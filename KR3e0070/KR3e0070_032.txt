薛氏醫案卷三十二
眀薛已訂
婦人良方
婦人小便淋瀝不通方論第一
婦人淋瀝由腎虚而膀胱熱也蓋膀胱與腎為表裏主
於水行於脬者為小便也若腎虚則小便頻數膀胱熱
則小便淋瀝甚則不通腹脹喘急當速治之
愚按前症若膀胱熱結用五淋散若脾肺虚熱用補
中益氣湯加山藥五味麥門若脾經鬱熱用加味歸
脾湯若肺經鬱火用黃芩清肺飲若肝經濕熱用龍
膽瀉肝湯血虚用加味逍遙散隂虚用六味丸加柴
胡山梔大抵不渴而不利者熱在下焦血分也用滋
腎丸渴而不利者熱在氣分也用清肺飲尺脈數而
無力者隂火盛而陽不能化也用六味丸滋腎丸為
主尺脈浮而無力者陽氣虚而隂氣弱也用加減八
味丸滋腎丸為主
附治驗
一婦人素有前患内熱體倦余以為肝火血少脾氣
虚弱用八珍逍遙二散兼服月餘而小便利又用八
珍湯而氣血復
一婦人患前症面青脇脹投之諸藥不應予以為此
肝經氣滯而血傷用山梔川芎煎服數劑而愈
一婦人小便不利小腹并水道秘悶或時腹脇脹痛
余以為肝火用加味逍遙散加龍膽草四劑稍愈乃
去膽草佐以八珍散加炒黑山梔兼服而瘥
石韋湯治小便實熱氣滯淋瀝
石韋黃芩(炒)木通榆白皮葵子&KR1840;麥
甘草(各五分)
右薑水煎服
雞蘇散治血熱淋瀝
雞蘇葉木通(各二兩)生地黃滑石(各三兩)刺薊根
(一兩)
右每服半兩淡竹葉三七片水煎
桃仁煎治血瘕小便如淋臍腹脹痛(方見血瘕門第七卷第九論)
火府丹治心經積熱小便澁及五淋(加甘草名導赤散)
生地黃(二兩杵膏)木通(為末)黃芩(炒各一兩)
右加蜜丸桐子大每服三十丸木通煎湯下
許學士云一卒病渴日飲水斗許不食者三月心中
煩悶時已十月余謂心經有伏熱與火府丹數服越
二日來謝云當日三服渴止又三服飲食如故此本
治淋用以治渴可謂通變也
一方牛膝一合水煎入麝香少許服之鄞縣耿武尉夢
得其内患淋下砂石剥剥有聲甚為苦楚一服而愈
附方
滋腎丸治熱在血分不竭而小便不利或腎虚足熱
腿膝無力不能履地又下焦隂虚小便不利肚腹腫
脹或皮膚脹裂眼睛突出此神劑也
知母(酒炒)黃栢(酒炒各二兩)肉桂(二錢)
右各另為末水丸桐子大每服二百丸空心百滚湯
下
黃芩清肺飲治肺熱小便不利宜用此藥清之
黃芩(炒)山梔(炒各一錢)
右水煎服不利加鹽豉二十粒
五淋散治膀胱有熱水道不通淋瀝不出或尿如豆
汁或成砂石或如膏汁或熱沸便血
赤茯苓(一錢五分)赤芍藥山梔(各一錢)當歸甘草(各一)
(錢二分)
右入燈心水煎服
補中益氣湯(方見二十四卷第六論)
八珍湯
加味歸脾湯
加味逍遙散(三方見二十四卷第四論)
龍膽瀉肝湯(方見二十四卷第八論)
加減八味丸
六味丸(二方見二十四卷第十一論)
婦人脬轉小便不利方論第二
婦人脬轉或内熱傳搏於胞或忍小便氣逆於内以致
小腹急痛不得小便甚者至死
愚按前症不問男女孕婦轉筋小便不利命在反掌
非八味丸不能救餘參前後論主治
附治驗
一婦人小便淋澁小腹脹悶胸滿喘急諸藥不應余
視為轉筋之症用八味丸一服小便如湧而安
一婦人因欝怒小便滴瀝漸至小腹腫脹痰咳喘促
余用八味丸料煎服小便即利而痊
一婦人素善怒小便淋瀝不利月經不調半載矣或
兩脇脹悶或小腹作痛或寒熱往来或胸乳作痛或
咽喉噎塞或兩脚筋攣或肢節結核面色青黃不澤
形氣日瘦左關弦洪右關弦數此欝怒傷肝脾血虚
氣滯為患朝用加味歸脾湯以補脾氣解脾欝祛肝
火夕用滋腎丸生肝散滋腎水以生肝血抑肝火舒
筋膜兼服月餘而愈
滋腎生肝飲
山藥山茱萸(肉各一錢)熟地黃(自製二錢)澤瀉茯苓
牡丹皮(各七分)柴胡(三分)五味子(杵炒五分)白术當歸
甘草(各三分)
右水煎服
葱白湯治氣滯小便不通腹脹欲死
橘皮(三兩)葵子(一兩)葱白(一莖)
右水煎分三服
八味丸治脬轉小便不通殊有神效但世所不用以
致誤人多矣(方見二十四卷第十一論)
滑石散治脬轉小便數日不通
滑石(一兩)寒水石(二兩)葵子(一合)
右為末以水一斗煑至五升時服一升即利
又方
亂髮(燒灰)葵子車前子(各等分)
右為末每服二錢酒調下
石韋湯治脬轉小便不通(方見前)
治強忍小便致脬轉尿不利困篤欲死
滑石(二兩)亂髮灰(一兩)
右為末每服三錢桃白皮一觔細切熟杵入水三盞
絞取汁調服
千金翼用杏仁(二十粒去皮尖)麩炒黃嚼細水送下立通
一方皂角為末吹鼻内取嚏
婦人小便數方論第三
小便乃腎與膀胱主之蓋腎氣通於隂若二經虚而熱
乘之則小便澁滯虚則頻數也
愚按前症若肝經火動用逍遙散加龍膽草車前子
膀胱火動六味丸加麥門五味肝腎濕熱龍膽瀉肝
湯欝傷肝脾加味逍遙散加味歸脾湯肝脾肺氣虚
補中益氣加麥門五味肝經血虚加味逍遙散腎氣
虚敗鹿茸散如不應用八味丸
附治驗
一婦人患前症小便頻數日晡熱甚此肝脾血虚氣
滯而兼濕熱也用加逍遙散加車前子而愈
一婦人患前症發熱煩躁面目赤色脈洪大而虚余
謂此血虚發躁用當歸補血湯數劑而痊
一婦人久患前症泥屬於火雜用寒涼止血之劑虚
症悉具余曰此脾胃虧損而諸經病也當補中氣為
主遂以六君子補中二湯兼服兩月餘尋愈
方藥
桑螵蛸散治腎氣虚寒小便數少或時頻數或夜間
尤數
桑螵蛸(三十枚炒)鹿茸(炙)牡蠣(煅)甘草(炒二兩)黃茋(炒)
右為末每服二三錢食前空心用薑湯調下日二服
縮泉丸治脬氣虚寒小便頻數或遺尿不止小兒尤
效
烏藥益智仁(等分)
右為末酒煎山藥末為糊丸桐子大每服七十丸鹽
酒或米飲下
鹿茸散治腎氣虚寒便溺數甚或夜間頻數遺溺
鹿茸(炙)桑寄生當歸烏賊魚骨龍骨(煆各二兩)
白芍藥(炒)附子(炮各三錢)桑螵蛸(炙三錢)
右為末每服二錢空心并食前用温酒調下作丸服
亦可凡用附子重一兩三四錢底平頂平周圍有瓣
者方是
附方
當歸補血湯
八味丸
六味丸
加減八味丸(四方見二十四卷第十一論)
逍遙散
加味逍遙散
加味歸脾湯(三方見二十四卷第四論)
六君子湯
補中益氣湯(二方見二十四卷第六論)
婦人遺尿失禁方論第四
經云膀胱不利為癃不約為遺溺乃心腎之氣失其常
度也故有便道澁而遺者有失禁而不知自遺者亦有
生産傷膀胱不時而遺者有脬寒臓冷遺而不知者
愚按内經曰胞移熱於膀胱則癃溺血膀胱不利為
癃不約為遺溺注曰膀胱為津液之府水注由之然
足三焦脈實約下焦而不通則不得小便足三焦脈
虚不約下焦則遺溺也靈樞經曰足三焦者太陽之
别也並太陽之正入絡膀胱約下焦實則閉癃虚則
遺溺竊謂前症若肝腎虚熱挺孔痿痺用六味丸如
不應用加減八味丸陽氣虚憊膀胱積冷用鹿茸丸
如不應用八味丸若脾氣虚弱不能禁止用補中益
氣湯加山藥山茱五味若肺氣虚寒前湯加桂附此
症屬虚熱者多眞寒者少治宜審察
附治驗
一婦人小便自遺或時不利日晡益甚此肝熱隂挺
不能約制用六味丸料加白术酒炒黑黃栢七分知
母五分數劑諸症悉愈若誤用分利之劑愈損真隂
必致不起
一老婦患前症惡寒體倦四肢逆冷余以為陽氣虚
寒用補中益氣加附子三劑不應遂以參附湯四劑
稍應仍以前藥而安附子計用四枚人參三斤許
一婦人病愈後小便出屎此隂陽失於傳送名大小
腸交也先用五苓散二劑而愈又用補中益氣湯而
安
鹿茸丸治陽氣虚寒小便白濁滑數不禁或臍腹隂
冷大便不實
鹿茸(炙)椒紅桂心附子(炮)牡蠣(煅)補骨脂(炒)
石斛肉蓯蓉(酒浸)雞䏶胵(炙)沈香(各一兩)桑螵蛸(炙三)
(錢)
右為末酒糊丸桐子大每服三十丸空心温酒下
秘元丹治陽氣虚小便不禁或夜多小便頻數
白龍骨(煅三兩)訶子(十箇去核)縮砂(去皮一兩)
右為末糯粥丸桐子大每服五十丸空心鹽酒下
又方鹿角鎊炒為末每服三五錢空心熱酒調下
又方雞䏶胵炙為末每服二三錢空心酒調下日二三
服
又方桑螵蛸酒炒為末每服二錢空心薑湯調下
附方
六君子湯
補中益氣湯(二方見二十四卷第六論)
六味丸
加減八味丸
八味丸(三方見二十四卷第十一論)
參味湯(方見十九卷第六論)
五苓散(方見二十一卷第九論)
婦人小便出血方論第五
心主於血通行經絡循環臓腑若得寒則凝澁得熱則
妄行失其常道則溢滲於脬則小便出血也
愚按前症肝經血熱者加味逍遙散怒氣血傷者加
味逍遙散調送髮灰若肝經風熱用前散送子芩丸
氣血俱虚者八珍散送髮灰膏粱積熱者清胃散加
槐花甘草風熱傷胃者四君子加防風枳殼胃氣不
能攝血者補中益氣湯鬱結傷脾不能攝血者濟生
歸脾湯
附治驗
一婦人尿血因怒寒熱或頭疼或脇脹此肝血虚而
肝火盛用加味逍遙散而血脹止補中益氣加蔓荆
子而頭痛痊後鬱怒腹痛尿血仍用前散加龍膽草
并歸脾湯治之將愈又因飲食所傷復作心忡不寧
徹夜不寐仍用前湯而痊
一婦人尿血面黃體倦飲食不甘晡熱作渴此脾胃
氣虚不能攝血歸經用補中益氣以補胃氣用歸脾
湯以解鬱結更用加味逍遙散以調養肝血而痊
一婦人小便出血服四物蒲黃之類更加發熱吐痰
加芩連之類又飲食少思虚症蜂起肝脈弦而數脾
脈弦而緩此因肝經風熱為沈隂之劑脾傷不能統
攝其血發生諸臓而然也余用補中益氣湯六味地
黃丸而痊
鹿茸散治勞損尿血發熱内熱或寒熱往来口乾作
渴
鹿茸(炙)當歸熟地黃(自製)葵子(炒)蒲黃(炒)續斷(酒炒)
(等分)
右為末每服二錢酒調下
髮灰散治起居所傷小便尿血或忍尿脬轉臍下急
痛小便不通又治肺疽心䘐内崩吐血舌上出血用
亂髮燒灰(本草云能療瘀血通關隔利水道破癥瘕癰腫狐疝刺痛疰雜瘡療脬轉通大小便止&KR2098;)
(嗽鼻衂)
右每服二錢以米醋湯調服
生地黃散治血熱小便出血
生地黃(二錢)黃芩(炒五錢)阿膠(炒)栢葉(炒各一錢)
右水煎服
當歸散治血分有熱小便出血或時尿血
當歸羚羊角(鎊)赤芍藥(各半錢)生地黃刺薊葉
(各一錢)
右水煎服
又方治血分有熱用生地黃杵取汁每用一小盞日三
服
又方治血分有熱小便尿血用炒蒲黃末每服二錢温
酒調下滚湯亦可
又方腎虚鹿角膠二兩炙黃為末作二服長流水調
附方
八珍散
加味逍遙散
歸脾湯(三方見二十四卷第四論)
子芩丸(方見十二卷第六論)
清胃散(方見二十四卷第一論)
四君子湯
補中益氣湯(二方見二十四卷第六論)
婦人大便不通方論第六
夫大便不通者由臓腑不調寒熱之氣結於腸胃或經
水過多内亡津液宜用三脘散或四物加青皮或七宣
丸麻仁丸選而用之
愚按前症或大腸津血乾涸或血虛火鑠不可計其
日期飲食數多必待腹滿脹自欲去而不能者乃用
猪膽汁潤之若妄服苦寒辛散之劑元氣愈傷或通
而不止或成中痞之症大抵血虚火燥用加味逍遙
散氣血俱虚用八珍湯燥藥傷血用四物連翹甘草
尅伐傷氣用四君川芎當歸内熱作渴飲湯脈實用
竹葉黃茋湯内熱作渴飲冷脈濇用四物送潤腸丸
肝膽尅脾土而不能輸送用小柴胡加山梔郁李仁
腸胃氣虚而不能傳送用補中益氣加芍藥厚味積
熱而秘結用清胃散加芍藥其有熱燥風燥陽結隂
結皆不宜損中氣治者審之
附治驗
一婦人痰喘内熱大便不通兩月不寐脈洪大重按
微細此屬肝脾腎虧損朝用六味丸夕用逍遙散各
三十餘劑計所進飲食百餘碗腹始痞悶正前所謂
血虚火鑠也以猪膽汁導而通之用十全大補湯調
理而安
通神散治大便實熱不通其證心腹脹痛手不得近
心胸煩悶而欲飲食者
大黃(炒)芒硝檳榔桃仁(杵)郁李仁(湯浸去皮微炒各一)
(兩)
右為末每服二錢粥飲調
大麻仁丸治腸胃風結大便常秘而欲飲食者
大麻仁(别研如膏)大黃(炒各二兩)㯽榔木香枳殼(麩炒各一)
(兩)
右為末入麻仁煉蜜丸桐子大每服二十丸温水下
皂角丸治大腸經有風大便秘結而不堅實者
皂角(炙去子)枳殼(麩炒等分)
右為末煉蜜丸桐子大每服七十丸空心米飲下
蘇麻粥順氣滑腸用紫蘇子麻子仁水研取汁煑粥食
之
潤腸丸治伏火風熱大腸乾燥若因失血或因腎虚
當滋腎水最忌此丸
麻子仁桃仁(去皮尖另研各一兩)羌活當歸尾大黃
(煨)皂角仁秦芃(各五錢)
右另研為末煉蜜丸每服五十丸空心白湯送下如
直腸乾澁用猪膽汁導之亦忌前藥
附方
加味逍遙散
八珍湯(二方見二十四卷第四論)
補中益氣湯
四物湯
四君子湯(三方見二十四卷第六論)
竹葉石膏湯(方見十三卷第十論)
小柴胡湯(方見二十四卷第二論)
清胃散(方見二十四卷第一論)
瘡科竹葉黃茋湯(方見二十四卷第四論)
婦人老弱風人便秘戒用利藥方論第七
初虞世云肺主氣肺氣不降則大腸不能傳送宜用杏
仁枳殼訶子等藥若老弱風人津液短少大便秘澁用
胡麻杏仁麻仁阿膠皂角之類每見用駃利之藥大便
雖通精血復傷反致他病一男子病風淫末疾或用駃
藥利之患肺痿咯膿血至大便不通而死惜哉
愚按前症若胃強脾弱津液不得四布但輸膀胱小
便數而大便難者用脾約丸若隂血枯槁内火燔灼
脾肺失傳大便秘而小便數者用潤腸丸此丸若用
之於熱甚氣實與西北稟厚者無有不效若用於東
南及虚熱而氣血不足者則脾愈弱而腸愈燥反致
虚痞矣此東垣先生之治法也其搜風順氣丸中貴
及西北人用之多效東南人用之無不致害
附治驗
一老婦大便欲去而難去又不堅實腹内或如故或
作脹兩關尺脈浮大余以為腸胃氣血虚弱每服十
全大補湯加肉蓯蓉去後始快若間二三日不服腹
内仍脹大便仍難
搜風順氣丸治痔漏腸風風熱閉結元氣充實者
車前子(一兩五錢)大麻子(微炒)大黃(五錢半生半熟)牛膝(酒浸)郁李
仁(湯泡)兔絲子(酒浸蒸杵曬為末)枳殼(麩炒)山藥(各二錢)
右為末煉蜜丸桐子大每服三十丸空心白湯送下
子和脾約丸
麻仁(一兩二錢半)枳殼(麩炒)厚朴(薑製)芍藥(各一兩)大黃(四兩蒸)
杏仁(去皮尖炒一兩二錢)
右為末入杏仁膏煉蜜丸梧子大每服三二十丸空
心用滚湯送下内杏仁研爛
婦人泄痢秘結方論第八
經云春傷於風夏必飱泄蓋木刑土也土不能滲泄則
木氣勝故津液燥而秘不可專以風治張氏母年七十
患痢頻數腰脚拘攣百方不愈用蒺藜酸棗仁治之即
愈黃魯直苦祕結亦用前藥而愈故受症有不同也
愚按前症若因足三隂虧損發熱作渴胸膈不利飲
食善消面帶陽色脈洪而虚肢體倦怠者用補中益
氣湯六味地黃丸脾肺氣虚補中益氣湯脾經鬱結
用加味歸脾湯氣血俱虚者八珍加肉蓯蓉腎經津
液不足者六味地黃丸胃火消鑠津液竹葉黃茋湯
肝木侮土小柴胡加山梔郁李仁枳殼膏粱積熱清
胃散加山梔郁李仁枳殼若燥在直腸用猪膽導之
附治驗
一老婦大便月餘不通痰喘内熱不得就枕脈洪大
重按微細朝用六味丸夕用逍遙散各五十餘劑計
進飲食百餘碗小腹始悶此火燥而消鑠也以猪膽
汁潤之用十全大補而安後仍不通用八珍倍加蓯
蓉常服而通
治風人大便或祕
皂莢子(三百粒破作兩片熳火炒燥入酥一棗大又炒燥又入酥至焦黑為度)
右為末蜜丸桐子大每服三十丸煎蒺藜酸棗仁湯
空心下良久未利再服漸加至百丸以通為度
蒺藜湯用蒺藜炒杵去刺三兩酸棗仁炒香一兩每用
五錢水一盞煎七分去滓送下前丸
大五柔丸治臓氣不調大便難利或為秘結堅硬
大黃(飯上蒸焙末)枳殼(去穰麵炒)白芍藥(末)葶藶(炒為末)牛脂
(熬油)蓯蓉(酒浸焙各一兩)桃仁(百枚去皮尖研)杏仁(四十枚去皮尖麩炒黃别杵)
右和勻煉蜜丸桐子大米飲下三十丸日三服以和
為度
二仁丸安康郡太守苦風祕予處此方用之甚效
杏仁(去皮尖麩炒黃)麻仁(别研)枳殼(去穣麩炒為末)訶子(炒去核為末)
右用煉蜜丸桐子大每服二三十丸温水下未利增
之
蜜兊法用好蜜四五兩石器中微火熬不住手攪候可
丸以蛤粉塗手捏如指長三寸許入大孔内以手掩
良久即通未通再作文潞公泄利求速效用石脂龍
骨等藥便祕累日甚苦余告曰此燥糞在直腸藥所
不及請以蜜導之下結糞四五十枚而愈
通氣散治虚人憂怒以致傷肺與大腸不能傳送
陳皮蘇葉枳殼(麩炒)木通(各一錢)
右水煎服
皂角丸蘇麻粥亦佳(見前)
附方
補中益氣湯(方見二十四卷第六論)
六味丸(方見二十四卷第十一論)
加味歸脾湯
八珍湯
逍遙散
加味逍遙散
十全大補湯(五方見二十四卷第四論)
竹葉黃茋湯(方見二十四卷第四論)
小柴胡湯(方見二十四卷第二論)
清胃散(方見二十四卷首論)
婦人泄瀉方論第九
論曰泄瀉之症因腸胃虚冷而邪氣乘之經云春傷於
風夏必飱泄蓋風傷肝肝木旺而尅脾土屬外因也若
七情不平臓氣受傷屬内因也若飲食生冷傷脾屬不
内外因也大法寒者温之熱者涼之滑者澁之濕者燥
之
愚按前症若生冷所傷用六君木香砂仁辛熱所傷
用二陳炒連山梔麵食所傷用六君神麯米食所傷
用六君穀蘖飲食不時而傷用四君子湯飲食過多
而傷用六君子湯飲食停滯人參養胃湯脾氣虚弱
者六君升麻柴胡脾氣虚寒六君木香炮薑肝木乘
脾者六君柴胡芍藥肝火尅脾者六君芍藥山梔中
氣虚而下陷者補中益氣湯欝結傷脾者濟生歸脾
湯腎氣虚者五味子散脾虚者二神丸脾腎虚者四
神丸命門火衰者八味丸眞陽虚敗者固真丸仍與
滯下方參用
附治驗
侍御沈東江之内停食腹痛作瀉以六君加木香炮
薑而愈後復作傳為腎泄用四神丸而安侍御徐南
湖子室瀉屬腎經不信余言專主滲泄以致不起
一婦人年踰五十不食夜飯五更作瀉二十年矣後
患痢午前用香連丸午後用二神丸各二服而痢止
又以二神丸數服而食夜飯不月而形體如故
吴江史玄年母素有血疾殆將二紀平居泄瀉飲食
少思面黃中滿夏月尤甚治血之藥無慮數百劑未
嘗少減余以為脾腎虚損用補中益氣湯送二神丸
復用十全大補湯煎送前丸食進便實病勢頓退若
泥中滿忌參术痰痞忌熟地便泄忌當歸皆致誤事
桂香丸治虚寒滑泄腹痛或嘔吐不食手足逆冷
附子(炮)肉荳䓻(炮)丁香桂心白茯苓(各一兩)木
香(炮)白乾薑(炮各兩半)
右為末米糊丸桐子大每服五十丸空心米飲下
胃苓散治脾胃所傷吐瀉不止水穀不分即五苓散
合平胃散
右每服五七錢用薑棗水煎空心服仍節飲食
木香散治臓腑虚寒下泄米穀口舌生瘡或嘔吐不
食
木香(煨)破故紙(炒各一兩)良薑縮砂(炒)厚朴(製各三錢)赤
芍藥(炒)橘紅桂心白术(各半兩)胡椒吴茱萸
(泡各一錢)肉荳䓻(煨)檳榔(一箇)
右為末每服三錢用猪肝四兩批薄以藥摻拌量入
水醋鹽葱薑煑乾空心頓食或丸桐子大每服百丸
粥飲下日三服府博趙宜人患泄瀉諸藥無效診
之曰此肝腎虚也服前散而愈經曰洩痢前後不止
腎虚也又曰諸厥固泄皆屬於下下謂下焦肝腎之
氣也門戶束要肝之氣也肝氣厥而上行故下焦不
能禁固而泄痢腎為胃關門戶不要故倉廩不藏也
香連丸治痢疾并水瀉暑瀉腹痛不問赤白神效
黃連(淨二十兩)吴茱萸(去枝梗十兩)
右先將二味用熱水拌和入磁器内置熱湯頓一日
同炒至黃連紫黃色去茱用連為末每末四兩入木
香末一兩淡醋米飲為丸桐子大每服二三十丸滚
湯下久痢中氣下陷者用補中益氣下中氣虚者用
四君子下中氣虚寒者加薑桂
三黃丸治熱痢腹痛或口舌生瘡咽喉齒痛及一切
實火之症
黃芩黃連黃栢(各炒等分)
右各另為末水糊丸桐子大每服七八十丸白湯下
芍藥湯治熱痢便血後重經日溲而便膿血此氣行
而血止也行血則便自愈調氣則後重自除
芍藥(炒一兩)當歸黃連(炒各半兩)檳榔木香甘草
(炙各二錢)桂(二錢五分)黃芩(炒五錢)
右每服半兩水煎如不減加大黃此症多有因中氣
虚弱脾氣鬱結者治當審察
二神丸(加五味二兩吴茱萸四兩名四神凡)治脾腎虚弱侵晨五更作瀉
或全不思食或食而不化大便不實神效
破故紙(四兩炒)肉荳䓻(二兩生用)
右為末用大紅棗四十九枚生薑四兩切碎同棗用
水煑熟去薑取棗肉和藥丸桐子大每服五十丸空
心鹽湯下
五味子散治腎經虚弱大便不實或夜間或五更泄
漏
五味子(炒二兩)吴茱萸(半兩)
右為末每服二錢空心米飲調下其效如神米糊為
丸亦可
白术芍藥湯治脾經受濕水泄注下體重腹滿形體
倦怠不欲飲食或暴泄無數水穀不化
白术(炒)芍藥(炒各二錢)甘草(炒一錢半)
右水煎服
茯苓湯治濕熱泄瀉或飲食傷瀉
白术(炒)茯苓(各五錢)
右用水煎食前服一方有芍藥等分名白术散
滲濕湯治寒濕所傷身重腰冷如坐水中或小便秘
澁大便溏泄此症多因坐卧濕地或隂雨所襲而致
蒼术白术(炒)甘草(炒各一兩)乾薑(炮)茯苓(各二兩)陳皮
丁香(各二錢半)
右每服四五錢棗水煎
防風芍藥湯治飱泄身熱脈弦腹痛及頭痛
防風芍藥(炒)黃芩(炒各二錢)
右用水煎服
六君子湯
四君子湯
補中益氣湯(三方見二十四卷第六論)
人參養胃湯(方見七卷第十八論)
十全大補湯
濟生歸脾湯(二方見二十四卷第四論)
八味丸(方見二十四卷第十一論)
東垣補真丸(方見七卷第七論)
婦人脇熱下痢方論第十
論曰下利赤黃米穀不化作渴嘔逆小便不利心胸煩
躁脈虚大而數此胃經虚熱津液不分併於大腸所致
先用五苓散次用玉粉丹四味阿膠丸主之
愚按前症若胃氣虚弱用補中益氣湯肝木侮脾土
用六君子湯鬱結傷脾土用歸脾湯命門火衰用八
味地黃丸餘參各論主之
附治驗
一婦人五月間患痢日夜無度小腹墜痛發熱惡寒
余以為脾氣虚弱用六君子湯送香連丸二服漸愈
仍以前湯送四神丸四服全愈至七月終怠惰嗜卧
四肢不收體重節痛口舌乾燥飲食無味大便不實
小便頻數灑淅惡寒悽慘不樂此肺之脾胃虚而陽
氣不伸也用升陽益胃湯而痊
玉粉丹
蛤粉硫黃(等分)
右為末米糊丸桐子大每服五十丸用米飲下
四味阿膠丸
黃連(炒)赤茯苓(二兩)芍藥(炒三兩)阿膠(炒燥一兩)
右為末以醋丸桐子大每服三十丸食前米飲下
附方
補中益氣湯
六君子湯(二方見二十四卷第六論)
歸脾湯(方見二十四卷第四論)
八味丸(方見二十四卷第十一論)
婦人滯下方論第十一
經云春傷於風夏生飱泄蓋風喜傷肝然春時肝木反
剋脾土以致滯下赤白裏急後重先服神术散次用五
苓散之類煩渴腹痛小便赤澁脈洪數為熱用白頭翁
湯之類脈虚弱為伏暑用香薷散之類如風邪下血用
胃風湯腹痛嘔逆手足俱冷六脈微細為臓腑虚寒急
服四順附子湯灸氣海丹田二穴久痢腸滑用理中湯
加肉果訶子或十全大補加木香肉果之屬若一方一
郡所患相類者乃屬疫症
愚按東垣云太隂經受濕水瀉變膿血脾傳於腎者
謂之賊邪難愈先痢而後瀉者謂之微邪易痊若厥
隂經下痢脈沈遲手足厥逆用麻黃小續命湯汗之
若身冷自汗小便自利脈微嘔吐用漿水散温之若
脈疾身動下迫聲響用白术芍藥湯脈沈身靜飲食
不入用薑附湯身體沈重四肢不舉用术附湯竊謂
前症若飲食停滯用六君子湯以補脾胃消飲食若
胃氣下流用補中益氣湯以補脾胃升元氣若風傷
腸胃宜用神术散以補脾胃解外邪若痰積中焦宜
用六神丸以補脾胃化痰滯大凡脾胃虚弱宜補中
氣調飲食
附治驗
一老婦食後因怒患痢裏急後重肛門脱下此脾氣
下陷用大劑六君加附子肉䓻煨木香各一錢吳茱
五分骨脂五味各一錢五分二劑諸症悉退惟小腹
脹悶此肝氣滯於脾也與調中益氣加附子木香五
分四劑而愈後口内覺醎此腎虛水泛與六味地黃丸
二劑頓愈又以飲食失宜大便不實四肢逆冷此脾
胃復傷與六君加附子五分八味丸而愈
先太宜人仲夏患痢腹痛去後無度煩渴飲湯手按腹
痛稍止脈鼓指而有力此真氣虚而邪氣實也急用
人參五錢白术茯苓各三錢陳皮炙草附子升麻各
一錢服之即睡覺而索食脈症頓退再劑而安此取
症不取脈也其時同患是症服痢藥者俱致不起惜
哉
神术散治春傷於風夏生飱泄或傷風頭痛項背拘
急鼻流清涕
蒼术(炒二錢)藁本川芎(各一錢)羌活粉草(炒一錢五分)
細辛(五分)
右用薑水煎服欲發汗加葱頭
四順附子湯
生附子(去皮臍)白乾薑(炮)甘草(炒)人參(各一兩)
右每服四五錢水煎吐瀉腹痛加肉桂半兩小便不
利加茯苓半兩若體寒自汗手足逆冷六脈虚弱背
寒面垢或面如塗油齒乾煩悶躁渴引飲此為伏暑
宜用小柴胡湯五苓散酒蒸黃連丸
加減參附湯治寒痢陽氣脱陷嘔吐不食手足俱冷
大附子(炮)大人參(各二錢)丁香(十五粒)
右用薑十片米一撮水一鍾煎服如不應再加之
治禁口痢甚妙石蓮肉為末每服二錢陳米飲調下
又方乾山藥半生半炒黃為末不拘時用米飲調下
附方
胃風湯治風冷乘虚客於腸胃以致水穀不化泄瀉
注下或腸胃濕毒下如豆汁或下瘀血
人參白茯苓芎藭肉桂當歸白芍藥
(炒)白术(炒各等分)
右每服三二錢入粟米數粒水煎空心食前熱服
水煮木香丸治久痢裏急後重日夜無度其效如神
罌粟殼(去穣三兩)青皮(去白二兩四錢)甘草(炒各二兩四錢)訶子(炮去核八)
(兩)當歸木香(各六兩)
右為末煉蜜丸彈子大每服一丸水煎化空心服
戊巳丸治胃經受熱泄痢不止或飲食不入腹痛不
止
黃連(炒)吴茱萸(去梗炒)白芍藥(各五兩)
右為末麵糊丸桐子大每服三十丸米飲食前下
真人養臓湯治下痢赤白裏急後重腹痛脱肛
粟殼(蜜炙三兩六錢)人參(六錢)白术(六錢)肉桂(八錢)訶子皮(一兩二錢)
當歸(六錢)木香(煨二兩四錢)肉豆蔲(麵煨半兩)白芍藥(炒一兩半)甘
草(炒一兩八錢)
右每服四錢用水煎臓寒加附子一兩
升陽除濕防風湯如大便閉塞或裏急後重數至圊而
不能便或有白膿或兼下血此鬱結而不通也以此
湯舉其陽則隂氣自降矣慎勿利之
蒼术(米泔浸四錢)防風(二錢)白术(炒)白茯苓白芍藥(炒各)
(一錢)
先將蒼术用水一鍾半煎至一鍾内諸藥同煎至八
分食前熱服夫飲食入胃其氣上升輸精心肺然後
下降若脾胃有傷不能上升下流腎肝而成泄利法
宜升補中氣不可疏下此東垣發前人所未論也
調中益氣湯夫脈弦洪緩而沈按之中下不得一澁其
證四肢滿閉肢節煩疼難以屈伸身體沈重煩心不
安忽肥忽瘦四肢懶倦口失滋味大小便清利而數
或上飲下便或大便澁滯夏月飱泄或便後見血或
下白膿胸滿短氣咽膈不通嗜睡無力飲食少思(方見)
(四卷第五論)
麻黃續命湯
防風杏仁(去皮尖各二兩)麻黃(去節二兩)人參黃芩(炒)甘
草(炙)芍藥(炒)防巳肉桂(各一兩)附子(炮去皮臍五錢)
右每服半兩用薑水煎
白术芍藥湯治太隂脾經受濕水泄注下體重微滿
困弱無力不欲飲食或暴泄無數水穀不化宜此湯
和之
白术(炒)芍藥(炒各一兩)甘草(炒五錢)
右每服一兩水煎
漿水散治暴利如水周身汗出一身盡冷脈微而弱
氣短難言甚者吐血此為惡病急用此藥緩則不救
半夏(一兩炮洗)附子(半兩炮)乾薑(一作乾生薑)肉桂甘草(炙各)
(五錢)良薑(二錢五分)
右為末每服三五錢漿水煎和滓熱服不應加之
薑附湯治霍亂轉筋手足厥冷或吐逆身冷脈微急
用此藥救之
乾薑(一兩)附子(一箇生用)
右每服半兩水煎
术附湯治下痢脾氣脱陷肢體不動汗出身冷氣短
喘急或嘔吐不食等症須急用之
白术生附子(須用好者)
右為末每服五錢薑棗水煎和柤服如不應倍用之
六神丸治食積赤白痢疾或腹痛不食或久而不止
神麯(為糊)麥芽(炒)茯苓枳殼(麩炒)木香黃連(炒赤各等)
(分)
右為末用神麯糊丸桐子大每服五十丸白湯送下
香連丸
六君子湯
補中益氣湯(三方見二十四卷第六論)
五苓散(方見二十一卷第十論)
六味丸
八味丸(二方見二十四卷第十一論)
婦人痢後嘔噦方論第十二
滯下咳逆嘔逆古人謂之噦此胃氣虚寒之危症也用
橘皮乾薑湯半夏生薑湯丁香柿蒂湯熱證欬逆用小
柴胡湯橘皮竹茹湯嘗治一痢欬逆脈沈弱投退隂散
兩服而愈又一痢後咳逆灸期門穴三壯而愈(其穴在第六卷)
愚按東垣云如泄痢而嘔者胃氣不和也上焦不和
用生薑橘皮湯中焦不和用芎歸桂苓下焦不和而
寒治以輕劑熱甚而治以重劑亦有胃火上衝而嘔
者有積滯而嘔者有隂虚而嘔者丹溪云下痢吃逆
自下衝上屬火之象古方悉以胃弱言之殊不知胃
弱者脾隂弱也故久病變之乃胃弱脾寒之危症用
半夏一兩生薑半兩或理中湯加枳殼茯苓半夏不
效更加丁香柿蒂各十枚胃熱咳逆用橘皮竹茹湯
别病忽然而致半夏茯苓湯加枳實半夏木香調氣
散最佳
附治驗
一婦人痢後嘔噦服降火化痰等劑愈甚脈洪大按
之虚細作渴飲湯諸藥到口即嘔余以為脾胃虚寒
不能司納以參术炮薑末各一錢以飯作丸米飲不
時過三五粒至三兩許聞藥不嘔乃以六君加炮薑
三十餘劑而安
一婦人患前症飯食少思胸腹膨脹大便不實所見
之症悉屬虚寒假熱遂朝用補中益氣湯加炮薑木
香夕用六君子送四神丸漸愈又用八味丸料煎送
四神丸而痊
一婦人因怒嘔噦時或昏憒口噤或時舉體肉動其
面色或青或赤余以為肝火熾盛脾土受侮用小柴
胡湯加山梔釣藤治之漸愈又用加味歸脾逍遙二
藥調理而痊
橘皮乾薑湯治胃寒嘔噦不食或吐痰腹痛兼瀉
橘皮通草乾薑(炒)桂心甘草(炒一錢)人參(各一)
(錢)
右水煎服
橘皮竹茹湯治噦逆
橘皮(二錢)竹茹甘草(炒)人參半夏(各一錢)
右薑棗水煎
猪苓湯治咳而嘔渴心煩不得眠
猪苓赤茯苓澤瀉阿膠(炒)滑石(各一錢)
右水煎服
半夏湯治噦欲死
半夏(一兩)生薑(切二兩)
右水煎為二服
丁香柿蒂湯治欬逆
丁香(十粒)柿蒂(十五箇)
右水煎熱服
生薑橘皮湯治嘔噦手足厥冷
橘皮(一錢)生薑(四錢)
右水煎服
退隂散治隂毒傷寒手足逆冷或逆咳不止脈沈細
頭痛腰重急進三服若傷冷每服一字入正元散内
同煎入鹽一捻
乾薑(炮)川烏(炒黃等分)
右每服一錢鹽一捻水煎
倉廩湯治痢疾心煩手足温頭痛此熱毒上衝宜用
此湯即敗毒散每服四五錢入陳倉米百粒薑五片
棗一枚煎若脈微弱或胸腹虚脹手足厥冷或因服
罌粟烏梅過多以致作嘔者宜用山藥半生半炒為
末米飲調下日二三服
附方
木香調氣散治氣滯嘔吐或胸膈不利心服刺痛飲
食不思
木香白豆蔲丁香檀香(各二兩)藿香甘草
(炒各六兩)砂仁(四兩)
右為末每服二錢白湯調服
半夏茯苓湯(方見十二卷第三論)
補中益氣湯
竹葉石膏湯
六君子湯(三方見二十四卷第六論)
八味丸(方見二十四卷第十一論)
婦人大便下血方論第十三
婦人臓腑損傷風邪所入以致大便下血或如豆汁或
腹中作痛若糞後下血其来遠糞前下血其来近遠近
者言病在上下也若面無血色時寒時熱脈浮弱按之
如絲者是前症也
愚按前症或飲食起居或六淫七情失宜以致元氣
虧損陽絡外傷若膏粱積熱加味清胃散怒氣傷肝
六君柴芍芎歸鬱結傷脾加味歸脾湯脾氣虚弱六
君子湯思慮傷心妙香散大腸風熱四物側栢荆防
枳殼大腸血熱四物丹皮柴胡中氣下陷補中益氣
茯苓半夏心脾不能攝血必補脾肺之源舉下陷之
氣
附治驗
一婦人下血不已面色痿黃四肢畏冷此中氣下陷
用補中益氣湯送四神丸數服而愈
張淑人下血煩躁作渴大便重墜後去稍緩用二黃
湯加大黃至四兩方應後用三黃湯又二十餘劑而
愈此等元氣百中一二韓地官之内脾胃素弱因飲
食停滯服尅伐之劑自汗身冷氣短喘急腹痛便血
或用諸補劑皆不應余用人參炮附子各五錢二劑
稍應却用六君子每劑加炮附子三錢四劑漸安又
用前湯每加附子一錢數劑乃瘥
一婦人因怒胸痞飲食少思服消導利氣之藥痰喘
胸滿大便下血余用補中益氣加茯苓半夏炮薑四
劑諸症頓愈又用八珍加柴胡炒梔全愈
一婦人瘀血腹痛便血見前
加減四物湯治腸風下血
側栢葉(炒)荆芥槐花(炒)甘草(炒各五分)枳殼(麩炒)生地
黃當歸川芎(各一錢)
右薑水煎
腸風黑神散治腸風下血腹疼後重或肛門脱出
敗棕(燒)木饅頭(燒)烏梅(去核)粉草(炙各一錢)
右水煎服
愚按前二症若病久中氣虚弱者必用培補脾胃為主
地榆湯隂結便血(駱龍吉方)
地榆(四兩)甘草(炒一兩半)縮砂仁(四十七粒)
右每服三錢水煎
防風如神散治風熱氣滯糞後下血
防風枳殼(麩炒各等分)
右每服三錢水煎
愚按前二症若胃氣虛不能統血而下用四君中氣
下陷用補中益氣湯脾氣鬱結用歸脾湯氣血虛弱
用八珍湯氣血虛寒用十全大補湯
治久下血成片用頭髮燒灰每服一二錢水調下妙香
散治心氣下血温酒調下
附方
加味清胃散(方見二十四卷第六論)
四君子湯
六君子湯
四物湯
補中益氣湯(四方見二十四卷第六論)
八珍湯
加味歸脾湯(二方見二十四卷第四論)
二神丸
四神丸
三黃丸(三方見前第八論)
婦人痔瘻方論第十四
婦人痔瘻因鬱怒風熱厚味膏粱所致其名有五肛邊
如乳出膿者為牝痔腫脹出血者為牡痔痒痛者為脈
痔腫核者為腸痔登厮出血者為血痔治宜審之
愚按前症婦人多因胎産經行飲食起居六淫七情
失調所致男子多因醉飽入房筋脈横解精氣脱泄
熱毒乘虚而患或入房強固其精木乘火勢而侮金
或炙煿厚味隂虚濕熱宜凉血潤燥疏風潰後當養
元氣補隂精不愈即成痔漏有串臀串隂穿腸者其
腸頭腫塊者濕熱也作痛者風也便燥者火也潰膿
者熱勝血也大便作痛者潤燥除濕肛門墜痛者瀉
火導濕小便濇滯者清肝導濕經云因而飽食筋脈
横解腸澼為痔症屬肝腎不足故用加味地黃及六
味丸有效慎勿敷毒藥及服寒凉之劑
鼈甲散治五種痔漏膿血淋灕或腫痛堅硬下墜
鼈甲露蜂房蛇蜕蝟皮猪後懸蹄(五味燒成)
(性各二錢)麝香(一分)
右為末每服一錢空心生地黃煎湯調下更傅之
又方熱痛用寒水石朴硝為末以津調搽
附方
六味丸(方見二十四卷第十一論)
加味地黃丸(方見二十四卷第六論)
婦人脱肛方論第十五
夫脱肛者大腸之候也大腸虚寒其氣下陷則肛門翻
出或因産努力其肛亦然也
愚按前症若大腸濕熱用升陽除濕湯若血熱用四
物條芩槐花血虚用四物白术茯苓兼痔痛用四物
槐花黃連升麻中風虚弱用補中益氣芍藥白术中
氣虚寒加半夏炮薑五味腎虚用六味丸虚寒用八
味丸夫肺與大腸為表裏肛者大腸之門肺實熱則
秘結肺虚寒則脱出腎主大便故肺腎虚者多有此
症
附治驗
一婦人脱肛用補中益氣加味歸脾各百餘劑而愈
後因分娩復脱仍以前藥各二百餘劑始愈
姚和衆以鐵粉𫝊之良(聖惠方亦治隂脱隂腫)
集驗方以生鐵三斤水一㪷煮至五升取水洗日二次
孫真人用蝦蟆皮瓶中燒烟熏功效玄微
一方用五倍子煎湯洗以赤石脂末摻上托入或脱長
者以兩床相並中空尺許以磁瓶盛湯令病人仰卧
浸瓶中逐日易之收盡為度
附方
升陽除濕湯自下而上者引而竭之
升麻柴胡防風神麯(炒)澤瀉猪苓(各半兩)
蒼术(一兩)陳皮甘草(炙)大麥蘖(各三錢)
右每服五錢水煎空心服胃寒腸鳴加益智仁半夏
各半錢薑棗同煎
四物湯
補中益氣湯(二方見二十四卷第六論)
六味丸
八味丸(二方見二十四卷第十一論)
婦人隂腫方論第十六
婦人隂腫因胞胳素虚風邪客之乘於隂部血氣相搏
故也
愚按前症若氣血虚弱用補中益氣湯舉而補之肝
經濕熱用龍膽瀉肝湯滲而清之若隂腫隂痒隂冷
隂挺當與後論互相參看
附治驗
一婦人隂中腫悶小便澀滯兩脇作腫内熱晡熱月
經不調時或寒熱此因肝脾鬱怒元氣下陷濕熱壅
滯朝用歸脾湯加柴胡升麻解鬱結補脾氣升元氣
夕用加味逍遙散清肝火生肝血除濕熱各數劑諸
症悉愈又用四君芎歸丹皮調補肝脾而經水如期
菖蒲散治月水澀滯隂間腫痛
菖蒲當歸(各一兩炒)秦芁(二兩)
右每服五錢入葱白水煎
白礬散治隂腫堅痛
白礬(半兩)甘草(半錢)大黃(一兩)
右為末水和用棗大綿裹内隂中日兩換以愈為度
附方
補中益氣湯(方見二十四卷第六論)
龍膽瀉肝湯(方見二十四卷第四論)
婦人隂痒方論第十七
婦人隂痒為三蟲在腸胃之間因臓虚而蝕隂中微則
為痒甚則為痛也
愚按前症屬肝經所化當用龍膽瀉肝湯逍遙散以
主其内外以桃仁研膏和雄黃末或雞肝納隂中以
制其蟲
附治驗
一婦人胸膈不利内熱作渴飲食不甘肢體倦怠隂
中悶痒小便赤濇此鬱怒傷肝脾所致用歸脾湯加
山梔而愈復因怒患處并小腹脹痛用小柴胡加山
梔芎歸芍藥痛止用逍遙散加山梔而愈又因勞役
患處腫脹小便仍濇用補中益氣加山梔茯苓丹皮
而痊
一婦人隂内痛痒不時出水食少體倦此肝脾氣虚
濕熱下注用歸脾湯加丹皮山梔芍藥柴胡生草主
之而安
一婦人隂内痒痛内熱倦怠飲食少思此肝脾鬱怒
元氣虧損濕熱所致用參茋歸术陳皮柴胡炒梔車
前升麻芍藥丹皮茯苓而瘥若隂中有蟲痒痛亦屬
肝木以桃仁雄黃研納隂中以殺之仍用清肝解熱
之藥有以雞肝納之者乃取蟲之法也
一方搗新桃葉綿裹納隂中日三兩易
龍膽瀉肝湯(方見二十四卷第八論)
逍遙散(方見二十四卷第四論)
婦人隂冷方論第十八
婦人隂冷因勞傷子臓風冷客之用五加皮乾薑丹參
蛇床子熟地黃杜仲各三兩鍾乳粉四兩天門冬一兩
地骨皮二兩酒十五升漬二宿每服一盞空心食前飲
之
愚按前症屬肝經内有濕熱外乘風冷所致若小便
澀滯或小腹痞痛用龍膽瀉肝湯若内熱寒熱或經
候不調用加味逍遙散若寒熱體倦飲食少思用加
味四君子若鬱怒發熱少寐懶食用加味歸脾湯
附治驗
一婦人隂中寒冷小便黃澀内熱寒熱口苦脇脹此
因肝經濕熱用龍膽湯祛利濕熱用加味逍遙散調
補血氣而安
一婦人所患同前更寒熱嘔吐兩股腫痛先用小柴
胡加山梔一劑寒熱嘔吐頓止次用龍膽瀉肝湯一
劑腫痛頓消
一婦人隂中寒冷小便澄清腹中亦冷飲食少思大
便不實下元虚寒治以八味丸月餘飲食漸加大便
漸實又月餘諸症悉愈
八味丸治血弱不能榮養臓腑津液枯澀風寒客於
子臓以致隂冷
愚按此丸果係肝脾腎虚殊有神效
附方
小柴胡湯(方見二十四卷第二論)
龍膽瀉肝湯(方見二十四卷第八論)
加味逍遙散
加味歸脾湯(二方見二十四卷第四論)
加味四君子湯(方見二十四卷第六論)
婦人隂挺下脱方論第十九
婦人隂挺下脱或因胞絡傷損或因子臓虚冷或因分
娩用力所致
愚按前症當升補元氣為主若肝脾鬱結氣虚下陷
用補中益氣湯若肝火濕熱小便清滯用龍膽瀉肝
湯
附治驗
一婦人隂中突出如菌四圍腫痛小便頻數内熱晡
熱似痒似痛小便重墜此肝脾欝結蓋肝火濕熱而
腫痛脾虚下陷而重墜也先以補中益氣加山梔茯
苓車前子青皮以清肝火升脾氣更以加味歸脾湯
調理脾胃外以生猪脂和藜蘆末塗之而收
一婦人隂中挺出五寸許悶痛重墜水出淋&KR0377;小便
濇澀夕與龍膽瀉肝湯分利濕熱朝與補中益氣湯
升補脾氣諸症漸愈再與歸脾湯加山梔茯苓川芎
黃栢間服調理而愈後因勞役或怒氣下部濕痒小
水不利仍用前藥即愈
又方治前症用麻子仁研塗頂中自吸入即洗去
附方
補中益氣湯(方見二十四卷第六論)
龍膽瀉肝湯(方見二十四卷第八論)
歸脾湯
加味歸脾湯(二方見二十四卷第四論)
婦人隂中生瘡方論第二十
竊謂前症乃七情鬱火傷損肝脾濕熱下注其外症
隂中出如蛇如菌或如雞冠狀或生蟲濕痒或潰爛
出水或腫悶墜痛其内症體倦内熱經候不調或飲
食無味晡熱發熱或胸脇不利小便痞脹或赤白帶
下小水淋濇其治法腫痛者四物湯加柴梔丹皮膽
草濕痒者歸脾湯加柴梔丹皮淋濇者龍膽瀉肝湯
白术丹皮漬腐者逍遙散山梔川芎腫悶墜痛者
補中益氣湯山梔丹皮佐以外治之法
一婦人腐漬膿水淋灕腫痛寒熱小便赤濇内熱作
渴肢體倦怠胸脇不利飲食少思余以為肝脾虧損
用補中益氣内柴胡升麻各用一錢加茯苓一錢山
梔二錢數劑少愈又與歸脾湯加山梔川芎茯苓三
十餘劑諸症悉退惟内熱尚在再與逍遙散倍用山
梔而愈
一婦人素性急隂内痛小便赤濇怒而益甚或發熱
或寒熱此肝經濕熱所致用芎歸炒梔柴胡苓术丹
皮澤瀉炒芍車前炒連生草數劑漸愈乃去黃連澤
瀉又數劑全愈
附方
四物湯
補中益氣湯(二方見二十四卷第六論)
逍遙散
歸脾湯(二方見二十四卷第四論)
龍膽瀉肝湯(方見二十四卷第八論)
小柴胡湯(方見二十四卷第二論)
女人交接傷丈夫頭痛方第二十一
愚按前症當用補中益氣六味地黃以滋化源為主
來復丹交接相傷四肢沈重頭痛昏暈米飲下
右每服五十丸(方見二十五卷第十論)
附方
補中益氣湯(方見二十四卷第六論)
六味丸(方見二十四卷第十一論)
女人交接輒血出痛方第二十二
一婦人每交接出血作痛此肝火動脾而不能攝血
用補中益氣濟生歸脾二湯而愈若出血過多而見
他症但用前藥調補肝脾
千金方治交接血出
桂心伏龍肝(各等分)
右為末酒服錢許
附方
補中益氣湯(方見二十四卷第六論)
濟生歸脾湯(方見二十四卷第四論)
婦人交接他物所傷方第二十三
一婦人交接出血作痛發熱口渴欲嘔或用寒凉之
藥前症益甚不時作嘔飲食少思形體日瘦余曰症
屬肝木而藥復傷脾所致也先用六君加山梔柴胡
脾胃健而諸症愈又用加味逍遙散而形氣復
一婦人隂腫下墜悶痛出水胸腹不利小便頻數内
熱晡熱口苦耳鳴此肝脾火症用小柴胡加車前膽
草苓术升麻二劑稍愈又用加味逍遙加升麻數劑
漸愈乃以加味歸脾加升麻柴胡井補中益氣加山
梔數劑頓愈仍用加味逍遙加味歸脾二藥調理全
愈
一婦人患前症熱痛或用寒凉敗毒藥飲食不入時
欲作嘔小腹重墜余謂此脾胃復損元氣下陷先用
補中益氣加炮薑二劑重墜頓愈又加茯苓半夏二
十餘劑而愈乃以歸脾湯少加柴胡升麻并六味地
黃丸而康
又方割雞冠血塗之以赤石脂末摻之五棓子末亦良
附方
六君子湯
補中益氣湯(二方見二十四卷第六論)
加味逍遙散
加味歸脾湯
歸脾湯(三方見二十四卷第四論)
六味丸(方見二十四卷第十一論)
治小戶嫁痛方第二十四
愚按前症當從二十一論互相主治
千金方療小戶嫁痛
甘草生薑(各五分)白芍藥(四分)桂心(三分)
右以酒二升煎三四沸服
又方海螵蛸燒為末酒服方寸匕日三服
又方小麥甘草等分煎湯洗甚效
薛氏醫案卷三十二
