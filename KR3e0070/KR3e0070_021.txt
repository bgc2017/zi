薛氏醫案卷二十一
明薛已訂
明醫雜著
泄瀉
泄本屬濕然多因飲食不節致傷脾胃而作須看時令
分寒熱新久而施治治法補脾消食利小便亦有升提
下陷之氣用風藥以勝濕亦有久泄腸胃虚滑不禁者
宜收澁之
主方
陳皮(一錢)甘草(炙五分)白术(二錢)白茯苓白芍藥(炒各一錢)
(五分已上三味乃泄瀉必用者)
若傷食瀉黃或食積加神麯麥芽山查(各一錢)黃連(炒七分)
若腹中穿狹再加厚朴枳實以消停滯
愚按前症若飲食已消而泄瀉未止此脾胃之氣傷
也宜用五味異功散若泄瀉而腹中重墜此脾胃之
氣下陷也宜用補中益氣湯若服尅滯之劑而腹中
穿狹此脾氣虚痞也宜用六君子湯若脇脹少食善
怒瀉青此脾虚肝所乘也宜六君子加柴胡升麻木
香若少食體倦善噫泄黃此脾虚色陷也宜用六君
子加升麻柴胡大凡諸症若脾脈弦長者肝木乘脾
土也當補脾平肝若脾脈沈弦者寒水侮脾土也
當温中補腎夫黃連枳實雖消停滯開痞悶若人脾
胃充實暴患實痞宜暫用之若人屢患屢服或脾胃
虚痞者而用之則脾胃反傷而諸症蜂起矣故東垣
先生云脾胃實者用黃連枳實瀉之虚者用白术陳
皮補之須分病之虚實人之南北而治之後倣此
若小便赤澁短少加猪苓澤瀉(各一錢)以分利之夏月加
茵陳(七分)山梔仁(炒四分)
愚按前症若津液偏滲於大腸大便瀉而小便少者宜用
此藥分利若隂陽已分而小便短少者此脾肺氣虚
而不能生水也宜用補中益氣湯加麥門五味隂火
上炎而小便赤少者此肺氣受傷而不能生水也用
六味地黃丸加麥門五味腎經隂虚陽無所生而小
便短少者用滋腎丸腎氣丸腎經陽虚隂無所化而
小便短少者用益氣湯六味丸若誤用滲泄分利復
傷陽氣隂無所生而小便不利或目睛凸出腹脹如
鼔或腿膝腫硬或皮膚斷裂者先用滋腎丸益氣湯
每見元氣虚而復用澤瀉猪苓之類因損眞隂以致
前症益甚者急投金匱加減腎氣丸多有復生者若
反復牽牛大黃峻劑而通之是速其危也
若口渴引飲加乾薑(一錢五分)人參麥門冬(各一錢)升麻(四分)烏
梅肉(五箇)
愚按前症若胃氣傷而内亡津液者用七味白术散
胃氣弱而津液少者用補中益氣湯氣血俱虚而津
液少者用十全大補湯腎虚津液短少者用六味地
黃丸腎水不足而虚火上炎者用加減八味丸若腎
水不足之人患泄瀉或服分利之濟過多而患口渴
者若不用前藥以固其本源則肺腎復傷多變小便
不利肚腹水腫等危症矣憲副屠九峯先瀉而口
渴尺脈數而無力略用解酒毒利小便之劑不應余
曰此腎隂虧損虚火熾盛宜急壯水之主不然必發
疽而不能收斂也不信别服降火化痰之劑果患疽
而殁
若夏秋之間濕熱大行暴注水瀉加黃連蒼术澤瀉(各一)
(錢)黃疸小便赤加茵蔯(一錢)山梔木通(各五分)
愚按東垣云若値秋燥行令濕熱少退體重節痛口
舌乾燥飲食無味二便不調不欲飲食或食不化兼
灑淅惡寒悽慘面惡此肺之脾胃虚而陽氣不伸也
用升陽益胃湯治之前症若濕熱内作脾胃不能通
調而致者宜用此藥分利之濕熱已去脾胃虚弱而
致者宜用六君子當歸調補之濕熱已去脾氣下陷
而致者宜用補中益氣湯升舉之其黃疸若小便不
利四肢沈重渴不欲飲此濕勝於熱用大茵蔯湯大
便自利茵蔯梔子黃連湯若往來寒熱身黃者宜用
小柴胡加梔子若因勞傷形體飲食失節而身黃者
用小半夏湯蓋黃疸為内傷不足之症宜調補脾胃
元氣為主若妄用驅逐復傷元氣多致不起
若久瀉脾胃虚弱飲食難化加黃茋(炙)人參(各二錢)神麯
麥芽(各一錢二分)木香(煨)乾薑(炙各五分)
愚按前症或作嘔或飲食少思屬脾胃虚弱用四君
子加半夏木香或兼作嘔或腹作痛屬脾胃虚寒用
六君子加炮薑木香若麥芽善損腎神麯善化胎消
腎不宜輕用大抵此症多由泛用消食利水之劑損
其眞隂元氣不能自主持遂成久泄若非補中益氣
湯四神丸滋其本源後必胸痞腹脹小便淋瀝多致
不起
若久泄腸胃虚滑不禁加肉豆蔲訶子皮赤石脂(各一錢)
木香(煨)乾薑(炙各五分)
愚按東垣先生云中焦氣弱脾胃受寒冷大便滑瀉
腹中雷鳴或因誤下末傳寒中復遇時寒四肢厥逆
心胃絞痛冷汗不止此腎之脾胃虚也用沈香温胃
丸治之竊謂前症若脾胃虚寒下陷者用補中益氣
湯加木香肉豆蔲補骨脂若脾氣虚寒不禁者用六
君子湯加炮薑肉桂若命門火衰而脾土虚寒者用
八味丸若脾腎氣血俱虚者用十全大補湯送四神
丸若大便滑利小便閉澁或肢體漸腫喘𠻳唾痰為
脾腎氣血俱虚宜用十全大補湯送四神丸若大便
滑利小便閉澁或肢體漸腫喘𠻳唾痰為脾腎虧損
宜用金匱加減腎氣丸
若飲酒便泄此酒積熱瀉也加黃連(炒)茵陳乾薑(各一錢)
木香(五分)
愚按前症若酒濕未散脾氣未虚宜用此藥分利濕
熱若濕熱已去中氣被傷宜用六君子調補中氣若
誤服剋伐分利之劑胸膈漸滿小便短少或腿足與
腹漸腫者急用加減金匱腎氣丸調補脾胃多有生
者夫酒性大熱乃無形之物無形元氣受傷當用葛
花解酲湯分消其濕往往反服大熱酒癥丸重瀉有
形隂血使陽毒大旺元氣消亡折人長命金匱要略
云酒疸下之久而為黑疸每見善飲服酒癥丸者多
患疸症不悟其因反服分利化痰以致變症而殁者
多矣(詳見竒效方)秀水卜封君善飲腹痛便泄服分利
化痰等劑不應其脈滑數皮膚錯甲余謂此酒毒致
腸癰而潰敗也辭不治不信仍服前劑果便膿而殁
光禄柴黼菴善飲泄瀉腹脹吐痰作嘔口乾余謂
脾胃氣虚先用六君子加神麯痰嘔已止再用補中
益氣加茯苓半夏瀉脹亦愈舊僚錢可久素善飲
面赤痰盛大便不實余以為腸胃濕痰壅滯用二陳
苓連山梔枳實甘葛澤瀉升麻一劑吐痰甚多大便
始實此後日以黃連三錢炮湯飲之而安
若寒月溏泄清冷腹痛傷生冷飲食加神麯麥芽(炒)乾
薑(炙各一錢)縮砂益智木香(各七分)
愚按前症若脾腎虚寒宜用四神丸若脾腎虚脱用
六君薑桂如不應急補命門火以生脾土一儒者
小腹急痛溏泄清冷大便欲去不去余謂此命門火
衰而脾土虚寒也用八味丸月餘而愈向後飲食失
宜前症仍作小腹重墜此脾氣下陷也用補中益氣
湯而痊
痢疾
痢是濕熱及食積治者别赤白青黃黑五色以屬五臟
白者濕熱傷氣分赤者濕熱傷血分赤白相雜氣血俱
傷黃者食積治法瀉腸胃之濕熱開鬱結之氣消化積
滯通因通用其初只是下下後未愈隨症調之痢稍久
者不可下胃虚故也痢多屬熱然亦有虚與寒者虚者
宜補寒者宜温年老及虚弱人不宜下
主方
甘草(炙三分)㯽榔(一錢)木香枳殼(炒五分)黃芩(炒)黃連
(炒各五分)白芍藥(炒二錢已上三藥痢疾必用者)
右薑水煎服
若腹痛加當歸(一錢五分)縮砂(一錢)再加木香芍藥(各五分)
愚按前症若因濕熱鬱結後重不利宜用此方若飲
食停滯用二陳湯加山查送香連丸仲景先生云脈
沈而有力者屬裏實也宜下之沈而無力者屬裏虚
也宜補之元氣虚滑者宜温之澁之脈滑而數者有
宿食也當下之脈浮大此為虚而強下之故也脈浮
革者因而腸鳴當温之下痢腹堅者當下之下痢譫
語有燥屎當下之下痢三部脈皆平按之心下堅急
下之下痢脈大浮弦當自愈下痢腹滿痛為實當下
之治者審焉
若後重加滑石(炒五分)再加枳殼㯽榔芍藥條芩各五分
愚按痢而便膿血者乃氣行而血止也行血則便膿
自愈調氣則後重自除若大腸積滯壅實而後重法
當疏導若大腸氣虚下陷而後重法當升補司馬
王荆山患痢後重服枳殼㯽榔之類後重益甚食少
腹痛余以為脾胃傷而虚寒也用六君木香炮薑而
愈太常邊華泉嘔吐不食服痛後重服大黃之藥
腹痛益甚自汗發熱昏憒脈大余以為胃氣復傷陽
氣虚寒脱陷也以參术各一兩炙草炮薑各三錢升
麻一錢一劑而甦又用補中益氣加炮薑二劑而愈
若白痢加白术白茯苓滑石(炒)陳皮(各一錢)初欲下之再
加大黃(五錢)兼食積加山查枳實(各一錢)
愚按前症若腹痛後重怕手按腹或脈洪實為積滯
閉結宜用此方疏通之若腹痛後重喜手按腹或脈微
細為陽氣虚寒宜用六君乾薑溫補之少宗伯顧東
江停食患痢腹痛下墜或用疏導之劑兩足腫脹食少
體倦煩熱作渴脈洪數按之微細余以六君子加薑桂各
二錢吳茱五味各一錢煎熟冷服即睡覺而諸症頓退
再劑而安此内真寒而外假熱治以熱劑而冷飲東垣
先生治假寒熱之症投以假寒熱之劑廷評曲汝
為食後接内患腹痛去後似痢非痢次日便膿血煩
熱作渴神思昏倦用四神丸二服頓減又用八味丸
料加吳茱五味骨脂肉蔲二劑全愈
若紅痢加川芎當歸桃仁(各一錢五分)初欲下之再加大黃(五錢)
愚按前症若病日久或誤服疏通之藥而不能愈者
當調補脾胃大凡血症久而不愈多因陽氣虚而不
能生血或因陽氣虚而不能攝血故丹溪先生治此
症久而不愈用四君湯以收其功判官汪天錫患
痢腹痛後重渴欲飲冷飲食不進用芍藥湯内大黃
一兩四劑稍應仍用前藥但大黃減半數劑而愈
通府薛允頫下血服犀角地黃湯其血愈多發熱少
食裏急後重余以為清氣下陷用補中益氣湯加炮
薑一劑而瘳
若紅白相雜加川芎當歸桃仁(各一錢五分)以理血滑石陳
皮蒼术(各一錢五分)以理氣有食積者加山查枳實以消導
愚按前症若氣滯食積濕熱所致宜用此方治之若
脾虚飲食停滯宜用六君子湯送香連丸調補之經
云脾主血肺主氣前症乃氣血俱受病也若因脾肺
血傷所致宜用四物湯加白术茯苓煎送香連丸若
因脾肺氣傷所致宜用四君湯加當歸川芎煎送香
連丸
若白痢久胃弱氣虚或下後未愈去㯽榔枳殼減芩連
芍藥(各七分)加白术(一錢五分)黃茋陳皮茯苓(各一錢)縮砂乾薑
(炙各五分)
愚按前症若數至圊而不能便或少有白膿者乃土
不能生金肺與大腸氣傷而下墜也當用升陽益胃
湯舉其陽氣則隂自降而二便自愈矣飲食不入發
熱作渴其勢危甚用十全大補湯如不應送二神丸
若紅痢久胃弱血虚或下後未愈減黃芩黃連(各五分)加
當歸川芎熟地阿膠陳皮(各一錢)白术(一錢五分)
愚按前症若脾經血熱下注而不愈者用四物湯加
白术茯苓若脾經氣虚不能統血而不愈者用四君
子加川芎當歸若中氣下陷不能攝血而不愈者用
補中益氣湯
若赤黑相雜此濕勝也及小便赤澁短少加木通澤瀉
茯苓(各一錢)山梔仁(炒五分)以分利之
愚按初患濕盛而小便赤澁者宜用前藥若病久而
陽氣下陷或老弱者宜用升陽除濕防風湯若脾土
虧損寒水來侮先用六君子湯加薑桂以温而補之
後用補中益氣湯加茯苓半夏以升而補之
若血痢加當歸川芎生地黃桃仁槐花(炒各一錢)久不愈減
芩連(各七分)去㯽榔枳殼再加阿膠珠側柏葉白术(各一錢五)
(分)乾薑(炒黑)陳皮(各一錢)
愚按前症亦有因脾氣虚弱者有因脾氣下陷者有
因肝氣虚弱者有因肝血虚熱者祠部李宜散患
血痢胸腹膨脹大便欲去不去肢體殊倦余以為脾
氣虚弱不能攝血當源用補中益氣湯加茯苓半夏
治之漸愈後因怒前症復作左關脈弦浮按之微弱
此肝氣虚不能藏血用六味丸治之而愈
若痢已久而後重不去此大腸墜下去㯽榔枳殼用條
芩加升麻(一錢)以升提之
愚按前症亦有因大腸氣滯者有因大腸氣陷者有
因大腸血虚者有因脾腎虚寒者若大腸氣滯墜下
宜用四君子送香連丸若大腸氣虚陷下宜用四君
子加柴胡升麻送香連丸若大腸血虚後重宜用四
物湯加參术送香連丸東垣先生云裏急者腹中不
寬快也亦有虚坐而大便不行者皆血虚也血虚則
裏急後重
若嘔吐食不得下加軟石膏(一錢五分)陳皮(一錢)山梔仁(炒五分)
生薑(六分)緩呷之以瀉胃口之熱
愚按前症若脾胃素有實熱或過食厚味辛辣而暴
患之宜用此方若胃氣虚膈氣逆而作嘔吐者用六
君子加生薑若胃氣虚寒亦用前藥加炮薑木香
有一樣風血虚而痢者用四物湯加人參白术陳皮黃
芩黃連
愚按前症若脾氣虚而血弱宜用四君子湯若胃氣
虚而血弱宜用補中益氣湯若久病氣血俱虚宜用
八珍湯大凡此症久而不愈或變症百出但守前法
久之自愈
有一樣寒痢用黃連木香芍藥(酒炒)當歸乾薑(炒)縮砂厚
朴肉桂
愚按東垣先生云前症若脈沈細而身不動作睛不
了了飲食不下鼻凖氣息者用薑附湯身重四肢不
舉者用术附湯暴下無聲身冷自汗小便自利大便
不禁氣難布息脈微嘔吐者用漿水散先太安人
年八十仲夏患痢腹痛作嘔不食渴飲湯水按腹痛
稍止脈鼓指而有力余謂眞氣虚而邪氣實也用人
參五錢白术茯苓各三錢陳皮升麻附子炙甘草各
一錢服之睡覺索食脈症頓退再劑而安横金陳
子復面帶赤色吐痰口乾或時作瀉或用二陳黃連
枳實之類不應余脈之左關弦急右關弦大此乃腎
水挾肝木之勢而尅勝脾土也不信後交夏果患痢
而亡
若得痢而誤服温熱止澁之藥則雖稍久亦宜用前法
以下之下後方調之若得痢便用前症法下之而未
應又用前調理法治之久而不愈此屬虚寒而滑脱可
於前補虚寒温二條用擇更加龍骨石脂鶯粟殼烏梅
肉收澁之藥
愚按前症若脾氣虚寒下陷宜用補中益氣湯加粟
殼薑桂如不應急用附子若氣血虚弱宜用十全大
補湯加附子粟殼若命門火衰用八味丸以補土母
若腹痛作渴飲湯手按腹痛稍止者俱温補脾胃
瘧疾
瘧是風暑之邪有一日一發有二日一發有三日一發
有間一日連二日發有日與夜各發有有汗有無汗有
上半日發有下半日發有發於夜者治法邪從外入宜
發散之然以扶持胃氣為本又須分别陽分隂分而用
藥邪瘧及新發者可散可截虚瘧及久者宜補氣血若
過服截藥致傷脾胃則必延綿不愈矣
主方
乾葛(一錢二分)陳皮(七分)甘草(炙五分)柴胡白术蒼术
(泔浸一錢已上三味瘧疾必用之者)
愚按前症皆因先傷於暑次感於風客於榮衛之間
腠理不密復遇風寒閉而不出舍於腸胃之外與榮衛
並行晝行於陽夜行於隂並則病作離則病止併於
陽則熱併於隂則寒淺則日作深則間日在氣則早
在血則晏按本經曰瘧脈自弦弦數者多熱弦遲者
多寒弦短者傷食弦滑者多痰弦而緊者宜下浮大
者宜吐弦遲者宜温此治瘧之大法其病熱多寒少
心煩少睡者屬心名曰温瘧用柴芩湯但寒少熱腰
疼足冷者屬腎名曰寒瘧用桂附二陳湯先寒而後
大熱咳𠻳者屬肺名曰癉瘧用參蘇飲熱長寒短筋
脈揪縮者屬肝名曰風瘧用小柴胡加烏藥香附寒
熱相停嘔吐痰沬者屬脾名曰食瘧用清脾飲瘧愈
之後隂陽兩虚夢遺咳𠻳不善保養遂成勞瘵若能
清心養體節食避風如此調治無不愈矣
若一日一發及午時發者邪在陽分加枯芩茯苓半夏
(各一錢)熟甚頭痛再加川芎軟石膏(各一錢)口乾加石膏知
母麥門冬(各一錢)
愚按劉宗厚先生云從卯至午發者邪在大腸小腸
也宜大柴胡湯下之從午至酉發者邪亦在心與腎
也宜大承湯下之此皆邪入於内也從酉至子發者
邪在心與膽也或至寅發者此邪在氣在血也宜用桃
仁承氣湯微下之更以小柴胡湯徹其餘邪若身熱
目痛熱多寒少其脈實長者先以大柴胡湯下之餘
熱不盡再用白芷湯若甚寒微熱或但寒不熱者名
曰牝瘧用柴胡桂枝湯以解表
若間日或三日發或午後夜發者邪入隂分加川芎當歸
芍藥(酒炒)孰地黃知母(酒炒各一錢)紅花(酒洗)黃蘖(酒炒)升麻(各四分)
提起陽分可截之
愚按仲景先生云瘧無他症但隔日發而先寒後熱
寒多熱少用桂枝石膏湯發於夜麻黃黃芩湯竊謂
前症若中氣虚而間日發者用補中益氣湯若氣血
俱虚而三日一發者用十全大補湯大抵邪氣在陽
分者淺而易治邪氣在隂分者深而難治
若間一日連發二日或日夜各發者氣血俱病加人參
黃茋白茯苓(各一錢)以補氣川芎當歸芍藥熟地黃(各一錢)
以補血
愚按此條治法當以前後論參看用藥調治
若陽瘧多汗用黃茋人參白术以斂之無汗柴胡蒼术
白术黃芩乾葛以發之
愚按仲景云處暑以前瘧發而頭項痛脈浮惡風有
汗者桂枝羌活湯若惡風無汗者麻黃羌活湯若久
而汗多腠理開泄陽不能固必補斂之無汗則腠理
緻密邪不能解必發散之若屬飲食所傷用六君子
湯為主勞傷元氣用補中益氣湯為主
若隂瘧多汗用當歸白芍藥熟地黃連黃蘖黃茋以斂
之無汗柴胡蒼术川芎紅花升麻以發之故曰有汗者
要無汗扶正為主無汗者要有汗散邪為主
愚按前症若寒熱大作不論先後此太陽陽明合病
寒熱作則必戰經曰熱勝而動也發熱則必汗泄又
曰汗出不愈知内熱也陽盛隂虚之症當内實外虚
不治恐久而傳隂經也宜用桂枝芍藥湯若病久須
大補脾胃為主蓋養正邪自除矣
若病人胃氣弱飲食少或服截藥傷脾胃而少食者加
人參(一錢五分)芍藥(酒炒)大麥芽(各一錢)
愚按前症若用寒涼止截脾胃傷損必致連綿不已
若非倍養元氣決不能愈然芍藥麥芽善損脾腎恐
不宜多用洞庭馬志卿母瘧後形體骨立發熱惡
寒自汗盜汗胸膈痞滿日飲米飲盞許服參术藥益
脹臥床半年矣余以為陽氣虚寒用大劑補中益氣
加附子一錢二劑諸症漸退飲食漸進又二劑全愈
若傷食痞悶或有食積者加神麯麥芽枳實(炒各一錢)黃連
炒(五分)
愚按前症若脾胃無虧飲食過多而患暴怒胸膈痞
悶者宜用此方以消導宿滯若飲食既消而胸膈痞
悶者宜用六君子湯以調補脾胃若勞傷元氣兼停
飲食用補中益氣加半夏茯苓以升補脾胃若感怒
兼食用二陳參术木香香附山梔以補脾平肝冬
官朱省菴停食感寒而患瘧自用清脾截瘧二藥食
後腹脹時或作痛服二陳黃連枳實之類小腹重墜
腿足浮腫加白术山柤吐食未化余曰食後脹痛脾
虚不能剋化也小腹重墜陽氣不能升舉也腿足浮
腫胃氣不能運行也吐食不消脾胃虚寒也治以補
中益氣湯加吳茱薑桂木香不數服而痊一婦人飲
食後患瘧嘔吐屬内停飲食外感風寒用藿香正氣
散而愈後因怒吐痰甚多狂言熱熾胸膈脹痛手按
少止脈洪大無倫按之微細余謂肝脾二經血少火
旺用加味逍遙散加熟地川芎二劑頓退再用十全
大補而安
若痰盛加半夏(薑製)南星枳實(各一錢)黃芩(炒)黃連(各六分)
愚按前方非膏粱積熱實火為痰者不宜用若中氣
虚而痰甚用補中益氣湯加茯苓半夏如未應用一
味薑汁尤好
若欲截之加㯽榔黃芩青皮常山(各一錢)烏梅肉(三箇)
愚按前症若血氣俱虚用人參生薑各一兩煎服頓
止不問新久並效若嚥酸口酸且節飲食其病潮作
時雖大渴只與薑湯乘熱飲之此亦截瘧之良法每
見飲啖生冷物者病或少愈多致脾虚胃損反為難
治若病勢正熾一二發間未宜遽截恐邪氣不去正
氣反傷耳此法有益無害一上舍每至夏秋非停
食作瀉必瘧痢霍亂遇勞吐痰頭眩體倦發熱惡寒
雜用四物二陳芩連之類患瘧服止截之藥前症益
甚時或遍身如芒刺然余謂中氣虚熱用補中益氣
湯加茯苓半夏内參茋各用三錢歸术各二錢四十
餘劑全愈
若日久虚瘧寒熱不多或無寒而微熱者邪氣已無只
用四君子合四物湯加柴胡黃芩陳皮以滋補氣血
愚按前症若因胃氣虚用四君加升麻當歸若脾血
虚用四君加川芎當歸若因中氣下陷用補中益氣
湯加茯苓半夏大凡久瘧多屬元氣虚寒蓋氣虚則
寒血虚則熱胃虚則惡寒脾虚則發熱隂火下流則
寒熱交作或吐涎不食戰慄泄瀉手足逆冷皆脾胃
虚弱但補中益氣其諸症悉愈一婦人瘧久不愈
發熱口乾倦甚此脾胃虚熱用七味白术散加麥門
五味作大劑煎與恣飲再發稍可乃用補中益氣湯
加茯苓半夏十餘劑而愈一婦人久瘧寒熱服清
脾飲之類胸膈飽脹飲食減少(用補中益氣湯加茯苓半夏炮薑各一錢)
(而痊)
咳𠻳
咳謂有聲肺氣傷而不清𠻳謂有痰脾濕動而生痰𠻳
咳者因傷肺氣而動脾濕也病本雖分六氣五臓之殊
而其要皆主於肺蓋肺主氣而聲出也治法須分新久
虚實新病風寒則散之火熱則清之濕熱則瀉之久病
便屬虚屬鬱氣虚則補氣血虚則補血兼鬱則開鬱滋
之潤之斂之則治虚之法也
主方
橘紅(七分)五味子桔梗甘草(炙各五分)杏仁(去皮尖)白
茯苓(各一錢)
春多上升之氣宜潤肺抑肝加川芎芍藥半夏(各一錢)麥
門冬黃芩(炒)知母(各五分)
春若傷風欬𠻳鼻流清涕宜辛涼解散加防風薄荷黃芩(炒)
麥門冬(各一錢)
愚按前症若因風寒所傷咳𠻳聲重頭痛用金沸草
散咳𠻳聲重身熱頭痛用局方消風散蓋肺主皮毛
肺氣虚則腠理不密風邪易入治法當解表兼實肺
氣肺有火則腠理不閉風邪外乘治宜解表兼清肺
火邪退即止若數行解散則重亡津液邪藴而為肺
疽肺痿矣故凡肺受邪不能輸化而小便短少皮膚
漸腫咳𠻳日增者宜用六君子湯以補脾肺六味丸
以滋腎水一儒者素勤苦惡風寒鼻流清涕寒慄
嚏噴服袪風之藥肢體麻木倦怠痰涎自出殊類中
風余以為風劑耗散元氣隂火乘其土位也遂以補
中益氣湯加麥門五味治之而安一儒者每至春咳
𠻳用參蘇飲之類乃愈後復發仍用前藥反㗋瘖左
尺洪數而無力余以為腎經隂火刑剋肺金以六味
丸料加麥門五味炒山梔及補中益氣湯而愈
夏多火熱炎上最重宜清金降火加桑白皮知母黃芩
(炒)麥門冬石膏(各一錢)
愚按王太僕云壯水之主以制陽光前症若喘急而
𠻳面赤潮熱其脈洪大者用黃連解毒湯熱躁而咳用
梔子仁湯咳唾有血用麥門冬湯俱兼以六味丸夏
月尤當用此壯腎水以保肺金周上舍每至夏
患咳𠻳服降火化痰之劑咳𠻳益甚脾肺腎脈皆浮
而洪按之微細余曰此脾土虚不能生肺金肺金不
能生腎水而虚火上炎也朝用補中益氣湯夕用六
味地黃丸而痊後至夏遂不再發一男子夏月唾
痰或𠻳用清胃火藥不應余以為火乘肺金用麥門
冬湯而愈後因勞復𠻳用補中益氣湯加桔梗山梔片
芩麥門五味而愈但口乾體倦小便赤濇日用生脈
散而痊愈
秋多濕熱傷肺宜清熱瀉濕加蒼术桑白皮(各一錢)防風
黃芩山梔(炒各五分)
愚按前症若咳而身熱自汗口乾便赤脈虚而洪者
用白虎湯身熱而煩氣高而短心下痞滿四肢困倦
精神短少者香薷飲若病邪既去宜用補中益氣加
乾山藥五味子以養元氣柴胡升麻各二分以升生
氣
冬多風寒外感宜解表行痰加麻黃桂枝半夏乾薑防
風(各一錢)肺金素有熱者再加酒炒黃芩知母(各五分)若發
熱頭痛鼻塞身重再加藁本川芎前胡柴胡(各一錢)
愚按果係前症若風寒外感形氣病氣俱實者宜用
麻黃之類所謂從表而入自表而出若形氣病氣俱
虚者宜補其血氣而佐以解表之藥若專於解表則
肺氣益虚腠理益疎外邪乘虚易入而其病愈難治
矣若病日久或誤服表散之劑以致元氣虚而邪氣
實者急宜補脾土為主則肺金有所養而諸病自愈
若人老弱或勞傷元氣而患前症誤用麻黃枳殼紫
蘇之類而汗出亡陽者多患肺癰肺痿治失其宜多
致不起一男子神勞冬月患咳𠻳服解散之劑自
以為便余曰此因肺氣虚弱腠理不密而外邪所感
也當急補其母是治本也始服六君子湯内去參术
反加紫蘇枳殼之類以致元氣益虚生肺癰而殁太守
錢東圩先患肩疽屬足三隂虚火不歸源用壯水之
主以制陽光而愈余曰瘡疾雖愈當屏去侍女恐相
火一動其精暗流金水復竭必致變症後果喘𠻳痰
出如湧面目赤色小便淋澁又誤認為外感風寒用
麻黃湯表散汗出不止迎余視之其脈已脱惟太沖
未絶余曰此脾虚不能攝涎腎虚不能生水肺虚不
能攝氣水泛為痰虚寒之症也辭為難治勉以益火
之源以消隂翳而愈繼又勞傷神思外邪乘之仍汗
出亡陽以致不起
若有痰加半夏枳殼風痰再加南星(薑汁炒)濕痰脾困少
食加白术蒼术有痰而口燥咽乾勿用半夏南星宜加
知母(蜜水拌炒)貝母瓜蔞仁黃芩(炒)
愚按前症若因脾氣虚而為濕痰者宜用補中益氣
湯若因腎經虚熱而口燥咽乾者宜用六味丸
若夏月熱痰或素熱有痰加黃芩黃連知母石膏
愚按前症若心火乘肺輕則用麥門冬湯重則用人
參平肺散若上焦實熱用涼膈散虚熱用六君子湯
中焦實熱用竹葉石膏湯虚熱用竹葉黃茋湯下焦
虚熱用六味丸一武職因飲食起居失宜咳𠻳吐
痰用化痰止𠻳之藥時仲夏左尺洪數而無力胸滿
面赤唾痰腥臭自汗余曰腎虚水泛為痰而反重亡
津液得非肺癰乎不信仍服前藥翌日吐膿脈數右
寸為甚用桔梗湯一劑數脈與膿頃減又二劑將愈
佐以六味丸而痊
上半日咳者胃中有火加貝母石膏黃連五更咳者同
上
愚按前症若胃中熱甚為患者宜用本方泄之若胃
中微熱為患者當用竹葉石膏湯清之若胃中虚熱
所致者須用補中益氣湯補之俱少佐以治痰之劑
其五更咳𠻳者當作脾虚宿食為痰治之一儒者
咳𠻳用二陳芩連枳殼胸滿氣喘侵晨吐痰加蘇子
杏仁口出痰涎口乾作渴余曰清晨吐痰脾虚不能
消化飲食也胸滿氣喘脾虚不能生肺金也涎沫自
出脾虚不能收攝也口乾作渴脾虚不能生津液也
用六君子加炮薑肉果温補脾胃更用八味丸以補
土母而安
若咳𠻳久肺虚滋氣補血加人參黃茋阿膠當歸生薑
天門冬欵冬花馬兜鈴芍藥(酒炒)之類肺熱喘咳去人參
用沙參此兼補血氣也
愚按肺屬金生於脾土凡肺金受邪由脾土虚弱不
能生肺乃所生受病治者審之
若昏咳者火浮於肺不可正用寒涼藥宜加五味子五
倍子訶子皮斂而降之
愚按前症屬脾肺氣虚以致腎經陽虚隂弱而虚火
上炎或房勞太過虧損眞隂為患法當補脾肺生腎
水不可專主於肺也
若午後𠻳者屬隂虚即勞𠻳也宜補隂降火加川芎當
歸芍藥熟地黃柏知母竹瀝薑汁天門冬瓜蔞仁貝母
此專補隂血也
愚按前症屬腎氣虧損火炎水涸或津液湧而為痰
者乃眞臓為患也須用六味地黃丸壯腎水滋化源
為主以補中益氣湯養脾土生肺腎為佐設用清氣
化痰則誤矣司廳陳國華素隂虚患咳𠻳自謂知
醫用發表化痰之劑不應用清熱化痰等藥愈甚余
以為脾肺虚不信用牛黃清心丸反加胸腹作脹飲
食少思遂朝用六君桔梗升麻麥門五味補脾土以
生肺金夕用八味丸補命門火以生脾土諸症漸愈
中翰鮑羲伏患隂虚咳𠻳服清氣化痰丸及二陳
芩連之類痰益甚用四物黃柏知母之類腹脹咽啞
右關脈浮弦左尺脈洪大余朝用補中益氣湯加山
茱麥門五味夕用六味地黃丸加五味子三月餘喜
其愼疾得愈
若火鬱𠻳為痰鬱火邪在中宜開鬱消痰用訶子皮香
附(童便浸)瓜蔞仁半夏麯海石青黛黃芩為末蜜調為丸
噙化仍服前補隂降火藥失治則成勞
愚按前症若因肺胃藴熱痰氣不利宜用前藥若因
脾肺不清氣鬱痰滯用二陳加山梔枳殼桔梗若因
鬱結傷脾氣血虚損用濟生歸脾加山梔桔梗若因
怒動肝火脾土受剋用四君子加山梔柴胡若勞役
失宜傷損元氣用補中益氣加山梔桔梗一婦人
不得於姑患咳胸膈不利飲食無味此脾肺俱傷痰
鬱於中先用歸脾湯加山梔撫芎貝母桔梗諸症漸
愈一婦人咳𠻳脇痛發熱日晡益甚用加味逍遙
散加熟地治之而愈後因勞役多怒前症仍作又少
陽寒熱往來或咳𠻳遺尿皆屬肝虚火旺隂挺痿痺
用前散及地黃丸而痊
若痰積食積作咳𠻳者用香附瓜蔞仁貝母海石青黛
半夏麯軟石膏山查枳實黃連(薑炒)為末蜜調噙化
愚按前症若因飲食停滯胃口濕熱所化者宜用本
方若因脾胃氣虚而痰積滯用六君子加枳殼木香
若因脾胃氣虚而食積滯用六君子加神麯麥芽夫
早間吐痰咳𠻳屬食積喘促咳𠻳屬肺氣虚火旺大
抵當助胃壯氣為主不可專攻其痰
若勞𠻳見血加阿膠當歸芍藥天門冬知母貝母桑白
皮亦於前肺虚隂虚二條擇用大抵咳𠻳見血多是肺
受熱邪氣得熱而變為火火盛而隂血不寧從火上升
故治宜瀉火滋隂忌用人參等甘溫之藥然亦有氣
虚而咳血者則宜用人參黃茋欵冬花等藥但此等症
不多耳
愚按前症亦有勞傷元氣内火妄動而傷肺者亦有
勞傷腎水隂火上炎而傷肺者有因過服天門生地
寒藥損傷脾胃不能生肺氣而不愈者有因誤用黃
柏知母之類損傷陽氣不能生隂精而不愈者凡此皆
脾肺虧損而腎水不足以致虚火上炎眞臓為患也
須用補中益氣湯補脾土而生肺金用六味地黃丸
滋腎水而生隂精否則不救一武職素不愼起居
吐痰自汗咳𠻳發熱服二陳芩連山梔之類前症不
減飲食少思用四物二陳芩連之類前症愈甚反添
胸膈不利食少晡熱加桑皮杏仁紫蘇之類胸膈膨
脹小便短少用四芩枳殼之類小便不通飲食不進
余視之六脈洪數肺腎二部尤甚余曰脾土既不能
生肺金而心火乘之必變肺癰之症也不信仍服前藥
後吐痰吐膿復求治余曰胸膈痞滿脾土敗也已而
果殁
因咳而有痰者咳為重主治在肺因痰而致咳者痰為
重主治在脾但是食積成痰痰氣上升以致咳𠻳只治
其痰消其積而咳自止不必用肺藥以治咳也
愚按前論治法最是仍分六淫七情及五臓相勝脾
肺虚實以治之否則恐成肺癰之症一男子脾胃
不和服香燥行氣之劑飲食少思兩脇脹悶服行氣
破血之藥致飲食不入右脇脹痛喜手按之余曰乃
肝木剋脾土而脾土不能生肺金也用滋化源之藥
四劑諸症頓退余又曰火令在邇當再補脾土以養
肺金不信後復作吐膿而殁
痰飲
痰屬濕熱乃津液所化因風寒濕熱之感或七情飲食所傷
以致氣逆液濁變為痰飲或吐咯上出或凝滯胸膈或留聚腸
胃或客於經絡四肢隨氣升降遍身上下無處不到其為病
也為喘為咳為惡心嘔吐為痞隔壅塞關格異痞為泄為眩
暈為糟雜怔忡驚悸為顛狂為寒熱為痛腫或胸間轆轆有
聲或背心一點常如冰冷或四肢麻痺不仁皆痰所致百病中
多有兼痰者世所不知也痰有新久輕重之殊新而輕者
形色清白氣味亦淡久而重者黃濁稠結咳之難出漸成
惡味酸辣腥臊鹹苦甚至帶血而出治法痰生於脾胃宜
實脾燥濕又隨氣而升宜順氣為先分導次之又氣升屬火
順氣在於降火熱痰則清之濕痰則燥之風痰則散之鬱
痰則開之頑痰則軟之食積則消之在上者則吐之在中
者下之又中氣虚者宜固中氣以運痰若攻之太重則
胃氣虚而痰愈甚矣
主方
橘紅半夏(湯炮)白茯苓甘草(炙)生薑
右方總治一身之痰如要下行加引下藥上行加引
上藥
若濕痰多軟如身體倦怠之類加蒼白术寒痰痞塞胸
中倍加半夏甚者加麻黃細辛烏頭之類
愚按痰者脾胃之津液或為飲食所傷或因七情六
淫所擾故氣壅痰聚諺云肥人多痰而在瘦人亦有
之何也蓋脾統血行氣之經氣血俱盛何痰之有皆
由過思與飲食所傷損其經絡脾血既虚胃氣獨盛
脾為巳土胃為戊土戊癸化火是以濕因氣化故多
痰也遊行周身無所不至痰氣既盛客必勝主或奪
於脾之大絡之氣則倏然仆地者此痰厥也升於肺
者則喘急咳𠻳迷於心則怔忡恍惚走於肝則眩暈
不仁脇肋脹痛關於腎不哈而多痰唾留於胃脘則
嘔瀉而作寒熱注於胸則咽膈不利眉稜骨痛入於
腸則漉漉有聲散則有聲聚則不利竊謂若脾氣虚
弱不能消濕宜用補中益氣湯加茯苓半夏若因脾
氣虚弱濕熱所致宜用東垣清燥湯若因胃氣虚弱
寒痰凝滯宜用人參理中湯若因脾胃虚寒而痰凝
滯者宜用理中化痰丸若因脾虚而痰滯氣逆宜用
六君子加木香若因脾胃虚弱而肝木乘侮宜用六
君子加柴胡頭痛宜用半夏白术天麻湯若因脾腎
虚弱寒邪所乘以致頭痛宜用附子細辛湯
若風痰加南星枳殼白附子天麻殭蠶猪牙皂角之類
氣虚者更加竹瀝氣實加荆瀝俱用薑汁
愚按脈訣云熱則生風故云風自火出若風邪氣滯
痰藴於胸中者宜用之若因肺經風熱而生痰者宜
用金沸草散若因風火相摶肝經風熱熾盛而生痰
者宜用牛黃抱龍丸或牛黃清心丸若因肝經血燥
而生痰者宜用六味地黃丸若因熱盛制金不能平
木而生痰者宜用柴胡梔子散若因中氣虚弱不能
運化而生痰者宜用六君柴胡鈎藤
若熱痰加黃芩黃連痰因火盛逆上降火為先加白术
黃芩軟石膏黃連之類眩暈&KR1917;雜者火動其痰也亦加
山梔黃芩黃連
愚按前方若肺胃實者宜用之若風寒鬱熱宜用參
蘇飲加山梔片芩若中氣虚熱宜用補中益氣加半
夏桔梗若腎虚隂火炎上宜用六味丸若腎氣虚寒
痰上湧用八味丸
若血虚有痰者加天門冬知母瓜蔞仁香附米竹瀝薑
汁帶血者再加黃芩白芍藥桑白皮血滯不行中焦有
飲者取竹瀝和生薑韭菜自然汁服三五盞必胸中煩
燥不寧後自愈
愚按前方苦寒甘寒辛辣降火化痰行氣破血之劑
須審有是病而乃服是藥可也病去六七即當止之
過劑則反傷中氣而病益甚大凡内因之症原屬脾
胃虚弱當審所致之由而調養之若稍重其劑復傷
胃氣虚症蜂起
若氣虚有痰者加人參白术脾虚者宜補中氣以運痰
降下加白术白芍藥神麯麥芽兼用升麻提起内傷挾
痰加人參黃茋白术之類薑汁傳送或加竹瀝尤效
愚按前症若脾肺氣虚不能運化而有痰者宜用六
君子加术香若肺氣虚弱不能清化而有痰者宜用
六君子加桔梗若因脾經氣滯而痰中有血者宜用
加味歸脾湯若因肝經血熱而痰中有血者宜用加
味逍遙散若因肝腎隂虚而痰中有血者宜用六味
地黃丸若因過服寒涼之劑而吐痰有血者必用四
君子湯之類以主之
若食積痰加神麯麥芽山查黃連炒枳實以消之甚者
必用攻之宜丸藥若兼血虚者用補藥送下中焦有痰
者食積也胃氣亦賴所養若攻之盡則虚矣
愚按前症若元氣素實偶因飲食過多而致者宜用
主方消導宿滯蓋食痰多因脾虚食難消化而作痰
也血虚者多因脾氣衰弱不能生血也皆當調補脾
胃之氣則無食積之患而血自生矣故東垣云脾胃
之氣實用黃連枳實瀉之虚用白术陳皮補之其方
内用神麯麥芽說見上卷府庠沈文姬母食濕麵吞
酸嘔吐絶食服芩連等劑加寒熱口乾流涎又食東
瓜一星而嘔吐愈甚余謂此脾氣虚寒也急用鹽艾
附子炒熱熨臍腹又以其子口氣接其母氣神氣少
甦以參术附子陳皮為末丸如粟米大津嚥五七粒
次日加至十餘粒漸服煎劑一二匙乃思粥飲又以
參术等藥五十餘劑而愈(詳見内科摘要)
若喉中有物咯不出嚥不下此痰結也用藥化之加醎
藥軟堅之類宜瓜蔞仁杏仁海石桔梗連翹香附少优
朴硝薑汁煉蜜和丸噙服之脈濇者卒難開必費調理
氣實痰熱結者吐難得出或成塊吐咯不出氣滯者難
治
愚按此方治形症充實之法也前症有因脾經鬱結
而傷隂血者有因腎水虧損而隂火上炎者有因脾
肺火鬱而生痰者治法若因七情鬱結痰涎滯於喉
間者先用局方四七湯調和滯氣後用歸脾湯調補
脾血脾火傷血用加味歸脾湯腎水虧損用六味地
黃丸肺經鬱火用知母茯苓湯若婦人患此而兼帶
下皆由鬱結傷損肝脾當优以四七湯送青州白丸
子此等症候屬脾胃氣虚為本而氣滯痰結為末也
古方用十棗湯控涎丹神祐丸滚痰丸異香枳實利
膈滌痰透羅破飲降氣化痰等湯蘇合香丸之類皆
形病充實之藥也西北人用之多有效驗其屬虚弱
者皆致肚腹脹滿而殁大參李北泉時吐痰涎内
熱作渴肢體倦怠勞而足熱余曰此腎水泛而為痰
法當補腎不信另服化痰湯滚痰丸吐瀉不食頭暈
眼閉余用六君子湯數劑胃氣漸復用六味丸諸症
漸愈一儒者咳𠻳痰盛胸腹不利飲食少思肢體
倦怠脈浮大按之微弱服二陳枳殼等藥愈甚余曰
脾肺腎虚也用補中益氣湯六味地黃丸而愈
若痰在腸胃間可下而愈枳實甘遂巴豆大黃芒硝之
類痰在脾裏膜外非薑汁竹瀝不能及在四肢非竹瀝
不開在經絡中亦用竹瀝必佐以薑韭汁膈間有痰或
癲狂或健忘或風痰俱用竹瀝與荆瀝同功氣虚少
食用竹瀝氣實能食用荆瀝痰在脇下非白芥子不能
達
愚按前症多因飲食起居七情失宜耗損元氣内火
動而為患者當求其屬而治其本可也前法乃慓悍
之劑非灼見形氣俱充實者決不可用必先察其病
形脈症則知所挾之邪隨其表裏上下虚實以治之
若夫挾虚挾寒之症不可不論也一儒者脾氣虚
弱嘔吐痰涎因怒胸腹膨脹飲食少思尤關脈弦長
按之無力右關脈弦長按之微弱此木剋土也用六
君子加柴胡山梔木香治之而愈一婦人脾胃虚
弱飲食素少忽痰壅氣喘頭搖目劄手揚足擲難以候脈
視其面色黃中兼青此肝木乘脾胃也用六君子加
柴胡升麻治之而甦更以補中益氣加半夏調理而痊
若老痰用海石半夏瓜蔞仁香附米連翹之類五棓子
优他藥大治頑痰宜作丸服
愚按前症若脾氣壅滯痰客中焦者宜先用此方以
治其痰後用六君子以調補脾氣其痰自消若始末悉治
其痰則脾氣益虚津液不行而痰益盛矣一男子吐痰
胸膈不利飲食少思服海石瓜蔞之類不應余曰此脾氣
虚弱不能消導而為痰當健脾為主彼不信又服驅逐之
劑其痰如湧四肢浮腫小腹腫脹小便澁滯余曰此復損
脾腎所致也先用金匱加減腎氣丸補中益氣湯治之諸
症漸減又用八味丸兼前湯而愈一男子素吐痰遇怒其
痰益甚胸膈痞滿此肝木制脾土也用六君加木香治之而
痊一婦人素鬱結胸膈不寬吐痰如膠用加味歸脾湯
乃瘥一婦人吐痰頭暈帶下青黃用四七湯送白丸子
小柴胡加白术茯苓治之而安
人身上中下有塊是痰也問其平日好食何物吐下後
方用藥
若頭面頸頰身上有結核不痛不紅不作膿者皆痰注
也宜隨處用藥消之
愚按前症若脾肺氣逆而痰滯於肉裏或散或作肉色
不變亦不作痛按之不硬此為痰核宜推其因而治其
本則痰自消若因鬱怒虧損肝脾或因暴怒觸動肝膽
經火以致血病結核或筋攣於項側耳前後或胸脇腫
痛或發寒熱此為瘰癧宜用柴胡清肝散加釣藤鈎山
梔以養血氣清肝火若肉色不變晡熱内熱屬肝經血
虚火旺宜用逍遥散加龍膽草以養肝血清肝火或結
於肢節或累累如貫珠其色不變亦為肝火血燥而筋
攣宜用柴芍參苓散加鈎藤以養血氣优以六味丸以
生腎水儒者楊澤之性躁好色缺盆結一核此肝火
血燥筋攣法當滋腎水生肝血不信乃内服降火化痰外
敷南星商陸轉大如碗余用補中益氣及六味地黃
間以蘆薈丸年餘元氣漸復而腫消一婦人經事不
調肝膽經分結核如榛如豆不計其數肉色不變大按
方痛或投化痰消毒之藥不按自痛發熱作渴日晡
益甚余謂屬肝火之症用養血解鬱清肝之藥百餘
劑諸症已退惟項核未消更以當歸龍薈丸數服及
四物柴胡山梔而愈一婦人耳前後結核耳内微
腫寒熱口苦用小柴胡山梔桔梗川芎四劑而愈後
因恚怒耳前後頭兩角俱痛發熱憎寒以小柴胡山
梔川芎桔梗羌活二劑而愈(詳見外科樞要)
滚痰丸攻瀉腸胃痰積及小兒食積痰急驚風痰甚者
最為要藥常宜合備但須量人虚實而用之
愚按滚痰丸奪旗斬關回生起死之劑必痰滯胸膈
秘結不利形氣病氣俱實者乃可用之或脾氣不能
攝涎而上泛或腎氣不能攝水而上溢苟誤認為實
痰而用之禍在反掌江南人尤慎之一婦人元氣
素弱痰氣時作或咽間不利或胸痞等症余以為鬱
結傷脾用加味歸脾湯治之而愈後遇恚怒前症仍
作惑於衆言以為痰飲妄用袪痰之劑吐瀉數次變
諸異症口禁不醒余以為脾胃復傷日用六君子一
劑米飲濃煎常服匙許至四日漸進粥食乃服前藥
間以歸脾湯喜其善調養兩月餘諸症悉愈
擬治嶺南諸病
春秋時月人感山嵐瘴霧之氣發寒熱胸膈飽悶不思
飲食此毒氣從鼻口入内也治當清上焦解内毒行氣
降痰不宜發汗
主方
黃連(姜炒)黃芩木香厚朴(姜製)枳實(麩炒)半夏(湯洗)桔
梗柴胡川芎木通(各一錢)生甘草(七分)升麻
蒼术(泔浸鹽水炒各一錢五分)
右薑水煎食前熱服
愚按嶺南炎方瀕海地卑土薄故陽氣常泄隂氣常
盛四時放花冬無霜雪一歲之間暑熱過半窮臘久
晴或至搖扇人居其間氣多上壅膚多汗出腠理不
密蓋陽不反本而然也陽燠既泄則使人本氣不堅
陽不下降常浮而上氣浮而不堅則玄府開疎汗液
易泄故内寒外熱上熱下寒之症由生也治當固陽
氣實腠理為主若多用表散之藥則陽氣愈虚風邪
益盛鮮有不悞者矣苟係外邪為患則當解散之外
邪既解而病仍作肺氣傷也用補中益氣湯若頭目
不清胃氣不能上升也加蔓荆子若飲食少思胃氣
虚也用四君子湯若食而難化脾氣虚也用六君子
加芍藥當歸若胃寒冷飲食或作吞酸脾氣虚寒也
前藥更加炮薑不應再加吳茱萸四分黃連二分餘
各當推而治之嶺南瘴癘為患諸症詳見衛生篇凡
宦遊此地者當備此書而嘗覽之
若寒温失節汗身脱衣巾感冐風寒之氣氣閉發熱頭
疼此則傷寒類也但嶺南氣温易出汗故多類瘧重則
寒熱不退輕則為瘧南方氣升故嶺南人得此病者卒
皆胸滿痰涎壅塞飲食不進與北方傷寒只傷表而裏
自和者不同治當解表清熱降氣行痰此方用於寒涼
時月及雖在温暖時而感冐風寒者
羌活蒼术(泔浸)柴胡黃芩橘紅半夏(湯洗)
枳實甘草(炙)川芎(各一錢)
右薑水煎食前服查隨服取汗出止服
愚按前症若内停飲食外感風寒用藿香正氣散若
脾氣虚弱而寒熱作嘔用金不換散蓋嶺南之地濕
熱薰蒸腠理不閉津液妄泄陽氣内虚法當調補肺
氣為主蓋肺主氣而司腠理肺氣虚則腠理不密故
津液妄泄多患前症若外邪既去當補脾土以生肺
金
瘴瘧時瘧寒熱往來
蒼术(泔浸)黃芩(酒炒)乾葛陳皮半夏(湯洗)川芎(各一錢)
甘草(七分炙)柴胡知母(各一錢五分炒)
右薑三片烏梅三箇水煎侵晨午前服
愚按前症若因外邪未解而寒熱往來者宜用原方
解散之若因脾氣素弱或服前藥外邪既去而寒熱
不止或欲嘔少食者脾氣虧損也宜用補中益氣湯
加半夏乾葛茯苓調補之若午前寒熱屬氣虚用四
君子加當歸升麻若午後寒熱屬血虚用八珍湯加
柴胡升麻大凡病久氣虚而血弱者必發熱須用四
君之類調補脾胃脾胃一健氣血自生若悞認為血虚
而用四物沈隂之劑徑生其血則脾土復傷諸臓皆
病虚症蜂起反為難治甚致不救
瘧久者加人參(一錢五分)當歸(一錢)汗多者去蒼术換白术加
白芍藥(酒炒一錢五分)
愚按瘧久不愈屬中氣虚不能滋養諸臓但調補脾
胃諸病自退其汗自出者乃陽氣虚而不能衛固於
腠理也用四君加歸茋陳皮未應加薑桂手足逆冷
急加附子盜汗者隂虚而腠理不密也宜用八珍加
肉桂五味子煩熱作渴暫用當歸六黃湯其中三黃
俱妙黑倍加參茋汗既止仍用八珍散之類若腎氣
素虚發熱作渴宜六味丸手足逆冷或痰氣上攻宜
用八味丸若邪氣既散而寒熱仍作此眞氣虚也即
用補中益氣湯若氣虚而寒熱者用八珍湯若治失
其宜則元氣虧損變症百出不但久瘧而已矣
瘧後變成痢疾宜從虚治故用補脾胃藥
黃連(炒)木香宿砂黃芩(炒)橘皮白术(各一錢)
甘草(炙五分)白芍藥(炒二錢)當歸(酒洗一錢)
右薑水煎食前服
愚按前症乃病氣有餘血氣不足而變症也宜用原
方以清解脾胃邪熱若病氣形氣俱不足而不能愈
宜補中益氣湯滋養諸臓自愈
若温暑之月民病天行瘟疫熱病治宜清熱解毒之劑
兼治内外愈後隨當調理脾胃以壯元氣
枯黃芩升麻乾葛知母(酒炒各一錢)人參白
芍藥石膏(各一錢半)黃連(酒炒四分)甘草(七分)羌活(二錢)生地
黃(酒洗五分)
右薑水煎食前熱服查繼服
愚按前症若邪在足陽明表裏不解者宜用本方和
解之若疎通過度胃氣虧損而發熱煩渴者用竹葉
黃茋湯以生津液若悞汗亡陽而發熱煩口者用升
陽益胃湯若悞下亡隂而發熱煩燥者用理中湯
若胸膈痞悶痰涎壅塞者加枳實半夏(各一錢)生薑汁四
五匙脾胃不實加白术(一錢半)
難出此等之痰皆因火邪炎上薰於上焦肺氣被鬱故
其津液之隨氣而升者為火薰蒸凝濁鬱結而成歲月
積久根深蔕固故名老名鬱而其原則火邪也病在上
焦心肺之分咽喉之間非中焦脾胃濕痰冷痰痰飲痰
涎之比故湯藥難治亦非半夏茯苓蒼术枳殼南星等
藥所能治也惟在開其鬱降其火清潤肺金而消凝結
之痰緩以治之庶可效耳今製一方于後
天門冬(去心)黃芩(酒炒)海粉橘紅(各一兩)青黛(另研三錢)桔
梗連翹(各五錢)芒硝(另研三錢)瓜蔞仁(取肉另研一兩)香附(杵碎)
(淡鹽水浸炒五錢)
右為細末煉蜜入薑汁少許和藥杼極勻丸小龍眼
大噙化一丸或嚼爛清湯細嚥之或丸如黍米大淡
鹽湯送下五六十丸
愚按前方味屬甘苦鹹寒之劑雖能軟堅開鬱化痰
降火而不無損胃之禍乎若脾土大過氣滯鬱熱而
生痰者用之得宜若脾土不及氣痞虚熱而生痰者
用之必致中滿吞酸肚腹腫脹小便不利而殁治者
審之一南來者接踵死者塞途良可哀憫殊不知
此方因嶺南風土而作且浙之與廣相去萬里殊域
異方天時人事大不相侔豈有槩一治療而無悞者
哉
薛氏醫案卷二十一
