薛氏醫案卷六
眀薛巳撰
保嬰金鏡錄
全幼心鑑云小兒半歲之間有病當於額前眉端髮際
之間以名中食三指横按之兒頭在左舉右手在右舉
左手食指為上中指為中名指為下若三指俱熱主感
受風邪鼻塞氣粗發熱欬嗽若三指俱冷主外感内傷
發熱吐瀉若食中指熱主上熱下冷名中指熱主夾驚
食指熱主胸膈氣滿乳食不消竊謂額間赤色主心
經風熱煩躁驚悸若發熱作渴飲水或發呌哭屬本經
實熱用瀉心湯以清心火微赤則困卧而悸發熱作渴
飲湯屬虚熱用秘旨安神丸以生心血青黑主驚風腹
痛或瘈瘲啼呌青黑甚主心腹疼此寒水勝心火為賊
邪用益黃散以補脾胃微黃皮燥主驚疳此心經疳症
用秘旨安神丸以養心血骨蒸作渴盗汗頭髮乾黃此
為腎疳用地黃丸以滋補肝腎左臉青或兼赤乃肝
經風熱項強頓悶發搐目劄瘈瘲用柴胡清肝散主之
虚熱用地黃丸補之青黑主肝尅脾虚寒驚搐腹痛用
六君薑桂温之微赤主潮熱血虚心躁用秘旨安神丸
佐以地黃丸右臉赤主大腸實熱氣粗欬嗽發熱飲
水用瀉白散若哽氣出氣唇白氣短屬虚熱用五味異
功散脾熱所傳用清胃散心火所刑用人参平肺散淡
赤主潮熱心躁或大便堅秘用宣眀柴胡飲子以疎導
其熱如潮熱未止更用鈎藤飲以清肝補脾色青白主
欬𠻳惡心先用惺惺散解其表邪健其脾土繼以六君
子湯調補中氣色青黑主驚風腹痛盤腸内弔此肝木
侮脾土用六君子湯加鈎藤鈎以調補元氣不宜治肝
鼻色赤主脾胃實熱身熱飲水飲食如常用瀉黃散
清熱理脾微赤主脾經虚熱飲食難化而不思食用五
味異功散以補中健脾色深黃主小便不通鼻中乾燥
氣粗衂血乃脾熱𫝊扵肺腎先用濟生犀角地黃湯清
熱養血後用地黃丸以滋益腎水色淡白乃脾氣虚弱
主泄瀉飲食不化用六君子以調補中氣青色主脾土
虚寒肝木所勝用五味異功散加木香炮薑温中平肝
頦間色赤主腎與膀胱隂虚有熱而小便不通用四
物湯加山梔以養血清熱赤甚主膀胱氣滯而熱結用
五淋散以分利其邪若鼻凖微黃兼右腮微赤乃脾肺
燥熱不能化生腎水用黃芩清肺飲膀胱隂虚陽無所
生用滋腎丸若頦間微赤乃膀胱陽虚隂無所化用六
味地黃丸若兼小腹脹滿或隂囊腫脹屬隂虚濕熱壅
滯用六味丸加車前子牛膝兼脾肺氣虚不能通調水
道者亦用前藥其小便赤色久而尿血亦屬肝腎氣虚
有熱用六味地黃丸主之不應則用補中益氣湯益脾
肺生腎肝若小便後出白津或莖作痛者屬肝經濕熱
先用龍膽瀉肝湯後用六味地黃丸印堂色青黑主
腹痛夜啼此脾經虚寒脾屬至隂故夜間腹痛而啼用
鈎藤飲色淡白主泄瀉飲食不化屬脾氣虚弱用五味
異功散加木香主之目内色青主肝經風熱發驚若
直視呌哭屬肝經實熱用抑肝散兼咬牙頓悶屬虚熱
用六味地黃丸色赤主心肝二經發熱抽搐煩躁若小
便赤屬小腸實熱用導赤散若驚悸倦怠屬肝經血虚
用六味地黃丸色黃主脾積少食夜間發熱用四味肥兒
丸飲食停滯吐瀉並作用胃苓散去桂加茵蔯山梔自
解發搐眼眨屬風熱相摶先用柴胡梔子散後用六味
地黃丸眼胞微腫主久咳惡心或脾疳食積用五味異
功散補脾肺兼肥兒丸以消積滯或目視不眀或雀目
揩拭眉眼此欲生風也急用抑肝散以解之睛尾紅絲
乃肝木勝脾土先用四君子加柴胡山梔後用地黃丸
人中色黃主傷食青主乳食不化噯噫酸腐此脾虚
停滯用平胃散以消積和中色青赤主驚肝氣傷脾用
五味異功散加柴胡以平肝補中唇色白主吐涎嘔
逆或吐血便血乃脾氣虚弱不能攝涎統血歸源急用
六君子湯調補中氣則諸病自愈切忌涼藥若色赤乾
燥而皺者主脾經有熱發熱作渴口中氣臭大便不通
燥煩不寐先以清胃散治其熱更以六君子湯加黃連
山梔兼補其脾色黃主脾經食積泄瀉飲食不化以六
君子湯温補中氣色赤兼白主衂血乃脾肺虚熱不能
攝血用聖濟犀角地黃湯以清熱補血兼用六君子以
補脾氣久不愈用麥門冬散或人参補肺湯口畔色
黃主脾經積熱用清胃散以理脾清熱若唇口搐動主
驚熱不安用五味異功散加山梔鈎滕鈎以補脾平肝
若口流涎唇色紫乃胃氣虚寒也用益黃散若腹中痛
口吐涎水者乃蟲痛也先用蕪荑散後用調中丸不吐
涎者乃積痛也但用五味異功散調補胃氣手足並冷
用理中湯加烏梅温補中氣則蟲不動而痛自止矣亦
有積痛者或吐后痛止或去後痛止者宜用消積丸消
導積滯佐以異功散調補胃氣耳前微赤此少陽經
風熱也用柴胡梔子散生肝血清肝火微黃主睡中驚
悸咬牙因肝脾虚熱宜用四君子加芎歸以安神耳輪
乾燥主骨疳蒸熱為腎經虚熱也用六味地黃丸補之
若小便後出白津或隂莖痒痛者屬肝經濕熱也先用
龍膽瀉肝湯後用六味地黃丸若禀父不足或早近女
色致小便濇滯或作痛如淋者急用六味地黃丸補中
益氣湯滋其化源或大小便道牽痛者尤為虚也亦用
前藥加牛膝車前子肉桂救之如手足逆冷或畏寒飲
食陽氣虚寒也急加附子多有生者大抵小兒之症多
因禀賦臓氣不平或乳食寒暑失宜或姙娠飲食起居
六滛七情所致若初病元氣無虧乳食如常發熱壯熱
二便秘結作渴飲水卧不露睛者悉屬形病俱寔當治邪
氣若病久元氣已虧食少發熱口乾飲湯嘔吐泄瀉肢
體畏寒卧而露睛者悉屬形病俱虚當補正氣况今之
小兒元氣與昔不同用藥失宜脾胃先傷豈可泥古方
而施治哉余故考諸名家宗諸東垣于凡諸症各補以
方藥治者能即色以驗其病察病以固其本斯無失矣
是以古之治病望色為先也且驚則氣散脉亂不可專
診故必兼察色心鑑云若面色未盡當參之以指脉指
脉未盡當參之以面色色脉兼盡無餘藴矣
治驗
一小兒瘈瘲啼呌額間青黑此驚風肝木乘脾腹中作
痛也先用六君子湯加木香柴胡鈎藤鈎啼呌漸緩更
加當歸又二劑而安
一小兒嘔吐不食手足搐搦痰涎上湧手足指冷額黑
唇青此腎水勝心火也用五味異功散加木香炮薑頓
安乃去炮薑再劑而愈
一小兒煩躁驚悸熱渴飲冷額間色赤此心經實熱所
致先用瀉心湯一服稍緩又用柴胡梔子散而瘥
一小兒四肢消瘦肚腹漸大寒熱嗜卧作渴引飲余曰
症屬肝脾名為丁奚哺露也以白术散為佐佐以徐氏
十全丹月餘諸症漸愈乃以異功散加當歸及六味丸
又月餘尋愈
一小兒患前症諸疳悉具熱如火炙病狀不能盡述朝
用異功散夕用四味肥兒丸月餘諸症稍愈佐以地黃
丸自能行立遂朝以地黃丸夕以異功散及蝦蟆丸數
服而全愈
一小兒四肢消瘦肚腹脹大行步不能狀如蜘蛛頗能
飲食作渴發熱去後臭穢此脾蔵傷也以十全丹數服
諸症漸愈又用異功散肥兒丸調理肢體如常
一小兒發熱拘急或四肢瘈瘲左顋色赤此心肝二經
風熱相摶先用柴胡清肝散以清心肝之熱次用六味
地黃丸以生肝腎之血頓安
一小兒發搐啼呌手足指冷左顋青黑此肝脾虚弱腎
水反侮脾土用六君子湯加薑桂一劑頓安又以四君
子加芎歸及補肝𣪚而愈
一小兒潮熱煩躁左顋青赤此心肝血虚用秘旨安神
丸及四物湯加防風酸棗仁治之尋愈又用六味地黃
丸調補肝腎而痊
一小兒潮熱發搐痰涎上湧手足指冷左顋至申酉時
青中隐白手足時搐此肝經虚弱肺金所勝而潮搐脾
土虚弱而手足冷也用補中益氣湯以調補脾肺用六
味地黃丸以滋補肝腎而愈盖病氣有餘當認為元氣
不足若用瀉金伐肝清熱化痰則誤矣
一小兒發熱咳𠻳右顋色赤此肺金有熱用瀉白散而
愈復感冐風邪前症更作又加聲重流涕用参蘇飲加
杏仁桑皮而愈但右顋仍赤兼額微赤此兼心火乘肺
金也用人参平肺散一劑遂痊
一小兒五歲作渴右腮鼻凖微赤或飲冷水或服凉藥
即時嘔吐余曰右顋微赤肺經虚熱也鼻凖微赤胃經
虚熱也此胃虚不能生肺耳先用四君子加升麻一劑
服之而不吐又用白术散二劑而不渴再用四君子四
劑而安
一小兒潮熱煩渴大便乾實氣促咳𠻳右顋色赤此肺
與大腸有熱用柴胡飲子一服諸症頓退後因微驚又
發搐咬牙頓悶此肝脾氣血虚也用四君子加芎歸鈎
藤鈎而愈
一小兒咳𠻳惡心鼻塞流涕右顋色青白此脾肺氣虚
而外邪所乘先用惺惺散咳𠻳頓安但飲食不思手足
指冷此外症雖去而元氣尚虚也用六君子少加升麻
一劑而痊
一小兒腰曲啼呌右顋色青黑此臍腹内痛即盤腸内
弔也因脾土虚寒肝木來乘故耳用六君子加木香鈎
藤鈎頓痊
一小兒發熱飲食少思大便不實常服蘆薈等丸視
其鼻赤此寒涼之劑復傷脾土而虚熱也用五味異功
散數劑而元氣復
一小兒小便不利鼻乾衂血鼻間色赤屬脾肺有熱用
濟生犀角地黃湯前症已愈後頦間常赤作渴有痰此
禀賦腎氣不足用地黃丸而諸症皆瘥
一小兒發熱作渴用瀉黃散大便重墜口角流涎仍欲
瀉火余曰鼻凖青白多而黃色少屬脾胃虚寒肝木所
侮盖口角流涎胃氣不能統攝也大便重墜脾氣不能
上升也不信另用涼劑果有眉唇微動四肢微搐余曰
此虚極而變慢脾風也用六君子加當歸木香炮薑鈎
藤鈎二劑益甚意欲更劑余曰此藥力未及也設前藥
不對其症禍在反掌矣仍以前藥加炮附子一片服之
即安乃去附子又二劑調理而愈
一小兒小便不利服五苓散之類不應頦間及左顋色
赤乃肝腎虚熱用四物湯加山梔而愈後因感冐悞用
發汗小便仍前不利余用補中益氣湯加麥門五味調
補脾肺而愈
一小兒小便不利及莖中澁痛或尿血石此禀父腎熱
為患先用五淋散以䟽導又用滋腎丸地黃丸補其肝
腎漸愈出痘後小便短赤頦間石顋或赤或白屬肺腎
氣虚而熱也用補中益氣湯六味地黃丸而痊
一小兒印堂青黑至夜啼搐余謂脾土虚寒用鈎藤飲
而安後因驚發搐夜啼用鈎藤飲前症頓止又用異功
散而愈
一小兒八歲腹腫脹臍凸出大便下血糞亦似痢小水
短少面目皆黃两腮兼赤此食積傷脾又兼肝木所侮
脾土盖脾病則肺氣虚而不能生腎水矣故有是症當
先消導其積滯遂用越鞠丸末加三稜蓬术三錢以淡
薑湯調和入酒二匙服之腹中鳴動二便頓利再服二
錢腹臍頓消却用大安丸末二錢腹臍全消便血亦止
自進薄粥杯許腹中頓痞惡心吐痰不出此脾虚不能
腐化而成痰滯也用六君子末二錢以薑湯和服調補
胃氣飲食漸進但日晡熱倦腹中覺脹此脾虚故隂分
而作用補中益氣湯而痊後復傷食發熱腹脹小便下
血服保和丸四服而愈
一小兒目内色青發搐目直上視呌哭不已或用牛黃
清心丸不愈反咬牙頓悶小便遺泄此肝經血氣虚甚
故耳余用補中益氣湯及六味地黃丸而痊
一小兒發搐目劄屬肝膽經風熱先用柴胡清肝散以
清其肝後用六味地黃丸以補其腎而痊
一小兒眼胞微腫欬𠻳惡心小便泔白余謂脾疳食積
脾氣虚甚也以五味異功散為主佐以四味肥兒丸而
愈後不禁飲食視物不眀余曰此脾胃復傷須補養為
主不信乃服峻厲之劑後變風症竟為不起
一小兒唇中青黃噯腐酸氣用平胃散一服宿滯頓化
余云不必多藥但節其飲食自愈不信復傷食而噯腐
另用尅滯之藥更加吐瀉以致不救惜夫
一小兒傷食嘔吐服尅伐之藥嘔中見血用清熱涼血
之藥又大便下血唇色白而或青問其故扵余余曰此
脾土虧損肝木所乘而然也令空心用補中益氣湯食
遠用異功𣪚以調補中氣使涎血各歸其源而愈
一小兒五歲食粽後咬牙欲吐頃間腹脹昏憒鼻青黃
赤此脾土傷而心肝所動食積發厥也先令雞翎探吐
出酸物頓醒節其飲食勿藥而愈
一小兒生旬日面目青黃此胎黃症姙娠胃熱也用瀉
黃散乳調少許即愈後復身黃吐舌仍用前散而安
一小兒四歲發熱飲冷口内生瘡額鼻黃赤吐舌流涎
余謂心脾有熱用導赤瀉黃二散而愈後復作余因他
往用清熱化痰等藥前症益甚更弄舌余用異功散加
鈎藤鈎而安又用六君子湯而愈盖吐舌者為脾經實
熱而舌長出也弄舌者乃脾臓虚熱也令舌時舒而即
收也治者審之
一小兒三歲言步未能牙髮猶少體瘦骨立面赤作渴
服肥兒丸不應余謂此腎虚疳症乃禀父精氣不足故
也盖肥兒丸脾胃經之藥也久服則腎益虚而疳益甚
不信果牙髮漸落余用六味地黃丸加鹿茸五味子半
載元氣健而諸症愈
水鏡決云隂陽運合男女成形以分九竅四肢乃生五
臓六腑部位各分逆順難眀若憑寸口之浮沉必乃
横亡扵孩子須用虎口辨别三關消詳用藥必無差
誤未至三歲看虎口及三關若脉見風關初病則易
治交氣關則難治交命關則病深死症又當辨其色
如獸驚三關必青水驚三關必赤人驚三關必黑若
紫色主瀉痢黃色是雷驚三關脉通度是極驚之症
必死或青或紅有紋如線直者是母食傷脾左右一
樣者是驚與積齊發紋有三條是肺生風痰或作齁
䶎聲色青是傷寒主痰𠻳色紅主瀉有黑相兼主下
痢紅多者赤痢黑多者白痢有紫相兼虎口脉亂乃
脾胃不和盖脉紋見有五色由其病甚紋色更
變至扵純黑者不可得而治矣又當參辨脉形
主之
十三指形主症
愚謂古人云小兒為芽兒如草之芽如水之漚然也盖
因臓腑脆嫩口不能言最難投劑是以首察面色而知
其所屬次騐虎口以辨其所因矣然猶未足以盡病之
証故余復註十三指形實為治法之簡便爾若流珠形
者主飲食所傷内熱欲吐或腸鳴自痢煩躁啼哭用胃
苓膏消飲食分隂陽若食既消而仍吐瀉腸鳴用香砂
助胃膏温補脾胃環珠形主脾虚停食胸膈脹滿煩渴
發熱用五味異功散加山查枳實健脾消食後用六君
子湯調養中氣長珠形主脾傷積滯肚腹作痛寒熱
不食先用大安丸消其積滯次以五味異功散健其脾
氣來蛇形主脾胃濕熱中脘不利乾嘔不食此疳邪
内作用四味肥兒丸治疳用四君子補脾去蛇形主脾
虚食積吐瀉煩渴氣短喘急不食困睡先用六君子湯
加山查枳實健脾消積次以七味白术散調補胃氣
弓反裏形主感冐寒邪哽氣出氣驚悸倦怠四肢稍冷
小便赤色咳𠻳吐涎先用惺惺散助胃氣祛外邪後以
五味異功散加茯神當歸養心血助脾氣若外邪既解
而驚悸肢冷乃脾氣尚虚宜七味白术散補之若悶亂
氣粗喘促哽氣者難治肺虚甚也弓反外形主痰熱
心神恍惚夾驚夾食或食癎風癎脾肺氣虚而風熱痰
盛也先以天麻防風丸祛外邪又用五味異功散調中
氣鎗形主風熱生痰發搐驚風先用抱龍丸如未應
用牛黃清心丸若𫝊扵脾肺或過用風痰之藥而見一
切諸症者專調補脾胃其病自愈魚骨形主驚痰發
熱先用抱龍丸如未應屬肝火實熱少用抑青丸隨用
六味地黃丸或發熱少食或痰盛發搐乃木尅脾土也
用六君子加柴胡調補脾土而制肝木水字形主驚
風食積胸膈煩躁頓悶少食或夜啼痰盛口噤搐搦此
脾胃虚弱飲食積滯肝木尅脾土也初患用大安丸消
導飲食次以六君子湯加鈎藤鈎補中清肝若已服消
食化痰等劑反傷元氣者用四君子加升麻柴胡鈎藤
鈎以升補脾胃平制肝木針形主心肝熱極生風驚
悸頓悶困倦不食痰盛搐搦先用抱龍丸祛風化痰次
用六君子湯加鈎藤鈎平肝實脾透關射指主驚風
痰熱聚於胸膈乃脾肺虧損痰邪乘聚先用牛黃清心
丸清脾肺化痰涎次用六君子湯加桔梗山藥補脾土
益肺金透關射甲主驚風脾土虧損肝木剋制之敗症
急用六君子湯加木香鈎藤鈎官桂以温脾土未應即
加附子以回陽氣多得生者
流珠只一點紅色環珠差大長珠圓長已上非謂圈
子總皆紅脉貫氣之如此來蛇即是長珠散一頭大
一頭尖去蛇亦如此分上下朝故曰來去角弓反張
向裏為順向外為逆鎗形直上魚骨分開水字即三
脉並行針形即過關一二粒米許射甲命脉向外透
指命脉曲裏雖然余常治之亦有不專執其形脉而
投劑者盖但有是症即服是藥而已
流珠形症
一小兒發熱吐瀉腹脹不乳其紋如流珠此脾胃氣傷
先用香砂助胃膏後用六君子湯全愈
長珠形症
一小兒寒熱作嘔飲食不入按其腹乃哭脉紋如長珠
此飲食停滯也先用大安丸吐瀉宿滯遂安但唇目搐
動大便稀黃此肝邪去而虚熱所廹也用六君子湯加
鈎藤鈎而愈
環珠形症
一小兒胸腹膨脹發熱頓悶脉紋如環珠以手按腹即
哭此屬脾胃虚而飲食停滯也先用保和丸一服前症
如失更加煩渴按其腹不哭矣此宿食去而脾胃復傷
也用五味異功散加柴胡治之頓瘳
來蛇形症
一小兒不時乾嘔乳食不進肚腹膨脹其形如來蛇此
脾胃虚而成疳也用四味肥兒丸治疳佐以四君加蕪
荑健中而痊後傷飲食吐瀉完榖形氣甚困四肢微搐
視其紋如去蛇余曰且不用藥次日吐止但搐而瀉青
黃此脾土虚而肝木勝用六君子加鈎藤鈎而瘥
去蛇形症
一小兒未及周歲氣短喘急乳食少進時或吐乳視其
形如去蛇乃脾傷而食積先用六君子加山查枳實漸
愈後乳食復傷吐瀉作渴候二日不止與胃苓膏以治
吐瀉七味白术散生胃氣而愈
弓反外形症
一小兒睡卧驚悸發熱痰盛脉形如弓之向外此因驚
木旺傷脾而食不消也先以天麻防風丸祛風定驚後
用五味異功散壯脾止搐而瘥
弓反裏形症
一小兒沉默昏倦肢冷驚悸其紋如弓之向裏此脾肺
氣虚而外感寒邪也先用惺惺散以解外邪調胃氣諸
症頓愈但手足逆冷又用六君子湯調補元氣而安
鎗形症
一小兒患咳𠻳服牛黃清心丸加喘促腹脹余視其右
臉赤脉紋形如鎗屬脾氣復傷用六君子湯頓安
魚骨形症
一小兒沉困發熱驚搐不乳視其脉紋如亂魚骨此風
熱急驚之症也先用抱龍少許祛風化痰後用六君子
湯加柴胡壯脾平肝而愈
針形症
一小兒咳𠻳發熱右臉赤色作渴煩悶倦怠少食肚腹
作脹脉紋如針此風邪傷肺而飲食傷脾也先用六君
子湯加桔梗杏仁柴胡一劑諸症少愈後去杏仁柴胡
再劑而安
水字形症
一小兒發熱夜啼乳食不進昏迷抽搐痰盛口禁脉紋
如水字此脾肺氣虚風木所乘痰食積扵胸腹也先用
大安丸後用六君子加鈎藤鈎而痊
透關射指形症
一小兒發熱右臉赤咳𠻳痰盛其脉紋透關射指余以
為風邪藴結扵肺而痰作用二陳湯加桑皮杏仁桔梗
治之自用發散降火之劑風痰不退發勢益甚余曰此
脾肺俱虚治失其宜遂用五味異功散加桔梗四劑漸
愈又用六君子湯而痊
透關射甲形症
一小兒停食發熱服苓連三稜厚朴等劑飲食日少胸
腹膨脹其紋透至指甲用補中益氣湯加木香鈎藤鈎
温補脾氣制肝木數劑漸效又用六君子湯加炮薑治
之而安其泛用金石腦麝祛逐之劑變驚而歿者不能
枚舉惜哉
愚謂凡小兒在月内外者調補之藥每服亦不過二
三匙若表散攻代之劑則每服只可匙許而已過多
則反傷元氣餘當量大小虚實加減若乳母之疾致
兒為患當治母為主子少服之後倣此
錢氏瀉青丸治肝經實熱急驚抽搐
羌活大黃(煨)川芎山梔仁(炒)龍膽草(酒炒)當歸
防風(各等分)
右為末煉蜜丸芡實大每服半丸煎竹葉湯入砂糖
化下
愚按前方足厥隂經解散肌邪疏通内熱之火也若
大便秘結煩渴飲冷飲食如常者屬形病俱實宜用
此以瀉之若大便調和煩渴飲冷屬病氣實而形氣虚
宜用抑肝散平之若大便不實作渴飲湯飲食少思
肢體倦怠者屬形病俱虚宜用地黃丸補之大抵前症
若肝經血虚風熱先用四物湯加鈎藤鈎以生肝血
繼用四君子湯以補脾土若因肝經血燥痰盛用地
黃丸滋腎水生肝木四君子加芍藥實脾土生肺金
若因肺金剋肝木用六君子湯加芍藥實脾土以平
肺金若屢行攻伐而脾土虚寒者急服六君子湯加
丁香補脾胃以培陽氣若因乳母恚怒肝火致兒為
患者母服加味逍遥散子亦吮數滴
錢氏地黃丸治肝疳白膜遮睛瀉血失音身瘦瘡疥
又治腎怯不言解顱行遲等症一名六味地黃丸
熟地(八錢酒洗)山茱萸(肉)乾山藥(各四錢)澤瀉牡丹皮
白茯苓(各三錢)
右為末用地黃膏量加米糊丸桐子大每服二三十
丸空心白湯化下其地黃用生者自製杵膏
愚按前丸治肝經血虚燥熱或腎經虚熱作渴小便
淋秘痰氣上壅或風客淫氣患瘰癧結核或四肢發
搐眼目瞤動或咳𠻳吐血頭目眩暈或咽喉燥痛口
舌瘡裂或自汗盜汗便血諸血或禀腎不足肢體瘦
弱解顱失音或畏眀下竄五遲五軟腎疳肝疳或早
近女色精血虧耗五臓齊損凡屬腎肝俱虛不足之
症皆宜用此以滋化源其功不能盡述
瀉白散治咳𠻳痰喘面腫身熱
甘草(炒五錢)地骨皮(一两)桑根白皮(炒黃一两)
右為末每服一二錢入粳米百粒水煎
愚按活人方云喘者肺氣盛而有餘然氣盛當認作
氣衰有餘當認作不足盖肺氣盛者肺中之火盛也
有餘者肺中之邪有餘也其脉右寸必浮而有力右
頰色赤前藥所以瀉之世之多不用人参盖泥扵肺
熱還傷肺之說以致誤人多矣前症若乳母感冐風
寒肺經藴熱致兒為患用十味参蘇飲若乳母膏梁
醇酒積熱致兒為患用加味清胃散
錢氏瀉黃散(一名瀉脾散)治脾熱吐舌
藿香(七錢)石膏甘草(炒各五錢)防風(二两)山梔仁(炒一两)
右蜜酒微炒為末每服一二錢水煎
愚按前方治脾胃寔熱之法也若作渴飲水肢體壯
熱元氣無虧者宜用之若作渴飲熱弄舌體温元氣
虚弱者宜五味異功散
錢氏瀉心湯治心經實熱
黃連
右為末每服一錢臨卧温湯調下
愚按前症若仰面而卧呌哭發熱飲水或發抽搐屬
心經實熱宜用前方若合面而睡驚悸上竄咬牙屬
心經虚熱宜用導赤散若因乳母膏粱醇酒致兒發
熱者用加味清胃散令母服子亦飲數滴
錢氏益黃散(一名補脾散)治脾胃虚冷吐瀉
陳皮(一两)青皮(五分)訶子肉(五分)甘草(炙五分)丁香
右為末每服二錢水煎
愚按前症若脾土虚寒或寒水侮土而嘔吐泄瀉手
足並冷或痰涎上湧睡而露睛不思乳食宜用此方
若因脾土虚弱吐瀉者用六君湯加柴胡如不應或
手足俱冷屬虚寒也更加木香炮薑若因乳母脾虚
肝侮亦治以前藥若乳母鬱怒致兒患前症母服加
味歸脾湯
東垣人参安胃散治脾虚傷熱乳食嘔吐瀉痢
人参(一錢)黃芪(二錢)生甘草炙甘草(各五錢)白芍藥(七分)
白茯苓(四分)陳皮(三分)黃連(炒二分)
右為末每服二錢水煎
愚按東垣先生云益黃散内有丁香青皮辛熱盖為
寒水侮土而設也若因熱藥巴豆之類損其脾胃或
因暑熱傷乳食而成吐瀉口鼻氣熱而致慢驚者宜
服前方
錢氏異功散治吐瀉不食凡虚冷症先與數服以正
胃氣
人参茯苓白术甘草(炒)陳皮(各等分)
右為末每服二三錢薑棗水煎
愚按前方治脾胃虚弱吐瀉不食或驚搐痰盛或睡
而露睛手足指冷或脾肺虚弱咳𠻳吐痰或虚熱上
攻口舌生瘡弄舌流涎若母有症致兒患此者母亦
當服之
十全丹治丁奚哺露
青皮陳皮莪术(煨)川芎五靈脂白豆蔲
㯽榔蘆薈(各五錢)木香史君子蝦蟆(炙各一錢)
右為末猪膽汁浸糕糊丸麻子大每服二十丸米飲
下
愚按湯氏云前症因乳哺不調傷損脾胃不思飲食
氣血日損四肢日瘦肚腹漸大是名丁奚呼吸少氣
汲汲苦熱謂之哺露屬形病俱虚治以前藥宜佐以
異功散壯脾胃以行藥勢庶可得效也
平胃散治乳食過傷腹鳴嘔吐或米穀不化
厚朴(姜汁製)陳皮(各三两)甘草(炙二两)蒼术(米泔浸五两)
右為末每服二錢薑湯調
愚按前方若乳食停滯噯腐吞酸嘔噦惡心者宜服
是方若飲食既消脾胃虚弱嘔吐惡心者宜用四君
子湯
四君子湯治脾氣虛損吐瀉少食
人参白术茯苓甘草(各等分)
右每服二錢薑棗水煎
愚按前方若脾胃虚弱或因尅伐之劑致飲食少思
或食而難化或欲作嘔或大便不實者尤宜用之若
兼痰𠻳氣逆肢體倦怠面目浮腫宜六君子湯
六君子湯即四君子加陳皮半夏治脾胃氣虚吐瀉不
食肌肉消瘦或肺虚痰𠻳喘促惡寒或肝虚驚搐眩
暈自汗諸症並宜服此以滋化源
二陳湯治脾虚中脘停痰嘔吐惡心
半夏(炮)陳皮(各五錢)茯苓(二錢)甘草(炙一錢)
右每服二錢薑水煎
愚按前方若脾虚痰飲嘔吐惡心用之良驗若因飲
食傷胃所致宜用六君子湯調補中氣
胃苓湯(為末蜜丸名胃苓膏)治腸胃受濕嘔吐泄瀉
白术茯苓澤瀉厚朴猪苓陳皮甘
草(各等分)桂(少許)
右為末每服二錢薑水燈心陳皮煎湯調
愚按前方若停食吐瀉小便短少腹脹作痛宜用此
以分利之更用六君子湯以調補脾胃
釣藤飲子治一切驚風潮搐目視昏迷
獨活防風天竺黃羌活川芎(各三錢)升麻
麻黃草龍膽甘草(炙各二錢)釣藤鈎(三錢)蟬殼(五个)
(去翅足)
右為末每服二錢水煎
愚按前方若外感風邪形病俱實者宜用之若形氣
虛而病氣實者宜用惺惺散加釣藤麻黃若外邪既
去而形病俱虛者宜用異功散
肥兒丸治肝疳食積肢體消瘦二便不調
㯽榔(二十个)黃連神麯木香(各一两五錢)麥芽(炒四两)
史君子(酒浸去皮四两)肉豆蔲(二两煨)
右為末神麯糊丸麻子大每服二三十丸米飲下
愚按前方若食積五疳發熱口渴大便不調小便不
清或頸項結核髮稀成穗寒熱作渴宜用之若脾胃
稍虚者用五味異功散兼服虛甚者異功散為主佐
以前藥
濟生犀角地黃湯治肺胃鬱熱衂血吐血
生地黃(五分)犀角(鎊)赤芍藥牡丹皮(各一錢)
右水煎服如無犀角暫以升麻代之
愚按前方若肝脾虚熱吐血衂血便血或發熱作渴
大便秘小便赤宜用之若熱既退而渴血未止或日
晡益甚者隂血虛也四物湯加参术主之若熱既退
而飲食少思肢體倦怠者胃氣虚也四君子加當歸
主之
徐氏惺惺散治外感風寒鼻塞痰𠻳身體發熱
桔梗細辛人参白术甘草(炙)瓜蔞根
白茯苓(各等分)
右為末每服二錢入薄荷五葉水煎
愚按前方若感寒邪時氣風熱痰壅咳𠻳或抽搐瘈
瘲痰氣喘促用之若外邪解而病益甚或更兼他症
但調補元氣
徐氏加減抱龍丸治風痰咳𠻳(去天麻即錢氏抱龍丸)
雄黃辰砂(各二錢)天竺黃(四錢)麝香(五分)天麻(六錢)牛膽
南星(八錢)
右為末煮甘草糊丸皂角子大三歲一丸薄荷湯下
愚按前方若風熱痰𠻳或急驚發搐昏睡咬牙形病
俱實宜用此方若初冐風寒咳𠻳痰盛氣喘者屬客
邪内作也先用十味参蘇飲若邪既解而腹脹吐瀉
或發搐咬牙睡而露睛屬脾肺氣虛也用五味異功
散切忌祛痰表散若過服而致前症者尤宜温補脾
肺
十味参蘇飲治感冐發熱頭疼傷風咳𠻳傷寒痰飲
凝滯
人参紫蘇(各八分)茯苓陳皮半夏前胡
枳殼(麩炒)葛根桔梗(炒各六分)木香(五分)甘草(炒五分)
右每服二三錢薑水煎
愚按前方雖有参苓補氣而表散之味或多若病久
元氣虛弱者以六君子加桔梗乾葛補而散若因感
外邪而喘𠻳腹脹或飲食少思大便不實者此脾肺
之氣虛也必用六君子之類庶無誤矣
秘旨安神丸治發熱驚啼頰赤壯熱
牙硝白茯苓乾山藥麥門冬(去心焙)寒水石
(煆)甘草(各五錢)硃砂(一两)龍腦(二分半)
右為末煉蜜丸芡實大每服半丸滚湯化下
愚按前方若口舌生瘡吐舌飲水發熱驚搐啼哭煩
噪面赤屬心經實熱宜用此瀉之若目劄搐搦面青
寒熱屬肝經風熱用六味地黃丸若惡寒飲湯屬脾
氣虛弱用異功散若前症益甚兼手足並冷睡而露
睛屬脾胃虚寒用六君子加木香炮薑補之
四物湯治肝脾血虚發熱驚搐瘰癧丹毒
當歸川芎(各一錢)芍藥熟地黃(各七分)
右水煎服
愚按前方若血虛發熱或因尅伐或因久病致晡熱
内熱或煩躁不安皆宜服之經又云血生于脾若脾
虚不能生血者宜用四君子加當歸酒炒白芍以補
脾
白术散治積痛和胃氣生津液
人参白术藿香葉木香甘草白茯苓
(各一两)乾葛(二两)
右每服二錢水煎
愚按前方若脾胃氣虛作渴飲湯或因吐瀉津液虧
損煩渴引飲或脾胃虚弱腹脹瀉渴弄舌流涎手足
指冷宜服之以温補脾氣化生津液
人参平肺散治心火刑尅肺金咳𠻳發熱口渴痰盛
入参陳皮地骨皮茯苓甘草(各一錢)五味
(杵炒四分)知母(炒七分)桑白皮(炒一錢)青皮天門冬(去心各四)
(分)
右水煎服
愚按前方若心火尅肺𫝊為肺痿咳𠻳喘嘔痰涎壅
盛胸膈痞滿咽嗌不利宜用之若因肝木太過而致
當補肺金若因腎水不足當補脾肺若因心火旺而
自病當利小便
黃芩清肺飲治肺火燥熱口渴便秘
黃芩(炒二錢)梔子(三个杵碎炒)
右水煎服
愚按前方治肺經隂虚火燥而小便不通若因脾經
有熱當清其脾若因心火尅肺當制其心
滋腎丸治禀父腎虚火燥小便秘赤
黃栢(酒炒)知母(酒炒各一两)肉桂(二錢)
右為末丸桐子大每服百丸空心白滚湯下
愚按前方若禀父腎虚發熱便赤或足熱腿軟熱在
下焦血分最宜此藥如不應或脾肺燥熱所致並宜
六味丸以滋其化源
清胃散治胃火牙痛或連頭面
升麻(五分)生地黃牡丹皮黃連(炒)當歸(各三分)
右水煎服
愚按前方治脾胃實火作渴口舌生瘡或唇口腫痛
齒齦潰爛焮連頭面或惡寒發熱或重舌馬牙吐舌
流涎之類子母並宜服若因胃氣虚弱或因寒涼尅
伐胃氣虚熱而口舌生瘡或弄舌發熱飲食少思或
嘔吐困睡大便不實流涎齦爛者用五味異功散
補中益氣湯治中氣虚弱體疲食少或發熱煩渴等
症
人参黃芪(各八分)白术炙甘草陳皮(各五分)升
麻柴胡(各二分)當歸(一錢)
右薑棗水煎空心午前服
愚按前方若因藥尅伐元氣虛損惡寒發熱肢體倦
怠飲食少思或兼飲食勞倦頭痛身熱煩躁作渴脉
洪大弦虚或微細軟弱右關寸獨甚亦宜用之大凡
久病或過服尅伐之劑虧損元氣而諸症悉具者最
宜前湯調補若母有前症致兒為患者尤宜用之
天麻防風丸治驚風身熱喘粗多睡驚悸手足搐掣
天麻防風人参(各三两)蝎尾(去毒半两)甘草硃砂
雄黃(各一錢半)牛黃(一錢)麝香(五分)殭蠶(炒一錢半)
右為末煉蜜丸櫻桃大朱砂為衣每一丸薄荷湯下
愚按前方若因外邪所感風痰壅盛而患急驚者宜
用此藥驅散之若因肝脾氣虚風痰壅盛而患似前
症用異功散調補之若因脾氣虚肝木所乘而患慢
驚者宜用異功散加薑桂温補之不應急加附子
五淋散治膀胱有熱水道不通或小腹腫脹者
赤茯苓赤芍(各五分)山梔(炒)當歸(各三分)甘草(二分)
右用燈心十莖水煎服
愚按前方果因積熱壅滯而小便不通者宜用是藥
治之若過用寒涼損其陽氣而不能化生者用四君
子以滋脾肺若禀賦足三隂虚損而患前症者宜用
六味地黃丸加車前子補而通之未應更加牛膝最
忌疎導
消積丸治食積面黃大便酸臭
砂仁(十二箇)丁香(九箇)烏梅(三个)巴豆(二粒去油取霜)
右為末糊丸黍米大每服二三丸温水下
愚按前方温胃消導之若食積既去重劑而脾氣虧
損發熱作渴肢體倦怠飲食少思者當參前五味異
功七味白术二方按法主治
温脾散治脾氣虚寒口角流涎
半夏麯丁香木香(各一两)乾薑(炮)白术陳皮
(各半两)
右為末每服二錢米湯調
愚按前方温補脾胃之良劑若口渴飲熱肢體倦怠
而流涎者宜用異功散加炮薑若肢體發熱作渴飲
水而流涎者宜用瀉黃散
保和丸治飲食停滯胸膈痞滿噯氣吞酸或吐瀉腹
痛(加白术即大安丸)
神麯(炒)山查半夏茯苓(各一两)陳皮連翹
蘿蔔子(炒各五錢)
右為末粥丸桐子大每服二三十丸白湯送下
愚按前方行氣尅滯之劑若元氣未虧暴停乳食而
致斯症者宜用此消導之若元氣虛弱而乳食所傷者
必調補胃氣為主而佐以消導若乳食已消而作嘔
者乃胃氣被傷當用異功散補之不宜仍用前藥重
損胃氣治者審之
助胃膏治脾胃虛寒吐瀉等症
人参白术(炒)白茯苓甘草(炙)丁香(各五錢)砂仁
(四十箇)木香(三錢)白豆蔲(十四箇)乾山藥(一两)肉豆蔲(四箇煨)
右為末蜜丸芡實大每服十丸米飲化下
愚按前症若吐瀉酸穢是乳食内停也宜用保和丸
以消導之若吐瀉乳食難化是脾胃虛弱也用異功
散以調補之若吐瀉少食腹痛惡心脾胃俱虛也用
六君子加木香以培補若睡而露睛手足並冷或寒
戰咬牙脾胃虚寒也用六君子加木香炮薑以温補
如不應宜急加附子以回陽
牛黃丸治風癎昏悶抽搐潮熱
牛黃(胆製)全蝎蟬蛻(各二錢半)防風白附子天麻
殭蠶(炒各錢半)麝香(少許)
右為末煑棗肉杵丸菉豆大煎荆芥生薑湯下
愚按前方兼治風痰咳𠻳喘促發熱驚悸不寧實祛
風化痰散氣之藥審有是症而用之其功效如形響
也若脾肺氣虚而痰涎壅盛肝脾血虛而驚癎抽搐
必當以固本為主不可泛用恐虛其虚而益其患也
治者慎之
柴胡飲子治一切肌熱積熱或汗後餘熱(即宣眀柴胡飲子)
黃芩(炒)甘草大黃(炒)芍藥(炒)柴胡人参當
歸(各等分)
右薑水煎服
愚按前方若腸胃壅滯大便秘結作渴飲水表裏實
熱者用之若汗後發熱屬血虚氣無所附而浮扵外
切不可用治者審焉
歸脾湯治脾血虧損健忘驚悸等症
人参黃茋茯神(去木各一錢)甘草(炒五分)白术(炒一錢)
木香(五分)遠志(去心)酸棗仁(炒)龍眼肉當歸(各一錢)
右水煎服
愚按前方若乳母憂思傷脾血虚發熱食少體倦或
脾不能攝血以致妄行吐下或健忘怔忡驚悸少寐
或心脾作痛自汗盜汗或肢體腫痛大便不調或經
候不凖晡熱内熱或蠒唇流注等症致兒為患者用
之令子母俱服
八味地黃丸即六味地黃丸加肉桂附子各一两
愚按前方治禀賦命門火衰不能生土以致脾土虚
寒或飲食少思或食而不化臍腹疼痛夜多漩溺等
症經云益火之源以消隂翳此之謂也或乳母命門
火衰兒飲其乳致前症者子母並宜服之
加減八味丸即六味地黃丸加肉桂一两五味子四两
愚按前方治禀父腎隂不足或吐瀉久病津液虧損
口乾作渴或口舌生瘡两足發熱或痰氣上湧或手
足厥冷等症
八珍湯即前四君四物二湯合方也
愚按前方治氣血俱虚隂火内熱或因尅伐之劑脾
胃虧損肌肉消瘦等症
十全大補湯即八珍湯加黃茋肉桂
愚按前方治氣血虚弱或禀賦不足寒熱自汗食減
體瘦發熱作渴頭痛眩暈最宜用之
加味逍遥散(去牡丹皮山梔名逍遥散)治肝脾血虚等症
當歸甘草(炙)芍藥(酒炒)茯苓白术(炒)柴胡(各一錢)
牡丹皮山梔(炒各七分)
右水煎服
愚按前方若乳母肝脾血虛内熱或遍身搔痒寒熱
或肢體作痛頭目昏重或怔忡頰赤口燥咽乾或發
熱盜汗食少不寐或口舌生瘡耳内作痛或胸乳腹
脹小便不利致兒為患尤宜用之
九味龍胆瀉肝湯治肝經濕熱或嚢癰下疳便毒小
便濇滯或隂囊作痛小便短少(愚製)
車前子(炒)木通當歸尾澤瀉(各五分)甘草黃
芩(炒)生地黃山梔(各三分)龍膽草(酒炒五分)
右水煎服(即龍膽瀉肝湯)
抑肝散治肝經虚熱發搐或發熱咬牙或驚悸寒熱
或木乘土而嘔吐痰涎腹脹少食睡卧不安(愚製)
軟柴胡甘草(各五分)川芎(八分)當歸白术(炒)茯苓
鈎藤鈎(各一錢)
右水煎子母同服
梔子清肝散(一名柴胡梔子散)治三焦及足少陽經風熱耳内
作痒生瘡或出水疼痛或胸乳間作痛寒熱往來(愚)
(製)
柴胡梔子(炒)丹皮(各一錢)茯苓川芎芍藥
當歸牛蒡子(炒各七分)甘草(三分)
右水煎服若太陽頭痛加羌活
柴胡清肝散治鬢疽及肝膽三焦風熱怒火之症或
項胸作痛瘡毒發熱(愚製)
柴胡(一錢半)黃芩(炒)人参川芎(各一錢)山梔(炒一錢半)連
翹甘草(各五分)桔梗(八分)
右水煎服
小柴胡湯(加山梔牡丹皮名加味小柴胡)治傷寒温熱身熱惡風頭疼
項強四肢煩疼往來寒熱嘔噦痰實中暑瘧疾並服
之(閻註)
柴胡(二錢)黃芩(炒一錢半)人参半夏(各七分)甘草(炙五分)
右薑水煎服
愚按前方若肝膽經風熱肝火瘰癧寒熱往來日晡
發熱潮熱身熱不欲飲食或怒火口苦耳聾咳𠻳或
脇痛胠滿小便不利或瀉泄吐酸苦水或肢體搐動
唇目抽劄並宜用之
砭法治丹毒疔瘡紅絲走散或時毒瘀血壅盛或色
赤走散用細磁器擊碎取有鋒芒者以筯劈開頭夾
之麻線纏定两指輕撮筋稍令磁芒正對患處懸寸
許再用筯頻擊之令毒血遇刺即出凡毒血凝滯扵
外真氣不能勝散者急用此法以去之否則為害甚
矣
蕪荑散治蟲動腹痛
白蕪荑(炒)乾漆(炒煙盡各等分)
右為未每服三五分發時米飲調下
愚按前症乃臓腑虛弱或胃冷胃熱而動往來攻心
作痛呌哭仰身揮手心神悶亂吐涎沬或清水肌瘦
沉默皆其症也保生方云蛔蟲乃九蟲之一人腹中
皆有之其外症腹上青筋惡心吐水面無正色唇緩
而白目無睛光若蟲食上部則上唇内有白點蟲食
下部則下唇内有白點腹中諸蟲朔日後其頭向上
望日後其頭向下如急扵用藥先以肉物近兒烹炙
使聞香味蟲頭亦向上則藥易效
調中丸治泄瀉青白腹痛腸鳴嘔吐酸水不思乳食
人参甘草(炒)白术(炒各五錢)乾薑(四錢炒)
右為末薑汁麺糊丸菉豆大每服二三十丸米飲下
愚按前方一名温中丸即人参理中丸也若腎水侮土而
虚寒者加半夏茯苓陳皮或嘔吐更加藿香泄瀉加
木香
香連丸治諸痢并水瀉
黃連(二十两淨)吳茱萸(十两淨)木香
右將前二味用熱水拌和入磁器内置熱湯中同炒
黃連至紫色去茱萸用黃連為末每末四两入木香
末一两和勻淡醋糊丸黍米大每服二十丸白湯下
朱砂安神丸治心疳及怔忡心下煩躁
朱砂(四錢)黃連(五錢)生地(五錢杵膏)生甘草(二錢五分)
右為末用米糊丸黍米大每服十丸白湯下
人参補肺湯治肺症因腎水不足虚火上炎咳吐膿
血發熱作渴小便不利
人参黃茋白术茯苓陳皮當歸山
茱萸(肉)山藥五味子(杵炒)麥門冬甘草(炒各五分)熟
地黃牡丹皮(一錢)
右作二三服水煎
補肝散治肝經氣虛吐血矢血或两脇脹滿筋急面
青小腹脹痛或两目不眀不時呌噉
山茱萸(肉)當歸五味子(杵炒)山藥黃茋(炒)川芎
木瓜(各五錢)熟地黃白术(各二錢)獨活酸棗仁
(炒各一錢)
右為末每服一錢水煎
越鞠丸治乳母六鬱𫝊兒為患或胸滿吐酸齒痛瘡
疥等症
蒼术神麯(炒)香附子山查山梔(炒)撫芎
麥芽(炒各等分)
右為末水調神麯糊丸桐子大每服二三十丸白滚
湯下子母並服
麥門冬散治脾肺氣虚有熱吐血衂血久不愈者
麥門冬黃茋(炒一两)當歸人参生地黃(各五錢)
五味子(杵炒十粒)
右分五服水煎
楊氏十全丹治丁奚哺露(說見前十全丹下)
㯽榔枳殼(麩炒)青皮陳皮三稜(煨)蓬术砂
仁(各一两半)丁香(二錢半)木香(二錢)香附(一两)
右為末神麯糊丸黍米大每服二十丸米飲下
四味肥兒丸(一名小肥兒丸)治食積脾疳目生雲翳或两耳出
膿或口舌生瘡牙根腐爛身瘦生瘡或小便澄白腹
大筋青一切疳症
黃連(炒)蕪荑(炒)神麯麥牙(炒各等分)
右為末水糊丸桐子大每服一二十丸空心白滚湯
下
蟾蜍丸治無辜疳症一服虚熱退二服煩渴止三服
瀉痢愈
蟾蜍(一枚夏月溝渠中取腹大不跳不鳴身多㿔者)
右取糞蛆一杓置桶中以尿浸之却將蟾蜍跌死投
與蛆食一晝夜用布袋盛蛆置急流中一宿取出瓦
上焙乾為末入麝香少許粳米飯丸麻子大每服二
三十丸米飲下其效如神
柳華散治熱毒口瘡
黃栢(炒)蒲黃青黛(真正者)人中白(煆各等分)
右為末敷之
抱龍丸治傷風温疫身熱昏睡風熱痰實壅𠻳又治
驚風潮抽及蠱毒中暑
雄黃(二錢五分)辰砂(另研五錢)天竺黃(一两)牛膽南星(四两)麝香
(五分另研)
右為末煎甘草膏丸芡實大每服一丸白湯化下
愚按前方化痰祛邪清熱之功居多屬肝心實熱而
致者用之殊效若脾肺虚熱而見昏睡痰𠻳當用寳
鑑天麻散調補元氣
製附子法
附子重一两三四錢有蓮花瓣頭圓底平者先備童
便五六碗將附子放在竈上炙良久乘熱投童便中
浸五七日候潤透揭去皮切四塊仍浸二三日用粗
紙數層包之浸濕埋灰火半日取出切片檢有白星
者瓦上炙至無白星為度如急用即切大片用童便
煮二三沸熱瓦熟用之
薛氏醫案卷六
