薛氏醫案卷四十六
明薛已訂
婦人良方
産後寒熱方論第一
産後發熱頭痛身疼雖如傷寒時氣雖當用麻黃亦不
可輕易如早起勞動為寒所傷則淅淅惡寒翕翕發熱
頭項肩背骨節皆痛至七八日乃差若大便堅作嘔不
能食用小柴胡湯加生薑地黃主之
愚按病機要云治胎産之病從厥隂經論之無犯胃
氣及上中二焦為之三禁不可汗不可下不可利小
便發汗者同傷寒下之早證利大便則脈數而已動
於脾利小便則内亡津液胃中枯燥製藥之法能不
犯三禁則榮衛自和而寒熱止矣
附方
人參當歸散治去血過多内熱短氣頭痛悶亂骨節
作痛或虚煩咽燥
人參當歸生地黃桂心麥門冬(去心各一兩)
白芍藥
右粳米一合竹葉十片水二鍾煎一鍾去之入藥五
錢棗二枚煎服虚甚用熟地黃
小柴胡湯治傷風四肢煩熱頭疼若頭不疼而作煩
二物黃芩湯(方見二十四卷第二論)
二物黃芩湯
黃芩(半兩)苦參(一兩)生地黃(二兩)
右每服四錢水煎
增損柴胡湯治虚弱寒熱少食腹脹等症(方見勞蓐)
竹葉防風湯治産後傷風發熱面赤氣喘頭痛
淡竹葉(半把)防風人參桂枝苦梗甘草(各半)
(兩)葛根(一兩五錢)
右每服五錢薑棗水煎汗出項強加附子嘔加半夏
治惡露不盡晝則明了暮則譫語寒熱如見鬼此熱入
血室用柴胡地黃湯或四物加柴胡(方見六卷十五論)
産後頭痛方論第二
夫頭者諸陽之會也産後胃氣虚弱飲食少思陽氣微
弱不能上升故頭痛若因敗血黑龍丹言之甚詳
愚按前症若中氣虚用補中益氣湯加蔓荆子若血
虚用四物加參术血氣俱虚用八珍湯若因風寒所
傷用補中益氣湯加川芎
附治驗
一産婦患頭痛日用補中益氣湯不缺已三年矣稍
勞則惡寒内熱為陽氣虚以前湯加附子一錢數劑
不發
一婦人産後頭痛面青二年矣日服四物等藥余謂
腎水不能生肝木而血虚用六味丸加五味子兩月
而痊
芎附散治氣虚頭痛用大附子一枚去皮臍切四片
拌釅醋一碗炙附蘸盡同川芎一兩為末每服二錢
清茶調服
治血虚頭疼當歸川芎每服五錢水煎
産後頭痛都梁丸亦可治(方見四卷第六論)
附方
補中益氣湯
四物湯(二方見二十四卷第六論)
八珍湯(方見二十四卷第四論)
六味丸(方見二十四卷第十一論)
産後咳嗽方論第三
夫肺主於氣産後肺氣虚故外邪感而咳嗽所由作也
若食鹽醯之類而致者難治若因麵積滯而致者服黑
神散五積散可愈
愚按前症若隂血虚四物湯加參术陳皮桔梗肺氣
虚四君加芎歸桔梗隂火上炎六味地黃丸加參术
風寒所感補中益氣湯加桔梗紫蘇若瘀血入肺發
喘兼口鼻起黑或鼻出血急用二味參蘇飲亦有得
生者然而所患悉因胃氣不足蓋胃為五臓之根本
胃氣一虚五臓失所百病生焉經云肺屬辛金生於
已土脾土既虚不能生金則腠理不密外邪易感矣
治當壯土金生腎水以制火為善
附治驗
一産婦朝吐痰夜發熱無寐泥用清痰降火之藥肌
體日瘦飲食日少余曰朝間吐痰脾氣虚也夜間發
熱肝血虚也晝夜無寐脾血耗也遂用六君子湯加
味逍遥散加味歸脾湯以次調補不月而痊
一産婦咳嗽見風則喘急惡寒頭痛自汗口禁痰盛
余謂脾肺氣虚腠理不密用補中益氣加肉桂數劑
而安
一産婦咳嗽聲重鼻塞流涕此風寒所感余用參蘇
飲一鍾頓愈與補中益氣加桔梗茯苓半夏一劑將
痊又與六君黃茋以實腠理全愈
一産婦咳嗽痰盛面赤口乾内熱晡熱徹作無時此
隂火上炎余用補中益氣湯六味地黃丸而愈
一産婦咳而腹滿不食涕唾面腫氣逆此病在胃而
關於肺用異功散而愈
知母散治惡露上攻咳嗽不已
知母貝母白茯苓人參(各五錢)桃仁杏仁
(並生去皮尖各一兩)
右每服五錢水煎
治風寒咳嗽
甘草桔梗(各六分)欵冬花(四分)麥門冬生地黃(各一)
(錢二分)葱白(一握)
右水煎服
旋覆花湯治咳嗽最良(方見下有汗者去麻黃)
附方
異功散治脾胃虚弱飲食少思或久患咳嗽或腹滿
不食面浮氣逆等症
人參白术(炒)甘草(炒)茯苓陳皮(各一錢)
右薑棗水煎服
六君子湯
四物湯
四君子湯
補中益氣湯(四方見二十四卷第六論)
六味丸(方見二十四卷第十一論)
二味參蘇飲(方見後)
參蘇飲(方見六卷第十一論)
産後喉中氣急喘促方論第四
産後喉中氣急喘促因榮血暴竭衛氣無主獨聚于肺
名曰孤陽最為難治若因敗血停凝服奪命丹若因榮
血暴絶服芎藭湯若因風寒所傷服旋覆花湯若因氣
鬱結服小調經散若因傷飲食服見現丸
愚按前症若脾肺氣虚弱用六君桔梗若兼外邪更
加紫蘇若中氣虚寒用補中益氣加炮薑肉桂若陽
氣虚脱更加附子若瘀血入肺急用二味參蘇飲
附治驗
一産婦喘促自汗手足俱冷常以手護臍腹此陽氣
虚脫用參附湯四劑而愈
二味參蘇飲治産後血入於肺面黑發喘欲死者
人參(一兩)蘇木(二兩)
右水煎頓服
旋覆花湯治傷風寒暑濕喘嗽太盛坐卧不寧
旋覆花赤芍藥前胡半夏麯荆芥穗
甘草茯苓五味子杏仁麻黃(各等分)
右每服四錢薑棗水煎(有汗者莫服)
五味子湯治産後喘促脈伏而厥
五味子(杵炒)人參杏仁(各二錢)麥門冬(去心)陳皮(各一錢)
右薑三片棗二枚水煎服
芎藭湯(方見後)
附方
六君子湯
補中益氣湯(二方見二十四卷第六論)
參附湯(方見十八卷第六論)
産後口鼻黑鼻衂方論第五
産後口鼻起黑氣及鼻衂者蓋陽明經脈之海起於鼻
交額中還出頬口交人中左之右右之左此産後氣虚
榮血散亂胃絶肺敗之症也急取緋線一條并産婦頂
心髮兩條緊繫中指節更無藥可療
愚按胃脈侠口繞承漿蓋鼻凖屬脾土鼻孔屬肺金
誠胃虚肺損氣脱血死之症急用二味參蘇飲加附
子五錢亦有得生者(方見前)
産後咳噫方論第六
夫肺主於氣而稟於胃蓋産後脾胃傷損風冷所搏故
咳噫也急灸期門三壯必愈此穴乃胃之大絡(穴見六卷第十)
(五論)
愚按前症屬胃氣虚寒之惡候如用後方未應急投
參附湯亦有復生者(方見十八卷第六論)
丁香散治心煩咳噫
丁香白荳蔲(各五錢)伏龍肝(一兩)
右為末煎桃仁吴茱萸湯每服一錢調下
羌活散治咳逆
羌活附子(炮)茴香(炒各半兩)木香白薑(炮各一錢)
右為末每服二錢水一盞鹽一捻煎服
一方用桂心五錢薑汁三合水煎服
産後血崩方論第七
産後血崩因經脈未復而勞傷或食酸鹹之味若小腹
滿痛肝經已傷最為難治急服固經丸主之
愚按前症若血滯小腹脹滿用失笑散血少小腹虚
痞芎藭湯肝火血妄行加味逍遥散脾鬱不統血加
味歸脾湯脾氣虚不攝血補中益氣湯厚味積熱傷
血清胃散加槐花風熱相搏傷血四君子防風枳殼
附治驗
一産婦血崩小腹脹痛用破氣行血之劑其崩如湧
四肢不收惡寒嘔吐大便頻瀉余用人參炮黑薑四
劑稍愈又十全大補三十餘劑而痊
一産婦血崩因怒其血如湧仆地口禁目斜手足抽
搐此肝經血耗生風余用六味丸料一劑諸症悉退
但食少晡熱佐以四君柴胡牡丹皮而愈
固經丸
艾葉赤石脂(煅)補骨脂(炒)木賊(各半兩)附子(一箇炮)
右為末飯丸桐子大每服二十丸温酒或米飲下
芎藭湯
芎藭當歸芍藥(各等分)
右每服五錢冰煎
附方
失笑散(方見二十卷第五論)
十全大補湯
加味逍遥散
加味歸脾湯(三方見二十四卷第四論)
補中益氣湯
六君子湯
四君子湯(三方見二十四卷第六論)
清胃散(方見二十四卷首論)
六味丸(方見二十四卷第十二論)
産後月水不調方論第八
産後月水不調由血氣虚損風邪所客邪正相搏以致
經候失期或多或少而不得其平也
愚按前症若過期而作痛者氣血俱虚也八珍加柴
胡丹皮不及期而来血熱也四物山梔柴胡將来而
作痛血實也四物加桃仁紅花過期而来者血虚也
四物加參术紫黑成塊者血熱也四物加炒梔炒連
丹皮作痛而色淡者痰多也四物合二陳治當臨症
制宜
附治驗
一産婦月經不調内熱燥渴服寒凉之劑其血如崩
腹脹寒熱作嘔少食用六君子二十餘劑諸病悉愈
以加味逍遥散調理而安
琥珀散治經脈不調飲食少思日漸消瘦
琥珀牛膝生地黃當歸(各一兩)桃仁赤芍
藥(各半兩)
右每服五錢水薑煎
附方
八珍湯
加味逍遥散(二方見二十四卷第四論)
四物湯
六君子湯(二方見二十四卷第六論)
二陳湯(方見二十四卷第五論)
産後月水不通方論第九
産後乳子周歲而經不行是其常也若半歲而經行此
血有餘也若一二歲不行而無疾不必服藥若肢體倦
怠食少内熱是血少也宜健脾胃以藥通之則誤矣
愚按前症脾胃虚弱用六君子湯若兼鬱火傷脾用
歸脾湯加牡丹皮山梔若怒火傷血宜用四物合小
柴胡氣血俱虚用八珍牡丹皮仍參前論主之
附治驗方藥
一産婦月經年餘不通内熱晡熱服分氣丸經行不
止惡寒作渴食少倦怠胷滿氣壅朝用加味逍遥散
夕用四君子湯月許諸症稍愈佐以八珍湯兼服兩
月而愈
六君子湯
四物湯
四君子湯(三方見二十四卷第六論)
歸脾湯
加味逍遥散
八珍湯(三方見二十四卷第四論)
小柴胡湯(方見二十四卷第二論)
産後四肢浮腫方論第十
産後四肢浮腫者乃敗血乘虚流注宜用小調經散陳
無擇云若風邪所乘於氣分皮膚腫而浮虚乃氣也若
皮膚腫如熟李乃水也蓋氣腫者宜發汗水腫者宜利
小便
愚按前症若寒水侮土宜養脾肺若氣虚浮腫宜益
脾胃若水氣浮腫宜補中氣當參第一卷水分血分
主治
附治驗
一産婦飲食少思服消導之劑四肢浮腫余謂中氣
不足朝用補中益氣湯夕用六君子湯而愈後因怒
腹脹誤服沈香化氣丸吐瀉不止飲食不進小便不
利肚腹四肢浮腫用金匱加减腎氣丸而愈
一産婦泄瀉四肢面目浮腫喘促惡寒余謂脾肺虚
寒用六君加薑桂而泄瀉愈又補中益氣而脾胃徤
小調經散
没藥琥珀桂心芍藥當歸(各一錢)
右為末每服五分薑汁温酒調
大調經散最治腫滿喘急煩渴小便不利(方見二十一卷第三論)
漢防已散治水腫
漢防已猪苓枳殼(麩炒)桑白皮(各一兩)商陸甘
草(各三錢)
右每服四錢水煎
治血虚氣腫水腫
澤蘭葉防已(等分)
右為末每服二錢温酒調下醋湯亦可
金匱加减腎氣丸治脾腎虚寒腰重脚腫濕飲留積
小便不利或肚腹腫脹四肢浮腫氣喘痰甚或已成
水症其效如神
白茯苓(二兩)附子(半兩)川牛膝肉桂澤瀉車前
子山茱萸山藥牡丹皮(各一兩)熟地黃(四兩搯碎)
(酒拌杵膏)
右為末和地黃膏煉蜜丸桐子大每服七八十丸空
心米飲下
附方
補中益氣湯
六君子湯(二方見二十四卷第六論)
産後腹痛瀉利方論第十一
産後腹痛瀉利因腸胃虚怯寒邪乘襲或水榖不化洞
泄腸鳴或手足逆冷用調中湯治之陳無擇云若六淫
七情而致者當隨所感而治之
愚按前症若胸膈飽脹或惡食吞酸此飲食停滯用
六君枳實山查以消導若食既消而仍痛更或頭痛
熱渴惡寒欲嘔此中氣被傷用補中益氣半夏茯苓
以健脾胃
附治驗
一産婦腹痛發熱惡食余以為飲食傷脾彼反服破
血之劑加寒熱頭痛嘔吐涎沫用化痰理氣四肢逆
冷泄瀉下墜余用六君加炮薑肉桂木香再用補中
益氣湯而愈
一産婦腹痛後重去痢無度形體倦怠飲食不甘唇
腫盗汗竟夜不寐此脾經虚熱之症用當歸六黃湯
内黃芩連栢炒黑一劑汗止乃用歸脾八珍兼服而
愈
調中湯
良薑當歸桂心芍藥附子(炒)川芎(各一兩)
甘草(炒五錢)
右每服三錢水煎服
附方
六君子湯
補中益氣湯(二方見二十四卷第六論)
當歸六黃湯(方見十九卷第六論)
歸脾湯
八珍湯(二方見二十四卷第四論)
産後赤白痢方論第十二
産後痢疾因飲食六淫七情傷於脾胃或血滲大腸皆
為難治若飲食不進謂之虚痢氣宇不順謂之氣痢治
法熱則凉之冷則温之冷熱相摶則温凉調之滑者澁
之虚者補之水榖不分者分利之性情執滯者和順之
未有不安者也
愚按前症白屬氣分而赤屬血分也若米食所傷用
六君加榖蘖若麫食所傷用六君加麥蘖若肉食所
傷用六君加山查神麯凡兼嘔吐俱加藿香若兼嚥
酸或嘔吐用前藥送越鞠丸若肝木尅脾土用六君
加柴胡炮薑若寒水反来侮土用錢氏益黃散若久
瀉或元氣下陷兼補中益氣湯以升發陽氣若瀉痢
色黃乃脾土真氣宜加木香肉豆蔲若屬脾土虚寒
用六君加木香薑桂若脾腎虚寒用補中益氣及四
神丸若屬命門火衰而脾土虚寒用八味丸以補圡
母若小便濇滯肢體漸腫或兼喘咳用金匱腎氣丸
以補脾腎利水道若胃氣虚弱而四肢浮腫須補胃
為主若久而不愈是腎氣虧損也必用四神六味八
味三藥以補足三隂若用分利導水之劑是虚其虚
也
一産婦泄痢腹痛年餘形體骨立内熱晡熱自汗盗
汗口舌糜爛日吐痰三碗許脈洪大重按全無此命
門火衰脾土虚寒而不能攝痰歸源用八味丸補火
以生土用補中益氣湯兼補肺金而痊
一産婦食雞子腹中作痛面色青黃服平胃二陳更
下痢腹脹用流氣飲子又小腹一塊不時上攻飲食
愈少此脾胃虚寒肝木尅侮所致用補中益氣加木
香吴茱漸愈又用八珍大補兼服調理尋愈
五味子散治産後泄瀉或腎泄在侵晨五更作瀉飲
食不進或大便不實不時去後為丸尤效
五味子(炒三兩)吴茱萸(炒五錢)
右為末每服二錢白湯調
四神丸治脾胃虚弱大便不實飲食不思
二神丸(二方見八卷第八論)
六君子湯
補中益氣湯(二方見二十四卷第八論)
香連丸(方見八卷第八論)
八味丸
六味丸(二方見二十四卷第十一論)
金匱腎氣丸(方見前)
八珍湯(方見二十四卷第四論)
薛氏醫案卷四十六
