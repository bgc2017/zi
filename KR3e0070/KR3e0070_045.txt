薛氏醫案卷四十五
明薛已訂
婦人良方
産後口乾痞悶方論第一
論曰産後口乾痞悶因食米麫乾飯太早脾胃不能消
化熱鬱所致慎不可下但服見現丸則愈無擇云若内
積憂煩外傷燥熱宜四物湯去地黃加人參烏梅可愈
愚按前症若宿食停滯用六君枳實神麯若因肉食
所致更加山查若因魚鱠之類冄加陳皮其物既消
而仍痞或反作痛作嘔此脾胃受傷用六君子湯或
嚥酸噯腐加炮薑作瀉更加升麻如不應佐以四神
丸或間用補中益氣湯為是
附治驗
一婦人食角黍煩渴痞悶腹痛大便欲去不去服消
導等藥不應飲食日减饑體日瘦半年矣余謂此食
積為患用大酒麯炒為末温酒調服二錢俄間腹鳴
良久仍下粽而愈
一婦人食魚鮓腹痛患痢諸藥不應用陳皮白术等
分為末以陳皮湯送下數服而愈
見現丸
薑黃(炒)三稜(錯炒)蓽澄茄陳皮良薑人參
莪术(酒炒各等分)
右為末用蘿蔔汁糊丸桐子大每服三十丸白湯下
産後心煩發渴宜清心蓮子飲(方見六卷首論)
附方
六君子湯
補中益氣湯(二方見二十四卷第六論)
四神丸(方見八卷第八論)
産後血渴方論第一
竊謂前症若出血過多虚火上炎用童子小便或四
物白术麥門丹皮若胃氣虚而有熱用竹葉歸茋湯
若血虚發熱用八珍加麥門五味若血脱發熱煩躁
用當歸補血湯若胃氣虚弱用補中益氣湯或七味
白术散
附治驗
一産婦患前症朝寒暮熱肚腹作痛以手按之不痛
余以為血氣俱虚用八珍之類治之彼反行逐血更
加發熱煩躁余用當歸補血湯熱躁漸止用八珍麥
門五味氣血漸復
附方
十味白术散治中氣虚弱津液短少口乾作渴或因
吐瀉所致
人參白术(炒)木香白茯苓甘草(炒)藿香
乾葛(各一錢)
右水煎服
竹葉歸茋湯治胃氣虚熱口乾作渴惡冷飲食者
竹葉(一錢五分)當歸(一錢)黃茋(二錢)白术人參(各一錢)甘草
(炒五分)麥門冬(去心七分)
右水煎服
四物湯
補中益氣湯(二方見二十四卷第六論)
八珍湯(方見二十四卷第四論)
當歸補血湯(方見二十四卷第十一論)
産後乍寒乍熱方論第三
産後乍寒乍熱由血氣虚損隂陽不和若隂勝則乍寒
陽勝則乍熱宜用增損四物湯若因敗血不散腹内作
痛宜用奪命丹後用增損四物湯隨病加减無擇云敗
血流閉諸隂則寒流閉諸陽則熱用大調經散五積散
愚按前症若因陽氣不足隂氣上入於陽中而惡寒
者用補中益氣湯若因隂氣不足陽氣下䧟於隂中
而發熱者用六味地黃丸若氣血不足而惡寒發熱
者用八珍湯若病後寒熱倦怠者用補中益氣湯若
肌熱大渴目赤面紅者用當歸補血湯
附治驗
一産婦惡寒發熱余以為血氣虚寒用十全大補加
炮薑而寒熱愈用補中益氣而肢體安又食後犯怒
惡寒發熱抽搐咬牙面色青中隠黃此肝木侮脾土
飲食停滯用六君子加木香一劑而安
一産婦惡寒發熱余以為氣血俱虚不信反用小柴
胡湯致汗出譫語煩熱作渴肢體抽搐余用十全大
補二劑益甚脉洪大重按如無此藥力不能及乃加
附子四劑稍緩數劑而安
增損四物湯
人參當歸芍藥(炒)川芎乾薑(炒各一兩)甘草(四錢)
右每服四錢水薑煎
大調經散治産後惡露未消寒熱自汗或肚腹作痛
大豆(一兩五錢炒去皮)茯神(一兩)真琥珀(一錢)
右為末每服二錢空心濃煎(闕)紫蘇湯調下
附方
六君子湯
補中益氣湯(二方見二十四卷第六論)
當歸補血湯(方見二十四卷第十一論)
八珍湯
十全大補湯(二方見二十四卷第四論)
六味地黃丸(方見二十四卷第十一論)
産後瘧疾方論第四
郭稽中云産後乍寒乍熱者多是敗血為害或隂陽不
和若槩作瘧疾治之誤矣陳無擇曰産後寒熱或一二
日或二三日一發或先寒後熱或先熱後寒或寒多熱
少或熱多寒少或純寒純熱者皆是瘧疾最難治療可
用草菓飲生熟飲四獸飲選用之
愚按前症當與第十四卷第十論參看用藥以補胃
氣為主佐以草菓飲之類若胃氣稍充以草菓飲為
主佐以補胃之劑大抵産後瘧疾因脾胃虚弱飲食
停滯或外邪所感或鬱怒傷脾或暑邪所伏審係飲
食用六君加桔梗蒼术藿香如外邪多而飲食少用
藿香正氣散如外邪少飲食多用人參養胃湯勞役
所傷用補中益氣湯氣血虚弱用十全大補加炮薑
中氣虚寒用六君加薑桂元氣脫陷急加附子蓋氣
虚則寒血虚則熱胃虚則惡寒胃氣下陷則寒熱交
作或吐瀉不食腹痛煩渴發熱譫語或手足逆冷寒
戰如慄雖見百症但温補脾胃其病自退若誤用清
脾截瘧之類多致不起
附治驗
一産婦患瘧發熱作渴胸膈脹滿遍身作痛三日不
食嚥酸噯氣此是飲食所傷脾胃不能消化用六君
加神麯山查四劑而不作酸乃去神麯山查又數劑
而飲食進其大便不通至三十五日計進飲食七十
餘碗腹始悶令用猪膽汁導而通之其糞且不甚燥
一産婦患瘧久不愈百病蜂起其脈或洪大或微細
或弦緊或沈伏難以名状用六君加炮薑二十餘劑
脈症稍得又用參术煎膏佐以歸脾湯百餘劑而瘥
一産婦朝寒暮熱或不時寒熱久不愈用六君子補
中益氣兼服百餘劑而尋愈
産後瘧疾心脾痛見小産
産後蓐勞方論第五(闕文)
愚按蓐勞蓋産後虚弱元氣不復所致故寒熱食少
頭目四肢腹痛若脾虚而不能生血者用六君子湯
加當歸若脾肺氣虚而咳嗽口乾用補中益氣加麥
門五味若因中氣虚而口乾頭暈用補中益氣加蔓
荆子若肝經血虚而肢體作痛用四物參术若因肝
腎虚弱而自汗盗汗寒熱往来者用六味丸加五味
子若因脾虚血弱肚腹作痛月經不調用八珍湯倍
加白术若因脾虚血燥皮膚瘙痒用加味逍遥散大
抵此症多因脾胃虚弱飲食减少以致諸經疲憊而
作當補脾胃飲食一進精氣生化諸臓有所倚賴其
病自愈矣仍照虚煩發熱方論主治
增損柴胡湯治産後虚弱寒熱如瘧食少腹脹
柴胡人參甘草(炒)半夏(炒)陳皮川芎白
芍藥(炒各等分)
右每服五錢水薑棗煎日二服
白茯苓散治産後蓐勞頭目四肢疼痛寒熱如瘧
白茯苓(一兩)當歸川芎桂心白芍藥(炒)黃茋
(炒)人參(各半兩)熟地黃(半兩自製)
右先以水三盞入猪腎一雙薑棗各三事煎二盞去
之入前藥半兩煎一盞服
猪腰子粥治産後蓐勞發熱用猪腰子一枚去膜切
片用鹽酒拌先用粳米一合入葱椒煮粥鹽醋和將
腰子鋪碗底以熱粥蓋之如作盫生状空心服
黃茋建中湯治産後諸虚不足發熱或惡寒腹痛
黃茋(炒)肉桂(各一兩)甘草(炒七錢)白芍藥(炒二兩)
右每服五錢用薑棗水煎日三二服虚甚須加附子
附方
六君子湯
補中益氣湯
四物湯(三方見二十四卷第六論)
六味丸(方見二十四卷第十一論)
八珍湯
加味逍遥散(二方見二十四卷第四論)
産後虚羸方論第六
産寳云産後虚羸者皆由産後虧損血氣所致須當慎
起居節飲食六淫七情調養百日庶保無疾若中年及
難産者毋論日期必須調養平復方可治事否則氣血
復傷虚羸之症作矣
愚按前症産傷氣血者用八珍湯飲食傷胃者用四
君子湯停食傷脾者用六君子湯勞傷元氣者用補
中益氣湯若噯氣覺有藥味者此藥復傷胃也但用
四君子湯徐徐少飲以調脾胃若胃氣一徤血氣自
生諸症自愈矣
黃雌雞湯治産後虚羸腹痛
小黃雌雞(一隻去頭足翅羽腸肚細切)當歸白术(炒)熟地黃
(自製)桂心黃茋(炒各半兩)
右先以水七鍾煮雞至三鍾每用汁一鍾藥四錢煎
日三服
十全大補湯治産後氣血未復形體虚弱發熱惡寒
等症(方見二十四卷第四論)
産後風虚冷勞方論第七
産後氣血勞傷臟腑虚弱若風冷乘之血氣愈虚形氣
羸損風冷入臓令人無子謂之風虚冷勞也
愚按前症若血氣虚弱用八珍湯血氣虚寒用十全
大補湯胃氣虚弱用補中益氣湯脾氣虚弱用六君
子湯命門火衰用八味丸肝脾血虚用加味逍遥散
肝脾鬱怒用加味歸脾湯
産寳方治産後虚羸不生肌肉
黃茋(炒)當歸芍藥(炒)人參(各三錢)桂心甘草(炒)
川芎生薑(各四錢)大棗(十二枚)
右水煎分三服
又方猪腎一雙煮入葱䜴作臛如常食之
産後腹脹嘔吐方論第八
産後腹脹滿悶嘔吐者因敗血散於脾胃不能運化而
致宜用抵聖湯治之
愚按前症若敗血散於腸胃宜用前方若飲食停於
脾宜用六君厚朴若飲食傷於胃宜用六君子湯大
凡損其脾者當節其飲食為善
附治驗
一産婦患前症或用抵聖湯敗血已下前症益甚小
腹重墜似欲去後余謂此脾氣虚而下陷用補中益
氣湯加炮薑温補脾氣重墜如失又用六君子湯而
安
抵聖湯
赤芍藥半夏澤蘭葉人參陳皮甘草
(炒各一錢)
右用生薑焙乾半兩水煎
愚按前方最宜用之
附方
六君子湯
補中益氣湯(二方見二十四卷第六論)
産後嘔逆不食方論第九
經云胃為水糓之海以養臓腑因産後胃氣虚弱飲食
所傷必致嘔逆故不食也
愚按前症若因飲食過時用四君子湯飲食過多用
六君子湯飲食過時而兼勞役用補中益氣若因飲
食停滯用人參養胃湯脾胃氣虚用六君子湯胃氣
虚寒加炮薑木香寒水侮土用益黃散肝木侮脾土
用六君升麻柴胡命門火衰不能生土用八味丸嘔
吐泄瀉手足俱冷或肚腹作痛乃陽氣虚寒急用附
子理中湯多有生者
附治驗
一産婦朝吐痰夜發熱晝夜無寐或用清痰降火肌
體日瘦飲食日少前症愈甚余曰早間吐痰脾氣虚
也夜間發熱肝血虚也晝夜無寐脾血耗也遂用六
君子湯加味逍遥散加味歸脾湯以次調補而痊
開胃散治産後胃虚嘔吐胸滿不食
訶子肉(兩半)人參(一兩)甘草(炒半兩)
右每服五錢薑水煎
治産後胃虚嘔逆
橘紅(一兩)半夏甘草(炒各半兩)藿香(三兩)
右每服五錢薑水煎
治産後嘔逆不食白术(五錢)薑(六錢)水煎徐徐温服
石蓮散治産後胃寒咳逆嘔吐不食或腹作脹
石蓮肉(兩半)白茯苓(一兩)丁香(五錢)
右為末每服二錢不拘時用薑湯或米飲調下日三
服
附方
錢氏益黃散治脾土虚寒水反来侮以致嘔吐不食
或肚腹作痛或大便不實手足逆冷等症
陳皮(一兩)青皮訶子肉甘草(炙)丁香(二錢)
右為粗末每服四錢水煎服
人參養胃湯治外感風寒内傷飲食寒熱頭疼作瘧
疾
半夏厚朴(製)橘紅(八分)藿香葉草菓茯苓
人參(五分)甘草(炙三分)蒼术(一錢)
右薑七片烏梅一箇水煎服
四君子湯
補中益氣湯(二方見二十四卷第六論)
八味丸(方見二十四卷第十一論)
附子理中湯(方見二十卷第八論)
加味逍遥散
加味歸脾湯(二方見二十四卷第四論)
産後霍亂方論第十
産後霍亂因臓腑虚損飲食不消觸冐風冷所致若熱
而飲水者五苓散寒而不飲水者理中丸虚冷者加附
子来復丹尤妙
愚按此症當與後卷第十一論互相主治
附治驗
一産婦停食霍亂用藿香正氣散之類已愈後胸腹
膨脹飲食稍過即嘔吐或作泄瀉余謂此脾胃俱虚
用六君子湯加木香治之漸愈後因飲食失調兼恚
怒患霍亂胸腹大痛手足逆冷用附子散又用八味
丸以補土母而康設泥痛無補法而用辛散或用平
補之劑必致不起
一産婦吐瀉嚥酸面目浮腫此脾氣虚寒先用六君
加炮薑為主佐以越鞠丸而嚥酸愈又用補中益氣
加茯苓半夏而脾胃康
白术散治脾胃傷吐瀉腹痛煩渴手足逆冷或大便
不實
白术橘紅麥門冬(去心)人參乾薑(炮各一兩)甘草
(半兩)
右每服四錢薑水煎
附子散治脾胃虚寒吐瀉腹痛手足逆冷或自汗口
噤
附子(炮)白术(炒)當歸吴茱萸丁香橘紅
甘草(炒各半兩)
右為末每服二錢粥飲調若脾胃虚用參苓白术散
附方
藿香正氣散治外感風寒内停飲食頭疼寒熱或霍
亂泄瀉或作瘧疾
藿香(一錢五分)桔梗(炒)大腹皮紫蘇茯苓白芷
半夏麯陳皮白术(炒)厚朴(製各一錢)甘草(炙五分)
右薑棗水煎熱服
五苓散
白术(炒)猪苓(各一錢)桂(三分)澤瀉(二錢五分)茯苓(一錢)
右水煎服
理中丸治脾胃虚寒嘔吐泄瀉飲食少思肚腹膨脹
人參白术(炒)乾薑(炮)甘草(炙各一錢)
右為末米糊丸彈子大每服一丸嚼細白湯下
来復丹治伏暑泄瀉身熱脈弱其效如神倉卒間須
用此藥
硝石(一兩同硫黃火上微炒用柳條攪結砂子不可火大)太隂玄精石舶
上硫黃(各一兩)五靈脂(去砂石)青皮陳皮(各二兩)
右為末醋糊丸小豆大每服三十丸空心米飲下
易簡方云硝石性寒佐以陳皮其性疎快硫黃性寒
味澁若作煖藥以止瀉誤矣蓋由啖食生冷或冐暑
熱之氣中脘閉結揮霍變亂非此藥不能通利三焦
分理隂陽其功益速
六君子湯(方見二十四卷第六論)
八味丸(方見二十四卷第十一論)
薛氏醫案卷四十五
