薛氏醫案卷六十九
明薛已訂
保嬰撮要十四
跌仆外傷
傷損之症若色赤腫痛而血出不止者肝心内熱也用
柴胡梔子散色白不痛而血出不止者脾肺氣虚也用
補中益氣湯漫腫不消者元氣虚弱也用五味異功散
黯腫不散者瘀血凝滯也用加味逍遥散肌肉作痛出
血多而煩熱者血脫發躁也用獨參湯因亾血而煩躁
不安者營衛俱傷也用八珍湯加柴胡牡丹皮久痛不
止者欲作膿也用托裡散以指按腫而復起者膿已成
也宜刺洩之膿出而反痛者氣血内虚也用十全大補
湯若骨&KR0008;接而復脱者肝腎虚弱也用地黃丸如兼餘
症當參各門治之
一小兒傷臂出血作痛面色青赤此因驚而致肝經火
動脾經血傷也用加味逍遥散二劑血止又用異功散
加柴胡升麻而愈後因父母責之腹痛作瀉面色純青
此因忿怒所致乃肝木乘脾也又用六君加柴胡升麻
而痊
一小兒登樓失足墮梯致傷其脇肋外略青腫内不重
傷旬餘其父母始覺恐為瘀血積内誤用桃仁紅花大
黃諸藥而下之去血升餘又於腫處敷貼膏藥以致膏
藥貼破皮膚遂成深眼月餘不愈余以為去血太多大
傷元氣用八珍湯四劑而患處漸愈朝用補中益氣湯
夕用五味異功散服及月餘而始全痊
一女子亦如前症之誤患處日流膿水惟市膏敷貼兩
月餘不瘥余先用獨參湯二劑又用補中益氣湯併服
異功散而更又以托裡散及間服八珍湯而垂愈後因
飲食失宜發熱患處大潰出膿口噤振顫或瘈瘲流涎
余謂胃氣虚肝火内動先用獨參湯四劑仍如前朝服
補中益氣湯夕服五味異功散加柴胡升麻元氣漸復
佐以托裡散而瘡斂
一小兒傷指敷涼藥腫至手背膿出清稀飲食少思此
血氣虚弱故也朝用異功散夕用托裡散膿水漸稠患
處紅活又用八珍湯而愈
一小兒傷膁青腫不消面色痿黃仍欲行氣破血余謂
此因脾氣復傷血滯而不行也不信乃服破血之劑飲
食不進寒熱如瘧余朝用補中益氣湯夕用八珍湯及
葱熨法而愈
一小兒臂傷潰而寒熱用八珍湯漸愈後因飲食所傷
吐瀉不止搖頭咬牙此脾氣虚而肝邪内侮也用六君
升麻柴胡而安又用十全大補湯而愈
一小兒跌傷腹痛作渴偶食生冷腹痛益甚大便不通
血將逆上用當歸承氣湯加桃仁瘀血下而瘥此元氣
不足瘀血得寒而凝聚也
一小兒墜樓腹停瘀血用大黃等藥其血不下反加胸
膈脹痛喘急氣短余用肉桂木香末各二錢熱酒調服
下黑血及前服之藥而痊
一小兒跌撲傷腿青腫作痛余謂宜速砭去滯血急補
元氣不信遂外敷大黃等藥内服流氣飲後湧出穢膿
數碗其膿不止復求余治見其腿瘦而脉大作渴發熱
辭不治後果歿
一小兒跌撲損傷患處出血不止惟用敷貼不服飲劑
飲食少進身體消瘦發熱煩躁余用五味異功散加柴
胡升麻當歸而安後手足微搐眉唇微動此血虚而肝
火内動也用四君芎歸釣藤鈎柴胡漸愈却用托裡散
八珍湯而全愈血脱發躁若用四物之類復傷脾氣多
致不救設誤白虎湯其危尤速
一小兒跌傷臂骨出&KR0008;翌日接入腫痛發熱不食用葱
熨法其痛即止又用六君黃茋柴胡桔梗續斷骨碎補
而食進腫消又用補中益氣湯加麥門五味數劑熱退
而愈
一小兒十五歲傷腿内潰針出穢膿虚症悉具用大補
之劑漸愈後因勞動手撒眼閉汗出如雨急炒熱艾頻
熨臍腹及氣海穴更用人參四兩炮附子五錢作一劑
水煎徐徐灌服良久臂能少動再劑眼開而能言惟氣
不接續乃用參茋歸术四味共八兩附子三錢水煎連
進二服氣少復乃減附子又三劑元氣漸復後用獨參
湯多服而痊
一女子閃右臂寅卯時發熱作痛余決其膽經血虚而
火盛先以四物合小柴胡湯四劑而熱退更以四物湯
加香附陳皮白术茯苓各一錢山梔五分芩連甘草各
三分二十餘劑腫消而愈
一小兒閃臂腫痛發熱惡寒飲食少思余謂脾胃氣虚
而壅腫也朝用補中益氣湯夕用五味異功散間服八
珍湯三月形氣漸充而愈
一小兒因跌傷脛漫腫作痛肉色如故服破血流氣之
藥反增腹痛以手按之則痛少止余謂此因脾胃虚弱
誤服破血流氣之劑而然非瘀血也未幾患處腫消色
黯飲食不入腹痛尤甚手足厥冷余用人參一兩附子
一錢數劑脾胃漸復飲食漸進患處腫痛肉色變赤蓋
始因元氣不足不能運及故腫消而色黯服藥之後元
氣漸充故脛腫而色赤也次用大補湯托裡散三月餘
而愈
一小兒閃臂腫痛面目天白恪服流氣飲之類益加腫
痛余曰此形病俱虚之症也前藥所當深戒者彼謂腫
痛為氣滯血凝非流氣飲不能疏導經絡非破血藥不
能消散壅逆余言聱牙而前症益甚發熱煩燥始請余
治余曰元氣虚憊七惡蜂生雖盧扁亦不能起矣遂歿
一小兒傷臂腫痛内服外敷皆寒涼止痛之藥半載後
潰而腫痛余謂此非托裡温中不能生也不悟確守前
藥以致血氣瀝盡而亾
一小兒跌腿青腫所服皆行氣破血之藥後骨&KR0008;内潰
青腫益深朝寒暮熱余戒之曰此氣血俱虚甚矣非調
補脾胃不可不信果歿
一小兒閃腰作痛服流氣等藥外腫不赤余曰此兒雖
經閃肭然亦禀賦腎氣不足而使之者延久益虚恐為
不治彼以迂緩視之後果不起
消腫定痛散治跌撲腫痛
無名異(炒)木耳(炒)大黃(炒各五分)
右為末蜜水調塗腫處内有瘀血者砭去敷之患處
潰者用當歸膏敷之尤效
經驗方治跌撲瘀血不散腫痛不止或筋骨傷損疼痛
黃栢(一兩)半夏(五錢)
右各另為末用薑汁調塗患處以紙貼之如乾再用
薑汁潤之日易新藥
神效太乙膏治一切瘡疽潰爛
玄參白芷當歸肉桂赤芍藥大黃
生地黃(各一兩)
右㕮咀用麻油四十兩入銅鍋内煎至藥黑濾去查
徐入淨黃丹一觔再煎滴水中捻軟硬得中即成膏
矣
迴陽玉龍膏又名抑隂散治跌撲損傷因敷涼藥或人
元氣虚寒腫堅不散潰腐不斂及癰腫肉色不變或
腫而不潰潰而不斂筋攣骨痛一切冷症(方見敷寒凉之藥)
乳香定痛散治杖瘡金瘡一切瘡瘍潰爛疼痛(方見作痛不止)
猪蹄湯治一切癰疽杖瘡潰爛消腫毒去惡肉潤瘡口
白芷黃芩當歸羌活赤芍藥露蜂房
(孔多者佳)生甘草(各五錢)
右用猪蹄一隻水四五碗煮熟去油查取清湯入前
藥煎數沸温洗隨用膏藥貼之
跌仆内傷
傷損之症若腹中作痛按之痛甚者瘀血在内也用加
味承氣湯下之下後按之仍痛者瘀血未盡也用加味
四物湯調之按之不痛者血氣傷也用四物加參茋白
术下後發熱胸脇作痛者肝血傷也用四君加川芎當
歸下後惡寒者陽氣虚也用四君加炮乾薑下後發熱
者隂血傷也用四物加參术牡丹皮下後寒熱間作者
氣血俱傷也用八珍湯加柴胡欲嘔作嘔者胃氣傷也
用六君加當歸半夏有因乘怒跳躍而胸腹痛悶喜手
按摸者肝火傷脾也用四君加柴胡山梔畏手按摸者
肝血内滯也用四物加桃仁紅花胸脇作痛飲食少思
者肝脾氣傷也用四君加柴胡丹皮若胸腹脹滿飲食
不思者脾肝氣滯也用六君加柴胡枳殼咬牙發搐者
肝盛脾虚也用異功散加川芎山梔釣藤鈎天麻若用
風藥則隂血益傷肝火益盛或飲糖酒則腎水益虚肝
火愈熾若用大黃等藥内傷隂絡反致下血壯實者或
成痼疾虚弱者多致不起凡傷損之症有瘀血停滯於
内者雖裸體亦以手護腹脇蓋畏物觸之而痛也世俗
槩以内傷隂虚腹痛不辨虚實專用破血之劑以速其
危其得不死者亦幸矣
一小兒跌仆腹痛作嘔惡心氣口脉大此飲食停滯也
用保和丸二服吐出酸食惡寒發熱倦怠不食此脾胃
傷也先用六君子湯次補中益氣湯間服而愈
一小兒墜樓良久方甦呻吟不絶自以手護其腹此内
傷瘀血停滯也用當歸導赤散二錢熟酒調下而呻吟
頓止次用四物加柴胡牡丹皮而安
一小兒跌仆瘀血腹痛用導滯散下之瘀血甚多隨作
煩躁面赤作渴欲飲此血脱也用獨參湯而安又用四
君當歸黃茋及五味異功散而愈
一小兒因怒跳躍胸脇作痛或以為内傷瘀血服大黃
之藥純下鮮血其痛益甚按之則痛止此肝脾氣血俱
傷也用四君加芎歸四劑而痛止又以異功散加升麻
柴胡而飲食進元氣漸復病亦隨愈
一女子因怒搥胸腹痛經行如崩作嘔不食面色青赤
兩關脉大而虚此肝經火動脾經血傷也用加味逍遥
散二劑血止次用異功散加柴胡升麻而愈後因復怒
腹痛作瀉面青此肝木乘脾也用六君柴胡升麻而痊
一小兒因跌傷臂出血腹痛惡食嘔吐發搐咬牙此因
驚駭停食肝火内動而侮於脾也先用保和丸二服嘔
吐腹痛悉止又用異功散加柴胡山梔發搐咬牙亦愈
却用托裏散患處潰而悉痊
一小兒跌仆發搐吞酸腹痛惡心寸口脉大余謂此飲
食内傷也不信服當歸導滯散連瀉五次目直咬牙手
足厥冷此脾胃之氣復傷而木火内動也用五味異功
散加乾薑一劑稍緩又二劑漸愈乃去乾薑加柴胡再
服而全愈
一小兒跌仆因服大黃之藥下血發熱腹痛嘔吐按其
腹却不痛用五味異功散加當歸升麻二劑腹痛頓止
又二劑而血止又二劑而熱止又二劑而元氣復
没藥丸治打撲傷損作痛等症筋骨疼痛或氣逆血滯
肚腹胸脇脹悶
没藥乳香川芎川椒芍藥當歸紅
花桃仁血竭(各一兩)自然銅(四錢火煅醋淬七次)
右為末用黃蠟四兩鎔化入前藥急攪勻丸彈子大
每服一丸酒一鍾煎化服
復原通氣散治打撲傷損作痛及乳癰便毒初起或氣
滯作痛尤效
木香茴香(炒)青皮穿山甲(酥炙)陳皮白芷
甘草漏蘆貝母(各等分)
右為細末每服一二錢温酒調徐徐服
加味芎藭湯治打撲仆墜筋骨疼痛血瘀皮膚不破入
胃作嘔或為嘔血
芎藭當歸百合(水浸半日)白芍藥(炒)荆芥蕙(各二錢)
右作二三劑酒水煎服
當歸導滯散治跌撲瘀血在内胸腹脹滿或大便不通
作喘吐血
大黃當歸(各等分)
右為末每服一二錢温酒調徐徐服
黑丸子(一名和血定痛丸)治跌撲仆墜筋骨疼痛瘀血不散壅
腫作痛或風寒所傷肢體疼痛若流注鶴膝風初起
服之自消如潰而膿清發熱者與補氣血之藥自
斂(方見流注)
舌斷唇傷
凡舌斷者須乘熱接上急用雞子輕擊周圍去硬殼取
膜套舌上以洪寶丹敷膜上自然接續若良久舌已冷
不必用接但以洪寳丹敷之其舌自生(所斷唇舌雞子膜含護恐風寒)
(傷之)外症若寒熱作痛用四物加柴胡晡熱作痛加地骨
皮倦怠少食用四君加芎歸柴胡惡寒少食用托裡散
加參茋若煩渴發熱用當歸補血湯如不作痛但用四
君之類以健脾則肌肉自生旬餘可愈不宜用辛熱之
劑恐助火而益其痛也
一小兒舌斷半寸許敷洪寳丹服四物加柴胡定痛血
止次服四君加柴胡山梔月餘而舌自完
一小兒十四歲疫病愈後嚙舌出血先君謂腎虚則嚙
舌用地黃丸而愈後吐血咳血發熱痰盛仍用前丸而
瘥
一小兒唇傷出血不止以藥止之唇面腫大揭去其藥
出血甚多腫亦頓消用托裡之劑及當歸膏患處潰而
愈
一小兒唇傷腫痛發熱服清熱止痛之劑連瀉二次眉
目搐動服袪風等藥手指俱冷手足搐動余謂脾土被
肝木所侮用異功散加升麻柴胡半夏手温而搐止仍
用前藥佐以托裡散而愈
一小兒跌傷唇口發搐咬牙驚哭腹痛此出血過多肝
火内動所致也用四物加柴胡山梔而安但焮痛至面
此患處欲作膿二用托裡散四劑頭目腫痛其脉滑數
此膿已成氣虚而不能潰出也又用托裡散二劑膿出
腫消若初傷時不遽用收斂瘡口之藥則無此患也
一小兒傷唇出血發搐目直用柴胡梔子散一劑其搐
稍定但傷處焮痛外傅洪寳丹内服逍遥散而愈
一小兒跌傷面腫連唇頰出血焮痛發熱以花蕊石散
敷之血止痛定次用當歸補血湯而發熱頓止又用加
味逍遥散八珍湯而潰托裡散而斂
洪寳丹(一名濟隂丹)治傷損焮痛并接斷
天花粉(三兩)薑黃白芷赤石藥(各一兩)
右為末茶湯調搽患處
一方用亂髮燒灰敷舌上接之又治擦落耳鼻乘熱蘸
之接上即愈亦須口含以防其冷
當歸補血湯治杖瘡金瘡血氣損傷或妄服峻劑致血
氣俱虚肌熱大渴引飲目赤面紅晝夜承息其脉洪
大而虚重按全無經曰脉虚血虚脉實血實蓋血虚
發熱是也証似白虎湯惟脉不長實為辨耳若誤服
白虎湯必死此病多得於饑飽勞役者(方見發熱不止)
四物湯治一切血虚發熱或因失血太多或尅伐太過
或潰後發熱煩躁不安並宜服之(方見腋癰)
柴胡梔子散(方見脇癰)
花蕊石散(方見後)
八珍湯
加味逍遥散(二方見發熱不止)
托裏散(方見熱毒瘡瘍)
腦骨傷損
腦骨傷損者用輕手摶令端正剪去其髮若皮不破敷
黑龍散或葱熨法皮破則填乳石散以絹帛包之不可
見風着水更用葱杵爛炒熱頻罨患處為佳
一小兒傷腦出血過多發熱煩躁肉瞤筋愓殊類風症
欲作風治余曰無風可袪無汗可發法當峻補其血遂
用聖愈湯二劑而安又用養血之劑而愈
一小兒傷腦腫痛出血外敷花蕊石散内服八珍湯而
安後揭瘡痂出血碗許手足發搐寒熱痰盛此血虚兼
驚肝火内動而生風也今服地黃丸及加味逍遥散而
愈
一小兒傷脛骨出血腫痛惡寒少食睡中發搐先用異
功散飲食漸進又用逍遥散發搐頓止再用歸脾湯母
子並服而愈
一小兒被傷手足發搐頓悶咬牙飲食不思此肝經血
虚火動生風脾土受侮而然耳用地黃丸異功散諸症
漸退用八珍湯托裏散瘡漸愈
一小兒被傷面青懶食時作腹痛以手按腹却不痛余
以為脾氣内傷而然不信妄服攻血之藥果吐瀉作嘔
手足並冷余先用六君加柴胡升麻生薑又用托裡散
異功散而愈
一小兒腦側近耳被傷寒熱作痛潰後小斂恪服止痛
清熱之劑余曰寒熱作痛因肝經氣血虚也潰而不生
肌肉脾經氣血虚遂用地黃丸異功散加歸茋諸症漸
愈又用托裡散而愈
謙甫花蕊石散治一切金刃箭鏃打撲傷損或死者急
搽傷處其血如入臟二便不通用童便和水煎入酒
少許調服立效若腹破腸出急宜内入以桑白皮為
線縫合摻圍瘡上如瘡乾以津潤之
硫黃(明净者四兩)花蕊石(一觔)
右為末拌勻入瓦罐内用紙筋和泥固濟候泥乾漸
添火煅至通紅經宿取出細研滋器盛周
加味逍遥散治傷損血虚内熱發熱或遍身搔痒寒熱
或肢體作痛頭目昏重或怔忡頰赤口燥咽乾或發
熱盜汗食少不寐或口舌生瘡耳内作痛或胸乳腹
脹小便不利(方見發熱不止)
聖愈湯治杖瘡金瘡癰疽膿血出多熱躁不安或晡熱
作渴等症(方見出血不止)
十全大補湯治杖瘡瘀穢已出氣血俱虚腫痛不消或
腐而不潰潰而不歛或惡寒發熱自汗盜汗飲食少
思肢體倦怠若怯弱之人患處青腫肌肉不壊者服
之自愈若有瘀血砭刺早者服之自消或潰而膿水
清稀肌肉不生或口乾作渴而欲飲湯或砭後發熱
惡寒頭痛目暈口乾作渴有似中風之症皆屬氣血
虚也並宜服之(即四君四物加肉桂黃茋)
八珍湯(一名八物湯)治傷損等症失血過多或誤服尅伐之
劑血氣耗損惡寒發熱煩躁作渴或瘡瘍因氣虚腫
痛不消不能潰斂或潰瘍惡寒發熱膿水清稀久而
不愈(即四君四物)
黑龍散治跌撲傷損筋骨碎斷先端正其骨以紙攤貼
若骨折更以薄木片疎排夾貼却將小繩緊縛三日
再用前法勿去夾板恐搖動患處至骨緊牢方不用
板若被刀箭蟲傷成瘡並用薑汁和水調貼如口破
以玉珍散填塗
穿山甲(六兩炒黃或煉存性)枇杷葉(去毛入半兩一云山枇杷根)
右為末薑汁水調或研地黃汁調亦好
地黃丸(方見作渴不止)
腹破腸出
腹破腸出者急復納入以麻縷縫合外敷花蕊石散如
脂已出急以手取去而縫之如已出而復推入則内潰
害命矣若腸出乾燥者煮大麥粥取汁洗濕推入不時
少以米粥研爛飲之二十日外始可薄粥百日後乃瘥
切勿令驚驚則殺人矣(用桑皮線尤佳)
一小兒持碗跌仆腹破腸出即納入以麻線縫完敷花
蕊石散而愈
一小兒持刀而戲仆地刀入腹腸屎並出不救(因腸破故不救)
(也)
一小兒傷腹發熱作嘔焮痛外敷内服皆止痛清熱之
劑日晡益甚余謂脾經氣血益虚朝用補中益氣湯夕
用四物參茋歸术諸症漸愈乃用托裏散瘡口自斂
一小兒脇傷成瘡膿清不斂寒熱發渴余朝用補中益
氣湯培益脾氣夕用六味地黃丸滋補肝血漸愈却用
托裡散異功散而肌肉自生
一小兒傷腹血出發熱煩燥先用當歸補血湯而安却
用聖愈湯患處頓愈又用托裡散八珍湯而全愈
花蕊石散(方見前)
益氣湯(方見肌肉不生)
托裏散(方見熱毒瘡瘍)
地黃丸(方見作渴不止)
當歸補血湯(方見發熱不止)
聖愈湯(方見出血不止)
隂囊被傷
隂囊皮破出血作痛者敷當歸膏初傷出血不可驟止
之血瘀於内則作膿或傷口原小血出不盡而内潰甚
至睪丸露出或隂囊盡潰者内服托裏之劑外敷當歸
膏則囊自生其外傷腐潰及内傷瘀血作膿者皆同囊
癰治之惟睪丸碎者不治
一小兒傷隂莖出血作痛寒熱發搐咬牙頓悶唇口牽
動手足時冷欲用破傷風藥余謂出血諸症肝經主之
唇動諸症肝木侮脾土也遂用異功散加升麻柴胡天
麻治之頓愈
一小兒隂嚢被傷腫痛不愈朝寒暮熱飲食少思余謂
脾胃復傷之症當用參术歸茋等藥治之不信别用清
熱之藥果作瀉欲嘔手足並冷余先用六君加柴胡升
麻而漸愈又用異功散加柴胡升麻而全愈
一小兒持碗仆地誤傷隂囊睪丸露出血出不止寒熱
時搐此肝經血虚而火動耳隨敷當歸膏服柴胡清肝
散加熟地黃茋及六味丸而愈
一小兒被竹篾傷破隂囊出血甚多腹痛發搐咬牙流
涎七日矣氣口脉大於人迎二三倍此因驚停食也切
忌風藥余用五味異功散加柴胡釣藤鈎而安凡傷損
之症小兒患之多有夾驚夾食者夾食則氣口脉大於
人迎或作嘔吐吞酸腹痛瀉穢等症夾驚則左關弦洪
而軟或作頓悶咬牙目直項急等症日久不治若成破
傷風疾則禍在反掌之間矣
一小兒隂莖被傷斷而皮相連寒熱作痛血出不止余
謂急當剪去調補肝腎二經則熱自安痛自止矣遂用
補中益氣湯加麥門五味子而愈
一小兒因跌小腹皮破服破血之劑隂囊脹腫作痛發
熱按其腹却不痛余謂當用補血之藥不信遂致不起
補中益氣湯治跌撲等症傷損元氣或過用尅伐惡
寒發熱肢體倦怠或潰後血氣虚弱不能生肌收歛
或兼飲食勞役頭痛身熱煩躁作渴脉洪大弦虚或
微細濡弱自汗飲食少思尤瘡瘍虚損之聖藥也(方見)
(肌肉不生)
柴胡清肝散(方見脇癰)
地黃丸(方見作渴不止)
金木所傷
傷損之症皆肝經主之若青腫不痛或腫不消者氣血
虚弱也用十全大補湯血出腫痛或作寒熱者血傷而
肝火内動也用四物柴胡山梔血出不止或發寒熱者
氣虚而肝火内動也用四君芎歸柴胡寒熱而内痛益
甚者此欲潰膿也用參茋内補散若膿出而反痛者氣
血虚也用八珍湯瘡口赤而肉突者血虚而肝火生風
也用柴胡梔子散若膿出不止瘡口白而肉突者氣虚
而寒邪外凝也用補中益氣湯若膿潰而仍痛或潰而
不歛皆脾胃虚弱也用六君子湯若不固元氣或敷服
寒凉則肉黯不潰或潰而不斂多成敗症矣可不戒哉
一小兒傷手腫不消日出膿水少許飲食不思發熱惡
寒面色痿黃此脾胃氣虚也朝用補中益氣湯夕用五
味異功散加升麻月餘漸愈因飲食停滯服尅伐之劑
患處漫腫更作嘔惡寒余謂脾胃復傷用六君子湯加
升麻柴胡治之而愈
一女子因怒仆復傷患處出血經行不止臂面青赤右
關脉弦數此肝脾二經火動不能統攝其血也先用小
柴胡湯二劑又用加味逍遥散二劑血止而安
一小兒傷内膁成瘡色黯久而不愈此肝脾氣血虚也
先用補中益氣湯後用八珍湯加柴胡升麻漸愈再用
地黃丸而全愈
一小兒傷臂成瘡久而不愈寒熱作渴瘡口青白不合
膿水時流先用參茋歸术寒熱漸愈又用托裏散患處
色和再用十全大補湯而愈
一小兒傷足成瘡外傅寒涼藥内服敗毒散久不潰腐
余謂至隂之處血氣罕到又服尅伐之劑所以難腐也
雖腐而不能斂也遂用托裏散加肉桂數劑稍知痛而
色漸赤減桂又數劑而潰因飲食過多連瀉二日乃用
五味異功散加升麻柴胡而瀉止仍用托裏散而愈
一女子十五歲傷手成瘡日出清膿少許日晡發熱此
元氣虚也先用五味異功散加當歸升麻月餘元氣漸
復乃用加味逍遥散及八珍湯異功散而愈
一女子十四歲修指甲誤傷焮痛妄傅寒涼及服敗毒
之藥遂腫至手背肉色不變余先用内消托裏散手背
漸消次以托裏散為主八珍湯為佐服兩月餘而愈其
時有同患誤傷成瘡不固元氣專攻其傷者俱至不起
没藥降聖丹治傷損筋骨疼痛或不能屈伸及外邪内
傷筋骨緩縱皮内刺痛肩背拘急身體倦怠四肢無
力
没藥(另研)當歸(酒洗炒)白芍藥骨碎補(撏去毛)生地黃
川烏(去皮臍)川芎(各半兩)自然銅(火煅醋淬十二次研末水飛净一兩)
右為細末以生薑自然汁與煉蜜和丸每一兩作十
丸每服一丸槌碎用水酒各半鍾入蘇木少許煎至
八分去蘇木空心服
萬金膏治傷損筋骨疼痛
龍骨鼈甲(炙)苦參烏賊魚骨黃栢黃芩
黃連猪牙皂角白芨白蘞厚朴木
鼈子仁草烏川芎白芷没藥(另研)乳香(另研)
當歸(各半兩)清油(四斤)槐枝柳枝(各四寸長二十一條)黃丹(一斤)
(半炒過净)
右除乳没黃丹外將諸藥於油内慢火煎黑色去查
每油一斤入丹半斤不住手攪令黑色滴水中不粘
手乃下乳沒再攪如硬入油些少以不粘手為度
接骨散治骨折碎或骨出&KR0008;先整端正却服此藥飛禽
六畜所傷亦能治之
鵬砂(一錢五分)水粉當歸(各一錢)
右為末每服二錢煎蘇木湯調服後但飲蘇木湯立
效
又方皮破筋斷以膠香塗之或以金沸草汁頻塗自然
相續
生葱(切斷一方生薑)荆芥土當歸
右煎湯温洗或止用葱一味煎洗亦可
潔古没藥散止血住痛
定粉(一兩)風化灰(一兩)枯白礬(三錢另研)乳香(五分另研)沒藥(一字)
(另研)
右為末搽之
塞上治撲損瘀血在内煩悶以熱酒調服蒲黃二錢
勝金丹治肌膚傷損青腫用茄子通黃極大者切如指
厚新瓦上焙乾為末臨卧酒調服二錢一夜消盡無
痕跡也
肘後治骨節傷損瘀血不出生鐵一斤酒三升煎取一
升飲之若肝經實熱血瘀則肝木自甚或兼口眼牽
掣手足抽搐者宜用生鐵藉其金氣制之若血虚肝
燥生風宜用四物柴胡釣藤鈎補而清之若肝氣本
虚金來尅木宜用瀉白散以清肺六味丸以補肝若
腎虚不能生肝亦用六味丸以滋腎水生肝木不可
槩用
本事内消散治打撲傷損及一切癰腫未破
生地黃(研如泥)木香(各等分)
右以地黃膏隨腫大小攤紙上摻木香一層又依前
攤地黃貼腫上三五度即愈
治金瘡出血不止以五棓子為末乾貼即止神效
又方用石灰韮菜石榴寄奴五棓之類乃澁滯收斂止
血之劑氣血未耗内無火者用亦有效若血虚内熱
宜犀角地黃湯之類凡金瘡出血不止素怯弱者當
補氣素有熱者當清血有怒氣者當平肝煩熱作渴
昏憒不寧者當補脾氣筋攣搐搦者當養肝血不應
用地黃丸以滋腎水自愈
治針入肉不出用臘螻蛄槌爛塗上或硫黃中末以紙
覆之覺痒時其針即出用雙杏仁搗爛以車脂調敷
以紙貼之二日一換三五次或烏翎三五枚炙焦為
末醋調塗之或用白梅入水研爛調象牙末傅之或
以象牙和敷之其針皆即出
治魚刺入肉嚼吳茱萸封之自爛出
丹溪治破傷風血凝心針入肉游走三症用生寒水石
為末調塗之其痛立止
補中益氣湯治跌撲等症損傷元氣或過用尅伐惡寒
發熱肢體倦怠或潰後血氣虚弱不能生肌收斂或
兼飲食勞倦頭痛身熱煩燥作渴脉洪大弦虚或微
細濡弱自汗飲食少思瘡瘍氣血損之聖藥也(方見肌肉)
(不生)
神應葱熨法治跌撲傷損腫痛用葱頭細切杵爛炒熱
敷患處如冷易之再熨腫痛即止其效如神
二味參蘇飲治出血過多瘀血入肺面黑喘促
人參(二兩)蘇木(二兩)
右每服五錢水煎服
桃仁承氣湯(加當歸即歸承湯)治傷損血滯作痛或發熱發狂
等症
桃仁(研)&KR0621;硝甘草(炙各一錢)大黃(酒蒸二錢)
右作二劑水煎更量虚實用之
復元活血湯治從高墜下惡血流於脇肋疼痛不已
柴胡(五錢)當歸(三錢)甘草(二錢)穿山甲大黃(酒浸一兩)桃仁
(去皮尖五十箇研爛)紅花(一錢)瓜蔞仁(二錢)
右每服二三錢水酒煎五分熱服以利為度利後痛
或不止服乳香神應散
消毒定痛散治跌撲腫痛
無名異(炒)木耳(炒)大黃(炒各五分)
右為末蜜水調塗如内有瘀血砭去敷之腐處更用
當歸膏敷之尤好
藥蛆方治傷損成瘡潰爛生蛆用皂礬煅過為末乾摻
其内蛆即死
參茋内補散
人參黃茋當歸白术(各一錢)白芷防風(四分)
川芎(六分)肉桂甘草(炒各五分)
右水煎作二三服
八珍湯(方見發熱不止)
十全大補湯(方見便癰)
葱熨法(方見流注)
四物湯(方見腋癰)
六君子湯
四君子湯(二方見腹癰)
柴胡梔子散
小柴胡湯(二方見脇癰)
逍遥散(方見發熱不止)
地黃丸(方見作渴不止)
托裏散(方見熱毒瘡瘍)
五味異功散(方見用敗毒之藥)
漆瘡
夫漆屬木木生火而能尅土惟脾虚之人多染之若遍
身浮腫或嘔吐者用小柴胡湯加白术陳皮茯苓若遍
身或面目作痒者用前胡湯加連翹山梔若膿水淋漓
或痒或痛者用柴胡山梔散若嘔吐不食或泄瀉腹滿
者用四君升麻其外治之法當用鐵秀末調搽或蟹黃
塗之或用麻油或浸芒硝淋塌患處或礬石末紫蘇末
擦之或人乳汁潤之或無名異末水調敷或用好花椒
煎湯洗之或生薑汁敷之或乾荷葉濃煎湯洗之並效
風犬傷(附蛇蟲痛傷)
丹溪衍義云犬屬陽其性熱大抵熱極生風風熱相搏
則為顛狂驚駭之狀此物理之自然者今人治風犬咬
傷反以巴豆斑猫等燥熱之劑瀉毒從小便出如犬之
形狀殊不知以熱濟熱血被傷而然非犬之毒也切宜
慎之余見吳中凡被犬傷或出血發熱者輒服斑猫巴
豆等藥或至發搐咬牙即以為毒甚服之益堅遂致殞
喪殊不知凡被傷受驚之症皆肝經所主肝屬木木生
火火生風故發搐咬牙之疾被犬驚傷所致為多不必
風犬為然也若為風邪所襲牙關緊急腰背反張宜用
定風散童便調服更以潄口水洗淨傷處搽之若出血
不止用燈草貼之其有他症從破傷風法治丹溪之戒
不可不知若真為猘犬所傷則斑猫巴豆之藥亦當暫
用蓋以毒攻毒理勢自然毒既内中非此不去但病去
即止便與調補可保無虞不宜確服耳大凡猘犬之狀
必吐舌流涎尾垂眼赤誠為易辨其被傷病甚之時必
作犬吠亦自不同不可一槩施治也
一小兒犬咬出血抽搐痰盛敷玉珍散服抱龍丸而愈
一小兒素怯弱犬咬出血惡寒發熱過服斑猫之藥殊
類破傷風與玉珍散敷之服十全大補湯倍加釣藤鈎
而愈
一小兒被犬傷面青發搐咬牙此因驚所致或謂風犬
致傷用斑猫等藥而歿
一小兒犬傷牙關緊急兼熱發搐余以為急驚風不信
乃服斑猫等藥而歿
一方治風犬咬用斑猫七箇去頭翅足將糯米一撮同
炒米黃色為度為末空心用水調服
又法用朱砂雄黃各五錢為末空心香菜油調下
玉珍散(一名奪命散)治傷損傷風頭疼角弓反張
天南星(炮)防風(去蘆梗各等分)
右為末凡破傷風病用藥傅貼瘡口即以温酒調下
一錢服之如牙關緊急童便調服二錢垂死心頭温
者急服三錢用童便一盞煎服
治蛇蝎蜈蚣等惡蟲所傷用大蒜切片置痛以艾壯於
灸之毒氣頓解痛即止
又方用白礬於燈上燒汁滴於痛處或用貝母末酒調
服之神效或用南星末醋調上擦之或黃蠟燒滴患
處亦妙
治蛇入人竅用艾灸蛇尾即出又法以刀破蛇尾少許
入花椒自出即用雄黃朱砂為末煎人參湯調灌之
内毒即解用白芷末或貝母末酒服尤效
治蛇纏人身不解以熱湯淋之或就以身卧倒滚轉亦
可解
治蛇骨刺人毒氣作痛燒鼠屎為末敷之或食熱酒大
蒜亦效
治蜈蚣入咽中被咬未死殺鷄血灌之更灌以香油探
吐血蟲並出
治誤吞水蛭用田中乾泥一塊小死魚三四箇去頭骨
和巴豆十粒去殼研爛入泥為丸菉豆大用田中冷
水吞下十丸小兒三五丸須臾瀉出却以四物湯加
黃茋煎服以生血氣自愈
治蠼螋尿䠶人生瘡如粟粒四圍赤中有白汁令人惡
寒壯熱匝身即磨犀角汁塗之或燕窠中土猪脂苦
酒敷之立效鹽湯浸洗亦可
治蜘蛛咬一身生癩羊乳一味飲之
治蚯蚓呵隂囊腫脹及咬人甚者如大風狀眉髯脱落
夜聞蚯蚓之聲鳴於身濃煎鹽湯浸洗即安
治螻蛄咬用石灰醋和塗之
治毒蟻螫人用雄黃一錢麝香五分研細生麻油調塗
之
治蛇蟲刺人用猪牙中垢塗痛處
治蜴蜥囓人用青麻心以手按解取汁塗之
治諸蟲入耳用猪肉炙香置耳邊蟲聞香即出如蟲死
在耳中用細蘆筒或鵝翎管令人吸出之
瘡瘍發痙
瘡瘍發痙因氣血虧損外邪所摶或内虚鬱火所致其
症牙關緊急四肢勁強腰背反張肢體抽搐有汗不惡
寒者名曰柔痙風傷衛故有汗也無汗而惡寒者名曰
剛痙寒傷榮故無汗也皆因亾血過多筋無所養傷寒
汗下過多及潰瘍産後者多患之此乃敗症也若大補
氣血多有復生如作風治速其危矣况在嬰兒尤難調
理宜審其禀賦及乳母所致者而治之
一小兒瘡潰後患此形氣殊倦用十全大補湯二劑稍
緩佐以補中益氣湯數劑而痊
一小兒患瘰癧變痙面青或赤此脾經血虚而有熱也
用八珍湯加柴胡牡丹皮熱汗漸止又用十全大補湯
寒熱漸止又用托裏散附子餅而愈後傷食服尅伐藥
仍發痙手足如冰余用人參理中丸五味異功散而愈
一小兒感冒發散變痙汗出不止手足並冷用補中益
氣湯加肉桂四劑而愈
一小兒金刃傷脚面出血過多口噤目直此出血過多
肝火内動而變症用四物參术釣藤鈎四劑其勢稍定
又用五味異功散加當歸柴胡變症悉愈又用托裡散
八珍湯患處潰而痊
一小兒傷手出血煩躁口噤昏憒氣息奄奄先用東垣
聖愈湯而安又用托裏散而潰佐以八珍湯而斂
一女子十五歲傷手指出血口噤如痙脉浮數肝脾為
甚先用加味歸脾湯四劑稍緩又數劑漸甦却佐以加
味逍遥散月餘而甦却用歸脾湯為主八珍湯為佐而
愈此等症候用袪風化痰之藥而死者不可枚舉
十全大補湯(方見便癰)
補中益氣湯(方見肌肉不生)
人參理中湯
五味異功散(方見用敗毒之藥)
附子餅(方見貼骨癰)
托裏散(方見熱毒瘡瘍)
歸脾湯(方見脇癰)
八珍湯
加味逍遥散(二方見發熱不止)
破傷風
潔古云風症者善行而變數入臟甚速死生反掌之間
耳急宜分表裏虚實而治之邪在表者宜羌活防風湯
半表半裡者頭有汗而身無汗宜羌活湯傳入者甚則
舌強口噤項背反張筋惕搐搦痰涎湧盛胸腹滿悶或
便溺赤閉時或汗出其脉洪數而弦者宜大芎黃湯然
其汗初出者由風熱鬱甚於裡故表熱稍解腠理疎而
汗出也宜除熱散結若熱已退臟腑已和而汗仍出者
表虚也以白术防風湯實其表牙關緊急者須撅開口
灌之更不時灌以粥飲然小兒患之多因夾驚肝火内
熱生風所致夫肝主五色屬木生風察其面色入肝為
青入心為赤入脾為黃入肺為白入腎為黑肝經者用
柴胡清肝散心經者用梔子清肝散加黃連腎經者用
地黃丸加柴胡脾經者用六君加柴胡山梔為主而佐
以大補脾胃之藥為善
一小兒十四歲患瘰癧因勞心功課頭痛發熱目以為
傷風用薑葱發汗忽腰背反張口噤不語脉浮大按之
如無此氣血虚極而變痙非破傷風也灌十全大補湯
一劑良久方甦又數劑而愈後又勞復厥冷汗出如注
良久不省用前湯加附子五分一劑而甦乃去附子服
至三十餘劑而愈
一小兒患流注面色痿黃忽舌強口噤脉洪大而虚按
之如無此脾肺氣虚而變症也先用補中益氣湯四劑
稍緩又用十全大補湯數劑而痊
一小兒臂癰久不收斂因驚發搐口噤用托裏散内參
术各用三錢柴胡五分釣藤鈎一錢五分四劑而安後
停食驚駭目直發搐口噤流涎手指逆冷用五味異功
散此肝木旺脾土受侮飲食内作而然用五味異功散
加釣藤鈎木香乾薑而甦
一小兒潰瘍變痙如前面色青赤此心肝二經血虚而
有熱也先用八珍湯加柴胡牡丹皮稍定又用加味逍
遥散加五味子漸愈又用八珍湯而安
一小兒潰瘍忽汗出不止手足並冷先用補中益氣湯
加肉桂五味子數劑諸症漸愈又因飲食過多口噤作
嘔用異功散加升麻四劑而安
一小兒十六歲癧瘡久不歛因過勞口噤目直脉洪數
左關脉弦而無力余謂肝經氣血虚而火内動也用地
黃丸料四劑而安却用補中益氣湯以補脾肺用地黃
丸以補腎肝為主佐以九味蘆薈丸以治肝疳而癧瘡
愈
一小兒十六歲流注久不愈因勞兼怒忽仆地昏憒殊
類破傷風面色皎白無氣以動用補中益氣湯内用人
參五錢加肉桂一錢不應加乾薑一錢又不應此陽氣
虚甚藥力不能勝之也急加附子一錢稍定乃去附子
服十餘劑而元氣漸復却佐以八珍湯豆豉餅半載而
痊畢姻後因入試場勞傷元氣前症復發亦類破傷風
脉浮大按之如無用參附湯四劑而甦八珍湯地黃丸
料各百餘劑而痊
羌活防風湯治破傷風初病邪在表者急服此藥以解
之
羌活防風甘草(炙)川芎藁本當歸芍
藥(各四兩)地榆細辛(各二兩)
右每服五錢水煎熱服
防風湯治破傷風表症未傳入裏急服此
防風羌活獨活川芎(各等分)
右每服五錢水煎調蜈蚣散大效
蜈蚣散
蜈蚣(一對)鰾(三錢)
右為末用防風湯調下
羌活湯治破傷風半表半裏者急宜服此
羌活菊花麻黃川芎石膏(煅)防風前
胡黃芩細辛甘草枳殼白茯苓蔓
荆子(各一兩)薄荷白芷(各五分)
右每服五錢生薑水煎日二三服
地榆防風散治破傷風在半表半裏頭微汗身無汗不
可發汗表裡兼治
地榆防風地丁草馬齒莧(各等分)
右為末每服三錢温米湯調服
大芎黃湯治破傷風在内急宜服此湯疏導之
川芎羌活黃芩大黃(各一兩)
右每服五錢水煎温服以臟腑通和為度
白术防風湯治表藥過多有自汗者
白术黃茋(各一兩)防風(二兩)
右每服五七錢水煎温服無時臟腑和而自汗者可
服此藥若臟腑秘小便赤自汗者宜速下之用大芎
黃湯
白术湯治破傷風汗不止筋攣搐搦
白术葛根(各兩)二升麻黃芩芍藥甘草(二錢)
(五分)
右每服五錢水煎服無時
玉真散治破傷風(方見風犬傷)
日凡子治一切風疾壅盛手足頑麻或牙關緊急口眼
歪斜半身不遂等症
半夏(七兩生用)川烏(去皮臍生用半兩)南星(二兩)
右為末用生薑汁調糊丸桐子大每服一二丸用淡
薑湯下
柴胡清肝散治肝膽三焦風熱怒火以致項胸作痛頭
目不清或耳前後腫痛寒熱體疼
柴胡黃芩(炒五分)人參山梔(炒)川芎(各一錢)連翹
桔梗(各八分)甘草(五分)
右水煎服
梔子清肝散治三焦及肝膽經風熱耳内作痒或生瘡
出水或脇肋胸乳作痛寒熱往來
柴胡山梔(炒)牡丹皮(各一錢)茯苓川芎芍藥
當歸牛蒡子(炒各七分)甘草白术(各五分)
右水煎服
地黃丸(方見作渴不止)
六君子湯
除熱散
十全大補湯(三方見便癰)
補中益氣湯
托裡散
五味異功散(三方見敗毒之藥)
八珍湯
加味逍遥散(二方見發不止)
瘈瘲
瘈者筋脉急而縮也瘲者筋脉緩而伸也一縮一伸手
足相引搐搦不已大抵與發搐相似者此症多屬風蓋
風主搖動心主脉肝主筋心屬火肝屬木火主熱木主
風風火相熾則為瘈瘲也
一女子停食服消導之劑傷脾而患此告於余余曰經
云脾之榮在唇口又云脾主四肢又云脾主涎此因前
藥妄下胃氣復傷肝木侮土以致前症也當先救胃氣
以養五臟因衆議不一尚未用藥翌早果咬牙呵欠困
卧驚悸哽氣短氣面色㿠白始信余言遂先用五味異
功散次用補中益氣湯而愈
一女子瘰癧將愈因勤於女紅忽作瘈瘲此胃氣未實
而勞傷筋脉耳用補中益氣湯及五味異功散俱加釣
藤鈎而愈後勞役怒氣經行顫振用加味逍遥散及補
中益氣湯俱加釣藤鈎而愈
一小兒仆傷潰後患前症面青或赤服風痰之藥咬牙
目直仍欲治風余曰凡傷損之症皆肝主之故面色青
而瘈瘲咬牙目直皆屬肝經血氣虧損風木翕合火動
而生風也無風可袪無痰可逐遂用地黃丸及補中益
氣湯而愈
一小兒跌傷臁出血誤服大黃等藥患前症或時煩躁
自汗手欲撮空此因肝經血虚肝火熾盛耳用地黃丸
補中益氣湯而愈(方見前各症)
顫振
顫振與瘈瘲相類瘈瘲則手足牽引或伸或屈顫振則
但顫動而不伸屈也内經云因胃氣不實諸脉空虚行
隂用不復因其所在補肉分間然小兒瘡瘍潰腐或損
傷膿血出多屬脾胃氣虚血弱用補中益氣湯五味異
功散加白术當歸升麻主之肝經虚熱用六味丸脾血
虚弱用四君子加芎歸胃氣虚弱用補中益氣湯
一小兒腿癰内潰出膿碗許即時顫振面白汗出此陽
氣虚脱非大補不可也遂用人參黃茋當歸白术四劑
而盜汗顫振漸止又以十全大補湯數劑而癰亦全愈
一小兒患流注唾痰氣促其父自恃知醫用化痰理氣
等劑半載而潰用托裏散等劑膿水淋漓腫痛不消寒
熱往來飲食少思肌肉消瘦大便不實手足時冷而顫
振兩脉浮大按之微細余曰此屬命門火衰當用八味
地黃丸不信乃服參茋歸术之類更加痰喘泄瀉余以
八味丸補中益氣湯二方間服年餘而痊
一小兒年十三歲患癰腫硬不潰脉弱時欲作嘔有欲
飲服敗毒等藥余謂腫硬不潰乃陽氣虚弱嘔吐而不
思飲食患此者乃因胃氣虚寒以致若此法當温補脾
胃大抵腫赤痛甚煩燥脉實作嘔為有餘當下之腫硬
不潰脉弱作嘔為不足法當補之若痛傷胃氣或感寒
邪穢氣而作嘔者雖腫瘍猶當助胃壯氣彼不信余之
言仍服功伐之劑後而果歿
一小兒御女甚蚤素有隂虚背忽患疽用參茋大補而
不歛内熱發熱舌燥唇裂小便頻數口乾飲湯嘔吐瀉
利耳閉目盲仰首眩暈顫振脉浮大而數余曰瘡口不
斂脾土敗也舌燥唇裂腎水枯也小便頻數脉氣衰也
内熱發熱虚火上炎也口乾飲湯真寒之象也嘔吐瀉
利真火衰敗也耳閉目盲肝木枯也仰首眩暈顫振腎
氣已絶也余辭不治後果歿
一女子患瘰癧素性縱食生冷之物者且善怒經水非
過期則不及而至肢體發熱倦怠飲食少思而顫振不
時余以為脾氣不足肝經血少之故火盛而致此也余
遂用以補中益氣湯加釣藤鈎炒山梔又用加味逍遥
散加釣藤鈎而愈又因飲食停滯吐瀉酸臭更加發搐
用五味異功散加釣藤鈎而愈
一女子患流注發熱而顫此肝脾氣血不足經水過期
虚火生風之症也先用補中益氣湯加釣藤鈎漸愈又
用加味地黃丸而全愈
一女子不得繼母之心久而鬱怒遂患顫振面赤發熱
先用加味小柴胡湯次用加味歸脾湯及加味逍遥散
前後間服而尋愈但面色時青又用地黃丸逍遥散而
安
一女子腹癰患此手足或急或縱先用四物加柴胡山
梔丹皮釣藤鈎以養血清肝火又用地黃丸以滋腎生
肝血而愈(方見前各症)
薛氏醫案卷六十九
