薛氏醫案卷三
明薛巳撰
女科撮要
經候不調
經曰飲食入胃遊溢精氣上輸於脾脾氣散精上歸於
肺通調水道下輸膀胱水經四布五經並行故心脾平
和則經候如常苟或七情内傷六淫外侵飲食失節起
居失宜脾胃虚損則月經不調矣若先期而至者有因
脾經血燥有因脾經鬱滯有因肝經怒火有因血分有
熱有因勞役火動其過期而至者有因脾經血虛有因
肝經血少有因氣虚血弱主治之法脾經血燥者加味
逍遥散脾經鬱滯者歸脾湯肝經怒火者加味小柴胡
湯血分有熱者加味四物湯勞役火動者補中益氣湯
脾經血虚者人參養榮湯肝經血少者六味地黃丸氣
虚血弱者八珍湯蓋血生於脾土故云脾統血凡血病
當用苦甘之劑以助其陽氣而生隂血俱屬不足大凡
肝脾血燥四物為主肝脾血弱補中益氣為主肝脾鬱
結歸脾湯為主肝經怒火加味逍遥為主
治驗(肝經怒火風熱等症)
一婦人内熱作渴飲食少思腹内近左初如雞卵漸大
四寸許經水三月一至肢體消瘦齒頰似瘡脉洪數而
虚左□尤甚此肝脾鬱結之症外貼阿魏膏午前用補
中益氣湯午後以加味歸脾湯兩月許肝火少退脾土
少健仍與前湯送六味地黃丸午後又用逍遥散送歸
脾丸又月餘日用蘆薈丸二服空心以逍遥散下日晡
以歸脾湯下喜其謹疾調理年餘而愈
一婦人腹内一塊不時上攻或痛作聲吞酸痞悶月經
不調小便不利二年餘矣面色青黃相兼余作肝脾氣
滯以六君子加芎歸柴胡炒連木香吳茱各少許二劑
却與歸脾湯下蘆薈丸三月餘肝脾和而諸症退又與
調中益氣加茯苓丹皮中氣健而經自調
一婦人發熱口乾月經不調兩腿無力服袪風滲濕之
劑腿痛體倦二膝浮腫經事不通余作肝脾腎三經血
虚火燥症名鶴膝風用六味八味二丸兼服滿月形體
漸健飲食漸進膝腫漸消不半載而痊前病若脾腎虚
寒腿足軟痛或足膝枯細用八味若飲食過多腿足或
臂内痠脹或浮腫作痛用補中益氣加茯苓半夏主之
一婦人性沈静勤於女工善怒小腹内結一塊或作痛
或痞悶月經不調却服伐肝之劑内熱寒熱胸膈不利
飲食不甘形體日瘦牙齦蝕爛此脾土不能生肺金肺
金不能生腎水腎水不能生肝木當滋化源用補中益
氣六味地黃至仲春而愈
松江太守何恭人性善怒腹聚一塊年餘形體骨立倏
熱往來腭蝕透腮成泥春旺木剋土仍行伐肝時季春
肝脉洪數按之弦緊餘脉微弱余曰洪數弦緊肝經真
氣虚而邪氣實也自保不及何能剋土況面色青中隱
白乃腎水不足肝木虧損肺金剋制惟慮至春木不能
發生耳勉用壯脾胃滋腎水之劑肝脉悉退後大怒耳
内出血肝脉仍大按之如無煩躁作渴此無根之火以
前藥加肉桂二劑肝脉仍斂熱渴頓退復因大怒以致
飲食不進果卒於季冬辛巳日此木衰弱而金刑剋信
夫
一婦人經候過期發熱倦怠或用四物黃連之類反兩
月一度且少而成塊又用峻藥通之兩目如有所蔽余
曰脾為諸隂之首目為血脉之宗此脾傷五臟皆為失
所不能歸於目矣遂用補中益氣濟生歸脾二湯專主
脾胃年餘尋愈
一婦人兩眉稜痛後及太陽面青善怒余作膽經風熱
用選竒湯合逍遥散加山梔天麻黃茋半夏黃芩而愈
此症失治多致傷目或兩耳出膿則危矣
一婦人耳鳴内熱經行不調肢體倦怠飲食無味余以
為肝脾虚熱用四君加柴胡山梔丹皮甘草而愈
一婦人素勤苦冬初患咳𠻳發熱久而吐血盗汗經水
兩三月一至遍身作痛或用化痰降火口噤筋攣謂余
曰何也余曰此血虛而藥益損耳遂用加減八味丸及
補中益氣加麥門五味山藥治之年餘而痊
一婦人耳内或耳後項側作痛寒熱口苦月經不調余
以為肝火氣滯而血凝用小柴胡加山梔川芎丹皮治
之諸症悉退
一婦人年四十素性急先因飲食難化月經不調服理
氣化痰藥反肚腹膨脹大便泄瀉又加烏藥蓬术肚腹
腫脹指按成窟脉沈細右寸為甚余曰此脾肺之氣虚
寒不能通調水道下輸膀胱滲泄之令不行生化之氣
不運即東垣所云水飲留積若土之在雨中則為泥矣
得和風暖日水濕去而陽化自然萬物生長喜其脉相
應遂與金匱加減腎氣丸料服之小便即通數劑腫脹
消半四肢漸温自能轉側又與六君加木香肉桂炮薑
治之全愈後不戒七情飲食即為泄瀉仍用前藥加附
子五味而安
一婦人飲食每用碗許稍加非大便不實必吞酸噯腐
或以為胃火用二陳黃連枳實加内熱作嘔余曰此末
傳寒中故噯氣吞酸脹滿痞悶不信仍作火治虚症並
至月經不止始信余以六君加炮薑木香數劑元氣漸
復飲食漸進又以補中益氣加炮薑木香茯苓半夏數
劑全愈後因飲食勞倦兼之怒氣飲食頓少元氣頓怯
用前藥更加發熱誠似實火脉洪大按之而虛兩尺如
無此命門火衰用補中益氣加薑桂及八味兼服兩月
餘諸症悉愈此症若因中氣虚弱者用人參理中湯或
六君子加木香炮薑不應用左金丸或越鞠丸虚寒者
加附子或附子理中湯無有不愈
一婦人素有頭暈不時而作月經遲而少余以為中氣
虛不能上升而頭暈不能下化而經少用補中益氣湯
而愈後因勞而仆月經如湧此勞傷火動用前湯加五
味子一劑服之即愈前症雖云亡血過多氣無所附實
因脾氣虧損耳
一婦人年四十勞則足跟熱痛余以為隂血虚極急用
聖愈湯而痊後遍身搔痒誤服風藥發熱抽搐肝脉洪
數此乃汗家血虚火盛而生風以天竺膽星為丸用四
物麥門五味芩連炙草山梔柴胡煎送而愈
一婦人兩足發熱日晡益甚小便自遺或時不利余以
為肝熱隂挺不能約制午煎用白术茯苓丹皮澤瀉各
五分乾山藥山茱麥門各一錢熟地四錢酒炒黑黃柏
七分知母五分不數劑而諸症悉愈若用分利之劑愈
損真隂必致不起
一婦人月事未期而至發熱自汗服清熱止汗之劑反
作渴頭痛手掉身麻此因肝經風熱用柴胡炒芩連炒
山梔歸芍生地丹皮各一錢參芪苓术各一錢五分川
芎七分甘草五分二劑其汗全止更以補中益氣而愈
凡發熱久者陽氣亦自病須調補之
一婦人經行後勞役失調忽然昏憒面赤吐痰此元氣
虚火妄動急飲童便神思漸爽更用參茋各五錢芎歸
各三錢玄參柴胡山梔炙草各一錢一劑又用逍遥散
加五味麥門稍定但體倦面黃此脾土真虚之色也又
以十全大補加五味麥門治之而愈若投以發散之劑
禍在反掌慎之
西賓錢思習子室年三十尚無嗣月經淋&KR0377;無期夫婦
異處者幾年矣思習欲為娶妾以謀諸余余曰此鬱怒
傷肝脾虛火動而血不歸經乃肝不能藏脾不能攝也
當清肝火補脾氣遂與加味歸脾逍遥二藥四劑送至
其家仍告其姑曰服此病自愈而當受胎妾可無娶也
果病愈次年生子
一婦人多怒經行或數日或半月即止三年後淋&KR0377;無
期肌體倦瘦口乾内熱盗汗如洗日晡熱甚余用參茋
歸术茯神遠志棗仁麥門五味丹皮龍眼肉炙草柴胡
升麻治之獲痊此症先因怒動肝火血熱妄行後乃脾
氣下陷不能攝血歸源故用前藥若胃熱亡津液而經
不行宜清胃若心火亢甚者宜清心若服燥藥過多者
宜養血若病久氣血衰宜健脾胃
一婦人年五十内熱晡熱經水兩三月一來此血虛而
有熱用逍遥散用山茱治之而愈若兼有痰作渴或小
便不調或頭暈白帶宜用腎氣丸
一婦人氣血素虚經行不調飲食少思日晡熱甚用十
全大補加山茱山藥丹皮麥門五味而愈次年秋患寒
熱或用清脾飲而元氣愈弱余仍以前藥而愈
一婦人生七胎矣月經不調兩足發熱年餘而身亦熱
勞則足痠痛又年許唇腫裂痛又半年唇裂見血形體
瘦倦飲食無味月水不通唇下腫如黑棗或用通經丸
等藥而死
一婦人善怒經不調唇腫裂服消毒藥唇脹出血年餘
矣余曰當培養脾胃以滋化源不信仍服前藥及追蝕
状如翻花瘤而死
一膏粱之婦産後月經不調唇裂内熱每焮作服寒涼
之劑後不時出水余用加味清胃散而愈後值春令兼
怒唇口腫脹寒熱作嘔痰甚少食用小柴胡加山梔茯
苓桔梗諸症頓愈但内熱仍作乃以加味逍遥散調理
而安
一婦人性善怒産後唇腫内熱用清熱敗毒唇口腫脹
日晡熱甚月水不調用降火化痰食少作嘔大便不實
唇出血水用理氣消導胸膈痞滿頭目不清唇腫經閉
用清胃行血肢體倦怠發熱煩燥涎水湧出欲用通經
之劑余曰病本七情肝脾虧損數行攻伐元氣益虚故
耳法當補隂益陽遂以加味歸脾湯加味逍遥散補中
益氣湯如法調治元氣漸復唇瘡亦愈後因怒寒熱耳
痛胸膈脹悶唇焮腫甚此是怒動肝火而血傷遂用四
物合小柴胡加山梔頓愈後又怒脇乳作脹肚腹作痛
嘔吐酸涎飲食不入小水不利此是怒動肝木剋脾土
乃用補脾氣養脾血而愈又因勞役怒氣飲食失時發
熱喘渴體倦不食亡血如崩唇腫熾甚此是肝經有火
脾經氣虚遂用補中益氣加炒黑山梔芍藥丹皮而愈
此症但治其瘡不固其本而死者多矣
經漏不止
經云隂虚陽搏謂之崩又云陽絡傷血外溢隂絡傷血
内溢又云脾統血肝藏血其為患因脾胃虚損不能攝
血歸源或因肝經有火血得熱而下行或因肝經有風
血得風而妄行或因怒動肝火血熱而沸騰或因脾經
鬱結血傷而不歸經或因悲哀太過胞絡傷而下崩治
療之法脾胃虚弱者六君子湯加當歸川芎柴胡脾胃
虚陷者補中益氣湯加酒炒芍藥山梔肝經血熱者四
物湯加柴胡山梔苓术肝經怒火者小柴胡湯加山梔
芍藥丹皮脾經鬱火者歸脾湯加山梔柴胡丹皮哀傷
胞絡者四君子湯加柴胡升麻山梔故東垣丹溪諸先
生云凡下血症須用四君子以收功斯言厥有旨哉若
大吐血後毋以脉診當急用獨參湯救之其發熱潮熱
咳𠻳脉數乃是元氣虚弱假熱之脉也尤當用人參之
類此等症候無不由脾胃先損而患故脉洪大察其中
有胃氣受補可救設用寒涼之藥復傷脾胃生氣使血
反不歸源也
治驗(吐血等症附)
一婦人年將七十素有肝脾之症每作則飲食不進或
胸膈不利或中腕作痛或大便作瀉或小便不利余用
逍遥散加山梔茯神遠志木香而愈後憂女孀居不時
吐紫血每作先倦怠煩熱以前藥加炒黑黃連三分吳
茱二分頓愈復因怒吐赤血甚多燥渴垂死此血脱也
法當補氣乃用人參一兩苓术當歸各三錢陳皮炮黑
乾薑各二錢炙草木香各一錢一劑頓止信藥有回生
之功不可委於天命也
一婦人年六十有四久鬱怒頭痛寒熱春間乳内時痛
服流氣飲之類益甚不時有血如經行又大驚恐飲食
不進夜寐不寧乳腫及兩脇焮痛如炙午後色赤余以
為肝脾鬱火血燥先以逍遥散加酒炒黑龍膽一錢山
梔一錢五分二劑腫痛頓退又二劑而全消再用歸脾
加炒梔貝母諸症悉愈
一婦人久患血崩肢體消瘦飲食到口但聞腥臊口出
津液強食少許腹中作脹此血枯之症肺肝脾胃虧損
之患用八珍湯烏賊魚骨圓兼服兩月而經行百餘劑
而康寧如舊矣
一婦人性急躁瘰&KR1031;後吐血發熱兩脇脹痛日晡為甚
余以為怒氣傷肝氣血俱虚遂朝用逍遥散倍加炒黑
山梔黃柏貝母桔梗麥門五味夕以歸脾湯送地黃丸
諸症並愈
一婦人素勤苦因喪子飲食少思忽吐血甚多而自止
此後每勞則吐數口瘵症已具形體甚倦午前以補中
益氣午後以歸脾湯送地黃而愈
一女子素鬱結胸滿食少吐血面赤用地黃丸及歸脾
加山梔貝母芍藥而愈
一婦人面黃或赤時覺腰間或臍下作痛四肢困倦煩
熱不安其經若行先發寒熱兩肋如束其血如崩此脾
胃虧損元氣下陷與相火濕熱所致用補中益氣加防
風芍藥炒黑黃柏間以歸脾湯調補化源血自歸經矣
一婦人因怒崩血久不已面青黃而或赤此肝木制脾
土而血虚也用小柴胡合四物以清肝火生肝血又用
歸脾補中二湯兼益脾氣生肝血而瘥此症若因肝經
有風熱而血不寧者用防風一味為丸以兼症之藥煎
送或肝經火動而血不寧者用條芩炒為丸以兼症之
藥煎送無有不效
一婦人性急每怒非太陽耳項喉齒胸乳作痛則胸滿
吞酸吐瀉少食經行不止此皆肝火之症肝自病則外
症見土受剋則内症作若自病見用四物加白术茯苓
柴胡炒梔炒龍膽若内症作用四君加柴胡芍藥神麯
吳茱炒過黃連諸症漸愈惟月經不止是血分有熱脾
氣尚虚以逍遥散倍用白术茯苓陳皮又以補中益氣
加酒炒芍藥兼服而調
乾内錢氏年五十歲辛丑患崩諸藥罔效壬寅八月身
熱肢痛頭暈涕出吐痰少食衆作火治轉熾絶粒數日
淹淹伏枕僅存呼吸兄方浙歸診之謂脾胃虚寒用八
味丸料一劑使急煎服然胃虚久始下咽翌早遂索粥
數匙再劑食倍熱減痛止兼服八味丸良愈癸夘秋因
勞役憂怒甲辰春夏崩復作六月二十日胸飽發熱脊
痛腰不可轉神氣怫鬱或作内傷或作中暑崩水沸騰
兼以便血煩渴引飲粒米不進至七月十三日晝夜暈
憒時作時止計無所出仍屈兄診之脉洪無倫按之微
弱此無根之火内真寒而外假熱也以十全大補加附
子一劑暈止食粥三四匙崩血漸減日服八味丸始得
全愈乾山妻兩搆危疾命懸湏臾荷兄遠救誠解倒懸
之急處方神良知無出此野人懷思姑俟後日玉環之
報云爾嘉靖甲辰季秋表弟方乾頓首拜書
大化内患月事不期崩血昏憒發熱不寐或謂血熱妄
行投以寒劑益甚或謂胎成受傷投以止血亦不效乃
敬延先生診之曰此脾氣虚弱無以統攝故耳法當補
脾而血自止矣用補中益氣加炮薑不數劑而驗惟終
夜少睡驚悸另服八物湯更不效叩諸先生曰雜矣乃
與歸脾湯加炮薑以補心脾遂如初謹叙其梗槩以附
醫案俾後之患者得有所取法云嘉靖甲辰孟冬晚生
歸火化頓首拜書
經閉不行
夫經水隂血也屬衝任二脉主上為乳汁下為月水其
為患有因脾虚而不能生血者有因脾鬱傷而血耗損
者有因胃火而血消爍者有因胃損而血少者有因勞
傷心而血少者有因怒傷肝而血少者有因腎水不能
生肝而血少者有因肺氣虚不能行血而閉者治療之
法若脾虚而不行者調而補之脾鬱而不行者解而補
之胃火而不行者清而補之脾胃損而不行者調而補
之勞傷心血而不行者静而補之怒傷肝而不行者和
而補之肺氣虚而不行者補脾胃腎虚而不行者補脾
肺經云損其肺者益其氣損其心者調其榮衛損其脾
者調其飲食適其寒温損其肝者緩其中損其腎者益
其精審而治之庶無誤矣
治驗
一婦人停食飽悶發熱或用人參養胃湯益甚再用木
香梹榔丸泄瀉吐痰腹中成塊飲食少思又用二陳黃
連厚朴之類前症益甚腹脹不食月經不至余以為中
氣虧損用補中益氣加茯苓半夏三十餘劑脾胃健而
諸症愈又二十餘劑而經至前症若脾虚不能消化飲
食者宜用六君子湯補而消之虚寒者加砂仁木香炮
姜温而補之其食積成形者以前藥煎送保和丸大抵
食積痞塊症為有形所謂邪氣勝則實真氣奪則虚惟
當養正闢邪而積自除矣雖然堅者削之客者除之胃
氣未虚或可少用若病久虚乏者則不宜用
一婦人飲食後或腹脹或吞酸服枳實丸吞酸益甚飲
食日少胸膈滿腿内酸痛畏見風寒又服養胃湯一劑
腿内作痛又二劑腿浮腫月經不行余以為鬱結所傷
脾虚濕熱下注侵晨用四君芎歸二陳午後以前湯送
越鞠丸飲食漸進諸症漸愈又用歸脾八珍二湯兼服
兩月餘而經行
一婦人性沈多慮月經不行胸滿少食或作脹或吞酸
余以為中氣虛寒用補中益氣加砂仁香附煨薑二劑
胸膈和而飲食進更以六君加芎歸貝母桔梗生薑大
棗數劑脾胃健而經自調矣
一婦人素有胃火服清胃散而安後因勞役躁渴内熱
肌肉消瘦月經不行此胃火消爍隂血用逍遥散加丹
皮炒梔以清胃熱用八珍湯加茯苓遠志以養脾血而
經自行矣
一婦人久患瘧形體怯弱内熱晡熱自汗盗汗飲食少
思月事不行服通經丸虚症悉具此因虚而致瘧疾因
瘧而致經閉用補中益氣及六味地黃丸各百餘劑瘧
愈而經自行
一婦人久患瘧瘧作則經不行形虚脉大頭痛懶食大
便泄瀉小便淋灕口乾唇裂内熱腹膨皆元氣下陷相
火合病用補中益氣湯治之尋愈惟不時頭痛乃如蔓
荆子而痛止又兼六味地黃丸而經行
一婦人因勞耳鳴頭痛體倦此元氣不足用補中益氣
加麥門五味而痊二年後得子因飲食勞倦前症益甚
月經不行晡熱内熱自汗盗汗用六味地黃丸補中益
氣湯頓愈前症若因血虚有火用四物加山梔柴胡不
應八珍加前藥若氣虚弱用四君子若怒耳便聾或鳴
者實也小柴胡加芎歸山梔虛用補中益氣加山梔若
午前甚作火治用小柴胡加炒連炒梔氣虚用補中益
氣午後甚作血虛用四物加白术茯苓若隂虚火動或
兼痰甚作渴必用地黃丸以壯水之主經云頭痛耳鳴
九竅不利腸胃之所生也脾胃一虚耳目九竅皆為之
病
一婦人胃氣虚弱為哭母吐血咳𠻳發熱盗汗經水三
月不行余以為悲則傷肺思則傷脾遂朝服補中益氣
加桔梗貝母知母夕用歸脾湯送地黃丸而愈
帶下
或因六淫七情或因醉飽房勞或因膏粱厚味或服燥
劑所致脾胃虧損陽氣下陷或濕痰下注藴積而成故
言帶也凡此皆當壯脾胃升陽氣為主佐以各經見症
之藥若屬肝則青小柴胡加山梔或濕熱壅滯小便赤
濇龍膽瀉肝湯屬心則赤小柴胡加黃連山梔當歸屬
肺則白補中益氣加山梔屬脾則黃六君子加山梔柴
胡不應歸脾湯屬腎則黑六味地黃丸若氣血俱虚八
珍湯陽氣下陷補中益氣湯濕痰下注前湯加茯苓半
夏蒼术黃柏氣虛痰飲下注四七湯送腎氣丸
治驗
一婦人年踰六十内熱口乾勞則頭暈吐痰帶下或用
化痰行氣前症益甚飲食愈少肢體或麻略服祛風化
痰肢體常麻手足或冷或熱日漸消瘦余曰症屬脾氣
虚弱而不能生肺袪風之劑復損諸經也當滋化源遂
用補中益氣加茯苓半夏炮薑二十餘劑脾氣漸復飲
食漸加諸症頓愈
一孀婦腹脹脇痛内熱晡熱月經不調肢體痠麻不時
吐痰或用清氣化痰喉間不利帶下青黃腹脇膨脹用
行氣之劑胸膈不利肢體時麻此鬱怒傷損肝脾前藥
益甚也朝用歸脾湯以解脾鬱生脾氣夕用加味逍遥
散以生肝血清肝火兼服百餘劑而諸症愈
一婦人瘧久兼之帶下發後口乾倦甚余用七味白术
散加麥門五味作大劑煎與恣飲再發稍可仍用補中
益氣加茯苓半夏十餘劑而愈凡截瘧余常以參术各
一兩生薑四兩煨熟煎服即止或以大劑補中益氣加
煨薑其功尤捷
一婦人頭暈唾痰胸滿氣喘得食稍緩苦於白帶二十
餘年矣諸藥不應余曰此氣虚而痰飲也飲愈而帶始
愈遂用六味地黃丸不月而驗
一婦人耳鳴胸痞内熱口乾喉中若有一核吞吐不利
月經不調兼之帶下余以為肝脾鬱結用歸脾湯加半
夏山梔升麻柴胡間以四七湯下白丸子而愈
一婦人吞酸胸滿食少便泄月經不調服法製清氣化
痰丸兩膝漸腫寒熱往來帶下黃白面黃體倦余以為
脾胃虚濕熱下注用補中益氣倍用參术加茯苓半夏
炮薑而愈若因怒發熱少食或兩腿赤腫或指縫常濕
用六君加柴胡升麻及補中益氣
一婦人帶下四肢無力勞則倦怠余曰四肢者土也此
屬脾胃虚弱濕痰下注遂以補中益氣濟生歸脾二藥
治之而愈
一婦人年踰六十帶下黃白因怒胸膈不利飲食少思
服消導利氣之藥反痰喘胸滿大便下血余曰此脾氣
虧損不能攝血歸源也用補中益氣加茯苓半夏炮薑
四劑諸症頓愈又用八珍加柴胡炒梔而安
血分水分
二症或因飲食起居失養或因六淫七情失宜以致脾
胃虧損不能發生統攝氣血乖違行失常道若先因經
水斷絶後至四肢浮腫小便不通血化為水名曰血分
宜用椒仁丸治之若先小便不利後至身面浮腫經水
不通水化為血名曰水分宜用葶&KR1047;丸治之此屬形氣
不足邪淫隧道必用此藥以宣導其邪而佐以輔補元
氣庶使藥力有所仗而行則邪自不能容而真氣亦不
至於復傷矣
治驗
一婦人月經不調晡熱内熱飲食少思肌體消瘦小便
頻數服濟隂丸月經不行四肢浮腫小便不通余曰此
血分也朝用椒仁丸夕用歸脾湯漸愈乃以人參丸代
椒仁丸兩月餘將愈專用歸脾湯五十餘劑而痊
一&KR1031;婦月經不調小便短少或用清熱分利之藥小便
不利三月餘身面浮腫月經不通余曰此水分也遂朝
用葶&KR1047;丸夕用歸脾湯漸愈乃用人參丸間服而愈已
上二症作脾虚水氣用分利等藥而殁者多矣惜哉
小便出血
婦人小便尿血或因膏粱炙煿或因醉飽入房或因飲
食勞役或因六淫七情以致元氣虧損不能統攝歸源
若因怒動肝火者用加味逍遥散調送髮灰肝經風熱
者送子芩丸久而血虚者用八珍送髮灰若膏粱積熱
者用清胃散加槐花甘草房勞所傷者用六君加柴胡
升麻風熱所傷者用四君加防風枳殼凡久而虧損元
氣者用補中益氣為主鬱結傷脾者用濟生歸脾為主
治驗
一婦人尿血因怒氣寒熱或頭痛或脇脹用加味逍遥
諸症稍愈但頭痛此陽氣虚用補中益氣加蔓荆子而
痊後鬱怒小腹内&KR0146;痛次日尿血熱甚仍用前散加龍
膽草并歸脾湯將愈因飲食所傷血仍作徹夜不寐心
忡不寧此脾血尚虚用前湯而痊
一婦人尿血久用寒涼止血藥面色痿黃肢體倦怠飲
食不甘晡熱作渴三年矣此前藥復傷脾胃元氣下陷
而不能攝血也蓋病久鬱結傷脾用補中益氣以補元
氣用歸脾湯以解脾鬱使血歸經更用加味逍遥以調
養肝血不月諸症漸愈三月而痊
熱入血室
婦人傷寒或勞役或怒氣發熱適遇經行以致熱入血
室或血不行或血不止令人晝則明了安静夜則譫語
如見鬼狀用小柴胡加生地黃血虚者用四物加生地
柴胡切不可犯胃氣若病既愈而血未止或熱未已元
氣素弱用補中益氣脾氣素鬱用濟生歸脾血氣素弱
用十全大補庶無誤矣
治驗
一婦人經行感冐風寒日間安静至夜譫語用小柴胡
加生地治之頓安但内熱頭暈用補中益氣加蔓荆子
而愈後因怒惱寒熱譫語胸脇脹痛小便頻數月經先
期此是肝火血熱妄行用加味逍遥加生地而愈
一婦人因怒寒熱頭痛譫言妄語日晡至夜益甚而經
暴至蓋肝藏血此怒動火而血妄行用加味逍遥散加
生地治之神思頓清但食少體倦月經未已蓋脾統血
此脾氣虚不能攝用補中益氣治之月經漸止
一婦人懷抱素鬱感冐經行譫語服發散之劑不應用
寒涼降火前症益甚更加月經不止肚腹作痛嘔吐不
食痰涎自出此脾胃虚寒用香砂六君脾胃漸健諸症
漸退又用歸脾湯而全愈
師尼寡婦寒熱
宋褚氏療師尼寡婦别製方藥謂獨隂無陽致血氣交
爭乍寒乍熱如瘧或腰背作痛而寒熱其肝脉弦出寸
口是其症也若室女出嫁愆期而寒熱亦然蓋男子精
盛則思室女子血盛以懷胎此天地自然之理也治以
小柴胡加生地久而血虚佐以加味逍遥散若兼虧損
肝經而寒熱者佐以八珍湯若兼虧損元氣而寒熱者
佐以補中益氣湯若兼鬱傷脾氣而寒熱者佐以濟生
歸脾湯此症多兼經候不調當詳孰為緩急而治之
治驗
一寡婦因怒致不時寒熱久而不已肝脉弦緊用小柴
胡加生地治之而愈但見風寒熱仍作此是脾胃氣虚
用加味歸脾補中益氣二湯兼服而止
一婦人因夫經商久不歸發寒熱月經旬餘方止服降
火涼血反潮熱内熱自汗盗汗月經頻數余曰熱汗氣
血虚也經頻肝脾虚也用歸脾湯六味丸而愈常治兼
症既愈而寒熱當仍用本症藥
一室女寒熱左手脉弦長而出寸口用小柴胡加生地
烏梅治之而愈既嫁而諸症悉退
一室女久患寒熱月經不調先以小柴胡加生地治之
少愈更以生地黃丸而痊
一放出宫女年踰三十兩胯作痛肉色不變大小便中
作痛如淋登厠尤痛此瘀血漬入隧道為患乃男女失
合之症也難治後潰不斂又患瘰&KR1031;而殁此婦為吾鄉
湯氏妾湯為商常在外可見此婦在内久懷憂鬱及出
外又不能如願是以致生此疾愈見瘰&KR1031;流注乃七情
氣血損傷不可用攻伐皎然矣按精血篇云女人天癸
既至踰十年無男子合則不調未踰十年思男子合亦
不調不調則舊血不出新血誤行或漬而入骨或變而
為腫或雖合而難子合多則&KR0377;枯虚人産乳衆則血枯
殺人觀其精血思過半矣
一室女年十七&KR1031;久不愈天癸未通發熱咳𠻳飲食少
思或欲用通經丸余曰此症潮熱經候不調者不治所
喜脉不濇且不潮熱尚可治但養氣血益津液其經自
行惑於速效仍用之余曰非其治也此乃慓悍之劑大
助陽火隂血得之則妄行脾胃得之則愈虚經果通而
不止飲食愈少更加潮熱遂致不救
歷節痛風(即白虎歷節風)
歷節痛或因飲食起居失節或因七情六淫失宜以致
脾胃虧損腠理不密外邪所侵或為肝火内動肝血耗
損或為肢體疼痛或為肢節難伸或為卒然掣痛或為
走痛無常或内熱晡熱自汗盜汗或經候不調飲食不
甘其治法屬風邪者小續命湯走注疼痛者漏蘆散骨
節疼痛者四生丸濕熱痛者清燥湯兼痰佐以二陳肝
火者加味逍遥散加羌活川芎脾鬱者加味歸脾加羌
活川芎血虚者四物加羌活川芎氣虚者四君加羌活
川芎氣血俱虚者八珍加羌活川芎月經先期而痛者
加味逍遥散為主月經過期而痛者補中益氣為主大
抵痛而不敢按者屬病氣元氣俱實也手按而痛緩者
病氣元氣俱虚也若勞役而作痛者元氣虚也飲食失
宜而作痛者脾胃虚也怒惱而作痛者肝火也經行而
作痛血虚也凡此皆固元氣為主而佐以治病之藥
治驗
一婦人自汗盜汗發熱晡熱體倦少食月經不調吐痰
甚多二年矣遍身作痛天隂風雨益甚用小續命湯而
痛止用補中益氣加味歸脾二湯三十餘劑而愈自汗
等症皆鬱結傷損脾氣不能輸養諸藏所致故用前二
湯專主脾胃若用寒涼降火理氣化痰復傷生氣多致
不起
一婦人因怒月經去多發熱作渴左目緊小頭項動掉
四肢抽搐遍身疼痛此怒動肝火肝血虚而内生風用
加味逍遥加鈎藤數劑諸症漸愈又用八珍湯調理而
痊
一婦人月經先期素有痛症每勞必作用衆手重按痛
稍止此氣血虚而有火用十全大補加獨活治之而痛
痊用六味丸逍遥散而經調
一婦人歷節作痛發熱作渴飲食少思月經過期諸藥
不應脉洪大按之微細用附子八物四劑而痛止用加
味逍遥而元氣復六味丸而月經調
一婦人體肥胖素内熱月經先期患痛風下身微腫痛
甚小便頻數身重脉緩症屬風濕而血虚有熱先用羌
活勝濕湯四劑腫痛漸愈用清燥湯數劑小便漸清用
加味逍遥十餘劑内熱漸愈為飲食停滯發熱仍痛面
目浮腫用六君加柴胡升麻而愈又因怒氣小腹痞悶
寒熱嘔吐此木侮脾土用前藥加山梔木香而安惟小
腹下墜似欲去後此脾氣下陷用補中益氣而愈後因
勞役怒氣作嘔吐痰遍身腫痛月經忽來寒熱用六君
加柴胡山梔以扶元氣清肝火腫痛嘔吐悉退用補中
益氣以升陽氣健營氣月經寒熱悉瘥
一婦人飲食少思畏見風寒患痛風嘔吐寒熱脉弦緊
用附子八物四肢痛愈用獨活寄生腰痛亦痊惟兩膝
腫痛用大防風而消用加味歸脾逍遥而元氣復
流注
婦人流注或因憂思鬱怒虧損肝脾或因産後勞役復
傷氣血以致營氣不從逆於肉理或因腠理不密外邪
客之或濕痰流注或跌撲血滯或産後惡露蓋氣流而
注血注而凝或生於四肢關節或流於胸腹腰臀或結
塊或漫腫皆屬虚損急用葱熨及益氣養榮湯則未成
自消已成自潰若久而腫起作痛肢體倦怠病氣有餘
形氣不足尚可治若漫腫微痛屬形氣病氣俱不足最
難治不作膿或膿成不潰氣血虚也用八珍湯憎寒畏
寒陽氣虚也十全大補湯晡熱内熱隂氣虚也四物加
參术作嘔欲嘔胃氣虚也六君加炮薑食少體倦脾氣
虚也補中益氣加茯苓半夏四肢逆冷小便頻數命門
火衰也八味丸小便頻數痰盛作渴腎水虧損也六味
丸月經過期多日不止肝脾虚也八珍湯加柴胡丹皮
凡潰而氣血虚弱不斂者更用十全大補湯煎膏外補
之久潰而寒邪凝滯不斂者用豆豉餅袪散之其潰而
内有膿管不斂者用針頭散腐化之自愈若不補氣血
不節飲食不慎起居不戒七情或用寒涼尅伐皆不治
治驗
一婦人左臂患之年許不潰堅硬不痛肉色不變脉弱
少食月經過期日晡發熱勞怒則痛遂與參茋歸术川
芎芍藥熟地貝母遠志香附桔梗丹皮甘草百餘貼而
消
一婦人暴怒脇下腫痛胸膈不利時或氣走作痛與方
脉流氣飲數劑而止更以小柴胡對四物加香附貝母
月餘而愈
一婦人因怒脇下腫痛胸膈不利脉沈滯以方脉流氣
飲數劑少愈以小柴胡對二陳加青皮桔梗貝母數劑
頓退更以小柴胡對四物二十餘劑而痊
一婦人因閃肭肩患腫遍身痛遂以黑丸子二服而痛
止以方脉流氣飲二劑而腫消更以二陳對四物加香
附枳殼桔梗而全愈
一婦人腿患筋攣骨痛諸藥不應脉遲緊用大防風湯
二劑頓退又二劑而安又一婦患之亦然先用前湯
二劑更服黑丸子而痊此二患若失治潰成敗證
一婦人潰後發熱予以為虚彼不信乃服敗毒藥果發
大熱竟至不救夫潰瘍雖有表證發熱宜以托裏為主
佐以表散之劑何況瘰&KR1031;流注乎若氣血充實經絡通
暢決無患者此證之因皆由氣血素虧或七情所傷經
絡鬱結或腠理不密六淫外侵隧道壅塞若不審其所
因辨其虚實鮮不悞人
瘰&KR1031;
婦人瘰&KR1031;或因胎産血崩虧損腎肝或因憂思鬱怒傷
損肝脾或因恚怒風熱肝膽血燥或因水涸血虚筋攣
則累累然如貫珠故多生於耳前後項側胸脇間若寒
熱腫痛乃肝經氣動而為病用柴胡梔子散以清肝火
為主而佐以逍遥散以養肝血若寒熱既止而核不消
乃肝經之血亦病用加味四物湯以養肝血為主而佐
以柴胡梔子散以清肝火若初生如豆粒附著於筋肉
色不變内熱口乾精神倦怠久不消潰乃肝脾虧損用
逍遥散歸脾湯六味丸健脾土培肝木切不可輕用散
堅追毒之劑外臺秘要云肝腎虚熱則生&KR1031;矣病機云
瘰&KR1031;不係膏粱丹毒因虚勞氣鬱所致補形氣調經脉
其瘡當自消散誤下之先犯病禁經禁若久潰脉浮大
邪火盛也面色㿠白金尅木也皆不治若赤脉貫瞳子
有幾條則幾年死
治驗
一婦人久而不愈或以為木旺之症用散腫潰堅湯伐
之腫硬益甚余以為肝經氣血虧損當滋化源用六味
地黃丸補中益氣湯至春而愈此症若肝經風火暴病
元氣無虧宜用前湯若風木旺而自病宜用瀉青丸虚
者用地黃丸若水不能生木亦用此丸若金來尅木宜
補脾土生腎水火凡風木之病但壯脾土則木自不能
尅矣若行伐肝則脾胃先傷而木反來尅土矣
一婦患之恐不起致少寐年餘&KR1031;破膿水淋漓經水或
五十日或兩月餘一至誤服通經丸展轉無寐午前惡
寒午後發熱余以為思慮虧損脾血用歸脾湯作丸午
前以六君子送下午後以逍遥散送下兩月餘得寐半
載後經行如期年餘而瘡愈
一&KR1031;婦潰後發熱煩躁作渴脉大而虚以當歸補血湯
六劑而安熱退又以聖愈湯數劑而全愈更以八珍加
貝母遠志三十餘劑而斂
一婦人項結核寒熱頭痛脇乳脹痛内熱口苦小便頻
數症屬肝火血虚用四物加柴胡山梔膽草而愈又用
加味逍遥散而安
一婦人瘰&KR1031;後遍身作痒脉大按而虚以十全大補加
香附治之而愈大凡潰後午前痒作氣虚午後痒作血
虚若作風症治之必死
一婦人項核腫痛察其氣血俱實先以必效散一服下
之更以益氣養榮湯補之三十餘劑而消常治此症若
必欲出膿但虚弱者先用前湯待其氣血稍充乃用必
效散去其毒仍用補藥無不效未成膿者灸肘尖調經
解鬱及隔蒜灸多自消有膿即針之若氣血復而核不
消却服散堅之劑月許不應氣血不損須用必效散其
毒一下即多服益氣養榮湯如不應亦灸肘尖如瘡口
不斂者更用豆䜴餅琥珀膏若氣血俱虚或不慎飲食
七情者不治然此症以氣血為主氣血壯實不用追蝕
之劑亦能自腐但取去使易於收斂耳血虚而用追蝕
不惟徒治適足以敗矣
乳癰乳巖
婦人乳癰屬膽胃二腑熱毒氣血壅滯故初起腫痛發
於肌表肉色焮赤其人表熱發熱或發寒熱或憎寒頭
痛煩渴飲冷用人參敗毒散神效瓜蔞散加味逍遥散
治之其自消散若至數日之間膿成潰竅稠膿湧出膿
盡自愈若氣血虚弱或誤用敗毒久不收斂膿清脉大
則難治乳巖屬肝脾二臓鬱怒氣血虧損故初起小核
結於乳内肉色如故其人内熱夜熱五心發熱肢體倦
瘦月經不調用加味歸脾湯加味逍遥散神效瓜蔞散
多自消散若荏苒日漸大□巖色赤出水腐潰深洞用
前歸脾湯等藥可延歲月若誤用攻伐危殆迫矣大凡
乳症若因恚怒宜疏肝清熱焮痛寒熱宜發表散邪腫
焮痛甚宜清肝消毒並隔蒜灸不作膿或膿不潰補氣
血為主不收斂成膿稀補脾胃為主膿出反痛或發寒
熱補氣血為主或晡熱内熱補血為主若飲食少思或
作嘔吐補胃為主飲食難化或作泄瀉補脾為主勞碌
腫痛補氣血為主怒氣腫痛養肝血為主兒口所吹須
吮通揉散成癰治以前法潮熱暮熱亦主前藥大抵男
子多由房勞耗傷肝腎婦人鬱怒虧損肝脾治者審之
(若以孕婦患此名曰内吹然其所致之因則一惟用藥不可犯其胎耳)
治驗
一婦人内熱脇脹兩乳不時作痛口内不時辛辣若卧
而起急則臍下牽痛此帶脉為患用小柴胡加青皮黃
連山梔二劑而瘥
一婦人因怒兩乳腫兼頭痛寒熱用人參敗毒散二劑
表症已退用小柴胡加芎歸枳殼桔梗四劑而消
一婦人久鬱右乳内腫硬用八珍湯加遠志貝母柴胡
青皮及隔蒜灸兼服神效瓜蔞散兩月餘而消
一婦人左乳内腫如桃不痛不赤發熱漸瘦用八珍加
香附遠志青皮柴胡百餘劑又兼服神效瓜蔞散三十
餘劑膿潰而愈
一婦人鬱久左乳内結核如杏許三月不消心脉濇而
脾脉大按之無力以八珍加貝母遠志香附柴胡青皮
桔梗五十餘劑而潰又三十餘劑而愈
一婦人稟實性躁懷抱久鬱左乳内結一核按之微痛
以連翹飲子二十餘劑少退更以八珍加青皮香附桔
梗貝母二十餘劑而消
一婦人發熱作渴至夜尤甚兩乳忽腫肝脉洪數乃熱
入血室也用加味小柴胡湯熱止腫消
一婦人因怒左乳作痛發熱表散大過腫熱益甚用益
氣養榮湯數劑熱止膿成不從用針腫脹熱渴膿大泄
仍以前湯月餘始愈此症若膿成未破有薄皮剥起者
用代針之劑其膿自出不若及時用針不致大潰若膿
血未盡輒用生肌反助其邪慎之
一婦人因怒左乳作痛胸膈不利以方脉流氣飲加木
香青皮四劑而安
一婦人膿清腫硬面黃食少内熱晡熱自汗盜汗月經
不行此肝脾氣血俱虚用十全大補加遠志貝母及補
中益氣各三十餘劑外用葱熨患處諸症尋愈
一婦人膿成脹痛余欲針之不從數日始針出敗膿三
四碗許虛症蜂起幾至危殆用大補兩月餘而安若元
氣虚弱不作膿者用益氣養榮湯補之膿成即針若腫
痛寒熱怠惰食少或至夜熱甚用補中益氣湯兼逍遥
散補之為善
一産婦因乳少服藥通之致乳房腫脹發熱作渴以玉
露散補之而愈夫乳汁乃氣血所化在上為乳在下為
經若衝任之脉盛脾胃之氣壯則乳汁多而濃衰則淡
而少所乳之子亦弱而多病又有屢産無乳或大便濇
滯乃亡津液也當滋化源
一婦人右乳内結三核年餘不消朝寒暮熱飲食不甘
此乳巖以益氣養榮湯百餘劑血氣漸復更以木香餅
熨之喜其謹疾年餘而消
至英内年二十有五素虚弱多鬱怒時疫後脾胃愈虚
飲食愈少又值氣忿右乳脇下紅腫應内作痛用炒麩
皮熨之腫雖少散内痛益甚轉側胸中如物懸墜遂與
加減四物湯内腫如鵝卵外大如盤胸脇背心相引而
痛夜熱勢甚治者皆以攻毒為言叩諸先生乃云此病
後脾弱而復怒傷肝治法惟主於健脾氣平肝火則腫
自消而病自愈矣承惠方以八物加陳皮黃茋柴胡山
梔白芷服八劑病減六七去白芷加青皮木香桔梗又
六劑而全愈奏功之竒獲效之速蓋出於尋常萬萬也
感激厚恩昕夕不忘錄此乞附醫案以詔後之患者毋
為攻毒者之所惑也晚生尤至英頓首再拜書
一婦人乳内結核年餘晡熱少食余欲用益氣養榮湯
治之彼以為緩乃服行氣之劑其勢愈甚潰而日出清
膿而殁
郭氏妾乃放出宫女乳内結一核如栗亦服流氣等藥
大如覆碗堅硬如石出水而歿
血風瘡
婦人血風瘡因肝脾二經風熱鬱火血燥所致其外症
身發疙&KR1792;或如丹毒痒痛不常搔破成瘡膿水淋灕其
内症月經無定小便不調夜熱内熱自汗盜汗惡寒憎
寒肢體倦怠飲食不甘寒熱往來若發熱作痛乃肝經
風熱血燥用當歸飲加柴胡山梔若體倦食少口乾潮
熱乃肝經鬱火傷血用加味逍遥散若疙&KR1792;痛痒寒熱
往來乃肝經風熱傷血用小柴胡加山梔黃連若夜間
發熱作渴譫語乃熱入血室用小柴胡加生地黃血虚
四物合小柴胡湯若無寐盜汗内熱晡熱乃脾經血虚
用歸脾湯兼寒熱加山梔熟地若用風藥復傷隂血反
致他症
治驗
一婦人素清苦四肢患此誤用敗毒寒涼晡熱内熱自
汗盜汗月經不調口乾咽燥此鬱結傷脾四肢者脾主
之用歸脾湯數劑後兼逍遥散五十餘劑而愈
一婦人性躁寒熱口苦脇痛耳鳴腹脹溺濇年餘矣症
屬肝火用四君加柴胡炒山梔炒龍膽數劑乃與逍遥
散兼服而瘡愈又與六味丸及逍遥散七十餘劑諸症
悉退若有愈後身起白屑搔則肌膚如帛所隔此氣血
虚不能營於腠理用大補之劑若有愈後發熱身起疙&KR1792;
痒痛搔破膿水淋漓經候不調此肝火血熱用四物加
柴胡山梔白术茯苓丹皮甘草
一婦人日晡身痒月餘口乾又月餘成瘡服祛風之劑
膿水淋漓午前畏寒午後發熱殊類風症余謂此肝經
鬱火外邪所搏用補中益氣加山梔鈎藤又以逍遥散
加川芎貝母而愈
一婦人搔痒發熱日晡益甚膚見赤㾗月經過期此血
虚有熱以逍遥散倍加熟地熱止痒退更以四物加柴
胡參茋炙草茯苓調理遂愈
一女子十二歲善怒遍身作痒用柴胡川芎山梔芍藥
以清肝火以生地當歸黃芩涼肝血以白术茯苓甘草
健脾土而愈半載後遍身起赤㾗或時眩暈此肝火熾
甚血得熱而妄行是夜果經至
膁瘡
婦人兩膁生瘡或因胎産飲食失宜傷損脾胃或因憂
思鬱怒虧損肝脾以致濕熱下注或外邪所侵外膁屬
足三陽可治内膁屬足三隂難治若初起發腫赤痛屬
濕毒所乘用人參敗毒或檳蘇敗毒散若漫腫作痛或
不腫不痛屬脾虚濕熱下注用補中益氣或八珍湯或
膿水淋漓體倦少食内熱口乾屬脾氣虚弱用補中益
氣加茯苓酒炒芍藥若午後頭目不清屬隂火用前湯
加酒炒黑黃栢若午後發熱體倦屬血虚用前湯加川
芎熟地若懷抱不樂而甚用歸脾湯加山梔柴胡若恚
怒氣逆而甚用補中益氣加川芎山梔若内熱體倦痰
涎口瘡屬脾腎虚熱用六味丸若肢體畏寒飲食少思
屬脾腎虚寒用八味丸火抵色赤屬熱毒易治色黯屬
脾腎虚寒難治設誤用攻伐復傷胃氣難保其生
治驗
一婦人患之四畔微赤作痛重墜膿水淋漓胸脇不利
飲食少思内熱口苦夜間少寐此屬脾虚鬱傷用歸脾
湯解鬱結而生脾血用補中益氣加茯苓半夏補脾氣
而除濕熱尋愈
一婦人久不愈色赤微熱日晡焮腫形體虚弱飲食少
思勞則喘渴惡寒發熱此脾虚下陷用補中益氣湯而
愈
一婦人三年矣色黯腫硬惡寒發熱飲食少思形體消
瘦作渴飲湯飲食稍多或腹脹或泄瀉或作嘔或吞酸
此脾氣虚寒用補中益氣加乾薑肉桂五十餘劑而愈
一婦人因入(缺)朝步履惡寒發熱倦怠懶食瘡口出血
此勞傷元氣不能攝血歸經用補中益氣湯而愈
一婦人因怒寒熱頭眩或耳項胸脇脹痛或小腹隂道
悶墜或小便頻數下血此屬肝火血熱先用小柴胡湯
加炒黑山梔川芎當歸車前二劑諸症頓退又用加味
逍遥散補其隂血而愈後因飲食勞倦前症復作瘡口
出血用補中益氣湯治之而愈
一婦人患將兩月焮赤腫痛小便頻數飲食如常用活
命飲二劑諸症悉退又用八珍湯而痊
一婦人患此焮痛惡寒發熱用檳蘇敗毒散而寒熱退
用仙方活命飲而焮痛止再用補中益氣湯而形氣健
隂瘡(交接出血隂挺隂痒隂蟲附)
婦人隂瘡乃七情鬱火傷損肝脾濕熱下注其外症有
隂中舒出如蛇俗呼隂挺有翻突如餅俗呼隂菌亦有
如雞冠花亦有生諸蟲亦有腫痛濕痒潰爛出水脹悶
脱墜者其内症口乾内熱體倦經候不調飲食無味晡
熱發熱胸膈不利脇肋不調小腹痞脹赤白帶下小水
淋濇其治法腫痛者宜用四物加柴胡山梔丹皮膽草
濕痒者宜用歸脾加山梔丹皮柴胡淋濇者宜用龍膽
瀉肝加白术丹皮潰腐者宜用加味逍遥散腫悶脱墜
者宜用補中益氣加山梔丹皮佐以外治之法備見治驗
治驗
一婦人胸膈不利内熱作渴飲食不甘肢體倦怠隂中
悶痒小便赤濇此鬱怒所致用歸脾加山梔而愈後因
怒患處并小腹脹痛用小柴胡加山梔芎歸芍藥而愈
但内熱晡熱用逍遥散加山梔而愈後因勞役發熱患
處腫脹小便仍濇用補中益氣加山梔茯苓丹皮而愈
一婦人隂中突出如菌四圍腫痛小便頻數内熱晡熱
似痒似痛小腹重墜此肝脾鬱結之症蓋肝火濕熱而
腫痛脾虚下陷而重墜也先以補中益氣加山梔茯苓
車前青皮以清肝火升脾氣漸愈更以歸脾湯加山梔
茯苓川芎調理更以生猪脂和藜蘆末塗之而收入
一婦人隂中挺出一條五寸許悶痛重墜水出淋漓小
便濇滯夕與龍膽瀉肝湯分利濕熱朝與補中益氣湯
升補脾氣諸症漸愈再與歸脾加山梔茯苓川芎黃栢
兼服調理而愈後因勞役或怒氣下部濕痒小水不利
仍用前藥即愈亦有尺許者亦有生諸蟲物者皆用此治
一婦人腐潰膿水淋漓腫痛寒熱小便赤濇内熱作渴
肢體倦怠胸膈不利飲食少思三月餘矣用補中益氣
内柴胡升麻各用一錢加茯苓一錢炒山梔二錢數劑
少愈又與歸脾加山梔川芎茯苓三十餘劑諸症悉退
惟内熱尚在再與逍遥散倍用山梔而愈
一婦人素性急隂内或痛小便赤濇怒則益甚或發熱
或寒熱治以芎歸炒梔柴胡苓术丹皮澤瀉炒芍炒車
前炒連生草數劑漸愈乃去黃連澤瀉又數劑而全愈
一婦人素鬱悶隂内痛痒不時出水飲食少思肢體倦
怠用歸脾加丹皮山梔芍藥柴胡生草主之而安
一婦人隂内痒痛内熱倦怠飲食少思用參茋歸术陳
皮柴胡炒梔炒車前升麻芍藥丹皮茯苓治之而痊若
隂中有蟲痒痛亦屬肝木以桃仁研膏和雄黃末納隂
中以殺之仍用清肝解鬱有以雞肝納之者乃取蟲之
法也
一婦人交接違理出血作痛發熱口乾誤服寒涼之藥
前症益甚不時欲嘔飲食少思此症屬肝經而藥復傷
脾也先用六君子加柴胡而脾胃漸愈乃用加味逍遥
散而患處亦痊
一婦人每交接輒出血作痛敷服皆涼血止痛之劑不
時出血甚多此肝傷而不能藏血脾傷而不能攝血也
用補中益氣濟生歸脾二湯而愈若交接出血用熟艾
熱裹入隂中若交接違理而出血用亂髮青布燒為末
敷之血自止若出血過多而見他症但用前藥調補肝
脾諸症自愈矣
一婦人隂腫下墜悶痛出水胸腹不利小便頻數内熱
晡熱口苦耳鳴先用小柴胡加車前膽草苓术升麻二
劑稍緩又用加味逍遥加升麻數劑稍愈乃以加味歸
脾加升麻柴胡并補中益氣加山梔數劑漸愈仍用加
味逍遥加味芎歸二藥調理而痊
一婦人熱痛用寒涼敗毒飲食不入時欲嘔吐小腹重
墜似欲去後此脾胃虧損元氣下陷症屬虚寒先用補
中益氣加炮薑二劑重墜如失再用前湯加茯苓半夏
二十餘劑而愈乃以歸脾少加柴胡升麻六味地黃丸
調理兩月餘而康
附方幷註
保和丸治飲食停滯胸膈痞滿或作吞酸等症
神麯(炒)半夏茯苓(各一兩)蘿蔔子(炒)陳皮連翹
(各五錢)山查(取肉二兩蒸)
右為末粥丸加白术二兩名大安丸
越鞠丸治六鬱胸膈痞滿嘔吐吞酸或濕熱腹脹腿
脚酸疼等症
蒼术(炒)神麯(炒)香附山查山梔(炒)撫芎麥
芽(炒各等分)
右各另為末水調炒麯麫糊為丸如桐子大每服五
七十丸白滚湯下
右金丸(一名四今丸)治肝火胸脇刺痛或發寒熱或頭目作
痛小便淋秘或小腹疼痛一切肝火之症
黃連(六兩)吳茱萸(一兩湯煑片時用)
右為末粥丸白术陳皮湯下
椒仁丸治先因經水斷絶後至四肢浮腫小便不通
血化為水
椒仁甘遂附子(炮)續隨子(去皮研)郁李仁黑
牽牛五靈脂(研碎)當歸(各五錢)吳茱萸(五錢)延胡索(五錢)
芫花(酸浸一錢)石膏膽礬人言(各一錢)斑猫(十箇糯米炒黃)
(去米不用)蚖青(十枚去頭翅足同糯米炒黃去米不用)
右為末麵糊為丸如豌豆大每服一丸橘皮湯
下此方藥雖峻利所用不多若畏而不服有
養病害身之患常治虚弱之人亦未見其有
誤也
血分葶&KR1047;丸治先因小便不利後至身面浮腫經水
不通水化為血
葶&KR1047;(研炒)續隨子(去殼各半兩研)乾笋末(一兩)
右為末棗肉丸如桐子大每服七丸煎扁竹湯下如
大便利者減續隨子葶&KR1047;各一錢加白术五錢
人參丸治經脉不利化為水流走四肢悉皆腫滿名
曰血分其候與水相類若作水治之非也宜用此
人參當歸桂心瞿麥穗赤芍藥白茯
苓(各半兩)葶&KR1047;(炒另研一錢)大黃(濕紙裹飯上蒸熟去紙切炒)
右為末煉蜜丸桐子大每服十五丸至二三十丸空
心飲湯下
栢子仁丸治血虚有火月經耗損漸至不通日漸羸
瘦而生潮熱慎毋以毒藥通之宜栢子仁丸澤蘭湯
主之
柏子仁(炒研)牛膝(酒拌)卷柏(各半兩)澤蘭葉續斷(各二兩)
熟地黃(用生者三兩酒拌蒸半日忌鐵器杵膏)
右為末入地黃膏加煉蜜丸桐子大每服三十丸空
心米飲下
澤蘭湯治症同前
澤蘭葉(三兩)當歸(酒拌)芍藥(炒各一兩)甘草(五錢)
右為粗末每服五錢水二鍾煎至一鍾去柤温服
獨參湯治一切失血惡寒發熱作渴煩躁並宜此藥
補氣蓋血生於氣陽生隂長之理也用人參二兩棗
十枚水煎服
玉露散治乳脈不行身體壯熱頭目昏痛大便澁滯等症
人參白茯苓桔梗川芎白芷當歸
芍藥(各一錢)甘草(五分)
右水煎服若熱甚大便秘量加炒大黃
聖愈湯治血虚心煩睡卧不寧或五心煩熱
當歸(酒拌)黃茋(炒各一錢)生地黃(酒拌)川芎人參熟地
黃(酒拌蒸半日各五錢)
右水煎服
當歸飲治血熱癮疹痒痛膿水淋漓發熱等症
當歸白芍藥川芎生地黃白蒺藜(各一錢)
防風荆芥(各五分)黃茋(一錢)何首烏甘草(五分)
右水煎服
龍膽瀉肝湯治肝經濕熱下部腫焮作痛小便澁滯
隂挺如菌或出物如蟲等症
車前子(炒)木通(各五錢)澤瀉(一錢)生地黃(酒拌)當歸尾(酒拌)
山梔(炒)黃芩生甘草(各五分)龍膽草(酒拌炒黃一錢)
右水煎服
烏賊魚骨丸治婦人血枯胸膈四肢滿妨於食飲病
至聞腥臊臭氣先唾血出清液或前後泄血目眩轉
月事衰少不來
烏賊魚骨(去甲四兩)蕳茹(一兩)
右為末以雀卵和成劑丸如小豆大每服五丸加至
十丸以鮑魚煎湯下以飯壓之
青州白丸子治風痰咳𠻳或牙關緊急不知人事或
痰滯作麻
南星(三兩)半夏(七兩)白附子(二兩)川烏(半兩各生用)
右為末絹袋盛井水擺浸仍換水浸三五日晒乾糯
米粉丸如急用以薑汁糊丸亦可
四七湯治七情鬱結咽間如有一核吞吐不利或中
脘痞滿痰涎壅喘或惡心少食
紫蘇葉(一錢)厚朴(一錢五分)茯苓(一錢)半夏(姜製七分)
右薑棗水煎服
若白帶以此湯送前丸其效如神
當歸龍薈丸治肝經症脇下作痛或有積塊或下疳
便癰小便淋濇或瘀血凝滯小便作痛
當歸(酒拌)梔子仁(炒)黃連龍膽草(酒拌炒)青皮黃
芩(各一兩)大黃(酒拌炒)蘆薈青黛柴胡(各五錢)木香
(二錢五分)麝香(五分另研)
右為末炒神麯糊丸每服二三十丸薑湯下
阿魏膏治一切痞塊
羌活獨活玄參官桂赤芍藥穿山甲
生地黃兩頭尖大黃白芷天麻(各五錢)
紅花(四錢)槐柳桃枝(各三錢)木鼈子(二十枚去殼)亂髮(如雞子大一塊)
右用香油二斤四兩煎黑去柤入髮再煎化仍去柤
徐下黃丹煎軟硬得中方入芒硝阿魏蘇合油乳香
没藥五錢麝香三錢調勻成膏矣攤貼患處内服蘆
薈丸等黃丹須真正者效凡貼膏藥先用朴硝隨患
處鋪半指厚以紙蓋用熱熨斗熨良久如硝耗再加
熨之熨二時許方貼膏藥若是肝積加蘆薈末同熨
蘆薈丸治肝疳口舌生瘡牙齦腐爛或遍身生瘡等
症
大皂角青黛蘆薈(研)硃砂(研)麝香(研各一錢)乾蝦
蟆(用皂角各等分燒存性為末一兩入前項藥)
右為末蒸餅糊丸麻子大每服五七十丸米飲下
局方小續命湯治歷節痛風痰盛口禁腰背反張等
症
防己肉桂(去粗皮)黃芩杏仁(去皮尖炒黃)白芍甘
草川芎麻黃(去節)人參(去蘆各一兩)防風(一兩五錢)附子
(炮去皮臍半兩)
右為粗末每服三錢薑棗水煎服
調中益氣湯治體怠嗜卧不思飲食或痰𠻳泄瀉等
症
黃茋(一兩)人參(去蘆頭)甘草蒼术(各五分)柴胡橘皮
升麻木香(各五分)
右薑棗水煎空心服
佛手散治姙娠傷胎下血
當歸(三錢)川芎(二錢)
右水煎食前服
木香餅治一切氣滯結腫或痛或閃肭及風寒所傷
作痛並效
木香(五錢)生地黃(一兩)
右木香為末地黃杵膏和勻量患處大小作餅置患
處以熱熨斗熨之
隔蒜灸法治一切瘡毒大痛或不痛或麻木如痛者
灸至不痛不痛者灸至痛其毒隨火而散蓋火以暢達
拔引鬱毒此從治之法也有回生之功用大蒜頭去
皮切三文錢厚安瘡頭頭用艾裝於蒜上炙之三裝
換蒜復灸未成者即消已成者亦殺其大勢不能為
害如瘡大用蒜搗爛攤患處將艾鋪上燒之蒜敗再
換如不痛或不作膿及不起發或隂瘡尤宜多灸灸
而仍不痛不作膿不起發者不治此氣血虚極也
神效蒜熨法治虚怯人肢體患腫塊或作痛或不痛
或風襲於經絡肢體疼痛或四肢筋攣骨痛又治流
注跌撲傷損腫痛用葱頭細切杵爛炒熱敷患處冷
易之再熨腫痛即止其效如神
豆豉餅治瘡瘍腫硬不潰及潰而不斂幷一切頑瘡
惡瘡用江西豆豉為末唾津和作餅子如錢大厚如
三文置患處以艾裝於餅上灸之乾則易之如背瘡
用潄口水調作餅覆患處以艾鋪餅上灸之如未成
者即消已成者能消其毒如有不效氣血虚敗也
益氣養榮湯治抑鬱瘰&KR1031;或四肢患腫肉色不變或
日晡發熱或潰而不歛
人參茯苓陳皮貝母香附(酒拌)川芎黃
茋(塩水拌炒)熟地黃(酒拌)當歸(酒拌)芍藥(炒各一錢)甘草(炙)桔梗
(炒各五分)白术(炒一錢)
右薑水煎服
人參養榮湯治潰瘍發熱惡寒四肢倦怠體瘦少食
面黃短氣不能收斂若大瘡愈後多服之不變他症
白芍(一錢五分)人參陳皮黃茋(蜜炙)桂心當歸(酒拌)
白术甘草(炙各一錢)熟地黃(酒拌)五味子(炒)茯苓(各七分半)
遠志(去心炒五分)
右薑棗水煎服
方脉流氣飲子治腦怒胸膈脹滿或肢體作痛或結
壅腫血氣無虧者
紫蘇葉青皮苦梗半夏(煨)當歸芍藥
烏藥茯苓川芎黃茋枳殼(去穣麸炒)防風(各半)
(兩)甘草橘皮(各五分)大腹皮木香(各三分)
右薑棗水煎服
瀉青丸治肝經鬱火實熱脇乳作痛大便秘結及肝
經一切實火症
當歸龍膽草川芎山梔大黃羌活
防風(各等分)
右為末蜜丸桐子大每服一二丸
人參敗毒散治瘡瘍焮痛發寒熱或拘急頭痛等
症
人參羌活獨活前胡柴胡桔梗枳
殼茯苓川芎甘草(各一錢)
右水煎服
生地黃丸治師尼寡婦乍寒乍熱肝脉弦長而出魚
際
秦艽黃芩生地黃(一兩酒拌杵膏)硬柴胡(各五錢)赤芍
藥(一兩)
右為細末入地黃膏加煉蜜少許丸桐子大每服三
十丸烏梅煎湯下日進二服亦治室女患此
連翹飲子治乳内結核
連翹川芎瓜蔞仁(研)皂角刺(炒)橘葉青皮
(去白)甘草(節)桃仁(各一錢半)
右水煎服
必效散治瘰&KR1031;未成膿者自消已潰者自斂
南硼砂(二錢五分)輕粉(一錢)白梹榔(一箇)斑猫(四十箇糯米同炒熟去頭)
(翅)麝香(五錢)巴豆(五粒去殼心膜)
右為細末每服一錢五更用滚湯調下如小水濇滯
或微痛此&KR1031;毒欲下也進益元散一服即下此方斑
猫巴豆似為峻厲然用巴豆乃解斑猫之毒用者勿
畏
琥珀膏治頸項瘰&KR1031;及脇下初如梅子腫結硬強漸
如連珠不消不潰或潰而膿水不絶經久不瘥漸成
漏症
琥珀(一兩)木通桂心當歸白芷防風松
脂硃砂(研各五錢)木鱉子(肉五錢)麻油(二斤)丁香木香
(各三錢)
右先用琥珀丁香桂心硃砂木香為細末其餘藥入
油内煎焦黑濾去柤徐徐入黃丹再煎軟硬得中即
成膏矣
神效瓜蔞散治乳癰初起腫痛及一切癰疽或膿出
後餘毒亦宜用之
當歸(半兩)生甘草(半兩)没藥(一錢另研)乳香(一錢)黃瓜蔞(子多者一)
(箇)
右酒水煎服
薛氏醫案卷三
