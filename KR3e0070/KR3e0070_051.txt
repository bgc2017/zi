薛氏醫案卷五十一
明薛已訂
錢氏小兒直訣二
吐瀉兼變症治
五月二十五日已後吐瀉壯熱此臓腑中九分熱也傷
熱乳食吐而不消瀉色深黃玉露散主之六月十五
日已後吐瀉身温臓腑六分冷也嘔吐乳食不消瀉色
黃白口乾作渴者食前少服益黃散食後多服玉露散
七月七日已後吐瀉身凉三分熱七分冷也不乳多
睡悶亂哽氣出氣睡卧露睛唇白多噦亦用益黃玉露
二散主之八月十五日已後吐瀉身冷不乳乾噦瀉
青褐水無陽也當用益黃散吐瀉乳食不化時時下痢
肌肉消瘦此脾胃虛寒也用木香丸夏月不可服如有
冷症則少服之其身温壯熱或瀉痢紅黃赤黑此脾胃
實熱也用黃連丸冬月不可服如有熱症則少服之
薛按前法即内經用寒遠寒用熱遠熱之本旨又云
有假者反之雖違其時以從其症蓋胃傷則嘔吐脾
傷則泄瀉脾胃俱傷則吐瀉並作前症若傷辛熱停
滯嘔吐或大便下痢者用六君子加黃連吳茱萸木
香若停滯已去泄瀉不已用四君子加肉蔲骨脂若
傷生冷腹痛瀉痢青白用六君子加砂仁木香炮薑
若傷魚肉等物用六君子加山查砂仁若瀉紅黃赤
黑諸臓皆熱也先用香連丸後用補中益氣湯送香
連丸若瀉痢青白乳食不化者用人參理中丸若吐
瀉昏睡而露睛者用五味異攻散睡而不露睛者用
玉露散若吐而手足俱熱或喜冷飲食或睡不露睛
者用瀉黃散或手足冷或惡冷飲食或睡而露睛者
用六君子木香然木香黃連二丸雖能攻尅病邪不
無傷損脾胃治者審之
五太尉患吐瀉米穀不化時六月或用温補之藥更加
嘔吐此熱傷胃也當用石膏湯解之不信又服丁香散
師曰三日外必腹滿身熱飲水吐逆果如所言遂用白
虎湯三服後以白餅子下之又與白虎石膏二湯各一
服而愈
七太尉七月病吐瀉不食昏睡覺而悶亂哽氣乾嘔不
渴衆作驚治師以為脾虚先用史君子丸以補脾後用
石膏湯以退熱次日以水銀硫黃末一字薑水調下間
用温補脾胃而愈
馮承務子五歲吐瀉壯熱不思飲食目睛多白面色無
神師曰此腎經虚弱下之則愈虚遂以消積丸磨之漸
愈大凡傷食不下則成癖下後即與補脾無不效者
愚治一小兒白睛多唇色白七月間停食吐瀉困睡
驚悸久治不愈余曰驚悸心血虚怯也困睡脾氣虚
弱也乃因稟賦不足所致耳用補中益氣湯及六味
丸加鹿茸治之而愈
一小兒盛暑吐瀉米穀不化或用黃連香薷飲類腹
脹作痛手足並冷此脾氣虚而伏隂在内也用五味
異功散加木香治之而愈先君嘗云凡暑令吐瀉手足
𤼵熱作渴飲冷者屬陽症宜清凉之劑若手足並冷作
渴飲湯者屬陰症宜温補之劑故大人屬陰者誤用
寒凉之藥死後手足青黯甚則遍身皆然於此可驗
若吐乳瀉黃傷熱乳也吐乳瀉青傷冷乳也皆當下之
吐瀉昏倦睡不露睛者胃實熱也吐痰涎及綠水者胃
虚冷也
薛按前症若兒自受驚或乳母恚怒致兒吐瀉青色
者宜用異功散加柴胡若母食厚味而乳熱者用東
垣清胃散母飲酒而乳熱者用葛花解酲湯子服一
二匙若飲燒酒而乳熱或子母身赤或昏憒服冷米
醋三五杯多亦無妨兒服一二匙若母停滯生冷而
乳冷者母服養胃湯子服調中丸若母停滯而變熱
乳者母服大安丸子服五味異功散若母鬱怒傷肝
脾而乳熱者用歸脾湯逍遙散若母脾虚血弱而乳
熱者用六君子加芎歸若母氣血虚而乳熱者子母
俱服八珍散若母勞役𤼵熱而乳熱者子母俱服補
中益氣湯若因怒動肝火而乳熱者用五味異功散
加柴胡山梔其吐痰涎及白綠水者肝木乘脾土之
虚寒症也用六君子加柴胡木香大凡吐乳瀉青色
者屬驚法當平肝補脾吐瀉青白色者屬寒法當温
補脾土前諸症若手足指熱者屬實手足指冷者屬
虚此亦驗法也
愚治一小兒每飲食失節或外驚所忤即吐瀉𤼵搐
服鎮驚化痰等藥而愈後𤼵搐益甚飲食不進雖參
术之劑到口即嘔余用白术和土炒黃用米泔煎數
沸不時灌半匙仍嘔次日灌之微嘔再日灌之欲嘔
此後每服二三匙漸加至半杯不嘔乃濃煎服而愈
一小兒停食吐瀉後身熱作渴瀉下紅白或青黑服
黃連丸之類將愈而復熱手足指却冷余謂始為實
熱終為虚寒用補中益氣湯加木香肉果治之而愈
一小兒傷食吐瀉不已瀉色青綠或溏白睡而露睛
手足指冷額黑唇青余謂瀉痢青綠肝勝脾土也或
時溏白脾土虚寒也額黑唇青寒水侮土也悉屬中
氣虚寒用五味異功散加升麻柴胡木香附子一劑
而愈
一小兒傷食嘔吐𤼵熱面赤服消導之劑飲食已消
熱赤未退余以為胃經虚熱用六君子加升麻柴胡
各二分四劑而愈
一小兒目睛緩視大便臭穢乃飲交感時乳所致用
四君子加木香藿香治之而安
一小兒吐酸乳食用四君吳茱黃連木香補脾平肝
而愈後口中有酸水仍用前藥隨愈後唾苦水口中
味苦用龍膽湯清肝火佐以四君子以補脾土乃瘥
一小兒吐黃水或口甘所食之物悉皆甘味用瀉黃
散愈後停乳食服剋伐之藥口甘不食形氣殊弱用
補中益氣湯而愈
初生十日内吐瀉壯熱不乳或乳不消或白色先用白
餅子下之後用益黃散和之
初生下吐因穢惡下咽故也用木瓜散主之凡初生急
須拭淨口中否則啼聲一𤼵穢物嚥下致生諸病
薛按芽兒初生之患多因乳母不慎七情不節厚味
傳兒為病當審其因以調治其母前所用之藥恐臓
腑脆嫩不能勝受治者審之
咳𠻳兼變症治(附喘𠻳治驗)
夫𠻳者肺感微寒之症也八九月間肺氣大旺咳𠻳面
赤痰盛身熱當以葶&KR1047;丸下之若久病不可下也十
一月十二月𠻳者乃傷風𠻳也風從背脊第三椎肺俞
穴而入當以麻黃湯汗之有熱症面赤飲水咽喉不利
者兼用甘桔湯治之若五七月間身熱甚唾粘者以
褊銀丸下之若無熱症而但𠻳者以葶&KR1047;丸主之後用
化痰藥咳而後喘面腫者肺火盛也用瀉白散瀉之
咳而哽氣喉中有聲或𠻳久肺亡津液者皆肺虚也
並用消膠散補之痰盛者先實脾土後用褊銀丸微下
涎退即補肺𠻳而吐青綠水者百祥丸下之𠻳而吐
痰涎乳食者白餅子下之𠻳而咯膿血者甘桔湯主之
𠻳而痰實面赤飲水者褊銀丸下之治初𠻳下之久則
補之更量虚實以意增損
薛按前症或兒自因腠理不密外邪内藴或因乳母
七情厚味鬱熱若風邪外傷者用麻黃湯表散鬱熱
内藴者用葶&KR1047;丸疏導鼻流清涕或頭痛聲重者用
參蘇飲散之更用四君子以固肺氣若心火刑肺用
人參平肺散以清肺金用六味地黃丸以滋腎水若
𠻳而吐青綠水者用六君子加柴胡桔梗平肝補脾
若𠻳而吐痰乳者用六君子加桔梗補土生金若𠻳而
吐膿血者用桔梗湯排膿理肺潔古先生云𠻳而兩
脇痛肝火侮肺也用小柴胡湯𠻳而嘔苦水膽汁溢
上也用黃芩半夏生薑湯𠻳而喉中作梗心火刑金
也用甘桔湯𠻳而下氣小腸失約也用芍藥甘草湯
𠻳而喘急風邪傷肺也用麻黃湯𠻳而嘔長蟲胃氣
虚也用烏梅丸𠻳而痰涎壅盛風傷脾也用升麻湯
𠻳而遺屎大腸氣虚也用赤石脂禹餘糧湯不止猪
苓湯𠻳而腰背痛痛甚則咳涎風邪傷腎也用麻黃
附子細辛湯𠻳而遺尿膀胱氣虚也用茯苓甘草湯
𠻳而腹滿而腫不食脾虚氣逆也用五味異功散丹
溪先生云上半日𠻳者腎中隂火也大抵咳𠻳之症
多因肺氣虚腠理不密外邪所乘若風中於衛則呼
氣不出熱至於榮則吸氣不入風熱相搏血氣稽留
於肺若寸口脉數而虚為肺痿脉數而實為肺疽此
因汗下過度重亡津液所致其麻黃湯乃𤼵汗解表之
劑葶&KR1047;丸乃内疏通利之劑白餅子亦疏利之劑審
有是症方可暫用之苟泛投施治重亡津液必致敗
症
杜氏子五歲仲冬咳𠻳吐痰此風寒傷肺也用麻黃丸
以瀉肺後用阿膠散以實肺如此者三其病愈虚師曰
瀉肝而肝病不退補肺而肺病猶存無能為矣果大喘
而殁
李運使孫八歲咳𠻳胸滿短氣或謂肺經有熱用竹葉
湯牛黃膏各二服三日加喘師曰此肺氣虚而寒邪所
乘用補脾肺之藥而愈蓋竹葉牛黃治心藥也用以治
肺誤矣
張氏孫九歲喘𠻳悶亂飲水不止食不能下或用涼藥
月許無效師曰此涼藥寒胃也以益胃散補脾土以瀉
白散瀉肺金而愈
段齋郎子四歲病𠻳身熱吐痰數日咯血或用甘桔湯
防已丸其涎上攻吐喘不止用褊銀丸一服下之復以
補肺散治之或曰症屬肺虚何以下師曰肺經咯血而
有熱故也况痰實上攻亦使𤼵搐故宜先下其痰隨補
脾肺而愈
愚治一小兒停食服剋伐之藥唾痰腥氣面赤氣喘
此復傷肺氣内亡津液而變肺癰也不信已而果唾
膿用桔梗湯痰膿頓止其喘益甚余謂因脾虚不能
生肺而然也用五味異攻散加杏仁薏苡仁百合治
之而愈後小便澁滯誤服八正散二劑小便愈濇咳
𠻳吐痰面赤盜汗此前藥復損腎氣虚火爍肺而為
患耳余用五味異功散調補脾土用地黃丸滋養腎
水而痊
愚治一小兒感冐咳𠻳𤼵散過度喘促不食痰中有
血用桔梗湯愈後因元氣未復大便似痢或用五苓
散黃連枳實之𩔖痰喘目劄四肢抽搐變慢脾風而
殁
一小兒傷風咳𠻳𤼵熱服解表之劑加喘促出汗余
以為脾肺氣虚欲用補中益氣湯加五味子補之不
信乃服二陳桑杏桔梗枳殼前症益甚又加𤼵搐痰
湧余仍用前藥更加鈎藤鈎而痊
一小兒母有哮病因勞即𤼵兒飲其乳亦𠻳用六君
子加桔梗桑杏治其母子常服數滴而愈大凡乳下
嬰兒有疾必調治其母為善
一小兒傷食𤼵熱抽搐嘔吐氣喘痰𠻳屬脾肺氣虚
而有熱以六君子加炒黑黃連山梔各二分一劑頓
安
一小兒咳𠻳因其母素食膏粱炙煿所致用東垣清
胃散而愈後其母因怒咳𠻳脇痛其子亦然母服小
柴胡湯其子亦愈
一小兒傷風咳𠻳或行表散化痰反加痰盛肚腹膨
脹面色㿠白余謂此因脾肺氣虚而復傷用六君子
加桔梗一劑頓愈三日後仍𠻳鼻流清涕此復傷風
寒而作仍用前藥加桑皮杏仁而愈
一小兒咳𠻳痰涎上湧服清氣化痰藥反五更痰𠻳
余以為脾虚食積為痰也用六君子加神麯山查桔
梗而愈若因痰積而咳𠻳者但健脾消食其痰自化
若用剋滯之劑中氣愈虚其痰愈盛
一小兒喘𠻳胸腹膨脹泄瀉不食此因飲食傷脾而
不能生肺也用六君子湯一劑而愈
一小兒痰涎上湧則咳𠻳面色黃白服清肺之藥不
應服下痰之藥益甚余曰面色痿黃乃脾虚不能化
食而為痰也令節飲食用六君子湯而痊大抵因𠻳
而生痰者當治其肺因痰而致𠻳者當理其脾
薛氏醫案卷五十一
