薛氏醫案卷五十七
明薛已訂
保嬰撮要四
風熱風症
中風之症西北方有之東南氣温腠理疏泄人患之者
皆類中風也况小兒元氣未充皮毛不固易虛易實外
邪乘之則壯熱抽掣氣粗涎涌甚至昏憒口噤即似中
風悞以續命等湯投之多至不救大人且無真中况小
兒乎凡有前症當辨其因若陽明經氣虛風邪所乘筋
脉拘急者為外因足厥隂肝火熾盛筋脉偏急者為内
因脾肺虚弱腠理不密外邪乘入或驚風過服金石之
劑耗損肝血或吐瀉後内亾津液不能養肝致口眼喎
斜者皆肝血不足肝火生風之類中風之類症也
治騐方藥(散見各症)
痙症
發痙之症因傷風汗出悞發汗或濕症汗多所致若項
背強直腰背反張搖頭掣瘲噤口不語發熱腹痛病在
足太陽也若面目赤色無汗惡寒牙關緊急肢體反張
痰涎壅盛昏憒煩渴小便赤澁先譫語而發者名剛痙
當發汗若大便滑泄不語不渴有汗而不惡寒先手足
厥冷而發者名柔痙並以小續命湯加减主之剛痙去
附子用麻黃柔痙用附子去麻黃若壯熱譫語口乾手
足微寒大便滑泄此兼剛柔無汗用葛根湯有汗用桂
枝加葛根湯若痰塞氣盛用南星半夏茯苓以消痰枳
實陳皮紫蘇以順氣更審其熱輕者用敗毒散熱盛者
用小柴胡湯壯熱有汗胸滿口噤咬牙便閉為内熱以
大承氣湯下之後用大柴胡湯解之過三日則難治此
皆治六淫外傷元氣形病俱實之法也若小兒多因驚
駭停食或乳母六淫七情飲食起居失宜所致更當審
之兼治其母大要因驚目直呵欠項強頓悶属肝經實
熱用抑肝散咬牙呵欠手尋衣領属肝經虚熱用地黃
丸若肺金不能平木用異攻散脾不能養肝用六君子
湯水不能生木用地黃丸
治驗
一小兒感冐發熱咳嗽咬牙余以為脾肺氣虚不信
乃用解散之藥果項強口噤汗出不止手足並冷遂
用五味異攻散加柴胡木香治之漸愈但日晡微熱
睡而露睛用補中益氣湯而痊
一小兒因驚發熱誤行表散出汗面白日晡發痙先
兄謂脾肺氣虚而肝膽邪盛以六君子加柴胡升麻
治之乃發於寅卯時此肝邪自旺也用加味逍遥散
一劑其熱頓退又用補中益氣湯六味地黃丸而愈
一小兒患瘰&KR1031;潰而發痙頓悶咬牙寒熱此屬肝經
風熱先用柴胡梔子散一劑寒熱頓止次用四物參
茋白术柴胡漸止又用補中益氣湯加芍藥茯苓而
痊
一小兒頭患瘡潰而發痙或寒熱作渴或手足厥冷
其脉洪大浮緩按之皆微細此元氣虚而邪氣實也
用十全大補湯加柴胡山梔數劑諸症漸退而胍漸
歛又十餘劑而愈
一小兒驚風服抱龍丸保生錠吐涎甚多又汗出發
痙仍欲袪痰余曰此肝脾血虛而内生風耳吐痰不
止脾肺氣虚不能攝涎也汗出發痙脾肺氣虚而亾
陽也用六君子湯加炮薑木香頓愈又用四君子加
歸茋而安
一小兒傷風發熱服解散之藥汗出不止痓症悉具
其脉洪大鼓指按之微細此汗多亾陽脾肺氣虚之
症也用異功散加芎歸黃茋其汗頓止又用補中益
氣湯而痊
一小兒停食腹痛發熱嘔吐服峻厲之劑更吐瀉汗
多手足並冷發痙不止其脈浮洪按之如絲用六君
子湯加升麻炮薑痙痓頓已惟寒熱往来又用四君
升麻柴胡而愈
少參王陽湖孫女年八歲發痙服降火消導之劑其
脉浮洪寒熱如瘧余用四君子加升麻柴胡炮薑鈎
藤鈎及補中益氣湯間服漸愈但脇下作痛去炮薑
加木香肉桂而痊
一小兒因乳母大怒發熱脇痛亦患前症兼汗出作
嘔先用小柴胡湯一劑子母俱服頓愈但日晡潮熱
以異功散加升麻柴胡治之並愈
一小兒因乳母發熱吐瀉一小兒因乳母食厥昏憒
同患前症各治其母而子悉愈
桂枝加乾葛湯治頭疼項背強几几汗出惡風者
桂枝芍藥甘草葛根(四錢)
右每服二錢薑棗水煎
小柴胡湯治身熱惡寒風痙項強直急胸脇滿痛嘔
噦煩渴寒熱往來或身面皆黃小便不利大便秘澁
或驚過不解潮熱不除及差後勞復發熱疼痛如瘧
發作有時(方見肝臟)
加味小柴胡湯(即小柴胡加山梔牡丹皮)
保生錠子治慢驚尚有陽症
全蝎白附子(炮)殭蠶牛膽南星蟬蛻琥
珀辰砂(各一錢)麝香(五分)防風(一錢)
右為末糊搜和捏成錠子金銀箔為衣用薄荷湯磨
服
大柴胡湯治表裏熱大便秘澁胸滿脇痛
柴胡枳實(各二兩二錢)半夏(一兩五錢)赤芍藥(一兩八錢)黃芩
(二兩)大黃(三兩七錢五分)
右生薑紅棗煎不拘時服
小續命湯(方見五硬)
抑肝散(方見肝臟)
地黃丸(方見腎臟)
敗毒散(方見發熱)
六君子湯
五味異功散(二方見内釣)
補中益氣湯(方見虚羸)
加味逍遥散(方見内釣)
柴胡梔子散(方見發熱)
四物湯(方見急驚)
十全大補湯(八珍湯加黃茋肉桂即四君四物二湯合用)
抱龍丸(方見傷寒)
四君子湯(方見内釣)
大承氣湯治剛痙胸滿内實口噤咬牙大熱發渴大
便秘澁
大黃芒硝(各五錢)厚朴(一兩)枳實
葛根湯治太陽病項強几几惡風無汗及惡寒剛痙
葛根(四兩)麻黃(三錢)桂枝(一兩)
右每服二錢水煎
夜啼
夜啼有二曰脾寒曰心熱也夜屬隂隂勝則脾臟之寒
愈盛脾為至隂喜温而惡寒寒則腹中作痛故曲腰而
啼其候面青白手腹俱冷不思乳食是也亦曰胎寒用
鈎藤散若見燈愈啼者心熱也心屬火見燈則煩熱内
生兩陽相摶故仰身而啼其候面赤手腹俱緩口中氣
熱是也用導赤散若面色白黑睛少屬腎氣不足至夜
隂虚而啼也宜用六味丸若兼泄瀉不乳脾腎虚弱也
用六神散若兼吐瀉少食脾胃虚寒也用六君炮木香
大便不化食少腹脹脾氣虚弱也用異功散心血不足
者秘旨安神丸木火相摶者柴胡梔子散肝血不足者
地黃丸大抵此症或因吐瀉内亾津液或禀父腎隂不
足不能滋養肝木或乳母恚怒肝火侮金當用六君子
湯補脾土以生肺金地黃丸壯腎水以滋肝木若乳母
鬱悶而致者用加味歸脾湯乳母暴怒者加味小柴胡
湯乳母心肝熱摶柴胡梔子散仍宜參客忤驚啼覽之
治驗
一小兒發熱夜啼乳食不進昏迷抽搐痰盛口噤此
脾肺氣虚風木所乘痰食積於胸腹也先用大安丸
後用六君釣藤鈎而痊
一小兒三歲面白夜啼小便青而數此肺腎虚弱朝
用補中益氣湯加肉桂一分夕用地黃丸而愈大凡
小兒面色青黑睛少或解顱足熱者出痘多在腎經
預用地黃丸補腎氣多得無恙者
一小兒二歲夜啼面色赤黑睛色淡小便頻赤朝用
補中益氣湯加山藥五味夕用地黃丸而愈
龍齒散治抅哭肚疼驚熱
龍齒蟬脫釣藤鈎羌活茯苓(各等分)
右為末每服一錢水煎服
碧雲散治渾身壯熱夜啼
栢葉(二分)南星殭蠶全蝎鬱金雄黃(各一錢)
右為末每服一字用薄荷湯入蜜調服
六神散治腹痛面色青口中氣冷及四肢俱冷曲腰
而啼或泄瀉不乳
人參山藥白术(各五錢)甘草(炒二錢)茯苓扁豆
(炒各一兩)
右為末每服二錢薑二片棗水煎一方有芍藥當歸
人參各二錢五分甘草桔梗陳皮桂各一錢
愚按前症悉屬脾土虚寒元氣下陷本方更加柴胡
升麻升提元氣而補脾土為善
神綠散
全蝎(去足翅不拘多少)青薄荷(焙乾)
右為末每服五分薄荷湯調下
無擇燈花散治心燥夜啼
燈花(三二顆)
右研細用燈草煎湯調塗口中乳汁送下日三服一
法用燈花塗乳上令兒吮之無燈花用燈草燒灰辰
砂少許亦妙或用燈花七枚鵬砂一字辰砂少許蜜
調塗唇上立安
安神散治夜啼
蟬蛻(四十九枚只用後半叚截去前半叚并去足翅)
右為末分四服用釣藤鈎湯調下
人參黃連散治心經藴熱夜啼
人參(二錢半)黃連(一錢半炒)炙甘草(五分)竹葉(二十片)
右薑水煎服
太乙丹治睡驚夜啼青糞
桔梗(一兩五錢)藿香葉(五錢)川芎(二錢五分)白芷(二錢)白扁豆(五錢)
(炒)
右為末煉蜜丸櫻桃大辰砂麝香為衣每服半丸薄
荷湯磨下糞色青棗湯下夜啼燈心釣藤湯下加白
术茯苓白芍藥尤妙
地黃散治身熱口乾咳𠻳心煩
生地黃(半兩)麥門冬(去心七錢)杏仁(炮去皮尖)欵冬花陳皮
(各三錢)甘草(炙二錢半)
右為末每服二三錢水煎温服
釣藤散(方見慢驚)
導赤散(方見心臟)
地黃丸(方見腎臟)
六君子湯
五味異功散(二方見内釣)
秘旨安神丸(方見發搐即十味安神丸)
柴胡梔子散(方見諸熱症即柴胡清肝散)
加味歸脾湯(方見内釣)
小柴胡湯(方見痙症)
大安丸(即保和丸加白术方見内釣)
補中益氣湯(方見虚羸)
悲哭
悲哭者肺之聲淚者肝之液也若六脉弦緊者先以温
湯漬其身取汗次以凉隔散之類清其内熱此張子和
治法如此若因乳母怒火遺熱於肝肝火炎熾反侮肺
金金木相擊故悲哭有聲者宜用六君柴胡山梔以補
脾清肝用六味丸以壯水生木有因驚風過服袪風燥
血之藥而致者有因吐瀉内亾津液而致者及禀父腎
隂不足不能生肝者治各審之若小兒忽然大呌作聲
者不治此禀腎隂不足虚火炎上故也用六味丸多有
生者仍參覽夜啼客忤驚啼重舌口瘡天釣内釣等症
治騐
一小兒每忽哭白睛多每悲面色赤余謂禀賦腎虚
火妄動而然也用地黃丸半載後雖哭而面色不赤
諸症皆愈
一週歲兒痰嗽哭不已用抱龍丸少止良久亦然余
視其右顋潔白左顋青赤此肺肝二經相擊而作先
用瀉白散袪肺邪次用柴胡梔子散平肝木後用地
黃丸滋腎水而痊
一小兒瘈瘲啼呌額間青黑此驚風肝木乘脾腹中
作痛也先用六君子湯加木香柴胡釣藤鈎啼呌漸
緩更加當歸又二劑而安
一小兒發熱夜啼乳食不進昏迷抽搐痰盛口噤脉
紋如水字此脾肺氣虚風木所乘痰食積於胸腹也
先用大安丸後用六君子加釣藤鈎而痊
凉膈散(方見瘡瘍)
防風通聖散(方見風症)
六君子湯(方見内釣)
六味地黃丸(方見腎臟)
抱龍丸(方見傷寒)
瀉白散(方見肺臟)
柴胡梔子散(方見發熱)
大安丸(即保和丸加白术方見内釣)
胎症
小兒胎症謂胎熱胎寒胎黃胎肥胎弱是也胎熱者初
生旬日之間目閉色赤眼胞腫啼呌驚煩壯熱溺黃此
在胎中受熱及膏粱内藴宜用清胃散之類胎寒者初
生百日内或手足攣屈或口噤不開此在胎母過食生
冷或感寒氣宜用五味異功散之類胎黃者體目俱黃
小便秘澁不乳啼呌或腹膨泄瀉此在胎母過食炙煿
辛辣致生濕熱宜用生地黃湯之類熱盛者瀉黃散之
類胎肥者肌肉禀厚遍身血色彌月後漸瘦五心煩熱
大便不利口吻流涎此受母胃熱所致也乳母服大連
翹飲兒用浴體法以疏通其腠理胎弱者面無精光肌
體瘦薄身無血色大便白水時時哽氣目無精神亦宜
用浴體法
消風散治諸風上攻頭目昏眩項背拘急肢體煩疼
肌肉顫動耳若蟬鳴鼻塞多嚏皮膚頑麻瘙痒癮疹
目澁昏困
白茯苓芎藭羌活荆芥穗防風藿香
葉蟬蛻(微炒)白殭蠶(炒去絲嘴)甘草陳皮(炒)厚朴(去皮)
(薑汁製)
右為末每服五分茶清或薄荷湯調下荆芥湯亦可
生地黃湯治姙娠食酒麵五辛積熱小兒生下遍體
面目皆黃也乳母仍忌酒麵五辛等物
生地黃芍藥川芎當歸(各等分)
右每服五錢水煎産婦服仍滴兒口數滴
大連翹飲(方見噤風撮口)
瀉黃散(方見脾臟)
清胃散
異功散(二方見内釣)
浴體法(方見發搐)
解顱𩕄填𩕄陷
錢仲陽云小兒解顱或久不合者因腎氣有虧腦髓不
足故兒多愁少喜目睛多白而身瘦盖人乏腦髓如木
無根有數歲而成廢人者服錢氏地黃丸更用南星微
炮為末米醋調傳緋帛烘熱貼之其栢子仁散三辛散
封𩕄散俱效夫腎主骨腎氣實則腦髓充而𩕄早合骨
脉盛而齒早生腎氣怯則腦髓虚而𩕄不合此由父母
精血不足宜用地黃丸補之若在乳下當兼補其母更
以軟帛緊束其首使其易合皆虚火上衝當調補脾腎
為善𩕄填𩕄陷亦因所禀腎氣不足及乳哺失宜脾胃
虧損所致夫脾主肌肉氣逆上衝而為填脹元氣下陷
而為𩕄陷也並用補中益氣湯地黃丸及用狗頭骨炙
黃為末以鷄子清調敷𩕄門亦有瀉痢氣血虚脾胃不
能上充者亦用前法若手足並冷前湯加薑桂未應虚
寒甚也急加附子緩則多致不救
治驗
一小兒顱解足軟兩膝漸大不能行履用六味地黃
丸加鹿茸治之三月而起
一小兒十四歲解顱自覺頭大視物昏大畏日羞明
此禀賦腎氣怯弱用六味丸加鹿茸及補中益氣湯
加山藥山茱萸半載愈二載而𩕄合既婚之後仍覺
𩕄門開解足心如炙喜其斷色慾薄滋味日服前藥
二劑三載而愈後入房兩腿痿軟又教以服前丸守
前戒而愈
一小兒年十四歲而近女色發熱吐痰至有室兩目
羞明頭覺脹大仍不斷慾其頭漸大𩕄門忽開用地
黃丸益氣湯之類斷色慾年餘而愈
一小兒年十三歲患前症内熱晡熱形體倦怠食少
作渴用六味丸加鹿茸補之不越月而痊
一小兒吐瀉發熱𩕄陷作渴用七味白术散母子並
服而愈
一小兒久病發熱其𩕄或陷或填手足或温或冷余
用補中益氣湯加蔓荆子炮薑治之而安
一小兒𩕄陷吐瀉手足並冷用白术散加木香炮薑
治之而愈後傷食腹痛手足復冷用六君炮薑治之更
加昏憒口角流涎此脾胃虛寒之甚也急加附子遂愈
一小兒病後其𩕄或陷或填此脾胃虚熱也朝用補
中益氣湯加蔓荆子炮薑木香治之而𩕄平但作瀉
口乾用白术散以生胃氣而愈
栢子仁散治𩕄門不合
防風(一兩五錢)栢子仁(一兩)
右為末乳汁調塗𩕄門十日自合
三辛散治腦角骨大𩕄門不合
細辛桂心(各半兩)乾薑(一錢)
右為末乳汁調塗𩕄上乾時再塗
玉乳丹治解顱
鍾乳粉(如法製)熟地黃(自法製各半兩杵膏)栢子仁(研膏)當歸(各半)
(兩)防風補骨脂(各一錢)
右各另為末入二膏加煉蜜丸黍米大每服一二十
丸煎茴香湯送下加黃茋茯苓亦可
封𩕄散(方見發搐)
地黃丸(方見腎臟)
濟生當歸散(方見黃疸)
目内症
經曰目者五臟六腑之精榮衛魂魄之所常營也神氣
之所常主也又曰諸脉者皆屬於目目得血而能視五
臟六腑精氣皆上注於目而為之精故白睛属肺黑睛
属肝瞳人属腎上下胞属脾兩眥属心而内眥又属膀
胱五臟五色各有所司心主赤赤甚心實熱也用導赤
散赤微者心虛熱也用生犀散肝主青青甚者肝熱也
用瀉青丸淡青者肝虚也用地黃丸脾主黃黃甚者脾
熱也用瀉黃散淡黃者脾虚也用異功散目無睛光及
白睛多黑睛少者肝腎俱不足也用地黃丸加鹿茸晝
視通明夜視㒺見者因禀陽氣衰弱遇夜隂盛則陽愈
衰故不能視也用冲和養胃湯凡赤脉翳物從上而下
者属足太陽經用東垣選奇湯從下而上者属足陽明
經用局方流氣飲蓋翳膜者風熱内藴也邪氣未定謂
之熱翳而浮於外邪氣已定謂之冰翳而沈於内邪氣
旣深謂之陷翳宜升發之退翳之藥佐之若上眼皮下
出黑白翳者属太陽寒水從外至内者属少陽風熱從
下至上綠色者属足陽明及肺腎合病也疳眼者因肝
火濕熱上衝脾氣有虧不能上升清氣故生白翳睫閉
不開眵淚如糊久而膿流遂至損目用益氣聡明湯茯
苓瀉濕湯及四味肥兒丸目閉不開者因乳食失節或
過服寒凉之藥使陽氣下陷不能升舉故目不開用柴
胡復生湯若胃氣虧損眼睫無力而不能開者用補中
益氣湯暴赤腫痛者肝火熾盛也用龍膽瀉肝湯多淚
羞明者肝心積熱也用生犀散亦有肝腎虚熱者用地
黃丸風沿爛眼者膈有積熱也用清胃散時時作痒者
膿潰生蟲也用點藥紫蘇膏眼睫連劄者肝經風熱也
用柴胡清肝散若生下目黃壯熱大小便秘結乳食不
思面赤眼閉者皆由在胎時感母熱毒所致兒服瀉黃
散母服地黃丸若乳母膏粱積熱致兒目黃者令母服
清胃散若肢體面目爪甲皆黃小便如屋塵色者難治
又有痘疹後餘毒未盡上侵於目者属腎肝虚也用滋
隂腎氣丸前症多宜審治其母兼調其兒厥有未盡悉
詳原機啟微集中宜參考之
治驗
一女子年十四因恚怒先月經不行寒熱脇痛後兩
目生翳青綠色從外至内余謂寒熱脇痛足厥隂之
症也翳從外眥起足少陽之症也左關脉弦數按之
而濇肝經風熱兼血滯也遂以加味逍遥散加防風
龍膽草四服而寒熱脇痛頓減用六味丸月餘而翳
消
一小兒十五歲兩目白翳腹膈遍身似疥非疥晡熱
口乾形體骨立此肝疳之症也用六味肥兒丸而痊
後隂莖作痒小便澄白瘡疥益焮狀如大風用大蘆
薈四味肥兒丸諸症漸愈又用大蕪荑湯而痊
一小兒白睛多吐痰發搐先用抑青丸四服而痰搐
止後用地黃丸年許而黑睛多
一小兒白睛多三歲不能行語聲不暢兩足非熱則
冷大便不實朝用補中益氣湯加五味子乾山藥以
補脾肺夕用地黃丸加五味子牛膝鹿茸補肝腎不
三月而瘥
一小兒眼白腿軟兩足熱面似愁容服地黃丸兩月
餘漸健服年餘白睛漸黑出痘無恙
一小兒雀盲眼劄服煮肝丸而目明服四味肥兒丸而
目不劄
一小兒目無光芒視物不了了飲食少思大便不調
服大蕪荑湯九味蘆薈丸而愈後飲食停滯妄用消
導尅伐之劑目症仍作至晩尤甚用人參補胃湯漸
愈又用五味異功散四味肥兒丸而痊
一小兒九歲素有肝火兩目生翳服蘆薈肥兒等丸
隨愈至十四歲後遇用心過度飲食不節即夜視不
明用補中益氣湯人參補胃湯四味肥兒丸而愈
一小兒眼胞微腫咳嗽惡心小便泔白余謂脾疳食
積以五味異功散為主佐以四味肥兒丸而愈後不
節飲食夜視不明余曰此脾胃復傷須補養為主不
信乃服峻厲之劑後變風症竟不起
一小兒因發熱表散出汗眼赤發搐審其母素有肝
火發熱以異功散加柴胡升麻子母並服稍愈又用
加味逍遥散其熱頓退繼用補中益氣湯六味地黃
丸母子尋瘥
一小兒目赤作痛咬牙寒熱余謂肝經風熱用柴胡
飲子一劑而赤痛止又用四物參茋白术柴胡而寒
熱退又用補中益氣湯而飲食加
一小兒眼素白或青患眼赤作痛服降火之劑眼如
血貫脉洪大或浮緩按之皆微細用十全大補湯加
柴胡山梔數劑外症漸退而脉漸斂又數劑而愈
一小兒停食腹痛服巴豆之藥更加目赤作痛寒熱
往來飲食少思手足並冷余用六君升麻炮薑諸症
頓愈惟寒熱未已用四君升麻柴胡而安
一小兒眼赤痛服大黃之藥更加寒熱如瘧余謂脾
胃復傷用四君升麻柴胡炮薑釣藤鈎而寒熱愈又
用補中益氣湯間服而目疾痊
一小兒因乳母恚怒患發熱等症兒患目痛兼作嘔
吐先用小柴胡湯子母俱服頓安但兒晡熱仍嘔以
異功散加升麻柴胡治之瘥
一小兒生下目黃三日面赤黃一小兒旬日内目黃
而漸至遍身此二者胎禀胃熱各用瀉黃散一服皆
愈
一小兒旬日面目青黃此胃熱胎黃也用瀉黃散以
乳調服少許即愈後復身黃吐舌仍用前散而安
一小兒患目黃知其乳母食鬱身黃所致以越鞠丸
治母瀉黃散治子並愈
一小兒面青寒熱形氣瘦弱眼目生翳用九味蘆薈
丸五味異功散目翳漸退乃以四味肥兒丸五味異
功散而肌肉生
一小兒眼每生翳皆因乳母恚怒而作用九味蘆薈
丸柴胡梔子散母子服之並愈
一小兒乳哺失節服藥過劑腹脹少食大便不調兩
眼生花服治眼之藥漸生浮翳余用異功散加當歸
柴胡飲食漸進便利漸調少佐以九味蘆薈丸其眼
漸明乃用人參補胃湯肥兒丸而痊
一小兒未週歲目内有翳余謂此禀母肝火所致詢
其母果素多恚怒見患瘰&KR1349;目疾自乳其子余用地
黃丸治之其母稍愈後彼無此藥其子遂瞽
一小兒十二歲傷寒咳嗽發熱服發散之藥目漸不
明服降火等藥飲食日少目漸生翳余謂中氣虚用
人參補胃湯飲食漸進又用千金補肝丸及薰眼之
法而痊
一女子十二歲目生白翳面黃浮腫口乾便泄用四
味肥兒丸而痊
一小兒目羞明癮澁兩足發熱大便不實食少時咳
仍欲治肝袪風余曰兩足發熱小便不調腎肝虚也
大便不實食少時咳脾肺虚也朝用補中益氣湯夕
用六味地黃丸元氣漸復乃佐以四味肥兒丸又月
餘而瘥
一小兒目痛恪服瀉火治肝之藥反加羞明癮澁睡
中驚悸悲啼此肝經血虚火動傷肺也用五味異功
散加山梔補脾肺清肺金用地黃丸滋腎水生肝血
而安乃兼服四味肥兒丸而瘥
一小兒目青發搐直視呌哭或用牛黃清心丸加咬
牙頓悶小便自遺余謂肝經血氣虚甚也用補中益
氣湯及六味地黃丸而痊
一小兒發搐目劄属肝膽經風熱先用柴胡清肝散
治其肝後用地黃丸補其腎而愈
一小兒目痛兼痒因膏粱積熱仍口渴飲冷便秘先
用瀉青丸疏導肝火更用清胃散煎熟磨生犀角服
之以解食毒又用四味肥兒丸以治肝症而瘥
一小兒目疾久不愈用大蕪荑湯五劑蟾蜍丸數服
又用四味肥兒丸而愈
一小兒十四歲用功勞苦半載後自汗盗汗形體殊
倦朝用補中益氣湯加五味子蔓荆子夕用十全大
補湯尋愈&KR3722;姻後因唾痰頭運恪服清痰理氣之藥
忽目不能開余用地黃丸十全大補湯三月餘而痊
吳江史萬湖之孫自乳兒時患目疾年二十目劄頭
搖用金匱腎氣丸愈而復作兩目生翳用聡明益氣
湯并前丸既愈而復發形體消瘦脉數洪大用補中
益氣湯及前丸而瘥
一小兒因驚眼劄或搐先用加味小柴胡湯加蕪荑
黃連以清肝熱又用地黃丸以滋腎生肝而痊
一小兒兩目連劄或色赤或時拭眉此肝經風熱欲
作肝疳也用四味肥兒丸加龍膽草而瘥
一小兒白睛多吐痰發搐用地黃丸為主佐以抑青
丸而搐止後用世傳方地黃丸而黑睛多
一女子十四歲兩目作痛或發痒或頭運或頭痛或
兩脇作痛或寒熱内熱口渴少食經候不調此肝脾
二經氣血虚而有熱也用補中益氣湯柴胡清肝散
而愈後左&KR2347;上結一核如荳許漸大如栗腐而作痛
此肝經火燥而血病也用加味逍遥月餘腐肉自脫
乃用八珍湯及前藥而愈
一小兒十三歲目久痛漸生青綠翳後赤爛左關脉
弦數用九味蘆薈丸加味逍遥散而愈畢姻後復發
用滋隂腎氣丸為主佐以加味逍遥散而痊
一小兒十五歲因大勞目赤作痛發熱作渴脉洪大
而虚用八珍湯加炒黑山梔一劑諸症頓退又用補
中益氣湯而痊後因夢遺目仍赤痛用六味地黃丸
料加五味子二劑而痛止又三十餘劑而復明
生犀散治心經虛熱
生犀(取末二錢)地骨皮赤芍藥柴胡乾葛(各一兩)
甘草(半兩)
右每服二錢水煎
生熟地黃散治眼初患之時因悞築到蹙肝受驚風
致目腫赤痛痒
生地黃(洗)熟地黃(各一兩)麥門冬(半兩)當歸甘草(炙)
防風枳殼(米泔浸麪炒)赤芍藥杏仁(湯泡去皮尖用麪炒赤色)
(各二錢五分)
右每服一錢黑豆七粒水煎
犀角飲治脾火眼疼
犀角(一兩)射干草龍膽(炒)黃芩(炒各半兩)人參(二兩)茯苓
(二錢五分)甘草(三錢)釣藤鈎(七錢半)
右每服一錢水煎
牛黃丸治肝受驚遂致患目
牛黃白附子肉桂全蝎芎藭石膏(各二)
(錢半)白芷藿香(各半兩)辰砂麝香(各少許)
右各另為末煉蜜丸桐子大每服三丸臨卧薄荷湯
化下乳母亦忌熱物之類
世傳方地黃丸治腎虚目睛多白
鹿茸(半兩)澤瀉茯苓山茱萸熟地黃牡丹
皮牛膝(各一兩)
右為末蜜丸桐子大每服二十丸鹽湯下
羅氏煑肝丸治疳眼翳瘼羞明大人雀目甚效
夜明砂青蛤粉榖精草(各一兩)
右為末每服二錢以猪肝批開攤藥在内麻纏定米
泔水半碗煑肝熟取出湯傾椀内薰眼候湯温分肝
三服嚼喫就用肝湯下一日二服
龍膽飲子治疳眼流膿生翳此濕熱為病
青蛤粉(半兩)炒黃芩(二錢)羌活草龍膽(各二錢)蛇蛻(五分)
麻黃(二錢五分)榖精草(五分)
右為末每服二錢茶清調下
東垣人參補胃湯治勞役飲食不節内障眼痛神效
黃茋根人參(各一兩)炙甘草(八錢)蔓荆子(一錢)白芍藥
(炒)黃栢(各三錢酒拌炒四次)
右每服二三錢水煎稍熱服臨卧三五服
千金治雀盲
地膚子(五兩)决明子(一升)
右為末以米飲和丸每服二三十丸
世傳治雀目
蒼术(四兩米泔浸切片四兩焙)
右為末猪肝二兩批開摻藥在内用麻擊定粟米一
合水一碗砂鍋内煑熟薰眼候温臨卧每服三錢大
效
聖(闕)治雀目不計時月用蒼术一兩為末每服一錢
本事治小兒赤熱腫眼
大黃白礬(各等分)
右為末冷水調作餅子貼眼立效
東垣廣大重明湯治兩臉或兩眥赤爛熱腫痛疼及
眼胞痒極㧓之至破爛赤腫眼楞生瘡痂目多眵淚
隠澁難開
草龍膽防風生甘草根細辛苗葉(各一錢)
右水一碗半煎龍膽至七分入餘藥再煎至半碗熱
洗日五七次洗畢合眼湏臾瘥
東垣助陽和血補氣湯治發後熱壅白睛紅多眵淚
隠澁此過服凉藥而真氣不能通九竅也
防風(七分)黃茋(一錢)蔓荆子(二分)白芷(二分)升麻(七分)甘草(炙)
當歸身(酒洗)柴胡(各五分)
潔古治眼赤暴發腫
防風羌活黃芩(炒)黃連(炒各等分)
右每服一錢水煎服如大便秘加大黃二分痛甚加
川歸地黃各二分煩躁不得卧加梔子仁三分
保命點眼藥除昏退翳截赤定痛
當歸黃連(各二錢)防風(一錢五分)細辛(五分)甘草(一錢)
右水一大碗文武火熬滴水中不散為度入熟蜜少
許點用
千金補肝散治目失明
青羊肝(一具去膜薄切以新瓦炙乾)决明子蓼香(合熬令香)
右為末每服方寸匕日二服久而有驗
本事治太陽寒水陷翳膜遮睛
白蒺蔾防風(各一兩)羌活(一兩半)甘菊(三兩)
右為末每服二錢入鹽少許百沸湯點服
保命羚羊角散治冰翳久不去
羚羊角升麻細辛(各等分)甘草(減半)
右為末一半蜜丸桐子大每服五七十丸一半泔水
煎吞送丸子焮發陷翳亦羚羊角散之類用之在人
消息若隂虚有熱者兼服神仙退雲丸
東垣補陽湯治陽不勝其隂乃隂盛陽虛則九竅不
通今青白翳見於大眥乃足太陽少隂經中鬱遏厥
隂肝經之陽氣不得上通於目故青翳内阻也當於
太陽少隂經中是九泉之下以益肝中陽氣衝天上
行此乃先補其陽後於足太隂標中瀉足厥隂之火
下伏於陽中内經曰隂盛陽虛則當先補其陽後瀉
其隂每日空心服升陽湯臨卧服瀉隂丸須預期調
養體氣和平天氣晴明服之補其陽使上升通於肝
經之末利空竅於目矣
羌活獨活甘草稍當歸身(酒洗焙乾)熟地黃
人參黃茋白术(各一兩)澤瀉橘紅(各半兩)生地
黃(炒)白茯苓知母(炒黃色各三錢)柴胡(二兩)肉桂(一錢)防風
白芍藥(各半兩)
右每服半兩水煎空心服候藥力行盡方可飲食
東垣羌活退翳湯
柴胡甘草黃茋(各三錢)羌活黃連五味子
升麻當歸(各二錢)防風(一錢五分)黃芩黃栢(酒浸)芍藥
草龍膽(酒洗各五錢)石膏(二錢五分)
右分二服水煎入酒少許臨卧熱服忌言語
謙甫五秀重明丸治眼翳膜遮睛隠澁昏花常服清
利頭目
甘菊花(五百箇)木賊(去節五百根)荆芥(五百穗)楮實(五百根)
右為末蜜丸桐子大每服五十丸白湯化下
冲和養胃湯治内障初起視覺微昏空中有黑花神
水變淡綠色次則視岐覩則成二神水變淡白色久
則不覩神水變純白
柴胡(七錢)人參當歸炙草乾生薑升麻
葛根白术羌活(各一兩)防風(五錢)黃耆(一兩半)白茯
苓(三錢)白芍藥(六錢)五味子(二錢)
右每服二錢水煎
滋隂腎氣丸治神水寬大漸散昏如霧露中行漸覩
空中有黑花視物二體久則光不收及内障神水澹
白色者
熟地黃(三兩)歸尾牡丹皮五味子乾山藥
柴胡(各五錢)茯苓澤瀉(各二錢半)生地(酒炒四兩)
右為末蜜丸桐子大辰砂為衣每服十丸空心滚湯
化下
瀉熱黃連湯治内障有眵淚眊矂
黃芩生地黃黃連(並酒洗)柴胡(各一兩)升麻(五錢)龍
膽草(三錢)
右每服一錢水煎午後服
柴胡復生湯治紅赤羞明淚多眵少腦嵿沉重睛珠
痛應太陽眼睫無力常欲垂閉久視則酸疼翳陷下
者
藁本蔓荆子川芎羌活獨活白芷(各二)
(分半)白芍藥(炒)炙草薄荷桔梗(各四分)蒼术茯
苓黃芩(各五分炒)柴胡(六分)五味子(十二粒杵)
右每服二錢水煎食後服
黃連羊肝丸治目中赤脉洪甚眵
黃連(為末)白羯羊肝(一具)
先以羊肝竹刀刮下如糊除去筋膜再擂細入黃連
丸桐子大每服十丸茶清化下
茯苓燥濕湯治小兒易饑而渴腹脹生瘡目痛生翳
不開眵淚如膿俗謂疳毒眼
白术人參甘草(炒)枳殼(麩炒)茯苓蔓荆子
薄荷(各二分)蒼术前胡獨活(各三分)川芎羌活
(各三分半)柴胡(四分)澤瀉(一分半)
右每服二錢水煎
局方菊睛丸治脾腎不足眼花昏暗
甘菊花(四兩)枸杞子蓯蓉(酒浸炒)巴戟(去心各一兩)
右為末蜜丸梧子大每服十丸空心白湯化下
抑青丸(方見驚啼)
加味逍遥散(方見内釣)
大蕪荑(方見疳症)
九味蘆薈丸(方見諸症)
異功散(方見内釣)
小柴胡湯(方見痙症)
柴胡梔子散(方見發熱)
蟾蜍丸(方見諸疳)
耳症
耳者心腎之竅肝膽之經也心腎主内症精血不足肝
膽主外症風熱有餘或聾瞶或虛鳴者禀賦虛也或脹
痛或膿痒者邪氣客也禀賦不足宜用六味地黃丸肝
經風熱宜用柴胡清肝散若因血燥用梔子清肝散未
應佐以六味丸間服九味蘆薈丸若因腎肝疳熱朝用
六味丸夕用蘆薈丸若因食積内熱用四味肥兒丸若
因乳母膏粱積熱而致者宜加味清胃散脾經鬱結而
致者加味歸脾湯肝經怒火而致者加味逍遥散皆令
乳母服之兼與其兒少許不可專於治外不惟閉塞耳
竅抑亦變生他症延留日久遂成終身之聵矣慎之
治驗
一小兒耳内出膿穢不可近連年不愈口渴足熱或
面色微黑余謂腎疳症也用六味地黃丸令母服加
味逍遥散而愈後因别服伐肝之藥耳症復作寒熱
面青小便頻數此肝火血燥也用柴胡梔子散以清
肝六味地黃以滋腎遂痊
一小兒耳内出膿久不愈視其母兩臉青黃属乳母
鬱怒致之也遂朝用加味歸脾湯夕用加味逍遥散
母子皆愈
一小兒十二歲素虚羸耳出膿水或痒或痛至十四
稍加用心即發熱倦怠兩腿乏力八年矣用補中益
氣湯及六味地黃丸稍愈畢姻後朝寒暮熱形氣倦
怠兩足心熱氣喘唾痰仍用前二藥佐以六君子湯
而愈因後不守禁忌惡寒發熱頭運唾痰余謂腎虛
不能攝水而似痰清氣不能上升而頭運陽氣不能
護守肌膚而寒熱遂用補中益氣湯加蔓荆附子一
錢四劑不應遂用人參一兩附子一錢二劑而應乃
用十全大補湯百餘劑而痊又因大勞入房喉瘖痰
湧兩腿不遂用地黃飲子頓愈仍用十全大補湯而
安後又起居失宜朝寒暮熱四肢逆冷氣短痰盛兩
寸脉短用十全大補湯加附子一錢數劑而愈乃去
附子用人參三錢常服始安
一小兒耳中流膿項中結核眼目或劄或赤痛小便
或痒或赤澀皆肝膽經風熱之症也用四味肥兒丸
悉愈
一小兒因乳母恚怒兼經行之後多食炙煿兒遂耳
内作痛出膿余先用加味小柴胡湯次用加味逍遥
散令其母服之子母並愈
一小兒耳出穢水属肝腎不足先用九味蘆薈丸而
痊畢姻後面黃發熱多病又用黃栢知母等藥更胸
膈痞滿飲食少思痰涎上壅又利氣化痰加噫氣下
氣余用六君子補中益氣二湯乾薑木香等味治之
尋愈
田氏紅玉散治小兒聤耳
枯礬麝香乾胭脂(各等分)
右為末研勻先以綿杖子撚膿淨摻入少許
湯氏龍黃散治如前
枯礬龍骨黃丹(各半兩)麝香(一錢)
右製法同前
愚按前二方可以治腑症之輕者若係肝經風熱血
燥等症必依前方論内服合宜之藥外用此以收膿
濕亦無不可若專泥外攻而失内治謬矣
六味地黃丸(方見腎臟)
柴胡清肝散
梔子清肝散(方見熱症)
九味蘆薈丸
四味肥兒丸(方見嘔吐)
加味清胃散(方見内釣)
加味歸脾湯(方見内釣)
加味逍遥湯(方見内釣)
柴胡梔子散
加味小柴胡湯
六君子湯(方見内釣)
四君子湯(方見内釣)
地黃丸(方見腎臟)
七味白术散(方見積滯)
補中益氣湯(方見虚羸)
二陳湯(方見寒吐)
鼻塞鼻䘐
巢氏云鼻乃肺之竅皮毛腠理乃肺之主此因風邪客
於肺而鼻塞不利者宜用消風散或用葱白七莖入油
膩粉少許擂攤絹帛上掌中護温貼𩕄門因驚仆氣散
血無所羈而鼻衂者用異功散加柴胡山梔左臉青而
兼赤者先用柴胡清肝散後用地黃丸右臉赤乃肺大
腸實熱也用瀉白散鼻色赤乃脾胃實熱也用瀉黃散
微赤乃脾經虚熱也用異功散加升麻柴胡色深黃用
濟生犀角地黃湯後用楊氏地黃丸淡白色用六君子
湯頦間色赤用四物湯加山梔赤甚用五淋散小便赤
色用六味丸補中益氣湯唇色白用六君子湯久不愈
用麥門冬飲子若初病元氣未虧乳食如常發熱壯熱
二便秘結作渴飲水卧不露睛者悉属形病俱實當治
邪氣若病久元氣已虧食少發熱口乾飲湯嘔吐泄瀉
肢體畏寒卧而露睛者悉属形病俱虚當補正氣為要
治驗
一小兒咳嗽惡心鼻塞流涕右腮青白此乃脾肺氣
虛而外邪所乘也先用惺惺散咳嗽頓愈但飲食不
思手足指冷用六君子少加升麻一劑而痊
一小兒潮熱鼻衂煩渴便秘氣促咳嗽右腮色赤此
肺與大腸有熱也用柴胡飲子一服諸症頓退後因
驚復作微搐頓悶此肝脾氣血虛也用四君子加芎
歸釣藤鈎而愈
一小兒遍身生疥穵鼻出血因肝脾有熱用四味肥
兒丸而愈後食炙&KR1020;鼻血復出瘡疥復發先用清胃
散二劑又用四味肥兒丸月餘而瘥
一小兒鼻衂滯頥作渴時汗乃胃經實熱也先用瀉
黃散二服而滯頥止又用四味肥兒丸數服而鼻血
愈後鼻不時作痒發渴便血用聖濟犀角地黃湯四
劑母子並服别令兒更服四味肥兒丸月餘而愈
一小兒鼻衂發熱作渴右腮色青余謂肝火乘脾先
用加味逍遥散母子並服熱渴漸止另用五味異功
散少加柴胡升麻與子服之而愈
一小兒鼻衂服止血之劑反見便血右腮色黃或赤
此脾氣虛熱不能統血也用補中益氣湯又用五味
異功散加柴胡升麻而愈
一小兒鼻衂久不愈四肢倦怠飲食少思惡風寒此
脾肺虛也先用五味異功散而鼻血止又用補中益
氣湯而不畏風寒繼用四君少加柴胡升麻而全愈
一小兒鼻衂兩頦赤余謂禀賦腎氣不足虛火上炎
也不信别服清熱凉血之藥病益甚余用地黃丸果
效畢姻後虚症悉至用八珍湯地黃丸料尋愈
一小兒鼻衂作渴喘嗽面赤此心火刑肺金也用人
參平肺散及地黃丸料加五味子麥門冬煎服而痊
楊氏地黃散治勞中有熱肺壅鼻衂
生地黃赤芍藥當歸身川芎(各等分)
右每服二三錢水煎熟入蒲黃少許春夏衂入地黃
汁蒲黃各少許秋冬䘐用車前草汁少許
麥門冬飲子治吐血久不愈者
五味子(十粒)麥門冬(去心)黃茋(各一錢)當歸身人參
生地黃(各五分)
右水煎服
補中益氣湯(方見虚羸)
清胃散(方見内釣)
異功散(二方見内釣即五味異功散)
人參平肺散(方見咳嗽)
柴胡清肝散(方見熱症)
瀉白散(方見肺臟)
瀉黃散(方見脾臟)
犀角地黃湯(即聖濟犀角地黃湯方見便血臟血)
五淋散(方見五淋)
四君子湯(方見内鈎)
八珍湯(即四君四物二湯合服也四君見天鈎四物見急驚)
四物湯(方見急驚)
惺惺散
柴胡飲子(二方見熱症)
四味肥兒丸(方見嘔吐)
加味逍遥散(方見内鈎)
六味地黃丸(方見腎臟)
龜胸龜背
仲陽曰龜胸者肺熱脹滿攻於胸膈或乳母多食酸辛
及兒食宿乳而成當用龜胸丸或松蕊丹百合丹之類
治之龜背者令兒早坐因客風吹脊入於骨髓所致以
龜尿點背間骨節(取龜尿之法當置龜於荷葉上候龜眼四顧急用鏡照之其尿自出)又
法當灸肺俞穴(在第三椎骨下兩傍各開一寸五分)心俞穴(在第五椎骨下兩傍各開)
(一寸五分)膈俞穴(在第七椎骨下兩傍各開一寸五分)用艾如小荳大灸三五
壯此多因小兒元氣未充腠理不密風邪所乘或痰飲
藴結風熱交攻而致法當調補脾肺為主而以清熱消
痰佐之若因乳母膏粱厚味者當以清胃散治其母子
亦服少許
龜胸丸
大黃(一錢煨)天門冬(去心焙)百合杏仁(麩炒)木通枳
殼(麩炒)桑白皮(蜜炙)甜葶藶(炒)朴硝(各半兩)
右為末煉蜜丸芡實大每服一丸温水食後化下
枳殼防風丸
枳殼(麩炒)防風獨活大黃(煨)前胡當歸(酒洗)麻
黃(去節各一錢)
右為末麪糊丸黍米大每服十丸食後米湯下
松蕊丹治龜背
花松枳殼防風獨活(各一兩)麻黃大黃
前胡桂心(各半兩)
右為末蜜丸黍米大每服數丸粥飲下量兒加減(新增)
百合丹治龜胸背
百合(一兩)木通朴硝桑白皮(蜜炙)杏仁(去皮尖炒雙仁不用)
大黃(煨)天門冬(各半兩)
右為末煉蜜丸菉荳大每服十丸食前温酒化服
薛氏醫案卷五十七
