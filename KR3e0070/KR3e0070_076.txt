薛氏醫案卷七十六
明薛已訂
外科精要下
論癰疽用麥飯石膏治效第三十九
李氏云麥飯石膏治發背癰疽神妙惜世罕知有患者
因膿不潰以毒藥罨之其勢益甚毒延咽喉脚膝皆為
不治余用此膏一夕頓潰凡疽得膿其毒始解或有不
潰者須用此膏故錄之俾精擇修合以取十全之功也
愚按前症屬腑屬陽而氣血未損者用前膏敷之固
無不愈然亦有屬臓屬隂而氣血有虧者當審其因
而調治其内可也大凡瘡瘍之作由胃氣不從瘡瘍
之潰由胃氣腐化瘡瘍之斂由胃氣營養余嘗治初
結未成膿者托而散之已成欲作膿者托而腐之膿
成未潰者托而開之膿已潰者托而斂之東垣先生
云胃氣乃生發之源為人身之本丹溪先生亦謂治
瘡當助胃壯氣使根本堅固厥有旨哉(詳見附錄用藥加減之法)
麥飯石膏
白麥飯膏(炭大煆醋淬數次研極細二兩)鹿角(生取帶腦骨者斷之用炭大燒烟盡)
(研極細四兩)
右用米醋調和入砂器煎以竹片不住手攬熬成膏
先以猪蹄湯洗淨以鵝翎拂塗四圍乾則以醋潤之
若腐爛用布帛攤貼之
論癰疽敷神異膏功用第四十
凡疽症先以麥飯石膏塗之俟瘡根漸收却敷神異膏
斂之夫癰疽之發有淺深故收斂之功有遲速斷不可
早用收口之藥恐毒氣未盡後必復發為患匪輕但麥
飯膏難於脩合用神異膏亦效
愚按前症若毒已解而不生肌收斂者元氣虚也用
六君子湯壯其脾胃則肌肉自生設有餘毒亦能自
解(詳見附錄用藥關鍵)
神異膏
露蜂房(蜂兒多者一兩)玄參(五錢)蛇蛻(鹽水洗一兩)黃丹(水飛砂五兩)
麻油(一斤)杏仁(一兩)亂髮(男子者如雞子大)
右先將麻油入砂器煎髮熔盡下杏仁更煎黑入蜂
房蛇蛻仍煎黑濾去入黃丹急攪試軟硬得中即成
膏矣其丹不必拘定前數凡膏藥用日久必老硬煎
時預取嫩膏少許如硬量和之
愚按神異膏乃解毒生肌之良劑若毒既解而肌不
生當治其内不可泥為有餘之症率用攻伐以致毒
在内者不能發散在外者不能收斂其為禍不淺夫
有餘者熱毒也虚火也不足者隂虚也營氣也瘡毒
特其形耳
家藏神驗血竭膏
當歸(酒洗)白芷大黃(生用)黃連黃蘖木鼈子(去殼)
皂角露蜂房杏仁(各一兩)乳香没藥血竭
(各三兩)亂髮(男子者一兩)麻油黃丹(水飛細者炒晒)
右除乳没血竭餘入油煎焦去查入髮熔化下丹將
柳枝不住手攪候軟硬得中入乳香等攪勻即成膏
矣
愚按血竭膏取其以毒攻毒也若瘀惡已去毒氣既
消宜用神效當歸膏以其生肌續筋也
厭熱神白膏
大黃白蘞黃栢(生用)南星赤小荳黑蛤粉
(各一兩)
右為末用芭蕉汁調塗如乾仍以汁潤之
愚按神白膏藥味多寒而南星之性辛温佐之有效
加草烏尤妙
牡蠣地黃膏
大黃(一兩為末)牡蠣(用鹽泥封固煅赤出大毒研細二兩)生地黃(水浸)
右研生地黃汁調塗患處如乾更用汁潤之
愚按前膏苦寒醎寒之劑症屬純陽用之殊效然此
症亦有屬純隂者亦有屬半隂半陽者(治法見附錄用藥關鍵)
李氏云疽疾既成先服取毒之藥外敷麥飯石膏五七
日後病漸減合用川烏二烏丸以活血氣生肌肉排宿
膿祛風邪後服内補十宣散
川烏丸治發背活經絡
木鼈子(去殼)當歸赤芍藥大川烏(去皮尖)蘇木
獨活羌活(各一兩)没藥(另研)五靈脂(去砂微炒)穿山甲(蛤粉)
(炒各一兩)
右各另為末酒糊丸桐子大每服三十丸温酒下
二烏丸治發背托裡定痛祛風涼血
薄荷葉羌活(各三兩)川芎玄參地榆麻黃
(去根節)蔓荆子旋覆花荆芥蕙防風天麻
白芷白殭蠶(直者去絲足嘴炒用)牛蒡子(炒)甘菊花(各二)
(兩)大川烏(去皮尖炮)何首烏(不見鐡器)粉草(炙各四兩)蟬蛻(洗去)
(土足半兩)
右為末煉蜜丸彈子大每服一丸細嚼茶酒任下
愚按前二丸用之對症固善然病有多端而所因不
同恐不可槩施也治者審之
論癰疽口緊小硬論第四十一
李氏云大抵疽口緊小而硬者蓋因風毒所勝合用蚣
蝎散摻瘡口以神異膏貼之
蚣蝎散
赤足蜈蚣(一條去頭足)全蝎(三箇去足生用)
右為末用猪蹄湯淨洗搽之
愚按前症乃風寒滯於瘡口而未傳於内也凡傷損
之症尤多此患經云風症善行數變入臓甚速死生
在乎反掌當急分表裡虚實而治之其邪在表者善
伸數欠筋脉拘急惡寒惕搦脉浮而弦宜羌活防風
湯和解之傳於裡者舌強口噤項背反張筋惕搐搦
痰涎壅盛胸腹滿悶或便溺閉赤時或汗出脉洪數
而弦宜大芎黃湯䟽導之其汗初出者由風熱鬱於
裡亦宜大芎黃湯之類下之若熱既退臓腑已和而
汗仍出者表虚也宜白术防風湯以實其表然解散
和解疏導三法此治暴患之症氣血未損者若膿瘀
内焮而見前症者宜針之急投十全大補或口噤遺
尿乃氣血虚極亦用十全大補加炮附子大抵此症
若因膿血去多宜以補中益氣加羌活主之或人素
多痰因傷損而見風症宜二陳白术芎歸梔子芩連
氣虚加四君血虚加四物血氣俱虚内熱甚而生風
者宜四物參术柴芩梔子若因怒傷而見前症宜小
柴胡湯倍加川芎山梔天麻釣藤鈎若患破傷風至
三五年忽然復發或跌撲而患者皆氣虚有痰所致
也用二陳參术芎歸主之(治驗見正體部)
論癰疽喉舌生瘡如菌第四十二
李氏云癰疽不服内托散或失宣内毒致咽喉口舌生
瘡甚則生紅黑菌害人甚速當用琥珀犀角膏治之向
有患此症者諸法不效余用此藥一日而安
愚按前症多因酒色過度虧損腎水虚火上炎或五
疳元氣消爍虚火上攻而致治當滋其化源最忌黃
栢知母之類恐復傷胃氣也
附治驗
大尹王汝鄰兩足發熱吐痰如湧左尺數而無力余
謂足三隂虚彼反服四物二陳黃栢知母之類喉舌
作痛又服清熱敗毒之劑其舌如赤桃脉洪數而無
力此脾肺復傷腎經虧甚虚火上炎水泛而為痰也
當滋化源以生腎水遂用補中益氣湯六味地黃丸
而愈
二守韓宗器不慎起居舌脹如菌痰湧便秘服芩連
二陳之類脉浮而數欲針出血余謂此足三隂虧損
之症且有形而不痛者陽之類也法當峻補其隂母
損其血况虚浮之脉乎遂朝補脾肺夕滋腎肝而愈
後因大勞面目俱赤遍身搔痒時已仲冬余曰大熱
而甚寒之不寒是無水也乃用制火壯水之劑而愈
搖城金允文舌脹吐痰反服降火化痰針刺出血便
秘痰甚余診之左尺關洪數右寸關弦數用滋腎水
生肝血益脾胃之劑諸症少愈因近火頓面赤身痒
六脉弦數余謂此水竭火升之象難免于春二月矣
於次年清明日果卒
琥珀犀角膏
真琥珀(研)犀角(鎊各一錢)辰砂(研極細)茯神(去皮心各二錢)片腦
(研一字)人參(三錢)酸棗仁(去皮炒二錢)
右為末煉蜜丸彈子大每服一丸麥門冬煎湯化下
愚按前方雖有人參茯神酸棗仁安神補氣但琥珀
等四品氣味辛散恐虧損真氣須審症而用之可也
李氏云癰疽之症不服托裏之藥熱毒内攻喉舌生瘡
甚至黑爛當服犀角散以解其毒
犀角屑玄參升麻黃茋赤芍藥麥門
冬(去心)生粉草當歸(各一兩)大黃(微炒三兩)
右為粗末每服三錢水煎
愚按前方破血降火内疏之劑也若其脉沉實大便
秘結發熱作渴喜飲冷者屬熱蓄於内方可用之若
其脉虚浮大便不結發熱作渴畏飲冷者乃屬血虚
於外可用當歸補血湯若尺脉洪數而無力發熱作
渴小便頻數者屬腎水不足虚火上炎宜用加減八
味丸蓋此症多因腎水虧損虚火上炎故也
論癰疽膿成用替針丸第四十三
曾氏曰癰疽膿熟塗以替針丸瘡口自開古人云癰疽
能殺人若針藥得其宜則生失其宜則死可不慎哉
愚按瘡瘍之症若毒氣已結腫赤熾盛中央肉死黯
黑者内用托裏健脾之劑外用烏金膏塗之則黯處
漸低赤處漸起至六七日間赤黯之界自有裂紋如
刀劃狀其黯漸潰若用鈹針利剪徐去猶好須使不
知疼痛不見鮮血為善若膿未流利宜用針於紋中
引之若膿水已出腫痛仍作乃内筋間隔亦用針引
之若元氣虚弱誤服尅伐之劑患處不痛或肉死不
潰者急温補脾胃亦有復生矣後須純補脾胃庶能
收斂若妄用針刀去肉出血使陽隨隂散是速其危
也若膿潰而煩痛未痊脉洪滑粗散者真氣虚而邪
氣實也為難治脉微濇遲緩者邪氣虚而真氣將復
也為易治
論癰疽割傷第四十四
李氏云癰疽有悞搽毒藥或針刀開割瘡口不合不可
用澁斂之藥宜用猪蹄湯兆艾湯間洗傳貼神異膏及
服内補十宣散内托黃茋丸
愚按經云脾主肌肉脾健則肉自生然其熱熾甚宜
用前藥以消其毒毒將盡宜用四物湯以養脾(詳見附錄)
(用藥關鍵)
内托黃茋丸
治針砭所傷惡寒發熱膿水不止肌肉不生瘡口不
斂
黃茋(八兩)當歸(洗焙三兩)肉桂(去外皮)木香乳香(另研)沉香
(各一兩)菉荳末(四兩)
右為末用薑汁荳末糊丸熟水下
愚按前症若肌肉傷而瘡口不斂用六君子湯以補
脾胃若氣虚惡寒而瘡口不斂用補中益氣湯以補
脾肺若血虚發熱而瘡口不斂用四物參术以滋肝
脾若膿多而瘡口不斂用八珍湯或十全大補湯以
養血氣經云脾主肌肉如前藥未應但用四君歸茋
以補脾胃更不應乃屬命門火衰急用八味丸以壯
火生土若脉數發渴者難治以真氣虚而邪氣實也
論癰疽寒熱多汗用藥第四十五
李氏云近有數人病背疽或先寒後熱先熱後寒或連
日或間日必嘔痰大汗而止皆用柴胡恒山不應余謂
此因脾氣不正復感寒邪痰盛而作遂先用不換金正
氣散次用排膿内補散木香湯三日即愈
愚按前症若外邪既去而仍作宜用六君子湯以補
脾胃大凡胃氣虚而作嘔者必喜温熱毒内攻而作
嘔者必喜寒治當辨之(詳見附錄用藥關鍵)
家傳不換金正氣散治感冒風寒或傷生冷或瘴瘧或
疫癘
蒼术(米泔浸炒四兩)厚朴(薑汁拌炒四兩)粉甘草(炙二兩)橘紅(焙三兩)
藿香葉(二兩)半夏(薑製二兩)木香(濕紙裹煨)人參白茯苓(各一)
(兩)
右每服五錢薑棗水煎
論癰疽食毒物發熱第四十六
李氏論云凡癰不可食牛羊雞鵝鰕魚酒麵&KR1020;炙之物
犯之必發熱宜服梔子黃茋湯大凡臓腑已利瘡毒已
潰氣血既虚最當調護若發熱而服涼藥無不致禍
梔子黃茋湯
漏蘆連翹山梔子(炒)防風苦參(炒)人參
犀角(鎊)甘草(炒)白茯苓石葦(如無桑皮代之各三錢半)
右每服五錢水煎
愚按前症若飲食傷脾胃而發熱用六君神麯山查
若隂血不足而發熱用四物參术黃茋若膿血出多
而發熱用十全大補湯東垣先生云胃為五臓之根
本胃氣一傷諸臓皆虚七惡蜂起可不慎哉
論癰疽作渴當調補精氣第四十七
伍氏云癰疽發熱大渴毒氣熾盛急用神仙追毒丸驅
下惡毒次以清膻湯萬金散五香連翹湯六味車鰲散
千金漏蘆湯選用之渴不止用秘傳金粉散人參黃茋
散内補散之類以補津液生血氣其渴自止
愚按前症若脉沉實大便秘結宜用前藥驅逐積毒
若發熱作渴飲食如故大便如常屬胃經實熱用竹
葉石膏湯以清胃熱生津液若發熱作渴飲食少思
大便不實屬胃經虚熱用竹葉黃茋湯以補胃氣生
津液若發熱惡寒若發熱晡熱口乾作渴屬氣血不
足用八珍麥門五味以補肝脾生精血(餘見附錄用藥關鍵)
論癰疽將安發熱作渴第四十八
李氏云凡疽愈後忽發渴而不救者十有八九或先渴
而患疽者尤為難治急用加減八味丸可免前患若能
久服永不作渴亦無疽症且氣血皆壯真神劑也
愚按前症屬腎水枯涸虚火上炎口乾作渴飲水無
度或口黃作裂小便頻數或痰氣上壅煩躁不寧或
二三年先作渴飲水或口舌生瘡兩足發熱痰氣上
壅或瘡愈三四年而口乾作渴小便頻數急用前藥
多有復生者能逆知其因預服前丸可免此患若兼
手足厥冷真陽虚也宜服八味丸大凡瘡後審其腎
水不足用加減八味丸中氣虚弱用補中益氣湯氣
血虚弱用十全大補湯陽氣虚寒加薑桂如不應用
八味丸
加減八味丸
地黃(酒拌九蒸九晒八兩杵膏)乾山藥山茱萸(去核)五味子(炒各)
(四兩)肉桂(一兩)牡丹皮白茯苓(各三兩)澤瀉(切片蒸五次焙三兩)
右各另為末入地黃膏加煉蜜丸桐子大每服七八
十丸五更初未言語前白湯下
李氏云一貴人病疽未安而渴日飲水數升余用前方
諸醫云此藥若能止渴我輩當不復業醫矣仍用木瓜
烏梅等味渴愈甚用前方三日渴止久服氣血益壯飲
食加倍
愚按前方非特可治前症夫人之生以腎為主凡病
多由腎虚而致此方乃天一生水之劑最宜用之
忍冬丸治渴疾既愈預防發疽先將忍冬草入瓶内後
入無灰酒微火煨一宿取出晒乾少加甘草俱為末
又以所浸餘酒調糊丸桐子大每服六七十丸温酒
下又能治五痔諸癭
黃茋六一散常服終身可免癰疽實治渴補虚之劑也
綿黃茋(六兩用淡鹽水潤飯上蒸)粉草(一兩半生半炙)
右為末每服二錢侵晨日午白湯調下不應作大劑
水煎服古人號黃茋為羊肉可見其能補也
愚按忍冬丸解熱毒消渴之藥也六一湯補氣虚作
渴之藥用之無有不驗
論癰疽口乾作渴症不同第四十九
李氏云癰疽已安之後或未安之際口舌燥黃如雞内
金者乃腎水枯竭心火上炎此症最惡古人云玉華池
竭七朝亡若誤投以丹藥禍在反掌急用加減八味丸
桑枝煎五味子湯以滋補之
愚按前症若不慎房事虧損真隂而虚火上炎亦多
患此若發熱作渴或口舌生瘡或小便頻數或莖中
作痛亦宜用前藥(詳見附錄用藥關鍵)
桑枝方大治口渴取嫩桑枝細切一升炒以水三升煎
一升日服五七劑更多尤妙枹朴子云療風痺乾燥
臂痛脚氣四肢拘攣上氣眩暈久服補肺消食利小
便輕身聰明令人光澤其功不能盡述
愚按桑枝補血氣生津液輕身明目補肺腎之良劑
也
五味子湯治腎水枯涸口燥舌乾
五味子(一兩)黃茋(炒三兩)人參(二兩)麥門冬(一兩)粉草(炙五錢)
右每服五錢水煎日夜服五七劑
愚按前藥乃六一散生脉散之復方滋化源之良劑
若腎水既涸虚火上炎而口燥作渴者須佐以加減
八味丸(詳見附錄用藥關鍵)
論癰疽發熱屬腎虚第五十
李氏曰一發背之熱未有不自腎虚而得之者必須五
更服加減八味丸
愚按前論誠為啓發後人垂惠永久蓋發背腦疽皆
由腎經濕熱虚火上炎中傳惡症若非加減八味丸
滋腎水以制心火補中益氣以生化源欲望其生難
矣啓玄子云大寒而甚熱之不熱是無火也當助其
心大熱而甚寒之不寒是無水也當益其腎夫寒之
不寒責其無水熱之不熱責其無火熱之不久責心
之虚寒之不久責水之少竊謂無火者當用八味丸
以益其心無水者當用六味丸以滋其腎(治驗見前四十二論)
論癰疽將安當補氣血第五十一
李氏云疽疾將安每日當服十全大補湯以補氣血宜
與排膿内補十宣散相間服
愚按前云潰瘍屬氣血俱虚固在所當補若患腫瘍
而氣血虚弱者尤宜預補否則雖潰而不斂矣凡大
病之後氣血未復多致再發若不調補必變為他症
而危或誤以為瘡毒復發反行攻伐速其不起深可
為戒也(詳見附錄用藥關鍵)
論癰疽服藥捷徑第五十二
李氏云凡患瘡疽而腎脉虚者急服補藥尚恐有誤如
鹿茸附子之藥是猶抱薪救火反益其勢而平補之藥
亦難奏功有一貴人苦疽諸藥無效愚謂服山藥丸於
五更初物欲未接之際腎門未開之時如法服三日脉
症平復若腎經沉寒痼冷鹿茸附子之藥斯可用矣
愚按前方誠有回生之功治法見前論
加味十全湯治癰疽潰後補氣血進飲食
黃茋(鹽水炒)熟地黃(自製)當歸身(酒洗)人參茯苓(各一錢)
川芎(七分)粉草(五分)桂心(三分)橘紅(一錢)白芍藥(一錢)烏藥(五分)
白术(炒一錢五分)五味子(五分)
右水煎服
愚按前方若腫瘍潰瘍氣血虚弱者用之有效更審
經絡時令尤善
人參内補散
芍藥(炒)黃芩(炒)茯苓(各一兩)粉草(炙一兩半)桂心人參
(各一兩)麥門冬當歸(酒浸炒)熟地黃(自製)木香(各二兩)
右每服五錢薑棗水煎
愚按前方若氣血虚弱固宜用之但黃茋瀉肺麥門
寒中木香行氣須有是病而後用是藥可也
神效托裡散治一切癰疽發背腸癰
黃茋(鹽水炙)忍冬葉當歸(各五錢)粉草(二錢)
右酒煎服查敷患處
愚按前方乃托裡消毒之良劑也若欲發表攻裏各
有主方
排膿内補十宣散(一名十竒散一名内補散)治瘡瘍未成速散已成
速潰膿毒自去其效如神
人參當歸粉甘草(炒)川芎黃茋(鹽水炒各二兩)防
風(去义)厚朴(薑製)桔梗(焙各一兩)香白芷(五錢)官桂(三錢)
右為末每服三錢無灰酒下日夜數服愈後再服以
杜後患木香湯亦可
愚按前症若陽氣虚弱風寒鬱滯而不能潰散宜用
此方若熱毒壅結而不能潰散宜用托裡消毒散若
氣血虚弱而不能潰散宜用參茋托裡散
調節飲食當平胃氣論第五十三
論曰素問云形不足者温之以氣精不足者補之以味
大凡瘡疽當調脾胃蓋脾為倉廪之官胃為水穀之海
主養四旁須進飲食以生氣血宜用茯苓開胃散人參
内補散内補十宣散
人參順氣散治滯氣健脾胃進飲食
烏藥(一兩五錢)白茯苓真蘇子(微炒)人參(各一兩)青皮
粉草(炙各半兩)白术(麩炒)白芷(各一兩)
右為末每服三錢薑棗水煎服
愚按前方因脾肺腎氣盛壅遏宜用此以疏泄之若
氣虚壅滯必用益氣養榮湯以調補之今之患者多
因氣血受傷當隨症而施之
茯苓開胃散治胃氣不開飲食不進
白茯苓(一兩)粉草(炙五錢)枳殼(麩炒黃三錢)
右為末每服一錢鹽湯調下
愚按前症若胃氣鬱滯宜用前方若胃氣虚弱用四
君子湯若胃氣下陷用補中益氣湯若脾氣虚弱用
六君子湯若脾氣鬱結用歸脾湯
李氏曰胃氣弱不進飲食合服嘉禾散每五兩加人參
丁香沉香白豆䓻各二錢有一貴人苦疽用藥失序脾
虚不食余欲用嘉禾散或云内有丁沉香乃别服藥不
效仍用前散飲食頓進
愚按前症詳見附錄用藥關鍵
論癰疽成漏脉例第五十四
經云陷脉為漏留連肉腠蓋脉得寒則下陷凝滯肌肉
故曰留連肉腠是為冷漏須用陷脉散桂附丸温補之
愚按瘡瘍為漏皆因元氣不足營氣不從逆於肉裡
或寒氣相摶稽留血脉腐潰既久陽氣虚寒外邪乘
虚下陷即成是患若治其初患當内用參茋歸术温
補脾胃外用桑枝葱熨接陽氣使自消散若久而不
能成膿亦用前二法補助以速之若膿既成而不潰
用艾於當頭灸數炷以出之却服十全大補湯患者
又當慎起居節飲食庶幾收斂若用冷針開刺久而
内出青膿外色黑黯或誤用生肌散速其收斂反助
其邪必成敗症
陷脉散治漏瘡治遠年癭瘤驚惕卧寢不安肢體掣
痛
乾薑(炮)琥珀(叧研)附子(炮去皮臍)大黃(煨各一兩)丹參(三兩)石硫
黃(另研)白石英(叧研)鍾乳粉(另研)烏賊魚骨(研各半兩)
右為末用猪脂和傅死肉不消者加朴硝(三兩)
神效桂附丸治陽氣虚冷漏諸瘡
桂心附子(炮米醋浸碎三五次去臍火乾)厚朴(薑製)粉草(炙)白术
(炒各一兩)木香(一錢)乳香(叧研二錢)
右為末煉蜜丸桐子大每服二三十丸空心米湯下
神效瓜蔞散治乳癰瘰&KR1031;與立效散間服
黃瓜蔞(子多者一箇杵)當歸尾(五錢)没藥(一錢另研)甘草節(半兩)
右用酒三碗煎一碗分三次服未成即消已成即潰
愚按前方乃總治瘡瘍之良劑若治乳癰當審其因
蓋乳房屬陽明胃經乳頭屬厥隂肝經若怒動肝火
陽明血熱宜疎肝清熱焮痛寒熱宜發表散邪腫焮
痛甚宜清肝消毒并隔蒜灸不作膿或膿不潰托裡
為主不收斂或膿清稀補脾胃為主膿出反痛或發
熱作痛補氣血為主腫焮作痛或晡熱内熱補血為
主飲食少思或作嘔吐補胃為主飲食難化或作泄
瀉補脾為主勞碌腫痛補氣血為主怒氣腫痛養肝
血為主若為兒口所吹而發腫焮痛須吮通探散否
則成癰矣亦治以前法若婦人經一二載潰者名曰
乳岩不治(詳見校註婦人良方外科樞要)
立效散治癰疽瘰&KR1031;
皂角刺(半斤細剉炒赤)粉草(二兩)乳香(另研)没藥(另研各一兩)瓜蔞
(五箇連皮細研)
右為末每服一兩好酒煎服
愚按前方治癰疽瘰&KR1031;解毒止痛通用之良劑也若
瘰&KR1031;寒熱焮痛腫赤乃肝經氣病當清肝火以養肝
血若寒熱既止而核不消乃肝經之血亦病也當養
肝血以清肝火若初如荳粒着於筋肉色不變内熱
口乾精神倦怠久不消潰乃肝脾虧損當健脾土培
肝木外臺秘要云肝腎虚熱則生&KR1031;矣病機云瘰&KR1031;
不係膏粱丹毒因虚勞氣鬱所致補形氣調經脉其
瘡自消若誤下之必先犯病禁經禁矣(詳見校正婦人良方外科)
(樞要)
生肌散治瘡口氣滯鬱熱肌肉不生而不收斂者
木香檳榔黃連(各等分)
右為末敷患處
愚按前症若餘毒滯於瘡口而不生肌收斂者宜用
烏金膏以腐化之若寒邪藴於瘡口而不生肌收斂
者宜用豆鼓餅以温散之若因氣虚血弱不能運於
瘡口而不生肌收斂者宜用補中益氣湯以培養之
獨聖散凡瘡瘍皆因氣滯血凝宜服香劑蓋香能行氣
通血也如瘡初作便以此藥入茶飲之
香附子(薑汁淹一宿焙乾研碎)
右無時以白湯調服二錢潰後以局方小烏沉湯加
甘草少許仍服尤妙
愚按前方氣味辛散宜施於形體充實氣鬱血凝者
若血虚氣弱隂虚發熱者又當隨症制宜不可以例
施也
梅花飲子初服防毒内攻
忍冬藤(四兩)括蔞根甘葛根川芎烏梅綿
黃茋(炒)甘草蘇木(各一兩)
右作四劑水酒煎服
愚按前方乃解消熱毒之劑若邪氣盛而真氣虚者
又當補托其内
替針丸治膿成不潰出者
白丁香䃃砂(另研)真没藥(另研)乳香糯米(闕用礦先)
(灰拳大闕中良磁碗内量入井水待熱氣將息以闕灰久候米如水晶狀取出用闕)
(如米末就再用灰製)
右另為末各一匙入糯米和勻收貯用時飯丸麥粒
大每用一粒水濕粘瘡頭其膿自出
愚按瘡瘍之症若氣血壯實膿成不潰者宜用此方
以洩其毒則肌肉易生瘡口易斂若氣血虧損須用
甘温之劑以培根本否則不惟膿不潰出且難收斂
若附骨疽及緊要之地當及時針砭為善
綠雲散治五毒發瘡於背腦或手足
鳳尾草(形如鳳尾葉背有金星炙乾一兩)粉甘草(一錢)
右用酒一碗煎三五沸入冷酒一碗飲之以醉為度
立效
愚按前方治金石發疽果有神效設當䟽通發散宜
分表裡若飲排膿生肌必須補托
宣毒散消瘡毒收赤暈
小米(一合)赤小荳南星草烏(各一兩)露蜂房(三兩炒焦)
白礬(半兩)
右為末用淡醋調敷四畔乾則頻用醋潤之
愚按前方解毒行經濟毒散血治外之法也
托裡散未成則易消已成則易潰既潰則生肌
黃瓜蔞(一箇)忍冬草乳香(各一兩)蘇木(半兩)没藥(三錢)甘
草(二錢)
右每服用酒三碗煎二碗空心日午臨睡分三服查
為細末酒糊丸彈子大硃砂為衣細嚼當歸酒下治
打撲傷損尤妙
愚按前方若無汗下二症宜調和榮衞者殊有良驗
若血氣虚弱不能腐潰生肌者還當補托其内
清涼膏治一切瘡瘍膿去後用之
當歸(二兩)白芷白芨木鱉子(去殼)黃栢白蘞(去皮)
乳香白膠(各半兩)黃丹(净五兩)麻油(十二兩)
右入油煎黑去查入黃丹以槐柳枝不住順攪再煎
成膏下乳香等藥
碧油膏止痛排膿灸後用此
桃枝柳枝桑枝槐枝乳香(另研)血竭(各五錢研)
黃丹(淨四兩)
右用蔴油十兩煎焦去查入丹再煎成膏入乳香血
竭
愚按前二方藥味平易可用之
神效酒煎散治一切瘡瘍其效如神
人參没藥(另研)當歸尾(各一兩)甘草括蔞(一箇半生半炒)
右以酒三碗煎二碗作四服查焙乾加當歸末一兩
酒糊丸桐子大每服五十丸用浸藥酒下善消毒活
血
愚按前症若膿既去而不生肌者當審其因而補之
治癰疽未成用吳茱萸炒為末雞子清調搽神效
愚按前症若氣滯壅腫用此方疏通隧道以散之若
氣虚壅腫當托裹補接以消之
洪丞相方用蜞針法第五十五
治癰疽初作先以筆管一箇入螞蜞一條以管口對瘡
頭使蜞吮瘡膿血其毒即散如瘡大須換三四條若吮
正穴蜞必死矣累試累效若血不止以藕節上泥塗之
若瘡頭未明以井邊泥塗上先乾處即是
愚按癰疽既成毒血凝聚于外可用此法吮去固善
但能治其末耳又當審其邪在表裡併元氣虚實而
藥之斯内外合一而為萬全也
癰疽經驗雜方
經驗方治金石發癰
黑鉛(一斤)甘草(三兩)
右用酒一斗置磁器内先以甘草置在一邊另將鉛
熔投酒一邊取鉛再熔仍投九度取酒飲醉寢即愈
愚按前方治金石發疽之良法也氣血虧損者仍當
補托可也
肘後方治發背欲死取冬瓜切去一頭合瘡上瓜爛仍
切復合之瓜未盡用而瘡已安仍用膏藥貼之
愚按此方若焮腫痛甚其邪在表者最宜用此法宣
熱拔毒以通其滯若腫痛發渴大便秘結其邪在裡
者須佐以内疏黃連湯通利臓腑以泄其毒在經絡
者當佐以托裡榮衞湯以調氣血斯善
張文仲治耳下石癰不作膿用商陸根杵爛頻搽之
愚按商陸破氣軟堅果係石癰宜用此方治之若怒
動肝火而腫硬或發寒發熱宜用柴胡清肝散加釣
藤山梔以養血氣清肝火肉色不變晡熱内熱宜用
逍遥散加龍膽草以養肝血清肝火若肝火血燥筋
攣或如貫珠宜用柴芍參苓散加釣藤以養血氣佐
以六味丸以生腎水若時消時作此脾肺之氣滯而
痰結也須用歸脾六君二湯以和之若前藥不應當
佐以海藻丸以散堅經云形傷則痛氣傷則腫不可
輕用行氣破血之劑(已上治症見外科樞要)
治癰疽癤用生鹿角尖於砂石器内同米醋磨膿塗患
處四圍塗一二日内消
愚按前方内消之法如未應須審其邪在表裡人之
虚實而治之不可治外而忘内也
治癰疽用生甘草為末酒調二錢服連進數服自消
愚按前方乃清熱消毒之劑若因膏粱積熱金石蓄
毒血氣壅滯者最宜用如脾胃虚弱血氣痞滯者不
宜槩用恐反寒胃氣故也
升麻湯治肺癰胸乳間作痛嘔吐膿血腥穢
川升麻苦梗薏苡仁地榆黃芩赤芍
藥牡丹皮甘草(各等分)
右為散每服一兩水煎服
愚按前方乃消毒清熱排膿之良劑如未應用桔梗
湯咳𠻳短氣小便短少者佐以參茋補肺湯體倦食
少或咳𠻳短氣者佐以參术補胃湯咳𠻳痰湧者腎
虚水泛也佐以六味丸口乾咽燥虚火上炎者佐以
加減八味丸若發熱喘唾膿血飲食不入為敗症皆
為脾土虧損不能生肺金肺金不能生腎水能補脾
肺滋腎水多有得生者若面赤脉大者難治面黃白
脉浮濇者易治若嘔膿不止不治嘔膿自止自愈(治驗)
(見婦人良方外科樞要)
治榖道前後生癰謂之懸癰用粉草一兩截斷以澗水
浸潤炙令透内細剉用無灰酒煎服有人患此已破服
兩劑瘡即合
愚按前症患於隂莖之後榖道之前屬足三隂虧損
之症輕則為漏瀝盡氣血而亡重則内潰而即殞常
治初起濕熱壅滯未成膿作痛或小便澀滯者用龍
膽瀉肝湯腫痛焮盛仙方活命飲並以製甘草佐之
若不能成膿或不潰者用八珍散主之若膿已成者
急針之欲其生肌收斂腎虚者六味地黃丸血虚者
四物皆參术氣虚者四君加芎歸脾虚者補中益氣
湯氣血俱虚者八珍湯大補湯若用寒涼消毒則誤
矣(治驗見外科樞要)
拾遺(附)
癰疽之疾男子與婦人無異惟婦人有月閉血虚氣結
三症之異耳餘當依常法治之
愚按男子之症多屬肝腎女子之症多屬肝脾治者
亦當辨之
凡小兒屬純陽其癰疽之疾也多因心氣熱而患之
愚按前症亦有因禀賦而致者嘗治少參史南湖孫
隂囊赤腫余作胎毒治之而瘥後患發熱痰𠻳見症
不一難以明狀遂胗其母有鬱火血熱之症乃用解
毒消肝等藥子母俱服而愈(詳見保嬰撮要)
崔氏方治手足甲疽或因脩甲傷肉或因損足成瘡潰
爛上脚用綠礬置鉄板上煅沸色赤如溶金色者為真
沸定取出研末以鹽湯洗搽之
愚按前症即脫疽也此方固有良驗尤當調元氣為
善大抵此症先因醇酒炙&KR1020;膏粱厚味傷脾或房勞
虧損腎水故有先渴而後患有先患而後渴者若色
赤作痛自潰可治色黑不潰不治色赤作痛者先用
隔蒜灸活命飲托裡散再用十全湯大補湯加減八
味丸色黯不痛者隔蒜灸桑枝灸亦用十全大補湯
加減八味丸則毒氣不致上侵元氣不致虧損庶可
保生亦有因脩手足口咬等傷者若元氣怯弱或犯
房事外塗寒涼内服尅伐損傷脾胃患處不潰色黯
上延亦多致死重者須解去當以脚力轉解周&KR0008;輕
拽之使筋隨骨出而毒得泄否則毒筋内斷仍上潰
雖去無益且偏僻之處氣血罕到藥難導遠况攻毒
之劑先傷脾胃反損元氣不若灸法為良重者須解
去為善故孫真人云在肉則割在指則截雖親之遺
體不忍毁傷然不如是則勢必至於夭殁亦非體親
之心也况患處已經散解不痛又何憚而不為乎女
子亦有此患多因鬱怒虧損肝脾所致治法當與前
同患者知之(治驗見外科樞要)
經驗方治碰傷磕損跌撲腫痛或出血用葱白切細杵
爛炒焦敷患處蒜冷再易神效
愚按醫學綱目稱前方有神效余嘗以治前症青腫
不散死肉不潰佐以健脾胃之藥其功尤捷此内外
所以合一也
百一方治有刺在肉以蠐螬研敷立出
衍義方治有木刺入肉嚼牛膝根罨之即出
肘後方治箭鏇入骨以巴荳肉微炒以蜣螂研勻塗傷
處俟痒極拔出
孫真人治箭鏇針刺在咽喉胸膈杵螻蛄塗患處自出
愚按前四方用之果有良驗
肘後方治熱油及火燒用丹參八兩調以羊脂二斤煎
三五沸取傅之
至聖膏治湯火瘡用雞子黃置銀石器内熬油調胡粉
傅之
愚按前症若發熱作渴小便赤澀用四物山梔連翹
甘草養隂血以消毒若患處肉未死而作痛用四君
芎歸山梔連翹甘草健脾胃以消毒若患處肉已死
而不潰用八珍白芷甘草補氣血以排膿如未應加
肉桂若患處死肉已潰而不收斂用四君芎歸黃茋
健脾胃以生肌如未應加炮薑若小兒患之或目劄
頭搖等症用四君加芎歸山梔健脾胃以清肝木若
食後即有此患或腹脹作痛用四君山梔山查神麯
壯脾氣以消導大凡初患此症用神效當歸膏敷之
輕者自愈重者自腐良肉易生其色赤者乃火毒未
盡必搽至色白為度倘患于肢節伸屈之處若敷此
且免生痂傷碍新肉復潰難痊倘回禄煙薰致死者
以蘿蔔搗汁灌之即甦以其辛能散氣也(治驗見正體部)
附治驗
錦衣楊永興厨下夜間回禄凡睡此房已死將死者
灌以蘿蔔汁良久悉愈凡罹此患者以此治之其應
如響
騎竹馬灸法圖
内托散
五香連翹湯
沉麝湯
五香湯
漏蘆湯
柞木飲
阿膠飲
牛膠飲
黃礬飲
國老膏
萬金散
遠志酒
忍冬酒
忍冬草圖
已上方見前卷
追毒丸
轉毒散
單煑大黃湯
神仙截法
秘傳連翹湯
千金漏蘆湯
六味車螯散
止痛靈寶散
神效麻仁丸
清心内固散
清膻竹葉湯
猪蹄湯
神硝散
聖效散
神仙陷脉散
漏蘆湯
已上方見中卷
附錄
瘡瘍櫽括關鍵處治之法
一瘡瘍用藥當審其經絡受症標本虚實以治之不可
泥于熱毒内攻專用寒涼尅伐之劑虧損脾胃氣血多
致有誤若腫高焮痛者邪氣實也先用仙方活命飲後
用托裡消毒散漫腫微痛者真氣虚也用托裡散如不
應加薑桂若不作膿不腐潰陽氣虚也用四君子加黃
茋肉桂若膿既出而反痛氣血虚也用八珍散不生肌
不收斂脾氣虚也四君子加芍藥木香又當舍時從症
如腫痛煩躁發熱飲冷便秘脉洪數實是為五實雖在
嚴寒必用大苦寒之劑瀉其陽以救其隂若脉細皮寒
瀉利腸鳴不食嘔吐手足逆冷是為五虚雖在盛暑必
用大辛熱之劑散其隂以回其陽若執其常法則誤矣
一瘡瘍作嘔如熱盛焮痛邪氣實也用仙方活命飲解
之若因作膿焮痛胃氣虚也用托裡消毒散主之膿熟
脹痛氣血虚也用托裡散或針以泄之焮痛便秘熱藴
於内也用内疏黃連湯導之寒藥傷胃者托裡建中湯
食少胃寒者托裡益中湯中虚寒淫者托裡温中湯肝
木乘脾土者托裡益青湯胃脘停痰者托裡清中湯脾
虚自病者托裡益黃散鬱結傷脾者托裡越鞠湯
一瘡瘍用圍藥如腫痛熱渴症屬純陽宜内服濟隂丹
外敷抑揚散若似腫非腫似痛非痛似潰不潰屬半隂
半陽宜内服冲和湯外敷隂陽散若微腫微痛或色黯
不痛或堅硬不潰症屬純陽宜内服回陽湯外敷抑隂
散
一瘡瘍作痛若大便秘結者用内疏黃連湯熱毒熾盛
者仙方活命飲瘀血凝滯者乳香定痛散作膿而痛者
托裡消毒散膿脹而痛者針之膿潰而痛者補之氣虚
而痛者四君歸茋血虚而痛者四物參茋腎虚而痛者
六味地黃丸口乾作渴或小便頻數加減八味丸
一瘡瘍陽氣脫陷或誤服尅伐或膿血大泄或吐瀉勞
役或誤行房事若發熱煩熱頭痛頭暈便血目赤煩喘
自汗盜汗氣短唾痰體倦熱渴意欲飲水投水身熱惡
寒憎寒惡衣揚手擲足汗出如水腰背反張呻吟音不
絶脉浮洪大此無根虚火假熱之症若畏寒頭痛咳逆
嘔吐耳瞶目矇小便自遺或時淋瀝瀉利腸鳴裡急腹
痛玉莖短縮冷汗時出齒牙浮痛肢體痳痺或厥冷身
痛咬舌囓唇舌本強硬吃逆喘促脉微沉細此危殆之
症但見一二急用大劑參附湯補之多得復生
一瘡瘍潰後發熱煩躁若發熱無寐血虚也聖愈湯自
汗不止氣虚也四君子加黃茋五味子發熱煩躁肉瞤
筋惕氣血虚也八珍湯大渴面赤脉洪大而浮隂虚發
熱也當歸補血湯肢體微熱煩躁面赤脉沉微隂盛發
躁也四君薑附
一瘡瘍大便秘結若作渴飲冷其脉洪數而有力者屬
實火宜用内疎黃連湯若口乾飲湯其脉浮大而無力
者屬氣虚宜用加味八珍湯若飲食雖多肚腹不脹此
内火消鑠切不可通若腹痞脹而不通者乃因直腸乾
涸以猪膽汁導之若誤行䟽導復傷元氣則不能潰斂
一瘡瘍大便泄瀉若因寒涼傷脾六君加砂仁脾氣虚
弱六君煎送二神丸脾虚下陷補中益氣送二神丸命
門火衰用八味丸料煎送四神丸腎虚不固薑附湯加
吳茱五味脾腎虚寒參附湯送四神丸脉沉而細飲食
不下用薑附湯多有復生者
一瘡瘍小便頻數或莖中澀痛者乃腎經陽氣虧損隂
無以化之惡症也用加減八味丸以補隂足脛逆冷者
用八味丸以補陽小便頻而黃者四物加參术麥門五
味以滋肺腎小便短而黃者補中益氣加山藥麥門五
味以補腎若熱結膀胱而不利者五淋散以清熱脾肺
氣燥而不化者黃芩清肺飲以滋隂若膀胱隂虚陽無
以生者宜滋腎丸膀胱陽虚隂無以化者宜腎氣丸若
老人隂痿精内敗者用加減八味丸加車前牛膝如不
應加附子若大小便牽痛愈痛則愈便愈便則愈牽痛
以前藥加附子多有生者苟用黃栢知母淡滲之劑既
瀉真陽復損真隂速其危矣
一瘡瘍作渴焮痛發熱便利調和者上焦熱也用竹葉
石膏湯腫痛發熱大便秘澁者内臓熱也用四順清涼
飲焮腫痛盛者熱毒藴結也用仙方活命漫腫微痛者
氣血虚壅也用補中益氣湯若因胃火消爍而津液短
少者用竹葉黃茋湯若因胃氣虚而不能生津液者用
補中益氣湯若因内氣傷而内亡津液者用七味白术
散若因腎水乾涸作渴或口舌乾燥者用加減八味丸
或先口乾作渴小便頻數而後患疽或疽愈後作渴飲
水或舌黃乾硬小便數而疽生者尤其惡也苟能逆知
其因預服加減八味丸補中益氣湯以滋化源可免是
患
一瘡瘍出血因五臓之氣虧損虚火動而錯經妄行也
若因肝熱而血妄行者四物加炒梔丹皮苓术肝虚不
能藏血者六味地黃丸心虚不能主血者四物加炒連
丹皮苓术若脾虚熱不能統血者四君加炒梔丹皮若
脾經鬱結者用歸脾湯加五味子若脾肺氣虚者用補
中益氣加五味子若氣血俱虚者用十全大補若隂火
動者用六味丸加五味子
一瘡瘍用針當辨生熟淺深若小按即痛者膿淺也大
按方痛者膿深也按之而不復起者膿未成也按之而
即起者膿已成也若膿生而即針則徒泄其氣血而膿
反難成若膿熟而不針則腐潰益深瘡口難斂若瘡深
而針淺則内膿不出外血反泄若瘡淺而針深則内膿
雖出良肉反傷其元氣虚弱必先補而後針不論凥神
若膿出而反痛或煩躁嘔逆皆由血氣虧損宜急補之
不論凥神者蓋因患處已潰故也
一瘡瘍肌肉不生若赤色而不生者血熱也四物湯加
牡丹皮晡熱内熱血虚也四君子加歸地丹皮若膿水
清稀氣血俱虚也十全大補湯食少體倦脾氣虚也補
中益氣湯煩熱作渴起居如常胃火也竹葉黃茋湯煩
熱作渴日晡熱甚腎虚也用加減八味丸
薛氏醫案卷七十六
