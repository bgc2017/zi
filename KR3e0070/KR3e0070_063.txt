薛氏醫案卷六十三
眀薛已訂
保嬰撮要十
自汗
自汗者汗無時而自出也經曰飲食飽甚汗出於胃驚
而奪精汗出於心持重遠行汗出於腎疾走恐懼汗出
於肝搖體勞苦汗出於脾又曰隂虛而陽必輳則發熱
而自汗陽虛而隂必乘則發厥而自汗東垣云表虛自
汗秋冬用桂春夏用黃茋丹溪云汗者心之液也自汗
之症未有不由心腎俱虛而得之者巢氏云虛勞病若
陽氣偏虛則津液發泄而為汗夫自心為主陽之藏火
也陽主氣人身津液随其陽氣所在之處而生亦随其
火所擾之處而泄則為自汗矣治法當用参茋甘温益
氣之藥使陽氣外固而津液内藏則汗止矣若元氣虛
者夏月用六君子湯加山藥山茱萸冬月用加减八味
丸十全大補湯血虛者四物加参茋有熱者當歸六黃
湯氣血俱虛者十全大補湯心腎虛熱者六味丸虛寒
者八味丸心經血虛者團参湯胃經氣虛者六君子湯
飲食勞倦者補中益氣湯嗜卧倦怠者升陽益胃湯熱
傷元氣者清燥湯著干心胞絡者清暑益氣湯外傷風
邪者惺惺散虛勞羸瘦者人参飬榮湯思慮傷脾者歸
脾湯怒動肝火者小柴胡湯肝經虛熱者加味逍遥散
肝經濕熱者龍膽瀉肝湯泄瀉脉微者人参理中湯手
足汗者補中益氣湯胸腹汗者四君子湯當心一片有
汗者茯苓補心湯黃汗者茵陳五苓散血汗者血餘散
敷之此皆去汗之大法也仍推五臟相勝主之若汗出
如油喘而不休此為命絶柔汗發黃此為脾絶汗出不
流如貫珠者為絶汗數者並不治若六陽虛則汗出上
至頭下至項亦難治
治驗
一小兒四歲因驚自汗左關無脉以此為憂余曰肝
主驚此禀肝氣不足因驚則氣散脉必在臂腕於尺
部盡處候之果得用補中益氣湯六味地黃丸半載
脉復本位其脉在合谷之間者皆自幼被驚而然也
一小兒五歲因驚自汗發熱虛症悉具右寸脉短此
胃氣復傷也用獨参湯月餘又用補中益氣湯仍佐
以六君子及加味地黃湯半載而愈
一小兒自汗目直項強頓悶余謂肝經實熱先用柴
胡梔子散随用六味地黃丸而愈後因驚自汗咬牙
呵欠屬肝經虛熱生風用六味地黃丸補中益氣湯
而痊後又驚自汗怔悸面赤發熱悉屬肝經虛熱用
六味丸而愈
一小兒自汗面青善怒小便頻數睡間驚悸或發搐
目直此肝火血燥生風也先用加味四物湯加味逍
遥散各四劑與間服諸症漸愈又用四君山梔而愈
一小兒自汗盗汗頸間結核兩目連劄此兼肝脾疳
症也用四味肥兒丸及大蕪荑湯而痊後每傷食發
熱便血自汗用五味異功散加升麻柴胡漸愈又用
六味地黃丸而痊
一女子十四歲自汗寒熱月經先期余謂肝火血熱用
加味逍遥散地黃丸而痊後因怒經行不止自汗盗
汗先用加味小柴胡湯次用加味逍遥散而愈
一小兒自汗呌哭發熱作渴飲水抽搐仰睡乃心經
實熱也用導赤散治之而愈後又自汗發熱飲湯抽
搐無力驚竄咬牙覆睡面赤心經虛熱也用茯苓補
心湯而愈
一小兒自汗惡風用補中益氣湯加炒浮麥而止因
飲食停滯患吐瀉用六子湯而愈又用四君當歸浮
麥而汗止出痘時自汗盗汗用十全大補湯而痘愈
後因傷風咳𠻳自汗腹脹余謂脾肺俱虛宜用六君
桔梗因惑於人言先服發表之劑更加氣喘盗汗余
用四君五味子炮薑四劑不應每劑又加人参五錢
炮薑一錢稍止又三劑而痊
十全大補湯治諸虛不足自汗不食時發潮熱等症
白茯苓人参當歸白术白芍藥(炒)
黃茋(炒)川芎肉桂&KR0836;地黃甘草(炒各等分)
右三五錢薑棗水煎服
八珍湯(前方去肉桂黃茋治驗見各門)
人参飬榮湯治病後時自汗或發潮熱口乾食少心虛
驚悸欬而下利前方去川芎加陳皮五味子遠志
百解散治感冐風邪發熱自汗者
荆芥白芷麻黃(去節)陳皮蒼术
甘草(炒各三分)
右薑三片葱白三根水煎服
清暑益氣湯治暑邪干衛身熱自汗
黃茋(一錢)蒼术(泔浸去皮一錢)升麻(七分)人參
白术陳皮(炒)神麯(炒)澤瀉(各五分)
甘草(炙)黃蘖(酒浸炒)當歸身麥門冬(去心)
青皮(炒)葛根(各三分)五味子(九粒杵)
右水煎服
茵陳五芩散治伏暑發黃煩渴小便不利
赤茯苓猪苓澤瀉白术茵陳(各三分)
右水煎服
血餘散治汗不止
用男子亂髮一握煆存性為細末以絹袋盛置乾
撲之
清燥湯治小兒自汗或因熱傷元氣大小便秘澁
黃茋(炒)蒼术(各五分)白术(三分)陳皮(三分)白茯苓(三分)
澤瀉(三分)人参(三分)麦門冬(三分)生地黃(三分)升麻(三分)
當歸身(三分)神麯(炒三分)猪苓(三分)黃栢(酒炒三分)黃連(炒)
甘草(炙各二分)五味子(五粒杵)
右薑一片水一鍾煎服
升陽益胃湯(方見諸痢)
六君子湯
加味歸脾湯
四君子湯
加味逍遥散
五味異功散(五方見内釣)
柴胡梔子散(方見發熱)
小柴胡湯(方見肝臟)
補中益氣湯(方見虛羸)
龍膽瀉肝湯
人参理中湯
茯苓補心湯(三方見瘖)
團参湯
當歸六黃湯(二方見盗汗)
惺惺散
四物湯(二方見急驚)
六味丸
加味八味丸(即六味丸加肉桂五味子方見腎臟)
四味肥兒丸(方見寒吐)
大蕪荑湯(方見疳症)
導赤散(方見心臟)
盗汗
盗汗者睡則汗出寤則汗收也自汗屬陽虛盗汗屬隂
虛盖陽為衞氣隂為榮血血之所主心也所藏肝也熱
摶於心故液不能内斂而外泄於皮膚人卧則静而為
隂覺則動而為陽故曰自汗屬陽盗汗屬隂也多因心
腎不交水火不能既濟腎虛則閉藏之令失守故有是
症宜用六味丸十全大補湯血虛内熱者當歸六黃湯
心經有熱者導赤肝經虛熱者六味地黃丸血脱盗汗者
當歸補血湯肝膽風熱者柴胡清肝散食積内熱者二
陳枳實山梔胃氣虛熱者六君子湯及浮麥散血氣俱
虛者人参飬榮湯餘症見自汗當參覽之
治驗
一小兒十一歲面色青白或惡寒發熱鼻間黃白盗
汗自汗胸膈不利飲食少思常懷畏懼用二陳黃連
酸棗茯神之類不應余以為脾肺俱虛不信自用朱
砂安神丸更寒熱往来泄瀉不食余用六君當歸黃
茋而愈
一小兒五歲腹中作痛大便不實患盗汗鼻間左腮
皆白此脾肺氣虛而食積所致也用六君山查神麯
四劑腹痛頓止去查麯又四劑大便調和乃用四君
歸茋而汗止
一小兒十二歲患盗汗形氣瘦弱面色或赤或白右
顋白兩頬赤鼻間微青此禀足三隂經虛也朝用補
中益氣湯夕用六味地黃丸而愈
一小兒久患盗汗夜熱晝凉飲食少思大便酸臭此
食積内作也先用三&KR0994;散消𨗳積滯又用五味異功
散補脾進食而瘥
一女子十四歲自汗寒熱肝脉弦洪此肝火所致用
加味逍遥散而愈後飲食停滯吐痰眩運頭面不時
汗出兩寸脉不及本位用補中益氣湯加半夏蔓荆
子而痊
一小兒三歲盗汗不食聞藥即嘔此胃氣傷也用浮
麥炒為末以乳調服錢許旬餘嘔止食進佐以六君
子湯而愈
一小兒發熱呵欠頓悶咬牙至夜盗汗屬肝膽火症
用小柴胡湯加山梔二劑又用地黃丸料煎服而愈
一小兒盗汗甚多久不愈寸口脉沉伏飲食少思稍
多食則腹痛汗不止余謂脾虛食積用六君升麻柴
胡月餘脾氣漸健飲食漸加汗亦少止乃佐以異功
散而痊
一小兒苦盗汗肢體消瘦因功課勞役更加自汗余
用補中益氣十全大補二湯而愈次年因勞心前症
復作更加夢遺仍用前二湯各五十餘劑而愈畢姻
後前症俱作手足並冷前藥又各加薑桂一錢數劑
少應至六十餘劑而愈因大勞盗汗如雨手足如冰
再以前二藥加桂附各一錢數劑方愈
當歸六黃湯治血虛盗汗内熱晡熱者
當歸熟地黃(各五分)黃連(炒黑三分)生地黃(炒一錢)
黃栢(炒黑)黃芩(炒黑各三分)黃茋(炒五分)
右水煎服
團参湯治虛汗盗汗
新羅人参(三兩)當歸(三錢)
右為末用雄猪心一個切三片每服以猪心一片煎
湯調服二錢
白术散治自汗盗汗
白术(三兩)小麥(一合炒)
右用水一鍾半煮乾去麦為末以炒黃茋煎湯量兒
大小調服忌蘿蔔辛辣炙煿之類乳母尤忌
六味地黃丸(方見腎臟)
人参飬榮湯
十全大補湯(二方見自汗)
導赤散(方見心臟)
柴胡清肝散
當歸補血湯(二方見發熱)
二陳湯(方見寒吐)
六君子湯
四君子湯
五味異功散
加味逍遥散(四方見内釣)
小柴胡湯(方見肝症)
三稜散(方見白濁)
補中益氣湯(方見虛羸)
噫氣
經曰脾病則面黃善噫噫者寒氣客於胃厥逆從下上
散復出於胃而為噫又善思善味其症當臍有動氣按
之牢若痛其病腹脹滿食不消體重節痛怠惰嗜卧四
肢不收經曰脾主四肢有是者脾也又曰二陽一隂發
病主驚駭背痛善噫何謂也竊謂上焦受氣於中焦中
焦氣未和不能消榖故為噫耳中焦亦脾胃之分也脾
土虛寒由命門火衰不能温蒸水榖古人有服兔絲子
旬日間飲食如湯沃雪亦此義也補脾宜人参理中湯
補右腎宜用八味丸胃氣虛不能運化水榖者六君子加
木香鬱結傷脾者加味歸脾湯木尅土者四君柴胡升
麻兼嘈襍者加吴茱萸半夏治者審之
治驗(仍參虛羸症)
一小兒禀賦虛羸時常作痢年十三歲泄瀉不食手
足並冷諸藥不應余謂命門火衰六君子湯八味丸
治之尋愈畢姻後勞心過甚飲食頓少發熱下氣先
用参术各五錢薑枣煎服諸症稍愈又用六君子湯
加炮薑肉桂参术各一兩一劑諸症頓愈又因勞心
發熱煩渴用補中益氣湯加附子一錢渴止用参茋
各一兩歸术各五錢附子一錢三劑全瘥
一小兒十五歲喜噫面黃腹脹飲食難化用六君益
智木香漸愈後因怒兼脇痛少食下氣噫氣用補中
益氣湯加附子益智漸愈後飲食過多腹脹吞酸服
保和丸熱渴痰甚用二陳黃連石膏之劑大便不止
吃逆不食手足並冷余用六君附子四劑稍愈又以
補中益氣湯加附子及八味丸而遂安
一女子十九歲患前症用六君子湯送四味茱萸丸
而愈但怒即發服此藥亦即愈後因怒氣勞役前症
復作血崩不止先用柴胡梔子散一劑随用補中益
氣湯加山梔而痊仍參虛羸治驗
本事枳殼散治心下痞悶或作痛多噫
枳殼白术(各半兩)㯽榔(三錢)香附子(炒一兩)
右為末每服一錢空心米飲調下
四味茱連丸治腹脹噫氣吞酸食不能化
吴茱萸炒黃連(炒)神麯荷葉(各等分)
右為末水煮神麯糊丸桐子大每服二十丸白湯下
黃連當量病微甚或炒黑炒黃用之
八味丸(即六味丸加五味子肉桂方見腎臟)
四君子湯
六君子湯
加味歸脾湯(三方見内釣)
補中益氣湯(方見虛羸)
下氣
劉河間云腸胃鬱結榖氣内發而不能宣通於腸胃之
外故喜噫下氣也若癲癎勞瘵氣下泄而不止者必死
乃真氣竭絶腠理閉塞榖氣不能宣通於腸胃之外故
從腸胃中泄出婁全善云下氣屬心虛經云夏脉者心也
心脉不及下氣為泄者是也經又云飲食入胃遊溢精
氣上輸於脾脾氣散精上歸於肺通調水道下輸膀胱
水精四布五經並行此平人也若七情内傷六滛外侵
飲食不節房勞過度致脾土之隂受傷轉運之宫失職
不能輸化故下氣也又曰隂精所奉其人夀陽精所降
其人夭隂精者乃五榖之精上榮心肺以降腎肝故曰
其人夀陽精者乃胃中之清氣陷入腎肝不能升浮上
輸心肺故曰其人夭若飲食過多腸胃鬱結用平胃散
癲癎勞瘵者用補心丸及人参理中湯若下泄不已者
不治
治驗
一小兒飲食素所不節又食蔽氣之物腸胃秘結小
便不利而患此以平胃散後用理中湯而愈
一小兒年十五歲勞心太過飲食頓减發熱下氣先
用参术各五錢薑棗煎服諸症稍愈
一女子素禀虛弱後又勞心女工發熱煩渴下氣余
用補中益氣湯加附子又用参茋各一兩歸术各五
錢附子一錢三劑全瘥
一小兒十四歲因怒脇痛少食患此用補中益氣湯
加附子一錢益志一錢而漸愈後因飲食過多腹脹
吞酸噫氣以保和丸服之熱渴痰甚又以二陳湯加
黃連石膏之劑大便不止嘔逆不食手足並冷余用
六君子湯加附子一錢四劑稍愈又以補中益氣湯
加附子一錢兼服八味丸而遂安
一女子患前症余用六君子湯送四味茱萸丸而愈
但因怒氣相觸前症即發即服前二湯丸其病尋愈
後因甚怒兼勞役太過前症復作更又血崩不止余
先用柴胡梔子散一劑隨用補中益氣湯加山梔而
痊
一小兒脾土虛寒患此余以人参理中湯加兔絲子
一錢以補脾氣四劑又以六君湯而安後因勞心功
課發熱煩渴前症益甚又用柴胡梔子散兼以補中
益氣湯而愈
一女子年十六患此先用参术之藥不應用六君子湯
送四味茱連丸而愈後又因怒氣勞役前症益甚更
兼發熱用柴胡梔子散二劑隨以補中益氣湯而痊
平胃散(方見虛寒)
補心湯(方見瘖)
補心丸(即茯神散為丸方見驚悸)
補中益氣湯(方見虛羸)
人参理中湯(方見驚瀉)
越鞠丸
六君子湯
加味歸脾湯
加味逍遥散(四方見内釣)
本事枳殼散(方見前症)
柴胡梔子散(方見發熱)
四味茱連丸(方見噫氣)
八味地黃丸(方見腎臟六味丸加肉桂附子)
不寐
經曰陽眀胃脉也胃者六腑之海其氣亦下行陽眀逆
不得從其道故不得卧也又曰胃不和則卧不安夫人
身之衛氣晝則行於陽夜則行於隂陽主動隂主静寤
則魂魄志意散於府藏發於耳目動於肢體而為人身
指使之用寐則神氣各歸五宫而為默運之妙矣若脾
胃氣盛則腑臟調和水榖之精各各融化以為平和之
氣若胃氣一逆則氣血不得其宜腑臟不得其所不寐
之症由此生焉當用四君遠志酸棗仁肝腎虛熱者六
味丸心血不足者真珠母丸思慮過度者歸脾湯精神
短乏者人参飬榮湯病後餘熱者酸棗仁湯膽虛不得
眠者人参竹葉湯肝火不寧者加味小柴胡湯振悸不
得眠者四君生薑酸棗仁夜啼驚哭不寐各詳别症當
恭求之
治驗
一小兒患瘡潰後飲食少思倦怠不寐先用四君茯
神當歸陳皮飲食頓加乃佐以八珍散為末時服錢
許漸得寐又因驚汗出發熱不寐用異功散加柴胡
山梔汗熱頓止仍服四君八珍之藥得寐又飲食停
滯腹痛吐痰不寐汗出用六君柴胡升麻山杳而安
一小兒十四歲勤於功課徹夜不寐飲食無味早間
用補中益氣湯午後用異功散飲食漸有味夜稍得
寐仍用補中益氣湯八珍湯而愈畢姻後不寐兼遺
精盗汗用補中益氣湯六味地黃丸而愈
一小兒痢後不食少寐或兼盗汗先用異功散加升
麻當歸飲食漸進佐以補中益氣湯稍得寐四年後
因用心記誦自汗不寐飲食甚少用補中益氣湯加
味異功散而愈
一女子十七歲喪母過哀不寐發熱或寒熱此脾血
虛而火動也用加味逍遥散加味歸脾湯治之尋愈
後因飲食怒氣不寐腹痛先用六君柴胡升麻而痛
止仍用前二藥而得寐
仲景酸棗湯治虛勞虛煩不得眠
甘草(五分)知母(炒五分)白茯苓(五分)芎藭(五分)生薑(五分)
酸棗仁(炒一錢)
右水煎服
本事鱉甲丸治膽虛不得眠四肢無力
鱉甲酸棗仁(炒)羌活黃茋(炒)牛膝(酒炒)
人参(各一兩)五味子
右水煎服
秘旨安神丸治心虛而不寐或睡中驚悸或受驚嚇而
作
人参半夏(湯泡)酸枣仁(炒)茯神(各一錢)當歸(酒洗)
橘紅赤芍藥(炒各七分)甘草(炙三分)五味子(杵五粒)
右為末薑汁糊丸芡實大每服一丸生薑湯下
人参飬榮湯治脾肺俱虛發熱惡寒肢體瘦倦食少口
乾欬而瀉痢驚悸自汗不寐等症
人参陳皮黃茋(密炙)桂心當歸白术
甘草(炙各一錢)白芍藥(錢半)&KR0836;地黃(七分)五味子(杵炒七分)
遠志(五分)
右每服二三錢薑棗水煎
四君子湯
六味丸(二方見腎臟)
歸脾湯(方見内釣)
人参竹葉湯
加味小柴胡湯(二方見肝症)
八珍散
異功散
六君子湯
補中益氣湯(四方見虛羸)
加味逍遥散
加味異功散
八珍湯(三方見内釣)
驚悸
驚悸者心神恐懼邪氣乘心也目睛不轉口不能言診
其脉動而弱者動則為驚弱則為悸哭而不啼多淚是
也宜急調治否則他症隨之用四物安神之類丹溪謂
亦有屬痰者宜用温膽湯加辰砂遠志之類若思慮便
動虛也用飬心湯時作時止痰也用茯苓丸觸事易驚
心膽虛怯也用温膽湯卧驚多魘血不歸源也用真珠
母丸夢寐不寧肝魂失守也用定志丸恐畏不能獨處
膽氣虛冷也用茯神湯睡卧煩躁膽氣實熱也用酸棗
仁丸眩運驚悸風痰内作也用本事辰砂遠志丸思慮
鬱結脾虛氣滯用歸脾湯前症雖曰屬心與肝而血之
所統實主於脾脾之志曰思思慮多則血耗損而不能
滋飬於肝心者脾使之也思慮内動未嘗有不役其心
者夫心為君火之藏十二官之主也夫君之德不怒而
威無為而治故宜鎮之以静謐戒之以妄動動則相火
翕合煽爍隂精精血既虧則火空獨發是以驚悸怔忡
之所由生五志之火所不能制者矣故治脾者不可不
知飬心飬心者不可不知鎮静而寡慾然人孰無思也
思之正則無妄動之慾矣朱子曰必使道心常為一身
之主而人心每聽命焉此善於飬心者也
治驗
一女子素血虛驚悸出嫁後更怔忡晡熱月經過期
用八珍湯加遠志山藥酸枣仁三十餘劑漸愈佐以
歸脾湯全愈後因勞怒適經行不止前症復作先用
加味逍遥散熱退經止又用飬心湯而痊
一小兒十五歲徹夜用功記誦去後少寐仍不戒勞
患怔忡發熱不止用歸脾為主佐以八珍湯諸症漸
愈後復作服歸脾定志二藥即愈
一小兒十五歲因用心太過少寐驚悸怔忡惡寒先
用補中益氣湯茯苓酸棗仁遠志惡寒漸止又用加
味歸脾湯驚悸稍安又用飬心湯而痊
一小兒驚悸睡卧不安發熱飲冷用治要茯苓散而
愈又因勞役恚怒發熱吐痰自汗用温膽湯二劑而
安又用歸脾湯寧志丸而愈
一小兒十三歲善思多憂體倦發熱心懷畏懼必多
人相伴乃止用茯神湯佐以歸脾湯兩月餘漸愈畢
姻後前症復作加寒熱頭運先用前二湯而驚悸愈
後用十全大補湯補中益氣湯諸症漸愈後因科舉
入場勞役朝寒暮熱自服前二湯各三十餘劑不應
時仲秋脉虛大按之微細面白腹痛亦用前方倍加
肉桂乾薑四劑亦不應遂以八味丸料煎服四劑稍
緩又四劑漸愈乃八味丸十全大補湯而安
一女子十五歲性沉静被盗所恐遂驚悸腹脇脹痛
寒熱往来不食無寐善思恐懼用酸棗仁丸歸脾湯
加味逍遥散而尋愈出嫁後喪子兼大勞驚悸無寐
吐痰發熱飲食少思胸腹膨脹服化痰藥日吐痰四五
碗時考績至京請治余謂脾肺虛寒不能攝涎化食
而為痰也用六君乾薑六劑其痰益甚手足並冷用
前藥每加附子一錢仍不應乃用人参一兩附子二
錢四劑始稍緩又二劑仍用六君加薑附各五分數
劑後易桂治之而愈
温膽湯治心膽虛怯觸事易驚或夢寐不祥遂致心驚
膽攝氣鬱生涎涎與氣摶變生諸症或短氣悸乏或
復自汗膽虛不能制脾則脾之水飲作矣
白茯苓(一兩五錢)半夏(湯洗二兩)甘草(炙一兩)枳實(麩炒二兩)
竹茹(二兩)橘皮(去白二兩)
右每服四錢水一盞半薑五片棗一枚煎七分食前服
寧志丸治心虚多驚若有痰宜吐之
人參白茯苓茯神栢子仁琥珀當歸
酸棗仁(温酒浸半日去殼)遠志(炒各半兩)乳香朱砂石菖
蒲(各三錢)
右為末蜜丸桐子大每服三十丸食後棗湯下
茯神散治五臟氣血虚弱驚悸怔忡宜用此安神定志
茯神(去木)人參龍齒(另研)遠志(去心)桂心防風獨
活酸棗仁細辛白术(炒各三錢)乾薑(炮三两)
右為末每服四五錢水煎服蜜丸亦可
治要茯苓補心湯治心氣不足喜悲愁怒衂血面黃五
心煩熱或咽喉間作痛舌本作強(方見瘖)
茯神湯治膽氣虚冷頭痛目眩心神恐畏不能獨處胸
中煩悶
茯神(去木)酸棗仁(炒)黃茋(炒)梔子仁(炒)白芍藥(炒)五
味子(杵炒)桂心熟地(自製)人参(各一两)甘草(五錢炒)
右每服五錢薑水煎
酸棗仁丸治膽氣實熱不得睡卧神志不安驚悸怔忡
茯神(去木)酸棗仁(炒)遠志(去心)栢子仁(炒)防風(各一两)枳
殼(&KR1287;炒五錢)青竹茹(錢半)生地黃(杵膏五錢)
右為末蜜丸梧子大每服七八十丸滚湯下
定志丸治心神虚怯所患同前或語言鬼怪喜笑驚悸
人參茯苓(各一两半)菖蒲遠志(去心各一两)
右為末蜜丸如前服
治要茯苓散治心經實熱口乾煩渴眠卧不得心神恍惚
茯神(两)麥門冬(两半)通草升麻(各一两二錢半)紫苑(七錢五分)
桂心(七錢五分)知母(一两)大棗(十二枚)淡竹茹(五錢)赤石脂(一两)
(七錢五分)
右每服一两水煎
朱雀丸治心病怔忡不止
白茯苓(二两)沉香(半两)
右為末蜜丸小荳大每服三十丸人參煎湯下
世傳蜜陀僧散治驚氣入心絡不能語者昔有人為狼
及犬蛇所驚皆以此而安
蜜陀僧(研極細末如粉)
右茶清調一錢七分
丹溪硃砂丸治勞役心跳
硃砂當歸身白芍藥側栢葉(各二錢)川芎
陳皮甘草黃連(炒各一錢五分)
右用猪心血為丸粟米大每服百丸龍眼湯下
本事辰砂遠志丸消風化痰鎮心安神
人參石菖蒲(去毛)遠志(去心)茯神(各一两)川芎山藥
白附子麥門冬細辛鐵粉辰砂(各五錢)
右為末用生薑汁入水糊丸菉豆大以朱砂為衣每
服一二十丸臨睡生薑湯下
歸脾湯
六君子湯
加味逍遥散(三方見内釣)
補中益氣湯方(見虛羸)
真珠母丸(方見不寐)
十全大補湯
八珍湯(二方見自汗)
飬心湯(方見驚癎)
吞酸
吞酸之症有二熱與寒也經曰諸嘔吐酸皆屬於熱東
垣曰病機作熱攻之誤矣濁氣不降寒藥豈能治之二
說似乎矛盾而實一也素問言熱者所以指其末也東
垣言寒者所以指其本也丹溪用吴茱萸之法亦嘗謂
之寒矣然亦當分其虛實而治之若煩熱作渴好食啖
物飲食易化是為實火内熾而胃經熱也宜用清凉飲
之類若不渴喜食熱物飲食難化是為虛火所致而胃
經寒也宜用香砂六君子湯之類故東垣云邪熱不殺
榖苟誤認為實熱槩用寒凉之劑而變為中滿嘔吐反
胃之症者皆末傳寒中之敗症也可不慎歟
治驗
一小兒吞酸用六君子湯而愈後傷食復作兼瀉先
用五味異功散加升麻乾薑瀉頓止又以六君子煎
送四味茱萸丸而愈
一小兒吞酸噯腐發熱口渴先用保和丸二服以消
宿滯又用六君木香乾薑以温飬中氣而愈後傷冷粉
腹脹痛余用異功散加乾薑諸症漸愈用補中益氣湯
加木香將愈又傷食吞酸腹痛用六君木香二劑痛
止又四劑而愈
一小兒吞酸喘𠻳腹脹面白兼青余謂脾肺之氣虛
先用補中益氣湯加茯苓半夏二劑喘脹悉愈又用
六君子湯及五味異功散而愈
一小兒十三歲吞酸每食碗許稍多則瀉或腹脹面
色黃或青白此乃肺虛肝木所勝用六君乾薑柴胡
升麻間佐以補中益氣湯而痊畢姻後兼勤於功課
仍吞酸唾痰服清熱藥大便不實嗜卧少食而似肉
痿用前藥各百餘劑而痊
一女子吞酸唾痰恪用清氣化痰之藥余謂属中氣虛
不信後覺肚腹脹腫大小便淋&KR0377;而殁
六君子湯(加木香砂仁名香砂六君子湯)
異功散(二方見内釣)
補中益氣湯
保和丸(二方見虛羸)
四味茱連丸(方見噫氣)
脾弱多困
丹溪云脾具坤静之德而有乾健之運夫胃陽也主氣
脾隂也主血胃司納受脾司運化一納一運化生精氣
清氣上升糟粕下降納五榖化津液其清者為榮濁者為
衛隂陽得此謂之槖籥故東垣以脾胃為五臟之根本
也脾氣既弱則健運之令不行化生之功已失職而嗜
卧多困所由生焉法當温補其脾脾氣既旺則臟腑清
陽之氣升舉易於運行又何困倦之有海藏用四君子
加木香半夏白术倍之薑棗煎服誠良法也若脾虛好
睡多驚則是心血虛而火動之宜安神飬血若因心脾
氣虛有痰者宜用人参五味子茯苓以補心氣當歸芍
藥酸棗仁以飬心血橘紅半夏以開痰若因脾肺氣虛
胸膈有痰用補中益氣湯以健脾胃膽星天竺丸以化痰
涎若飲食停滯而作用四君子湯以益脾土山查神麯
以消飲食若因脾虛而好睡用五味異功散以補脾氣
當歸芍藥以生脾血芍藥湏用酒拌炒黃不則酸寒傷
脾此假熱以對假寒也若乳母飲酒致兒昏醉好睡者
以乾薑陳皮煎湯解之不應用異功散加乾葛即愈矣
治驗
楊永興子年七歲嗜卧兼驚久不愈余曰好睡是脾
氣虛困也善驚是心血虛怯也此心火不能生脾土
子母俱病用補中益氣湯及六味地黃丸加鹿茸而
愈
一小兒因母醉後飲乳困睡不醒遍身如丹瘤先君
謂酒毒為患用葛花觧醒湯令子母俱服之而愈
一小兒病後嗜卧飲食少思面色痿黃中隠青色用
五味異功散加柴胡升麻為末每服錢許日二三次
月餘稍愈又飲食過多更患嘔吐手足並冷飲食頓
减先用六君子湯加升麻柴胡木香乾薑二劑諸症
漸愈又用補中益氣湯為末日服二三次月餘而安
一小兒九歲患痢後嗜卧唾痰服化痰藥生痰益甚
而卧床三年矣面色痿黃兼白或時青赤右關脉微
細左關脉弦數余謂肝火乘脾用六君升麻柴胡三
十餘劑而稍健乃以補中益氣湯間服又各三十餘
劑而少坐又五十餘劑而痊
一女子十一歲患痢後嗜卧唾痰飲食難化胸腹膨
脹服化痰利氣之劑益甚余謂悉屬脾胃氣虛而飲
食化痰也朝用補中益氣湯夕用五味異功散兩月
而愈又傷食吐瀉用六君子湯月餘不應乃以人参
五錢乾薑五分薑棗煎服百餘劑始應仍用補中益
氣湯異功散而痊
膽星天竺丸治小兒痰涎上壅喘𠻳不休
牛膽南星(一兩)半夏(湯泡去皮臍薑汁製)白附子(湯泡去皮臍各五錢)
天竺黃(三錢)天麻防風辰砂(一錢叧研水飛)
右為末甘草湯為丸芡實大每服一丸空心薄荷淡
薑湯化下
五味異功散
六君子湯
四君子湯(三方見内釣)
補中益氣湯(方見虛羸)
六味地黃丸(方見腎臟)
葛花觧醒湯(方見熱吐)
尋衣撮空
尋衣撮空許叔微謂之肝熱夫肝主筋筋脉血枯而風
引之故手指為之撮斂也宜確服六味地黃丸間有回
生之功錢仲陽用瀉青丸此治肝經實熱蓋尋衣撮空
皆病後之敗症耳求其實熱則百無一二矣治者審之
王海藏治血脫尋衣撮空摸床手揚搖頭錯語失神脉弦
浮而虛血脫内躁熱之極也氣粗鼻乾此為難治用生
地黃連湯主之
治驗
王少參孫女年十二歲脾胃素弱後成疳症發熱小
腹膨脹堅直大便溏瀉氣喘咳𠻳徹夜煩躁不睡鼻
塞眼暗譫語其脉大而無根用人参一兩附子三分
腹脹漸减脉漸斂然猶尋衣撮空鼻孔出血用六味
地黃丸料二服如脫乃晝服獨参薑附湯及服地黃
丸料脉漸有根諸症漸愈又用六君子補中益氣湯
而痊(詳見發熱)
一小兒停食夜驚腹痛服消食丸瀉數次尋衣撮空
面青黃或色白此脾土受傷肺金休囚肝火旺而然
耳先用異功散加升麻以補脾土用六味地黃丸料
以滋肝血稍定各二劑漸愈却用補中益氣湯六味
地黃丸間以異功散而痊
一小兒受驚駭恪服鎮驚化痰等藥忽患前症眼上
面痿黃或兼青赤此肝經隂血虛陽氣旺而生風耳
當滋肝腎益脾肺遂用異功散而痊
一小兒面痿黃患瘰&KR1031;忽發面色青赤此脾氣虛木
火相摶而為患也用補中益氣湯佐以柴胡山梔散
二服加味逍遥散三服諸症漸退又以地黃丸而遂
痊
一小兒流注出膿甚多患前症此元氣虛弱内熱而
變耳用八珍湯異功散各數劑方稍緩又數劑而安
又補中益氣湯而愈
一小兒膝癰誤觸其膝出血甚多患前症惡寒面白
此陽隨隂散而虛寒用十全大補湯加附子三分四
劑未應用人参一兩附子五分薑枣煎服稍退又二
劑頓退乃朝用異功散夕用八珍湯而安
一小兒傷風表汗後患前症惡風面白手足冷用補
中益氣湯五味子汗頓止而諸症漸退又用四劑而
安乃十全大補湯而愈
生地黃連湯治血脫尋衣撮空搖頭妄語
赤芍藥梔子黃芩黃連(各三錢)生地黃
川芎當歸(各七錢)防風(一錢五分)
右每服三錢水煎服
加味逍遥散
異功散
六君子湯(三方見内釣)
地黃丸(方見腎臟)
補中益氣湯(方見虛羸)
柴胡梔子散(方見發熱)
瀉青丸(方見肝臟)
八珍湯(四物四君二湯合用)
十全大補湯(方見自汗)
喜笑不休
經曰心藏神有餘則笑不休又曰在臟為心在聲為笑
在志為喜又火大過曰赫曦赫曦之紀其病笑謔狂妄
又云少隂所至為喜笑又云精氣并於心則喜此數者
皆言屬心火也若笑不休呻而為腹痛此水乘於火隂
擊於陽陽伏熱生狂妄譫語不可聞心之損矣扁鵲云
其人唇口赤色者可治青黑者死若腎水虧涸不勝心
火而喜笑不休者用六味地黃丸肝火熾盛能生心火
而喜笑不休者用柴胡清肝散餘兼别症各從其症而
恭治之
治驗
一小兒喜笑常作不安面赤飲冷手足並熱先用黃
連瀉心湯未二服稍定又用六味地黃丸料煎服頓
愈常服此丸則安月許不服仍前復作又服愈矣
一小兒患前症面青赤此肝心二經風熱所致也用
柴胡梔子散六味地黃丸漸愈又因乳母大怒發熱
先用加味柴胡湯又用加味逍遥散母子服之並愈
一小兒患前症因乳母大怒患血崩寒熱先用加味
逍遥散一劑用當歸補血湯三劑如此治之各數劑
母子並愈
一小兒年十四歲用心過度飲食失節患喜笑不休
脉洪大而虛面色赤而或白余用補中益氣湯而愈
次秋科舉飲食勞倦前症復作或兼譫語洪大按之
微細如無用人参一兩薑棗煎服稍定又三劑而愈
又勞役用心自汗作渴煩躁似癎症先用當歸補血
湯二劑頓安又十全大補湯而尋愈
一女子十六歲面色痿黃素沉静喜笑不休月經先
期用柴胡梔子散加味逍遥散而愈次年出嫁不時
復作但作時面赤勇力發後面黃體倦朝用補中益
氣湯夕用加味逍遥散而愈後每發悉用前藥即愈
當歸補血湯
柴胡梔子散
柴胡清肝散(二方見發熱)
黃連瀉心湯(方見煩躁)
地黃丸(方見腎臟)
薛氏醫案卷六十三
