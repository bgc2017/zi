薛氏醫案卷四十三
明薛己訂
婦人良方
産後乍見鬼神方論第一
産後如見鬼神或言語譫妄皆由血氣虧損陰虛發熱
或瘀血停滯以致心神煩躁而然也宜以調經散治之
愚按前症若敗血停滯用調經散若血虛發熱用八
珍加炮薑若心血虚損用柏子仁散大抵此証皆心
脾血少所致但調補胃氣則痰清而神自安矣若果
係鬼祟所附即灸鬼哭穴可愈其或不起者多因豁
痰降火攻伐之過也(仍參第三卷産後譫語乍見鬼神方論)
附治驗
一産婦患前症或用調經散愈而復作仍服前散益
甚痰涎上湧朝寒暮熱余朝用八珍散夕用加味歸
脾湯各五十餘劑而愈
調經散治血虚經閉心神煩躁渾身疼痛或時見怪
沒藥琥珀(並細研)桂心(各一錢)芍藥(炒)當歸(各一錢)
細辛(五分)麝香(少許)
右為末每服五分薑汁温酒各少許調服下即愈
柏子仁散治産後元氣虚弱瘀血停滯狂言亂語
柏子仁遠志人參桑寄生防風琥珀(另研)
當歸(炒)生地黃(焙)甘草(炒等分)
右用白羊心一箇水三盞煮清汁七分入藥五錢煎
服
附方
八珍湯
加味歸脾湯(二方見二十四卷第四論)
鬼哭穴(方見六卷第八論)
産後心神驚悸方論第二
産後心神驚悸恐懼或目睛不轉口不能言乃心氣虛
而六淫内侵診其脉動而弱者驚悸也動則為驚弱
則為悸矣
愚按人之所主者心心之所主者血心血一虛神氣
不守此驚悸所由作也當補血氣為主(仍參三卷第十論)
附治驗
一産婦患前症二度服琥珀地黃丸局方妙香散隨
效再患服之其症益甚而脉浮大按之如無發熱惡
寒此血氣俱虛余用十全大補加味歸脾二湯各百
餘劑而愈後遇驚恐勞怒復作仍服前藥而安
琥珀地黃丸治産後惡露未盡胸腹作痛或小便不
利
琥珀(另研)延胡索(糯米同炒赤去米)當歸(各一兩)蒲黃(四兩炒香)
生地黃(研取汁留滓)生薑(各二斤研取汁留滓生薑汁用銀石器内炒地黃滓以地)
(黃汁炒生薑滓各乾為末)
右為末煉蜜丸如彈子大每服一丸當歸煎湯化下
治血虛驚悸少寐及産後敗血停留少腹作痛等症
辰砂(另硏)琥珀沒藥(並研細)當歸(為末等分)
右為末每服二錢空心日午臨卧用白湯調下
産後驚悸亂語精神不定用好硃砂為細末酒調服錢
許
附方
局方妙香散(方見三卷第十三論)
茯苓補心湯(方見三卷第十論)
十全大補湯
加味歸脾湯(二方見二十四卷第四論)
産後中風心驚方論第三
産後眼張口噤肢體強直腰背反偃言語錯亂如癎者
此氣虛風邪所傷而成痙也
愚按仲景先生云有汗為柔痙用桂枝湯無汗為剛
痙用麻黃湯然産後得此血氣俱虚之敗症也不可
與傷寒例看丹溪先生云産後當大補氣血為主可
用十全大補湯以補元氣如不應急加附子更不應
是藥力弗逮也仍用參附湯多服余常治大虛之症
參茋數觔附子數枚方應
附治驗
一産婦患此不省人事言語妄甚惡風寒喜熱飲形
氣倦怠脉虛浮無力余謂血氣虛寒用十全大補湯
二十餘劑不應又二十餘劑稍緩乃漸加附子至一
錢服數劑諸症减一二又二十餘劑十退三四乃去
附子五分數劑諸症頓退而安後又發仍服前藥加
附子三五分而愈
茯苓散治産後心虛忪悸言語錯亂健忘少睡或自
汗盜汗
人參甘草(炒)芍藥(炒黃)當歸生薑(各八分)遠志(去心)
茯苓(各一錢)桂心(六分)麥門冬(去心五分)大棗(二枚)
右水煎服
抱膽丸治産後遇驚發狂或遇經行發狂
水銀(二兩)黑鉛(一兩五錢)硃砂(一兩細研)乳香(一兩叧研)
右將黑鉛入銚内火鎔下水銀結成砂子下硃砂乳香
末乘熱用柳木槌研勻丸雞頭子大每服一丸空心
薄荷湯下得睡勿驚覺來即安妙香散亦善
附方
妙香散(方見三卷第十三論)
十全大補湯(方見二十四卷第四論)
參附湯(方見後第六論)
産後中風恍惚方論第四
産後恍惚因元氣俱虛心經血少或外邪所侵以致心
神恍惚怔忡不寧
愚按前症當大補血氣為主而佐以後方為善盖
風乃虚極之假象也固其本源諸病自退若專治
風則速其危矣
附治驗
一産婦患前症盜汗自汗發熱晡熱面色黃白四肢
畏冷此氣血俱虚用八珍湯不應更用十全大補加
味歸脾二湯始應後因勞怒發厥昏憒左目牽緊兩
唇抽動小便自遺余謂肝火熾盛用十全大補加鈎
藤山梔而安再用十全大補湯辰砂遠志丸而愈
辰砂遠志丸治産後中風驚狂起卧不安或痰涎上
湧
石菖蒲遠志(去骨蘆甘草煮)人參茯神(去木)辰砂(各三錢)
川芎山藥鐵粉麥門冬(去心)細辛半夏(湯泡)
天麻南星白附子(各一兩)
右為末薑汁糊丸菉豆大别以硃砂為衣每服三十
丸臨卧薑湯下
附方
八珍湯
十全大補湯
加味歸脾湯(三方見二十四卷第四論)
産後虛極生風方論第五
産後生風因去血過多氣無所主以致唇青肉冷汗出
目眩神昏急服濟危上丹若投以風藥則悞甚矣
愚按前症若心脾血氣俱虚用十全大補湯如不應
加附子釣藤鈎若肝經血虛用逍遥散加釣藤經云
脾之榮在唇心之液為汗若心脾二臟虛極急用參
附湯救之
附治驗
一婦人患前症或用諸補劑四肢逆冷自汗泄瀉腸
鳴腹痛余以陽氣虛寒用六君子薑附各加至五錢
不應以參附各一兩始應良久不服仍腸鳴腹痛後
灸關元穴百餘壯及服十全大補湯方效
濟危上丹
乳香(研)五靈脂硫黃玄精石(同研極細)阿膠卷柏
桑寄生陳皮(等分)
右將上四味入石器内微火炒再研入餘末用生地
黃汁丸桐子大每服二十丸食前温酒或當歸酒下
當歸建中湯治産後腹痛拘急痛連腰背自汗少食
當歸桂心(各三兩)白芍藥(六兩炒焦黃)甘草(炙二兩)
右每服五錢薑棗水煎入飴糖一匙服如未應加之
附方
參附湯(方見本卷後)
十全大補湯
逍遥散(二方見二十四卷第四論)
六君子湯(方見二十四卷第六論)
獨參湯治一切失血惡寒發熱作渴煩躁或口噤痰
鳴自汗盜汗或氣虛脉脱手足逆冷盖血生於氣故
血脱補氣陽生隂長之理也(方見三卷第十三論)
産後虛汗不止方論第六
産後汗不止者皆由陽氣頓虛腠理不密而津液妄泄
也若遇風則變痙縱虛乏短氣則身體消瘦唇口乾燥
久則經水斷絶由津液竭故也
愚按前症屬血氣俱虛急用十全大補湯如不應用
參附茋附等湯若汗多亡陽發痙尤當用前藥王海
藏先生云頭汗出至頸而還額上偏多盖額為六陽
之所會也由虛熱薰蒸而出竊謂前症當以部仕分
之額左屬肝額右屬肺鼻屬脾頥屬腎額屬心治
者審之(仍參三卷第六論)
附治驗
一産婦略聞音響其汗如水而昏憒諸藥到口即
嘔余以為脾氣虛敗用參附末為細丸時含三五粒
隨液嚥下乃漸加之至錢許却服參附湯而痊
一産婦盜汗不止遂至廢寐神思疲甚口乾引飲余
謂血虚有熱用當歸補血湯以代茶又以當歸六黃
湯内黃芩連柏炒黑倍加人參五味子二劑而愈
麻黃根湯治産後虛汗不止身熱發渴驚悸不安
當歸麻黃根牡礪(煅為粉)人參甘草(炒等分)
右每服四錢水煎
一方治産後自汗盜汗胃氣虚弱服别藥則嘔吐不
能入
當歸黃茋(各一兩)麻黃根(二兩)
右每服三錢水煎
治産後氣脱汗不止小便短少四肢難以屈伸
甘草(炙一兩)附子(炮五錢)桂心芍藥(炒各一兩半)
右每服三錢薑棗水煎服虛甚更加以效為度
止汗散
牡礪(為末半兩)小麥麩(八兩炒黃為細末)
右每服三五錢用猪肉汁調
人參湯治産後諸虛不足發熱盜汗内熱晡熱等症
人參當歸(等分)
右為末以猪腰子一枚切片水二鍾糯米半合葱白
二根煮取汁八分入藥三錢煎服
附方
當歸六黃湯治氣血虚熱盜汗不止不應加人參白
术心血不足加酸棗仁炒
當歸熟地黃(自製)黃茋(炒各二錢)生地黃黃柏(炒黑)
黃芩(炒黑)黃連(炒黑各一錢)
右水煎服
參附湯治陽氣虛寒自汗惡寒或手足逆冷大便
自利或臍腹疼痛吃逆不食或汗多發痙等症
人參(一兩)附子(炮五錢)
右作一服薑棗水煎徐徐服去人參加黃茋名茋附
湯
當歸補血湯治肌熱躁熱目赤面紅煩渴引飲晝夜
不息脉洪大而虚重按全無者
當歸(三錢)黃茋(炙一兩)
右水煎服
十全大補湯(方見二十四卷第六論)
茋附湯治陽氣虛脱惡寒自汗或口噤痰湧四肢逆
冷或吐瀉腹痛飲食不入及一切虚寒等症
黃茋(一兩)附子(炮五錢)
右作一劑薑棗水煎服如不應倍加附子方得全濟
産後冐悶汗出方論第七
産後忽冐悶汗出者因陰血虧損陽氣鬱暴故也急
吞鷄子三枚未醒飲童便或時復發宜服竹瀝五合
愚按前症屬大虚宜固元氣為主其汗不止必變柔
痙東垣先生云婦人分娩及半産漏下昏冐目瞑盖
因血暴亡而火上熾但補其血則神自昌若常時血
下當補而升舉其氣陽得血而神安則目明矣今立
一方以補手足厥陰之血兼益陽氣名曰全生活血
湯
全生活血湯治發熱自汗盜汗目昏>昏>四肢無力口
乾頭暈行步欹側
柴胡當歸(各二錢)生地黃(炒)熟地黃(各一錢)川芎
藁本(各一錢半)防風羌活獨活葛根甘草(炒各二錢)
細辛(五分)蔓荆子(五分)升麻芍藥(炒各三錢)紅花(三分)
右每服五錢水煎熱服
産後汗多變痙方論第八
産後汗多變痙因氣血虧損肉理不密風邪所乘其形
口噤背強如癎或搖頭馬嘶不時舉發氣息如絶宜速
灌小續命湯若汗出兩手拭不及者不治
愚按前症因去血過多元氣虧極或外邪相搏以致
牙關緊急四肢痙強或陰火内動或腰背反張肢體
抽搐若有汗而不惡寒者曰柔痙若無汗而惡寒者
曰剛痓血亡過多筋無所養故傷寒汗下過多潰瘍
膿血大泄多患之乃敗症也急以十全大補湯治之
如不應急加附子多有復甦者亦有六淫七情所致
者治法見第三卷第三論
附治驗
一産婦牙關緊急腰背反張四肢抽搐兩目連劄此
去血過多元氣虧損隂火熾盛用十全大補加炮薑
一劑而甦數劑而安
余在吳江史萬湖第時將入更聞喧攘詢云家人婦
産後出直厨忽仆而死余意其勞傷血氣而發痙也
急用十全大補加附子煎滚令人正其面開其口灌
之久不能下令側其面而出之換以熱藥如此五次
方得下咽遂甦
小續命湯治剛痙或脚氣痺弱不能轉舒行步欹側
或口眼喎斜牙關緊急角弓反張
麻黃桂心甘草(各半兩)防風(三兩)芍藥(炒)白术(炒)
人參川芎附子(炮)防已(酒拌)黃芩(炒各等分)
右每服五錢水煎入薑汁少許温服若自汗為柔痙
去麻黃有熱去附子减桂一半盛冬初春去黃芩
十全大補湯(方見二十四卷第四論)
産後口噤腰背反張方論第九
産後口噤由血氣虚而風邪乘於手三陽經也盖手三
陽之筋循結於頷得風冷則筋急故致口噤腰背攣急
角弓反張者是風邪入於諸陽之經也
愚按前症因氣血耗損腠理不密汗出過多而患之
者乃虛象也宜固氣血為主佐以本方丹溪云産後
當大補氣血為先雖有他症以末治之如惡寒發熱
等症乃氣血虛甚之極也宜大劑參茋歸术肉
桂以培養之如不應急用炮附子再不應用人參一
兩炮附子二三錢名參附湯借猶未應乃藥力未
能及也宜多用之
愈風散治前症用荆芥略焙為末每服三錢豆淋酒
下童便亦可其效如神牙緊灌口鼻
清順散又名交解散(方見第三卷第五論)
治婦人産後不省人事吐涎瘈瘲
當歸荆芥穗(等分)
右每服三錢水一盞酒少許煎灌下咽即甦愚按前
症如有未應者急用大補氣血為主
産後中風白蘚皮一兩或共獨活三兩酒水煎服張仲
文用白术四兩以酒煎頓服
小續命湯治産後口噤角弓反張(見前)
産後中風方論第十
産後中風或血氣未復風寒所感以致筋攣拘急口眼
喎斜或肢體緩弱入臟則恍惚驚悸郭稽中云産後強
力下床或誤入房或憂怒内傷臟腑陳無擇曰當以脉
辨而治之若努力下床月内入房憂怒受傷非中風類
乃蓐勞火邪之症也
愚按前症果外邪所屬形氣不足病氣有餘當補元
氣為主稍佐以治病之藥若強力下床月内入房屬
形氣病氣俱不足當純補元氣多有復甦者若悞投
風藥乃促其危也仍參照第三卷諸論主之
治産後身背拘急妄言發熱四肢拘攣不時驚悸
川芎羌活羚羊角(屑)酸棗仁(炒)芍藥(炒黃各四兩)
桑白皮(六分)防風(五分)
右水煎分三服
治産後中風唇青鼻黑用小續命湯連進三服即愈
産後中風煩渴用紅花子(五合炒研)水煎徐呷之
獨活寄生湯治前症亦良仍與第三卷中風類通看
(方見後)
産後四肢筋攣方論第十一
産後中風筋脉攣急乃血氣俱虚或風邪客於皮膚則
頑痺羸乏若入於筋脉則四肢攣急皆由大經空虚風
寒乘虚而漸入也
愚按肝屬木而主筋前症若肝經風熱血燥用加味
逍遥散如不應當用六味地黃丸以補腎水經云風
客淫氣精乃亡邪傷肝也仍參第三卷諸論主之
附治驗
一産婦筋孿臂軟肌肉掣動此氣血俱虚而自熱也
用十全大補湯而安
一産婦手麻服愈風丹遍身皆麻神思倦怠余謂氣
血虚弱用十全大補加炮薑數劑漸愈去薑又數劑
及逍遥散而痊
治産後氣血不足風邪所襲肢節攣痛背項強直
防風(一兩)赤芍藥(炒)桂心(各半兩)羚羊角川芎羌活
當歸酸棗仁(炒)牛旁子(炒各三錢)
右每服四錢水酒煎
愚按前方如未應當用八珍湯更不應用十全大補湯
湯
加味逍遥散
十全大補湯(二方見二十四卷第四論)
六味地黃丸(方見二十四卷第十一論)
産後瘈瘲方論第十二(新附)
竊謂瘈者筋脉拘急也瘲者筋脉張縱也經云肝主筋
而藏血盖肝氣為陽為火肝血為隂為水前症因産後
隂血去多陽火熾盛筋無所養而然耳故癰疽膿水過
多金瘡出血過甚則陽隨隂散亦多致此治法當用八
珍散加丹皮釣藤以生隂血則陽火自退諸症自愈如
不應當用四君芎歸丹皮釣藤以補脾土盖血生於至
隂至隂者脾土也故小兒吐瀉之後脾胃虧損亦多患
之乃虛象也無風可逐無痰可消若屬陽氣脱陷者用
補中益氣加薑桂陽氣虚敗者用十全大補加桂附亦
有復生者此等症候若肢體惡寒脉微細者此為真狀
若脉浮大發熱煩渴此為假象惟當固本為善若無力
抽搐戴眼反折汗出如珠流者皆不治
附治驗
一産婦因勞兩臂不能屈服蘇合香丸肢體痿軟汗
出如水余謂前藥辛香耗散真氣腠理虛而津液妄
泄也先用十全大補湯加五味子補實腠理收斂真
氣汗頓止又佐以四君子調補元氣漸愈用逍遥散
大補湯調理而痊
一産婦先胸脇乳内脹痛後因怒口噤吐痰臂不能
伸小便自遺左三部脉弦余謂此肝經血虚而風火
所致不能養筋先用加味逍遥散治之臂能屈伸又
以補肝散六味丸諸症悉愈
一婦人發瘈遺尿自汗面赤或時面青飲食如故肝
脉弦緊余曰此肝經血燥風熱名瘈也肝主小便其
色青入心則赤法當滋隂血清肝火遂用加味逍遥
散不數劑諸症悉退而安
附方
海藏愈風湯一名舉卿古拜散治一切失血筋脉緊急
産後與汗後搐搦
荆芥(為細末)
右先以炒大豆黃卷以酒沃之去黃卷取清汁調前
末三五錢和滓飲之輕者一服重者二三服中病即
止其效如神氣虚者忌服一方用童便調下本事方
云此藥委有竒效神靈之功大抵産室無風為佳不
可衣被帳褥太煖太煖即汗出汗出則腠理開易於
中風便昏冐一婦人産後遮護太密更生旺火睡久
及醒則昏昏如醉不省人事用此藥佐以交加散服
之即睡睡中必以左手搔頭覺必醒矣良久果驗
交加散治瘈瘲或顫振或産後不省人事口吐痰涎
當歸荆芥穗(等分)
右為細末每服二錢水一盞酒少許煎至七分灌下
神效
增損柴胡湯治産後或經適斷致手足牽搐咬牙昏
冐異症
柴胡(八錢)黃芩(炒四錢)人參半夏(各三錢)石膏(四錢)知母
(二錢)黃茋(炒五錢)甘草(炙二錢)
右為粗末每服半兩薑五片棗四枚水煎温服
四君子湯
補中益氣湯(二方見二十四卷第六論)
産後脚氣方論第十三
論曰産後脚氣因元氣内虛六淫外侵所致其狀發熱
瞀悶搐掣驚悸心煩嘔吐氣上用小續命湯治之若以
為敗血攻之則誤矣
愚按前症當補氣血為主佐以小續命湯寄生湯如
不應用大防風湯仍參第一卷九論主之已上十一
症誠似小兒慢驚風無風可逐無痰可清但專補元
氣庶保其生
附治驗
一産婦患前症或用獨活寄生湯而症後復作服之
其汗如水更加口噤吐痰余用十全大補湯培養血
氣漸愈後飲食日少肌體日瘦吐痰如湧此命門火
衰脾土虚寒用八味丸及加味歸脾湯諸症漸退肌
肉漸生
獨活寄生湯治風邪内攻兩脛腫痛或緩縱攣痺等
症(方見四卷第七論)
小續命湯(方見前)
大防風湯(方見二十四卷第九論)
十全大補湯
加味歸脾湯(二方見二十四卷第四論)
八味丸(方見十五卷第十一論)
薛氏醫案卷四十三
