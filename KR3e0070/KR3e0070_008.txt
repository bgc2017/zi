薛氏醫案卷八
眀薛巳撰
原機啓微
君臣佐使逆從反正說
君為主臣為輔佐為助使為用置方之原也逆則攻從
則順反則異正則宜治病之法也必熱必寒必散必收
者君之主也不宣不眀不授不行者臣之輔也能受能
令能合能力者佐之助也或擊或發或劫或開者使之
用也破寒必熱逐熱必寒去燥必濡除濕必泄者逆則
攻也治驚須平治損須温治留須收治堅須潰者從則
順也熱病用寒藥而導寒攻熱者必熱陽眀病發熱大
便鞭者大承氣湯酒制大黃熱服之類也寒病用熱藥
而道熱去寒者必寒少隂病下利服附子乾薑不止者
白通湯加人尿猪膽之類也塞病用通藥而導通除塞
者必寒腦滿煩驚小便不利者柴胡加龍骨牡礪湯之
類也通藥用塞藥而導塞止通者必通太陽中風下利
心下痞鞭者十棗湯之類也反則異也治遠以大治近
以小治主以緩治客以急正則宜也至真要論曰辛甘
發散為陽酸苦涌泄為隂鹹味涌泄為隂淡味滲泄為
陽六者或收或散或緩或急或燥或濕或耎或堅所以
利而行之調其氣使其平故味之薄者為隂中之陽味
薄則通酸苦鹹平是也氣之厚者為陽中之陽氣厚則
熱辛甘濕熱是也氣之薄者為陽中之隂氣薄則發泄
辛甘淡平寒凉是也味之厚者為隂中之隂味厚則泄
酸苦鹹寒是也易曰同聲相應同氣相求水流濕火就
燥雲從龍風從虎聖人作而萬物覩本乎天者親上夲
乎地者親下則各從其類也故置方治病如後
芍藥清肝散方治眵多燥緊澁羞眀赤脉貫睛臓腑秘
結者
白术(三分)川芎(三分)防風(三分)甘草(炙二分半)荆芥(二分半)桔梗
(三分)羌活(三分)芍藥(二分半)柴胡(二分)前胡(二分半)薄荷(二分半)
黃芩(二分半)山梔(二分)知母(二分)滑石(三分)石膏(三分)大黃(四分)
芒硝(三分半)
共十八味通㕮咀都作一服水二鍾煎至一鍾食後熱服
右為方治淫熱反尅而作也風熱不制之病熱甚大便鞭
者從權用之盖苦寒之藥也苦寒敗胃故先以白术之甘
温甘草之甘平主胃氣為君次以川芎防風荆芥桔梗羌
活之辛温升散清利為臣又以芍藥前胡柴胡之微苦薄
荷黃芩山梔之微苦寒且導且攻為佐終以知母滑石石
膏之苦寒大黃芒硝之大苦寒祛逐淫熱為使大便不鞭
者減大黃芒硝此逆則攻之治法也大熱服者反治也
通氣利中丸治證上同
白术(一两)白芷(半两)羌活(半两)黃芩(一两半)滑石(取末另入一两半)
大黃(二两半)牽牛(取末一两半)
除滑石牽牛另研極細末外餘合為細末入上藥
和勻滴水為丸如桐子大每服三十丸加至百丸食
後臨睡茶湯送下
右方以白术苦甘温除胃中熱為君白芷辛温解利
羌活苦甘平微温通利諸節為臣黃芩微苦寒療熱
滋化滑石甘寒滑利小便以分清濁為佐大黃苦寒
通大便瀉諸實熱牽牛苦寒一說味辛利大便除風
毒為使逆攻之法也風熱不制之病熱甚而大便鞭
者亦可兼用然牽牛有毒非神農藥今與大黃並用
者取其性猛烈而快也大抵不宜久用久用傷元氣
盖從權之藥也量虛實加減
黃連天花粉丸治同前
黃連(一两)天花粉(四两)菊花(一两)川芎(一两)薄荷(一两)連翹(二两)
黃芩(四两)梔子(四两)黃蘖(六两)
為細末滴水為丸如梧桐子大每服五十丸加至百
丸食後臨睡茶湯下
右方為淫熱反尅臓腑不秘結者作也風熱不制之
病稍熱者亦可服以黃連天花粉之苦寒為君菊花
之苦甘平為臣川芎之辛温薄荷之辛苦為佐連翹
黃芩之苦微寒黃蘖梔子之苦寒為使合之則除熱
清利治目赤腫痛
黃連盧甘石散治眼眶破爛畏日羞眀餘治上同
盧甘石(一觔)黃連(一两)龍腦(量入)
先以盧甘石置巨火中煆通紅為度另以黃連用水
一碗磁器盛貯納黃連扵水内却以通紅盧甘石淬
七次就以所貯磁器置日中晒乾然後同黃連研為
細末欲用時以一二兩再研極細旋量入龍腦每用少
許井花水調如&KR0008;糊臨睡以筯頭蘸付破爛處不破
爛者點眼内眥銳眥尤佳不宜使入眼内
右方以盧甘石收濕除爛為君黃連苦寒為佐龍腦
去熱毒為使諸目病者俱可用病宜者治病不宜者
無害也竒經客邪之病量加朴硝泡湯滴眼瘀肉黃
赤脂上
龍腦黃連膏治目中赤脉如火溜熱炙人餘治上同
黃連(半觔)龍腦(一錢)
先剉黃連令碎以水三大碗貯磁器内入黃連扵中
用文武火慢熬成大半碗濾去滓入薄磁碗内重湯
頓成膏半&KR0678;許龍腦以一錢為率用則旋量入之以
筯頭點入眼内不拘時
右方以黃連治目痛解諸毒為君龍腦去熱毒為臣
乃君臣藥也諸目痛者俱宜用
蕤仁春雪膏治紅赤羞眀眊矂癢痛沙澁
蕤仁(去油四錢)龍腦(五分)
先以蕤仁研細入龍腦和勻用生好真蜜一錢二分
再研調勻每用筯頭點内眥銳眥
右方以龍腦除熱毒為君生蜜解毒和百藥為臣蕤
仁去暴熱治目痛為使此藥與黃連盧甘石散龍腦
黃連膏子並用
㗜鼻碧雲散治腫脹紅赤昏暗羞眀癮澁疼痛風癢
鼻塞頭痛腦酸外翳攀睛眵淚&KR0008;粘
鵝不食草(二錢)青黛川芎(各一錢)
為細末先噙水滿口每用如米許㗜入鼻内以淚出
為度不拘時候
右方以鵝不食草解毒為君青黛去熱為佐川芎大
辛除邪破留為使升透之藥也大抵如開鍋盖法常
欲使邪毒不閉令有出路然力少而銳㗜之隨效宜
常㗜以聚其力諸目病俱可用
羌活勝風湯治眵多眊矂緊澁羞眀赤脉貫睛頭痛
鼻塞腫脹涕淚腦巔沉重眉骨酸疼外翳如雲霧絲縷
秤星螺盖
白术(五分)枳殼羌活川芎白芷獨活防
風前胡桔梗薄荷(各四分)荆芥甘草(各三分)
柴胡(七分)黃芩(五分)
作一服水二盞煎一盞去滓熱服
右方為風熱不制而作也夫竅不利者皆脾胃不足
之證故先以白术枳殼調治胃氣為君羌活川芎白
芷獨活防風前胡諸治風藥皆主升發為臣桔梗除
寒熱薄荷荆芥清利上焦甘草和百藥為佐柴胡解
熱行少陽厥隂經黃芩療上熱主目中赤腫為使又
治傷寒愈後之病熱服者熱性炎上令在上散不令
流下也生翳者隨翳所見經絡加藥翳凡自内眥而
出者加蔓荆子治太陽經加蒼术去小腸膀胱之濕
内眥者手太陽足太陽之屬也自銳眥而入客主人
斜下者皆龍膽草為膽草味苦與膽味合小加人參
益三焦之氣加藁夲乃太陽經風藥銳眥客主人者
足少陽手少陽手太陽之屬也凡自目系而下者倍
加柴胡行肝氣加黃連瀉心火目系者足厥隂手少
隂之屬也自抵過而上者加木通導小腸中熱五味
子酸以收斂抵過者手太陽之屬也
杏仁龍膽草泡散治風上攻眊矂赤癢
龍膽草當歸尾黃連滑石(另研取末)杏仁(去皮尖)
赤芍藥(各一錢)
以白沸湯泡頓蘸洗冷熱任意不拘時候
右方以龍膽草黃連苦寒去熱毒為君當歸尾行血
杏仁潤燥為佐滑石甘寒泄氣赤芍藥苦酸除癢為
使惟風癢者可用
柴胡復生湯治紅赤羞眀淚多眵少腦巔沉重睛珠
痛應太陽眼睫無力常欲垂閉不敢久視久視則酸疼
翳陷下所陷者或圓或方或長或短如縷如錐如鑿
藁夲(三分半)川芎(三分半)白芍藥(四分)蔓荆子(三分半)羌活
(三分半)獨活(三分半)白芷(三分半)柴胡(六分)炙草(四分)薄荷(四分)
桔梗(四分)五味子(二十粒)蒼术茯苓黃芩(各五)
(分)
作一服水二盞煎至一盞去滓食後熱服
右方以藁夲蔓荆子為君升發陽氣也川芎白芍藥
羌活獨活白芷柴胡為臣和血補血療風行厥隂經
也甘草五味子為佐為恊諸藥斂蔵氣也薄荷桔梗
蒼术茯苓黃芩為使為清利除熱去濕分上下實脾
胃二土療目中赤腫也此病起自七情五賊勞役饑
飽故使生意下陷不能上升今主以羣隊升發輔以
和血補血導入夲經助以相恊收斂用以清利除熱
實脾胃如此為治理可推也睛珠痛甚者當歸養榮
湯主之
當歸養榮湯治睛珠痛甚不可忍餘治並仝上
防風(七分半)白芷(七分半)白芍藥(一錢)熟地黃(一錢)當歸(一錢)
川芎(一錢)羌活(七分半)
作一服水二盞煎至一盞去滓食後熱服
右方以七情五賊勞役饑飽重傷脾胃脾胃者多血
多氣之所脾胃受傷則血亦病血養睛睛珠屬腎今
生意已不升發又復血虛不能養睛故睛痛甚不可
忍以防風升發生意白芷解利引入胃經為君白芍
藥止痛益氣通血承接上下為臣熟地黃補腎水真
隂為佐當歸川芎行血補血羌活除風引入少隂經
為使血為邪勝睛珠痛者及亡血過多之病俱宜服
也服此藥後睛痛雖除眼睫無力常欲垂閉不減者
助陽活血湯主之
助陽活血湯治眼睫無力常欲垂閉餘治仝上
黃耆(五分)炙草(五分)當歸(五分)白芷(四分)蔓荆子(四分)防風(五分)
升麻(七分)柴胡(七分)
作一服水二盞煎至一盞去查稍熱服
右方以黃耆治虛勞甘草補元氣為君當歸和血補
血為臣白芷蔓荆子防風主療風升陽氣為佐升麻
導入足陽眀足太隂脾胃柴胡引至足厥隂肝經為
使心火乘金水衰反制者亦宜服也有熱者兼服黃
連羊肝丸
黃連羊肝丸治目中赤脉紅甚眵多餘治仝上
黃連白羯羊肝(一箇)
先以黃連研為細末將羊肝以竹刀刮下如糊除去
筋膜入擂盆中研細入黃連末為丸如梧桐子大每
服三五十丸加至七八十丸茶清湯下
右方以黃連除熱毒眀目為君以羊肝肝與肝合引
入肝經為使不用鐡與刀者忌鐵器也金尅木肝乃
木也一有金氣肝則畏而不受盖專治肝經之藥非
與羣隊者比也肝受邪者並皆治之睛痛者加當歸
决眀益隂丸治畏日惡火沙澁難開眵淚俱多久病
亦不痊者並皆療之餘治仝上
羌活(五錢)獨活(五錢)黃連(酒製一两)防風(五錢)黃芩(一两)歸尾(酒製)
(五錢)五味子(五錢)石决眀(煆三錢)草决眀(一两)甘草(炙五錢)黃
蘖(一两)知母(一两)
為末煉蜜丸桐子大每服五十丸加至百丸茶湯下
右方以羌活獨活升清陽為君黃連去熱毒當歸尾
行血五味子收斂為臣石决眀眀目磨障草决眀益
腎療盲防風散治祛風黃芩去目中赤腫為佐甘草
相和諸藥黃蘖助腎水知母瀉相火為使此盖益水
抑火之藥也内急外弛之病並皆服之
川芎行經散治目中青黤如物傷狀重者白睛如血
貫
枳殼(六分)炙草(六分)白芷(四分)防風(四分)荆芥(四分)薄荷(四分)獨
活(四分)川芎(六分)當歸(六分)紅花(少許)柴胡(六分)茯苓(三分)蔓荆
子(四分)羌活(四分)桔梗(五分)
作一服水二盞煎至一盞去查大熱服食後
右方以枳殼甘草和胃氣為君白芷防風荆芥薄荷
獨活療風邪升胃氣為臣川芎當歸紅花行滯血柴
胡去結氣茯苓分利除濕為佐蔓荆子羌活引入太
陽經桔梗利五臓為使則胃脉調小腸膀胱皆邪去
凝行也見熱者以消凝大丸子主之
消凝大丸子治證仝上或有眵淚沙澁者並皆療之
川芎當歸(各七錢)防風荆芥羌活藁夲
薄荷(各半两)桔梗(七錢)甘草(七錢)滑石石膏白术
黃芩山梔(各一两)連翹菊花(各七錢)
先將滑石石膏另研餘作細末和勻煉蜜為劑每劑
一两分八丸每服一丸或二丸茶湯嚼下
右方消凝滯藥也君以川芎當歸治血和血臣以羌
活防風荆芥藁本薄荷桔梗療風散邪引入手足太
陽經佐以白术甘草滑石石膏調補胃虛通泄滯氣
除足陽眀經熱使以黃芩山梔連翹菊花去熱除煩
滛反尅風熱不制者俱宜服也
千金磁硃丸治神水寬大漸散昏如霧露中行漸覩
空中有黑花漸覩成物二體久則光不收及内障神水
淡綠色淡白色者
磁石(吸針者二两)辰砂(一两)神麯(四两)
先以磁石置巨火中煆醋淬七次晒乾另研極細二
两辰砂另研極細一两生神麯末三兩與前藥和勻
更以神麯末一两水和作餅煑浮為度搜入前藥煉
蜜為丸如梧桐子大每服一十丸加至三十丸空心
飯湯下
右方以磁石辛鹹寒鎮墜腎經為君令神水不外移
也辰砂微甘寒鎮墜心經為臣肝其母比子能令母
實也肝實則目眀神麯辛温甘化脾胃中宿食為佐
生用者發其生氣熟用者斂其暴氣也服藥後俯視
不見仰視漸覩星月者此其效也亦治心火乘金水
衰反制之病久病累發者服之則永不更作空心服
此午前更以石斛夜光丸主之
石斛夜光丸治證上仝
天門冬(焙)人參茯苓(各二两)五味(炒半两)乾菊花(七錢)
麥門冬(一两)熟地黃(一两)兔絲子(酒浸七錢)乾山藥枸杞
(七錢)牛膝(浸七錢半)杏仁(去皮尖七錢半)生地黃(一两)蒺藜石斛
蓯蓉川芎炙草枳殼(麩炒)青葙子防風
黃連(各半两)草决眀(八錢)烏犀(鎊半两)羚羊角(鎊半两)
為細末煉蜜丸桐子大每服三五十丸温酒鹽湯任
下
右方羡補藥也補上治下利以緩利以久不利以速
也故君以天門冬人參兔絲子之通腎安神強隂填
精也臣以五味子麥門冬杏仁茯苓枸杞子牛膝生
熟地黃之斂氣除濕凉血補血也佐以甘菊花蒺藜
石斛肉蓯蓉川芎甘草枳殼山藥青葙子之療風治
虛益氣祛毒也使以防風黃連草决眀羚羊角生烏
犀之散滯泄熱解結眀目也隂弱不能配陽之病並
宜服之此從則順之治法也
益隂補氣丸治證上仝
熟地黃(三两)歸尾(酒製半两)牡丹皮五味子乾山藥
(各半两)茯苓澤瀉(各二錢五分)生地黃(酒製炒四两)山茱萸
(半两)柴胡(半两)
為末煉蜜丸如桐子大水飛辰砂為衣每服五七十
丸空心淡鹽湯下
右方壯水之主以鎮陽光氣為怒傷散而不聚也氣
病血亦病也肝得血而後能視又目為心之竅心主
血故以熟地黃補血衰當歸尾行血牡丹皮治積血
為君茯苓和中益真氣澤瀉除濕瀉邪氣生地黃補
腎水真隂為臣五味子補五臓乾山藥平氣和胃為
佐山茱萸強隂益精通九竅柴胡引入厥隂經為使
蜜劑者欲泥膈難下也辰砂為衣者為通扵心也然
必兼千金磁硃丸服之庶易為效
滋隂地黃丸治證上仝眵多眊矂者並皆治之
黃連(一两)黃芩(半两)歸身(酒製半两)生地黃(酒製两半)熟地黃(半两)
五味子(三錢)人參(二錢)天門冬(焙三錢)炙草(三錢)地骨皮(二錢)
枳殼(三錢)柴胡(三錢)
為細末煉蜜丸如桐子每服百丸食後茶湯下日三
服
右方治主以緩緩則治其夲也以黃連黃芩苦寒除
邪氣之盛為君當歸身辛温生熟地黃苦甘寒養血
凉血為臣五味子酸寒體輕浮上收神水之散大人
參甘草地骨皮天門冬枳殼苦甘寒瀉熱補氣為佐
柴胡引用為使也亡血過多之病有熱者亦宜服
防風散結湯治目上下睫隠起肉疣用手法除病後
服之
防風羌活白芍藥歸尾(各五分)紅花蘇木
(各少許)茯苓蒼术獨活前胡黃芩(各五分)炙
草防己
作一服水二盞煎至一盞熱服查再煎
右方以防風羌活升發陽氣為君白芍藥當歸尾紅
花蘇木破凝行血為臣茯苓瀉邪氣蒼术去上濕前
胡利五臓獨活除風邪黃芩療熱滋化為佐甘草和
諸藥防己行十二經為使病在上睫者加黃連柴胡
以其手少隂足厥隂受邪也病在下睫者加藁夲蔓
荆子以其手太陽受邪也
竹葉瀉經湯治眼目癮澁稍覺眊矂視物微昏内眥
開竅如鍼目痛按之浸浸膿出
柴胡梔子羌活升麻炙草(各五分)赤芍藥
草决眀茯苓(各四分)車前子(四分)黃芩(六分)黃連(五分)
大黃(五分)青竹葉(一十片)澤瀉(四分)
作一服水二盞煎至一盞食後稍熱服
右方逆攻者也先以行足厥隂肝足太陽膀胱之藥
為君柴胡羌活是也二經生意皆總扵脾胃以調足
太隂足陽眀之藥為臣升麻甘草是也肝經多血以
通順血脉除肝邪之藥膀胱經多濕以利小便除膀
胱濕之藥為佐赤芍藥草决明澤瀉茯苓車前子是
也總破其積熱者必攻必開必利必除之藥為使梔
子黃芩黃連大黃竹葉是也
蜜劑解毒丸治證上仝
杏仁(去皮尖二两另研)山梔(一十两末)石蜜(煉一觔)大黃(五两末)
蜜丸如梧桐子大每服三十丸加至百丸茶湯下
右方以甘潤治燥為君為燥為熱之原也山梔子微
苦寒治煩為臣為煩為熱所産也石蜜甘平温安五
臓為佐為其解毒除邪也大黃苦寒性走不守瀉諸
實熱為使為攻其積不令其重疊不解也
决眀夜靈散治目至夜則昏雖有燈月亦不能視
石决眀(另研二錢)夜明沙(另研二錢)猪肝(一两生用不食猪者以白羯羊肝代)
(之)
二藥末和勻以竹刀切肝作二片以上藥鋪扵一片
肝上以一片合之用麻皮纏定勿令藥得泄出淘米
泔水一大碗貯沙罐内不犯鐵器入肝藥扵中煑至
小半碗臨睡連肝藥汁服之
右方以决眀鎮腎經益精為君夜眀沙升陽主夜眀
為臣米泔水主脾胃為佐肝與肝合引入肝經為使
冲和養胃湯治内障初起視覺微昏空中有黑花神
水變淡綠色次則視岐覩一成二神水變淡白色久則
不覩神水變純白色
柴胡(七錢)人參(一两)當歸(酒浸一两)五味子(二錢)白芍藥(六錢)白
茯苓(三錢)羌活(一两半)炙草(一两)防風(半两)黃茋(一两半)白术
(一两)升麻(一两)葛根(一两)乾生薑(一錢)
每服六錢水三盞煎至二盞入黃芩黃連各一錢再
煎至一盞去滓稍熱食後服
右方因肝木不平内挾心火故以柴胡平肝人參開
心黃連瀉心火為君酒製當歸榮百脉五味斂百脉
(闕)沸心包絡主血白芍藥順血脉散惡血為臣白茯
苓瀉膀胱之濕羌活清利小腸之邪甘草補三焦防
風升膽之降為佐隂陽皆總扵脾胃黃茋補脾胃白
术健脾胃升麻葛根行脾胃之經黃芩退壯火乾生
薑入壯火為導為使此方逆攻從順反異正宜俱備
益氣聰眀湯治證上仝并治耳聾耳鳴
黃茋(半分)人參(半分)甘草(炙五分)升麻(三分)葛根(三錢)蔓荆子
(錢半)芍藥(一錢)黃栢(酒炒一錢)
每服四錢水二盞煎至一盞去查臨睡熱服五更再
煎服
右方以黃耆人參之甘温治虛勞為君甘草之甘平
承接和恊升麻之苦平微寒行手陽眀足陽眀足太
隂之經為臣葛根之甘平蔓荆子之辛温皆能升發
為佐芍藥之酸微寒補中焦順血脉黃蘖之苦寒治
腎水膀胱之不足為使酒製又炒者因熱用也或有
熱可漸加黃蘖春夏加之盛暑倍加之加多則不效
脾胃虛者去之熱倍此者瀉熱黃連湯主之
瀉熱黃連湯治内障症仝上有眵淚眊矂
黃芩(酒炒一两)黃連(酒洗一两)柴胡(酒炒一两)生地黃(酒洗一两)升麻
(半两)龍膽草(三錢)
每服三錢水二盞煎至一盞去滓午食前熱服午後
服之則陽逆不行臨睡休服為反助隂也
右方治主治客之劑也治主者升麻主脾胃柴胡行
肝經為君生地黃涼血為臣為陽眀太隂厥隂多血
故也治客者黃連黃芩皆療濕熱為佐龍膽草專除
眼中諸疾為使為諸濕熱俱從外來為客也
還隂救苦湯治目久病白睛微變青色黑睛稍帶白
色黑白之間赤環如帶謂之抱輪紅視物不眀昏如霧
露中睛白高低不平其色如死甚不光澤口乾舌苦眵
多羞澁上焦應有熱邪
升麻(半两)蒼术(半两)甘草(炙半两)柴胡(半两)防風(半两)羌活(半两)
細辛(二錢)藁夲(四錢)川芎(一两)桔梗(半两)紅花(一錢)歸尾(七錢)黃
連黃芩黃蘖知母生地黃連翹(各半两)
龍膽草(三錢)
每服七錢水一盞煎至一盞去滓熱服
右方以升麻蒼术甘草諸主元氣為君為損者温之
也以防風柴胡羌活細辛藁夲諸升陽化滯為臣為
結者散之也以川芎桔梗紅花當歸尾諸補行血脉
為佐為留者行之也以黃連黃芩黃蘖知母連翹生
地黃龍膽草諸去除熱邪為使為客者除之也竒經
客邪之病強陽摶實隂之病服此亦具驗
菊花决眀散治症上仝
草决眀石决眀(東流水煑一伏時另研極細入藥)木賊草防
風羌活蔓荆子甘菊花甘草(炙)川芎
石膏(另研極細入藥)黃芩(各半两)
為細末每服二錢水盞半煎八分連末服食後
右方以眀目除翳為君者草决眀石决眀木賊草也
以散風升陽為臣者防風羌活蔓荆子甘菊花也以
和氣順血為佐者甘草川芎也以療除邪熱為使者
黃芩石膏也内急外弛之病亦宜其治
神驗錦鳩丸治症上同兼口乾舌苦眵多羞澁上焦
邪熱
甘菊花(半两)草决眀(三两)蕤仁(去皮三两)牡礪(洗火煆粉半两)黃連
蒺藜(炒去尖五两)防風(五两)羌活(三两)細辛(五两)&KR1840;麥(三两)白
茯苓(四两)肉桂(二两)斑鳩(一箇跌死去皮毛腸嘴瓜文武火連骨炙乾)羯羊
肝(一箇竹刀薄批炙令焦忌用鉄刀)蔓菁子(二升淘淨絹袋盛甑蒸一伏時晒乾)
為細末煉蜜為劑杵五百下丸如桐子大每服二十
丸加至三五十丸空心温湯下
右方以甘菊花草决眀主眀目為君以蕤仁牡礪黃
連蒺藜除濕熱為臣以防風羌活細辛之升上&KR1840;麥
茯苓之分下為佐以斑鳩補腎羊肝補肝肉桂導羣
藥入熱邪為使此方制之大者也腎肝位遠服湯藥
散不厭頻多之義也
萬應蟬花散治證上仝
蟬蜕(去上半两)蛇蜕(炙三錢)川芎防風羌活炙草
(各一两)蒼术(四两)赤芍藥(二两)當歸(一两)白茯苓(一两)石决眀
(東流水煑一伏另研極細两半)
為細末每服二錢食後臨卧時濃米泔調下熱茶清
亦可
右方制之服者也竒之不去則偶之是為重方也今
用蟬蜕又用蛇蜕者取其重蜕之義以除翳為君也
川芎防風羌活皆能清利頭目為臣也甘草蒼术通
主脾胃又脾胃多氣多血故用赤芍藥補氣當歸補
血為佐也石决眀鎮墜腎水益精還隂白茯苓分隂
陽上下為使也亦治竒經客邪之病
黃茋防風飲子治眼稜緊急以致倒睫拳毛損睛生
翳及上下瞼眥赤爛羞澁難開眵淚&KR0008;粘
蔓荆子(五分)細辛(二分)葛根(一錢半)炙草(一錢)黃茋(一錢)防風
(一錢)黃芩(五分)
作一服水二盞煎至一盞去滓大熱服
右方以蔓荆子細辛為君除手太陽手少隂之邪肝
為二經之母子平母平此實則瀉其子也以甘草葛
根為臣治足太隂足陽眀之弱肺為二經之子母薄
子单此虛則補其母也黃茋實皮毛防風散滯氣用
之以為佐黃芩療濕熱去目中赤腫為之使也
無比蔓荆子湯治證上仝
黃耆(一錢)人參(一錢)黃連(七分)柴胡(七分)蔓荆子(五分)當歸(五分)
葛根(五分)防風(五分)生草(一錢)細辛葉(三分)
作一服水二盞煎至一盞去滓稍熱服
右方為肺氣虛耶黃茋人參實之為君心受邪耶黃
連除之肝受邪耶柴胡除之小腸受邪耶蔓荆子除
之為臣當歸和血葛根解除為佐防風療風散滯生
甘草大瀉熱火細辛利九竅用葉者取其升上之意
為使也
撥雲退翳丸治陽蹻受邪内眥即生赤脉縷縷根生
瘀肉瘀肉生黃赤脂脂横侵黑睛漸蝕神水銳眥亦然
俗名攀睛
川芎(一两五錢)菊花(一两)蔓荆子(二两)蟬蜕(一两)蛇蜕(炙三錢)蜜
蒙花(二两)薄荷葉(半两)木賊草(去節二两)荆芥穗(一两)黃連(半两)
楮桃仁(一两)地骨皮(一两)天花粉(六錢)炙草(三錢)川椒皮(一錢)
當歸(一两五錢)白蒺藜(去刺炒一两半)
為細末煉蜜成劑每两作八丸每服一丸食後臨睡
細嚼茶清下
右方為竒經客邪而作也八十一難經曰陽蹻脉者
起扵跟中循外踝上行入風池風池者腦戶也故以
川芎治風入腦以菊花治四肢游風一療其上一平
其下為君蔓荆子除手太隂之邪蟬蜕蛇蜕木賊草
蜜蒙花除鬱為臣薄荷葉荆芥穗白蒺藜諸療風
者清其上也楮桃仁地骨皮諸通小便者利其下也
為佐黃連除胃中熱天花粉除腸中熱甘草和恊百
藥川椒皮利五臓眀目諸所病處血亦病故復以當
歸和血為使也楮桃仁即楮實子也
梔子勝竒散治症仝上并有眵淚羞澁難開
蛇蜕草决眀川芎荆芥穗蒺藜(炒)穀精
草菊花防風羌活蜜蒙花甘草(炙)蔓
荆子木賊草山梔子黃芩(各三分)
為細末每服二錢食後臨睡熱茶清調下
右方以蟬蜕之醎寒草决眀之醎苦為味薄者通通
者通其經絡也川芎荆芥穗之辛温白蒺藜穀精草
之苦辛温菊花之苦甘平防風之甘辛為臣為氣辛
者發熱發熱者升其陽也羌活之苦甘温蜜蒙花之
甘微寒甘草之甘平蔓荆子之辛微寒為佐為氣薄
者發泄發泄者清利其諸關節也以木賊草之甘微苦
山梔子黃芩之微苦寒為使為厚味者泄泄者攻其
壅滯有餘也
磨障靈光膏治症上仝
黃連(剉如豆大一两童便浸一宿晒為末)黃丹(水飛三两)當歸(取細末二錢)麝
香(另研末五分)乳香(另研末五分)輕粉(另研一錢)碙砂(另研末一錢)白
丁香(取末一錢)龍腦(少許末)海螵蛸(取末一錢)盧甘石(六两另以一两)
(黃連剉置水中燒盧甘石通紅淬七次)
先用好白沙蜜一十两或銀器沙鍋内熬五七沸以
淨紙搭去臘面除黃丹外下餘藥用柳木攪勻次下
黃丹再攪慢火徐徐攪至紫色却將乳香麝香輕粉
碙砂和勻入上藥内以不粘手為度急丸如皂角刺
大以紙裹之每用一丸新汲水化開旋入龍腦少許
時時點翳上
右方以黃連去邪熱主眀目為君以黃丹除熱除毒
盧甘石療濕收散為臣以當歸和血脉麝香乳香諸
香通氣輕粉殺瘡為佐以碙砂之能消海螵蛸之磨
翳白丁香之主病不移龍腦之除赤脉去外障為使
也
消翳復眀膏治症上仝
黃丹(水飛四两)青鹽(一两另研)白沙蜜(一觔)訶子(八箇去核取末)海螵
蛸(三錢取末)
先將蜜熬數沸淨紙搭去臘面却下黃丹用棍攪勻
旋下餘藥將至紫色取出
黃連(十两)𬎼仁(半两)木賊草(一两)龍膽草(二两)杏仁(七十五箇去皮)
(尖)
通入磁器内水一斗浸之春秋五日夏三日冬十日
入鍋内文武火熬至小半升濾去查重湯頓成膏子
却入前藥熬之攪成紫色入龍腦一錢每用少許點
上藥乾淨水化開用
右方以黃連為君為療邪熱也蕤仁杏仁龍膽草為
臣為除赤痛潤煩燥解熱毒也黃丹青鹽龍腦白沙
蜜為佐為收濕爛益腎氣療赤腫和百藥也柯子海
螵蛸木賊草為使為澁則不移消障磨翳也
除風益損湯治目為物傷者
熟地黃當歸白芍藥川芎(各一錢)藁夲前
胡防風(各七分)
作一服水二盞煎至一盞去滓大熱服
右方以熟地黃補腎水為君黑睛為腎之子此虛則
補其母也以當歸補血為目為血所養今傷則血病
白芍藥補血又補氣為血病氣亦病也為臣川芎治
血虛頭痛藁夲通血去頭風為佐前胡防風通療風
邪俾不凝留為使兼治亡血過多之病傷扵眉骨者
病自目系而下以其手少隂有隙也加黃連療之傷
扵䪼者病自抵過而上傷扵耳者病自銳眥而入以
其手太陽有隙也加柴胡療之傷扵額交顛耳上角
及腦者病自内眥而出以其足太陽有隙也加蒼术
療之傷扵耳後耳角耳前者病自客主人斜下傷扵
頰者病自銳眥而入以其足少陽有隙也加龍膽草
療之傷扵額角及巔者病自目系扵下以其足厥隂
有隙也加五味子療之凡傷甚者從權倍加大黃瀉
其敗血眵多淚多羞澁赤腫者加黃芩療之
加減地黃丸治症上仝
生地黃(半觔)熟地黃(半觔)牛膝當歸(各三两)枳殼(二两)杏
仁(一两)羌活防風(各一两)
為細末煉蜜為丸如桐子大每服三十丸空心食前
温酒送下淡塩湯亦可
右方以地黃補腎水真隂為君夫腎水不足者相火
必盛故生熟地黃退相火也牛膝逐敗血當歸益新
血為臣麩炒枳殼和胃氣謂胃為多血生血之所是
補其原杏仁潤燥謂血少生燥為佐羌活防風俱升
發清利大除風邪為七情五賊饑飽勞役之病睛痛
者與當歸養榮湯兼服傷寒愈後之病及血少血虛
血亡之病俱宜服也
人參補陽湯治傷寒餘邪不散上走害竅其病癮澁
赤脹生翳羞眀頭痛骨痛
羌活獨活(各六分)白芍藥生地黃澤瀉(各三分)
人參白术茯苓黃耆炙草當歸(各四分)
柴胡防風(各五分)熟地黃(酒洗炒四分)
作一服水二盞煎至一盞去查熱服
右方分利隂陽升降上下之藥也羌活獨活為君導
陽之升也茯苓澤瀉為臣者導隂之降者也人參白
术大補脾胃内盛則邪自不容黃茋防風大實皮毛
外密則邪自不入為之佐也當歸熟地黃俱生血謂
目得血而能視生地黃補腎水謂神水屬腎白芍藥
理氣柴胡行經甘草和百藥為之使也
抑陽酒連散治神水緊小漸如菜子許及神水外圍
相類蟲蝕者然皆能覩物不昏微有眊矂羞澁之證
生地黃獨活黃栢防風知母(各三分)蔓荆
子前胡羌活白芷生草(各四分)黃芩(酒製)寒
水石梔子(各五分)黃連(酒製五分)防已(三分)
作一服水二盞煎至一盞去滓大熱服
右方抑陽緩隂之藥也以生地黃補腎水真隂為君
獨活黃栢知母俱益腎水為臣蔓荆子羌活防風白
芷羣隊升陽之藥為佐者謂既抑之令其分而更不
相犯也生甘草黃芩梔子寒水石防已黃連不走之
藥為使者惟欲抑之不欲祛除也諸用酒製者為引
導也
當歸補血湯治男子䘐血便血婦人産後崩漏亡血
過多致睛珠疼痛不能視物羞眀酸澁眼睫無力眉骨
大陽俱各酸痛
熟地黃當歸(各六分)川芎牛膝白芍藥炙
草白术防風(各五分)生地黃(四分)天門冬(四分)
作一服水二盞煎至一盞去滓稍熱服惡心不進食
者加生薑煎
右方專補血故以當歸熟地黃為君川芎牛膝白芍
藥為臣以其祛風續絶定痛而通補血也甘草白术
大和胃氣用以為佐防風升發生地黃補腎天門冬
治血熱謂血亡生風燥故以為使
羚羊角散治小兒癍疹後餘毒不解上攻眼目生翳
羞眀眵淚俱多紅赤腫閉
羚羊角(鎊)黃芩黃茋草决眀車前子升
麻防風大黃芒硝(各等分)
作一服水一盞煎半盞去滓稍熱服
右方以羚羊角主眀目為君升麻補足太隂以實内
逐其毒也黃茋補手太隂以實外禦其邪也為臣防
風升清陽車前子瀉濁隂為佐草决眀療赤痛淚出
黃芩大黃芒硝用以攻其固熱為使然大黃芒硝乃
大苦寒之藥智者當量其虛實以為加減未滿二十
一日而目疾作者消毒化癍湯主之
消毒化癍湯治小兒癍疹未滿二十一日而目疾作
者餘症上同
羌活(五分)藁夲(二分)細辛(一分)黃連(三分)黃芩(一分)酒芩(二分)酒
黃栢(三分)生地黃(二分)麻黃(五分)升麻(五分)白术(一分)蒼术(二分)
生甘草(一分)吳茱萸(半分)陳皮(一分)紅花(半分)蘇木(一分)當歸
(三分)連翹(三分)防風(五分)川芎(二分)葛根(一分)柴胡(二分)
作一服水二盞煎至一盞去滓稍熱服
右方功非獨能扵目盖專扵疒者而置也今以治疒
之劑治目者以其毒尚熾盛又旁害扵目也
薛氏醫案卷八
