薛氏醫案卷六十四
明薛已訂
保嬰撮要丸
腫瘍
腫瘍者以瘡瘍未潰而言也經云形傷痛氣傷腫又云榮
氣不從逆於肉裏乃生癰腫皆因稟受胎毒或乳母膏
粱厚味七情陰火或兒食炙&KR1020;甘美積毒氣血不和所
致當分其經絡所屬五臟相勝與元稟虧損預為審用
攻補調和之劑速令散潰尢當審其勢之腫漫色之赤白
與痛有微甚毒有表裏若腫高焮痛便利調和邪在表
也宜表散之腫硬痛深大便秘澁邪在内也宜下之外無拘
急内則便利調和者邪在經絡也宜調榮衞腫焮大痛或
麻木不痛邪氣凝滯也用隔蒜灸及活命飲若煩躁飲
冷赤痛發熱二便不通者火熱内熾也用清凉飲活命
飲加大黃尤善若微腫微痛或不痛陽氣虛弱也用參
茋托裡散微黯微赤或不赤陽氣虛寒也用加味托裡
散若惡寒而不作膿若膿熟而不潰者陽氣虛也用加
味托裡散如此則未成者自能消散已成者自能潰腐
尤當别其屬隂屬陽或半隂半陽而治之若泥於腫瘍
禁用辛熱之說不分受症之因兼症之經槩行敗毒泛
擾諸經誅伐無過以致不能起發或不能腐潰收斂變
症莫能枚舉癰疽論云腫瘍内外皆壅宜以托裡表散
為主但見腫痛參之脉症虛弱便與滋補氣血無虧可
保終吉嬰兒有疾兼調其母若腫瘍之際治失其法必
致潰瘍之變症此推内經之微旨而生平之徵驗者尤
當觸類而長愚奚庸贅
潰瘍
潰瘍者以瘡瘍腫潰而言也膿潰而腫消痛止者為順
若膿潰腫痛或發寒熱者氣血虛也用十全大補湯膿潰
欲嘔少食脾胃虛弱也用六君炮薑手足並冷者脾氣
虛寒也用六君薑桂如不應急加附子膿潰而仍痛或
二便秘濇者熱毒未解也用清熱消毒散熱退而渴不
退津液不足也用八珍加黃茋麦門山茱萸熱止而小
便頻數腎虛也用加减八味丸料若熱不止或腫痛反
甚虛熱内作也用人参黃茋湯或熱退而肌肉不生者
氣血俱虛也用十全大補湯瘡色大白或陷下不斂寒
氣所襲也用五味異功散佐以豆䜴餅膿血過多煩躁
不安乃亡陽也急用獨参湯尤當審其腫之軟硬飲食
冷熱與膿之稀稠多少肉之赤色微甚青黯及瘡口之
收斂遲速而投托裡消毒調補之劑庶無變症癰疽論
云潰瘍内外皆虛宜以托裡補接為主蓋潰瘍之變症
因由於腫瘍之際治失其宜虧損元氣之所致治者可
不慎哉
胎毒發丹
胎毒發丹者因胎毒内伏或頻浴熱湯或著烘衣或乳
母飲食七情内熱助邪為患發頭面四肢延及胸腹色
赤遊走不定古人云從四肢起入腹嚢者皆不治當急
令人隨患處遍吮毒血各聚一處砭出之急服活命飲
惟百日内忌砭以其肌肉難任也若發散過劑表虛熱
而赤不退者用補中益氣湯加防風白芷寒凉過劑胃
氣受傷而熱赤不退者用異功散加柴胡升麻或兼發
搐等症用四君升麻當歸釣藤鈎若復行攻毒必致不
起頭額間患者當卧鎌砭之
史少參孫二歲丙申正月隂嚢赤腫余作胎毒治瘥後
患發熱痰盛等症診其母有鬱火血熱用觧鬱涼血之
藥子母俱服而愈至六月初患吐瀉兩眼瞤動或投参
术之類不應以為慢驚欲用附子藥請余議視其寅邜
關脉赤此屬風熱傷脾用柴胡清肝散加釣藤鈎木賊
草一劑即愈丁酉正月初旬頸患熱毒膿出貼藥忽暴
風啟戸即時發熱翌日頭面黯腫如斗兩耳厚寸許此
風邪上攻血得熱而沸騰也急砭兩額出黑血三盞許隨
用清熱化毒湯黯腫十退七八翌日復砭則血不甚黑
矣仍以前藥去牛蒡子加熟地黃而愈此症若不行砭
法或作破傷風治必死
一小兒四肢患之外勢雖輕内則大便秘結此患在臓
也服大連翹飲敷神效散而瘥
一小兒患之赤暈走徹遍身難以悉砭令人吮四肢胸
背數處使毒血各凝聚而砭之先用活命飲末酒調二
服又以金銀花甘草節為末用人乳汁調服漸愈月餘
後兩足皆腫仍砭之服前藥而痊數日後兩足復赤或
用犀角解毒丸之類致乳食不進肚腹膨脹此復傷脾
胃而然也敷神功散服補中益氣湯加茯苓而痊
一小兒腿如霞片遊走不定先以麻油塗患處砭出惡
血其毒即散用九味解毒散而安
一小兒臂患之砭出毒血而愈惑於人言服護心散以
杜後患服之吐瀉腹脹患處復赤手足並冷余謂此脾
胃虛弱前藥服傷用六君湯一劑頓愈又以異功散加
升麻柴胡而痊
一小兒患此砭之而愈但作嘔不食流涎面黃余謂此
脾氣虛弱用異功散加升麻治之吐止食進又用補中
益氣湯涎收而安
一小兒患此砭之而愈翌日發搐作嘔手足並冷此胃
氣虛而肝木侮之用異功散加藿香木香諸症頓止又
用異功散加升麻柴胡而痊
一小兒患此砭之而愈但面赤作嘔飲冷余謂胃經熱毒
未解先用仙方活命飲又用清熱消毒散各一劑而愈
一小兒腿上患之神思如故乳食如常余謂毒發於肌表令
急砭出毒血自愈不信外敷寒凉内服峻劑腹脹不乳而死
一小兒遍身皆赤砭之投以解毒藥而愈
一小兒患此二便不利隂嚢肚腹俱脹急用砭法隨以
活命飲加漏蘆木通大黃為末時用熱酒調服至兩許二
便俱通諸症頓退却去三味仍前時服而愈
一小兒患此二便不利腹脹咳𠻳用活命飲加漏蘆木
通麻黃為末時時熱酒調服二便隨通遍身出汗諸症
頓退鼻息似絶無氣以動時或似躁此邪氣去而元氣
虛也急用當歸補血湯而愈
砭法治丹毒赤色遊走不定令口吮毒血各聚一處用
細磁器擊碎取有鋒芒者以筯頭劈開夹之用線縛定
兩指輕撮筯頭稍令磁芒對聚血處再用筯一根頻擊
刺出毒血輕者止用口吮出毒用藥敷之如患在頭者
不用砭法止宜用針卧倒挑患處以出毒血遲則毒血
入腹而難起矣
神功散治丹毒最效若砭後毒甚者宜用如毒輕者砭
之後不可用恐砭處皮膚既破草烏能作痛也
仙方活命飲
清熱化毒湯
清熱消毒散
柴胡清肝散
補中益氣湯
小柴胡湯
大連翹飲
柴芍参苓飲
九味解毒散
傷寒發丹
傷食發丹者因脾胃之氣未充乳食過多不能運化藴熱
於内而逹於肌表也若因乳食停滯者先用保和丸消
之大便秘結量加大黃通之乳食既消而丹尚作者用
清中觧鬱湯治之丹邪既去而乳食不思者用五味異
功散補之發熱作渴或飲食少思者用七味白术散補
之大凡飲食厚味所致者赤暈或行而緩慢若飲燒酒
或誤吞信石所致者遍身赤暈其行甚速又有瘡瘍發
焮周圍有赤暈其熱消散或膿出自退凡此俱忌砭法
皆宜安裡為主不可攻伐若自吐瀉亦不可止之吐瀉
中有發散之意因飲燒酒者飲冷米醋一二杯解之此
神妙之法也因母多食炙&KR1020;膏粱或飲燒酒或服辛熱
燥藥或鬱怒傷肝脾致兒為患者當參胎熱毒瘡瘍治
之
一小兒面色皎白手足常冷傷食患丹余謂此因脾胃
虛弱不信另用尅伐之劑更吐瀉腹痛吐涎不乳口舌
生瘡此脾胃復傷而虛寒格陽在外非實熱也先用六
君乾薑又用五味異功散而愈
一小兒每停食發赤暈此脾虛食鬱用清中解鬱湯而
愈越月忽搖頭咬牙痰甚發搐嘔吐酸腐此食鬱傷脾
也待其吐盡翌日少與白术散而愈又服前散月餘遂
不復患
一小兒停食便秘四肢赤色此飲食藴毒於内用枳實
黃連厚朴山查神麯而便通赤觧更頭暈咳𠻳此脾氣
虛而不能生肺金也用六君桔梗以補脾肺山查神麯
以消飲食而痊
一小兒患此服發表之劑手足抽搐服驚風之藥目瞤
痰甚余謂脾胃虧損肝木所勝之虛象無風可袪無痰
可逐用六君子湯一劑而安再劑而瘥
一小兒停食服通利之劑患丹作嘔腹脹此脾氣復傷
也用補中益氣湯五味異功散而愈
一小兒因母食炙&KR1020;酒麺兩臂前膁各漫腫一塊有根
四畔赤暈相圍余謂患處屬胃經因胃經積熱而為患
也用清胃瀉黃二散治之而消設謂丹毒輙用砭法及
敗毒之藥反促其危矣
一小兒停食身發赤暈用清中解鬱湯而愈越月忽搖
頭咬牙痰盛發搐吐出酸腐待其吐盡翌日少以七味
白术散次日又以參苓白术散調理脾胃遂不復患大
抵吐後兒安不必服藥也
一小兒停食大便不通四肢赤暈余用枳實厚朴山查
神麯大便遂通赤色亦止更又眩暈咳𠻳此乃脾氣虛
而不能生肺金也用六君子湯而愈
一小兒停食面赤用清熱發散之藥遂腹脹痰喘倦怠
惡寒此亦脾胃傷而肺金不能生仍用六君加桔梗以
補脾肺又以山查神麯以消餘食頓愈
一小兒患此服發表之劑手足抽搐服抱龍丸目瞤氣
喘痰甚此脾胃虧損而成慢驚也無風可袪無痰可逐
此虛象也用六君加附子一劑而安再服全愈
一小兒停食患前症服辛熱之藥腹脹如蠱脉洪而數
内作膿也不信果便膿而死
保和丸(方見虛羸)
五味異功散(方見敗毒之藥)
清中解鬱湯
七味白术散
六君子湯
清胃散(四方見腹癰)
補中益氣湯(方見肌肉不生)
瀉黃散(方見頭面瘡)
胎毒瘡瘍
胎毒瘡瘍皆禀於父母胎熱或乳母飲食之毒七情慾
火所致不可專治小兒亦湏兼治乳母小兒即安瘡瘍
當服和解不宜服峻劑
一小兒患於左耳邊漸延頭上作痒此禀肝膽經脉數
此禀生母肝火所致乳母有肝火而益甚也又數日作
吵不安手足時搐此因作膿焮痛而然又三日早間以
指微按瘡頭腫隨指復起其膿已成也至午瘡頂起薄
皮膿已熟也點代針膏將晩出膿兒頓安腫赤頓消此
瘡家最善症也貼太乙膏以護風寒乳母服逍遥散而
愈
一小兒生下臂外膁腫一塊寸許月餘忽赤腫二寸許外
赤暈勢欲走散此膿毒内焮針之隨出膿赤暈退兒即
安診乳母肝膽脉弦數按之有力先用加味小柴胡湯
加黃連二劑去黃連又二劑却用加味逍遥散與乳母
服兒尋愈
一小兒生下大腿腫寸許一塊面目色白將朞敷藥而
潰膿水清稀二朞而未愈後呵欠咬牙此禀腎虛朝用
補中益氣湯夕用地黃丸料與母子同服半杯年餘而
愈
一小兒生下左脇間一塊漫腫無頭肉色不變敷鐵篐
散而膿清欲嘔余謂禀肝經氣滯而脾氣虛不能愈也
先用異功散加柴胡升麻以補脾胃又以托裡散加柴
胡山梔以托裡清肝其子亦飲數匙三月而愈
一小兒生下小腹患腫一塊年餘不潰寒熱往来此禀
肝火而然也其母果經事不調内熱體倦用地黃丸八
珍湯與母服子日服半杯尋愈
一小兒生下胸脇間腫赤年餘不消余謂禀肝血熱但
治其母不信另用鐵篐散犀角丸作嘔不乳此胃氣虛
而復傷余用五味異功散救子之胃氣用加味逍遥散
治母之肝火頓愈
一小兒生下遍身無皮色赤原母素食膏粱之物以寒
水石一兩炒焦黃栢二兩淨黃土四兩俱為細末時敷
遍身母服清胃散加漏蘆五日赤少淡却用黃土五兩
炒焦黃栢一兩敷之母服加味逍遥散又三日赤頓淡
水頓少又三日但敷黃土一味母服八珍湯加牡丹皮
柴胡而愈
一小兒生下有疥審其母素鬱怒用消毒散以當歸膏
調敷母服加味逍遥散加漏蘆及加味歸脾湯而愈後
復發為母食膏粱用清胃散及敷前藥而愈
一小兒生下有痔瘡三歲後作痛服化毒丹犀角丸以
治大腸之火更腹痛作瀉咬牙呵欠仍欲治火余曰呵
欠咬牙属肝經之病内經云因而飽食筋脉横解腸澼為
痔此禀肝火為患兒服地黃丸母服逍遥散加漏蘆而
愈
一小兒隂嚢赤痒或時如無皮状兩目常閉服化毒丹
益甚余曰化毒丹犀角丸治脾胃實火之劑前症乃禀
肝腎經隂虛也不信仍服之幾危余用六味地黃丸四
味肥兒丸母服加味逍遥散而痊
一小兒生下隂嚢赤腫余謂禀腎肝隂虛不信另用化
毒丹之類前症益甚更嘔吐不乳手足並冷此脾胃被
傷先用五味異功散母用大劑地黃丸料加炒黑黃栢
及漏蘆與數劑而消其時患是症服化毒丹敷涼藥者
俱不救
一小兒生下臀尖微腫寸許一塊敷鐵篐散服化毒丹
越月腫起色赤啼聲不絶以指按之隨手復起此膿内
&KR0836;而痛也遂針之出稠膿啼聲即止余謂血氣無虧不
必用藥彼欲速效另犀角丸致吐瀉發搐欲投驚藥余
曰此因脾胃虧損而内生風耳急以人参一兩細切和
壯婦乳一鍾置粥釜中煮良久取出絞乳汁以綿作乳
頭樣者蘸乳頻與兒吮之一日吮盡却服乳化地黃丸
母日服八珍湯加漏蘆不月而愈
一小兒生下臀内膁赤腫二寸許一塊有膿内潰遂針
之出濃甚多随眼閉咬牙余謂眼閉脾氣虛不能開也發
搐咬牙乃脾氣虛而肝火動也以人参如前漬乳兒吮
母服八珍湯加漏蘆月餘而瘡愈
一小兒生旬餘頭患毒高寸許有赤暈勢危急卧鎌砭
出黑血兒即安翌日眉間有患亦有赤暈余意宜即砭
之衆議第二日砭之果血凝不出腹脹而歿
敷藥鐵篐散治一切瘡癤癰疽
芙蓉葉黃柏大黃五倍子白芨
右為末用水調搽四圍
按前方乃寒凉解熱收斂之劑或有用白蘝商陸根者
有用寒水石天花粉者有用蒼耳金銀花者有用芭蕉
赤小荳者有用草烏白芷之類者皆不分寒熱温凉之
雜餌内經云先腫而後痛者形傷氣也先痛而後腫者
氣傷形也又云五臟不和九竅不通六腑不和瘤結為
癰外科精義云凡瘡腫高而軟者發於血脉腫下而堅
者發於筋脉肉色不變發於骨髓蓋必有諸中而後形
諸外故受症之經與所患之位各有不同豈宜一概外
敷凉藥惟脾胃無虧血氣不和者庶幾有效若服化
毒之類脾胃復傷運氣凝滯亦不能消矣至如疔瘡之
𩔖正欲宣拔其毒若復用前藥肌肉受寒血氣凝滯
必至毒氣入内而不救治法必察其腫之高漫色之赤
白痛之微甚作膿之難易出膿之稠薄生肌之遲速
以别其屬隂屬陽或半隂半陽或純隂純陽而用相宜
之藥以凉之熱之和之又當審受症之傳變五臟之
相勝而以調補脾胃為主庶不致變惡症也
五福化毒丹治胎毒及痘後頭面生瘡眼目腫痛
生地黃(杵膏)熟地黃(自製杵膏)天門冬(去心杵膏)麥門冬
(去心杵膏)玄參(各三兩)甘草甜硝(各二兩)青黛(一兩五錢)
右為末煉蜜丸如芡實大每服一丸白滚湯化下甜
硝即朴硝以滚湯製過者便是按前症服此而發搐
痰喘者皆中氣受傷而變虚熱也急服五味異功散
若手足並冷者中氣虚寒也前湯加薑桂多有生者
犀角消毒丸治積熱及痘疹後餘毒生瘡
生地黃防風犀角屑(鎊)荆芥穗當歸
(各一兩)牛蒡子(杵炒)赤芍藥連翹桔梗(各七錢)
薄荷黃芩甘草(各五錢)
右為末煉蜜丸如芡實大每服一丸薄荷湯化下
按前二方善損中氣傷隂血若大人形病俱實脾胃健
旺者庶可用之恐芽兒臟腑脆嫩不能勝此經云氣
主噓之血主濡之氣者胃中冲和之元氣若胃氣一
傷不能噓濡消散膿已成者不能腐潰膿已潰者不
能生肌收斂因而難治甚致不起不可不慎也
八味茯苓補心湯治心氣不足血氣不和而患瘡症(愚製)
茯苓酸棗仁(炒各二錢)五味子(炒一錢)人參(一錢五分)
當歸(一錢)白术(炒一錢)遠志(去心六分)菖蒲(五分)炒甘草
(五分)
右作二三服水煎
柴胡梔子散(方見脇&KR1012;)
托裡散(方見熱毒)
熱毒瘡瘍
熱毒瘡瘍因食膏粱厚味或乳母七情鬱火所致若腫
臖作痛氣血凝滯也用仙方活命飲口渴便秘熱毒内
藴也用四順清凉飲佐以如聖餅腫硬色赤熱毒凝聚
也用活命飲佐以隔蒜灸腫焮不消欲作膿也用托裡
消毒散不成膿或成膿不潰氣血虛也用八珍湯潰而
肉赤不斂脾血虛也用四物參术肉白而不斂脾氣弱
也用四君芎歸食少體倦而不斂脾氣虛也用六君當
歸升麻凡藥對症無有不愈設或妄行攻毒元氣虧損
則變惡症而難治矣大抵瘡瘍屬腑者易治元氣無虧
者不治自愈屬臟者難治元氣虧損者則變為惡症誤
行尅伐元氣虧損尤難療理故切不可用峻厲之劑觀
東垣丹溪云但見腫痛參之脉症虛弱便與滋補血氣
無虧可保終吉若用驅逐敗毒不免有虛勞之禍矣
一小兒患之腫焮敷服敗毒之藥腫益甚更作嘔視其
寅關脉青赤此肝經風熱之毒中氣復傷而然也用五
味異功散加柴胡升麻再用補中益氣湯加白芷桔梗
而愈
一女子十歲餘耳下連項赤腫寒熱頭痛恪敷鐵篐散
此少陽膽經火症内作非鐵篐散所能愈余用梔子清
肝散而愈
一小兒所患同前右關脉數按之則弦作嘔懶食此肝
木尅脾土所致用小柴胡湯去黃芩加茯苓芍藥而愈
一小兒患之余謂禀肝脾氣滯不信用鐵篐散犀角丸
而嘔吐少食手足並冷此脾胃受傷也子用五味異功
散加术香母用加味逍遥散加味歸脾湯而消
一小兒缺盆患之内外敷服敗毒之藥發熱腫痛按之
則軟此膿内潰也喜其右腮白左腮黃乃脾肺相生其
病昜愈遂針出膿用托裡散而愈
一小兒頭面患之服清胃之藥腫痛益甚余謂毒氣熾
盛而淤血不散也用仙方活命飲二劑而愈後因傷食
朝寒暮熱頭面仍患之服降火之劑口舌赤腫手足並
冷余謂胃氣復傷而虛寒也用五味異功散而愈
一小兒頭患癤甚多寒熱作痛時季夏乃形病俱實先
用人参敗毒散加黃連香薷一劑其痛頓止次用仙方
活命飲末三服大者出膿小者自消後食厚味復發用
清胃散活命飲各一服而愈
一小兒素食炙煿不時患之此膏粱積熱所致用清胃
瀉黃二散將愈又停食服巴豆之藥口舌赤爛頭面生
瘡此胃氣復傷而内熱也用人参安胃散而愈
一小兒不時患之兼頬側結核此肝疳之症先用龍膽
瀉肝湯二劑以治肝火又用四味肥兒丸五味異功散
加升麻柴胡消疳健脾而愈
一小兒素有疳脾之症患癤甚多用仙方活命飲二劑
腫痛頓退又用四味肥兒丸五味異功散加柴胡升麻
而愈其時同患此症用犀角丸化毒丹傷其脾胃者俱
致不起
一小兒頭面患之腫痛焮作屬胃經熱毒先用仙方活
命飲末次用清胃散而痊後口舌生瘡别搽末藥腹痛
重墜作嘔不食手足指冷余謂脾胃虛寒用異功散加
升麻而痊
一小兒十二歲胸前患此腫焮作痛外敷鐵篐散内服
犀角丸腹中寒痛驗之膿已成先用五味異功散再用
托裏消毒散膿自出却用托裏散而愈
一小兒臂患毒漫腫微痛敷鐵篐散時欲嘔吐胸腹痞
滿手足並冷此脾氣虛寒也症属半隂半陽鐵篐散乃
純陽之藥非其所宜遂敷冲和膏服六君乾薑而消蓋
小兒元氣易實昜虛用寒藥敷貼逼毒入臟而不能救
者多矣
仙方活命飲
皂角刺(炒)穿山甲(蛤粉同炒)乳香没藥白芷
防風當歸(各一錢)金銀花陳皮(各三錢)貝母
天花粉甘草節
右每服五錢酒煎服嬰兒每服一兩母子同服為末
酒調服亦可毒在表者加麻黃散下毒在内者加大
黃下之當臨制宜此解毒回生起死之良劑
托裏消毒散治胃經虛弱或因尅伐致瘡不能潰散瘡
未成即消已成即潰腐肉自去新肉自生
人參黃茋當歸(酒拌)芍藥(炒)白术(炒)川芎
茯苓(各一錢)白芷甘草(炒)金銀花連翹(各五分)
右作二劑水煎徐徐服
托裏散治瘡瘍因氣血虛不能起發腐潰收斂及惡寒
發熱宜用此補托之
人參(五分氣虛倍用)黃茋(炒五分)當歸(五分血虛倍用)白术(倍用)
茯苓(各五分)芍藥(酒炒五分)熟地黃(一錢生者自製)
右作二三劑水煎服
替針丸治瘡疽膿已成不潰者
陳壊米(一錢)磠砂(五錢)雄雀糞(四十九粒直細者是也)
右為末米粥丸麥粒大每用一粒粘瘡頭上以膏藥
貼之半晌其膿自出若瘡頭透而膿不出或出而愈
痛或發熱血氣虛也用托裏散或作嘔吐痰食少體
倦脾氣虛也用六君子湯
五福化毒丹治熱毒藴積赤咽乾口舌生瘡或頭面瘡
癤譫語不寧(方見胎毒瘡瘍)
按前方生血凉血解毒寒中之劑形病俱實者殊有良驗
但一二丸即止不可過多則反傷元氣變症不可勝言也
天烏散
天南星赤小豆草烏黃蘖(各等分)
右為末薑汁米醋調貼患處
四物湯治發熱煩燥或日晡熱若因脾虛不能生血者
則用六君子湯之類忌用前藥(方見腋癰)
四君子湯治脾胃虛熱唇口生瘡或瘡不消不潰不斂
或食少作嘔大便不實若因肝木乘脾土而致者宜
加軟柴胡炒黃芍藥(方見腹癰)
六君子湯治脾胃虛弱飲食少思或大便不調肢體消
瘦面色痿黃即四君子加陳皮半夏
八珍湯治氣血俱虛成者不能潰潰者不能斂或惡寒
發熱或晡熱作渴飲食少思者(即四君子四物二湯合用)
如聖餅治氣虛瘡瘍硬腫不能消散若大人發背等症
肉死不知痛加蟾酥(方見流注)
四順清凉飲
四君子湯(二方見腹癰)
加味歸脾湯
小柴胡湯
梔子清肝散(三方見脇癰)
托裏沖和湯(方見敷凉藥)
五味異功散(方見敗毒之藥)
加味逍遥散(方見發熱不止)
人參敗毒散(方見發癍)
四味肥兒丸(方見貼骨癰)
隔蒜灸法(方見流注)
清胃散(方見熱毒口瘡)
補中益氣湯(方見肌肉不生)
胎毒瘰&KR1031;
胎毒瘰&KR1031;者乃禀肝膽二經鬱火氣滯所致盖肝膽經
行人身之側若因肝火動而受患故發於肝膽二經部
分當審其因而藥之或因乳母恚怒或血虛内熱者當
審其所因而調其母不可用峻厲之藥恐傷元氣也
一小兒落草頸間有&KR1031;五枚審其母素多怒時常寒熱
或乳間作痛或脇肋微腫悉屬肝膽經症先用小柴胡
湯加當歸芍藥寒熱頓退又用加味逍遥散母服兩月
餘其兒亦愈
一小兒頸間耳下各結核三歲久服消毒之劑患處益
甚元氣益虛診乳母素鬱怒致肝脾血虛而有熱用加
味歸脾湯為主佐以加味逍遥散母熱漸退却與兒日
各數匙兩月餘而愈
一小兒自落草時頸間患有四枚至五歲耳前後如貫
珠元氣虛甚寒熱往来飲乳不徹此稟肝膽經氣滯之
症用八珍逍遥二散與壯年婦人服之兒飲其乳半載
之後兒軆漸充其核漸消又服地黃丸逍遥散而全愈
一小兒頸間結核或發寒熱左頬青額間赤此禀肝心
二經之症用加味逍遥散加漏蘆與母服兒日服半蛤
許兩月餘核漸消後因母怒發熱兒病仍作先用加味
小柴胡湯加漏蘆又用加味逍遥散加漏蘆與母服兩
月餘母子俱安
一小兒頸間前後各有一核色如故至週歲母有怒氣
各核變赤用加味逍遥散加漏蘆五分十餘劑將愈後
因母大怒寒熱往来四肢瘈瘲其子亦然又用加味逍
遥散加漏蘆釣藤鈎母子並服而安
一小兒生下頸間瘰癧三枚將期敷藥延及耳前余謂
此禀肝膽二經所致診其母肝膽脉尚洪數余謂母子
一體治其母兒自愈不信另用必效散一服吐瀉並至
一夕而歿
小柴胡湯
加味歸脾湯(二方見脇癰)
加味逍遥散(方見發熱不止)
六味地黃丸(方見作渴不止)
熱毒瘰&KR1031;
熱毒瘰&KR1031;乃手足少陽足厥隂二經風熱之症或肝疳
食積所致其症發於項腋或耳前後或如貫珠當分表
裡虛實若焮赤腫者肝經熱毒也用人参敗毒散作痛
寒熱者肝火内作也用加味小柴胡湯不痛而小便黃
肝血虛也用六味地黃丸隠於肉裡而色不變者肝疳
内作也用九味蘆薈丸膿成而不潰或潰而不斂者脾
氣虛弱也用益氣飬榮湯凡此腫焮疼痛寒熱作渴者
屬病氣有餘形氣不足治宜清肝火生肝血腫硬不潰
潰而不斂者属病氣形氣俱虛治宜補腎水實脾土若
因乳母恚怒肝火遺患者又當隨所因而治之
一小兒膿水淋漓其核未消發熱憎寒此肝經氣血虛
而有熱也用補隂八珍湯為主間以清肝益榮湯而愈
後復結核小便赤澁晡熱作渴用參术柴苓湯為主佐
以六味地黃丸料加柴胡山梔及四味肥兒丸而愈
一小兒十五歲患此發熱作渴日晡頬赤脉數無力属
隂虛而有熱用補隂八珍湯五十劑加參茋又二十劑
而潰但膿水清稀肌肉不生此脾氣虛弱也以参茋歸
术為主佐以芍藥&KR0836;地麦門五味氣血乃復遂進必效
散一服毒下而痊
一小兒十三歲久不愈寒熱兼作飲食少思此肝火熾
而脾胃虛也用益脾清肝散佐以九味蘆薈丸而愈至
十六歲隂莖忽痿服温補之藥莖竅出臭津舊痕腫痛
予用清肝火之藥而愈
一小兒十五歲患此恪用攻痰前症益甚虛症悉至仍
議前法余曰小便頻數肝經隂虛也兩目連劄肝經風
熱也作嘔懶食胃氣虛弱也泄瀉後重脾氣虛陷也遂
用補中益氣湯六味地黃丸漸愈又用九味蘆薈丸而
消
一小兒項間及四肢結核久潰不斂形體骨立大便不
調小便頻數此肝脾疳症九味蘆薈丸補中益氣湯而
愈
一小兒十四歲患此膿水清稀肌體骨立晡熱盗汗口
乾咳痰此腎水不能生肝木也用六味地黃丸補中益
氣湯三月餘元氣漸復佐以四味肥兒丸而愈畢姻後
唾痰體倦發熱作渴此脾肺虛不能生腎水水泛而為
痰用地黃丸補中益氣湯而痊
一小兒患此服尅治之藥致寒熱腹膨此肝脾疳症先
用五味異功散加柴胡升麻佐以九味蘆薈丸漸退又
用四味肥兒丸五味異功散而消
一小兒患此服化痰散堅之藥面色青白少陽三焦部
分見青筋又目劄出淚此肝膽風熱所致脾土虛而肝
木所侮也先用補中益氣湯柴胡清肝散加蕪荑核漸
消又佐以五味異功散加蕪荑而愈
一小兒九歲患此面色常青腫硬不潰肉色不變乃伐
肝化痰余曰當調補肝脾不信果虛症蜂起復請治仍
欲伐肝余曰面帶青色肝虛而本色見也面色變白肺
虛而本色見也痰涎上湧脾虛而不能攝也兩目連劄
肝血虛而生風也經云胃為五臓之本當先救胃氣遂
用五味異功散加升麻柴胡元氣稍復乃朝用補中益
氣湯夕用五味異功散佐以九味蘆薈丸面色始黃而
核漸消又以四味肥兒丸間服地黃丸而愈
一小兒五歲患此小便白色此肝脾疳症用九味蘆薈
丸四味肥兒丸而消因食橙橘二便俱白拗間結核亦
用前丸而愈後目連劄頸間耳後結核用柴胡清肝散
蘆薈丸而愈
張閣老姪孫患此久服化痰削堅之劑夜熱吐痰時季
夏脉大按之而濇余曰夏月肝症而見肺脉至金旺之
時其病必進矣至八月疾甚果不治
一女子十四歲耳下患此服化痰泄氣藥前症益甚諸
症並臻余曰此肝膽經虛火之症也前藥乃泛擾諸經
無臟不傷者不悟仍服之更四肢發搐目閉口噤余曰
此肺經虛肝木動而脾土復傷也當補脾土滋肺金飬
腎水亦不信後果殁
一小兒四歲患此泛服軟堅伐肝之劑益甚余曰此禀
肝經之虛羸兼乳母鬱怒所致當調補乳母肝脾滋子
之腎水不悟仍用前藥以致不起
四味肥兒丸治食積脾疳面耳口舌生瘡目障雲翳牙
齒腐爛等症(方見貼骨癰)
柴芍參苓飲治肝火血熱遍身瘙痒或起赤暈或筋攣
結核
柴胡芍藥人參白术茯苓陳皮
當歸(各五分)牡丹皮山梔(炒)甘草(炒各三分)
右薑棗水煎服
神功散治瘡瘍初起腫焮者用之可消加血竭更好丹
毒未砭者亦可用之
黃栢(炒)草烏(生用)
右各另為末等分用潄口水調敷常潄口水潤之
清肝益榮湯治肝膽經風熱血燥筋攣結核或作瘊子
龍膽草(酒拌炒黑五分)山梔(炒五分)柴胡(五分)熟地黃(自製)
白术(炒)木瓜(不犯鐵噐)茯苓薏苡仁(各五分)當歸(一錢)
川芎(一錢)芍藥(一錢)甘草(三分)
右水煎服
加味小柴胡湯山梔牡丹皮治肝膽經風熱耳前後腫
痛或結核焮痛或寒熱晡熱口苦耳聾䓁症(前方去山梔丹)
(皮即小柴胡湯)
柴胡(二錢)黃芩(炒一錢)人參(七分)半夏(七分)甘草(炙五分)
山梔(一錢)牡丹皮(一錢)
右薑水煎徐徐服
九味蘆薈丸治肝脾疳熱患瘰癧結硬或三焦目生雲
翳耳内生瘡或肢體消瘦熱渴少食或肚腹不調牙
齦蝕頬腐爛下部生瘡等症(方見喉痺)
必效散治瘰癧元氣無虧者宜用此方若元氣怯弱者
宜先補而後服之&KR1031;毒已下便與滋補庶無他患若
孕婦及虛勞氣鬱所致者尤不可服世以此方為良
故併註之
南鵬砂(二錢五分)輕粉(一錢)巴豆(五粒去皮心膜)白㯽榔(一個)
麝香(五分)斑猫(四十箇去頭足趐用糯米炒)
右為末取雞子二箇去黃用清調藥入殼内以濕紙
數重糊口甑蒸熟取出曝乾研細每服五分用炒生
薑酒五更調服如毒出小便澁痛用益元散一服其
毒出而不痛
益氣飬榮湯(方見鶴膝風)
梔子清肝散(方見腸癰)
補隂八珍湯(即八珍湯加黃栢知母)
益脾清肝散(方見黃水瘡)
驚風結核
驚風結核屬肝膽二經風木相火用事木旺生風熱同
化其病抽掣擾動此乃風熱血燥而然耳蓋風動則肝
火盛火盛則肝血内消血不能飬筋故筋攣結核如貫
珠然頸項兩側正属肝膽經部分治宜滋腎水清肝火
飬隂血壮脾土蓋腎水旺則肝火自清肝火清則隂血
自生隂血生則相火自寧火既寧則無熱傷元氣火乘
土位之疾矣
一小兒因驚項間結核目劄唇動搖頭抽搐此風木凌
於脾土也用皂角子丸補中益氣湯漸愈又用九味蘆
薈丸而痊
一小兒甫週歲項間結核兩臂反張索敗毒之藥余意
此屬肝經血燥詢之果前患驚風曾服硃砂等藥遂與六
味地黃丸滋其肝血數服而愈
一小兒項側結核痰盛發搐服金石香燥之劑手足筋
攣此肝血復傷即急驚也遂用加味小柴胡湯加釣藤
鈎山梔芎歸六味丸料加五味麦門而痊
一小兒每受驚項間結核發熱减食睡間四肢微抽此
肝木侮脾土也用五味異功散加柴胡升麻釣藤鈎随
愈畢姻後腿臂腕間結核誤服行氣破血藥腿臂筋攣
肌體消瘦如瘵症余因考績到京用地黃丸生肝腎之
血佐以補中益氣湯補脾肺之氣而愈
一小兒耳前後結核遇驚即痰盛咬牙抽搐搖頭恪服
香燥之藥以致慢驚而卒
皂角子丸治肝膽經風熱項脇兩側結核
皂角子(仁炒二兩)連翹(八錢)當歸柴胡芍藥(炒)
山梔(炒)川芎(各一兩)桔梗(炒)龍膽草(酒拌炒黑)甘草
(炒各四錢)
右為末米糊丸菉豆大量兒大小滚湯下
人參敗毒散治小兒風熱瘙痒頑核毒瘡或解脫衣裳
風邪所傷惡風發熱胸膈生涎頭目不清(方見發癍)
九味柴胡湯治肝經熱毒下注患便毒腫痛或小腹脇
間結核凡肝膽經部分一切瘡瘍或風毒惡核瘰&KR1031;
(炒)
柴胡(五分)黃芩(炒五分)人參山梔(炒)龍膽草(炒)
半夏當歸芍藥(炒各三分)甘草(二分)
右水煎服若腫痛色赤元氣無虧者宜用潰後腫消
痛止者不宜用大凢腫硬不潰或潰後不愈因元氣
虛也午前宜用四君歸茋升麻午後宜用四君芎歸
柴胡為主佐以九味蘆薈丸若飲食少思者宜用五
味異功散專補胃氣若膿水清稀而見一切諸症皆
因血氣内虧但温補脾胃飲食加進血氣化生諸症
自退設治瘡邪是虛其虛也禍不旋踵矣
琥珀膏治瘰癧不潰或潰而不愈變成漏症
琥珀木通桂心當歸白芷防風
松香硃砂丁香木香木鼈子(各二兩)
右先用琥珀丁香桂心硃砂木香為末其餘㕮咀以
麻油二斤六兩慢火煎至白芷焦黑濾去查徐下黃
丹一斤以柳枝不住手攪至黑色滳水捻軟硬得中
却入琥珀等末攪勻於磁器盛之用時取少許攤貼
益脾清肝散治肝火侮脾飲食少思發熱或寒熱往来
瘡不能消散(方見黃水瘡)
補隂八珍湯治元氣虛弱不能潰斂或内熱晡熱肌體
消瘦即八珍湯加酒炒黑黃栢知母
五味異功散(方見敗毒之藥)
胎毒瘡疥
胎毒瘡疥因禀胎熱或娠母飲食之毒七情之火初如
乾癬後則膿水淋漓或結靨成片如發於兩耳眉或耳
前後髮際之間屬手少陽經若發於四肢屬脾胃經發
於兩脇屬肝經發於額屬心經發於腦屬膀胱經發於
頦頬屬腎經當隨各經所主五臟勝負及乳母食啖厚
味鬱怒所傳致而調治之不可徹用化毒犀角等丸設
元氣復傷傳變他症尤為難療
一小兒遍身患之服牛黃解毒丸皆愈惟頭結痂作痒
出水此禀腎經虛熱用地黃丸解毒散而愈
一小兒患於髮際之間作痒診其母有肝火用加味逍
遥散加漏蘆用牛黃解毒丸解毒散而愈(解毒散一名托毒散)
一小兒患於左耳髮際漸延上頭作痒此禀肝膽二經
熱毒用柴胡清肝散母子並服而愈後不戒膏粱復發
膿水淋漓右頰赤色此胃經有熱先用清胃散仍用柴
胡清肝散治肝火母子俱服又用立效散牛黃解毒丸
而愈
一小兒兩眉患之延及遍身四肢為患膿水淋漓寒熱
往来属肝脾積熱用清胃散小柴胡湯立效散而愈後眉
間復患兩目連劄小便白濁用四味肥兒丸九味蘆薈
丸而愈
一小兒因乳母不戒七情厚味患此久不愈母用清胃
逍遥二散子用牛黃解毒丸愈後兒食甘味眉間生瘡
痛痒目劄用四味肥兒丸為主佐以加味逍遥散清胃
散而愈
一小兒遍身患之兩脇為甚子用四味肥兒丸立效散
母用柴胡梔子散加味逍遥散而愈
牛黃解毒丸治胎毒瘡癤及一切瘡瘍
牛黃(三錢)金銀花(一兩)草紫河車(五錢)甘草
右為末煉蜜丸量兒服
立效散治鬢瘡耳瘡及一切瘡疥
定粉末松香末黃栢末黃連末(各一兩)
枯礬末(一兩)
右各另為末用清油燭油調搽
敷藥解毒散治一切毒瘡風疹痒痛
大黃黃栢山梔寒水石(煅各等分)
右為末水調搽若破而膿水淋漓用當歸膏或清燭
油調尤善
柴胡梔子散(即梔子清肝散方見脇癰)
四味肥兒丸(方見熱毒瘰癧)
九味蘆薈丸(方見諸疳口瘡)
金黃散(方見天泡瘡)
熱毒瘡疥
熱毒瘡疥因乳哺過早或嗜甘肥臟腑積熱或母食膏
粱厚味或七情内火所致當分臟腑所属之因病之虛
實調其血氣平其所勝如肝經實熱用柴胡清肝散虛
熱用六味地黃丸心經實熱用𨗳赤散虛熱用補心湯
脾經實熱用瀉黃散虛熱用補中湯肺經實熱用瀉白
散虚熱用五味異功散腎經熱用六味地黃丸大凡手
足冷者屬虚寒手足熱者屬實熱脉沉數有力作渴飲
冷大便乾實此邪在裏宜内疏若脉浮數有力作渴飲
冷此邪在表宜發散若脉浮大按舉無力或作渴飲湯
乳食少思此眞氣虚而發熱也調理脾胃其病自愈切
不可用寒凉之劑復損眞氣嬰兒宜調治乳母為主
一小兒脇間患此寒熱如瘧小便頻數此稟肝火所致先用
柴胡清肝散又用加味逍遥散而愈後因乳母肝火動而復
發用加味逍遥散及八珍湯加丹皮山梔母子服之並愈
一小兒腹間患此發熱便血面黃少食或作嘔或作瀉
手足時冷右關脉弦數此脾土虚弱肝火為患先用五
味異功散加升麻柴胡山梔益脾氣清肝火後用地黃
丸滋腎水生肝血而愈
一小兒腿内股患此色赤不愈發熱面色或赤或青此
稟腎隂不足而木火熾盛先用柴胡梔子散以清肝心
後用地黃丸以補肝腎而愈
一小兒肘間患此作渴飲冷右寸關脉數而無力此胃
經積熱傳於肺經也先用瀉黃瀉白二散漸愈後用五
味異功散四味肥兒丸而愈
一小兒嗜膏粱甘味先患背髀後沿遍身淋漓此飲食
之熱而傷脾血也先用清胃瀉黃二散而愈但形氣怯
弱用五味異功散而元氣復
柴胡清肝散(方見脇癰)
五味異功散(方見用敗毒之藥)
𨗳赤散
瀉白散(二方見臂癰)
瀉黃散(方見頭面瘡)
諸疳瘡疥
諸疳瘡疥因脾胃虧損内亡津液虛火妄動或乳母六
淫七情飲食起居失宜致兒為患當分其因審其經而
平之如面青寒熱或白翳遮晴肝經之症也面赤身熱
或作渴驚悸心經之症也面黃體瘦或作渴泄瀉脾經
之症也面白咳𠻳或鼻間生瘡肺金之症也面黧體瘦
或喜卧濕地腎經之症也嬰兒宜調治乳母若不審五
臟勝負形病虛實妄行敗毒多致不救
一小兒患此小便頻數左頬青色或時目劄此肝脾之
症也先用五味異功散加當歸升麻柴胡調補脾氣又
用九味蘆薈丸清理肝火末用地黃丸滋腎水生肝木
而疥愈後復發不經意兼兩目生翳小便頻數大便泄
瀉此肝邪侮脾而作也用四味肥兒丸五味異功散加
蕪荑脾氣健而肝病愈
一小兒患此面黃作渴大便酸臭腹脹青筋此肝脾之
症用五味異功散為主佐以四味肥兒丸而愈
一小兒患此面赤作渴心脉洪大此心經之症内用柴
胡梔子散外用六仙散而愈後驚悸發熱疥焮作痛先
用𨗳赤散二服又用柴胡梔子散與子服母服逍遥散
而愈
一小兒患此大便酸臭肚腹膨脹手足時冷此脾經之
症用五味異功散四味肥兒丸漸愈後因母食炙&KR1020;仍
發母服清胃散黃連瀉心湯子服一味甘草而愈
一小兒嗜甘肥之物患之或痒或痛咳𠻳飲冷此脾胃積
熱傳於肺經先用清胃散以治胃熱少用瀉白散以清
肺火漸愈出痘後仍患之口乾飲湯用五味異功散兼
大楓膏而愈
一小兒年十五遍身患此腿足為甚發熱飲冷兩尺脉
數洪按之無力此禀腎虛所致用六味地黃丸而愈後
用心力學復發尤甚兼盗汗遺精用地黃丸為主佐以
補中益氣湯八珍湯而愈
一小兒患此發熱飲冷痰涎上湧此禀腎虛用地黃丸
料煎服月餘漸愈又佐以八珍湯而愈次年畢姻後發
熱唾痰盗汗咳血仍用前藥而愈
敷藥大楓子膏治瘡疥
大楓子肉(二兩研膏)真輕粉(一兩)黃連(二兩)蛇床子(二兩)
枯礬(一兩)桕油(六兩)
右各另入大楓膏和勻更入桕油杵百餘即成膏矣
每用少許塗患處
敷藥六仙散治諸疳瘡疥
苦參獨活大楓子(去殼去油淨)蛇床子(各一兩)
枯礬(五錢)
右為細末桕油調敷
五味異功散(方見用敗毒之藥)
清胃散(方見熱毒口瘡)
諸疳口瘡
諸疳口瘡因乳哺失節或母食膏粱積熱或乳母七情
鬱火所致其症口舌齒齦如生瘡状若發熱作渴飲冷
額間赤色左寸脉洪數者此属心經先用𨗳赤散清心
火次用地黃丸滋腎水若寒熱作渴左頬青赤左關脉
弦洪者属肝經先用柴胡梔子散清肝火次用六味地
黃丸生肝血若兩腮黃赤牙齦腐爛大便酸臭右關脉
洪數按之則緩者属脾經用四味肥兒丸治脾火以五
味異功散補脾氣若發熱咳𠻳右腮色赤右寸脉洪數
按之濇者属肺經先用清肺飲治肺火用五味異功散
補脾胃若發熱作渴兩頦黧色左尺脉數者属腎經
不足先用六味地黃丸以生腎水次用補中益氣湯以
生肺氣又有走馬疳者因病後脾胃氣血傷損虛火上
炎或痘疹餘毒上攻其患甚速急用銅碌散大蕪荑湯
輕則牙齦腐爛唇吻腮腫重則牙齦蝕露頬顋透爛若
飲食不入喘促痰甚此脾胃虛而肺氣敗也頬腮赤腐
不知痛者此胃氣虛甚而肉死也並不治
一小兒口瘡嘔血便血兩腮微腫唇白面青此脾土虧
損木所乘也朝用補中益氣湯食遠用異功散而愈
一小兒右顋鼻凖微赤此肺脾二經虛熱用四君升麻
及白术散而愈
一小兒口瘡久不愈診其母右關脉弦緩乃木尅土之
症先用六君柴胡又用加味逍遥散治其母子自愈
一小兒齒齦蝕爛年餘不愈用大蕪荑湯治其疳邪五
味異功散健其脾氣尋愈後復作兼項間結核另服敗
毒藥口舌生瘡余用四味肥兒丸而愈
一小兒患口瘡寒熱嗜卧作渴引飲此脾疳氣虛發熱
而津液不足也先用白术散以生胃氣冄用四味肥兒
丸以治疳症兩月餘又用異功散而安
一小兒口瘡身熱如炙肚腹脹大此脾疳内作朝用五
味異功散夕用四味肥兒丸稍愈又以地黃蝦蟆二丸
兼服而愈
一小兒齒齦腐爛頭面生瘡體瘦發熱此脾疳所致先
用大蘆薈丸又用四味肥兒丸大楓膏而愈
東垣大蕪荑湯(一名梔子茯苓湯)治黃疳土色為濕為熱當利
小便今反利(知黃色中為燥胃經熱也)髮黃脫落(知膀胱腎俱受上邪乃大濕熱之症)
鼻下斷作瘡(上逆行營氣伏火也)能乳(胃中有寒也寒則食不入)喜食土(胃不足也)
面色黑(為寒為痺)大便清(寒也)褐色(熱蓄血中)間黃色(腸胃有熱)治當滋
榮潤燥外致津液
山梔仁(三分)黃栢甘草(炙各二分)大蕪荑(五分)黃連
麻黃根防風(各一分)羌活(二分)柴胡(三分)當歸(四分)
白术茯苓(各五分)
右水煎服
葛花解酲湯治乳母酒醉後乳兒遺熱為患
白荳䓻砂仁葛花(各五錢)白术(二錢)澤瀉(二錢)
神麯(炒黃二錢)乾生薑(二錢)白茯苓陳皮人参
猪苓木香(各五分)青皮(三分)
右為末每服二錢白湯調服
愚按前湯先哲不得已而用之蓋醉酒耗氣又服辛
散重損真隂折人長命可不慎哉
大蘆薈丸治疳殺蟲和胃止瀉
胡黃連黃連白蕪荑(去扇)白雷丸(破開赤者不用)
蘆薈青皮木香鶴虱(微炒各半兩)麝香(二錢)
(另研)
右為末粟米飯丸菉豆大每服一二十丸米飲下
蚵蟆丸治無辜疳症一服虛熱退二服煩渴止三服瀉
痢住
蟾蜍(一枚夏月溝渠中腹大不跳不鳴身多癩㿔者)
右取糞蛆一杓置桶中以尿浸之桶上要乾不令蟲
走出却將蟾蜍撲死投蛆中食一晝夜以布袋盛置
浸急水中一宿取出瓦上焙為末入麝一錢粳米飯
揉丸麻子大每服二十丸米飲下
六味肥兒丸消疳化蟲退熱若脾疳飲食少思肌肉消
瘦肚大頸細髮稀成穗項間結核發熱作渴精神怠
倦大便酸臭嗜食泥土或口鼻頭瘡肚腹青筋囓下
痢便白宜用此丸即四味肥兒丸加乾蟾一兩蕪荑
五錢
四味肥兒丸(方見熱毒瘰癧)
地黃丸(方見作渴不止)
熱毒口瘡
經云手少隂之經通于舌足太隂之經通于口因心脾
二經有熱則口舌生瘡也當察面圖部位分經絡虛實
而藥之若元氣無虧暴病口生白屑或重舌者用亂髮
纏指蘸井花水揩之或刺出毒血敷以柳花散傅之上
以腫脹或有泡者並令刺破敷前散或以青黛搽之刺
後又生又刺若唇吻熱烈者用當歸膏調柳花散敷之
若元氣虧損或服寒凉之藥或兼作嘔少食者此虛熱
也用五味異功散加升麻柴胡若泄瀉作渴者脾胃虛
弱也用七味白术散若腹痛惡寒者脾胃虛寒也用六
君薑桂若因母食酒麺煎煿者用清胃散若因母飲食
勞役者用補中益氣湯肝脾血虛者用加味逍遥散鬱
怒内熱者用加味歸脾湯母子並服若泥用降火必變
慢脾風矣仍參吐舌弄舌治之凡針重舌以線針直刺
不可横挑恐傷舌絡致言語不清也
一小兒口舌生瘡手熱飲冷屬胃經實熱用柳花散加
味解毒散而愈後因傷食吐血不時弄舌属脾經虛熱
用四君子湯而痊
一小兒口舌生瘡延及頭面胸背膿水淋漓此胎毒也
内用牛黃解毒丸外以當歸膏調黃栢末塗之而愈
一小兒發熱飲冷口患瘡額鼻黃赤吐舌流涎余用導
赤瀉黃二散而愈後復作自服清熱化毒之藥益甚更
加弄舌余用五味異功散加釣藤鈎及六君子湯而愈蓋
吐舌為脾之實熱也弄舌為脾之虛熱也治者審之
一小兒患前症久不愈恪服清凉之劑痰喘不已口開
流涎手足並冷又欲治痰余謂經云脾主涎肺主氣此
因脾土虛寒不能生肺金而然非痰火為患也先用温
中丸二服痰喘頓止又用五味異功散而痊
一小兒口内生瘡用寒凉之劑更發熱飲湯不絶此中
氣虛寒隔陽於外非實熱也用補中益氣湯加炮薑一
劑而愈
陳湖陸欽若子患前症敷服寒劑手足並冷口唇時動
余曰此中氣虛寒而變慢脾風也後果殁
東垣清胃散治胃經有熱齒牙作痛或飲冷作渴口舌
生瘡或唇口腫痛焮連頭面或重舌馬牙吐舌流涎
若因服尅伐之劑脾胃虛熱口舌生瘡或弄舌流涎
或嘔吐困睡大便不實者用五味異功散
生地黃(四分)牡丹皮(三分)當歸稍(四分)黃連(三分)升麻
(五分)
右水煎服嬰兒母亦服
清熱消毒散治實熱口舌生瘡及一切瘡瘍腫痛形病
俱實者
黃連(炒)山梔(炒)連翹當歸(各五分)金銀花(一錢)
川芎芍藥(炒)生地黃(各六分)甘草(二分)
右水煎服嬰兒母同服
四君子湯治脾氣虛熱口舌生瘡或但胃氣復傷飲食
少思或食而難化若作嘔泄瀉尤宜用之如兼痰嗽
氣逆肢體倦怠面目浮腫宜用六君子湯
六君子湯治脾胃氣虛吐瀉不食肌肉消瘦或肺虛痰
𠻳喘促惡寒或驚搐口直口噤諸症(二方見腹□)
五味異功治脾胃虛熱口舌生瘡或因誤服尅伐之劑
脾胃復傷而口舌生瘡或弄舌流涎吐瀉不止飲食
少思或驚搐痰𠻳睡而露睛手足並冷若母有病致
兒患者子母並服(方見用敗毒之劑)
人参理中湯
人參白术(炒)乾薑(炮)甘草(炙各等分)
右每服一二錢水煎蜜丸即人參理中丸加附子即
附子理中湯
四物湯治瘡瘍血虛發熱煩躁或晡熱作渴頭目不清
若因脾虛不能生血者用四君子湯(方見腋癰)
柳葉散治熱毒口瘡
黃栢(炒)蒲黃青黛(真正者)人中白(煅各等分)
右為末敷之
加味解毒散
牛黃解毒丸(二方見胎毒瘡疥)
薛氏醫案卷六十四
