薛氏醫案卷二十九
明薛已訂
婦人良方
婦人勞瘵各疰方論第一
夫骨蒸殗殢復連尸疰勞疰蟲疰毒疰熱疰冷疰食疰
鬼疰疰者注也自上注下與前人相似故曰疰其變有
二十二種或三十六種或九十九種令人沈沈默默寒
熱盗汗夢與鬼交遺泄白濁或腹中有塊或腦後兩邊
有結核咳𠻳膿血下利羸瘦死而𫝊疰甚至滅門更有
蜚尸遁尸寒尸喪尸尸注謂之五尸人為其疰者不自
知所苦雖有狸骨獺肝天靈盖等方未嘗見效唯崔氏
灸法早用有濟若寒熱自汗面白目乾口苦神昏善恐
不能獨卧𫝊在肝也若寒熱面黑鼻燥善忘大便秘瀉
口舌生瘡𫝊在心也若寒熱面青唇黃舌本硬強言語
不出飲食無味羸瘦吐涎傳在脾也若寒熱面赤鼻白
乾燥毛析咯𠻳喘急吐涎膿血𫝊在肺也若寒熱面黃
耳焦脚胻痠痛小便白濁遺瀝腹痛𫝊在腎也
愚按前症誠然有之故葛仙翁用獺肝一具隂乾杵
末水下方寸七日三服未愈再作宋宣和間一法師
善考訊鬼怪時一婦以疾投狀既而如有鬼祟所附
曰非我為患乃病人命自衰爾渠今已成蟲食肺故
令吐血聲嘶又屢掠問彼所畏何物云以獺爪為末
酒服之則去矣患家如其言得愈獺爪即獺肝之類
歟玄珠云蟲瘵多有兄弟互相傳染甚至絶戶此乃
冤牽相傳及風水所係雖有符文法水下蟲之方然
蟲去而人亦亡若能平素保養亦可免矣竊究濟生
微旨云益氣補肺益精滋腎皆資其化源也盖人之
精血常不足加之數奪其真資化失常則胃氣不固
精氣滑脱不能上接陽氣故頭重或痛氣弱而食少
元氣下陷脉即微弱外散欲絶而虚洪或見損脉此
實元氣不足之所致非有外感賊邪之病也
附治驗
一婦人素勤苦因喪子飲食少思忽吐血甚多而自
止此後每勞則吐數口瘵症已具形體甚倦午前以
補中益氣午後以歸脾湯送地黃丸而愈
一女子患前症反其唇視有白點此蟲蝕肺也余云
急尋獺肝治之不信果咳膿而歿後聞其兄弟三人
皆夭於此症大凡久𠻳當視其兩唇若上唇有點蟲
蝕上部下唇有點蟲蝕下部
二十四種蒸病論新附
所謂勞蒸者毛折髮焦肌膚甲錯其蒸在皮外熱内寒
身振肉瞤其蒸在肉髮焦鼻衂或復尿血其蒸在血身
熱煩躁痛如針刺其蒸在脉爪甲焦枯眼昏脇痛其蒸
在髓頭眩熱悶涎濁眵淚其蒸在腦男子失精女子白
淫其蒸在玉房乍寒乍熱中脘煩悶其蒸在三焦小便
赤黃凝濁如膏其蒸在膀胱大便秘泄腹中雷鳴其蒸
在小腸大腹隠痛口舌乾疼其蒸在大腸口鼻乾燥腹
脹自汗睡卧不安其蒸在胃口苦耳聾兩脇下痛其蒸
在膽裏急後重肛門秘澁其蒸在廣腸小腹㽲痛筋脉
縱緩隂器自強其蒸在宗筋眩暈下淚躁怒不常其蒸
在肝舌黑氣短煩悶灑淅其蒸在心唇乾口瘡胸腹脹
悶畏寒不食其蒸在脾咳𠻳喘滿咯痰吐血聲嘶音啞
其蒸在肺耳輪焦枯脚氣酸痛其蒸在腎情想不寧精
物時下其蒸在右腎心膈噎塞攻擊疼痛俛仰煩冤其
蒸在鬲此症蟲多囓心肺治當絶其根也
愚按醫林集要云前症若蒸肺用天麥門冬桔梗紫
苑烏梅肉若蒸皮石膏桑白皮若蒸氣喘促鼻乾身
熱不安人參黃芩梔子若蒸大腸大黃芒硝若蒸心
黃連生地黃當歸若蒸脉蒸血皆用生地黃當歸童
子小便若蒸小腸赤茯苓木通生地黃若蒸脾芍藥
木瓜苦參若蒸肉芍藥若蒸胃石膏粳米大黃芒硝
乾葛若蒸膽柴胡瓜蔞若蒸三焦石膏竹葉若蒸肝
川芎當歸前胡若蒸筋川芎當歸若蒸腎生地黃石
膏知母寒水石藁本若蒸腦生地黃防風若蒸髓天
門冬當歸生地黃若蒸骨鼈甲地骨皮當歸牡丹皮
生地黃若蒸玉房知母黃栢當歸芍藥若蒸脬澤瀉
茯苓生地黃沈香滑石若蒸膀胱澤瀉滑石凡此諸
蒸熱病食肉與油膩房勞飲酒而成者久蒸不除變
為疳症即死亦有瘧疾久而不愈以致咳嗽失治漸
成骨蒸勞瘵之症當推標本而治之
崔氏灸骨蒸勞瘵用細繩一條男左女右從足大拇指
頭齊量起從脚板㡳當脚跟中心向後引繩循脚肚貼
肉直上至曲&KR0034;中横紋截斷又令患人解髮分兩邊見
頭縫自𩕄門平分至腦後乃平身正坐取前所截繩一
頭從鼻端齊引繩向上正循頭縫至腦後貼肉垂下循
脊骨引繩向下至繩盡處當脊骨以黑點記(此黑點不是灸穴)
别取一繩令患人合口將繩按於口上兩頭至吻却釣
起繩中心至鼻端根下如人字樣齊兩吻截斷將此繩
展直於前在脊骨上黑點處取中横量勿令高下於繩
兩頭以白圈記之(此是灸穴初灸七壯累灸至百壯)此名患門穴初灸
此訖次令其人平身正坐稍縮臂膊取一繩遶項向前
雙垂與鳩尾齊(鳩尾是心岐骨無是岐骨者胸前兩岐骨間量取一寸即是鳩尾也)即截
斷却背翻繩頭向項後以繩中停取心正令當喉嚨結
骨上第二次墨點處摺中横量繩兩頭以白圈記之(此是)
(灸穴初灸七壯至百壯)又將第二次量口繩摺中當脊直上下豎
停中心在第二次墨記上下繩頭盡處以白圈記之(此是)
(灸穴初灸七壯累灸至百壯)此縱横四方凡四穴是名曰四花穴初
灸各七壯若瘡愈其疾未效依法復灸故云累灸至百
壯(凡灸時可用灸足二里以瀉其火為好)若婦人纏足短小難為量只取
膏肓腧灸之(在第四椎下兩傍各三寸是穴)次灸四花穴道軒用此法
灸之無有不效者
神仙秘法治勞蟲須先擇良日焚香禱祝令病人面
向福德方服神效
青桑皮楊柳枝梅枝桃枝(俱向東者各七莖)葱白
(七莖)阿魏(一錢)青蒿(一握如無以子代)真安息香(一錢)
右用童便一升半煎一升入阿魏再煮數沸入硃砂
半兩小㯽榔半兩麝香五分五更并天明各進一服
下白蟲尚可治以淡粥補之用藥調理三五月再服
以除病根如蟲黑已入腎不可救矣
治心胸痛引兩脇昏悶聲濁熱壅鼻衂或痰喘發熱
桑白皮(炒)枳殼(麩炒)木通子芩(炒)生地黃白芍
藥甘草(各五分)
右水煎服
温金散治肺嗽惡寒發熱唾痰皮毛焦燥
甘草(炒)黃芩(炒)桑白皮(炒)防風(各一兩)杏仁(二十七粒製)
人參茯神(各五錢)麥門冬(三錢)
右前五味用米泔浸一宿曬乾入人參等三味每服
三錢入蠟一豆大水煎
桔梗飲子治心氣不足解倦溢血或喘嗽痰甚
桔梗(炒)甘草(炒)黃芪(炒)麥門冬人參(各一錢)青皮
(三分)
右水煎服
治咽喉痛
百藥煎(去黑皮)鵬砂甘草生白礬(等分)
右為末每服一二錢食後用米飲調細呷嚥之
含化丸治肺間邪氣胸中積血作痛失音痰喘
蛤蚧(一雙去足炙)訶子(去核)阿膠(粉炒)麥門冬(去心)細辛甘
草(炙)生地黃(各半兩)
右為末蜜丸芡實大食後含化一丸
河車丸治一切勞瘵虚損骨蒸等疾
紫河車(一具初生男胎者尤良洗淨杵爛本草云人肉治瘵病胞衣主勞損面䵟皮黑諸疾)
(瘦悴)白茯苓(半兩)人參(一兩)乾山藥(二兩)
右為末麵糊和入河車加三末丸梧子大每服三五
十丸空心米飲下嗽甚五味子湯下
補肺湯治勞𠻳五臟虧損晡熱發熱盗汗自汗唾痰
喘嗽
桑白皮(炒)熟地黃(各一錢)人參紫苑黃芪(炒)五
味子(炒各五分)
右水煎入蜜少許食後服
養正膏治𫝊尸出汗取蟲辟邪
鼈甲(一兩醋炒)青蒿(一握)淡豆䜴(三七粒)葱白(兩莖)安息香(一分)
(研)桃柳桑枝(各七莖)天靈盖(用七荳大一片酥炙)桃仁(四十九個去皮)
(尖雙仁)
右隔夜以水一升浸至五更煎至半升入童便半升
煎取四合調㯽榔麝香末各一錢日高時頓服以衣
覆十指汗出如藕絲瀉下如蟲狀甚者旬日再服
阿膠丸治勞嗽出血咯血發熱晡熱口渴盗汗
阿膠(炒)生地黃卷栢葉山藥(炒)大薊根五
味子(杵炒)鷄蘇(各一兩)栢子仁人參防風麥門
冬(去心各半兩)
右為末煉蜜丸彈子大每服一丸細嚼麥門冬煎湯
下
四君子湯加秦芁黃蠟水煎服尤妙治勞嗽咯血
神授散治𫝊尸蟲用川椒二斤去核并合口者炒為
末每服一錢酒糊丸空心米飲下服盡見效
蘇合香丸治𫝊尸骨蒸勞瘵疰&KR0146;鬼氣心痛(方見三卷第四)
(論)
附方
四君子湯(方見二十四卷第五論)
補中益氣湯(方見二十四卷第六論)
歸脾湯(方見二十四卷第四論)
六味地黃丸(方見二十四卷第十一論)
婦人骨蒸勞方論第二
夫骨蒸勞者由積熱附於骨而名也亦曰𫝊尸殗殢復
連無辜其名不一此病皆由脾胃虧損所致其形羸瘦
腹脹泄利肢體無力𫝊於腎則盗汗不止腰膝冷痛夢
鬼交侵小便赤黃𫝊於心則心神忪悸喜怒不時頰唇
赤色乍熱乍寒𫝊於肺則胸滿短氣咳嗽吐痰皮膚甲
錯𫝊於肝則兩目昏暗脇下妨痛閉戶忿怒五臟既病
則難治療
愚按前症多因經行胎産或飲食起居七情而傷肝
脾之所致又或失於調攝或過於攻伐而成東垣先
生云發熱之症肺熱者輕手乃得微按全無日西猶
甚乃皮毛之熱其症喘嗽寒熱輕者用瀉白散重者
凉膈散白虎湯地骨皮散心熱者微按之皮膚之下
肌肉之上輕手乃得微按至皮毛則熱少加力按之
則全不熱是熱在血脉也日中太甚其症煩心心痛
掌中熱而噦用黃連瀉心湯導赤散硃砂安神丸脾
熱者輕手捫之不熱重手按至筋骨又不熱不輕不
重在輕重之間此熱在肌肉遇夜尤甚其症怠惰嗜
卧四肢不收無氣以動用瀉黃散肝熱者按之肌肉
之下至骨之上寅卯時尤甚四肢滿悶便難轉筋多
怒多驚筋痿不能起於床用瀉青丸柴胡飲腎熱者
輕手重按俱不熱加重手按之骨分其熱蒸手如火
其症骨蘇如蟲蝕困熱不能起於床用滋腎丸此治
實熱之法也竊謂肺經虚熱者用人參補肺湯脾氣
虚而不能生肺者用六君子湯脾熱遺於肺者用三
黃丸心經虚熱者用補心湯命門火衰不能生土者
用八味丸肝虚不能生心者用補肝散腎尅心者用
附子理中湯脾經虚熱者用人參黃芪散土尅水者
用承氣湯脾不能培肝者用六君子湯元氣下陷及
金不能生水者俱用補中益氣湯肺尅肝及腎經虚
熱與腎不能生肝者俱用六味丸
附治驗
一婦人發熱晡熱盗汗自汗殊畏風寒飲食少思或
腹脹吞酸或大便不實此脾胃不足諸經虧損朝用
補中益氣夕用八珍湯倍用參苓白术各二十餘劑
諸症漸愈因傷毋哀傷患盗汗便血用加味歸脾湯
數劑而止仍用前二藥又五十餘劑尋愈月經兩月
而至適因怒去血過多發熱作渴肢體酸倦頭目暈
痛用逍遥散加味歸脾湯二藥調補而痊
一婦人盗汗自汗遍身酸疼五心發熱夜間益甚或
咳嗽咽乾或盗汗自汗月經兩三月一至用加味逍
遥散六味地黃丸兼服臨卧又服陳术丸三月餘諸
症悉愈其經乃兩月一至又服兩月而痊(陳术丸即陳皮白术)
(為丸)
一婦人患前症食少倦怠肌肉消瘦日晡發熱至夜
益甚月水過期漸至不通時發渴躁誤用通經之劑
熱倦愈重飲食愈少余用八珍湯加升麻丹皮山梔
柴胡治之熱漸退又用八珍丹皮軟柴胡調理而愈
一婦人飲食少思胸膈不利或胸中作痛或大便作
瀉或小便不利用逍遥散加山梔茯神遠志木香而
愈後因怒寒熱往來倦怠煩熱以前藥加炒黑黃連
三分頓愈用八珍湯調理而愈後因怒吐血躁渴用
人參五錢苓术當歸各三錢陳皮甘草各一錢治之
而愈
一婦人胸脇作痛内熱晡熱月經不調余謂鬱怒傷
損肝脾朝用歸脾湯以解鬱結生脾氣夕用加味逍
遥散以生肝血清肝火半載而愈後因飲食失調兼
有怒氣月經如注脉浮洪而數用六君子加芎歸炮
薑一劑而血止用補中益氣加炮薑茯苓半夏治之
而元氣復又用歸脾湯逍遥散調理而康
一婦人内熱口乾頭暈吐痰帶下體倦飲食少思余
謂脾氣虚弱而不能生肺金用補中益氣湯加茯苓
半夏脾氣漸復飲食漸進諸症漸退再用加味逍遥
散治之尋愈
一婦人腹脹脇痛内熱晡熱月經不調不時吐痰或
用化痰行氣之劑胸膈不利余謂脾氣鬱結肝經血
虚朝用歸脾湯夕用加味逍遥散百餘劑而諸症漸
愈又因飲食停滯或用峻厲之劑口乾體倦余用七
味白术散補中益氣加茯苓半夏中氣漸愈又以補
中益氣及八珍湯兼服而痊
一婦人患前症將愈因怒胸膈不利飲食少思服消
導利氣之藥大便下血余曰此脾氣復損不能攝血
歸源用補中益氣加茯苓半夏炮薑血止用八珍加
柴胡炒梔熱退用八珍湯逍遥散而痊
一婦人肌體倦瘦口乾内熱盗汗如洗日晡熱甚用
參芪歸术茯神遠志棗仁麥門五味丹皮龍眼肉炙
草柴胡升麻治之獲痊後因喪子懷抱不舒腹脹少
寐飲食少思痰涎上湧月經頻數余謂鬱悶傷脾不
能攝血制涎歸源耳用補中益氣濟生歸脾漸愈又
用八珍湯調理而痊
一婦人發熱口乾月經不調肢體無力腿痛體倦二
膝浮腫余作足三隂經血虚用六味丸逍遥散兼服
兩月形體漸徤飲食漸進膝腫漸消而痊
一婦人日晡熱甚月水不調飲食少思大便不實胸
膈痞滿頭目不清肢體倦怠發熱煩躁余謂七情肝
脾虧損之症用濟生歸脾湯加味逍遥散補中益氣
湯調治元氣漸復而愈
一婦人月經不調晡熱内熱飲食少思肌體消瘦小
便頻數或用清熱生血之劑月經不行四肢浮腫小
便淋瀝余朝用金匱加减腎氣丸夕用歸脾湯漸愈
又用八珍湯兩月而愈
一婦人胸脇膨滿小腹悶墜内熱晡熱飲食不甘體
倦面黃日晡則赤灑淅惡寒此脾肺氣虚先用六君
子加川芎當歸諸症漸愈又用補中益氣加茯苓半
夏諸症全愈後飲食失節勞怒惡寒發熱不食用加
味小柴胡二劑而熱退用逍遥散歸脾湯調理而康
天靈盖散治骨蒸四肢無力晡熱頰赤食少心煩
天靈盖(酥炙)安息香地骨皮當歸山梔仁
人參貝母(去心)黃芪桃仁(去皮尖雙仁麩炒黃)㯽榔(各一兩)
鼈甲(醋炙)柴胡生地黃赤茯苓麥門冬阿
魏
右每服五錢桃柳枝各七寸薑五片葱白五寸童便
煎
愚按醫學綱目云柴胡本經並無一字治勞熱今治
勞方鮮有不用者誤世多矣凡此症乃真臟虧損而
虚熱王海藏先生云苟無實熱而用柴胡不死何待
盖柴胡乃肝膽之藥雖能升胃氣下陷每劑不過分
許而可多用哉産後氣血虚熱尤宜禁忌
獺肝丸治骨蒸勞熱或潮熱發熱體瘦煩疼不欲飲
食
獺肝(一具)鼈甲(醋炙)柴胡(各一兩半)硃砂(另研)桃仁(去皮尖雙仁麩炒黃)
升麻天靈盖(酥炙)犀角(鎊)梔子仁(炒)地骨皮知
母(各一兩)黃芪(炒)甘草(炒各五錢)麝香(一錢研)
右為末煉蜜丸桐子大每服三十丸空心食前滚水
下
黃芪丸治骨蒸煩熱肢羸作痛口乾心躁睡卧不寧
等症
黃芪(炒)麥門冬(去心)茯神柴胡生地黃甘草
(炒各一兩)酸棗仁(炒)郁李仁(去皮尖)杏仁(去皮尖麩炒)枸杞子
人參黃芩(炒各三錢)鼈甲(二兩製)
右為末蜜丸桐子大每服三十丸食遠清粥飲下
煞鬼丸治骨蒸傳尸鬼氣伏連
麝香(三分)犀角(鎊)木香白术(各一兩)鬼箭羽桃仁
(去皮尖雙仁麩炒黃)辰砂(另研)虎頭骨(酥炙)雄黃(各一兩五錢)
右為末蜜丸桐子大温水下二十丸此藥能辟瘟疾
可佩之
地仙散治骨蒸肌熱煩燥勞熱口乾能生津液而清
肺火
地骨皮麥門冬防風(各五分)甘草(炒三分)
右薑水煎服
十全大補湯治氣血虚熱加柴胡地骨皮秦芁
秦芁散治五心煩熱頰赤
逍遥散治血虚五心煩熱肢體疼痛頭目昏重心忪
頰赤口燥咽乾發熱盗汗减食嗜卧月水不調臍腹
脹痛寒熱如瘧痰嗽潮熱肌體羸瘦漸成骨蒸(方見二十)
(四卷第四論)
枳殼散治婦人手足煩熱盗汗肌瘁經候不調煩倦
心胷滿悶狀如勞氣
枳殼(去穰麩炒二兩)半夏麯赤芍藥(各一兩)柴胡黃芩
(炒各一兩五錢)
右為末每服三錢薑棗水煎服
華陀解勞生肌進食活血養心石膏每服水和錢許甚
驗
青蒿散治體倦虚疼勞熱九月採青蒿去梗用童子
小便浸三日曬為末每服二錢烏梅一個煎湯調服
清心蓮子飲參蘇飲加黃芩麥門冬並治五心煩熱手
足熱甚
附方
加味小柴胡湯(方見二十四卷第二論)
柴胡飲治肌熱積熱或汗後餘熱脉洪實弦數
柴胡人參黃苓芍藥甘草當歸大
黃(煨各二錢五分)
右薑水煎服
瀉白散治肺臟氣實心胸壅悶咳嗽煩喘大便不利
桔梗(炒)地骨皮甘草(炙)瓜蔞仁升麻半夏
(薑製)桑白皮(炒)杏仁(去皮尖等分)
右每服四錢薑水煎
導赤散治心虚藴熱小便赤澁或成淋瀝口舌生瘡
等症
生地黃木通甘草(等分)
右每服三錢竹葉水煎
瀉黃散治脾熱口臭咽乾或口舌生瘡發熱作渴
石膏山梔子(炒)防風甘草藿香(等分)
右每服三錢水煎
凉膈散治上焦積熱煩躁作渴頭目昏瞶咽喉腫痛
便溺赤澁語言譫妄等症
大黃(煨)朴硝甘草(各二兩)連翹(四兩)梔子仁(炒)黃芩
(炒)薄荷葉(各一兩)
右為末每服二三錢竹葉七片水煎温服
白虎湯治胃熱作渴暑熱尤效又治熱厥腹滿身難
轉側面垢譫語遺溺手足厥冷自汗脉沈滑大便泄
清水無度
知母石膏(各二錢)粳米(半合)
右水煎服
附子理中湯治脾胃虚寒手足厥冷飲食不入或腹
鳴切痛嘔逆吐瀉(方見二十卷第八論)
硃砂安神丸(方見三卷第十論)
地骨皮散(方見六卷第三論)
黃連瀉心湯用一味黃連為末每服二錢以白湯調下
瀉青丸(方見二十四卷第三論)
承氣湯(方見前)
滋腎丸(方見八卷第一論)
人參補肺湯(方見二十四卷第十二論)
補中益氣湯
六君子湯(二方見二十四卷第六論)
三黃丸(方見八卷第八論)
補心湯(方見前)
六味丸
八味丸(二方見二十四卷第十一論)
補肝散(方見七卷第十七論)
人參黃芪散(方見十三卷第十論)
加味歸脾湯
八珍湯
加味逍遥散
逍遥散
歸脾湯(五方見二十四卷第四論)
七味白术散(方見二十一卷第二論)
金匱加减腎氣丸(方見二十一卷第十論)
婦人血風勞氣方論第三
婦人血風勞症因氣血素虚或産後勞傷外邪所乘或
内有宿冷以致腹中疼痛四肢酸倦發熱自汗月水不
調面黃肌瘦當調補肝脾氣血為主
愚按東垣云喜怒不等起居不時有所勞傷皆損其
氣氣衰則火旺火旺則乘其脾土脾主四肢故困熱
懶言動作喘乏表熱自汗心煩不安當病之時宜安
心静坐存養其氣以甘寒瀉其熱氣以酸味收其散
氣以甘温補其倦氣經曰勞者温之損者温之要略
云平人脉大為勞以黃芪建中湯治之
附治驗
一婦人勞則足跟熱痛余以為足三隂血虚用聖愈
湯而痊後遍身搔痒誤服風藥發熱抽搐肝脉洪數
此肝家血虚火盛而生風以天竺膽星為丸用四物
麥門五味芩連炙草山梔柴胡煎送而愈
一婦人素清苦勤於女工因感風邪自用表散之劑
反朝寒暮熱自汗盗汗形氣虚甚其脉或浮洪或微
細其面或青白或痿黃此邪去而氣血愈虚也用十
全大補湯三十餘劑漸愈又用加味逍遥散兼治半
載而痊
人參荆芥散治遍身疼痛頭昏目澁心忪煩倦寒熱
盗汗頰赤口乾痰𠻳胸滿月水不調腹痛癖塊
荆芥人參生地黃柴胡鼈甲(醋炙)酸棗仁
(炒)枳殼(麩炒)羚羊角(鎊)白术(各七分)川芎當歸(酒拌)桂
心防風甘草(各五分)
右薑水煎日二服
地黃煎治血虚心忪發熱
生地黃熟地黃(自製等分)
右用薑汁和水拌杵丸桐子大每服五十丸空心白
湯下日三服若臟腑虚空早間先服八味丸一服
愚按前方肝脾血虚發熱内熱晡熱盗汗作渴體倦
筋骨疼痛筋脉拘攣血虚發躁虚熱生痰咳嗽之良
劑若因肝脾腎精血燥熱生痰胸膈痞滿喘咳作渴
及一切虚火症必用六味丸為主
乞力伽散治血虚肌熱或早虚蒸熱或内熱寒熱
白术白茯苓白芍藥(炒各一錢)甘草(炒五分)
右薑棗水煎
附方
黃芪建中湯(方見二十卷第四論)
聖愈湯(方見二十四卷第九論)
四物湯(方見二十四卷第六論)
六味丸
加味逍遥散(二方見二十四卷第四論)
六君子湯
補中益氣湯(二方見二十四卷第六論)
歸脾湯
十全大補湯(二方見二十四卷第四論)
人參養榮湯(方見二十四卷第二論)
八味丸(方見二十四卷第十一論)
婦人冷勞方論第五
婦人冷勞屬血氣不足臟腑虚寒以致臍下冷痛手足
時寒月經失常飲食不消或時嘔吐惡寒發熱骨節痠
疼肌膚羸瘦面色痿黃也
愚按前症有内外真寒然有内外真熱亦有内真熱
而外假寒者又有内真寒而外假熱者若飲食難化
大便不實腸鳴腹痛飲食畏寒手足逆冷面黃嘔吐
畏見風寒此内外真寒之症也宜用附子理中湯以
回陽八味地黃丸以壯火若飲食如常大便堅實胸
腹痞脹飲食喜冷手足煩熱面赤嘔吐不畏風寒此
内外真熱之症也宜用黃連解毒湯以消隂六味丸
以壯水若飲食如常大便堅實胸腹痞脹飲食喜寒
手足逆冷面黃嘔吐畏見風寒此内真熱而外假寒
也亦用解毒湯六味丸若飲食少思大便不實吞酸
噯氣胸腹痞滿手足逆冷面赤嘔吐畏見風寒此内
真寒而外假熱也亦用附子理中湯與八味丸當求
其屬而治之經曰益火之源以消隂翳壯水之主以
制陽光使不知真水火之不足泛以寒熱藥治之則
舊疾不去新病復生矣夫所謂屬者猶主也謂心腎
也求其屬也者言水火不足而求之於心腎也火之
源者陽氣之根即心是也水之主者隂氣之根即腎
是也非謂火為心原為肝水為腎主為肺也大扺寒
亦抑心熱亦強腎在治者審之
附治驗方藥
一婦人食少作嘔口吐痰涎面黃腹痛月經不調手
足逆冷余謂此内外俱寒之症遂以六君加附子木
香治之而愈
先太宜人忽嘔吐酸水内熱作渴飲食不進惟喜冷
水面色青赤投之以藥入口即吐此内外真熱之症
積十餘日以黃連一味煎湯飲之徐加白术茯苓仍
加陳皮當歸炙草至月餘始進米飲稀粥調理而愈
一婦人内熱作渴大便秘結畏惡風寒手足逆冷余
以為内真熱而外假寒先用黃連解毒湯後用六味
丸而愈
大方室趙氏初患痰喘熱渴醫以降火散氣治之肌
日削而氣日索延至甲辰木旺痰盛身熱口腐腹脹
神昏絶食幾死先生診之云此乃虚熱無火投以壯
水生土之劑隨服隨效得以不死竊喜久安忽值戊
申夏初坐則頭墜不能起視卧則背冷覺風透體煩
熱暈眩咳嘔痰湧手足麻冷病勢危殆自分必死得
先生枉診之曰此内真寒外假熱之症也遂以大補
薑附之劑飲之不三四服而大勢已平仍以前藥加
减而愈則其他以有餘之火治之無怪乎其展轉增
劇也微先生則山妻不死於甲辰之春難免於戊申
之夏矣大方感慨不已援筆備述求附卷末庶幾醫
者之不昧病者之得全先生之惠垂諸無窮豈一世
一人之幸哉長洲沈大方頓首拜書
八味丸
六味丸(二方見二十四卷第十一論)
附子理中湯(方見二十卷第八論)
黃連解毒湯(方見六卷第十一論)
六君子湯(方見二十四卷第六論)
薛氏醫案卷二十九
