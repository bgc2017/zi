薛氏醫案卷七十七
明薛已訂
小兒痘疹方論
嘗謂小兒病證雖多而瘡疹最為重病何則瘡疹之
病蓋初起疑似難辨投以他藥不惟無益抑又害之
况不言受病之狀孰知畏惡之由父母愛子急於救
療醫者失察用藥差舛鮮有不致夭横者文中每思
及此惻然於心因取家藏已驗之方集為一卷名之
曰小兒痘疹方論刻梓流布以廣古人活幼之意顧
不韙歟
和安郎判太醫局兼翰林良醫陳文中謹書
論痘疹受病之由
夫小兒在胎之時乃母五臟之液所養成形也其母不知
禁戒縱情厚味好啖辛酸或食毒物其氣傳於胞胎之
中此毒發為瘡疹名曰三穢液毒一五臟六腑穢液
之毒發為水泡瘡二皮膜筋肉穢液之毒發為膿水
泡瘡三氣血骨髓穢液之毒發為膿血水泡瘡三毒
既出發為疹痘瘡也子母俱忌食葱韮薤蒜醋酒鹽醬
獐兔鷄犬魚腥等物世俗未曉將為發舉往往不顧其
後誤傷者多矣
論痘疹治法
凡小兒瘡疹未出已出之間有類傷寒之狀憎寒壯熱
身體疼痛大便黃稠此正病也若無他疾不必服藥
愚按痘疹若小兒首尾平和自有勿藥之喜蓋其腸
胃軟弱易為虚實故必不得已折其太過益其不足
可也
凡療瘡疹先分表裏虚實如表裏俱實者其瘡易出易
靨表裡俱虚者反是表實裡虚者其瘡易出難靨表虚
裡實者亦反是若始出一日至十日渾身壯熱大便黃
稠乃表裡俱實其瘡必光澤起發滿肥且易靨也
愚按治痘疹之法與癰疽無異若邪氣在裡而實熱
者用前胡枳殼散元氣怯而虚熱者用參茋四聖散
虚弱者用紫草木香湯虚寒者用參茋内托散虚寒
内脱者用木香散若邪氣在表而實熱者用麻黃甘
葛湯此要法也餘見各症
凡瘡疹已出未出之間或瀉渴或腹脹或氣促謂之裡
虚急用十一味木香散治之
愚按經云眞氣奪則虚邪氣勝則實實謂邪氣實而
眞氣虚也然倒靨瀉渴等症若喜熱飲食手足並冷
或不食嘔吐者是為陽氣虚寒也用辛熱之劑補之
喜冷飲食手足不冷或唇舌黑裂者陽氣實熱也用
苦寒之劑瀉之
凡瘡疹已出未愈之間不光澤不起發不紅活謂之表
虚急用十二味異功散治之
愚按張翼之云吐瀉少食為裡虚陷伏倒靨灰白為
表虚二者俱見為表裡俱虚用異功散救之甚至薑
附靈砂亦可用若止裡虚減官桂止表虚減肉荳蔲
若能食便閉而陷伏倒靨者為裡實輕用射干鼠粘
子湯重用前胡枳殼散下利吐瀉能食為裡實若用
實裡則結癰毒紅活定凸為表實若用補表則潰爛
不結痂凡痘一見斑點便忌葛根湯恐發得表裡也
凡痘瘡已出未愈之間不光澤不起發不紅活或腹脹
或瀉渴或氣促謂之表裡俱虚急用十二味異功散送
七味肉荳蔲丸治之
愚按前症審係表裡虚寒急用前法緩則不救一
小兒出痘不起發紅活腹脹瀉渴皆以為不治施院
使為表裡虚寒用十二味異功散一劑即起發紅活
諸症頓退又用參茋内托散貫膿而靨儒者薛戒
甫子五歲出痘三四日下紫血十數滴至八日不止
而瘡不起御醫錢春林謂脾氣虚寒用木香散二劑
用丁香十一粒人參五錢一日服之次日痘皆起而
有膿由是血漸止二十餘日而愈一小兒起發紅
活但不時作痒口乾作渴便血面赤發熱先君謂腸
胃有熱先用濟生犀角地黃湯加柴胡一劑諸症漸
退形體倦怠此邪氣去而形氣虚弱耳用四君子湯
加當歸黃茋紅花二劑而安一小兒痘瘡赤痛煩
熱作渴或便血或䘐血先君用犀角地黃湯而血愈
又用紫草快㿀湯加黃茋芍藥而愈後瘡痕色白
用四君歸茋治之而痊一小兒出痘吐血其痘赤
痛如錐或瘡出血余謂肝火熾盛用小柴胡湯加生
地一劑隨用濟生犀角地黃湯一劑頓愈又用芹菜
汁而痊一小兒痘瘡下血而不起發先君謂氣血
不足用紫草快㿀湯加參茋歸术治之血止瘡起但
貫膿遲緩用八珍湯倍加參茋數劑瘡靨而根白痒
此氣血虚而熱也用八珍湯二十餘劑而愈一小兒
痘疹大便下血小便甚赤瘡顆色赤發熱飲冷先君
謂熱毒鬱滯先用八正散一劑後用解毒防風湯一
劑頓愈又飲芹菜汁而全痊一小兒痘正發而便
血倦怠少食作渴飲湯余謂倦怠便血此脾虚而不
能攝血也少食作渴此脾虚而津液短少也用五味
異功散加升麻紫草治之而愈一小兒便血腹脹
困倦發熱口乾飲湯四肢逆冷先君以為脾氣虚寒
不能攝血用五味異功散加丁香十粒炮薑五分二
劑血止痘貫而靨一小兒七歲患痘瘡腹脹八九
日矣先君云當急補脾主不信仍服消毒之藥忽大
便下血甚多而歿一小兒作渴泄瀉發熱飲冷唇
舌皺裂瀉糞穢臭先君以為内熱所作用前胡枳殼
散稍愈又用清涼飲加漏蘆乳母服之兒頓安
凡小兒斑駁疹毒之病俗言疹子是肺胃蘊熱因時氣
薰發於外狀如蚊蚤所咬赤則十生一死黑則十死一
生大抵遇春而生發至夏而長成乃陽氣薰蒸故得生
成者也臟腑調和血氣充實則易出易靨蓋因内無冷
氣外常和暖也凡痘疹熱渴切不可與瓜柿蜜水等冷
物及清涼飲消毒散等藥恐損脾胃則腹脹喘悶寒戰
咬牙而難治蓋咬牙者齒稿也乃血氣不榮不可妄作
熱治
愚按前症若兼吐瀉手足指冷者属内虚寒而外假
熱也急用木香散如不應用異功散若大便不通渴
欲飲冷者則前所禁蜜水之類又當用矣但宜審其
熱之虚實若属虚熱者雖欲水拒之而不飲當用人
參白术散熱渴自止属實熱者自甚索水且喜而飲
之當以犀角磨水服諸症即解其後亦無餘毒之患
矣北方出痘不拘冬夏若喜冷者再不用藥但與水
飲無有不愈蓋北方地燥而又睡熱炕故也一婦
人患時疫將愈更出痘瘡大起發體倦痛甚則昏憒
煩渴飲湯不思食用十全大補湯及朱砂末其痛頓
止食進體徤仍用前湯倍加參茋十餘劑而貫膿又
數劑而愈一姙婦發熱作渴遍身骨節作痛用仙
方活命飲二劑諸症稍愈至十一日出痘百餘顆形
氣甚倦用紫草木香散又出少許但口乾作渴用人
參白木散而渴止用八珍湯加丹皮柴胡而貫膿後
去丹皮柴胡倍加參茋數劑而痘靨一男子年將
三十出痘根窠赤痛發熱作渴服紫草飲之類前症
益甚痘裂出血余用小柴胡加生地犀角二劑諸症
頓減又用聖濟犀角地黃湯而貫膿再用八珍湯而
結痂一小兒煩躁飲冷不止先君用濟生犀角地
黃湯頓愈後渴而喜熱又用當歸補血湯而痊惟倦
怠少食用七味白术散而瘥一小兒患此飲冷不
止或痘脹痛先君用濟生犀角地黃湯并芹菜汁而
頓愈
凡痘瘡出不快多属於虚若誤謂熱毒壅盛妄用宣利
之濟致臟腑受冷榮衛濇滯不能運達肌膚則瘡不能
起發充滿後不結實成痂痒塌煩躁喘渴而死
愚按前症亦有各經熱盛壅遏而出不快者亦有毒
甚痘疔而不能起發者亦有餘毒而潰痒者當細審
其因而藥之一小兒九歲出痘六日痒塌寒戰院
使錢密庵用十一味木香散二劑貫膿用參茋托裡
散而靨後痕白作痒用十全大補湯而愈一小兒
痘瘡膿未滿面赤作痒余謂氣血虚而有熱欲用溫
補之劑不信乃服清熱之藥至十三日瘡痕色赤虚
煩作渴腹痛不食手足逆冷而殁一小兒未過歲
瘡痘焮痛出血哭不能已診其母有肝火先用小柴
胡加山梔生地與母服子飲數滴頓愈又用加味逍遥
散而痊一小兒出痘内有痘疔數枚雖挑破出黑
血熱毒不解餘痘不發皆以為不治先君以仙方活
命飲徐灌一劑痘疔解而諸痘亦愈一小兒痘疔
患在臀間色黑大痛挑出黑血仍復堅痛皆以為不
治先君用隔蒜灸數壯痛止色淡而軟挑出黑血甚
多灌以活命飲患處及諸痘貫膿而愈
凡小兒纔覺傷風身熱是否瘡疹便服四味升麻葛根
湯
愚按痘疹未明而元氣實者最宜前湯若元氣虚者
又當詳治恐發得表虚而痘難出也一儒者年三
十餘因勞役倦怠發熱服補中益氣湯數劑發赤點
以為㿀另服升麻葛根湯一劑更加惡寒仍服益氣
湯四劑至九日出痘甚多余用八珍湯加黃茋白芷
紫草四劑至二十日膿始貫用十全大補湯月餘而
靨
凡痘疹始出一日至五七日之間雖身熱或腹脹足稍
冷或身熱瀉渴或身熱驚悸腹脹或身熱出汗者服十
一味木香散
愚按前症属脾氣虚寒假熱非此藥不救如未應佐
以六君子專補脾氣更不應加木香補骨脂肉荳蔲
兼補腎氣一小兒第五日不紅活至九日貫膿不
滿余謂氣血虚弱用十全大補湯治之庶無後患不
信至脱痂痕作痒色白至十四日而殁一小兒第
七日膿清不滿形氣倦怠飲食少思大便不實用托
裡散二劑手足指冷咬牙作渴用木香散倍用參茋
一劑諸症頓退又用參茋四聖散四劑而愈
凡瀉水榖或白色或淡黃煎十一味木香散送七味肉
荳蔲丸治之瀉止者住服不止者多服
愚按前症若察其外症若唇青指冷睡而露睛口鼻
氣寒瀉色青白脾腎虚寒也用前藥六君子湯加補
骨脂肉荳蔲若頰赤體熱睡不露睛口鼻氣熱瀉色
黃赤脾土實熱也用瀉黃散一小兒腹脹渴瀉氣
促體倦先君以為表裡俱虚用六君子湯加歸茋送
四神丸一服諸症頓退瘡勢頓正但膿遲而渴仍用
前湯加歸茋二劑瘡色紅活形體頗安任其貫膿而
痊
凡瀉頻津液内耗血氣不榮瘡雖起發亦不能靨也如
身溫腹脹咬牙喘渴者難治緣榖食去多津液枯竭飲
水蕩散眞氣故多死矣速與十一味木香散救之如不
應急用十二味異功散
愚按前症兼手足指冷面色青白等症者属陽氣虚
寒急用木香散陽氣脱陷用異功散脾氣虚弱用六
君子湯血氣虚弱用八珍湯不應用十全大補湯
一小兒第九日不紅活不貫膿云殁於十三日陳院
長謂属虚寒用十一味木香散二劑漸紅活貫膿又
用紫草木香湯及人參白术散而愈族姪孫衍慶
六歲出痘稀少瘡痂悉落至十三日身煩熱而畏寒
手足逆冷厚衣圍火不能溫皆謂不治余思大熱而
不熱者是無火也急用人參理中湯煎服一杯肢體
頓溫更用人參白术散調理而痊一男子年二十
餘發熱煩躁痘黯出血足熱腰痛用聖濟犀角地黃
湯二劑而貫膿用地黃丸料數劑而瘡靨一男子
年將三十出痘色紫作渴飲水腰痛足熱耳聾余謂
腎虚之症用加減八味丸料煎與恣飲熱渴頓止佐
以補中益氣湯加五味麥門而愈一小兒十二歲
出痘色黯兩足及腰熱痛便秘咽舌乾渴引飲不絶
衆謂腎虚不治先君用加減八味丸料作大劑煎與
恣飲至二觔諸症悉退又佐以補中益氣及八珍湯
各十餘劑而痊
凡四五日不大便用嫰猪脂一塊以白水煑熟切豆大
與食之令臟腑滋潤使瘡痂易落切不可妄投宣瀉之
藥元氣内虚則瘡毒入裡多傷兒也
愚按前症若因熱内蘊宜用射干鼠粘子湯解之或
發熱作渴或口舌生瘡或咽喉作痛並宜用之
凡瘡疹初出兩三日至十三日當忌外人及卒暴風寒
穢惡之氣輕者三次出大小不一頭面稀少眼中無根
窠紅肥滿光澤也重者一齊出如蠶種灰白色稠密瀉
渴身溫腹脹頭溫足冷也輕變重者犯房室不忌口先
曾瀉飲冷水餌涼藥也重變輕者避風寒常和暖大便
稠也
愚按丹溪先生云痘疹密則毒甚用人參敗毒散犀
角地黃湯或以涼藥解之雖數貼亦不妨一小兒
痘疹密甚至九日貫膿不滿色不紅活或云當殁於
十二日余以為氣血虚弱用八珍湯内加糯米百粒
數劑至十五日膿完色正結痂而愈一小兒五歲
出痘密而色白属虚弱也始末悉用補托之藥而安
旬餘飲食過多忽作嘔吐面白兼青目唇牽動先君
以為慢脾風症用五味異功散加升麻柴胡不信翌
日手足時㗜服前藥而不應急加木香乾薑二劑而
愈一小兒第五日矣稠密色黑煩躁喜冷先君以
為火極似水令恣飲冷芹汁煩熱頓止乃以地黃丸
料服之至二十餘日而愈
凡身熱發煩渴者宜用六味人參麥門冬散治之如不
應用七味人參白术散
愚按前症若渴而飲冷者脾胃實熱宜用麥門冬散
若渴而飲湯者氣虚熱渴宜用白术散若大渴引飲
面赤血虚發躁也用當歸補血湯
凡痘瘡欲靨已靨之間而忽不能靨兼腹脹煩渴者急
用十一味木香散
愚按前症若兼惡寒或四肢冷瘡毒去而脾胃虚寒
也宜用前藥若十指逆冷咬牙等症陽氣脱陷也用
十二味異功散脾氣虚陥用六君加川芎當歸黃茋
主之一小兒九歲出痘第七日發熱煩躁不貫膿
色灰白寒戰咬牙瀉渴腹脹手足冷時仲夏飲沸湯
而不熱腹中隂冷先用木香散二劑益甚用異功散
一劑頓安又用六君子加附子三分二劑後用調補
之劑至十四日而愈
凡痘瘡欲靨已靨之間忽頭面溫足指冷或腹脹瀉渴
氣促者急服十二味異功散若十一二日當靨不靨身
不壯熱悶亂不寧卧則哽氣煩渴嚙牙者急用十二味
異功散加歸术以救隂陽表裡
凡痘瘡已靨煩渴不止或頭溫足冷或腹脹或瀉或咬
牙多致難愈急用十一味木香散以救之以上之症若
誤與蜜水生冷之物則轉加熱渴而死
愚按前症属脾胃虧損内眞寒而外假熱耳非温補
不救如前藥未應用十全大補湯加附子以純補之
一小兒頭生一癤出膿將愈忽癤間腫脹發痘二
十餘顆遍身赤點用快斑湯而漸出用紫草散倍加
參茋而出完用托裡消毒散而膿貫用托裡散而瘡
靨一小兒痘已靨其痕色赤而錯縱日食粥七八
碗作渴面赤先用白术散二劑渴減五六粥減大半
又用四君加蕪荑黃連二劑痕平色退乃用八珍湯
加蕪荑山梔而痊一小兒痘瘡愈後泄瀉飲食不
化此脾腎氣虚用六君加補骨脂肉荳蔲治之而愈
一小兒痘瘡將愈患泄瀉侵晨為甚飲食不化属
脾腎虚也朝用補中益氣湯夕用二神丸而愈
凡身壯熱經日不除如無他症用六味柴胡麥門冬散
治之熱退即止如不愈服七味人參白术散
愚按前症若肝膽熱毒用柴胡麥門冬散若肝經血
虚用四物湯加黃茋柴胡若中氣虚熱用人參白术
散一男子患痘瘡作痛發熱不止其勢可畏皆以
為不起施銀臺用消毒救苦湯治之諸症頓退予先
用仙方活命飲痛全止又用八珍湯加紫草三錢四
劑貫膿而靨一小兒患痘稠密大痛發熱勢甚危
急先君用消毒救苦湯一劑安卧良久遍身出小痘
頓消再劑俱實膿而靨
凡身壯熱大便堅實或口舌生瘡咽喉腫痛皆瘡毒未
盡用四味射干鼠粘子湯如不應用七味人參白术散
愚按前症若壯熱飲冷属熱毒在表宜用前湯若兼
大便不通属熱毒在内少用四順清涼飲若熱毒既
去胃氣虚而發熱用七味人參白术散若因隂血虧
損而發熱用四物湯一小兒六歲患痘第七日根
顆赤痛大便秘結小便赤濇煩躁飲冷或用清涼解
毒之劑未應錢密庵以為熱毒内藴用四順清涼飲
一劑并猪膽汁導下結糞而安又用犀角地黃湯其
痘自靨一小兒痘瘡發熱作渴焮赤脹痛大便秘
結先用四順清涼飲一劑諸症頓退又用四味鼠粘
子湯一劑諸症全退再用紫草湯而貫膿用消毒飲
而痘靨一小兒痘愈而聲瘖面赤足心發熱小便
赤少先君以為腎經虚熱用六味地黃丸補中益氣
湯而愈其時患是症用清熱解毒者俱不起一小
兒十一歲患痘第四日根盤紅活起發因痛甚不止
至七日形氣甚倦痘色淡而欲陷此因痛盛而傷元
氣也先用仙方活命飲一劑而痛止再用八珍湯而
貫靨
凡風熱咳嗽咽膈不利用三味桔梗甘草防風湯治之
如不應用七味人參白术散主之
愚按前症如痘熱内作宜用桔梗甘草防風湯如兼
痰熱咳嗽佐以抱龍丸若氣虚痰涎壅上宜用人參
白术散以補脾肺一小兒痘瘡十二日患咳嗽十
餘日不愈所服皆發表化痰余曰此脾肺氣虚復傷
眞氣而變肺癰也不信仍服前藥果吐膿血用桔梗
湯而愈一小兒痘將愈咳嗽面色黃白嗽甚則赤
用五味異功散調補而愈
凡涕唾稠粘身熱鼻乾大便如常小便黃赤用十六味
人參清膈散如不應用七味人參白术散
愚按前症属脾肺蘊熱痘邪為患用清膈散解散邪
氣若脾肺虚熱不能司攝用人參白术散調補中氣
一小兒痘赤壯熱咳嗽痰甚煩熱作渴用人參清
膈散一劑諸症頓退日用芹菜汁旬餘而靨一小
兒痘瘡狂喘躁熱作渴飲冷痰涎不利先君用十六
味清膈散犀角地黃湯各一劑頓愈又用當歸補血
湯而愈一小兒痘赤狂喘大便不利先君治以犀
角地黃湯芹菜汁而痊一小兒痘愈後涕唾口乾
飲湯鼻塞或腹作脹先用白术散二劑後用六君子
湯而愈
凡痰實壯熱胸中煩悶大便堅實卧則喘急速用五味
前胡枳殼湯治之
愚按前症若因脾胃藴熱宜急用前湯緩則熱毒延
内多致有悞一小兒患痘赤痛痰喘作渴大便不
利錢密庵用前胡枳殼散一劑諸症頓退又用濟生
犀角地黃湯二劑月餘而愈一小兒第八日根窠
赤腫脹痛作渴大便下黑血煩渴痰喘飲冷呻吟求
治施銀臺以為血熱毒蓄於内用聖濟犀角地黃湯
一劑諸症悉退又用消毒丸及化斑湯而愈一小
兒痘根色赤作痛發熱口渴喜冷大便堅實用清涼
飲一劑痛熱少減再劑便利渴止却用聖濟犀角地
黃湯而安用芹菜汁而靨一小兒痘根色赤作痛
熱渴喜飲冷水大便不利先用五味前胡枳殼散大
便利而熱渴減又用聖濟犀角地黃湯而安用芹菜
汁而靨一小兒大便不利小便赤澁作渴飲冷先
君用涼膈散一劑漸愈又用濟生犀角地黃湯及芹
菜汁而痊若乳母有肝火兒患此症必用加味逍遥
加黃芩犀角兼治其母一小兒痘已愈而痕赤作
痛内熱作渴二便不利先君用濟生犀角地黃湯及
芹菜汁而痊後用四物黃茋而安一小兒痘痕白
或時痒作渴飲湯大便稀溏先君用五味異功散加
當歸黃茋而瘥一小兒痘痕白時或痒先君以為
氣血俱虚用八珍湯補之不信自用解毒之劑後卒
變慢脾風而殁惜哉
凡飲冰雪不知寒者陽盛隂虚也飲沸湯不知熱者隂
盛陽虚也陽盛則補隂木香散加丁香官桂隂盛則補
陽異功散加木香當歸每一兩藥共加二錢
愚按陽盛者當用清涼飲以補隂隂盛者當用異功
散以補陽須審的實而用若或少差死在反掌前云
乃傳寫之誤
凡痘瘡首尾若誤飲冷水瘡靨之後其痂遲落或生廱腫
或成疳蝕蓋脾胃属土而主肌肉水濕所傷則津液衰
少榮衞澁滯不能周流故瘡痂遲落而生廱腫
愚按痘廱之類属血熱未解而内作外邪搏於肌膚
之間或餘毒蘊結經絡輕則肌表津淫瘙痒重則肢
節壅腫作痛若餘毒熾盛先用仙方活命飲以解其
毒却用托裡消毒散毒氣將盡用四君歸茋以補托
元氣大凡痘瘡始末皆係脾胃之氣所主若飲食藥
餌失宜多致變症故凡飲食少思内熱晡熱者属脾
胃氣虚血弱佐以四君芎歸黃茋升麻若飲食如常
發熱作痛者属氣血虚弱餘毒為患佐以射干鼠粘
子湯若飲食如常發熱作痛大便秘結者属熱毒内
蘊用大連翹飲如不應仙方活命飲若根赤而作痒
血虚也四物加牡丹皮色白而作痒血虚也四君加
當歸芍藥色赤而作痛血熱也四物加連翹金銀花腫
而不潰血氣虚也用托裡消毒散潰而不愈脾氣虚
也用六君子湯一小兒痘毒蝕陥敷以雄黃散及
服加味解毒散而愈一小兒痘毒遍身腐潰膿水
淋漓以經霜茅草研末鋪於寢席更服九味解毒散
頓愈用神效當歸膏敷之而痊一小兒痘毒後腿
膝腫痛此脾腎虛而毒流注先用活命飲四劑腫痛
頓減再用補中益氣湯及六味地黃丸而痊一小
兒腿膝腫潰而膿水不止内熱晡熱體倦肌瘦先君
以為元氣復傷用補隂八珍湯六味丸三月餘而愈
一小兒痘已愈兩目昏閉先君用鼠粘子湯加山
梔龍膽草犀角目開而有赤白翳佐以蛇蛻散外用
二粉散尋愈
凡瘡疹已靨未愈之間五臟未實肌肉尚虚血氣未復
被風邪相搏則津液澁滯遂成疳蝕宜用雄黃散綿繭
散等藥治之久而不愈則潰多致不起
愚按前症属足陽明胃經其方解毒殺蟲之劑若毒
發於外元氣未傷者用之多效若胃氣傷損邪火上
炎者用蕪荑湯六味丸若赤痛者用小柴胡湯加生
地黃肝脾疳症必用四味肥兒丸及人參白术散更
佐以九味蘆薈丸一女子痘痂將脫因其穢氣以
湯浴已而身熱如炙四肢強直如發痙然此腠理開
泄熱毒乘虛而入用十全大補湯一劑頓安一小
兒痘出甚密先四肢患毒膿潰而愈後口患疳涎蝕
牙齦先用大蕪荑湯活命飲一劑各又用清胃散加
犀角及蟬蜍丸而愈後發熱作渴口中作痛服蟾蜍
丸搽人中黃而安
類集疹痘已效名方
葛根麥門冬散治小兒熱毒斑疹頭痛壯熱心神煩
悶
葛根(三錢)人參(二錢)石膏(半兩)麥門冬(去心四錢)川升麻
甘草茯苓(各二錢)赤芍藥(一錢)
右為麄散每服三錢水一大盞煎至六分去滓徐徐
溫服不拘時量大小增減
愚按前方足陽明胃經之藥也外除表邪内清胃火
兼補元氣若非發熱作渴表裏有熱者不可用若表
裏俱虚而發熱作渴者宜用人參麥門冬散
生地黃散治小兒癍疹身熱口乾咳嗽心煩者
生地黃(半兩)杏仁欵冬花陳皮(各三錢)
甘草(二錢半炙)麥門冬(去心七錢)
右為麄散每服三錢水一大盞煎至六分去滓徐徐
溫服不拘時量大小加減
愚按前方若肺經有熱者宜用此方若痰氣上壅佐
以抱龍丸
惺惺散七味治小兒風熱瘡疹時氣頭痛壯熱目澁
多睡咳嗽喘促
桔梗(炒)眞細辛人參甘草白茯苓
眞川芎白术(各一兩)
右為麄散每服三錢水一大盞薄荷五葉生薑三片
同煎至六分去滓徐徐溫服不拘時候量大小加減
愚按前症方若表虚風熱所乘而致諸症者宜用此
藥若表實内熱相搏而致諸症者宜用升麻葛根湯
若兼作渴飲冷者須用葛根麥門冬散大凡瘡疹已
出未出之間多增寒壯熱身體疼痛大便黃稠此正
病也若無他疾不必服藥
四味升麻葛根湯治初發熱痘疹未明宜用此湯以
散之
白芍藥(炒)川升麻(一兩)甘草葛根(一兩半)
右為麄散每服三錢水一大盞煎至六分去滓不拘
時徐徐溫服
愚按前方胃經發表之劑表實而熱毒壅滯於肌肉
者須用此藥以疏泄之恐虚其表而痘毒不能托出
也
十一味異功散
木香大腹皮人參桂心赤茯苓
青皮前胡訶棃勒(去核)半夏(薑製)丁香
甘草(炙各三錢)
右為麄散每服三錢水一大盞生薑三片同煎至六
分去滓空心溫服量大小以意加減
愚按前方治痘瘡已出未愈之間其瘡不光澤不起
發不紅活或已出一日至五七日間或泄瀉作渴或
肚腹作脹氣促作喘或身雖熱而腹脹足指冷或身
熱而作渴或身熱而驚悸腹脹或身熱汗出不止或
氣急寒戰咬牙或渴而飲水愈渴或瘡欲靨而不靨
或瘡痂欲落而不落而反腹脹渴瀉足指寒冷或驚
悸寒戰咬牙此脾胃終變虚寒津液衰少此發内
經微旨隂陽藴奥非神於術者豈能言哉前症乃陽
氣内虚寒而外假熱如癰疽脾胃虧損諸臟虚寒之
敗症急用前散以救胃氣亦有可生者
十二味異功散
木香(三錢半)當歸(三錢半)人參(二錢半)官桂(二錢去粗皮)
陳皮丁香肉豆蔲厚朴(姜製各二錢半)
白术(二錢)半夏(姜製一錢)茯苓(二錢)附子(炮去皮一錢半)
右為麄散每服三錢水一大盞半生薑五片肥棗三
枚煎至六分去滓空心温服三歲兒作三服五歲兒
作兩服一週兩歲兒作三五服病有大小以意加減
此藥家傳五世累經效驗
愚按前方治痘瘡已出未出不起發不光澤不紅活
謂之表虚宜用此藥治之若已出未愈瘡不光澤或
不起發不紅活或腹脹作渴泄瀉氣促謂之表裏虚
寒急用此藥送豆蔲丸或十一日間不靨壯熱悶亂
不寧卧則煩渴咬牙手足指冷數飲沸湯而不熱圍
火重衾而仍寒悉属表裏虚寒也王太僕云大寒而
盛熱之不熱是無火也當益其心火急用前藥以回
其陽亦有生者
肉豆蔲丸七味治瀉水穀或白或淡黃不能止者
木香縮砂仁(三錢)白龍骨(半兩)赤石脂(七錢半)
呵子肉(半兩)肉豆蔲(半兩)枯白礬(七錢半)
右為細末稠麵糊為丸如黍米大一周歲兒每服三
五十丸三歲兒服百丸温米飲下瀉甚者煎木香散
或異功散送下瀉止住服不住多服
愚按前方治陽氣虛寒腸滑瀉泄之澁劑蓋腎主大
便若因腎氣不固而致前症者宜用木香散送四神
丸如不應急煎六君子湯送四神丸補之蓋豆蔲丸
澁滯之功多補益之功少也
人參麥門冬散治痘瘡微渴(一名麥門冬散)
麥門冬(一兩)人參甘草(炙)陳皮白术(半兩)
厚朴(姜製各半兩)
右為麄散每服三錢水一大盞煎至六分去滓徐徐
溫服不拘時量大小加減
愚按前方若痘瘡熱毒氣虚作渴宜用之若因氣虚
弱作渴用人參白术散
消毒散治痘瘡六七日間身壯熱不大便其脉緊盛
者用此藥以微利之(一名消毒飲)
牛蒡子(四兩炒杵)荆芥穗甘草(炙各一兩)
右為麄散每服三錢水一大盞煎至八分去滓不拘
時徐徐溫服
愚按前方若毒在肌肉尚未能盡發而致斯症脉浮
而緊者最宜此藥疏解其毒若痘頓輕脉沉而緊者
毒在臟腑宜用前胡枳殼木通以絶其源其痘尤輕
柴胡麥門冬散治痘瘡壯熱經日不止更無他症此藥
治之(即六味柴胡麥門冬散)
柴胡(二錢半)麥門冬(三錢)甘草(炙)人參黑參(各一錢半)
龍膽草(炒一錢)
右為麄散每服三錢水一大盞煎至六分去滓不拘
時徐徐溫服量大小加減
愚按前方若痘瘡表熱根盤色赤焮痛作渴飲冷或
兩目作痛或素有肝火而患痘瘡者尤宜用之
射干鼠粘子湯治痘瘡壯熱大便堅實或口舌生瘡咽
喉腫痛皆餘毒所致
甘草(炙)升麻射干(各一兩)鼠粘子(四兩炒杵)
右為麄散每服三錢水一大盞煎至六分去滓徐徐
溫服
愚按前方若痘瘡初出發熱焮痛根盤赤盛或咽喉
口舌疼痛作渴飲引者宜用若因胃氣虚弱發熱而
致前症者宜用人參麥門冬散
桔梗甘草防風湯治風熱咽喉不利
桔梗(炒)甘草(炙)防風(各等分)
右為麄末每服三錢水一大盞煎至六分去滓徐徐
溫服不拘時量大小加減
愚按前方若上焦風熱或痰涎上攻咽喉不利或口
舌生瘡作渴引飲者須用此藥發散解毒痘雖出亦
在輕淺
人參清膈散治涕唾稠粘身熱鼻乾大便如常小便
黃赤宜用此方治之
人參柴胡當歸芍藥(炒)知母(炒)桑白皮(炒)
白术(炒)黃茋(炒)紫苑地骨皮茯苓甘草
桔梗(炒各一兩)黃芩(半兩)石膏滑石(各一兩半)
右為麄末每服三錢水一大盞生薑三片同煎至六
分去滓不拘時徐徐溫服量大小加減
愚按前症即癰疽因熱毒藴結於臟腑經絡之間者
當用此藥以疎導托理調和榮衞使邪氣退則元氣
不傷而痘瘡易愈也
前胡枳殼散治痰實壯熱胸中煩悶大便堅實卧則
喘急
前胡(一兩)枳殼赤茯苓大黃甘草(炙各半兩)
右為麄散每服三錢水一大盞煎至六分去滓不拘
時量大小加減如身温脉微并瀉者不可服
愚按前症若属肺胃實熱氣鬱痰滯大便秘結小便
赤澁煩渴飲冷身熱脉數者宜用之以表散外邪疏
通内臟使邪氣不壅滯且痘瘡輕而易愈也
人參白术散治痘瘡已靨身熱不退此藥清神生津
除煩止渴
人參白术藿香葉木香甘草
白茯苓(六味各一兩)乾葛(二兩)
右為麄散每服三錢水一大盞煎至六分去滓不拘
時徐徐服
愚按前症若痘瘡已靨身熱或津液少而口乾引飲
者胃氣虚弱也宜用人參白术散若腹脹泄瀉口乾
足指寒冷者脾氣虚弱也宜用十一味木香散若形
寒惡寒嘔吐不食腹脹瀉渴等症乃脾氣虚寒下陥
也用六君子加胡麻薑桂如不應急加丁香若發熱
渴躁身熱惡衣属血脱發躁用當歸補血湯大凡痘
瘡若脾氣虚弱出不快者誤以為熱毒壅盛用涼藥
宣利解散致脾胃受傷元氣愈虚使瘡不起發不充
滿不結靨不成痂而痒塌煩躁喘渴者死多矣凡痘
瘡首尾不宜與水則瘡靨之後其痂落遲或生壅腫
治失其法必成疳蝕瘡血水不絶甚則面黃唇白多
致難愈蓋脾胃属土而主肌肉故也
韶粉散治小兒痘瘡纔愈而毒氣尚未全散瘡痂雖
落其瘢猶黯或凹凸肉起當用此藥塗之
韶粉(一兩)輕粉(一錢)
右研和入煉猪脂油拌勻如膏薄塗瘡瘢上如痘痂
欲落不落當用此方
羊&KR0008;骨髓(一兩)
右煉入輕粉一錢研成白膏甆合盛之塗瘡上如
痘瘡痒悞搔成瘡及瘡痂欲落不落用上等白蜜塗
之其痂自落小無紫黑瘢痕神妙
愚按前症若痘瘡痕赤而作痒属血虚而有熱也
佐以四物牡丹皮若痕白而作痒氣虚而有熱也
佐以四君芎歸瘡痂欲落不落者脾經血氣虚八珍
湯若發熱而大便秘結者腸胃内熱也犀角消毒丸
發熱而大便調和者肺胃熱也麥門冬散膿水淋漓
者肌表熱也用敗草散敷之
雄黃散治小兒因痘瘡牙齦生疳蝕瘡
雄黃(一錢)銅綠(二錢)
右二味同研極細量瘡大小乾糝
綿繭散治小兒因痘瘡餘毒肢體節&KR0008;上有疳蝕瘡
膿水不絶
出蛾綿繭(不拘多少)
右用生白礬搥碎實繭内以炭火燒礬汁乾取出為
末乾貼疳瘡口内如腫臖作痛更服活命飲
愚按雄黃散清肝殺蟲解毒外治之方也其症所感
之經與所致之因各有不同若因手足陽明經藴熱
所致者用犀角消毒散若因脾經疳熱者用大蕪荑
湯若因腎經虚熱者用地黃丸若因肝經疳熱者用
蕪荑湯送大蘆薈丸其綿繭散總治瘡毒膿水
淋漓收斂之外劑若果係内無餘毒而未痊者宜用
斂之若因氣血虚而不歛宜用托裡散若發熱腫痛
大便不結用仙方活命飲更以隔蒜炙法若腫痛作
渴大便秘結用四順清涼飲若大便已通腫痛未退
仍用活命飲若發熱倦怠大便調和用八珍湯加犀
角如疳蝕未應急用隔蒜炙若發熱口乾肢體倦怠
用八珍湯加黃茋若飲食少思肢體倦怠用五味異
功散加當歸若膿水不絶而發熱用四物參茋丹皮
若膿水不絶而惡寒用四君歸茋惡寒發熱者用八
珍黃茋若乳母肝經血虚發熱用加味逍遥散若肝經
因怒發熱用加味小柴胡湯(若肝經因欎發熱用加味歸脾湯仍參前痘瘡首尾)
(誤飲水證)
榖精草散治小兒痘瘡已靨眼目翳膜遮障瞳人癮
澁淚出久而不退或十二三日瘡痂已落其瘡瘢猶
黯或凹或凸此肌肉尚嫰不可澡浴及食炙煿辛辣
有毒之物恐熱毒薰於肝膈目生翳障若不能守禁
而致患者須用此治之
榖精草(一兩)生蛤粉(二兩)
右為細末以獖猪肝一葉用竹刀批片糝藥在内用
草繩縳定入甆噐内量用水慢火煑熟令兒食之
愚按前症若痘瘡愈後餘毒入於肺經而作痛者宜
用此方羊肝散亦效若肝經熱毒眼睛作痛佐以小
柴胡湯加生地黃或犀角地黃湯
解毒湯治一切熱毒腫痛或風熱搔痒脾胃
黃連(三分)金銀花連翹(各五分)
右水煎服
愚按前症當審其臟腑部分及各隨所因而治之若
在乳下必當兼治其母
參湯散治水痘
麻黃(一分去節)人參(一分)滑石(半分)地骨皮(半分炒)知母
羌活(各一分)甘草(炙半分)大黃(一分濕紙煨熱)甜葶藶(一分用濕紙炒)
右為末每服五分水一小盞入小麥七粒同煎至十
數沸每服三五匙不可多服
愚按前方發表散邪疏通内熱之峻劑若遍身作痛
壯熱煩躁作渴飲冷大便秘結小便澁滯喘嗽等症
宜用此方或前胡枳殼散然水痘多属表邪但若發
熱飲引小便赤色者當用升麻葛根湯如無他症不
必用藥也
右小兒瘡疹無正方論雖有王譚錢氏之書止見其方
未見其源療之者往往以藥宣利解散因耗傷眞氣遂
至不救者多矣深可痛憫文中今將祖父秘傳方論集
為一卷蓋守此方三十餘年全活者甚衆百不失一今
合廣其傳使患者無枉夭之禍醫者有活人之功此僕
之夙心也
附方
三豆飲治天行痘瘡始覺即服之多者必少少者不
出等症
小赤豆黑豆菉豆甘草節(半兩)
右水煑熟任兒食之七日自不發
紫草木通湯治痘疹出不快
紫草人參木通茯苓糯米(各等分)甘草(减半)
右每二錢水煎服
升均湯治痘瘡已出不勻或吐瀉發熱作渴
升麻乾葛芍藥(炒)人參白术茯苓
甘草紫草(如無紅花代之)
右每服三五錢水煎
參茋内托散治痘瘡裡虛發痒或不潰膿或為倒
靨等症
人參黃茋(炒)當歸川芎厚朴(姜製)防風
桔梗(炒)白芷官桂紫草木香甘草
右入糯米一撮水煎服仍量兒加減
紫草快斑湯治痘疹血氣不足不能發出色不紅活
等症(即紫草湯)
紫草人參白术茯苓當歸川芎
芍藥木通甘草糯米
右每服二錢水煎
人參胃愛散治痘瘡已發未發吐瀉不止不思飲食
等症
人參藿香紫蘇木瓜丁香茯苓
甘草糯米
右每服三錢薑棗水煎
紫草木香湯治痘瘡裏虚痒塌黑陷悶亂
紫草木香茯苓白术人參甘草
糯米
右每服三錢水煎
大如聖飲子治瘡疹癍痘毒攻咽嗌腫痛熱渴或成
腫毒不消等症
麥門冬(半兩)桔梗甘草鼠粘子(炒各一兩)
右每服二錢水煎
四聖散治痘疹出不快及倒靨
紫草茸木通甘草(炙)枳殼(麩炒)黃茋(各等分)
右每服二錢水煎
獨聖散治痘瘡倒靨䧟伏用穿山甲取前足嘴上者
燒存性為末以木香湯入少酒服之
快透散治痘瘡出不快等症
紫草蟬蛻木通芍藥甘草(炙各等分)
右每服二錢水煎
愚按海藏先生云身後出不快足太陽經也用荆芥
甘草防風湯身前出不快手陽明經也用升麻葛根
湯四肢出不快足陽明經也用防風芍藥甘草湯此
皆解毒升發之劑也不可不知
鼠粘子湯治癍疹稠密身熱等症
鼠粘子(炒)當歸甘草(炙各一錢)柴胡連翹
黃芩黃茋(各一錢半)地骨皮(二錢)
右每服二錢水煎
紫草散治痘疹黑陷氣血虛弱瘡疹不起
紫草甘草黃茋(炙)糯米(各一錢半)
右水煎服
益元散治痘疹初煩躁作渴等症
滑石(六兩)甘草(一兩)
右各另為末每服五六分白湯調下
活血散治痘疹血虛熱已出未盡煩躁不寧壯腹疼
白芍藥(一兩酒炒)
右為末每服一匙糯米湯調下荔枝湯亦可對四君
子湯加歸茋名參歸活血散
參茋四聖散治痘瘡有熱出至六七日不能長不生
膿或作痒
人參黃茋(炒)白术(炒)茯苓當歸芍藥(炒)
川芎(各五分)紫草(如無紅花代之)木通防風(各三分)糯米(二百粒)
右水一盞煎半盞徐徐服
人參透肌飲治痘瘡虛而有熱雖能出快長不齊整
隱於肌膚間者
人參白术茯苓紫草(如無紅花代之)當歸
芍藥木通蟬退甘草糯米(各等分)
右每服三錢水一盞煎半徐徐服
大連翹飲治積熱大小便不利及痘後餘毒不解肢
體患瘡或丹瘤遊走不止
連翹瞿麥荆芥木通赤芍藥當歸
防風柴胡滑石蟬退甘草(各一錢)山梔(炒)
黃芩(炒各五分)
右每服三錢水煎一歲每服一二匙三五歲者每服
數匙
愚按前方苦寒辛散發散肌表疏通内臟之劑若表
裏實熱煩躁飲冷大便不通小便秘結者最宜用之
愼不可過劑恐復傷胃氣而變他症也若妄發之則
成斑爛妄下之則成虚脫
胡荽酒治穢氣使痘疹出快
右用胡荽一把以好酒一盞煎一兩沸令乳母每含
一兩口噴兒遍身勻噴頭面房中湏燒胡荽香能辟
除穢氣使痘疹出快煎過胡荽懸掛房門上最妙
愚按前方最宜用之若痘疹已出而飲食少思宜用
棗炙之兒聞棗香尤能開胃氣進飲食解毒氣若因
飲食停滯未及消導遂用此法恐反助其邪以生濕
熱則成痘毒也
甘露飲子治積熱及痘後咽喉腫痛口舌生瘡齒齗
宣腫
生地黃(炒)熟地黃天門冬(去心)麥門冬(去心焙)
黃芩(炒)石斛枳殼(麩炒)枇杷葉(去毛)茵陳甘草(炙各等分)
右每三錢水煎每服三五匙不可多服
愚按前方涼血解毒除濕清熱寒中之劑治者審之
托裡散治痘毒元氣虚弱或行尅伐不能潰散用之
未成自消已成自潰
人參黃茋(炒各二錢)當歸(酒洗)白术陳皮熟地黃
茯苓芍藥(炒各一錢五分)甘草(炙五分)
右三五錢水煎服
托裡消毒散治痘毒氣血虚弱不能起發腐潰收斂
或發寒熱肌肉不生
人參黃茋(炒)當歸(酒洗)川芎芍藥(炒)白术(炒)
陳皮茯苓(各一錢)金銀花連翹白芷(各七分)
甘草(五分)
右每三五錢水煎服
八正散治下焦積熱大小便不通或小便淋瀝脉症
俱實者
大黃(酒炒)車前子(炒)瞿麥萹蓄山梔(炒)
木通(各一錢)滑石(煅二錢)甘草(一錢)
右每二錢水煎服
涼膈散治上焦實熱煩渴面目赤熱頭昏咽燥咽痛
口瘡便溺赤濇狂言譫妄睡卧不安
大黃朴硝甘草(各二兩)連翹
梔子仁薄荷葉(各三錢)
右為末每服一錢竹葉蜜些少煎服
解毒防風湯治痘瘡毒氣熾盛
防風地骨皮黃茋白芍藥(炒)
荆芥牛蒡子
右每服四錢水煎服或為末白湯調下
人參理中湯治中氣虛熱
人參白术(炒)甘草(炙各等分)
右每服一錢薑棗水煎服為末薑汁糊丸菉豆大每
服二三十丸白湯下亦可
六君子湯治脾胃虚弱不思乳食或嘔吐泄瀉飲食
不化或時患飲食停滯
人參白术茯苓(各二錢)陳皮半夏甘草(炙各一錢)
右每服二三錢薑棗水煎
補中益氣湯治中氣不足困睡發熱或元氣虚弱感
冐風寒諸症
黃茋(炙)人參白术(炒)甘草(炙)當歸陳皮(各五分)
升麻柴胡(各二分)
右薑棗水煎
瀉黃散治脾胃實熱
藿香葉甘草(各七錢半)山梔仁(一兩)石膏(半兩)防風(二兩)
右用蜜酒微炒為末每服一二錢水煎
五味異功散治脾胃虚弱吐瀉不食
人參茯苓白术甘草(炒)陳皮(各等分)
右為末每服三錢薑棗水煎
四君子湯治脾虚飲食不化或泄瀉嘔吐
人參白茯苓白术甘草(炙各五分)
右水煎服
四物湯治肝脾血虚發熱日晡益甚或煩躁不寧
當歸(二錢)熟地黃(二錢)川芎(五分)白芍藥(炒一錢)
右作二劑水煎服
桔梗湯治咳嗽吐膿痰中有血已成肺癰
桔梗(炒)貝母當歸(酒浸)瓜蔞仁枳殼(麩炒)
薏苡仁桑白皮(炒)百合(蒸各一錢五分)五味子(炒)
甜葶藶(炒)地骨皮知母(炒)甘草節防已
黃茋杏仁(炒各五分)
右每服一二錢水煎
四順清涼飲治積熱頰赤作渴四肢驚製大便秘濇
芍藥當歸甘草大黃(各等分)
右每服一錢水煎
蟾蜍丸治無辜疳症一服虚熱退二服煩渴止三服
瀉痢愈
蟾蜍(一枚夏月溝渠中取腹大不跳不鳴身多㿔者)
右取糞蛆一杓置桶中以尿浸之却將蟾蜍跌死投
與蛆食一晝夜用布袋盛蛆置急流中一宿取出瓦
上焙乾為末入麝香一字粳米飯丸麻子大每服二
三十丸米飲下甚效
人參敗毒散治傷風時氣寒熱咳𠻳
人參茯苓甘草(炒)前胡川芎
羌活獨活桔梗柴胡枳殼(各等分)
右為末每服一二錢生薑薄荷水煎
仙方活命飲治一切瘡毒未成内消已成即潰此消
毒排膿止痛之聖藥也若膿出而腫痛不止元氣虚
也當用托裡散之類
穿山甲白芷防風没藥甘草赤芍藥
當歸尾乳香天花粉貝母(各一錢)金銀花
陳皮(各三錢)皂角刺(二錢)
右每服二三錢酒水各半煎
神效隔蒜灸法治痘疔毒氣熾盛使諸痘不能起發
已起發者不能貫膿已貫膿者不能收靨或大痛或
麻木痛者灸至不痛不痛者灸至痛其毒隨火而散
京師嘗見治此者即以線針挑破出毒血諸毒隨時
貫膿若挑破不痛不出血者難治若用此法灸之即
知痛更用針挑破紫血隨出諸痘隨貫亦有生者其
法用大蒜頭切三分厚安痘疔上用小艾炷於蒜上
灸之每五壯易蒜再灸若紫血出後腫痛不止尤宜
當灸治者審之
神效當歸膏治痘毒津淫或湯火等瘡不問已潰未潰
麻油(六兩)當歸黃蠟生地黃(各一兩)
右先將當歸地黃入油煎黑去查入蠟熔化候冷攪
勻即成膏矣
蛇蛻散治痘毒目翳
蛇蛻(二錢為末)瓜蔞仁(半兩研爛)
右用羊肝一片批開入藥末二錢線扎緊用米泔煑
熟頻與兒食或乳母食
荆芥甘草防風湯解痘毒
荆芥甘草防風(各等分)
右每服一錢水煎
防風芍藥甘草湯解痘毒
防風芍藥甘草(各等分)
右每服一錢水煎
麻黃甘草湯治表實痘毒熾盛
麻黃(五分)生甘草(三分)
右水煎服
輕粉散治出痘眼内生翳
眞輕粉黃丹(各等分)
右研左眼有翳吹入右耳右眼有翳吹入左耳更以
菉豆皮穀精草白菊花各一兩為末每服三錢乾柿
一枚米泔一盞煎乾將柿去核食之不拘時候日三枚
成都方士禹太和云治痘瘡黑陷垂死者用壁間喜
蛛如黃豆者一枚擂爛若一歲兒用雄黃一厘二歲
者用二厘十歲者一錢再同蜘蛛研勻用好燒酒一
杯調和徐徐服之余意此方即同前十二味與十一
味異功散之相類也若因陽氣虚寒不能營運周身
以致四肢逆冷腹脹唇青其色黑陷者宜用燒酒若
因元氣虚乏或色淡白隱隱見於肌膚而不能起發
者宜用陳酒亦可不可拘滯於燒酒也若小兒未週
歲者宜酌量與飲之亦不可拘於杯許也又有一等
氣血俱虚者或色淡紅而不光澤又不起發或驚悸
咬牙用紫草與紅花以陳煑酒濃煎與兒服之亦可
以保其全生也用者宜審諸
抱龍丸治痰熱喘嗽發熱驚悸不安亦能發痘瘡
膽星(四兩)天竺黃(一兩)雄黃硃砂(各半兩)射香(少許)
右為細末用甘草一觔煑汁為丸每一兩作二十丸
用薄苛或燈心草湯化下
造膽星法南星不拘多少腊月臘水浸洗切塊晒乾
為末用黃牛膽汁拌勻仍用牛膽殼裝入填滿以線扎
口懸掛當風處隂乾隔年方可用
愚按前方清熱豁痰利氣之藥過劑則脾肺復傷而
反不愈或更加胸腹作脹飲食作嘔者宜用人參白
术散培補中氣
五福化毒丹治胎毒及痘後頭面生瘡眼目腫痛
生地黃熟地黃天門冬(去心)麥門冬(去心)
玄參(各二兩)甘草甜硝(各三兩)青黛(一兩五錢)
右為末煉蜜丸芡實大每服一丸白湯化下
愚按前方生血凉血解毒寒中之劑用之得宜殊有
良驗不過一二丸
犀角消毒丸治諸積熱及痘疹後餘毒生瘡
生地黃防風當歸犀角屑(鎊)
荆芥(各一兩)牛蒡子(杵炒)赤芍藥連翹
桔梗(各七錢)薄荷黃芩(炒)甘草(各半兩)
右為末煉蜜丸芡實大每服一丸薄苛湯下
愚按前方清熱解表涼血破血消毒損胃之劑多不
過一二服大凡痘毒當參前痘瘡悞飲冷水韶粉
散治法用之餘倣此
敗草散治痘瘡撾搔成瘡膿水淋漓謂之斑爛用屋
爛草或盖墻爛草多年者佳如無曠野生者尤佳為
末搽之
愚按前症亦有氣血虚熱而不愈者如遍身患者須
多摻鋪席上令兒坐卧其瘡即愈
羊肝散治痘毒入眼或無辜疳氣入眼
蜜蒙花青箱子决明子車前子(炒)
右為末用蜜蒙花末三錢餘藥各一錢拌勻用羊肝
一大葉竹批摻上濕紙裹煨熟空心早食之
愚按前症若因肝經風熱傷血宜用本方若因肝經
血虚風燥宜用四物湯加山梔釣藤鈎牡丹皮若因
肝經血虚生風或腎水不能生肝木宜用六味丸若
成肝疳者用六味地黃丸以滋肝腎用四味肥兒丸
加人參白术以補肝脾
一小兒痘瘡目生昏翳或作或徹服退翳之藥不愈
診之脉弦細而數此乃肝腎有疳症余用九味蘆薈
丸及六味地黃丸又與輕粉黃丹散尋愈
一小兒患兩目赤腫痛不可當此肝火為患用四物
合小柴胡加山梔牛蒡子生甘草倍用穀精草數劑
而愈
一小兒痘愈後眼痛不開用犀角地黃湯加柴胡湯
一劑而開又生赤翳迷滿仍用前藥加穀精草治之
而愈
蟬菊散治癍瘡入眼或病後生翳障
蟬蛻(洗淨去土)白菊花(各等分)
右每服二錢水一盞入蜜少許煎乳食後量兒大小
與之
羌菊散治痘毒上攻生翳并暴赤羞明
羌活蟬蛻防風蛇蛻菊花穀精草
木賊甘草山梔子白蒺藜大黃
黃連沙苑蒺藜(各等分)
右為末每服一錢清米泔温煖調下
丹粉散治痘毒膿水淋漓
輕粉黃丹(各五分)黃連末(二錢)
右研勻搽患處
羚羊角散治小兒癍疹後餘毒不解上攻眼目生翳
羞明眵淚俱多紅赤腫閉
羚羊角(鎊)黃芩黃茋草决明車前子
升麻防風大黃芒硝(各等分)
右以水一&KR0678;煎半&KR0678;去滓稍熱服
消毒化癍湯治小兒癍疹未滿二十一日而目疾作
者餘症上同(即消毒救苦湯)
羌活(五分)藳本(二分)細辛(一分)黃連(三分)黃芩(一分)酒芩(二分)
酒栢(三分)生地黃(三分)麻黃(五分)升麻(五分)白术(一分)蒼术(二分)
生甘草(一分)吳茱萸(半分)陳皮(一分)紅花(半分)蘇木(一分)
當歸(二分)連翹(三分)防風(五分)川芎(五分)葛根(一分)柴胡(二分)
右作一服水二&KR0678;煎至一&KR0678;去滓稍熱服
榖精草散治痘疹已靨翳膜遮障瞳子等症
榖精草(一兩)蛤粉黑豆(各二兩)
右為末用雄猪肝一葉竹刀批開摻藥在内以麻線
縳定砂罐内水煑熟令兒食之
當歸補血湯治血氣損傷或妄服峻劑致氣血益虚
肌熱大渴引飲目赤面紅脉洪大而虚重按全無此
病多得於飢飽勞役者
黃茋(炙一兩)當歸(三錢酒製)
右水煎乳母同服
濟生犀角地黃湯治鬱熱不解經絡隨氣湧泄為䘐
血或清道閉塞流入胃脘吐血或餘血停滯面色痿
黃大便色黑者
犀角生地黃白芍藥牡丹皮(各一錢)
右水煎服乳母同服
四神丸治脾胃虚弱大便不實飲食不思或泄利腹
痛等症
肉豆䓻(二兩)補骨脂(四兩)五味子(二兩)吳茱萸(浸炒一兩)
右為末生薑八兩紅棗一百枚煑熟取棗肉和末丸
桐子大每服五七十丸空心或食前白湯服去五味
子吳茱萸名二神丸
四味肥兒丸治小兒食積五疳或白秃體瘦肚大筋
青髮稀成穗或遍身瘡疥等症
蕪荑(炒)神麯(炒)麥蘖(炒)黃連(各等分)
右為末猪膽汁丸黍米大每服一二十丸木通煎湯
下
九味蘆薈丸治小兒肝脾疳積體瘦熱渴大便不調
或瘰癧結核耳内生瘡等症
胡黃連黃連蘆薈木香蕪荑(炒)
青皮白雷丸鶴膝草(各一兩)麝香(三錢)
右為末蒸餅糊丸麻子大每服一錢空心白湯下
大蕪荑湯(一名梔子茯苓湯)治小兒脾疳少食發熱作渴大便
不調髮黃脫落面黑便清鼻下生瘡能乳食土等症
山梔(三分)黃栢甘草(炙各二分)蕪荑(五分)黃連
防風(各二分)麻黃羌活柴胡(各三分)白术
茯苓當歸(各四分)
右每服二三錢水煎
濟生歸脾湯治脾血虧損徤㤀驚悸等症
人參黃茋茯神(各一錢)甘草(炙五分)
木香(五分)白术(炒一錢)遠志酸棗仁(炒)
龍眼肉當歸(各一錢)
右水煎服
愚按前方若乳母憂思傷脾血虚發熱食少體倦或
脾不能攝血以致妄行吐下或徤㤀怔忡驚悸少寐
或心脾作痛自汗盗汗或肢體腫痛大便不調或經
候不准晡熱内熱或唇瘡流注等症致為患者用之
令子母俱服
八味地黃丸即錢氏地黃丸加肉桂附子各一兩
愚按前方治禀賦命門火衰不能生土以致脾土虚
寒或飲食少思或食而不化臍腹疼痛夜多漩溺等
若病久元氣耗損所致尤宜用之或乳母命門火衰
兒飲其乳以致前症者母宜服之
加減八味丸即六味地黃丸加肉桂一兩五味子四兩
治禀父腎隂不足眩吐瀉久病津液虧損口乾作渴
或口舌生瘡兩足發熱或痰氣上湧或手足厥冷等
症
八珍湯即前四君子四物二湯相合
愚按前方治氣血俱虚或因尅伐之劑脾胃虧損肌
肉消瘦發熱寒熱飲食少思等症
十全大補湯即八珍湯加黃茋肉桂
愚按前方氣血虚弱或禀賦不足寒熱自汗食少體
瘦發熱作渴頭痛眩暈
逍遙散(加牡丹山梔名加味逍遙散)
當歸甘草(炙)芍藥(酒炒)茯苓白术
柴胡(各一錢)牡丹皮山梔(炒各七分)
右水煎服
愚按前方若乳母肝脾血虚内熱或遍身搔痒寒熱
或肢體作痛頭目昏重或怔忡頰赤口燥咽乾或發
熱盜汗食少不寐或口舌生瘡耳内作痛或胸乳腹
脹小便不利致兒為患者尤宜用之
九味龍膽瀉肝腸治肝經濕熱或囊癰下疳便毒小
便濇滯或隂囊作痛小便短少(愚製)
木通車前子(炒)當歸尾澤瀉(各五分)甘草
黃芩生地黃山梔(各三分)龍膽草(酒炒五分)
右水煎母子同服
抑肝散治肝經虚熱發搐或發熱咬牙或驚悸寒熱
或木乘上而嘔吐痰涎腹膨少食睡卧不安(愚製)
軟柴胡甘草(各五分)川芎(八分)當歸
白术(炒)茯苓釣藤鈎(各一錢)
右水煎子母同服
梔子清肝散(一名柴胡梔子散)治三焦及足少陽經風熱耳内
作痒生瘡或水出疼痛或胸乳間作痛或寒熱往來
柴胡(一錢)梔子(炒一錢)牡丹皮(一錢)茯苓川芎
芍藥當歸牛蒡子(炒各七分)甘草
右水煎子母服若太陽頭痛加羌活
柴胡清肝散治鬢疽及肝胆三焦風熱怒火之症或項
胸作痛瘡毒發熱(愚製)
柴胡(一錢半)黃芩(炒)人參川芎(各一錢)
山梔(炒一錢)連翹甘草(五分)桔梗(八分)
右水煎子母同服
小柴胡湯(加山梔牡丹皮名加味小柴胡)治傷寒温熱身熱惡風頭痛
項強四肢煩疼往來寒熱嘔噦痰實中暑瘧疾並服
之(閻註)
柴胡(二錢)黃芩(炒一錢半)人參半夏(各七分)甘草(炙五分)
右薑水煎子母同服
愚按前方若肝膽經風熱肝火瘰癧寒熱往來日晡
發熱潮熱身熱不欲飲食或怒火口苦耳聾咳嗽或
脇痛胸滿小便不利或泄瀉吐酸苦水或肢體搐動
唇目抽劄並宜用之
砭法治丹毒疔瘡紅絲走散或時毒瘀血壅盛或色
赤走徹用細磁器擊碎取有鋒芒者以筯劈開頭夾
之麻線纏定兩指輕撮筯稍令磁芒正對患處懸寸
許再用筯頻擊
神功散治痘毒腫焮作痛未成者敷之即散已潰者
敷之腫痛即消
黃栢(炒)草烏(炒)血竭(加)
右為末等分津調敷患處
製附子法
附子重一兩三四錢有蓮花瓣頭圓底平者先備童
便五六碗將附子先放在竈上煙櫃中間良久乘熱
投入童便浸五七日候潤透揭皮切四塊仍浸二三
日用粗紙數層包之浸濕埋灰火半日取出切片檢
視有白星者乃用瓦上炙熱至無白星為度如急用
即切大片用童便煑二三沸熱瓦熟用之
丹溪先生解瘡毒藥
絲瓜升麻芍藥(酒炒)生甘草山查
黑豆赤小豆犀角(鎊各等分)
右為麄散每服三錢水一大盞煎至六分去滓不
拘時徐徐溫服量大小加減
稀痘方
用老鼠去皮取肉水煑熟量兒大小與食數次出
痘甚稀未食葷時與食尤效屢試屢驗
薛氏醫案卷七十七
