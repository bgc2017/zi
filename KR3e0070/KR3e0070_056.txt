薛氏醫案卷五十六
明薛已訂
保嬰撮要三
急驚
錢仲陽云急驚者因聞大聲或驚而發搐搐止如故此
熱生於心身熱面赤引飲口中氣熱二便黃赤甚則發
搐盖熱甚生風陽甚而隂虚也宜以利驚丸除其痰熱
不可用巴豆之藥盖急驚者陽症也俱腑受病而屬實
乃少陽相火旺經曰熱則生風風生痰痰熱客於心膈
間則風火相搏故抽搐發動經所謂木太過日發生其
動掉眩顛疾是也當用利驚丸𨗳赤散瀉青丸等藥搐
止與安神鎮驚丸婁全善亦曰急驚屬木火土實木實
則搐而有力及目上視動劄頻睫土實則身熱面赤而
不吐瀉偃睡合睛治法宜凉宜瀉而用凉驚利驚等丸
亦有因驚而發者牙關緊急壯熱涎潮竄視反張搐搦
顫動唇口眉眼貶引口中熱氣頬赤唇紅二便秘結脉
浮洪數緊此内有實熱外挾風邪當截風定搐若痰熱
尚作仍微下之痰熱既泄急宜調養胃氣搐定而痰熱
少退即宜調補脾氣東垣云若因外物驚者宜黃連安
神丸因氣動所驚者宜安神鎮驚丸之類大忌防風丸
如因驚而瀉青色宜朱砂丸大忌凉驚丸盖急驚者風
木旺也風木屬肝盛則必傳尅於脾欲治其肝當先實
脾後泄風木若用益黃散則誤矣經曰邪氣盛則實正
氣奪則虚前所云實者乃病氣有餘而形氣不足也當
先泄而後補虚甚急當補脾為先少以攻邪之藥佐之
其所云虚者乃病氣形氣俱不足也當純補真氣為要
若肝經風火相搏抽搐目瞤筋急痰盛者當用四物湯
以生肝血加鈎藤鈎山梔以清肝火更用四君子以補
脾六味丸以滋腎若肺金剋木而兼呵欠者用瀉白散
以泄肺邪地黃丸以益肝血若邪入肝則用柴胡清肝
散加龍膽草亦可邪入心用梔子清肝散加炒黃連亦
通邪入腎用六味地黃丸邪入肺用地骨皮散邪入脾
用六君子加柴胡山梔大抵此症屬肝膽經血虚風火
相搏而善行數變者為多若不養肝血不補脾氣純用
祛風化痰之藥則脾益虚血益損邪氣延綿必轉慢驚
矣
治驗
一小兒九歲因驚發熱抽搐頓悶咬牙作渴飲冷便
秘面色青赤而印堂左腮尤赤此心脾二經風熱相
搏乃形病俱實之症也先用瀉青丸料炒黃連一劑
大便隨利熱搐頓减繼用抑青丸一服諸症悉退但
面色痿黃肢體倦怠飲食少思此病氣去而脾氣未
復也用補中益氣湯及地黃丸而全安
一小兒發熱抽搐口噤痰湧此膽經實火為驚風也
先用瀉青丸一服六味丸二服諸症即退又用小柴
胡湯加芎歸山梔鈎藤鈎次以補中益氣湯而愈
一小兒忽然發熱目動咬牙驚搐痰盛或與祛風化
痰藥益甚面色青黃乃肝木剋脾脾之液為涎虚則
涎不能攝上湧而似痰也法當生肝補脾則風自息
痰自愈矣遂用六味丸及六君子湯而愈
一女子十二歲善怒睡中抽搐遍身作痒飲食少思
此肝經風熱脾土受剋也用参术柴苓湯以清肝健
脾而愈
一小兒三歲患急驚面赤發熱作渴飲冷用瀉青丸
一服熱衰大半因見得效翌早又自製一服反加吐
瀉發搐面色青白手足指冷此熱既去而妄自傷脾
也用六君薑桂升麻柴胡一劑得安是以前哲謂小
兒易為虚實攻伐之藥衰其大半乃止不可過之羅
謙甫約方約囊之論確矣
一小兒三歲因驚抽搐發熱痰盛久服抱龍丸等藥
面色或赤或青此心肝二經血虚風熱生痰也用六
味丸滋腎生血用六君柴胡升麻調補脾胃而安
一小兒潮熱發熱面色青赤此心肝二經血虚之症
也用秘旨安神丸及四物湯加防風酸棗仁治之而
愈
一小兒潮熱發搐痰涎上湧手足指冷申酉時左腮
青色隱白用補中益氣湯調補脾肺六味丸滋養肝
腎而愈
嘉興王一山女七歲因跌傷腿膝兩膁腫潰面色青
潔左關無脉余謂驚則氣散而風熱鬱滯於肝故其
脉隱伏用四君升麻柴胡鈎藤鈎一劑脉至隨愈
一小兒印堂青黑至夜啼搐余謂脾土虚寒也用鈎
藤飲而安後因驚發搐夜啼仍用前藥一劑諸症復
愈又用異功散而痊
一小兒七歲患急驚將愈而發熱驚悸誤服袪風化
痰之劑更加驚搐吐痰喘𠻳腹脹少食惡寒再用抱
龍丸大便似痢寒熱往來殊類風症先君治之以為
脾氣虧損諸經無所滋養而然用四君子湯為主少
加升麻柴胡以升補陽氣而愈
一小兒驚風後痰𠻳不止睡卧不寧諸藥無效余用
牛黃清心丸少許頓止後復傷風邪痰盛喘急飲食
不下仍用牛黃丸少許而安再用異功散加桔梗而
愈
利驚丸治急驚痰盛發熱潮搐
青黛輕粉(各二錢)牽牛末(半兩)
右為末麫糊丸寒豆大每服十丸薄荷湯化下
安神鎮驚丸驚退後調理安心神養氣血和平預防
之劑也
天竺黃(另研)人参茯神南星(薑製各五錢)酸棗仁(炒)
麥門冬當歸(酒洗)生地黃(酒洗)赤芍藥(炒各三錢)薄荷
木通黃連(薑汁炒)山梔(炒)辰砂(另研)牛黃(另研)龍骨(煅各)
(二錢)青黛(一錢另研)
右為末蜜丸菉豆大每服三五丸量兒大小加減淡
薑湯送下
四物湯治血虚發熱煩躁或晡熱作渴頭目不清若
因脾虚不能生血者用四君子湯
當歸熟地(各二錢)芍藥川芎(各一錢)
右水煎服
参术柴苓湯
人参白术茯苓陳皮(各一錢)柴胡升麻(各七)
(分)山梔(炒八分)鈎藤鈎(一錢)甘草(炒五分)
每服一二錢薑棗水煎
黃連安神丸治心經血虚頭運神魂驚悸
黃連(酒洗六錢)甘草(炙五分)生地黃當歸(各一錢五分)朱砂
(飛過五錢)
右為末飯糊丸梧子大每服十五丸空心白滚湯下
如二三服不應當服歸脾湯補之
牛黃清心丸治諸風瘈瘲語言蹇澁健忘恍惚頭目
眩運胷中煩鬱痰塞喘𠻳精神昏憒等症或小兒風
熱上壅抽搐發熱或急驚痰盛發搐目反口噤或大
人傷寒汗下之後煩躁發熱不解並宜服之
牛黃(一錢二分半)麝香龍腦羚羊角(各一錢)當歸
防風黃芩白术麥門冬白芍藥(各一錢半)
柴胡桔梗白茯苓大豆黃卷芎藭
肉桂杏仁(去皮尖)阿膠(各一錢二分半)蒲黃人参
神麯(各三錢半)雄黃(八分)甘草(五分)白蘞(七分半)犀角(二錢)
乾山藥(七錢)乾薑(三錢)金箔(一百三十片)大棗(十箇蒸熟爛研)
右為末煉蜜丸每兩作十丸金箔為衣每服一丸温
水化下
朱砂丸(方見發搐)
瀉青丸(方見肝臟)
𨗳赤散(方見心臟)
抑青丸(方見肝臟)
補中益氣湯(方見虚羸)
地黃丸(方見腎臟)
小柴胡湯(方見發痙)
六君子湯(方見天釣)
秘旨安神丸(方見心臟)
異功散(方見天釣)
慢驚
錢仲陽云慢驚因病後或吐瀉或藥餌傷損脾胃肢體
逆冷口鼻氣微手足瘈瘲昏睡露睛此脾虚生風無陽
之症也温白丸主之盖慢驚者隂症也俱臟受病而屬
虚因吐瀉脾肺俱虚肝木所乘而致瘈瘲微搐婁全善
所謂木虚則搐而無力經所謂木不及曰委和其病搖
頭是也(謂手足搐動泄瀉心悸)火虚則身寒口中氣冷土虚則吐
瀉睡而露睛治宜温補脾胃用六君子湯五味異功散
之類徐用誠云乙木屬隂乃肝臟病故慢而難治况有
夾熱夾食夾痰與外感症相似者當宗錢氏方主之保
嬰集云急驚屢發而屢用直瀉之藥則脾隂愈消而變
為慢驚多矣大率吐瀉痰鳴氣喘眼開神緩昏睡露睛
驚跳搐搦乍發乍静或身熱身冷面淡青白或眉唇青
赤其脉遲沉數緩是也當温補脾氣為主而佐以安心
制肝東垣亦云慢驚風由脾胃虚而生脾虚者由火邪
乘其土位火旺能實其木木旺故來剋土當於心經中
以甘温補土之源更於脾土中瀉火以甘寒補金以酸
凉致脾土中金旺火衰風木自虚矣禀賦不足或久病
脾虚及常服剋伐之藥者多致此病若因土虚不能生
金金不能平木木來侮土而致前症者以五味異功散
加當歸酸棗仁佐以鈎藤飲子補土平木若脾土虚寒
者用六君子加炮薑木香不應急加附子以回陽氣盖
隂血生於脾土宜四君子當歸酸棗仁凡元氣虧損而
致昏憒者急灸百會穴若待下痰不愈而後灸之則元
氣脫散而不救矣此乃臟腑傳變已極總歸虚處惟脾
受之無風可逐無驚可療因脾虚不能攝涎故津液妄
泛而似痰者當依前法自效若不審其因泛用祛風化
痰之劑則脾氣益傷隂血益損病邪益盛而危矣
治驗
舉人余時正子傷食發丹服發表之劑手足抽搐服
抱龍丸目瞤痰盛余謂脾胃虧損而變慢驚也無風
可怯無痰可逐只宜温補胃氣遂用六君加附子一
劑而愈
一小兒抽搐痰涎自流或用驚風之藥益甚視其面
色黃白余用六君子補中益氣二湯補脾肺而愈
一小兒傷風咳𠻳痰湧用六君桔梗桑皮杏仁治之
而愈後飲食停滯作瀉腹脹用六君加山查厚朴而
安又復停食作嘔或用藥下之更加咳𠻳余謂脾肺
俱虚宜用調補彼以為緩自服發表尅滯前症益甚
頭項顫動余用天南星散倍加鈎藤鈎及異功散而
愈
一小兒遇驚即痰盛咬牙發搐搖頭作瀉恪服腦麝
朱砂等藥以致慢驚而卒
术附湯治風濕相搏身體煩疼不能轉側不嘔不渴
大便堅硬小便自利及風症頭目眩重等症
白术(四兩)甘草(炒二兩)附子(炮去皮臍一兩)
右為末入附子每服三錢薑五片棗一枚水煎服
愚按附子温中回陽為慢驚之聖藥也如元氣未脱
用之無有不應須用每隻重一兩三四錢端正不尖
底平週圍如蓮花瓣者佳否則悞用川烏也製法切
去皮尖以童便浸之秋冬七日春夏五日每日一換
浸畢切作四塊以濕草紙包數層微火煨半日取出
切開無白星為度如急用炮至裂紋即投童便中良
久浸透切片如色白再微灸之氣脱甚者急生用亦
效
太乙保生丹治慢驚尚有陽症者
全蝎(青者十四箇)白附子(生用)真殭蠶蟬殼琥珀
防風牛膽南星朱砂(各一錢)麝香(五分)
右為末米糊丸桐子大金箔為衣每服一二丸薄荷
湯化下
聚寶丹治慢驚
人参茯苓琥珀天麻真殭蠶全蝎(炙)
防風牛膽南星白附子(生用)朱砂(五分)麝香(少許)
烏蛇(肉酒浸焙一錢)
右為末煉蜜丸桐子大每服二丸菖蒲湯下
金箔鎮心丸治風壅痰熱心神不寧驚悸煩渴唇焦
頬赤夜卧不寧譫語狂妄
朱砂(一兩)白茯苓人参甘草(各半兩)山藥(一兩半)
片腦牙硝(一錢半)麝香(五分)金箔(十二貼為衣)草紫河車
(二錢半黑豆煎煮)
右為末煉蜜丸每用五錢作十五丸以金箔為衣每
服一丸薄荷湯化下含化亦得
温白丸治驅風豁痰定驚
人参防風白附子(生用)真殭蠶全蝎(各一錢焙)
天麻南星(湯洗七次焙各二錢)
右為末水糊丸桐子大每服三五丸薑湯下
烏蝎四君子湯即四君子湯加生川烏全蝎各少許為
末每服半錢薑棗水煎服次服去川烏
天南星散治慢驚驅風豁痰
南星(重八九錢者一箇掘地坑深尺許先用炭五斤燒通紅以好米醋一碗洒坑中即投南星)
(以火炭密盖又用盆覆時許取出)
右為末入琥珀全蝎各一錢每服一字煎生薑防風
湯下
烏沉湯治慢驚驅風助胃
天麻(二錢)人参眞川烏(生用)全蝎(焙)南星(焙)木香
沉香(各一錢)甘草(炒五分)
右為末每服三五分薑水煎服
沉香散治助胃氣止吐瀉
茯苓(二錢)沉香丁香木香藿香厚朴(製)
甘草(炙各一錢)
右為末每服一字米飲湯調下
蘇青丸
蘇合香丸(一分)青州白丸子(二分)
右和勻每服五分薑湯調下
銀白散治胃虚吐瀉
糯米(炒二兩五錢)匾豆(蒸二兩)藿香(二錢)白术(炒一兩)丁香(二錢)
甘草(炙三錢)
右為末紫蘇米飲調下直指方加炮白附子全蝎木
香石蓮薑水煎
釣藤散治吐利脾胃氣虚生風
釣藤鈎(二錢)蟬殼天麻防風蝎尾(去毒)人参(各半)
(兩)麝香(五分)麻黃殭蠶(炒)甘草(炙)川芎(各二錢五分)
右為末水煎服虚寒加附子一錢
黑附子湯治慢脾風四肢厥冷
附子(炒去皮三錢)木香人参(各一錢五分)白附子(一錢)甘草
(炙五分)
右為散每服三錢薑五片水煎若手足既温即止後服
生附四君子湯治吐瀉不思乳食凡虚冷病先與數
服以正胃氣
人参白术附子木香茯苓橘紅
甘草(各等分)
右為末每服五七分薑棗水煎服
辰砂膏治慢脾冷痰壅滯手足冷而微搐者
黑附子(一枚重一兩以上者去皮臍頂上穵一孔入辰砂末一錢仍用附子塞之炭火燒存)
(性)白附子(炮)五靈脂蝎稍(各二錢半)牛膽南星(半兩)
右為末煉蜜丸桐子大每服二三錢生薑汁泡湯下
七寶辰砂丹治風痰竒效慢驚慢脾以辰砂為主木
香佐之用開元錢一箇背後上下有兩月片者放鐵
匙上炭火内燒少頃成珠子取入盞中作一服用木
香煎湯送下人参湯亦可
天麻防風丸(方見臍風)
参苓白术散(方見虚羸)
異功散(即五味異功散方見虚羸)
四君子湯(方見天釣)
益黃散(方見脾臟)
六君子湯(方見天釣)
補中益氣湯(方見虚羸)
驚癎
錢仲陽云小兒發癎因血氣未充神氣未實或為風邪
所傷或為驚怪所觸亦有因姙娠七情驚怖所致者若
眼直目牽口噤涎流肚膨搐背項反張腰脊強勁形如
死狀終日不醒則為痓矣如面赤目瞪吐舌囓唇心煩
氣短其聲如羊者曰心癎面青唇青兩眼上視手足攣
掣反折其聲如犬者曰肝癎面黑目振吐涎沫形體如
尸其聲如猪者曰腎癎面如枯骨目白反視驚跳反折
搖頭吐沫其聲如雞者曰肺癎面色痿黃目直腹滿自
利四肢不收其聲如牛者曰脾癎五癎通用五色丸為
主仍參以各經之藥心癎屬血虚者用養心湯發熱飲
冷為實熱用虎睛丸發熱飲湯為虚熱用妙香散肝癎
者虚症用地黃丸抽搐有力為實邪用柴胡清肝散大
便不通用瀉青丸腎癎者用地黃丸紫河車丸之類腎
無瀉法故經從虚治之肺癎者屬氣虚用補肺散面色
痿黃者土不能生也用五味異功散面色赤者隂火上
衝於肺也用地黃丸脾癎者用五味異功散若面青瀉
利飲食少思用六君子加木香柴胡若發熱抽掣仰卧
面色光澤脉浮病在腑為陽易治身冷不搐覆卧面色
黯黑脉沉病在臟為隂難治凡有此症先宜看耳後高
骨間先有青脉紋抓破出血可免其患此皆元氣不足
之症也須以紫河車(即小兒胞也)丸為主而以補藥佐之設
若泛行尅伐復傷元氣則必不時舉發久而變危多至
不救又有驚風食癎三種詳見後方仍參驚風胎風治
之
治驗
一老人生子方週歲秋初暴冷忽發搐似驚癎過則
氣息奄奄此元氣虚弱所致與補中益氣湯而愈
一小兒十歲一小兒七歲各有癎症歲發二次後因
出痘及飲食停滯舉發頻數用六君子補中益氣二
湯而愈
一小兒患前症每發吐痰困倦半晌而甦諸藥不應
年至十三而頻發用紫河車生研爛入人参當歸末
丸桐子大每服三五十丸日進三五服乳化下一月
漸愈又佐以八珍湯全愈
一小兒七歲發驚癎每作先君令其恣飲人乳後發
漸疎而輕至十四歲復發仍用人乳不應余令用肥
厚紫河車研爛人乳調如泥日服二三次至數其而
愈後常用加减八味丸而安至二十三歲發而手足
厥冷仍用前法佐以八味丸十全大補湯而痊
五癎丸治諸癎
雄黃眞珠(各一兩研細)朱砂(水飛半兩)水銀(二錢半用鉛三兩溶化入)
(水銀炒結候冷)
右為末煉蜜丸麻子大每服二三丸金銀煎湯下
錢氏蛇黃丸治驚癎因震駭恐怖呌號恍惚是也
蛇黃(眞者三箇火煅醋淬)鬱金(七分一處為末)麝香(另入一匙)
右為末飯丸桐子大每服一二九煎金銀磨刀水化
下
牛黃丸治風癎因汗出解脫風邪乘虚迷悶搐掣涎
潮屈指如計數是也
牛膽南星全蝎(焙)蟬脫(各二錢半)防風白附子(生)
天麻真殭蠶(炒各錢半)麝香(半字)
右為末棗肉和丸水銀半錢研細入藥丸菉豆大每
服一二丸荆芥生薑湯下
妙聖丹治食癎因驚而停食吐乳寒熱大便酸臭是
也
赭石(煅醋淬二錢半)巴豆(三箇去心油三錢)雄黃蝎稍朱砂
(各一錢)輕粉麝香(各一匙)杏仁(微炒二錢)
右為末棗肉丸梧子大每服一二丸木賊草煎湯送
下
星蘇散治諸風口噤不語
天南星(略炮剉)
右每服五七分薑四片紫蘇五葉水煎入雄猪膽少
許温服
斷癎丹治癎瘥後復作症候多端連綿不除者
黃耆(蜜炙)鈎藤鈎細辛甘草(炙各半兩)蛇脱(二寸酒炙)
蟬退(四箇)牛黃(一錢另研)
右為末煮棗肉丸麻子大煎人参湯下每服數丸量
兒加减
消風丸治風癎先宜此藥
牛膽南星(二錢)羌活獨活防風天麻人参
荆芥川芎細辛(各一錢)
右為末蜜丸桐子大每服二丸薄荷紫蘇湯調化下
袪風保安丸諸風久遠治之並驗
川烏(去皮尖二錢半生用)五靈脂(半兩)
右為末猪心血丸桐子大每服一二丸薑湯化下
雌黃丸治顛癎搐掣惡聲嚼舌
雌黃黃丹(微炒各半兩)麝香(五分)
右為末用牛乳汁三合熬膏杵丸麻子大每服二三
丸温熟水下
比金丸治驚癎先用此藥
人参琥珀白茯苓遠志(薑製取肉炒)朱砂
天麻川芎石菖蒲(細密者)南星青黛(各一錢)
麝香(一匙)
右為末蜜丸桐子大每服一二丸金銀薄荷湯下
虎睛丸治驚癎邪氣入心
虎睛(細研)遠志(薑汁浸)犀角(錢屑)大黃(濕紙包煨)石菖蒲
麥門冬(各等分)蜣螂(去足翅炒三枚)
右為末米糊丸桐子大每服一二丸竹葉煎湯或金
銀薄荷煎湯下
清神湯治驚癎
犀角(鎊)遠志(薑製焙)白蘚皮石菖蒲人参
甘草(炒各一錢半)
右為末每服五七分麥門冬煎湯調下
密陀僧散治心癎不語及諸驚失音用密陀僧為末
每服一匙米醋湯調下大人服一錢熱酒下
蝎虎散治驚癎
褐色生蝎虎(一箇連血細研)
右入朱砂麝末少許同研用薄荷湯調作一服數年
者亦效盖癎疾皆心血虚滯生蝎虎管守其血繼服
二陳湯若無生蝎以𢃄性雄猪心血代用入代赭石
散尤妙
代赭石散治隂陽癎
代赭石(煅醋淬研為末水飛過晒乾)
右為末每服五分以金銀煎湯和金箔銀箔調連進
二服脚脛上有赤斑乃邪氣發出可治無赤斑則難
治
化風丹涼風化痰退熱定搐
羌活獨活防風牛膽南星天麻人参
川芎荆芥粉草(各一錢)全蝎(一箇)
右為末煉蜜丸皂角子大每服一錢薄荷湯化下
茯神湯治膽氣虚寒頭痛目眩心神恐懼不能獨處
或是驚癎
茯神酸棗仁(炒)栢子仁(炒)白芍藥(炒)五味子(炒)
黃耆(炒各一兩)桂心熟地黃(自製)人参甘草(炒五分)
右每二三錢水煎
酸棗仁丸治膽氣實熱驚癎或睡卧不安驚悸怔忡
茯神酸棗仁(炒)遠志栢子仁(炒)防風枳殼
(麩炒各半兩)生地黃(杵膏半兩)香竹茹(二錢五分)
右各另為末蜜丸粟米大每服七八十丸滚湯送下
定志丸治心神虚怯所患同前或語言鬼神喜笑驚
悸
人参茯苓(各一兩半)菖蒲遠志(各一兩)
右各另為末蜜丸如前服
養心湯治心血虚怯驚癎或驚悸怔忡盗汗無寐發
熱煩躁
黃耆白茯苓茯神半夏麴當歸川芎
&KR0008;桂栢子仁酸棗仁五味子人参(各三錢)
甘草(炒四錢)
右每服一二錢薑棗水煎
妙香散治心氣不足驚癎或精神恍惚虚煩少寐盗
汗等症
辰砂(三錢)麝香(一錢)木香(煨二錢半)茯苓山藥茯神
遠忐地黃(炒各一兩)桔梗甘草(炒)人参(各五錢)
右各另為末每服一錢温酒或白湯調服
八味地黃丸(即六㕲地黃丸加附子肉桂各一兩)治禀賦命門火衰不能
生土以致脾土虚寒或飲食少思或食而不化臍腹
疼痛夜多漩溺等症經云益火之源以消隂翳盖謂
此也或乳母命門火衰兒飲其乳致前症者子母並
宜服之(方見驚癎)
加减八味丸治禀賦腎隂不足或吐瀉久病津液虧
損口乾作渴或口舌生瘡兩足發熱或痰氣上湧或
手足厥冷等症(即地黃丸加肉桂一兩五味子四兩)
地黃丸治小兒肝經虚熱血燥或風客淫氣而患瘰
&KR1031;結核或四肢發搐眼目抽動痰涎上湧又治腎疳
腦熱肢體消瘦手足如冰寒熱往來滑泄肚脹口臭
乾渴齒齦潰爛爪黑面黧遍身或兩耳生瘡或耳内
出水或發熱自汗盗汗便血諸血失音等症其功不
能盡述(即六味地黃丸方見腎臟)
八珍湯治氣血俱虚隂火内熱或因尅伐之劑脾胃
虧損肌肉消瘦等症(即四君四物二湯方見驚癎)
十全大補湯治氣血虚弱或禀賦不足寒熱自汗食
減體瘦發熱作渴頭痛眩暈最宜用之(方見熱症)
補中益氣湯(方見虚羸)
六君子湯(方見内釣)
紫霜丸
天麻丸(二方見臍風)
驚風
驚風者虚愓怔忡氣怯神散痰涎來去泄瀉色青若驚
入心則面赤夜啼用梔子清肝散加黃連入肝則面青
眼竄用柴胡清肝散入脾則面黃嘔吐虚汗嗜卧用六
君加柴胡山梔入肺則面白喘急用異功散加柴胡桔
梗入腎則面黑嚙妳咬牙用六味地黃丸若因乳母恚
怒肝火或膏粱積熱遺兒為患或兒吐瀉傷脾清氣不
升風木陷入太隂傳變等因皆能致此當隨主治否則
必成慢脾也須預慎防為善
治驗
一小兒十五歲御女後復勞役考試失意患癎症三
年矣遇勞則發用十全大補湯加味歸脾湯之類更
以紫河車生研如膏入蒸糯米為末丸如桐子大每
服百丸日三五服而痊後患遺精盗汗發熱仍用前
藥及地黃丸而愈此症治不拘男婦老幼皆效
一小兒週歲從桌上仆地良久復甦發抽吐痰沫服
定驚化痰等藥遇驚即復作畢姻後不時發而難愈
形氣俱虚面色痿黃服十全大補補中益氣二湯而
愈
至寶丹治諸驚癎心熱及卒中客忤煩躁風涎搐搦
或傷寒狂語伏熱嘔吐
生犀角(鎊)生玳瑁朱砂(水飛)雄黃(水飛)琥珀(各一兩)
銀箔(五十片)片腦(一匙)金箔(五十片半為衣)麝香(一錢)牛黃(半兩)
安息香(一兩半為末酒掬去砂取一兩酒煎成膏)
右各另研為末和勻入安息香膏如乾入熟蜜少許
丸桐子大每服一二丸人参湯化下量兒加减
神妙奪命丹七日内取青蒿節内蟲入朱砂麝為丸
麻子大每服三五丸薑湯下
人参羌活散治傷風驚熱
羌活獨活前胡柴胡川芎白茯苓
桔梗枳殼人参地骨皮天麻(各等分)甘草
(減半)
右生薑薄荷水煎治驚熱加蟬蛻
防風𨗳赤散治初驚
生地黃木通(去節)防風甘草(各等分)
右每服三錢竹葉少許水煎有熱加黃芩赤芍藥羌
活
蟬蜕鈎藤飲治肚疼驚啼
鈎藤鈎天麻茯苓白芍藥川芎(各三錢)
甘草蟬蜕(各一兩)
右入燈心水煎
七寶洗心散治煩熱生瘡兼治驚風
生地黃荆芥穗防風甘草黃芩羌活
赤芍藥(各等分)
右為末每服一錢燈心薄荷湯調下
神芎丸治風熱壅滯頭目昏眩口舌生瘡牙齒疳蝕
或遍身瘡疥咬牙驚愓怔忡煩躁作渴或大便澁滯
或積熱腹滿驚風潮搐等症
大黃(生)黃芩(各二兩)滑石(四兩)生牽牛末(一兩)黃連薄
荷葉川芎(各半兩)
右為末水糊丸桐子大每服三四丸温水下
清心丸治驚熱煩躁
人参茯神防風朱砂柴胡(各二錢)金箔(三十)
(片)
右為末煉蜜丸桐子大每服一二丸竹&KR0377;調下
化風丹(方見驚癎)
安神丸(方見心臟)
辰砂膏(方見急驚)
柴胡清肝散(方見熱症)
六味地黃丸(方見腎症)
梔子清肝散(方見諸熱)
十全大補湯(即八珍湯加黃蓍内桂)
異功散(方見天釣)
補中益氣湯(方見虚羸)
六君子湯(方見天釣)
天釣内釣
天釣者發時頭目仰視驚悸壯熱兩目反張淚出不流
手足搐掣不時悲笑如鬼祟所附甚者爪甲皆青盖因
乳母厚味積毒在胃致兒心肺生熱痰鬱滯或外挾風
邪為患法當解利其邪用鈎藤飲上氣喘粗者用烏蝎
四君子湯内釣者腹痛多喘唇黑囊腫傴僂反張眼尾
赤此胎中受風及外驚所致若内臟抽掣作痛狂呌或
泄瀉縮脚内症一作外症亦然極難調理内症服聚寶
丹外症服鈎藤飲進乳食者可治若腹痛唇黑囊腫之
類用聚寶丹若外驚内臟抽搐之類用鈎藤飲若因乳
母醇酒厚味積毒在胃用加味清胃散若因乳母鬱怒
積熱在肝用加味逍遥散加味歸脾湯俱加漏蘆子母
俱服凡母食膏粱厚味飼兒之時先擠去宿乳然後吮
之
治驗
一小兒因乳母受驚發搐時目赤壯熱腹痛哭而曲
腰用四物加柴胡防風又用加味逍遥散加熟地黃
以清肝熱生肝血再用地黃丸滋腎水以生肝木母
子俱安
一小兒曲腰而啼面青唇黑此寒氣所乘内釣腹痛
也用五味異功散加木香乾薑一劑與母服之頓愈
後因母感寒腹痛而啼用人参理中湯一劑與母服
其子亦安
一小兒曲腰乾啼手足並冷用六君加乾薑木香服
之未應又加肉桂母子俱服而愈
一小兒忽乾啼作瀉睡中搐手足冷此脾土虚寒肝
木侮之而作發搐乃内釣也用益黃散一劑而安用
四君柴胡升麻乳食漸進而安
一小兒乾啼面青或赤手足並熱或用清熱之劑久
不愈診其乳母有肝火氣滯用加味逍遥散及越鞠
丸以治其母時灌子數滴不旬日子母並愈
一小兒患前症服魏香散而愈後復作服祛風鎮驚
之藥上氣喘粗此元氣虚寒也余先用烏蝎四君子
湯稍愈但倦怠殊甚用補中益氣湯及五味異功散
而痊
一小兒因母每感寒腹痛飲燒酒發熱痰盛面赤手
足並熱屬胃經實熱之天釣也用清胃散子母服之
並愈後因傷乳吐瀉面色或青或白手足並冷屬脾
氣虚寒用六君木香乾薑而愈三歲後傷食腹痛唇
黑作瀉數去後而無糞或糞少而青此氣虚寒下陷
用補中益氣湯漸愈
一小兒啼哭隂囊腫大眼目上翻赤脉流淚此肝熱
内釣用柴胡清肝散加鈎藤鈎治之諸症漸愈又用
鈎藤飲而痊後復發或用祛病根之藥致乳食日少
肚中脹痛手足浮腫余先用六君升麻柴胡數劑諸
症稍愈又傷乳食吐瀉用平胃散一服即愈
一小兒因乳母懷抱鬱結腹痛發搐久而不愈用加
味歸脾湯加漏蘆母子並服漸愈又母大怒發厥而
甦兒遂食乳腹痛作瀉面青作嘔先用小柴胡湯二
劑母子並服少愈其母又嚥酸腹脹用越鞠丸加味
歸脾湯佐以加味逍遥散而痊
釣藤膏治腹痛乾啼作嘔名盤腸内釣
乳香没藥木香薑黃(各一錢)木鼈子(三箇去油)
右為末蜜丸皂角子大釣藤鈎湯磨半丸入蜜服未
止再服魏香散
魏香散
阿魏(二錢先用温酒溶化)蓬术(五錢)
右將蓬术浸阿魏酒中一伏時焙乾為末每服二三
分紫蘇米飲調下
釣藤飲治小兒臟寒夜啼隂極發躁此方主之
釣藤茯神茯苓川芎當歸木香
甘草芍藥(各一錢)
右為末每服一錢薑棗水煎若心經熱臉紅舌白小
便赤澁用釣藤飲去木香加朱砂末一錢木通湯下
乳香丸治驚風内釣腹痛驚啼
乳香(五分)没藥沉香(各一錢)蝎稍(十四箇)雞心梹榔(一錢)
(五分)
右為末蜜丸桐子大每服二三錢菖蒲鈎藤鈎煎湯
下
木香丸治病同前
木香全蝎(各五分)没藥茴香鈎藤鈎(各一錢)
右各别為末以大蒜研爛和丸桐子大曬乾每服二
丸鈎藤煎湯下
清胃散治胃火牙痛或連頭面
升麻(五分)生地黃牡丹皮黃連(炒)當歸(各三分)
右水煎服加柴胡山梔即加味清胃散
愚按前方治脾胃實火作渴口舌生瘡或唇口腫痛
齒齦潰爛焮連頭面或惡寒發熱或重舌馬牙吐舌
流涎等症子母並宜服之若因脾胃氣虚寒凉尅伐
或虚熱上行口舌生瘡弄舌發熱飲食少思或嘔吐
困睡大便不實流涎齦爛者用五味異功散
四君子湯治脾氣虚損吐瀉少食
人参白术茯苓甘草(各等分)
右每服二錢薑棗水煎(新增)
愚按前方若胃氣虚弱尅伐傷脾飲食少思或食而
難化若作嘔作泄尤宜用之如兼痰𠻳氣逆肢體倦
怠面目浮腫者宜六君子湯
六君子湯即四君子加陳皮半夏治脾胃氣虚吐瀉
不食肌肉消瘦或肺虚痰𠻳喘促惡寒或肝虚驚搐
目眩自汗諸症並宜服之以滋化源(方見内釣)
錢氏異功散治吐瀉不食脾胃虚冷者先與數服以
益中州之氣
人参茯苓白术甘草(炒)陳皮(各等分)
右為末每服二三錢薑棗水煎
愚按前方治脾胃虚弱吐瀉不食或驚搐痰盛或睡
而露睛手足指冷或脾肺虚弱咳嗽吐痰或虚熱上
攻口舌生瘡弄舌流涎若母有症致兒患此者子母
並服之
加味歸脾湯去丹皮山梔即歸脾湯治脾虚弱損捷
忘驚悸等症
人参茯神(去木)黃耆(各一錢)甘草白术(炒一錢)木香
(五分)遠志(去心)酸棗仁龍眼肉當歸牡丹皮
山梔(炒各一錢)
右水煎服
愚按前方若乳母憂思傷脾血虚發熱食少體倦或
脾虚不能統攝以致隂血妄行或健㤀怔忡驚悸少
寐或心脾作痛自汗盗汗或肢體腫痛大便不調或
婦人經候不調晡熱内熱或繭唇流注等症致兒為
患者令子母俱服之
加味逍遥散去牡丹皮山梔即逍遥散治肝脾血虚
等症
當歸甘草(炙)芍藥(酒炒)茯苓白术(炒)柴胡(各一錢)
牡丹皮山梔(炒各七分)
右水煎服
愚按前方若乳母肝脾血虚内熱寒熱遍身搔痒肢
體作痛頭目昏重怔忡頬赤口燥咽乾或發熱盗汗
食少不寐或口舌生瘡耳内作痛胷乳腹脹小便不
利致兒為患尤宜用之又治婦人隂虚發熱兒飲其
乳以致患瘡者
越鞠丸治六鬱飲食少思或胷滿吐酸齒痛瘡疥等
症
蒼术撫芎香附神麯(炒)山梔(炒)麥芽(炒)
山查(各等分)
右各為末水煮神麯麥芽末糊丸粟米大每服百丸
白湯送下
鎮心丸治急驚化痰鎮心
朱砂龍齒牛黃(各一錢)鐵粉琥珀人参
茯苓防風(各二錢)全蝎(七箇焙)
右為末蜜丸桐子大每服一二丸薄荷湯送下
聚寶丹
烏蝎四君子湯(二方見慢驚)
平胃散
益黃散(方見噤風)
人参理中湯(方見傷寒)
補中益氣湯(方見虚羸)
六君子湯(方見内釣)
鈎藤散(方見慢驚)
地黃丸(方見腎臟)
柴胡清肝散(方見熱症)
四物湯(方見急驚)
小柴胡湯(方見痓症)
盤腸氣痛
小兒盤腸氣者痛則曲腰乾啼額上有汗皆由肝經風
邪所搏也肝腎居下故痛則曲腰乾啼者風燥其液故
無淚也額上有汗者風木助心火也口閉足冷者脾氣
不營也下利青糞者肝木乘脾也皆由産下澡洗受風
冷所致當服鈎藤膏之類若乳母及兒受寒邪者用沉
香湯之類若兒額間有汗口閉脚冷乃虚寒也用當歸
散或沉香降氣湯之類若面赤唇焦小便不通小腹脹
痛者乃小腸熱也用人参湯送下三黃丸若痛不止煎
葱湯淋揉其腹就以熱葱熨臍腹間良久尿出痛止或
以乳香没藥木香各少許水煎灌匙許若因乳母飲食
停滯者用保和丸懷抱氣鬱者加味歸脾湯怒動肝火
者加味逍遥散子母俱服
治驗
一小兒曲腰啼呌右腮青黑此肚腹内痛因脾土虚
寒肝木乘之也用六君子加木香鈎藤鈎即愈
一小兒因乳母大怒亦患前症面赤而啼小便不利
用加味逍遥散加木通車前子母子服之並愈
一小兒啼呌面赤手足不冷用鈎藤飲隨愈後因其
母飲酒厚味仍作啼手足發熱又用前藥加生地黃
而愈後又面青手冷啼呌吐瀉其糞腥穢用助胃膏
一服而安
一小兒患前症曲腰而啼額間出汗足冷唇青糞青
先用鈎藤膏治愈後復患仍用鈎藤鈎膏而痛減半
又煎葱湯熨洗其腹腹痛遂安
一小兒唇青足冷啼聲不絶用助胃膏一服稍安又
食生冷之物前症仍作更泄瀉不止先用六君子加
木香乾薑一劑乃去木香乾薑又二劑其瀉頓止又
用四君子少加升麻四劑飲食加進
一小兒十四歲腹痛吐瀉手足常冷肌體瘦弱余謂
所禀命門火虚也用六君子湯八味九漸愈畢姻後
因房勞勤讀感冐發汗繼以飲食勞倦朝冷暮熱飲
食不思用六君子十全大補二湯尋愈後不慎飲食
起居午前臍下熱起則遍身如灸午後自足寒至腰
如冰熱時脉洪大按之如無兩尺微甚寒時則六脉
微細如絶湯粥稍離火食之即腹中覺冷此亦禀命
門火衰之症也用補中益氣湯八味丸各百餘服漸
愈後大吐血别誤服犀角地黃丸一劑病益甚飲食
頓減面色㿠白手足厥冷或時發熱寒時脉微細而
短者陽氣虚微也熱時脉洪大而虚者隂火虚旺也
余用十全大補及八珍湯六君子之類但能扶持而
血不止復因勞役吐血甚多脉洪大鼔指按之如無
而兩寸脉短此陽氣太虚也用人参一兩附子一錢
佐以補中益氣湯數劑諸症漸退乃減附子五分又
各數劑脉症悉退乃每服用人参五錢炮薑五分月
餘始愈
當歸散治臟寒腹疼面青手冷夜啼不乳
當歸白芍藥人参甘草(炙二分)桔梗橘皮
(各一錢去白)
右為末水煎半盞時時少與服
沉香降氣湯治氣不升降胸膈痞塞心腹脹滿喘促
短氣乾噦煩悶咳嗽痰涎口中無味嗜卧不食
沉香砂仁(各一錢)甘草(七錢半)香附子(二兩半)
右為末每服一錢入鹽少許沸湯點平旦空心服
愚按前方若乳母中氣鬱滯不能升降患此症致兒
作痛者亦用之
三黃丸(方見疝氣)
加味歸脾湯
加味逍遥散
鈎藤膏(三方見天釣)
助胃膏(方見熱吐)
魏香散(方見内釣)
方君子湯(方見内釣)
四神丸(方見脱肛)
八味丸
地黃丸(並見腎臟)
補中益氣湯(方見虚羸)
胎驚
小兒胎驚風者因姙婦飲酒忿怒驚跌或外挟風邪内
傷於胎兒生下即病也若月内壯熱翻眼握拳噤口出
涎腰強搐掣驚怖啼呌顋縮顖開頬赤面青眼合者當
散風利驚化痰調氣及貼顖法甚則以朱銀丸下之若
面青拳搐用保命丹鈎藤散之類切不可悞作脾風妄
用温藥若眉間色赤或虎口指紋曲裏者可治用鈎藤
散全蝎散若眉間青黑或指紋反出外者不治大扺小
兒臟腑脆弱不可輒用銀粉鎮墜之劑反傷真氣多致
不救者且姙娠每月各有經脉滋飬一月屬肝二月屬
膽三月屬心四月屬小腸五月屬脾六月屬胃七月屬
肺八月屬大腸九月屬腎十月屬膀胱多因姙娠時受
患而作也須察其某月受病病在某經和其隂陽調其
脾胃兼以見症之藥佐之無有不愈
治驗
一小兒患胎驚諸藥不應用紫河車研爛如泥每用
錢許乳化服之更以十全大補湯加鈎藤鈎漏蘆與
母服兩月餘舉發漸輕服年餘舉發漸稀服年餘不
再發至出痘後復發取紫河車研爛入糯米粉丸小
荳大每服百丸以乳送下服二具全瘥畢姻又發仍
用前丸及十全大補湯六味丸加當歸黃耆肉桂五
味子年餘喜其能遠帷幕得痊後因勞役更作又用
前丸及十全大補等藥不應用大劑獨参湯服數斤
然後舉發稍緩乃用人参二兩附子一錢數服頓止
仍用前藥間用獨参湯而痊
一小兒患胎驚用紫河車丸及十全大補湯及鈎藤
膏而愈畢姻後復發用大劑獨参湯六味丸加五味
子黃耆當歸煎服半載舉發稍輕年餘不再發後每
勞役怒氣仍發即用前藥隨愈又傷寒愈後復作虚
症悉具莫能名狀用紫河車二具獨参煎湯十餘斤
而痊後患傷風咳嗽咽乾内熱用六味地黃丸料加
五味子煎服及十全大補湯而痊
十全大補湯(即八珍湯加黃耆肉桂四物四君合用方見急驚)
八珍湯(加黃耆肉桂即四君四物二湯是也四君見内釣四物見急驚)
地黃丸(方見腎臟)
硃銀丸(方見噤風撮口)
保命丹(方見發搐)
釣藤散(方見慢驚)
全蝎散(方見偏風口噤)
貼顖法(方見發搐)
釣藤膏(方見天釣)
紫河車丸(方見前症)
胎風
小兒初生其身有如湯潑火傷者此皆乳母過食膏粱
所致也其母宜服清胃散及逍遥散以清其氣血兒亦
飲數滴可也有身無皮膚而不焮赤者皆由産母脾氣
不足也用粳米粉傅之焮赤發熱者皆由産毋胃中火
盛也用石膏傅之經胃脾主肌肉肺主皮毛故知病脾
肺也如腦額生瘡者火土相合遂成濕熱下流攻擊腎
水也難治如脚上有瘡者隂虚火盛也此不滿五歲而
斃如未滿月而撮口握拳腰軟如隨者此肝腎中邪勝
正弱所致也三日内必不治如男指向裏女指向外尚
可治眉紅亦不可治可治者用全蝎散釣藤散等類治
之若因大病虧損胃氣而諸臟虚弱所致者用補中益
氣湯錢氏地黃丸若面唇赤色正屬腎水不足肝經隂
虚火動而内生風熱爾當滋腎水以制陽光其身軟者
内禀氣不足肌肉未堅也當參五軟而施治之
清胃散
逍遥散(二方見内釣)
全蝎散(方見口噤)
釣藤散(方見慢驚)
補中益氣湯(方見虚羸)
錢氏地黃丸(方見腎臟)
五軟
五軟者頭項手足肉口是也夫頭軟者臟腑骨脉皆虚
諸陽之氣不足也乃天柱骨弱腎主骨足少隂太陽經
虚也手足軟者脾主四肢乃中州之氣不足不能榮養
四肢故肉少皮寬飲食不為肌膚也口軟者口為脾之
竅上下齦屬手足陽明陽明主胃脾胃氣虚舌不能藏
而常舒出也夫心主血肝主筋脾主肉肺主氣腎主骨
此五者皆因禀五臓之氣虚弱不能滋養充達故骨脉
不強肢體痿弱源其要總歸於胃盖胃水榖之海為五
臟之本六腑之大源也治法必先以脾胃為主俱用補
中益氣湯以滋化源頭項手足三軟兼服地黃丸凡此
症必須多用二藥仍令壯年乳母飲之兼慎風寒調飲
食多能全形
治驗
吳江史萬湖子七歲患吐瀉顖目頓陷天柱骨倒兼
面赤色余適在彼先用補中益氣湯加附子一劑吐
瀉止而諸症愈又用錢氏地黃丸料煎服頓安
一小兒七歲夏間過食生冷之物早間患吐瀉面赤
作渴手足並熱項軟顖陷午後面色頓白手足並冷
脉微欲絶急以六君子湯加附子一劑諸症頓退顖
頂頓起而安小兒元氣易虚易實故雖危症若能速
用對病之藥亦可回生者
一小兒九歲因吐瀉後項軟面白手足並冷脉微細
飲食喜熱余先用六君子湯加肉桂五劑未應更加
炮薑四劑諸症稍愈面色未復尺脉未起佐以八味
丸月餘面色微黃稍有胃氣矣再用前藥又月餘飲
食略增熱亦大減乃朝用補中益氣湯食前用八味
丸又月餘元氣漸復飲食舉首如常又月餘而肌肉
充盛諸病悉愈
一小兒十二歲瘧疾後項軟手足冷飲食少思粥湯
稍離火食之即腹中覺冷用六君子湯加肉桂乾薑
飲食漸加每飲食中加茴香胡椒之類月餘粥食稍
可離火又用前藥百劑飲食如常手足不冷又月餘
其首能舉後飲食停滯患吐瀉項乃痿軟朝用補中
益氣湯夕用六君子湯及加減八味丸兩月餘而項
復舉畢姻後眼目昏花項骨無力頭自覺大用八味
丸補中益氣湯三月餘元氣復而諸症退後每入房
勞役形氣殊倦盗汗發熱服後二藥即愈
一小兒十五歲手足痿軟齒不能嚼堅物内熱晡熱
小便澁滯如淋服分利之劑小便如淋服滋隂之劑
内熱益甚服燥濕之劑大便重墜余謂此禀腎氣不
足早犯色慾所致故精血篇云男子精未滿而御女
以通其精五臟有不滿之處異日有難狀之疾老人
隂已痿而思色以降其精則精不出而内敗小便澀
痛如淋若隂已耗而復竭之則大小便牽痛愈痛則
愈便愈便則愈痛正謂此也遂朝用補中益氣湯夕
用六味丸加五味子煎服各三十餘劑諸症漸愈後
夢遺諸症復作手足時冷痰氣上急用十全大補湯
加減八味丸料各八劑二便稍利手足稍温仍用前
二藥三月餘元氣漸復飲食如常又飲食停滯吐瀉
腹痛按之不疼此脾胃受傷也用六君子湯加木香
肉荳蔲治之其吐未巳左尺右關二脉輕診浮大按
之如無經云腎開竅於二隂用五味子散四服大便
頓止後又傷食嚥酸作瀉大便重墜朝用補中益氣
湯夕用六君子湯加木香乾薑而痊
一老年得子四肢痿軟而惡風寒見日則喜余令乳
母日服加減八味丸三次十全大補湯一劑兼與其
子年餘肢體漸強至二週而能行
一小兒五歲禀父腿軟不便於行早喪天真年至十
七畢姻後腿軟頭𩕄自覺開大喜其自謹寓居道舍
遂朝服補中益氣湯夕用地黃丸料加五味子鹿茸
煎服年餘而健
一小兒項軟服前二藥而愈畢姻後患解顱作渴發
熱以二藥作大劑煎熟代茶恣飲兩月餘而渴熱減
年餘而顱顖合又年餘而肢體強若非愼疾雖藥不
起
星附膏治項軟
天南星附子(各䓁分)
右為末用生薑自然汁調敷項間乾則潤之
六君子湯(方見天釣)
加減八味丸(即六味丸加肉桂五味子方見腎臟)
十全大補湯(即八珍湯加黃耆肉桂)
補中益氣湯(方見虚羸)
地黃丸(方見腎臟)
五味子散(方見)
五硬
五硬者仰頭取氣難以動搖氣壅作痛連於胷膈脚手
心冷而硬此陽氣不營於四末也經曰脾主四肢又曰
脾主諸隂今手足冷而硬者獨陽無隂也故難治若肚
筋青急者木乘土位也急用六君炮薑肉桂柴胡升麻
以復其真氣若係風邪當參驚風治之此症從肝脾二
臟受患當補脾平肝仍參痙症急慢驚風門治之
小續命湯治中風不省人事涎鳴反張失音厥冷
麻黃人参黃芩川芎官桂(去皮)甘草(炒)
杏仁(去皮尖炒)漢防已芍藥(各半兩)防風(七錢半)炮附子
(去皮臍二錢)
每服一錢水煎服
六君子湯(方見天釣)
薛氏醫案卷五十六
