薛氏醫案卷六十五
明薛已訂
保嬰撮要十
疔瘡
諸瘡惟疔毒為甚而殺人亦速古云疔有十三種種各
不同内三十六疔滿其數即不可救亦有不滿其數而
死者乃毒氣走散故也若痘毒染人發於頭面或遍身
者又非此類在小兒多因乳母食有毒之物或兒卒中
飲食之毒或感四時不正之氣皆能致之其瘡多生頭
面四肢形色不一或如小瘡或如水泡或痛或痒或麻木
不仁外症寒熱嘔吐惡心肢體拘急大要當分邪之在
表在裏急用隔蒜灸法并解毒之劑若不省人事牙關
緊閉急以奪命丹為末熱酒調灌如食生冷之物或用
凉水淋洗則輕者難愈重者不治其生於兩足者多有
紅絲至臍生於兩手者多有紅絲至心生於唇口之内
者多有紅絲入喉急用針挑出惡血以泄其毒可保無
虞其在偏僻之處藥難導達者惟灸法有回生之功若
投峻厲之劑是促其危矣小兒肌肉脆嫩且不能言痛
否灸法須將蒜切薄片著肉一面略剜少空灼艾燃蒜
先置大人臂上試其冷熱得宜然後移著瘡上又别灼
蒜如前法試之以待相易勿令間歇
毗陵金文冶子將週歲唇上患疔余用活命飲母子並
服更欲隔蒜灸彼不從見腫勢益盛勉灸數壯余誡以
多灸為佳又為人所阻而止頭面益腫乃復灸五十餘
壯腫勢漸消時與乳母服活命飲瘡出黃水翌日潰而
得生
一小兒三歲手患紫疔二顆寒熱作痛用仙方活命飲
半杯而愈數日後手臂俱腫乃用隔蒜灸服前藥而愈
一小兒足患之嘔吐腹脹二日不食欲用護心散診氣
口脈大審其大便所出皆酸穢余曰此飲食停滯耳非
瘡毒内攻也若用護心等劑則誤矣急投保和丸二服
及隔蒜灸而愈其時同患是症用護心敗毒之劑者俱
致不救
一小兒面上患之寒熱發搐此熱極而肝火動也用荆
防敗毒散及隔蒜灸搐止熱退更服異功散加升麻柴
胡桔梗而愈
一小兒患於胷外敷寒涼内服敗毒更欲嘔不食面色
痿黃右關脈浮數按之微細此脾胃復傷所致也急用
隔蒜灸服異功散倍加白术半夏翌日又服活命飲而
愈
一小兒患前症服敗毒之藥作嘔不食余謂胃氣復傷
不信另服護心散嘔甚神思沉困手足並冷脈微細如
無急用五味異功散加乾薑二服嘔止食進去薑又四
服而愈夫護心散皆寒凉之藥乃宋人為服丹砂蓄熱
發疽者而設胃氣有傷即當温補多因此藥停於胷膈
惟覺隂冷作嘔沉困者世人皆謂毒氣攻心而概用之
鮮不敗事者矣
一小兒手背患此敷服皆寒凉之劑腹脹痰喘瀉糞穢
臭余謂脾胃復傷而飲食停滯也不信仍服治瘡之藥
而歿
一小兒臂患之色赤腫起恪用化毒丹鐵篐散腫處頓
平肉色白陷再日色黯痰喘氣促余謂瘡毒反入於内
也辭不治果歿
飛龍奪命丹治瘡毒發背腦疽等症
真蟾酥(乾者酒化)輕粉枯白礬寒水石銅碌
乳香沒藥麝香朱砂(各六錢)蝸牛(四十箇另研如無亦)
(可)
右各為末入蟾酥蝸牛或加酒少許糊丸菉豆大每
服一二丸温酒或葱湯下重者外用隔蒜灸法
荆防敗毒散即人參敗毒散加荆芥防風(方見流注)
仙方活命飲(方見熱毒瘡瘍)
保和丸(方見發熱不止)
五味異功散(方見敗毒之藥)
時毒(頭面赤腫)
小兒時毒因感四時不正之氣致鼻面耳項或咽喉赤
腫寒熱頭痛甚者恍惚不寧咽喉閉塞狀如傷寒五七
日間亦能殺人脉浮數者邪在表脉沉濇者邪在裏在
表用葛根牛蒡子湯在裏用梔子仁湯表裏俱病者犀
角升麻湯甚則宜砭及用通氣散宣泄其毒旬日自消
若不消而欲作膿者用托裏消毒散欲收斂者用托裏
散若咽腫不能言頭腫不能食者必死
一小兒患此三日二便調和用葛根牛蒡子湯漫腫悉
退惟頰間赤腫欲作膿用活命飲二服外用代針膏而
膿出再用托裏消毒散而愈
一小兒腫赤焮痛此欲作膿也用托裏消毒散二劑膿
成針之腫痛頓减又二劑漸愈却以柴胡梔子散加白
芷升麻與母服之愈
一小兒腫焮作痛藥不能下咽先用通氣散連作嚏却
用犀角升麻湯乳食少進腫痛漸消仍服數劑而膿血
漸少母服加味逍遥散而愈
一小兒患之咽喉作痛二便自調用葛根牛蒡子湯三
劑甘桔湯四劑腫痛漸愈診乳母左關脉弦數用加味
逍遥散母子並服而消
一小兒患之赤腫作渴外敷内服皆寒凉之藥余欲洗
去敷藥急用發散表邪開通腠理之劑不信仍用前藥
遂至不救
通氣散治時毒焮痛咽喉不利取嚏以泄其毒
玄胡索猪牙皂角川芎(各一錢)藜蘆(五分)
羊躑躅花(三分)
右為細末用紙撚蘸少許絍鼻内取嚏為效
甘桔湯治肺經壅熱胷隔不利咽喉腫痛痰涎壅盛(方見)
(時毒)
犀角升麻湯治風熱口唇頰車連牙腫痛
犀角(鎊二錢)升麻防風羌活川芎白芷(各五)
(錢)黃芩甘草(各一錢)白附子(四分)
右每服三五錢
梔子仁湯治時毒腫痛大便秘結
鬱金枳殼(麩炒)升麻山梔仁牛蒡子(研碎炒)
大黃(炒各等分)
右為細末每服二三錢蜜水調服
葛根牛蒡子湯治時毒腫痛消毒解熱
葛根江西豆䜴貫仲甘草牛蒡子(半生半炒)
(研碎各等分)
右每服三五錢水煎
柴胡梔子散(方見脇癰)
托裏消毒散
代針膏
托裏散
仙方活命飲(四方並見熱毒瘡瘍)
加味逍遥散(方見發熱不止)
流注
小兒流注乃氣流而注血滯而凝元氣不足之症也或
因閃跌墮傷或因肝火氣逆或因六淫内侵或因脾虚
食積或因禀賦所致結於四肢節&KR0008;患於胷腹腰臋或
結塊或漫腫或作痛悉用䓗熨之法須固元氣為主閃
跌者和血定痛丸肝火者九味蘆薈丸食積者四味肥
兒丸藥能對症未成自消已成自潰若膿成不潰者元
氣虚也先補而針之庶使毒氣不致内攻氣血不致脱
陷若膿出而反痛者氣血虧也用八珍湯作嘔少食者
胃氣虛也用四君子湯欲嘔不食或腹作脹者脾氣虚
也用六君子湯口噤搐搦者氣血虚極而變症也十全
大補湯内熱晡熱隂血虛也四物參茋白术表熱惡寒
陽氣虚也十全大補湯熱來復去或晝見夜伏晝伏夜
發者虛熱也當大補元氣若色赤腫起而膿稠者尚可
治不赤硬而膿清或脈洪大寒熱發渴及不受補者皆
不可治
楊鴻臚子年十二左脇下患此服流氣飲十宣散之類
元氣益虛年餘不斂左尺脉數而無力左關脉弦而短
此肝經之症因禀腎水不足不能滋養肝木血燥火熾
而然耳用六味地黃丸以滋腎水九味蘆薈丸以清肝
火而愈
一小兒九歲患此久不收斂或咳𠻳或寒熱皆服清氣
化痰之藥前症益甚至夜作喘口開徹夜不寐手足並
冷藥餌到口即嘔余謂悉因脾氣虛甚所致先以人參
白术各五錢炮薑五分以米湯煎之時灌數匙次日能
服一杯次日又服一劑諸症漸愈至十餘劑後朝用補
中益氣湯夕用異功散而愈
李通府子十六歲腰患之三年不愈色黯下陷余曰此
腎經症也宜用六味丸滋化源以生腎水更用如聖餅
外散寒邪以接陽氣不信别用雜藥元氣益虛七惡蜂
起始信余言仍用前藥而愈
陳州守子閃右臂腕腫痛用流氣等藥發熱惡寒飲食
少思口舌乾燥腫痛愈熾形氣益疲余以助胃壯氣為
主佐以外治之法而愈
黃地官子腿患之腫痛發熱以濕毒治之虚症悉至余
謂此元氣虛弱外邪乘之也用十全大補湯如聖餅而
愈
一小兒臂肘腫硬用流氣飲肉色不變飲食少思余曰
此肝脾虚症也用六君桔梗薄桂茯苓半夏及如聖餅
而消
一小兒腿腕間患此已半載腫硬色白形氣俱虚余先
用五味異功散加當歸三十餘劑却佐以八珍湯二十
餘劑更用䓗熨法腫勢漸消中間一塊仍腫此欲作膿
也當補其血氣遂用托裏散為主異功散為佐仍用䓗
熨法月許針出稠膿仍用前二藥及豆豉餅三月餘而
愈
一小兒腿患之腫硬色白惡寒懶食此脾胃陽氣虚而
不能成膿也非敷貼敗毒所能療遂用托裏散及䓗熨
法月餘患處脹痛發熱膿成針之膿出而安仍用托裏
散肢體漸徤因飲食内傷泄瀉忽口噤目閉自汗手冷
此脾胃虚寒之惡症也以異功散内用人參一兩乾薑
一錢半灌之盡劑而蘇又以托裏散内用人參五錢數
劑始能動履却用托裏散大補湯䓗熨法豆䜴餅半載
而愈
一小兒十五歲早喪天真日晡發熱遍身作痛或四肢
酸軟唾痰頭運服祛濕化痰之藥腿之内外肉色腫硬
而不變因服攻毒之藥虚症蜂起按禇氏云男子精未
滿而御女以通其精五臓有不滿之處異日有難狀之
疾正合此論遂用補中益氣湯及地黃丸半年而愈此
等症候誤認為實熱而用敗毒之藥者必致不救
賈閣老子年十六患此二載矣脉洪大而數膿清熱渴
食少體倦夜間盗汗午前畏寒余曰此真氣不足邪氣
有餘之症治之無功矣彼懇求治午前勉用四君芎歸
灸草午後四君麥門五味逾月諸症漸減有用滲利之
劑保其必全者彼信服之形體骨立未幾而歿
一小兒右腿腕壅腫形體怯弱余欲以補氣血為主佐
以行散之劑彼不信反内服流氣飲外敷寒凉藥加發
熱惡寒形體愈瘠始求治於余余曰惡寒發熱脈至洪
大乃氣血虚敗之惡症也不可治矣後潰而不斂瀝盡
氣血而亡
掌教顧東帆子十餘歲秋間腰腿隠隠牽痛面色青中
兼黑余曰青是肝虚黑是腎虛當急調補脾腎否則春
間必患流注矣不信另用行氣破血之藥至夏腰臀間
漫腫五寸許復來請治脉數而滑按之如無此元氣虛
極而膿内潰不能起也辭不治後果歿
健脾滲濕飲治瘡瘍初起焮腫作痛或濕毒下注或環
跳穴痛
人參白术蒼术防己(酒拌)黃柏(炒)川芎
陳皮當歸茯苓(各五分)木瓜(不犯鉄器)柴胡稍
甘草(各三分)
右薑水煎服如三五劑不退加桂少許酒煎亦可小
便澁加牛膝身痛加羌活
和血定痛丸(一名黑丸子)治流注膝風或閃跌瘀血肢節腫
痛服之自消若潰而發熱與補藥兼服自效
百草霜(五兩)赤小荳(八兩)川烏(炮一兩半)白蘞(八兩)白芨
南星(炮各二兩)芍藥當歸牛膝(各五兩)骨碎補(四兩)
右為末酒糊丸桐子大每服二三十丸白湯下
神效䓗熨法治流注結核或骨癰鶴膝等症先用隔蒜
灸若餘腫尚存用此熨之以助氣行血散其壅滯功
效甚速又治跌撲損傷止痛散血消腫之良法也其
法用葱細切搗爛炒熱頻熨患處冷則易之如鶴膝
風兼服大防風湯而愈
隔蒜灸法治流注及癰疽鶴膝風等症每日灸二三十
壯痛者灸至不痛不痛者灸至痛其毒隨火而散蓋
火以暢達拔引鬱毒此從治之法有回生之功其法
用大蒜去皮切三文錢厚安患處用艾壯於蒜上灸
之三壯換蒜復灸未成即消已成者亦殺其毒如瘡
大用蒜杵爛攤患處將艾鋪上燒之蒜敗再易如不
痛或作膿或不起發及瘡属隂症者尤當多灸凡瘡
不痛不作膿不發起者皆氣血虛也多主不治惟患
在頭面者不宜灸論中嬰兒灸法見疔瘡
如聖餅治流注及一切瘡瘍不能消散或潰而不斂
乳香沒藥木香血竭當歸(各等分)麝香(減半)
右為末用酒糊和餅二箇乘熱熨之毒瘡加蟾酥
六味丸一名地黃丸此壯水之劑也夫人之生以腎為
主凡病皆由腎虚而致其流注瘰&KR1031;属肝腎二經發
熱作渴小便淋秘痰氣壅盛𠻳血吐血頭目眩運小
便短少眼花耳聾咽喉燥痛口舌瘡裂齒不堅固腰
膝痿軟五臓虚損尤宜用之乃水泛為痰之聖藥血
虚發熱之神劑也(方見發熱不止)
當歸補血湯治流注及潰瘍肌熱面赤煩渴脉洪大而
虚重按全無此血虚症也誤服白虎湯必死(方見發熱不止)
益氣養榮湯治流注氣血虚弱不消散或四肢頸項患
腫不問堅軟赤白或痛或不痛日晡發熱或潰而不
斂(方見鶴膝風)
十全大補湯治諸瘡血氣虚弱不能消散潰腐收斂或
寒熱汗出口眼歪邪肌瘦少食或日晡發熱自汗盗
汗或朝寒暮熱瘡口不斂等症(方見便癰)
天蛇毒
手指頭生瘡俗名天蛇毒然五指各有經絡拇指属手
太隂肺經食指属手陽明大腸經中指属手厥隂心包
絡經無名指属手少陽三焦經小指属手少隂心經亦
有患於足者足趺属肝膽胃三經大指属肝脾二經次
指属膽經小指属膀胱經各當隨經而治其致患之由
或因胃中積熱所發或因乳母膏粱厚味所致或因濕
熱下流或因風毒外中大率多由所禀足三隂之經虛
故邪得以入之也其初患腫痛者先用仙方活命飲次
用托裏消毒散元氣下陷重墜作痛久而不潰者用補
中益氣湯若服敗毒散及敷寒凉之劑則瘡口變黑或
努肉突出或指皆黑大抵手足為氣血難到之處手属
於胃足属於脾不可損其真氣丹溪以臋居僻位尚言
氣血罕到况肢末乎故寒凉克伐之藥所宜深戒者也
一小兒十四歲手大指患之色赤腫痛用奪命丹二粒
活命飲一劑將愈因飲酒沐浴而瘡復作發熱𠻳余謂
此毒原属肺經今肺為濕熱所攻瘡毒乘勢妄行故復
作耳先用瀉白散二劑而痰𠻳除又用托裏消毒散而
瘡愈
一小兒食指患之迸出血水瘡口凸腫上連手背久而
不愈余曰此元氣虚弱風邪襲於患處血氣不能運及
而然用托裏散及葱熨之法諸症悉退又用豆豉餅異
功散加升麻柴胡而愈
一小兒患之作痛發熱内外皆用寒凉之藥手背出膿
三月不愈面色痿黃此脾氣復傷也先用異功散加升
麻柴胡桔梗漸愈又佐以托裏散豆䜴餅而痊
一小兒十三歲素食膏粱足大指患之腫連脚面喜飲
冷水右關脉洪大此脾氣復傷而積熱下注也先用清
胃散四劑次用活命飲二劑腫痛漸消又用托裏消毒
散數劑膿潰而愈
一小兒足大指漫腫上連趺傷色赤腫甚右關脉數而
有力此胃經濕熱下注也用活命飲一劑大指本節後
始發瘡頭痛亦稍止再劑而漫腫悉退又用消毒散出
膿托裏散收斂而愈
一小兒足次指患之色赤腫痛上連於腿外塗寒凉之
藥反致麻木重搯方知此氣血難到之所又因寒凉遏
絶而然急以活命飲加黃茋五錢煎服外以薑葱湯洗
去敷藥用隔蒜灸法半晌知痛其腫頓消再用托裏散
加人參三錢數劑膿潰而愈
一小兒足大指患之内服外敷皆寒藥也腹痛惡心手
指並冷此脾胃之氣復傷而作非瘡毒也先用異功散
加柴胡升麻白芷及仙方活命飲各一劑諸症頓退又
用托裏消毒散膿潰而愈
一小兒足大指患之變膿窠之狀良久乾硬痛甚小便
頻數此禀父腎經虚熱所致用六味地黃丸而愈
一小兒足中指患之耳中腫痛小便頻數此禀父肝腎
虚熱為患用六味地黃丸為主佐以柴胡梔子散而愈
一小兒不時生瘡&KR0008;在手足之表年餘不愈審其乳母
善怒用加味逍遥散母子服而愈
一小兒足大指患之腫痛連脚用活命飲及隔蒜灸其
痛不止着肉艾灸數壯方止用活命飲及托裏消毒散
而愈
一女子十五歲足拇指痒痛敷敗毒之藥勢益甚而色
黯余謂脾經鬱結所致彼人略不經意後朝寒暮熱飲
食頓減患處微腫足脛漸細而歿
錢氏瀉白散(方見臂癰)
奪命丹(方見疔瘡)
消毒散(方見胎毒發丹)
䓤熨法
托裏散(二方見流注)
仙方活命飲
托裏消毒散(二方見熱毒瘡瘍)
東垣清胃散(方見腹癰)
五味異功散(方見敗毒之藥)
補中益氣湯(方見肌肉不生)
天泡瘡
天泡瘡狀如水泡属肺胃二經風熱若發熱焮痛邪在
表也用人參敗毒散發熱咳𠻳邪在肺也用加味瀉白
散熱渴便秘邪在内也用加味清凉飲此肌膚之症當
去毒水以金黃散或黃柏蚯蚓敷之當歸膏亦善既安
不必服藥若因攻伐過度元氣虚而變生别症者當參
各門治之
一小兒患此焮赤惡寒發熱大小便赤澁此邪在表裏
之間遂外敷金黃散内服大連翹飲子諸症少愈更加
味解毒散而痊
一小兒患之焮痛發熱大小便如常此邪在表也挑去
毒水敷金黃散用荆防敗毒散治其表柴芍參苓散安
其裏而愈
一小兒患此服敗毒之劑喘𠻳唇白此脾肺之氣復傷
也先用補中益氣湯一劑諸症悉退後加桔梗白芷二
劑而愈
一小兒患此服敗毒散傳寒凉藥嘔吐泄瀉猶索敗毒
散余佯諾之却以五味異功散加柴胡升麻而吐瀉愈
又用柴芍參苓散而瘡痊
一小兒患此服敗毒之藥腹痛泄瀉余意脾氣復傷宜
用五味異功散不信仍服敗毒之藥後果不食作嘔流
涎泄瀉後重余先用補中益氣湯次用五味異功散而
愈
一小兒患此服敗毒散作渴飲湯余與七味白术散治
之不信自服敗毒之藥前症益甚更加嘔吐不食來請
治余曰嘔吐不食手足並冷痰喘氣促唇色皎白始見
虚寒即當温補反服攻伐元氣之藥虚而又虛今脾肺
敗症已見莫能為矣辭之果不治
柴芍參苓散治肝膽經分患天泡等瘡或熱毒瘰&KR1031;之
類
柴胡芍藥人參白术茯苓陳皮
當歸(各五分)牡丹皮山梔(炒)甘草(各三分)
右每服二錢水煎服
加味解毒散治天泡瘡發熱作痛即加味消毒散加金
銀花漏蘆
玄參連翹升麻芍藥當歸羌活
生地黃牛蒡子(炒各三錢)黃苓甘草(各二錢)金銀花
漏蘆(各五錢)
右每服一二錢水煎服或用蜜丸
金黃散治天泡瘡消毒止痛
滑石甘草
右各另為末和勻傅患處如泡挑去水傅之加黃柏
尤好
補中益氣湯(方見肌肉不生)
五味異功散(方見敗毒之藥)
加味瀉白散(即瀉白散加山梔杏仁)
楊梅瘡
楊梅瘡乃天行時毒亦有傳染而患之或禀賦所得者
受症在肝故多起於下部治失其宜多致蝕傷眼目腐
敗腎莖拳攣肢節初起之時上體多者先用荆防敗毒
散下體多者先用龍膽瀉肝湯大便閉者用大連翹飲
後用換肌消毒散若蝕傷眼目兼用九味蘆薈丸六味
地黃丸肢節拳攣兼用蠲脾解毒湯若因脾胃虧損而
不能愈者先用異功散後用換肌消毒散若用輕粉之
藥多致敗症也
一小兒週歲傳染此瘡誤薰銀硃之藥昏憒不乳遍身
無皮用菉荳黃柏遍摻席上令兒睡卧更用金銀花生
甘草為末白湯調服漸愈若瘡乾燥更用當歸膏誤用
輕粉者亦以前藥解之
一小兒患此年餘不愈形體消瘦日晡尤甚朝用八珍
湯夕用換肌散并太乙膏三月餘而愈
一小兒原有肝疳後染前症膿水淋漓腹脹嘔吐小腹
重墜余欲用補中益氣湯升補中氣不信仍服消毒之
劑更喘𠻳流涎余謂脾氣虚而肺氣弱也朝用補中益
氣湯夕用五味異功散元氣漸復仍佐以換肌消毒散
尋愈
一小兒因母曾患此症生下即有用換肌散母服五十
餘劑子用當歸膏調金黃散隨患處傅之尋愈
一小兒十四歲患此用薰法肢體面目悉皆浮腫數月
間遍身皮膚皆潰如無皮狀膿水淋漓先用金銀花甘
草煎湯與之恣飲又為末摻遍身及鋪枕蓆令兒卧之
半月許皮膚稍愈却佐以換肌散而愈又一小兒二歲
用薰法吐痰喘躁不及治而死
換肌消毒散(一名&KR1181;薢草)治楊梅瘡不拘初患日久並效
土茯苓(即&KR1181;薢)當歸白芷甘草皂角刺薏
苡仁白蘚皮木瓜(不犯鐵器)
右水煎食前并空心服
又方治大人之劑如用前方未應或兒長大宜用此
方
土茯苓(五錢)當歸皂角刺(炒)薏苡仁白芷(各一錢)
白蘚皮木瓜(不犯鐵器)金銀花木通(各七分)甘草
連翹防風(各五分)茯苓(一錢)黃芪(炒二錢)芍藥(炒一錢)川
芎(八分)生地黃(八分)
右作二三劑水煎出幼者作一劑煎分兩三次服
蠲痺解毒湯
薑黃羌活白蘚皮赤芍藥當歸(各四分)白
术(五分)茯苓白芷皂角子(炒各三分)
右水煎服
九味蘆薈丸(方見喉痺)
當歸膏(方見湯火瘡)
太乙膏(方見跌撲外傷)
金黃散(方見泡瘡)
赤白遊風
赤白遊風屬風熱血熱盖血得熱而遊走耳白属氣分
赤属血分或因腠理不密風熱相搏怫鬱而成或因乳
母食膏粱厚味所致若風熱者用小柴胡湯加防風連
翹血熱者用四物湯加柴胡山梔牡丹皮風熱相搏者
用人參敗毒散内熱外寒者用加味羌活散胃氣虚弱
者用補中益氣湯加羌活防風或消風散血虚者用加
味逍遥散如未應用逍遥散六味丸若嬰兒患此當審
其受症之因而調治其母
一小兒患此其色或赤或白或痛或痒詢之因母食膏
粱厚味所致余用東垣清胃散治其母牛黃散治其兒
而愈
一小兒患此因母鬱怒所致母用加味小柴胡湯及加
味逍遥散兒熱止又以加味歸脾湯而愈
一小兒患此嗜膏粱甜味齒齦浮腫漸至蝕爛先用清
胃散後以四味肥兒丸間服而愈
一小兒患此色赤作痒脉浮數此肺胃二經風熱也用
人參消風散而愈又因停食復發色赤作痛先用保和
丸後用異功散而消
一小兒患此作痒搔破膿水淋漓寒熱往來此肝經血
燥而生風先用加味逍遥散肝症頓退倦怠少食用異
功散三黃散而愈
一女子十五歲患此色赤作痒寒熱脇痛面青或赤此
肝火動而血熱也先用加味逍遥散加膽草四劑諸症
頓退但體倦少食惡寒欲嘔此脾為肝木所侮而肺氣
虚也用五味異功散及加味逍遥散而愈
一女子患此寒熱作嘔先用加味小柴胡湯二劑而安
再用人參消風散而愈後因怒發熱經行如崩遍身赤
色四肢抽搐難以診脉視其面色如赭此肝心二經木
火相搏而血妄行耳先用柴胡梔子散再加味逍遥散
諸症頓退又用八珍湯而痊
一小兒因母感寒腹痛飲燒酒兒遍身皆赤遊走不定
昏憒發熱令乳母時飲冷米醋一二杯亦以二三滴塗
兒口内週日而痊
歸脾湯治小兒因乳母憂思腸脾血虚發熱患前症久
不愈食少體倦或便血下血怔忡不寧驚悸少寐或心
脾作痛自汗盗汗等症(方見赤遊風)
人參消風散治赤白遊風或風熱隠疹搔痒或寒熱作
痛
人參(三錢)荆芥穗甘草(炙)陳皮(各五錢)白殭蠶茯
苓防風芎藭藿香蟬蜕(各三錢)厚朴(三錢姜製)
羌活(二錢)
右每服一二錢水煎
加味逍遥散(方見發熱不止)
三黃散(方見黃水瘡)
柴胡梔子散(方見脇癰)
小柴胡湯(方見腋癰)
加味小柴胡湯(方見熱毒瘰癧)
牛黃解毒散(方見頭面瘡)
發癍
潔古云癍疹之病焮腫於外者属少陽相火也謂之㿀
小紅&KR0034;隠於皮膚之中者属少隂君火也謂之疹㿀疹
並出則小兒難禁然首尾俱不可下大抵安裏之藥多
發表之藥少小便秘則微疎之身温者順身凉者逆大
忌外敷寒凉内用疎𨗳無此二者可保無虞
一小兒患癍發熱體倦少食此脾肺氣虚外邪相搏也
先用消風散二劑隨用補中益氣湯加茯苓芍藥而愈
一小兒患癍作痛熱渴服發表之劑益甚形氣倦怠脉
浮而數此真氣復損而然耳遂用人參安胃散補中益
氣湯而愈
一小兒患癍發熱用犀角消毒散一劑吐瀉頓作余曰
此邪氣上下俱出矣勿藥自愈未幾果安
一小兒素面白患疹作痒鼻塞流涕咳𠻳不止用敗毒
散膿文淋漓惡寒喘急朝寒暮熱余謂脾肺之氣復傷
耳用補中益氣湯稍愈佐以五味異功散而愈
一小兒患疹寒熱搔痒先用消風散治其兒次用加味
逍遥散治其母兩月而愈
一小兒患癍作渴發熱咳𠻳此邪在表宜汗之先用葛
根橘皮湯一劑次用玄參橘皮湯而安癸丑歲患此症
者余先用葛根橘皮湯後仍用玄參橘皮而全愈
一小兒患疹先用抱龍丸解之彼之父母另用以他藥
下之其疹稠密余曰凡瘡疹始出未有他症但須用平
和之藥以解之如三日不出或出而不快宜微發之更
又不出當再發之出而不多脉和平者無他症也若瘡
疹本稀少者不可更發若瘡疹起發而能飲食者以大
黃丸下一二次若初起就用下行之劑則裏虚而瘡疹
不能盡發出而稠密難治至三日其瘡疹黑陷所喜特
不寒戰余遂用百祥丸及牛李膏各一服其瘡疹復紅
活而愈
一男兒因戲鞦韆絶䋲而墜遂患急驚發搐或用以表
散之藥不愈余曰此乃急驚當先退其熱遂用以大黃
丸玉露散及惺惺丸又加以牛黃龍麝解之至三日肌
膚尚熱余曰再二日不愈必發癍瘡也已而果然用服
必勝散七日而愈此乃初因誤散其表則内熱不止而
癍疹必自生也若幼小之兒尤宜謹慎
百祥丸治痘瘡及癍疹黑陷𠻳吐青綠水
紅牙大戟(隂乾漿水煮軟去骨復入原汁中煮)
右焙乾為末水丸粟米大每服十丸赤脂麻湯下服
後須急以四君子加丁香陳皮木香厚朴炮薑以温
補土脾若身熱飲水黑陷復起十中可救一二
牛李膏治痘瘡癍疹黑陷
牛李子
右杵汁石器内熬膏每服皂子大煎杏膠湯化下
玉露散治傷熱吐瀉黃色後藥為末每服五分白滚湯
調下
石膏(煅)寒水石(各五錢)甘草(二錢五分)
人參安胃散治癍疹及服峻劑以致虧損脾胃虚熱泄
瀉嘔吐飲食少思等症(方見喉痺)
犀角消毒散治癍疹丹毒發熱痛痒及瘡疹等症
牛蒡子甘草荆芥防風(各五分)犀角(鎊二分)金
銀花(三分)
右水煎熟入犀角傾出服
補中益氣湯(方見肌肉不生)
五味異功散(方見敗毒之藥)
加味逍遥散(方見發熱不止)
黃水粘瘡
小兒黃水粘瘡属肝脾二經風熱積熱所致邪在表而
痒痛者輕則犀角消毒散重則連翹防風湯邪在内而
大便秘者輕則九味解毒散重則大連翹飲若頭目不
清憎寒壯熱作渴便秘者表裏俱有邪也加味清凉飲
若誤服尅伐之藥而致發熱惡寒者肺氣傷也用四君
桔梗柴胡發熱嘔吐胃氣傷也用異功散發熱作瀉脾
氣虚也用六君子湯並加柴胡升麻餘當隨症裁之
一小兒患此膿水淋漓寒熱作痛服抱龍丸敗毒散更
加氣喘等症盖氣喘發搐乃肝火乘脾咬牙流涎乃脾
氣虚寒遂朝用補中益氣湯夕用五味異功散外敷立
效散而愈
一小兒患此發熱驚悸倦怠面黃懶食流涎服清凉之
藥更加吐瀉睡而露睛余謂心脾虚熱用六君乾薑一
劑頓愈又用異功散立效散而愈
一小兒患此或痒或痛膿水淋&KR0377;服表散之劑更惡寒
發熱嘔吐發熱手足並冷此病氣實而元氣虚也先用
異功散加桔梗藿香而嘔吐止又用異功散而寒熱除
用人參消風散而瘡愈
一小兒所患同前服荆防敗毒散加喘𠻳腹脹四肢發
搐此脾肺氣虚而肝木乘之用異功散加柴胡升麻桔
梗一劑諸症頓退又服異功散二劑而愈
一小兒患此服抱龍丸之類汗出喘𠻳此肺氣虚而為
外邪所乘也用異功散加桔梗二劑又傷風發熱咳𠻳
其瘡復甚用惺惺散一服外邪頓退又用異功散而痊
毛通府子患此卯關脉青兩目時劄形體困倦此土虚
木旺當用和肝補脾湯反服敗毒散前症益甚更加吐
瀉不食遍身發泡余用前湯刺泡出水用菉豆甘草末
頻鋪席上任兒睡卧後用神效當歸膏而愈
沈尚寳子患此咳𠻳惡寒用大連翹飲腹脹少食此表
症瀉裏致元氣復損非其治也用補中益氣湯而愈
一小兒患此作痒發熱膿水淋漓面青惡寒此肝火血
熱用加味逍遥散稍愈又用和肝補脾湯而痊
一女十四歲遍身疙瘩搔破膿水淋漓發熱煩躁日晡
益甚此血氣虚而有熱也用加味逍遥散而愈
大連翹飲治風毒熱毒發熱作痛二便不利表裏俱實
(方見臂癰)
柴胡梔子散治肝膽風熱生瘡作痛發熱或瘡破而膿
水淋漓或發寒熱晡熱即柴胡梔子散(方見脇癰)
犀角消毒散治熱毒積毒發于肌表而頭面生瘡或痛
或痒者(方見發癍)
九味解毒散治熱毒胎毒而發瘡瘍之類未潰作痛者
黃連(炒三分)金銀花連翹漏蘆(各五分)山梔(四分)白
芷(六分)當歸(八分)防風(三分)甘草(三分)
右水煎服
黃連消毒散治腦疽背疽腫焮疼痛或麻木者
黃連(製)羌活(各一分)黃芩黃柏(各五分)生地黃知
母(製)獨活防風當歸尾連翹(各四分)藁本
防已桔梗(各五分)黃茋蘇木陳皮澤瀉(各三)
(分)人參甘草(各三分)
右水煎服
人參消風散治小兒瘡瘍膿水淋漓誤服表散之劑更
兼惡寒發熱嘔吐不時不思飲食或痒或痛手足並
冷元氣甚虚頭目拘急肢體煩疼肌肉顫動耳若蟬
鳴鼻塞多嚏皮膚頑麻瘙痒癮疹目澁昏困(方見赤白)
(遊風)
連翹防風湯治小兒肝脾風熱時毒頭面生瘡
連翹(研碎)防風黃連陳皮芍藥當歸獨
活白蒺藜(炒去刺)荆芥茯苓黃芩甘草
牛蒡子(炒研等分)
右每服二錢水煎服
惺惺散治風寒瘡疹痰𠻳發熱
桔梗細辛人參白术甘草瓜蔞根
白茯苓
右為末每服二錢入薄荷五葉水煎服
和肝補脾湯治風熱瘡疹脾土不及肝木太過
人參陳皮川芎(各五分)白术茯苓芍藥(各七)
(分)柴胡甘草(炙各三分)山梔(炒各四分)
右作二劑水煎服
益脾清肝散治肝脾風熱瘡寒熱體痛脾胃虚弱
人參白术茯苓甘草川芎當歸黃
茋(各三分)柴胡牡丹皮(各二分)
右水煎服
三黃散治風熱疳熱生瘡水浸淫膿流處便濕爛
松香五倍子黃連黃丹海螵蛸(各一錢)輕
粉雄黃(各少許)
右各為細末用猪脂油調塗瘡上如瘡瘍有膿水者
更須以細末乾摻瘡上先拭洗膿水而敷之
荆防敗毒散治瘡瘍焮痛或發寒熱或頭目拘急脹痛
邪在表者及膿水淋漓或痒或痛者
人參羌活獨活前胡柴胡桔梗枳
殼茯苓川芎甘草荆芥防風(各等分)
右水煎服
立效散治眉瘡耳瘡及一切瘡瘍瘡疥
定粉松香黃柏黃連(各五錢)枯礬(二錢)
右為末清燭油調搽
頭面瘡
頭額瘡發者皆属心經耳瘡少陽經發兩鬢者皆属膽
經發於頰前鼻孔及人中左右者皆属大腸經發於鼻
之夾孔下唇口反承漿頤後頰車耳前髮際額顱者皆
属胃經發於目内眥上額尖至後腦項者皆属膀胱經
既察其經即當分治若禀腎火者用六味地黃丸胎毒
者犀角消毒丸食積疳者四味肥兒丸乳母膏粱者東
垣清胃散至於諸腑受病必兼諸臓故患於額間属心
經發熱飲冷者為實熱用導赤散發熱飲湯者属虚熱
用養心湯左腮属肝經或頸項勁強者為實熱用柴胡
清肝散或咬牙頓悶者虛熱用六味地黃丸右腮属肺
經喘𠻳飲冷者為實熱瀉白散發熱咳𠻳者為火刑金
用人參平肺散鼻間属胃經發熱飲冷大便黃硬者為
實熱用瀉黃散發熱飲湯大便青白者為虚熱用異功
散患於頦及耳輪者属膀胱經腎無實症惟用地黃丸
若瘡已潰久而不愈則當審其臟氣之相勝病邪之傳
變而以調補脾胃為主若因乳母遺熱為患者當先治
其母則兒病自愈也
一小兒鬢患一瘡腫赤作痛余謂属手足少陽經風熱
用柴胡梔子散不應胗其母左寸關脉弦洪而數即以
前藥令母服之兒遂愈
一小兒十三歲右頰患腫作痛飲冷脉沉重重按則數
此積熱在臓也當疏通其内不信乃泛服雜藥兼敷寒
凉腫硬下頸内潰復來請治脉已無力矣先用托裏散
二劑針之又二劑而膿始出惡寒少頃煩躁發熱作渴
痰喘此潰後變症因氣血虚故也先用當歸補血湯二
劑諸症頓止又用異功散加山梔胃氣亦健末用托裏
消毒散瘡斂而愈
一小兒右腮赤腫余謂胃經有熱先用瀉黃散二劑又
用清胃散而愈後復患之敷石灰等藥致傷其血瘡不
能潰余先用活命飲次用托裏消毒散而愈
一小兒耳後結數核作痛左腮青赤此肝疳積熱所致
用四味肥兒丸柴胡清肝散及五味異功散加柴胡升
麻而消
一小兒耳赤腫痛寒熱往來此肝經熱毒也用加味小
柴胡湯寒熱悉退又用柴胡清肝散而赤腫頓消
一小兒頦間赤色作渴目睛白多面常生瘡睡而露睛
先君謂禀父隂虚用地黃丸補中益氣湯而愈後出痘
亦無虞設不預為調補腎氣則出痘之危其可保耶
一小兒四歲太陽連眉不時作痒或生小瘡此属膽經
風熱也先用地黃丸次用柴胡梔子散後專服地黃丸
而愈
一小兒面常生瘡左頰赤腫或睡中發搐審其母素有
欎怒用加味逍遥散加味歸脾湯母子俱服而愈
一小兒面白時或變赤生小瘡兩足發熱先君以為禀
賦足三隂虚熱不信專服清凉之藥後出痘果黑陷而
歿
一小兒久患前症耳下結核余曰此肝脾疳毒也久而
不愈則先用五味異功散加柴胡梔子散清其肝火後
用四味肥兒丸治其疳而愈
一小兒患前症耳後結核大便酸臭飲食減少余謂此
脾疳所致先用五味異功散為主異功散為佐而愈
一小兒患前症頭皮光急發熱作渴小便頻數余謂此
腎肝之疳也用地黃丸為主朝用補中益氣湯夕用五
味異功散而愈
一小兒患左腮腫赤竟以鉄篐散週圍塗之遂致腫甚
變成為瘡出膿月餘不愈腫赤不消頸項勁強余謂此
乃肝經實熱所致也用柴胡清肝散數劑而腫赤漸消
外以當歸膏而愈
一小兒患前症咬牙頓悶此乃肝經虚熱之所致也外
以當歸膏敷塗患處服以六味丸料漸瘥
一小兒患右腮腫痛初略微細紅色後遂日漸紅赤腫
亦日增更又發熱喜飲凉冷喘急咳𠻳余謂此乃肺經
之實熱所致也用瀉白散而愈
一女子年十一歲忽患右腮腫痛漸而日甚成瘡腫赤
不減先用仙方活命飲四劑潰膿但發熱咳𠻳不減此
肺火刑金用人參平肺散數劑而愈
一小兒年十二歲常患鼻間及鼻孔中生瘡常發常愈
亦不以為意忽又於鼻孔中頓發一瘡月餘不愈漸生
於外遂覺疼痛身體疲倦更加發熱飲食不思日加其
痛晝夜咳𠻳欲飲凉冷大便實結糞色黃硬余謂此乃
胃經之火實熱所致也遂用瀉黃散數劑而漸色或青
或白此乃胃經之虚熱也用異功散而瘥
一小兒患髮際生瘡被風入瘡口腫痛極甚眼為蔽合
身體發熱服寒凉之藥致飲食頓減患處不潰余用托
裏養血之劑數服而飲食稍進腫亦漸消而瘡亦膿潰
後因勞每日晡發熱此隂虚而内熱也以四物湯軟柴
胡地骨皮又用養血之藥而瘡愈
一小兒先患眉煉延及遍身如癩久而不愈手足並熱
面色常赤此禀母胃火所致子服瀉黃散母服竹葉石
膏湯加味逍遥散子又用牛黃散拔毒散母子並愈
一小兒頭患瘡如癩或作痒結痂或膿水淋漓二年矣
作渴飲冷發熱面赤此禀心與小腸表裏俱有熱也先
用𨗳赤散二服却用活命飲拔毒散漸愈子又服牛黃
散母服逍遥散而愈後因母食膏粱復發用清胃散母
子服之子又服活命飲而愈
一小兒面生瘡作渴飲湯服敗毒之藥致吐瀉不食手
足並冷余謂脾胃氣虚復傷而變症虚寒也先用益黃
散而諸症退用異功散而瘡症愈
錢氏瀉黃散治瘡痬作渴飲冷卧不露睛手足並熱属
胃經實熱宜用瀉黃散若作渴飲湯卧而露睛手足
並冷属胃經虚熱宜用五味異功散若誤服攻毒之
劑吐瀉不食手足指冷脾腎虚寒也宜用益黃散若
病後津涸不足口乾作渴胃氣虚也宜用七味白术
散
藿香葉甘草(各七錢五分)山梔仁(一兩)石膏(煅五錢)防風
(二兩)
右用蜜酒微炒為末每服一二錢水煎
益黃散治瘡痬属脾胃虚寒吐瀉不止手足並冷者
陳皮(一兩)丁香(二錢)訶子(炮去皮)青皮(去白)甘草(炙各半兩)
右為末每服一錢水煎
養心湯治心氣不足虚熱上攻而患瘡瘍者
黃茋(炒)白茯苓半夏麯當歸川芎辣桂
柏子仁酸棗仁(炒)五味子(杵)人參(各三錢)甘草
(炒四錢)
右每服一二錢薑棗水煎為末服亦可
牛黃解毒散治胎毒頭面生癩或延及遍身痒痛不安
浸淫不愈及眉煉瘡
生甘草(一兩)牛黃(五錢膏粱之子必用之)金銀花(一兩)
右各為末每服二三分乳汁調服或用甘草煎膏為
丸如芡實大每服一丸白湯化下外傅清金散亦可
拔毒散治症同前及疥癩瘡癬
黃芩黃連白礬(三味俱生用)雄黃(各五錢)銅碌(三錢痒甚)
(加之)松香
右各另為末乾摻患處或用油調搽疥瘡宜加枯礬
三錢
梔子清肝散(即柴胡梔子散)治三焦及足少陽經風熱耳内作
痒生瘡出水或脇肋乳間作痛往來寒熱(方見脇癰)
仙方活命飲治一切瘡毒腫痛或作痒寒熱或紅絲走
徹惡心嘔吐等症(方見熱毒瘡瘍)
治疔瘡等症用金銀花杵爛絞汁杯許入熱酒半杯徐
徐服之用藤葉亦效無鮮者用枯者煮飲亦可
導赤散(方見臂癰)
六味丸(即地黃丸加五味子四兩肉桂一兩名加減八味丸)
竹葉石膏湯(二方見作渴不止)
清胃散(方見腹癰)
人參平肺散(方見肺癰)
當歸補血湯(方見發熱不止)
五味異功散(方見敗毒之藥)
托裏消毒散
托裏散(二方見熱毒瘡瘍)
加味歸脾湯
柴胡梔子散(即梔子清肝散)
小柴胡湯(二方見脇癰)
人參消風散(方見赤白遊風)
瀉白散(方見臂癰)
大楓膏(方見瘡疥)
加味逍遥散(方見發熱不止)
補中益氣湯(方見肌肉不生)
四味肥兒丸(方見貼骨癰)
眉煉(附癩頭瘡)
眉煉者謂小兒兩眉間生瘡如疥癬當求其因而藥之
盖眉属膽經若原禀肝膽經熱或乳母肝膽經有熱者
用柴胡梔子散或乳母食厚味醇酒者用加味清胃散
或乳母有鬱怒者用加味逍遥散俱與乳母服子亦飲
少許仍參前症主之
一小兒患前症用柴胡清肝散母子服之而愈後因母
不戒膏粱厚味復發延及遍體膿水淋漓先用清胃散
次用柴胡梔子散與母服子用清金散牛黃解毒丸而
愈
一小兒嗜膏粱甘味患之漸及肢體兩眉為甚膿水淋
漓寒熱往來内用清胃散加味小柴胡湯外傅立效散
而愈後眉間復發兩目連劄小便白濁將成肝疳用四
味肥兒丸九味蘆薈丸而愈
一小兒因乳母不戒七情厚味患此延及遍身久而不
愈母先用清胃散次用加味逍遥散子用牛黃散解毒
丸立效散而愈後兒食厚味眉間作痒搔破成瘡或痒
或痛兩目連劄用四味肥兒丸佐以加味清胃散而愈
一小兒眉間作痒破而成瘡延及遍身兩脇為甚用四
味肥兒丸立效散母服柴胡梔子散加味逍遥散而愈
一小兒患此服化毒丹乳食不納手足俱冷此藥傷胃
氣用五味異功散與母服兒亦時服三五滴母又服加
味逍遥散加龍膽草漏蘆兒症漸愈
一小兒患此先延兩脇後先遍身此肝火乘脾也診乳
母亦有肝火先用加味逍遥散加炒黃連數劑却去黃
連又二十餘劑而痊
一小兒患之乳母惱怒其瘡益甚眉稜抽動不經意延
及遍身乳母甚怒兒面色赤驚悸咬牙兼之發搐此心
肝二經風熱所致也用加味小柴胡湯加味逍遥散而
愈
青金散治小兒疥癬眉煉或延及遍身瘙痒或膿水淋
漓經年不愈
松香(二兩)真蛤粉(五錢)青黛(二錢五分)
右為末用燭油調搽或乾摻之或加輕粉枯礬各三
錢以治前症及胎毒疥癩尤效
立效散(方見黃水痘)
加味逍遥散(方見發熱不止)
牛黃解毒散(方見前)
四味肥兒丸(方見貼骨癰)
九味蘆薈丸(方見喉痺)
加味清胃散
清胃散(二方見腹癰)
小柴胡湯(方見脇癰)
加味小柴胡湯(方見熱毒瘰癧)
導赤散(方見臂癰)
活命飲(方見熱毒瘡瘍)
牛黃解毒散
拔毒散(二方見頭面瘡)
薛氏醫案卷六十五
