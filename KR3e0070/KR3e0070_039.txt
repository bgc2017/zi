薛氏醫案卷三十九
明薛已訂
婦人良方
姙娠泄瀉方論第一
論曰姙娠泄瀉或青或白水穀不化腹痛腸鳴謂之洞
泄水穀不化喜飲嘔逆謂之恊熱下利並以五苓散利
小便次以黃連阿膠丸或三黃熟艾湯以安之若瀉黃
有沫腸鳴腹痛脉沉緊數用戊巳丸和之噯腐不食胃
脉沉緊用感應丸下之後調和脾胃若風冷水穀不化
如豆汁用胃風湯寒冷臍下隂冷動泄用理中湯治中
湯伏暑心煩渴瀉水用四苓散傷濕泄瀉小便自利用
不換金正氣散胃苓湯此四證之大略也仍參第八卷
第八論主之
愚按米食所傷用六君加穀糵麵食所傷用六君加
麥蘖肉食所傷用六君加山查若兼寒熱作嘔乃肝
木侮脾土用六君加柴胡生薑兼嘔吐腹痛手足逆
冷乃寒水侮土六君加薑桂不應用錢氏益黃散若
元氣下陷發熱作渴肢體倦怠用補中益氣湯若泄
瀉色黃乃脾土之真色用六君加木香肉果若作嘔
不食腹痛惡寒乃脾土虛寒用六君加木香薑桂若
瀉在五更侵晨飲食少思乃脾腎虛弱五更服四神
丸日間服白术散如不應或愈而復作或飲食少思
急用八味丸補命門火以生脾土為善不可忽也
附治驗
邊太常側室姙娠泄瀉自用枳术黃連之類腹悶吐
痰發熱惡寒飲食到口即欲作嘔強匙許即吞酸不
快欲用袪痰理氣余曰此因脾胃傷而痰滯中脘若
治痰氣復傷脾胃矣遂以參术炮薑為末丸如黍粒
不時含嚥三五丸漸加至三日後日進六君子湯而
尋愈
進士王繳徵之内懷姙泄瀉惡食作嘔余曰脾氣傷
也王君憂之強進米飲余謂飲亦能傷胃且不必強
俟脾胃醒宿滯自化飲食自進不信别用人參養胃
湯飲之吐水酸苦又欲投降火寒藥余曰若然則胃
氣益傷也經云損其脾胃者調其飲食適其寒温後
不藥果愈
厚朴丸治洞泄寒中
乾薑(炒)厚朴(去皮等分)
右水拌炒為末水糊丸梧子大每服五十丸米飲下
草果散治虛寒泄瀉腹痛無度
厚朴(薑汁拌炒二兩)肉豆蔲(十箇麵煨)草豆蔲(十箇煨)
右每服三錢用薑水煎
附方
附子理中湯(方見二十卷第八論)
理中丸
五苓散(二方見二十一卷第十論)
六君子湯
補中益氣湯(二方見二十四卷第六論)
錢氏益黃散(方見二十一卷第九論)
四神丸(方見八卷第八論)
七味白术散(方見二十一卷第二論)
八味丸(方見二十四卷第十一論)
姙娠下麻黃水方論第二
論曰姙娠飲食生冷脾胃不能剋化致令心腹疼痛若
血分病則色赤氣分病則色白血氣俱病則赤白相雜
若熱乘大腸血虛受患則成痢也
愚按治痢之法當參前篇其下黃水乃脾土虧損真
色下陷也當升補中氣若黃而兼青乃肝木剋脾土
宜平肝補脾若黃而兼白乃子令母虚須補脾胃若
黃而兼黑是水反侮土矣必温補脾胃若黃而兼赤
乃心母益子但補中益氣若腸胃虛弱風邪客之用
胃風湯或胎氣不安急補脾胃而自安矣凡安胎之
藥當臨病制宜不必拘用阿膠艾葉之類
附治驗
地官胡成甫之内姙娠久痢自用消導理氣之劑腹
内重墜胎氣不安又用阿膠艾葉之類不應余曰腹
重墜下元氣虛也胎動不安内熱盛也遂用補中益
氣而安又用六君子湯全愈
治姙娠利黃水
厚朴(薑汁炙二兩)黃連(二兩)肉豆蔲(五箇連皮)
右用水煎徐徐服忌如前(已上六方並出産寶)
治姙娠熱痢
黃連(一升)黃蘗(一升)梔子仁(二十枚)
右用每服五錢水煎嘔加橘皮生薑
治姙娠下痢腹痛小便澁滯
糯米(一合)當歸(炒)黃茋(各一兩)
右用水煎分四服
治臨産下痢用梔子炒為末每服二錢白湯調甚效
附方
胃風湯(方見十二卷第九論)
補中益氣湯(二方見二十四卷第六論)
姙娠大小便不通方論第三
夫姙娠大小便不通由臟腑之熱所致若大腸熱則大
便不通小腸熱則小便不利大小腸俱熱更推其因而
藥之
愚按前症若大腸血燥用四物湯加條芩桃仁大腸
氣滯用紫蘇飲加杏仁條芩腸胃氣虛用六君子加
紫蘇杏仁肝脾藴熱用龍膽瀉肝湯心肝虛熱用加
味逍遥散加車前子
附治驗
亞卿李蒲汀側室姙娠大小便不利或用降火理氣
之劑元氣反虛肝脉弦急脾脉遲滯視其面色青黃
不澤余曰此鬱怒所致也用加味歸脾湯為主佐以
加味逍遥散而安
主政王天成之内姙娠痢疾愈後二便不通其家世
醫自用清熱之劑未效余診其脉浮大而濇此氣血
虛也朝用八珍湯加桃仁杏仁夕用加味逍遥散加
車前子而瘥
當歸散治姙娠因怒肚腹脹痛四肢浮腫氣急作喘
大便難小便澁産門腫
當歸(五分)赤茯苓枳殼(麩炒)白芍藥川芎(各一錢)
白薑(炮)木香(煨)粉草(各三分)
右用薑水煎氣弱枳殼减半大便秘加蜜同煎
治姙娠大小便不通腹脹痞悶不思飲食
大黃(炒)木通㯽榔(各一兩)枳殼(麩炒三錢)訶梨勒(四箇去核)
(半生半煨)大腹子(三枚)
右為末用童便一盞葱白二寸煎六分調服二錢
初虞世治姙娠風氣大便秘澁
枳殼(三兩麩炒)防風(二兩)丼草(炙一兩)
右為末每服一二錢空心用白滚湯調日三服
小品治姙娠小便不利氣急服猪苓散不瘥用丼遂為
末蜜和服豆許微利之未利再服利後仍服猪苓散
猪苓散治姙娠小便澁痛及胎水猪苓去皮為末白
湯調下錢許加至二錢日三夜二服
又方車前子一兩大黃半兩為末每服三錢蜜湯調
附方
四物湯
四君子湯(二方見二十四卷第六論)
紫蘇飲(方見二十四卷第八論)
龍膽瀉肝湯(方見二十四卷第八論)
加味逍遥散
加味歸脾湯
八珍湯(三方見二十四卷第四論)
姙娠小便不通方論第四
夫姙娠小便不通為小腸有熱𫝊於脬而不通耳若兼
心肺氣滯則致喘急陳無擇云姙娠胎滿逼胞多致小
便不利若心腎氣虚清濁相干而為諸淋若胞系了戾
小便不通名曰轉胞若胞滿尿出名曰遺尿
愚按丹溪先生轉脬小便閉多因胎婦虚弱憂悶性
躁食味厚古方用滑利疏導藥鮮效若脬為胎所堕
而不通但升舉其胎胞系疏而小便自行若臍腹作
脹而小便淋閉此脾胃氣虛胎壓尿胞四物二陳參
术空心服後探吐數次自安竊謂前症亦有脾肺氣
虚不能下輸膀胱者亦有氣熱鬱結膀胱津液不利
者亦有金為火爍脾土濕熱甚而不利者更當詳審
施治
附治驗
司徒李杏岡仲子室孕五月小便不利諸藥不應余
曰非八味丸不能救不信别用分利之藥肚腹腫脹
以致不起
儒者王文遠室患此小腹腫脹幾至於殆用八味丸
一服小便滴&KR0377;再以前丸之料加車前子一劑即利
肚腹頓宛而安
八味丸治婦人飲食如故煩熱不得卧反倚息因脬
系了戾不得溺名轉脬但利小便則愈盖此藥有茯
苓故也緩則不救(方見二十四卷第十一論)
古今錄驗姙娠小便難飲食如故
當歸貝母(去心炒)苦參(各三兩)滑石(半兩)
右為末煉蜜丸小豆大每服二三十丸米飲下
治姙娠小便不通臍下妨悶心神煩亂
葵子(研)榆白皮(切各一兩)葱白(七莖)
右水煎分三服
古今錄驗姙娠不得小便杏仁去皮尖炒黃搗丸燈心
湯吞七粒
又方滑石末水和塗臍下
又方用車前草汁調滑石末塗臍周圍四寸熱易之
又方搗杏仁入滑石末飯丸小豆大每服二十丸白湯
下
又方用紫苑為丸井花水調下二錢
葵子散治姙娠小便不利身重惡寒眩暈及水腫用
葵子五兩赤茯苓五兩為末每服二錢米飲調
附方
四物湯(方見二十四卷第六論)
二陳湯(方見二十四卷第五論)
姙娠子淋方論第五
姙娠小便淋者乃腎與膀胱虚熱不能制水然姙婦胞
繫於腎腎間虛熱而成斯症甚者心煩悶亂名曰子淋
也
愚按前症若頸項筋攣語濇痰甚用羚羊角散若小
便濇少淋&KR0377;用安榮散若肝經濕熱用龍膽瀉肝湯
若肝經虚熱用加味逍遥散腿足轉筋而小便不利
急用八味丸緩則不救若服燥劑而小便頻數或不
利用生地茯苓牛膝黃栢知母芎歸甘草若頻數而
色黃用四物加黃柏知母五味麥門玄參若肺氣虛
而短少用補中益氣加山藥麥門若隂挺痿痺而頻
數用地黃丸若熱結膀胱而不利用五淋散若脾肺
燥不能化生宜黃芩清肺飲若膀胱陰虛陽無所生
用滋腎丸若膀胱陽虛隂無所化用腎氣丸
附治驗
一婦人每怒發熱脇脹小便淋濇如遇經行旬餘未
已受胎三月因怒前症復作朝用加味逍遥散夕用
安胎飲各二劑而安五月又怒復下血如經行四日
未止仍用前藥而愈
一姙娠飲食後因惱怒寒熱嘔吐頭痛惡寒胸腹脹
痛大便不實其面青色小便頻數時或有血服安胎
止血之劑益甚余曰寒熱嘔吐而腹脹此肝木尅脾
土而元氣傷也大便不實而面青此飲食傷脾兼肝
侮土也小便頻數而有血此肝熱傳胞而兼挺痿也
用六君子加枳殼紫蘇山梔二劑脾胃頓醒又用加
味逍遥散加紫蘇枳殼二劑小便頓清後節飲食調
理而安
地膚大黃湯治子淋
大黃(炒三兩)地膚草(三兩)知母黃芩(炒)猪苓通草
赤芍藥升麻枳實(炒)甘草(各二兩)
右每服四五錢水煎服
安榮散治子淋甚妙
麥門冬(去心)通草滑石當歸燈心甘草
人參細辛(各五分)
右水煎服
治小便淋痛心煩悶亂
&KR1840;麥穗赤茯苓桑白皮木通葵子(各一錢)
黃芩(炒)芍藥枳殼車前子(炒各五分)
右水煎服
治子淋小便澁痛
冬葵子滑石木通(各等分)
右每服四五錢葱白七寸水煎
猪苓散療子淋小便澁痛(方見本卷第三論)
附方
羚羊角散(方見四卷首論)
龍膽瀉肝湯(方見二十四卷第八論)
加味逍遥散
四物湯(二方見二十四卷第四論)
腎氣丸(即六味丸)
六味丸
八味丸(三方見二十四卷第十一論)
六君子湯
補中益氣湯(二方見二十四卷第六論)
五淋散
滋腎丸
黃芩清肺飲(三方見八卷第一論)
安胎飲(方見十二卷第二論)
姙娠遺尿方論第六
姙娠尿出不知用白薇芍藥為未酒調下或白礬牡
蠣為末酒調二錢或鷄毛灰末酒服一匕或炙桑螵蛸
益智子仁為末米飲下
愚按前症若脬中有熱宜用加味逍遥散若脾肺氣
虛宜用補中益氣湯加益智若肝腎隂虛宜用六味
丸
附治驗方藥
一姙婦遺尿内熱肝脉洪數按之微弱或兩太陽作
痛脇肋作脹余以為肝火血虛用加味逍遥散六味
地黃丸尋愈後又寒熱或發熱或恚怒前症仍作用
八珍散逍遥散兼服以清肝火養肝血而痊
附方
加味逍遥散
八珍湯(二方見二十四卷第四論)
補中益氣湯(方見二十四卷第六論)
六味地黃丸(方見二十四卷第十一論)
姙娠尿血方論第七
姙娠尿血内熱乘於血分以致血熱流滲於脬名子淋
用葵子一升研細水五升煮二升分三服或生艾葉一
斤酒五升煮二升分三服或生地黃一斤酒四升煮二
升分三服亦治落産後下血
愚按前症因怒動火者宜小柴胡加山梔因勞動火
者宜補中益氣湯若因厚味積熱宜用加味清胃散
若因肝經血熱宜用加味逍遥散若因脾氣下陷宜
用補中益氣湯若因脾虛血熱宜用加味逍遥散
附治驗
一姙婦因怒尿血内熱作渴寒熱往來胸乳間作脹
飲食少思肝脉弦弱此肝經血虛而熱也用加味逍
遥散六味地黃丸兼服漸愈又用八珍湯加柴胡丹
皮山梔而痊
續斷湯治姙娠下血及尿血
續斷(半兩)赤芍藥(五錢)當歸生地黃(各一兩)
右為末每服二錢空心用葱白煎湯調下
治姙娠尿血
阿膠(炒為末四兩)熟地黃(用生者四兩酒拌蒸熟杵膏)
右和丸桐子大每服七八十丸空心粥飲下
五苓散(去桂加阿膠炒同為粗末)每四錢用車前子白茅根水煎温
服
又方白茅根濃煎湯吞酒蒸黃連丸
附方
小柴胡湯(方見二十四卷第二論)
補中益氣湯(方見二十四卷第六論)
加味清胃散(方見二十四卷第一論)
加味逍遥散
加味歸脾湯(二方見二十四卷第四論)
姙娠胎水腫滿方論第八
産乳集云姙娠三月足腫至腿出水飲食不丼似水腫
謂之子氣至分㝃方消者此脾胃氣虛或衝任經有血
風名醫錄云宋少主元徽與徐文伯微行學鍼法文伯
見一姙婦足腫脉之少主曰此女形也文伯曰此鬼胎
也在左而黑遂用鍼胎下果然亦有脾虛水氣流溢
或因瀉痢臟腑虚寒或因瘧疾飲水脾虛濕漬或因
水漬於胞不能分利皆致腿足肚腹腫症也
愚按前症若胸滿腹脹小便不通遍身浮腫用鯉魚
湯脾胃虛弱佐以四君子若面目虛浮肢軆如水氣
用全生白术散如未應用六君子湯脾虛濕熱下部
作腫用補中益氣加茯苓若飲食失宜嘔吐泄瀉用
六君子湯若腿足發腫喘悶不安或指縫出水用天
仙藤散脾胃虛弱兼四君子湯如未應用補中益氣
湯若脾肺氣滯用加味歸脾湯佐以加味逍遥散
附治驗
一姙娠每胎至五月肢軆倦怠飲食無味先兩足腫
漸至遍身後及頭面此是脾肺氣虛朝用補中益氣
夕用六君子加蘇梗而愈凡治姙娠毋泥月數但見
某經症即用本藥為善
天仙藤散治婦人有水氣而成胎以致兩腿足浮腫
天仙藤(洗略炒)香附子(炒)陳皮甘草烏藥(軟白者辣)
(者良各五分)
右每服五錢生薑木瓜蘇葉各三片水煎日三服
澤瀉散治姙娠遍身浮腫上氣喘急大便不通小
便赤澁
澤瀉桑白皮(炒)木通枳殼(麩炒)㯽榔赤茯苓(各五分)
右薑水煎服
防已散治脾虛遍身浮腫腹脹喘促小便不利
防已(三錢)桑白皮(炒)紫蘇莖葉赤茯苓(各五分)木香(二分)
右薑水煎
千金鯉魚湯治姙娠腹小胎間有水氣
白术(五兩)茯苓(四兩)當歸芍藥(各三兩)
右先以小鯉魚一頭如食法煮取汁每汁二盞入藥
五錢薑七片橘皮少許煎七分空心服
腎着湯治姙娠腰脚腫
茯苓白术(各八分)乾薑(炮)甘草(各一錢)杏仁(五分)
右用水煎服
五丸散治胎水腫滿
大腹皮桑白皮(炒)生薑皮橘皮茯苓皮(各一錢)
木香
右水煎服
治姙娠脚浮腫因脾衰血化成水用生料平胃散薑棗
水煎服或為末用蘇葉湯調下每服二錢
全生白术散治姙娠面目浮虛四肢腫如水氣名曰
胎氣名曰胎腫
白术(一兩)生薑皮大腹皮陳皮白茯苓(各半兩)
右各為末每服二錢米飲下
附方
四君子湯
六君子湯
補中益氣湯(三方見二十四卷第六論)
加味歸脾湯
加味逍遥散(二方見二十四卷第四論)
姙娠腹内鐘鳴方論第九
治孕婦腹内鳴用鼠窟中土為末入麝香酒調下二錢
立愈或黃連濃煎汁母常呷之
愚按産寳云小兒在腹中哭其治法亦用空房中鼠
穴土或黃連煎濃飲之即止想即是症又云臍帶上
疙瘩兒含口中因姙婦登高舉臂脱出兒口以此作
聲令姙婦曲腰就地如拾物仍入兒口即止然黃連性
寒麝香開竅當酌量用之
龔彦德孕癰方第十
治孕癰用烏藥五錢水一鍾煎七分入牛皮膠一兩煎
化温服或薏苡仁煮汁飲之
愚按孕癰即是腹内患癰如前法不應宜用牡丹皮
散或薏苡仁湯(治驗見二十四卷)
姙娠不語論第十一
孕婦不語不須服藥臨産月但服保生丸四物湯産下
便語黃帝問曰人有重身九月而瘖何也岐伯對曰胞
絡繋於腎腎脉貫繫舌本故不能言十月分娩後自為
之言也
愚按前症果内經窮理之言人有患此當調攝以需
之不必驚畏而泛用藥也
姙娠傷食方論第十二
經曰飲食自倍腸胃乃傷又云隂之所生本在五味隂
之五宫傷在五味故姙娠傷食最難調治者
愚按東垣先生云脾胃之氣壯則過時而不饑多食
而不傷盖胃主司納脾主消化五臟之本也然食倍
而傷者乃脾氣虛而不化也若投以峻劑則脾胃復
傷而胎亦損矣當審其所因而調治之若飲食停滯
或肚腹作痛用平胃散嘔吐惡心加枳殼砂仁吞酸
噯腐加黃連三分吳茱萸二分腹滿泄瀉用六君子
湯停滯肉食倍加山查停滯麵食倍加麥蘖停滯糯
食用白酒麯末一味米食停滯倍加穀蘖魚腥所傷
倍加陳皮傷辛熱之物加黃連傷性冷之物加砂仁
木香如不應更加肉豆蔲補骨脂再不應用四神丸
若脾氣下陷用補中益氣湯凡噯覺藥氣且戒藥餌
節飲食經云損其脾者調其飲食適其寒温大凡脾
胃虛弱飲食難化以白术陳皮為末等分陳麯糊丸
常服最善枳术丸但可暫用枳實峻厲能耗真氣治
者慎之
附治驗
一姙娠因停食服枳术丸胸腹不利飲食益少更服
消導寬中之劑其胎下墜余謂此脾氣虚而不能承
載也用補中益氣及六君子湯中氣漸健其胎漸安
又用八珍湯加柴胡升麻調理而痊
木香丸治姙娠脾胃虚弱飲食不消肚腹膨脹或嘔
吐泄瀉
木香(二錢)白术(炒)人參白茯苓(各等分)
右為末麵糊丸菉豆大每服三四十丸熟水下
白术散治姙娠脾胃虛弱氣不調和飲食易傷
白术(炒)紫蘇(各一兩)人參白芷(各三錢炒)川芎青皮
訶子皮(各半兩)甘草(炒一錢)
右每服二錢薑水煎
附方
平胃散(方見七卷第十八論)
補中益氣湯
六君子湯(二方見二十四卷第六論)
四神丸(方見八卷第八論)
八珍湯(方見二十四卷第四論)
姙娠臟燥悲傷方論第十三
許學士云一婦無故數次悲泣是為臟燥用大棗湯而
愈又程虎卿内姙娠五月慘慼悲傷亦投大棗湯而愈
愚按前症或因寒水攻心或肺有風邪者治當審察
附治驗
一姙婦無故自悲用大棗湯二劑而愈後復患又用
前湯佐以四君子加山梔而安
一姙婦悲哀煩燥其夫詢之云我無故但自欲悲耳
用淡竹茹湯為主佐以八珍湯而安
大棗湯
甘草(三兩)小麥(三兩)大棗(十枚)
右水六鍾煎三鍾分三服亦補脾氣
淡竹茹湯治姙娠心虛驚悸臟燥悲傷或作虛煩
麥門冬(去心)小麥半夏(湯炮各一錢五分)人参白茯苓
(各一錢)甘草(五分)
右薑棗并竹茹少許水煎
治胎臟燥悲哭用紅棗燒存性米飲調下
附方
四君子湯(方見二十四卷第六論)
八珍湯(方見二十四卷第四論)
薛氏醫案卷三十九
