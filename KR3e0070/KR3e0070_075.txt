薛氏醫案卷七十五
明薛已訂
外科精要中
癰疽分表裡證論第二十三
伍氏曰癰疽皆因喜怒不測飲食不節隂陽不調臓腑
不和腠理不密寒氣客於經絡或榮血受寒則濇而不
行衞氣從之與寒相摶壅遏不通或陽氣藴積則生寒
熱寒熱不散皆致前症又曰五臓六腑俞穴皆在背凡
患瘡症易傷臓膜多致不救腑氣浮行於表故癰腫浮
高為易治臓血沉寒主裡故疽腫内陷為難治又曰癤
者節也癰者壅也疽者沮也一寸至二寸為癤三寸至
五寸為癰五寸至一尺為疽一尺至二尺為竟體疽若
脉洪數者難治脉微濇者易治初覺宜清熱拔毒已潰
則排膿止痛膿盡則長肌敷痂當酌量輕重形証順逆
而審治之
愚按前症若飲食少思用六君子湯以補脾胃如不
應加薑桂以温補之使邪氣自退其不起者由邪氣
盛正氣虚不能發也於旬日之外見之若已發出用
托裏消毒散以壯元氣助令潰腐不應須温補脾胃
其不起者由真氣虚不能潰也於二旬之外見之若
已腐潰用托裏散以補氣血生肌肉不應當專補脾
胃又不應須温補脾胃其不起者乃脾氣虚不能收
斂也於一月之外而見之凡此治法竊嘗用驗詳具
首論
察疽發有内外之别第二十四
李氏云疽初發一粒如麻豆發熱腫高熱痛色赤此為
外發勢雖熾盛治得其法可保其生若初時不發熱體
倦怠患處如故數日不腫痛内臓已壞雖有盧扁之藥
亦末如之何矣
愚按前症有因元氣虚而不能發出者有因敷貼寒
藥而不能發出者有因攻伐過傷氣血而不能發出
者凡有因熱毒内藴而失疏托者審而治之多有生
者
附治驗
進士申天益臂患癰寒熱頭痛形氣虚弱此手足陽
明經風邪之症用桔梗升麻湯二劑外邪頓散用托
裏消毒散二劑腫痛頓退乃用補中益氣湯調理形
氣漸復而愈
秋官錢可容腹患癰焮瘇作痛煩渴飲冷大便不通
脉沉數實此熱毒藴於内用清熱消毒散加大黃二
錢一劑諸症悉退但形氣頓虚用托裏消毒散去金
銀花白芷倍加參茋歸术而安
一男子股内患毒欲求内消其脉滑數膿已成矣因
氣血虚而不潰遂針之膿出作痛以八珍湯治之漸
可但膿水清稀更以十全大補湯加炮附子五分數
劑漸愈乃去附子又三十餘劑而愈
一童子腋下患癰久不斂膿清脉大怠倦懶食自汗
口乾用内補黃茋湯及豆䜴餅兩月而愈凡瘡潰而
膿清或瘡口不合或聚腫不潰肌寒肉冷自汗色脫
者皆氣血虚極也非大温補不可
一男子肩患毒焮痛飲冷煩躁便秘脉數而實以清
凉飲二劑少愈以金銀花散四劑悉退又以十宣散
去桂加天花粉金銀花數劑瘡潰而痊此脉與症皆
屬有餘也
一男子背瘡潰而瘀血不散此陽氣虚弱也用參茋
歸术峻補更以桑枝灸又用托裡散加肉桂瘡口自
斂此補接陽氣之法也
上舍毛體仁素隂虚春初咳𠻳胸中隱痛腎脉洪數
肺脉數而時不見余曰内當結癰先用六味地黃丸
料一劑服之翌早來謂余曰昨得良劑嗽愈六七務
求一方到監調理余曰此隂火上炎患癰之症苐因
元氣虚弱未能發出因其易忽余辭不能乃别用降
火化痰等劑愈甚月餘復請診之脉洪滑而數余曰
膿已成矣當請常治者同議針之且免内潰之患仍
不决又月餘請視他醫已先開瘡孔偏上兜膿不出
仍内潰脉愈洪大余曰脉洪滑而數視其舌青黯内
臓已壞無能為矣後果然
辨癰疽隂陽淺深緩急治法第二十五
曾氏云凡癰疽其脉浮數洪緊腫焮作痛身熱煩渴飲
食如常此六腑不和毒發於外而為癰其勢雖急投以
涼劑多保全生其脉沉細伏緊初發甚微或無瘡頭身
不熱而内躁體重煩疼情緒不樂胸膈痞悶飲食無味
此五臓不和毒畜於内而為疽急投五香連翹湯甚者
轉毒散神仙截法黃礬丸國老膏防托毒氣免致變症
内攻尤宜當頭隔蒜灸若塗毒藥迷其腠理投諸涼藥
虚其真氣故其善惡之症在乎醫之工拙耳或氣噫痞
塞咳逆身冷自汗目瞪耳聾恍惚驚悸語言顛倒背惡
症也五善見三則瘥七惡見四則危五善併至則善無
以加七惡併臻則惡之劇矣
愚按前症善者乃五臓未傷病微邪淺使能慎起居
節飲食勿藥自愈惡者乃五臓虧損之症前篇雖云
不治若能補其脾胃固其根本多有可生者豈可以
其惡而遂棄之耶
附治驗
鄰人蘇子遇之内左手指患疔麻痒寒熱惡心左半
體皆麻脉數不時見余曰凡瘡不宜不痛不可大痛
煩悶者不治今作麻痒尤其惡也用奪命丹二服不
應又用解毒之劑麻痒始去乃作痛腫余曰勢雖危
所喜作痛但毒氣無從而泄欲針之適值望日其家
俱言凥神不從勢愈腫甚余強針之諸症頓退又用
解毒之劑其瘡全愈
辛丑孟夏余至四明有屠壽卿氏當門齒忽如所擊
痛不可忍脉洪大而弦余曰弦洪相摶將發瘡毒也
先用清胃散加白芷銀花連翹一劑痛即止至晩鼻
上發一瘡面腫黯痛用前藥加犀角一劑腫至兩額
口出穢氣脉益洪大惡寒内熱此毒熾血瘀藥力不
能敵也乃數砭患處出紫血服犀角解毒之劑翌日
腫痛尤甚又砭患處與唇上并刺口内赤脉各出毒
血再服前藥至數劑而愈
一婦人背患流注内潰脹痛服流氣化痰之劑自汗
盜汗脉大而弱此元氣虧損之症也與參茋各一兩
歸术各五錢肉桂二錢服而針之至夜半始出稀膿
二碗許翌日大汗倦甚煩熱作渴揚手氣促脉洪大
而數仍用前藥加附子一錢炙甘草二錢二劑脉症
悉退又以六君加薑桂二十餘劑始離床褥後因勞
復寒熱作渴汗出時仲冬寢幃氣出如霧用十全大
補加桂附二劑而痊
中翰鄭朝用疽潰發熱吐痰飲食無味肌肉不生瘡
出鮮血余曰此脾氣虧損不能攝血歸源也法當補
脾彼不信用消毒涼血之劑加惡寒嘔吐始悟余言
用六君加炮薑半夏茯苓數劑諸症悉退又用十全
大補瘡口漸斂後因飲食稍多泄瀉成痢此脾胃虚
寒下䧟用補中益氣送四神丸而痢止繼以六君子
湯而瘡愈
一婦人癸卯冬失物發怒缺盆内微腫甲辰春大如
覆碗左肩脾亦腫肉色如故或針出鮮血三碗許腹
痛如錐泄瀉不止四肢逆冷嘔吐惡寒或時發熱絶
食已七日矣其脉洪大時或微細此陽氣脫陷也用
六君加炮薑三錢附子二錢早服至午不應再劑加
附子五錢熟睡覺來諸症頓退六七少進稀粥再四
劑諸症悉退飲食如故缺盆始痛針出清膿二碗許
諸症復至此虚極也以十全大補加薑桂附各一錢
三劑而安後減乾薑桂附各五分與歸脾湯兼服五
十餘劑而愈
一男子背瘡漫腫微痛食少體倦余曰症屬形病俱
虚法當補元氣為主彼不信乃用攻毒之劑中央肉
黯五寸許惡症悉具復求治余曰此胃氣虚寒而變
症作矣當急温補脾胃則惡症自退黯肉自生仍不
信乃割死肉祛惡症遂致不起
毛礪菴側室肚患癰月餘矣色黯不腫内痛作嘔飲
食不入四肢逆冷其脉或脫絶或浮大雜用定痛敗
毒之劑余曰此氣血俱虚而作痛内决無膿不治之
症也強用大温補之藥二劑痛止色赤飲食少進余
謂但可延日而已人皆以為有膿復強針之又用大
補之劑始出清膿少許衆仍以為毒結於内用攻膿
保其必生殊不知乃速其死耳惜哉
論善惡形症第二十六
問曰五善七惡可得聞乎曰飲食如常一善也實熱而
大小便濇二善也内外病相應三善也肌肉好惡分明
四善也用藥如所料五善也渴發而喘眼角向鼻大小
便反滑一惡也氣綿綿而脉濡與病相反二惡也目不
了了睛明内陷三惡也未潰肉黑而陷四惡也已潰青
黑腐筋骨黑五惡也發痰六惡也嘔吐七惡也
愚按善惡形症治法見附錄
論生死形症第二十七
問曰病有甚而至生有微而至死病症難辨死生何從
决乎答曰發背潰透内膜者死(此言肝俞已上)未潰内陷面青
唇黑便汚者死(此言臓壞便瘀血)潰喉者不治隂患入腹者不
治入囊者不治鬢深數寸者不治在頤後一寸三分名
銳毒亦不治無此者生流注雖多療之必愈
愚按前症有因元氣虚弱而毒氣内陷者有因初作
失於内疏托裡和榮衞者有因毒盛失於消解者有
因虚弱失於補托者有因膿成失於針刺者有因腐
潰失於補養者若發背腦疽屬濕熱上壅者黃連消
毒散補中益氣湯以除濕毒補脾肺滋腎水若鬢疽
銳毒屬風熱者柴胡山梔散以清肝火養肝血若隂
虚用六味地黃丸以生腎水滋化源若患於小腹補
足三隂之血養脾胃之氣庶可保其生也其流注之
症或因飲食勞倦房室隂虚或七情内動六淫外侵
以致血虚互相凝滯或産後血瘀隨虚流注或結塊
或漫腫宜用益氣養榮湯以固元氣佐以葱熨解散
凝滯更以豆豉餅祛散寒邪潰久内有瘀肉用針頭
散腐之多有生者設若不守禁調攝多致不起慎之
形症逆順務在先明第二十八
論曰癰疽潰後形有逆有順白睛黑小一惡也不能下
食納藥而嘔食不知味二惡也傷痛渴甚三惡也體項
不便四肢沉重四惡也聲嘶色脫唇鼻青黑面目浮腫
五惡也煩躁時嗽腹痛渴甚瀉利無度小便如淋六惡
也膿血大泄腫痛尤甚膿色敗臭七惡也喘粗氣短恍
惚嗜卧八惡也未潰黑陷面青唇黑便汚九惡也氣噎
痞塞咳嗽身冷自汗無時目瞪耳聾恍惚驚悸語言顛
倒十惡也又腦為諸陽所會頸項近咽喉腎俞皆致命
之所俱不可灼艾
愚按前症未潰黑陷面青唇黯便汚者臓腑内潰之
惡症也氣噎痞塞咳嗽身冷自汗者脾肺虚敗之惡
症也不食便瀉腸鳴耳聾目瞪者脾腎虚敗傳變之
惡症也治法詳見附錄
審内症用藥附
自瀉嘔吐不進飲食腎脉最虚如是之疾古人皆以為
不治然亦有救療之理焉耳
愚按前論發内經之微旨開萬世之聾瞶其惠博矣
此症實命門火衰不能生脾土而虚寒以致自瀉嘔
吐或胸膈不利或食而不化或大便不實宜用八味
丸及六君子加薑附若因房勞過度真陽衰敗或原
禀不足不能生脾土而飲食不進者用補中益氣加
附子薑桂并東垣補真丸多有得生者若用參苓之
類直補脾胃鮮有不誤若或以為毒氣内攻而治者
俱致不起
附治驗
通府李廷儀患流注唾痰氣促自恃知醫用化痰理
氣等劑半載而潰用托裡等劑膿水淋漓腫硬不消
寒熱往來飲食少思肌肉消瘦大便不實手足時冷
兩尺脉浮大按之微細余曰此屬命門火衰當用八
味丸不信乃服參茋歸术之類更加痰喘泄瀉服八
味丸益氣湯年餘而痊
御醫王介之室背疽不起發不焮赤泄瀉欲嘔飲食
少思手足厥冷脉息如無此陽氣虚寒用大補之劑
加附子二錢薑桂各一錢不應附子加至三錢二劑
泄瀉愈甚又以附子一枚薑桂各三錢參茋歸术各
五錢作一劑腹内始熱嘔吐始止手足始温脉息始
復仍用大補加薑附四劑乃潰三十劑得愈六年後
仍殁虚寒之症
大尹陳國信素隂虚背患疽用參茋大補而不斂内
熱發熱舌燥唇裂小便頻數口乾飲湯嘔吐瀉利耳
閉目盲仰首眩暈脉浮大而數余曰瘡口不斂脾土
敗也舌燥唇裂腎水枯也小便頻數肺氣衰也内熱
發熱虚火上炎也口乾飲湯真寒之象也嘔吐瀉利
真火衰敗也耳閉目盲肝木枯敗也仰首眩暈腎氣
絶也辭不治後果殁
一男子患癰腫硬不潰脉弱時嘔彼欲用敗毒等藥
余謂腫硬不潰乃陽氣虚弱嘔吐少食乃胃氣虚寒
法當温補脾胃大抵腫赤痛甚煩躁脉實而嘔為有
餘當下之腫硬不潰脉弱而嘔為不足當補之若痛
傷胃氣或感寒邪穢氣而嘔者雖腫瘍猶當助胃壯
氣彼不信仍服攻伐之藥而果殁
發背治貴在早論第二十九
伍氏曰夫癰發背者皮薄腫高多有椒眼數十粒疽發
背者皮膚頑硬狀如牛頸之皮二症皆宜灼艾癰成膿
則宜針其針當以馬銜鉄為之形如薤葉樣兩面皆利
可以横直裂開五六寸許取去毒血其病頓輕須先灸
而後裂可服神仙追毒丸利去毒根次服排膿托裡等
藥調治疽成膿則宜烙用銀篦大寸許長六寸燒赤頻
烙患處以膿出為效大抵癰疽難於諸科非心傳契妙
其可以易治耶
愚按前症若氣血充實其膿既成宜速針之勿藥可
愈若氣血虧損膿不能出或膿出反痛須托裡養胃
庶保終吉詳見第四十
瘡出未辨用津潤墨圍論第三十
伍氏曰但覺背兩脾間赤痒腫痛或有白粒且以津唾
時潤令濕切勿抓破大抵在背微有赤腫點或因跋涉
入浴犯水或因飲酒膾炙而作初未辨症且以津潤時
用墨圍之若腫赤急就圍中灼艾最善人皆疑以火熱
太過多致延漫誤者衆矣
愚按疽發背胛若有瘀肉腐爛膿水淋漓腫痛仍作
者此處有筋一層間隔内膿不出故也宜用針引之
老弱者若待其自潰多致不救治者審之
附治驗
水部曹文兆背胛患之半月餘瘡頭如粟且多内痛
如刺其脉歇止此元氣虚而疽蓄於内非灸不可遂
灼二三十餘壯飲以六君加藿香歸數劑瘡勢漸起
内痛頓去胃脉漸至但瘡色紫瘀肉不潰此陽氣虚
也燃桑枝炙患處以解散其毒補接陽氣仍以前藥
加參茋歸桂色赤膿稠瘀肉漸腐兩月而愈夫邪氣
沉伏真氣怯弱不能起發須灸而兼大補若投以常
藥待其自潰鮮有不誤者
上舍陳履學之内先從左肩下一點寒三日後右肩
下發一白腫如甌中紅如酒盞自用消解涼藥一劑
不散次投十宣散四劑加痛略紅次連投參茋丁桂
防芷之劑膿潰後惡心嘔吐頭暈不止厥逆寒戰鼓
牙虚汗頂平膿清此投解散涼劑之誤急洗去圍藥
投以參茋歸术地黃薑附大劑一服原從左肩下舊
寒一點先熱起又進一服遍腫浮熱腫高膿稠兼絍
烏金膏數日出腐筋如脂膜大小數片日進前藥二
服參茋投至八錢踰兩月始安愈後時以勞厥即投
參茋歸术薑附大劑乃甦
看色灼艾防蔓論第三十一
伍氏曰瘡腫色赤按之色不變者此膿已成矣按之隨
手赤色者其亦有膿也按之白者良久方赤此遊毒已
息可就赤白盡處灸斷赤腫自消凡癰疽以手按之若
牢䩕未有膿也若半軟半䩕已有膿也又按腫上不熱
者為無膿熱甚者為有膿宜急破之
愚按瘡瘍毒氣已結而不發者法當補其血氣使膿
速成而針之其膿既潰宜培養脾胃以生肌斂口大
凡瘡瘍膿血既潰當大補血氣為先惟有他症當以
末治
附治驗
二守施希禄項患毒膿已成因畏針焮延至胸色赤
如霞其脉滑數飲食不進月餘不寐肢體甚倦此氣
血虚而不能潰也余針之膿出即睡覺而思食用托
裡藥兩月而愈
州守胡廷器膿熟不潰倦怠發熱余為針之膿遂湧
出已而發熱惡寒大渴不止此虚之極也服人黃茋
湯二劑熱愈甚又二劑始應再以當歸補血湯數劑
漸痊
一老人腿患癰膿自潰忽發昏瞀脉細而微此氣血
虚極也以大補之劑而甦
一弱人流注内潰出敗膿五六碗是時口眼歪斜以
獨參湯加附子二錢二劑少愈更以十全大補之劑
月餘而痊大抵瘡瘍膿血既泄當大補氣血為先雖
有他症當以末治之
論瘡口冷濇難合第三十二
治癰久不合其肉白而膿少者此氣血俱虚不能潮運
而瘡口冷濇也每日用艾葉一把煎湯避風熱洗及燒
松香烟薰之更以神異膏貼之必須守禁調理否則不
效
愚案前症果因寒邪凝滯氣血不能榮衞宜用斯法
祛散寒邪補接陽氣其功甚大若因氣血虚弱不能
潮會瘡口必用補脾胃生氣血為善丹溪先生云諸
經惟少陽厥隂之生癰疽宜預防之以其多氣少血
也血少而肌肉難長瘡久未合必成敗症苟反用驅
利毒藥以伐其隂分之血楇不旋踵矣
附治驗
地官李孟卿環跳穴患疽内服外敷皆敗毒寒劑因
痛極刺之膿瘀大泄瘡口開張其色紫黯右關脉浮
大此胃氣復傷不能榮於患處也余以豆豉餅六君
子加藿香砂仁炮薑數劑由是胃氣醒而飲食漸進
患處暖而肌肉漸生再以十全大補湯而愈
大尹都承慶患附骨疽内痛如錐外色不變勢不可
消喜其未用寒劑祇因痛傷胃氣而不思飲食用六
君子湯治之飲食少進更以十全大補三十餘劑而
膿成針去仍以大補湯倍用參茋歸术加麥門五味
遠志貝母數服膿漸止而瘡亦愈按二症蓋因濕熱
滯於肉理真氣不能運化其始治宜實脾土和氣血
隔蒜灸而疽自消矣
治背疽糝藥方
李氏云龍遊有患背疽者大潰五臟僅隔膜耳自謂必
死用鯽魚去腸實以羯羊糞烘焦為末乾糝之瘡口自
收此出洪氏方屢用有效故附於此須候膿少欲生肌
肉時用之
附治驗
黃汝耘患發背用生肌藥益潰大便泄瀉其脉微緩
余謂脾胃虚先用二神丸以止其瀉次用大補藥以
固其本更用猪蹄湯洗患處用黃茋末以塗其外喜
其初起曾用艾灸毒不内攻兩月而愈
許鴻臚發背十餘日腫硬木悶肉色不變脉沉而實
此毒在内先以黃連内疏湯更以消毒托裡散其毒
始發奈欲速愈急用生肌藥患處如負石身如火焮
遂致不起
用藥温涼須防秘泄論第三十三
伍氏曰凡瘡家皆宜宣去其毒蕩滌陳莝宜用神仙追
毒丸六味車螯散五香連翹湯千金漏蘆湯更當詳辨
稟賦強弱臨時加減大抵治瘡要法須臓腑堅而不秘
通而不泄則真氣不耗邪無所留如秘結神效麻仁丸
凡瘡潰後尚覺虚熱可與五香湯加大黃朴硝且如治
瘡温藥先用桂以通血脉宣導百藥冷藥必用地黃補
不足益氣填膸近用乳香散乳香消毒菉豆清熱真良
藥也
愚按大腸秘結果因血燥胃氣不虚最宜前藥若因
精血枯涸用八珍桃仁麻仁其潰後發熱若因氣虚
用四君黃茋當歸血虚用四物白术茯苓氣血俱虚
用八珍黃茋若大便秘小便赤用四物麥門五味如
不應急用加減八味丸或六味丸若下後元氣傷而
發熱用六君當歸胃氣虚(闕)用補中益氣湯大
凡二便肝腎主之經云腎(闕)液開竅於二隂若津
液滋潤大便通利若津液不足必因脾氣虧損當培
養化源
附治驗
儒者顧大有年幾六旬仲冬背疽初起入房患處黑
死五寸許黯暈尺餘漫腫堅硬背如負石發熱作渴
小便頻數兩耳重聽揚手露體神思昏憒脉沉而細
右手為甚便秘廿七日計進飲食百餘碗腹内如常
衆欲通之余曰所喜者此耳急用大劑六君加薑附
肉桂三劑瘡始焮痛自後空心用前藥午後以六味
丸料加參茋歸术五劑復用活命飲二劑針出黑血
甚多瘀膿少許背即輕軟仍用前藥便亦通利余他
往四日神思復昏瘡仍黑陷膿水淋漓飲食不進急
以參茋歸术各一兩炮附子五錢薑桂各三錢服之
即索飲食并鴨子二枚自後日進前藥二劑肉腐膿
潰而愈
錦衣傅允承母年踰七十腰生一㿔作痒異常脉浮
數而反惡寒余曰此瘡疽之症也未潰而先弱何以
收斂况大便不通則真氣已竭治之無功其子懇請
不得已用六君加藿香神麯數劑飲食漸進大便始
通更用峻補之劑潰而膿清作渴再用參茋當歸麥
門五味熟地而渴止允承喜曰吾母可無虞矣余曰
尚難收斂先日之言也彼疑遂延他醫卒致不起
生白痂切護勿觸論第三十四
伍氏曰癰潰之後敗肉漸去新肉漸生日見堆阜方成
白膜新肉當滋養平復無虞大凡瘡口未可速合日用
猪蹄湯洗去惡濁外敷生肌膏神異膏毒膿出盡可用
聖效散以合瘡口更慎起居節飲食戒七情否則虚症
蜂起多致不救慎之
愚按前症敗肉去而新肉生者須先微赤四沿漸生
白膜者此胃中生氣也用四君子湯以培補之若赤
甚者血虚而有火也用四物加參茋白术以調補之
若赤而不生膜者氣虚也用四君加當歸黃茋若色
白而無神者氣血俱虚也用十全大補加薑桂如不
應急加附子大凡瘡疽潰後敗肉漸去新肉漸生此
乃脾胃之氣充實也若惡濁已去宜用當歸膏
體察愛護論第三十五
伍氏曰癰疽一症病人當自體察凡初作先以墨圍患
處却視浮沉聚散膿出視其多少肉生視其闊狹飲食
視其美惡臓腑防其秘泄瘡口防其奢裂宜戒怒節勞
調補元氣保愛體察慎不可忽
愚按前論即丹溪先生所云癰疽當先助胃壯氣使
根本堅固東垣先生教人以飲食有節起居有時素
問反覆言之可不慎哉大凡泄瀉易損元氣腫瘍犯
之不能成膿潰瘍犯之不能生肌患者審之
附治驗
太守朱陽山之内年五十二四月四日當背心生疽
如粟三日漸大根盤五寸許不腫痛不寒熱脉微而
沉余曰實則痛虚則痒不發不治潰而不斂亦不治
乃與大補陽氣之劑色白而黯瘡勢如故神疲食減
小便淋濇乃與大補氣血加薑桂二劑瘡仍不起十
五日涉怒嘔瀉並作復與大補藥一劑瘡仍不起留
前藥二劑昏憒不服或勸之省悟依方連進七劑十
六日瘡起而潰色紅而淡十九日與大補二十餘劑
後因勞自汗口乾舌強太陽髮際腦頂俱脹此血氣
俱虚肝膽火上炎用補中益氣加山梔芍藥頓愈但
内熱少睡手足發熱不時霍熱用逍遥散加山梔熱
退復用歸脾湯瘡亦愈計瘡發及斂凡四十二日未
嘗一日用攻瘡之藥
江隂舉人陳鳴岐寓京患背疽用大補之劑而愈翌
日欲回先期設席作謝對談如常是晩得家信大拂
其意惱怒發熱作渴食梨子少許至夜連瀉數次早
促余視脉已脫矣竟至不起夫梨者利也疏利下行
之物凡脾胃虚寒産婦金瘡者皆當忌之
用香藥調治論第三十六
伍氏曰氣血聞香則行聞臭則逆大抵瘡瘍多因營氣
不從逆於肉理鬱聚為膿得香味則氣血流行故當多
服五香連翹湯萬金散金粉散凡瘡本腥穢又聞臭觸
則愈甚若毒入胃則咳逆古人用之可謂有理且如飲
食調令香美以益脾土養其真元可保無虞矣
愚按前症說見第十八十九
飲食居處戒忌第三十七
李氏云病疽之人當戒酒麫炙&KR1020;醃臘法酒生冷油膩
雞鵝魚腥之類起居七情尤當深戒卧室潔淨馨香使
氣血流暢仍忌僧道孝子産婦經婦雞犬猫畜若背疽
難於隱几宜用菉豆十斗作一袋隱伏其上解毒涼心
也
愚論前論慎起居薄滋味恐病者好動四體甘嗜性
熱性寒之物使火益熾而胃氣益衰則所患淹滯不
愈又誰咎哉不若預為之防當以古人之言為戒如
菉豆性寒主丹毒煩熱風疹或金石所發實熱煩渴
飲食如常症屬純陽者宜用否則不可用也
論醫者更易良方第三十八
李氏云嘗見世間醫者每有妙方秘而不傳或更改以
惑人誠可惡也余思西華麥飯石膏守死不傳其立心
私刻君子責之矣昔趙公宣教字季修來宰龍泉兼程
而進患鼻䘐日出數升時家兄教以服藕汁地黃膏趙
叩諸醫云此為戒服之劑乃數易醫無效家兄隂餽前
汁服三日而疾愈兄曰此即前所獻之方趙驚嘆曰向
非醫者譎計以惑我早信此方豈久受此困耶今以屢
試屢驗不可易者如因熱毒衝心而嘔用内托散(一名萬全)
(散)因脾胃虚弱而嘔嘉木散熱毒腫痛麥飯石膏隂虚
作渴加減八味丸此四方屢為醫人眩惑使人勿用深
憫患者之受苦故舉趙公之事以例之
愚竊以為方者倣也倣病因以立方非謂内經無方
也若執古方以治今疾猶拆舊宇以對新宇其長短
大小豈有舍匠氏之手而能合者乎設或有合以為
亘古不易之方此又先王普濟之神術奚必秘而私
之耶余嘗觀太無先生治滇南一僧遠遊江浙思親
成疾先生惠之以飲食藥餌復贈金一鎰以資其歸
此固我醫道之當然也今之醫者或泥古或吝秘或
嗜利以惑人其得罪於名教多矣
神仙追毒丸(一名聖後丹一名玉樞丹又名解毒丹又名萬病丸又名紫金錠)
治症見後
文蛤(即五倍搥破洗焙末三兩)山茨菰(去皮淨末二兩)麝香(三錢另研)千金
子(一名續隨子去殼研去油取霜一兩)紅牙大戟(去蘆焙乾末一兩半)
右用糯米煑濃飲為丸分為四十粒每服一粒用井
花水或薄荷湯磨服利一二次用粥止之合時用端
午七夕重陽或天德月德日須淨室焚香修置效驗
不可盡述凡人出入不可無此藥兩廣山谷間有草
曰胡蔓又曰斷腸亦有感蛇毒致生惡菌名為定年
藥有淫婦與北人交好者别時隂以藥置飲食中仍
戒之曰子必某時來若依期而至彼復以藥解之若
過期不往必死故謂之定年藥如服前藥一粒其病
即瘥昔有一女久病勞瘵為尸蟲所噬磨服一粒吐
下小蟲甚衆更服蘇合香丸遂愈如菌蕈菰子砒石
毒藥死牛馬河魨魚及時行瘟疫山嵐瘴氣喉閉喉
風自縊溺水撲死但心頭微温未隔宿者生薑蜜水
磨灌一粒即甦癰疽惡瘡湯火蛇蟲犬獸所傷東流
水磨塗并服顛邪鬼氣鬼胎暖酒磨服無不效者愚
意此藥果能有積毒中毒毒蟲纏滯深固誠有神效
若病自内出者尤當審其虚實而用之
轉毒散治一切癰疽利去毒根以免傳變之症
車螯(紫背光厚者以鹽泥固濟煅赤淨末一兩)輕粉(五分)甘草(一分)
右每服四錢括蔞一枚杵細煎酒五更初調服下惡
物為度未應再服功在五香連翹之上緩用五香連
翹湯急用神仙截法
愚按前二方果積毒於内元氣不虚宜用仍當審之
孫真人单煑大黃湯宣熱拔毒治大便秘結熱毒蓄於
内
錦紋大黃(酒浸去皮)
右水煎服此快利要法也
愚按前方寒涼祛毒之劑仍審元氣虚實症屬内外
而用之
附治驗
僉憲申天益兄背患疽脉沉而實腫硬木悶大便秘
結此毒蓄於内用大黃白芷名萬全散一服去瘀血
瘡頓消
鄺進士患癰將痊大便秘結服大黃等藥反廢飲食
余用補氣血之劑加桃仁麻仁未效更以猪膽汁深
納榖道續以養血氣而愈
神仙截法治癰疽發背一切惡瘡預服則毒氣不入内
真蔴油(一斤銀石器内煎熬十數沸候冷)
右用酒兩碗入油五盞通口熱服一日用盡緩則數
日服之吳安世云吾家三世用之無有不驗又聞獵
者云凡中藥箭急飲麻油藥毒即消鄭學諭德甫屢
用之甚驗
愚按麻油下三焦熱毒通大小腸滯氣若瘡瘍初起
毒蓄於内大便秘結者用之以疏通其毒誠為良法
大便不實三焦虛熱恐非所宜用者審之
秘傳連翹湯
連翹升麻朴硝(各一兩)玄參芍藥白蘞
防風射干(各八分)大黃(一兩二錢)甘草(炙五錢)杏仁(八十箇去)
(皮尖同麵炒黃另研)
右每服四錢水煎服下惡物後服内托散之類
漏蘆湯治癰疽發背丹疹時行熱毒赤腫焮痛
漏蘆白芨黃芩麻黃(去節)白薇枳殼(麩皮炒)
升麻芍藥粉草(炙各二兩)大黃(蒸三兩)
右每服四錢水煎服以利為度若實熱而便秘倍加
之
千金漏蘆湯
漏蘆黃芩白蘞連翹枳殼(去穰麩炒)升麻
粉草麻黃(去節)大黃(濕紙包煨)朴硝(各一兩)
右每服五錢薑水煎去查空心服下惡物為妙
愚按三方發表攻裡行氣解毒之劑想當時因有是
症而用是藥也
六味車螯散
車螯(四箇黃泥固濟火煅)燈心(三十莖)甘草節(二錢)瓜蔞(一箇杵)
右用酒二盞煎八分入蜜一匙車螯二錢膩粉少許
空心服下惡血為妙
愚按前方瘡瘍積毒於内大便秘結元氣充實者宜
用
止痛靈寶散
鬼繫腰(生於隂濕竹籬石岸絡石而生者其藤柔細兩葉相對形生三角用藤葉一兩洗淨)
(晒乾)皂角刺(一兩剉新瓦上炒黃)瓜蔞(大者一箇杵炒用仁)甘草節(五分)没
藥明乳香(各三錢叧研)
右每服一兩水酒各半煎
愚按前方治腫瘍毒氣凝聚作痛之藥潰後慎之鬼
繫腰即薛蘿也又名絡石
神效麻仁丸
火麻仁(研細)大黃(煨三兩)人參(二錢)訶子(煨肉一兩)
右為末入麻仁煉蜜丸桐子大每服三十丸滚水下
愚按前方潤大腸結燥之藥血液枯涸者不可用雖
有人參訶子亦難倚仗
清心内固金粉散(一名金花散)
辰砂(另研)白茯苓人參甘草(各三錢)菉豆(四兩)雄黃
(一錢)朴硝(另研)荳䓻仁(各五錢)腦子麝香(另研各一錢)
右為末每服一錢半蜜湯調
愚按前方若熱焮腫痛飲食如常者乃可用之
猪蹄湯治一切潰瘍消熱毒去惡肉解穢惡甚效
白芷甘草羌活露蜂房(有蜂兒者)赤芍藥當
歸(各等分)
右先將猪蹄一隻以水五碗煑取清湯入前藥三五
兩煎數沸去查洗患處
洗藥神效散
蛇床子(二兩)朴硝(一兩)
右每用五錢水二碗煎數沸洗淨拭乾糝後散
聖效散
黃栢(炒黑)川山甲(炒黃一兩)檳榔木香雞内金(二枚)
右為末每用少許搽瘡口内日五七次方效
愚按前方若毒氣已盡宜用之否則反益其邪用當
歸膏為善
神秘陷脉散
黃茋人參川芎當歸(酒洗)赤芍藥粉草
地骨皮五加皮忍冬葉橘紅(各一兩)乳香
没藥(各五錢)
右每服五七錢水酒各半煎連進五七服甚效
愚按前方乃托裡消毒行氣破血之劑也若曰補益
之功實少焉
騎竹馬灸法圖
内托散
五香連翹湯
沉麝湯
五香湯
漏蘆湯
柞木飲
阿膠飲
牛膠飲
黃礬丸
國老膏
萬金散
遠志酒(已上方見上卷)
薛氏醫案卷七十五
