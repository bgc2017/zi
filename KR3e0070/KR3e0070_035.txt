薛氏醫案卷三十五
明薛己訂
婦人良方
候胎門
脈例第一
王子亨云若姙娠其脈三部俱滑大而疾(在左則男在右則女)經
云隂搏陽别謂之有子搏者近也隂脈逼近於下陽脈
則出於上陽中見陽乃知陽施隂化法當有子又少隂
脈動甚者姙子也手少隂屬心足少隂屬腎心主血腎
主精精血交會投識於其間則有娠又三部脈浮沈正
等無病者有姙也餘病如脈經說左手尺脈浮洪者為
男胎也右手尺部浮洪者為女胎也兩手尺部俱洪者
為兩男俱沈實者為兩女又云中指一跳一止者一月
胎二跳二止者二月胎也
診婦人有姙歌第二
肝為血兮肺為氣血為榮兮氣為衛隂陽配偶不參差
兩藏通和皆類例血衰氣旺定無姙血旺氣衰應有體
肝藏血為榮屬隂肺主氣為衛屬陽隂陽配偶者是
夫婦匹配偶合搆精乃有子也若血少氣盛則無姙
孕若血盛氣少則有孕也
寸微關滑尺帶數流利往来并雀啄小兒之脈已見形
數月懷躭猶未覺
寸脈微關脈滑尺脈帶數及流利雀啄皆是經脈閉
塞不行成胎已上之脈皆是血多氣少之脈是懷小
兒之脈已見形狀也
左疾為男右為女流利相通速来去兩手關脈大相應
己形亦在前通語
左手脈疾為懷男右手脈疾為懷女及兩脈流行滑
利相通疾速来去是或兩手關脈洪大相應是其胎
已有形狀也
左脈帶縱兩箇男
縱者夫行乘妻水行乘火金行乘木即鬼賊脈也名
也名曰縱見在左手則懷兩個男兒也
右手帶横一雙女
横者妻乘夫也是火行乘水木行乘金即所勝脈也
名曰横見于右手則懷一雙女兒也
左手脈逆生三男
逆者子乘母也是水行乘金火行乘木即已生脈也
名曰逆見于左手則懷三個男兒也
右手脈順還三女
順者母乘子也是金行乘水木行乘火即生已之脈
也名曰順見于右手則懷三個女兒也
寸關尺部皆相應一男一女分形證
寸關尺部脈大小遲疾相應者是懷一男一女形證
之脈也謂關前為陽關後為隂隂陽脈相應故懷一
男一女也
有時子死母身存或即母亡存子命
此二句之文無辯子母存亾之法
往来三部通流利滑數相參皆替替陽實隂虚脈得明
遍滿胷堂皆逆氣
若寸關尺三部通行流利皆替替有力而滑數皆是
陽實隂虚之脈主姙婦逆氣遍滿胷堂而不順也
左手太陽浮大男
左手寸口為太陽其脈浮大則是懷男子
右手太隂沈細女
右手寸口為太隂其脈沈細是懷女脈也
諸陽為男諸隂女指下分明長記取
諸陽脈皆為男即為大疾數滑實之類也當懷男子
諸隂脈三即沈細之類是也當懷女子
三部沈正等無絶尺内不止真胎婦
寸關尺三部脈沈浮正直齊等舉按無絶斷及尺内
舉按不止住者真的懷胎婦也
夫乘妻兮縱氣霧
經云縱者夫乘妻也水行乘火金行乘木即鬼賊脈
也縱氣霧霧者露也又上下也謂夫之陽氣乘妻之
隂氣二氣上下相逐如霧潤結子也
妻乘夫兮横氣助
横者妻乘夫也見前註謂兩傍横氣相佐助也
子乘母兮逆氣參
逆者子乘母也謂子氣犯母氣相乘逆行之氣相參
合也
母乘子兮順氣護
是母氣乘于子氣為順氣相護衛也凡胎聚縱横逆
順四氣以榮養方以成形也
小兒日足胎成聚身熱脈亂無所苦
婦人懷小兒五個月是以數足胎成就而結聚也必
母身體壯熱當見脈息燥亂非病苦之症謂五月胎
已成受火精以成氣故身熱脈亂是無病也
汗中不食吐逆時精神結備其中住
謂姙胎受五行精氣以成形稟二經以榮其母懷姙
至五月其胎雖成其氣未備故胎氣未安上衝心胷
則汗出不食吐逆名曰惡阻俗呼選飯唯思酸辛之
味以調胎氣也
滑疾不散三月胎
姙娠三月名始胎此是未有定儀心胞脈養之故脈
見滑疾流利為少氣多血不散為血氣盛則始結為
胎也
但疾不散五月母
其脈但疾數而不散者是五個月懷胎之母也
弦緊牢強滑利安沈細而微歸泉路
孕婦之脈宜弦緊勞強滑利為安吉之脈若沈細而
微謂脈與形不相應故云死也前文雖云太隂沈細
又云諸隂為女其說似有相違謂三部脈皆不沈細
及微故不同也
愚按前論與脈訣所云不同觀者當自推之
驗胎法第三
婦人經脈不行已經三月欲驗有胎川芎生為末空心
濃煎艾湯調下二錢腹内微動則有胎也
胎殺避忌産前將護法第四
凡受孕之後切宜避忌胎殺所遊如經云刀犯者形必
傷泥犯者竅必塞打擊者色青黯繋縛者相拘攣甚至
母殞禍如反掌
月遊胎殺
立春在房床驚蟄在戶(單扇)
清明在門(雙扇)立夏在竈
芒種在母身小暑在竈
立秋在碓(按京本云在正北方子云)白露在厨前
寒露在門立冬在戶及厨
大雪在爐及竈小寒在房母身
十干日遊胎殺
甲巳日占門乙庚日占碓磨
丙辛日占井竈丁壬日占厨解
戊癸日占米倉
十二支日遊胎殺
子丑日占中堂寅卯辰酉日占竈
己午日占門未申日占籬下
戍亥日占房
六甲旬遊胎殺
甲子旬遊窗碓甲戌旬遊正廳
甲申旬遊中庭甲午旬遊房内
甲辰旬遊房中甲寅旬遊
太史局日遊胎殺
每遇癸巳甲午乙未丙申丁酉五日在房内北庚子辛
丑壬寅三日在房内南
癸卯一日在房内西
甲辰乙巳丙午丁未四日在房内東
六戊六己日在房内中餘日在外無占
凡遊在房内不宜于方位上安床帳及掃舍皆凶
又有小兒殺及本年三殺及産母身黃定命皆不可犯
凡姙娠之後將此貼于房内常照見之切不可穿鑿修
掘移釘繋籬壁重物展壓之類犯之重則胎死腹中母
亦不利輕則子受其殃成人之後必定破形拳攣跛縮
瘖瘂犯之極驗
食忌論第五
一受孕之後切宜忌不可食之物非惟有感動胎氣之
戒然于物理亦有厭忌者設或不能戒忌非特延月難
産亦能令兒破形母損可不戒哉
食雞肉糯米合食令子生寸白蟲
食羊肝令子生多厄
食鯉魚鱠及雞子令兒成疳多瘡
食犬肉令子無聲音
食兔肉令子缺唇
食鼈令子項短及損胎
食鴨子共桑椹同食令子倒生心寒
食螃蠏令子横生
食雀肉合荳醬食之令子面生䵟黯黑子
食荳醬合藿香食之墮胎食水漿絶産
食雀肉令子不恥多淫
食山羊肉令子多病
食生薑令子多指生瘡
食蝦蟇鱓魚令兒瘖瘂
食驢騾馬肉延月難産
如此之類無不驗者則知聖人胎教之法矣
孕婦藥忌歌第六
蚖&KR0008;水蛭地膽蟲烏頭附子配天雄
躑躅野葛螻蛄類烏啄側子及䖟蟲
牛黃水銀并巴豆大戟蛇蛻及蜈蚣
牛膝藜蘆及薏苡金石錫粉并雌雄
牙硝芒硝牡丹桂蜥蜴飛生及䗪蟲
代赭蚱蟬胡粉麝莞花薇蓹草三稜
槐子牽牛并皂角桃仁蠐螬和茅根
□根&KR0008;砂與乾漆亭長波流菵草中
瞿麥䕡茹蟹爪甲蝟皮赤箭赤頭紅
馬刀石蠶衣魚等半夏南星通草同
乾薑蒜雞及雞子驢肉兔肉不須供
切須婦人産前忌此歌宜記在心胷
薛氏醫案卷三十五
