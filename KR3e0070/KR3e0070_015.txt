薛氏醫案卷十五
明薛已撰
外科樞要三
臀癰(男婦同用)
臀膀胱經部分也居小腹之後此隂中之隂其道遠其
位僻雖太陽多血氣運難及血亦罕到中年後尤慮此
患治者毋傷脾胃毋損氣血但當固根本為主若瘇硬
作痛者形氣虚而邪氣實也用托裏消毒散主之微瘇
微痛者形氣病氣俱虚也用托裏散補之欲作膿用托
裏羌活湯若痛甚用仙方活命飲大勢既退亦用托裏
消毒散若脾虚不能消散或不潰不斂者六君子加芎
歸黃茋若隂虚不能消散或作渴便淋者六味丸加五
味子若陽虚不能潰或膿清不能斂者用補中益氣湯
氣血俱虚者十全大補湯若瘇硬未成膿者用隔蒜灸
活命飲潰後豆䜴餅補中益氣十全大補二湯若灸後
大勢已退餘毒未消頻用葱熨以補其氣以消餘毒為善
治驗
巡撫陳和峯脾胃不健常服消導之劑左腿股及臀患
瘇余曰此脾氣虚而下注非瘡毒也當用補中益氣倍
加白术彼惑於衆論云白术能潰膿乃專以散毒消毒
為主而瘇益甚體益倦余用白术一味煎飲而消
儒者楊啟元左臀患此敷貼凉藥腫徹内股服連翹消
毒散左體皆痛余以為足三隂虧損用補中益氣湯以
補脾肺用六味丸加五味以補肝腎股内消而臂間潰
又用十全大補湯而瘡口斂
一儒者瘇焮痛甚此邪毒壅滯用活命飲隔蒜灸而消
後因飲食勞倦瘇痛仍作寒熱頭疼此元氣虛而未能
復也與補中益氣湯頻用葱熨法兩月而愈
一男子漫瘇而色不變脉滑數而無力膿將成矣余用
托裏而欲針彼畏針而欲内消誤用攻伐之藥頓加惡
寒發熱自汗等症余用十全大補湯數劑瘇起色赤仍
外針内補而愈
崑庠吳輔之父患此内潰瘇脹發熱口乾飲食少思此
脾胃虚弱也先用六君加芎歸茋數劑而潰又用十全
大補湯倍加參茋五十餘劑而愈
南濠沈克章子年三十脉如屋漏雀啄腫硬七天膿水
清稀誤服敗毒之藥余曰此足三隂虧損而藥復傷也
余用六君加歸茋附子一錢二劑瘇潰色赤又減附子
五分數劑元氣復而瘡愈
一男子硬痛發熱此膀胱氣虚而濕熱壅滯用内托羌
活湯二劑熱痛悉退後用托裏消毒散而潰又用托裏
散四十餘劑而斂
平湖袁上舍患痔外敷寒涼内服消毒攻潰於臀膿水
清稀脉洪大而數寒熱作渴余辭不治後果殁此足三
隂虧損之症失滋化源以致真氣益虚邪氣愈甚矣不
死何俟
囊癰(謂隂囊患癰)
囊癰屬肝腎二經隂虚濕熱下注若小便濇滯者先分
利以泄其毒繼補隂以令其自消若濕熱退而仍瘇痛
宜補隂托裏以速其膿膿焮而便穢者熱毒壅閉也先
用托裏消毒散後用針以泄之膿去即解若膿去而瘇
痛不减者熱毒未解也用清肝養榮湯口乾而小便數
者腎經虚熱也六味丸内熱晡熱者肝經血虚也四物
加參术體倦食少者脾氣虚熱也補中益氣湯膿水清
稀者氣血俱虚也十全大補湯此症雖大潰而睪丸懸
露治得其法旬日肉漸生而愈若專攻其瘡隂道始虚
則瘇者不能潰潰者不能斂少壯者多成涸疾老弱者
多致不起亦有患痔漏久而串及於囊者當兼治其痔
切忌寒藥尅伐虧損胃氣
治驗
給事陸貞山瘇赤脹痛小便濇滯寒熱作渴此肝腎隂
虚濕熱下注也當清肝火除濕毒遂用柴胡炒龍膽吳
茱萸炒黃連當歸銀花皂角刺赤芍藥防風木通甘草
節一劑瘇痛漸退少加防風木通川芎茯苓作飲下滋
腎丸以補隂其熱瘇俱退但内有一條筋不消此肝經
血氣虚損也當滋腎水用六味丸料去茯苓加五味二
劑再用補中益氣加茯苓作飲送滋腎丸筋頓消而愈
京兆朱二峯隂囊脹痛彼以為疝余診其脉數而滑此
囊癰也因肝腎二經隂虚濕熱所致膿已成矣服活命
飲一劑而潰更用補隂托裏而斂
知州王汝道先晡熱發熱肢體倦怠入房則腿足酸軟
足心熱至腿膝六脉洪數兩尺為甚余以足三隂虚欲
滋補化源彼反服苦寒降火之劑後隂囊瘇脹用治疝
之藥瘇脹益甚形氣愈虚服温補之劑瘇痛上攻小便
不利兩尺脉洪滑按之虚甚余曰此囊癰也因氣血虚
而不能潰先用補中益氣湯加山藥山茱萸車前子柴
胡山梔一劑腫脹頓消随用六味丸料加車前牛膝柴
胡山梔一劑小便漸通乃用活命飲與前二藥消息兼
用至二十餘劑囊裂出穢膿甚多乃用托裏消毒散六
劑膿穢清又用托裏散數劑膿水漸少更用補隂托裏
散及十全大補五十餘劑而痊
儒者陳時用考試不利一夕飲燒酒入房妻不納翌日
隂囊瘇脹焮痛遣人求治余以除濕熱清肝火之劑城
門夜閉不及歸服翌早報云夜來隂囊悉腐玉莖下面
貼囊者亦腐此肝火挾酒毒而濕熱熾盛也仍以前藥
加參茋歸木四劑腐肉盡脱睪丸懸掛用大補氣血并
塗當歸膏囊莖全復而愈
一膏粱之客隂囊瘇脹小便不利此中焦積熱乘虚下
注先用龍膽瀉肝湯加黃栢知母黃連牛膝四劑漸愈
後用補隂八珍湯加柴胡山梔而愈後不守禁忌前症
復作仍用補隂八珍湯補中益氣湯六味丸而痊又因
勞發熱自用四物黃栢知母之類虚症悉具瘡口開大
余謂五臟氣血俱虚也朝用補中益氣夕用六君子加
當歸各五十餘劑瘡口漸斂又用六味丸調補全愈
府庠李達卿素腎虚發熱久服黃栢知母之類形體漸
瘦遺精白濁晡熱唾痰余曰此腎水虧損虚火内熾用
補中益氣之類加五味麥門前症將愈又别用清熱凉
血之劑飲食少思唾痰不止余以為脾肺復虚不能攝
涎歸源仍用前湯加茯苓半夏而愈後入房頭暈吐痰
腰骨作痛大小便道牽痛余曰此精已耗而復竭所致
危殆之症也遂朝用前湯加麥門五味夕用六味丸料
加五味子萆薢五十餘劑諸症頓退後又入房隂囊隂
莖作痛别用淡滲之劑隂囊内潰余用補隂托裏之劑
出膿甚多喜瘇消痛止竟不善調養以致大便不通小
便如淋痰涎上湧余曰腎虚之症復作矣誠為可慮有
保其可生者用礞石滚痰丸牛黃清心丸之類吐痰愈
加余曰非惟無以保其生而反促其危矣固辭不治後
果殁
一男子醉而入房隂囊瘇脹大如斗小腹脹悶小水淋
赤發熱口乾痰涎壅甚此膀胱隂虚酒毒所乘也用六
味丸料加車前牛膝作飲下滋腎丸諸症頓退再加五
味麥門二劑而愈却以補中益氣加麥門五味調理而
康若用淡滲復損真隂決致不起
懸癰
懸癰謂瘡生於玉莖之後穀道之前屬足三隂虧損之
症輕則為漏瀝盡氣血而亡重則内潰而即殞若初起
濕熱壅滯未成膿而作痛或小便濇滯用龍膽瀉肝湯
瘇焮痛甚仙方活命飲並以製甘草佐之如此雖患亦
輕雖潰亦淺若不能成膿或膿成不潰者八珍散補之
若膿已成者急針之欲其生肌收斂腎虚者六味地黃
丸血虚者四物加參术氣虚者四君加芎歸脾虚者補
中益氣湯氣血俱虚者八珍湯并十全大補湯若用寒
凉消毒則誤矣
治驗
尚寳鮑希傳日發熱服四物黃栢知母之類年餘患囊
癰唾痰作渴飲湯其熱至膝更加芩連二陳熱痰益甚
謂余曰何也余曰此足三隂虧損水泛為痰寒凉之劑
傷胃而甚耳遂先用補中益氣夕用六味丸間佐以當
歸補血湯半載乃愈
趙州守患此症瘇多作痛五月餘矣晡熱口乾盗汗食
少體倦氣短脉浮數而無力此足三隂氣血虧損用補
中益氣加製甘草五味麥門三十餘劑食進勢緩又用
六味丸料五十餘劑膿潰瘡斂後因怒作痛少食脇痛
發熱仍用前藥頼其禀慎疾而愈
通府張敬之患前症久不愈日晡熱甚作渴煩喘或用
四物湯黃栢知母之類前症益甚更體倦少食大便不
實小便頻數謂余曰何也余曰此脾虚之症前藥復傷
而然也遂用補中益氣加茯苓半夏數劑飲食漸進諸
症漸愈更加麥門五味調理乃痊經云脾屬至隂為隂
土而主生血故東垣先生云脾虚元氣下陷發熱煩渴
肢體倦怠等症用補中益氣湯以升補陽氣而生隂血
若誤認為腎虚輒用四物黃栢知母之類反傷脾胃生
氣是虚其虛矣况黃栢知母乃瀉陽損隂之劑若非膀
胱陽火盛而不能生隂水以致發熱者不可用也
一儒者患此服坎離丸及四物黃栢知母之類不應脉
浮洪按之微細余以為足三隂虚用托裏散及補隂托
裏散漸愈又用六味丸補中益氣湯調補化源半載而
痊大凡瘡瘍等症若腎經陽氣亢盛致隂水不能化生
而患隂虚發熱者宜用坎離丸取其苦寒能瀉水中之
火令陽氣衰而水自生若陽氣衰弱致隂水不能化生
而患隂虚發熱者宜用六味丸取其酸温能生火中之
水使陽氣旺則隂自生况此症屬腎經精氣虧損而患
者十有八九屬腎經陽氣亢盛而患者十無一二然江
南之人患之多屬腎經隂血虧損元氣下陷須用補中
益氣湯升補陽氣使陽生而隂長若嗜慾過多虧損真
水者宜用六味丸補腎經元氣以生精血仍用補中益
氣湯以培脾肺之生氣而滋腎水經云隂虚者脾虚也
但多誤以為腎經火症用黃栢知母之類復傷脾肺絶
其化源反致不起惜哉
上舍劉克新潰後作痛發熱口乾小便赤濇自用清熱
消毒之藥不應左尺洪數余以為陽氣盛而隂氣虚也
先用四物湯加黃栢知母等諸劑瀉其陽氣使隂自生
服數劑諸症漸愈後用補中益氣湯六味地黃丸補脾
肺滋腎水而瘡口愈
一儒者小便赤澀勞則足軟瘇痛發熱口乾舌燥食少
體倦日晡益甚此氣血虚而未能潰也遂用八珍湯加
麥門山藥倍用製甘草數劑諸症悉退但患處瘇痛此
膿内焮也又五劑膿自湧出又五十餘劑而瘡口將完
又因勞役且停藥寒熱作渴瘇痛膿多用補中益氣湯
加炒山梔二劑少愈又以八珍湯加麥門五味百餘劑
瘇痛悉去喜其慎起居節飲食常服補劑而安但勞則
出膿一二滴後惑於他言内用降火外用追蝕必其收
斂致患處大潰幾至不起仍補而愈
便癰(一名便毒一名&KR3350;痃)
便癰屬厥隂肝經内熱外寒或勞倦過度或房慾不節
或慾心不遂或強固其精或肝經濕熱而致治法内熱
外寒者雙解散勞倦過度者補中益氣湯房慾不節者
六味丸料慾心不遂者先用五苓散加大黃疏其精滯
後用地黃丸以補其肝腎強固其精或濕熱壅滯者宜
用龍膽瀉肝湯疏肝導滯夫便癰血疝也屬厥隂肝經
之絡脉衝任督脉之隧道故婦人患此多在兩拗瘇痛
或腹中結塊小便澀滯苟治者得法患者又能調攝何
難斂之有若槩用大黃等劑以求其内消或令膿從便
下損其氣血及不慎起居飲食者皆為不治
治驗
府庠沈尼文年二十左拗患之余以肝腎隂虚先用托
裏藥潰而將愈因入房發熱作渴右邊亦作痛膿水清
稀虚症悉至脉洪大而無力勢甚可畏用十全大補加
附子一錢脉症頓退再劑全退後用大補湯三十劑而
愈
一儒者瘇痛便澀用八正散二劑清肝火導濕熱而瘇
痛愈再以小柴胡加芎歸澤瀉山梔二劑清肝火補脾
血而小便利
一男子潰而瘇痛不止此餘毒未解用活命飲一劑而
痛止再劑而瘇消
一男子痛甚發熱用前飲一劑痛止再以神效瓜蔞散
加山梔柴胡二劑而消
一男子瘇而不潰余謂此因陽氣虚弱用參茋歸术以
補托元氣用白芷皂角刺柴胡甘草節以排膿清肝數
劑而潰以八珍加柴胡補其氣血數劑而愈
一男子已潰而痛不止小便秘澀此肝火未解也與小
柴胡湯加黃栢知母芎歸痛止便利更以托裏當歸湯
而瘡斂若毒未解而痛不止者須用活命飲
一婦人素清苦因鬱怒患前症或用敗毒寒凉之藥反
晡熱内熱自汗盗汗月經不行口乾咽燥余謂此鬱氣
傷脾因藥復損先以當歸湯數劑後兼逍遥散各五十
餘劑而諸症皆愈
一婦人小腹内如有所梗兩拗并人門俱瘇小便淋澀
經候不調内熱作渴飲食少思腹内初如雞卵而漸大
脉洪數而虚左關尤甚屬肝脾鬱結之症也用加味歸
脾湯肝火退而脾土健間以逍遥散下蘆薈丸而愈
一婦人兩物瘇痛腹内一塊不時上攻月經不調小便
不利余以為肝脾氣滯以四君加芎歸柴胡山梔而愈
後因鬱怒前症復作却兼胸脇脹滿盗汗此肝木甚而
傷脾土用加味歸脾湯下蘆薈丸而痊
一婦人小腹内或作痛或痞悶兩拗瘇痛内熱寒熱胸
膈不利飲食不甘形體日瘦此肝氣滯而傷脾氣朝用
補中益氣湯夕用六味丸漸愈更用蘆薈丸而全愈
一婦人兩拗瘇痛小腹痞脹小便時數白帶時下寒熱
往來小水淋瀝余謂肝氣滯而血病用龍膽瀉肝湯漸
愈又用加味逍遥散六味丸而全愈
一婦人患前症胸脇脹悶或小便不利或時作痛小便
濇滯服疏氣豁痰等藥益甚余謂肝火氣分之病用龍
膽瀉肝湯以清肝熱又用加味逍遥散以生肝血六味
丸以滋腎水而愈
一婦人患前症余謂此肝脾鬱怒之症不信别服化痰
利氣之劑胸腹脹悶又服峻利疏導之劑變脾虚發瘇
之症而殁
一婦人兩拗瘇痛内熱作渴飲食不甘肢體倦怠隂中
作梗小便赤澀為肝脾隂虚濕熱用加味歸脾湯而愈
後因怒復作小腹瘇脹小便不利用小柴胡加山梔芎
歸以清理肝火脹痛頓止又以加味逍遥散調補肝火
而痊
一婦人兩拗作痛寒熱内熱小便赤澀胸脇不利此肝
火動而脾氣傷用補中益氣湯加茯苓數劑少愈又與
加味歸脾湯諸症悉退再用加味逍遥散而全愈
一婦人小腹痞悶小便不利内熱體倦懶食此氣血虚
而兼肝火用八珍湯加柴梔膽草治之而安
一婦人隂中如梗兩拗瘇痛寒熱不食小便頻數小腹
重墜余以為肝脾鬱結所致先以補中益氣湯加山梔
茯苓車前子青皮以清肝火升脾氣更以加味歸脾湯
二十餘劑調理脾鬱而愈
下疳瘡(婦人隂瘡等症見女科撮要婦人良方)
下疳屬肝經濕熱下注或隂虚火燥治法瘇痛發熱者
血虚而有熱也四物湯加柴胡山梔瘇痛寒熱者肝經
濕熱也小柴胡湯加龍膽草黃連瘇痛便澀者濕熱壅
滯也龍膽瀉肝湯瘇痛腐潰者氣血虚而有火也八珍
湯加山梔柴胡日晡熱甚者隂血虚而有熱也小柴胡
湯加參术芎歸日晡倦怠者陽氣虚而下陷也補中益
氣湯其經久不愈而發寒熱者腎水不能生肝木也用
六味丸若筋縮縱或為痒痛或出白津此筋疝也用龍
膽瀉肝湯氣虚者補中益氣加炒山梔炒龍膽隂虚火
燥者用六味丸莖中痒出白津用補中益氣湯與清心
蓮子飲間服蓋此症肝經隂虚為本腫痛寒熱等症為
標須用六味丸以生肝血凡脾土虚不能生金水而見
一切肝症者當佐以補中益氣湯加麥門冬以滋化源
治騐
庶吉士劉華甫或莖中作痛或竅出白津或小便秘澀
先用小柴胡湯加山梔澤瀉黃連木通膽草茯苓二劑
以清肝火導濕熱諸症漸愈後因勞倦忽然寒熱此元
氣復傷也用補中益氣而安又用六味丸以生肝血滋
腎水而全愈
州守姜節甫患前症膿水淋漓作渴吐痰午前惡寒午
後發熱余曰午前惡寒屬陽氣虚弱午後發熱屬隂血
不足不信反服二陳黃栢知母之類飲食益少大便不
實又日晡熱渴小腹重墜患處焮痛仍用四物黃栢知
母之類飲食亦不思余以脾氣虚而下陷先用補中益
氣湯調養脾胃以升陽氣諸症漸愈又用六味丸滋補
腎水以生肝血而痊
一小兒十五歲患前症雜用消毒之藥虚症悉具二年
餘矣詢之乃禀所致用萆薢湯月餘諸症漸愈又用補
隂八珍補中益氣二湯而痊
一儒者莖中作痒發熱倦怠外皮浮瘇二年矣用八珍
加柴胡山梔及六味地黃丸而愈有兼隂毛間生蟲作
痒者用桃仁研爛塗之
一儒者因勞而患焮痛寒熱體倦頭疼小便赤澀用補
中益氣湯加車前牛膝山梔而愈
一儒者隂莖腐爛瘇痛不止日晡熱甚口乾體倦食少
欲嘔此肝脾血虚也先用六君子加柴胡升麻脾胃醒
而諸症退更以補中益氣加炒山梔肝火退而瘇痛痊
痔瘡(男婦同治)
痔屬肝脾腎三經故隂精虧損者難治多成漏症若肺
與大腸二經風熱濕熱者熱退自愈不守禁忌者亦成
漏症此因醉飽入房筋脉横解精氣脱泄熱毒乘虚流
注或淫極強固其精以致水乘火勢而侮金或炙&KR1020;厚
味或勞傷元氣隂虚火熾所致初起焮痛便秘或小便
不利者宜清熱凉血潤燥疏風若氣血虚而寒凉傷損
者調養脾胃滋補隂精若破而久不愈多成痔漏有穿
臀穿隂穿腸者其腸頭瘇磈者濕熱也作痛者風熱也
便結者火燥也潰膿者熱勝血也大便作痛者潤燥除
濕肛門墜痛者瀉火除濕小便澀滯者清肝導濕其成
漏者養元氣補隂精為主經云因而飽食筋脉横解腸
澼為痔其屬肝脾腎也明矣若有患痔而兼疝患疝而
兼下疳皆屬肝腎不足之變症但用地黃丸益氣湯以
滋化源為善若專服寒凉治火者無不致禍
治驗
進士周希輔素有疝痔勞則小腹作痛莖出白津痔亦
瘇痛若飲食勞倦起居失宜則發寒内熱肢體疲倦服
十全大補湯諸症並退彼欲去病根乃用攻病生肌之
藥肌體骨立余用益氣湯地黃丸元氣漸復但自弛調
攝不能全愈
一儒者膿血淋漓口乾作渴晡熱便血自汗盗汗余謂
此腎肝隂虚也不信仍服四物栢知連之類食少瀉嘔
余先用補中益氣湯加茯苓半夏炮薑脾胃漸醒後用
六味丸朝夕服兩月餘諸症悉愈
儒者楊舉元素隂虚勞則肢體倦怠兩足發熱服清熱
等劑熱至腰膝大便澀滯飲食過多則瀉至年餘作渴
吐痰患痔出膿仍不節勞則忽惡寒發熱復患癰膿水
不止氣血虚甚余用六味丸補中益氣湯滋養化源喜
其慎疾年餘而痊
一男子患此服寒凉之劑侵晨去後不實食少體倦口
乾作渴小腹重墜余用補中益氣湯而下墜頓止用四
神丸而食進便實用地黃丸而瘡尋愈
一膏粱酒色之人患之作痛服苦寒之藥致臀瘇硬又
加大黃腹脹頭痛此足三隂虧損而藥復傷余用補中
益氣湯升補陽氣加參苓半夏木香以助脾氣數劑而
愈
上舍陸子藩時仲冬患痔作痛右手浮大左尺洪數余
曰冬見夏脉當壯水之主以鎮陽光彼以為迂别服苓
連之劑越明年六月九日復邀視之痰涎上湧日夜不
寐脉洪大而數按之無力左尺全無足手肩膊逆冷余
曰事急矣彼云但求少延數日以待嗣子一見耳勉用
參茋歸术炮薑之類及六味丸料加肉桂至本月丁酉
日果殁五行之理信然
侍御王兩湖長子患痔作渴發熱尺脉洪數按之無力
余曰此肝腎隂精虧損而虚火妄動當滋化源彼不信
後吐痰聲嘶面赤體瘦而殁
便血(婦人症見女科撮要)
經云邪在五臟則隂脉不和隂脉不和則血留之隂氣
内結陽絡外傷滲入腸間故便血也針經云陽絡傷則
血外溢而衂血隂絡傷則血内溢而便血皆因飲食失
節起居不時七情六淫失宜内傷外感所致若外感則
血鮮名腸風内傷則血濁名臟毒外感而元氣實者人
參敗毒散加槐花荆芥以袪邪氣内傷而元氣虚者亦
用六君子湯以補胃氣元氣下陷者補中益氣湯以升
舉之憂思傷脾者濟生歸脾湯以解之糞前見血者益
氣湯加吳茱萸糞後見血者加黃連隂血不足者宜用
四物湯病因多端不能盡述當臨症制宜庶無誤矣丹
溪先生云精氣血氣出於穀氣惟大便下血當以胃氣
收功治者審之
治驗
一儒者素善飲不時便血或在糞前或在糞後食少體
倦面色痿黃此脾氣虚而不能統血以補中益氣湯加
吳茱萸黃連三十餘劑而再不發
一男子每怒必便血或吐血即服犀角地黃湯之類余
曰此脾虚不能攝血恐不宜用此寒凉之藥仍服之日
加倦怠面色痿黃更用四物芩連丹皮之劑飲食少思
心煩渴熱吐血如湧竟至不起若用四君芎歸補中益
氣湯多有得生者
脱肛(男婦同治)
脱肛屬大腸氣血虚而兼濕熱有久痢氣血俱虚而脱
者有因腎虚而脱者有中氣虚而脱者有因血虚而脱
者濕熱者升陽除濕湯血熱者四物加條芩槐花血虚
者四物加白术茯苓兼痔而痛者四物加槐花黃連升
麻久痢者補中益氣湯加酒炒芍藥中氣虚陷者前湯
加半夏炮薑茯苓五味腎虚者六味丸虚寒者八味丸
肺與大腸為表裏肛者大腸之門肺實熱則秘結肺虚
寒則脱出腎主大便故腎虚者多患此症
治驗
舉人于時正素有痔每勞役便脱肛瘇痛出水中氣下
陷者用補中益氣湯加茯苓芍藥十餘劑中氣復而愈
後復脱作痛誤服大黃丸腹鳴惡食幾危余用前湯加
炮薑芍藥諸症漸愈後去薑加熟地五味三十餘劑而
愈
一男子脾胃素弱或因勞倦或因入房肛門即下瘇悶
痛甚用補中益氣湯加麥門五味兼六味丸而愈後因
過飲下墜瘇痛誤用降火消毒虚症蜂起余用前湯加
炮薑木香一劑再用前湯并加減八味丸兩月而安
一儒者面白神勞素畏風寒飲食喜熱稍多必吞酸作
瀉吸氣覺冷便血盗汗余以為脾腎虚寒用補中益氣
加炮薑肉桂五十餘劑八味丸觔許諸症悉愈
腎臟風瘡(男婦同治)
腎臟風属腎虚風邪乘於膁脛以致皮膚如癬或漸延
上腿久則延及遍身外症則搔痒成瘡膿水淋漓眼目
昏花内症則口燥舌乾腰腿倦怠吐痰發熱盗汗體疲
治法用六味丸為主佐以四生散若脾胃虚弱者用補
中益氣為主佐以六味丸四生散為善
治驗
欽天薛循齋六十有一兩膁患之膿水淋漓發熱吐痰
四年矣此腎臟風症也與六味丸四生散而瘥年餘復
作延及遍身日晡益甚痰渴盗汗唇舌生瘡兩目昏赤
皆腎經虚火而水泛為痰用加減八味丸而愈三年後
小便淋漓莖中濇痛此思色精不出而内敗也用前丸
及補中益氣湯加麥門五味而愈
膁瘡(婦人症見女科撮要婦人良方)
膁瘡生於兩膁初起赤腫久而腐潰或津淫搔痒破而
膿水淋漓蓋因飲食起居虧損肝腎或因隂火下流外
邪相搏而致外膁属足三陽濕熱可治内膁属足三隂
虚熱難治若初起惡寒壯熱瘇焮作痛者属濕熱用梹
蘇敗毒散若漫腫作痛或不瘇不痛者屬隂虚用補隂
八珍湯若膿水淋漓體倦食少内熱口乾者属脾虚用
補中益氣加茯苓酒炒白芍藥若午後熱或作痛頭目
不清者属隂火前湯加酒炒黑黃栢及六味地黃丸若
午後發熱至子時分方止是血虚前湯加芎歸熟地若
鬱結傷脾而甚用歸脾湯加柴胡山梔若怒動肝火而
甚用補中益氣湯加川芎山梔黃芩内熱口乾肢體倦
怠或痰涎上升或口舌生瘡属脾腎虚熱用六味地黃
丸補中益氣湯若患處黑黯肢體畏寒飲食少思屬脾
腎虚敗用八味地黃丸若誤用攻伐復損胃氣絶其化
源治亦難矣
治驗
鴻臚翟少溪兩膁生瘡漸至遍身發熱吐痰口燥咽乾
盗汗心煩溺赤足熱日晡益甚形體日瘦此腎經虚火
也用六味丸不月諸症悉退三月元氣平復
一男子左腿瘇肉色如故寒熱惡心飲食少思此脾氣
不足而為外邪所感也用六君加藿香桔梗川芎而寒
熱止又用補中益氣湯而瘇痛消
陳湖陸懋誠素因隂虚過飲入房發熱腿痛似膁瘡用
發表之劑兩腿瘇黯熱氣如霧欲發痙脉皆洪數兩尺
尤大余曰属足三隂虚酒濕所乘元氣損而邪益甚耳
用十全大補加山藥山茱萸附子一劑脉症頓退却去
附子又二劑全愈
一男子先於兩膁後及遍身生瘡似疥非疥時或膿水
淋漓兩腿為甚肢體倦怠作痒煩熱年餘不愈余作腎
經虚火用加減八味丸而痊
一男子腿患癰服尅伐之藥虧損元氣不能成膿余為
托裏而潰大補而斂若大便結燥用十全大補湯加麥
門五味而潤月餘仍結自服潤腸丸而瀉不止余用補
中益氣湯送四神丸數服而愈
足跟瘡(婦人症詳見婦人良方)
足跟乃督脉發源之所腎經所過之地若飲食失節起
居失宜虧損足三隂經則成瘡矣若漫瘇寒熱或體倦
少食属脾虚下陷也用補中益氣湯若晡熱作痛頭目
不清属脾虚隂火也前湯并六味丸若痰涎上升或口
舌生瘡属腎水乾涸也前湯并加減八味丸凡此皆當
滋其化源若治其外則誤矣俗云兔嚙瘡者蓋獵人被
兔咬足跟久而不斂氣血瀝盡而死
治驗
大尹陳汝鄰兩腿酸軟或赤或白足跟患瘇或痛或痒
後痛而或如無皮或如皺裂日晡至夜脹痛焮熱用補
中益氣湯加八味丸料補其肝腎而愈
一男子足跟作痛熱渴體倦小便如淋誤用敗毒散致
頭痛惡寒欲嘔不食吐痰咳嗽此足三隂虧損而藥復
傷余用十全大補湯加減八味丸各五十餘劑而愈
一男子素不慎起居内熱引飲作渴體倦兩足發熱後
足跟作痛或用清熱除濕之劑更加發瘇又服敗毒之
藥焮赤痛甚略用祛毒清熱潰裂番張狀如赤榴熱痛
如錐内熱晡熱此因足三隂虧損朝用十全大補湯夕
用加減八味丸外敷當歸膏兩月餘而愈其服消毒等
藥而殁者不能枚舉
一男子亦患此服消毒散搽追蝕藥虚症疊出其形體
骨立自分必死余用十全大補兼山茱山藥兩月餘而
愈
一膏粱之人兩脚發熱作渴左尺脉數而無力余謂此
足三隂虧損防患疽不信反服清熱化痰之藥更加晡
熱頭暈又服四物黃栢知母日晡熱甚飲食漸少覺足
面發疽余用補中益氣六味地黃丸百餘服而愈不信
患疽以致不起者多矣
一婦人勞則足跟熱痛余以為足三隂虚用八珍湯而
痊後遍身搔痒誤服風藥發熱抽搐肝脉洪數此肝家
血虚火盛而生風以天竺膽星為丸用四物麥門五味
芩連炙草山梔柴胡煎送下而愈
一婦人兩足發熱兩跟作痛日晡熱甚余以為肝腎血
虚用加味逍遥散六味地黃丸五十餘劑諸症悉愈
一婦人素血虚因大勞兩足發熱晡熱月經過期或用
四物黃連飲食少思胸痞吐痰用二陳枳實黃連大便不
實吐痰無度足跟作痛余曰足熱晡熱月經過期乃肝
脾血虚也胸痞吐痰飲食少思脾胃虚也盖胃為五臟
之根本胃氣一虚諸症悉至先用補中益氣湯加白茯
苓半夏脾胃漸健乃佐以六味地黃丸以補脾腎不兩
月而痊
一婦人經候不調發熱晡熱胸膈不利飲食少思服清
熱寬中消導之劑前症益甚更兼肢體酸痛服除濕化
痰等藥經候兩月一至服通經降火等劑兩足跟指作
痛其熱如炙余以為足三隂虧損用補中益氣六味地
黃丸兩月諸症漸退又用前湯并八珍散兩月而康
一婦人足跟患瘇兩腿酸軟或赤或白或痒或痛後或
如無皮或如皺裂日晡至夜脹痛焮熱此足三隂虧損
用加減八味丸及逍遙散加熟地川芎百餘劑而愈
脚發(男婦同治)
脚發之症属足三隂經精血虧損或足三陽經濕熱下
注若色赤瘇痛而潰膿者属濕熱下注為可治若色微
赤微瘇而膿清者屬精血虧損為難治若黑黯不瘇痛
不潰膿煩熱作渴小便淋漓者隂敗末傅惡症也為不
治其法濕熱下注者先用隔蒜灸活命飲以解壅毒次
服益氣湯六味丸以補精氣若色黯不痛者着肉灸桑
枝灸以行壅滯助陽氣更用十全大補湯八味丸壯脾
胃滋化源多有復生者若專治其瘡復傷生氣吾未見
其生者
治騐
閣老靳介菴脚指縫作痒出水瘇焮脚面敷止痒之藥
不應服除濕之劑益甚余以為隂虚濕熱下注用六味
地黃丸補中益氣湯而愈
大參李北溪左足赤瘇作痛此足三陽經濕熱下注先
用隔蒜灸活命飲一劑其痛頓止灸患處出水赤瘇頓
消次用托裏消毒散四劑灸患處出膿而愈
儒者楊舉元患此微瘇痛微赤焮此足三隂經隂虚濕
熱下注用隔蒜灸托裏散而起發用十全大補湯而膿
成又與加減八味丸料百劑而斂
一儒者患此瘇硬色白兩月餘矣此足三隂經虧損為
外寒所侵用大防風湯及十全大補兼服而消後場屋
不利飲食勞倦前症復作盗汗内熱飲食不化便滑肌
瘦此脾土虚寒而命門火不能相生用八味丸益氣湯
百餘劑喜其年壯得愈
一男子脚心發熱作渴引飲或用四物芩連栢知母之
類腹痛作嘔煩熱大渴此足三隂虧損前藥復傷脾胃
也先用六君加炮薑數劑而脾胃醒再用補中益氣加
茯苓半夏而脾胃健乃以加減八味丸兼服半載而愈
一儒者脚心發熱作痒以滚湯浸漬潰而出水肌體骨
立作渴吐痰此脾腎虚而水泛為痰也服益氣湯六味
丸年餘元氣復而諸症愈
少宗伯顧東江面黧作渴余曰此腎經虧損當滋化源
以杜後患彼雖然之而終不服次年九月内左足面患
疽色黯不痛脚腿沉重用隔蒜灸三十餘壯足腿即輕
瘡出血水數日而消瘡色仍黯時公將北行賀萬夀余
診之曰脾脉衰憊陽氣虚極不宜遠行公曰余得夢屢
驗向夢羣仙待我此夀徵也至河間驛聚仙堂病篤嘆
曰立齋豈能留我果卒於此亦異數也
脱疽
脱疽謂疔患於足或足指重者潰脱故名之亦有患於
手患於指者因醇酒炙煿膏粱傷脾或房勞損腎故有
先渴而後患者有先患而後渴者若色赤作痛自潰者
可治色黑不潰者不治色赤作痛者元氣虚而濕毒壅
盛也先用隔蒜灸活命飲托裏散再用十全大補湯加
減八味丸色黯不痛者腎氣敗而虚火盛也隔蒜灸桑
枝灸亦用十全大補湯加減八味丸則毒氣不致上侵
元氣不致虧損庶可保生亦有因修手足口咬等傷而
致者若元氣虚弱或犯房事外塗寒凉内服尅伐損傷
脾胃患處不潰若黑黯上延亦多致死重者須當以脚
刀轉解周&KR0008;輕洩去之則筋随骨出而毒得泄亦不痛
否則毒筋内斷雖去而仍潰且偏僻之處氣血罕到藥
難導達况攻毒之劑先傷脾胃不若灸法為良重者須
解去為善故孫真人云在肉則割在指則截蓋親之遺
體雖不忍傷而遂至夭殁則尤傷矣况解法無痛患者
知之
治驗
一男子足指患之瘇焮痛赤此三陽經虚而外邪所乘
也用隔蒜灸人參敗毒散加銀花白芷大黃二劑而痛
甚又二劑痛止又與十宣散加天花粉金銀花去桂數
劑而愈又有足指患之者色紫不痛此三陽經熱毒壅
滯隔蒜灸五十餘壯又明灸百壯始痛投活命飲四劑
更以托裏藥潰脱而愈
一男子患前症赤痛作渴此足三隂虚而火内動用隔
蒜灸活命飲三劑而潰更服托裏藥及加減八味丸潰
脱而愈若早用前法不至於此
一男子瘇痛色赤發熱作渴大小便秘結其脉浮數按
之沉實此足三陽經積熱内外俱受患也先用隔蒜灸
及人參敗毒散加銀花白芷大黃而潰更以活命飲而
痊
一膏粱之人先作渴足熱後足大指赤痛六脉洪數而
無力左尺為甚余為此足三隂虚當滋化源為主固服
除濕敗毒等劑元氣益虛色黯延足余乃朝用補中益
氣湯夕用補隂八珍湯各三十餘劑及桑枝灸潰而膿
清作渴不止遂朝以前湯送加減八味丸夕用十全大
補湯三十餘劑而痊是時同患此症服敗毒之藥者俱
不救
瘤贅(附結核凡結核當與瘰癧參看)
内經云肝統筋而藏血心統血而主脉脾主肉而統血
肺主氣而司腠理腎統骨而主水若怒動肝火血涸而
筋攣者其自筋瘇起按之如筋久而或有赤縷名曰筋
瘤用六味地黃丸四物山梔木瓜之類若勞役火動隂
血沸騰外邪所搏而為瘇者其自肌肉瘇起久而有赤
縷或皮俱赤名曰血瘤用四物茯苓遠志之類若鬱結
傷脾肌肉消薄外邪所搏而為瘇者其自肌肉瘇起按
之實軟名曰肉瘤用歸脾益氣二湯若勞傷肺氣腠理
不密外邪所摶而壅瘇者其自皮膚瘇起按之浮軟名
曰氣瘤用補中益氣湯之類若勞傷腎水不能榮骨而
為腫者其自骨瘇起按之堅硬名曰骨瘤用地黃丸及
補中益氣湯主之夫瘤者留也随氣凝滯皆因臟腑受
傷氣血乖違當求其属而治其本大凡属肝膽二經結
核八珍加山梔膽草以養氣血清肝火六味丸以養肺
金生腎水若属肝火血燥須生血凉血用四物二地丹
皮酒炒黑膽草山梔中氣虚者補中益氣兼服若治失
其法脾胃虧損營氣虚弱不能濡於患處或寒氣凝於
瘡口榮氣不能滋養於患處以致久不生肌而成漏者
悉調補脾胃則氣血壯而肌肉自生矣若不慎飲食起
居及七情六淫或用寒凉蝕藥蛛絲纏芫花線等法以
治其外則誤矣
治驗
長洲庠王天爵辛丑春左腿近環跳患之狀如大桃按
之濡軟略服除濕流氣化痰之劑惡寒發熱食少體倦
形氣俱虚脉洪大而虚氣瘤也肺主之蓋膽属木肺属
金然發於膽經部分乃肺金侮肝木元氣虧損而其膿
已内潰矣遂用十全大補湯數劑出青白稀膿甚多頓
加寒熱煩渴頭痛殊類傷寒狀余謂此因膿泄而血氣
益虚耳仍用前湯其勢益甚脉洪數大按之如無乃加
附子一錢其勢愈甚而脉復如前此虚甚而藥未能及
也更加附子二錢三劑諸症頓退乃朝用補中益氣湯
夕用十全大補湯各三十餘劑出腐骨五塊瘡口將完
後因不慎起居患處復潰諸症更發咽間如焚口舌無
皮用十全大補加附子一錢服之諸症即愈二日不服
内病悉至患處復潰二年後又患服前藥不應診其尺
脉微細如絲此属命門火衰用八味丸為主佐以十全
大補湯稍愈至乙巳仍患虚寒之症而殁
一男子左腿外側近臀瘇一塊上有赤縷三年矣飲食
起居如常觸破湧出血膿發熱惡寒此膽經受症故發
於腿外側診其脉左尺洪數左關弦洪此腎水不能生
肝木用補中益氣湯六味地黃丸而痊
一男子小腹患之膿水淋漓此足三隂之症用補中益
氣加麥門五味以培脾土用六味地黃丸以生腎水更
用蘆薈丸以清肝火而斂
一老儒眉間患之二年其狀如紫桃下墜蓋目按之如
水嚢此肝脾之症膿瘀内潰而然耳遂刺出血膿目即
開以炒黑膽草山梔芎歸芍藥柴胡白术茯苓等類而
愈
舉人江節夫兩耳下兩臂兩肋結核略服祛痰降火軟
堅之劑益甚余曰此膽經血虚火燥也蓋膽經行人身
之側前藥必致虧損至明年七月復請視各核皆潰脉
浮大而濇時金旺於秋木受金尅必不治果卒
嘉善周上舍兩耳下項間筋攣壅瘇堅硬咳嗽氣喘内
熱盗汗所服皆化痰散堅行氣之劑勢益甚予診之左
關弦澀左尺洪數此怒氣傷肝房勞損腎須滋腎水生
肝血慎調攝至水旺之際庶可愈矣彼欲速效乃外敷
商陸石灰等藥内服海藻蓬术之類至秋金旺之際元
氣愈虚其瘇愈甚而殁
鎮江孫上舍缺盆間瘇如覆甌堅硬色赤内熱晡熱自
汗盗汗就治於余曰賤疾皆以散堅行氣降火破血之
劑欲其内消而反甚其脉左尺洪數按之而弱左關洪
數按之而澀此怒氣傷肝血涸而筋攣也因其急於仕
進余辭不能治彼亦不信後果殁此症若補脾肺滋肝
腎則木得水而敷華筋得血而滋潤多有得生者
疣
疣屬肝膽少陽經風熱血燥或怒動肝火或肝客淫氣
所致蓋肝熱水涸腎氣不榮故精亡而筋攣也宜以地
黃丸滋腎水以生肝血為善若用蛛絲纏螳螂蝕著艾
灸必多致誤大抵此症與血燥結核相同故外用腐蝕
等法内服燥血消毒則精血愈虚肝筋受傷瘡口翻突
開張卒成敗症
治驗
府庠朱宏仁年二十右手背近中指患五疣中一大者
如黃荳餘皆如聚黍拔之如絲長三四寸許此血燥筋
縮用清肝益榮湯五十餘劑而愈
府庠沈嫗文幼囓指甲及長不能自禁余曰此肝火血
燥也又頸側常生小疣子屢散屢發又臂生一塊如菉
豆大若觸碎如斷束縷扯之則長縱之則縮後兩鬢發
白點求治余曰子素肝病此部亦属肝膽經也夫爪為
筋之餘膽行人身之側此與囓爪生㾋等症相應須滋
補腎水以生肝膽則諸病自愈矣乃與六味地黃丸服
之二年白點自退疣亦不生
一男子臉患疣初如赤椹雜用敷貼之藥翻張如菌又
用腐蝕焮大如瘤此足三隂經虚症悉具治以補脾肺
生肝腎等劑而尋愈
一男子小腹中一塊不時攻痛或用行氣化痰等藥不
應尤以為血鼈服行氣逐血之劑後手背結一㾋子漸
長寸許形如鼈狀肢節間如荳大者甚多彼泥鼈生子
發於外亦用行血虚症悉至左尺洪數關脉洪數弦余
以為腎水不能生肝木以致肝火血燥而筋攣用六味
地黃丸生腎水滋肝血三月餘諸症悉愈
一男子因勞役過度面色青黑發熱咳嗽面生疣子腹
内一塊攻上攻下作痛口乾小便秘澀服消尅之藥愈
甚察其脉左右關俱弦洪元氣弱甚此肝脾受病而筋
攣也投以加味逍遥散合地黃丸料元氣遂復若誤以
為血鼈之類消之必致不起
一男子素膏粱醇酒先便血便結驚悸少寐後肛門周
生小顆如疣子如鼠乳大小不一用清熱敗毒等藥半
載之間腿内股亦然又用化痰之藥内熱吐痰頸間俱
作肝腎脉浮數按之而弱余以為足三隂經血虚火熾
法當滋化源彼不信别服四物黃栢知母之類諸症蜂
起此胃氣復傷各經俱病也先用補中益氣湯三十餘
劑諸症漸愈乃朝用前湯夕用八珍湯又各五十餘劑
諸症尋愈於是夕改用六味丸加五味子又半載諸症
悉愈
一婦人左手背并次指患五六枚如熟椹内熱晡熱月
經素不及期余曰此因肝脾血虚而有熱也當調補二
經使隂血生而諸症自愈不信乃用艾灸手腫脹發熱
手指皆攣兩脇項及胸乳間皆患疣經行無期余用加
味逍遥散少加炒黑黃連數劑漸愈乃去黃連更佐以
歸脾湯各患漸愈又百餘劑經行如期再用地黃丸三
料而痊
一婦人小腹内一塊或時上攻或時下墜寒熱胸痞小
便淋漓或用行氣化痰等劑前症愈甚月經兩月餘而
一行或以為内有肉鼈啖飲其血而經不行服驅逐之
劑下血甚多兩手背結一疣如大荳許兩月漸長寸許
又兩月餘又患數枚疑以鼈子行於外仍行驅逐兩耳
下各患瘇又疑為瘡毒余曰此属肝火血燥也用加味
逍遥加味歸脾二藥兼服佐以六味丸三月餘而愈
一婦人患之用蛛絲纏芫花線螳螂啖毒藥蝕着艾灸
大潰瘇痛發熱出血余曰此隂血虚也不信仍服降火
之藥而殁
發痙(痙當作痓)
瘡瘍發痙因氣血虧損外邪所摶或内虚鬱火所致其
形牙關緊急四肢勁強或腰背反張肢體抽搐其有汗
而不惡寒者曰柔痙風能散氣故有汗也其無汗而惡
寒者曰剛痙寒能濇血故無汗也皆由亡血過多筋無
所養故傷寒汗下過多與潰瘍産後多患之乃敗症也
若大補氣血多有復生者若作風治速其危矣
治驗
秋官張同野舊有流注因暴寒睡炕口目抽搐手足戰
掉余以為氣血虚熱而然用參茋歸术川芎山梔柴胡
半夏天麻炙草治之而愈
吳給事瞻之墜馬傷首出血過多發熱煩躁肉瞤筋愓
或作破傷風欲發汗祛風余曰此亡血火動也無風可
祛無汗可發當峻補其血用聖愈湯二劑頓愈又用健
脾胃養氣血而全愈
一儒者背瘡將愈發熱煩躁自用降火之劑項強口噤
自汗惡寒此汗多内亡津血筋無所榮也用補氣血之
劑及地黃丸而愈
一男子素勤苦早行遍身發疙瘩口噤目直脉弦緊此
勞傷氣血内熱外邪所摶也用補中益氣加山梔羌活
川芎而瘥半載後遍身作痒搔破成瘡發熱作渴脉洪
大而虚復以前湯加芍藥麥門熟地天麻而愈
一儒者善怒患瘰癧復因大怒跳躍忽仆地兩臂抽搐
唇口喎斜左目緊小此肝火血虚内熱生風用八珍散
加牡丹皮鈎藤山梔而愈次年春前病復作兼小便自
遺左關弦洪而數余以為肝火血燥用六味丸加鈎藤
五味麥門芎歸治之漸愈又用補中益氣加山梔鈎藤
牡丹皮而安
一癧婦因怒仆地瘡口出血語言蹇澀口眼喎斜四肢
拘急汗出遺尿或用驅風之劑六脉洪大肝脉尤甚此
肝火熾甚也用加味逍遥散加鈎藤及六味丸尋愈
一婦人患内痔因勞出血甚多不時發痙飲食少思形
體倦怠其面色白余謂此氣傷而不能統血也用補中
益氣湯加寒熱出血此陽氣虚寒也仍以前湯加炮薑
四劑寒熱漸止飲食漸進又四劑而血頓止後因勞役
或怒氣即便血或發痙投以補中益氣湯加鈎藤而愈
一婦人素性急患遍身搔痒或項間結核常服搜風順
氣之劑後大怒吐血唇口牽緊小便頻數或時自遺此
怒動肝火而血妄行也用小柴胡湯加山梔牡丹皮而
愈
一癧婦因勞兼怒四肢攣屈煩痛自汗小便短少畏見
風寒脉浮弦緩此氣血虚而風寒濕熱相摶也先用東
垣清燥湯漸愈再用加味逍遥散及八珍湯加牡丹皮
而痊
一婦人素有肝火兩拗間或腫痛或寒熱忽然昏潰瘈
瘲抽搐善伸數欠四肢筋攣痰涎上升此肺金燥甚而
血液衰少也用清燥丸六味丸兼服尋愈
一婦人因大勞患膁瘡發疙瘩搔碎成瘡日晡熱甚或
口噤發搐或頭目眩暈此肝脾氣血虚而内熱以八珍
散加柴胡山梔治之諸症少愈復因怒前症復作經行
不止此肝脾血熱用加味逍遥散漸愈又用八珍散加
柴胡山梔而痊
一婦人發疙瘩日晡熱甚月經先期或頭目昏眩或寒
熱發熱或四肢抽搐此肝經風熱血燥用加味逍遥散
治之尋愈後因怒前症復作口噤遺尿此火炎血燥也
用加味小柴胡湯治之漸愈又夜間發熱譫語此血分
有熱也用小柴胡湯加生地而愈更用加味逍遥散調
理而安
一婦人患繭唇月經先期余以為肝火血熱不信乃汎
用降火之劑反致月經過期復因勞怒口噤呻吟肢體
不随六脉洪大面目赤色用八珍麥門五味山梔丹皮
數劑漸愈兼用逍遥散六味丸料各三十餘劑全愈
一婦人經行遇怒其經即止甚則口噤筋攣鼻衂頭痛
痰湧搐溺瞳子上視此肝火熾甚以小柴胡湯加熟地
黃山梔鈎藤鈎而愈
一婦人素隂虚患遍身搔痒誤服祛風之藥口噤抽搐
肝脉洪數余曰肝血為隂為水肝氣為陽為火此乃肝
經血虚火盛耳宜助隂血抑肝火遂用四物麥門五味
柴胡山梔生草熱搐頓止又以八珍加黃茋麥門五味
鈎藤炙草調理而愈
一婦人久患流注脾胃虚弱忽痰壅氣喘頭搖目劄手
揚足擲難以候脉視其面黃中見青此肝木乘脾土也
用六君加柴胡升麻治之而甦更以補中益氣加半夏
茯苓而安
類破傷風症
大凡癰疽潰後筋糜肉爛膿血大泄陽随隂散或筋脉
拘急惡寒惕搦甚者舌強口噤項背反張痰涎壅甚便
閉汗出不時發熱此氣血俱虚而傳變雖與破傷風相
類而主治之法當大補氣血若果係風症亦須以大補
氣血為本而兼以治風之藥設若不審是非而妄藥之
則誤矣風症治見後方
治驗
司徒邊華泉肩患癰潰而發熱目直或瞤殊類中風日
晡熱甚脉益數此足三隂氣血虧血虚火妄動用參茋
歸术炙草加酒炒黑黃栢五味麥門肉桂四劑而愈又
數劑而斂
陸大行背瘡内潰出膿二碗許用托裏之劑痛止瘇消
停藥忽寒熱作渴頭痛自汗此元氣虚而未能復也用
十全大補加麥門五味肉桂二劑益甚診其脉如故此
藥力未及仍用前藥加附子一錢三劑諸症悉愈乃去
附子加肉桂數劑而斂
一儒者患腿癰深蓄於内肉色不變久不穿潰針出膿
瘀五碗許惡症駢臻全類中風此脾胃虚而變症也用
四君子加當歸炮薑及聖愈湯各四劑而安又勞心不
寐用歸脾湯而愈
一儒者傷寒後患流注瘇痛潮熱用十宣敗毒等劑出
稀膿五六碗許發熱惡寒煩躁作嘔殊類破傷風症而
殁
一男子背瘡未痊乃以膏藥剪孔貼之患破傷風症而
殁此先失於内補外邪襲其虚耳余見此症貼膏藥剪
孔欲其通氣而反患破傷風搽斂藥生肌欲其收口而
反助其餘毒以致殁者多矣
論瘡瘍随症加減用藥
内經云形傷痛氣傷腫先腫而後痛者形傷氣也先痛
而後腫者氣傷形也東垣先生謂胃為五臟之本源人
身之根蒂丹溪先生云癰疽因積毒在臟腑宜先助胃
壯氣以固其本夫然則氣血凝結者自散膿瘀已成者
自潰肌肉欲死者自生肌肉已死者自腐死肉已潰者
自斂若獨攻其瘡脾胃氣虚七惡蜂起其不死者幸矣
故凡前症須用托裡消毒散為主若高腫焮痛熱毒也
加黃連漫腫微痛氣虚也去金銀花連翹二味加參术
頭痛發熱邪在表也本方加川芎羌活若外邪在表而
元氣實者暫用人參敗毒散頭痛惡寒表虚也去五味
加參茋發熱飲冷便秘内熱也去參茋歸术加大黃發
熱飲熱便秘内虚也去二味加參茋歸术寒熱飲冷小
便濇滯肝熱也去參茋加柴胡山梔不作膿膿不潰氣
虚也去二味及白芷加參术肉桂如不應暫用十全大
補湯腫赤作痛血凝滯也本方加乳香没藥如不應暫
用仙方活命飲膿出反痛氣血虚也去三味即銀花連
翹白芷後放此加參茋歸地肉赤而不斂血虚而有熱
也去三味加熟地牡丹皮肉黯而不斂陽氣虚寒也去
三味加參茋白蘞官桂漫腫不痛或肉死不潰脾氣虚
也去三味加人參白术如不應加薑桂更不應急加附
子肉白而不斂陽氣虚也去三味加參茋歸术膿多而
不斂氣血虚也去三味加參茋歸术熟地如不應暫用
十全大補湯飲食少思而不斂胃氣虚也去三味加參
茋如不應暫用補中益氣湯飲食難化而不斂脾氣虚
也去三味加參术如不應暫用六君子湯又不應佐以
八味丸膿多而帶赤血虚也去三味加歸地參术如不
應暫用八珍湯加牡丹皮忿怒晡熱而出血肝火血虚
也去三味加牡丹皮熟地炒黑山梔如不應暫用八珍
湯送六味丸面青脇脹而出血肝氣虚而不能藏血也
去三味加山茱山藥五味子如不應兼六味丸食少體
倦而出血脾氣虚而不能攝血也去三味加參茋歸地
兼鬱結少寐更加遠志酸棗仁茯神龍眼肉如不應暫
用歸脾湯欲嘔作嘔或外搽内服寒凉或痛甚或感寒
邪穢氣而嘔胃氣虚也去三味加藿香參术飲食少思
腸鳴腹痛腹冷泄瀉脾氣虚寒也去三味加炮薑木香
手足逆冷脾血虚寒也更加附子煎送四神丸飲冷作
渴熱毒也加赤小荳知母如不應暫用竹葉黃茋湯善
食作渴胃火也加石膏山梔如不應暫用竹葉石膏湯
膿多而作渴氣血虚也去三味加熟地黃五味子如不
應暫用十全大補湯加五味子麥門冬口乾舌燥腎氣
虚也去三味加熟地山茱山藥如不應兼六味丸又不
應佐以補中益氣湯自汗内熱口乾胃氣虚也去三味
加參茋歸术如不應暫用六君子湯盗汗内熱口乾隂
血虚也去三味加熟地麥門五味如不應暫用當歸六
黃湯莖中痛而小便不利精内敗也去三味加山茱山
藥澤瀉如不應佐以六味丸愈便則愈痛愈痛則愈便
精復竭也去三味煎送六味丸食少體倦口乾飲熱小
便黃短脾肺虚熱也去三味加五味子山茱萸如不應
暫用六味丸勞役而小便黃元氣下陷也去三味加升
麻柴胡午後而小便黃短腎虚熱也去三味加升麻柴
胡如不應煎送六味丸口燥作渴小便頻數腎水虧也
去三味加五味山茱山藥熟地如不應兼用六味丸四
肢逆冷腎氣虚寒也去三味加桂附如不應佐以八味
丸食少體倦作渴胃氣虚也去三味加參茋白术如不
應暫用補中益氣湯體倦頭痛或眩暈中氣虚也去三
味加柴胡升麻如不應暫用補中益氣湯加蔓荆子日
晡頭痛或眩暈隂血虚也去三味加熟地黃如不應佐
以六味丸夢泄遺精頭暈頭痛或痰喘氣促腎虚不能
納氣也去三味并川芎佐以六味丸如不應是虚寒也
用八味丸面目赤色煩熱作渴脉大而虚血脱發躁也
去三味加黃茋當歸如不應暫用當歸補血湯身熱惡
衣欲投於水脉沉微細氣脱發躁也去三味加肉桂附
子如不應暫用附子理中湯善思體痛無寐盜汗脾血
虛也去三味加茯苓遠志酸棗仁圓眼肉如不應暫用
歸脾湯寢寐而汗出腎氣虚也去三味加五味子煎送
六味丸飲食而出汗胃氣虚也去三味加參茋歸术五
味子如不應暫用六君子湯睡覺飽而出盗汗宿食也
去三味加參术半夏如不應暫用六君子湯胸滿多痰
脾氣虚也去三味加桔梗半夏如不應暫用六君子湯
加桔梗枳殼晡熱多痰脾血虚也去三味加歸地參术
如不應暫用六君子湯加芎歸熟地咳嗽唾痰腎虧津
液泛上也去三味加山茱山藥熟地如不應佐以六味
丸忿怒胸痞肝氣滯也去三味加桔梗山梔如不應暫
用補中益氣湯加桔梗枳殼倦怠胸痞中氣虚也去三
味加參术茯苓如不應暫用八珍湯加柴胡口苦寒熱
往來肝火血虚也去三味加柴胡熟地因怒寒熱往來
肝火血虚也加柴胡黃芩如不應暫用八珍湯加炒山
梔炒酸棗仁酒炒黑膽草體倦寒熱往來肝脾氣滯也
去三味加參茋歸木如不應暫用補中益氣湯内熱晡
熱或寒熱往來隂血虚也去三味加芎歸牡丹皮柴胡
如不應暫用八珍湯加牡丹皮畏寒或寒熱往來胃氣
虚也去三味加參苓白术升麻如不應暫用補中益氣
湯脇痛痞滿或寒熱往來肝氣滯也去三味加青皮木
香如不應属氣血虚也更加芎歸參术若婦人勞役恚
怒或適經行發熱譫語或夜間熱甚在血分也去三味
加生地丹皮柴胡如不應暫用加味四物湯若誤尅伐
或膿血大泄或因吐瀉或誤而入房或勞損元氣或夢
泄遺精或外邪乘入以致發熱頭痛小便淋濇或滑數
便血目赤煩喘氣短頭暈體倦熱渴意欲投水身熱惡
衣揚手擲足腰背反張鄭聲自汗此陽氣脱陷之假熱
症也若畏寒頭痛咳逆嘔吐耳聵目矇小便自遺瀉利
腸鳴裡急腹痛玉莖短縮齒浮痛肢體麻痺或厥冷身
痛或咬舌嚙唇此陽氣脱陷之真寒症也凡此危候勿
論其脉勿問其症但見有其一二亦去三味急加桂附
補之庶有復生之理大抵用藥之法當分元氣虚實標
本緩急若病急而元氣實者先治其標病緩而元氣虚
者先治其本若病急而元氣又虚者當治其本為主而
兼以治標東垣先生云形氣有餘病氣有餘當瀉不當
補形氣不足病氣不足當補不當瀉丹溪先生云但見
腫痛參之脉症虚弱便與滋補氣血無虧可保終吉治
者審焉
薛氏醫案卷十五
