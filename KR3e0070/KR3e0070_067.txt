薛氏醫案卷六十七
明薛已訂
保嬰撮要十二
肺癰肺痿
齊氏云肺癰肺痿因脾肺氣虚腠理不密外邪所乘或
母食辛辣厚味遺熱於兒或兒有病過於汗下内亡津
液虚火爍肺或服尅伐之藥虧損脾胃不能生肺金其
症惡風咳𠻳鼻塞項強呼吸不利甚則四肢微腫咳唾
膿血若吐臭穢胸中隠痛脉數而實者為肺癰咳唾涎
沬脉數而虚者為肺痿惡寒喘𠻳者寒邪内藴也小青
龍湯咳唾膿穢者肺癰内潰也桔梗湯竊謂前症若喘
咳短氣者脾肺氣虚也五味異功散咳唾膿痰左尺脉
數而無力者腎氣虚也六味地黃丸咳唾膿痰右關脉
數而無力者脾氣虚也七味白术散若發熱喘𠻳唾膿
不食者脾肺虚甚也難治大要補脾肺滋腎水為善(仍審)
(五臓相勝乳母七情後症倣此)
一小兒感冐停食吐瀉用䟽利之劑咳𠻳膿血此中氣
復傷而變肺癰也用桔梗湯而愈後咳𠻳吐血仍用前
藥佐以異功散而痊
一小兒停食服瀉藥而變肺癰余先用異功散以救脾
肺次用桔梗湯以治肺癰而瘥
一小兒停食服尅伐之藥唾痰腥氣面赤氣喘此元氣
復傷而成肺癰也用桔梗湯膿痰頓止翌日喘甚此脾
氣虚而不能生肺也用異功散加杏仁百合而愈後小
便澁滯服八正散小便愈澁咳𠻳吐痰面赤盜汗余謂
肺氣虚熱前藥虧損瘍隂虚火鑠肺金而然用異功散
以補脾土地黃丸以滋腎水遂愈
一小兒肺癰愈後咳𠻳面色白或痿黃手足冷小便頻
此因脾虚不能生金也服參蘇飲之類自汗盜汗昏憒
發搐遺尿下氣手足如水面色青白此陽氣脱而虚寒
也用人參一兩乾薑二錢大棗五枚米泔煎沸先灌一
杯將熟又灌二杯連用二劑而蘇更朝用補中益氣湯
夕用異功散而愈
一小兒十五歲因勞傷元氣而咳𠻳誤用表散之劑復
傷肺氣成癰咳𠻳膿血用桔梗湯為主佐以異功散膿
漸少專用異功散膿止而愈後因書課過勞自汗時𠻳
服外感藥咳𠻳益甚胸膈痞滿呼吸不利余謂脾肺之
氣虚甚而然用參茋補脾湯而痊
一小兒咳𠻳服參蘇飲而益甚右寸關之脉浮散余謂
此風傷皮毛熱傷血脉血氣稽留藴結於肺而成癰也
不信仍復表散唾咳膿血余曰此因肺虚不能攝氣脾
虚不能攝涎耳當補脾土以生肺金又不信果歿
一小兒感冐咳𠻳發散過度喘促不食痰中有血余用
桔梗湯而愈後元氣未復大便似痢或用芩連枳實之
類變漫脾風而卒
小青龍湯治傷風冐寒咳𠻳喘急肺脹胸滿鼻塞流涕
或乾嘔熱𠻳或作渴或作噎或小便不利或小腹脹
滿(此仲景之法審有是症用之及時殊有良驗)
麻黃(去節)赤芍藥半夏(各七錢)細辛乾薑(炮)甘草
(炙)桂枝(各三錢)五味子(半兩杵)附子(二錢脉浮不用)
右每服二錢水煎
桔梗湯治咳𠻳膿血腥穢已成癰症
桔梗(炒)貝母(去心)知母(炒)桑白皮(炒)枳殼(各一錢)地骨
皮瓜蔞仁薏苡仁杏仁(五分炒)當歸黃茋
(炒各一錢)五味子(杵炒)百合(炒各一錢五分)防己(一錢)甜葶藶(炒五分)
右每服二三錢水煎
升麻湯治肺癰膿血穢臭胸乳皆痛
升麻桔梗(炒)薏苡仁地榆條芩(炒)牡丹皮
芍藥(炒)甘草(各等分)
右每服二三錢水煎
排膿散治肺癰此方排膿補肺
黃茋(鹽水拌炒)白芷人參五味(炒研碎各等分)
右為末每服一二錢蜜湯調下
射干湯治胃脘癰吐膿血
射干(去毛)梔子仁赤茯苓升麻赤芍藥(一兩二錢)
白术(半兩)
右每服三五錢水煎入地黃汁少許再煎服
人參平肺散治心火尅肺金傳為肺癰咳𠻳喘嘔痰涎
壅盛胸膈痞滿咽嗌不利
人參陳皮甘草地骨皮茯苓(各一錢)知母
(炒七分)五味子(炒)青皮天門冬(去心四分)桑白皮(炒一錢)
右每服二三錢
參茋補脾湯治肺癰脾氣虧損咳吐膿涎或中(闕)不食
必服此藥補脾土以生肺金否則不治
人參白术(各二錢)黃茋(炒二錢半)茯苓陳皮當歸
(各一錢)升麻(三錢)麥門冬(七分)五味子(杵四分)桔梗(炒六分)甘
草(炙三分)
右作三服薑棗水煎
人參補肺湯治肺症咳喘短氣或腎水不足虚火上炎
痰涎壅盛或吐膿血發熱作渴小便不調
人參黃茋(炒)白术茯苓陳皮牡丹皮
當歸(各一錢)山茱萸(去白)山藥(各二錢)五味子(杵)麥門冬
甘草(炙各七分)熟地黃(自製一錢五分)
右薑水煎服
七味白术散治中氣虧損津液短少口舌乾渴生瘡不
喜飲冷或吐瀉後口乾或咳唾膿痰右關脉數無力
者脾氣虚也最宜服之
人參白术木香白茯苓甘草藿香(各五)
(分)乾葛(一錢)
右水煎服
五味異功散
六味地黃丸
參蘇飲
獨參湯
補中益氣湯
腸癰
孫真人云腸癰為病小腸重強按之則痛小便如淋時
時出汗惡寒身皮甲錯肚皮急瘇甚者肚腹脹大轉側
有水聲或遶臍生瘡或膿從臍出或從大便而下盖因
飲食不節所致治法當診脉遲緊者未有膿也用大黃
湯下之脉洪數者已有膿也用薏苡仁湯排之小腹疼
痛小便不利膿壅滯也牡丹皮散主之若大便或臍間
出膿者不治内經云腸癰為病不可驚驚則腸斷而死
故患是者其坐卧轉側理宜徐緩時少飲薄粥及八珍
湯固其元氣庶或可生
一小兒患腸癰先用太乙膏後服牡丹皮散下膿而愈
後因跌腹内作痛遍身皆赤良久身黯而歿蓋腸斷故
也
大黃湯治腸癰小腹堅腫按之則痛肉色如常或焮赤
微腫小便頻數汗出憎寒脉遲緊膿未成也急服之
大黃(炒)朴硝(各二錢)牡丹皮瓜蔞仁桃仁(去皮尖各)
(二錢)
右每服二三錢水煎
薏苡仁湯治腸癰腹中痛煩躁不安或脹滿不食小便
澁滯
薏苡仁牡丹皮桃仁(各三兩)瓜蔞仁(四兩)
右每服四錢水煎
桃仁湯治腸癰腹中痛煩燥不安壅痛大便閉澁亦有
繞臍生瘡者但用此藥無妨
桃仁大黃(炒)牡丹皮芒硝犀角(鎊末)冬瓜仁
(研各二錢)
右水煎入犀角末服
牡丹皮散治腸癰腹濡而痛時下膿汁或下血
牡丹皮人參天麻白茯苓黃茋(炒)薏苡
仁桃仁白芷(炒)當歸川芎官桂甘草
(各五分)木香(二分)
右每服三五錢
仙方活命飲(方見熱毒瘡瘍)
太乙膏(方見跌撲外傷)
八珍湯(方見發熱不止)
痔瘡
痔瘡之症或因禀受胎毒或膏粱食積或母食炙炒厚
味所致腫痛者濕熱作痒者風熱便秘者火盛膿潰者
血熱濕熱加味槐花散風熱秦芁蒼术湯便秘清燥湯
膿潰黃茋散薰洗則葱湯槐角五棓子等藥或真蒲黃
以猪脂調傅如有兼變之症參各門治之
一小兒患痔赤腫作痛用黃連解毒湯而痛止又用托
裏清肝散及加味槐角丸而瘡愈
一小兒因飲食停滯發熱患痔大便不利腫痛寒熱不
時發搐此脾氣傷而肝乘之也先用保和丸末二錢以
柴胡山梔煎湯調服食消搐止又用四味肥兒丸數服
而愈
一小兒十二歲不戒厚味醇酒不時作痛或大便秘結
小便滯澁用龍膽瀉肝湯治之而安後飲燒酒前症復
發遍身色赤煩躁飲冷醋半鍾赤熱悉退腫痛頓減
一小兒因乳母食炙&KR1572;之物肛門腫痛用清胃散母子
並服子又服四味肥兒丸而愈後因乳母恚怒胸脇作
痛頻飲糖酒兒病復作發搐母先服加味小柴胡湯二
劑次服加味逍遥散兒服四味肥兒丸而愈
一小兒肛門腫痛大便不通服大黃之藥腫痛益甚虚
症並作仍欲攻瘡余曰此因脾氣復傷而然也用異功
散加升麻柴胡為主佐以加味槐角丸腫痛漸退又用
黃連解毒湯而出膿用秦芁蒼术湯而瘡愈
一小兒肛門腫痛發熱飲水口鼻氣熱此脾肺經實熱
先用瀉黃散二服而熱退又用枳殼散而痛止用金銀
花散而腫痛消後母食膏粱兒患復作母用清胃散而
腫痛消
一小兒誤吞信石遍身發赤嘔吐煩渴肛門腫痛便秘
飲冷服冷米醋一鍾赤暈立消腫痛頓止又用黃連解
毒湯金銀花散而愈
一小兒痔瘡不時腫痛服加味槐角丸而愈至十四而
復作發熱體倦肛門堅腫用地黃丸八珍湯堅腫漸消
血氣漸愈或間止藥餌勞役不節諸症仍作用前藥隨
愈畢姻後肛門腫潰而串臀用補中湯地黃丸臀間漸
愈或用追蝕等藥堅核雖消痛傷元氣瘡口不合余用
八珍湯地黃丸兩月而斂後不守禁忌又且攻毒以至
屢發元氣日虚而歿古人云善服藥不若善保養信夫
苦參散治痔瘡腫痛發熱
枳殼(麩炒)黃連大黃甘草荆芥苦參赤
芍藥黃芩
右水煎薰洗
加味槐花散治腸風下血痔漏腫痛發熱便秘
槐花熟地黃白术青皮荆芥穗川芎
(各二分)當歸身升麻(各四分)枳殼(麩炒五分)
右水煎服
秦芁蒼术湯治痔瘡大便堅硬小便頻數内熱作渴
秦芁蒼术(各五分)澤瀉皂角子仁(炒)防風桃
仁當歸尾黃柏山梔(炒各三分)
右作二劑水煎服
清燥湯治大腸風熱血燥秘結不通痔瘡等症
生地黃(五分)山梔(五分)澤瀉(二分)麻子仁(研五分)川芎羌
活黃柏黃芩郁李仁芍藥當歸尾
甘草(各四分)
右水煎服
黃茋散治痔瘡并一切潰瘍虚弱發熱
茯苓黃茋(炒)當歸川芎白芍藥白芷(各五)
(分)升麻山梔(炒各二分)
右水煎服
枳殼散治痔瘡腫痛或下血
枳殼(去穰麩炒)槐花荆芥皂角子仁(炒)蝟皮(炙各等分)
右為末每服一錢滚湯下作丸亦可
加味槐角丸治症同前
槐角(炒)枳殼(麩炒)當歸黃芩皂角仁(炒)蝟皮
秦芁白芷(各等分)
右為末每服一二錢水煎服或蜜丸量兒大小服
又方治痔痛不可忍者
羊膽(一箇)冰片(五分)
右以冰片為末羊膽塗之
丹石散治痔瘡熱痛如神
黃丹滑石(各等分)
右為末新汲水調塗日三五次
勝雪膏治痔瘡熱痛不可忍
片腦鉛白霜(各三分)
右為末好酒研成膏塗之随手愈
又方用生栝蔞根研如泥猪油調塗
黃連解毒湯(方見作痛不止)
托裏清肝散(方見嚢癰)
四味肥兒丸(方見貼骨癰)
加味小柴胡湯(方見熱毒瘰癧)
加味逍遥散(方見發熱不止)
龍膽瀉肝湯(方見下疳瘡)
下疳隂痿
下疳隂痿皆属肝火濕熱或禀賦肝經隂虚腫痛發熱
者肝火濕熱也先用加味小柴胡湯再用龍膽瀉肝湯
腫痛便赤者肝火隂虚也用加味逍遥散加龍膽草生
地黃潰而腫痛不消者小柴胡湯加芎歸黃茋潰而腫
痛已消用四物湯加牡丹皮柴胡盖肝属木得雨露則
森茂遇酷日則萎軟若誤謂虚寒投以熱劑輕則囊莖
生瘡重則腐而難斂皆宜滋腎水生肝木清肝火故云
肝氣熱則莖痿宗筋弛縱隂莖腫脹或出白液或痒痛
裏急筋縮挺縱不收或精出便下此名筋疝俱肝火也
黃宗伯季子初生時母棄於水逾日不死復收之遂成
喘𠻳頷腋臂股各結塊核潰而色紫悞觸之痛徹於心
服辛温化毒等劑不應時已弱冠予曰初生喘𠻳者形
寒傷肺也既長而喘𠻳者肝火刑肺也故結核俱在肝
膽部分始用補中益氣湯後用九味蘆薈丸不月諸症
悉愈此禀母之肝火而患也
一小兒下疳潰爛發熱作渴日晡尤甚此肝疳而脾氣
虚也用補中益氣湯後用九味蘆薈九諸症悉愈
一小兒二歲莖痿濕痒時出白津余以為肝火不信或
與温補腎經後隂嚢焮腫莖中作痛余用龍膽瀉肝湯
六味地黃丸而痊
一小兒睪丸作痛小便赤澁寒熱作嘔此肝火濕熱不
利用小柴胡湯加山梔車前子茯苓而愈(睪丸隂子也)
一小兒睪丸腫痛小便黃澁寒熱作渴此肝火所致用
小柴胡湯加山梔車前子并九味蘆薈丸間服而消
一小兒隂莖腫痛腹内一塊或作痛或上攻小便不調
此禀肝火為患用龍膽瀉肝湯九味蘆薈九愈後形氣
消爍發熱作渴此肝火制脾土而然也用益氣湯蘆薈
丸異功散而安
一小兒隂莖作痒搔破出水小便赤澁此禀肝腎隂虚
火動用龍膽瀉肝湯清肝經濕熱佐以地黃丸補腎肝
隂虚而愈後乳母惱怒小便澁滯兩肋腫痛兒隂復痒
驚搐困倦用異功散以補脾土用地黃丸以滋腎肝而
愈
一小兒十五歲患下疳久不愈形氣骨立不時寒熱小
便不調飲食少思此禀肝疳虚羸也朝用益氣湯以培
胃氣夕用地黃丸以滋腎水為主佐以九味蘆薈丸治
疳而痊
一女子十五歲面青善怒體瘦作渴天癸未至不時寒
熱口舌生瘡後患隂瘡濕痒無寐善驚此禀肝脾虚羸
之變症也當先救脾氣遂朝用補中益氣湯夕用加味
歸脾湯諸症漸愈却佐以九味蘆薈丸而痊
一女子十四歲禀肝經濕熱肌體消瘦寒熱如瘧下部
患瘡先用加味小柴胡湯寒熱頓退但晡熱少食用加
味逍遥散為主以九味蘆薈丸為佐而愈出嫁後前症
仍作另用雜藥瘡口翻出如菌余用龍膽瀉肝湯加味
逍遥散九味蘆薈丸而愈
一小兒十五歲患下疳書課過勞即寒熱頭痛形氣殊
倦腿足疲軟左關脉洪數左尺脉洪數而無力余謂此
禀肝腎隂虚兼飲食勞役之症也宜先調補胃氣以滋
化源不信或以為隂虚濕熱下流恪服四苓四物之類
諸症益甚余曰隂虚謂脾經虚也脾為至隂以丁火為
母虚則宜補丁火以生已土腎属水以辛金為母腎虚
則宜補辛金生癸水也今因脾經陽弱而隂虚反用沉
寒之劑復傷陽氣以絶化生之源欲保其不危難矣果
歿
龍膽瀉肝湯治肝經濕熱不利下部生瘡兩拗腫痛或
腹中作痛小便澁滯等症
龍膽草(酒拌炒黃)澤瀉車前子(炒)木通生地黃(酒拌)
當歸(酒拌)山梔黃芩(炒)甘草(各二分)
右水煎食前服
加味小柴胡湯(即小柴胡加山梔牡丹皮)治肝膽經有熱下部濕瘡
寒熱晡熱潮熱等症(方見熱毒瘰&KR1031;)
六味丸治肝腎隂虚下部生瘡或發熱作渴小便頻數
或腎水不足而不能生肝木致血燥筋攣頷項肢節
等處結核或潰而不能收斂或肝腎虚弱發熱盜汗
肢體消瘦小便赤澁尿血下血或大小便牽痛氣短
痰𠻳吐血眩運耳聾口燥齒痛失音腰腿疲軟此皆
禀賦不足也(方見作渴不止)
敷藥必效散治下疳腐潰作痛
輕粉(五分)黃連黃柏龍膽草(各一兩)
右為末油調搽入片腦更效若用當歸膏調傅尤佳
如聖散治下疳腐久不愈
五棓子(二錢)片腦(一錢)黃連(半兩)蘆甘石(煅二錢)
右各為末乾敷毒未盡者加黃連末(三錢)
丸味蘆薈丸(方見喉痺)
加味清胃散(方見熱毒口瘡)
聖愈湯(方見出血不止)
補中益氣湯(方見肌肉不生)
八珍湯(方見發熱不止)
加味歸脾湯(方見脇癰)
四君子湯(方見腹癰)
仙方活命飲
托裏消毒散(二方見熱毒瘡瘍)
便癰(附謂兩拗小腹兩邊拗中患之)
便癰因肝火肝疳或禀肝經熱毒若初起腫硬作痛者
先用龍膽瀉肝湯一二劑腫痛不減用仙方活命飲二
劑五七日不減腫尚硬亦用前二藥各一劑如不消或
更痛欲成膿也用活命飲一劑却用托裏消毒散加柴
胡山梔一二劑若膿已成而不潰者血氣虚也用托裏
消毒一二劑膿已潰而痛不止者毒氣不解也用活命
飲一劑若膿已出而反痛者益氣虚也用内補黃茋湯
膿已潰而發熱煩躁者氣血虚脱也用當歸補血湯膿
已潰而惡寒發熱者血氣俱虚也用十全大補湯膿已
潰而惡寒者元氣虚也用補中益氣湯膿已潰而不生
肌者脾氣虚也用六君子湯若禀賦怯弱或因飲食勞
倦而為患者但用補中益氣湯加射干自消設使不分
經絡不别虚實槩行攻伐虧損氣血則輕者難治重者
必變瘵症甚至不起
一小兒腫痛色赤寒熱似瘧小便不通此肝經濕熱用
龍膽瀉肝湯一劑小便清利寒熱頓除又用加味逍遥
散加龍膽草二劑腫痛悉退而愈
一小兒患此腫硬作痛小便澁滯先用龍膽瀉肝湯小
便頓利又用活命飲一劑而消後復腫赤作痛此欲作
膿也先用活命飲二劑殺其大勢却用托裏消毒散加
柴胡山梔三劑以指按之腫隨指復起此膿已成也用
托裏散一劑翌日針之膿出腫消再用托裏散而愈
一小兒患此服大黃等藥瀉而腸鳴腹腫硬痛少食此
脾胃復傷而變症也用五味異功散加升麻柴胡木香
飲食漸進乃去木香加黃茋當歸數劑而膿成又用托
裏散加皂角刺而膿潰乃去皂角刺倍用參茋而愈
一小兒瘡勢已成用消毒之藥其腫散漫自汗發熱惡
寒少食此氣血虚甚也用大補湯四劑針之膿出腫消
却用托裏散八珍湯間服而愈
一小兒膿成不潰誤用大黃之類以下膿泄瀉不止腫
硬色白腹痛欲嘔手足並冷此脾氣虚而復傷也用
異功散加升麻薑桂四劑乃去薑桂加歸茋二十餘劑
膿潰而愈
一小兒潰後咬牙呵欠尋衣捻物此肝經氣血虚也先
用八珍湯加鈎藤鈎五味子諸症頓愈又用托裏散及
八珍湯而痊
一小兒潰後驚悸發搐呵欠咬牙此心肝二經氣血俱
虚也先用補心湯安神丸虚症尋愈再用八珍湯托裏
散肌肉漸生却用地黃丸而瘡口斂
一小兒患此久不愈頭重胸滿飲食少思此禀脾胃虚
弱也先用補中益氣湯加蔓荆子諸症尋愈次用八珍
湯佐以五味異功散月餘瘡口漸斂仍用十全大補湯
而痊
一小兒十五歲禀賦虚弱因勞役過度患此寒熱如瘧
用補中益氣湯將愈惑於人言誤服大黃之藥吐瀉大
作手足厥冷寒熱尤甚余用六君子加薑桂諸症稍愈
但赤腫不消此欲作膿也又數劑後朝用益氣湯夕用
大補湯五十餘劑而痊
一小兒潰後腫硬肌肉不生瘡口不斂余欲滋其化源
以生肝血不從仍伐肝清熱以致元氣日虚惡症蜂起
而歿夫肺者腎之母脾者肺之母今既不滋肺腎以生
肝木又傷脾土以絶肺腎之化源其不死者鮮矣
一小兒十四歲每飲食勞倦則惡寒發熱兩拗患腫余
用益氣湯而愈彼惑於人言乃服大黃之類發搐口噤
手足並冷良久少甦余用大料益氣湯數劑而安又二
十餘劑而愈
一小兒兩拗患腫小便澄白肢體消瘦𤼵熱眼劄此禀
肝火之症用龍膽瀉肝湯為主四味肥兒丸為佐各數
服腫熱漸退改用四味肥兒丸為主龍膽瀉肝湯為佐
又各數服將愈及用地黃九而痊
一小兒兩拗腫痛小便不利或赤白濁此係肝火熾而
脾氣傷也朝用補中益氣湯夕用地黃丸各數劑而愈
後因過勞盜汗𤼵熱兩拗仍腫用前藥佐以地黃丸而
愈
一小兒每勞則兩拗腫痛小便白濁夜間發熱此禀肝
火脾虚而元氣下陷也用補中益氣湯清心蓮子飲後
患下疳用四味肥兒丸加味逍遥散而愈
一小兒兩拗腫痛小便赤澁或兼澄白此肝脾疳症先
用九味蘆薈丸數服諸症漸退次用四味肥兒丸二十
餘服而愈
一女子兩拗腫痛小腹作痒小便赤澁發熱晡熱月經
不調先用加味小柴胡湯四劑腫漸消次用加味逍遥
散諸症漸愈佐以四味肥兒丸而痊
一小兒十四歲每飲食勞倦隨患寒熱兩拗腫痛服大
黃之𩔖發搐口噤手足並冷良久少甦余用大劑補中
益氣湯數劑而安又二十餘劑而腫痛愈
仙方活命飲治一切瘡瘍瘇毒未成即消已成即潰潰
後腫痛不止元氣虚也當補之
穿山甲白芷防風没藥甘草赤芍藥
當歸尾乳香天花粉貝母(各一錢)金銀花
陳皮(各二錢)皂角刺(二錢)
右每服二三錢酒水各一半煎服
清心蓮子飲治兩拗腫痛小便白濁夜間發熱日間安
静發熱口渴此肝火脾虚而元氣下陷也
黃芩(一錢)麥門冬地骨皮車前子(炒)甘草(各一錢半)
石蓮肉茯苓黃茋(炒)柴胡人參(各一錢)
右水煎服
當歸補血湯治瘇毒已潰而發熱煩躁者此脾胃損傷
或服峻劑致氣虚血脱肌熱大渴引飲目赤面紅日
夜不息其脉洪大而虚重按全無此病多得於飢飽
勞役者若誤服白虎湯者必死
當歸(三錢)黃茋(炙一錢)
右水煎服
六一湯治同前
黃茋(炙六錢)甘草(炙一錢)
右水煎服
秘旨安神丸治心血虚而腫中驚悸或便癰潰後發搐
呵欠咬牙此心肝二經氣血俱虚也
人參半夏(湯泡)酸棗仁(炒)茯神(各一錢)當歸(酒洗)橘紅
赤芍藥(炒各七分)五味子(五粒杵)甘草(各三分)
右為末薑汁糊丸芡實大每服一丸薑湯下
補中益氣湯治禀元氣虚弱因勞而拗中作痛或患便
癰寒熱口乾作渴宜此湯加射干主之如寒熱已退
而腫不消此欲作膿也宜用十全大補湯(方見肌肉不生)
十全大補湯治禀元氣虚弱因勞患便癰或拗中作痛
服補中益氣湯寒熱退而腫不消散此血氣虚而不
能成膿也宜服此湯已成而不能潰或已潰而不能
生肌或寒熱不止自汗盜汗膿清不斂者但服此藥
則元氣自復諸症自愈
白茯苓人參當歸白术(炒)黃芪(炒)川芎
肉桂(去皮)白芍藥(炒)熟地黃(自製)甘草(炙各等分)
右每服三五錢薑棗水煎服
内補黃茋湯(方見發熱不止)
龍膽瀉肝湯(方見下疳瘡)
九味蘆薈丸(方見喉痺)
四味肥兒丸(方見貼骨癰)
補心湯(方見胎毒瘡瘍)
六味地黃丸(方見作渴不止)
加味小柴胡湯(方見熱毒瘰&KR0659;)
囊癰(謂隂嚢患癰)
嚢癰属肝經濕熱或禀胎肝熱所致初起腫痛小便赤
澁者濕熱壅滯也先用龍膽瀉肝湯如不消用仙方活
命飲若腫痛數日不止欲作膿也用托裏消毒散若腫
未潰而小便不利者毒氣壅滯也當分利之膿已成而
小便不利毒氣未解也當針泄之膿出而反痛者氣血
虚也當補益之若元氣無虧雖隂嚢悉潰睪丸懸露亦
不為害若乳母恚怒令兒患此者加味逍遥散肝經氣
血虚者八珍散加味柴胡山梔俱加漏蘆子母並服
一小兒小便澁滯腫痛寒熱此肝經濕熱也用龍膽瀉
肝湯而消但内熱倦怠此兼脾氣虚弱也用四君子加
柴胡山梔芎歸而愈
一小兒腫痛寒熱服尅伐之藥不能成膿用托裏清肝
散而膿潰用托裏散而瘡斂後寒熱如瘧小便閉塞用
小柴胡湯加山梔龍膽草車前子而愈
一小兒患此大潰痛甚煩躁飲冷此餘毒尚在與活命
飲二劑腫痛頓退又用四君柴胡山梔四劑諸症悉退
及托裏散而痊
一小兒隂嚢赤腫作痛針而膿出頓安忽發熱作渴此
邪氣去而真氣虚也用聖愈湯及八珍柴胡山梔將愈
因乳母恚怒復作用加味逍遥散加漏蘆母服其兒頓
愈
一小兒隂嚢每患赤腫必因其母恚怒及飲酒而發余
審其因怒用加味逍遥散加漏蘆飲酒用加味清胃散
加乾葛神麯與母服之其兒隨愈
一小兒隂腫小便赤澁此禀肝經有熱也用加味小柴
胡加漏蘆與母服子日飲數滴四劑而愈
一小兒患此腫硬不消發熱作痛大便不實飲食無味
此消𨗳過多而脾胃傷也先用異功散數劑元氣漸復
又用托裏散加柴胡山梔而膿成針之膿出發熱惡寒
此血氣俱虚也用大補湯加柴胡山梔寒熱頓止又數
劑而漸愈後因勞發熱腫痛用益氣湯托裏散瘡口漸
斂而愈
一小兒十六歲患此膿清晡熱遺精盜汗此禀元氣虚
甚也用大補湯地黃丸料各二十餘劑元氣稍復又各
三十餘劑汗止熱退犯房事患處頓黯昏潰吃逆手足
並冷此脾氣虚寒之惡症用獨參湯四劑而甦用大補
湯加乾薑四分陽氣漸復乃去乾薑又二十餘劑而痊
一小兒患此潰而腫硬不消服敗毒散傅寒凉藥肌肉
不生瘡口開張膿清色黯自汗余謂非補脾則肌肉不
生彼欲速效乃外用生肌散反助其邪致生瘀肉填塞
瘡口半載不愈余用異功散加當歸黃茋三十餘劑又
用托裏散隔蒜灸而愈
一小兒嚢癰出血久不愈左頰色青赤此心肝二經風
熱而血不歸經也先用加味逍遥散六味地黃丸清肝
熱滋腎水而血止用托裏散而瘡愈
一小兒患前症膿清發熱久而不斂左頰青兩頤赤余
謂禀肝腎隂虚而兩位青赤脾胃氣虚而膿清不斂當
補足三隂為善不悟泛用雜藥後果歿
一小兒患前症久不愈面赤皎白左頰為甚余謂前症
属肝木面白属肺金左頰属肝經乃金來尅木為賊邪
况小便如淋乃肝腎二經氣絶也辭不治後果歿於金
旺之日蓋肝為腎之子腎為肝之母設預為調補腎水
必不致於危也
托裏清肝散
人參黃茋(炒)當歸川芎芍藥(炒)白术茯
苓金銀花白芷(炒)甘草(炒)連翹柴胡(各七分)
山梔(四分)
右每服二三錢水煎
錢氏蚯蚓散治腎子腫硬先用葱椒湯煎洗次以乾蚯
蚓糞津唾調敷須避風冷濕地
世傳治小兒隂囊腫大用甘草煎濃汁調蚯蚓糞塗之
立效
山藥膏治兩拗及小腹腫痛或痒用山藥研爛頻傅患
處乾則易之
補中益氣湯(方見肌肉不生)
異功散(方見用敗毒之藥)
八珍湯
加味逍遥散(二方見發熱不止)
活命飲
托裏散(二方見熱毒瘡瘍)
加味小柴胡湯(方見熱毒瘡瘍)
聖愈湯(方見出血不止)
加味清胃散
四君子湯(二方見腹癰)
地黃丸(方見作渴不止)
足指凍瘡(附耳凍瘡)
足指凍瘡因受禀虚怯故寒邪易乘氣血凝滯久而
不愈則潰爛成瘡治法須壯脾胃温氣血則死肉自潰
良肉自生若骨脱筋連者宜急剪去否則毒延脚面而
死蓋肢末之處氣血難到又為外邪遏絶則氣血不能
運行若用湯盪火烘其肉即死而不仁至春必潰腐脱
落元氣無虧雖患無害如外傅寒藥内服消毒之劑則
元氣受傷必成敗症凡初凍時熱手頻熨之為妙北方
凍耳若誤以手觸之其耳即落大寒能裂膚墮指信矣
一女子數歲值嚴寒北上因失所恃而足受冷侍婢用
熱湯泡之至春月房中穢氣其父覺之脱襪方見十指
俱爛但未墮耳予用托裏之劑助其陽氣潰脱以保其
生
一小兒仲冬嚴寒兩耳受凍不知痛痒令人以熱手徐
徐頻熨内用温補脾氣之劑及敷白蘞散而愈
一小兒七歲冬間足指凍痛用熱湯浸洗至春潰脱瘡
口不斂足跌腫痛余謂此元氣虚弱須補胃氣以生肌
肉不信乃用寒凉消毒之劑腫消黑色自以為愈余曰
此脾胃虚極元氣不能運及患處也後兩腿羸細而歿
一小兒撲傷足趺少許速成凍瘡作痛不止用火烘之
肉死至春足脱膿水淋漓不能收斂而歿此症若能調
養脾胃使元氣不傷則肌肉自生豈至於死哉
白蘞散
白蘞(一兩)黃柏(炒黑五錢)
右為末乾搽患處
湯火瘡
湯火之症若發熱作渴小便赤澁者内熱也用四物加
山梔連翹甘草若肉未死而作痛者熱毒也用四君加
芎歸山梔連翹若肉已死而不潰者氣血虚也用四君
加當歸黃茋外傅當歸膏或柏葉末蠟油調搽至白色
其肉自生若因煙薰將死者以生蘿蔔汁灌之即甦若
飲食後被湯火所傷發熱腹脹惡食發搐變症者當參
食積驚搐門治之
一小兒火傷兩臂焮痛大便不利小便赤澁此火毒蓄
於下焦也用生地黃當歸芍藥木通山梔赤茯苓生甘
草一劑二便調和而痛止更以四物加山梔參茋白芷
甘草而壊肉腐又數劑而新肉生
一小兒火傷足脛專用敗毒之劑膿水淋漓日晡腫脹
此脾虚下陷也用補中益氣湯及八珍湯而愈
一女子沸湯傷胸兩月不斂脉洪大而虚發熱作渴此
隂虚火毒所乘用四物加柴胡丹皮熱渴頓止用加味
逍遥散腐肉去而新肉生
一女子被烟薰痰氣上壅不省人事用蘿蔔汁灌之而
甦但體倦欲睡仍令噙蘿蔔汁乃服六君子湯加桔梗
山梔而安傷輕者以蘿蔔搗汁飲之亦可
一小兒火傷臀間誤用生肌散隂嚢潰脱久而不愈此
助其藥毒而然也余用當歸膏及四君子加芎歸旬餘
肉生而痊
一小兒火傷其足用冷水浸之腫痛益甚服敗毒藥死
肉不潰此脾胃氣傷而血滯也用六君子加芎歸而愈
後因勞役寒熱以八珍散加升麻柴胡白芷而痊
一小兒火傷腿用寒凉之藥久不愈腿細筋攣食少晡
熱此因生肌藥助其邪寒凉損其胃也用益氣湯當歸
膏不月而愈
一小兒熱湯傷足久不愈膿水清稀口乾足熱患處腫
黯晡熱盜汗肢體骨立此禀腎氣虚弱寒藥傷脾而然
用益氣湯地黃丸三月餘佐以托裏散如聖餅而愈
一小兒沸湯傷腿搽藥結痂難於屈伸痛不可忍用四
物加白术茯苓及當歸膏而愈
一小兒沸湯所傷胸腹皆潰久而不愈喜脉弱按之而
有力蓋脾主肌肉當調補脾胃為主外敷之藥當緩不
信恪用敷貼之而歿
一小兒湯傷脛潰而色赤如赭日晡熱甚右關脉浮而
數按之則弦此肝木乘脾土血虚而然耳乃外傅内服
皆於攻毒後果歿
神效當歸膏治湯火等瘡不問已潰未潰肉雖傷而未
壊者用之自愈肉已死者用之自潰新肉易生搽至
肉色漸白其毒始盡生肌最速蓋當歸生地黃麻油
二蠟皆主生肌止痛補血續筋與新肉相宜此方余
已刊行治者多驗
當歸生地黃(各一兩)麻油(四兩)黃蠟(一兩如白者止用半兩)
右先將當歸地黃入油煎枯去查將蠟熔化候冷攪
勻即成膏矣用塗患處將細紙蓋之發背癰疽杖瘡
潰爛用之尤效凡死肉潰爛將脱止有些須相連者
宜用利刀剪去盖死肉有毒去遲則傷新肉矣死肉
去盡尤宜速貼盖新肉最畏風寒不可忽也
乳香定痛散治傷損及一切瘡瘍潰爛疼痛
乳香没藥(各五錢)滑石(一兩)冰片(一錢)
右為細末搽患處痛即止甚效
猪蹄湯治一切癰疽杖瘡潰爛消腫毒去惡肉潤瘡口
白芷黃芩當歸羌活赤芍藥蜂房(多蜂)
(兒者為佳)生甘草(各半兩)
右用猪蹄一隻水四五碗煮熟去油查取清湯入前
藥煎數沸去查温洗隨用膏藥貼之
四物湯(方見脇癰)
六君子湯(方見腸癰)
如聖餅(方見流注)
翻花瘡
翻花瘡者由瘡瘍潰後肝火血燥生風所致或瘡口胬
肉宇出如菌大小不同或出如蛇頭長短不一治法當
滋肝補氣外塗蔾蘆膏胬肉自入須候元氣漸復膿毒
將盡塗之有效不然雖入而復潰若誤用刀針蝕藥灸
灼其勢益甚或出血不止必致寒熱嘔吐等症須大補
脾胃為善
治驗
一女子臂癰潰後瘡口宇肉如菌用毒藥蝕之宇肉益
甚面青寒熱經候不調此肝經血燥而生風脾氣虚而
不能生肌耳先用加味逍遥散五味異功散兩月餘却
用地黃丸托裏散而愈
一小兒患前症用藥腐去瘡口不斂朝惡寒暮發熱余
謂因氣血俱虚而然也法當調補脾胃則氣血自生瘡
口自斂不悟仍攻其瘡而歿
一女子十五歲患前症腐去而復生面色青而或赤余
謂此肝膽二經風火妄動蓋肝血為隂為水肝氣為陽
為火宜生腎水滋肝血使火自息而風自滅不信乃用
袪風之劑致血燥妄行瘡口出血不止而死
藜蘆膏治瘡口胬凸起或出二三寸肉者
藜蘆(不拘多少)
右為末以生猪脂擂和搽凸胬肉上
八珍湯
加味逍遥散(二方見發熱不止)
補中益氣湯(方見肌肉不生)
托裏散(方見熱毒瘡瘍)
十全大補湯(方見便癰)
五味異功散(方見敗毒之藥)
地黃丸(方見作渴不止)
豆䜴餅
葱熨法(二方見流注)
多骨疽
多骨疽由瘡瘍久潰脾胃虧損氣血不能營於患處邪
氣陷襲久則筋爛骨腐故骨脱出非禀胎所有也當補
脾胃壯元氣内用大補湯地黃九外以附子餅葱熨法
袪散寒邪補接元氣則骨自脱瘡自斂若用尅伐之劑
復傷真氣鮮有不危嬰兒患之當調補乳母外用葱熨
以歲月除之尤不可用追蝕之藥
一小兒足内患之日流清膿惡寒發熱大便去而不了
皆元氣虚而下陷也先用補中益氣湯加乾薑肉桂諸
症漸復乃用十全大補湯及如聖餅出碎骨而愈
一小兒臂患之時出清膿惡寒發熱此元氣虚也朝用
補中益氣湯夕用四君歸茋半載常出細骨一塊又用
六味丸而愈
一小兒患之目睛白多飲食難化手足並冷此禀命門
火衰而脾胃虚寒也先用八味丸異功散如聖餅出碎
骨乃用六味丸大補湯而愈若攻瘡邪不固元氣必不
活矣
一小兒十四歲閃足腕間服敗毒之劑腫硬色黑余謂
此元氣虚而外寒凝滯也用回陽膏六君肉桂十餘劑
腫黯漸消又用冲和膏托裏散餘腫漸軟又佐以大補
湯針之出清膿甚多即惡寒發熱此陽隨隂散而氣虚
也用六君加肉桂參茋各二錢寒熱頓止却用八珍湯
托裏散豆豉餅而愈
一小兒足跗腫硬肉色不變形氣倦怠外傅内服皆敗
毒耗氣之藥余謂經云形傷痛氣傷腫乃禀賦足三隂
虚羸之症也當滋補元氣若行攻伐虚虚之禍不免矣
彼以為迂仍用前藥足跗變黯腫至脚腕余用大補湯
異功散各五十劑以調補脾胃及葱熨患處袪散寒邪
補接陽氣漫腫漸消瘡變赤色旬日而潰此元氣漸復
之善症也然固元氣充實瘀肉可腐新肉可生又惑於
速效之說傅追蝕生肌之藥患處復黯七惡並臻而歿
十全大補湯(方見腹癰)
補中益氣湯(方見肌肉不生)
八珍湯(方見發熱不止)
托裏散(方見熱毒瘡瘍)
如聖餅
葱熨法
豆豉餅(三方見流注)
冲和膏(一名隂陽散方見寒凉之藥)
八味丸(即六味地黃丸加肉桂附子各一兩方見作渴不止)
漏瘡
漏瘡之症因禀氣血不足或久病血氣虚弱或兒肝脾
食積内熱不能生肌或乳母七情不和脾氣不能收斂
當審其所因調補元氣佐以如聖餅葱熨之類為善若
用流氣破血追蝕等藥反為敗症矣餘當參各門主之
一小兒患在臂間腫硬不消面色痿黃膿水清稀此元
氣虧損之症用八珍湯為主六君子湯為佐漸愈因飲
食失節惡寒發熱用六君子加升麻柴胡而安用益氣
湯異功散而斂
一小兒腿内側患之寒熱發渴此肝脾二經氣血虚症
也蓋胃為五臓之本先用五味異功散加升麻柴胡月
餘胃氣始復乃用地黃丸補腎水以生肝血而愈
一小兒臂間漫腫按之至骨方痛肉色不變形體消瘦
面目多白余謂此禀腎經虚症當補脾肺以滋化源反
用寒凉尅伐之藥脾氣大虚患處肉死又用追蝕之藥
死肉雖去瘡口不斂而歿
一小兒四歲尚解顱余用地黃丸而顱闔至十六頤間
腫硬發熱唾痰余謂属腎經氣不足水泛而為痰氣傷
而為腫不信反用火針敗毒破而出水余曰腎主骨骨
而為癰元氣虧敗余何能為後果歿惜哉
一小兒患在臂外側瘡口開張腫硬色黯發熱惡寒手
足時冷此少陽經陽氣虚寒不能生肌收斂也當助胃
氣不信仍行攻瘡而歿
一小兒十五歲足跟患之二年不愈日出清膿數滴余
謂禀腎氣虚弱也不信畢姻後腫硬寒熱仍用攻伐之
藥而歿
如聖餅
葱熨法(二方見流注)
八珍湯(方見發熱不止)
六君子湯(方見腸癰)
補中益氣湯(方見肌肉不生)
六味地黃丸(方見作渴不止)
五瘤
經云肝主筋心主血脾主肉肺主氣腎主骨故云肝為
筋瘤心為血瘤脾為肉瘤肺為氣瘤腎為骨瘤小兒患
之多因禀賦不足乳母七情起居飲食失調致兒五臓
不和内火沸騰血凝氣滯也夫瘤者留也隨氣凝滯臓
腑受傷氣血不和所致五瘤之外更有脂瘤粉瘤虱瘤
蟲瘤髮瘤之𩔖若行氣破血或傅寒凉追蝕之藥或用
蛛絲纏芫花線等法以治其外則誤矣
一小兒因乳母鬱怒臂前膁腫硬皮色如常日出膿水
乃脾經之虚症也用加味歸脾湯如聖餅三月餘腫漸
消後因母怒發熱兒患處復腫用加味逍遥散母服二
十餘劑兒日服杯許赤腫漸退仍以前藥久服而愈
一小兒頭後患之久不斂目睛多白此禀腎虚之症母
子並服六味丸補中湯外以六味丸料加鹿茸作餅熱
熨患處每日一次而斂
一女子腿外膁一瘤寸許色赤破而血逆漂甚多發熱
作渴先用當歸補血湯渴熱漸愈又用加味逍遥散瘡
口尋愈
一小兒落草大腿外股如指尖一塊肉色如常按之不
痛至數月誤觸破出如粉漿内股焮痛寒熱如瘧手足
抽搐如急驚狀此膿水出多氣血虚而内生風也先用
異功散加鈎藤鈎二劑又用八珍湯加鈎藤鈎而安用
托裏散而痊
一小兒二歲項間自分娩有一核余謂但調治乳母其
兒自愈彼欲速效外塗牡蠣硝黃之類内服海藻蓬术
之類脾胃復傷而歿
一小兒九歲項間患之余謂禀腎肝血燥所致當滋水
生木不信另用藥破之膿水淋漓仍服散堅之藥而歿
一女子腿前腫一小瘤作痒搔破出蟲如蚊而飛去寒
熱如瘧乃肝經之症即虱瘤之𩔖用加味逍遥散而愈
又有一種髮瘤破開有髮属腎經之症也
加味歸脾湯(方見腹癰)
地黃丸(方見作渴不止)
加味逍遥散
八珍湯(二方見發熱不止)
托裏散(方見熱毒瘡瘍)
補中益氣湯(方見肌肉不生)
五味異功散(方見敗毒之藥)
如聖餅(方見流注)
薛氏醫案卷六十七
