薛氏醫案卷九
眀薛已撰
原機啓微
論目為血脉之宗
内經曰諸脉者皆屬扵目目得血而能視鍼經曰五臓
六腑積氣皆上注扵目而為之精精之窠為眼骨之精
為黑眼血之精為絡其窠氣之精為白眼肌肉之精則
為約束裏擷筋骨血氣之精而與脉并為系上屬扵腦
後出扵項中故邪中扵項因逢其身之虛其入深則隨
眼系入扵腦則腦轉腦轉則引目系急目系急則目眩
以轉矣邪中其精其精所中不相比也則精散精散則
視岐故見两物目者五臓六腑之精榮衛䰟魄之所常
營也神氣之所主也故神勞則䰟魄散志意亂是故瞳
子黑眼發扵隂白眼赤脉發扵陽故隂陽合𫝊而為精
眀也目者心之使也心者神之舍也故神精亂而不轉
卒然見非常之處精神䰟魄散不相得故曰惑也東垣
曰夫十二經脉三百六十五絡其血氣皆上走扵面而
走空竅其清陽氣上散扵目而為精其氣走扵耳而為
聽因心煩事冗飲食失節勞役過度致脾胃虛弱心火
太盛則百脉沸騰血脉逆行邪害空竅失眀則日月不
眀矣夫五臓六腑之精氣皆禀受扵脾上貫扵目脾者
諸隂之首也目者血脉之宗也故脾虛則五臓之精氣
皆失所司不能歸眀扵目矣心者君火也主人之神宜
静而安相火化行其令相火者包絡也主百病皆榮扵
目既勞役運動勢乃妄行又因邪氣所并而損血脉故
諸病生焉凡醫者不理脾胃及養血安神治標不治夲
是不眀正理也
按此論目為臓腑血脉精氣之宗至為詳悉豈但世
俗拘之扵五輪八廓而已也
論目昏赤腫翳膜皆屬扵熱
原病式曰目昧不眀目赤腫痛翳膜眥瘍皆為熱也及
目膜俗謂之眼黑亦為熱也或平白目無所見者熱氣
鬱之甚也或言目昩為肝腎虛冷者誤也是以妄謂肝
生扵目腎主瞳子故妄言目昩為虛而冷也然腎水冬
隂也虛則當熱肝木春陽也虛則當冷腎隂肝陽豈能
同虛而為冷者歟或通言肝腎之中隂實陽虛而無由
目昧也俗妄謂肝腎之氣衰少而不能至扵目也不知
經言熱甚目瞑眼黑也豈由寒爾耶而仲景言傷寒病
熱極則不識人乃目盲也正理論曰由熱甚怫鬱扵目
而致之然也若目無所見耳無所聞悉由熱氣怫欝玄
府閉密而致氣液血脉榮衛精神不能升降出入故也
各隨鬱結微甚而有病之輕重也故知熱欝于目無所
見也故目微昏者至近則轉難辯物由目之玄府閉小
也隔縑視物之象也或視如蠅翼者玄府有所閉合者
也或目昏而見黑花者由熱氣甚而發之扵目亢則害
承乃制而反出其泣氣液昩之以其至近故雖微而亦
見如黑花也及衝風泣而目暗者由熱甚而水化制之
也故經言厥則目無所見夫人厥則陽氣并于上隂氣
并扵下陽并于上則火獨光也隂氣并于下則足隂足
隂則脹也天一水不能勝五火故目眥而盲是以衝風
泣下而不止夫風之中扵目也陽氣内守扵睛是火氣
燔目故見風泣下
按此論熱甚怫欝隂陽并厥玄府閉密致目病之由
為詳盖一主扵火熱之化也若由飲食辛熱七情所
動六氣淫欝氣血虛實則東垣子和陳無擇軰論亦
已詳然亦有痰熱濕熱與夫服食金石燥熱之藥致
者或久病後榮衛虛弱肝氣腎隂不足或元氣精氣
虛衰及脱營為病皆有虛熱實熱之殊並宜分治
論眼證分表裏治
機要曰在腑則為表當除風散熱在臓則為裏宜養血
安神暴發者為表而易治久病者在裏而難愈
論目疾宜出血最急
子和曰聖人雖言目得血而能視然血亦有太過不及
也太過則目壅塞而發痛不及則目耗竭而失眀故年
少之人多太過年老之人多不及但年少之人則無不
及年老之人其間猶有太過者不可不察也夫目之内
眥太陽經之所起血多氣少目之銳眥少陽經也血少
氣多目之上綱太陽經也亦血多氣少目之下綱陽眀
經也血氣俱多然陽眀經起扵目两旁交頞之中與太
陽少陽俱會于目惟足厥隂經連于目系而已故血太
過者太陽陽眀之實也血不及者厥隂之虛也故出血
者宜太陽陽眀盖此二經血多故也少陽一經不宜出
血血少故也刺太陽陽眀出血則目愈眀刺少陽出血
則目愈昏要知無使太過不及以養血目而已凡血之
為物太多則濫太少則枯人熱則血行疾而多寒則血
行遲而少此常理也目者肝之外候也肝主目在五行
屬木雖木之為物太茂則蔽密太衰則枯瘁矣夫目之
五輪乃五臓六腑之精華宗脉之所聚其白人屬肺金
肉輪屬脾土赤脉屬心火黑水神光屬腎水兼屬肝木
此世俗皆知之矣及有目疾則不知病之理豈知目不
因火則不病何以言之白輪變赤火乘肺也肉輪赤腫
火乘脾也黑水神光被翳火乘肝與腎也赤脉貫目火
自甚也能治火者一句可了故内經曰熱勝則腫凡目
暴赤腫起羞眀癮澁淚出不止暴寒目瞞皆太熱之所
為也治火之法在藥則鹹寒吐之下之在鍼則神廷上
星𩕄會前頂百會血之翳者可使立退痛者可使立已
昧者可使立眀腫者可使立消惟小兒不可刺𩕄會為
肉分淺薄恐傷其骨然小兒水在上火在下故目眀老
人火在上水不足故目昏内經曰血實者宜决之又經
曰虛者補之實者瀉之如雀目不能夜視及内障暴怒
大憂之所致也皆肝主目血少禁出血止宜補肝養腎
至扵暴赤腫痛皆宜以䤵鍼刺前五穴出血而已次調
鹽油以塗髮根甚者雖至于再至于三可也量其病勢
以平為期
按此謂目疾出血最急扵初起熱痛暴發或久病欝
甚非三稜鍼宣泄不可然年高之人及久病虛損并
氣欝者宜從毫鍼補瀉之則可故知子和亦大略言
爾扵少陽一經不宜出血無使太過不及以養血目
而已斯意可見
論内障外障
龍木論曰眼疾有七十二般内障二十三候外障四十
九候病狀一一不同據其疾狀認識既不差錯治療少
有所憑
謹按諸候詳見夲論然内障為黑水神光昏翳外障
則有翳膜者是今論中雖具諸候而所用藥多夲風
熱故並略云然内障有因扵痰熱氣欝血熱陽陷隂
虛脱營所致種種病因皆略之不議况外障之翳有
起扵内眥外眥睛上睛下睛中當視其翳色從何絡
而來如東垣治例魏邦彦夫人目翳從下而上病自
陽眀來也綠非五色之正殆肺腎合而為病也乃就
畫家以墨調膩粉合成色諦視之與翳色同矣肺腎
為病者無疑乃瀉肺腎之邪而以入陽眀之藥為之
使既效而他日復病作者三其所從來之經與翳色
各異因詢此必經絡不調目病未已問之果然如所
論治之疾遂不作若此憑其色䆒其所兼所夲之因
處治而不愈者盖邪藴日久而實元氣隂氣不足所
致也當以王道論治庶可但世俗不能守此理遂致
失眀者多矣悲夫
論瞳子散大
東垣曰瞳子散大者由食辛熱之物太甚故也所謂辛
主散熱則助火上乘扵腦中其精故散精散則視物亦
散大也夫精眀者所以視萬物者也今視物不真則精
衰矣盖火之與氣勢不两立故經曰壯火食氣壯火散
氣手少隂足厥隂所主風熱連目系邪入中人各從其
類故循此道而來攻頭目腫悶而瞳子散大皆血虛隂
弱故也當除風熱凉血益血以收耗散之氣則愈矣
論倒睫赤爛
東垣曰夫眼生倒睫拳毛者两目緊急皮縮之所致也
盖内復熱則隂氣外行當去其内熱并火邪眼皮緩則
眼毛立出翳膜亦退用手法攀出内瞼向外速以三稜
鍼出血以左手爪甲迎其鍼鋒立愈
目眶歲久赤爛俗呼為赤瞎是也當以三稜鍼刺目眶
外以瀉濕熱而愈
按已上所論可謂深逹病情然是證亦多是血熱隂
虛火動所致盖血所以滋經脉養毛髮者也故當外
治以瀉其瘀熱内治以杜絶其源可也
論目不能遠視為隂氣不足
東垣曰能遠視不能近視者陽氣不足隂氣有餘也乃
氣虛而血盛也血盛者隂火有餘氣虛者氣弱也此老
人桑榆之象也能近視不能遠視者陽氣有餘隂氣不
足也乃血虛氣盛血虛氣盛者皆火有餘元氣不足火
者元氣糓氣真氣之賊也元氣來也徐而和細細如線
邪氣來也緊而強如巨川之水不可遏
謹按陽氣者猶日火也隂氣者金水也先儒所謂金
水内眀而外暗日火内暗而外明者也然人目眼備
臓腑五行精華相資而神眀故能視即此理之常也
雖經曰目得血而能視殊不言氣者盖血得氣為水
火之交而能神眀之也否則隂虛不能遠視陽乏不
能視近是為老人桑榆之漸然學者扵目病能求諸
此則思過半矣
論目疾分三因
陳無擇云病者喜怒不節憂思兼並致臓氣不平欝而
生涎隨氣上厥逢腦之虛侵淫眼系蔭注于目輕則昏
濇重則障翳眵淚努肉白膜瞞睛皆内所因或數冐風
寒不避暑濕邪中扵項乘虛循系以入扵腦故生外翳
醫論中所謂青風綠風紫風黑風赤風白風白翳黃翳
等隨八風所中變生諸症皆外所因或嗜慾不節飲食
無時生食五辛熱啖炙煿馳騁田獵冐涉煙塵勞動外
情喪眀之夲皆不内外因治之
按論中所言致證之因至為詳悉惜乎其方多夲扵
風熱及水臓陽虛處治而未備學者當自為通變矣
論偷鍼眼
巢氏曰凡眼内眥頭忽結成皰三五日間便生膿汁世
呼為偷鍼此由熱氣客在眥間熱摶扵津液所成但其
勢輕者小小結聚汁潰熱歇乃瘥
謹按世傳眼眥初生小皰視其背上即有細紅點如
瘡以鍼刺破眼時即瘥故名偷鍼實解太陽經結熱
也人每試之有驗然巢氏但具所因而不更分經絡
其諸名實所過者多矣
先哲治驗
東垣云戊申六月徐總管患眼疾上眼皮下出黑白翳
二點癮澁難開两目緊縮而不痛两寸脉細緊按之洪
大而無力乃足太陽膀胱為命門相火煎熬逆行作寒
水翳及寒膜遮睛呵欠善悲徤忘啑噴眵淚時淚下面
赤而白能食大便難小便數而欠氣上而喘以撥雲湯
治之
論瞳子散大(并方)
戊戌冬初李叔和至西京朋友待之以猪肉煎餅同蒜
醋食之後復飲酒大醉卧扵煖亢翌日病眼两瞳子散
大扵黃睛視物無的以小為大以短為長卒然見非常
之處行步踏空多求醫療而莫之愈至己亥春求治扵
先師曰内經有云五臓六腑之精氣皆注扵目而為之
精精之窠為眼骨之精為瞳子又云筋骨氣血之精而
為脉并為系上屬扵腦又瞳子黑眼法扵隂今瞳子散
大者由食辛熱之物過多故也所謂辛主散熱則助火
上乘扵腦中其精故散精散則視物亦散大也夫精眀
者所以視萬物者也今視物不真則精衰矣盖火之與
氣勢不两立故經云壯火食氣壯火散氣手少隂足厥
隂所主風熱連目系邪之中人各從其類故循此道而
來攻頭目腫悶而瞳子散大皆血虛隂弱故也當除風
熱凉血益血以收耗散之氣則愈矣滋隂地黃丸(方見前)
内經云熱淫所勝平以鹹寒佐以苦甘酸收之以黃連
黃芩大苦寒除邪氣之盛為君當歸身辛温生熟地黃
苦甘寒養血凉血為臣五味子酸寒體輕浮上收瞳子
之散大人參甘草地骨皮天門冬枳殼苦甘寒瀉熱補
氣為佐柴胡引用為使也忌食辛辣物而助火邪及食
寒凉物損胃氣藥不能上行也
丹溪一壯年人早起忽視物不見就睡片時略見而不
眀食減倦甚脉緩大重則散而無力意其受濕所致詢
之果卧濕地半月遂以白术為君黃茋茯苓陳皮為臣
附子為使十餘貼而愈
丹溪一老人忽盲他無所苦予以大虛治之急煎人參
膏二觔服二日一醫與磁石藥予曰今夜死矣果然
丹溪一人形實好飲熱酒忽目盲脉濇此熱酒所傷胃
氣汚濁之血死其内而然以蘇木作湯調人參末服二
日鼻及两掌皆紫黑予曰滯血行矣以四物加蘇木桃
仁紅花陳皮煎調人參末服數日而愈(已上治驗三條見丹溪纂要)
謙甫云郎中張子敬年六十七歲病眼目昏暗微黑色
皮膚不澤六脉弦細而無力一日出視治眼二方問予
曰可服否予曰此二方以黃連大苦之藥為君諸風藥
為使且人年五十膽汁減而目不眀内經云土位之主
其瀉以苦諸風藥亦能瀉土人年七十脾胃虛而皮肉
枯重瀉其土使脾胃虛而不能營運榮衛之氣滋養元
氣胃氣不能上行隔氣吐食諸病生矣又况年高衰弱
此藥不服可也只宜慎言語節飲食懲忿窒慾此不治
之治也子敬以為眀年春除關西路按察使三年致仕
回還精神清勝脉遂平和此不可妄服寒涼之劑也内
經云征伐無過是謂大惑解之可也
海蔵妻姪女形肥笄年時得目疾每月或二月一發發
則紅腫難開如此者三年服除風散熱等劑左目反有
頑翳從銳眥遮瞳人右目亦有翳從下而上經云從内
走外者少陽病從下上者陽眀病予謂此少陽陽明二
經有積滯也脉短滑而實鼓晨則似短澁潔古有云短
為有積滯遏抑臓腑宜下之遂用温白丸減川芎附子
下之二多加龍膽草黃連如東垣五積法從二丸加起
每日加一丸如至大利然後減丸又從二丸加起忽一
日扵利中下墨血塊若干如黑豆大而硬堅從此漸痊
而翳盡去(見醫學綱目)
樓全善先生曰夏枯草治目珠疼至夜則疼甚者神效
或用苦寒藥點之反疼者亦神效盖目珠者連目夲又
各系屬厥隂之經也夜甚及用苦寒藥點之反甚者夜
與寒亦隂故也丹溪云夏枯草有補養厥隂血脉之功
其草三四月開花遇夏至隂生則枯盖禀純陽之氣也
至哉斯言故治厥隂目疼如神者以陽治隂也予男至
夜目珠及連眉稜骨作疼頭半邊腫痛用黃連膏點之
反大痛百藥不效灸厥隂少陽疼隨止半日又作又灸
又止月餘遂以夏枯草二两香附末二两甘草四錢同
為細末每服一錢半用清茶調服下咽則疼減大半至
四五日良愈
一男子六十餘歲所患與前證皆同但黑睛有白翳二
點諸藥不效亦以此藥與東垣選竒湯加四物湯及黃
連煎間服并灸厥隂少陽而安
附方
治風之劑
局方蜜蒙花散治風氣攻注两眼昏暗眵淚羞眀并
暴赤腫
羌活白蒺藜(炒)木賊蜜蒙花石决眀(各一两)
菊花(二两)
右為末每服二錢茶清食後調下
三因羌活散治風毒上攻眼目昏澁翳膜生瘡及偏
正頭疼目小黑花累累者
羌活川芎天麻旋覆花青皮南星(炮)
藁夲(各一两)
右為末每服二錢水煎入薑三片薄荷七葉
按已上並足太陽厥隂藥也
東垣眀目細辛湯治两目發赤微痛羞眀畏日怯風
寒怕火眼睫成紐眵糊多癮澁而難開眉攅腫悶鼻塞
涕唾&KR0008;粘大便秘澁
麻黃羌活(各三錢)防風(二錢)藁夲(一錢)白茯苓(一錢)當歸
尾(一錢)川芎(五分)細辛(五分)蔓荆子(五分)荆芥穗(錢半)生地黃
(一錢酒製)椒(八箇)桃仁(二十箇)紅花(少許)
右㕮咀分作四服每服水煎食後熱服
按此足太陽厥隂手少隂藥也
機要四物龍膽湯治目赤暴發雲翳疼痛不可忍
四物湯(半两)羌活防風(各三錢)龍膽草(酒拌炒焦)防已(各二)
(錢)
右㕮咀作數服水煎
按此足厥隂太隂太陽藥也
防風飲子治拳毛倒睫
黃茋甘草人參(各一錢)葛根(五分)細辛葉蔓荆
子防風(各五分)當歸(七分半)
右㕮咀作一服水煎食後服
按此足太陽陽眀手足太隂藥也
治熱之劑
局方洗心散治風壅壯熱頭目昏痛熱氣上衝口苦
唇焦咽喉腫痛心神煩燥多渴五心煩熱小便赤澁大
便秘滯
大黃(煨)甘草當歸芍藥麻黃荆芥穗(各六)
(錢)白术(半两)
右為末每服二三錢生薑薄荷湯煎服
按此足太陽陽眀厥隂手足太隂經藥也今人多用
之故收入然以白术合大黃入心故名洗心而從以
麻黃荆芥亦是表裏藥
濟生羊肝丸治肝經有熱目赤睛疼視物昏澁
羊肝(一具生用局方用白羊肝)黃連(去鬚為末)
右先將羊肝去筋膜扵沙盆内搗爛入黃連末杵和
丸如梧子大每五十丸用熟水送下
按此手少隂足太隂厥隂藥也
東垣瀉熱黃連湯治眼暴發赤腫疼痛
黃芩(酒製炒)黃連(同上製)龍膽草生地黃(各一两)升麻
(半两)柴胡(一两)
右㕮咀每服四錢水煎去查扵日午前飯後熱服
按此手少隂太隂足陽眀少陽少隂藥也
治風熱之劑
局方眀目流氣飲治風熱上攻眼目視物不眀常見
黑花當風多淚癮澁難開
大黃(煨)牛蒡子(炒)川芎菊花白蒺藜(炒)細辛
防風玄參山梔黃芩甘草(炙)蔓荆子
荆芥木賊(各一两)草决眀(两半)蒼术(泔汁炒二两)
右為末每二錢臨卧用温酒調下
按此手足三隂足陽眀太隂藥也
洗肝散治風毒上攻暴作赤目腫痛難開癮澁眵淚
薄荷葉當歸羌活防風山梔仁甘草
大黃川芎(各二两)
右為末每二錢食後煎水調下
按此足太陽厥隂手足太隂藥也
錢氏瀉青丸治目暴發赤腫疼痛
當歸川芎山梔龍膽草(酒拌炒焦)大黃羌活
防風
右為末蜜丸鷄頭子大每一二丸
按此足太陽少陽太隂厥隂藥也
東垣連翹飲子治目中溜火惡日與火癮澁小角緊
久視昏花迎風有淚
蔓荆子生甘草連翹(各三分)柴胡(二分)黃芩(酒製五分)
生地黃當歸人參(各三分)紅葵花(三分)黃茋防
風羌活(各五分)升麻(一錢)
右㕮咀作一服水煎食後熱服
按此足三陽少隂厥隂藥也
神芎丸治濕熱内甚目赤腫或白睛黃色
大黃黃芩(各二两)牽牛滑石(各四两)黃連薄荷
川芎(各半两)
右為末水丸如小豆大温水下十丸至十五二十丸
按此足陽眀厥隂藥也
東垣龍膽飲子治肝眼流膿生疳翳濕熱為病
麻黃(一錢半)黃芩(炒)青蛤粉羌活龍膽草(酒拌炒焦)
(各三錢)蛇退皮糓精草川欝金炙甘草(各五分)
升麻(二錢)
右為細末每二錢食後茶調服
按此足太陽陽眀手足太隂藥也
已上六方宜隨表裏而輕重之亦不可例用理血之
劑
局方眀目地黃丸治男女肝腎俱虛風邪所乘熱氣
上攻目翳遮睛目澁多淚
牛膝(酒浸三两)石斛枳殼(炒)杏仁(去皮炒)防風(各四两)生
熟地黃(各一觔)
右為末煉蜜丸如梧子大每服三十丸白水下
按此出太陽例又氣藥也
簡易加減駐景丸治肝腎氣虛两目昏暗視物不眀
熟地黃當歸(各五两)楮實子川椒(炒各一两)五味子
(二两)枸杞子(二两)兔絲子(酒製半觔)車前子(炒二两)
右為末蜜糊丸如梧子大每三十丸食前温酒下
謹按肝為相火有瀉無補况隂水虛而陽火實病目
者多故此二方盖補肝之隂虛也頗有理故收入
地芝丸治目不能遠視能近視或亦妨近視
生地黃(焙乾)天門冬(去心各四两)枳殼(二两炒)甘菊花(二两)
右為細末煉蜜為丸如桐子大茶清送下百丸食後
理氣之劑
局方定志丸治眼不能近視反能遠視者
白茯苓人參(各三两)遠志(去心)菖蒲(各二两)
右為細末煉蜜為丸如梧子大以硃砂為衣每服七
丸至二三十丸温米飲下食後日三服
按已上二方手太隂少隂藥也
濟生桑白皮散治肺氣壅塞毒氣上攻眼目白睛腫
脹日夜疼痛
玄參桑白皮枳殼(炒)升麻杏仁(炒)旋覆花
防風赤芍黃芩甘菊花甘草(炙)甜葶
藶(炒各一两)
右為末每服三錢食前滚白水調下
按此又治風熱之劑也出太陽例
養陽之劑
東垣神效黃茋湯治渾身麻木不仁或頭面或手或
腿脚麻木不仁两目緊急縮小及羞眀畏日或視物無
力
黃茋(二两)人參(八錢)炙甘草(一两)蔓荆子(三錢)白芍(一两)陳皮
(半两)
右㕮咀每五錢水煎臨卧熱服
益氣聰眀湯治飲食不節勞役形體脾胃不足得内
障耳鳴或多年目昏暗視物不能此藥能令人目廣大
久服無内外障耳鳴耳聾之患
黃茋甘草人參(各半两)升麻葛根(各三錢)蔓荆
子(錢半)芍藥黃栢(酒炒各一錢)
右㕮咀每服三錢水煎臨睡熱服近五更再服之得
腫更妙如煩悶或有熱漸加黃栢春夏加之盛暑夏
月倍之若此一味多則不效
人參補胃湯治勞役所傷飲食不節内障昏暗
前黃茋湯減陳皮茋再減半加黃栢(一两酒拌透)
右㕮咀每服三四錢水煎食遠稍熱服後两目廣大
視物如童時覺两脚踏地不知高低盖冬天多服升
陽藥故也病減住服
按已上手足太隂少隂藥也
滋隂之劑
東垣連栢益隂丸
羌活獨活甘草當歸尾(製)防風(半两)五味子
(半两)草决眀(一两)石决眀(燒三錢)細黃芩黃栢知母
黃連(酒拌炒各一两)
右件為細末煉蜜為丸如菉豆大每服五十丸漸加
至百丸食遠茶清送下常多服補陽湯少服此丸
滋隂腎氣丸此壯水之主以鎮陽光
熟地黃(三两)牡丹皮(半两)生地黃(四两)澤瀉(二两半)茯苓(二两)
(半)當歸尾山茱萸柴胡五味子乾山藥
(各半两)
右件扵石臼中杵為細末煉蜜為丸如桐子大每服
五七十丸鹽湯空心服
按已上並少隂藥也
養陽滋隂之劑
局方菊睛丸治肝腎不足眼目昏暗常見黑花多淚
枸杞子(三两)蓯蓉(酒浸炒)巴戟(去心各一两)甘菊花(四两)
右為末煉蜜為丸如梧子大每五十丸温湯鹽湯食
遠任下
東垣滋隂地黃丸治眼目瞳子散大扵黃睛視物無
的或卒然見非常之處
熟地黃(一两)生地黃(两半)柴胡(八錢)天門冬炙甘草
枳殼(各三錢)人參(二錢)地骨皮(二錢)黃連(三錢)五味子(三錢)黃
芩(半两)歸身(半两酒拌焙)
右件為細末煉蜜為丸如菉豆大每百丸温茶清送
下日進三次忌辛辣生冷之物
按此二方足少隂之劑也前方主右腎此主左腎之
藥故亦異爾
補陽湯治陽不勝其隂乃隂盛陽虛則九竅不通今
青白翳見扵大眥及足太陽少隂經中欝遏足厥隂肝
經氣不得上通扵目故青白翳内阻也當扵太陽少隂
經中九原之下以益肝中陽氣衝天上行此乃先補其
陽後扵足太陽太隂標中(標者頭也)瀉足厥隂肝經火下伏
扵陽中乃次治也内經云隂盛陽虛則當先補其陽後
補其隂此治法是也每日侵晨以腹中無宿食服補陽
湯臨卧服益隂丸若天色變大寒大風并勞役預日飲
食不調精神不足或氣弱俱不得服候時氣和平天氣
如常服之乃先補其陽使陽氣上升通扵肝經之末利
空竅扵目矣
羌活獨活甘草人參熟地黃黃茋
白术(各一两)澤瀉(研為末)陳皮(各半两)生地黃(炒)白茯苓
(去皮)知母(炒各三錢)柴胡(去苗三两)防風白芍藥(半两)肉桂(去皮)
(一錢)當歸身(去蘆酒製三錢)
右同為麄末每服半两水三盞煎至一盞去滓空心
宿食消盡服之
冲和養胃湯治内障眼得之脾胃元氣衰弱心火與
三焦俱盛飲食失節形體勞役心不得休息故上為此
疾服之神效
柴胡(七錢)防風(半两)羌活炙甘草黃茋(各一两半)當歸
(製)白术升麻人參葛根(各一两)白芍(六錢)白茯
苓(三錢)乾薑(一錢)五味子(二錢)黃芩黃連(各七錢)
右㕮咀每五六錢水煎食遠稍熱服
按已上足三陽手足太隂藥也
治障翳諸方
龍木論還睛丸治眼内赤澁有花或黑或白或紅皆
因肝臓積熱肺受風邪初患之時宜令鍼治諸穴内服
此
人參桔梗黃芩熟地黃防風茺蔚子
車前子知母(各二两)玄參(半两)細辛五味子(各二两半)
右為末煉蜜為丸如梧子大空心茶下十丸
按夲論治内障諸方與此相類者數多姑存此法
局方蟬花無比散治大人小兒風毒傷肝或為氣攻
一切眼目昏暗漸生翳膜或久患頭風牽搐两眼漸漸
細小連眶赤爛
茯苓甘草(炙)防風(各四两)川芎石决眀(鹽水煑研如粉)
羌活當歸(各三两)赤芍(十两炒)蒺藜(炒半觔)蟬退(一两)蒼
术(十二两)蛇退(一两)
右為末每三錢食後米泔調服茶清亦得
按此足三陽太隂厥隂藥也
蟬花散治肝經藴熱毒氣上攻眼目赤腫多淚羞眀
一切風熱昏翳
穀精草菊花蟬退羌活甘草(炙)白蒺藜
(炒)草决眀防風山梔川芎蜜蒙花木
賊荆芥穗黃芩蔓荆子
右為末每二錢食後茶清調下
按此足太陽少隂厥隂手太隂藥也
夲事方羊肝丸
兔絲子車前子麥門冬决眀子茯苓
五味枸杞子茺蔚子苦葶藶蕤仁地
膚子澤瀉防風黃芩杏仁(炒)細辛桂
心(各一两)青箱子(一两)熟地黃(一两半)白羯羊肝(只用子肝一片)
(薄切新瓦上炒乾)
右為細末煉蜜為丸如梧子大每服三四十丸温水
下日(闕)
按此足太陽少隂手太隂少隂藥也
秘方撥雲退翳丸皇統年間醫官劉昌祖傳于世
瓜蔞根枳實甘草(炙)蔓荆子(焙)薄荷(各半两)川
芎木賊(浸一宿焙)蜜蒙花荆芥穗地骨皮羌
活白蒺藜(各一两)甘菊花(一两)蛇退黃連(各三錢)川
椒(七錢半炒去目)當歸(一两半酒浸焙乾)蟬退(三錢)
右為細末煉蜜為丸每两作十丸每服一丸食後臨
卧日進三服翳者米泔水下睛暗當歸湯下内障木
香湯下
按此足太陽厥隂手少隂藥也然翳膜之疾有氣血
虛實或夾痰熱七情六淫或隂火動濕熱致者種種
不同皆宜求責但已上法不能以盡病情之變學者
宜擴充焉
點洗諸方
局方湯泡散治肝經風熱上壅眼目赤澁睛疼多淚
赤芍當歸黃連(各等分)
右為末每二錢湯頓調熱洗日三五次御藥院方加
荆芥
三因立勝散治風熱攻眼隠澁羞眀腫痛
黃連秦皮防風黃芩(等分)
右㕮咀水煎熱用新羊毫筆蘸刷洗眼
金露膏除昏退翳截赤定疼
蕤仁(槌碎)黃丹(各一两)黃連(半两)蜜(六两)
右先將黃丹炒令紫色入蜜攪勻下長流水四升以
嫩柳枝五七莖一把定攪之次下蕤仁候滚十數沸
又下黃連用柳枝不住手攪熬至升七八合罩籬内
傾藥在紙上慢慢滴之勿令塵汚如有瘀肉加碙砂
末一錢上火上慢開入前膏子内用
龍木論云患傷寒熱病後切不可點恐損眼也斯言
可以為藥禁云
寳鑑春雪膏治風熱上攻眼目昏暗痒痛癮澁難開
多眵淚羞眀疼痛或生翳膜
黃連(四两剉用童便二升浸一宿去連用淬甘石)好黃丹(六两水飛)碙砂(一錢)
(細研水調在盞内頓乾為度)白丁香(五分)乳香當歸(各三錢)麝香
輕粉(各少許)烏魚骨(燒存性三錢)南蘆甘石(十二两淬便汁浸)
右各研另貯先用好蜜一觔四两煉去蠟却下甘石
末不住手攪次下丹次下諸藥末不住手攪至紫金
色不粘手為度掐作錠子每用一粒新水磨化時時
點之忌酒濕麵蕎麥
拔萃方㗜藥治偏頭疼眼疾
蒼耳頭薄荷葉盆硝石膏(各一錢亂文者)乳香
華細辛貫芎(各五分)
右為極細末早午夕三時㗜鼻
寳鑑方無蒼耳乳香細辛有荆芥桔梗
蟾光膏治遠年病目不通道路退去雲膜須用十二
月開成日合
白砂蜜(四两用隔年葱根去須皮切短與蜜一同熬去白膜候葱熟為度以綿濾淨紙取蠟)
(面)黃丹蜜陀僧(各水飛三錢生用)蘆甘石(火煆五錢水飛)
已上三味研極細傾入前蜜中桃柳無節者各一枝
攪勻
川芎(半两)當歸赤芍黃連(去蘆淨二两)杏仁(湯泡去皮尖各)
(半两)秦皮訶子皮防風石膏玄精石井
泉石無名異玄參代赭石石决眀
已上十味各三錢㕮咀用雪水或長流水五升扵銀
器内熬至二升濾去滓淨再熬至一升傾入前藥蜜
内銀器内慢火熬紫金色時再下後藥勿令過火
乳香没藥琥珀硃砂蕤仁(各三錢)
已上五味先乾研極細入蕤仁研細水飛澄清極細
方傾入前藥一同復熬以筯點藥扵水中不散為度
勿令過與不及取下扵土中埋七日取出置扵銀器
或磁器中如法收貯便再添入後細藥以桃柳枝攪
勻
南鵬砂珍珠龍腦珊瑚枝(各一錢)麝香(五分)
右五味研極細入藥中封定如有取不盡藥用淨水
斟酌洗渲熬過另扵洗眼或膏子稠了傾些小調解
灸雀目疳眼法
寳鑑云小兒雀目夜不見物灸手大指甲後一寸内膁
横文頭白肉際灸一炷如小麥大
小兒疳眼灸合谷二穴各一壯炷如小麥大在手大指
次指两骨間陷者中
按灸法詳見資生等經兹不備錄
附東垣諸先生治法
撥雲湯治法見前東垣先生治徐總管條
黃茋(一分)細辛葉(五分)柴胡(七分)生薑(五分)荆芥穗(一錢)羌活
防風(各一錢半)藁夲生甘草升麻(各一錢)葛根
川芎(各五分)知母歸身(各一錢)黃蘖(一錢半)
作一服水煎稍熱服食後
助陽活血湯治眼發之後猶有上熱白睛紅上壅無
疼痛癮澁難開多眵淚
防風黃茋(各五分)炙甘草(五分)蔓荆子(二分)歸身(酒製五分)
白芷(三分)升麻(七分)柴胡(五分)
作一服水煎臨卧稍熱服
神效眀目湯治眼稜緊急致倒睫拳毛損目及上下
瞼赤爛睛赤疼痛昏暗冷淚常流夜則眼澁難開眵淚
皆滿眼
葛根(一錢半)甘草(炙二錢)防風(一錢)蔓荆子(五分)細辛(二分)
一法加黃茋(一錢)
作二服水煎臨卧稍熱服
廣大重眀湯治两目臉皆焮熱赤腫作痛楞生瘡多
眵淚癮澁不能開視及眼臉痒搔之至破者並皆治之
草龍膽(酒炒)防風生甘草細辛(各一錢)
各杵如麻豆大内甘草不剉只作一定先以水一碗
半煎草龍膽一味至一半再入餘三味煎至少半碗
濾去滓用清帶熱洗以重湯坐令熱日用五七次每
洗畢合目須臾如努肉泛長及痒亦驗
五秀重眀丸治翳膜遮睛癮澁昏花常服清利頭目
乾菊(開頭五百朵)荆芥穗(五百穗)楮實子(五百粒)木賊(去節五百)
(莖)川椒(五百粒炒去口)
為末煉蜜為丸彈子大每服一丸細嚼徐徐嚥下
升陽柴胡湯
羌活獨活甘草根歸身(各一两)熟地黃(一两)人
參黃茋白术(各半两)澤瀉(三錢)白芍藥(一两)陳皮
白茯苓防風(各三錢)肉桂(五分)柴胡(一錢半)生地黃(酒炒)
(半两)楮實子(酒拌半两)知母(酒製三錢夏月加至五錢)
每服五錢水煎稍熱服食後另合一料煉蜜為丸如
桐子大食遠茶清送下五十丸每日與前藥各一服
如天氣熱甚加五味子三錢或五錢天門冬五錢更
加芍藥楮實子各五錢
芎辛湯治两目晝夜癮澁難開羞眀畏日目赤視物
昏暗神效
芎藭(五分)蔓荆子(五分)細辛(二分)防風(一錢半)甘草白芷
(各一錢)
作一服水煎臨卧稍熱服
羌活退翳丸治内障右眼小眥青白翳大眥微顯白
翳腦痛瞳子散大上熱惡熱大便時難小便如常遇天
熱暖處頭痛睛脹能食日沒後天隂則昏暗此證亦可
服滋隂地黃丸
熟地黃(八錢)生地黃(酒製)歸身(酒製焙)黃蘖(製各半两)川芎(三錢)
芍藥(一两二錢)防己(二錢酒製)知母(三錢酒製)茺蔚子(半两)牡丹皮
(三錢)丹參(半两)寒水石(一身生用)柴胡(半两)羌活(三錢)黑附子(一錢)
(炮)
為細末煉蜜為丸如小豆大每服五七十丸白湯送
下隨以食壓之忌言語(已上俱見東垣試效方)
保命當歸湯治風熱上攻瞳子散大
當歸身(二錢)黃芩(二錢)黃連(一錢)柴胡(一錢)熟地黃(三錢)芍藥
(二錢)甘草(炙三錢)
分三服水煎臨卧温服
瑞竹四神丸治腎經虛損眼目昏花補虛益損及雲
翳遮睛
甘州枸杞子(一觔㨂色赤滋潤者作四分用酒一杯潤之)一分川椒(一两)
(同炒)一分小茴香(一两同炒)一分用芝麻(一合同炒)一分獨炒
用
炒過將川椒等篩去不用再加熟地黃白术白茯苓
各一两共為細末煉蜜為丸如梧桐子大每服五七
十丸空心温酒送下或加甘菊花一两(見醫學綱目新增)
補肝散治肝風内障不痛不痒眼見花發黃白黑赤
或一物二形難辨
羚羊角防風(各二两)羌活人參車前子茯
苓細辛玄參黃芩(各一两)
為末食後米飲調服一錢
簡要補肝散治肝虛目睛疼淚出不止筋脉痛及羞
眀怕日
夏枯草(四两)香附子(一两)
為細末每服一錢茶清調下
羚角飲子治綠翳内障頭旋額痛眼内痛澁者
羚羊角防風知母人參茯苓玄參
桔梗(各二两)細辛(三两)黃芩車前子(各一两)
為末每服三二錢水煎食後温服
腎臓風眼
四生散治腎風上攻眼目作痒或作昏花
白附子黃茋獨活蒺藜(各等分)
為末每服二錢用猪腰子一枚批開入藥濕紙包裹
煨熟細嚼鹽湯下風癬酒下
小兒五臓目疾
天麻丸治小兒肝疳風疳眼疳
青黛黃連天麻五靈脂(去石)夜眀砂(炒)川芎
蘆薈(各一錢)龍膽草(酒拌炒焦)防風蟬蜕(各錢半)全蝎
麝香(少許)乾蟾頭(二錢炙焦)
為末猪膽汁浸糕丸如麻子大每服十丸薄荷湯下
生犀散治小兒心經虛熱目内淡紅
犀角(鎊末二錢)地骨皮赤芍藥柴胡乾葛(各一两)
甘草(半两)
為末每服二三錢水煎熟入犀角食後服
瀉黃散治小兒胃熱眼目作痛
藿香(七錢)山梔(一两)石膏(半两)甘草(七錢五分)防風(四两)
用蜜酒拌微炒為末每服二三錢水煎服
生熟地黃丸治小兒疳蝕眼患閉合不開羞眀畏日
或生内障
生地黃(一两)熟地黃(一两)當歸(二錢半)麥門冬(去心半两)枳殼
(米泔洗炒)防風杏仁(去皮失炒)甘草赤芍藥(各二錢半)
為末每服三二錢黑豆七粒煎豆熟去查服
三味蘆薈丸治黑水凝翳内障不痛不痒微有頭旋
脹澁者
蘆薈甘草(各一錢)羚羊角(蜜炙二两)
為細末煉蜜為丸如梧桐子大空心茶清下十丸
九味蘆薈丸治三焦及肝膽經風熱目生雲翳或瘰
癧耳内生瘡寒熱作痛或肝火肌體消瘦發熱作渴飲
食少思肚腹不調或肝疳口内生瘡牙齦潰爛或牙齒
蝕落頰顋腐爛發熱口渴飲食少用下部生瘡等症
蘆薈(半两)胡黃連當歸龍膽草(酒浸炒)芍藥川
芎蕪荑(各一两)木香甘草(炙各三錢)
右為末茯神糊丸麻子大每服五七十丸滚湯下
地黃丸治小兒肝腎虛熱眼目生翳或赤爛等症如
變疳症當兼服蘆薈肥兒二丸(詳見家居醫錄卷六)
熟地黃(搯碎秤八兩酒拌杵膏)山藥(四两)山茱萸肉(四两)白茯苓
澤瀉牡丹皮(各三两)
右各另為末入地黃膏和勻加煉蜜少許丸如梧桐
子大量兒大小空心服
肥兒丸治食積發熱眼目生翳等症
黃連(炒)蕪荑(炒)神曲(炒)麥芽(炒)
右各另為末等分水和丸量兒大小空心服
通頂散治小兒腦熱腦枕骨疼閉目不開或頭風痛
攅眉啼哭并赤目
川芎薄荷(各半两)茵陳甘草(各四錢)朴硝(三錢甜硝亦可)
為末用少許吹鼻中即效如要嚏噴加躑躅花一錢
只用朴硝吹鼻亦止
一方用好坏臙脂子水調塗眼眶
决眀散治痘疹入眼
决明子(錢半)赤芍藥(錢半)甘草(一錢)
為末每服一錢蜜水調服(已上方見小兒䄂珍方)
蜜蒙散治小兒痘疹及諸毒入眼
蜜蒙花(錢半)青箱子(一錢)决眀子車前子(各五分)
為末羊肝一片破開摻藥在内仍合之濕紙數重包
裹灰中煨熟空心食之
通聖散治小兒瘡痘入眼及生翳障
白菊花(一两)綠豆皮(一两)穀精草(去根一两)
為末三歲一錢乾柿一枚生粟米泔一盞同煎候泔
盡將柿去蒂核不時食之日用二三枚近者五七日
遠者半月全效
蛤粉散治小兒瘡痘入目
榖精草蛤粉(各等分)
為末三歲一錢猪肝二两批開摻藥在内以竹葉包
裹以線束定水一碗煑熟入磁瓶内薰眼至温取食
之
蛇皮散治小兒瘡痘入目成翳
括蔞根蛇皮(炙黃等分)
為末三歲一錢羊子肝一片批開入藥末在内以線
束定米泔水煑熟食之
蟬蜕散治小兒癍瘡入眼半年以裏者一月取效
猪懸蹄甲(二两礶子内鹽泥固濟燒存性)蟬殼(一两)羚羊角(一分)
為末三歲一錢猪肝湯調下食後服日三服一年之
外難治
二粉散治小兒斑瘡入眼
輕粉(五分)粉霜(一錢)
右研勻用綿裹如人患左眼塞入左耳内患右眼塞
入右耳内所患眼便開得其瘡自愈(已上方見全嬰集)
海蔵云東垣先生嘗治癍後風熱毒翳膜氣障遮睛以
瀉青丸治之大效初覺易治保命集云非癍後翳膜亦
能治之瀉青丸減大黃一半用之(已上方見醫學綱目)
羌菊散治小兒肝臓壅熱眼生浮翳
羌活防風山梔(各一分)甘草菊花白蒺藜
(炒去尖各半两)
為末三歲五分食後蜜湯調下日三服
二草散治小兒疳眼睛疼并赤眼腫痛
甘草龍膽草(酒炒)當歸細辛(各一錢)
為末三歲一錢水半盞砂糖少許煎三分食後服三
黃丸亦治疳赤眼若因瀉痢後疳眼昏澁大便不實
者用六神丸六甲丸并暖疳藥
鷄肝散治小兒疳眼不赤不腫不疼但開畏眀光此
藥治之
川烏(大者去皮一枚生)好坏子(一字)
為末五歲一錢雄鷄肝一具淨洗去筋膜竹刀薄切
開摻藥在内箬葉包裹麻皮扎定用米泔水半盞磁
器中煑熟切作片空心臨冷食之將煑肝湯送下又
有腦熱閉目鼻内乾燥用通頂散治之(方見前)
小兒雀盲眼
還眀飲治小兒每至夜不見物名曰雀目
夜眀沙井泉沙穀精草蛤粉(各等分)
為末煎黃蠟丸鷄豆肉大三歲一丸猪肝一片切開
置藥扵内麻皮扎定沙缾内煑熟先薰眼後食之
合眀散治小兒雀目至夜不見物
楮實子覆盆子(酒浸)車前子(酒蒸)石斛(各两)沉香(别研)
(半两)青鹽(别研半两)
為末煉蜜為丸如桐子大每服七十丸空心鹽湯下
小兒肝脾等眼疾
養肝丸治小兒肝血不足眼目昏花或生眵淚
當歸(酒浸)車前子(酒蒸焙)防風(去蘆)
白芍藥熟地黃(酒蒸杵膏)𬎼仁(别研)
川芎楮實子(各等分)
為末煉蜜為丸如桐子大每服七十丸滚湯下不拘時服
車前子散治小兒肝經積熱上攻眼目額逆生翳血灌
瞳子羞明多眵
蜜蒙花羌活菊花粉草
白蒺藜草決明車前子(炒)黃芩
龍膽草(洗淨各等分炒)
為末每服二錢食後飯湯調服(已上四方見袖珍方)
草龍膽散治小兒暴赤火眼晝夜澁痛作腫淚多
草龍膽木賊荆芥菊花
防風草決明(半生半炒)甘草(各等分)
每服二錢水煎温服痛甚加羌活乳香
明目飲治小兒脾藴熱肝受風邪致兩目羞明經久不愈
山梔仁香附子(淨各一两)夏枯草(半两)
每服二錢入蜜一匙水煎服(已上方見治幼心新書)
飛絲塵垢入目
治飛絲入目用頭垢點入目中即出神效
飛絲入眼用柘樹漿點了用綿裹筯頭蘸水扵眼上
繳拭涎毒
又方飛絲入目以火麻子一合杵碎井花水一碗浸
攪却將浸水中涎抹自出神效
一方茄子葉杵碎加麻子法尤妙
丹溪飛絲落入眼紅腫如眯痛澁不開鼻流清涕用京
墨濃磨以新筆塗入目中閉目少時以手張開其絲自
成一塊看在眼白上却用綿輕輕拭出則愈如未盡再
治眯目鹽與䜴置水中浸之視水其查立出(孫真人方)
千金活稻麥芒入眼以新布覆眼上將蠐螬從布上摩
之其芒自着布上
山居物落眼中用新筆蘸水繳之
又方濃研好墨點立出
薛氏醫案卷九
