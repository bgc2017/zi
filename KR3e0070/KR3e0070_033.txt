薛氏醫案卷三十三
眀薛巳訂
婦人良方
求嗣門(疾病既無須知求嗣故以次之)
陳無擇求子論第一
有夫婦則有父子婚姻之後必求嗣續故古人謂不孝
有三無後為大者言嗣續之至重也凡欲求子當先察
夫婦有無勞傷痼疾而依方調治使内外和平則有子
矣
愚按丹溪先生云人之育胎者陽精之施也隂血能
攝之精成其子血成其胞胎孕乃成今婦人無子者
率由血少不足以攝精也血之少也固非一端然欲
得子者必須補其精血使無虧欠乃可以成胎孕若
泛用秦桂丸之劑薰戕臓腑血氣沸騰禍不旋踵矣
竊謂婦人之不孕亦有因六淫七情之邪有傷衝任
或宿疾淹留傳遺臓腑或子宫虚冷或氣旺血衰或
血中伏熱又有脾胃虚損不能營養衝任審此更當
察其男子之形氣虚實何如有腎虚精弱不能融育
成胎者有稟賦元弱氣血虚損者有嗜欲無度隂精
衰憊者各當求其原而治之至于大要則當審男女
之尺脈若左尺微細或虚大無力者用八味丸左尺
洪大按之無力者用六味丸兩尺俱微細或浮大者
用十補丸又巢氏謂夫妻年命制克墳墓不利者理
或有之若誤用辛熱燥血不惟無益反受其害(今以素不)
(生育病愈後而得子者附于左)
治驗(餘見醫學綱目求嗣部)
一婦人月經淋&KR0377;愈而生子(見一卷月水不斷)
一婦人患陽氣虚寒愈而生子(見五卷冷勞第四症)
一婦人患結核愈而生子(見二十四卷結核類第三症)
一婦人稟弱經行腹痛愈而生子(見一卷經行腹痛)
一婦人素虚弱患鶴膝風愈而生子(見二十四卷膝風)
一婦人患瘰&KR1031;愈而生子(見二十四卷瘰癧一症)
一婦人患繭蜃愈而生子(見二十四卷瘰癧第一症)
褚尚書求男論第二
建平孝王妃姬皆麗無子擇民家未笄女子入御又無
子問曰求男有道乎澄對曰合男女必當其年男雖十
六而精通必三十而娶女雖十四而天癸至必二十而
嫁皆欲隂陽完實然後交而孕孕而育育而子堅壯強
夀今未笄之女天癸始至已近男色隂氣早洩未完而
傷未實而動是以交而不孕孕而不育而子脆不夀此
王之所以無子也然婦人有所産皆女者有所産皆男
者大王誠能訪求多男婦人至宫府有男之道也王曰
善未再期生六男夫老陽遇少隂老隂遇少陽亦有子
之道也
無子論第三
又無子者其因有三一墳墓風水不利二夫婦年命相
尅三夫婦疾病墳墓不利年命相尅此非藥力可致若
夫婦疾病必須藥餌然婦人無子或勞傷血氣或月經
閉塞或崩漏帶下右尺浮則為陽絶或尺微濇或少隂
脈浮緊或尺寸俱微弱者皆致絶産若調攝失宜飲食
不節乘風襲冷結於子臓亦令無子也
千金翼求子方論第四
論曰婦人之居幽閫類多血氣不調胎姙生産崩傷之
異比之男子十倍難療其或七情失宜或飲食無度或
胎瘡未愈而遽合或登厠風入隂戶便成痼疾若欲求
子交感之時必天日晴眀神思清爽氣血諧和與天德
福德相合夫婦本命五行相生并本命帝旺而生者則
夀而賢否則不可得也
交會禁忌第五
凡求子宜吉良日交會當避丙丁及弦望晦朔大風雨
霧寒暑雷電霹靂天地昏冥日月無光虹蜺地動日月
薄蝕及日月火光星辰神廟井竈圊厠塚墓屍柩之傍
若交會受胎多損父母生子殘疾夭枉愚頑不孝若交
會如法則生子福德智慧驗如影響可不慎哉
男子受胎時日法第六
凡男女受胎皆以婦人經絶一日三日五日為男仍遇
月宿在貴宿日若以經絶後二日四日六日瀉精者皆
女過六日皆不成胎又遇旺相日尤吉夜半入房生子
者賢眀貴夀餘時皆凶
推支干旺相日法第七
春甲乙夏丙丁秋庚辛冬壬癸春寅夘夏己午秋申酉
冬亥子
推每月宿日第八
正月
初一初六初九初十十一十二十四二十一二十四
二十九日
二月
初四初七初八初九初十十二十四十九二十二二
十七日
三月
初一初六初七初八初十十七二十二十五日
四月
初三初四初五初六初八初十十五十八二十二二
十八日
五月
初一初二初三初四初五初六初十十二十三十五
十六二十二十五二十八二十九三十日
六月
初一初三初十十三十八二十三二十六二十七二
十八二十九日
七月
初一十一十六二十一二十四二十五二十六二十
七二十九日
八月
初五初八十三十八二十一二十二二十三二十四
二十五二十六日
九月
初三初六十一十六十九二十二十一二十二二十
四日
十月
初一初四初九十四十七十八十九二十二十二二
十九日
十一月
初一初六十一十四十五十六十七十九二十六二
十九日
十二月
初四初九十二十三十四十五十七二十四二十七
日
若春合甲寅乙夘夏合丙午丁巳秋合庚申辛酉冬合
壬子癸亥與上件月宿日合者佳
求子服藥須知第九
論曰夫人求子服藥須知次第男服七子散女服盪胞
湯紫石英門冬丸及坐導藥則無不效矣
七子散主丈夫氣虚精衰少無子
牡荆子五味子兔絲子車前子&KR0034;蓂子
山藥石斛熟地黃杜仲鹿茸遠志
(各八分)附子(炮)蛇床子川芎(各六分)山茱萸天雄
(各五分)桂心(十分)白茯苓牛膝人參黃茋(各五分)
巴戟(十二分)蓯蓉(七分)鍾乳粉(八分)
右為末每服錢許日二服酒調一方加覆盆子二錢
慶雲散主丈夫陽氣不足不能施化
覆盆子五味子(各二升)兔絲子(一升)白术(炒)石斛(各三)
(兩)麥門冬天雄(各九兩)紫石英(二兩)桑寄生(四兩)
右為末食後酒服錢許日三服或米飲調冷去桑寄
生加細辛四兩陽事少去石斛加檳榔十五箇
盪胞湯治婦人全不産育
朴硝牡丹皮當歸大黃(蒸一飯久)桃仁(各三兩)細
辛厚朴苦梗赤芍藥人參茯苓桂
心甘草牛膝陳皮(各二兩)附子(炮一兩半)䖟蟲
(炒焦去翅足)水蛭(炒各十枚)
右每服六錢酒水合盞半煎日三服夜一服少頃下
血膿力弱者用一二服惡物不盡方用坐導藥
坐導藥治婦人全不産及斷續更服盪胞湯
皂角(去皮一兩)吳茱萸當歸大黃晉礬(枯)戎鹽
川椒(各二兩)五味子細辛乾薑(各三兩)(一方無茱萸有)
(葶藶苦瓢各三分)
右為末以絹袋盛如指狀入隂中如欲小便去之一
日仍易之如子宫有冷水天隂則痛須候下盡而止
藥每日早晩用苦菜煎湯薰洗著藥後一日服紫石
英丸
紫石英丸
紫石英天門冬(各三兩)紫葳牡蒙(各二兩)粉草(一兩)
(半)桂心川芎卷栢烏頭(炮)熟地黃(乾)辛夷
仁禹餘糧(煅醋淬)當歸石斛(各三兩)烏賊骨牛
膝薯蕷(各六分)桑寄生人參牡丹皮乾薑
厚朴續斷食茱萸細辛(各五分)栢子仁(一兩)
右為末蜜丸桐子大每服二十丸温酒下
續嗣降生丹治婦人五臓虚損子宫冷憊不能成孕
當歸桂心龍齒烏藥益智杜仲石
菖蒲吴茱萸(各一兩半)茯神牛膝秦艽細辛
桔梗半夏防風白芍藥(各三錢)乾薑(一兩半生)
(半炒)附子(重一兩者作一竅入硃砂一錢濕麵褁煨為末)川椒(二兩焙)牡礪(二兩)
(童便浸四十九日却用硫黃末一兩醋調塗用紙裹之米醋潤濕鹽泥固濟用炭煅赤)
右為末用糯米糊丸桐子大每服三十丸至百丸空
心淡醋温酒鹽湯任下日二服及治男子精寒不固
陽事衰弱白濁夢泄婦人帶下寒熱諸虚百損盜汗
氣短預服此藥者無不感應
愚按前五方多慓悍之味治當審察病因不可輕用
又秦桂養真白薇茱萸地黃紫英石陽起石暖宫濟
隂丹湯藥數方尤為慓悍不可輕服未敢悉錄
竇禹鈞夜夢其亡祖父謂之曰汝緣無子又且不夀宜
修善行自是佩服乃訓復夢祖父謂曰汝名掛天曹以
有隂德特延筭三紀胤錫五子悉皆榮顯
張慶司獄惟務方便年五十始生子亨有一道人丐於
門謂慶曰汝本無嗣今聞嬰兒聲非若子乎慶曰偶得
一子道人曰信乎隂德未易量爾之積累善事非一朝
一夕今不但有嗣又喜子孫文學之貴宜善保之後果
如其言
馮商其妻每勸置妾商取一女已成聞其父因官綱運
欠折鬻女以償之商惻然不忍犯更益以資裝送還其
父眀年生馮京後登狀元
馬默未有嗣知登州日奏活沙門島罪人不致枉死一
日夢中見符使挾一男女乘空來其前呼曰爾本無嗣
以活人數多上帝特賜男女各一言訖不見果如其言
時邦美之父老而無子置一妾對暗室悲泣問之乃曰
父卒於官鬻妾欲辦喪耳時遂攜金偕往其家殯葬而
歸未幾生邦美後舉進士官至吏部
袁韶父為郡吏年五旬置一妾乃宦家女也父殁家貧
鬻而歸葬袁知其故即送還更以嚢資益之眀年生韶
既長為參知政事
馬涓之父無子置一妾聞其父喪官所無力歸葬故鬻
此女即日訪其母而歸之且厚資助夜夢一羽衣曰天
錫爾子慶流涓涓眀年生一子因名曰涓既長及第
人之無嗣或因丈夫陽氣之不足不能施化或因婦人
隂血衰憊百疾攻之以致然也故先賢立方垂訓以啟
後人或者用計百端妾媵無數及皓首終身不能如其
意者是皆心行有虧非命也苟能革心之非所行向善
積德累功施恩布惠則上天之報施自然慶流後裔此
温隠居求嗣篇之所由作也予嘗讀聖朝為善隂隲書
因覽竇禹鈞等數人所履皆言此事歷歷可鑑謹錄附
贅于此以為求嗣者勸誡之一助云可爾
温隠居求嗣保生篇第十
昔東京焦公三世無嫡嗣為商旅遊翫名山尋訪至人
問其因至京都遇一老僧聲清而神朗談論甚異焦怪
而問之曰貧家三世無嫡嗣柰何僧曰無嗣者有三一
祖宗無德自身無行二夫妻年命恐犯禁忌三精神不
守妻妾血寒焦公曰血寒有何法術願聞一言僧曰先
修德後修身三年之後到臺山當授異方說畢忽不見
焦一遵其言後赴五臺見一行童手持一書言曰老師
傳語大夫功成行滿賜方藥名續嗣降生丹依方服之
當生富貴之子焦員外子生子不肖亦赴五臺見行童
曰老師昨日見員外何必來問我但依爾父所行愚者
自賢焦曰愚豈能賢乎行童曰昔竇氏五子皆不全形
後行恩布德悉登科第焦氏拜謝而歸奉行雕板印施
方書不及二十年子孫數人皆貴顯後人收得此行狀
及方受持行用求藥者獲其子孫皆有德行余躬受此
方不敢緘默併錄篇論以告諸賢庶不致異方湮没耳
正統間合肥人羅某年六十無子因連坐謫保安州為
民將至居庸解者逃回羅赴關自告或者曰放流絶域
人所不堪今解者既去君可無往也羅曰吾罪本為人
所累使予歸復以此累人吾不忍也且皇法不可輕逭
遂至州夜有二盜疑其有所攜乃穿穴以取之其妻覺
預置沸湯俟其入則沃之既穴二人將入羅起諭之乃
去次日羅至市忽有二人俯伏道傍羅問之乃夜穿穴
者也二人曰吾輩相戲幾被傷殞賴公暁諭二命得生
公所賜也後羅凡出外二人必為之守護未幾羅妻卒
妾生一子任延安守一女適隆慶衞指揮使王欽
禮部尚書沈立齋云有二老一有子而富一無子而貧
居址相鄰因居高岡其上有塋墓二老欲掘墓開窑以
取利貧者以告其妻妻曰岡後有墓開以為窑不惟燒
損地脈壊人風水且近墳穴不可為也遂已之富者開
岡見尸則焚之後見骸骨甚多悉棄於水因致巨富乃
起岑樓以蓄財物每夜家之眷屬皆居於上去其梯以
示賊不能犯不意賊有劉六者卒然晝至其屬不及登
樓者則投井而死其登樓者被焚而死人以為焚尸於
火棄尸於水之報也其貧者後致巨富生一子益其家
業云
弘治間京師有黃剛者因無子每歲夏秋修合痢疾藥
施之忽鄰里於靜夜聞人言黃公積善久矣送以一嗣
後果有子
弘治間有張某自太醫院恩生仕至縣尹老而無子在
縣篤於惜民已而陞為郡守民深感其惠在郡生子亦
德政之所致也
正德間夏誠字純夫吴江縣人錦衣衞籍中順天府鄉
試任武城縣尹愛民甚篤因忤上司遂歸老於家舊民
到京者懷其德惠憐其清苦莫不以財帛助之垂老得
子後有繼其政者甚豐斂縣民於中途劫之子女皆被
其害
黃善貧而無子傭工為業富民倪五命其開窑取土因
鋤土見尸棺以舊土揜之乃從遠地擔土而歸後倪貧
而黃富亦開窑倪亦傭工於黃家黃甚惜之與之共食
倪因患時瘡為人憎棄遂投水而死黃聞之遂收其尸
而殯之遂有子且繼其富作善降祥信不誣矣竊聞之
書曰惠迪吉從逆凶惟影響又曰作善降祥作惡降殃
子之有無自王宮至於庶民亦在乎隂德而已豈可專
泥於藥哉
薛氏醫案卷三十三
