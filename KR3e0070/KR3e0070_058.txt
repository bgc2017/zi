薛氏醫案卷五十八
明薛已訂
保嬰撮要五
鶴膝行遲
錢仲陽云鶴膝者乃禀受腎虚血氣不充致肌肉瘦薄
骨節呈露如鶴之膝也行遲者亦因禀受肝腎氣虚肝
主筋腎主骨肝藏血腎藏精血不足則筋不榮精不足
則骨不立故不能行也鶴膝用六味地黃丸加鹿茸以
補其血氣血氣既充則其肌肉自生行遲用地黃丸加
牛膝五加皮鹿茸以補其精血精血旣足則其筋骨自
堅凡此皆肝腎之虚也虚而熱者用六味地黃丸虚而
寒者用八味丸若手拳攣者用薏苡仁丸足拳攣者用
海桐皮散脾胃虧損腎臟虚弱寒邪所乘而膝漸腫者
佐以補中益氣湯及大防風湯
治驗
一小兒體瘦腿細不能行齒不堅髮不茂属足三隂
經虚也用六味丸補中益氣湯服年餘愈
一小兒六歲面色㿠白眼白睛多久患下痢忽聲音
不亮腿足無力先用四神丸止其痢後用地黃丸加
牛膝五加皮鹿茸補其腎兩月餘漸能行半載後其
聲響亮後停食另用消食丸連瀉五七次去後益頻
五更侵晨為甚聲音復瘖步履復難而腿足作痛仍
服前丸兼補中益氣湯而愈
一小兒七歲左腿自膝下至脛細小行步無力用地
黃丸加鹿茸五味子牛膝為主佐以補中益氣湯半
載腿膝漸強而能步畢姻後其腿内熱足心如炙唾
痰口渴余謂當補脾腎不信另用滋隂丸痰熱益甚
服四物黃栢知母之類飲食日少服二陳青皮枳殼
之類胸滿吐血服犀角地黃湯唾血不時大便頻數
復請視仍泥實火余辭不能治略服犀角地黃湯而
唾血益甚不時發熱後復懇治余曰兩足心熱唾痰
口乾腎虛水泛也飲食少思胸膈痞滿唾血不止脾
虛失攝也晝發夜伏夜作晝止不時而熱無根虚火
也遂用四君子及八珍湯地黃丸間服而愈
四神丸治脾虛胃弱大便不實飲食不思或泄利腹
痛等症(方見驚瀉)
薏苡仁丸治禀受肝氣怯弱致兩膝攣縮兩手伸展
無力
當歸(焙)秦芁薏苡仁酸棗仁防已羌活
(各一兩)
右為末煉蜜丸鷄豆大每服一丸麝香荆芥湯下
海桐皮散治禀受腎氣不足血氣未榮脚指拳縮不
能伸展
海桐皮牡丹皮當歸(酒浸)熟地黃牛膝(酒浸各一)
(兩)山茱萸補骨脂(各五錢)
右為末每服一錢葱白煎湯食前服
五加皮散治四五歲不能行
真五加皮川牛膝(酒浸二日)木瓜乾(各等分)
右為末每服二錢空心米湯調下一日二服服後再
用好酒半盞與兒飲之仍量兒大小
益氣養榮湯治氣血損傷四肢頸項等處患腫不問
輭硬赤白痛否日晡發熱或潰而不斂者並宜服之
人參茯苓陳皮貝母香附當歸(酒拌)川
芎黃茋(塩水拌炒)熟地黃(酒拌)芍藥(炒各五分)甘草(炙)桔梗
(炒)柴胡(各三分)白术(炒一錢)
右薑水煎服大人倍用
八珍湯(即四君四物二湯四物見急驚四君見内釣)
四神丸(方見驚瀉)
六味丸
八味丸(即六味丸加肉桂附子二方見腎臟)
消食丸(方見嘔吐乳)
補中益氣湯(方見虚羸)
大防風湯(方見鶴膝癰)
四君子湯(方見内釣)
齒遲
經云齒者腎之標骨之餘也小兒禀受腎氣不足腎主
骨髓虛則髓脉不充腎氣不能上營故齒遲也用地黃
丸主之
治驗
一小兒三歲言步未能齒髮尤少體瘦艱立發熱作
渴服肥兒丸不應余曰此腎虚疳症也蓋肥兒丸脾
胃經之藥久服則腎益虚其疳益甚不信牙髮漸落
余用地黃丸加鹿茸五味子半載而元氣壯健
一小兒體瘦腿細行步艱辛齒不堅固髮稀短少用
六味地黃丸補中益氣湯年餘諸症悉愈形體壯實
芎藭散治齒生遲或齒嚼物少力
芎藭生地黃山藥當歸芍藥(炒)甘草(各等)
(分)
右各另為末每服二錢白湯調
地黃丸(方見腎臟)
補中益氣湯(方見虚羸)
咬牙
夫齒属足少隂腎經牙牀属手足陽明經小兒寤寐不
時咬牙其所致之經不同或本於心經之熱或本於肝
經之熱或本於脾肺腎經之熱若發熱飲水呌哭而搐
者心經實熱也睡困驚悸合面而卧者心經虛熱也面
青目劄呵欠項強煩悶者肝經實熱也手尋衣領及亂
捻物者肝經虛熱也發搐目青面赤肝經風熱也煩悶
喘促見於申酉時者肺經熱也胸滿氣急喘嗽上氣肺
感風寒也見於亥子丑時者腎經熱也眼目畏明及無
睛光或解顱下竄胎禀腎虛也飲水口中氣熱胃經實
熱也飲湯口中氣冷胃經虛熱也發搐呵欠面黃脾虛
發驚也心經實熱用瀉心湯虚熱用導赤散肝經實熱
先用柴胡清肝散治肝火後用六味丸生肝血肝經風
熱亦用前藥虛熱則用六味丸肺經實熱用瀉白散虛
熱用保肺湯腎經實熱用六味丸減茱萸二兩以生地
易熟地虚用地黃丸胃經實熱用瀉黃散虛用異功散
脾虛發驚用五味異功散若乳母多食膏粱厚味致兒
咬牙者用清胃散
治驗
一小兒七歲素喜食甘味兩手發熱夜睡咬牙用瀉
黃散而愈後不守戒仍作用大黃等藥前症益甚更
滯頥弄舌手足冷余謂此脾胃復傷而虛甚也用六
君子加柴胡升麻治之漸愈又用五味異功散加柴
胡升麻而痊
一小兒面素痿黃或時變青飲食過多睡而咬牙服
尅伐之劑口舌生瘡大便泄青發搐痰盛唇青手冷
用六君加木香柴胡升麻數劑而安但飲食後腹膨
作噯用四君子湯為細末不時煨薑湯調服少許月
餘而痊
一小兒十五歲盗汗面赤睡中咬牙自服清胃散前
症益甚更遺精晡熱口乾倦怠余用六味地黃丸補
中益氣湯而痊
一小兒十四歲素食膏粱炙&KR1020;睡中咬牙此脾胃積
熱先用清胃散及二陳黃連山查犀角各數劑間服
補中益氣湯而愈
一女子十四歲發熱作渴月經先期睡中咬牙此肝
脾二經虚熱也用加味逍遥散而安後因怒前症俱
作用柴胡梔子散而瘥
一小兒夜間咬牙或盗汗或便血審其母懷抱鬱結
又兼便血用加味歸脾湯加味逍遥散與母兼服其
子亦愈
一小兒因母食膏粱醇酒睡中咬牙或時鼻䘐右腮
鼻凖色赤先用加味清胃散加味逍遥散與母服兒
亦愈
一小兒病後不語睡中咬牙驚悸飲水困倦少食用
化痰鎮驚等藥益甚余謂属心脾腎隂虚用六味地
黃丸為主佐以五味異功散秘旨安神丸諸症頓愈
一小兒感冐風邪咳嗽喘逆不時咬牙右腮色赤此
肺經客熱用潔古黃蓍湯一劑而痊後因停食腹脹
咳嗽鼻塞咬牙用六君子湯加桔梗桑皮杏仁一劑
而愈
一小兒咬牙審知因母大怒先用小柴胡湯加山梔
牡丹皮治之母子並愈
潔古黃茋湯
人參黃茋茯苓白术芍藥(各一錢)乾薑
陳皮藿香(各五分)
保肺湯(方見傷風咳嗽)
柴胡梔子散
柴胡清肝散(二方見發熱)
補中益氣湯(方見虚羸)
小柴胡湯(方見痙症)
二陳湯(方見寒吐)
瀉黃散(方見脾臟)
瀉心湯
導赤散
秘旨安神丸(三方見心臟)
瀉白散(方見肺臟)
地黃丸(方見腎臟)
六君子湯
歸脾湯
四君子湯
加味逍遥散
清胃散
異功散(六方見内釣)
語遲
錢氏云心之聲為言小兒四五歲不能言者由姙母卒
有驚動邪乘兒心致心氣不足故不能言也有禀父腎
氣不足而言遲者有乳母五火遺熱閉塞氣道者有病
後津液内亡會厭乾涸者亦有脾胃虛弱清氣不升而
言遲者心氣不足用菖蒲丸腎氣不足用羚羊角丸閉
塞氣道用加味逍遥散津液内亡用七味白术散脾胃
虚弱用補中益氣湯
治驗
一小兒言遲泄瀉聲音不亮雜用分利清熱等劑喉
音如瘂飲食少思朝用地黃丸加五味子夕用補中
益氣湯其瀉漸止遂專服前丸兩月喉音漸響
一小兒白睛多瀉後喉瘖口渴兼吐大便不實朝夕
服地黃丸而痊後患瀉喉復瘖仍服前丸而愈此皆
禀賦腎氣不足故用是藥
一小兒五歲不能言咸以為廢人矣但其形色悉属
肺腎不足遂用六味地黃丸加五味子鹿茸及補中
益氣湯加五味子兩月餘形氣漸健將半載能發一
二言至年許始音聲如常
菖蒲丸治心虛語遲
石菖蒲丹參(各一錢)赤石脂(三錢)人參(半兩)天門冬(去心)
(焙一錢)
右為末煉蜜丸麻子大食後温水服二三十丸
羚羊角丸治行遲
羚羊角(鎊)生地黃(焙)酸棗仁虎脛骨(醋炙黃)白茯
苓(各五錢)肉桂防風當歸黃茋(各二錢五分)
右為末煉蜜成劑每服一皂子大白湯化下
七味白术散(方見腹痛)
補中益氣湯(方見虚羸)
六味地黃丸(方見腎臟)
加味逍遥散(方見内釣)
瘖
經云舌者音聲之機也喉者音聲之關也小兒卒然無
音者乃寒氣客於會厭則厭不能發發不能下致其門
闔不致故無音也若咽喉音聲如故而舌不能轉運言
語則為舌瘖此乃風冷之邪客於脾之絡或中於舌下
廉泉穴所致也蓋舌乃心之苖心發聲為言風邪阻塞
其經絡故舌不能轉運也若舌本不能轉運言語而喉
中聲嘶者則為喉瘖此亦為風冷所客使氣道不通故
聲不得發而喉無音也然或風痰阻塞或因心經氣虚
或因脾之脉絡受風或因風痰滯於脾之絡或因脾氣
不足或胃中清氣不升皆足以致瘖大抵此症亦有禀
父腎氣不足不能言者有乳母五志之火遺兒薰閉清
道不能言者或兒病津液耗損會厭乾涸不能言者或
腎氣不充虛火上炎傷肺不能言者有驚風中風不能
言者若遺熱與津液耗者用七味白术散清氣不升者
用補中益氣湯禀腎不足與虚火傷肺者用六味地黃
丸若仰首咳嗽肢體羸瘦目白睛多或兼解顱呵欠咬
牙等症悉属腎虚非地黃丸不能救也
治驗
一小兒面色目睛多白兩足脛常熱所患之症悉属
腎虚畢姻後唾痰口乾頭運久瀉忽然失音先君云
此亦腎虚也用補中益氣湯八味四神二丸補之尋
愈
一小兒亦面色目睛多白大便頻泄侵晨作瀉肌體
骨立食少唾痰先君謂腎氣不足之故不信後加頭
運聲瘖足脛逆冷復請治仍欲袪痰又云頭運聲瘖
中氣不能上升也足脛逆冷陽氣不能充逹也遂用
補中益氣湯及四神八味二丸以補命門之火而愈
一小兒患泄瀉聲音不亮雜用清熱等劑聲音如瘂
飲食少思去後多在侵晨朝用地黃丸加五味子夕
用補中益氣湯其泄頓止却專服前丸不兩月聲亮
而愈
一小兒目睛白多黑少吐瀉後喉瘖口渴大便不實
朝夕悉服地黃丸而痊後患瀉其喉復瘖仍服前丸
遂愈
一小兒十一歲形羸骨立面皎口乾白睛多而黑睛
少不能頓言用六味地黃丸補中益氣湯其形漸充
年餘而能言
一小兒解𩕄不言其形属腎虛而兼疳症先用六味
地黃丸以補腎水又用補中益氣湯以補肺金半載
漸愈年餘疳病痊而能言
一小兒喉音不亮至十九歲咽仍不響面色赤白睛
多畏明畢姻後頭覺脹視物皆大作渴飲冷亦用前
二藥喜其遠幃幕戒厚味二年諸症悉愈其聲響亮
世傳通關散治驚風愈後聲啞不能言者以大南星一
箇炮為末每服二分猪膽汁調下便能言語
治要茯苓補心湯治心氣不足善悲愁怒䘐血面黃
五心煩熱或咽喉痛舌本作強
茯苓(四錢)桂心甘草(炒各三分)紫英石(煅)人參(各一錢)大
棗(二枚)麥門冬(去心一錢)
右水煎服
導痰湯
半夏南星茯苓陳皮(炒)枳實(炒)甘草(炒)
右薑水煎服
防風散治脾臟中風多汗惡風身體怠惰四肢不能
動色微黃不嗜食舌強語澁口眼喎斜或肌膚不仁
腹膨心煩翕翕發熱神思如醉其脉浮緩胸滿痰涎
志意昏濁
獨活(一錢五分)防風茯神(去木)人參附子(炮去皮臍)前胡
沙參半夏(湯洗七次)黃茋(炒)旋覆花羚羊角(鎊)甘
草
右水煎服
半夏湯
甘草半夏桂枝(各等分)
右水煎細細呷之
鷄頭丸治小兒諸病後不能語
雄鷄頭(一個炙)鳴蟬(三個炙焦)大黃(錦紋者濕紙褁煨)甘草(炙一兩)
木通人參(各半兩)當歸黃茋川芎遠志(去心)
(薑汁製略炒)麥門冬(去心焙各三分)
右為末煉蜜丸小豆大平旦米飲下五丸日三服兒
大者加之久服取效
射干湯治夏秋暴寒喘咳喉啞失聲喉中如梗
半夏(五錢湯泡)生薑(四錢泡)杏仁(三錢去䨇仁皮尖)射干甘草
(炙)紫苑肉桂枳實(炒)當歸橘皮獨活
麻黃(去節泡各二錢)
右每二三錢水煎服
菖蒲丸(方見語遲)
錢氏全蝎散(方見偏風噤)
地黃丸(方見腎臟)
七味白术散(方見積痛)
補中益氣湯(方見虚羸)
二陳湯(方見吐&KR0938;)
滯頥
小兒滯頥者涎流出而漬於頥間也脾之液為涎由脾
胃虛寒不能收攝耳治用六君子湯加木香凡作渴飲
冷者属實熱宜瀉胃火作渴飲湯者属虛熱宜補中氣
若脾經實熱而廉泉不能約制者用牛黃清心丸脾經
虛熱而廉泉不能統攝者用六君子加木香胃經實熱
而蟲動津液流出者用瀉黃散虛熱用五味異功散大
便秘結用清凉飲中氣下陷用補中益氣湯食積内熱
用大安丸仍參口瘡顋腫條互覽之
治驗
一小兒滯頥面色痿黃余謂當調補中氣不信用清
熱之劑更加弄舌乃用五味異功散漸愈後因停乳
吐瀉復作先用大安丸消其宿乳次用五味異功散
補其中氣而痊
一小兒滯頥面色赤手指熱用瀉黃散一服而愈後
因乳母飲酒其子復患前症用東垣清胃散加乾葛
神麯麥芽母子並服而愈
一小兒停食腹痛用疏導之藥痛止左項筋動口角
涎流面色痿黃肢體微腫先用六君柴胡升麻山梔
四劑次用異功散加升麻而痊
一小兒停食腹痛服峻利之藥吐瀉自汗厥冷滯頥
用六君升麻柴胡而愈
一小兒十一歲滯頥兼噯氣下氣時常停食服清熱
之劑大便不實小腹重墜此脾氣下陷也用六君升
麻柴胡飲食漸進大便漸實又用四神丸而愈
一小兒滯頥面色白或黧腹痛手足時冷脉微細此
肺腎虛寒也宜先培其脾土用温胃散二服腹痛頓
止又六君子湯諸症並愈後停食挾驚吐瀉發搐滯
頥腹痛復作用六君加柴胡釣藤鈎四劑而痊
一小兒吐舌流涎余謂心脾有熱用導赤瀉黃二散
而愈後自服清熱化痰等藥更加弄舌余用異功散
加釣藤鈎而安又用六君湯而愈
一小兒滯頥面色白或赤目劄咬牙此禀肝腎氣不
足内熱而生虛風也用地黃丸以滋腎水異功散以
補脾土而安
一小兒滯頥面青手按其腹則呌痛此夾食與驚也
用異功散加枳實升麻二劑而愈後又停食吐瀉滯
頥發搐面色青黃此脾虚而肝木乘之也用異功散
加升麻柴胡釣藤鈎而愈
温胃散治脾冷涎多流滯於頥
丁香(一兩)人參半夏肉荳蔲白术乾薑
甘草(各半兩)
右為末每服一錢薑水煎
愚按此方治脾胃虛寒涎流不止或嘔吐腹痛之良
劑也脾氣稍温但服五味異功散
六君子湯
錢氏異功散
四君子湯
清胃散(四方見内銷)
四順清凉飲
補中益氣湯(方見虛羸)
大安丸(保和丸加白术方見虚羸)
瀉黃散(方見脾臟)
牛黃清心丸(方見急驚)
四神丸(方見驚瀉)
導赤散(方見心臟)
腹痛
小兒腹痛口中氣冷不思飲食脾土虛寒也用調中丸
主之口中氣温大便酸臭積痛也用下積丸治之面赤
壯熱或手足並熱實熱也用瀉黃散瀉之面黃微熱或
手足並温虛熱也用異功散補之若作渴飲湯胃氣虚
熱也用白术散若痛連兩脇肝木乘脾也用四君子湯
加柴胡芍藥若腹痛重墜脾氣下陷也用補中益氣湯
加升麻若手足指冷或吃逆泄瀉寒水侮土也用六君
炮薑肉桂不效急加附子若服尅滯之藥致腹作痛按
之不痛脾氣復傷也用五味異功散中脘痛者属脾少
腹痛者属腎按之痛者為積滯不痛者為裏虛積滯者
消之裏虛者補之
治驗
一小兒停食腹痛發熱面赤或用養胃湯枳殼黃連
山查反加腹脹午後發熱按其腹不痛此脾虛而尅
伐傷之也用六君子湯數劑而瘥
一小兒七歲發熱驚悸用化痰藥反抽搐惡寒吐痰
喘嗽腹痛少食用抱龍丸大便似痢寒熱往來殊類
風症余以為脾氣復損用四君子湯少加升麻柴胡
治之月餘而愈
一小兒肚腹膨痛食後即瀉手足逆冷此脾氣虚寒
也先用人參理中丸後用六君子湯而愈
一小兒九歲常患腹痛至冬月因食生冷之物其腹
仍痛服理中丸之類輒效至十六歲秋初畢姻後腹
痛又作唇面黯爪甲青余先君用八味丸補火隨愈
服四兩許痛不再作至二十歲外痛復作服前丸不
應乃服附子理中湯而止仍用八味丸而安
一小兒腹痛吐舌流涎作渴飲冷便秘用清凉飲下
之頓安余謂小兒元氣易虚易實病勢稍安不必再
藥不信自用三黃丸一服果吐瀉發搐余用白术散
加釣藤鈎補脾平肝而愈
四七氣湯治七氣所傷痰涎結聚心腹作痛不能飲
食
半夏(製焙五兩)人參辣桂(去皮各一兩)甘草(半兩)
右每服三錢薑棗水煎
指迷七氣湯治七情相干隂陽不升降氣道壅滯攻
衝作痛
青皮陳皮桔梗蓬术辣桂益智仁(各一)
(兩)香附子(一兩五錢)甘草(炙三分)半夏(製三分)
右每服三錢薑棗水煎
異功散治小兒諸般釣症角弓反張胸高臍凸以透
明没藥為末薑湯調下(方見内釣即錢氏異功散)
桔梗枳殼湯治氣壅痞結腹脇疼痛
枳殼(炒)桔梗(各二兩)甘草(炙半兩)
右每服二三錢薑水煎
七味白术散治積痛和胃氣生津液(方見積痛)
愚按前方若脾胃氣虚作渴飲湯或因吐瀉津液虧
損煩渴引飲或脾胃虛弱腹脹瀉渴弄舌流涎手足
指冷並宜服之以温補脾氣化生津液(方見積滯)
六君子湯治脾胃氣虚吐瀉不食肌肉消瘦或肺金
虛痰嗽喘促惡寒或肝虛驚搐眩運自汗諸症並宜
服此以滋化源(方見内釣)
瀉黃散(方見脾臟)
四君子湯(方見内釣)
補中益氣湯(方見虚羸)
八味丸(方見腎臟)
附子理中湯
人參理中丸(二方見冷瀉即理中湯)
益黃散(方見脾臟)
調中丸(方見脾胃虚冷)
腹脹
東垣云寒脹多熱脹少皆主於脾胃虛者宜用六君子
湯若喘而氣短者脾肺氣虛也用異功散補之若服尅
伐之類而喘脹益甚者脾肺之氣復傷也用前湯加半
夏升麻若旣下而不喘則邪氣去而肺氣寧也不必用
藥或病久小便不利或四肢浮腫者脾肺之氣虚不能
通調水道也用金匱加減腎氣丸主之或手足逆冷睡
而露睛脾胃虚寒也用六君子加炮薑手足不冷睡而
露睛脾胃虛弱也用六君子湯若面色青木尅土也用
六君木香柴胡更當調治乳母節其飲食恐藥餌過劑
復傷胃氣故也
治驗
一小兒腹脹面赤痰喘大便秘壯熱飲冷此形病俱
實用紫霜丸一服諸症益甚面色頓白飲湯不絶余
以為邪氣退而真氣復傷故面白而喜湯用白术散
大劑煎湯令恣飲良久而睡翌日頓安
一小兒傷食腹脹胸滿有痰余治以異功散而痊後
復傷食腹脹兼痛或用藥下之痛脹益甚而加氣喘
此脾胃傷而致肺虛也用六君子加桔梗調補而痊
一小兒腹脹惡食發熱惡心症類外感余曰此飲食
停滯也用保和丸一服諸症頓退惟腹脹用異功散
而痊
一小兒傷食腹脹服尅伐之劑小便澁滯又服五苓
散之類飲食漸減小便不通四肢頓腫余朝用金匱
腎氣丸去附子夕用補中益氣湯而安
一小兒傷風咳嗽痰湧用六君桔梗桑皮杏仁而愈
復飲食停滯作瀉腹脹仍用六君山查厚朴而安後
停食作嘔或用藥下之更加咳嗽余謂此属脾肺俱
虛欲行調補彼以為緩乃發表尅滯前症益甚更加
搖頭余用天麻散倍加釣藤鈎及異功散尋愈
一小兒五歲食粽後咬牙欲吐頃間腹脹昏憒鼻青
黃赤此脾土傷而食厥也令用鷄翎探吐出酸物頓
醒節其飲食勿藥而愈
一小兒胸腹脹發熱頓悶以手按腹即哭此飲食停
滯也先用保和丸一服前症即愈更加煩渴按其腹
不哭此宿食去而脾胃復傷也用五味異功散加柴
胡治之頓瘳
一小兒腹脹大便青白腹左一塊面色痿黃齒齦赤
爛食少滯頥余用異功散調補中氣為主佐以大蕪
荑湯清疳治熱月餘諸症稍愈仍服異功散及蚵蟆
丸外貼阿魏膏兩月塊消左脇微痛用四君子湯九
味蘆薈丸而愈
褐子丸治疳腫脹
蘿蔔子(一兩微炒)陳皮青皮(炒)㯽榔五靈脂蓬
术(煨)赤茯苓黑牽牛(頭末各半炒)木香(二錢五分)
右為末麵糊丸菉荳大每服十五丸紫蘇湯下
金匱加減腎氣丸
熟地黃(八兩)乾山藥(四兩)山茱萸(四兩)白茯苓牡丹皮
澤瀉(各三兩)肉桂附子(炮)車前子(炮)牛膝(酒微炒各一兩)
右各另為末米糊丸小豆大每服三四十丸空心食
前白湯下
紫霜丸(方見噤風)
大柴胡湯(方見痙症)
五苓散(方見五淋)
保和丸(方見虛羸)
天麻散(方見百晬内嗽)
大蕪荑湯
蚵蟆丸
九味蘆薈丸(三方見疳症)
癖塊痞結
錢仲陽云癖塊者僻於兩脇痞結者否於中脘此因乳
哺失調飲食停滯邪氣相摶而成或乳母六淫七情所
致古人多用尅伐痞癖旣久飲食減少脾氣必虚久而
不愈必先以固胃氣為主使養正則積自除若欲直攻
其結不惟不能善消抑亦損其脾土虧凡脾土虧損必
變症百出矣當參各類及隨見症而主治之
治驗
一小兒患痞癖服㯽榔蓬术枳實黃連之類痞益甚
余曰此脾經血虛痞也不可尅伐遂用六君子加當
歸數劑胃氣漸復諸症漸愈乃朝用異功散加升麻
柴胡夕用異功散加當歸芍藥而愈
一小兒素嗜肉食腹痛大便不調半載後右脇結一
塊三月後左脇又結一塊腹脹食少作渴小便赤濇
大便色穢又半載後頷下亦結一核妄服消塊行滯
等藥而元氣益虛用四味肥兒丸五味異功散之類
熱渴漸止腹脹漸可佐以九味蘆薈丸結核漸消後
用四君子為主佐以四味肥兒丸之類三月餘而痊
一小兒停食吐瀉後飲食不節作瀉腹痛膨脹腹中
結塊作渴發熱齦爛口臭服消導尅滯之藥而前症
益甚形體益瘦視其面色黃中隱青乃脾土虧損而
肝木所侮也法當調補中氣兼平肝木遂用冲和湯
及大蕪荑湯之類半載而愈
一小兒患痞結服尅滯之藥余謂屬形病俱虚當補
中氣彼不信仍行尅伐遂致虛火上炎齒齦蝕爛頷
下結核余用大蕪荑湯及異功散加減用之而安
一小兒患痞結久而四肢消瘦肚腹漸大寒熱嗜卧
作渴引飲用白术散為主佐以四味肥兒丸月餘諸
症漸愈又以異功散加當歸并六味地黃丸又月餘
而愈
一小兒患痞結身熱如火病狀多端不可盡述朝用
五味異功散夕用四味肥兒丸月餘諸症稍愈佐以
地黃丸自能行立遂朝用地黃丸夕用異功散及蝦
蟇丸數服而愈
挨痞丸治乳癖榖癥腹中塊痛
代赭石(火煅醋淬研細)青皮生地黃木香蓬术(煨各)
(三錢)巴豆(去油淨六錢)
右為末醋糊丸麻子大每服二三丸食後薑湯下
甘遂破結散
甘遂(二錢五分煨黃)青皮(焙)黃芩(炒)大黃(炒各半兩)
右為末每服一錢水煎服仍量兒加減利後以粥補之
進食丸治乳食不消心腹脹滿壯熱喘粗嘔吐痰逆
腸鳴泄瀉或食癥乳癖痃氣痞結並皆治之
巴豆霜當歸(米泔浸炒)朱砂代赭石(醋煅淬七次)枳殼
(炒)木香(各五錢)麝香(一分)
右為末糊丸麻子大每服一二丸温米飲下更量兒
加減
枳术丸
白术(四兩)枳實(二兩)
右為末荷葉包煨爛飯為丸桐子大每服四五十丸
空心白滚湯下
阿魏膏治一切癖塊痞結更服胡連丸
羌活獨活玄參官桂赤芍藥穿山甲
生地黃兩頭尖大黃白芷天麻(各五錢)槐
柳桃(枝各三錢)紅花(四錢)木鼈(十枚去殼)亂髮(如鷄子大一團)
右用香油二斤四兩煎黑去渣入髮煎化仍去渣徐
下黃丹煎軟硬得中入芒硝阿魏蘇合香油乳香沒
藥各五錢麝香三錢調勻即成膏矣攤貼患處内服
丸藥黃丹須用正真者效凡貼膏藥先用朴硝隨患
處鋪半指厚以紙覆上用熱熨斗熨良久如硝耗再
加熨之二時許方貼膏藥若是疳積加蘆薈末同熨
六味地黃丸(方見腎臟)
四君子湯
異功散
六君子湯(三方見内釣)
四味肥兒丸(方見嘔吐)
大蕪荑湯(一名冲和丸)
蝦蟇丸
九味蘆薈丸(三方見疳症)
白术散(方見積痛)
積滯
經曰五臟之積曰積六腑之積曰聚凡小兒積滯或作
痛皆由乳哺不節過餐生冷脾胃不能尅化停滯中脘
久而成積或因飽食即卧脾失運化留而成積其症面
目黃腫腹痛膨脹肚熱足冷嗜卧不思乳食大便醙臭
或閟澁小便如油若吐乳瀉乳所出酸臭者為乳積腹
脹作瀉嘔吐噦氣者為食積初患元氣未損之時或腹
脹作痛大小便不利者先用白餅子或木香㯽榔丸下
之下後以白术散或五味異功散和之渴加乾葛吐加
半夏下而熱不退或作嘔作瀉飲食不思此脾胃俱傷
也用六君子湯手足指冷喜飲熱湯此脾胃虛寒也前
方加炮薑木香面色黃白目無精光脾肺俱虚也用四
君子加柴胡升麻腹痛泄利下重或小便不利者用四
逆散發熱晡熱或瀉未已脾氣下陷也潮熱口渴大便
不調欲變疳症也並用補中益氣湯佐以肥兒丸經云
邪之所湊其氣必虛留而不去其病乃實必以調脾為
主而以消導佐之古人所謂養正積自除正此意也
治驗
一小兒每停食身發赤暈用清中解鬱湯而愈後患
搖頭咬牙痰盛發搐吐出酸腐待其吐盡翌日先與
七味白术散次與參苓白术散遂不復作若吐後兒
安更不必服藥也
一小兒飲食積滯患嘔吐發熱服消導等劑飲食已
消而熱未退余以為胃經虛熱用六君升麻柴胡各
二分四劑而愈
一小兒七歲停食後腹痛服尅伐之劑而益加按之
不痛此脾氣復傷也用六君子湯而愈後復傷食服
保和丸及三稜㯽榔之類而更腹痛服瀉黃散體重
善噫此脾氣虛而下陷也仍用六君升麻柴胡木香
而愈
一小兒數歲間每停食輒服峻利之藥後肚腹膨脹
嘔吐泄瀉先用六君子湯諸症漸愈又用補中益氣
湯而安
一小兒腹脹飲食後即瀉手足逆冷此脾氣虛寒也
先用人參理中丸後用六君子湯而愈
一小兒腹痛以手按之痛益甚此乳食停滯也用保
和丸末一錢㯽榔末三分下酸臭糞而安後患腹痛
别服峻利之劑其痛益甚手按則已面色黃白此因
飲食失宜脾氣不調土虛不能生金也用六君子湯
而愈
一小兒久患腹痛診其母右關脉弦緩乃木尅土也
用六君子湯加木香柴胡母子並服而愈
一小兒停食腹痛面色白黑睛少手足常冷大便不
實口鼻吸氣腹中隂冷此禀命門火衰不能温蒸中
州之氣故脾胃虛寒也用八味丸補中益氣湯而愈
一小兒患前症服驅逐之劑更惡寒發熱余朝用補
中益氣湯夕用五味異功散尋愈後飲食停滯腹痛
便秘别用疏導之劑朝寒暮熱大便頻數余用五味
異功散月餘飲食漸進乃佐以八珍湯内芍藥炒焦
川芎些少又兩月寒熱漸愈後又傷風服參蘇飲汗
出喘嗽發熱服清熱化痰之劑更煩熱不寐尋衣撮
空先用六味地黃丸料水煎服諸症頓退再劑而安
却用五味異功散八珍湯而痊後因傷食吐瀉大便
欲去而不去欲了而不了先用補中益氣湯數劑不
應改用人參五錢白术三錢陳皮甘草各七分升麻
四分乾葛五分三劑又手足並冷急用人參一兩附
子五分薑棗水煎一日服二劑手足始温又二劑諸
症漸退仍用前人參五錢之方治之而愈
七味白术散治吐瀉作渴
人參(二錢五分)白茯苓白术藿香葉(各半兩)木香(二錢)
甘草(一錢)乾葛(半兩渴加一兩)
右每服一二錢水煎熱渴甚去木香肚痛加芍藥
四逆散治少隂病或腹中痛泄痢下重
枳實(炒黃)甘草(炒)柴胡芍藥
右為細末每服二錢空心米飲調下
白餅子(方見發搐)
木香㯽榔丸(方見積滯)
五味異功散
六君子湯(二方見内釣)
補中益氣湯(方見虚羸)
薛氏醫案卷五十八
