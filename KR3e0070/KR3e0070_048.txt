薛氏醫案卷四十八
明薛己訂
婦人良方
瘡瘍門
婦人繭唇方論第一(諸骨木梗等咽見口齒類要)
内經云脾氣開於口又云脾之榮在唇蓋燥則乾熱則
裂風則瞤寒則揭若腫起白皮皺裂如蠶繭名曰繭唇
有腫重出如繭者有本細末大如繭如瘤者其因或胎
産經行而隂血損或七情動火而榮血虧或心火傳授
脾經或厚味積熱傷脾大要審本症察兼症補腎水生
脾血則燥自潤火自除風自息腫自消若患者忽略治
者不察内用清熱消毒之藥外用追蝕線結之法反為
敗症愼哉
附治驗
一婦人懷抱久鬱時胃口嘈辣胸膈不利月水不調
晡熱食少體倦唇腫年餘此脾經鬱火傷血用歸脾
湯加薑汁炒黃連山梔少佐吳茱萸嘈辣頓去飲食
稍進乃去黃連加貝母遠志胸膈通利飲食如常又
用加味逍遥散歸脾湯間服百餘劑月水調而唇瘡
愈
一婦人懷抱久鬱患繭唇雜治消痰降火虚症悉具
盗汗如雨余謂此氣血虚而有熱也用當歸六黃湯
内黃連黃栢俱炒黑二劑而盗汗頓止仍用歸脾湯
八珍散兼服元氣漸復更以逍遥散歸脾湯間服百
餘劑而唇亦瘥
一婦人唇裂内熱二年每作服寒凉之劑時出血水
益增他症此胃火傷血藥傷元氣也余用加味清胃
散而愈後因怒唇口腫脹寒熱作嘔此屬肝木乘脾
土用小柴胡加山梔茯苓桔梗諸症頓愈復以加味
逍遥散調補元氣而愈
一婦人因怒唇腫内熱體倦用化痰藥食少作嘔大
便不實唇出血水用理氣消導胸膈痞滿頭又不清
唇腫經閉用清胃行血肢體愈倦發熱煩躁涎水湧
出余以七情傷肝脾攻伐反致他症遂用濟生歸脾
食進便實涎止用加味逍遥腫消熱退體健後因怒
寒熱耳痛胸膈脹悶唇焮腫甚此怒動肝火而傷血
用四物合小柴胡加山梔頓愈又因怒胸乳脹腹痛
嘔吐酸涎飲食不入小水不利此怒動肝木尅脾土
也用補中益氣加川芎芍藥而愈又勞役怒氣傷食
發熱喘渴體倦不食下血如崩唇腫熾甚此為肝經
有火不能藏血脾經氣虚不能攝血用補中益氣加炒
黑山梔芍藥丹皮而愈
一婦人月經不調兩足發熱年餘而身亦熱勞則足
腿酸疼又年餘唇腫裂痛又半年唇裂出血形體瘦
倦飲食無味月水不通唇下腫黑余謂肝脾血虚火
症也彼不信用通經藥而殁
一婦人忿怒唇腫或用消毒之藥唇脹出血年餘矣
余曰此肝木尅脾土而血傷也須養脾胃化源為主
彼執用前藥狀如翻花瘤而殁
一婦人口苦脇脹此肝火症也用小柴胡加山梔黃
連少愈更以四君子加芍藥當歸柴胡調補脾胃而
瘥
一婦人每怒口苦發熱晡熱此肝火盛而血傷也以
小柴胡合四物二劑以清火而生血更以四物加柴
胡白术茯苓丹皮生血健脾而愈
一婦人每怒則口苦兼辣胸痛脇脹乳内或時如刺
此肝肺之火也用小柴胡加山梔青皮芎歸桑皮而
安後又勞怒口復苦經水頓至此屬内火動血得熱
而妄行用四物加炒芩炒梔膽草一劑而血止更以
加味逍遥散而痊
一婦人因怒齒痛寒熱作嘔用清胃等藥益甚余以
為此肝火傷胃寒藥復傷故也用六君子加芍藥柴
胡山梔而愈
一婦人胃中嘈辣甚則熱痛後患齒疼此胃中痰火
也用二陳加芩連下越鞠丸而瘳
一婦人發熱齒痛日晡益甚月水不調此脾經血虚
用逍遥散加升麻尋愈後因怒復痛仍以前藥加川
芎而痊
一婦人因怒牙疼寒熱此肝火侮脾土用小柴胡加
芎歸苓术山梔而疼痛止用加味逍遥散而寒熱退
一婦人每産後齒齦皆動踰日乃止此氣血虚而火
動也後復懷姙臨月余付十全大補湯二劑令産後
煎服其齒不動如故
一婦人善怒舌痛煩熱或用降火化痰藥前症益甚
兩脇作脹又服流氣飲肚腹亦脹經行不止此肝虚
不能藏血脾虚不能攝血而前藥復傷也以加味歸
脾湯加五味子而愈
一婦人冬患腦疽腫痛熱渴脉洪數實膀胱濕熱上
壅用清熱消毒散潰而愈次年舌腫遍身患紫疔如
葡萄手足尤多各刺出黑血此脾胃積熱毒也服奪
命丹七粒出臭汗瘡熱益甚便秘二日與大黃芩連
各三錢升麻白芷山梔薄荷連翹各二錢生草一錢
水煎三五沸服之大小便出臭血下體疔稍退入犀
角汁再服舌本及齒縫出臭血諸毒乃消更與犀角
地黃而愈
一婦人善怒舌本強手臂麻此肝本尅脾土治以六
君子加柴胡芍藥而愈
一婦人産後喉痛服清熱等劑益甚此膀胱經血虚
也蓋膀胱之内脉上行至喉而還用八珍湯加牡丹
皮柴胡酒炒黑黃栢二劑而愈
一婦人喉間作痛旬餘突腫如赤楊梅狀二月後而
腫遍身筋骨作痛余以為此時行楊梅瘡也先以萆
薢湯數劑而平更以四物加萆薢黃餘劑諸症悉退
附方藥
清胃散治醇酒厚味唇齒作痛或齒齦潰爛或連頭
面頸項作痛
黃連(炒一錢半)當歸生地黃牡丹皮(各一錢)升麻(二錢)
右水煎服實熱便秘加大黃
加味清胃散即前方加犀角連翹甘草
凉膈散治積熱煩渴面赤内熱頭昏咽痛便溺赤澁
狂言譫妄睡卧不安
大黃朴硝甘草(各一錢)連翹(二錢)梔子黃芩
薄荷(各一錢)
右水煎服
補黃散治脾胃虚熱口舌生瘡畏冷飲食
人參白术(炒各一錢)白芍藥(炒黃)陳皮甘草(炒各五分)
右薑棗水煎服
四順清凉飲(加山梔牛蒡子名加味清凉飲)治臟腑實熱秘結口舌生
瘡
當歸赤芍藥甘草大黃(各一錢)
右水煎服
人參安胃散治服峻劑損脾胃口舌生瘡
人參(一錢)黃茋(炒二錢)生甘草炙甘草(各五分)白芍藥
(七分)白茯苓(一錢)黃連(炒五分)
右水煎服
温中丸(一名人參理中丸)治中氣虚熱口舌生瘡不喜飲冷肢
體倦怠飲食少思
人參甘草(炒)白术(炒各等分)
右為末薑汁糊丸桐子大每服五十丸白湯下
柳華散治熱毒口瘡
黃栢(炒)蒲黃青黛(真正者)人中白(煆等分)
右為末敷之
四物湯治血熱口舌生瘡或牙齦腫潰或日晡發熱
煩躁不安(方見本卷第六論)
加味四物湯(即四物湯加丹皮柴胡山梔)
當歸補血湯治氣血俱虚口舌生瘡熱渴引飲目赤
面紅其脉洪大而虚重按全無(方見本卷第十一論)
四物二連湯治血熱口舌生瘡或夜發寒熱
當歸熟地黃白芍藥(炒)川芎黃連(炒)胡黃
連(各一錢)
右水煎服
清咽利膈湯治積熱咽喉腫痛痰涎壅盛煩躁飲冷
大便秘結
金銀花防風荆芥薄荷桔梗(炒)黃芩(炒)
黃連(炒)山梔(炒)連翹(各一錢)玄參大黃(煨)朴硝
牛蒡子(研)甘草(各七分)
右水煎服
龍麝聚聖丹治心脾客熱咽喉腫痛或成癰不消或
舌本腫脹口舌生瘡或諸物骨鯁
川芎(一兩)生地黃犀角(鎊)羚羊角(鎊)琥珀玄參
連翹(各五錢)人參赤茯苓馬牙硝片腦麝
香(各三錢)桔梗升麻(各五錢)鉛白霜(五錢)硃砂牛黃
(各二錢)南硼砂(一兩)金箔(五十片)
右各另為末和勻蜜丸龍眼大金箔為衣薄荷湯化
下或噙嚥之
拔萃桔梗湯治熱腫喉痺
桔梗(炒)甘草連翹山梔(炒)薄荷黃芩(各一錢)
右竹葉水煎服
甘桔湯治咽喉腫痛
甘草(六錢)苦梗(三錢)
右水煎服
解毒雄黃丸治纏喉風腫閉或卒倒死牙關緊急
雄黃(一錢)鬱金(一錢)巴豆(十四粒去油殼)
右為末醋糊丸菉豆大用熱茶送下七丸吐頑痰立
甦
奪命丹治喉閉或疔毒或麻木或嘔吐重者昏憒若
疔毒牙關緊急用三五丸為末水調灌下誠有奪命
之功
蟾酥(乾者酒化)輕粉(各五分)枯白礬寒水石(煆)銅碌
乳香没藥麝香(一錢)硃砂(三錢)蝸牛(二十箇另研如無亦效)
右為末用蝸牛或酒糊為丸如菉豆大每服一二丸
温酒或葱湯下
換肌消毒散治時瘡不拘初起潰爛(一名萆薢湯)
土茯苓(五錢)當歸白芷皂角刺(炒)薏苡仁(各一錢五分)
白蘚皮木瓜(不犯鉄器)金銀花木通(各一錢)甘草(五分)
右水煎服
七味白术散(一名錢氏白术散)治中氣虚熱口舌生瘡不喜飲
冷或吐瀉口乾(方見二十一卷第二論)
四君子湯治脾胃虚熱唇口生瘡食少作嘔大便不
實若肝木乘脾土所致加柴胡芍藥(方見本卷第六論)
六君子湯(方見本卷第六論)
二陳湯(方見本卷第五論)
越鞠丸(方見六卷第七論)
補中益氣湯(方見本卷第十論)
清熱消毒散(方見本卷第五論)
犀角地黃湯(方見本卷第二論)
當歸六黃湯(方見十九卷第六論)
逍遥散
八珍湯
歸脾湯
十全大補湯(四方見本卷第四論)
小柴胡湯(方見本卷第二論)
婦人耳聄痛方論第二
耳瘡屬手少陽三焦或足厥隂肝經血虚風熱或怒動
肝火而致若發熱焮痛屬三焦厥隂風熱用柴胡清肝
散若内熱痒痛或脹痛屬肝火傷血用梔子清肝散若
寒熱作痛或作嘔吐屬肝火傷脾用益脾清肝散若口
乾足熱為肝腎隂虚用益隂腎氣丸若月經先期為血
熱用加味逍遥散過期為血虚用八珍湯食少體倦為
鬱火用加味歸脾湯惡寒發熱肢體倦怠為氣血俱虚
用十全大補湯慎不可專治其外復傷氣血也
附治驗
一婦人耳内外腫痛胸脇不利寒熱往来小便不調
余以為肝火傷血先用龍膽瀉肝湯四劑諸症頓退
又用加味逍遥散而愈又因怒復作用小柴胡湯而
痊
一婦人經行後因勞怒發寒熱耳作痛余以經行為
血虚用八珍湯加柴胡怒氣為肝火用加味逍遥散
勞役為氣傷用補中益氣加山梔愈
一婦人素鬱怒耳作痛腫焮寒熱面色青黃經行則
變赤用加味歸脾湯加味逍遥散而愈
一婦人性素鬱因怒耳作腫痛經行不止寒熱發熱
面青赤肝脉弦數余謂久鬱傷脾暴怒傷肝先用加
味小柴胡湯隨用加味逍遥散而痊
一婦人因怒發熱每經行兩耳出膿兩太陽作痛胸
脇乳房脹痛或寒熱往来或小便頻數或小腹脹悶
皆屬肝火血虚先用梔子清肝散二劑又用加味逍
遥散數劑諸症悉退乃以補中益氣加五味而痊
一婦人耳内腫痛出水寒熱口苦焮連頸項飲食少
思此肝火甚也用小柴胡湯加山梔牡丹皮稍愈用
加味逍遥散漸愈用八珍湯加柴胡丹皮山梔調補
肝脾而全愈
一婦人耳内外腫痛胷脇不利寒熱往来小便不調
此肝經濕熱也用龍膽瀉肝湯四劑諸症頓退用加
味逍遥散而全愈又因怒復作用柴胡清肝散而痊
一婦人耳内脹痛内熱口乾勞則頭暈吐痰下帶此
肝脾氣虚也朝用補中益氣夕用加味逍遥散而痊
一寡婦耳内外作痛不時寒熱脉上魚際此血盛之
症用小柴胡加生地以抑其血而愈又項間結核如
貫珠寒熱晡熱用加味歸脾湯加味逍遥散調補肝
脾而愈
一婦人耳内外或作痛或赤腫或寒熱月經旬日而
止潮熱内熱自汗盗汗余以為肝脾氣血俱虚而有
熱用歸脾湯六味丸而愈
一婦人性急或耳内作痛或耳外赤腫發熱脇脹日
晡益甚此怒氣傷肝氣血俱虚朝用加味逍遥加黃
栢桔梗夕用歸脾湯送地黃丸而愈
一孀婦耳内外作痛或項側結核内熱晡熱月經不
調吐痰少食胸膈不利余以為鬱怒傷肝脾朝用歸
脾湯以解脾鬱生脾氣夕用加味逍遥散以清肝火
生肝血而愈
一女子耳下腫赤寒熱口苦月經不調小腹内結一
塊此肝火氣滯而血凝也先用小柴胡加山梔川芎
丹皮又用柴胡清肝散而痊
附治驗方藥
小柴胡湯治肝膽經症寒熱往来晡熱潮熱身熱默
默不欲飲食或怒火口苦耳聾咳嗽發熱脇下作痛
甚者轉側不便兩脇痞悶或瀉利咳嗽或吐酸食苦
水皆用此藥主之
柴胡(二錢)黃芩(炒一錢)人參半夏(各七分)甘草(炙五分)
右薑水煎服
加味小柴胡湯治加隂經發熱耳前後腫痛或結核
焮痛或寒熱晡熱或經飲不調等症即小柴胡加山
梔牡丹皮
益脾清肝散治肝經之症寒熱體痛脾胃虚弱
人參白术(炒)胡苓(各一錢)甘草(炒五分)川芎當歸
黃茋(各一錢)柴胡(五分)牡丹皮(七分)
右水煎服
梔子清肝散治三焦及肝膽經風熱耳内作痒或生
瘡出水或脇肋胸乳作痛寒熱往来
柴胡牡丹皮山梔(炒各一錢)茯苓川芎芍藥
當歸牛蒡子(炒各七分)白术(炒)甘草(各五分)
右水煎服
柴胡清肝散治肝膽三焦風熱怒火以致項胸作痛
或頭目不清或耳前後腫痛或寒熱體疼
柴胡黃芩(炒各五分)人參山梔(炒)川芎(各一錢)連翹
桔梗(各八分)甘草(五分)
右水煎服
犀角地黃湯治上焦有熱口舌生瘡發熱或血妄行
或吐衂或下血
犀角(鎊)生地黃白芍藥黃芩(炒)牡丹皮黃
連(炒各一錢)
右水煎服若因怒而患加柴胡山梔
犀角升麻湯治陽明經風熱牙疼或唇頰腫痛或手
足少陽經風熱連耳作痛
犀角(鎊)升麻防風羌活(各一錢)白附子(五分)川芎
白芷黃芩(炒各七分)甘草(五分)
右水煎熟入犀末服
益隂腎氣丸(方見六卷第三論)
婦人瘰&KR1031;方論第三
婦人瘰&KR1031;或因憂思鬱怒或因胎産經行則肝膽脾腎
受傷以致前症蓋肝傷則血燥血燥則筋攣累累如貫
珠多生耳前後胸脇間若寒熱腫痛乃肝氣動而為病
用柴胡梔子散以清肝火為主佐以逍遥散以養肝血
若寒熱既止而核不消乃肝經之血亦病矣宜用加味
四物湯以養肝血為主佐以柴胡梔子散以清肝火若
初生如荳附着於筋肉色不變内熱口乾精神倦怠久
不消潰乃肝脾虧損用逍遥散歸脾湯六味丸以健脾
土培肝木切不宜用散堅追毒之劑故外臺秘要云肝
腎虚熱則生&KR1031;矣病機云瘰&KR1031;不係膏粱丹石之毒因
虚勞氣鬱所致補形氣調經脉其瘡當自消散若誤下
之先犯病禁經禁矣若久潰不斂脉浮大邪火盛也面
色㿠白金尅木也皆不治凡瘰&KR1031;赤脉貫瞳子有幾條
則幾年死無則可治
附治驗
一婦人患前症久而不愈或以為木旺之症不宜於
春預用散腫潰堅湯腫硬益甚余以為肝經虧損用
六味地黃丸補中益氣湯至春而愈此症若肝經風
火自病元氣無虧可用散堅瀉青之劑若肝自損虧
或水不生木用地黃丸若金来尅木須補脾土生腎
水若行攻伐則脾胃傷而反致木尅土矣
一婦人患之少寐年餘而潰膿水淋漓月經或五六
十日一至悞服通經丸展轉無寐午前惡寒午後發
熱余謂思慮傷脾用歸脾湯作丸午前以六君子送
下午後以逍遥散送下兩月餘得寐半載後經行如
期年餘而瘡愈
一婦人潰後發熱煩躁作渴脉大而虚此血虚也以
當歸補血湯六劑而寒熱退又以聖愈湯數劑而全
愈更以八珍加貝母遠志而瘡斂
一癧婦面黃體倦嚥酸噯氣余謂中氣虚弱欲用補
中益氣加茯苓半夏不信反降火利氣胸膈痞滿&KR1031;
瘡腫痛又散堅利氣噯氣不絶大便不實四肢時冷
余曰今變中氣虚寒矣用六君加薑桂少用升麻柴
胡漸愈佐以補中湯尋愈
一婦人患此噯氣用降火清胃食少吞酸胸膈痞悶
用利氣消導吐痰氣促飲食日少用清熱化痰大便
堅澁内熱身瘦余曰吞酸噯氣脾胃氣虚也胸痞痰
喘脾肺氣虚也大便堅澁内熱日瘦脾肺血虚也遂
以補中益氣加炒黑吳茱萸三分數劑佐以六味丸
諸症頓退乃用歸脾湯逍遥散間服而愈
一婦人患前症遍身作痒脉大而虚此氣血俱虚不
能榮於腠理以十全大補湯治之而愈大凡潰後午
前痒作氣虚午後痒作血虚若作風症治之則必死
一婦人項核腫痛察其氣血俱實先以必效散一服
去之更以益氣養榮湯三十餘劑補之而消蓋此症
初起而血氣虚弱者先用前湯待氣血稍充乃用必
效散以去毒仍用補藥無不效若已成膿即針而補
托之氣血復而核不消服散堅之劑不應而氣血如
故仍以必效散養榮湯又不應灸肘尖肩髃二穴用
豆豉餅琥珀膏自愈若氣血壯實不用追蝕亦能自
腐用藥以腐之者使易於收斂耳若血虚而用追蝕
不惟無益適以取敗凡不慎飲食七情者不治
附方藥
當歸川芎散治手足少陽經血虚瘡症或風熱耳内
痒痛生瘡出水或頭目不清寒熱少食或經水不調
胸膈不利腹脇痞痛小便不調
當歸川芎柴胡白术(炒)芍藥(炒各一錢)
山梔(炒一錢二分)牡丹皮茯苓(各八分)蔓荆子
甘草(各五分)
右水煎服
若肝氣不平寒熱往来加柴胡地骨皮肝氣實熱加
柴胡黃芩肝脾氣血虚熱加參茋熟地脾虚飲食少
思倍加白术茯苓脾虚胸膈不利加人參黃茋脾虚
痰滯胸膈不利加半夏肝氣不順胸膈不利加木香
肝虚小腹痞滿或時作痛加熟地脾血不足小腹作
疼加肉桂日晡發熱加熟地
加味地黃丸治肝腎隂虚諸症或耳内痒痛出水或
眼昏痰喘或熱渴便澁等症
乾山藥山茱萸(肉)牡丹皮澤瀉白茯苓
熟地黃(自製)生地黃柴胡五味子(各另為末等分)
右將二地黃酒拌杵膏加蜜丸桐子大每服百丸空
心白湯下如不應用加减八味丸
人參養榮湯治潰瘍寒熱四肢倦怠體瘦少食而黃
氣短不能收斂大瘡愈後多服之庶不變他症也
白芍藥(一錢五分)人參陳皮黃茋(炒)桂心當歸
白术(炒)甘草(炙各一錢)熟地黃(自製)五味子(杵炒)茯苓(各七分)
遠志(去心炒五分)
右薑棗水煎服
瀉青丸治肝經實火脇乳作痛或惡寒發熱大便秘
結
當歸龍膽草(炒黑)川芎山梔(炒)大黃(炒)羌活
防風(各等分)
右為末蜜丸桐子大每服三四丸白湯下若隂血不
足肝火血燥用四物加山梔柴胡或逍遥散加丹皮
山梔若腎水虧損不能生肝木而筋攣結核或肢節
拳搐或似中風涎痰上湧用六味丸料煎服
生地黃丸治師尼寡婦室女乍寒乍熱或頸間結核
肝脉弦長而出魚際
生地(一兩酒拌杵膏)秦芁黃芩硬柴胡(各五錢)
赤芍藥(一兩)
右為末入地黃膏加煉蜜少許丸桐子大每服三十
丸烏梅煎湯下日進二服
連翹飲子治肝膽經氣滯瘰&KR1031;結核或乳内結核者
連翹川芎瓜蔞仁(研)皂角刺橘葉青皮
甘草節桃仁(各一錢)
右水煎服
散腫潰堅湯治瘰&KR1031;堅硬氣血無虧者宜用
升麻連翹當歸尾(酒拌)白芍藥(炒)黃栢(酒炒)葛根
三稜(酒拌微炒)廣术(各三分)龍膽草(酒炒)桔梗(炒)昆布
知母(酒炒)瓜蔞根(各五分)柴胡(四分)甘草(炙五分)黃芩(酒炒四分)
(半)
右水煎服
必效散治瘰&KR1031;未成者消已潰者斂須元氣無虧者
可服若孕婦禁餌
南鵬砂(二錢五分)輕粉(一錢)斑猫(四十枚去頭翅同糯米炒熟去米)
巴豆(五粒去殼心膜)麝香(五錢)白㯽榔(一箇)
右為末每服一錢五更用滾湯調下如小水濇滯或
微痛此&KR1031;毒欲下也進益元散一服即下此方斑猫
巴豆似為峻厲然用巴豆乃解斑猫之毒用者勿畏
益元散
滑石(末六錢)甘草(末一錢)
右每服一錢白滾調
琥珀膏治頸項或腋下初結小核漸如連珠潰而膿
水不絶或漏症者
琥珀(一兩)丁香桂心硃砂木香松香
白芷防風當歸木鼈子(肉)木通(各五錢)
麻油(二斤)
右先用琥珀等六味為末其餘藥入油煎焦黑濾去
渣徐徐入黃丹再煎軟硬得中入前末即成膏矣
針頭散治一切頑瘡内有瘀肉或&KR1031;核不化瘡口不
合宜此藥腐之
赤石脂(五錢)乳香白丁香砒霜(生用)黃丹(各一錢)
輕粉麝香(各五錢)蜈蚣(一條炙乾)
右為末搽瘀肉上其肉自化若瘡口小用糊和作細
條隂乾絍之凡瘡久不合者内有膿管必須用之
逍遥散
歸脾湯(二方見本卷第四論)
柴胡清肝散
梔子清肝散(二方見本卷第二論)
補中益氣湯(方見本卷第十論)
四物湯
加味四物湯
六君子湯(三方見本卷第六論)
六味丸
當歸補血湯(二方見本卷第十一論)
聖愈湯(方見本卷第九論)
益氣養榮湯(方見本卷第五論)
灸肩顒肘尖法(見本卷末)
婦人結核方論第四
婦人結核皆因鬱怒虧損肝脾或因胎産經行失於調
養或因暴怒觸動膽火若結於項側耳前後或胸脇腫
痛或發寒熱屬膽經風熱怒火宜用柴胡清肝散加釣
藤山梔以養血氣清肝火若結於肉裡其色不變晡熱
内熱屬肝火血虚宜用加味逍遥散加龍膽草以養肝
血清肝火或結於肢節或累累如貫珠其色不變亦肝
火血燥而筋攣宜用柴芍參苓散加鈎藤以養血氣佐
以六味丸以生腎水若時消時作此氣滯而痰結也用
歸脾六君二湯以調和脾肺之氣並佐以海藻丸若潰
而核不腐或肉不生或膿水清稀肌寒肉冷自汗盗汗
寒熱内熱面色痿黃食少體倦便利不調者五臟皆虚
也但用補中益氣加味六君子二湯調補脾胃以滋諸
臓則各症自退故經云形傷則痛氣傷則腫慎不可輕
用行氣破血之劑以復傷也
附治驗
一婦人項結核寒熱頭痛脇脹乳痛内熱口苦小便
頻數屬肝火血虚用加味四物而愈又用加味逍遥
散調補肝脾而安
一婦人經事不調肢體結核如榛如豆不計其數隱
於肉裡其色不變三年餘矣大按則痛或投以降火
消毒乃不按自痛發熱作渴日晡益甚經水過期左
關脉數此肝火血燥用清肝益榮湯六十餘劑而愈
惟項核未消又以當歸龍薈丸數服及八珍加柴胡
山梔三十餘劑而痊
一婦人久鬱怒胸脇内股外膁各結核寒熱往来經
候不調胸膈不利飲食少思大便不調左關弦洪左
寸弦數右關弦緊右寸弦浮余謂左關弦洪肝經熱
也左寸弦數木生火也右關弦緊肝尅脾也右寸弦
浮木侮金也法當生肝血遂用加味四物湯而諸症
退用加味逍遥散而經候調用加味歸脾湯而全愈
一婦人因怒肢體結核睡中發搐左關弦洪余曰此
為肝火血燥筋攣當清肝火養元氣遂用加味小柴
胡湯加味逍遥散漸愈又用八珍湯加牡丹皮柴胡
山梔釣藤而愈
一婦人肢體結核胸腹痞悶氣泄稍寬余謂此肝脾
鬱滯不信服降火行氣化痰病愈甚而氣愈虚余用
加味逍遥加味歸脾間服半載而痊
一婦人項間結核不時寒熱左目緊小頭項振掉四
肢抽搐此肝火血虚風熱也用加味逍遥加釣藤數
劑諸症漸愈又用八珍湯調理而痊
一婦人耳内耳後項側結核作痛寒熱口苦月經不
調此肝膽經火而傷脾胃也用四君柴胡丹皮及六
味地黃而愈
一婦人因怒結核經行不止發熱晝安靜而夜譫語
此血分有熱也用小柴胡加生地頓安其核尚在經
候先期肝脉弦數此肝火血涸而筋攣也用加味逍
遥加生地月經如期而核消
一婦人項臂結核頭痛寒熱乳内時疼兩脇焮痛余
以為肝脾鬱火而血燥先以加味逍遥散再用加味
歸脾湯而愈
一婦人素鬱怒患前症内熱晡熱久而不愈若而色
痿黃則月經過期而少若面色赤則月經先期而多
余曰面黃過期脾經虚弱也面赤外期脾虚火動也
朝用補中益氣升舉脾土以益氣血夕用加味逍遥
滋養肝血以息隂火復以歸脾湯解鬱結半載元氣
復而痊又有患前症因脾虚下陷而發熱乃專治其
瘡變瘵而殁
一女子耳下結核焮痛寒熱此屬肝經風熱用梔子
清肝散一劑諸症悉愈後因怒耳後并額兩角作痛
寒熱此兼少陽經症仍以前藥加羌活二劑而瘥
一婦人項患五核時常寒熱肝肺弦長而出寸口此
血盛無耦之症也用小柴胡湯加生地烏梅治之而
愈
一婦人腹中結塊誤認血鼈服驅逐之藥下血甚多
致肢節間結核(治法見二十卷第十一論)
附方藥
八珍湯治脾胃傷損惡寒發熱或煩躁作渴或因脾
胃虧損膿水清稀久不能愈等症即四君四物二湯
相合(方見本卷第二論)
十全大補湯治瘡瘍胃氣虚弱腫痛不消或潰而不
斂或自汗盗汗食少體倦或寒熱作渴頭痛眩暈或
似中風又治氣血俱虚胸腹脇痛或作脹滿或骨節
作痛經候不調或寒熱晡熱五心煩熱或吐血咽乾
頭痛眩暈眼目昏澁或痰嗽喘促胸膈虚痞或嘔吐
泄瀉手足冷熱即八珍湯加黃茋肉桂
加味逍遥散治肝脾血虚有熱遍身搔痒或口燥咽
乾發熱盗汗食少嗜卧小便澁滯等症又治瘰&KR1031;流
注虚熱等瘡
甘草(炙)當歸(炒)芍藥(酒炒)茯苓白术(炒各一錢)柴胡
牡丹皮山梔(炒五分)
右水煎服
逍遥散即前方去丹皮山梔
歸脾湯治脾經失血少寐發熱盗汗或思慮傷脾不
能攝血以致妄行或健忘怔忡驚悸不寐或心脾傷
痛嗜卧少食或憂思傷脾血或發熱或肢體作痛大
便不調或經候不准晡熱内熱或瘰&KR1031;流注不能消
散潰斂
人參白术(炒)黃茋(炒)白茯苓龍眼肉當歸
遠志酸棗仁(炒各一錢)木香甘草(炙各五分)
右薑棗水煎服
加味歸脾湯(即前方加柴胡山梔)
柴术參苓湯治肝火血熱遍身瘙痒或起赤暈或筋
攣結核
白术(炒)人參茯苓(各一錢)柴胡川芎山梔(炒)
芍藥(炒)甘草(炒各五分)熟地(自製)當歸(各八分)
右水煎服
柴芍參苓散治肝膽經部分結核瘰&KR1031;瘤瘊等症或
肝血燥熱脾氣虚弱發熱少食
柴胡芍藥(炒)人參茯苓白术(炒)山梔(炒)
陳皮當歸牡丹皮甘草(各五分)
右薑棗水煎服
清肝益榮湯治肝膽經風熱血燥筋攣結核或作瘊
子
柴胡山梔(炒各五分)當歸(一錢)龍膽草(酒拌炒黑五分)川芎
芍藥(炒各一錢)熟地黃(自製)白术(炒)木瓜(不犯鉄器)茯苓(各五分)
甘草(三分)薏苡仁(五分)
右水煎服
清熱凉血飲治風熱血燥丹毒等症大便秘結
當歸川芎大黃(炒)芍藥(炒)生地黃(各一錢)
神效開結散消癭塊甚效
沉香木香(各二錢)橘紅(四兩)
珍珠(四十九粒入砂罐内以塩泥封固煆赤取出去火毒用)
猪厭肉子(四十九枚用豚猪者生項間如棗子大)
右為末每服一錢臨卧酒調徐徐嚥下患小者三五
服大者一劑可愈切忌酸醎油膩滯氣之物須用除
日於静室修合
海藻散堅丸治肝經癭瘤
海藻昆布(各二兩)小麥(四兩醋煑晒乾)柴胡(二兩)
龍膽草(酒拌炒焦二兩)
右為末煉蜜丸桐子大每服二三十丸臨卧白湯送
下噤化嚥之尤好凡患瘰&KR1031;服調治之藥未應宜佐
以前二藥
丸味柴胡丸(方見本卷第八論)
梔子清肝散
柴胡清肝散(二方見本卷第二論)
生地黃丸(方見本卷第三論)
婦人流注方論第五
婦人流注或因憂思鬱怒虧損肝脾或因産後勞役復
傷氣血以致營氣不從逆於肉理腠理不密外邪客之
或濕痰流注或跌撲血滯或産後惡露則氣流而注血
注而凝或生於四肢關節或流於胸腹腰臀或結塊或
漫腫皆屬虚損急用葱熨及益氣養榮湯則未成者自
消已成者自潰若腫起作痛起居如常飲食如故屬病
氣有餘形氣未損者尚可治若漫腫微痛起居倦怠飲
食少思屬形氣病氣俱不足最為難治不作膿或膿成
不潰氣血虚也用八珍湯憎寒畏寒陽氣虚也十全大
補湯晡熱内熱隂血虚也四物加參术作嘔欲嘔胃氣
虚也六君加炮薑食少體倦脾氣虚也補中益氣加茯
苓半夏四肢逆冷小便頻數命門火衰也八味丸小便
頻數痰盛作渴腎水虧損也六味丸月經先期不日而
止肝脾虚弱也月經過期多日不止肝脾虚熱也八珍
湯加柴胡丹皮凡潰而寒凝瘡口不歛者用豆豉餅祛
散之其潰而有膿管不斂者用針頭散腐化之若不補
氣血不節飲食不慎起居不戒七情或用寒凉尅伐者
俱不治
附治驗
一婦人左臂患之年許不潰堅硬不痛脉弱少食月
經過期日晡發熱勞怒則痛此形氣虚而逆於肉裡
也與參茋歸术川芎芍藥熟地貝母遠志香附桔梗
丹皮甘草百餘貼而消
一婦人因暴怒而腰腫一塊或胸膈不利或走氣作
痛此營氣鬱滯與方脉流氣飲數劑而止更以小柴
胡對四物加香附貝母月餘而愈
一婦人因怒脇下腫痛胸膈不利脉息沉滯此營氣
鬱遏而為腫用方脉流氣飲數劑少愈以小柴胡對
二陳加青皮桔梗貝母數劑頓退更以小柴胡對四
物二十餘劑而痊
一婦人因閃肭肩腫遍身作痛用黑丸子二服而痛
止又用方脉流氣飲二劑而腫消更以二陳對四物
加香附枳殼桔梗而愈
一婦人患此遇勞必痛衆手按之痛止屬氣血俱虚
用十全大補湯六味丸逍遥散而痊
一婦人先肢體作痛後患流注發熱惡寒食少脇脹
月經不調痰盛喘嗽五心煩熱健忘驚悸盗汗無寐
悉屬肝脾虧損氣血不足用十全大補加當歸脾兼
服諸症悉痊
一婦人素頭暈患流注月經遲少此屬中氣虚弱用
補中益氣湯而愈後因勞仆地月經如湧此勞傷火
動用前湯加五味子一劑而愈
一婦人患前症用行氣化痰藥胸膈不利飲食少思
用疎利之藥大便作泄中滿不食余謂脾胃復傷用
補中益氣湯加煨薑脾胃健飲食進用六君加芎歸
百餘劑而愈
一婦人素鬱結肩臂各腫如覆杯余以肝脾虧損用
加味逍遥散百餘劑元氣復而腫消後勞役怒氣經
行不止服涼血之劑其血如崩余以此因脾氣復傷
下陷而血從之朝用補中益氣夕用加味歸脾而愈
一婦人懷抱鬱結不時心腹作痛寒熱倦怠服行氣
化痰等劑遍身結核大小不一二十餘枚諸藥不應
余用加味歸脾湯而愈
一婦人腿患筋攣骨痛諸藥不應脉遲緊此肝脾氣
血虚弱而寒氣之變也用大防風湯二劑頓退又二
劑而安又一婦患之亦然先用前藥二劑更服黑丸
子而痊此二患若不早治以致内潰必成敗症矣
一婦人患前症潰後發熱余以為氣血俱虚不信乃
服敗毒表散之藥果發熱竟至不救夫潰瘍雖有表
症發熱宜以托裏為主佐以表散之劑況於瘰&KR1031;流
注乎
附方藥
仙方活命飲治一切瘡瘍未成者即散已成者即潰
又止痛消毒之良劑也
白芷貝母防風赤芍藥當歸尾
甘草節皂角刺(炒)穿山甲(炙)天花粉乳香
没藥(各一錢)金銀花陳皮(各三錢)
右用酒一大碗煎五七沸服
托裡消毒散治瘡疽元氣虚弱或行收伐不能潰散
服之未成即消已成即潰腐肉即去新肉即生
人參黃茋(塩水拌炒)當歸川芎芍藥(炒)白术(炒)
茯苓(各一錢)金銀花白芷(各七分)甘草(五分)
右水煎服
托裡散治瘡瘍因氣血俱虚不能起發或腐潰不能
收歛及惡寒𤼵熱者
人參(氣虚多用之)黃茋(炒各一錢)白术(炒)陳皮當歸
熟地黃(自製)茯苓芍藥(酒炒各一錢)
右水煎服
益氣養榮湯治懷抱抑鬱瘰&KR1349;流注或四肢患腫肉
色不變或日晡發熱或潰而不斂
人參茯苓陳皮貝母香附當歸(酒拌)
川芎黃茋(塩水拌炒)熟地黃(酒拌)芍藥(炒各一錢)甘草(炙)
桔梗(炒各五分)白术(炒二錢)
右薑水煎服
木香餅治氣滯結腫閃肭風寒所傷作痛
木香(五錢)生地黃(一兩)
右木香為末地黃杵膏和勻量患處大小作餅置患
處以熱熨斗熨之腫痛悉退
二陳湯治中脘停痰飲食少思嘔逆等症
陳皮(去白)茯苓半夏(各一錢)甘草(炙五分)
右水煎服
方脉流氣飲治惱怒胸膈脹滿或肢體作痛或結壅
腫血氣無虧(方見第三卷第七論等症)
隔蒜灸法治一切瘡毒大痛或不痛或麻木如痛者
灸至不痛不痛者灸至痛其毒隨火而散用大蒜頭
去皮切三分厚安瘡頭上用艾壯於蒜上灸之三壯
換蒜復灸未成者即消已成者亦殺其大勢不能為
害如瘡大用蒜搗爛攤患處將艾鋪上燒之蒜敗再
換仍服托裏之劑如不痛或不作膿不起發者不治
此氣血虚極也
神效葱熨法治虚怯人肢體患腫塊或不痛或作痛
或風襲於經絡肢體疼痛或四肢筋攣骨痛又治流
注跌撲傷損腫痛用葱頭細切杵爛炒熱敷患處冷
易之再熨腫痛即愈其效如神此外補陽氣而運散
壅滯之法也
豆豉餅治瘡瘍腫硬不潰或潰不斂并一切頑瘡惡
瘡用江西豆豉為末唾津和作餅大如錢厚如三文
置患處加艾壯於上灸之乾則易之若背瘡大者用
漱口水和餅覆患處鋪艾於上灸之如未成者則消
已成者能殺其毒有不效者乃氣血虚也為不治
大防風湯(方見木卷第九論)
八珍湯(方見本卷第三論)
十全大補湯(方見本卷第九論)
六君子湯
四物湯(二方見本卷第六論)
補中益氣湯(方見本卷第十論)
八味丸
六味丸(二方見本卷第十一論)
針頭散(方見本卷第三論)
小柴胡湯(方見本卷第二論)
黑丸子(一名和血定痛丸方見本卷第九論)
婦人血風瘡論第六
婦人血風瘡因肝脾肺經風熱或鬱火血燥所致其外
症或身發疙瘩搔痒或如丹毒痒痛或搔破膿水淋漓
其内症月經失常小便不調夜熱内熱自汗盗汗惡寒
增寒肢體倦怠飲食不甘寒熱往来若發熱作痛屬肝
經風熱用當歸飲加柴胡山梔若寒熱作痛屬肝脾鬱
火用小柴胡加山梔黃連若疙瘩瘙痒屬肺經風熱用
清熱消風散若經候失常内熱晡熱屬肝脾血虚用加
味逍遥散若肢體倦怠寒熱往来屬肝脾氣虚用加味
四君子加柴胡丹皮若夜熱作渴或兼譫語乃血分有
熱用小柴胡加生地黃血虚用四物合小柴胡若無寐
盗汗内熱晡熱乃脾經血虚用歸脾湯兼寒熱加山梔
若愈後身起白屑搔則肌膚如帛所隔此氣血虚不能
榮於腠理用十全大補湯若用風藥以治其外則隂血
復傷反致他症矣
附治驗
一婦人素清苦四肢患之誤服敗毒藥晡熱内熱自
汗盗汗月經不行口乾咽燥夫四肢者脾之所主當
調養脾血其病自愈用歸脾湯數劑而愈
一婦人性躁患之寒熱口苦脇痛耳鳴腹脹溺濇年
餘矣此屬肝火傷脾用四君子加柴胡炒山梔炒龍
膽數劑更與逍遥散兼服而瘡愈又與六味丸及逍
遥散七十餘劑而愈
一婦日晡身痒月餘口乾又月餘成瘡服祛風治瘡
藥膿水淋漓午前畏寒午後發熱殊類風症余謂肝
火傷脾外邪所搏先用補中益氣加山梔釣藤又以
逍遥加川芎貝母而愈
一婦瘙痒發熱日晡益甚皮膚赤暈月經過期此血
虚而熱也以逍遥散加熟地熱止痒退更以四物柴
胡參茋炙草茯苓調理遂愈
一婦懷抱久鬱患前症膿水淋漓服連翹消毒散食
少胸痞服清氣化痰湯作嘔吐痰服清熱化痰丸煩
熱畏寒四肢焮熱面目赤色脉大無力余謂脾胃虧
損而虚寒隔陽氣於外用六君子湯加炮薑治之諸
症稍愈飲食頓進佐以四物湯諸症漸愈又以四君
子每味一錢四物湯每味五分諸症全愈後因勞晡
熱體倦懶食小腹痞墜小便澁滯自用四物黃栢知
母晡熱尤甚更煩渴眩暈余以脾氣下陷用補中益
氣湯漸愈乃佐以逍遥散而安後月經至如崩前症
復作此脾氣傷而不能統血血虚而隂火動也仍用
補中益氣而痊
一女十二歲善怒遍身作痒用柴胡川芎山梔芍藥
以清肝火以生地當歸黃芩以涼肝血以白术茯苓
甘草以健脾土而愈半年後遍身起赤痕或時眩暈
此肝火熾甚血得熱而妄行是夜果經至
附方藥
當歸飲治血熱癮疹痒痛膿水淋漓發熱等症
當歸白芍藥川芎生地黃白蒺藜(炒)
黃茋(各一錢)防風荆芥何首烏(不見鉄器)甘草(各五分)
右水煎服
四君子湯治胃氣虚弱或因尅伐以致腫不消散潰
不收斂者宜用此藥調補脾胃諸症自愈若誤用攻
毒七惡隨至若飲食少思或食難化或欲作嘔或大
便不實瘡口出血吐血便血尤宜用之凡氣血俱虚
之症宜用前湯但加當歸則脾胃健飲食進隂血生
若用四物沉隂則脾胃復傷反致他症若命門火衰
而脾土虚寒者必用八味丸以補土母
人參白术茯苓(各二錢)甘草(炙一錢)
右薑棗水煎服
加味四君子湯即前方四君子加川芎當歸
六君子湯治症同前即四君子湯加陳皮半夏各一
錢若中氣虚寒假熱誤服寒涼尅伐以致四肢發熱
口乾舌燥嘔吐此因寒氣隔陽於外須臾加薑桂不
應急加附子
四物湯治血虚或因失血或因尅伐或因潰後以致
晡熱内熱煩躁不安若脾虚不能生血者宜四君加
當歸并酒炒白术以補脾土其血自生若血虚發熱
誤服寒涼尅伐之劑以致發熱作渴目紅面赤脉洪
大而虚此血脫煩躁急用當歸補血湯
當歸(酒拌一錢)熟地黃(三錢自製)芍藥(炒一錢)川芎(一錢)
右水煎服
加味四物湯即四物加柴胡牡丹皮山梔
神效當歸膏治一切瘡瘍搔痒疼痛去腐肉生新肉
其效如神如洗拭換膏必須預備即貼之新肉畏風
故也如用白蠟尤好此藥生肌止痛補血續筋故與
新肉相宜
當歸生地黃黃蠟(各一兩)麻油(六兩)
右先將當歸地黃入油煎黑去查入蠟溶化候冷攪
勻即成膏矣(如用白蠟減半)
滋隂腎氣丸(方見六卷第三論)
小柴胡湯(方見本卷第二論)
歸脾湯
逍遥散(二方見本卷第四論)
六味丸(方見本卷第十一論)
補中益氣湯(方見本卷第十論)
婦人赤白遊風方論第七
婦人赤白遊風屬肝經怒火血燥生風或脾經鬱結血
虚生熱或腠理不密風邪外襲其症或疙瘩瘙痒或膿
水淋漓白屬氣而赤屬血因得風而遊行也若肝經血
燥用柴胡清肝散肝經怒火用梔子清肝散肝經血熱
用加味四物湯肝火血虚用六味地黃丸脾經鬱熱用
加味歸脾湯肝脾血虚風熱用加味逍遥散若因風邪
鬱熱所致用荆防敗毒散或專用祛風之劑肝血愈燥
則血隨火化反為敗症矣
附治驗
一婦人素清苦因鬱怒患前症晡熱内熱自汗盗汗
月經不行口乾咽燥余謂此鬱氣傷脾乃以歸脾湯
數劑諸症稍退後兼逍遥散五十餘劑而愈
一婦人患此性躁寒熱口苦脇痛耳鳴腹脹溺濇乃
肝脾血虚火旺也用六君加柴胡山梔龍膽數劑更
與逍遥散兼服漸愈又與六味丸逍遥散七十餘劑
諸症悉退
一婦人患前症誤服大麻風藥破而出水煩渴頭暈
誠類風症六脉洪數心肝脾為甚余曰風自火出此
因怒火脾胃受邪血燥而作非真風症也與逍遥散
六味丸以清肝火滋脾血生腎水而愈
一婦人患前症久不愈食少體倦此肝脾虧損隂虚
發熱也先用補中益氣加川芎炒梔元氣漸復更以
逍遥散而瘡漸愈
一婦人身如丹毒搔破膿水淋漓熱渴頭暈日晡益
甚用加味逍遥散而愈
一婦人患赤遊風晡熱痒甚余用清肝養血之劑不
信乃服大麻風藥臂痛筋攣又服化痰順氣之劑四
肢痿弱又一婦患前症數用風藥煎湯泡洗以致腹
脹並殁
一女子赤暈如霞作痒發熱用加味小柴胡加生地
連翹丹皮而愈大凡女子天癸未至婦人月經不調
受驚着惱多有此症
附方藥
消風散治風寒癮疹痒痛或膿水淋漓頭皮腫痒
荆芥穗甘草(炙)陳皮人參茯苓白殭蠶
(炒)防風芎藭藿香羌活蟬蛻(各一錢)厚朴
(薑製五分)
右水煎服
大連翹飲治風熱熱毒或赤白遊風表裏皆受患者
連翹&KR1840;麥荆芥木通赤芍藥蟬蛻
甘草防風柴胡滑石山梔(炒)黃芩(炒)
當歸(各一錢)
右水煎服
當歸飲治風熱赤白遊風作痒作瘙破膿水淋漓等
症
四物湯治赤白遊風血虚發熱或晡熱頭目不清或
煩躁不寐或胸脇作痛等症
六君子湯治脾氣虧損皮膚瘙痒或癮疹不消(三方見本)
(卷第六論)
加味小柴胡湯治肝膽經風熱怒火赤白遊風或寒
熱往来晡熱潮熱身熱或口苦耳聾等症(方見本卷第二論)
加味逍遥散治血虚有熱遍身搔痒赤白遊風發熱
晡熱等症
逍遥散即前方去丹皮山梔
歸脾湯治脾經血虚瘙痒發熱少寐盗汗等症(三方見本)
(卷第四論)
荆防敗毒散(方見本卷第十論)
婦人&KR3350;痃方論第八(一名便癰一名便毒俗名㾦子)
婦人&KR3350;痃或肝經濕熱下注或鬱怒傷損脾肝其外症
或兩拗小腹腫痛或玉門焮腫作痛或寒熱往来憎寒
壯熱其内症或小便澁滯或腹内急痛或小腹痞悶或
上攻兩脇或晡熱重墜若兩拗小腹腫痛肝經濕熱壅
滯也用龍膽瀉肝湯玉門腫脹肝火血虚也用加味逍
遥散及龍膽瀉肝湯加木香若槩投散血攻毒之劑則
誤甚矣
附治驗
一婦人拗中赤腫脹痛此膿内作用托裏消毒散加
柴胡數劑潰而膿清寒熱乃氣血復虚用托裡散而
寒熱止用十全大補百餘劑而斂
一婦人腹拗腫痛寒熱口苦或時帶下此肝經濕熱
不利也用龍膽瀉肝湯而腫痛消用加味逍遥散而
寒熱退
一婦人腹拗腫痛小水不利時或胸乳作痛脇腹作
脹此肝火氣滯用四物柴胡青皮玄胡索木香而愈
一婦人拗中作痛小腹痞悶小便不利内熱體倦飲
食少思此肝火内動脾胃受傷也用加味歸脾湯柴
胡清肝散而安
一婦人拗中腫脹小腹作痛服下血之劑其痛益甚
更吐瀉少食余以為肝脾復傷用六君子湯加升麻
柴胡而愈
一婦人兩拗腫痛腹内一塊不時上攻月經不調小
便不利余以為肝脾氣滯而血傷以四君加芎歸柴
胡山梔而愈後因鬱怒前症復作兼胸滿腹脹盗汗
此肝木甚而傷脾土也用加味歸脾湯下蘆薈丸而
痊
一婦人小腹内或作痛或痞悶兩拗腫痛内熱寒熱
胸膈不利飲食不甘形體日瘦此肝氣滯而脾氣傷
也朝用補中益氣湯夕用蘆薈丸漸愈更用六味地
黃丸全愈
一婦人兩拗腫痛小腹痞脹白帶時下寒熱往来小
水淋&KR0377;余作肝氣滯而血病用龍膽瀉肝湯漸愈又
用加味逍遥散六味地黃丸全愈
一婦人患前症胸脇脹悶或小水不利或時腹痛此
肝火氣病先用龍膽瀉肝湯以清肝熱又用加味逍
遥散以生肝血六味地黃丸以滋腎水而愈
一婦人患前症余以為肝脾鬱怒不信另服化痰利
氣之劑胸腹愈脹又服峻利疎導之劑變脾虚發腫
而殁
一婦人患前症内熱作渴飲食不甘肢體倦怠隂中
作梗小便赤澁此脾經鬱結肝經濕熱用加味歸脾
湯而愈後因怒復作小腹脹痛用小柴胡加山梔芎
歸痛止又用加味逍遥而愈
一婦人兩拗作痛寒熱内熱小便赤濇胸脇不利此
肝火動而脾氣傷也用補中益氣湯加茯苓數劑少
愈又與加味歸脾湯諸症悉退再用加味逍遥散而
愈
一婦人小腹痞悶溺濇内熱體倦懶食此肝火動而
脾血傷也用八珍加柴胡山梔膽草而安
一婦人隂中如梗兩拗腫痛寒熱不食小便頻數小
腹重墜余以為肝脾鬱怒所致先以補中益氣加茯
苓山梔車前子青皮以清肝火升脾氣更以加味歸
脾湯調理脾鬱而愈
附方藥
龍膽瀉肝湯治肝經濕熱兩拗腫痛或腹中疼痛或
小便澁滯等症
龍膽草(酒拌炒黃)澤瀉(各一錢)車前子(炒)木通生地黃
(酒拌)當歸(酒拌)山梔(炒)黃芩(炒)甘草(各五分)
右水煎服
九味柴胡湯治肝經濕熱下注便毒腫痛或小腹脇
肋結核凡肝膽經部分一切瘡瘍或風熱結核瘰&KR1031;
柴胡黃芩(炒各一錢)人參山梔(炒)半夏龍膽草
(炒焦)當歸芍藥(炒)甘草(各五分)
右水煎服
蘆薈丸治肝氣不和尅侮脾胃而患諸症或三焦肝
膽經風熱目生雲翳或疳熱瘰&KR1031;耳内生瘡寒熱作
痛肌體消瘦發熱作渴飲食少思肚腹不調或牙齦
蝕落頰顋腐爛下部生瘡等症
蘆薈(五錢)胡黃連當歸芍藥(炒)龍膽草(酒浸炒焦)
川芎蕪荑(各一兩)木香甘草(炒各三錢)
右為末用米糊丸麻子大每服五十丸滾湯下
加味小柴胡湯
小柴胡湯治肝經下部腫脹小便不利或寒熱往来
或晡熱潮熱或胸脇作痛(二方見本卷第三論)
加味逍遥散治肝脾血虚濕熱流注下部諸症發熱
晡熱寒熱
加味歸脾湯治脾肝鬱怒下部諸症寒熱晡熱少食
無寐或經候不調(二方見本卷第四論)
補中益氣湯治元氣下陷下部重墜或晡熱寒熱少
食體倦或因過服寒涼之藥所致(方見本卷第十論)
加味四物湯(方見本卷第六論)
八珍湯治氣虚寒熱晡熱或寒熱往来下部諸症(二方)
(見本卷第三論)
婦人鶴膝風方論第九
婦人鶴膝風症因胎産經行失調或鬱怒虧損脾肝而
為外邪所傷或先腿脚牽痛或先肢體筋攣既而膝漸
大腿漸細如鶴之膝故名之也若腫高赤痛者易治漫
腫不赤痛者難治二三月潰而膿稠者易治半載後潰
而膿清者難治設用攻伐已損元氣尤為難治也大要
當固元氣為主而佐以大防風湯若食少體倦者六君
子湯為主晡熱内熱者逍遥散為主寒熱往来者八珍
湯為主發熱惡寒者十全大補湯為主少寐驚悸者歸
脾湯為主月經過期者補中益氣為主月經先期者加
味逍遥散為主凡潰後當大補脾胃若膿出反痛或寒
熱煩渴等症皆屬氣血虧損一於培補庶保終吉
附治驗
一婦人久鬱怒胸脇不利内熱寒熱經候不調遍身
酸痛余謂胃氣虧損先用補中益氣湯加半夏茯苓
二十餘劑胃氣漸醒又用大防風湯與歸脾湯膝腫
漸消用加味逍遥散大防風湯而全消又用八珍湯
加牡丹皮調理氣血而安
一婦人患前症腫痛寒熱先用大防風湯一劑又用
加味逍遥散四劑月餘腫痛漸退惑於速效另服祛
風敗毒虚症蜂起仍用大防風為主佐以十全大補
而消又服大補湯兩月餘而痊
一婦人患前症兩拗中腿股筋牽作痛内熱寒熱此
肝火氣滯之症先用加味小柴胡湯四劑後以加味
逍遥散為主佐以大防風湯而消又患痢後兩膝腫
痛寒熱往来用十全大補湯為主佐以大防風湯而
仍消
一婦人患之雖潰而腫不消朝寒暮熱飲食不思經
水三四月一至此屬肝脾氣血俱虚也用補中益氣
加味歸脾二湯各三十餘劑腫漸消而寒熱止又佐
以大防風月餘而能步履再月餘經行如期又服六
味丸八珍湯三月而斂
附方藥
大防風湯治隂虚邪襲腿膝腫痛等症
防風附子(炮)牛膝(酒浸)白术(炒)羌活人參(各一錢)
川芎(一錢五分)肉桂(一錢)黃茋(炒一錢)芍藥(炒)杜仲(去皮姜汁拌炒)
甘草(炙各五分)熟地黃(自製一錢五分)
右水煎服
黑丸子(一名和血定痛丸)治跌撲墜墮筋骨疼痛或瘀血壅腫
或外感風寒肢體作痛若流注膝風初結服之自消
若潰而膿清與補氣血藥自斂孕婦勿服
百草霜(一兩)白芍藥(一兩)南星川烏(各炮三錢)白蘞
赤小豆(各一兩六錢)白芨當歸骨碎補(焙各八錢)
牛膝(焙六錢)
右為末酒糊丸桐子大每服三十丸鹽湯温酒任下
聖愈湯治血虚心煩睡卧不寧或五心煩熱
地黃(酒拌蒸半日)生地黃(酒拌)黃茋(炙)人參川芎
當歸(各一錢)
右水煎服
六味丸(方見本卷第十論)
逍遥散
加味逍遥散
八珍湯
十全大補湯
歸脾湯(五方見本卷第四論)
補中益氣湯(方見本卷第十論)
四物湯
六君子湯(二方見本卷第六論)
婦人下注膁瘡方論第十
婦人兩膁生瘡或因胎産飲食失宜傷損脾胃或因憂
思鬱怒虧損肝脾以致濕熱下注外邪所搏外膁屬足
三陽可治内膁屬足三隂難治若初起發腫赤痛屬濕
熱所乘用人參敗毒散或㯽蘇敗毒散若漫腫作痛或
不腫不痛屬脾虚濕熱下注補中益氣湯氣血俱虚八
珍湯若膿水淋漓體倦少食内熱口乾屬脾氣虚弱補
中益氣加茯苓酒炒芍藥若午後頭目不清屬脾虚隂
火用前湯加熟地芍藥若午後發熱倦怠屬氣虚血弱
用前湯加川芎熟地若懷抱鬱怒屬脾氣不舒用歸脾
湯加川芎山梔若内熱體倦痰涎口瘡屬脾腎虚熱用
六味丸若肢體畏寒飲食少思屬脾腎虚寒用八味丸
大抵色赤屬濕熱易治色黯屬虚寒難治設誤用攻伐
復傷胃氣多變瘵症
附治驗
一婦人兩膁生瘡漸至遍身發熱吐痰口燥咽乾盗
汗心煩足熱小便赤濇日晡益甚此腎足三隂虚火
也用加味逍遥散六味丸而愈
一婦人患前症四畔微赤作痛重墜膿水淋漓胸膈
不利飲食少思内熱口苦夜間少寐此鬱結傷脾血
也用歸脾湯解鬱結生脾血用補中益氣加茯苓半
夏補脾氣除濕熱尋愈
一婦人久不愈色赤微熱日晡焮腫形體虚弱飲食
少思勞則喘渴惡寒發熱此為脾虚下陷用補中益
氣湯而愈
一婦人患已三年色黯腫硬惡寒發熱飲食少思形
體消瘦作渴飲湯飲食稍多或腹脹或泄瀉或作嘔
或作酸此脾氣虚寒也用補中益氣加乾薑五分五
十餘劑而愈
一婦人患此因步履勞復惡寒發熱倦怠懶食而瘡
出血此元氣虚而不能攝血歸經也用補中益氣湯
而愈
一婦人患之因怒寒熱頭眩或耳項腦脇脹痛或小
腹隂道悶墜或小便頻數下血此屬肝火血熱先用
小柴胡加炒黑山梔芎歸車前二劑諸症悉退又用
加味逍遥而愈後因飲食勞倦前症復作瘡口出血
用補中益氣湯而安
一婦人患將兩月焮腫赤痛小便頻數飲食如常此
濕毒甚而氣血虚先用活命飲二劑去其濕毒又用
八珍湯調補氣血而愈
一婦人患此焮痛惡寒發熱此濕熱乘於足三陽經
分用㯽蘇敗毒散而寒熱退用仙方活命飲而焮痛
止再用補中益氣湯而形氣健
附方藥
人參敗毒散治瘡瘍焮痛寒熱或拘急頭痛
人參羌活獨活前胡柴胡桔梗枳
殼(麩炒)茯苓川芎甘草(各一錢)
右水煎服
㯽蘇敗毒散即人參敗毒散加㯽榔紫蘇
補中益氣湯治元氣虚損或因尅伐惡寒發熱倦怠
少食或不能消散生肌或兼飲食勞倦煩熱作渴
黃茋(炒)人參白术甘草(炙)當歸(各一錢)陳皮(五分)
柴胡升麻(各三錢)
右薑棗水煎空心午前服
烏沉湯生氣血補心腎上損者服之其效勝大建中
湯
人參當歸白术(炒各二兩)烏藥沉香(各半兩)
附子(炮去皮尖)白茯苓(各一兩)肉桂(去皮半兩)
右為末每服三錢薑棗水煎空心服
金鎻正元丹治真氣不足四肢怠隋脚膝酸疼目暗
耳鳴自汗盗汗一切虚損之症
五棓子(二兩)紫巴戟(去心四兩)補骨脂(酒浸炒二兩半)硃砂(七錢另研)
肉蓯蓉(焙四兩)葫蘆巴(炒四兩)茯苓(去皮二兩)龍骨(一兩煆)
右為末酒糊丸桐子大每服二十丸空心温酒或鹽
湯下
平補鎮心丹治心血不足時或心忡驚悸夢如高墜
常服安心腎益榮衛
硃砂(細研半兩為衣)人參(五錢)龍齒(一兩五錢)白茯苓五味子
(炒)車前子(炒)茯神麥門冬(去心杵膏)肉桂(各一兩二錢五分)
遠志(去心甘草製)天門冬(去心杵膏)山藥(製各一兩五錢)
酸棗仁(去皮尖二錢五分)熟地黃(酒蒸五錢杵膏)
右為末蜜丸桐子大每服三十丸空心温酒下
威喜丸治小便白濁
黃蠟(四兩)白茯苓(四兩一塊同猪苓一兩於磁器内煑二十沸取出曬乾不用猪苓)
右白茯苓為末鎔蠟丸彈子大每服一丸空心細嚼
津液嚥下小便清利為度忌食米醋
小柴胡湯(方見本卷第八論)
加味逍遥散
八珍湯
歸脾湯(三方見本卷第四論)
仙方活命飲(方見本卷第五論)
六味丸
八味丸(二方見本卷第十一論)
婦人足跟瘡腫方論第十一
婦人足跟足指腫痛足心發熱者皆因胎産經行失於
調攝虧損足三隂虚熱所致若腫痛或出膿用六味丸
為主佐以八珍湯胃虚懶食佐以六君子湯寒熱内熱
佐以逍遥散晡熱益甚頭目不清佐以補中益氣湯痰
盛作渴或口舌生瘡亦用前二藥以滋化源大凡發熱
晡熱内熱自汗盗汗等症皆隂虚假熱也故丹溪謂火
起九泉隂虚之極也蓋足跟乃督脉發源之所腎經所
過之地若不求其屬而泛用寒涼則悞甚矣然俗謂為
兔嚙瘡者蓋獵人被兔咬足跟久而不斂氣血&KR0377;盡其
人必死男子酒色過度者多患此症
附治驗
一婦人素血虚因大勞兩足發熱晡熱月經過期或
用四物芩連飲食少思胸痞吐痰用二陳枳實黃連
大便不實吐痰無度足跟作痛余曰足熱晡熱月經
過期肝脾血虚也胸痞吐痰飲食少思脾胃氣血也
蓋胃為五藏之根本胃氣一虚諸病悉至先用補中
益氣加茯苓半夏脾胃漸健乃佐以六味丸補脾腎
不兩月而痊
一婦人經候不調發熱晡熱胸膈不利飲食少思服
清熱寬中消導之劑前症益甚更兼肢體酸痛服除
濕化痰等藥經候兩三月一至服通經降火之劑足
跟足指作痛其熱如炙余以為足三隂虧損用補中
益氣六味地黃兩月諸症漸退又用前湯并八珍湯
兩月而康
一婦人足跟患腫兩腿酸軟或赤或白或痛或痒後
或如無皮或如皺裂日晡至夜脹痛焮熱此屬足三
隂虚損用加减八味丸及逍遥散加熟地川芎百餘
劑而愈
一婦人勞則足跟熱痛余作隂血虚用八珍而痊後
遍身搔痒服風藥發熱抽搐肝脉洪數此肝家血虚
火盛而生風以天竺膽星為丸用四物麥門五味芩
連炙草山梔柴胡煎送而愈
一婦人兩足發熱足跟作痛日晡熱甚余謂腎肝血
虚用逍遥散六味丸五十餘劑諸症悉愈
附方藥
當歸補血湯治脾胃損傷或因服峻劑致血氣俱虚
發渴引飲目赤面紅晝夜不息其脉洪大而虚重按
全無若悞服白虎湯必死
黃茋(炙一兩)當歸(二錢酒製)
右水煎服
六味丸(一名六味地黃丸)此壯水制火之劑夫人之生以腎為
主人之病多由腎虚而致者此方乃天一生水之劑
無不可用若腎虚發熱作渴小便淋秘痰壅失音咳
嗽吐血頭目眩暈眼花耳聾咽喉燥痛口舌瘡裂齒
不堅固腰腿痿軟五藏虧損自汗盗汗便血諸血凡
肝經不足之症尤當用之蓋水能生木故也此水泛
為痰之聖藥血虚發熱之神劑又治肝腎精血不足
虚熱不能起牀即八味丸去附子肉桂
八味丸治命門火衰不能生土以致脾胃虚寒而患
流注鶴膝等症不能消潰收斂或飲食少思或食而
不化或臍腹疼痛夜多漩溺經云益火之源以消隂
翳即此方也
熟地黃(自製八兩)山茱萸肉山藥(各四兩)肉桂(用三分厚者去)
(皮取肉分許方能補腎引虚火歸源)附子(用一兩五錢重者切四塊用童便浸數日火煨切看)
(無白星為度)
右為末蜜丸桐子大每服七八十丸滾湯下
六君子湯(方見本卷第六論)
補中益氣湯(方見本卷第十論)
八珍湯
逍遥散(二方見本卷第四論)
婦人肺癰方論第十二(仍參外科樞要)
婦人肺癰因外邪内藴或七情鬱火誤行汗下重亡津
液以致肺氣受傷而惡風咳嗽鼻塞項強胸脇脹滿呼
吸不利吐痰臭濁膿血腥穢若咳嗽喘急寒邪在表也
小青龍湯咳嗽胸脹寒邪内壅也葶&KR1047;大棗瀉肺湯脇
脹咳唾腥臭膿已成也桔梗湯咳喘短氣或小便短少
肺氣虚也佐以參茋補肺湯體倦少食或喘嗽短氣脾
肺虚也佐以參术補脾湯作渴飲冷午前嗽甚胃火盛
也竹葉石膏湯作渴内熱午後嗽甚隂血虚也六味丸
四物湯口乾飲湯體倦少食胃氣虚也補中益氣湯加
五味麥門口乾内熱咳唾痰涎腎水虚也六味丸益氣
湯黃昏熱或嗽甚隂火熾也六味丸四物湯加五味麥
門五更嗽或痰甚脾肺虚也六君子湯嗽而不得眠及
兩脇痛肝火血虚也六味丸益氣湯大凡前症因外淫
所侵當祛邪而實上因心火太過當伐木而補金若肺
氣虚弱當補脾土而生肺金若隂火上炎當補脾肺以
滋腎水然而發熱喘嗽咳唾膿血飲食不入皆脾土不
能生肺金肺金不能生腎水之敗症苟能純補脾土而
生諸藏多有復生者若用寒涼脾胃復傷則肺金失養
腎水益涸虚火上炎薰蒸於肺吾未見其能生之者其
唾膿血脉浮大面色赤者俱難治若隂火妄動或勞嗽
吐膿血者尤難治若膿自止脉浮短濇及始萌者易治
附治驗
一婦人素血虚發熱咳嗽服痰火之劑後吐膿血面
赤脉數其勢甚危此膿成而氣血虚也余用八珍湯
補元氣桔梗湯治肺癰而愈
一婦人感冐風寒或用發表之劑反咳嗽喘急飲食
少思胸膈不利大便不通右寸關脉浮數欲用疏通
之劑余曰此因脾土虧損不能生肺金若更利之復
耗津液必患肺癰矣不信仍利之虚症悉至後果吐
膿余朝用益氣湯夕用桔梗湯各數劑吐膿漸止又
朝仍用前湯夕用十全大補湯各五十劑喜其善調
理獲愈
一婦人咳嗽吐痰胷膈作痛右寸關浮滑項下牽強
此脾胃積熱之痰非癰患也以二陳山梔白术桔梗
治之而痊
一婦人素血虚内熱時咳甲辰孟冬兩尺浮洪以脾
胃不健請治余曰當防患肺症丙午孟春果咳嗽左
右寸脉洪數肺癰也膿已成左寸脉仍洪數乃心火
尅肺金夏令可憂余用壯水健脾之劑稍愈彼遽自
忽不事調攝果殁於夏令
附方藥
青龍湯治肺經受風寒咳嗽喘急
半夏(湯泡)乾薑細辛麻黃(去節)肉桂芍藥
甘草(炙各一錢)五味子(炒五分)附子(炮五分)
右水煎服
葶&KR1047;大棗瀉肺湯治肺癰胸膈脹滿上氣喘急或身
面浮腫鼻塞聲重用葶&KR1047;炒黃研末每服三錢先用
棗十枚水煎去棗入藥再煎食後服
桔梗湯治肺癰咳而胸膈隱痛兩胠腫滿咽乾口燥
煩悶作渴濁唾腥臭
桔梗(炒)貝母(去心)當歸(酒拌)瓜蔞仁枳殼(麩炒)薏苡仁
(微炒)桑白皮(炒)甘草節防已(去皮各一錢)黃茋(塩水拌炒)百合
(蒸各一錢半)五味子(杵炒)甜葶&KR1047;(炒)地骨皮知母(炒)
杏仁(各五分)
右薑水煎服
人參補肺湯治肺癰腎水不足虚火上炎咳唾膿血
發熱作渴小便不調
人參黃茋(炒)白术茯苓陳皮當歸(各一錢)
山茱萸(去核)山藥(各二錢)五味子(杵)麥門冬甘草(炙各)
(七分)牡丹皮(一錢)熟地黃(自製一錢五分)
右薑水煎服
參茋補脾湯治肺症因脾氣虚弱咳唾膿涎中滿不
食宜兼服此藥以補脾土生肺金
人參白术(各二錢)黃茋(炙二錢半)茯苓當歸陳皮
(各一錢)升麻(三分)五味子(四分杵)炙甘草(五分)
右薑水煎服
人參平肺散治心火尅肺金患肺痿咳嗽喘嘔痰涎
壅盛胷膈痞滿咽嗌不利
人參青皮茯苓天門冬陳皮(各一錢)地骨
皮(一錢)甘草(炙五分)知母(七分)五味子(十粒杵)桑白皮(炒一錢)
右薑水煎服
竹葉石膏湯治胃火盛而作渴者
淡竹葉石膏(煆)桔梗(炒)木通薄荷甘草(各一錢)
右薑水煎服
竹葉黃茋湯治癰疽氣血虚胃火盛而作渴
淡竹葉(二錢)黃茋(炒)麥門冬(去心)當歸川芎甘草(炒)
黃芩(炒)芍藥(炒)人參半夏石膏(煅)生地黃(各一錢)
右水煎服
二陳湯(方見本卷第五論)
六味丸(方見本卷第十一論)
補中益氣湯(方見本卷第十論)
四物湯
六君子湯(二方見本卷第六論)
十全大補湯
八珍湯(二方見本卷第四論)
婦人腸癰方論第十三
婦人腸癰因經行産後瘀血或七情飲食所致其症小
便如淋發熱惡風身皮甲錯腹皮腫急按之軟如腫狀
或腹脹大轉側有水聲或繞臍生瘡或大便出膿其脉
遲緊者膿未成用活命飲以解其毒脉滑數者膿已成
用雲母膏以下其膿若二年間遍身微腫大腸與臍出
膿此息積之症也多致不救内經云腸癰為病不可驚
驚則腸斷而死其坐卧轉側宜徐緩時嘗少飲薄粥静
養調理庶可保生
附治驗
一婦人小腹腫痛小便如淋此毒結於内用神效瓜
蔞散二劑少愈又薏苡仁湯二劑乃痊
一婦人小腹痛而有塊脉芤而濇此瘀血為患以四
物加玄胡索紅花桃仁牛膝木香二劑血下而愈
一婦人小腹脹痛大便秘濇轉側有水聲脉洪數以
梅仁湯一劑頓下諸血諸症頓退以薏苡仁湯二劑
而瘥
一婦人小腹脹痛小便不利脉滑數此膿已成也服
太乙膏五錢膿下甚多脹痛頓退以瓜蔞散蠟礬丸
托裏藥而安
一婦人因經水多服藥止之致腹作痛以失笑散二
服而瘳又用加味逍遥散數劑而經調
一産婦惡露停滯小腹作痛服瓜仁湯下瘀血而痊
凡瘀血停滯急宜行之緩則腐化為膿最為難治若
流注關節則患骨疽多為敗症
附方藥
瓜子仁湯治産後惡露未盡經行瘀血停滯小腹作
痛或成癰患
薏苡仁(四兩)桃仁(去皮尖)牡丹皮瓜蔞仁(各一兩)
右每服五七錢水煎
敗醬散治脉數身無熱腹無積聚按之軟濡此為腸
癰久積隂冷所成
薏苡仁(二兩半)附子(炮半兩)敗醬草(一兩二錢五分)
右每服四錢水煎以小便利為度
牡丹湯治腸癰腹軟而痛時下膿血
牡丹皮人參天麻白茯苓黃茋(炒)薏苡
仁桃仁(去皮尖)白芷當歸(酒炒)川芎(各一錢)官桂
甘草(炙各五分)木香(三分)
右水煎服
大黃湯治腸癰小腹堅腫按之則痛肉色如故或焮
赤微腫小便頻數汗出憎寒脉遲緊未成膿者宜服
之
大黃(炒)朴硝(各一錢)牡丹皮瓜蔞仁(炒)桃仁(去皮尖各二錢)
右水煎服
梅仁湯治腸癰壅痛大便秘澁
梅仁(九箇去皮尖)大黃(炒)牡丹皮芒硝(各一錢)冬瓜仁(研三)
(錢)犀角(鎊末一錢)
右水煎入犀角末服
神仙太乙膏治一切癰疽不問膿之成否並宜貼之
更作丸服
玄參白芷當歸肉桂生地黃赤芍藥
大黃(各一兩)淨黃丹(十三兩)
右用麻油二斤入銅鍋内煎黑濾去渣入黃丹十二
兩再煎滴水中捻軟硬得中即成膏矣如軟更加丹
雲母膏固效卒難修合太乙膏亦可
神效黃礬丸最解毒止痛
白礬(末一兩明亮者)黃蠟(半兩黃色者熔開一方用七錢)
右和衆手丸桐子大每服三十丸滾湯下如服金石
發疽更用白礬末一兩作三五服以温酒調下若遍
身生瘡如蛇頭服之尤效此藥能解毒氣内攻也須
多服方驗亦治蛇咬熔化乘熱滴傷處毒即出痛即
止仍服兩許
失笑散治産後心腹絞痛或血迷心竅不知人事及
尋常腹内瘀血積血作痛
五靈脂(去砂土炒)蒲黃(炒各等分)
右為末每服
活命飲(方見本卷第五論)
神效瓜蔞散(方見本卷第十四論)
四物湯(方見本卷第六論)
加味逍遥散(方見本卷第四論)
乳癰乳巖方論第十四
經云乳頭屬足厥隂肝經乳房屬足陽明胃經若乳房
忽壅腫痛結根色赤數日之外焮痛脹潰稠膿湧出膿
盡而愈此屬膽胃熱毒氣血壅滯名曰乳癰為勿治若
初起内結小核或如鼈棋子不赤不痛積之歲月漸大
巉巖崩破如熟榴或内潰深洞血水滴&KR0377;此屬肝脾鬱
怒氣血虧損名曰乳巖為難療治法焮痛寒熱宜發表
散邪腫焮痛甚宜疏肝清胃或不作膿膿成不潰宜用
托裏或肌肉不生膿水清稀宜補脾胃或膿出反痛惡
寒發熱宜補氣血或腫焮作痛晡熱内熱宜補隂血或
飲食少思時作嘔吐宜補胃氣或飲食難化泄瀉腹痛
宜補脾氣或勞碌腫痛宜補氣血怒氣痛腫宜養肝血
慎不可用尅伐之劑復傷脾胃也乳巖初患用益氣養
榮湯加味逍遥加味歸脾可以内消若用行氣破血之
劑則速其亡
附治驗
一婦人内熱脇脹兩乳不時作痛口内不時辛辣若
卧而起急則臍下牽痛此帶脉為患也用小柴胡加
青皮黃連山梔二劑而差
一婦人因怒兩乳腫兼頭痛寒熱此肝經氣症也用
人參敗毒散二劑表症已退用小柴胡加芎歸枳殼
桔梗四劑而愈
一婦人久鬱右乳内腫硬此肝經血症也用八珍加
遠志貝母柴胡青皮及隔蒜炙兼神效瓜蔞散兩月
餘而痊
一婦人先熱渴至夜尤甚後兩乳忽腫肝脉洪數乃
熱入血分用加味小柴胡湯而愈
一婦人因怒左乳作痛發熱因表散太過腫熱殊甚
用益氣養榮數劑熱止膿成因不即針益腫脹熱渴
針之膿大泄仍服前湯月餘而愈
一婦人因怒左乳作痛胷膈不利此屬肝脾氣滯以
方脉流氣飲加木香青皮四劑而安
一婦人膿清腫硬面黃少食内熱晡熱自汗盗汗月
經不行此肝脾氣血俱虚也用十全大補加遠志貝
母及補中益氣各三十餘劑外用葱熨法而消
一婦人膿成脹痛余欲針之不從至數日針出敗膿
三四碗許虚症蜂起幾至危殆用大補之劑兩月餘
始愈
一婦人素弱多鬱患時疫後脾胃愈虚飲食愈少因
怒右乳脇紅腫應内作痛或用炒麩皮熨之内痛益
甚服加減四物湯腫勢愈大胸脇背心相引而痛余
謂病後脾弱怒復傷肝用八珍加陳皮黃茋柴胡山
梔白芷八劑稍愈去白芷加青皮木香桔梗又六劑
而安
一婦人左乳内腫如桃不痛不赤發熱漸瘦此肝脾
鬱怒也用八珍加香附遠志青皮柴胡百餘劑又兼
神效瓜蔞散三十餘劑膿潰而愈
一婦人久鬱左乳内結核如杏三月不消心脉濇脾
脉大按之無力此肝脾氣血虧損以八珍加貝母遠
志香附柴胡青皮桔梗五十餘劑而消
一婦人稟實性躁懷抱久鬱左乳内結一核按之微
痛此皆氣血鬱滯以連翹飲十餘劑少退更以八珍
加青皮香附桔梗貝母二十餘劑而消(已上皆乳癰)
一婦人右乳内結三核年餘不消朝寒暮熱飲食不
甘此肝脾氣血虧損内服益氣養榮湯外以木香餅
熨之年餘血氣復而消
一婦人乳内結核年餘晡熱少食余謂此血氣不足
欲用益氣養榮湯彼反服行氣之劑潰出清膿而殁
又一婦乳内結核如粟亦服前藥大如覆碗堅硬如
石出血水而殁(已上皆乳巖)
附方藥
神效瓜蔞散治乳癰及一切癰疽初起腫痛即消膿
成即潰膿出即愈
瓜蔞(一箇爛研)生粉草當歸(酒洗各半兩)乳香没藥(各一錢)
右用酒煎服良久再服若肝經血虚結核久而不消
佐以四物柴胡升麻白术茯苓甘草若肝脾氣血虚
弱佐以四君芎歸柴胡升麻若憂鬱傷脾氣血虧損
佐以歸脾湯
玉露散治産後乳脉不行或身體肚熱頭目昏痛大
便澁滯等症水煎服
人參白茯苓桔梗(炒)川芎白芷當歸
芍藥(各一錢)甘草(五分)
灸肩尖肘尖二穴圖(即肩髃肘膠)
此穴治瘰&KR1031;之秘法蓋瘰&KR1031;屬肝膽二經故患耳前
後項腋之間男子多因恚怒虧損肝經之血隂火内
作或不慎起居耗損腎水不能生肝血婦女多因恚
怒傷肝火動血燥或鬱結傷脾火動血耗或患於胸
乳間亦屬於前經此症若因恚怒傷肝氣血壅遏而
不愈者宜灸此穴疏通經絡若因久於鬱怒元氣虧
損而不愈當推其所屬而調補化源如取其穴當以
指甲搯兩肘兩肩四所患處覺酸麻方是其穴(男子治驗)
(見外科樞要婦人見校註婦人良方小兒見保嬰粹要)
薛氏醫案卷四十八
