五總志雜家類三(雜說之屬)
提要
(臣)等謹案五總志一卷宋吳坰撰坰仕履未
詳前有自序題建炎庚戌避地無諸城書于
蕭寺之道山亭書中有與蘇叔黨自太原至
河外事又有靖康丙午于京兆祥符寓舍被
掠亊蓋自汴京從高宗南渡者而第一條内
載其大父事仁宗為御史嘗言大臣未報復
上章乞斬姦臣以謝天下上大書鐵御史三
字賜之又一條稱嘉州歲貢茘枝紅桑等物
大父為犍為令作三戒詩見意九重稱奬又
載其父嘗居李邦直幕府及崇寧乙酉責居
荆南諸事則亦元祐黨人之子孫而史籍闕
略其名已不可復攷矣其書皆紀所聞見雜
事間及考證舊說取龜生五總靈而知事之
語名之曰五總志中間極推重黃庭堅以為
于詩人有開闢之功蓋亦服膺江西流派者
其引述故事得失互見如謂千字文勅員外
製勅字當作梁當時帝王命令尚未稱勅又
謂碧落碑有綘澤二通此類皆有考據至云
漢高據厠見大將軍不冠不見丞相以漢武
帝待汲黯事誤作高祖則疎舛亦未能免又
他書皆稱駱賓王從徐敬業起兵事敗為僧
靈𨼆寺為宋之問續桂子天香之句其說本
舛駁不合而此書乃云賓王未顯時傭作杭
州梵天寺一老僧苦吟不已賓王為足成之
與他書所載稍為近理特不知其何據至于
北宋瑣事紀錄綦詳頗有足資參證者說郛
載此書僅摘錄數條此本與永樂大典所收
者檢勘相合蓋猶相傳之原本也乾隆四十
四年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
五總志原序
余雖蒙鄙固陋少從父師之訓於讀書業文不敢自弃
昔嘗有意於著書立言以見于後世而憂患餘生艱棘
百為方時搶攘顧逃生之不暇猶廢井不汲泥不食矣
然於紬繹方冊與夫耳目所聞見有可紀述者尚未可
結舌閣筆於是因事輒書雜以己語或以古證今亦不
復列其次第非敢為書覬有補于遺忘龜生五總靈而
知事古人譬諸老于學而不斁者心竊慕之因志其首
曰五總且將求當世之能文章者丐叙以紀之庶幾託
斯文以增重也建炎庚戌上已前一日避地無諸城書
於蕭寺之道山亭
