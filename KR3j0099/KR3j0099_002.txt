呂氏雜記卷下宋呂希哲撰
李文靖公沆為相時真廟常夜遣使持手詔問欲以某
氏為貴妃如何文靖對使者引燭焚詔口附奏曰但道
沆以為不可其事遂寢書曰成王畏相其此之謂乎
文靖公尹京時梁丞相適為掾屬公語諸子梁君異日
必為輔相問何以知之曰府掾皆京官他人方拜於庭
下皆有自耻之色獨適容貎自若以此知之凡公所以
得士皆以器度觀之而世俗不知者謂得學堂相法盖
家世無傳焉
趙元昊反有詔削奪在身官爵募能生擒元昊若斬
首者即以為節度使仍賜萬貫文靖公時在大名聞之
驚曰謀之誤矣立削奏曰前代方鎮叛命如此誥誓則
有之矣非所以禦外夷也萬一反有不遜之言得無損
國體乎朝廷方改之已聞有指斥之詞矣
文靖公往嘗遊越州有詩曰賀家湖上天花寺一一軒
窗向水開不用閉門防俗客愛閒能有幾人来
文靖公三入中書後有詩曰政事堂前花盛開去年春
色又重来主人雖在花應笑鬢似秋霜心似灰(二篇盛傳於世)
(而傳寫多誤)
李宫保初退居眼猶未甚昏大書終制以示子孫于無
請諡下書二聯曰加之惡號重為子孫之羞假以美名
亦無功德可稱
寇莱公知開封府張給事佖判三司都勾院真宗欲用
佖為三司使辭以不能帝曰誰能之曰理財之任舉朝
未見其人姑取名望可以壓人則寇凖可乃以寇為三
司使張知開封府張亦卒不拜命
真廟時林逋隠居錢塘累召不至臨死為詩曰茂陵他
日求遺稿猶喜曾無封禪書先是古人詩云茂陵遺藁
惟封禪始信相如死不忠
蘇丞相言天聖中許公為東參言者言交趾以七十艘
載兵就朱崖迎丁謂朝廷頗動乃詔侍禁楊宏押内臣
於彼體量其實便欲除之方召宏至政事堂右相問交
趾迎丁謂事天使知之否宏對外人亦傳聞不知其實
左相云朝廷之意深憂其為變天使當體朝廷之意無
使至於亂也宏罔知所措右相無語將退許公曰分廳
後却請天使略到某本廳宏到許公諭以朝廷遣使去
者祗為有人上變故專遣使按騐欲知真妄天使到彼
但據實事馳報朝廷丁公雖得罪然是舊相若無他事
故不得輙驚動之宏意方釋然宏既過海了無一事時
言者以時相有血讐欲希旨傾之耳朝廷亦以宏所按
問為信盖蘇公親得之宏云
宋元憲嘗奏事而帶寬誤墜文書數紙於地不顧而行
仁宗呼内侍臣拾以與之議者謂仁宗有人君體宋公
得大臣體
田宣簡公况為三司使時人目為照天蠟燭以其眀見
物情也楊宣懿公察繼其任譽不減田公人目之為水
晶燈籠
慶歴中蔡君謨自福建轉運使召為諫官時王逵知福
州作詩送行不記其破題後六句云好將公道口去沃
聖君心民困魚思水兵驕隼在林天涯一樽酒不為别
離斟
翰林王狀元灝丱角時從其父至官府畢相士安時為
郡官見其有異于人又定目看便廳上書字問其父曰
此子亦讀書耶曰亦令就學又問曾學屬對否曰其師
嘗教之但某不識其能否乃指壁間字曰此有一句詩
無人對得曰鸚鵡能言争似鳳灝應聲曰蜘蛛雖巧不
如蠶畢相大驚異延之家塾自教養之卒成大名
魏公之官浙西也馬少保亮為兩浙轉運使因公事過
公而見文靖馬少保好相人見文靖公大竒之欲妻以
女其夫人怒曰公常貴此女奈何欲與黃面措大耶馬
少保曰是非而所知卒嫁之是為秦國夫人及文靖拜
參知政事馬夫人得見之後馬少保作八座文靖已拜
相矣
文靖公馬少保亮壻也文靖貧甚馬夫人使密置銀二
笏於卧内文靖視之如無物也他日取去亦不問馬公
益器重之曰呂郎必作太平宰相後親見其登庸
魏野上寇莱公詩云好去上天辭富貴却来平地作神
僊莱公既南貶所過關津驛舍皆題於窗壁
初文靖公薨侍讀公主家政族人遊東園正獻為詩曰
桃溪不減舊華萼又經春後惠穆公又遊東園為詩曰
今歲春光還婉娩故時賓從亦蕭條
正獻公守潁時趙康靖公槩自南京訪歐陽公於潁與公
二人會燕於歐陽公第因名其堂曰會老後公守河陽
司馬文正公范忠文公自洛来訪因名所館曰禮賢是
二會皆有歌詩樂語盛傳於世范淳夫寄詩紀其事曰
會老名堂清潁上禮賢開館大河濱蘇子瞻和歐陽少
師韻一時冠盖盡嚴終(次公嚴助終軍二子皆少年之貴)舊德年來豈
易逢聞道堂中延盖叟(縯曹參為齊相嘗避正寢以延盖公)定應牀下拜
梁松(厚馬援有疾梁松候之拜牀下援曰我乃松父友也雖貴何得失其序乎)蠧魚自曬閑
箱篋(縯世說郝隆以七月七日曬書)科斗長收古鼎鐘(科斗詳見石鼔詩注子仁謂歐)
(陽公收古鼎鐘銘刻最多見集古日錄)我欲棄官重問道寸筳何以得舂
容(縯東方叔答客難言以筳撞鐘豈能發其音聲韓詩東野不回頭有如寸筳撞巨鐘援禮記學記待其從)
(容然後能盡其聲註云從讀如戈舂之舂)
嘉祐中正獻公言君子當正其衣冠尊其瞻視王介甫
之衣冠不整亦一大病
正獻公守潁日嘗騎馬出渡橋將至岸而橋壞略無所
傷後數年人稍知之皆云騎馬渡橋也然家僮僚吏多
不知子進一日侍語及之問信有之否公曰然以語邢
和叔和叔曰橋壊而神色不動未為難也能不為人言
此其難耳
韓忠獻公治平中請退表曰廊廟之言有媿負薪之語
功名之減難偕治郡之時又表曰方今論道巖廊悉臯
䕫之舊德宣威藩屏皆方召之傑材至於侍從之臣咸富
經綸之業歐陽文忠公請退表曰居常碌碌曾莫異於
片言一有紛紛遂獨當於衆怒
富文忠公之入相也楊宣懿公察為承旨當直其制曰
上以對宗廟之靈下以酬士民之望明年以水災求去
歐陽公在翰林為批答曰朕惟宰輔之司朝廷所繫職
或非稱勢固易搖比以連年厭於屢易戒用人之勿審
致厥位之靡安故於圖任之初尤極精求之意而議者
謂卿有天下之譽慶朕得非常之才豈惟斷不惑於予
心抑亦慰久鬱之人望則朕之用卿者至矣卿之自待
者何如方沃嘉猷遽形退讓豈廊廟之崇貴重者其憂
難任富貴之至位高者則慮易危耶朕嘗歴考往昔之
人其於進退之際過計而圖全者未必無患忘身而徇
國者固多令名惟爾之明必知所擇富公與韓公並相
位久之又求去歐公復為批答曰至於一二之臣是為
同德下逮衆人之論曾無間然方將甄叙賢愚修明法
度務究本根而更治不為歲月之近功期於有成兹乃
予意近世詔答之絶筆也
神宗初陳暘叔在樞府求郡以便養親正獻公時在翰
林作答詔云退食委蛇自足榮於就養𤾉叔不說盖惑
於鄭說以為譏已也謂惠穆公曰猶自不退食裏公乃
凖備一詔云雖枋臣光寵之異足以顯親唯上國甘珍
之多尤宜就養盖補成前詔之義也未及用而暘叔得
請外補
范富韓三公自為侍從時天下皆稱為公
先公每至歲首令諸子各自言新年所進益治平中李
常公擇數與朋友言吕蔡州未嘗聞其疾聲見其遽
色亦未嘗草書學者師慕之其後唯范淳夫如此先公
時知蔡州歐陽公答先公書曰脩行能素薄仰慕清德
夢寐之勤自謂終身不可跂及唯得託附高名以見後
世
滎陽公嘗曰吾嘗夜而計過然自閒居來嘗自省已頗
無過事又曰吾讀荀子非相篇然後知有相術也吾讀
韓氏謝自然詩然後知有神僊也予生五十有三年苟
極富貴之樂事窮山水之勝遊豈惟心力已有所不逮
於殘年晚日鋪排亦不能矣若汲汲為善則亦未晚要
無虚日云耳
惠穆公輔政以薦士為先務其所薦達後多顯於朝廷
嘗上薦賢書於英宗曰自傾心膂徒殫報國之小忠廣
致賢能始盡事君之大義
正獻公嘗薦士於朝後不如所稱公以為恨程伯淳曰
寧可受人欺不可易吾好賢之心
晏元獻殊喜薦士其得人為多其亡也范忠文鎮為挽
辭曰平生欲報國所得是知人
行父兄嘗題壁云但畏賢者之議論不顧小人之是非
范蜀公自為雅樂參考書傳躬親礱錯型笵之事亦已勞
矣費私財亦數千計踰年然後成然其磬聲響不發者
乃取石於陽翟山中為之今太常有泗濱磬璞山積而
人不知也使蜀公當日請之朝廷必不惜也
張康節公昪長憲府甚有直聲常對正獻公言中丞
亦不難作但衆人以為不是者與他言耳
熙寕時劉涇為太學頌曰有四大儒越出古今王氏父
子呂氏兄弟荆公聞之怒曰我四分中只得一分
熙寧初吳冲卿問王介甫若見吳江小龍怕耶不怕耶
介甫曰亦怕亦不怕若不怕無以與民同患若怕無以
退藏于密
王荆公以經義成自吏部尚書平章事遷左僕射門下
侍郎其子元澤雱以預修撰亦自天章閣待制遷龍圖
閣學士元少保厚之絳時參知政事作賀詩曰詔書朝
下未央宫上相新兼左相雄一代元勲金石上三經高
義日星中陳前輿服加桓傅拜後金珠有魯公東閣故
人心倍喜白頭扶病詠丞崧然元澤堅辭竟不拜命依
前待制時荆公知江寧府故也
王韶既取熙河裕陵親解玉帶賜王荆公元厚之作詩
賀曰誰人更得通天帶謀合君心只晉公王荆公在翰
林兼修實錄一日以詩題實錄院壁云御柳新黃染舊
條宫溝薄凍未全消不知人世春多少先看天邊北斗
杓不數日遂參知政事既參政作商鞅詩曰自古驅民
在信誠一言為重百金輕國人未可非商鞅商鞅能令
政必行自此遂拜相後罷相作大觀文知江寧府作詩
云投老歸来一幅巾尚思寵禄被藩臣芙蓉堂下疏秋
水且與龜魚作主人其子元澤待制和云直湏自到池
邊放今世仍多鄭校人盖指吕吉甫也其後荆公再入
相吉甫自參知政事以本官知陳州荆公為相既久時
吳正憲冲卿充為樞密使裕陵每於諸公進呈罷多留吳
獨與之語荆公作詩云穰侯老擅關中事常恐諸侯客
子來我亦暮年專一壑每逢車馬便驚猜不久吳遂代
荆公作相荆公既罷相辭使相判江寧府復以大觀文
領集禧觀使仍居金陵作詩云乞得膠膠擾擾身五湖
煙雨替風塵只將鳬雁同為侣不與龜魚作主人又作
詩云偶向松間覓舊題野人休誦北山移丈夫出處非
無意猿鶴從来自不知又作謝公墩詩云我名公字偶
相同我屋公墩在眼中公去我来墩屬我不應墩姓尚
隨公時陳和叔内翰繹知江寧府就使衙作會召荆公
不喜辭之以詩云只喜往来相邂逅却嫌招喚苦丁寧
其後東坡自黃州歸路由金陵荆公見之大喜與之出
遊因贈之詩坡依韻和云騎驢渺渺入荒陂想見先生
未病時勸我試求三畆宅從公已覺十年遲至元祐元
年春荆公疾篤作詩云老年無欣豫况復病在牀汲水
置新花取慰此流芳流芳在湏臾吾亦豈久長新花
與故吾已矣可兩忘數日遂薨
荆公熙寧元豐間既閒居多騎驢遊肆山水間賓朋
至者亦給一驢蘇子瞻詩所謂騎驢渺渺入荒陂是也
後好乘江州車坐其一箱其相對一箱不可虛苟無賓
朋則使村僕坐焉共載而行其真率如此(車之有屏蔽者)
温公熙寧三年辭樞密副使不拜四年自永興路安撫
使遷京西北路安撫使又辭不赴請西京閒局留臺許
之優游多暇訪求河南境内佳山水處凡目之所睹足
之所歴窮盡幽勝之處十數年間倦於登覽於是乃與
楚正叔通議王安之朝議耆老者六七人相與會於城
中之名園古寺且為之約果實不過五物殽膳不過五
品酒則無筭以為儉則易供簡則易繼也命之曰真率
會文潞公時以太尉守洛求欲附名於其間温公為其
顯弗納也一日潞公伺其為會戒厨中具盛饌直往造
焉温公笑而延之曰俗却此會矣相與歡飲夜分而散
亦一時之盛事也(亦曰平會)後温公語人曰吾知不合放此
老入來
章子厚嘗言釋氏戒妄語事司馬君實曰妄語莫大於
釋氏神通變化之事在理必無而釋氏昌言之非妄語
而何
司馬温公卒門人或欲遺表中入規諫語程正叔曰此
公平生来末嘗欺人可死後欺君乎
歐陽公居潁日與正獻公及劉敞原甫魏廣晉道焦千
之伯強王回深甫徐無逸從道七人會於聚星堂分題
賦詩得癭木壺其詩曰天地産衆材任材謂之智棟桷
與楹杙小大無有棄方者以矩度圓者中規制嗟爾木
之癭何異肉有贅生成擁腫姿賦象難取類櫽括所不
施鈎繩為爾廢大匠睨而往惻然乃有意孰非造化功
而終朽不器刳剔虛其中朱漆為之偽㪺漿挹酒醴施
用惟其利犧象非不珍金罍豈不貴設之於楹階十目
肯注視幸因左右容及見為竒異人之扵才性夫豈遠
於是性雖有不善在教之揉勵才無不可用由上所措
置飾陋就其長皆得為良士執一以廢百衆功何由備
是唯聖人心能通天下志識者於是知公有輔相之器
初歐陽文忠公舉蘇子瞻沈文通舉蘇子由應制科兄
弟皆中選時王介甫知制誥以子由對策專攻上身及
後宫封還詞頭乃喻文通為之詞曰雖文采末極條貫
靡究朕知可謂愛君矣盖文與介甫意正相反子由謝
啟云古之所謂鄉愿者今之所謂中庸常行之行古之
所謂忠告者今之所謂狂狷不遜之徒又云欲自守以
為是則見非者皆當世之望人欲自訟以為非則所守
者亦古人之常節
歐陽公在翰林日建言䜟緯之書淺俗誣怪誖經妨道
凡諸書及傳䟽所引請一切削去之以無誤後學仁宗
命國子學官取諸經及正義所引䜟緯之說逐旋寫錄
奏上時執政者不甚主張之事竟不行
滕元發知鄆州歐陽公經過自作口號有兩句韓愈文
章名一代霍光功業冠三朝(時魏公猶在)
王樂道陶裕陵之初自御史中丞罷為樞密直學士
知陳州鬱鬱不得志先是樂道嘗為潁府及東宫官長踐
阼之初上章言當用某人為某官某人為某官唯闕集賢
相盖以自處也至是作詩云本是儲王羽翼客今為天子
腹心人又詩云殺吾賢輔嗟何及負此良朋歎已遲及至
陳州謝上表云誠欲尊奬主威收還君柄六卿絶分晉之
禍三家無弱魯之強又言方幸君幼之足陵豈思天戒之
可畏又云唯是真宗久病丁謂弄權已去復留異時同惡
又云攀附舊僚翻作吠堯之犬選掄新進皆為媚竈之人
熙寧七年呂吉甫為翰林進端午門帖子曰虛心清暑
殿預戒一陰生盖意有所指也
邵堯夫雍居洛下三十年而樂聖人之道焉予屢造其
隠居堯夫言以未嘗皺眉為自得處
熙寧末王元澤作待制程公遜詩曰潤色聖猷雙孔子
裁成天下兩周公
西臺王大夫稱左司云堂堂君子貎落落大臣形豐夫
與左司書云反本還原已深眀扵自已入神致用將博
濟於眀時
劉仲馮之為郎也緣修條事以檄召三帥帥不肯来封
檄聞上上使中黃門賜手札曰朝廷待遇三帥亞於二
府是何小臣輙敢呼召
嘉祐中朝廷患𣙜貨務支百官諸軍月俸不繼命從官
二人計度其事二人者以禁帑有滯貨久不發乃奏大
損其價以售民數日之間用度以給人皆以為善獨三
司老吏非之衆不諭也既而𣙜貨常日所入甚虧縮適
與所得數合盖商賈所持錢本有常數利其賤者則常
所賣者無錢以售理自然也
治平初某監藥蜜庫出黃蘖供染紙處其色甚鮮近聞
乃以紅花退水染紙紙甘蠧聚當益速壊矣
王嗣宗真宗朝守邠土舊有狐王廟相傳能與人為禍
福州人畏事之歲時祭祀祈禱不敢少怠至不敢道胡
字嗣宗至郡集諸邑獵戶得百餘人以甲兵圍其廟薰
灌其穴殺百餘狐或云有大狐從白光中逸去其妖遂
息後人有復為立廟者則寂然無靈矣嗣宗後帥長安
處士种放人主所禮每帥守至輙面教之嗣宗不服以
言拒之放責數嗣宗聲色甚厲嗣宗怒以手批其頰先
是真宗有勅書令种放有章奏即付驛欲詣即乘驛放
乘驛訴於上前上特于嵩山陽置書院以處之而不加
罪嗣宗去郡有人送詩曰終南處士威風減渭北妖狐
窟穴空嗣宗大喜歸告其子孫曰吾死無為碑誌但刻
此詩於石立於墓旁其為榮也多矣
皇祐中張堯佐為三司使時堯佐兄女貴妃有寵言事
官王舉正包拯唐介等言堯佐妃之族叔以恩澤進陛
下富之可也貴之可也然不可任以政事仁宗特為詔
自今后妃之家及尚主者不得與政迄今為故事貴妃
卒贈温成皇后歐陽公為學士立春進門帖子其温成
閤詩曰内助從来上所嘉新春不忍見新花君王念舊
憐遺族常使無權保厥家
何郯上仁宗論張堯佐不可進處二府臣伏見三司使禮部
侍郎張堯佐慶歴三年冬從開州来是時猶作南宫散郎自
頃至今不五六年間遂歴盡要近廼尹京邑及司籍計緣堯
佐雖由進士登第歴官無他過然驟被寵用人情皆以止
緣後宫之親非復以才能許之况三司使位望任使為二府
之亞跂步便至今堯佐充三司使已踰年若大饗訖事衆
議謂陛下以酬勞為名必當進用堯佐在兩府果如衆議
命行之日言事之臣必以死争當此之時陛下欲决用堯
佐則當黜言者聽用言者則頃刻罷堯佐酌之兩途必難
並立然用堯佐而黜言者則累德聽言者而罷堯佐則
傷恩累德則損歸聖躬傷恩則怨起近戚欲聖躬無所
損外戚無所怨莫如富貴堯佐而不假之以權如李用
和處之正得宜也前古近戚成敗之間其鑒不遠崇寵
過當則不免禍咎抑損得所則必能安全禍咎安全不
唯其家繫之抑亦國隨而興衰也此書傳所載不可悉
數陛下聦眀固宜監觀往事以為社稷之計前歲陛下
備禮冊命貴妃外廷紛紜已有物議然臣當時未嘗論
列者盖以天子列嬪妃之位眀有典章若不干預政事
置亦無害今用堯佐至三司使已是預政事况於進處
二府則天下之議當以為何如堯佐進用與否固亦末
測陛下之意然而已進用而後言縱能追罷在人臣頗
獲直名於陛下已損盛德固莫若先事而言冀陛下審
處其事使無過差則君臣上下之道兩得之矣臣以言
責在左右周旋四五年但事干朝廷大體及大姦大蠧
無不論列蒙陛下多賜採納今以親老方將外補唯於
堯佐一事心知不可而遂不建一言則異時臣負懷情
不盡之責故於將行不敢默默而復布腹心焉伏望陛
下幸採臣章俯從公議不徇一時之愛以全千古之名
則雖盡南山之竹不足載德美之盛與夫寵一人而失
天下之心者不可同日而語也
包拯上仁宗論張堯佐除四使不當状臣伏觀張堯佐
優異之恩無有其比竊以堯佐素乏材能徒以夤緣後
宫僥倖驟進國家計府湏材以辦經費堯佐猥尸其職
中外咸謂非據近者臺諫繼有論列陛下雖罷其任使
而復加崇寵轉踰於前併授四使又賜二子科名賢愚
一詞無不嗟駭夫爵賞名數天下之公器不當以後宫
疎戚庸常之材過授寵渥使忠臣義士無所激勸且堯
佐居職物論紛紜固當引分辭避而晏然恃頼曾無一
言自陳叨竊居位日覬大用及異恩既出復託以假告
未即祗受其意尚若不足繼有邀求不虔君命莫甚於
此者昔漢元帝時馮野王以昭儀之兄在位多舉其行
能帝曰吾用野王後世必謂我私後宫親戚本朝太宗
皇帝孫妃之父止授南班散秩盖保全後宫戚屬不令
事勢僣盛以取顛覆伏望陛下遠鑒前古之事近守太
宗皇帝聖範追取堯佐新命除與一郡以熄中外之議
伏以陛下自臨馭以来孜孜勤政無有失德今忽行此
事有損聖眀若濫賞必行則朝綱墮紊四方駭用人之
失二鄙萌輕國之心臣方叨司憲適覩除命事干國體
不敢緘默望聖慈開納速降指揮或臣言不行即乞罷
臣憲司出補遠郡
元符二年八月丙申宣吕惠卿移鎮制章子厚詣文
德押麻詢許蔡二公云䕫連三日留身又留三劄子莫
是薦士否冲元笑云必是大差除元度云非也是日乃
劉后滿月九月丙午召學士蔣之竒入見上指御座後
文字付之竒立賢妃劉氏之竒奏云封建嬪妃諸王皆
中書具熟状付學士院唯拜相則面受詔旨此不知是
何人文字上云此皇太后所降手詔亦不湏進熟状只
依此批旨之竒乃啟封云皇帝所咨近臣請建中宫事
劉賢妃柔眀懿淑德冠後宫誕育元良為宗廟萬世之
福今中宫將建非斯人其誰可當所宜備舉典册以正
位號之竒讀訖乃批云九月七日内東門面奉聖旨賢
妃劉氏可立為皇后以今月八日降旨處分元符三年
上皇踐阼長樂垂簾有詔命蔣樞密進入所降詔書長樂
乃云初並不知騐得乃是内侍劉友端書寫宰執方相
顧詢問章子厚遽云是惇進入先帝云已得兩宫旨令
撰大意云非斯人其誰可當莫不指大意否卞云且不
知有此因依之竒云當時只道東朝語故著之麻詢論
及簾前太母聞惇自認草詔事再三嗟嘆云當初將謂
劉友端稍親文墨恐友端所撰即不知是相公做之竒
云惇更不成人無可議者惇略無怍色
元符二年九月八日降册册賢妃劉氏為后擇二十七
日發冊正言鄒浩自試院中出乃以二十五日上殿論
冊后事不當是日批出鄒浩勒停新州羈管仍令開封
府即日差人押出門二十六日習儀殿廬中批付三省
以吕嘉問舉官不當削一職展三年磨勘已而御史左
膚論開封遲留浩不即日出城又於城外稽留累日下
嘉問問状又送御史臺令元差人具析有何人祖送浩者
上至面諭輔臣云士大夫有易服自别門出往勞送之
者而所差人不能盡識往還之人中丞安惇又乞根治
遂送御史臺制勘悉得姓名都講王回乃吏部尚書葉
祖洽所薦與浩最為密熟首就逮繫至臺中詰之乃能
誦浩所上章千餘言安惇等上章以為回嘗預謀先削
籍編置餘出謁者皆衝替有贈遺者皆追官勒停唯舉
人罰金蔣之竒吕嘉問葉祖洽嘗通簡皆落職小郡未
幾又攝浩弟沼就臺詰之得朱紱傅楫輩嘗贐以金者
亦皆追停都水使者曾孝廣又以張商英曾對已言
鄒浩立如此大名節豈肯要人物遂申尚書省陳告崇
政殿說書周穜嘗對館閣方天若稱浩曰難天若以告蔡
京京以上聞穜天若皆貶黃履右丞引劉禹錫唐介
事欲徙之内地罷政守亳州國子祭酒周嘗對客稱終
是好人貶柳州監酒又朝奉郎監進奏院曾誠素與浩
友善誠乃嘉問壻浩本誠所引亦送部與外任差遣已
而又遣廣西漕臣鍾正甫就劾問浩扵新州除已施行
之外人更有餽贐者否未報而哲廟遺制已下矣
元祐垂簾故事中書密院赴内東門以次覆奏元符末
上皇踐阼欽聖垂簾章惇恐獨對陳其誤國本末遂呼
尚書省禮房出劄子云内東門覆奏湏同奏乃太常所
定三省密院得旨依乾興中丁謂欲獨奏事衆以為不
可此乃故事西府云密院獨班於簾前誠未安豈可不
商量後便如此定蔡卞云湏檢故事要是密院乃以先
定三省密院同奏事皇太后以與故事不同令本房以
貼子問三省門下云不知元改因依尚書省但檢坐故
事回報中書云請問太常寺遂下太常寺答云蒙門下
相公指揮改覆字作同字既呈上云三省亦呈來云樞
密院扵簾前獨班奏事固自為未安然於皇太后禮數
有所貶損既不曾與同列商量又不曾面奏取旨只暗
地諭太常寺改覆奏作同以此不敢不理會太母云這
裏也不争却是他朝廷事體合改正湏改正遂依故事
改正作以次覆奏卞云章惇豈但此事不商量於定宗
廟社稷大計亦不與衆人商量但啟口衆莫敢異
建中靖國元年五月忽中批太常博士范致虛除右正
言是時蔡京猶以宫祠居錢塘舉朝莫知所自蓋范氏
兄弟素與左階道錄徐知常相善皆建陽人亦霑中表
知常出入温成張后家上皇踐阼内中張賢妃進御侍
王氏首見親幸張妃盖温成姪也知常既因緣張門知
名禁中又以符水有效於元符殿中黃冠之盛自知常
始致虛乃因知常達姓名於元符且道其平日趨向以
非相蔡京不足有為時宫禁宦官合為一辭以引京外
廷自宰執而下拒之方衆忽得一致虛遂亟用之以示
好惡故有是命致虛就職未久乃乞收用安惇蹇序辰
䟽云二臣之罪不除則兩朝之謗終在外廷不知結締
已深如吳材王能甫皆致虛所引猶欲痛貶致虛上雖
黽勉從之出為郢州通判尋復以起居舍人召矣
鄧洵武本蔡卞所引元符末卞去位乃附蔡京韓李當
國自右史移少常建中靖國六月洵武進一愛莫助之
圖謂主上方紹述先志朝中無人助者其圖大抵如史
書年表列為旁通分為左右序中立其目自宰執侍從
臺諫郎官寺監館閣學校分為七隔左曰紹述右曰元
祐左序每隔三數人宰執但温益一人而已右序自宰
執而下舉朝士大夫皆在其間又於左序别立一名用
小貼子已揭去其下注云若欲紹述先烈非相斯人不
可降出付温益益乃欣然奉行乞籍記異論之人於是
上决意用京時事自此丕變矣
龍昌期少時為僧嘗上朱台符詩曰洗硯書名紙磨錢
擲卦爻侯門千萬仞應許野僧敲台符愛其材勸之業
儒昌期博極羣書而議論怪僻蜀人張公祐之徒知名
士皆師事之其徒甚衆文潞公薦於朝得官仁宗詔給
筆札令進所撰經義嘉祐初書成詣闕上進賜五品服
及金帛其書謂詩無比興如鴛鴦者遂仰也大率如此
又以周公為周之賊于是臺諫交攻昌期自詣登聞鼓
院還納所賜聽之(景純家兄時判鼔院親見其還今國史但言以人言追奪誤也)昌期
過洛見潞公責其不能為已辯眀潞公曰朝廷方崇尚
周孔之教而先生非之故至此耳昌期曰某何嘗非孔
子但非周公耳潞公曰亦足矣
正獻公守潁時有誠大士在湖西薦福院講華嚴經潁倅
張隠之比部喜内學舊與誠遊一日誠為素饌召隠之
公聞之使人語誠欲掇坐誠即加籩豆之實而隠之家
亦備蔬爼甚豐公又盛為具以往人言有此院来未有
此盛會也公問佛許十二時中以二時外學誠曰如醫
卜之類歟隠之曰外學者學佛學法耳然則不許其外
學時正念而已正念者無念也曹洞所謂正位是也宗
師謂佛也着不得嗚呼今得二時内學可貴矣龐公曰
我貴刹那净
金州書所言道義往復書問所談至理往往箭鋒相注
於郵中函盖合於半道豈唯同道方知抑亦同病相憂
故也安般三昧計日見功一切時中凡資於人者必非
安樂不以長(要人說話要人相伴要人娛樂乃至說話)湏是自着力受用始
得(玉泉老舉趙州云小便雖小事湏是老僧親去)古来禪人相見撞着磕着如
電光石火便識得破作得主正為境界現前時要如此
枝梧息觀如何更湏觀一切法空念念不可得助成定
力又湏於行住坐卧時繫念不忘則易熟如来座者一
切法空是祥師云無我者能晏坐學道之人雖知一切
法皆空若臨事未能消遣先湏諦觀是身無常是身
無苦是身無我是身皆空久自休歇皆是漸門修無量
心其四曰捨然後實無我人衆生又曰知再讀般若甚
善君子閒居固當自強不息禮有小心外貎斯湏之戒
况在困者尤宜加意整勵非獨禪誦為然飲食動靜皆
應自立章程譬如女工日有丈尺易曰利用恒无咎未
失常也報慈云老僧百無所解日日一般牧馬童子乘
日之車皆此意也稍或彷徨徙倚搘頥則不期於憂而
憂自至豈惟旁觀有澤畔之容亦不能使家人忘其貧
矣行歌拾穗猶是假修彈琴讀書自有常樂更若向上
一路則契經有一偈那伽行在定那伽住在定那伽坐
在定那伽臥在定
盡大地是箇自己山河世界一切物象皆是自己建立猶
如晝夜云既知如是是則我人衆生壽者種種違順法非
法相莫不皆空若向這裏信得及把得住信得徹便可隨
緣消舊業任運着衣裳飢來吃飯困來打坐更有何事求
坐禪習定者如牧牛人瞥然在魔界便謂牛已奔逸起
來作力牽回繫在舊處如此不三兩回已疲勞矣若知
只是妄想顛倒夢見牛走忽然驚覺乃知牛本不動常
在舊處自然不勞心力通作一片
普安知藏道者指大藏語人曰如來說一大藏經教大
意欲人省事向裏來辭雖淺語甚要
大般若涅槃經云凡所引喻不必盡取少分或取多分或
復全取如言如来面如滿月是名少分成實論之譬喻
不必令盡相似如言乳具但取其色不取其堅軟言面
如滿月但取盛滿不取形色
顧子敦奉使北人問嘗學佛否答曰臨未嘗從事於此
又言王眀叟不喜佛事釋氏學二君皆儒臣也其言如
此盖儒學有所未至耳北人有問子敦南朝為重佛為
重道子敦答曰重儒為世教者自當如此
江南進士王令逢原少不羈好為狂詭之行或跨驢入
山每以蒸餅十數掛驢項上後改節師事王介甫介甫
雅重之時蔣潁叔亦在介甫之門或問二人之行以王
令方申公以蔣方劉原甫王令既卒有詩云行藏已許
終身共生死那知半路分後為之作傳云王令蝗詩其
略曰始知在人不在天譬如蚤蝨生裳衣魚枯生蟲肉
腐蠧理有常爾夫何疑又長篇云至和改元之一年有
蝗不知自何来一蝗百兒月再孕漸恐高厚塞九垓死
時纔二十三早慧而夭逢原見器於荆公公以夫人女
弟妻之為嫁其遺腹女與吳師禮後歴右司員外郎子
說其外孫也
魏野之門人潘閬欲往京師其師止之不聽既至而後
悔之作詩曰不信先生語剛来帝里遊清宵無好夢白
日有閑愁真宗聞之不悦他日自華山東来倒騎驢
以行曰我愛看華山其實不喜入京也故當時有潘閬
倒騎驢之語
治平中見程正叔先生言今之守令唯制民之産一事不得
為其他在法度中甚有可為者患人不為耳
伊川程正叔嘗言史稱有人至西域見嬰兒生木葉上
見人則笑摘之則死此妄也理中無此事愚意以為天
地之間苟人心之所能思口之所能言者皆有之
族父仲儀少卿曾獲一小蜃蛤其中隠出蟄龍之形頭
角尾足鱗鬛皆具龍之屈伸變化信可騐也其子希元
至今寶之
李景弼性淳厚嘗因話次觸人忌諱是人勃然變乎色
厲然形乎言而李不知是人之愠已也少頃復觸之如
是者數四人始諒其無他顔色如故而李卒不悟
李翰林宗諤其父文正公昉秉政時避嫌遠勢出入僕
馬與寒士無辨一日中路逢文正公前騶不知其為公
子也遽呵辱之是後每見斯人必自隠蔽恐其知而自
媿也
有人請見武平倉卒忘易巾幘遂著帽以進武平顔色
不動相見如常其人既退始覺
子進居先公之喪在舊第極北小堂中誦經籬之外即
李氏故宅今衆家居之歌哭鬭氣與夫雞犬牛馬之聲
喧然雜入於耳子進聽之如聽谷響焉不以入心所以
能爾者以我無預於彼之利害休戚故也若夫室中之
聲亦如是者其得道之人乎(戊寅年記)
子進在潁就叔弼借接䍦叔弼有詩曰奉借山公舊接
䍦最宜笻杖與荷衣習家池上花初盛醉後多應倒載
歸子進以為精絶不可繼也遂無和
劉庠彈歐陽修於英宗衰服下著緊絲花襖子曰細文
麗密閃色鮮眀衣於純吉之日已累素風服於大喪之
中尤傷禮教
滎陽公為郡處分公帑蓄鰒魚諸乾物及筍乾蕈乾以
待賓客以減雞鴨等生命也
入内都知張留後茂則凡上樽酒大官膳團茶皆不食
食之而美不終食命徹去或曰子不法王介甫乎介甫
之於飲食精粗交進而無所擇曰安敢望介甫介甫無
心於飲食者也故若是如予者朝食珍則暮不能糲食
是於飲食未能無心也將以予之不可學介甫之可(壬申)
(年書)
八珍者淳熬也淳母也炮也擣珍也漬也熬也糝也肝
膋也先儒不數糝也分炮豚炮牂為二皆非也
蘇子瞻一日稱熟猪肉之美淳夫曰其奈發風何子瞻
笑謂予曰淳夫誣告猪肉
士人多就禪刹素食人或相勸以素食恐虛人臟腑有
何道人震者在彼參禪或以此說問何答曰有多少事
不說蒸餅䬪飥豈解虛人臓腑也
都城西南十五里有地名鏖糟陂土人惡之自易為好
草陂至今四鄉之人猶襲舊號問彼方之民僉曰好草
陂也
天漢臺橋西舊有鄧相公廟世傳鄧通廟近歲廟官自
榜其前曰此乃後漢鄧禹廟非鄧通也
