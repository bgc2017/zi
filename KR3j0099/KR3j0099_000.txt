提要
吕氏雜記雜家類三(雜說之屬)
(臣)等謹案吕氏雜記二卷宋吕希哲撰希哲
字原明先世萊州人後家壽州夷簡其祖公
著其父也初以父蔭入官公著為相之日不
肯求進取公著没始為兵部員外郎進崇政
殿說書紹聖初以秘閣校理出知懷州旋分
司南京居和州徽宗初召為光禄少卿力請
外補以直秘閣知曹州坐黨籍奪職後復歷
知相邢二州罷奉宫祠羈寓淮泗間以卒事
迹具宋史本傳希哲少從焦千之孫復石介
學又從二程子張子及王安石父子遊故其
學問亦出入於數家之中醇疵互見朱子語
錄稱其學於程氏意欲直造聖人盡其平生
之力乃反見佛與聖人合今觀此書喜言禪
理每混儒墨而一之誠不免如朱子所言又
宋史載王安石欲薦希哲為講官希哲辭曰
辱與公相知久萬一從仕將不免異同則疇
昔相與之意盡安石乃止故所記安石父子
事亦無譏訶之詞然其記顧臨使北之對則
謂為世教者當重儒又謂祖孔宗孟學之正
也苟異於此皆學之不正又記司馬光闢佛
之語又斥老子剖斗折衡之說而深辨孔子
非師老子又極論禮樂之不可廢則其所見
特如蘇軾蘇轍之流時時出入二氏固未可
盡以異學斥至於直載劉涇太學頌以見過
尊安石直載程公遜賀待制詩以見過諛王
雱則於荆舒父子亦有微詞非竟相黨附者
矣其他所記家世舊聞朝廷掌故多可與史
傳相參考中如把柳湍水一條喜怒哀樂一
條耕莘釣渭一條今皆悞入程氏遺書中殆
以詞旨相近故不及辨别耶是書宋志不著
錄通考歲時類中有吕原明歲時雜記二卷
考陸游渭南集有歲時雜記跋稱太平無事
之日故都節物及中州風俗人人知之若不
必記自喪亂來七十餘年遺老凋落無在者
然後知此書之不可闕則當如夢華錄之類
又周必大平園集有歲時雜記序稱上元一
門多至五十餘條則分門輯類之書與此不
合惟文淵閣書目載吕原明雜記一冊蓋即
此本其中所載詩話如王逵贈蔡襄作元綘
賀王安石作吕公弼遊東園作諸篇厲鶚宋
詩紀事皆未采入知近代久無傳本今以永
樂大典所載裒合成帙編為二卷間有吕氏
他書之文而永樂大典誤標此書者疑以傳
疑亦併錄之而各附案語訂正焉乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
