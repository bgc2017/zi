三因極一病証方論卷六
宋陳言撰
叙疫論
夫疫病者皆四時不正之氣春夏有寒凊時秋冬有暄熱時
一方之内長幼病狀率皆相類此即謂之天行是也若春時
應暖而清氣折之則責邪在肝病曰青筋牽夏時應暑而
寒氣折之則責邪在心病曰赤脉㩌秋時應凉而熱氣折
之則責邪在肺病曰白氣貍冬時應寒而暖氣折之則責邪在
腎病曰黑骨瘟土無正形因火而名故附金木水火而變病曰
黃肉隨其天行之病大則流毒天下次則一方一鄉或偏着
一家悉由民庶宿業所致故天地神祗假兹不正之氣而行
責罰且人命有遭逢時有否泰故有偏着一家者既有斯
害氣還以天地所生之物而防備之命曰賢人知方
四季疫証治
病者發熱腰痛強急脚縮不伸胻中欲折目中生花或
濇濇增寒復熱頸外雙筋牽不得屈伸項直背強眼赤
黃欲轉動合目冋側病名青筋牽者由春三月其源從
厥隂涉足少陽少陽之氣始發少隂之氣始衰隂陽怫
鬱於腠理臟府受厲氣而生若府虚則為隂邪所傷故
發熱若臓實則為陽毒所損故增寒
治青筋牽肝之府臟温病隂陽毒胆府虚為隂邪所傷
腰脇強急脚縮不伸胻中欲折目中生花色蒼蒼者
柴胡(去苗五兩)茯苓梔子仁半夏大青(各三兩)桂
心竹茹香豉炙草(各一兩)
右㕮咀每服五錢水二盞薑五片煎七分去滓空心服
治青筋牽肝府臟溫病隂陽毒肝臟寔為陽毒所傷濇
濇惡寒翕翕發熱頸外雙筋牽不得屈伸項直背強
眼赤黃轉動則合身回側色蒼蒼者
玄參(一兩)細辛梔子仁黃芩升麻芒硝(各三)
(兩)石膏(煆八兩)
右剉散每服五錢水二盞入車前草葉三片淡竹葉
七片煎七分去滓空心服
病者脉促身戰掉不能禁或内熱口乾舌破咽塞聲嘶
病名赤脉㩌以夏三月其病從少隂太陽之氣相搏而
停則榮衛不通皮肉痠起太陽之氣發動少隂淫邪之
氣因而作厲則臟府隨時而受病疫也若府虚為隂邪
所傷則寒戰若臟實為陽毒所侵則内熱
治赤脉㩌心府臟溫毒隂陽毒若府虚為隂邪所勝脉
促身戰掉不能禁色昏赤者
茯苓人參桔梗(各三分)甘草(五錢)白芷青皮(各一)
(兩)炮薑(五錢)
右剉散每服五錢水二盞煎七分去滓食前服
治心府臟溫病隂陽毒心臟寔則為陽毒所傷内熱口
乾舌破咽塞聲嘶色焦赤者
天門冬麥門冬車前子(炒)梔子仁黃芩
升麻炙草寒水石(煆各等分)
右剉散每服五錢水二盞煎七分去滓食前服
病者身重頸直皮肉強痺或蘊而結核起于喉頸之側
布熱毒於皮膚分肉之中上散入髮際下貫顳顬隱之
而熱不相斷離病名黃肉隨以四季各十八戊巳日其
病從太隂陽明相格寒濕不調關節格滯若府虚則皮肉
強痺若臟實則布熱毒發于皮膚
治黃肉隨脾府臟溫病隂陽毒胃府虚則為隂毒所傷
頭重頸直皮肉強痺色黃黑者
厚朴(薑汁炒一兩半)白术陳皮(各一兩)炮薑紫蘇炙
草半夏(湯泡各三分)
右剉散每服五錢水二盞煎七分去滓食前服
治黃肉隨脾府臟溫病隂陽毒臟實為陽毒所傷蘊熱
結核起喉頸之側布毒氣於皮膚分肉之中散入髮
際下貫顳顬畜熱不散色黃黑者
葛根蒼术(米泔浸)升麻白芷桔梗青皮(各一)
(兩)大黃(五錢)
右剉散每服五錢水二盞煎七分去滓食前服
病者身重頸直乍寒乍熱損肺傷氣暴𠻳嘔逆或體熱
發斑喘欬引氣病曰白氣貍以秋三月其源從陽明係
手太隂受疫淫邪之氣若府虚隂邪反傷則乍寒乍熱
若臟實為陽毒所傷則體熱發斑
治白氣貍肺府臟溫病隂陽毒大腸府虚為隂邪所傷
寒熱互作上氣咳逆大腸飱泄色皓皓者
白术人參(各一兩)炮薑麥蘖(炒各三分)白茯苓五
味子肉荳蔲草果烏梅炙草(各五錢)
右剉散每服五錢水盞半煎七分去滓食前服
治白氣貍肺府臟溫病隂陽毒臟實為陽毒所傷體熱
肌膚發斑氣喘引飲色昏白者
紫苑茸(一兩)梔子仁升麻前胡(各三分)葶藶(炒一分)
杏仁炙草
右剉散每服五錢水二盞煎七分去滓食前服
病者裏熱外寒意欲守火而反引飲腰痛欲折或胸脇
切痛類如刀刺不得轉動熱彭彭服冷多則洞瀉病名
黑骨溫以冬三月其源從足太陽少隂相搏蘊積壅塞
若府虚為隂邪所傷則裏熱外寒若臟寔為陽毒所損
則彭彭發熱
治黑骨溫腎府臟溫病隂陽毒腎府虚為隂邪所傷則
裏熱外寒煩渴引飲反喜守火或腰脇滿痛小便赤
黃面色俱黑
附子茯苓(各一兩)山茱萸細辛山藥澤瀉
(各五錢)麻黃(三分)杏仁(五分)
右剉散每服五錢水二盞煎七分去滓食前服
治黑骨溫腎府温病隂陽毒腎臟寔為陽毒所傷胸脇
切痛不能轉動大小便秘澁腹脹食冷則洞泄色昏
黑者
吳茱萸黑牽牛大黃(蒸)萆&KR1082;杜仲(薑汁炒去絲)
桃仁(各等分)
右剉散每服五錢水二盞煎七分去滓食前服
料簡諸疫証治
凡春分以前秋分以後天氣合清涼忽有溫煖之氣折
之則民病溫疫春分以後秋分以前天氣合溫熱忽有
清涼之氣折之則民病寒疫治之各有法不可拘以日
數汗下皆宜據方論一體而分既有寒溫二疫風溫亦
宜備論如己未年(原缺二字)人疫汗之死下之亦死服五苓
散則愈此無他溫疫也以此為法每遇年有不正之氣
即當紀而用之假如冬合寒時有溫煖之氣則春必患
溫疫春合溫而有清涼之氣則夏必患燥疫夏合熱而
有寒氣折之秋必病寒疫秋合晴而反霪雨冬必病濕
疫此亦一途而推之更須以時斟酌不可偏執况疫之
所興或溝渠不泄畜其穢惡薰蒸而成者或地多屍氣
鬱發而成者或官吏枉抑怨讟而成者世謂獄瘟傷瘟
墓瘟廟瘟社瘟山瘟海瘟家瘟竈瘟歲瘟天瘟地瘟等
不可不究古法辟之用屠蘇酒務成子螢火丸李子建
殺鬼煎老君神明散皆辟瘟法惟劉根别傳令于州治
太歲六合處穿地闊三尺深亦如之取淨沙三斛寔之
以醇酒三升沃其上俾使君祝之此亦濟人除疫之良
術所謂太歲六合者歲泄氣之所在故以厭禳
屠蘇酒治疫氣令人不染及辟瘟病傷寒
大黃桔梗川椒白术桂心(各一兩)烏頭(泡去)
(皮尖六錢)菝葜(一兩二錢)
右剉散縫袋盛以十二月晦日日中懸沉井中令至
泥正月朔旦出藥置酒中煎數沸于東向戶飲之先
從少起多少任意一方有防風一兩六錢
太乙流金散辟瘟氣
雄黃雌黃羖羊角(燒各二兩)鬼箭羽枯礬(各一兩半)
右末以縫袋盛一兩帶心前并挂門戶上若逢大疫
之年以月旦青布袋一刀圭中庭燒之瘟病人亦燒
薰之
敗毒散治傷寒瘟疫風溫頭痛目昏眩四肢疼痛增
寒壯熱項強眼睛痛尋常風眩拘急風痰並宜服之
羌活獨活人參甘草柴胡前胡茯苓
枳殼川芎桔梗(各等分)
右剉散每服四錢水一盞薑三片薄荷五葉煎七分
去滓熱服寒多則熱服熱則溫服傷濕加白术脚痛
加天麻本方為細末亦可點服初虞世南䆒其方知
出道藏乃叙云自非異人傑出志與神會則莫之敢
為良可歎服烟瘴之地或瘟疫時行或人多風多痰
多氣或處卑濕脚弱此藥不可缺也世人不師故常
務作新竒蔽于俗學故備論之此藥治脚氣下注焮
熱赤腫加大黃棋子大煎併進兩服立效
應夢人參散治傷寒體熱頭疼及風壅痰𠻳咯血
白芷乾葛青皮桔梗白术人參(各三分)
甘草(炙一兩半)炮薑(一錢三分)
右末每服二錢水一盞薑三片棗二枚煎七分通口
服如傷寒入豉數粒同煎熱服大有效崇寧癸未米
芾為太常博士始造待漏冐寒得疾痰𠻳如膠有血
更三醫不退一日謁太尉蔡公公取人參散一貼并
棗授之繼歸有客承議郎薛道至時藥已熟進一服
良久痰𠻳立止客怪曰公氣色頓快何藥也為道其
由求方蔡公又送一貼越三日病全除往見蔡公公
曰此藥僧伽方也元祐中泗州守劉士彦病八日不
汗女求僧伽甚確夜夢告曰翌日塔中取藥遂于大
士缽中取得此藥題印云太平州楊家人參散今太
醫局中亦賣無甘草乾葛兼無分兩疑非真方
喝起散
蒼术麻黃荆芥(各二兩)石膏(煆三兩)大黃(一兩五錢)括
蔞根乾葛芍藥白芷甘草
右末每服二錢水盞半薑三片葱三寸煎七分空心服
入瘟家令不相染法
明雄黃研細末調以筆濃蘸塗鼻中與病人同牀亦
不相染初洗面後及臨卧時點之凡疫家自生惡氣
聞之即病入上元宫遂散百脉而成斯疾宜以紙撚
探鼻嚏之為佳如以雄黃點鼻則自不聞并辟諸惡
夢神良
聖散子方東坡叙云昔嘗觀千金方三建方於病無所
不治而孫思邈著論以謂此方用藥節度不近人情
至于救急其驗特異乃知神物效靈不拘常制至理
觀感智不能知今余所謂聖散子殆此類也自古論
病唯傷寒至為危急表裏虚實日數証候應汗應下
之法差之毫釐輙至不救而用聖散子者一切不問
隂陽兩感男女相易狀至危篤者連飲數劑則汗出
氣通飲食漸進神宇完復更不用諸藥連服取差其
飲輕者額微汗正爾無恙藥性小熱而陽毒發斑狂
之類入口即覺清涼殆不可以常理詰也時疫流行
平旦輙煮一釡不問老少良賤各飲一大盞則時氣
不入其門平居無病能空腹一服則飲食快美百病
不生真衞生濟世之寶其方不知所從來而故巢君
數世寶之以此治病百不失一余既得之謫居黃州
連歲大疫所全活者至不可數巢君初甚惜此方指
江水為盟不傳與人子竊隘之乃以傳蘄水龐君安
常龐以醫聞於世乂善著書故以授之且使巢君之
名與此方同不朽也用藥如後
草豆蔲(十個)猪苓(去皮)石菖蒲茯苓良薑(剉炒)獨活
柴胡吳茱萸附子麻黃(去節)厚朴(薑汁炒)藁本
芍藥枳殼白术蒼术半夏澤瀉藿
香防風細辛(各五錢)甘草(炙一兩)
右剉散每服五錢水盞半煎七分去滓熱服此藥似
治寒疫因東坡作序天下通行辛未年永嘉瘟疫被
害者不可勝數頃時寒疫流行其藥偶然得中抑未
知方上有所偏宜未可執也東坡便謂與三建散同
類一切不問似大不近人情夫寒疫亦自能發狂盖
隂能發躁陽能發厥物極則反理之當然不可不知
今錄以備療寒疫之用宜審之不可不究其寒溫二
疫也辛已年余嘗作指治至癸已復作此書見石林
避暑錄亦曰宣和間此藥盛行於京師太學生信之
尤篤殺人無數醫頓廢之然不妨留以備寒疫無使
偏廢也
凡例
夫疫雖以三事鍾成若天行多假六淫反錯鬱折而致
之者既有寒溫二疫風濕其可不辨但証似傷濕而脉
色不同與夫一方相染長幼同病即當作疫治除辟法
外治濕用五苓散加甘草治風用桂枝湯加黃芩無不
愈者其如淫邪交結互織當以類推之
五苓散治傷寒濕熱病表裏未解頭痛發熱口燥咽
乾煩渴引水水入即吐或小便不利及汗出表解煩
渴不止者宜服之又治霍亂吐利方見傷寒暑門
仍加炙草一兩
桂枝黃芩湯治風疫脉浮數而不弱頭項疼腰脊痛
發熱惡風其証皆如太陽傷風但脉浮不弱相傳為
異耳
桂枝(去皮)芍藥黃芩(各一兩半)炙草(一兩)
右剉散每服五錢水盞半薑三片棗一枚煎七分去
滓食前服
沃雪湯治傷寒溫疫濕疫熱疫
蒼术炮薑炙草(各六兩)防風乾葛厚朴(姜汁)
(炒)芍藥(各四兩)
右剉散每服三錢水二盞煎七分服
瘧叙論
夫藥備内外不内外三因外則感四氣内則動七情飲
食飢飽房室勞逸皆能致瘧經中所謂夏傷暑秋痎瘧
者此則因時而序耳不可專以此論之則知溫病飱泄
咳𠻳亦不可拘也夫瘧之始發也先以毫毛欠伸乃作
寒慄鼓頷腰脊俱痛寒去則内外皆熱頭痛而渴唯欲
飲冷者以隂陽上下交爭虚實更作若陽并於隂則隂
實而陽虚陽明虚則寒慄鼓頷太陽虚則腰背頭項俱
痛少陽虚則身體解赤心惕惕然三陽俱虚則隂氣勝
骨寒而痛隂并於陽則陽實而隂虚太隂虚則不嗜食
善嘔嘔已乃衰少隂虚則熱多寒少嘔甚其病難已厥
隂虚則腰腹痛小便不利如癃三隂俱虚則陽氣勝熱
甚悒悒不樂隂盛則内熱熱生於外故中外皆熱此皆
因外感寒暑風濕内鬱喜怒憂思蘊積痰涎乃至飲食
飢飽勞逸之所為也病氣與衛氣并居故病作衛氣晝
行於陽夜行於隂得陽而外出得隂而内薄所以日作
其氣内薄於藏横連於膜原其道遠其氣深其行遲不
能與衛氣俱出故間日作以衛氣一日一夜大會於風
府日下一節以此日作稍晏至二十五日至骶骨二十
六日入脊内其氣上行故日作益早也瘧氣所以更盛
更虚當氣之所在者在陽則躁熱在隂則寧靜極則隂
陽俱衰衛氣相離則病休衛氣集則復病也於是有日
作間作早晏不同又邪氣中于頭項者氣至頭項則作
中於背者氣至背則作中于腰脊者氣至腰脊則作各
隨其所中而作但衛氣之所在與邪氣相合則病作也
更有疫瘧鬼瘧等亦以邪氣中衞氣之所致也除癉瘧
純熱溫瘧先熱牝瘧無熱外諸瘧皆先寒而後熱又經
曰無刺熇熇之熱無刺渾渾之脉無刺漉漉之汗為其
病逆未可治也知此則病方來與正作與將過皆不可
治以反傷真氣不可不知也所因備列于後
瘧病外所因治
病者先寒後熱寒則湯火不能溫熱則冰水不能寒以
先傷寒後傷風故先寒而後熱名曰寒瘧
病者先熱後寒煩躁自汗惡風以先傷風後傷寒風為陽
寒為隂故先熱而後寒名溫瘧
病者但熱不寒隂氣孤絶陽氣獨發少氣煩冤手足熱
而欲嘔必渴以其傷於暑熱故名癉瘧
病者寒熱身重骨節煩疼脹滿濈濈自汗善嘔因汗出
復浴濕舍皮膚及冒雨濕名曰濕瘧
病者寒多不熱但慘戚振慄亦以時作此以陽虚隂盛
多感隂濕陽不能制隂名曰牝瘧
右五種瘧証以外感風寒暑濕與衛氣相并而成治
有各種方法
白虎加桂湯治溫瘧先熱後寒惡風多汗
石膏(煆四兩)知母(一兩五錢)炙甘草(五錢)桂心(一兩)粳米(一合)
右剉散每服四錢水一盞半煎七分去滓未發時進
三服
术附湯治冒雨濕著於肌膚與衛氣相并或腠開汗
出自浴得之
附子白术(各一兩)炙草茯苓桂心(各五錢)
右剉散每服四錢水盞半薑五片棗二枚煎七分去
滓食前服
麻黃白术湯治傷風寒暑濕滯留經絡與衛氣相并
病以日作寒熱交煎
麻黃(去節湯浸)白术茯苓桂心(各一兩)陳皮青皮
桔梗白芷甘草半麴烏梅紫蘇(各三分)
乾薑(五錢)
右剉散每服四錢水兩盞薑三片棗二枚煎七分去
滓當發日空心一服臨發一服尤妙亦治時疫
太醫常山飲治諸瘧先寒後熱或先熱後寒或寒熱
獨作或連日併發或間日一發頭疼惡心煩渴引飲
氣息喘急口苦咽乾諸藥不效
川常山知母甘草草果(不去皮各二兩)烏梅(一兩)良
薑(一兩)
右剉散每服四錢水盞半棗五枚煎七分去滓溫服
未發前進三服
桂薑湯治牝瘧寒多微熱或但寒不熱
柴胡(八兩)桂心(一兩)黃芩牡蠣(煆)甘草(炙)乾薑(炮各三兩)
括蒌根(四兩)
右剉散每服四錢水二盞煎七分去滓空心服日三
服初服微煩汗出愈一法有半夏三兩
瘧病内所因証治
病者寒熱顔色蒼蒼然善太息如死狀以蓄怒傷肝氣
鬱所致名曰肝瘧
病者心煩欲飲清水反寒多不甚熱乍來乍去以喜傷
心心氣耗散所致名曰心瘧
病者寒多腹中熱痛或渴或不渴不熱不泄腸鳴汗出
以思傷脾氣鬱涎結所致名曰脾瘧
病者心寒寒甚則發熱熱間善驚如有所見以憂傷肺
肺氣凝痰所致名曰肺瘧
病者手足寒洒然腰脊痛發熱大便難目眴以失志傷
腎名曰腎瘧
五種瘧疾以臟氣不和鬱結涎飲所致治之各有方法
七棗湯治五臟氣虛隂陽相勝作為痎瘧不問寒熱
先後與夫獨作叠間日作悉能主之
附子(一枚炮製以鹽水浸再炮如此凡七次至第七次不必浸去皮臍)
右剉散水一盞薑七片棗七枚煎八分當發日空心
服仍吃三五個棗子忌如常良方用烏頭兼不用鹽
水浸不特服之潛燥亦不能分隂陽去滓服
四獸飲治五臟氣虚喜怒不節勞逸兼并以致隂陽
相勝結聚涎飲與衛氣相搏發為瘧疾悉主之兼治
癉瘧最效
半夏茯苓人參草果陳皮甘草烏
梅肉白术生薑棗子(各等分)
右剉散鹽少許淹食頃厚皮紙裹水淹入慢火煨香
熟焙乾每服秤半兩水二盞煎七分去滓未發前并
進三服
交解飲治脾胃氣弱隂陽勝復發為痎瘧
製厚朴肉荳蔲(麺裹煨)草荳蔲(製如上)甘草(半生半炙)
右等分剉散每服四錢水二盞煎八分去滓空心服
草果飲治脾寒等瘧
青皮草果川芎白芷紫蘇良薑甘
草(炙)
右等分為粗末每服二錢水一盞煎七分去滓熱服
當發日連進三服
驅瘧飲子
前胡柴胡(各四兩)桂心桔梗厚朴半夏(去滑)
(三兩)黃茋炮薑甘草(各二兩)
右剉散每服四錢水盞半薑三片棗二枚煎七分去
滓溫服
瘧病不内外因証治
病者發寒熱一歲之間長幼相似若或染時行變成寒
熱名曰疫瘧以歲運推之
病者寒熱日作夢寐不祥多生恐怖名曰鬼瘧宜用禁
避厭禳之法
病者乍寒乍熱乍有乍無南方多生此病名曰瘴瘧當
隨方土所宜治之
病者寒熱善飢而不能食食已支滿腹急㽲痛病以日
作名曰胃瘧六腑無瘧惟胃有之盖因飲食飢飽所傷
胃氣而成謂之食瘧或因諸瘧飲食不節變為此証
病者經年不瘥瘥後復發遠行久立下至微勞力皆不
任名曰勞瘧亦有數年不瘥百藥不斷結成癥癖在腹
脇下名曰老瘧亦曰母瘧
以上諸証名狀不同各有治方宜推而用之
麻黃白术湯治一切疫瘧(方見外所因門)
經效瘧丹治鬼瘧殊效
真阿膠(五錢)桃枝柳枝(各長一尺七莖)雄黃(通明者五錢研)辰砂
(一錢另研留一半)
右為末以端午日五家角黍為丸如桐子大所留辰
砂一半為衣遇發時用淨器水磨一丸塗鼻尖并人
中未退以冷水服一丸合時須端五日
大正氣散治山嵐瘴氣發作寒熱遂成瘧疾
附子厚朴(製)桂心炙草炮薑陳皮(各一兩)
吳茱萸(五錢略炒)
右細末每服二錢水盞半薑五片棗一枚煎七分去
滓熱服不拘時兼治霍亂吐瀉一切氣疾
清脾湯治胃瘧發作有時先覺伸欠乃作寒慄振頥
頷中外皆寒腰背俱痛寒戰既已内外皆熱頭痛如
破渴欲飲冷或痰聚胸中煩滿欲嘔或先熱後寒先
寒後熱少寒多熱少熱多寒或寒熱相半或但熱不
寒但寒不熱或隔日一發或三五日一發者悉主之
製厚朴烏梅肉半夏青皮良薑(各二兩)草
果(去皮一兩)甘草(炙五錢)
右剉散每服四錢水二盞薑三片棗一枚煎七分去
滓未發日并進三服忌生冷油膩時菓此藥溫脾化
痰治胸膈痞悶心腹脹滿噫醋吞酸可常服
常山飲治勞瘧虚人老人皆可服
常山川山甲(醋炙)木通秦艽(各一錢)辰砂(半字另研)炙
草(五錢)
右剉散作一劑水三盞烏梅棗子各七枚煎半盞再
入酒一杯煎八分去滓入辰砂溫服
老瘧飲治久瘧結成癥瘕在腹脇諸藥不去者
蒼术草果(去皮)桔梗青皮陳皮良薑(各五錢)
白芷茯苓半夏枳殼炙草桂心乾
薑(炮各三分)蘇葉川芎(各二錢)
右剉散每服四錢水二盞鹽少許煎七分去滓空心
服日三夜一仍吞下紅丸子
紅丸子治食瘧尤妙
莪术三稜(各二兩醋煮一伏時)胡椒(一兩)青皮(二兩炒香)阿膠(一分)
(醋化)
右為末另研陳倉米末用阿膠醋煮米糊搜和丸如
桐子大炒土砂為衣每服五十丸至百丸以老瘧飲
下古方雖有鱉甲煎等不特服不見效抑亦藥料難備
妙應丹治諸瘧不問寒溫悉主之
黃丹(三分炒)木香(半兩研為末)青皮陳皮吳茱萸(各五)
(錢米醋二升熬青皮以下三味至一升去滓再煎醋成膏)
右以黃丹木香為末入醋膏搜和為丸如桐子大辰
砂為衣每服十丸當未發前一服須白湯下再將前
三件滓添木香五錢為末别研入黃丹三分和勻以
醋糊為丸如桐子大每服三五十丸治瘧神妙名曰
捷丹
紅散子須當發日早晨服
黃連(炒色變)
右入好建茶合和二錢白湯調下或溫酒調不入茶
雄黑豆(四十四粒端午日井水浸次日取出去皮拭乾研為膏)真砒(一分研)
右于五月五日午時丸如菉豆大隂乾辰砂為衣密
器封之發日空心井花水下一丸忌見雞犬若女人
病令男子閉目送入口忌熱食孕婦不得服於發日
以絲綿繫一丸於右脊背上小兒不能吞服隨男左
女右繫之
又方
黃丹不拘多少五月五日用獨頭蒜煨熟研細丸如
桐子大每服五丸當發前一食頃桃柳枝煎湯吞下
塞耳丹
青黛桂心砒巴豆硫黃(各等分)
右並不去皮殼不脩治為末以五月五日五家角黍
為丸棗核大綿裹當發日塞耳中男左女右忌葷腥
三因極一病証方論卷六
