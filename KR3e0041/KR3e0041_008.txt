三因極一病証方論卷八
宋陳言撰
内所因論
夫臟腑合手足三隂三陽為十二經各有所主故為十二
官心者君主之官神明出焉肺者相傅之官治節出焉肝
者將軍之官謀慮出焉脾者諫議之官公正出焉腎者作
強之官伎巧出焉膽者正中之官决斷出焉膻中者臣使
之官喜樂出焉小腸者受盛之官化物出焉大腸者傳送
之官變化出焉胃者倉廩之官五味出焉三焦者决凟之
官水道出焉膀胱者州都之官津液藏焉氣化則能出矣
故五臟為隂六腑為陽此十二官不得相失者正猶隂陽
消息盈虚當隨四序而調養之不可使其偏勝偏勝則
偏復偏復則偏害勝尅流變則真病生焉夫隂陽虚實者
乃臟腑更相勝復也若其子母相感則母虚能令子虚子
實能令母實經曰實則瀉其母虚則補其子如肝實則瀉
腎肝虚則補心如百姓足君孰與不足此經之本意也難
經反是及觀金匱之論其得為多肝虚補用酸助用焦苦
益用甘味之藥酸入肝焦苦入心甘入脾脾能制腎腎氣微
弱則水不行水不行則心火盛心火盛則肺金受制肝氣
乃舒肝氣舒則肝病自愈此補子之意也肝虚則用此實
則反之千金亦云肝虚當補心心旺則感于肝皆此類也
此正本臟十二官冷熱盈虚則為病非外感淫邪及故
為背理之比然内所因唯屬七情交錯愛惡相勝而為
病能推而明之此約而不濫學者宜留意焉
内所因治論
論云治傷寒有法醫雜病有方方即義方法即法令外
病用法令猶肝邪外擾非刑不除内病用義方猶父子
兄弟不是以禮格之而已故内外之治由是而分外邪難
辨當以例明内証易知只叙方証學者不可不審
胆肝經虚實寒熱証
瀉肝湯治肝實熱陽氣伏邪脇痛忿忿悲怒發熱喘
逆滿悶目痛視物不明狂悸非意而言乍寬乍急所
作反常
前胡(去苗)柴胡秦皮(去粗皮)細辛山梔黃芩
升麻𬎼仁决明子(等分)
右剉散每服四錢水二盞苦竹葉車前葉各五片
煎半盞内藥再煎至八分去滓入芒硝一錢匕鎔無
時服
瀉胆湯治膽實熱及洒洒惡寒腹中氣滿脇下硬口
苦咽乾頭疼不欲飲
半夏(三兩)生地黃(五兩)酸棗仁(二兩五錢)甘草(炙)黃芩(各一兩)
遠志(去心薑汁炒)茯苓(各二兩)
右剉散每長流水一斗糯米一升煮蟹眼沸揚二三
千遍澄清每用二盞炒藥四錢匕薑七片煎七分去
滓不時服
補肝湯治肝虚寒兩脇滿筋急不得太息寒熱腹滿
不欲食飲邑邑不樂四肢冷發嗆心腹痛目視昏>昏>
或左脇偏痛筋痿脚弱及治婦人心痛乳&KR1012;膝熱消
渴爪甲枯口面青
山茱萸甘草桂心(各一兩)細辛茯苓桃仁
栢子仁防風(各二兩)川烏頭(泡去皮臍五錢)
右剉散每服四大錢水盞半薑五片棗三枚煎七分
去滓空心服
溫胆湯治胆虚寒眩厥足痿指不能搖躄不能起僵
仆目黃失精虚勞煩擾因驚胆懾奔豚在胸中喘浮
腫不睡
半夏(製)麥冬(去心各一兩半)茯苓(二兩)棗仁(三兩)炙草桂心
遠志(去心薑汁炒)黃芩萆&KR1082;人參(各一兩)
右剉散每服四錢用長流水一斗糯米煮如瀉肝湯
法(一方見虚煩門)
心小腸經虚實寒熱証治
瀉心湯治心實熱心下痞滿身重發熱乾嘔不安腹
中雷鳴淫溲不利水榖不消欲吐不吐煩悶喘急
黃連(去毛二兩)半夏(製三兩)黃芩炙草人參(各一兩)炮
薑(一兩五錢)
右剉散每服四錢水二盞棗三枚煎七分去滓服并
治霍亂若寒加附子一枚泡去皮臍若渴加瓜蒌根
嘔加陳皮痛加當歸客熱以生薑代乾薑
清脉湯治小腸實熱身熱手足心熱汗不出心中煩
滿結塞不通口瘡身重
柴胡澤瀉橘皮芒硝枳實(麸炒)黃芩升
麻旋覆花生地黃(各等分)
右剉散每服四錢水一盞半煎七分去滓下芒硝再
煎無時服
茯苓補心湯治心虚寒痛若悸恐不樂心腹痛難以
言心寒恍惚喜悲愁恚怒衂血面黃煩悶五心熱渴
獨語不覺咽喉痛舌本強冷汗出善忘恐走及治婦
人懷姙惡阻嘔吐眩暈四肢怠惰全不納食
白茯苓人參前胡半夏川芎(各三分)橘皮
枳殼紫蘇桔梗炙草乾葛(各五錢)當歸(一兩)
(三分)白芍(二兩)熟地(一兩五錢)
右剉散每服四錢水一盞半薑五片棗一枚煎七分
去滓食前服
分氣補心湯治心氣鬱結仲悸噎悶四肢浮腫上氣
喘急
大腹皮(炒)香附(炒去毛)白茯苓桔梗木通炙草
川芎前胡(去苗)青皮枳殼於术(各三分)細辛(去苗)
木香(各五錢)
右剉散每服四錢水一盞薑三片棗一枚煎七分去
滓食前溫服
溫腸湯治小腸虚寒苦頭偏痛耳項疼下痢赤白腸
滑腹中痛裏急後重
乾薑(五錢)當歸黃栢地榆(各一兩)阿膠(麸炒)茴香(炒)
石榴皮黃連(各一兩)
右剉散每服四錢水一盞半煎七分去滓溫服
脾胃經虚實寒熱証治
清脾湯治脾實熱病苦足寒脛熱腹脹滿煩擾不卧
舌本強體重而黃頭痛右脇滿痛偏脹口唇燥裂寒
熱如瘧
茯苓陳皮草果(去皮)白术(各二兩)人參桂心
白芷炙草川芎(各一兩)半夏(二兩洗七次)
右剉散每服四錢水二盞薑七片紫蘇三葉煎七分
去滓服欲通利加大黃
平胃散治胃實熱口唇乾嘔噦煩悶大小便秘澁及
熱病後餘熱不除畜於胃中四肢發熱口渴胸滿無
汗
厚朴(製)射干(米泔浸)升麻茯苓(各二兩半)芍藥(二兩)枳
殼(麸炒)大黃(蒸)炙草(各一兩)
右剉散每服四錢煎七分去滓空心服
補脾湯治脾虚寒病泄瀉腹滿氣逆嘔吐心煩不得
卧腸鳴虚脹飲食不消勞倦虚羸喜噫四肢逆冷多
卧少起情意不樂
人參茯苓草果(去皮)炮薑(各一兩)麥芽(炒)甘草(炙各)
(一兩五錢)製厚朴陳皮白术(各三分)
右剉散每服四錢水一盞半煎八分去滓食前服
養胃湯治胃虚寒脛寒不得卧淅浙惡風洒洒惡寒
腹中痛虚鳴寒熱如瘧唇口乾面目虚浮嘔噦吐瀉
四肢疼痛不思飲食或傷寒濕骨節皆痛
厚朴(製)藿香半夏(製)茯苓(各一兩)人參炙草附
子(製)陳皮(各三分)草果(去皮)白术(各五錢)
右剉散每服四錢水盞半薑五片棗一枚烏梅半個
煎七分去滓空心服常服溫胃消痰進食下氣辟寒
疫
肺大腸經虚實寒熱証治
清肺湯治肺實熱肺&KR1012;汗出若露上氣喘逆咳𠻳咽
中塞如嘔狀短氣客熱或吐濃血
冬瓜子仁(三分)薏苡仁防已杏仁(去皮尖各五錢)雞子白
皮(一分)
右剉散每服四錢先以葦葉切半握水二盞煎盞半
入藥煎七分去滓食前服
瀉白湯治大腸寔熱腹脹不通挾臍痛食不化喘不
能久立口生瘡
陳皮淡竹葉黃芩梔子仁栢皮(炙各一兩半)
茯苓芒硝(各一兩)生地(五兩)
右剉散每服四錢水盞半薑三片棗一枚煎七分空
心服
補肺湯治肺虚寒逆滿上氣咽中悶塞寒從背起口
中如含冰雪語無音聲舌本乾燥吐沫唾血不能飲
食
欵冬花紫苑茸白石英桂心人參(各一兩)
桑白皮(炙四兩)五味子鍾乳粉(各一兩半)麥冬(去心二兩)
右剉散每服四錢水一盞半薑五片棗三枚粳米一
撮同煎七分去滓食前服
固腸湯治大腸虚寒利下青白腸中雷鳴相逐大便
不節小便赤黃氣上冲胸不能久立身腫腹急當臍
痛悉主之
石榴皮(五錢)黃連(炒)地榆(各一兩)鶯粟殼(醋炙)茯苓(各一兩半)
右剉散每服四錢水盞半薑五片烏梅一枚煎七分
去滓空心服
腎膀胱經虚實寒熱証治
清源湯治腎實熱小腹脹滿四肢正黑耳聾骨熱小
便赤黃腰脊離觧及伏水等証
茯苓黃芩菖蒲(各五兩)玄參細辛大黃(水浸)
(一宿)甘草(各二兩)磁石(八兩煆醋淬)
右剉散每服四錢水一盞煎七分去滓熱服
瀉脬湯治膀胱實熱腰脊痛閉塞不通舌乾咽腫悉
主之
茯苓梔子仁知母(各三兩)生地黃淡竹葉(各五)
(兩)石膏(八兩煆)
右剉散每服四錢水盞半煎七分入蜜半匙煎兩沸
熱服須利加芒硝一錢
溫腎湯治腎虚寒隂痿腰脊痛身重腰軟弱足腰不
可以按語音混濁陽氣頓絶
乾熟芐(一觔)肉蓯蓉(酒浸)麥門冬(去心)牛膝(酒浸)五味子
巴戟天(去心)甘草(炙各八兩)茯苓乾薑(泡去皮五兩)杜仲(去皮)
(剉薑汁淹炒去絲淨三兩)
右為末每服二錢酒調下空心日二三服
補脬湯治膀胱虚冷脚筋急腹痛引腰背不可屈伸
耳聾目昏>昏>坐欲倒小便數遺白面黑如炭
黃茋白茯苓(各一兩五錢)杜仲(去皮薑汁炒)磁石(煆淬)五味
子(各三兩)白术白石英(搥碎各二兩半)
右剉散每服四錢水一盞半煎七分去滓空心服
心主三焦經虚實寒熱証治
清胆湯治右腎實熱身熱脊脇相引痛足冷小便黃
赤如梔子蘖汁每欲小便即莖頭痛
榆白皮冬葵子(各五兩)石葦(四兩去毛)黃芩通草
瞿麥(各三兩)
右為粗末先以水二盞入車前葉數片煎至盞半
入藥末四錢再煎七分去滓溫服
潤焦湯治三焦實熱目銳眥急痛腰脇熱脊背連胆
中煩悶飲食不進頭面汗出關格不通不吐不下或
氣逆不續走哺不禁或泄瀉溺澁淋瀝
地骨皮半夏柴胡澤瀉(各五兩)麥冬茯苓
炙草人參(各一兩)
右剉散每服四錢水二盞薑五片竹茹如指大煎七
分去滓空心服
益志湯治右腎虚寒小便數腰脇引痛短氣欬逆四
肢煩逆耳鳴面黑骨間熱夢遺白濁目眩諸虚困乏
鹿茸(酥塗炙去毛)巴戟(去心)甘草(炙各八兩)茯苓乾薑(泡去皮五)
(兩)杜仲枸杞子乾熟地(酒浸)肉蓯蓉(酒浸)牛膝(酒浸)
桂心附子(製)防風(去叉)山萸肉白芍藥甘草
(炙等分)
右剉散每服四錢水盞半薑五片鹽少許煎七分去
滓食前服
安中散治三焦虚寒短氣不續腹不安食隨即洞下
小便赤濁精洩不禁脚脛酸疼小腹脹滿
熟地黃巴戟(去心)龍骨(各二兩)遠志肉茯苓(各三兩)
天雄(泡去皮臍)五味子山藥(各三兩半)蓯蓉(酒浸)續斷蛇
床子(酒浸各四兩)
右為細末每服二錢溫酒調下夫三焦屬精藏府精
以養身係累於心脾腎三經人多以醉飽心虚而合
隂陽故此病作惟謹之為得
三焦精府辨証
古人謂左腎為精府其府膀胱右腎為命門其府三焦
三焦者有脂狀如手大正與膀胱相對有二白脉自中
出夾脊而上貫於腦所以經云丈夫藏精女子繫胞以
理推之三焦當如上說有形可見為是扁鵲乃云三焦
有位無形其意以為上中二焦如漚如霧下焦如瀆不
可遍見故曰有位無形而王叔和輩失其旨意遽云無
狀空有名俾後輩蒙繆不已且名以名實無實奚名果
其無形尚何以藏精繫胞為哉其所謂三焦者何也上
焦在膻中内應心中焦在中脘内應脾下焦在臍下即
腎間動氣分布人身有上下中之異古人湛寂慾想不
興則精氣散在三焦榮華百脉及其想念一起慾火熾
然翕撮三焦精氣流溢命門輸瀉而去故號此府為精
府耳學者不悟可為長太息
痼冷積熱証治
夫以臟府禀賦不同亦有將理失宜遂至偏冷偏熱故
方論中有痼冷積熱之說痼冷者中寒也多因真氣既
微胃氣不實復啖生冷冰雪之屬致腸胃虚寒隂既停
凝陽不能正大便洞泄小便頻澁并鼻多清涕嘔吐涎
沫水榖不化洒洒淅淅者陽虚隂盛之所為也積熱者
臓府燥也多因精血既衰三焦煩壅復餌丹石酒炙之
屬致腸胃蘊毒陽氣熾盛隂不能制大便秘澁小便赤
淋口苦咽乾涎稠眵涕飲食無度煇煇熇熇皆隂虚陽
盛之所為也治各有方
金液丹固真氣煖丹田堅筋骨強陽道除久寒痼冷
補勞傷虚損治男子腰腎久冷心腹積聚脇下冷癖
腹中諸蟲失精遺溺形羸力弱脚膝疼痛冷風頑痺
上氣衂血咳逆寒熱霍亂轉筋虚滑下利又治痔瘻
濕䘌生瘡下血不止及婦人血結寒熱隂蝕疽痔
硫黃十觔先飛揀去沙石杵研為末用磁合盛以水
和赤石脂封口鹽泥固濟晒乾地内先埋以小罐子
盛水令滿放合子在上用泥固濟訖慢火養七日夜
候足加頓火一煅俟冷取出研為細末每一兩用炊
餅一兩湯浸握去水為丸如桐子大每服三十丸多
至百丸溫米飲下空心服之又治傷寒隂証身冷脉
微手足厥逆或吐或利自汗不止或小便不禁不拘
丸數併服得身熱脉出為度
震靈丹補虚壯氣煖腎祛邪益精髓溫脾胃進飲食
悅顔色治真氣虚&KR0629;臍腹冷痛肢體酸疼腰背拘急
脚膝緩弱面色痿黃目眩耳鳴心怔氣短大便自利
小便頻數口乾煩渴飲食無味又治婦人崩中帶下
三十六病小兒驚疳及一切痼冷風虚悉主之常服
育神養氣輕身延年此藥製合隂陽功侔造化留心
服餌百病不生真濟世衛生之寶
丁頭代赭石禹餘糧石(揀紅紫赤無金絲者)紫石英赤
石脂(各四兩)
右各為細末並入砂盒内用赤石脂固口縫以炭一
秤簇頂煅候火消及七分存三分火取出盒子令冷
開盒却先於地上挖一坑深尺餘用厚紙兩重襯定
傾藥在上以新瓦盆覆之四畔將黃土遍壅一宿取
出再入乳香沒藥二兩五靈脂二兩俱為細末一處
將前藥合和勻再研極細煮糯米糊和勻杵數千下
丸如桐子大每服七丸或八丸空心濃煎薑棗湯下
忌六畜
涼膈散治大人小兒臟府積熱煩燥多渴面熱頭昏
唇焦咽燥舌腫喉閉目赤鼻衂頷頬結硬口舌生瘡
痰實不利涕唾稠粘睡卧妄語及腸胃燥澁秘結一
切風壅
大黃(蒸)朴硝甘草(各三兩)山梔仁黃芩薄荷
(各一兩)連翹(四兩)
右為末每服二錢水二盞竹葉七片蜜少許煎七
分去滓食後服
洗心散治風壅壯熱頭目昏痛肩背拘急肢節煩疼
熱氣上冲口苦唇焦咽喉腫痛痰涎壅滯涕唾稠粘
心神煩躁睛疼眼澁大小便秘澁
大黃甘草當歸芍藥麻黃(去節)白术(各一兩半)
荆芥(六兩)
右為末每服一錢水一盞薑薄荷各少許煎七分去
滓溫服小兒痘瘡欲發先狂言多渴及驚風積熱可
服一錢臨卧服如大人五臟壅熱欲要溏轉加至四
五錢熱服
五積証治
五積者五臟之所積皆臟氣不平遇時相逆而成其病
如憂傷肺肺以所勝傳肝遇長夏脾旺傳尅不行故成
肝積名曰肥氣肥氣者以其積氣藏于肝木之下猶肥
遁於山林也失志傷腎腎以所勝傳心遇秋肺旺傳尅
不行故成心積名曰伏梁伏梁者以其積氣横架於肓
原也怒則傷肝肝以所勝傳脾遇冬腎旺傳尅不行故
成脾積名曰痞氣痞氣者以積氣痞塞中脘也喜則傷
心心以所勝傳肺遇春肝旺傳尅不行故成肺積名曰
息賁息賁者以積氣喘息賁溢也思則傷脾脾以所勝
傳腎遇夏心旺傳尅不行故成腎積名曰奔豚奔豚者
猶水畜奔冲於心上也難經以肥氣成於戊巳伏梁成
於庚辛以奔豚成於丙丁者正合隂陽施化休旺乘尅
之大義也又論曰病有積有聚有&KR2996;氣積者臟病也終
始不移聚者腑病也發無定處展轉痛移為可治&KR2996;氣
者即宿食也由&KR2996;飫之邪從口入者更有息積病乃氣
息癖滯于脇下非導引不行
肥氣丸治肝之積在左脇下如覆杯有頭足如龜鱉
狀久不愈發咳逆痰瘧連歲不已其脉沉而細
青皮(炒二兩)當歸尾蒼术(各一兩半)蛇含石(煅醋淬研三分)蓬
术三稜鐡孕粉(各三錢與蓬术三稜同入醋煮一伏時)
右為末米醋糊丸如菉豆大每服四十丸當歸浸酒下
伏梁丸治心之積起於臍上上至心大如臂久不已
病煩心身體髀股皆腫環臍而痛其脉沉而芤
茯苓厚朴(製)人參枳殼(麸炒)白术製半夏
京三稜(慢火煨熟乘熱搗)
右等分為末煮糊丸如桐子大米飲下二十丸食前
日兩服作散酒調下絶妙
痞氣丸治脾之積在胃脘大如覆盆久久不愈病四
肢不收黃瘅飲食不為肌膚心痛徹背背痛徹心脉
浮大而長
大烏頭(一分炮去皮尖)附子(半個炮去皮臍)赤石脂(煅醋淬)川椒(炒)
乾薑(炮各一兩)桂心(五錢)
右為末蜜丸如桐子大硃砂為衣每服五六七丸米
湯下漸至十丸
息賁湯治肺之集在右脇下大如覆杯久不愈病洒
洒寒熱氣逆喘咳發為肺&KR1012;其脉浮而芤
半夏(製)吳茱萸(湯洗)炙草桂心(各二兩半)人參桑白
皮(炙)葶藶(各一兩半)
右為剉散每服四錢水一盞半薑七片棗二個煎七
分去滓食前服
奔豚湯治腎之積發于小腹上至心如奔豚之狀上
下無時久不已病喘逆骨痿少氣其脉沉而滑
甜李根皮(焙乾)乾葛(各一兩一分)當歸川芎白芍葉
炙草黃芩(各二兩)製半夏
右剉散每服四錢水一盞半煎七分去滓服
六聚証治
六腑者大小腸胃胆膀胱三焦者也屬於三陽利清氣
陽明瀉濁氣少陽化精氣如都會之府主轉輸以為常
也六腑失常則壅聚不通故實而不轉虚而不輸隨氣往
來痛無定處在上則格在下則脹傍攻兩脇如有坯塊
易於轉變非五臟比也
散聚湯治久氣積聚狀如癥瘕隨氣上下發作有時
心腹絞痛攻刺腰脇上氣窒塞喘咳滿悶小腹䐜脹
大小便不利或復泄瀉淋瀝無度遺精白濁状如虚
勞
半夏(製)梹榔當歸(各三分)陳皮杏仁桂心(各三)
(兩)茯苓甘草附子川芎枳殼厚朴
吳茱萸(各一兩)
右剉散每服四錢水一盞半煎七分去滓食前服大
便不利加大黃
息積証治
病者脇下滿氣逆息難頻歲不愈名曰息積因氣留滯
癖于脇下不在臟腑榮衛之間積久形成氣不干胃故
不妨食炙之則火熱内燥刺之則反動其經雖服消尅
之藥不能獨治宜消積兼導引助而行之
磨積丸治腸胃因虚氣癖于胃膜之外流于季脇氣
逆息難雖頻年醫所不及治久則榮衛停凝一旦敗
濁潰為&KR1012;膿多致不救
胡椒(一百五十粒)木香(一分)全蝎(十六個去毒)
右為末粟米飲丸如菉豆大每服五十丸陳皮湯下
化氣湯治息積癖於腹脇之下偏脹膨滿不妨飲食
鉄藥不能取轉及治心脾疼痛嘔吐酸水丈夫小腸
氣婦人脾血氣
砂仁桂心木香(各一分)炙草茴香(炒)丁皮
青皮陳皮乾薑莪术(炮各五錢)胡椒沉香(各一錢)
右為末每服二錢薑蘇鹽湯調下婦人醋湯調服
導引法以兩手拇指壓無名指本節作拳按髀趺坐
扣齒三十六屏氣二十一息嚥氣三口再屏息再嚥
如是三作以氣通為效遇子午卯酉時則行然按拳
導引之法甚多隨意行之皆可不必拘此法
五勞証治
五勞者皆用意施為過傷五臟使五神不寧而為病故
曰五勞也以其盡力謀慮則肝勞曲運神機則心勞意
外過思則脾勞預事而憂則肺勞矜持志節則腎勞
是皆不諒稟賦臨事過差遂傷五臓以臟氣有虚實因
其虚實而分寒熱世醫例以傳尸骨蒸為五勞者非也
彼乃廢疾各一門類不可不知
猪膏湯治肝勞實熱關格牢澁閉塞不通毛悴色天
猪膏生薑汁青蒿汁天門冬汁(各一升)
右以緩火銀石器内熬成膏去火毒每服一匙湯酒
調服不拘時服
虎骨酒治肝勞虚寒口苦關節疼痛筋攣縮煩悶
虎骨(五兩炙焦碎如豆大)丹參(一兩)地骨皮乾薑川芎(各一)
(兩)熟地(一兩三分)猪椒根五加皮楮實白术(各一兩一分)
右剉散每服以絹袋盛醇酒四升浸四日初服二三
合漸加至一盞日食前再服
泄熱湯治心勞實熱口舌生瘡大便秘澁不通心滿
痛小腸塞
澤瀉梔子仁黃芩(各三兩)桂心通草(各三兩)石
膏(八兩)大黃(蒸)甘草(炙各一兩)
右剉散每服四錢水盞半煎七分去滓食後服熱甚
者煎熟加芒硝一錢無時服
定心湯治心勞虚寒驚悸恍忽多忘夢寐驚壓神志
不安
茯苓(四兩)桂心炙草白芍炮薑遠志肉(炒)
人參(各二兩)
右剉散每服四錢水盞半棗二枚煎七分去滓食前
溫服
半夏湯治脾勞實熱四肢不和五臟乖戾脹滿肩息
氣息不安
茯苓白术杏仁(麸炒去皮尖各五錢)陳皮芍藥(各二兩)
半夏(製四兩)
右剉散每服四錢水盞半薑七片棗二枚煎七分去
滓無時服
茱萸膏治脾勞虚寒氣脹咽滿食不下通噫宿食臭
吳茱萸(湯洗一兩三分)白术(五兩一分)猪膏(五兩)宿薑汁(八兩)
右搗茱萸白术二味為末納薑汁膏中煎成膠飴每
服大匙食前溫酒調下
引氣湯治肺勞實熱氣喘鼻張面目苦腫
陳皮(五錢)細辛白术桂心(各三兩)紫蘇(一兩)麻黃(去節)
杏仁(麸炒去皮尖)石膏(八兩)半夏(製各一兩一分)
右剉散每服四錢水一盞薑七片竹葉五片煎七分
去滓食後服
人參厚朴湯治肺勞虚寒心腹冷氣逆遊氣胸脇氣
滿從胸達背痛嘔逆飲食即吐虚乏不足
人參厚朴(製)炙草(各二兩)桂心(四兩)半夏(製五兩)陳皮
麥冬(去心各三兩)
右剉散每服四錢水二盞薑七片去滓食前服痛加
當歸
梔子湯治腎勞實熱小腹脹滿小便赤黃末有餘瀝
數而少莖中痛隂嚢生瘡
梔子仁白芍藥通草石葦(各三兩)滑石(八兩)紫
蘇(四兩)熟地黃榆白皮(各五两)
右剉散每服四錢水盞半淡竹葉七片煎七分去滓
不時服
五加皮湯治腎勞虚寒恐慮失志傷精損髓嘘吸短
氣遺泄白濁小便赤黃隂下濕痒腰脊如折顔色枯
悴
五加皮(十兩)丹參(八兩)石斛(酒浸六兩)杜仲(酒浸炒去絲)附子(炮各)
(五兩)牛膝(酒浸)秦艽川芎防風桂心獨活
茯苓(各四兩)麥冬地骨皮(各三兩)米仁(一兩)
右剉散每服四錢水盞半薑五片大麻子一撮研碎
同煎七分去滓食前服
六極証治
臟猶庫藏主秘藏腑猶會府主轉輸臟實則腑無不實
腑虚則臟亦因而致虚故六極者由腑虚致臟虚隂陽
失度榮衛走散無以養筋脉皮肉骨髓故六極物皆極
極者窮極之謂也與洪範六極同意
犀角地黃湯治筋實極軟而兩脇下痛不可轉動脚
下滿不得遠行脚心痛不可忍手足爪甲青黑四肢
筋急煩滿
生地犀角(各一兩)乾葛玄參梔子升麻
大黃(蒸各五錢)芍藥(一兩五錢)
右剉散每服四錢水盞半煎七分去滓不時服惡寒
體痛加麻黃頭痛加石膏五錢煎
烏蔴酒治筋脉虚極好悲思嘘呼四肢脚手拘攣伸
動縮急腹内轉痛十指甲痛數轉筋甚則舌卷嚢縮
唇靑面色蒼白不得飲食
烏蔴(十兩)人參防風茯苓細辛秦椒黃茋
當歸牛膝桔梗(各一兩半)乾地黃丹參山藥
礬石(煆各三兩)山萸肉川芎(各二兩)麻黃(去節)白术(各二兩半)
五加皮乾薑(各五兩)大棗鍾乳粉(製各三兩)
右剉散以小袋盛清酒二斗半同浸五宿溫服三合
日再服
地黃湯治脉實極氣衰血竭唇焦髮落好怒唇舌赤
甚則言語不悟色不澤飲食不為肌膚
麥門冬生乾地黃(各五兩)人參茯苓芍藥(各三)
(兩)萎𬎼(四兩)石膏(六兩)遠志肉(十兩)甘草(炙二兩)白术(三兩)
右剉散每服四錢水盞半煎七分去滓服
防風丸治脉虚極則欬欬則心痛喉中介介如哽甚
則咽腫
防風桂心通草茯苓人參遠志(去心炒)
甘草(炙)麥冬白石英(各三兩)
右為末蜜丸如桐子大食前酒服二十丸
石楠散治肉實極肌瘅淫淫如鼠走津液脫腠理開
汗大泄或不仁四肢急痛或復緩弱唇口壊皮膚變
色
石楠(一兩一分)天雄(炮去皮臍)山藥桃仁(製炒去皮尖)芍藥
甘菊炙草(各一兩)升麻萎𬎼(各一兩五錢)黃茋辰
砂(另研各三分)石膏(二兩)山萸肉(一兩三分)
右為末每服二大錢食前溫酒調下
大黃茋湯治内虛極體重怠惰四肢不欲舉關節疼
痛不嗜飲食食則欬欬則右脇下痛隂引背及肩不
可轉動
黃茋桂心巴戟(去心)石斛(酒浸)澤瀉茯苓乾
薑(炮各三兩)防風獨活人參(各二兩)天雄(炮去皮臍)芍藥
附子(製)半夏(製)細辛(去苗)白术黃芩括蒌根(各一兩)
右剉散每服四錢水二盞薑七片煎七分去滓食前服
前胡湯治氣實極喘息衝胸常欲自恚心腹滿痛内
外有熱頻嘔不安甚則唾血氣短乏不欲食口燥咽乾
前胡(八兩)半夏(製)麻黃(去節湯泡)白芍藥(各四兩)黃芩(三兩)
枳實(麸炒一兩)
右剉散每服四錢水二盞薑七片棗一枚煎七分服
鍾乳散治氣虚極皮毛焦津液不通力乏腹脹甚則
喘急氣短息塞晝差夜劇
鍾乳粉(煉成者另研)附子(製)桔梗茯苓乾薑(炮)
細辛(去苗)桂心人參(各一兩一分)白术(一兩)防風(去义)牡蠣
(煅)瓜蒌根(各二兩半)
右為末每服二大錢溫酒調下食前服
竹葉湯治精實極眼視不明齒焦髮落形衰遍身虚
熱甚則胸中㾓痛煩悶泄精
生地(五兩)芍藥(四兩)黃茋茯苓澤瀉炙草麥
冬(去心各三兩)
右剉散每服四錢水盞半薑三片淡竹葉三片煎七
分去滓無時服
磁石丸治精虚極尫羸驚悸夢中遺泄尿後遺瀝小
便白濁甚則莖弱核微小腹裏急
磁石龍齒(煅)蓯蓉(酒浸)茯苓(各二兩)人參麥冬(去心)
遠志續斷赤石脂(煅醋淬)鹿茸(酥炙各一兩半)乾地黃
(三兩)韮子(炒)栢子仁丹參(各一兩一分)
右為末蜜丸桐子大食前溫酒下三十丸至五十丸
三黃丸治骨實極耳鳴面色焦枯隱曲膀胱不通牙齒
腦髓苦痛手足酸疼大小便秘
黃芩(六兩冬月三兩)大黃(二兩冬月半夏二兩)黃連(春四兩夏七兩秋六兩冬二兩)
右三味搗和蜜丸如荳大每服十丸至十五丸米湯送下
鹿角丸治骨虚極面腫垢黑脊痛不能久立氣衰髮
落齒槁腰背相引痛甚則喜唾不了(方見五痿門)
七氣叙論
夫五臟六腑隂陽升降非氣不生神靜則寧神動則亂
故有喜怒憂思悲恐驚七者不同各隨其本臟所生所
傷而為病故喜傷心其氣散怒傷肝其氣激憂傷肺其
氣聚思傷脾其氣結悲傷心包其氣急恐傷腎其氣怯
驚傷胆其氣亂雖七診自殊無踰於氣黃帝曰余知百
病之生於氣也但古論有寒熱憂恚而無思悲恐驚似
不倫類予恐未然六腑無說恐胆有者蓋是寄恒净府
非轉輸例故能畜驚而為病
七氣証治
夫喜傷心者自汗而不可疾行不可久立故經曰喜則
氣散怒傷肝者上氣不可忍時來盪心短氣不得息欲
絶故經曰怒則氣擊憂傷肺氣心系急上焦閉榮衛不
通夜卧不安故經曰憂則氣聚思傷脾者氣留而不行
積聚在中脘不得飲食腹脹滿四肢怠惰故經曰思則
氣結悲傷心包者善忘不識人置物在處還取不得筋
攣四肢浮腫故經曰悲則氣急恐傷腎者上焦氣閉不
行下焦回還不散猶豫不决嘔逆惡心故經曰恐則精
却驚傷胆者神無所歸慮無所定說物不竟而廹故經
曰驚則氣亂七者雖不同本乎一氣臟氣不行鬱而生
涎隨氣積聚堅大始塊在心腹中或塞咽喉如粉絮吐
不出嚥不下時去時來每發欲死狀如神靈所作逆害
飲食皆七氣所生而成治之有方
七氣湯治臟腑神氣不守正位為喜怒憂思悲恐驚
悸鬱而不行遂聚涎飲結積堅牢有如痞塊心腹絞
痛不能飲食時發時止
半夏(製五兩)人參桂心炙草(各一兩)
右剉散每服四錢水盞半薑七片棗一枚煎七分去
滓食前服
大七氣湯治喜怒不節憂思兼併多生悲恐或時震
驚致臟氣不平增寒發熱心腹脹滿傍中兩膀上塞
咽喉有如炙臠吐嚥不下皆七氣所生
半夏(製五兩)白茯苓(四兩)厚朴(薑製三兩)紫蘇(二兩)
右剉散每服四錢水盞半薑七片煎七分去滓食前
服
五噎証治
夫五噎者即氣噎憂噎勞噎思噎食噎雖五種不同皆
以氣為主謂氣噎者心悸上下不通噫噦不徹胸背痛
謂憂噎者遇天隂寒手足厥冷不能自溫謂勞噎者氣
上膈脇下脹滿胸中填塞攻背疼痛謂思噎者心怔悸
喜忘目視昏>昏>謂食噎者食無多少胸中苦寒疼痛不
得喘息皆由喜怒不常憂思過度恐慮無時鬱而涎涎
與搏升而不降逆害飲食五膈相同但此在咽嗌故名
五噎
五噎散治五種噎飲食不下胸背痛嘔噦不徹攻刺
疼痛淚與涎俱出
人參茯苓厚朴枳殼(麸炒)桂心炙草
白术訶子(炮去核)白薑(炮)陳皮三稜(炮)神麯(炒)
麥芽(炒各二兩)木香(炮)梹榔莪术(炮各五錢)
右為末每服二錢水一盞薑三片棗一枚煎七分空
心溫服湯點亦得
沉香散治五噎五膈胸中久寒諸氣結聚嘔逆噎塞
飲食不化結氣不消常服寬氣通噎
白术茯苓(各五錢)木通當歸陳皮青皮
大腹皮大腹子梹榔芍藥(各一兩)甘草(一兩五錢)
白芷(三兩)蘇葉(四兩)枳殼(三兩)沉香(一兩)
右為末每服二錢水一盞薑三片棗一枚煎七分空
心服
嘉禾散治中滿下虚五噎五膈脾胃不和胸膈痞悶
脇肋脹滿心腹刺痛不思飲食如中焦虚痞不任攻
擊臟府虚寒不受峻補或因病氣衰不復稟受怯弱
不能多食尤宜服之
枇杷葉(去毛薑汁塗炙)米仁(炒)砂仁人參茯苓(各一兩)
石斛(細剉酒拌炒)藿香杜仲(去皮薑汁塗炙微焦)隨風子(如無以小)
(訶子代之各三分)榖芽(炒)白豆䓻(微炒)五味子(微炒)桑皮丁
香大腹子(微炒)青皮(各五錢)半夏餅(炙黃)神麯(各一分)炙
草(一兩半)陳皮白术(炒各二兩)
右為末每服二錢水一盞薑三片棗三枚煎七分食
後溫服五噎入乾柿一枚同煎十服見效膈氣吐逆
羸困入薤白三寸棗五枚同煎
鹽津丸治五瘧八痞
獨頭蒜(不拘多少每個開七竅入去皮江子七粒濕紙裹煨研為膏非大蒜也)
右為末用蒜膏為丸如桐子大先嚼鹽少許令生津
液乾嚼二粒漸加三丸至五丸臨卧服
廣五行記永徽中有僧維則病噎不能食語弟子曰我
死之後便可開我胸喉視有何物言絶而卒弟子果開
視胸中得一物形似魚而有兩頭遍體皆肉鱗置器中
跳躍不止或戲以諸味皆隨化盡時夏中藍盛作澱有
一僧以澱置器中此蟲遂繞器中走須臾化為水此乃
生瘕非五噎比後人因以治噎矣
五膈証治
病有五膈者胸中氣結津液不通飲食不下羸瘦短氣
名戞膈中脘寔滿噫則醋心飲食不消大便不利名思
膈胸脇逆滿噎塞不通嘔則筋急惡聞食臭名怒膈五
心煩熱口舌生瘡四肢倦怠身重發熱胸痺引背不能
多食名喜膈心腹脹滿咳𠻳氣逆腹下若冷當鳴繞臍
痛不能食名恐膈此皆五情失度動氣傷神致隂陽不
和結於胸膈之間病在膻中之下故名五膈若在咽嗌
即名五噎治之五病同法
五膈丸治憂恚思慮膈塞不通及食冷物即發其病
苦心痛不得氣息引背痛如刺心下堅大如粉絮緊
痛欲吐吐即飲食不下甚者手足冷短氣或上氣喘
急嘔逆悉主之
麥冬炙草(各五兩)人參(四兩)川椒(炒出汗)遠志肉(炒)
細辛(去苗)桂心(各三兩)炮薑(二兩)附子(製一兩)
右為末蜜丸彈子大含化日三夜二胸中當熱七日
愈亦可丸如桐子大米湯下二三十丸延年方夏加
麥冬甘草人參各一兩經心錄以吳茱萸代桂遇寒
冷則心痛咽中有物咯不出嚥不下飲食減少並可服
寬膈丸治氣不升降胸膈結塞
木香三稜青皮(各五錢)大腹子(一分)製半夏(三分)
右為末薑汁糊為丸如桐子大食後米湯下二十丸
嘉禾散沉香散(二方并見前五噎門)
三因極一病証方論卷八
