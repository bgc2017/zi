三因極一病症方論醫家類
提要
(臣)等謹案三因極一病症方論十八卷宋陳
言撰言字無擇青田人是書分别三因歸於
一治其說出金匱要略三因者一曰内因為
七情發自臟腑形於肢體一曰外因為六慾
起自經絡舍於臟腑一曰不内外因為飲食
饑飽呌呼傷氣以及虎狼毒蟲金瘡壓溺之
類每類有論有方文詞典雅而理致簡該非
他家鄙俚冗雜之比蘇軾傳聖散子方葉夢
得避暑錄話極論其謬而不能明其所以然
言亦指其通治傷寒諸症之非而獨謂其方
為寒疫所不廢可謂持平吳澄集有易簡歸
一方序稱近代醫方惟陳無擇議論最有根
柢而其藥多不驗嚴子禮剽取其論而附以
平日所用經驗之藥則兼美矣是嚴氏濟生
方其源實出於此宋志著錄六卷陳振孫書
錄解題亦同此本分為十八卷蓋何鉅重錄
所分第二卷中太醫習業一條有五經二十
一史之語非南宋人所應見然證以諸家所
引實為原書其詞氣亦非近人所及疑校正
者不學無術但聞有二十一史之說遂妄改
古書不及攷其時代也乾隆四十四年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
