三因極一病証方論卷十
宋陳言撰
勞瘵叙論
夫骨蒸殗殢復連尸疰癆疰蟲疰毒疰熱疰冷疰食疰
鬼疰等皆曰傳尸者以疰者注也病自上注下與前人
相似故曰疰其變有二十二種或三十六種或九十九
種大略令人寒熱盗汗夢與鬼交遺泄白濁髮乾而聳
或腹中有塊或腦後兩邊有小結核連復數箇或聚或
散沉沉默默咳𠻳痰涎或咯膿血如肺痿肺&KR1012;狀或復
下痢羸瘦困乏不自勝持積月累年以致於死死後乃
疰易傍人以至滅門者有之更有飛尸遁尸塞尸喪尸
尸疰等謂之五疰及大小附著等証不一知其所苦無
處不惡乃挾諸鬼邪而害人以三因推之内非七情所
忤外非四氣所襲雖若麗乎不内外因奈其証多端傳
變遷移難以推測故自古及今愈此病者十不得一所
謂狸骨獺肝天靈蓋銅鏡鼻徒有其說未嘗見效惟膏
肓俞崔氏穴若早知灸之可愈若稍晩亦不濟也近集
得經騐方服之頗效漫錄於左餘缺以俟明哲
勞瘵諸証
病者增寒發熱自汗面白舌乾口苦精神不守恐畏不
能獨卧其傳在肝病者增寒發熱面黑鼻燥忽忽喜忘
大便苦難或復泄瀉口瘡其傳在心病者增寒發熱面
青唇黃舌本強不能嚥飲食無味四肢羸瘦吐涎沫其
傳在脾病者增寒發熱面赤鼻白乾燥毛折咯𠻳喘急
時吐白沫或有血線其傳在肺病者增寒發熱面黃耳
輪焦枯䯒骨㾓痛小便白濁遺瀝胸痛其傳在腎所謂
勞蒸者二十四種随証皆可考尋毛折髮焦肌膚甲錯
其蒸在皮外人覺熱自反惡寒身振瞤劇其蒸在肉髮
焦鼻衂或復尿血其蒸在血身熱煩躁痛如針刺其蒸
在脉爪甲焦枯眼昏兩脇急痛其蒸在筋板牙黑燥大
杼酸疼其蒸在骨背膂疼痛䯒骨酸嘶其蒸在髄頭眩
熱悶口吐濁涎眼多眵淚其蒸在腦男子失精女人白
濁其蒸在玉房乍寒乍熱中脘與膻中煩悶其蒸在三
焦小便赤黃凝濁如膏其蒸在膀胱傳道不均或秘或
泄腹中雷鳴其蒸在小腸大腹隠痛舌鼻乾疼其蒸在
大腸口鼻乾燥腹脹睡卧不安自汗出其蒸在胃口苦
耳聾脇下痛其蒸在胆裏急後重肛門澁閉其蒸在回
腸小腹㽲痛筋脉緩縱隂氣自重強其蒸在宗筋眼昏
淚下時復眩暈躁怒不常其蒸在肝舌焦黑氣短煩悶
洒洒析析其蒸在心唇乾口瘡胸腹脹悶畏寒不食其
蒸在脾咳𠻳喘滿吐痰咯血聲嘶音啞其蒸在肺耳輪
焦枯脚氣酸痛起居不得其蒸在腎情想不寧無故精
泄白物綿綿而下其蒸在右腎心主胞絡心膈噎塞攻
擊疼痛俯仰煩冤其蒸在膈諸証雖曰不同其根多有
蟲嚙其心肝治之不可不絶其根也
勞瘵治法
取勞蟲方
青桑皮柳枝石榴皮桃枝梅枝(各七莖各長四)
(寸許)青蒿(一小把)
右用童便一升半葱白七莖煎及一半去滓别入安
息香阿魏各一分再煎至一盞濾清調硃砂末五分
梹榔一分麝香一匙分作二服調下五更初一服五
更三點時一服至已牌時必取下蟲紅色者可救青
者不治見有所下即進軟粥飯温煖將息不可任意
及食生冷毒物合時須擇良日不得令貓犬孝服穢
惡婦人見
神授散治諸傳尸勞氣殺蟲方得之於清源郡王府
川椒(二斤去目并合口者炒去汗)
右為末每服二錢空心米湯下須癉悶暈少頃如不
能禁即以酒糊為丸桐子大空心服三五十丸昔人
嘗與病癆婦人交婦人死遂得疾遇一異人云氣已
入臟遂與此方急合服二觔其病當去如其言服之
幾盡大便出一蟲如蛇自此遂安續有人服之獲其
效者多矣
潤神散治勞瘵增寒發熱口乾咽燥自汗疲劇煩躁
人参黃茋麥冬桔梗炙草淡竹葉
右各等分為末每服二錢自汗加小麥同煎
温金散治積勞咳𠻳喘悶咯痰其中有血
杏仁(去皮尖以五味各一兩米泔浸一宿取出乾去五味不用略炒)麥冬(一錢)桑皮
(五錢)茯神(五錢)防風黃芩(各五錢)甘草
右為末每服二錢入黃蠟如指大同煎七分食後熱
服
蛤蚧散治積癆久𠻳失音
蛤蚧(一對去口足水浸去膜刮去血脉用好醋炙)訶子阿膠熟地
麥冬細辛甘草(各五錢)
為末蜜丸皂莢子大每服一丸含化不拘時服
蘇合香丸治傳尸骨蒸殗殢肺痿疰忤鬼氣氣厥氣
不和者甚有神效
蘇合香油(一兩入安息香内)安息香(二兩另為末用無灰酒一升熬膏)乳
香龍腦(各一兩)白术硃砂青木香丁香
白檀香沉香犀角(鎊)香附訶子麝香
蓽撥(各二兩)
右為末用安息香等膏同煉蜜丸如桐子大早朝井
花水温冷任意化下四丸老人小兒一丸温酒化服
用黃蠟丸裹縫紗囊盛帶亦可辟邪
疰忤中惡証治
病者卒心腹脹滿吐利不行如乾霍亂狀世所謂中惡
是也由人精神不全心志多恐遂為邪鬼所擊或復附
着沉沉默默寢卧譫語誹謗罵詈訐露人事不避嫌疑
口中好言未然禍福及至其時毫髮不失人有起心已
知其肇登涉險高如履平地或悲泣呻吟不欲見人其
狀萬端如醉如狂不可概舉此皆鬼神及諸精魅附着
惑人或復觸犯忌諱土地神靈為其所作非有真實但
随方俗考騐治之
還魂湯治卒中惡感忤鬼擊飛尸諸奄忽氣絶無復
知覺或已死絶口噤不開去齒下湯或湯入口不下
者分病人髮左右捉踏肩引之藥下復增取盡一升
須臾立甦
麻黃(三兩去節煮過)桂枝(二兩)甘草(一兩)杏仁(去皮尖二百五十粒)
桃奴丸治心氣虚有熱恍忽不常言語錯亂尸疰客
忤魘夢不祥小兒驚癎並宜服之
桃奴(七枚另研)硃砂(五錢另研)牛黃(另研)龍腦(各一分另研)桃仁(十四)
(粒去皮尖麸炒)生玳瑁(鎊一兩)雌黃(桃葉煮水研飛三分)黑犀(鎊五錢)麝
香(一兩另研)琥珀(三分另研)安息香(一兩無灰酒洗去砂以銀器入桃仁琥珀熬成)
(膏)
右為末和入前膏丸如芡實大隂乾磁器封閉静室
安置煎人参研下一丸食遠臨卧服
蘇合香丸治卒中惡忤疰(方見前)
蠱毒叙論
廣西閩中山間人以蛇虺蜈蚣蜒蝣蝦蟆等百蟲同器
畜之使其自相啖食勝者為靈以事之取其毒雜以菜
菓飲食之類以害人妄意要福以圖富貴人或中之証
狀萬端廣如治百蠱說或年歲聞人多死又有人家香
火伏事如家先者亦謂之蠱能病人世謂之蠱註以姓
類屬五行謂之五蠱此皆邊鄙邪僻之地多有此事中
都則蔑聞也
中蠱証治
夫中蠱毒者令人心腹絞痛有如物嚙吐下血皆如爛
肉若不急治食人五臟即死騐之令病人唾水中沉者
即是蠱有人行蠱毒以病人若欲知其姓名以敗鼓皮
燒灰作末飲服方寸匕湏臾自呼蠱家姓名可語令呼
喚將去則愈治之亦有方
丹砂丸治毒從酒食中下蠱者端午日合
辰砂(另研)雄黃(另研水飛)赤足蜈蚣續随子(各一兩)麝香
(一分)
右為末糯米飲為丸雞荳大若覺中毒即以酒下一
丸蛇蝎所螫醋磨塗之
凡例
凡諸蠱多假是假蠱毒藥以投之知時宜煮大豆甘草
薺苨汁飲之通治諸藥毒
礬石散治中諸物毒
晉礬建茶(各等分)
為末每服三錢新汲水調下得吐即止未知再作
觧毒丸治悞食毒草並百物毒救人於不死
貫仲(去毛)青黛甘草(各一兩)板藍根(四兩洗净日晒乾)
右為末蜜丸桐子大以青黛别為衣如稍覺精神恍
忽惡心即是悞中諸毒急取藥十五丸嚼爛用新汲
水送下即解此方傳自異人京師陳道士用水浸炊
餅為丸尤妙亦解暑毒
青黛雄黃丸凡始覺中毒及蛇蟲咬癰疽纔作即服
此令毒氣不聚
上好青黛雄黃(等分)為末新汲水調下二錢
凡中毒嚼生黑荳不腥氣嚼白礬味甘者皆毒無疑
蛇蟲傷治法
白芷散治惡蛇咬傷頓仆不可療者
香白芷一味為末水調下頃刻咬處出黃水腫
盡消皮合
白礬半夏散治蝎螫痛不可忍
白礬半夏(等分)為末釅醋調貼
五絶治法
凡魘寐産絶自縊壓溺五者令人卒死謂之五絶
半夏散治魘寐卒死及為墻屋竹木所壓水溺金瘡
卒致悶絶産婦惡血冲心諸暴絶証
半夏(湯泡去滑七次)為末吹鼻中大荳許立甦但心頭温
者可治
牡丹散治産後血暈悶絶若口噤則撬開灌之必效
丹皮大黃芒硝(各一兩)冬瓜子(半合)桃仁(二十七粒去皮尖)
右㕮咀每服五錢水三盞煎半去滓入芒硝再煎分
二服
救自縊法
徐徐抱解不得截繩上下安被卧之一人以脚踏兩肩
手少挽其髮當絃勿縱之一人以手按胸上數動之一
人摩將臂脛屈伸之若已強但漸屈之并按其腹如此
一炊頃氣從口出呼吸眼開而猶引按莫置亦勿苦勞
之須臾可少進湯及粥清含與之令濡喉漸漸能嚥乃
稍稍止耳外令兩人以管吹其兩耳此法最善無不活
者自旦至暮雖冷亦可自暮至旦少難
救壓死方
以死人安着將兩手袖掩其鼻口眼上一食頃乃活眼
開乃與熱小便若初覺氣絶而不能言可急劈開口以
熱小便灌之打撲悶絶者亦可用此
夫壓死折傷惟禮法君子守垂堂巖墻之戒固無是事
然安車良馬時有跌足奔輪步砌臨流未免虚舟飄瓦
况行商征賈捕獵漁人涉歴既多不測尤甚其如冤仇
加害凶險劫持打撲金瘡皆致夭枉治之不可不急也
雞鳴散治從高墜下及木石所壓凡是傷損血瘀凝
積氣絶死并久積瘀血煩躁疼痛呌呼不得並以此
藥利去瘀血即愈
大黃(一兩酒蒸)桃仁(三四十粒去皮尖)
右研細酒一盞煎六分雞鳴時服次日取下瘀血即
愈若氣絶不能言取藥不及即劈開口以熱小便灌
之
大獄活血丹治男子婦人外傷内損狗咬蟲傷驢馬
撲墜手足傷折一切疼痛腹中瘀血刺脇築心及左
癱右瘓走注疼痛産後敗血灌注四肢並宜服之
花桑枝(取臂火者炭火煆赤烟盡淬於米醋中取出焙乾一斤)金墨(半斤一半用萆)
(麻三兩研細塗墨上塗盡薄紙裹黃泥濟令乾火煆通紅冷地蓋去火性一半用醋化&KR1504;砂二兩塗)
(盡炙乾)大黑荳(一斤去皮焙乾)亂髮(二斤煆存性)栗楔(一斤用栗蓬中心扁)
(者薄切晒乾)乳香(四兩細研入米醋一碗熬膏)皂角刺(一斤燒通赤淬粱醋内焙)
(乾)
右六味為末入乳香膏内和杵三千下丸如彈子大
如膏少加醋糊痛者一服一丸輕者半丸以無灰酒
一盞乳香一荳大先磨香盡次磨藥盡煎三五沸臨
卧時温服以痛處就牀卧如欲出汗以衣被覆之仍
用藥磨塗損處忌一切動風物婦人諸疾服者用當
歸一錢依法煎服孕婦忌服
接骨散治跌撲手脚脛骨脆折
水蛭不拘多少於新瓦上炙令香熟勿太過為
末每服一錢熱酒調入麝香五分折處不可手觸藥
行良久覺痛折處漸痒如蟻噆之遂要人捻揉骨折
處相接即用杉木夾縛兩三日去之骨全矣
花蕊石散治一切金瘡打撲傷損或内損血入臟腑
壅溢作衂及婦人産後敗血不散
蕊石(一斤研細末)上色硫黃(四兩研細)
右二味拌勻入藏瓶中以紙筋搗黃泥固濟候乾焙
令熱透以磚襯瓶底用白炭十斤頂上發火燒炭盡
候冷取出再研極細諸臟傷及婦人産後瘀血不行
并用童便温酒調一二錢匕取瘀血取效
白芨散治鼻衂即止
白芨不拘多少為末冷水調用紙花貼鼻窊中
救溺死法
竈中灰急將溺者埋灰中從頭至足水出七升即
活
驚悸証治
夫驚悸與忪悸不同驚悸則因事有所大驚或聞虚響
或見異相登高涉險夢寐不祥驚忤心神氣與涎鬱遂
使驚悸名曰心驚胆寒在心胆經屬不内外因其脉必
動忪悸則因汲汲富貴戚戚貧賤久思所愛遽失所重
觸事不意氣鬱涎聚遂致忪悸在心脾經意思所生屬
内所因或冐寒暑濕閉諸經令人忽忽若有所失恐懼
如人將捕中脘忪悸此乃外邪非因心病况五飲停蓄
閉於中脘最使人忪悸治屬飲家除悸與外内因所治
各見本門
温胆湯治心胆虚怯觸事易驚或夢寐不祥或見異
物致心驚胆懾氣鬱生涎涎與氣搏變生諸証或短
氣悸乏或體倦自汗四肢浮腫飲食無味心虚煩悶
坐卧不安
半夏枳實竹茹(各二兩)橘皮(三兩)茯苓(一兩五錢)炙草
(一兩)加生薑五片枣一枚同煎七分
鎮心丹大治驚悸
辰砂(用黃松節酒煮過)龍齒(用遠志苖醋煮)
右二味等分為末猪心血為丸如芡實大每服一丸
以麥冬菉豆燈心生薑白蜜煎豆熟為度臨卧嚥下
小兒磨半
定志丸治心驚胆懾
遠志(薑汁淹炒)菖蒲(各二兩)茯苓茯神人参(各一兩)
右為末蜜丸桐子大硃砂為衣米湯下五十丸
寒水石散治因驚心氣不行鬱而生涎涎結為飲遂
為大疾忪悸愪㦜不自勝持少小遇驚尤宜服之但
中寒者不宜服
寒水石(煆)滑石(煆各一兩)甘草(一錢)
右為末每服二錢熱則新汲水下怯寒則薑棗湯下
入龍腦少許尤佳小兒量歲與之
自汗証治
夫自汗多因冐風傷暑及喜怒驚恐房室虚勞皆能致
之無問睡醒浸浸自出名曰自汗或睡着汗出名曰盗
汗若其飲食勞碌負重涉遠登高疾走因動汗出非自
汗也人之氣血猶隂陽之水火平則寧偏則過隂虚陽
必凑故發熱自汗如水熱自湧陽虚隂必乘故發厥自
汗如水溢自流考其所因風暑涉外喜怒驚涉内房室
虚勞涉不内外理亦甚明其間如&KR0659;癤腸&KR1012;脚氣産蓐
等病皆有自汗治之當推其所因為病源無使混濫如
經脉别論所載但原其汗所出處初非自汗証不可不
知
正元散治下元虚臍腹脹滿心脇刺痛泄利嘔吐自
汗陽氣漸微手足厥冷及傷寒隂証霍亂轉筋久下
冷痢少氣羸瘦一切虚寒並宜服之常服常助陽消
隂正元氣温脾胃進飲食
人参茯苓白术甘草黃茋烏藥山
藥(薑汁炒)附子川芎乾葛(各兩)烏頭(炮去皮臍)桂心
(各五錢)紅荳乾薑橘皮(各三錢)
右為末每服二錢薑一片枣一枚鹽少許煎七分食
前温服自汗加浮麥
牡蠣散治諸虚不足及新病暴虚津液不固體常自
汗夜卧即甚久而不止羸瘠枯瘦心忡驚惕短氣煩
倦
牡蠣(米泔浸煆)麻黃根黃茋(各一兩)
右剉散每服三錢浮小麥一百粒同煎一法為細末
每服三錢葱白三寸煎一盞半分五服
麥煎散治榮衛不調夢内盗汗四肢煩疼飲食少膚
瘦黃
秦芁鱉甲(醋煮三五十沸去裙醋塗炙黃)柴胡(各二兩)乾漆(炒烟盡)
人参茯苓乾葛川烏(炮去皮尖各一兩)玄参
右為末每服二錢先用小麥三七粒煎湯一盞去麥
入藥煎七分臨卧服如久患後亦宜服此以其退勞
倦調理經絡
桂枝湯治傷風自汗
桂枝芍藥甘草加薑三片枣一枚煎服
却暑散治傷暑自汗
赤茯苓甘草(各四兩)寒食麵生薑(各一斤)
為末每服二錢新汲水調下
防己黃茋湯治傷濕自汗
防己(四兩)黃茋(五兩)炙草(三兩)白术(三兩)加薑三片枣三枚
温粉止汗如神
川芎白芷藁本(各一分)米粉(二分)撲身上
消渴叙論
夫消渴皆由精血走耗津液枯乏引飲既多小便必數
浸浸衰微肌肉脫削諸脉不榮精髄内竭推其所因涉
内外與不内外古方不原病本但出禁忌似屬不内外
因藥中用麻黃遠志得非内外兼并况心虚煩悶最能
發渴風寒暑濕病冷作熱入干腎經引水自救皆明文
也不知其因施治錯悞緣醫之大患不可不知
三消脉証
渴病有三曰消渴消中消腎消渴屬心故煩心致心火
散漫渴而引飲經云脉軟散者當病消渴諸脉軟散皆
氣虚血虚也消中屬脾痺熱成則為消中消中復分為
三有熱中寒中強中寒中隂勝陽鬱久必為熱中經曰
脉洪大隂不足陽有餘則為熱中多食數溲為消中隂
狂興盛不交精泄則為強中三消病至強中亦危矣消
腎屬腎盛壯之時不自謹惜快情恣慾極意房中年長
腎衰多餌丹石真氣既喪孤立唇口焦乾精溢自洩不
飲而利經云腎實則消不渴而小便自利名曰腎消亦
曰内消
三消治法
真珠丸治心虚煩悶或外傷暑熱内積愁煩酣飲過
多皆致煩渴口乾舌燥引飲無度小便或利或不利
知母(一兩)川連(一兩)苦参(一兩)玄参(一法無)鐡孕粉(一兩)牡蠣
(一兩)硃砂(二兩)麥冬苦粉(各五錢)銀箔(二百片)一法有白
扁荳(一兩)金箔(二百片)
右為末蜜入生花粉汁少許丸如桐子大用金箔為
衣每服二十丸先用生花粉汁下一服次用麥冬熟
水下病退日二服忌炙煿酒色次服蓯蓉丸補之
肉蓯蓉丸
肉蓯蓉(酒浸)磁石(煆醋淬)熟地山萸桂心山藥
牛膝茯苓黃芪(鹽水炒)澤瀉&KR0951;茸(去毛切片酥炙)
遠志石斛覆盆五味萆觧破故紙
巴戟(去心酒浸)兔絲(酒浸)龍骨杜仲(薑汁炒去絲各五錢)附子(製六)
(錢)
右為末蜜丸桐子大米湯下五十丸
薑粉散治消中多因外傷痺熱内積憂思喜啖鹹食
及麵致脾胃乾燥飲食倍常不為肌膚大便反堅小
便無度
生薑輕粉搜勻每服二錢長流水調下齒浮
是效次投猪肚丸
附子猪肚丸
附子梹榔(各一兩)鱉甲(一兩)當歸知母木香
川練秦芁大黃龍胆白芍破故紙
枳殼(各五錢)
右為末分作三分入猪肚内縫定令蜜酒三升童便
五升同入砂鍋煮爛搗細入一分末同搗搜為丸桐
子大温酒米湯下五十丸
烏金散治熱中多因外傷燥熱内傷用意傷脾飲啖
肥膩熱積胸中致多食數溲小便過於所飲亦有不
渴而飲食自消為小便者
黃丹京墨(煆各一兩)研勻每服三錢食後先用水一
碗𠻳口待心中熱索水便以冷水調下
爛金丸治熱中消渴止後將補精血益諸虚解勞倦
去骨節間熱定心強志安神定魄固臟腑進飲食免
生瘡瘍
猪肚(一個)黃連(三十兩)蜜生薑(各二十兩)
先將猪肚洗淨復以葱麵醋椒等洗控乾同煎藥并
水酒入銀石器内煮半日漉出黃連洗出蜜酒令盡
剉為細末再用酒調膏入洗净猪肚内縫定入銀石
器内水熬爛研為膏搜下項藥
人参(二兩)黃茋(四兩)五味山藥杜仲石斛山
萸車前鱉甲熟地當歸新蓮肉(各二兩)
槐角茯苓磁石(各一兩)川芎沉香(各五錢)麝香
(一錢)兔絲子(一兩)
為末用猪肚膏搜和得所膏少則添熟蜜杵千百下
丸桐子大食前温酒糯米湯下五十丸一法有白
术二兩陽起石一兩
石子薺苨湯治強中多因躭嗜色慾及快意飲食或
服丹石真氣既脫致煩渴飲水飲食倍常隂氣常興
不交精出故中焦虚熱注於下焦三消之中最為難
治
薺苨石膏(各三兩)人参茯苓花粉磁石
知母乾葛黃芩甘草(各二兩)
右剉散用水三盞腰子一隻去脂膜黑豆一合煮至
盞半去腰子大豆入藥四錢煎七分去滓食後服下
焦熱則夜間服渴止勿服次投補藥
黃連猪肚丸治強中消渴先服石子薺苨湯病若退
可服此補養
黃連粱米花粉茯神(各四兩)知母麥冬(各二)
(兩)
右為末用猪肚洗極净入藥末縫定甑中炊極爛取
出藥别研猪肚為膏搜前藥得所乾即添蜜少許杵
數千下丸桐子大食前服
胡桃丸治消腎亦曰消渴亦曰内消多因快情縱慾
極意房中年少懼不能房多服丹石及失志傷腎遂
致唇口乾燥精溢自出或小便赤黃五色浮濁大便
燥實小便大利而不甚渴
茯苓桃肉附子(一枚去皮臍切片薑汁一盞蛤粉一分同煎)
等分為末蜜丸桐子大米飲下三五十丸
古瓦湯治消腎消中飲水無度小便頻數
乾葛花粉人参雞䏶胵(洗净焙乾各等分)
右為末每服二錢用多年古瓦碓碎煎湯調下不以
時候服
&KR0951;茸(去毛切片三分)麥冬(二兩)熟地黃茋雞䏶胵(麩炒)蓯
蓉山萸破故紙牛膝五味(各三分)茯苓
玄参(各五錢)人参(三分)地骨皮(五錢)
右為末蜜丸桐子大米湯下三十丸
遠志丸治心腎虚煩渴引飲胸氣短小便自利白濁
泄遺
人参茯苓炮薑牡蠣遠志(各汁炒一兩)
右為末用蓯蓉一兩酒熬成膏丸如桐子大糯米湯
下五十丸
六神湯治三消渴疾
蓮房乾葛枇杷葉炙草花粉黃芪
各等分每服四錢小便不利加茯苓
童根桑白皮湯治三消渴疾或飲多利少或不飲自
利肌膚瘦削四肢倦怠常服補虚止渴利
童根桑白皮(未移栽者取根去粗皮晒乾不焙)茯苓人参麥冬
乾葛山藥桂心(各一兩)甘草(五錢)
玄兔丹治三焦渴利神藥常服固精止白濁延年
兔絲子(酒浸通軟乘濕焙乾十兩)茯苓新蓮肉(各三兩)五味子
(酒浸七兩)
右為末另研山藥末六兩將所浸酒餘者添酒煮糊
搜和搗千杵丸桐子大米湯下五十丸
梅花湯治消渴疾
大枣(四十九枚)鮮蓮肉(四十九粒)西木香(一錢五分)炙草(二兩)
右用雄猪脊筋一尺二寸同煎藥用水五碗於銀石
器内煮去滓取汁一碗空腹任意呷服
八味丸治消渴小便多
熟地(八兩)山藥(四兩)山萸(四兩)茯苓丹皮澤瀉(各三兩)
肉桂附子(各一兩)
文蛤散治渴欲飲水不止
文蛤(即五倍子最能回津)為末以水飲任調方寸匕不以
時
烏梅木瓜湯治酒食過度中焦藴熱煩渴枯慘小便
反多遂成消中兼治瘴渴所謂瘴渴北人往南方瘴
地多生此疾
乾木瓜烏梅麥芽草果(去皮炒)甘草(各五錢)
右剉散四錢薑五片煎七分去滓不以時服
羊乳丸治嶺南山瘴風熱毒氣入腎中變寒熱脚弱
虚滿而渴
黃連生花粉生地汁羊乳(或牛乳人乳亦可)
和為丸米飲下三十丸一法濃煮小麥粥飲下
渴疾有人依山谷方单用兔絲子酒浸透炒服甚效亦
有用黃茋六兩甘草一兩服之尤效又渴人病愈
須防發&KR1012;疽宜服忍冬丸
忍冬草一味不拘多少根莖花葉皆可用一名
老翁鬚一名蜜啜花一名金銀花
右以米麯酒於瓶内浸以糠火煨一宿取出晒乾入
甘草末少許即以所浸酒為糊丸桐子大每服五十
丸至百丸酒飲任下不以時此藥不特治&KR1012;亦能止
渴
麥門冬煎治諸渴
麥冬人参黃茋(各二兩)茯苓山萸山藥
桂心(各一兩半)黑豆(三合煮去皮另研)
為末以生地汁二碗牛乳二盞熬為膏丸桐子大麥
飲下五十丸
竹龍散治消渴
五靈脂(五錢)黑豆(五錢)為末煎冬瓜仁湯調下二錢
澄源丹治三消渴疾神效
牡蠣(煆粉)苦参蜜陀僧知母水銀(以白蠟炒結砂子各)
(一兩)花粉黃丹(一兩與水銀砂同研)
右為末男子用雌猪肚女子用雄猪肚入藥在内以
線縫定用繩縛在新磚上别用生花粉半斤切碎同
煮早晨至午時取藥出不用花粉只研爛猪肚和藥
為丸每服三十粒食前米湯下日三服十日可去病
根
料簡
或云渴無外所因且傷寒脉浮而渴屬太陽有汗而渴
屬陽明自利而渴屬少隂及陽毒傷寒倍重燥甚而渴
甚者有中暑伏熱累取不瘥而渴者有瘴毒氣染寒熱
而渴者得非外因治法如傷寒論中不復繁引酒煮黃
連丸治中暑熱渴最妙又有婦人産蓐去血過多而渴
者名曰血崩非三消類不可不審
五疸叙論
古方叙五種黃病者即黃汗黃疸榖疸酒疸女勞疸是
也觀别錄則不至於斯然疸與黃其實一也今古立名
異耳黃汗者以胃為脾表屬陽明陽明蓄熱喜自汗汗
出因入水中熱必鬱故汗黃也黃疸者此由暴熱用冷
水洗浴熱留胃中所致以與諸疸不同故用黃字字之
又云因食生黃瓜氣上薰所致人或疑其不然古賢非
妄詮也必有之矣酒疸者以酒能發百脉熱由大醉當
風入水所致榖疸者由失飢發熱食多傷胃胃氣衝鬱
所致女勞疸者由大熱交接竟入水水流濕入於脾因
腎氣虚脾以所勝尅入致腎氣上行故有額黑身黃之
証世謂脾腎病者即此証也其間兼渴與腹脹者並難
治發於隂必嘔發於陽則振寒而微熱雖本於胃氣鬱
發土色上行然發於脾則為肉疸發於腎則為黑疸若
論所因外則風寒暑濕内則憂怒喜驚酒食房勞三因
悉偹世醫獨麗於傷寒論中不亦濫矣學者宜識之
黃汗証治
病者身體腫發熱不渴狀如風水汗出染衣色正黃如
柏汁名曰黃汗
桂枝加黃茋湯治黃汗身腫汗出出已輙輕久久必
身瞤胸中痛腰已下無汗腰髖弛痛如有物在皮中
劇者不能食煩躁小便不利
桂枝芍藥(各三兩)甘草(二兩)黃茋(五兩)
右剉散每服四錢薑五片枣二枚煎七分温服仍飲
熱粥以助藥力覆取微汗未知再服
黃茋苦酒湯治身體紅腫發熱自汗汗如栢汁其脉
沉
黃茋(五兩)芍藥桂枝(各三兩)
右為剉散每服四錢苦酒三合煎至七分不以時服
初服當心煩以苦酒阻故也至六七日稍愈
黃疸証治
病者發黃身面眼悉黃如金色小便如黃栢汁名曰黃
疸
麻黃醇酒治傷寒瘀熱不解鬱發於表發為黃疸其
脉浮緊者以汗解之
麻黃(三兩去節)以醇酒五升煮取二升每服一盞温服
汗出愈秋冬用酒煮春夏用水煮
榖疸証治
病者發黃内熱食則腹滿眩暈榖氣不消胃中苦濁濁
氣下流小便不通隂被其寒熱流膀胱身體盡黃名曰穀疸
穀疸丸治胃蓄熱氣濁食穀不消大小便不利脹滿
不下食趺陽脉緊而數亦治因勞發熱熱鬱發黃
苦参(三兩)龍胆草(一兩)山梔(去皮五錢)人参(三分)
為末猪胆汁入蜜丸大麥飲下五十丸日三服
紅丸子最治穀疸
蓬术(醋煮)三稜(醋煮各三兩)胡椒(一兩)青皮(三兩麩炒)阿魏(一分)
右為末醋化阿魏入陳米粉為糊丸如桐子大礬紅
為衣生薑甘草湯下
酒疸証治
五疸惟酒疸變証最多蓋酒之為物随人性量不同有
盈石而不醉者有濡吻而輙亂者以醖釀而成有大熱
毒渗入百脉為病則不特發黃溢於皮膚為黑為腫流
於清氣道中則眼黃鼻&KR1012;種種不同故方論中酒疸外
有肉疸黑疸癖疸勞溢乃致令人恍忽失常等數証不
同
半夏湯治酒疸發黃身不熱清言了了腹滿欲嘔心
煩足熱或成癖癥心口懊憹其脉沉弦或緊細
半夏茯苓白术(各三兩)前胡枳殼炙草
大戟(各二兩)黃芩茵陳當歸(各一兩)
每服四錢薑三片空心服
二石散治肉疸小便多如白泔色因酒所致其脉弦
滑
凝水石(煆水飛)白石脂(煅)花粉肉桂(各一兩)兔絲子
知母為末每服二錢大麥飲調下
桂术湯治酒疸因下後變為黑疸目青面黑心中如
啖韮薺狀大便正黑皮膚不仁其脉微而數
肉桂白术(各一兩)枳實香豉乾葛杏仁
甘草每服四錢
當歸白术湯治酒疸發黃結飲癖在心胸間心下縱
横堅滿骨肉沉重逆害飲食小便赤黃此由本虛飲
食生冷與脾胃痰結所致其脉弦濇
白术茯苓(各三兩)當歸黃芩茵陳(各二兩)前胡
枳實杏仁半夏甘草加生薑七片
人参飲治飲酒房勞酒入百脉令人恍忽失常
人参白芍花粉枳殼茯苓枣仁炙
草(各一兩)熟地(二兩)右剉散每服四錢食後臨卧服
如神散治酒毒不散發黃久黃浸漬流入清氣道中
宜引藥納鼻滴出黃水愈
苦瓠子(去皮)苦葫蘆子(去皮各二七個)黃黍米(三百粒)安息香
(二皂子大)
右為末以一字搐入鼻中滴出黃水一升忌勿吹或
過多即以黍穰燒灰射香末各少許搐鼻立止
女勞疸証治
夫交接輸瀉必動三焦上焦屬心中焦屬脾下焦屬腎
動則熱熱則慾火熾因入水中二焦熱鬱故能黃下焦
氣勝故額黑上焦走血随瘀熱行大便溏黑小腹急痛有
男女同室而浴者多成此病攝生之人不可不知
滑石石膏散治女勞疸身黃額黑日晡發熱惡寒小
腹急足下熱其脉浮緊腹或滿者難治
滑石(煅)石膏(煅等分)
右為末以麥粥飲調下二錢日三四服小便利則瘥
硝石礬石散治女勞疸其腹臚脹膀胱急欲作水狀
大便黑者非水其脉滑腹滿者難治
硝石(煅汁盡)礬石(煅汁盡)
為末每服二錢大麥汁調下日三服重衣覆取汗病
随大小便出大便黑小便黃是效
雜勞疸証治
五疸之外有時行瘴瘧風寒暑濕等証疸各不同
茵陳梔子丸治時行病急黃及瘴瘧疫癘
茵陳梔子芒硝杏仁(去皮尖各三分)豆豉(湯浸軟另研二)
(分)常山鱉甲(各五錢醋炙)巴霜(一分)大黃(一分)為末餳糖
為丸桐子大每服三丸飲下吐利為度未知加一丸
艾煎丸治因傷風瘀熱不解發為風疸滿身皆黃小
便或黃或白寒熱好卧不欲動其脉陽浮隂弱
生艾(三月採来搗取汁銅器煎如膏)大黃川連花粉凝水
石(煅)苦参葶藶(隔紙炒各等分)
右為末以艾膏和得所丸如桐子大初服六七丸漸
加至二十丸有熱加苦参渴加花粉小便澁加葶藶
小便多加凝水石小便白加黃連大便難加大黃所
加並倍之
五苓散治伏暑鬱發黃小便不利發黃
肉桂茯苓澤瀉猪苓白术
各等分為末茵陳湯下
礬石滑石散治濕疸始得之一身盡疼發熱面色黑
黃七日後壮熱熱在裏有血下如肫肝色状小腹滿
者急下之身盡黃小便不利其脉沉細
礬石滑石(等分)為末每服二錢大麥粥飲下日三
服便利如血者效或汗愈
苦参散治人無漸忽然振寒皮膚麯塵出小便赤澁
大便時燥心氣無異飲食不妨服諸湯不除因為久
黃方
苦参黃連瓜蒂黃栢大黃(各一分)葶藶(五錢)
為細末每服一錢當吐下随時消息加減
小半夏湯治黃疸小便色不異欲自利腹滿而喘者
不可除熱熱去必噦
半夏每服三錢薑十片煎七分服
養榮湯治五疸脚弱心忪口淡耳響微寒發熱氣急
小便白濁當作虚勞治之
人参白术黃茋當歸熟地白芍茯
苓遠志五味甘草肉桂陳皮
右剉散每服四錢薑三片大棗二枚煎服便精遺泄
加龍骨一兩咳𠻳加阿膠
三因極一病証方論卷十
