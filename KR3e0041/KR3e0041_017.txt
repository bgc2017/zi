三因極一病証方論卷十七
宋陳言撰
婦人論
夫天地造端於夫婦乾坤配合於隂陽雖清濁動静之
不同而成象效法之有類原兹婦人之病與男子不同
者亦有數焉古方以婦人病比男子十倍難治不亦言
之深乎但三十六病産蓐一門男子無之其如外傷風
寒暑濕内積喜怒憂思飲食房勞虛實寒熱悉與丈夫
一同也依源治療可得而知之
求子論
夫有夫婦則有父子婚姻之後必求嗣續聖人謂不孝
有三無後為大言嗣續之至重也凡欲求子當先察夫
妻有無勞傷錮疾之屬依方調治使内外和平則夫婦
樂而有子矣
盪胞湯治婦人立身以來全不産育及斷緒久不産
二三十年者
朴硝牡丹皮當歸大黃(蒸)桃仁(湯泡去皮尖麵炒各)
(五錢)細辛(去苗)厚朴(去皮薑汁炒)桂(去皮)赤芍桔梗人参
茯苓甘草(炙)牛膝(酒浸)陳皮(各三錢)附子(泡去皮臍一兩)蝱
蟲(去嘴翅炒焦)水蛭(切炒各四十箇)
右㕮咀每服四大錢水酒各一盞半煎取六分去滓
空心服日三夜一温覆得少汗血必下積血及冷赤
膿如小荳汁斟酌下盡若力弱大困不堪者只一二
服然恐惡物不盡不得藥力能盡服儘好不爾着坐
導藥
坐導藥治全不産及斷緒後服前盪胞湯惡物不盡
用此方
皂角(去净皮子)吳茱萸當歸(各一兩)細辛(去苖)五味子
乾薑(炮各二兩)大黃(蒸)礬石(枯)戎鹽蜀椒(各半兩)
右為末以絹袋盛大如指長三寸餘盛藥令滿縳
定納婦人隂中坐卧任意勿行走小便時去之更安
一日一度易新者必下青黃冷汗汗盡止未見病出
者可十日安之本謂子宫有冷惡物故令無子值天
隂冷則發疼痛須候病出盡方已不可中輟每日早
晩用苦益菜煎湯薰洗
秦桂丸治婦人無子昔金城范守進此方見經騐
秦芁桂心杜仲(去皮薑汁炒净去絲)厚朴(去皮薑製)防風
附子(去皮臍生用)茯苓(各一兩半)白薇乾薑(炮)牛膝(酒浸)
沙参半夏(泡各五錢)人参(一兩)細辛(去苗二兩一分)
右為末煉蜜丸赤豆大每服五十丸食前温酒醋湯
任下如未效更加數丸覺有則止
探胞湯斷經三月不知是胎騐之方
川芎一味不拘多少為末濃煎艾湯調二錢空
心服微動有胎
脉例
經云隂搏陽别謂之有子搏者近也隂脉逼近于下陽
脉别見於上隂中見陽乃知陽施隂化法當有子又少
隂脉動甚者姙子也手少隂屬心足少隂屬腎心主血
腎主精精血交會識投子其間則有娠又三部脉浮沉
正等無病者有姙也餘並如脉惡阻說
惡阻
婦人中脘宿有風冷痰飲經脉不行飲與痰搏多喜病
阻其狀顔色如故脉理順時不知病之所在但覺四肢
沉重頭目眩暈惡聞食臭喜啖醎酸至三四月則大劇
吐逆不自勝持多卧少起此由經血既閉水漬於臟臟
氣不得宣通頭目潰悶經脉秘塞使四肢沉重挾風則
頭目眩暈留飲則嘔吐無時
竹茹湯治姙娠擇食嘔吐頭疼顛倒痰逆四肢不和
煩悶
人参橘皮麥冬(去心)白术(各一兩)甘草(炙一分)白茯
苓厚朴(製各五錢)
右㕮咀每服四大錢水一盞半薑五片又竹茹一團
如指大同煎去滓空心服
半夏茯苓湯治姙娠惡阻心中潰悶頭目眩暈四肢
怠惰百節煩疼痰逆嘔吐嫌聞食氣好啖醎酸多卧
少起不進飲食
半夏(泡三錢)茯苓熟地(各一兩炙)陳皮細辛蘇葉
川芎人参芍藥桔梗甘草(各一兩六錢)
右㕮咀每服四大錢水二盞薑七片煎七分去滓空
心服有客熱煩渴口生瘡者去橘皮細辛加前胡知
母腹冷下痢者去地黃入桂心(炒)胃中虛熱大便秘
小便濇加大黃(一兩八錢)去地黃加黃芩(六錢)
茯苓丸治姙娠阻病心中煩悶頭目暈重憎聞飲食
氣滯嘔逆吐悶顛倒四肢重弱不自勝持服之即效
要先服半夏茯苓湯兩劑可服此藥
茯苓人参桂心(炒)乾薑(炮)半夏(製)陳皮(各一兩)
白术葛根枳實(麩炒)甘草(炙各二兩)
右為末蜜丸桐子大每服三五十丸米飲下日三服
小地黃丸治姙娠酸心吐清水腹痛不能食
人参乾薑(炮各等分)
右為末用生地黃汁丸如梧子大每服五十丸米湯
下空心服
養胎大論
夫養貽須分能所母為能養子為所養名義既殊致養
亦别故謂之重身父母交會之初子假父精母血投識
於其間然後成孕元氣資始之謂也一月血聚謂之始
衃二月精凝謂之始膏三月成形謂之始胎此亦無中
次第也道生一一生二二生三三生萬物既以三而成
故不得不數月而分也成物之後隂陽化施男女始分
故見外象而有感於内四月始受少隂君火氣以養精
五月受太隂濕土氣以養肉六月受少陽相火氣以養
氣七月受陽明燥金氣以養皮八月受太陽寒水氣以
養血九月受厥隂風木氣以養筋十月臟腑俱偹神氣
已全待時而生此皆所以養胎息之成始成終也若能
養者惟在乃母依經所載而時養之母妄服食針炙勞
佚等不特傷胎亦廼自傷不可不偹學也為保傅母尤
宜熟識之謹偹列母之能養避忌諸法以繼於後
避忌法
一月足厥隂脉養内屬于肝肝藏血不可縱怒及疲極
筋力并冐觸邪風亦不可妄針灸其經二月足少陽脉
養内屬於膽膽合于肝共榮于血不可驚動及針灸其
經三月手少隂心主筋養内屬右腎腎主精不可縱慾
及悲哀觸冐寒冷亦不得針灸其經四月手少陽脉養
内屬三焦精府合腎以養精不可勞佚及針灸其經五
月足太隂脉養内屬脾脾養肉不可妄思及饑飽觸冐
卑濕亦不可針灸其經六月足陽眀脉養内屬于胃胃
為臟海合于脾以飬肉不得雜食及針灸其經七月手
太隂脉養内屬于肺肺以養皮毛不可憂鬱及呌呼觸
冐煩燥亦不得針灸其經八月手明陽脉養内屬于大
腸合肺以養氣母食燥物致氣澁及不得針灸其經九
月足少隂脉屬于腎以養骨不可懷恐及房勞觸冐生
冷亦不得針灸其經十月足太陽脉養内屬于膀胱以
合腎太陽為諸陽主氣故使兒脉續緌皆成六腑通暢
與母分氣神氣各全俟辰而生惟不說手少隂心養者
蓋心為五臟主如帝王不可有為也若將理得宜無傷
胎臟更能知轉男胎教之法斯為盡善叙列於後
轉女為男法
論曰陽施隂化所以有娠遇三隂所會多生女子但懷
娠三月名曰始胎血脉不流象形而變是時男女未定
故令于子滿三月間服藥方術轉令生男也其法以斧
置姙婦牀下繫刀向下勿令人知恐不信者令待雞抱
卵時依此置窠下一窠盡出雄雞此雖未試亦不可不
知凡受胎三月逐物變化故古人立胎教能令生子良
善長夀忠孝仁義聪明無疾蓋須十月之内長見好境
象無近邪僻真良教也如有觸忤傷胎治各有法據徐
之才逐月養胎安胎等方偹則偹矣事煩少用故不暇
錄識者當自閱今出安胎方如後
安胎飲治姙娠胎寒腹痛或胎熱多驚舉重腰痛腹
滿胞急卒有所下或䪺仆閃胸飲食毒物或感時疾
寒熱往来致傷胎臟
川芎(一兩五錢)枳殼(麩炒一兩五錢)熟地(三兩)糯米(二合)
右㕮咀每服四大錢水一盞半薑五片棗一枚金銀
少許同煎七分空心服
白术散治姙娠宿有風冷胎痿不長或失於將理動
傷胎氣多致損墮常服保護胎臟
白术川芎(各四兩)川椒(去合口并目炒出汗三兩)牡蠣(煅粉二兩)
右為末每服二錢温酒米湯任調下腹痛加白芍藥
心下毒痛加川芎心煩嘔吐加細辛一兩半夏二十
粒湯泡入若渴者以大麥汁調服病雖愈盡服勿置
味惡多阻人宜作丸服亦治室女帶下諸病
罩胎散治姙娠傷寒大熱悶亂燥渴恐傷胎臟
捲荷葉(嫩者焙乾一兩)蚌粉花(五錢)
右為末每服二錢入蜜少許新汲水調下空心服
漏阻例
懷姙全假經血以養胎忽因事驚奔或從高墜下顛仆
失據或冐涉風寒觸忤邪祟致暴下血胎乾不動奔上
搶心腹中急迫或血從口出皆傷胎症也
膠艾湯治姙娠不問月數深淺因䪺仆胎動不安腰
腹痛或有所下或胎奔上搶心短氣
熟地(二兩)艾葉(炒)當歸炙草芍葯川芎阿
膠(炒)黃茋(各一兩)
右㕮咀每服四錢水一盞半煎七分去滓空心服胸
中逆冷加生薑五片棗三枚同煎
苧根湯治胎無故下血腹疼不可忍或下黃汁如漆
如小荳汁者
野苧根(三兩剉炒)金銀(各一兩)
右為一劑水酒各一盞煎至一盞去滓分二服
桂枝茯苓丸治婦人宿有癥瘕姙娠經斷未及三月
即動此癥也經斷三月而得漏下不止胎動在臍上
者為癥痼害當去其病又論云姙娠六月動者前三
月經水利時胎下血者後斷三月衃血也所以下血
不止者其癥不去故也當去其癥
桂心(不焙)茯苓丹皮桃仁(去皮尖麩炒)白芍等分
右為末煉蜜丸如弹子大每服一丸嚼細温酒米湯
任下空心服
千金保生丸養胎益血安和子臟治姙娠將理失宜
或勞役過度胎動不安腰腹痛重胞阻漏胎惡露時
下子臟挟疾久不成胎或受姙不能固養痿燥不長
過月不産日月雖滿轉動無力及臨産乖宜或驚動
太早産時未至惡露先下胎胞枯燥致令産難或横
或&KR0647;痛極悶亂連日不産子死腹中腹上冰冷口唇
青黑吐出冷沫新産惡血上冲暈悶不省喘促汗出
及瘀血未盡臍腹㽲痛寒熱往來或因産勞損虛羸
未復面黃體瘦心怔盗汗飲食不進漸成蓐勞八月
常服壯氣飬胎正順産理潤胎易産産後常服滋飬
血氣調和隂陽密腠理實臟府治風虛除痼疾(或偶致墜)
(損)
炙草貝母秦椒(去目炒出汗)炮薑桂心黃芩
石斛(去根)石膏(煆)糯米(炒)大豆卷(炒各一分)當歸(酒浸一宿微炒)
(五錢)麻子仁(一兩半另研)
右為末煉蜜丸如弹子大每服一丸温酒棗湯任下
細嚼空心服
子煩証治
竹葉湯治姙娠苦煩悶者以四月受少隂君火氣以
飬精六月受少陽相火氣以飬氣若母心驚膽寒多
好煩悶名子煩
防風(去义)黃芩麥冬(去心各三兩)白茯苓(四兩)
右㕮咀每服四大錢水一盞半竹葉數十片煎七分
去滓温服
腹痛下痢治法
當歸芍藥散治姙娠腹中絞痛心下急滿及産後血
暈内虛氣乏崩中久痢常服通暢血脉不生&KR1012;瘍消
痰飬胃眀目益精
白芍(八兩)當歸茯苓白术(各二兩)澤瀉(四兩)川芎(四兩)
右為末每服二錢温酒調下二錢空心服元和記
調經云本六氣經緯丸能祛風補勞飬真陽退邪熱
緩中安和潤容澤色散邪寒瘟疫時氣安期先生賜
李少君久餌之藥後仲景增减為婦人懷姙腹痛本
方用芍藥四兩澤瀉茯苓川芎各一兩當歸白术各
一兩亦可以蜜為丸服
雞黃散治懷姙下痢絞刺疼痛
雞子(一箇)烏雞者尤妙卵頭破一小孔傾出清者留
黃黃丹一錢入前雞子殼内打令黃勻以厚
紙裹黃泥固濟煨取焙乾
右為末每服二錢米飲調下一服愈是男兩服愈是
女凡冷熱滯下門中選無毒者皆可用
小便病証治
凡姙娠胎滿逼胞多致小便不利或心腎氣不足不能
使胞清濁相干為諸淋病或胞系予戾小便不通名曰
轉胞又胞滿尿出不知時名遺溺治之各有方
苦参丸治小便難飲食如故
當歸川貝苦参(各三兩)滑石(五錢)
右為末蜜丸小荳大米飲下三十丸
葵子散治姙娠小便不利身重惡寒起則眩暈及水
腫者
葵子(五兩)茯苓(二兩)
右末米湯調下二錢小水利則愈一法入榆白皮
二兩
八味丸治婦人病飲食如故煩熱不得卧而反倚息
以胞系子戾不得溺故致此病名轉胞但利小便則
愈以八味丸中有茯苓故也(方見少隂脚氣門)
白薇芍葯散治姙娠遺尿不知出時
白薇芍葯各等分為末酒服方寸匕日二三
胎水証治
凡婦人宿有風寒冷濕姙娠喜脚腫俗呼為皺脚亦有
通身腫滿胎腹急漲名曰胎水
鯉魚湯治姙娠腹大胎間有水氣
白术(五兩)芍藥當歸(各三兩)茯苓(四兩)
右㕮咀以鯉魚一頭條事如法煮取汁去魚不用每
服藥劑四錢入魚汁一盞半薑七片陳皮少許煎七
分空心服
商陸赤小荳湯治姙娠手脚腫滿攣急
赤小荳商陸乾等分
每一兩水一碗煎七分去滓温服
腎着湯治姙娠腰脚腫滿
茯苓白术(各四兩)炮薑炙草(各二兩)杏仁(三兩去皮尖麩)
(炒)
每服四錢煎七分
滑胎例
凡懷孕已滿十月形體成就神識咸偹分氣趣産宜服
滑胎散
枳殼散瘦胎易産河陽公主服
枳殼(四兩麩炒黑色)炙草(二兩)
右為末每服二錢空心滚湯點服至七月方可服臨
月忌登高厠
榆白散治臨産預服滑胎
榆白皮槐皮瞿麥木通火麻仁
右各等分㕮咀每服五錢水二盞煎七分日二服
産難証治
婦人懷憂無踰姙産頃刻之間便致夭害故以陣前健
兒為比不亦危乎凡欲生産切不得喧閙選一高年性
善老娘并諄語家婦扶持不得揮霍致令産婦憂恐如
腹中痛甚且令扶行或痛陣多眼中火出方是兒轉至
走不得方好上蓐産自有時産不痛甚名曰弄痛須至
忍耐時至自産莫妄費力定當難産切忌喪孝穢汚家
人來産訖亦不可見恐傷子須依産圖方位無致觸犯
禁忌為佳(圖見太醫局方)
催生湯治産婦痛陣疎難産經兩三日不生或胎死
腹中或産母氣乏委䪺産道乾澁纔覺陣痛便可投
之
蒼术(二兩米泔浸)桔梗(一兩)陳皮(六錢)白芷肉桂炙草
(各三錢)當歸川芎(炮去皮尖)炮薑厚朴(製)南星(炮)附
予(炮去皮臍)半夏茯苓芍葯(各二兩)杏仁(麩炒去皮尖)阿
膠(各二錢五分麩炒)川烏(一錢五分)枳殼(四錢麩炒)木香(一錢)
為末每服一錢温酒下覺熱悶用新汲水調白蜜服
鉛丹催生及難産横&KR0647;
水銀(二錢)黑鉛(一錢銚内鎔投水銀結成砂子)
右以熟絹中紐出水銀細研以汗衫角子紐做丸子
菉豆大臨坐草時吞一二丸立效仍須敬仰
産科論序
世傳産書甚多千金外臺會王産寳馬氏王氏崔氏皆
有産書巢安世有衛生寳集子母秘錄等偹則偹矣但
倉卒之間未易歴錄試惟李師聖序郭稽中産科經騐
寳慶集二十一篇凡十八方用之頗騐但其間序論未
為至當姑用料理簡辨於諸方之下以偹識者非敢好
辨也
産科二十一篇評
第一論曰熱病胎死腹中者何荅曰因母患熱病至六
七日以致臟府極熱薰煮其胎是以致死緣兒身冷死
不得出但服黑神散煖其胎湏臾胎氣煖即自出何以
知其胎之已死但看産婦舌色青者是也
黑神散
肉桂當歸白芍炙草炮薑生地(各一兩)
黑丑(炒去皮二兩)附子(五錢)
右為末每服二錢温酒調下一法無附子有蒲黃
評曰夫姙娠謂之重身二命係焉將理失宜皆能損胎
不特病薰煮所致或因傾仆驚恐出入觸動及素有癥
瘕積聚壊胎最多候其舌青即知子死養胎論云面青
舌赤母死子生唇青吐涎母子俱死又有雙懷二胎或
一活一死其候尤難知自非臨岐觀變未易預述然亦
不可不備述也以黑神散温胎未若補助産母使其氣
正免致虛乏困䪺胎自下矣催生湯殊勝黑神散
催生湯
蒼术桔梗陳皮白芷肉桂炙草當
歸川烏炮厚朴南星附子半夏
茯苓芍葯杏仁阿膠川芎枳殼木
香
第二論曰難産者何胎側有成形塊為兒枕子欲生時
枕破與敗血裹其子故難産但服勝金散逐其敗血即
自生若横逆並皆治之
勝金散
麝香(一錢)鹽䜴(一兩青布裹燒令紅急以乳搥研細)
右為末取秤搥燒紅以酒淬之調下一錢
評曰産難不只胎側有兒枕破與敗血裹凝隨其胎息
因緣自有難易其遇横&KR0647;多因坐草太早努力過多兒
轉未逮或已破水其血必乾致胞難轉若先露脚謂之
逆先露手謂之横法當以微針刺之使自縮入即服神
應黑散以固其血必自轉生飬生方云倉徨之間兩命
所繫不可不廣傳蓋贊黑散之功也或以塩塗兒脚底
指&KR0946;之間
神應黑散治横生逆生難産
百草霜香白芷等分
右為末每服二錢童便好醋各一茶盞脚許調勻更
以滚湯浸四五分服止一服見功甚者再服即分娩
矣一名烏金散
第三論曰胎衣不下者何荅曰母生子訖血流入衣中
衣為血所服是故不得下治之稍緩脹滿腹中以次上
冲心胸痛疼喘急者但服奪命丹以逐去衣中之血血
散服消胎衣自下而無所患更有牛膝湯用之甚效
奪命丹
附子(五錢)丹皮乾漆(一分炒盡烟)
右為末釅醋一升大黃末一兩同熬成膏和藥丸桐
子大温酒下六七丸
牛膝湯治産兒已出胞衣不下腹堅脹急痛甚及子
死腹中不得出
牛膝(酒浸)瞿麥(各四兩)滑石(八兩)當歸(酒浸)木通(各六兩)葵子
(五兩)
第四論曰産後血暈者何荅曰産後氣血暴虛未得安
静血隨氣上迷亂心神故眼前生花極甚者令人悶絶
不知人事口噤神昏氣冷醫者不識呼為暗風若作此
治之病必難愈但服清魂散自愈(小産同前)
清魂散
澤蘭葉人参荆芥穗川芎
右等分為末温熱湯各半盞調下急灌之下咽即開
眼氣定省人事
評曰産後眩暈頃刻害人須量虛熱為治若胸中宿有
痰飲阻病不除産後多眩暈又血盛氣弱氣不使血逆
而上攻此等皆非清魂可療瘀暈仍用半夏茯苓湯血
壅湏用牡丹但駃藥尤難輒用當識輕重所謂擾乎可
擾亦無擾若氣血平人因去血多致暈者川芎湯尤佳
半夏茯苓湯
半夏茯苓熟地陳皮細辛蘇葉川
芎人参白芍桔梗甘草(隨症加减見惡阻門)
牡丹散治産後血暈悶絶若口噤則撬開灌之必效
丹皮大黃芒硝(各一兩)瓜子仁(半合)桃仁(三十七粒去皮)
(尖)
右㕮咀每服五錢水三盞煎盞半去渣入硝再煎分
二服欲産先煎下以偹緩急金匱以治腸&KR1012;但分兩
少異
芎藭湯
川芎當歸
第五論曰産後口乾痞悶者何名曰産後衛氣太虚血
氣未定食麵太早胃不能消化麵毒結聚於胃脘上薰
胸中是以口乾燥渴心下痞悶醫者不識認為胸膈壅
滯以藥下之萬不得已但服見晛丸
薑黃三稜蓬术蓽澄茄陳皮人参
良薑(各三兩)
為末用蘿蔔慢火煮爛研細將汁煮麵糊丸桐子大
蘿蔔湯下三十丸
評曰産後口乾痞悶未必止因食麵或産母内積煩憂
外傷燥熱飲食肥甘卒使口乾痞悶當隨其所因調之
可也煩心宜四物湯去地黃加人参烏梅煎若外傷燥
熱看屬何經當隨經為治難以偹舉飲食所傷見睍丸
却效
第六論曰産後乍寒乍熱者何荅曰隂陽不和敗血不
散能令乍寒乍熱産後氣血虚損隂陽不和隂勝則乍
寒陽勝則乍熱隂陽相乘則或寒或熱若因房勞臟府
血弱不得宣越故令敗血不散入於肺則熱入於脾則
寒醫人若悮作瘧疾治之則謬矣隂陽不和宜增損四
物湯敗血不散宜奪命丹又問二者何以别之荅曰
時有刺痛者敗血但寒熱無他症者隂陽不和宜增損
四物湯皆隨症加减
增損四物湯
當歸人参芍葯川芎炮薑炙草
評曰乍寒乍熱榮衛不和難以輕議若其敗血不散豈
止入脾肺二臟耶大抵一隂閉一陽即作寒熱隂甚故
寒陽勝故熱只可云敗血循經流入閉諸隂則寒閉諸
陽則熱血氣與衛氣解則休遇再會而復作大調經散
五積散
大調經散治産後血虚惡露未消氣為敗濁凝滯榮
衛不調隂陽相乘增寒發熱或自汗或腫滿皆氣血
未平之故也
大荳(一兩五錢去皮)茯神(一兩)真神(一錢)
為末濃煎烏豆紫蘇湯下
五積散
蒼术桔梗陳皮白芷炙草當歸川
芎芍藥茯苓半夏麻黃(春夏少秋冬多)乾薑(秋冬)
(多)枳殼肉桂厚朴加醋少許煎
第七論曰産後浮腫者何荅曰産後敗血乘虛停積於
五臟循經流入四肢留淫日深却還不得腐會如水故
令四肢面目浮腫醫人不識便作水氣治之凡治水法
多用導水藥極虚人夫産後既虛又以藥虚之是謂重
虚往往多致夭損但服調經散
調經散
沒藥琥珀肉桂赤芍當歸(各一錢)細辛
麝香(各五分)
為末每服五分生薑汁温酒各少許服
評曰産後浮腫多端有自懷孕腫至産後不退者亦有
産後失於將理外感風寒暑濕内作喜怒憂驚血與氣
搏留滯經絡氣分血分不可不辨要當以隨所因脉証
治之宜得其情調經散治血分固效但力淺難憑不若
吳茱萸湯枳實湯奪魄散大調經要藥也
加减吳茱萸湯治婦人臟氣本虛宿挾風冷胸膈滿
痛腹脇絞刺嘔吐惡心飲食减少身面浮腫惡寒戰
慄或泄瀉不止少氣羸困及因生産臟氣暴虛邪冷
内勝宿病轉甚
吳茱萸(一兩半)桔梗炮薑炙草麥冬防風
當歸半夏茯苓丹皮肉桂(各五錢)
右㕮咀每服四錢煎七分服
枳术湯治心下堅大如盤邊如旋盤水飲所作名曰
氣分
枳實(一兩五錢)白术(三兩)
每服四錢煎七分服腹中軟即散
奪魂散治婦人産後虛腫喘促利小便即愈
生薑汁白麵(各三兩)半夏(七分)
以生末汁搜麵裹半夏為七餅炙熟為末滚水調一
錢小便利為效
大調經散治産後腫滿喘急煩渴小便不利
大豆茯神琥珀等分紫蘇烏豆湯調下
第八論曰産後乍見鬼神者何荅曰心主身之血脉因
産傷耗血脉心氣則虚敗血停積上干於心心不受觸
遂致心中煩燥起卧不安乍見鬼神言語顛倒醫工不
識呼為血邪如此治之必不得愈但服調經散每散加
龍腦一捻得睡則安(方見第二論中)
第九論曰産後不語者何答曰人心有七孔三毛産後
虚弱多致停積敗血閉於心竅神氣不能明又心氣通
於舌心氣閉塞舌亦強矣故令不語如此但服七珍散
七珍散
人参生地石菖蒲川芎(各一兩)細辛防風
硃砂(各五錢)
為末每服一錢薄荷湯調下
又方
川芎生地當歸白芍丹参石菖蒲
熟大黃
第十論曰産後腹痛又瀉利者何答曰産後腸胃虚弱
寒邪易侵若未滿月飲冷當風乘虚入留於肓膜散於
腹脇故腹痛作陣或如錐刀所刺流入大脇水榖不化
洞泄腸鳴或下赤白胠脇䐜脹或走痛不定急服調中
湯立愈若醫者以為積滯取之則禍不旋踵謹之
調中湯
良薑當歸肉桂芍葯附子川芎(各一兩)
炙草(五錢)每服三錢
評曰産後下利非止一証當隨所因而調之既云飲冷
當風何所不致寒熱風濕本屬外因喜怒憂思還從自
性况勞逸飢飽皆能致病若其洞瀉可服調中赤白帶
下非此能愈各隨門類别有正方今錄桃膠散白頭翁
湯以偹用餘從滯下門中選用之
沉香桃膠散治産後利下赤白裏急後重㽲刺疼痛
等証
桃膠(瓦上焙乾)沉香蒲黃
隔紙炒各等分為末陳米飲調下二錢
白頭翁湯治産後下痢
白頭翁甘草阿膠(各二兩)黃連柏皮秦皮
(各五兩)
第十一論曰産後遍身疼痛者何答曰産後百節開張
血脉流走遇氣弱則經絡分肉之間血多留滯累月不
散則骨節不利筋脉急引故腰背不得轉側手足不得
動摇身熱頭疼也若醫者認為傷寒治之則汗出而筋
脉動摇手足厥冷變生他病但服趁痛散以默除之
趁痛散
牛膝炙草薤白(各一分)當歸肉桂白术
黃茋獨活生薑(各五錢)
評曰趁痛散不獨治産後氣弱血滯兼能治太陽經感
風頭痛腰背痛自汗發熱若其感寒傷食憂驚恐怒皆
致身疼發熱頭痛况有蓐勞証尤甚趁痛散皆不能療
不若五積散入醋煎用却不妨
第十二論曰産後大便秘濇者何答曰産後水血俱下
腸胃虚弱津液不足是以大便秘濇不通也若遇六七
日腹中脹悶此有燥糞在臟府以其乾澁未能出耳宜
服蔴仁丸以津潤之若悞以為有熱而投以寒藥則陽
消隂長變病百出性命危矣
麻仁丸
麻仁枳殼人参大黃
各等分為末蜜丸桐子大酒下二十丸未通加數丸
評曰産後不得利利者百無一生去血過多臟燥大便
秘濇濇則固當滑之大黃似難輕用惟葱涎調臘茶為
丸復以臘茶下之必通
阿膠枳殼丸治産後虚大便秘塞
阿膠枳殼
為末蜜丸桐子大另研滑石為衣酒下二十丸半日
未通再服
第十三論曰産後血崩者何答曰産後傷耗經脉未得
平復而勞役損動致血暴崩淋瀝不止或因塩鹹不節
傷蠧榮衛氣衰血弱亦變崩中若小腹滿痛肝經已壊
為難治急服固經丸以中之
固經丸
艾葉赤石脂補骨脂木賊(各五錢)附子(一箇炮去)
(皮臍)
右末陳米飲和丸桐子大温酒米酒下三十丸
評曰血崩不是輕病况産後有此是謂重傷恐不止塩
酸不節而能致之多因憂驚恐恚臟氣不平或産後服
斷血藥早致惡血不消鬱滿痞堅亦成崩中固經丸似
難責效不若大料煮芎歸加白芍湯候定續次隨症合
諸藥治之為得
芎歸加芍湯
川芎當歸芍葯
第十四論曰産後腹脹悶嘔吐不定者何荅曰敗血散
於脾胃脾受之不能運化精微而成腹脹胃受之則不
得受水榖而生吐逆醫者不識若以尋常治脹止吐藥
療之病與藥不相干轉更相動正氣病愈難治但服抵
聖湯
抵聖湯
赤芍半夏澤蘭人参陳皮(各三錢)炙草(一錢)
加薑一片煎服
第十五論曰産後口鼻黑氣起及鼻衂者何荅曰陽眀
者經脉之海起於鼻交額中還出挟口交人中左之右
右之左産後氣消血散榮衛不理散亂入於諸經却還
不得故令口鼻黑氣起及變鼻衂此緣産後虚熱變生
此証其疾不可治名胃絶肺敗此証不可治不出方
第十六論曰産後喉中氣急喘者何答曰榮者血也衛
者氣也榮行脉中衛行脉外相隨上下謂之榮衛因産
所下過多榮衛暴竭衛氣無生獨肺中聚故令喘也此
名孤陽絶隂為難治若惡露不快敗血停凝上薰於肺
亦令喘急但服奪命丹血去喘息自定(方見第二論)
評曰産後喘急固可畏若是敗血上薰於肺猶可責效
奪命丹若感風寒宜旋覆花湯若榮衛暴絶宜大料芎
藭湯亦自可救性理鬱發宜小調經散用桑白皮杏仁
煎湯調下傷食宜見睍丸五積散
旋覆花湯治産後傷感風寒暑濕咳𠻳喘滿痰𠻳壅
塞坐卧不安
旋覆赤芍半夏前胡麻黃荆芥五
味炙草茯苓杏仁
第十七論曰産後中風者何荅曰産後五七日内強力
下床或一月之内傷於房室或懷憂發怒擾蕩冲和或
因着艾傷動臟府得病之初眼澁口噤肌肉瞤搐漸至
腰脊筋急強直者不可治此乃人作非偶爾中風所得
也
評曰問産後中風風是外邪血虚則或有中之者直荅
以人作不可治問答不相領觧如何開示後人立論之
難有如此者若是中風當以脉辨看在何臟依經調之
強力下床月内房室憂愁着炙非中風類蓐勞性氣火
邪治各有法非産後病不暇繁引學者識之
第十八論曰産後心痛者何答曰心者血之主人有伏
宿寒因産大虚寒搏於血血凝不得消散其氣遂上冲
擊於心之絡脉故心痛以太岩蜜湯治之寒去則血脉
温而經絡通心痛自止若誤以為傷治之則虚極寒益
甚矣心絡寒甚傳心之正經則變為真心痛旦發夕死夕
發旦死藥不可輕用
大岩蜜湯
熟地當歸獨活吳茱萸炮薑白芍
肉桂炙草遠志(薑汁炒各一兩)細辛(五錢)
評曰産後心痛雖非産蓐常病庸或有之凡痛未必便
是血痛設是岩蜜湯豈可用熟地熟地泥血安能去痛
此方本出千金用生地耳茱萸一升合准五兩乾薑三
兩細辛治陳寒在下焦方本一兩却减作半兩制竒制
偶量病深淺自有品數不可妄意加减然以岩蜜湯治
血痛不若失笑散用之更效
失笑散
五靈脂蒲黃(炒)各等分
為末醋調二錢熬膏入水煎七分服
第十九論曰産後熱悶氣上轉為脚氣者何答曰産卧
血虚生熱復因春夏取凉過多地之蒸濕因足履之所
以着而為脚氣其狀熱悶掣瘲驚悸心煩嘔吐氣上皆
其候也可服小續命湯二三劑必愈若醫者誤以逐敗
血藥攻之則血去而病益增劇
小續命湯
麻黃防已人参黃芩肉桂炙草白
芍川芎杏仁防子附子加薑棗煎
評曰脚氣固是常病未聞産後能轉為者往往讀千金
見産婦多此疾之語便出是証文辭害意概可見矣是
熱悶氣上如何服此湯此藥本主少陽經中風非拘治
諸經脚氣須要依脚氣方論隂陽經絡調之此涉轉悶
門未易輕論既非産後要病更不繁引
第二十論曰産後汗出多而變痓者何也答曰産後血
虚肉理不密故多汗因遇風邪搏之則變痓也痓者噤
口不開背強而直如發癎狀摇頭馬鳴身反折須臾十
發氣息如絶宜速斡口灌小續命湯稍緩即汗出如雨
手拭不及者不可治
評曰産後汗出多變痓亦令服續命湯此又難信既汗
多如何更服麻黃官桂防已輩不若大豆紫湯為佳太
醫局方大聖散亦良藥也
大荳紫湯
獨活(一兩五錢)大荳(半升)酒(三升)
右先以酒三升浸獨活煎一二沸另炒大豈極焦烟
出急投酒中密封候冷去荳每服一二合得少汗則
愈日數服
第二十一論曰産後所下過多虚極生風者何答曰婦
人以榮血為主因虚血下太多氣無所主唇青肉冷汗
出目瞑神昏命在須臾此但虚極生風也如此則服濟
危上丹若以風藥治之則誤矣
乳香玄精石五靈脂硫黃陳皮阿膠
桑寄生卷栢(生)各等分
右將上四味同研勻石器内微火炒勿令焦再研極
細復入餘藥為末用生地汁和丸桐子大酒下或當
歸酒下二十丸
評曰所下過多傷損虚弱少氣唇青肉冷汗出神昏此
皆虛脫証何以謂之生風風是外淫必因感冐中傷經
絡然後發動臟府豈能自生風也虛之說蓋因脉經云
浮為風為虛此乃兩病合說在人迎則為風在氣口則
為虚後學無識便謂風虛是一病謬濫之甚學者當知
右保慶集二十一論人用既多因評其說仍將得效
方附行外有歴科諸証併叙于後
三因極一病証方論卷十七
