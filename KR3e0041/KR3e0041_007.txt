三因極一病証方論卷七
宋陳言撰
疝證叙論
經論雖云七疝諸疝等更不見名狀但出寒疝㿗疝而
已惟大竒論則五臟脉為五疝証所謂腎脉太急沉為
腎疝肝脉太急沉為肝疝心脉搏急為心疝肺脉沉搏
為肺疝三隂急為脾疝三隂即太隂脾經脉也大抵血
因寒凝則為瘕氣因寒聚則為疝但五臟脉理不同不
可不辨且腎脉本沉心脉本滑受寒則急於理乃是肝
脉本弦肺脉本濇並謂之沉未為了義又脾不出本脉
但云急為疝亦文義之缺也凡云緊者急也緊為寒亦
可類推且賊風入腹亦為疝冐暑寢濕皆能為疝當隨
四氣改易風則浮弦暑則洪數濕則緩細於理甚明要
知疝証雖兼臟氣皆外所因也
諸疝証治
疝之為病隨臟氣虚實感傷外邪寒泣風散暑鬱濕着
絞刺擊搏無有定處倉卒之際痛不堪忍世人稱為横
痃膀胱小腸氣賊風入腹等名義不同証狀則一寒則
溫之風則散之暑則和之濕則燥之各有方法
大烏頭桂枝湯治風寒泣腹中痛逆冷手足不仁身
體疼痛炙刺諸藥不能療及賊風入腹攻刺五臟拘
急不得轉側發于呌呼隂縮悉主之
大烏頭(五枚實者去皮尖蜜一大盞煎減半取出湯洗七次)桂心芍藥(各三錢)
甘草(炙一分)
右剉散每服四錢水一盞半薑五片棗三枚入前烏
頭蜜半合煎七分去滓食前服一法用附子一個
不用烏頭為蜜附湯
走馬湯治卒疝無故心痛隂縮手足厥逆並治飛尸鬼擊
巴豆(二錢去皮心炒)杏仁(二粒去皮尖)
右二味取綿纏槌令碎熱湯二合捻取白汁飲之當
下老少量力與之
倉卒散治寒疝入腹心腹卒痛及小腸膀胱氣刺絞
痛脾腎氣攻擊急極痛不可忍屈伸不能腹中冷重
如石并自汗出
山梔子(四十九枚燒半過)附子(一枚炮去皮臍)
右為末每服二錢水一盞酒半杯煎七分入鹽一捻
溫服即愈
葱白散治一切冷氣不和及本臟膀胱氣攻刺疼痛
并治婦人胎前産後腹痛胎不安或血刺者兼治血
臟宿冷百節倦疼肌瘦怯弱勞傷帶癖久服愈但婦
人一切疾病最宜此
川芎當歸枳殼(麩炒)厚朴(薑汁炒)官桂(去皮)青皮
炮薑茴香(炒)川楝子(炒)神麯(炒)麥芽(炒)三稜(炮)
莪术(醋浸一宿焙)人參茯苓芍藥(炒)木香熟地
(各一兩)甘草(炙三分)
右為末每服三錢水一盞葱白二寸煎七分鹽少許
熱服大便秘澁加大黃煎大便自利加訶子煎食前
服
失笑散治小腸氣痛及婦人血痛心腹絞痛欲死十
餘日百藥不效
五靈脂蒲黃(炒各等分)
右為末每服二錢先用釅醋一合熬藥成膏水一盞
煎七分熱服
神應散治諸疝心腹絞痛不可忍
玄胡索胡椒(等分)
右為末每服二大錢酒半盞水半盞煎七分食前溫
服
大烏頭湯治寒疝繞臍發自汗出手足厥其脉沉弦
悉主之
大烏頭(五個洗淨細沙炒令黑不㕮咀)
右一味水三盞煎取八分去烏頭入蜜半杯已下煎
七分早上空心服
牡丹丸治小腸氣腹痛及寒疝心腹刺痛休作無時
又治婦人月病血刺疼痛
川烏頭(五枚炮焦黑去皮尖)牡丹皮(四兩)桂心(五兩)桃仁(五兩去皮尖研)
右為末煉蜜丸如桐子大每服五十丸溫酒下女人
醋湯下
小茴香丸治小腸氣腹痛
茴香胡椒(等分)
右為末酒糊丸梧子大每服五十丸空心溫酒下
苦楝丸治肝腎氣虚風冷相搏心腹絞痛攻刺腰背
不能禁受下注隂器腫痒疼痛久服養腎活血駐顔
輕身耐老進美飲食
川棟子(十一個剉碎分三處一用巴豆七粒去皮同炒焦黑色去巴豆不用一用斑貓七個)
(同炒黑去斑貓一用海金沙七錢同炒焦去海金沙亦不用)茴香(炒)破故紙(炒)
葫蘆巴(炒)木香(炮各一兩)烏藥(二兩)
右為末酒糊丸桐子大每服三五十丸湯酒任下
補腎湯治寒疝入腹上實下虚小腹㽲痛時復泄瀉
胸膈痞悶不進飲食常服溫脾補腎
人參茯苓白术附子黃茋(各一兩)沉香(四錢)
木瓜(一兩)羌活(五錢)炙草川芎(各一分)紫蘇(三分)
右剉散每服三錢水一盞薑三片棗一枚煎七分去
滓食前服嘔加半夏五錢薑七片煎
叙厥論
經云厥者逆也有寒厥有熱厥有六經厥有尸厥寒
厥者隂氣起於足五指之裏集于膝下聚于膝上故隂
氣勝則從五指至膝上寒陽氣不能滲營其經絡陽氣
日損隂氣獨在故手足為之寒名曰寒厥熱厥者陽氣
起於足五指之表集於足下聚於足心故陽氣勝則從
五指至足心熱熱入於胃絡脉滿經脉虚隂虚陽入腎
氣衰陽氣獨勝故手足為之熱名曰熱厥六經厥者頭
重足弱發為瞑仆名曰太陽厥妄言走呼腹滿面赤名
陽明厥暴聾頰脇胻拘痛名少陽厥腹脹後閉食則寒
嘔名太隂厥口乾溺赤腹滿心痛名少隂厥溲不利䯒
熱隂縮名厥隂厥尸厥者脹滿暴不知人或至半日遠
至一日此以隂氣盛於上則下虚下虚則腹脹腹脹則
下氣重上而邪逆逆則陽氣亂而不知人矣名曰尸厥
經論如此雖粗分六經殊不出寒熱二証所因欲求備
治當歴明之寒厥則因多慾而奪其精故致陽衰隂盛
熱厥則因醉飽入房精虚熱入故致隂虚陽盛考其厥
因多以不勝乘其所勝氣不得行遂致於逆如腎移寒
於脾則水乘於土水既不行乃成寒厥如心移熱於腎
則火乘於水火既不行乃成熱厥六經皆然可以次第
論也所謂得其要者一言而終矣尸厥亦然正由臟氣
相刑或與外邪相忤則氣遏不行閉於經絡諸脉匿伏
昏不知人惟當隨其臟氣而通之寒則熱熱則寒閉則
通如經所謂盛則瀉虚則補不盛不虚以經取之其義
一也經中以數醉為熱厥之因學者不可拘此盖傷寒
溫病皆有熱厥張仲景所謂熱深厥亦深聖意以酒能
發百脉熱故舉此以為例耳不可不知
隂陽厥脉証治
隂陽相乘而生寒熱厥者証脉似同而大異寒厥者初
得之四肢冷脉沉微而不數多惡寒引衣自覆下利清
榖外症多惺惺熱厥者初得之必發熱頭疼脉雖沉伏
按之必數其人或畏熱喜冷揚手掉足煩躁不眠大小
便秘澁外証多昏冐傷寒亦然治之各有方
四逆湯治寒厥表裏熱寒下利清榖食入即吐或乾
嘔或大汗大吐大下之後四肢冰冷五内拘急舉體
疼痛不渴脉沉伏者
大附子(去皮臍生用五錢)乾薑(五錢)炙草(一兩)
右剉散每服四錢水二盞煎七分去滓食前溫服併
進取效
白虎湯治熱厥腹滿身重難以轉側而垢譫語遺溺
手足厥冷自汗脉沉滑表有熱也
石膏(碎四兩)知母(一兩五錢)炙草(五錢)
右剉散每服四大錢粳米一撮煮米熟去滓取七分
清汁服可併進服其煎水用二盞
承氣湯亦治熱厥方見傷寒門此以為例當觀病淺
深量多寡飲之
卒厥尸厥証治
追魂湯治卒厥暴死及主客忤鬼擊飛尸奄忽氣絶
不覺口噤
麻黃(去節三兩)杏仁(去皮尖一百八十粒)炙草(一兩)
右剉散每服四錢水一盞半煎七分去滓灌之通治
諸感客忤或口噤撮口不開起齒下湯入口下活不
下分病人髮左右捉搦肩引之下藥漸令服盡取效
千金有桂心二兩金匱云寸脉沉大而滑沉則為實滑則為
氣氣實相搏血氣入臟則死入腑則愈若卒厥脣口
青身冷為入臟即死和汗自出為入腑即愈
納鼻散治尸厥脉動而無氣氣閉不通靜而若死狀
名卒厥石菖蒲為末納兩鼻孔中吹之令入仍以桂
末安舌下
眩暈証治
方書所謂頭面風者即眩暈是也然眩暈既涉三因不
可專為頭面風如中傷風寒暑濕在三陽經皆能眩人
頭目頭重項強但風則有汗寒則掣痛暑則熱悶濕則
重著吐逆眩倒屬外所因喜怒憂思致臟氣不行鬱而
生涎涎結為飲隨氣上厥伏留陽經亦使人眩暈嘔吐
頭目疼痛眼不得開屬内所因或飲食飢飽甜膩所傷
房勞過度下虚上實拔牙金瘡吐衂便利去血過多及
婦人崩傷皆能眩暈眼花屋轉起則眩倒屬不内外因
治之各有方法
大豆紫湯治中風頭眩惡風自汗吐冷水及産後百
病中風痱痓背強口噤直視煩熱
獨活(一兩五錢)大豆(半升)酒(三升)
右先以酒浸獨活煎一二沸别炒大豆極焦烟出急
投酒中密候冷去豆每服一二合許得少汗則愈日
數十服此湯能去風消血結如姙娠折傷胎死腹中
服此得瘥
三五七湯治感寒頭眩惡寒口眼喎斜耳聾
大附子(三兩炮去皮臍)山萸肉(五兩)山藥(七兩)
右為末每服二錢匕酒調服或㕮咀每服四大錢水
一盞半薑五片棗一枚煎七分去滓服
黃龍丸治感冐眩暈昏不知人(方見中暑門)
麯术散治冐濕頭眩經久不瘥嘔吐飲食無味
神麯(三兩炒)白术(三兩)
右為末每服二錢生薑煎湯調下或以酒糊丸桐子
大每服三五十丸飲湯任下
薯蕷湯治七情内動臟氣不行鬱而生涎涎結為飲
隨氣上厥伏留陽經心中忡悸四肢緩弱翕然面熱
頭目眩冐如欲搖動
薯蕷人參麥冬(去心各四兩)白芍熟地前胡
(各二兩)枳殼遠志肉(薑汁製各三分)白茯苓茯神(各一兩半)
炙草(五錢)黃茋(蜜炙一兩)製半夏(一兩一分)
右剉散用千里流水一盞半薑七片秫米一撮煎七
分去滓食前服
白散子治上實下虚眩暈昏塞(方見中風門)
芎藭湯治産後去血過多暈悶不省及傷胎去血多
崩中去血多金瘡去血多拔牙去血多不止懸虚心
煩眩暈頭重目昏耳聾舉頭欲倒
川芎當歸(洗去土焙乾各等分)
右剉散每服四錢水一盞半煎七分去滓熱服
黑錫丹治隂陽不升降上熱下冷頭目眩暈病至危
篤或服煖藥僣上愈甚者當服此藥
硫黃(二兩透明如皂莢子大候鋁成汁入硫黃在内勿令𦦨起候硫黃化傾出于九重紙内入)
(于地上以盌盖自朝至暮待火毒出候用)川練子(蒸去皮核)黑鉛(不夾錫者先溶化成)
(汁各二兩)陽起石(煆)木香(不見火)沉香青皮(炒各五錢)肉荳
蔲(一兩&KR1287;裹煨)茴香(炒)官桂(去皮不見火)附子(製)葫蘆巴(酒浸)
(炒)破故紙(炒各一兩)烏藥(去木心剉一兩)
右為末酒糊丸如桐子大每服三十五十至百丸濃
煎人參茯苓薑棗湯吞下食前服
痓叙論
夫人之筋各隨經絡結束於身血氣内虚外為風寒濕
熱之所中則痓故寒則筋縮熱則弛張風則弦急溫則
脹緩四氣兼并當如常說以風散氣故有汗而不惡寒
曰柔痓寒泣血故無汗而惡寒曰剛痓熱消氣故為瘈
瘲濕溢血故為緩弱經中所謂大筋緛短小筋弛長筋
短為拘弛長為痿皆濕熱不攘之所為也原其所因多
由亡血筋無所營故邪得以襲之所以傷寒汗下過多
與夫病瘡人及産致斯病者概可見矣診其脉狀皆沉
弦緊但陽軟隂急則几几拘攣隂緩陽急則反張強直
二証不可不辨
痓叙例治法(破傷風破傷濕並附)
病者身熱足寒頭項強急時頭熱面赤惡寒獨頭搖動
卒口噤背反張以發熱惡寒不惡寒有汗無汗分剛柔
者風寒痓也脉沉細者為濕痓瘡瘍未合風入為破傷
風濕入為破傷濕二者害人最急倉卒不知其因甚為
難認&KR1012;疽瘰癧膿潰之後尤宜謹之産婦汗多或因
怒厥皆成此疾治之各有方
括蒌桂枝湯治柔痓身體強几几然脉反沉逆自汗
括蒌根(二兩)桂心白芍(各三兩)甘草
右剉散每服四大錢水二盞薑五片棗二枚煎七分
去滓溫服汗不透食頃啜熱粥發之
葛根麻黃湯治剛痓無汗小便少氣上衝胸口噤不
能言
葛根(四兩)麻黃(去節四兩)桂心白芍甘草
右剉散每服四大錢水一盞半薑五片棗三枚煎七
分去滓食前服
大承氣湯治剛痓胸滿口噤卧不着蓆脚攣急齗齒
緊方主之
大黃(四兩)厚朴(八兩製)枳殼(二兩麸炒)
右剉散每服四大錢水盞半煎七分去滓入芒硝二
錢煎溶服得利止後服此以陽明養宗筋陽明者胃
也風濕寒入於胃則熱甚宗筋無以養故急宜利陽
明以治其能養也
參桂湯治卒然半身不遂手足拘急不得屈伸體冷
或知或否或身強直不語或生或死狂言不可名狀
角弓反張或欲得食或不用食或大小便不利悉主之
人參桂心當歸獨活黃芩炮薑甘
草(炙各一兩)石膏(一兩五錢)杏仁(一百六十粒麸炒去皮尖)
右剉散每服四錢水一盞半煎七分去滓服無汗加
麻黃去節三分
倉公當歸酒治賊風口噤角弓反張痓者
當歸防風(各三分)獨活(一兩半)麻黃(去節兩一分)細辛(去苖)
(五錢)附子(一枚六錢重炮去皮臍)
右剉散每服四錢水酒各半盞煎七分去滓口不開
者抉開口細灌一服蘇二服少汗三服大汗愈
破傷風濕治法
防風散治風自諸瘡口入為破傷項強牙關欲絶死
者
防風(去义)天南星(湯炮各等分)
右為末每服三錢童子小便一大盞煎七分熱服
牡蠣散治破傷濕口噤強直
右牡蠣取末粉傅瘡口仍以末二錢煎甘草湯調下
香膠散治破傷風口噤強直
右魚膠燒七分留性研細入麝香少許每服二錢酒
調下不飲者米湯下又一方以蘇木煎酒下
三因極一病証方論卷七
