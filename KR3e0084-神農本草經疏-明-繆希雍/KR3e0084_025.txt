神農本草經疏卷二十五
明繆希雍撰
總二十三種今疏其要者十一種
生大豆赤小豆酒
粳米糵米小麥
大麥(糵附)麴(神麴附)藊豆
豉菉豆
生大豆味甘平塗癰腫煮汁飲殺鬼毒止痛逐水脹除
胃中熱痺傷中淋露下瘀血散五蔵結積内寒殺烏頭
毒久服令人身重炒為屑味甘主胃中熱去腫除痺消
穀止腹脹(惡五參龍膽得前胡杏仁牡蠣良)
疏生大豆蘇頌云有黑白二種黑者入藥白者不
用其緊小者為雄入藥尤佳稟土氣以生而色黑則
象水故味甘氣平無毒平即兼涼為腎家之榖也甘
平能活血解毒祛風散熱故主塗癰腫止痛殺鬼毒
烏頭毒除胃中熱痺傷中淋露下瘀血散五臓結積
内寒消穀也色黑屬水同氣相求故能逐水腫腹脹
仙方修治末服之可以辟穀度饑然初服時似乎身
重一年以後便覺輕健也陳蔵器炒令黑烟未斷及
熱投酒中飲之治風痺癱緩口噤産後諸風及風痙
隂毒腹痛食罷生吞半兩去心胷煩熱熱風孟詵主
中風脚弱産後諸疾同甘草煮湯飲去一切熱毒氣
及風毒脚氣和桑柴灰煮食下水鼔腹脹搗塗一切
腫毒日華子主調中氣通關脈制金石藥毒解牛馬
瘟病皆取其活血散風除熱解毒下氣利水之功耳
主治參互
同澤蘭益母草蘇木人參牛膝荆芥生地黃童便蒲
黃治産後血暈悶絶同蔓荆子土茯苓金銀花甘
菊花玄參川芎天麻芽茶荆芥烏梅治偏頭風痛有
神古方紫湯破血去風除氣散熱産後兩日尤宜
服之用黑豆五升清酒一斗將豆炒令烟絶投酒中
待酒紫赤色去豆量性飲之神驗中風口噤加雞屎
白二升和炒投之廣利方脚氣衝心煩悶不識人
以大豆一升水三升濃煮汁服未定再服扁鵲方
三豆子飲能稀痘見菉豆條内大豆殼同蜜蒙花
穀精草黃連木賊草決明子甘菊花金銀花生地黃
羚羊角羊肝治小兒痘後目瞖
簡誤
生大豆岐伯云生温熟寒蔵器云生平炒食極熱煑
食極寒觀本經及孟詵云生搗塗腫毒則生者非温
矣經又云炒為屑主胃中熱則炒者又非極熱矣應
是生平炒温煑寒無疑忌猪肉小兒以炒豆猪肉同
食必壅氣致死十有八九十歲以上則無害也服萆
麻子者忌炒豆犯之脹滿致死服厚朴者亦忌之最
能動氣故也
赤小豆味甘酸平無毒主下水排癰腫膿血寒熱熱中
消渴止洩利小便吐逆卒澼下脹滿
疏赤小豆稟秋燥之氣以生本經味甘酸氣平無
毒然詳其用味應有辛非辛平則不能排癰腫膿血
及療寒熱熱中消渴也凡水腫脹滿洩瀉皆濕氣傷
脾所致小豆健脾燥濕故主下水腫脹滿止洩利小
便也十劑云燥可去濕赤小豆之屬是矣吐逆者氣
逆上升也卒澼者大腸濕熱也甘酸歛逆氣辛平散
濕熱故亦主之
主治參互
陳蔵器本草赤小豆和桑根白皮煑食去濕氣痺腫
孟詵食療同鯉魚煑食甚治脚氣金匱要略傷寒
狐惑病脈數無熱微煩默默但欲臥汗出初得之三
四日目赤如鳩眼七八日目四眥黃黑若能食者膿
已成也赤豆當歸散主之赤小豆三升浸令芽出當
歸三兩為末漿水服方寸匕日三服甄權藥性熱
毒癰腫赤小豆為末雞子白調塗蘇領圖經治脚
氣以袋盛此豆置足下朝夕展轉踐踏之遂愈
簡誤
陶弘景云小豆逐津液利小便久服令人枯燥凡水
腫脹滿總屬脾虚當雜補脾胃藥中用之病已即去
勿過劑也其治消渴亦借其能逐胃中熱從小便利
去若用之過多則津液竭而渴愈甚不可不戒也
酒味苦甘辛大熱有毒主行藥勢殺百邪惡毒氣
疏酒品類極多醇醨不一惟米造者入藥用經云
酒者熱穀之液其氣悍弘景云大寒凝海惟酒不冰
明其性熱獨冠羣物製藥多用之以藉其勢人飲多
則體弊神昏是其有毒故也博物志云昔三人冒霧
晨行一人飲酒一人飽食一人空腹空腹者死飽食
者病飲酒者健此酒勢辟邪惡毒氣之效勝於他物
也蔵器主通血脈厚腸胃潤皮膚消憂發怒宣言暢
意無非取其横行經絡走散皮膚開發宣通之功耳
主治參互
諸藥可造酒者五加皮女貞實仙靈脾薏苡仁天門
冬麥門冬地黃菖蒲枸杞子人參何首烏甘菊花黃
精桑椹术蜜仙茅松節栢葉竹葉胡麻磁石蠶沙烏
白蛇鹿茸羊羔腽肭臍黑豆之類各視其所生之病
擇其所主之藥入麴米如常釀酒法釀成飲或袋盛
入酒内浸數日飲之肘后方鬼擊諸病卒然着人
如刀刺狀胷脇腹内切痛不可抑按或吐血鼻血下
血以醇酒吹兩鼻内良又方馬氣入瘡或馬汗馬
毛入瘡皆致腫痛煩熱入腹則殺人多飲醇酒至醉
即愈千金方三十年耳聾酒三升漬牡荆子一升
七日去滓任性飲之梅師方産後血悶清酒一升
和生地黃汁煎服
簡誤
王好古曰酒能引諸經不止與附子相同味之辛者
能散苦者能下甘者能居中而緩用為導引可以通
行一身之表至極高之分古人惟以麥造麴釀黍已
為辛熱有毒今之醖者加以烏頭巴豆桂薑之類大
毒大熱之藥以增其氣味豈不傷冲和損精神涸榮
衛竭天癸而夭夫人壽耶朱震亨云本草止言酒熱
而有毒不言濕中發熱近於相火醉後振寒戰慄可
見矣又性喜升氣必隨之痰鬱於上溺濇於下恣飲
寒涼其熱内鬱於肺與大腸其始也病淺或嘔吐或
瘡疥或鼻皶或泄利或心脾痛尚可散而去之其久
也病深或消渴或内疽或肺癰或鼔脹或喉啞或哮
喘或勞瘵或痔漏為狀不一非具眼未易處也扁鵲
云過飲腐腸爛胃潰髓蒸筋生痰動火亡精耗血傷
神損壽孟詵云軟筋骨動氣痢醉臥當風則成癜風
醉浴冷水成痛痺陳士良云凡服丹砂鍾乳諸石藥
並不可長用酒下能引石藥氣入四肢滯血化為癰
疽蔵器云凡飲酒忌甜物同牛肉食令人生蟲合乳
飲令人氣結諸如此類不可勝載今人有喜以火逼
極熱恣飲為快不知酒性既熱又以火濟火鮮有不
為害者曾見一人好飲火酒不幾年患一惡證吐膿
血瘀肉而斃盖肺為火熱腐爛也酒能合歡解憂禦
寒袪疾自上古至今循習為常用之物然而如上等
害不可不曉惟在樽節度量寒温適宜不至沉湎荒
亂斯得酒中之趣者古人終日飲不及亂用此道耳
震亨又云醇酒泠飲有三益予謂三益未必然而傷
肺生痰動火損胃之害可差免矣
粳米味甘苦平無毒主益氣止煩止洩
疏粳米即人所常食米感天地冲和之氣同造化
生育之功為五穀之長人相賴以為命者也經曰安
穀則昌絶穀則亡仲景曰人受氣於水穀以養神水
穀盡而神去自上古聖人樹藝至今不可一日無此
也稟土德之正其味甘而淡其性平而無毒雖專主
脾胃而五臓生氣血脈精髓因之以充溢周身筋骨
肌肉皮膚因之而強健本經益氣止煩止洩特其餘
事耳
主治參互
入白虎湯治作勞人傷寒發熱虚羸少氣氣逆上衝
欲吐少隂病下痢膿血或腹滿下如魚腦者桃花
湯主之粳米一升赤石脂一斤一半全一半末乾薑
一兩以水七升煑米令熟去滓温服七合内赤石脂
末方寸匕日三服若一服愈餘勿服已上仲景法
聖濟方小兒初生無皮色赤但有紅筋乃受胎未足
也用早白米粉撲之肌膚自生千金方嗜食生米
成瘕用白米五合雞屎一升同炒焦為末水一升頓
服少時吐出瘕如研米汁或白沬淡水乃愈也
糵米味苦無毒主寒中下氣除熱
疏糵米即稻糵也味甘氣温無毒具生化之性故
為消食健脾開胃和中之要藥脾胃和則中自温氣
自下熱自除也
主治參互
澹療方啟脾進食穀神丸用穀糵四兩為末入薑汁
鹽少許和作餅焙乾入炙甘草砂仁白术麩炒各一
兩為末白湯點服或丸服
小麥味甘微寒無毒主除熱止燥渴咽乾利小便養肝
氣止漏血唾血以作麴温消穀止痢以作麵温不能消
熱止煩
疏小麥稟四時中和之氣故其味甘氣微寒無毒
入手少隂經少隂有熱則燥渴咽乾解少隂之熱則
燥渴咽乾自止心與小腸為表裏臓氣清腑病亦自
除故利小便肝心為子母之臓子能令母實故主養
肝氣甘寒走二經而能益血涼血故止漏血唾血也
麴性温所以能消穀止痢麵性熱故不能消熱止煩
北方霜雪多地氣厚熱性减凡入藥以北來者為勝
浮麥即水淘浮起者能止自汗盜汗亦以北方者良
古方有用寒食麵者寒食日以紙袋盛麵懸風處數
十年亦不壊取其熱性去而無毒也
主治參互
奉親書老人五淋身熱腹滿小麥一升通草二兩水
三升煑一升飲之良生生編走氣作痛用小麥麩
拌釅醋炒熱袋盛熨之麵作蒸餅和藥取其易消
也
簡誤
小麥寒氣全在皮故麵去皮則熱熱則壅滯動氣發
渴助濕令人體浮皆其害也凡大人脾胃有濕熱及
小兒食積疳脹皆不宜服然北人以之代飯常御而
不為患者此其地勢高燥無濕熱熏蒸之毒故麵性
亦温平能厚腸胃強氣力補虚助五臓其功不減於
稻粟耳東南卑濕春多雨水其濕熱之氣鬱於内故
食之過多每能發病也夏月瘧痢人尤不宜食
大麥味鹹温微寒無毒主消渴除熱益氣調中又云令
人多熱為五穀長(蜜為之使)
疏大麥功用與小麥相似而其性更平涼滑膩故
人以之佐粳米同食或歉歲全食之而益氣補中實
五臓厚腸胃之功不亞於粳米矣陳士良云補虚劣
壯血脈化穀食止洩瀉不動風氣久食令人肥白滑
肌膚為麵無燥熱勝於小麥蘇恭云平胃止渴消食
療脹滿其為效可知本經末云令人多熱與上文及
諸說相背必是誤入也
麥糵蘇頌云化宿食破泠氣止心腹脹滿日華子温
中下氣開胃止霍亂除煩消痰破癥結
疏麥糵以水漬大麥而成其味鹹氣温無毒功用
與米糵相同而此消化之力更緊鹹能軟堅温主通
行其發生之氣又能助胃氣上升行陽道而資健運
故主開胃補脾消化水穀及一切結積泠氣脹滿如
上所言等證也好古曰麥芽神麴二藥胃氣虚人宜
服之以代戊已腐熟水穀豆蔲縮砂烏梅木瓜芍藥
五味子為之使
主治參互
麥糵同山查紅麴橘皮草果砂仁厚朴蒼术消食積
快膈進食麥芽四兩神麴二兩白术橘皮各一兩
為末蒸餅丸梧子大每人參湯下三五十丸李綘
兵部手集産後腹脹不通轉氣急坐臥不安以麥糵
一合為末和酒服良久通轉神驗婦人經驗方産
後青腫乃血水漬也乾漆大麥糵等分為末新瓦中
鋪漆一層糵一層重重令滿鹽泥固濟煅赤研末熱
酒調服二錢産後諸疾並宜丹溪方産後回乳産
婦無子食乳乳不消令人發熱惡寒用大麥糵二兩
炒為末每服五錢白湯下甚良
簡誤
麥糵能消導米麵諸菓食積無積滯脾胃虚者不宜
用久服消腎氣墮胎
麴味甘大暖療蔵腑中風氣調中下氣開胃消宿食主
霍亂心膈氣痰逆除煩破癥結補虚去冷氣除腸胃中
塞不下食令人有顔色六月作者良神麴使無毒能化
水穀宿食癥氣健脾煖胃
疏古人用麴即造酒之麴其氣味甘温性專消導
行脾胃滯氣散臓腑風冷故主療如諸家所言也神
麴乃後人專造以供藥用力倍於酒麴盖取諸神聚
會之日造之又取各藥物以象六神之用故得神名
陳久者良入藥炒令香用六畜食米多脹欲死者煑
麯汁灌之立消造神麴法用五月五日或六月六
日以白麵百斤青蒿自然汁三升赤小豆末杏仁泥
各三升蒼耳自然汁野蓼自然汁各三升以配白虎
青龍朱雀玄武勾陳騰蛇六神用汁和麵豆杏仁作
餅麻葉或楮葉包罯如造醬黃法待生黃衣曬乾收
之
主治參互
神麯開胃健脾消食止泄同山查麥糵穀糵縮砂陳
皮草菓藿香白术乾葛蓮肉等用效百一選方療
痞滿暑泄麴术丸用神麯炒蒼术泔製炒等分為末
糊丸梧子大每米飲下五十丸和劑局方健胃思
食治脾胃俱虚不能消化水穀胷膈痞悶腹脇膨脹
連年累月食减嗜臥口無味神麴六兩麥糵炒三兩
乾薑炮四兩烏梅肉焙四兩為末蜜丸梧子大每米
飲下五十丸日三服摘玄方食積心痛陳神麯一
塊燒紅淬酒二大碗服之
簡誤
脾隂虚胃火盛者不宜用能落胎孕婦宜少食
藊豆味甘微温主和中下氣葉主霍亂吐下不止
疏藊豆稟土中沖和之氣其味甘氣香性温平無
毒入足太隂陽明經氣分通利三焦升清降濁故專
治中宮之病和中下氣消暑除濕而解毒也孟詵主
霍亂吐痢不止及嘔逆久食頭不白日華子云補五
臓蘇頌主女子帶下解酒毒河豚魚毒寇宗奭主霍
亂轉筋皆取其益脾開胃和中氣除濕熱之功耳葉
氣味相同故亦主霍亂花有紫白二色豆有黑白二
種入藥惟紫花豆白者良豆黑色及紫色者名鵲豆
不入藥亦不益人
主治參互
白藊豆同山藥白茯苓人參蓮肉薏苡仁芡實為補
脾胃之上藥中焦中濕者加白术同黃連乾葛白
芍藥升麻紅麴滑石烏梅橘紅甘草蓮肉治滯下如
神同麥門冬五味子黃連乾葛能解酒毒同木
瓜石斛橘皮藿香茯苓縮砂香薷治霍亂吐瀉轉筋
入十味香薷飲能消暑氣健脾竒效良方血崩
不止白藊豆花焙乾為末每服二錢空心炒米煑飲
入鹽少許調下即效治霍亂秘法用白藊豆葉一
葉同白梅一枚并仁研爛新汲水調服神效蘇恭
治吐利後轉筋用白扁豆葉一把搗入醋少許絞
汁服立瘥
簡誤
弘景云患寒熱者不可食盖指傷寒寒熱外邪方熾
不可用此補益之物耳如脾胃虚及傷食勞倦發寒
熱者不忌
䜴味苦寒無毒主傷寒頭痛寒熱瘴氣惡毒煩躁滿悶
虚勞喘吸兩脚疼冷
疏䜴諸豆皆可為之惟黑豆者入藥有鹽淡二種
惟江右淡者治病經云味苦寒無毒然詳其用氣應
微温盖黑豆性本寒得蒸曬之氣必温非苦温則不
能發汗開腠理治傷寒頭痛寒熱及瘴氣惡毒也若
以湧吐故能治煩躁滿悶以熱鬱胸中非宣劑無以
除之如傷寒短氣煩躁胸中懊憹饑不欲食虚煩不
得眠者用梔子䜴湯吐之是也又能下氣調中辟寒
故主虚勞喘吸及兩脚疼冷
主治參互
肘後方云傷寒有數種庸人卒不能分别者今取一
藥兼療之凡初覺頭痛身熱脈洪一二日以葱䜴湯
治之用葱白一虎口䜴一升綿裹水三升煑一升頓
服取汗仲景梔子䜴湯治傷寒汗下後虚煩用梔
子十四枚香䜴四合綿裹以水四升先煮梔子得二
升半内豉煑取一升半去滓分二服温進一服得吐
止後服又枳實梔子䜴湯治大病瘥後勞復用枳
實三枚梔子十四枚䜴一升以清漿水七升空煑取
四升内枳實梔子取二升下䜴更煑五六沸去滓分
温再服令微似汗傷寒之邪自外入勞復之邪自内
發發汗吐下當隨宜施治也治傷寒食早成食復前
湯中加大黃如博碁子大五枚梅師方辟除温疫
䜴和白术浸酒常服之甄權方傷寒暴痢腹痛者
豉一升薤白一握切以水三升先煑薤内䜴更煑湯
色黑去豉分二服不瘥更服亦治血痢孟詵治久
患盜汗以䜴一升熬令香清酒三升漬滿三日取汁
泠煖任服不瘥更作二劑即止簡要濟衆方傷寒
後餘毒攻手足及身體虚腫用豉五合微炒以酒一
升半同煎五七沸任性飲之千金方蠼螋尿瘡杵
䜴傅之良衛生易簡方中牛馬毒䜴汁和人乳頻
服之效千金方中酒成病豉葱白各半升水二升
煑一升頓服又方服藥過劑悶亂者豉汁飲之
肘後方腫從脚起䜴汁飲之以滓傅之弘景云春
夏之氣不和以䜴蒸炒酒漬服之至佳
簡誤
凡傷寒傳入隂經與夫直中三隂者皆不宜用熱結
胸中煩悶不安者此欲成結胸法當下不宜復用汗
吐之藥并宜忌之
菉豆味甘寒無毒主丹毒煩熱風疹藥石發動熱氣奔
㹠生研絞汁服亦煑食消腫下氣壓熱解石用之勿
去皮令人小壅
疏菉豆禀土中之隂氣故其味甘氣寒無毒入足
陽明經夫丹石之藥氣悍而性熱多服則火動上升
為煩熱甚則口鼻出血狂悶躁擾甘寒能除熱下氣
解毒故主服丹石藥人毒發煩熱也陽明客熱則發
出風疹以胃主肌肉熱極生風故也解陽明之熱則
風疹自除脹滿者濕熱侵於脾胃也熱氣奔㹠者濕
熱客於腎經也除濕則腫消壓熱則氣下益脾胃而
腎邪亦自平也孫思邈主寒熱熱中止泄痢卒澼利
小便脹滿日華子主厚腸胃作枕明目治頭風頭痛
益氣除熱毒風孟詵主去浮風益氣力治消渴和五
臓安精神可常食之功效不可備述
主治參互
扁鵲三豆飲治天行痘瘡預服此飲疎解熱毒縱出
亦少菉豆赤小豆黑大豆各一升甘草節二兩以水
八升煑極熱任意吞豆飲汁七日乃止醫學正傳
痘後癰毒初起以三豆膏治之神效菉豆赤小豆黑
大豆等分為末醋調時時掃塗即消全幼心鑑小
兒毒腫菉豆五錢大黃二錢為末用生薄荷汁入蜜
調塗悞中砒毒者研汁飲之
簡誤
脾胃虚寒滑泄者忌之
神農本草經疏卷二十五
