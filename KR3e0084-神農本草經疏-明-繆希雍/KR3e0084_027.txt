神農本草經疏卷二十七
明繆希雍撰
總三十種今疏其要者八種
胡荽瓜蔕白冬瓜
白芥芥萊菔
苦菜苜蓿
胡荽味辛温(一云微寒)微毒消榖治五藏補不足利大小腸
通小腹氣拔四胑熱止頭痛療沙疹豌豆瘡不出作酒
歕之立出通心竅
疏胡荽稟金氣多火氣少故味辛香氣温微毒入
足太隂陽明經辛香走竄而入脾故主消榖利大小
腸通少腹氣脾胃為邪熱所干則頭痛四肢熱辛温
發散二經之邪則頭痛四肢熱自拔痧疹痘瘡出不
快者外為風寒所侵或穢氣所觸也辛温袪風寒香
竄辟穢氣則腠理通暢而痧疹痘瘡皆出矣通心竅
治五臟補不足者總言其辛香内通心脾外逹腸
胃除一切不正之氣則真氣安和斯有補益之道耳
子亦能發痘疹殺魚腥
主治參互
經驗後方疹痘出不快用胡荽二兩切以酒二大盞
煎沸沃之以物盖定勿令洩氣候冷去滓微微含噴
從項背至足令遍勿噀頭面子母祕錄肛門脫出
胡荽一升切燒烟熏之即入外臺祕要牙齒疼痛
胡荽子五升水五升煑取一升含𠻳
簡誤
胡荽辛香發散氣虛人不宜食疹痘出不快非風寒
外侵及穢惡之氣觸犯者不宜用孟詵云多食損人
精神華陀云胡臭口臭&KR0630;齒脚氣皆不可食令病加
甚陳藏器云久食令人多忘發腋臭根發痼疾凡服
一切補藥及藥中有白术牡丹者咸忌之
瓜蔕味苦寒有毒主大水身面四肢浮腫下水殺蠱毒
欬逆上氣及食諸果病在胸腹中皆吐下之去鼻中息
肉療黃疸
疏瓜蔕感時令之火熱稟地中之伏隂故其味苦
氣寒有小毒氣薄味厚浮而升隂多於陽酸苦湧泄
為隂故也入手太隂足陽明足太隂經其主大水身
面四肢浮腫黃疸者皆脾胃虛水氣溼熱乘虛而客
之也苦以湧泄使水溼之氣外散故能主之經曰在
高者因而越之病在胸膈則氣不得歸元而為欬逆
上氣吐出胸中之邪則氣自順欬逆止矣殺蠱毒者
亦取吐出之義去鼻中息肉者以其苦寒能除肺家
之熱也日華子治腦塞熱齆眼昏吐痰好古得麝香
細辛治鼻不聞香臭及吐風熱痰涎風眩頭痛癲癎
喉痺頭面有溼氣傷寒客水胸中傷食脹滿下部無
脉等證皆借其宣發湧泄引涎追淚之功耳
主治參互
仲景傷寒論病如桂枝證頭不痛項不強寸脉微浮
胸中痞鞕氣上衝咽喉不得息者此胸中有寒也當
吐之宜瓜蔕散用瓜蔕赤小豆等分為散取一錢以
香豉一合用熱湯七合煑作稀糜去滓取汁和散頓
服之不吐少少加得快吐乃止溼家病身上疼痛
發熱面黃而喘頭痛鼻塞而煩其脉大自能飲食腹
中和無病病在頭中寒溼故鼻塞内藥鼻中則愈瓜
蔕散主之太陽中暍身熱疼重而脉微弱此因夏
月傷冷水水行皮中所致宜吐之瓜蔕散病胸上
諸實胸中鬱鬱而痛不能食欲使人按之而反有涎
唾下利日十餘行其脉反微寸口脉微滑此可吐之
吐之則利自止宿食在上脘者當吐之病人手
足厥冷脈乍結以客氣在胸中心下滿而煩欲食不
能食者當吐之懊憹煩躁不得眠未經汗下者謂之
實煩當吐之已上悉用瓜蔕散皆仲景法東垣曰
難經云上部有脉下部無脉其人當吐不吐者死此
飲食内傷填塞胸中食傷太隂則風木生發之氣伏
于下宜瓜蔕散吐之内經所謂木鬱達之也吐去上
焦有形之物則木得舒暢天地交而萬物通矣諸亡
血家不可與瓜蔕散寇氏衍義風涎暴作氣塞倒
仆用瓜蔕末二錢膩粉一錢匕以水半合調灌良久
涎自出不出含沙糖一塊下咽即涎出也千金翼
熱病發黃瓜蔕為末以大豆許吹鼻中取出黃水乃
愈孟詵食療隂黃黃疸取瓜蔕丁香赤小豆各七
枚為末吹豆許鼻中少時黃水流出隔一日用瘥乃
止并治身面浮腫活人書濕家頭痛瓜蔕末一字
㗜入鼻中口含冷水取出黃水愈聖惠方鼻中息
肉瓜蔕末白&KR0552;末各半錢綿裹塞之或以猪脂和挺
子塞之日一換
簡誤
瓜蔕極苦而性上湧能損胃傷血耗氣損神凡胸中
無寒胃家無食皮中無水頭面無濕及胃虛氣弱諸
亡血諸産后似中風倒仆心虛有熱癲癎女勞榖疸
元氣尫羸脾虛浮腫切勿誤用誤用則為害非細傷
生不淺戒之慎之
白冬瓜味甘微寒主除小腹水脹利小便止渴
疏白冬瓜内稟隂土之氣外受霜露之侵故其味
甘氣微寒而性冷利無毒水屬隂瓜性亦屬隂氣類
相從故能利小便除小腹水脹也甘寒解胃中之熱
故又能止渴也弘景止消渴煩悶解毒孟詵益氣耐
老除心胸滿去頭面熱大明消熱毒癰腫切片摩疿
子蘇頌利大小腸壓丹石毒皆得其旨者也
主治參互
孟詵食療積熱消渴白冬瓜去皮每食後嚼二三兩
五七度良古今錄驗産後痢渴久病津液枯竭四
肢浮腫口舌乾燥用冬瓜一枚黃土泥厚五寸煨熟
絞汁飲良亦治傷寒痢渴楊氏家藏方十種水氣
浮腫喘滿用大冬瓜一枚切盖去瓤以赤小豆填滿
盖合簽定以紙筋泥固濟日乾用糯糠兩大籮入瓜
在内煨至火盡取出切片同赤豆焙乾為末水糊丸
梧子大每服七十丸煎冬瓜子湯下日三服小便利
為度冬瓜仁味甘寒能開胃醒脾同橘紅石斛竹
茹枇杷葉白芍藥蘆根汁人參白茯苓治胃虛嘔吐
同人參茯神竹瀝白茯苓黃耆甘草白芍藥酸棗
仁治小兒慢脾風
簡誤
冬瓜性冷利凢臟腑有熱者宜之若虛寒腎冷久病
滑洩者不得食未經霜者不宜多食九月後食之乃
佳
白芥味辛温無毒主冷氣色白甚辛美子主射攻及
疰氣上氣發汗胸膈痰冷面黃
疏芥稟火金之氣以生而白芥則又得金氣之勝
故味辛氣温無毒辛溫入肺而發散故有温中除冷
發汗辟邪豁痰利氣之功朱震亨云痰在脇下及皮
裏膜外非白芥子莫能逹古方控涎丹用之正此義
爾
主治參互
韓&KR1026;醫通云凡老人苦于痰氣喘嗽胸滿懶食不可
妄投燥利之藥反耗真氣因有人求治其親遂制三
子養親湯治之隨試隨效用白芥子紫蘇子白萊菔
子各微炒研破看所主為君每劑不過三四錢用絹
袋盛入湯煑飲之勿煎太過則味苦辣若大便素實
者入蜜一匙冬月加薑一片蘇恭主疰氣發無常
處及射攻毒以芥子丸服之或搗末醋和塗之隨手
有驗
簡誤
白芥子味極辛氣温能搜剔内外痰結及胸膈寒痰
冷涎壅者殊效然而肺經有熱與夫隂火虛炎咳嗽
生痰者法在所忌其莖葉煑食動風動氣有瘡瘍
痔疾便血者咸忌之
芥味辛温無毒歸鼻主除腎邪氣利九竅明耳目安中
久食温中
疏芥所稟與白芥同今人以醋椒同芥心作辣虀
食之則腦額酸楚淚涕俱出即歸鼻利竅明耳目之
驗也辛温能利氣消痰開胃辟寒故主安中及久食
温中也其主除腎邪氣者辛能潤腎温能煖水臓故
也子功用與白芥子相同力稍不逮
主治參互
治肺癰用百年芥菜鹵久窨地中者飲數匙立效其
義以芥菜辛温得鹽水久窨之氣變為辛寒辛寒能
散痰熱芥菜主通肺氣所以治肺癰真良法也
簡誤
與白芥子同其主利九竅明耳目者蓋言辛散走竄
豁痰引涎暫用一時使邪去而正自復非謂其真能
利竅明耳目也用者詳之
萊菔(音蔔)根味辛甘温無毒散服及炮煑服食大下氣消
榖去痰癖肥健人生搗汁服主消渴試大有驗
疏萊菔根稟土金之氣以生本經味辛甘氣温無
毒孟詵云性冷大明云平詳其功用應是生者味辛
性冷熟者味甘温平故本經下氣消榖去痰癖肥健
人及温中補不足寬胸膈利大小便化痰消導者煑
熟之用也止消渴制麵毒行風氣去邪熱氣治肺痿
吐血肺熱痰嗽下痢者生食之用也大抵入手足太
隂手足陽明經故所主皆脾肺腸胃之病子味辛
過于根生研汁服吐風痰同醋研消腫毒炒熟下氣
定喘消食除脹止氣痛以其性辛甚故升降之功亦
烈于根也朱震亨云萊菔子治痰有推牆倒壁之功
是矣
主治參互
醫學集成齁喘痰促遇厚味即發者用蔔子淘净蒸
熟晒研薑汁浸蒸餅丸菉豆大每服三十丸以口津
嚥下日三服治年遠脾泄百藥不效单煑白萊終
日啖之不輟必瘥
簡誤
萊菔根葉皆可食生熟皆宜乃蔬中之至賤而能止
渴充飢者歉歲農人種之最有利益但性專下氣復
能耗血故多食則髭髮早白服地黃何首鳥者不可
食子消痰下氣更速凡虛弱人忌之
苦菜味苦寒無毒主五藏邪氣厭(伏也)穀胃痺腸澼渴熱
中疾惡瘡久服安心益氣聰察少臥輕身耐老耐饑寒
高氣不老
疏苦菜與苦苣苦蕒一物而形稍異功用則相同
也稟天地之隂氣故其味苦氣寒無毒入心脾胃三
經其主五臟邪氣者邪熱客于心也胃痺渴熱中疾
者熱在胃也腸澼者熱在大腸也惡瘡者熱瘀傷血
也苦寒總除諸熱故主之也熱去則神自清故久服
安心益氣聰察少卧也輕身耐老耐飢寒高氣不老
者總言其熱退隂生安心益氣之極功也
主治參互
寇宗奭衍義治疔瘡以苦苣搗汁傅之殊騐青苖葉
隂乾以備冬月需用為末水調傅之唐珤經騐方
對口惡瘡野苦苣擂汁一鍾入姜汁一匙和酒服以
渣傅一二次即愈肘後方中沙虱毒沙虱在水中
人澡浴則着人身鑚入皮裏初得皮上正赤如小豆
黍粟摩之痛如刺三日後發寒熱發瘡毒若入骨殺
人嶺南多此即以茅葉刮去以苦菜汁塗之佳
簡誤
脾胃虛寒者忌之
苜蓿味苦平無毒主安中利人可久食
疏苜蓿草也嫰時可食處處田野中有之陜隴人
亦有種者木經云苦平無毒主安中利人可久食然
性頗凉多食動冷氣不益人根苦寒主熱病煩滿目
黃赤小便黃酒疸搗汁一升服令人吐利即愈其性
苦寒大能泄濕熱故耳以其葉煎汁多服專治酒疸
大效
神農本草經疏卷二十七
