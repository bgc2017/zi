神農本草經疏卷三
明繆希雍撰
玉石部上品
總七十三種今疏其要者一十四種
丹砂雲母石鍾乳
礬石芒硝朴硝
玄明粉滑石空青
紫石英赤石脂無名異
綠礬鐵鏽
丹砂味甘微寒無毒主身體五藏百病養精神安魂魄
益氣明目通血脉止煩滿消渴益精神悦澤人面殺精
魅邪惡鬼除中惡腹痛毒氣疥瘻諸瘡久服通神明不
老輕身神仙能化為汞作末名真朱光色如雲母可析
者良(惡磁石畏鹹水)
疏丹砂本稟地二之火氣以生而兼得乎天七之
氣以成色赤法火中含水液為龍為汞亦曰陰精七
為陽火之少故味甘微寒而無毒蓋指生砂而言也
藥性論云丹砂君為清鎮少陰君火之上藥辟除鬼
魅百邪之神物安定神明則精氣自固火不妄炎則
金木得平而魂魄自定氣力自倍五臟皆安則精華
上發故明目心主血脉心火寧謐則陰分無熱而血
脉自通煩滿自止消渴自除矣殺精魅邪惡鬼除中
惡腹痛者陽明神物故應辟除不祥消散陰惡殺厲
之氣也久服通神明不老者古之真人飛丹煉石引
納清和配以金鉛按之法象自能合丹道而成變化
也青霞子及太清服煉靈砂法云能重能輕能暗能
明能黑能白能神能靈一斛人擎力難舉升萬斤遇
火輕速上騰鬼神尋求莫知所在先稟氣於甲受氣
於丙出胎見壬結魄成庚增光歸戊陰陽升降各本
其原非虚語矣
主治參互
丹砂研飛極細令狀如飛塵以甘草生地黃濃煎調
分許與兒初生時服之能止胎驚解胎毒同真珠
琥珀金箔牛黃生犀角天竺黃滑石末治小兒急驚
有神入六一散治暑氣伏於心經神昏口渴及泄
瀉如火熱入補心丹鎮心神定魂魄入乳香托
裏散散癰疽熱毒發熱疼痛及毒氣攻心發譫語
簡誤
丹砂為八石之主故列石部之首體中含汞汞味本
辛故能殺蟲殺精魅宜乎藥性論謂其有大毒若經
伏火及一切烹煉則毒等砒磠服之必斃自唐以來
上而人主下而縉紳曾餌斯藥鮮克免者戒之戒之
雲母味甘平無毒主身皮死肌中風寒熱如在車船上
除邪氣安五藏益子精明目下氣堅肌續絶補中療五
勞七傷虚損少氣止痢久服輕身延年悦澤不老耐寒
暑志高神仙一名雲珠色多赤一名雲華五色具一名
雲英色多青一名雲液色多白一名雲砂色青黃一名
磷石色正白(澤瀉為之使忌羊血用礬石則柔爛)
疏雲母本經載其味甘氣平詳其主治亦應有温
韓保昇曰雲母色白而主肺此石藥中温良之品也
以其法金故主身皮死肌及中風寒熱如在車船上
甘能緩温能和故除邪氣石性鎮墜能使火下火下
則水上是既濟之象也故安五臟益子精明目久服
輕身延年别錄主下氣堅肌續絶補中療五勞七傷
虚損少氣久服悦澤不老耐寒暑志高神仙皆此意
也其曰止痢者久痢則腸胃俱虚甘温足以回其虚
下墜足以去其積故亦主之也
主治參互
雲母得鉛丹熬成膏可貼一切癰疽瘡毒和以昇丹
細末更著竒效經騐方云青城山丈人觀主康道
豐治百病雲母粉方用雲母一斤析開揉入大瓶内
築實封固以十斤頂火煅赤取出却拌香茐紫連翹
草二件合搗如泥後以夾絹袋盛於大水盆内搖取
粉餘滓未盡再添草藥重搗取粉以木盆一面貯灰
於灰上印一淺坑鋪紙傾粉在内候乾焙之以面糊
丸梧子大遇有疾者服之無不效知成都府辛諫議
曾患大風衆醫不愈道豐進此服之神驗千金方
服食雲母法上白雲母二十斤薄劈以露水八斗作
湯分半淘淨二次又作二斗湯納芒硝十斤木器中
浸二十日取出絹袋盛懸屋上勿見風日令燥以鹿
皮為囊揉之從旦至午篩滓復揉得好粉二十斤攪
糊入竹筒内薄削封口漆固北垣南下入地六尺覆
土春夏四十日秋冬三十日出之當成水若洞洞不
消更埋三十日此水能治萬病及勞氣風疼每以温
水一合和服之日三服十日小便當變黃二十日腹
中寒澼消三十日齲齒更生四十日不畏風寒五十
日諸病皆愈顔色日少長生神仙深師方治痰飲
頭痛往來寒熱雲母粉二兩鍊過常山一兩為末每
服方寸匕湯服取吐忌生葱生菜仲景金匱方治
牝瘧多寒雲母燒二日夜龍骨蜀漆燒去腥等分為
未發前漿水服半錢千金方治赤白久痢積年不
愈飲調雲母粉方寸匕服神效又方治婦人帶下
水和雲母粉方寸匕服神效積德堂方治婦人難
産經日不生雲母粉半兩温酒調服入口即産不順
者即順萬不失一陸氏云此是何德揚方也已救三
五十人千金方治風疹遍身百計不愈煅雲母粉
清水調服二錢良又方治一切惡瘡用雲母粉傅
之聖惠方治火瘡敗壊雲母粉和生羊髓傅之
事林廣記治金瘡出血雲母粉敷之絶妙千金翼
治風熱汗出水和雲母粉服三錢不過再服立愈
簡誤
雲母性雖甘平終屬石種與臟腑氣血實非同類秖
宜用以治病取效若夫益精明目輕身延年耐寒暑
志高神仙皆必不然之論也姑俟世人試過乃敢信
耳
石鍾乳味甘温無毒主欬逆上氣明目益精安五臟通
百節利九竅下乳汁益氣補虚損療脚弱疼冷下焦傷
竭強陰久服延年益壽好顔色不老令人有子不煉服
之令人淋(蛇床為之使惡牡丹玄參紫石英)
疏石鍾乳稟石之氣而生本經謂其味甘氣温無
毒吳普曰神農辛斯言近之甄權以為有大毒或是
經火之故應云味甘辛氣大温其性得火則有大毒
乃為得之其主欬逆上氣者以氣虚則不得歸元發
為斯證乳性温而鎮墜使氣得歸元則病自愈故能
主之也通百節利九竅下乳汁者辛温之力也療脚
弱疼冷者亦是陽氣下行之驗也甄權主寒𠻳通聲
者辛以散邪結温以袪寒氣故也其他種種補益之
說當是前人好事者溢美之辭夷考其性恐無是理
未足信也
主治參互
石鍾乳得牛黃白臘象牙末真珠乳香没藥樺皮灰
龜板灰俱存性細研枯白礬蛀竹屑紅鉛治廣瘡結
毒爛壊鼻梁及陰蝕陽物有神孫真人千金翼鍾
乳煎治風虚勞損腰脚無力補益強壯用鍾乳粉煉
成者三兩以夾絹袋盛之牛乳一大升煎減三之一
去袋飲乳分二服日一作不吐不利虚冷人微溏無
所苦一袋可煑三十度力盡别作袋每煎訖須濯淨
令通氣其滓和麫煨雞子食之此崔尚書方也宣
明方治一切勞𠻳胸膈痞滿焚香透膈散用鵝管石
雄黃佛耳草款冬花等分為末每用一錢安香爐上
焚之以筒吸煙入喉中日二次聖濟錄治肺虚喘
急連綿不息生鍾乳粉光明者五錢蠟三兩化和飯
甑内蒸熟研丸如梧子大每水下一丸外臺秘要
治乳汁不通氣少血衰脉澀不行故少乳煉成鍾乳
粉二錢濃煎漏蘆湯調下或通草等分為末米飲服
方寸匕日三服
簡誤
石鍾乳辛温若加火煅有毒無疑縱治虚寒尚須審
察况病涉温熱者耶世人病陰虚有熱者十之九陽
虚内寒者百之一是以自唐迄今因服鍾乳而發病
者不可勝紀服之而獲效得力者不聞一二其於事
理可以燭照經曰石藥之性悍味斯言也則其大略
可槩見已慎毋輕信方士之言致蹈前人覆轍尊生
之士宜安常處順以道理自持脩短有命無惑乎長
年之說庶不為其所誤矣
礬石味酸寒無毒主寒熱洩痢白沃陰蝕惡瘡目痛堅
骨齒除固熱在骨髓去鼻中息肉煉餌服之輕身不老
增年岐伯云久服傷人骨能使鐵為銅生河西山谷及
隴西武都石門(甘草為之使惡牡蠣畏麻黃)
疏礬石味酸氣寒而無毒其性燥急收澀解毒除
熱墜濁蓋寒熱洩痢皆溼熱所為婦人白沃多由虚
脱澀以止脱故也陰蝕惡瘡亦緣溼火目痛多由風
熱除固熱在骨髓堅齒者髓為熱所劫則空故骨痿
而齒浮礬性入骨除熱故亦主之去鼻去息肉者消
毒除熱燥溼之功也
主治參互
礬石即白礬得巴豆同煅令枯取礬研末以鵝翎管
吹入喉中流出熱涎立解喉痺其證俗呼為纏喉風
是也皮膚疥癬膿窠坐板肥疳等瘡皆資其用各
合所宜以施之得硫黃雄黃白附子海金沙蜜陀
僧擦汗斑殊效一年者去皮一次十年者去皮十次
擦後坐卧勿當風勿行房搖扇制半夏能散溼痰
及食積痰兼除五飲同芒硝可燒水銀成粉治一
切瘡中有蟲得黃蠟和丸名蠟礬丸治一切腫毒
有神凡治癰疽當服之以護膜膜苟不破雖劇必瘥
陳師古方中風痰厥四肢不收氣閉膈塞者白礬
一兩牙皂角五錢為末每服一錢温水調下吐痰為
度簡要濟衆方牙齒腫痛白礬一兩燒灰大露蜂
房一兩微炙每二錢水煎含漱去涎千金方鼻中
息肉用明礬一兩蓖麻仁七粒鹽梅肉五個麝香一
字搗丸綿裹塞之化水自下也夏子益竒疾方發
斑怪證有人眼赤鼻張大喘渾身出斑毛髮如銅鐵
乃熱毒氣結於下焦也白礬滑石各一兩為末水三
碗煎減半不住服盡即安永類鈐方爛弦風眼白
礬煅一兩銅青三錢研末湯泡澄清點洗千金方
脚氣衝心白礬三兩水一斗五升煎沸浸洗張仲
景金匱方女勞黃疸日晡發熱而反惡寒膀胱急少
腹滿目盡黃額上黑足下熱因作黑疸其腹脹如水
狀大便必黑時溏此女勞之病非水也自大勞大熱
交接後入水所致腹滿者難治用礬石燒消石熬黃
等分為散以大麥粥汁和服方寸匕日三服病從大
小便去又金匱方婦人白沃經水不利子臟堅癖
中有乾血下白物用礬石燒杏仁一分研勻蜜丸棗
核大納入腸中日一易之千金翼婦人陰脱作痒
礬石燒研空心酒服方寸匕日三劉禹錫傳信方
蛇咬蝎螫燒刀矛頭令赤置白礬於上汁出熱滴之
立瘥此神驗之方也
簡誤
白礬本經主寒熱洩痢此蓋指洩痢久不止虚脱滑
洩因發寒熱礬性過澀澀以止脱故能主之假令溼
熱方熾積滯正多誤用收澀為害不一慎之婦人白
沃多由虚脱故用收澀以固其標終非探本之治目
痛不由弩肉及有外障亦非所宜除固熱在骨髓僅
可資其引導若謂其獨用反有損也礬性燥急而能
劫水故不利齒骨齒者骨之餘故也岐伯云久服傷
人骨故凡陰虚内熱火熾水涸發為咽喉痛者不宜
含此目痛由陰虚血熱者亦不宜用劫水損骨之藥
豈可煉服輕身不老增年徒虚語耳
芒硝味辛苦大寒主五藏積聚久熱胃閉除邪氣破留
血腹中痰實結搏通經脈利大小便及月水破五淋推
陳致新生於朴硝
疏芒硝稟天地至陰極寒之氣所生故味苦辛性
大寒乃太陰之精以消物為性故能消五金八石况
乎五臟之積聚其能比之金石之堅哉久熱即是邪
熱傷寒熱邪結中焦或停飲食則胃脹閉少少投之
可立蕩除除邪氣者寒能除熱故也破留血者鹹能
軟堅辛能散結也邪熱盛則經脈閉熱淫於内治以
鹹寒結散熱除則經脈自通二便自利月水復故五
淋中惟石淋膏淋為膠結難解病由於積熱非得辛
苦大寒之藥以推蕩消散之不能除也推陳致新總
述其體用之功耳由朴硝再煎而成故曰生於朴硝
主治參互
入仲景大承氣湯治傷寒七八日後邪結下焦少腹
按之堅痛下之愈又治傷寒邪熱失汗蓄血少腹
或先因内傷留血下焦入桃仁承氣湯下之愈千
金方療漆瘡用湯漬芒硝令濃塗之如乾即易之
子母秘錄治小兒赤遊行於體上下至心即死以芒
硝納湯中取濃汁以拭丹上百一選方治療關格
大小便不通脹滿欲死兩三日則殺人以芒硝三兩
紙裹三四重炭火燒之令内一升湯中盡服當先飲
湯一升已吐出乃服之孫真人食忌主眼有翳取
芒硝一大兩置銅器中急火上煉之放冷後以生絹
細羅點眼角中每夜欲卧時一度點妙姚和衆方
治小兒重舌馬牙硝塗於舌上下三日效簡要濟
衆方治小兒鵝口用馬牙硝擦舌上日五度效梅
師方治火焰丹毒水調芒硝末塗之信效方治死
胎不下用芒硝末二錢童便温服三因方治風熱
喉痺及纏喉風玉鑰匙用焰硝一兩半白殭蠶一錢
白硼砂半兩腦子一字研勻取少許數數吹之普
濟方治重舌鵝口用竹瀝同焰硝點之
朴硝味苦辛寒大寒無毒主百病除寒熱邪氣逐六腑
積聚結固留癖胃中食飲熱結破留血閉絶停痰痞滿
推陳致新能化七十二種石煉餌服之輕身神仙煉之
白如銀能寒能熱能滑能澀能辛能苦能鹹能酸入地
千歲不變色青白者佳黃者傷人赤者殺人
疏朴硝乃初次煎成者其氣味烈於芒硝主治皆
同總為除邪熱逐六腑積聚結固留癖胃中食飲停
滯因邪熱結停痰痞滿破留血閉絶之要藥與芒硝
功用曾無少别文具芒硝條下兹不復疏
主治參互
聖惠方治時氣頭痛不止用朴硝二兩搗羅為散用
生油調塗於頂上又方治乳石發動煩悶及諸風
熱用朴硝煉成者半兩細研如粉每服以蜜水調下
一錢匕日三四服簡要濟衆治小便不通膀胱熱
白花散朴硝不以多少研為末每服二錢匕温茴香
酒調下無時服入紫雪療傷寒温疫温瘧一切積
熱煩熱狂呼叫走瘴疫毒癘卒死脚氣五尸五注心
腹諸疾㽲刺切痛解諸熱毒邪熱發黃蠱毒鬼魅野
道熱毒小兒驚癎百病黃金一百兩石膏寒水石磁
石滑石各三斤搗碎水一斛煑四斗去滓入犀角屑
羚羊角屑青木香沈香各五兩玄參洗焙升麻各一
斤炙甘草八兩丁香一兩入前汁中煑取一斗五升
去滓入煉朴硝十斤消石三十二兩於藥汁中微火
煎之用柳木不住攪至水氣欲盡傾水盆中待欲凝
入麝香一兩二錢半硃砂末三兩攪勻收之每服一
二錢涼水服臨時加減甚者一兩碧雪治一切積
熱天行時疾發狂昏憒或咽喉腫塞口舌生瘡心中
煩躁或大小便不通胃火諸病朴硝芒硝馬牙硝硝
石石膏水飛寒水石水飛各一斤以甘草一斤煎水
五升入諸藥同煎不住水攪令消鎔得所入青黛一
斤和勻傾盆内經宿結成雪為末每含嚥或吹之或
水調服二三錢欲通利則熱水服一兩劉禹錫傳
信方治熱壅甘露飲涼胸膈驅積滯芒硝末一大斤
用蜜十二兩和勻入新竹筒内半筒已上即止不得
令滿却入炊甑中令有藥處在飯内其虚處出在上
蒸之候飯熟取出綿濾入磁缽内竹篦攪勻勿停手
待凝取入磁盒每卧時含半匙漸漸嚥之如要通利
即多服之簡便方治赤眼腫痛朴硝置豆腐上蒸
化取汁收點外臺秘要治喉痺腫痛用朴硝一兩
細細含嚥立效或加丹砂一錢氣塞不通加生甘草
二錢半吹之孫真人方治口舌生瘡用朴硝含之
良夏子益竒疾方灸瘡飛蝶因艾灸火瘡痂退落
瘡内鮮肉片子飛如蝶狀騰空飛去痛不可言是血
肉俱熱怪病也用朴硝大黃各半兩為末水調下微
利即愈史記倉公傳云菑川王美人懷子不乳來
召淳于意意往飲以莨菪藥一撮以酒飲之旋乳意
復診其脈躁躁者有餘病即飲以消石一劑出血豆
比五六枚而安此去蓄血之驗也炮炙論治頭痛
欲死用消石末吹鼻中即愈聖惠方治赤眼腫痛
用消石末臨卧時以銅筯點黍米大入目眥至旦以
鹽水洗去之
玄明粉味辛甘性冷無毒治心熱煩躁并五藏宿滯癥
結明目退膈上虚熱消腫毒此即朴硝煉成者
疏玄明粉即芒硝投滾湯沸化夜置冰霜之下結
起在水面上者用白萊菔切片煑汁投硝以結起多
次者為上其色瑩白其味辛鹹沈而降陰也入手少
陰足厥陰陽明經其治邪熱在心煩躁者經曰熱淫
於内治以鹹寒佐之以苦并主五臟宿滯癥結者即
燥糞結痰瘀血宿食之謂辛能散結鹹能軟堅兼能
潤下苦能下洩故主之也目為血熱所侵必赤腫作
痛異常硝性峻利加以苦辛鹹寒之極故能散熱結
逐熱血目病既去必自明矣退膈上虚熱者當作實
熱邪解心涼故熱退也消腫毒者即軟堅散結之功
也
主治參互
集簡方熱厥氣痛玄明粉三錢熱童便調下傷寒
藴要傷寒發狂玄明粉二錢朱砂一錢末之冷水服
聖濟總錄鼻血不止玄明粉二錢水服
簡誤
硝者消也五金八石其堅莫比惟硝能銷之苟非大
辛至鹹極苦最烈之味其能消化之乎消石朴硝一
經澄煉便名芒硝馬牙硝風化硝甜硝若經煅過即
名玄明粉究其功用無堅不磨無結不散無熱不蕩
無積不推可謂直往無前物無留礙之性也别錄謂
煉餌服之輕身神仙失其本矣故仲景於諸承氣湯
用之非邪結下焦堅實不可按者不用恐其誤伐下
焦真陰故也病不由於邪熱深固閉結難通斷不可
輕投至於血涸津枯以致大腸燥結陰虚精乏以致
大熱骨蒸火炎於上以致頭痛目昏口渴耳聾咽痛
吐血衂血咳嗽痰壅虚極類實等證切戒勿施庶免
虚虚之咎而無悔不可追之大錯也至如唐玄宗所
召道士劉玄真謂服玄明粉遂無病長生中所載有
益精壯氣助陽補陰不拘丈夫婦人幼稚襁褓不問
四時冷熱俱治之說迺是荒唐不經之語不識本草
何緣載入豈歴代董脩儒臣本不知醫俱廣異聞未
暇覈實而誤收之耶正所謂盡信書則不如無書也
滑石味甘寒大寒無毒主身熱洩澼女子乳難癃閉利
小便蕩胃中積聚寒熱益精氣通九竅六府津液去留
結止渴令人利中久服輕身耐饑長年(石韋為之使惡曾青)
疏滑石石中之得冲氣者也故味甘淡氣寒而無
毒入足太陽膀胱經亦兼入足陽明手少陰太陽陽
明經用質之藥也滑以利諸竅通壅滯下垢膩甘以
和胃氣寒以散積熱甘寒滑利以合其用是為袪暑
散熱利水除溼消積滯利下竅之要藥本經用以主
身熱洩澼女子乳難蕩胃中積聚寒熱者解足陽明
胃家之熱也利小便癃閉者通膀胱利陰竅也其曰
益精氣久服輕身耐饑長年此則必無是理矣别錄
通九竅津液去留結止渴令人利中者溼熱解則胃
氣和而津液自生下竅通則諸壅自洩也丹溪用以
燥溼分水道實大腸化食毒行積滯逐瘀血解燥渴
補脾胃降心火偏主石淋皆此意耳
主治參互
和甘草為益元散又名天水散六一散太白散解中
暑傷寒疫癘并汗後遺熱勞復諸疾兼解兩感傷寒
百藥酒食邪熱毒煩滿短氣腹脹悶痛淋閟澀痛療
身熱嘔吐洩瀉腸澼下痢赤白除煩熱胸中積聚寒
熱止消渴蓄水婦人催生下乳治吹乳乳癰牙瘡齒
疳此藥大養脾胃之氣通九竅六腑去留結通經脈
消水穀安魂定魄乃神驗之仙藥也劉河間傷寒直
格本方白滑石水飛過六兩粉甘草一兩為末每服
三錢蜜少許温水調下實熱則用新汲水下解利則
葱豉湯下通乳用猪肉麫湯調下催生用香油漿水
調下凡難産或死胎不下皆由風熱燥澀結滯緊斂
不能舒緩故也此藥力至則結滯頓開而瘥矣如用
以治痢照雷公炮製用牡丹皮同煑過加丹砂水飛
細末每兩一錢名辰砂六一散治心經伏暑下痢純
血煩躁口渴神昏不爽聖惠方治膈上煩熱多渴
利九竅滑石二兩搗水三大盞煎二盞去滓入粳米
煑粥食千金方治女勞黃疸日晡發熱惡寒少腹
急大便溏黑額黑滑石石膏等分研末大麥汁服方
寸匕日三小便大利愈腹滿者難治聖惠方治乳
石發動煩熱煩渴滑石粉半兩水一盞絞白汁頓服
廣利方氣壅關格不通小便淋結臍下妨悶兼痛
滑石粉水調服一兩楊氏産乳小便不通滑石末
一升車前汁和塗臍之四畔方四寸乾即易之冬月
水和聖惠方治婦人轉胞因過忍小便而致滑石
末葱湯服二錢普濟方伏暑水泄白龍丸滑石火
煅過一兩硫黃四錢為末麫糊丸菉豆大每用淡薑
湯隨大小服又方治伏暑或吐或瀉或瘧小便赤
煩渴玉液散用桂府滑石燒四兩藿香一錢丁香一
錢為末米湯服二錢亦治霍亂王氏痘疹方治痘
瘡狂亂循衣摸床大渴引飲用益元散一兩加朱砂
飛過二錢冰片三分麝香一分用燈心湯調二三錢
服普濟方治風毒熱瘡遍身出黃水桂府滑石末
傅之次日愈先以虎杖豌豆甘草等分煎湯洗後乃
搽集簡方治脚指縫爛滑石一兩石膏煅半兩枯
礬少許研摻之夏子益竒疾方載白礬石條内
簡誤
滑石本利竅去溼消暑除熱逐積下水之藥若病人
因陰精不足内熱以致小水短少赤澀或不利煩渴
身熱由於陰虚火熾水涸者皆禁用脾腎俱虚者雖
作泄勿服
空青味甘酸寒大寒無毒主青盲耳聾明目利九竅通
血脈養精神益肝氣療目赤痛去膚翳止淚出利水道
下乳汁通關節破堅積久服輕身延年不老令人不忘
志高神仙能化銅鐵鉛錫作金生益州山谷及越巂山
有銅處銅精熏則生空青其腹中空三月中旬採亦無
時
疏空青感銅之精氣而結其味甘酸其氣大寒無
毒可知已色青法木故入肝而主目盲目者肝之竅
瞳子神光屬腎肝腎虚則内熱怒則火起於肝故生
内外障翳此目病所由成也甘寒能除積熱兼之以
酸則火自斂而降矣熱退則障自消目自明耳者腎
之竅水涸火炎故耳聾腎家熱解則火息水生而聽
復聰矣九竅不利無非火壅肝家有火則血熱氣逆
故血脈不通涼肝除熱則精氣自益陰足火清則竅
自利而血脈自通精神自長矣目赤痛膚翳淚出皆
肝氣不足之候益肝氣則諸症自除矣其曰利水道
下乳汁通關節破堅積者皆以熱除則氣血和平陰
氣自復五臟清寧則諸證自解聖藥神功於斯顯矣
主治參互
空青得真珠貝子珊瑚石決明點目中内外障翳有
神千金方眼目昏>昏>不明空青少許漬露一宿點
聖濟總錄膚翳昏暗空青二錢蕤仁去皮一兩片
腦三錢細研日點明目去翳障上珍之藥一時難
搆明目外無别用故不著簡誤
紫石英味甘辛温無毒主心腹欬逆邪氣補不足女子
風寒在子宫絶孕十年無子療上氣心腹痛寒熱邪氣
結氣補心氣不足定驚悸安魂魄填下焦止消渴除胃
中久寒散癰腫令人悦澤久服温中輕身延年
疏紫石英稟土中之陽氣以生本經味甘氣温無
毒别錄加辛雷公言大温獨李當之言大寒者是昧
其性矣味厚於氣陽中之陰降也入手少陰手厥陰
足厥陰經少陰主心屬陽而本熱虚則陽氣衰而寒
邪得以乘之或為上氣欬逆或為氣結寒熱心腹痛
此藥温能除寒甘能補中中氣足心得補諸證無不
瘳矣驚悸屬心虚魂魄不安亦由心君怯弱無以鎮
壓諸經兹得鎮墜之力而心君有以鎮攝即重以去
怯之義也其主女子風寒在子宫絶孕無子者蓋女
子繫胎於腎及心胞絡皆陰臟也虚則風寒乘之而
不孕非得温煖之氣則無以袪風寒而資化育之妙
此藥填下焦走腎及心包絡辛温能散風寒邪氣故
為女人煖子宫之要藥補中氣益心肝通血脈鎮墜
虚火使之歸元故又能止消渴散癰腫令人悦澤及
久服輕身延年也凡入丸散用火煅醋淬七次碾末
水飛過曬乾入藥
主治參互
同白薇艾葉白膠當歸山茱萸川芎香附治女人子
宫虚寒絶孕無子張文仲備急方虚勞驚悸補虚
止驚令人能食紫石英五兩打如豆大水淘一遍以
水一斗煑取三升細細服仲景金匱方治風熱瘈
瘲及驚癎風引湯紫石英白石英寒水石石膏乾薑
大黃龍齒牡蠣甘草滑石等分㕮咀水一升煎去三
分食後温呷無不效者
簡誤
紫石英其性鎮而重其氣煖而補故心神不安肝血
不足及女子血海虚寒不孕者誠為要藥然而止可
暫用不宜久服凡係石類皆然不獨石英一物也婦
人絶孕由於陰虚火旺不能攝受精氣者忌用
赤石脂味甘酸辛大温無毒主養心氣明目益精療腹
痛洩澼下痢赤白小便利及癰疽瘡痔女子崩中漏下
産難胞衣不出久服補髓好顔色益智不饑輕身延年
(白石脂功用大略相同石脂有五色舊經同一條今用惟赤白二者餘皆不用)
疏赤石脂稟土金之氣而色赤則象火故其味甘
酸辛氣大温無毒氣薄味厚降而能收陽中陰也入
手陽明大腸兼入手足少陰經經曰澀可去脱大小
腸下後虚脱非澀劑無以固之故主腹痛腸澼及小
便利女子崩中漏下也赤者南方之色離火之象而
甘温則又有入血益血之功故主養心氣及益精補
髓好顔色也血足則目自明心氣收攝則得所養而
下交於腎故有如上功能也癰疽因榮氣不從所生
瘡痔因腸胃溼熱所致甘温能通暢血脈下降能滌
除溼熱故主之也其主難産胞衣不出者以其體重
下降而酸辛能化惡血惡血化則胞胎無阻滯之患
矣東垣所謂胞衣不出澀劑可以下之此之謂也不
饑輕身延年乃方士煉餌之法耳凡洩利腸澼久則
下焦虚脱無以閉藏其他固澀之藥性多輕浮不能
達下惟石脂體重而澀直入下焦陰分故為久利洩
澼之要藥
主治參互
和劑局方冷痢腹痛下白凍如魚腦者桃花丸主之
赤石脂煅研乾薑炮等分為末蒸餅為丸量大小服
日三服仲景方傷寒下利便膿血不止桃花湯主
之赤石脂一片一半全用一半末用乾薑一兩粳米
半升水七升煑米熟去滓每服七合納末方寸匕日
三服愈乃止千金翼方痰飲吐水無時節者其原
因冷飲過度遂令脾胃氣弱不能消化飲食飲食入
胃皆變成冷水反吐不停赤石脂散主之赤石脂一
斤搗篩服方寸匕酒飲自任稍加至三七服盡一斤
則終身不吐痰水又不下利補五臟令人肥徤有人
患痰飲服諸藥不效用此遂愈病人虚者宜之
簡誤
火熱暴注者不宜用滯下全是溼熱於法當忌自非
的受寒邪下利白積者不宜用崩中法當補陰清熱
不可全仗收澀滯下本屬溼熱積滯法當袪暑除積
止澀之藥定非所宜慎之慎之
無名異味甘平無毒主金瘡折傷内損止痛生肌肉
疏無名異稟地中陰水之氣以生本經味甘氣平
無毒蘇頌鹹寒鹹能入血甘能補血寒能除熱故主
金瘡折傷内損及止痛生肌肉也蘇頌醋摩傅腫毒
癰疽者亦取其活血涼血之功耳
主治參互
集騐方打傷腫痛無名異為末酒服趕下四肢瘀血
皆散矣多能鄙事損傷接骨無名異甜瓜子各一
兩乳香没藥各一錢為末每服五錢熱酒調服小兒
三錢服畢以黃米粥塗紙上撡左顧牡蠣末裹之竹
篦夾住談野翁試效方臨杖預服無名異末臨時
温酒服三五錢則杖不甚痛亦不甚傷除折傷腫
毒外無他用故不著簡誤
綠礬涼無毒治喉痺蚛牙口瘡及惡瘡疥癬釀鯽魚燒
灰和服療腸風瀉血(一名皂礬煅赤醋淬為礬紅又名青礬)
疏綠礬氣味所稟與白礬同其酸涌澀收燥溼解
毒化涎之功亦與白礬相似而力差緩本經主喉痺
者酸涌化涎之功也蚛牙口瘡惡瘡疥癬者燥溼除
熱解毒之功也腸風瀉血者消散溼熱之後復有收
澀之功也然而諸治之外又善消積滯凡腹中堅肉
積諸藥不能化者以礬紅同徤脾消食藥為丸投之
輒消
主治參互
得紅麴山查肉豆蔲消肉積加麥芽橘皮草果檳榔
三稜蓬荗消一切肉積及米麫食堅積脾病黃腫
用綠礬四兩煅成赤珠子當歸四兩酒浸七日焙百
草霜三兩為末以浸藥酒打糊丸梧子大每服五丸
至七丸温水下一月後黃去立效楊真人濟急方
酒黃水腫黃腫積痛青礬半斤醋一大碗和勻瓦盆
内煅乾為度平胃散烏藥順氣散各半兩為末醋煑
糊丸梧子大薑湯下二三十丸救急方食勞黃病
身目俱黃青礬鍋内安炭煅赤米醋拌為末棗肉和
丸梧子大每服二三十丸食後薑湯下聖惠方腹
中食積綠礬二兩研米醋一大碗瓷器煎之柳條攪
成膏入赤脚烏一兩研丸菉豆大每空心温酒下五
丸談野翁試效方走馬疳瘡綠礬煅紅以醋拌勻
如此三次為末入麝香少許温漿水潄淨摻之應加
龍腦雄黃蓬砂芒硝
簡誤
綠礬礬紅雖能消肉食堅積然能令人作瀉胃弱人
不宜多用服此者終身忌食蕎麥犯之立斃
鐵繡主惡瘡疥癬和油塗之蜘蛛蟲等咬和蒜磨傅之
(一名鐵衣)
疏鐵繡得金氣之英華其味應辛苦氣應寒惡瘡
疥癬溼熱所生蜘咮蟲咬毒氣傷血辛苦能除溼熱
寒能解熱毒氣故主之也又秘法取露天入土者研
極細同蟾酥腦麝以金鍼刺入疔瘡中令至根然後
以藥塞入能拔疔根輒效蓋疔腫未有不因肝經風
熱所致此藥屬金善能平木故有如是之功普濟方
疔腫初起多年土内繡釘火煅醋淬刮下繡末研細
略用少許人乳和挑破傅之
神農本草經疏卷三
