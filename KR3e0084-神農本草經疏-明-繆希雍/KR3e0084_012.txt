神農本草經疏卷十二
明繆希雍撰
木部上品
總七十二種今疏其要者二十九種
桂松脂(實葉節附)槐實(枝皮根附)
槐花(附槐實條)枸杞栢實(葉白皮附)
茯苓(茯神附)琥珀酸棗仁
蘗木楮實乾漆(葉附)
五加皮牡荆實蔓荆實
辛夷桑上寄生杜仲
楓香脂女貞實(枸骨附)蕤核
丁香沉香檀香
乳香降真香蘇合香
金櫻子放杖木
桂味辛甘大熱有小毒主温中利肝肺氣心腹寒熱冷
疾霍亂轉筋頭痛腰痛出汗止煩止唾欬嗽鼻齆能墮
胎堅骨節通血脉理疎不足宣導百藥無所畏久服神
仙不老(元素補下焦不足治沉寒痼冷之病滲泄止渴去榮衛中風寒表虚自汗春夏為禁藥秋冬下)
(部腹痛非此不能止風好古補命門不足益火消隂節日華子桂心治一切氣補五勞七傷通九竅利關)
(益精明目煖腰膝破痃癖癥瘕消瘀血治風痺骨節攣縮續筋骨生肌肉甄權主九種心痛腹内冷氣痛不)
(可忍欬逆結氣壅痺脚痺不仁止下利殺三蟲治鼻中息肉破血通利月閉胞衣不下)
疏桂禀天地之陽而兼得乎土金之氣故其味甘
辛其氣大熱亦有小毒木之純陽者也潔古謂其氣
熱味大辛純陽東垣謂其辛熱有毒浮也氣之薄者
桂枝也氣之厚者肉桂也氣薄則發泄故桂枝上行
而發表氣厚則發熱故肉桂下行而補腎此天地親
上親下之道也桂枝入足太陽經桂心入手少隂厥
隂經血分桂肉入足少隂厥隂經血分夫五味辛甘
發散為陽四氣熱亦屬陽氣味純陽故能散風寒自
内充外故能實表辛以散之熱以行之甘以和之故
能入血行血潤腎燥其主利肝肺氣頭痛出汗止煩
止唾欬嗽鼻齆理疎不足表虚自汗風痺骨節攣痛
者桂枝之所治也以其病皆得之表虚不任風寒寒
邪客之所致故悉主之以其能實表袪邪也其主心
腹寒熱冷疾霍亂轉筋腰痛墮胎温中堅筋骨通血
脉宣導百藥無所畏又補下焦不足治沉寒痼冷滲
泄止渴去榮衛中風寒秋冬下部腹痛因於寒補命
門益火消隂者肉桂之所治也氣薄輕揚上浮逹表
故桂枝治邪客表分之為病味厚甘辛大熱而下行
走裏故肉桂桂心治命門真火不足陽虚寒動於中
及一切裏虚隂寒寒邪客裏之為病蓋以肉桂桂心
甘辛而大熱所以益陽甘入血分辛能横走熱則通
行合斯三者故善行血命門者心包絡也道家所謂
兩腎中間一點明又曰先天祖氣是也先天真陽之
氣即醫家所謂命門相火乃真火也天非此火不能
生物人非此火不能有生若無此真陽之火則無以
蒸糟粕而化精微脾胃之氣立盡而亡矣心腹寒熱
寒邪在裏也冷疾霍亂轉筋者脾與肝同受寒邪也
行二臟之氣則前證自止矣腰者腎之府動搖不能
腎將憊矣補命門之真陽則腰痛自除血熱則行故
墮胎也益陽則温中筋者肝之餘也骨者腎之餘也
入肝入腎故堅筋骨也通血脉宣導百藥無所畏者
熱則通行辛則善散也陽長則隂消氣之自然者也
能益陽則消隂必矣寒邪觸心則心痛陽虚氣不歸
元因而為寒所中則腹内冷氣痛不可忍欬逆者亦
氣不歸元所致也結氣壅痺脚痺不仁者皆寒溼邪
客下焦榮衛不和之所生也血凝滯而不行則月經
不通血瘀不走則胞衣不下九竅不通關節不利者
榮衛不調血分之病也消瘀血破痃癖癥瘕疎導肝
氣通行瘀血之力也補五勞七傷者蓋指陽氣虚羸
下陷無實熱之候也其曰久服神仙不老甄權又謂
殺三蟲治鼻中息肉大明又謂益精明目皆非其性
之所宜也何者獨陽偏熱之質行血破血乃其能事
隂精不長則陽無所附安所從得神仙不老哉味既
帶甘焉能殺蟲鼻中息肉由於肺有積熱瞳子神光
屬腎肉桂辛而大熱其不利於肺熱腎隂不足亦明
矣益精明目徒虚語耳盡信書則不如無書斯之謂
也
主治參互
得芍藥炙甘草飴糖黃耆則建中兼止榮弱自汗
得石膏知母人參竹葉麥門冬治陽明瘧渴欲引飲
汗多寒熱俱甚得白芷當歸川芎黃耆生地黃赤
芍藥白殭蠶治金瘡為風寒所擊俗名破傷風得
朴硝當歸下死胎得蒲黃黑豆澤蘭益母草紅花
牛膝生地黃當歸治産後少腹兒枕作痛甚則加乳
香沒藥各七分得吴茱萸乾薑附子治元氣虚人
中寒腹痛不可忍虚極則加人參佐參耆五味當
歸麥冬療瘡瘍潰後熱毒已盡内塞長肉良入桂
苓甘露飲治中暑霍亂吐瀉殊驗得薑黃鬱金治
怒氣傷肝脇痛得當歸牛膝治冬月難産産門交
骨不開得當歸牛膝生地黃乳香沒藥桃仁治跌
撲損傷瘀血凝滯腹中作痛或惱怒勞傷以致蓄血
發寒熱熱極令人不得眠腹不痛大便不秘亦不甚
渴脉不洪數不思食食亦無味熱至天明得汗暫止
少頃復熱小便赤此其候也和童子小便服之立除
簡誤
桂辛甘其氣大熱獨熱偏陽表裏俱逹和榮氣散表
邪出汗實腠理則桂枝為長故仲景專用以治冬月
傷風寒即病邪在表者寇宗奭成無已論之詳矣一
覽可盡因附之於後肉桂桂心實一物也秪去皮耳
此則走裏行血除寒破血平肝入右腎命門補相火
不足其功能也然大忌於血崩血淋尿血隂虚吐血
咯血鼻衂齒衂汗血小便因熱不利大便因熱燥結
肺熱欬𠻳産後去血過多及産後血虚發熱小産後
血虚寒熱隂虚五心煩熱似中風口眼歪斜失音不
語語言蹇澀手足偏枯中暑昏暈中熱腹痛婦人隂
虚少腹痛一切温病熱病頭疼口渴陽證發斑發狂
小兒痧疹腹疼作瀉痘瘡血熱乾枯黑䧟婦人血熱
經行先期婦人隂虚内熱經閉婦人隂虚寒熱往來
口苦舌乾婦人血熱經行作痛男婦隂虚内熱外寒
中暑瀉利暴注如火熱一切滯下純血由於心經伏
熱腸風下血臟毒便血陽厥似隂夢遺精滑虚陽數
舉脱隂目盲等三十餘證法並忌之誤投則禍不旋
踵謹察病因用舍在斷行其所明無行所疑其難其
慎毋嘗試也
附寇宗奭曰桂辛甘大熱素問云辛甘發散為陽故
漢張仲景桂枝湯治傷寒表虚皆須此藥正合辛甘
發散之意本草三種之桂不用菌桂牡桂者此二種
性止於温不可以治風寒之病也然本經止言桂仲
景又言桂枝者取枝上皮也好古曰或問本草言桂
能止煩出汗而張仲景治傷寒有當發汗凡數處皆
用桂枝湯又云無汗不得用桂枝汗家不得重發汗
若用桂枝是重發其汗汗多者用桂枝甘草湯此又用
桂枝閉汗也一藥二用與本草之義相通否乎曰本
草言桂辛甘大熱能宣導百藥通血脉止煩出汗是
調其血而汗自出也仲景云太陽中風隂弱者汗自
出衛實榮虚故發熱汗出又云太陽病發熱汗出者
此為榮弱衛強隂虚陽必湊之故皆用桂枝發其汗
此乃調其榮氣則衛氣自和風邪無所容遂自汗而
解非桂枝能開腠理發出其汗也汗多用桂枝者以
之調和榮衛則邪從汗出而汗自止非桂枝能閉汗
孔也昧者不知出汗閉汗之意遇傷寒無汗者亦用
桂枝誤之甚矣桂枝湯下發汗發字當認作出字汗
自然出非若麻黃能開腠理發出其汗也其治虚汗
亦當逆察其意可也成無已曰桂枝本為解肌者大
陽中風腠理緻密榮衛邪實津液禁固其脉浮緊發
熱汗不出者不可與此必也皮膚疎泄自汗脉浮緩
風邪干於衛氣者乃可投之發散以辛甘為主桂枝
辛熱故以為君而以芍藥為臣甘草為佐者風滛所
勝平以辛苦以甘緩之以酸收之也以薑棗為使者
辛甘能發散而又用其行脾胃之津液而和榮衛不
專於發散也故麻黃湯不用薑棗專於發汗不待行
其津液也
松脂味苦甘温無毒主疽惡瘡頭瘍白秃疥瘙風氣安
五藏除熱胃中伏熱咽乾消渴及風痺死肌煉之令白
其赤者主惡痺久服輕身不老延年
疏松脂感天之陽氣而得乎地之火土之化者也
故其味苦而兼甘其氣則温其性無毒得陽氣兼火
土則其性燥燥則除溼散風寒苦而燥則能殺蟲甘
能除熱胃中伏熱散則咽乾消渴自止痺者風寒溼
合而為病也地之溼氣感則害人皮肉筋脉此死肌
之所由來也溼熱之邪散則血不瘀敗榮氣通調而
無壅滯故主疽惡瘡榮和熱散則頭瘍白秃疥瘙風
氣俱愈矣熱消則榮血和風溼去則衛氣安脾胃健
五臟無病可知溼去則身輕可必久服不老延年固
可想見
松實味甘氣温性和而無毒本經言苦者誤也以其
屬陽故亦主風痺寒氣其主虚羸少氣補不足者精
不足補之以味甘能益血是巳形不足温之以氣温
能和氣是已服餌延年輕身不饑惟此足以當之然
亦久服乃可責效耳
松葉味苦温而不甘宜其主風溼瘡生毛髮也安五
臟守中不饑延年其旨具松脂條内服之可治惡疾
即癩病炙罯凍瘡風瘡佳
松節味苦氣温性燥故能主百節久風風虚脚痺疼
痛
主治參互
陶弘景以松節釀酒主脚弱骨節風丹溪以松節
炒焦用以治筋骨間病能燥血中之溼外臺秘要
治歷節風痛四肢如解脱松節二十斤酒五斗浸三
七日每服一合日五六服集簡方治隂毒腹痛油
松木七塊炒焦衝酒二鍾熱服談埜翁方跌撲損
傷松節煎酒服
簡誤
松脂松葉其性甚燥味又苦温病人血虚有火及病
不關風寒溼所傷而成者咸不宜服
槐實味苦酸醎寒無毒主五内邪氣熱止涎唾補絶傷
五痔火瘡婦人乳瘕子藏急痛以七月七日取之搗取
汁銅器盛之日煎令可作丸大如鼠屎内竅中三易乃
愈又墮胎久服明目益氣頭不白延年枝主洗瘡及
陰嚢下溼癢皮主爛瘡根主喉痺寒熱花苦平
無毒主五痔心痛眼赤殺腹藏蟲及熱治皮膚風併腸
風瀉血赤白痢並炒服葉平無毒煎湯治小兒驚癎
壯熱疥癬及疔腫
疏槐實感天地陰寒之氣而兼木與水之化故其
味苦氣寒而無毒别錄益以酸醎宜矣入手足陽明兼
入足厥陰經其主五内邪氣熱者乃熱邪實也涎唾
多者脾胃有熱也傷絶之病其血必熱五痔由於大
腸火熱火瘡乃血為火傷婦人乳瘕肝家氣結血熱
所成子藏急痛由於血熱燥火槐為苦寒純陰之藥
為凉血要品故能除一切熱散一切結清一切大如
上諸病莫不由斯三者而成故悉主之久服明目益
氣頭不白延年者血分無熱則目自明矣熱能傷氣
除火熱則氣自益矣凉血則髮不白熱去則陰精不
損故引年也其花味以苦勝故除手足陽明足厥陰
諸熱證尤長耳
主治參互
外臺秘要療蚘蟲心痛取槐樹上木耳燒灰末如棗
許正發和水服若不止飲熱水一升蚘蟲出千金
方療胎赤眼取槐枝如馬鞭大長二尺作二叚齊頭
蔴油一匙置銅鉢内晨使童子一人以其木研之至
暝乃止令仰臥以塗兩眼眥日三度差古方以子
入冬月牛膽中漬之陰乾百日每日吞一粒久服明
目通神白髮還黑有痔及下血者尤宜服之千金
方治九種心痛當太歲上取新生槐枝一握去兩頭
水三大升煎取一升頓服千金翼治蠼螋瘡槐白
皮醋浸半日洗之及諸惡瘡肘後方療腸痔大便
常下血槐樹上木耳取末飲方寸匕日三服經驗
方治野雞痔用槐柳枝煎湯洗痔上便以艾炙之七
壯又方治下血槐花荆芥穗等分為末酒調下一
錢匕梅師方治痔有蟲作癢或下膿血多取槐白
皮濃煎汁安盆内先熏後洗良久欲大便當有蟲出
不過三度即愈仍以其皮為末綿裹内下部孟詵
必效方療陰瘡濕癢槐樹北面不見日枝煎水洗三
五遍冷再煖之太清草木方云槐者虚星之精以
十月上巳日採子服之去百病長生通神又梁書言
庾肩吾常服槐實年七十餘髮鬢皆黑目看細字亦
其驗也外臺秘要療内外痔用槐角子一斗搗汁
曬稠取地膽為末同搗丸梧子大每服十丸兼作挺
子内下部或以苦參末代地膽亦可聖濟總錄治
目熱昏暗槐子黃連各二兩為末蜜丸梧子大每漿
水下二十丸日二服楊梅毒瘡乃陽明積熱所生
集簡方用槐花四兩略炒入酒二盞煎十餘沸熱服
胃虚寒者勿服醫方摘要療疔瘡腫毒一切癰疽
不問已成未成但焮痛者皆用槐花微炒核桃仁二
兩無灰酒一鍾煎十餘沸熱服未成者二三服已成
者一二服見效摘玄方治白帶槐花炒牡蠣煆等
分為末酒服三錢聖惠方治風熱牙痛槐枝燒熱
烙之普濟方療破傷風用避隂槐枝上皮旋刻一
片安傷處用艾炙皮上百壯不痛炙至痛痛者炙至
不痛用火摩之生生方治隂下溼癢槐白皮炒煎
水日洗
簡誤
槐性苦寒而屬純隂病人虚寒脾胃作泄及隂虚血
熱而非實熱者外證似同内因實異即不宜服
枸杞味苦寒根大寒子微寒無毒主五内邪氣熱中消
渴周痺風溼下胸脇氣客熱頭痛補内傷大勞嘘吸堅
筋骨強陰利大小腸久服堅筋骨輕身不老耐寒暑
疏枸杞感天令春寒之氣兼得乎地之冲氣故其
味苦甘其氣寒而其性無毒苖葉苦甘性升且凉故
主清上焦心肺客熱根名地骨味甘淡性沉而大寒
故主下焦肝腎虚熱為三焦氣分之藥經曰熱淫於
内瀉以甘寒者是已子味甘平其氣微寒潤而滋補
兼能退熱而專於補腎潤肺生津益氣為肝腎真隂
不足勞乏内熱補益之要藥本經主五内邪氣熱中
消渴治痺别錄主風溼下胸脇氣客熱頭痛當指葉
與地骨皮而言以其寒能除熱故也至於補内傷大
勞噓吸堅筋骨強隂利大小腸又久服堅筋骨輕身
不老耐寒暑者方是子之功用而非根葉所能辦矣
老人陰虚者十之七八故服食家為益精明目之上
品昔人多謂其能生精益氣除陰虚内熱明目者蓋
熱退則陰生陰生則精血自長肝開竅於目黑水神
光屬腎二臟之陰氣增益則目自明矣
主治參互
甘枸杞子得地黃五味子麥門冬地骨皮青蒿鼈甲
牛膝為除虚勞内熱或發寒熱之要藥加天門冬百
部枇杷葉兼可治肺熱欬𠻳之因隂虚者千金方
枸杞煎治虚勞退虚熱輕身益氣令一切癰疽永不
發用枸杞三十斤春夏用莖葉秋冬用根實以水一
石煮取五斗以滓再煎取三斗澄清去滓再煎取二
斗入鍋煎如餳收之每早酒服一合經驗方金髓
煎枸杞子逐日摘紅熟者不拘多少以無灰酒浸之
蠟紙封固勿令洩氣兩月足取入砂盆中擂爛濾取
汁同浸酒入銀鍋内慢火熬之不住手攪恐黏滯不
勻候成膏如餳淨瓶密收每早温酒服二大匙夜臥
再服百日身輕氣壯積年不輟可以羽化也經驗
方枸杞酒變白耐老輕身用枸杞子二升十月壬癸
日面東採之以好酒二升磁瓶内浸三七日乃添生
地黃汁三升攪勻密封至立春前三十日開瓶每空
心煖飲一杯至立春後髭髮却黑勿食蕪菁葱蒜
瑞竹堂方四神丸治腎經虚損眼目昏花或雲瞖遮
睛甘枸杞子一斤好酒浸透分作四分一分同蜀椒
一兩炒一分同小茴香一兩炒一分同芝蔴一兩炒
一分同川楝肉一兩炒揀取枸杞加熟地黃白术白
茯苓各一兩為末煉蜜丸日服龍木等療肝虚下
淚枸杞子二斤絹袋盛浸一斗酒中密封三七日飲
之肘後方療目赤生翳枸杞搗汁日點三四次神
驗聖惠方治面&KR0845;皯皰枸杞子十斤生地三斤為
末每服方寸匕温酒下日三服久則如童顔攝生
方療注夏虚病枸杞子五味子研細滾水泡代茶飲
效千金方治虚勞客熱枸杞根為末白湯調服有
痼疾人慎之又方治虚勞苦渴骨節煩熱或寒用
枸杞根白皮切五升麥冬三升小麥二升水二斗煮
至麥熟去滓每服一升口渴即飲又方治腎虚腰
痛枸杞根杜仲萆薢各一斤好酒三斗漬之罌中密
封鍋口煮一日飲之任意簡便方療小便出血鮮
地骨皮洗搗自然汁無汁則以水煎汁每服一盞入
酒少許食前温服千金方治帶下脉數枸杞根一
斤生地黃五斤酒一斗煮五升日日飲之蘭臺秘
藏治口舌糜爛因膀胱移熱於小腸則上為口糜心
胃壅熱水榖不下地骨皮柴胡各三錢水煎服之
衛生寳鑑療下疳先以漿水洗之後搽地骨皮末生
肌止痛永類方療婦人隂腫或生瘡枸杞根煎水
頻洗唐慎微本草療癰疽惡瘡膿血不止地骨皮
洗淨刮去粗皮取細白瓤以粗皮同骨煎湯洗令膿
血盡以細瓤貼之立效千金方治瘭疽出汗此證
手足肩背纍纍如赤豆用枸杞根葵根葉煮汁煎如
餳隨意服之閨閤事宜治足趾雞眼作瘡作痛地
骨皮同紅花硏細傅之次日即愈肘後方治火熱
毒瘡此患急防毒氣入心腹枸杞搗汁服之立瘥
十便良方治目澀有翳枸杞葉車前葉挼汁以桑葉
裹懸隂地一夜取汁點之不過三五度
簡誤
枸杞雖為益隂除熱之上藥若病脾胃薄弱時時泄
瀉者勿入須先治其脾胃俟泄瀉已止乃可用之即
用尚須同山藥蓮肉車前茯苓相兼則無潤腸之患
矣
栢實味甘平無毒主驚悸安五藏益氣除風溼痺療恍
忽虚損吸吸歷節腰中重痛益血止汗久服令人潤澤
美色耳目聰明不饑不老輕身延年葉味苦微温無
毒主吐血衂血痢血崩中赤白輕身益氣令人耐寒暑
去溼痺生肌四時各依方面採隂乾栢白皮主火灼
爛瘡長毛髮
疏栢感秋令得金氣其質堅而氣極芬芳故其實
味甘平無毒甄權加辛亦應有之入足厥隂少隂亦
入手少隂經其主驚悸者心藏神腎藏精與志心腎
兩虚則病驚悸入心故養神入腎故定志神志得所
養而寧定則其證自除矣芬芳則脾胃所喜潤澤則
肝腎所宜故能安五臟五臟皆安則氣自益矣心主
五色耳為腎竅目為肝竅加以久服氣專其力自倍
豈不令人潤澤美色耳目聰明不饑不老輕身延年
哉惟除風溼痺之功非潤藥所能當是葉之能事耳
别錄療恍忽即驚悸之漸也虚損吸吸精氣微也歷
節腰中重痛肝腎不足也汗乃心液心主血益隂血
則諸證悉瘥矣葉味苦而微温義應並於微寒故
得主諸血崩中赤白若夫輕身益氣令人耐寒暑則
略同於栢實之性矣惟生肌去溼痺乃其獨擅之長
也栢白皮主火灼爛瘡長毛髮者凉血之功也
主治參互
雷斆云栢葉有花栢葉叢栢葉及有子圓葉其有子
圓葉成片如大片雲母葉皆側葉上有微赤毛者宜
入藥用栢實凡使先以酒浸一宿至明漉出曬乾用
黃精自然汁於日中煎之緩火煮成煎為度每煎栢
子仁三兩用酒五兩浸服栢實法九月連房取實
曝收去殼研末每服二錢温酒下一日三服渴即飲
水令人悦澤一方加松子仁等分以松脂和丸一方
加菊花等分蜜丸服寇宗奭治老人虚閉栢子仁
松子仁大麻仁等分同研鎔蜜蠟丸梧子大以少黃
丹湯食前服二三十丸日二服普濟方治小兒躽
啼驚癎腹滿大便青苔色用栢子仁末温水調服一
錢陸氏積德堂方治黃水溼瘡真栢油二兩熬稠
搽之如神葉甄權用以治冷風歷節疼痛止尿血
日華子用以炙罯凍瘡燒取汁塗頭黑潤鬢髮
蘇頌用以傅湯火傷止痛滅瘢服之療蠱痢作湯常
服殺五臟蟲益人丹溪云栢屬陰與金善守故採
其葉隨月建方取其多得月令之氣此補陰之要藥
其性多燥久得之大益脾土以滋其肺神仙服餌
方五月五日採五方側栢葉三斤遠志去心二斤白
茯苓一斤為末煉蜜和丸梧子大每以仙靈脾酒下
三十丸日再服并無所忌楊氏家藏方治中風不
省人事得病之日便進此藥可使風退氣和不成廢
人栢葉一握去枝葱白一握連根研如泥無灰酒一
升煎一二十沸温服如不飲酒分作四五服方進他
藥聖惠方治憂恚吐血煩滿少氣脇中疼痛栢葉
為散米飲調服二方寸匕普濟方治衂血不止栢
葉榴花研末吹之百一選方治大腸下血隨四時
方向採栢葉燒研每米飲服二錢王渙之舒州病此
陳宜父大夫傳方二服愈又方以栢葉一斤搗令
極勻加蜜丸如梧子大每五錢白湯空心吞治腸風
效普濟方治酒毒下血或下痢嫩栢葉九蒸九曬
二兩陳槐花炒焦一兩為末蜜丸梧子大每空心温
酒下四十丸本草圖經治蠱痢下黑血茶脚色或
膿血如靛色栢葉焙乾為末黃連和煎為汁服之
經驗方治小兒洞痢栢葉煮汁代茶飲之本草圖
經治湯火灼燒栢葉生搗塗之繫定二三日止痛滅
瘢姚僧坦集驗方治鼠瘻核痛未成膿以栢葉搗
塗熬鹽熨之氣下即消聖惠方治大風厲疾眉髮
不生側栢葉九蒸九曬為末煉蜜丸梧子大每服五
丸至十丸日三夜一服百日即生聖惠方治頭髮
黃赤生側栢葉末一升猪膏一升和丸彈子大每以
布裹一丸納泔汁中化開沐之一月色黑而潤矣
簡誤
栢子仁體性多油腸滑作瀉者勿服膈間多痰者勿
服陽道數舉腎家有熱暑溼作瀉法咸忌之已油者
勿用入藥
茯苓味甘平無毒主胸脇逆氣憂恚驚邪恐悸心下結
痛寒熱煩滿欬逆口焦舌乾利小便止消渴好睡大腹
淋瀝膈中痰水水腫淋結開胸腑調藏氣伐腎邪長陰
益氣力保神守中久服安魂養神不饑延年其有抱根
者名茯神
茯神平主辟不祥療風眩風虚五勞口乾止驚悸多恚
怒善忘開心益智安魂魄養精神
疏茯苓生於古松之下感土木之氣而成質故其
味甘平性則無毒入手足少陰手太陽足太陰陽明
經陽中之陰也胸脇逆氣邪在手少陰也憂恚驚邪
皆心氣不足也恐悸者腎志不足也心下結痛寒熱
煩滿欬逆口焦舌乾亦手少陰受邪也甘能補中淡
而利竅補中則心脾實利竅則邪熱解心脾實則憂
恚驚邪自止邪熱解則心下結痛寒熱煩滿欬逆口
焦舌乾自除中焦受溼熱則口發渴溼在脾脾氣弱
則好睡大腹者脾土虚不能利水故腹脹大也淋瀝
者脾受溼邪則水道不利也膈中痰水水腫皆緣脾
虚所致中焦者脾土之所治也中焦不治故見斯病
利水實脾則其證自退矣開胸腑調臟氣伐腎邪者
何莫非利水除溼解熱散結之功也長隂益氣力保
神守中久服安魂養神不饑延年者補心脾伐腎邪
除溼利竅之極功也白者入氣分赤者入血分補心
益脾白優於赤通利小腸專除溼熱赤亦勝白藥性
論云茯苓臣忌米醋能開胃止嘔逆善安心神主肺
痿痰壅治小兒驚癎療心腹脹滿婦人熱淋赤者破
結氣日華子云茯苓補五勞七傷安胎煖腰膝開心
益智止健忘茯神抱木心而生以此别於茯苓别
錄謂茯神平總之其氣味與性應是茯苓一體茯苓
入脾腎之用多茯神入心之用多故主辟不祥療風
眩風虚五勞口乾止驚悸多恚怒善忘開心益智安
魂魄養精神藥性論又云茯神君味甘無毒主驚癎
安神定志補勞乏主心下急痛堅滿人虚而小腸不
利加而用之其心名黃松節治偏風口面喎斜毒風
筋攣不語心神驚掣虚而健忘其所主與茯苓大同
小異耳
主治參互
白茯苓得煉蜜胡麻仁餌之可以辟榖延年不饑
入五苓散利水除溼暑氣勝則去桂得人參白术
橘皮山藥藊豆芍藥甘草為補脾胃之上藥得二
术澤瀉車前白芍藥橘皮木瓜猪苓為消水腫之要
劑入六味地黃丸能伐腎邪入補心丹則補心
安魂養神百一選方朱雀丸治心神不定恍惚健
忘不樂火不下降水不上升時復振跳常服消陰養
火全心氣茯神二兩去皮沉香半兩為末煉蜜丸小
豆大每服三十丸食後人參湯下證治要訣治血
虚心汗别處無汗獨心孔有汗思慮多則汗亦多宜
養心血以艾湯調茯苓末服一錢直指方治心虚
夢洩或白濁白茯苓末二錢米湯調下日二服東
坡方威喜丸治丈夫元陽虚憊精氣不固小便下濁
餘瀝常流夢寐多驚頻頻遺洩婦人白淫白帶並治
之白茯苓去皮四兩作匱以猪苓四錢半入内煮二
十餘沸取出日乾去猪苓為末化黃蠟搜和丸彈子
大每嚼一丸空心津下以小便清為度忌米醋三
因方治小便淋濁由心腎氣虚神志不守或夢遺白
濁赤白茯苓等分為末新汲水飛去沫控乾以地黃
汁同搗酒熬作膏和丸彈子大空心鹽湯嚼下一丸
禹講師方治妊娠水腫小便不利惡寒赤茯苓去
皮葵子各半兩為末每服二錢新汲水下普濟方
治卒然耳聾黃蠟不拘多少和茯苓末細嚼茶湯下
夏子益竒疾方治血餘怪證十指節斷壞惟有筋
連無節肉蟲出如燈心長數寸遍身綠毛卷名曰血
餘以茯苓胡黃連煎湯飲之愈普濟方治水腫尿
澀茯苓皮椒目等分煎湯日飲取效
簡誤
病人腎虚小水自利或不禁或虚寒精清滑皆不得
服
琥珀味甘平無毒主安五藏定魂魄殺精魅邪鬼消瘀
血通五淋
疏琥珀感土木之氣而兼火化故其味甘平無毒
而色赤陽中微隂降也入手少隂太陽亦入足厥陰
經專入血分五臟有所感觸則不能安殺精魅邪鬼
則五臟自安而魂魄自定心主血肝藏血入心入肝
故能消瘀血也藥性論云琥珀君治百邪産治血瘀
作痛日華子云療蠱毒壯心明目磨翳止心痛癲邪
破結癥正以其陽明之物又消瘀血故主上來諸病
也若作傅藥能止血生肌合金瘡宋高祖時寧州貢
琥珀枕碎以賜軍士傅金瘡其一證也出罽賓國初
如桃膠凝乃成焉海藥云是海松木中津液初如桃
膠後乃凝結性温主止血生肌鎮心明目破癥瘕氣
塊産後血暈悶絶兒枕痛等並宜餌此以拾芥通明
而堅輕色赤者良
主治參互
得沒藥乳香延胡索乾漆鼈甲為散治産後血暈有
神佐以人參益母草澤蘭生地牛膝當歸蘇木作湯
送前藥則治兒枕痛惡露不盡腹痛少腹痛寒熱等
證極效和大黃鼈甲作散子酒下方寸匕下婦人
腹内惡血同鼈甲京三稜各一兩沒藥延胡索各
半兩大黃六銖熬搗為散空心酒服三錢治婦人癥
瘕氣塊及産後血暈悶絶兒枕痛甚虚極者減大黃
同丹砂滑石竹葉麥冬木通治心家有熱小腸受
之因之小水不利立效同人爪珍珠瑪瑙珊瑚除
目翳赤障得丹砂犀角羚羊角天竺黃遠志茯神
鎮驚主諸癎直指方治小兒胎驚琥珀防風各一
錢丹砂半錢為末猪乳調一字入口中最妙又方
治小兒胎癎琥珀丹砂各少許全蝎一枚為末麥門
冬湯調一字服聖惠方治小兒轉胞真琥珀一兩
為末用水四升茐白十莖煮汁三升入琥珀末二錢
温服砂石諸淋三服皆效普濟方小便淋瀝琥珀
為末二錢麝香少許白湯服之或萱草煎湯服老人
虚人以人參湯下亦可蜜丸以赤茯苓湯下外臺
秘要治從高墜下有瘀血在内刮琥珀屑酒服方寸
匕或入蒲黃二三匙日服四五次鬼遺方治金瘡
悶絶不識人琥珀研粉童子小便調一錢三服瘥
簡誤
此藥畢竟是消磨滲利之性不利虚人大都從辛温
藥則行血破血從淡滲藥則利竅行水從金石鎮墜
藥則鎮心安神凡陰虚内熱火炎水涸小便因少而
不利者勿服琥珀以強利之利之則愈損其陰
酸棗仁味酸平無毒主心腹寒熱邪結氣聚四肢酸疼
溼痺煩心不得眠臍上下痛血轉久泄虚汗煩渴補中
益肝氣堅筋骨助陰氣能令人肥健久服安五藏輕身
延年
疏酸棗仁得木之氣而兼土化故其實酸平仁則
兼甘氣味勻齊其性無毒為陽中之陰入足少陽手
少隂足厥隂太隂之經專補肝膽亦復醒脾從其
類也熟則芳香香氣入脾故能歸脾能補膽氣故可
温膽母子之氣相通故亦主虚煩煩心不得眠其主
心腹寒熱邪結氣聚及四肢酸疼溼痺者皆脾虚受
邪之病脾主四肢故也膽為諸臟之首十一臟皆取
決於膽五臟之精氣皆稟於脾故久服之功能安五
臟輕身延年也别錄主煩心不得眠臍上下痛血轉
久泄虚汗煩渴補中益肝氣堅筋骨助陰氣能令人
肥健者緣諸證悉由肝膽脾三臟虚而發膽主升肝
藏血脾統血三臟得補久而氣增氣增則滿足故主
如上功能也
主治參互
君茯神遠志麥門冬石斛五味子龍眼人參能止驚
悸并一切膽虚易驚入温膽湯治病後膽虚不眠
入歸脾湯治脾家氣血虚自汗不眠驚悸不嗜食
太平聖惠方治骨蒸不眠心煩用酸棗仁一兩炒
研水二盞研絞取汁煮粥熟下地黃汁一合再煮勻
食凡服固表藥而汗不止者用棗仁一兩炒研同
地黃白芍藥麥冬五味子龍眼肉竹葉煎服多服取
效汗乃心液故爾簡便方治睡中汗出即盗汗用
酸仁白茯苓人參等分為末每服一錢米飲下外
臺秘要療刺入肉中棗仁核燒存性為細末水服之
立出
簡誤
凡肝膽脾三經有實邪熱者勿用以其收歛故也
檗木(黃檗也)味苦寒無毒主五藏腸胃中結熱黃癉腸痔
止洩痢女子漏下赤白陰傷蝕瘡療驚氣在皮間肌膚
熱赤起目熱赤痛口瘡久服通神
疏黃檗禀至陰之氣而得清寒之性者也其味苦
其氣寒其性無毒故應主五臟腸胃中結熱蓋陰不
足則熱始結於腸胃黃癉雖由溼熱然必發於真陰
不足之人腸澼痔漏亦皆溼熱傷血所致洩痢者滯
下也亦溼熱干犯腸胃之病女子漏下赤白陰傷蝕
瘡皆溼熱乘陰虚流客下部而成膚熱赤起目熱赤
痛口瘡皆陰虚血熱所生病也以至陰之氣補至陰
之不足虚則補之以類相從故陰回熱解溼燥而諸
證自除矣乃足少陰腎經之要藥專治陰虚生内熱
諸證功烈甚偉非常藥可比也潔古用以瀉膀胱相
火補腎水不足堅腎壯骨髓療下焦虚諸痿癱瘓利
下竅除熱東垣用以瀉伏火救腎水治衝脉氣逆不
渴而小便不通諸瘡痛不可忍丹溪謂得知母滋陰
降火得蒼术除溼清熱為治痿要藥得細辛瀉膀胱
火治口舌生瘡
主治參互
黃檗為足少陰腎經藥然以柴胡引之則入膽以黃
連葛根升麻引之則入腸胃及太陰脾經治溼熱滯
下佐牛膝枸杞地黃五味子鼈甲青蒿則益陰除
熱佐甘菊枸杞地黃蒺藜女貞實則益精明目
得猪膽汁水銀粉則主諸熱瘡有蟲久不合口得
鉛丹則生肌止痛得木瓜茯苓二术石斛地黃則
除溼健步佐白芍藥甘草則主火熱腹痛外臺
秘要治口中及舌上生瘡剉黃檗含之千金方治
小兒重舌以黃檗苦竹瀝浸點舌上肘後方治咽
喉卒腫食飲不通黃檗搗末苦酒和敷腫上佳又
方治傷寒時氣温病毒攻手足腫痛欲斷亦治毒攻
陰腫細剉黃檗五斤以水三斗煮漬之傷寒類要同
葛氏方治食自死六畜肉中毒黃檗末服方寸匕
未解再服之經驗方治嘔血黃檗蜜塗炙乾杵為
末用麥冬湯調下二錢匕立瘥梅師方治癰疽發
背或發乳房初起微赤不急治之即殺人搗黃檗末
和雞子白塗之簡要濟衆方治吐血熱極黃檗二
兩蜜炙搗末每服二錢温糯米飲調下十方博救
方治小兒熱瀉黃檗削皮焙為末用薄米飲丸如粟
大每服十丸米飲下深師方治傷寒熱病口瘡黃
檗削去粗皮蜜漬一宿唯欲令濃含其汁良久吐
更含若胸中熱有瘡時飲三五合尤佳衍義云檗
木今用皮以蜜炙與青黛各一分同為末入生龍腦
一字研勻治心脾熱舌頰生瘡當摻瘡上有涎即吐
又張仲景檗皮湯無不驗傷寒論中已著婦人良
方治妊娠下痢白色晝夜三五十行根黃厚者蜜炒
令焦為末大蒜煨熟去皮搗爛如泥和丸梧子大每
空心米飲下三五十丸日三服神妙不可述潔古
家珍治赤白濁淫及夢洩精滑真珠粉丸黃檗炒真
蛤粉各一斤為末煉蜜九菉豆大每服一百丸空心
温酒下黃檗苦而降火蛤粉鹹而補腎也又方加知
母炒牡蠣煆山藥炒等分為末糊丸梧子大每服八
十丸鹽湯下許學士本事方治積熱夢遺心忪恍
忽膈中有熱宜清心丸主之黃檗末一兩片腦一錢
煉蜜丸梧子大每服十五丸麥冬湯下此大智禪師
方也三因方治口疳臭爛綠雲散黃檗五錢銅綠
二錢為末摻之潄去涎聖惠方治鼻疳有蟲黃檗
二兩冷水浸一宿絞汁温服普濟方治鬈毛毒瘡
生頭中初生如蒲桃痛甚黃檗一兩乳香二錢半為
末槐花煎水調作餅貼於瘡上子母秘錄治小兒
臍瘡不合者黃檗末塗之又方治膁瘡熱瘡黃檗
末一兩輕粉三錢猪膽汁調搽之或只用蜜炙黃檗
末一味張杲醫說治火毒生瘡凡人冬月向火火
氣入内兩股生瘡其汁淋漓用黃檗末摻之立愈一
婦生此人無識者用此而愈宣明方歛瘡生肌黃
檗末麵糊調塗效
簡誤
黃檗固能除熱益陰然陰陽兩虚之人病兼脾胃薄
弱飲食少進及食不消或兼泄瀉或惡冷物及好熱
食腎虚天明作泄上熱下寒小便不禁少腹冷痛子
宫寒血虚不孕陽虚發熱瘀血停滯産後血虚發熱
金瘡發熱癰疽潰後發熱傷食發熱陰虚小水不利
痘後脾虚小水不利血虚不得眠血虚煩躁脾陰不
足作泄等證法咸忌之
楮實味甘寒無毒主陰痿水腫益氣充肌膚明目久服
不饑不老輕身
疏楮實稟土氣以生故其味甘氣寒無毒氣薄味
厚陰也降也入足太陰經其主水腫益氣充肌膚者
脾為土臟而主肌肉脾虚則肌肉不充土虚則水溼
泛濫甘為土化能入脾堅土則水腫消肌肉充氣自
益矣明目者目得血而能視脾旺自能生血也陰痿
者精氣竭也脾實則能生精而灌注於腎故陰自強
也補脾益氣則五臟皆實不饑不老輕身是其驗矣
主治參互
活發機要治水氣蠱脹楮實子丸以潔淨府用楮實
一斗水三斗熬成膏茯苓三兩白丁香一兩半為末
以膏和丸梧子大從少至多至小便清利脹減為度
後服治中湯養之忌甘苦峻補及發動之物劉禹
錫傳信方治女子月經不絶來無時者取案紙三十
張燒灰以清酒半升和調服之頓定蓐中血暈服之
立驗已斃者去板齒灌之經一日亦活聖惠方治
癬溼癢用楮葉搗爛傅上外臺秘要治天行病後
兩脇脹滿臍下如水腫以榖枝汁隨意服愈肘後
方治鼻衂小勞輒出楮葉取汁飲三升良子母秘
錄治小兒下痢赤白作渴得水又嘔逆者構葉炙香
以飲漿半升浸至水綠去葉以木瓜一箇切内汁中
煮二三沸去木瓜細細飲之聖惠方治通身水腫
楮枝葉煎如餳空腹服一匕日三服直指方肝熱
生翳楮實研細食後蜜湯服一錢日再服外臺秘
要治金瘡出血穀子搗傅之
簡誤
楮實雖能消水補脾然氣亦微寒脾胃虚寒者不宜
用
乾漆味辛温微有毒主絶傷補中續筋骨填髓腦安
五藏五緩六急風寒溼痺療欬𠻳消瘀血痞結腰痛女
子疝瘕利小腸去蚘蟲
疏乾漆稟火金之氣以生故其味辛氣温火金相
搏則未免有毒别錄言之為當矣甄權加鹹宗奭加
苦氣味俱厚通行腸胃入肝行血之藥也凡風寒溼
邪之中人留而不去則腸胃鬱而生蟲久則五臟六
腑皆受病或為癱瘓或為拘攣所自來矣此藥能殺
蟲消散逐腸胃一切有形之積滯腸胃既清則五臟
自安痿緩痺急自調矣又損傷一證專從血論蓋血
者有形者也形質受病惟辛温散結而兼鹹味者可
入血分而消之瘀血消則絶傷自和筋骨自續而髓
腦自足矣其主痞結腰痛女子疝瘕者亦指下焦血
分受寒血凝所致利小腸者取其通行經脉之功耳
至於療咳𠻳雖非正治然亦有瘀血停積發為骨蒸
勞瘵以致咳𠻳者得其消散瘀血之力則骨蒸退而
咳𠻳亦除也誤中漆毒者多食蟹及甘豆湯解之
主治參互
同䗪蟲桃仁當歸紅花蘇木牡丹皮五靈脂延胡索
牛膝治腹中瘀血作痛或産後感寒惡露未盡結成
痞塊作痛者加入乾薑澤蘭同楝根鶴蝨㯽榔錫
灰薏苡根烏梅龍膽草能殺腸胃一切諸蟲同牛
膝牡丹皮續斷赤芍藥桃仁乳香沒藥紅花延胡索
鼈甲治女子月閉因於瘀血臍腹作痛畏寒及不發
熱不口渴者可加桂同狶薟葉生地黃半枝蓮胡
麻荆芥何首烏天門冬苦參可療紫雲風入仲景
大黃䗪蟲丸中治五勞虚極羸瘦腹滿不能飲食内
有乾血肌膚甲錯
簡誤
乾漆味辛有毒瘀血得之即化成水其消散之功可
知凡經閉由於血虚而非有瘀血結塊阻塞者切勿
輕餌
漆葉味辛無毒圖經曰彭城樊阿少師事華陀陀授
以漆葉青黏散云服之去三蟲利五臟輕身益氣使
人頭不白
五加皮味辛温微寒無毒主心腹疝氣腹痛益氣療躄
小兒不能行疽瘡陰蝕男子陰痿囊下溼小便餘瀝女
人陰癢及腰脊痛兩脚疼痺風弱五緩虚羸補中益精
堅筋骨強志意久服輕身耐老
疏五加皮在天得少陽之氣為五車星之精在地
得火金之味故其味辛其氣温而其性無毒别錄加
苦微寒氣味俱厚沉而陰也入足少陰足厥陰經觀
本經所主諸證皆因風寒溼邪傷於二經之故而溼
氣尤為最也其治疝氣腹痛療躄小兒不能行陰蝕
疽瘡男子陰痿囊下溼小便餘瀝女人隂癢脊痛兩
脚疼痺風弱者何莫非二經受風寒溼邪所致經云
傷於溼者下先受之又云地之溼氣感則害人皮肉
筋脉肝腎居下而主筋骨故風寒溼之邪多自二經
先受此藥辛能散風温能除寒苦能燥溼二臟得其
氣而諸證悉瘳矣又溼氣浸滛則五臟筋脉緩縱溼
氣畱中則虚羸氣乏溼邪既去則中焦治而筋骨自
堅氣日益而中自補也其主益精強志者腎藏精與
志也輕身者除風溼之效也耐老者補肝腎之功也
昔人云寧得一把五加不用金銀滿車寧得一斤地
榆安用明月寳珠又昔魯定公母單服五加酒以致
不死又東華真人煮石法用玉豉金鹽玉豉地榆也
金鹽五加也世為僊經所須其能輕身耐老又可知
矣
主治參互
得牛膝木瓜黃檗麥門冬生地黃薏苡仁石斛虎脛
骨山藥治溼熱痿痺腰已下不能行動同續斷杜
仲牛膝山茱萸巴戟天破故紙治腎虚寒溼客之作
腰痛同二术萆薢石菖蒲薏苡仁白蒺藜甘菊花
防風羌活獨活白蘚皮石斛治風寒溼成痺同石
菖蒲連翹蒼术黃檗黃耆薏苡仁金銀花鼈蝨胡麻
木瓜土茯苓治下部溼瘡久不愈兼治膿窠瘡如神
同黃檗末菖蒲末蛇床子俱為細末傅囊溼神效
如欲作湯沐加荆芥苦參防風一味釀酒飲之治
風痺四肢拘攣全幼心鑑治小兒三歲不能行用
此便走五加皮五錢牛膝木瓜各二錢半為末每服
五分米飲入酒二三滴調服
簡誤
下部無風寒溼邪而有火者不宜用肝腎虚而有火
者亦忌之
牡荆實味苦温無毒主除骨間寒熱通利胃氣止欬逆
下氣(得术栢實青葙共療頭風防風為之使)
疏牡荆實感仲夏之氣以生故其味苦氣温無毒
可升可降陽也入足陽明厥陰經其主骨間寒熱通
利胃氣止欬逆下氣者蓋足陽明為十二經脉之長
厥陰為風木之位外邪傷於二經則寒熱畱連於筋
骨而胃氣壅滯苦温能通行散邪則胃氣利而寒熱
自除欬逆亦邪氣壅胃所致邪散氣下則欬逆自止
矣
主治參互
外臺秘要頭風痛取荆瀝不拘多少服日日服之
朱震亨治心痛及婦人白帶用牡荆實炒焦為末飲
服入折傷藥能散瘀血和筋骨
簡誤
病非干外邪者一㮣不宜用
蔓荆實味苦辛微寒平温無毒主筋骨間寒熱溼痺拘
攣明目堅齒利九竅去白蟲長蟲主風頭痛腦鳴目淚
出益氣久服輕身耐老令人光澤脂緻
疏蔓荆實稟陽氣以生兼得金化而成神農味苦
微寒無毒别錄加辛平温察其功用應是苦温辛散
之性而寒則甚少也氣清味薄浮而升陽也入足太
陽足厥陰兼入足陽明經其主筋骨間寒熱溼痺拘
攣風頭痛腦鳴目淚出者蓋以六淫之邪風則傷筋
寒則傷骨而為寒熱甚則或成溼痺或為拘攣又足
太陽之脉夾脊循項而絡於腦目為厥陰開竅之位
邪傷二經則頭痛腦鳴目淚出此藥味辛氣温入二
臟而散風寒溼之邪則諸證悉除矣邪去則九竅自
通痺散則光澤脂緻其主堅齒者齒雖屬腎而牀屬
陽明陽明客風熱則上攻牙齒為動搖腫痛散陽明
之風熱則齒自堅矣去白蟲長蟲者假其苦辛之味
耳益氣輕身耐老必非風藥所能也
主治參互
同甘菊花荆芥酒炒黃芩烏梅芽茶白蒺藜川芎羌
活黑豆土茯苓治偏頭風痛目將損者
簡誤
頭目痛不因風邪而由於血虚有火者忌之元素云
胃虚人不可服恐生痰疾
辛夷味辛温無毒主五藏身體寒熱風頭腦痛面䵟温
中解肌利九竅通鼻塞涕出治面腫引齒痛眩冐身兀
兀如在車船之上者生鬚髮去白蟲久服下氣輕身明
目增年耐老可作膏藥用之去心及外毛毛射人肺令
人欬
疏辛夷稟春陽之氣以生故其味辛氣温性無毒
氣清而香味薄而散浮而升陽也入手太隂足陽明
經其主五臟身體寒熱風頭腦痛面䵟解肌通鼻塞
涕出面腫引齒痛者皆二經受風邪所致足陽明主
肌肉手太陰主皮毛風邪之中人必自皮毛肌肉以
逹於五臟而變為寒熱又鼻為肺之竅頭為諸陽之
首三陽之脉會於頭面風客陽分則為頭痛面䵟鼻
塞涕出面腫引齒痛辛温能解肌散表芳香能上竄
頭目逐陽分之風邪則諸證自愈矣昡冐及身兀兀
如在車船之上者風主搖動之象故也風邪散中氣
温則九竅通矣大風之中人則毛髮脱落風溼之浸
滛則腸胃生蟲散風行溼則鬚髮生而蟲自去矣久
服下氣輕身明目增年耐老悉非風藥所能雖出自
神農本經然而易世相傳得無謬訛存而不論可也
主治參互
同甘菊花蒼耳子薄荷細辛甘草羌活藁本防風川
芎治風寒入腦頭痛或鼻塞流涕或鼻淵涕下不止
腥臭
簡誤
辛香走竄之性氣虚人不宜服雖偶感風寒鼻竅不
通亦不得用頭腦痛屬血虚火熾者不宜用齒痛屬
胃火者不宜用
桑上寄生味苦甘平無毒主腰痛小兒背強癰腫安胎
充肌膚堅髮齒長鬚眉主金瘡去痺女子崩中内傷不
足産後餘疾下乳汁其實主明目輕身通神
疏桑寄生感桑之精氣而生其味苦甘其氣平和
不寒不熱固應無毒詳其主治一本於桑抽其精英
故功用比桑尤勝腰痛及小兒背強皆血不足之候
癰腫多由於榮氣熱肌膚不充由於血虚齒者骨之
餘也髮者血之餘也益血則髮華腎氣足則齒堅而
鬚眉長血盛則胎自安女子崩中及内傷不足皆血
虚内熱之故産後餘疾皆由血分乳汁不下亦由血
虚金瘡則全傷於血上來種種疾病莫不悉由血虚
有熱所發此藥性能益血故並主之也兼能祛溼故
亦療痺實味甘平亦益血之藥故主治如經所云
也
主治參互
同枸杞子地黃胡麻川續斷何首烏當歸牛膝治血
虚手臂骨節疼痛入獨活寄生湯療一切風溼痺
聖惠方療胎動腹痛桑寄生一兩五錢阿膠炒五
錢艾葉五錢水一盞半煎一盞去滓温服或去艾葉
以其熱也
杜仲味辛甘平無毒主腰脊痛補中益精氣堅筋骨強
志除陰下癢溼小便餘瀝脚中酸痛不欲踐地久服輕
身耐老
疏杜仲稟陽氣之微得金氣之厚故其味辛氣平
無毒别錄加甘温甄權言苦煖應是辛甘勝而苦次
之温煖多而平為劣也氣薄味厚陽中陰也入足少
陰兼入足厥陰經按本經所主腰脊痛益精氣堅筋
骨脚中酸痛不欲踐地者蓋腰為腎之府經曰動搖
不能腎將憊矣又腎藏精而主骨肝藏血而主筋二
經虚則腰脊痛而精氣乏筋骨軟而脚不能踐地也
五臟苦欲補瀉云腎苦燥急食辛以潤之肝苦急急
食甘以緩之杜仲辛甘具足正能解肝腎之所苦而
補其不足者也強志者腎藏志益腎故也除陰下癢
溼小便餘瀝者袪腎家之溼熱也益腎補肝則精血
自足故久服能輕身耐老其主補中者肝腎在下臟
中之陰也陰足則中亦補矣
主治參互
同牛膝枸杞子續斷白膠地黃五味子兔絲子黃檗
山藥治腎虚腰痛及下部軟弱無力崔元亮海上
方治腎虚腰痛用杜仲去皮酥炙黃一斤分作十劑
每夜取一劑以水一升浸至五更煎三分減一取汁
去滓以羊腎三四枚切片放下再煎三五沸如作羹
法和以椒鹽空腹頓服得效方治風冷傷腎腰背
虚痛杜仲一斤切炒酒二升漬十日日服三合肘
後方治病後虚汗及目中流淚杜仲牡蠣等分為末
卧時水服五匕不止更服簡便方治頻慣墮胎或
三四月即墮者於兩月前以杜仲八兩糯米煎湯浸
透炒去絲續斷二兩酒浸焙乾為末以山藥五六兩
為末作糊丸梧子大每服五十丸空心米飲下青
娥丸(見補骨脂條下)
簡誤
腎虚火熾者不宜用即用當與黃檗知母同入
楓香脂味辛苦平無毒主癮疹風癢浮腫齒痛一名白
膠香(附李時珍治一切癰疽瘡疥金瘡吐血咯血活血生肌止痛解毒燒過揩牙永無牙疾)
疏楓香脂屬金有火故其味辛苦氣平無毒氣薄
味厚陽中之陰也入足厥陰為活血涼血之藥凡熱
則生風又血熱則壅而發癮疹風為木化風火相搏
則為浮腫苦平能凉血熱兼辛又能散風故主血熱
生風之證風火既散則肌肉和而浮腫自消齒痛亦
因風熱上攻風熱既散則痛亦止矣
主治參互
袖珍方治便癰膿血白膠香一兩為末入麝香輕粉
少許摻之直指方諸瘡不合白膠香輕粉各二錢
猪脂和塗儒門事親一切惡瘡水沉金絲膏用白
膠香瀝青各一兩以麻油黃蠟各二錢同溶化入冷
水中扯千遍攤貼之危氏得效方年久牙疼楓香
脂為末以香爐内灰和勻每旦揩擦
楓香近世為外科要藥除外科無别用故不著簡誤
女貞實味苦甘平無毒主補中安五藏養精神除百疾
久服肥健輕身不老
疏女貞實稟天地至陰之氣故其木凌冬不凋神
農味苦氣平别錄加甘無毒觀今人用以為變白多
效者應是甘寒凉血益血之藥氣薄味厚陰中之陰
降也入足少陰經夫足少陰為藏精之臟人身之根
本虚則五臟雖無病而亦不安百疾叢生矣經曰精
不足者補之以味蓋腎本虚因虚則熱而軟此藥氣
味俱陰正入腎除熱補精之要品腎得補則五臟自
安精神自足百疾去而身肥健矣其主補中者以其
味甘甘為土化故能補中也所主如上功能則輕身
不老蓋有自矣此藥有變白明目之功累試輒驗而
經文不載為闕略也葉長子黑色者為女貞葉微圓
子紅色者為冬青亦能治風虚補益肌膚
主治參互
同地黃何首烏人參麥門冬旱蓮草南燭子牛膝枸
杞子山藥沒食子桑椹子黃檗椒紅蓮鬚為變白要
藥同甘菊花生地黃蒺藜枸杞子能明目簡便
方治虚損百病久服鬚白再黑返老還童用女貞實
十月上巳日收陰乾用時以酒浸一日蒸透曬乾一
斤四兩旱蓮草五月收陰乾十兩為末桑椹子四月
收陰乾十兩為末煉蜜丸如梧子大每服七八十丸
淡鹽湯下若四月收桑椹搗汁和藥七月收旱蓮搗
汁和藥即減蜜之半矣濟急僊方治風熱赤眼冬
青子不拘多少搗汁重湯熬膏淨瓶收固每月點眼
普濟方治一切眼疾冬青葉研爛入朴硝貼之海
上方也
簡誤
氣味俱陰變白家當雜保脾胃藥及椒紅温煖之類
同施不則恐有腹痛作泄之患
枸骨本經附出女貞條下不載氣味所主然觀陳藏
器云其皮堪浸酒補腰膝令健枝葉燒灰淋汁或煎
膏塗白癜風亦可作稠煎傅之應是苦寒無毒氣味
俱陰入脾入腎之藥也惟其入肝故主白癜風蓋肝
為風木之位藏血之藏血虚則發熱熱甚則生風苦
寒能涼血清熱故主之也其補腰膝令徤者腰為腎
之府腎虚則溼熱乘之而腰膝不利又腎為作強之
官虚則熱而軟故其性欲堅急食苦以堅之此藥味
苦入腎正遂其欲堅之性耳腎氣既實則溼熱自除
而腰膝自徤矣
主治參互
秘方取其葉煮飲治痰火甚驗蓋痰火未有不因陰
虚火炎上爍乎肺煎熬津液而成此藥直入足少陰
經補養陰氣則痰火自消如釡底抽薪之意也兼能
散風毒惡瘡昔有老妓患楊梅結毒三十年者有道
人教以單服此藥瘡愈而顔色轉少皆假其清熱凉
血之功耳一名樞木黑子者名極木又名猫兒刺用
作羅經入地不差
簡誤
脾胃虚寒作泄及火衰陰痿者忌之
蕤核味甘温微寒無毒主心腹邪結氣明目目赤痛傷
淚出目腫眥爛&KR1604;鼻破心下結痰痞氣久服輕身耐老
不饑
疏蕤核得土氣以生神農味甘氣温别錄加微寒
無毒氣薄味厚陽中之陰也入足厥隂經厥隂為風
木之臟開竅於目風熱乘肝則肝血虚而目為之病
或為赤痛腫傷或為淚出眥爛此藥温能散風寒能
除熱甘能補血肝氣和而目疾悉瘳矣其主心腹邪
結氣者即邪熱氣也熱則生痰痰礙中焦氣為之痞
甘寒除熱温主通行熱邪去而痰自不生痰結解而
氣自通暢矣鼻&KR1604;者熱在上焦心肺之分也甘寒總
能除上下之熱故亦主之非養性益精之藥而云輕
身益氣不饑者未必然也
主治參互
和劑局方春雪膏治肝虚風熱上攻眼目昏暗癢痛
隠澀赤腫羞明迎風有淚多見黑花用蕤核去皮壓
去油二兩腦子二錢半研勻生蜜六錢和收點眼
集效方百點膏治一切風熱眼蕤仁去油三錢甘草
防風各六錢黃連五錢以三味煎取濃汁次下蕤仁
膏日點
簡誤
目病非關風熱而因於肝腎兩虚者不宜用凡脩事
湯浸去皮尖劈作兩片用芒硝木通通草同煎一伏
時取出研膏入藥
丁香味辛温無毒主温脾胃止霍亂壅脹風毒諸腫齒
疳&KR0630;能發諸香
疏丁香稟純陽之氣以生故其味辛氣温性無毒
氣厚味薄升也陽也入足太陰足陽明經其主温脾
胃止霍亂擁脹者蓋脾胃為倉廩之官飲食生冷傷
於脾胃畱而不去則為壅塞脹滿上湧下泄則為揮
霍撩亂辛温煖脾胃而行滯氣則霍亂止而擁脹消
矣齒疳&KR0630;者亦陽明溼熱上攻也散陽明之邪則肝
&KR0630;自除療風毒諸腫者辛温散結而香氣又能走竅
除穢濁也
主治參互
同白豆蔲藿香陳皮厚朴砂仁治霍亂因於寒加生
薑半夏治吐嘔因於寒冷傷胃或寒月飽食受寒腹
痛甚同砂仁厚朴乾薑橘皮草果蒼术木香麥糵
治小兒傷生冷腹痛劉氏小兒方治小兒虚寒吐
瀉丁香橘皮等分薑汁糊九菉豆大米湯化下全
幼心鑑治小兒脾胃虚寒嘔吐不止丁香半夏末各
一錢薑汁浸一夜曬乾為末薑汁打麫為丸黍米大
量大小用薑湯下和劑局方治婦人産難母丁香
乳香麝香三件用十分之三各為末臘月兔腦和杵
為丸如芡實大每服一丸酒下梅師方治乳頭破
裂丁香末傅之證治要訣食蟹致傷丁香末薑湯
服五分入陳氏異攻散治痘瘡虚寒之極又值冬
月寒氣薄之發不出者
簡誤
丁香氣味辛温一切有火熱證者忌之非屬虚寒㮣
勿施用
沉香微温療風水毒腫去惡氣
疏沉香稟陽氣以生兼得雨露之精氣而結故其
氣芬芳其味辛而無毒氣厚味薄可升可降陽也入
足陽明太陰少陰兼入手少陰足厥陰經本經療風
水毒腫者即風毒水腫也風為陽邪鬱於經絡遇火
相煽則發出諸毒沉香得雨露之精氣故能解風火
之毒水腫者脾溼也脾惡溼而喜燥辛香入脾而燥
溼則水腫自消凡邪惡氣之中人必從口鼻而入口
鼻為陽明之竅陽明虚則惡氣易入得芬芳清陽之
氣則惡氣除而脾胃安矣附錄李珣味苦温無毒主
心腹痛霍亂中惡邪鬼疰清人神並宜酒煮服之諸
瘡腫宜入膏用日華子味辛熱無毒主調中補五藏
益精壯陽煖腰膝去邪氣止轉筋吐瀉冷氣破痃癖
冷風麻痺骨節不任風溼皮膚癢心腹痛氣痢元素
補右腎命門相大
主治參互
同人參菖蒲遠志茯神酸棗仁生地黃麥門冬治思
慮傷心心氣鬱結不舒者得木香藿香砂仁治中
惡腹中㽲痛辟一切惡氣同蘇子橘紅枇杷葉白
豆䓻人參麥門冬治胸中氣結或氣逆不快醫壘
元戎治胞轉不通非小腸膀胱厥陰受病乃強忍房
事或過忍小便所致當治其氣則愈非利藥可通也
沉香木香各二錢為末白湯空腹服之以通為度
簡誤
沉香治冷氣逆氣氣鬱氣結殊為要藥然而中氣虚
氣不歸元者忌之心經有實邪者忌之非命門真火
衰者不宜入下焦藥用
檀香
本經無正文弘景云白檀消熱腫藏器主心腹霍亂
中惡鬼氣殺蟲日華子云檀香熱無毒治心痛霍亂
腎氣腹痛濃煎服水磨傅外腎并腰腎痛處詳其所
主諸證亦是芬芳開發辟惡散結除冷之藥也今人
多供燃爇非上乘沉水者不入藥
乳香微温療風水毒腫去惡氣療風癮疹癢毒
疏乳香得木氣而兼火化本經微温大明辛熱微
毒元素苦辛氣厚味薄陽也入足太陰手少陰兼入
足厥陰經風水毒腫邪干心脾惡氣内侵亦由二經
虚而邪易犯癮疹癢毒總因心脾為風溼熱邪所干
致之脾主肌肉而痛癢瘡瘍皆屬心火此藥正入二
經辛香能散一切畱結則諸證自瘳矣日華子云煎
膏止痛長肉陳藏器云治婦人血器療諸瘡令内消
則今人用以治内傷諸痛及腫毒内服外傅之藥有
自來矣
主治參互
同紫花地丁白及白歛金銀花夏枯草白芷連翹貝
母甘菊甘草穿山甲沒藥治一切癰疽疔腫同續
斷牛膝當歸紅麯牡丹皮沒藥黃川芎治内傷胸
脇作痛同沒藥牛膝澤蘭黑豆蒲黃五靈脂延胡
索牡丹皮山查治産後兒枕作痛入一切膏藥能
消毒止痛靈苑方治甲疽弩肉腫血疼痛不愈用
乳香為末膽礬燒研等分傅之内消即愈山居四
要治玉莖作腫乳香葱白等分搗傅簡要濟衆方
難産催生用明乳香為末取母猪血和丸梧子大每
服五丸酒下
簡誤
癰疽已潰不宜服諸瘡膿多時未宜遽用
降真香(李珣云味辛温無毒燒之辟天行時氣宅舍怪異小兒帶之辟邪惡氣)
疏降真香香中之清烈者也故能辟一切惡氣不
祥入藥以番舶來者色較紅香氣甜而不辣用之入
藥殊勝色深紫者不良上部傷瘀血停積胸膈骨按
之痛或并脇肋痛此吐血候也急以此藥刮末入藥
煎服之良治内傷或怒氣傷肝吐血用此以代鬱金
神效名醫錄云周崇被海寇刃傷血出不止筋骨如
斷用花蕊石散不效軍士李高用紫金散掩之血止
痛定明日結痂如鐵遂愈且無瘢痕叩其方則用紫
藤香甆瓦刮下研末爾云即降真之最佳者曾救萬
人
蘇合香味甘温無毒主辟惡殺鬼精物温瘧蠱毒癎痓
去三蟲除邪令人無夢魘久服通神明輕身長年(痓作痙)
疏蘇合香聚諸香之氣而成故其味甘氣温無毒
凡香氣皆能辟邪惡况合衆香之氣而成一物者乎
其走竅逐邪通神明殺精鬼除魘夢温瘧蠱毒宜然
矣亦能開鬱
金櫻子味酸澀平温無毒療脾泄下痢止小便利澀精
氣久服令人耐寒輕身
疏金櫻子得陽氣而兼木化故其味酸澀氣平温
無毒氣薄味厚陰中陽也入足太陽手陽明兼入足
少陰經十劑云澀可去脱脾虚滑洩不禁非澀劑無
以固之膀胱虚寒則小便不禁腎與膀胱為表裏腎
虚則精滑時從小便出此藥氣温味酸澀入三經而
收歛虚脱之氣故能主諸證也精固則精氣日生而
陽氣充骨髓滿故耐寒輕身也
主治參互
和芡實粉為丸名水陸丹益氣補真孫真人食忌
金櫻子煎霜後用竹夾子摘取入木臼中杵去刺劈
去核以水洗過搗爛入大鍋水煎不得絶火減半濾
過仍煎似稀餳每服一匙煖酒調服活血駐顔其功
不可備述
簡誤
泄瀉由於火熱暴注者不宜用小便不禁及精氣滑
脱因於陰虚火熾而得者不宜用
放杖木味甘温無毒王一切風血理腰脚輕身變白不
老浸酒服之(生温括睦婺山中樹如木天蓼老人服之一月放杖故以為名)
疏放杖木得土氣以生故味甘氣温無毒甘入脾
而養血温散風而通行故主一切風血腰脚為病變
白易老亦皆血虚不能榮養筋骨及潤毛髮所致甘
能補血血足則髮自不白身輕不老有自來矣
神農本草經疏卷十二
