神農本草經疏卷五
明繆希雍撰
玉石部下品
總九十三種今疏其要者二十三種
伏龍肝石灰(百草霜附)砒霜
鐺墨&KR1216;砂鉛丹
鉛粉錫東壁土
赤銅屑銅青井底泥
代赭戎鹽地漿
自然銅梁上塵礞石
麥飯石花乳石蓬砂
鉛霜古文錢
伏龍肝味辛微温主婦人崩中吐血止欬逆止血消癰
腫毒氣(此竈中對釡月下黃土以年久如赤色石中黃者佳研細水飛用)
疏伏龍肝得火土之氣而成本經味辛氣微温無
毒甄權言鹹其質本土味應有甘以竈有神故古方
多以之治顛狂寐魘及卒中邪惡等證本經主婦人
崩中吐血止欬逆止血者蓋以失血過多中氣必損
甘能補中微温能調和血脈故主之也消癰腫毒氣
者辛散鹹軟之功也日華子主催生下胞及小兒夜
啼者取其土中有神而性本冲和復能鎮重下墜也
主治參互
千金方卒中惡氣伏龍肝末一雞子大水服取吐
救急方産後血氣攻心痛惡露不下竈中心土研末
酒服二錢瀉出惡物立效傷寒類要妊娠熱病伏
龍肝末雞子許大水調服之仍以水和塗臍上方寸
乾則再上外臺秘要一切癰腫伏龍肝以蒜和作
泥貼之乾再易或雞子黃和亦可
簡誤
陰虚吐血者不宜用以其中有火氣故也癰腫毒盛
難消者不得獨用
石灰味辛温主疽瘍疥瘙熱氣惡瘡癩疾死肌墮眉殺
痔蟲去黑子息肉療髓骨疽
疏石灰燒青石而成故其味辛氣温本經不言其
毒觀所主皆不入湯其為毒可知矣火氣未散性能
灼物故主去黑子息肉及墮眉也其主疽瘍疥瘙熱
氣惡瘡癩疾死肌髓骨疽者皆風熱毒氣浸淫於骨
肉皮膚之間辛温能散風熱毒氣且能蝕去惡肉而
生新肌故為諸瘡腫毒要藥也辛而燥故又能殺痔
蟲古方多用合百草團末治金瘡殊勝者以其性能
堅物使不腐壊且血見石灰則止而百草又能活血
凉血故也
古墓中石灰名地龍骨火毒已出燥烈大減故主頑
瘡瘻瘡膿水淋漓及斂諸瘡口尤效
艌船油灰名水龍骨得油性之潤復得水氣之陰故
主金瘡跌撲傷損破皮出血及諸瘡瘻血風臁瘡也
主治參互
入三仙膏點一切癰疽腫毒輕者可消重者勢亦減
普濟方疣痣瘤贅石灰一兩用桑灰淋汁熬成膏
刺破點之又方去癰疽瘀肉石灰半斤麥稈灰半
斤淋汁煎成霜蜜封每以針劃破塗之自腐落有毒
不入湯丸故無簡誤
百草霜乃煙氣結成其味辛氣温無毒辛主散故能
消化積滯及下食也凡血見灰則止此藥性能止血
復能散瘀滯故主上下諸血及崩中帶下胎前産後
諸病
主治參互
筆峰雜興方胎動下血或胎已死百草霜二錢㯶灰
一錢伏龍肝五錢為末每服二錢白湯入酒及童便
調下杜壬方治橫生倒逆胎前産後虚損月候不
調崩中帶下百草霜白芷等分為末每服二錢童子
小便醋各少許調勻熱湯化服不過二服瘥
簡誤
雖能止血無益腸胃救標則可治本則非故不宜多
服
砒霜味苦酸有毒主諸瘧風痰在胸膈可作吐藥不可
久服能傷人飛鍊砒黃而成(畏菉豆冷水入藥醋煮殺毒用)
疏砒霜稟火之毒氣復兼煅煉本經雖云味苦酸
而其氣則大熱性有大毒也酸苦涌泄故能吐諸瘧
風痰在胸膈間大熱大毒之物故不可久服能傷人
也更善落胎及枯痔殺蟲
簡誤
按砒黃既已有毒見火則毒愈甚而世人多用砒霜
以治瘧不知内經云夏傷於暑秋必痎瘧法當清暑
益氣徤脾是為正治豈宜用此大熱大毒之藥如果
元氣壯實有痰者服之必大吐雖暫獲安而所損真
氣實多矣初燒霜時人在上風十餘丈外立下風所
近草木皆死以之毒鼠鼠死猫犬食之亦死人服至
一錢許則立斃若得酒及燒酒服則腸胃腐爛頃刻
殺人雖菉豆冷水亦難解矣其於鈎吻射罔之毒殆
又甚焉奈何今人用之治瘧是以必死之藥治必不
死之病豈不誤哉除枯痔殺蟲用於外傅之藥此外
慎毋服之切戒切戒
鐺墨主蠱毒中惡血暈吐血亦塗金瘡生肌止血
疏鐺墨釡月中墨也本經無氣味然觀其所主大
約與伏龍肝相似而其用則少劣也凡血見灰見黑
則止蠱毒惡氣得辛温則散故本經主蠱毒中惡吐
血血暈以酒或水細研温服亦塗金瘡生肌止血也
慎勿入傅面瘡藥中其黑入肉如黥不能去也血暈
宜用米醋研服
&KR1216;(作磠)砂味鹹苦辛温有毒不宜多服主積聚破結血爛
胎止痛下氣療欬𠻳宿冷去惡肉生好肌柔金銀可為
銲藥形如牙硝光淨者良(凡用水飛去塵穢入甆器中重湯煮乾)
疏&KR1216;砂乃鹵液所結秉陰毒之氣含陽毒之精其
味極鹹極苦極辛氣温有毒甄權酸鹹有大毒能消
五金八石腐壊人腸胃生食之化人心為血其毒之
猛烈如此可畏矣其主積聚結血宿冷者以鹹能入
血軟堅辛能散結温能除冷故也積聚散則痛自止
氣自下因寒以致頑痰壅結則欬嗽作故暫用以散
之柔金化石之性故能爛胎及去惡肉也金石見之
即化其能生好肌乎此前人之誤耳
主治參互
普濟方損目生瘀赤肉弩出不退杏仁百粒蒸熟去
皮尖研濾取淨汁入磠砂末一分水煮化日點一二
次自落白飛霞方鼻中息肉磠砂點之即落此方
須入明礬牛黃鉛粉象牙末真珠末乃佳集效方
面上疣目磠砂少許硼砂鐵鏽麝香等分研搽三次
自落急以甘草汁浸洗
簡誤
按磠砂大熱有毒之物近出於唐世而方書不著古
人單服一味伏火作丸子亦有兼硫黃馬牙硝輩合
餌者不知方出何時殊非古法此物雖能攻積聚凝
結化有形癖塊然多食腐壊人腸胃觀其柔化金銀
銅錫及庖人煮硬肉入磠少許即爛可以類推矣惟
去惡肉及惡瘡息肉目翳弩肉是其所長亦須與真
牛黃龍腦鉛華象牙末等同用其内服諸方雖唐慎
微已收附本草末然服必害人命悉不敢載一名狄
鹽一名北庭砂一名氣砂一名透骨將軍中其毒者
生菉豆研汁一二升飲之畏漿水忌羊血
鉛丹味辛微寒主吐逆胃反驚癎癲疾除熱下氣止小
便利除毒熱臍攣金瘡溢血鍊化還成九光久服通神
明(自炒成者佳市中多雜砂土礬紅不堪用)
疏鉛丹即熬鉛所作黃丹故其味辛氣微寒性應
無毒鉛稟先天壬癸之氣得火成丹則又有靈通變
化之神其體重而降胃反吐逆火氣上升也驚癎癲
疾心氣虚怯也得潤下鎮重之性則火不上炎熱氣
自下心腎得交而前證除矣稟天一所生之氣故能
除熱毒及金瘡溢血也止小便利者心與小腸為表
裏心神寧斂則小便自有節也臍攣者即小兒臍風
也風熱入肝則筋自攣急辛寒鎮重能散風熱金液
之性能平肝木故主之也久服通神明者以其得先
天之氣故能鎮心安神也今世又用以解散熱毒長
肉去瘀治惡瘡腫毒及入膏藥為外科必用之物
主治參互
單用傅瘡能止痛長肉生肌入一切膏藥貼惡瘡
腫毒仲景柴胡加龍骨牡蠣湯治傷寒八九日下
之胸滿煩驚小便不利譫語身重者鉛丹龍骨柴胡
牡蠣黃芩生薑人參桂枝茯苓各一兩半半夏二合半
大黃二兩棗六枚以水八升煮取四升内大黃更煮
兩沸去查温服一升集騐方治吐逆不止碧霞
丹黃丹四兩米醋半升煎乾炭火三秤就銚内煅紅
冷定為末粟米飯丸梧子大每服七丸醋湯下劉
涓子鬼遺方小兒癉瘧壯熱不寒黃丹二錢蜜水和
服冷者酒服名鬼哭丹痘疹方痘疹生翳黃丹輕
粉等分為末吹少許入耳内左患吹右右患吹左
子母秘錄小兒重舌黃丹一豆大安舌下普濟方
小兒口瘡糜爛黃丹一錢生蜜一兩相和蒸黑每以
雞毛蘸搽甚效集玄方金瘡出血不止以藥速合
則内潰傷肉只以黃丹滑石等分為末傅之陸氏
積德堂方血風臁瘡黃丹一兩黃蠟一兩香油五錢
熬膏先以葱椒湯洗貼之集效方遠近臁瘡黃丹
水飛炒黃補酒浸七日焙各一兩輕粉半兩研細以
苦茶洗淨輕粉填滿次用黃丹護之外以檗末攤膏
貼之勿揭動一七見效
簡誤
吐逆由於胃虚及因寒發吐者皆不宜服
鉛味甘無毒鎮心安神治傷寒毒氣反胃嘔噦蛇蝪所
咬炙熨之
疏鉛稟先天壬癸之氣以生一者數之始水者物
之初故曰天一生水中含生氣為萬物之先金丹之
母八石之祖五金之寳壬金為清癸水為濁清為陽
氣濁為陰質陽氣為生陰質有毒範以法象招攝陰
陽烹煉得宜是成丹藥餌之仙去生氣之初味固應
甘潤下之性無毒可知心藏神而法火寧謐則安妄
炎則病重而潤下使水火既濟而不妄炎故主鎮心
安神傷寒毒氣者即陽證熱毒也先天真水性含生
氣而屬至陰故能解之也反胃嘔噦者火氣上浮陰
陽將離故氣逆升而發嘔噦也兹得鎮墜以下之則
陽火歸元而前病自止矣蛇蜴之毒無非熱氣諸毒
得水而解故亦主之也五行萬物之中能解一切毒
氣者無過先天生氣土中冲氣鉛兼有之故為解諸
毒之首藥也
主治參互
黑鉛入養正丹治一切上盛下虚孤陽發越上浮煩
躁面赤恍忽驚惕嘔吐反胃等證用此以鎮墜陽氣
使火入陰分則上焦得寧而後可以隨證施治入
黑錫丹治一切下元虚冷陽氣垂絶陰陽將離及沈
寒痼冷諸病聖濟錄治小兒驚熱心肺積熱夜卧
多驚鉛霜牛黃各半分鐵粉一分研勻每服一字竹
瀝調下普濟方驚風癎疾喉閉牙緊鉛白霜一字
蟾酥少許為末烏梅肉蘸藥於齦上揩之仍吹通關
藥良久便開聖濟錄治消渴煩熱鉛白霜枯白礬
等分為末蜜丸芡實大綿裹含化嚥汁又方鉛白霜
一兩黃消石一兩為末每冷水服一錢喉痺腫痛
鉛白霜甘草各半兩青黛一兩為末醋糊丸芡子大
每含嚥一丸立效宣明方治口疳齦爛氣臭血出
不拘大人小兒鉛白霜銅綠各二錢白礬豆許為末
掃之普濟方梳髮令黑鉛霜包梳日日梳之勝於
染者
簡誤
鉛性沈重未經烹煉癸水之陰質尚存多服能損傷
心脾蓋金石與人身氣血異悟真篇云非類難為巧
是已凡脾胃虚寒陽火不足飲食不化下部陰溼諸
證法咸忌之
粉錫味辛寒無毒主伏尸毒螫殺三蟲去鼈瘕療惡瘡
墮胎止小便利(一名鉛粉一名胡粉一名官粉)
疏粉錫陶𨼆居云即化鉛所作胡粉也其味辛氣
寒無毒體用與鉛相似性善殺蟲故去伏尸三蟲鼈
瘕寒能解熱毒故療惡瘡毒螫重而下降故能墮胎
澀而黏膩故止小便利甄權主積聚不消炒焦止小
兒疳痢藏器主久痢成疳和雞子白服以糞黑為度
皆為其消積殺蟲止痢也附李時珍云胡粉即鉛
之變黑為白者也其用雖與鉛及黃丹同内有豆粉
蛤粉雜之止能入氣分不能入血分此為稍異人服
食之則大便色黑者此乃還其本質所為色壊還為
鉛也亦可入膏藥代黃丹用
主治參互
肘後方勞復食復欲死者水調胡粉少許與之子
母秘錄小兒腹脹或腹皮青色不速治須臾死胡粉
鹽熬色變以摩腹上救急方杖瘡腫痛水粉一兩
赤石脂生一錢水銀一分以麻油杵成膏攤油紙貼
之肉消者填滿緊縛備急方陰股常溼胡粉摻之
邵真人方黃水膿瘡官粉煅黃松香各三錢黃丹
一錢飛礬二錢為末香油二兩熬膏傅之備急方
小兒疳瘡熬胡紛猪脂和塗集簡方姤精陰瘡鉛
粉二錢銀杏七箇銅銚内炒至銀杏黃去杏取粉出
火毒研搽效聖惠方翻花惡瘡胡粉一兩臙脂一
兩為末鹽湯洗淨傅之日五次孫氏集效方血風
臁瘡官粉四兩水調入碗内以蘄艾燒煙熏乾入乳
香少許同研香油調作隔紙膏反覆貼之千金方
小兒丹毒唾和胡粉從外至内傅之又方瘡傷水
溼胡粉炭灰等分脂和塗孔上水即出也又方蠼
螋尿瘡酢和胡粉塗之直指方發背惡瘡諸癰腫
好錫粉二兩真麻油三兩慢火熬以柳枝急攪至滴
水成珠入白膠末少許入甆器水浸二日油紙攤貼
名神應膏
簡誤
胡粉雖能消疳逐積殺蟲止痢然其性冷走而不守
脾胃虚弱者不宜用娠婦忌之
東壁土主下部瘡脱肛
疏東壁土先得太陽真火之氣其氣温和其味甘
無毒脾主四肢而惡溼下部生瘡溼氣侵脾也得陽
氣之壯故能燥溼除瘡脱肛亦大腸溼熱所致甘温
而燥故亦主之藏器止洩痢霍亂煩悶者取其土能
補脾胃温能和中也得太陽初氣能袪暑溼之邪故
又主温瘧及猝中暑熱攪土漿與之即解
主治參互
甄權法同蜆殼為末傅豌豆瘡肘後方藥毒煩悶
欲死者東壁土調水三升頓飲之通變要法解烏
頭毒不拘川烏草烏毒用多年陳壁土泡湯服之
外臺秘要肛門突出東壁土一升研末傅肛門頭出
處以長皂莢炙熟互熨之氣味甘温性無偏至故
不著簡誤
赤銅屑主賊風反折燒赤銅五斤内酒二斗中百遍服
疏赤銅屑日華子云苦平微毒亦能接骨理傷功
用與自然銅相等第其性有毒耳本經主賊風反折
者風氣通於肝肝屬木金能平之故也藏器曰赤銅
屑能銲人骨及六畜有損細研酒服直入骨損處六
畜死後取骨視之猶有銲痕可騐朝野僉載云定州
崔務墮馬折足醫者取銅末和酒服之遂瘥及亡後
十年改葬視其脛骨折處猶有銅束之也打熟銅不
堪用
銅青平微毒治婦人血氣心痛合金瘡止血明目去膚
赤息肉生銅皆有青青則銅之精華淘洗用
疏銅稟土中陰氣以生青則其英華秀出於外所
結凡銅入地久或沃以鹹酸之味乃生青其義可見
矣本經氣平無毒然觀今人用入吐風痰藥應是酸
苦澀之味而氣則微寒也酸入肝而主斂故能止血
合金瘡風熱入肝經則目生膚翳息肉或赤爛淚出
苦寒能除風熱則所苦去而目自明矣本經又主婦
人血氣心痛者蓋苦能洩結而平則又兼辛散之義
也
主治參互
經騐方碧林丹治痰涎潮盛卒中不語及一身風癱
用生綠二兩研細水化去石慢火熬乾取辰日辰時
辰位上修合再研入麝香一分糯米粉糊丸彈子大
陰乾卒中者每丸作二服薄荷酒研下吐出青碧涎
瀉下惡物大效又方口鼻疳瘡人中白一錢銅綠
三分研傅之衛生易簡方爛弦風眼銅青水調塗
碗底以艾熏乾刮下塗爛處
簡誤
目痛膚翳不由風熱外侵而因於肝虚血少者非所
宜用
井底砂(作泥)至冷主治湯火燒瘡用之
疏井底砂稟地中至陰之氣味甘而大寒者也故
本經主湯火燒瘡用又能療妊娠熱病取傅心下臍
及丹田可護胎無失肘後方卧忽不寤勿以火照
火照之殺人但痛囓其踵及足拇指甲際而多唾其
面以井底泥塗其目令人垂頭於井中呼其姓名便
甦
代赭石味苦甘寒無毒主鬼疰賊風蠱毒殺精物惡鬼
腹中毒邪氣女子赤沃漏下帶下百病産難胞衣不出
墮胎養血氣除五藏血脈中熱血痺血瘀大人小兒驚
氣入腹及陰痿不起(入藥煅赤醋淬三次研水飛過用畏天雄附子乾薑為之使)
疏代赭石稟土中之陰氣以生本經味苦氣寒别
錄加甘無毒氣薄味厚陰也降也入手少陰足厥陰
經少陰為君主之官虚則氣怯而百邪易入或鬼疰
邪氣或精物惡鬼或驚氣入腹所自來矣得鎮重之
性則心君泰定而幽暗破邪無從著矣其主五臟血
脈中熱血痺血瘀賊風及女子赤沃漏下帶下百病
皆肝心二經血熱所致甘寒能涼血故主如上諸證
也甘寒又能解毒故主蠱毒腹中毒也經曰壯火食
氣少火生氣火氣太盛則陰痿反不能起苦寒洩有
餘之火所以能起陰痿也重而下墜故又主産難胞
不出及墮胎也
主治參互
仲景旋覆代赭湯治傷寒汗吐下後心下痞鞕噫氣
不除者代赭一兩旋覆花三兩人參二兩生薑五兩
大棗十二枚半夏半升甘草三兩水一斗煮取六升
去滓再煮取三升温服一升日三直指方急慢驚
風弔眼撮口搐搦不定代赭石火燒醋淬七次細研
水飛日乾每服一錢或半錢煎真金湯調下連進三
服兒脚脛上有赤斑即是驚氣已出病當安也無者
不治如漫驚用冬瓜仁煎湯調亦妙普濟方婦人
血崩代赭石煅為末白湯服二錢
簡誤
下部虚寒者不宜用陽虚陰痿者忌之
戎鹽味鹹寒無毒主明目目痛益氣堅肌骨去毒蠱心
腹痛溺血吐血齒舌血出一名胡鹽(一名青鹽)
疏戎鹽稟水中至陰之氣凝結而成不經煎煉而
生於涯埃坂&KR0008;之陰其味鹹氣寒無毒入手足少陰
經經曰熱淫於内制以鹹寒血熱則目痛不明鹹寒
能入血除熱故主目痛明目也心腹痛者心虚而邪
熱客之也吐血齒舌上出血者火迫血妄行溢出於
上也鹹主潤下俾火氣不上炎則有坎離交之象焉
故能主諸證也溺血者小腸熱也心與小腸為表裏
心火降則小腸熱自除也經曰熱傷氣又曰腎主骨
熱則氣散骨消筋緩鹹能入腎寒能除熱故主益氣
堅肌骨也鹹為水化諸毒得水則解故又能去毒蠱
日華子云助水臟益精氣除五臟癥結心腹積聚者
取其入腎及軟堅除熱之功耳
主治參互
仲景金匱方戎鹽湯治小便不通用戎鹽彈丸大一
枚茯苓半斤白术二兩水煎服之唐氏經騐方風
熱牙痛青鹽一斤槐枝半斤水四碗煎汁二碗煮鹽
至乾炒研日用揩齒洗目普濟方風眼爛弦戎鹽
水化點之
地漿寒主解中毒煩悶
疏地漿弘景云此掘地作坎以水沃其中攪令濁
俄頃取之以解中諸毒蓋取土為萬物之母諸毒遇
土則化故也山中有毒蕈人不識煮食之無不死又
楓樹蕈食之令人笑不止惟飲地漿皆瘥餘藥不能
救也
主治參互
聖惠方熱渴煩悶地漿一盞飲之千金方中暑霍
亂不吐不利脹痛欲死地漿三五盞服即愈大忌米
湯金匱方中閉口椒毒吐白沫身冷欲死者地漿
飲之集玄方中砒霜毒地漿調玄明粉服之立解
自然銅味辛平無毒療折傷散血止痛破積聚生邕州
山巖中出銅處於坑中及石間採得方圓不定其色青
黃如銅不從鑛煉故號自然銅(入藥火煅醋淬七次研細水飛過用)
疏自然銅稟土金之氣以生故其味辛氣平無毒
乃入血行血續筋接骨之神藥也凡折傷則血瘀而
作痛辛能散瘀滯之血破積聚之氣則痛止而傷自
和也大明主消瘀血排膿續筋骨治産後血邪安心
止驚悸以酒磨服者可謂悉其用矣寇宗奭云有人
以自然銅飼折翅胡雁後遂飛去今人打撲損傷研
細水飛過同當歸没藥各半錢以酒調服仍以手摩
痛處即時見效
主治參互
同乳香没藥䗪蟲五銖古錢麻皮灰血竭胎骨作丸
煎當歸地黃續斷牛膝牡丹皮紅花濃湯送下治跌
撲損傷或金刃傷骨斷筋皆效
簡誤
雷公云石髓鉛即自然銅也凡使勿用方金牙其方
金牙真似石髓鉛若誤餌吐殺人石髓鉛色似乾銀
泥味微甘也凡使中病乃已不可過服以其有火金
之毒走散太甚
梁上塵主腹痛噎中惡鼻衂小兒軟瘡
疏梁上塵乃是空中煙氣結成本經無氣味應是
辛苦之物辛能散苦能洩故主腹痛噎膈中惡也體
輕而上騰故入肺味辛而清熱故又主鼻衂及小兒
軟瘡也一名倒掛塵一名烏龍尾
主治參互
孫氏集效方喉痺乳蛾烏龍尾枯礬猪牙皂莢以鹽
炒黃等分為末或吹或點皆妙一法用燈心以鹽
中苦鹵浸過入雞子殼中煅存性取出研細加龍腦
香一二分研勻明礬末五分同梁上倒掛塵五分青
魚膽調點入喉治喉痺咽痛有效
礞石治食積不消留滯藏府宿食癥塊久不瘥及小兒
食積羸瘦婦人積年食癥攻刺心腹一名青礞石
疏礞石稟石中剛猛之性體重而降能消一切積
聚痰結其味辛鹹氣平無毒辛主散結鹹主軟堅重
主墜下故本經所主諸證皆出一貫也今世又以之
治小兒驚痰喘急入滚痰丸治諸痰怪證
主治參互
王𨼆君養生主論滚痰丸通治痰為百病惟水瀉娠
婦不宜服礞石焰硝各二兩煅過研飛曬乾一兩大
黃酒蒸八兩前胡八兩沈香五錢為末水丸梧子大
常服一二十丸欲利大便則服一二百丸温水下
簡誤
礞石消積滯墜痰涎誠為要藥然而攻擊太過性復
沈墜凡積滯癥結脾胃壯實者可用虚弱者忌之小
兒驚痰食積實熱初發者可用虚寒久病者忌之如
王𨼆君所製滚痰丸謂百病皆生於痰不論虚實寒
熱槩用殊為未妥不知痰有二因因於脾胃不能運
化積滯生痰或多食酒麫溼熱之物以致膠固稠黏
咯唾難出者用之豁痰利竅除熱泄結應如桴鼓因
於陰虚火炎煎熬津液凝結為痰或發熱聲啞痰血
雜出者如誤投之則陰氣愈虚陽火反熾痰熱未退
而痺胃先為之敗矣可見前人立方不能無敝是在
後人善於簡擇耳
麥飯石
疏麥飯石出自蘇頌圖經附於薑石條内因薑石
有疔腫之用故引及之其味氣必與薑石相似但得
火煅醋淬之後復有温煖收斂之功昔吕子華秘方
麥飯石膏治發背瘡神效取此石碎如棋子炭火燒
赤投米醋中浸之良久又燒又浸如此十次研末極
細如飛塵鹿角一具連腦骨者二三寸截之炭火燒
令煙盡即止白斂末與石末等分鹿角倍之用三年
米醋入銀石器内煎令魚目沸即下前藥不住手攪
熬一二時稀稠得所傾出待冷以鵝翎拂膏於腫上
四圍赤處中留腫頭洩氣如未膿即内消已作頭即
撮小已潰即排膿若病久肌肉爛落見出筋骨者即
塗細布上貼之乾即易逐日瘡口收斂但中膈不穴
者即無不瘥已潰者用時先以猪蹄湯洗去膿血挹
乾然後上藥其瘡切忌手觸動嫩肉仍不可以口氣
吹風及腋氣月經孕婦見之合藥時亦忌此等初時
一日一換十日後二日一換此藥要極細方有效若
不細塗之即痛也煅久亦無效臨用方煅煅過即研
若飛塵一二兩可治一癰疽矣
花乳石主金瘡止血又療産婦血暈惡血出陜華諸郡
色正黃形之大小方圓無定欲服者當以大火燒之金
瘡止血刮末傅之即合仍不作膿潰或名花蕊石
疏花乳石本經無氣味詳其所主應是酸辛温之
藥其功專於止血能使血化為水婦人血暈惡血上
薄也消化惡血則暈自止矣以酸斂之氣復能化瘀
血故傅金瘡即合仍不作膿也
主治參互
葛可久十藥神書花乳石散治五内崩損噴血出升
斗用此治之花蕊石煅存性研如粉以童子小便一
鍾男入酒一半女入醋一半令温食後調服三錢甚
者五錢能使瘀血化為黃水後以獨參湯補之按此
石性温味辛又加火煅虚勞吐血多是火炎迫血上
行於藥性非宜除是膈上原有瘀血停凝者乃可暫
用亦須多服童便獨參湯乃肺熱咳𠻳所忌尤不宜
於虚勞内熱火炎之人戒之戒之和劑局方花蕊
石散治一切金刃箭鏃傷及打撲傷損狗咬至死者
急以藥摻傷處其血化為黃水再摻便活更不疼痛
如内損血入臟腑熱童便入酒少許熱調一錢服立
效婦人産後敗血不盡血暈惡血奔心胎死腹中
胞衣不下至死但心頭温煖者急以童便調服一錢
取下惡物愈若膈上有血化為黃水即時吐出或隨
小便出甚效用硫黃四兩花蕊石一兩並為粗末以
膠泥固濟日乾瓦礶一箇盛之泥封口烘乾安在四
方磚上磚上書八卦五行字炭一秤簇匝從巳午時
自下生火煅至炭消冷定取出為細末甆瓶收貯封
固取用無時
簡誤
無瘀血停留者不宜内服不由内傷血凝胸膈板痛
而因火炎血溢以致吐血者忌之
蓬砂味苦辛煖無毒消痰止𠻳破癥結喉痺及銲金銀
用一名鵬砂
疏蓬砂出於西南番採取煎淋而結亦如硝石磠
砂之類本經味苦辛氣煖無毒然詳其用味應有鹹
氣亦微煖色白而體輕能解上焦胸膈肺分之痰熱
辛能散苦能洩鹹能軟故主消痰止𠻳喉痺及破癥
結也寇宗奭云含化嚥津治喉中腫痛膈上痰熱初
覺便治不能成喉痺也兼能去口氣消障翳除噎膈
反胃積塊瘀肉陰㿉骨硬惡瘡折傷及口齒諸病
主治參互
同龍腦香人中白青黛為末傅口舌瘡效經騐方
咽喉腫痛破棺丹用蓬砂白梅等分搗丸芡子大每
噙化一丸集玄方小兒陰㿉腫大不消硼砂一分
水研塗之大效直指方弩肉瘀突南硼砂黃色者
一錢龍腦香少許研末燈草蘸點之
簡誤
蓬砂其性能柔五金去垢膩尅削為用消散為能宜
攻有餘難施不足此暫用之藥非久服之劑
鉛霜冷無毒消痰止驚悸解酒毒療胸膈煩悶中風痰
實止渴(一名鉛白霜用鉛雜水銀十五分之一合鍊作片置醋甕中密封經久成霜)
疏鉛霜乃鉛假汞氣交感因醋以拔其英華所結
道家謂之神符白雪其味甘酸氣大寒無毒凡中風
驚悸未有不因痰熱所生胸膈煩悶多渴亦火熱炎
灼所致甘寒能除熱生津則痰結消驚悸平風自愈
也其主解酒毒者亦取其除熱生津之意耳并治吐
逆鎮驚去怯黑鬚髮
主治參互
諸方俱見鉛條下簡要濟衆治室女月露滯澀心
煩恍忽鉛白霜細研為散每服一錢地黃汁一合調
下十全普救方治鼻衂鉛白霜為末取新汲水調
服一字
簡誤
鉛霜墜痰去熱定驚癎止吐逆皆有竒效然其性極
冷非久服常用之物病已即去之胃弱脾虚腸滑者
不宜用風寒咳𠻳多痰者并忌之
古文錢平治翳障明目療風赤眼鹽鹵浸用婦人横逆
産心腹痛月隔五淋燒以醋淬用
疏古文錢其金毒火毒悉去性應平無毒而寇宗
奭云古錢其銅焦赤有毒不知本草内赤銅之毒已
微况古錢又多於古穴坑塹中得之歴年既久毒性
必失甚則有但存形質者其味辛氣平平即涼也目
赤翳障肝經風熱也辛涼能散風熱則翳障赤痛除
目自明矣婦人生産横逆者血氣壅塞道路不開也
心腹痛者亦氣血結聚也月隔者月事不來胞脈閉
也五淋者衝任熱壅也此藥能走下焦陰分散凝滯
之氣血開壅塞之道路則諸證無不除矣又能主跌
撲損傷其為散凝滯之藥無疑
主治參互
同自然銅胎骨䗪蟲血竭無名異黃荆子没藥乳香
狗骨治跌撲損傷及金刃傷神效青囊錄跌撲損
傷半兩錢五箇火煅醋淬四十九次甜瓜子五錢真
珠二錢研末每服一字好酒調隨上下食前後古
方麥斗散治一切傷損自然銅煅一兩古文錢煅一
兩麝香五分為末每服五分酒下
簡誤
其味辛涼但能治風熱眼有佐以薑汁點眼者即從
治之意借其熱以拔出火毒也如肝胃虚而内障生
花者必不宜用
神農本草經疏卷五
