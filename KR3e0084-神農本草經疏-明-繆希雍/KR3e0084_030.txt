神農本草經疏卷三十
明繆希雍撰
補遺
玉石部
黃土蚯蚓泥糞坑底泥
烏爹泥煙膠石鹼
銀朱爐甘石方諸水
木部
木芙蓉山茶花木綿子
肥皂莢大風子樟腦
蛀竹屑
人部
人氣
獸部
黃明膠霞天膏狗寳
山獺隂莖羊脛骨
蟲魚部
鱖魚膽
米穀部
亞麻粟殼甖子粟
阿芙蓉菉豆粉豌豆
蠶豆豇豆刀豆子
紅麴
玉石部
黃土味甘平無毒主洩痢冷熱赤白腹中熱毒絞結痛
下血取入地乾土以水煑三五沸絞去滓煖服一二升
又解諸藥毒中肉毒合口椒毒野菌毒(張司空云三尺以上曰糞三尺)
(以下曰土凡用當去上惡物勿令入客水)
疏土為萬物之母黃乃中央正色在人臓腑則脾
胃應之故萬物非土不生人身五臓六腑非脾胃無
以養是以黃土入藥治洩痢冷熱赤白腹中熱毒絞
結痛者取其補助戊巳之功也味甘而氣和故能安
和脾胃止下血及解百毒如經所言也
主治參互
小兒秘訣烏沙驚風遍身都黑者急推向下將黃土
一盌搗末入酢一鍾炒熱包定熨之引下至足刺破
為妙氣味和平與物無迕故不著簡誤
蚯蚓泥即蚯蚓屎也味甘氣寒無毒赤白久熱痢取一
升炒烟盡沃汁半升濾淨飲之盖久痢乃濕熱甚於腸
胃得甘寒之氣則濕熱自除矣日華子主小兒隂囊忽
虛熱腫痛以生甘草汁入輕粉末調塗之以鹽研傅瘡
去熱毒及蛇犬傷蘇恭主傅狂犬傷出犬毛者神效皆
取甘寒除熱解毒之力耳
主治參互
外臺秘要一切丹毒水和蚯蚓泥傅之丹溪方時
行腮腫栢葉汁調蚯蚓泥塗之摘玄方燕窩生瘡
韭地蛐蟮屎米汁水和煅過入百草霜等分研末香
油調塗之又方治下部楊梅結毒韭地上蚯蚓泥
硫黃等分研勻用泥封固作團煨過取出研細生桐
油調搽
簡誤
虛寒滑利不宜用
糞坑底泥大寒無毒治發背諸惡瘡隂乾為末新水調
傅其痛立止聖濟總錄治疔腫糞下土蟬蛻全蠍等分
搗作錢大餅香油煎滚溫服以滓傅瘡四圍疔自出也
今人以熱糞盛核桃殼内覆疔腫上云疔根即爛出即
此意也
烏爹泥味苦濇平無毒主清上膈熱化痰生津塗金瘡
一切諸瘡生肌定痛止血收濕一名孩兒茶(出南番瓜哇暹羅諸)
(國今雲南老撾暮雲場地方造之云是細茶末入竹筒中堅塞兩頭埋烏泥溝中日久取出搗汁熬製而成其)
(塊小而潤澤者為上大而焦枯者次之)
疏烏爹泥本是茶末又得土中之隂氣其味苦濇
氣應作寒性無毒其主清上膈熱化痰生津者茶之
用也得地中之隂氣能涼血清熱故主金瘡止血及
一切諸瘡生肌定痛也苦能燥濇能歛故又主收濕
氣
主治參互
積德堂方牙疳口瘡孩兒茶硼砂等分為末搽之
纂竒方下疳隂瘡孩兒茶一錢珍珠一分片腦半分
為末傅之董炳方脫肛氣熱孩兒茶二分熊膽五
分片腦一分為末人乳調搽肛上熱汁自下而肛收
也亦治痔瘡今人多用外治内服甚少故不著簡
誤
煙膠味辛苦氣微温辛能散風苦能燥濕殺蟲故主頭
瘡白秃疥瘡風癬痒痛流水取焇牛皮竈岸煙膏為末
麻油調塗或入輕粉少許(此即熏焇牛皮竈上黑土也)
石鹼味辛苦濇氣温微毒性能除垢膩磨積塊過服能
損人同石灰桑磠透肌肉潰癰瘰癧去瘀肉點痣黶疣
贅今人用以澣衣(出山東濟寕大同諸處彼人採蒿蓼之屬開窖浸水漉起晒乾燒灰以原)
(水淋汁每百斤入粉麵一二斤則凝定如石連汁貨之)
簡誤
鹼乃軟堅消積之物食之使人泄瀉以其隂濕之性
潤下軟堅透肉故於腸胃非宜作泄胃薄者忌之
銀硃乃硫黃同汞升鍊而成其性燥烈過服能使人齦
爛筋攣其味辛氣温有毒亦能破積滯散結療癬疥惡
瘡殺蟲不宜服食今人多以黃丹礬紅雜之不堪用
主治參互
李樓怪症方火熖丹毒銀硃調雞子清塗之多能
鄙事湯火灼傷銀硃研細菜油調敷應急良方日
久頑瘡不收者銀硃一錢地龍骨(即年久石灰)五分松香
五錢為末香油一兩化攤紙上貼之兼能治濕毒臁
瘡
爐甘石味甘温無毒主止血消腫毒生肌明目去翳退
赤收濕除爛同龍腦點治目中一切病
疏爐甘石受金氣而結味應甘辛氣温無毒其性
帶澀經曰榮氣不從逆於肉裏乃生癰腫甘温能通
暢血脈則腫痛散血自止肌肉生也又目得血而能
視風熱上壅則目為赤爛膚瞖甘入脾而益血辛温
能散風熱性澀則能粘物故同除瞖藥點目翳及治
目中一切病也
主治參互
一切目疾真爐甘石半斤用黃連四兩剉碎入銀石
器内水二盌煑二伏時去黃連以甘石為末入龍腦
香二錢半研勻罐收每點少許頻用取效邵真人
方下疳隂瘡爐甘石煅醋淬七次一兩孩兒茶三錢
為末麻油調傅立效
方諸水味甘寒無毒主明目定心去小兒熱煩止渴
方諸大蚌也向月取之得二三合水亦如朝露又名
明水得至隂之精華故能明目定心及止渴除煩熱
也又為丹竈家所須
木部
木芙蓉
稟夏末秋初之氣故其味辛辛屬金化故能清肺其
氣平平即涼也故能涼血散熱解毒兼治一切癰疽
腫毒惡瘡排膿止痛小兒疳積
主治參互
簡便方癰疽腫毒重陽前取芙蓉葉研末端午前取
蒼耳燒存性研末等分蜜水調塗四圍其毒自不走
散名鐵井欄他用甚稀故不著簡誤
山茶花
得一陽之氣以生故其花開於冬末春初之時其味
甘而微辛氣平而微寒色赤而入血分故主吐血衂
血腸風下血並為末入童溺及酒調服
木綿子
得地中之陽氣復感秋金之氣以成其味辛其氣熱
其性有毒入肝入腎袪風濕寒濕之藥也惟其辛故
能散風邪惟其熱故能除寒濕凡下部有風寒濕邪
者宜之然而性熱有毒肝腎虚者不宜用一切隂虚
火熾痿弱下體無力者咸忌之
肥皂核
生於盛夏六陽之令而成於秋金之月得火金之氣
故其味辛氣温有毒凡腸胃有垢膩穢惡之氣鬱於
中則外生瘰癧惡瘡腫毒泄於外則為腸風下痢膿
血此藥專能盪滌垢膩宣通穢積腸胃潔淨則諸證
自除也
主治參互
秘方治瘰癧用肥皂去核入螌蝥在内紥緊蒸去螌
蝥加入貝母天花粉玄參甘草牛旁子連翹為丸每
服一錢白湯下服後腹疼勿慮此藥力追毒之故
獨核仁同猪胰子金銀花皂角刺芭蕉根雪裏紅五
加皮土茯苓皂莢子白殭蠶木瓜蟬螁白蘚皮治黴
瘡久虚者加人參黃耆薏苡仁兼治結毒普濟方
腸風下血獨子肥皂燒存性一片為末糊丸米飲下
又方治臘梨頭瘡用獨核肥皂去核填入沙糖入
巴豆二枚紥定鹽泥固煅存性再入檳榔輕粉六七
分研勻香油調搽先以湯洗淨拭乾乃搽一宿見效
除瘡毒外無他用故不著簡誤
大風子
稟火金之氣以生故其味辛苦氣熱有毒辛能散風
苦能殺蟲燥濕温熱能通行經絡世人用以治大風
癘疾及風癬疥癩諸瘡悉此意耳然性熱而燥傷血
損隂不宜多服用之外治其功不可備述也
樟腦
得純陽之氣其味辛其氣熱初時以水煎成後得火
則焰熾不息其稟龍火之性者乎氣亦香竄能通利
關竅逐中惡邪氣復能去濕殺蟲凡一切疥癬風瘙
濕毒瘡瘍等證皆所須用
蛀竹屑
年久枯竹中蠧屑也竹之餘氣尚存其氣味必甘平
無毒甘能解毒平則兼散故可用為蝕膿長肉之藥
也
主治參互
同象牙末真珠白礬等藥能消漏管方見象牙條下
朱氏集驗方耳出臭膿用蛀竹屑臙脂胚子等分
麝香少許為末吹之普濟方耳膿作痛因水入耳
中者蛀竹屑一錢膩粉一錢麝香五分為末以綿杖
絞淨送藥入耳以綿塞定有惡物放令流出甚者三
度必愈又方濕毒臁瘡蛀竹屑黃檗末等分先以
葱椒茶湯洗淨搽之日一次效外臺秘要湯火灼
瘡蛀竹屑末傅之愈
人部
人氣
主下元虚冷日令童男女以時隔衣進氣臍中及兩
腰腎間甚良凡人身體骨節痺痛令人更互呵熨久
久經絡通透盖氣屬陽為一身之健運即真火也天
非此火不能生物人非此火不能有生故老人虚人
與二七以前少隂同寢藉其熏蒸最為有益下元虚
冷火氣衰也得外入之少火乃所以補其不足骨節
疼痺血泣不行也血不自行隨氣而行故能使骨節
通暢也近時術士令童女以氣進入鼻竅臍中精門
以通三田謂之接補此亦小法不得其道者反以致
疾
獸部
黃明膠味甘平無毒主諸吐血下血血淋妊婦胎動下
血風濕走注疼痛打撲傷損湯火灼瘡一切癰疽腫毒
活血止痛(即牛皮膠)
按本經白膠一名鹿角膠煑鹿角作之阿膠一名傅
致膠煑牛皮或驢皮作之其說甚明黃明膠即今水
膠乃牛皮所作其色黃明非白膠也亦非阿井水所
作甄權以黃明為鹿角白膠唐慎微又採黃明諸方
附於白膠後並誤矣其氣味與阿膠同故其所主亦
與阿膠相似以非阿井水及驢皮同造故不能疎利
下行以其性味皆平補亦宜於血虚有熱者若鹿角
膠則性味温補非虚熱者所宜不可不詳辨也
主治參互
藺氏方跌撲損傷真牛皮膠一兩乾冬瓜皮一兩剉
同炒存性研末每服五錢熱酒一鍾調服仍飲酒二
三盞煖卧微汗痛止本事方諸般癰腫黃明膠一
兩水半升化開入黃丹一兩煑勻以鵝翎掃上瘡口
如未成者塗其四圍自消阮氏經驗方背疽初起
用黃明牛皮膠四兩入酒重湯頓化隨意飲盡不能
飲者滚白湯飲之服此毒不内攻一方加穿山甲四
片炒成末其妙無比
霞天膏味甘温無毒主中風偏廢口眼歪斜痰涎壅塞
五臓六腑留痰宿飲癖塊手足皮膚中痰核其法用肥
嫰雄黃牛肉三四十斤洗極淨水煑成糜濾去滓再熬
成膏用
疏胃屬土為水穀之海無物不受胃病則水穀不
能以時運化羈畱而為痰飲壅塞經絡則為積痰老
痰結痰等證隂虚内熱生痰則為偏廢口眼歪斜留
滯腸胃則為宿飲癖塊隨氣上湧則為喘急迷悶流
注肌肉則為結核王隠君論人之諸疾悉由於痰然
而痰之所生總由於脾胃虚不能運化所致惟用霞
天膏以治諸痰證者盖牛土畜也黃土色也肉者胃
之味也熬而為液雖有形而無濁質也以脾胃所主
之物治脾胃所生之病故能由腸胃而滲透肌膚毛
竅搜剔一切留結也隂虚内熱之人往往多痰此則
由於水涸火熾煎熬津液凝結為痰膠固難散者亦
須以此和竹瀝貝母橘紅蘇子栝樓根枸骨葉之類
消之或以橘皮白茯苓蘇子白豆蔲仁半夏蒼术為
麴治脾胃積痰或以橘皮貝母蘇子栝樓根及仁蓬
砂為麴治積熱痰結
狗寳
狗寳如牛之有黃也苐狗性熱其寳定是苦温之物
世人用治噎證以其苦能下泄温能通行耳又能主
癰疽疔腫同蟾酥腦麝雄黃乳香没藥等用
簡誤
狗寳性熱善消噎病由於痰及虚寒而得者猶可暫
用取效若因血液衰少以致噎膈者法所當忌世醫
不諳藥理不察病本一槩妄投致病增劇戒之戒之
又凡有脾胃虚弱羸瘦不振之病尤不宜用
山獺隂莖味甘熱無毒主陽虚隂痿精寒
此物出廣之宜州嵠峒及南丹州土人號為插翹其
性婬毒山中有此物凡牝獸皆避去獺無偶則抱木
而枯猺女春時成羣入山以采物為事獺聞婦人氣
必躍來抱之刺骨而入牢不可脫因扼殺之負歸取
其隂一枚值金一兩若得抱木死者尤竒貴峒獠甚
珍重之私貨出界者罪至死本地亦不常有多偽者
試之之法但令婦人摩手極熱取置掌心以氣呵之
趯然而動者為真
羊脛骨
本經無文綱目載其主虚冷勞及脾弱腎虚不能攝
精白濁除濕熱健腰脚固牙齒去䵟&KR0845;治誤吞銅鐵
金銀等證按名醫别錄云昔漢上張成忠女年七八
歲誤吞金饋子一隻胸膈痛不可忍憂惶無措一銀
匠炒末藥三錢米飲服之次早大便取下叩求其方
乃羊脛灰一物盖羊脛骨灰可以磨鏡羊頭骨灰可
以消鐵故能治如是之證談野翁亦有此方乃秘妙
神效之法也
主治參互
食鑑擦牙固齒羊脛骨灰一兩升麻一兩黃連五錢
為末入青鹽和勻日用聖惠方咽喉骨鯁羊脛骨
灰米飲下一錢
蟲魚部
鱖魚膽
此魚最能發濕惟膽能治魚骨鯁及竹木刺誤吞入
喉不出或吞入腹腹中作痛隐隠皆效狀如鱸魚者
是
米穀部
亞麻
即鼈蝨胡麻出兗州威勝軍今陜州亦種之其味甘
氣温無毒足厥隂經血分藥也厥隂蔵血為風木之
臓凡大風瘡癬總厥隂血熱所致甘温益血而通行
則血自活風自散癘疾疥癩瘡癬俱除矣
主治參互
得漆葉苦參荆芥天門冬生地黃青黛百部白花蛇
何首烏半枝蓮狶薟葉刺蒺藜甘菊花治大麻風
同金銀花連翹草薢土茯苓何首烏蒼术木瓜薏苡
仁生地黃黃檗治濕熱太甚徧身膿窠瘡
粟殼味酸澀微温無毒
古方治嗽及瀉痢脫肛遺精多用之今人亦效尤輒
用殊為未妥不知咳嗽惟肺虚無火或邪盡嗽不止
者用此歛其虚耗之氣若肺家火熱盛與夫風寒外
邪未散者誤用則咳愈增而難治瀉痢脫肛由於下
久滑脫腸虚不禁遺精由於虛寒滑泄者借其酸澀
收歛之氣以固虚脫如腸胃積滯尚多濕熱方熾命
門火盛濕熱下流為遺精者誤用之則邪氣無從而
泄或腹痛不可當或攻入手足骨節腫痛不能動或
遍身發腫或嘔吐不下食或頭面俱腫或精竅閉塞
水道不通變證百出而淹延不起矣可不慎哉
甖子粟味甘平無毒主丹石發動不下食和竹瀝煮作
粥食之極美
疏甖粟其花至有千葉者紅白紫黑色有數種一
甖内子凡數千萬粒細如葶藶子而色白本經味甘
平無毒蘇頌性寒甘寒除熱解毒下氣和中故主丹
石發動不下食及圖經行風氣逐邪熱止反胃去胸
中痰滯也
阿芙蓉
甖粟花之津液也甖粟結青苞時午後以大鍼刺其
外面青皮勿損裏面硬皮或三五處次早津出以竹
刀刮取入磁器隂乾用之其氣味與粟殼相同而此
則止痢之功尤勝故小兒痘瘡行漿時泄瀉不止用
五釐至一分未有不愈他藥莫逮也
綠豆粉甘涼無毒主解諸熱益氣解酒食諸毒治發背
癰瘡腫及湯火傷灼
疏菉豆粉所稟氣味與菉豆同故能解諸熱及酒
食毒湯火傷灼也發背癰疽瘡腫皆熱毒所致甘寒
解陽明之熱則毒氣不至犯胃而嘔惡腸胃清涼而
諸腫散矣熱傷氣除熱故能益氣也
主治參互
李嗣立外科精要護心散又名内托散乳香萬全散
凡有疽疾一日至十三日内宜連進十餘服方免變
證使毒氣出外服之稍遲毒氣内攻漸生嘔吐或鼻
生瘡菌不食即危矣四五日亦宜間服之用真菉豆
粉一兩乳香半兩燈心同研和勻以生甘草煎濃湯
調下一錢時時呷之若毒氣衝心有嘔逆之證大宜
服此盖菉豆壓熱下氣消腫解毒乳香消諸癰腫毒
服至一兩則香徹瘡孔中真聖藥也一方有丹砂二
錢半衛生易簡解砒石毒菉豆寒水石等分以藍
汁調服三五錢又方夏月疿瘡菉豆粉二兩滑石
一兩和勻撲之一方加蛤粉生生編杖瘡疼痛菉
豆粉炒研以雞子白和塗之妙澹寮方打撲傷損
用菉豆粉炒紫色新汲水調傅以杉木皮縳定其效
如神
菉豆皮能解熱毒退目翳直指方通神散治斑痘後
目生翳用菉豆皮甘菊花穀精草等分為末每服一
錢以乾柿餅一枚粟米泔一盞同煮乾食柿日三服
淺者五七日見效遠者半月見效
簡誤
菉豆粉性涼脾胃虛寒易泄者勿多食
豌豆
即今之小豌豆也一名胡豆陳藏器云煮食治消渴
孫思邈治寒熱熱中吐逆泄澼及脹滿利小便應是
甘平無毒入脾胃清利除熱之物也又能治癰腫痘
毒牛都御史秘傳四聖丹治小兒痘中有疔或紫黑
而大或黑壞而臭或中有紫線此證十死八九惟此
方點之最妙用豌豆四十九粒燒存性頭髮灰三分
珍珠十四粒研為末以油燕脂同杵成膏先以簪挑
疔破咂去惡血以少許點之即時變紅活色千金
外臺洗面澡頭方盛用畢豆麫取其白&KR1401;去䵟&KR0845;令
人光澤也
蠶豆
味甘微辛無毒能厚腸胃和臓腑萬表積善堂方言
一女子誤吞鍼入腹諸醫不能治一人教令煮蠶豆
同韮菜食之鍼自大便同出今人有誤吞金銀物者
用之皆效實救急之良方也
豇豆
味甘鹹平無毒補腎健胃與諸疾無禁可常食之昔
盧廉夫教人補腎氣每日空心煮豇豆入鹽少許食
之甚效
刀豆子(原闕)
紅麴(原闕)
神農本草經疏卷三十
