神農本草經疏卷十六
明繆希雍撰
獸部上品
總二十種今疏其要者十種
龍骨(齒附)麝香牛黃
熊脂(膽掌附)象牙(膽皮附)白膠
阿膠牛乳酥
乳腐
龍骨味甘平微寒無毒主心腹鬼疰精物老魅欬逆洩
痢膿血女子漏下癥瘕堅結小兒熱氣驚癎療心腹煩
滿四肢枯痿汗出夜卧自驚恚怒伏氣在心下不得喘
息腸癰内疽隂蝕止汗縮小便溺血養精神定魂魄安
五藏白龍骨療夢寐洩精小便洩精齒主小兒大
人驚癎癲疾狂走心下結氣不能喘息諸痙殺精物小
兒五驚十二癎身熱不可近大人骨間寒熱又殺蠱毒
(得牛黃人參良畏石膏忌魚及鐵)
疏龍稟陽氣以生而伏於隂為東方之神乃隂中
之陽鱗蟲之長神靈之物也故其骨味甘平氣微寒
無毒内應乎肝入足厥隂少陽少隂兼入手少隂陽
明經神也者兩精相合隂陽不測之謂也神則靈靈
則能辟邪惡蠱毒魘魅之氣及心腹鬼疰精物老魅
遇之則散也欬逆者陽虚而氣不歸元也氣得斂攝
而歸元則欬逆自止其性濇以止脱故能止洩痢膿
血因於大腸虚而久不得止及女子漏下也小兒心
肝二臟虚則發熱熱則發驚癎驚氣入腹則心腹煩
滿斂攝二經之神氣而平之以清其熱則熱氣散而
驚癎及心腹煩滿皆自除也肝氣賊脾脾主四肢故
四肢痿枯肝寧則熱退而脾亦獲安故主之也汗者
心之液也心氣不收則汗出肝心腎三經虚則神魂
不安而自驚收斂三經之神氣則神魂自安氣得歸
元升降利而喘息自平汗自止也肝主怒肝氣獨盛
則善恚怒魂返乎肝則恚怒自除小腸為心之腑膀
胱為腎之腑二經之氣虚脱則小便多而不禁臟氣
斂則腑亦隨之故能縮小便及止夢寐洩精小便洩
精兼主溺血也其主養精神定魂魄安五臟者乃收
攝神魂閉濇精氣之極功也又主癥瘕堅結腸癰内
疽隂蝕者以其能引所治之藥黏著於所患之處也
按龍骨入心腎腸胃龍齒單入肝心故骨兼有止
瀉濇精之用齒惟鎮驚安魂魄而已凡用龍骨先煎
香草湯洗二度搗粉絹袋盛之用燕子一隻去腸肚
安袋於内懸井上面一宿取出研粉入補腎藥中其
效如神又法酒浸一宿焙乾研粉水飛三度用如急
用以酒煮焙乾或云凡入藥須水飛過曬乾每觔用
黑豆一斗煑一伏時曬乾用否則著人腸胃晚年作
熱也
主治參互
仲景方同牡蠣入柴胡桂枝各湯内取其收斂浮越
之正氣固脱而鎮驚同遠志等分為末煉蜜丸如
梧子大硃砂為衣每服三十丸蓮心湯下治勞心夢
遺梅師方睡即洩精白龍骨四分韭子五合為散
空心酒服方寸匕又方泄瀉不止白龍骨白石脂
等分為末水丸梧子大紫蘇木瓜湯下量大人小兒
用亦治久痢休息姚和衆方久痢脱肛白龍骨粉
撲之龍齒同荆芥澤蘭牡丹皮蘇木人參牛膝紅
花蒲黃當歸童便治産後惡血撲心妄語顛狂如傷
寒發狂者切不可認作傷寒治誤則殺人同牛黃
犀角鈎藤鈎丹砂生地黃茯神琥珀金箔竹瀝天竹
黃蘇合香治大人小兒驚癎癲疾
簡誤
龍骨味濇而主收歛凡洩痢腸澼及女子漏下崩中
溺血等證皆血熱積滯為患法當通利疎泄不可便
用止濇之劑恐積滯瘀血在内反能為害也惟久病
虚脱者不在所忌
麝香味辛温無毒主辟惡氣殺鬼精物温瘧蠱毒癎痙
去三蟲療諸凶邪鬼氣中惡心腹暴痛脹急痞滿風毒
婦人難産墮胎去面䵴(音孕)目中膚翳久服除邪不夢寤
魘寐通神仙(忌大蒜)
疏陶弘景云麝常食柏葉又噉蛇予以為其香必
非因噉蛇而結蘇頌乃云夏月食蛇多至寒則香滿
入春臍内急痛自以瓜剔出陶云五月得香往往有
蛇皮骨豈有食蛇逾一年而皮骨尚不化者乎不知
麝乃山獸好食香木芳草如栢葉之類故其氣聚於
臍而結成是香或遇蛇亦噉但不結香耳如必噉蛇
多而後有香則此藥必大毒難近之物安得味辛氣
温無毒耶甄權言苦辛其香芳烈為通關利竅之上
藥凡邪氣著人淹伏不起則關竅閉塞辛香走竄自
内達外則毫毛骨節俱開邪從此而出故主辟惡氣
殺鬼精物凶邪蠱毒温瘧中惡心腹暴痛脹急痞滿
風毒諸證也其主癎痙者借其氣以達於病所也苦
辛能殺蠱故主去三蟲辛温主散故能去面䵴及目
中膚翳性能開竅故主難産墮胎也走竄之性而云
久服除邪不夢寤魘寐通神仙者凡香皆能辟除惡
氣而通神明故有是功能也日華子云納子宮煖水
臟止冷帶疾藥性論主小兒驚癎客忤蝕一切癰疽
膿水今人又用以治中風中氣中惡痰厥猝仆兼入
膏藥傅藥皆取其通竅開經路透肌骨之功耳
主治參互
同犀角牛黃琥珀龍齒遠志丹砂鉛丹金箔菖蒲真
珠茯神天竺黃治心氣虚怯驚邪癲癎或夢寐紛紜
鬼交鬼疰及小兒急驚大人中惡等證同白及白
斂紅白藥子雄黃烏雞骨煅乳香没藥冰片為末傅
一切癰疽疔腫有神濟生方中風不省麝香二錢
研末入清油二兩和勻灌之即甦又方食諸果成
積傷脾作脹氣急用麝香一錢生桂末一兩飯和丸
菉豆大大人十五丸小兒七丸白湯下蓋果得麝即
落水得桂即枯故也夏子益奇疾方口内肉毬根
如線五寸餘如釵股吐出乃能食物捻之則痛徹心
者麝香一錢研水服之日三自消續千金方催生
易産麝香一錢水研服經驗方鼠咬成瘡麝香封
之妙并治蠶咬成瘡
簡誤
麝香走竄飛揚内透骨竅臟腑外徹皮肉及筋其性
能射故善穿透開散東垣云凡風病在骨髓者用之
使風邪得出若在肌肉用之反引風入骨丹溪云五
臟之風不可用麝香以瀉衛氣二公之言誠得其旨
矣凡似中風小兒慢脾風與夫隂陽虚竭發熱吐血
盜汗自汗氣虚眩暈氣虚痰熱血虚痿弱血虚目翳
心虚驚悸肝虚癎痙産后血暈胎前氣厥諸證之屬
於虚者法當補益槩勿施用即如不得己欲借其開
通關竅於一時亦宜少少用之勿令過劑甦省開通
之後不可復用矣孕婦不宜佩帶勞怯人亦忌之李
廷飛云不可近鼻有白蟲入腦患癩久帶其香透關
令人成異疾
牛黃味苦平有小毒主驚癎寒熱熱盛狂痙除邪逐鬼
療小兒百病諸癎熱口不開大人狂癲又墮胎久服輕
身增年令人不㤀(人參為之使惡常山畏牛膝乾漆)
疏牛為土畜其性甘平惟食百草其精華凝結為
黃猶人身之有内丹也故能解百毒而消痰熱散心
火而療驚癎為世神物諸藥莫及也凡牛生黃則夜
視其身有光皮毛潤澤眼如血色蓋得氣之精而形
質變化自有異也或云牛病乃生黃者非也本經味
苦氣平别錄有小毒吳普云無毒然必無毒者為是
入足厥隂少陽手少隂經其主小兒驚癎寒熱熱盛
口不能開及大人癲狂癎痙者皆肝心二經邪熱膠
痰為病心熱則火自生焰肝熱則木自生風風火相
搏故發如上等證此藥味苦氣涼入二經而能除熱
消痰則風火息神魂清諸證自瘳矣鬼邪侵著因心
虚所致小兒百病多屬胎熱入心養神除熱解毒故
悉主之也性善通竅故能墮胎善除熱益心故能令
人不㤀非久服多服之藥其云輕身延年者蓋指病
去則身自輕安而得盡其天年也
主治參互
同犀角琥珀天竺黃鈎籐鈎茯神真珠金箔麝香丹
砂治小兒驚癎百病入外科内服藥能解疔腫癰
疽毒並可入傅藥止痛散毒如神同犀角生地黃
牡丹皮竹葉麥門冬治小兒五色丹毒同鍾乳石
珍珠猪牙皂角象牙末白殭蠶紅鉛片腦明礬没藥
蛀竹屑天靈蓋為丸土茯苓湯下治結毒有神姚
和衆方小兒初生三日去驚邪辟惡氣以牛黃一豆
許以蜜少許研勻綿蘸令兒吮之一日令盡外臺
秘要小兒七日口噤牛黃為末以淡竹瀝化一字灌
之更以猪乳滴之錢氏小兒方初生胎熱或身體
黃者以真牛黃一豆大入蜜調膏乳汁化開時時滴
兒口中兼治腹痛夜啼總微錄小兒熱驚或驚癎
嚼舌迷悶仰目牛黃一杏仁大竹瀝薑汁各一合和
勻與服又方小兒積熱毛焦睡語欲發驚者牛黃
六分硃砂五錢同研以犀角磨汁調服一錢王氏
痘疹方痘瘡黑陷牛黃二粒朱砂一分研末蜜浸臙
脂取汁調搽并可内服
簡誤
牛黃治小兒百病之聖藥蓋小兒禀純陽之氣其病
皆胎毒痰熱所生肝心二經所發此藥能化痰除熱
清心養肝有起死回生之力惟傷乳作瀉脾胃虚寒
者不當用
熊脂味甘微寒微温無毒主風痺不仁筋急五藏腹中
積聚寒熱羸瘦頭瘍白秃面皯皰食飲吐嘔久服強志
不饑輕身長年
疏詩云惟熊惟羆男子之祥取其為陽獸而強力
壯毅也本經味甘氣微寒别錄微温無毒其主風痺
不仁筋急者蓋風為陽邪熊為陽獸其氣温能通行
經絡其性潤能滋養肝脾故主之也滑澤而通行故
主五藏腹中積聚及食飲吐嘔甘寒而強力故能主
寒熱羸瘦輕身性潤而疎風故能主頭瘍白秃面皯
皰也久服強志不饑長年甚言其補虚壯筋骨之功
耳熊掌乃八珍之一食之可禦風寒益氣力肉與脂
同功河間云熊肉振羸是因其氣有餘以補不足者
也
熊膽味苦寒無毒療時氣熱盛變為黃疸暑月久痢
疳䘌心痛疰忤(藥性論小兒五疳殺蟲治惡瘡)
疏熊膽氣味與象膽同其所主亦相似時氣熱盛
變為黃疸熱邪在足太隂也久痢疳䘌濕熱在手陽
明也心痛疰忤熱邪在手少隂也入三經而除熱邪
故能療諸證也極苦而寒故又能殺蟲治惡瘡點痔
主治參互
齊東野語赤目障翳熊膽丸以膽少許化開入片腦
一二釐研勻點上絶妙聖惠方小兒鼻蝕熊膽半
分湯化抹之外臺祕要十年痔瘡熊膽塗之神效
一切方不及也或加入片腦少許以猪膽汁和塗亦
妙保幼大全諸疳羸瘦熊膽使君子末等分研勻
瓷器蒸溶蒸餅丸麻子大每米飲下二十丸
簡誤
凡膽皆極苦寒而能走肝膽二經瀉有餘之熱蓋以
類相從也小兒疳積多致目内生翳障者以肝脾二
臟邪熱壅滯則二臟之氣血日虚閉塞日甚故也用
此瀉肝膽脾家之熱則内邪清而外障去矣如不因
疳證而目生翳障及痘後蒙閉者多因肝腎兩虚宜
滋隂養血清熱為急諸膽皆不得用有痼疾者不可
食熊肉令終身不愈
象牙無毒主諸鐵及雜物入肉刮取屑細研和水傅瘡
上立出
疏象牙本經無氣味日華子云平海藥云寒應是
甘寒無毒之物象性勇猛而牙善蜕故能出一切皮
肉間有形滯物如經所言也又能治邪魅驚悸風癎
及惡瘡拔毒長肉生肌去漏等用
主治參互
同明礬黃蠟牛角䚡鉛花金頭蜈蚣蝟皮猪懸蹄治
通腸漏能去漏管治楊梅結毒載牛黃條内王
氏痘疹方痘疹不收象牙屑銅銚炒黃紅色為末每
服七八分白湯下又方鍼箭入肉象牙末水和傅
之即出也日華子治小便不通象牙生煎服之小
便過多燒灰飲下
象膽主明目及治疳治瘡腫以水化塗之治口臭以
綿裹少許貼牙根平旦漱去數度即瘥
疏象膽苦寒之物也入肝脾二經肝熱則目不明
脾家鬱熱則成疳積或口臭苦寒除二經之熱故能
主諸證苦寒涼血解毒故又能主瘡腫也今世治疳
證癆瘵傳屍多用之總取其苦寒能殺疳蟲癆蟲兼
除臟腑一切熱結也
主治參互
同獺肝蘆會乾漆胡黃連青黛鬼臼丹砂入滋腎藥
内治傳屍癆瘵聖濟總錄内障目翳用象膽半兩
鯉魚膽七枚熊膽一分牛膽半兩麝香一分石決明
一兩為末糊丸菉豆大每茶下十丸日二
象皮其性最易收斂人以鈎刺插入皮中拔出半日
其瘡即合故入膏散為長肉合金瘡之要藥
簡誤
象膽苦寒之極不利脾胃凡疳證脾弱者目病血虚
者咸不宜多服象牙及皮氣味和平於臟腑無迕故
不著簡誤
白膠味甘平温無毒主傷中勞絶腰痛羸瘦補中益氣
婦人血閉無子止痛安胎療吐血下血崩中不止四肢
酸疼多汗淋露折跌傷損久服輕身延年一名鹿角膠
(得火良畏大黃)
疏白膠是熬鹿角而成故其味甘氣平别錄温無
毒氣薄味厚降多升少陽中之隂也入足厥隂少隂
手少隂厥隂經經曰勞則喘且汗出内外皆越中氣
耗矣故凡作勞之人中氣傷絶四肢作痛多汗或吐
血下血皆肝心受病此藥味甘氣温入二經而能補
益中氣則絶傷和四肢利血自止汗自斂也折跌傷
損則血瘀而成病甘温入血通行又兼補益故折跌
傷損自愈婦人血閉無子及崩中淋露胎痛不安腰
痛羸瘦者皆血虚肝腎不足之候温肝補腎益血則
諸證自退而胎自得所養也血氣生真陽足故久服
能輕身延年耳更治尿血溺精瘡瘍腫毒及漏下赤
白婦人久服能令有子
主治參互
同牛膝牡丹皮麥門冬地黃真蘇子鬱金白芍藥當
歸童便續斷治勞傷吐血同山茱萸枸杞子鹿茸
地黃麥冬杜仲補骨脂懷山藥車前子五味子巴戟
天蓮鬚治腎虚陽痿精寒無子加入當歸紫石英治
婦人血閉子宫冷服之受孕外臺祕要虚勞尿精
及尿血白膠二兩炙酒二升頓和温服肘后方妊
娠卒下血以酒煑膠二兩消盡頓服
簡誤
鹿乃仙獸純陽之物也其治勞傷羸瘦益腎添精煖
腰膝養血脈強筋骨助陽道之聖藥也然而腎虚有
火者不宜用以其偏於補陽也上焦有痰熱及胃家
有火者不宜用以其性熱復膩滯難化也凡吐血下
血係隂虚火熾者槩不得服
阿膠味甘平微温無毒主心腹内崩勞極洒洒如瘧狀
腰腹痛四肢酸疼女子下血安胎丈夫小腹痛虚勞羸
瘦隂氣不足脚酸不能久立養肝氣久服輕身益氣一
名傅致膠(得火良薯蕷為之使畏大黃凡用以蛤粉炒或酒化成膏亦得)
疏阿膠舊云煑牛皮作之藏噐與蘇頌皆云是烏
驢皮其說為的其功專在於水按阿井在山東兖州
府東阿縣乃濟水之伏者所注其水清而重其色正
綠其性趨下而純隂與衆水大别本經味甘氣平别
錄微温無毒元素云性平味淡氣味俱薄可升可降
陽中隂也入手太隂足少隂厥隂經其主女子下血
腹内崩勞極洒洒如瘧狀腰腹痛四肢酸疼胎不安
及丈夫少腹痛虚勞羸瘦隂氣不足脚酸不能久立
等證皆由於精血虚肝腎不足法當補肝益血經曰
精不足者補之以味味者隂也補精以隂求其屬也
此藥得水氣之隂具補隂之味俾入二經而得所養
故能療如上諸證也血虚則肝無以養益隂補血故
能養肝氣入肺腎補不足故又能益氣以肺主氣腎
納氣也氣血兩足所以能輕身也今世以之療吐血
衂血血淋尿血腸風下血血痢女子血氣痛血枯崩
中帶下胎前産後諸疾及虚勞咳嗽肺痿肺癰膿血
雜出等證神效者皆取其入肺入腎益隂滋水補血
清熱之功也
主治參互
同天麥門冬栝樓根白藥子五味子桑白皮剪草生
地黃枸杞子百部蘇子白芍藥治肺腎俱虚咳嗽吐
血同杜仲枸杞子白芍藥山藥麥門冬地黃黃耆
人參青蒿續斷黃蘖治婦人崩中漏血同白芍藥
炙甘草麥冬地黃白膠當歸枸杞子杜仲續斷治婦
人胎痛或胎漏下血直指方老人虚祕阿膠炒二
錢葱白三根水煎化入蜜二匙温服仲景方黃連
阿膠湯治少隂病得之二三日以上心中煩不得卧
者用阿膠三兩黃連四兩黃芩一兩芍藥二兩雞子
黃二枚以水五升先煑三物取二升去滓内膠烊盡
小冷内雞子黃攪令相得温服七合日三和劑局
方治腸胃氣虚冷熱不調下痢赤白裏急後重腹痛
小便不利用阿膠二兩炒黃連三兩茯苓二兩為末
搗丸梧子大每服五十丸米湯下日三千金翼吐
血不止阿膠炒二兩蒲黃六合生地黃三兩水五升
煑三升分服兼治衂血梅師方妊娠下血不止阿
膠三兩炙為末酒一升煎化服即愈産寳方膠艾
湯妊娠胎動阿膠艾葉各二兩葱白一升水四升煑
一升分服
簡誤
此藥多偽造皆雜以牛馬皮舊革鞍靴之類其氣濁
穢不堪入藥當以光如瑿漆色帶油綠者為真真者
折之即斷亦不作臭氣夏月亦不甚濕軟如入調經
丸藥中宜入醋重湯頓化和藥其氣味雖和平然性
黏膩胃弱作嘔吐者勿服脾虚食不消者亦忌之
牛乳微寒補虚羸止渴
乳腐味甘微寒無毒主潤五藏利大小便益十二經脈
疏牛乳乃牛之血液所化其味甘其氣微寒無毒
甘寒能養血脈滋潤五藏故主補虚羸止渴及乳腐
所主皆同也日華子主養心肺解熱毒潤皮膚者亦
此意耳肝味苦甘氣和平食之能補肝治雀盲
主治參互
同人乳羊乳梨汁蘆根汁蔗漿熬膏治反胃噎膈大
便燥結宜時時飲之兼能止消渴
夏子益奇疾方肉人怪病人頂生瘡五色如櫻桃狀
破則自頂分裂連皮剝脱至足名曰肉人常飲牛乳
自消
簡誤
患冷氣人忌之與酸物相反令人腹中癥結脾胃作
泄者亦不得服
酥微寒補五藏利大腸主口瘡
疏酥乃牛乳所出乳之精華也其味甘氣微寒無
毒性滑澤五臟皆屬隂酥乃隂血之精華故能補五
藏血枯火盛大腸燥結及口舌生瘡甘寒除熱補血
故主利大腸口瘡也按酥酪醍醐總成於牛乳但
有精粗之别耳其性大抵皆滋潤滑澤宜於血熱枯
燥之人其功不甚相遠故二物不復載
主治參互
凡一切藥用酥炙者取其潤燥兼能益精髓補血脈
又有滲入骨肉使骨易糜之功外臺祕要一切肺
病咳嗽膿血不止用好酥五十斤煉三遍當出醍醐
每服一合日三服以瘥為度神效
簡誤
性能利竅驟食之使人遺精
神農本草經疏卷十六
