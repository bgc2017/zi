神農本草經疏卷八
明繆希雍撰
草部中品之上
總六十二種今疏其要者三十種
乾薑生薑葈耳實
乾葛栝樓根(及仁)苦參
當歸麻黃通草
芍藥瞿麥玄參
秦芁百合知母
貝母白芷淫羊藿
黃芩狗脊茅根
紫菀紫草前胡
白鮮紫參藁本
萆薢白薇大青
乾薑味辛温大熱無毒主胸滿欬逆上氣温中止血出
汗逐風溼痺腸澼下痢寒冷腹痛中惡霍亂脹滿風邪
諸毒皮膚間結氣止唾血生者尤良
疏乾薑稟天地之陽氣故味辛而氣温雖熱而無
毒辛可散邪理結温可除寒通氣故主胸滿欬逆上
氣温中出汗逐風溼痺下痢因於寒冷止腹痛其言
止血者蓋血虚則發熱熱則血妄行乾薑炒黑能引
諸補血藥入隂分血得補則隂生而熱退血不妄行
矣治腸澼亦其義也生薑能通神明辟惡氣故主中
惡霍亂脹滿風邪諸毒皮膚間結氣惟唾血定非寒
證别錄載之誤矣
主治參互
乾薑生用同橘皮烏藥白豆蔲除胸滿欬逆上氣
同紫蘇桂枝能温中出汗加术則能逐風溼痺同
术茯苓人參甘草治下利寒冷腹痛炒黑同生地
黃白芍藥當歸牛膝治産後惡露不盡血虚發熱
同地黃地榆芍藥麥門冬人參黃耆甘草升麻治腸
澼下血同藿香縮砂橘皮紫蘇木香治中惡去木
香加木瓜則治霍亂脹滿加桂枝并治風邪諸毒皮
膚間結氣同橘皮人參止胃虚嘔逆同橘皮术
貝母茯苓治痰瘧久不愈同人參术桂枝橘皮治
寒瘧同人參术甘草治虚寒泄瀉中寒作泄
簡誤
乾薑大辛辛能散氣走血久服損隂傷目隂虚内熱
隂虚欬嗽吐血表虚有熱汗出自汗盜汗臟毒下血
因熱嘔惡火熱腹痛法並忌之
生薑味辛微温主傷寒頭痛鼻塞欬逆上氣止嘔吐久
服去臭氣通神明
疏生薑所稟與乾薑性氣無殊第消痰止嘔出汗
散風袪寒止泄疎肝導滯則功優於乾者主治簡誤
並與前同
葈耳實味苦甘温葉味苦辛微寒有小毒主風寒頭痛
風溼周痺四肢拘攣痛惡肉死肌膝痛溪毒久服益氣
耳目聰明強志輕身
疏葈耳蒼耳也得土之沖氣兼稟天之春氣故味
甘温而别錄益之以苦當是無毒葉味苦辛微寒有
小毒苦以燥溼甘以和血温則通暢春氣發生而升
故主風寒頭痛風溼周痺四肢拘攣惡肉死肌膝痛
溪毒也袪風療溼之藥食療聖惠千金外臺秘要諸
方咸堪選用亦無簡誤
葛根味甘平無毒主消渴身大熱嘔吐諸痺起隂氣解
諸毒療傷寒中風頭痛解肌發表出汗開腠理療金瘡
止痛脇風痛生根汁大寒療消渴傷寒壯熱葛穀
主下痢十歲已上葉主金瘡止血花主消酒一名
雞薺根一名鹿霍(殺野葛巴豆百藥毒)
疏葛根稟天地清陽發生之氣其味甘平其性升
而無毒入足陽明胃經解散陽明温病熱邪之要藥
也故主消渴身大熱熱壅胸膈作嘔吐發散而升風
藥之性也故主諸痺生氣升騰故起隂氣甘者土之
沖氣春令少陽應兼微寒故解諸毒及别錄療傷寒
中風頭痛解肌發表出汗開腠理甘能和血而除熱
故又主療金瘡止痛及脇風痛也
主治參互
葛根湯治陽明胃經温病邪熱頭疼發渴煩悶鼻乾
不得眠如渴甚嘔甚則加石膏麥門冬知母竹葉
葛根升麻湯治斑疹初發點粒未形同一切補腎
益精藥作丸餌則起隂令人有子同升麻入升陽
散火升陽除溼升陽益胃清暑益氣補中益氣等湯
用
簡誤
傷寒頭痛兼項強腰脊痛及遍身骨疼者足太陽也
邪猶未入陽明故無渴證不宜服五勞七傷上盛下
虚之人暑月雖有脾胃病不宜服
栝樓根味苦寒無毒主消渴身熱煩滿大熱補虚安中
續絶傷除腸胃中痼熱八疸身面黃唇乾口燥短氣通
月水止小便利實名黃瓜主胸痺悦澤人面莖葉
療中熱傷暑(枸杞子為之使惡乾薑畏牛膝乾漆反烏頭)
疏栝樓根稟天地清寒之氣故味苦氣寒而無毒
能止消渴身熱煩滿大熱熱散則氣復故又主補虚
安中凉血則血和故主續絶傷并除腸胃中痼熱苦
寒能除熱故主八疸身面黃唇乾口燥短氣血涼則
不瘀故通月水膀胱熱解則小便不頻故能止小便
利黃瓜主胸痺及傷寒結胸悦澤人面栝樓仁主消
痰莖葉療中熱傷暑者皆以其清寒散熱故也
主治參互
根同貝母竹瀝竹茹荆瀝天門冬消痰同金銀花
連翹貝母白及甘草消一切腫毒實同黃連枳實
為小陷胸湯治傷寒虚結胸
簡誤
脾胃虚寒作泄者勿服
苦參味苦寒無毒主心腹結氣癥瘕積聚黃疸溺有餘
瀝逐水除癰腫補中明目止淚養肝膽氣安五藏定志
益精利九竅除伏熱腸澼止渴醒酒小便黃赤療惡瘡
下部䘌平胃氣令人嗜食輕身(玄參為之使惡貝母漏蘆菟絲子反藜蘆)
疏苦參稟天地隂寒之氣而生其味正苦其氣寒
而沈純隂無毒足少隂腎經君藥也苦以燥脾胃之
溼兼洩氣分之熱寒以除血分之熱熱則生風風溼
合則生蟲故主心腹結氣癥瘕積聚黃疸溺有餘瀝
逐水除癰腫明目止淚利九竅除伏熱腸澼止渴醒
酒小便黃赤療惡瘡下部䘌瘡胃家溼熱盛則口淡
不思食食亦不生肌肉溼熱散則胃氣平和而令人
嗜食矣其曰補中養肝膽氣安五臟定志益精輕身
者通指熱散溼除則臟腑氣血安和而致然也味既
至苦性復隂寒善能殺蟲故藥性論治熱毒風皮肌
煩燥生瘡赤癩眉脱主除大熱嗜睡
主治參互
臘月米醋漬入甕中封固主一切天行熱病頭疼口
渴身熱甚者發狂飲碗許得吐則愈汗亦如之同
胡麻刺蒺藜荆芥穗甘菊花狶薟白芷當歸川芎地
黃天門冬何首烏牛膝漆葉秦芁龍膽草治大麻風
同牡蠣粉白术青黛治童子胃熱羸瘦疳蚘同
龍膽草為末牛膽和丸梧子大生大麥湯服五丸日
三治穀疸食勞頭旋心怫鬱不安而發黃疸由失饑
大食胃氣溼熱衝熏所致集驗方治熱毒足腫疼
欲脱酒煮苦參以漬之
簡誤
苦參雖能洩血中之熱除溼熱生蟲為癘然以其味
大苦氣大寒久服能損腎氣肝腎虚而無大熱者勿
服
當歸味甘辛温大温無毒主欬逆上氣温瘧寒熱洗洗
在皮膚中婦人漏下絶子諸惡瘡瘍金瘡煮飲之温中
止痛除客血内塞中風痓(作痙)汗不出溼痺中惡客氣虚
冷補五臟生肌肉(惡䕡茹麪畏菖蒲海藻牡蒙)
疏當歸稟土之甘味天之温氣别錄兼辛大温無
毒甘以緩之辛以散之潤之温以通之暢之入手少
隂足厥隂亦入足太隂活血補血之要藥故主欬逆
上氣也温瘧寒熱洗洗在皮膚中者邪在厥隂也行
血則厥隂之邪自解故寒熱洗洗隨愈也婦人以血
為主漏下絶子血枯故也諸惡瘡瘍其已潰者温補
内塞則補血而生肌肉也金瘡以活血補血為要破
傷風亦然並煮飲之内虚則中寒甘温益血故能温
中血凝則痛活血故痛自止血溢出膜外或在腸胃
曰客血得温得辛則客血自散也内塞者甘温益血
之效也中風痙痙即角弓反張也汗不出者風邪乘
虚客血分也得辛温則血行而和故痙自柔而汗自
出也痺者血分為邪所客故拘攣而痛也風寒溼三
者合而成痺血行則邪不能客故痺自除也中惡者
内虚故猝中於邪也客氣者外來之寒氣也温中則
寒氣自散矣虚冷者内虚血不榮於肉分故冷也補
五臟生肌肉者臟皆屬隂隂者血也隂氣足則榮血
旺而肌肉長也患人虚冷加而用之
主治參互
同川芎芍藥地黃名四物湯主婦人血分百病加炒
黑乾薑炒黑豆澤蘭牛膝益母草蒲黃治婦人産後
百病同桂枝术菊花牛膝主痺同牛膝鼈甲橘
皮生薑治瘧在隂分久不止同酸棗仁遠志人參
茯神治心血虚不得眠同黃耆生熟地黃黃芩黃
連黃檗治盜汗同荆芥白芷芎藭地黃治破傷風
同續斷牛膝杜仲地黃鹿角屑桂治一切折傷踠
跌挫閃作疼同川芎人參治難産及倒生同益
母草紅藍花蒲黃牛膝治産後血上薄心同白膠
地黃芍藥續斷杜仲治婦人血閉無子同地榆金
銀花滑石紅麴治滯下純血裏急後重
簡誤
當歸性辛温雖能活血補血終是行走之性故致滑
腸又其氣與胃氣不相宜故腸胃薄弱洩瀉溏薄及
一切脾胃病惡食不思食及食不消並禁用之即在
産後胎前亦不得入
麻黃味苦温微温無毒主中風傷寒頭痛温瘧發表出
汗去邪熱氣止欬逆上氣除寒熱破癥堅積聚五臟邪
氣緩急風脇痛字乳餘疾止好唾通腠理疎傷寒頭疼
解肌洩邪惡氣消赤黑斑毒不可多服令人虛
疏麻黃稟天地清陽剛烈之氣故本經味苦其氣
温而無毒詳其主治應是大辛之藥藥性論加甘亦
應有之氣味俱薄輕清而浮陽也升也手太隂之藥
入足太陽經兼走手少隂陽明輕可去實故療傷寒
為解肌第一專主中風傷寒頭痛温瘧發表出汗去
邪熱氣者蓋以風寒溼之外邪客於陽分皮毛之間
則腠理閉拒榮衞氣血不能行故謂之實此藥輕清
成象故能去其壅實使邪從表散也欬逆上氣者風
寒鬱於手太隂也寒熱者邪在表也五臟邪氣緩急
者五緩六急也風脇痛者風邪客於脇下也斯皆衞
實之病也衞中風寒之邪既散則上來諸證自除矣
其曰消赤黑斑毒者若在春夏非所宜也破癥堅積
聚亦非發表所能潔古云去榮中寒邪洩衞中風熱
乃確論也多服令人虚走散真元之氣故也
主治參互
仲景治傷寒有麻黃湯大小青龍湯治肺病上氣有
射干麻黃湯厚朴麻黃湯同石膏杏仁桑白皮甘
草治寒邪鬱於肺經以致喘滿欬嗽仲景治少隂
病發熱脈沈有麻黃附子細辛湯及麻黃附子甘草
湯同桂可治風痺冷痛蜜炒麻黃治冬月瘡疱
為風寒所鬱以致倒靨喘悶一服立解
簡誤
麻黃輕揚發散故專治風寒之邪在表為入肺之要
藥然其味大辛氣大熱性輕揚善散亦陽草也故發
表最速若夫表虚自汗隂虚盜汗肺虚有熱多痰欬
嗽以致鼻塞瘡疱熱甚不因寒邪所鬱而自倒靨虚
人傷風氣虚發喘隂虛火炎以致眩暈頭痛南方中
風癱瘓及平日陽虚腠理不密之人皆禁用汗多亡
陽能損人壽戒之戒之自春深夏月以至初秋法所
同禁
通草味辛甘平無毒主去惡蟲除脾胃寒熱通利九竅
血脈關節令人不忘療脾疸常欲眠心煩噦出音聲療
耳聾散癰腫諸結不消及金瘡惡瘡鼠瘻踒折齆鼻息
肉墮胎去三蟲
疏通草者即木通也稟清秋之氣兼得土之甘淡
故其味辛平别錄加甘無毒又云微寒味甘而淡氣
平味薄降也陽中隂也入足少隂太陽亦入手少隂
太陽能助西方秋氣下降故利小便專瀉氣滯肺受
熱邪津液氣化之源絶則寒水斷流膀胱受溼熱癃
閉則約束小便不通宜此治之其證胸中煩熱口燥
舌乾咽乾大渴引飲小便淋瀝或閉塞不通脛酸脚
熱並宜此主之本經主除脾胃寒熱者以其通氣利
溼熱也其曰通利九竅血脈關節以其味淡滲而氣
芬芳也令人不忘者心主記心家之熱去則心清而
不忘矣溼熱生蟲故又主惡蟲療脾疸常欲眠心煩
噦者脾家溼熱壅盛則成疸心脾之熱不清則昏昏
欲眠而心煩噦音聲出於肺肺家之溼熱去則肺金
之氣清而音聲出矣治耳聾者洩腎家之溼火也散
癰腫諸結不消及金瘡惡瘡鼠瘻踒折齆鼻息肉墮
胎又藥性論治五淋利小便開關格下水排膿止痛
及治人多睡水腫浮大陳士良主理溼熱小便數急
疼少腹虚滿日華子主婦人血閉月候不勻乳結下
乳者皆通竅之所致也
主治參互
同茯苓澤瀉燈心車前子猪苓治膀胱溼熱癃閉如
疏中所引東垣所說入導赤散者以其能瀉丙丁
之火則肺不受邪能通水道水源既清則津液自化
而諸經之溼與熱得由小便洩去故也同牛膝生
地黃天麥門冬五味子黃檗甘草治尿血同牛膝
生地黃延胡索治婦人經閉及月事不調
簡誤
木通性通利凡精滑不夢自遺及陽虚氣弱内無溼
熱者禁用妊娠忌之
通脱木即今之通草也稟土之清氣兼得天之陽氣
故味甘淡氣寒無毒東垣甘平陽中隂降也陽中之
隂必下降故主利隂竅治五淋除水腫癃閉瀉肺解
諸毒蟲痛明目退熱下乳催生以其色白體輕氣寒
味淡故入手太隂經引熱下降以利小便故又入足
陽明胃經通氣上達而下乳汁及除寒熱不通之氣
以其氣寒而降也
主治參互
佐番降香紅麴鯪鯉甲山查沒藥治上部内傷
簡誤
虛脱人禁用孕婦勿服
芍藥味苦酸平微寒有小毒主邪氣腹痛除血痺破堅
積寒熱疝瘕止痛利小便益氣通順血脈緩中散惡血
逐賊血去水氣利膀胱大小腸消癰腫時行寒熱中惡
腹痛腰痛(甄權主婦人血閉不通風日華子主女人一切病胎前産後諸疾治補勞退熱除煩益)
(氣目赤腸風瀉血收元素主瀉肝安脾肺收胃氣止瀉利固腠理和血脈隂氣斂逆氣好古主理中氣治)
(脾虚中滿心下痞脇下痛善噫肺急脹逆喘欬太陽&KR0864;衂目澀肝血不足陽維病苦寒熱帶脈病苦腹痛滿腰)
(溶溶如坐水中後時珍止下利腹痛重)
疏芍藥稟天地之隂而兼得甲木之氣本經味苦
平無毒别錄加酸微寒氣薄味厚升而微降陽中隂
也又可升可降隂也降也為手足太隂引經藥入肝
脾血分圖經載有二種金芍藥色白木芍藥色赤赤
者利小便散血白者止痛下氣赤行血白補血白補
而赤瀉白收而赤散酸以收之甘以緩之甘酸相合
用補隂血通氣而除肺燥故本經主邪氣腹痛除血
痺破堅積寒熱疝瘕通順血脈散惡血逐賊血消癰
腫婦人血閉不通目赤腸風瀉血赤所治也緩中去
水氣利膀胱大小腸中惡腹痛腰痛女人一切病胎
前産後諸病治風補勞退熱除煩益氣瀉肝安脾肺
收胃氣止瀉利固腠理和血脈收隂氣斂逆氣理中
氣治脾虚中滿心下痞脇下痛善噫肺急脹逆喘欬
太陽&KR0864;衂目澀肝血不足陽維病苦寒熱帶脈病苦
腹痛滿腰溶溶如坐水中止下痢腹痛後重白所治
也詳味圖經以金木分赤白厥有深旨芍藥味酸寒
得木化金色白故白者兼金氣者也專入脾經血分
能瀉肝家火邪故其所主收而補制肝補脾陡健脾
經脾主中焦以其正補脾經故能緩中土虚則水泛
濫脾實則水氣自去故去水氣土堅則水清故利膀
胱大小腸中焦不治則惡氣乘虚而客之為腹痛補
脾則中自和而邪不能留腹痛自止矣脾虚則溼氣
下流客腎故腰痛得補則脾氣運而上行故腰痛自
愈女人以血為主脾統血故治女人一切病胎前産
後無非血分所關酸寒能涼血補血故主胎産諸病
土實則金肅而木氣自斂故治風除熱益血故能補
勞退熱除煩脾統後天元氣得補則旺故益氣酸寒
能瀉肝肝平則脾不為賊邪所干脾健則母能令子
實故安脾肺胃氣屬土土虚則緩而散木化作酸故
收胃氣脾虚則中氣下陷而成瀉利東垣以中焦用
白芍藥則脾中升陽又使肝膽之邪不敢犯則瀉利
自止矣肺主皮毛腠理脾主肌肉而為肺之母母能
令子實故固腠理脾統血脾和則血脈自和酸斂入
隂故收隂氣斂逆氣理中氣脾虚則中滿實則滿自
消治中則心下不痞瀉肝則脇下不痛善噫者脾病
也脾健則不噫肝脾之火上炎則肺急脹逆喘欬酸
寒收斂以瀉肝補脾則肺自寧急脹逆喘欬之證自
除涼血補血則太陽&KR0864;衂自愈脾虚則目澀得補則
澀除肝家無火則肝血自足陽維病苦寒熱及帶脈
病苦腹痛滿腰溶溶如坐水中皆血虚隂不足之候
也肝脾和隂血旺則前證自瘳矣木芍藥色赤赤者
主破散主通利專入肝家血分故主邪氣腹痛其主
除血痺破堅積者血瘀則發寒熱行血則寒熱自止
血痺疝瘕皆血凝滯而成破凝滯之血則痺和而疝
瘕自消涼肝故通順血脈肝主血入肝行血故散惡
血逐賊血榮氣不和則逆於肉裏結為癰腫行血凉
血則癰腫自消婦人經行屬足厥隂肝經入肝行血
故主經閉肝開竅於目目赤者肝熱也酸寒能涼肝
故治目赤腸風下血者溼熱傷血也血涼則腸風自
止矣
主治參互
白芍藥酒炒為君佐以炙甘草為健脾最勝之劑能
治血虚腹痛同黃連滑石甘草升麻人參蓮肉藊
豆紅麴乾葛為治滯下之神藥同人參白术茯苓
炙甘草肉豆蔲橘皮車前子治脾虚洩瀉酒炒白
芍藥二兩炙甘草二錢蓮子去心五十粒水煎治痘
瘡有熱作洩熱甚加酒炒黃連一錢同荆芥防風
生地黃黃耆炙甘草治腸風下血同當歸地黃牛
膝炒黑乾薑續斷麥門冬五味子治産後血虚發熱
君白芷炙甘草治痘瘡血虚發癢同黃耆防風
治表虚傷風自汗赤芍藥同藿香橘皮木瓜甘草
治中惡腹痛同芎藭紅花生地黃當歸白芷荆芥
治破傷風發熱疼痛同牛膝當歸地黃延胡索山
查澤蘭紅藍花五靈脂治初産惡露不下腹痛冬月
加肉桂同金銀花白芷鯪鯉甲紫花地丁夏枯草
茜草生甘菊消一切癰腫同香附當歸地黃延胡
索青皮治經阻腹痛加五靈脂蒲黃能散惡血逐敗
血
簡誤
白芍藥酸寒凡中寒腹痛中寒作泄腹中冷痛腸胃
中覺冷等證忌之赤芍藥破血故凡一切血虚病及
泄瀉産後惡露已行少腹痛已止癰疽已潰並不宜
服
瞿麥味苦辛寒無毒主關格諸癃結小便不通出刺決
癰腫明目去翳破胎墮子下閉血養腎氣逐膀胱邪逆
止霍亂長毛髮
疏瞿麥稟隂寒之氣而生故味苦寒别錄兼辛無
毒苦辛能破血隂寒而降能通利下竅而行小便故
主關格諸癃結小便不通因於小腸熱甚者寒能散
熱辛能散結故決癰腫除溼熱故明目去翳辛寒破
血故破胎墮子而下閉血也去腎家溼熱故云養腎
氣逐膀胱邪逆者亦洩溼熱故也溼熱客中焦則清
濁不分而為霍亂通利溼熱則霍亂自解矣用蕊
殼不用莖葉入藥先須以堇竹瀝浸一伏時漉出曬
乾
主治參互
入八正散利小腸實熱結閉千金方立效散治下
焦結熱小便淋閉或有血出或大小便出血瞿麥穗
一兩炙甘草七錢五分山梔仁炒半兩為末每服七
錢連鬚葱白七箇燈心五十莖生薑五片水二盞煎
至七分時時温服
簡誤
瞿麥苦寒兼辛性猛利善下逐凡腎氣虚小腸無大
熱者忌之胎前産後一切虚人患小水不利法並禁
用水腫蠱脹脾虚者不得施
玄參味苦鹹微寒無毒主腹中寒熱積聚女子産乳餘
疾補腎氣令人明目主暴中風傷寒身熱支滿狂邪忽
忽不知人温瘧洒洒血瘕下寒血除胸中氣下水止煩
渴散頸下核癰腫心腹痛堅癥定五藏久服補虚明目
強隂益精(忌犯銅器解甄權殺瘤瘻瘰&KR0659;時珍斑毒利咽喉)
疏玄參正稟北方水氣而兼得春陽之和故味苦
而微寒無毒别錄兼鹹以其入腎也為足少隂經君藥
黑乃水色苦能下氣寒能除熱鹹能潤下軟堅故主
腹中寒熱積聚女子産乳餘疾補腎氣令人明目者
益隂除熱故補腎而明目也熱則生風故主暴中風
及療傷寒至春變為温病身熱支滿狂邪忽忽不知
人主温瘧洒洒者邪熱在表也胸中氣亦邪熱也止
煩渴散頸下核癰腫者解熱軟堅之效也心腹痛亦
熱也堅癥者内熱血瘀而乾也益隂除熱故定五臟
久服補虚強隂益精也散結氣而能軟堅故主瘰癧
也散結涼血降火故解斑毒利咽喉也下寒血三字
疑有誤
主治參互
同升麻甘草等分水煎治發斑咽痛出活人書同
鼠黏子半生半炒各兩許為末新汲水服治急喉痺
風同地黃甘菊花蒺藜枸杞子柴胡能明目同
貝母連翹甘草栝樓根薄荷夏枯草治瘰癧同知
母麥門冬竹葉治傷寒陽毒汗下後熱毒不散心下
懊憹煩不得眠心神顛倒欲絶同黃連大黃等分
蜜丸如梧子每三四十丸白湯下治三焦積熱經
驗方治勞香玄參一斤甘松六兩為末煉蜜一斤和
勻入瓶中封閉地中埋窨十日取出更用灰末六兩
煉蜜六兩同和入瓶更窨五日取出燒之嘗令聞香
其疾自愈
簡誤
血少目昏停飲寒熱支滿血虚腹痛脾虚泄瀉竝不
宜服
秦芁味苦辛平微温無毒主寒熱邪氣寒溼風痺肢節
痛下水利小便療風無問久新通身攣急
疏秦芁感秋金之氣故味苦平别錄兼辛微温而
無毒潔古氣微温味苦辛亦可云微寒隂中微陽可
升可降降多於升入手足陽明經苦能洩辛能散微
温能通利故主寒熱邪氣寒溼風痺肢節痛下水利
小便性能袪風除溼故别錄療風無問久新及通身
攣急能燥溼散熱結故日華子治骨蒸及疳熱甄權
治酒疸解酒毒元素除陽明風溼及手足不遂腸風
瀉血養血榮筋好古泄熱益膽氣咸以其除溼散結
清腸胃之功也雷公云左文列為秦即治病右文列
為芁即發脚氣先以布拭上黃肉毛令盡用還元湯
浸一宿曬乾用
主治參互
秦芁同乾葛山茵蔯五味子黃連白藊豆木通苜蓿
治酒疸聖惠方治小便難腹滿不急治之殺人用
秦芁一兩去苗細剉以水一大盞煎取七分去滓每於
食前分為三服同薏苡仁木瓜五加皮黃檗蒼术
牛膝治下部溼熱作疼或生溼瘡孫真人治黃疸
皮膚眼睛如金色小便赤取秦芁五兩牛乳三升煮
取一升去滓納芒硝一兩分作三服正元廣利方
療黃疸心煩煩熱口乾皮肉皆黃以秦芁三兩牛乳
一大升同煮取七合去滓分温再服差此方出許仁
則崔元亮集騐方凡發背疑似者須便服秦芁牛
膝煎當即快利三五行即差
簡誤
下部虚寒人及小便不禁者勿服
百合味甘平無毒主邪氣腹脹心痛利大小便補中益
氣除浮腫臚脹痞滿寒熱通身疼痛及乳難喉痺止涕
淚
疏百合得土金之氣而兼天之清和故味甘平亦
應微寒無毒入手太隂陽明亦入手少隂故主邪氣
腹脹所謂邪氣者即邪熱也邪熱在腹故腹脹清其
邪熱則脹消矣解利心家之邪熱則心痛自瘳腎主
二便腎與大腸二經有熱邪則不通利清二經之邪
熱則大小便自利甘能補中熱清則氣生故補中益
氣清熱利小便故除浮腫臚脹痞滿寒熱通身疼痛
乳難足陽明熱也喉痺者手少陽三焦手少隂心家
熱也涕淚肺肝熱也清陽明三焦心部之熱則上來
諸病自除
主治參互
仲景治傷寒病百合證有柴胡百合湯同知母貝
母天門冬麥門冬百部桑根白皮薏苡仁枇杷葉治
肺熱欬嗽及吐膿血同麥門冬白芍藥甘草通脱
木利大小便同知母柴胡竹葉治寒熱邪氣通身
疼痛同白芍藥炙甘草麥門冬五味子補中益氣
同白芍藥白茯苓車前子桑根白皮治浮腫
簡誤
中寒者勿服
知母味苦寒無毒主消渴熱中除邪氣肢體浮腫下水
補不足益氣療傷寒久瘧煩熱脇下邪氣膈中惡及風
汗内疸多服令人洩
疏知母稟天地至隂之氣故味苦氣寒而無毒藥
性論兼平日華子兼甘皆應有之入手太隂足少隂
經苦寒能除煩熱至隂能入骨故主消渴熱中除邪
氣脾腎俱虚則溼熱客之而成肢體浮腫肺為水之
上源腎屬水清熱滋肺金益水臟則水自下矣補不
足者清熱以滋金水之隂故補不足熱散隂生故益
氣苦寒至隂之性煩熱得之即解故療傷寒久瘧煩
熱及脇下邪氣凡言邪者皆熱也膈中惡即邪惡之
氣中於膈中也風汗者熱則生風而汗自出也内疸
者即女勞色疸也熱火既散隂氣即生故主上來諸
證也多服令人洩者隂寒之物其味復苦則必傷脾
胃生發之氣故作洩也
主治參互
入白虎湯解傷寒陽明證口渴頭疼煩熱鼻乾不得
眠加竹葉麥門冬名竹葉石膏湯治陽明經前證大
渴引飲頭疼欲破因作勞而得者加人參名人參白
虎湯汗後煩熱不解亦用之同麥門冬石膏貝母
橘紅鼈甲青蒿牛膝治久瘧煩熱而渴同貝母天
門冬麥門冬沙參甘草桑白皮枇杷葉五味子百部
治隂虚欬嗽同黃檗車前子木通天門冬生甘草
治強陽不痿
簡誤
陽痿及易舉易痿洩瀉脾弱飲食不消化胃虚不思
食腎虚溏洩等證法並禁用
貝母味辛苦平微寒無毒主傷寒煩熱淋瀝邪氣疝瘕
喉痺乳難金瘡風痙療腹中結實心下滿洗洗惡風寒
目眩項直欬嗽上氣止煩熱渴出汗安五藏利骨髓(厚朴)
(白薇為之使畏秦芁反烏頭)
疏貝母在地則得土金之氣在天則稟清肅之令
故味辛平别錄兼苦微寒無毒入手太隂少隂隂中
微陽可升可降隂也色白象金而主肺肺有熱因而
生痰或為熱邪所干喘嗽煩悶必此主之其主傷寒
煩熱者辛寒兼苦能解除煩熱故也淋瀝者小腸
有熱也心與小腸為表裏清心家之煩熱則小腸之
熱亦解矣邪氣者邪熱也辛以散結苦以泄邪寒以
折熱故主邪氣也經曰一隂一陽結為喉痺一隂者
少隂君火也一陽者少陽相火也解少隂少陽之熱
除胸中煩熱則喉痺自愈矣乳難者足厥隂足陽明
之氣結滯而不通辛能散結氣通其結滯則乳難自
瘳熱解則血涼血涼則不痛故主金瘡熱則生風故
主風痙别錄又療腹中結實心下滿洗洗惡風寒者
肺主皮毛也目眩者熱上攻也項直即風痙也欬嗽
上氣氣上逆也煩熱渴邪不解汗不出者邪熱盛也
其性專能散結除熱則上來諸證皆自愈矣病去則
五臟自安骨髓自利也
主治參互
同知母前胡葛根麥冬甘草治陽明斑疹初發壯熱
喘嗽有痰不得眠即本經所謂傷寒煩熱邪氣君橘
皮前胡石膏知母麥門冬竹瀝治痰瘧同知母天
麥門冬桑白皮枇杷葉百部桔梗甘草治肺熱欬嗽
及胸中煩熱同生甘菊紫花地丁金銀花白及白
蘞鼠黏子甘草夏枯草治一切熱毒消一切癰疽
同鼠黏子玄參栝樓根白殭蠶甘草桔梗治風痙
同鬱金橘葉連翹栝樓根鼠黏子夏枯草山茨菇山
豆根玄參消一切結核乳巖瘰癧同百部百合薏
苡仁麥冬蘇子鬱金童便竹瀝魚腥草治肺熱吐膿
血同番降香鬱金橘紅遠志蘇梗蘇子香附白豆
蔲開鬱痰加撫芎神麴并解一切氣鬱
簡誤
寒溼痰及食積痰火作嗽溼痰在胃惡心欲吐痰飲
作寒熱脾胃溼痰作眩暈及痰厥頭痛中惡嘔吐胃
寒作泄法應以辛温燥熱之藥如南星半夏天麻蒼
白术茯苓之類治之者並禁用
白芷味辛温無毒主女人漏下赤白血閉隂腫寒熱風
頭侵目淚出長肌膚潤澤可作面脂療風邪久渴(宜作瀉)
嘔吐兩脇滿風痛頭眩目痒可作膏藥面脂潤顔色
疏白芷得地之金氣兼感天之陽氣故味辛氣温
無毒其氣香烈亦芳草也入手足陽明足太隂走氣
分亦走血分升多於降陽也性善袪風能蝕膿故主
婦人漏下赤白辛以散之温以和之香氣入脾故主
血閉隂腫寒熱風頭侵目淚出辛香散結而入血止
痛故長肌膚芬芳而辛故能潤澤辛香温散得金氣
故療風邪久瀉風能勝溼也香入脾所以止嘔吐療
兩脇風痛頭眩目痒袪風之效也兼可作膏藥面脂
潤顔色乃袪風散結之餘事耳
主治參互
同芍藥黃耆當歸地黃續斷杜仲益母草香附白膠
主漏下赤白加牛膝主血閉隂腫寒熱同甘菊細
辛藁本決明子蒺藜子荆芥穗辛夷治頭風侵目淚
出同黃耆甘草地黃麥冬五味子能長肉同黃
耆甘草茜草皂角刺金銀花夏枯草地黃赤芍藥排
膿止痛消癰腫同升麻柴胡乾葛羌活治溼泄
同羌獨活防風荆芥蒺藜胡麻仁甘菊花何首烏治
風邪同貝母漏蘆連翹金銀花夏枯草蒲公英紫
花地丁橘皮消乳癰結核衍義蝕膿方白芷一兩
單葉紅蜀葵根二兩白芍藥白礬燒枯各半兩别研
餘俱為細末黃蠟丸如梧子大空腹及飯前米飲下
十丸或十五丸俟膿盡仍别以他藥補之同雄黃
燒可以辟蛇同白芍藥治痘瘡作痒及皮膚搔痒
簡誤
白芷性升而温嘔吐因於火者禁用漏下赤白隂虚
火熾血熱所致者勿用癰疽已潰宜漸減去
淫羊藿味辛寒無毒主隂痿絶陽莖中痛利小便益氣
力強志堅筋骨消瘰癧赤癰下部有瘡洗出蟲丈夫久
服令人無子(薯蕷為之使)
疏淫羊藿本得金土之氣而上感天之陽氣故其
味辛甘其氣温而無毒本經言寒者誤也入手厥隂
為補命門之要藥亦入足少隂厥隂可升可降陽也
辛以潤腎甘温益陽氣故主隂痿絶陽益氣力強志
莖中痛者肝腎虚也補益二經痛自止矣膀胱者州
都之官津液藏焉氣化則能出矣辛以潤其燥甘温
益陽氣以助其化故利小便也肝主筋腎主骨益腎
肝則筋骨自堅矣辛能散結甘能緩中温能通氣行
血故主瘰癧赤癰及下部有瘡洗出蟲丈夫久服令
人無子者因陽旺則陽道數舉頻御女而精耗散故
無子也一名仙靈脾柳文作毘毘者人臍也臍為命
蔕故主入命門脩事如雷公法
主治參互
淫羊藿陽草也甘温益陽氣辛則走而能補宜與
白蒺藜甘枸杞肉蓯蓉五味子牛膝山茱萸同用為
補陽之妙劑漬醇酒飲益丈夫興陽道理腰膝冷
亦治偏風不遂大約每藿一斤漬酒十斤如常法勿
令過醉脩事時忌雞犬婦人見與五味子等分為
末煉蜜丸如梧子大每三十丸薑茶湯下治三焦欬
嗽腹滿不飲食氣不順聖濟總錄治目昏生翳用
仙靈脾生王瓜即小栝樓紅色者等分為末每服一
錢茶下日三服百一選方治病後青盲目日近者
可治仙靈脾一兩淡豆䜴一百粒水一碗半煎一碗
頓服即愈普濟方治小兒雀盲仙靈脾晚蠶蛾各
半兩炙甘草射干各二錢半為末羊肝一枚切開摻
藥末二錢紥定以黑豆一合米泔一盞同煮熟分二
次食以汁送之痘疹入目用仙靈脾葳靈仙等分
為末每服五分米湯下
簡誤
虚陽易舉夢遺不止便赤口乾強陽不痿並忌之
黃芩味苦平大寒無毒主諸熱黃疸腸澼洩痢逐水下
血閉惡瘡疽蝕火瘍療痰熱胃中熱小腹絞痛消穀利
小腸女子血閉淋露下血小兒腹痛其子主腸澼膿
血(山茱萸龍骨為之使惡葱實畏丹砂牡丹藜蘆)
疏黃芩稟天地清寒之氣而兼金之性故味苦平
無毒别錄益之以大寒味厚氣薄隂中微陽可升可
降隂也入手太隂少隂太陽陽明亦入足少陽其性
清肅所以除邪味苦所以燥溼隂寒所以勝熱故主
諸熱諸熱者邪熱與溼熱也黃疸腸澼洩痢皆溼熱
勝之病也折其本則諸病自瘳矣苦寒能除溼熱所
以小腸利而水自逐源清則流潔也血閉者實熱在
血分即熱入血室令人經閉不通溼熱解則榮氣清
而自行也惡瘡疽蝕者血熱則留結而為癰腫潰爛
也火瘍者火氣傷血也涼血除熱則自愈也别錄消
痰熱者熱在胸中則生痰火在少腹則絞痛小兒内
熱則腹痛胃中溼熱去則胃安而消穀也淋露下血
是熱在隂分也其治往來寒熱者邪在少陽也五淋
者溼熱勝所致也苦寒清肅之氣勝則邪氣自解是
伐其本也
主治參互
入仲景小柴胡湯治傷寒寒熱邪在少陽亦治少陽
瘧往來寒熱傷寒心下痞滿瀉心湯凡四方皆用黃
芩以其主諸熱利小腸故也又太陽病下之利不止
喘而汗出者有葛根黃芩黃連湯又太陽少陽合病
下利黃芩湯成無已言黃芩苦而入心泄痞熱是黃
芩能入手少隂陽明手足太隂少陽六經明矣蓋以
苦入心寒勝熱泄心火去脾溼則胃火不熏蒸於肺
乃所以救肺也同芍藥黃連炙甘草車前子防風
升麻治溼熱作泄腹痛同芍藥黃連炙甘草滑石
升麻治滯下腹痛潔古風熱有痰眉眶作痛酒浸
黃芩同白芷天麻等分為末每服二錢茶調下同
芍藥麥門冬白术能安胎清熱一味為末酒服治
炙瘡血出不止一切火丹為細末雞子清調敷又
治驢馬負重傷破洗淨傅之主生肌肉
簡誤
黃芩為苦寒清肅之藥功在除熱邪而非補益之品
當與黃連並列雖能清溼利熱消痰然苦寒能損胃
氣而傷脾隂脾肺虚熱者忌之故凡中寒作泄中寒
腹痛肝腎虛而少腹痛血虚腹痛脾虚泄瀉腎虚溏
瀉脾虚水腫血枯經閉氣虚小水不利肺受寒邪喘
欬及血虚胎不安隂虚淋露法並禁用
狗脊味苦甘平微温無毒主腰背強機關緩急周痺寒
溼膝痛頗利老人療失溺不節男子脚弱腰痛風邪淋
露少氣目闇堅脊利俛仰女子傷中關節重(萆薢為之使惡敗醬)
疏狗脊稟地中沖陽之氣而兼感乎天之陽氣故
其味苦其氣平别錄云甘微温無毒兼火化也苦能
燥溼甘能益血温能養氣是補而能走之藥也入足
少隂腎主骨骨者腎之餘也腎虚則腰背強機關有
緩急之病滋腎益氣血則腰背不強機關無緩急之
患矣周痺寒溼膝痛者腎氣不足而為風寒溼之邪
所中也兹得補則邪散痺除而膝亦利矣老人腎氣
衰乏肝血亦虚則筋骨不健補腎入骨故利老人也
失溺不節腎氣虚脱故也經曰腰者腎之府動搖不
能腎將憊矣此腰痛亦指腎虚而為溼邪所乘者言
也氣血不足則風邪乘虚客之也淋露者腎氣與帶
脈衝任俱虚所致也少氣者陽虚也目得血而能視
水旺則瞳子精明肝腎俱虚故目闇女子傷中關節
重者血虚有溼也除溼益腎則諸病自瘳堅脊俯仰
利矣
主治參互
得鹿茸白蘞艾茯苓蛇牀子治室女衝任帶脈三經
虚寒下白帶得牛膝兔絲子地黃山茱萸白膠杜
仲固精強骨壯腰腎得沈香牛膝石斛木瓜五加
皮白蘚皮菊花澤瀉蒺藜子能通利關節除五緩六
急
簡誤
腎虚有熱小水不利或短澀赤黃口苦舌乾皆忌之
茅根味甘寒無毒主勞傷虚羸補中益氣除瘀血血閉
寒熱利小便下五淋除客熱在腸胃止渴堅筋婦人崩
中久服利人
疏茅根正稟土之沖氣而兼感乎春陽生生之氣
以生故其味甘氣寒而無毒入手少隂足太隂陽明
勞傷虚羸必内熱甘能補脾甘則雖寒而不犯胃甘
寒能除内熱故主勞傷虚羸益脾所以補中除熱所
以益氣甘能益血血熱則瘀瘀則閉閉則寒熱作矣
寒涼血甘益血熱去則血和和則瘀消而閉通通則
寒熱自止也小便不利由於内熱也熱解則便自利
淋者血分虚熱所致也涼血益血則淋自愈而腸胃
之客熱自解津液生而渴亦止矣肝藏血而主筋補
血涼肝則筋堅矣血熱則崩凉血和血崩自愈矣血
熱則妄行溢出上竅為吐為咯為鼻衂齒衂涼血和
血則諸證自除益脾補中利小便故亦治水腫黃疸
而兼理傷寒噦逆也
主治參互
同麥冬生地枸杞子治勞傷内熱同生地麥冬蘇
子枇杷葉白芍藥甘草蒲黃童便治諸血同牛膝
生地黃童便治血熱經枯而閉同竹茹麥冬石膏
人參治傷寒胃熱噦逆同芍藥赤小豆赤白茯苓
車前子薏苡仁木瓜石斛木通治水腫同枇杷葉
竹茹麥門冬治火炎内熱反胃上氣同生地天麥
門冬車前子牛膝白茯苓黃檗五味子枸杞子童便
治溺血
簡誤
因寒發噦中寒嘔吐溼痰停飲發熱並不得服
紫菀味苦辛温無毒主欬逆上氣胸中寒熱結氣去蠱
毒痿蹷安五臟療欬唾膿血止喘悸五勞體虚補不足
小兒驚癎(&KR0833;冬為之使惡瞿麥雷九遠志畏茵蔯蒿)
疏紫菀感春夏之氣化而兼得地中之金性故味
苦温别錄兼辛無毒入手太隂兼入足陽明苦以泄
之辛以散之温以行之辛先入肺肺主諸氣故主欬
逆上氣胸中寒熱結氣去蠱毒亦辛之力也痿蹷者
陽明之溼熱熏蒸於肺則肺熱而津液不能下滴傷
其氣化以困水之上源故為痿蹷也肺為五臟之華
蓋而主諸氣肺安則能朝百脈散精布液於各臟故
云安五臟也療欬逆吐膿血止喘悸者散肺家之邪
也能安五臟故治五勞及體虚不足小兒驚癎亦虚
而有熱故也熱散則驚癎自止得蜜蒸焙良
主治參互
古今傳信方治久嗽紫菀款冬花各一兩百部半兩
為末作散每服三錢生薑三片烏梅一枚同煎湯下
食後臨卧各一服入噙化丸治隂虚欬嗽千金
方治婦人卒不得小便紫菀末以井花水服三撮便
通小便血服五撮便止斗門方治纏喉風喉閉飲
食不通欲死者返魂草根一莖洗淨納入喉中取惡
涎出即瘥神效更以馬牙硝津嚥之即絶根一名紫
菀南人呼為夜牽牛全幼心鑒治小兒欬嗽聲不
出者紫菀末杏仁泥等分入蜜同研丸芡實大每服
一丸五味子湯化下
簡誤
觀其能開喉痺取惡涎則辛散之功烈矣而其性温
肺病欬逆喘嗽皆隂虚肺熱證也不宜專用及多用
即用亦須與天門冬百部麥冬桑白皮苦寒之藥參
用則無害
紫草味苦寒無毒主心腹邪氣五疸補中益氣利九竅
通水道療腹腫脹滿痛以合膏療小兒瘡及面皶
疏紫草稟天地隂寒清和之氣故味苦氣寒而無
毒入足少隂厥隂為涼血之聖藥故主心腹邪熱之
氣五疸者溼熱在脾胃所成去溼除熱利竅其疸自
愈邪熱在内能損中氣邪熱散即能補中益氣矣苦
寒性滑故利九竅而通利水道也腹腫脹滿痛者溼
熱瘀滯於脾胃則中焦受邪而為是病溼熱解而從
小便出則前證自除也合膏藥療小兒痘瘡及面皶
皆凉血之效也
主治參互
同紅花子生地黃甘草貝母牡丹皮濃煎加生犀角
汁量兒大小以四十九匙至半盞為度治痘瘡深紅
色或紫或黑陷乾枯便閉神效若在一朝及二朝内
稍有元氣雖危可生痘疔痘毒咸治之惟痘毒須加
黃耆金銀花鼠黏子痘瘡夾斑疹者加硬石膏麥冬
知母竹葉一二劑即去之
簡誤
紫草苦寒而能通利九竅痘瘡家氣虚脾胃弱泄瀉
不思食小便清利者俱禁用
前胡味苦微寒無毒主療痰滿胸脇中痞心腹結氣風
頭痛去痰實下氣治傷寒寒熱推陳致新明目益精(半夏)
(為之使惡皂莢畏藜蘆)
疏前胡得土金之氣而感秋冬之令故味苦微寒
無毒入手太隂少陽陽中之隂降也應有甘辛平寒
而能降所以下氣故除痰滿胸脇中痞心腹結氣痰
厥頭風痛去痰下氣治傷寒寒熱推陳致新能去實
熱及時氣内外俱熱單煮服之亦治一切氣破痰結
及邪熱骨節煩悶氣喘欬嗽兼散風邪也
主治參互
同白前杏仁桑白皮甘草桔梗能豁風熱痰壅喘嗽
下氣入青礞石滚痰丸中代黃芩治一切實痰有
殊功其用黃芩者誤也同羌活乾葛柴胡黃芩栝
樓根治時疫寒熱
簡誤
前胡苦辛微寒之藥也能散有餘之邪熱實痰而不
可施諸氣虚血少之病故凡隂虚火熾煎熬真隂凝
結為痰而發欬嗽真氣虚而氣不歸元以致胸脇逆
滿頭痛不因於痰而因於隂血虚内熱心煩外現寒
熱而非外感者法並禁用明目益精厥理亦謬
白鮮味苦鹹寒無毒主頭風黃疸欬逆淋瀝女子隂中
腫痛溼痺死肌不可屈伸起止行步療四肢不安時行
腹中大熱飲水欲走大呼小兒驚癎婦人産後餘痛(惡螵)
(蛸桔梗茯苓萆薢)
疏白鮮皮稟天地清燥隂寒之氣其味苦寒别錄
兼鹹無毒降多於升隂也入足太隂陽明兼入手太
陽苦能泄熱寒能除熱故主頭風有火證性寒而燥
能除溼熱故主五疸欬逆者實火上衝也得寒而散
則欬逆止矣淋瀝及女子隂中腫痛亦皆下部溼熱
乘虚客腎與膀胱所致也溼痺死肌不可屈伸起止
行步者地之溼氣感則害人皮肉筋脈也脾主四肢
惡溼而喜燥今為溼邪所干故四肢不安也時行腹
中大熱因而飲水大呼欲走者邪熱盛也小兒驚癎
亦熱則生風之候也散溼除熱蔑不濟矣婦人産後
餘痛應是血虚而熱非所宜也
主治參互
得牛膝石斛薏苡仁黃檗蒼术療足弱頑痺去下部
溼熱多加金銀花佐以漢防己治下部一切溼瘡
簡誤
下部虚寒之人雖有溼證勿用
紫參味苦辛寒微寒無毒主心腹積聚寒熱邪氣通九
竅利大小便療腸胃大熱唾血衂血腸中聚血癰腫諸
瘡止渴益精(畏辛夷主甄權主散瘀血婦人血閉不通好古狂瘧&KR0864;血血利蘇恭主金瘡)
疏紫參稟地之隂氣兼得天之寒氣故味苦辛氣
寒而無毒氣味俱厚隂也降也入足厥隂亦入足太
陽陽明專入血分為除熱散結逐血之要藥故主心
腹積聚寒熱邪氣通九竅利大小便略同紫草也苦
以燥溼洩熱辛以散結寒以除邪氣故療腸胃大熱
唾血衂血腸中聚血亦主癰腫諸瘡者榮氣熱則留
瘀而成癰腫血涼而活則自散也能散瘀血故主婦
人血閉不通瘧有血蓄則狂陽明熱則鼽血溼熱在
腸胃則血瘀滯而成血痢除熱活血故亦主金瘡
主治參互
仲景金匱玉函經滯下純血紫參湯主之聖惠方
治吐血不止用紫參阿膠甘草等分為末烏梅湯或
糯米湯服一二錢
簡誤
婦人血枯經閉禁用男子勞傷吐血陽氣虚乏脾胃
弱者禁用
藁本味辛苦温微温微寒無毒主婦人疝瘕隂中寒腫
痛腹中急除風頭痛長肌膚悦顔色辟霧露潤澤療風
邪嚲曳金瘡可作沐藥面脂實主風流四肢(惡䕡茹)
疏藁本感天之陽氣兼得地之辛味故味辛氣温
别錄兼苦從火化也無毒入足太陽經温能通苦能
洩大辛則善散氣厚則上升陽也婦人疝瘕隂中寒
腫痛腹中急皆太陽經寒溼邪為病也風頭痛者風
中於太陽經也此藥正入本經故悉主之凡癰瘡皆
血熱壅滯毒氣浸淫於肌肉以致潰爛不收辛散苦
洩則毒解滯消肌肉自長矣悦顔色者即去風作面
脂之義也辟霧露療風邪者辛温芬芳開發升散之
力也嚲曳金瘡及甄權治一百六十種惡風鬼疰流
入腰痛冷能化小便通血作沐藥面脂日華子去皮
膚疵皯酒齄粉刺元素主太陽經頭痛顛頂痛及大
寒犯腦痛連齒頰東垣主頭面身體皮膚風溼皆風
邪溼氣干犯太陽經所致也好古主督脈為病脊強
而厥者督脈並足太陽經夾脊而上故也
主治參互
同羌活細辛川芎葱白治寒邪鬱於足太陽經頭痛
顛頂痛非此不能除與木香同用治霧露療清邪
中於上焦與白芷同作面脂治小兒疥癬煎湯
浴之并以浣衣治風又治溼各從其類也
簡誤
温病頭疼發熱口渴或骨疼及傷寒發於春夏陽證
頭疼産後血虚火炎頭痛皆不宜服
&KR1181;薢味苦甘平無毒主腰背痛強骨節風寒溼周痺惡
瘡不瘳熱氣傷中恚怒隂痿失溺關節老血老人五緩
(薏苡為之使畏葵根大黃柴胡前胡)
疏萆薢得火土之氣而兼稟乎天之陽氣故味苦
甘平無毒陽中之隂降也入足陽明少隂厥隂為袪
風除溼補益下元之要藥故主腰背痛強骨節風寒
溼周痺惡瘡不瘳熱氣傷中恚怒隂痿失溺關節老
血老人五緩正以苦能燥溼甘入脾而益血故悉主
之甄權又主冷風&KR0857;痺腰脚癱緩不遂手足驚掣男
子腰痛久冷腎間有溼膀胱宿水日華子主頭旋癎
疾補水臟堅筋骨益精明目中風失音海藏主肝虚
李氏治白濁莖中痛痔漏壞瘡已上諸證無非陽明
溼熱流入下焦客於肝腎所致此藥袪陽明之溼熱
以固下焦故能去濁分清而療下元虚冷溼邪為病
也
主治參互
得牛膝本瓜薏苡仁黃檗骨碎補續斷杜仲石斛生
地黃狗脊治腰脊痛強骨節加术菖蒲茯苓治周痺
同黃耆生地黃金銀花皂角刺皂莢子牛膝木瓜
石斛薏苡仁海風藤白殭蠶胡麻治惡瘡久不瘳
同蓮子茯苓車前子木通澤瀉牛膝黃檗甘草可分
清除溼楊氏家藏方治真元不足下焦虚寒小便
頻數白濁如膏有萆薢分清飲又楊子建萬金護
命方云凡人小便頻數不計度數便時莖中痛不可
忍者此疾必先大腑不通水液只就小腸大腑愈加
乾竭甚則渾身心躁如此即重證也此疾本因貪酒
色積有熱毒腐物瘀血之類乘虚流入於小腸故便
時作痛也不飲酒者必平生過食辛熱葷膩之物又
因色傷而然此乃小便頻數而痛與淋證澀而痛者
不同也宜用萆薢一兩水浸少時以鹽半兩同炒去
鹽為末每服二三錢水一盞煎八分和滓服之使水
道轉入大腸仍以葱湯頻洗穀道令氣得通則小便
數及痛自減也
簡誤
萆薢本除風溼若下部無溼隂虚火熾以致溺有餘
瀝莖中痛此真隂不足之候也無溼腎虚腰痛並不
宜服
菝葜土茯苓與萆薢形雖不同而主治不甚相遠李
氏疑為一物數種理或然也總之皆善除溼袪風消
水去濁分清固下焦元氣故能興陽道而主諸痺及
惡瘡不瘳也主治及簡誤並同前忌茗醋
白薇味苦鹹平大寒無毒主暴中風身熱支滿忽忽不
知人狂惑邪氣寒熱酸疼温瘧洗洗發作有時療傷中
淋露下水氣利隂氣益精久服利人
疏白薇全稟天地之隂氣以生本經味苦鹹平别
錄益之以大寒無毒可知已暴中風身熱支滿者隂
虚火旺則内熱熱則生風火氣煩灼故令支滿火旺
内熱則痰隨火湧故令神昏忽忽不知人也狂惑邪
氣寒熱酸疼皆熱邪所致也隂氣不足則陽獨盛而
為熱心腎俱虚則熱收於内而為寒此寒熱之所以
交作寒熱作則榮氣不能内榮是以肢體酸疼也先
熱而後寒者名曰温瘧瘧必因暑而發隂氣不足則
能冬不能夏至夏而為暑邪所傷秋必發為温瘧故
知温瘧之成未有不由隂精不守而得者若夫隂精
内守則暑不能侵瘧何自而作耶上來諸證皆由熱
淫於内之所發經曰熱淫於内治以鹹寒此藥味苦
鹹而氣大寒宜其悉主之也别錄療傷中淋露者女
子榮氣不足則血熱血熱故傷中淋露之侯顯矣除
熱益隂則血自涼榮氣調和而前證自瘳也水氣亦
必因於溼熱能除熱則水道通利而下矣終之以益
精者究其益隂除熱功用之全耳
主治參互
婦人調經種子方中往往用之不孕緣於血少血熱
其源必起於真隂不足真隂不足則陽勝而内熱内
熱則榮血日枯是以不孕也益隂除熱則血自生旺
故令有孕也其方以白薇為君佐以地黃白芍藥當
歸蓯蓉白膠黃檗杜仲山茱萸天麥門冬丹參蜜丸
久服可使易孕凡温瘧癉瘧久而不解者必屬隂
虚除瘧邪藥中多加白薇主之則易瘳凡治似中
風證除熱藥中亦宜加而用之良天行熱病得愈
或愈後隂虚内熱及餘熱未除者隨證隨經應投藥
中宜加之
簡誤
白薇苦鹹大寒之藥凡傷寒及天行熱病或汗多亡陽
或内虚不思食食亦不消或下後内虚腹中覺冷或
因下過甚洩瀉不止皆不可服
大青味苦大寒無毒主療時氣頭痛大熱口瘡
疏大青稟至隂之氣故味苦氣大寒無毒甄權云
大青臣味甘能去大熱治温疫寒熱蓋大寒兼苦其
能解散邪熱明矣經曰大熱之氣寒以取之此之謂
也時行熱毒頭痛大熱口瘡為胃家實熱之證此藥
乃對病之良藥也
主治參互
千金方小兒口瘡大青十八銖黃連十二銖水三升
煮一升日二服以瘥為度肘後方熱病下利因篤
者大青湯大青四兩甘草赤石脂各三兩䜴八合水
一斗煮三升分三服不過二劑差保幼大全方小
兒卒然肚皮青黑乃血氣失養風寒乘之危惡之候
也大青犀角水一盞煎八分服之良
簡誤
大青微苦鹹大寒心胃寒者禁用
神農本草經疏卷八
