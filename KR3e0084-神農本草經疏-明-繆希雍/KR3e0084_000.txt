神農本草經疏醫家類
提要
(臣)等謹案神農本草經疏三十卷明繆希雍
撰希雍字仲淳常熟人王紹徽點將錄中有
其名以配水滸傳之神醫安道全以精於脉
理故也是編分本草為十部首玉石次草次
木次人次獸次禽次蟲魚次果次米穀次菜
皆以神農本經為主而發明之附以名家主
治藥味禁忌次序悉依宋大觀中證類本草
部分混雜者為之移正首為序例二卷論三
十餘首備列七方十劑及古人用藥之要自
序云據經以疏義緣義以致用參互以盡其
長簡悞以防其失是也喻昌嘗言古今本草
止述藥性之功能惟繆氏兼述藥性之過劣
不知草木之性正取其偏以適人之用其過
劣又何必言然藥類繁多性味互異與其失
於臨時不若愼於其始希雍特為分析俾人
知藥之利亦知藥之害用意良苦雖徵引該
洽不如李時珍之綱目而簡便易從要亦未
可輕議耳乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
神農本草經疏原序
神農本草經者古三墳之一也其成於黃帝之世乎觀
其嘗藥别味對病主治施之百世無可踰越其為開天
大聖憫生民疾苦於飲食衣服之外復設鍼石藥物用
拯夭札俾得盡其天年是已原夫藥之生也氣稟乎天
味成乎地性在其間氣為陽味為隂五味四氣各歸其
類斯親上親下之義也既述之以本性又制之以君臣
合之以佐使以成其攻邪已疾之能遂使無情之用同
諸有識自非生而神靈冥契萬物者其孰能與於斯乎
去古滋遠民性滋漓心識麤浮莫能研精殫思深入玄
要而不察乎即象即理物物昭然弭疾延年功力自著
正以三墳之書言大道也言其然而不言其所以然言
亦象也予因據經以疏義緣義以致用參互以盡其長
簡誤以防其失而復詳列病忌藥忌以别其微條析諸
藥應病分門以究其用刊定七方十劑以定其法闡發
五藏苦欲補瀉以暢其神著論三十餘首以通古今之
變始悉一經之趣命之曰神農本草經疏讀之者宜因
疏以通經因經以契往俾炎黃之旨晦而復明藥物之
生利而罔害乃余述疏意也余生也晚親年已衰得於
稟者固薄故少善病長嗜方技僻躭藥妙顧念自昔仙
人道士靡不悉由藥道以濟羣生加之友生協贊後先
不一馴届耳順良友凋喪百念灰冷惟兹一事尚用嬰
懷手所論著裒然成帙倘典則可師幽隱可顯試用於
世有廣來學固所願也不敢必也采真同好其相證諸
繆希雍序
凡例
一本經為三墳之書後增入名醫别錄有朱字墨字之
分總言藥之主治從未有發其所以然者兹疏直接
神聖立言之旨故總題之曰神農本草經疏
一藥物治療本經别錄業已備悉間有未盡者參之以
各名家主治故小字附列於經文之下或即於疏内
敘述俾採用易稽
一藥類一千二百餘種品類浩繁今簡治療之必不可
缺暨近地所産得於覩記者備為具疏餘非必用之
藥及罕識難致者存而不論
一種類隨土異形甚且稱名未覈矧近來市肆飾偽似
真若令誤服遺害非淺故詳辨種類以正其訛
一畏忌制使物性自然非可以意求者俱照本經列之
條下至其製用之宜古法具在兹復採入俾得遵守
一證類本草所載諸方俱錄入主治參互有未當於用
者已為删去其外諸書所錄良方甚多必詳紀述以
便採取
一簡誤以防誤用之失故有證同而藥不宜同者每條
後詳書其害至於性淳功良有益無損一藥止堪治
一病者悉不復著
一目錄次序悉從證類本草有部分混襍如木部之藿
香菜部之假蘇今為移正
一本文悉遵證類善本但是書流傳已久字畫謬訛頗
多兹逐條參訂有一二意義難通者稍為釐正如傷
作瘍動作痛之類
一證類本草第三十卷俱載有名未用之藥今有常用
之物而本經未載有拾遺載之而未詳者兹列為三
十卷補遺
一本文頂行立欵其附入之條有正文者仍從頂行原
係附入者低字加圈以别正文
一續序例下卷俱係病藥忌宜今總列應忌諸藥於前
以見必不可輕用
先生殫一生精力發千古神聖之奥以利萬世門
人李季虬氏幾經參錄悉以付新安吳康虞氏刻
之金陵未竟而遺焉流傳於知交者西吳朱氏集
而刻之不及其半然且序次弗倫考覈未審也先
生以醫為司命一字有訛遺禍無極遂命澄先檢
其存稿若干卷按部選類彙得全帙細復檢閱以
為定本凡續序例二卷藥四百九十味用識年月
書此凡例云峕天啟五年歲在乙丑六月十有一
日松陵通家子顧澄先謹識
