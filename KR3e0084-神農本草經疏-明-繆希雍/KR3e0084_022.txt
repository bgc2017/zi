神農本草經疏卷二十二
明繆希雍撰
蟲魚部中品
總八十一種今疏其要者十六種
蝦蟆蟾酥牡鼠糞
蛤蜊(粉附)蚶(殼附)蚺蛇膽
蛇蛻白頸蚯蚓蜈蚣
蛤蚧水蛭螌䖥
田中螺汁白花蛇(烏蛇附)蜣螂
五靈脂蝎鯪鯉甲
蝦蟆味辛寒有毒主邪氣破癥堅血癰腫隂瘡服之不
患熱病療隂蝕疽癘惡瘡猘犬傷瘡能合玉石一名蟾
蜍
疏蝦蟆蟾蜍本是二物經云一名蟾蜍者蓋古人
通稱蟾為蝦蟆耳經文雖名蝦蟆其用實則蟾蜍也
今世所用者皆蟾蜍而非蝦蟆其功益可見矣稟土
金之精氣上應月魄性亦靈異其味辛氣寒毒在眉
稜皮汁中其主癰腫隂瘡隂蝕疽癘惡瘡猘犬傷瘡
者皆熱毒氣傷肌肉也辛寒能散熱解毒其性急速
以毒攻毒則毒易解毒解則肌肉和諸證去矣凡瘟
疫邪氣得汗則解其味大辛性善發汗辛主散毒寒
主除熱故能使邪氣散而不留邪去則胃氣安而熱
病退矣破癥堅血者亦以其辛寒能散血熱壅滯也
陶隱居云其肪塗玉則刻之如蠟故云能合玉石近
世治小兒疳疾多用以其走陽明而能消積滯也
主治參互
全嬰方五疳保童丸治五疳八痢面黃肌瘦好食泥
土不思乳食用大乾蟾蜍一枚燒存性皂角去皮弦
一錢燒存性蛤粉水飛三錢麝香一分糊丸粟米大
空心米飲下三四十丸日二服鄭氏小兒方走馬
牙疳侵蝕口鼻乾蚵蚾黃泥裹固煅過黃連各二錢
半青黛一錢入麝香少許和研傅之錦囊秘覽附
骨壊瘡久不瘥膿汁不已或骨從瘡孔中出用大蝦
蟆一箇亂髮一雞子大猪油四兩入二物煎枯去滓
待凝如膏先以桑根皮烏頭煎湯洗拭乾煅龍骨末
糝四邊以前膏貼之醫林集要發背腫毒初起勢
重者以活蟾一個破開連肚乘熱合瘡上不久必臭
不可聞再易三四次即愈袖珍方治風犬傷即用
蟾蜍後足搗爛水調服之先於頂心拔去血髮三兩
根則小便内見沫也
蟾酥甄權云端午日取眉脂以朱砂麝香丸如麻子
大治小兒疳瘦每日一丸如腦疳以乳汁調滴鼻中
日華子云眉酥治蚛牙和牛酥摩傅腰眼并隂囊治
腰腎冷并助陽氣蘇頌云主蚛牙及小兒疳瘦觀諸
家所主但言其有消疾殺蟲温煖通行之功然其味
辛甘氣温善能發散一切風火抑鬱大熱癰腫之候
為拔疔散毒之神藥第性有毒不宜多用入發汗散
毒藥中服者尤不可多
主治參互
同鐡繡桑硇麝香牛黃冰片用金鍼鍼入疔根抹入
前藥其疔根即爛出治疔丸同硃砂冰片牛黃明
&KR0552;白殭蠶麝香黃蠟溶化作丸麻子大用葱頭白酒
吞下取汗不過二三小丸青囊雜纂拔取疔黃蟾
酥以麵丸梧子大每用一丸安舌下即黃出也危
氏方拔取疔毒蟾酥以白麵黃丹搜作劑每丸麥粒
大挑破納入仍以水澄膏貼之保命集一切瘡毒
蟾酥一錢白麵二錢硃砂少許井水調成小錠子如
麥大每用一錠葱湯服汗出即愈如瘡勢緊急用三
四錠萬氏家抄凡癰疽發背無名腫毒初起者急
取蟾酥三五分廣膠一塊米醋一二碗入銚内火化
開用筆醮乘熱令人不住手周圍潤之以散為度
簡誤
蟾雖有毒與病無害其眉酥有大毒不宜多服諸家
咸云治小兒疳瘦恐非正治不宜漫用也即用亦煅
過者予親見一人因齒痛以蟾酥納牙根誤吞入頭
目俱脹大而斃即陶注云其皮汁甚有毒犬嚙之口
皆腫之驗也惟疔腫服之者取其以毒攻毒之義然
其劑亦甚小不能為害耳外治殊有神效若欲内服
無過三釐慎毋單使必與牛黃明&KR0552;乳香沒藥之類
同用之乃可如瘡已潰欲其生肌長肉之際得之作
痛異常不可不知也
牡鼠糞微寒無毒主小兒癎疾大腹時行勞復(兩頭尖者是牡)
(鼠屎)
疏牡鼠糞本經諸家不言味但云微寒無毒然詳
其所自應是苦鹹之物蓋鼠屬水而凡糞必苦者也
入足陽明足厥隂經其主小兒癎疾大腹及時行勞
復者皆邪熱在陽明也苦寒能除是經之熱所以主
之古方治男子隂易腹痛婦人吹乳乳癰皆取其除
熱軟堅泄結走肝入胃之功耳
主治參互
同白芷山茨菇山豆根連翹金銀花蒲公草夏枯草
貝母橘葉栝樓根紫花地丁牛旁子治乳癰乳岩有
效外臺秘要傷寒勞復用雄鼠屎二十枚豉五合
水二升煮一升頓服活人書加梔子葱白南陽活
人書男子隂易及勞復豭鼠屎湯用豭鼠屎兩頭尖
者十四枚韮白根一大把水二盞煎一盞温服得黏
汗為效未汗再服集要方婦人吹奶鼠屎七粒紅
棗七枚去核包屎燒存性入麝香少許温酒調服并
治乳癰初起普濟方大小便秘雄鼠屎末傅臍中
立效除傷寒勞復隂易及乳癰乳岩外他用甚稀
故不著簡誤
蛤蜊冷無毒潤五藏止消渴開胃解酒毒主老癖能為
寒熱者及婦人血塊煮食之
疏蛤蜊稟水中之隂氣以生其味鹹氣冷無毒入
足陽明經五臟皆屬隂得水氣之隂者其性滋潤而
助津液故能潤五臟止消渴開胃也鹹能入血軟堅
故主婦人血塊及老癖為寒熱也煮食更能醒酒
蛤粉丹溪云味鹹寒無毒主熱痰溼痰老痰頑痰疝
氣白濁帶下同香附末薑汁調服主心痛
疏此即蛤殼煅成粉者其味寒氣寒無毒為諸痰
證之要藥蓋痰未有不由火氣上炎煎熬津液而成
鹹能軟堅潤下得之則火自降痰結自消矣疝氣白
濁帶下皆腎經為病也腎屬水鹹為水化氣類相從
故能入腎以除其所苦也心痛者心虚而熱邪客之
也五臟苦欲補瀉云心欲軟急食鹹以軟之此之謂
也更有消浮腫利小便散癭核腫毒婦人血塊湯火
傷瘡等用
主治參互
普濟方氣虚水腫用大蒜十箇搗如泥入蛤粉丸梧
子大每食前白湯下二十丸服盡小便下數桶而愈
潔古方治白濁遺精真珠粉丸用蛤粉煅一斤黃
蘖蜜炙一斤為末水跌為丸梧子大每服一百丸空
心温酒下日二次蓋蛤粉味鹹而能補腎隂黃蘖苦
而降心火堅腎故也
簡誤
肉氣味雖冷乃與丹石人相反食之令腹結痛殼粉
善消痰積血塊然脾胃虚寒者宜少用或加益脾胃
藥同用為宜
蚶温主心腹冷氣腰脊冷風利五藏健脾令人能食又
云温中消食起陽益血色殼燒過以米醋三度淬後
埋令壊醋膏丸治一切血氣冷氣癥癖
疏蚶得水中之陽氣故其味甘氣温性亦無毒經
曰裏不足者以甘補之又曰形不足者温之以氣甘
温能益氣而補中則五臟安胃氣健心腹腰脊風冷
俱瘳矣胃健則食自消臟暖則陽自起氣充則血自
華也殼味鹹走血而耎堅故能治血氣冷氣癥結丹
溪用以消血塊化痰積以此也近世糟其肉為侑酒
之物罕有入藥者殼惟(闕)癥癖之外無他用故竝不
著主治及簡誤
蚺蛇膽味甘苦寒有小毒主心腹䘌痛下部䘌瘡目腫
痛
疏蚺蛇稟火土之氣其膽為甲乙風木之化故其
味苦中有甘氣寒有小毒氣薄味厚隂也降也入手
少隂足厥隂陽明經心腹䘌痛者蟲在内攻嚙也下
部䘌瘡者蟲在外侵蝕也溼熱則生蟲苦寒能燥溼
殺蟲故内外施之皆得也肝開竅於目肝熱則目腫
痛入肝泄熱則腫痛除矣今人受杖時用此噙化可
得不死其功能護心止痛使惡血不上薄心有神力
也
主治參互
同血竭乳香沒藥狗頭骨灰䗪蟲天靈蓋象牙末麻
皮灰丹砂作丸臨杖服一丸護心止痛多杖無害
聖惠方小兒急疳瘡水調蚺蛇膽傳之醫方摘要
痔瘡腫痛蚺蛇膽研香油調塗立效眞膽絶難得
狹長通黑皮膜極薄䑛之甜苦剔取粟許着淨水中
浮游水上回旋行走者為真其徑沈者非也勿多着
亦沈散也今世惟為受杖人所需餘甚稀使故不著
簡誤
蛇蛻味鹹甘平無毒主小兒百二十種驚癎瘈瘲癲疾
寒熱腸痔蟲毒蛇癎弄舌搖頭大人五邪言語僻越惡
瘡嘔欬明目火熬之良
疏蛇蛻蛇之餘性猶存不以氣味為用者故蛇之
性上竄而主風蛻之用入肝而辟惡其性一也小兒
驚癎瘈瘲癲疾寒熱蛇癎弄舌搖頭大人五邪言語
僻越皆肝經為病邪惡侵犯也蛇蛻走竄能引諸藥
入肝散邪故主如上等證善能殺蟲故主腸痔蟲毒
惡瘡邪去木平故止嘔欬明目今人亦用以催生去
翳膜者亦取其善脫之義也
主治參互
肘後方治小兒頭面瘡蛇蛻燒灰臘猪脂和傅之并
治小兒月蝕周密齊東埜語云小兒痘後障翳蛇
蛻一條燒焙天花粉五錢為末以羊肝破開夾藥縛
定米泔水煮食屢試輙效真竒方也濟生秘覽治
横生逆生須臾不救用蛇蛻一具蟬蜕十四箇髮一
握竝燒存性分二服酒下仍以小鍼刺兒足心擦鹽
少許即順并能下胞衣産乳方婦人吹乳蛇皮一
尺七寸燒末酒服千金方諸漏有膿蛇蛻灰傅之
即蟲出直指方魚臍瘡出水四畔浮漿用蛇蛻燒
存性雞子清和傅醫方摘要耳忽大痛如有蟲在
内奔走或血水流出或乾痛不可忍者蛇蛻皮燒存
性研細鵝翎吹入即愈
簡誤
小兒驚癎癲疾非外邪客忤而由於肝心虚者不效
白頸蚯蚓味鹹寒大寒無毒主蛇瘕去三蟲伏尸鬼蛀
蠱毒殺長蟲仍自化作水療傷寒伏熱狂謬大腹黃疸
症一名土龍(畏葱鹽)
疏蚯蚓得土中隂水之氣故其味鹹寒無毒大寒
能祛熱邪除大熱故主伏尸鬼疰及療傷寒伏熱狂
謬鹹主下走利小便故治大腹黃疸諸蟲瘕咸屬溼
熱所成得鹹寒之氣則瘕自消蟲自去而蠱毒之熱
亦解矣昔一道人治熱病發狂用白頸蚯蚓十數條
同荆芥穗搗汁與飲之得臭汗而解其為治傷寒伏
熱狂謬之明驗也
主治參互
肘後方傷寒熱結六七日狂亂見鬼欲走以大白頸
蚯蚓半斤去泥用人溺煮汁飲或生絞汁亦可斗
門方小便不通因溼而得者用蚯蚓搗爛浸水濾取
濃汁半碗服立通勝金方耳卒聾閉蚯蚓入鹽安
葱内化水點之立效保命集瘰癧潰爛流串者用
荆芥根下段煎湯温洗良久看瘡破紫黑處以針刺
去血再洗三四次用韭菜地上蚯蚓一把五更時收
取炭火上燒紅為末每一匙入乳香沒藥輕粉各半
錢穿山甲九片炙為末麻油調傅之神效
簡誤
蚯蚓氣大寒能除有餘邪熱故傷寒非陽明實熱狂
躁者不宜用温病無壯熱及脾胃素弱者不宜用黃
疸緣大勞腹脹屬脾腎虚尸疰因隂虚成勞療者咸
在所忌性復有小毒被其毒者以鹽水解之
蜈蚣味辛温有毒主鬼疰蠱毒噉諸蛇蟲魚毒殺鬼物
老精温瘧去三蟲療心腹寒熱結聚墮胎去惡血赤頭
足者良(一名蝍蛆一名天龍)
疏蜈蚣禀火金之氣以生故其味辛氣温有毒乃
屬陽之毒蟲足厥隂經藥也善能制蛇見大蛇便緣
上噉其腦淮南子云騰蛇游霧而殆於蝍蛆正指此
也故本經主噉諸蛇蟲魚毒及去三蟲蠱毒也性復
走竄辟邪所以能療鬼疰温瘧殺鬼物老精辛主散
結温主通行故又治心腹寒熱結聚墮胎去惡血也
今世又以之治小兒驚癎風搐臍風口噤與夫瘰癧
便毒痔漏等證皆用之
主治參互
金頭蜈蚣得牛角䚡象牙末猪懸蹄刺蝟皮田螺蛀竹
屑能去通腸漏管直指方瘭瘡一名蛇瘴蠻烟瘴雨
之鄉多毒蛇氣人有不伏水土風氣而感觸之者數
月以還必發蛇瘴惟赤足蜈蚣最能伏蛇為上藥白
芷次之聖濟總錄云嶺南外蛇瘴一名𤨏㗋瘴項
大腫痛連㗋用赤足蜈蚣一二節研細水下即愈
竒效良方天蛇頭瘡生手指頭上用蜈蚣一條燒烟
熏一二次即愈或為末猪膽汁調塗之濟生秘覽
便毒初起蜈蚣一條瓦上焙存性為末酒調服圖
經治初生小兒口噤不開不能乳者用赤足蜈蚣去
足炙研末以猪乳二合調半錢分三四服温灌之效
簡誤
蜈蚣性有毒善走竄小兒慢驚風口噤不言大人温
瘧非烟巒瘴氣所發心腹積聚非蟲結蛇瘕便毒成
膿將潰咸在所忌性畏蛞蝓不敢過其所行之路能
嚙人痛甚以蛞蝓搗塗之痛立止蜈蚣能治龍蛇而
反畏蛞蝓蜘蛛即莊子所謂物畏其天隂符經所謂
禽之制在氣也凡使勿用千足蟲真相似但蜈蚣腰
中一段無脚所以能掬而彈遠為異又云頭上有白
肉面並嘴尖可別若誤用并把着腥臭氣入頂能殺
人也
蛤蚧味鹹平有小毒主久肺勞傳尸殺鬼物邪氣療咳
嗽下淋瀝通水道生嶺南山谷及城牆或大樹間身長
四五寸尾與身等形如大守宫一雌一雄常自呼其名
曰蛤蚧最護惜其尾或見人欲取之多自嚙斷其尾人
即不取之凡採之者須存其尾則用之力全故也
疏蛤蚧得金水之氣故其味鹹氣平有小毒入手
太隂足少隂經其主久肺勞傳尸鬼物邪氣欬嗽淋
瀝者皆肺腎為病勞極則肺腎虚而生熱故外邪易
侵内證兼發也蛤蚧屬隂能補水之上源則肺腎皆
得所養而勞熱咳嗽自除邪物鬼氣自去矣肺調百
脉通調水道下輸膀胱肺氣清故淋瀝水道自通也
又顧玠海槎錄云廣西横州甚多蛤蚧牝牡上下相
呼累日情洽乃交兩相抱負自墮於地人往捕之亦
不知覺以手劈分雖死不開乃用熟稿草細纏蒸過
曝乾售之煉為房中之藥甚效尋常捕者不論雌雄
但可為雜藥用
主治參互
寇氏衍義治久嗽不愈肺積虚熱成癰出膿血曉夕
不止㗋中氣塞胸膈噎痛用蛤蚧阿膠鹿角膠犀角
羚羊角各二錢半用河水三升銀石噐内文火熬至
半升濾汁時時仰臥細呷日一服
簡誤
咳嗽由風寒外邪者不宜用雷公曰其毒在眼須去
眼及甲上尾上腹上肉毛以酒浸透隔兩重紙緩焙
令乾以甆噐成懸屋東角上一夜用之力可十倍勿
傷尾
水蛭味鹹苦平微寒有毒主逐惡血瘀血月閉破血瘕
積聚無子利水道又墮胎(俗名馬蟥)
疏水垤生於溪澗隂溼之處其味鹹苦氣平有大
毒其用與䖟蟲相似故仲景方中往往與之竝施鹹
入血走血苦泄結鹹苦並行故治婦人惡血瘀血月
閉血瘕積聚因而無子者血畜膀胱則水道不通血
散而膀胱得氣化之職水道不求其利而自利矣墮
胎者以其有毒善破血也
主治參互
入抵當湯治傷寒畜血下焦因而發狂入大黃䗪
蟲丸兼治虚勞骨蒸咳嗽内有乾血皮膚甲錯入
鼈甲煎丸消瘧母已上皆仲景方古今驗錄方墜
跌打擊内傷神效水蛭一兩燒令煙出為末入麝香
一兩每酒服一錢當下畜血未止再服其效如神
簡誤
水蛭芒蟲皆破逐瘀血血瘀發病之惡藥而水蛭入
腹煅之若尚存性尚能變為水蛭嚙人腸臟非細故
也破瘀消血之藥儘多正足選用奚必用此難制之
物戒之可也如犯之以黃泥作丸吞之必入泥而出
螌䖥味辛寒有毒主寒熱鬼疰蠱毒鼠瘻疥癬惡瘡疽
蝕死肌破石癃血積傷人肌墮胎(馬刀為之使畏巴豆丹參空青甘草)
疏螌䖥稟火金相合之氣故其味辛氣寒扁鵲云
有大毒近人肌肉則潰爛毒可知矣入手陽明手太
陽經性能傷肌肉蝕死肌故主鼠瘻疽瘡疥癬辛寒
能走散下泄故主破石癃血積及墮胎也至於鬼疰
蠱毒必非極辛大毒之藥所能療此本經之誤甄權
主瘰癧通利水道以其能追逐腸胃垢膩復能破結
走下竅也
主治參互
治瘰癧用肥皂二斤去核每肥皂一莢入螌蝥四枚
線縛蒸取出去螌蝥并肥皂皮筋得淨肉十兩入貝
母二兩栝樓根元參甘草薄荷葉各一兩五錢共為
末以肥皂搗如泥為丸梧子大每服一錢白湯吞服
後腹疼勿慮此藥力追毒之故治癲犬咬方用螌
蝥七箇去頭足並翅酒洗和溼糯米銅杓内炒米熟
為度随將二物研成細末加六一散三兩分作七服
每清晨一服白湯調下本人頭頂心必有紅髮二三
根要不時尋覓拔去經驗方内消瘰癧不拘大人
小兒用螌&KR0034;一兩去頭足翅以粟米一升同炒米焦
去米入薄荷四兩為末烏雞子清丸如菉豆大空心
臘茶下三丸加至五丸却每日减一丸减至一丸後
復日增一丸以消為度
簡誤
螌&KR0034;性有大毒能潰爛人肌肉惟瘰癧癲犬咬或可
如法暫施此物若煅之存性猶能嚙人腸胃發泡潰
爛致死即前二證亦不若用米同炒取氣而勿用質
為稳餘證必不可餌切戒切戒
田中螺汁大寒主目熱赤痛止渴
疏田螺産於水田中稟水土之隂氣故其汁大寒
味應甘性無毒陶隱居以真珠黃連末内入良久取
汁點目痛神效以其寒能除熱也解一切有餘之熱
故能止渴及醒酒
主治參互
丹溪方治噤口痢疾用活大田螺二枚搗爛入麝香
三分作餅烘熱貼臍間半日熱氣下行即思食矣甚
效又方治小便不通腹脹如鼔用田螺一枚鹽半
匕搗傅臍下一寸三分即通經驗方大腸脱肛墜
下三五寸者用大田螺二三枚將淨水養去泥用雞
爪黃連研細末入靨内待化成水以膿茶洗淨肛門
將雞翎蘸水刷之以軟帛托上自然不再發也乾
坤生意痔漏疼痛用田螺一箇入龍腦一分在内取
水搽之效
簡誤
目病非關風熱者不宜用
白花蛇味甘鹹温有毒主中風溼痺不仁筋脉拘急口
面喎斜半身不遂骨節疼痛大風疥癩及㬥風搔癢脚
弱不能久立一名褰鼻蛇白花者良(出蘄州龍頭虎口黑質白花目開如)
(生尾有爪甲真蘄産也)
疏白花蛇生於土穴隂霾之處稟幽暗毒厲之氣
故其味雖甘鹹性則有大毒也經曰風者百病之長
善行而數變蛇性走竄亦善行而無處不到故能引
諸風藥至病所自腑臟而逹皮毛也凡癘風疥癬喎
僻拘忌偏痺不仁因風所生之證無不藉其力以獲
瘥本經著其功能信非虚矣
主治參互
同苦參何首烏葳靈仙鼈蝨胡麻天門冬百部狶薟
漆葉刺蒺藜治癘風半遍身頑痺疥癬醫壘元戎
驅風膏治風癱癘風遍身疥癬用白花蛇肉四兩酒
潤炙乾天麻七錢半薄荷荆芥各二錢半為末好酒
二升蜜四合石噐熬成膏每服一盞温湯服日三服
急於暖處出汗十日效瑞竹堂經驗方白花蛇酒
治諸風癘癬用白花蛇一條酒潤去皮骨取肉絹袋
盛之蒸糯米一斗安麴於缸底置蛇於麴上以飯安
蛇上用物密蓋三七日取酒以蛇曬乾為末每服三
五分温酒下仍以濁酒並糟作餅食之尤佳潔古
白花蛇散治大風病白花蛇烏稍蛇各取淨肉二錢
酒炙雄黃二錢大黃五錢為末每服二錢白湯下三
日一服
烏蛇即烏稍蛇氣味所主經白花蛇同第性善無毒
耳修事亦同不復載(色黑如漆尾細有劒脊者良)
簡誤
白花蛇性走竄有毒癘風疥癬頑痺等證誠為要藥
然而中風口面喎斜半身不遂定緣隂虚血少内熱
而發與得之風溼者殊科非所宜也醫師宜辨之頭
尾並骨俱有大毒須盡去之
蜣蜋味鹹寒有毒主小兒驚癎瘈瘲腹脹寒熱大人癲
疾狂昜(音羊)手足端寒支滿賁豚
疏蜣蜋稟隂溼之氣以生故其味鹹氣寒有毒入
足厥隂手足陽明經小兒驚癎瘈瘲腹脹寒熱大人
癲疾狂昜皆肝胃大腸三經風熱壅盛所致鹹寒除
三經之邪熱則諸證自瘳別錄主手足端寒支滿者
以脾胃主四支而治中焦脾氣結滯則血液不能通
行灌漑於手足胃家熱壅及大腸結實則中焦不治
而氣逆支滿行三經之壅滯則所苦减除矣鹹能軟
堅入腎故又主賁豚也古今方書以之治一切痔瘻
及丁腫疳瘡出箭鏃之用
主治參互
本事方推車散治大小便經月不通欲死者用推車
客七箇男用頭女用身螻蛄七箇男用身女用頭新
瓦焙研末用虎目樹南向皮煎汁調服只一服立通
一方大腸脫肛蜣蜋燒存性為末入冰片研勻摻
上托之即入唐氏方腸漏出水用蜣蜋一枚隂乾
入冰片少許為細末紙撚蘸末入孔内漸漸生肉藥
自退出即愈劉涓子方附骨疽瘡蜣蜋七枚同大
麥搗傅廣利方無名惡瘡忽得不識者用蜣蜋杵
汁塗之劉禹錫纂柳州救三死方云元和十一年
得丁瘡凡十四日益篤善藥傅之莫救長慶賈方伯
教用蜣蜋心一夕百苦皆已明年正月食羊肉又大
作再用如神驗其用蜣蜋心在腹下度取之其肉稍
白是也貼瘡半日許再易血盡根出即愈蜣蜋畏羊
肉故食之即發其法蓋出葛洪肘後方楊氏家藏
方箭鏃入骨不可移者用巴豆微炒同蜣蜋搗塗斯
須痛定必微癢忍之待極癢不可忍乃撼動拔之立
出凡諸癢皆可療也搗為丸塞下部引痔蟲出盡
永差
簡誤
蜣蜋有毒外用易臻厥功内服非虚人所宜非不得
已勿輕試
五靈脂味甘温無毒主療心腹冷氣小兒五疳辟疫治
腸風通利氣脉女子月閉出北地此是寒號蟲糞也
疏寒號蟲畏寒喜煖故其糞亦温味甘而無毒氣
味俱厚隂中之隂降也入足厥隂手少隂經性專行
血故主女子血閉味甘而温故療心腹冷氣及通利
氣脉也其主小兒五疳者以其亦能消化水榖治腸
風者取其行腸胃之瘀滯也凡心胷血氣刺痛婦人
産後少腹兒枕塊諸痛及痰挾血成窠囊血凝齒痛
諸證所必須之藥
主治參互
同澤蘭牛膝益母草延胡索牡丹皮紅花赤芍藥山
查生地黃治産後惡露不盡腹中作疼加桃仁其效
更速勿過劑同番降香紅麴川通草紅花延胡索
韭菜童便治胃脘瘀血作痛同木香烏藥治周身
血氣刺痛和濟局方失笑散治男女老少心痛腹
痛少腹痛並少腹疝氣諸藥不效者能行能止婦人
妊娠心痛及産後心痛少腹痛血氣痛尤妙用五靈
脂蒲黃等分研末先以酒二杯調末熬成膏入水一
盞煎至七分連藥温服未止再服一方以酒代醋一
方以醋糊丸童便酒服楊氏産乳方紫金丸治産
後惡露不快腰痛少腹如刺時作寒熱頭痛不思飲
食又治久有瘀血月水不調黃瘦不食亦療心痛功
與失笑同以五靈脂水掬淨炒末一兩以好米醋調
稀慢火熬膏入真蒲黃末和丸龍眼大每服一丸以
水與童便各半盞煎至七八分温服少頃再服惡露
即下血塊經閉者酒磨服之圖經産後血暈不知
人事用五靈脂二兩半生半炒為末每服一錢白水
調下如口噤者斡開灌之入㗋即活丹溪方産後
腹痛五靈脂香附桃仁等分研末醋糊丸服一百丸
白朮牛膝陳皮湯下事林廣記卒暴心痛五靈脂
炒一錢半乾薑炮三分為末熱酒服立愈産寳方
胎衣不下惡血衝心用五靈脂半生半炒研末每服
二錢温酒下百一選方痰血凝結紫芝丸用五靈
脂水飛半夏湯泡等分為末薑汁浸蒸餅丸梧子大
每米飲下三十丸夏子益竒疾方血潰怪病凡人
眼中白珠渾黑視物殊常毛髮堅直如鐡條能飲食
而不語如醉名曰血潰以五靈脂為末湯服二錢即愈
簡誤
五靈脂其功長於破血行血故凡瘀血停滯作痛産
後血暈惡血衝心少腹兒枕痛畱血經閉瘀血心胃
間作痛血滯經脉氣不得行攻刺疼痛等證在所必
用然而血虚腹痛血虚經閉産婦去血過多發暈心
虚有火作痛病屬血虚無瘀滯者咸所當忌
蝎味甘辛有毒療諸風癮疹及中風半身不遂口眼喎
斜語濇手足抽掣形緊小者良
疏蝎稟火金之氣以生本經味甘辛有毒然察其
用應是辛多甘少氣温入足厥隂經諸風掉眩屬肝
木風客是經非辛温走散之性則不能祛風逐邪兼
引諸風藥入逹病所也故大人眞中風小兒急驚風
皆須用之
主治參互
全幼心鑑小兒臍風宣風散治小兒初生斷臍後傷
風唇青口嘬出白沫不乳用全蝎二十一箇無灰酒
塗炙為末入麝香少許每用金銀煎湯調半字服之
經騐方大人風涎用蝎一箇頭尾全者以薄荷四
葉裹定火上炙焦同研為末作一服白湯下小兒驚
風分四服如前服得胡桃同煅共研黃耆金銀花
湯下治横痃不收口
簡誤
蝎風藥也似中風及小兒慢脾風病屬於虚法咸忌
之
鯪鯉甲微寒主五邪驚啼悲傷燒之作灰以酒或水和
方寸匕療蟻瘻
疏鯪鯉甲穿山穴居其性善走味辛平氣微寒有
毒入足厥隂兼入手足陽明經邪魅着人則驚啼悲
傷不已辛主散則邪魅去驚啼悲傷止矣喜食蟻又
能入大腸故療蟻瘻蟻瘻者即世人所云漏也性走
能行瘀血通經絡故又有消癰毒排膿血下乳和傷
發痘等用
主治參互
鯪鯉甲俗名穿山甲土炒同乳香沒藥番降香紅麴
山查川通草童便治上部内傷胸膈間疼痛同當
歸白芷金銀花連翹紫花地丁夏枯草牛旁子乳香
沒藥甘草貝母皂角刺治癰腫未潰資為引導佐
地榆治便毒直指方治鼠痔成瘡腫痛用穿山甲
尾尖處一兩煅存性鼈甲酥炙一兩麝香半錢為末
每服一錢空心茶下又方乳汁不通涌泉散用穿
山甲炮研末酒服方寸匕日二服外以油梳梳乳即
通又方便毒便癰穿山甲半兩猪苓二錢並以醋
炙研末酒服二錢得紫草生犀角生地黃治痘瘡
毒盛不得起發色帶乾紅枯燥者有功
簡誤
癰疽已潰不宜服痘瘡元氣不足不能起發者不宜
服
神農本草經疏卷二十二
