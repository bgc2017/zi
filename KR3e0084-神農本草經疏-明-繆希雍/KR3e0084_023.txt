神農本草經疏卷二十三
明繆希雍撰
果部三品
總五十三種今疏其要者二十種又木部移入三
種
(上品)藕實(藕蓮鬚附)橘柚(青皮核葉附)大棗
覆盆子雞頭實(中品)梅實
木瓜柿烏芋
枇杷葉荔枝子石蜜
甘蔗沙糖(下品)桃核仁
杏核仁棃胡桃
海松子橄欖龍眼(木部移入)
赤瓜木(即山查木部移入)榧實(木部移入)
藕實味甘平寒無毒主補中養神益氣力除百疾久服
輕身耐老不饑延年
疏藕實得天地清芳之氣稟土中沖和之味故味
甘氣平別錄寒無毒入足太隂陽明兼入手少隂經
土為萬物之母後天之元氣藉此以生化者也母氣
既和則血氣生神得所養而疾病無由來矣藕實正
稟稼穡之化乃脾家之果故主補中養神益氣力除
百疾及久服輕身耐老不饑延年也孟詵主五臟不
足傷中益十二經脉血氣大明主止渴去熱安心止
痢治腰痛及洩精多食令人喜皆資其補益心脾之
功也
主治參互
得川黃連白芍藥白藊豆乾葛升麻紅麴橘紅甘草
滑石烏梅為丸治滯下如神下痢飲食不食俗名
噤口痢此證大危用鮮蓮肉一兩黃連五錢人參五
錢水煎濃細細與呷服完思食便瘥同莵絲子五
味子山茱萸山藥車前子肉豆蔲砂仁橘紅芡實人
參補骨脂巴戟天治脾腎俱虚五更溏瀉有肺熱者
去人參肉豆䓻孟詵食療服食不饑石蓮肉蒸熟
去心為末煉蜜丸梧子大日服三十丸此僊家方也
普濟方白濁遺精石蓮肉龍骨益智仁等分為末
每服二錢空心米飲下直指方心虚赤濁蓮子六
一湯用石蓮肉六兩炙甘草一兩為末每服一錢燈
心湯下丹溪心法久痢噤口石蓮肉炒為末每服
二錢陳倉米湯調下便覺思食甚妙
簡誤
藕實脾家果也甘平無毒於諸疾竝無相迕第生者
食之過多微動冷氣脹人石蓮子乃九月經霜後采
堅黑如石者破房得之墮水入泥者良今肆中一種
石蓮子狀如榧子其味大苦産廣中出樹上木實也
不宜入藥
藕唐本注主熱渴散血生肌久服令人心懽藥性論
云藕汁味乾能消瘀血不散藕節搗汁主吐血不止
或口鼻出血孟詵云生食之主霍亂後虚渴煩悶不
能食其産後忌生冷物惟藕不同生冷為能破血故
也蒸食甚補五臟實下焦陳藏器云消食止洩除煩
解酒毒及病後熱渴日華子云止霍亂開胃消食除
煩止悶口乾渴疾止怒令人喜破産後血悶搗窨金
瘡並傷折止暴痛
疏藕稟土氣以生其味甘生寒熟温入心脾胃三
經生者甘寒能凉血止血除熱清胃故主消散瘀血
吐血口鼻出血産後血悶窨金瘡傷折及止熱渴霍
亂煩悶解酒等功熟者甘温能健脾開胃益血補心
故主補五臟實下焦消食止洩生肌及久服令人心
懽止怒也本生於汙泥之中而體至潔白味甚甘脆
孔竅&KR0785;瓏絲綸内隱療血止渴補益心脾真水果中
之嘉品也又能解蟹毒
蓮蕊鬚一名佛座鬚味甘澀氣温本經不載而古方
固真補益方中往往用之詳其主治乃是足少隂經
藥亦能通手少隂經能清心入腎固精氣烏鬚髮止
吐血療滑洩同黃蘖砂仁沙苑蒺藜魚膠五味子覆
盆子生甘草牡礪作丸治夢遺精滑甚良
橘皮味辛温無毒主胸中瘕熱逆氣利水穀下氣止嘔
欬除膀胱畱熱停水五淋利小便主脾不能消穀氣衝
胸中吐逆霍亂止洩去寸白久服去臭下氣通神輕身
長年(按橘柚實兩種本經作一條蓋傳誤也今改正)
疏橘皮花開於夏實成於秋得火氣少金氣多故
味辛苦氣温無毒味薄氣厚降多升少陽中之隂也
入手足太隂足陽明經其主胸中瘕熱逆氣氣衝胸
中嘔欬者以肺主氣氣常則順氣變則逆逆則熱聚
於胸中而成瘕瘕者假也如痞滿鬱悶之類也辛能
散苦能洩温能通行則逆氣下嘔欬止胸中瘕熱消
矣脾為運動磨物之臟氣滯則不能消化水穀為吐
逆霍亂泄瀉等證苦温能燥脾家之溼使滯氣運行
諸證自瘳矣肺為水之上源源竭則下流不利熱結
膀胱肺得所養而津液貫輸氣化運動故膀胱留熱
停水五淋皆通也去臭及寸白者辛能散邪苦能殺
蟲也通神輕身長年者利脾肺之極功也
主治參互
橘皮留白補脾胃和中去白消痰理肺氣同白术則
補脾同甘草則補肺同補氣藥則益氣同泄氣藥則
破氣同消痰藥則能去痰同消食藥則能化食各從
其類以為用也同人參何首烏桂枝當歸薑皮治
三日瘧寒多得白豆蔲生薑藿香半夏治胃家有
寒痰或偶感寒氣傷冷食嘔吐不止同人參白朮
白茯苓甘草山藥白豆蔲藿香麥芽山查白藊豆治
脾胃虚飲食不化或不欲食食亦無味同蘇子貝
母枇杷葉麥門冬桑根白皮沙參栝樓根五味子百
部治上氣咳嗽能消痰降氣同枳殼烏藥木香草
豆䓻㯽榔治氣實人暴氣壅脹同蒼朮厚朴甘草
為平胃散治胸中脹滿入二陳湯治脾胃溼痰及
寒痰痰飲仲景方橘皮湯治男女傷寒並一切雜
病嘔噦手足逆冷者用橘皮四兩生薑一兩水二升
煎一升徐徐呷之即止百一選方霍亂吐瀉但有
一點胃氣存者服之即生廣陳皮去白五錢真藿香
五錢水二盞煎一盞時時溫服食療治脚氣衝心
或心下結硬腹中虚冷陳皮一斤和杏仁五兩去皮
尖熬少入蜜搗和丸如梧桐子大每日食前米飲下
三十丸普濟方大腸閟寒陳皮連白酒煮焙乾研
末每服二錢米飲下適用方脾寒諸瘧不拘老少
孕婦只兩服便止真橘皮去白切生薑自然汁浸過
一指銀石器内重湯煮乾焙研末每服三錢用隔年
青州棗十箇去核水一盞煎半盞發前服以棗下之
張氏方婦人乳癰未成者即散已成者即潰痛極
者不痛神驗不可言用真橘皮湯浸去白曬乾麫炒
微黃為末每服二錢麝香調酒下初發一服見效
簡誤
橘皮味辛氣温能耗散真氣中氣虚氣不歸元者忌
與耗氣藥同用胃虚有火嘔吐不宜與温熱香躁藥
同用隂虚咳嗽生痰不宜與半夏南星等同用瘧非
寒甚者亦勿施
青橘主氣滯下食破積結及隔氣(即青皮)
疏青皮古方無用者至宋時醫家始用之其色青
其味極苦而辛其氣温而無毒氣味俱厚沈而降隂
也入足厥隂少陽苦泄辛散性復刻削所以主氣滯
下食破結疾及膈氣也元素破堅癖散滯氣治左脇
肝經積氣亦此意耳
主治參互
青皮同人參鼈甲能消瘧母同枳殼肉桂川芎治
左脇痛同人參白朮三稜蓬茂阿魏&KR0552;紅山查紅
麴木香消痃癖氣塊及一切肉食堅積
簡誤
青皮性最酷烈削堅破滯是其所長然過服之立損
人眞氣為害不淺凡欲施用必與人參朮芍藥等補
脾藥同用庶免遺患必不可單行也肝脾氣虚者概
勿施用
橘核主腰痛膀胱氣腎冷炒去殼酒服良
按橘核出日華子其味苦温而下氣所以能入腎與
膀胱除因寒所生之病也疝氣方中多用
橘葉古今方書不載能散陽明厥隂經滯氣婦人妬
乳内外吹乳巖乳癰用之皆效以諸證皆二經所生
之病也
大棗味甘平無毒主心腹邪氣安中養脾助十二經平
胃氣通九竅補少氣少津液身中不足大驚四肢重和
百藥補中益氣強力除煩悶療心下懸腸澼久服輕身
延年不饑神仙
疏大棗純得土之沖氣兼感天之微陽以生本經
味甘氣平無毒東垣孟詵言温氣味俱厚陽也又足
太隂陽明經經曰裏不足者以甘補之又曰形不足
者温之以氣甘能補中温能益氣甘温能補脾胃而
生津液則十二經脉自通九竅利四肢和也正氣足
則神自安故主心腹邪氣及大驚中得緩則煩悶除
故療心下懸急及少氣脾得補則氣力強腸胃清故
主身中不足及腸澼甘能解毒故主和百藥脾胃足
氣血充後天生氣借此而盈溢故久服輕身長年不
饑神仙也然亦指辟榖修煉者言之非恒人所能耳
主治參互
大棗甘温能和隂陽調榮衛生津液凡邪在榮衞者
辛甘以解之故仲景桂枝湯用薑棗以和榮衞助脾
胃生津液令汗出也仲景治傷寒水飲脇痛咳而
乾嘔者有十棗湯取其益土而勝水也又方發汗
後小便利其人臍下悸欲作奔豚者茯苓桂枝甘草
大棗湯主之茯苓能伐腎邪桂枝泄奔豚甘草大棗
之甘滋助脾土以平腎氣許叔微本事方治婦人
臟燥悲傷欲哭象若神憑數欠者大棗湯大棗十枚
小麥一升甘草二兩每服一兩水煎服之
簡誤
棗雖能補脾胃益氣然而味過於甘中滿者忌之小
兒疳病不宜食齒痛及患痰熱者不宜食生者尤不
利人多食致寒熱
覆盆子味甘平無毒主益氣輕身令髮不白
疏覆盆子得木氣而生本經味甘氣平無毒甄權
微熱宗奭酸甘深得其義入足少隂經其主益氣者
言益精氣也腎藏精腎納氣精氣充足則身自輕髮
不白也蘇恭主補虚續絶強隂建陽悅澤肌膚安和
臟腑甄權主男子腎精虚竭隂痿女子食之有子大
明主安五藏益顔色養精氣長髮強志皆取其益腎
添精甘酸收斂之義耳
主治參互
同黃檗沙苑蒺藜蓮鬚五味子砂仁魚膠山茱萸治
夢遺洩精同車前子五味子莵絲子蒺藜子為五
子衍宗丸治男子精氣虧乏中年無子加入巴戟
天腽肭臍補骨脂鹿茸白膠山茱萸肉蓯蓉治陽虚
隂痿臨房不舉或精寒精薄
簡誤
強陽不倒者忌之
雞頭實味甘平無毒主溼痺腰脊膝痛補中除暴疾益
精氣強志令耳目聰明久服輕身不饑耐老神仙一名
芡
疏雞頭實稟水土之氣以生故味甘氣平無毒入
足太隂少隂補脾胃固精氣之藥也脾主四肢足居
於下多為溼所侵以致腰脊膝痛而成痺脾氣得補
則溼自不容留前證皆除矣脾主中州益脾故能補
中腎藏精與志入腎故主益精強志暴病多屬火得
水土之隂者能抑火故主除暴疾也精氣足脾胃健
則久服耳目聰明輕身不饑耐老神仙所自來矣
主治參互
君山藥白茯苓白朮人參蓮肉薏苡仁白藊豆為補
脾胃要藥一味搗末熬金櫻子煎和丸服之補下
元益人謂之水陸丹經驗方雞頭粥法用雞頭實
三合煮熟去殼粳米一合煮粥日日空心食能益精
氣強志意利耳目永類鈐方四精丸治思慮色欲
過度損傷精氣小便數遺精用秋石白茯苓芡實蓮
肉各二兩為末蒸棗和丸梧子大每服三十丸空心
鹽湯送下
簡誤
芡實生食味澀動風冷氣小兒不宜多食以其難消
化也
梅實味酸平無毒主下氣除熱煩滿安心肢體痛偏枯
不仁死肌去青黑痣惡疾上下痢好唾口乾
疏梅實即今之烏梅也梅得木氣之全故其味最
酸所謂曲直作酸是也經曰熱傷氣邪客於胸中則
氣上逆而煩滿心為之不安烏梅味酸能斂浮熱能
吸氣歸元故主下氣除熱煩滿及安心也下痢者大
腸虚脫也好唾口乾者虚火上炎津液不足也酸能
歛虚火化津液固腸脫所以主之也其主肢體痛偏
枯不仁者蓋因溼氣侵於經絡則筋脉弛縱或疼痛
不仁肝主筋酸入肝而養筋肝得所養則骨正筋柔
機關通利而前證除矣其主去死肌青黑痣惡肉者
白梅之功也白梅味鹹鹹能軟堅故也又能消痰醒
睡止霍亂解酒毒弘景云生梅烏梅白梅功用大約
相似第烏梅較良資用更多
主治參互
烏梅同川黃連白芍藥滑石甘草蓮肉白藊豆葛根
升麻紅麴橘紅作丸治滯下如神一味作湯代茶
飲治火炎頭痛仲景烏梅丸治疣厥蚘上入膈故
煩須臾復止得食而嘔又煩者蚘聞食即出故耳用
烏梅三百箇細辛附子人參桔梗黃檗各六兩當歸
蜀椒各四兩黃連一斤乾薑十兩搗烏梅肉和丸桐
子大先食飲服十丸日三服劉涓子鬼遺方蝕惡
瘡努肉用烏梅肉燒為灰傅上惡肉立盡聖惠方
赤痢腹痛烏梅肉黃連各四兩煉蜜丸梧子大每米
飲下二十丸日三服圖經本草治勞瘧用烏梅十
四枚豆豉二合甘草三寸生薑一塊以童便二升煎
去一半温服即止治暑氣霍亂白梅一箇和仁搗
碎入絲瓜葉一葉或藊豆葉再搗爛用新汲水調灌
下即解
簡誤
素問云味過於酸肝氣以津又云酸走筋筋病無多
食酸以肝主筋性喜升發酸味斂束是違其性之所
喜也梅實過酸不宜多食齒痛及病當發散者咸忌
之
木瓜實味酸温無毒主溼痺脚氣霍亂大吐下轉筋不
止
疏木瓜實得春生之氣稟曲直之化故其味酸氣
温性無毒氣薄味厚降多於升陽中隂也入足太隂
陽明兼入足厥隂經其主溼痺脚氣者以脾主四肢
又主肌肉性惡溼而喜燥溼侵肌肉則為溼痺傷足
絡則成脚氣木瓜温能通肌肉之滯酸能歛濡滿之
溼則脚氣溼痺自除也霍亂大吐下轉筋不止者脾
胃病也夏月溼暑飲食之邪傷於脾胃則揮霍撩亂
上吐下瀉甚則肝木乘脾而筋為之轉也温酸能和
脾胃固虚脫兼之入肝而養筋所以能療肝脾所生
之病也藏器治脚氣衝心強筋骨下冷氣止嘔逆大
明主吐瀉水腫心腹痛好古治腹脹善噫心下煩痞
無非取其去溼和胃滋脾益肺利筋骨調榮衞通行
收歛有竝行不悖之功也
主治參互
得白藊豆藿香白茯苓橘皮白梅人參白朮甘草砂
仁香薷治傷暑霍亂吐瀉不止加入石斛雞舌香治
轉筋同當歸石斛牛膝續斷芍藥橘皮治血勞轉
筋同薏苡仁朮茯苓五加皮石斛萆薢黃檗治溼
熱脚氣同人參白茯苓麥門冬藿香白豆蔲竹茹
枇杷葉治胃虚嘔吐一味末之白湯吞三錢日五
服治楊梅結毒有效入六和湯治暑月霍亂聖
惠方治霍亂轉筋木瓜一兩酒一升煎服不飲酒者
煎湯服仍煎湯浸青布裹其足御藥院方四蒸木
瓜丸治肝腎脾三經氣虚為風寒暑溼相薄流注經
絡凡遇時令不和七情怫鬱必致發動或腫滿或頑
痺憎寒壯熱嘔吐自汗霍亂吐利用宣州大木瓜四
箇切蓋剜空聽用一箇入黃耆續斷末各半兩於内
一箇入蒼朮橘皮末各半兩於内一箇入烏藥黃松
節末各半兩於内黃松節即茯神心中木也一箇入
葳靈仙苦葶藶末各半兩於内以原蓋蓋好拴定用
酒浸透入甑内蒸熟曬乾再浸蒸如此三度搗末以
榆皮末水和糊丸如梧子大每服五十丸温酒鹽湯
任下醫林集要翻花痔瘡木瓜為末以鱓魚身上
涎調貼之以紙護住
簡誤
下部腰膝無力由於精血虚真隂不足者不宜用傷
食脾胃未虚積滯多者不宜用入藥忌犯鐡器
柿味甘寒無毒主通鼻耳氣腸澼不足
疏柿稟地中之隂氣以生故味甘氣寒無毒入手
足太隂經鼻者肺之竅也耳者腎之竅也金水二臟
最忌火熱二臟有火上炎則外竅閉而不通得甘寒
之氣俾火熱下行竅自清利矣肺與大腸為表裏溼
熱傷血分則為腸澼不足甘能益血寒能除熱臟氣
清而腑病亦除矣乾柿寒氣稍减能厚腸胃補不
足潤肺止渴功同於前柿霜清心肺間熱生津止
渴化痰寧嗽治㗋舌口瘡總之其功長於清肅上焦
火邪兼能益脾開胃故三者所主雖不同而其源皆
歸於一義也
主治參互
柿霜得桑根白皮百部天麥門冬沙參貝母蘇子枇
杷葉橘紅栝樓根作丸噙化治肺經有火咳嗽生痰
簡誤
柿性寒肺經無火因客風寒作嗽者忌之冷痢滑洩
腸胃虚脫者忌之脾家素有寒積及感寒腹痛感寒
嘔吐者皆不得服不宜與蟹同食令人腹痛作瀉
烏芋味苦甘微寒無毒主消渴痺熱温中益氣(一名葧臍)
疏烏芋稟土金之氣以生本經味苦甘氣微寒無
毒然詳其用味應有辛辛能散苦能泄故主痺熱甘
寒能除熱而生津故主消渴熱去則氣自益氣益則
中自温自然之道也孟詵主下丹石消黃疸除胸中
實熱氣汪機主療五種膈氣消宿食治誤吞銅物及
今人治腹脹下血等證皆取其辛寒消散除熱之功
也
主治參互
烏芋去皮填入雄猪肚内線縫砂器煮糜食之勿入
鹽治腹滿脹大善毁銅銅器中煮之即烊誤吞
銅物以烏芋合胡桃食一二斤許即消一味曬乾
為末服能辟蠱毒神秘方大便下血葧臍搗汁大
半鍾入酒少許温服二日見效
簡誤
孟詵云烏芋性冷先有冷氣人不可食多食令人患
脚氣又孕婦忌之
枇杷葉味苦平無毒主卒啘不止下氣
疏枇杷葉稟天地清寒之氣四時不凋其味苦氣
平平即凉也無毒入手太隂足陽明經氣薄味厚陽
中之隂降也經曰諸逆衝上皆屬於火火氣上炎則
為卒啘不止啘者噦也其聲濁惡而長經曰樹枯者
葉病病深者聲噦病者見此是為危證枇杷葉性凉
善下氣氣下則火不上升而胃自安故卒啘止也其
治嘔吐不止婦人産後口乾男子消渴肺熱咳嗽喘
息氣急脚氣上衝皆取其下氣之功氣下則火降痰
順而嘔者不嘔渴者不渴咳者不咳衝逆者不衝逆
矣又治婦人發熱咳嗽經事先期佐補隂清熱之藥
服之可使經期正而受孕
主治參互
同生地黃麥門冬白芍藥炙甘草枸杞子桑根白皮
童便茅根天門冬蘇子五味子栝樓根治隂虚咳嗽
吐血入噙化丸治肺熱咳嗽同竹茹木瓜蘆根
汁石斛麥門冬人參白茯苓治胃熱嘔吐加童便人
乳竹瀝蘇子白芍藥蔗漿治噎膈反胃同白芍藥
生地黃青蒿子五味子黃檗阿膠枸杞子杜仲牡丹
皮鼈甲作丸治婦人經行先期發熱無孕同人參
白芍藥茯苓竹茹橘紅蘇子麥門冬木瓜治妊娠惡
阻同栝樓根天門冬枸杞子五味子石斛白芍藥
黃連甘草蘆根汁童便竹葉治消渴龐安常方温
病發噦因飲水多者枇杷葉去毛炙香茅根各半斤
水四升煎二升稍稍飲之聖惠方衂血不止枇杷
葉去毛焙研末茶服一二錢日二服
簡誤
胃寒嘔吐及肺感風寒咳嗽者法並忌之
荔枝子味甘平無毒止渴益人顔色
疏荔枝子南方果也感天之陽氣得地之甘味本
經雖云平而其氣實温也鮮時味極甘美多津液故
能止渴甘温益血助榮氣故能益人顔色也多食令
人發熱或衂血齒痛者以其生於炎方熟於夏月故
善助火發熱耳入藥甚稀無主治簡誤
核味甘温主心痛小腸氣痛㿗疝婦人血氣刺痛以
一枚煨存性研末酒調服蓋其氣温而通行入肝腎
散滯氣辟寒邪所以能療如上諸證也
主治參互
荔枝核同牛膝補骨脂延胡索合歡子茴香木瓜杜
仲橘核蓽薢治疝氣虚熱者加黃檗虚寒者加桂
孫氏方治疝氣㿗腫荔枝核炒黑色大茴香炒等分
為末每服一錢温酒下又方腎腫如斗荔核核青
橘皮茴香等分各炒研酒服二錢日三除疝氣外
無他用故不著簡誤
石蜜(乳糖也)味甘寒無毒主心腹熱脹口乾渴性冷利
疏石蜜乃煎甘蔗汁曝之凝如石而體甚輕今之
白沙糖也其味甘其氣寒其用在脾故主心腹熱脹
甘寒能除熱生津液故止口乾渴及咳嗽生痰也多
食亦能害脾以其味太甘耳
甘蔗味甘平無毒主下氣和中助脾氣利大腸
疏甘蔗稟地中之沖氣故味甘氣平無毒日華子
云冷氣薄味厚陽中之隂降也入手足太隂足陽明
經甘為稼穡之化其味先入脾故能助脾氣脾主中
州故主和中甘寒除熱潤燥故主下氣利大腸也大
明為其消痰止渴除心胸煩熱解酒毒今人用以治
噎膈反胃嘔吐大便燥結皆取其除熱生津潤燥之
功耳
主治參互
蔗漿一味單服能潤大便下燥結同蘆根汁棃汁
藕汁人乳童便竹瀝和勻時時飲之治胃脘乾枯噎
食嘔吐梅師方反胃吐食蔗漿七升薑汁半升和
勻日日細呷
簡誤
甘蔗世人皆以其性熱不敢多食不知乃是甘寒之
物能瀉火熱潤枯燥唐王摩詰櫻桃詩云飽食不須
愁内熱大官還有蔗漿寒可為證矣惟胃寒嘔吐中
滿滑洩者忌之
沙糖味甘寒無毒功用與石蜜同而冷利過之
疏沙糖蔗漿之清而煎煉至紫黑色者本經雖云
與石蜜同功然而不逮石蜜多矣既經煎煉之多則
未免有溼熱之氣故多食損齒生蟲發疳脹滿令人
心痛等害與鯽魚同食成疳蟲與葵同食生流澼與
笋同食不消成瘢身重不能行今醫家用作湯下小
兒丸散殊為未當
桃核仁味苦甘平無毒主瘀血血閉瘕邪氣殺小蟲止
欬逆上氣消心下堅除卒暴擊血破癥瘕通月水止痛
疏桃核仁稟地二之氣兼得天五之氣以生故其
味苦重甘微氣平無毒思邈言辛孟詵言温皆有之
矣氣薄味厚陽中之隂降也入手足厥隂經夫血者
隂也有形者也周流乎一身者也一有凝滯則為癥
瘕瘀血血閉或婦人月水不通或擊撲傷損積血及
心下宿血堅痛皆從足厥隂受病以其為藏血之臟
也苦能泄滯辛能散結甘温通行而緩肝故主如上
等證也心下㝛血去則氣自下欬逆自止桃為五木
之精能鎮辟不祥故主氣味苦而辛故又能殺小
蟲也
主治參互
仲景桃仁承氣湯治傷寒溼熱在内小便利而大便
黑為畜血用桃仁五十粒桂枝二兩大黃四兩朴硝
二兩甘草一兩以水七升煮取二升半去滓内芒硝
更上火微沸空心温服五合日三當微利入抵當
湯治太陽病六七日表證仍在脉微而沈反不結胸
其人如狂者以熱在下焦少腹當硬滿小便自利下
血乃愈用桃仁二十粒水蛭三十箇熬蝱蟲三十箇
去翅足熬大黃三兩酒浸以水五升煮取三升温服
一升不止再服同當歸芍藥澤蘭延胡索蘇木五
靈脂紅花牛膝生地黃益母草治産後瘀血結塊作
痛並治壯盛婦人經閉不通同當歸麻仁地黃麥
門冬芍藥黃芩肉蓯容甘草治大腸血燥便結不通
同番降香川通草山查穿山甲乳香沒藥紅花續
斷當歸治上部内傷瘀血作痛聖濟總錄大便不
快裏急後重用桃仁三兩去皮以吳茱萸二兩食鹽
一兩同炒熟去二物每嚼桃仁五七粒效兼可預辟
瘴癘删煩方婦人難産數日不出桃仁一箇劈開
用硃砂書一片可字一片出之吞之即生肘後方
婦人隂癢桃仁杵爛綿裹塞之杏仁亦可用
簡誤
桃仁性善破血凡血結血秘血燥瘀血畱血畜血血
痛血瘕等證用之立通第散而不收瀉而無補過用
之及用之不得其當便使血下不止損傷眞隂為害
非細故凡經閉不通由於血枯而不由於瘀滯産後
腹痛由於血虚而不由於留血結塊大便不通由於
津液不足而不由於血燥閉結法並忌之
桃梟味苦微温主殺百鬼精物療中惡腹痛殺精魅
五毒不祥一名桃奴
疏桃梟是桃實着樹經冬不落者正月采之桃為
五木之精仙木也最能辟邪今道家禁呪鎮魘之術
猶有用桃木者本經以桃梟主殺諸精鬼不祥亦此
意耳况着於樹上最久得氣尤全苦温之性又能通
滯散邪者乎治血之功與桃仁同
主治參互
桃梟煅存性同㯶皮灰蒲黃朱砂京墨為末臨臥以
童便調服三錢小便解色漸淡為度治内傷吐血神
效同番降香辰砂治鬼擊吐血聖惠方伏梁結
氣在心下不散桃奴三兩為末空心温酒下每服二
錢
簡誤同桃仁
杏核仁味甘苦温冷利有毒主欬逆上氣雷鳴㗋痺下
氣産乳金瘡寒心賁豚驚癎心下煩熱風氣去來時行
頭痛解肌消心下急殺狗毒
疏杏核仁稟春温之氣而兼火土之化以生故本
經味甘氣温別錄加苦有毒其言冷利者以其性潤
利下行之故非眞冷也氣薄味厚隂中微陽降也入
手太隂經太隂為清肅之臟邪客之則欬逆上氣火
炎乘金則為喉痺杏仁潤利而下行苦温而散滯則
欬逆上氣喉痺俱除矣其主心下煩熱者邪熱客於
心肺之分也風氣去來時行頭痛者肺主皮毛風邪
自外而入也温能解肌苦能泄熱故仲景麻黃湯中
用之亦取其有發散之功也主産乳金瘡者亦指為
風寒所乘者言之消心下急者以其潤利而下氣也
心寒賁豚者心虚而腎邪凌之也驚癎者痰熱盛也
雷鳴者大腸不和也總之取其下氣消痰温散甘和
苦洩潤利之功也
主治參互
同桑根白皮前胡薄荷桔梗蘇子貝母甘草五味子
橘紅紫苑治風寒入肺咳嗽生痰入麻黃湯治太
腸病無汗惡寒喘急千金方欬逆上氣以杏仁三
升去皮尖炒黃研膏入蜜一合杵熟每食前含之嚥
汁梅師方食狗肉不消心下堅脹口乾發熱妄語
杏仁一升去皮尖水三升煎减半取汁分三服效
簡誤
杏仁性温散肺中風寒滯氣殊效第隂虚咳嗽肺家
有虚熱熱痰者忌之風寒外邪非壅逆肺分喘急息
促者不得用産乳金瘡無風寒擊襲者不得用驚癎
喉痺亦非必須之藥用者詳之雙仁者能殺人本經
言有毒蓋指此耳
棃味甘微酸寒多食令人寒中金瘡乳婦尤不可食
疏棃成於秋花實皆白其得西方之隂氣者乎味
甘微酸氣寒無毒入手太隂兼入足陽明經別錄著
棃止言其害不叙其功陶隱居言棃不入藥蓋古人
論病多主於風寒外邪以温熱為補藥多桂附凡冷
利之物輟而不用也不知時運迭降稟受遞殊今時
之人火病熱病痰病往往皆是棃能潤肺消痰降火
除熱故蘇恭主熱嗽止渴貼湯火傷治客熱中風不
語傷寒寒熱解丹石熱氣驚邪利大小便大明主賊
風心煩氣喘熱狂孟詵主胸中痞塞熱結等誠不可
闕者也本經言多食令人寒中者以其過於冷利也
乳婦金瘡不可食者以血得寒則凝而成瘀為病也
凡人有痛處脉數無力或發渴此癰疽將成之候惟
晝夜食棃可轉重為輕膏粱之家厚味釅酒縱恣無
節必多痰火卒中癰疽之病數食棃可變危為安功
難盡述
主治參互
棃汁同霞天膏竹瀝童便治中風痰熱同人乳蔗
漿蘆根汁童便竹瀝治血液衰少漸成噎膈普濟
方消渴飲水用香水棃或鵝棃雪棃皆可取汁以蜜
和熬成膏瓶收不時白湯調服一二匙崔元亮海
上方卒得咳嗽用上好棃去核搗汁一碗入椒四十
粒煎一沸去滓納黑餳一大兩消訖細細含嚥立定
食療本草喑風失音搗棃汁一盞飲之日再服
聖惠方小兒風熱昏懵躁悶不能食用消棃三枚切
破以水二升煮取汁一升入粳水一合煮粥食之
治小兒内熱痰壅喉間吐不出或因驚熱生痰或因
風熱生痰取棃汁時時與之加牛黃分許神效圖
經赤目努肉日夜痛者取好棃一顆搗絞汁以黃連
切片一錢浸汁内取汁仰臥點之聖濟總錄反胃
轉食藥物不下用大雪棃一箇以丁香十五粒刺入
棃内溼紙包四五重煨熟去丁香食之
簡誤
肺寒咳嗽脾家泄瀉腹痛冷積寒痰痰飲婦人産後
小兒痘後胃冷嘔吐及西北真中風證法咸忌之
橄欖味酸甘温無毒主消酒療鯸鮐毒
疏橄欖本經味酸甘今嘗之先澀而後甘得土中
之陽氣氣温無毒肺胃家果也能生津液酒後嚼之
不渴故主消酒甘能解毒故能療鯸鮐毒也馬志云
鯸鮐即河豚也人誤食此魚肝及子必迷悶至死惟
橄欖汁煮服之必解其木作檝撥着魚皆浮出故知
物有相畏如此不特味甘解毒之義也
主治參互
食諸魚被鯁用橄欖嚼汁嚥之無橄欖時即覓核研
末急流水調服亦效手抓碎成瘡用橄欖磨濃汁
塗之能滅瘢痕直指方腸風下血橄欖燒存性研
末每服二錢陳米飲調下乾坤生意耳足凍瘡橄
欖燒研油調塗之
胡桃味甘平無毒食之令人肥健潤肌黑髮取瓤燒令
黑末斷煙和松脂研傅瘰癧瘡又和胡粉為泥拔白鬚
髮以内孔中其毛皆黑多食利小便能脫人眉動風故
也去五痔外青皮染髭
疏胡桃稟火土之氣以生本經雖云甘平然其氣
多熱而性潤益血脉補命門之藥也血不充則消瘦
肌膚不澤及鬚髮易白益血故令人肥健潤肌黑鬚
髮也多食利小便者以其能入腎固精令水竅常通
也傅瘰癧者甘熱能解毒散結去五痔取其潤腸除
溼之功也能脫人眉者熱極則生風風甚則萬物搖
落之象也青皮性澀故能染髭
主治參互
一味勿去黃皮空腹食之最能固精同補骨脂蒺
藜蓮鬚鹿茸麥門冬巴戟天覆盆子山茱萸五味子
魚膠益命門種子最效入青娥丸能黑鬚髮補右
腎方見補骨脂條御藥院方胡桃丸益血補髄強
筋壯骨延年明目悦心潤肌能除百病用胡桃肉四
兩搗膏入補骨脂杜仲蓽薢末各四兩杵勻丸梧子
大每空心温酒鹽湯任下五十丸普濟方産後氣
喘胡桃肉人參各二錢水一盞煎七分頓服李樓
方誤吞銅錢多食胡桃自化出也聖惠方揩齒烏
鬚胡桃仁燒過貝母各等分為散日日用之聖濟
總錄血崩不出胡桃肉十五枚燒存性研作一服空
心温酒調下神效子和儒門事親便毒初起用胡
桃七箇燒研酒服不過三服效楊試經驗方魚口
便毒端五日午時取樹上青胡桃筐内隂乾臨時全
燒為末酒服少行一二次有膿自大便出無膿即消
二三服平上二方應加全蝎穿山甲尤妙圖經本
草壓撲損傷胡桃仁搗和温酒頓服便瘥
簡誤
胡桃前人多言其有害不可食孫思邈云多食動痰
飲令人惡心吐水蘇頌云性熱不可多食馬志云多
食動風脫人眉同酒食多令人咯血汪穎曰多食生
痰動腎火然而近世醫方用治痰氣喘嗽和傷補命
門潤血脉大腸及癘風諸病而酒家往往以之佐酒
則多食吐水咯血脫眉動火之說亦未盡然也但性
本熱惟虚寒者宜之如肺家有痰熱命門火熾隂虚
吐衂等證皆不得施
海松子味甘小温無毒主骨節風眩眩去死肌髮白散
水氣潤五藏不飢生新羅
疏海松子氣味香美甘温甘温助陽氣而通經則
骨節中風水氣及因風頭眩死肌自除矣氣温屬陽
味甘補血血氣充足則五臟自潤髮白不飢所由來
矣仙方服食多餌此物故能延年輕身不老也
龍眼味甘平無毒主五藏邪氣安志厭食除蟲去毒久
服強䰟聰明輕身不老通神明(自木部移入)
疏龍眼稟稼穡之化故其味甘氣平無毒入足太
隂手少隂經少隂為君主之官藏神而主血甘能益
心補心則君主強神明通五藏邪氣俱除矣甘味補
脾脾得補則食自寡而飫心得補則火下降而坎離
交故能安志肝藏魂主納血心家血滿則肝有所受
而魂強甘能解毒故主去毒久服聰明耳目輕身不
老總之補益心脾之驗也至於除蟲非其所能略之
可也
主治參互
同生地黃天麥門冬丹參栢子仁遠志蓮實五味子
茯神人參能補心保神益氣強志嚴用和濟生方
歸脾湯治思慮過度勞傷心脾健㤀怔忡虚煩不眠
自汗驚悸用龍眼肉酸棗仁炒黃耆炙白朮焙茯神
各一兩木香半兩炙甘草二錢半㕮咀每服五錢薑
三片棗一枚水二鍾煎一鍾温服
赤爪木實味酸冷無毒汁服主水痢沭頭及洗身上瘡
痒(自木部移入即今山查一名棠&KR0891;)
疏山查稟木氣而生本經云味酸氣冷然觀其能
消食積行瘀血則其氣非冷矣入足陽明太隂經二
經有積滯則成下痢産後惡露不盡畜於太隂部分
則為兒枕痛山查能入脾胃消積滯散宿血故治水
痢及産婦腹中塊痛也大抵其功長於化飲食健脾
胃行結氣消瘀血故小兒産婦宜多食之本經誤認
為冷故有洗瘡癢之用
主治參互
同礬紅黃連紅麴消肉積同紅麴麥芽橘皮白朮
肉豆蔲厚朴砂仁能消食健脾同牛膝生地黃當
歸續斷益母草澤蘭牡丹皮蒲黃芍藥治産後兒枕
作痛衞生易簡方偏墜疝氣山查肉茴香炒各一
兩為末糊丸梧子大每服一百丸空心白湯下
簡誤
山查性能尅化飲食若胃家無食積及脾虚不能運
化不思食者多食之反致尅伐脾胃生氣如脾胃虚
兼有積滯者當與補藥同施亦不宜過用也物類相
感志云煮老雞硬肉入山查數顆即易爛其消食尅
伐之力彰矣
榧實味甘無毒主五痔去三蟲蠱毒鬼疰(木部移入)
疏榧實稟土氣以生本經味甘無毒然嘗其味多
帶微澀詳其用應是有苦氣應微寒氣薄味厚隂也
降也入手太隂陽明經五痔三蟲皆大腸溼熱所致
苦寒能瀉溼熱則大腸清寧而二證愈矣其主蠱毒
鬼疰者以其甘能解毒而苦寒能滌除腸胃邪惡氣
耳
主治參互
孟詵食療治寸白蟲日食榧子七顆滿七日蟲皆化
為水也簡便方好食茶葉面黃者每日食榧子七
枚以愈為度
神農本草經疏卷二十三
