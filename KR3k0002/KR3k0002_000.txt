編珠類書類
提要
臣等謹案編珠二卷舊本題隋杜公瞻撰補
遺二卷續編珠二卷則
國朝康熙戊寅詹事府詹事錢塘高士竒所輯
也是書隋志唐志皆不著錄自士竒始刊行
其序稱於
内庫廢紙中得之原目凡四卷佚其半遍覓不
可得輒因原目補為四卷又廣其類之未具
者為二卷今考其書首有大業七年公瞻自
序稱奉勅撰進其結御題著作佐郎兼散騎
侍郎又有徐乾學序稱杜公瞻無表著談藪
載隋京兆杜公瞻嘗邀楊玠過宅酒酣嘲謔
者即此公瞻無疑今觀其書隷事為對略如
徐堅初學記之體但前無叙事後無詩文原
目分天地山川居處儀衛音樂服玩珍寶繒
綵酒膳黍稷菜蔬果實車馬舟楫所存者音
樂以上五門而已顧隋煬帝諱廣故廣川改
長河而此書桂林水條下引廣州山川記治
雞水條下引廣州記栢心柱條下引伏滔北
征記稱廣陵縣城南門三條路條下引班固
西都賦披三條之廣路隋高祖之父諱忠故
隋書忠節傳改誠節而此書斬馬劍條下引
漢書王莽斬董忠事此猶可曰臨文不諱未
必盡拘又菖蒲海一條與茱萸江為對菖字
從艸無疑矣而條下所註乃引漢書西域傳
于闐河與葱嶺合東流注菖蒲海今檢漢書
乃蒲昌非菖蒲也唐以前書不應荒謬至此
此亦尚可曰一時失記如張九齡之悮用弋
人何慕王維之悮用柳生左肘至於音樂門
南城鼓一條引樂府解題曰鼓吹曲有巫山
高戰城南則非惟文理未安且樂府解題一
書古不著錄始見於崇文總目云不知撰人
名氏列於吴兢樂府古題要解之後郭茂倩
樂府詩集漢鐃歌上之回篇引之直題曰吴
兢雖未必確然其書晚出必非六朝舊籍無
疑也公瞻安得而見之或明人所依托士竒
偶未審歟楊士竒文淵閣書目張萱内閣書
目俱不著錄永樂大典於前代類書如四六
叢珠截江網之類無不具採亦不登其一字
知其出明中葉以後矣以其採擷詞華頗為
鮮豔士竒所補所續亦皆取唐以前事較他
類書為近古故疑以傳疑姑存以備參考焉
乾隆四十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
編珠原序
皇帝在江都日好為雜咏及新體詩偶緣屬思顧謂侍
讀學士曰今經籍浩汗子史恢博朕每繁閱覽欲其故
實簡者易為比風爰命微臣編錄得窺書囿故目之曰
編珠其朱書者故實墨書者正義時大業七年正月奉
勅撰進勒成四卷著作佐郎兼散騎侍郎臣杜公瞻謹
序
編珠四卷隋大業七年著作佐郎杜公瞻奉勅撰
也凡十四門門各有類惟取其事之切於用者故
卷袠不多攷隋經籍唐藝文二志並無此書他書
錄亦皆不著蓋凋零磨滅久矣詹事江村高公偕
余奉
命校勘閣中書籍得之已逸其後二卷詹事喜而錄之
旣南歸則又加之是正而博采故實以補其闕仍
為四卷又廣其門類之未備者外為二卷而編珠
乃爛然成書矣按歴代史志有雜家而無類書新
唐志始别為一目自魏晉以逮南北朝君臣宴集
每喜徵事以覘學問類書于是漸多然今世傳歐
陽詢虞世南徐堅所排纂皆唐初時人而志所載
隋以前書如皇覽類苑壽光書苑華林遍略等書
當時極貴重其卷帙頗繁今皆無一簡存者即如
戴安道顔延之之纂要沈約之袖中記珠叢其書
不過一二卷亦盡已散逸獨編珠猶得其半詹事
從而補綴使殘缺以完豈非快事與閣中書籍虞
山錢氏以為數代之遺編在是而明末多燬于兵
火以余所見萬歷時張萱内閣書目存者十不得
一二猶往往有宋雕舊本并皇史宬所藏永樂大
典鼎革時亦有佚失往者嘗語詹事值
皇上重道右文千古罕遘當請
命儒臣重加討論以其祕本刊錄頒布用表揚前哲之
遺墜于萬一余老矣詹事孜孜好古能闡幽表微
幸來日勿忘此言也杜公瞻亦無表著談藪嘗載
隋京兆杜公瞻嘗邀陽玠過宅酒酣嘲謔者即此
公瞻無疑吾未知其人何如顧得藉我詹事以存
此書有厚幸已康熙三十二年十月朔日健庵徐
乾學書
曩直
大内南書房奉
命檢閱内庫書籍於廢紙堆中得隋著作佐郎杜公瞻
編珠一冊原目凡四卷遺其半遍覓不可得因手
鈔之藏笥篋間己巳歸寓平湖端居多暇出而校
讐愛其精粹輒因原目補為四卷又廣其類之未
具者為二卷其於著作撰述本旨未知何如乃其
書則不致以殘缺為人所棄矣頃侍養南歸發舊
簏得之友人謂是編宜公同好可廢玉溪獺祭勿
等之仲任異書徒袐枕中已也乃重加點勘增刪
而付諸鋟康熙三十七年戊寅夏五朔詹事府詹
事兼翰林院侍讀學士江邨高士竒書於清吟堂
凡例五則
一杜公瞻原本凡存二卷後二卷止存原目不量固陋
因而補之未免續貂庶成全璧
一原本計十有四部於事物亦略該矣然有天地而無
歲時則束晳之辨奚徵有果實而無花木則終軍之
對莫辦至如人倫文學並重儒林鳥獸魚蟲旁資談
柄卷帙雖簡不可以不備也因成續編珠二卷
一原本二卷每部中多有增補非陋其不贍也為徵事
者廣異聞多多益善耳
一補本但用隋以前事恐入後代與原本體例不合也
續本則隋唐參用宋以後事例不采其有宋人書載
唐事者間一用之
一字尚新穎對取工巧兔園常談槩剗不錄或事涉隠
僻不合於用者亦從割置
