續編珠卷一
詹事府詹事高士奇撰
歲時部
花裀葉幄
開元遺事曰學士許慎春日與親友宴花圃中不張
幄設坐但使僮僕聚落花鋪坐下曰吾自有花裀
謝萬春遊賦曰冪豐葉而為幄靡翠草而成裀
荑結翠麥含金
南齊王儉春夕詩曰青荑結翠藻黃鳥弄春飛梁
鴻詩曰維季春兮華色麥含金兮方秀
祝富貴鞭聰明
元微之詩曰富貴祝來何所遂聰明鞭得轉無機自
注曰祝富貴鞭聰明皆俗傳正旦童稚語
放生爵却鬼丸
孔叢子曰邯鄲民以正月旦獻爵於趙王而綴以五
采王大悦申叔以告子順子順曰正旦放之示有生
也海錄曰梁武帝元旦賜群臣却鬼丸庾肩吾詩
金簿圖神燕朱泥却鬼丸
靈辰耗日
唐李嶠人日詩曰七日最靈辰以人為萬物之靈也
正月十六日謂之耗磨日張說耗日飲酒詩曰上
月今朝減流傳耗磨辰但令不事事同醉俗中人此
日必飲酒官司不令開庫
薰天酹水
述征記曰人日作煎餅於中庭謂之薰天玉燭寳
典曰元日至晦日人並為酺食度水士女悉湔裳酹
酒於水湄以為度厄
打毬鬭卵
初學記曰寒食打毬注引劉向别錄曰蹴鞠黃帝所
造本兵勢也鞠與毬同玉燭寳典曰寒食城市有
鬭雞卵之戲又以卵染藍茜雜色仍加雕鏤遞相餉
遺
靧面花生子果
虞世南史略曰北齊盧士深妻崔氏春日以桃花和
雪與兒靧面云取紅桃取白雪與兒洗面作光悦取
白雪取紅花與兒洗面作妍華事文類聚曰李泌
請以二月朔為中和節因賜民間以青囊盛瓜李果
種相問遺號獻生子
東堂會北海船
晉起居注曰海西泰和六年三月庚午朔詔曰三日
臨流杯池依東堂小會夏仲御别傳曰仲御詣洛
三月三日洛中王公以下並至南浮橋邊褉朱服耀
路仲御時在船中曝藥見此輩穩坐不動賈公見之
奇其節走問為誰不應重問乃徐答曰會稽圵海閒
民夏仲御
黃雀風丹魚水
周處風土記曰仲夏長風扇暑注云此節東南常有
風俗名黃雀長風酈道元水經注曰丹水出丹魚
先夏至前十夜伺之魚浮水赤色上照如光
百索帶五時花
唐百官志曰中尚署五日進百索綬帶賜學士諸官
夀索北朝婦人五日進五時圖五時花施之帳上
傅墨卿詩百鍊鑑從江上鑄五時花向帳前施
蓄蘭蹋草
大戴禮曰五月五日蓄蘭為沐浴楚辭云浴蘭湯兮
沐芳華荆楚歲時記曰以五月五日並蹋百草採
艾以為人懸門戶上以禳毒氣
鏤冰嘘雪
唐書曰楊國忠子弟以奸媚結朝士每至伏日取堅
冰鏤為龍鳳形飾以金環綵帶置雕盤中遞送王公
大臣惟張九齡不受詞林海錯曰庾肩吾少事陶
先生頗多藝術嘗夏會客向室嘘氣成雪
冰厨風觀
越絶書曰闔閭庖所凡夏日供帳飲食曰冰厨潘
岳關中記曰晉帝作迎風觀寒露臺以避炎暑
錦棚冰帛
開元遺事曰長安富家每至暑伏中各於林亭内植
畫柱以錦結為棚召名姝為避暑會杜陽編曰唐
同昌公主當暑盛時取澄冰帛挂於南軒滿座皆思
挾纊
火流木歛
詩七月曰七月流火宋伏系之秋懷曰於是景宇
肅澄風高木歛
感凉掃熱
初學記曰晉傅咸有感凉賦序吴融苦熱行曰何
當一夕金風發為我掃除天下熱
空帷樹缺蓋荷
唐太宗秋日詩曰荷疎一蓋缺樹冷半帷空
同心膾連理花
玉燭寶典曰洛陽人家七夕乞巧使蜘蛛結萬字裝
同心膾造明星酒致虛閣雜爼曰薛瑶英於七月
七日剪綵作連理花千餘朵以陽起石染之當午散
於庭中隨風而上徧空中如五色雲霞謂之渡河吉
慶花
明眼囊點額墨
述征記曰八月一日作五明囊盛取百草頭露以洗
眼眼明荆楚歲時記曰八月一日以朱墨點小兒
額為天灸以厭疫
端正月泬寥天
昌黎詩曰三秋端正月今夜出東溟宋玉九辯曰
泬寥兮天高而氣清
羊餅鹿糕
玉燭寶典曰洛陽人家重陽日造迎凉脯羊肝餅
荆楚歲時記曰民間九日作糕上置粉麵小鹿數枚
號食祿糕
龍吹日魚負冰
淮南子曰燭龍在雁門北蔽於委羽之山不見日以
目照之開為晝暝為夜吹為冬嘘為夏易通卦驗
曰大雪魚負冰鄭注曰魚負冰上近冰也
良月養日
左傳曰魯公叔出奔衛三年而復之使以十月入曰
良月也就盈數焉夏小正曰五月時有養日十月
時有養夜養日日浸永也養夜夜浸永也
進退晷送迎雲
易通卦驗曰冬至之日樹八尺之表日中視其晷晷
進則水晷退則旱進謂長於度也春秋感精符曰
冬至有雲迎送日者來歲美宋忠注曰雲迎日出雲
送日没也
一陽巾七緉襪
玉燭寳典曰洛陽人家冬至煎餳綵珠戴一陽巾
曹植冬至獻襪表曰亞歲迎祥履長納慶拜表奉賀
并獻紋履七緉襪若干
執鼗藏彄
東漢后紀曰歲除大儺選中黃門子弟十歲以上十
二歲以下百二十人為侲(音正)子皆赤幘皂衣執大鼗
鼓風土記曰臘日以後叟嫗各隨其儕為藏彄分
為二曹以較勝負
人倫部
王主上臣
漢記曰君有六有王主治主存主衰主危主亡主體
正性仁心明志固為人不為已是為王主董子曰
上臣事君以人中臣事君以身下臣事君以貨
三忠五孝
韓詩外傳曰以道覆君而化之大忠也以德調君而
輔之次忠也以是諫非而怨之下忠也孝經援神
契曰天子孝曰就諸侯孝曰度卿大夫孝曰譽士孝
曰究庶人孝曰蓄又見舊唐書
八務七業
魏氏春秋曰諸葛亮作八務七識六怒五懼皆有條
章誡勵諸子弟晉書曰劉殷字長盛有子七人各
受一經一門之内七業俱成
泣像諾書
漢書曰金日磾母教誨兩子有法度上聞嘉之病死
詔圖畫日磾每見像常涕泣吴志曰顧悌字子通
每得父書常掃灑几筵舒書於上拜跪讀之每句應
諾畢復再拜
雀入鳩棲
蕭廣濟孝子傳曰王祥後母病思黃雀求之不得祥
憂嘆乃有雀數十飛入幕母感憐之廣州先賢傳
曰項琦蒼梧人母喪獨身成墳有白鳩棲息廬側見
人輙去見琦則留
泣叱牛感鳴鶴
晉書趙至字景真詣師受業聞父耕叱牛聲投書而
泣曰我未能養使老父勞苦晉中興書曰吴隠之
執喪家貧無人助哭每至哭臥之時常有雙鶴鳴呌
揚州米蜀郡魚
宗躳孝子傳曰何子平為揚州從事月俸得白米輙
貨市粟麥人問之答曰尊老在東不辦常得米何容
獨食白粲蕭廣濟孝子傳曰杜孝巴郡人少失父
與母居至孝役在成都母喜食生魚孝於蜀截大竹
筒盛魚二頭塞之以草祝曰我母必得此因投中流
婦出汲乃見筒取視有二魚笑曰必我壻所寄熟而
進之
懷瓜進果
蕭廣濟孝子傳曰殷惲生而謹愿七歲喪父哀號毁
瘁不為戲弄得瓜果可啖之物懷持進母未嘗先食
陸徹廣州先賢傳曰羅威字德仁年八歲喪父事
母至孝耕耘為業令召署門下吏不就朝暮供侍異
果珍味隨時進前也
湔帬舖席
圵史竇泰母夢風雷有娠朞而不産甚懼巫者曰渡
河湔帬産子必異便向水上忽見一人云當生貴子
可徙而南母從之生泰為御史中尉林邑記曰東
邑王陽邁母夢神鋪金席於地兒落地席上金光照
耀
生芹執硯
晉書曰劉殷祖母王氏盛冬思芹而不言殷知之時
年九歲乃於澤中慟哭忽有芹生得斛餘又曰范
喬字伯繇五歲時祖馨撫喬首曰恨不見汝成人以
所用硯與之後喬每執硯涕泣
孝肥萌健
東觀漢記曰趙孝字長平沛國蘄人兄弟怡怡王莽
時天下亂人相食弟禮為賊所得孝聞卽自縳詣賊
曰禮久餓羸瘦不如孝肥並放之又曰倪萌字子
明齊國臨淄人仁孝敦篤遭歲倉卒兵革並起人民
餒餓相啖與兄俱出城採蔬為赤眉賊所得欲殺啖
之詣賊叩頭言兄老羸瘠不如萌肥健願代兄賊義
而不殺
孟元紡績魏覇耕桑
益部耆舊傳曰李孟元質性恭順與叔子就同居就
有痼疾孟元推所有田園悉以與就夫婦紡績自給
漢記曰魏覇字喬卿濟隂人為鉅鹿太守念兄嫂
在家勤苦乃服粗糲不食魚肉婦子親耕桑不到官
舍與兄弟子同苦樂
分俸同衣
漢記曰孔奮弟奇在雒陽為諸生奮分禄俸以供其
糧用四時送衣下至脂燭每食甘美輙分以遺奇
陳留志曰李銓平丘人有至行兄前母子後母不愛
而衣食皆使下於銓銓始五歲覺已衣服勝兄即脱
不着須兄得已同然後服之
上酒下牀
晉書何曾閨門整肅無聲樂嬖幸之好與妻相見正
衣冠相待如賓已南向妻北面再拜上酒酬酢既畢
便出漢記曰樊英有疾妻使婢拜問英下牀答拜
陳實怪問之英曰妻者齊也禮無不答
稽含扇徐淑釵
晉稽含伉儷詩曰裁彼雙絲絹著以同功綿夏搖比
翼扇冬卧蛩蛩氊漢秦嘉寄妻徐淑書曰間得此
鏡既明且好意甚愛之故以相與并寳釵一雙好香
四種素琴一張淑報書曰素琴之作明鏡之鑒當待
君還未奉光儀則寳釵不列也未侍帷帳則芳香不
發也
忍飢對飲
事文類聚曰山濤初為布衣家貧謂其妻韓曰忍飢
寒我後當作三公不知卿堪作夫人否耳及濤榮貴
貞慎儉約南史曰齊沈文季飲酒五斗妻王氏亦
至三斗為吴興太守常對飲竟日而事不廢
楚貞姬梁高行
列女傳曰楚白勝早死其妻不嫁吴王聞其美使大
夫操金百鎰白璧一雙以聘焉乃辭曰白公不幸而
死妾願守其墳墓以終天年吴王賢其節號曰楚貞
姬又曰梁有賢婦早寡不嫁梁王使相聘之乃曰
婦人之義一往不改棄義而從利無以為人以刀割
鼻曰刑餘之人殆可釋矣王高其節號曰高行
義桓貞姜
漢劉長卿妻桓鸞女長卿卒有一男十五而夭乃刑
其耳沛相上奏題其門曰景行義桓楚昭王夫人
齊侯女王出遊留夫人漸臺之上聞江水大至使使
者迎夫人忘持符夫人曰王與宫人約召者必以符
今使者不持符妾不敢從水至而死乃號曰貞姜俱
見列女傳
琴客墨娥
顧况宜城訪琴客詩序云琴客宜城愛妾姑臧記
曰太守張憲多妓妾酌酒者號龍津女傳食者號仙
盤使代書札者號墨娥換香者號麝姬掌詩稾者號
雙清子
談易帶經
晉書曰王湛字叔仲宗族皆以為癡兄子濟與談易
剖析精妙大竒之武帝嘗問濟曰卿家癡叔死未濟
曰臣叔不癡山濤已下魏舒已上又曰皇甫謐字
士安少時不好學偶得瓜果與叔母任氏母曰三牲
之養無慰我心對之流涕謐感激帶經而農
兄飯姊錢
漢書曰帝問第五倫曰聞卿為吏不過從兄飯有之
乎對曰臣少遭飢亂實不敢妾過人飯帝大笑風
俗通曰太原郝子廉一介不取過姊留飯密留五十
錢而去
外妺内賓
左傳曰聲伯嫁外妹管於奚之女於施孝叔郤犨來
聘聲伯奪施氏婦以與之外妹謂同母異父也儀
禮曰有司徹曰主人洗獻内賓於房中内賓姑姊妹
也
此舅此甥是母是子
晉王悦造其舅范寗寗曰卿風流雋望後來之秀悦
曰不有此舅焉有此甥范逵謂陶侃母曰非是母
不生是子
南郭東陵
列子曰列子既師壺丘子林友伯昏瞀人反居南郭
從之遊者百數宋紀曰詔徵士周勣於東陵立學
裹糧受業者百餘人
東面西唐
東觀漢記曰明帝即位尊桓榮以師禮帝幸太常府
令坐東面設几杖會百官後漢書曰高鳳南陽人
專精誦讀為名儒教授西唐山中
尹班毛薛
漢記曰尹敏字幼季與班彪相厚每相與談晝則至
冥夜則徹明史記曰趙有處士毛公藏於博徒薛
公藏於賣漿家魏公子無忌從此二人結遊也
如水撫塵
禮記曰君子之交淡如水小人之交甘若醴君子淡
以成小人甘以壊東方朔與公孫弘書曰同類之
遊不以遠近為故是以東門先生居蓬戶空穴之中
而魏公子一朝以百騎尊寵之吕望未嘗與文王同
席而坐一朝讓以天下半大丈夫相知何必以撫塵
而遊垂髮齊年哉
炊臼望廬
酉陽雜爼曰江淮王生善卜有賈客張瞻將歸夢炊
臼中問王生生曰君歸不見妻矣臼中炊無釡也瞻
歸妻已卒(釡與婦同音)晉潘岳悼亡詩曰望廬思其人
入室想所歷帷屏無髣髴翰墨有餘跡
文學部
