卷三
編珠卷三
補遺詹事府詹事高士奇撰
服玩部
玉衣珠服
列子云周穆王時西極之國有化人來穆王敬之為
築中天之臺日日獻玉衣旦旦薦玉食左思吳都
賦云矜其宴居則珠服玉饌
花鞾翠帽
魏志曰武帝與楊彪書云今遺足下織成花鞾一緉
吳志曰陸遜破曹休於石亭還上脱翠帽以賜遜
文舄繡鞾
陸續裳衣經云冬服純青裘履文舄慕容皝與顧
和書云今致繡鞾一緉
鶴袍鳬舄
四王遺事云惠帝與成都王自鄴還洛陽旣至賜中
書監盧志雲鶴綾袍一領列仙傳曰王喬為葉令
每朝乘二舄乃鳬也
珠袍貝帶
搜神記曰有談生讀書通夕不寐夜有女子求為生
妻經三年生一兒後婦求去將生入華堂曲奥室以
珠袍贈生史記曰閎儒婉佞貴幸與上臥起故惠
帝時郎中皆貝帶傅脂粉
蟬翅鵲尾
漢書曰秦獄法吏冠柱後惠文冠注惠一作蟪蟬也
冠細如蟬翅今御史冠又曰高祖為亭長以竹皮
為冠注以竹始生皮為冠今鵲尾冠是也
鐵柱金顔
漢官儀曰侍御史冠法冠一曰柱後以鐵為柱徐
爰釋句曰通天冠金博山蟬為之謂之金顔
虎皮鶡尾
梁書曰蕭琛著虎皮鞾策桃枝杖直造王儉與語大
悅後漢輿服志云羽林左右監皆冠鶡尾之冠
玉玦金環
東觀漢紀曰明帝詔曰馮魴以忠孝典兵出入八年
數進忠言直諫其還故爵為楊邑侯賜以玉玦晉
書曰羊祐五歲時於鄰家李氏樹中探取金環云是
先時所藏即其前身也
鱗衣羽裙
楚詞曰魚鱗衣兮白霓裳注魚鱗衣雜五采為衣如
鱗文也白霓裳素練也眞人三君内傳曰南極夫
人被錦服青羽裙
四角帽三英裘
束晳近遊賦曰帽引四角之縫裙有三條之殺毛
詩曰羔裘宴兮三英粲兮
鹿皮帽鵠氅裘
宋書曰何尚之在家常著鹿皮帽及拜開府沈慶之
于殿前戲之曰尚之何不著鹿皮帽世說曰謝萬
與安詣簡文著白綸巾鵠氅裘相見輒清談移日
芙蓉冠薜荔裳
眞人三君内傳曰太上丈人著流霞羽袍芙蓉之冠
楚詞曰采薜荔以為裳
青羽丹霞
上見前羽裙注阮籍淸思賦云厭白玉以為面覆
丹霞以為裳
黑犀簪丹豹履
班固與弟超書曰今遺仲叔瑇瑁黑犀簪王子年
拾遺記曰穆王起春霄之宮西王母來焉納丹豹文
履
青鳳裘朱蠙履
拾遺記曰周昭王以青鳳之毛為二裘一曰燠質一
曰暄肌常以禦寒也劉楨魯都賦曰纖纖絲履燦
爛鮮新表以文綦綴以朱蠙
芙蓉裳瑇瑁襪
揚雄反騷曰衿芰荷之綠衣兮被芙蓉之朱裳班
固與竇憲牋曰將軍憐固乃賜以玉躬所著瑇瑁襪
三具
組帷綵帳
庾闡揚都賦曰皇帝乃坐路寢御組帷成公綏洛
神賦曰綵帳照野丹絳燭天
碧複帳紫綃帷
瀨鄉記注曰老君碧複帳孔子青複帳拾遺記曰
孫權居昭陽之宮倦暑乃展紫綃帷
紫錦帷黑緹幕
拾遺記曰漢武帝以珊瑚為牀紫錦為帷又曰武
帝好微行于池旁游官以漆為柱鋪黑緹之幕器服
乘輿皆尚黑色
雲母幌火齊屛
語林曰滿奮體羸畏風侍坐晉武帝屢顧看雲母幌
武帝笑之拾遺記曰董偃嘗臥延清之室上設火
齊屏風列靈黂之燭
龜甲屏麟角杖
洞冥記曰上起神明臺有金牀象席雜玉為龜甲屏
風劉向别傳有麒麟角杖賦
白玉牀赤花簟
梁宣帝咏牀詩曰衡山白玉鏤漢殿珊瑚支東官
舊事曰太子納妃有赤花雙文簟
荃牀椰席
曹植九咏曰蕙幬兮荃牀西京雜記曰趙飛燕為
皇后其女弟上椰葉席
麡角牀龍頭枕
異物志曰白麡狼形似鹿而角觸前向皮可作履襪
角正四據南人因以作踞牀東宮舊事曰皇太子
納妃有龍頭髻枕銀環鉤副之又拾遺記曰魏帝宮
中有虎頭枕
綠沈屏白綺扇
宋元嘉起居注曰十六年御史中丞劉楨奏風聞前
廣州刺史韋朗于廣州所作銀塗漆屏風二十三牀
又綠沈屏風一牀請以見事追朗前所居官班孟
堅集有白綺扇賦
金鏤爐銀華鏡
鄴中記曰石季龍冬月為複帳四角安純金銀鏤鑿
香爐東宮舊事曰皇太子納妃有著衣大鏡尺八
寸銀華小鏡尺二寸
四規鏡九層爐
抱樸子曰明鏡或用一或用二謂之四規鏡西京
雜記曰丁諼作九層博山香罏鏤以奇禽怪獸皆自
然生動
紫熊褥翠羽簾
拾遺記曰周靈王起昆昭之臺設狐腋素裘紫熊大
褥一人以指彈席而暄風入室洞冥記曰漢武起
招靈閣翠羽麟毫為簾
靈蛇髻駭雞釵
採蘭雜志曰甄后旣入魏宮宮庭有一綠蛇口中銜
赤珠若梧子大每日后梳粧則盤結一髻形於后前
后異之因效而為髻號靈蛇髻黃香九宮賦曰剝
駭雞以為釵注駭雞犀也
綱衣練帽
拾遺記曰西方析淪國其俗淳和人壽三百歲綴草
毛為綱衣元狩六年獻綱衣一襲帝懼後世徵求之
焚於九逵之道荆州記曰桓司空遊於靈溪劉盛
公著練帽以杖荷屐與桓語語畢負荷而去
語鏡饞燈
拾遺記曰周靈王時有韓房者獻火齊鏡廣三尺暗
中視物如晝向鏡語則鏡中影應聲而答荆州記
曰南方有魚多脂照紡績則暗照宴則明謂之饞燈
鼯裘虎枕
吳書曰陸遜破曹休上大會命遜舞解所著白鼯子
裘賜之西京雜記曰李廣與兄遊獵冥山北見猛
虎一矢斃之斷其頭為虎枕
囊帳楯冠
獨異志曰漢文帝嘗集諫書囊為帳輿服雜事楚
漢會於鴻門項羽圖危高祖樊噲聞急乃裂衣包楯
戴以為冠排入羽營
青緺白艾
史記曰東郭先生拜二千石佩青緺綬焦貢易林
曰二千石官白艾綬注以艾草染之故曰艾綬
吹綸絮畫石牀
漢書曰齊國有吹綸絮顔師古注綸似絮而細名吹
者言可吹嘘也梁簡文帝詩枝間通粉色葉底暎吹
綸疑是美人衣飾拾遺記曰董偃常臥延清之室
以畫石為牀蓋石文如畫也石體甚輕出郅支國
四等三條
先賢傳曰戴良嫁女綠裙四等繁欽定情詩曰何
以合歡欣紈素三條裙
粹白流黃
呂氏春秋曰天下無粹白之狐而有粹白之裘取諸
衆白也江淹賦慙幽閨之琴瑟晦高堂之流黃注
會稽竹簟供御號為流黃又詩中婦織流黃謂絹也
珍寶部
招凉珠辟寒玉
拾遺記曰燕昭王懷黑蚌之珠當隆暑體自輕凉號
曰招凉珠漢武内傳曰西王母降集靈臺佩辟寒
之玉
九品珠三棘玉
沈懷遠南越志曰珠有九品大五分以上一寸七八
分為大品有光彩一邊小平似覆釡者名璫珠次為
走珠次為滑珠次為磥砢珠次為官雨珠次為稅珠
次為蔥符珠墨子曰和氏之璧夜光之珠三棘六
異此諸侯所謂良寶
黃枝寶赤水珠
林邑記曰黃枝洲上戶口殷富多明珠雜寶山海
經曰三珠樹生赤水上其樹如栢葉皆為珠
珠照乘玉輝山
史記曰魏王謂齊威王曰若寡人國小尚有徑寸之
珠照車前後十二乘陸機文賦曰石蘊玉而山輝
水懷珠而川媚
三色珠九華玉
沈約宋書曰文帝詔太史令錢樂之作小渾天安二
十八宿中外以白眞珠及青黃三色珠為三象星日
月五星悉居黃道西京雜記曰高祖斬白蛇劍上
有七采珠九華玉為飾雜厠五色琉璃為匣劍在室
光景猶照于外也
蚌蛤胎鯨鯢目
文選曰蚌蛤珠胎與月虧全裴氏廣州記曰鯨鯢
目即明月珠故死不見有目精
丹泉珠蒼野貝
任嘏道論曰丹泉之珠沈於黃泥璠璵之寶藏於裔
石山海經曰赤水之東蒼梧之野有文貝
三珪八貝
莊子曰楚昭王延屠羊以三珪之位注諸侯上卿皆
執珪漢書曰王莽時八貝四寸八分以上二枚為
一朋三寸六分以上一朋二寸四分以上一朋一寸
二分以上一朋
荆璆魯寶
劉越石詩曰握中有玄璧乃是荆山璆逸論語曰
璠璵魯之寶玉也
瓊華瑤蘃
詩曰尚之以瓊華乎而劉楨清慮賦曰錯華玉以
茨屋駢雄黃以為墀紛以瑤蘃糅以玉荑
渭川金禺山玉
述異記曰翁仲孺家貧力作居渭川一旦天雨金於
其家由是與王侯爭富管子曰玉起於禺山金起
於汝漢珠起於赤野
紫光赤氣
晉永和起居注曰廬江太守路永表言於穀城北見
水岸邊紫赤光得金一枚狀如印齒地鏡圖曰黃
金之氣赤千萬斤以上光大若鏡盤
鳴山耀室
拾遺記曰少昊時金鳴於山銀涌於地或如龜蛇之
類乍似人鬼之形崔鴻後燕錄曰董統上言於慕
容垂曰臣聞陛下之奇有六焉厥初之奇金光耀室
探鳩化鵲
劉義慶幽明錄曰長安有張氏者晝獨處室有鳩自
入止於對牀張惡之披懷祝曰鳩爾來為我禍耶止
承塵為我福耶入我懷鳩翻飛入懷以手探之不知
所在而得一金帶鉤焉又曰常山張顥為梁相有
鳥如山鵲飛墮地即化為一圓石顥椎破之得一金
印文曰忠孝侯印
螢飛牛躍
梁書曰林邑有山赤色其中生金夜則出飛狀如螢
火幽明錄曰巴丘山有金岡岡上有黃金潭潭上
有黃金瀨古有釣於此潭者獲一金鎻引之遂滿一
船而有金牛出聲釣人駭懼牛因奮躍還潭
三品六名
漢書食貨志曰古者金有三品赤金為下注赤金丹
陽銅也又漢書曰新莽始建國之二年作金銀龜
貝錢布之品名曰寶貨凡五物六名二十八品
鳳銜鳥吐
拾遺記曰黃帝之子名青陽是曰少昊一名摰有鳳
銜珠致於庭少昊入而懷之照於天下又有瀛洲
有鳥身紺丹翼名曰藏珠每鳴翔則吐新珠累斛又
燕昭王時有黑鳥白頭集王之所銜洞光之珠圓徑
一尺色黑如漆懸之室内百神不能隱其精靈
夫餘如棗館陶如李
廣志曰夫餘地出美珠大如酸棗古今注曰章帝
元和元年明珠出館陶大如李有光耀三年明珠出
豫章海中大如雞子圍四寸八分
利火清水
述異記曰南蠻多利火珠大者如鷄卵光照數尺日
中以艾藉珠輒有火出宣室志曰馮翊嚴生游峴
山得一珠大如彈丸黑色有光視之瑩徹如水焉以
示西國胡人曰此是清水珠也即命注水濁缶以珠
投之俄而澹然清徹胡人以三十萬貨之
瑪瑙榼瑇瑁釵
凉州記曰呂纂咸寧二年盜發張駿陵得瑪瑙鍾榼
魏繁欽詩曰何以表别離耳後瑇瑁釵
硨磲椀瑇瑁梳
魏文帝有硨磲椀賦高文與婦書曰今致瑇瑁梳
一枚
金犀玉馬
神異經曰西方日宮之外有山長十餘里廣二三里
高百餘丈皆大黃金不雜土石不生草木上有金人
高五丈餘皆純金名曰金犀異苑曰晉東瀛王騰
字元邁鎮鄴遊常山時天大雪平地數尺營門前方
數丈融液不積掘得玉馬高尺餘
琩珫玉磥砢珠
山海經曰琩珫蠻夷係耳玉也下見九品珠
烏棲玉蛇糞銀
劉楨清慮賦曰結東阿之扶桑接西雷乎燭龍上青
艧之山蹈琳珉之塗玉樹翠葉上棲金烏異苑曰
弘農楊子陽聞土中有聲掘得玉㹠長可尺許屋棟
間自漏秫米三年晝夜不息米墜旣止忽有一青蛇
長數尺住在梁上每落糞輒成碎銀子陽由是遂富
酬漿玉入冢珠
搜神記曰楊伯雍汲水作義漿有一人就飲以石遺
之雍種石遂生白璧其地一頃名玉田列仙傳曰
吳王夫差女名紫玉旣死童子韓重至冢前哭祭之
女乃見形將重入冢遺徑寸明珠
金車玉甕
齊書曰王者至孝則出金車王者有厚德則金人遊
於後池瑞應圖曰玉甕者聖人之應也不汲自盈
王者飲食有節則出又曰王者宴不及醉刑罰中人
不為非則銀甕出
龍伏鳥藏
史記曰明月之珠藏於蚌中龍伏之音史龍屬
也下見鳥吐
玉葉珠花
漢武故事曰上起神屋庭植玉樹以珊瑚為枝碧玉
為葉洞冥記曰帝起甘泉望風臺臺上得白珠如
花一枝帝以飾九華之蓋望之若照月
黃澒紫磨
淮南子曰玞五百歲為黃澒又五百歲生黃金又千
歲為黃龍注玞美石林邑記曰上金為紫磨金又
曰揚邁金
虹玉鳳珠
搜神記曰孔子制孝經旣成齋戒告天降赤虹化為
黃玉拾遺記曰黃帝之子名青陽有白雲之瑞號
為白帝有鳳銜明珠致於庭帝乃拾珠懷之以照天
下
玉果金膏
穆天子傳曰披圖視典用觀天子寶器玉果璿珠燭
銀黃金之膏注玉果石似美玉燭銀銀有精光如燭
金膏猶玉膏有精汋也
燭銀膏玉
江總貞女峽賦曰含照耀之燭銀渧潺湲之膏玉
石江歴
白澤圖曰黃金之精名石汲冢周書曰正西崑
崙請以江歴龍角為獻江歴即江驪珠名
辟兵照魅
廣志曰蕃磧之中有聖鐵焉含之可以辟兵拾遺
記曰方丈山有池泥色若金百鍊可為金色青照鬼
魅若鏡不得藏形
抵鼃彈鵲
燕丹子曰太子自喜得荆軻與俱之東宮臨池而觀
軻拾瓦投鼃太子令人奉盤金軻用抵鼃復進軻曰
非為太子愛金也但臂痛耳呂氏春秋曰以隨侯
之珠彈千仞之雀世必笑之何也所用重所要輕也
靺鞨琉璃
丹鉛錄曰靺鞨國名古肅愼地其地産寶石大如巨
栗中國謂之靺鞨魏略曰大秦國出赤白黑黃青
白紺縹紅紫十種瑠璃
繒綵部
鸞章錦鶴文綾
拾遺記曰周靈王起昆昭之臺以享羣臣張鸞章錦
文如鸞翔謝惠連詩曰客從遠方來遺我鶴文綾
連烟繡列燭錦
洞冥記曰元鼎元年起仙靈閣編翠羽麟毫為簾有
連烟之繡拾遺記曰嶿支國人時來貢獻有列錦
文似列燈燭
魚口綾蟬翼紗
地理志曰潤州貢水紋方文魚口繡葉花紋綾海
物異名記曰泉女織紗輕如蟬翼名蟬紗
華蠶絲藻龍繡
列仙傳曰園客者濟陰人貌美邑人多欲妻之客終
不娶嘗種五色香草積十數年服食其實忽有五色
蛾集香草上客收而薦之以布生華蠶焉至蠶時有
一女自來助客養蠶得繭大如甕每一繭練六七日
絲乃盡繅訖此女與園客俱仙去洞冥記曰甘泉
宮有霞光繡藻龍繡
加五采成六幣
王充論衡曰繡之未刺錦之未織絲帛何以異哉加
五采之巧施鍼縷之飾則文章炫燿學士有文章其
猶絲帛布五色之功周禮曰合六幣圭以馬璋以
皮璧以帛琮以錦琥以繡璜以黻此六物者以成諸
侯之好
薦地從風
漢武内傳曰帝七月七日掃除宮掖之内設座大殿
之上以紫羅薦地燔百和香然九微燈以待王母
王孫子曰隨珠耀日羅衣從風
絳文金簡
張敞東宮舊事曰太子納妃有綘眞文羅幅被一絳
眞文羅袴七太上黃庭經曰黃庭為不死之道受
者齋九日然後受之結盟立誓期以勿泄古者盟以
玄雲之錦九十尺金簡鳳文之羅四十匹
垂霧引烟
子虚賦曰鄭女曼姬垂霧縠沈休文詩曰長烟引
輕素注言如縠之狀也
霞散冰鮮
文選詩曰餘霞散成綺沈約謝勅賜絹葛啟曰素
采冰鮮綺文霜潔
走龍錦緝鶴綾
洞冥記曰甘泉宮有走龍錦翻鴻錦梁庾肩吾謝
白綺綾啟曰圖雲緝鶴鄴市稀逢寫霧傳花叢臺罕
遇
紫錦囊青綾被
漢武内傳曰帝見西王母巾卷中有一卷小書盛以
紫錦之囊漢官典職儀曰尚書郎直供白綾青綾
被
蟬翼綃虎文錦
魏文帝詩曰素綃白如雪輕華比蟬翼漢官儀曰
虎賁中郎將衣紗縠單衣虎文錦袴
白毳綠藤
廣志曰桐木葉有白毳取其毳淹織緝以為布裴
氏廣州記曰蠻夷不蠶採木棉以為絮剝古綠藤績
以為布
南炎火浣西蜀橦華
廣志曰火鼠之毛為布浣之於火振之如雪又魏志
曰漢時梁冀以火浣布為單衣蜀都賦曰布有橦
華麵有桄榔注橦木出西蜀花可作布
火鼠布冰蠶絲
神異經曰南方有火山生不燼之木中有鼠重二百
斤毛長二尺餘細如絲色白取其毛織以作布用之
若垢汙以火燒之即潔拾遺記曰東海圓嶠山有
冰蠶長七寸有鱗角以雪霜覆之則生繭五色絲織
為文錦入水不濡
從風羅吸花錦
王孫子曰隨珠耀日羅衣從風南史曰武帝嘗以
吸花絲錦賜麗娟命作舞衣春暮宴於花下舞時故
以袖拂落花滿身都著舞態愈媚謂之百花舞
柹葉綾橦華布
廣志曰柹葉今時綾名下見西蜀橦華
雲錦白雪絲
上見金簡晉楊泉蠶賦曰爾乃絲如凝膏其白如
雪
大文綾方空縠
苻丕答謝玄書曰今餉大文綾羅各五十匹漢書
肅宗紀曰詔齊相省冰紈方空縠吹綸絮釋名曰縠
紗也方空者紗薄如空也或云空孔也即今之方目
紗
園客繭野女絲
上見華蠶絲山海經曰諸天之野有女子跪樹歐
絲注蠶類也
鴛文被蟬翼綃
古詩云文彩雙鴛鴦裁為合歡被下見蟬翼
白越黃絲
明德馬后傳曰賜諸貴人白越三千端白越布也
吳越春秋曰越王允常使民男女入山採葛作黃絲
布獻之吳王
桐布泉紗
上見白毳下見蟬翼紗
鼠布鮫綃
神異記曰朔方謂之冰天冰有厚至百尺者冰下有
鼠但食冰毛長百尺可以為布暑天服之凉冷逼人
又曰鮫人泉客織輕綃於泉室出以賣之
白縛黃綈
周禮内司服注素紗今之白縛也陸劌鄴中記曰
石季龍冬月施熟錦流蘇斗帳四角安純金龍頭銜
五色流蘇或用黃綈博山文錦或用紫綈大小明光
錦
冰紈金縷
紈素也冰紈色鮮潔如冰也見方空縠魏略曰大
秦國有金縷雜色綾
流黃織素
六朝詩中婦織流黃謂絹也古詩云新人工織縑
故人工織素
黃潤紺綾
揚雄賦曰筒中黃潤一端數金細布也漢武内傳
曰西王母侍女服紺綾之袿
縷繐毾㲪
爾雅釋名布曰列諸縷繐注繐慧也齊人謂凉為慧
言服之輕細凉慧也通俗文曰氍細者謂之毾
㲪
阿錫紵縞
漢書曰被阿錫注阿細繒也錫布也又曰曳紵縞
注紵織紵也縞鮮支也
馮媛飾車楚王衣馬
漢書曰馮夫人出塞以錦車史記曰楚莊王有愛
馬衣以文繡
大登高小登高大茱萸小茱萸
陸劌鄴中記曰錦有大登高小登高大茱萸小茱萸
又有大明光小明光大交龍小交龍
酒膳部
玄碧縹青
列仙傳曰安期先生與神女會圓丘酣玄碧之香酒
曹植賦曰蒼梧縹青
宜春贊夏
吳錄曰安成宜春縣出美酒風土記曰酒則五䴵
贊夏𬎼賓顯名
梁市阮廚
列仙傳曰酒客梁市上酒家客也作酒常美日得萬
錢有過而逐之酒便酸敗魏氏春秋曰阮籍以世
多故祿仕而已聞步兵廚多美酒營人善釀求為校
尉
酃水程鄉
吳錄曰湘東酃縣有酃水土人以水為酒名荆州
記曰桂陽一郡程鄉有酒官
青田玄鬯
古今注曰烏孫國有青田核得水則成酒味甚淳美
飲盡更注隨盡隨成名曰青田酒抱樸子曰玄鬯
傾棄而不羞醨酪專灌於丘園
在鎬過沛
毛詩曰王在在鎬豈樂飲酒史記曰漢高祖過沛
置酒酣乃擊筑為歌
蒼梧皂莢
張華輕薄篇曰蒼梧竹葉宜城九醞神仙傳曰葛
仙翁斬皂角樹為杯用以盛酒酒味益妙
湘東豫北
上見酃水張協七命曰荆南烏程豫北竹葉
玄醴白醝
潘安仁金谷詩曰醴染朱顔但愬杯行遲孫詵
三公山下禊賦曰九醖白醝
百藥長千歲藏
漢書王莽詔曰酒者百藥之長嘉會之好抱樸子
曰黃帝酒泉法以麴米和藥成丹一斗酒内一升水
藏之千歲其味常好
玉饌珍肴
左思吳都賦曰競其區宇則并疆兼巷矜其宴居則
珠服玉饌辛延年羽林郎歌云不意金吾子娉婷
至我廬就我求珍肴金盤膾鯉魚
西旅東牆
王粲七釋曰西旅游粱御宿素粲瓜州紅麴參糅相
半軟滑膏潤入口流散傅㢲七誨曰孟冬香秔上
秋膏粱彫胡菰子舟具東牆濡潤細滑流澤芬芳
南海秬東湖菰
呂氏春秋曰飯之美者元山之禾不周之粟陽山之
穄南海之秬徐幹七喻曰南土之秔東湖之菰
熊蹯雞跖
左傳曰晉靈公使宰夫胹熊蹯不熟殺之寘諸畚載
以過朝呂氏春秋曰善學者若齊王食鷄必食其
跖數千而後足也
殷圃夏山
公孫尼子曰殷紂為肉圃帝王世紀曰夏桀為肉
山脯林
堯萐漢林
論衡曰堯時萐脯生於廚中廚中自生肉脯薄如萐
形搖鼓生凉漢書曰武帝為酒池肉林令外國客
徧觀之
象白燕翠
張協七命曰燕髀猩脣髦殘象白呂氏春秋曰肉
之美者雋燕之翠迷蕩之腕
百薄鮓五侯鯖
交州記曰百薄瀨有斷溪嘗有砍茨者忽於茨内見
魚眼徑尺似魶魚砍以為鮓得百薄故名百薄瀨
語林曰婁護字君卿歴游五侯之門每旦五侯遣餉
之君卿乃合五侯所餉鯖之而美所謂五侯鯖君卿
之為也
烹猴斟雉
淮南子曰楚有烹猴者召其鄰人鄰人以為犬羹而
甘之後聞其為猴據地而盡吐其所食此未知味者
也楚詞曰彭鏗斟雉帝何饗王逸注曰彭鏗彭祖
也好和滋味善斟雉羹事帝堯堯得羹而饗之
豺羹鱟醬
楚詞曰内鶬鴿鵠味豺羹只交州記曰蟹鱟形如
龜色黑十二蟹足在腹下雌負雄而行南方用以作
醬
黿羹雀炙
王粲七釋曰黿羹&KR1010;臛晨鳬宿鷃蕭廣濟孝子傳
曰王祥後母病欲黃雀炙乃有黃雀數十飛入幕内
因以供母
鳳卵牛心
博物志曰軒轅之國民食鳳卵飲甘露語林曰王
右軍年十一周顗異之時絶重牛心炙客來未噉先
割噉右軍乃知名
韭萍虀蓂莢飯
世說曰石崇為客作豆粥咄嗟立辦恒冬天得韭萍
虀王愷不能及乃密貨帳下都督問所以都督曰豆
至難煮惟預作熟客至但作白粥以待之韭萍虀是
搗韭根雜以麥苗耳劉公幹清慮賦曰虞氏之爨
火珠之甑炊嘉禾之米和蓂莢之飯
五雲漿十字餅
漢武故事曰西王母次藥有五雲之漿王隱晉書
曰何曾字穎考位太常性豪侈大官所供蒸餅上不
坼作十字不食
胡麻飯露葵羹
列仙傳曰漢明帝永平中剡縣有劉晨阮肇入天台
山採藥迷失道路見二女喚劉阮姓名因邀過家供
胡麻飯及山羊脯噉之宋玉諷賦曰主人之女為
臣炊彫胡之飯烹露葵之羹勸臣食
紅麵粉粱
潘尼賦曰紅麵之飯糅以茨粱五味道洽餘氣芬芳
傅毅七激曰鳬鴿之羹粉粱之飯
瓊靡瑤蕊
楚詞曰精瓊靡以為粻王逸注曰精鑿也靡屑也粻
糧也言精鑿玉屑以為糧也張衡思元賦曰屑瑤
蕊以為糧兮㪺白水以為漿
文章酒甲子觚
譙周讚曰文章作酒能成其味以金買酒不言其貴
注五加皮一名文章草釀酒主益人道家用以煮石
考古圖曰兹女觚象觚父庚觚甲子觚並酒器
鄭伯谷劉伶褌
左傳曰鄭伯有嗜酒為窟室而夜飲朝至未巳朝者
曰公焉在曰吾君在壑谷鄧粲晉紀曰劉伶縱酒
放蕩或脫衣裸形在屋中人見譏之伶曰吾以天地
為宅舍以屋宇為褌衣諸君自不當入吾褌中又何
惡乎
蘭英竹葉
枚乘七發曰蘭英之酒酌以滌口張衡七辨曰玄
酒白醴蒲萄竹葉
歡伯聖人
易林曰酒為歡伯除憂來樂適體頤性魏志曰太
祖禁酒而人竊飲之故難言酒以白酒為賢人清酒
為聖人
事酒衢尊
周禮曰辨三酒之物一曰事酒二曰昔酒三曰清酒
注事酒如今之醳酒也昔酒久酒今之舊醳也清酒
今之冬釀夏成者也淮南子曰聖人之道猶中衢
而致尊耶注道六通謂之衢尊酒器
淫醟狂藥
漢書曰中山淫醟謂湛酒也醟音泳孫季舒嘗詣
石崇飲傲慢過度崇欲表免之裴楷聞之謂曰足下
飲人狂藥責人正禮不亦乖乎崇乃止
濡首腐腸
易有孚於飲酒濡其首養生論曰膠醴腐人之腸
胃
二人飲三鬼酣
異苑曰東陽徐公見二人對飲與徐公一杯醉臥其
旁比醒不復見劉義慶幽明錄云漢建武元年東
萊人姓也家嘗作酒一日見三奇客共持麴飯至索
酒飲飲竟而去頃有人來云見三鬼酣醉於林中
屑蘃飯透花
張衡思元賦曰屑瑤蘃以為糧兮㪺白水以為漿
品物類聚曰吳興米炊之甑香人以此米擣為名
透花
龍羹蟻醬
述異記曰章帝元和中大雨有一青龍墮於宮中帝
命烹之賜羣臣龍羹各一杯北戶錄曰廣人掘大
蟻卵為醬名蟻子醬
乾飯水餐
漢書曰胡邵為淮南太守使鈴下閣外炊暴作乾飯
閣内不設釡甑北堂書鈔顧和與蔡節度書曰宜
食水餐夏侯家漿酪水餐獨勝於羹也
珠柱鮓水精鹽
草木記云採珠人取珠柱肉作鮓吳時外國傳云
天竺國有石鹽白如水精
虎鹽魚醬
周禮籩人職云朝事之籩其實䵄蕡白黑形鹽注築
鹽形似虎晉武帝與山濤書云兼致魚醬一斗
玉屑瓊枝
吳筠餅說細似華山之玉屑白如梁甫之銀泥楚
詞云折瓊枝以為羞注羞脯也
四神守三鳥取
幽明錄云海中有金臺上有百味之食四大神常守
護之山海經云三危之山三青鳥居之注三青鳥
主為西王母取食者
編珠卷三
