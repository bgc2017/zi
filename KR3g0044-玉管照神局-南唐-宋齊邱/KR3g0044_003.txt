玉管照神局卷下
體骨骨滑肉中秀端然體更隆清竒兼聳直應是作
三公骨乃人根本須還秀更清若還麄更澁豈觧獲功
名骨細皮膚滑青綱不遶身自然身富貴早歲入科名
手骨欹還賤龍吞虎必榮纖纖十指細相見使人驚惡
骨應斜側身寒體不平虎強龍又弱何足望身榮(與月波洞)
(中記同)歌訣曰神形中有妙心相兩無餘百一歌中意君
還會此無
形氣大夫欲其剛正其氣欲剛其性欲正剛則不佞
正則不邪得剛正之氣為天下之英才或有金木水火
土之氣或鳥獸虫魚之形盖人貎不同取類非一也
詩云形有隂陽各有宜(剛則屬陽柔則屬隂)元來形相類相隨神
足過形為貴相形過神者賤無疑(形者神之合形不得有餘神不得不足形)
(有餘者為賤神不足者早死也)大抵人形不要偏堂堂丰貎便朝天輕
浮躁薄貧且賤不爾中途便夭年人稟隂陽氣形多
像五行(木形長瘦挺直木不得肥肥則貧而無夀金形方而正水形潤而肥土形重肥而背厚火形赤)
(而上尖下闊正則不破及得五形之正為英氣也或水火相傷金木相犯皆為不合相也)雷霆須震
響日月要分明龍虎為時瑞鸞鳳作世英(人之形或如攫虎騰龍翔)
(鸞逸鳳伏龜游鴈攀猿坐猴回牛躍馬狻猊舞燕搏鷹望鶴之類皆貴相也大凡物有萬狀人有萬狀不可以)
(一言盡不可以一字徵惟有識者細察之)猪蛇并鼠狗貧薄自無成(猪無夀蛇性毒)
(狗分憂鼠多疑能取其象而定理性無不中矣)
七局形色
貴富夀賤貧夭刑
金(眉聳聲潤)(口方色紫)(耳大氣清)(眉低神癡)(小口骨麄)(耳反肉慢)(露齒結喉)
木(目秀聲重)(下朝色紅)(唇厚氣重)(目昏神驚)(下項骨寒)(唇縮肉枯)(眉鋒逆鬚)
水(耳白聲長)(頥平色黃)(眼長氣長)(耳黑神醉)(頥側骨沉)(眼慢肉薄)(凖尖鼻折)
火(唇紅聲圓)(背厚色烈)(鼻大氣慢)(唇白神慢)(無背骨重)(鼻掀肉滿)(耳薄頸喎)
土(凖圓聲清)(肉豐色快)(眉長氣舒)(凖尖神馳)(肉疾骨露)(眉逆肉横)(斜視赤睛)
獅形夫獅形者頭方額闊腦後有插山骨起天庭突起
眉濃眼白睛黑圓滿而大山根斷口闊鬚鬢頰高難知心
腹之人也入此相者位至節察列土侯王主夀女人入此
相者為國母佀者天下大富有出林獅子有勢鎮宅獅
子多財坐山獅子多淳香獅子主閑畫獅子無威戱獅
子多慾承屏風獅子主從(案主從字未觧)卧獅子多懶詩曰
威振山河佐主忠頭方額高更眉濃腦後骨起天庭突
列土分茅爵累封
麟形夫麟形者頭方額闊頂骨高身形仰耳高眼深
眉粗口闊音中宫商行中規矩得麟形真者皆主大貴
女人入此相者為后妃像者赤手有錢詩曰額廣眉
粗顋頷横耳高齊厚黑睛平身形高仰威雄勢佐國昇
平獨秉君
白虎形夫白虎形者身細長眼赤長眉與眼齊鼻直
口大唇齊齒粗白頭短圓額長方厚印堂五嶽皆起手
長步大行坐身曲前向語聲如雷凡欲語則眉眼光起
威猛看人侣作怒色入此相者為將軍有列土侯王之
分女人入此相者為夫人似者富貴詩曰貎聳精神
猛虎威眼長眉秀凖頭垂強謀妙將横天下百萬雄師
獨秉持
象形夫象形者天中天庭起印平眉細眼長(五總龜作眼单)
(而尾垂)鼻仰牙露(五總龜云牙露鈍慢)身形大多不睡入正形者作
公卿主夀詩曰枕上明珠額光平身形長厚美三停
行粗坐穏言深重遠鎮山河協聖明御象詩曰象形
有三種御象最高強公私多高貴只是少兒郎立象
詩曰立象衣食足性慢不多忙為人多好善夀命主延
長行象詩曰行象多辛苦驅馳無了時家活如星散
臨終亦少兒
犀形夫犀形者頭圓天庭高伏犀骨起天地相朝上
下三停一體肥眉如陣雲眼大無輔入正形者乃貴人
而為大臣詩曰頭圓眼大更眉濃耳内毫毛體肉豐
若得正形臺鼎位其他人福夀而終詩曰出水犀形
止正郎生來清貴坐朝堂金銀財帛多藏畜夀限須期
八十亡
猿形夫猿形者面圓而小眉目俱圓臂長音響好㓗
净修&KR0918;喜花菓性温克而急義却常與貴人交接(五總龜云)
(常得貴人提携)主夀禄自有等第其形有七詩曰頭圓眼黑
頷顋平脚短手長行走輕去在煙霄閑散處一生止是
主虚名墜枝猿詩曰墜枝猿尊重平生急性靈任他
人說惡怨恨實無聲攀枝猿詩曰攀枝猿辛苦終身
不自由運逢四十七老後却無憂立枝猿詩曰立枝
猿獨自望空哭爺娘孤然無兄弟後代少兒郎家猿
詩曰家猿人最貴論情不可陳面連三斷細位極至王
臣坐猿詩曰坐猿衣食足語話愛身摇言詞多吉慶
主事自優游走猿詩曰走猿今日苦田園盡屬他為
人不尊重一生走波波藏猿詩曰藏猿節察位居官
衣食豐九卿并御史佐國近三公
玄武形夫玄武形者頭小而長額方而大天庭小尖
耳垂下大上小嶽瀆相應口小方唇紫齒細白頭仰步
闊色常光潤入正形者位至公卿有女人入此相者為
后妃似者主富詩曰額小頭尖體帶肥四枝尖細厚
腮頥雖然位徹公卿上争柰臨終在路岐
黿形夫黿形者形小瘦則清白肥大則紫黑身形行
緊頭偏而性急言清目黑白一般看人光耀鼻高尖人
中闊入此形者主為官高貴僧道最宜俗人多富仍須
好道裝亦主夀詩曰額起眉濃凖帶尖唇紅温潤令
多嚴腮頥垂滿言清朗上節將軍心性廉
龜形夫龜形者頭大頂突鼻聳眉濃眼闊方有輪情
性淳好山水五嶽相近多尊重背厚體肥康寧福夀位
至卿相詩曰額起頭高鼻聳齊眉濃眼大厚顋頥櫃
倉豐滿精神異富夀兼全佐主威
蛇形夫蛇形者面長五嶽不齊額眉小眼長而無輪
角黑少白多肉色常有青口闊唇長尖有鎌鋩色青齒
細而疎白耳上大下小鼻小長尖行腰軟頭仰胷高入
正形者位至五品且不善終女人入此相者少貴而淫
像者主富(詩與五總龜内同)
馬形夫馬形者而長眼大口闊而高齒大而疎行坐
尊重性慢腰長詩曰頭圓額短眼眶圓鼻聳眼高髭
髮全語惠性高為事幹義深終秉殺生權
豹形夫豹形者頭方額闊眉濃目大圓睛露白五嶽
起天倉窄地閣圓口露方齒而密入正形者為將軍刺
史好殺中夀詩曰眉細眼圓五嶽豐頷顋横起志英
雄耳輪貼肉能剛勇敵塞名高定老戎
兔形夫兔形者頭小額尖起眼小眉細睛青白少黑
多口小而方齒青而細密唇青有鎌鋩耳小而聳鼻細
白而紅入正形者位至五品女人入相者為貴妃詩
曰額尖眉細口微方耳聳唇紅信義良三十年前成又
敗文高無比位星郎
山羊形夫山羊形者頭方額突起五嶽不起眉細黃
眼如覆月黑少白多睛濁髮黃髭清心愛隂謀入正形
者位至列土好殺女人入此相者雖富而淫
熊形夫熊形者額闊後狹鼻聳口闊唇高齒黑參差
地閣横起手足肥厚肩膞厚步速入正形者將軍之位
好殺像者主富詩曰頭長前短眼微深黑白分明美
稱心手足厚豐行步慢寰中雄猛性深沉
猩猩形夫猩猩形者眉目相近鼻高直口闊上唇牽
面横闊無嶽骨身横肥髮粗大腮頥垂多語笑性急言
直行慢步高入此相者為名僧不然清高道士若是俗
人官至五品主夀女人入此相者大賢婦也詩曰頭
平額廣面粗圓嶽上毫濃髮又旋言急語清懷大志藝
高財富有雙全
野狸形夫野狸形者頭短圓額方小眉細而長眼小
而竪黑白不分鼻小直人中淺口角垂面仰骨高臂起
步急腮頥垂聲小肉色紫黑入此相者位至刺史詩
曰口闊唇高耳暈垂額方頭短面横肥言高性直行胸
仰終秉山河定遠危須知此形毒兄弟不調和離鄉家萬
里事業已消磨
駱駝形夫駱駝形者頭長額闊平項長五嶽不正眉
毛麄濃目圓而深夀上低凖齊口聚毛髮麄少腰曲行
緩膞闊手脚長語慢骨麄行走須伸頭低入此形者為
朝官女人佀者為妾詩曰眉細睛高嶽盡流口方唇
淡性多柔聲雄行慢心難測佐主功高不到頭
鹿形夫鹿形者額廣鼻凖高晴青黑而微長耳露五
嶽高身小行慢地閣薄腮不垂脚手細長頭有肉角兼
骨入此相者位至公卿像者主夀詩曰頭長五嶽位
皆高額廣眉長意氣傲文武雙全官極品寰中内外恣
雄豪
狗形夫狗形者其形身與脚相等睛黃頭項粗面尖
性急飲食無厭小人多憎惡於人有心力入此相者為
卿相女人入相為夫人有權柄詩曰面尖額闊眼睛
黃喜怒平生自不常指示得逢蕭相國一生心力佐高
皇
驢形夫驢形者其形頭闊平無腦骨眉小眼大睛青
黃白無和氣行步急多妄談性卑汚面長耳長語音粗
散入此相者主貴詩曰眼中黃白面形長耳大分明
相異常貴兆已成真大貴不然稱賞動君王(帝嘗謂李忠臣曰卿)
(耳大貴兆對曰龍耳小驢耳大五總龜同)
麞形夫麞形者耳下闊身無肚頭圓眼麄稜高面長
額平骸尖肉色青肩膞狹語高性急入此相者位至佐
國女人入此相為夫人詩曰眉短晴青凖帶肥唇高齒
大厚腮頥語麄言急性難測同秉山河有操持
鸞形夫鸞形者頭圓額短尖司馬起眉細短目深圓
而小上半有角睛黃鼻小曲口小方唇紅濕齒細白面
小圓五嶽起顋頥垂耳小有輪廓貼肉身形細肥行慢
似舞語笑滋媚肉色細白性慢舉止低徊髭髮黑潤語
聲清亮在衆中有異相得正形者位至上卿有忠信懷
氣誼多女少男善終像此形者富貴有衣食女人入此
相者主為妃后詩曰司馬微起眼光深語媚端容性
亮沉榮禄須知三十後位崇妃后合天心(一云卿相合天心)
朱雀形夫朱雀形者眼媚頭長額又方口唇丹起有
鎌鋩身形起坐看端正秉節懷忠佐聖皇朱雀容貎狠
終身主見歡行藏如鳳勢永作殿中官入此三相者為
公卿一生榮貴有夀
鸚鵡形夫鸚鵡形者頭長額方眉長眼細鼻聳凖圓
口小唇長腮頥尖多語笑看人頭側心不甚好閑入此
形者位至殿官多財夀女人入此形者后妃相也詩
曰額廣頭高語笑多眉分目媚性調和一生清貴君王
寵秉節懷忠斷佞訛籠中鸚鵡詩曰鸚鵡何言貴籠
中鸚鵡強語言皆吉慶財帛足兒郎
鶴形夫鶴形者其形倉庫䧟眼毛垂身體弱頭骨粗
頂細長行步闊一停長性温柔好山水多名譽入正形
者位至公卿主夀女人入此相者為后妃相佀者向後
富貴四部䧟者孤鶴五部露者病鶴(名賢相五總龜云鶴不必須要項長)
(設如垂鶴蹲鶴等者豈見項也餘同前)頂縮者睡鶴行步輕擺者衝天鶴
容儀峭峻者名雙鶴詩曰額短頭圓頂後紅鼻梁尖
聳性靈聰不惟佐主權生殺更出幽玄合上穹飛鶴
詩曰飛鶴亦高貴行而兩脚輕運須看九五定見坐琴
廳雙鶴詩曰雙鶴多高貴行而頭尾摇在私還富貴
名位入清朝孤鶴詩曰孤鶴不禁老老後沒來由身
軀無住處自死入荒坵立鶴詩曰立鶴身形瘦望食
等將來為人雖氣槩大段没錢財
鷹形夫鷹形者頭方頂圓側目鼻曲眉薄口小行急
耳卓常懷嫉妬性難捉摸為事猛浪入此形者上將軍
好殺不善終詩曰額廣眉濃眼彩光腮垂頥重有連
囊聲清步闊多雄猛觧統兵威武事揚(五總龜同)
燕形夫燕形者頭突起眉眼細媚長深面短肥腮頥
垂步緩多語笑聲小亮入此相者主清明顯達位至五
品女人入此形者富貴詩曰口小唇紅凖促圓形端
體瘦藝雙全眼深黑白能明朗十五逢君立殿宣
孔雀形夫孔雀形者頭方頂尖額廣眉目長而細竪
無輪角鼻小尖聳直口方唇紫齒耳小竪五嶽起行慢
似舞性沉語重笑有媚入正形者位至公卿有夀女人
入此相者宫妃貞㓗之婦也詩曰體秀行藏語媚端
雙眸明媚衆人歡三停平等能和美官高財足志多般
鴿形夫鴿形者頭圓額尖平正眉前粗尾細目圓鼻
紅身短步闊語笑多媚入此相者為殿中之官女人入
此相者為宫妃似者主貴
鵲形夫鵲形者面小青白色耳卓行步急談吐寬容
人見多喜入此形者位至公卿女人入此相者主富貴
詩曰面小形容白又青出言人盡喜聞聲胷中自有
封侯印忠孝傳家表令名(五總龜註云出張顥墮鵲事餘與上同)
石藴玉而山輝水懷珠而川媚此知精神之寳見乎色
而發乎氣也夫形者質也氣所以形乎質也質因氣而
宏神因質而安故質宏而氣寬神安則氣静得喪不足
以暴其氣喜怒不足以驚其神則於德為有容於量為
有度乃重厚有福之人形猶材有杞梓楩楠荆棘之異
神猶工所以治材而成其器聲猶器聽其聲知其器美
惡氣猶馬馳之以適於善惡之境君子則善養其材善
使其工善治其器善御其馬小人反是夫氣寬可以容
物(月波洞中記又云氣和可以接物)氣剛可以制物氣清可以表物氣
正可以理物不寬則隘不和則戾不剛則懦不清則濁
不正則偏視其氣之深淺察其色之躁静則君子小人
皆可辨矣氣長而舒和而不暴者為富夀之人氣促不
均暴然見色者為淺細之人醫者謂一呼一吸謂之息
凡人一晝一夜計一萬三千五百息觀人之呼吸皆疾
徐不同或急者十息或遲者尚未七八而老者肥者太
疾而幼者太遲竊恐古人之言猶未盡理也夫氣有發
乎顔表之間而為吉凶之兆也其散如毛髮其聚如黍
米望之有形而按之無跡苟不精意觀之則吉凶無所
據矣氣出入無聲且不自覺或卧不聞者謂龜息夀相
也(袁天綱相李嶠曰睡則氣從耳出名龜息必貴)呼吸氣盛而身動者近死之
兆也孟子曰不顧萬鍾之禄能養氣者也争升合之利
悻悻然戾其色暴其氣者亦何足論哉詩曰氣乃形
之本察之見賢愚小人多急躁君子則寬舒形須資氣
氣資神形氣相資養榖神若更寬和深不暴福如山嶽
夀如春(月波洞中記同)
五色得地春要青兮夏要紅冬看黑色喜重重秋間
白色乘時旺若不相形見始終色青屬木切須知火紫
兼紅赤莫疑金色白兮刑與殺元來水黑土黃推
青色氣青雖主憂若得旺時及形體兼有常不變光
澤不凝滯者亦吉若在他色中忽然見露者定有憂虞
旺在春動在亥夘未絶在申子辰
赤色氣赤色氣多撓若形體相應而色潤不焦烈者
亦吉如小人暴見一二點四畔有赤色如草根盤旋者
終是凶也旺在夏動在寅午戌絶在亥夘未
黃紅紫色氣天中庭有此氣色入台輔及勅命如形
神不可至此又須推變非可以言傳旺在四季月動在
辰戌丑未絶在酉寅已
白色氣白主服若本受此色正兼潤澤與形相稱者
吉也顯露不常者凶也旺在秋動在巳酉丑絶在寅午
戌
黑色氣黑色入七竅號為五蔵絶如大體均黑者吉
若如烟霧四氣騰騰黯黑者大凶此色難辨與青紫多
類宜晨興細察之旺在冬動在申子辰絶在巳酉丑
九州分域須騐形部隆䧟察氣色吉凶定人發禄守土
顯迹之地萬無失一然有人難余曰若神禹别九州之
前言之如何余對曰方伎流𫝊在後一身之微稟天地
之冲和以其面部分别九州分域不為過矣
夫欲觀相先觀其形次認其色若失之毫髮則有差謬
今將氣色形圖及九州氣色圖并尅應訣法及生死論
詳著附於形部庶幾觀形而察氣色以定吉凶云
細微神煞氣十二位神煞者形相吉凶已定却察此
部位上何缺䧟及氣色浮沉如何仍須辨認去處左右
參合以定吉凶也
决病死生病人眼有神氣者生氣脱者死矣天柱正
目活者生目抵項下者死瘦而不枯瘁者生肥而無血
者死有喜容而色正者生悲啼者死舌濡唇者生舌短
縮者死風而口禁者生開口者死神光上黃明者生暗
者死黑氣如散雲者生聚者死黃紅如浮雲者生黑氣
入耳者死氣寬而長者生短氣者死語聲響滑者生短
澁者死人中潤澤者生乾枯者死
小車上理紋二千石資財
巨萬口兩邊有此縱理紋
者貧薄之相額上有偃月
紋者六百石眉間額上有
土字紋者將軍之相又大
交紋上及髮際下達兩眉
二千石年八十大富貴及
益後代子孫榮昌也
龍虎角理二千石封侯之
相眉中額上有立理者一
紋一妻耳門有此三立理
者名學道主學道立成眉
間有此水字紋者三百石
主獄死天中有火字者主
客死刑死兵死無田宅之
相貧也
論言談人之心與物對而反為物之所誘也則情偽
百出而寓之於言則其未嘗無悔吝心之所生故言不
妄發也必守理焉言不妄陳也必有序焉言中理而有
序非貴人則為有道之士故通逹者言顯剛正者言厲
簡静者言寡忠直者言恪謙恭者言遜蔽執者言僻虚
誕者言繁躁急者言怨猛勇者言暴謟謏者言媚犴狡
者言不盡意毒害者言而含笑好高則言高好大則言
大言之所主以此驗之其為人者言之泛泛終無成器
其言落落終不困滯大凡人言貴乎氣平氣平則言法
度言貴乎氣和氣和則言有章制與人之言貴乎有信
接人之言貴乎有禮䜛言不入耳邪言勿出口聽言觀
行審而訂之予以發言得此道而言決非尋常之流如
縱口而言更無利害更無是非又大罔人之言也
五事觀相視聽言思貎眉目耳口鼻相云五事俱分
明貴為真宰輔
寳眼襌師十貴詩頭廣眼長相屬陽精神光彩一般
強雖然未至公侯位也合官資到侍郎貴則須還印
堂平鳳眼龍睛切要清骨起一條懸膽樣少年科第作
公卿貴則氣清似斷筒乍看眼見爍人中又兼凖位
連山嶽必定聞名近聖聰四貴無過黃色成更宜骨
白主聰明端然日月分明見早早為官播令名五貴
人紫色不紅坐來神急定如弓天庭地閣皆豐闊貴則
圖名拜侍郎六貴須還部位長印堂瑩静應三陽坐
來迤邐精神足語出丹田播四方七貴須還紫色全
眼過魚尾主英賢天中生得成高廣起眼驚人握重權
八貴人黃若病時骨明光彩似琉璃更看魚尾生侵
鬢黑白看看入鳳池九貴龍睛龜背分堂堂光彩若
精神學堂兩處皆成就不覺公侯值至尊十貴堂堂
色蠟黃貴則須饒手膝長龜背額高明更静少年科第
作員郎
上貴神仙相(以下並希夷風鑑)上貴須要腰背及眉骨天庭三
路如爪或入髮際主神游三清(林中精舍在眉上若有勢起是有神風道骨之)
(人主修養好道終遇神仙)
三尖夫三尖貴者多矣頭尖地閣尖口尖
謂之三尖全則主貴不全者頭尖不得父母力也閣尖
不得産業力口尖不得夀終力
諸般帶殺孤獨煞君看孤獨煞額上有寒毛左見雲
烟起呼為煞父刀天羅煞三尖光徹骨浮露號天羅
妻子終難保衰亡將柰何暗金煞兩眉尖又逆名號
暗金星傷殺臨邊陣權高敗有成刀劒煞赤脉貫瞳
子雙眸看尾尖不惟凶惡死仍恐刑傷兼内姦煞姦
門痕瘨異黑子更斑斑男女多淫慾雙妻命不還天
刑煞左眼一頭破青痕定命刑命乖遭横祸那觧見功
名天嶽煞右眼頭邊破名為玉戸開一生安静坐也
觧有災來貪饕煞尖鼻曲如鈎饕飱卒未休縱饒君
積富終見子孫憂横亡煞横亡面四筋逢人却似嗔
中年應暴死凶狠累雙親短命煞唇掀兼齒露舌短
見身亡若更咽喉結知君死異鄉孛逆煞耳反兼烏
黑名為孛逆郎即宜孤獨坐不解順忠良破敗煞地
閣傾還破唇掀破爾家若還聲不潤争得見榮華
