蟹譜二卷譜錄類三(草木禽魚之屬)
提要
(臣)等謹案蟹譜宋傅肱撰肱字子翼其自署
曰怪山陳振孫謂怪山乃越州之飛來山則
會稽人也其書分上下兩篇前有嘉祐四年
自序而下篇貪化一條又引神宗時大臣趙
姓者出鎮近輔事而諱其名考之宋史惟神
宗熙寧初樞密使參知政事趙槩嘗出知徐
州似即其事則嘉祐當為元祐之訛然書錄
解題載是序亦作嘉祐四年而趙槩為北宋
名臣不容著貪墨聲或刊本神字誤也書中
所錄皆蟹之故事上篇多採舊文下篇則其
所自記詮次頗見雅馴所引唐韻十七條尤
足備考証盖其時孫愐原本尚存故肱猶及
見之云
蟹略四卷
(臣)等謹案蟹略四卷宋高似孫撰似孫有剡
錄已著錄是編以傅肱蟹譜徵事大略因别
加裒集卷一曰蟹原蟹象卷二曰蟹鄉蟹具
蟹品蟹占卷三曰蟹貢蟹饌蟹牒卷四曰蟹
雅蟹志賦咏每門之下分條記載多取蟹字
為目而系以前人詩句俞文豹吹劍錄嘗譏
其以林逋草泥行郭索雲木呌釣輈一聯為
杜甫詩今檢卷首郭索傳内信然殊為失於
詳核又本草圖經蟹生伊洛池澤中一語澤
蟹洛蟹條下兩引之亦為複出又白居易詩
亥日饒蝦蟹句為傅肱譜中所原引而此書
蝦蟹條下乃反遺之其於編次亦小有疎漏
特其採摭繁富究為博雅遺篇佚句所載尤
多視傅譜終為勝之云乾隆四十六年恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
