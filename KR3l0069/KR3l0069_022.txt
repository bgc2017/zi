聞見後錄卷二十二宋邵博撰
熙寧年邊吏報契丹將入寇亟遣中貴人取兩河民車
以為戰備民大驚擾自宰執以下言不便者牆進俱不
省時沈括存中為記注一日侍筆立御座側上顧曰卿
知籍車之事乎括曰未知車將何用上曰北邊以多馬
取勝唯車可以當之括曰敵之來民父子墳墓田廬皆
當棄去後暇䘏車乎朝廷姑籍其數而未取何傷上喜
曰卿言有理何論者之紛然也括曰車戰之利見于歴
世巫臣教吳子以車戰遂霸中國李靖用偏箱鹿角車
以擒頡利臣但未知一事古人所謂輕車者兵車也五
御折旋利于輕速今之民間錙車重大椎樸以牛挽之
日不能行三十里少蒙雨雪則跬步不進故俗謂之太
平車或可施于無事之日恐兵間不可用耳上益喜曰
人言無及此者朕當更思之明日遂罷籍民車執政問
括曰君以何術而立談罷此事上甚多太平車之說也
括曰聖主可以理奪不可以言争若車可用其敢以為
非括未幾遷知制誥
司馬文正公在洛陽脩史日伊川先生程頤正叔為布
衣年尚少其見亦有時今為伊川學者以文正齋記中
有曰正叔云以為字伊川者非也楚王議建中字正叔
耳然伊川後用文正薦勸講禁中未幾罷去先是劉莘
老論曰紛紛之論致疑于程頤者直以謂自古以來先
生處士皆盜虚名無益于用若頤者特以迂闊之學邀
君索價而已天下節義之士樂道不出如頤等輩蓋亦
不少彼無所援于上故不聞爾又以頤辭免爵命之言
曰前朝召舉布衣故事具存是頤之自欲為种放而亟
欲得臺諫侍從矣不可不察也聖人自有中道過之則
偏天下自有常理背之則亂伏望審真偽重名器云云
孔文仲論曰頤在經筵僭横造請權勢滕口間亂以償
恩讐致市井之間目為五鬼之魁嘗令其助賈易彈吕
陶及造學制詭謬童稚嗤鄙云云又曰頤汚下憸巧素
無鄉行經筵陳說僭横忘分遍謁貴臣歴造臺諫宜放
還田里以示典刑云云劉器之論曰程頤歐陽棐畢仲
游楊國寳孫朴交結執政子弟搢紳之間號五鬼又曰
進言者必曰五鬼之號出于流俗不根之言何足為據
臣亦有以折之方今士大夫無不出入權勢之門何當
盡得鬼名惟其隂邪潛伏進不以道故程頤等五人獨
被惡聲孔子曰吾之于人也誰毁誰譽如有所譽其有
所試矣蓋人之毁譽必以事驗之今衆議指目五人可
謂毁矣然推考其迹則人言有不誣者臣請歴陳其說
若程頤則先以罪去云云蘇子瞻奏則曰臣素疾程頤
之姦形于言色因頤教誘孔文仲令以私意論事為文
仲所奏頤遂得罪云云又子瞻為禮部尚書取伊川所
修學制貶駮譏詆略盡如蘇子瞻劉莘老孔文仲劉器
之皆世之君子其于伊川先生不同如此至斥黨錮則
同在禍中悲夫
予為校書郎時嘗問趙丞相元鎮云張天覺者首造元
祐部黨之人也靖康初與范文正司馬文正同追贈天
下已非之公身任邪正之辨既未能追改更諡以文忠
是與蔡公齊富公弼一等也可乎元鎮悵然曰蜀勾濤
在從班游談有司不肖不能執法耳予見其有悔色亦
不復言
某公在章獻明肅后垂箔日密進唐武氏七廟圖后怒
抵之地曰我不作負祖宗事仁皇帝解之曰某欲但為
忠耳后既上賓仁皇帝每曰某心行不佳後竟除平章
事蓋仁皇帝盛德大度不念舊惡故也自某公死某公
為作碑誌極其稱贊天下無復知其事者矣某公受潤
筆帛五千端云
王冀公久被真廟異眷晩居政府某州妖獄發盡以中
外士大夫與妖人往來歌詩聞有云左僕射中書門下
平章事王欽若真廟面責之冀公辨數四終不置則頓
首曰臣官工部尚書安敢擅增至左僕射此理明甚而
聖意終不解者無他蓋臣福謝耳竟坐策免云
范直方誦忠宣答德孺論邊事書云大輅與柴車争逐
明珠與瓦礫相觸君子與小人鬭力中國與外域較勝
負不惟不可勝兼亦不足勝雖勝亦非也嗚呼甚盛德
之言也范文正公曰吾遇夜就寢即自計一日飲食奉
養之費及所為之事果自奉之費與所為之事相稱則
鼾鼻熟寐或不然則終夕不能安眠明日必求所以稱
之者
趙韓王微時求唐太宗骨葬昭陵下吕汲公帥長安醴
泉民析居争唐明皇腦骨訟于府曰得者富盛汲公取
葬泰陵下
盧多遜南遷度大庾嶺憩一小家其媪頗能語言多遜
詳問之則曰我中州仕族有子官亦浸顯為宰相盧多
遜挾私遠竄以死多遜中懷毒螫專犯法禁我留此嶺
上以俟其過多遜之行甚窶媪固不識即倉皇避去
蘇子由謫雷州不許占官舍遂僦民屋章子厚又以為
強奪民居下本州追民究治以僦劵甚明乃已不一二
年子厚謫雷州亦問舍于民民曰前蘇公來為章丞相
幾破我家今不可也其報復如此
錢塈德基為予言吾家先王歴唐末五季有兹吳越順
事中國不敢效他覇府之僭恭俟真主之出即奉版籍
歸於職方氏故自國朝以來學士大夫以忠孝名吾家
無一議者至歐陽公始云得封落星石為落星山制書
知吳越亦嘗改元寳正著于史矣又歸田錄書思公子
弟一歲四五竊公珊瑚筆格幸其以錢贖之若果然何
子弟之不肖也思公尹洛日歐陽公出幕下特以國士
遇之豈子弟中有不相驩者邪
李王煜以太平興國三年七月七日生日錢王俶以雍
熙四年八月二十四日生日皆與賜器幣中使燕罷暴
死並見國史
周世宗得李氏與契丹求援蠟書以為名下淮甸藝祖
得孟氏結太原蠟書以為名下蜀二事正同
漢唐宦者可謂盛矣然官不至師保也一劉鋹有宦者
七千餘人始有為師保者藝祖既縛鋹以來鑒其禍内
侍不許過供奉官又鋹之宫輒名龍德云
張侍中耆遺言厚葬晏丞相殊遺言薄葬二公俱葬陽
翟元祐中同為盜所發侍中壙中金玉犀珠充塞盜不
近其棺所得已不勝負皆列拜而去丞相壙中但瓦器
數十盜怒不酬其勞斵棺取金帶亦木也遂以斧碎其
骨厚葬免禍薄葬致禍楊王孫之計疎矣
蜀靖恭先生楊匯源澈資介潔生遠方于朝廷故實學
士大夫譜牒皆能通貫其于中國之士范端明景仁内
翰純夫尚書蘇子瞻門下侍郎子由外不論也杜門委
巷之下著書賦詩人無知者獨予先君嘗薦于朝曰成
都府布衣楊匯學行甚高志節甚苦于本朝典禮故家
氏族奇字異書無所不知杜門陋巷若將終身當崇尚
廉恥招徠逸遺之日如匯者委棄遠方誠為可惜伏望
朝廷特加聘召亦不報竟死于委巷之下藏書萬籖古
金石刻本過六一堂中集古錄所有者予校中祕書間
為信安郡王孟仁仲言之王一日侍上燕語及靖恭先
生事上為之一嘆將詔予許其家以書以金石刻本來
上會予謝病去後先生之子知狀乃盡以其書其金石
刻本投一部刺史曰上久欲得此為我易一官如何部
刺史知其不肖紿曰諾盡私有之遺以酒漿數壺耳
歐陽公在政府寄潁州處士常秩詩云笑殺汝隂常處
士十年騎馬聽朝雞公將休致又寄秩詩云賴有東鄰
常處士披蓑戴笠伴春鋤蓋公先為潁州得秩于民伍
中殊好之至公休致歸每接賓客必返退士初服秩已
從王荆公之招公獨朝章以見愧之也秩入朝極其諛
佞遂升次對蚤日著春秋學數十卷自許甚高以荆公
不喜春秋亦絶口不言匿其書不出適兩河歲惡有旨
青苗錢權倚閣王平甫戲秩曰君之春秋亦權倚閣矣
後神宗遇秩浸薄荆公亦鄙之秩失節怏怏如病狂易
或云自裁以死荆公尚表于墓蓋其失云
聞見後錄卷二十二
