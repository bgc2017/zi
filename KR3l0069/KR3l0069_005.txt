聞見後錄卷五宋邵博撰
唐以前文字未刻印多是寫本齊衡陽王鈞手自細書
五經置巾箱中巾箱五經自此始後唐明宗長興二年
宰相馮道李惠請令判國子監田敏校正九經刻板印
賣朝廷從之雖極亂之世而經籍之傳甚廣予曾大父
遺書皆長興年刻本委于兵火之餘僅存儀禮一部
世傳王氏元經薛氏傳關子明易李衛公問對皆阮逸
擬作逸嘗以私稿示蘇明允也晁以道云逸才辨莫敵
其擬元經等書以欺一世之人不難也予謂逸後為讎
家告立泰山石枯上林柳之句編竄抵死豈亦有隂譴
耶
說文云姓人所生也古之神聖之人其母感天而生故
從女又古姓姚媯姬姜之屬皆從女者其義甚異典籍
難著云
伊川之學以誠敬為本其傳震驚百里不喪匕鬯曰動
之大者莫如雷故以雷言之震驚百里其威遠也人之
致其誠敬莫如祭祀匕以載鼎實升于爼鬯以灌地而
降神方其酌灌以求神薦牡而祈享盡其誠敬之心雖
雷震之威不能使之懼而失守也故云不喪匕鬯夫臨
大震懼能安而不自失者惟誠敬而已誠敬最善予故
表出之
伊川說納約自牖曰約所以進結其君之道也自牖因
其明也牖所以通内外之象也人臣以忠信善道結于
君心必自其所明處乃能入也人心有所蔽有所通所
蔽者闇處也所通者明處也就其明處而告之則易也
自古能諫其君未有不因其所明者也張子房之于漢
是也高祖以戚姬故將易太子是其所蔽也言而不察
何四老人者高祖素知其賢而重之此其不蔽之明心
故因其所明而及其事則悟之如反掌且四老人之力
孰與子房周昌叔孫通然不從彼而從此者就其蔽與
就其明之異耳且不論易之義當否于理則善矣故表
出之
古易卦爻一彖二象三文言四繫辭五說卦六序卦七
雜卦八其次第不相雜也先儒謂費直專以彖象文言
參解易爻今入彖象文言于卦下者自費氏始孔穎達
又謂王輔嗣之意象本釋經宜相附近分爻之象故各
附當卦蓋古易已亂于費氏又亂于王氏也予家藏大
父康節手寫百源易實古易也百源在蘇門山下康節
讀易之地舊祕閣亦有本
程伊川說黃裳元吉婦居尊位女媧氏武氏是也非常
之變不可言也故有黃裳元吉之戒如武氏之變固也
女媧不見于書果有煉石補天之事亦非變也不言漢
吕氏獨非變耶蘇仲虎則曰伊川在元祐時以罷逐故
為此說以詆垂簾之政予不敢以為然
彼黍離離彼稷之苗王氏解視黍而謂之稷者憂而昏
也程氏解彼黍者我稷之苗也校先儒平易明白之說
固為穿鑿云
書伊訓曰成湯既没太甲元年文義甚嚴無簡冊斷缺
之迹孟子獨曰成湯之下外丙二年仲壬四年始為太
甲果然則伊尹自湯以來輔相四代何在湯在太甲弛
張如此在外丙在仲壬絶不書一事也考于歷若湯之
下增此六年至今之日則羨而不合矣司馬遷皇甫謐
劉歆班固又因孟子而失也獨孔安國承其家法不變
蓋詩書之外孔子不言者予不敢知也
東坡書上清宫碑云道家者流本于黃帝老子其道以
清淨無為為宗以虚明應物為用以慈儉不争為行合
于周易何思何慮論語仁者静夀之說如是而已謝顯
道親見程伊川誦此數語以為古今論仁最有妙理
予官中祕時陳瑩中諸子出瑩中荅楊中立辨伊川不
論先天之學書因以予舊見伊川從弟穎出伊川之書
盈軸必勉以熟讀王介甫易說云云跋下方士為伊川
之學者曰吾師易學何王氏足言譁然不服欲我擊也
欲更與之辨則舊謄穎所出伊川之書亡矣近守眉山
有程生者出伊川貽其外大父金堂謝君書在晩謫涪
陵時猶勉以學易當自王介甫也錄之將示前日以不
信遇我者頥啓前月末吳齋郎送到書信急遞中奉報
計半月方達冬寒遠想動履安和僑居旋為客次日以
延望乃知止行甚悒也來春江水穏善候有所授能一
訪甚佳只云忠涪間看親人必不疑也頥偕小子甚安
來春本欲作春秋文字以無此書故未能卻先了論孟
或禮記也春秋大義數十皎如日星不容遺亡只恐微
細義例老年精神有所漏落且請推官用意尋究後日
見助如往年所說許止蔡般書葬類是也若欲治易先
尋易繹令熟只看王弼胡先生王介甫三家文字令通
貫餘人易說無取枉費功年亦長矣宜汲汲也未相見
間千百慎愛十一月初九日頥啓知縣推官
春秋書魯文公毁泉臺公羊曰譏之曰先君為之而已
毁之不如勿居也靖康初政盡毁宣和中所作離宫别
苑宰相不學之舉非上意也
康節手寫易書詩春秋字端勁無一誤失胄子之賢者
其謹藏之勿替
范淳甫内翰邇英講禮至儗人必于其倫曰先儒謂儗
君于君之倫儗臣于臣之倫特其位而已如桀紂人君
也謂人為桀紂必不肯受孔顔匹夫也謂人為孔顔必
不敢受東城深嘆其得勸講之體
程伊川易傳得失未議示不過辭也故為鄙近然亦辭
也在康節時于先天之易非不問不語之也後伊川之
人數為妄争舊于陳瑩中報楊中立游定夫書辨其略
矣并列之下方以遺知言之君子
陳瑩中荅楊中立游定夫書康節云先天圖心法也圖
雖無文吾終日言未嘗離乎是故其詩曰身在天地後
心在天地先天地自我出自餘惡足言又云數往者順
知來者逆此一節直解圖意如逆之四時之化也然則
先天之學以心為本其在經世者康節之餘事耳世學
求易于文字至語皇極其或以為考數之書康節詩云
自從三度絶韋編不讀書來十二年俯仰之間無所愧
任人謗道是神仙同時者目其人為神仙後來者名其
書為考數皆康節之所不憾也乃其心則務三聖而已
矣觀物云起震終艮一節明文王之八卦也天地定位
一節明伏羲之八卦也蓋先天之學本乎伏羲而備于
文王故其詩曰天地定位否泰反類山澤通氣咸損見
義雷風相薄恒益起意水火相射既濟未濟四象相交
成十六事八卦相憑為六十四八卦者易之小成也六
十四卦者易之大成也集伏羲文王之事而成之者非
孔子而誰乎康節嘗謂孟子未嘗及易一字而易道存
焉但人見之者鮮又曰人能用易是為知易若孟子可
謂善用易者也夫易窮則變變則通通則久故聖人之
用易闔闢于未然變其窮而通之也若夫暑之窮也變
而為寒寒之窮也變而為暑則是自變而自通者也窮
自變通自復何賴于聖人乎孔子贊易而非與易競孟
子用易而語不及焉此所謂賢者識其大者其去聖人
之用也不為遠矣然而或非太玄為覆瓿之書或躋孟
子于既聖之列私論害公義有所在闔此于未然豈乏
人哉奈何其無益也觀物云防乎其防邦家其長子孫
其昌是以聖人重未然之防是謂之易之大綱而其論
孔子所以盡三才之道者則曰行無轍迹至妙至妙在
一動一静之間而已矣闡先天之幽微先天之顯不在
康節之書乎雖在康節之書而書亦不足以盡其奥也
故司馬文正與康節同時友善而未嘗有一言及先天
學其著家範本于家人一卦而進取王弼之說今之說
易者方且厭常出竒離日用而鑿太空也又或謂文正
公擬先天之學豈足以語二公弛張之意乎二公不可
得而見矣瓘徒見其書而欲闚其心然乎否耶當先覺
之任者願賜一言庶幾終可以無大過也
聞見後錄卷五
