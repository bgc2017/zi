赤水元珠卷十八
明孫一奎撰
痰證
外證增寒壯熱惡風自汗胸滿氣上衝咽不得息頭不
疼項不強若涎多者亦隠隠頭疼脈有寸浮者亦有
寸伏者以意參之柴胡半夏湯金沸草散大半夏湯
氣上衝瓜蒂散吐之(此亦風痰證也如食積痰虚損痰不用此藥)
傷食
亦頭疼惡寒身熱但左手脈平和右手脈緊盛知為食
大橘皮二陳湯心腹滿脹大柴胡湯下之胸滿嘔吐
者瓜蒂散吐之(亦夾食傷寒也全傷食者恐不可用柴胡)
虚煩
諸虚煩熱與傷寒相似但不惡寒頭不疼身不痛為異
耳表既虚不可汗裏不實不可下叔和云虚煩有熱
不可攻
脚氣
傷寒𫝊足不𫝊手所以寒濕之氣蒸于足發則類傷寒
其證頭疼身熱肢節痛大便閉或嘔但初病時起于
脚膝屈弱不能移動為異耳感於寒所患必冷越婢
小續命湯入生薑汁最妙感于暑所患是熱小續命
去附子減桂一半脚腫木瓜散檳榔散大便秘脾約
丸
論傷寒用藥法則
標本逆從之既明五劑之藥須用識且如表汗用麻黃
無葱白不發吐痰用瓜蒂無豉不湧去實熱用大黃
無枳實不通温經用附子無乾薑不熱甚則以泥清
水加葱白煎之竹瀝無薑汁不能行經絡蜜導無皂
角不能通秘結非半夏薑汁不能止嘔吐非人參竹
葉不能止虛煩非小柴胡不能和解表裏非五苓散
不能通利小便非天花粉乾葛不能消渴解肌非人
參麥門冬五味不能生脈補元非犀角地黃不能止
上焦之吐衂非桃仁承氣不能破下焦之瘀血非黃
蓍桂枝不能實表間虚汗非茯苓白术不能去濕助
脾非茵陳不能去黃疸非承氣不能制定發狂非枳
桔不能除痞滿非陷胸不能開結胸非羌活不能治
四時之感冐身疼非人參敗毒不能治春温非四逆
不能治隂厥非人參白虎不能化斑非理中烏梅不
能治蚘厥非桂枝麻黃不能除冬月之惡寒熱隨汗
解非薑附湯不能止隂寒之泄利非大柴胡不能去
實熱之妄言隂陽咳嗽上氣喘息用加減小青龍分
表裏而可汗下此傷寒用藥之大法也
隂經用藥格法
太隂脾土性惡寒濕非乾薑白术不能燥濕也
少隂腎水性惡寒燥非附子不能温潤
厥隂肝木藏血榮筋非芍藥甘草不能滋養此經常之
道
治傷寒看證大略
凡證有頭疼惡寒皆是傷寒無則皆否也何則蓋傷寒
則惡寒傷食則惡食理固然也但風從上来陽先受
之寒從下来隂先受之風與寒常相因而感冐之時
則又不同及其證之外見者則一也
一提金脈要
人之隂陽即為先天人之氣血即為後天脈者非血非
氣乃血氣之先即營行之道路又問曰既知先後天
之脈理須明持脈之要曰舉曰按曰尋三字若此不
明即隂陽表裏虛實何以别之持脈者輕手循之曰
舉重手取之曰按不輕不重委曲求之曰尋
截江網論脈
雜病以弦為陽傷寒以弦為隂雜病以緩為弱傷寒以
緩為和兩手無脈曰雙伏一手無脈曰單伏必有正
汗也寸口陽脈中或見沉細者但無力者為陽中伏
隂尺部隂脈中或見沉數者為隂中伏陽寸口數大
有力為重陽尺部沉細無力為重隂寸脈浮而有力
主寒邪表實宜汗浮而無力主風邪表虛宜實尺脈
沉而有力主陽邪在裏為實宜下無力主隂邪在裏
為虛宜温寸脈弱而無力切忌發吐尺脈弱而無力
切忌汗下初按来疾去遲名曰内虛外實去疾来遲
名曰内實外虛尺寸俱同名曰緩緩者和而生也汗
下後脈静者生躁亂身熱者死乃邪氣勝也温之後
脈来歇至者正氣脱而不復生也純絃之脈名曰負
負者死按之解索名曰隂陽離離者死隂病見陽脈
者生陽病見隂脈者死
傷寒撮要論脈
左右手脈俱急緊盛是夾食傷寒右手脈来空虛左手
脈来緊盛是勞力傷寒左手脈来緊右手洪滑或寸
脈沉伏身熱惡寒隠隠頭痛喘咳煩悶胸脇體痛是
夾痰傷寒左手脈来緊濇右手脈沉數心胸脇下小
腹有痛處是血欝内傷外感六經圖及傷寒撮要一
提金六經正治捷法
足太陽經委中穴在膕中央約紋動脈陷中膕中央即
膝後相對腿灣中也目内眥在面前眼内邊神庭在
中間額上額額角也
此圖玉枕至隂二穴膀胱經穴也風府穴督脈穴也膀
胱與督脈會于頂顛連於風府太陽症項強故併及
之
足太陽膀胱經圖頭為諸陽之首故多𫝊變受病為先
也其脈起于目内眥從頭下至項連風府行身之背
終于足也其證頭頂痛項強腰疼骨節痛經曰太陽
頭痛脈浮項背強而惡寒嘔逆身疼或已發熱或未
發熱者俱宜發表不可輙下之表邪乘虛内陷𫝊變
不可勝數又不可利小便利之則引熱入裏其害不
淺若本病煩熱小便不利者乃利之則不禁如小便
自利如常則不可利也凡有汗不得再發汗汗多不
得利小便
足太陽起于目内眥上額過神庭彎至玉枕過項夾背
脊由後廉而下至小趾外側至隂穴止
太陽經見證法
假如先起惡寒者本病已後發熱者標病若有一毫頭
痛惡寒身熱不拘日數多少便宜發散自然熱退身
凉有何變證
此處寒熱標本指病之先後言上文本病煩熱之本
字指六經標本言不可混看
辯證法
表虛自汗者為風傷衞氣宜實表表實無汗者為寒傷
營血宜發表
診脈法
診脈大凡皮膚之上輕手按之便得曰浮脈浮緊有力
為傷寒脈浮緩無力為傷風
用藥法
冬月正傷寒用升陽發表湯即加減麻黃湯冬月傷風
用疎邪實表湯即加減桂枝湯春秋無汗用羌活冲
和湯發表有汗用加減冲和湯實表腹痛小建中湯
痛甚桂枝加大黃湯夏月無汗用神术湯有汗用前
加減冲和湯
此圖神庭穴督脈穴也陽明經神庭過故載之
足陽明胃經圖乃兩陽合明于前也一曰府者居中土
也萬物所歸也其脈起于鼻額上頭額絡于目循于
面行身之前終于足也經曰傷寒二日陽明脈大又
曰尺寸俱長者陽明受病也
足陽明起于鼻兩傍上頭維從乳中近外傍而下前臁
梁丘穴至大趾次趾之端厲兌穴止
陽明經見證法
頭額痛目痛鼻乾不眠微惡寒是足陽明胃經受病假
如先起目痛惡寒身熱者陽明經本病已後潮熱自
汗讝語發渴大便實者正陽明胃府標病夫本宜解
肌標宜急下看消息用之
辯證法
目痛鼻乾微惡寒身熱病在經潮熱自汗讝語發渴便
實不惡寒病在腑
診脈法
按至皮膚之下肌肉之間略重按之乃得之脈見微洪
為經病按至筋骨之間重按之乃得脈見沉數為腑
病
用藥法
微惡寒自然目眶痛鼻乾不眠者用柴葛解肌湯即加
減葛根解肌湯渴而有汗不解者如神白虎湯即加
減白虎湯潮熱讝語發渴揭去衣被揚手擲足斑黃
狂亂不惡寒反怕熱大便實者輕則大柴胡湯重則
三承氣湯選用俱在秘方六一順氣湯加減治之
足少陽膽經其脈起于目銳眥上頭角絡耳中循胸脇
行身之側終于足也前有陽明後有太陽居二陽之
中所以居半表裏經曰尺寸俱弦者足少陽受病其
證頭痛目眩口苦胸滿耳聾脇痛或心煩喜嘔或胸
中煩悶而不嘔或心下病鞭或寒熱往来或發熱寅
申時尤盛或身微熱者皆少陽也凡頭角痛耳中痛
耳中烘烘而鳴耳之上前後腫痛皆少陽所主部分
其火為之也若口苦者少陽之膽熱脇下鞭者少陽
之結也
足少陽起于目銳眥上頭角絡耳中過乳外傍從兩脇
由外臁而下至小指次指之端竅隂穴止
少陽經見證法
假如先起惡寒身熱耳聾脇痛者本病已後嘔而舌乾
口苦者標病緣膽無出入病在半表半裏之間止宜
小柴胡湯加減和解表裡治之再無别湯本方有加
減法此經有三禁不可汗下利也若治之得法有何
壞證當須識此毋致忽焉
辯證法
耳聾脇痛寒熱嘔而口苦舌乾便屬半表半裏證不從
標本從乎中治
診脈法
按至皮膚之下肌肉之間略重按之乃得脈見弦數本
經
用藥法
耳聾脇痛寒熱嘔而口苦舌乾者用柴胡雙解飲即加
減小柴胡湯若陽明少陽合病則脈弦而長此湯加
葛根芍藥
此圖膻中穴任脈穴也太隂脈過此故載之
足大隂脾經圖脾為中榮宫之坤土也其脈始于足大
指上行至腹絡于嗌連舌本行身之前也若寒邪卒
中直入本經者一時便發腹痛或吐或利宜温之如
四日而發腹滿嗌乾者此𫝊經之邪也宜和之若太
陽病下之早因而腹痛者此悞下之而𫝊也凡治太
隂症自利不渴脈沉細手足冷急温之若脈浮者可
發汗宜桂枝湯主之若發熱脈數者少陽之邪未解
小柴胡湯主之如自利不渴者臟有寒也宜理中湯
甚者加附子重則回陽救急湯即加減四逆湯腹滿
嘔吐食不下者宜治中湯手足冷脈沉細者宜四逆
湯若𫝊經邪熱内陷腹痛者宜桂枝芍藥湯主之
足太隂從足大趾隐白穴由内臁而上環小腹上乳内
傍膻中其别從乳外近厥隂而上至喉下人迎止
又云凡陽經𫝊来之邪終是陽明腑證皆不當和亦不
可用桂枝只三承氣選用其用桂枝者中在隂經未
入隂府也
太隂經見證法
腹滿自利津不到咽手足温者是足太隂脾經受證假
如先起腹滿咽乾者本病已後身目黃標病内有寒
熱所分不可混治臨病之際用在得宜
辯證法
腹滿咽乾發黃者屬腑熱自利不渴或嘔吐者屬臟寒
診脈法
重手按至肌肉之下筋骨之間方得脈沉而有力宜當
下脈見沉而無力宜當温
用藥法
腹滿咽乾手足温腹痛者桂枝大黃湯即加減桂枝湯
身目黃者茵陳大黃湯即加減茵陳湯自利不渴或
嘔吐者加味理中飲重則回陽急救湯即加減四逆
湯
足少隂腎經圖為人身之根蒂也其脈始于足心上行
貫脊循喉絡舌本散舌下注心中行身之前也若因
慾事腎虛者寒直中之也其證一二日便發故發熱
脈沉足冷或惡寒倦卧宜温經散寒若五六日而發
躁舌乾者此𫝊經之熱邪宜急下之恐腎水乾也如
其脈沉細足冷者又不可下急温之脈沉疾有力者
乃可下之凡少隂飲水而小便色白者下虛有寒引
水自救非熱宜温之蓋少隂傷寒多因勞傷腎經之
所致有緊有慢其害甚速宜温之不可以寒凉之藥
妄投之也但脈沉足冷雖發熱者急宜温腎以扶元
氣
足少隂起于足心湧泉穴由内臁而上在太隂經之後
行入乳内傍近膻中至喉下人迎止
少隂經見證
假如先起舌乾口者本病已後讝語大便實者標病
至隂經則難拘定法或可温而或可下因分直中者
寒證𫝊經者熱症是其發前人之所未發也
診脈法
重手按至肌肉之下筋骨之間方得脈見沉實有力宜
當下脈見沉遲無力宜當温
用藥法
口燥咽乾渴而讝語大便實或遶臍鞭痛或下利純清
水心下鞭痛者俱是邪熱燥屎使然急用六一順氣
湯分輕重下之即承氣湯有加減法無熱惡寒厥冷
勌卧不渴或腹痛嘔吐瀉利沉重或隂毒手指甲唇
青嘔逆絞痛身如被杖面如刀刮戰慄者俱是寒邪
中裏使然急用回陽救急湯温之即四逆湯有加減
法
此圖一經從缺盆下乳上入裏會於頂巔
足厥隂肝經圖厥者盡也六經之尾也其脈起于足大
指上環隂器抵小腹循脇肋上口唇與督脈會于巔
頂行身之前側也若本經不足寒邪直中之也一日
便發吐利小腹痛寒甚者唇青厥冷囊縮急宜温之
并著艾灸丹田氣海以温之若六七日發煩滿囊拳
者此𫝊經熱邪厥深熱亦深也若脈沉疾有力者宜
急下之若脈微細者不可下也凡傷寒𫝊至厥隂經
則病勢極矣然死生在於須臾可不謹察之也大抵
熱深厥亦深則舌卷囊縮隂寒冷極亦舌卷囊縮也
當要仔細而辯其冷熱之治其法微矣
足厥隂起足大趾大敦穴由内臁而上在太隂經之前
行入小腹過脇下從乳外傍彎入乳内傍至中脘而
止其入裏行者會于巔頂也圖内不載
厥隂經見證法
假如先起消渴煩滿者本病已後舌卷囊縮者標病亦
有寒熱兩端不可槩作熱治
辯證法
煩滿囊拳消渴者屬熱口涎沫不渴厥冷者屬寒似瘧
不嘔清便必自愈
用藥法
消渴煩滿舌卷囊縮大便實手足乍冷乍温者急用六
乙順氣湯下之即承氣湯有加減法口吐涎沫或四
肢厥冷不温過乎肘膝不渴小腹絞痛嘔逆者急用
茱萸四逆湯即回陽救急湯有加減法
煎藥法
一發汗藥先煎麻黃一二沸後入餘藥同煎
一止汗藥先煎桂枝
一和解藥先煎柴胡
一下藥先煎滚水入枳實
一温藥先煎乾薑
一行血藥先煎桃仁
一利水藥先煎猪苓
一止瀉藥先煎炒白术
一消渴藥先煎天花粉
一止痛藥先煎白芍藥
一發黃藥先煎茵陳
一發斑藥先煎青黛
一發狂藥先煎石羔
一止嘔藥先煎半夏
一勞力感寒先煎黃茋
一濕症藥先煎蒼术
一感冐傷寒先煎羌活
一暑症藥先煎香薷
一痓病藥先煎防風
一腹如雷鳴藥先煎煨生薑
已上俱以主病者先煎餘藥俱後入同煎
劫病法
一傷寒發狂奔走人難制伏先於病人處生火一盆用
醋一碗傾於火上其烟冲入鼻内即安方可察其陽
狂隂躁親切用藥無差若初起頭疼發熱惡寒方除
已後登高而歌棄衣而走踰牆上屋罵詈呌喊大渴
欲死脈来有力乃因邪熱𫝊裏陽盛發狂當用寒藥
下之此為陽狂凡見舌卷囊縮者不治若病起無頭
疼身微熱面赤戴陽煩躁脈来沉微無力欲坐卧於
泥水中乃因寒熱而發躁手指甲面色青黑冷汗不
止心腹結鞭如石躁渴欲死即隂證似陽當用熱藥
温之此為隂躁凡見厥冷下利讝語者不治須詳脈
来有力無力此為良法
一傷寒腹中痛甚將凉水一盞與病人飲之其痛稍可
者屬熱當用凉藥清之清之不已而或遶臍鞭痛大
便結實煩渴屬燥屎急用寒藥下之若食痛同治法
若小腹鞭痛小水自利大便黑身目黃者屬蓄血亦
用寒劑加行血藥下盡黑物則愈此三者皆痛隨利
減之法也若飲水愈加作痛屬寒當用温藥和之和
之不已而或四肢厥冷腹痛嘔吐瀉利急用熱藥救
之須詳脈来有力無力此為良法
一傷寒直中隂經真寒證甚重而無脈或吐瀉脱元而
無脈用好酒薑汁各半盞與病人服之其脈来者可
治當察其脈用藥不拘脈浮沉大小但指下出見者
生如用此法脈不至者必死又當問病人何處有痛
證要知痛甚者脈必伏宜隨病制宜方為吉兆如無
痛證用此法而脈不至者不為吉兆尤當問病人若
平素原無正取脈須用覆手取之脈必見也此屬反
關脈診法與正取法同若平素正取有脈後因病診
之無脈者亦當覆手取之而脈出者隂陽錯亂也宜
和合隂陽如覆取正取俱無脈者必死此為良法
一傷寒舌上生胎不拘滑白黃黑俱用井水浸青布片
於舌上洗淨後用生薑片子時時蘸水刮之其胎自
退凡見舌生黑胎芒刺者必死此熱毒入深十有九
死是腎水尅心火也若發黃者用生薑柤時時週身
擦之其黃退若心胸脇下有邪氣結實滿悶鞭痛用
生薑一片搗柤去汁炒微燥帶潤用絹包於患處款
款熨之稍可又將柤和勻前汁炒乾再熨許久豁然
寬快俱為良法
一傷寒鼻衂成流久不止者將山梔炒黑為細末吹入
鼻中外將水紙搭於鼻冲其血自止若點滴其血不
成流者其邪在經未解照後秘方用藥不在此法
一傷寒熱邪在裏服轉藥後鹽炒麩皮一升將絹包於
病人腹上款款熨之使藥氣得熱則行大便易通矣
一傷寒吐血不止用韭汁磨京墨呷下其血見黑必止
如無韭汁用鷄子青亦可正謂赤屬火而黑屬水也
一傷寒直中隂經真寒證或隂毒證身如被杖腹中絞
痛嘔逆沉重不知人事四體堅冷如石冰指甲唇青
藥不得入口六脈沉細或無脈欲絶者將葱縳一握
切去根葉取白三寸許如餅先用麝香半分填於臍
中後放葱餅於臍上以火熨之連換二三餅稍醒灌
入生薑汁煎服回陽救急湯如不醒再灸關元氣海
二三十壯使熱氣通其内逼邪出于外以復陽氣如
用此法手足温和汗出即醒者為有生也如用此法
手足不温汗不出不省人事必死
一傷寒熱病熱邪𫝊裏亢極無解用黃連煎水一盞放
井中頓冷浸青布搭于胸中徐徐換之待熱勢稍退
即除不可久漬夏月用此法冬月不宜用
一傷寒服藥轉吐出不納者隨用竹管重捺内關後將
生薑自然汁半盞熱飲其吐即止大凡服寒藥熱飲
熱藥寒飲中和之劑温和服之如要取汗雖辛甘之
劑亦宜熱服如要止汗雖辛甘温之劑亦宜温服此
為良法
内關中掌後腕二寸厥隂心包相火之經
一中風痰厥昏迷卒倒不省人事欲絶者先用皂莢末
撚紙燒烟冲入鼻有嚏可治隨用吐痰法用皂莢末
五分半夏白礬各三分為細末薑汁調服探吐後服
導痰湯加減治之無嚏不可治此為良法
一治乾霍亂不得吐者用滚湯一碗入皂莢末三分鹽
一撮調服探吐切莫與米湯與之即死是穀氣反助
邪氣也
一中寒卒倒昏迷不醒者先用熱酒薑汁各半盞灌入
稍醒後服加味理中飲為效如不飲酒人止用薑汁
灌之依此法調治冬月有之餘月不多見
製藥法
一用附子去皮臍先用鹽水薑汁各半盞用砂鍋煮七
沸後入黃連甘草各半兩再加童便半盞再煮七沸
住火良久撈起入磁器盛貯伏地氣一晝夜取出晒
乾以備後用庶無毒害頂圓臍正一兩一枚者佳
一用川大黃須錦紋者佳剉成飲片用酒拌均燥乾後
用不傷隂血如年壯實熱者生用不須製
一用麻黃去節先滚醋湯略浸片時撈起以備後用庶
免大發如冬月嚴寒腠理至密當生用不須製
一用吳茱萸將鹽水拌均炒燥庶無小毒
一用附子後身目紅者乃附子之過用蘿蔔搗水濾汁
二大盞入黃連甘草各半兩犀角三錢煎至八分服
之以解附子毒其紅即除如解遲必血從耳口鼻出
者必死無蘿蔔用蘿蔔子搗水取汁亦可如無蘿蔔
子用澄清泥漿水亦可也
一用大黃後瀉利不止者用烏梅二枚炒粳米一撮乾
薑三錢人參炒白术各半兩生附子皮一錢半甘草
一錢升麻少許燈心一握水二大鍾煎之去渣後入
炒陳壁土一匙調服即愈取土氣以助胃氣也
一用麻黃後汗出不止者將病人髮披水盆中足露出
外用炒糯米半升龍骨牡蠣藁本防風各一兩為細
末周身撲之隨後秘方用藥免致亡陽而死此為良
法
羌活冲和湯治太陽傷風有汗脈浮緩
羌活白芷黃芩甘草(各一半)防風白术生
地(各一錢半)川芎(五分)右如前煎法若一服汗仍未止加
黃茋一錢半芍藥一錢仍未止以小柴胡加桂枝芍
藥各一錢
葛根湯治太陽陽明項背強急無汗惡風脈帶弦浮
而發熱又治太陽與陽明合病必自利此湯並主之
葛根(一錢)甘草麻黃(各二錢去節湯泡二次)水二鍾薑四片
棗二枚煎略微覆取汗
獨活散治傷寒温熱等症
羌活獨活防風枳殼黃芩麻黃(泡一次)
人參細辛茯苓炙甘草蔓荆子甘菊花
石膏水二鍾薑三片薄荷五葉煎
敗毒散治傷寒温疫風温頭目昏眩四肢疼痛增寒
壯熱項強目睛疼尋常風眩拘急
羌活獨活前胡柴胡川芎枳殼桔梗
茯苓人參甘草(各等分)
水二鍾如常煎服
六神通解散
麻黃黃芩滑石(各二兩)石膏(一兩)甘草(一兩半)蒼术(四兩)
治時行三日前加葱白香豉煎服而汗之立效中
病即止不可盡劑
升麻湯治傷寒中風頭疼增寒壯熱肢體疼痛發熱
惡寒鼻中乾不得卧兼治寒暄不時人多疾疫及暴
熱之頃忽然變寒身體疼痛頭重如石
升麻甘草芍藥葛根(各等分)
每服七八錢煎如常法若老人去芍藥加柴胡茯苓
人參各一錢
五積散治隂經傷冷脾胃不和感冐寒邪
蒼术(二十四兩)桔梗(十二兩)陳皮(八兩)白芷茯苓(各四兩)甘草
枳殼(炒各五兩)肉桂人參川芎(各二兩)厚樸半夏
芍藥當歸麻黃乾薑(各三兩)
右十六味除枳壳肉桂陳皮其餘共一處生搗為粗
末用酒拌勻晒乾分作六分大鍋内文武火炒令黃
色不得焦擲冷入殼桂陳皮和勻每服五錢水二鍾
薑三片煎一鍾服
婦人血風證因崩漏大脱血或前後血因而涸燥其熱
未除尋衣摸床撮空閉目不省人事揚手擲足搖動
不安錯語失神脈弦浮而虚内有燥熱之極氣粗鼻
乾而不潤上下通燥此為難治宜服生地黃黃連湯
治男子去血多亦有此症其妙不可容言
生地黃黃連湯
川芎生地當歸(各七分)赤芍藥梔子黃芩
黃連(各三分)防風
每服五錢水煎清飲徐徐呷之如脈實可加大黃下
之大承氣湯氣藥也自外而之内者用之生地黃黃
連湯血藥也自内而之外者用之氣血合病循衣撮
空治同
自氣而之血血而復之氣者大承氣湯下之自血而之
氣氣而復之血者生地黃黃連湯主之二者俱不大
便此是承氣湯對子又與三黃石膏湯表裏皆是三
焦胞絡相火之用也病既危急只得以此湯降血中
火耳不拘婦人男子去血過多而有此症者皆宜服
之無不效者
秘用三十七方就註三十七槌法
升麻發表湯即麻黃湯附加減法
治冬月正傷寒頭疼發熱惡寒脊強脈浮緊無汗為
表症此足太陽膀胱經受邪當發汗以頭如斧劈身
如火熾者宜此湯有汗者勿用
麻黃桂枝甘草杏仁升麻川芎防風
白芷羌活
本經發熱惡寒頭痛無汗而喘者本方加乾葛去升
麻
本經發熱惡寒身體痛者本方加蒼术芍藥去杏仁
本經惡寒發熱身痒面赤者以其不得小便出故也
本方去白芷升麻杏仁加柴胡芍藥
本經頭痛發熱惡寒胸中飽悶者本方加枳殼桔梗
本經感寒深重服湯不作汗者再宜服至二三劑而
汗不出者死
本經汗後不解者宜再服量症輕重用麻黃升麻分
多寡為當
水二鍾薑三片葱白二莖槌法加江西豆豉一撮煎
之熱服取汗有神宜厚被覆首凡中病即止不得多
服多則反加别病
疎邪實表湯即桂枝湯附加減法
治冬月正傷風頭痛發熱惡寒脊強脈浮緩自汗為
表症此足太陽膀胱經受邪當實表散邪無汗者不
可服
桂枝芍藥甘草防風川芎羌活白术
如汗不止加黃茋喘加杏仁柴胡胸中飽悶
加枳殼桔梗
水二鍾薑三片棗二枚槌法加膠飴二匙温服
羌活冲和湯以代桂枝麻黃青龍各半等湯此太陽
經之神藥也
治春夏秋非時感冐暴寒頭痛發熱惡寒脊強無汗
脈浮緊此足太陽膀胱經受邪是表症宜發散不與
冬時正傷寒同治此湯非獨治三時暴寒春可治温
夏可治熱秋可治濕治雜症亦有神也冬寒亦可用
惟黃芩須輕投耳
羌活蒼术(各一錢半)防風黃芩川芎白芷甘
草生地黃(各一錢)細辛(五分不可多)
水二鍾煎八分熱服温被蓋覆取微汗濕土司天加
蒼术一錢五分天久淫雨亦加如渴加石膏三錢知
母一錢不渴不加冬月禁之
如胸中飽悶加桔梗枳殼去生地
夏月加石膏知母名神术湯如服此湯後不作汗本
方加蘇葉喘而惡寒身熱本方加杏仁生地汗後不
解宜服要汗下兼行加大黃乃釡底抽薪之法
其春夏秋感冐非時傷寒亦有頭疼惡寒身熱脈浮
緩自汗宜實表本方去蒼术加白术汗不止加黃茋
即加減冲和湯再不止以小柴胡加桂枝芍藥一錢
有神
槌法薑三片棗二枚煎至一鍾加葱白搗汁五匙再
煎一二沸如發汗熱服止汗温服
柴葛解肌湯即葛根湯附加減法
治足陽明胃經受邪目痛鼻乾不眠微頭疼眼眶痛
脈来微洪宜解肌屬陽明經病其正陽明腑病别有
治法
柴胡葛根甘草黃芩芍藥羌活白芷
桔梗
本經無汗惡寒甚者去黃芩加麻黃冬月宜加春宜
少夏秋去之加蘇葉
本經有汗而渴者治法在如神白虎湯下即白虎湯
水二鍾薑三片棗二枚槌法加石膏末一撮煎之熱
服
柴胡雙解散即小柴胡湯附加減法
足少陽膽經受證耳聾脇痛寒熱嘔而口苦脈来弦
數屬半表半裏宜和解此經無出入有三禁不可汗
下利也止有小柴胡一湯隨病加減再無别湯
柴胡黃芩半夏甘草人參陳皮芍藥
若只小柴胡湯無芍藥
本經症小便不利加茯苓脇痛加青皮
本經嘔者入薑汁竹茹痰多加瓜蔞貝母寒熱
似瘧加桂渴加天花粉知母齒燥無津液加石
膏嗽者加五味金沸草壞症加鱉甲
本經症心下飽悶未經下者非結胸乃表邪𫝊至胸
中未入乎腑證雖滿悶尚為在表只消小柴胡加枳
梗未效就以本方對小陷胸加枳桔一服虛煩類傷
寒證本方加竹葉炒粳米
本經與陽明合病本方加葛根芍藥
婦人熱入血室加當歸紅花
男人熱入血室加生地黃
老婦人傷寒無表證其熱勝者本方加大黃甚者加
芒硝
水二鍾薑一片棗二枚槌法加生艾汁三匙煎之温
服
小柴胡湯證註釋
治太陽病十日已去脈細而嗜卧外雖已解設胸滿痛
與服之若脈浮者麻黃湯傷寒五六日来往寒熱胸
脇若痛默默不飲食心煩喜嘔或煩而不嘔或渴或
腹中痛或脇下痞鞭或心悸小便不利或不渴身有
微熱者此湯主之血氣弱腠理開邪氣因與正氣相
搏結于胸下邪正分争往来寒熱休作有時默默不
飲食臟腑相連其痛必下邪高痛下致使嘔也此湯
主之服柴胡湯已渴者屬陽明以法治之傷寒五六
日身熱惡風頭項強脇下滿手足温而渴者此湯主
之傷寒陽脈濇隂脈弦腹中急痛先與小建中湯不
差者此湯主之太陽病過經十餘日發汗吐下後四
五日柴胡湯證仍在者先與小柴胡湯嘔不止心下
欝微煩者為未解也與大柴胡湯下之則愈婦人中
風七八日續得寒熱發作有時經水適斷者此為熱
入血室其血必結致如瘧狀此湯主之傷寒五六日
頭汗出微惡寒手足冷心下滿不欲食大便硬脈細
者為陽微結必有表復有裏脈沉亦裏也汗出為陽
微假令純隂結不得復有外症悉入在裏此為半在
表半在裏也脈雖沉緊不得為少隂病所以然者隂
不得有汗也今頭汗出故知非少隂可與此湯設不
了了得尿而解傷寒五六日嘔而發熱者柴胡湯症
具而以他藥下之柴胡症在者復與小柴胡湯心下
痞為逆必蒸蒸而振却發熱汗出而解若心下滿而
腹痛者此為結胸也大陷胸湯主之但滿而不痛者
此為痞氣柴胡不中與之宜半夏瀉心湯已上屬太
隂經
末後五六日嘔而發熱至太隂經一段俱太隂證節
菴併及者見太隂證柴胡亦有當與不當與者
陽明病發潮熱大便溏小便自可胸脇不利者與此
湯陽明病脇下鞭滿不大便而嘔舌上白胎皆可與
之上焦得通津液得下腎氣因和濈然汗出而解陽
明中風脈弦浮大而短氣腹部滿脇下及心痛久按
之氣不通鼻乾不得卧一身及目悉黃小便難有潮
熱時時噦身前後腫刺之少差外不解病過十日脈
續浮者此湯主之已上屬陽明經太陽病不解轉入
少陽脇下滿乾嘔不能食往来寒熱尚未吐下脈沉
緊者此湯主之若已吐下後發汗温鍼讝語小柴胡
湯證罷此為壞證知犯何逆以法治之已上屬少陽
經嘔而發熱宜服此湯傷寒已後更發熱此湯主之
若脈浮者以汗解之屬陽易差後勞復脈證
彭用光加減法
如胸中煩而不嘔去半夏人參加瓜蔞仁煩者熱也
嘔者逆氣也今煩而不嘔則熱聚而氣不逆邪氣欲
漸成實也參甘恐補去之無助熱夏味辛散去之以
無逆氣也瓜蔞仁苦寒用之以通欎熱于胸中
若渴者去半夏恐燥津液加人參之甘潤瓜蔞根之
苦潤相合則津液生而渴已也
若腹中痛去黃芩加芍藥寒邪入裏裏氣不足寒邪
壅則腹中痛芩苦寒性堅而寒中去之則中氣易和
芍藥味酸而和中加之則裏氣得通而腹痛自愈
如脇下痞鞭去大棗之甘温恐令滿加牡礪之酸鹹
則痞消而鞭輭矣
若心下悸小便不利者去黃芩之苦寒恐蓄水浸行
加茯苓之甘淡能滲利則津液通矣
若不渴外有微熱去人參微熱恐有表邪加桂枝取
汗發散表邪也
若欬者去人參大棗生薑加五味子乾薑肺氣逆則
欬參棗薑甘温中則肺氣愈逆故去之用五味子之
酸收斂肺氣乾薑之辛熱以散内之寒氣則欬自止
若加葛根芍藥治少陽陽明合病頭略痛發熱耳聾
脇痛或往来寒熱如瘧和解散治之和解散即小柴
胡湯加減如嘔逆加薑九片陳皮一錢如頭痛惡寒
加羌活防風各一錢寒熱間作加桂枝一錢夏月中
暑發熱頭痛加黃連一錢春天温病時行加生地黃
川升麻一錢瘧疾或先寒後熱加川常山尖檳榔半
錢各要未發時煎服傷寒惡寒頭項強發熱前方冲
和湯内去細辛蒼术加白术二錢
桂枝大黃湯即桂枝湯加大黃附加減法
治足太隂脾經受症腹滿而痛咽乾而渴手足温脈
来沉而有力此因邪熱從陽經𫝊入隂經
桂枝芍藥甘草大黃枳實柴胡
本經腹滿不惡寒而喘者加大腹皮去甘草
水二鍾薑一片棗二枚槌法臨服入檳榔磨水三匙
熱服
中云看此證不如三承氣湯選用或一日初𫝊太隂乃
可觀仲景書或者邪中隂經而留于腹者也不然必
外證未全除可也不然此方亦當用在壞證例非本
經藥也直說陽症𫝊来者誤也
加味理中飲即理中湯附加減法
治太隂脾經受證自利不渴手足温身無熱脈来沉
而無力此屬臟寒
乾薑白术人參甘草肉桂陳皮茯苓
厥隂消渴氣上衝心饑不欲食食即吐蚘腹痛大便
實者本方加大黃蜜少許利之
本經腹濡滿時減者本方去甘草
本經嘔者入半夏薑汁
本經倦卧沉重利不止少加附子
利後身體痛者急温之加附子
自利腹痛者入木香磨薑汁調服和之
水二鍾薑一片棗二枚槌法臨服入炒陳壁土一匙
調服取土氣以助胃氣
茵陳將軍湯即茵陳湯附加減法
治足太隂脾經腹滿身目發黃小水不利大便實發
渴或頭汗劑頸而還脈来沉重者宜用
大黃茵陳山梔甘草厚樸黃芩枳實
大便自調者去大黃厚朴加大腹皮利小便清為效
水二鍾薑一片槌法加燈草一握熱服
導赤飲即五苓散附加減法
治小水不利小腹滿或下焦蓄熱或引飲過多或小
水短赤而渴脈沉數者以利小便為先惟汗後亡津
液與陽明汗多者則以利小便為戒
茯苓猪苓澤瀉桂枝白术甘草滑石
山梔
中濕身目黃者加茵陳
水結胸證加木通燈心如小水不利而見頭汗出者
乃陽脱也此死證
自得病起無熱但狂言煩躁不安精采不與人相當
此湯治之
此因熱結膀胱太陽經之裏症也一名太陽本病
水二鍾薑一片燈心二十莖槌法入鹽二字
六一順氣湯以代大承氣小承氣調胃承氣大柴胡
三乙承氣湯大陷胸等湯之神藥也舉世無人知此
竒妙耳秘之莫與俗人言附加減法
治傷寒熱邪𫝊裏大便結實口燥咽乾怕熱讝語揭
衣狂妄揚手擲足斑黃陽厥潮熱自汗胸腹滿硬遶
臍疼痛等症悉皆治之
大黃枳實厚樸甘草黃芩柴胡芒硝
芍藥
潮熱自汗讝語發渴揚手擲足揭去衣被狂妄斑黃
大便實者俱屬正陽明胃腑病依本方
口燥咽乾大便實屬少隂依本方
下利純清心下鞭痛而渴者屬少隂依本方
怕熱發渴讝妄手足乍冷乍温大便實者陽厥證屬
厥隂依本方舌卷囊縮者難治須急下之熱病目不
明謂腎水已竭不能照物病已篤矣惟宜急下依本
方目中不了了即目不明也
轉屎氣者謂下泄也有燥屎焉當下依本方如更衣
者止後服不必盡劑不更衣宜再少與大便通者愈
若結胸證心下鞭痛手不可近燥渴讝語大便實者
依本方去甘草加甘遂桔梗凡傷寒過經及老弱併
血氣兩虛之人或婦人産後有下症或有下後不解
或有表症未除而裏症又急不得不下者用此湯去
芒硝下之即吉蓋恐轉藥硝性燥急故有此戒大凡
傷寒邪熱𫝊裏結實須看熱氣淺深用藥今之庸俗
不分當急下可少與宜微和胃氣之論一槩用大黃
芒硝亂投湯劑下之因兹枉死者多矣余謂傷寒之
邪𫝊来非一治之則殊耳病有三焦俱傷者則痞滿
燥實堅全俱宜大承氣湯厚樸苦温以去痞枳實苦
寒以泄滿芒硝醎寒以潤燥軟堅大黃苦寒以泄實
去熱病斯愈矣邪在中焦則有燥實堅三證故用調
胃承氣湯以甘草和中芒硝潤燥大黃泄實不用枳
樸恐傷上焦虛無氤氲之元氣調胃之名自此立矣
上焦受傷則痞而實用小承氣湯枳實厚樸之能除
痞大黃之泄實去芒硝不傷下焦血分之真隂謂不
伐其根本也若夫大柴胡湯則有表症尚未除而裏
症又急不得不下者只得以此湯通表裏而緩治之
猶有老弱及血氣兩虛之人亦宜用此故經云轉藥
孰緊有芒硝者緊也大承氣最緊小承氣次之調胃
承氣又次之大柴胡又次之其大柴胡加大黃小柴
胡加芒硝方為轉藥蓋為病輕者設也仲景又云蕩
滌傷寒熱積皆用湯液切禁丸藥不可不知也
右先將水二鍾滚三沸後入藥煎至八分槌法臨服
時入鐵銹水三匙調服立效取鐵性沉重之義最能
墜熱開結有神此千金不𫝊之秘
如神白虎湯即白虎湯附加減法
治身熱渴而有汗不解或經汗過渴不解脈来微洪
石膏知母人參甘草山梔麥冬五味
心煩者加竹茹一團如大渴心煩背惡寒者依本方
去山梔加天花粉無渴不可服此藥為大忌
水二鍾薑一片棗一枚槌法加淡竹葉十片
三黃石膏湯
此湯治傷寒後五心煩熱舌燥表裏皆實怫欎陽毒
發斑黃身如塗朱眼珠如火狂呌欲走十指皮脱六
脈洪大滑數燥渴欲死鼻乾面赤齒黃過經不解已
成壞症表裏皆熱欲發其汗病熱不退又復下之大
便遂頻小便不利亦有錯治温症而成此症者又八
九日已經汗下後脈洪數身壯熱拘急沉重欲治其
内由表未解欲發其表則裏症又急趦趄不能措手
待斃而已殊不知熱在三焦閉塞經絡津液營衛不
通遂成此症又治汗下後三焦生熱脈洪數讝語不
休晝夜喘息鼻時加衂身目俱黃狂呌欲走者通用
此湯治之有神
石膏(一兩半)黃芩黃連黃栢(各七錢)山梔麻黃
香豉(二合)
每服一兩水二鍾薑三片棗二枚槌法入細茶一撮
煎之熱服未中病再服
三黃巨勝湯
此湯治陽毒發斑狂亂妄言大渴呌喊目赤脈數大
便燥實不通上氣喘急舌卷囊縮難治者權以此湯
劫之三黃石膏湯内去麻黃香䜴加大黃芒硝是也
水二鍾薑一片棗二枚槌法臨服入泥漿清水二匙
調服即安
冲和靈寳飲治兩感傷寒起于頭痛惡寒發熱口燥
舌乾以陽先受病多者先以此湯探之中病即愈
羌活防風川芎生地細辛黃芩柴胡
甘草乾葛白芷石膏
水二鍾煨生薑三片棗二枚槌法入黑豆一撮煎之
温服取微汗為愈如不愈表症多而甚急者方可用
麻黃葛根為解表如裏多而甚急者先以調胃承氣
為攻裏是也
如以隂經自中病發熱下利身疼痛脈沉細無力不
渴倦卧昏重者又當先救裏温之回陽救急湯是分
表裏寒熱而治此其權變大法
古云兩感雖為死證復有可救之理乃用藥先後寒
熱之劑及發表攻理之序不明故枉死者多矣此方
良可
桃仁承氣對子即桃仁承氣湯附加減法
治熱邪𫝊裏熱蓄膀胱其人如狂小水自利大便黑
小腹滿痛身目黃讝語燥渴為蓄血證脈沉有力宜
此湯下盡黑物即愈未服前而血自下者為欲愈不
宜服
桃仁桂枝芒硝大黃芍藥柴胡青皮
當歸甘草枳實
水二鍾薑三片槌法臨服入蘇木煎汁三匙服
消毒青黛飲治熱邪𫝊裏裏實表虛血熱不散熱氣
乘于皮膚而為斑也輕則如疹子重則如錦紋重甚
則斑爛皮膚或本屬陽悮投熱藥或當下不下或下
後未解皆能致此不可發汗重令開泄更加斑爛也
然而斑之方萌與蚊跡相類發斑多見於胸腹蚊跡
只在於手足陽脈洪大病人昏憒先紅後赤者斑也
脈不洪大病人自静先紅後黃者蚊也其或大便自
利短氣怫欎氣短燥屎不通又如菓實靨者盧醫復
生不能施其巧矣凡汗下不解足冷耳聾煩悶咳便
是發斑之候
黃連甘草石膏知母柴胡玄參生地
山梔犀角青黛人參
水二鍾薑一片棗二枚槌法臨服入苦酒一匙大便
實者去人參加大黃
生地黃連湯治鼻衂成流久不止者或熱毒入深吐
血不止
黃芩山梔桔梗甘草生地黃連柴胡
川芎芍藥犀角(如無升麻代之)
水二鍾棗二枚煎八分槌法臨服入茅根搗汁磨京
墨調服如無茅根以藕搗汁亦可
外用劫法水紙搭于鼻冲
加味犀角地黃湯治煩躁漱水不下咽者屬上焦有
瘀血
犀角生地芍藥甘草桔梗牡丹皮陳
皮紅花當歸
水二鍾薑三片槌法臨服入生藕節搗汁三匙温服
回陽救急湯即四逆湯附加減法
治寒邪直中隂經真寒證初病起無身熱無頭疼止
則惡寒四肢厥冷戰慄腹疼吐瀉不渴引衣自蓋踡
卧沉重或手指甲唇青或口吐涎沫或至無脈或脈
来沉遲無力
熟附子乾薑人參甘草白术肉桂陳
皮五味茯苓半夏
嘔吐涎沫或小腹痛加鹽炒吳茱萸
無脈者加猪胆汁一匙嘔吐不止加薑汁泄瀉
不止加升麻黃茋
水二鍾薑三片煎之臨服加麝香三釐調服中病以
手足温和即止不得多服多則反加别病矣如未止
可用前理中飲加減治之無妨
回陽反本湯治隂盛格陽隂極發躁微渴面赤欲坐
卧於泥水井中脈来無力或脈全無欲絶者
附子乾薑甘草人參麥門冬五味臘
茶陳皮
面戴陽者下虛也加葱七莖黃連少許用澄清泥漿
水二鍾煎之臨服入蜜五匙頓冷服之取汗為效
柴胡百合湯治瘥後昏沉發熱渴而錯語失神及百
合勞復等證
柴胡人參黃芩甘草知母百合生地
陳皮
渴加天花粉胸中煩熱加山梔頭微疼加羌活
川芎嘔吐加薑汁炒半夏胸中飽悶加枳殼桔
梗食復者加枳實黃連甚重大便實者加大黃
胸中虛煩加竹茹竹葉瘥後乾嘔錯語失神呻吟
睡不安者加黃連犀角咳喘加杏仁百合甚加麻
黃心中驚愓為血少加當歸茯神遠志虛汗加
黃茋疲倦加白术腹中雷鳴加煨生薑勞復
時熱不除加葶藶烏梅生艾汁
水二鍾棗一枚薑三片槌法加醋炙鱉甲煎之温服
如聖散治剛柔二痓頭搖口噤身反張手足攣搐頭
面赤項強急與瘈瘲同此法
羌活防風川芎白芷柴胡芍藥甘草
當歸烏藥半夏黃芩有汗是柔痓加白
术桂枝無汗是剛痓加麻黃蒼术口噤咬牙者
如大便實者入大黃利之
水二鍾薑三片煎之臨服入薑汁竹瀝温服
温經益元湯治因汗後太虛頭眩振振然欲擗地并
肉瞤筋愓及因發汗太多衞虛亡陽汗不止或下後
利不止身疼痛者併皆治之
熟地人參白术黃茋甘草芍藥當歸
生地茯苓陳皮肉桂大附子
如飽悶加枳殼去地黃如瘦人去芍藥有熱去附
子利不止加炒白术升麻陳壁土去當歸地黃
嘔者加薑汁製半夏渴者加天花粉汗後惡風
寒屬表虛去附子肉桂生地加桂枝膠飴水二鍾
薑三片棗一枚加糯米一撮槌法煎之温服
逍遥湯治有汗傷寒瘥後血氣未平勞動助熱復還
於經絡有因與婦人交接淫慾而復發不易有病者
謂之勞復内交接淫慾而無病人反得病者謂之隂
陽易余曾見舌出數寸而死者多矣此症最難治必
宜此湯
人參知母竹青卵縮腹痛倍加黃連甘草
滑石生地韭根柴胡犀角
水二鍾薑三片棗二枚煎之臨服入燒裩襠末一錢
半調服有粘汗出為效不粘汗出再服以小水利隂
頭腫則愈
升陽散火湯治有患人乂手冐胸尋衣摸牀讝語昏
沉不醒人事不可呼為風證而用風藥悞死者多矣
蓋汗熱乘于肺金元氣虛不能自主持名曰撮空證
小便利者可治小便不利者不可治
人參當歸柴胡芍藥黃芩甘草白术
麥冬陳皮茯神
有痰加薑製半夏大便燥實讝語發渴加大黃
泄漏者加升麻炒白术
水二鍾薑三片棗一枚槌法入金首飾煎之熱服
再造飲治有患頭疼發熱項脊強惡寒無汗用發汗
藥二三劑汗不出者苟不識此不論時令遂以麻黃
重藥及火劫取汗悞人死者多矣殊不知陽虛不作
汗故有此證名曰無陽證
黃茋人參桂枝甘草細辛熟附子羌
活防風川芎煨生薑
夏月加黃芩石膏冬月不加
水二鍾棗二枚煎至一鍾槌法加炒芍藥一撮煎三
沸温服
黃龍湯治有患心下鞭痛下利純清水讝語發渴身
熱殊不識此證但見下利便呼為漏底傷寒而便用
熱藥止之就如抱薪救火悞人死者多矣殊不知此
因熱邪𫝊裏胃中燥屎結實此利非内寒而利乃逐
日自飲湯藥而利也宜急下之名曰結熱利證身有
熱者宜用此湯身無熱者用前六一順氣湯
大黃芒硝枳實厚樸甘草人參當歸
年老氣血虛者去芒硝
水二鍾薑三片棗二枚煎之後再加桔梗煎一沸熱
服
調營養氣湯即加減補中益氣湯
治有患頭疼身熱惡寒微渴濈然汗出身痛脚腿酸
疼沉倦脈空浮而無力不可因見頭疼惡寒發熱便
呼為正傷寒而大發其汗所以輕變重而害人者多
矣此勞力内傷氣血外感寒邪宜少辛甘温之劑則
愈名曰勞力感寒證故經云勞者温之損者温之温
能除大熱正此謂也有下證者大柴胡湯下之則緩
人參黃茋當歸生地川芎柴胡陳皮
甘草細辛羌活防風白术
元氣不足者加升麻少許須知元氣不足者至隂之
下求其升口渴加天花粉知母喘嗽加杏仁去
升麻汗不止加芍藥去升麻細辛胸中煩熱加山
梔竹茹乾嘔加薑汁炒半夏胸中飽悶加桔梗枳
殼去生地甘草黃茋白术少許痰盛者加瓜蔞仁貝
母去防風細辛腹痛去茋术加芍藥乾薑和之
有因血欎内傷腹有痛處或大便黑加桃仁紅花去
芍辛羌防黃茋白术甚者加大黃下盡瘀血則愈後
去大黃調理
水二鍾薑三片棗二枚槌法入葱白二莖煎之温服
導赤各半湯治患傷寒後心下不鞭腹中不滿大小
便如常身無寒熱漸變神昏不語或睡中獨語一二
句目赤唇焦舌乾不飲水稀粥與之則嚥不與即不
思形如醉人俗不識此而悞人者多矣殊不知熱𫝊
手少隂心也心火上而迫肺所以神昏名越經證
黃連山梔黃芩滑石甘草知母犀角
茯神麥冬人參
水二鍾薑棗煎之加燈心一握煎沸熱服
益元湯治有患身熱頭疼全無不煩便作躁悶面赤
飲水不得入口不識者呼為熱證而用凉藥遂至悞
人殊不知元氣虛弱是無根虛火泛上名曰戴陽證
熟附子甘草乾薑人參五味麥冬黃
連知母葱艾
水二鍾薑一片棗二枚槌法臨服入童便三匙頓冷
服
桂苓飲治有患初得病無熱狂言煩躁不安精采不
與人相當切勿呼為狂發悞用下藥死者多矣此因
熱結膀胱名如狂證
猪苓澤瀉桂枝甘草白术知母黃栢
山梔蕀葉
水二鍾薑三片煎一鍾槌法再加滑石末一錢煎三
沸温服取微汗為效
當歸活血湯有患無頭疼無惡寒止則身熱渴小水
利大便黑口出無倫語設如不識呼為熱證而用凉
劑則悞矣殊不知内𫝊心脾二經使人昏迷沉重故
名挾血如見祟
當歸赤芍甘草紅花桂心乾薑枳殼
生地人參柴胡桃仁
服三帖後去桃仁紅花乾薑桂心加白术茯苓
水二鍾薑一片煎之槌法入酒三匙調服
加味導痰湯有患憎寒壯熱頭疼昏沉迷悶上氣喘
急口出涎沫庸醫皆作傷寒治之多悞殊不知此因
内傷七情以致痰迷心竅神不守舍神出舍空空則
痰生也名曰挾痰如見祟痰症類傷寒與此同治法
茯苓半夏南星枳實黃芩瓜蔞仁白
术陳皮甘草桔梗人參黃連
年力壯盛先用吐痰法後服此湯
水二鍾薑三片棗二枚槌法臨服入竹瀝薑汁温服
加減調中飲治食積類傷寒頭疼發熱惡寒氣口脈
緊盛但身不痛此為異耳經云飲食自倍腸胃乃傷
輕則消化重即吐下此良法也
蒼术厚朴陳皮甘草白术山查神麯
枳實草菓黃連乾薑
腹中疼加桃仁痛甚大便實熱加大黃下之去山
查草菓神麯乾薑
心中兀兀欲吐者與乾霍亂同吐法用滚水一碗入
鹽一撮皂角末五分探吐
水二鍾薑一片臨服入木香磨汁調服即效
加減續命湯治脚氣類傷寒頭疼身熱惡寒支節痛
便秘嘔逆脚軟屈弱不能轉動但起於脚膝耳禁用
補劑及淋洗
防風芍藥白术川芎防己桂枝甘草
麻黃蒼术羌活
暑中三陽所患必熱脈来數去附子桂枝麻黃加黃
栢黃芩柴胡寒中三隂所患必冷脈来遲加附子
起于濕者脈来弱加牛膝木瓜起于風者脈来
浮加獨活元氣虛加人參少許大便實者加大
黃
水二鍾薑一片棗二枚燈心二十莖槌法臨服入薑
汁調服
芩連消毒飲時天行大頭病發熱惡寒頭項腫痛脈
洪取作痰症治之其喉痺者亦照此方治
柴胡甘草桔梗黃芩川芎荆芥黃連
防風羌活枳殼連翹射干白芷
先加大黃濾去一二次後依本方去大黃加人參
當歸
水二鍾薑三片煎一鍾加鼠粘子一撮再煎一沸槌
法入竹瀝薑汁調服
初起不可用大黃末後不減方可量加
加味六神通解散治時行三月後謂之晚發頭痛身
熱惡寒脈洪數先用冲和湯不愈後服此湯
麻黃甘草石膏黃芩滑石蒼术川芎
羌活細辛
水二鍾薑三片槌法入豆䜴一撮葱白二莖煎之熱
服取汗中病即止
赤水元珠卷十八
