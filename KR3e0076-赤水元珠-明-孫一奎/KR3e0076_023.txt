赤水元珠卷二十三
明孫一奎撰
産後乍見鬼神
産後如見鬼神或言語譫妄皆由血氣虧損隂虚發熱
或瘀血停滯以致心神煩躁而然也宜以調經散治
之
薛氏曰若敗血停滯用調經散若血虚發熱用八珍加
炮薑若心血虚損用栢子仁散大抵此証皆由心脾
血少所致但調補胃氣則痰清而神自安矣若果係
鬼祟所附即灸鬼哭穴可愈其或不起者多因豁痰
降火攻伐之過也
一産婦患前症或用調經散愈而復作仍服前散益甚
痰涎上湧朝寒暮熱乃早用八珍散夕用加味歸脾
湯各五十餘劑而愈
調經散治血虚經閉心神煩躁渾身疼痛或時見怪
没藥琥珀桂心(各一錢)白芍(炒)當歸(各七分)
細辛(五分)麝香(少許)
右為末每服半錢薑湯酒各少許調服
栢子仁散治産後元氣虚弱瘀血停滯狂言亂語
栢子仁遠志人参桑寄生防風當歸(炒)
生地甘草(炙)
各等分用白羊心一個水三盞煮清汁七分入藥
五錢煎服
産後心神驚悸
薛氏曰人之所主者心心之所主者血心血一虚神氣
不守此驚悸所由作也當補血氣為主
一産婦患前症二度服琥珀地黃丸局方妙香散随效
再患服之其症益甚而脉浮大按之如無發熱惡寒
此血氣俱虚乃以十全大補加味歸脾二湯各百餘
劑而愈後遇驚恐勞怒復作仍服前藥而安
琥珀地黃丸治産婦惡露未盡胸腹作痛或小便不
利
琥珀延胡索(糯米同炒去米)川歸(各一兩)蒲黃(四兩)大
生地(研取汁留滓)生薑(各二斤研取汁留滓生薑汁石銀器内炒地黃滓以地黃汁炒)
(生薑滓各乾為度)
右為末蜜丸如彈子大每服一丸當歸煎湯化下
治血虚驚悸少寐及産後敗血停留少腹作痛
辰砂琥珀没藥當歸(等分)
右為末每服二錢空心日午臨卧白湯調下
治産後驚悸亂語精神不定用好硃砂為細末每以酒
調下一錢
産後中風恍惚
産後恍惚因元氣俱虚心經血少或外邪所侵以致心
神恍惚怔忡不寧
薛氏曰當大補氣血為主而佐以後方為善蓋風乃虚
極之假象也固其本元諸病自退若專治其風則速
其危矣
一産後患前症盗汗自汗發熱晡熱面色黃白四肢畏
冷此氣血俱虚用八珍湯不應更用十全大補加味
歸脾二湯始應後因勞怒發厥昏憒左目牽緊兩唇
抽動小便自遺作肝火熾盛用十全大補加鈎藤山
梔而安再用辰砂遠志丸而愈
辰砂遠志丸産後中風驚狂起卧不安或痰涎上湧
石菖蒲遠志(去心蘆用甘草湯煮)人参茯神辰砂(各三)
(錢)川芎山藥鉄粉麥冬細辛天麻
半夏南星白附子(各一兩)
為末薑汁糊為丸菉豆大别以硃砂為衣每服三
十丸薑湯送下
産後極虚生風
産後生風因去血過多氣無所主以致唇青肉冷汗出
目眩神昏急服濟危上丹若投以風藥則悞甚矣
薛氏曰若心脾氣血虚用十全大補湯如不應加附子
鈎藤鈎若肝經血虚用逍遥散加鈎藤經云脾之榮
在唇心之液為汗乃心脾二臟虚極急用参附湯救
之
一婦患前症或用諸補劑四肢逆冷自汗泄瀉腸鳴腹
疼以為陽氣虚寒用六君子薑附各加至五錢不應
以参附加至一兩始應良久不服仍前腸鳴腹痛後
灸關元穴百餘壯及服十全大補湯方效
濟危上丹
乳香五靈脂硫黃玄精石阿膠卷栢
桑寄生陳皮(各等分)
將上四味入石器微火炒再研入餘末用生地黃
汁丸梧子大每服二十丸食前温酒或當歸酒下
當歸建中湯治産後腹痛拘急痛連腰背自汗少食
當歸桂心(各三兩)白芍(六兩)炙甘草(二兩)
每服五錢薑棗水煎入飴糖一匙以效為止
獨参湯一切失血惡寒發熱作渴煩躁或口噤痰鳴
自汗盗汗氣虚脉脱手足逆冷蓋血生於氣補氣者
乃陽生而隂長也
産後虚汗不止
産後汗不止者皆陽氣頓虚腠理不密而津液妄洩也
若遇風則變痙縱虚乏短氣則身體消瘦唇口乾燥
久則經水斷絶由津液竭故也
薛氏曰若血氣俱虚急用十全大補湯如不應参附芪
附湯恐汗多亡陽發痙尤當用之王好古曰頭汗出
至頸而還額上偏多蓋額為六陽之所會也由虚熱
薰蒸而出竊謂前症當以部位分之額左属肝額右
属肺鼻属脾頥属腎額属心治者審之
一産婦略聞音響其汗如水而昏瞶諸藥到口即嘔作
脾氣虚憊用参附末為細丸時含三五粒液下乃漸
加至錢許却服参附湯而痊
一産婦盗汗不止遂致廢寐神思疲甚口乾引飲乃血
虚有熱用當歸補血湯以代茶又以當歸六黃湯内
黃芩黃栢炒黑倍加人参五味子二劑而愈
麻黃根湯産後虚汗不止身熱發渴驚悸不安
當歸黃茋(炒)麻黃根牡礪(煆)炙甘草
人参
各等分水煎服
産後氣脱汗不止小便短少四肢難以屈伸
炙甘草(一兩)附子(炮五錢)桂心白芍(炒各一兩五錢)
每服三五錢加薑棗水煎服以效為止
止汗散
牡蠣(煆五錢)小麥麩(炒八兩)
右為細末每服三五錢猪油汁調下
人參湯産後諸虚不足發熱盗汗内熱晡熱等症
人参當歸
等分為末猪腰子一枚切片水二鍾糯米半合葱
白二根煮取汁八分入藥三錢煎服
當歸六黃湯治氣血虚熱盗汗不止如不應加人参
白术心血不足加炒酸棗仁
當歸熟地黃茋(炒各二錢)生地黃栢(炒黑)
黃芩(炒黑)黃連(炒黑各一錢)
水煎服
参附湯治陽氣虚寒自汗惡寒手足逆冷大便自利
或臍腹疼痛呝逆不食或汗多發痙等症
人参(一兩)大附子(炮五錢)
作一服加薑棗水煎徐徐飲下
當歸補血湯治肌熱燥熱目赤面紅煩渴引飲晝夜
不息脉洪大而虚重按全無者
當歸(三錢)黃茋(炙一兩)
水煎服
茋附湯治陽氣虚脱惡寒自汗或口噤痰湧四肢逆
冷或吐瀉腹痛飲食不入及一切虚寒等症
黃茋(一兩)附子(炮五錢)
作一服加薑棗水煎如不應倍加附子乃得全濟
汗多變痙
産後汗多變痙因氣血虧損肉理不密風邪所乘口噤
背強如癎或搖頭馬嘶不時舉發氣息如絶宜速灌
小續命湯若汗出兩手拭不及者不治
薛氏曰此因去血過多元氣虧損或外邪相搏以致牙
關緊急四肢痙強或隂火内動或腰背反張肢體抽
搐若有汗而不惡寒者曰柔痙若無汗而惡寒者曰
剛痙由亡血過多筋無所養故傷寒汗下過多及潰
瘍而濃血大泄者多患此乃敗症也急以十全大補
湯治之如不應急加大附子多有復甦者
一産婦牙關緊急腰背反張四肢抽搐兩目連劄此去
血過多元氣虧損隂火熾盛用十全大補加炮薑一
劑而甦數劑而安
小續命湯治剛痙或脚氣痺弱不能轉舒行步欹側
或口眼喎邪牙關緊急角弓反張
麻黃桂心甘草(各五錢)防風白芍(炒)白术
(炒)人参川芎大附子(炮)防已(酒洗)黃芩(炒各)
(等分)
每用五錢水煎入薑汁少許温服若自汗為柔痙
者去麻黃有熱去附子減桂一半盛冬初春去黃
芩
産後口噤腰背反張
産後口噤由血氣虚而風邪乘於手三陽經也蓋手三
陽之筋循結于頷得風冷則筋急故致口噤腰背攣
急角弓反張者是風邪入於諸陽之經也
薛氏曰若因血氣耗損腠理不密汗出過多而患之者
乃虚象也宜固氣血為主佐以本方丹溪謂産後當
大補氣血為先雖有它症以末治之如惡寒發熱等
症乃氣血虚甚之極也宜大劑参茋歸术肉桂以培
養之如不應急用炮附子再不應用人参一兩附子
二三錢名参附湯倘猶不應乃藥力未能及也宜多
用之
婦人産後不省人事吐涎瘈瘲
當歸荆芥穗
等分三錢水一盞酒少許煎灌之下即甦倘未應
者當改用大補氣血藥
張文仲治前症用白术四兩以酒濃煎頓服
産後中風
産後中風或氣血未復風寒所感以致筋攣拘急口眼
歪斜或肢體緩弱入臟則恍惚驚悸郭稽中云産後
強力下床或悞入房或憂怒内傷臟腑陳無擇曰當
以脉辯而治之若努力下床月内入房憂怒者著艾
非中風類乃蓐勞火邪之症
薛氏曰若果外邪所属形氣不足病氣有餘當補元氣
為主稍佐以治病之藥若強力下床月内入房屬形
氣病氣俱不足當純補元氣多有復甦者若悞投風
藥乃促其危也
治産後身背拘急妄言發熱四肢拘攣不時驚悸
川芎羌活羚羊角酸棗仁(炒)芍藥(炒各四兩)
桑白皮(一兩五錢)防風(一兩二錢五分)
每服六七錢水煎服
治産後中風唇青鼻黑用小續命湯連進三服即愈
産後中風煩渴用紅花子(五合炒)水煎徐徐呷之
産後四肢筋攣
産後中風四肢筋脉攣急乃氣血俱虚或風邪客於皮
膚則頑痺羸乏若入於筋脉則四肢攣急皆由大經
空虚風寒乘虚而漸入也
薛氏謂肝属木而主筋若肝經風熱血燥用加味逍遥
散如不應當用六味丸以補腎水
一産婦筋攣臂軟筋肉掣動此氣血俱虚而自熱也用
十全大補湯而安
一産婦手麻服愈風丹遍身皆麻神思倦怠乃氣血虚
弱以十全大補湯加炮薑數劑漸愈去薑繼服而安
産後遍身疼痛
産後遍身疼痛者由氣虚百節開張血流骨節以致肢
體沉重不利筋脉引急發熱頭痛宜用趁痛散治之
陳無擇云若兼感寒傷食宜用五積散若誤作傷寒
發汗則筋脉抽搐手足厥冷則變為痙當補氣血為
主
薛氏曰若以手按而痛益甚是血瘀滯也用四物炮薑
紅花桃仁澤蘭補而散之若按而痛稍緩此是血虚
也用四物炮薑人参白术補而養之
趁痛散産後骨節疼痛發熱頭重四肢不舉
牛膝(酒炒)甘草(炙)薤白(各一兩)當歸桂心
白术(炒)黃茋(炒)獨活生薑(各半兩)
每用五錢水煎服
五積散治風寒所傷遍身疼痛脚氣疼痛或寒熱拘
急嘔吐不食等症
當歸(浸)白芍川芎桔梗(各炒)厚朴(薑炒)乾薑
人参茯苓陳皮白芷蒼术半夏(薑制)
肉桂麻黃炙甘草(各五分)
入薑棗水煎服
産後腰痛
腎主腰脚産後腰痛者蓋腎為胞胎所繋此因産勞傷
腎以致風冷客之若連背脊痛久未已後遇有孕必
至損動
薛氏曰若真氣虚而邪乘之者當歸黃茋湯或十全大
補為主佐以寄生湯如不應須十全大補加附子
一産婦腰痛腹脹善噫諸藥皆嘔乃脾虚血弱用白术
一味炒黃每劑一兩米泔煎時飲一匙四劑後漸安
服百劑全愈
如神湯(即生料五積散)加桃仁逐敗血去風濕
産後惡露不盡腰重痛或兩股痛如錐刺宜服桃仁湯
若作癰用五香連翹湯
桃仁湯治産後惡露不盡腹中作痛或流注腿股作
痛急用此湯治之如未應多變作癰須用五香連翹
湯
桃仁(去皮尖)蘇木生地(各半兩)蝱蟲(去足翅炒)水蛭
(炒各十三枚)
每服五錢薑水煎空心熱服以惡露下為度
五香連翹湯
木香丁香沉香麝香升麻獨活連翹
木通桑寄生(各二兩)
每劑五錢水煎入竹瀝少許服
當歸黃茋湯治腰痛不可轉側或汗出壯熱氣短
黃茋(炒)白芍藥(炒各二兩)當歸(三兩)
每劑五錢水煎服
産後腰痛兒枕痛
産後腹痛或因外感内傷瘀血壅滯所致瘀血以失笑
散風寒外感以五積散内傷飲食以養胃湯加山查
治之
産後兒枕痛者乃母胎中宿血也其痛在小腹大抵小
腹痛多由惡露凝滯或外寒相搏若久而不散必成
血瘕月水因之而不調也
生生子曰設以手按之痛甚者瘀血也按之而痛緩者
或喜熱物熨之者此虚中有寒也當補而温之
山查濃煎汁入砂糖少許服之極治兒枕痛以其能消
瘀血故痛止也
隠居澤蘭湯産後惡露腹痛或胸滿少氣
澤蘭生地當歸芍藥(炒)生薑(各一錢)甘草
(炙五分)大棗(四枚)
水煎服
失笑散治心腹痛産後瘀血上攻心腹疼痛而牙關
緊急一服而愈
五靈脂蒲黃(各一錢)
醋水煎服五靈脂一味尤妙
大岩密湯治湯氣虚寒心腹作痛不食四肢厥冷
生地當歸獨活吳茱萸炮薑白芍藥(炒)
甘草(炙)桂心小草(各一兩)細辛(半兩)
每帖五錢水煎服
延胡索散産後惡血凝滯臍下作痛或作寒熱
延胡索桂心(各半兩)當歸(一兩)
為末食前熱酒調下二錢失笑散尤佳
當歸養血丸産後瘀血心腹脹痛或腰脚疼痛
當歸赤芍丹皮延胡索(炒各二兩)桂心(一兩)
為末蜜丸梧子大每服五十丸温酒下
金黃散治惡露上冲肚腹作痛或發熱口渴
延胡索蒲黃(各一錢)桂心(二分)
為末酒調下
産後寒疝腹痛
良方曰産後臍腹作痛乃冷氣乘虚也用當歸建中湯
治之陳無擇云若産當寒月人門臍下脹痛手不可
近者用羊肉湯治之
生生子曰若驗其無瘀血而果為寒氣所侵蟠葱散亦
佳如小水短濇口渴内熱以龍胆瀉肝湯加青蒿徹
其熱從小便出也亦有陽氣下䧟者以補中益氣湯
加芍藥桂心荔枝核
羊肉湯産後脾虚寒邪所乘以致腹痛或頭眩脇臍
急痛
精羊肉(四兩)當歸川芎(各半兩)生薑(一兩)
水十盞煎四盞分四次服
蟠葱散(方見前痃癖疝瘕門)
産後兩脇脹痛
良方曰此因惡露不盡或肝經血虚或肝經氣滯當分
而治之宜與脇痛門恭治
一産婦因怒兩脇脹痛吐血甚多發熱惡寒胸腹脹痛
乃氣血俱虚用八珍加柴胡丹皮炮薑而血頓止又
用十全大補湯而寒熱退(此症苟非薑桂辛温助脾肺以行藥勢不惟無以施)
(其功而反助其脹耳)
經效方治産後肝經氣滯不平脇肋腹痛或寒熱往
來内熱晡熱
當歸(一錢半)芍藥(炒)苦梗(炒)檳榔枳殼(炒各八分)
桂心青木香柴胡(各六分)
水煎服
當歸散治産後隂血虚弱或氣滯血凝以致發熱腹
痛或腹脇脹滿以當歸乾薑等分每服三錢水煎服
産後血瘕
良方曰産後瘀血與氣相搏名曰瘕謂其痛而無定處
此因夙有風冷而輕則否澁重則不通
薛氏曰前症乃寒邪乘客氣血壅滯此因氣病而血病
也當補養胃氣調和月經寬緩静養為善難經云任
脉為病男子内結七疝女子為瘕聚然當與瘕聚門
參治
治血瘕作痛臍下脹滿或月經不行發熱體倦
當歸(八分)桂心芍藥(炒)血竭蒲黃(炒各六分)
延胡索(炒四分)
為末空心酒調分二次服
葛氏方治前症桂心為末每服一錢空心酒調下
産後發熱
大全人参湯治産後諸虚不足發熱盗汗
人参當歸
等分為末以猪腰子一具去脂膜切小片子以水
三升糯米半合䓤白二條煮米熟取清汁一盞入
藥末二錢煎至八分不拘時温服
羅氏犀角飲子治産後亡津液虚損時自汗出發熱
困倦唇口乾燥
犀角麥冬白术(各半兩)柴胡(一兩)枳殼(麩炒)
生地地骨皮炙甘草當歸人参茯苓
黃芩黃茋(各七錢)
右每服六錢入浮小麥七十粒薑三片水煎服
産後發熱多屬不足虚中有寒丹溪每以乾薑加入補
藥中取效不可不知
産後虚煩發熱
薛氏曰虚煩發熱乃陽随隂散氣血俱虚若惡寒發熱
煩燥作渴急用十全大補湯若熱愈甚急加桂附若
作渴面赤宜用當歸補血湯若誤認為火症投以凉
劑禍在反掌王冰先生云大寒而甚熱之不熱是無
火也熱來復去晝見夜伏夜發晝止不時而熱是無
火也當治其心如大熱而甚寒之不寒是無水也熱
動復止倏忽往來時動時止是無水也當助其腎故
心盛則生熱腎盛則生寒腎虚則寒動於中心虚則
熱收於内又熱不勝寒是無火也寒不勝熱是無水
也治法前症無水者六味丸無火者八味丸氣血
俱虚者八珍湯或十全大補湯
人参當歸湯治産後虚煩短氣發熱
人参當歸麥冬桂心生地(各二錢)大棗(四枚)
粳米(一合)淡竹葉(二錢)芍藥(炒一錢)
水煎服
産後血弱虚煩四物加茯神遠志服之
産後餘血不盡奔心煩悶生藕汁飲一二盞甚效竹瀝
亦佳
竹葉湯産後短氣欲絶心中煩悶以此補之
竹葉麥冬小麥(各一升)甘草(一兩)生薑(二兩)
大棗(十四枚)
水一斗煮小麥竹葉至八升去渣納餘藥煮取三
升去渣温服虚悸加人参二兩氣力少加糯米
五合
産後血渴
薛氏曰若出血過多虚火上炎用童子小便或四物白
术麥冬丹皮若胃氣虚而有熱用竹葉歸茋湯若血
虚發熱用八珍加麥冬五味若血脱發熱煩躁用當
歸補血湯若胃氣虚弱用補中益氣湯或七味白术
散
七味白术散治中氣虚弱津液短少口乾作渴或因
吐瀉所致
人参白术(炒)白茯苓木香炙甘草藿香
葛根(各一錢)
水煎服
竹葉歸茋湯治胃氣虚熱口乾作渴惡冷飲食
竹葉(一錢半)當歸(一錢)黃茋(二錢)白术人参(各一錢)
麥冬(七分)炙甘草(五分)
水煎服
産後乍寒乍熱
産後乍寒乍熱由血氣虚損隂陽不和若隂勝則乍寒
陽勝則乍熱宜用增損四物湯若因敗血不散腹内
作痛宜用奪命丹後用增損四物湯随病加減陳無
擇云敗血流閉諸隂則寒流閉諸陽則熱用大調經
散五積散
薛氏謂陽氣不足隂氣上入於陽中而惡寒者用補中
益氣湯若因隂氣不足陽氣下䧟於隂中而發熱者
用六味丸若氣血不足而惡寒發熱者用八珍湯若
病後寒熱倦怠者用補中益氣湯若肌熱大渴目赤
面紅者用當歸補血湯
一産婦惡寒發熱此血氣虚寒用十全大補加炮薑而
寒熱愈繼以補中益氣而肢體安
增損四物湯
人参當歸芍藥(炒)川芎乾薑(炒各一兩)甘草
(四錢)
每劑五錢姜水煎服
大調經散治産後惡露未消寒熱自汗或肚腹作痛
大荳(炒去皮一兩半)茯神(一兩)真琥珀(一錢)
為末每服二錢空心濃煎烏豆紫蘇湯調下
産後瘧疾
郭稽中曰産後乍寒乍熱者多是敗血為害或隂陽不
和若槩作瘧疾治之誤矣
陳無擇曰産後寒熱或一二日或二三日一發或先寒
後熱或先熱後寒或寒多熱少或寒少熱多或純寒
純熱者皆是瘧疾最難治療可用草果飲生熟飲四
獸飲選而用之
薛氏曰此症當以補胃氣為主佐以草果飲之䫫若胃
氣稍充以草果飲為主佐以補胃之劑大抵産後瘧
疾因脾胃虚弱飲食停滯或外邪所感或欝怒傷脾
或暑邪所伏審係飲食用六君子加桔梗蒼术藿香
如外邪多而飲少用藿香正氣散如外邪少而飲食
多用人参養胃湯勞役所傷用補中益氣湯氣血虚
弱用十全大補加炮薑中氣虚寒用六君加薑桂元
氣脱䧟急加附子蓋氣虚則寒血虚則熱胃虚則惡
寒胃氣下䧟則寒熱交作或吐&KR0008;不食腹痛煩渴發
熱譫語或手足逆冷寒戰如慄雖見百症但温補脾
胃其病自退
增損柴胡湯産後虚熱寒熱如瘧食少腹脹
柴胡人参甘草(炙)半夏陳皮川芎
白芍(炒)
各等分每帖七錢入薑棗水煎
白茯苓散産後蓐勞頭目四肢疼痛寒熱如瘧
白茯(一兩)當歸川芎桂心白芍(炒)黃茋(炒)
人参(各半兩)熟地(四錢)
右先以水三盞入猪腎一雙薑棗各三煎至二盞
入前藥半兩再煎至一盞許服之
猪腰子粥産後蓐勞發熱用猪腰子一枚去膜切片
用鹽酒拌先用粳米一合入葱椒煮粥鹽醋和將腰
子鋪在碗底以熱粥傾蓋之如作盒生狀空心服
黃茋建中湯産後諸虚不足發熱或惡寒腹痛
黃茋(炒一兩)白芍(炒二兩)甘草(炒七錢)肉桂(一兩)
每服五錢薑棗水煎日二三服虚甚者須加附子
為要
藿香正氣散治外感風寒内傷飲食頭痛寒熱或霍
亂泄瀉或作瘧疾
藿香(一錢半)桔梗(炒)大腹皮紫蘇半夏曲
茯苓白芷陳皮白术(炒)厚朴(制各一錢)
炙甘草(五分)
加薑棗水煎服
人参當歸散治去血過多内熱短氣頭痛悶亂骨節
作痛或虚煩咽燥有似瘧者
人参當歸生地桂心麥冬白芍(酒炒)
各等分粳米一合竹葉十片水三鍾煎二鍾納前
藥五錢棗二枚煎至八分服虚甚者用熟地
生生子曰按病机机要云治胎産之病從厥隂經論之
無犯胃氣及上中二焦謂之三禁不可汗不可下不
可利小便發汗者同傷寒下之早証利大便則脉數
而已動於脾利小便則内亡津液胃中枯燥治之方
法能無犯此三禁則營衛自和而寒熱自釋矣
又有惡露不盡或風邪乘虚䧟入血室者則晝日清明
夜則譫語寒熱或只發熱如見鬼狀此為熱入血室
用小柴胡湯加生地丹皮或四物加柴胡桃仁
嘔吐腹脹及嘔逆不食
産後腹脹滿悶嘔吐者因敗血散於脾胃不能運化而
致宜用抵聖湯治之
薛氏謂若飲食停於脾宜用六君厚朴若飲食傷於胃
宜用六君子湯或加砂仁神麯之類大凡損其脾者
當節其飲食為善
抵聖湯
赤芍藥半夏澤蘭葉人参陳皮炙甘草
(各一錢)生薑(焙乾半兩)
水煎極效
胃為水穀之海以養臟府産後胃氣虚弱飲食所傷必
致嘔逆不食也治法不過温養脾胃審其所傷之物
而推治之或有陽氣衰微火不生土者八味丸若嘔
吐泄瀉手足俱冷或肚腹作痛乃虚寒極矣急用理
中湯加附子桂心而甦者
一産婦朝吐痰夜發熱日夜無寐或用清痰降火肌體
日瘦飲食日少前症愈甚詎思早吐痰脾氣虚夜發
熱肝血虚晝夜無寐脾血耗也遂用六君子加逍遥
散歸脾湯以次調補而痊
開胃散治産後胃虚嘔吐胸滿不食
訶子肉(一兩半)人参(一兩)炙甘草(半兩)
每劑五錢薑水煎服
産後胃虚嘔逆
橘紅(一兩)半夏炙甘草(各半兩)藿香(三兩)
每劑五錢薑水煎服
治産後嘔逆不食
白术(五錢)生薑(六錢)
水煎徐徐温服
石蓮散産後胃寒咳逆嘔吐不食或腹作脹
石蓮肉(一兩半)茯苓(一兩)丁香(半兩)
為末每二錢薑湯或米飲調下日三次
錢氏益黃散脾土虚寒水反來侮以致嘔吐不食或
肚腹作痛或大便不時手足逆冷等証
陳皮(一兩)青皮訶子肉炙甘草丁香(各二錢)
每服四五錢水煎服
人参養胃湯治外感風寒内傷飲食寒熱頭痛或變
瘧疾
半夏厚朴(制)橘紅(各八分)藿香葉草果
茯苓人参(各五分)蒼术(一錢)炙甘草(三分)
右薑七片烏梅一箇水煎服
産後喉中氣急喘促
産後喉中氣急喘促因營血暴竭衛氣無主獨聚於肺
名曰孤陽最為難治若因敗血停凝服奪命丹若因
營血暴絶服芎藭湯若因風寒所傷服旋覆花湯因
氣欝結小調經散若傷飲食服見現丸
薛氏曰若脾胃氣虚用六君桔梗若兼外邪更加紫蘇
中氣虚寒補中益氣加炮薑肉桂若陽氣虚脱更加
附子若瘀血入肺急用二味参蘇飲
一産婦喘促自汗手足俱冷常以手護臍腹此陽氣虚
脱用参附湯四劑而愈
一味参蘇飲治産後血入於肺面黑發喘欲死
人参(一兩)蘇木(二兩)
水煎頓服
旋覆花湯治傷風寒暑濕喘嗽太盛坐卧不寧
旋覆花赤芍藥半夏曲前胡甘草
荆芥穗五味子茯苓麻黃杏仁
各等分每以五錢薑棗水煎服有汗者勿服
五味子湯治産後喘促脉伏而厥
五味子(杵炒)人参杏仁(各二錢)麥冬陳皮(各一錢)
右薑三片棗二枚水煎服
芎藭湯
芎藭當歸白芍(等分)
每五錢水煎服
産後口鼻黑鼻衂
産後口鼻起黑氣及鼻衂者蓋陽明經脉之海起於鼻
交額中還出頰口交人中左之右右之左此産後氣
虚營血散亂胃絶肺敗之症也急取緋線一條并産
婦頂心髮二根緊繋中指節更無可療
薛氏曰按胃脉俠口繞承漿蓋鼻凖屬脾土鼻孔屬肺
金誠胃虚肺損氣脱血死之症急用二味参蘇飲加
附子五錢亦有獲生者
産後月水不通
産後乳子周歲而經不行是其常也若半歲而經行此
血有餘也若一二歲不行而無疾不必服藥若肢體
倦怠食少内熱是血少也宜健脾胃若以藥通之則
誤矣
薛氏曰脾胃虚弱用六君子若兼欝火傷脾用歸脾湯
加丹皮山梔若怒火傷血宜四物合小柴胡氣血俱
虚八珍湯加丹皮
産後四肢浮腫
産後四肢浮腫者乃敗血乘虚流注宜用小調經散陳
無擇云若風邪乘於氣分皮膚腫而浮虚乃氣也若
皮膚腫如熟李乃水也蓋氣腫者宜發汗水腫者宜
利小便
薛氏謂若寒水侮土宜養脾肺若氣虚浮腫宜益脾胃
若水氣浮腫宜補中氣仍恭水分血分而治
一産婦飲食少思服消導之劑四肢浮腫乃中氣不足
朝用補中益氣湯夕用六君子而愈後因怒腹脹誤
服沉香化氣丸吐瀉不止飲食不進小便不利肚腹
四肢浮腫用金櫃加減腎氣丸而愈
小調經散
没藥琥珀桂心芍藥當歸(各一錢)
為末每服五分薑汁温酒調
大調經散最治腫滿喘急煩渴小便不利
方具乍寒乍熱卷
治血虚氣腫水腫
澤蘭葉防已(等分)
為末每以二錢温酒調下或醋湯亦可
金匱加減腎氣丸治脾腎虚寒腰重脚腫濕飲留積
小便不利或肚腹脹腫四肢浮腫氣喘痰甚或已成
水症其效如神
白茯苓(三兩)牛膝附子(五錢)桂心車前子
山茱萸(肉)丹皮山藥澤瀉(各一兩)熟地黃(四兩)
為末煉蜜丸梧子大每服七八十丸空心米飲下
産後腹痛瀉利
産後腹痛瀉利因腸胃虚弱寒邪乘襲或水穀不化洞
泄腸鳴或手足逆冷用調中湯治之陳無擇謂若六
滛七情而致者當随所感而治之若胸膈飽脹或
惡食吞酸此飲食停滯用六君枳實山查以消導若
食既消而仍痛更或頭痛熱渴惡寒欲嘔此中氣被
傷用補中益氣半夏茯苓以益脾胃
調中湯
良薑當歸桂心芍藥附子(炮)川芎(各一兩)
甘草(炒五錢)
每服五錢水煎
五味子散産後泄瀉或腎泄在五更侵晨作瀉飲食
不進或大便不實登厠無時
五味子(炒三兩)吳茱萸(炒五錢)
共為末每以二錢白湯調下為丸尤妙
四神丸治脾腎虚弱侵晨五更作瀉或全不思食或
食而不化大便不實
破故紙(炒四兩)肉荳䓻(二兩生用)五味子(二兩)
吳茱萸(炒四兩)
為末用大紅棗四十九枚生薑四兩以水共煮爛
去薑以棗肉和藥搗為丸梧子大空心鹽湯下
二神丸治同即前四神丸減去五味子吳茱萸
産後赤白痢
産後痢疾因飲食六滛七情傷於脾胃或渗大腸皆為
難治若飲食不進謂之虚痢氣宇不順謂之氣痢寒
熱温涼升降調補各随所宜而施治之白屬氣分
而赤屬血分也若米食所傷用六君加穀蘖若麵食
所傷加麥蘖若肉食所傷加山查神曲凡兼嘔吐俱
加霍香若兼嚥酸或嘔吐用前藥送越鞠丸若肝木
尅脾土用六君加柴胡炮薑若寒水反來侮土用錢
氏益黃散若久瀉或元氣下䧟兼補中益氣湯以升
發陽氣若瀉痢色黃乃脾土真色宜加木香肉荳&KR1740;
若屬脾土虚寒六君加木香薑桂若脾腎虚寒用補
中益氣湯及四神丸若下元虚寒用八味丸以補土
母若以小便澁滯肢體漸腫或兼喘咳用金櫃腎氣
丸以補脾腎利水道若胃氣虚弱而四肢浮腫須補
胃為主若久而不愈是氣虧損也必用四神丸六味
丸八味丸三方以補足三隂若用分利導水之劑是
虚其虚也
産後痢疾作渴者乃内亡津液或胃氣虚不生津液但
止其渴其痢自瘥若渴而不喜冷飲屬胃氣虚故
無津液宜用七味白术散或錢氏白术散如夜間發
熱口渴屬腎氣虚而不能潤用六味丸並佐以益氣
湯以滋化源
一産婦瀉痢發熱作渴吐痰肌體消瘦飲食少思或胸
膈痞滿或小腹脹墜年餘矣乃脾腎之瀉朝用二神
丸夕用六君子三月餘而痊
一産婦患前症形體倦怠飲食不進與死為鄰此脾胃
俱虚也用四神丸十全大補湯而愈
産後大便秘澁
産後大便秘澁因腸胃虚弱津液不足若小腹悶脹宜
服麻仁丸潤之若用寒藥則促其危矣
薛氏曰若計其日期飲食數多即用藥通之禍在反掌
之間必待腹滿覺脹欲去不能者乃結在直腸宜用
猪胆汁導而潤之若服苦寒䟽通反傷中氣通而不
止或成痞症若去血過多宜用十全大補血虚火燥
用加味四物氣血兩虚用八珍湯雖數日不通飲食
如常腹中如故仍用八珍加杏仁桃仁治之若泥其
日期飲食而強通之則誤矣
一産婦大便七日不通飲食如常腹中如故此腹未滿
也用八珍加桃杏仁至二十一日腹滿欲行用猪胆
汁潤去而安
一婦大便秘澁諸藥不應苦不可言飲人乳而安
麻仁丸
火麻仁(研如泥)枳殼人参(各四兩)大黃(二分)
右為末入麻仁煉蜜丸如梧子大每服二十丸空
心温酒下未通漸加不可過服
阿膠枳殼丸治産後大便秘澁以阿膠枳壳二味等
分為末蜜丸梧子大滑石末為衣白湯送下二十丸
未行再服
産後大小便不通
良方曰此因腸胃虚弱津液枯竭故也(宜恭前秘結門詳治)
一産婦大小便不通諸藥不應將危矣令飲牛乳一日
稍通三日而痊人乳尤善
桃花散治膀胱氣滯血澁大小便秘
桃仁葵子滑石檳榔
各等分為末每以三錢空心葱白煎湯調下
産後遺糞
良方取故燕窠中草燒為末或枯礬牡蠣或白斂芍藥
各等分為末俱用酒調服或用固腸亦可
薛氏曰若脾腎虚弱用還少丹仍以補中益氣湯為主
虚寒加肉荳蔲補骨脂或四神丸若脾腎虚寒兼八
味丸仍佐前二方
一産婦小便出糞名大小腸交乃氣血俱虚失行常道
先用六君子湯二劑又用五苓散一劑而痊循常腸
交亦可傚治
還少丹治脾腎虚寒飲食少思發熱盗汗遺精白濁
又治真氣虧損肌體瘦弱等症
肉蓰蓉遠志(去心)茴香巴戟山藥牛膝
熟地枸杞子石菖蒲山茱萸(肉)楮寔子
五味子杜仲(去皮薑炒)白茯苓(各二兩)
各另為末棗肉百枚加煉蜜為丸如梧子大每服
五七十丸空心酒下
産後諸淋
良方謂乃熱客於脬虚則頻數熱則澁痛氣虚兼熱血
入胞中則血随小便出而為血淋也
薛氏曰若膀胱虚熱用六味丸若隂虚而陽無以化用
滋隂腎氣丸蓋土生金金生水當滋化源也與小便
淋瀝頻數卷參治
滑石散治熱淋
滑石(五分)通草車前子葵子(各四分)
右為細末漿水調服
治小腸有熱小便澁痛或為血淋
&KR1840;麥黃芩冬葵子(各二兩)通草(二兩)大棗(十二枚)
右水六升煎二升半分二服
治脾氣不利小便不通
橘紅為末以二錢空心温酒下
治肺氣不利小便不通
杏仁(十四枚)
去皮尖炒食之
治脬轉小便不利
滑石(一錢半)寒水石(一錢)
煎服
一産婦小水淋瀝或時自出用分利降火之劑二年不
愈此肺腎氣虚用補中益氣湯六味地黃丸而痊
凡産婦小便頻數者乃氣虚不能制故也
小便不禁
廣濟方治産后小便不禁用雞毛燒灰千金翼用白薇
芍藥為末俱用温酒下日三服或桑螵蛸半兩龍骨
一兩為末每二錢粥飲調下
薛氏謂若脾肺氣虚用補中益氣湯若肝腎隂虚六味
地黃丸若肝腎虚寒用八味丸
補脬飲治胞破小便淋瀝
生絹(黃色者一尺)白牡丹(用根皮)白芨(各一錢)
水一碗煎至絹爛温服服後忌言語否則無功
雞内金散治氣虚溺床用雄雞肶胵并腸燒為末以
温酒調下
産後小便出血
此因虚熱血渗於脬也以亂髮洗淨燒為末米飲調服
或滑石末一錢生地黃汁調下
一産婦尿血面黃脇脹少食此肝木乘脾土也用加味
逍遥補中益氣兼服而愈後為懷抱不禁食少體倦
驚悸無寐便血復出用加味歸脾湯二十餘劑將愈
惑于衆論服犀角地黃湯諸症復作仍守前湯而愈
産後隂脱玉門不閉
此因坐産努力舉動房勞所致或脱肛隂挺逼迫腫痛
小便淋瀝
薛氏謂氣血虚弱宜用十全大補湯若腫脹焮痛肝經
虚熱也加味逍遥散若憂怒肝脾氣血傷也加味歸
脾湯若暴怒肝火血傷也龍胆瀉肝散
一産婦玉門不閉發熱惡寒用十全大補湯加五味子
數劑而寒熱退用補中益氣加五味子數劑而玉門
閉矣
硫黃散産後陽氣虚寒
硫黃烏賊魚骨五味子(各半兩)
為末掺患處一方蛇床子(一升)炒熱帛包熨患處
亦治隂腫
産後乳少或止
乳汁乃氣血所化若元氣虚弱則乳汁短少初産乳房
焮脹此乳未通若暴怒乳出肝經風熱若累産無乳
此内亡津液蓋乳汁資於衝任若婦人疾在衝任乳
少而色黃生子則怯弱而多疾
薛氏云此氣血虚弱而不能化生宜壯脾胃怒動肝胆
而乳腫汁出宜清肝火屢産無乳或大便澁滯當滋
化源氣血旺則乳汁溢
一産婦因乳少服藥通之致乳房腫脹發熱作渴此氣
血虚以玉露散補之而愈
湧泉散能通乳
王不留行麥門冬瞿麥龍骨(各二錢)
右用猪蹄汁一碗酒一杯煎服良久以木梳于乳
房上梳下忌薑椒辛辣
玉露散乳脉不通身體壯熱頭目昏痛大便澁滯
人参茯苓桔梗(炒)芍藥(各一錢)甘草(炙六分)
右㕮咀水煎服愈
凡未産而乳先出謂之乳泣生子多不育
産婦氣血方盛乳房作脹或無兒飲因而脹痛增寒發
熱用麥芽二三兩炒熟水煎服之立消
一産婦勞役或乳汁來如湧泉昏昧吐痰此陽氣虚而
厥也灌以獨参湯而甦更以十全大補湯數劑而安
矣
一婦乳頭裂破以秋茄子裂開者隂乾燒存性為末水
調塗之而愈
婦人繭唇
内經曰脾氣開於口又曰脾之榮在唇蓋燥則乾熱則
裂風則瞤寒則揭若腫起白皮皺裂如蠶繭名曰繭
唇有腫重出如繭者有本細末大如繭如瘤者其因
或胎産經行而隂血損或七情動火而榮血虧或心
火傳授脾經或厚味積熱傷脾大要審本症察兼症
補腎水生脾血則燥自潤火自除風自息腫自消若
患者忽略治者不察内用清熱消毒之藥外用追蝕
線結之法反為敗症慎哉
一婦懷抱久鬱或時胃口嘈辣胸膈不利月水不調晡
熱食少體倦唇腫已年餘矣此脾經鬱火傷血用歸
脾湯加薑汁炒黃連山梔少佐吳茱萸嘈辣頓去飲
食少進乃去黃連加貝母遠志胸膈通利飲食如常
又用加味逍遥散歸脾湯間服百餘劑月水調而唇
瘡愈
一婦月經不調兩足發熱至年餘而身亦熱勞則足腿
痠疼又年餘唇腫裂痛又半年唇裂出血形體瘦倦
飲食無味月水不通唇下腫如黑棗此肝脾血虚火
症也彼不信用通經藥而殁
一婦口苦脇脹此肝火之症也用小柴胡加山梔黃連
少愈更以四君子加芍藥當歸柴胡調補脾胃而痊
一婦每怒口苦發熱晡熱此肝火盛而血傷也以小柴
胡合四物二劑以清火而生血更以四物加柴胡白
术茯苓丹皮生血健脾而安
一婦因怒齒痛寒熱作嘔用清胃等藥益甚乃肝火傷
胃寒凉復傷故也用六君子加芍藥柴胡山梔而安
一婦胃中嘈辣甚則熱痛後患齒痛此胃中痰火也以
二陳加芩連吞越鞠丸而瘳
一婦因怒牙疼寒熱此肝火侮脾土用小柴胡加芎歸
苓术山梔而疼痛止用加味逍遥散而寒熱退
清胃散治醇酒厚味唇齒作痛或齒齦潰爛或連頭
面頸項作痛
黃連(炒一錢半)川歸生地丹皮(各一錢)升麻(二錢)
右水煎服如寔熱便秘加大黃
加味清胃散即前方加犀角甘草連翹
凉膈散治積熱煩渴面赤内熱頭昏咽痛便溺赤澁
狂言譫語睡卧不安
大黃朴硝(各一錢)甘草(一錢)連翹(二錢)梔子黃芩
薄荷(各錢)一
水煎服
補黃散治脾胃虚熱口舌生瘡畏冷飲食
人参白术(炒各一錢)白芍(炒)陳皮甘草(炙各五分)
右薑棗水煎服
四順清凉飲加山梔大力子名加味清凉飲治臟
腑實熱秘結口舌生瘡
當歸赤芍甘草大黃(各一錢)
右水煎服
人参安胃散治服峻劑損脾胃口舌生瘡
人参茯苓(各一錢)黃芪(炒二錢)生甘草炙甘草
黃連(炒各五分)白芍(七分)
水煎服
温中丸一名人参理中丸治中氣虚熱口舌生瘡
不喜飲冷肢體倦怠少思飲食
人参炙甘草白术(炒各等分)
為末薑汁糊為丸梧子大每服五十丸白湯送下
柳華散治熱毒口瘡
黃栢(炒)蒲黃青黛人中白(煆)
右等分為細末敷之
四物湯治血熱口舌生瘡或牙齦腫潰發熱煩躁不
安
加味四物湯即四物加丹皮柴胡山梔
四物二連湯治血熱口舌生瘡或夜發寒熱
當歸熟地白芍(炒)川芎胡黃連川連(炒各)
(一錢)
水煎服之
甘桔湯治咽喉腫痛
甘草(六錢)苦梗(二錢)
右水煎服
赤水元珠卷二十三
