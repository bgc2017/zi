赤水元珠卷二十八
明孫一奎撰
異痘須知
夫痘有似凶而吉有似吉而凶者不可不知
天根痘(諸痘不起壯而天庭或曉星起灌者乃精氣外生故曰天根十有九生)
天空痘(諸痘壮氣而天庭或曉星不壮者乃血不灌頂也故曰天空十無一生)
明朗痘(諸痘不起而太陽太隂獨起者吉日月為明太隂太陽之謂也)
明蝕痘(諸痘起壮而太陽太隂不起者凶)
海溢痘(諸痘不起而耳後方圓一寸獨起者名曰宿海溢是腎經旺也可治)
海枯痘(諸痘盡起而耳後方圓一寸獨不起泛者腎敗也名曰星宿海枯不治)
又云(頭面遍身四肢耳上俱已起泛灌膿惟左耳下外有二三粒不起灌日後唇裂齒乾如不)
(急救必然内攻而死)
有根痘(凡痘出頭面多四肢密者十分危險若地角方圓略有數粒圓如珠者十有十生盖腎為)
(根本此痘腎旺故曰有根)
無根痘(諸痘俱好而地角方圓䧟伏乾枯或灰白不起者腎水絶也不治)
抱鼻痘(面部俱稀而鼻梁左右密如蠶種者此毒聚於脾胃也名曰抱鼻痘其危矣)
單鎖口(面部俱稀而口角有一粒黑痘較諸痘獨大者名曰單鎖口)
雙鎖口(若口角兩邊各有一粒者名曰雙鎖口皆惡候也)
鎖項托頥(痘出遍身稀疎惟項下稠密一片至於頥名鎖項托頥亦為不治之症)
猪頭痘(出而頭頸窩太多者急用山豆根玄參桔梗甘草生地芎歸山查木通荆芥牛蒡水煎遲)
(則毒結於喉而死)
逆痘(上身少下身多者名曰逆痘此無大害)
兩頭痘(初標時看自胷而上自臍而下俱有而中間一截全無者是也七日内急用人參歸茋湯)
(去桂加蘇葉桔梗山查白芷厚朴紫草防風木通再加黃豆三十粒水煎救之出七日則難救)
(矣)
鬼捏痘(痘出遍身全無點粒其斑成片恰如打傷痕一般故名鬼捏不治)
鬼痘(痘標既定手足胷背俱多而頭面全無者名曰鬼痘又曰無頭痘五日之内可救五日之外難)
(救盖氣血下行不能上升急用升麻川芎白芷蘇葉前胡甘草桔梗防風當歸笋尖薑水煎服)
(如不治曲池生毒一月見骨而死若身上四肢稀少者不可遂作鬼痘看)
賊痘(痘初出便如綠豆過一日便如黃豆大再一日又如圓眼大名曰賊痘其痘根窠與頂全無血)
(色形雖起脹按至虚軟至四五日上下出血而死但比諸痘獨大其大甚速者就是不必大)
(如圓眼也)
蛇皮痘(頭面遍身再無空地平塌而色白者俗名蛇皮此必乾枯不能作漿至十一二日必死)
藥患痘(初標紅潤至四五日忽變䧟伏不起將至裏虚此名為藥患急用扶表裏為上)
九焦痘(當額地閣顴骨胷背耳後手足皆有一二箇黑䧟者名曰九焦痘不治)
伏隂痘(痘不貫膿而瀉膿血故名伏隂急宜温裏)
空倉痘(痘雖肥滿而内實乾枯全無血水乃空倉也決死之症)
石臼痘(痘中有凹而四弦特起明亮好看内實漿板不化以手摸之其硬如石因形猶石臼故名)
(之此症斷不可治)
茱萸痘(痘不甚起而中亦有凹四弦皆有縐紋以其形似茱萸故名之也若得根窠紅活者服内)
(托散去防風白芷頂中發黑點者保元湯加芎桂身壮熱者入酒炒黃芩)
蟲痘(痘瘡痒甚者不必夏月中蠅生蛆雖寒月亦有用簮桃去而愈或謂用柳條鋪下令兒卧於上)
(則蛆自出此盖毒留於皮膚延綿日久臍膚熱腐故耳譬之腐草為螢朽木生蠧其理一也)
血疱痘(血疱痘者血協熱毒而自漿也刺疱血猶紅者尚可治急與犀角地黃湯加白芍以制血)
(解毒血黑者不治身熱者小柴胡湯加生地血漿不能收靨者紫草煎湯調下龍腦膏)
血靨痘(痘出稀少四五日胖如碗豆六七日血靨痂乾亦似丹砂九日而痂落此氣血充足毒少)
(故隨出隨痂不及釀膿也此痘極佳百無一二)
白漿痘(痘初起發瘡頭便帶白漿者此疫癘痘也但有此便不可治主七日死)
四圍痘(若瘡起發根窠四畔又旋出小痘攢簇本瘡或發似粟米不待養漿即加搔痒而死)
漏瘡痘(瘡出頭有孔膿水漏出堆聚乾結其色如天疱瘡及癩頭之形者或清水非膿無事自破)
(水去而乾黑者此皆屬氣所為𫝊染相似俗名漏瘡未有能治者矣)
蛀痘(起腫時痘上有小孔不黑不白名曰蛀痘皆腠理不密而有是痘大泄元氣急用保元湯加丁)
(香肉桂其孔一密而痘自起矣)
隠血斑(其形如豆殼灰白全無血色擦破而後血出亦無膿血故曰隠血斑也不治)
赤萍瘡(痘已出齊或未齊如赤浮萍微微高起若爬出有血急以解毒升發藥救之如成爛痘則)
(無妨矣)
紫萍瘡(痘已出齊紫色不起不灌漿如浮萍貼在肉上者不治)
白萍瘡(同上)
草尾珠(其痘遍身俱䧟惟䯌骨一團飽滿如珠此症可治補托灌膿即痊矣)
黑痘(盧廉夫曰黑痘多屬血熱黑痘本為惡証世醫恒棄而不治然形状多端猶可解救須當辨而)
(治之但血不活者則難救矣)
一痘紫黑或黑點子隠在皮膚之間者無比散或
人牙散用猪尾血三五滴酒調下(小兒三分大人五分)
一初出便是黑點急用紫草茸二三錢醇酒半盞
煎至三分濾查與服為妙
一其形如痣皮膚發青紫紋者服透肌散或加防
風荆芥
一形如牽牛而色瘀敗又黑痕併黑靨者並用蟬
退二十五箇紫草茸一錢水煎服
一痘黑如煤炭血不紅活者用活血散一錢酒煎
紫草湯下
一痘黑而皮膚皆黑成片者化毒湯加蟬退地骨
皮酒炒黃芩
一痘黑大而軟者氣弱而熱毒盛也用保元加紫
草
一痘焦黑潮熱煩躁者小無比散井水磨犀角調
下一錢
氣血兩敗痘(近看猶如水蓼花遠望胭脂紫可誇臨漿清水不成膿古聖神農無治法)
復出痘(先見標一二點於面部或口唇上下如常起脹貫漿收靨不知者以為痘本稀少故也然)
(以火照之紅點隠隠然蔵於皮膚之内急用内托解散則痘復出不然頥下決發一毒不急散)
(其毒而發其痘即死)
雲翼子二十七般異痘姑錄於後以備參看
一彤雲繞頂(遍身痘好但頭頂一片紅赤者乃熱毒盛於膀胱也須清利之)
一紫雲灌頂(遍身痘好但頭頂紫乾陷伏不起者不治)
一烏紗覆頂(其症必咽喉啞塞鼻氣大粗乃血衰氣敗而元陽脫也不治)
一梨花漫頂(用保元湯加天雄猶或可救)
一雲掩天庭(遍身磊落光澤惟額上一片血疱如雲者乃心家客熱甚也急磨犀玳服)
(之)
一紫萍鋪額(其症熱甚咽痛悶亂發狂用小無比散加玄參升麻犀角)
一烏紗落額(不治)
一灰撲印堂(此症心家少血也若兼腹脹咽乾用保元湯加白芍涼血解毒湯好)
一楊花撲面(用内托散加天雄)
一赤珠繞唇(此乃脾經極熱也用小無比散加雄黃)
一烏飯沾唇(此症必聲啞神昏目精不轉四肢厥冷喉響如鋸三朝七日乃死期也)
一霞錦穿胷(此因火毒淫盛不治之症)
一紫雲佈胷(此症血枯氣滯毒來攻胷也其症必咬牙戰掉口唇焦裂頃刻命傾矣)
一黑棋排胷(三朝決死)
一柳絮飛胷(此乃血氣枯弱也保元湯加芎歸附主之)
一桃花映背(此症清火解毒可生)
一紫萍浮背(不治)
一黑砂落背(不治)
一雪鋪魚背(此血已枯盡也不治)
一赤鱗穿腹(此症必大便秘小便淋澁乃胃家熱甚也用五苓甘露以和解)
一黑段纏腹(此症必肚内膨脹聲音啞二日終矣)
一白梨墮腹(氣血衰敗也半月之間發驚而死)
一葡萄落地(臀間紅紫一片若葡萄者兩日命終)
一爛粟居臀(遍身俱好惟臀上一片如粟殼臭爛者托補下元可轉)
一榴花散野(諸痘俱好惟四肢紅赤而唇口崩裂者乃心脾肺三經熱也須涼血清火)
(解毒)
一黑珠遍體(四肢枯黑如火燒柴頭口中涎出氣冷朝夕死矣)
一楊花墮枝(手足獨灰白者氣凝血滯也八珍湯加附子治之)
婦女痘
童女出痘與童男相同無以議也但天癸通者則治法
不能不異且夫發熱之初適遇經水如期而至則熱
隨血解痘出亦輕不須服藥若過三四日而熱不止
痘不出者此熱入血室血必妄行為内動中虚之患
宜涼血地黃湯加人参治之
一非經行之期於發熱之際而經忽至者此毒火内熾
逼血妄行之故必痘多而毒盛急用涼血解毒湯倍
加連翹牛蒡使熱得清毒得解痘得出經得止始無
他變遲則内虚痘必陷矣柳花散佳
一正當起發灌漿之時適遇經行過三日不止痘應起
發而不起發應灌漿而不灌漿頂平形塌或灰白或
黑陷此為經血去多隂血虧耗必為陷伏壊症矣急
以八物湯去地黃加黃茋木香熟附子以調元氣或
葫荽酒噴之使痘起發灌漿或出增痘者為吉若寒
戰咬牙喘急腫滿手足厥冷者為内脫不治之症矣
一起發灌漿之時經水適來忽口瘖而不能言者乃血
入少隂不能上榮於口也宜先以當歸養心湯主之
俟其能言後以大補湯治之或猪心血調服亦可
一經水不斷之時適逢出痘身發壮熱神思昏沉言語
狂妄如見鬼神尋衣撮空此行經之後血室空虚天
行邪熱乘虚而入犯於衝脈盖肝藏血開竅於目神
思昏者魂亂也目妄見者視亂也妄言者肝移熱於
心也宜瀉肝散或小柴胡湯加生地丹皮
一正直崩漏不止氣血俱虚之後適逢出痘此必不能
勝任宜大補其氣血以十全大補湯八物湯加木香
黃茋官桂主之使裏氣充足毒無留停更能飲食則
可保全否則倒塌不治矣
一向來經閉不通血海乾涸適逢出痘毒氣拂鬱於衝
任之間二陽之併發其熱必甚若攻擊之則血妄行
不止痘亦不出為喘急為腫脹為陷伏矣須調其心
脾使毒得發洩庶可以保其生以歸脾湯逍遙散治
之脾和食進然後方可收功
一痘瘡起發至泡漿數日最宜表裏無病飲食如常若
當此時忽然行經者人但知厭穢以觸正痘殊不知
此乃本身之血不為之厭但恐血去裏虚防生陷伏
之變急宜救裏解毒大補湯主之
一姙婦最忌出痘盖熱能動胎胎落則血氣衰敗痘必
不能起發灌漿命其危矣故孕婦出痘深為可慮盖
痘之用藥多主温補如半夏肉桂之類皆姙婦所忌
而烏附又非痘家所宜凡遇此症者不問輕重悉以
清熱安胎為主不可觸動其胎宜安胎散加黃芩芍
藥主之血動者四物湯加芩連治之及罩胎散佐之
身熱足冷腹脹者八物湯加木香脾氣虚不進飲食
毒發不出者四君子湯加木香糯米紫草胎動不安
者安胎散加砂仁痘出稠密者參茋内托散加紫草
芍藥當歸單身熱有外邪無内症者參蘇飲加木香
更以如聖散為主隨症加減如初發熱加升麻葛根
連翹痘出太甚加酒炒黃芩大力子山查連翹不起
發加大力子白芍藥口渴加麥冬知母天花粉痰多
加半夏所謂可擾而擾似乎無擾故雖有胎不忌半
夏也
一痘正在起發灌漿之時忽遇坐草分娩之期此氣血
俱虚之候宜大補湯加熟附子主之以補氣血固表
裏若産後小腹急痛者此血未盡也黑神散略與行
之不必拘泥若寒戰咬牙腹脹作渴足冷身熱者此
脾胃内虚外作假熱也大補湯加熟附一二劑更用
四君子湯加黃茋當歸陳皮木香多服止者吉不止
者凶
一疹後十日或半月之間適逢出痘此無胎孕繫累只
以大補氣血為主以大補湯或八物湯去芍藥痘出
多加連翹大力子大便自利者加肉荳蔲只照常一
體用藥施治不必妄為而多疑之反致誤事
一痘疹要訣曰姙婦出痘收靨之時胎落者多無事若
發熱初出之時胎落者猶或可救若時當起脹灌膿
而有犯此者多死盖氣血衰敗無以逐其毒也
一痘已出未出不起不發隠在皮膚并治麻症斑症用
梅花一兩桃仁二錢絲瓜五錢辰砂二錢甘草二錢
為末每服五分參蘇湯下
一痘不問前後凡黑陷咬牙寒戰用梅花六錢穿山甲
一兩仙靈脾五錢麝香一錢為末每服三五分咬牙
寒戰加人牙二三釐内托散送下
快斑散
貫衆赤芍藥(各一兩)甘草升麻枳殼(炒各五錢)
右為末每服一錢水一盞竹葉七片煎至五分温
服看大小與之按貫衆主腹中諸熱邪毒其性微
寒凡痘瘡煩渴咽燥喘急大便秘小便赤澁目赤
皆裏熱也急宜服之
西來甘露飲
清熱解毒如神凡發熱之初五日已前而熱不退痘
色紅紫口渴大便結燥服之即能紅潤
亦治疹家煩熱口乾咳𠻳疹色枯燥或譫語喘急睡
卧不安
絲瓜藤霜降後三日近根二尺剪斷將根頭一節
倒插入新瓦瓶中上以物掩之勿使灰塵飛入次日
以好新罈一隻將瓶中之汁傾在罈中仍將藤照前
插入瓶内三日後汁收盡將罈封固收藏聽後取用
若發熱煩躁口渴未見紅點將茜根一兩水煎濃汁
二酒杯攙絲瓜藤汁二酒杯相和服之立安痘出亦
輕若已見標顔色紅紫及稠密者用紫草煎濃湯
沖服便見紅潤若夾斑者犀角紫草茜根煎湯沖
服寒月用酒煎沖服盖此汁極能解毒清熱尤治
天行時疫每以生薑汁少許加蜂蜜調勻服之有神
功
渾元汁即紫河車不拘男女初胎者尤妙入新瓦壦
内封固其口上以碗覆埋於土中久則化而為水是
也
專治氣虚血熱痘色紅紫乾枯黑陷等症以此汁清
而補之其效立見氣虚甚者人參紫草煎濃湯沖入
服之已上二方有力之家可多收貯愈久愈佳臨
症極便勝如積金寳造浮屠也
李氏敗毒散治初熱壮盛等症
即前敗毒散加升麻荆芥牛旁子蟬退山查地骨皮
薄荷紫蘇紫草减獨活柴胡茯苓人參
右薑一片水煎臨服加䓤白汁五茶匙如熱甚
加柴胡黃芩夏加香薷冬加麻黃瀉加猪
苓澤瀉
蘇解散治痘初壮熱頭疼腰疼腹疼作脹一切熱毒
甚者
紫蘇葛根防風荆芥白芷蟬退紫草
升麻牛蒡木通甘草各等分
加燈心䓤白各七根水煎熱服
升麻葛根湯治初熱壯盛疑似未明服此或痘已出
而表熱甚不退
李氏加紫蘇五分笋尖山查牛蒡各一錢冬月加麻
黃一錢令痘易出易斂
和解湯解表和中
升麻乾葛(各一錢半)白芍(一錢)人參防風(各七分)
川芎(八分)甘草(五分)薑一片水煎服
解毒疎痘湯預服解熱去毒已出解熱毒斑疹又
治紅紫口乾壮熱譫語
防風荆芥羌活柴胡川芎白芷當歸
連翹黃芩黃連麻黃紫草蟬退
右薑葱水煎服
加味葛根湯治痘失表發熱譫語
升麻葛根赤芍甘草桔梗柴胡
荆芥防風連翹牛旁子木通
右水煎服
大靈丹治壯熱顚狂驚搐譫語紅紫斑焦乾陷一切
惡症
白滑石(飛過三兩)雄黃(飛過)犀角(各三錢)辰砂(飛過三錢半)
牛黃冰片(各一錢)麝香(五分)
右研極細和勻用升麻甘草防風薄荷燈草牛蒡
紅花紫草黃連各三錢水二碗煎至半碗細絹濾
去渣加蜜四兩同熬滴水成珠和前藥丸如小龍
眼大金箔為衣每用一丸燈心湯下暑月冷水化
下
無比散初熱服之甚能稀痘又治痘夾黑點子
及黑陷黑痘等症
辰砂(一錢)冰片麝香牛黃(各五分如無牛黃用牛胆南星代之)
膩粉(二錢)一方有蟾酥
右研細末一歲兒服一字大者五分刺猪尾血三
兩點新汲水調和送下取下惡毒如爛魚腸葡萄
穗狀即愈
小無比散治痘壮熱口渴小水澁大便秘口氣熱煩
躁不寧或焦紫或紅斑自發熱至起壯時有熱者皆
可用痘後餘熱亦可用
桂府滑石(飛過六兩)石膏(飛過一兩)粉草寒水石(各五錢)
鬱金(蟬肚小者甘草湯煮乾為末七錢)
右俱製淨末和勻每五歲者服二錢大人再加
冬月燈心湯下夏月井水調下熱甚不解者
井水磨犀角汁調下若紅紫頂陷不起加穿山
甲末一分麝香半分紫草煎湯加酒一二匙調下
即起
大無比散治熱毒大甚驚狂譫語引飲痘瘡紅紫黑
陷
桂府滑石(飛過六兩)粉草(一兩)辰砂(飛三錢)雄黃(飛一錢)
右末每三五歲服一錢十歲服二錢發熱之初用
敗毒散調下亦能稀痘若報痘後用燈心湯下
退火回生散治痘熱甚發渴紅紫黑陷
滑石(一錢)辰砂(一分)冰片(三釐)
右末冷水調下得睡少時神安氣靜痘轉紅活
龍腦膏痘毒出不透心煩狂亂如見鬼神或已出未
出留伏黑惡毒等症
冰片研末新宰猪心血和丸圓眼核大
小兒服半丸大人服一丸凢狂妄煩躁者心
經毒盛也紫草湯下昏瞀不醒者伏熱在心經
也井花水下血疱漿不回者紫草湯下漿坐
疱陷者温酒化下
天真膏治黑陷乾枯紅紫及斑不退用此救之十全
四五
初生小兒解下黑糞用磁礶收貯加水銀二兩麝香
一錢黃蠟封口埋於土中愈久愈妙久則化而為水
每遇前症看兒大小熱毒盛者量與二三茶匙酒煎
紫草湯對半和勻服之立時紅潤活澤真秘方也較
之天靈盖枯臭無益之物萬萬矣緣此糞原係母之
真血所化盖以血補血且入土日久又得隂氣多故
能解毒百日内小兒熱而煩躁啼哭不止用少許
點入眼角二三次便能神安氣和而睡盖又能清心
熱也
猪尾膏治仝龍腦膏但此二方俱以龍腦為劑虚寒
者不可用惟實熱則有功
凢痘過服熱藥昏昧不知人事者取猪尾血以龍腦
和為丸圓眼核大温酒化下(按猪尾乃動物取其血用之使毒活動化漿而)
(逹於外也)
一凡痘倒靨心神不安者片腦五分辰砂一錢猪尾血
爛研膏用木香磨湯化下
一凡痘不化漿倒靨者片腦一分猪尾血一錢同研新
汲水調下
葳靈龍腦散治痘黑陷
葳靈仙(一錢炒為末)片腦(一分)
右用温水調下取下瘡瘕為效
獨聖散痘不起頂或紫黑陷倒靨服此即時紅活起
發有起死回生之功又名奪命丹
穿山甲(酒炒成珠一錢取前足及嘴角者佳)麝香(一分)
右末每小兒三分大者五分用木香煎湯入少酒
調下熱甚者紫草湯下
宋杏庒方内加炒紅麯川烏炒焦各五分名曰一匕金
葱湯下
大成散治痘出不快或頂陷或灰白黑陷一切不起
發之症俱可用之
穿山甲(酒炒一兩)甘草末(三錢)雄黃硃砂(各一錢半)
紫草(三錢)麝香(二分)
右每五歲兒用二分冷症熱酒調下熱症紫草
湯下寒者加入治中散内用熱症加入小無
比散内
人牙散治痘不起發黑陷或紅紫黑斑咬牙寒戰
人牙(自落者不拘多少火煆存性淬入韮菜汁内大牙三次小牙二次研極細末入麝香一分或加)
(紅麴二分)
右用雞冠血調成膏好酒半盞人乳半盞入葱白
一撮煎湯送下
凡服牙齒不可過多每服止三分多則陽氣盡出於表
恐痘斑爛無血色隂氣内盛必裏寒而濡泄急以四
君子加芎歸服之
無憂散治臨危痘症寒戰咬牙
人牙(如上製一錢)雄黃珍珠(各五分)一方有牛黃五分
右末每服三五分多則一錢荔枝煎湯下
無價散治黑陷欲死者
用無病小兒糞臘月將傾銀礶二箇上下合定鹽泥
固濟火煅通紅取出為末蜜水調服一錢一方加
麝香冰片(少許)
烏金膏治發熱至七日已前或因風寒痘不起發或
紅紫或驚搐俱可用
殭蠶(酒洗)全蝎(去足尾酒洗)甘草紫草白附子(味苦内白者真)
麻黃(各五錢)穿山甲(炒末二錢半)蟬退(去頭足酒洗淨二錢)
右為末將紅花紫草各一兩好酒二鍾熬去大半
去渣入蜜五兩慢火同熬滴水成珠為度丸如龍
眼核大每服一丸燈心湯化下
紫金散治出不快及倒靨亦治遠年不愈惡瘡
紫草蛇退(炒焦)牛旁子(炒各五錢)
右為細末每服一錢水半鍾煎減半温服
連翹升麻湯治痘一發密如針頭形勢重者當輕其
表而涼其内
連翹升麻黃芩葛根(各一錢)麥門冬(去心二錢)
右水煎服
清地退火湯治痘帶熱而出名為火裏苗急用此方
以退其熱則後無青黑變陷之候
地骨皮地膚子(各一錢)牛旁子紫草葛根(各八分)
連翹(六分)當歸(五分)木通(三分)蟬退(二分)
右加薑一片水煎服如熱不退再服一劑或為末
燈心湯服
紫草透肌湯治痘熱而出不快及頂陷者
紫草(一錢)升麻(五分)牛蒡防風荆芥黃茋(各八分)
甘草(三分)木香(五分)
右薑水煎服如色紫腹痛加蟬退一錢
化毒湯治痘已出而熱毒未解宜清熱涼血毒一解
不致黑陷血一涼不致紅紫
紫草升麻甘草蟬退地骨皮黃芩(酒炒)
木通
各等分水煎服
解毒散治毒先發腫者名曰痘母後發者十有九死
先發者吉
金銀花(五兩)甘草(一兩)木通防風荆芥連翹牛
子(各三錢)
右用酒水各一鍾煎服如泄加訶子荳蔲痘
紅者加炒黃芩芍藥瘡痒者加歸身生地或加
何首烏尤佳疼痛者加赤藥
透骨解毒湯治寒戰咬牙
紫草甘草當歸防風陳皮赤芍
右等分水煎服
消毒飲痘已出上焦熱胸膈不快及痘後癰毒麻疹
熱毒
荆芥牛子(各二錢)甘草(一錢)
右薑二片水煎服
如聖湯痘已出身熱如火
紫草升麻葛根白芍甘草木通猴梨
各等分加薑一片䓤白三莖水煎熱服心煩加
麥冬赤茯苓煩渴加生脈散七八九日身如火
者加酒炒黃芩地骨皮
四聖散黑陷倒靨不起發不紅活小便不利
紫草黃茋甘草木通
右水煎服熱甚色紫倍加紫草芩連紅花大便
秘加枳殼如常加穤米
加味四聖散痘出不快及變陷倒靨小便赤身熱未
退或復冒風者
紫草黃茋人參甘草川芎蟬退木通
木香
大便秘加枳殼不秘加穤米百粒水煎服
涼血解毒湯痘出熱不退紅不分地或痘苗乾枯黑
陷急用此方可起壮灌漿
紫草(一錢)生地柴胡(各八分)牡丹皮(七分)赤芍蘇木
防風荆芥黃連木通(各三分)牛子(四分)天麻
紅花甘草(各二分)
薑一片燈心二十根糯米百粒水煎服
惺惺散治痘頭痛壯熱喘急此攻毒散熱之劑
人參白术茯苓甘草桔梗細辛川芎
(各五分)薄荷一方無川芎加天花粉
薑三片棗一枚水煎服
内托散痘不起發根窠不紅或灰白色咬牙寒戰等
症
人參黃茋甘草川芎當歸防風
白芷桔梗白芍厚朴木香肉桂
右薑一片棗一枚水煎服色紅紫者去肉桂木
香加紫草蟬退漿不滿水酒各半煎服色淡
白者去防風白芷加穤米大便燥加人乳
蟬退膏
蟬退(酒洗去頭足)當歸防風甘草川芎荆芥穗
升麻白芍(各等分)
右為末煉蜜丸芡實大每服一丸薄荷湯化下
粉紅丸又名温驚丸治痘後癲癎症
牛膽南星(四兩)辰砂(一錢半)天竺黃(五錢)冰片(五分)胭脂丕(一錢)
右為末牛膽汁和為丸雞豆子大每服一丸小者
半丸沙糖温水化下
大保元湯治頂陷根窠雖紅而皮軟薄血有餘而氣
不足
黃茋(三錢)人參(一錢半)甘草川芎(各一錢)官桂(一分)
加薑棗水煎服如氣不行加木香減去桂若
不食加人乳半鍾又方加白何首烏黑豆蒸過
用
生脈健脾湯治漿既成皮軟色白乃氣不足也氣不
足當補氣血不足宜養脾脾旺則血生是固其本也
黃茋(一錢半)人參(一錢)炙甘草官桂(各三分)當歸川芎
白芍白术(各八分)茯苓(五分)紫草(四分)
薑一片紅棗一枚糯米五十粒或加酒洗紅花三
分
通天散治痘發熱不出或已出而色不紅活
人參陳皮桂枝(各八分)川芎熟地芍藥(各一錢)
當歸紫草(各一錢半)紅花木香(各三分)甘草(六分)知母(八分)
荔枝殼(十箇)
右用雞汁一鍾棗三枚糯米一撮煎服初服到頸
再服到臍三服到脚神效
升天散即灌膿起頂散治痘灰白或紅紫黑陷乾枯
或清水不成漿八九日十日皆可服
人參(六分)黃茋山查(各八分)白术(土炒)當歸川芎橘
紅(各五分)甘草(三分)滛羊藿穿山甲(土炒黃各二分)肉桂(三釐此引)
(經之藥多則痒)木香(二分)
薑一片棗一枚水煎服或為末服亦可如嘔
吐生薑湯下瀉米飲下肚痛神麴煎湯下
煩躁麥門冬湯下渴用麥冬五味煎湯下吐
瀉藿香陳皮湯下痘不成漿多服數帖無妨
補漿湯痘灰白不起壯或漿清
淫羊藿(三分多則發痒)人參(八分)穿山甲(土炒三分)黃茋(一錢半)枸杞
子(一錢)川芎(五分)當歸(八分)甘草(五分)木香(二分)白术(土炒六分)山查
(八分)陳皮(五分)官桂(三釐)黃豆(三十粒)笋尖(三箇)
加薑棗糯米水煎服一方有白芷防風
補元湯治痘頂充滿而根&KR0777;不聚色不紅活乃氣有
餘而血不足也
川芎當歸白芍(酒炒)熟地(各一錢)紫草紅花(各酒洗七)
(分)陳皮甘草(各三分)白术(土炒一錢半)
酒水各半盞糯米五十粒棗二枚煎服
活血散治痘色淡白
當歸赤芍(酒炒)紫草川芎紅花(各五錢)血竭(一錢)
木香(二錢)
右為末每五歲者服一錢十歲已上者服二錢好
酒調下熱極血焦不紅活者酒煎紫草湯調下
保生散治氣血俱虚灰白色不灌漿回漿者
紫河車(一具焙為末)龜板(酥炙五錢)一方有鹿茸五錢
右末每服五七分或一錢氣虚者保元湯下血虚
芎歸紫草煎湯下
渾元散治同上
紫河車(一具分作五七磈)
用白糯米三合水淘淨入無油銚内同炒以米黃
色為度同為末每用五七分兒大者一錢極補氣
血能助灌漿如神緣糯米性温得紫河車之氣純
化為河車故其補功最速譬之造酒米從麴化意
也極妙絶
異功散此方調順隂陽充實表裏凡痘灰白痒&KR1701;寒
戰泄瀉腹脹並宜服之非虚寒者不可輕用
人參白术茯苓當歸陳皮半夏厚朴
(薑制)木香丁香肉果大附子官桂
右薑棗水煎服
内助丹
黃茋(酒炒)人参(酒炒)白术茯苓當歸陳皮半夏
厚朴肉桂山查
薑三片棗一枚糯米五十粒水煎服如不食加
人乳一杯痒甚加大附子寒戰不止加附子
防風渴加麥冬瀉加澤瀉猪苓不止加訶子
肉果
助陽丹痒塌不起根窠不紅
黃茋人參白芍(各酒炒一錢)甘草(三分)川芎當歸(各一)
(錢)紅花(五分)陳皮(八分)官桂(二分)
薑棗水煎服如食少加山查厚朴各五分餘加
同煎
回生起死丹治痘灰白寒氣逆上不食腹脹嘔吐肚
痛泄瀉清水手足俱冷
丁香(九枚)乾薑(一錢)
水煎熱服被盖片時令脾胃温煖隂退陽回痘自
紅活
治中散虚寒瀉利不進飲食
黃茋人參茯苓白术川芎當歸肉桂
(各五錢)肉果(麵包煨熟取去油)丁香(一錢半)木香(三錢)
右末每五歲用五分好熱酒調下衣被盖煖少頃
痘變紅活而起
和中湯虚吐不止即鎮胃止吐湯加人參
人參茯苓甘草(各五分)白术半夏(各八分)陳皮
藿香砂仁(各一錢)
生薑水煎服
藿香正氣散治初熱乾嘔
藿香紫蘇大腹皮陳皮桔梗甘草
茯苓半夏厚朴白芷
右薑棗煎服
定痛散傷寒肚痛及冷氣痛
神麴香附(各一錢)山查(二錢)良薑當歸甘草(各五分)
薑三棗二水煎服手足逆冷加大附子二分
桂枝芍藥湯治腹痛
桂枝炙甘草(各一錢)白芍藥(酒炒二錢)
薑三片棗二枚水煎服
黃連湯治熱毒在胃腹痛時或欲吐此藥能升降隂
陽
黃連炙甘草乾薑桂枝(各二錢)半夏人參(各八)
(分)
棗二枚水煎服
益黃散胃冷嘔吐而利
陳皮青皮(各二錢)丁香(五分)木香(三分)訶子(七分)
右水煎服一方無木香有豆䓻一錢
堅腸湯治痘泄瀉不止
黃茋白术肉果(炮去油各一錢)山查(七分)川芎陳皮(各五)
(分)升麻(三分)
加牙棗三枚水煎服
豆蔲丸治痘灰白泄瀉清水不止又方止用龍骨
訶子肉蔲三味治同
木香砂仁龍骨訶子肉肉果(麫煨各五錢)赤石
脂枯礬(各七錢半)
右末麪糊丸黍米大每服三十丸米飲下
加味犀角飲痘已出不勻心煩壯熱口舌生瘡
犀角牛子荆芥甘草防風升麻桔梗
麥冬
水煎服
犀角地黃湯治諸失血
犀角(磨汁入)赤芍藥生地丹皮
各等分水煎服
二寳散治痘紫色發熱鼻䘐小便如血口渴亂語
犀角玳瑁
二味磨汁頓服即愈
斬關散痘紫發熱鼻紅不止
地黃丹皮黃芩(各五分)升麻(三分)藕節茅根(各一錢)
菉豆(四十九粒)
水煎服
梔子仁湯煩躁譫語驚狂發斑
梔仁黃芩石膏(各二錢)知母杏仁(各一錢半)大青
柴胡豆䜴赤芍(各一錢)升麻(八分)甘草(五分)
水煎服
人參白虎湯暑盛煩渴痘出不快又解麻痘斑疱等
熱毒
人參(五分)石膏(四錢)知母(一錢半)炙甘草(三分)
加粳米一撮水煎服
竹葉石膏湯治痘不惡寒壯熱煩渴小便赤澁
石膏知母甘草麥冬竹葉
右水煎服
麥門冬湯治斑疹煩渴吐瀉及痂後餘熱
麥冬人參甘菊赤芍赤茯苓升麻(各一錢)
甘草(五分)石膏(三錢)
水煎服
生脈散止煩渴首尾通用
人參五味子麥冬
水煎當茶飲
參苓白术散治痘已痂未痂身熱不退煩渴不止此
藥極能清神生津乃治脾虚之聖藥也
人參白术茯苓甘草乾葛木香麥冬
藿香
各等分水煎服
柴胡麥門冬湯治痘壯熱經日不退
柴胡麥門冬甘草人參玄參龍胆草
水煎服熱退即止一方無人參
涼膈散上膈積熱口舌生瘡煩渴
連翹薄荷黃芩梔子甘草大黃朴硝
各等分水煎服如痰火𠻳加桔梗竹葉蜜一匙
四順飲治大便祕
大黃當歸芍藥甘草
各等分水煎服
通幽湯大便秘結
當歸紅花生地熟地桃仁升麻甘草
火麻子
水煎服
通腸散大便秘結
枳殼當歸大黃(各二錢)芝麻(三錢)牛膝(五分)
水煎服
葱白湯治頭疼
連鬚葱白
生薑不拘多少水煎帶温服
當歸六黃湯治自汗盜汗
當歸黃茋黃芩黃連黃柏生地熟地
各等分水煎服
甘露飲治牙根腫痛腐爛口臭牙疳出血喉舌生瘡
天冬麥冬生地熟地黃芩枳殼石斛
茵陳枇杷葉(炙去毛)甘草
各等分水煎服
吹口丹治口疳
黃連青黛孩兒茶冰片
為末吹之
赴筵散口瘡神效
薄荷黃柏
等分為末入青黛少許搽之
牙疳方痘後餘毒攻牙根疳腐(内宜服甘露飲)
人中白(煅三錢)枯礬(二錢)鹽梅(七箇煆存性)麝香(一分)白氁子灰
(一錢)五榖蟲(焙乾二錢)
為細末先將葱茶洗去腐肉須見鮮血然後搽藥
鈎藤湯痘後口噤僵直遶臍腹痛
鈎藤紅花木香川芎當歸白芍
甘草白术青皮黃連官桂生薑
各等分水煎不拘時服
消風散治痰盛驚搐譫語狂急口張目作上視
羌活獨活殭蠶藿香枳殼防風天麻
地骨皮蟬退(各八分)前胡(一錢半)柴胡黃芩天花
粉桔梗茯苓荆芥紫草牛子(各一錢)人參
川芎(各七分)甘草(四分)
薑棗水煎服
瓜蔞散治痘熱極生風發搐
瓜蔞根(二錢)白殭蠶(一錢)
慢火同炒老黃色為末每服二三分薄荷湯下
保命丹一切驚風發熱
天麻鬱金全蝎(去尾各五錢)防風甘草(三錢)青黛(三錢)
白附子(炒)殭蠶(薑汁炒)薄荷(五錢)大半夏(炒滚湯浸晒乾又用薑汁浸晒)
(乾又炒)南星(製仝上各一兩)辰砂(飛五錢為衣)麝香(五分)鈎藤牛黃
(二錢)蟬退茯神桔梗(各五錢)
右末煉蜜為丸芡實大每服一丸燈心湯下
蟬花散治痘發熱發痒&KR0946;破
蟬退地骨皮(各一兩)
為末每服二三匙白酒服二三次
回漿散治痘不收漿結痂
何首烏白芍黃茋人參甘草白术
白茯苓
薑水煎服
象牙散治同上
人參黃茋白术(各一錢)甘草(七分)茯苓(一錢半)何首烏
(二錢)
右加糯米二錢棗二枚水煎調下象牙末一錢
玄參升麻湯治温毒發斑
玄參升麻甘草
水煎服
陽毒升麻湯面赤狂言煩躁腰背疼下利脈浮喉痛
升麻(五錢)犀角射干黃芩人參甘草(各二錢半)
右水煎服
隂毒升麻湯治隂斑
升麻當歸川椒鱉甲雄黃甘草
右水煎服
四聖膏治痘疔挑破以此點之
七粒珍珠火上燒豌豆七七鍋内炒男髮不拘
灰多少加入胭脂真箇好
二聖散治同上
雄黃(二錢)紫草(三錢)
右研末用油胭脂調下
敷方痂後痘疔潰爛成坑内見筋骨以此敷之
赤石脂膩粉黃柏杭粉(炒)血竭(各一錢)飛丹(炒八)
(分)髮灰(五分)乳香没藥(各三分)冰片(三釐)伏龍肝(一錢)蜜陀
僧(飛過二錢)有臭氣加阿魏三四分
右為細末綿紙篩過敷之外用膏藥貼内服人參
敗毒散加穿山甲蟬退連翹
人參敗毒散治餘毒癰腫
人參赤茯苓羌活獨活前胡薄荷
柴胡枳殼川芎桔梗(各等分)甘草(減半)牛旁子
防風荆芥連翹金銀花(即荆防敗毒散)
頭上加白芷升麻上身倍加桔梗手加薄桂
腰加杜仲腿足加牛膝木瓜
金花散痘後肥疳疥癬等瘡此能收水解毒
黃丹黃柏黃茋黃連大黃輕粉麝香
右為細末濕瘡乾摻燥用臘猪油熬化調敷
必勝膏治腫毒
馬齒莧搗汁猪脂膏石蜜
三味熬膏塗之即消
三豆散痘後癰毒初起紅腫
黑豆赤豆菉豆
用醋浸研漿時時以鵝翎刷上随手可消
敗草散治斑爛不止
爛茅草
不拘多少用多年蓋墻屋者經露風霜年久感天
地隂陽之氣善解瘡毒其功不能盡述取來晒乾
或焙乾為極細末敷瘡上或攤在席上令兒坐卧
於上即愈
又方
荔枝殼微燒存性草紙燒灰存性多年敗茅
三味共為細末或搽或摻自能收水結痂
又方
黃豆殼燒白灰為末摻之如痘風癬以豆殼煎湯
洗
綿蠒散治爛瘡治身及肢節疳蝕瘡膿水不絶
蠒子不拘多少將生明礬末装入滿火上燒令汁乾
枯為末摻之
秘傳茶葉方痘爛遍身無皮膿水流出粘拈衣被
茶葉要多揀去粗梗入滚水一渫即撈起再揀去梗
濕鋪床上用草紙隔一層令兒睡上一夜則膿皆乾
乳香韶粉散痂欲落不落用此薄塗當滅瘢㾗又治
熱痘瘋遍身膿水不絶
乳香(三錢)韶粉(一兩)輕粉(一錢)
右末猪油拌鵝翎敷上
地黃散痘毒入眼腫痛赤縷或白膜遮睛
熟地當歸防風蟬退羌活白蒺藜(炒去刺)
榖精草木賊(各一錢)玄參(五分)犀角末(一錢)黃連大黃
炙甘草木通(各一錢半)
為細末小兒每服一字大人二字羊肝湯食後調
服日三夜一忌口將息
蜜蒙花散治痘入目翳膜遮睛
蜜蒙花菊花石決明白蒺藜木賊羌活
右末每服二三錢茶清調下
兔糞散治痘入眼亦可煉蜜為丸酒送下三五十
丸
免糞炒黃為末用蟬退木通甘草煎湯頓服
免糞丸治痘入眼或生翳障
兔糞(炒四兩)石決明(煅)草決明木賊(去節)白芍防風
(各一兩)當歸(五錢)榖精草(二錢)
右末蜜丸菉豆大每服三五十丸荆芥湯送下
吹耳丹
輕粉飛丹
為細末左眼翳吹右耳右眼吹左耳只吹一二次
又方加雄黃麝香少許外用石燕子一對梹榔一
對二味磨水常服
罩胎散治姙婦出痘一方有陳皮枳殼大熱加鬱
金
川芎川歸芍藥人參白术茯苓甘草
柴胡條芩防風荆芥白芷葛根砂仁
紫草阿膠桔梗糯米
水煎服
安胎散
川芎當歸白芍人參白术白茯甘草
條芩陳皮紫蘇砂仁(砂)阿膠(炒)香附艾葉
紫草
各等分加薑棗水煎服
安胎飲
大腹皮(酒洗)人參陳皮白茯白芍紫蘇
砂仁香附甘草
加糯米水煎服胎漏加阿膠百草霜
柳花散室女發熱經行
柳花(五七錢)紫草(一兩二錢)升麻(九錢)歸身(七錢半)
右末每服七錢葡萄煎湯調下
鐵篐散治痘後癰毒
鳳凰退燒灰醋調圍四畔留頭出毒氣甚佳
蕎麥粉法痘瘡破者用此敷之潰爛者以此遍撲之
極佳
蕎麥粉以絹袋盛撲於瘡上或以此襯於床褥上
温粉撲法治汗出不止
黃連牡蠣粉貝母(各末五錢)粳米粉(一升)
和勻絹袋盛周身撲之
蟬花散治爛痘生疽蟲及夏月諸蟲咬傷臭惡不可
近者服之蟲皆化而為水蒼蠅亦不敢近
蟬退(洗淨焙)青黛(澄去灰土各五錢)北細辛(二錢半)蛇退(一兩燒存性)
右為細末每服三錢酒調下仍以生寒水石細末
摻之
青黛散治痘未作膿痛甚心膈煩躁睡卧不安並宜
服之
真青黛如棗核大水調服之即安
樺皮散治痘瘡及乳癰并一切腫毒
樺皮木剉煎温服此藥味苦平無毒若治乳癰取
樺皮燒存性為末酒調服之立消
獨勝散治早晨微熱晩發大熱目黃脇動身熱手冷
發甚如驚者又名牛蒡殭蠶散
牛旁子(五錢)白殭蠶(二錢)紫草(二七寸)
水煎服速進三四服其痘便出盖殭蠶治遍身癮
疹疼痛牛旁發痘透肌紫草利竅要知痘疹無虚
寒証者服此痘立出也
蘿蔔湯治痘疹出不快者
右用開花蘿蔔煎汁時時飲之盖痘疹氣勻即出
快蘿蔔治𠻳定喘下氣消脹解毒
紫河車散治小兒痘瘡毒氣不解上攻咽喉聲音不
出舌頰生瘡遏逆煩悶潮熱面赤
紫河車(即金線重樓)茜根貫衆(各三錢)白芍藥甘草(炙各)
(五錢)
右每服三錢生薑一片水煎服一方有牛旁子
野通散治痘瘡出不快及傷寒不語
乾野人糞(即獮猴糞火燒存性)冰片真麝香(各等分)
右為細末每服五分看大小用新汲水入蜜調下
十歲以上者服一錢按野人糞治蜘蛛咬瘡此
治痘出不快大效盖蜘蛛咬瘡久而不愈其絲生
皮膚延蔓遍身不悆者加雄黃青黛水調以蜘蛛
試之立化為水屢驗盖此三味是治瘡疹當用之
藥取山中者若人家所養之猴食物味雜即不效
失其本真也
南金散治痘已出而復攧其勢甚危諸藥不效者萬
無一失本家印貼此方施人全活甚衆
紫背荷葉(霜後搭水紫背者)白殭蠶(洗去絲炒乾)
右為末等分每服看大小大者一錢小者五分研
芫荽汁和酒下米飲亦可治此症多有用龍腦
人牙者卒難措辦惟此無毒而效且速但紫背者
甚難得可於鹽舖内尋之
橄欖飲治倒靨
橄欖從中截斷水服少許服之立發
乳香猪血膏治痘不起發
乳香(研末)
猪心血搗為丸櫻桃大每服一丸水磨化下
鈎藤紫草散治痘疹不快
鈎藤鈎子紫草茸
等分為細末每服三五分温酒調下盖紫草滑竅
利小便散十二經毒氣鈎藤治小兒寒熱十二驚
癎緣驚癎出於心肝瘡疹亦心所主也
鴉片散治痘當起脹灌膿時泄瀉不止諸藥不效者
如神
真鴉片(一錢)蓮肉(炒一錢)
右每服半分或一分米飲調下立止
葛根黃芩湯治喘有汗發熱咳𠻳
乾葛黃芩(各二錢)黃連芍藥石膏(各一錢)五味子
(十一粒)甘草(五分)
水煎服
五味子湯治喘促而厥
五味子(一錢半)人參(一錢)麥冬杏仁(各二錢)
右薑三片棗三枚水煎服
清肺飲治咽乾聲啞
麻黃(一錢半)麥冬(二錢)知母天花粉荆芥(各一錢)訶子
菖蒲(各八分)桔梗(二錢)
水煎入竹&KR0377;薑汁服
天花散治痘後失音
天花粉桔梗茯苓訶子石菖蒲甘草
各等分竹葉七片黃荆一寸水煎服
補肺散治痘未出聲啞
阿膠(蛤粉炒成珠一錢半)牛子(炒三分)杏仁(去皮尖三粒)甘草(二分半)
馬兜鈴黃茋(各五分)糯米(炒一錢)
水煎食後時時嚥之
利咽解毒湯治痘咽喉痛首尾皆可用
山豆根麥冬(各一錢)牛子(炒)玄參桔梗(各七分)甘草
(二分)防風(五分)菉豆(四十九粒)
右水煎服
三黃熟艾湯痘後咽塞喉痺
黃連黃芩黃柏艾葉
各等分水煎服
玉鎖匙咽喉腫痛或帝鍾拖下不收及喉舌強硬
硼砂(一錢)朴硝(五分)殭蠶(一條)冰片(半分)
為末吹入
羌活當歸湯治腰背痛初發熱時便宜服之
羌活當歸獨活(各一錢)柴胡(一錢五分)桂枝(七分)防風
川芎黃柏(各一錢)桃仁紅花(各八分)
酒水各半煎服又方治腰痛有蒼术漢防已
如神湯治腰痛
當歸桂皮玄胡索
各等分為末酒下二三錢
活血解毒湯治餘毒
防風荆芥生地赤芍當歸連翹牛子
黃連紫草甘草蒼术薄荷川芎木通
各等分水煎服
胎元散痘不起發不紅潤是血氣俱虚
胎元焙乾為末加麝香少許酒調服三五分
水楊湯治痘乾尅不起者
水楊柳(春冬用枝秋夏用枝葉生水邊細葉紅梗枝上有圓菓滿菓有白鬚散出俗名水楊梅)
右以枝葉切碎水煎七八沸先將一分置盆内手
拭不寒不熱令痘兒先服内托之劑然後浴洗漸
漸添湯不致太冷浴洗久許乃以紙撚火照之纍
纍然有起勢起處覺有暈暈有系乃漿影也如漿
不滿再浴若弱者只浴頭面手足可也既不赤體
不厭多洗燈照如無起勢乃氣血敗無生意矣
温膽湯治痘血寒顔色灰慘血凝不活腹脇脹滿面
青筋縮嘔清水或瀉青菜色
白茯苓橘紅半夏甘草枳殼(麩炒)
各等分竹茹一錢薑棗水煎服
陳氏木香散治痘氣寒鼻流清涕咳𠻳惡風自汗身
體寒戰瘡色慘白
木香(臨時磨服)大腹皮(黑豆汁洗淨)人參(各三錢)赤茯苓前胡
青皮(去穰炒)半夏(炮七次)丁香訶子肉炙甘草(各二錢半)
燈心(一錢半)
每服三錢薑棗水煎服看大小加減
中和湯治同上
人參黃芪厚朴(薑汁炒)白芷川芎當歸
粉草桔梗白芍(酒炒)肉桂(去粗皮)防風霍香
各等分酒水各半薑棗煎服
瀉肺散治痘氣熱鼻乾燥皮毛枯槁咳𠻳瘡色焦紫
即瀉白散
桑白皮(蜜炙)地骨皮甘草
各等分加竹葉二十片燈心水煎服
清肺飲治症仝前
麥冬桔梗(各二錢)知母荆芥天花粉(各一錢)
石菖蒲訶子肉(各八分)
水煎服
清金湯治口氣臭
知母黃芩石膏桔梗甘草天門冬
麥冬馬兜鈴木通山梔天花粉
各等分水煎服
解毒托裏散治痘稠密
桔梗牛旁子人中黃防風荆芥穗酒紅
花歸尾蟬退升麻乾葛赤芍連翹(去心)
各等分水煎入燒人屎調服
四物快斑湯治痘火盛乾燥
當歸川芎赤芍生地荆芥穗牛子
升麻葛根連翹紫草地骨皮
水煎入燒人屎服
四君快斑湯治痘氣虚淫濕
人參黃茋白术(土炒)茯苓甘草桂心白芷
荆芥穗防風陳皮白芍(酒炒)
各等分水煎服
大補保命湯治痘皮嫩易破者
人參黃茋當歸生地川芎赤芍甘草
牛旁子防風荆芥穗連翹官桂
水煎入燒人屎服
清金導赤飲治痘熱乘肺金當痂不痂作喘煩躁譫
語小水不利垂危
當歸白芍陳皮貝母軟石膏白茯苓
甘草黃芩(酒炒)黃連(酒炒)杏仁桑白皮(蜜炒)枳殼(炒)
木通滑石麥冬車前子人參玄參
各等分水煎服
人參固肌湯治痘表發太過致肌肉不密痘痂粘肉
久不落者
人參黃茋甘草當歸蟬退
各等分入糯米一撮水煎服
人參清神湯治痘痂不落昏迷沉睡者
人參黃蓍甘草當歸白术(土炒)麥冬陳皮
酸棗仁黃連(酒炒)茯苓
各等分加棗糯米水煎服
馬齒莧散治痘痂不落成斑痕者
馬齒莧搗汁猪脂膏石蜜共熬膏塗腫處
當歸桂枝湯治痘後手足不能屈伸
當歸川芎黃茋甘草薄桂黃柏蒼术
(炒)
各等分水煎如氣虚少加川烏以行經加人參
為主如感風寒以致骨節疼痛加羌活防風
玄參化毒湯治痘後赤遊丹毒
玄參歸尾紅花連翹軟石膏赤芍防
風地骨皮木通荆芥穗
各等分加竹葉水煎服
蠶退散敷牙疳
枯礬垽(即尿桶中垢也火煅白色)五倍子(各二錢)蠶退(燒存性一錢)
為細末先以米泔水用蠐螬蟲翻轉蘸水洗淨瘀
血以藥敷之
黃連隂慝丸治狐惑瘡
黃連(二錢)蘆薈乾蟾(煅各一錢二分)使君子肉(二錢半)蕪荑(一錢)
(五分)川楝子肉(一錢)
右末烏梅洗淨去核搗膏和丸米飲下
蜆子湯治痘後發癮
蜆子不拘多少活者以水養五七日旋取其水洗之
蜆衣煮湯亦佳
十三味敗毒散治癰毒
當歸白芷穿山甲(土炒)金銀花防風乳香(製)
甘草陳皮赤芍皂角刺貝母没藥(製)
天花粉
各等分酒水各半煎服
涼肝明目散痘後羞明
當歸龍胆草密蒙花川芎柴胡防風
酒連
各等分雄猪肝煮湯煎服
望月沙散痘後暗室中不能開者
榖精草密蒙花(酒洗)蟬退(去翅足各五錢)望月沙(一兩)
右為末雄猪肝一兩竹刀批破用藥一錢摻入肝
内水煮熟飲汁食肝效
羊&KR0008;骨髓治痘痂欲落不落瘢痕
羊&KR0008;骨髓(一兩)
煉入輕粉一錢研成膏塗之
小靈丹解毒發痘之聖藥治紅斑黑陷不起一切危
惡如服此而不見效者決無可生之理矣
硃砂雄黃(各二錢)乳香没藥(各製一錢半)大蟾蜍(取心肝瓦)
(上焙乾五錢)麝香(三分)
為細末取猪心血雞冠血丸皂子大每服一丸
身無大熱生酒化下熱甚不飲酒紫草燈心湯
下即時紅活而起
神功散治痘作渴
人參黃茋甘草牛旁子紅花生地
前胡紫草白芍
水煎服
紅花湯治同上
紅花或子隨意煎湯飲其渴即止縱口中如烟飲之
即止加牛旁子尤妙
加味鼠粘子治咽中有瘡作嘔
桔梗射干山豆根防風乾葛陳皮
荆芥連翹
水煎細細呷之
燈心竹葉湯治乾嘔
竹葉(三十片)燈心(三十根)
水煎服
潤腸湯治虚秘
歸梢甘草生地火麻仁桃仁泥
水煎服
拔毒膏治痘疔
雄黃(研)
胭脂重浸水令濃調雄黃點疔痘上立時紅活亦
神法也盖雄黃能拔毒胭脂能活血也
涼血地黃湯室女出痘遇經不止熱入血室
當歸川芎白芍生地白术升麻黃連
甘草人參山梔仁玄參
水煎服
涼血解毒湯治女人出痘非經期於發熱時而血忽
至
當歸(一錢二分)白芷(五分)升麻(四分)紫草(一錢半)紅花(一錢)赤芍(一錢)
桔梗(八分)連翹(三分)
燈心二十根水煎服
當歸養心湯治女人出痘口瘖不能言者
人參當歸麥冬甘草升麻生地
各等分加燈心水煎服
瀉肝散女人經水不斷適逢出痘發熱昏沉言語狂
妄
羌活川芎防風(各八分)當歸(一錢)山梔仁龍胆草
(各五分)大黃(酒蒸三次一錢)
水煎服一方有木通柴胡黃芩
歸脾湯女人經閉不通血海乾涸適逢出痘以此調
其心脾不使血妄行加柴胡山梔名加味歸脾湯
人參白术茯神黃芪遠志地骨皮(各一錢二)
(分)甘草(三分)木香(五分)酸棗仁(一錢)
薑棗煎服
逍遙散女人出痘寒熱不時經水不調服此其血不
致妄動
白术茯苓當歸芍藥甘草柴胡
各等分加棗一枚水煎服加丹皮山梔名加味
逍遙散
如聖散姙婦出痘安胎
白术黃芩當歸枳殼黑豆大腹皮
砂仁甘草桑上羊兒藤即桑寄生
各等分水煎服
黑神散婦人出痘分娩後痂血作痛
當歸川芎熟地炮薑桂心蒲黃(炒)
香附(童便炒)木香青皮黑豆
酒水各半煎服
原疹
生生子曰麻疹浙地呼為瘄子又曰沙子吳地呼為疹
子新安呼為麻總由有生初之淫火伏於命門之間
命門具太極之理而隂陽五行繫焉臓腑之所由生
也盖五行一隂陽隂陽一太極也天之與人咸相感
通由其通故天寒而人身寒天熱而人身熱也天之
癘氣一動則所稟之毒隨感而發陽感之則疹出焉
隂感之則痘出焉陽浮而淺故疹易出易斂隂凝而
深故痘難出難痂隂陽二劫之毒盡出則向安矣余
故曰人之出疹出痘猶蠶之一眠二眠三眠也痘雖
出於隂而實成於陽以氣為之固也疹雖出於陽而
實藉於隂以血為之資也何見之痘非氣行則血不
附安得結痂疹非血濟則氣失依焉能收斂斯隂陽
升降之理一開必一闔血之附氣氣之依血隂根於
陽陽根於隂隂陽互為其根也前人謂痘出於臟不
知指何臟疹出於腑不知指何腑而云之也又謂疹
出心肺故鼻涕而咳𠻳余謂此皆臆度套詞而非有
真知一定之見也既曰疹出於腑心肺獨非臟乎按
内經鼻為肺之門戶通天氣陽毒上發熱毒薰蒸盖
心肺位尊膈上又肺主毛竅毒從竅出是干於肺而
非出於肺也要知痘之與疹皆出於命門之隂陽也
右釋麻疹
一發熱之初多似傷寒惟疹則𠻳咳噴嚏鼻流清涕眼
泡腫其淚汪汪面浮腮赤惡心乾嘔為異耳但見此
候便宜謹避風寒戒葷腥厚味急表散之使皮膚通
暢腠理開豁而疹毒易出也
一疹痘之發雖曰胎毒未有不由天行癘氣故用藥必
先明歲氣兼之時令如温煖時月以辛涼發之如防
風解毒湯暄熱時月以辛寒發之黃連解毒湯大寒
月以辛温熱劑發之桂枝解毒湯時寒時煖以辛平
之藥發之升麻葛根湯此因時投劑不可悞作傷寒
妄施汗下而伐天和也又須看人虚實如大便秘結
煩熱甚而發不出者以酒大黃微利之吐利不止以
參芍之類補之
一用前藥發散而疹隨見為美若發不出再加發之如
加味麻黃散之類外以芫荽酒糟蒸熱擦之看其疹
自頭至足為之出齊頭面愈多為佳若遲延日久而
不出則腹脹氣喘昏眩悶亂煩躁而死矣
一看疹之法多於耳後項上腰腿先見其頂尖而不長
其形小而均淨淡紅為吉若色紅甚兼火化也化斑
湯主之人參白虎湯佐之如色白者此血不足也養
榮湯如色紫赤乾燥暗晦乃火盛毒熾宜六一散解
之四物湯加柴胡黃芩乾葛紅花牛旁子連翹之類
滋隂涼血而熱自除所謂養隂退陽之義也此亦五
死一生之症外大青湯玄參解毒湯皆可選而用之
若黑色者則熱毒尤甚為十死一生之症須明察之
勿妄施治
一表後看疹隠隠然見於肌膚成片切忌風寒生冷如
一犯之則皮膚閉塞毒氣壅滯遂變為渾身青紫而
毒反内攻煩躁腹痛氣喘悶亂諸症作矣欲出不出
危亡立至
一疹已出而忽没者乃風寒所過而然也若不早治毒
成内攻必致痒&KR1701;而死急用消毒飲合升麻湯熱服
則復出而安矣
一發熱之時遍身汗出者此毒從汗散玄府開疹易出
也有鼻中血出者此毒從血解也俱不可遽止之若
汗出太多血出不止者此又火甚逼迫太過致液妄
流妄行矣急宜當歸六黃湯加浮小麥以止汗茅花
湯加玄參百草霜以止血遲則汗出多而元氣虚血
出多而精神散為不治之症矣
一發熱之時或嘔吐或自利或滯下者此火邪内逼毒
氣上行則吐下行則利毒甚則裏急後重而為滯下
也吐者竹茹石膏湯利者升麻澤瀉湯滯下黃芩芍
藥湯加黃連生地木通人參枳殼或少加大黃微下
之
一發熱之時未有不口渴者但宜以菉豆燈心炒米湯
飲之人參白虎湯佐之取生津解毒而已若恣飲冷
水恐生水畜之症故水入於肺為喘為咳宜用葶&KR1047;
子以洩肺中之水水入於脾為腫為脹為自利水入
於胃為嘔為利宜用猪苓澤瀉茯苓以瀉脾胃之水
水入於心為悸為驚宜赤茯苓燈心湯以洩心下之
水水入於肝為脇痛用芫花以洩之水入腎與膀胱
為小便不利為隂囊腫用車前子木通以洩之皆當
隨症而治
一疹出之時咽喉腫痛不能飲食者此毒火拂鬱上薰
也宜甘桔湯加玄參牛蒡連翹更以十全散玉鎖匙
吹之不可妄用鍼出血也
一疹出之際咳𠻳口渴心煩者此毒在心肺發未盡也
瀉白散加天花粉連翹玄參黃連以瀉之或黃連杏
仁湯
一疹出之時自利不止或瀉稀水頻數者有吉有凶但
要看其疹若遍身稠密太盛或紫色或紅色此則為
吉盖毒在大腸非瀉則毒不解惟用平胃散加葛根
連翹以解之而已疹一發透依期而收瀉自止也若
疹已收而瀉猶未止者騐其體熱疹必未盡再用前
藥加連翹黃連牛蒡木通澤瀉以分利之六一散亦
妙絶若用訶子肉果等澁滯之劑則變喘急腹滿痞
脹不治之症矣若疹色淡而體不熱口不渴大小便
利飲食少進此為凶乃虚寒之症方可温補或兼收
澁
一疹出常以六時辰即收為率如子時為陽午後收午
後為隂子後即收乃陽生隂成隂生陽成造化自然
之妙也故漸出而漸收者其勢輕可若一出之後熱
不退連綿三四日而不收者此毒火太盛外發未盡
内有餘邪所致須以化斑湯三味消毒飲加玄參石
膏桔梗為治
一疹出後自然熱退若遍身既出而猶拂拂煩熱頻作
嘔吐者此毒尚未盡留連於肺胃之間宜化斑湯如
大便秘少加大黃微利之
一疹已收去渾身反發熱日夜不退此毒未盡解邪火
鬱於肌肉之間久則毛髮焦乾皮膚枯槁肌肉消瘦
為骨蒸癆瘵之症宜蘆薈肥兒丸加龍胆草當歸連
翹等治之遲則有變睡則露睛口鼻氣冷手足厥逆
瘈瘲慢脾風為不治之症矣
一疹收之後身雖不見羸瘦但時發壮熱煩躁不寧搐
掣驚悸神昏悶亂者此隂血衰耗致餘毒入肝而𫝊
於心也宜養血安神四物湯加麥門冬酸棗仁淡竹
葉燈心甘草石菖蒲龍胆草茯神黃連辰砂為治或
以前藥為末用&KR1339;餅猪心血為丸服亦可
一疹毒入胃久而不散致成牙齦黑爛血出為走馬疳
𫝊於兩頰浮腫久而穿頰破腮缺唇破鼻為崩砂狐
惑等危症矣外用文蛤散雄黃散搽之内用人中白
蘆薈使君子龍胆草黃連五靈脂&KR1339;餅為丸滚水服
之以清胃火亦或有得生者但不多見也
一疹出之時曾作瀉痢未經清解至疹退之後變為休
息痢不問赤白裏急後重日夜無度此餘毒在大腸
也須分虚實治之實者三黃丸利之或香連丸和之
後用黃芩湯虚者從補
一疹退之後微微咳𠻳者此餘毒未盡也用清肺飲加
消毒飲主之若咳甚氣喘連聲不住名為頓𠻳甚至
飲食湯水俱嗆出或咳出血者此熱毒乘肺而然也
宜多服麥門清肺飲加連翹若見胸高如龜背作喘
血從口鼻出搖首捶頭面色或白或青或紅或枯黯
者乃不治之症然亦有肺氣為毒所遏而發喘連聲
不已但無𠻳咳血出嗆食之症者宜用清肺飲倍加
人參治之尤不可拘於肺熱之一端而純用清肺解
毒之藥
一疹退之餘聲啞不出或咳或喘或身熱不退以致日
久而不愈者此熱毒未盡肺金受尅故也宜清金降
火湯加竹&KR0377;薑汁主之
一疹退之後飲食如常動止如故而卒然心腹絞痛遍
身汗出如水者此因元氣虚弱失於補養外雖無病
裏實虚損偶然為惡氣所中謂之中惡此朝發夕死
之症間有用蘇合香丸而甦者
一疹退之後有餘熱未盡或發癰毒肢節疼痛者以羌
活散微汗微利
一疹退之後有餘熱未盡或熱甚而失血者犀角地黃
湯合解毒湯或四物湯加茵陳木通犀角之類以利
小便使熱氣下行而愈
一疹收之後餘熱未盡日夜煩躁譫語狂亂者辰砂益
元散燈心湯下或辰砂五苓散加芩連治之若初起
煩躁譫語者升麻葛根湯調辰砂益元散主之
一麻疹一症比之出痘似輕然調治失宜其禍反不旋
踵盖痘由胎毒而發其形勢多少輕重吉凶自可預
斷至疹之出則雖由感受邪氣而發然其輕者可重
重者可輕皆在於調治有方故其飲食禁忌比痘尤
甚若誤食雞魚則終身皮膚粟起如雞皮之状但遇
天行出疹之時又令重出誤食猪肉則每歲出疹之
月必然下痢膿血誤食鹽醋致令咳𠻳則每臨出疹
之月必復咳𠻳誤食五辛之物則生驚熱不時必待
四十九日或百日後方無禁忌也
一孕婦麻疹但當以四物湯倍加白术條芩艾葉安胎
清熱為主使胎無虞而疹易没也如胎氣上衝急用
苧麻根艾葉煎湯磨梹榔并服之更多服上藥為妙
一熱毒薰胎胎多受傷而母實無恙也盖疹與痘不同
痘宜内實故胎落而母亡疹宜内虚故胎下而母安
雖與其胎去而母存孰若子母兩全之為愈也
麻疹輕重不治三症要訣
或熱或退五六日而後出輕發透三日而暫没者輕
頭面多而勻淨色澤者輕頭面不出者重紅紫
暗燥者重咽喉腫痛不食者重冐風没早者重
移熱大腸變痢者重黑暗乾枯一出即没者不治
鼻扇口張目無神者不治鼻清糞黑者不治心
前吸氣喘者不治
水痘症
夫水痘亦類傷寒之状身熱二三日而出或咳𠻳面赤
眼光如或噴嚏或唾涕與正痘不同易出易靨不宜
燥濕苟或燥之恐結痂多變成瘡之症
麥湯散古本只此一方或作湯服亦可
地骨皮活石甘草(各五分)甜葶藶麻黃大黃
知母羌活人參(各一錢)
右為末每服五分用小麥七粒煎湯調下
防風葛根湯治痘發癮疹及疹麻發熱
防風葛根升麻赤芍甘草
各等分水煎服
防風解毒湯治麻痘初發熱如時令温煖用此辛涼
之藥發之
防風薄荷荆芥石膏知母桔梗牛子
甘草連翹木通枳殼竹葉燈心
各等分水煎服
黃連解毒湯治麻痘初發熱如時令暄熱用此辛寒
之劑發之
黃連黃芩黃柏山梔牛蒡子甘草防
風荆芥知母石膏桔梗玄參木通
薑三片水煎服
桂枝解毒湯治麻痘初熱如時令大寒用此辛温熱
之劑發之
桂枝麻黃(酒炒)赤芍防風荆芥羌活甘草
桔梗人參川芎牛子
生薑水煎服
升麻解毒湯治麻痘初熱如時煖時寒用此辛平之
劑發之
升麻葛根羌活人參柴胡前胡甘草
桔梗防風荆芥牛旁子赤芍連翹
竹葉
水煎服
加味麻黃散麻痘發不出以此發之
升麻(酒洗)麻黃(酒炒)人中黃牛旁子蟬退
各等分水煎服
化斑湯治麻痘色紅
人參知母石膏甘草牛旁子連翹
升麻地骨皮竹葉糯米
水煎服
養榮湯治麻痘色白
人參當歸紅花赤芍(桂水炒)甘草
水煎服
大青湯麻痘紫赤暗晦乾燥
玄參大青桔梗人中黃知母升麻
石膏木通梔子仁
水煎入燒人屎服如大便秘加酒大黃
茅花湯治麻痘鼻䘐
茅花歸頭丹皮生地甘草
各等分水煎服
竹茹石膏湯治麻痘嘔吐
橘紅半夏石膏白茯苓竹茹甘草
右水煎服
升麻澤瀉湯治麻痘自利
猪苓澤瀉滑石赤茯苓甘草黃連(酒炒)
升麻
各等分水煎服
黃芩芍藥湯治麻痘滯下
條芩(三錢)白芍升麻(各二錢)甘草(一錢)
水煎服
十全散麻症咽喉腫痛
黃芩黃連黃柏苦參(各酒炒一錢)玄胡索(三分)硼砂
乳香(製各二分)孩兒茶雄黃(各五分)
共為細末每用少許吹入
蘆薈肥兒丸麻後發熱日夜不退肌肉消瘦骨蒸癆
瘵
蘆薈龍胆草木香蚋皮人參麥芽(炒)使
君子肉(各二錢)㯽榔黃連(酒炒)白蕪荑(各三錢)胡黃連(五錢)
右末猪胆汁糊為丸黍米大每服五六十丸米飲
下
文蛤散麻毒入胃牙肉黑爛出血走馬疳症
雄黃(五錢)五棓子(二錢)枯礬(五分)蠶退紙(燒存性一錢)
右細末米泔水洗淨以藥搽之
雄黃散治同上
雄黃(一錢)黃柏(二錢)麝香(一分)
先用艾湯淨洗後搽藥
麥冬清肺飲麻後咳𠻳出血或嗆湯水
知母貝母天門冬桔梗甘草杏仁
牛蒡石膏(煅)馬兜鈴(蜜水炒)糯米
右水煎服
清火降火湯麻後熱乘肺金聲啞不出或咳或喘
當歸白芍生地陳皮貝母瓜蔞仁甘
草白苓枯芩(酒炒)山梔(炒)玄參天冬麥冬
杏仁桑白皮石膏紫蘇梗酒連
右各等分薑一片水煎服
生生子曰麻疹咳𠻳喘急每用痘門中大小無比散每
服五七分大者一錢即刻喘定而睡醒後神安氣和
而愈屢用屢騐乃熱毒從小便出也
加減四味升麻湯此升發之劑但一二帖則止不可
過表
升麻葛根赤芍甘草防風桔梗紫蘇
蒼术陳皮枳殼柴胡
薑棗煎服
水痘赤痘即此一服而愈不必他方雜治
赤水元珠卷二十八
