赤水元珠卷六
明孫一奎撰
吐酸門
論吐酸屬熱
内經曰諸嘔吐酸皆屬於熱又云少陽之勝嘔酸夫酸
者肝木之味也内火勝制金不能平木木自甚故為
酸也如飲食熱則易於酸矣是以肝熱則口酸或言
為寒者但謂傷生冷硬物而喜噫醋吐酸故俗主於
和脾胃豈知人之傷於寒也則為病熱蓋寒傷皮毛
則腠理閉密陽氣怫鬱而為熱故傷寒熱在表以麻
黃湯發散使腠理開通汗泄熱退而愈也凡内傷冷
物者或積陰勝陽而為病寒或寒熱相搏而致腸胃
陽氣怫鬱而為熱亦有内傷冷物而反病熱得汗泄
身凉而愈也或微而止為中酸俗謂之醋心法宜温
藥散之亦猶解表之義若久喜酸不已則不宜温之
宜以寒藥下之後以凉劑調之結散熱去則氣和也
所以中酸不宜食粘滑油膩者謂能令氣鬱不通暢
也宜糲食菜蔬使氣通利則酸自不作矣
論雜病吐酸與病機外邪不同
發明云病機吐酸皆屬於熱此上焦受外來客邪也胃
氣不受外邪故嘔仲景以生薑半夏治之以雜病論
之嘔吐酸水者甚則酸水浸其心不任其苦其次則
吐出酸水令上下牙酸澁不能相對以大辛熱藥療
之必減吐酸是吐出酸水也酸味者收氣也西方肺
金旺也寒水乃金之子子能令母實故用大鹹熱之
劑瀉其子以辛熱為之佐而瀉肺之實以病機作熱
攻之誤矣蓋雜病醋心濁氣不降欲為中滿寒藥豈
能治之乎
辯素問東垣論酸不同
丹溪云或曰吐酸素問明以為熱東垣又言為寒何也
予曰吐酸與吞酸不同吐酸是吐出酸水如醋平時
津液隨上升之氣鬱積而成鬱積之久濕中生熱故
從火化遂作酸味非熱而何其有鬱積之久不能自
湧而出伏於肺胃之間咯不得上嚥不得下肌表得
風寒則内熱愈鬱而酸味刺心肌表温暖腠理開發
或得香熱湯丸津液得行亦可暫解非寒而何素問
言熱者言其本也東垣言寒者言其末也但東垣不
言外得風寒而作收氣立說欲瀉金之實又謂寒藥
不可治酸而用安胃湯加減二陳湯俱犯丁香且無
治鬱結濕熱之法為未合經意予常治吞酸用黃連
茱萸各炒隨時令迭其佐使蒼朮茯苓為輔佐湯浸
炊餅為小丸吞之仍教糲食蔬菜自養則病易安
劉宗厚曰謹按吐酸一證以病機言之則屬於熱以臟
腑論之則脾胃受病以内邪言之則痰飲宿食之所
為故治法熱者寒之脾惡濕以苦燥之有痰飲者清
之分利之有宿食者消之導之驅逐之局方不察斯
故以噫醋吞酸醋心吐酸水之證並入於氣門中率
用温熱之藥豈吐酸專主於寒而無他證也故此一
門以叙河間東垣丹溪之論其病源治法無餘藴矣
停飲門
許學士云余苦有二疾一下血一膈中停飲下血有時
而止停飲則無時始因年少時夜坐作文左向伏几
案是以飲食多墜左邊半夜以後稍困乏必飲酒二
三盞仍向左邊側睡壯盛時殊不覺病三五年後覺
酒止從左邊下漉漉有聲脇痛飲食減十數日必嘔
數升酸水暑月止是右體有汗漐漐常潤左邊痛處
絶燥遍訪名醫及海上方服之少驗間或中病止得
月餘復作其補如天雄附子&KR0552;石其利如牽牛甘遂
大戟備嘗之矣予揣度之已成癖囊如潦水之有科
臼不盈不行必盈科而行也清者可行濁者依前停
蓄蓋下無路以出之也是以積之五七日必嘔而出
稍寬數日復作脾土惡濕而水則流濕莫若燥脾以
勝濕崇土以填科臼則疾當去矣於是悉屏諸藥止
服蒼朮三月而除自此後不復發嘔胸膈寬飲啖如
故暑月汗周體而身涼飲亦從中下前此飲漬其肝
目亦多昏眩其後燈下能書細字皆蒼术之力也故
名其方曰神朮丸其蒼朮一觔去皮切末用之白芝
蔴半兩水二盞研濾取汁大棗十五枚煮爛去皮核
研以蔴汁成稀膏和入搜臼杵熟丸如梧子大每日
空心白湯吞五七十丸一日服二三次忌桃李雀鴿
初服時膈間必微燥且以蒼朮製之覺燥甚再進山
梔子散一服久之自不燥也予服半年以後止用燥
烈味極辛者削去皮不浸極有力亦自然不燥山梔
散用山梔一味乾之為末沸湯點服故知久坐不可
伏向一邊時宜運動亦調息之法
脉經云胃脉虚主胃中冷苦吞酸頭痛寸口脉遲上焦
有寒心痛喉酸吐酸水宜服附子湯生薑湯茱萸丸
關脉沈心下有冷氣痞滿吞酸據此亦有胃冷吞
酸者
張子和治張風村一田叟嘔酸水十餘年乃留飲証也
醫皆以燥劑治之不效更以艾火燔針刺之中脘臍
胻瘡未嘗合予以苦劑越之出其涎如膠者二三升
談笑而愈
噫腐噯酸或每晨吐酸水數口或膈間常如酸蜇皆飲
食傷胃所致平胃散加神麴麥芽茯苓半夏
口吐清水乃胃中濕熱所為宜平胃散加白术茯苓滑
石半夏不宜純用凉藥亦有胃寒而然者理中湯主
之食鬱有痰二陳加南星黃芩香附之類治酸必
用吳茱萸者乃順其性而折之
戴元禮云濕熱在胃口上飲食入胃被温熱鬱遏其食
不得傳化故作酸也如糓肉在器則易酸也
治寒酸温胃之劑
東垣藿香安胃散治脾胃虚弱不進飲食嘔吐不待
腐熟
藿香丁香人參(各二錢半)陳皮(五錢)
右為末每服二錢生薑湯下
加減二陳湯治痰飲為患嘔吐頭眩心悸或因食生
冷脾胃不和
丁香(一兩)半夏陳皮(各五兩)茯苓(三兩)甘草(兩半)
每服五六錢入生薑煎服
三因麴朮丸治中脘宿食留飲酸蜇心痛口吐清水
神麴(炒三兩)蒼朮(米泔浸三宿洗淨晒乾炒一兩五錢)陳皮(一兩)一方有砂
仁(一兩)
右為末生薑汁打神麴糊為丸薑湯下
加味平胃散治吞酸食鬱所致
平胃散加炒神麴麥芽薑棗煎服
治吞酸因傷冷物所致治食後吐酸水同
乾薑(炒二兩)吳茱萸(炒二兩)
為末酒服方寸匕一日二服
治噫酢咽方
吳茱萸(半斤)生薑(三兩)人參(二兩)棗(十二枚)
水六升煮二升分三次食前服
治吐酸清水方
蒼术(陳壁土炒)白朮茯苓滑石陳皮(各等分)
水煎服
聖惠方乾薑丸治酒癖停飲吐酸水
乾薑葛根枳殼橘紅前胡(各五錢)白朮半
夏麴(各一兩)吳茱萸甘草(各二錢半)
右為末煉蜜丸桐子大每五十丸米飲下
三生丸治中風痰涎眩瞑嘔吐酸水頭疼惡心
半夏(二兩)南星白附子(各一兩)
右並生為末滴水丸梧子大以生麪裹為衣陰乾
每服十丸至二十丸生薑湯下
治熱之劑
丹溪方一方加炒山梔仁三錢
吳茱萸(去枝梗炒乾)陳皮黃苓(陳土炒各五錢)黃連(陳土炒一兩)蒼
朮(七錢半)一方有桔梗茯苓(各一兩)
右末神麴糊丸菉豆大每服一錢半白湯下
黃連清化丸
黃連(一兩)吳茱萸(一錢)桃仁(二十四枚)陳皮(五錢)半夏(一兩半)
右為末神麴糊丸菉豆大每服百丸薑湯下
參茱丸治濕而帶氣者濕熱甚者用之為向導上可
治吞酸下可治自痢
六一散(一料)吳茱萸(一兩製)
為末飯丸
丹溪又云噫氣吞酸此係食鬱有熱火氣沖上黃芩為
君南星半夏陳皮為佐熱加青黛
解表之劑
丹溪治一人因外感凉氣與宿食相搏心下酸戚嘔清
水後有紅
青皮枳殼紫蘇木通甘草(各三錢)黃芩桔
梗(各一錢半)人參(二錢)麻黃(五分)
加薑水煎服
寬中攻下之劑
透膈湯治脾胃不和中脘氣滯胸膈滿悶噎塞不通
噫氣吞酸脇肋刺脹嘔逆痰涎飲食不下
木香砂仁檳榔枳殼厚樸白荳仁半
夏青皮陳皮甘草大黃朴硝
各等分每服一兩生薑三片棗一枚煎至一盞熱
服
痰飲(膠固稠粘者痰也清而稀薄者飲也)
痰飲為病所感不同有因氣脉鬱塞而得之者有因脾
胃虚弱不能運行水穀而得之者有因痛飲飽食停
滯胃中而得之者有因風寒暑濕之氣入脾相搏而
成之者有因七情失節藏氣不行鬱而成之者所感
不同病變甚多或為喘為欬為嘔為泄眩暈嘈煩悸
忪隕穫寒熱疼痛腫滿攣癖癃閉痞膈如風如癲皆
痰飲之所致也飲有六曰懸飲溢飲支飲痰飲留飲
伏飲懸飲者飲水流於脇咳嗽引痛溢飲者飲水流
於四肢當汗不汗身體疼重支飲欬逆倚息短氣不
得臥其形如腫痰飲者其人素盛今瘦腸間漉漉有
聲留飲者其人背寒如手大或短氣而渴四肢歴節
痛脇下痛引缺盆咳嗽則轉甚伏飲者膈滿喘欬嘔
吐發則寒熱腰背痛目疾出其人振振惡寒身瞤惕
東垣謂痰飲皆濕熱相乘如濕在心經為熱痰結而為
膠其色紅濕在肝經為風痰其色青如沬濕在脾經
為濕痰濕久為熱其色黃濕在肺經為氣痰其色白
咯出如米粒濕在腎經為寒痰其色如唾
王隠君云痰清白者為寒黃濁者為熱熱鬱之甚或至
帶血血敗則黑口吐白血者不治白血者桃花色也
子和云入肺則多嗽入大腸則為泄入腎則為湧水水
在上則面浮在下則胕腫在中則為痞膈痰逆
人之停飲留於胃脘皆由胃氣虚弱飲水飲酒不能傳
化結為痰飲行疾而漉漉有聲者自有癖囊在胃内
飲水則滲入停蓄於其間其狀若胞囊不可速去然
亦不能為速害若見變証百端在上焦須以瓜蒂散
吐之在胃脘宜十棗湯下之然後以温藥温胃氣丁
香茯苓半夏以蕩散水飲仍宜丁香半夏湯以拔其
根
熱痰則多煩熱風痰多成癱瘓竒症冷痰多成骨痺濕
痰多成倦怠軟弱驚痰多成心痛癲疾飲痰多脇痛
臂痛食積痰多成癖塊痞滿
或心下如停冰雪心氣冷痛或脊上每日一條如線之
冷起或渾身習習如蟲行或胸腹間如有二氣之交
紐又或如烟火上衝頭目烘熱或風毒脚氣或嘔冷
涎綠水黑汁甚為勞瘵肺癰腸毒種種不一皆痰飲
之所為也
嚴氏云人之氣道貴乎順順則津液流通决無痰飲之
患自潤下從小便中出矣又有病人元有痰積其氣
因痰而結滯者則又必先逐去痰結滯氣自行豈可
執一
王隠君云津液既凝為痰不復周潤三焦故口燥咽乾
大便秘面如枯骨毛髮焦槁婦人則因此月水不通
若能逐去敗痰自然服藥有效
脾土上應於天亦屬濕化所以水糓津液不行即停聚
而為痰飲夫人之病痰火者十居八九老人不宜速
降其火虚人不宜盡去其痰攻之太甚則病轉劇而
致危殆須以固元氣為本
有病喜吐痰唾服八味丸而見效者叔和云腎寒多唾
蓋腎為水之官腎能攝水腎氣温和則水液潤下腎
氣虚寒則邪水溢上故用八味丸以温利之
活人書云中脘有痰亦令人憎寒發熱惡風自汗胸膈
痞滿有類傷寒但頭不痛項不強為異
丹溪云風痰多見竒症凡風痰病必用風痰藥白附
子天麻雄黃牛黃僵蠶皂角之類濕痰多見倦怠
軟弱濕痰宜用蒼白二术又用油炒半夏熱痰
多挾風外症為多用青黛黃連天花粉大快膈上熱
痰痰因火盛逆上者治火為先白术黃芩石膏之
類中氣不足加參朮食積痰神麴麥蘖山查欲吐
食積痰用蘿蔔子油炒為末漿水調下探而吐之
食積痰必用攻若氣虚者用補氣藥送老痰海石
半夏瓜蔞香附五棓子佐他藥大治頑痰鬱痰僵
蠶杏仁瓜蔞訶子貝母五棓子痰而脾虚者清中
氣二陳湯加白朮之類兼用升提藥内傷挾痰必
用參朮蓍之類多用薑汁傳送或加半夏之類虚甚
加竹瀝眩暈嘈雜乃火動其痰用二陳湯加梔子
芩連之類噫氣吞酸此係食鬱有熱火氣上動以
黃芩為君南星半夏橘紅為臣熱多加青黛喉中如
有物咯不出咽不下此老痰也重者吐之用瓜蒂散
氣實用荆瀝(仲景用半朴茯薑治之神驗)痰結核在咽喉中燥不
能出入化痰藥内加鹹藥軟堅之味瓜蔞仁杏仁海
石桔梗連翹少佐以風化硝薑蜜丸噙化凡人身
上中下有塊是痰問其平日好食何物吐下後方用
藥痰之為物隨氣升降無處不到痰在腸胃間
可下而愈痰在經絡中非吐不可出吐中就有發散
意痰在膈上必用吐之瀉亦不出痰膠固及脉浮
者俱用吐法痰在脇下非白芥子不能逹痰在
皮裏膜外用薑汁竹瀝導之痰在四肢非竹瀝不能
開二陳湯善治一身之痰如在下加下引藥在上
加上引藥潤下丸降痰最妙青礞石丸重在風
化硝小胃丹能逐貫胃痰積然不宜多服蒼朮
治痰飲成窠囊者極效海粉能治熱痰降濕痰軟
結痰消頑痰最效可入丸子不可入煎藥枳實瀉
痰能衝牆壁竹瀝能治膈間有痰或癲狂或健㤀
或風痰最效又能養血荆瀝治痰稍重用此二味
效速且穏當二瀝治痰結在皮裏膜外及經絡必佐
以薑汁韮汁治血滯不行中焦有飲取自然汁冷
飲三四盞以寬胸中煩躁不寧後自愈氣實熱痰
吐難得出或成塊或吐咯不出及兼氣鬱者難治
中焦有痰胃氣亦賴所養卒不便虚若攻之盡則虚矣
凡治痰用利藥過多致脾氣下虚則痰反易生而
多矣
丹溪云痰之為病方論少有細述者近惟三因略言亦
無加減法夫痰之源不一有因痰而生熱者有因熱
而生痰者有因氣而生者有因風而生者有因驚而
生者有積飲而生者有多食而成者有因暑而生者
有傷冷物而成者有脾虚而成者有飲酒而成者其
為病也驚痰則成心包痛顛疾熱痰則煩躁頭風爛
眼燥結怔忡懊憹驚眩風痰成癱瘓大風眩暈暗風
悶亂飲痰成脇痛四肢不舉每日嘔吐食痰成瘧痢
口出臭氣冷痰骨痺四肢不舉氣刺痛酒痰飲酒不
消但得酒次日又吐脾虚生痰食不美反胃嘔吐氣
痰攻注走刺不定婦人於驚痰最多蓋因産内交接
月事方行其驚因虚而入結成塊者為驚痰必有一
塊在腹發則如身孕轉動跳躍痛不可忍凡人手臂
或動不得或骨節遍身痛坐臥不能此痰入骨也
有人脚氣久不治骨節痛與脚氣藥不效此痰病也
凡傷寒病後嘔吐藥不得入亦因初病膈中有涎
痰也或因下之太早而遂議其非痰未為確論傷
寒發黃亦是痰病蓋因熱搏而成凡大便秘者亦是
痰結
左右關脉滑大者膈中有痰也可吐之怕吐者消息下
之凡人每日背上一條如線而寒起者宜吐下之凡
病百藥不效其關上脉伏而大者痰也用妙應丸加
減法(方見走注疼痛即控涎丹)
洞虚子論痰之為病成偏頭風成雷頭風成太陽頭痛
眩運如坐舟車精神恍惚或口眼瞤動或眉稜耳輪
俱癢或頷腮四肢遊風腫硬似疼非疼或渾身燥癢
搔之則隠疹隨生皮毛烘熱色如錦斑或齒頰似癢
似痛而疼無定所滿口牙浮痛癢不一或噯氣吞酸
鼻聞焦臭喉間荳腥氣心煩鼻塞咽嗌不利咯之不
出咽之不下或因噴嚏而出或因舉動而唾其痰如
墨又如破絮或如桃膠或如蜆肉或心下如停水鐡
閉滯妨悶噯嚏連聲狀如膈氣或寢夢刑戮刀兵劒
戟或夢入人家四壁圍繞暫得一竇百計得出則不
知何所或夢在燒人地上四面烟火枯骨焦氣撲鼻
無路可出或不因觸發忿怒悲啼雨淚而寤或時郊
行忽見天邊兩月交輝或見金光數道回頭無有或
足膝酸軟或骨節腰腎疼痛呼吸難任或四肢肌骨
間痛如擊戮乍起乍止並無常所或不時手痺麻痛
狀如風濕或臥如芒刺不安或如毛蟲所螫或四肢
不舉或手足重滯或眼如薑蜇膠粘癢澁開闔甚難
或陰晴交變之時胸痞氣結或齒癢咽痛口糜舌爛
及其奮然而發則噴嚏連聲初則涕唾稠粘次則清
水如注或眼前黑暗腦後風聲耳内蟬鳴眼瞤肉惕
惟洞虚子備此疾苦述甚詳悉乃能治療病勢之來
則胸腹間如有二氣交紐噎塞煩鬱有如烟火上衝
頭面烘熱眼花耳鳴涎痰涕淚並從肺胃間湧起凜
然毛竪噴嚏千百然後徧身煩躁則去衣凍體稍止
片時或春秋乍凉之時多加衣衾亦得暫緩或頓飲
冰水而定或痛飲一醉而終不能逐去病根乃得神
秘沈香丸方屢獲大效愈人數萬但不欲輕傳匪人
故以隠語括之詩曰甑裏翻身甲帶金于今頭戴草
堂深相逢二八求斤正硝煅青礞倍若沈十七兩中
零半兩水丸梧子意須斟驅除怪病安心志水瀉雙
身却不任
大黃(蒸八兩)黃芩(八兩)青礞石(一兩硝煅如金色)沈香(半兩)
右為末水丸如梧子大白湯食後空心服
治飲之劑
心下有痰飲胸脇支滿目眩苓桂朮甘草湯主之
茯苓(四錢)桂枝白术(各三錢)甘草(二錢)
水煎服小便自利短氣有微飲當從小便去之
亦前湯主之
病者脉伏其人欲自利利反快雖利心下續堅滿此為
留飲欲去故也甘草半夏湯主之
甘遂(去心麵裹煮令透晒乾大者三枚)半夏(十二枚製)芍藥(五枚)甘草(如指大一)
(枚炙)
以水二升煮去半升去柤以蜜半升和藥汁煎取
八合頓服之
懸飲十棗湯主之
芫花(洗淨醋拌經宿炒令黑勿焦)甘遂(同前製去心)大戟(去皮長流水煮一時洗淨)
(晒乾各等分為末)
以水一升五合先煮肥大棗十枚取八合去渣納
藥末強盛人五分平旦服之不下更加五分下後
以糜粥調之
溢飲者當發其汗大小青龍湯主之
大青龍湯
麻黃(去節六錢)桂枝(去皮二錢)甘草(炙二錢)杏仁(四枚去皮尖)石膏(二錢)
(研碎)生薑(二錢)
大棗二枚水三碗半煎去渣温服取微汗汗多者
温粉撲之
小青龍湯
麻黃(去節三錢)五味子半夏(各二錢)乾薑甘草(炙)細辛
桂枝(去皮各三錢)
水七碗煮麻黃至六碗去沫内諸藥煮取二碗
膈間支飲其人喘滿心下痞堅面色黧黑其脉沈緊得
之數十日醫吐下之不愈木防己湯主之虚者即愈
實者三日復發復愈不愈者宜防己湯去石膏加茯
苓芒硝湯主之微利則愈
木防己石膏(各三錢)桂枝(二錢)人參(四錢)
水三碗煎一碗温服加茯苓(四錢)芒硝(三錢)去石
膏名防己苓硝湯
心下有支飲其人苦冒眩澤瀉湯主之
澤瀉(五錢)白朮(二錢)
水碗半煎一碗温再服
支飲胸滿者厚朴大黃湯主之
厚朴(三錢)大黃(六錢)枳實(五分)
水煎温服
支飲不得息葶藶大棗瀉肺湯主之
葶藶(炒令黃色搗丸如彈丸大)大棗(十二枚)
先以水三升煮棗至二升去棗内葶藶煮取一升
頓服
嘔家本渴渴者為欲解今反不渴心下有支飲故也小
半夏湯主之方在嘔吐門
腹滿口乾舌燥此腸間有水氣巳椒藶黃丸主之
防己椒目葶藶(炒)大黃(各一兩)
右為末蜜丸如梧子大先服一丸日三服稍增口
中有津液渴者加芒硝五錢
卒嘔吐心下痞膈間有水眩悸者半夏加茯苓湯主之
方見嘔吐門
假令瘦人臍下悸吐涎沫而顛眩此水也五苓散主之
白朮茯苓猪苓(各三錢)澤瀉(一錢)桂(二錢)
右為末白飲服方寸匕日三服飲暖水汗出愈
水氣去後心胸間虚氣滿不能食茯苓飲消痰氣能令
食
茯苓人參白朮(各三錢)陳皮(二錢半)枳實生薑(各四)
(錢)
水煎連進三服每一服後如人行八九里復進
欬逆倚息不得臥小青龍湯主之青龍湯服後多唾口
燥寸脉沈尺脉微手足厥逆氣從小腹上衝胸咽手
足痺其面翕然如醉狀因復下流陰股小便難時復
冒者與茯苓五味甘草湯主之
茯苓桂枝(各四錢)甘草(炙三錢)五味子(五錢)
作三服
衝氣即降而反更欬胸滿者苓甘五味薑辛湯主之
茯苓(四錢)五味子(五錢)甘草乾薑(各三錢)細辛(三錢)
水三鍾煎一鍾日三服
欬滿即止而更復渴衝氣復發者以細辛乾薑為熱藥
也服之當遂渴而渴反止者為支飲也支飲者法當
冒冒者必嘔嘔者復納半夏以去其水芩甘五味薑
辛夏湯主之
茯苓五味子半夏(各四錢)甘草細辛乾薑(各二)
(錢)
水煎日三服
水去嘔止其人形腫者加杏仁主之其症應納麻黃以
其人遂痺故不納之若逆而納之者必厥所以然者
以其血虚麻黃發其陽故也
若面熱如醉此為胃熱上衝薰其面前方加大黃三錢
以利之先渴後嘔為水停心下此屬飲家小半夏茯
苓湯主之
半夏(三錢)茯苓(一錢半)生薑(十片)
水煎服
五飲湯治五飲最效
旋覆花人參橘紅枳實白朮茯苓厚
朴(製)半夏(製)澤瀉猪苓前胡桂心白芍藥
甘草(炙各等分)
每兩分二服薑十片水二盞煎去渣温服無時忌
肉食生冷等物因酒成飲加葛花砂仁
治心腹中脘痰水冷氣心下汪洋嘈雜腸鳴多唾口中
清水自出脇肋急脹痛不欲食此胃氣虚冷所致其
脉沈弦細遲旋覆花湯
細辛陳皮桂心人參甘草桔梗芍藥
半夏旋覆花(各半兩)赤茯苓
每服四錢薑七片煎去渣温服
木香半夏丸治痰涎上湧心胸不利常服消痰寬膈
半夏(一兩)木香(七錢)陳皮茯苓薑屑人參白附
子草䓻(各五錢)
右為末麵糊丸食後生薑湯下五十丸
降痰丸治三焦氣澁下痰飲消食利膈痞滿欬唾稠
粘面熱目赤支體倦怠不思飲食常服升降滯氣消
化痰涎
木香檳榔青皮陳皮枳殼(麩炒)大黃半夏
(湯泡)京三稜黑牽牛(各一兩)
右為末麵糊丸食後薑湯下
吐劑
治哮嗽妙方
砒霜麵海螵蛸(各一錢)
為末水調作餅子慢火炙黃再研令細每服一字
用井花水作一呷服良久吐出為度小兒減半
忌食熱物凡吐寒痰藜蘆瓜蒂吐不透者用附
子尖妙
瓜蒂散
赤小豆瓜蒂(炒等分)
右末香豉一合水二盞煮作稀粥去渣取三之一
和末一錢頓服之不吐少加得快吐乃止
三聖散
防風瓜蒂(各三兩)藜蘆(去苖及心或一兩或半兩)
右為各粗末每服約半兩以韲汁三碗先用二碗
煎三五沸去韲汁次入一碗煎至三沸却將原二
盞同一處煎二沸去渣放温徐徐服之不必盡劑
以吐為度
稀涎散
猪牙皂角(不蛀者去皮弦一兩炙用之)綠礬(半兩)藜蘆(半兩)白&KR0552;(一兩)
右為末每服一錢温水下
治濕和中之劑
枳朮湯
枳實(半兩)白朮(二兩)
水煎作三服
桔梗半夏湯
桔梗半夏陳皮生薑
水煎服
導痰湯治一切痰涎壅盛胞膈留飲痞塞不通二陳
湯加枳實南星改白茯用赤茯苓
此方加桔梗一兩木香一兩沈香半兩名二香導痰
湯又方無二香加人參瓜蔞仁
神术丸治痰飲方在吐酸停飲門
茯苓澤瀉湯
小半夏加茯苓湯(並見前)
治風痰之劑
玉壺丸治痰飲方在頭痛門
水煮金花丸治風痰頭眩嘔吐咳嗽
南星半夏(各一兩生用)寒水石(二兩)白麵(三兩)天麻(五錢)雄黃
(一錢)
滴水丸菉豆大每服五七十丸日乾煎漿水沸下
藥煮浮為度漉出淡漿水浸另用薑湯下通聖加
半夏亦可服
熱痰之劑
小陷胸湯
半夏黃連瓜蔞仁
水煎服
半夏丸
瓜蔞仁半夏(製各一兩)
薑汁打糊丸
小黃丸
人參黃芩南星半夏生薑
薑汁糊丸
寒痰之劑
消飲丸兼治宿酒停飲胸滿嘔逆目視昏>昏>腹中水
聲痛不思飲食
白朮(五兩)茯苓(二兩)枳實(七錢)乾薑(一兩)
右煉蜜丸菉豆大每服温水下三十丸
化痰丸
半夏(三兩)陳皮乾薑白朮(各一兩)
薑汁糊丸薑湯下二十丸
温中化痰丸
青皮陳皮乾薑良薑
倍朮丸治五飲
乾薑肉桂(各半斤)白朮(一斤)
為末蜜丸小荳大每服二三十丸米飲下
丁香半夏丸
檳榔(一兩半)丁香半夏(各一兩)細辛乾薑人參(各半)
(兩)
薑汁糊丸每服三十丸薑湯下
薑桂丸
南星半夏官桂(各一兩)
糊丸菉豆大薑湯下五七十丸
理氣之劑
四七湯治同六合
半夏(五兩)茯苓(四兩)蘇葉厚朴(各三兩)
薑棗煎
三仙丸
南星半夏(各五兩)香附(四兩)
糊丸薑湯下四十丸
蘇子降氣湯
前胡厚朴陳皮甘草川歸桂(各二兩)蘇子
半夏(各五兩)
薑棗煎
六合湯治七情氣鬱結成痰涎狀如破絮或如梅核
咯不出嚥不下嘔逆惡心
陳皮半夏茯苓厚朴香附紫蘇莖
等分每服四錢生薑三片水煎服
加味化痰丸
人參白朮半夏(製)茯苓桔梗(各一兩)枳實香
附前胡甘草(半兩)
右為細末用半夏末薑汁糊丸每服五十丸白薑
湯下
二生湯治胃冷有痰
附子(生去皮臍)半夏(生各等分)
每服四錢水二盞生薑十片煎至七分温服加木
香少許尤佳
水玉湯治眉稜骨痛不可忍此痰厥也
半夏(製)
每服三錢薑十片煎八分食後温服又宜服温
膽湯
仲景茯苓飲治胸停水飲吐水氣滿不飲食
白朮茯苓(各一兩)人參(七錢半)陳皮枳實(各五錢)
每服水二鍾生薑一錢煎七分服
又方治痰飲吐水無時節者其源以飲冷過度遂令
脾胃氣弱食不消化飲食入胃則皆變冷水反吐不
停
赤石脂一觔搗篩服方寸七酒飲任服稍稍加至三
錢七服盡一觔終身不吐冷水又不下利補五臟令
人肥健有人痰飲服諸藥不效服此即痊
二賢散此消痰飲之要藥也
陳皮(二兩)甘草(半兩)
為末每服二錢沸湯下
治一切痰方
陳皮一觔去穰取紅淨外以甘草鹽各四兩水五碗
慢火煮乾焙為末白湯點服
清健丸治一切痰飲
枳實白术(各二兩)陳皮半夏南星山查(各一兩)
白芥子黃芩蒼术(各一兩半)川連川歸砂仁(各五)
(錢)
右為末用神麴五兩為粉取竹瀝二碗薑汁半盞
煮糊丸梧子大每服八九十丸白湯送下
竹瀝逹痰丸
半夏(滚薑湯泡透去皮臍瓦上微火炒二兩)白茯苓(去皮二兩)陳皮(去白二兩)大
黃(酒浸透晒乾二兩)白术黃芩(酒炒各三兩)甘草(炙)人參青
礞石(各一兩搗碎用燄硝一兩煅如金色)沈香(五錢)
右為細末用竹瀝一大碗半生薑汁二盞和勻入
鍋内火熬一刻許令熟將前藥和搗為稀醬樣磁
器盛晒乾仍以竹瀝薑汁如前法搗勻和晒乾如
此三次仍前竹瀝薑汁和丸如小豆大每服一百
食遠白米湯下能運痰從大便出不損元氣神妙
神妙
半夏利膈丸治風痰頭疼目眩咽膈不利涕唾稠粘
並治酒過停飲嘔逆惡心胷脇引痛腹内有聲
半夏(湯泡三兩)白附子(生用二兩)天南星(生用一兩半)白术茯苓
(去皮)白礬人參(去蘆)滑石(各一兩)貝母(一兩)
右為末麵糊丸梧子大每服三十丸食後薑湯下
八味丸治脾虚不得克制腎水多吐痰唾而不咳者
附子(泡去皮臍)桂心(各一兩)山茱萸肉山藥(各四兩)白茯苓
澤瀉牡丹皮(各三兩)懷熟地黃(八兩)
右為末蜜丸梧子大每服五十丸空心鹽湯下
葉氏分涎湯治風痰留滯膈間喘滿惡心涎唾不利
橘紅人參桔梗枳實半夏(湯洗七次令軟每个切四片用)
(薑汁浸一夕)天南星(去外皮濕紙包灰火煨香熟取出各等分)
薑十片每服三錢水一盞煎食後服
指迷茯苓丸治中脘留伏痰飲臂痛難舉手足不得
轉移
半夏(二兩)茯苓(一兩)枳殼(去穰麩炒五錢)風化硝(二錢半)
右為末薑汁麵糊丸梧桐子大每服三十丸薑湯
下
辰砂祛痰丸治酒食過多酸鹹作成痰飲聚於胸中
凝則嘔逆惡心流則臂痛頭目昏眩腰脚疼痛深則
左癱右瘓淺則蹶然倒地此藥神效
硃砂(一兩水飛一半入藥一半為衣)半夏(四兩)生薑(四兩與半夏製作餅隂乾)陳皮
白礬(生)荆芥(各一兩)
為末薑汁糊丸梧桐子大每食後服五十丸薑湯
吞下忌動風動氣物
檳榔散治胸膈停滯痰飲腹中虚鳴食不消化時或
嘔逆
杏仁(去皮尖)旋覆花(去枝梗)半夏(湯洗七次)檳榔桔梗(去蘆炒)
白术乾薑(炮)橘紅(各一兩)甘草(炙)人參(各半兩)
吳仙丹百一選方治痰飲上氣不思飲食小便不通
頭目昏眩
吳茱萸(湯泡)白茯苓(各等分)
右為末蜜丸梧子大每服三十丸滾湯温酒任下
辰砂化痰丸治風化痰安神定志利咽膈清頭目
白礬(枯)辰砂(飛各五錢)天南星(泡一兩)半夏(洗三兩)
右為末以薑汁麵糊丸梧子大辰砂為衣每服二
十丸薑湯下
防風丸治風痰上攻頭痛惡心項急目眩旋暈痰涎
壅滯昏憒
天麻(酒浸一夜)甘草(炙)川芎(各一兩)防風(各一兩)硃砂(五錢為衣)
右為末麵糊丸梧子大每服一錢荆芥湯下
控涎丹一名妙應丸凡人忽胸背手脚頸項腰胯隠
痛不可忍連筋骨牽引釣痛坐臥不寧時時走易不
定俗醫不曉謂之走注便用風藥及針灸皆無益又
疑是風毒結聚欲作癰疽亂治亦非也此乃是痰涎
伏在心膈上下變疾狀或令人頭痛不可舉或神思
昏倦多睡或飲食無味痰唾稠粘夜聞喉中如鋸聲
口流唾涎手脚重腿冷痺氣不通誤認為癱瘓亦非
也凡有此疾但用是藥不過數服其疾如失
甘遂(去心)紫大戟(去皮)真白芥子(各一兩)
右為末煮糊丸梧子大晒乾臨臥淡薑湯或滾水
下五七丸至十丸痰猛氣實加丸數不妨其效如
神附加減法
脚氣加明松脂一錢檳榔木瓜各一兩卷栢半兩先
以鹽水煎半日次日白水煮半日同前藥為丸每服
二十丸加至四五十丸再服下惡物立效驚痰加
硃砂全蝎各二錢每用八九丸常與之三五服去盡
酒痰加雄黃全蝎各二錢每服十丸走注腰痛加
核桃三箇燒灰每服三十丸加至五十丸温酒下
脚氣走注於前方内加吳茱萸驚氣成塊者加穿
山甲炒鼈甲燒各三錢玄胡索蓬术各四錢每服五
十丸加至七十丸以利為度腎痺痛加木鼈子去
殼研一兩桂半兩熱痰加盆硝等分每服三兩丸
寒痰加胡椒丁香蝎桂各等分每服二十五丸
茯苓半夏湯治胃氣虚弱身重有痰惡心欲吐風邪
羈絆於脾胃之間當先實脾胃(方在嘔門)
御愛紫宸湯解宿酒嘔噦惡心痰唾進飲食
木香(半兩)檀香(俱不見火)藿香砂仁葛花茯苓官
桂(各一兩)陳皮乾葛良薑丁香(不見火)炙甘草(各二)
(兩)
每服四錢水煎不拘時服
柴胡半夏湯治痰症不敢見風眼澁頭痛有痰眼黑
惡心兀兀欲吐風來覺皮肉緊手足重難舉居暖處
有微汗便減如見風即復作(一名補肝湯)
柴胡蒼术(各一錢半)半夏(二錢半)茯苓(二錢)神麴(炒)藁本(各一)
(錢)升麻(五分)
薑五片水煎食遠服
枇杷葉散治痰逆此藥温胃思食
青皮(去穰炒)草豆蔲(各半兩)前胡枇杷葉人參半
夏(湯泡)茯苓(去皮)大腹皮白朮厚朴(去粗皮薑汁炒各一兩)
薑三片每服四錢水煎不拘時熱服
清氣化痰丸治上焦痰火壅盛或𠻳或喘煩熱口乾
胸膈痞塞
天南星(三兩)半夏(湯泡)黃連黃芩(各五兩)茯苓栝蔞仁
(去殼)杏仁(去皮尖各四兩)陳皮枳實(麩炒各六兩)甘草(二兩)
右為末薑汁煮麵糊丸梧子大每服七十丸食後
薑湯下
清氣化痰丸清利胸膈順氣化痰寬中健脾消導飲
食治痰之聖藥也
半夏(半斤)南星(六兩)枯蔞黃連紫蘇子(炒)蘿蔔子(炒)
枳實(麩炒)橘紅山查(各四兩)乾薑(生)香附子(炒)甘草(炙)
黃芩(各二兩)
右將南星切作十字塊半夏每箇切作二塊皂莢
六兩白礬三兩多用水將南星半夏皂莢白礬一
處浸三宿煮南星透為度只將南星半夏晒乾同
衆藥為末水糊丸梧子大每服七八十丸加至百
丸食遠或臨睡茶清下
怔忡驚悸門
生生子曰怔忡者心中惕惕然動不自安也驚者從外
而入或耳聞異聲目擊異物動而懼也悸者中心
畏怯動而怕驚也怔忡止於心不自安悸則心既動
而又恐恐然畏懼如人將捕之驚而駭也治怔忡之
法惟當益其心血壯其神氣治驚悸則有諸經之証
當分别治之
治驚之法内經曰驚者平之平常也使平日常見常
聞則何驚之有張子和治衞德新之妻被盜而驚乃
以平法治之良愈
黃帝曰足陽明病惡人與火聞木音則惕然而驚鐘鼔
不為動聞木音而動何也岐伯曰陽明者胃也胃者
土也土惡木故驚也又曰東方青色入通于肝其
病發驚駭脾移熱於肝則為驚衂臥而驚者屬肝
臥則血歸於肝今血不靜血不歸肝故驚悸於臥也
仲景曰食少飲多水停心下甚者則悸微者短氣(飲水多必)
(心下悸)五飲停蓄閉於中脘最使人驚悸痰飲驚悸
皆屬於脾土
東垣云六脉俱大按之空虚必面赤善驚上熱乃手少
陰心之脉也此氣盛多而亡血以甘寒鎮墜之劑瀉
火與氣以墜氣浮以甘辛温微苦峻補其血熟地生
地茈胡升麻白芍丹皮川芎黃蓍之類以防血溢上
竭(甘寒鎮墜之劑謂丹砂之類)
丹溪云怔忡大槩屬血虚與痰有慮便動者屬虚時
作時止痰因火動瘦人多是血虚肥人多是痰飲
真覺心跳者是血少宜四物安神之類又曰病
自驚而得者驚則神不守舍舍空得液則成痰也血
氣入舍則痰拒其神不得歸焉(控涎丹加辰砂遠志)
猪心血丸治勞役心跳大虚症
歸身白芍側栢川芎(各五錢)陳皮甘草黃
連(各二錢)硃砂(一錢)
右用猪心血為丸
温膽湯治心膽虚怯觸事易驚或夢寐不祥遂致心
驚膽懾氣鬱生涎涎與氣摶變生諸症或短氣悸乏
或自汗(此膽虚不能制脾則脾之水飲作矣)
半夏橘紅竹茹枳實(妙各一兩)甘草(炙一兩)白茯苓
(一兩半)
每服五錢薑五片棗一枚水一盞煎七分食前服
仲景半夏麻黃湯治心下悸
半夏麻黃(等分為末)
煉蜜丸小荳大飲服三丸
鎮心丸治驚悸
辰砂(用黃松節油浸)龍齒(用遠志苗醋煮)
右只取辰砂龍齒等分為末猪心血為丸芡實大
每服一丸以麥門冬葉菉豆燈心白蜜水煎豆熟
為度臨臥湯下小兒磨化半丸量歲數與之
蜜佗僧散治驚氣入心絡不能語者昔有為狼及大
蛇所驚皆服此而安
蜜佗僧研極細末茶調下一錢匕服即愈
寒水石散治因驚心氣不行鬱而生涎結為飲遂為
大疾忪悸少遇驚則發尤宜服之
寒水石(煅)滑石(飛)生甘草(各等分)
為末每服二錢熱則新汲水下怯寒則薑棗湯下
加龍腦少許尤佳
定志丸心氣不足驚悸恐怯
石菖蒲(炒)遠志(去心)茯苓(各二兩)人參(一兩)辰砂(五錢為衣)
為末蜜丸梧子大每服五十丸米飲下
安神鎮心丸治驚悸消風痰
石菖蒲遠志人參茯神川芎山藥麥
門冬鐡粉天麻半夏南星茯苓(各一兩)細
辛辰砂(各五錢)
右為末生薑五兩取汁入水煮糊為丸菉豆大另
以硃砂為衣每服二十五丸夜臥生薑湯下小兒
減半
茯苓丸治驚悸(方在癲門)
東垣羌活勝濕湯治臥而多驚悸多魘冐邪在少陽
厥陰也加柴胡五分如淋加澤瀉五分此下焦風寒
二經合病也經曰肝腎之病同一治為俱在下焦非
風藥行經不可也
羌活獨活防風藁本(各一錢)蔓荆子(三分)川芎(二分)
甘草(炙五分)
水二鍾煎服
東垣硃砂安神丸治外物所驚宜鎮平之
黃連(一錢半)甘草(炙)當歸生地(各五分)硃砂(一錢飛)
右為細末浸蒸餅為丸黍米大硃砂為衣每服十
五丸食後津唾嚥下(一方當歸地黃各一錢)
心澹澹動
綱目云澹澹因痰動也心澹澹動者謂不怕驚而心自
動也驚恐亦曰心中澹澹恐謂怕驚而心亦動也
其澹澹自動之病屬二經一屬厥陰心主經曰心主手
厥陰之脉是動則病心中澹澹大動面赤目黃喜笑
不休視盛虚寒熱陷下取之是刺灸之法也又曰太
陽司天寒淫所勝病心澹澹大動胸脇胃脘不安治
以甘熱是運氣之寒傷心主也其二屬少陽病經云
一陽發病少氣喜欬善噫其傳為心掣故也
怒
怒在陰陽為陰遏而不得伸也經云陰出之陽則怒又
云血并於上氣并於下心煩冤善怒東垣云多怒者
風熱陷下於地是也
怒屬肝膽經云在臟為肝在志為怒又云肝藏血血有
餘則怒又云膽為怒
丹溪治怒方
香附末(六兩)甘草末(一兩)
右和勻每服五錢白湯調下
運氣怒皆屬木太過内經曰陽氣者大怒則形氣絶而
血菀於上使人薄厥又云暴怒傷陽怒則氣逆甚則
嘔血及飱泄是也
生生子曰面青善怒亦是肝氣太過當益肺金以制之
毋徒平木此五行勝復之理用藥之法亦當要識此
意不然必不能杜根也
善太息
運氣善太息皆屬燥邪傷膽經云陽明在泉燥淫所勝
病善太息又云陽明之盛太息嘔苦又云少陰司天
地乃燥淒愴數至脇痛善太息是也
内經善太息皆取心膽二經岐伯曰憂思則心系急心
系急則氣道約約則不利故太息以出之又曰膽病
者善太息口苦嘔宿汁視足少陽脉之陷下者灸之
徐仲子士偉曰家君肄業過勞場屋屢北志堅不懈吐
衂盈盆虚羸骨立夜臥合睫則夢爭鬭轉鬭轉負恐
畏之態無可名狀呼號之聲轟然若雷而不能騰出
於口家人侍睡者莫不縮首伸舌如是者十年所矣
每五七夜必一發過勞則連發發尤猛歴訪師友多
作心血不足治惟補心安神補心安神藥投之漠如
也終莫識為何症捫心苦思思每逹旦更幾寒暑矣
一日偶觀素問藏氣法時篇論有曰肝病令人善怒
虚則目昏>昏>無所見耳無所聞善恐如人將捕之恍
然警悟乃知為魂遊症也何言之夫夜臥屬氣於肝
肝主藏血藏魂者作文既苦衂血過多則魂失養惟
是交睫若魘則夢爭鬭肝虚則膽怯故多負多恐也
非峻補不奏功又思草木之劑不堪任使乃以鹿角
膠三錢侵晨酒鎔服五日而睡臥安半月而肌肉生
一月而神氣完始能出戸厥後每見血症虚憊者崩
中眩暈者投前劑莫不響應夫人徒知鹿角膠補虚
之功勝於參蓍而不知鹿角膠可以峻補肝血蓋血
盛而䰟自安也
恐
生生子曰恐與驚悸相似實非驚悸也張子和云驚者
為自不知恐者為自知故也蓋驚者聞響即驚恐者
心中恍恍然自知如人將捕之狀及不能獨自坐臥
必須人為伴侶方不恐懼或夜必用燈照無燈燭亦
恐懼者是也
臟腑恐有四
一曰腎經云在臟為腎在志為恐又云精氣并於腎則
恐是也
二曰肝膽經云肝藏血血不足則恐戴人曰膽者敢也
驚怕則膽傷矣蓋肝膽實則怒而勇敢肝膽虚則善
怒而不敢也
三曰胃經云胃為恐
四曰心經云心怵惕思慮則傷神傷神則恐懼自失
周本心年六十歲形氣俱實因大恐正月間染病心不
自安如人將捕之狀夜臥亦不安兩年後欲飲以人
參白术當歸身為君陳皮為佐加鹽炒黃柏炙玄參
各少許煎服月餘而安(經云恐傷腎丹溪用鹽炒黃栢炙玄參引參歸等藥入補)
(腎足少陰絡也)
治膽虚常多畏恐不能獨臥如人捕之狀頭目不利
人參枳殼桂心甘菊茯神五味子山
茱萸枸杞子(各三分)栢子仁熟地黃(各一兩)
右為末每服二錢温酒調服
治膽虚冷目眩頭疼心神恐畏不能獨處胸中滿悶
茯神(一兩)枳殼(半兩)遠志防風細辛白术人參
前胡桂心甘菊熟地黃(各三分)
右為末每服三錢水一盞薑三片煎六分温服不
拘老幼皆可服
治膽虚目暗喉痛數唾眼目眩冒五色所障夢見被人
爭訟恐惧面色變者補膽防風湯
防風(一錢)細辛川芎茯苓甘草獨活前胡
(各八分)人參(七分)
棗二枚水煎食前服
運氣善恐皆屬肝木虚經云木不及曰委和委和之紀
其病淫動注恐是也
生生子曰經云恐傷腎予在苕見一友人與一女子私
合正值陽敗之際為人驚破恐懼走歸精流不止而
斃又觀六十家小說載一女子與一少年亦如上故
事特揭附此以為好色傷生者之戒
善悲
内經云在臟為肺在志為悲又云精氣并于肺則悲是
也肺虚補母仲景云婦人臟躁喜悲傷欲哭象如鬼
神所附數欠伸甘麥大棗湯主之
甘草(三兩)小麥(一升)大棗(十枚)
水六升煮三升分三服(亦補脾氣)
許學士治一婦人數欠無故悲泣不止或謂之有祟祈
禳請禱備至終不應予忽憶金櫃有一證云婦人臟
躁悲傷欲哭象如鬼神靈數欠伸者宜甘麥大棗湯
予急令治藥盡劑而愈古人識病制方種種絶妙如
此
運氣云悲證皆屬寒水攻心經云火不及曰伏明伏明
之紀其病昏惑悲㤀從水化也又云太陽司天寒氣
下臨心氣上從喜悲數欠又云太陽司天寒淫所勝
善悲時眩仆又云太陽之復甚則入心善㤀善悲治
以諸熱是也
妊娠善悲
綱目述管先生治一妊娠四五箇月臟躁悲傷遇晝則
慘感淚下數欠象若神靈如有所憑醫與巫皆無益
與仲景大棗湯一投而愈
赤水元珠卷六
