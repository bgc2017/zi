赤水元珠卷八
明孫一奎撰
瘧門
内經黃帝問曰夫痎瘧皆生於風其蓄作有時者何也
岐伯曰瘧之始發也先起於毫毛伸欠乃作寒慄鼓
頷腰脊俱痛寒去則内外皆熱頭痛如破渴欲飲冷
帝曰何氣使然願聞其道岐伯對曰隂陽上下交爭
虚實更作隂陽相移也陽并於隂則隂實而陽虚陽
明虚則寒慄鼓頷也巨陽虚則腰背頭項痛三陽俱
虚則隂氣勝隂氣勝則骨寒而痛寒生於内故中外
皆寒陽盛則外熱隂虚則内熱内外皆熱則喘而渴
故飲冷也此皆得之夏傷暑熱氣盛藏於皮膚之内
腸胃之外此營氣之所舍也此令人汗空疎腠理開
因得秋氣汗出遇風及得之以浴水氣舍於皮膚之
内與衞氣並居衞氣者晝日行於陽夜行於隂此氣
得陽而外出得隂而内薄内外相薄是以日作帝曰
其間日而作者何也岐伯曰其氣之舍深内薄於隂
陽氣獨發隂邪内著隂與陽爭不得出是以間日而
作也帝曰善其作日晏與日早者何氣使然也岐伯
曰邪氣客於風府循膂而下衞氣一日一夜大會於
風府其明日日下一節故其作也晏此先客於脊背
也每至於風府則腠理開腠理開則邪氣入邪氣入
則病作以此作日稍晏也其出於風府日下一節二
十五日下至骶骨二十六日入於脊内注於伏膂之
脉其氣上行九日出於缺盆之中其氣日高故作日
益早也其間日發者由邪氣内薄於五臟横連募原
也其道遠其氣深其行遲不能與衞氣俱行不得皆
出故間日乃作也
帝曰夫子言衞氣每至於風府腠理乃發發則邪氣入
入則病作今衛氣日下一節其氣之始發也不當風
府其日作者奈何岐伯曰此邪氣客於頭項循膂而
下者也故虚實不同邪中異所則不當其風府也故
邪中於頭項者氣至頭項而病中於背者氣至背而
病中於腰脊者氣至腰脊而病中於手足者氣至手
足而病衞氣之所在與邪氣相合則病作故風無常
府衞氣之發必開其腠理邪氣之所舍則其府也
帝曰瘧先寒而後熱者何也岐伯曰夏傷於大暑其汗
大出腠理開發因遇夏氣凄愴之水寒藏於腠理皮
膚之中秋傷於風則病成矣夫寒者隂氣也風者陽
氣也先傷於寒而後傷於風故先寒而後熱也病以
時作名曰寒瘧帝曰先熱而後寒者何也此先傷於
風而後傷於寒故先熱而後寒也亦以時作名曰温
瘧帝曰夫病温瘧與寒瘧而皆安舍舍於何藏岐伯
曰温瘧得之冬傷於風寒氣藏於骨髓之中至春則
陽氣大發邪氣不能自出因遇大暑腦髓爍肌肉消
腠理發洩或有所用力邪氣與汗皆出此病藏於腎
其氣先從内出之於外者也如是者陰虚而陽盛陽
盛則熱矣衰則氣復反入入則陽虚陽虚則寒矣故
先熱而後寒名曰温瘧其但熱不寒者陰氣先絶陽
氣獨發則少氣煩冤手足熱而欲嘔名曰癉瘧帝曰
癉瘧何如岐伯曰癉瘧者肺素有熱氣盛於身厥逆
上衝中氣實而不外泄因有所用力腠理開風寒舍
於皮膚之内分肉之間而發發則陽氣盛陽氣盛而
不衰則病矣其氣不及於隂故但熱而不寒氣内藏
於心而外舍於分肉之間令人消爍肌肉故名曰癉
瘧帝曰瘧未發其應何如岐伯曰瘧氣者必更盛更
虚當氣之所在也病在陽則熱而脉躁在陰則寒而
脉靜極則陰陽俱衰衞氣相離故病得休衞氣集則
復病也
衞與邪相并則病作與邪相離則病休其并於陰則
寒并於陽則熱離於陰則寒已離於陽則熱已至次
日又集而并合則復病也
帝曰時有間二日或至數日或渴或不渴其故何也岐
伯曰其間日發者邪氣與衞氣客於六府而有時相
失不能相得故休數日乃作也瘧者陰陽更勝也或
甚或不甚故或渴或不渴
帝曰夫經言有餘者瀉之不足者補之今熱為有餘寒
為不足夫瘧者之寒湯火不能温也及其熱冰水不
能寒也此皆有餘不足之類當此之時良工不能止
必須其自衰乃刺之其故何也願聞其說岐伯曰經
言無刺熇熇之熱無刺渾渾之脉無刺漉漉之汗故
為其病逆未可治也夫瘧之始發也陽氣并於陰當
是之時陽虚而隂盛外無氣故先寒慄也陰氣逆極
則復出之陽陽與陰復并於外則陰虚而陽實故先
熱而渴夫瘧氣者并於陽則陽勝并於陰則陰勝陰
勝則寒陽勝則熱瘧者風寒之不常也病極則復至
病之熱也如火之熱如風雨不可當也故經言曰方
其盛時必毁因其衰也事必大昌此之謂也夫瘧之
未發也陰未并陽陽未并陰因而調之眞氣得安邪
氣乃亡故工不能治其已發為其氣逆也帝曰善攻
之奈何早晏何如岐伯曰瘧之且發也陰陽之且移
也必從四末始也陽已傷陰從之故先其時堅束其
處令邪氣不得入陰氣不得出審候見之在孫絡盛
堅而血者皆取之此真往而未得并者也(以上俱内經瘧論)
保命集云夏傷於暑秋必痎瘧蓋傷之淺也近而暴傷
之重也遠而深痎瘧者久瘧也是知夏傷於暑濕熱
閉藏而不能發洩於外邪氣内行至秋而發為瘧也
初不知何經受病隨其受而取之有中三陽者有中
三陰者大抵經中邪氣其症各殊同傷寒論之也故
内經曰五臟皆有瘧其治各别太陽經者謂之風瘧
治多汗之在陽明經者謂之熱瘧治多下之在少陽
經者謂之風熱瘧治多和之此三陽受病皆謂之暴
瘧也發在夏至後處暑前者此乃傷之淺者近而暴
也在陰經者則不分三經皆謂之温瘧宜以太陰經
論之其發處暑後冬至前者此乃傷之重者遠而深
也痎瘧者老瘧也故謂之久瘧
丹溪云風暑之瘧當發汗夏月多在風凉處歇遂閉其
汗而不泄故也惡飲食者必自飲食上得之無汗
者要有汗發散為主帶補有汗者要無汗扶正氣為
主帶散邪瘧病感虚者須以人參白术一二帖托
住其氣不使下陷後使他藥内傷挾外邪同發必
内生痰外以汗解散二陳湯加柴胡黃芩常山草菓
煎服久瘧不得汗者二陳湯加檳榔倍加蒼朮
一方加柴胡葛根川芎一補一發不可直截老瘧
係風暑入於陰分用血藥引出陽分則散當以當歸
紅花黃栢川芎白朮蒼朮甘草白芷水煎露一宿空
心服
按瘧在隂分須徹起陽分者即格致論中云臟傳出
至府亂而失期也又當因其汗之多寡而為補養升
發之下陷謂陽氣下陷入陰血中無汗要有汗多用
川芎葛根蒼朮升麻柴胡之屬此丹溪治瘧之微旨
也
心法附餘曰世用砒霜等毒藥截瘧差悞甚矣且俗名
脾寒此因名而迷其實也苟因飲食所傷而得亦未
必全是寒况其他乎在陽分者易治陰分者難治瘧
毋必用毒藥消之行氣消堅為主
脉訣舉要曰瘧脉自弦弦數多熱弦遲多寒随時變遷
心法附錄曰有病久脉極虚微而無力似乎不弦
然而必於虚微之中見弦但不搏手耳細察可見也
生生子曰世俗皆視瘧為小病不分外感内傷勞倦虚
弱在陽在陰之旨率以砒丹常山等毒劑劫之或以
草藥嘗之又或指為鬼祟而以符水巫呪禁之禀受
厚邪輕者偶中僥倖禀弱邪重者愈劫而愈陷矣於
是遷延歲月咳嗽潮熱飲食減少每每變虚怯之候
不思經曰邪之所凑其氣必虚輕病重治必成重病
都緣不能脫俗故耳良可悲夫
桂枝羌活湯處暑前後頭痛項強脉浮惡風有汗
桂枝羌活防風甘草(炙)
各等分為粗末每服五錢水一盞半煎至一盞迎
發日温服吐者加半夏麴
麻黃羌活湯頭痛項強脉浮惡風無汗
麻黃羌活防風甘草(炙)
各等分煎法如前如吐加半夏麴等分(二方皆太陽經)
白芷湯治瘧身熱目疼熱多寒少脉長睡卧不安先
以大柴胡湯下之微利為度如下後微邪未盡者以
此湯盡之
白芷知母(各一兩)石膏(四兩)
服法如前(此陽明經)
桂枝石膏湯隔日一發先寒後熱寒少熱多
桂枝(五錢)石膏知母(各一兩半)黃芩(一兩)
右分作三服間日者邪氣所舍深也如外邪已罷
内邪未已再下之從夘至午發者宜大柴胡湯
下之從午至酉者知邪在内也宜大承氣湯下
之從酉至子或至寅發者知邪在血宜桃仁承
氣湯下之前項下藥微利為度再以小柴胡湯
徹其微邪之氣
桂枝芍藥湯寒熱大作不拘先後此太陽陽明合病
也謂之大爭寒熱作則必戰動經曰熱勝則動也發
熱則必汗泄經云汗出不愈知為熱也陽盛隂虚之
症治當内實外虚不治恐久而傳入陰經也宜桂枝
芍藥湯主之
桂枝(二錢)黃芩知母芍藥石膏(各五錢)
右服七錢水煎服如服前藥而寒熱轉大者知
太陽陽明少陽合病也宜桂枝黃芩湯以和之
桂枝黃芩湯治三陽合病
甘草(四錢五分)石膏(五錢)知母(五錢)桂枝(二錢)柴胡(一兩二錢)黃芩(四錢)
(五分)人參(四錢五分)半夏(四錢)
右水煎服服後如外邪已罷内邪未已用大柴胡
大承氣等湯下之
麻黃黃芩湯治夜發者桃仁承氣湯亦治夜發者
麻黃(一兩去節)甘草(炙三兩)桃仁(三十枚去皮)黃芩(去蘆)桂(二錢五分)
服法同前
桃仁味苦甘辛肝為血海血受邪則肝氣燥經云
肝苦急急食甘以緩之故桃仁散血緩肝謂邪氣
深遠而入血故夜發乃陰經有邪此發散血中風
寒之劑麻黃桂枝桃仁乃太陽經血藥非三陰經
藥也
生生子曰已上皆劉守真分經治療法也與内經之旨
皆相符合明其邪自外而來故治同傷寒也予驗今
之所發者除傷風所發外亦有多挾内傷者或從飲
食所得或從勞倦所得此必先有所感而邪氣潛伏
今為新傷所啓發也雖涉内傷而頭疼寒熱口渴等
症亦不出前數法外矣予每用所挾症之藥加於前
各經治方之内錯綜治之亦不失古人意也故所向
輙有功
濟世方治先熱後寒者以小柴胡湯先寒後熱者小柴
胡加桂枝湯多熱但熱者白虎加桂枝湯多寒但寒
者柴胡薑桂湯
按此亦前分經法也但此以寒熱多少定治然寒多
而但寒不熱脉洪實或滑多有熱極而似水者為有
餘治當下之若便以桂枝投之悞也如或多熱而但
有熱者脉虚大或微弱當作虚治若便以白虎湯投
之悞也故必須細心體認詳之以脉而以寒熱多少
𠫭治庶為穏當
仲景白虎加桂枝湯治朝發暮解暮發朝解其脉如
平但熱無寒骨節疼煩便難此治温瘧
知母(六兩)甘草(炙二兩)石膏(一斤)粳米(二合)桂枝(去皮三兩)
水煎服出汗愈
柴胡桂薑湯治往來寒熱胷膈疼小便不利嘔而不
渴治瘧寒多熱少或寒不熱
柴胡(半斤)桂枝(三兩去皮)乾薑(二兩)括蔞根(四兩)黃芩(二兩)甘草(炙二)
(兩)牡蠣(二兩煅)
水煎服初服微煩再服得汗便愈
柴胡去半夏加括蔞湯治瘧病後渴者亦治勞瘧
柴胡(八兩)人參黃芩(各三兩)括蔞根(四兩)生薑(二兩)大棗(十二)
(枚)甘草(炙三兩)
水煎服一日兩三服效
局方雙解飲子治瘧疾辟瘴氣神效食瘧尤佳
肉荳䓻草荳蔲(各二枚一枚麪煨熱一枚生用)粉草(二兩一半生一半炙)厚
朴(二寸一半用薑汁炒一半生用)生薑(二塊如棗大一塊裹煨一塊生用)
右水煎空心服(東垣云秋暮暑氣衰病熱瘧知其寒也此方主之實治寒瘧也)
人參養胃湯治飲食傷脾治寒多而熱少者胸膈痞
悶不思飲食寒多者加薑桂熱多者加黃芩黃連柴
胡(方在寒門)
清脾飲治癉瘧脉來弦數或但熱不寒或熱多寒少
口苦咽乾小便赤澀
青皮(去白)厚朴(薑製)白朮半夏(泡)黃芩草菓仁柴
胡茯苓甘草(炙)各等分
右每服七八錢薑五片不拘時服
草菓飲治内傷飲食作瘧胸腹飽悶
草菓蒼朮厚朴陳皮半夏甘草烏梅
(去核)
薑棗同煎寒多者加乾薑附子熱多者只加柴胡
瘴瘧加檳榔
柴苓湯寒熱汗後或大便作瀉(方出傷寒門)
三聖飲治胸膈飽悶口渴熱多寒少
蒼朮枳殼知母(各三錢)
水煎服
四聖飲治久瘧
何首烏白芷青皮陳皮
水煎空心服
良方四將軍飲治瘧作仆厥不知人手足俱冷此雖
一時救急之方用之有驗
大附子(炮去皮一枚)訶子(四枚去核)陳皮(四枚洗淨)甘草(炙四兩)
分作四服水一鍾半薑七片棗七枚煎折一半熱
灌下立甦
方廣云瘧疾發作而僵仆不省人事者蓋由頑痰膠固
於中營衞不行故也所以中風中暑而卒倒不省人
事亦由痰之所致也附子性大熱走而不守本是治
寒濕之藥今瘧僵仆而用之以其性能開散頑痰營
衞流通故耳乃是劫劑不得已而用之也
澹寮露薑飲胃中痰飲為瘧(一方加蜜治痰𠻳作吐)
生薑四兩搗汁露一宿空心冷服大治脾胃聚痰發
為寒熱方廣云生薑自然汁凡中風中暑中氣乾
霍亂一應卒暴之疾與童便同用立可解散蓋生薑
能開痰童便能降火故也
截瘧温脾飲治脾虚痰涎上湧瘧發作則吐神效
白朮(五錢)生薑(五錢)
水煎空心服
生生子曰按此亦丹溪白朮丸意也彼以白朮一味久
服得汗乃愈此以生薑佐之故取汗速而效亦速也
以上五方皆禁方
王節齋治瘧活套
柴胡白朮(各一錢)蒼朮(一錢以上三味瘧疾必用之藥)陳皮(七分)粉草
(炙五分)乾葛(一錢二分)
若一日一發及午前發者邪在陽分加枯黃芩茯苓半
夏(各一錢)熱甚頭疼再加川芎軟石膏(各一錢)口渴加石
膏知母麥冬(各一錢)若間日或三日發午後或夜發
者邪在隂分加川芎當歸酒炒芍藥熟地黃酒炒知
母(各一錢)酒洗紅花酒炒黃栢(各四分)提起陽分可截之
若間一日連發二日或日夜各發者氣血俱病加
八物湯再加黃茋補之若陽瘧多汗用黃茋人參
白朮以斂之無汗柴胡蒼朮白朮黃芩乾葛以發之
若陰瘧多汗用當歸白芍熟地黃黃蓍黃栢以斂
之無汗柴胡蒼朮川芎紅花升麻以發之若病人
胃氣弱飲食少或服截藥傷脾胃而少食者加人參
(一錢半)酒炒芍藥大麥芽(各一錢)若飲食痞悶或有食
積者加神麴麥芽枳實(炒各二錢)若痰盛加薑製半夏
南星枳實(炒各一錢)黃芩黃連(各六分)若欲截之加檳榔
黃芩青皮常山(各一錢)烏梅肉(二枚)若日久虚瘧寒熱
不多或無寒而但微熱者邪氣已無只用八物湯加
柴胡黃芩黃蓍陳皮以滋補氣血
瘧母
濟生鼈甲飲子瘧久不愈脇下痞滿腹中結塊名曰
瘧母
草菓鼈甲(醋炙)黃蓍白朮白芍厚朴(薑製)檳榔
橘紅川芎甘草(炙)
各等分每服四錢水一鍾薑七片棗一枚烏梅少
許煎服
又方治瘧母
鼈甲(醋炙二兩)三稜莪朮香附(俱醋炒各一兩半)橘紅(一兩)阿
魏(五兩)
右醋糊為丸梧子大薑湯下三十丸
瘧母丸
青皮桃仁紅花神麴麥芽鼈甲(醋炙)三稜
蓬术海粉香附(俱用醋煮)
右用神麴糊為丸梧桐子大每服五七十丸白湯
下
十將軍丸久瘧有瘧母不瘥或腹疼
三稜(去毛土炒)蓬朮(生用)青皮(去白)橘紅(各一兩)草菓(去殼)常山(各二)
(兩)砂仁檳榔烏梅半夏(泡各一兩)
右先將常山草菓二味剉好酒醋各一碗入瓦器
内先浸一宿後入八味藥同浸至晩炭火煮乾取
出晒如無日色用火焙乾為末酒醋各半打糊為
丸如梧桐子大每服三四十丸白湯吞下日進三
服忌生冷魚腥醎酸油膩麪諸死毒物服四兩或
八兩乃除根凡有積聚及行瘴濕地方並宜服
小兒瘧疾痞塊
生地白芍(各一錢半)陳皮川芎黃芩半夏(各一錢)
粉草(三分)
薑水煎調鼈甲末服
瘧脹
秋深久瘧胸中無物又無痰癖腹高而食少俗謂瘧氣
入腹宜蒼朮湯主之
蒼朮(四兩)草頭烏(一錢)杏仁(三十個)
右分作三服水煎一日服盡愈
産後瘧
草菓飲子産後瘧疾多由汙血挾寒熱而作大法宜
柴胡四物湯調之熱多者宜服此
半夏(泡)赤茯苓草菓(煨去皮)甘草(炙)陳皮川芎
白芷(各一錢二分)紫蘇良薑青皮(各六分)乾薑(二錢四分)
右分作二帖薑五片棗二枚當發日空心連進三
服無不愈者
生熟飲子治寒多者
肉豆蔲草菓仁厚朴半夏陳皮甘草
大棗(去核)生薑(各二錢半)
右以一半以濕紙裹煨香熟和勻一半生用和勻
分作二帖水煎空心一服食後一服二渣並煎午
前服盡
彭用光治瘧活套
如連日或間日惡寒發熱頭項腰背痛此太陽經二陳
加柴胡羌活藁本防風如連日或間日先寒後熱
或寒少熱多或但熱不寒目痛鼻乾此陽明經二陳
加葛根升麻石膏知母白芷如連日或間日先寒
後熱或寒熱間作脇痛口苦嘔惡此少陽經二陳加
柴胡黃芩青皮如子午卯酉日發寒熱嘔吐舌乾
口燥此少陰瘧二陳加當歸川芎黃栢黃連柴胡
如辰戌丑未日發寒熱嘔吐不嗜食或腹滿自利此
太陰瘧二陳加蒼朮白朮柴胡芍藥如寅申己亥
日惡寒發熱寒多熱少或腹痛引陰器如淋狀善恐
此厥陰瘧二陳加桂枝附子乾薑柴胡升麻三陽
之瘧宜汗宜吐麻黃葛根柴胡常山草菓烏梅之屬
三陰之瘧宜下宜温宜和大柴胡湯柴胡桂薑湯
柴胡四物湯附子理中湯加升麻柴胡之類
泄痢
生生子曰仲景河間東垣諸公多以泄痢混同論治究
其源皆本之於難經五十七難五泄中來云小腸泄
大瘕泄即是腸癖膿血也故治法亦多相須但初學
之士未易尋繹故予不揣庸腐芟繁入簡以經文列
之於前而諸賢次之以見古人著方立法之意然後
發明泄痢形狀而以丹溪之見折而衷之仍分泄痢
為二門初不敢遽分者以其有先痢而後泄有先泄
而後痢有痢不因泄有泄不因痢治有次第症有輕
重也以古論不可分者為綱以今之名症者為目使
後學易以辨别而難治之症亦得以備參考也
難經云有胃泄有脾泄有大腸泄有小腸泄有大瘕泄
名曰後重
保命集云胃泄者飲食不化色黃(以大承氣湯下之)脾泄者腹
脹滿泄注食即嘔吐逆(建中理中湯主之)大腸泄者食已窘
迫大便色白腸鳴切痛(乾薑附子湯主之)小腸泄者溲而便
膿血少腹痛(承氣湯下之)大瘕泄者裏急後重數至圊而
不能便莖中痛(胃大小腸三症皆清凉飲子主之其泄自止厥陰症莖中痛加甘草以隂)
(症裏急後重加大黃)
滑伯仁曰瘕結也謂因有凝結而成者也裏急謂腹内
急迫後重謂肛門下墜惟其裏急後重故數至圊而
不能便莖中痛者小便亦不利也(出難經本義)
謝堅白曰小腸大瘕二泄今所謂痢疾也内經曰腸澼
故下利赤白者灸小腸俞是也穴在第十六椎下兩
旁各一寸五分累驗(出難經本義)
四明陳氏曰胃泄即飱泄也脾泄即濡泄也大腸泄即
洞泄也小腸泄謂凡泄則小便先下而便血即血泄
也大瘕泄即腸澼也
靈樞經曰腸中寒即腸鳴飱泄腸中熱即出黃如麋脉
要精微論曰胃脉虚則泄
仲景曰大腸有寒者多騖溏有熱者便腸垢下痢脉
微弱數者為欲自止雖發熱不死下痢有微熱而
渴脉弱者亦自愈下痢脉數而渴者合自愈設不
愈必清膿血以有熱故也下痢脉數有微熱汗出
合自愈設脉緊為未解下痢脉反弦身熱汗者自
愈下痢脉沈而遲其人面少赤身有微熱下痢清
穀者必欝冒汗出而解病人必微厥所以然者其面
戴陽下虚故也下痢脉沈弦者下重下痢寸口
反浮數尺中自濇者必清膿溲病若腹大而泄者
脉當細微而濇反緊大而實者死下痢脉大者為
不止下痢一日十餘行脉反實者死
素問云泄而脉大難治病泄脉洪大是逆也
靈樞云飱泄脉小者手足寒難已飱泄脉小手足温易
已腹鳴而滿四肢清泄其脉大是逆也如是者不
過十五日死矣腹大脹四末清脫形泄甚是逆也
如是者不及一時死矣
經云五虚者死脉細皮寒氣少泄痢前後飲食不入此
謂五虚其漿粥入胃泄注止則虚者活丹溪嘗謂治
數人在下則泄瀉不止上則吐痰不已皆死蓋氣脫
無所管攝故也若用參朮膏救之早者十活二三
病機機要云臟腑瀉痢其症亦多大抵從風濕熱論之
是知寒少熱多寒則不能久也故曰暴泄非隂久瀉
非陽論曰春宜緩形形動則肝木乃榮反靜密則是
行秋令金能制木風氣内藏夏至則火盛而金去獨
火木旺而脾土損矣輕則飱泄身熱脉洪糓不能化
重則下利膿血稠粘裏急後重故曰諸泄稠粘皆屬
於火經云溲而便膿血知氣行而血止也宜大黃湯
下之是為重劑黃芩芍藥湯是為輕劑是實則瀉其
子木能自虚而脾土實矣故曰春傷於風夏必飱泄
此逆四時之氣人所自為也(此一節謂熱泄而滯下也)
又有自太陰經脾受濕而為水泄虚滑微滿身重不知
糓味假令春宜益黃散補之夏宜泄之法云宜補宜
泄宜和宜止和則芍藥湯止則訶子湯久則防變為
膿血是脾經傳受於腎謂之賊邪故難愈也若先利
而後瀉謂之微邪故易安此皆脾土受濕天之所為
也雖聖智不能逃口食味鼻食氣從鼻而入留積於
脾而為水泄也(此一節濕泄所謂泄瀉也)
有厥陰經動下利不止其脉沈而遲手足厥逆涕唾膿
血此証難治宜麻黃小續命湯汗之法云為有表邪
縮於内當散之而自愈(此一節風泄所謂久泄也)
有暴下無聲身冷自汗小便清利大便不禁氣難布息
脉遲嘔吐急以重藥温之漿水散是也(此一節寒泄所謂暴泄也)
故法云後重則宜下腹痛則宜和身重則除濕脉弦則
去風血膿稠粘以重藥竭之身冷自汗以毒藥温之
風邪内縮汗之鶩溏為利温之又云在表者汗之在
裏者下之在上者湧之在下者竭之身表熱者内䟽
之小便濇者分利之又曰盛者和之去者送之過者
止之兵法云避其來銳擊其惰歸此之謂也
凡病泄而惡寒是太陰傳少陰是土來尅水也用除濕
白朮茯苓安脾白芍藥桂枝黃連破血也火邪不能
勝水太陰不能傳少陰而反火邪上乘肺經而痢必
白膿也加芍藥當歸之類
又裏急後重脉大而洪實為裏實痛甚者是有物結墜
也宜下之若脉浮大甚不宜下
雖裏急後重而脉沈細弱者謂寒邪在内而氣散也可
温養而自愈裏急後重閉者大腸經氣不宣通也
宜加檳榔木香宣通其氣如痢或泄而嘔者胃中
氣不和也上焦不和治以生薑橘皮中焦不和治以
當歸茯苓桂下焦寒不和治以輕熱藥甚者重熱藥
大便虚秘濇久不愈恐太陰𫝊少隂多傳變為痢
太陰傳少陰是為賊邪先以枳實厚朴湯以防其變
若四肢懶倦小便少或不利大便走沈困飲食減宜
調胃去濕白朮芍藥茯苓三味水煎服以白术之甘
能入胃而除脾胃之濕芍藥之酸濇除胃中之濕熱
四肢沈困茯苓之淡泄能通水道走濕此三味泄痢
須用此如發熱惡寒腹不痛加黃芩為主如未見
膿而惡寒乃太陰欲傳少陰也加黃連為主桂佐之
如腹痛甚者加當歸倍芍藥如見血加黃連為主桂
當歸佐之如煩躁或先便白膿後血或發熱或惡
寒非黃芩不止上部血也如惡寒脉沈先血後便
非地榆不能除下部血也如惡寒脉沈或腰痛或
臍下痛非黃連不除此中部血也如便膿血相雜
而脉浮大慎不可以大黃下之下之必死謂氣下竭
也而陽無所收凡陰陽不和惟以分陰陽藥治之
又云暴泄非陰久泄非陽大便完糓下有熱者脉疾身
動聲亮暴注下迫此陽也寒者脉沈而細身困鼻息
微薑附湯主之身重不樂朮附湯主之渴引飲者
是熱在膈上水多入則自胸膈入胃中胃本無熱因
不勝其水名曰水恣胃受水攻故水糓一時下此証
當灸大椎三五壯立己乃督脉瀉也如用藥使車前
子白朮茯苓之類五苓散亦可
又有寒泄者大腹滿而泄又有鶩溏瀉者是寒泄也
鶩者鴨也大便如水其中有少結糞者是也如此者
當用天麻附子乾薑之類
又法云泄有虚實寒熱虚則無力不及拈衣未便已泄
出謂不能禁固也實則數至圊而不便俗云虚坐努
責是也裏急後重皆依前法進退大承氣湯主之
按已上述泄利寒熱虚實脉証輕重治法極為詳悉
最當深玩
泄痢辨
丹溪云泄瀉之症水糓或化或不化並無努責惟覺困
倦若滯下則不然或膿或血或膿血相雜或腸垢或
無糟粕或糟粕相雜雖有痛不痛之異然皆無裏急
後重逼迫惱人
泄瀉門
生生子曰泄瀉要分新久時令寒熱虚實及飲食痰積
數者
内經曰濕勝則濡泄甲乙經云氣客下焦傳為濡泄羅
太無曰夫脾者五臟之至陰惡寒濕今寒濕之氣内
客於脾故不能禆助胃氣腐熟水糓致清濁不分水
入腸間虚莫能制故洞泄如水隨氣而下謂之濡泄
法當除濕利小便治之以對金飲子
平胃散五錢五苓散二錢五分草荳蔲麪煨五錢
右分二服薑棗同煎出濟世方名對金飲子
王叔和曰濕多成五泄
生生子曰新泄瀉多是濕治濕瀉之法宜燥脾利水胃
苓湯五苓散之類胃中氣下快心不痞氣加枳殼
木香如有痰加半夏如惡心加藿香砂仁如
腫滿加桑白皮赤小豆有熱加黃芩木通滑石之
類减桂有寒加高良薑乾薑桂心之類稍久不
止者東垣升陽滲濕湯或蒼朮防風湯(用風藥者謂風能勝濕也)
若飲食所傷以平胃散加消導之劑
久泄多是積劉河間云有太陰陽明二症當進退大承
氣湯主之(既久泄矣而又以承氣湯下之者必其積滯膠固脉結實不虚非常法可效故用此)
(推陳致新不可姑息也)
太陰症不能食也當先補而後瀉乃進藥法也先煎厚
朴半兩俱依本方加减水一盞半煎七分服若三兩
服後未已如稍加食尚有熱毒加大黃二錢推過泄
止住藥如泄未止謂腸胃有塵垢滑粘加&KR0621;硝三錢
令宿垢去盡則愈也
陽明症能食是也當先瀉而後補乃退藥法也先用大
承氣湯五錢水一盞半煎七分稍熱服如泄未止去
芒硝後熱少退减大黃一半煎兩服如熱氣雖已其
人必腹滿又减去大黃以枳實厚朴湯服三兩服如
腹脹滿退泄亦自愈後服厚朴湯數服則已
仲景云下痢已瘥至其月日又復發者以其積去不盡
故也當下之以大承氣湯(此熱積寒下也)
本事方治痼冷在腸胃間頻年腹痛泄瀉休作無時服
諸熱藥不效宜先取去積滯然後調治不可畏藥以
養病也
厚朴丸
厚朴乾薑甘草桂心附子(生各二錢)大黃(生細切水)
(一盞浸半日煎汁用之)
右水二碗煎八分後下大黃汁再煎六合温服自
夜至曉分三服之盡止或更以乾薑丸佐之
乾薑丸
乾薑巴荳(去心殼研碎炒黃)大黃人參(各一兩)
右為末同巴荳研勻加煉蜜為丸如梧桐子大食
前用湯吞下一丸陳米飲吞亦可後服白术散
白术散推後以此温補之
白术木香附子人參(各等分)
右為末每服二錢生薑三片棗一枚煎六分温服
痰積泄瀉
海石青黛黃芩神麴半夏麴(霞天膏造者尤妙)
右為丸每服三五十丸
右積滯泄瀉必腹中耕痛痛而泄泄而痛止者是也或
肚滿按之堅者亦是也受病淺者以保合丸等消導
之深而頑者必須推去陳積然後乃止也
實脾固腸丸泄瀉月久不止及脾泄無度者
白术(陳土炒四兩)粟殼(去膜蜜炒二兩)蒼术(米泔浸)厚朴(薑製)陳皮(各一)
(兩半)人參炮乾薑炙甘草茯苓(各二兩)肉菓(麵煨)訶
子(去核各二兩)砂仁(一兩)
酒糊為丸梧桐子大每服七十丸空心米湯下虚
寒加附子一錢滑脫不禁加龍骨赤石脂俱煅一兩
飱泄素問云清氣在下則生飱泄又云春傷於風夏必
飱泄又云久風為飱泄
劉河間曰飱泄者乃水糓不化而完出因水入胃亦非
前水恣症也先以宣風散導之(出錢氏方中四味者是也)
後服蒼朮防風湯
蒼朮(去皮四兩)麻黃(去根節四兩)防風(去蘆五錢)
右為粗末每服一兩生薑七片水二盞煎至一盞
温服泄止後服椒朮丸
椒朮丸
蒼朮(二兩)川椒(一兩去目炒)
為極細末醋糊為丸如梧桐子大每服三十丸食
前温湯下如惡痢久不愈者彌佳小兒亦佳
東垣曰飱泄是清氣在下乃胃氣不升上古聖人皆以
升浮藥扶持胃氣一服而愈知病在中焦脾胃也脉
訣曰濕多成泄病本在胃真氣弱真氣者糓氣也不
能尅化飲食乃濕盛故也以此論之正以脾胃之弱
故也初病奪食或絶不食一二日使胃氣日勝泄不
作也今已成大泄矣經云治濕不利小便非其治也
又云在下者引而竭之惟此症不然此病既得之於
胃氣下流清氣不升陽道不行只宜升宜舉不宜利
小便靈樞云頭有疾取之足謂陽病在陰也足有疾
取之上謂陰病在陽也中有疾傍取之傍者少陽甲
膽是也中者脾胃也甲膽者甲風是也東方春也胃
中穀氣者便是風化也作一體而認故曰胃中濕勝
而成泄瀉宜助甲膽風以勝尅之又是升陽氣助清
氣上行之法也又一說中焦元氣不足溲便為之變
腸為之苦鳴亦緣胃氣不升故令甲氣上行又云風
勝濕也大抵此症本謂氣弱不能化食奪食則一日
而可止夫奪食之理為胃弱不能尅化食則為泄如
食不下何以作泄更當以藥滋養元氣令和候泄止
漸與食胃勝則安矣若食不化者於升陽風藥内加
炒麴同煎兼食入頓至心頭者胃之上口也必吐沃
沫或食入反出皆胃土停寒其右手關脉中弦按之
洪緩是風熱濕相合糓氣不行清氣不升為弦脉之
寒所隔故不下也麴之熱亦能去之若翻胃者更加
半夏生薑入前風藥内同煎奪食少食欲使胃氣強
盛也若藥劑大則胃氣不勝藥泄亦不止當漸漸與
之今病既久已至衰弱當以常法治之不可多服餌
也人之肌肉如地之土豈可人而無肉故肉消盡則
死矣消瘦人有必死者八内經有七外經有一又病
肌肉去盡勿治之天命也如肌肉不至瘦盡當急療
之宜先奪食而益氣便與升陽先助真氣次用風藥
勝濕以助升騰之氣病可已矣餘皆勿論此治之上
法也治用升陽除濕湯之類
車前子散治水瀉不止以車前子炒為末米飲調下
二錢立止
若夏秋之間濕熱大行暴注水泄以益元散治之或五
苓散加木通口渴者加葛根黃芩芍藥
若胸膈飽悶腹中作脹以胃苓湯治之
又泄暴而不止者以止泄丸治之
止泄丸
肉荳蔲(五兩)滑石(飛)
右為末擂飯丸惟滑石夏三兩五錢秋二兩春冬
一兩二錢
升陽除濕湯治脾胃虚弱不思飲食泄瀉無度小便
黃四肢困倦自下而上引而去之
升麻防風柴胡羌活神麴澤瀉猪苓
陳皮(各五分)甘草(炙)麥芽(各三分)
右水煎食遠服如胃寒腸鳴加益智半夏各五
分薑棗同煎非腸鳴不用
白朮芍藥湯潔古治太隂脾經受濕水瀉注下體重
微滿困弱無力不欲食暴泄無數水糓不化先宜白
朮芍藥湯
白朮芍藥(各一兩)粉草(五錢)
俱要炒黃效速分作二服水煎温服腹疼甚者宜
蒼朮芍藥湯
蒼朮芍藥湯治水瀉腹疼並治痢
蒼朮芍藥(各一兩)黃芩(五錢)桂(一錢三分)
分二服水煎温服脉弦頭疼者宜蒼术防風湯
蒼朮防風湯治水泄飱泄脉弦頭疼皆效
蒼朮(五錢)防風(五錢)
水煎温服
此已上症如心下痞每服加枳實一錢如小便不
利加茯苓二錢如腹疼漸已泄下漸少宜訶子散
主之
寒泄者大便完糓不化或口不渴而小水清利腹中鳴
時常喜熱手按摩或過食凉藥所致
調中散治虚寒停食嘔吐腸鳴泄瀉
砂仁蓬朮乾薑(炮)桂心茴香(炒)草菓麥芽
(炒)橘紅益智仁藿香葉(各一錢)蒼朮(炒)神麴(炒)桔
梗(各一錢半)甘草(炙三分)
薑棗煎臨服加鹽少許
大藿香散治一切脾胃虚寒嘔吐霍亂心腹撮痛如
泄瀉不己最能取效
藿香(二兩)陳皮厚朴(薑汁炒)青皮(炒)木香人參肉
荳蔲(煨)良薑(炒)大麥芽(炒)神麴訶子(煨去核)白茯苓
(去皮)甘草(炒各一兩)乾薑(炮五錢)
為末吐逆泄瀉不下食或嘔酸苦水用水一大盞
煨生薑半塊鹽一撮煎服
養胃湯治脾胃虚寒嘔逆惡心腹脇脹疼腸鳴泄瀉
(方出瘧門)
理中湯寒而虚者
桃花丸
赤石脂乾薑胡椒
扶脾丸脾胃虚寒腹中痛溏泄無度飲食不化
白朮茯苓甘草(炙)訶子半夏烏梅肉(各二錢)
紅荳乾薑肉桂(各五錢)麥芽神麴(各四錢)陳皮(一錢)
右為末荷葉燒飯為丸如梧桐子大每服五十丸
温湯下(二方加藿香一錢)
乾薑散治水瀉無度
乾薑為末粥飲調下一錢效
衍義云一人大腸寒小便精出諸熱藥服至一斗二升
不效後教服赤石脂乾薑各一兩胡椒五錢同為末
醋糊為丸如梧桐子大空心及食前米飲下五七十
丸服四劑遂愈
本事方訶子丸脾胃不和泄瀉不止諸藥不效
訶子皮乾薑肉荳蔲龍骨木香附子
赤石脂(各等分)
為末糊丸每服三四十丸米飲下
漿水散治暴泄如水周身汗出一身盡冷脉沈弱氣
少而不能語甚者加吐此為緊病
潔古方附子乾薑甘草良薑半夏桂
右為末每服五錢水煎熱服甚者三四服若下
痢為鶩溏大腸不能禁固大便欲了不了小便清
此寒也宜温之春夏桂枝湯秋冬白朮散羅謙
甫云鶩溏者大便如水其中有少結糞是也
桂枝湯
桂枝芍藥白朮(各五錢)粉草(炙一錢)
分四服水煎服
小白朮散
白朮芍藥(各三錢)乾薑(炮五錢)甘草(炙二錢)
如前煎服甚者除乾薑加附子一二錢謂辛能發
散也
熱瀉口渴小水短赤糞如糜
益元散
燈心湯或井花水調下
白芍黃芩木通湯治水瀉小水短赤
白芍(二錢)黃芩(二錢)木通(八分)白朮(一錢)澤瀉(一錢)茯苓(七分)
水煎温服
厚腸散治腹疼瀉黃及瀉久不止熱藥不效者及治
酒積泄
川黃連(好酒煮日夜煮乾炒)
為末每用二錢空心米飲下
荳蔲香連丸治泄瀉不問寒熱陰陽不調下痢赤白
腹脹攻痛其效如神
黃連(二錢)肉荳蔲木香(各一錢)
右為末粟米飲為丸如米粒大每服十丸米飲下
漸加二三十丸日夜各四五服
清六丸去三焦濕熱泄瀉兼治産後腹痛或自痢者
能補脾亦治血痢
六一散(三兩)紅麴(炒五錢用此活血)
酒糊為丸多與清化丸同服並不单用
虚瀉脉弱無力飲食少四肢倦足背浮腫口渴
皆所當補
錢氏白朮散治瀉久虚弱清氣下陷口渴或腹中氣
不轉運或不思食或惡心
人參白朮茯苓粉草葛根木香藿香
俱為末每服二錢米飲調下
參苓白朮散脾虚泄瀉浮腫
人參(二斤半)白朮(二斤)薏苡仁(一斤)扁豆(二斤半)山藥桔梗
(各一斤)蓮肉(二斤半)砂仁(一斤)茯苓(一斤)甘草(炒半斤)
為末每服二錢米飲調下
人參升胃湯大便一日三四次溏而不多有時腹鳴
泄瀉小便黃
黃蓍(二錢)甘草(炙二分)升麻(六分)柴胡歸身陳皮益
智(各二錢)紅花(少許)人參(六分)
水煎食前熱服
一味白朮散治久瀉脾虚脾泄如神
土白朮(米泔水洗淨切片每一斤用陳皮半斤入甑一層層間隔蒸一日炒乾去陳皮)
為末每服二錢米飲調下
理中湯虚寒作瀉或吐瀉不止精神虚憊甚者加大
附子名附子理中湯(方在寒門)
參苓滑石湯治泄而困倦小便不利脉數有虚熱
白朮滑石(各一兩)黃芩人參芍藥(各五錢)木通
陳皮(各三錢)乾薑(一錢)甘草(炙一錢)
分八帖水煎服
桂香丸臟腑虚為風寒所搏冷滑注下不禁老人虚
人危篤累效
大附子(炮去皮臍)肉菓(炮)白茯苓(各一兩)桂心乾薑木
香(泡各五錢)丁香(一分)
糊丸梧桐子大米飲下五十丸
固中丸治脾久泄去後與氣不快者
蒼朮肉菓(煨各一兩)
粥丸桐子大每服五十丸
固下丸治腎久泄即前方加破故紙一兩炒
東垣白朮神麴丸老人奉養太過飲食傷脾常時脾
泄
白朮(炒二兩)白芍(酒炒一兩)神麴(炒一兩半)山查(二兩)半夏(製一兩)黃
芩(炒五錢)
右為末用青荷葉燒飯為丸菉豆大每服百丸
實泄泄瀉腹疼或有積滯維明新久新者以消
導之劑久者以前久泄門按寒熱調治
枳實導滯丸
木香檳榔丸
七聖丸
腎泄早晨瀉一次者也
愚謂亦不止如此曾記一老人脾泄二十年一日夜
三五次夜多日少以破故紙(鹽水炒五錢)白朮(炒二錢)杜仲
(鹽水炒三錢)澤瀉(一錢)水煎空心服二帖即愈緣腎者胃之
關腎虚則下焦不約故也
東坡四神丸治腎泄下元虚寒尤宜
破故紙(炒四兩)肉蔲(麪煨二兩)木香(五錢)小茴香(炒一兩)
以生薑四兩煮紅棗肉為丸如梧桐子大每空心
鹽湯吞下五六十丸
金鎻正元丹腎虚泄瀉小便頻數盜汗遺精一切虚
冷之症
龍骨(煅)朱砂(另研各三兩)茯苓(八兩)紫巴戟(去心一斤)肉從蓉(洗焙)
葫蘆巴(焙各一斤)補骨脂(酒浸炒十兩)五棓子(八兩)
右為末酒糊丸桐子大每服三十丸空心温酒鹽
湯下
五味子丸治下元虚寒火不生土及腎中之土不足
以致關門不閉名曰腎泄亦名脾腎泄
人參五味子破故紙(炒)白朮(各二兩)山藥(炒)白茯
苓(各一兩半)吳茱萸川巴戟(去心)肉菓(麪煨各一兩)龍骨(煅五錢)
右酒為丸如梧桐子大每服七十丸空心鹽湯下
痢門(已前諸公皆釋名滯下經書又云腸澼)
泄痢二症前綱中病機機要論寒熱虚實治法甚詳陳
無擇朱丹溪劉宗厚王節齋諸公又各有發明今摘
其緊要逐一詮次以便按治
内經曰飲食不節起居不時者陰受之陰受之則入五
臟䐜滿閉塞下為飱泄久為腸澼是也
内經曰腸澼便血身熱則死寒則生腸澼下白沫脉沈
則生浮則死腸澼之屬身不熱脉不懸絶滑大者生
懸澀者死以臟期之
脉經曰腸澼下膿血脉沈小留連者生數疾且大有熱
者死又腸澼筋攣其脉小細安靜生浮大緊死
脉訣舉要曰無積不痢脉宜滑大浮弦急死沈細無害
秘藏云假令傷寒飲食䐜脹滿而傳飱泄者宜温熱之
劑以消導之傷濕熱之物而成膿血者宜苦寒之劑
以内疏之風邪下陷升舉之濕氣内勝者分利之裏
急者下之後重者調之腹痛者和之洞泄腸鳴無力
不足拈衣其脉弦細而弱者温之收之膿血稠粘數
至圊而不能便其脉洪大而有力者寒之下之
陳無擇云滯下之症内經所載血溢血泄血便注下古
方則有清膿血近世呼為痢疾其實一也多由脾胃
不和飲食過度停積於腸胃不能化又為風寒暑濕
之氣干之故為此疾傷熱則赤傷冷則白傷風則純
下清血傷濕則下如豆汁治法當先用通利之藥疏
調臟腑
原病式曰或言下痢白為寒者悞也若果為寒則不能
消糓何由反化為膿也所謂下痢糓反化為膿血如
榖肉菓菜濕熱甚則自化腐爛潰發化為膿血也其
熱為赤熱屬心火故也其濕為黃濕屬脾土故也燥
欝為白屬肺金也然諸瀉痢皆屬於濕濕熱甚於腸
胃之内而腸胃怫欝以致氣液不得宣通而成腸胃
之燥使煩渴不止也假如下痢赤白俗言寒熱相兼
其說尤悞豈知水火陰陽寒熱者猶權衡也一高則
必一下一盛則必一衰豈有寒熱俱甚於腸胃之間
而同為痢乎如熱瘡瘍而出白膿者亦可以白為寒
歟其在皮膚之分屬金故色白也次在血分屬心火
故為血也在肌肉屬脾土故作黃膿在筋部屬肝木
故其膿色帶蒼深至骨屬腎水故紫黑血出也各隨
五臟而見五色是其標也本則一出於熱但分淺深
而巳大法下迫窘痛後重裏急小便赤澀皆屬於燥
熱而下痢白者必多有之然則為熱明矣
玉機微義云河間謂赤白不當分冷熱乃屬心火肺金
之化也五色各屬五臟本則一出於熱其論甚當緣
心主血肺主氣白屬肺金此氣受病也赤屬心火此
血受病也赤白相雜氣血俱受病也知此則肝青脾
黃腎黑之說亦可得而互明矣
丹溪謂赤自小腸而來白自大腸而來
愚謂大小腸亦心肺之腑也但不若劉宗厚以氣血
言尤為明白
統旨曰河間發明痢本於濕熱最為詳切至行血則便
膿自愈調氣而後重自除誠哉至言也又謂痢雖有
赤白而一本之於熱此足以破局方好行辛熱者之
弊也然痢之白者不可盡歸之於熱亦有因於寒者
痢如凍膠或如鼻涕明是冷症此緣多啖生冷脾胃
受傷氣微而滯下生焉非薑桂之辛熱不可也又其
日久而不愈腸胃氣虚始為熱而末變寒或過服冷
藥以致脾胃中寒此亦宜有以温之也
滯下亦有挾虚挾寒
丹溪曰或問河間之言滯下似無挾虚挾寒者然乎否
乎予曰洩利之病水糓或化或不化並無努圊惟覺
困倦若滯下則不然或膿或血或膿血相雜或腸垢
或無糟粕或糟粕相混雖有痛不痛大痛之異然皆
裏急後重逼迫惱人似乎皆熱症實症也予近年涉
歴亦有大虚大寒者不可不知如治予從叔婁長官
等皆用參朮及乾薑薑汁之類是也
劉宗厚曰按滯下之症古人多與洩瀉同論至三因方
始能另立條目蓋實有不同夫病有從外感而得者
須分六氣之異外既受傷腸胃欎結遂成赤白等症
當隨其寒熱温凉以調之有因臟氣發動干犯腸胃
而得者須察其何臟相兼以平治之又有因飲食失
節而得者則又審其何物所傷以消尅之但其受病
之後腸胃怫欝膿血稠粘裏急後重諸方雖有寒熱
虚實之論劉河間則以為一出於熱然考之内經似
亦熱多而寒少也我丹溪先生則以為亦有挾虚挾
寒之症深戒學者須宜識此世之局方不辨三因專
用澁熱之藥其失甚矣至河間立說專用苦寒疏下
之藥則亦未甚為當何則蓋病有虚實治有先後若
病氣暴至元氣壯實積滯膠固須宜下之病久氣脫
腸胃虚滑不禁者亦宜温之澁之大抵治痢當從仲
景河間之法可温則温可下則下或解表或利小便
或待其自已劉河間分在裡在表挾風挾熱挾寒等
症後之作者無越於斯但氣血一條未嘗表出立論
其於芍藥湯下有曰行血則便膿自愈調氣而後重自除蓋
謂便膿血是血之滯下也故曰行血自愈奔迫後重氣之
實也故曰調氣自除誠哉是言但膿血赤白亦有氣病血
病之分後重裡急亦有氣實血實之異學者尤不可不察
裏急後重有寒熱虚實及在氣在血之異
滑伯仁曰裏急謂腹内急迫後重謂肛門下墜惟其裏
急後重故數至圊而不能便也
愚謂此皆脾胃不和或為風寒暑濕令氣所干或為
積滯膠固纏墜或病久陽氣下陷
丹溪曰後重本因邪壓大腸不能升上而重墜也用大
黃檳榔藥者乃瀉其所墜之邪也及久痢與通蕩之
後而後重仍在者知大腸虚滑不能自收而重是以
用御米殼訶子五棓子等濇劑收其氣而固其滑也
然大腸為邪壓下之重其重至圊後不减虚滑不收
之重其重至圊後隨減以此辨之百發百中也
愚謂氣虚下陷而重者雖用收濇之劑仍必以升補
藥兼之
又云有服升消藥不效者用秦芁皂角子大黃當歸桃
仁枳殼黃連等劑若大腸風盛者可作丸服
綱目云自古治裏急後重但用檳榔木香調氣及大黃
下積至丹溪始用桃仁滑石滑其死血如鼓應桴實
發前人所未發也
又云下墜在血活之後此為氣滯宜前藥加檳榔一枚
蓋後重者當和氣積與氣墜下者當兼升兼消升謂
升麻之類消謂木香檳榔之類
發熱
丹溪曰發熱惡寒身首俱痛此為表症宜微汗和解蒼
朮川芎陳皮芍藥粉草生薑又云有外感者小柴
胡湯去人參又云下痢發熱久不止者屬陰虚用
寒凉藥必兼升散並熱藥薑桂之屬是也又云下
痢初發熱必用承氣湯下後參症用藥發熱不惡寒
脉洪者宜大承湯若惡寒者忌下
愚謂發熱而小便不利者柴苓湯加滑石木通夏秋
發熱惡心胸腹飽悶不思飲食藿香正氣散不飽悶
者倉廩湯
令氣及時疫痢
綱目云夏月痢疾用黃連香薷飲加甘草芍藥生薑神
效者蓋夏月之痢多屬於暑㓗古治處暑後秋冬間
下痢用厚朴湯大效者蓋秋冬之痢多屬寒
大全良方云有一境内上下傳染長幼相似是疫毒痢
也治法雖當參運氣之相勝亦不可拘泥當先審虚
實冷熱首用敗毒散加人參甘草陳皮薑隨症用之
身重
身重不知糓味及下如豆汁者皆是足太陰脾經受濕
也東垣升陽除濕防風湯升陽益胃湯和中益胃湯
(出蘭室秘藏濕熱中)
腹痛
病機機要云腹痛者宜和劉宗厚云和之一字總言之
耳因氣欝結不行宜行氣開欎挾寒者温中湯大熱
者黃芩芍藥湯積滯者木香導氣湯血虚者當歸芍
藥湯亦有因肺金之氣欝在大腸之間以苦梗發之
丹溪云下痢腹痛用薑桂温散之法如建中湯加薑是
也
内經云寒氣客於小腸小腸不得成聚故腹痛後泄
又云太陽病冬月感寒則泄當臍而痛是以今之用温
散者良以此也
仲景治痢不分赤白久新但腹痛甚其脉弦急或濇浮
大按之空虚或舉按皆無力以建中治之甚效
白膿
玉機微義曰白屬肺金此氣受病也
統旨曰痢如凍膠或如鼻涕者為冷非薑桂之辛熱莫
效
丹溪方治白痢
蒼朮白朮神麴茯苓地榆甘草
水煎服
又方治白痢腹脹飲水過度者
蒼朮白朮厚朴茯苓滑石神麴粉草
水煎食前服飲食不思吞保和丸三五十丸
蒼朮芍藥湯痢疾痛甚者(方在泄瀉)
戊巳丸治脾經受濕泄痢不止米糓不化臍腹刺痛
黃連吳茱萸白芍藥(各三錢)
右為末麪糊為丸梧桐子大每空心米飲吞下三
十丸
升陽去濕防風湯如大便閉或裏急後重數至圊而
不能便或少有白膿或少有血慎勿利之升舉其陽
則陰自降矣
蒼朮(四兩米泔製)防風(三錢)白朮(一錢)茯苓(一錢)白芍(一錢)
右每服一兩先用蒼朮以水二盞半煎至二盞納
諸藥同煎至一盞空心稍熱服
胃風湯治風入腸胃作痢或白或赤或如豆汁(方在下血)
温中湯治白痢腹疼飽脹不思飲食
蒼朮木香乾薑(炮各一錢五分)厚朴砂仁青皮
芍藥(炒各一錢二分)
加煨薑二片水煎食前服
又方治大人小兒白痢如魚凍
白鴨血用好酒泡乘熱服下立止
赤膿
玉機微義曰赤屬心火此血受病也
治赤白痢
香連丸治冷熱不調下痢赤白膿血相雜裏急後重
黃連(去蘆二十兩吳茱萸十兩煎湯浸同炒赤色去茱萸不用)木香(五兩不見火)
右為細末醋糊為丸如梧桐子大每空心白米飲
下秘法以生薑細茶濃煎吞下尤妙
導氣湯治下痢赤白裏急後重日夜無度
白芍藥(一兩)當歸(五錢)大黃(二錢五分)黃連(一錢)黃芩(二錢五分)木香
(一錢)檳榔(一錢)
每服一兩水煎食前温服
木香枳殼湯治痢疾裏急後重開胸膈進飲食破滯
氣散内熱
木香檳榔陳皮(去白)黃連蓬朮(煨)當歸枳殼
(去穰炒)青皮(去穰各五錢)香附黃栢(各一兩半)黑牽牛(取頭末淨一兩)
右為末滴水為丸梧桐子大每服五十丸或七十
丸薑湯下(如腫毒加至二百丸利五七行立消)
木香檳榔丸治症同前
木香檳榔青皮蓬朮枳殼黃栢大黃
(各五錢)香附(二兩)黑丑(取頭末二兩)
右為末滴水為丸梧桐子大每服五六十丸白湯
下
黃連阿膠丸治冷熱不調下痢赤白裏急後重臍腹
疼痛口燥煩渴小便不利
阿膠(炒二兩)黃連(三兩)茯苓(三兩)
右黃連茯苓為末水化阿膠為丸如梧桐子大每
服三五十丸米飲下
木香導滯湯
木香(二錢)白芍當歸枳殼(各一錢二分)檳榔(一錢五分)大黃
(二錢)黃連(一錢)
水煎食前温服
純鮮血
傷風而下清血者宜祛逐之風傷肝肝藏血故下清血
者為風也
右謂下痢純血者死此亦要看兼症及以脉參之未必
盡死予嘗治數人皆生方用佛手散加阿膠秦艽炮
薑地黃黃連地榆蒲黃之類或以四物湯擇前所加
藥一二味增入不必盡加也又不可純用寒凉衍義
云有一男子患血痢醫用寒凉藥逆制專用黃連木
香治之此藥始感便用則可久病腸虚者不宜服戒
之又云地榆性沈寒苦惟下熱血痢則可用若寒人
及水瀉白痢皆未可輕用
王好古曰血痢當服胃風湯膠艾湯之類
仲景治下痢便膿血者桃花湯主之丹溪云桃花湯為
下血虚且寒者而用非乾薑之温石脂之澁且重不
能止其血也用糯米之甘以引入腸胃
集驗方治血痢用乾薑燒黑存性出火毒為末每服一
錢米飲下
黃連香茹飲治感暑下痢純血
清暑益氣湯治暑病内傷下痢不思飲食發熱
六合湯治伏熱煩悶或成痢疾(俱見中暑出附餘)
已上治因暑下痢之劑
敗毒散加石蓮肉治下痢熱毒不進飲食
倉廩湯即敗毒散加陳倉米薑棗治下痢赤白或
先因寒邪中臟腑致發熱者
防風芍藥湯治泄痢飱泄身熱脉弦腹痛而渴及頭
疼微汗
防風白芍黃芩
各四錢水煎食前通口服已上治痢疾身熱者
之劑
丹溪治血痢
乾薑(一錢)當歸(二錢五分)烏梅(三箇)黃栢(一錢五分)黃連(三錢)
水煎食前服或加枳殼
丹溪治血痢後重熱盛者
大黃黃連黃芩黃栢枳殼當歸白芍
滑石桃仁甘草白朮
右各等分為末或作丸用麪糊或神麴糊丸服
又云誤服熱藥及澁藥毒氣犯胃者當明審以祛
其毒
當歸導氣湯治膿血痢無度腹中痛
當歸芍藥(各一錢)甘草(一錢五分)青皮(七分)槐花(七分)生地(酒洗)
(二錢)
水二鍾煎至一鍾食前温服若後重加木香檳
榔末各三分澤瀉五分小便利去澤瀉
茜根丸治一切毒痢及蠱注下血如鷄肝心煩腹痛
茜根升麻犀角地榆當歸黃連枳殼
(炒)白芍
右等分為末醋米糊為丸梧桐子大每服七十丸
空心米飲下
潔古蒼朮地榆湯治脾經受濕下血痢
蒼朮(三兩)地榆(一兩)
右每服一兩水二鍾煎至一鍾食遠温服
丹溪青六丸治血痢清濕熱補脾消瘀血用此止痛
活血消食酒糊為丸(方在泄瀉門)
當歸芍藥湯治血虚而下血痢
當歸川芎(各一錢五分)芍藥(酒炒三錢)生地黃連(酒炒)木香
(各一錢)
水煎食前服
黃芩芍藥湯治火熱下痢膿血
黃芩(五錢)甘草(炙一錢)芍藥(炒三錢)
水煎食前服
大黃湯治泄痢久不愈膿血稠粘裏急後重日夜無
度久不愈者用此微利
大黃(一兩)
用好酒二鍾浸半日煎至一鍾去大黃分為二服
如未止再服盡以利為度後服芍藥湯和之利止
再服黃芩芍藥湯以徹其毒也
劉宗厚云此乃陽明經蕩滌之藥用酒煮者欲其上至
頂顚外徹皮毛也
芍藥湯治腹痛下痢膿血日夜無度裏急後重是以
行血則便膿自愈調氣而後重自除
白芍(一兩)當歸黃連(各五錢)檳榔木香(各二錢)桂(二錢五分)
大黃(三錢)黃芩(五錢)甘草(炙二錢)
右每服五錢水煎食遠温服如痢不减加大黃
劉宗厚云此行血調氣不熱之藥也大凡用藥之雜與
用藥之多者難以細分經絡當觀其大體如何此太
陽桂枝例藥也
附禁方
木香散治腹痛下痢膿血裏急後重
木香(五錢)地榆(一兩)黃連(七錢)赤芍青皮枳殼乳香
甘草(各五錢)
右為末每服二錢白湯下
延胡止痛散治血痢疼痛飲食不進
延胡(炒)
為末每用二錢米飲調下三服全愈
木香甘連湯治血痢如神
黃連(一兩)甘草(二錢)木香(二錢)
水二鍾煎至一鍾食前服先一日預服五苓散三
帖次早服此即止
又方韮菜連根取自然汁和好酒一盞温飲極驗
又治婦人心痛及治淋散氣行血故也
黃連烏梅丸治濕熱痢不瘥
烏梅肉(炒)黃連(各四兩)
淨為末煉蜜為丸如梧桐子大每服二十丸米飲
下
車前湯治熱痢不止及小便不利
車前子搗爛取汁一鍾入蜜一合煎服
已上治濕熱傷血赤痢之劑
苦參丸治血痢
苦參不拘多少炒焦為末滴水為丸如梧桐子大每
服五十丸米飲下
黃栢丸下痢純血
黃栢蜜炙令香黃色一兩為末每服三錢空心温漿
水調下
一方地錦草不拘多少晒乾為末每服二錢空心米
飲調下
加劑四物湯(保命集)治下痢
川芎當歸白芍生地槐花黃連御米
殼(各等分)
水煎服
樗皮丸治痢清血腹中刺痛
樗根白皮不拘多少炒為末米醋糊為丸如梧桐子
大空心米飲下三四十丸
地榆散治中暑昏迷不省人事欲死並治血痢暑痢
地榆赤芍黃連青皮(去白)
等分為末每服三錢湯水調下血痢煎服
烏梅丸治熱留腸胃臍腹㽲痛下痢純血或服熱藥
過多毒藴於内滲成血痢
烏梅肉(二兩)黃連(三兩)當歸(二兩)枳殼(去白二兩)
右為末醋糊為丸如梧桐子大每服七十丸米飲
下
血痢極效方
當歸(一錢)赤芍地榆黃連生地甘草嬰粟
殼(各五分)石榴皮(三分)
水煎服
五香散治血痢脉滑
五棓子(炒焦存性)香白芷(炒)
等分為末每服二錢白湯調服一日三次
紫黑血
丹溪云其或下墜異常積滯中有紫黑血而又痛甚者
此為死血証當以桃仁滑石行之或口渴及肛門燥
辣是挾熱加黃芩或口不渴身不熱喜熱手熨盪者
是挾寒即加乾薑
下痢身熱舌黑下如煤色或去瘀血用犀角人參湯
犀角人參黃連白芍生地甘草丹皮
水煎服
臟毒下血
衍義云曾治洛陽一婦年近五十躭飲無度多食魚蟹
攝理之方蔑如也後以飲啖過常蓄毒在臟日夜二
三十度大便與膿血雜下大腸連肛門痛難任醫以
治血痢藥不效又以腸風藥則益甚蓋腸風則有血
而無膿又如此已半年餘氣血漸弱食漸减肌肉漸
瘦稍服熱藥則腹愈痛血愈下稍服凉藥則泄注氣
羸粥愈减服温平藥則病不知將朞歲醫告技窮垂
命待盡或有人教服人參散病家亦不敢主當謾與
服之才一服二服减三服膿皆定自此不十服其疾
遂愈後問其方云治大腸風虚飲酒過度挾熱下痢
膿血疼痛多日不差樗根白皮人參各一兩為末空
心米飲調下二錢忌油膩濕麪青菜果子甜物雞魚
蒜等
槐花散治血痢久不止腹中不疼不裏急後重此臟
毒也
青皮槐花荆芥穗
各等分為末水煎空心熱服
又方治腸風血痢
鯽魚一具破開去腸膽入白礬二錢燒存性為末米
飲空心調下
逐瘀血治赤痢血痢應驗如響病雖垂殆一服即愈
阿膠(麪炒成珠)枳殼(麩炒)茯苓川芎蓬朮白芷木
通茯神(去木)生地生甘草赤芍五靈脂(炒烟盡各)
(一錢)大黃桃仁(去皮尖各一錢五分)
水鍾半蜜三茶匙煎七分去渣入大黃仍煎一沸
空心温服
豆汁
陳無擇云傷濕則下如豆汁嚴用和云傷濕而下豆汁
者分利之劉宗厚云濕喜傷脾脾胃為五糓之海無
物不受常兼四臟蓋豆汁之色如五色之相雜故下
豆羹汁者濕也
泄痢作嘔
病機機要云如痢或洩而嘔者胃中氣不和也上焦不
和治以生薑橘皮中焦不和治以芍藥當歸下焦寒
不和治以輕熱藥甚以重熱藥
劉宗厚謂亦有胃火沖上而嘔者有陰虚而嘔者有胃
虚而嘔者有積滯毒氣上攻而嘔者
統旨謂痢而嘔者乃胃氣不和用生薑橘皮白朮湯因
火上逆而嘔者加薑汁炒黃連胃虚加人參倍朮積
滯毒氣上攻而嘔者木香導滯湯陰虚者四物加參
朮苓栢陳皮下痢吃逆同治
噤口痢
百一選方云噤口痢是毒上沖心肺所致用石蓮子以
通心氣便覺思食
玉機微義云痢而能食知胃未病也若脾胃濕熱之毒
薰蒸清道而上以致胃口閉塞而成噤口之症理宜
除胃口之邪熱而此云毒氣上沖心肺其毒不知指
何者之邪然亦有脾胃虚而得者有誤服利劑毒藥
犯胃者又有服濇熱之劑太早而邪氣閉遏於胃口
者必當求責
丹溪曰禁口痢胃中熱甚大虚大熱故也用人參二錢
黃連薑汁炒一錢濃煎汁終日細細呷之如吐再服
但得一呷下咽便開又宜引熱下行用田螺肉搗碎
罨臍中入麝香少許
又云黃連與參各一錢加砂仁三粒煎服
統旨云毒氣上沖心肺用人參茯苓石蓮肉入些少菖
蒲以通心氣胸次一開自然思食有脾胃虚弱不能
納糓用參朮以健脾胃或參苓白朮散之類加石菖
蒲陳倉米
濟世方云治痢疾不納飲食者謂之噤口痢以脉症辨
之如脾胃不弱而知其頭疼心煩手足温熱未嘗多
服凉藥者此乃毒氣上沖心肺所以嘔而不食宜用
敗毒散每服四錢陳倉米百粒薑三片棗一枚水煎
温服又方加石蓮子白蔲仁尤妙
若其脉微弱或心腹膨脹手足厥冷初病則不嘔因服
嬰粟烏梅苦澁凉藥太過以致聞食先嘔者此乃脾
胃虚弱用山藥一味一半生一半炒為末米飲調下
虚寒甚脉微弱者理中湯
治噤口痢枇杷葉蜜炙一兩砂仁蜜炒五錢為末蜜
調抹口中嚥下
石蓮肉(日乾)為末每服二錢陳倉米飲調下便覺思食
或以受日陳壁土炒橘紅為末薑棗略煎佐之
又方黃連半觔生薑四兩切片與黃連同炒待薑焦
黃色去薑只取黃連為末以陳米飯搗為丸如梧桐
子大每服七八十丸赤者陳米飲下白者陳皮湯下
赤白相雜者陳皮米飲下
又方獨核肥皂一枚去核用鹽填實其内火燒存性
為末先煮白米粥用少許入在粥内食之立效
又方棃子一枚去心入好蜜一匙蒸熟食之
下痢吃逆(俗名發呃)
丹溪曰吃逆病氣從下冲上屬火之象古方悉以胃弱
言之殊不知胃弱者陰弱也虚之甚也滯下之久多
見此症乃因久下而陰虚也(詳見吃逆本門)
一人年五十質弱多怒暑月因饑索食不遂後得瀉痢
口乾七八日後發吃遂以人參白朮煎湯調益元散
數日安此虚熱之治痢倘未止者將此藥蜜丸服之
數日全止
下痢大孔痛
大孔痛暴病身熱或脉洪大此熱沈於下也宜清之若
久病身冷自汗脉沈小宜温之
又方治大孔痛熱流於下者檳榔木香黃連黃芩加
乾薑
丹溪治一人年二十性好酒色奉養過厚適有事多憂
恐患瘧發寒熱忽一日大發熱大便下皆是積滯極
臭大孔極痛呻吟不絶其孔陷入囑付後事予曰此
大虚也脉皆弦大而浮遂以瓦片令敲如銅錢圓樣
燒紅投入童便中急乘熱取起令乾以紙裹安痛處
其時寒恐外寒乘虚而入也以人參當歸陳皮作濃
湯飲之食淡味至半月而安(又有用瓦片燒紅投入槐花湯照上用者)久
下赤白大孔痛不可忍炒鹽熨之又炙枳實熨之日
華子云痢久大孔急痛亦有寒熱者熟艾黃蠟訶子
燒薰之
治痢大便不禁其大孔開如空洞不閉者用花椒為末
葱搗爛塞榖道中併服酸收澁腸之劑如御米殼訶
子皮之類收之神效
痢疾脫肛
初起裏急後重脫肛此為邪壓大腸其氣不得宣通而
脫下也宜木香導滯湯内有木香檳榔調其氣黃芩
清上熱大黃下其積滯歸芍活其血而愈也
若用推積滯調氣之後而脫肛者此為氣虚宜補而升
之
痢久氣血俱虚虚中有寒滑下不收者補中加温澁之
劑如真人養臟湯之類
有濕熱在大腸因裏急後重而脫肛者宜清之如保命
集地榆芍藥湯之類是也
虚坐努圊
東垣曰虚坐而不得大便者皆因血虚也血虚則裏急
加當歸身若後重逼迫而得大便者為有物而然
今虚坐努圊而不得大便知其血虚也故用當歸為
君生血藥佐之
痢而小便少
劉河間治身發熱下痢赤白小水不利以益元散盪胃
中積聚又泄熱從小便中出也
丹溪治一老人年七十面白脉弦數獨胃沈滑因飲白
酒作痢下血如淡膿水腹痛小便不利裏急後重以
參朮為君甘草滑石檳榔木香蒼朮為佐下保和丸
二十五粒第二日前症俱減惟小便不利以益元散
服之安
糟粕不實
痢疾已愈惟糟粕不實此腸胃虚間或有濕參苓白朮
散錢氏白朮散吞樗根白皮丸或訶子皮散桃花丸
之類擇而用之異功散加肉荳蔲亦好
久痢滑泄不固(有寒有熱有虚)
濟世方治熱滑側栢葉一錢甘草三錢御米殼蜜炒二
錢久者倍之水煎服
仲景治寒滑不禁桃花湯主之
王好古曰大凡痢疾乃心腹之患老年人尤非所宜若
果首尾用平和之劑决難作效必致危篤雖欲服此
則已晩矣其秦艽地揄黃栢木通之類其性苦寒却
難輕服白痢當服理中湯血痢當服胃風湯
若五色雜下泄瀉無常用熟烏頭一兩厚朴乾薑甘
草各等分生薑煎服今之治痢多用駐車丸黃連
阿膠丸之類其中止有黃連肥腸其性本冷若所感
積輕及餘痢休息不已則服取效若病稍重則非此
可療予嘗用斷下湯加减調治百發百中
易簡斷下湯治下痢無問新舊赤白老幼
白朮(一錢)茯苓(一錢)甘草(五分)草菓(一枚連皮用)御米殼(十四枚去筋膜)
(醋炒)
生薑七片棗子烏梅各七箇水煎服
赤痢加黑豆二粒白痢加乾薑五分又云御米
殼治痢如神但性緊濇多令人嘔逆既以醋製加以
烏梅不致為害然嘔吐則不可服又云大率痢疾
古方謂滯下多因腸胃素有積滯而成此疾始得之
時不可遽止先以巴豆感應丸十餘粒白梅湯下令
大便微痢仍以煎藥服之無不應手作效若脾素弱
用橘紅豆蔲粟殼各等分煮麪糊為丸桐子大每服
五十丸烏梅湯下兼治泄瀉暴下不止一服即愈更
令藥力相倍為佳如覺惡心却以理中湯四物湯加
豆蔲木香輩調其胃氣仍以二陳湯水煮木香膏等
定其嘔逆
又方治冷痢腸滑頻併治泄瀉服之神效
白朮(炒三兩)乾薑(炒)甘草(炙各一兩半)木香粟殼(蜜炙)訶子
(去核各一兩)肉菓(生十枚)
右為末糊丸梧子大每服五十丸米湯下
錢氏白朮散治氣血俱虚神氣衰弱或瀉或痢脾虚
口渴惡心等症(方在泄瀉)
又方治白痢久不效乃寒滑症也治當温澁
酸石榴皮(半箇)草菓(一箇)陳皮(三箇)烏梅(一箇)甘草(一寸)乾薑(一錢)
水煎食前服
遇仙立效散治諸惡痢或赤或白或濃淡相雜裏急
後重臍腹結痛或下五色或如魚腦日夜無度或禁
不食不問大人小兒虚弱老人産婦並宜服之
御米殼(去蒂鹽水炒)當歸(各二兩)甘草地榆赤芍酸
石榴皮(各一兩)
右每服一兩水煎食前服忌生冷油膩
神效參香散治大人小兒臟氣虚怯冷熱不調積而
成痢或鮮血或豆汁或如魚腦或下紫黑瘀血或赤
白相雜裏急後重日夜無度不問新久並治
白扁豆人參木香(各一兩)茯苓肉菓(煨各四兩)橘紅
御米殼(去蒂各十二兩)
右為末每服三錢米飲下
水煮木香丸治一切下痢赤白膿血相雜裏急後重
御米殼(去穰二兩一錢)青皮(去白二兩四錢)甘草(炙三兩)當歸訶子
肉木香(不見火各六兩)
右為末煉蜜為丸如彈子大每服一丸水一鍾煎
化至六七分空心食前服
真人養臟湯治大人小兒冷熱不調下痢赤白膿血
或如魚腦髓裏急後重臍腹疼痛或脫肛墜下酒毒
便血並治
御米殼(去蔕蜜炒三兩六錢)人參當歸(各六錢)肉桂(八錢)訶子(去核)
(一兩二錢)木香(不見火二兩四錢)肉菓(麪煨五錢)白术(炒六錢)白芍(一兩六錢)
甘草(一兩八錢)
右每服五六錢水煎食前服臟寒者加大附子
固腸湯(三因方)治冷熱不調下痢赤白
御米殼(去蔕醋炙三兩)白芍(一兩)當歸甘草(各一兩)陳皮訶
子白薑(炮各五錢)人參木香(各三錢)
右每服五六錢水煎七分食前服
荳蔲固腸湯治脾胃虚弱臟腑頻滑下痢赤白
木香赤石脂乾薑砂仁厚朴(製)肉菓(煨)
各三兩為末麪糊為丸梧桐子大每服五十丸米
飲食前服
白朮安胃散(東垣)治一切瀉痢膿血相雜裏急後重日夜
無度又治男子小腸氣痛婦人臍虚冷並産後兒枕
塊痛亦治産後虚弱寒熱不止
白茯苓白朮車前子(各一兩)五味子烏梅(各五錢)
御米殼(蜜炙二兩)
右每服一兩水煎服
仲景桃花湯治下便膿血不止
赤石脂乾薑粳米
水煎服
異功散治久痢脾胃虚弱
四君子湯各一錢加陳皮二錢
水二鍾煎八分加薑棗食前服
休息痢
休息痢者愈後數日又復痢下時作時止積年累月不
肯斷根者是也此因始得之時不曾推下就以調理
之劑因循而致也又或用兜澁藥太早以致邪不盡
去緜延於腸胃之間而作者或痢愈之後而腸胃虚
弱復為飲食所傷而作者當看輕重調理或熱或寒
或消導或再推下然後以異功散等補劑加收澁之
藥
張文仲治痢久下經時不愈者此名休息痢取虎骨炙
焦為末日服三次每服二錢
縮砂散止休息痢
砂仁(炒)為末空心米飲下一錢
木香飲治隔年痢不止並治血痢尤佳
木香黃連(各五錢二味同炒)
右為末入麝香少許每服二錢米飲下
芎粟散治噤口紅白久不愈者
川芎嬰粟殼(去蔕膜各一兩)
為末空心蜜湯調下八分
蟲痢
濟世方治似痢非痢挾熱者苦楝根皮(去粗皮晒乾)為末糯
米飲為丸米飲下
瘧痢
瘧未已因食生冷痢作
人參白朮茯苓陳皮半夏甘草生薑
草菓烏梅(用鹽少許淹少時以厚紙裹水濕煨熱)
水煎未發前服
痢未愈繼之以瘧十味六和湯
藿香厚朴赤茯苓人參木瓜香茹扁
豆杏仁甘草砂仁
丹溪治痢活套
丹溪曰下痢初得之時元氣未虚必推蕩之此通因通
用之法稍久氣虚則不可下壯實初病宜下虚弱衰
老久病宜升之其或下積腹痛後重小水短此為
裏症宜和中疎氣用炒枳殼製厚朴芍藥陳皮滑石
甘草其或在下則纏住在上則嘔食此為毒積未
化胃氣未平寒則温之熱則清之虚則用參朮補之
毒解積下飲食自進其或身倦自覺氣少惡食此
為挾虚証宜加白朮當歸身尾甚者加人參又十分
重者止用此一條加陳皮補之虚回而痢自止其
或氣行積少但虚坐努責此為無血症倍用當歸身
尾却以生芍藥生地桃仁佐之陳皮和之血生自安
其或纏墜减退十之七八穢積已盡糟粕未實當
炒芍藥炒白朮炙甘草陳皮茯苓煎湯下固腸丸三
十粒然固腸丸性燥恐尚有滯氣未盡行者但當单
飲此湯固腸丸未可遽用蓋固腸丸有去濕實腸之
功其或痢後糟粕未實或粥食積多或饑甚方食
腹中作痛切不可驚恐當以陳皮白朮各半煎服和
之而安其或久痢後體虚氣弱滑下不止又當以
藥澁之可用訶子皮肉豆蔲白礬半夏甚者牡蠣可
擇用之然須用陳皮為佐恐太澁亦能作痛又甚者
灸天樞氣海右前方用厚朴專瀉凝滯之氣然厚
朴性太温而散氣久服大能虚人滯氣稍行則去之
餘滯未盡則用炒枳殼陳皮然枳殼亦能耗氣比之
厚朴稍緩比陳皮稍重滯氣稍退亦當去之只用陳
皮以和衆藥然陳皮去白有補瀉之功若為參朮之
佐亦純作補藥用凡痢疾腹痛必以白芍甘草為
君當歸白朮為臣惡寒者加桂惡熱者加黃栢逹者
更能參以歲氣時令用藥則萬舉萬全豈在乎執方
而已哉
禁方
乳香止痛散治下痢赤白疼痛不已
御米殼(去穰蜜炒五錢)橘紅(五錢)炙甘草(五錢)乳香(二錢另為末)沒藥
(二錢另為末)
水煎去渣入乳沒食前服如白痢熱服紅痢冷服
如痢不止加青皮四錢
治男婦老幼赤白痢
紅花胡椒
等分為末紅棗煮肉搗為丸如梧桐子大白麪為
衣赤痢甘草湯下三十一丸白痢薑湯下先
通為度次早空心再服三十丸不拘紅白俱以滾
水下即愈
不治症及危症
下如魚腦者半生半死下如塵腐色死下如屋漏水者
死下如竹筒注者不治下痢純血身熱而脉洪數者
死
王節齋治例
痢乃是濕熱食積三者别赤白青黃黑五色以屬五
臟白者濕熱傷氣分赤者濕熱傷血分赤白相雜氣
血俱傷黃者食積治法瀉腸胃之濕熱開鬱結之氣
消化積滯通因通用其初只是下之下症未愈隨症
調理稍久者不可下胃虚故也痢多屬熱亦有虚與
寒者虚者宜補寒者宜温年老及虚弱人不宜下
主方
黃芩(炒二錢五分)黃連(炒一錢五分)白芍(炒二錢)(已上三味痢疾必用之藥)
木香枳殼(炒一錢五分)檳榔(三分)甘草(炙三分)
若腹痛加當歸(一錢五分)砂仁(一錢)再加木香芍藥(各五分)
若後重加滑石(炒一錢五分)再加枳殼檳榔(各五分)芍藥(生用)
(再加五分)條芩(亦加五分)若白痢加白朮茯苓炒滑石陳皮
(各一錢)初欲下之加大黃(五錢)兼食積加山查枳實(各一)
(錢)若紅痢加當歸川芎桃仁(各一錢五分)初欲下之
再加大黃(五錢)若紅白相雜加當歸桃仁川芎(各一錢五)
(分)以理血滑石陳皮蒼朮(各一錢五分)以理氣有山查枳
實若白痢久胃弱氣虚或下後未愈减連芩芍藥
(各七分)加白朮(一錢五分)黃蓍茯苓陳皮(各一錢)砂仁(五分)去檳
榔枳殼再加乾薑(炮五分)若紅痢人虚弱血虚或下
後未愈减芩連(各五分)加當歸川芎熟地黃阿膠陳皮
(各一錢)白朮(一錢五分)若色赤黑相雜此濕勝也小便赤
澁少加木通澤瀉茯苓(各一錢)山梔(炒五分)以分利之
若血痢加當歸生地桃仁(炒)槐花(各一錢)久不愈减芩
連(各七分)去檳榔枳殼再加阿膠(炒)側栢葉(各一錢五分)乾
薑(炒黑一錢)白朮(一錢五分)陳皮(二錢)若痢已久而後重不去
此大腸墜下去檳榔枳殼用條芩加升麻(一錢)以升提
之若嘔吐食不得下加軟石膏(一錢五分)陳皮(一錢)山梔
仁(炒五分)入生薑汁緩呷之以瀉胃口之熱有一樣
氣血虚而痢者四物湯加人參白朮陳皮黃連黃芩
阿膠補之而痢自止有一樣寒痢用黃連木香芍
藥當歸乾薑砂仁厚朴肉桂之類若得痢而誤服
温熱止澁之藥則雖稍久亦宜用前法以下之後方
補之若得痢便用前正法下之而未愈又用前調
理法治之而久不愈此屬虚寒而滑脫可於前虚補
寒温二條擇用更加龍骨赤石脂御米殼烏梅肉等
收澁之藥
胎前痢疾
本事方治婦人胎前産後不拘赤白生薑二觔搗取
自然汁以鴨子一枚打碎入薑汁内攪勻煎之至八
分入蒲黃三錢再煎五七沸空心温服立效
大全良方治妊娠素弱下痢頻併腹痛瘦甚面色痿
黃不進飲食
厚朴(一兩半)白朮川芎白芍熟地黃當歸
乾薑人參(各二兩)訶子(三錢)甘草(一錢)
右服五六錢薑三片水煎服
黃蓍當歸湯治妊娠下痢腹痛小便澁
當歸黃蓍(各一兩)糯米(一合)
右和勻水煎分四服
羅太無大寧散治妊娠下痢赤白灰色泄瀉疼痛垂
死者
黑荳(三十五粒)粟殼(二兩一半生一半炒)甘草(二兩半生半炒)
右加薑三片水煎食前服神效
大全良方治妊娠挾熱下痢亦治男子常痢
黃連黃栢(各二兩)梔子(二十枚)
右每服六七錢水煎濃服若嘔者加陳皮一兩
半生薑三兩
黃連湯治妊娠下痢赤白膿血不止
黃連(八分)厚朴(製)阿膠(炒)當歸乾薑(各六分)艾葉黃
栢(各四分)
右為末空心米飲調下方寸匕日三服
厚朴散治妊娠下痢黃水不絶
厚朴(薑製三兩)黃連(三兩)肉荳蔲(一枚連皮用)
右為粗末水煎頓服
肉菓飲治妊娠臟氣本虚脾胃衰弱臟腑虚滑臍腹
疼痛日夜無度
厚朴(薑製二兩)肉荳蔲(一枚麪裹煨)
右㕮咀每服五錢薑三片水煎服
阿膠湯治妊娠腹中絞痛心下急痛及療産後血暈
崩中久痢
阿膠(二兩)
酒二升半煎取一升頓服
宣明白朮湯
白朮黃芩當歸
各等分水煎食前服
産後痢
救急散治産後赤白痢腹中絞痛
白芍(好酒炒)阿膠艾葉熟地(各一兩)甘草當歸(各三)
(兩)
每服二兩水煎濃空心服
當歸芍藥散治妊娠腹中絞痛心下急痛及療産後
血暈崩中久痢(方見妊娠腹痛)
經驗方治産後胎前痢疾
龜甲(一枚)
米醋炙為末醋湯調下
丹溪治婦人患墮胎後膈滿食少痢不止脉虚左手尤
甚
滑石白芍蒼朮(各五錢)白朮(二錢半)乾薑(四錢)茯苓(一錢)
訶子(煨二錢)
為末水煎下保和丸四五十粒
雲箕子治産後血痢臍腹疼痛四物湯加槐花黃連御
米殼等藥
仲景白頭翁甘草阿膠湯(脉經謂新産重下虚極熱痢)
白頭翁阿膠(各三兩)黃連黃栢秦皮(各三兩)甘草
(二兩)
分三服水煎食遠服
産後血痢小便不通臍腹疼痛
生馬齒莧搗汁二合煎一二沸下蜜一合調頓服
赤水元珠卷八
