赤水元珠卷十六
眀孫一奎撰
霍亂門
霍亂者揮癨撩亂其勢急暴有似鬼祟實非邪也乃内
有所傷外有所感陰陽乖隔而成此前人格論
内經曰歲土不及風乃大行民病飱泄霍亂體重腹痛
筋骨搖併盖言木乘土而為病也夫霍亂者揮霍撩
亂也其症心腹卒痛嘔吐下痢發熱增寒頭痛眩暈
或吐而不瀉或瀉而不吐或吐瀉並作夫邪在上焦
則先心痛而吐邪在中焦則先腹痛而瀉邪客上中
二焦則吐瀉俱作甚則轉筋入腹則斃盖陰陽反戾
清濁相干陽氣暴升陰氣頓墜陰陽痞隔上下奔逆
治之惟宜温煖更詳别三因以調之外因諸風則惡
風有汗傷寒則惡寒無汗冐湿則重著傷暑則煩熱
又有内因九氣所致鬱聚痰飲痞隔不通遂致滿悶
隨其勝復必作吐利或諸飽食膾炙恣餐乳酪寒漿
旨酒脾胃受傷遂成吐利又有轉筋者盖陽明胃主
養宗筋今暴吐下津液頓忘宗筋失養以致攣轉甚
則邜縮舌捲為不治之症又有乾霍亂者上不得吐
下不得利壅閉正氣關格陰陽躁擾喘脹命在須臾
若湿霍亂則所傷之物因吐瀉而出吐瀉盡則止故
猶可治大抵熱勝痰鬱則悶亂濕勝飲鬱則利下其
治湿霍亂宜霍香正氣散加生薑不惟可以温散風
濕抑亦可以調理吐瀉其若傷暑所致者亦不可遽
用香薷沉冷之劑合先用橘皮半夏生薑之類開散
結滯次則以香薷五苓温服散暑解煩或挾寒而手
足厥逆腹中絞痛宜以四逆理中之類温之亦不可
遽用峻補兜澁之劑則邪愈滋而變症百出治乾霍
亂急以鹽湯灌之令其大吐庶有可生切不可與穀
食恐胃中邪物吐瀉不盡新穀一入脾不能化轉增
危殆慎之慎之大槩其脉浮洪者易治若脉微遲加
以氣少昏沉不語者皆難治也
丹溪曰内有所積外有所感致成吐瀉仍用二陳湯加
減作吐以提其氣切莫與穀食雖米飲一呷入口即
死必待吐瀉盡過二三時直至饑甚方可與稀粥其
脉多伏欲絶又曰雖已吐瀉不徹還用吐提其氣
或用樟木煎湯吐之
大法生薑理中湯最好不渴者可用如渴者用五苓
散亦可下者乾霍亂最難治死在須臾升降不通
邪無從出當吐提其氣極是良法世多用鹽湯為内
有食傷外有邪遏故吐之吐中就有發散之義
轉筋不住男子以手挽其陰女子以手牽其乳近兩邊
此千金妙法也轉筋入腹者死
脉訣舉要曰滑數為嘔代者霍亂微滑者生濇數凶斷
又曰滑而不勻必是吐瀉霍亂之候脉代勿訝
内經曰脉伏者霍亂脉微而澁或代而散或隠而
伏或大而虚脉右關滑為霍亂吐瀉脉結促
代皆不可斷以死脉大者生脉洪者為熱絃
者為飲氣口脉絃滑膈間有宿食留飲
縮脾飲解伏熱除煩渴消暑毒止吐瀉宜沉冷頻服
草果仁(四兩)烏梅肉(三兩)甘草(炙二兩半)
每服五錢薑十片水煎服
藿香正氣散中濕霍亂吐瀉
蒼术陳皮半夏藿香(各二錢)甘草(炙一錢)
薑五片棗二枚水煎服
桂苓甘露飲中暑霍亂吐瀉發渴引飲(方見中暑)
不換金正氣散霍亂轉筋嘔吐泄瀉頭疼(方見疫門)
五苓散方見暑門
藿苓湯外感風寒内傷飲食霍亂轉筋吐瀉
藿香厚朴白术茯苓(各一錢二分)甘草(炙五分)大腹
皮紫蘇白芷桔梗半夏陳皮(各一錢)肉桂
(六分)猪苓澤瀉(各一錢)
薑五片水煎服
訶子散霍亂吐利如神又治心脾冷痛
訶子甘草厚朴乾薑草果仁陳皮良
薑茯苓神麯麥芽(等分)
水煎入鹽服
二香散暑濕相搏霍亂轉筋煩渴悶亂
藿香白术厚朴陳皮茯苓半夏白扁
豆紫蘇桔梗白芷香薷黃連(各一錢)大腹
皮甘草(炙五分)薑(五片)葱白(三根)
水煎服
加味四君子湯霍亂轉筋吐瀉腹中痛體重脉沉而
細
人參白术茯苓(各二錢)甘草(炙)芍藥良薑(各一錢)
薑三片棗二枚水煎服
通脉四逆湯霍亂多寒内冷脉絶
吳茱萸(炒三兩)附子(炮一兩)桂心木通白芍藥細
辛甘草(炙各五錢)當歸(三錢)
每服七錢水一鍾酒半鍾薑七片棗一枚煎七分
温服
七氣湯七氣鬱五臟之間互相刑尅陰陽不和揮霍
變亂吐利交作
半夏(五兩)厚朴桂心(各三兩)白芍藥茯苓(各四兩)紫蘇
葉橘皮(各二兩)人參(一兩)
每七錢水一盞半酒半盞薑七片棗一枚煎温服
木瓜湯霍亂吐瀉轉筋擾悶
酸木瓜(二兩)茴香(微炒二錢半)甘草(炙二錢)吳茱萸(炒三兩)
每服五六錢薑七片紫蘇十葉水煎服(一方無茴香)
薑附湯霍亂轉筋手足厥冷多汗嘔逆(方見寒門)
加味香薷飲伏暑吐利不止煩悶多渴
本方加㯽榔黃連
每五錢水酒各半煎服
冷香湯夏秋伏暑引飲過食生冷遂成霍亂
良薑附子甘草檀香(各一錢)乾薑(炒一錢)草菓(一錢)
(半)丁香(三分)
分二服水煎連瓶沉井内待冷服
人參散霍亂體痛四肢逆冷服理中四順不效者
人參白芍川歸(炒)良薑(各一兩)附子陳皮
桂心白术(各三錢)
每五錢加紅棗三枚水煎服
活命散霍亂吐瀉不止面色青黑垂死者
防風羌活獨活乾薑細辛(各一分)草豆蔲
肉豆蔲川芎(各五錢)官桂(半分)吳茱萸木瓜(各一兩)
每三錢濃煎木瓜湯調服
回生散霍亂不已吐利不止但有一點胃氣存無不
效者
陳皮藿香葉(各五錢)
水煎或為末熱酒調服
秘方霍亂吐利轉筋神效
白扁豆葉(一根)
研取汁一碗入米醋同服立瘥
加減理中湯霍亂嘔吐
白术人參乾薑(各三錢)甘草(炙一錢)
水煎服若為寒氣濕氣所干者加附子一錢名
附子理中湯若霍亂吐瀉加陳皮青皮(各一錢)名
治中湯若乾霍亂心腹作痛先以鹽湯少許頻
服候吐出令透即進此藥若嘔吐者加丁香半
夏各一錢薑十片同煎泄瀉者加橘紅茯苓各
一錢名補中湯溏瀉不已於補中湯内加附子
二錢不喜飲食及米穀不化再加砂仁一錢霍
亂吐下心腹作痛手足逆冷于本方内去白术加
熟附子名為四順湯傷寒結胷先以桔梗枳殼
等分煎服不效者及諸吐利後胷痞欲絶心膈高
起脹痛手不可近者加枳實茯苓各一錢名枳實
理中湯若渴者再于枳實理中湯内加瓜萎根
一錢霍亂轉筋者理中湯内加火煅石膏一錢
若臍上築者乃腎間動氣也去术加官桂一錢半
腎惡燥去术恐作奔豚也故加桂取辛以潤之
若悸者加茯苓一錢渴欲飲水者加白术五分
腹滿者去白术加附子一錢若寒者再加乾薑
一錢飲酒過多及啖炮炙熱物發為鼻衂者加
川芎一錢傷胃吐血以此藥能理中脘分利陰
陽安定血脉只用本方
三因白术散中暑嘔吐眩暈及大病後調理失宜勞
復及脾胃虚損面色青黃飲食不思口吐酸水滑泄
腹鳴飲食所傷霍亂吐瀉並宜服之
白芷甘草(炙)青皮白茯苓桔梗香附子
山藥(各三兩)乾薑(五錢)白术陳皮(各一兩)
每一兩薑三片棗一枚木瓜一片紫蘇三葉水煎
服若吐瀉加白梅煎喘加桑白皮杏仁傷
寒勞復加薄荷膈氣加木通入麝香少許中
暑嘔逆加香薷霍亂加藿香産後泄瀉加荆
芥氣厥加鹽煎服
調中白术散大病後吐瀉煩渴霍亂虚損氣弱及酒
毒嘔噦
白术茯苓人參(各五錢)藿香(五錢)甘草(炙一兩五錢)木香
(一錢)葛根
為末白湯調服二錢煩渴加滑石二兩甚者加
薑汁
經驗方人參散止吐逆及瀉後煩渴常服調中和氣
人參茯苓(各五錢)葛根(一兩)藿香木香甘草(炙各一錢)
(半)
分三帖水煎服瀉後渴甚者加滑石一錢
止渴湯霍亂煩渴
甘草(炙)人參麥冬茯苓桔梗瓜蔞根澤
瀉葛根(各五錢)
右末蜜湯調下二錢
薑鹽飲霍亂欲吐不吐欲瀉不瀉
鹽(一兩)生薑(五錢搗碎)
同炒令色變以水一碗煎熱温服甚者加童便一盞
蓼湯霍亂轉筋不止
蓼一大握水煎湯薰洗或以帛蘸湯熨患處
一方每遇轉筋時即以鹽揩擦痛處三五十匝即雖
皮破亦不妨可以斷根
灸法霍亂已死腹中尚煖猶未絶氣者
用鹽納臍中令滿大艾炷灸三五七壮甦
麥冬湯霍亂已愈煩熱多渴小水不利
麥門冬茯苓半夏陳皮白术(各一錢半)人參
小麥甘草(各一錢)
生薑五片烏梅半箇煎服
青金丹霍亂吐瀉不止及轉筋諸藥不效者
硫黃(一兩)水銀(八錢)
右二味銚子内炒柳木篦子不住手攪勻更以柳
枝蘸冷醋頻灑候結如鐡色即成青金丹乃刮下
再研如粉留小半為散餘以粽子尖三箇醋約半
盞研稀稠得所成膏丸如雞豆子大硃砂為衣每
服一丸煎丁香湯磨化下熱服如作散服以丁香
湯調下一錢傷寒陰陽乘伏用龍腦冷水磨下一
日二三服
海藏云吐瀉轉筋身熱脉長陽明本病也宜和中四君
子湯平胃散建中湯
每一兩薑五片水煎服如吐瀉轉筋自汗脉浮者
四君子湯加桂五錢吐瀉轉筋脇下痛脉絃者
宜建中加木瓜柴胡湯平胃散加木瓜五錢亦可
也
建中木瓜柴胡湯
桂枝(二兩半)芍藥(三兩)甘草(一兩)膠飴糖(半斤)生薑(一兩半)大棗
(六枚)木瓜(五錢)柴胡(五錢)
每一兩水煎臨服加飴糖兩匙吐瀉後小便不
通胸中實痛者四君子湯加大黃一兩吐瀉腹
中痛轉筋體重脉沉而細者宜四君子加高良薑
白芍藥四君子四味各一兩芍藥良薑各五錢同
前煎法服吐瀉霍亂四肢拘急脉沉而遲者宜
四君子湯加薑附厚朴湯四君子四味各一兩生
薑附子厚朴(炮製各三錢)同前煎服吐瀉轉筋四肢
厥冷脉微緩者宜建中加附子當歸湯
桂枝(一兩)當歸(二錢)芍藥(二兩)粉草(五錢)飴糖(半升)生薑(一兩)附
子(炮三錢)大棗(六枚)同前煎服吐後轉筋木瓜一味
煎服良
轉筋
尋常轉筋四時皆有不因霍亂而發者其發多于睡中
或伸欠而作丹溪謂此多屬血熱以四物湯加蒼术
紅花酒芩南星水煎服
有筋轉于足大指轉上至大腿近腰結了乃因奉養過
厚飲冷感寒而作寒遏其熱寒主收引勁急故筋轉
而疼也前方加薑汁臨時服之
足太陽之下血氣皆少則善轉筋踵下痛
丹溪曰轉筋徧身入肚不忍者作極醎鹽湯于槽中暖
浸之礬湯亦妙蓼湯亦好
仲景云轉筋之為病其臂脚直脉上下行微絃轉筋入
腹者雞屎白散主之
雞屎白(炒)為末取方寸匕以水六合和温服
聖惠方肝虚轉筋用赤蓼莖葉切作三合水一盞酒
三合煎四合分二服
孫尚藥脚轉筋疼痛攣急
松節二兩剉如米粒乳香一錢以瓦器内慢火炒令
焦只留一分出火毒為末每一錢至二錢熱木瓜酒
調下但是筋病疼痛皆妙不獨轉筋而已
外臺治轉筋取舊綿以釅醋浸甑中蒸及熱用綿裹患
脚上冷則易勿傷皮以瘥為止
秘方脚轉筋無時甚好
雄猪陰莖一條全者薄切香油煎熱細嚼鹽酒送下
空心服連進三朝竒驗
中惡客忤門
中惡客忤者無故忽然而病倒者是也多受于道途及
早晚門外忽得之卒受非節之氣令人心腹絞痛脹
滿呌喚氣冲心胷不急治則死磨好真烟墨一盞熱
湯解服之又有鹽湯探吐亦好卒死鬼擊或先病因
睡卧間忽然而絶皆是中惡之候若脉氣應指心頭
仍暖者擣石菖蒲灌之立甦如口噤須灌從鼻入
中惡暴死
石菖蒲為末每用五分安舌底又吹入兩耳及鼻中
則甦
中惡入心須死
阿魏末鹽酒調下一錢半連進二服效
中惡吐血
生桔梗取汁每服一鍾日三無生者以乾者為末仍
以桔梗湯調下
中惡客忤
蘇合香丸薑湯調下妙
欬逆門
内經曰歲金太過欬逆金鬱之發欬逆少陰二氣欬逆
古謂之&KR3101;逆氣上逆作聲之名也經曰諸逆衝上皆
屬于火是心火刑于肺金也易老曰欬逆者火熱奔
急上行而肺金不納何其當哉俗以為噦者非盖噦
者出聲也噦出其氣噦聲盡然後呼也出入呼吸大
有不同況噦者本于胃欬逆者本于肺又豈可例論
哉然是症或由水漬于肺而心痞或喜笑過多而氣
噎或嚥飲錯喉而氣嗆或急食乾物而氣塞皆令作
欬逆之聲連續不絶俗謂吃忒是也人或以紙撚取
鼻嚏而止或冤以盜賊因恐而止或鼻熱聞食香調
氣而止皆抑之駭之而使氣下也又有胃氣寒而呃元
禮戴氏以雜病發呃者皆屬寒惟有傷寒發呃屬熱
盖由陽明内實過經失下清濁不得升降以致氣不
宣通而作或又有飲食填塞胷中而氣不得升降者
或有痰閉于上火起于下而氣不得伸越者又有吐
利後胃虚膈熱而作呃者又有氣血虚作呃者不可
以不辨也
傷寒陽症欬逆者盖由陰消將盡陽火暴甚直冲而上
出于胃入于肺而作聲所以東垣用涼藥以瀉熱降
火其陰症欬逆者盖以陰氣先消陽火將竭浮于胷
中亦欲散也故反用丁香乾薑之屬以養胃中陽氣
胃氣一和陽生則陰長也
丹溪云傷寒發呃亦有四症不同有中氣不足脉虚微
氣不相續而發呃者宜補中益氣湯加生脉散加黃
栢以降虚火或少加附子服之立愈有陽明内實
失下而發呃宜大承氣湯下之有渴而飲水太過
成水結胷而發呃者宜小䧟胷湯或小青龍湯去麻黃
加附子治水寒相摶發呃者妙有𫝊經傷寒熱症
誤用薑桂熱藥助起火邪痰火相搏而為呃者宜用
黃連解毒白虎湯及竹瀝之類大凡食呃便秘者
大承氣下之便軟者瀉心湯主之久病虚者見此
症最危心法云欬逆有痰有氣虚有陰火視其有
餘不足治之其詳在格致餘論不足者人參白虎下
大補丸有餘并有痰者吐之人參蘆之類痰碍
氣而吃逆者用蜜水吐此乃燥痰不能出痰者以
陳皮半夏氣虚人參白术陰火黃連黃栢滑石
欬逆自痢者活石甘草炒黃栢白芍藥人參白术陳
皮加竹瀝服
戴元禮云欬逆因痰與熱及胃火者極多
橘皮竹茹湯胃熱多渴噦&KR3101;不進飲食
赤茯苓陳皮枇杷葉麥門冬竹茹半夏
(各二錢五分)甘草(炙)人參(一錢二分)
分二服每服薑七片水煎一方只用人參陳皮甘
草竹茹
小柴胡湯加薑三片杮蒂三枚輕服治同上
橘皮乾薑湯胃寒欬逆
陳皮通草乾薑桂心人參甘草(各等分)
水煎
丁香柿蒂散病後胃中虚寒欬逆至八九聲相連收
氣不回者難治
人參茯苓陳皮半夏良薑(炒)丁香柿蒂
(各一兩)生薑(一兩半)甘草(五錢)
水煎服調蘇合香丸服尤妙一方只用良薑丁香
杮蒂甘草四味水煎服
柿蒂湯胷滿欬逆不止
杮蒂丁香(各三錢)
一方加人參薑五片水煎服
皂莢半夏湯治欬逆欲死
半夏(一兩)皂莢(八錢去皮弦酥炙)
為末煉蜜丸梧子大每三丸棗湯吞日三服夜一
服
羌活附子湯吐痢後胃寒欬逆
羌活附子(炮去皮臍)茴香(炒炙半兩)乾薑(炮)丁香(各一兩)
每二三錢水一鍾鹽少許煎七分服
灸欬逆法乳下一指許與乳相直骨間䧟處婦人三
壯男左女右只灸一處火至則瘥不瘥即不治又云
其穴只當取乳下骨間動脉處是
無病偶然致&KR3101;此緣逆氣而生宜小半夏茯苓湯加枳
實半夏湯或用煎湯泡蘿蔔子研取汁調木香調氣
散乘熱服逆氣用之佳
人參白术湯
人參黃芩柴胡乾薑甘草(炙)梔子仁(各五錢)
白术防風半夏(炮)五味子
每服五六錢加薑五片水煎服
宣明桂苓白术散消痰止欬逆散痞塞開堅結痛悶
進飲食和臟腑
乾生薑官桂(各二錢半)茯苓半夏(各一兩)白术橘紅
澤瀉(各五錢)
右末麵糊丸小豆大薑湯下三十丸日三服一方
加黃連半兩黃栢二兩水丸效尤速
噫門(俗作噯氣)
靈樞曰寒氣客于胃厥逆從下上散復出于胃故為噫
又曰心為噫胃為噦釋之者曰神不守心故噫胃精
内竭故噦傷寒書上焦不至其部故為噫中焦不至
其部故為噦什之曰上焦竭善噫以上焦受中焦氣
中焦不和不能消穀故令噫又曰緩者胃氣有餘噫
而吞酸此言有餘者謂胃中有穀物未消故使噫而
吞酸由此觀之一由于胃寒一由于胃有宿食然亦
有胃火衝逆而致者也有陰虚火因上炎而致者難
以槩論也治法寒者溫之熱者涼之中焦未和者則
消導以通之至于病久虚憊而噫則為神不守心而
為死症矣
噫與欬逆不同噫乃出氣欬逆則為入氣然治法胃寒
亦宜橘皮乾薑湯胃熱宜橘皮竹茹湯中焦未和而
熱壅鬱或以調胃承氣下之或以加減平胃散以消
之陰虛宜以四物湯或芎歸湯加知母甘草以滋之
靈樞註云噫象火烟隨焰出心不受邪故噫出之宜甘
草瀉心湯以生薑易乾薑若有微熱時噫者小柴胡
湯
二陽一陰發病主驚駭背痛善噫欠也
仲景旋覆代赭湯治痞而噫
本事方枳殼散心下蓄積痞悶或作痛多噫敗卵氣
枳殼白术(各五錢)香附(一兩)㯽榔(一兩)
為末每二錢米飲調下日三服
丹溪云噫氣胃中有痰有火
又云曾治宣州一人氣上築心膈噫氣脉之右關短
弱左關尺洪長而大數此肝有熱宜瀉肝補脾
青皮(一錢)白术(二錢五分)木通甘草(二分)
水煎下保和丸十五粒抑青丸二十粒
清胃中痰火鬱熱噯氣
南星(製)半夏(各一兩半)軟石膏香附(各一兩)山梔子(七錢)
每八錢水煎服
下氣門
下氣屬心虚經云夏脉者心也心脉不及下為氣泄者
是也
河間云腸胃鬱結穀氣内發而不能宣通于腸胃之外
故善噫而或下氣也
診論云顛癎癆瘵若氣下泄不止者必死此真氣竭絶
腸胃腠理閉塞穀氣不能宣通于腸胃之外故從腸
胃中泄出也
漏氣走哺門
病者身背皆熱肘臂攣痛其氣不續膈間厭悶食入則
先吐而後下名曰漏氣此由上焦傷風開其腠理經
氣失道邪氣内著麥冬湯主之
麥門冬生蘆根竹茹白术人參甘草
茯苓陳皮萎𬎼
走哺病者下焦實熱大小便不通氣逆不續嘔逆不禁
名走哺人參湯主之
人參湯即前方加知母石膏黃芩
嘈雜門
生生子曰内經云胃為水穀之海無物不受若夫濕麫
魚腥水果生冷以及烹餁粘滑難化等物恣食無節
脾氣受傷失其健運之常清痰稠飲由此而生嘈雜
由此而作也夫嘈雜之為症似饑不饑似痛不痛而
有懊惱不自寧之態是也或兼噯氣痞滿惡心漸至
胃脘作痛數者多挾痰火故丹溪云嘈雜是痰因火
動治法宜以南星半夏橘紅之類以消其痰芩連知
母石膏梔子之類以降其火蒼术白术芍藥之類以
健脾行濕又食鬱者梔子薑炒黃連山查之類又有
濕熱鬱滯不喜食者宜三補丸加蒼术倍香附蔣氏
云心嘈索食白术黃連陳皮作丸白湯下七八十丸
數服而愈要在臨症加減
脉法
右寸脉緊而滑兩寸弦滑胸中有留飲寸脉横者
膈上有横積也右關弦急甚者為木乘土位欲作
胃反難治
嘈雜亦有中氣不足者以六君子湯加竹茹黃連
三補丸
黃芩黃連黃栢(等分)
蒸餅糊丸服
三聖丸
白术(四兩)黃連(四錢)陳皮(一兩)
神麴糊丸薑湯下
右關脉沉嘈雜二陳湯加藿香若吐而有物有
聲者加砂仁有聲無物加薑炒黃連
眩暈門
丹溪曰眩言其黑暈言其轉
林氏曰眩者玄也謂忽然眼見黑花昏亂少頃方定暈
者運也謂頭目若坐舟車而旋轉運也甚有至于卒
倒而不知者
丹溪又曰此症屬痰者多盖無痰不能作眩雖因于風
亦必有痰痰在上火在下火炎上而動其痰則作眩
也治宜二陳湯加黃芩蒼术羌活挾氣虛者亦治痰
為主兼補氣降火如東垣白术半夏天麻湯之類傷
濕者降濕湯加川芎左脉數熱多脉澁有死血右脉
實有痰積脉大久病眩暈不可當者以大黃酒炒為
末茶湯調下甚效戴云有因虚致暈雖暈然醒時
面常欲得熱手按之盖頭者乃諸陽之會陽氣不足
故耳有頭眩而耳中常鳴頭上如鳥雀啾啾之聲切
不可全謂耳鳴為虛此頭腦挾風所為也原病式
曰諸風掉眩皆屬肝木風主動故也所謂風氣甚而
頭目眩暈者由金虛不能制木而復生火風火皆屬
陽陽主動兩動相搏則為之旋轉也成無已曰傷寒
頭暈與眩冒者皆發汗吐下後所致由陽虚也嚴
用和曰眩暈之症經雖云皆屬于肝風上攻然體虚
之人外感六滛内傷七情皆能眩暈當以脉証别之
風則脉浮有汗項強不仁寒則脉緊無汗筋攣掣痛
暑則脉虚煩悶濕則脉沉重則吐逆及其七情所感
遂使臟氣不平鬱而生涎結而為飲隨氣上逆令人
眩暈眉&KR0994;骨痛眼不可開寸脉多沉此為異耳若疲
勞過度下虚上實金瘡吐衂便利及婦人崩傷産後
去血過多皆令人眩暈當隨其因治之張子和曰
頭風眩暈手足麻痺胃腕發痛皆風寒暑濕之氣雜
至合而為痺也在上為之停飲可用獨聖散吐之吐
後服清上辛涼之藥劉宗厚曰眩暈一証人皆稱
為上盛下虚所致而不明言其所以然之故所謂虚
者血與氣也所謂實者痰涎風火也原病之由有氣
虚者乃清氣不能上升或多汗亡陽當升陽補氣有
血虛者乃因亡血過多陽無所附當益陰補血此皆
不足之症也有因痰涎鬱遏者宜導痰開鬱重則吐
下有因風火所動者宜清上降火又有外感而得者
嚴氏雖分四氣之異皆當散邪為主此皆有餘之症
也世所謂氣不歸元而用丹藥鎮墜沉香降氣之法
盖香竄散氣丹藥助火其不歸之氣豈能因此而復
耶内經所謂治病必求其本氣之不歸求其本而用
藥則善矣林氏曰滛慾過度腎家不能納氣歸元
使清氣逆奔而上此眩暈出于氣虚也吐衂崩漏肝
家不能收攝榮氣使諸血失道妄行此眩暈生于血
虚也氣虚者宜益氣補腎湯血虚者宜補肝養榮湯
若專用温熱鎮墜丹藥多致飛越之元其害有不可
勝言者矣
生生子曰按劉林二公慎丹劑戒燥熱俱為保金水二
臟真陰而言也木之有餘則挾火勢而侮肺金金受
火侮津液枯涸降令不行生化之源絶矣況斵喪枯
燥之腎曷能為其母復仇耶由是假藥餌以相濟也
既知其腎虚不能納氣歸元矣寧復更以燥熱傷其
母可乎都緣滯于温補下元之說不體認夫真陰真
陽之虚實以故相循習俗而為流弊也凡物各有屬
也肺出氣腎納氣今氣不歸元是腎之真陰不足當
益腎陰以全其職可也腎雖屬陰臟而用藥亦自有
氣血之分焉氣虚則用補骨脂杜仲兔絲子之類如
安腎丸之謂也若血虚則以山藥山茱萸熟地黃之
類如六味地黃丸之謂也氣是無形者至清所以能
走空竅而施精明非有形之丹石所能鎮墜二公辨
之允矣或曰經云形不足者温之以氣精不足者補
之以味吾子以温補為謬可乎予曰前人已註之矣
温是温存之温非專指温暖之藥而言也味是味之
厚者乃陰中之至陰本乎天造非偏厚出于人為之
味也是皆不以温熱為補明矣前証若果屬腎虚木
旺火亢金衰則當從東方實西方虚瀉南方補北方
之治則其氣自平而無偏倚之患也矣
眩暈一証前賢著述病因方藥可謂周且偹矣原其著
述各有所發明也劉河間之肝木兼于風火之化成
無已之傷寒引汗吐下後之虛嚴用和之四氣七情
張子和之停飲吐法朱丹溪之痰火濕熱氣虛血虛
死血久病戴氏之陽虚劉宗厚林億公之陰虚戒温
熱香竄之丹劑各剖其衷製方立論誠後學之寶鑒
一展視之毫髮畢覩原其設意盖以人之司命為重
故不以研心為勞也庸是窮究精微不為成說所縛
補前人所未盡開來學之蒙蔽得非仁人之心其心
歟今之醫者每每檢方治疾至于經旨病機全不攷
究甚至有得一僥倖之方就以足為世世𫝊家至寶
不妄泄人噫何其鄙哉方前諸君子吐心露膽者為
何如人耶聖人未嘗以聖自期也盖以其有公天下
之心立德不衰而後人稱之也賢人未嘗以腎自待
也盖以其有同天下之志繼聖不怠而後人誦之也
後之視今亦猶今之視古也學者能不以聖腎之心
為心焉
鈎藤散肝厥頭暈清目
鈎藤陳皮半夏麥冬茯苓石膏人參
甘菊防風(各五錢)甘草(一錢半)
每服四錢薑七片水煎温服
肝厥狀如癎疾不醒嘔吐醒後頭虚暈發熱
麻黃鈎藤(取皮)石膏乾薑半夏曲柴胡甘
草枳殼甘菊
每四錢薑三片棗一枚水煎温服
婦人患頭風眩者十居其半每發必掉眩如在車上盖
因血虚肝有風熱故耳余嘗取此方以授人比他藥
捷而效速名曰芎藭散
川芎(一兩)川歸(三兩)羌活旋復花蔓荆子細辛
石膏藁本荆芥穗半夏曲(炒)防風熟地
甘草(各半兩)
每五錢薑三片水煎温服
天麻半夏湯風痰内作胸膈不利頭旋眼黑兀兀欲
吐上熱下寒不得安卧
天麻半夏(各一錢)橘紅柴胡(各七分)酒芩前胡
甘草(炙)白茯苓(各五分)黃連(三分)
薑三片水煎食後温服忌生冷酒麫
益氣補腎湯滛慾過度腎家不能納氣歸元使諸氣
逆奔而上此眩暈出于氣虚也
人參黃茋(蜜炙各一錢二分)白术(二錢)山藥山茱萸(各一錢半)
白茯苓(一錢)甘草(炙五分)
棗二枚水煎服
補肝養榮湯吐衂崩漏肝家不能收攝榮氣使諸血
失道妄行此眩暈生于血虚也
當歸川芎(各二錢)芍藥熟地陳皮(各一錢半)甘菊(一錢)
甘草(五分)
水煎食前服若腎虛氣不降者去菊花入前補
腎湯
清眩化痰湯痰火上攻作眩及氣不降胸滿者
川芎酒芩(各一錢半)天麻(一錢)半夏(湯泡二錢)白茯苓橘紅
(各一錢二分)桔梗枳殼(各一錢)甘草(四分)
痰結眩暈甚者加南星旋覆花各一錢
六合湯風虚頭暈及血虛或去血過多
當歸川芎(各二錢)白芍藥熟地(各一錢半)秦芁(一錢)羌活
(七分)
水煎食遠服
川芎散勞倦後身體發熱眩暈神魂不安
山茱萸(一兩)山藥甘菊花人參茯神小川芎
(各半兩)
右末每服二錢酒調下
安腎丸腎虚頭眩牙齒疼痛腰痛
破故紙(炒)胡蘆巴(炒)茴香(炒)川棟(炒)續斷(炒各三兩)桃仁
(炒)杏仁(炒各一兩)山茱萸茯苓(各一兩半)
右末蜜丸梧子大空心鹽湯下五十丸
六味地黃丸見虚損門
加味參夏湯七情相干眩暈欲倒者
人參半夏(各一兩半)肉桂(一兩)甘草(炙五錢)乳香(三錢)
每五錢薑五片水煎服又治七情之氣鬱於心
腹痛不可忍脉沉遲一服立效
枯礬散治痰暈
枯礬為末薑湯調下一錢吐之立愈
清上丸安神治痰火眩暈
石菖蒲酸棗仁膽星茯苓黃連半夏
神麴橘紅(各一兩)殭蠶青黛木香(各五錢)柴胡(七錢)
(半)
竹瀝打糊為丸食後茶下一錢五分
瘖門
瘖者邪入陰部也經云邪搏陰則為瘖然有二症一曰
舌瘖乃中風舌不轉運之類是也一曰喉瘖乃勞嗽
失音之類是也盖舌瘖但舌本不能轉運言語而咽
喉音聲則如故也喉喑但喉中聲嘶而舌本則能轉
運言語也
痰涎乘虚閉塞舌本之脉道令人瘖
丹溪謂一人年三十五連日勞倦發噉發&KR1211;醫與&KR1211;
藥三發後變為發熱舌短言語不辯喉間痰吼有聲
脉洪數似滑遂以獨參湯加竹瀝兩蚶殼許兩服後
吐膠痰三塊舌本正而言可辯餘症未退遂煎人參
黃茋湯服半月而諸症皆退粥食調補兩月方能起
一中年舌短言語不辯始傷寒身熱師與傷寒藥五帖
後變神昏而瘖遂作體虛有痰治以人參五錢黃茋
當歸白术陳皮各一錢煎湯入竹瀝薑汁飲之十二
日其舌始能語得一字又服之半月舌漸能轉運言
語熱除而痊
足少陰脉挾舌本足太陰之脉連舌本手少陰别繫舌
本若此三脉虚則痰涎乘虚而閉塞其脉道故舌不
能轉運言語也若此三脉亡血則舌無血營養而瘖
經云刺舌下中脉太過血出不止為瘖治當補氣血
一男子年五十餘嗜酒吐血桶許後不食舌不能語但
渴飲水脉略數與四物各一兩參术各二兩陳皮一
兩半甘草二錢入竹瀝童便薑汁至二十餘帖乃能
言凡此三脉風熱中之則其脉弛縱故舌亦弛縱不
能轉運而瘖風寒客之則其脉縮急故舌強舌卷而
瘖治在中風半身不收求之也
脉要精微篇岐伯謂心脉搏堅而長當病舌轉不能言
丹溪治俞繼道遺精誤服參茋及升浮劑遂氣壅于上
焦而音聲不出用童便浸香附為末調服而疎通上
焦以治瘖又用蛤粉青黛為君黃栢知母香附佐之
為丸而填補下焦以治遺十餘日良愈本草云童
便主久嗽失音故治瘖多用之由其能降火故也
出音聲方
訶子炮去核木通各一兩甘草半兩用水三升煎一
升半入生薑地黃汁一合再煎數沸放温分六服食
後日三服(訶子治逆氣破結氣木通利九竅治肺癰甚當)
訶子湯治失音不能言語
訶子(四兩半生半煨)桔梗(一兩半生半炒)甘草(二寸半炙半生)
右末每服二錢童便一盞水一盞煎至七沸温服
甚者不過三服愈(桔梗通利肺氣訶子泄肺導氣童便降火甚速)
又方
桔梗(三兩)大訶子(四箇)甘草(炙二兩)
每服三四錢水煎入砂糖一小塊次入童便時時
細呷一日服盡其效甚速
發聲散治咽喉語聲不出
括萎皮白殭蠶(去頭)甘草
俱炒黃等分為末每温酒調下三錢或生薑自然
汁調下用五分綿裹噙化咽津亦可日二三次不
拘時
肘後方咽喉卒失音不出
陳皮(五兩)
水三升煮取一升頓服
玉粉丸冬月寒痰結在咽喉語聲不出
半夏(炮五次)草烏(炒二分半)桂(二分半)
為末生薑汁浸&KR1339;餅糊為丸雞豆大每夜噙化一
丸多年不愈皆效黃帝針經中說寒氣客于會
厭卒然而啞此藥主之
蛤蚧丸治肺間邪氣胸中積血作痛失音并治久欬失
音
蛤蚧(一對去嘴足温水浸去膜刮了血脉用好醋炙)訶子(煨)阿膠(炒)生地
麥門冬北細辛甘草(炙各五錢)
為末蜜丸棗子大每食噙化一丸
千金方暴失音語聲不出
杏仁泥薑汁沙糖白蜜(各一升)五味子紫苑
(各三兩)通草貝母(各四兩)桑白皮(五兩)
右水九升煮五味紫苑通草貝母桑皮取三升去
渣納杏仁泥薑汁蜜糖微火攪煎取四升初服三
合日再服一合後稍加
通聲膏
五味子欵冬花通草(各三兩)人參石菖蒲細
辛桂心竹茹(各二兩)杏仁(一升)白蜜(二斤)棗膏薑汁
(一升)酥(五升)
水五升微火煎三上三下去滓納薑汁棗膏酥蜜
煎令調和酒服如棗大二丸
丹溪治欬嗽聲嘶者此血虚受熱也用青黛蛤粉蜜調
服之
濟世方治失音及咯血
槐花瓦上炒香出火毒三更後床上仰卧隨意吞之
又方治卒啞
杏仁(去皮尖三分)桂(一分)
研如泥和取杏核大綿裹含細細呷之日五夜三
丹溪治失音以桂末着舌下嚥津妙(子金斗門食忌聖惠方同)
内侍曹都使新造一宅落成入居半月飲酒大醉卧起
失音不能語召孫至診曰因新宅故得此疾耳半月
當愈但服補心氣薯蕷丸治濕用川芎細辛又十日
其病漸減二十日全愈曹既安見上問誰治曰孫兆
郎中上乃召問曰曹何疾也對曰凡新宅壁上皆濕
地亦陰多人乍來陰氣未散曹心氣素虚飲酒至醉
毛竅皆開陰濕之氣乘虛而客心經所以不能語臣
先用薯蕷丸使心氣壯熱然後以川芎細辛去其濕
所以能語也
靈樞經黃帝問于少師曰人之卒然憂恚而言無音者
何道之塞何氣出行使音不彰願聞其方少師曰咽
喉者水穀之道路也喉嚨者氣之所以上下者也會
厭者聲音之戶也口唇者音聲之扇也舌者音聲之
機也懸雍垂者音聲之關也頏顙者分氣之所泄也
横骨者神氣所使主發舌者也故人之鼻洞涕出不
收者頏顙不開分氣失也是故厭小而疾薄則發氣
疾其開闔利其出氣易其厭大而厚則開闔難其氣
出遲故重言也人卒然無音者寒氣客于厭不能發
發不能下至其開闔不至故無音黃帝曰刺之奈何
岐伯曰足之少陰上繫于舌絡于横骨終于會厭兩
瀉其血脉濁氣乃辟會厭之脉上絡任脉取之天突
其厭乃發也
胎前産後瘖
素問黃帝曰人有重身九月而瘖此為何也岐伯曰胞
之絡脉絶也帝曰何以言之岐伯曰胞絡者繫于腎
少陰之脉貫腎係舌本故不能言帝曰治之奈何岐
伯曰無治也當十月復
郭氏論産後不語者何荅曰人身有七孔三毛産後虚
弱多致停積敗血閉于心竅神志不能明了心氣通
于舌心氣閉塞則舌亦強矣故令不語但服七珍散
七珍散産後敗血閉塞心竅令人不語
人參石菖蒲生地川芎(各一兩)細辛防風
辰砂(另研各半兩)
為末每服一錢薄荷湯調下
胡氏孤鳳丹産後閉目不語
白礬研末每一錢熱水調服
疸門
夫疸者謂濕與熱鬱蒸于脾面目肢體為之發黃是也
疸之名有五一曰黃汗者身體俱腫汗出不渴其汗
能染衣黃如蘗汁此由脾胃有熱汗出為風所閉熱
結于中其汗黃也二曰黃疸食已即饑遍身俱黃但
欲卧小便澁黃增寒壯熱此酒麫&KR1020;炙藴熱瘀滯而
得也三曰穀疸食畢即頭眩心中怫鬱不安遍身發
黃此脾胃有熱因大饑過食有傷胃氣所致也四曰
酒疸身目俱黃心中懊痛足脛滿小便黃面發赤班
此由饑中飲酒大醉當風入水所致也五曰女勞疸
大勞滛慾大熱交接袵席未幾遽就浴室以致發熱
惡寒小腹滿急而身目俱黃也五者之証雖不同而
其為黃則一也原其所自未有不由濕熱而致者也
濕也熱也而豈無輕重之别乎濕氣勝則如薰黃而
晦熱氣勝則如橘黃而明盖脾主肌肉土色本黃濕
熱内蒸或重或輕自然見于外矣自其濕熱瘀而傷
血此又為血症發黃何以明之疸症之黃小便不利
血症之黃小便自利夫脾受濕熱鬱而不行亦多有
腹脹之疾治法大要疎導濕熱于大小便之中如茵
陳五苓黃連三黃之劑皆要藥也然又單陽無陰病
熱已極疸而不渴猶為可療疸而復渴加之腹膨則
為難治矣甚者寸口無脉鼻出冷氣與夫形如烟薰
搖頭直視為心絶環口黧黑柔汗發黃為脾絶雖遇
盧扁亦將不救孰謂黑疸其可療乎
加減五苓散飲食伏暑鬱發為疸煩渴引飲小便不
利
茵陳猪苓白术赤茯苓澤瀉(各二錢)
水煎食前服一方有桂心七分
葛根荳豉湯治酒疸
葛根(三錢)山梔仁枳實(麩炒)荳豉(各二錢)炙甘草(一錢)
水煎服
秦芁飲子五疸口乾發熱微寒
秦芁當歸芍藥白术官桂熟地黃茯
苓陳皮小草川芎半夏甘草(炙各一錢)
加薑五片水煎服
山茵陳湯疸症發熱大小便秘澁
山茵陳梔子赤茯苓枳實(各一錢半)葶藶甘草
(各一錢)
薑二片水煎服
加味四君子湯治色疸
人參白术茯苓白芍藥黃茋(炙)白扁豆(炒各)
(二錢)甘草(炙一錢)
薑五片棗二枚水煎服
茵陳湯時行瘀熱在裏鬱蒸不散通身發黃
茵陳(一兩)梔子仁(一錢半)大黃(三錢)
水煎服
當歸白术湯酒疸發黃心胸堅滿不進飲食小便黃
赤脉弦濇
當歸黃芩茵陳甘草(炙各一錢)白术(二錢)半夏杏
仁(麩炒去皮尖)枳實(麩炒)前胡(各一錢半)茯苓(二錢)
薑三片水煎服
白术湯酒疸因下後變為黑疸目青面黑心下如啖
蒜虀狀大便黑皮膚不仁脉微而數
白术桂心(各二錢)枳實荳䜴葛根杏仁(炒去皮尖)
甘草(炙各一錢)
水煎服
桂枝加黃茋湯黃汗身腫汗出已輒輕久久必身潤
胸中痛腰已下無汗其腰弛痛如有物在皮中劇者
不能飲食煩燥小便不利
桂枝(二錢)芍藥(三錢)甘草(炙一錢)黃茋(三錢)
薑五片棗三枚水煎服忌生冷
茵陳散黃疸食已即饑身體面目爪甲牙齒及小便
悉黃寒熱或身體多赤多青皆由酒食過度為風濕
所搏熱氣鬱蒸而成
茵陳木通大黃(炒)梔子(各一兩)石膏(二兩)瓜蒌(一箇)甘
草(炙半兩)
每五錢薑五片葱白一莖煎至八分服大小便秘
加枳實赤茯苓葶藶
又有傷寒瘀血不解鬱于表發為黃疸其脉浮緊當以
汗解獨煎麻黃湯飲之
黃茋湯黃汗身體腫發熱不渴汗出染衣黃色
黃茋(蜜炙)赤芍茵陳(各二兩)石膏(四兩)麥門冬淡豆豉
(各一兩)甘草(炙半兩)竹葉(十四片)
薑三片水煎服
滑石散治女勞疸
枯礬(五錢)滑石(一兩半)
為細末每二錢用大麥粥湯調服以小便出黃水
為度
㗜藥瓜蒂散黃疸遍身如金色累效
瓜蒂(二錢)母丁香(四錢)黍米(四十九粒)赤小豆(五分)
為末每夜以少許吹兩鼻内㗜入便睡明日取下
黃水次服黃連散
黃連散黃疸大小便秘臟腑壅熱
黃連大黃(醋炒各二兩)黃芩甘草(炙各一兩)
每服二錢白湯下日三
犀角散發黃心膈煩躁目赤痛
犀角屑黃芩梔子仁升麻(各一兩)茵陳朴硝
(各二兩)
每五錢竹葉七片水煎服
紫金丸脾胃食積結塊令人四肢怠惰身面俱黃肚
腹膨脹俗名黃胖病此藥能理脾胃消積聚退黃去
脹進飲食
針砂(銀鍋内醋炒赤色研)紫金皮(酒浸)香附(炒)京三稜(煨)蒼术(米泔)
(浸炒)陳皮厚樸砂仁(各一兩)
麵糊丸梧子大每三十丸白湯下或酒或川椒湯
亦可忌牛肉沙魚等物
大温中丸食積黃腫病
蒼术厚朴陳皮三稜蓬术青皮(各五兩)香
附(一斤)甘草(二兩)針砂(醋炒紅三兩)
醋糊丸梧子大每五十丸空心薑湯下午後鹽湯
下臨卧酒下
金黃丸食積酒積諸積面黃積塊堅硬疸症
京三稜黑丑(各二錢)巴豆(四十九粒去油為末)黍米粉香附
(各半兩)澤瀉(一錢半)
為末梔子煎湯和丸菉豆大每三五丸食遠白湯
下
穀疸丸專治穀疸
苦參(三兩)龍膽草(一兩)牛膽(一兩)
為末以膽汁入少煉蜜丸梧子大每五十丸空心
滚水或生薑甘草煎湯下
治黃疸效方
生蘿蔔子焙為末白湯調下日三服每用二錢
厥證門
脉沉微而不數謂之寒厥沉伏而數謂之熱厥
内經曰厥之寒熱者何也陽氣衰于下則為寒厥陰氣
衰于下則為熱厥熱厥之為熱必起于足者陽氣起
于足五指之表陰脉集于足下而聚于足心故陽氣
勝則足下熱也寒厥之為寒必從五指而上于膝者
陰氣起于足五指之裏集于膝下而聚于膝上故陰
氣勝則從五指至膝上寒也寒厥何如而然前陰者宗
筋之所聚太陰陽明之所合也春夏則陽氣多而陰
氣少秋冬則陰氣盛而陽氣衰此人質壯秋冬多慾
而奪其精則陽氣日衰不能滲榮其經絡陰氣獨在
邪氣因從之而上故手足為之寒也熱厥何如而然
酒氣盛而慓悍酒入于胃則絡脉滿而經脉虛脾主
為胃行其冿液者也陰氣虚則陽氣入而胃不和胃
不和則精氣竭而不榮其四肢此人數醉若飽以入
房氣聚于脾中不得散酒氣與穀氣相搏熱盛于中
故腎氣日衰陽氣獨勝熱遍于身熱内而溺赤手足
為之熱也此内經論寒厥為手足寒熱厥為手足熱
不專以厥為手足冷矣故以六經厥狀言之太陽之
厥腫首頭重足不能行發為眴仆陽明之厥癲疾走呼
腹滿不得卧面赤而熱妄見妄言少陽之厥頰腫而熱
暴聾脇痛胻不可以運太陰之厥腹滿䐜脹後不利
不欲食食則嘔不得卧少陰之厥口乾溺赤腹滿心
痛厥陰之厥少腹腫痛腹脹溲不利好卧屈膝陰囊
腫胻内熱此分六經之厥亦不出寒熱二證劉宗厚
謂陽證至為眴仆為癲疾為妄見陰證至為䐜脹大
小便不利或嘔或心痛之類皆素多痰氣因虚所乘
之為病陳無擇謂攻其所因多以不勝乘其所勝氣
不得行遂致厥逆如腎移寒于脾則水乘于土水既
不行乃成寒厥如心移熱于腎則火乘于水火既不
行乃成熱厥六經皆然可次第論也再考張仲景傷
寒論陰陽二厥之證則皆指手足逆冷而言不以陽
厥為手足熱也原病式謂陰厥者原病脉候皆為陰
證身涼不渴脉遲而微陽厥者原病脉候皆為陽證
煩渴譫語身熱脉數若陽厥極深或失下變為身冷
脉微欲絶反見陰證者正為熱極而然若悞作陰證
而用熱藥治之必死王安道云熱極而成厥逆者陽
極似陰也寒極而成厥逆者獨陰無陽也陽極似陰
用寒藥獨陰無陽用熱藥今詳内經所論寒熱二厥
由腎之精氣内竭而成乃常病虚損之證寒厥當補
陽熱厥當補陰王冰所謂益火之原以消陰翳壯水
之主以鎮陽光是也若仲景河間安道所論厥證乃
傷寒𫝊變手足厥冷者病情不同治法亦異診察之
間生死反掌醫者當詳究焉
按傷寒陽厥者先自三陽氣分感寒起于頭痛發熱惡
寒後𫝊入三陰血分變出四肢厥冷大便燥實譫語
煩渴揚手擲足不惡寒反怕熱脉沉有力等証此因
大實失下使血氣壅閉不通故手足厥冷其手冷上
不過肘足冷上不過膝或有時而乍温是外雖厥冷
内實熱邪耳如火煉金熱極則金反化水所謂亢則
害其物承乃制其極也厥微者熱微四逆散厥深者
熱深大承氣湯若悞作寒証而投熱藥是抱薪救火
矣傷寒陰厥者是因三陰血分自受寒邪初病無身
熱頭痛就便惡寒四肢冷過肘膝引衣踡卧或腹痛
吐利小便清白或戰慄面如刀刮口吐涎沫脉沉遲
無力此陰証也又有病自三陽𫝊入三陰久而變寒
者亦陰厥也輕者理中湯甚者四逆湯且夫人之手
足乃胃土之末凡脾胃有熱手足必熱有寒手足必
寒此理之常至于亢極反成兼化此又病形之變也
故凡厥無脉可診未辯其為陰陽者且與理中丸加
甘草一倍試之若陽厥便當見出熱証陰厥則無熱
証矣此法記之
汪子良内外厥論曰素問云盛則瀉之虚則補之不盛
不虛以經取之靈樞引此以言人迎寸口經刺之法
難經引此以言子母本經補瀉之方而王氏真邪相
持之註尤别夫聖人之言所該自廣固可推而無不
通然此段屬之六經厥狀病能之下而意實兼承上
文寒熱之厥而着其所以治之之法故盛則瀉之言
熱厥也虚則補之言寒厥也皆主内傷不虛以經取
之言六經厥狀此主外感按經有言熱為有餘寒為
不足寒熱盛衰之别久矣而人之一身臓腑咽喉之
類屬内經脉四肢皮膚頭頂之類屬外故内傷之治
在臟腑外感之治在經絡不可紊也觀上文云熱厥
之故因酒入内氣薄于脾胃酒氣慓悍腎氣獨衰陽
氣獨盛故手足為之熱矣陽挾酒毒鬱而為熱非盛
而何故其治當瀉陽氣之有餘也又觀上文云寒厥
之故因秋冬勞傷脾胃陽虚不能滲營其經絡陽氣
獨損陰氣獨存故手足為之寒也陽為陰搏痞而為
寒非虚而何故其治當補陽氣之不足也此二治者
皆主内傷也非因内傷則臟腑之内無盛虚之分由
外感邪氣客于經脉之間須審兼某經之証則取其
經隨病盛衰而施補瀉也如腫首頭重足不能行發
為眴仆者取之太陽如胻急攣心痛引腹者取之太
陰之類是知此則聖言各有所指而意亦可以觸類
而通矣
有人冐犯不正之氣忽然手足逆冷肌膚粟起頭面青
黑精神不守牙緊口噤昏不知人頭旋暈倒者此尸
厥也凡弔死問喪入廟登塜飛尸鬼擊多有此病急
以蘇合香丸灌之候稍甦省以調氣散合平胃散治
之名調氣和胃散一法急用薑汁半盞酒半盞煎沸
灌之灸百會四十九壯氣海丹田二三百壯覺體暖即
止後以陰毒法治之此臓氣虚寒之証也世俗不識
多作中風而治鮮不斃矣靈樞云邪客于手足少陰
太陰足陽明之絡此五絡皆會于耳中上絡左角若
臟氣相刑或外邪相忤則氣遏不行五絡俱絶諸脉
伏匿令人身脉皆動而形無所知其狀若尸故名尸
厥昔扁鵲治虢太子之尸厥針三陽五會而愈正此
謂也
有人七情内傷卒然氣逆身冷僵仆牙關緊急痰涎潮
壅昏不知人者此氣厥也凡忿怒太甚多有此病勿
悞作中風而用疎風散之藥急以蘇合香丸灌之候
省以八味順氣散或木香調氣散調降其氣自然平
復有痰者以四七湯加南星木香治之然暴厥不知
人有不治自愈者昔宋仁宗最寵貴妃一日食次忽
仆倒遍身卒冷急召孫尚杜任至奏曰不妨此氣厥
耳少頃吐即復甦御坐良久果而甦上問因何而得
二人並奏曰貴妃方食因憂怒氣上與食相併故如
此吐即氣通故復甦也素問云厥或令人腹滿或令
人暴不知人或至半日遠至一日乃知人者陰氣盛
于上則下虛下虛則腹脹滿陽氣盛于上則下氣重
上而邪氣逆逆則陽氣亂陽氣亂則不知人也又云
血之與氣并走于上則為大厥厥則暴死氣復反則
生不復反則死者是也
厥因氣虛而得者其脉細小宜四君子湯加黃茋附子
因血虛而得者脉洪大宜四物湯加酒炒黃柏知
母因氣血兩虚而得者宜十全大補氣血加附子
有吐衂不知人而厥者此血厥也治之無論其脉急
用芎歸養榮湯十全大補湯或獨參湯以救之厥
因飲酒而得者宜二陳湯加黃連梔子乾葛青皮或
葛根解酲湯加減治之
有人醉飽之後或感風寒或着惱怒忽然厥逆昏迷口
不能言肢不能舉者此食厥也盖食滯胸中陰陽痞
隔升降不通故生此症若悞作中風而用祛風散氣
之劑則胃氣重傷死可立待宜煎薑鹽湯探吐其食
後以平胃散加茯苓白术麥芽半夏之類調理若有
風寒尚在者以藿香正氣散解之氣滯不行者以八味
順氣散調之
有小兒手足搐搦而發厥者此風厥也宜加減續命湯
五色篇雷公曰人不病而卒死何以知之黃帝曰火氣
入于臟腑者不病而卒死矣雷公曰病小愈而卒死
者何以知之黃帝曰赤色出兩顴大如拇指者病雖
小愈必卒死黑色出于天庭大如拇指必不病而卒
死
薑附湯
乾薑(炮)附子
水煎涼服
星香散
南星(四錢)木香(臨熟磨五分)
薑三片水煎服
順元散
木香(磨五分)川烏(炮一錢)南星(二錢)附子(炮一錢)薑(三片)
水煎服
導痰湯
南星半夏枳實橘紅赤茯苓甘草(炙)
薑三片水煎服
調氣和胃散
白豆蔲木香丁香檀香藿香葉砂仁
甘草蒼术厚朴陳皮
水煎服
八味順氣散
白术茯苓青皮陳皮人參白芷烏藥
甘草
水煎服
木香調氣散
木香藿香丁香檀香白豆蔲砂仁甘
草
為末沸湯入鹽少許點服二錢
芎歸養榮湯
當歸川芎白芍藥熟地黃黃栢知母
人參枸杞子麥門冬甘草
水煎服
加減續命湯
防風防己人參黃芩白芍藥川芎甘
草(炙)麻黃杏仁桂枝附子(炮)生薑
水煎服(右方太陽無汗去桂枝附子有汗去麻黃杏仁陽明無汗加石膏知母有汗加)
(葛根黃芩)
傷寒病有胃中虚寒蛔䖝攻胃而手足厥冷口吐清水
或吐蚘者此蛔厥也宜理中湯加炒川椒㯽榔煎吞
烏梅丸如不止用烏梅川椒黃栢煎服盖蛔見酸則
安見辛則伏見苦則不敢動也
烏梅丸
烏梅(二十五枚)細辛附子(炮)人參黃栢桂枝(五錢)乾
薑(八錢)黃連(一兩三錢)當歸川椒(二錢)
右末以醋浸烏梅取肉蒸爛杵膏加煉蜜和丸每
十五丸食前服
四逆散
甘草(炙)柴胡芍藥枳實(等分)
為末白湯調服方寸匕日三服
蘇合香丸治厥(方見氣門)
論吐法
王海藏曰病有當吐而不可吐者如尺中脉按之有力
則當吐之若尺中按之無力不可吐也有力則陽氣
下䧟于陰中為陰中所遏故吐之使陽氣得上升而
復其平也
綱目論病不可吐者有六病勢劇甚老弱氣衰者不可
吐吐不止則亡陽血虛者不可吐諸吐血嘔血咯血
衂血嗽血血崩失血者皆不可吐病人無正性妄言
妄從者不可吐主病者不辨邪正之說不可吐性行
剛暴好怒喜滛之人不可吐
張子和曰凡涌後有頓快者有徐快者有反悶者悶者
病未盡也有反熱者不可不下也大抵三日後無不
快者凡下不止者以冰水解之凡藥熱即行寒即止
生生子曰經云上部有脉下部無脉其人當吐不吐者
死王海藏謂尺脉按之無力不可吐非與經背也經
云下部無脉者謂病人當其正吐之時氣脉皆上逆
而下虚是言病勢脉勢也若其人不吐而脉不至于
尺乃腎經之原氣絶矣故云下部無脉者死也海藏
謂尺脉按之無力不可吐者是言治法也凡尺脉
有力則腎間有原氣當吐去其邪則安矣若尺脉無
力是腎陰已虚吐則復傷其陽陰陽俱虛必致顛蹶
故曰尺脉無力者不可吐也經言其病王言其治也
茶調散(一名)二仙散
瓜蒂不以多少好茶中停
右細末每二錢虀汁調下空心服
獨聖散
瓜蒂不以多少為細末每一二錢虀汁調下服之脇
痛加全蝎頭痛加蔚金
碧雲散治小兒驚風有涎
膽礬(半兩)銅青(一分)粉霜(一錢)輕粉(一分)
右細末每一字薄荷湯下中風以漿水調
赤水元珠卷十六
