赤水元珠卷二十
明孫一奎撰
婦人門
薛氏校註合宜禁忌凡例
一云丹溪謂白芍藥性寒味酸産後宜忌恐伐生生之
氣若用之於大補湯八珍等湯内以酒拌炒用無妨
凡屬脾胃虚寒虚弱面色痿黃者俱宜酒拌炒用
一通經丸若脾胃無虧暴怒氣逆或生冷所傷隂血凝
滯月經不通者宜暫用之若脾胃虚弱不能生血者
宜用六君當歸若因脾胃鬱火内耗其血者宜用歸
脾湯若因脾肝鬱怒氣血傷而月經不通者宜加味
逍遥散
一艾附丸若脾胃虚寒隂血不足氣逆發熱月經不調
或胎氣不成者宜暫用之若肝腎虧損隂虚發熱月
經不調或崩漏帶下或便血吐衂小便淋澁或晡熱
内熱寒熱往來或盜汗自汗不時倏熱宜用六味地
黃丸若兼脾氣不足飲食少思者佐以六君子湯
一四物湯若脾經血燥發熱或月經不調宜暫用之若
因脾經虚熱肝經怒火所致宜四君子佐加味逍遥
散若因脾經氣虚血弱晡熱内熱宜用八珍湯加柴
胡丹皮若因元氣下陷而致諸症宜補中益氣湯
一人參橘皮湯若胎前氣痞痰滯作嘔不食者宜暫用
之若脾胃氣虚胸膈痞脹痰停作嘔飲食少思者宜
半夏茯苓湯若因怒動肝火尅制脾土而致前症者
宜六君子加柴胡山梔枳殼脾胃虚寒者六君子加
木香砂仁内半夏治脾胃虚諸症尤當用
一紫蘇順氣飲若胎動不安元氣無虧者宜暫用之若
因脾氣虚弱者宜六君子加紫蘇枳殼鬱結傷脾者
宜四君子加柴胡山梔蘇梗鬱怒傷肝脾者六君子
加柴胡黃芩枳殼
一四物膠艾湯若内熱胎痛下血不止者宜暫用之若
因肝經風熱而下血者用防風子芩丸若因肝火血
熱宜加味逍遥散若脾經鬱火宜加味歸脾湯若因
肝氣虛陷宜補中益氣湯倍加升麻柴胡若因事下
血者宜八珍湯加膠艾
一黃芩白术二味為安胎之藥若脾胃藴熱中氣無虧
者宜暫用之凡屬脾胃虚痞飲食少思或泄瀉嘔吐
面色痿黃肢體倦怠者宜六君子湯
一達生散若厚味安逸者宜用若芻蕘勞役者不宜用
一姙娠腹痛須驗其面赤舌青者此胎已死用平胃散
加朴硝三錢下之下後隨用八珍大補等湯調補之
若唇口俱青吐出痰沫者子母俱死也若面舌俱青
者母死子活産下亦死
一小續命湯若外中風邪腰背反傷筋脈瘈瘲者宜暫
用之若産後失血過多陽火熾盛虚熱生風者宜八
珍湯加鈎藤丹皮如不應當用四君子湯加當歸丹
皮鈎藤若陽氣脱陷者宜補中益氣湯如不應急加
附子氣虚血敗者宜用十全大補湯如不應急加附
子亦有生者
一澤蘭湯若産後惡露腹痛胸滿少氣宜用之若體倦
面黃食少少寐而惡露不止宜加味歸脾湯若氣血
虚損而惡露上攻先用失笑散後用八珍湯禁用黑
神散奪命丹之類
一產後口鼻起黑氣鼻衂者是胃氣虚敗而血滯也急
用二味參蘇飲多有生者
宫人孀婦治驗
一婦人年三十有七早孀居兩腿骨作痛晡熱體倦月
經不調或發寒熱數年矣一日頸項兩側結核兩脇
脹痛此係肝經鬱火而成也先用小柴胡湯合四物
數劑肝症頓愈又用加味逍遥散加澤蘭乳香没藥
三十劑血症漸痊再用加味歸脾湯年餘而安
一孀婦兩腿作痛或用除濕化痰等藥遍身作痛而無
定處此血症也不信乃服流氣飲之類而殁
一放出宫人年四十餘臀腿内股作痛晡熱口乾月經
不調此係肝經血少不能養經絡而然也宜加味逍
遥散加澤蘭葉五十帖諸症稍緩又以歸脾湯二百
餘劑而痊
一放出宫人臀腿腫痛内熱晡熱惡寒體倦咳嗽胸痞
月經過期而少彼以為氣毒流注服清熱理氣之劑
益甚此肝經瘀血停留所致蓋肝經上貫鬲布脇肋
循喉嚨下循膕内臁繞隂器抵少腹主治之法但當
補其所不勝而制其所勝補者脾也制者肝也經曰
虚即補之實則瀉之此定法也彼不信仍服前藥遂
致不起
婦人症與男子無以異也所異者月水胎産崩帶等症
耳今惟蒐其異與赤緊者集為一門餘雜症治同男
子當於雜症門中求之兹不重錄
調經門
岐伯曰女子七歲腎氣盛齒更髮長二七而天癸至任
脈通太衝脈盛月事以時下天謂天真之氣癸為壬
癸之水故云天癸也然衝為血海任主胞胎二脈流
通經血漸盈應時而下常以三旬一見以像月盈則
虧也若遇經行最宜謹慎否則與産後症相類若經
行惱怒勞役則氣血錯亂經脈不行多致癆瘵等疾
若逆於頭面肢體之間則重痛不寧若怒氣傷肝則
頭暈脇痛嘔血而瘰&KR0659;癰瘍若經血内滲則竅穴淋
瀝無已然此六滛外侵而變症百出犯時微若秋毫
成患重如山岳可不畏哉
禇澄遺書曰飲食五味養骨髓肌肉毛髮男子為陽陽
中必有隂隂中之數八故一八而陽精升二八而陽
精溢女子為隂隂中必有陽陽中之數七故一七而
隂血升二七而隂血溢皆飲食五味之實透也方其
升也智慮開明齒牙更始髮黃者黑筋弱者強暨其
溢也凡充身體手足耳目之餘雖針芥之歷無有不
下凡子形肖父母者以其精血嘗於父母之身無所
不歷也是以父一肢廢則子一肢不肖其父母一目
虧則子一目不肖其母然雌烏牝獸無天癸而成
胎何也鳥獸精血往來尾間也精未通而御女以通
其精則五體有不滿之處異日有難狀之疾隂已痿
而思色以降其精則精不出而内敗小便澁而為淋
精已耗而復竭之則大小便牽痛愈痛即愈便愈便
即愈痛女人天癸既至十年無男子合則不調未踰
十年思男子合亦不調不調則舊血不出新血悞行
或漬而入骨或變而為腫後雖合而難子合多則瀝
枯虚人産衆則血枯殺人觀其精血思過半矣
夫血者水榖之精氣也和調五臟洒陳六腑男子化而
為精女人上為乳汁下為經水故雖心主血肝藏血
亦皆統攝於脾補脾和胃血自生矣凡經行之際禁
用苦寒辛散之藥飲食亦然
王子亨方論曰經者常候也謂候其一身之隂陽愆伏
知其安危故每月一至太過不及皆為不調陽太過
則先期而至隂不及則後時而來其有乍多乍少斷
絶不行崩漏不止皆由隂陽衰盛所致故曰血氣和
平則樂有子和則隂陽不爭月水以時下也
薛氏曰經云脾統血肝藏血婦人多因恚怒傷肝鬱結
傷脾所致當從二經為主而參以前論治之
産寳方序論曰大率治病先論其所主男子調其氣女
人調其血氣血者人之神也然婦人以血為基本苟
能謹于調護則血氣宣行其神自清月水為期血凝
成孕若脾胃虚弱不能飲食榮衛不足月經不行肌
膚黃燥面無光澤寒熱腹痛難於子息或帶下崩漏
血不流行則成瘕症
經水或紫或黑論
丹溪曰經水者隂血也隂必從陽故其色赤稟火色也
血為氣之配氣熱即熱氣寒即寒氣升則升氣降即
降氣凝則凝氣滯則滯氣清則清氣濁即濁往往見
有成塊者氣之凝也將行而痛者氣之滯也來後作
痛者氣血俱虚也色淡者亦虚也而有水混之也錯
經妄行者氣之亂也紫者氣之熱也黑者熱之甚也
今人但見其紫者黑者作痛者成塊者率指為風冷
而行温熱之劑則禍不旋踵矣良由病原論月水諸
病皆曰風冷乘之宜其相習而成俗也或曰黑北方
水色也紫淡於黑非冷而何予曰經云亢則害承乃
制熱甚者必兼水化所以熱則紫甚則黑也况婦人
性執而見鄙嗜慾加倍臟腑厥陽之火無日不起非
熱而何若曰風冷必須外得設或有之蓋千百一二
者也
治經水紫黑為熱例
海藏四物芩連湯治經水如黑豆汁
四物湯(四兩)黃芩黃連(各一兩)
為末醋糊為丸服
丹溪治月水黑口渴倦怠脈不勻似數
黃栢(炒)黃芩(各三錢)甘草(二錢)赤芍藥香附(各半兩)
右醋糊丸白湯下五六十丸
一媍二十歲月水二月不行忽行小腹痛有塊血紫色
白芍白术陳皮(各半兩)黃芩川芎木通(各二錢)
甘草(五分)
右水煎服
一婦氣滯血澁脈不濇經不調或前或後紫色兩大腿
外臁麻木或時痒而生瘡大便秘滯
火麻仁桃仁芍藥(各二兩)枳殼葳靈仙白术
歸頭訶子肉生地陳皮(各五錢)大黃(煨七錢)
為末粥丸梧子大白湯下五六十丸
調經之劑
局方四物湯治衝任虚損月水不調臍腹疞痛
當歸川芎白芍藥熟地黃(各等分)
水煎服
逍遥散治血虚煩熱月水不調臍腹脹痛潮熱咳嗽
炙甘草(五分)當歸茯苓白芍白术柴胡(各一錢)
右加薄荷葉生薑水煎服
膠艾湯治勞傷血氣衝任虚損月水過多淋瀝不斷
阿膠(炒)川芎炙甘草(各五分)當歸艾葉(炒各一錢)熟地
白芍(各二錢)
水煎服
温經湯婦人血海虚寒月水不利遶臍疼痛
(桂枝桃仁湯萬病几皆可用)當歸川芎芍藥桂心丹皮
莪术(各五分)人參甘草牛膝(各一錢)
水煎服
丹溪加味四物湯調經例
經候過而作痛血氣俱虚也宜本方對四君子
將來而痛者血實也本方加桃仁黃連香附
經水不及期者血熱也本方加黃連
過期者血少也本方加參术有痰加半夏陳皮
過期紫黑有塊者血熱也必作痛加香附黃連
過期而淡色者痰多也芎歸二味入二陳湯
紫色成塊者熱也本方加黃連柴胡
肥人不及日數而多痰者乃血虚有熱本方加香附
南星半夏黃連白术
瘦人血枯經閉者本方加桃仁紅花或越鞠丸
四物加減調經例
經水微少漸漸不通手足煩痛肌漸瘦生潮熱脈微
數本方去川芎地黃加澤蘭葉三倍甘草半分
經水過多本方去熟地加生地
經行身熱脈數頭昏本方加黃芩柴胡各半兩
經行微少或脹或疼四肢疼痛加玄胡没藥
經候不調心腹疞痛只用芎歸二味名君臣散
元戎加味四物湯
氣充經脈故月事頻併臍下多痛本方加芍藥
經欲行臍腹絞痛本方加玄胡檳榔苦練木香
經水過多本方加黃芩白术
經水澁少本方加葵花紅花
經水適來適斷或往來寒熱宜先服小柴胡去寒熱
後以四物湯和之
簡易當歸散經候不勻或三四月不行或一月再至
或天癸已過期經脈不調
川歸白芍川芎黃芩白术(各半兩)山茱萸肉
(半兩)
右為末每服空心温酒調二錢日三服
寳鑑生地黃丸治婦人血實厥隂脈弦而長惡風體
倦乍寒乍熱面赤心忪或時自汗如傷寒狀宜服抑
陽藥
生地(二兩)柴胡秦芁黃芩(各半兩)芍藥(一兩)
右為末蜜丸梧子大烏豆湯吞三四十丸日三服
薑黃散治血臟久冷月水不調臍腹刺痛
當歸丹皮玄胡(各二兩)芍藥(三兩)川芎紅花桂
心莪术(各一兩)川薑黃(四兩)
右為末每服一錢酒水同煎服
理氣之劑
澹寮煮附丸經候不調血氣刺痛腹脇膨脹頭暈惡
心崩漏帶下並宜服之
香附子(擦去毛米醋浸一日磁器煮醋盡炒乾)
右醋糊為丸梧子大每服五十丸淡醋湯下
艾附丸治同前
艾葉(四兩)川歸(二兩)香附子(一斤)
照上製為丸服亦同
嚴氏抑氣散婦人氣盛於血變生諸症頭暈膈滿
香附(四兩)茯神炙甘草(各一兩)陳皮(二兩)
右為末每食遠沸湯調下二錢
正氣天香散治婦人一切氣氣上凑心心胸攻築脇
肋刺痛月水不調
台烏藥(二錢)香附(八錢)陳皮蘇葉(各一錢)乾薑(半錢)
右分二帖水煎服
丹溪治一婦年四十八因有白帶口渴月經多初血黑
色後來血淡倦怠食少臍上急
白术(一錢半)紅花(豆許)陳皮(一錢)木通黃芩(各五分)縮砂
炙甘草(各三分)枳殼(五分)白芍(一錢)
水煎吞保和丸三十丸抑青丸二十丸
經水過多
黃芩(炒)芍藥(炒各一兩)黃栢(炒三錢)龜板(炙一兩)香附(二錢半)椿
根白皮(七錢半)
酒糊為丸白湯吞五六十丸
一婦脈弦而大不數形肥初夏倦怠月經來時多此稟
受弱氣不足以攝血故行多也
黃茋陳皮(各一錢)白术(錢半)人參(五分)炙甘草(三分)
水煎服
四物加熟地當歸湯治經水少而色和
四物湯(四兩)熟地當歸(各一兩)
丹溪抑氣丸臨經之時腹痛以四物湯加玄胡索陳
皮丹皮甘草痛甚以豆淋酒下痛輕以童便香
附入條芩為丸
又一婦年四十月水不調行時腹痛行後又有三四淋
瀝皆穢水口渴面黃倦怠無力
白术(一兩)歸身尾(六錢)陳皮(七錢)黃連(三錢)木通黃茋黃
芩(各二錢)炙甘草(一錢)
分八帖水煎吞五靈丸四十粒
桂枝桃仁湯經前腹痛不可忍
桂枝芍藥生地(各二錢)桃仁(四枚)甘草(一錢)
薑三片棗一枚水煎服
又方
當歸玄胡索
每服三錢薑三片水煎稍熱服
本事方治婦人月經壅滯每發心腹臍疞痛不可忍
及治産後惡露不快血上搶心迷悶不省人事氣絶
欲死者琥珀散
京三稜蓬莪术赤芍藥劉寄奴牡丹皮
熟地黃官桂真蒲黃菊花當歸(各一兩)
右前五味用烏豆一升生薑半斤切片米醋四升
同煮豆爛為度焙乾入後五味同為末每服二錢
温酒調下空心食前服一方不用菊花蒲黃用烏
藥玄胡索亦佳予家之秘方也若是尋常血氣
痛只一服産後血衝心二服便下常服尤佳予前
後救人急切不少此藥亦宜多合以救人
交加散治營衛不和月經湛濁逐散惡血腹痛經血
諸疾並皆治之
生薑(二斤)生地(二斤二味製)白芍藥當歸桂心(各一兩)紅
花(炒無惡血不用)没藥(另研各半兩)蒲黃(隔紙炒)玄胡索(醋紙包用布擦去皮)
(各一兩)
右將地黃汁炒生薑滓薑汁炒地黃渣各焙乾用
諸藥為細末每服三錢温酒調下若月經不依
常蘇木煎酒調下若腰痛砂糖酒調下
交加地黃丸治婦人經不調血塊氣痞肚腹疼痛
生地老薑(各一斤)玄胡當歸川芎芍藥(各二兩)
明没藥木香(各一兩)桃仁(去皮尖)人參(各兩半)香附(半斤)
右為末先以薑汁浸地黃渣地黃汁浸生薑渣晒
乾皆以汁盡為度共十一味作一處晒乾研為末
醋糊為丸空心以薑湯下
一婦患經血紫黑一月二次行不思食口苦時發熱
麥冬歸身白芍陳皮白术(各一兩)人參地
黃茯苓(各半兩)木通(三錢)生甘草(一錢)
右分十帖食前熱飲下抑青與點各十五丸
益母草膏益母草未結子時採來搗汁熬膏每用半
杯和酒或薑汁調服大治汚血及月經不調
肥人不及期而多痰者血虚有熱南星白术蒼术黃連
香附川芎作丸服
婦人血脈不調往來寒熱狀如勞倦
川歸川芎甘草黃茋官桂(各一兩)熟地白
术白芍(各二錢)柴胡阿膠(各半兩)
右每服五錢棗一枚水煎空心温服為末白湯調
下亦得常服則無帶下極調血脈養子宫終身無
病
薛氏曰有脾經血燥而經先期者加味逍遥散脾經
鬱火先期者歸脾湯肝經怒火而先至者加味小
柴胡湯血分有熱而先至者加味四物湯勞役
火動補中益氣湯有脾經血虚而後至者人參養
榮湯肝經血少而後至者六味地黃丸氣虚血
弱者八珍湯蓋血生于脾土故云脾統血凡血病當
用苦甘之劑以助陽氣而生隂血也
經行臍腹痛甚以桃仁桂枝湯一劑而瘥
經行腹先痛用局方七氣湯送來復丹局方積氣丸痃
癖癥瘕諸氣亦效
丹參丸調經養血(金陵一家專製此與四製杜仲丸兩京甚重此二藥)
丹參(淨四兩酒浸一宿日晒乾)大川芎(一兩半)川歸身(酒浸二兩淨)天台
烏藥(一兩)香附(三兩童便浸炒七次只用淨末一兩)
右為末煉蜜為丸梧子大每空心酒吞七十丸
經水當止不止
婦人四十九歲已後天癸當住每月却行或過多不止
乃血熱也宜芩心丸
黃芩心枝條二兩米泔浸七日炙乾又浸又炙如此
七次為末醋丸梧子大每服七十丸空心温酒送下
日三
良方曰婦人月水不斷淋瀝腹痛或因勞損氣血而傷
衝任或因經行而合隂陽以致外邪客於胞内滯於
血海故也但調養元氣病邪自愈若攻其邪則元氣
反傷矣
薛氏曰前症若是鬱結傷脾用歸脾湯恚怒傷肝逍遥
散肝火妄動加味四物湯脾氣虚弱六君子湯元氣
下陷補中益氣湯熱傷元氣加麥冬五味黃栢(炒黑)
許學士云經脈過期不及腰腹疼痛或七七數盡而月
經仍下者宜用簡易當歸散治之方見調經氣虚者
去黃芩加桂心一兩
黃芩湯治經血不止(方出崩)
居經
婦人月水當三旬一見今三月始一至名曰居經脈經
曰少隂脈微而遲微則無精遲則隂中寒濇即血不
來此為居經三月一來
脈經曰婦人年已五十一旦而清血二三日不止何以
治之師曰此婦人前絶生經水不下今反清血此為
居經不須治當自止經水下常五日止者五日愈
月經不通(出婦人良方)
婦人月水不通或因醉飽入房或因勞役過度或因吐
血失血傷損肝脾但滋其化源其經自通若小便不
利若頭眩痛腰背作痛足寒時痛久而血結于内變
為癥瘕若血水相併脾胃虚弱壅滯不通變為水腫
若脾氣衰弱不能制水水漬肌肉變為腫滿當益其
津液犬補脾胃方可保生
東垣曰經閉不行有三婦人脾胃久虚形體羸弱氣血
俱衰而致經水斷絶不行或病中消胃熱善食漸瘦
津液不生夫經者血脈津液所化津液既絶為熱所
爍肌肉漸瘦時見渴燥血海枯竭病名曰血枯經絶
宜瀉胃之燥熱補益氣血經自行矣此症或經適行
而有子子亦不安為胎病者有矣
或心包脈洪數躁作時見大便秘澁小便雖清不利
而經水閉絶不行乃血海乾枯宜調血脈除包絡中
火邪而經自行矣
或因勞心心火上行月事不來者胞脈閉也包脈者
屬心而絡于包中今氣上迫肺心氣不得下通故月
事不來宜安心補血瀉火經自行矣
潔古曰女子月事不來者先瀉心火血自下也内經曰
二陽之病發心脾有不得隠曲故女子不月其𫝊為
風消王啟玄註曰大腸胃熱也心脾受之心主血心
病即血不流脾主味脾病即味不化味不化則精不
足故其病即不能隠曲脾土已虧即風邪勝而氣愈
消也又經曰月事不來者胞脈閉也宜先服降心火
之劑後服局中五補丸後以衛生湯治脾養血也
五補丸補諸虚安五臟堅骨髓養精神
熟地人參牛膝白茯苓地骨皮(各等分)
右煉蜜丸梧子大每服五十丸温酒空心服
衛生湯
當歸白芍(各二兩)黃茋(三兩)甘草(一兩)
每服五錢水煎空心服如虚者加人參一兩
按東垣潔古治血枯之法皆主於補血瀉火也補血
者四物之類瀉火者東垣分上下中故火在中則善
食消渴治以調胃承氣之類火在下則大小便秘澁
治以玉燭之類玉燭者四物與調胃承氣等分也火
在上則得于勞心治以芩連及三和之類三和者四
物涼膈當歸等分也潔古先服降心火之劑者蓋亦
芩連三和玉燭之類後服五補衛生者亦補氣之劑
也
黃帝曰有病胸脇支滿者妨于食病至則先聞腥臊臭
出清液先唾血四肢清目眩時時前後血病名為何
何以得之岐伯曰病名血枯此得之少年時有所大
脱血若醉入房中氣竭肝傷故月事衰少不來也帝
曰治之奈何岐伯曰以四烏鰂骨一蘆茹二味并合
之丸以雀卵大如小豆以五丸為后飯飲以鮑魚汁
利腸中及傷肝也
王啟玄註云烏鰂魚骨主血閉蘆茹主散惡血雀
卵主血痿鮑魚主瘀血河間宣明論方烏鰂魚骨
蘆茹各等分雀卵不拘數和丸小豆大每服五丸
至十丸煎鮑魚湯下食後日三服壓以美膳
養生必用論曰女子十四天癸至任脈通月事以時于
是有子天癸者物之自然月者以月至經者有常也
其來過與不及皆謂之病若榮血虧損不能滋養百
骸即髮落面黃羸瘦燥熱燥氣盛則金受邪金受邪
則為咳為嗽為肺癰為肺痿必矣但助胃壯氣則榮
血生而經自行須慎飲食調七情保神氣庶可得生
若暴怒氣逆經閉不行當用行氣破血之劑
劉宗厚曰榮者水榖之精氣和調于五臟洒陳于六腑
乃能入于脈也源源而來生化于脾總統于心藏受
于肝宣布于肺施泄于腎灌溉一身目得之而能視
耳得之而能聽手得之而能握足得之而能步臟得
之而能液腑得之而能氣注之于脈少則濇充則實
常以飲食滋養則陽生隂長變化而為血諸經恃此
則百脈長養耗竭則百脈空虚可不慎哉若隂氣一
傷變症百出妄行于上即吐衂衰涸於下則癃閉血
滲腸間則為腸風隂虚陽摶即為崩濕蒸熱瘀則為
滯下熱極腐化即為膿血火極似水則血紫黑熱勝
于隂發為瘡瘍濕滯于血則為痛痒癮疹蓄之在上
則善忘蓄之在下則善狂
寇宗奭曰夫人之生以氣血為本人之病未有不先傷
其氣血者若室女童男積想在心思慮過度多致勞
損男子即神色消散女子即月水先閉且心病即不
能養脾故不嗜食脾虚即金虧故發嗽腎水絶則木
氣不榮而四肢乾痿故多怒鬢髮焦筋骨痿若五臟
𫝊遍則死苟或自能改易心志用藥扶持庶可保生
切不可用青蒿䖟蟲等涼血行血宜栢子仁丸澤蘭
湯益隂血制虚火也按内經五榖入于胃其糟粕津
液宗氣分為三隧故宗氣積于胸中出于喉嚨以貫
心脈而行呼吸營氣者泌其津液注之于脈化以為
血以營四末内養五臟六腑若服苦寒之劑復傷胃
氣是犯生生之戒必致於不起也
薛氏曰按經水隂血也屬衝任二脈上為乳汁下為月
水其為患有因脾虚而不能生血者有因脾鬱而血
不行者有因胃火而血消燥者有因脾胃損而血少
者有因勞傷心而血少者有因怒傷肝而血少者有
因腎水少不能生肝而血少者有因肺氣虚不能行
血者治療之法若脾虚而不能行者調而補之脾鬱
而不行者開而補之胃火而不行清而補之脾胃損
而不行温而補之勞傷心血而不行逸而補之怒傷
肝而不行和而補之肺氣虚而不行補脾胃腎虛而
不行補脾肺經云損其肺者益其氣損其心者調其
營衛損其脾者調其飲食適其寒温損其肝者緩其
中損其腎者益其精皆當審而治之
蕭氏曰經云氣上迫肺則心氣不得下通故月事不來
今用連朴之類𨗳痰降火使氣不上迫于肺故心氣
下通而月事來也
丹溪治一婦久瘧食少經閉兩手無脈每日與三花神
祐丸十餘粒津嚥之月餘食進脈出又半月脈愈又
一月經行亦此意也予嘗體此治陳婦二十歲形肥
痞塞不食每日卧至未牌喫一盞粥粥後必吐水半
碗復卧經閉三月前時忽通黑色脈之辰時寸關滑
皆有力午後關滑寸不滑詢之因乘怒飲食而致遂
以白术一兩半厚朴黃連枳實各一兩半夏茯苓陳
皮山查人參滑石各八錢縮砂香附桃仁各半兩紅
花二錢分十帖各入薑汁三匙日進之間三日以神
祐丸神秘沉香丸微下之至十二日吐止食漸進四
十日平復如故又汪氏年三十餘形瘦亦痞不食吐
水經不通以前方加參术歸為君煎熟入竹瀝半盞
薑汁服之但不用神祐丸下亦平復若咳嗽寒熱而
經閉者當于咳門求之
張子和曰凡月事不來用茶調散吐之次用玉燭散芎
歸湯三和湯桂芩白术散之類降心火益腎水開胃
進食分隂陽利水道之藥也
一婦月事不行寒熱往來口乾頰赤飲食少旦暮間咳
一二聲諸公皆用䖟蟲水蛭乾漆碙砂芫青紅娘子
没藥血竭之類惟予不然古方雖有此法柰病人服
之臍腹必發痛飲食不進乃命止藥飲食稍進内經
曰二陽之病發心脾心受之則血不流故不月既心
受積熱宜抑火升水流濕潤燥開胃誘食乃涌出痰
一二升下泄水五六行濕水上下皆去血氣自然湍
流月事不為水濕所隔則依期而至矣亦不用䖟蟲
水蛭有毒之藥如用之則月經縱來小溲反閉他症
生矣凡精血不足宜補之以食大忌有毒之藥偏勝
而致天閼多矣
一婦三十四歲經水不行寒熱往來面色痿黃唇焦頰
赤時咳二三聲問其所服之藥黑神散烏金丸燒肝
散四物湯鼈甲散建中湯寧肺散鍼灸千百轉劇家
人意倦不欲求治予憫之先涌痰五六升午前涌畢
午後食進餘症悉除後三日復輕涌之又去痰一二
升食益進不數日又下通經散瀉訖一二升後數日
去死皮數重小者如麩片大者如葦膜不一月經水
自行神氣大康
室女月水不通用雄鼠屎一兩燒存性為細末空心
温酒調下一錢神效
仲景礬石丸婦人經水閉不利臟堅癖不止中有乾
血下白物
礬石(枯三錢)杏仁(二錢半)
二味末之蜜丸棗核大内隂中劇者再内之
琥珀散治心膈迷悶肚腹撮痛月信不通等疾
烏藥(二兩)當歸蓬术(醋煨各一兩)
右為末温酒調下二錢
萬病丸月經瘀閉臍腹作痛及産後癥瘕等病
乾漆(炒烟出青白為度)牛膝(酒浸焙各一兩)
為末生地黃汁一升砂器慢火熬膏丸梧子大每
服二十丸空心米飲下
紅花當歸散經候不行腰胯重痛小腹堅硬
紅花當歸尾紫葳牛膝炙甘草蘇木(各二)
(錢)白芷桂心(各一錢半)赤芍(炒一兩)劉寄奴苗(五錢)
為末酒調服三錢
栢子仁丸
栢子仁(炒另研)牛膝(酒洗炒)卷栢(各半兩)澤蘭葉(一兩)
右蜜丸梧子大每服三十丸空心米飲下
澤蘭湯
澤蘭葉(二錢)當歸芍藥(各一錢炒)炙甘草(五分)
水煎服
茯苓補心湯治婦人心氣虚耗不能主血又不能制
乎肺金氣得以乘乎肝木肝既虧損則血不能藏漸
致精血枯涸月事不調此方專補心元之虚抑其肺
氣調和營衛滋養血脈前方參蘇飲内除木香餘
與四物湯對勻每服五錢以薑棗煎温服此方常
進用以治宫娥多效
牛膝散治月水不利臍腹作痛或小腹引腰氣攻胸
膈
牛膝桂心赤芍(炒)桃仁玄胡索(炒)川歸丹
皮(各一兩)
右為末每服一錢酒調服或每服五錢水煎服
地黃通經丸治月經不行或産後惡露臍腹作痛
熟地(四兩)䖟蟲(去頭翅炒)水蛭(稬米同炒黃去米)桃仁(去皮尖各五十枚)
右煉蜜丸梧子大每服五七丸空心酒下
牡丹皮散婦人月水不利臍腹疼痛
丹皮大黃(炒各一兩)赤芍生地桃仁川歸桂
心赤茯苓白术(各七錢半)石葦(去毛)木香(各半兩)
右每服五七錢薑三片水煎空心服
本事通經丸婦人室女月水不通疼痛或成血瘕
桂心青皮(去白)大黃(炒)乾薑川椒川烏乾漆
莪术川歸桃仁
各等分為末先將四錢用米醋熬成膏和餘末調
勻搗千杵丸如梧子大晒乾每服二十丸淡醋湯
下加至三十丸温酒亦得
厚朴湯治月水不通屢試有驗(因氣滯痞嘔結痰在上寒熱)
厚朴(薑汁炙香)
切細濃煎去渣空心服不過三四劑瘥
丹溪積痰傷經不行夜則妄語
瓜蔞子(一兩)黃連(五錢)吳茱萸(一錢半)桃仁(五十枚)紅麯(二錢)縮
砂(三兩)山查末
薑汁&KR1339;餅糊為丸
軀肥脂滿經閉者導痰湯加芎連不可服地黃如用以
薑汁炒過(即二陳加枳實黃連是也)
一婦年二十餘兩年經閉食少乏力
黃連(二兩)白术(一錢半)陳皮滑石(各一錢)黃芩(半兩)木通(三分)
桃仁(十二枝)炙甘草(少許)
水煎服
瘀血鬱滯經閉或臨經時腰疼腹痛宜四物加紅花桃
仁莪术玄胡香附木香發熱加黃芩柴胡
瘀血作痛經閉不行丸藥方
香附(醋煮四兩)瓦楞子(煅二兩醋煮一晝夜)桃仁(二兩)丹皮大黃(蒸)
川歸(各一兩)川芎紅花(各半兩)
為末&KR1339;餅丸梧子大空心温酒下三五十丸
經水過期不行
玄胡索(一錢)香附枳殼(各五分)
為末杜牛膝汁半鍾空心調服
當歸散治經脈不通
川歸川山甲(灰炒)蒲黃(炒各半兩)辰砂(一錢)麝香(少許)
右為末酒調服二錢
菖蒲丸血積心脾作痛
九節菖蒲(六兩)吳茱萸(炒)香附子(各四兩)
右為末醋打神麯糊為丸梧子大每服五十丸薑
湯下
没藥散血氣不行心腹疼痛或走注痛月經不調發
熱晡熱並宜用之
紅花没藥川歸玄胡(炒)
右各等分為末每服二錢童便酒調下
葳靈仙散凡冷氣滯血少小腹疼痛或經行遇怒腹
脹痛宜用之
葳靈仙(一兩)川歸没藥木香桂心(各五錢)
為末每服一錢熱酒調下
當歸散凡血積小腹痛或因氣逆月經不行肚腹作
痛
川歸(炒)赤芍没藥枳殼(麩炒)劉寄奴玄胡
各等分為末每服一錢酒調下
加味建中湯血海受寒小腹作痛
桂心(半兩)白芍(一兩)炙甘草(二錢半)吳茱萸當歸玄胡
丹皮(各五錢)
每服五錢加薑棗水煎食前服
滋血湯婦人血熱氣虚經候澁滯不通肢體麻木肌
熱生瘡渾身痒倦將成癆瘵不可妄服藥餌宜以此
滋養自能通利
馬鞭草荆芥穗(各四兩)桂心枳殼川芎川歸
丹皮赤芍(各一兩)
每服五錢烏梅一枚水煎食前服如有此症服
半月經脈自通百病皆愈出適宜方
崩
生生子曰崩者謂傾陷之勢而不可遏俗曰血山崩謂
血暴下如山之崩壊也又曰血海敗蓋衝任二脈為
血之海附于陽明陽明者土也土位乎中故又曰崩
中
内經隂陽别論云隂虚陽摶謂之崩東垣曰婦人脾胃
虚損致尺部脈沉細而數或沉弦而洪大有力寸關
脈亦然皆由脾胃有虧下陷于腎與隂火相合濕熱
下迫經漏不止其色紫黑如夏腐肉之臭中有白帶
者脈必弦細寒作于中中有赤帶者其脈洪數疾熱
明矣必腰痛或臍下痛臨經欲行先見寒熱往來兩
脇急縮兼脾胃症出見或四肢困熱心煩不得眠心
下急宜大補脾胃而升舉血氣可一服而愈或人故
貴脱勢人事疎少或先富後貧心氣不足其火大熾
旺于血脈之中又致脾胃飲食失節火乘其中形質
肌肉容顔似不病者此心病不行於診故脾胃症顯
矣故經水不時而下或暴下不止治當先說惡死之
言勸諭令拒死而心不動以大補氣血之藥補養脾
胃微加鎮墜心火之藥治其心補隂瀉陽經自止矣
痿論云悲哀太甚則胞絡絶胞絡絶則陽氣内動發
則心下崩數溲血也故本病曰大經空虚發則肌痺
𫝊為脈痿此之謂也
良方論曰婦人崩中由臟腑傷損衝任血氣俱虚故也
衝任為經脈之海血氣之行外循經絡内營臟腑若
無傷損則隂陽和平而氣調適若勞動過多致臟腑
俱傷而衝任之氣虚不能約制其經血故忽然暴下
或由隂陽相搏為熱所乘攻傷衝任血得熱則流散
甚者致于昏悶其脈數小則為順洪大為逆大法當
補脾胃為主
薛氏曰經云陽絡傷則血外溢隂絡傷則血内溢又云
脾統血肝藏血治法前症因脾胃虧損不攝血歸元
用六君子加芎歸柴胡若肝經之火而血下行用奇
效四物湯或四物加柴梔苓术若肝經風熱而血妄
行用加味逍遥散或小柴胡梔芍丹皮若怒動肝火
而血沸騰亦用前藥若脾經鬱結而血不歸經用歸
脾加柴梔丹皮若悲傷胞絡而血下崩用四君加柴
梔升麻故東垣先生云凡下血症須用四君以收功
厥言旨哉若大吐血毋以脈論當急用獨參湯救之
若潮熱咳嗽脈數乃元氣虚弱假熱之脈尤當用人
參温補此等症候無不由脾胃先損故脈洪大察其
有胃氣能受補則可救苟用寒涼止血之藥復傷脾
胃反不能攝血歸源是速其危也
丹溪曰血崩亦有因涎鬱胸中清氣不升故經脈壅遏
而降下非開涎不足以行氣非氣升則血不能歸隧
道此論血泄之義甚明蓋開胸膈濁涎則清氣升清
氣升則血歸隧道不崩矣故其証或腹滿如孕或臍
腹疞痛或血結成片或血出即快止即悶或臍上動
其治法宜開結痰行滯氣消瘀血
又曰勞動過傷臟腑衝任之氣虚不能約制其經血故
忽然而下謂之崩中暴下當宜大補氣血之藥舉養
脾胃微加鎮墜之劑治其心補隂瀉陽經自止矣
急即治其標用白芷湯調百草霜末甚者棕櫚灰後
用四物湯加炒乾薑調理因勞者用參蓍帶升補
藥因寒者用乾薑因熱者用黃芩崩過多者先
以五靈脂末一服當分寒熱蓋五靈脂能止能行
紫色成塊者為熱四物湯加黃連之類崩中用香
附白芷丸服氣虚血虚者皆以四物湯加參茋漏
下為熱而虚四物加黃連崩中白帶用椒目末又
用石灰炒去灰為未茜草少許粥丸服經血逆行
或血腥或唾血或吐血用韮菜汁服效
治血崩血瘕或經行産後心腹脇痛五靈脂炒烟盡為
末每服一錢温酒調或用三錢水酒童便煎服
治風熱血崩荆芥穗燈火燒焦為末每服三錢童便調
服又治産後昏暈俱妙
獨聖散治肝經有風血崩
防風(去乂蘆)
為末每服二錢空心食前酒煮白麪清飲調下極
驗
神應散治血虚内熱血不歸經而崩
桂心(燒存性)
為末每服一二錢米飲調下
又方陳槐花一兩百草霜半兩為末每服一二錢燒
紅鐡秤鎚淬酒調下
簡易黃芩湯崩中下血陽乘隂經水沸溢
黃芩
為末每一二錢燒秤鎚淬酒調下(或用此酒吞芩心丸亦妙)
伏龍肝散治氣血勞傷衝任經虚血非時崩下臍腹
疼痛脈遲弱食或少或赤白帶下
伏龍肝赤石脂麥冬(各一兩)炙甘草(半兩)川芎(三兩)當
歸乾薑(七錢半)桂心(半兩)艾葉(三兩)熟地(二兩)
每服六錢棗一枚水煎服
羅氏備金散治婦人血崩不止
香附子(炒四兩)歸尾(一兩二錢)五靈脂(炒一兩)
空心酒調服五錢立效
本事方治下血不止或成五色崩漏
香附子舂去皮毛中斷之略炒為末每服二錢用清
米飲調下此方徐氏𫝊其内人有是疾徧服藥不
效後服此遂愈須久服為佳亦治産後腹痛大是婦
人仙藥常服益血調氣大全方用醋煮出焙乾為
末醋糊為丸梧子大每服五十丸米飲送下數墮
胎者此藥尤妙(前藥用乾荷藥濃煎湯調吞更佳)
縮砂散治血崩
縮砂仁不拘多少於新瓦上炒香為末米飲調下三
錢
治血崩不止五靈脂炒加當歸酒同煎或水酒童便
各半盞同煎服
又方水煎五靈脂半乾去渣清再熬成膏入神麯末
為丸梧子大空心温酒下三五十丸便止
又方
鹿茸(醋炙)當歸(各二錢)蒲黃(炒半兩)
為末酒調五錢日三
仲景桂枝茯苓丸治婦人有癥在臍上動下血不止
桂枝茯苓桃仁(去皮尖炒)芍藥丹皮(去心各等分)
為末煉蜜為丸梧桐子大每服十丸日三以止為
度
又婦人陷經漏下色黑膠薑湯主之(即芎歸膠艾湯)
芎藭阿膠甘草(各二兩)艾葉當歸(各三兩)芍藥(四兩)
熟地
右水五升清酒三升煮取三升去渣内膠令消盡
温服一升日三不瘥更煮一料(一云加乾薑一兩)
東垣益胃升陽湯血脱益氣古人之法也先補胃氣
以助生長故曰陽生隂長諸甘藥為之先務舉世皆
以為補氣殊不知甘能生血此陽生隂長之理也故
先理胃氣人身之内榖氣為寳
黃茋(二錢)人參(嗽者去之)神麯(炒各一錢半)升麻柴胡(各五分)白
术(三錢)當歸身甘草(炙)陳皮(一錢)生黃芩(二錢伏瀉盛暑之金肺)
(逆秋涼不用)
右每服五錢如食添再加之如食減於五錢内減
一二錢不可多服水煎服一方有生地如腹痛
每服内加白芍二分中桂少許如口乾渴加葛根
二分先服此益胃升陽湯不止却服後柴胡調經
湯大舉大升之也
柴胡調經湯治經水不止下皆鮮血頂筋急腦痛脊
骨強痛不思飲食
羌活獨活藁本升麻(各五分)蒼术(一錢)葛根當
歸甘草(炙各三分)柴胡(七分)紅花(少許)
水煎稍熱服取微汗立止
又嘗治一老婦血崩不止流流不絶滿床皆血上床不
得者三月矣腹滿如孕乃作虚挾痰積瘀血治之用
四物四兩參术各一兩甘草半兩以補虚香附三兩
半夏兩半茯苓陳皮枳實砂仁玄胡各一兩以破痰
積汚血分二十帖每帖煎乾加乾荷葉側栢葉湯再
煎服之服盡良愈今再不發如神
雲岐子栢黃散療經血不止
黃芩(一兩二錢半)側栢葉蒲黃(各一兩)伏龍肝(一兩)
水二升煎取八合分為二服
又方崩中不止結作血片如雞肝色碎爛
芎藭(一錢二分)阿膠青竹茹(各八分)續斷地榆小薊
根(各三分)當歸(六分)生地伏龍肝(各一錢一分)
水九盞煎三盞分三服
一婦經漏不止四物加黃連黃栢鹿角膠童便數劑而
愈緣此婦素服不得參芪後又小産血崩不止亦以
前劑進之而安
大全方崩中下血不止小腹痛
白芍藥(酒炒二兩)側栢葉(微炒六兩)
右水一升煎取六合入酒五合煎取五合空心分
為二服一方為細末酒調二錢一方有鹿角
膠等分酒調治白帶臍腹痛
治經血不止歌曰婦人經血正淋漓舊蕊蓮蓬燒
作灰熱酒一杯調八字自然安樂更無疑
經驗方百草霜二錢狗胆汁拌勻分作二服以當歸
酒調下
黃芩湯治經血不止
黃芩(五分)川歸側栢葉蒲黃(各四分)艾葉(一分)生地(二錢)
(半)伏龍肝(二錢)
生薑三片水煎服
經驗方治血崩不止
右用黃連解毒湯加艾葉服無不效者
南岳魏夫人濟隂丹治婦人血氣久冷無子數經墮
胎皆因衝任之脈虚損胞内宿挾疾病經水不時暴
下不止月内再行或前或後或崩中漏下三十六疾
積瘕癖臍下冷痛小便白濁以上疾症皆令孕育不
成以致絶嗣常服令人有孕及生子充實産後百日
内常服能去百病去宿血生新血
木香(煨)茯苓京墨(燒紅醋淬研末)桃仁(去皮尖炒各一兩)秦芃
炙甘草人參桔梗(炒)藁本石斛(酒浸焙)蠶退紙
(燒存性各二兩)乾薑(炮)牡丹皮桂心川歸細辛川
芎(各一兩半)川椒(去目炒出汗)山藥(各七錢半一方三兩)澤蘭葉熟地
香附(炒各四兩)大豆黃卷(炒半升)蒼术(米泔浸去皮炒八兩)穤米(炒一升)
右為末蜜丸每兩分作六丸每服一丸嚼細食前
温酒醋任下此藥用之累效血崩服之即止
向有經候不行者二年腹内一似懷孕時或鼓動
但脈弦疾非姙脈耳遂令服至半劑下血塊一盂
自後服盡經候竟調若經病久無子者服之即孕
且生子充實但服至有孕便當住服或脾胃素弱
不宜用蜜丸則以醋煮薄麪糊為丸如梧子大每
服五十丸温酒醋湯任下
赤白帶下
機要云赤者熱入小腸白者熱入大腸其本實熱冤結
於脈不散故為赤白帶下也冤屈也結也屈滯而病
熱不散先以十棗湯下之後服苦練丸大玄胡散調
下之熱去濕除病自愈也(劉宗厚曰此論有餘之症也)
良方論云婦人帶下其名有五因經行産後風邪入胞
門𫝊於臟腑而致之若傷足厥隂肝經色如青泥傷
於手少隂心經色如紅津傷於手太隂肺經形如白
涕傷於足太隂脾經黃如爛瓜傷足少隂腎經黑如
衃血人有帶脈横於腰間如束帶之狀病生於此故
名為帶
生生子曰按此論前既云傷於肝則色青傷於心
則色赤云云是五臟皆能令人帶下也抑何待於
奇經之帶脈病而後然歟緣帶乃有形之病如衣
帶之狀所下之物亦必成條或成片而象之也雖
有赤白之殊皆濕痰瘀血所致若局定指竒經帶
脈之名而始名之為帶下得無太泥乎哉攷之難
經二十九難曰竒經之為病何如云云帶之為病
腹滿腰溶溶若坐水中滑伯仁註曰任脈起胞門
行腹故病苦内結男為七疝女為瘕聚帶脈廻身
一週故病如是觀乎是在任脈則有男女之分在
帶脈則無男女之分據乎是則凡帶脈所生之病
乃男女均有之疾初非硬指帶脈之名為婦人今
日所謂白物滛滛而下之帶也又按内經骨空篇
曰任脈為病男子内結七疝女子帶下瘕聚亦是
以任脈主帶下而不以帶脈名帶下也故後之歷
代諸公所治亦不泥於帶脈予故辯而明之庶臨
症者而毋以名拘焉
劉宗厚曰按良方此論言風氣寒熱傷於諸臟致症似
言外邪大抵此症多有本於隂虚陽竭營氣不升經
脈凝濇衛氣下陷精氣累滯於下焦奇經之分藴積
而成其病或醉飽房勞服食燥劑所致也白物如涕
之狀故言帶者亦病形也經云帶脈為病而得名而
白者屬氣赤屬血東垣舉脈訣曰崩中日久為白帶
漏下多時骨木枯言崩中者始病血崩久則血少復
亡其陽故白滑之物下流不止此可見未得全拘於
帶脈矣詳病亦有濕痰流注於下焦或肝腎隂滛之
濕勝或因驚恐而水乘土位濁液下流或思慕為筋
痿内經所謂二陽之病發心脾是也或餘經濕熱屈
滯於少腹之下而病本殊則皆為氣血虚損營衛之
精氣累治而成其病標一也前人立論殆盡病機則
治法無定若戴人以帶下得兩手脈俱滑大而有力
乃上用宣去痰飲下以導水丸泄濕熱繼以淡劑滲
之此為瀉實也如其諸脈微細或沉緊而濇按之空
虚或洪大而濇按之無力正為元氣不足隂虚筋痿
虚極中寒等症東垣有補陽調經固真等例乃兼其
虚也丹溪先生治因濕痰下注用海石南星椿根皮
之類較之前人下之而復吐以提其氣或發中兼補
補中兼利燥中兼升發潤中兼益氣温而兼收澁之
例不同蓋病機有輕重淺深之異耳
仲景曰婦人帶下六極之病脈浮則為腸鳴腹滿緊則
為腹中痛數則為隂中痒痛洪則生瘡弦則隂疼掣
痛
又曰帶下有三門一胞門二龍門三玉門已產屬胞門
未産屬龍門未嫁女屬玉門
脈經問曰未出門女有三病何謂也師曰一病者經水
初下隂中熱或有當風或有扇者二病者或以寒水
洗之三病者或見丹下驚怖得病屬帶下
又問曰婦人年五十所病下痢數十日不止暮則發熱
少腹裏急痛腹滿手掌熱唇口乾燥何也師曰此病
屬帶下何以故曾經半産瘀血在少腹中不去何以
知之其症唇口乾燥故知之當與温經湯
内經曰脾𫝊之腎病名疝瘕少腹冤熱而痛出白一名
白蠱當此之時可按可藥啟玄子註曰出白溲出
白液也盖便濁白帶之類
許學士云凡婦人有白帶多致不産育速宜治之
衍義治帶下并腸有敗膿淋露不已腥穢殊甚遂至臍
腹更增冷痛此蓋敗膿血所致卒無已期須以此排
膿白芷一兩單葉紅蜀葵根二兩白芍藥白枯礬另
為末各半兩同以蠟丸如梧桐子大空心及飯前米
飲下十丸或十五丸俟膿盡仍别以補藥佐之
本事方治下元冷赤白帶下不問遠年近日盡效
龍骨(五錢)舶上硫黃(三錢半)
右為末每服半錢無灰酒下空心調服一日三服
伏龍肝散治赤白帶下久不瘥肌瘦瘁黃
棕櫚(燒存性)伏龍肝屋梁上塵(懸長者炒烟盡出火毒)
右等分為末入龍腦麝香各少許每服二錢酒或
醋調服病十年者半年可安有人經年崩漏不止
諸藥不效脈濡微與此藥兼香礬丸服之即愈
香礬丸
白礬(四兩)香附子(二兩)黃狗頭骨灰(四兩)
右為末粥丸梧子大每服三十丸
東垣補經固真湯白文舉正室白帶常漏久矣諸藥
不效診得右尺極微其白帶下流不止脈經云崩中
日久為白帶漏下多時骨木枯言崩中者始病血崩
久則血少復亡其陽故白滑之物下流不止是本血
海將枯津液復亡乾枯不能滋養筋骨以本部行經
為引用為使以大辛甘油膩之藥潤其枯燥而益津
液以大辛熱之氣味補其陽道生其血脈以苦寒之
藥泄其肺而救上熱傷氣以人參補之以微苦温之
藥為佐而益元氣名曰補經固真湯
柴胡甘草(炙)陳皮郁李仁(另研)生黃芩(另入各一錢)人
參乾薑(各二錢)白葵花(去萼七朵)
右除黃芩外以水二大盞煎至一盞七分再入黃
芩同煎至一盞空心熱服以早膳壓之
桂附湯治白帶腥臭多悲不樂大寒
肉桂(一錢)大附子(三錢)黃栢知母(各五分)如少食常飽有
時似腹脹加白芍藥(五分)如不思飲食加五味子(二十粒)
如煩惱面上麻木如蟲行乃胃中元氣極虚加黃茋
(一錢)人參(七分)炙甘草(二分)升麻(五分)
作一服水二鍾煎至一鍾食遠熱服
酒煮當歸丸治頽疝白帶下注脚氣腰以下如在冰
雪中以火焙炕重厚綿衣蓋上猶寒不任冷之極也
面白如枯魚之象肌如刀削消瘦之速也小便不止
與白帶長流而不禁固自不知覺面白目青藍如菜
色目昏>昏>無所見身重如山行步欹側不能安地腿
膝枯細大便秘結口不能言無力之極食不下心下
痞煩心懊憹不任其苦面停垢背惡寒小便遺而不
知此上中下三陽真氣俱竭故噦嘔不止胃寒之極
也其脈沉緊而濇按之空虚若脈洪大而澁按之無
力猶為中寒之症况按之空虚者乎按之不鼓是為
隂寒之極也其空虚乃血氣俱虚之極也
當歸(一兩)茴香(半兩)黑附子(炮去皮臍)良薑(各七錢)
右四味剉以好酒一升半煎至酒盡為度炭火焙
乾為細末入後藥
炒黃鹽丁香(各半兩)全蝎(三錢)柴胡(二錢)升麻根木香
(各一錢)苦練子炙甘草(各五分)玄胡索(四錢)
俱為末與前四味和勻酒煮麪糊為丸梧子大每
服二十丸餓肚淡醋湯下忌油膩冷物酒麪
當歸附子湯治臍下冷痛赤白帶下
柴胡(七分)良薑乾薑黑附子(各一錢)升麻蝎梢(各五)
(分)炙甘草(六分)當歸(二錢)炒黃鹽(三分)黃栢(二分)
每服五錢水煎服為丸子亦可
右炒鹽例東垣回陽丹註云必用炒黃鹽無則不
效蓋寒疝之要藥也
固真丸治白帶久下不止臍腹冷痛其寒捫之如冰
隂中亦然目中溜火上壅視物昏>昏>無所見齒皆惡
熱飲痛須得黃連末擦之乃止惟喜乾食大惡湯飲
此病皆寒濕乘其胞内故喜乾而惡濕肝經隂火上
溢走於標故上壅而目溜火腎水侵肝而上溢故目
中昏>昏>無所見齒惡熱飲者是少陽陽明中伏火也
當大瀉寒濕以丸藥治之故曰寒在下焦治主宜緩
大忌湯散以酒制白石脂白龍骨以枯其濕以炮薑
大辛熱瀉寒水以黃栢之大寒為因用又為鄉導治
法云古者雖重罪不絶人之後又為之伏其所主先
其所因之意又瀉齒中惡熱飲也以柴胡為本經之
使以芍藥半錢以導之又恐辛熱之藥太甚損其肝
經故微瀉之以當歸之辛温大和血脈此用藥之法
備矣
白石脂(燒赤水飛研細晒乾)柴胡(各一錢)炮薑(四錢)黃栢(酒洗)白芍(各五)
(分)龍骨(酒煮水飛二錢)當歸(酒洗三錢)
右為末水煮稀糊為丸芡實子大每服三十丸空
腹時滚湯送下即以美膳壓之忌生冷硬物酒濕
麪
補真潤腸湯治白帶隂戶中痛控心而急痛身黃皮
緩身重如山隂中如冰(一名助陽湯)
即前固真湯减人參加防風高良薑
海蔵香附六合湯治赤白帶下(即四物加茴香桂也)
大全方治赤白帶下年深月久不瘥
白芍藥(二兩)乾薑(半兩)
各炒黃色為末米飲下二錢日二服
丹溪治赤白帶下大法或十棗湯神祐丸或玉燭散
皆可用之虛者不可峻攻實者可行
血虛加減四物湯氣虛以人參白术陳皮間與之
主治燥濕為先濕甚者固腸丸隂火動者諸藥
中加炒黃栢滑者加龍骨赤石脂滯者加葵花
(白者治白赤者治赤)性躁者加黃連寒月少加薑附臨機
應變先湏斷厚味帶下與夢遺同法治之肥人
有帶多是濕痰用海石半夏南星黃栢(炒)青黛蒼术
川芎瘦人帶病少如有者多是濕熱用炒栢蛤粉
滑石川芎青黛樗皮帶漏俱是胃中痰積流下滲
入膀胱出於大腸小腸宜升提甚者上必用吐以提
其氣下用二陳湯加白术蒼术治結痰白帶以小
胃湯半饑半飽津液下數丸俟鬱行却服補藥
白术(一兩)蒼术(半兩)紅白葵花(二錢半)白芍藥(七錢半)
右&KR1339;餅為丸空心煎四物湯吞二十丸
一婦年七十形瘦善啖白帶食前薑湯吞大補丸五十
丸一二次午膳後及臨卧時各與小胃丹十五丸愈
乳香散治赤白帶下
草果(一枚去皮入乳香一小塊用麪包煨焦存性連麪為末)
每服二錢重者三錢陳皮湯調下
帶下不止用椒目白芷治白帶以椒目為末米飲下
樗皮丸治赤白帶有濕熱者
白芍(五錢)良薑(炒灰三錢)黃栢(炒成灰二錢)椿皮(一兩半)
右為末粥丸每服三五十丸米飲下
治白帶因濕熱而勝下者
蒼术(鹽炒)白芍藥滑石(各兩)枳殼甘草(各三錢)椿根
皮(炒)乾薑(炮各二兩)地榆(半兩)
為末粥丸米飲下
治帶下
椿根皮(二兩)神麯(炒)麩麯(炒)黃栢(炒)蒼术(各一兩)白芍(一兩)
(半)滑石枳殼(各五錢)
右為末糊丸梧子大空心服五十丸
赤白帶皆屬於血有出於大小腸之分黃荆子炒焦為
末米飲調三錢
固腸丸治濕氣下利大便血白帶去脾胃陳積之後
用此以燥下濕亦不曾單用看病作湯使椿根白皮
為末粥糊為丸此藥性涼而燥須炒用一方加滑
石一半
地榆膏治赤白帶下骨立者
地榆(一斤)
用水三升煎至一半去渣再煎如稠餳空心服三
合日二次
治漏下五色地榆三兩用醋一升煮十餘沸稍熱食前
服一合
治白帶因七情所傷脈數者
黃連(炒)側栢(酒蒸)黃栢(炒各半兩)香附(醋炒)白术(炒)白芍(各一兩)
白芷(燒存性三錢)椿根皮(炒二兩)木香(三錢)
為末粥丸米飲下
千金方治赤白帶下
三葉酸漿草隂乾為末空心温酒下三錢
丹溪治赤白帶
龜板(酒炙二兩)黃栢(炒一兩)乾薑(炒一兩)梔子(二錢半)
右酒糊為丸每服七十丸日二服
又方治帶下脈數者
枸杞根(一斤)生地(五斤)
右以水一斗煮取五升分五服
治帶下赤白腰痛或少腹痛有熱者
樗皮(二兩)玄胡索桃仁側栢葉茴香當歸
川練肉(各半兩)香附(八錢)官桂烏藥(各三錢)麥皮曲(炒一兩)
右為末酒糊為丸每服六十丸神效
白芷散治下元虚弱赤白帶下或經行不止等症
白芷(一兩)海螵蛸(二枚燒)胎髮(五丸煆)
為末每服二錢酒調下
東垣坐藥龍鹽膏
丁香川烏(炮)木香(各一錢半)全蝎(五枚)良薑木通(各一錢)
枯礬(五分)龍骨茴香歸稍炒黃鹽防己(酒洗)紅
豆肉桂(各二錢)厚朴(三錢)玄胡索(五錢)
右為末煉蜜丸彈子大綿裹留絲在外納隂戶内
又方勝隂丹為上藥力小再取三錢内加行性熱藥
三賴子川烏大椒(各五分)柴胡羌活(各二錢)全蝎
(三枚)大蒜破故紙(與蒜同焙各一錢)升麻枯礬(各二分)麝香
(少許)甘松(三分)
右為細末同前制用
又方回陽丹
全蝎升麻甘松(各二分)羌活草烏頭(各三分)水蛭
(焙乾三條)䖟蟲(三枚去翅足炒)川烏柴胡(各七分)大椒蓽撥
枯礬三賴(各五分)大蒜破故紙(各二錢)炒黃鹽(一錢此必)
(用之藥去之則不效)
右為細末依前制如指尖大綿包納隂戶中覺臍
下煖為效
丹溪治胡安人白帶下月經甚多食少倦怠面黃經中
有如血塊者有如筋膜者與參术等補血氣調脾胃
後諸症皆退惟帶未止以樗皮丸主之
張戴人治一婦帶下連綿不絶白物或來已三載矣兩
手脈俱滑大有力六七至常上熱口乾眩暈時嘔酢
水乃寒痰在胸中以瓜蒂散吐出冷痰二三升皆酢
水也間如黃涎狀如爛膠次以漿粥養其胃氣又次
用導水禹功以瀉其下然後以淡劑滲泄之藥利其
水道不數日而愈
又息城李左衙之室病白帶如水窈漏中綿綿不絶穢
臭之氣不可近面黃食減已三年矣諸醫皆云積冷
陽起石硫黃薑附之藥重重燥補汚水轉多戴人斷
之曰此帶濁水本熱乘太陽經其寒水不禁固故如
此也夫水自高而趨下宜先絶其上源乃涌痰二三
升次日下沃水斗餘行三遍汗出周身至明旦病人
云汚已不下矣次用寒涼之劑服及半載産一男
仲景温經湯
吳茱萸(三兩)川歸芎藭芍藥人參桂枝阿
膠丹皮生薑甘草(各二兩)半夏(半升)麥冬(一升)
右十二味水一斗煮取三升分温三服亦主婦
人少腹寒久不受胎兼取崩中去血或月水過多
及至期不來
五靈散治赤白帶下
五靈脂(半生半炒)
為末酒調服
大全方治白帶
茅花(炒一握)棕櫚灰(三寸)嫩蓮葉(三葉)甘草節(一錢)
右為末空心酒調方寸匕
益母散治帶下赤白惡露下不止
益母草(開花時採搗為末空心酒服二錢日三服)
又方治白帶用白芷以石灰炒去灰茜草少許粥糊
丸服
又方白芍藥炒黑為末每服三錢匕酒調下
丹溪治赤白帶用生狗頭骨燒存性為末酒調服或入
藥服
千金方治帶下
雲母為末温水調服三方寸匕立見神效
姙娠白帶
蒼术(三錢)白芷黃芩(炒各二錢)黃連(炒)黃栢(炒)樗根皮(炒各)
(一錢半)山茱萸(各二錢半)白芍(二錢半)
為末糊丸空心酒服五十丸
寡婦師尼寒熱如瘧
倉公𫝊與禇氏論皆云師尼寡婦獨隂無陽慾心萌而
未遂是以懨懨成病以致乍寒乍熱而類瘧狀久則
為勞又有經閉白滛痰逆頭風膈氣痞悶面䵟瘦瘠
等症皆寡婦之病診其脈獨肝部弦出寸口而上魚
際皆血盛所致經云男子精盛則思室女人血盛則
懷胎觀其精血思過半矣
薛氏曰前症若肝脈弦出魚際用生地黃丸血虚佐以
四物湯若兼怒動肝火而寒熱佐以加味逍遥散若
虧損肝經而寒熱佐以八珍湯若虧損元氣而寒熱
佐以補中益氣湯若鬱傷脾氣而寒熱佐以濟生歸
脾湯
治一寡婦不時寒熱脈上魚際此血盛之症用小柴胡
湯加生地黃治之而愈但畏風寒此脾胃氣虚用加
味歸脾湯補中益氣湯兼服而安
一婦因夫久出經商發寒熱月經旬日方止服降火涼
血藥内熱益甚自汗盜汗月經頻數予曰内熱自汗
乃脾氣虚弱也月經頻數乃血不歸脾也用歸脾湯
六味丸而愈
一室女寒熱肝脈弦長而出寸口用小柴湯加生地烏
梅治之而愈既嫁而諸症悉痊
一室女久患寒熱月經失期以小柴湯加生地治之少
愈更以生地黃丸而痊
生地黃丸許學士云有一師尼惡風體倦乍寒乍熱
面赤心煩大小柴胡湯雜進其病益劇予診視之曰
三部脈無寒邪但肝脈弦長而上魚際服此丸而愈
柴胡秦芁黃芩(各五錢)生地(二兩)赤芍藥(一兩)
右為末煉蜜為丸梧子大每服三十丸烏梅湯下
一日三服
逍遥散治日夜虚熱脈微細
地骨皮甘草黃芩川芎(各二錢)北柴胡(五錢)香附
(三錢)
右水煎空心服加竹葉十片
柴胡散治寒熱往來此隂陽相勝隂勝則寒陽勝則
熱或是胎前雜病但服此湯如燒湯潑雪
北柴胡黃芩甘草(各三錢)地骨皮(一錢)荆芥桂(各二)
(錢)
水煎服再仍服小柴胡湯三五帖
夢與鬼交
人稟五行秀氣而生承五臟神氣而養若調理失節氣
血虚衰則鬼邪干其正隠避而不欲見人時獨言笑
或時悲泣是其候也脈息遲伏或如鳥啄或綿綿而
來不知度數面顔不變亦其候也
薛氏曰前症多由七情虧損心血神無所護而然也宜
安神定志等藥則正氣復而神自安若脈來乍大乍
小乍短乍長亦為鬼祟也宜灸鬼哭宂(以患人兩手拇指相並用)
(線緊扎當合縫處半肉半甲間灼艾灸七壯若果是邪祟病者即乞求免灸云我自去矣)
茯神散治妄有所見言語雜亂時或昏昧痰熱
茯神(炒一兩半)茯苓人參石菖蒲(各一錢)赤小荳(五分)
右水煎服
桃仁丸治鬼魅交通
辰砂(另研)㯽榔當歸桃仁(各三錢)水銀(一錢棗肉一枚研令星盡)
麝香阿魏(麪包煨)沉香(各半兩)
右為末煉蜜為丸梧桐子大每服十丸空心桃仁
湯下
辟瘟丹
虎頭骨(二兩)辰砂雄黃雌黃鬼臼皂莢蕪
荑仁鬼箭羽藜蘆(各一兩)
右為末蜜丸彈子大囊盛十丸男左女右繫臂上
及用一丸當病人戶前燒之一切邪鬼不敢近
妙香散治心氣不足精神恍惚虚煩少睡盜汗等症
甘草(炙)人參桔梗(各半兩)黃茋茯神(去皮心)茯苓
遠志(去心炒)山藥(薑汁炙各一兩)辰砂(三錢)麝香(二錢)木香(二錢半)
右為末每服二錢温酒調服
治婦人與鬼交
松脂雄黃
先熔松脂乃入雄黃以虎爪不住手攪得所取如
雞子黃大令患人卧以被蓋取藥薰之惟露頭在
外勿令泄氣又不可過熱
鹿角散男女夢與鬼交精神恍惚者
鹿角屑三指撮日二服酒下亦治遺精婦人被
妖魅狐猫祟迷惑不肯言鬼鹿角屑以水服方寸匕
即言實也
桃鳬一名桃奴一名梟景是過年樹上不落乾
桃子味苦微温主殺百鬼精物療中惡腹痛殺精魅
五毒不祥正月採之
熱入血室
婦人傷寒傷風發熱經水適來晝則安靜暮則譫語有
瘧状此為熱入血室治者無犯胃氣及上二焦宜
服小柴胡湯
薛氏治一婦經行感冒風邪晝則安靜夜則譫語此熱
入血室也以小柴胡加生地治之頓安但内熱頭暈
用補中益氣湯加蔓荆子而愈後因惱怒寒熱譫語
胸肋脹痛小便頻數月經先期此肝火血熱妄行以
加味逍遥散加生地黃而愈
一婦因怒寒熱頭痛譫言妄語至夜益甚月經暴至此
怒動肝火用加味逍遥散加生地治之神思頓清又
用補中益氣湯而痊
一婦經行感冒譫語或用發散寒涼之劑前症益甚月
經不止肚腹作痛嘔吐不食痰涎自出此熱入血室
而藥復傷胃用香砂六君子歸脾湯而安
乾薑柴胡湯治婦人傷寒經脈方來熱入血室寒熱
如瘧或狂言見鬼
柴胡(一錢)桂枝(三分)牡蠣(煅)乾薑(炮)甘草(炙各三分)瓜蔞根(五分)
水煎汗出而愈
海蛤散治婦人傷寒血結胸膈宜服此藥及針期門
宂
海蛤滑石(煅水飛)甘草(各二分)芒硝(一兩)
右為末每服二錢用雞子清調下小腸通利其結
血自散更用桂枝紅花湯發其汗則愈
桂枝紅花湯治傷寒發熱口燥舌乾經脈不行
桂枝芍藥炙甘草(各一錢)紅花(二錢)
右薑棗水煎服良久更進汗出可解
加味逍遥散肝脾血虚有熱遍身搔痒或口燥咽乾
發熱盜汗食少嗜卧小便澁滯等症又治瘰&KR0659;流注
虚熱等瘡熱入血室等症
炙甘草當歸(炒)芍藥(酒炒)茯苓白术(炒各一錢)柴胡
丹皮山梔(炒各五分)
水煎服
逍遥散即前方去丹皮山梔
加味小柴胡湯治經水適來傷寒或經水適止傷寒
晝則明了夜則發熱譫妄如狂即小柴胡加生地
黃牡丹皮
心胸嘈雜
婦人嘈雜此脾胃鬱火痰滯血液淚汗而成用猪血炒
食之乃以血導血而使之歸源耳旋覆花湯尤善
薛氏曰若因食鬱用六君子山查山梔若因胃熱用二
陳薑炒芩連若因六鬱用越鞠丸若因氣滯用四七
湯桔梗枳殼大抵此症屬病氣元氣俱不足須用六
君子為主少佐以治痰之藥若以火治之必變吞酸
中滿
一婦飲食少思胸中嘈雜頭暈吐痰此中氣虚而有熱
用六君子湯加炒黑梔子桔梗而愈後因勞役頭暈
發熱吐痰不食用補中益氣加半夏茯苓天麻而痊
一婦中脘嘈雜口中辛辣或咳𠻳吐痰發喘面色或白
或赤此脾氣虚而肺中伏火也用六君子加山梔桔
梗柴胡及炒黑片芩治之愈
一婦嘈雜吞酸少食大便不結此脾氣虚寒而下陷用
補中益氣湯加茯苓半夏炮薑漸愈又常服人參理
中丸而安
一婦飲食後嘈雜吞酸此食鬱為痰用六君子送越鞠
丸漸愈又用加味歸脾湯而痊後因怒兩脇脹痛中
脘作酸四君子湯送左金丸漸安仍用六君子湯送
越鞠丸而痊
旋覆花湯治脾胃虚寒中脘停痰汪洋嘈雜腸鳴多
唾嘔吐不食脇肋脹痛脈沉遲弦細
細辛旋覆花橘紅桂心人參炙甘草
苦梗白芍半夏(各五分)赤茯苓(三分)
用水加薑煎服
又心胸嘈雜茯苓補心湯最妙
茯苓補心湯治面色黃瘁五心煩熱咳血吐血及嘈
雜潮熱等症
半夏前胡紫蘇茯苓人參枳殼(炒)桔梗
(炒)炙甘草乾葛(各五分)川芎川歸白芍陳皮
(各一錢)熟地黃(一錢半)
入薑棗水煎服
痃癖疝瘕
婦人痃癖因元氣虚弱而邪氣積聚蓋痃癖者在腹内
近臍左右有筋脈急痛如臂如指如痃之狀癖者僻
在兩脇之間有時而痛皆隂陽不和經絡痞膈飲食
停滯冷氣固結而成也
婦人臟腑調和經脈循環則月水以時故能生子而無
病若乘外邪而合隂陽則小腹胸脇腰背皆相引而
痛月事不調隂中腫脹小便淋&KR0377;面色黃黑則疝瘕
生矣疝者痛也瘕者假也脈弦急者生虚弱者死尺
脈濇浮牢為血實氣虚腹痛逆氣上行此為胞中有
惡血久則結成瘕也
張子和曰遺溺閉癃隂痿脬痺精滑白滛皆男子之疝
也若血涸月事不行行後小腹有塊或時動移前隂
突出後隂痔&KR1802;皆女子之疝也但女子不謂之疝而
謂之瘕
婦人積年血癥由寒温失節脾胃虚弱月水不通相結
盤牢久則腹脇苦痛宜用三稜煎主之
治痃癖神效以獖猪肝一具重十餘兩用巴豆仁五
十枚入肝内用釅醋三碗慢火熬乾研爛量入三稜
末丸作梧子大每服五丸食前熱酒下
經行腹痛乃痃癖癥瘕局方積氣丸妙
蘆會丸治疳癖肌肉消瘦發熱潮熱飲食少思口乾
作渴或肝疳食積口鼻生瘡牙齦蝕爛等症
蘆會胡黃連黃連(炒焦)木香白蕪荑(炒)青皮(各五)
(錢)當歸茯苓陳皮(各一兩半)炙甘草(七錢)
右為末米糊丸梧子大每服七八十丸米湯下
麝香丸治痃癖冷氣心腹作痛
麝香(二錢另研)五靈脂(炒)阿魏(五錢麪包煨麪熟)桃仁三稜(醋製)
(各二兩)芫花(醋炒)梹榔(各一兩)莪木(醋煨)桂心没藥木香
當歸(各五錢)
右為末飯丸梧子大每服十丸淡醋湯下
阿魏膏治一切痞塊更服胡連丸
羌活獨活玄參官桂赤芍生地穿山
甲兩頭尖大黃白芷天麻(各五錢)紅花(四錢)木
鼈子(去殼十枚)亂髮(五錢)槐柳桃枝(各三錢)
右用香油二觔四兩煎黑去渣入髮油内煎髮化
仍去渣徐下黃丹煎軟硬得中入芒硝阿魏蘇合
香油乳香没藥各五錢麝香三錢調勻成膏攤貼
患處内服丸藥凡貼膏藥先用朴硝隨患處鋪
平半指厚以紙蓋用熱熨斗熨之良久如硝耗再
加熨之二時許方貼膏藥若是肝積加盧會末
同熨
乾漆散治疝瘕脇肋疼痛
乾漆(炒令烟盡)木香芫花(醋炒)赤芍桂心川歸川
芎琥珀(各五錢)大黃(炒二兩)牛膝(一兩)桃仁(去皮尖一兩另研)麝
香(一錢)
右為末每服一錢温酒調下
桃仁煎治血瘕
桃仁大黃(炒各一兩)䖟蟲(炒黑五錢)朴硝(一兩)
右為末以醇醋一鍾石器中煮三分下前三味不
住手攪煎至可丸下朴硝丸梧子大不吃晩食五
更初温酒下五丸日午下穢物如未見再服仍以
調氣血藥補之(此方乃峻劑也下血塊血積甚速氣血虚者慎之)
大硝石丸治七癥八瘕當用此藥去之不令人困
大黃(四兩)硝石(三兩)人參(一兩)甘草(八錢)
右為末苦酒一升石器中先入大黃煎膏入餘藥
丸梧子大每服三十丸米飲下三日一服宜下赤
物
蟠䓤散治寒氣不散疝瘕脹痛脇肋痛甚神效男子
婦人脾胃虚冷氣滯不行
延胡索肉桂乾薑(炮各四分)蒼术(术泔水浸一宿焙)甘草(各二)
(錢)砂仁梹榔丁皮(各一錢)三稜(煨)莪术(煨)茯苓
青皮(去白各七分)
連根䓤白一莖水二鍾煎至熱服
寳鑑蒺藜湯治隂疝小腹作痛小便不利手足逆冷
或脇腹悶痛
蒺藜子(去刺)大附子(炮)梔子仁(各半兩)
右為末每服三錢水煎食前服
穿山甲散治癥痞瘀血心腹作痛
穿山甲(灰炒燥)鼈甲(醋炙)赤芍大黃(炒)乾漆(炒無烟)桂心
(各一兩)川芎芫花(醋炒)歸尾(各半兩)麝香(一錢)
右為末每服一錢酒調下
三稜煎治血癥血瘕食積痰滯
三稜(醋浸炒)莪术(製仝上各三兩)青皮(去白)半夏麥芽(炒各一兩)
右用好醋一鍾煮乾焙為末醋糊丸梧子大每服
三四十丸淡醋湯下痰積生薑湯下
脬轉小便不利
婦人脬轉或内熱𫝊搏於脬或忍小便氣逆於内以致
小腹急痛不得小便甚者至死
薛氏曰前症不問男女孕婦轉筋小便不利命在反掌
非八味丸不能救
一婦因鬱怒小便滴瀝漸至小腹腫脹痰咳喘促用八
味丸料煎服小便即利而痊
䓤白湯治氣滯小便不通腹脹欲死
陳皮(三兩)葵子(一兩)䓤白(一握)
水煎分三服
八味丸治轉脬小便不通殊有神效但世所不用以
致悞人(方見虚損)
滑石散脬轉數日不通
滑石(一兩)寒水石(二兩)葵子(一合)
右研以水一斗煮至五升每服一升即通利
又方
亂髮(煆)葵子車前子
各等分酒調下二錢
強忍小便致脬轉尿不利困篤欲死
滑石(二兩)髮灰(一兩)
為末每服三錢桃白皮一觔細切搗熟入水三盞
絞取汁調服
千金翼用杏仁去皮尖二十枚麩皮炒黃嚼細水送下
立通
一方皂角為末吹鼻内取嚏
石葦湯治脬轉小便不通及小便實熱氣滯淋瀝
石葦黃芩(炒)木通葵子榆白皮瞿麥甘
草(各五分)
加生薑水煎服
小便數
薛氏曰小便數頻若肝經火動用逍遥散加龍膽草車
前子
膀胱火動六味地黃丸加麥門冬五味子
肝腎濕熱龍膽瀉肝湯鬱傷肝脾加味逍遥散加味
歸脾湯脾肺氣虚補中益氣加麥冬五味肝經
血虚加味逍遥散腎氣虚敗鹿茸散如不應用八
味丸
桑螵蛸散治腎氣虚寒小便數少或時頻數或夜間
尤數
桑螵蛸(炒三十枚)鹿茸(炙)牡蠣(煅)炙甘草炙黃茋
右為末每服二三錢食前空心用薑湯調下日二
服
縮泉丸治脬氣虚寒小便頻數或遺尿不住小兒尤
效
烏藥益智仁
各等分為末酒煮山藥糊為丸梧子大每服七十
丸鹽酒或米飲下
鹿茸散治腎氣虚寒便溺數甚或夜間頻數遺溺
鹿茸(炙)烏賊魚骨桑寄生川歸龍骨(煅各二兩)白
芍(炒)附子(炮各三錢)桑螵蛸(炙五錢)
右為末每服二錢空心并食前温酒調下作丸亦
可
遺尿失禁(附小便出屎此名交腸病也)
内經曰胞移熱於膀胱則癃溺血膀胱不利為癃不約
為遺溺註云膀胱為津液之府水注由之然足三焦
脈實約下焦而不通則不得小便足三焦脈虚不約
下焦則遺溺也靈樞曰足三焦者太陽之别也並太
陽之正入絡膀胱約下焦實則閉癃虚則遺溺
良方曰此乃心腎之氣失其常度故有便道澁而遺者
有失禁而不知自遺者亦有傷産傷膀胱不時而遺
者有脬寒臟冷而不自知者
薛氏曰設肝腎虚熱廷孔痿痺用六味丸如不應用加
減八味丸陽氣虚憊膀胱積冷用鹿茸丸如不應用
八味丸若脾氣虚弱不能禁止用補中益氣湯加山
藥山茱萸五味若肺氣虚寒前湯加桂附此症屬虚
熱者多真寒者少治宜審察
一婦小便自遺或時不利日晡益甚此肝熱隂挺不能
約制用六味丸料加白术黃栢酒炒黑七分知母五
分數劑諸症悉愈若悞用分利之藥愈損真隂必致
不起
一老婦患前症惡寒體倦四肢逆冷余以為陽氣虚寒
用補中益氣湯加附三劑不應遂以參附湯四劑稍
應仍以前藥而安附子計用四枚人參三觔許
一婦病愈後小便出屎此隂陽失於𫝊送名大小腸交
也先用五苓散二劑而愈又用補中益氣湯而安
鹿茸丸治陽氣虚小便白濁滑數不禁或臍腹隂冷
大便不實
鹿茸(炙)椒紅桂心石斛附子(炮)牡蠣(煅)補骨
脂(炒)肉蓯蓉雞肫皮(炙)沉香(各一兩)桑螵蛸(炙三錢)
右為末酒糊丸梧子大每服三十丸空心温酒下
秘元丹治陽氣虚小便不禁或夜多小便頻數
白龍骨(煆三兩)訶子(十枚去核)砂仁(一兩)
右為末糯粥丸梧子大空心鹽湯下五十丸酒亦
可
又方鹿角鎊屑炒為末每服三五錢空心熱酒調下
又方雞䏶胵炙為末每服二三錢空心食前酒調下
日三次
又方桑螵蛸酒炒為末每服二錢空心薑湯調下
赤水元珠卷二十
