赤水元珠卷二
明孫一奎撰
暑門
明暑篇
五運六化篇曰相火之化暑主於夏夏之為言大也與
午同意炎暑乃行有中有冐有傷有暑風乃三之氣
也
内經曰因於暑汗煩則喘渴靜則多言體若燔炭汗出
而散先夏至日發者為病温後夏至日發為病暑暑
當與汗皆出勿止
脈虚身熱得之傷暑
難經曰傷暑得之為正邪火自病也當惡臭其病身熱
而煩心痛其脈浮大而散
潔古曰靜而得之為中暑動而得之為中熱中暑者隂
症中熱者陽症
東垣曰暑熱之時無病之人或避暑熱納涼於深堂大
厦得之者名曰中暑其病必頭痛惡寒身形拘急肢
節疼痛而煩心肌膚火熱無汗為房室之隂寒所遏
使周身陽氣不得伸越多以大順散熱藥主之是也
若行人農夫於日中勞役得之者名曰中熱其病必
苦頭痛發燥熱惡熱捫之肌膚大熱必大渴引飲汗
大泄無氣以動乃為天熱外傷肺氣蒼术白虎湯涼
劑主之
劉宗厚曰按此論中暑即仲景所謂中暍是也此只作
暑熱分之可見有陰陽二症受病不同然夏月受病
有隂寒所遏使周身陽氣不得伸越以大順散主之
者為中暑蓋當暑月名之猶冬月發熱為傷寒也但
中熱治例雖云用蒼术白虎湯而又處清暑益氣之
法況大順散一方是仲景太陽例藥然東垣施用諒
不如此必有若益氣湯証例發揮曄曄者惜乎無傳
故使後人不能無疑也詳後所論矧中暑証亦有於
勞役動而得者中熱証亦有於避暑靜而得之者大
抵因人元氣虚實不同故所受亦異為治豈得而無
變法哉
陳無擇曰暑熱喜歸心心中之使人噎悶昏不知人入
肝則眩暈頑痺入脾則昏睡不覺入肺則喘滿痿嬖
入腎則消渴凡中暍者死治之切不得用冷惟宜温
養得冷則死道途中無湯即以熱土熨臍中仍以熱
溺沃之槩可見矣凡覺中暑急嚼生薑一大塊水送
下如已迷悶嚼大蒜一大瓣水送下如不能嚼水研
灌之立醒
治暑之法清心利小便甚好若自汗甚者不可利小便
宜白虎湯清解之次分表裡治之如在表頭疼惡寒
雙解散加香薷及二香散香薷飲之類解之如在半
表半裡泄瀉煩渴飲水吐逆者五苓散治之熱甚煩
渴者益元散清之若表解裏熱甚宜半夏解毒湯下
神芎丸酒蒸黃連丸等或人平素弱及老人冐暑脈
微下利渴而喜温或厥冷不省人事宜竹葉石膏湯
加熟附半箇冷飲次以來復丹五苓散治之凡夏暑
証不可服諸熱燥劑致班毒發黃小水不通悶亂而
死矣
盛夏發熱有傷寒冐暑二証若熱有進退則為冐暑一
向熱不止則為傷寒
林氏曰中暑之証面垢悶倒昏不知人冷汗自出手足
微冷或吐或瀉或喘或滿其脈浮虚名曰暑風慎不
可用冷水及純大寒之劑即以蘇合香圓薑湯調灌
或研蒜水灌之醒後用清暑之藥調理又有因暑氣
入於心包絡而鼔激痰塞心竅卒倒不語者急宜吐
出痰涎隨用導痰湯合黃連香薷飲加竹&KR0377;薑汁
丹溪云暑乃夏月炎暑也盛熱之氣著人也有冐有傷
有中三者有輕重之分虚實之辨或腹痛水瀉者脾
與大腸受之惡心者胃口有痰飲也此二者冐暑也
可用黃連香薷飲清暑益氣湯蓋黃連退暑熱香薷
消蓄水或身熱頭疼躁亂不寧者或身如針刺者此
為熱傷在分肉也當以解毒白虎湯加柴胡氣虚者
加人參或咳𠻳發寒熱盜汗出不止脈數者熱在肺
經用清肺湯柴胡天水散之類急治則可遲則不救
火乘金此為中暑凡治病須要明白辨别慎勿滚
同施治春秋間亦或有之切莫執一隨病處方為妙
按傷暑與傷寒身皆發熱不可不辨明施治蓋寒
傷形熱傷氣傷寒則外惡寒而脈浮緊經曰脈盛
身寒得之傷寒脈虚身熱得之傷暑傷暑則不惡
寒而脈虚為異也故從小柴胡湯渴加知母石膏
或人參白虎湯或清暑益氣湯
人參白虎湯治暑熱發渴脈虚
人參(一錢半)知母(二錢)石膏(五錢)甘草(一錢)
粳米(一合)水煎服
竹葉石膏湯
石膏(一兩)半夏(二錢半)甘草人參(各二錢)麥門冬(五錢)
竹葉(十片)
每服一兩生薑三片水煎服
十味香薷飲治伏暑身倦神昏頭重吐利
香薷(一兩)人參陳皮白术茯苓黃耆
木瓜厚朴白扁豆甘草(各五錢)
每服一兩水煎服
一方無參耆陳皮加紫蘇藿香檀香各等分名消暑
十全飲除暑渴霍亂吐瀉
益元散治熱而煩悶小便赤澁
滑石(六兩)甘草(一兩)
右為末每服二錢或三錢冷水調下燈心湯亦可
熱盛加辰砂欲發汗用葱白湯調
五苓散
白术茯苓猪苓(各一兩半)澤瀉(二兩半)桂(一兩)
右為末每服二三錢熱湯調下
加辰砂名辰砂五苓散
縮脾飲除暑渴止吐瀉
砂仁草果烏梅(肉)甘草(炙各四兩)
扁豆乾葛(各二兩)
每服六錢水煎冷服
大順散治冐暑伏熱引飲過多脾胃受濕水穀不分
氣逆霍亂嘔吐
甘草乾薑杏仁(去皮尖)桂
右先將甘草用白砂炒黃次入薑却下杏仁以不
作聲為度篩去砂入桂為末每服二三錢水煎温
服如煩躁井花水調服以沸湯點服亦得
來復丹治伏暑泄瀉身熱脈弱
硝石(一兩同硫黃火上微炒用柳條攪結砂子不可火大)太隂玄精石(一兩研)
硫黃(一兩)青皮五靈脂(去沙土)陳皮(各二兩)
右為末好醋糊為丸菉豆大空心米飲下二三十
丸
大黃龍丸中暑昏暈身熱惡寒頭痛或往來寒熱煩
渴吐瀉
舶上硫黃硝石(各一兩)雄黃滑石
白礬(各五錢)寒食麵(四兩)
右為末滴水丸如梧子大每服五丸至七丸漸加
至四十丸
劉宗厚曰此藥通利三焦分理隂陽温胃開結治
揮霍變亂神志昏憒元氣下䧟者甚捷然病因實
火濕熱者勿用
子和桂苓甘露飲伏暑發渴脈虚
桂人參藿香(各半兩)茯苓
白术甘草葛根澤瀉
石膏寒水石(各一兩)木香(一錢)
為末白湯調三錢
宣明桂苓甘露飲
茯苓澤瀉(各一兩)石膏寒水石(各二兩)
滑石(四兩)白术桂猪苓(各半兩)
為末温湯調下二三錢
生脈散
人參五味子麥門冬(各二錢)
水煎服一方加黃耆甘草
却暑散治冐暑伏熱頭目眩暈嘔吐瀉痢煩渴背寒
面垢
赤茯苓甘草(生各四兩)寒食麵生薑(各一觔)
右為末每服二錢白湯下
冷香飲子治傷暑暍霍亂腹痛煩躁脈沈微或伏
草果(仁三兩)附子陳皮(各一兩)甘草(五錢)
每服一兩水煎入薑冷服
黃連解毒湯方在火門
二氣丹伏暑傷冷二氣交錯中脘痞悶或頭痛惡心
並治
硝石硫黃(各等分)
右為末銀器内文武火炒令鵝黃色再碾細用糯
米煮糊為丸如桐子大每服四十丸新汲水下
香薷丸大人小兒傷暑伏熱燥渴瞀悶頭目昏眩胸
膈煩滿嘔噦惡心口苦舌乾肢體困倦不思飲食或
發霍亂吐利轉筋並治
香薷(去根一兩)木瓜紫蘇葉藿香(洗)
茯神(去心各半兩)甘草(炙)檀香丁香(各二錢半)
右為末煉蜜和丸雞頭子大每服一丸至二丸細
嚼温湯下或新汲水化下
春澤湯伏暑發熱煩渴引飲小便不利兼治傷寒隂
陽不分疑似之間最宜服此
澤瀉(三錢)猪苓茯苓白术(各二錢)桂心
柴胡(各一錢)人參麥門冬(各一錢半)
渴甚去桂加五味子黃連(各二錢)
香朴飲子大人小兒伏暑吐瀉虚煩悶亂
人參烏梅(肉)茯苓甘草(炙)紫蘇
澤瀉香薷半夏麯白扁豆木瓜
厚朴(薑制各一錢)
薑三片棗一枚水煎服
清暑六和湯心脾不調氣不升降霍亂轉筋嘔吐泄
瀉寒熱交作痰喘咳嗽胃脘痞滿頭目昏痛肢體浮
腫嗜卧倦怠小便赤澁并傷寒隂陽不分冐暑伏熱
煩悶或成痢疾中酒煩渴畏食
砂仁半夏(泡)杏仁(去皮尖)人參藿香
扁豆香薷赤茯苓厚朴(薑制)木瓜(各一錢)
甘草(炙五分)
薑五片棗一枚水煎服
消暑十全散伏暑胃氣不和心腹滿痛
香薷扁豆厚朴(薑制)甘草(炙)紫蘇
白术茯苓藿香木瓜檀香(各一錢)
薑三片水煎服
黃龍丸(和劑方)治伏暑發熱嘔吐惡心
黃連(净三十二兩)好酒(五升)煮乾研為細末麵糊丸梧子
大每服五十丸白湯下
枇杷葉散治暑毒攻心衂血嘔血或吐瀉作渴
香薷(二錢)厚朴(薑炒一錢半)甘草(炙一錢半)麥門冬木瓜
茅根(各一錢)枇杷葉陳皮丁香(各半錢)
每服三五錢薑水煎服
注夏
子和曰痿之作也皆五月六月七月之時午者少隂君
火之位未者濕土庚金伏火之地申者少陽相火之
分故痿發此三月之内為熱也故病痿之人其脈浮
大
丹溪云注夏属隂虚元氣不足補中益氣中去柴升加
炒黃栢挾痰者加南星
東垣曰刺志論云氣虛身熱得之傷暑熱傷氣故也痿
論曰有所遠行勞倦逢大熱而渴渴則陽氣内伐内
伐則熱舍於腎腎者水藏也今水不能勝火則骨枯
而髓虚足不任身發為骨痿故下經曰骨痿者生於
大熱也此濕熱成痿令人骨乏無力故治痿獨取於
陽明時當長夏濕熱大勝蒸蒸而熾人感之多四肢
困倦精神短少懶於動作胸滿氣促肢節沈疼或氣
高而喘身熱而煩心下膨痞小便黃而數大便溏而
頻或痢出黃如糜或如泔色或渴或不渴不思飲食
自汗體重或汗少者血先病而氣不病也其脈中得
洪緩若濕氣相搏必加之以遲病雖互換少差其天
暑濕令則一也宜以清燥之劑治之内經曰陽氣者
衞外而為固也熱則氣泄今暑邪干衞故身熱自汙
以黃耆甘温補之為君人參陳皮當歸甘草甘微温
補中益氣為臣蒼术白术澤瀉滲利而除濕升麻葛
根苦甘平善解肌熱又以風勝濕也濕勝則食不消
而作痞滿故炒麯甘辛青皮辛温消食快氣腎惡燥
急食辛以潤之故以黃栢苦寒借甘味瀉熱補水虚
者滋其化源以人參五味子麥門冬酸甘微寒救天
暑之傷於庚金為佐名曰清暑益氣湯
黃耆(一錢汗少減五分)人參澤瀉白术
神麯陳皮(各五分)甘草(炙)葛根黃栢(酒浸)
麥冬歸身(各三分)升麻蒼术(各一錢)五味子(九粒)
青皮(三分半)
作一服水二大盞煎至一盞去查食遠温服劑之
多少臨時斟酌此病皆由飲食勞倦傷其脾胃乘
天暑而病作也但藥中犯澤瀉猪苓茯苓燈心通
草木通淡味滲利小便之類皆從時令之旺氣以
泄脾胃之客邪而補金水之不及也此正方已是
從權而立之若其時病濕熱脾旺之症或小便已
數腎肝不受邪者誤用之必大瀉真隂竭絶腎水
先損其兩目也復立變症加減法於後如心火
乘脾乃血受火邪而不能升發陽氣伏於地中地
者人之脾也必用當歸和血少用黃栢以益真隂
如脾胃不足之證須少用升麻乃足陽明太隂
引經之藥也使行陽道自脾胃中右遷少陽行春
令生萬物之根蒂也更少加柴胡使諸經左轉生
發隂陽之氣以滋春升之和氣也如脾虚緣心
火亢極而乘其土也其次肺氣受邪為熱所傷必
須多用黃耆甘草次之人參又次之三者皆甘温
之陽藥也脾始虚肺氣先絶故用黃耆之甘温以
益皮毛之氣而閉腠理不令自汗而損元氣也上
喘氣短懶語須用人參以補之心火乘脾須用炙
甘草以瀉火熱而補胃脾中元氣甘草最少恐滿
也若脾胃之急痛并脾胃大虚腹中急縮腹皮急
縮者却宜多用經曰急者緩之咳甚者去人參如
口乾嗌乾者加乾葛如脾胃既虚不能升浮為
隂火傷其生發之氣榮血大虧榮氣伏於地中隂
火熾盛日漸煎熬血氣虧少且心包與心主血血
減則心無所養致使心亂而煩病名曰冤冤者心
惑而煩悶不安也是由清氣不升濁氣不降清濁
相干亂於胸中使周身血氣逆行而亂經云從下
上者引而去之故當加辛温甘温之劑生陽陽生
而隂長也已有甘温三味之論或曰甘温何能生
血又非血藥也曰仲景之法血虚以人參補之陽
旺則能生隂血也更加當歸和血又宜少加黃栢
以救腎水蓋甘寒瀉熱火火減則心氣得平而安
也如煩亂猶不能止少加黃連以去之蓋將補腎
水使腎水旺而心火自降扶持地中陽氣也如氣
浮心亂則以硃砂安神丸鎮固之煩一減勿再服
以防瀉陽氣之反䧟也如心下痞亦少加黃連氣
亂於胸為清濁相干故以陳皮理之能助陽氣之
升而散滯氣又助諸甘辛為用故長夏濕土客邪
火旺可從權加蒼术白术澤瀉上下分消其濕熱
之氣濕氣大勝主食不消化故食減不知穀味加
炒麯以消之復加五味子麥門冬人參瀉火益肺
氣助秋損也此三伏中長夏正旺之時藥也
脾胃虚弱隨時為病隨病制方夫脾胃虚弱必上焦
之氣不足遇夏天氣熱甚損傷元氣怠惰嗜卧四肢不
收精神不足兩脚痿軟遇早晩寒厥日高之後陽氣將
旺復熱如火乃隂陽氣血俱不足故或熱厥而隂虚或
寒厥而氣虚口不知味目中溜火而視物昏>昏>無所見
小便頻數大便秘結胃脘當心而痛兩脇痛或急縮臍
下周圍如繩束之急甚則如刀刺腹難舒伸胸中閉塞
時濕嘔噦或有痰嗽口沃白沫舌強腰背腹皆痛頭痛
時作食不下或食入即飽全不思食自汗尤甚若隂氣
覆在皮毛之上皆天氣之熱助本病也乃庚大腸辛肺
氣為熱所乘而作當先助元氣治庚辛之不足黃耆人
參湯主之
黃耆(一錢如自汗過多加一錢)人參白术(各五分)陳皮
甘草當歸黃栢(以救腎水之源)麥冬(各二分)
神麯(炒三分)五味子(九粒)升麻(六分)蒼术(五分無汗一錢)
右俱作一服水二盞煎至一盞稍熱食遠或空心
服之忌酒濕麵大料物之類及過食冷物如心
下痞悶加黃連(二三分)如胃脘當心痛減太寒藥
加草豆蔲仁(五分)如脇下痛或縮急加柴胡(二三)
(分)如頭痛目中溜火加黃連(二三分)川芎(三分)
如頭目不清利上壅上熱加蔓荆子(三分)藁本(二分)
細辛(一分)川芎(三分)生地黃(二分)如氣短精神
少或夢寐間困乏無力加五味子(九粒)如大便
澁滯隔一二日不見者致食少食不下血少血中
伏火而不得潤也加當歸身生地黃(各五分)桃仁(三個)
(另研)麻子仁(研泥五分)如大便通行所加之藥勿再服
如大便又不快利勿用别藥少加大黃(煨五分)
如不利者非血結血秘而不通是熱則生風其病
人必顯風症單血藥不可復加止常服人參黃耆
湯藥只用羌活(五錢)防風(五錢)二味㕮咀以水四
盞煎至一盞去查空心服之大便必大走也一服
便止如胸中氣滯加青皮橘紅倍之去其邪氣
此病本元氣不足惟當補元氣不當瀉之如氣
滯太甚或補藥太過或心下有憂鬱之事更加木
香(二分或三分)砂仁(二分或三分)白豆蔲仁(二分)與正藥同
煎服如腹痛不惡寒者加白芍藥(五分)黃芩(二分)
減五味子
夫脾胃虚弱至六七月間河漲霖雨諸物皆潤人汗沾
衣身重短氣甚則四肢痿軟行步不正脚欹眼黑欲倒
者此腎水與膀胱俱竭之狀也當急救之滋肺氣以補
水之上源又使庚大腸不受邪熱不令汗大泄也汗泄
甚則亡津液亡津液則七神無所依經云津液相成神
乃自生津者庚大腸所主三伏之義為庚金受囚也若
亡津液汗大泄濕令亢盛則清肅之氣亡燥金受囚風
木無可以制故風濕相搏骨節煩疼一身盡痛亢則害
承乃制是也孫思邈曰五月常服五味子是瀉丙火補
庚金大腸益五臟之元氣壬膀胱之寒已絶於已癸腎
水已絶於午今更逢濕旺助熱為邪西方北方之寒清
絶矣聖人立法夏月宜補者補天元之真氣非補熱火
也令人夏食寒是也為熱傷元氣以人參麥門冬五味
子生脈脈者元氣也人參之甘補元氣瀉熱火也麥門
冬之苦寒補水之源而清肅燥金也五味子之酸以瀉
火補庚大腸與肺金也當此之時無病之人亦或有二
症況虚損脾胃有宿疾之人遇此天暑將理失所違時
伐化必困乏無力懶語氣短氣弱氣促似喘非喘骨乏
無力其形如夢寐䑃朦如烟霧中不知身所有也必大
汗泄若風犯汗眼皮膚必搐項筋皮枯毛焦身體皆重
肢節時有煩疼或一身盡疼或渴或不渴或小便黃澁
此風濕相摶也頭痛或頭重上熱壅盛口鼻氣短氣促
身心煩亂有不樂生之意情思慘悽此隂勝陽之極也
病甚則傳腎肝為痿厥厥者四肢如在火中者為熱厥
四肢寒冷者為寒厥寒厥則腹中有寒熱厥腹中有熱
為脾主四肢故也若肌肉濡潰痺而不仁傳為肉痿證
證中皆有肺疾用藥之人當以此調之氣上衝胸皆厥
證也痿者四肢痿軟而無力也其心煩冤不止(心神撩亂者是)
(也)厥者氣逆也甚則大逆故曰厥逆其厥痿多相須也
於前已立黃耆人參五味子麥門冬湯中每加白茯苓
(二分)澤瀉(四分)猪苓白术(各一分)如小便快利不黃澁者
只加澤瀉(二分)與二术上下分消其濕如行步不正脚
膝痿弱兩足欹側已中痿邪者加酒洗黃栢知母(三分或五)
(分)令兩足湧出力氣如汗大泄者津脱也急止之加
五味子(五粒)炒黃栢(五分)炒知母(三分)不令妨其食當
以意斟酌若妨食則止候食進再服取三里氣街以三
稜針出血若汗不止不減者於三里穴下三寸上廉穴
出血禁酒濕麵夫痿者濕熱乘於腎肝也當急去之
不然則下焦元氣竭盡而成軟癱必腰下不能動心煩
冤而不止也若身重或氣不短小便如常及濕熱之令
退時或所增之病氣退者不用五味子澤瀉猪苓茯苓
黃栢知母蒼术白术之藥只依本病中證候加減常服
藥亦湏用酒黃栢(二分或三分)六七月之間濕令大行子能
令母實而熱旺濕熱相合而刑庚大腸故用寒涼以救
之燥金受濕熱之邪絶寒水生化之源源絶則腎虧痿
厥之病大作腰已下痿軟癱瘓不能動矣步行不正兩
足欹側以清燥湯主之
黃耆(一錢半)黃連蒼术白术(各一錢)陳皮
澤瀉(各五分)五味子(九粒)人參白茯苓升麻(各三分)
當歸(一錢二分)柴胡麥冬生地神麯(炒)
猪苓黃栢(酒製)甘草(炙各二分)
每服半兩水二盞煎至一盞稍熱空心服
丹溪治宋(某)勞傷發熱當作注夏治之
黃栢(炒)升麻(各三分)黃耆人參木通
白芍(各五分)白术(一錢半)陳皮甘草(炙各二分)
婦人患注夏手足痠軟而熱
白术黃栢(炒)白芍陳皮當歸(各一錢)
蒼术甘草(生各五分)
解㑊(音亦)
生生子曰平人氣象論篇云尺脈緩濇謂之解㑊(王注曰尺)
(者隂部也腹腎主之緩為熱中濇為無血故解㑊也)解㑊之證懈倦困弱寒不甚
寒熱不甚熱惡見人見人心惕惕然或熱多而汗出肢
體百骸散解痿弱而不能任持少氣而不欲言左右儜
不可以名其狀故謂之解㑊注夏之証殆相似亦虚類
也其治大生脈湯足以主之加木瓜苡仁(儜音能困弱也)
大生脈湯治注夏體倦嗜卧百凡懶動動則喘乏(方出)
(痿門)
又方
甘枸杞子北五味子
研碎貯瓶内滚水泡封口少刻取服之可泡三次
每服六錢久服為妙
濕門
明濕篇
生生子曰六氣之中濕為四之氣土之所司脾為之主
五運六化篇曰土之化曰濕曰雨主於長夏長夏謂
六月也土生於火長在夏中既長而旺土潤溽暑濕
化行也蓋燥則土生乾則土死泉出地中濕化信矣
經曰地氣上為雲天氣下為雨雨出地氣雲出天氣
則土雨之化見也經曰濕勝則濡洩人每夏月洩瀉
多以胃苓湯益元散五苓散取效者實治濕令之勝
也
生生子曰内經云諸濕腫滿皆属脾土濕勝則濡瀉地
之濕氣感則害人皮肉筋脈又曰因於濕首如裹蓋
首者諸陽之會至高至清若濕氣薰蒸而沈重似有
物以蒙之也失而不治則鬱為熱熱傷血不能養筋
故大筋緛短而為拘攣濕傷筋不能束骨故小筋弛
長而為萎弱矣濕之為邪有自内得者有自外得者
隂雨濕地皆外所因飲食湯飲&KR0008;酪皆内所因有濕
寒者有濕熱者丹溪曰六氣之中濕熱為病十居八
九濕在上宜微汗之不欲大汗濕在下宜利小便此
淡滲治濕也濕雖有内外二因然治法大抵要實脾
土為主緣脾惡濕苟脾土不燥則失其徤運之常病
易乘之内濕多則泄瀉生痰流於經絡肢節則腫痛
外濕多則跗腫而肌肉濡潰原病式曰諸痙強直積
飲痞膈中滿霍亂吐下體重跗腫肉如泥按之不起
皆属於濕是以蒼白二术為必用之藥加入二陳湯
用之如濕在肌表及上焦加羌活防風之類取風能
勝濕之意如下焦腰足跗腫及泄瀉輕者加入五苓
散重者加羌活防風升麻以升提之此無上妙法也
賈真孫曰濕為土氣火熱能生濕土故夏熱則萬物濕
潤秋涼則萬物乾燥濕病本不自生因熱而怫鬱不
能宣行水道故停滯而生濕也況脾土脆弱之人易
為感冐豈必待不流而後為濕哉人只知風寒之威
嚴不知暑濕之炎烈感人於冥冥之中也病式云諸
痙強直積飲等症皆属於濕或胕腫體寒而有水氣
裏必小便赤少不通或渴是蓄熱入裏極深非病寒
也大抵治法宜實脾清熱利小便為上故治濕不利
小便非其治也宜桂苓甘露木香葶&KR1047;木通治之守
真師曰葶&KR1047;木香散下神芎丸此藥下水濕消腫脹
利小便理脾胃無出乎此也腹脹脚腫甚者舟車丸
下之濕熱内鬱發黃茵陳湯下之或佐以防已黃耆
一身盡腫痛或無汗是濕流關節邪氣在表宜五苓
散加官桂蒼术微汗之不可大汗若自出汗多熱燥
津液内竭小水不利切勿利之重損津液也宜防風
白术甘草湯主之其濕症有二濕熱症多濕寒症少
當以脈症明辨之如脈滑數小便赤澁引飲為濕熱
症若小便自利清白大便瀉利身疼自汗為濕寒症
治之宜五苓散加生附子蒼术木瓜主之(出玉機微義)
金匱防已黃耆湯治風濕脈浮身重汗出惡風或疼
防已黃耆(各一兩)甘草(炙五錢)白术(七錢半)
右每服一兩入薑棗煎喘者加麻黃胃氣不和
加芍藥氣上衝加桂枝下有寒加細辛按濕勝身
重陽微中風則汗出惡風故用黃耆炙甘草實表
防已白术勝濕也
桂枝附子湯治風濕相搏身體痛煩不能轉側不嘔
不渴脈浮虚而濇者此湯主之
桂枝(八錢)生薑(六錢)附子(三錢)炙甘草(四錢)
右作二次入棗煎服小便自利者去桂加白术湯
主之服後其人如冐狀乃藥加使然也勿怪
甘草附子湯治風濕相搏骨節痛煩掣痛不得屈伸
近之則痛劇汗出短氣小便不利惡風不欲去衣或
身微腫痛者
甘草(炙)白术(各四兩)附子(三錢)桂(八錢)
水煎服金匱方減桂枝加生薑大棗名白术附
子湯
麻黃加术湯治濕勝身煩痛
麻黃(六錢)桂枝(四錢)甘草(炙二錢)杏仁(二十五枚)白术(八錢)
水煎取微汗金匱減桂术加薏苡仁名麻黃薏
苡杏仁甘草湯治濕勝身疼日晡所劇者
元戎加味五苓散治濕勝身疼小便不利體重發渴
本方加羌活此乃太陽滲利之劑治風濕寒濕之藥
也
局方五積散治外感風寒冐寒濕身體重痛
海藏云麻黃桂芍甘草即麻黃桂枝各半湯也蒼术
甘草陳皮厚朴即平胃散也枳殼桔梗陳皮茯苓半
夏即桔梗半夏等湯也又川芎當歸治血兼乾薑厚
朴散氣此數藥相合為解表温中泄濕之劑去痰消
痞調經之方雖為内寒外感表裏之分之所製實非
仲景表裏麻黃桂枝薑附之的方也至於積冷嘔泄
時疫項背拘急加葱白豆豉厥逆加吳茱萸寒熱欬
逆加棗婦人難産加醋始知用之非一途也惟知活
法者其擇之此方一兩加生薑五片水煎入麝香
再煎二沸治中濕而致癱瘓與中風相似二服立效
局方滲濕湯治寒濕所傷身重腰冷如坐水中小便
或澁大便溏瀉皆坐卧濕地或隂雨所襲之也
蒼术白术甘草(各一兩)乾薑茯苓(各二兩)
陳皮丁香(各二錢半)
每服四錢入棗煎服
茵陳五苓散濕熱勝發熱黃疽
茵陳蒿(一兩)五苓散(五錢)水煎服
大橘皮湯治濕熱内甚心腹脹滿小便不利大便滑
泄
橘紅(一兩半)木香(一錢)滑石(六兩)㯽榔(三錢)茯苓(一兩)
猪苓澤瀉白术桂枝(各五錢)甘草(二錢)
每服七錢入薑水煎服
葶藶木香散治濕熱内外餘熱水腫腹脹小便赤澁
大便瀉
葶藶茯苓猪苓白术(各一兩)木香(五分)
澤瀉木通甘草桂枝(各五錢)滑石(三兩)
右為細末每服三五錢白湯調下
劉河間曰若小便不得通利而反轉泄者乃濕熱痞
悶極深而攻之不開是能反為注泄此正氣已衰而
多難救慎不可與此也然當滋其化源
東垣清燥湯表裡有濕熱痿厥癱瘓不能行走或足
踝膝上皆腫痛口乾瀉痢(方在注夏)
吐劑
瓜蒂散治中寒濕頭痛面黃鼻塞煩而脈大
瓜蒂一味為末以少許吹入鼻中黃水自出按濕
盛致痰液留膈上肩背重痛麻痺者宜此吐之
攻下之劑
宣明三花神祐丸治一切水濕腫病大腹實脹喘滿
舟車丸
大黃(二兩)甘遂大戟芫花青皮
陳皮(各一兩)牽牛木香(各半兩)
為末滴水丸如梧子大每服六七十丸(白湯下)
濬川散
大黃(煨)郁李仁(各二兩)甘遂(一兩)芒硝(半兩)
牽牛(頭末四兩)
右為末薑湯調下空心臨卧隨症加減服
導水丸濕熱内鬱胸膈痞滿鼽衂口舌生瘡咽喉不
利牙疳齒蝕口臭或遍身生濕瘡乾疥睡語咬牙驚
惕怔忡大小便滯澁風熱酒毒藴熱等症
大黃黃芩(各二兩)牽牛(頭末)滑石(各四兩)
為末水丸如梧子大每服五十丸白湯下臨時隨
症加減
除濕丹諸濕相搏腰膝重痛足脛浮腫筋脈緊急津
液凝澁便溺不利
㯽榔甘遂威靈仙赤芍澤瀉
葶藶(各二兩)乳香沒藥(各一兩)牽牛(五錢)大戟(炒三兩)
陳皮(四兩)
右為末糊丸梧子大每服五七十丸温水下
劉宗厚曰按此出太陽例藥諸濕鬱滯於表裡重痛
沈著非此不能除但中病即止虚弱者當慎
東垣海金沙散脾濕太過遍身腫滿喘不得卧及腹
脹如鼓
牽牛(微炒一兩半)甘遂(五錢)白术(一兩)海金沙(三錢)
右為末每服二錢煎逆流水調下得利止後服
聖靈丹脾肺有濕喘滿腫盛小便赤澁
苦葶藶(炒四兩)漢防已木香茯苓(寒食麵包煨)
木通人參(各二錢半)
右為末棗肉為丸梧子大每服三十丸桑白皮湯
下
續隨子丸肺經有濕通身虚腫滿悶不快或逆或喘
人參防已赤茯苓(如上煨)㯽榔木香(各五錢)
葶&KR1047;(炒四兩)續隨子(一兩)海金沙(半兩)
為末棗肉丸梧子大每三十丸桑皮湯下
導滯通經湯治脾濕有餘氣不宣通面目手足腫脹
悶而痛即五苓散減猪苓桂加陳皮木香
對金飲子治脾胃受濕腹脹米穀不化飲食不進身
體沈重肢節酸疼皮膚微腫
平胃散桑白皮(炒各一兩)為末每服二三錢入薑煎服
除濕湯
半夏曲(炒)厚朴蒼木(各二錢)藿香葉橘紅
白术白茯苓(各一錢)炙甘草(七分)
薑三片水煎服
白术酒治中濕口噤不知人
白术(一兩)酒二鍾煎至一鍾不拘時服不飲酒以水
煎
撫芎湯濕流關節臂痛手重或自汗頭眩痰逆惡心
撫芎白术橘紅(各一兩)炙甘草(五錢)
每服五錢薑七片水煎服
黃耆湯風濕相摶脈沈而絃客在皮膚四肢少力關
節疼痛
黃耆(五兩)橘紅(二兩)甘草(一兩)白茯苓(一兩半)防風(四兩)
右每服六錢薑三片棗一枚水煎服
羌活勝濕湯
羌活獨活(各一錢)藁本防風甘草(炙)
川芎(各五分)蔓荆子(三分)
水煎空心温服
如身重腰沈沈然加酒洗防已五分輕者附子五分
重者川烏五分
清熱滲濕湯
黃連茯苓澤瀉(各一錢)黃栢(鹽水炒二錢)蒼术
白术(各一錢半)甘草(五分)水煎服
如單用滲濕去連栢加陳皮乾薑
東垣參术湯潔古云起卧不能謂之濕身重是也此
方主之治脾胃虚弱元氣不能榮養心肺四肢沈重
食後昏悶
黃耆(二錢)人參陳皮青皮(各五分)升麻
柴胡(各三分)甘草(炙四分)酒黃栢(三分)神麯(七分)蒼术(一錢)
當歸(二分)
水煎食前帶熱服
燥門
明燥篇
生生子曰諸書視燥為風熱為血少是固然矣予謂諸
書僅言病機耳而令氣則未之及也夫燥是六氣中
五之氣也運氣六化篇已明言之其論曰在地成形
在天為氣行有五而氣有六以分君火相火之化六
氣化者謂寒濕暑燥風火也乃天之元氣然後三隂
三陽上奉之謂之標六氣皆有一化舉大概也而難
經亦曰辛商也丙之柔則金之化明矣觀運氣以卯
酉為陽明燥金司天者又豈無所本哉夫金者西方
之氣在人主肺運氣所以不言肺而言陽明者緣肺
為華蓋雖隂臟居膈上處陽之部位必待陽而後發
故属陽明也金之化清與燥主於秋為五之氣主秋
分后六十日有竒自斗建酉正至亥之中天度至此
清氣乃行萬物皆燥也一年之間有此必然之勢亦
有此必然之理也何以然金属庚辛辛為丙婦帶火
之氣故燥予故曰素問言燥者指令氣也諸書云燥
者指病機也燥之胎自丙中來故古人有云莫治風
莫治燥治得火時風燥了此深得夫燥之旨者同志
者詳之
内經病機云諸澁枯涸乾勁皴揭皆属於燥
燥本風熱論
原病式云經曰風熱火同陽也寒燥濕同隂也又燥濕
小異也然燥雖属秋隂而異於寒濕故反同其風熱
也故火熱盛金衰而風生則風能勝濕熱能耗液而
反寒陽實隂虚則風熱勝於水濕而為燥也凡人風
病多因熱甚而風燥者為其兼化以熱為其主也然
陽實隂虛而風熱太甚以勝水濕因而成燥肝主於
筋而風氣自甚又燥熱加之液還聚於胸膈則筋太
燥也燥金主於取勝勁切緊濇故為病筋脈勁強緊
急而口噤也或病燥熱太甚而脾胃乾涸成消渴者
或風熱燥甚怫鬱在表而裏氣不舒善伸數欠筋脈
拘急或時惡寒或筋惕而搐脈浮數而絃也風熱燥
并鬱甚於裡故煩滿而或閟結也及風癎之發作者
由熱甚而風燥為兼化涎溢胸膈而瘈瘲昏冐僵仆
也凡此諸症皆由熱甚而生風燥各有異者由風熱
燥各微甚不等故也所謂中風或筋緩者因其風熱
勝濕而為燥乃燥之甚也然筋緩不收而痿痺及諸
膹鬱病痿皆属金肺乃燥之化也如秋深燥甚草木
痿落而不收病之象也是以手得血而能握足得血
而能步夫燥之為病者血液衰少也而又氣血不能
通暢故病然也
論結燥病本不同
東垣曰金匱真言論云北方黑色入通於腎開竅於二
隂藏精於腎又云腎主大便大便難取足少隂夫腎
主五液津液潤則大便如常若飢飽勞逸損傷胃氣
及食辛熱味厚之物而助火邪伏於血中耗散真隂
津液衰少故大便結燥然結燥之病不一有熱燥有
風燥有陽結有隂結又有年老氣虛津液不足而結
者治法云腎惡燥急食辛以潤之結者散之如少隂
不得大便以辛潤之太隂不得大便以苦瀉之陽結
者散之隂結者熱之仲景云大便硬小便利不可攻
下以脾約丸潤之食傷太隂腹滿食不化腹响然不
能大便者以苦藥瀉之大抵津液耗少而燥者以辛
潤之有物而結者當下之若不䆒其源一概用巴豆
牽牛之類下之損其津液燥結愈甚有復下復結極
則以至引導於下而不能通者遂成不救之症可不
慎哉
劉宗厚曰按此只是論結燥言裏証也河間所論則
兼表裡而言
醫經統旨曰燥是陽明之化雖因於風熱所成然䆒其
原皆本於血虛津液不足所至者為多何也蓋隂血
虛則不能榮運乎百體津液衰則無以滋養乎三焦
由是邪熱怫鬱而燥變多端或燥於外歟則皮膚皴
結或燥於内歟則精血枯涸燥於上咽鼻焦乾燥於
下便溺閉結治之者外以滋益之内以培養之在上
清解之在下通潤之務使水液自生而燥熱不容於
不退矣
張子和治一婦人大便燥結小便淋澁半生不娠惟常
服䟱導之藥則大便通利暫廢藥則結滯忽得孕至
四五月間醫者禁疎導之劑大便依常為難臨圊則
努力為之胎墜者三又孕已經三四月弦望前後溲
溺結澁其分胎隕乃訪戴人戴人診其兩手脈俱滑
大雖滑大以其且孕不敢陡攻遂以食療之用花碱
煮菠菱葵菜以車前子苗作茹雜猪羊血作羹食之
半載居然生子其婦燥病方愈
戴人曰予見孕婦利膿血下迫極努損胎但同前法
治之愈者莫知其數也為醫拘常禁不能變通非醫
也非學也識醫者鮮是難說也
义治一男子年六十餘病腰尻脊胯皆病數載不愈晝
靜夜躁大痛往來屢求自盡天年旦夕則痛作必令
人以手槌擊至四五更雞鳴則漸減向曙則痛止左
右及病者皆作鬼神隂譴白虎齧朝禱暮祝覡巫僧
道禁師至則其痛似減又梦鬼神戰鬭山川神廟無
不祭者淹延歲月肉瘦皮枯飲食減少暴怒日增惟
候一死有書生曰既云鬼神虎齧隂譴之禍如此禱
祈何無一應聞陳郡有張戴人精於醫可以問其鬼
神白虎與病乎彼若術窮可以委命其家從之戴人
診其兩手脈皆沈滯堅勁力如張絙謂之曰病雖瘦
難於食然腰尻脊胯皆痛者必大便堅燥其左右曰
有五七日或八九日見燥糞一兩塊如彈丸結硬不
可言曾令人剜取之僅下一兩塊渾身燥痒皮膚皺
揭枯澁如麩片戴人既得病之虚實隨用大承氣湯
以薑棗煎之加牽牛頭末二錢不敢言是瀉劑蓋病
者聞煖則悦聞寒則懼說補則從說瀉則逆此弊非
一日也而況一齊人傅之衆楚人咻之乎及煎成使
稍熱嚥之從少至多累至三日天且晩臟腑下泄四
五行約半盆以燈視之皆燥糞燥痺及瘀血雜臟穢
不可近須臾痛減九分昏睡鼻息調如常人睡至明
日將夕始覺飢而索粥温涼與之又困睡一二日其
痛盡去次令飲食調養日服導飲丸甘露飲滑利便
溺之藥四十餘日乃復嗚呼世傳三十六虎書三十
六黃經及小兒三十六吊誰為之耶始作俑者其無
後乎古人以醫為重故醫之道行今之人以醫為輕
故醫之道廢學者自局於術藝病者亦不擇精粗一
槩待之常見官醫迎送長吏馬前折腰真可羞也由
是博古通今者少而師𫝊遂絶靈柩經謂刺與汗雖
久猶可拔而雪結與閉雖久猶可解而決去腰脊胯
痛者足太陽膀胱經也胯痛足少陽膽經之所過也
難經曰諸痛為實内經曰諸痛痒瘡痬皆属心火注
曰心寂則痛微心躁則痛甚人見巫覡僧道禁師至
則病稍去者心寂也然去其後來者終不去其本也
古之稱痛隨利減不利則痛何由去病者既痊乃夀
八十歲故凡燥症皆三陽病也
内經燥治法燥淫於内治以苦温佐以甘辛以辛潤之
以苦下之
治風之劑
機要大秦艽湯治血弱隂虚不能養筋筋燥而手足
不能運動指爪乾枯属風熱甚者
秦艽石膏(各二兩)甘草川芎當歸
芍藥羌活獨活防風黃芩
白芷生地黃熟地白术茯苓(各一兩)
細辛(五錢)春夏加知母一兩
右剉每服一兩水煎服(天隂兩加生薑七片)
麻仁丸
郁李仁麻仁(各六兩)㯽郎(五錢)大黃(二兩五錢一半炒)
山藥防風枳殼(炒各七錢半)羌活木香(各五錢半)
右為末煉蜜為丸如梧子大每服二三十丸溫湯
下
東垣潤腸丸治脾胃中伏火大便秘澁或乾燥閉塞
不通全不思食乃風結秘血結秘皆令閉塞也以潤
燥和血疎風自然通矣
麻子仁(一兩)羌活歸尾大黃(煨)皂角仁
秦芄(各五錢)桃仁(去皮尖一兩)
右除二仁另研餘為末煉蜜為丸如梧桐子大每
服三五十丸食前白湯下
又有潤燥丸一方於本方加郁李仁防風
東垣導滯通幽湯治大便難幽門不通上冲吸門不
開噎塞不便燥閉氣不得下治在幽門以辛潤之
當歸升麻桃仁(另研各一錢)紅花(三分)生地黃
熟地(各五分)甘草(炙三分)
右水煎調㯽榔末五分
加大黃名當歸潤燥湯
脾約丸
麻仁(一兩二錢半)枳實芍藥(各二兩)大黃(蒸四兩)杏仁(去皮尖炒)
(一兩二錢)
為末煉蜜丸如梧子大每二三十丸温水下
潤體丸
郁李仁大黃桂心黑丑當歸
黃栢(各五錢)輕粉(少許)
右為末水丸梧子大每服三四十丸温水下
滋燥養榮湯治皮膚皴揭筋燥爪枯
當歸(酒洗二錢)生地黃熟地黃白芍秦芄
黃芩(各一錢五分)防風(一錢)甘草(五分)
水煎服
大補地黃丸治精血枯涸燥熱
黃栢(鹽酒炒四兩)知母(鹽酒炒二兩)枸杞子(三兩)熟地(四兩)山藥(三兩)
山茱萸白芍(各二兩)生地黃(二兩半)當歸(三兩)
玄參肉蓯蓉(酒浸各一兩半)
右為末煉蜜丸如桐子大每服七八十丸空心淡
鹽湯送下
清涼飲子治上焦積熱口舌咽鼻乾燥
黃芩黃連(各二錢)薄荷玄參川歸
芍藥(各一錢半)甘草(一錢)
水二鍾煎八分不拘時服大便秘結加大黃
東垣清燥湯治濕熱成痿以燥金受濕熱之邪是絶
寒水生化之源源絶則腎衰痿厥之病大作腰已下
痿軟癱瘓不能動(方在注夏)
半硫丸治冷秘風秘結老人秘
透明硫黃(研)半夏(洗七次)
各等分為末生薑糊為丸梧子大每服二十丸薑
湯下或用茐白一條薑三片煎入阿膠二片溶化
食前空心送下
寒門
明寒篇
生生子曰寒冬之令氣也六之終氣也水之所司腎為
之主運氣六化篇曰冬之為言終也素問天元紀大
論篇鬼臾區曰道生智元生神神在天為風在地為
木在天為熱在地為火在天為濕在地為土在天為
燥在地為金在天為寒在地為水又五行大論篇曰
北方生寒寒生水水生鹹鹹生腎在體為骨在氣為
堅在臟為腎其性為凛其德為寒其用為闔其色為
黑其化為肅故造化非嚴凛殺厲以固閉之則無以
藏蓄微陽為春生之本故曰冬令嚴寒萬類潜藏君
子固蜜啟玄子曰冬三月此謂閉藏水冰地拆無擾
乎陽夜卧晏起必待日光示人隨時調攝也設令防
閑少䟱彼體虚者觸冐之傷太陽寒水之經而為外
感之証即時而病頭項痛腰脊強脈浮而緊名曰傷
寒其症浩大傳變多端愚故採諸家傷寒另為一卷
以統治之兹特以病機属於内因者條列於斯所以
别内外以見先賢用心有定宗又使後習調劑有定
向也故首著中寒而以雜症属寒者亦隸焉
中寒(雜症附)
丹溪曰中寒非傷寒可此傷寒乃外感寒邪必大發熱
循經而入以漸而深熱雖甚不死中寒乃倉卒感受
其病即發而暴此胃氣之大虚也若不急治去生甚
遠速當温補
生生子曰寒乃天地嚴凝殺厲之氣惟體虚乃易感之
其症面青口噤四肢強直攣急疼痛甚則昏迷不省
人事脈多遲緊急宜以薑附湯温之或理中湯加附
子治之雜症亦有寒者非若中寒之猛而急也又或
炎天避暑乘風取涼或口食生冷皆有寒症
劉守真病機曰諸病上下所出水液澄徹清冷下痢清
白吐痢腥穢食已不飢堅痞腹滿急痛癥瘕㿗疝屈
伸不便厥逆禁固皆属於寒
内經曰隂氣有餘為多汗身寒又曰隂盛則身寒汗出
身常清數慄而寒寒則厥
受寒甚者手足厥冷腹中絞痛唇青氣冷可急於臍下
三寸丹田穴上灸之或三五十壯或百壯俟手足温
煖為度或用熨法亦可
薑附湯治中寒口禁四肢強直失音不語忽然暈倒
口吐涎沫狀如暗風手足厥冷或復煩躁兼隂症傷
寒大便利而發熱者
乾薑(五錢)熟附子(三錢)
水二鍾煎八分作二次服
或慮此方太燥即以附子理中湯相繼服薑附本治
傷寒經下后又復發汗内外俱虚身無大熱晝則煩
躁夜則安靜不渴六脈沈伏並宜服此不知脈者更
宜審之兼治中脘虚寒久積痰水心腹冷痛霍亂轉
筋四肢厥逆
理中湯治五臟中寒口禁失音四肢強直兼治胃脘
停痰冷氣刺痛
人參乾薑(炮)甘草白术(各二錢)
水二鍾煎至一鍾不拘時服
加附子名附子理中湯
沈附湯治虚寒無陽胃弱乾嘔
附子(炮)乾薑(炮各半兩)沈香白术(各二錢半)甘草
右分二服每服加生薑五片水二鍾煎八分食遠
服
生料五積散治感冐寒邪頭痛身疼項強拘急惡逆
吐逆腹痛又治傷寒發熱頭痛惡風無問内傷生冷
外感風寒及寒濕客於經絡腰脚痠痛及婦人經血
不調或難産並治之
白芷(七分)半夏厚朴川芎甘草
枳殼(炒)茯苓當歸桔梗乾薑(炮)
芍藥肉桂(各八分)麻黃陳皮(各一錢)蒼术(二錢)
作一帖生薑三片茐白三莖水二鍾煎一鍾不拘
時服
正氣散治傷寒隂症增寒惡風正氣逐冷
方見霍亂門
理氣治中湯治寒氣攻心嘔逆心腹絞痛或泄瀉四
肢厥冷或疝氣攻築小腹疼痛並宜服之
青皮陳皮人參白术(炒)炮薑
甘草(炙各一錢)木香(七分)
生薑三片水煎服
肉桂散治傷寒服冷藥過多心腹滿脹四肢厥冷昏
沈不省人事變為隂毒惡症
肉桂白术木香厚朴良薑(各三錢)
白芍人參陳皮前胡當歸
附子(炮各一兩)吳茱萸(五錢)
每服五錢薑三片紅棗三枚水煎不拘時服
溫中湯脈沈遲乃胃中寒也及胸膈滿悶身體拘急
手足逆冷急宜溫之
丁皮厚朴(各一兩)乾薑(炮)白术陳皮
丁香(各二錢)
右俱末每服二錢茐白湯調下
术附理中丸治中寒急心腹痛
人參附子(炮)炮薑白术炙甘草
木香丁香
各等分為末煉蜜為丸如梧子大每服六七十丸
白湯食前送下
沈香桂附丸治中寒心腹冷痛霍亂轉筋等症
沈香附子(炮)炮薑良薑(炒)官桂
茴香(炒)川烏(炮去皮臍)吳茱萸(湯浸洗炒)
各等分為末醋煮麵糊為丸梧子大每服五七十
丸米飲下空心食前二次忌生冷
熨法治三隂中寒一切虚冷厥逆嘔噦隂盛陽虚及
隂毒傷寒四肢厥冷臍腹痛咽喉疼嘔吐下利身背
強自汗脈沈細唇青面黑諸虚冷証皆治
肥葱(剉細)麥麩皮(各三升)食鹽(二兩)
用水一大盞同和拌勻濕遍分作二次入鍋同炒
極熱用重絹縫作二包先將一包熱熨臍上冷則
易之葱包既冷再加鹽水拌濕炒焦依前熨之再
炒再熨至煤爛不用别另取新葱麥麩皮入鹽日
夜不住手相續至身體溫熱陽氣復回脈起為度
人參養胃湯治外感寒邪内傷生冷
蒼术厚朴半夏麯(各二錢)人參茯苓
草果藿香(各一錢)陳皮(一錢二分)甘草(炙五分)
薑三片烏梅半個水煎服
薑桂散溫中散寒
乾薑良薑(各一錢半)桂心木香半夏麯
炙甘草(各一錢)
薑五片紅棗三枚水煎服
東垣謂隂氣上溢於陽分則晝寒隂血自旺於隂分則
夜寒氣分寒桂枝加附子湯桂枝加芍藥人參湯
血分寒巴戟丸神珠丸
桂枝加附子湯治太陽病發汗遂漏不止惡風小便
難四肢微急難以屈伸
桂枝芍藥(各一兩半)甘草(炙一兩)附子(炮半個)
每服五錢薑四片棗一枚水一鍾半煎七分
桂枝加芍藥生薑人參湯治發汗後身痛脈沈遲
桂枝人參(各一兩半)芍藥(二兩)甘草(炙一兩)
煎法如上
巴戟丸治肝腎俱虚收領精氣補真戢陽進美飲食
白术五味巴戟覆盆子茴香
熟地人參蓯蓉兔絲子牡蠣
益智仁骨碎補白龍骨(各等分)
為末煉蜜丸梧子大每服三十丸食前米飲下日
三服
神珠丸治下焦元氣虚弱小腹冷痛皮膚燥澁小水
自利足胻寒而逆又名離珠丹
杜仲(炒三兩)訶子(炮五枚)萆薢(二兩)龍骨(一兩)破故紙(三兩)
胡桃(去皮百枚)硃砂(另研一兩半)砂仁(半兩)
為末酒糊為丸梧子大硃砂為衣每服三十丸空
心下(脈絃數及絃細者皆不可服詳見衞生寳鑑)
王海藏治三焦寒用藥大例
上焦寒陳皮厚朴藿香皆可治之
中焦寒大小便不通白术乾薑丁香皆可治之
下焦寒肉桂附子沈香
上焦寒
鐵刷湯治積寒痰飲嘔吐不止胸膈不快飲食不下
半夏(四錢)草蔲仁丁香乾薑訶子(皮各三錢)
生薑(一兩)
大吐不止加附子(三錢)生薑(半兩)分二服水煎
桂附丸治寒邪冷氣入乘經絡令人卒心痛或引背
膂
川烏黑附(各炮三兩)炮薑赤石脂川椒(去目微炒)
桂心(各二兩)
右為末蜜丸梧子大每服三十丸不止加至五十
丸温水吞
胡椒理中丸治肺胃虚寒咳嗽喘嘔痰水
胡椒甘草欵花蓽撥良薑
細辛陳皮乾薑(各四兩)白术(五兩)
為末蜜丸梧子大每三十丸至五十丸温水或酒任
下
中焦寒
附子理中丸治脾胃冷弱心腹㽲痛嘔吐瀉利霍亂
轉筋體冷微汗滿悶腹鳴飲食不進
即前理中湯加附子為末用煉蜜丸梧子大每服三
十丸温水下
二氣丹助陽退隂治裡寒心腹刺痛泄利嘔吐自汗
厥冷小便不禁霍亂轉筋久下冷利
硫黃桂心(各一分)炮薑(二錢)黑附子(炮半兩)
硃砂(二錢)
為末麵糊丸梧子大每服三十丸空心煎艾湯入
鹽送下
大建中湯治内虚少氣厥冷大小腹絃急不能食起
則微汗隂縮口唇乾燥精滑自出或手足乍寒乍熱
而煩冤痠痛不能久立常多夢遺
黃耆當歸桂心芍藥(各二錢)人參
甘草(各一錢)半夏黑附子(炮各二錢半)
每服五錢薑三片棗二枚水煎服
下焦寒
張仲景八味丸補腎之不足
還少丹大補心腎脾胃治一切虚損肢體倦怠小便
混濁
山藥牛膝遠志巴戟山茱萸
杜仲茯苓楮實子五味子蓯蓉
石菖蒲茴香(各一兩)枸杞熟地(各二兩)
為末棗膏搗為丸梧子大空心食前温酒鹽湯任
下三五十丸日三有熱加山梔一兩心氣不
寧加麥冬一兩精神少再加五味子一兩陽
弱加續斷一兩
天真丹治下焦陽虚
沈香茴香萆薢(酒浸炒)巴戟(酒浸去心)破故紙(炒)
葫蘆巴(炒)杜仲(鹽水炒)黑牽牛(鹽水炒各一兩)琥珀
桂心(各五錢)
右為末浸酒打糊為丸梧子大空心酒下五十丸
通治三焦甚寒之氣
大已寒丸治臟腑虚冷心腹㽲痛泄瀉腸鳴自利自
汗米穀不化手足厥冷
蓽撥桂心(各六兩半)炮薑良薑(各十兩)
右為末麵糊丸梧子大每服二十丸食前米飲下
四逆湯傷寒自利不渴嘔噦不止或吐利俱發小便
或澁或利或多汗厥冷脈微欲絶
炙甘草(二兩)炮薑(一兩半)附子(半兩)
每服三四錢水一鍾半煎七分温服
海藏治下焦寒四逆湯例乾薑味苦止而不行附子
味辛行而不守泄小便不通二藥皆陽氣化能作小
便若薑附术三味内加茯苓以分利之為佳附生用
而不炮則無火力熱則行而不止兼用水多煎少則
味厚而直入下焦
治五臟寒方
肝寒雙和散心寒定志丸菖蒲丸
脾寒益黃丸肺寒小青龍湯
腎寒八味丸
東垣雙和散補血益氣治虚勞少力
黃耆熟地當歸川芎(各一錢)官桂
甘草(各七分)白芍(一錢半)
薑六片大棗六枚分二服水煎服無時
東垣曰此方予每治傷寒瘧疾中暑大病之後虚勞
氣乏者以此調治極騐不熱不冷温而有補乃建中
四物二方化而為一也
益黃散
陳皮(一兩)青皮訶子肉炙甘草(各半兩)丁香(二錢)
右為末每服二三錢水煎服(海藏云此劑瀉脾以燥濕)
薑附湯加麻黃白术人參甘草等分名附子麻黃湯
治中寒濕昏暈緩弱腰脊強急口眼喎斜語聲渾濁
胸腹䐜脹氣上喘急不能轉動兼宜審而用之
代灸膏治老人衰弱元氣虚冷臟腑虚滑腰脚冷痛
沈重減食手足逆冷不能忍者用此代灸其效不能
盡述
大附子(炮一枚)吳茱萸桂皮木香(各半兩)蛇床子(半兩)
馬藺草(各一兩)
為細末每用藥半匙生薑汁半盞白麵半匙同煎
成膏攤於紙上臨卧貼臍以油紙覆其上綿衣繫
之自夜至明乃去每夜如此其腰腹如灸能除寒
積若腰痛貼腰眼
霹靂散乃正治温散之劑
附子一枚炮熟取出用冷灰窨之良久取出研末入
真臘茶一大錢同和分二服每服水一盞煎六分臨
熟入蜜半匙放温服之
寒中
東垣曰夫脾胃之症始則熱中終傳寒中經云隂盛生
内寒厥氣上逆寒積於胸中是腎水反來侮土此謂
所勝者妄行或作中滿腹脹或作涎涕或足下痛不
能任身履地骨乏無力喜睡兩丸多冷時作隂隂而
痛或妄見鬼狀夜夢亡人腰脊背脾俱痛而不渴不
瀉此濕氣去而寒獨存血絡凝泣故其脈盛大以濇
名曰寒中以白术附子湯治之
白术附子湯治寒中諸症
白术附子(炮)陳皮蒼术(炒)厚朴(製)
半夏茯苓澤瀉(各一兩)猪苓(半兩)桂心(四錢)
每服五錢生薑三片水煎服量虛實加減
背寒
仲景云心下有留飲其人背惡寒冷如冰治法茯苓
丸之類是也(即千金化痰丸)
身前寒
經云胃足陽明之脈氣虛則身以前皆寒慄治法宜
鍼補三里穴是也
掌中寒者腹中寒魚上白肉有清血脈者是胃中有寒
也(理中湯之類)
惡寒
丹溪曰久病惡寒當用解鬱濕痰積中抑遏陽氣不
得外泄身必惡寒惡寒非寒明是熱症
進士周年近四十得惡寒症服附子數百帖而病甚脈
絃而緩遂以江茶入生薑汁香油些少調飲之吐痰
一升許減大半又與通聖散去麻黃大黃芒硝加當
歸地黃百帖而安
一女子惡寒用苦參赤小豆各一錢為末虀水調飲之
吐痰甚多繼用後藥調理
川芎南星蒼术黃芩
酒打麵糊丸服
上焦不通則陽氣抑遏而皮膚分肉無以温之故寒
慄東垣升陽益胃湯用升發之劑開發上焦以伸陽
明之氣出於表而温之也丹溪吐出濕痰亦開發上
焦使陽氣隨吐伸發出外而温之也故寒慄皆愈二
者乃治陽虛表寒之要
王海藏治一婦先病惡寒手足冷全不發熱脈八至兩
脇微痛治者便作少陽治之陽在内伏於骨髓隂在
外致使發寒治當不從内外從乎中治也宜以小柴
胡調之倍加薑棗
丹溪治一婦年近六十六月内常覺惡寒戰慄喜烈火
御綿汗時如雨形肥肌厚已服附子十餘帖渾身痒
甚兩手脈沈濇重取稍大知其熱甚而血虚也以四
物去川芎倍地黃加白术黃耆炒黃栢生甘草人參
每服一兩重始煎一帖飲之腹大泄目無視口無言
知其病勢深而藥無反佐之過也仍以前藥熱炒與
之蓋借火力為向導一帖利止四帖精神回十貼病
全安
又蔣氏婦年三十餘形瘦面黑六月喜熱惡寒兩手脈
沈而濇重取則數以三黃丸下之以薑湯每服三十
丸二十帖微汗而安(又云三補丸亦可)
赤水元珠卷二
