赤水元珠卷三十
明孫一奎撰
便毒疳瘡楊梅瘡
夫便毒生於小腹下兩腿合縫之間其毒初發寒熱交
作腿間腫起疼痛是也夫腎為作強之官所藏者精
與智也男女大慾不能直遂其志故敗精摶血留聚
經隧乃結為便毒矣盖腿與小腹合縫之間精氣所
出之道路也或觸景而動心或夢寐而不洩旣不得
偶合隂陽又不能忘情息念故精與血交滯而成腫
結也初起切不可用寒凉之藥恐氣血愈滯不淂宣
通反成大患惟當開鬱散氣清利熱毒使精血宣暢
則自然愈矣
生生子曰按前論盖思想無窮所願不遂者設也此固
一說而意猶未完果如此論當僧尼孀婦宫人曠夫
多有此患然予目擊商賈中野合不潔淫妓便搆此
疾或疳瘡或楊梅者亦由慾火内熾一旦交合不潔
為淫火冲動膚腠開通是以受毒初發之時慎不宜
以敗毒之藥瀉之何也毒邪非虚不入若復虚胃氣
則毒邪下䧟治之非彌年累月不愈也捷法只宜發
汗其次利小便膚腠所感之邪汗易散也隂莖腿縫
皆肝經絡肝腎主下焦又肝主小便使毒邪從小便
中出所治皆順也故治之不旬日便可奏功若曾已
發汗利小便體厚邪固而不得宣通者乃以破毒活
血調氣之劑攻之俟毒氣宣通隨以補劑托之亦不
失先後着也此予歴試良騐特附於斯
便毒之劑
退毒散治便毒腫結
穿山甲(蘸醋炙焦五錢)木猪腰子(醋微炙三錢)
為末每服二錢食前老酒調下次以醋煮肥皂
研膏敷之妙(木猪腰子即木猪苓)
䨇觧散治便毒内藴熱氣外挟寒邪精血交滯腫結
疼痛
桂皮川大黃白芍藥澤瀉牽牛(炒取頭末)桃仁
(去皮炒各二錢)甘草(一錢)
分做二帖生薑五片煎食前日二服先小便快熱
從小便出後大便利皆是稠毒
敷藥方治便毒腫痛
雄黃乳香(各二兩)黃栢(一兩)
為末新汲水調敷腫處自消
括蔞散治便毒等惡瘡
括蔞(一箇去皮)牛蒡子(炒)金銀花(各三錢)生薑甘草(各半兩)
右忌銅鐵器搥碎以酒一大碗煎數沸空心温服
微利為度
三物湯治便癰
牡蠣大黃山梔子(各等分)
為末酒水一大盞煎七分空心温服露一宿尤妙
四神散治便毒初起寒熱欲成癰疽服此神效
大黃木鱉子殭蠶貝母(各二錢半)
用酒水各一鍾煎至一鍾食前熱服若得汗下為
妙
止痛妙絶飲治便毒腫硬不消不潰疼痛無已此方
一服立能止痛
人参(五錢)大黃(五錢)
酒水各一鍾煎至一鍾入乳香沒藥末各一錢空
心食前服
曾經瀉後而痛腫如故者此胃氣已弱但當補托胃氣
使氣血充實邪乃消釋已潰者亦以此補之生肉
人参黃耆(各一錢)粉草(五分)防風(五分)柴胡(五分)當歸(一錢)赤
芍(五分)桂枝(四分)白芷
棗一枚水煎服
立消散消便毒癰腫如神
全蝎(炒)核桃(去殼肉只用隔膜炒)
等分為末空心酒調下三錢下午再服三日全愈
消毒五聖湯治便毒腫疼神效
五靈脂白殭蠶鬱金貝母大黃(各三錢)
酒水各半煎服連服三帖立愈
下疳之劑
七寶㯽榔散玉莖疳瘡或漸至蝕透久不愈者
㯽榔蜜佗僧雄黃輕粉黃連黃栢朴
硝
各等分為末先將葱白漿水洗净軟帛挹乾如瘡
濕乾掺如乾少油調搽
玉粉散疳瘡痛不止
蜜佗僧寒水石(煅)滑石(各半兩)膩粉麝香(各少許)
右為末油調敷濕則乾掺
金銀花散治下疳
金銀花荆芥朴硝蛇床子甘松白芷
㯽榔
每用五錢水煎加葱白二根數沸盆盛先薰後洗
一聽上藥
敷藥妙方
多年墻上白螺殼炒竹蛀屑等分研極細每一錢入
梅花片二釐敷此藥就不痛先以川椒芽茶飛鹽煎
湯入小口瓶内將玉莖插入瓶中先薰後洗
治下疰象皮燒灰存性如乾用油調敷瘡上
補遺蛀榦瘡用黑油傘紙燒灰出火毒𫝊於瘡上便
結靨甚妙
治外腎隂瘡
抱鷄蛋殼黃連輕粉
各等分為細末用煎過清油調敷
楊梅瘡之劑
初起者宜清表之
荆芥防風升麻葛根甘草川芎蟬退
當歸柴胡酒芩連翹白蘚皮皂角刺(各八)
(分)猪胰子(二枚)
先以土茯苓四兩煎湯復煎前藥七日見效
又方癩蛤蚆三隻去腸雜入雄猪肚内苧麻扎縳水
煮極爛食之蛤蚆亦聽食三五次除根
又方嫩羊七八斤一隻者如常宰治去腸雜以土茯
苓一斤槌碎入腹中苧麻縳定水煮極爛聽食湯准
茶淘飯絶妙絶妙服此後其毒皆發出頭面俱腫五
日後自消七日全愈
神應散肥皂核燒存性五錢另研為末
荆芥何首烏天花粉防風苦参(各一兩)薄荷
葉(五錢)
共為末每日用新鮮白土茯苓八兩雄猪肉四兩
(入前末藥五分肥皂核末子一分)共用水七碗煮爛去渣其肉聽
食湯准茶服不過十日全愈再無他餘症如善
肉者可作大劑與之
擦藥方極佳
水銀明礬(各一兩)杏仁大黃(各二兩)膽礬(三錢)
俱為細末用香油拌勻擦手心脚心前後心每日
擦三次不可見風擦至七日口中熱氣出或喉嚨
作疼乃藥力到也以後解毒藥二帖除根
防風荆芥穗牛蒡子参生地連翹
黃芩黃連大黃(三錢)白蘚皮(各一錢)土茯苓(四兩)
水六碗煎三碗不拘時服
點廣瘡方
杏仁(去皮取霜)真輕粉(各一錢)雄黃辰砂(各五分)
為極細末以雄猪胆汁調搽一日三次三日愈
楊梅瘋十年二十年筋骨風泡腫痛
土茯苓(三斤)川椒(二錢)甘草(三錢)黑鉛(一斤)青藤(三錢)
右以好酒入罈將藥用袋盛煮服之妙
洗楊梅瘡方
臭梧桐野菊花金銀花
三味煎湯入舊馬桶内薰之一日二次有痔漏加
枸杞子
楊梅瘡并楊梅風方
川歸防風牛膝羌活甘草木瓜金銀
花皂莢子熟地川芎(各一錢)
土茯苓四兩水五鍾煎三鍾分三次服
加味遺粮湯治楊梅瘡風毒及悞服輕粉癱瘓筋骨
疼痛不能動履者服此除根
防風木瓜木通苡仁白蘚皮金銀花(各五)
(分)皂筴子(四分)如虚弱加人参當歸(各七分)
土茯苓二兩即仙遺粮也右以水煎空心服一日
三服輕者十日可愈重者必四十日痊
楊梅漏
猪蹄子湯治楊梅漏
牙皂(去皮絃炒)麻黃防風連翹地黃(各三分)牙硝(一分)
(半)土茯苓(四兩)
雄猪前蹄一隻水三碗同藥煮熟聽食湯亦盡喫
半月全愈
又方
皂角(五錢)金銀花(五錢)土茯苓(四兩)
大肥皂核燒存性為末每用三釐前藥煎熟調服
膏藥猪油(熬去渣一兩)加香油(三錢)同熬離火稍冷加乳
香沒藥各五錢攪勻再入孩兒茶七錢攪勻又入冰
片一分輕粉五分麝香一分待冷做膏藥貼之
十全大補湯加防風與前方相兼服之庶虚弱者易收
功也几漏瘡膿水既多故屬不足治宜補養為先
金瘡
治金瘡血不止
半夏風化石灰鬱金
右為末掺上血即止
又方以風化石灰韮葉嫩者同搗入鵝血調和成餅
風處隂乾為末傅之血止亦無㾗若無鵝血亦可
崔氏療金瘡刀斧傷破血不止
風化石灰一升千葉紅石榴花半斤搗成餅如上法
隂乾為末掺之
潔古刀箭傷
乳香(五分)沒藥(三分)
俱為細末掺之極能止血止痛
又方生晩蠶蛾風化石灰二味搗勻成餅隂乾為末
傅之極能止血生肌定痛
本事方治金瘡血不止
血竭為細末掺之立止生肌
華佗方治惡瘡金瘡刀斧傷
上好降真香為末𫝊之入水並無傷㾗絶妙
鬼遺方治金瘡腸出欲入之磁石滑石各三兩為細
末白米飲送下方寸匕日再服
杖瘡
鬼代丹受杖不痛
無名異乳香沒藥地龍(去土)自然銅(煆醋淬)木鱉
子(去殼)
各等分煉蜜為丸彈子大温酒化下一丸任打不
痛
乳香散治杖瘡神效
自然銅(醋淬七次五錢)乳香沒藥(各三錢)茴香(四錢)當歸(五錢)
為末每服五錢温酒調下
若受杖後腹中痛或發熱及杖瘡痛甚如火以鷄鳴散
下去惡血立愈
潔古沒藥散治杖瘡止痛極佳且令瘡不移
蜜佗僧乳香沒藥(各一兩半)乾胭脂(一兩半)膩粉(半兩)
為細末入梅花冰片一錢或五分燒葱與全羊骨
髓同搗研如泥攤在緋帛上貼之妙
又方生地黃黃栢童便加韮菜汁調敷
又方不破者以韮菜葱頭杵貼冷即易之
膏藥用紫荆皮乳香沒藥生地黃大黃黃栢之類
又方用野苧根嫩者不拘多少洗净同鹽擂碎敷上
神效傷重者多用鹽
杖瘡丹此方佳妙不可言
劉寄奴末六錢馬鞭草末四錢蜜調敷如潰者乾掺
之
丹溪云杖瘡用黃栢生地紫荆皮敷此皆要藥也若血
熱作痛宜凉藥去瘀血為先須下鷄鳴散
凍瘡
張子和曰經云寒瘡流水俗呼為凍瘡或經年不愈者
用野中净土晒乾以大蒜研如泥捏作餅子如大觀
錢厚量瘡大小貼之以艾火加於餅上灸之不計壯
數以泥乾為度又易濕餅子灸不拘多少直灸至瘡
痂覺痛痒是瘡可治也然後口含漿水洗漬用鷄翎
二十莖縳作刷子於瘡上刷洗净以此洗刷不致肌
肉損傷也用軟帛拭乾以木香梹榔散敷之如夏月
醫之更妙
治凍瘡用茄根燒灰淋水洗净再用雀兒腦髓塗之
又方用蜜佗僧為末以煎熟桐油調敷
羅太無如神散治凍瘡皮爛不可忍
用川大黃為末新水調掃凍瘡上痛立止
張子和治女僮足有凍瘡令服舟車丸濬川散大下之
遂愈人或疑之戴人云火降則寒消何疑之有
冬月脚折皮裂行步疼痛
以温湯洗拭乾將黃䗶一兩鎔化投松香末三分攪
勻每用少許安刀頭上溶化滴入折中經宿即愈神
效神效
又方五倍子為末以牛骨髓填縫内即好
治脚指縫爛瘡
撏鵝時取鵝掌黃皮燒存性為末濕則掺之
犬咬
凡犬咬湏以人尿洗净以頭垢傅傷處又用熟牛糞塗
於外
衍義方用杏仁嚼爛罨傷處以帛縳定立好數數騐
過紫蘇葉嚼碎塗之亦好
又方先以鹽水洗用萆麻子去殼以井水研成膏貼傷
處虎骨屑敷之亦好
又方黃荆葉罨瘡上即安
又方煨生薑乘熱擦之尤妙
犬咬破傷風腫
人参於桑柴火上燒成灰傅之良愈
羅太無蟬花散治夏月犬傷及諸般損傷蛆蟲極盛
臭惡不可近者
蛇退皮(一兩火燒存性)蟬蛻(五錢)青黛(五錢)細辛(二錢半)
右為細末每服三錢酒調下如六畜損傷成瘡用
酒灌下如犬咬傷用酵子和服其蛆皆化為水蠅
子不敢再落其上又以寒水石末乾掺上
風犬咬
羅太無定風散治風犬咬先口噙漿水洗净用綿拭
乾貼藥更不再發大有神效
天南星(生)防風(等分)
為細末乾上再不潰膿功難盡述
濟世方
治風犬咬用核桃殼半箇將野人乾糞填滿以榆皮
盖定罨於傷處再以艾於核桃上灸之二七壯即愈
永不再發或用野犬糞灸仍拔去頂上紅髮
癲狗咬方
用斑猫七枚去頭足翅以糯米少許於新瓦上同炒
以米黃香為度去米不用以斑猫研碎好酒調下能
飲酒人再進一杯看傷上下服當日必有毒物從小
便出如小狗狀如未下次日再進如又不下又進之
以毒物出為度若進至七服雖毒不下亦無害矣服
藥後腹中必不安小便莖中刺痛不必慮此毒為藥
攻將下耳痛甚者以蕪青一匙煎甘草湯送下即止
如無蕪青青黛亦可疾愈後急以香白芷五錢雄黃
二錢半為末搗韮根自然汁湯酒調下去斑猫毒以
水净潄口嚼生葱白罨傷處留小竅出毒氣不可用
他草藥罨忌犬猪羊及發風毒物小兒量歲數加减
斑猫能治食癲狗肉致病者治同即愈或過二三
年再發治亦如前
治癲狗所傷用斑猫二十一枚去頭翅足用稬米一勺
先將七枚入米内微火炒不令焦赤去此斑猫換新
斑猫七枚入前米内炒令斑猫色變復去之又換新
斑猫七枚如前法炒以米出青烟為度去斑猫不用
以米為末以冷水入清油少許空心調服頃又再進
一服以小便利下惡物為度如不利再進一服利後
腹肚疼痛急以冷水調青錠服之以解其毒否則有
傷或煎黃連水亦可不宜便食熱物或以益元散水
調服解之尤妙
又方取小兒胎髮炒香為末傅用野菊研細酒調服
盡醉立效
又方治癲犬所傷或經久復發無藥可療者用之極
騐
雄黃(五錢)麝香(五分)
研末勻用酒調二錢服如不肯服者則撚其鼻而
灌之服藥後必使得睡切勿驚起任其自醒候利
下惡物再進前藥則見效矣
風犬咬後毒發如狗呌者百方不治於化人場中取頭
頂骨燒末敷之立愈
風犬咬毒發如狗呌百方不應者以人骨燒末之水下
方寸七雖煩亂者亦效
又方治風犬咬不急治則生小狗必殺人
雄黃蟬蛻
等分為末調敷傷處立愈
虎傷人生葛根汁服妙并洗傷處或用白礬末納瘡
口痛立止
馬咬薄荷汁塗之妙
猪咬松脂鎔作餅貼之或以黃連甘草節煎湯洗
立效
箭傷
劉寄奴散治箭傷及金瘡口用此並無疤㾗右劉寄
奴為極細末掺之
又法治箭鏃傷及金瘡傷
松樹老懸皮生為末風化灰煉紅和勻傅之收口止
血神效
又法治毒箭傷破欲死者
藍汁敷之如無用靛青搽瘡口立效
又法桑葉隂乾為末若急用焙乾亦可搽刀箭傷處
佳
布智兒從元太祖征回回身中數矢血流滿體太祖命
取一牛剖其腹納之牛腹中浸熱血内移時遂甦
李挺從伯顔征郢州砲傷左脇矢貫於胸幾絶伯顔令
剖水牛腹納其中良久甦上二治出元史諸方書
無載特揭附此
蛇傷
毒蛇沙虱所傷眼合口噤手足強直毒已入内急用蒼
耳草研汁和酒服渣厚敷患處
又治毒蛇咬急取癩蝦蟇搗爛敷上帛縳之
又法治蛇悞入人口中不出
用刀急破開蛇尾將川椒一粒入内隨即裹籠縳之
須臾就出
人咬傷
治被人咬破指頭痛不可忍久則爛脫手指并手掌諸
方書所不載急用人尿入瓶將患指浸在内一宿
即愈如潰爛者用尅蛇龜殼燒灰敷之若無龜
以鱉殼燒灰敷亦可
瘰&KR1349;門附馬刀癭瘤結核
瘰&KR1349;者結聚成核初如荳粒漸成梅李累累相連大小
無定結於頸項夾喉之間增寒壯熱強痛腫硬不消
有風毒熱毒之異其候多緣忿怒氣逆憂思悒鬱所
致初覺便當服散腫潰堅湯或五香連翹湯漏蘆湯
之類散之或用大黃牡蠣湯疎利三兩行瘡上可用
十香膏之類貼之及諸淋洗敷貼等藥治之庶得消
散若不散可服内消丸消之或隔蒜灸之
馬刀瘡亦生於項腋之間下脇延及隂胯形如瘰&KR1349;而
長於&KR1349;不可認作流注治之皆肝膽怒鬱之所致也
俱當清肝膽之火調氣開鬱以醎軟之劑附之繼以
養氣血流動經絡之劑收功不可徒務斑猫等毒劑
攻逐致成癆怯慎之
柴胡連翹湯治男婦瘰&KR1349;馬刀瘡
柴胡連翹知母(酒炒)黃芩(酒炒各五錢)黃栢(酒炒)生地
炙甘草(各三錢)中桂(三分)大力子(一錢)瞿麥穗(六錢)川歸尾(一錢)
(五分)
右剉如麻豆大每服三錢或五錢水二大盞煎至
一盞去渣食後熱服
薄荷丹解瘰&KR1349;風熱之毒自小便出毒後常須服此
薄荷皂角(不蛀者去絃皮)連翹蔓荆子荆芥京三
稜(煨)何首烏(米泔浸各一兩)
右為末好豉二兩半以米醋煎沸灑豉淹令軟研
如糊和丸桐子大每服三十丸食後熱水下每日
一服病雖愈仍常服以消餘毒
神秘散治瘰&KR1349;
斑猫(去頭足翅麵炒二十八枚)荆芥穗直殭蠶(炒去系嘴)黑丑(微炒取末)
(各一錢)
右為細末每服一錢五更好酒調下日中當取下
惡物如不下次日五更再進一服或更不下第三
日五更先食秫米粥一碗次服此藥其毒决下如
小便痛澁以葱茶解之或木通燈草煎湯導之(楊氏)
(家藏方頭晩先將滑石末一錢用米飲調服半夜時又一服至五更服神秘散看虚實或二三錢第)
(三日仍以燈心湯調琥珀末一錢如小便痛用青黛一錢甘草湯調下即止)
蝙蝠散治瘰&KR1349;多年不瘥
蝙蝠(一箇)猫頭(一箇)
右同燒作灰撒上黑荳其骨灰化為細末濕即乾
掺乾則油調敷之内服五香連翹湯效
白花蛇散治九漏瘰&KR1349;發於項腋之間或痛或不痛
白花蛇(酒浸去皮骨焙二兩)生犀角(二錢)牽牛(半生半炒一兩)青皮(五錢)
右為末每服一錢入膩粉五分五更糯米飲調服
已時下惡物乃瘰&KR1349;之根也更候十日再服一服
忌發風熱毒物已成瘡者一日便見效
四聖散瘰&KR1349;服白花蛇散轉利後此藥調之永去其
根
海藻(洗)石决明(煅)羌活瞿麥穗(各等分)
右為細末每服二錢米湯調下清水盡為度
散腫潰堅湯治馬刀瘡結硬如石或在耳下至缺盆
中或至肩上或於脇下皆手足少陽經中及瘰&KR1349;遍
於頦或至頬車堅而不潰在足陽明經中所出或二
瘡已破乃流膿水並皆治之卧時服藥斟酌病人飲
食多少大便軟硬以意消息治之
昆布桔梗(各半兩)廣茂(微炒)京三稜(酒洗炒)連翹(各三錢)升
麻(六分)黃連白芍葛根(各二錢)歸尾柴胡甘草
(各五分)龍胆草(酒洗炒四錢)黃芩(酒洗一錢五分一半生一半炒)
右每服六錢先水浸半日煎熱服於卧處伸足在
高處頭微低每噙一口作十次嚥至服畢依常安
卧取藥在胸中停留也另配半料為細末煉蜜
為丸菉荳大每服一百丸或一百五十丸就以此
藥送下
瞿麥飲子治瘰&KR1349;馬刀此方須久服乃(交)
瞿麥穗(半斤)連翹(一斤)
每服一兩水煎食後服
海菜丸治瘰&KR1349;生於頭項上交接名蛇盤&KR1349;宜當早
治之
海藻菜(蕎麥炒)白殭蠶(微炒去系嘴)
右等分為細末海藻菜旋炒研篩湯泡白梅取肉
减半用所泡湯為丸如梧子大每服六七十丸食
後臨卧米飲送下其毒自大便泄出若與淡菜連
服為妙盖淡菜生於海藻上亦治此病忌豆腐鷄
羊酒麵日五六服
蜂房膏治熱毒氣毒結成瘰&KR1349;
露蜂房(炙)蛇蛻玄参蛇床子黃蓍(各三錢)杏仁
(二兩半)亂髮(鷄子大)飛丹黃䗶(各二兩)
先將前五味剉細綿裹用酒少許浸一宿勿令酒
多用油半斤内杏仁亂髮煎髮消盡濾去渣再煎
然後下丹䗶再熬成膏傾倒於磁盆中取貼瘡上
一日一換
㯽榔散治氣毒瘰&KR1349;心膈壅悶不下飲食
梹榔前胡赤茯苓牛蒡子(炒各一兩)人参枳殼
(去白炒)沉香防風(各五錢)炙甘草(二錢)
每服五錢生薑一片水煎服
射干連翹湯治瘰&KR1349;寒熱
射干連翹玄参赤芍木香升麻前胡
山梔仁川歸炙甘草(各一兩)大黃(炒二兩)
每服五錢水煎服氣盛加茫硝少許服之
括蔞子散治瘰&KR1349;初腫疼痛寒熱四肢不寧
括蔞子連翹何首烏大力子(微炒)大黃(微炒)皂角
子仁白螺殼梔子仁牽牛(微炒)甘草(生各一兩)
為細末食後温酒下二錢
内消丸瘡腫初生及瘰&KR1349;結核熱毒鬱滯服令内消
大效
青皮陳皮牽牛(取頭末各二兩)薄荷葉(八兩)皂角(八兩不蛀者去)
(粗皮槌碎水煮軟揉汁熬膏)
右為末以皂角膏和為丸菉豆大每服三十丸食
後荆芥湯下
皂角煎丸治風毒瘰&KR1349;
皂角(不蛀者三十條内十條泡黑十條酥炙用十條水煮軟揉汁用)何首烏玄参
薄荷葉(各四兩)
右為末與前膏子同煉蜜為丸豌豆大每服三四
十丸食後白湯下
柴胡通經湯治小兒項側有瘡堅而不潰名曰馬刀
柴胡歸尾生甘草連翹黃芩牛蒡子
京三稜桔梗(各一錢半)黃連(一錢)紅花(少許)
水二鍾煎服此方亦治瘰&KR1349;乃是攻裏内消之劑
消腫瘡治馬刀瘡
黃蓍括蔞根(各一錢半)連翹(三錢)歸尾紅花(少許)甘草(各一)
(錢)
右分作二帖水煎服
十香膏治五發惡瘡結核瘰&KR1349;疳瘻疽痔
沉香麝香(各一錢)木香丁香乳香甘松霍
香零陵香安息香白芷(各五錢為細末)川歸川芎
黃耆木通芍藥細辛升麻白蘞獨活
川椒藁本菖蒲木鱉子厚朴商陸根
官桂栢子仁桃仁松子仁杏仁(各五錢)槐枝
桑枝柳枝松枝(各二兩)沒藥輕粉雄黃硃
砂雲母石犀角血餘灰枯礬(各二兩另研末)真酥
油羊腎脂猪油(各二兩)飛丹(一斤)麻油(三斤)
右如常法煎成膏藥以緋帛攤貼如腸胃癰疽
可作丸子如梧子大每服七丸空心温酒吞
救苦勝靈丹治馬刀挾癭從耳下或耳後下頭至肩
上或入缺盆中者乃手足少陽經之分野其瘰&KR1349;在
於頦下或至頰車乃足陽明經之分野受心脾之邪
而作也今將二証合治之
黃蓍(一錢護皮毛實腠理活血氣實表補元氣乃瘡家之聖藥)真漏蘆(五分)人参(三分)
(補肺氣如氣短及不調而喘者加之)升麻(一錢)歸身(三分)葛根(五分此三味俱是陽明本)
(經藥)甘草(五分能調中和諸藥瀉火益胃)連翹(一錢此一味乃十二經瘡中之藥不可無者散)
(血結氣聚此瘡家之神藥也)牡丹皮(三分去腸胃中留滯宿血)生地熟地(各三)
(分此三味諸經中和血生血凉血之藥也)白芍藥(三分如夏月倍用之補中益氣治腹痛如冬月)
(寒証勿用)肉桂(能散結聚如隂症瘡瘍用之此寒因熱用之意又為隂寒覆盖其瘡用辛熱去之煩)
(躁者勿用)柴胡(功同連翹如瘡不在少陽經勿用)羌活(一錢)黍粘子(三分無腫不用)
昆布(二分味醎若堅硬甚者用能軟堅也)京三稜(炮二分)廣茂(三分此二味瘡堅硬)
(甚者用之不硬者勿用)獨活防風(各一錢此二味勻羌活必關手足太陽症脊痛項強)
(不可回顧防風辛温如瘡在膈上雖無手足太陽症亦當用之為能散結去上焦風邪助黃蓍立功也)
黃連(炒三分治煩悶)神麯(炒二分食不消化者用之)麥芽(一錢消食健脾)益智仁
(二分如唾多者胃不和也或吐沫吐食胃中寒者加之無則勿用)厚朴(薑炒一錢二分如腹脹加)
(之)黃栢(炒三分如有熱或腿脚無力加之如煩躁欲去衣者此腎中伏火也更宜加用)
右為細末湯浸蒸餅捏作餅子晒乾搗如米粒大
每服三錢白湯下如氣不順加橘紅甚者加木
香少許量病人虚實消息之毋令藥多妨其飲食
此治之大法也如止在陽明分者去柴胡黍粘
子餘皆用之如在少陽分為馬刀挾癭獨活漏
蘆升麻葛根加瞿麥三分如本人氣素弱其病
勢來時氣盛而不短促不可因其平素宜作氣盛
治之乃從病變治之權也加黃芩黃連黃栢知母
防己視邪氣上中下擇而用之假令在上焦止用
黃芩(半酒洗半生用)在中焦加黃連如在下焦加酒製黃
栢防己之類如大便不通滋其邪盛者加酒製
大黃利之如大便燥者加桃仁泥大黃如風
結燥不行者加麻仁大黃以潤之如風澁而大
便不行者加煨皂角仁大黃秦芁利之如脉澁
覺身亦氣澁而大便不通者加郁李仁大黃以除
風燥如隂寒症為寒結秘而大便不通以局方
半硫丸或加炮附子乾薑煎冰冷服之大抵用藥
之法不惟瘡瘍一家凡諸疾病氣素怯弱者當去
苦寒之劑多加人参黃蓍甘草之類以瀉火而補
元氣餘皆倣此
玉燭散和血通經能使瘰&KR1349;自消及治室女經不行
頸多結核
川歸芍藥大黃甘草熟地茫硝黃芩
川芎
各等分每服五錢薑三片水煎服日進一服七八
日效
治瘰&KR1349;未破者如神百藥不應者累效
杏樹葉(隂乾為末二分)人中白(煆為末二分半)蝙蝠(焙乾為末二分半)白花
蛇蛻(煅存性二分半)蜜蜂(七枚焙為末)
右將杏樹葉末用清水調再入四味末藥和勻敷
患處却將皮紙一張以針刺孔貼藥上如乾用清
水就紙上刷之每一晝夜換藥一次如面上發
熱服清凉飲子數帖自退
敗毒瘰&KR1349;方神效
白膠香海螵蛸降真香(用中心無土乾者)
右等分為末搽患處外以濕紙揜之一夕而退
已破者蜜蜂(一十一枚)蛇退(七分半)蜈蚣(二條端午收者)
右用麻油四兩將前藥入油内以文武火熬成入
光粉二兩用桑枝七條如筯大者急攪候冷出火
氣七日方可用紙攤貼
已上二方乃鄭義門累騐者不須服藥貼此五七
日便消
海藏方治項後側少陽經中疙&KR1792;不辨肉色不問大
小及月日久遠或有赤硬腫痛
生山藥(去皮一塊)萆麻子(一枚)
右研勻攤貼之如神
丹溪云山藥生者能消腫硬極佳極佳
清凉餅子
生山茨菇良薑
等分搗為餅罨之能散去寒熱或以生茨菇磨
調酒服大妙此藥大能散&KR1349;如神
本事方治瘰&KR1349;鼠&KR1349;
蝲蝟皮瓦上炒研為末加輕粉乾敷
治頸上核塊動者
夏枯草(末六錢)甘草(末一錢)
右和勻每服一錢至二錢茶清調下
肘後方治頷下瘰&KR1349;如梅李大宜速消之
海藻(一斤)酒(一升)
浸數日稍稍飲之
文武膏治瘰&KR1349;
桑椹黑熟者二斗以布袋絞取汁瓦器中熬成膏白
湯化下一匙一日三服紅者晒乾為末白湯調服
結核獨形而小核者
劉守真云結核者火氣熱甚則鬱結堅硬如菓中核也
不須潰發但熱氣散則自消
丹溪云結核或在頸項在臂在身如腫毒者乃痰注於
皮裏膜外之間結聚而不散也問其平日好食何物
吐下後用藥散之
結核在頸項方
直殭蠶(炒)大黃(酒浸)青黛膽星(各等分)
右為末蜜丸噙
結核在下頦
二陳湯加連翹防風川芎酒芩蒼术皂角刺羌蠶麝
香行太隂厥隂之積痰使結核自消甚捷
濟世方治頦下結核不消經騐方
大蜘蛛不拘幾枚以好酒浸之研爛同浸酌酒去渣
臨卧温熱服之
海藏生山藥萆麻子方佳方在&KR1349;門
癭氣氣結於項久留不去而項為脹大
丹溪曰癭氣先須斷厚味
海藻(洗一兩)黃連(二兩)
右為末以少許置掌上時時舌䑛之津咽下如消
三之二須止後服
又方
黃栢(二兩)海藻(一兩)不用黃連亦佳
治癭氣結核磊磊腫硬
昆布(一兩)洗去醎為末每用一錢綿裹於好醋中浸過
食之咽津藥味盡再噙之
肘後方治頸下卒結囊欲成癭
海藻(一斤)洗過酒浸飲之
破結散治五癭極佳
麥麵(四分)松蘿半夏貝母海藻(洗)龍胆草海
蛤通草昆布枯礬(各三分)
右為末酒服一錢日三忌鯽魚猪肉五辛生菜毒
物二十日愈
玉壺散治三種癭
海藻(洗)海帶(洗)昆布雷丸(各一兩)青鹽廣茂(各五錢)
右為末煉蜜丸芡實大噙化
人参化癭丹
海帶(洗)海藻(洗)海蛤昆布(四味皆焙)澤瀉(炒)連翹(各一兩)
猪靨羊靨(各十枚)
右為末蜜丸芡實大臨睡噙化一二丸忌油膩
寶金散治癭氣無不瘥
猪羊靨(十對暖水洗去脂膜後晒乾為細末)海藻(洗)海帶(各三兩)丁香
木香琥珀(研)麝香(研各一分)珍珠(研五錢)
右先將各味為細末配和勻再重羅過每服一錢
熱酒一盞調服夜睡時須垂頭而睡若童男女
十服效大人一日見效有孕者忌之
海帶丸治癭久不消
海藻貝母陳皮青皮(各等分)
右為末煉蜜丸彈子大食後噙化一丸大效
治癭氣神效方
海藻海帶昆布蒲黃(各二錢)猪靨子(五枚焙乾)
右為末每服二錢半臨睡以酒調服且不用枕頭
三日
無擇曰癭多着於肩項瘤則隨氣凝結此等皆年數深
遠浸大浸長堅硬不可移者名曰石癭皮色不變者
名曰肉癭筋脉露結者名曰筋癭赤脉交結者名曰
血癭隨憂愁消長者名曰氣癭五癭皆不可妄决破
决破則膿血崩潰多致夭枉
瘤
瘤有六骨瘤脂瘤肉瘤膿瘤血瘤粉瘤膿瘤即膠瘤也
惟粉瘤與膿瘤可决餘皆不可决潰肉瘤尤不可治
治則殺人
點瘤□方神騐
桑炭灰棗木灰黃荆灰桐殼灰(各二升半)蕎麥灰
(炒)
右以沸湯淋汁五碗許澄清入斑猫四十箇穿山
甲五片乳香冰片不拘多少後入煎作二碗以磁
器盛之臨用時入新石灰調成膏敷瘤上乾則以
清水潤之其效若神
丹溪治丹瘤
萆麻子去殼研入麵一匙水調搽之甚妙
消瘤方
用向陽槐枝於菜油燈盞火上以槐枝薰熱浸油熨
瘤上如法熨數次其瘤自消
腸癰門附胃脘癰
夫腸癰者乃隂陽偏勝喜怒無時伏於臟腑之中結在
腸胃之内血凝氣滯回旋失度不能通行聚結成癰
致生腫痛孫真人云卒得腸癰而不曉其病候錯則
殺人其病初起覺腹中微痛小腹腫而強抑之則痛
小便澁似淋時時汗出復惡寒其身皮甲錯腹皮緊
急如腫之狀按之濡或發熱無汗灑淅惡寒皆其候
也其脉洪數者為有膿也可下脉遲緊者未有膿不
可下也甚者腹脹轉側有水聲或遶臍生癰汁從臍
出或大便下膿血或一足不能舉凡此皆為惡候胃
脘癰者經曰胃脉沉細沉細者氣逆逆者人迎反盛
則熱聚於胃口而不行故胃脘為癰也治法亦與腸
癰頗同初以疎利之藥導其滯次以排膿消毒托裏
之藥調之此其大法也
脉經問曰羽林婦何以知腸有膿師曰脉滑而數滑則
為實數則為熱滑則為榮數則為衛衛數下降榮滑
上升榮衛相干血為敗濁小腹痞堅小便或澁或自
汗出或復惡寒膿為已成設脉遲緊則為瘀血血下
即安
薏苡附子敗醬散治身甲錯腹皮急如腹脹本無積
聚身熱脉數者
附子(炮二分)敗醬(五分)薏苡(一錢)
右為末每服一錢水煎頓服小便當下而愈
三因方
苡仁附子(同前)敗醬(一兩二錢五分)
每用四錢水一盞半煎七分去渣空心服
千金大黃牡丹湯治腸癰小腹痞堅或偏在膀胱左
右其色白堅大如掌熱小便自調時自汗出脉遲堅
者未成膿可下之當有血脉數則膿已成不復可下
大黃(四兩)牡丹皮(三兩)芒硝(二兩)冬瓜仁(一升)桃仁(五十枚)
右水五升煮一升頓服當下膿血
無擇薏苡湯腸癰腹中痛煩躁不安或脹滿不食小
便澁婦人産後虚熱多有此病縱非癰但疑是者便
可與或有差亦無妨
冬瓜子(四兩)薏苡(五兩)牡丹皮桃仁(各三兩)如無冬瓜
仁以瓜蔞代之
每服五錢水煎服姚氏去桃仁用杏仁崔氏
加芒硝二兩
醫按曰女子腹痛百方不治脉滑數時作熱腹微急孫
尚診曰腹痛脉當沉細今脉滑數此腸癰也以雲母
膏一兩作丸如梧桐子大用牛皮膠鎔化温酒調膠
水吞丸子下餉時服盡下膿血一盆而安
昔一婦人腸中痛不可忍大便從小便中出楊吉老之
壻李生診之曰夫芤脉見於寸部者乃積血在胸今
芤見於關乃腸生癰也乃出雲母膏作百十丸煎黃
耆湯吞下利膿血數升而安
右腸癰五方丹溪所集也前三方置於萹首者盖亦
腫瘍瀉利例也後二方用膠黃蓍煎湯吞藥者乃潰
瘍補例也
四聖散(一名神效括蔞散)治腸癰癰疽五發乳癰便毒服之
神應
大生瓜蔞(一枚去皮)粉草(研末四錢)乳香(研末一錢)沒藥(研末三錢)
右用好酒二大碗漫火煎至一碗分作二次兩日
服盡大便順導惡物妙若乾瓜蔞則用兩枚若
疾甚者再服以退為度此方極佳
牡丹皮散腸癰冷症腹濡而痛時時利膿
丹皮人参天麻白茯黃耆木香川歸
桃仁(去皮尖)川芎官桂(各三分)白芷苡仁甘草
右用水煎温服
梅仁湯腸癰裏急隠痛大便閉澁
梅核仁(四十九枚去皮尖)大黃(三兩)牡丹皮(一兩七錢五分)冬瓜仁(四兩)
芒硝(二兩半)犀角(鎊一兩半)
每服七錢水煎服下利膿血三兩行為度
神仙䗶礬丸治腸癰神妙此藥不拘老幼皆可服之
無不取效最止疼痛不動臟腑乃内托之藥也方
見癰疽門
丹溪曰腸癰大腸有熱積死血流注桃仁承氣湯加連
翹秦芁近肛門破入風者難治用防風之類
河間射干湯治胃脘癰人迎脉逆而盛𠻳膿血營衛
不流熱聚胃口成癰
梔子仁赤茯苓射干(去毛)升麻(各一兩)赤芍(一兩半)白
术(五錢)
每服五錢水煎將熟入生地黃汁一合蜜半合再
煎温服不拘時
復元通氣散治諸氣澁耳聾腹癰便癰瘡疽無頭止
痛消腫
青皮陳皮(各四兩)甘草(三寸半生半炙)穿山甲(炒)瓜蔞根(各二)
(兩)金銀花(一兩)連翹(一兩)
右為末熱酒調下
痔漏門
痔者肛門内外有㿔脹疼者是也東垣謂濕熱風燥四
氣相合而致也痔有五種謂牡痔牝痔脉痔腸痔血
痔也古方又有酒痔氣痔蟲痔翻花痔鼠妳螻蛄等
痔之名不一究其所因亦不過久嗜辛熱炙&KR1020;新酒
及房勞憂思藴積熱毒憤鬱之氣所致也或藏於肛
門之内或突於肛門之外若藴毒深者其狀大藴毒
淺者其狀小大者如蓮花鷄冠核桃之狀小者如牛
妳鷄心櫻桃之類久而不愈有妨行坐或出鮮血或
流膿水則成漏矣治法在外者宜點之洗之在内者
宜祛其風而除其濕消其熱而解其毒斯得治之法
矣
東垣秦芁蒼术湯治痔疾若破謂之痔漏大便閉澁
必作大病此由風熱乘食飽不通氣逼大腸而作也
受病者燥氣也為病者胃濕也胃刑大腸則化燥火
以乘燥熱之實勝風附熱而來是濕熱風燥四氣相
合故大腸頭成塊者濕也作大病者風也若大便燥
結者主病兼受火邪也熱結不通去燥屎者其西方
肺主諸氣其體收下亦助疾病為邪須當破氣藥兼
之治法全矣服之其疾立愈不可作丸以剉湯與之
效如神
秦芁(一錢去蘆)澤瀉(三分)蒼术(製七分)防風根(五分)桃仁(去皮一錢另研)
當歸根(三分酒洗第二服藥用身)黃栢(去皮酒洗五分)大黃(少許惟大便秘澁亦可多)
(用)梹榔(一錢細末調服之)皂角仁(燒存性去皮一錢搗細末調下服之)
右除梹榔桃仁皂角仁三味候煎成藥研勻調入
外餘㕮咀作一服水三盞煎至一盞二分去渣入
前三味再上火煎至一盞空心熱服待少時以美
膳壓之不犯胃氣也服藥日忌生冷硬物及酒麵
大料物乾薑之類犯之則藥無效如有白膿加五
朵白葵花須除萼去心細剪入青皮五分不去白
入上藥同煎又用木香三分為細末同梹榔等三
味再上藥同煎依上法服餌古人以此疾多以歲
月除之此藥一服立愈若病久者再服必愈
秦芁白术丸
秦芁(去蘆)歸梢(酒洗)桃仁(酒浸去皮尖另研各一兩)地榆(三錢)澤瀉皂
角仁(燒存性去皮各半兩)枳實(麸炒)白术(各半兩)
右為細末和桃仁泥研勻煎熱沸湯&KR1287;糊丸鷄豆
大焙乾白湯下空心宿食消盡服之少時以美膳
壓忌生冷硬物冷水菜并濕&KR1287;酒及五辣辛熱大
料物之類犯之則藥無騐十服必愈
蒼术澤瀉丸
蒼术(四兩去皮)澤瀉枳實秦芁(各二兩)地榆皂角子
(燒存性各一兩)
右為細末燒餅為丸如桐子大每服三十丸米飲
湯或酒下
一婦人産後痔作瘡有頭如蒜頭大或下鮮血或紫血
大便疼與黑神散又多食肉太飽此濕熱在大腸
郁李仁(去皮)麻仁槐角(各七錢)枳實皂角仁(五錢為末)蒼
术歸尾生地(各三錢)大黃(炒一錢)
右分六帖内三仁另研煎服
又方治痔
用鷄冠花不拘多少濃煎湯每服一盞空心服本
草云鷄冠花性凉治瀉血
丹溪治番花痔頭向上是大腸熱甚收縮為主用四物
解毒加枳殼白术槐角秦芁
治番花痔
荆芥防風朴硝
右煎藥湯洗之次用木鱉子鬱金研末龍腦些少
水調塗上
痔藥膏子治外痔番花脫出黃水不止腫痛病並用銀
闊篦蘸藥塗𫝊日一次重者五七次立愈先用藥水
洗拭乾却𫝊此膏用真桑灰不拘多少淋濃汁兩碗
熬至一碗却入草烏片大黃片各二錢再漫火熬至
半碗入甘草一錢數沸下净細石灰半匙頭不可多
略沸三五次用絹一重花紙二重如絞漆狀濾過再
熬成膏候冷用真胆礬五分研極細末放入膏中用
瓦器盛貯封之臨用入龍腦末和勻𫝊之
治腸痔鱉甲丸
鱉甲蝟皮(炙焦黑)穿山甲(炙焦)白礬(枯)附子猪牙皂
角(各半兩炙焦存性二分)
右細末研勻蒸餅丸如桐子大米飲下二十丸食
前日三服
又方
槐花(炒)白礬(枯各一兩)附子(五錢)
右細末研勻蒸餅丸如桐子大每服二十丸米飲
下食前日三服
丹溪治二十三年不愈者三服止用蓮花蕊散
蓮花蕊黑牽牛頭末(各一兩半)當歸(半兩)礬紅(少許)
右為末先忌食肉五七日空心令食肉一頓就取
温酒下三錢約兩時辰取下膿血或蟲是效
海藏外臺治五十歲痔不瘥塗熊胆取瘥神效諸方不
及此
七聖丸治大腸疼痛不可忍王叔和云積氣生於脾
藏傍大腸疼痛陣難當漸交稍瀉三焦濕莫漫多方
立紀綱
羌活(一兩)梹榔木香川芎桂枝(去皮各半兩)大黃(八錢)
(煨)郁李仁(去皮另研一兩)
右除郁李仁另研外為細末煉蜜丸桐子大驗虚
實臨時斟酌丸數白湯下取大便微利一服而愈
切禁不得多利大便若大便大行其病滋甚
治鼠痔結核作渴疼痛方
皂角(炙)穿山甲黃耆荆芥槐子木香蝟
皮鱉甲(醋炒)桔梗露蜂房(炒焦)芍藥(各一兩)大黃(五錢)
右為末煉蜜丸桐子大每服三十丸温酒下食前
日三服未止加至四五十丸
治痔疾下血疼痛不止以玩月沙不拘多少漫火熬令
黃色為末每二錢入乳香五分空心温酒調下日三
四服瘥
秦芁羌活湯治痔漏成塊下垂疙&KR1792;不任其痒
升麻根柴胡甘草(炙)麻黃根(各五分)黃蓍秦芁
(各一錢)防風根(七分)藁本(三分)細辛(炒)紅花(炒)羌活根(一錢)
(三分)
水煎服
治痔有蟲咬榖道痒或下膿血多取槐白皮濃煎汁安
盆中坐薰之塞其榖道湯冷更暖之良久欲大便當蟲
出不過三度即愈如用末綿裹納下部
淋渫藥治下部痔腫大腸頭痒痛
葳靈仙枳殼(麸炒各一兩)
右為粗末熬水薰洗冷即再煖臨卧避風洗三次
挹乾貼蒲黃散
丹溪治腸風痔漏有蟲如絲細黑頭取去除根
瞿麥(半斤)猪牙皂角(一寸)
右為末入猪腰子一雙内用米泔煮空心食之少
頃肚痛上攻蟲皆堕出作地坑埋之薄粥補之
當歸郁李仁湯治痔漏大便硬努出大腸頭下垂多
血苦痛不能忍
皂角仁(另研細末調服)郁李仁秦芁(各一錢)麻子仁(一錢半)當
歸梢生地黃蒼术(各五分)澤瀉(三分)枳實(七分)大黃(三錢)
(煨)
右除皂角仁研細末餘藥剉如麻豆大水三大盞
煎一盞去渣入皂角末調在内空心食前候宿食
消盡服之忌風寒處大小便如欲凉大腸寬大腸
則用枳殼去穰入巴豆鐵線纏煮透去巴豆入藥
用若丸藥則搗爛用煎藥則乾用
治腸痔每大便下血槐樹上木耳取末之飲服方寸
瘥日三服良
治腸痔多年不瘥下血不止木賊枳殼各二兩乾薑一
兩大黃一分四味並剉一處入銚子内炒黑色存性
三分搗羅温粟米湯調食前服二錢匕甚妙
治痔漏瘡方
鷄子(一個煮熟去黃取白切炒)明礬(如皂角子大匙上枯過用三分)
右為末用温湯洗净拭乾用紙撚點藥送入瘡孔
内立效日三易
又方
穿山甲(一兩燒存性)肉荳蔲仁(三箇)
同為末米飲調二錢服治氣痔膿血甚者刺蝟皮
一兩燒服中病即已不必盡劑
治痔神應散治五種腸風下血上厠蔞前有血名外
痔糞後有血名内痔大腸不收名脫肛榖道四面有
努肉名妳痔頭上有孔漏出名腸風並治之
黃牛角腮(一枚酌中老搥碎)蛇蛻皮(一條白者)猪牙皂角(七莖)穿山
甲(七片)刺蝟皮(一兩剉)
右五味細剉入甕瓶内以黃泥封固候乾先用小
火燒令烟出後用大火煆令通赤為度取出攤開
候冷搗羅為末服時先令患者臨卧時細嚼胡桃
仁一個如糊用無灰好酒一盞送下不可言語便
睡至五更時以温酒調下藥末三錢至辰時更進
一服雖年久不過三服立效
丹溪治腸風痔漏如神大樹木上寄生葉取乾為末酒
水米飲任下或丸桐子大服三十丸亦可
千金方治五痔方蒼耳莖葉以五月五日採乾為末
水服方寸匕或丸桐子大服之立效
洗痔疼用荆芥朴硝桑寄生定痛解毒去風凉大腸
熱安胎如腫者加附子木鱉子研極細調服而愈
又方五棓子朴硝桑寄生蓮房水煎洗一方加百部
煎洗
洗痔方輕者用朝東馬齒莧劉寄奴濃煎湯薰待温
却用手洗拭乾重者加大青葉梗乾者一半同煎
丹溪治痔痒用灰莧帶根煎濃湯先薰後洗
又方取河水頻洗用蝸牛塗之
一方治痔用雄鷄胆片腦和勻貼之
一方熊胆塗之神效
蒲黃散治下部痔漏
蒲黃血竭(半兩)
右為細末每用少許貼於患處
薰痔法
蝟皮(切方三指大)雄黃(棗大研)熟艾(鷄子大)
右為末用瓦器以灰實一半如燒香法安長桶内
坐其上薰之烟氣從口出為佳凡三度薰永瘥勿
犯風冷忌鷄肉毒物
丹溪治痔瘡大蒜十片頭垢捏成餅子先安頭垢餅
於痔頭上外安蒜片以艾灸之
本事方治一判官乘騾入駱谷有痔疾因此大作其
狀如胡瓜貫於腸頭熱如溏灰火至驛僵仆主驛吏
云此病予曾患来須灸即瘥用柳枝濃煎湯先洗痔
便以艾炷其上連灸三五壯忽覺一道熱氣入腸中
因轉瀉鮮血穰物一時出至痛楚瀉後遂失胡瓜所
在登騾而馳去
無擇云腸癖如痔如大澤中有小山突出為痔人於九
竅中凡有小肉突出皆曰痔不特於肛門邊生有鼻
痔眼痔牙痔等其狀不一方書分出五種曰牡曰牝
曰脉曰腸曰氣牝痔者肛邊生瘡腫突出一日數枚
膿潰即散牡痔者肛邊發露肉珠狀如鼠妳時時滴
漬膿血脉痔者腸口顆顆發㿔且痛且痒出血淋漓
腸痔者腸内結核有血寒熱往来登溷脫肛氣痔者
遇恐怒則發肛門腫痛氣散則愈又方有酒痔每遇
飲酒發動瘡腫痛而流血血痔則每遇大便清血堕
下而不止宜解熱調血順氣為主若久不愈必至穿
穴為漏矣
治痔切勿用生砒毒氣入腹反至奄忽忌喫生冷硬物
冷菜之類及酒濕麵五辣辛熱大料物及乾薑之類
犯之無效此東垣格言也
秦芁防風湯治痔漏每大便時疼痛
秦芁防風歸身白术(各一錢半)甘草(炙)澤瀉(六分)黃
栢(五分)大黃(煨)陳皮(各三分)柴胡升麻(各三分)桃仁(三十箇去)
(尖另研)紅花(少許)
右水煎空心熱服
烏金散治痔漏
穿山甲蝟皮(燒存性)黃牛角腮(剉碎炒黃)牙皂角槐子
皂筴刺枳殼貫衆阿膠(各等分)
右為細末每服錢半用胡桃肉爛研併調酒食前
服大腸熱荆芥湯下漏血不止川歸湯下
蝟皮丸治諸痔出血裏急後重
川歸川芎白芍枳殼(各五錢)槐花(炒三錢)艾葉(炒)
地榆黃耆白礬(枯)貫衆(各半兩)蝟皮(一兩炙焦)大皂角
(一條醋炙)猪後蹄垂甲(十箇炙焦)蜂房(炒焦二錢五分)穿山甲(炒焦二錢五分)
皂角刺(略燒一錢五分)一方有蟬退洗净略燒二錢
右為末醋糊丸如桐子大每服七十丸
逐瘀湯治熱痔通利大小便取下黑物
川芎赤芍生地白芷五靈脂枳殼阿膠
蓬术(炮)茯苓茯神木通生甘草(各一分)大黃(生)
桃仁(去皮各一分半)
每服三錢薑三片蜜三匙煎服以利為度汚血作
疼通用
釣腸丸治久新諸痔肛邊腫疼或痒挾虚寒而作者
括蔞(二節燒存性)蝟皮(剉碎礶内燒存性二箇)白礬綠礬(枯)胡桃
仁(十五箇燒存性)白附子(生)半夏南星鷄冠花(五兩燒)枳
殼附子(去皮臍)訶子(去核各二兩)
右為末醋麵糊丸梧子大每服二十丸空心臨卧
温酒下
槐角丸治諸痔出血及痔頭上有孔名曰瘻
槐角(炒一兩)地榆(八兩)川歸(八兩)黃芩(八兩)防風(八兩)枳殼(八兩)
右為末酒糊丸如梧子大每服五十丸米飲下
乾葛湯治酒痔
白乾葛枳殼半夏茯苓生地(各半兩)黃芩
甘草(各一分)杏仁(五錢)
每服三錢黑豆百粒薑五片白梅一個水煎服
橘皮湯治氣痔
陳皮枳殼川芎槐花(炒各半兩)梹榔木香桃
仁紫蘇莖葉香附甘草(炙各一錢半)
每服三錢薑棗煎服
黑玉丹治腸風及痔漏頭疼不可忍用此去蟲拔根
三五服見效
蝟皮(剉八兩)猪懸蹄(百隻)牛角腮(八兩)槐角(二兩)雷丸脂麻
(各二兩)亂髮(皂角煎湯洗焙)敗棕(剉各二兩)苦楝根(剉二兩半)
右用磁礶内燒存性研細末入乳香一兩麝香四
錢研合和勻酒糊丸如桐子大每服五十丸先細
嚼胡桃一枚以温酒吞下日二服甚者日三服空
心及食前服
又方治同上
人参黃耆(炙)生地川歸川芎條芩升麻
枳殼槐角(各等分)
右為細末麵和丸如桐子大每服三十丸空心米
湯下
敷藥蝸牛膏
蝸牛(一枚)腦子麝香(各少許掺之)
用磁合盛次早取汁附之
一方
熊胆(一錢)麝香(一分)片腦(五厘)
共為細末點田中大螺數枚碗盛候汁出取以點
之
一方
寒水石朴硝
共為末以津調手指點藥附痔上
一方蝟皮燒灰生酒油和附治腸痔下部者如蟲
蝕炙末用
一方治諸痔
用穿山甲自尾根盡處數除三鱗不用取第四五大
鱗横三行燒存性為末入麝香少許臘茶一匙同調
空心服以澄下濃者附瘡上其冷如冰冷永不痛大
效
肘後方治漏
蜂房一枚炙黃赤色為末每用一錢臘猪脂調附瘡
上
一方用兔絲子炒黃黑色為末用少許和鷄子黃調
附亦治榖道中赤腫
一用木鱉子槌去油煎湯洗一用槐柳枝煎湯洗
又方飲酒多之人生痔三黃丸以生地黃汁為丸空
心淡酒吞下三五十丸立效
二八通玄丹梅東先生方
宣連(八兩用茱萸四兩炒去茱萸)川歸(二兩)烏梅肉槐角枳殼
(各二兩)
右為末以雄猪肚一箇洗净入藥在内外以韮菜
四五斤包其肚用水醋共數碗煮肚熟為度去韮
菜并肚以藥爛搗丸如桐子大每服空心白湯下
五七十丸
蟲痔用鰻魚乾燒烟薰之蟲盡死而愈
治榖道邊生瘡久不愈者
用鷄内金燒灰存性研細末乾貼患處如神
皂角煎丸治内痔漏腸頭裏面生核寒熱往来
滿尺皂角(二梃去弦核醋炙)白礬(煅)刺蝟皮(炙黃)薏苡仁白
芷(各一兩)桃仁(去皮炒)甜葶&KR0995;(炒)川芎桔梗(各半兩)猪後
蹄垂甲(十枚燒存性)
右為細末煉蜜丸如桐子大每服五十丸空心用
桑白皮煎湯送下
拔毒散敷痔腫毒處
大黃黃蘗白芨石膏黃芩黃連白蘝
梔子朴硝(各等分)
右為末用井花水調塗
湯火門
凡湯火傷急向火炙雖極痛強忍一時即不痛慎勿以
冷物塌之及井底泥𫝊之使熱氣不出爛入肌肉
火燒以好酒洗之再以鹽傅其上如皮塌者以酒熬牛
皮膠傳之
熱酒傷用糯米粉炒黑末酒調𫝊之
治湯火灼未成瘡者用艾白根燒灰鷄子黃和敷之如
成瘡用白蜜封之以竹中取膜貼上日三次
治湯火瘡麸皮炒黑灰為末𫝊上神妙此方有補性始
終皆可用
治湯火瘡取舊烹銀爐中燒過焦黃土研細如粉以生
薑調於帛上貼之痛止
一方用鎔銀鍋子細末油調𫝊上佳
保生救苦散治火燒熱油損或至皮肉脫及一切狗
嚙損傷并刀斧傷用生寒水石不拘多少為極細末
調塗之或乾上然不如油調塗其痛立止並不作膿
無分毫釐苦楚日近完復永無破傷風症
冰霜散治火燒皮爛大痛
寒水石(生)牡蠣(燒)朴硝青黛輕粉(各等分)
右為細末新水或小油調塗立止
治火燒
桐油水銀(各等分)
右二件以柳條不住手攪成膏再入大黃石羔二
末和以牛皮膠入少水鎔開外用猫兒肚底毛細
剪掺上貼之以青黛𫝊之妙
治湯火瘡爛者以黃蜀葵花落者净器收之入水些少
待爛成水𫝊上神妙
熱油燒外痛以蜜傅之立安梅師方
治湯火瘡至妙
用劉寄奴為末先以&KR2009;米漿鷄翎掃傷處後以藥末
搽上不痛且無㾗大凡湯傷先用鹽末掺之護肉不
壊然後傅藥
又方以榆白皮末猪脂油塗瘡愈
顛撲損傷門
按發明經云夫從高墜下惡血留於内不分十二經絡
聖人俱作風中肝經留於脇下以中風療之血者皆
肝之所主惡血必歸於肝不問何經之傷必留於脇
下盖肝主血故也痛甚則必有自汗但人汗出皆為
風症諸痛皆屬於肝木况敗血凝澁從其所屬入於
肝也從高墜下逆其所行之血氣非肝而何以破血
行經藥治之
内經云肝脉搏堅而長色不青當病堕若搏因血在脇
下令人嘔逆金匱云寸口脉浮微而澁然當亡血若
汗出設不汗出者當身有瘡被刀斧所傷亡血故也
金瘡出血脉沉小者生浮大者死
砍瘡出血一二石者脉大二十日死
砍刺出血不止者其脉止脉来大者七日死滑細者
生
從高顛仆内有血腹脹滿脉弦者生小弱者死
劉宗厚云按破傷有瘀血在内脉堅強實則生虚小弱
者死若亡血過多脉虚細小者生浮大數實者死亦
皆為脉病不相應也
子和云諸落馬墜井打撲傷損閃肭損折杖瘡腫發焮
痛不止者可峻下二三十行痛止腫消宜以通經散
𨗳水丸等藥或加湯劑瀉之後服和血消腫散毒之
藥
劉宗厚曰按子和於堕車落馬杖瘡閃肭者俱用峻下
其有心恙牙關緊急者云是驚涎堵塞於上俱用三
聖散先吐後下其法雖峻然果有驚涎瘀血停留於
内焮痛腫脹發於外者亦奏捷功但於出血過多老
弱之人脉虚大者亦當求責
又曰謹按打撲金刃損傷是不因動氣而病生於外外
受有形之物所傷乃血肉筋骨受病非如六滛七情
為病有在氣在血之分也所以損傷一症專從血論
但須分其有瘀血停積而亡血過多之症盖打撲墜
堕皮不破而内損者必有瘀血若金刃傷皮出血或
致亡血過多二者不可同法而治有瘀血者宜攻利
之若亡血者兼補而行之又察其傷有上下輕重淺
深之異經絡氣血多少之殊惟宜先逐瘀血通經絡
和血止痛然後調氣養血補益胃氣無不效也頃見
圍城中軍士被傷不問頭面手足胸背輕重治者例
以大黃等藥利之後大黃缺少甚者遂以巴豆代之
以為不於初時瀉去毒氣後則多致危殆至於略人
手指亦悉以藥利之殊不知大黃之藥惟與有瘀血
者相宜其有亡血過多元氣胃氣虚弱之人不可服
也其巴豆大熱有毒止能破堅逐積用於此疾尤非
切當所以有服下藥過後其脉愈見堅大治者不察
又以為瘀血未盡而復下之因而夭折人命可不慎
歟
凡損傷切不可食冷水血見寒則凝但一系血入心即
死以攻下瘀血之劑治之
金櫃治馬墜及一切筋骨損方
大黃(一兩酒浸)緋帛(如手大燒存性)亂髮(如鷄子大燒存性)炊單布(一尺燒灰)
敗蒲(一把二寸)桃仁(四十九粒去皮尖)甘草(炙如中指節)
七味以童便煎成入酒一大盞次下大黃去滓分
温三服先剉敗蒲席半領煎湯浴衣被覆斯須通
利痛楚立瘥
復元活血湯從高墜下惡血留於脇下疼痛實不可
忍
柴胡(五錢)當歸(六錢)甘草穿山甲(炮各二錢)大黃(一兩酒浸)桃仁
(五十枚去皮尖)紅花瓜蔞根(各二錢)
右件桃仁研爛剉如豆大每服一兩水二鍾半酒
半鍾煎至七分食前服以利為度得利後痛或未
盡服乳香神應散
靈樞云墜堕惡血留於脇下則傷肝肝胆之經行於脇
下屬厥隂少陽宜以柴胡為引用為君以當歸活血
脉又急者痛也以甘草緩其急亦能生新血陽生隂
長故也為臣穿山甲括蔞根桃仁紅花破血潤血為
之佐大黃酒製以蕩滌敗血為之使
當歸𨗳滯散治損傷瘀血大便不通紅腫暗青疼痛
昏悶畜血内壅欲死
大黃(一兩)當歸(三錢)麝香(少許)
右二味為細末入麝香和勻每服三錢熱酒調下
其瘀血自下若骨節傷折疼痛以定痛接骨紫金
丹治之
定痛乳香神應散東垣方治從高墜下疼痛不可
忍及腹中疼痛
乳香沒藥雄黑豆桑白皮獨科栗子(各一兩)
破故紙(炒二兩)當歸(一兩)水蛭(半兩)
右為末每服五錢醋一盞沙石器内煎至六分入
麝香少許温服
定痛接骨紫金丹
麝香沒藥紅娘子(各一錢半)烏藥(二錢半)地龍(去土二錢半)
川烏草烏(炮各一兩)五靈脂(半兩)木鱉子(去殼半兩)茴香(二錢半)
黑丑(五分生用)骨碎補威靈仙金毛狗脊防風
自然銅(醋淬煆紅七次各五錢)禹餘粮(四錢)陳皮青皮(各二錢五分)
右為細末醋糊丸桐子大每服十丸至二十丸温
酒送下
三因鷄鳴散從高墜下及木石所壓凡是損傷瘀血
凝滯疼痛欲死兼以此藥推陳致新神效此方治血
滯於肺部氣分也
大黃(酒浸一兩)杏仁(三十粒去皮尖)
右研細酒一碗煎至六分去滓鷄鳴時服至晩取
下瘀血即愈若便覺氣絶取藥不及急劈開口以
熱小便灌之
王海藏云若登高墜下撞打及傷心腹胸中積血不散
以上中下三焦部分分之以易老犀角地黃湯桃仁
承氣湯抵當湯丸之類下之亦有以小便同煎治之
者更有内加生地當歸煎服者亦有加大黃者惟智
者擇之
潔古巴戟湯治從高墜下及打撲内損昏冐嗜卧不
能飲食此謂血閉臟腑不通
巴戟(去心)大黃(各半兩)當歸地黃芍藥川芎(各一兩)
右水煎以利為度
嚴氏奪命散治刀刃所傷及從高墜下木石壓損瘀
血凝滯心腹疼痛大小便不通
水蛭(用石灰拌慢火炒令黃色半兩)黑丑(二兩)
右為末每服二錢熱酒調下約行四五里再用熱
酒調黑丑末二錢催之須下惡血成塊以盡為度
破血止痛行經之劑
破血散治乘馬損傷跌其脊骨惡血留於脇下其痛
苦楚不能轉側
羌活防風桂(各一錢)柴胡連翹(各二錢)歸稍(二錢)水
蛭(炒烟盡研二錢)麝香(少許另研)
右分作二服每服二大錢酒水一盞除水蛭麝香
外另研如泥煎餘藥一大盞調二味食前服
地龍散治腰脊痛或打撲損傷從高墜下惡血留於
太陽經中令人腰脊或脛腨臂腰中痛不可忍
中桂地龍(各四分)羌活(二錢)黃栢甘草(各一錢)蘇木(六分)
麻黃(五分)桃仁(六枚)歸梢(一分)
每服五錢水煎服
三因加味芎藭湯治打傷敗血入胃嘔吐黑血
川芎當歸白芍百合(浸半日)荆芥穗(各等分)
右水酒各半煎服
元戎加味四物湯治虚人損傷不禁下者
四物湯加穿山甲水煎服
花蕊石散治一切金刃箭鏃傷及打撲傷損猫犬咬
傷或至死血瘀傷處以藥掺之其血化為黃水再掺
藥便活不疼痛如内損血入臟腑煎童子小便入酒
少許調一大盞服之立效若牛觝腸出不損者急納
腸入用細系或桑白皮為線縫合肚皮縫上掺藥血
止立活如無桑白皮用生麻縷亦可並不可封裹瘡
口恐作膿血如瘡乾以津液潤之然後掺藥婦人産
後敗血不盡血迷血暈惡血奔心胎死腹中胎衣不
下至死者但心後覺煖急以童子小便調一盞取下
惡物如肝片終身不患血風血氣症若膈上有血化
為黃水即時吐出或随大便出
石硫黃(四兩)花蕊石(二兩)
右二味相拌合勻先用紙筋和鹽泥固濟瓦礶子
一箇内可容藥候泥乾入藥在内再用泥封口候
乾安在四方磚上上書八卦五行字用炭一秤籠
叠周匝自巳午時從下着火漸漸上徹直至經宿
火冷炭盡又經宿出礶細研以絹羅子篩極細磁
盒盛之依法使用
雜方
本事方治打撲墜損惡血攻心悶亂疼痛水仙散未
展荷葉隂乾一味為末食前以熱童便一盞調下三
錢以利下惡物為度
經騐方治打撲損筋傷骨折
黃栢(一兩)半夏(五錢)
右為細末用生薑自然汁調如稀糊敷以紙花貼
如乾再敷如骨折先以絹帛封縳次用杉樹皮束
定良久痛止即痒覺熱乃是血活筋骨復舊輕者
三五日重者不過旬日矣
本事方治跌仆傷筋損骨痛不可忍(此方乃神龜相授)
生地(為末)藏瓜薑糟(各一斤)生地(四兩切)
右都炒令勻熱以布裹罨傷折處冷則易之神效
治打撲内損筋骨疼痛
乳香沒藥芍藥川芎川椒(去子及閉口者)當歸(各半)
(兩)自然銅(煅三錢)
右為細末用黃䗶四兩鎔開入藥末不住手攪勻
濕丸如彈子大每服一丸用好酒煎開消盡乘熱
一服吃盡看何處痛向痛處卧霎時服三五丸立
效
衍義云沒藥通滯血打傷撲損疼痛皆以酒化服夫血
滯𨗳而行之則痛腫消焉
肘後方治被打瘀血在骨節下出者
生鐵(一斤)酒(五升)
煎取一升飲之
丹溪治一人因上山惡血瘀入内損傷食少脉弦治宜
活血和氣
川芎(三錢)青皮(二錢)芍藥滑石(各一錢)丹皮(五分)炙甘草(一錢)
桃仁(七枚研)
水煎服之
綴耳鼻法治擦落耳鼻用髮入礶子鹽泥固濟煆為
末乘急以所擦落耳鼻蘸灰綴定以軟帛縳定立效
肩穿法凡負重擔肩破者剪猫兒頭上毛不語唾粘
之
遠行脚打泡以生麵水調為糊貼過夜即乾不可擦
破
又方用飯粘搗貼以紙覆之過夜次日平復效
抵金丹跌撲傷損閃扭出骨竅等症
蠶沙(炒黃)菉豆粉(炒黃各四兩)枯礬(二兩四錢)
右為末釅醋調敷患處厚紙貼之絹帛綁扎換敷
三四次即愈忌産婦
秘𫝊神效散治跌撲損傷骨折骨碎筋斷疼痛不可
忍者此藥極能理傷續斷累騐若神
用路上或墻脚下過往人便溺處經久碎瓦片取來
洗净火煅醋淬五七次瓦黃色為度以刀刮細末每
服三錢好酒調服不可以藥微賤而輕忽其功也
一字散治跌撲傷損功效同前
半兩錢(五枚火煆醋淬四十九次)甜瓜子仁(五錢)珍珠(二錢)
右為末每服一字好酒調下
治跌撲傷損
用蟹二隻連殼搗爛好酒二碗濃煎去渣飲之留渣
敷患處
治損傷神效治跌傷骨折急取雄鷄一隻量患人酒
量多少成一碗半碗將鷄刺血於酒中温之令患人
熱飲其痛立止驗甚
癘風
内經云脉風成癘此疾非止肺腎二臟有之以其病發
於鼻俗呼為肺風也鼻凖赤而脹大乃血随氣化也
氣不施則血聚血聚則肉潰而生蟲此屬厥隂當以
藥䟱之可用局方升麻湯下錢氏瀉青丸是也餘病
各隨經而治之癘風成癩樺皮散主之從少至多服
五七月後灸承漿七壯瘡愈勿止藥再灸同止承
漿一名懸漿在唇下宛宛中足陽明任脉之會療偏
風口喎面腫消渴口齒疳蝕蟲瘡灸之佳每灸七壯
至七七壯止灸則血脉宣通其風應時而愈艾炷如
小竹筋頭大不可灸破血肉但令當脉灸亦能愈疾
樺皮散治肺臟風毒遍身瘡疥及[病-丙+(穩-禾)]疹瘙痒
杏仁(泡去皮尖水一碗煮至五分取出晒乾另研末)荆芥穗(各二兩)枳殼(去穰炭火)
(燒存性)樺皮(燒存性各四兩)炙甘草(五錢)
右五味為末每服二錢食後温酒調下日進三次
凌霄散治癘風神效
蟬退地龍(去土焙)白殭蠶全蝎(各七箇)凌霄花(五錢)
右為末每服二錢酒調下無時常宜浴每浴坐於
湯中浸一時久服藥神效
四聖保命丹
大黃(五錢)黃栢(八兩)苦参荆芥(各四兩)乾蟾(一隻煆)瓜蔞根
防風(各五錢)輕粉(二錢)
右為末每服一錢茶清一盞調下空心日午臨卧
各一服服五七日後先於牙縫内出臭黃涎渾身
疼痛次後便利膿血病根悉去
加减何首烏散治紫白癜風筋骨疼痛四肢少力眼
紅無白鼻梁崩壊皮膚瘡疥及手足皴裂睡卧不安
行步艱辛
何首烏蔓荆子石菖蒲荆芥穗甘菊花
枸杞子葳靈仙苦参(各五錢)
右為末每服三錢蜜茶調下無時
参毛丸治大麻風
苦参(一斤)鵝毛(半斤煆存性)
為末陳米糊為丸梧桐子大每服五十丸酒送下
一日二次
仙方鯪鯉散此方治大麻風極妙絶勝他方寳之
穿山甲活者大約重十觔為妙剖開肚不去腸雜以
真生漆一觔塗在肚内隂乾七日用泥包火煆存性
研極細末每服三分或五分火酒調下用真青布被
上下盖之出汗臭不可聞不得見風待汗乾被上俱
是小蟲服十日眉毛復出身上膿水瘡皆愈一月即
脫體除根
愈風散治一切惡風癩疾除鼻梁崩壊者不治外其
餘不問新久無不收功
淡豆豉真輕粉枳殼
俱為末每服一二錢五更空心糯米湯調下至早
飯後稍覺困倦欲睡不睡乃藥力搜風使然當逐
下惡物再服後鶴虱丸調理
鶴虱丸治大麻風不拘年月以效為度
鶴虱(二兩)防風(一兩)地榆麻黃(去節)雄黃(另研)天麻(各半兩)
右為細末醋和為丸梧桐子大每服三十五丸酒
下日三忌鷄猪魚蒜粘滑油膩燒炙胡椒房失
能如此調養則萬全矣若初𧺫三五年者十全八
九如縱恣無忌憚者則不能收全功
癘瘡方
明礬末黃蠟新鮮土茯苓過路珍珠草紫
背天葵根子(各一兩)
右為末煉化黃蠟加生蜜糖拌搗為丸梧子大每
服三十丸米飲下初服一日三次後只一日一次
又秘方治大麻風癩疾
死人蛆蟲洗净罁片上焙乾為末每用一二錢用皂
角刺煎濃湯調下若腫而有疙&KR1792;者乃陽明經濕
熱壅盛先以防風通聖散服二三帖然後再服此藥
盖此藥有補功以皂針為引故能逹表能久服之極
有神功非泛常草木可比倫也用遭横死者於檢屍
場中問仵人買之極多不難
赤水元珠卷三十
