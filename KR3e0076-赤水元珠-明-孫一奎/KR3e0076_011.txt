赤水元珠卷十一
明孫一奎撰
鬱證門
鬱脈多沈伏鬱在上則見於寸鬱在中則見於關鬱在
下則見於尺左右皆然鬱脈或促或結或澁滑伯
仁云氣血食積痰飲一有留滯於其間則脈必因之
而止澁矣但當求其有神所謂神者胃氣也夫鬱者
結滯而不通暢之謂當升而不得升當降而不得降
當變化而不得變化所以為鬱氣血沖和百病不生
一有怫鬱諸病生焉丹溪云病之屬鬱者十常八九
但病有因别臟所乘而為鬱者有不因别臟所乘而
本氣自鬱者此五鬱也又有氣鬱血鬱痰鬱食鬱火
鬱濕鬱六者此六鬱也蒼术香附子川芎總解諸鬱
故製越鞠丸通治之随證加入諸藥按蒼术氣味雄
壯辛烈開發水穀之氣乃足陽明太陰之藥香附子
下氣最速乃陰血中快氣之藥一升一降足以解散
其鬱川芎直達三焦俾生發之氣上行頭目下行血
海通陰陽氣血之使也况蒼术尤能徑入諸經疎泄
陽明之濕故諸鬱用之多效
王汝言云丹溪治病不出乎氣血痰三者故用藥之要
有三氣用四君子湯血用四物湯痰用二陳湯久病
屬鬱故立治鬱之方曰越鞠丸蓋氣血痰三病多有
兼鬱者或悞藥雜亂而成鬱故用三方治病時以鬱
法參之氣病兼鬱用四君子加開鬱藥血病痰病亦
然
五臟本氣自鬱証心鬱者神氣昏昧心胸微悶主事健
忘治宜肉桂黃連石菖蒲肝鬱者兩脇微膨噯氣連
連有聲治宜青皮川芎吳茱萸脾鬱者中脘微滿生
涎少食四肢無力治宜陳皮半夏蒼术肺鬱者皮毛
燥而不潤欲𠻳而無痰治宜桔梗麻黃豆豉腎鬱者
小腹微硬精髓乏少或濁或淋不能久立治宜肉桂
茯苓小茴香又有膽鬱者口苦身微潮熱往來惕惕
然如人將捕之治宜柴胡竹茹乾薑
氣鬱者其狀胸滿脇痛脈沈而澁宜二陳湯加蒼术川
芎香附子或分心氣飲木香分氣飲七氣湯之類血
鬱者其狀四肢無力能食便血脈沈澁而芤宜四物
湯加桃仁紅花川芎牡丹皮香附子或越鞠丸痰鬱
者其狀動則喘寸口脈沈而滑宜二陳湯加南星海
石枳殼香附子瓜蔞仁或化痰丸食鬱者其狀噯酸
胸滿腹脹不能食或嘔酸水惡聞食氣宜二陳湯加
蒼术神麴麥芽山查香附子或保和丸火鬱者其狀
瞀悶小便赤澁脈沈而數骨髓中熱肌痺熱捫之烙
手宜二陳湯加黃連青黛貝母香附子川芎蒼术山
梔子或火鬱湯濕鬱者其狀周身腫痛或關節痛陰
雨則發體重頭重痛脈沈而細宜白芷二术茯苓川
芎香附子或升陽除濕湯
又有素虚之人一旦事不如意頭目眩暈精神短少筋
痿氣急有似虚證先當開鬱順氣其病自愈宜交感
丹不效用歸脾湯
分心氣飲
木通青皮半夏陳皮茯苓甘草桂
桑白皮大腹皮羌活紫蘇生薑燈草
大棗
水煎服
交感丹
香附子(童便浸七口晒乾醋炒黃一斤)茯神(去皮心人乳浸日晒夜露七日夜四兩)
右為末煉蜜丸彈子大空心滚湯細嚼一丸
開鬱湯
香附子蒼术川芎貝母神麴山梔子
陳皮半夏茯苓甘草(炙)
生薑水煎服氣加木香枳殼檳榔紫蘇血加
桃仁紅花牡丹皮痰加南星食加山查麥芽
砂仁熱加黃連黃芩柴胡濕加羌活倍蒼术
嚴用和云人之氣道貴乎順順則百脈流通
氣鬱者胸脇痛脈沈澁濕鬱者周身走疼或關節痛
遇陰寒則發脈沈細痰鬱者動則喘咳寸口脈沈
滑熱鬱者瞀悶小便赤脈沈數血鬱者四肢無
力能食便紅脈沈數食鬱者噯酸腹飽不能食人
迎脈平和氣口脈緊盛
蒼术撫芎摠解諸鬱隨症加入諸藥凡鬱皆在中焦以
蒼术撫芎開提其氣以升之假如食在氣上提其氣
則食自降餘倣此
氣鬱香附(童便浸)蒼术(米泔浸)撫芎
濕鬱白芷蒼术川芎茯苓
痰鬱海石香附南星(薑製)瓜蔞
熱鬱山梔(炒)青黛香附蒼术撫芎
血鬱桃仁(去皮)紅花青黛川芎香附
食鬱蒼术香附山查神麴針砂(醋製)
春加川芎夏加苦參秋冬加吳茱萸
越鞠丸(又名芎术丸)總解諸鬱
蒼术香附撫芎神麴梔子(炒)
為末滴水為丸菉豆大
痿證門痿(痿謂痿弱無力以運動)
帝曰五臟使人痿何也岐伯曰肺主身之皮毛心主身
之血脈肝主身之筋膜脾主身之肌肉腎主身之骨
髓故肺熱葉焦則皮毛虚弱急薄著則生痿躄也(王注)
(肺熱則腎受熱氣故足孿躄不得仲以行也)心氣熱則下脈厥而上上則
下脈虚虚則生脈痿樞折挈脛縱而不任地也肝氣
熱則膽泄口苦筋膜乾則筋急而攣發為筋痿脾氣
熱則胃乾而渴肌肉不仁發為肉痿腎氣熱則腰脊
不舉骨枯而髓減發為骨痿曰何以得之曰肺者臟
之長也為心之蓋也有所失亡所求不得則發肺鳴
鳴則肺熱葉焦(肺藏氣志若不揚則氣鬱氣鬱不利故喘息有聲而肺熱葉焦也)故
曰五臟因肺熱葉焦發為痿躄此之謂也悲哀太甚
則胞絡絶胞絡絶則陽氣内動發則心下崩數溲血
也故本病曰(本病古經篇名也大經大經脈也以溺血故空虚脈虚則熱内薄衞氣盛榮氣)
(微故發為䏎痺後漸脈痿故曰𫝊為脈痿也)大經空虚發為肌痺𫝊為脈
痿思想無窮所願不得意淫於外入房太甚宗筋弛
縱發為筋痿及為白淫也故下經曰筋痿者生於肝
使内也(下經古經名使内謂勞役筋内費竭精氣也)有漸於濕以水為事
若有所留居處相濕肌肉濡漬痺而不仁發為肉痿
故下經曰肉痿者得之濕地也(地之濕氣感則害人皮肉筋脈此則謂害)
(肉也)有所遠行勞倦逢大熱而渴渴則陽氣内伐(謂伐腹中)
(之隂氣也)内伐則熱舍於腎腎者水臟也今水不勝火則
骨枯而髓虚故足不任身發為骨痿故下經曰骨痿
者生於大熱也曰何以别之曰肺熱者色白而毛敗
心熱者色赤而絡脈溢肝熱者色蒼而瓜枯脾熱者
色黃而肉濡動腎熱者色黑而齒稿曰如夫子言可
矣論言治痿者獨取陽明何也曰陽明五臟六腑之
海主閏宗筋宗筋主束骨而利機關也(宗筋謂陰毛中横骨上下)
(臍兩傍之竪筋也上絡胞膈下貫髖尻又級於背腹上頭項故云宗筋主束骨利機關然腰者腎之大關)
(節所以司屈故曰機關)衝脈者經脈之海也(十二經之海)主滲灌谿
谷與陽明合於宗筋陰陽總宗筋之會會於氣街而
陽明為之長皆屬於帶脈而絡於督脈故陽明虚則
宗筋縱帶脈不引故足痿不用也曰治之奈何曰各
補其榮而通其輸調其虚實和其逆順筋脈骨肉各
以其時受月則病已矣(時受月謂受氣時月如肝王甲乙心王丙丁之類也痿論)
素問帝曰脾病而四肢不用何也岐伯曰四肢皆稟氣
於胃而不得至經必因於脾乃得稟也今脾病不能
為胃行其津液四肢不得稟水穀氣氣日以衰脈道
不利筋骨肌肉皆無氣以生故不用焉曰脾與胃以
膜相連耳而能為之行其津液何也岐伯曰足太陰
者三陰也其脈貫胃屬脾絡嗌故太陰為之行氣於
三陰(手足三陰之經)陽明者表也五臟六腑之海也亦為之
行氣於三陽(手足三陽之經也)臟腑各因其經而受氣於陽
明故為胃行其津液四肢不得稟水穀氣日以益衰
陰道不利筋骨肌肉無氣以生故不用焉(太陰陽明篇)
劉河間曰四肢不舉俗曰癱緩故經所謂脾太過則
令人四肢不舉又曰土太過則敦阜阜高也敦厚也
既厚而又高則令除去此真所謂膏粱之疾其治則
瀉令氣弱陽衰土平而愈或三化湯調胃承氣湯選
而用之若脾虚則不用也經所謂土不及則卑陷卑
下也陷坑也故脾病四肢不舉四肢皆稟氣於胃而
不能至經必因於脾乃能受稟今脾病不能與胃行
其津液四肢不得稟水穀氣氣日以衰脈道不利筋
骨肌肉皆無氣以生故不用焉其治可十全散加減
四物去邪留正
脾實病痿經云脾病者肉痿足不收又云脾脈太過
則令人四肢不舉又云其犯雨濕之地則為痿者是
也(夫所謂實謂太過者皆指脾之濕邪而言也)
今採補通榮俞穴法於左
肺熱葉焦則肺喘鳴生痿躄色白而毛敗者補其榮
魚際通其俞大淵至秋病已
心熱生脈痿數溲血樞不相提挈脛縱不能任用於地
色赤而絡脈溢者補其榮勞宫通其俞太陵
至夏病已
肝熱生筋痿下白淫口苦筋急攣色蒼而爪枯者補其
榮行間通其俞太衝至春病已
腎熱生骨痿足不任身腰脊不舉骨枯髓減色黑而齒
稿者補其榮然谷通其俞太溪至冬病已
脾熱生肉痿乾渴肌肉不仁色黃而蠕動者補其榮
大都通其俞太白至長夏病已
又痿躄足不收取之少陽陽明之别經云足少陽之
别名曰光明去踝五寸别走厥陰虚則痿躄坐不能
起取之所别也又云淫濼脞痿不能久立治少陽之
維在外踝上五寸又云足陽明之别名曰豐隆去踝
八寸别走太陰其病虚則足不收脛枯取之所别者
是也
骨痿懈惰取足少隂髄海經云少氣身漯漯也言吸
吸也骨痠懈惰不能動補足少陰又云腦為髓之海
其俞上在於其蓋下在風腑髄海不足則腦轉耳鳴
脛痠懈怠安臥審其俞而調其虚實者是也百節弛
縱取脾手太陽之絡經云脾之大絡名曰大包出淵
腋下腋三寸布胸脇虚則百節盡皆縱此脈若羅絡
之血者取之脾之大絡也又云手太陽之别名曰支
正上脘五寸實則節弛肘廢取之所别者是也
甲乙經曰痿不相知太白主之(一云耳重骨痿不相知)足下緩失
履衝陽主之足緩不收痿不能行不能言手足痿躄
不能行地倉主之
腎脈微滑為骨痿坐不能起起則目無所見
陳無擇曰人身有皮毛血脈筋膜肌肉骨髓以成其形
内則有肝心脾肺腎以主之若隨情妄用喜怒勞佚
致内藏精血虚耗使皮血筋骨肉痿弱無力以運動
故致痿躄狀與柔風脚氣相類柔風脚氣皆外因痿
則内臟不足所致也
論治痿獨取陽明之旨
生生子曰内經治痿獨取陽明之法乃治痿之大槩也
原其病皆自肺中來在於方萌之時故獨治陽明使
宗筋閏能束骨而利機關之意是澄其源而流自清
之謂也設五痿之疾既痼而陽明虛宗筋縱帶脈不
引足痿不用之時而獨治陽明斯亦晩矣當即其五
痿之所主者而參治之庶得以盡其用也按内經陽
明虚帶脈不引之後帝曰治之奈何岐伯曰各補其
榮而通其俞調其虚實和其逆順筋脈骨肉各以其
時受月則病已矣此雖兼針刺而言實治痿之綱領
也
林氏曰考之内經皮肉肌骨脈五痿分屬五臟如無擇
所云者似又當分治之可也治陽明之法只可治脾
肺若夫肝之筋痿心之脈痿腎之骨痿其受病又自
不同豈可只取陽明而治之乎故治筋痿宜養其肝
脈痿宜益其心骨痿宜滋其腎不可執一而論也經
亦曰各補其榮而通其俞調其虚實(云云)此可以見
治法之不專於陽明也
東垣清燥湯治濕熱成痿以燥金受濕熱之邪是絶
寒水生化之源源絶則腎涸痿厥之病大作腰以下
痿軟癱瘓不能運動(方在暑門注夏類)
健步丸治膝中無力屈伸不得腰背腿脚沈重行步
艱難
羌活柴胡滑石甘草(炙)防風瓜蔞根(酒沈各五)
(分)澤瀉(三分)酒防已川烏酒苦參(各一錢)肉桂(五分)
右為末酒糊丸桐子大每服七十丸空心煎愈風
湯送下(愈風湯方在中風門)
三因加味四斤丸治肝腎虚弱熱淫於内致筋骨痿
弱不能勝持
蓯蓉(酒浸)鹿茸(燎去毛切酥炙)五味子(洒洗)兔絲子(酒煮透炒另研)熟地
黃牛膝木瓜天麻(各一兩)
右為末煉蜜丸桐子大温酒或米飲下五十丸劉
宗厚曰按此熱淫於内而用温補何也然陰血衰
弱血不養筋筋緩不能自持陽燥熱淫於内故用
此養陽滋陰陰實則水升火降矣
藿香養胃湯胃虚不食四肢痿弱行立不能皆由陽
明虚宗筋失養之故也
藿香人參茯苓(各乙錢)白术(二錢)半夏麴苡仁
山藥(各八分)蓽澄茄砂仁神麴陳皮(各六分)甘草
(炙四分)
薑三片棗二枚水煎服
大防風湯氣血兩虚風濕相挾麻痺痿弱或久病痢
後脚弱緩痛不能行履或兩脚腫痛足脛枯腊名鶴
膝風症其效如神
川歸熟地白芍杜仲(薑汁炒)黃茋白术(各一錢)
人參防風川芎牛膝(各七分)羌活附子甘
草(炙各四分)
薑三片棗二枚水煎服
鹿角膠丸治血氣虚弱兩足痿軟久臥床褥神效常
服補腎益精壯筋骨
鹿角膠(一斤)鹿角霜熟地黃(各半斤)當歸(四兩)牛膝兔
絲子人參茯苓白术杜仲(製各二兩)龜板(酥炙)虎
脛骨(酥炙各一兩半)
右為末將鹿角膠用無灰酒熔化為丸桐子大每
服百丸空心淡鹽湯送下
丹溪云有濕熱有痰有血虚有氣弱亦有死血者有食
積妨碍不降者(上文論痿䞘於肺熱實痿之木論治法之大要也而此云然者益以其發)
(而為病所因所挾或有不同主治亦各當若其所重也)
東垣取黃栢蒼术為下部要藥丹溪即此意以治痿蹷
痛風取效甚多
濕熱東垣健步九加燥濕降火之劑黃栢黃芩蒼术
濕痰二陳湯加蒼白术黃芩黃栢之類入竹瀝薑汁
血虚四物加蒼术黃栢下補陰丸
氣虚四君子湯加蒼术黃芩黃栢
(已上方法雖所主有不同而降火清全所謂治法之大要而無不同也)
虎潛丸補腎丸皆治骨痿之劑也肉痿當以清燥
湯治之
五加皮酒治筋痿拘攣疼痛不便屈伸
五加皮(半斤)蒼耳子(六兩)枸杞子苡仁(各四兩)生地黃(二兩)
木香(五錢)
以好酒一大罈將藥用囊盛懸罈中浸七日取出
焙亁為末煉蜜丸桐子大空心酒吞八九十丸其
酒聽飲但常使酒氣頻相接為妙
大生脈湯治心熱脈痿脛縱不任地
人參麥冬五味子天冬黃栢川歸牛
膝紅花枸杞子生地
水煎服有汗加黃茋
王啓玄𫝊玄珠耘苗丹三方序曰張長沙戒人妄服燥
烈之藥謂藥勢偏有所助勝尅流變則真病生焉猶
憫苗不長而揠之者也若稟血不強合服此而不服
是不耘苗者也故名耘苗丹此丹養五臟補不足秘
固真元均調二氣和暢榮衞保神守中
五味子(半斤)巴戟(去心)遠志(去心)枸杞子山藥茯苓
肉蓯蓉(酒浸)百部(酒浸一宿焙)杜仲(炒)蛇床子栢子仁
兔絲子(酒浸另研)防風(各二兩)
右為末蜜丸桐子大食前温酒鹽湯任下三十丸
春乾棗湯下夏加五味子四兩秋加枸杞
子六兩四季月加肉蓯蓉六兩
衞生湯補虚勞強五臟除煩熱養真元退邪熱順血
脈
黃茋(八兩)當歸白芍(各四兩)甘草(炙一兩)
年老加酒半盞同水煎
何首烏酒治骨軟風腰膝痛行履不得遍身搔痒何
首烏大而有花者同牛膝各一斤以好酒一升浸七
宿焙亁於木臼搗末蜜丸每日空心食前酒下三五
十丸
蕭炳丹參酒方治風軟脚弱可逐奔馬故曰奔馬草
極效丹參不拘多少酒浸服下
本事治筋骨諸疾手足不遂行動不得遍身風瘡
左經丸
草烏(白大者去皮臍)木鼈(去殼)白膠香五靈脂(各二兩半)斑猫(五杖)
(去頭足趐醋炒)
右為末用黑豆去皮生為末一升醋糊同前藥共
和勻為丸雞豆子大每服一丸温酒磨下治筋
骨疾但未曾經針傷損者三五服立效此藥曾
醫一人軟風不能行不十日見功專治心腎肝
三經通小便除淋瀝通營衛活經絡此方因净
聖寺僧得之大有竒交(所治乃温痰汚血為病)
又方治丈夫酒色過度下焦虚憊足膝軟乏小便滑
數外腎濕痒
五味子(五兩)兔絲子(酒浸透研炒)山藥石蓮肉茴香(各二)
(兩)白茯苓(一兩)
右糊丸梧子大每五十丸温酒或鹽湯下空心服
如脚氣及膝無力者木瓜酒空心下六十丸下午
再服妙
龍虎丹治痿
瑣陽(七錢半)敗龜板虎骨黃栢(俱酒炙)亁薑(一錢半)金
箔(十斤)神麴如懶言語加山藥七錢
右稬米粉糊為丸空心白湯吞下
丹溪補益丸治痿
白术(二兩)龜板瑣陽(各酒炙)生地歸身牛膝白
芍(俱酒浸各一兩)陳皮亁薑(各七錢半)黃栢(炒)虎骨(酒炙)茯苓(各五)
(錢)五味子(二錢)甘草(炙一錢)兔絲子(酒蒸研如糊入餘藥末晒乾)
右以新鮮紫河車為丸如無紫河車用猪骨髓為
丸亦可
神龜滋陰丸治足痿
龜板(酒炙)黃栢知母(各酒炒二兩)拘杞子五味子瑣
陽(各一兩)乾薑(半兩)
煉蜜丸梧子大空心鹽湯下七十丸與龍虎丹
相兼服妙
丹溪治痢後脚弱漸細
蒼术(一兩)白芍龜板(酒炙二兩半)黃栢(五錢酒炒)
右粥丸以四物湯加陳皮甘草煎湯吞
劉河間十全散者蓋治氣血俱虚而四肢不用也治男
子婦人諸虚不足五勞七傷不進飲食久病虚損時
發潮熱氣攻骨脊拘急疼痛夜夢遺精面色痿黃脚
膝無力喘𠻳中滿脾腎氣弱五心煩悶並治
人參黃茋白术茯苓甘草肉桂當歸
川芎熟地白芍藥(各等分)
右為粗末每服二大錢生薑三片棗二枚水一盞
煎七分不拘時温服桂芍藥甘草小建中湯也加
黃茋即黃茋建中湯也人參白术茯苓甘草四君
子湯也當歸川芎地黃芍藥四物湯也以其氣血
俱衰陰陽並弱法天地之成數故名曰十全散
狀元丸治下元陽氣大虚及脾有寒濕足膝痿弱大
便不實濕動生痰面色黃白惡風懶語一切倦弱及
陰痿不起飲食不思虚弱等症此方得遂州仙茅
或漢中仙茅為君妙不可言屢騐(昔在吳下治行人公孫質庵老先生)
(患痿不出戶者三年用此收功仕至江右憲副)
山茱萸肉杜仲(鹽水炒各四兩)破故紙(鹽水炒)龜板(酒炙各三兩)
鹿葺(酒炙)兔絲子(酒浸透研炒)遠志肉(去心二兩)頭二蚕沙(炒)人
參(各二兩)茯苓(一兩半)大附子(童便煮麪煨七錢)
俱製净藥以乾山藥粉四兩打糊為丸梧桐子大
空心淡鹽湯或酒送下五六十丸下午再服右
方服後須痛斷房失以培其根勿恃此藥壯陽而
助其春興自取其憊也叮之戒之
金剛丸治腎損骨痿不能起牀益精補腎
萆薢杜仲(炒)蓯蓉(酒浸)兔絲子(酒浸等分)
右末酒煮猪腰子為丸桐子大每服五七十丸空
心酒下
脚氣門
脚氣
内經曰諸濕腫滿皆屬脾土又曰傷於濕者下先受之
蓋脾主四肢足居於下而多受其濕濕鬱成熱濕熱
相搏其痛作矣古無脚氣之說内經名厥兩漢間名
緩風宋齊之後謂之脚氣有從外感而得者有從内
傷而致者其為濕熱之患則一而已北方高燥多飲
&KR0008;酪肉食及酻酒濕熱之物下流足腔所致南方卑
下濕氣迷滿山澤血氣虚弱之人或遇房失及負重
遠行衝冒雨雪寒濕乘虚而襲遂成此症大抵風寒
暑濕之氣中於諸陽病在外其診多在足外踝及足
背宜散之而愈中於諸陰病在裏其診多在足内踝
及膁内宜温利之外症自汗走注為風勝無汗疼痛
攣急為寒勝腫滿重著為濕勝煩渴熱頑為暑勝如
四氣兼有但推其多者為勝寒則温之熱則寒之在
表則散在裏則下若大虚氣乏間作補湯隨病冷熱
而用之不可拘執不得服補藥之說
大抵麻者為風痛者為寒腫者為濕
痺論云寒勝則蟲熱勝則縱(蟲者皮膚中如蟲行之狀)
嚴氏曰脚氣南北所感雖有内外之殊然皆由腎虚而
生婦人病此者亦由血海虚而得之
發明曰南方自外而入者止於下脛腫痛北方自内而
致者乃或至於手節也治法初用解散次必推蕩
大便以導其邪氣
又曰脚氣濕熱勝者成水泡瘡或成赤腫丹毒或如疝
氣攻上引下
脈法浮為風緊為寒緩細為濕洪數為熱又沈而弦
者亦為風沈而緊者為寒沈細為濕沈數為熱
又曰脈弦者風濡弱者濕洪數者熱遲者寒微者虚牢
堅者實結則因氣散則因憂緊則因怒細則因悲入
心則謬妄嘔吐食不入睡不安左寸脈乍大乍小乍
有乍無者死
入腎則腰脚腫小便不通呻吟目與額皆黑氣沖胸而
喘左尺脈絶者死
千金翼云外臺總錄所錄皆謂南方卑濕露霧之地其
民腠理疎陽氣不能外固因而履之則清濕襲虚病
起於下此因血虚氣弱受清濕之邪氣與血并行於
膚腠邪氣盛正氣少故血氣濇濇則痺虚則弱故令
痺弱也後人名曰脚氣針經云有道以來有道以去
治之多以灸炳為佳以導引濕氣外出及飲醪醴以
通經散邪所製之方寒藥少熱藥多用麻黃川烏薑
附之屬内經云濕淫於外以苦發之麻黃苦温發之
者也川烏辛熱走而不能守通行經絡薑附辛甘大
熱助陽退陰亦能散清濕之邪又察足之三陰三陽
是何經絡所起以引用藥為主治復審六氣中何氣
當之擇其佐使孫真人云醫者意也随時增損初無
定方真知言哉
東垣曰異法方宜論云北方者其地高陵居風寒冷冽
其俗飲&KR0008;酪而肉食凡飲&KR0008;酪以飲多飲速者為能
經云因而大飲則氣逆又云食入於陰長氣於陽今
乃反行陽道是為逆也夫乳酪醇酒濕熱之屬加以
奉養太過亦滋其濕水性潤下氣不能呴故下注於
足脛積久而作腫痛此飲食下流之所致也通評虚
實論云穀入多而氣少濕居下也况&KR0008;酪醇酒之濕
熱甚於穀者也至真要大論云太陰之勝火氣内鬱
流散於外足脛胕腫飲發於中胕腫於下此之謂也
若飲自倍脾胃乃傷胃氣不能施化脾氣不能四布
故下流乘其肝腎之位注於足脛加之房事不節邪
氣乘虚遂成痼疾孫真人云古人少有此疾自永嘉
南渡衣纓士人多有之亦此意也
活人云脚氣屬冷者小續命湯煎成入生薑自然汁服
之最快
丹溪曰脚氣須用升提藥隨氣血用
當歸拈痛湯治濕熱為病肢節煩痛肩背沈重胸膈
不利遍身疼痛流注手足痛不可忍
羌活甘草(炙)黃苓(酒炒)茵陳(酒炒各五錢)當歸身苦參
(酒洗)人參升麻葛根蒼术(各二錢)猪苓澤瀉
知母防風(各三錢)白术(一錢半)
每用一兩水煎不拘時服
羅太無治中書粘年四旬體魁梧丙辰春從征楊州脚
氣忽作遍身肢體微腫其痛手不可近足脛尤甚履
不任穿跣以騎馬空兩鐙而以竹器盛之以困急來
告予思内經有云飲發於中胕腫於下又云諸痛為
實血實者宜決之以三稜針數刺其腫上血突出高
二尺餘漸漸如線流於地約半升許其色黑紫頃時
腫消痛減以當歸拈痛湯一兩半服之其夜得睡明
日再服而愈
蒼术丸治亁濕脚氣筋脈拘攣疼痛不能行
蒼术(米泔浸炒四兩)乳香没藥(各二兩另研)青鹽牛膝(各五錢)
熟艾(四錢)川烏(三錢)全蝎(炒二錢)
右為細末共研藥和勻以木瓜一個大者切一頭
留作蓋去穰入上件藥於内蓋定安木瓜於黑豆
中蒸令極爛取出去皮連藥研成膏却入生蒼术
末拌勻丸如桐子大每服五十丸空心木瓜湯下
以温鹽酒亦可日三服忌血與蒜
丹溪脚氣腫痛方
黃栢(酒炒)蒼术(鹽炒)川芎生地白术甘草梢黃
連犀角防風木通㯽榔
熱加黃芩痰加竹瀝薑汁時令熱加石膏
大便秘加桃仁小便澁加牛膝
食積流注者
蒼术黃栢防已南星白芷犀角㯽榔
川芎
血虚加牛膝龜板如尋常腫者專主濕熱肥人
加痰藥
一婦人足腫
黃栢蒼术生地川芎牛膝(酒洗)龍膽草南
星
脚弱筋痛
牛膝(二兩)白芍藥(一兩半)黃栢(炒)知母(炒)龜板(酒炙各一兩)甘
草(炙五錢)
酒糊為丸
便溺阻澁心下痞滿者宜微下之
東垣曰楊太受云脚氣之疾自古皆用疎下為疾壅
故也然不可太過恐傷脾胃使營運之氣不能上行
反又下注為脚氣又不可不及則壅不能消散今立
三方於後詳而用之
羌活導滯湯脚氣初發一身盡痛或肢節腫痛便溺
阻隔先以此導之後用當歸拈痛湯
大黃(酒煨一兩)羌活獨活(各五錢)川歸防已(各三錢)枳實
(麩炒二錢)
每服七錢水煎服取微利則已量虚實加減
開結導飲丸飲食不消心下痞悶
陳皮白术茯苓澤瀉麥孽酒麴半夏
(各一兩)枳實青皮乾薑(各五錢)
如有積塊者加巴豆霜(一錢)
右為末&KR1339;餅糊丸梧子大每服五十丸温湯下
又方治濕熱并諸濕邪腿膝重痛足脛浮腫
甘遂葳靈仙葶藶㯽榔赤芍澤瀉乳
香(各二兩)没藥(一兩)牽牛大戟(炒三兩)陳皮(四兩)
右為末麪糊為丸梧子大每服五十丸加至七十
丸食前温水送下得更衣止後服忌酒二日又忌
麪及甘草三兩日食温淡粥以補胃氣
乙巳春廉平章年三十八身體充肥脚氣始發頭面渾
身肢節微腫皆赤色足脛腫痛不可忍不敢扶策手
著皮膚其痛轉甚起而復臥臥而復起晝夜苦楚難
以名狀求予治之平章以北土高寒故多飲酒積久
傷脾不能運化飲食下流之所致投以當歸拈痛湯
一兩二錢其痛減半再服腫痛悉除只右手指末微
赤腫以三薐針刺於瓜甲端多出黑血赤腫全去不
數日因食濕麪肢體覺疼再以大黃枳實湯治之
大黃(酒煨三錢)羌活(一錢半)當歸(一錢)枳實(五分)
夫脚氣之疾皆水濕之為也麪滋其濕血壅而不行
故肢節煩疼内經曰風能勝濕羌活辛温透關節去
濕故以為君主血留而不行則當歸之辛温散壅止
痛枳實之苦寒治痞消食以為臣大黃苦寒以導麪
之濕熱併治諸老血留結取其峻駛以為使也
右只作一服水一盞半煎八分空心食前服利下
兩行痛止
控涎丹(方見痰飲門)治脚氣加胭脂一錢㯽榔木瓜各一兩
卷栢五錢先以鹽水煮半日次日白水煮半日同前
藥為丸每服三十丸加至四五十丸取下惡物立效
衍義云有人嗜酒日須五七十杯後患脚氣甚危或教
以巴戟半兩稬米同炒去米不用大黃一兩剉炒同
為末煉蜜為丸梧子大温水下五七十丸仍戒酒遂
愈
本事方治風氣積滯成脚氣常覺微腫發則或痛
茵芋丸
茵芋(炒)苡仁(各五錢)郁李仁(一兩)牽牛(生三兩取頭末兩半)
右為末煉蜜丸梧子大每服三十丸薑棗湯下未
利再加十丸日三服以快利為度白粥補之
三因千金丹治脚氣上攻心腎相擊足心隱痛小腹
不仁煩渴小便秘或利關節攣皮疼痛神效
肉蓯蓉石斛(各酒浸)狗脊(去毛)萆薢茯苓牛膝(洒洗)
地仙子遠志(去心炒各一兩)杜仲(去皮炒)熟地(各三兩)
右煉蜜丸如梧子大每服五十丸温酒鹽湯任下
本事療丈夫腰脚痺緩急行履不穏者以萆薢二十四
分合杜仲八分為末每日温酒和服三錢匕增至五
錢忌牛肉
活人苡仁酒治脚痺
苡仁牛膝(各二兩)海桐皮五加皮獨活防風
杜仲(各一兩)熟地(一兩半)白术(五錢)
右為粗末入絹袋内用好酒五升浸春秋冬二七
日夏月七日分作數服逐帖浸酒空心每服一盞
或半盞日三四服常令酒氣醺醺不絶久服覺皮
膚下如數百條蟲行即是風濕氣散
丹溪治一婦人血少多氣大便後脚痛而麻
當歸(二錢半)芍藥白术(各二錢)陳皮青皮(各一錢)地黃
(一錢半)川芎(五分)甘草(二分)桃仁(十八枚)
右分二帖水煎服
韓彦正暴得疾手足不舉諸醫皆以為風針手足亦不
知痛召孫尚證之尚曰此脚氣耳用㯽榔末三錢生
薑三片亁紫蘇七葉陳皮三錢水煎服數帖而安
㯽榔散治脚腫
陳皮蒼术(炒等分)
水一大碗酒半盞同煎去渣調檳榔末二錢
聖惠方治脚氣及風寒濕四肢攣急脚疼不可踐地
紫蘇六兩搗碎水三升研取汁以蘇子汁煮粳米粥
二合和葱豉椒薑食之即止
濟世方治一切脚氣神竒
穿山甲前兩足者燒存性研細入麝少許多少隨人
斟酌要服此藥須去他事在晩不可進飲食候至夜
深腹空時調服坐臥随意及雞嗚又一服痛立止過
一二日便能步履如常極妙如神
千金方治脚氣十二風痺不能行松葉酒
松葉六十斤剉細以水四石煮取四斗九升以釀米
五斗如常法另煮松葉汁以漬米并饙飯釀封頭七
日後澄飲之取醉得此酒力者甚衆
濟世方諸般脚氣一服除根
防風羌活蟬退(各三分)薄荷(五分)紫蘇(四分)
右為末每服五錢以無灰酒半碗熱服訖服至一
時久即煎後藥湯傾桶内披厚衣於桶上坐勿令
走氣將脚腿薰之當自下而上汗出直至頂門其
出如水盡為度
薰洗
紫蘇(半斤)忍冬花(四兩)木饅頭(七個)蘇木(二兩)
右為粗末以水一鍾煎數沸桶盛分三度添用只
一次洗完永除根
東垣曰活人云凡脚氣服補藥及用湯渫洗皆醫之大
禁也為南方外感濕氣乘虚襲人為腫痛而言非為
北方内受濕氣注下腫痛而言也蓋濕氣不能外達
宜淋渫開導泄越其邪名曰導氣除濕湯
葳靈仙防風荆芥穗當歸地骨皮升麻
白芍蒴藋葉(各等分)
水二斗煮取一斗五升乘熱淋洗
五味敗毒散治三陽經脚氣流注脚踝上熱腫寒熱
如瘧自汗或無汗
羌活獨活前胡柴胡枳殼桔梗甘草
人參茯苓川芎大黃蒼术(等分)
每服四錢薑三片薄荷頭一個水鍾半煎一鍾熱
服皮肌瘙痒加蟬退
八味丸治少陰腎經脚氣腰脊疼小指之下連足心
循内踝入跟中腨内膕中内膁皆疼上沖胸咽嘔吐
自汗小腹不仁善恐此症最急以腎乘心水克火死
不旋腫方在虚怯門
紫蘇散治風毒脚氣腹内痰惡脚重虛腫
紫蘇木通桑白皮茴香(各一兩)枳殼(二兩)羌活
獨活荆芥穗木瓜青皮甘草(各半兩)大腹子
(十箇)
每服三錢薑三片葱白一莖水煎服
桑白皮散治脚氣盛發浮腫小便赤澁腹滿氣急
桑白皮郁李仁(各一兩)赤茯苓(二兩)木香防已大
腹子(各半兩)紫蘇子木通㯽榔青皮(各七錢半)
每服三錢薑水煎
薏苡散治脚氣弱痺腫滿心下急大便澁
薏苡仁防風川芎防已猪苓郁李仁
火麻仁檳榔羚羊角屑(各一兩)枳實(七錢)甘草(五錢)桑
白皮(二兩)
為末每服三錢熟水調下
紫蘇子湯通治脚氣中滿喘急嘔吐自汗
紫蘇子(炒)前胡半夏厚朴甘草(炙)川歸黃
芩(各二兩)桂心桔梗(各三兩)虚甚者加炮附子(乙兩)
每服六錢薑七片棗二枚水煎食後服
茱萸丸治脚氣入腹脹不仁喘悶欲死
吳茱萸(洗)木瓜(去穰切片乾)
右酒糊為丸梧子大每服五十九至百丸酒或米
湯下或以木瓜蒸爛研膏為丸尤妙
卷栢散治遠年脚氣難治此方特效體虚人減半服
卷栢(随用先以鹽水煮半日次用冷水煮半日大上焙乾取東向者佳)黑牽牛(取頭末)
㯽榔甘遂
右各為末不得相雜每服各一錢惟㯽榔末二錢
五更初濃煎葱白湯下至已時取下惡物如魚凍
隨吃淡粥病安更宜服後藥
後方
大腹子(三兩)木瓜(二兩半)蘇子(炒)㯽榔荆芥穗烏藥
陳皮蘇葉(各一兩)蘿蔔子(炒五錢)沈香(三錢)桑白皮(炒)
枳殼(麩炒各兩半)
每服三錢薑五片煎服
㯽榔湯治脚氣順氣防壅
㯽榔香附子陳皮蘇葉木瓜五加皮
粉草(各一兩)
每服四錢薑五片煎服婦人脚氣多由血虚加
川歸半兩室女多因血實加赤芍藥一兩半大
便秘結虚弱者加枳實盛者加大黃一方治
脚氣沖心大便秘宜服三黃散加土烏藥春夏常
服妙
木瓜茱萸湯治脚氣入腹困悶欲死腹脹喘急
木瓜㯽榔(各二兩)吳茱萸(湯洗七次炒一兩)
每服四錢水煎食前服大木瓜二枚吳茱萸五兩
二味併用水四碗煎一碗分二服如人行十里久
再進一服或汗或吐或瀉即瘥不拘時服
三將軍丸治脚氣入腹沖心大便不通
吳茱萸木瓜大黃(各等分)大黃或随其病加減
右米糊丸如菉豆大每五十丸粳米枳殼湯下未
應加丸數再服以通為度
杉木節湯治脚氣沖心或心脇有塊毒勝痰逆痞滿
喘急汗流搐搦昏悶上視咬齒甚至垂絶不知人
杉木節(一大升)橘葉(一升無葉用皮亦可)大腹子(七个連皮剉碎)
右以童子小便三升煎一升半分二服若一服得
快利停後服
木通散治脚氣服熱藥太過小便不通臍下脹
川歸梔子赤芍赤茯苓甘草(各一兩)
每服三錢水煎
蒼术散治一切脚氣
蒼术(米泔浸一日夜鹽炒過)黃栢(去皮酒浸一日夜炙焦)
每服四錢水鍾半煎一鍾日進三四服
烏藥酒治一切脚氣發動
土烏藥用粗皮揩净以瓦片刮下屑收於磁器内以
好酒一升浸一宿次日空心去藥只將磁器内所浸
藥酒熱湯上坐温入生麝香少許尤妙一服即安無
麝香則多服服後溏泄病去
升麻散治脚氣
升麻獨活蒼术牡丹皮(等分)
右每服半兩酒煎空心服如痛甚者加麝香
治六經脚氣發起赤腫者
五苓散(一帖内用桂枝)蘇木(比上藥多些)生薑(搗一塊)
水二鍾煎一鍾空心連進三服至午時即不痛矣
治久患脚氣下體虚冷者
五積散(一帖水二鍾半煎一鍾攪下末藥同服)龍骨虎骨乳香
沒藥五靈脂(各一錢為末)
右空心連進三服見下肢節漸煖即愈
輕脚丸逐風去濕消腫行血止痛
地膚子桃仁(各一兩麩炒)白术赤茯苓赤芍藥紫
蘇葉葫蘆巴猪苓澤瀉㯽榔枳實茴
香(各半兩)
右煉蜜丸梧子大每三五十丸空心紫蘇湯下漸
加至百丸神效
塗法
猪牙皂角(不蛀者)大皂角(不蛀者)南木香(各等分)
右為末醋濃調先於腫上不腫處用藥圍塗之闊
三四寸若圍然截斷毒氣不使沖上次塗下面腫
只留脚尖不塗仍剪脚甲出毒氣時時用醋潤之
凡用小續命湯活絡湯須兩料候通身得汗如續命湯
香疾乃去體
活絡湯治寒濕脚氣及一切疼痛諸疾
白术杜仲(各六錢)牛膝附子(炮各五錢)甘草人參
官桂(各二錢半)川薑(炮七錢半)川歸(一兩二錢)
每五錢水煎病在上食後病在下食前服
椒囊法
川椒二三斤實於疎布囊中置火踏上跣足踏椒囊
久久全愈
一方加切片㯽榔并熟艾各三之一尤妙
治脚氣止痛
草烏為末同酒糟搗爛貼薑汁調草烏貼亦可
薑汁調赤小豆南星末塗時吃熟蘿蔔令飽以下氣
治脚氣止痛
用牛皮膠一塊剉碎同麥麩炒成珠研細末每用酒
調下一錢其痛立止如大便秘結者服搜風順氣丸
亦可
脚氣沖心為厥逆
丹溪云脚氣衝心宜四物湯加炒栢再宜湧泉穴用附
子末津唾調傅上以艾灸泄引其熱下行
脚氣衝心用白㯽榔一箇如雞心大者為末用童便生
薑汁温酒共半盞調作一服
(廣利方不用薑汁酒但用童便五合調服再服治沖心悶亂不知人)
三脘散治脚氣沖心腹氣飽悶大便秘澁者最良
獨活白术木瓜(焙乾)大腹皮(炙黃)紫蘇(各一兩)沈香
木香川芎㯽榔(麪包煨熟各七錢半)甘草(炙半兩)橘紅(三分)
每二錢水煎分三服取便利為效
大腹子散治風毒脚氣肢節煩疼心神壅悶
大腹皮桑白皮赤芍藥木通紫蘇羌活
獨活木瓜荆芥青皮(各一兩)
每服四錢薑五片葱白七寸水煎空心温服
韋宙方療脚氣浮腫心腹滿大小便不通氣急喘息者
以郁李仁十二分搗碎水研取汁薏苡仁搗碎如粟
米取三合以米作粥空腹食之佳
凡脚氣之病始起甚微多不令人識也食飲嬉戲氣力
如故惟卒起脚屈弱不能動此為異耳凡脚氣之
候見食嘔吐憎聞食氣或有腹痛下利或大小便閉
濇不通或胸中衝悸不欲見光明或精神昏憒或喜
迷忘語言錯亂或壯熱頭痛或身體極冷痛煩或覺
轉筋或腫或不腫或背腿頑痺或時緩縱不随或復
百節攣急或小腹不仁此皆脚氣狀貌也脚氣有
腫者有不腫者其小腹頑痺不仁者多不腫小腹頑
後不過三五日即令人嘔吐者名脚氣入心如此者
死在旦夕其人黑瘦者易治肥大肉厚赤白者難
愈黑人耐風濕赤白人不耐風濕瘦人肉硬肥人肉
軟則受病難愈凡脚氣覺病候有異决然氣急即
須大言使其恐懼而氣下行為妙治之稍緩則氣上
入胸脇逆滿氣上肩息急者死不旋踵寬者數日必
死不可不急治也但見心下急氣喘不停或自汗數
出或乍寒乍熱其脈促短而數嘔吐不止者死
治腎臟風壅積腰膝沈重葳靈仙末蜜和丸梧桐子大
初服酒下八十丸平明微利惡物如青膿桃膠即是
風毒積滯也如未動夜再服一百丸取下後吃粥補
之一月仍當服温補藥
治腎臟風攻注脚膝方
連珠甘遂(一兩)木鼈子(一雌雄去殼)
右為末獖猪腰子二箇批開用藥末一錢摻勻濕
紙包數重火煨熟放温五更初細嚼米飲下積水
多則利多少則利少宜軟飯將息若患一脚須看
左右如左脚用左邊腰子右脚用右邊腰子藥末
止許一錢壬子年在昆陵有姓馬鬻酒者宿患腎
臟風今一足發腫如瓠自腰以下巨細通為一律
痛不可忍欲轉側面人挾持方可動或者欲以鈹
刀决之予曰不可吾有藥如上法服之辰巳間下
膿水數升即時痛止腫退一月後尚拄拐而行予
再以赤烏散令塗貼其膝方愈後十年至昆陵率
其子列拜以謝云向脚疾至今不復作雖積年腎
臟風併以失去今健步自若矣
本草云有人重病足不履地者十年良醫殫技莫能治
所親置之道傍以求救者遇一遊僧見之告曰此疾
一藥可治但不知此土有否因為之入山求索果得
葳靈仙也使服之數日能步履其後山人鄧思濟知
之遂著其法云採得陰乾月餘搗篩温清酒和二錢
匕空心服之如人本性殺藥可加及六錢匕利過兩
行則減之病除乃停服其性甚善不觸諸藥但惡茶
及麪湯以甘草梔子代飲
白濁門
生生子曰白濁乃小病今人亦有一二年不愈者皆是
用藥無律今將吃緊要處次第條陳庶初學者有取
則焉大抵屬濕熱為多緣中宫不清痰濁下流滲入
膀胱治當審小便痛與不痛若小便將行而痛者氣
之滯也行後而痛者氣之陷也若小便頻數而痛此
名淋濁治以二陳湯加木通山梔升麻柴胡之類若
只濁而不痛宜燥中宫之濕二陳湯加蒼白术桔梗
升麻之類提之即愈若久濁而不痛為虚宜補中益
氣湯陰虚下脫者加牡蠣山茱萸澁之久而陰虚腰
膝痠疼六味地黃丸挾熱者加黃栢知母挾寒者加
桂心兔絲子川巴戟之類虚甚者加鹿茸有心脾
二經不足但經思慮其濁愈甚者宜定志丸善飲酒
人濕熱下流用白螺螄殼火煅醋淬為末三錢用乾
葛青蒿苦參(酒炒)各三錢煎湯調下
治法以二陳湯加白术蒼术黃栢升麻
柴胡木通石菖蒲
加生薑三片燈心二十根食前服
前方加白葵花三五朵極妙白雞冠花亦佳
凡治淋濁二症先當用此以清中宫濕熱痰氣即易
愈丹溪云二陳湯加升提之法能使大便潤而小便
長此端本澄源之意服二三帖然後看氣血孰虚乃
用對症之藥此最萬全法也時醫好用滲利之藥殊
不知久濁不愈者多陰虚而滲利在所當忌又不可
先用補劑及止澁之藥蓋此症始未有不因於濕熱
下流者補澁太早反閉其邪濁愈甚矣由是有積年
累月不效者皆治法失先後次第故也
丹溪加減珍珠粉丸治便濁極妙(凡治便濁先時以此丸合前湯兼服其效)
(甚連)
蛤粉青黛(此二味主胃中濁氣下流降入膀胱)樗皮(大燥濕熱)滑石黃
栢亁薑(鹽水炒褐色味苦斂肺氣下降使生隂血)
右等分炒神麴糊為丸梧子大空心下三五十丸
秘𫝊二竒湯治便濁疼痛神效兼治偏墜
升麻烏藥
煎湯食前服若小便前痛者以烏藥三錢升麻
減半加小茴香五分黃栢五分木通五分龍膽草
五分漢防已三分若小便後痛者用升麻三錢
烏藥減半仍加黃栢五分柴胡五分
若服前藥頭覺作運此陰虚因升動其火故也急以
六味地黃丸料加黃栢知母麥門冬治之一服而愈
若服前藥胸中飽悶此必中宫有痰宜二陳湯加
香附白术炒麴消之
茯苓丸治心氣不足思慮太過腎經虚損其陽不固
溺有餘瀝小便白濁夢寐頻泄
兔絲子(酒浸研五兩)石蓮子(去壳三兩)白茯苓(去皮二兩)
右酒糊丸梧子大每三十丸鹽湯下常服亦能補
虚
金箔丸治下焦虚小便白濁白淫夜多異夢遺泄
補骨脂(炒)韮菜子(炒)晩蠶蛾肉蓯蓉山茱萸
桑螵蛸兔絲子(酒浸)牛膝(酒浸)龍骨(各一兩)
為細末煉蜜丸梧桐子大金箔為衣每服三十丸
空心温酒下
萆薢分清飲治白濁小便凝如脂油光彩不定凝脚
如糊
益智仁川萆薢石菖蒲烏藥
各等分每四五錢水煎臨服入鹽少許一方加
茯苓甘草
定志丸治心氣不足脾弱不能攝精心腎不交小便
白濁
遠志(去心虚净以甘草湯煮)石菖蒲白茯苓人參
山藥打糊為丸食遠白湯送下五六十丸
夢遺門(附精滑不禁)
丹溪曰夢遺主熱精滑主濕熱許學士曰治夢遺有數
種有下元虚憊精元不禁者有年壯氣盛久曠經絡
壅滯者有情慾淫動所願不遂者名曰白淫虚憊不
禁者宜補澁壅滯者宜清心以决其壅所願不遂者
宜清痰熱以猪苓丸治之正如瓶中煎湯氣盛盈溢
者如瓶中湯沸而溢慾動心邪者如瓶傾側而出虚
憊不禁者如瓶中有罅而漏不可一槩用藥也
内經云主閉藏者腎也又云腎藏精腎衰則不能管攝
故妄行而出精不時也又曰思想無窮所願不得意
淫於外入房太甚宗筋弛縱發為白淫夢遺等症先
賢治法有五用辰砂磁石龍骨之類鎮墜神之浮
遊是其一也其二思想結成痰飲迷於心竅而遺
者許學士以猪苓丸導利其痰是也其三思想傷
陰者潔古以珍珠粉丸降火補陰是也其四思想
傷陽者羅謙甫以鹿茸蓯蓉兔絲子等補陽之藥是
也其五陰陽俱虚者丹溪治一人形瘦便濁夢遺
作心虚治用珍珠粉丸定志丸内傷氣血不能固守
以致夢遺精滑便濁不禁者當補以八珍湯加減吞
樗根皮丸予嘗治一少年夢遺無度且精滑甚玉莖
纔舉其精即流目見婦人精即注下夫婦之私皆廢
背心痛如被槌兩耳皆聾腰痠膝軟此大虚症也用
補天丸加止澁之藥鹿茸沙苑蒺藜白䗶之類服之
一月精固二月耳聰而背心痛止次年育女
仲景云夫失精家少腹弦急陰頭寒冷目眩髮落脈極
芤虚遲為清穀亡血失精脈得諸芤動微緊男子失
精女子夢交以桂枝龍骨牡蠣湯主之
桂枝白芍藥生薑牡蠣(煅)龍骨(煅各三兩)甘草(二兩)
大棗(十二枚)
作八帖水煎服
猪苓丸
半夏(一兩剉如豆大)猪苓(二兩)
先將一半炒半夏色黃不令焦出火毒取半夏為
末糊丸桐子大候乾更用前一半猪苓末子同炒
微烈入砂瓶内養之空心温酒鹽湯下三四十丸
常服於申未間温酒下蕭氏云此古方也今盛
行於時而人多莫測其用蓋半夏有利性而猪苓
導水緣腎司閉藏久用澁藥及有鬱滯用之使氣
通而鬱散予醫囊中嘗貯此藥緩急與人三五服
皆随手而騐又云詳治夢遺方屬鬱滯者居大半
庸醫不知其鬱但用龍骨牡蠣等濇劑固脫殊不
知愈濇愈鬱其病反甚常治一壯年夢遺白濁少
腹有氣沖上每日腰熱卯作酉凉腰熱作則手足
冷前陰無氣腰熱退則前陰氣耕手足温平旦多
泄屁暮多噫時振隔一旬二旬必遺脈朝弦滑而
大午後洪大予知其有鬱滯也先用沉香和中丸
大下之次用四物湯吞滋腎丸百粒若稍與蛤粉
等濇藥則遺與濁反甚或一夜二遺遂改用導赤
散大劑煎湯服之遺濁皆止漸安又一中年夢遺
醫或與濇藥反甚連遺數夜愚先與神芎丸大下
之却再製此猪苓丸服之皆得全安又丹溪先生
治鎮守萬戶蕭伯善便濁精滑不禁百藥不效試
倒倉法而安於此見夢遺屬鬱者多矣
嘗治丁氏一友壯年體肥而色蒼善飲酒常兼人之食
每五日則夢遺一度准准如此醫近一年罔效季冬
就予治診左弦數右三部皆滑數知其酒多濕熱重
况厚味生痰但清其濕熱或可愈也乃製一方名曰
端本丸
苦參(二兩木草苦參解酒毒補隂氣清溼熱補隂最捷)川黃栢(二兩)牡蠣蛤
粉白螺螄殼(煅各一兩)此三味燥濕熱清痰葛根(一兩)
(解酒熱而引清氣上升)青蒿(一兩清熱而利小便是上下分消其濕也)
以神麴糊為丸梧子大空心及食前白湯吞下七
十丸服至第五夜竟不遺至十九夜又被酒過醉
其夜又遺乃令却酒一月未終劑而精固矣次年
生子(端木丸至今行丸百發百中)
潔古珍珠粉丸治白淫夢遺精滑不收(年壯節憊精滿者降火補)
(隂為主)
黃栢(一斤新瓦上炒赤)真蛤粉(一斤)
滴水丸如梧子大每服一百丸空心温酒送下法
曰陽盛故精泄也黃栢降火蛤粉鹹而補腎陰
丹溪云精滑不禁用蛤粉青黛香附黃栢知母之類
大鳳髓丹治心火太盛陽狂不已又補腎水真陰虚
損心有所欲速於感動應之於腎疾於施泄此方固
真元降心火益腎水大有神效
黃栢(炒二兩)縮砂(一兩)甘草(半兩)半夏(炒)猪苓茯苓蓮
蕊益智仁(各三錢五分)
右神麴糊丸梧子大每服七十丸
若只用黃栢甘草縮砂三味名正鳳髄丹若只用
黃栢甘草二味名小鳳髄丹古人云瀉心者非也
乃瀉心包絡相火益腎水之劑
許學士清心丸治經絡熱夢遺心忪恍惚膈熱
黃栢(一兩)
研為末加生腦子一錢同研極細煉蜜丸梧子大
每服十丸至十五丸濃煎麥門冬湯下
大智禪師云夢遺不可全作虚冷治亦有經絡熱而得
之者嘗治一男子至夜脊心熱夢遺用珍珠粉丸猪
苓丸遺止終服紫雪脊熱始除又一男子脈洪腰熱
遺精沉香和中丸下之導赤散治其火而愈由此知
身有熱而夢遺者皆熱遺也
治夢遺之藥若清之不止者為虚寒愚壯年得夢遺症
每四五夜必一遺累用鳳髄丹秘真丸雖少效終不
能除根後改用石菖蒲遠志韮子桑螵蛸益智酸棗
仁牡蠣龍骨瑣陽等劑為丸服良愈又一中年男子
夢遺以珍珠粉丸等藥與服了無效亦以遠志菖蒲
等劑服之隨手而愈矣
河間秘真丸治白淫小便不止精氣不固及有餘瀝
或夢寐多泄
龍骨(一兩另研)硃砂(一兩研細留一分為衣)大訶子皮(五枚)縮砂(五錢)
右麪糊為丸菉豆大每服一二十丸空心温酒白
湯下不可多服恐太秘也
(思想外淫者宜鎮心導滯補虚此方得之矣)
五苓丸治虚而泄精脈弦大累與加減八物湯吞秘
真丸及珍珠粉丸精泄不止後用五棓子濇脫之功
敏於龍骨蛤粉矣
海藏烏金散治夢泄精滑不禁九肋鼈甲每用二枚
以清酒一碗童便三盞葱白七寸同煎七分服之日
進二次(此亦補隂意也木草云主心腹癥瘕堅積)
東垣治男子夢與鬼交心神恍惚刮鹿角屑為末三錢
酒調下日進二服
(本草云鹿角逐惡氣惡血然亦是補劑否則何能治此)
婦人良方鎖精丸治下元虚弱小便白濁白淫白帶
淋漓小便頻數
破故紙(炒)五味子(炒)白茯苓青鹽(各等分)
右酒糊丸梧子大每三十丸鹽酒或鹽湯下
固精丸治胞冷虚寒小便白濁白淫夢遺等症
兔絲子(酒浸蒸炒)五味子(炒)白茯苓桑螵蛸牡蠣
龍骨(各煅)韮子(炒)白石脂(各等分)
酒糊丸梧子大每七十丸空心鹽湯送下
汗門(附頭汗手足汗)(無汗)
治汗之法有數種各列治於後
陽虚自汗者宜嚴氏茋附湯黃茋建中湯陰虚盜
汗者當歸六黃湯熱甚盜汗者正氣湯濕勝自汗
者表虚不任風寒者周衞湯痰熱者凉膈散或滚
痰丸飲食飽甚汗出於胃宜消其食詳所飽何物
以枳實山查之類治之驚而奪精汗出於心宜紫
石英小草龍骨酸棗仁人參之類搖體勞苦汗出於
脾宜歸脾湯或當歸補血湯疾走恐懼汗出於肝宜
龍齒酸棗仁當歸枸杞山茱萸之類持重遠行汗
出於腎以山藥山茱萸熟地黃鹿角膠羊脊髄之類
東垣治汗春夏用黃茋秋冬用桂枝(此亦是治自汗法也)
夏月汗多口渴氣喘促者及陰虚注夏體熱自汗或盜
汗者急以生脈散加黃茋治之六味地黃丸加知
母龍骨牡蠣治勞損盜汗殊妙
茋附湯治陽氣大虚汗出不止肢體倦怠
黃茋(去蘆蜜炙)大附子(炮去皮臍各等分)
每服四錢薑十片水一鍾煎八分食前温服
丹溪治陽虚汗多者人參黃茋少佐桂枝湯甚者附子
亦可用按此即東垣黃茋建中湯意也
東垣當歸六黃湯治陰虚盜汗之聖藥也
當歸黃連黃芩黃栢黃茋生地黃熟
地黃(各等分)
每服七錢水煎服
東垣正氣湯治熱在陰分盜汗
黃栢(炒二錢)知母(三錢)甘草(一錢)
水煎食遠服
許學士人參丸通治諸虚補精氣止肝邪平補五臟
虚羸六腑怯弱充肌膚進飲食止虚汗
人參白术茯苓山藥石斛五味子黃
茋(取頭末)
各一兩為細末蜜丸梧子大每服三十丸空心食
前米飲下久服不熱尤宜少年
東垣周衞湯治濕勝自汗補衞氣虚弱表虚不任風
寒
黃茋麻黃根(各一錢)生甘草當歸梢生黃芩
半夏(各五分)猪苓羌活(各七分)麥門冬生地黃(各三分)
五味子(七粒)紅花蘇木(各一分)
水煎温熱服中風症必自汗汗多不得重發汗故
禁用麻黃而用根節也
羌活勝濕湯治濕勝自汗惡寒重添厚衣心胸悶躁
頭目昏憒壅塞飲食減濕熱大盛汗出不休以風藥
去其濕以甘草瀉其熱
甘草(炙三錢)黃茋(七分)生甘草(五分)生黃芩酒黃芩防
風(各三分)人參(三錢以取氣益胃已上藥瀉胸中之熱)獨活(二分)川芎藁
本(各三分)升麻柴胡(各五分已上風藥勝其溼)細辛羌活蔓
荆子(各三分)薄荷(一分已上清利頭目)
右水二鍾煎鍾半纔入後四味細辛等藥再煎至
一鍾熱服一服而止諸症悉去
凉膈散(方見熱火門)滚痰丸(方見痰門)
附雜方
陳無擇牡蠣散治諸虚不足及新病暴虚津液不固
體常自汗(許學士云亦治盜汗不止)
黃茋麻黃根牡蠣(煅研各二錢)
右水煎入浮小麥一百粒不拘時服
河間白术散治飲酒中風汗多不可單衣食則汗出
如洗久不治必成消渴症
牡蠣(煅二錢)白术(一兩二錢)防風(二兩半)
為末每服一錢温水調下不計時如惡風倍防風
白术如多汗面腫倍牡蠣
丹溪白术湯治盜汗
白术(四兩分作四製一兩黃芪同炒一兩石斛同炒一兩牡蠣同炒一兩麩皮同炒)
各味炒黃色餘藥不用只用白术研末每服三錢
用粟米煎湯送下藥盡為效
濟世良方治盜汗
山藥為末臨臥酒調下三錢
衍義云椒目治盜汗尤切將椒目微炒搗細末用五錢
以生猪上唇煎湯一合調勻臨臥服無有不效蓋椒
目能行水治水蠱尤勝
治盜汗桑葉為末茶服之(治藥不應者累靈出醫說)
豆豉能治久盜汗以一升微炒令香清酒二升漬兩三
日取汁任人服之不瘥更作三兩劑即止
(愚謂此方出綱目必是傷風表中有風邪以致毛腠不開豆䜴原能發汗散邪以邪散而腠理閉也今取)
(其能治久盜汗豈豆䜴亦能補隂乎錄此以備參考)
衍義以煅過牡蠣麻黃根等分同研細末治盜汗及陰
汗
頭汗
王海藏云頭汗出劑頸而還血症也額上偏多何謂也
曰首者六陽之所會也熱薰蒸則汗出也額上偏多
以部分左頰屬肝右頰屬肺鼻屬中州頤屬腎額屬
心三焦之火涸其腎水溝渠之餘迫而上入於心之
分故發為頭汗而額上偏多者屬心之部而為血症
也至於雜症陰火迫腎水上行入於心為盜汗或自
汗𫝊而為頭汗出者或心下痞者俱同血症例治之
無問傷寒雜病酒積下之而心下痞者皆血症也(可參)
(痞門同治)
生生子曰頭汗亦非止血之一字可盡予族伯每飲食
入腹則登時頭面汗出如雨劑頸而還稍頃自收此
胃中有熱陽氣虚甚而然何則頭面屬陽明為多飲食
入胃沖動其熱如霧露之升騰越出而為汗經謂雲
出天氣雨出地氣是也觀海藏以痞症為對俱同血
症例治之緣其以下多亡陰謂亡陰而陽失依附故
飛越也今益脾土而以血藥兼之可謂得治法之本
矣
手足汗
手足汗乃脾胃濕熱内鬱所致脾胃主四肢亦有腸胃
中有實熱者仲景承氣症謂手足濈濈然汗出乃腸
胃熱甚而傍達四肢也
東垣安胃湯治因飲食汗出日久心中虚風虚邪久
則令人半身不遂見偏風痿痺之病先除其汗慓悍
之氣按而收之
黃連五味子烏梅(去核)生甘草(各一錢)炙甘草(六分)升
麻(四分)
水二鍾煎一鍾食遠温服忌濕麪五辛大料發熱
之物
治脚汗
白礬亁葛(等分)
每用五六錢水三碗煎十數沸洗逐日洗一次纏
三五日自然無汗
無汗
丹溪曰盛夏浴食無汗為表實一人脈濇而短重取而
弱此久受濕傷且多年無汗遇勞身熱倦怠如沙病
狀
蒼术白术芍藥甘草紅花(各五錢)陳皮(六兩)當
歸身(二兩)
分六帖薑三片煎服
治夏月無汗成久𠻳病半蘇散
半夏紫蘇葉
二味為末入蛤粉神麴蜆殼灰等分為末以桃仁
泥五錢瓜蔞穰一枚為丸先服三拗湯三帖却服
此丸臨臥白湯送下七十丸
治虚勞自汗不止芍藥黃茋湯
黃茋(二兩)白芍藥白术(各一兩半)甘草(一兩)
每服五錢煨薑三片棗一枚水煎服
參术散治同前陽虚甚者加附子
人參(一兩半)白术(二兩)桂心(七錢)
每服五錢水煎服
消痺門(啟玄子註痺為消熱病也)
渴而多飲為上消消穀善饑為中消渴而便數有
脂膏為下消
東垣曰上消者舌上赤裂大渴引飲經曰心移熱於肺
傳為膈消是也以白虎湯加人參主之
潔古曰上消者上焦受病又謂之膈消多飲水而少食
大便如常小便清利知其燥在上焦治宜流濕以潤
其燥
上消者經謂之膈消渴而多飲是也
治上中下三消水火圖
上消
熬猪肚湯
羊肉冬瓜湯
上消手太陰(大渴不止)
麥門冬飲子
化水丹
中消
調胃承氣湯
癉成消中而數小便
消中足陽明
胃熱消榖善饑
易老順氣散
下消
益火之源以消陰翳則便溺有節
腎氣丸
地黃丸
腎消足少陰(飲少溲多小便如膏)
内化丸
鳳髓丹
壯水之主以制陽光則渴飲不思
東垣論消渴末𫝊能食者必發腦疽背瘡不能食者必
𫝊中滿鼓脹聖濟總錄皆為必死不治之症惟潔古
分而治之能食而渴者白虎加人參湯主之不能食
而渴者錢氏白术散倍加葛根主之上中既平不復
𫝊下消矣前人用藥厥有旨哉或曰末𫝊瘡疽者何
也此火邪勝也其瘡痛甚而不潰或赤水者是也經
曰有形而不痛者陽之類也急攻其陽無攻其陰治
在下焦元氣得強者生失強者死末𫝊中滿者何也
以寒治熱雖方士不能廢繩墨而更其道也然臟腑
有遠近心肺位近宜制小其服腎肝位遠宜制大其
服皆適其至所為故知過與不及皆誅罰無過之地
也如膈消中消制之太急速過病所久而成中滿之
疾正謂上熱未除中寒復生非藥之罪失其緩急之
宜也處方之際宜加審焉
總錄論消渴有三種一曰渴而飲水多小便數有脂似
麩片而甜者消渴病也二者吃食多不甚渴小便少
有似油而數者消中病也三者雖渴飲水不能多腿
脚瘦小痿弱小便數此腎消也特忌房勞千金方云
消渴病宜慎者有三一忌酒二忌房勞三忌鹹食及
麪能慎此三者雖不服藥亦可自愈消渴之人愈與
未愈嘗須慮患大癰必於骨節間忽發&KR1012;疽而卒
内經云熱中消中不可服膏粱芳草石藥石藥發瘨芳
草發狂芳草之氣美石藥之氣悍二者其氣急疾堅
勁故非緩心和人不可以服此二者
東垣謂滑石治渴本為竅不利而用之以燥能亡津液
也天令濕氣太過者當用之若無濕而用之是犯禁
也(小便不利而渴知内有溼也小便自利而渴知内有燥也濕宜泄之燥宜潤之)
内經云脈實大病久可治脈懸小堅病久不可治又脈
經曰消渴脈數大者生細小浮短者死
上消治例(渴而多飲為上消)
丹溪云治消渴養氣降火生血為主瓜蔞根治消渴之
神藥心移熱於肺𫝊為膈消
人參石膏湯治膈消上焦煩渴不欲多食
人參(五錢)石膏(一兩)知母(七錢)甘草(四錢)
每五錢水煎食後温服
潔古治能食而渴者白虎倍加人參湯主之
王海藏治脾胃虚弱大渴不止而食少小便不利大便
不調精神短少腹窄狹如繩束
白茯苓橘紅(各一兩)生薑(五錢)
右煉蜜丸彈子大每二丸空心白湯化服忌生冷
硬物怒發思慮過度如脈弦或腹中急甚者加甘
草三錢
易老門冬飲子治老弱虚人大渴
人參枸杞子白茯苓甘草(各三分)五味子麥
門冬(各五錢)
加薑水煎服之
羅太無門冬飲子治膈消胸滿心煩精神短少多為
消渴
知母甘草(炙)瓜蔞仁五味子人參葛根
茯神生地麥門冬(各一兩)
每五錢加竹葉十四片同煎服
火府丹治消渴
本事方云一卒病渴日飲水三斗不食者三月心中
煩悶時孟冬予謂心中有伏熱與此丹數服每服五
十丸温水下越二日來謝云當日三服渴止又次日
三服飲食如故此方本治淋用以治渴得效信乎藥
要變通曷能執一
丹溪治消渴泄瀉先用白芍藥白术各炒為末調服後
隨症用藥
錢氏加減地骨皮散治上消
知母柴胡甘草(炙)半夏地骨皮赤茯苓
黃茋石膏黃芩桔梗白芍藥
每三錢薑五片水煎食遠服
東垣止渴潤燥湯治消渴大便亁燥喜温飲陰頭縮
舌上白燥唇裂口乾眼澁難開及於黑處如見浮雲
升麻(一錢半)柴胡(七分)甘草(五分)紅花(少許)杏仁(六箇研)桃仁(研)
麻仁(研)防風歸身荆芥穗黃栢知母石
膏(各一錢)熟地(二錢)川椒細辛(各一分)
水煎食遠熱服
化水丹治手足少陰渴飲不止或心痛者(本事治飲冷水多者)
川烏(臍大者四枚炮去皮)甘草(炙一兩)牡蠣(生用三兩)蛤粉(用厚者炮六兩)
為細末醋浸蒸餅為丸每服十五丸新水下心痛
者醋湯下立愈飲水一石者一服愈王海藏此藥
能化停水
甘草石膏湯治渴病全愈再劇舌白滑微腫咽喉嚥
唾覺痛嗌腫時渴飲冷白沫如膠飲冷乃止
升麻(一錢半)柴胡(七分)甘草梢(五分)石膏(六分)黃栢桃仁
防風荆芥穗生地知母當歸身(各一錢)杏仁
(六枚)熟地黃連(各三分)細辛(一分)紅花(少許)川椒(三粒)
水煎食後熱服
丹溪云消渴病退後而燥渴不解此有餘熱在肺經可
用參苓甘草少許生薑汁冷服虚者可用人參湯
東垣六經渴治例
太陽經渴其脈浮無汗者五苓散滑石之類主之陽
明經渴其脈長有汗者白虎湯凉膈散之類主之少
陽經渴其脈弦而嘔者小柴胡湯加瓜蔞之類主之
太陰經渴其脈細不欲飲縱飲思湯不思水者四
君子湯理中湯之類主之少陰經渴其脈沉細自
利者猪苓湯三黃丸之類主之厥陰經渴其脈微
引飲者宜少少與之
聖濟治時氣煩渴用生藕汁一盞入蜜一合和勻分為
三服
中消治例(消穀善飢為中消)
癉成為消中胃中熱則消榖善飢東垣曰消渴中消自
古只治燥止渴悞矣殊不知内經云三陽結謂之消
三陽者足太陽也又手陽明大腸主津液所生病熱
則目黃口乾是津液不足也足陽明主血所生病熱
則消穀善飢血中伏火是血不足也結者津液不足
結而不潤皆燥熱為病也此因數食甘美而多肥故
其氣上溢轉為消渴治之以蘭除陳氣也不可服膏
粱芳草石藥其氣悍烈能助熱燥也越人云邪在六
府則陽脈不和陽脈不和則氣留之氣留之則陽脈
盛矣陽脈太虚則陰氣不得榮也故肌肉皮膚而消
削也
素問有病口甘者病名為何何以得之岐伯曰此五氣
之溢也名曰脾癉夫五味入口藏於胃脾為之行其
精氣津液在脾故令人口甘也此肥美之所發也此
人必數食甘美而多肥也肥者令人多熱甘者令人
中滿故其氣上溢轉為消渴治之以蘭除陳氣也
潔古治胃熱善消水穀以甘辛降火之劑治之用黃連
末生地白藕各自然汁牛乳各一升熬成膏和黃連
末一斤丸如桐子大每服三十丸白湯下日進十服
河間猪肚丸治消渴
猪肚(一具)黃連(一兩)天花粉(四兩)麥門冬(四兩)知母(一兩)
為細末納猪肚中線縫置甑中蒸極爛乘熱於石
臼中杵可丸為度如硬加蜜丸如桐子大每服三
十丸漸加至四十丸渴則進之三因方多梁米
杜仲本草云猪肚能補中益氣止渴
調胃承氣湯治消中渴而飲多食(此初起時宜服之)
三黃丸治三焦熱渴
易老順利散治中熱在胃而能食小便赤黃微利至
不欲食為效不可多服
厚朴枳實(各一兩)大黃(煨四兩)
每服五錢水煎食遠服
大腸移熱於胃善食而瘦又謂之食㑊(食㑊者謂食移易而過不生肌)
(膚亦易飢也束垣云善食而瘦者胃伏大邪於氣分則能食胖虚則肌肉削也)
胃移熱於膽亦曰食㑊
河間參蒲丸治食㑊胃中結熱消穀善飢不生肌肉
人參菖蒲赤茯苓遠志地骨皮牛膝(酒浸)
(各一兩)
右煉蜜丸每服二十丸米飲下
下消治例(渴而小便數有膏為下消)
羅太無治張芸夫四十五歲病消渴舌上赤裂飲水無
度小便數多先師以此方治之良愈消渴多𫝊瘡瘍
為不救之疾既效後亦無患享年七十五而終名之
曰生津甘露飲子治消渴上下齒麻舌硬赤爛腫痛
食不下腹時脹滿疼痛渾身色黃目白睛黃甚則四
肢痿弱無力面塵脫色脇下急痛善嚏善怒健忘臋
内腰背疼兩丸冷甚
生津甘露飲子(一方石膏用一兩二錢)
石膏(一錢二分)人參甘草(生)山梔白豆蔲白芷
連翹蓽澄茄黃連薑黃藿香炙甘草
杏仁木香(各一錢)白葵麥冬當歸身蘭香
柴胡(各五分)黃栢(酒炒一錢五分)升麻根知母(酒炒各二錢)桔梗
(三錢)全蝎(二枚去毒)
右為末湯浸蒸餅和勻捏作餅子晒乾杵碎如黃
米大每服二錢挑於掌内以舌䑛之津液送下或
白湯食後服之神效凡消渴為病燥熱之氣勝也
内經云熱淫所勝佐以甘苦以甘瀉之熱則傷氣
氣傷則無潤折熱補氣非甘寒之劑不能故以石
膏之甘寒為君啟玄子曰壯水之主以鎮陽光故
以栢連梔子知母之苦寒瀉熱補水為臣以當歸
杏仁麥門冬全蝎連翹白葵蘭香甘草甘寒和血
潤燥為佐柴胡升麻苦平行陽明少陽二經蓽澄
茄白豆蔲木香藿香反佐以取之又用桔梗為舟
楫使浮而不下也
東垣和血飬氣湯治口渴舌乾小便數舌上赤裂此
藥生津除燥生肌又名地黃飲子
黃連(酒炒)生地(各七分)紅花(少許)黃栢(酒炒一錢)升麻(一錢)甘草(炙)
防已(酒洗各三分)桃仁(六枚)當歸(四分)知母(酒煮)羌活(各五分)麻黃
根(三分)口渴舌乾再加杏仁(六枚)生甘草(三分)小便數加石
膏(六分)
右作一服水煎稍熱忌酒麪房失
清凉飲子治消中能食而瘦口舌乾自汗大便結小
便數
羌活梢柴胡梢甘草梢知母(酒裂)黃茋黃芩
(酒炒各一錢)升麻梢(四分)防風梢防已生地(酒洗各五分)當
歸(六分)石膏龍膽草黃栢(各一錢五分)紅花(少許)桃仁
杏仁(各五枚)甘草(炙一錢)
水二鍾酒一小盞煎服
甘露膏治消渴飲水極多善食而瘦大便結燥小便
頻數又名蘭香飲子
石膏(二錢)知母(一錢五分)甘草(生)防風(各一錢)炙甘草人參
半夏蘭香白豆蔲升麻桔梗連翹(各五)
(分)
右浸蒸餅為丸或捏作餅子晒乾碎如米大每用
淡薑湯下二錢
黃連末治消渴要藥加天花粉末人乳生地黃汁生藕
汁二味為膏入山藥末搜和以薑汁和煉蜜為膏徐
徐桃於舌上以白湯少許送下亦可能食而渴者加
石膏
治消渴以天花粉為末用人乳汁生韮汁煎膏丸如菉
豆大每服百丸食後白湯下
肘後方治消渴小便多者煮瓜蔞根汁飲之良
濟世方云治消渴無方可治者用天花粉大烏頭炒等
分為細末蒸餅丸每服百丸黑豆湯下
已上四方皆以天花粉為君本草主消渴止小便通
月水乳汁夫既能止小便又能通月水知其流濕潤
燥治消渴之要藥也
千金地黃丸治腎渴
黃連(四兩為末)生地(半斤取汁連渣拌黃連末和勻晒乾用)
為細末煉蜜為丸食後麥門冬湯下五六十丸
麥門冬湯治消渴日夜飲水無度飲下即溲
麥門冬黃連冬瓜(各二兩)
每服五錢水煎去渣温服若無乾冬瓜用新冬瓜
肉三斤去穰分作十二片為十二服每服用一片
劈破水煎日三服
冬瓜飲子治消渴能食而飲水多小便如脂麩片日
夜無度
冬瓜(一枚)黃連(十兩為細末)
先以冬瓜破開去穰摻黃連末在内却用頂蓋定
於熱灰中煨熟去皮切細爛研絞汁每服一盞至
二盞日三服夜一服
三消丸
用好黃連為細末不拘多少切冬瓜肉研取自然汁
和成餅陰亁再為細末用汁浸和加七次即用為末
仍以瓜汁為丸煎大麥仁湯送下尋常渴疾只一服
效已上五方黃連冬瓜為君丹溪云冬瓜性走而
急久病與陰虚者忌之又有黃連為佐用者尤當裁
酌
治消渴飲水不止小便數用田螺五升水一斗浸一宿
渴則飲之每日一度易水換螺為妙
又方以水煮取汁飲之螺亦聽食
愚按已上諸方列於下消之例觀其用藥在上中
為多亦是端本澄源之意上中既平不復𫝊下消
矣故於真陰虚腎消之病而又自有補下焦之藥
也用藥者宜審焉
張子和治飲水百杯尚猶未足小便如沙或如杏色此
方三五日小便毒大注下十日除根(此方子和自云此重劑也試有)
(騐)
水銀(四錢)錫(二錢熔化同水銀炒成砂子)牡蠣知母蜜佗僧
紫苑苦參貝母(各一兩)天花粉(半斤)黃丹(半兩)
俱為細末用雄猪肚婦人用獖猪肚一具納藥於
内以麻線縫之用新瓦二片繩縛一二遭别用米
一升天花粉末半升於新水内煮熟取出放冷不
用米及天花粉只將猪肚併肚中藥爛搗和為丸
如硬加蜜食前米湯下三四十丸三因方無貝
母
河間胡粉散治大渴百方不痊者亦治腎消
黃丹胡粉澤瀉石膏赤石脂白石脂(各五)
(錢)天花粉(二兩半)甘草(一兩)
蜜為丸菉豆大每服十五丸至二十丸止多則腹
痛日進二服
葛根湯治消渴消腎日飲石水者
葛根(三兩)瓜蔞根黃丹(各二兩)大附子(炮去皮臍一兩)
蜜丸桐子大每十丸日進三服春夏去附子
六味地黃丸治腎消效
經騐方治消不止下元虚者用牛膝五兩細剉為末
生地黃汁五升畫晒夜浸以汁盡為度蜜丸空心温
酒下三十丸久服壯筋骨駐顔色黑鬚髮生津液
仲景治消渴小便反多如飲水一斗腎氣丸主之
張子和治腎渴以腎氣丸本方加山藥一味外桂附從
四時加減冬用一兩春秋用三錢夏用一錢又法
腎氣丸去附子加五味子一兩半
張子和治諸虚不足胸中煩悸時常消渴唇口乾燥或
先渴而欲發瘡或病癰疽而後渴宜用黃茋湯多服
方見癰疽門
凡消渴而小便反多有脂者皆腎氣不管攝津液也宜
多服黃茋黃茋乃補氣之要藥
外臺秘要治消腎小便數鹿角一具炙焦搗為極細
末酒服方寸匕漸漸加之
心移熱於肺消者飲一溲二不治腎臟消爍氣無所
攝故飲一溲二也
口燥咽乾(此尋常口乾者非前消渴症也)
本事方以黃茋湯治心煩躁不生津液不思飲食
黃茋人參五味子麥門冬熟地甘草
白芍藥(各三兩)白茯苓(一兩)天門冬(五錢)
每服三錢薑棗烏梅同煎食後服
燥熱咽乾忌南星半夏又渴者不得利小便是以五
苓散在所當禁也
赤水元珠卷十一
