赤水元珠卷二十五
明孫一奎撰
小兒門
諸雜症大方脉可以槩治者兹不復錄所錄惟異於
大方脉者省繁瑣便應治也顧余不文然幼科但當
闡明證候選擇良方俾婦人女子皆可通曉庶為法
旨
初誕門
小兒初誕猶如嫩蕊嬌花切當調護得宜庶無不測之
症古謂初離母體口有液毒啼聲未出急用絲綿裹
指拭去口中濁穢為妙此固良法然倉卒多不暇及
且亦多有拭之而不見物古人有落地解毒法回氣
法將護法種種森立蒐輯於左以為保生良式
甘草法臨月預備甘草少許以綿裹之臨産時用沸
湯浸盞内俟兒落地未出聲時急取綿裹指頭蘸甘
草汁拭其口次用硃蜜法
硃蜜法用甘草湯飛過硃砂末三五分以蜂蜜拌勻
旋抺口中使其嚥下不獨鎮心安神能解一切胎熱
惡物之毒免痘熱之患
又秘法用本兒落下臍帶瓦上焙燥為末入辰砂黃
連甘草各末五分和勻蜜拌作三五次塗乳母乳上
俟兒吞之必使一日夜吞盡次日惡毒皆從大便而
出日後不但痘疹稀疎竟有不出痘者俟臍帶落下
即便製服在六七八日之間為妙其辰砂必須研極
細末以甘草湯飛過任服無害此方一以解毒一以
補養盖臍帶乃有生初之河車也繫於母之命門兩
腎之所主乃以腎補腎腎既充足即不受邪故無他
日變黑歸腎之症亦無𩕄門不合之疾生一兒即得
一兒真保生最上一乘良法
斷臍法千金論云凡結束所留臍帶大約六寸長則
傷肌又斷臍切不可用刀割蓋鐡器寒冷恐傷生氣
只湏隔单衣咬斷後將暖氣呵七口庶無内弔之疾
必先用熟湯浴過方斷臍若斷後浴之恐水氣入内
令兒腹疼
回氣法初生氣欲絶不能啼者必是難産或冐寒所
致急以綿絮包裹抱懷中未可斷臍且置炭火上燒
之仍作大紙撚蘸芝麻油點着於臍帶上往來遍燎
之使火氣入臍則腹中温煖更用熱醋湯盪洗臍帶
須臾氣回啼哭如常方可浴洗斷臍切記
戒灸北方誕後三日每用艾灸𩕄門以免驚風緣北
方地土嚴寒故俗灸之以禦寒善調護者何必令兒
受此一翻痛苦也今南方每亦倣傚予屢見灸後發
熱大小便秘因而驚搐遂致不救良切憫焉殆無事
生事也詎思南方地熱躭孕者又不斷慾食淡厚味
是貪恣情肆意胎已受毒加之以灸是以油濟火也
曷克當之
浴兒法第三日浴兒予每用五枝湯極妙五枝湯者
桑槐榆桃柳是也各取嫩枝三寸長者二三十節煎
湯看冷熱入猪膽汁二箇浴之周歲内可免瘡疥丹
毒又可以避邪惡盖三日浴兒俗禮也倘兒生脆弱
遲十數日或半月亦無害擇晴明吉日於無風房内
浴之
兒生下地即不啼哭不能吞乳奄奄如死者急看喉間
懸癰前㬽上有一泡用指摘破以帛拭去惡血勿令
嚥下即能通聲吞乳
初生大小便不通腹脹欲絶者急令人温湯潄淨口吸
咂兒之前後心臍下兩手足心共七處每處吸咂五
七口取紅赤色氣透為度氣透則便自通
輕號散初生大便不通
輕粉二錢生蜜拌熱湯調點兒口中一二次立通
初生六七日不小便葱白三四寸搗爛人乳拌入兒
口内再與乳吮嚥下即通
楊氏曰小兒在胎受病非一大抵裏氣藴結壅閉不通
宜早取下胎毒
千金論曰小兒始生其氣尚盛若遇疾病即須下之下
不及時必成别症
凡下胎毒只宜用淡豆豉濃煎汁與三五口其毒自下
又能助養脾氣消化乳食
初出胞胎而不吮乳者或由産母過度胎中受寒則令
兒腹痛故不吮乳亦由口中惡物拭之不及嚥下腹
中致令嘔吐茯苓丸木香散治之
茯苓丸治惡血入腹腹脹氣短不能吮乳
赤茯苓黃連枳殼(炒各等分)
右為末煉蜜丸梧子大每一丸乳汁磨下冷者
去黃連
木香散治惡穢入腹嘔吐不止
木香乾薑茯苓木瓜甘草(炙)丁香(各等分)
右為末每服一錢生薑一片水煎綿蘸捏入口中
效
竒方治初生不乳及不小便葱號散
葱白一寸四界破之以乳汁砂䂪内煎灌之立效
小兒初生榖道不通多致不救非藥石可治曾有人以
銀筯頭燒紅穿通其竅大便始出亦有用玉簪穿通
者
初生下週身無皮俱是紅肉宜速取白秈米粉遍身撲
之其皮漸生一日撲三四次以皮遍為度
初生下遍身如魚泡或如水晶擦破則水滲流以蜜佗
僧研極細炒過乾摻仍服蘇合香丸
初生六七日後隂囊收縮入腹啼哭不止者受寒所致
盖寒則收引也
硫黃吴茱萸(各五錢)
為細末研大蒜調塗臍下仍以蛇床子微炒帛包
熨其囊即下
初生受風鼻塞不能吮乳不可輕易發散惟大天南星
為末生薑自然汁調成膏貼於𩕄門即愈
又方草烏皂莢為末葱汁搗膏貼於𩕄門效
噤風撮口臍風(三症一種病也)
噤風者眼閉口噤啼聲漸少舌上聚肉如粟米狀吮乳
不得口吐白沫大小便皆通盖由胎中感受熱氣毒
流心脾故形現於喉舌也或生下復為風邪搏擊所
致一百二十日已前見此皆名噤風
撮口者面目黃赤氣自喘急啼聲不出盖由胎氣挾熱
兼之風邪入臍流毒心脾之經故令舌強唇青聚口
撮面妙於吮乳若口出白沫四肢冷者不可救也其
或肚脹青筋弔腸卵疝内氣引痛皆腸胃結滯不通
治宜疎利盖撮口最為惡候月内見之尤急候也
臍風者非獨謂斷臍之時為水濕風邪所乘多因胎中
受熱兼之風濕所激遂令肚脹臍腫身體重而四肢
柔直啼而不乳甚則發為風搐若臍邊青黑兼之撮
口乃是内搐不治爪甲黑者即死其或熱在胸膛伸
引努氣亦令臍腫可與千金龍膽湯
此三症受病之源皆緣胎毒大概裏氣壅滯搃宜
取下胎毒為好不可因循畏手畏足姑息悮事古
方天麻丸定命丹朱銀丸可量與之雖危多活每
見臍風撮口七日内見之百難一生
凡見此三症急看口中齒齦上有小白點如粟米大即
宜以温水蘸帛裹指揩去或用銀簪挑去即能開口
吮乳不必服藥此感之淺者也感之重者照後方按
治
安臍散治臍中汁出或赤腫
白石脂研極細一日三度傅之或用油頭髮燒灰傅
或當歸末傅亦佳
千金龍膽湯治胎驚月内氣盛發熱臍風撮口壯熱
四肢搐掣發熱大吐及變蒸不解中惡客忤鬼氣并
諸驚癎悉皆治之十歲已下皆可服有魃氣者加人
參當歸兒大者一歲加五錢
龍胆草鈎藤柴胡黃芩桔梗芍藥茯
苓甘草(各五錢)蜣螂(二枚去足翅炙)大黃(煨二錢半)
右每服二錢水煎去半服之以漸加之俟大便行
即止直指方加防風麥門冬以導心熱黃芩減
半加北棗無蜣螂亦可
控痰散治噤風先用此吐風涎次與益脾散和胃
蝎尾銅青(各五分)硃砂(一錢)膩粉(一字)麝香(一分)
為細末每服一字茶清調下或用甘草湯吐痰亦
可
甘草湯治撮口取吐風痰
甘草三錢水煎服令吐出痰涎却以猪乳點入口中
即愈
益脾散和胃進乳
白茯苓人參草果(煨)木香(濕紙包煨)甘草陳皮
厚朴(薑製)蘇子(炒各等分)
右每服二三錢看大小水煎服
辰砂膏治眼閉口噤啼聲不出吮乳不得口吐白沫
大小便皆通
辰砂(三錢)硼砂牙硝(各一錢半)玄明粉(二錢)麝香(一字)全蝎
珍珠(各一錢)
右為細末厚油紙包封自成膏每服一荳許粒薄
荷金銀湯下月内用乳汁調傅乳母妳上令兒吮
下
天麻丸斷臍後為水濕風冷所乘入臍流於心脾遂
令肚脹臍腫四肢柔直日夜多啼不能吮乳此藥利
驚化痰凢釣腸鎖肚撮口並效
南星(炮二錢)白附子(炮)牙硝天麻五靈脂全蝎
(炙各一錢)輕粉(五分)巴霜(一字)
右為稀糊丸麻子大每服三丸薄荷生薑湯送下
定命丹治急驚天釣撮口通利痰熱(一方無冰片)
全蝎(七箇)天麻南星(炮)白附子(炮各二錢半)硃砂青黛
(各一錢半)輕粉麝香(各五分)冰片(一字)
右為末粟米糊為丸菉豆大每服一丸荆芥薄荷
湯化下先研半分吹入鼻中
殭蠶散治撮口
殭蠶(直者二条去嘴水洗妙)為末用蜜調傅唇口中立效
蝎梢散治胎風撮口臍風及百日内急驚風并諸痰
症
蝎梢(四十九箇)殭蚕(去嘴洗去系薑汁炒四十九條)冰片麝香(各一字)
右蝎梢每一個用薄荷葉包線扎定砂䂪内炒至
薄荷乾為度仝殭蚕研細入冰麝和勻用赤雄雞
肝二片煎湯調下一二分
牛黃散治初生七日内口噤
牛黃一錢為末以竹瀝調一字灌之更以猪乳點入
口中
撮風散治撮口
蜈蚣(赤足者炙半條)鉤藤硃砂蝎梢殭蠶(炒各一錢)麝香
(一字)
右為末每服一字用竹瀝調下
立聖散治噤口
蝎梢(七個)乾蜘蛛(一個去嘴足以竹瀝浸一夜炙焦用)膩粉(少許)
為末研勻每服一字乳汁調時時滴入口中
蜈蚣散治口噤不開不能吮乳
赤脚蜈蚣炙焦去頭足半條為末入麝香少許以猪
乳一合分三服
盖猪乳治小兒口噤最良凡取猪乳須令小猪兒吮
喫方其吃時將小猪後脚提起其口即開急捋取之
即得乳也非此法不能得
蜘蛛散(炙焦去嘴足一枚)為末猪乳調灌神效亦治牙疳加麝
香神效
硃銀丸治臍風壮熱痰盛翻眼口噤取下胎中藴受
之毒亦治驚積量病用之
全蝎(一錢)白附子(炮錢半)南星(炮)硃砂(一字)牛黃蘆薈(各五)
(分)天漿子麝香(各五分)冰片(一字)殭蠶(炒十條)水銀(一錢蒸棗)
(肉研如泥)鉛霜(五分和水銀研)
右為末粟米糊為丸如芥子大每一丸薄荷湯下
如未利加至二三丸
麝香散治臍風撮口
赤脚蜈蚣(酒炙半條)川烏頭尖(三個)麝香(少許)
右為末每服半字金銀湯調下
立聖散治臍風撮口
赤蜈蚣(一條酒炙)蝎梢(七個)瞿麥(五分)殭蠶(七個炒)
右為末先用鵝毛管吹少許入鼻啼哭則可治仍
用薄荷湯調三五分
臍突光腫(臍汁不乾)(附腸癰)
生生子曰小兒月内旬日臍突光腫如吹捻動微響赤
腫虚大可畏此由初生先斷其帶束縛不緊浴洗之
時濕入所致用外消散敷之臍汁不乾者内有濕熱
及血熱而然宜涼血收濕之藥摻之無不效者惟腸
癰一症亦令臍中汁出小腹腫硬按之則痛小便澁
以淋時時汗出惡寒身皮甲錯肚皮緊急如腫之狀
按之濡或發熱無汗洒淅惡寒皆其候也甚者腹皮
脹大轉側腹有水聲或遶臍生瘡或膿從臍出或大
便膿血必有一足不能步皆為惡候
山梔五苓散治小兒臍突
梔子仁(炒)白术(炒)茯苓猪苓澤瀉(各一錢)肉桂(五分)
右為細末每五七分蜜湯或燈心湯調下
二荳散治臍突
赤小荳豆豉天南星(製)白歛(各等分)
右為細末每以五分芭蕉自然汁調敷臍四傍一
日一次三日三次但得小便下白物即消
外消散治臍突光腫如泡
大黃牡蠣(煅各五錢)朴硝(一錢)
右為末多用田螺浸水調一二錢敷臍上其水從
小便而下即消
封臍散治臍中汁出
紅綿灰龍骨(煅)髮灰面粉(炒各一錢)胭脂丕(一分)
右為末乾摻濕處
丹礬散治同上
黃丹枯礬
右等分為細末敷上即乾
又方蜜佗僧(炒)貝母桑螵蛸(焙)
右為末摻之妙
又方墻上多年白螺殼燒為末摻之佳
消癰蒼耳湯但小腹作痛惡寒肚皮緊急一脚不能
舉步即是腸癰
蒼耳子(二錢)甘草(五分)杏仁薄荷瓜蔞(各一錢)
水酒各一鍾煎服其渣包敷臍上二服見效有膿
者加木香當歸各五分
四聖散治腸癰乳癰一切癰疽便毒神效
黃瓜蔞(一枚)甘草(四錢)没藥(三錢)乳香(二錢)
酒煎分二次服大便微溏瀉下惡物為妙
薏苡仁湯治腸癰腹中疼小便澁
苡仁瓜蔞仁丹皮桃仁(各三錢)
水煎食前服
神仙蠟礬丸治腸癰有膿者極效空心酒吞五六十
丸
太乙膏為丸梧子大每空心酒下六七十丸腸癰頓瘳
鵝口白屑
初生百日口中生白點不計其數拭之則去少刻復有
口角流涎水日夜啼哭不乳是也亦由胎熱或乳母
嗜貪煿炙酒麵貽熱於兒用甘草黃連各一錢煎濃
湯以帛裹指口中拭去再不復發
又方桑樹枝條如煎竹瀝法煎汁洗之亦佳
又方黃丹為極細末用竹瀝調塗口中洗之其白點
即落一日洗二三次再以辰砂益元散燈心湯調下
則不再作神妙
鼻風傷𩕄
凡乳母夜睡鼻孔切不可與兒頭相近恐呼吸鼻風吹
其𩕄門疾變百出慎之慎之
通關散治鼻風吹𩕄令兒鼻塞不能吮乳
香附子(炒)白殭蠶(炒各三分)川芎(七分)荆芥(四分)細辛(二分)牙皂
(一分)
右為末生葱白去鬚搗碎調藥塗𩕄上佳
潮熱
潮熱者今日發過明日復來如潮水之有信也有一日
一發二日一發三日一發或一日兩發似瘧非瘧皆
由調護失宜或冐風寒或傷乳食或發瘡疥或隂陽
不和或虛熱骨蒸皆當認證速治亦有外感内傷以
致臟腑壅滯而成實證當從權下之
一傷寒之後餘熱不解者宜脫甲散兼小柴胡湯
一内傷癖塊不消脾胃不和而成潮熱先服脫甲散次
搨氣下之後調胃氣
一營衛有熱隂陽不和發為潮熱
一瘡疹後餘毒不解藴成潮熱宜大連翹飲更與助胃
氣則安
梨漿飲子治潮熱及營熱衞熱兩日一發三日一發
五臟藴熱瘧熱夜發癉瘧獨熱
青蒿苗(童便浸三次洗淨晒乾)柴胡人參前胡黃芩
秦芁甘草或加生地黃
右看大小三五錢水煎入生藕生梨薄荷葉煎服
脫甲散治傷寒體熱頭目昏沉不思飲食夾驚夾食
寒熱大小便閉煩躁作渴冷汗妄流膈滿腹急日夜
大熱并傷風傷暑驚癎客忤疳熱
柴胡當歸龍膽草茯苓知母甘草川
芎(各三錢)人參(二錢)
右看大小每服三五錢加連鬚葱白三根水煎服
此方散熱扶表救裏表虛者汗不妄出裏熱令不
閉結外則通關内則開渠經絡疎通臟腑無滯熱
在表裏之間施無不可積𫝊驚癎之候用攻必效
地骨皮散治虛熱潮熱傷寒壮熱
知母柴胡人參甘草茯苓半夏地骨
皮(各等分)
右水煎加薑有驚熱加蟬蛻天麻黃芩
秦芁飲子治症如前
即上方加秦芁
鱉甲飲治潮熱骨蒸盗汗咳嗽多渴心躁多驚面色
黃瘦
鱉甲(炙)地骨皮秦芁柴胡枳殼(炒)知母當
歸(各等分)
右每服三五錢加桃柳枝各三寸烏梅一枚水煎
服
犀角飲治骨蒸潮熱盗汗肌瘦
犀角屑鱉甲(炙)柴胡知母地骨皮胡黃連
(各五分)大黃桃枝(各二錢半)
右水煎服
靈犀飲治小兒骨蒸潮熱盗汗咳嗽不食多渴面黃
消瘦
犀角秦芁甘草羌活柴胡地骨皮胡
黃連(各五錢)茯苓人參(各一兩)
右每服三五錢加烏梅竹葉煎服
柴胡散治骨蒸潮熱面黃瘦弱
柴胡地骨皮甘草(各等分)
右水煎服
青蒿散治肌熱潮熱
青蒿(三錢)甘草(一錢)烏梅(一枚)小麥(五十粒)
右水煎分三次服
大連翹飲治胎熱大小便不利諸般瘡癤丹毒臍風
瘡疹壮熱
連翹瞿麥荆芥木通當歸赤芍藥防
風柴胡滑石炙甘草蟬蛻(各一錢)山梔黃
芩(各五分)
右看大小每加紫草煎服熱甚加大黃
風熱
内素有熱或又冒風發熱咳嗽面赤氣粗大便秘結者
但宜平平和解使表裏疎通其熱即退疎風枳殼湯
極效
疎風枳殼湯
紫蘇枳殼(各三錢)杏仁(去皮尖二錢)
水煎頻頻與服以大便通利熱退為度熱甚者加
黃芩若大便仍不行用䓤煎湯洗其腰腹取熟䓤以
臍上下揩之使其氣透則通利矣或用生葱尖絍
入榖道立通
清上散治胎熱眼睛腫赤糞色稠黃肚熱啼哭及身
上紅腫或頭頂瘡癤耳出膿汁皆胎毒也此方神驗
川鬱金甘草北桔梗天花粉乾葛薄荷
葉
右各等分為末入蜜拌勻白湯下三五七分或一
錢仍用艾葉煎濃湯温浸足底以引其熱下行
看小兒外症形色音聲脉息
經云五臟有五色皆見於面素問曰神之變也其華在
面又云視其五色黃赤為熱白為寒青黑為痛此所
謂視而可見者也錢仲陽云左頰為肝右頰為肺額
上為心鼻上為脾下頦為腎赤者熱隨症治之
眼上赤脉下貫瞳人𩕄門腫起兼及坐坑鼻乾黑燥肚
大筋青目多直視覩不轉睛指甲黑色口作鵶聲虛
舌出口嚙齒咬人魚口氣急啼不作聲蛔蟲既出必
是死形用藥速救十無一生此吐蛔乃傷寒症故
言凶若傷食吐蛔乃是常事
要知兒病生與死總觀面上色音聲唇青耳黑人難救
哭聲不響赴隂君
聲輕者氣清弱也重濁者痛也風也高喊者熱將狂聲
急者神驚也聲塞者痰也聲戰者寒也聲噎者氣不
順也喘者氣促也噴嚏者知其風呵欠者知其倦亦
主風隂陽相雜也
診脉歌
小兒有病須憑脉一指三關定真息浮洪風熱數多驚
虛冷沉遲實有積
左手浮洪風邪所感右手滑大乳食過傷數熱遲寒以
意推詳浮表沉裏看症投湯
看顱𩕄要略
凢看嬰孩百日已後周歲已前視其𩕄而對其症則補
瀉用藥調治可斷其吉凶矣
𩕄門青筋脉虛不榮𩕄門常陷滑泄便便𩕄門腫起風
痰不止𩕄門久冷吐利青青𩕄門虛軟顛癎不免𩕄
門扁闊暴瀉易脫𩕄門歪長風作即亡𩕄門連額驚
風易得顱𩕄未充怕熱怕寒顱𩕄緩收胎氣不周顱
𩕄動數神氣昏弱顱𩕄寬大受疾恐害顱𩕄未合筋
骨柔弱
顱𩕄陷者始因臟腑有熱渴飲水漿致成泄痢久則氣
虛用狗頭骨炙黃為末雞子清調敷之
𩕄腫者乳哺不常致寒熱乘於脾家其氣上衝𩕄為
之脹高如堆垜若寒氣上衝則堅硬熱氣上衝則柔
軟寒則温之熱則涼之
封𩕄散
防風栢子仁白芨(各一兩)
右末乳汁調塗𩕄上十日愈
凢解顱之症乃腎氣虛弱腦髓不實不能收歛急用地
黃丸補之外用大天南星微炮為末米醋調敷於絹
帛上貼之
三辛散治解顱
北細辛桂心(各五錢)乾薑(七錢)
右為末乳汁調敷𩕄上乾則再塗俟兒面赤則愈
烏附膏治𩕄門陷
川烏大附子(各去皮臍尖五錢)雄黃(水飛二錢)
右極細末生葱搗爛調成膏貼𩕄上
地黃丸治顱解不合腎元不充
人參(二錢)懷熟地黃(四錢)鹿茸(酒炙)懷山藥茯苓丹皮
山茱萸(肉各三錢)
右末煉蜜丸芡實大每用人參湯化下一丸
傷乳
小兒吮乳過飽腹脹不乳者不必他藥只用大麥芽(炒)
煎湯服之如惡吐加陳皮發熱者加枳實如大便不通
加梹榔盖氣下則乳自消也不必用大黃巴豆霜之
類
入門看症歌
五指稍頭冷驚來不可當若還中指熱必定是傷寒中
指獨自冷麻痘症相𫝊女右男分左叮嚀仔細看
變蒸
生生子曰古謂三十二日一變生一臟六十四日一蒸
生一腑三百二十日十變五蒸畢則臟腑完而人始
全也大意謂人有三百六十五骨度而合周天之數
以期歲該之云云也愚謂嬰孩離母則腑臓已自具足
豈待變蒸完而後始生哉觀其下地㘞然一聲便能
呼吸飲乳大小便一如大人設臟不完啼聲安出又
安能飲乳而成大小便哉由是推之所謂變蒸者乃
氣血按月交會煆煉使臟腑之精神志意魂魄逓長
靈覺漸生爾氣血有太過有不及故寒熱之發有輕
重有晏早不然觀今之嬰孩未嘗月月如其所云三
十二日必一變六十四日必一蒸也發寒熱者百中
僅一二耳間或有之亦不過將息失宜或傷風傷乳
而偶與時會耳雖不服藥隨亦自愈兹姑採什數方
以備參用若謂生臟生腑之助則其謬也不辯自知
清解湯變蒸熱多寒少面赤息粗有似傷風表裏無
汗或發癮疹咳嗽並皆治之
柴胡(五分)前胡(四分)酒芩(五分)甘草(炙三分)葛根(三分)杏仁(四分)枳
殼(三分)白芍藥(七分)
右水煎服
柴胡湯治變蒸骨熱心煩啼呌不已
人參甘草(炙)麥門冬(去心各二錢)防風龍胆草(各一錢)
柴胡(三錢)
右每服三錢水煎服
惺惺散治變蒸發熱或咳𠻳痰涎鼻塞聲重瘡疹發
熱
人參白术茯苓甘草芍藥桔梗細辛
麥芽(各等分)
右每服一錢加薑煎服
當歸散治變蒸有寒無熱
當歸(二錢)木香桂心人參甘草(炙各一錢)
右每服二三錢薑棗水煎服
調氣散治變蒸吐瀉不乳多啼
木香香附(酒製)人參橘紅藿香甘草
右各等分每服三錢薑二片棗一枚水煎服
明驚風篇
孫仲子泰來曰驚者病之名風者病之象言其抽搐有
似於風之動而為名也
生生子曰小兒之症莫大於驚風以其疾顧盼間暴若
雷迅而電逝也緣其致疾之由有二極須體認不可
循俗只曰驚風驚風云耳何言之夫驚有因外因内
外至者或耳聞異聲目擊異物驀然仆地者是也内
生者由痰生熱熱生風也所得之由既殊療治之法
必異治外須當養神治内自宜清降予慨今之專門偶
獲一方便大言曰治急慢驚風如神急慢二字漫無分
别視之得無太易易乎不思急屬陽陽為熱為實慢
屬隂隂為虛為寒顧治法實熱即當清當瀉虚寒即
宜温宜補盖治寒之劑不能治熱治熱之劑不能治
寒聖哲莫能越其矩也世無大丹曷能以一藥槩能
治其寒熱虛實者乎急慢二字閒有能言之者至於
内外之因鮮有知之者矣予故揭而論之以補其略
急驚風
生生子曰急驚風者乃有數種之殊須當細察觀古人
治法有云鎮驚者有云利驚者有云涼驚定驚截驚
者究其法明是教人要知邪之入於何經識投劑有
此數等之緩急也盖邪之入心則面紅頰赤惕惕夜
啼邪之入肝則面目俱青眼竄上視邪之入腎則面
黑惡呌嚙齒咬牙邪之入肺面色淡白喘息氣乏邪
之入脾面色淡黃嘔吐不食此亦大約言之耳仍當
審其兼症盖此疾之發其始未有不由於痰熱者雖
有五臟之殊尤重在心肝二臟内積痰熱外挾風邪
風火交爭血亂氣併呼吸賁鬱關竅壅塞面赤努氣
百脉凝澁總由痰涎膠固而肝風心火無所疎泄故
頭搖眉掣目斜上視搐掣不休名曰急驚症固暴烈
乃為陽症陽盛則多動而症實熱故列已上數法非
若慢驚隂症者所可比也急驚須當急治先宜通關
通關後且與截風定搐設仍不定乃議下之痰熱既
降又當養胃安神若搐定而仍有微邪但用輕劑消
痰清熱則破竹之勢自當迎刃而解也
孫季子朋來曰夫治急驚當下即下第不可過用寒
涼及巴霜水銀芒硝輩蕩滌太驟盖已上諸劑與腦
麝等藥醫家有所急而用之殆亦不得已也疾去即
止若不當用而用或當用而過用慢驚之成率多由
此可不慎哉凡欲下之際須當細問前師已下未下
或曾經吐瀉否也設已經下及曾吐瀉者不敢再擬
下劑只須驅風化痰清熱令其自已不可峻攻重傷
胃氣若體認未明不可孟浪施治先與通關嚏驚輩
以開其竅次用人參羌活散定搐散在意選擇下劑
亦有三等輕則利驚丸稍重則用疎風散柴胡加大
黃湯重則用天麻丸牛黃涼膈丸下後和胃補氣用
生氣散茯苓二陳湯蘇合香丸之類寧心定志丸全
蝎散温膽湯此等不寒不熱袪風鎮驚之餘酌而繼
之以防再發庶稱良師
凡急驚鼻衂者乃陽明經中熱壅將散從血而解此易
治口中吐血者乃心血為熱迫妄行難治犀角湯加
滑石牡丹皮黃連山梔
凡急驚抽搐聽其自發自止切不可令人緊抱束繋之
恐他日有痼疾以氣不得流通故也
通關散治驚風搐搦關竅不通
南星(炮一錢)麝香(一字)牙皂(二條)赤蜈蚣(炙一条)殭蠶(炒一錢)
右為末生薑汁拌擦牙或筯引滴入藥二三點吐
出涎關自開
嚏驚散
半夏(一錢)猪牙皂角(末五分)
右為末每用少許吹入鼻中嚏出立甦
全蝎散治驚風不語通竅豁痰
全蝎(七枚各用紫蘇葉包塗蜜炙去葉再換葉炙)
右為末每服一字薑汁入蜜少許拌勻灌入口中
開牙散
細辛南星朴硝(各一錢)全蝎(五枚)麝香(五分)
右為末以少許用烏梅肉揉和擦牙外用細辛皂
角荆芥為末吹入鼻中
人參羌活散治驚風熱涎潮牙關緊急或中風
柴胡(去蘆五錢)地骨皮天麻(酒炙)人參芎藭獨活
枳殼茯苓羌活桔梗(各五錢)甘草(三分)
右每服三五錢生薑薄荷湯調服加蟬退治驚熱體
硬加麻黃乾葛苡仁
鉤藤飲治一切驚風潮搐神思昏迷目瞪上視但是
驚風變易皆效
麻黃(去節)甘草蟬退(五枚去翅足)升麻川芎龍膽草
(各二錢)天竺黃鉤藤羌活獨活防風(各三錢)
右每服三五錢加竹葉七片薄荷葉五片水煎服
琥珀散治急慢驚風涎潮昏冐目瞪抽搐内釣肚疼
及和順痘瘡小可驚哭眠卧不安入口立效又治驚
癎常服安心定志
辰砂琥珀牛黃殭蠶(炒)全蝎(去毒)天麻南星
(牛膽製)白附子(炮)蟬退代赭石乳香(各一錢)麝香(一字)
右為末三歲半字薄荷金銀湯下慢驚加附子
天麻防風丸治一切驚風壯熱痰盛恐怖
殭蠶(炒五錢)天麻(酒煨)防風人參(各一兩)牛黃(一錢)全蝎(五錢)
辰砂雄黃(各二錢半)炙甘草(一兩)麝香(一錢半)
右為末煉蜜丸桐子大每三五丸薄荷湯下
金箔鎮心丸治風痰壅盛發熱心神恍惚急驚搐搦
雄黃辰砂天竺黃(各一錢)茯苓膽南星人參
(各二錢)山藥(一錢半)牛黃麝香(各五分)金箔(五片)
右末煉蜜為丸梧桐子大金箔為衣每服一丸燈
心鉤藤薄荷湯下常服定志安心
涼驚丸治驚疳有熱發搐心神恍惚牙關緊急目作
上視潮熱手足動搖
黃連龍膽草鉤藤(各二錢)牛黃麝香(各一字)
右為細末麵糊丸粟米大每服五七丸至十五丸
次大者三十丸金銀薄荷湯下
定心丸温驚用此
茯神白附子南星(炮各三錢)人參全蝎遠志(去心)
(各錢)一殭蠶(炒十四枚)乳香(三字)
右為末牛膽汁丸梧桐子大每一二丸金銀薄荷
湯化下
鎮心丸治驚常服安心鎮驚
桔梗山藥山梔甘草
右各等分為末煉蜜丸櫻桃大金銀箔為衣每丸
薄荷湯下
利驚丸治急驚身熱面赤引飲口中氣熱大小便黃
赤
青黛輕粉(各一兩)黑豆(生末五錢)天竺黃(二錢)
右為末蜜丸小荳大一歲一丸薄荷湯下麵糊丸
亦可
硃砂膏治驚風痰盛
硃砂牙硝(各二錢)五靈脂蘆薈(各一錢半)麝香(五分)冰片
(一字)
右為細末甘草膏丸菉荳大金箔為衣每一丸薄
荷湯下
疎風散治驚風痰熱俱盛
梹榔陳皮黑丑大黃(煨)
右各等分為末每服五七分生蜜少許調下
牛黃涼膈丸治熱盛涎潮
牙硝石膏甘草(各五錢)膽星(二錢半)牛黃紫石英
(一錢)麝香冰片(各五分)寒水石(煅五錢)
右為末甘草膏丸菉荳大每一丸陳皮湯下
柴胡加大黃湯最利痰熱
柴胡(一兩)黃芩人參半夏生薑(各三錢半)大黃(量虚實用)
右為粗末每服一錢加棗子煎服
金星丸治風熱結聚㗋内痰鳴喘粗咳𠻳兩頰紅頰
顋赤腫咽膈壅塞目閉不開狂言發熱煩躁多渴欲
作驚風或大便不通小便如血
鬱金雄黃(各一分)輕粉(五分)巴霜(七粒)南星(一個)蝎梢(一錢)
右為末醋糊丸麻子大薄荷湯下三丸小者一丸
揭風湯專利驚熱下痰
青黛蘆薈全蝎(各一分)南星(末五錢水調成餅包前三味煨熟研末入)
(後藥)硃砂(一錢半)輕粉牙硝(各三錢)
右俱為細末每服一字薄荷湯下
竒方鎮驚定搐安神
雄黃大辰砂(各一錢)
右為細末猪心血拌水調下
温膽湯治積痰驚悸
半夏枳實酸棗仁(各二錢半)陳皮甘草(各一錢半)茯苓
(五錢)
右每服三錢竹茹五分薑棗煎服
全蝎散治驚搐
殭蠶(炒三條)全蝎(薄荷葉炙七枚)麝香(少許)
右為末石榴皮湯下
和中湯和胃氣止吐瀉
茯苓蓮肉(各二錢)藿香天麻人參扁荳(炒)木
香白术甘草(各一錢)
右每服二三錢薑棗煎服
定志丸治驚風已退神志未定
琥珀茯神遠志人參天麻甘草天門
冬白附子酸棗仁
右為末煉蜜丸皂子大辰砂為衣燈心薄荷湯化
下一二丸
酸棗仁散治驚心不寧恐怖恍惚
人參麥冬(各二錢)茯神(五錢)粉草(一錢)辰砂(五分)麝香(一分)遠
志酸棗仁(各三錢)
右為末鉤藤湯調下如内鉤加木香
防風散治風熱痰壅大便不通
羌活防風枳實川芎粉草大黃(煨)赤芍
(各等分)
右每服二錢薑棗煎服
青金丹疎風利痰
蘆薈牙硝青黛(各一錢)史君子(三枚)硼砂輕粉(各五)
(分)蝎梢(十四個)
右為末磨香墨拌丸麻子大每一二丸薄荷湯下
京墨丸治驚積痰熱(楚地王監以此藥而著名大利痰熱疳積)
青黛史君子(煨)蘆薈京墨膽星(各二錢)輕粉
麝香(各五分)冰片(一字)
右為末麵糊丸梧子大每服一丸薄荷湯下
鎮心丸治急驚化痰鎮心(又一方無牛黃有膽星)
硃砂龍齒牛黃(各一錢)鐵華粉琥珀人參
防風(各三錢)全蝎(炙七枚)
右為末蜜丸梧子大每一丸薄荷湯化下
珍珠丸治急驚熱盛涎潮
滑石(飛五錢)白附子(一錢)輕粉(一錢)巴霜(十五粒)
右為末麵糊丸菉荳大三歲者一丸二丸葱白湯
下(一方有南星全蝎)
犀角湯治心驚熱盛
犀角防風木通甘草桑白皮茯苓(各等分)
右每服三錢水煎服
清心丸治驚熱煩躁
人參茯苓防風柴胡辰砂(各二錢)金箔(二十片)
右為末蜜丸梧子大竹瀝湯磨下一丸
五仙丹治身熱面赤口噤息粗抽搐易作易止
天麻(酒浸四錢)全蝎(洗去頭足新瓦焙乾四錢)白附子辰砂珍珠
青礞石(煅各三錢)巴霜(二十粒)金銀箔(各十片)
右為末薑三片蜜一匙煎湯調服一字
珍珠天麻丸治急驚風請量用之以通為度此方乃
治弔腸鎖肚撮口至為妙絶功效無比丸如麻子大
每服一歲五丸二歲十丸隨大小加減薄荷湯點茶
送下凡治驚風先須截風定搐次以此劑下之切不
可過利初生患者三日三丸五日五丸七日七丸加
青黛名青黛丸
天南星(炮)天麻白附子(炮各一錢)巴霜(一字)膩粉(五分)蕪荑
(炒)全蝎(麵炒)滑石(各一錢半)
右為末水煮麵糊為丸
慢驚
慢驚屬隂為寒為虚多發於大病之後或先有吐瀉不
善調理或尅伐過度損傷脾胃夫脾屬土主四肢虚
則四肢冷手指微動或口角掣動面色青二便利是
其候也與急驚大不相同盖急驚乃初病之症元氣
未虚邪氣正盛故抽搐大作症雖急乃有餘之症治
可攻擊使二便通利痰降熱散而愈也慢驚乃病後
虚弱無氣以言無氣以動無力抽搐元氣大虚故也
有似於風俗云慢脾風症雖緩實惡候也治惟温補
使胃氣漸回大便結實其風自定切切不可攻擊症
雖有痰只以六君子湯加天麻炮薑或烏蝎四君子
湯所重只在保護脾胃上着工夫餘不暇及
孫季子朋來曰慢驚須要審問前症根由按輕重而施
治之不可槩稱慢候而遽投大温大熱之劑又不可
不識緩急泛泛然夾雜他藥失時悮事如從吐瀉後
者即以理中湯治中湯甚者加大附子若水瀉輕者
五苓散益黃散术附湯之類如從急驚漸漸轉致於
慢者全蝎觀音散風邪而得者桂枝湯若面青額汗
舌短頭低眼合不開搖頭吐舌俗曰慢脾風此土極
似木之候逐風則無風可逐療驚則無驚可療乃脾
間虛痰往來作祟眼合者係脾虛之極不能展開神
志昏迷治之早者十全二三大要只在助胃回陽若
眼半合半開手足不冷此雖屬慢驚而陽氣尚未全
脫不必用硫黃附子輩只與截風調胃可冷可熱和
調隂陽太乙保生丹聚寶丹蟬蝎散皆可選用所重
只在保脾故所治無失
理中湯治吐瀉後脾胃虚弱四肢漸冷或面有浮氣
四肢虚腫眼合不開
人參白术甘草(炙)炮薑
右水煎服甚者加大附子
治中湯即前方減炮薑加陳皮
太乙保生丹治慢驚尚有陽症
防風全蝎白附子(生)殭蠶(炒)膽星蝉退琥
珀辰砂(各一錢)麝香(五分)
右為末粟米糊為丸梧子大金箔為衣每一丸薄
荷湯下
蝉蝎散治急未盡而慢將來
全蝎(去毒七枚)蟬退(二十一枚)甘草(炙二錢半)天南星(炮一枚)
右為末每服五分薑棗煎服
聚寳丹治初傳慢而未脫陽者
人參茯神琥珀天麻殭蠶(炒)防風南星
(炮)白附子(生)全蝎(炒)烏蛇肉(酒浸焙各一錢)硃砂(五分)麝香(一字)
右為末蜜丸梧子大每一丸石菖蒲湯下
神寳既濟丹分隂陽平冷熱定吐瀉豁痰涎
硫黃火硝五靈脂青皮陳皮半夏麯
右將硫黃火硝用磁礶鎔化攪勻冷定取下仝諸
藥各等分為末粟米糊為丸麻子大每服五丸米
飲下
惺惺散治吐瀉後脾弱内虚
人參茯苓木香天麻扁豆(炒)全蝎(炙)陳米
(炒)
右各等分每服三錢薑棗煎服
大醒脾散治吐瀉脾困不食
南星茯苓橘紅全蝎(炙)粉草蓮肉白附
子人參木香陳米(炒)
右每服三錢薑棗煎服
醒脾散治吐瀉脾困不思乳食
人參全蝎天麻茯苓木香菖蒲蓮肉
白术甘草(炙)白附子
右每服二三錢薑棗煎服
术附湯治風濕相搏身體煩痛不能轉側不嘔不渴
大便實小便利虚風頭目眩重煖四肢補中助陽氣
止自汗
白术(四兩)甘草(炙二兩)大附子(炮去皮臍一兩半)
右每服三錢水薑棗煎服
烏沉湯治慢驚驅風助胃
天麻人參川芎全蝎(炙)南星(炮)木香沉香
(各一錢)甘草(炙)
右每服一錢水薑煎服
星香全蝎散治慢驚風昏迷痰搐
南星木香人參橘紅(各一錢)全蝎(炙)甘草(炙各五分)
右每服二錢紫蘇薑棗煎服有熱加防風
定命飲治慢驚吐瀉困沉欲傳慢脾通用
半夏茯苓木香生薑(末)天麻(各三錢)白术甘
草(炙各一錢)
右為末薑棗湯調下五分
温白丸驅風豁痰
人參防風白附子殭蠶全蝎(炙各一錢)南星(炮)
天麻(各二錢)
右為末麵糊為丸梧子大每薑湯送下一丸
鉤藤散治吐利脾胃氣虚生慢風
藤鈎(七錢)蟬退天麻防風蝎尾人參(各五錢)
麻黃(去節)殭蠶(炒)甘草川芎(各二錢半)麝香(少許)
右水煎寒多加白附子五分可與後蟬退鈎藤飲
兼看對症用
蟬退鉤藤飲治肚痛驚啼
鉤藤天麻茯苓川芎芍藥(各二錢)甘草蟬
退(各一錢)
右加燈心水煎服
礞石散(又名奪命散)大能利痰不問隂陽慢脾風涎潮壅盛
塞於咽間其響如潮百藥不能過其咽命在須臾但
先用此藥入喉痰即墜下功有萬全起危篤之疾布
斡旋之功
青礞石火硝煅過為極細末若急驚風痰上壅身熱
如火用薄荷自然汁入蜜調微温服之良久其藥
裹痰墜下痰涎與藥雜和稠粘而墜下也次服退
風祛熱截驚等藥
又方以稀糊丸菉豆大每服二丸急風薄荷荆芥湯
下慢脾風木香湯磨下
慢驚慢脾虛風亦痰涎潮上塞住咽㗋藥石俱不能
下用此以青州白丸子再研為末稀糊為丸入熟蜜
湯調下其涎即墜入腹次服治慢驚藥其痰立下不
動臟腑不傷真氣惟見其藥裹痰而下始知此劑之
神
烏蝎四君子湯即四君子湯加川烏全蝎為末每服
五七分薑棗調下再服去川烏
星蘇散治慢脾風口噤不語痰熱及諸驚風口噤
大南星一枚炮為末每服三字薑四片紫蘇五葉同
煎入雄猪膽汁少許温和服凡不語者大小便
須要調導慢脾風不語只用南星以人參石菖蒲
為佐
異功散温中和氣吐瀉不思飲食
即治中湯加木香薑棗煎服
隂癎散祛風豁痰回陽正胃
白附子(生)黑附子(生)南星(生)半夏(生)
右各等分剉散井水浸七日逐日換水浸去水乾
入全蝎末二錢同研為末每服三分生薑湯下
至聖保命丹治驚風内釣肚腹堅硬夜多啼哭眼目
上視手足抽掣不省人事
全蝎(去毒十四枚)防風膽星蟬退殭蠶(炒)天麻(各二)
(錢)白附子(炒)辰砂(各一錢)麝香(五分)
右為末糯米飲丸芡實大金箔十片為衣每一丸鈎
藤燈心湯下有熱加牛黃冰片硼砂一方有羌
活二錢此藥常服鎮心化痰
夜啼(客忤躽啼)
夜啼者臟寒也隂盛於夜則冷動而痛故夜啼不休鉤
藤散主之
又有心熱煩啼必面色赤舌胎小便赤澁鈎藤散去木
香當歸加辰砂末木通煎湯調下
客忤者嬰兒神氣脆嫩外邪易而觸之或眼見犬畜異
物耳聽異聲或入神廟而見凶惡神像或入暴喪之
家觸而忤之故夜多驚悸睡卧中驚跳啼哭因晝之
所觸而有夜之所感也其候驚啼口出青白黃沫面
色變易喘急腹痛反側瘈瘲有似驚癎但目不上竄
耳視其口中懸癰左右有小小腫核即以竹鍼刺破
治惟辟邪散驚安神為上凡客忤中惡急作醋炭
或焚降香皂角等薰之速服蘇合香丸立甦盖心藏
神神安則五臟和而愈也
躽啼者兒在胎時母失將養傷於風冷既生之後冷氣
停留復因乳哺不節邪與正搏故腹痛躽張蹙氣而
啼也牛黃丸主之冷甚者理中丸温之
鉤藤散
鉤藤茯神茯苓川芎當歸木香(各一錢)甘
草(五分)
右每三錢薑棗煎服
乳頭散治夜啼不止腹中疼痛
黃茋當歸甘草赤芍木香(各等分)
右為末每塗少許乳頭上令兒吮之
火花膏治夜啼臟冷而痛也
燈花(三顆)硼砂辰砂(各少許)
右為末熟蜜調成膏塗乳上令兒吮之
蟬退膏
蟬退(二十七枚去毒)辰砂(少許)
右為末煉蜜丸令兒吮
六神散治面青腹疼啼哭口中冷氣四肢冷曲腰而
啼大便泄瀉及不吮乳
人參山藥白术(各五錢)甘草(炙二錢)茯苓扁豆(炒各)
(一兩)
右為末每服二錢薑棗煎服
又方當歸白芍人參(各二錢半)甘草桔梗陳皮
(各一錢)
右每二三錢水煎時時服之
雄麝散治客忤腹痛危急
雄黃(一錢)乳香(五分)麝香(一字)
右為末每一字刺雞冠血調灌
黃土散治小兒客忤
伏龍肝蚯蚓糞(各等分)
右水調塗小兒頭上及五心上為良
龍齒散治拗哭肚疼驚熱
龍齒蟬退鉤藤羌活茯苓人參天麻
防風全蝎(各等分)
右為末燈心湯調下
雄黃散治中惡客忤
雄黃研水飛細末用桃樹枝煎湯調灌
又方治仝上
蘇合香丸拌雄黃麝香末用降真香煎湯化下立甦
丹毒赤遊風腫
孫仲子泰來曰小兒丹毒赤遊風者書謂半周一歲之
間不宜頻頻洗浴恐濕熱之氣鬱蒸不散發為丹毒
愚謂此固一說也總由姙母血熱漬流於胎胎受熱
毒藴於腠理或乳母好食酒麵煎炙辛熱等物皆能
致之發於四肢者易為調治發於頭面胸背令兒煩
躁脹悶身如火灼古謂入心者死以其毒劇火盛故
也亦有濕熱滯於皮膚搏擊氣血發為丹毒入腹入
囊總成凶兆良由包裹失宜復為風邪所襲發為白
丹遊腫壯熱增寒鼻塞胸悶息氣喘急咳𠻳吐逆種
種之緣一受於母之血熱為内因一為頻洗脫着失
宜為外因知内外之因明合治之法庶幾有藉手焉
大連翹湯治胎毒丹毒赤遊(方見潮熱)
清上散加升麻治胎毒丹毒遊赤腫(方見風熱)
防已散治丹毒赤遊風入腹入腎防其殺人
漢防已(五錢)朴硝犀角黃芩黃茋升麻(各七錢)
右每服二三錢加竹葉五片煎服一方無朴硝
有澤瀉
葛根白术散治一切赤白丹毒
白术茯苓(各錢)二木香甘草(各錢)一赤芍藥葛根
(各三錢)枳殼(二錢半)
右每三錢水煎服
惺芎散治赤遊腫中氣弱不可服寒涼者
即四君子湯加桔梗水煎服
冰黃散治赤遊腫毒
朴硝大黃(各一錢)
右為末新汲水調敷毒上
白玉散治赤遊丹毒
滑石寒水石(各一兩)
右為末醋調塗腫處或遊至外腎有破損者用水
調塗
又方治赤遊丹毒
青黛井水入蜜調塗無青黛以靛塗之
又方治赤白丹毒或用寒涼塗之不效者用此良愈
伏龍肝為極細末以熟雞子黃熬為油調塗
升麻湯治外因洗浴脫着失宜增寒壮熱丹毒遊腫
并時行熱毒發斑等症
升麻乾葛白芍(各三錢)甘草(一錢半)
右每服三四錢水煎服熱盛加黃芩咽痛加桔梗
發斑加玄參
敗毒散治時行熱毒胃虚冷丹毒治噤口痢加陳倉
米一撮
羌活獨活前胡柴胡人參茯苓川芎
甘草桔梗枳殼(各等分)
右每服三四錢生薑薄荷煎服
心紅散治赤遊丹毒
心紅(即水銀昇之銀硃也)用馬齒莧搗汁調塗乾則以汁潤之
極妙
又方治一切胎毒赤丹
芭蕉根大塊者搗汁塗之乾則再塗畏寒者或冬月
則頓稍温塗之
口瘡
孫季子朋來曰口瘡或宿禀胎毒或乳母過食煿炙熱
藴心脾不能發泄而然凡用服藥雖知是熱亦不可
過用寒涼恐上熱未除中寒復生也惟輕清味薄之
劑緩緩治之如權衡在手輕重自如
加減瀉黃散治心脾熱盛口瘡
山梔子(一兩)防風(一兩)藿香(七錢)石膏(五錢)連翹甘草(七錢半)
升麻(三錢)
右蜜酒微炒水煎服小便短澁加滑石木通
青黛散治鵝口口瘡重㬽不能吮乳及治咽㗋腫塞
黃連黃栢(各五錢)青黛(二錢)牙硝辰砂(各一錢)雄黃
牛黃蓬砂(各五分)冰片(少許)
右為極細末先以薄荷汁拭口後搽此末一二分
如搽寒涼藥不效口中一片白漫漫者此中焦虚而熱
不得下降内服四君子加炮薑葛根外以熟雞子黃
仝亂髮熬油用綿纏筯頭蘸油洗之立能止痛取
效
重舌(木舌弄舌腫㬽腫齦)
重舌亦為心脾藴熱所致盖脾脉絡於舌底舌為心苗
心脾有熱則血氣沸騰火性炎上如風潮之上壅故
熱毒附於舌根而肉壅腫叠出短小如舌者是也
着頰裏及上㬽而腫者名腫㬽
齒齗上腫者為腫齗此二者皆宜針破出血即愈也
木舌者臟腑壅滯挾心脾之熱上衝故令舌尖腫大
塞滿口中或僵硬如木不能轉掉不能言語若不急
治必致殞命古方用萆麻子肉搗研以綿紙取油將
紙抄成條點火復吹滅以烟薰之即消
弄舌者脾虚微熱津液不足時時舒舌此不可用涼
藥宜補中氣使生津液則愈矣
青黛散治口瘡重舌不能吮乳重㬽鵝口(方見口瘡)
硼砂散治舌上白胎舌上乾黑
硼砂為末冰片少許摻之或用生蜜調塗舌上妙
千金方治重舌
黃栢用竹瀝浸一宿點舌上
瀉黃散治心脾熱盛重舌重㬽等症(方見口瘡)
茱萸膏治心脾熱唇口生瘡重舌木舌等症用此以
引其熱下行或兼服連翹飲子仍與金絲膏刷口内
舌上立效
吴茱萸為末米醋調塗脚心更以厚紙貼之繫定
金絲膏治小兒口瘡大效
黃丹(一錢)生蜜(一兩)
右和勻深甌盛甑内蒸黑為度每用少許刷口内
語遲
小兒四五歲不能言者盖心之聲為言皆由在胎時其
母卒有驚怖内動母之心氣不足則兒之心氣不充
故語遲也法當養心菖蒲丸佳
菖蒲丸
石菖蒲(二錢)人參(五錢)麥門冬(去心)丹參遠志(去心薑汁炒)天
門冬(去心)赤石脂(各三錢)直指方有當歸川芎硃砂
右為末煉蜜丸麻子大每服三十丸
又方酸棗仁(五錢)遠志(去心甘草三錢湯煮乾)乾山藥(五錢)人參
白茯神(去心皮各五錢)歸身(五錢)石菖蒲(二錢)丹參(三錢)石斛(去根飯上)
(蒸三錢)
右為末圓眼肉煎湯調下每服一錢
斷乳法
畫眉膏
梔子(三枚炒存性)雌黃辰砂(各少許)
右為末入輕粉少許蔴油調勻候兒睡濃時塗其
兩眉上醒來自然不吃乳未效再塗則效
行遲
内經云足得血而能步設未經跌撲損傷及發驚搐強
被束縛者乃下元不足也盖腎主骨肝主筋下元不
足則筋骨痿弱不能行動宜用峻補下元有疳弱而
不能行者當從疳治
腎氣丸治下元不足行遲
懷地黃(酒蒸熟四兩)乾山藥山茱萸肉(各二兩)茯苓澤
瀉牡丹皮(去心各一兩半)
右為末煉蜜丸空心淡鹽湯下五十丸
地黃丸峻補下元(方見顱顖)
虎骨丸治脚軟行遲
虎脛骨(好酒炙)熟地酸棗仁(酒炒)茯苓桂心防風
川芎牛膝
右各等分為末蜜丸麻子大木瓜湯下三十丸
牛膝散治三歲不能行走
五加皮(六錢)牛膝木瓜(各五錢)
右為末每一錢酒調下
項軟
項軟者乃督脉虚而筋骨不收歛也督脉係足太陽膀
胱經所主古方多從風治以其頭重頸軟頭不得正
而墜前墜後也愚謂但補督脉則其氣血充盛自能
收持也前虎骨丸地黃丸皆可任之
天柱丸治項風氣起頸軟頭不得正或去前或去後
蛇含石(醋煅七次一兩)川鬱金(三錢)麝香(少許)
右搗飯為丸芡實大每一丸荆芥湯化下
五皮散治項軟
五加皮為末酒調塗敷頸骨上再用酒調服亦治行
遲
滯頤
滯頤者涎自口角流出而滯於頤間也此由脾冷涎多
脾虚不能攝其津液泛而溢出漬滯頤間濕淫紅赤
惟當温脾益黃散温脾散皆治之亦有脾熱者但清其
熱則涎自不泛上寒熱二字在人看其面色審其兼
症問其二便庶治不偏
温脾丹治滯頤
半夏丁香木香(各一兩)炮薑白术青皮陳
皮(各五錢)
右為末麵糊丸黍米大一歲十丸米湯下
温脾丹治仝上
半夏人參肉果白术炮薑甘草(各五錢)丁
香(一兩)
右每服二三錢水煎服
清脾散治仝上
白术白滑石(飛各五錢)甘草(一錢)黃連(酒炒二錢)扁豆(炒)茯苓
(各三錢)葛根(一錢半)石斛(三錢)
右為末每服一錢燈心湯化下
赤水元珠卷二十五
