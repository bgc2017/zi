赤水元珠卷五
明孫一奎撰
水脹通論
靈樞經曰水榖入於口輸於腸胃其液别為五天寒衣
薄則為溺與氣天熱衣厚則為汗悲哀氣并則為泣
中焦胃緩則為唾邪氣内逆則氣為之閉塞而不行
不行則為水脹余知其然也不知其何由生願聞其
道岐伯曰五榖之津液和合而為膏者内渗入於骨
空補益腦髄而下流於隂股隂陽不和則使液溢而
下流於隂髄液皆减而下下過度則虚(下過度謂房勞過度也)
故腰背痛而脛痠隂陽氣道不通四海塞閉三焦不
瀉津液不化水榖并行腸胃之中别於廻腸留於下
焦不得渗膀胱則下焦脹水溢則為水脹
黃帝問於岐伯曰水與膚脹鼓脹腸覃石瘕何以别之
岐伯荅曰水始起也目窠上微腫如新卧起之状其
頸脉動時欬隂股間寒足頸腫腹乃大其水已成矣
以手按其腹随手而起如裹水之状此其候也帝曰
膚脹何以候之岐伯曰膚脹者寒氣客於皮膚之間
&KR2107;&KR2107;然不堅腹大身盡腫皮厚按其股窅然而不起
腹色不變此其候也鼓脹何如岐伯曰腹脹身皆大
大與腹脹等也色蒼黃腹筋起此其候也腸覃何如
岐伯曰寒氣客於腸外與衞氣相摶氣不得榮因有
所擊癖而内著惡氣乃起瘜肉乃生其始生也大如
鷄卵稍以益大至其成如懷子之状久者離歲按之
則堅推之則移月事以時下此其候也石瘕何如岐
伯曰石瘕生於胞中寒氣客於子門子門閉塞不得
通惡血當瀉不瀉衃以留止日以益大状如懷子月
事不以時下皆生於女子可導而下帝曰膚脹鼓脹
可刺耶岐伯曰先刺其脹之血絡後調其經刺去其
血絡也
石水臍以下腫其脉沉
本事方云臍腹四肢悉腫者為水但腹脹四肢不甚腫
為蠱(蠱即鼓脹也)
綱目云水脹皆本於房勞過度
水腫(出素問水熱穴論)
黃帝問曰少隂何以主腎腎何以主水岐伯對曰腎者
至隂也至隂者盛水也肺者太隂也少隂者冬脉也
故其本在腎其末在肺皆積水也帝曰腎何以能聚
水而生病岐伯曰腎者胃之關也關門不利故聚水
而從其類也上下溢於皮膚故為胕腫胕腫者聚水
而生病也帝曰諸水皆生於腎乎岐伯曰腎者牝臓
也地氣上者属於腎而生水液也故曰至隂勇而勞
甚腎汗出腎汗出逢於風内不得入於臓腑外不得
越於皮膚客於玄府行於皮裏𫝊為胕腫本之於腎
名曰風水所謂玄府汗孔也帝曰水俞五十七處者
是何主也岐伯曰腎俞五十七穴積隂之所聚也水
所從出入也尻上五行行五者此腎俞故水病下為
胻腫大腹上為喘呼不得卧者標本俱病故肺為喘
呼腎為水腫肺為逆不得卧分為相輸俱受者水氣
之所留也(肺腎之標本其上下分為相輸相應之病而俱受者緣此二臟乃水氣之所留故也)
伏莵上各二行行五者此腎之街也三隂之所交結
於脚也踝上各一行行六者此腎脉之下行也名曰
太衝凡五十七穴者皆臟之隂結水之所容也
尻上五行行五
脊中一懸樞一命門一腰俞一
長強一大腸俞一小腸俞一膀胱俞二
中膂内俞一白環俞二胃倉二盲門二
志室二胞盲二秩邊二
伏莵上各二行行五
中注二四滿二氣穴二大赫二
外陵二大巨二水道二歸来二
踝上各一行行六
太衝二復溜二隂榖二照海二
交信二築賓二
甲乙經云身腫關門主之水腫脹皮腫三里主之風水膝腫
巨虚上廉主之風水面胕腫顔黑解溪主之風水面胕
腫衡陽主之水中留飲胸脇支滿刺䧟谷出血立已
面胕腫上星主之(先取譩譆後取天牖風池)水腫人中盡滿唇反
者死水溝主之水腫大臍平炙臍中無理不治
内經曰三隂結謂之水王註云謂脾肺之脉俱寒結也
又曰下焦溢而為水王註曰下焦為分注之所氣窒
不瀉則溢而為水
黃帝問曰有病腎風者面胕龐然壅害於言可刺否岐
伯曰虚不當刺不當刺而刺後五日其氣必至帝曰
其至何如岐伯曰至必少氣時熱時熱從胸背上至
頭汗出手熱口乾苦渴小便黃目下腫難以行月事
不来煩而不能食不能正偃正偃則咳病名曰風水
論在刺法中帝曰願聞其說岐伯曰邪之所凑其氣
必虚隂虚者陽必凑之故水氣時熱而汗出也小便
黃者少腹中有熱也不能正偃者胃中不和也正偃
則欬甚上廹肺也諸有水氣者微腫先見於目下也
曰何以言之岐伯曰水者隂也目者亦隂也腹者至
隂之所居故水在腹者必使目下腫也真氣上逆故
口苦舌乾卧不得正偃正偃則咳出清水也諸水病
者不得卧卧則驚驚則咳甚也腹中鳴者病本於胃
也薄脾則煩不能食食不能下者胃脘膈也身重難
以行者胃脉在足也月事不来者胞脉閉也胞脉者
属心而絡於胞中今氣上廹肺心氣不得下通故月
事不来也
針經曰肢脛者人之管以趨翔也莖垂者身中之機隂
精之候津液之道也故飲食不節喜怒不時津液内
溢乃下流於睪血道不通日大不休俛仰不便趨不
能此荣然有水上不下也
劉宗厚曰按内經諸水氣皆諸臓本病也針經所引則
又主飲食及七情等因皆致之可見病機之微矣但
有濕腫氣腫初亦頗相似然以手按之成凹不能即
起者濕也濕與水有微甚之意况有氣腫及諸水形
証不同要在臨症詳審也
水腫有陽水隂水之分若脉来沉伏面色青白不煩渴
小便澁而清大便溏泄為隂水治宜實脾脉来沉數
面色赤黃或煩渴小便赤而難大便秘治宜疎氣蕩
滌
論水氣証治大法
内經曰不從毫毛病生於内者隂氣内盛陽氣竭絶不
得入於腹中故言五臓陽以竭也津液者水也充郭
皮中隂蓄於内水氣脹滿上攻於肺肺氣孤危魄者
肺神腎為水害子不救母故云其魄獨居也夫隂精
損削于内陽氣耗减於外則三焦閉溢水道不通水
滿皮膚身體否腫故云形不可與衣相保也凡此之
類皆四肢脉數急而内鼓動於肺中也肺動者謂氣
急而欬也如是者皆水氣格拒於腹膜之内浮腫施
張於身形之外欲窮標本其可得乎平治權衡謂察
脉浮沉也脉浮為在表脉沉為在裡在裏者泄之在
表者汗之故云開鬼門潔净府也去宛陳莝謂去積
久之水物猶如草莝之不可留於身中也
劉宗厚曰按經論水氣証治至為機密故云開鬼門潔
净府然鬼門者猶幽玄之謂有毛竅而不見其開闔
邪氣感入邪與正相摶毛竅閉塞而寒熱作為病客
於表故宜發汗遣邪氣以開鬼門也此亦發汗之别
稱泄諸病在表之通例也净府者謂膀胱内無入孔
而外有出竅為清净津液之府憑腎氣蔵氣化水榖
之精而渗入脬中氣約成溺出也夫腎主下焦司闔
闢開竅二隂肺脾之氣通調水道下輸膀胱氣化水
行而自清净否則便澁或濁或淋為水氣溢於腠理
為膚腫諸病若宛屈陳莝壅滯身中當泄去是物而
潔净宜此二法在表者汗之在裏者瀉之權衡于治
也雖然經云水病本之于肺腎二經而古今方論並
不以治水獨瀉腎氣為說者何盖腎隂奉行降令為
生化之源而常不足至隂精損削於内生氣不能運
化至為胕腫其氣索矣况肺弱而母氣孤危者乎故
東垣曰若治以甘淡渗泄陽藥獨陽無隂其欲化得
乎此探擷已上治例之妙也如積飲留飲傷脾若土
之于雨中則為坭矣或因七情所致手足太隂俱病
身浮腫似水氣用燥脾導氣之劑即愈一則若坭土
之得和風暖日水濕去而陽化自然萬物生長一則
肺氣開泄渗道通利水氣不濡于脾矣此正諸濕腫
滿皆属脾土諸氣膹欝皆属於肺而與隂陽為病水
氣機之不同故亦不待開鬼門潔净府而已也
原病式謂水腫為濕熱實甚故治以辛苦寒藥蓋以辛
散結而苦燥濕以寒除熱而随其利濕去結散熱退
氣和而愈而謂脾虚不能制水之說為非
丹溪以水腫由脾虚不能制水故水漬妄行當以参术
補脾使脾健則自能轉運而水自行但宜補中行濕
利小便為上
劉宗厚曰按劉河間以水腫為濕熱謂在表有熱宜汗
謂在裏有熱宜下治法宜開鬼門潔净府盖言有餘
之証然也丹溪以脾虚不能制水治當補中行濕利
小便盖言不足之証然也若夫滋腎制火之說愚切
以為未當盖補腎之藥乃隂滯柔潤適以滋濕耳豈
理也哉今治此証但脾虚受濕為不足所致者宜燥
脾土兼利小便若夫氣欝飲食濕熱所致者禁不得
妄下証雖可下又當權其輕重不可過用芫花大戟
甘遂猛峻之劑暫時快利水氣復来而無以治之也
少壮充實脉洪大有力者當導厺其水年老虚人得
此惟當補中行濕為先設或元氣下䧟者即又當升
提之
古方十種証候以短氣不得卧為心水兩脇疼痛為肝
水大便鴨溏為肺水四肢苦重為脾水腰痛足冷為
腎水口苦咽乾為膽水乍虚乍實為大腸水腹急肢
瘦為膀胱水小便秘澁為胃水小腹急滿為小腸水
以此十水為正水外有風水皮水石水黃汗風水又
有風腫氣腫血腫風腫者皮粗麻木不仁走注疼痛
氣腫者皮厚四肢瘦削腹脇脹膨至若煩躁潄水迷
忘驚狂嘔逆煩悶皮間有紅縷赤㾗者此血腫也㜏
人經脉壅閉敗血停腐尤多見此姙娠亦有氣遏水
道而虚腫者此但順氣安脾飲食無阻既産而腫自
消若産後發虚則虚退而告殂矣
大抵浮腫之脉帶數即是虚寒潜止其間久必沉伏沉
伏則陽虚隂實為水必矣面龐然浮腫疼痛其色
炲黑多汗惡風者属腎風(治見風&KR1339;)
諸唇黑則傷脾缺盆平則傷心臍出則傷肝足心平則
傷腎背平則傷肺凡此五傷必不可治
大凡水腫先起於腹而後散於四肢者生先起於四肢
而後入腹者死至若鼓脹而肚上青筋脹滿而大便
&KR0632;泄久瘧而轉作虚浮又兼見前五傷則死矣與夫
男從脚上腫而上女從上腫而下或肉硬或掌心平
而無紋皆不治
論生死脉法
水病脉洪大者可治微細者不可治水病賬閉其脉浮
大數者生沉細虚小者死水病腹大如鼓脉虚者死
實者生
脉經叙諸水形症(原出金匱要略)
病有風水有皮水有正水有石水有黃汗
寸口脉沉&KR0632;者中有水氣面目腫大有熱或身體反
重而酸或惡風一身悉腫脉浮不渴續自汗出而無
大熱者皆為風水風水其脉自浮外症骨節疼痛惡
風
皮水其脉亦浮外症胕腫按之沒指不惡風其腹如
鼓不渴當發其汗皮水之為病四肢腫水氣在皮膚
中四肢聶聶動者防已茯苓湯主之
正水其脉沉遲外証自喘
石水其脉自沉外証腹滿不喘
黃汗其脉沉遅身發熱胸滿四肢頭面腫久不愈必
致癰膿
心水者其身重而少氣不得卧煩而躁其人隂腫
肝水者其腹大不能自轉側脇下腹痛時時津液微
生小便續通
肺水者其身腫小便難時時鴨溏
脾水者其腹大四肢苦重津液不生但苦少氣小便
難
腎水者其腹大臍腫腰痛不得溺隂下濕如牛鼻上
汗其足逆冷面瘦
裏水者一身面目黃腫其脉沉小便不利故令病水
也
仲景曰諸水身半以下腫者當利小便身半已上當發
汗經云身半已上天氣主之身半以下地氣主之天
氣主之者其在皮也故汗而發之
問肌肉之外皮膚之裏首至足一身皆腫者當作何
治荅曰亦宜汗之也與身半以上同法身半以上汗
之者尺寸之天地也故汗之肌肉之外皮膚之裏一
身盡腫者從天而汗之此表裡之浮沉凡治之法當
如是也肺心肝腎中州已上俱宜汗中州已下皆宜
汗如小便利而渴不宜汗不宜下以其重亡津液故
也
王海蔵曰觀高低内外輕重表裡随經補瀉要當謹察
肺胃腎三經病即&KR0146;也
夫水氣者胃土不能制腎水逆而上行𫝊入于肝故令
人腫治者惟知泄水而不知益胃故多下之強令水
出不依天度流轉故胃愈虚食不滋味則發而不能
治也莫若行其所無事則為上計不可不知凡補
胃不可使之壅滯如本草叙赤小荳治水腫通氣補
脾胃之類是也
羅太無治許魯齋藥案云魯齋年五十八面目肢體浮
腫大便溏多腹脹腸鳴時痛飲食减少脉得弦細而
緩年少時多服牽牛大黃藥面目四肢時有浮腫今
因隂雨故大發予曰當運之氣出自中焦者胃也胃
氣弱不能布散水榖之氣营飬臓府經絡皮毛故氣
行而濇為浮腫大便溏多而腹脹腸鳴皆濕氣勝也
四時五臓皆以胃氣為本五臓有胃氣則和平而安
若胃氣虚弱不能運動滋飬五臓則五臓脉不和平
本臓之氣盛者其脉獨見輕則病過甚則病死故經
曰真臓之脉弦無胃氣則死今幸未至於甚尚可調
補人知服牽牛大黃為一時之快不知其為終身之
害也遂以平胃散加白术茯苓草荳蔲仁數服而腹
脹溏泄腸鳴時痛皆愈飲食進止有四肢浮腫以導
滯通經湯主之良愈
導滯通經湯治脾濕而氣不宣通面目手足浮腫
陳皮白术桑白皮木香(各五錢)茯苓(一兩)
右每服六七錢水煎食前服(霖雨時加澤瀉一兩)
丹溪治水腫多以二陳加白术人参蒼术為主佐以黃
芩麥冬炒梔子制肝木若腹脹少佐以厚朴氣不
運加木香木通氣若䧟下加升麻柴胡提之随病
加减必湏補中行濕二陳治濕加升提之藥能使大
便潤而小便長産後必湏以大補血氣為主少佐
蒼术茯苓使水自降用大劑白术補脾若壅滿用半
夏陳皮香附監之有熱當清肺金麥門冬黃芩之
属一方用山梔去皮取仁炒槌碎米湯送下一抄
若胃熱病在上者帶皮用治熱水腫山梔子五錢
木香一錢半白术二錢半取急流水煎服水脹用
大戟香薷濃煎汁成膏丸去暑利小水大戟為末
棗肉丸十丸泄小水劫實者
綱目述丹溪治水腫得效之法十五條其法大率以甘
草佐白术参陳等劑補中氣為君木通&KR0632;石郁李仁
海金沙行水為臣厚朴大腹皮蘇梗通滯意為佐使
如氣不升浮惡寒脉沉者探吐以提之頭面光腫加
麻黃微汗之挾積氣者佐以保和温中抑青等丸磨
之挾熱者佐以黃芩之類清之挾瘡癕者佐以連翹
犀角散之而随証加减也
仲景曰寸口脉沉而遅沉則為水遅則為寒寒水相摶
趺陽脉伏水榖不化膽氣衰則鶩溏胃氣衰則身腫
少隂脉細男子則小便不利婦人則經水不通經為
血血不利則為水名曰血分
仲景治水大法
風水脉浮身重汗出惡風者防已黃茋湯主之
防已(一兩)黃茋(一兩二錢五分)白术(七錢五分)甘草(炙五錢)
右每服五錢生薑四片棗一枚水煎温服良久冄
服腹痛加白芍藥
因濕為腫者前湯調下五苓散又前湯治風濕脉浮
為在表其人或頭汗出外無表証惟腰以下常重而
腫難以屈伸腰以上俱和者並效
風水惡風一身悉腫脬浮不渴自汗出而無實熱者越
婢湯主之治裏水加白术四兩
麻黃(去節六兩)石膏(半斤)生薑(三兩)大棗(十二枚)甘草(二兩)
右五味以水六升先煮麻黃抹去上沫入諸藥煮
取三升分温三服惡風者加大附子一枚(炮)
古今錄騐治風水加术四兩
皮水為病四肢腫水氣在皮膚中四肢聶聶動者防已
加茯苓湯主之
防已黃茋桂枝(各三兩)茯苓(六兩)甘草(炙二兩)
右五味水六升煮取三升分温三服
裏水為病越婢加术湯主之又甘草麻黃湯亦主之
甘草(炙二兩)麻黃(去節四兩)
水五升先煮麻黃去渣沫内甘草煮取三升温服
一升被覆出汗汗不出再服慎風寒
水之為病其脉沉小属少隂浮者為風無水虚脹者為
氣水發其汗即已脉沉者宜附子麻黃湯浮者宜杏
子湯
附子麻黃湯
附子(一枚炮去皮臍切作八片)麻黃(去節)甘草(炙各三兩)
水七升先煮麻黃冄沸去上沫内諸藥煮取二升
半温服八合日三服
隂陽結邪多隂少陽名曰石水小腹腫石水者謂冬月
水冰如石之時故曰石水也火墓於盛冬陽氣微故
石水而死也(腎肝並沉為石水並浮為風水)
黃汗之為病身體腫發熱汗出而渴状如風水汗沾衣
色其黃如蘗汁脉自沉問曰從何得之以汗出入水
中浴汗從孔中入得之黃汗者黃茋芍藥桂枝苦酒
湯主之
黃茋(五兩)芍藥(三兩)桂枝(去浮皮三兩)苦酒(一升)
水七升煮三升温服一升當心煩也至六七日乃
觧若心煩不止者以苦酒阻故也
黃汗之為病兩頸自冷假令發熱此属歴節食已汗出
又身常暮卧盗汗出者此榮氣也若汗出已反發熱
者久久其身必甲錯發熱不止者必生惡瘡若身重
汗已出輙輕者久久其身瞤瞤即胸中痛有又從腰
已上必汗出下無汗腰下弛痛如有物在皮中状劇
者不能食身疼重煩躁小便不利此為黃汗桂枝加
黃茋湯主之
桂枝(去浮皮)生薑芍藥(各三兩)甘草(炙二兩)黃茋
右入棗十二枚擘以水八升煮取三升温服一升
湏臾飲熱稀粥一升以助藥力被覆取汗不汗更
服之
師曰寸口脉遲而澁遲則為寒澁則為虚不足趺陽脉
微而遲微則為氣遲則為寒寒氣不足則手足厥冷則
營衞不利營衞不利則腹滿胸鳴相逐氣轉膀胱營
衞俱勞陽氣不通則身冷隂氣不通則骨痛陽前通
則惡寒隂前通則脾不仁隂陽相得其氣乃行大氣
一轉其氣乃散實則失氣虚則遺溺名曰氣分氣分
心下堅大如盤如旋杯水飲所作桂枝去芍藥加麻
黃附子細辛湯主之
桂枝(去浮皮)生薑麻黃(去節)細辛(各二兩)甘草(炙一兩)
大棗(二十枚擘)附子(二枚炮去皮切八片)
右水七升先煮麻黃去沫内諸藥煮取二升分温
三服當汗出如䖝行皮中愈
心下堅大如盤如旋杯水飲所作枳术湯主之
枳實白术(各三兩)
右二味水五升煮取三升分温三服腹中耎即當
散也
面目浮腫喘嗽痰涎葶藶大棗瀉肺湯主之
甜葶藶苦葶藶(等分)大棗
腰已下有水氣牡蠣澤瀉散
兩脇下有水氣腹中雷鳴生薑瀉心湯
十棗湯
大戟芫花甘遂(各等分)
三花神祐丸
十棗湯加牽牛大黃輕粉水丸服
除濕丹
神祐丸加乳香沒藥
玄青丹
神祐丸加黃連黃栢青黛
已上四方不可輕用必看其有實候乃用之
眀理趁痛丸治水氣浮腫又治脚氣上攻風毒走注
疼痛神效
白芥子(生為末)肥甘遂(生為末)生大黃(各末一兩)
右用白麺一兩半滴水丸作餅子&KR1020;令黃不可過
焦為末醋糊丸梧桐子大冷酒下二十丸不拘時
量虚實加减
紫苑散
木香人参白术紫苑川芎(各二兩)
右粗末生薑烏梅煎服次日又一服
調胃白术澤瀉散
治痰病化為水氣𫝊為水鼓不能食
白术澤瀉芍藥陳皮茯苓生薑
木香梹榔(各等分)一法加白术本藥各半治臍腹
上腫如神心下痞者加枳實下盛者加㯽榔
胡洽方治支飲澼飲于十棗湯中加大黃甘草五兩
同煎服之故以相反之劑欲其上下俱去也郁李
仁破澼氣能下四肢水大抵去水藥多泄熱當求
脉之虚實下之
消腫散治水氣喘呼不得卧煩熱躁渴大小便不利
大黃(蒸)山梔(炒)甘草(炙)乾葛陳皮麻黃
川芎馬牙硝(各等分)
為末蜜湯調下二錢
又方千金子二百五十粒薑三片滚水煎空心服以
利為度
集成尊重丸治蠱証水腫氣腫喘急小水赤澁大便
秘結一切中滿单腹鼓脹
人参沉香丁香木香梹榔車前子
葶藶子(各四錢)胡椒蝎梢&KR0632;石海金沙
赤茯苓白豆䓻(各一錢半)蘿蔔子(六錢)郁李仁(一兩二錢)
右為末薑汁糊丸梧桐子每服三丸薑湯下一日
服三次
簡易方治蠱脹身乾黑瘦多渴煩悶
馬鞭草細剉晒乾勿見火以酒煮味出去渣温服立
效不善酒者水煎亦可(六月半時採)
元戎神方
烏鷄子一枚去頂取清黃汁調膩粉一大錢令勻内
殼中以蒸餅劑裹之蒸熟去殼取熟黃二葶藶等分
炒為末與上并黃蒸餅等為丸荳大每服三五十丸
車前子湯下小便澁不通瞿麥湯下
又攻擊泄下之劑(去菀陳莝之法也)
許學士十腫水病并根源証状方法
一青水先從左右肋腫起根在肝大戟
二赤水先從舌根起根在心葶藶子
三黃水從腰腹起根在脾甘遂(炒)
四白水從脚腫起根在肺桑白皮
五黑水從外腎腫起根在腎連翹
六玄水從面腫起根在外腎芫花(醋炒)
七風水從四肢腫起根在骨澤瀉
八石水從腎腫起根在膀胱藁本
九高水從小腹腫起根小腸巴豆(去皮油)
十氣水或盛或衰起根在腹赤小豆
右十般腫病各有根源種種不同看十腫病根除
一味倍多餘九味等分逐味依法修治焙為細末
煉蜜丸如梧子大用赤茯苓湯吞下三丸不拘時
候每日三服忌塩一百二十日緣塩能化水也又
忌魚鰕麺食一切毒物及生冷房室甚效用此方
獲瘥後更服後来補藥
補藥方
肉桂(去粗皮)乾薑肉豆䓻赤茯苓(去皮)莪术(醋煮)
川芎桔梗(各等分)
依法製服一方無茯苓莪术有青皮白术梹榔
俱等分為末每服三錢百沸湯點服空心食前日
午晩各一服前項二方治水腫病甚效予試用之
百發百中獲濟無數
治腫滿小便不利茯苓散
郁李仁(四錢)梹榔(二錢)白术(一錢)赤茯苓(一錢)甘遂(切片炒一錢)陳皮
(一錢半)右為末每服一錢薑棗湯調下
已上三方許學士試效者治水腫無逾此矣
雄黃神金散
雄黃葶藶(&KR2009;米炒熟去米一兩)澤瀉椒目(减半)大戟
巴戟茯苓芫花(醋浸一日炒)甘遂桑皮(各一兩)
右為末空心用井花水調服每一錢加至五錢以
利為度忌塩醋生冷油膩之物
從脚腫加葶藶肚腫加椒目從隂腫加澤瀉
面腫加茯苓從心腫根在肋加䧺黃從肢腫
根在皮加甘遂從口腫根在小腸加巴戟從
腰腫根在腎加大戟從膝腫根在肝加芫花
三白散治膀胱藴熱風濕相乘隂囊腫大二便不利
白丑(二兩)桑白皮白术陳皮木通(各等分)
為末每服二錢空心薑湯調下小兒减半
秘方治鼓脹如神氣鼓則放屁水鼓則下水而愈
大戟白商陸甘遂(各三錢)陳皮(二錢)大腹皮
梹榔白术海帶海藻(各二兩)
為末每用三錢和白麺三兩水拌做一塊分作三
小塊每塊捍碗口大薄餅一箇共作三箇無油锅
内烙熟空心服一餅酒送下茶過口坐卧忌風生
冷油膩塩一箇月不能斷葷者不可治也此藥試
過每用一餅僅行水四五度並不瘦人
一方用乾鷄屎一升炒黃好酒三碗淬下煮作一碗
絹濾去渣飲之少頃腹中氣大轉腸鳴從大便利下
脚膝及蹄上下先皺起漸漸消至腹如一次消不盡
冄服一劑以田螺二枚滚酒内渫熟食之即止後以
温粥調飬而安
此方治一切水氣濕發腫效
三因消腫丸治水腫喘滿小便不利
&KR0632;石木通白术黑丑(炒)茯苓半夏
陳皮(各一錢)木香&KR1840;麥丁香(各五分)
為末酒糊丸梧子大每五十丸灯心麦門湯下
葶藶丸治涌水証如溢囊裹裡漿或遍身腫滿按腹
不堅疾行則濯濯有聲或喘欬不定
葶藶(炒)澤瀉椒目桑白皮木猪苓
杏仁(各五錢)
為末煉蜜丸梧子大每二三十丸葱白湯下不拘
時服以利為度
局方神助散治十種水氣面目四肢浮腫以手按之
随手而起欬嗽喘急不得安卧小便赤澁大便不利
黑丑末澤瀉(各一兩)椒目(一兩半)猪苓(二兩)葶藶(三兩)
右為末葱白三莖水煎入酒調服三錢
薏苡根散治水腫
薏苡根(君)木香㯽榔黑丑
右為末酒調服妙
聖惠氣寳丸(又名順氣丸)治腰脇俱病如抱一甕肌膚堅硬
按之如鼓脚腫不能屈伸自頭至膻中瘦脊露骨胷
膈痞悶四肢無力
木香茴香(炒)羌活木瓜川芎當歸
陳皮(炒)梹榔地骨皮(各一兩)大黃(一兩半)黑丑(二兩)
皂角(四兩)
右為末熬皂角膏為丸梧子大每六十丸温酒下
一方無木瓜生薑灯心湯下治一切氣血凝滯風
毒熾盛脚氣走注作腫或大便閉脚氣入腹滿悶
寒熱往来状如傷寒並宜服之
簡易方治水蠱不問年月深者
大戟當歸陳皮(各一兩)
水二升煮七分頓服利二三斗即愈
元戎方治十種水氣垂死
鯉魚一頭重一斤者和葱白冬瓜羹食之
又治鼓氣方
&KR0632;石輕粉(各一錢)槐花(一錢半)
右不犯鉄氣為細末生地黃自然汁生薑自然汁
停滴在藥中為丸梧桐子大一日服三丸次日服
四丸五日以下早辰只一服用生地黃汁温送下
小便中水盡為度得睡後日服嘉禾散十日永不
冄發
治隂水腫之劑
五皮散治風濕客於脾經氣血凝滯以致面目俱浮
四肢腫滿心腹膨脹上氣喘促
五加皮地骨皮生薑皮大腹皮茯苓皮
水煎熱服一方加牽牛
澹寮方無地骨皮五加皮加陳皮桑白皮
白术木香散治腫滿喘嗽欲變成水病者不能食不
能卧小便秘
白术猪苓甘草澤瀉赤茯苓(各五錢)
木香梹榔(各三錢)橘紅(二兩)官桂(二錢)&KR0632;石(三兩)
右每服一兩半生薑三片水煎温服(一方加木通)
拔萃聖靈丹治脾肺有濕喘滿風盛小便赤澁
苦葶藶(炒四兩)防已(二錢)赤茯苓(麺炒)木香
梹榔木通人参(各一錢五分)
為末以棗肉丸梧子大每服五十丸桑白皮湯下
續随子丸治通身虚腫喘悶不快
人参防已赤茯苓(麺炒)續随子木香
梹榔海金沙(另炒各五錢)苦葶藶(四兩)
右為末棗肉丸梧子大每五十丸桑皮湯下
退腫搨氣散治積水驚水或飲水過多停積于脾故
四肢而身熱用藥惟内消其腫自退
赤豆陳皮蘿蔔子甘草(炙各五錢)木香(二錢半)
每服一兩生薑三片棗一枚水煎食前服
復元丹治水腫皮膚盈溢心腹堅脹喘急不得正偃
正偃則咳嗽腿腹冷口苦舌乾小便不利夢中虚驚
不得安卧
附子(炮)木香(煨)茴香(炒)川椒(炒去汗)獨活厚朴
白术(炒)吴茱萸(炒)桂心(各一兩)澤瀉(一兩半)肉果(煨)
梹榔(各五錢)
為末糊丸梧子大每服五十丸紫蘇湯下一日三
服先便旋利如傾次乃腫潰喘止此藥能助真火
以飬真土運樞機禁慾絶塩半年乃不再作
當歸散治同前
川芎赤芍藥牡丹皮白术赤茯苓
陳皮梹榔木香桂心木通(各等分為末)
脚膝頭面腫大小便不快每服二錢水一鍾紫蘇
葉二片木瓜一片同煎八分温服日三服稍覺愈
只早晩服二次但覺氣下小便長是效臓虚去
梹榔臍凸加大腹皮猪苓各一兩忌鷄魚肉
酸醎之物及海味
大半夏湯治土不能制水水則干腸胃溢於皮膚漉
漉有聲怔忡喘息名曰水脹
橘紅半夏茯苓甘草桔梗梹榔
各等分每服五錢薑三片水煎服
赤茯苓丸治同上
木香(五錢)苦葶藶(炒四兩)防已(二兩)赤茯苓(二兩)
為末棗肉丸梧子大每服三十丸桑皮湯下
人参葶藶丸治一切水腫及喘滿不可當者
人参(一兩)苦葶藶(炒四兩)
為末棗肉丸梧子大每三十丸桑白皮湯下
神秘湯治水氣上乘于肺肺得水而浮水腫不卧卧
則喘
白茯苓木香(各五錢)桑白皮紫蘇(葉)陳皮
人参(各七錢)
薑七片水三鍾煎鍾半食後分五服
無碍丸治脾病横流四肢腫滿
木香(半兩)蓬术(炮)三稜(炮)梹榔郁李仁(炮去皮各一兩)
大腹皮(二兩)
為末麥芽麺糊為丸梧子大每服三十丸生薑湯
吞下
香蘇散治水氣虚腫小便赤澁
陳皮(去白一兩)防已木通紫蘇葉(各錢)
右為末每服二錢薑三片水煎食前服
小葶藶丸治腫滿腹大四肢枯瘦小便澁濁
甜葶藶(炒)薺菜根(等分為末)
煉蜜丸弹子大每服一丸陳皮湯嚼下只三丸小
便清數病愈
牡蠣澤瀉散治脾胃氣虚不能約制腎水水溢下焦
腰以下腫
牡蠣(炒)澤瀉蜀漆(洗去腥)葶藶(炒)瓜蒌根
白商陸根海藻(洗)
等分為末白湯調服方寸七小便利止後服
疎鑿飲子治水氣遍身浮腫喘呼氣急煩渴大小便
不利服熱藥不得者
澤瀉赤小豆白商陸大腹皮茯苓
羌活椒目木通秦芁梹榔(等分)
薑五片水煎服
大橘皮湯治濕熱内攻腹脹水腫小便不利大便&KR0632;
泄
陳皮(一兩半)木香(二錢半)&KR0632;石(六兩)梹榔(三錢)茯苓(一兩)
猪苓白术澤瀉肉桂(各五錢)甘草(三錢)
生薑五片水煎服
實脾散
厚朴白术木瓜附子(炮)木香茯苓
大腹子草果仁乾薑(炮各一兩)甘草(炙五錢)
薑五片棗一枚水煎服
加味枳术湯治氣為痰飲所膈心下堅脹名曰氣分
枳殼白术陳皮梹榔桔梗木香
桂紫蘇梗葉五靈脂(炒各二分)半夏
茯苓甘草(各一分半)
薑三片水煎服
調榮散治瘀血化為水四肢浮腫皮肉赤紋名曰血
分
細辛莪术桂赤芍川歸川芎玄胡索
白芷大腹皮桑白皮梹榔&KR1840;麥穗陳皮
赤茯苓葶藶(炒)大黃(煨各一分)甘草(炙一分半)
每服五錢薑棗煎食前服
大荳湯治風水通身腫百節痛惡風自汗眼合不得
短氣欲絶其脉浮
大荳杏仁(去皮尖炒)麻黃防風防已猪苓(各四兩)
澤瀉黃茋烏頭(炮各三兩)半夏茯苓白术(各五兩)
甘遂(炒)甘草(炙各一兩)
每服五錢薑七片水二鍾酒半鍾煎一鍾服以大
小便利為度如不利加生大戟(五兩)葶藶(炒香二兩)無不
利矣
内甘遂甘草本相反故用之以成功屡試屡效非
泛常所可測也
澤漆湯治石水四肢瘦腹腫不喘其脉沉
澤漆(洗去腥五兩)桑白皮(六兩)射干(米泔水浸)黃芩茯苓
白术(各四兩)澤瀉防己(各二兩)
每服五錢水三鍾先用黑豆一合煎至二鍾入藥
同煎七分空心食前服一日三次
附子菉荳湯治寒客皮膚殼殼然而堅腹大身腫按
之陷而不起色不變病名膚脹一劑未知冄作
大附子(大者一枚生去皮臍)菉荳(二兩)生薑(一兩切)
水二鍾煎一鍾分三服空心午晩各一服
葶藶防已丸治面目浮腫肺氣喘咳不安小便赤澁
防己(一兩)木通葶歴杏仁(去皮尖麸炒)貝母(煨各一兩)
右為末棗肉丸梧子大每服五十丸食遠服桑白
皮煎湯送下
酒腫丸治酒腫及脾虚發腫
蘿蔔(十枚)皂角(五枚)
二味用水煮乾去皂角將蘿蔔搗爛蒸餅糊為丸
芡實大蘿蔔煎湯如意送下
犀角湯治結陽症四肢腫滿熱菀不散(或毒攻注)
犀角玄参連翹柴胡(各五分)芒硝(三錢)升麻
木通(各一錢)沉香射干甘草(炙各七分)麥門冬(三錢)
分二服水煎
消腫湯治水腫喘滿大小便不利
白术山梔(各五錢)赤茯苓蘿蔔子(各三錢)葶藶
椒目蘇子(各一錢)沉香(三分)木香(五分)
水煎服
又方繼前服(已上二方神效)
葶藶(二錢)椒目(一錢)猪苓(一錢半)澤瀉(八分)
葱白三根水煎吞牽牛末為丸則大小便俱通
二竒方
白术(五錢)滑石(三錢)
水煎服七服全愈
白茯苓湯治水腫開鬼門㓗净府(机要方)
白茯苓澤瀉(各二兩)郁李仁(五錢)
水煎臨服入生薑自然汁服或作粥飯或和麵
作粿食之五七日後俟脹下乃與白术散
又方大田螺大蒜生車前草和研為膏作大餅敷于
臍上少頃水從小便出𢾗日愈
病機白术散服前白茯苓湯利後以此補之
白术澤瀉(各五錢)
為末以茯苓三錢煎湯調下或丸服亦可每三十
丸從少至多後以黃茋建中湯之類調補
脹滿門(一名鼓脹)
内經曰諸濕腫滿皆属于脾(盖言脾虚不能運化此脹滿之所由生也)
又曰濁氣在上則生䐜脹(此清濁相干而為脹也其中亦有寒熱之分)
靈樞曰脹者皆因厥氣在下寒氣逆上榮氣留止真邪
相攻兩氣相摶合而為脹又曰内虚不足中寒濕令
人中滿又曰胃中寒則腹滿
針經云脹取三陽三陽者足太陽膀胱寒水為脹也(此皆)
(以脹為寒也)
内經曰諸腹脹大皆属于熱
丹溪曰七情内傷六滛外侵飲食不節房勞致虚脾土
受傷轉輸失職胃雖受谷不能運化故陽自升隂自
降而成天地不交之否清濁相混隧道壅塞濕欝為
熱熱又生濕濕熱相生遂成脹滿經曰鼓脹是也以
其外雖堅滿中空無物有似於鼓又名蠱者若䖝侵
食有蠱之義是以脹滿為熱也
陽熱為邪則身體有熱腹滿而咽乾隂寒為邪則吐不
下食脹滿而自利
又有榖脹水脹氣脹血脹不可不别
失飢傷飽痞悶停酸旦食暮不能食者是為榖脹
脾土受濕不能制水水漬於腸胃而溢於肌膚漉漉
有聲怔忡喘息是為水脹
七情欝結氣道壅隔上不得降下不得升身腫大而
四肢瘦削是為氣脹
煩躁漱水迷忘驚狂痛悶嘔惡虚汗厥逆小便多大
便黑婦人尤多見之是為血脹
又有五臓六腑之脹(出靈樞脹論萹全文在醫旨緒餘)
靈樞曰心脹煩心短氣卧不安肺脹虚滿而喘咳
肝脹脇下滿而痛引小腹脾脹善&KR0938;四肢煩悦體
重不能勝衣卧不安腎脹腹滿引背央央然腰髀
痛胃脹腹滿胃脘痛鼻聞焦臭防於食大便難
大腸脹腸鳴而痛濯濯冬日而重感於寒則餐泄不
化小腸脹小腹䐜脹引腰而痛膀胱脹少腹滿
而氣癃三焦脹氣滿於皮膚中輕輕然而不堅
膽脹者脇下痛脹口中苦善太息
大概有虛實之辨實者腹中常脹外堅内痛按之不
䧟法當疎利虚者時脹時减虚氣留滯按之則濡
法當以温藥和之
又有五積久而成脹滿者有外感寒邪𫝊入於裏寒變
為熱作胃實而脹滿者有痎瘧久而成脹滿者治療
之法在體認詳明按而治之可也
久病羸乏變為脹滿喘息不得及腫脹而肌肉崩潰足
脛流水唇黑缺盆平臍突背平足心滿此數者皆為
五臓損敗不治之症也
陳無擇曰脹滿皆臓氣不平勝乘相因為病如怒傷肝
肝尅脾脾氣不正必脹于胃名曰勝尅怒乘肺肺氣
不𫝊必脹於大腸名曰乘尅
丹溪戒云醫家不察虚實急於作效病者苦于脹急喜
行利藥以求通快不知寬得一日半日其腫愈甚病
邪深矣真氣傷矣
脉訣舉要曰脹滿脉弦脾制於肝洪數熱脹遲弱隂寒
浮為虚滿緊則中實浮則可治虚則危急
丹溪云宜大補中氣行濕此乃脾虚之甚必湏近音樂
斷厚味大劑人参白术佐以陳皮茯苓蒼术之類
有脉實堅人壮盛者或可攻之便可收補用参术為
主凡補氣必帶厚朴寬滿以其味辛能散其結也
湏用薑汁製之肥胖人初脹未久以胃苓湯服
如面白人腹脹是氣虚宜参术厚朴陳皮如瘦人
腹脹是熱宜黃連厚朴香附白芍如因有故蓄血
而腹脹者宜抵當丸下死血如因有食積而腹脹
有熱者用木香梹榔丸有寒者用木香厚朴丁香砂
仁神麯香附如因外寒束内熱而腹脹者用藿香
麻黃升麻乾葛桂枝因大怒而腹脹者宜青皮陳
皮香附木香梔子仁蘆薈實者按之堅湏下之次
消之次補之虚者温之升之補之朝寬暮急血
虚暮寬朝急氣虚終日急氣血俱虚腹脹不寬滿
者食肉多用黃連一兩阿魏半兩醋浸&KR1339;餅為丸同
温中丸白术湯下食肉多三補丸料内加香附半
夏麯蒸餅糊丸服
鼓脹說
生生子曰脹滿之疾榖食不消小便不利腹皮脹急而
光内空空然如鼓是矣俗知謂之鼓脹不察其致之
者有由也内經曰脹取三陽三陽者足太陽(寒水膀胱經也)
(靈樞)經曰下焦溢而為水靈蘭秘典曰膀胱者州都之
官津液蔵焉氣化則能出矣歴考三書可見小便之
不利由下焦原氣虚寒以致濕氣壅遏於膚裡膜外
之間不得發越勢必腫滿是腫滿之疾起于下元虚
寒也若非温補下元則小便何能獨利且夫人之胃
如釡甑然釡底火旺則熱氣薰蒸甑炊易熟若徒有
水而無火則無氣上升物何由熟即此可以例觀矣
故治脹滿者先宜温補下元使火氣盛而濕氣蒸發
胃中温煖穀食易化則滿可寬矣夫清氣既升則濁
氣自降濁氣降則為小便也小便利脹有不消乎語
謂地氣上為雲天氣下為雨惟此氣流水斯為雲為
雨也今之醫者一遇此疾則曰内經有言諸濕腫滿
皆属脾土土虚則濕停濕停則渗透肌膚遍身腫滿
不可不通利也輟用利小便及補中之劑如五苓散
胃苓湯加木通車前子大腹皮滑石之類法未為爽
謬不然顧服之愈多而小便愈少腫脹愈急何故哉
不温補下元而徒以通利之藥施之也果若此豈惟
不效則下元益虚真氣益弱死期且至安望其有瘳
乎余嘗䆒心靈素參會易理憬然有得於中且施之
病者随試輟效故筆之於冊以公我之同志(補壮原湯于後)
治氣脹之劑
平肝飲子專治喜怒不節肝氣不平邪乘脾胃心腹
脹滿頭運嘔逆脉来浮弦
防風桂心枳殼赤芍桔梗(炒各一兩)人参
甘草(炙)梹榔當歸(酒洗)川芎陳皮(各五錢)
每服五六錢薑五片水煎服
紫蘇飲子治憂思過度致傷脾胃心腹膨脹喘促煩
悶腸鳴氣走漉漉有聲大小便不利脉虚緊而澁
(方在痞門)
調中順氣丸治怒氣傷肝三焦痞滯水飲停積脇下
虚滿或時刺痛
木香白豆仁青皮橘紅三稜(炮各一兩)
半夏(泡)大腹子(各二兩)砂仁梹榔沉香(各五錢)
糊丸梧子大每服三五十丸陳皮湯下
木香順氣湯治濁氣在上則生䐜脹及七情所傷
陳皮厚朴(各四分)川歸(五分)草豆蔲(麺煨去皮)木香
蒼术(米泔洗各三分)青皮益智(仁)白茯苓澤瀉
半夏(泡)乾生薑吴茱萸升麻柴胡(各二分)
加薑水煎服
直指橘皮湯治七情所傷中脘不快腹脇脹滿
香附米半夏橘紅(各二兩)甘草(七錢半)
每服一兩薑五片棗二枚水煎服
四製枳榖丸治腹脹鼓疾
陳枳殼(去穣四兩分四製同一兩用蒼术一兩同炒一兩乾漆一兩炒一兩用茴香一兩)
(同炒一一兩用蘿苩子兩同炒)以炒枳殼黃色為度去同炒藥
只用枳壳為末却將蒼术等四味煎湯去渣打麺
糊為丸梧子大每服五十丸米飲湯吞下
烏藥順氣散脹滿痞塞七情憂思所致此方如神
天台烏藥香附沉香砂仁橘紅半夏
為末每服二錢灯心湯調
寬中八寳散治仝前方
木香歸尾蘿蔔子真蘇子梹榔
砂仁(各一錢半)沉香牙皂(各一錢)
共為末每服一錢或二錢黃酒調下
小水不利并水腫加苦葶藶子末一錢五分螻蛄
後叚炙末一錢入前方内
治寒脹之劑
大正氣湯治脾胃虚寒外為風寒濕氣擾動心腹脹
滿
藿香厚朴陳皮半夏白术(各二錢半)梹榔
桂枝枳殼乾薑(炮各一錢三分)甘草(炙五分)
分作二帖薑三片水煎服
大半夏湯治肝氣大盛尅勝於脾脾欝不行結聚涎
沫胃中脹滿其脉弦遲
半夏桂心(各五兩)附子(炮)人参甘草(炙)厚朴
川歸茯苓枳實(各二兩)川椒(炒去汗用開口無目者八百粒)
每服四五錢薑棗煎服
沉香降氣湯治中脘脹滿時吐脇疼每噫則覺氣快
不噫則悶漸覺面浮磨梹榔入紫蘇同煎下神保丸
五七粒
香附(一兩)沉香(五分)砂仁(二錢)粉草(三錢)
右為末每服一錢入塩少許沸湯服
神保丸治諸寒積脹滿急痛大便不利
木香胡椒(一錢)全蝎(七個)巴豆(十粒去皮心研)
右為末&KR1339;餅丸麻子大硃砂為衣每服五丸腰脇
疼痛茴香酒下餘陳皮湯下
順氣木香散治氣不升降嘔逆惡心胸脇痞悶脇肋
脹滿及酒食所傷噎食吞酸心脾疼大便不調及媍
人血氣刺痛一切冷氣服此寬中利氣和胃進食
丁香砂仁良薑桂心乾薑(炮)甘草(炙)
橘紅厚朴蒼术桔梗茴香(炒各三兩)
每服五七錢加薑棗水煎服
蓽澄茄丸治痞滿脹痛榖脹氣脹通用
蓽澄茄白豆蔲砂仁青皮蘿蔔子
木香(各二分)肉豆蔲茴香(炒)丁香桂(各一分半)陳皮(三分)
右為末麵糊丸梧子大每服三十丸陳皮湯吞下
導氣丸治諸痞塞腹脹如鼓大便秘結等症又腎氣
小腸氣痛功效尤捷
青皮(水蛭等分同炒去水蛭)莪术(䖟虫等分同炒去䖟虫)梹榔(斑猫同炒去斑猫)
胡椒(茴香同炒去茴香)三稜(乾漆炒去乾漆)吴茱萸(黑丑同炒去黑丑)赤芍藥
(川椒同炒去川椒)石菖蒲(桃仁同炒去桃仁)乾薑(䃃砂同炒去䃃砂)大附子
(青塩同炒去青塩)
右十味為末酒糊為丸梧子大每服五十丸加至
七十丸紫蘇湯下
沉香飲治腹脹氣喘坐卧不安
沉香木香枳殼(各五錢)蘿蔔子(炒一兩)
每服五錢薑三片水煎服
木香化滯湯破滯氣心腹滿悶
甘草(炙)白檀香藿香陳皮桔梗大腹皮
茯苓白荳仁(各二分)砂仁人参青皮梹榔
木香薑黃白术(各四分)
水煎服
縮砂飲治氣脹氣蠱等病如神
蘿蔔子(研汁)砂仁(不拘多少以蘿蔔子汁浸透炒乾又浸又炒不厭次多愈多愈妙)
為細末每服一錢米飲下
四炒丸治年高人患鼓脹獨只腹脹肢體如柴舉動
乏力
木香梹榔(各一兩五錢)
二味剉如芡實大四製(一分用蘿蔔子一兩同炒深黃色去蘿蔔子不用一)
(分用乾漆一兩炒烟盡去漆一分用茴香一兩炒深黃色去茴香一分用莪术一兩炒黃色去术)
右只留木香梹榔為末以四味同炒藥煎湯打糊
為丸菉豆大每服七八十丸米飲下
中滿分消湯治中滿寒脹寒疝大小便不通隂躁足
不收四肢厥冷食入反出下虚中滿腹中寒心痞下
寒沉厥奔豚
益智仁半夏木香茯苓升麻(各七錢五分)
川烏人参青皮當歸生薑柴胡
乾薑黃連蓽澄茄(各五錢)黃茋吴茱萸
草豆蔲厚朴(各五錢)
右每服一兩水煎温服大忌房勞湿麺生冷
一方(有麻黃澤瀉各二錢五分黃栢五分)
錢氏塌氣丸
胡椒(一兩)蝎梢(半兩)
為細末麺糊丸如粟米大每服五七丸至一二十
丸陳米飲下
木香塌氣丸治单腹脹
丁香胡椒(各二錢)蝎尾(半兩)枳實(一兩)白牽牛(一兩)
郁李仁(四錢)木香梹榔(各半兩)
為末飯丸菉豆大每服十丸至十五丸陳皮生薑
湯任下
木香散治魚腹脹
木香青皮白术薑黃草豆蔲(各半兩)
阿魏蓽澄茄(各一兩)
右末醋糊丸菉豆大每服二十丸生薑湯下
又方治鼓氣
大癩蝦蟆一隻新瓦二片相合鉄線纏定盛在内外
用塩坭固濟慢火煆存性為末(温酒調服下三五錢)
治熱脹之劑
中滿分消丸治中滿鼓脹氣脹大熱脹水脹
人参白术薑黃黃芩黃連半夏(炮)
枳實(麩炒各五錢)甘草(炙)猪苓(各一錢)茯苓砂仁
乾生薑(各二錢)厚朴(姜製一兩)知母(炒四錢)澤瀉橘紅(各三錢)
右研茯苓澤瀉生薑各為末餘共為末和勻&KR1339;餅
為丸梧子大每服百丸白湯吞下
沉香交泰丸治濁氣在上而擾清陽之氣欝而不伸
為䐜脹
沉香白术橘紅(各三錢)茯苓澤瀉枳實(去穣炒)
吴茱萸(湯洗)當歸(酒浸)青皮(去白)木香(各一錢)大黃(酒浸一兩)
厚朴(薑製五錢)
湯浸&KR1339;餅為丸梧子大每服七八十丸白湯下微
利即止
廣茂潰堅湯治中滿腹脹内有積塊堅硬如石令人
坐卧不安大小便澁滯上氣喘促遍身虚腫
厚朴黃芩益智草豆蔲當歸(各五錢)吴茱萸
紅花(酒洗)升麻廣茂(各二錢)甘草柴胡澤瀉
神曲(炒)陳皮青皮(各三錢)黃連(六錢)半夏(七錢)
每服七錢薑三片水煎服渴者加葛根(四錢)
鷄屎醴飲治鼓脹旦食暮不能食痞滿壅塞
雄鷄屎(臘月取晒乾一兩)川芎(一兩)
二味各為極細末和勻麵糊丸梧子大每服五十
丸温酒下
又方加大黃(一兩)每服二錢薑湯下
推氣丸治三焦痞塞氣不能降胸脇脹滿大便秘小
便赤
陳皮梹榔枳實黃芩大黃黑丑(生等分)
為末蜜丸梧子大每服五七十丸臨睡白湯下
大異香散治榖脹失飢傷飽痞悶停酸早食暮不(能食)
陳皮青皮京三稜莪术益智仁香附子
藿香半夏曲桔梗(各五錢)枳殼(五錢)甘草(炙三分)
每服五六錢薑棗煎服
木香分氣丸善治脾胃不和心腹脹滿兩脇膨脝胸
膈注滿痰嗽喘急刺心乾嘔咽㗋不利飲食不化並
皆治之亦治榖脹
木香梹榔青皮莪术(煨)當歸黃連
白术枳殼(麸炒)橘紅肉果乾生玄胡索
京三稜(煨)赤茯苓秋冬加丁香(炒)
各等分為末麺糊丸小豆大每服三五十丸生
湯下忌生冷茄子馬齒莧
補下元之劑
壮原湯治下焦虚寒中滿腫脹小水不利上氣喘急
隂囊兩腿皆腫或面有浮氣
人参白术(各二錢)茯苓破故紙(各一錢)桂心
大附子乾薑砂仁(各五分)陳皮(七分)
水煎食遠服有痰加半夏(一錢)㗋中痰聲加桑
白皮(一錢)咳嗽亦加脚趺面腫加薏苡仁(二錢)中
氣不轉運不知餓加厚朴木香氣欝不舒加沉
香烏藥臨服磨入氣虚甚者人参加作五錢大
附子加作一錢半汗多者再加桂枝五分白芍
藥酒炒過八分若夏月喘乏無力或汗多者加
麥門冬一錢五味子十一粒夜夢不安者加遠
志一錢兩脇氣硬加白芥子八分若面浮腫脇下
氣硬加白芥子紫蘇子五分若身重不能轉動
加蒼术一錢澤瀉七分湿盛加桑白皮赤小荳
治血脹
人参芎歸湯治小便多大便黑痛悶喘惡名曰血脹
當歸半夏(三分)川芎(一兩)莪术(煨)甘草(炙)木香
砂仁烏藥(各五錢)人参桂五靈脂(炒各一分)
每服三五錢紫蘇葉(四片)薑(五片)棗(一枚)水煎服
一方治血鼓腹脹如盆
三稜(煨)莪术乾漆(炒烟盡)牛膝(去芦酒洗)䖟虫(糯米炒)
琥珀肉桂硇砂水蛭(石灰炒赤)大黃(各等分)
為末用生地黃自然汁和米醋調勻為丸梧子大
每服十丸空心温酒下童便下亦可
鷄屎醴散治旦食暮不能食血脹痞滿
大黃桃仁(去皮尖)乾鷄屎醴(等分)
為末每服一錢生薑三片煎調食後臨睡服治積
塊不消發為脹滿之劑
治五蠱脹丸忌塩四十日
官桂歸尾橘紅梹榔枳壳(炒)莪术(炒)
三稜(炒)大黃(酒煮)青皮黑丑(君)白商陸(君)芫花(君)
大戟甘遂(去心麺包煮)赤小豆椒目木香
砂仁乾漆(炒烟盡君)枳實(炒)
酒糊為丸梧子大初服三日每服九十丸過三日
服八九十丸又過三日服七十丸每用葱七根煎
湯送下空心服以行四五次為度行後以温粥補
之不行而吐者亦妙次用補法
補方青皮桔梗莪术三稜枳實
枳壳木香砂仁茯苓梹榔陳皮
芍藥細辛歸尾人参香附(等分)
每服四五錢水煎服湏要過四五十日後(方許食塩醬)
食塩用藥法
鯽魚去腸將五苓散末入魚腹中焙乾為末白湯調
服方許食塩已上三方乃一宗方極峻利非積
固體厚者未敢謾試姑錄此以偹恭考
温白丸治心腹積聚心下堅結大如杯碗傍攻兩脇
心痛食不消化
桔梗柴胡菖蒲紫苑黃連乾薑
桂皮茯苓川椒吴茱萸巴豆(去皮心膜去油炒)
人参厚朴(各五錢)川烏(炮二兩五錢)皂莢(去皮子炙五錢)
右為末入巴霜和勻煉蜜為丸梧子大每服三十
丸紫蘇湯下取下積滯如魚腦爛綿而安
小梹榔丸治脾虚腹脹不進飲食快氣寬中
蘿蔔子(炒)梹榔(煨)黑丑(炒)木香(各五錢)
為末麵糊丸梧子大每服三四十丸薑湯下
治蠱脹將愈内有痞塊用此消之
青皮枳壳三稜莪术蒼术厚朴
桂皮香附(各一兩)砂仁草果針砂白芷(各五錢)
烏藥乾漆乾薑(各一兩)歸尾(一兩半)梹榔(一兩)
木香(二錢半)阿魏(一錢)一方有录礬(一斤)陳皮(一兩)
為末棗肉丸梧子大每空心(好酒吞下五十丸漸加至二錢)
治脾虚之劑
強中湯治痰生冷過飲寒漿有傷脾胃遂成腹脹心
下痞滿有妨飲食甚則腹痛
乾薑(炮)白术(各二兩)青皮(去白)人参丁香(各三兩)草果仁
附子(泡去皮臍)厚朴(姜製五錢)甘草(炙五錢)
每服四五錢薑棗煎服嘔者加半夏
如食麺腹脹加蘿蔔子(各五錢)
温胃湯治憂思欝結脾肺氣凝大腸與胃氣不平脹
滿冲咳食不得下脉虚而緊濇
附子(炮)歸尾厚朴(生)人参陳皮白芍
甘草(炙各一兩)乾薑(兩二錢半)川椒(二錢半炒)
每服五六錢水煎服
草荳蔲湯治腹中虚脹
澤瀉(一分)木香(三分)神麯(四分)半夏枳實益智
草豆䓻黃茋(春夏不用)甘草(各五分)青皮陳皮(各六分)
茯苓當歸(各七分)
生薑三片水煎服冬再加黃茋(五七分)
通氣生姜丸治三焦虚脹
人参茯苓神麯(炒)麥芽(炒各兩半)官桂歸尾
陳皮(炒六兩)半夏(洗一兩)生薑(去皮切六兩)厚朴(六兩)
右為末以生薑汁煮麵糊為丸梧子大每服三十
丸空心食前米飲下
治脹而喘嗽之劑
定喘葶藶丸治鼓脹喘嗽
葶藶木香貝母(等分)
為末&KR1339;餅糊丸梧子大硃砂為衣煎桑白皮湯下
或即以四味為末仍以桑白皮湯下尤妙
附雜方
敷藥治腹硬如石或隂囊腫大先用熟水煎甘草後
以藥敷肚上
大戟芫花甘遂海藻(各等分)
為末醋調塗或用白麵調藥敷肚上
慰法治腹脹如鼓澁如木皮樣
杜烏藥(并葉)荆芥蒼术菵草山茵陳二蚕沙
松毛橘葉椒目烏頭赤豆樹葉藠
各等分作二次炒熟以布袋盛熨之冷又炒熨三
四十度或復用煎水薰洗或服神保丸微溏泄(其氣)
獨聖散治脾胃不足過食生冷心腹痛脹
塩(五合)以水一升煎化頓服自然吐即定
食麵多腹中飽脹以熱酒和生薑汁飲一二杯即消
桂香丸治大人小兒過食雜菓腹脹氣急
肉桂(不見火一兩)麝香(另研一分)
為末飯丸菉豆大小兒七丸大人十五丸白湯下
二三服神效
西来方治腹中積塊作脹作痛大小便不利
硼砂(二錢)苦葶藶子海金沙(各三錢)乳香(一錢半)沒藥
牙皂(各錢半)梹榔陳皮三稜(各二錢)莪术(二錢半)木香
(一錢)共為末每服五分滚水調下
䖝蠱
生生子曰按鼓症内經靈樞水脹萹只有水與膚脹鼓
脹腸覃石瘕石水六者又脹論萹載五臓六腑皆有
脹状甚著後代諸書論脹鮮有發明予在吴下時有
同志友吴生諱震號九宜者慱雅君子也每與予討
論多善予一日偶談及鼓脹乃詰予曰鼓有䖝否乎
予卒不敢應俛思久之對曰或有之當以疑辭對者
盖以目未見而書無考也按許學士本事方云臍腹
四肢悉腫者為水但只腹脹而四肢不甚腫者為蠱
註謂蠱即鼓脹也由是參之古人曾以蠱脹同名矣
且蠱以三䖝為首豈無旨哉愚謂鼓脹即今云氣虚
中滿是也以其外堅内空腹皮綳急有似于鼓故以
鼓脹名也彼蠱症者中實有物積聚已久濕熱生䖝
理或有之吴生曰子質何其敏也予堂嫂病鼓三載
腹大如箕時或脹痛四肢瘦削三吴名劑歴嘗不瘳
吴俗死者多用火葬焼至腹忽响聲如炮人皆駭然
乃見䖝從腹中炮出高二三丈許焼所之天為昏俄
而墜地細視之皆蛔也不下千萬數大者長尺餘䖝
腹中復生小䖝多者十五六條或十數條或五六條
䖝在人腹中蕃息若此曷不令人脹哉區區藥劑豈
易瘳哉顧蠱以多䖝為首于義始見許之以蠱名鼓
者旨可徵矣惜乎諸書未有言及子既為後人立言
幸繹數方以偹後之治鼓疾者知有此蠱字義也予
聞之恍然如夢始覺然猶未親見其異也歲萬歷癸
巳赴督漕理刑吴比部之召而至淮隂有王鄉宦者
其子年十六新娶後腹脹大按之有塊形如稍瓜四
肢瘦削發熱晝夜不退已年半矣族醫惟以退熱消
腫之劑投之其脹愈大其熱愈熾甚且喉中兩耳俱
瘡余診視之脉滑數望其唇則紅其腹則疼又多嗜
肥甘余思諸凡腹疼者唇色淡不嗜飲食今若此得
非䖝乎投以阿魏積塊丸服之果下䖝數十大者二
一紅一黑長尺餘䖝身紅線自首貫尾䖝腹中有䖝
大者數條小者亦三四條䖝下則熱漸减脹漸消三
下而愈此余所親治者益信前聞之不虚也世之竒
症書所未載者大率類此胡可以未聞未見者而輕
議之也余因紀其聞見贅其方於鼓症之末
治䖝蠱之劑
八毒赤丸治男婦染著神鬼謂之鬼疰病服之甚效
治䖝積蠱脹如神
䧺黃(另研)礬石硃砂(另研)牡丹皮附子(炮)
藜蘆巴豆(各一兩)蜈蚣(一条)
右為末煉蜜丸如小豆大每服五七丸至十丸冷
水送下無時昔有副使許可道至雄州請醫看脉
乍大乍小乍短乍長氣血不均邪氣傷正本官說
去路至邯郸驛中夜夢一婦人著青衣不見面用
手于脇下打了一拳遂一點痛往来不止寒熱不
食乃鬼驚也可服八毒赤丸本官言讀名醫錄中
看李子豫八毒赤丸為殺鬼杖子遂與藥三粒臨
卧服明旦下清水二斗立效製藥時宜志誠齋戒
紫金丹治䖝蠱并䖝積
大黃梹榔(各三兩半)蒼术貫仲牙皂香附(各三兩)
三稜雷丸黑丑(各二兩)史君子(一兩半)白蕪荑
苦楝(根皮各二兩半)
右為末每服三錢五更時沙糖湯調服至天明下
䖝積不問黃腫鼓脹心痛一服即效小兒减半
看大小輕重
又方治仝
黑丑五靈脂(好酒煮)梹榔(各五錢)大黃(一兩)阿魏(二錢)
桃仁(去皮尖研如泥不拘分兩但可丸為率)
右為末以桃仁膏為丸梧子大每服二錢白湯送
下
積塊丸
治癥瘕積聚癖塊一應難消難化腹中飽脹或䖝積
疼痛皆能取效若神不傷元氣
京三稜莪术(各用醋煨)自然銅蛇含石(各焼紅醋淬七)
(次二錢)䧺黃蜈蚣(全用焙燥各一錢二分)辰砂(八分)木香(一錢半)
鉄華粉(用糯米醋炒一錢)蘆薈天竺黃阿魏全蝎(洗全)
(用焙乾各四錢)沉香(八分)冰片(五分)
右為極細末用䧺猪胆汁煉為丸黑狗胆汁尤妙
丸如梧桐子大或服七八分重者一錢五更酒送
下塊消即止不必盡劑
痞氣門
内經曰大隂所至為積飲痞隔
痞者心下痞滿而不能食也
仲景云滿而不痛為痞滿而痛為結胸
劉河間曰痞與否同不通泰也謂精神營衞血氣津液
出入流行之紋理閉密而為痞也
東垣曰脾無積血不痞夫痞者心下滿而不痛是也太
隂者湿土也主壅塞乃土来心下為痞滿也傷寒下
太早亦為痞乃因寒傷其營營者血也心主血邪入
於本故為心下痞悶仲景立瀉心湯數方皆用黃連
以瀉心下之土邪其效如响應桴故活人書云審知
是痞先用桔梗枳殼湯非以此專治痞也盖因先從
錯下必成痞症是邪氣將䧟而欲過胸中故先用截
散其邪氣使不致于痞先之一字早用之義也若已
成痞而用之則失之晩矣不惟不能消痞而反損胸
中之正氣則當以仲景痞藥治之經云察其邪氣所
在而調治之正謂此也非止傷寒如此至于酒積雜
病下之太過亦作痞盖下多亡隂亡隂者謂脾胃水
榖之隂亡也故胸中之氣因虚下䧟于心之分野故
至心下痞宜升胃氣以血藥兼之若全用氣藥治之
則其痞益甚甚而復下之氣愈下降必變為中滿鼓
脹皆非其治也又有虚實之殊如實痞大便閉者厚
朴枳實湯主之虚痞大便利者白芍陳皮湯主之如
飲食所傷痞悶者當消導去其胸中窒塞上逆兀兀
欲吐者則吐之所謂在上者因而越之是也
王海蔵曰治痞獨益中州脾土以血藥兼之其法無以
加矣
傷寒痞者從血中来雜病痞者亦從血中来雖俱為
血症大抵傷寒之症從外至内從有形至無形故無
形氣症以苦泄之有形血症以辛甘散之中滿者勿
食甘不滿者復當食也中滿者腹脹也如自覺滿而
外無腹脹之形即非中滿乃不滿也不滿者病也當
以甘治之可也
綱目云無形氣症以苦泄之者枳實黃連之類是也有
形血症以辛甘散之者仲景人参湯之類是也
劉宗厚曰痞之為病由隂伏陽蓄氣血不運而成處心
下位中央腹滿痞塞皆土之病也與脹滿有輕重之
分痞則内覺痞悶而外無脹急之形脹滿則外有形
也前人所論皆指悮下而致之亦有不因悮下而然
者如中氣虚弱不能運化精微則為痞飲食痰積不
能施化則為痞濕熱太盛土乘心下則為痞既痞與
濕同治惟上下分消其氣如果有内實之症庶可略
與疎導世人痞塞喜行利藥以求速效暫時通快痞
若再作益以滋甚是不察夫下多亡隂之意也
統旨曰痞有虚實之殊而又有濕有熱有痰有欝有風
寒不消有脾胃虚弱有飲食過傷者當求所因而分
治之如實痞大便閉以黃連枳實厚朴苦以泄之虚
痞大便利以芍藥陳皮酸以收之濕者四肢困重小
便短少宜蒼术茯苓半夏滑石澤瀉以渗之欝者則
流滯不通食難消化宜撫芎香附蒼术枳實以開之
熱則煩渴溺赤用黃連黃芩葛根升麻以發之便結
者即而利之痰則胸中窒塞用半夏瓜蒌枳實黃連
以豁之欲吐者因而越之飲食後因冐風不消而痞
宜吴茱萸砂仁草豆蔲藿香温以化之脾胃弱而轉
運不調為痞宜四君子湯等甘以補之飲食過傷則
腹飽噯氣而致痞塞者又當以青皮枳實厚朴山查
麯蘖以消導之至於痰挟血成窠囊而痞者用桃仁
紅花香附大黃之類若脉右關多弦弦而遅者必心
下堅此肝木尅脾土欝結涎閉於臓腑氣不舒則痞
木香順氣湯如下多則亡隂而痞者四物加参苓白
术升麻柴胡少佐以陳皮枳殼監制或大病後元氣
未復而痞補中益氣湯加陳皮凡此痞滿不可執全
在活法詳脉證虚實而治之也
劉河間曰三隂三陽之標本治各不同有用寒藥而為
熱痞大黃黃連之類也有用寒熱藥者隂與陽不和
而痞大黃黃連加附子之類也有用辛熱藥多而寒
藥少者隂盛陽虚而痞半夏生薑甘草瀉心三方之
類瀉心湯者非瀉心火之熱乃瀉心下之痞也通而
論之其藥陽多而隂少盖病發于隂而得之有大黃
黃連瀉心湯獨為隂心下痞而脉疾一証桂枝後用
從太陽浮弱所變餘皆隂陽雜用
直格云傷寒裏之隂分已受熱邪是病發于隂也或熱
微而下証未全誤下之早則裏熱除去表熱乘虚入
裡而作痞也故仲景攻痞多用大黃黃連黃芩寒藥
爾後或加乾薑附子之類者是以辛熱佐其寒藥欲
令開發痞之怫熱結滯也非攻寒耳
劉宗厚曰河間論瀉心湯分隂陽寒熱多少而用藥可
謂詳切矣而此論則專主於熱二者似乎不同要之
各有所當盖直格是言其受病之本河間是論其用
藥之標若以為痞有隂寒之症耶則仲景瀉心五方
何皆用黃芩黃連之類若以為痞無隂陽之異耶何
瀉心湯又有兼用附子乾薑半夏生薑之類者也一
言其本一言其標而已
治熱之劑
仲景大黃黃連瀉心湯治心下痞按之濡其脉關上
浮或寸沉關浮而有熱者
大黃(二兩)黃連(一兩)
右剉以麻沸湯漬之須臾絞去渣分温冄服
(劉宗厚云此少隂經藥也出陽明例成無已云大黃黃連以導瀉心下之虚熱以麻沸湯漬服者取)
(其氣薄而泄虚熱也又按伊尹湯液論大黃黃連黃芩湯共三味今監本無黃芩脱落之也又保命)
(集無黃芩加甘草一兩)
散寒瀉熱之劑
仲景附子瀉心湯治心下痞而復惡寒汗出脉沉遲
也
大黃(二兩)黃連黃芩(各一兩)附子(一枚炮去皮臍别取汁)
右剉以麻沸湯浸之須臾絞去渣内附子汁分温
再服
半夏瀉心湯治汗下後身寒痞滿而嘔飲食不下脉
微按之不痛非柴胡症
半夏(半升泡)黃芩乾薑人参(各三兩)黃連(一兩)
大棗(十二枚)甘草(炙二兩)
右七味以水一斗煮取六升去渣再煮取三升温
分三次服
生薑瀉心湯治汗下後胃中不和乾噫食臭自利腸
鳴脇下有水氣而心下痞滿
即半夏瀉心湯加生薑四兩(乾薑只用一兩)
甘草瀉心湯治下之後腹中雷鳴心下痞硬再下之
痞益甚此非結熱以胃中虚客氣上逆也即半夏瀉
心湯去人参甘草加作四兩
(劉宗厚云以上諸瀉心湯元戎云手少隂藥也以其心下痞故入陽明例况服梔子黃芩黃柏大黃為上)
(下通經之劑安得不例陽明乎)
秘藏大消痞丸治一切心下痞悶及積年久不愈者
黃連(炒)黃芩(各六錢)薑黃白术(各一錢)甘草(炙)砂仁
乾生薑神麯(炒各一錢)人参(二錢)枳實(炒五錢)橘紅(二錢)
澤瀉(三錢)厚朴(製二錢)猪苓(一錢半)半夏(四錢)
右為末&KR1339;餅糊為丸梧桐子大每五十丸漸加至
百丸白湯送下
枳實消痞丸治右關脉浮弦心下虚痞惡食懶倦開
胃進食
枳實黃連(各五錢)乾生薑(二錢)厚朴(製四錢)人参
白术半夏麯甘草(炙各三錢)茯苓(二錢)大麥麺(二錢)
右為末&KR1339;餅糊丸梧桐子大每服五六十丸白湯
送下(失笑丸少茯苓治仝)
(劉宗厚云以上二方並半夏瀉心湯加减法也内有枳實湯四君子五苓平胃等利&KR0668;消痞補虚之)
(藥也)
温中散飲之劑
枳實理中丸治中脘痞滯氣不宣通積寒停飲食不
消化
人参乾薑(炮)白术枳實甘草(炙各一兩)
右為末煉蜜丸如鷄子黃大每服一丸細嚼白湯
下或沸湯化下(活人書有茯苓)
理氣之劑
活人桔梗枳殼湯治傷寒痞氣胸滿欲絶
桔梗枳殼(去穰炒各三兩)
右剉水煎分作二服
(此手太隂經藥也活人書云審知是痞先用此湯無不騐也緣枳壳行氣下膈故效海蔵云活人用)
(此非治痞也審知錯下必成痞是氣將䧟于胸中故先用此使不致于痞也若已成痞復而用之則)
(失之晩而胸中之氣愈痞矣先之一字預早之意也)
宣明梹榔散治傷寒隂症下後成痞滿而不痛按之
虚軟
梹榔枳殼(等分)
為末每服三錢煎黃連湯調下
寳鑑三脘痞氣丸治三焦痞滯水餘停積脇下虚滿
木香白豆仁青皮(炒)京三稜(炮)半夏
橘紅梹榔砂仁沉香(各五錢)大腹皮(一兩)
為末麯糊丸梧桐子大每服五六十丸食後陳皮
湯送下
東垣木香消痞丸治因憂思氣結中脘腹皮厚微痛
心下痞滿不思飲食
木香紅花乾薑(各五錢)柴胡(四錢)橘紅(三錢)
當歸尾(二錢)半夏甘草(炙各一兩)
為末&KR1339;餅糊丸菉豆大白湯送下七八十丸
七氣湯治憂思欝結心腹悶(方見氣門)
兼治濕熱之劑
東垣黃連消痞丸治心下痞滿壅塞不散煩熱喘促
不寧
黃連黃芩澤瀉(各一兩)枳實(炒)半夏(各七錢)
乾薑(二錢)白术茯苓甘草(炙各三錢)薑黃(一錢)猪苓
右為末&KR1339;餅糊為丸梧桐子大每服五七十丸食
前白湯下
蘇橘飲治氣壅發虚浮腫甚效
陳紫蘇(十四業)全陳皮(二片)砂仁(六枚)甘草(六寸)
生薑(十片)棗(五個)
右水煎服
紫蘇飲子治憂思傷脾心腹膨脹喘促胸滿腸鳴氣
走漉漉有聲大小便不利脉虚緊而濇
蘇子(一兩)木通半夏厚朴木香草果
陳皮枳實人参白术粉草大腹皮(各五錢)
每服五錢薑棗煎服
陳橘皮散治腹内諸痞脹
橘紅紫蘇大腹皮(各一兩)漢防己(五錢)木香(五錢)
梹榔木通赤茯苓(各三分)
每服五錢加薑煎服
雜治
東垣木香消痞湯治因憂思欝結中脘腹皮急微疼
心下痞滿不思飲食食亦不化常覺痞悶
柴胡木香(各七分)半夏生薑枳實(各一錢)
陳皮(八分)甘草(炙五分)歸尾(二錢)草豆仁(一錢)紅花(少許)
水煎食前熱服忌酒麵等物
王海蔵云少隂下痢面赤心下痞瀉心湯加减例易老
单用黃連瀉心湯用錢氏法後随証加减煩者加山
梔燥者加香豉嘔加半夏滿加枳實厚朴
腹疼加芍藥脉遲加附子下焦寒加乾薑大
便硬加大黃如用薑附先煎令熟使熱不僣後加
黃連同用
内傷之劑
枳术丸治痞消食強胃
枳實(去穰麸炒黃色一兩)白术(二兩)
為末以荷葉裹焼飯為丸梧桐子大每服五七十
丸
橘紅枳术丸治老而元氣虚弱飲食不消臓腑不調
心下痞悶前方加橘紅一兩
古庵橘連枳术丸補脾和胃瀉火消痰
即前方再加薑黃黃連一兩
平補之劑
平補枳术丸調中補血氣消痞清熱
白术(三兩)白芍(酒炒一兩半)陳皮枳實(去穰炒)黃連(薑汁炒各一兩)
人参木香(各五錢)
右為末荷葉打米糊丸梧桐子大每服六七十丸
米飲下
(古庵云白术補脾氣為君白芍藥補脾血為臣陳皮以和胃枳實消痞黃連清熱為佐人参以補元)
(氣木香以調諸氣為使如此平補氣血均去痰火兼通氣道則病邪日消而脾胃日壮矣)
丹溪云心下痞湏用枳實黃連(此亦是苦以泄之)
攻補兼施之劑
東垣黃茋補中湯脾虚不能渗濕内痞外浮
人参(八分)黃茋甘草白术蒼术陳皮(各五分)
茯苓猪苓澤瀉(各三分)
水煎温服送下大消痞丸
補中益氣湯治中氣虚心下痞
脉緩有痰而痞加半夏黃連脉弦四肢滿閉便難
心下痞加柴胡黃連甘草大便秘燥加黃連桃仁
少加大黃歸身心下痞悶者加白芍藥黃連心
下痞腹脹加五味子白芍藥砂仁天寒月加乾薑或
肉桂心下痞中寒者加附子黃連心下痞嘔逆
者加黃連生薑陳皮假如冬月冄加黃連入丁香藿
香葉能食而心下痞加黃連五分枳實三錢如
不食心下痞者勿加止照本方服之食已而心下
痞别服橘皮枳术丸
治痰之劑
濟生瓜蒌實丸治胸膈痞痛徹背脇脹喘急妨悶
瓜蒌實(研)枳實(去穰麸炒)半夏桔梗(各等分)
為末薑汁打糊為丸梧子大每服五七十丸食後
淡薑湯下
(按此方瓜蒌以潤肺降痰枳壳破滯氣半夏豁痰燥&KR0668;桔梗開膈載藥可謂善治痞悶喘急矣然痰)
(因火動者加黃連尤妙盖黃連佐枳壳消痞甚速)
赤水元珠卷五
