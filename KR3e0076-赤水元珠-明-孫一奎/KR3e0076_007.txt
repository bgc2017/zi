赤水元珠卷七
明孫一奎撰
咳𠻳門
臟腑皆有欬
黃帝問曰肺之令人咳何也岐伯對曰五臟六腑皆令
人欬非獨肺也帝曰願聞其狀岐伯曰皮毛者肺之
合也皮毛先受邪氣邪氣以從其合也(此邪從外受之王注云邪)
(謂寒氣)其寒飲食入胃從肺脉上至於肺則肺寒(寒邪從外)
(受也)肺寒則外内合邪因而客之則為肺欬(所謂肺先受邪也)
五臟各以其時受病(王注云時謂正月也)非其時各傳以與之
人與天地相參故五藏各以治時感於寒則受病微
則為欬甚則為泄為痛乘秋則肺先受邪乘春則肝
先受之乘夏則心先受之乘至陰則脾先受之乘冬
則腎先受之帝曰何以異之岐伯曰肺欬之状欬而
喘息有音甚則吐血(取大淵穴也)心欬之状欬則心痛喉
中介介如梗狀甚則咽腫喉痺(取太陵穴也)肝欬之狀欬
則兩脇下痛甚則不可以轉轉則兩胠下滿(取太衝穴也)
脾欬之狀欬則右脇下痛陰陰引肩背甚則不可以
動動則欬劇(取太白穴也)腎欬之狀欬則腰背相引而痛
甚則欬涎(取太溪穴也)帝曰六腑之欬奈何安所受病岐
伯曰五臟之久欬乃移於府脾欬不已則胃受之胃
欬之狀欬而嘔嘔甚則長蟲出(取三里穴也)肝欬不已則
膽受之膽欬之狀欬嘔膽汁(取陽陵泉穴也)肺欬不已則大
腸受之大腸欬狀欬而遺失(取巨虚上廉也)心欬不已則小
腸受之小腸欬状欬而失氣氣與欬俱失(取巨虚下廉也)腎
欬不已則膀胱受之膀胱欬狀欬而遺溺(取委中穴也)久
欬不已則三焦受之三焦欬状欬而腹滿不欲食飲
此皆聚於胃關於肺使人多涕唾而面浮腫氣逆也
(取支溝穴)帝曰治之奈何岐伯曰治臟者治其俞治府者
治其合浮腫者治其經(見欬論)
按素問曰咳𠻳煩冤者是腎氣之逆也(示從容篇)一陽發病
少氣善欬善泄夏脉不及則令人上見咳唾下為
氣泄
凡咳𠻳面赤胸腹脇常熱惟於足乍有凉時其脉洪者
熱痰在胸膈也宜小陷胸湯礞石丸之類清膈降痰
甚而不已者宜吐下其痰熱也面白悲嚏或脇急脹
痛或脉沈弦細遲而欬者寒飲在胸腹也宜辛熱去
之
脉治
脉經曰關上脉微為欬
脉緊者肺寒雙弦者寒
欬而脉弦濇為少血
浮緊者虚寒
脉細傷濕
脉浮而緩傷風
數則為熱沈數者裏熱
脉弦為水偏弦為飲
洪滑多痰
脉沈為留飲
肺脉微急為欬而唾血
欬脉浮直者生浮軟者生
欬證死脉
欬而脉緊者
欬而羸瘦脉形堅大者
肌瘦下脫形熱不去
欬而脫形發熱脉小堅急者
欬而嘔腹脹且泄其脉弦急者皆死不治
仲景曰人𠻳十年其脉弱者可治實大數者死其脉虚
者必苦冒其人本有支飲在胸中故也治屬飲家
上氣面浮腫肩息其脉浮大不治又加利尤甚脉
浮短者其人肺傷諸氣微少不過一年死法當𠻳也
欬𠻳羸瘦脉形堅大者死欬而脫形身熱脉小
堅急以疾是逆也不過十五日死全文見診
論欬與𠻳本一證
子和云内經陰陽應象論云秋傷於濕冬生咳𠻳五臟
生成篇云咳𠻳上氣診要經終篇云春刺秋分環為
咳𠻳示從容篇云咳𠻳煩冤者腎氣之逆也此四篇
中連言咳𠻳其餘篇中止言欬而不言𠻳如生氣通
天論云秋傷於濕上逆而咳與大象論文義同而無
𠻳字乃知咳即𠻳明矣
謹按欬與𠻳本兩字義内經已作一證連言之愚詳大
抵欬者氣動也陽也𠻳者兼血也陰也况是證其本
雖殊其標則一故世俗不以為疑唯潔古發内經微
旨其義見下
病機機要云欬謂無痰而有聲肺氣傷而不清也𠻳謂
無聲而有痰脾濕動而為痰也咳𠻳謂有聲有痰也
因傷肺氣動於脾濕而然也夏月𠻳而發熱者謂之
熱𠻳小柴胡四兩加石膏一兩知母半兩冬月𠻳而
發寒熱謂之寒𠻳小青龍加杏仁服之蜜煎生薑湯
蜜煎橘皮湯燒生薑胡桃皆治無痰而𠻳者此乃大
例更當隨時隨證加减之痰而能食者大承氣微下
之痰而不能食者厚朴湯主之
論𠻳分六氣無熱無寒
子和因素問言皮毛者肺之合也邪因而客之則為肺
欬後人見是斷𠻳然可以辯其六者之状風乘肺
者日夜無度汗出頭痛痰涎不利熱乘肺者急喘
而𠻳面赤潮熱手足寒乳子亦每多有之火乘肺
者咳喘上壅涕唾出血甚者七竅血溢燥乘肺者
氣壅不利百節内痛頭面汗出寒熱往來皮膚乾燥
細瘡燥癢大便祕澁涕唾稠粘寒乘肺者或因形
寒飲冷冬月臥濕地或冒冷風寒秋冬水冷中感之
𠻳急而喘此非六氣之云乎
論濕痰主𠻳
潔古曰𠻳者秋傷於濕積於脾經曰秋傷於濕冬必欬
𠻳大抵素秋之氣宜清而肅反動之則氣必上衝而
為咳𠻳甚則動於濕而為痰也是知脾無留濕雖傷
肺氣不為痰也有痰者寒少熱多各隨五臟而治之
假令濕在肝經謂之風痰也濕在心經謂之熱痰濕
在脾經謂之濕痰濕在肺經謂之氣痰濕在腎經謂
之寒痰宜隨證而治之欬而無痰者以辛甘潤其肺
欬而𠻳者治痰為先故以南星半夏勝其痰而𠻳自
愈枳殼陳皮利其氣而痰自下
劉宗厚曰按此論欬因濕在於經致痰為欬五臟亦皆
有之可謂發内經之秘矣然至氣鬱津液不降或停
水飲所致或腎氣虚弱火炎水涸津液湧而為痰涎
於上此氣飲及真臟為病非諸經留濕致病也故易
老云半夏止能洩痰之標而不能治痰之本是矣
丹溪曰咳𠻳有風寒有火有痰有勞有肺脹風寒者鼻
塞聲重惡寒是也宜發散行痰又有聲啞及喘𠻳遇
冬則發皆為寒包熱也解表則熱自除感冷則𠻳膈
上有痰也宜解表豁痰火者有聲痰少面赤是也勞
者盜汗多兼痰多吐紅作寒熱是也宜補陰清金痰
者𠻳動便有痰出痰出𠻳止是也主豁痰肺脹者動
則喘滿氣急聲重者是也宜收斂此因火傷極遂成
抑遏脹滿肺脹抑遏不得眠者難治
飲水一二口而暫止者熱𠻳也呷熱湯而暫停者冷𠻳
也熱𠻳以小柴胡湯冷𠻳理中湯並加五味子
又有先因傷濕傷寒解利不盡病雖退然食飲減少不
生肌肉身倦無力稍勞則體熱痠痛狀如勞症但不
吐血不發潮熱經二三年此是餘毒伏在經絡其脉
弦再發則愈
又有咳而不思食飲此皆痰聚於胃關於肺令人多涕
唾而面浮腫此氣逆也謂氣上逆肺壅而不下治以
異功白术散
治𠻳最要分肺虚實新𠻳挾虚者可用人參風寒邪盛
及久𠻳熱鬱者切不可用五味子亦然
凡飲酒後𠻳甚者熱𠻳也飲酒後𠻳減者寒𠻳也涎稠
黃者為熱青白者為寒
凡𠻳春是春升之氣或外感夏是火炎上最重秋是濕
熱傷肺冬是風寒外束也
丹溪曰上半日𠻳多屬胃中有火用貝母石膏降胃火
午後𠻳多屬陰虚必用四物湯加知母炒栢先降其
火黃昏𠻳多此火氣浮於肺不宜用凉藥宜五味子
五棓子歛而降之
治𠻳藥大槩多用生薑以其辛散也咳逆非蛤粉青
黛瓜蔞貝母不除有痰者加痰藥用藥發散之
後必以半夏逐其痰庶不再來治𠻳多用粟殼不
必疑但要先去病根此收後藥也
夫欬之為病有一欬則出痰者脾濕勝而痰滑也有連
欬十數聲不出痰者肺燥勝痰濕也滑者宜南星半
夏皂角灰之屬燥其脾若利氣之劑所當忌也澁者
宜枳殼紫蘇杏仁之屬利其肺若燥肺之劑所當忌
也
咳𠻳口燥咽乾有痰不用半夏用瓜蔞貝母飲水者
不用瓜蔞恐滯膈不快
乾咳𠻳
乾咳𠻳者無痰出而欬咳連聲者是也此本於氣澁澁
之微者欬十數聲方有痰出澁之甚者雖咳十數聲
亦無痰出
丹溪云乾咳𠻳極難治此係火鬱之症痰鬱火邪在中
以苦桔梗開之下用補陰藥不已即成勞倒倉法好
此不得志者有之宜用補陰方四物湯加竹瀝炒栢
之類
隂虚咳𠻳四物湯加竹瀝薑汁主之陰分𠻳者多屬
陰虚治用知母勿用生薑以其辛散故也肺虚𠻳
此好色腎虚者有之人參膏以陳皮生薑佐之
治咳𠻳疏表之劑
仲景厚朴麻黃湯欬而脉浮者
厚朴(五兩)麻黃(四兩)石膏(二兩)杏仁(半升)半夏(半升)乾薑(二兩)細辛
(二兩)小麥(一升)五味子(半升)
右以水一斗三升先煮小麥熟去渣納諸藥煮取
三升温服一升一日三服
三拗湯治欬𠻳感冒風寒鼻塞聲重(方在傷風門)
敗毒散治痰𠻳身熱鼻塞(方在瘟疫門)
華蓋散治感寒而𠻳胸滿聲重
蘇子陳皮赤茯苓桑白皮麻黃(各一兩)炙甘
草(五錢)
每服八錢入薑水煎服
橘蘇散治傷風欬𠻳身熱有汗
陳皮蘇葉杏仁五味子半夏桑白皮(炒)
貝母白术(各錢半)甘草(六分)
薑三片水煎
神术散治四時瘟疫發熱惡寒及傷寒咳𠻳
蒼朮(五兩)白芷細辛羌活川芎炙甘草(各一兩)
每服五錢薑三片葱白三寸水煎服若傷風鼻
塞可為末以葱茶調下
金沸草散治感寒咳𠻳發熱惡寒無汗
荆芥(四兩)麻黃(去節)前胡(各三錢)炙甘草赤芍藥半夏
(各一錢)旋覆花(三錢)
分二服每薑三片水煎服
橘皮湯治冷𠻳
陳皮紫苑麻黃當歸杏仁炙甘草黃
芩(各二錢)
分二服水煎服
治暑𠻳之劑
白术湯治欬而脉細
白术白茯苓半夏
各等分每服一兩水一鍾半薑三片煎調神麴末
二錢一方加黃芩
白术木香散喘𠻳腫滿欲變水氣者
白术猪苓甘草澤瀉木香檳榔(各三兩)陳
皮(二兩)桂枝(二錢)滑石
右為末每服五錢入薑煎
機要欬氣丸咳久痰喘肺氣浮腫
陳皮青皮檳榔木香杏仁郁李仁茯
苓澤瀉當歸馬兜鈴苦葶&KR0995;(各三錢)人參
防已(各五錢)牽牛(頭末一兩半)
右為末薑汁糊丸梧子大每服三十丸至六十丸
白湯下
大橘皮湯感濕面腫上喘
滑石(九錢)炙甘草木香檳榔(各一錢半)陳皮(三錢)
右分二帖水煎服
治燥𠻳之劑
千金五味子湯治咳𠻳不已皮膚乾燥唾中有血胸
脇疼痛
五味子桔梗紫苑甘草續斷(各二錢)竹茹(三錢)
赤小荳(一撮)生地桑白皮(各五錢)
作二帖水煎服
沖和神功丸
大黃(煨)訶子麻子仁人參
右為末入麻仁研勻加煉蜜為丸梧子大每五十
丸温水下
按丹溪曰訶子治肺氣因火傷極遂鬱遏脹滿取其
味酸苦有收斂降火之功若佐以海粉香附瓜蔞青
黛半夏麴治𠻳非止澁之藥也
楊文治痰𠻳利胸膈方
大瓜蔞去子洗淨槌破刮皮細切焙乾半夏四十九
顆湯洗十遍槌碎焙乾為末以洗瓜蔞實熱水並穰
同熬成膏為丸梧子大生薑下二十丸
衍義云有婦人患肺熱久𠻳身如炙肌瘦將成肺癆以
枇杷葉木通欵冬花紫苑杏仁桑皮各等分大黃減
半各如常製蜜丸櫻桃大食後夜臥含化一丸未終
劑而愈
丹溪潤肺散
貝母(一兩)瓜蔞(五錢)青黛(五錢)
為末薑汁蜜調成膏噙化下
抑痰丸
瓜蔞仁(一兩)半夏麴(二錢)貝母(三錢)
為末炊餅丸麻子大
海蛤丸咳逆上氣痰飲心痛
海蛤(燒為粉)瓜蔞仁(和穰同研)
和勻為丸麻子大白湯下
杏仁煎哮𠻳寒熱嗔多喜少面色不潤食少脉弦緊
杏仁(去皮尖一兩)
用童便浸一日一換夏月一日三換浸半月取出
洗淨焙乾研令極細每服一棗大用薄荷一葉白
蜜少許水一盞煎食後服甚不過二劑永瘥
丹溪肺鬱痰𠻳睡不安者清化丸
貝母杏仁
右為末沙糖入薑汁蒸餠丸噙化
潤下丸治氣實有痰又治積氣並大腸經氣滯痰𠻳
陳皮(去白六兩)甘草(一兩)食鹽(五錢)
右以水拌焙乾為末蒸餅丸如梧子大或為末白
湯點服立效
治肺燥痰多
煉蜜(一斤)北五味(四兩)
右用五味入蜜内浸十日後臨臥挑一匙於口内
徐徐嚥下潤肺消痰
玉液散治久近喘𠻳口渴
天花粉知母貝母(各一兩)人參甘草(各五錢)
右為末每服二錢先熔下黃臘二錢同入米飲中
調下
治火𠻳之劑
丹溪云火𠻳宜清金化痰丸清化丸與清金丸同用
專治熱𠻳及咽痛蓋苦能燥濕熱輕能治上取燈籠
草葉為細末&KR1339;餅為丸每服五十丸清金丸一名
與點丸去肺火降膈上熱痰與清化丸同用黃芩一
味炒為末水丸服
痰因火動逆上作𠻳者先治火次治痰用知母止𠻳清
肺金滋陰降火火鬱𠻳用訶子海石瓜蔞仁青黛
半夏麴香附以開之喘𠻳不拘老幼久近上壅善
𠻳等疾槐花為末滴水丸如梧子大白湯或薑湯吞
梔子仁湯發熱咳𠻳煩躁面赤咽痛
梔子仁赤芍大青知母(各一錢)升麻黃芩
石膏杏仁(各二錢)柴胡(二錢半)甘草(二錢)
䜴百粒水煎服
麥門冬湯火熱乘肺欬唾有血(方見血門)
仲景加減小柴胡湯欬而寒熱往來(潔古治夏月𠻳發寒熱以此三)
(兩入石膏七錢知母三錢)
柴胡半夏黃芩甘草乾薑五味子
水煎服
地骨皮散
知母柴胡甘草人參地骨皮茯苓半
夏
薑三片水煎服
王節齋治咳𠻳活套
杏仁(去皮尖)橘紅(七分)五味子桔梗炙甘草(各五分)
春多上升之氣宜潤肺抑肝加川芎芍藥(各一錢)半夏門
冬黃芩知母(各五分)若傷風致咳鼻流清涕宜辛凉
解散加防風薄荷紫蘇黃芩
夏多火熱炎上最重宜清金降火加桑白皮知母黃芩
麥冬石膏
秋多濕熱傷肺宜清熱瀉濕加蒼术桑白皮(各一錢)防風
黃芩山梔子(炒)
冬多風寒外感宜解表行痰加麻黃桂枝半夏生乾薑
防風(各一錢)肺經素有熱再加酒炒黃芩知母(各五分)
若發熱頭疼鼻塞聲重再加藁本川芎前胡柴胡
(各一錢)
若有痰加半夏枳殼風痰加南星濕痰脾困少食加
白朮蒼朮口燥咽乾勿用半夏南星宜加知母(蜜水)
(炒)貝母黃芩瓜蔞仁
若痰積食積作咳𠻳者用香附瓜蔞仁貝母海石青黛
半夏麴軟石膏山查子枳實黃連(薑汁炒)為末蜜調噙
化
因欬而有痰者欬為重主治在肺因痰而致欬者痰為
重主治在脾設是食積痰或痰氣上升以致咳𠻳只
治其痰消其積而欬自止不必用肺藥以治咳也
熱𠻳咽喉乾痛鼻出熱氣其痰𠻳而難出色黃且濃或
帶血縷或出血腥臭或堅如蜆肉不似風寒之𠻳痰
清而白宜金沸草散仍以辰砂化痰丸或薄荷煎八
風丹含化熱𠻳於金沸草散中加五味杏仁茯苓
有熱𠻳咽痛失聲服冷藥而聲愈啞者宜以生薑汁調
消風散少少進之或止一味薑汁亦得冷熱𠻳後失
音者尤宜𠻳而失聲者非獨熱𠻳有之宜審其症用
藥佐以橄欖丸含化仍濃煎獨味枇杷葉熱服
有𠻳而吐痰與食俱出者此蓋飲食致肝氣不利而肺
又有客邪肝濁道肺清道清濁相干宜二陳湯加木
香杏仁細辛枳殼
有飲冷熱酒或飲冷水傷肺致𠻳俗謂之凑肺宜紫苑
飲
癆𠻳者所𠻳之痰或淡或濃或時有血腥異常語聲不
出補肺湯半帖加杏仁貝母欵花阿膠百合各五分
煎去渣調鍾乳粉咽痛者更加桔梗五分熱甚
者加秦艽五分嘔者去地黃加半夏如其數
時行𠻳發熱惡寒頭疼鼻塞氣急用參蘇飲加細辛
治寒痰𠻳劑
東垣曰咳𠻳脉弦微面白者寒也難經云肺金太過則
外症面白善嚏悲愁不樂欲哭其内症喘咳上喝逆
氣煩心胸滿煩熱夜則涕出多嚏鼻塞不通肺金大
實以子助母也心脾肺皆受寒邪涎出口甘水反侮
土寡于畏也腹中大寒病名曰寒中痰白有泡肺中
氣虚而為大寒子助母也當於肺中瀉腎水非辛熱
之藥不退也口甘涎沫者胃中寒而不和以辛甘熱
去之飲酒者多有此反化
半夏温肺湯治心腹中脘痰水冷氣心下汪洋嘈雜
常多唾口中清水自出脇肋急脹痛不欲食此胃氣
虚冷所致其脉沈弦細遲
旋覆花人參細辛桂心甘草陳皮桔
梗芍藥半夏(各五錢)赤茯苓(三錢)
右每服六錢薑三片水煎服
丁香半夏丸心下停飲冷痰頭目眩運睡臥口中多
涎
檳榔(三錢)丁香半夏(各一兩)細辛乾薑人參(各五錢)
右為末生薑汁為丸梧子大每服三十丸日三次
薑湯下
薑桂丸治寒痰咳𠻳脉沈面色黧黑小便急痛足寒
而逆心多恐怖
天南星半夏(各一兩)官桂(一兩去粗皮)
右為末蒸餅為丸如桐子大每服五七十丸食後
生薑湯下
治𠻳加減法如心下痞悶加枳實五錢如身熱甚
加黃連五錢如體重加茯苓白朮各一兩如氣
上逆者加苦葶&KR0995;五錢如氣促加人參桔梗各五
錢如氣浮腫加郁李仁杏仁各五錢如大便秘
加大黃五錢
治氣𠻳之劑
羅太無人參欵花散肺胃虚寒久𠻳不已咽膈滿悶
咳𠻳痰涎嘔逆惡心腹脇脹滿腰背倦疼或虚勞冷
𠻳及遠年近日一切𠻳病
欵冬花人參五味子紫苑杏仁(八錢)木香
檳榔紫蘇葉桑白皮(各一兩)半夏(五錢)
右煉蜜為丸如芡實大每服一丸食後細嚼淡薑
湯下
治痰壅氣𠻳羣藥不成功者
大半夏(五十枚)橘紅(十枚)
作一帖水二鍾煎至一鍾不可攪動恐麻人食後
連進三帖立效其名半橘湯
蘇子降氣湯氣逆咳𠻳胸膈痞滿
有人患氣𠻳將期或教以橘紅生薑焙乾神麴等分末
為丸如梧子大食後及夜米飲吞三五十丸舊患膀
胱氣因服此並瘳
局方四七湯治咳而痰涎在咽喉間不下
東垣加減三竒湯欬逆上氣喘促胸膈不利
桔梗陳皮甘草青皮人參紫蘇桑白
皮(各五錢)半夏(七錢)杏仁(三錢)五味子(四錢)
右每服六七錢入薑煎服
經驗方治久𠻳氣𠻳生訶子一枚含之嚥津頻嚥之
瘥瘥後不知食味煎㯽榔湯服之便知
滋陰之劑
瓊玉膏虚勞喘𠻳氣促發熱
金櫃腎氣丸治腎虚不能攝水津液不降致成痰飲
欬逆潮熱盜汗(方見虚損門)
補肺湯治勞𠻳
桑白皮熟地黃(各二兩)人參紫苑黃蓍五味
子(各一兩)
右每服四錢水煎入蜜少許服
治老人虚𠻳久不愈者
人參(一兩)胡桃肉杏仁(各五錢)五味子(五錢)棗(五枚)
右作一服水煎食後連三服即愈
黃蓍劫勞散治心腎俱勞咳𠻳時復兩三聲無痰夜
則發熱熱過即冷時有盜汗四肢倦怠體劣黃瘦飲
食減少唾中有血絲名曰肺痿
白芍藥(四兩)黃蓍粉草人參半夏熟地茯
苓北五味子歸身阿膠(各兩半)
右每服八錢薑三片棗二枚水煎服一日三兩服
紫苑湯飲食煎煿邪熱傷肺或呌呼走氣咳𠻳咽癢
痰多吐血喘急胸滿脇痛
紫苑欵花百合杏仁貝母蒲黃經霜
桑葉半夏犀角屑炙甘草人參(各七分)阿膠
(一錢半)
分二帖薑三片水煎服
天門冬丸咯血吐血大能潤肺止𠻳
天門冬(一兩)杏仁茯苓阿膠(各五錢)
右為末煉蜜丸如彈子大日夜噙化三五丸一方
有茯苓
潤脾膏治勞証久𠻳肺燥肺痿時常服
羊肺(一具)杏仁柿霜真酥真粉(各一兩)白蜜(二兩)
右先將羊肺洗淨次將杏仁膏柿霜等白蜜水解
薄打攪五味稀稠得所灌入肺中白水煮熟如常
服之
團參飲子七情抑鬱饑飽失節咳𠻳膿血漸成肺痿
勞瘵
人參紫苑茸阿膠百合細辛欵花杏
仁天冬半夏經霜桑葉五味子(各一兩)炙甘
草(五錢)
每服六錢薑五片水煎服
地黃煎治肺損吐血𠻳血
生地黃(四兩)鹿角膠(炒一兩)
右為末每服三錢童便一盞煖熱入薑汁少許調
下無鹿角膠阿膠亦可
古方紫苑散
紫苑欵冬花(各五錢)百部(二錢半)
右為末烏梅湯點服薑湯亦可如𠻳加五味子
喘加杏仁渴加烏梅氣逆加橘紅頭疼
加細辛三錢甘草二錢氣脫者加御米殼蜜炒
粗末水煎服
臟腑欬劑
小柴胡湯治肝臟發咳兩脇下痛甚則不可以轉轉
則兩脇下滿(方見前熱𠻳條)
黃芩加半夏生薑湯治膽府發咳嘔苦水若膽汁
黃芩生薑(各三錢)炙甘草芍藥(各二錢)大棗(二枚)半夏
(半合)
右㕮咀水煎服
甘桔湯治心臟發欬欬而喉中如梗狀甚則咽腫喉
痺(方在前)
芍藥甘草湯小腸府發咳咳而失氣
芍藥炙甘草(各四錢)
水煎服
升麻飲脾臟發欬欬而右脇下痛痛引肩背甚則不
可以動
升麻白芍甘草(各二錢)葛根(三錢)
水煎服
烏梅丸治胃府發咳咳而嘔嘔甚則長蟲出(方在蟲門)
麻黃湯肺臟發咳咳而喘息有聲甚則唾血
麻黃(三錢)桂枝(二錢)甘草(一錢)杏仁(二十枚)
水煎服
赤石脂禹餘糧湯大腸府發欬欬而遺溺
赤石脂禹餘糧(各二兩碎)
水煎服
麻黃附子細辛湯腎臟發欬欬則腰背相引而痛甚
則欬涎
麻黃細辛(各一錢)附子(一錢)
水煎服
茯苓甘草湯膀胱府發欬欬而遺溺
茯苓(二錢)桂枝(二錢半)生薑(五大片)炙甘草(一錢)
水煎服
異功散久咳不已三焦受之其狀欬而腹滿不欲飲
食此皆聚於胃干於肺使人多涕唾而面浮腫氣逆
人參茯苓白朮甘草陳皮(各一錢)
入薑棗水煎服已上諸方皆傷寒例藥也特存之
以備其旨以三因論之則自有一臟一腑之病機
亦不止於寒已也
食積痰𠻳
凡食積痰𠻳非青黛瓜蔞仁不除人面青白黃色不常
面上如蟹爪路一黃一白者是也
瓜蔞丸食痰壅滯喘咳
瓜蔞仁半夏山查神麴
各等分為末以瓜蔞穰拌為丸竹瀝薑湯送下
又方治食積痰𠻳
杏仁蘿蔔子(各二兩)
為末粥丸服
食積痰作𠻳發熱者
半夏南星瓜蔞仁蘿蔔子(為佐)青黛石碱(為使)
隨証加減丸服
保合丸治食積痰𠻳飽悶(方見痰門)
食飽咳𠻳
千金方温脾湯治食飽便咳
甘草(四兩)大棗(二十枚)
水五升煮取二升分三服若咽中痛而聲鳴者加
乾薑一兩
醋搶喉𠻳
甘膽丸治吃醋搶喉因成咳𠻳不止諸藥無效用甘
草二兩去皮作二寸段中半劈開以猪膽汁五枚浸
三日取出火上炙乾為末煉蜜為丸每服四十丸茶
清吞下臥服神效曾有患此諸藥無功服此良愈
酒熱傷肺咳𠻳
丹溪云飲酒傷肺咳𠻳以竹瀝煎入韮汁就吞瓜蔞仁
杏仁黃連丸
又方治酒𠻳
青黛瓜蔞仁
薑汁蜜丸含化散熱毒也
丹溪白龍丸治酒積有痰
半夏滑石茯苓枯礬
右為末神麴糊為丸
酒病𠻳
白礬(一兩另研)杏仁(一升)
水一升煎乾攤新瓦上露一宿砂鍋内炒乾每夜
飯後細嚼杏仁十五枚妙
痰𠻳
局方桔梗湯除痰下氣胸脇脹滿痰逆惡心飲食不
進
陳皮(去白)半夏(薑製)桔梗(炒各十兩)枳實(去白麩炒三兩)
右末每服四錢水一鍾生薑五片煎服
右用陳皮枳實氣充形實者宜之寒者加薑桂些
小夫南星半夏乃燥濕之劑若𠻳而痰澁者忌服
形肥有汗或脉緩體重嗜臥之人有咳者脾濕
勝也形瘦或夏月無汗或脉澁之人咳者肺燥
勝也濕者宜蒼白术星半之屬燥之是也燥者宜
杏仁瓜蔞仁之屬潤之是也
寒熱痰咳而嘔吐面腫蚌粉新瓦上燒紅放地上出
火毒每半兩加青黛五分入麻油數點以淡韲汁調
服妙妙
本事丸化痰涎治咳𠻳
枯礬(二兩)白殭蠶(炒去系五錢)
為末研薄荷令爛為丸菉豆大每服三十丸薄荷
湯下日三服
青礞石丸消痰消痞經絡中有痰作痛皆治之
青礞石(煅)黃芩(各五錢)半夏(二兩)風化硝(二錢)陳皮茯苓
(各七錢半)白朮(一兩)
薑汁打神麴糊為丸
又方礞石丸治痰𠻳
礞石南星茯苓(各五錢)半夏(七錢半)風化硝(二錢)
神麴糊為丸
風化硝丸治痰𠻳
黃芩(酒洗兩半)滑石白芥子(去殼各五錢)貝母南星(各一兩)
風化硝(二錢半)
&KR1339;餅丸
羅太無人參半夏丸化痰墜涎止𠻳定喘或風痰茶
痰食痰一切痰逆嘔吐厥頭痛或風氣偏正頭風頭
目昏眩耳聾鼻塞咽乾胸膈不利(方在喘門)
丹溪墜痰丸治食積痰飲咳𠻳痞悶氣逆
枳實枳殼(各一兩半)明礬(三錢一半生一半枯)風化硝(三錢)牙皂角
(二錢酒炒)黑丑(半斤取頭末)
右以蘿蔔子汁為丸每服五十丸雞鳴時服初有
糞次下痰
治久𠻳痰積
半夏(二兩)以江子(五錢)打碎同煮半夏透為度去江子不
用杏仁(一兩)以烏梅(五錢)同煮去烏梅不用只將半夏杏
仁炒乾為末煉蜜為丸菉豆大量虚實服
痰泡方若或作白泡當於肺中瀉火
滑石貝母南星半夏風化硝白芥子
陳皮茯苓皂角蒼朮(濕加)瓜蔞仁(燥加)枳實(結加)青
黛黃芩(熱加)
肺脹
仲景曰咳而上氣此為肺脹其人喘目如脫状脉浮大
者越婢加半夏湯主之
麻黃(六兩)石膏(半斤)生薑(三兩)大棗(十五枚)甘草(二兩)半夏(半斤)
以水六升先煮麻黃去沫内諸藥同煎至二升分
温三服
肺脹欬而上氣煩躁而喘脉浮者心下有水小青龍加
石膏
麻黃芍藥桂枝細辛甘草乾薑(各三兩)五
味子半夏(各半升)石膏
水一斗先煮麻黃去沫内諸藥煮取三升壮人服
一升弱者減之日三服仲景之治乃傷寒法也
邪從皮毛而入皮毛者肺之合也故肺脹以散邪
為重丹溪之治乃陰虚火動火逼肺金及濁痰瘀
血凝結於内故治以收斂消瘀之劑
丹溪云肺脹而欬者用訶子青黛杏仁訶子能治肺
氣因火傷極遂成鬱遏脹滿不得眠一邊取其味酸
苦有收斂除火之功佐以海石香附瓜蔞仁青黛半
夏麴薑蜜丸噙(香附須用童便浸三日)氣鬱痰𠻳睡不安宜
清化丸貝母杏仁為末沙糖入薑汁&KR1339;餅為丸噙
化
肺脹而𠻳或左或右不得眠此痰挾瘀血礙氣而病宜
養血以流動乎氣降火疎肝以清痰四物加桃仁訶
子青皮竹瀝之類
一法灸之妙左不得眠者灸右足三陰交右不得眠者
灸左足立安
張光顯年四十二患肺脹咳𠻳或左或右不得眠此痰
挾瘀血礙氣而病降火疏肝以清其痰四物湯加桃
仁訶子青皮竹瀝八帖而安
乾咳𠻳(前治燥條杏仁青黛貝母瓜蔞等潤劑皆可用)
本事補肺法
生地黃(洗淨二斤)杏仁(二兩)生薑蜜(各四兩)
右搗如泥入瓦盆中置飯上蒸五七度每五更挑
三匙嚥下
一中年婦人乾咳寸脉滑動似荳狀餘皆散大不浮左
大於右每五更躁熱有汗但怒氣則甚與桔梗不開
諸藥無效遂以石膏香附為君芩連青黛瓜蔞仁陳
皮黃栢當歸桔梗為臣五味砂仁川芎紫苑佐之凡
二十餘帖而安
咳𠻳喉中作聲
咳𠻳氣急喉聲如鼾者為虚
一男子五十餘歲病傷寒咳𠻳聲如齁與獨參湯一服
而鼾聲稍止至二三帖𠻳亦漸退凡服三觔始得全
愈
喉如水雞聲者為實
仲景治欬而上氣喉中水雞聲射干麻黃湯主之
射干(三兩)麻黃生薑(各四兩)細辛紫苑欵冬花(各三)
(兩)大棗(七枚)五味子半夏(各半升)
水一斗二升先煮麻黃兩沸去上沫納諸藥煮取
三升分温三服取此虚實二條為治規
暴𠻳失音
千金治暴熱𠻳方
杏仁紫蘇子(一斤)陳皮(一兩)柴胡(四兩)
水一斗煮三升分三服
又方治暴𠻳
百部藤根搗自然汁和蜜等分沸煎成膏嚥之
貝母散暴發咳𠻳多日不愈
貝母桑皮(炒)五味子炙甘草(各五錢)知母(二錢)欵
花(二兩)杏仁(麩炒三兩)
每服一兩薑三片水煎服
白蜆殼散治暴𠻳
白蜆殼洗淨研細粥飲下
三拗湯治寒燠不常暴𠻳喘急鼻塞痰壅(方見前疎表條下)
一服散治暴𠻳
生薑(十片)阿膠(二片炒成珠)烏梅(二枚)甘草(一錢)紫蘇(十片)杏仁(去皮)
(尖七枚)大半夏(三枚泡)嬰粟殼(炙三个)
水煎臨睡服
治久𠻳失音
真蘇子(二兩)杏仁(三十枚)訶子(三枚)百藥煎(二兩)
為末熱酒調一錢
治暴失音
用猪脂油一觔入鍋先煉出渣入白蜜一斤再煉少
頃濾過淨磁器内冷定成膏不時挑一茶匙噙化大
能潤肺出聲
治失音不語
訶子(四个半生半煨)桔梗(一兩五錢半生半炒)甘草(二寸一生一炙)
分二服水一鍾童便一鍾煎服
治久寒痰結咽喉音不出
桂心草烏(各一字)半夏(五錢)
右為細末薑汁浸蒸餅為丸如芡實大每服一丸
至夜噙化
治謳歌失音
訶子肉砂仁大黃(各一兩)川芎(兩半)百藥煎(二兩)
右為細末雞子清丸如彈子大每服一丸臨臥噙
化
治失音不語
百藥煎杏仁百合訶子肉苡仁(等分勻)
為末以雞子清和丸如彈子大每臨臥噙化一丸
治失聲
皂角(一挺去皮弦子)蘿蔔(三箇切片)
水一碗煎至半碗服之不過三服能使語聲出
杏仁煎治𠻳失音不出
杏仁(三兩)生薑汁蜜糖(各一兩)木通桑皮貝母(各一)
(兩一分)紫苑五味子(各一兩)
一方加知母一兩欵冬花一兩水三升煎半升去
查入杏仁蜜糖薑汁再熬成稀膏食後臨臥每服
一匙含化一方有石菖蒲
訶子飲治久𠻳語聲不出
訶子肉杏仁(各一錢炒)通草(一錢半)
分二服每服水二鍾薑三片煎一鍾食遠温服
一方治暴𠻳失聲語不出
杏仁薑汁砂糖蜜五味紫苑(各三兩)通草
貝母(各四兩)桑白皮(五兩)
右九味㕮咀以水九升煮取三升去滓内杏仁脂
薑汁蜜糖和攪微火煎取四升初服三合日再夜
一後稍加
又方通聲膏
五味欵冬花通草(各三兩)人參細辛青竹皮
桂心菖蒲(各二兩)杏仁薑汁(各一升)白蜜(二升)棗膏(三升)
酥(五升)
右十三味㕮咀以水五升微火煎二上三下去查
内薑汁棗膏酥蜜煎令調和酒服棗大二丸
久𠻳
羅太無柴胡飲治虚勞羸瘦面黃無力減食盜汗咳
𠻳不止
柴胡知母鼈甲(酥炙各一兩)五味子(五錢)地骨皮(兩半)
右為末每服三錢烏梅二枚青蒿五葉水煎服
本事鼈甲丸治勞𠻳虚証及鼻流清涕耳作蟬鳴眼
見黑花一切虚証丈夫婦人皆可服
五味子(二兩)鼈甲地骨皮(各三兩)
右為末煉蜜丸如梧子大空心食前温酒或鹽湯
任意服三五十丸婦人醋湯下此方迺曲江人
家祕方服效者衆且處方有理
丹溪蛤蚧丸肺臟内傷咳𠻳氣急久不除漸羸瘦
蛤蚧(一兩炙去頭足)訶子肉(煨)細辛炙甘草熟地阿
膠(蛤粉炒成珠)麥門冬(各五錢)
為末蜜丸每一兩分十五丸每含化一丸
貝母湯諸𠻳久不瘥
貝母(一兩去心薑製)黃芩桑皮(各五錢)乾生薑五味子
陳皮半夏柴胡桂心(各一兩)木香甘草(各二錢半)
右每服六錢加杏仁七枚授之一服瘥以治諸般
𠻳通用悉效者緣方内有寒有熱有收有散也
潔古枳殼湯日久痰𠻳胸膈不利上焦多熱
枳殼(炒三兩)桔梗(二兩)黃芩(一兩半)
每早取二兩半水三盞煎一盞半日三服三日服
盡再服後半夏湯
生半夏湯半夏三錢半水盞半薑五片煎至一盞食
後服一日三服服三日了再服枳殼丸盡其痰為度
論曰先消胸中痰氣後去膈上痰再與枳术丸謂首
尾合治盡消其氣令痰不復作也
丹溪久𠻳丸子
海蛤粉膽星(臣)杏仁(臣)訶子(佐)青黛(佐)皂角莢(使)
右為末薑汁丸如梧子大薑湯下
久𠻳乃積痰久留肺脘粘滯如膠氣不升降或挾濕與
酒而作
香附(童便浸)殭蠶(炒)海蛤粉瓜蔞仁蜂房杏仁
薑汁竹瀝神麴
各等分蜜調噙化
夏月無汗久成咳𠻳(方在汗門)
衍義治久咳膿血胸膈咽痛
蛤蚧阿膠生犀角鹿角膠&KR0008;羊角
各一兩除膠外皆為末入膠河水三升煮半升臨
睡細呷愈
療三十年𠻳以百部根二十觔搗絞取汁煎之如飴服
二匙一日三服驗(外臺和飴一斤熬成煎以温粥飲調下深師方以白蜜二升更煎五)
(六沸服三合)
百一方治久咳𠻳上氣十年諸藥治不瘥以蝙蝠除
翅足炙令存性為末飲服之
紫苑散久嗽多年不愈
紫苑(二兩)欵花(二兩)
為末米飲調服一錢日三次
三物湯大人小兒久𠻳神效
桑皮(蜜炙)百部根馬兜鈴
等分水煎服
清金湯遠年近日咳𠻳上氣喘急喉中涎聲胸滿氣
逆坐臥不安
嬰粟殼(蜜炙)人參粉草(各五錢)陳皮茯苓杏仁
阿膠五味桑皮苡仁紫蘇百合貝母
半夏麴欵花
每服六錢薑三片棗二枚烏梅半個水煎服
收斂之劑(肺欲收急食酸以收之)
羅太無九仙散治一切咳𠻳
桑皮人參桔梗阿膠五味子烏梅欵
花(各一兩)貝母(五錢)嬰粟殼(蜜炒八兩)
右為末每服三錢白湯調服𠻳止住後服
欵花清肺散治咳𠻳喘促胸膈不利不得安臥
人參炙甘草枯礬烏梅(連核搗碎)欵花(各一兩)粟殼
(醋炒四兩)甜葶藶(生用一錢)
右為末每服二錢温米飲湯調服食後忌油膩節
言語
人參清肺湯治男婦肺胃虚寒咳𠻳氣急胸膈咽塞
腹脇脹滿迫塞短氣喜欲飲冷咽嗌隠痛及療肺痿
勞吐血腥臭乾嘔煩熱聲音不出肌肉消瘦倦怠減
食
烏梅地骨皮人參炙甘草阿膠(炒)杏仁(去皮)
(尖)桑皮知母粟殼(去鬚蒂各一兩)
右每服四錢烏梅一枚水煎服
人參欵花散咳𠻳久不愈者
人參欵花(各五錢)知母貝母半夏(各三錢)粟殼(炒一)
(兩)
右每服六錢烏梅同煎服
人參養肺湯肺痿咳𠻳清痰午後熱並聲颯者
人參炙甘草阿膠珠(各一錢)茯苓(一錢半)貝母柴
胡(四錢)杏仁五味桔梗(各一錢半)桑皮(二錢)枳實(一錢半)
右每服八錢生薑三片棗一枚食後温服減柴胡
茯苓五味貝母桔梗枳實加地骨皮知母烏梅嬰
粟殼即上人參清肺湯已上乃御米殼烏梅例
收後藥也
丹溪謂黃昏𠻳者火浮於肺以酸味斂而降之用訶子
五味五棓子白礬等是也
雜方
血竭散治勞𠻳見血諸治不效
蛤蚧(一對蜜炙)訶子(三錢)血竭(一錢)
三味共為末以薑汁與蜜等分熬膏入前末調三
五分服效
治咳𠻳感冒方及痰𠻳熱𠻳
雪棃一個開一竅入明礬一錢用紙封固灰火中煨
令礬化棃熟為度食之立愈甚者不過二枚
又方治痰𠻳
細芽茶三四兩濃煎濾去渣好蜜六兩水内頓滚抹
去沫入濃茶内同煮二三沸露一宿空心温服一碗
二三次全愈
阿膠散一切咳𠻳虚人老人皆可服
阿膠馬兜鈴(各一兩)五靈脂桑皮(各一錢)炙甘草(二錢)
(半)
右為末每服一錢水一鍾煎六分食後夜臥通口
服
當歸散治男婦因打撲負重辛苦勞力傷損肺臟既
損遇風寒則為咳𠻳或咯紫血宜此藥去心肺之瘀
血仍灸肺俞穴
蘇木生地黃當歸大黃芍藥
等分為末每服四錢或水酒煎服亦可
活血飲自裁得效方治怒氣積血在胸脇咳𠻳年久
不愈每咳則隠隠而痛
滑石(一錢五分)桃仁(一錢)紅花(五分)桔梗(五分)粉草(四分)瓜蔞(二錢)丹
皮(八分)茜根(八分)貝母(八分)柴胡(五分)香附麴(五分)
水煎服體厚者加大黃穿山甲或作末以韮菜
汁拌為丸服
本事治十六般哮𠻳
阿膠(炒一兩)馬兜鈴炙甘草半夏(薑汁浸三日)人參(五錢)
杏仁(去皮尖各一兩)
右為末每服一大錢水一盞煎至七分臨臥食後
服
隨病看湯使為引
心𠻳面赤或汗流加乾葛煎肝𠻳眼淚出加烏梅
一枚大米十四粒煎脾𠻳不思飲食或惡心一兩
時入薑二片煎胃𠻳吐逆酸水入蛤粉煎膽𠻳
令人不睡加茯神五分茶清調下膈咳𠻳出痰如
員塊生薑汁調藥嚥下勞𠻳入秦艽末煎血𠻳
連頓不住當歸末棗子同煎暴𠻳涕唾稠粘入烏
梅生薑同煎産𠻳背胛痛甘草三寸黃蠟少許同
煎氣𠻳肚痛脹滿入青皮去白同煎熱𠻳夜甚
蜜一匙葱白同煎哮𠻳喉如拽鋸入半夏三枚同
煎腎𠻳入黃蓍白飴糖同煎上件十六般𠻳依
法煎服無不效驗此方京都一家專治此疾因中官
厚賂始得其方屢試有效
本事劫痰方治癆𠻳及哮喘痰湧
青黛(三錢)辰砂雄黃明礬信石(生用各一錢)
右俱為極細末淡豆豉一百粒湯浸去殼研如膏
入藥丸如梧子大臨臥冷茶吞一丸
瓊珠散治咳𠻳不問遠近其效如神
桑白皮(四兩)五味子(二兩)甘草(二兩炙)陳皮(二兩)粟殼(一斤去蔕膜用)
(醋浸三宿晒乾再入醋浸晒乾)
右為末用冷蜜湯調服忌煎&KR1020;油膩酒鹹酸等物
潤肺湯治上盛下虚脾肺濕熱遠年近日氣喘咳𠻳
痰盛心胸氣悶不思飲食或寒熱往來或感冒風寒
喘𠻳氣急五癆七傷吐血等症並皆治之
知母(二錢)紫苑(五錢半洗淨)山梔仁(五分)甘草(一錢半炒)麻黃(五分滚湯)
(泡去白沫晒乾)荆芥(五分去梗)馬兜鈴(五分去筋膜)前胡(二錢去蘆)赤芍(一錢)
桑白皮(二錢半去紅皮用蜜炒)半夏(三錢湯泡七次晒)赤茯苓(二錢去皮)杏
仁(五錢半去皮尖研成泥用)黃芩(二錢半去腐土)
如婦人加當歸川芎生地黃牡丹皮(各一錢)
此藥製度每服一兩四錢半用水二大鍾生薑五
片初感風寒加葱白三根久患咳𠻳加棗二枚不
用葱白煎至一鍾半去滓臨睡候將身右臥用絹
帛頂住右軟肚次用竹筒緩緩吸藥熱服不言語
呼喚切忌房勞
妊娠咳𠻳
馬兜鈴散治胎氣壅塞咳𠻳喘息
馬兜鈴桔梗人參甘草貝母(各五錢)橘紅
紫蘇大腹皮桑皮(各一兩)五味(五錢)
每服六錢薑四片水煎服
麻黃散妊娠外傷風冷痰逆咳𠻳不食
麻黃(去節)橘紅前胡(各一兩)半夏人參白朮枳
殼貝母甘草(各五錢)
每服六錢薑四片葱白五根棗二枚水煎服
竹茹紫苑湯咳𠻳不止胎不安
紫苑天冬(各一兩)桔梗(五錢)甘草杏仁桑皮(各二錢半)
每服五錢竹茹一塊水煎去渣入蜜半匙再煎二
沸温服
天門冬湯氣逆咳𠻳
天冬(去心一兩)貝母人參甘草桑皮桔梗紫
蘇(各五錢)赤茯苓(二兩)麻黃(去節七錢半)
每服六錢薑四片水煎服
喘門
岐伯曰不得臥而息有音者是陽道之逆也足三陽者
下行今逆上行故息有音也陽明者胃脉也胃者六
府之海其氣亦下行陽明逆不得從其道故不得臥
也下經曰胃不和則臥不安(逆調論)又曰夫不得臥臥
則喘者是水氣之客也夫水者循津液而流也腎者
水臟主津液主臥與喘也
東垣曰肺脹膨膨而喘咳胸膈滿壅盛而上奔者於隨
証用藥方中多加五味子人參次之麥門冬又次之
黃連少許如甚則交兩手而瞀者真氣大虚也若
氣短加黃蓍五味子人參氣盛去五味子人參加黃
芩荆芥穗冬月去荆芥穗加草荳蔲仁
丹溪曰哮喘未發以扶正為要已發以攻邪為主陰
虚自少腹下火起衝於上而喘者宜降心火補陰
有陰虚挾痰喘者四物湯加枳殼半夏補陰降火
上氣喘而躁者為肺脹欲作風水症宜發汗則愈
諸喘不止者用川椒目研極細一二錢生薑湯調下
劫之氣虚不用又法用蘿蔔子蒸為君皂角燒灰
等分為末薑汁加煉蜜為丸小荳大每噙化五七十
丸劫止之後因痰治痰因火治火氣虚者用人參蜜
炙黃栢麥冬地骨皮之類氣實人因服參蓍過多
而喘者用三拗湯喘甚者須用阿膠若久病氣虚
而發喘者宜阿膠人參五味補之新病氣實而喘
者宜桑白皮苦葶&KR0995;瀉之
凡喘正發時無痰將愈時却吐痰者乃痰於正發之時
閉塞不通故喘甚當於其時開其痰路則喘易安也
宜桔梗湯及枳殼瓜蔞實杏仁蘇葉前胡等引出其
痰候痰出喘退却調其虚實虚者補以參蓍歸术實
者瀉以沈香滚痰丸之類是也
肺虚則少氣而喘經曰秋脉者肺也秋脉不及則喘呼
吸少氣而咳上氣見血下聞病音治則人參五味門
冬之屬是也
肺痺肺積則久喘而不已經云淫氣喘息痺聚在肺又
云肺痺者煩滿喘而嘔是肺痺而喘治法或表之或
吐之使氣宣通而愈也
難經云肺之積名息賁在右脇下如杯久不已令人喘
咳發肺&KR1012;治法則息賁丸是也
胃喘則身熱而煩經云胃為氣逆又云犯賊風虚邪者
陽受之陽受之則入六腑入六腑則身熱不得臥上
為喘呼又云陽明厥則喘而啘啘則惡人或喘而死
者或喘而生者何也厥逆連臟則死連經則生是也
啓玄子註曰啘謂熱内鬱而煩凡此胃喘治法加減
白虎湯之類是也
腎喘則嘔咳經云少陰所謂嘔咳上氣喘者陰氣在下
陽氣在上諸陽氣浮無所依從故咳上氣喘也東垣
治以瀉白散是也
凡喘不得臥其脉浮按之虚而濇者為陰虚去死不遠
慎勿下之下之必死宜四物加童便竹瀝青黛門冬
五味枳殼蘇葉服之
東垣曰病機云諸痿喘嘔皆屬於上辨云傷寒家論喘
嘔以為火熱者是明有餘之邪中於外寒變而為熱
心火太旺攻肺故屬於上又云膏粱之人奉養太過
及過愛小兒亦能積熱於上而為喘咳宜以甘寒之
劑治之脉經又云肺盛有餘則喘𠻳上氣喘渴煩心
胸滿短氣皆衝脉之火行於胸中而作係在下焦非
屬上也蓋雜病不足之邪起於有餘病機之邪自是
標本病傳飲食勞役喜怒不節水糓之寒熱感則害
人六府皆由中氣不足其䐜脹腹滿咳喘嘔食皆以
大甘辛熱之劑治之立已今立熱喘寒喘二方熱
用人參平肺散寒用參蘇温肺湯
三因論曰寸口陰脉實者肺實也肺必脹上氣喘逆咽
中塞如嘔狀自汗皆肺實之証右寸陰脉虚者肺虚
也必咽乾無津少氣不足以息
喘有寒有熱有水病寒喘遇寒則發熱喘發於夏而不
發於冬水病者小便澁胸膈滿悶脚微腫是也熱喘
宜蛤蚧丸寒喘宜煮肺散水病宜當中分冷熱虚而
冷者紫金丹實而熱者防已丸
戴元禮曰有痰喘有氣急喘有胃虚喘有火炎上喘痰
喘者一喘便有痰聲氣急喘者呼吸急促而無痰聲
有胃氣虚喘者擡肩擷項喘而不休火炎上喘者乍
進乍退得食則減食已則喘大槩胃中有實火膈上
有稠痰得食入咽墜下稠痰喘則止稍久食已入胃
反助其火痰再升上喘反大作俗不知此作胃虚治
以燥熱之藥者以火濟火也葉都督患此諸醫作胃
虚治之不愈後以導水丸利五六次而安
又心法附錄曰凡此証脉滑而手足温者生脉濇而四
肢寒者死傷寒必上氣急不得臥喉中有聲或聲
不出以三拗湯華蓋散九寳湯神秘湯皆可選用
氣不調而痰鬱喘逆四磨湯或蘇子降氣湯若虚喘
脉微色青黑四肢厥小便多以活人書五味子湯或
四磨湯
腹滿脉沉實者為裏實
羅太無治一婦年踰五十身體肥盛因飲酒及潼乳過多
腹脹喘滿聲聞舍外不得安臥大小便澁滯氣口脉
大兩倍於人迎關脉沈緩而有力時值八月霖雨不
止予思霖雨之濕飲食之熱濕熱大盛上攻於肺神
氣躁亂故為喘滿邪氣盛則實實者下之故製平氣
散以下之
白牽牛(二兩一半生一半炒只取頭末一兩)青皮(去白)檳榔(各三錢)橘紅(五錢)
大黃(七錢)
内經曰肺苦氣上逆急食苦以泄之故以白牽牛苦寒
瀉氣分濕熱上攻喘滿以為君陳皮青皮苦辛温平
散肺中滯氣為臣㯽榔辛温性沈重下痰降氣大黃
苦寒蕩滌滿實故以為使
右為末每服三錢煎生薑湯一大盞調下無時一
服減半再服喘愈只有胸膈不利煩熱口乾時時
咳𠻳再與加減瀉白散
桑白皮(一兩)地骨皮知母橘紅青皮(去白)桔梗(去蘆)
(各五錢)黃芩炙甘草(各三錢)
每服五錢水二大盞煎至一盞去渣温服食後數
服良愈華佗云盛則為喘減則為枯活人云發喘
者氣有餘也凡看文字惟要會得本意盛而為喘
者非肺氣盛也言肺中之火盛也喘為氣有餘者
亦非肺氣有餘也言肺中之火有餘也故瀉肺以
苦寒之劑非瀉肺也瀉肺中之火實補肺也不可
不知
陰虚者補之
丹溪治一人家豐好食厚味每年到四月九月内必
發氣喘擡肩吐痰脉沈澀而細數諸醫用平肺之藥
數年不愈用人參生地黃膏和當歸牛膝肉蓯蓉枸
杞子五味子知母黃栢天門冬玄參末為丸如梧子
大每服百丸空心服以救肺虚又用阿魏黃連山查
沈香牛黃辰砂膽星陳皮神麴糊為丸梧子大臨臥
薑湯下三四十丸以治厚味服訖復用瓊玉膏一劑
繼服之而安
東垣調中益氣湯加减法
如秋冬月胃脉四道為衝脉所逆並脇下少陽脉二
道而反上行病名曰厥逆其証氣上衝咽不得息而
喘息有音不得臥加吳茱萸五分或一錢觀厥氣多
少而用之如夏月有此証為大熱也蓋此証隨四
時為寒熱温凉宜以酒黃連黃栢知母各等分為細
末熱湯丸如桐子大每服二百丸白湯送下空心服
仍多飲熱湯服畢少時便以美食壓之使不得胃中
停留直至下元以瀉衝脉之邪也大抵治飲食勞倦
所得之病乃虚勞七損症也當用温平甘多辛少之
藥是治其本也如時見寒熱四時証也又將理不如
法或酒食過多或食辛熱寒冷之物作病或居大寒
大熱之處益其病或暫用大寒大熱之藥而取效此
從權也不可以得效之故而久用之必致夭横矣
平居則氣和行動則氣促而喘者亦衝脉之火予族兄
六旬有餘素有喘症或唾吐血痰平居時則不喘稍
行動則氣促喘急以黃栢知母滋腎丸空心酒服七
八十丸其症大減此黃栢知母能泄衝脉之火者如
此效也
簡易方治肺氣喘𠻳馬兜鈴二兩去殼取子秋石半
兩入碗内和勻慢火炒乾甘草一兩炙二味為末每
一錢水一盞煎六分温呷之以藥末含嚥津亦得
肺氣虚者宜補之
本事方治咳喘氣急以參一味為末雞子清投新水
調下一錢昔有二人同走一含人參一不含俱走
三五里許其不含者大喘含者氣息自如乃人參之
力也
仲景治火逆上氣咽喉不利以麥門冬湯主之止其逆
而下其氣也
麥冬(七升)半夏(一升)人參(四兩)甘草(二兩)粳米(三合)大棗(十二枚)
右六味以水一斗二升煮取六升温服一升日三
夜一
許學士治一婦年五十餘素有痰𠻳忽一日大喘痰出
如泉身汗如油脉浮而洪似命絶之狀予適在彼速
用麥門冬四錢人參二錢五味子一錢五分煎服一
帖喘定汗止三帖後痰亦漸少再與前方内加瓜蔞
仁一錢五分白朮當歸芍藥黃芩各一錢服二十餘
帖而安此實麥冬五味人參之功也如自汗兼腹滿
脉沈實而喘者裏實宜下之
活人五味子湯治喘促脉伏而數者
五味子(二錢)人參麥冬杏仁橘紅(各二錢半)
薑三片紅棗三枚水煎服
喘凡遇冬而發此寒包熱也解表則熱自除
枳殼(三錢炒)麻黃防風黃芩桔梗(二錢)陳皮木
通(一錢半通利九竅治肺壅甚當)紫蘇(五葉)
右分四帖水煎服之
又方治寒包熱而喘必用發散
半夏枳殼(炒)桔梗黃芩(炒)紫蘇麻黃杏仁
甘草
如天寒加桂枝
東垣麻黃定喘湯小兒寒鬱喘喉中鳴腹内響堅滿
鼻流清涕脉沈急而數
麻黃草蔲益智仁(各兩分半)甘草歸身紅花
黃芩(生)柴胡(各一分)升麻神麴(各五分)吳茱萸(三分)蘇木
(半分)全蝎
右分二服水煎微微汗愈
麻黃蒼朮湯治秋暮冬月每夜連聲𠻳不絶口喘至
天明日高方緩口苦兩脇下痛臥而多驚筋攣肢節
痛痰吐涎沫日晩呵欠不能飲食
柴胡羌活蒼朮(各五分)麻黃(一分)防風甘草稍(生)
歸尾黃芩(各四分)炙甘草(三分)五味子(九分)草豆蔲(六分)黃
蓍(一錢半)
右分二帖水煎稍熱服此二方發中外之寒
七情氣鬱宜四磨湯以解之庶下其氣而止其喘急也
人參檳榔沈香天台烏藥
右四味各濃磨水取七分煎一二沸放温服加木
香枳殼為六磨湯有苦寒者加丁香亦可衍
義云烏藥檳榔氣稍走泄但不甚剛猛與沈香同
磨作湯治胸中氣膈甚當
丹溪治一婦人發熱氣喘與解表藥汗出而定因夜半
食粥早喘再作心痞口乾
半夏枳實(炒各三錢)黃連白朮(各二錢)木通陳皮(各一)
(錢半)麻黃紫蘇(各一錢)炙甘草
加薑水煎服
分氣紫蘇飲治脾胃不和洒淅惡寒氣逆喘促
五味子桑白皮茯苓炙甘草草果大腹
皮陳皮桔梗(各等分)紫蘇(减半)
薑三片水煎服
東垣人參平肺散治心火刑肺傳為肺痿咳𠻳喘嘔
痰涎壅盛胸膈痞悶咽嗌不利
桑皮(一錢)知母(七分)炙甘草地骨皮人參(各五分)茯苓
天冬(各四分)青皮陳皮(各三分)五味子(三十粒)
如熱甚加黃芩紫蘇葉半夏各五分
參蘇温肺湯治形寒飲冷則傷肺喘煩心胸滿短氣
不能宣暢
人參肉桂甘草木香五味子陳皮半
夏白朮桑皮紫蘇莖葉(各二兩)茯苓(一兩)
每五七錢薑三片水煎服如冬寒月每服加不去
節麻黃半分
加味華蓋散肺受風寒胸滿聲重
蘇子陳皮赤茯苓桑皮麻黃杏仁(各二錢)
甘草(一錢)
薑三片棗二枚水煎服
九寳湯欬而身熱喘急惡寒
麻黃薄荷陳皮肉桂紫蘇杏仁甘草
桑皮大腹皮(各等分)
加薑葱水煎服
發時有痰吐出者宜化痰
婦人大全千緡湯
半夏(七枚破四片製之)皂角(去皮絃)炙甘草(各一寸)生薑(如指大)
右用水一碗煮去半頓服一方不用甘草但用半
夏末一兩皂角去皮絃半兩生薑七片同入紗袋
中水三升煎至一盞五分以手揉洗取清汁分作
三服連進之效
咳逆上氣時時濁唾但坐而不得臥者皂莢丸主之(方在)
(咳𠻳門)
水氣凌肺者宜徹之
東垣神秘湯治病人不得眠眠則喘急水氣逆行上
乘於肺肺得水而浮使氣不流通其脉沈大
蘇葉陳皮生薑桑皮人參(各五錢)茯苓木
香(各二錢)
右分二帖水煎服
防已葶&KR0995;丸治肺氣喘𠻳面目浮腫小便赤澀喘促
不得臥
漢防已木通貝母(各一兩)苦葶&KR0995;(炒)杏仁
右為末棗肉膏為丸梧子大桑白皮湯下
喘咳倚息不得臥仲景小青龍湯加石膏主之(方在痰飲門)
汚血凝滯胸膈者宜活之
丹溪治卒上氣喘鳴息急欲死者
韮汁飲一升瘥蓋韮汁能去胷中惡血滯氣
又方治上氣咳𠻳胸膈妨悶氣喘
桃仁二兩去皮尖以水一升研取汁和粳米二合煮
粥食之
東垣加味瀉白散治陰氣在下陽氣在上咳嘔喘促
桑皮(一兩)青皮(二兩)茯苓(三錢)甘草地骨皮(七錢)陳皮五
味人參(各五錢)
每五七錢入粳米百粒水煎服
清金湯治男婦不拘遠近肺氣咳𠻳上氣喘急喉中
涎聲胸滿氣逆坐臥不安飲食不下(方在咳𠻳門)
丹溪清金丹治食積痰喘哮𠻳因厚味而發者(見哮門)
調氣化痰丸快脾順氣化痰消食治久喘或作或止
者
半夏南星白礬皂角生薑
右各一觔水煮南星無白點為度揀去皂角不用
將生薑切作片同半夏南星晒乾再加
青皮(去白)橘紅蘇子(炒)蘿蔔子(炒另研)乾葛杏仁(去皮)
(尖另研)神麴(炒)麥蘖(炒)山查香附子
右各半觔淨與前藥合和一處為細末生薑汁浸
&KR1339;餅打糊為丸桐子大每服五七十丸食後茶湯
送下
飲水多者宜滲利之
仲景云病人飲水多必暴喘滿以五苓散主之
白术散治夏月飲冷酒生痰膈滿而喘
白朮茯苓黃苓半夏(各等分)
每服六七錢薑三片水煎調陳皮神麴末各一錢
食後服
開提之劑
簡易方治喘急
桔梗一兩半為末童便半升煎取四合去渣温服
開闔之劑
安肺散治痰𠻳不問新舊喘急氣逆
麻黃(去節二兩)炙甘草(二兩)御米殼(去蒂炒黃四兩)
右為末每五錢水一盞入烏梅一枚煎七分温服
人參理肺散治喘𠻳不止
麻黃(去節炒黃)川歸木香(各一兩)御米殼(炒三兩)人參杏
仁(麩炒各二兩)
每服六錢水煎服
雜方
保命集半夏丸傷風痰作喘逆兀兀欲吐惡心欲倒
半夏(一兩)檳榔雄黃(各三錢)
右為末薑汁浸&KR1339;餅糊為丸梧子大每服五十丸
薑湯下
羅太無人參半夏丸化痰墜涎止𠻳定喘或風痰茶
痰食痰一切痰逆嘔吐厥頭痛或風氣偏正頭風疼
或壅頭目昏眩耳聾鼻塞咽乾胸膈不利
人參茯苓南星薄荷(各五錢)半夏乾薑白
礬寒水石(各一兩)蛤粉(二兩)藿香(二錢半)
右為末水糊為丸梧子大每服三五十丸薑湯下
日三服此方治久喘極效於未發時服之若已
發時用沈香滾痰丸微下之累效
孫兆視雷道矩病吐痰頃間已及一升喘咳不已面氣
鬱黯精神不快兆乃與仲景葶&KR0995;大棗瀉肺湯一服
訖已覺胸中快利略無痰唾矣
加味白虎湯治熱痰喘𠻳火迫肺金
白虎湯加瓜蔞仁枳殼黃苓神效
雙玉散治火痰喘𠻳痰湧如泉
寒水石石膏
等分為末人參湯下三錢
羅太無真應散遠年喘急不能臥百藥不效者
白石英(四兩通明者以絹袋盛以雄猪肚一箇包之縫口煮熟取出再換猪肚一箇如前法煮三)
(次取出藥晒乾研極細末入後)用官局欵冬花散二錢入前末二錢
再加桑白皮二寸生薑三片棗子一枚水一盞半煎
七分通口服其猪肚亦可食只不得用醬椒醋鹽薑
等調和
官局欵冬散
欵冬花(一錢)貝母知母桑葉杏仁半夏阿
膠甘草(各二錢)麻黃(去節四錢)
為末
陳皮湯治痰喘
橘紅(半斤)明礬(二兩半共炒香)炙甘草(二兩)半夏(二兩薑汁浸礬水煮)
右為末每服二錢米湯下
杏蘇飲治上氣喘𠻳浮腫
杏仁(一錢半)蘇葉(二錢)五味子大腹皮烏梅肉紫
苑炙甘草(各一錢)橘紅麻黃(去節)桑皮阿膠桔
梗(各七分半)
薑三片水煎服
玉華散咳𠻳上喘清肺利膈
甜葶&KR0995;桑皮半夏貝母天冬馬兜鈴
杏仁紫苑百合人參百部甘草(各七分)
定喘膏(詩括)
一兩麻油二兩蜜半兩生薑自然汁紫苑麻黃及杏
仁桔梗細辛斟酌入更加半夏與人參慢火熬來成
黑漆臨睡之時三兩匙覺來定喘無蹤跡
定喘治上氣喘滿倚息不能臥
杏仁桃仁(俱麩炒去皮尖)桑皮(各一兩)人參(五錢)
薑棗水煎服
二竒方治水氣發喘(方在水腫門)
杏仁煎治喘𠻳
杏仁(去皮尖)胡桃肉(去皮)
等分研為膏入煉蜜少許丸如彈子大每嚼一二
丸薑湯下
又方治氣虚喘𠻳極效
人參(三錢)胡桃肉(五枚)
薑五片水煎服
又方
用胡桃肉三枚生薑三片臨臥嚼下畢飲湯三兩呷
再嚼桃薑如前即就枕勿行動效甚
又方肺熱胸滿痰𠻳
瓜蔞仁(研)半夏二味和勻生薑自然汁打麵糊為丸
如梧子大每服五十丸薑湯下
又方治諸喘
麻黃(七分)杏仁(一錢)甘草(四分)細茶(炒八分)石膏(煅一錢半)
水煎服
定喘竒方治稠痰壅盛體肥實而喘者
廣橘紅(二兩)明礬(五錢礬同炒香去不用)半夏(一兩半)杏仁(麩炒一兩)瓜
蔞仁(去油一兩)皂角(去皮絃子燒存性三錢)炙甘草(七錢)黃芩(酒拌晒乾五錢)
右為末&KR1339;餅用淡薑湯打糊為丸菉荳大每食後
白湯下一錢日二次服三五日大便下稠痰而愈
(虚弱人每服七分)
治熱𠻳喘咳不已
苦葶藶(二兩炒另研)知母(蜜炒)貝母(各一兩)杏仁(三兩去皮尖研為泥)
右為末煉蜜丸梧子大食後臨臥桑白皮湯下五
七十丸
治喘哮
貝母一兩香附二兩(半生半炒)為末食後茶調下二錢忌
鹽油煎煿不拘水哮醎哮並效
劫喘方牛黃散治熱痰暴喘欲死者
白牽牛(炒二兩)大黃(煨一兩)
蜜水下二錢
又方
蘿蔔子(蒸)皂角(燒存性)
薑汁和蜜丸梧子大每服五十丸白湯下
治喘
用古文錢七個鹽梅七個水一盞同浸二宿每服一
呷空心良久吐出惡痰而效
子和稀涎散治痰喘氣逆下氣化痰甚速
氣短氣促少氣
短氣而息促似喘非喘也少氣者氣少不足以言也
素問云三陽絶三陰微是為少氣(方盛衰論)怯然少氣者是
水道不行形氣消索也(示從容篇)言而微終日乃復言者
此奪氣也綱目云治此少氣蓋生脉散獨參湯之
屬為愈也
一陽發病少氣善咳善泄
運氣言少氣有二一曰火熱經云火鬱之發民病少
氣又云少陰之復少氣骨痿又云少陽之復少氣脉
痿治以諸寒是也二曰風濕經云太陽司天之政
四之氣風濕交爭風化為雨民病大熱少氣是也
喘與短氣辨
成無已曰短氣者氣急而不能相續者是也似喘而非喘
若有喘上衝而實非氣上衝也夫喘者張口擡肩捶
身滾肚謂之喘也氣上衝者腹裏時時氣上衝也所
謂短氣者呼吸雖數而不能相續似喘而不搖肩似
呻吟而無痛者此短氣也經所言短氣者衆實為難
辨愚師莫識悞者多矣要識短氣之真者氣急而短
促謂之氣短者是也
脉經曰寸口脉沈胸中短氣
生生子曰短氣少氣治法亦有異也短氣仍有虚有實
治法有補有瀉少氣則純不足也治惟有補而已
仲景曰陽脉微而緊緊則為寒微則為虚微緊相搏則
為短氣又曰胸痺氣中氣寒短氣茯苓杏仁甘草
湯主之橘枳薑湯亦主之(方見胷痺痛門)胸痺喘息咳唾胸
背痛短氣括蔞薤白半夏湯主之(方見胷痺痛門)夫短氣有
微飲當從小便去之芩桂术甘湯腎氣丸亦主之(腎氣)
(丸方見脚氣中)欵花補肺湯治咳𠻳短氣又曰短氣皆屬
飲苓桂朮甘湯是其一法也金櫃云咳逆倚息短氣
不得臥其形如腫謂之支飲又曰支飲亦喘而不得
臥加短氣其脉平也又云膈上有留飲其人氣短而
渴四肢歴節痛脉沈者有留飲又云肺飲不弦但苦
喘短氣其治法危急者小青龍湯脹滿者厚朴大黃
湯冒眩者苓桂术甘湯及澤瀉湯不得息葶&KR0995;大棗
湯吐下不愈者木防已湯之類是也
東垣曰胸滿少氣短氣者肺主諸氣五臟之氣皆不足
而陽道不行也氣短小便利者四君子湯中去茯
苓加黃蓍以補之如腹中氣不轉者加甘草一半
肺氣短促或不足者加人參白芍藥中焦用白芍藥
則脾中陽升使肝膽之邪不得犯之如衣薄而短氣
則添衣於無風處居止氣仍尚短則以熱湯一碗薰
其口鼻則不短也如衣厚於不通風處居止而氣
短則宜減衣摩揩汗孔令合於漫風處居止如久
居高屋天寒陰濕所遏令氣短者亦如前法薰之
如居周密小屋或大熱而處寒凉氣短則就風日凡
氣短皆宜食滋味湯飲令胃氣調和
仲景曰平人無寒熱短氣不足以息者實也(丹溪治許白雲先生)
(脾疼跨痛短氣用大吐大下法是也)
孫尚正元散治氣不接續兼治滑泄及小便數王丞
相服之有效
莪术一兩金鈴子去核二錢半右件為末入硼砂一
錢煉過研末和勻每服二錢鹽湯或温酒空心調服
苓桂朮甘湯治痰飲短氣(方在痰飲門)
産後喘
産後喘乃急症極危多死郭氏謂此名孤陽絶陰為難
治因所下過多榮血暴竭衞氣無主獨聚肺中故令
喘促喉中氣急也治此症用獨參湯為妙陳無擇
云宜大料芎歸湯若惡露不快散血停凝上薰於
肺亦令喘急但服奪命丹血去喘自定
血沒散産後敗血沖心胷滿上喘命在須臾
真血竭沒藥
等分為末每服二錢用童便好酒煎一大沸温調
下方産時進一服上床良久再服其惡血自循
經下行更不上沖免生百病
參蘇飲産後血入于肺面赤發喘欲死者
人參(一兩為末)蘇木(二兩)
右以水二碗將蘇木煎至一碗去渣調人參末隨
時加減服神效
若因憂怒性氣抑鬱而發喘者以小調經散用桑皮杏
仁煎湯調服
旋覆花湯産後傷風寒咳喘𠻳痰涎壅盛坐臥不寧
旋覆花赤芍藥荆芥穗半夏麴五味子
麻黃茯苓杏仁甘草前胡(各等分)
薑五片棗二枚水煎服
一婦孕時足腫七月初旬産後二日洗浴即氣喘但坐
不得臥者五個月惡風得暖稍寬兩關脉動尺寸皆
虚百藥不效牡丹皮桃仁桂枝茯苓乾薑枳實厚朴
桑皮紫蘇五味瓜蔞仁煎湯服之即寬二三服得臥
其痰如失蓋作汚血感寒治之也
若傷醎冷飲食而喘者宜見睍丸
薑黃三稜蓽澄茄陳皮良薑人參莪
术
右等分為末蘿蔔水煮爛研細將汁煮麵糊為丸
梧子大蘿蔔子湯下
小調經散産後四肢浮腫者敗血循經流入四肢淫
留日久腐爛如水故令四肢腫面色黃宜服此血行
腫消則愈
沒藥琥珀桂心芍藥當歸(各一錢)細辛麝
香(各五分)
右為末每服五分薑汁酒調服之
哮
丹溪曰哮喘必用薄滋味專主於痰宜大吐不用凉藥
須常帶表散此寒包熱也亦有虚而不可吐者
哮喘遇冷則發者有二
其一屬中外皆寒者治法乃東垣參蘇温肺湯調中
益氣加吳茱萸湯及紫金丹劫寒痰者是也(紫金丹即砒霜)
(猪肉煅為末蒸餅丸者)其二屬寒包熱治法乃仲景趁未寒之
時先用大承氣湯下其熱至冬寒時無熱可包哮自
不發是也
食積痰壅哮喘咳𠻳清金丹遇厚味發者用之
蘿蔔子(淘淨蒸熟晒乾為末一兩)猪牙皂角(燒存性三錢)
用生薑汁浸蒸餠丸如小菉荳大每服三五十丸
嚥下劫痰以薑汁煉蜜如梧子大每服七八十
丸噙下止之
遠年近日哮喘痰𠻳
蟬退(去足)輕粉(另研)馬兜鈴(各一兩)五靈脂(生)雄黃(生)杏仁
(去皮尖)砒(生各五錢)淡豆豉(四十九粒)
右為末用生薑葶&KR0995;自然汁合輕粉諸藥為丸小
彈子大每服一丸細嚼臨睡生薑湯下
治齁𠻳
蘇子(二錢)麻黃(去節三錢)欵花桑葉(蜜炙)半夏(各三錢)杏仁(去皮)
(尖一錢半)甘草白果(二十一枚去衣炒黃色)
水三鍾不用薑煎二鍾徐徐頻服
一方(治同上)
用糯米泔水磨茶子滴入鼻中令吸入口内服之口
中横咬竹管一個片時間則涎自鼻口中流出如綿
當日立愈二次絶根
治水咻
芫花(為末)大水上浮浡(濾過)大米粉
右三味搜為粿清水煮熟恣意食之
又方
青皮(一枚)半開者入芭荳一粒鐡線縛定燒存性為末
薑汁並酒各一呷同調服過口便定
定喘湯
白菓(二十一枚去殼切碎炒黃色)麻黃欵冬花桑皮(蜜炙)法製
半夏(如無以甘草湯泡七次去皮用各三錢)甘草(一錢)蘇子(二錢)杏仁(一錢半)
黃芩(炒一錢半)
右用水三鍾煎二鍾分二服不用薑不拘時徐徐
服
詩曰諸病原來有藥方惟愁齁喘最難當麻黃桑杏
尋蘇子白菓冬花更又良甘草黃芩同半夏水煎百
沸不須薑病人遇此仙丹藥服後方知定喘湯金
陵有一浦舍用此方專治齁疾無不取效此其真方
也
壓掌散治男婦哮喘痰𠻳
麻黃(去節二錢半)炙甘草(二錢)白菓(五箇打碎)
水煎臨臥服
二黃丸濟生方治停痰在胃喘息不通呼吸欲絶
好雌黃(一錢)雄黃(一兩)
研極細末熔黃蠟為丸彈子大每服一丸於半夜
時煮糯米粥乘熱以藥投入粥内攪轉和粥吃
善悲
内經云在臟為肺在志為悲又云精氣并於肺則悲是
也
肺虚補母仲景云婦人臟躁喜悲傷欲哭象如神靈所
附數欠伸甘麥大棗湯主之
甘草(三兩)小麥(一升)大棗(十枚)
水六升煮三升分三服亦補脾氣
許學士治一婦人數次無故悲泣不止或謂之有祟祈
禳請禱備至終不應予忽憶金櫃有一証云婦人臟
躁悲傷欲哭象如鬼神靈數欠伸者宜甘麥大棗湯
予急令治藥盡劑而愈古人識病制方種種絶妙如
此
運氣云悲証皆屬寒水攻心經云火不及則伏明伏明
之紀其病昏惑悲忘從水化也又云太陽司天寒氣
下臨心氣上從喜悲數欠又云太陽司天寒淫所勝
善悲時眩仆又云太陽之復甚則入心善忘善悲治
以諸熱是也
姙娠善悲
綱目述管先生治一姙娠四五箇月臟躁悲傷遇晝則
慘感淚下數欠象若神靈如有所憑醫與巫皆無益
與仲景大棗湯一投而愈
肺痿(金匱要略千金方脉經論同)
論曰寸口脉數其人病咳口中反有濁唾涎沫出何也
師曰此為肺痿之病何從得之師曰病熱在上焦因欬
為肺痿或從汗出或從嘔吐或從痟渴小便利數或從
便難被快藥下重亾津液故得肺痿又寸口脉不出而
反發汗陽脉早索陰脉不澀三焦踟蹰入而不出陰脉
不澀身體反冷其内反煩多唾脣燥小便反難此為肺
痿傷於津液便如爛瓜下如豚腦但坐發汗故也其病
欲欬不得欬欬出乾沫久久小便不利其脉平弱肺痿
吐涎沫而不咳者其人不渴必遺溺小便數所以然者
上虚不能制下故也此為肺中冷必眩師曰肺痿欬唾
咽燥欲飲者自愈自張口者短氣也
王海藏曰此証初得可治久則難愈何者上枯水之源
下竭水之本也
又曰寸口脉虚小者為肺痿熱之所過初結為膿始萌
可救微發渴者欲愈
又曰凡傷風傷寒後咳𠻳唾血者此肺虚也若不治恐
乘虚而成肺痿當以小柴胡去人參大棗生薑加乾
薑五味子
又曰肺痿肺癰其皮如麩糠有胃脘成癰其皮緊如
甲錯有腸癰裹大膿血於腸胃之間
又經云陽明司天唾出白血者其狀淺紅如肺色故曰
白血
又曰無汗惡寒脉浮緊得自傷寒法從麻黃有汗惡
熱脉沈實得自傷酒法從葛根
生生子曰痿乾癟也即早發還先痿之痿
甘草乾薑湯温臟治肺痿多涎唾小便數肺中冷必
眩不渴不咳上虚下不能制溲(服此湯已渴者屬消渴)
甘草(炙四兩)乾薑(二兩炮)
水三升煮取一升半分温日二服集驗肘後有
大棗十二枚
甘草湯治肺痿涎唾多出血心中温温液液方(千金翼名)
(温液湯)
甘草二兩水三升煎取一升半分三服
生薑甘草湯治肺痿欬唾涎沫不止咽燥而渴
生薑(五兩)甘草(四兩)人參(三兩)大棗(十二枚)
右水七升煮取三升分三服
桂枝皂莢湯治肺痿吐涎沫不止
桂枝生薑(各三兩)甘草(二兩)皂莢(一兩)大棗(十五枚)
水七升煮取三升分三服
千金方麻黃湯(仲景名小青龍加石膏湯)治肺脹咳而上氣咽燥而
喘脉浮心下有水
麻黃芍藥生薑(仲景用乾薑)細辛桂心(各三兩)半夏
五味子(各半升)石膏(四兩)
水一斗先煮麻黃去上沫内諸藥煮取三升強壯
服一升羸者减之日三服(小青龍湯無石膏)
知母茯苓湯肺痿喘𠻳不已往來寒熱自汗
茯苓炙甘草(各一兩)知母五味子人參薄荷
半夏柴胡白术欵花桔梗麥冬黃芩
(各五錢)川芎阿膠(炒各三錢)
右每服一兩薑三片水煎服
久癆咳𠻳肺痿見血
知母貝母天冬麥冬欵花(各三分)川歸地
黃苡仁杏仁天花粉(各五分)桔梗甘草馬
兜鈴紫苑阿膠白蠟(各一分半)
薑三片棗一枚水煎連進三服立愈
人參平肺散治心火尅肺傳為肺痿咳𠻳喘嘔痰涎
壅盛胸膈痞滿咽嗌不利
橘紅甘草(炙)地骨皮茯苓青皮蘇葉半
夏(各五錢)桑白皮(一兩)知母(七錢)人參天門冬(各四錢)
有熱加黃芩(四錢)五味子(三百粒)每服五錢薑三片水
煎服或為末薑汁丸如彈子大噙化亦可
人參欵花膏脾胃虚寒久𠻳不已咽膈滿悶咳𠻳痰
涎嘔逆惡心腹脇滿脹腰背傷痛或虚勞冷𠻳及遠
年近日一切咳𠻳諸藥不效欲成肺痿
欵花人參五味子紫苑桑白皮(各一兩)
右為末煉蜜丸芡實大每食後細嚼一丸淡薑湯
下噙化亦可
肺癰
孫真人曰病欬唾膿血其脉數實者屬肺癰虚者屬肺
痿欬而口中自有津液舌上胎滑此為浮寒非肺痿若
口中辟辟燥欬即胸中隠隠痛脉反滑而數此為肺癰
也問曰病者欬逆師脉之何以知為肺癰當有膿血吐
之則死後竟吐膿死其脉何類何以引之師曰寸口脉
微而數微則為風數則為熱微則汗出數則惡寒風中
於衞呼氣不入熱過於營吸而不出風傷皮毛熱傷血
脉風舍於肺其人則咳口乾喘滿咽燥不渴多唾濁沫
時時振寒熱之所過血為凝滯蓄結癰膿吐如米粥始
萌可救膿已成則難治寸口脉數趺陽脉緊寒熱相搏
故振寒而咳趺陽脉浮緩胃氣如經此為肺癰師曰振
寒發熱寸口脉滑而數其人飲食起居如故此為癰腫
病醫反不知而以傷寒治之不應愈也何以知有膿膿
之所在何以別知其處師曰假令膿在胸中者為肺癰
其脉數欬唾有膿血設膿未成其脉自緊數緊去但數
膿為已成也
生生子曰按金櫃要略脉經元戎論肺痿肺癰皆無分
別治亦相須以其俱為肺病也愚歴見今之病此者
亦稍有分別不能不為之辯也肺痿近於虚怯故王
海藏援内經勞風論証入之謂上枯水之源下竭水
之本也何言乎内經五痿論皆以肺熱葉焦為本故
今之病肺痿者多乾咳聲啞無力緣肺主聲肺為火
爍憊劇枯痿乾癟故聲不充發也虚怯者多有之肺
癰雖亦為肺熱所致多有因於外感因於酒熱故間
有吐盡膿血而愈者有瀉肺而愈者今分肺痿肺癰
為二門祖千金也
王海藏曰寸口脉實大為肺癰血為凝滯化為五色脉
數為弱膿成難已不渴者難治
黃昏湯治欬有微熱煩滿胸心甲錯是為肺癰者方
黃昏手掌大一片是合昏皮也㕮咀以水三升煮取
一升分二服
又方
薏苡仁瓜瓣(半升)桃仁(五十枚)葦莖(切二升水二斗煮取五升去渣)
右四味内葦汁中煮取二升服一升當有所見吐
膿血
王海藏加味葶&KR0995;大棗瀉肺湯治脉緊數則膿已成
喘而不得臥
葶&KR0995;(二兩炒紫色)
右件杵成丸以水三升煮大棗二十個取二升去
渣内麻黃五味子各兩半取清飲頓服令三日服
一劑瘥
又一法治一切欬唾膿血久欬及出不止
好酥三十觔三遍煉停取凝成膏醍醐服二合日三
服瘥
如聖丸治風熱毒氣上攻咽喉痛痺腫塞妨悶及肺
癰噴𠻳膿血胸滿振寒咽乾不渴時出濁沫氣息腥
臭久久咯膿狀如米粥
龍腦(另研)牛黃(另研)桔梗甘草(生用各一錢)
右為細末煉蜜丸每兩作二十丸每服一丸噙化
𠻳藥青龍散
石膏(八兩)朴硝甘草(生用各一錢)青黛(半兩)
右為細末每服二三錢煎薄荷湯點熱𠻳冷吐
衍義蛤蚧散治肺虚欬久成瘡吐膿血
犀角&KR0008;羊角鹿角阿膠蛤蚧
搜膿散治諸瘡膿汁不絶腐盡
黃蓍白芍藥香白芷(各等分)
右為末乾上患處上用膏藥敷貼一日一換
海藏云此方雖云治瘡吐膿血久不盡者亦宜用此藥
作湯散煎調服之又宜糊為丸桐子大白湯下三五
十丸或乾糝細末嚥津大妙
錢氏如聖散
桔梗甘草阿膠(炒白)
煎甘桔取清内膠化服
黃蓍鼈甲散治虚勞客熱肌肉消瘦四肢倦怠五心
煩熱口燥咽乾頰赤心忪日晩潮熱夜有盜汗胸脇
不利飲食多渴咳唾稠粘時有膿血
知母(焙)桑白皮(去皮)黃蓍(去蘆)甘草(炙)赤芍藥紫苑(去蘆)
(以上七味各五錢淨)秦芁(洗去蘆)白茯苓(去皮焙一本忌火今焙別有說)生地黃
柴胡(去蘆梗)地骨皮(去骨以上五味各五錢五分淨)肉桂(去皮不見火)人參
苦桔梗(以上三味各三錢三分淨)鼈甲(去頭用酥炙更佳)天門冬(湯洗去心焙一)
(本忌火今聽以上二味各一兩)半夏(五分)
右為粗末每服二大錢水一盞煎至七分去渣温
服食後海藏云此方内闕黃蓍疑黃芩是黃蓍
也然内有黃芩有小柴胡今治虚熱妙為有盜汗
亦無妨也兼加知母地骨皮赤芍藥即錢氏地骨
皮散也治盜汗亦妙内有桂本治發熱惡寒即
柴胡加桂也天門冬人參地黃即三才也秦
芁柴胡甘草鼈甲芍藥即黃龍湯也紫苑桔梗
甘草即紫苑散也桂芍黃耆甘草即黃蓍建中
湯也又云此方治本無傷寒風而得孫真人治
唾膿血用麻黃升麻之類及青龍湯之類亦從傷
寒而得也内多五味子皆祖仲景法無論傷寒傷
風皆可加五味子又云桔梗一味有辛有苦辛
以散之苦以泄之當如上下之意
硃砂膏鎮心神解熱除煩唾血等證
硃砂(另研半兩)珍珠末生犀角人參玳瑁末甘
草(各一兩)金箔(泥分半用)輕粉(二錢半)蘇合油(一分)牛黃(另研)麝香
(另研)龍腦(另研)南鵬砂琥珀遠志&KR0008;羊角赤茯
苓(已上各半兩)安息香(酒熬去石約半兩)
右為細末入研藥極細煉蜜丸蘇合油和諸藥為
錠子更以金箔為衣每兩作五錠每服一皂角子
大噙化人參湯下亦得並阿膠丸相雜服尤勝至
寳丹
定肺散
知母(半兩)貝母(二錢半)人參(二錢半)枯礬(半兩)烏梅肉(半兩)御米
殼(炒二兩)白朮(二錢半)
為細末水煎生薑湯點亦得蜜丸彈子大噙化亦
得
定肺丸
欵冬花紫苑知母貝母人參甘草(炙)桑
白皮御米殼麥門冬百部馬兜鈴五味
子烏梅肉(已上各等分)
右為細末煉蜜丸彈子大噙化一丸
古方紫苑散
紫苑(半兩)欵冬花(半兩)百部(二錢半)
右為細末烏梅湯點服生薑亦得如欬加五味
子喘加杏仁渴加烏梅氣逆加陳皮頭痛
加細辛三錢甘草二錢氣脫者加御米殼蜜炒
粗末水煎
增損防風通聖散治鼻塞不通肺氣不利
桔梗桑白皮紫苑鼠粘子(各半兩)荆芥穗(三兩)甘
草(一兩已上各生用)
右為粗末防風通聖散各一半和勻每服四錢水
一盞半生薑五片煎至七分去渣温服食後
葶藶大棗瀉肺湯肺癰胸滿脹一身面目浮腫鼻塞
清涕出不聞香臭酸辛欬逆上氣喘鳴廹塞先服小
青龍湯一帖
葶藶(炒研三錢)大棗(十二枚)
先以水三升煮棗取二升去棗入葶藶煮取一升
服
外臺桔梗白散欬而胸滿振寒脉數咽乾不渴時出
濁唾腥臭久久吐膿如米粥者為肺癰
桔梗貝母(各三兩)巴荳(七分)
右三味為散壯人服五分弱者减之病在膈上吐
膿血膈下者瀉出若下多不止者飲冷水一杯
欬而胸滿振寒脉數咽乾不渴時出濁唾腥臭久久吐
膿如米粥者為肺癰桔梗湯主之亦治血痺
桔梗(一兩)甘草(二兩)
右二味以水三升煮取一升分温再服則吐出膿
血而愈也
欬逆上氣時時濁唾但坐不得臥皂莢丸主之
皂莢(刮去皮酥炙)
為細末蜜丸梧子大以棗膏和湯服三丸日三夜
一
孫真人治肺癰吐膿血用甘桔湯二十餘條加減
生甘草一兩桔梗二兩水煎服咳逆氣者加陳皮
咳𠻳者加知母貝母欬而渴者加五味吐膿血
者加紫苑肺痿者加阿膠面目腫者加茯苓
嘔者加生薑半夏少氣者加人參麥冬膚疼者
加黃蓍目赤者加梔子黃連咽痛者加鼠粘子
竹茹聲不出者加半夏桂枝疫毒頭腫者鼠粘
子大黃&KR0621;硝胸痛膈不利者加枳殼心胸痞者
加枳實不得眠者加梔子發狂者加防風荆芥
酒毒者加葛根陳皮
桔梗湯治肺癰心胸氣壅咳𠻳膿血心神煩悶咽乾
多渴兩脚腫浮小便赤黃大便多澁
桔梗貝母當歸瓜蔞仁枳殼苡仁桑
皮防已(各一二分)甘草節杏仁百合(各六分)黃蓍(一錢)
(八分)
分二服薑三片水煎温服大便秘加大黃小便
秘加木通
升麻湯肺癰吐膿血作臭氣
升麻苦梗苡仁地榆黃芩牡丹皮芍
藥(各一錢八分)甘草(三錢六分)
分二服水煎食後温服
紫苑湯治咳𠻳唾中有膿血虚勞癰痿
人參紫苑知母桔梗甘草五味子茯
苓阿膠貝母(各一錢)
薑三片水煎服
排膿散肺癰吐膿以此排膿補肺
黃蓍(一兩)
水二鍾煎一鍾食後温服
棗膏丸肺積在右脇下如杯發為癰
陳皮苦梗葶藶
各等分棗肉搗為丸梧子大每服五十丸米飲下
消膿飲肺有癰膿腥氣上衝嘔而咳𠻳
天南星半夏知母貝母生地阿膠川
芎甘草桑皮防風射干桔梗天冬
薄荷杏仁白芷紫蘇白芨烏梅
各等分每服七錢薑三片水煎服
赤水元珠卷七
