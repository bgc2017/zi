赤水元珠卷十
明孫一奎撰
虚怯虚損勞瘵門
緫論
生生子曰虚是氣血不足怯是不能任勞損是五臟虧
損由虚而至怯至損皆自漸而深治之須極體認不
可輕易投劑少有差悞則輕者反重重者死矣古患
虚怯者雖是不治之症尚或延過二三年今之患虚
怯者周歲半載之間卒不可救深可憫也求其死速
之由有三大愆不容不急講也病家欲求速效不久
任師屢更屢試殊不知虚者精氣奪也須多服補藥
非假以歲月不見功病者厭其效遲更師調理故屢
換而屢試之後師窺前方之不效疑非其症又更方
治詎思其藥力之未逮也由是脾胃轉傷遂至不救
猶恨天下無良師也此其一愆也乃愆之小者也自
丹溪倡陽有餘隂不足及相火易動之論而明醫雜
著和之統旨大旨又和之故今之人纔見虚弱發熱
一委之隂虚火動開場便用滋隂降火不分陽虚隂
虚脾胃勇怯一槩用黃栢知母生熟地黃天麥門冬
牛膝天花粉五味子童便之類胃強而隂血不足者
間或無虞胃弱氣虚而無實熱者服此純隂苦寒之
劑其火愈熾甚至惡心胷滿咳𠻳痰沫泄瀉聲啞而
斃哀哉叩其師則曰書以隂虚火動著其症吾以滋
隂降火應其病病之不起天也雖屢試屢死而師家
病家終莫能醒其藥之悞而一歸之天吁天何冤也
丹溪陽有餘隂不足之論盖為當時局方温補之藥
害人故著此以救一時之弊至於按病投劑隂虚則
補隂陽虚則補陽曷嘗固執又曷嘗隄防流害一至
於此據經云火欎則發之又曰輕者可降重則從其
性而升之盖火之性上炎以輕揚之劑鼔之則易散
也若不察而一以降火為言將逆其性而使之愈熾
矣故曰甘温去大熱是也按東垣書只有升陽散火
湯火欎湯二方並無滋隂降火之法豈賢如東垣者
尚昧此滋隂降火之法歟緣脾胃喜温而惡寒形寒
飲冷則傷肺體既虚弱膚腠不密易致風邪由此咳
𠻳潮熱故以輕揚之劑投之其熱頓釋熱退即以補
劑收其功時師暗于此理動藉開口則曰丹溪諸公
云云人身之虚皆隂虚也故任前藥而不疑不思滋
隂降火之藥皆歛肺助濕滯痰損脾者風邪火熱皆
莫能散愈投愈咳愈進愈熱也此弊吳浙間尤罹其
毒蓋王節齋吳茭山何大英皆浙産益易見信故耳此其
二愆也乃愆之大者也膏粱之家厚味相競内多積聚丹
溪曰蒸蒸發熱積病最多嗜慾者中心實怯故每迎
師用藥喜補而憚攻抑不知積之不去熱之不去也
多補則重閉其氣是資其邪而益其病也初起未久
胃氣尚強急當推之而後議補則無反顧之憂若失
機會遷延日遠莫能為計欲補則無成功欲攻則胃
氣已壊畏首畏尾待死而已此其三愆也乃愆之中
者也予壯歲患此百師莫能瘳幸遇至人指示軒岐
要領病之禁忌恬澹内觀三年乃起是以深悟此三
大愆不敢自秘謹將縝密授受治法吐露篇末以惠
蒼生不識同志者寧少易其故轍否耶
凡治虚損之症當從難經治法損其肺者益其氣損其
心者調其營衛損其脾者調其飲食適其寒温損其
肝者緩其中損其腎者益其精此治損之法也今人
樂看方書不究竟經義一遇虚熱之症動輒便是滋
隂降火顧生平所藴不過是明醫雜著諸症辨疑活
人指掌等小書識見淺近易于觀覽元宋已前諸大
家之旨有至老未嘗觸目者間有涉獵丹溪則又僅
能用其粗而略其精丹溪治隂虚之法固未嘗純棄
人參節齋則畏之如虎汪石山病用參蓍論及營衛
論云丹溪言陽有餘而隂不足者乃對待之言是大
槩之論隂虚乃营中之隂氣虚非特言腎隂也此言
發前人之所未發深有功于丹溪者近代諸公所云
隂虚非精則血故用劑惟養血滋隂也予既詳之于
前復申之于後誠重人命而懲其偏亦欲同志者有
所警悟也
治虚損之症再要識得利害丹溪云脉數而無力者難
治大肉脱甚者難治肺脹欎遏不得眠者難治形瘦
脉大胷中多氣者死瀉而加汗者死熱不為汗衰者
死不為泄减者死𠻳而下泄上喘者死股肉全消者
死左不得眠者肝脹右不得眠者肺脹又𠻳而㗋疼
聲啞糞門瘻瘡者死皆不治之症
脉訣舉要曰骨蒸勞熱脉數而虚熱而濇小必殞其軀
加汗加咳非藥可除
治虚損之症吃緊處工夫只在保護脾胃為上如和觧
攻裏二法義之所當用者雖老弱久病亦所不避乃
撥亂反正之意惟要用捨得宜有先攻而後補者有
先補而後攻者有攻補並行者當攻則攻當補則補
如丹溪治一人久𠻳吐紅發熱消瘦衆以為瘵脉弦
數日輕夜重行倒倉法而愈次年生子滑伯仁治宋
無逸病瘧瘠損饘粥難下咽者六十餘日殆甚脉數
關上尤弦疾久體瘠而神完是積熱居脾且滯于飲
食法當下衆疑而難之藥再進而疾去其半繼以甘
露飲白虎湯而安觀此乃當攻則攻也縱久病瘦弱
法有所不避也丹溪治一人咳𠻳惡寒胷痞口乾心
微疼脉浮緊而數左大于右盖表盛裏虚問其素嗜
酒肉有積後因行房涉寒冐雨忍飢繼以飽食先以
人參四錢麻黃連根節一錢半與二三帖𠻳止寒除
改用厚朴青皮陳皮瓜蔞半夏為丸參湯下二十服
而痞除汪石山治一人年弱冠房勞後忽洒洒惡寒
自汗發熱頭背胃脘皆痛唇赤舌強嘔吐眼胞青色
午後譫語發熱小便長初日脉皆細弱而數次日脉
浮弦而數醫以手按臍下痛議欲下之石山曰此疫
也疫兼兩感内傷重外感輕耳臍下痛者腎水虧若
用利藥是殺之也古人云疫有補有降有散兹宜合
補降二法以清暑益氣湯除蒼术澤瀉加地黃而安
此當補則補也夫業醫者膽欲大而心欲小毅然獨
斷于衷病所當瀉則須瀉之幸無曰虚弱者何敢弄
險經曰有故無損亦無損也設務姑息而一惟調補
是務此猶南宋和議之說豈知邪正不兩立王業不
偏安然不伐賊王業亦亡坐而待亡孰若伐之古人
以醫譬國豈徒語哉
抱拙子曰内經云今人未及半百而衰以酒為漿以妄
為常醉以入房慾竭其精耗散其真則人之根源從
此而虚損矣五臟六腑如何不弱五勞六極七傷如
何不至勞傷既至則隂陽虧寒熱作飲食减脉道乖
故虚勞之脉有浮而大者微而弱者弦而數者夫脉
浮而大者血氣未衰病勢未羸大肉未消飲食未减
雖有寒熱諸邪猶可以治若脉微弱者血氣已衰病
勢已羸飲食减骨肉枯寒熱蒸嘔泄作于此則滋補
兩難何易下手單弦猶可若帶雙弦則為賊邪侵脾
尤為難治加數則正氣已竭病必殆矣善治者當病
勢未深之時調養脾胃安鎮心神滋補腎水俾心腎
氣交脾胃充實飲食日進血氣自生病無不差又如
經曰精不足者補之以味味隂也補精以隂求其本
也然味乃榖粟菜菓出于天賦自然冲和之味故有
益人補隂之功非醯醬烹餁偏厚之味出于人為者
也又經曰形不足者温之以氣温養也温存以養使
氣自充氣充則形完矣今醫失補之道輕則鹿茸雄
桂重則起石丹砂加之灼艾補燥其水夫五行之氣
水特其一耳一水不勝五火况又加以熱劑則水愈
涸而火轉盛久而咳痰咳血潮熱煩渴喜冷猶且喜
補不已如此死者醫殺之耳夫凉劑能養水清火熱
劑能燥水助火勞為熱証明矣還可用補乎然五臟
氣血虚損補劑雖不可無用之亦必有道必先治其
諸蟲痰飲宿癖一一除盡方可以服補劑不爾必不
得力其體虚者最易感風邪尤當先行和解微利微
下從其緩而治之次則隨証調之若邪氣未除便行
温補邪氣得補遂入經絡致死不治如此死者何啻
千萬惟無蟲痰積癖之人其脉舉按無力而弱者方
可補之然五臟雖皆有勞心腎為多心主血腎主精
精竭血燥心腎虚矣腎氣虚則水走于下心氣欠則
火炎于上火炎上則為痰為𠻳為煩熱為口乾為咯
血為上氣為嘔逆為盗汗為耳鳴目眩為睡中驚悸
水走下則為腰痛為脚弱為泄瀉為赤白濁為遺精
夢泄為小便滑數為皮毛焦枯皆虚勞變証生于心
腎者也故補法當以調心補腎為先惟宜温養以緩
取效不宜用峻烈之劑經又曰脾者孤臟以灌四旁
又曰五臟皆禀氣于胃脾胃徤順運納五榖雖有虚
勞復之亦速脾胃苟虚若不先補益而便用補本臟
之藥則脾不能納化滯而不行用力多而成功少也
故治虚勞者須先徤順脾胃然後徐用本臟補藥無
不成功否則不效疑其為悞更法治之以此悞人者
可勝計哉然病人亦須愛惜身命堅心定志絶房室
息妄想戒惱怒節飲食以自培其根否則雖服良藥
無益也
抱拙子曰按勞瘵之證曰骨蒸殗殢伏連尸疰勞疰蟲
疰毒疰熱疰冷疰食疰鬼疰若骨髓熱者為骨蒸半
卧半起者為殗殢五臟内傳為伏連諸疰者即今之
傳尸也盖疰者注也自上注下與前人相似故曰疰
其變多種大槩令人寒熱沉沉默默不的知其所苦
而無處不患若寒熱自汗面白目乾口苦神昏善恐
不能獨卧傳在肝也若寒熱面黑鼻燥善忘大便秘
澁口舌生瘡傳在心也若寒熱面青唇黃舌本強硬
言語不出飲食無味羸瘦吐涎傳在脾也若寒熱面
赤鼻白乾燥毛折咯嗽喘急吐涎膿血傳在肺也若
寒熱面黃耳焦脚胻痠痛小便白濁遺瀝腹痛傳在
腎也此皆傳尸勞瘵之所苦者然世人聞其名則神
驚而志恐一抱其病謂之必死無生往往淹延竟至
不救傷哉此病四方之民皆有之然東南之民患者
接踵有傳染而殞絶子孫者西北之民百無一二是
何故耶盖西北之地土厚水深居民食麪啖肉不嗜
湯飲居禀實臓腑固東南之地土薄水淺居民食米
啖魚多嗜湯飲居禀弱臓腑滑所禀既殊血氣亦異
方土之所致也凡人一身之間三尸九蟲均有之矣
人呼則呼人吸則吸北人肌肉厚膚腠密有以滋養
隠而不動南人肌肉薄膚腠疎無以滋養動而不隠
不隠則害人始而呼吸血氣血氣既少呼吸真氣真
氣已衰其蟲亦困將隨人殞獨肺蟲一種則禀殺厲
之氣已成靈物人將氣絶飛遁而出變化不測一着
虚衰之人則至于死所以謂之傳尸癆瘵古方雖有
狸骨獺肝天靈盖等藥未嘗見效惟在辨證分明氣
血未憊精神未散脉不弦數之時早用崔氏灸四花
穴法及藥證相對必有所濟若妄意不察凡遇寒熱
咳嗽便以鱉甲黃蓍為補虚羸之主宰殊不知因風
得補非勞成勞或以柴胡黃芩為解勞熱之先鋒殊
不知因虚得寒不損成損或以地黃當歸為滋血之
良方殊不知此藥性滯大能損脾或以人參白术為
補氣之佳品殊不知此藥力善補偏用無功大要須
知傳尸之證乃異常怪病必患者能異常調攝毉者
能至誠合神或藥之或艾之則有不測之神以助之
而此病可瘳矣若患者如常而調攝毉者如常而療
理雖藥之艾之神亦不知助病必不可差矣如以為
難治之病而即棄之非仁術也其可乎哉
近世童男室女多患勞怯或失血咳嗽或惡寒潮熱脉
弦而數此等之証皆勞心失血之所致乃治者虚則
參蓍桂附反補其陽而愈耗其隂嗽則枳殼杏仁桑
白皮不顧其腎虚而反瀉其肺是損其至高之氣也
隂血既虧氣盛似火乃内虚無邪之熱俗用芩連梔
子豈不損其胃哉隂虚潮熱與有邪之熱不同俗用
柴胡薄荷于衛寧無傷乎脾隂既虧痰盛似火半夏
陳皮南星勝濕之劑能治耶隂火旺則其人不食又
豈香砂麥芽消導之劑可治耶至于思慮内傷經絡
失血停胷亦非側栢棕灰之可止也世俗皆治其標
而未治其本安望其能效耶今詳抑火有三法有瀉
有降有滋隂芩連梔子瀉火之藥瀉其有餘黃栢知
母降火之藥補其不足天麥門冬生熟地黃當歸助
隂生血滋隂之藥川芎芍藥推陳致新行血之藥非
甘草白术難以約脾非陳皮青皮無以導氣以遠志
酸枣仁可收其心以柴胡白芍藥可伐其木用括蔞
貝母而消此痰用阿膠五味而痊此嗽石蓮芡實治
夢遺秦芁養血退其熱茜根藕汁止其血此數味滋
隂降火之聖藥其間果是氣虚血少當入參茋氣分
不虚决不可入惟寒濕痰氣禁用此方餘者但能知
加减决得其宜又能静心節養無不大效
生生子曰石山醫案行世六十餘年矣内辯王汝言忌
用參茋論極其確切而時師尚膠滋隂降火之偏甘
棄參茋寧守滋隂降火之說縱至脾胃泄瀉痞脹浮
腫痰喘氣逆惡心聲啞雖死無恨予目擊如斯而死
者何下數十百人故不得不揭石山之書痛言而極
論之石山此辨亦丹溪發揮救時之意豈得已哉石
山之書既行而人尚循習如故何也予意時師或未
見石山書也或者曰子言實匡時之語也苐未免有
多言之病予曰吾亦深知多言之足病也且子之不
疾固而獨病予之多言亦過矣見孺子之入井孰不
欲以手引之况接踵而入井乎接踵而入井安得盡
以手而引之予將圖以塞其井也多言惡足病
辨明醫雜著忌用參蓍論(出石山醫案)
按汝言王公撰次明醫雜著其中有曰若酒色過度傷
損肺腎真隂咳𠻳吐痰衂血咳血等症此皆隂血虚
而陽火旺也宜甘苦寒之藥生血降火若過服參蓍
等甘温之藥則死不可治盖甘温助氣氣屬陽陽旺
則隂愈消故也又云咳嗽見血多是肺受熱邪氣得
熱而變為火火盛而隂血不寧從火上升治宜滋隂
降火忌用人參等補氣之藥又撰次本草集要云人
參入手太隂而能補火故肺受火邪咳嗽及隂虚火
動勞嗽吐血者忌用之誤用多致不救予常考其所
序固皆本之丹溪然丹溪予無間然矣而王氏未免
有可議者丹溪曰治病必分血氣氣病補血雖不中
病亦無害也血病補氣則血愈虚散矣此所以來王
氏陽旺則隂愈消之說也丹溪又曰補氣用人參然
蒼黑人多服之恐反助火邪而爍真隂此所以又來
王氏咳嗽見血多是火盛隂虚忌用人參補氣之論
而集要復有人參補火肺受火邪勞嗽吐血等症忌
用人參之戒也夫王氏之書雖出丹溪但過于矯揉
而又失之于偏也不曰誤服參蓍多致不救則曰多
服參蓍死不可治言之不足又復申之惟恐人以咳
嗽失血為氣虚不作隂虚主治也篇末雖亦有氣虚
欬血之言又恐人因此言復以咳嗽失血為氣虚故
即繼之曰但此症不多爾是以愈來後人之惑使凡
遇欬血雖屬氣虚終以前言為主而參蓍竟莫敢用
也殊不知丹溪立法立言活潑潑地何嘗滯于一隅
于此故曰血病忌用參蓍于他章則又曰虚火可補
參术生甘草之類又曰火急甚者兼瀉兼緩參术亦
可是丹溪治火亦未嘗廢人參而不用王氏何獨但
知人參補火而不知人參能瀉火邪丹溪又曰隂虚
喘嗽或吐紅者四物加人參黃栢知母五味子麥門
冬又曰好色之人元氣虚欬嗽不愈瓊玉膏肺虚甚
者人參膏凡此皆酒色過傷肺腎欬嗽吐血症也丹
溪亦每用人參治之而無疑王氏何獨畏人參如虎
邪叮嚀告戒筆不絶書宜乎後人印定耳目確守不
移一遇欬𠻳血症不問人之勇怯症之所兼動以王
氏藉口更執其書以證致使良工為之掣肘病雖宜
用亦不敢用惟求免夫病家之怨尤耳病者亦甘心
忍受苦寒之藥縱至上吐下瀉去死不遠亦莫知其
為藥所害興言及此良可悲哉兹取丹溪嘗治騐者
以證之一人咳嗽惡寒胷痞口乾心微痛脉浮緊而
數左大于右盖表盛裏虚聞其素嗜酒肉有積後因
行房涉寒冐雨忍飢繼以飽食先以人參四錢麻黃
連根節錢半與二三帖𠻳止寒除改用厚朴青皮陳
皮瓜蔞半夏為丸參湯送下二十服而痞除夫既咳
𠻳嗜酒不可謂肺無火也復因行房感冐不可謂隂
不虚也初服人參四錢再用參湯送藥不可謂不多
服也何如不死又一人患乾咳𠻳聲啞用人參橘紅
各錢半半夏麯一錢白术二錢知母瓜蔞桔梗地骨
皮各五分夏加黃芩五分入薑仍與四物加炒栢童
便竹瀝薑汁二藥晝夜相間服兩月聲出而愈夫患
乾咳𠻳聲啞不可謂肺無火邪也不可謂隂不受傷
也服人參兩月不可謂不多也又何如不死又一壯
年因勞倦不得睡欬痰如膿聲不出時春寒醫與小
青龍湯㗋中有血絲腥氣逆上漸有血線自口右邊
出晝夜十餘次脉弦大散弱左大為甚此勞倦感寒
強以辛甘燥熱之劑動其血不治恐成肺痿遂以參
蓍歸术芍藥陳皮生甘草帶節麻黃煎入藕汁服二
日𠻳止去麻黃與四日血除但脉散未收食少倦甚
前藥除藕汁加黃芩砂仁半夏半月而愈夫欬嗽如
膿聲不出者不可謂肺不熱也又以甘辛燥熱動其
血不可謂血不病也服參蓍亦不可謂不多也又復
何如而不死凡此諸病以王氏言之未免皆作酒色
傷隂而用滋隂瀉火之藥然而丹溪率以參蓍等劑
治之而愈並不見其助火增病者盖病有所當用不
得不用也雖勞嗽吐紅亦有所不避焉耳古今治癆
莫過于葛可久其保真湯獨參湯何嘗廢人參而不
用但詳其所挾之症何如耳豈可謂其甘温助火一
切棄而不用哉肺受火邪忌用人參其源又出于海
藏本草湯液之所云而丹溪實繹其義不期流弊至
于此又嘗因是而推廣之丹溪曰蒼黑之人多服參
蓍恐助火邪而爍真隂肥白之人多服冄好此固然
矣考其嘗治一人形瘦色黑素多酒不困年半百有
别舘一日大悪寒發戰言渴不飲脉大而弱又右關
稍實略數重則濇以王氏觀之以形色論之正合滋
隂瀉火之法而丹溪謂此酒熱内欎不得外泄由表
熱而虚也用黃芪二兩乾葛一两煎飲之大汗而愈
既不以蒼黑忌用參茋為拘亦不以酒色傷隂忌服
參茋為禁是知丹溪立言以示人者法之常施治而
不以法為拘者善應變也王氏但知其立法之常而
未察其治不以法為拘之變故於參茋等劑每每畏
首畏尾若不敢投盖亦未之考也雜著所制諸方雖
未盡廢參茋察其用處必須脉細微而遲者方始用
也然而東垣丹溪之用參茋亦不專在于此東垣曰
血虚脉大症象白虎誤服白虎湯者必死乃用黃茋
六錢當歸一錢名曰當歸補血湯以治之是血虚脉
大東垣亦嘗用黃茋矣丹溪曰一人滯下一夕昏仆
目上視溲注汗洩脉大無倫此隂虚陽暴絶也盖得
之病後酒色灸氣海服人參數觔而愈是隂虚脉大
丹溪亦嘗用人參矣豈必脉之細微遲者而後用哉
考之本草仲景治亡血脉虚以人參補之取其隂生
于陽甘能生血故血虚氣弱仲景以人參補之是知
人參不惟補氣亦能補血况藥之為用又無定體以
補血佐之則補血以補氣佐之則補氣是以黃茋雖
專補氣以當歸引之亦從而補血矣是以東垣用黃
茋六錢只以當歸一錢佐之則名曰補血湯可見黃
茋功力雖大分兩雖多為當歸所引不得不從之補
血矣矧人參功兼補血者耶人參性味不過甘温非
辛熱比也稍以寒涼佐之必不至助火如此之甚積
温成熱若中病則已亦無是也夫芎歸味辛甘温或
用治勞熱血虚之病並無所疑然辛主耗散本非血
虚所宜彼人參甘温而味不辛比之芎歸孰輕而孰
重哉抑勞嗽吐血隂虚之病亦有始終不用人參莫
克全其生者何也或肉食不節則古人所謂厚味厝
熱也或房勞不遠則古人所謂縱欲傷生也二者不
謹而獨致畏于人參是謂不能三年之喪而緦小功
之察何其謬邪噫醫之用藥固所當審不可輕視人
之死生如咳嗽失血等症若果脾胃強徤飲食無阻
則當從王氏所論與之滋隂瀉火固無不可設或上
兼嘔逆中妨飲食下生泄瀉汗自泄而洗洗惡寒四
肢倦而兀兀多睡則又當從隂虚陽虚權其輕重而
兼治之可也苟不知此而專主乎王氏未免陷于一
偏而有無窮之患矣故予不得不極論之莫辭乎僣
踰之罪焉
虚損治法
脉虚者以牛膝紅花川芎補之骨虚者蓯蓉𤨏陽
虎骨補之筋虚木瓜杜仲破故紙龜板補之肉
虚山藥大棗甘草皮毛虚者括蔞桂枝黃茋氣
虚人參黃茋附子血虚當歸地黃芍藥津虚天
花粉玄參升麻麥冬髓虚五味子地黃當歸補之
秦越人曰損其肺者益其氣四君子加黃茋麥冬五味
子山藥之類損其心者益其營衛八珍湯加枸杞
子酸棗仁石斛栢子仁損其脾者調其飲食適其
寒温二陳湯或加白术益智白芍砂仁人參損其
肝者緩其中四物湯倍加白芍甘草枸杞子山茱萸
損其腎者熟地黃牛膝人參五味子兔絲子蓯蓉
之類此補五臟虚損之大槩也
凡心虚者恍惚憂煩少顔色或驚悸多汗宜人參養營
湯歸神丹養心丸之類虚而熱煩而渴者十全大
補湯心懸如大飢之狀者平補鎮心丹主之
肺虚者呼吸少氣閧然喘乏欬嗽嗌乾宜以紫苑散調
其氣若短氣少氣不足以息者四君子湯氣促氣
短上焦虚而熱者加生脉散虚而寒者十全大補湯
表虚不任風寒者黃茋建中湯皮膚灼熱不耐風寒
補中益氣湯皮膚乾燥日漸黑瘦麥門冬飲子咽
㗋乾者亦同津液不到咽者四君子加五味子桔梗
脾虚者面黃肌瘦吐利清冷腹脹腸鳴四肢無力飲食
少進宜益黃散或參苓白术散加木香藿香附子
食後便卧精神短少補中益氣湯加砂仁手足痠
軟行步欹側四君子湯黃茋湯手足顫振筋惕肉
&KR0008;似風以十全大補湯手足痠軟不耐勞役一有
動作多汗困熱十全大補湯臟腑不調中氣不運
病久不能食理中丸少加附子
肝虚者目眩筋攣面青恐懼如人將捕之狀宜六味地
黃丸加牛膝肉桂人參川歸木瓜主之眼昏少精
神無比山藥丸目中溜火視物昏花寢汗憎風行步
不正卧而多驚補益腎肝丸視物不明筋弱隂痿
隂下濕癢八味地黃丸
腎虚者背脊腰膝厥逆而痛耳鳴精滑小便頻數宜八
味地黃丸去附子加鹿茸五味子山藥以生其精
若腰背肩脾頭痛不任房事十全大補湯腰胯腿膝
無力牛膝丸脚膝痠軟下元虚冷八味地黃丸脚弱
脛痠無比山藥丸腎冷精虚陽事不舉還少丹離珠
丹金鎻正元丹三才封體丹選用夢遺白濁巴戟丸
小便如泔寒精自出小兔絲子丸小便頻而遺十全
大補湯加益智
東垣謂補腎不若補脾緣脾處于中焦上交于心下交
于腎道家交媾心腎以脾為黃婆正是此意
何栢齋曰丹溪論虚損之症歸之隂虚其言亦有所取
盖以精血為隂也但所製補隂丸專用寒涼則偏矣
夫五榖化為精血非火不能虚損之微者真火尚存
服寒涼猶可虚損之甚者真火已虧藥用寒涼豈能
使之化為精血以補其虚乎或問士大夫率喜服補
隂丸何也曰虚損之症皆下寒上熱所謂火水不交
者也其重感于寒者則下焦作痛不感寒者則不痛
至于上焦燥熱則一也上焦方苦煩熱初得寒涼則
暫快遂以為藥之功故喜服之久而下注則下元愈
寒火熱為寒迫而上行使上焦復熱愈甚展轉反覆
遂致沉痼而不可救盖暗受其害而不覺也然則治
之柰何曰補以寒涼佐以温熱補三佐二空心涼服
所謂熱因寒用者也久則精生熱退而病愈矣雖然
虚損之疾起于過用必慎房勞簡思慮節飲食庶服
藥有功毋獨恃藥餌也
生生子曰心者萬化萬物萬象之主内經靈蘭秘典曰
心者君主之官神明出焉主明則下安主不明則十
二官危是故五臟系皆通于心心通五臟系也五藏
一有不平心即應之補心之方前哲固不少矣然未
能貫通乎五臟也惟趙敬齋有補心丸一方極其縝
密可以為法特附于此以為凖標
補心丸
麥冬(二兩半)遠志(甘草湯煮)石菖蒲香附子(童便浸二兩)天冬
括蔞根白术貝母熟地茯神地骨皮
(各一兩半)人參川歸牛膝黃蓍(各一兩)木通(八錢)
右方能安養心神又治心氣不足驚恐徤忘俱為
細末大棗肉為丸梧桐子大每酒或圓眼湯吞五
七十丸此方不但補心兼治五臟無偏勝之弊可
以久服
論精氣奪則虚
奪謂精氣减少如奪去也出内經通評虚實論
人禀冲和之氣而生身有三曰元精曰元氣曰元神
者本身中之真精真氣真脉也夫精乃臟腑之真非
榮血之比故曰天癸氣乃臟腑之大經為静静之主
故曰神機脉為天真委和之一氣經謂其名有三曰
命之本氣之神形之道其機運升降皆隨氣而動因
血而榮精氣資始相生不失以養一身為人之司命
形質之體用也至若精不足則氣失資化氣不足則
血失所榮血不足則氣無所附天真散亂則氣精神
無禀命矣是以相生長養之道精化氣氣生神而皆
禀乎身之腑臟之真也夫氣血從乎營衛營衛又宗
乎經隧營衛者精氣之化為先天清濁之始經隧者
胃之水榖之化此經隧不能生營衛營衛不能不散
而養經脉經脉不能不順而資天真為生養&KR0636;容造
化形質理之然也凡人之視聽言動壯壽皆此理之
常也疾病盲瞶關格夭折皆此理之失也故有精神
氣血不足則病真脉散亂則死者皆由平日攝養之
過與不及動止之過踰常度也經云出入廢則神機
化滅升降息則氣立孤危然房勞甚則精血竭而神
無所依氣無所附則忽致暴絶也竊嘗第究先哲經
義濟生微旨益氣之補肺補精之滋腎皆資其化源
也盖人精血而常不足加之數奪其真資化失則榮
氣乃虚虚則衛氣不固精亦滑脱腎氣竭而隂微不
能與胃氣上升以接清陽之氣故病多頭重或痛氣
弱而食少元氣下陷脉即微弱外欲絶而虚洪或見
損脉此實元精不足之所致非有外感賊邪之病也
論形氣不足有餘用補瀉法
東垣曰黃帝云形氣之逆順柰何岐伯曰形氣不足病
氣有餘是邪勝也急瀉之形氣有餘病氣不足急補
之形氣不足病氣不足此隂陽俱不足也不可刺之
刺之重不足重不足則隂陽俱竭血氣皆盡五臟空
虚筋骨髓枯老者絶滅壯者不復矣形氣有餘病氣
有餘此謂隂陽俱有餘也急瀉其邪調其虚實故曰
有餘者瀉之不足者補之此之謂也
夫形氣者氣謂口鼻中喘息也形謂皮肉筋骨血脉也
形勝者為有餘消瘦者為不足其氣者審口鼻中氣
勞役如故為氣有餘也若喘息氣促氣短或不足以
息者為不足故曰形氣也乃人之身形中氣血也當
補當瀉全不在于此只在病勢潮作之時病氣增加
者是邪氣勝也急當瀉之如潮作之時精神困弱言
語無力及懶語者是真氣不足急當補之若病人形
氣不足病來潮作之時病氣亦不足此乃隂陽俱不
足也禁用針宜補之以甘藥不可以盡劑不已臍下
一寸五分氣海穴取之(已上出玉機微義)
癆瘵
癆瘵之病非止一端其始也未有不由氣體虚弱勞傷
心腎又有外感風寒暑濕之氣或先為瘧疾以致咳
嗽邪氣入裏失于調理又不能保養過于房勞傷于
飲食而成勞瘵之候其為証也令人肌肉羸瘦皮毛
乾枯寒熱盗汗遺洩白濁或腹中有塊或腦後兩邊
有小結核或聚或散或欬吐膿血其傳變不可勝言
也治宜保和湯保真湯秦芁扶羸湯黃茋鱉甲散清
骨散之類選用
節齋云男子三十歲前後色慾過度損傷精血必主隂
虚火動之病睡中盗汗午後發熱哈哈欬嗽倦怠無
力飲食少進甚則痰涎帶血咯唾出血或欬血吐血
衂血身熱脉沉數肌肉消瘦此名癆瘵最重難治輕
者用藥數十服重者期以歲月然必病人愛命堅心
定志絶房室息妄想戒惱怒節飲食以自培其根否
則雖服良藥無效也此病治之于蚤則易若到肌肉
消爍沉困着床尺脉沉取細數則難為矣
丹溪云此隂虚之極痰與血病亦或有蟲者其傳屍一
證不可云無傳屍一證最為惡疾世有闔門盡死古
方雖有天靈盖等散專治此疾其得生者亦千百中
之一二耳
玄珠經曰骨蒸之極聲嗄咽痛面黧脉躁直視汗出如
珠喘乏氣促出而無入毛焦唇反此皆不治之症雖
有神醫亦無如之何矣
千金方云夫衆疾聚積皆起于虚虚生百病積者五臟
之所積聚者六腑之所聚如斯等疾多從舊方不假
增損虚而勞其弊萬端宜應隨病增减聊復審其冷
熱記其增損之主耳虚勞而頭痛復熱加枸杞萎蕤
虚而欲吐加人參虚而不安亦加人參虚而多夢紛
紜加龍骨虚而多熱加地黃牡蠣地膚子甘草虚而
冷加當歸芎藭乾虚而損加鍾棘刺蓯蓉巴戟天
虚而大熱加黃芩天門冬虚而多忘加茯神遠志虚
而驚悸不安加龍齒沙參紫石英小草若冷則用紫
石英小草若客熱則用沙參龍齒不冷不熱皆用之
虚而口乾加麥門冬虚而吸吸加胡麻覆盆子栢子
仁虚而多氣兼微欬加五味子大棗虚而身強腰中
不利加磁石杜仲虚而多冷加桂心吳茱萸附子烏
頭虚而勞小便赤加黃芩虚而客熱加地骨皮黃茋
虚而冷黃茋虚而痰復有氣用生半夏枳實虚而
小腸利加桑螵蛸龍骨雞肶胵聊叙增减之一隅處
方者宜凖此
四君子湯治真氣虚弱及短氣脉弱
人參黃茋白术茯苓(等分)
為粗末每服五錢水一盞煎至七分食遠温服
生脉散
人參五味子麥門冬
益氣丸治語言多損氣懶語補上益氣
麥門冬(去心)人參(各三錢)橘紅桔梗炙甘草(各五錢)五
味子(二十一粒)
右為極細末水浸&KR1339;餅為丸鷄頭子大每服一丸
細嚼津唾嚥下
人參黃茋湯
人參(二錢)黃茋白术陳皮(去白各一錢)甘草(五分)當歸
茯苓(各一錢)
右㕮咀水煎空心服
四物湯益营衛滋氣血
熟地黃(補血如臍下痛非此不能除乃通腎經之藥)當歸(如血刺痛非此不除)川芎
(治風泄肝木也如血虚頭疼非此不能除)芍藥(和血)
右為粗末水煎
三才丸
天門冬地黃人參(等分)
為末蜜丸空心服
八物湯(偶方四物四君子二方和合也)
白术茯苓人參黃茋當歸芍藥川芎
地黃
右為散每用五錢水煎食後服
虚勞憂思諸不足黃茋建中湯主之
黃茋(三兩)桂枝(二兩)芍藥(六兩)甘草(炙二兩)大棗(十二枚)生薑(二兩)
膠飴(一升)
右水七升煮取三升去渣納膠飴更上微火消解
温服一升日三服氣短胷滿者加生薑腹滿
者去棗加茯苓(一兩半)及療肺虚損不足補氣加半
夏(一兩)
東垣治脉弦自汗四肢發熱或皮毛枯槁髮脱落宜黃
茋建中湯
仲景虚勞裏急悸衂腹中痛夢失精四肢酸疼手足煩
熱咽口乾燥小建中湯主之
桂枝甘草(炙各三錢)白芍藥(六錢)大棗(二枚)生薑(二錢)阿膠(炒一)
(合)
水煎服
雙和散補血益氣治虚勞少力
黃茋熟地黃當歸川芎(各一錢)白芍藥(錢半)官桂
甘草(各七分)
右為粗末每服四大錢水一鍾半生薑三片棗三
枚煎至八分服此是建中四物二方凡傷寒瘧疾
中暑大疾之後虚勞氣乏以此調治皆驗不熱不
冷温而有補
十全大補散治心肺損男子婦人諸虚不足五勞七
傷不進飲食久病虚損時發潮熱氣攻骨脊拘急疼
痛夜夢遺精面色痿黃脚膝無力喘嗽中滿脾腎氣
弱五心煩悶並皆治之(方見痿門)
八物湯治心肺虚損皮聚而毛落血脉虚損婦人月
水愆期益氣和血方見前
金剛丸治腎損骨痿不能起床益精補腎方在痿
門
牛膝丸治肝腎損骨痿不能起床筋緩不能收持宜
益精緩中
牛膝(酒浸)蓽薢杜仲(炒)蓯蓉(酒浸)兔絲子(酒浸)沙苑蒺藜
防風(等分)桂(一分)
右末酒煮猪腰子為丸桐子大每服五七十丸空
心酒下
煨腎丸治肝腎損及脾食榖不化宜益精緩中消榖
及腰痛不起者神效
即牛膝丸加葫蘆巴補骨脂丸法亦同
右隂陽虚損諸方盖謂虚而無熱者設也若虚而
有熱者作虚熱治之
補腎丸
龜板(酒炙四兩)知母(酒浸炒)黃栢(炒焦各三兩)乾薑(一兩)
右為末粥丸一方無有側栢葉用地黃膏為丸
補血丸
龜板(酒炙黃)黃栢(炒)知母(炒各三兩)生乾薑(一兩)杜牛膝(二兩)
為末粥丸
固真丸
龜板(醋炙二兩)虎骨(酥炙一兩)蒼耳(酒蒸九次三兩)生地(薑汁製炒)栢皮(半兩)
烏藥(半兩)乾薑(三錢)
為末薑汁糊丸
三才封髓丹降心火益腎水
麥門冬(去心)熟地人參(各半兩)黃栢(炒三兩)炙甘草(七錢)
(半)縮砂仁(一兩半)
為細末糊丸梧子大每服五十丸用蓯蓉半兩作
片酒浸一宿次日煎三五沸去渣送下空心服
八味丸治腎氣虚乏下元傷憊臍下疼痛夜多漩溺
脚膝緩弱面色痿黃或黧黑及虚勞不足渴欲飲水
腰重疼痛小腹急痛小便不利並宜服之脾惡濕腎
惡燥古人制方益腎皆濕潤之藥也故八味丸仲景
謂之腎氣丸以熟地黃為主
熟地黃(半斤)肉桂附子(各一兩)牡丹皮澤瀉白茯
苓(各三兩)山茱萸(四兩)乾山藥(四兩)
右八味為細末煉蜜丸皆君主之藥也若不依易
老加减服之終不得效若加五味子為腎氣丸述
類象形之劑也益火之源以消隂翳壯水之主以
制陽光此補五臟不足之劑易老迭為賓主是得
仲景立方之心拘之以地黃為君則不效也
錢氏地黃丸加减法如陽事多痿不振依今方然夏
月减附子(三停精完全减桂附只六味)血虚隂衰熟地黃為君
精滑山茱萸為君小便或多或少或赤或黃或白
茯苓為君小便淋漓澤瀉為君心虚腸胃積熱
心火熾盛心氣不足牡丹皮為君皮膚澁乾山藥
為君已上言為君者其分兩用八兩其乾地黃只
依為臣分兩餘皆同
離珠丹(又名神珠丹)治下焦陽氣虚乏臍下冷痛足胻寒
杜仲(炒去絲三兩)萆薢(二兩)訶子(炮五个)龍骨(一兩)破故紙巴
戟(酒浸去心各三兩)胡桃(一百个去皮)硃砂(另研一兩半)縮砂仁(半兩)
右為末酒為丸梧桐子大硃砂為衣每服三十丸
空心温鹽湯任下
水芝丸(又名玉女長春不老丹)牛膝根汁蒼耳根汁各二碗不可
入水和一處磁器熬成膏如稠蜜金櫻子為末半觔
用不去皮蓮子實入雄猪肚内蒸熟取蓮子晒乾四
兩和前二味膏子丸如梧子大温酒下二十丸一月
身和暖一月覺精神服一料騐甚
龍虎丸補下焦
白芍陳皮(各二兩)𤨏陽當歸(各一兩半)知母(酒炒)熟地(各三)
(兩)虎骨(酒浸酥炙一兩)黃栢(半斤鹽炒)龜板(四兩酒浸酥炙)
右為末酒煮羊肉搗汁丸服(冬月加乾薑半兩)
補隂丸
黃栢側栢烏藥葉(各二兩)苦參(三兩)龜板(酒炙五兩)黃連
(半兩)冬加乾薑夏加縮砂
右為末地黃膏丸梧子大
又方
黃栢(半斤鹽酒炒)知母(酒浸炒)熟地(各三兩)陳皮白芍(炒)龜
板(四兩酒浸炙)牛膝(各二兩)𤨏陽當歸(各一兩半)虎骨(一兩酒浸酥炙)
為末酒煮羊肉為丸每服五十丸鹽湯下冬加乾
薑半兩
又方治體弱肌肥壯血虚脉大
龜板(三兩)生地白芍(各一兩半)側栢(酒浸)烏藥葉(酒蒸各七錢半)
右除生地細切熬膏餘皆作末同搗為丸以白术
四錢香附一錢半煎湯下
𤨏陽丸
龜板(炙)知母(酒炒)黃栢(酒炒各一兩)虎骨(炙)牛膝(酒浸)杜仲(薑炒)
𤨏陽(酒浸五錢)破故紙續斷(酒浸各二錢半)當歸(一兩)地黃(二兩)
為末酒糊丸梧子大每服五十丸
補心丸
硃砂(二錢半)瓜蔞(五錢)黃連(三錢)歸身尾(三錢半)
右為末猪心血為丸
濟隂丸
黃栢(酒炒二兩七錢)龜板(炙一兩三錢半)陳皮虎骨(酥炙各七錢)當歸
知母(酒炒)𤨏陽(各一兩)牛膝兔絲子(酒浸各一兩三錢半)山藥
白芍砂仁杜仲(炒)黃茋(鹽水炒各七錢)破故紙(炒三錢半)
枸杞子(五錢)熟地(七錢)
右為末以芐黃膏為丸每服七十丸
茯神湯治脉虚極或欬則心痛㗋中介介或腫
人參黃茋茯神遠志麥冬通草桔梗
甘草(等分)
薑三片水煎
無比山藥丸治諸虚百損五勞七傷肌體消瘦膚燥
脉弱
赤石脂茯苓澤瀉山茱萸牛膝(酒浸)巴戟
(去心各一兩)山藥杜仲(炒去)兔絲子熟地(各三兩)蓯蓉
(四兩酒浸)五味子(二兩)
右為末煉蜜丸梧子大每服五十丸空心酒下
還少丹大補真氣虚損肌體瘦弱
肉蓯蓉遠志(去心)茴香巴戟山藥枸杞石
菖蒲熟地牛膝杜仲(炒)楮實茯苓五味
子山茱萸(各等分)
為末煉蜜同棗肉為丸梧子大每服三五十丸温
酒或鹽湯下日三服此藥平補力衰體倦小便渾
濁宜服之有熱加山梔子一兩心氣不寧加麥冬
一兩少精神倍加五味子一兩陽弱加續斷一兩
巴戟丸治腎肝俱虚收歛精氣補戢真陽充肌膚進
食止汗
五味子巴戟(去心)蓯蓉人參熟地白术兔
絲子覆盆子益智(炒)骨碎補(去毛)茴香(各一兩)白龍
骨(二錢半)牡蠣(煆二錢)
右為末煉蜜丸梧子大每服五十丸空心鹽湯下
八味定志丸補益心神安定魂魄治痰去胷中邪熱
理肺腎
人參菖蒲遠志茯神茯苓(各一兩)白术麥
冬(各半兩)硃砂(一錢)牛黃(二錢另研)
右為末煉蜜為丸梧子大每以米飲下三十丸
若髓竭不足加生地當歸若肺氣不足加天麥
二冬五味子若心氣不足加人參茯神菖蒲
若脾氣不足加白术白芍益志若肝氣不足加
天麻川芎若腎氣不足加熟地遠志牡丹皮
若膽氣不足加細辛酸棗仁地榆若神昏不足
加硃砂茯神預知子
海藏大五補丸補諸虚不足
天冬麥冬茯神遠志菖蒲人參益
智枸杞子地骨皮熟地黃
右為末蜜丸梧子大空心酒下三十丸數服後以
七宣丸泄之
補腎丸(有效不燥)
熟地兔絲子(酒浸各八兩)歸身(三兩半)蓯蓉(酒浸五兩)黃栢(酒炒)
知母(酒浸各一兩)破故紙(酒炒五錢)山茱萸(三兩五錢)
右為末酒糊丸梧子大每服五十丸
小兔絲子丸治腎氣虚損目眩耳鳴四肢倦怠夜夢
遺精又云心腹脹滿脚膝痿緩小便滑數股内温痒
水道澁痛小便出血時有遺瀝並宜服之
石蓮子肉(二兩)兔絲子(酒浸五兩)白茯苓(一兩)山藥(二兩七錢半打糊)
右為末山藥糊丸梧子大每服五十丸空心鹽湯
下脚無力木瓜湯下
人參養榮湯治積勞虚損四肢倦怠肌肉消瘦面少
顔色吸吸短氣飲食無味
白芍(三兩)當歸陳皮黃茋桂心人參白
术炙甘草(各一兩)熟地黃五味子茯苓(各七錢半)遠
志(五錢)生薑三片棗一枚水煎若遺精加龍骨
咳𠻳加阿膠
固精丸治心神不安腎虚自泄精
知母(炒)黃栢牡蠣(煅)龍骨芡&KR2521;蓮蕊茯苓
遠志(去心各三錢)一方加山茱萸肉三錢
右為末煮山藥糊丸梧子大硃砂為衣每服五十
丸
沉香百補丸
熟地(六兩)兔絲子(四兩)杜仲(炒)山藥當歸蓯蓉(各三兩)
知母(炒)黃栢(酒炒)人參(各二兩)沉香(一兩)
右為末酒糊丸
滋腎百補丸
當歸(四兩酒浸)兔絲子(四兩酒浸)知母黃栢(酒炒褐色)山藥菊
花楮實杜仲(炒各二兩)沉香(五錢)青鹽(一兩炒)熟地(八兩)
右為末酒糊丸或煉蜜丸服
明目益腎丸
枸杞子當歸(酒浸)生地(酒浸各一兩)五味子山藥巴
戟(去心)甘菊花天門冬人參(各五錢)知母黃栢(俱酒)
(炒各七錢)茯神兔絲子(酒浸各一兩)
右為末蜜丸梧子大空心鹽湯下五十丸
固真丸治腎經虚損真元不足
鹿角膠(二兩)鹿角霜(一斤)茯苓(五兩)
右為末將膠水為丸梧子大空心米湯或酒服下
一百丸
地芝丸和顔色利血氣調百節黑髮堅齒逐風散氣
生地黃天門冬(各八兩)甘菊花枳殼(麩炒各四兩)
右為末酒糊丸梧子大空心酒服下三十丸
黃連茯苓丸壯水源降心火
黃連白茯苓(各五兩)破故紙(炒)菖蒲(各五錢)
右為末酒糊丸梧子大空心温水下
栢子仁丸補益元氣充實肌膚
山茱萸(四兩)栢子仁(微炒)遠志(去心各半兩)覆盆子山藥(各一)
(兩取末)
右為末將山藥白麺同酒糊丸梧桐子大每服三
十丸温酒下
八物腎氣丸平補腎氣堅齒駐顔
熟地黃(半斤)山茱萸山藥(各四兩)五味子桂(各二兩)澤
瀉牡丹皮白茯苓(各三兩)
右為末蜜丸服
肉蓯蓉丸壯元氣養精神
蓯蓉(二兩酒浸)山茱萸楮實子枸杞子山藥地
膚子五味子覆盆子兔絲子蓽薢狗脊
(去毛)遠志(去心)破故紙(炒)石菖蒲熟地杜仲(去粗皮炒去)
石斛(去根)白茯苓牛膝(酒浸)澤瀉栢子仁(炒各一兩)
右為末酒糊丸梧桐子大每服六七十丸空心温
酒下
益壽地仙丹補五臟填骨髓續絶傷黑髭髮清頭目
聦耳聽
肉蓯蓉(四兩酒浸)甘菊花巴戟(去心各三兩)枸杞子(二兩)
右為末蜜丸梧子大每服三十丸空心鹽湯下温
酒亦可
秘真丸治腎水真隂本虚心火陽狂過甚心有所欲
速于感動應之于腎疾于施泄此藥秘固真元降心
火益腎水
蓮蕊半夏(泡各一兩)白茯苓(五錢)砂仁(五錢)益智仁(一兩)黃栢
(酒炒二兩)甘草(炙二兩)猪苓(二錢半)
右為末水浸蒸餅丸梧子大每服五十丸空心酒
下
固本丸此方常服甚有補益但因效遲而有痰者往
往膩膈殊不知製方有法耳
懷生地黃(擇新肥者竹刀切)麥門冬(去心各一斤半用淡酒浸一日鹽点湯泡一日)
懷熟地黃天門冬(去心膜各一斤半用生薑自然汁浸二日醇酒浸二日)
右四味俱不犯鉄器浸足同磨或擂以渣盡為度
旋加水亦如造漿粉之法(少加杏仁易澄脚矣)共取澄底藥
泥晒乾為末取净一觔人參(另為末四兩)右五味煉蜜
丸梧桐子大每服百九空心酒送下
壯陽丹此藥強壯陽道固暖精血宜二三日用一服
或與固精丸間服
肉蓯蓉(酒浸一宿)五味子蛇床子遠志蓮蕊兔
絲子(酒浸一宿蒸半日搗爛晒另研為末)益智仁(各一兩)山藥(二兩)沉香(五錢)
右為細末煉蜜丸如梧桐子大每服五十丸空心
温酒下
固精丸此藥益隂固精壯陽補腎可常服又能生子
蓮蕊(四兩揀净用新者)山茱萸肉(四兩用肥者酒浸去核)覆盆子(四兩酒浸)
(蒸去蔕穰)兔絲子(一兩酒浸一宿蒸半日搗爛晒乾)芡實(五百枚去壳)破故紙
(五錢炒微香)白蒺藜(五錢去角刺微炒)五味子(揀紅潤者五錢)
右為細末煉蜜丸舂千餘下丸如梧桐子大每服
五十丸空心温酒白湯任下
班龍丸治真隂虚極及老人虚人常服延年益壽
鹿角膠鹿角霜兔絲子(酒浸二日研細)栢子仁(去壳)熟地
黃(酒浸二日研細)
右為細末以鹿角膠入好酒烊化為丸或加蜜少
許九如梧桐子大每服五十丸空心用鹽湯或酒
送下
天王補心丹寧心保神益血固精壯力強志令人不
忘清三焦化痰涎袪煩熱除驚悸療咽乾口燥育養
精神
人參丹參玄參白茯苓(去皮)遠志(甘草湯煮去心)酸棗
仁(炒)百部石菖蒲栢子仁(去壳)五味子桔梗
天門冬(去心)茯神(去皮木)當歸(酒洗)熟地黃(酒蒸各等分)
右為細末煉蜜每兩作五丸金箔為衣臨卧燈心
棗湯化下
炙甘草湯治虚勞不足汗出而悶脉結代行動如常
不出百日危急者十日死
炙甘草(二錢)麥門冬(一合)桂枝生薑人參阿膠(各一)
(錢)生地(三錢)麻子仁(一合)大棗(二枚)
右㕮咀水煎入酒些小日作三四料服
嚴氏茋附湯治氣虚陽弱虚汗不止肢體倦怠
黃茋(蜜炙)附子(炮各等分)
右㕮咀每四錢加生薑水煎
參附湯治真陽不足上氣喘急自汗盗汗氣短頭暈
人參(半兩)附子(炮去皮臍一兩)
右㕮咀分作三服加生薑水煎
瑞竹堂補氣湯治氣虚脉浮而軟怔忡無力自汗
黃茋(三兩蜜炒)人參甘草(炙各半兩)麥門冬(去心)桔梗(炒各一兩)
右㕮咀每四錢入薑三片水煎服(三因方名潤神散)
蓮心散治虚勞或大病後心虚脾弱盗汗遺精
人參白茯苓蓮肉白术甘草黃茋白
扁豆(炒)薏苡仁(炒)桔梗(炒)乾葛(炒各一兩半)百合桑
白皮半夏曲乾薑(炮)山藥(炒)五味子木香
杏仁(炒)白芷神曲(炒)丁香(各一兩)當歸(半兩)
右每服三錢生薑三片棗同煎空心温服
黃茋鱉甲散治虚勞客熱肌肉消瘦四肢煩熱心悸
盗汗减食口渴咳𠻳紅痰
生地(三兩)桑白皮半夏知母赤芍黃茋(各三兩半)
秦芁白茯苓地骨皮柴胡(各三兩三錢)天門冬
鱉甲(醋煮各五兩)紫苑甘草(各二兩半)人參肉桂桔梗
(各二兩六錢半)
右剉每服三錢水煎服
清骨散治男子婦人五心煩熱欲成癆瘵
北柴胡生地(各二兩)人參防風熟地黃赤茯
苓秦芁(各一兩)胡黃連(半兩)薄荷(七錢半)
右每服四錢水煎温服
葛可久先生癆症十藥神書内摘書七方
夫人之生也禀天地氤氲之氣在乎保飬真元固守根
本則萬病不生四體康健若曰不養真元不固根本
疾病由是生焉且真元根本即氣血精液也余嘗聞
先師有言曰萬病莫若勞症最為難治盖勞之由因
人之壯年氣血完聚精液充滿之際不能保養性命
日惟酒色是躭無有休息以致耗散元神虚敗精液
則嘔血吐痰骨蒸體熱腎虚精竭面白頰紅口乾咽
燥白濁遺精盗汗飲食艱難氣力全無謂之火盛金
衰重則半年而斃輕則一載而亡况醫者不究其源
不窮其本或投之以大寒之劑或療之以大熱之藥
妄為施治殊不知大寒則愈虚其中大熱則愈竭其
内所以世之醫勞者萬無一人焉先師用藥治勞如
羿之射無不中的今開用藥次第于後如嘔吐咯嗽
血先以十灰散遏住如甚者須以花蕊石散止之
大抵血熱則行血冷則凝見黑則止理之必然血止
之後其體必倦次用獨參湯補之令其熟睡一覺不
要驚動睡起病去五六分後服諸藥保和湯止嗽
寧肺保真湯補虚除熱太平丸潤肺除痿清化丸下
痰消氣
保和湯内分血盛痰盛喘盛熱盛風盛寒盛六事加味
和之
保真湯内分驚悸淋濁便澁遺精燥熱盗汗六事加味
用之餘無加服藥之法每日仍濃煎薄荷湯灌嗽㗋
中用太平丸先嚼一丸徐徐嚥下次噙一丸緩緩溶
化至上床時亦如此用之夜則肺竅開藥得流入竅
中此訣要緊如痰壅却先用飴糖拌清化丸一百丸
吞下次又依前噙嚼太平丸令其仰面卧而睡服前
七藥後若肺有嗽可煮潤肺丸食之如常七藥之前
有餘暇煮此服之亦可續煮白鳳膏食之固其根源
病可之後繼以十珍丸完其根本此為收功起身之
妙用也
十灰散治勞症嘔血咯血嗽血先用此遏之
大薊小薊栢葉荷葉茅根茜根大黃
山梔牡丹皮棕櫚灰(各等分)
右燒灰存性研細用紙包碗盖地上一夕出火毒
用時先以白藕搗碎絞汁或蘿蔔搗絞汁亦可磨
真京墨半碗調灰五錢食後服病輕用此立止病
重血出升斗者如神之效
又方
花蕊石(燒過存性研如粉)
右用童子小便一盞煎醋調末三錢極甚者五錢
食後服如男子病則和酒一半婦人病則和醋一
半一處調藥其瘀血化為黃水服此藥後其人必
疎解其病體却用後藥而補
獨參湯治勞症後以此補之
人參(一兩去蘆)
右㕮咀水二鍾棗五箇煎細細服之
保和湯治勞嗽肺燥成痿者服之决效
知母貝母天門冬麥門冬欵冬花(各三錢)天
花粉薏苡仁杏仁(各二錢炒)粉草(炙)紫苑五味子
馬兜鈴百合桔梗(各一錢)阿膠生地黃當歸
紫蘇薄荷(各五分)生薑(三片)
右水煎入飴糖一匙藥内服之每日三服食後進
(一方無地黃有百部)若血盛加蒲黃茜根藕節大薊茅花
痰盛加南星半夏橘紅茯苓枳殼枳實括蔞實(炒)
喘盛加桑白皮陳皮大腹皮蘿蔔子葶&KR0995;子蘇
子熱盛加山梔子炒黃連黃芩黃栢連翹風
熱加防風荆芥金沸草甘草菊花細辛香附寒
盛加人參芍藥桂皮五味子蠟片
保真湯治勞症體虚骨蒸服之决補
當歸生芐熟地黃茋人參白术赤茯
苓白茯苓蓮心(各半錢)天冬麥冬赤芍藥
白芍藥五味子知母黃栢(炒)地骨皮柴胡
甘草陳皮(各二錢)
右以水煎生薑三片棗一枚食後服
驚悸加茯神遠志栢子仁酸棗仁
淋濁加蓽薢烏藥猪苓澤瀉
遺精加龍骨牡蠣蓮鬚蓮子
便澁加木通石葦扁蓄
燥熱加滑石石膏青蒿鱉甲
盗汗加浮麥炒牡蠣黃茋麻黃根
太平丸治勞症咳嗽日久肺痿肺癰並宜噙服
天冬麥冬知母貝母欵冬花杏仁(各二錢)
當歸生地黃連阿膠(炒各一兩半)蒲黃京墨
桔梗薄荷(各一兩)北蜜(四兩)麝香(少許地一方有熟黃)
右煉蜜和丸如彈子大食後濃煎薄荷湯先灌漱
㗋中細嚼一丸津唾送下上床時再服一丸如痰
盛先用飴糖拌清化丸一百丸送下後即噙嚼此
丸仰面睡從其流入肺竅
清化丸
白茯苓青礞石(煅黃金色)白礬(枯)橘紅牙皂(炙)半夏
南星(各二兩)枳實枳殼(各一兩半)薄荷葉(一兩)
右為末以神曲打糊丸如梧子大每服一百丸上
床時飴糖拌吞次噙嚼太平丸二藥相攻痰嗽掃
迹除根
草還丹治隂虚骨蒸
青蒿一斗五升童便三斗文武火熬約童便减至二
斗去蒿再熬至一升入猪膽七箇再熬數沸用甘草
末收和為丸梧子大每服五十丸
丹溪治勞病用四物湯加竹瀝入小便
隂虚發熱四物湯加黃栢降火補隂甚者加龜板
御院瓊玉膏滋血補氣延年益壽
人參(三十六兩净為末)白茯苓(二十四兩為末)生地黃(十六斤搗取汁去渣)蜜
(六斤)
右汁入銀石器内以油紙包口外仍以箬包縳緊
重湯内懸胎煮之文武火不住三晝夜入井中浸
一日出火毒又煮一日出隂毒取出每空心或酒
或白湯調下
羅氏清神甘露丸男子婦人虚勞不足大骨枯大肉
陷並治
生地汁蓮藕汁生乳汁
等分砂石器内文武火熬成膏子用後藥
人參白术黃連黃茋五味子胡黃連(各等)
(分為末)
以膏和為丸梧桐子大每服五十丸人參湯下
補腎丸治隂虚有痰膈不清者
龜板(酥炙一兩半)黃栢(炒一兩半)牛膝(二兩)乾薑(二錢)陳皮(五錢)
為末薑汁打糊為丸每服七八十丸
保命集黑地黃丸加五味子為腎氣丸治陽盛隂衰脾
胃不足房室虚損形瘦無力面多青黃而無常色此
補氣益腎
蒼术(一斤油浸)熟地(一斤)五味子(半斤)乾薑(秋冬一兩夏半兩春七錢)
右為末棗肉丸梧子大食前米飲或酒服百丸治
血虛久痔甚妙經曰腎惡燥急食辛以潤之此藥
開腠理生津液通氣又五味子酸以收之此雖陽
盛而不燥熱乃是五臟虚損于内故可益血收氣
此藥類象品方也
丹溪云虚勞皆積熱做成始徤時可用子和法日後羸
敗四物湯加减送消積丸使熱不作也蒸蒸發熱
積病最多
退實熱勞積痰方
鱉甲龜板側栢半夏瓜蔞仁黃栢黃
連
右為末炊餅丸
又湿痰發熱
黃芩(炒)黃連(炒)香附(生)蒼术
右為末瓜蔞穰為丸
羅太無柴胡飲子解一切肌骨蒸熱寒熱往來及傷
寒發汗不解或汗後餘熱勞復或婦人經病不快産
後但有如此之症並宜服之
黃芩甘草(炙)大黃芍藥柴胡人參當歸
(各五錢)薑三片水煎服
保命集防風當歸飲子治煩熱皮膚索澤食後煎服
空心宜以此飲子下地黃丸
柴胡人參黃芩甘草防風大黃當歸
芍藥(各五錢)滑石(二錢)
每服五錢水一盞半薑三片煎服如痰嗽加半
夏如大便黃米穀完出驚悸溺血淋閉欬血衂
血自汗頭痛積熱肺痿後與大金花丸
大金花丸
黃栢黃芩黃連山梔子(生用各一兩)
右為末水丸小豆大每服百丸温水下日二三服
或大便實加大黃自利如中外熱此藥作散煎服
名觧毒湯或腹痛嘔吐欲作利者每服解毒湯半
兩加半夏茯苓厚朴各三錢薑三片如白膿後
重下利者加大黃三錢
麥煎散治少男室女骨蒸婦人風血攻疰四肢
赤茯苓當歸乾漆鱉甲(酥炙)大黃(煨)常山柴
胡白术生地石膏(各一兩)甘草
右為末每服三錢小麥五十粒水煎食後臨卧服
若有虚汗加麻黃根一兩
東坡云此黃州吳判官療骨蒸黃瘦口臭肌熱盗
汗極效吳君寳之不肯妄傳
地骨皮枳殼散骨蒸壯熱肌肉消爍少力多困夜多
盗汗
地骨皮蓁芁柴胡枳殼知母當歸鱉
甲(酸炙等分)
右桃柳枝頭各七箇薑三片烏梅一箇水煎臨卧
服
羅氏蓁芁鱉甲散骨蒸壯熱肌肉消瘦舌紅頰赤目
倦盗汗
鱉甲(酥炙)柴胡地骨皮(各一兩)知母秦芁當歸(各五)
(錢)
右為粗末每服五錢水一盞入烏梅一箇青蒿五
葉同煎至七分早晩各一服
人參地骨皮散治臟中積冷營中熱按之不足舉之
有餘隂不足而陽有餘也
地骨皮人參柴胡生地(各一兩半)茯苓(五錢)知母
石膏(各一兩)
每服一兩生薑三片水煎細細服
人參柴胡散邪熱客于經絡肌熱痰嗽五心煩躁頭
目昏痛夜有盗汗婦人虚勞骨蒸尤宜
白茯苓白术柴胡半夏曲當歸人參
乾葛甘草(炙)赤芍藥(各等分)
每服五錢生薑五片棗三枚水煎乘熱服
(許學士云但有勞症皆可服熱退即止大扺透骨葛根第一柴胡次之一方有黃芩五錢)
海藏六合湯治婦人骨蒸
當歸白芍藥川芎地黃(已上補血)地骨皮(瀉腎火)牡
丹皮(瀉包絡火各等分)水煎服
外方治骨蒸
桃仁一百二十枚去皮留尖研為丸平旦井花水服
令盡服訖隨量飲酒仍須吃水甚效隔日一服百日
不得食肉
羅氏逍遥散血虚勞倦五心煩熱頰赤盗汗室女血
弱營衛不和月水不調痰嗽潮熱肌體羸瘦漸成骨
蒸
白术茯苓芍藥當歸柴胡甘草(炙)薄荷
(少許)生薑一片水煎服
蒸病治者各隨經虚實内外淺深加减宜古今錄驗五
蒸湯
茯苓甘草人參竹葉地黃葛根知母
黃芩石膏粳米(二合)
水三盞小麥二合煎至二盞去小麥納藥煎至一
盞温服隨症加减于後(忌海藻菘萊蕪荑大醋)
實熱加黃芩黃連黃栢大黃
虚熱(氣加烏梅秦芁柴胡蛤蚧小麥血加青蒿鱉甲紫苑)
肺蒸鼻乾加烏梅天冬麥冬紫苑
大腸右鼻孔乾痛加大黃芒硝
皮蒸舌白唾血加石膏桑白皮
膚蒸昏昧嗜卧加牡丹皮
氣蒸鼻乾喘促遍身氣熱加人參黃芩山梔
心蒸舌乾加黃連生地
小腸下唇焦加赤茯苓生地木通
血蒸髮焦加生地當歸桂心童便
脉蒸唾白浪語脉絡溢脉緩急不調加當歸生地
脾蒸唇焦加白芍木瓜苦參
胃蒸舌下痛加石膏大黃芒硝乾葛粳米
肉蒸食無味而嘔煩躁不安加白芍
肝蒸眼黑加川芎當歸前胡
膽蒸眼色白加柴胡括蔞
筋蒸甲焦加當歸川芎
三焦蒸乍寒乍熱加石膏竹葉
腎蒸兩耳焦加生地石膏知母寒水石
膀胱蒸右耳焦加澤瀉茯苓滑石
腦蒸頭眩熱悶加生地防風羌活
髓蒸髓枯骨中蒸加生地當歸天門冬
骨蒸齒黑腰痛足逆冷疳蟲食藏加鱉甲地骨皮
生地牡丹皮當歸
臀蒸肢細趺腫藏府皆熱加石膏黃栢
胞蒸小便黃赤加澤瀉茯苓生地沉香滑石
凡此諸症皆熱病後食肥甘油膩房事飲酒犯之
而成久蒸不除變成疳病死期近矣
牡丹皮治無汗之骨蒸(能瀉隂中之火)知母治有汗之骨
蒸衍義治骨蒸勞用薄荷汁與衆藥熬成膏
經驗方治勞燒香法
玄參(一斤)甘松(六兩)
為末煉蜜一觔和勻入磁瓶内封閉地中埋窨半
日取出更以炭末六兩煉蜜六兩再和勻復入瓶
封窨五日取出燒使鼻中常聞香氣或于房中或
床下燒之癆瘵頓愈
傳尸癆
華佗治傳尸癆大乙明月丹其病肌瘦面黃嘔吐欬嗽
不安先燒安息香令烟出病人吸之若不嗽者非傳
尸也不可用此藥
䧺黃木香(各五錢)天靈盖(炙)鱉甲(酥炙各一兩)兔屎(二兩)輕
粉(二錢半)
右為末用法酒一大升大黃末一錢三分熬膏入
前藥為丸彈子大硃砂為衣五更初服勿令人知
以童便和酒化一丸服如人行十里許必吐出蟲
狀如燈心細長及如爛瓜子又如蝦蟇狀各不同
未效次日再服以應為度
紫庭治傳尸伏尸皆有須用乳香薰病人之手乃
仰手掌以帛覆其上薰良久手背上出毛長寸許白
而黃者可治紅者稍難青黑者即死最驗若薰之良
久無毛者即非此症乃屬癆瘵虚損即用前參茋温
補之藥
取傳尸伏尸癆蟲法
天靈盖(十字解者酥炙為末三分)安息香(五錢)虎糞骨(人骨為上獸骨次之酥炙)
(五錢)鱉甲(大者九觔醋炙一兩)桃仁(去皮尖二錢半)麝香(另研)㯽榔(一錢)青蒿
苖(六兩)䜴(三百粒)葱頭(一百二十枚)童便(半碗)楓葉(二十一葉)桃柳東
南枝(如筯頭大者各七條各七寸)
右先將青蒿桃柳葱頭用水二官升煎半乾去渣
入靈盖虎糞骨鱉甲安息香童便煎取汁去渣約
有四五合將㯽榔麝香研勻調作一服早晨空心
服以被盖之使汗出恐汗内有細蟲以白紙拭之
投火中須臾必下如有蟲以大火焚之棄流水所
用藥勿令病人知之半月後血氣復完再進一服
依前法三次無蟲乃止以美酒食調理其病自愈
又一方有阿魏五錢(右天靈盖古人不得已而用也如得已可勿用)
陳無擇治癆蟲法
桃枝柳枝桑枝梅枝石榴枝(各七莖長四寸)青松
(一小握)
右用童便一升半葱白七莖去頭葉煎及一半去
渣别入安息香阿魏各一分煎一鍾濾去渣調辰
砂末半錢㯽榔一分麝香一字分作二服調下五
更初一服五更三點時一服至已牌後取下蟲色
紅者可治青者不治見有所下即進稀粥飲温煖
將息不可食粉麵生冷毒物合時須擇良日不得
令猫犬孝服穢惡婦人見之
濟生神人阿魏散治骨蒸傳尸等寒熱羸瘦困倦喘
嗽
阿魏(三錢)青蒿(一握研)東北方桃枝(一握)甘草(如病人中指許大男左女)
(右細剉)
右以童便二升半隔夜浸藥明旦煎取一大升空
心温服分為三服每次調入㯽榔末三分如人行
十里再進一服男病女煎女病男煎合藥時忌孝
子孕婦病人及腥穢鷄犬等物服後忌油膩濕麵
生冷硬物服至一二劑則吐出蟲子或瀉出更不
須服餘藥若未吐利即當盡服病在上則吐在下
則利所出蟲如馬尾人髮即愈服藥後覺五臟虚
魂魄不安即以白茯苓湯補之
白茯苓湯
茯苓(一錢)人參犀角(各五錢)遠志(去心)龍骨防風(去蘆各二)
(錢)甘草(三分)生地麥門冬(去心各四錢)大棗(七枚)
右以水二大盞煎作八分作三次温服如人行十
里一服仍避風寒若覺未安隔日更作一劑已上
藥餌須連服之
羅氏紫河車丸治傳尸癆三月必效其餘癆症只消
數服
紫河車(一具米泔浸一宿洗净焙乾)鱉甲(醋炙)桔梗胡黃連白
芍藥大黃龍膽草敗鼓皮心(醋炙)黃藥子貝
母知母(已上各二錢半)芒硝犀角莪术(各一錢半)辰砂(二錢)
右為末煉蜜丸梧子大辰砂為衣空心温酒服四
十丸
肘後方治尸疰鬼疰病用桃仁五十枚研碎以水煮
取四升作一服盡當吐如病不盡二三日再服
又方以獺瓜屑為末酒服之其蟲即去妙妙
蜈蚣散
赤脚蜈蚣(以竹筒盛薑汁浸焙乾一條)烏鷄糞(二錢半將鷄于五日前以火麻子餧)
(之然后取其糞用)㯽榔(二錢半)辰砂(一錢二分半)麝香(一錢另研)
右五味研為細末和勻入煎藥内服凡合藥宜六
甲建除日忌孝子鷄犬婦人見之亦不可與患者
知如利下惡物併蟲急用火燒其病者所穿衣服
被褥盡燒之食葱粥將息以復元氣務要清心静
養
方外還丹
生生子曰余遊方之外殆五十有年所矣至人難遇大
藥難煉抱朴子曰不得金丹若服草木之藥及修小
術可以延年遲死但不得仙也顧人之難得者生釋
曰生死事大無常迅速凡為道者常患於晩不患於
早也余故採仙經要語以示人之攝養須當及時藥
餌須早修製不可盡委之天命盖人定亦可以勝天
也僊經曰養生以不傷為本傷之一字包括甚廣非
獨五味七情過多為傷諸如才所不逮而困思之為
傷力所不勝而強舉之為傷汲汲所欲之為傷久談
言笑之為傷寢息失時之為傷沉醉嘔吐之為傷飽
食即卧之為傷跳走喘乏之為傷勉強色慾之為傷
凡言傷者亦不便覺也久則損壽耳是以養生之家
唾不及遠行不疾步耳不極聽目不極視坐不至久
卧不及疲先寒而衣先熱而解不欲極飢而食食不
過飽不欲極渴而飲飲不過多凡食過則結積聚飲
過則成痰癖不欲甚勞甚逸不欲起晩不欲汗流不
欲多睡不欲多啖生冷不欲飲酒當風不欲數數沐
浴冬不極寒夏不窮凉不露卧星下不眠中見肩大
寒大熱大霧大風皆不欲冐之故善攝生者卧起有
四時之早晩興居有至和之常制調利筋骨有偃仰
之方杜疾閑邪有吞吐之術流行營衛有補瀉之法
節宣勞逸有與奪之要忍怒以全隂氣抑喜以養陽
氣然後先服草木以救虧缺後服金丹以定無窮長
生之理盡於此矣
還丹秘要論
夫還丹者乃返本還原之道人禀父精母血而生初為
赤子時元精元氣元神無不純全及其年漸長成盖
因眼耳口鼻門所誘一靈真性被色聲香味所觸習
染深固以是日復日歲復歲元精化為交感精元氣
化為呼吸氣元神化為思慮神此三元分泄難復天真
故祖師垂言立教載諸丹經示人以修補之法精損
則以精補氣損則以氣補神損則以神補是用返本
還元之道以復之且復者何也以全精為深根以全
氣為固蒂以全神為妙合能全此三者實為身中之
真藥物也諸如以天地為爐鼎以日月為水火以烏
兔為藥物以隂陽為化機以龍虎為妙用以子午為
二至以夘酉為二分此皆法象譬喻其實無過身心
意三者身係乎精心係乎氣意係乎神返者返此三
者而逆行還者還此三者而復真也三全合真乃曰
還丹也
固精法止夢遺
生生子曰精不可以不秘不秘則無以全乎神夫精神
者猶隂陽然相依相附不可時刻相離也養生之家
全貴秘精然秘精之法妙在水火既濟倘久曠不泄
滛火萌動陽剛時舉苟無一法制之安能攝養若強
以固澁之藥澁之恐防作病當用升降之法制之不
惟精固其陽可以立痿陽痿則精亦隨歸原永無他
患勝如服藥遠矣其法開天門塞地戶息心静念以
意想於兩足湧泉穴烘烘然微熱隨以意導之從兩
内膁而上兩腿入兩跨乃用氣縮身一提如忍大便
之狀升至腰俞又微微縮脇提起自雙關夾脊而上
直至後項玉枕關略昂頭導至泥丸宫百會穴内略
聚氣一聚隨又降自額門天庭穴兩眉間分從兩太
陽順下將至鼻間即當卷舌尖緘在金津玉液二竅
勿使真氣從口漏洩速以鼻吸清氣輕輕然嚥從喉
下送之心管之内略待氣定又即直送至丹田氣海
之中水火自然既濟陽事立痿如此三升三降精氣
歸原久久行之自然不洩庶可行功飬攝至妙至妙
藥貴仝類
僊經曰仝類易收功非種難為巧兹求仝類之藥配合
之方以為補益之助得之者宜寳之
取紅鉛法凡擇女鼎忌犯十惡須用五善調養百日
不可食五葷三厭辛熱等物筭他生年月日至五千
四百八十日足天應星地應潮紅光滿面發火燒身
癸將至矣預備金銀槖籥形如偃月器樣時至即繫
合虎穴令騎坐空竅凳上不可欹側倒卧已降取下
再換一器外用絹帛以收其餘看器中有一點硬子
紅如硃砂者乃黍米珠也急取出以真土為衣金銀
器合貯否則氣洩化為黃水不堪用矣餘不成粒者
為紅鉛聽後製用次早以乳煎湯服之凡覺精神昏
悶四大不收渾身火熱急取初生蟠桃乳服之以解
燥渴得此一度百病蠲除精神強壯益壽延年誠人
元服食之妙品也近有十二三歲而來者有十六七
歲而來者皆由禀受氣偏調養失宜但可作首經金
鉛而已
取梅子法夫梅子者乃癸水之先氣五臟之精粹也
凡取之須預養女子不使諠譁歌舞以致失墜五千
四百八十日之前但見兩臉生花印堂紅見身熱氣
粗腰膝痠疼癸將降矣即與槖籥如上法用之俟其
降取視中有一點結硬如桃紅色者即是急取出以
真土為衣如癸水中不見令黃婆視鼎内有血絲懸
弔如小櫻桃者以中指挑斷取出真土為衣乳煎湯
服之如覺燥渴困悶以頭生男乳解之餘紅鉛另製
製首經金鉛法取女子真正首經或器或帛以童便
洗下對加清水量投晉礬如紅鉛一碗用礬一錢攪
百餘轉澄清去水又打澄去水盡量入頭生無病乳
置金銀盤或磁盤内紙糊口曬乾或金銀罐内鹽泥
封口小火養三日取出為末乳膏為丸一鼎可作九
丸或十五丸真土為衣擇吉日净身心夜半無灰酒
或乳送下三丸凡服鉛藥須存神定意默固守中如
覺燥熱以乳解之七日不可出戶一月戒勞慾此三
品皆可延命一品黍米珠二品梅子三品首經金鉛
此外功效緩矣犬四大流行其間人頼之以營養百
骸酬酢萬事虧喪之後真陽一衰百病叠出故假未
破女子之隂以補助虧欠之陽正所謂採隂補陽之
義上三等皆純氣未耗為同類之妙品故特表於先
焉
生取梅子法照前擇鼎癸將動時急以寳珠丹服之
與彼槖籥騎坐定額上輕拍兜掌其經即降已降可
照前取梅子法一樣取之取出以真土為衣銀盒收
貯如經不至可服寳珠丹催之降而後止如無真土
或硃砂金箔亦可乳湯服之其功亦妙以其氣全故
也
製紅鉛法先以烏梅一斤煎水一桶去梅冷定如得
紅鉛一斤用梅湯三碗多寡量用洗下紅鉛再對加
井水攪百餘轉盖定澄去清水如此七次或九次去
羶穢氣盡預以盆貯灰按實灰上鋪絹絹上鋪紙傾
鉛紙上滲去水日乾為末配合服之助血養神功效
甚大
製白鉛法照前用梅湯洗下少加礬攪澄去水如此
五七次用乾菉荳粉置碗内按實中做一圓池傾鉛
池内滲乾取出如未白仍以梅湯攪澄去水荳粉滲
乾以白為度晒極乾研細銀器收貯早晩單服或配
藥或乳膏丸服此藥不作燥熱安神益氣功難盡述
製靈鉛法將所取紅鉛量多少以燒酒洗下如紅鉛
一碗燒酒二碗攪百轉澄清去酒再用酒一碗仍攪
澄去酒再用清水攪澄去酒味磁盤晒乾其鉛如牛
黃色不洩元氣配金乳粉為丸每五更酒下五分自
覺身體輕徤精神倍常陽事興壯丹書云先補氣後
補血補得丹田温温熱上至頂門泥丸宫下至脚底
湧泉穴一身四大俱補完致使精神無漏泄正此之
謂也凡女子首經為金鉛二為紅鉛三則後天紅
鉛矣已上諸品皆能益補真氣真氣既足更求伏
氣之法長生之道在是矣
製真土法秋分後取山東地方人糞在野地上揀擇
方圓成顆粒者稀片不用晒乾木槌打碎火燒存性
入缸中河水煎滚冲泡攪之待冷以布濾去黑查將
汁露天熬乾連鍋煆紫色烟盡退火取起研末再用
秋露水淋煎乾鏟出入陽城罐内鉄燈盞盖口鹽泥
封固大火打一炷香取出研末仍用露水紙淋煎乾
打三炷香如此九次或七次五次取出其土形如冰
雪氣味香美聽配藥用此藥能擒制真鉛歸我黃舍
補食之妙藥也(山東人多食黍稷故用之)
寳珠丹催經極妙
當門子(一粒)樟腦(五分)紫梢花(去梗)丁香大力子急性
子(各一錢)斑猫(一對去翅足)紅娘子(一對去翅足)
右共為細末每服半分無灰酒送下不降再服催
之梅落即止
煉乳膏法取頭生男一二日内小兒未食者擠下銀
鍋煉成膏不可火大恐乳焦則力减或慢火焙乾或
晒乾為粉即蟠桃乳
製金乳粉法取頭生美鼎乳須嬰兒有神氣年在三
七内者擠下乳對同露水攪百轉露一夜水乳自分
去水磁盤晒乾漸積聽用
取乳酥法取乳仝上每乳一碗入秋石半分攪勻飯
上蒸熟取出冷定面上結如腐皮者是酥挑出晒乾
酥下乳晒乾亦可對酒服
又取乳粉法將乳於磁盤内晒乾為粉配藥或單服
皆妙
取碧玉僊桃法即初生嬰兒口中血毬也收生之際
預以綿裹食指甘草湯蘸濕俟兒頭出牝戶速於口
中取出如杏核大紅似硃砂者是也一名混元丹一
名萬年糧若待落地即吞下矣全在收生婆手快方
可取得以乳膏為粉裹之沉香盒收貯盒底内盛硃
汞浮仙桃汞上盖密懸弔井中一夜以觧胎火次早
煎乳陳黃精酒吞一枚避風將養覺燥熱用乳解之
此乃父母姤精元始之氣能補人真一之精消除沉
痼宿疾功效難盡配方具後
取交梨火棗法嬰兒臍帶内有米大珠十餘顆是也
取出入沉香盒内照前去胎火配合丸藥功效亞於
仙桃或仝首經用之殊妙
取後天月月一枝花此藥雖是後天渣滓然亦精氣
所結服之亦可壯陽却疾擇年三七以内美鼎身無
疾苦經事調勻者槖籥接下視中有成粒如枸杞子
樣者急以真土為衣銀器收貯乳酒送下或配後混
元毬霜丸服或配混元丹服又妙每月服二三粒亦
可使人精神無敗久服可以生子詩曰月月一枝花
隂山是我家有人認得我還精大補他
隂煉秋石法置缸三四口於静處每缸貯龍虎二水
五分加井水五分明礬二兩白术二兩松栢葉各二
兩柳棍五根一扎順攪千餘轉盖定待澄清傾去清
水又滿加井水以絹濾去渣又攪又澄又傾如此十
餘次直候水香為止去水盡米篩内鋪薄紙傾渾龍
虎水於紙上日乾如粉之白為上用磁罐收貯此藥
專治咳嗽痰火虚弱症聽後配用
陽煉秋石法砌灶二口於露天安大鍋一口次小鍋
一口洗去銹以前所積二水每入五杓於大鍋文火
煎之撇去油沫盡起置小鍋中如此煎完就於小釜
内文火慢煎鉄鏟不住手鏟之勿使生底候成黑膏
子以小缸一口合之周圍鹽泥封固留一孔看水氣
盡有青氣金星飛出急以泥塞之濕布盖缸底以水
潤之文火燒至釜底紫色為度冷定去封口泥盡將
昇上缸的已汞或紅黑白各色各收取候用將黑膏
另入釜内煅烟盡通紅冷定研細下滚水泡之或露
水雪水尤妙篩鋪薄紙濾去黑不用看淋下水清碧
以磁盤煎出净石如略黃色仍前煎乾淋過直候清
同井水方以磁盤文火漸煎乾少乾日乾其色白如
雪即陽煉龍虎石也或入藥服或代鹽入肉蔬中食
之滋補甚大久又服之陽精堅固肌體潤澤
又陽煉法先用鹽泥羊毛固濟陽城罐十餘箇隂乾
聽用將二水桑柴煎成黑粉入罐内鉄盞盖口鉄線
扎緊鹽泥固縫三釘支起百眼爐從文至武打火三
炷香盞内頻以水激之香盡退火冷定取開昇盞上
者另收聽後打黃芽罐内石取出研末滚水淋過銀
鍋煎乾如此九次入磁罐蠟封口墜井中三日出火
毒每日空心白滚湯下三五分此石乃人身五臟之
精以法煉成大能生腎中之隂水壯丹田之元氣實
人元之丹藥也書云九熬九煉大還丹人得餌之壽
延長正此謂也
秋石冰片法將前淋出極清的水不拘多少入大白
磁罐盖口緊密於冬至後極寒天埋露天地中凍七
日取出傾水於另器取水晒乾銀器收貯空心服之
其味甜淡大能消痰降火補氣生津
煉伏火黃芽法以前所凍龍虎石秋露水淋過打火
九次形同白玉方入陽城罐内明爐武火化成清汁
將前所取已汞點之以白點白以紅點紅以黑點黑
待汁清取出成一餅其色難定或紅或白或黑或紫
丹書云其白容易得一黑最難求所以外備五色内
滋五臟乃養生之妙藥也
取秋石水花法凡磁盤煎龍虎水時看煎至六分時
候飛起圓泡急用銀匙挑起白綿紙晒乾銀器收貯
此水花乃先天輕清之藥服之令人肌膚光瑩身體
輕徤
煉黃芽法取小白磁罐口如錢大者以猪毛泥固濟
隂乾入前所取已汞五錢或一兩用白碟底打成圓
錢坐口上鉄線扎緊鹽泥封固火炙乾三釘支起二
指高百眼爐先文火次略武打三炷香盖上以水激
之香盡取出其芽昇在盖上金色一餅取下此乃龍
虎初絃之氣名曰金花又號黃芽服之令人五臟生
精元神壯實功效彌大
煉白雪法照前取黃芽法一樣封固打火黃芽乃初
陽之氣易飛易走宜火小火小則色變輕黃白雪乃
二陽之氣火宜略大其色變白此火候之妙造化自
然非人力所能為也火足取出成餅如白玉之狀此
龍虎至英之氣名曰玉英又號白雪服之補三田助
五臟蠲病除痰補益非小
晒甜秋石法擇僻處築一臺高三尺五寸上置缸五
口按五行積龍虎水五滿缸於三伏天晒露遇雨盖
之晒至半缸併作三缸以按三才仍晒至三中之一
併一缸以象太極又晒至二三斗方入不見水新磚
十二塊以合十二時夜浸日晒水盡為度先掃净隂
静空房一間噴水濕地竹片鋪地側竪磚於竹片上
上用筐盖待生白霜鵝毛掃下貯銀器内又生又掃
盡而止此石不經水火不泄元氣又受日月精華較
之火煆功效尤大
取秋石冰法臘月極寒天將雪水淋清龍虎石茶碗
各盛半碗置露天中次早水面冰結以小刀貼碗輕
劃挑出大磁盤内日乾此冰花侵晨噙化少許極能
生津化痰功效甚速餘水以銀鍋煎乾原是秋石
製混元毬甜石法照前晒甜秋石法一樣待乾至大
半缸投混元毬十數箇於内密盖之待至來年伏天
取出毬來日中曝晒伏盡剖開毬内取雪玉英其味
甘美大能補心血化痰涎缸底生結如冰者取出晒
乾功力亦與毬内者同毬研末猶可入補藥
取秋石精英法擇童男十六童女十四歲調養於冬
至日積起九九日止桑柴火煎成黑膏子入磁罐封
口待夏至日取出晒乾研細以秋天荷葉五榖上露
水拌浸鋪大磁盤内晒乾勿動夜露日收隂室其藥
自生出盤邊上其色紅黃其味如水取下再加露水
拌晒直至不生方止所取精英再以秋露拌晒復使
生出色淡味甜為佳盡則止以首經乳汁拌濕入潔
淨磁盤内日晒夜露盤上架水晶珠五枚以吸日月
精華每日加頭生男乳女子首經一次晒至八月十
六日止收貯聽用名曰水中金實養生最上一乘之
神品也
取秋露水法八月朔起至二十三日止每日天未明
時以極净布拭五榖荷葉上露水捏出新缸中或新
罈内密封久窨不敗
取雪水法取十二月入臘後雪貯新缸中或新罈内
密封可留五六年不敗
三妙丹
乳酥紅鉛秋石
各等分為丸空心每服三分所謂乳補氣鉛補血
石補精精氣充足何病之有
三元丹
金鉛(一鼎)仙桃(一枚)乳粉(二錢五分)
為丸空心服之久服可為人仙
五精丸
隂煉石陽煉石乳粉紅鉛仙桃混元毬
霜
共為丸芥子大真土為衣空心乳酒下三分
補真膏
黃精山藥懷地黃熟地黃天冬麥冬
蓮肉巨勝子栢子仁松子仁何首烏人
參茯苓兔絲子杜仲(各一錢)肉蓯蓉(五錢)五味子
(三錢)黃栢(三兩鹽酒童便各製一半)白术(四兩)當歸(三兩)甘草陳皮
砂仁知母白芍川芎鹿茸小茴蒼术
(各五錢)
已上各製净入銀罈中封口露水熬出濃汁綿濾
去渣丹入銀罈封固慢火熬成膏聽用
紫虚延齡丹
碧玉仙桃(男女各三枚)交梨火棗(男女各三十六枚)秋石精英(一兩)
(四錢)補真膏(四兩)
右擇天德合月德續世益後福生黃道吉日煉蜜
和丸搗三百杵丸如梧子大每空心面東服九丸
沉香黃精煎酒對乳下此藥能却寒暑填精髓
有返老還童之功髮白轉黑之騐服之久久功交
自見一七痊宿患三七精神強七七功難比量
凡紅鉛秋石仙桃諸品皆可配滋補藥中同故止錄此
數方以為式耳
辯鍾乳石
鍾乳石本草云甘温無毒主治欬逆上氣明目益精安
五臟通百節利九竅益氣補虚損療脚弱疼冷下焦
傷竭強隂久服延年益壽好顔色不老令人有子治
洩精寒嗽壯元氣益陽事通聲補五勞七傷補髓治
消渴引飲
生生子曰按鍾乳石本天地冲和之氣融結而成故服
食之可以壯元陽而療百病也柳子厚博洽人也目
擊當時服食者之有功姑載入文集以廣其傳朱丹
溪乃謂金石之藥不可過服以譏子厚之多事斯猶
不識鍾乳之妙大非衆石比倫衆石體質堅頑必假
火煅煉始乃可服由久經火煉則石之性從火而化
為燥烈者矣夫鍾乳之為物服食不必煅煉入腹便
化即從營衛之氣流行而至各臟緣以氣補氣故無
凝滯以不經火亦無燥烈此古聖所以命名為鍾乳
也盖鍾者聚也云乳者亦非獨謂其形象乳極言其
補養之功用氣味象乳也丹溪不惟不識水煉之法
玩其辭猶不識鍾乳乃冲和之氣融結而成悉以石
類慓悍氣偏目之殆亦智者千慮一失也據本草所
載明目益精安五臟補虚損久服延年益壽等語豈
神農伊尹之神聖其所慎反不逮丹溪哉此亦可槩
見矣余歷騐有功故特表出以為養生補益之一助
云
煉鍾乳法取上好潔白有蟬翼紋鍾乳石打碎入金
銀罐中内着水浸高二指重湯煮五七日夜乾則添
水七日足再換清水煮一日則其性皆純矣取出研
極細末玉槌着水研之極其光膩點於舌上即化無
半毫渣滓之聲可為眼藥為度工夫全在細上以磁
罐收貯聽用
鍾乳丸治丈夫衰老陽絶肢冷氣乏减食腰痛脚痺
久服延年益壽全神駐顔
鍾乳粉(三兩)兔絲子(水淘净酒浸三日焙乾)石斛(去根各一兩)吳茱
萸(湯泡七次五錢)
為末煉蜜和丸梧桐子大每服七丸空心温酒或
米湯下一日二服服訖忌食參术及一切臭敗之
物初服七日不可犯房失庶藥有功七日外聽行
鍾乳煎治同上
鍾乳粉(三兩)
以夾絹袋盛之牛乳一大碗煎减三之一取乳飲
之一日一服次日用酒將袋淋净再入牛乳照前
煎服一袋可煎三十度則力盡再換其用過者和
麵餵烏骨雌雞使其生蛋食之有益
五子全鹿丸補五臟養精神填骨髓壯元陽徤筋骨
多生育延年益壽功效非常
金櫻子(去核)枸杞子(酒洗去蒂)兔絲子(製如前)黃栢(去粗皮各五觔)白
茯苓(去皮)牛膝(去蘆)杜仲(去粗皮薑汁炒各二斤)車前子(洗净一斤)五味
子(酒洗一斤半)
右俱粗末用角鹿一隻取血拌藥晒乾其角煎膠
肉與五臟煮極爛將藥末拌勻搗成餅焙乾骨用
油炙酥皮煮成膠將前餅復磨為細末用鹿角膠
及鹿皮膠加酒拌勻再加煉蜜為丸梧桐子大每
空心及下午食前淡鹽湯送下七八十丸寒月酒
下
紫石英散抱朴子云紫石英久服成仙本草云壯神
氣此方治虚怯驚悸飲食不進成癆者服之有竒功
紫石英五兩打成粗米粒以水一斗煎取三升澄
清去渣將汁作羔粥食之服盡再煎五料見功久服
能駐顔住世
隂症隂毒下元虚冷元氣將絶及陽痿不起諸虚弱者
服此可回陽復命
硫黃(一兩)青鹽(二錢)
仝為細末用蒸餅為丸菉荳大每服五丸或十丸
空心酒下即以食壓之神效
駐顔小還丹諸虚百損男子婦人久服返老還童功
效殊常真仙品也
鹿角霜(八兩)龜板霜(八兩)虎脛骨(好酒炙六兩)天門冬(酒洗去心)熟
地黃(各四兩)人參(去蘆二兩)松子仁(二兩)栢子仁(二兩)紫河車一
具(焙乾)
鹿角膠龜板膠各四兩酒化開仝前藥為丸梧桐
子大每空心秋石湯送下五六七十丸
按此方用龜鹿虎者以其多壽也能壯人之筋骨
用天冬地黃人參者法象三才以補人之精髓用
紫河車以補人之元神松栢耐歲寒皆足以養神
氣非泛常草木可比故有駐顔延筭之功素有火
者加雄猪胆汁五枚煉熟入之以寓降火之意
赤水元珠卷十
