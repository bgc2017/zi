赤水元珠卷四
明孫一奎撰
腹痛門(附水鳴小腹痛)
生生子曰腹痛極要體認真切庶投劑有功有寒熱(脉沉)
(而遅者寒脉浮而數者熱)有虚實(脉散大而無力者虚脉弦而有力者實)有痰涎(脉滑)
(者痰沉弦者飲)有積聚(脉沉弦而伏者積或伏或弦者聚)有䖝痛(脉多沉滑或乍大乍)
有死血(脉沉而濇或結或促)
寒痛者綿綿而痛無增减也以薑桂附子之属温之
熱痛者時痛而或時吐也得熱物而痛止者盖辛熱能
冲開欝結氣道疎通暫得少愈而隂血日虧燥火愈
熾不久復發遷延歲月此為積熱輕者以山梔黃連
白芍香附之類重者調胃承氣湯下之
虚痛者以手重按至痛處而止者是也宜参术白芍加
温煖藥
實痛者手不可近按之愈痛或消或下詳症施治
飲食所傷作痛者宜温脾行氣以消導之盖飲食得寒
則滯得熱則化若痛漸下及日久不愈者宜推蕩之
詳見内傷飲食門
痰痛者必小便不利痰隔中焦氣閉下焦上下不相流
通故痛治當導痰開欝又伏飲作痛者或吐或下
視形氣何如當與痰飲門相恭治
䖝痛者面上有白班點唇若塗硃痛後便能食時作時
止詳見䖝門
食積死血痛者痛有常處而不移動者是也(宜按門尋治)
腹中水鳴
丹溪曰腹中水鳴乃火擊動其水也盖水欲下火欲上
相觸而然用二陳湯加芩連梔子亦有臓寒而水聲
汩汩者宜分三隂部分而治中脘太隂當臍少隂小
腹厥隂各從其宜温之
又有腸胃空虚而鳴者宜参术之類補之
腹中水鳴而痛亦有因于火因于欝者
生生子曰觀丹溪治腹痛無定方盖欲使人認病自擇
且方者隅也隅于一則不能圓活而貫通是以後人
有守死方之誚
凡臍下痛而人中黑者多死
感暑而痛或泄痢併作其脉必虚宜十味香薷飲或
六和湯
感濕而痛大便溏泄小便不利其脉必濡宜胃苓湯
食積痛常欲大便去後而痛减者是也宜温宜消久者
遇仙丹神芎丸等擇而下之(當與傷食門相恭治)
氣滯而痛其脉必沉宜木香順氣散
死血痛痛有常處宜桃仁承氣湯
痛而欲得熱手按及熱物熨者是寒宜香砂理中湯或
五積散
痛而熱手熱物熨不止者是熱宜黃連解毒之類實則
以硝黃下之
絞腸沙痛極是急速先與鹽湯探吐或委中并十指出
血藿香正氣散正氣天香散
酒積痛酒傷則發宜泄其積痛自止也
多年敗田螺殼煅存性加三倍于木香㯽榔丸中更
加山茵陳等分衆藥中其效甚速
禦痛湯治火痛
黃連(薑汁炒)山梔仁(炒各二錢)橘紅茯苓(各一錢半)草蔲仁(七分)
半夏(一錢)甘草(四分)
薑三片食前服
星半安中湯痰積作痛
南星半夏(各一錢半)&KR0632;石香附枳殼青皮
木香山梔仁(炒黑)蒼术砂仁茯苓橘紅(各一錢)
甘草(四分)
生薑四片煎服
氣攻痛者去南星&KR0632;石加厚朴玄胡索(各一錢)
痰甚者加白螺殼焼灰一錢臨服調下
木香順氣散氣滯腹痛
木香香附㯽榔青皮陳皮厚朴
蒼术枳壳(炒)砂仁(各一錢)甘草(五分)
薑三片煎服
香砂理中湯即理中湯加藿香砂仁
小腹痛
傷寒家蓄血在下焦宜抵當桃仁承氣之類若因氣欝
而痛以青皮主之寒者以桂枝吴茱萸温之若因疝
奔豚癥聚者又當循各門施治
苦楝丸治奔豚小腹痛寒也
苦楝茴香大附子
三味酒煮焙乾末之每兩入玄胡末半兩全蝎炒
丁香各十八箇為末酒糊丸梧桐子大每食前温
酒下五十丸
酒煮當歸丸治小腹下痛及疝
當歸(一兩)茴香(半兩)附子(七錢)良薑(七錢)
四味酒煮乾冄焙加後藥塩(炒)丁香(各半兩)全蝎(二錢)
柴胡升麻木香(各一錢)苦楝(五分)甘草(炙五分)
玄胡索(四錢)
為末酒煮糊丸梧子大每二三十丸空心白湯下
小腸癰作痛者其身甲錯腹皮急按之濡如腫状腹常
痛或遶臍生瘡急宜下之或以雲母膏太乙膏為丸
服之自愈
脇痛門
有風寒(脉浮弦而數者是也)有食積(脉沉弦而伏者是也)有痰飲(或弦或&KR0632;或結或促)
有死血(脉濇)有虚(脉弦而細數或大而無力)有氣欝(脉沉而細)有火(脉洪&KR0632;而)
(數)當分條類析明别左右施治
經曰左右者隂陽之道路氣之所終始也又曰肝木氣
實則脇痛肝氣實則怒夫謂實者指邪氣而言經曰
邪氣盛則實是也
脇痛属肝木及胆火木氣實者以柴胡川芎青皮蒼术
疎之肝火盛者以當歸龍會丸瀉之死血積者以桃
仁紅花香附川芎破之痰飲流注者以南星半夏蒼
术川芎豁之欝宜開欝寒宜散寒此大法也
兩脇走痛是痰實者可用控涎丹(方見痰飲門)
左脇痛為肝經受邪宜枳芎散或柴胡疎肝散
右脇痛為肝經移病于肺宜推氣散
食積痛凡痛有一條扛起者也當于積塊門檢治
氣弱人脇痛脉細緊或弦多從劳役怒氣得者八物湯
加木香青皮
肥白人氣虚發寒熱而脇下痛用参茋補氣柴胡黃芩
退熱木香青皮調氣
瘦人發寒熱脇痛多怒者必有瘀血宜桃仁紅花柴胡
青皮大黃&KR0632;石
去滯氣必用青皮乃肝胆二經之藥若二經血不足者
先當補血少加青皮可也
脇痛發寒熱似覺有積塊必從飲食大飽勞力所致必
用龍會丸
痰飲停伏脇痛宜導痰湯
脇下痛而大便秘結者木香梹榔丸或龍會丸
亦有虚寒而作痛者一人脇痛連膈服氣藥不效後用
辛熱補劑下黑鉛丹而愈
觧痛外以琥珀膏貼之或以白芥子水研敷之或吴茱
萸醋研敷之韮菜炒熨亦佳
當歸龍會丸肝木實火兩脇痛之要藥
當歸龍胆草(各酒洗)山梔黃連黃芩(各一兩半)
蘆薈大黃(酒煨各五錢)木香(一錢半)黃柏(一兩)青皮(一兩)
柴胡(五錢)麝香(少許)
右末神麯糊丸梧子大每薑湯下三五十丸
枳芎散左脇痛
枳實(麸炒)川芎(各五錢)甘草(炙一錢半)
為末每二三錢薑棗湯或酒調下
推氣散右脇痛
片薑黃枳壳(麸炒)桂心(各五錢)甘草(炙三錢)
為末每服二錢薑湯調下
鷄鳴散趺蹼損傷瘀血停積脇内日久作痛
復元活血湯從高墜下惡血流於脇下疼痛不可忍
二方見跌蹼門
柴胡瀉肝湯欝怒傷肝左脇痛
柴胡(一錢二分)甘草(五分)青皮芍藥(各一錢)黃連(炒)山梔(炒)
龍膽草(各八分)川歸(一錢二分)
水煎服
死血作痛瘦人多怒者常患此
桃仁(九箇)紅花川芎柴胡青皮(各八分)芍藥香附
(各一錢)歸尾(一錢半)
水煎服
治脇下氣痛神方
小茴香(一兩炒)枳壳(五錢炒)
為末每二錢鹽湯調下
心痛門
真心痛者手足青至節旦發夕死夕發旦死寒邪傷其
君主也今之治例皆非真心痛也以其在心之部位
而名或心之脉絡或手心主之脉絡或胃脘或胸膈
或食傷或寒傷或氣逆或痰飲或死血或䖝或欝火
皆致痛也
鍼經曰足太隂之脉其支者復從胃别上膈注心中是
動則病舌本強食則嘔胃脘痛腹脹善噫心下急痛
胃病者腹䐜脹胃脘當心而痛上支兩脇咽鬲不通
脉經曰憂愁思慮則傷心傷心則苦驚喜忘善怒心
傷者其人勞倦即頭面赤而下重心中痛徹背其脉
弦此心臓傷所致也諸䖝痛者如心腹痛懊憹發
作腫聚往来上下行痛有休作心腹中熱善渴涎出
面色乍青乍白乍赤嘔吐清水者蚘也
病機機要曰有大實而心中痛者因氣而食卒然發痛
大便或秘久而心胸高起按之至痛不能飲食急以
煮黃丸利之利後以藁本湯去其邪也有寒厥心痛
者手足逆而通身冷汗出便溺清利或大便利而不
渴氣微力弱急以术附湯温之寒厥暴痛非久病也
朝發暮死急當救之是知久病無寒暴病非熱也
陳無擇云若謂經心痛心與背相引心痛徹背背痛徹
心若諸府心痛難以俛仰小腹上冲卒不知人嘔吐
泄瀉此皆外感内滛則其氣閉塞鬱於中焦氣與邪争
發為疼痛又曰九種心痛曰飲曰食曰風曰冷曰熱
曰悸曰䖝曰疰曰去来痛者除風熱冷属外所因餘
皆不内外更婦人惡血入心脾經發作疼痛尤甚於
諸痛更有卒中客忤鬼擊尸疰使人心痛亦属不内
外因在人以意推充施治
丹溪云凡心膈之痛湏分新久若明知身受寒氣口食
寒物而病於初得之時當用温散或温利之藥若其
病得之稍久則成欝矣欝則蒸熱熱久必生火原病
式中備言之矣若欲行温散温利寧無助火添病耶
由是古方多以山梔為君加熱藥為嚮導則邪易伏
病易退然向安之後若縱恣口味病必復作凡治此病
必要先問平日起居何如假如心痛有因平日喜食
熱物以致死血留於胃口作痛者用桃仁承氣湯下
之
治寒之劑
金匱赤石脂丸心痛徹背背痛徹心此寒厥心痛
烏頭(三錢炮)附子(五錢炮)蜀椒乾薑赤石脂(各一兩)
右末蜜丸梧子大食後白湯下一丸日三服
术附湯寒厥暴痛脉微氣弱
甘草(炙一兩)白术(四兩)附子(一兩半炮)
每三錢薑棗煎
立應散寒痛氣痛腹痛皆效
良薑香附(各炒等分)
為末白湯調下二錢
二薑丸養脾温胃去冷消痰治心脾痛寬胸下氣進
飲食一切冷物所傷並皆治之
乾薑(炮)良薑
等分為末麺糊丸梧子大每服十五丸至二十丸
食後陳皮湯下姙娠婦人不宜服此皆温中之藥
也
散寒之劑
麻黃桂枝湯外因心痛惡寒發熱内攻五臓拘急不
得轉側
麻黃桂心芍藥細辛乾薑甘草(炙各七錢半)
半夏香附(各五錢)
每服五錢薑五片水煎食前服大便秘入大黃量虚
實加減
一人心痛諸藥不效服此而愈
㯽榔桂心葛根甘草(减半)細辛半夏
桔梗枳壳川芎防風
等分水煎服
草豆蔲丸客寒犯胃
草豆蔲(一錢半煨)吴茱萸(炮)益智仁殭蠶(炒)當歸身
青皮(各六分)神曲薑黃(各四分)甘草(三分)桃仁(七個)半夏(一錢泡)
澤瀉(一錢小便利减半)麥芽(錢半炒)炙甘草(六分)柴胡(四分詳脇痛多少與)
(之)人参黃茋陳皮
右除桃仁另研如泥外為極細末同研勻湯浸蒸
餅為丸梧子大每三十丸熱湯下(食遠服)
治心痛
荔枝核焼存性為末醋湯下二錢
内傷飲食之劑
煮黃丸治飲食過多心腹脹滿脇肋走氣痃癖刺痛
雄黃(一兩研)巴豆(五錢去皮心研如泥)
入白麺二兩同研勻滴水丸梧子大滚水煮十二
丸濾入冷水内令沉冷每用時用浸藥冷水下一
丸一日十二時盡十二丸以利為度不必盡劑
藁本湯治大實心痛大便已利宜以此徹其痛也
藁本(半兩)蒼术(一兩)
水煎温服
飲食在膈上未入胃者宜吐之經曰在上者因而越之
如瓜蒂散之類
氣痛之劑
正氣天香散(但忍氣則發)七氣湯蘇子降氣湯(見氣門)
治痰飲痛劑
丹溪方痰飲停積胃脘作痛
螺螄殼(墻上年久者煅)&KR0632;石(炒)蒼术山梔香附南星
(各二兩)枳殼青皮木香半夏砂仁(各五錢)
右末生薑汁浸&KR1339;餅為丸菉豆大每三四十丸薑
湯下春加川芎夏加黃連冬加吴茱萸半兩
又方治痰心痛
半夏油炒為末每服二錢薑湯下痛甚者大䧟
胸湯或為丸亦可
治死血痛劑
丹溪方治死血胃脘痛者
玄胡索(一兩半)桂&KR0632;石紅花紅麯(各五錢)桃仁(三十個)
右末湯浸&KR1339;餅糊為丸
桃仁承氣湯方見傷寒門
斗門方血氣攻心痛不可忍
蓼根剉酒浸服之瘥
治火欝之劑
丹溪方治火痛
黃連山梔(炒各二錢)陳皮茯苓(各一錢半)半夏(一錢)
草豆蔲(七分)甘草(四分)
薑三片水煎食前服
又方治火痛
山梔仁(薑汁炒一兩)
水煎磨木香(三分)或加川芎(二錢)
雜方牡蠣(煆)為末每二錢酒調下
失笑散有人心痛百藥不效用此而愈
五靈脂蒲黃
等分為極細末以醋調二錢熬成膏入水一盞食
前温服有瘀血作痛加玄胡沒藥螺螄殼陳年日
久者治心痛洗淨為末熱酒調下一錢半
乾漆丸九種心痛腹脇積聚滯氣
乾漆二兩搗碎炒去烟細研醋煮麺糊丸梧子大每
服十五丸至十七丸熱酒下醋湯亦好不拘時日
進二服
蚕沙散男婦心氣痛不可忍
晚蚕砂(不拘多少)為末用滚水泡過濾净(取清水服之立止)
熨法治心腹俱痛以包川椒薄注腹上火熨令椒汗
出良
梅硫丸酸熱以收散寒凡服辛劑反甚者改服酸劑立愈
冰梅(一箇去核)生硫黃
為末相和搗勻以可丸為度作一丸白湯下立愈
病不冄作
濟世方治心痛
豨薟草搗汁醋汁相和服立效昔有人服此吐䖝二
條終身不發
綠礬止痛方綠礬七八分好酒化下冄不發
衍義方治心痛
銅青一味淡醋湯些小服之
治䖝之劑(可與虫部恭治)
化䖝丸寉虱梹榔胡粉(炒)苦楝根(去厚皮各五十兩)
白礬(飛十二兩)為末麺糊丸桐子大小兒疾病多有諸
䖝或因臓腑虚弱而動或咽食甘肥而動動即腹
中疼痛往来上下攻心痛則笑不休合眼仰身撲
手心神悶亂嘔噦涎沫或吐清水四肢羸困面青
黃色飲食雖進不生肌肉或寒或熱沉沉默默不
眀知病處一歲五丸温水下入香油一二點打勻
下之米飲亦得其䖝自下
生生子曰已上論寒熱痰氣䖝痛火食等痛治法皆已
備矣但病久正氣虚損及禀賦素弱之人或被峻利
克伐太過以致羸弱而痛不愈者皆虚痛也當從補飬
氣血此根本之治不可全恃攻克以致虚虚之禍(予嘗)
(治于病壊之後以補藥收功者多)
黃茋建中湯随症加减治虚弱及被克伐藥傷損者
局方蘇合丸治疰忤鬼氣卒心痛甚妙
山梔并劫藥止之不效者玄明粉一服立止
胸滿胸痛胸痺
肝虚則胸痛引背脇實則胸痛不能轉側喜太息仲景
曰肝中寒者兩臂不舉舌本燥喜太息胸中痛不得
轉側食則吐而出汗也肝著其人常欲踏其胸上先
未苦時但欲飲熱旋覆花湯主之
素問曰陽明所謂胸痛短氣者水氣在臓腑也水者隂
氣也隂氣在内故胸痛少氣也
仲景治胸痺之病喘息咳唾胸背短氣寸口脉沉而遅
關上小緊數者宜以瓜蒌薤白白酒湯主之
大瓜蒌(一個搗碎)薤白(半斤)白酒(七升)
三味同煮取二升分温冄服
一婦人患胸中痞急不得喘息按之則痛脉數且濇此
胸痺也因與小䧟胸湯二劑而愈
支飲胸滿者枳朴大黃湯主之
厚朴(一兩)大黃(六兩)枳實(一兩)
水五升煮取二升分温冄服
斗門方治胸腹壅滯去痰開胃
半夏泡净焙乾為末生薑自然汁和為餅子用濕紙
包於慢火中煨令香熟水一盞用餅子一塊如弹
子大入塩半錢煎取一盞温服大能去胸膈壅逆
大壓痰毒及治酒食所傷其功效大矣
一人年二十三歲膈有一點相引痛吸氣皮覺急此有
汚血也
&KR0632;石(一兩)桃仁(五錢)黃連(五錢)枳壳(一兩炒)甘草(炙二錢)
為末每服一錢半以蘿蔔自然汁煎熟飲之一日
五六服
一人因服温補藥又妄自學吐納以致氣亂血熱𠻳血
消瘦膈間有一點氣梗痛似有一條絲垂映在腰與
小腹皆痛大率偏在左邊此肝部有惡血也
&KR0632;石枳壳(炒各一兩)黃丹(炒三錢)黃連柴胡(各五錢)
紅花(一錢)桃仁(二兩)甘草(生二錢)
為末每服錢半以蘿蔔汁煎沸服之有寒邪干于
胸中者宜發散之如紫蘇前胡杏仁防風桂枝葛
根之類
茯苓杏仁甘草湯治胸痺胸中氣塞短氣
茯苓(二兩)杏仁(五十箇)甘草(一兩)
水一斗煮五升温服一升一日三服
橘枳薑湯治同上
陳皮(一斤)枳實(二兩)生薑(半斤)
水五升煮二升分温再服
千金方治胸痺氣滿壅心膈不利
枳實(二兩)
麸炒為末清米飲下二錢
仲景薏苡附子湯治胸痺緩急
苡仁(十五兩)大附子(十個炮)
為末每服方寸七日三
旋覆花湯治胸中嘈囃汪洋常覺冷涎泛上兀兀欲
吐飽悶
旋覆花橘紅半夏茯苓甘草
厚朴芍藥細辛
薑三片水煎服
䖝痛
䖝本濕熱所生臓腑虚則侵蝕
療寸白虫錫灰蕪荑梹榔極佳宜和中一人每覺心中
多嘈雜意欲作飲又疑䖝漫依此方翌日下長䖝二
條一長二尺五寸頭匾闊尾尖銳每寸作二節班如
錦紋一條皆寸斷矣
千金方云勞則熱熱則生虫心䖝曰蛔脾䖝曰寸白腎
䖝如刀截絲縷肝䖝如爛杏肺䖝如蚕皆能殺人惟
肺䖝為急居肺葉内蝕人肺系故成瘵疾咯血聲嘶
藥所不到治之為難道藏中載諸䖝頭皆向下行惟
自初一至初五日以前頭上行故服藥多取月出以
前盖為此也
取寸白䖝方
錫灰(一兩)木鱉子盧會(二十文)黃丹(十文)輕粉(十文)
為末猪膏油丸桐子大先一日食素晩莫喫飯次
早五更温水調下分二服
又方
畫粉蜜佗僧
各等分為末每二錢用麻油調服空心下頃刻成
涎取下
䖝&KR0630;之生由飲食不節傷饑過飽喜啖腥膾多食生冷
酷嗜麯蘖愛食肥甘臓腑虚弱濕熱内滛則生䖝積
也
三䖝者謂長䖝赤䖝蟯䖝也乃有九種而蟯人多病之
寸白䖝從食牛肉飲白酒所成相連一尺則殺人服
藥下之盡出乃佳蟯䖝多小兒患之大人亦有令人
口吐清汁痛煩躁乍作乍止其餘各種總不利於人
胃中若有者宜化䖝丸速除之
腹内熱腸胃虚䖝行求食上唇有瘡曰惑䖝食其臓下
唇有瘡曰狐䖝食其肛得此疾者十無一生也
寸白䖝上半月䖝頭向上易治下半月向下難治先以
肉汁或糖蜜引䖝頭向上然後用藥
集效丸
木香鶴虱(炒)梹榔訶子(麺包煨去核)蕪荑(炒)
附子(炮去臍)乾薑(各七錢半)大黃(一兩半)烏梅(十四個去核)
右末煉蜜丸麻子大每三四十丸陳皮湯下
秘方萬應丸大人小兒腹内有䖝及積氣塊痛
小兒疳病三稜莪术(各醋炒)陳皮(麸炒)橘紅
史君子肉麥蘖麯(炒)神麯(炒)雷丸乾漆(炒烟盡各五錢)
梹榔(一兩)蕪荑(二錢半)鶴虱(略炒)胡黃連(炒)甘草(炙各三錢)
木香良薑(陳壁土炒)砂仁(各二錢)
右末醋米糊為丸菉豆大每三五十丸空心淡薑
湯下
靈礬散治小兒䖝咬心痛欲絶
五靈脂末(二錢)白礬(枯五錢)
每服二錢水煎服不拘時䖝出即愈
安䖝散凡䖝不可盡去宜安之
梹榔胡粉(炒黃)川楝子(去皮核)鶴虱(炒各二兩)枯礬(二錢半)
右末每服一錢米飲調下
川楝丸上中二焦虚或胃寒䖝動作痛
乾漆(炒烟盡二分)雄黃(五分)巴豆霜(一錢)
右末麺糊丸黍米大看大小與服取東向石榴根
煎湯下痛者苦楝根湯或蕪荑湯下
蕪荑散治諸䖝作痛臨發時服
白蕪荑(去扇)乾漆(炒烟盡)
各等分為末每一錢米飲下
化䖝丸治小兒疳䖝五心煩熱
蕪荑黃連神麯(炒)麥蘖(炒各等分)
右末麺糊丸黍米大空心米飲下
制䖝制勞悦肌膚去勞熱
梹榔(一兩半)龍膽草(一兩)乾漆(五錢)
為末煉蜜丸梧桐子大每十丸至十五丸滚水下
木香三稜散腹中有䖝面色痿黃一切積滯
黑丑(半生半熟)大腹子(炙)梹榔雷丸錫灰(醋炒)三&KR0994;(煨)
蓬术(煨)木香大黃(各一兩)
為極細末每三錢空心蜜水調下或砂糖水下湏
先將焼肉一片口中嚼之休嚥下吐出口中肉汁
後服藥
丹溪治蛔䖝吐清水氣口刺痛取生艾汁隔夜勿食次
早五更以肥香脯方寸匕先喫令䖝聞香随即飲汁
一升必下蛔䖝凡胸喉中覺有䖝上下偏喜聞葱豉
油食之香者兩三日不食開口而卧將豉煎葱油令
香放口邊䖝當自出引而去之但随喜所物用之亦
可
古有一人忽患一疾凡惡心則吐䖝數條後乃頻作累
治不效每用殺䖝藥則吐䖝愈多招孫尚先生診之
曰六脉皆細非䖝也今雖吐䖝乃臓寒而䖝不安失
居上膈因而吐出復用殺䖝藥䖝為藥所苦不能自
安所以䖝吐愈多也硫黃附子各一兩為末粳米糊
丸每服三十丸飲下之五服後再不吐䖝而痛亦止
仲景曰凡腹中痛其脉當沉弦今反洪大故有蛔䖝熱
則生䖝故脉洪大
嘔吐噦門
生生子曰機要云有聲有物謂之嘔無聲有物謂之吐
空嘔濁惡而聲長謂之噦要知噦属陽而吐属隂也
無形者肺有形者胃以胃兼氣血言也又云上焦吐
者為氣中焦吐者為食積下焦吐者為寒内經云食
不得入是有火也食入復出是無火也有飽後逢怒
或傷力跌撲以致瘀血積於胃脘者有膽虚及風痰
作吐者有胃虚而䖝行求食者有中氣虚弱者有風
寒外&KR0670;者有欝火作痛而吐者有傷酒而嘔吐者有
脚氣發而吐者惟細心體認治之無不愈矣
東垣云大便閉者通利之隂虚邪氣逆上窒塞嘔噦不
足之病此地道不通也正當用生地黃當歸桃仁紅
花之類和血潤燥兼用甘草以補其氣微加大黃芒
硝以通其閉大便利邪氣去則氣降嘔噦自不見矣
復有胷中虚熱榖氣大虚發而為嘔噦者但得五榖
之隂以和之則嘔噦自止五榖皆属隂或食或飲白
湯或喜凉水皆能止嘔噦不必用藥也治嘔吐生薑
半夏橘皮必用之聖藥但只治上焦氣壅表實之病
若胃虚榖氣不行胸中閉塞而嘔者惟宜益胃推揚
榖氣而已勿作表實以辛藥瀉之
東垣嘔吐噦分為三陽經云嘔吐噦者皆属於胃胃者
總司也以其氣血多少為異耳且如嘔者陽明也陽
明多血多氣故有聲有物氣血俱病也
仲景云嘔多雖有陽明症慎不可下
孫真人云嘔家多服生薑乃嘔吐之聖藥也氣逆者必
散之故以生薑為主吐者太陽也太陽多血少氣故
有物無聲乃血病也有食入則吐有食已則吐以陳
皮去白主之噦者少陽也少陽多氣少血故有聲無
物乃氣病也以薑製半夏為主故朱奉議治嘔吐噦
以生薑半夏陳皮之類䆒其三者之源皆因其脾虚
弱或因寒氣飲食所傷而致也宜丁香藿香半夏茯
苓陳皮之類若但只内傷宜察其虚實使内消之痰
飲者下之當分何經對症用藥不可亂也
嘔吐膈氣總論
潔古云吐有三氣積寒也皆從三焦論之上焦在胃口
上通天氣主納而不出中焦在中脘上通天氣下通
地氣主腐熟水榖下焦在臍下下通地氣主出而不
納是故上焦吐者皆從於氣氣者天之陽也其脉浮
而洪食已暴吐渴欲飲水大便燥結氣上衝胸而發
痛其治當降氣和中中焦吐者皆從於積有隂有陽
食與氣相假為積為痛其脉浮而弦其症或先痛而
後吐或先吐而後痛治法當以小毒藥去其積梹榔
木香和其氣下焦吐者皆從於地道也其脉大而遅
其症朝食暮吐暮食朝吐小便清利大便閉而不通
治法宜毒藥通其閉温其寒氣大便漸通以中焦藥
和之不令大便閉結而自安也
右潔古論三焦吐盖本黃帝所謂氣為上膈食飲入
而還出為下膈食晬時乃反出之其上焦食已暴出
者今世謂之嘔吐也中下二焦朝食暮吐暮食朝吐
者今世謂之膈氣反胃也今分嘔吐膈食為二門
仲景云諸嘔吐榖不得下小半夏湯主之
嘔家本渴渴者為欲解今反不渴心下有支飲故也
小半夏湯主之
卒嘔吐心下痞膈間有水眩悸者小半夏加茯苓湯
主之胃反嘔吐者大半夏湯主之服前小半夏湯諸
湯不愈者此胃虚當以甘益之立愈
治氣之劑
仲景陳皮湯乾嘔手足厥者治宜辛散
橘紅(四兩)生薑(八兩)
水七升煎三升温服一升下咽即愈
木香散
木香梹榔
等分為細末以後桔梗湯調下
㓗古桔梗湯上焦氣熱上衝食已暴吐脉浮洪宜先
降氣和中
桔梗白术(各一两半)半夏麯(二兩)橘紅枳實(炒)
茯苓厚朴(各一兩)
每服一兩水煎調木香散二錢隔夜空腹服之三
服後氣漸下吐漸去然後去木香散加芍藥黃茋
一兩半同煎服之病愈則止如大腑燥結食不盡
下以大承氣湯去朴硝微下之少利為度冄服前
藥補之如大便復結又依前微下之
㯽榔橘紅散治嘔吐
白梹榔(一枚)橘紅(二錢半)
水煎服
治寒之劑
加减二陳湯痰火為患嘔噦頭眩心悸中脘不快發
寒熱或食生冷脾胃不和並治
丁香(一兩)半夏陳皮(各五兩)茯苓(二兩)甘草(一兩半)
每服四五錢薑三片烏梅一枚水煎熱服
治痰痞加草豆蔲(一兩半)
藿香安胃散脾胃虚弱不飲食嘔吐不時
藿香(一錢半)丁香人参(各二錢)橘紅(五錢)
每服二錢薑三片水煎服
東垣丁香吴茱萸湯治嘔吐噦胃寒所致
丁香甘草茯苓柴胡半夏乾薑(各五分)
吴茱萸草豆仁蒼术黃芩人参(各一錢)
升麻(七分)當歸(一錢半)
每服五錢薑三片水煎食前熱服忌生冷
藿香平胃散治嘔吐不止
藿香厚朴(各一兩)半夏甘草(炙各二兩)蒼术(三兩)
陳皮(去白二兩)
每服五錢薑三片棗三枚水煎温服
羅太無紅豆丸諸嘔吐逆膈氣反胃亦治寒濕
丁香胡椒砂仁紅豆(各二十粒)
右末薑汁糊為丸皂角子大每一丸以大棗一枚
去核填藥麺裹焼麺熟去麺細嚼白湯下食前進
三服效
丁香附子散膈氣吐食及下焦寒而奔豚上冲
黑附子(炮去皮臍)丁香(各五錢)梹榔(一大枚)硫黃(去石)胡椒(各二錢)
右先將四味為末次入硫黃冄研勻每服二錢用
蝙蝠一箇去翅足腸肚填藥在内用濕紙五七重
裹定置慢火内焼熟取出細嚼用温酒送下一日
三服米飲送下亦可
仲景吴茱萸湯治嘔而胸滿者
吴茱萸(湯泡一兩半)人参(三分)生薑(一兩半)大棗(三枚)
水煎
治火之劑
蘆根湯熱而嘔吐不止及治惡阻
蘆根取土中新白者半斤水二碗煎一碗熱服
竹茹湯治胃熱而嘔
乾葛半夏(薑汁煮各三錢)甘草(二錢)
每服五錢薑(三片)竹茹(錢半)棗(一枚)水煎温服
昔有人病傷寒得汗後數日忽嘔吐藥食俱不得下醫
皆進丁香藿香&KR0632;石等藥下咽即吐後以此竹茹湯
與之即愈
枇杷散治嘔吐利膈氣止嘔啘又治卒嘔吐不食单
煮枇杷葉汁飲之此物味苦平下氣
枇杷葉(去毛)人参半夏(各一錢)茯苓(五錢)茅根(二兩)
薑七片水煎磨梹榔末五分和勻服之
丹溪治膈上有熱胃中有痰二陳湯加炒梔子黃連生
薑主之嘔而發熱者小柴胡湯主之温膽湯治嘔吐
不下飲食極妙
仲景青鎮丸治寒熱往来脉弦嘔吐頭痛即小柴胡
湯加青黛以薑汁打糊為丸白湯下
劉河間治暴吐上焦氣熱所冲經曰諸嘔吐酸暴注下
廹皆属於火脉浮而洪者荆黃湯主之
荆芥(一兩)人参(五錢)甘草(二錢半)大黃(二錢)
右水煎調梹榔散二錢空心服
㯽榔散
梹榔(二錢)木香(一錢半)輕粉(少許)
右為細末同前煎藥下如欲作丸子用蒸餅糊為
丸小豆大每二十丸食後服
治瘀血之劑
香靈丸(又名六丁丸)治嘔吐如神及産後嘔不止者
丁香辰砂(六錢)五靈脂(一兩)
又香脂先研末後入砂再研勻用狗膽汁或猪膽
汁為丸鷄頭子大每服一丸生薑陳皮湯磨下
治瘀血獨以五靈脂狗膽汁為丸鷄頭子大每服一丸
生薑湯磨下及生薑酒送下極熱服
草靈丹
五靈脂(薑汁煮透)甘草(焼酒煮透)
焙乾為末每服五分置掌中用舌䑛下此方治膈
氣反胃嘔吐梅核氣及胃脘疼痛效
治虚之劑
丹溪云久病嘔者胃虚不納榖也
生薑人参黃茋白术香附(之類治之)
李浲治反胃嘔吐無常粥飯入口即吐困倦無力垂死
者以人参三兩作一服水煮帶熱頓服愈
理中湯治脾胃虚寒嘔吐不食
調中湯治脾胃虚弱嘔吐
治中湯治霍亂吐瀉(即理中湯加橘紅青皮各一兩是也)
六君子加砂仁治脾胃虚弱惡心欲吐及吐食或不思食
治積氣之劑
遇仙丹木香梹榔丸枳實導滯丸七聖丸皆可
選用
治風痰之劑
金花丸吐食而脉弦肝乘脾也由脾胃之虚宜治風
安胃
半夏(湯泡一兩)梹榔(二錢)䧺黃(一錢半)
右末薑汁浸&KR1339;餅糊為丸桐子大小兒另丸薑湯
下從少至多漸次服之以吐止為度風痰羈絆於
脾故飲食不下也
治水飲之劑
小半夏湯治嘔吐榖不得下者
半夏(一斤)生薑(半斤)
水七升煮取一升半分温冄服
小半夏加茯苓湯治卒嘔吐心下痞膈間有水眩悸
者即前方加茯苓四兩
大半夏湯治胃反嘔吐服前小半夏湯諸藥不愈者
此胃虚宜以甘益之服此立愈
半夏(二斤)人参(三兩)白蜜(一斤)
右水一斗三升和蜜揚之二百四十遍煮藥取三
升從服一升餘分冄服
猪苓湯治嘔吐而病在膈上後思水解急與之思水
者此方主之
猪苓茯苓白术
各等分為末飲調方寸七日三
胃風
胃風之症治嘔愈嘔者是也用川烏一兩洗净去皮臍
不去尖以漿水一碗煮乾每枚切作二片復用漿水
一碗煮盡更切作四片每細嚼一片以少温水下少
頃嘔遂止此皆好食甘甜之物膏粱之味積久成熱
因而生風非一朝一夕之故也
雜方碧霞丸治吐逆立效
黃丹四兩篩過用好米醋半斤用藥入銚内煎乾却
用炭火三斤就銚内煅透紅冷取出研細末用粟米
飯搗為丸梧子大煎酵湯下七丸效
木瓜湯主嘔啘風氣又吐而轉筋者煮木瓜汁飲之
甚良此酸收之劑欲吐不吐者是也
惡心
丹溪云惡心有熱有痰皆用生薑随症用藥
仲景生薑半夏湯治胸中似喘不喘似嘔不嘔似噦
不噦徹心中憒憒然無奈者
半夏(半斤)生薑(一斤取汁)
右二味以水三升煮半夏取二升内生薑汁同煮
二升半少冷分四服日三夜一如病止住後藥
此濕痰症也
東垣茯苓半夏湯胃風虚弱身重有痰惡心欲吐是
邪氣羈絆於脾胃之間當先實其脾胃
炒麯(三錢)大麥芽(炒黃五錢)陳皮天麻(各二錢)白术
茯苓半夏(各一兩)
每五錢薑五片煎熱服
柴胡半夏湯治舊有風症不敢見風眼澁眼黑胸中
有痰惡心兀兀欲吐但遇風覺皮肉緊手足難舉動
重如石若在暖室少出微汗其症随減冄遇風病復
如是方見痰門
嘔苦水
丹溪治一婦人清早嘔苦水脉濇而微起轉如常此胃
弱而上脘有濕
黃芩(七錢)&KR0632;石蒼术(炒)陳皮山查半夏(各一兩)
桔梗(五錢)飛礬(二兩)
薑水煎服
二陳湯加山梔子一倍黃連减半香附撫芎白豆仁煎
服或臨服時磨梹榔末少許治欝火惡心
嘔沫(反胃症沬大吐者多死予目擊十數人矣)
仲景治乾嘔吐逆吐涎沬半夏乾薑散主之
半夏乾薑(各等分)
二味為末取方寸也漿水一升煎七合頓服之
嘔膿(予一族嫂中年患此半載咳𠻳嘔膿血後竟無事此亦肺&KR1012;症也膿盡即愈)
仲景云嘔家有癰膿不可治嘔膿盡自愈
嘔長䖝
丹溪治吐䖝用黑錫灰㯽榔末米飲調下
仲景治蚘厥當吐蚘今病静而復時煩此為臓寒蚘上
入膈故煩須臾復止得食而嘔又煩者聞食臭出其
人當自吐蚘
蚘厥者烏梅丸主之又主痢方在厥證門
傷酒嘔吐
東垣葛花觧酲湯方見傷飲門
益元散薑汁為丸治酒熱嘔惡殊騐
乾薑丸治酒癖成飲吐酸水
乾薑葛根枳殼橘紅前胡(各五錢)半夏麯
白术(各一兩)吴茱萸甘草(各二錢半)
右末煉蜜丸桐子大每三十丸米飲下
嘔吐清水
許學士神术丸治嘔吐清水如神
蒼术一斤去皮切片為末用白芝蔴半兩水二盞研
濾取汁大棗十五枚煮爛去皮核以芝蔴汁研勻
成稀膏搜和入臼搗熟丸如桐子大每空心温湯
下五十丸加至百丸忌桃李雀鴿初服時膈上微
燥且以茅术製覺燥甚再進山梔子散一服久之
不覺燥也
山梔散山梔一味乾之為末沸湯點服
仲景茯苓散治心胸中有停痰宿水自吐出水後心
胸間虚氣滿不能食消痰氣能飲食
人参白术茯苓(各三兩)枳實(二兩)陳皮(五錢)生薑(三兩)
(三兩)右水煎温服如人行八九里許又進之一日三服
丹溪治兩手脈弦飲後嘔清水
神麯蒼术香附(各五錢)益元散(一兩)半夏(七錢半)
右末薑汁浸&KR1339;餅為丸
丹溪治一人年四十因灸艾火太多病腸内下血糞肚
痛今痛自止善嘔清水食不下宜清胃口之熱黃
芩甘草茯苓(各五錢)陳皮地黃(各一錢)白术連
翹(各一錢半)薑三片水煎服
仲景治渴欲飲水水入則吐名曰水逆五苓散主
之
千金方治痰飲吐水無時節者其原因冷飲過度遂令
脾胃氣羸不能消於飲食飲食入胃則皆變成冷水
反吐不停皆用赤石脂散主之
赤石脂一斤研細末每服方寸匕酒飲調下時稍加
至三匕服盡一斤終身不吐痰水又不下痢補五
臟令人肥健有人痰飲服藥不愈用此方愈經云
諸病水液澄徹清冷皆属於寒是也
白荳蔲散治胃口寒作吐及作痛者
白荳仁三錢為末酒送下效
噎膈
内經隂陽别論篇曰三陽結謂之膈結謂熱結也三陽
者小腸膀胱也小腸熱結則血脉燥膀胱熱結則津
液涸故隔塞而不便焉其始也或由飲食不節痰飲
停滯或因七情過用脾胃内虚而作或者不察悉指
為寒例用香熱之藥治之反動七情之火脾胃之隂
反有所耗是以病日益深今治此疾或見咽嗌閉塞
胸膈痞悶似属氣滯然有服耗氣藥過多中氣不運
而致者當補氣而自運有大便燥結如羊屎者似属
血熱然有服通利藥過多致血耗竭而愈結者補血
潤血而自行有因火逆冲上食不得入其脉洪大有
力而數者有痰飲阻滯而脉結濇者當清痰泄熱其
火自降又有脾胃陽火衰弱其脉沉細而微者當以
辛香之藥温其氣仍以益隂飬胃為之輔可也大概
又有寒熱之辨若食已即吐者火也食久始吐者寒
也王註曰食不得入是有火也食入復出是無火也
(按内經王註曰少陽一陽也陽明二陽也太陽三陽也一陽膽與三焦二陽大腸與胃三陽小腸膀胱張)
(子和乃曰三陽者大小腸膀胱也并大腸而言不知從何所據耶)
傷寒論云食入反吐榖不得前者腎水乾也王冰曰病
嘔而吐食久反出是無水也此與内經病能篇註異
氣厥論云膈中陽氣與寒相搏故隔食而陽氣不通此
論亦云陽與寒相搏未嘗專主於寒也
丹溪曰大率属血虚氣虚有痰血虚者脉必數而無力
氣虚者脉必緩而無力有痰者脉必沉或伏而大又
有氣滯結者寸關沉而濇又有擊跌内積瘀血忽然
嘔吐食不能納者其脉必芤
張鷄峰曰噎當是神思間病惟内觀自飬庶或可安又
曰噎生於血乾血隂也隂主静内外兩静則臓腑之
火不起而金水二臓有飬隂血自生腸胃津液𫝊化
合宜何噎之有
古方用人參以補脾御米以解毒竹瀝以清痰乾薑以
養血粟米以實胃蜜以潤燥薑以去噦有氣結者用
開導之劑有隂火上炎者作隂虚治有積血者當消
息去之
糞如羊屎者不治五十以上者不治口中多出白沫
者不治
治法大槩用童便韭汁薑汁竹瀝牛羊乳氣虚入四君
子湯血虚入四物湯切不可驟用辛燥之藥宜薄滋
味宜用乾蒸餅等物少用湯粥
六節藏象云人迎四倍以上為格陽盖陽上之極故格
拒而食不得入
金匱云病人脈數數為熱當消榖引飲而反吐者以發
其汗令陽微膈氣虚脈乃數數為客熱不能消穀胃
中虚冷故也脈弦者虚也胃氣無餘朝食暮吐變為
胃反寒在于上醫反下之今脈反弦故名曰虚
趺陽脈浮而濇浮則為虚濇為傷脾脾傷則不磨朝食
暮吐暮食朝吐宿榖不化名曰胃反脈緊而濇其病
難治
氣虚胃反右手脈無力者
四君子湯加蘆根以伏龍肝浸長流水澄清煎之
臨服入童便韭汁牛羊乳入黑驢尿和服以防其
生蟲
參苓白术散錢氏白术散皆治中氣虚弱胃反
血虚胃反左手脈無力者以四物湯加童便或再加桃
仁紅花有酒積加甘蔗汁
二陳湯合平胃散治有痰而胃反者
人參利膈丸治胸中不利痰𠻳喘滿而膈
木香檳榔(各七錢半)人參川歸藿香甘草枳
實(各一兩)大黃(酒浸)厚朴(各二兩)
右末滴水丸梧子大温水送下
千葉白木槿花隂乾為末陳皮湯調下(三五口不轉再服)
竒方
未出毛啄木鳥蝙蝠小鮎鴨魚
三味入新瓦内鹽泥固濟煅存性為末外用狗寳
為末和勻每服五七分漸至一錢薑湯下
义方陳蜆殼焼灰米飲下
老牛涎如棗核大水中飲之終身不復噎
又方蘆根茅根(各二兩)水(四鍾)煮二鍾頓服之良
薑附散膈氣不通胸膈間結塊大如拳堅如石嘔吐
惡心飲食不下
香附子(一斤)生薑(三斤)
搗取薑汁浸香附一宿晒乾再浸再晒以薑汁盡
為度為末每二錢米飲下
病機紫沈丸治中焦吐食由食積與寒氣相格故吐
而痛
半夏麯代赭石砂仁(各三錢)杏仁沈香木香
白术(各一錢)烏梅仁丁香檳榔(各二錢)陳皮(五錢)巴豆
霜(另研)肉果(各五分)
右末醋糊丸黍米大每五十丸柿霜湯下愈
東垣厚朴丸主反胃吐逆飲食噎塞氣上冲腹中諸
疾藥味即與萬病紫苑丸同
厚朴蜀椒(去目微炒)川烏(泡去皮各一兩半)紫苑吳茱萸
柴胡菖蒲桔梗茯苓官桂皂角乾薑
(泡)人參(各二兩)黃連(二兩半)巴豆霜(五錢)
右蜜為丸桐子大每服三丸漸加至五七丸以利
為度薑湯下食後而卧此丸治效與局方温白丸
同及治處暑已後秋冬下痢大效
加減法春夏加黃連(二兩)秋冬再加厚朴(二兩)如治風
於春秋所加黃連厚朴外更加菖蒲茯苓各一兩
半如治風痛不愈者依春秋加藥外更加人參
菖蒲茯苓各一兩半如心之積加菖蒲茯苓為
輔如肝之積加柴胡蜀椒如肺積加黃連人
參如脾積加茱萸乾薑秋冬久瀉不止加黃
連茯苓
脾胃氣弱食不消化嘔逆反胃湯飲不下用粟米半
升為粉水丸梧子大煮令熟點少塩空心和汁吞
下
本事云馿尿極治反胃外臺載昔幼年經患此疾每食
餅及羹粥湏臾吐出貞觀中許奉御兄弟及柴蔣等
時稱名醫奉勅令治醫竭其術竟不能療漸至羸&KR0629;
死在旦夕忽有士云馿尿極騐旦服二合後食唯吐
一半晡時又服二合人定時食粥吐則便定後奏知
大内中五六人患反胃同服一時俱瘥此藥稍有毒
服時不可過多盛取熱服二合病深者日服之良驗
(本草云馿尿治癥瘕反胃又云性冷味甘服之不生䖝)
濟世方馿尿調平胃散亦效
新瓦散治反胃用多年瓦一片焼紅入馿尿内淬二
十一次研末倉米飯焦為末二分飯末一分瓦末蠟
精和飯丸以馿尿和平胃散服之
丹溪番胃方
黃連(薑汁炒三錢)山查肉(一錢)保和末(六錢)
右粥丸桐子大以人參湯入竹瀝再煎沸熱下六
十丸
本事大黃湯治冷涎番胃其症欲發時先流冷涎次
則吐食此乃勞症治不早死在旦夕用大黃一兩生
薑自然汁半茶盞炙大黃令燥又淬入薑汁内如此
淬汁盡切焙為末每服二錢陳米一撮葱白二莖水
一大盞煎七分先食葱白次服藥不十日即除根
羅太無云玄明粉(硝提八九次入瓦礶煅成汁不拘再加頂火煅)其煅過净
硝一斤入甘草末一兩和勻名曰玄明粉每用一二
錢桃花湯或葱白湯調下治膈上氣壅滯五藏秘結
邪熱忌魚及藕
丹溪治番胃積飲通用益元散生薑自然汁澄清白脚
丸小丸子時時服治番胃用吳茱萸貝母瓜蔞根
牛膝草
本事治積聚停飲痰水生䖝久成反胃及變為胃癰其
說在靈樞及巢氏病源芫花丸
芫花(醋炙一兩)牛膝狼牙根桔梗(炒)藜蘆(炒)
梹榔(各五錢)巴豆(大粒炒黑)
右末醋糊丸如赤豆大每服二三丸加至五七丸
食前薑湯下
此方常服化痰消堅殺䖝予患飲癖三十年暮年
常是多雜痰飲来潮遅即吐有時飲半杯酒即止
盖合此症也因讀巢氏病源論酒癥云飲酒多而
食榖少積久漸瘦其病常欲思酒不得酒則吐多
睡不復能食是胃中有䖝使然名為酒瘕此方治
之要之湏痛禁酒則易治不禁無益也
羅太無桂香散治膈氣反胃諸藥難瘥朝食暮吐甚
者食已輙出其效神速此重劑也
水銀黑錫(各三錢)硫黃(五錢)
右三味銚内用柳木槌熬研微火上細研為灰取
出後用丁香末二錢桂末二錢生薑末三錢都一
處研令勻每服三錢米飲調下一服效甚者冄服
神效
又云男婦小兒遠近番胃吐食或有汚血停蓄胸膈者
方用五靈脂一味為末以黃狗膽汁為丸龍眼大每
服一丸好酒半盞温服不止冄服即效
丹溪治東陽王仲延咽膈間常覺有物悶悶每食物必
屈曲自膈而下且梗濇作微痛食亦减他無所苦予
脉之右甚濇而關甚沉左却和予曰汚血在胃脘之
口氣因而欝為痰此必食物所致眀以告我彼不自
覺予又曰汝去冬好食何物為多曰我每日早必单
飲點刴酒兩三杯逼寒氣為製一方用生韮汁半盞
令細呷之一日三服盡韮二斤而安
濟世方治噎食
雞腹内榖袋不拘多少不可失包内物一粒用泥固
濟火煆存性用薑汁炒香附末半兩配榖袋一箇為
末神麯糊為丸薑湯送下
治氣噎不下飲
枇杷葉(去毛蜜炙)青皮陳皮(去白)
右等分每服三錢生薑五片水煎服
金匱玉函五噎心膈氣滯煩悶吐逆不食
蘆根五兩剉水三大盞煮二盞温服
永徽中有僧惟則病噎不能食嘱諸弟子曰吾死後便
可開吾胷㗋視有何物自經而辛弟子果開㗋胸中
得一物形似魚而有兩頭遍體皆肉鱗弟子置碗中
跳躍不止戲以諸味皆随化盡時夏中盛藍作澱適
有一僧以澱置碗中此䖝遂遶碗而走須臾化為水
此乃䖝瘕非噎比因此後人多以藍治噎悮矣
秘方潤腸膏治膈噎大便燥結飲食良久復出及朝
食暮吐暮食朝吐其功甚捷
新取葳靈仙(四兩搗汁)生薑(四兩取汁)真麻油(二兩)白沙蜜(四兩熬沸)
右四味同入銀石器内慢火熬成膏時時以匙挑
食之良騐
雄黃二豆丸治番胃噎食神騐
大烏梅(三十枚水洗净取肉)硇砂雄黃(各二錢)乳香(一錢)
真百草霜黑豆菉豆(各四十九粒)
右五味為細末烏梅肉搗丸弹子大每服一丸噙
化待一炷香時藥力方行烙白麵餅一枚清熱湯
泡開吃之無碍為妙設仍有微碍一二日後再噙
一丸三五丸除根
紫蘇子飲欬逆上氣噎膈因怒氣呌喊未定便挾氣
進飲食或飲食甫畢便用性恚怒以致食與氣相逆
氣不得下或咳𠻳不透心氣逆惡心
蘇子(炒)訶子(煨去核)蘿葡子(微炒)杏仁(去皮尖麸炒)
人參木香(各一錢半)青皮甘草(炙各三錢)
右分二服生薑三片水煎服
太倉丸脾胃虚弱不思飲食番胃不食亦宜服之
砂仁白豆仁(各二兩)陳倉米(一升用朝東向陽壁土炒去土不用)
右末生薑自然汁丸桐子大每服百丸淡生薑湯
下
體仁彙編曰硫汞結成砂子吐送立痊方用嚴氏青金
丹治一切吐逆
水銀(八錢)生硫黃(一錢)
為末入銚内慢火化開以柳木棍攪炒或有煙熖
以醋沃之結成砂子再研為末用粽尖杵和丸菉
豆大每服三十丸生薑陳皮煎湯送下
青囊治反胃久藥不效及小兒吐不止者硫黃五錢為
末入水銀二錢半同研無星為度每服二錢先取生
薑汁酒一盞煎熟調藥空心服調時逐漸著酒緩調
令勻服訖以被盖出汗安
又曰人參治番胃之良用人參二兩拍破每服一兩
水一鍾半煎四分熱服兼以人參汁煮粥吃愈有人
患番胃諸方不瘥只服人參而愈若卒嘔吐逆凡粥
飲入口即吐困弱為丸服良
劉宗厚曰按古治番胃諸方悉是香燥大熱之藥皆
不足為法今姑採一二方以偹用耳至於丹溪所言
補血益隂潤燥和胃調中等藥雖無其方自宜随証
設施觀其立論則思過半矣
治噎禁方
皂角黃(三分每春夏兩后樹上生如菌樣)蘆根(浮露水上者三錢)橘紅(七分)
烏藥(一錢)桔梗(二錢)枳實(八分)
水二鍾煎一鍾先服一酒杯漸漸加之渣冄煎
生生子曰噎膈之病氣欝居多然亦有隂血不足者少
壮之人日以酒色是躭胃中之火沸騰則上焦肺金
先受邪矣金主降令者也火凌於肺津液成濁况又
下竭腎水將何攝伏其火以下行耶經曰大便者腎
之所主隂血既虧則大便燥結結則下焦閉而氣反
上冲經曰幽門不通上冲吸門又曰肺出氣腎納氣
虚則失司乃職是有陽而無隂有升而無降也故守
真子和丹溪皆以火熱而言戒用剛燥其意深矣然
用藥必假滋隂潤燥為主隂血生則大便潤潤則下
焦開開則氣降腎司聀而病尋愈矣噫用藥之法固
為詳悉然人不能鐵石其心痛斷酒色則雖日飲瓊漿
亦莫能以致其生也予特附於篇末俾病者自加珍
重孰非愈病之藥石耶
腰痛門
腰痛有腎虚有濕熱有痰有氣滯有趺撲瘀血
脉大而無力為虚弦而隂虚濇為死血沉&KR0632;為痰沉細
為氣濡弱為濕緊數為風
東垣曰大抵寒濕多而風熱少然有房室勞傷腎虚腰
痛者是陽氣虚弱不能運動故也經曰腰者腎之腑
轉搖不能腎將敗矣宜腎氣丸茴香丸之類以補陽
之不足也膏梁之人久服湯藥醉以入房損其真氣
則腎氣熱而腰脊痛不能舉久則髄减骨枯發為骨
痿宜六味地黃丸滋腎丸鳳髄丹之類以補隂之不
足也
丹溪曰久痛必用官桂以開之方止腹脇痛亦然
煨腎丸肝腎脾損穀不化治宜益精緩中消穀腰不
起者神效
川萆薢杜仲(薑汁炒)牛膝破故紙蘆巴兔絲
子肉蓯蓉沙苑蒺藜(各一兩)桂心(半兩)
右酒煮猪腰子為丸桐子大每服五七十丸空心
鹽酒送下
金剛丸腎損骨痿不能起床
川萆薢杜仲(炒)
照前法丸服
麋茸丸腎虚腰痛不能轉側
麋茸(一兩鹿茸亦可用)兔絲子(一兩)舶上硫黃(五錢)
右末以羊腎二對酒煮爛去膜研如泥和丸梧子
大隂乾如羊腎不敷入酒糊佐之每服三五十丸
温酒或鹽湯下
鹿角散新角刮去黑皮取白者炒黃為末酒服一錢
日進三服禁生魚餘不禁陳者不用角中心黃亦不
用此方治腰痛神效(東垣曰鹿角能去惡血)
羊腎散羊腎為末酒服一錢日進三服本草云羊腎
補腎氣益精髄
腎氣丸茴香丸青娥丸已上皆補陽之不足也
八味丸治虚勞小腹拘急小便不利此則隂陽兼補
也
六味地黃丸虎潛丸滋腎丸大補丸已上皆
補隂之不足也
治隂虚脈大者
杜仲龜板黃蘖知母枸杞子五味子
等分為末以猪脊髄為丸每服五七十丸空心鹽
酒送下
補腎丸治腎虚腰痛效
烏藥葉(本草云烏藥嫩葉補中益氣)側柏葉
右酒蒸晒乾為末粥丸梧子大照前服
腰腿濕痛方
龜板(酒炙五錢)黃蘖(酒炙四錢)青皮(三錢)甘草(生一錢半)
右末研薑一大片次入藥末一錢研細以蒼耳汁
煎令沸服
治隂虚性急腰痛者
龜板黃蘖知母側柏
右為末地黃膏為丸
治濕熱腰腿疼痛
龜板(酒炙二兩)黃蘖(酒炒)蒼耳子(各一兩)側柏(半兩)葳靈仙(酒浸二兩)
右以牛膝膏為丸以黑豆汁兼四物湯加陳皮生
甘草生薑一片煎吞下
又方治腰腿疼痛
龜板(一兩半)黃蘖白芍藥(各酒炒一兩)陳皮知母
葳靈仙蒼术蒼耳子(各半兩)
為末蜜丸服
治濕熱腰痛大便瀉
龜板(酒炙一兩)楮皮(炒)蒼术&KR0632;石(各半兩)芍藥(酒浸)
香附(各四錢)
為末粥丸如内傷白术山查湯下
東垣蒼术湯治濕熱腰腿疼痛
蒼术(三錢去濕止痛)柴胡(二錢行經絡)防風黃蘖(各一錢)
水煎空心服
陳無擇牛膝酒治傷風毒攻刺腰痛不可忍
牛膝川芎羌活地骨皮甘草薏苡仁(各二)
(兩)海桐皮(二兩)生地黃(十兩)
俱以絹袋盛入好酒二斗浸二七日夏三五日每
服一杯一日三四服常令酒氣不絶為佳一法入
杜仲一兩
治痰痛以二陳湯加天南星川蘖蒼术葳靈仙之類
丹溪治老人因跌撲腰痛
蘇木(一錢)歸身頭陳皮(各一錢)人參黃芪木香
木通(各五分)桃仁(九枚)
煎湯送下自然銅末子五分
脈濇者有淤血也用熟大黃湯治墜墮閃剉腰痛不能
屈伸
大黃(剉如指大)生薑(切片各半兩)
二味炒令焦黃以水一鍾浸一宿五更去渣服天
明取下如雞肝者即惡血也
治食積腰腿痛
龜板(酒炙)側柏葉(酒炒)香附(五錢)白芥子凌霄花(錢半)
右酒糊丸以四物湯加陳皮甘草山查莪术青皮
煎湯下
痰積食積指下有力或沈&KR0632;有力皆宜下之
治腰痛用葳靈仙此治痛之要藥為細末每服二錢以猪
腰子一枚批開糝藥在内濕紙煨熟五更細嚼熱酒下
千金方用葳靈仙一錢温酒送下逐日以微利為度病
人稍虚者禁用
治腰痛不可忍
牽牛不以多少研取頭末去渣取大蒜每一瓣切開
入巴豆一粒在内外用濕紙包定火煨令蒜熟去巴
豆將蒜細研和牽牛末為丸梧子大每服五丸醋湯
或茶空心送下量虚實服
藥棋子治腰痛氣滯者
黑牽牛不拘多少以新瓦火焼赤便以牽牛倒在瓦
上自然一半生一半熟不得攪動取頭末一兩入硫
黃一分同研勻分三服每用白麺一匙水和捏如棋
子樣五更初用水一盞煮熟送下痛住即止未住明
日五更冄服
許學士曰予嘗有此疾每發只一服痛立止
按此二方皆濕熱痰氣壅滯不能流通故痛猛而
用藥峻也此樣方法亦不可無但看病虚實用之
獨活寄生湯治腎虚弱卧冷濕地腰腿拘急筋骨攣
痛或當風取凉過度風邪流入脚膝為偏枯冷痺緩
弱疼痛
獨活杜仲牛膝細辛秦芁茯苓
桂心防風川芎人參甘草桑寄生
當歸熟地一方加續斷三兩
每服三錢薑五片水煎食前服
王海藏防風湯治傷寒後腰痛或皮肉痺及腿膝疼
痛行步艱難不能俛仰
防風川芎附子(炒)當歸芍藥羌活續斷
(各一兩)麻黃(去節)桂枝(去皮)杜仲(炒各七錢)牛膝五加皮丹
參(各五錢)
每五錢薑二錢煎食前服
此二方皆治寒濕之劑也
東垣川芎肉桂湯卧寒濕之地腰痛不能轉側兩脇
搐急作痛月餘不愈腰痛論中所說皆為足太陽足
少隂血絡中有凝血作痛間有一二症屬少陽膽經
外絡病皆宜去血絡之凝乃愈
羌活(一錢半)柴胡肉桂蒼术歸(稍)甘草(炙)
川芎(各一錢)獨活麯(炒各五分)防風防已(各三分)
桃仁(五箇去皮尖另研)
水酒煎食遠熱服
陳無擇曰小續命湯加炒桃仁治風腰痛最妙
五積散加桃仁治寒濕腰痛
東垣羌活勝濕湯治脊痛項強腰似折項似拔此足
太陽經不行也
羌活獨活藁本防風(各一錢)蔓荆子(三分)
川芎(二分)甘草(炙五分)
水二鍾煎温服若身重沈沈然及經中有濕熱也
此方加黃蘖一錢大附子五分蒼术二錢
予嘗治一人腰下濕中宫有痰腰痛而小便白濁身重
如山乃以二陳湯合五苓散以蒼术換白术加羌活
服之效有熱再加黃蘖木通
陳無擇桃仁酒腎虚風勞所傷毒腫掣痛牽引小腹
連腰痛桃仁麩皮炒去皮尖研細每服一錢熱酒調
下出汗即愈
東垣地龍湯腰脊痛或打撲傷損從高墜下惡血在
太陽經中令人腰膝痛或脛腨臂膊中痛不可忍鼻
壅塞不通
中桂(四分)桃仁(六箇)羌活(二錢)獨活甘草黃蘖(各一兩)
麻黃(五分)地龍(四分焙乾者)蘇木(六分)歸尾(一錢)
每服五錢水煎食遠熱服
橘核酒治打撲腰痛瘀血積蓄痛不可忍
用橘核炒去皮研細每服二錢酒調下或用猪腰子
一枚去筋膜破開入藥同葱白茴香鹽以濕紙包煨
熟嚼下温酒送之(以上二方皆該入前打撲瘀血條下)
摩腰丹治老人腰痛及婦人白𢃄
附子尖烏頭尖天南星(各一錢半)硃砂樟腦
丁香(各一錢半)乾薑(一錢)麝香(三分)雄黃(錢半)
為末煉蜜丸如圓眼大臨用以生薑汁化開如厚
糊樣火上烘熱抹掌上擦腰中候藥盡貼腰上即
烘綿衣縛之俟腰熱如火隔二日用一丸
皂角膏治諸腰痛脚痛
用皂角一斤去皮弦搗碎好酒二大碗熬去一半濾
去渣再用前汁入磁瓶内熬為膏子隨痛處貼之
如神湯治男婦腰痛
玄胡索當歸桂心杜仲(各等分)
為末酒調下三錢甚者不過數服
橘核散治腰痛諸般滯氣
橘核乳香(各五錢)破故紙(二兩)山查玄胡索菴䕡
没藥五加皮紅麯(各一兩)
為末酒調下
丹溪治瘧疾初安因冲風又發腰痛兼又白濁已與人
參白术檳榔半夏等補藥又教以煅牡蠣一錢木通
五分炒蘖三分入前藥同煎服
痢後腰痛兩脚無力
陳皮半夏白芍(一錢)茯苓蒼术當歸
黃芩(酒炒五分)白术(二錢)甘草(炙一錢)
薑三片煎食前服
赤水元珠卷四
