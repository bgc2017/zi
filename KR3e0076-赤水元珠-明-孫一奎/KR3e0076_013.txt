赤水元珠卷十三
眀孫一奎撰
内傷門(茲以傷飲傷食為一門而勞心竭力不足之症則節抄東垣脾胃論附之)
傷飲傷食
生生子曰傷飲傷食之症多是有餘當另標一門不當
與内傷門混治何者夫内傷二字乃病機總辭凡諸
勞心勞神耗竭精氣及損傷營衛臓腑筋骨血脈莫
不皆内傷病也故古人有五勞七傷之謂斯為不足
之疾証多類似東垣内外傷辨惑已詳之矣夫有餘
當消不足當補天壤懸絶症涉疑似而又溷為一門
恐初學於有餘中之不足不足中之有餘及純有餘
純不足之証茫無分别則用藥未免有虚虚實實之
悮予故所以另標為一門庶幾易於尋治也且也此
証所患甚多緊關妙處只三節隨輕重緩急治之百
發百中初食傷之時填塞胸膈脹滿疼痛急宜用吐
法吐而出之緣食未入於胃停積膈間吐之甚易經
謂在上者因而越之是也食已下膈入胃則不可用
吐法強吐之亦不能盡出又不宜遽用下藥下之早
則傷中氣胃既為飲食所傷又復能受藥之傷乎而
清純沖和之氣并為之下陷故曰雜病酒積下之早
亦作痞氣惟當健脾消導俟其盡入大腸而痛在臍
腹乃可用下法下之經謂在下者引而竭之是也是
皆順其勢而利導之殊易為力故治亦無所悮也
東垣曰隂陽應象論云水穀之寒熱感則害人六腑痺
論云隂氣者靜則神蔵躁則消亡飲食自倍腸胃乃
傷此乃混言之也分之為二飲也食也飲也者水也
無形之氣也因而大飲則氣逆形寒飲冷則傷肺肺
病則為喘咳為腫為水瀉輕則當發汗利小便使上
下分消其濕解酲湯五苓散生薑半夏枳實白术之
類是也如重而蓄積為物也有形之血也如生氣通
天論云因而飽食筋胍横解腸癖為痔又云食傷太
隂厥隂寸口大於人迎兩倍三倍者或嘔吐或痞滿
或下痢腸澼當分寒熱輕重治之輕則内消重則除
下如傷寒物者半夏神麯乾薑三稜廣茂巴豆之類
主之如傷熱物者枳實白术青皮陳皮麥孽黃連大
黃之類主之亦有宜吐者隂陽應象論云在上者因
而越之瓜蒂散之屬然而不可過劑過則反傷腸胃
蓋先因飲食自傷又加之以藥過故腸胃復傷而氣
不能化食愈難消矣漸至羸困故五常正大論云大
毒治病十去其六小毒治病十去其七常毒治病十
去其八無毒治病十去其九不可過之此聖人之深
戒傷飲多以五苓散為主
五苓散治飲煩渴飲水過多或水入即吐心中澹澹
停濕在内小便不利方見暑門治傷冷飲者煎
五苓散送半夏枳木丸治傷飲不惡寒胸中微覺
夯悶身重飲食不化者或小便不利者五苓散去桂
依前斟酌服之如瘀熱在裏身發黃疸食前濃煎
茵陳湯調服愈
除濕散傷馬牛乳酪及冰水一切冷物
半夏(湯炮)乾薑(各三錢)車前子(炒)澤瀉(各五錢)甘草(炙)紅花
(各二錢)茯苓(七錢)
右為細末每服二錢食前白湯調下
導飲丸治水飲
吴茱萸(三錢)白茯苓蒼术(各一兩)黃連(五錢)獨活(七錢)
右為細末神麯糊丸服
丹溪茱萸丸治飲
白滑石(六兩)甘草吴茱萸(各一兩)
水丸服
傷酒
東垣曰酒者大熱有毒氣味俱陽乃無形之物也若傷
之只當發散汗出則愈矣其次莫如利小便乃上下
分消其濕今之病酒者往往服酒癥丸大熱之藥下
之又有用牽牛大黃下之者是無形元氣受病反下
有形隂血乖悮甚矣酒性大熱已傷元氣而復重瀉
之亦損腎水真隂及有形隂血俱為不足如此則隂
血愈虚真水愈弱陽毒之熱大旺反增其隂火是以
元氣消爍折人長命不然則虚損之病成矣酒疸下
之早久則為黑疸慎不可犯宜以葛花解酲湯主之
王海藏曰治酒病宜發汗若只利小便炎熖不肯下行
故曰火欝則發之以辛温散之是從其體性也是知
利小便則濕去熱不去若動大便尤為疎陋蓋大便
者有形質之物酒者無形之水從汗而發之是為近理
濕熱俱去故治以苦温發其火也佐以苦寒除其濕也
統旨曰傷酒惡心嘔逆吐出宿酒昏冒眩暈頭痛如破
宜二陳湯加黃連乾葛煎服或沖和湯縮脾湯五苓
散用乾葛煎湯調服久困於酒遂成酒積腹痛泄瀉
或暴飲有灰酒亦能致之並宜酒煮黃連丸多飲
結成酒癖腹中有塊隨氣上下沖和湯加黃連蓬术
酒停胸膈為痰飲者枳實半夏湯加麯孽用吐法尤妙
劉宗厚曰酒者是有形之物即水飲同體也今言無形
元氣受病不得傷于有形隂血者蓋謂酒者濕熱之
物入胃則臓氣俱熱逐氣升降之際而半有消耗之
矣至傷於腸胃則升之不散降之不下欝於氣分無
形之地位故言無形之物非若水飲性體全降於腸
胃中也若今人之飲醇酒則便少此其可騐是以傷
則宜汗之瀉之不得用重峻下劑蓋此等藥不能入
氣分反傷有形隂血耳但斯意隠然使人不能無疑
故或有辨之者兹不復具然昔人有用下劑者蓋或
有酒飲傷積日久而汗之泄之不能愈則重峻下劑
而或可哉故用者自宜對症詳審勿以辭害意可也
東垣葛花解酲湯飲酒太過嘔吐痰逆心神煩亂胸
膈痞塞手足戰搖飲食減少小便不利
青皮(三分)木香橘紅(各五分)人參茯苓猪苓(各一錢)
神麯(炒)澤瀉乾薑白术(各二錢)白荳蔲葛花
砂仁(各五錢)
右為細末每服三錢白湯調下但得微汗則酒
病去矣此蓋不得已而用之豈可恃此酗飲成病
自損元氣惟病酒者宜之
丹溪烏梅丸治酒毒化痰消食
烏梅(一斤)半夏白礬(各八兩)生薑(二兩)
右為細末以新瓦二片夾定火焙三日夜為度次
入神麯麥芽陳皮青皮莪术枳殼丁皮大腹子各
四兩糊丸每服四五十丸湯下
潔古百杯丸酒停胸中膈氣痞滿面色黃黑將成癖
疾飲食不進日漸羸瘦如欲飲者先服不醉
生薑(一斤去皮切片以鹽二兩淹一宿焙乾)橘紅乾薑(各三兩)木香
茴香(炮各一錢)廣茂(炮三錢)益智仁(二十粒)丁香(五十粒)砂仁
白豆蔲(各三十粒)甘草(炙)三稜(炮各二錢)
右煉蜜丸每一兩作五丸硃砂為衣薑湯嚼下
酒煮黃連丸方見下血門
濟世方酒積烏梅丸
烏梅(一兩)青木香(四錢)砂仁(五錢)巴豆霜(一錢)半夏麯(七錢)枳實
(五錢)杏仁(三錢)黃連(一兩酒浸一宿)
右&KR1339;餅糊為丸菉荳大每服八丸白湯下
傷食
生生子曰傷食痛急者用前上中下三法不痛而發熱
頭疼痞悶者究其所傷何物寒熱孰多而為之治今
收各家方法詳列於後(東垣脾胃論中已具者兹不復入但于彼參治可也)
丹溪曰傷食惡食者胸中有物宜導痰補脾用二陳湯
加白术山查川芎蒼术服之
憂抑傷脾不思飲食炒黃連酒炒芍藥同清六丸末
加香附以薑汁浸蒸餅糊為丸服
統旨曰傷食胸膈痞塞吐逆嚥酸噫敗卵臭畏食頭疼
發熱惡寒病似傷寒但身不痛氣口脈緊盛治中湯
加砂仁或十香丸
潔古枳术丸治痞積消食強胃
王海藏云本仲景枳术湯也今易老改為丸治老幼
虚弱飲食不化或臓腑軟弱者
枳實(去白麸炒一兩)白术(二兩)
右為末荷葉包燒飯為丸桐子大每服五十丸白
术湯下服白术者本意不取其食速但久服令人
胃氣強食不復傷也
麯蘖枳术丸為人強食所致心胸滿悶不快
神麯(炒)麥蘖(炒)枳實(炒各一兩)白术(二兩)
右為末荷葉燒飯為丸每服五十丸
木香枳术丸破滯氣消飲食開胃
木香枳實(各一兩)白术(二兩)
照上法為丸服
又方開胃進食
木香(三錢)人參乾薑(各一錢半)枳實(一兩)白术(二兩)
為末照上法為丸白湯吞五十丸
檳榔丸消食破滯氣
檳榔(三錢)木香人參(各二錢)陳皮(五錢)甘草(一錢)
右蒸餅糊為丸每服五十丸
羅太無㯽榔木香丸疎三焦寬胸膈破痰飲快意潤
腸方在氣門
丹溪保和丸治食積酒積
山查肉(一兩)半夏(薑製)蘿蔔子(炒)黃連(姜汁炒)橘紅神麯
(各五錢)麥芽(炒三錢)
右神麯糊為丸每服七八十丸薑湯下
大安丸脾經消導之劑
山查(二兩)神麯(炒)半夏(製)茯苓(各一兩)陳皮連翹蘿
蔔子(炒各五錢)白术(二兩)
右神麯糊為丸每服五十丸
白术丸治傷豆粉濕&KR1287;油膩之物
白术半夏(製)神麯枳實(各一兩炒)橘紅(七錢)黃芩(五錢)枯
礬(三錢)
右浸蒸餅糊為丸量所傷多寡加減服之如素食
多用乾姜故以黃芩瀉之
半夏枳术丸治因冷食内傷
半夏(薑製二兩)枳實(炒)白术(各一兩)
右末荷葉飯為丸(一方有澤瀉一兩為小便淋也)
木香乾薑枳术丸破滯氣消寒飲食
木香(三錢)乾薑(炮五錢)枳實(炒一兩)白术(二兩)
右荷葉飯為丸每服五十丸
丁香爛飯丸治食傷太隂又治卒心痛胃疼
丁香甘草(炙)三稜(炮)廣茂(炮)木香(各二錢)丁皮(新汲水洗)
(净)砂仁益智仁(各三錢)香附(五錢)
右浸蒸餅糊為丸每服七十丸
香砂和中湯治飲食所傷脾胃嘔吐胸滿噯噫或胸
腹脹疼
藿香砂仁(各一錢半)蒼术(二錢)厚朴陳皮半夏茯
苓青皮枳實(麸炒各一錢)甘草(三分)大便瀉去枳實
青皮加麥蘖山查
水二鍾薑三片煎八分食遠服
加味枳术丸
白术(米泔浸四兩)枳實(去白麸炒二兩)陳皮半夏(泡)神麯(炒)
麥芽(炒)山查肉(各一兩半)如胃寒或冬月加砂仁(一兩)
氣滯不行加木香(五錢)常有痰火又兼胸膈痞悶加
黃連(薑汁炒)茯苓(各一兩)
右末荷葉飯為丸每服五六十丸
化食養脾湯
人參白茯苓陳皮半夏神麯(炒)麥芽(炒)
山查(各一錢)砂仁(八分)甘草(三分)白术(一錢半)胸膈痞脹甚
者加厚朴枳實(各一錢)胃脘痛加草蔲仁(一錢)氣滯
痰盛者去人參加香附(一錢半)夏倍之
水三鍾薑三片煎八分食遠服
秘方思食調中丸脾胃久弱飲食不消氣滯胸膈痞
悶嘔逆痰水
白术(米泔浸二兩)人參(七錢)木香(五錢)砂仁香附陳皮
半夏麯(炒)神麯(炒)麥芽(炒各一兩)甘草(炙四錢)
右末陳米糊為丸梧子大每服百丸白湯下
治中湯即理中湯加青皮陳皮
十香丸傷飲食胸膈腹疼或氣滯積聚皆可服
甘松(炒)益智仁(炒)香附子(各四兩)京三稜(二兩)莪术(二兩)青
皮陳皮(各三兩)砂仁(一兩半)木香甘草(炒一兩)
水浸蒸餅糊為丸梧子大每服五十丸薑湯下
枳實半夏湯
枳實(麸炒)半夏(泡各五錢)
薑五片水二鍾煎服
治心腹膨脝多食積所致
南星(薑製)半夏(薑製)瓜蔞仁(各一兩半)香附(童便浸一兩)黃連(薑汁炒三)
(兩)青蒙石(煆)蘿蔔子(炒)連翹陳皮(各五錢)麝香(少許)
右末神麯糊為丸
治因&KR1287;内傷發熱頭痛作吐
白术(一錢半)白芍陳皮蒼术(各一錢)茯苓黃連
人參甘草(各五分)
薑三片口渴加葛根(二錢)
楊氏家蔵荳蔲橘紅散温脾養胃升降隂陽和三焦
化宿食
丁香木香(各一兩)人參白荳仁厚朴(薑製)橘紅
神麯(炒)乾薑(炒)半夏麯甘草(炒)霍香白术(各五錢)
每服五七錢薑三片棗一枚水煎服
紅丸子温脾胃消寒冷食積併治冷瘧
京三稜莪术陳皮(去白)青皮(去白各五斤)乾薑(炮)胡椒(各二斤)
右末醋煮糊為丸梧子大以礬紅為衣每服二十
丸食後薑湯下
消食化氣香殼丸醒脾去積順氣化痰
青皮(炒)陳皮(炒各四兩)蘿蔔子(炒)木香三稜(炒)蓬术
神麯麥芽(各一兩炒)枳殼(炒二兩)半夏(二兩半)枳實(炒一兩)香
附子(醋炒一兩半)㯽榔山查草菓(各一兩)陳倉米(一升同巴)
(豆二十粒炒黃色去巴豆不用)
右末醋糊丸梧子大每服四五十丸漸加至七十
丸食後白湯下
青橘皮散食過飽痞悶消食化氣醒酒
青橘皮(去白炒)葛根(一兩)砂仁(五錢)
為細末濃茶調服
寬中丸治胸膈痞悶停滯飲食
山查肉
蒸熟為末丸服
除濕益氣湯傷濕麫心腹滿悶肢體沈重
枳實(麸炒)白术黃芩(各一兩)蘿蔔子(炒半兩)神麯(一兩)紅花
(三錢)
荷葉飯為丸菉豆大每服六十丸白湯下
二黃丸傷熱食痞悶兀兀欲吐煩亂不安
黃芩(二兩)黃連(酒炒一兩)升麻柴胡(各三錢)甘草(二錢)枳實(炒五)
(錢)
&KR1339;餅糊為丸每服七十丸薑湯下
白术和胃丸病久不能食而臓腑或結或溏此由胃
虚弱也常服則和中理氣消痰去濕熱飲食
厚朴(炒)半夏(各一兩)白术(一兩二錢)陳皮(八錢)㯽榔枳實(各二)
(錢半)木香(一錢)人參(七錢)甘草(炙三錢)
右末薑汁浸蒸餅糊為丸梧子大每服五十丸白
湯送下
吴梅坡沖和健脾丸益心開胃健脾寬胸順氣進食
和中資扶三焦培植五内凡體欠強盛者多服大有
益也慎勿以人參見疑膈氣膈食飜胃噎食中滿者
亦效
白术(炒四兩)白豆蔲(一兩拌白术末勺飯上蒸)人參(三兩)陳皮(三兩同參飯上)
(蒸)白茯苓(二兩)山查肉(二兩)石斛(鹽水洗同茯苓山查飯上蒸熟)甘草(綿紙)
(上炒焦黃色七錢)
右各自為末麥芽粉打糊為丸每服五十丸白湯
下
家傳三因沖和丸養心扶脾疎肝開胃暢達三焦通
貫五臓贊坎離有升降之能和表裏無壅塞之患利
用一元斡旋五内家𫝊四世之秘也
歌曰醫家綱領在三因多少鑚研那得真發
出肺肝玄妙處信乎一決勝千金
人參石斛白荳仁廣陳皮(各為末各一兩)山查肉(末二)
(兩)
已上五味合研勻碗盛碟蓋飯上蒸熟取起待冷
方開此乃調胃補心接丹田之氣也
遠志(甘草湯泡去心取末一兩)山梔(炒焦色取末二兩)香附(童便浸半日洗净醋炒末)
(二兩)
此三味共研勻如上法蒸熟勿令洩氣乃透暢心
胞達膈間之滯氣也
海石(末二兩)蒼术(米泔浸洗去浮皮炒黃取末二兩)
此二味如上法同蒸乃消痰飲而通内外之用也
川芎(末二兩)北柴胡(末一兩)青黛(一兩)
此三味和勻蒸如上法乃疎肝欝調達者也
夫心為脾母補心則土有力肝為脾賊平賊則土乃
和故曰安穀則昌用穀蘖取粉打糊為丸梧子大晒
乾用益元散五錢水飛過神砂五錢為衣食後少頃
白湯下量人大小輕重丸數服之常用五十丸胃開
氣順稍覺舒泰則減數服之可與補中益氣湯六君
子湯相兼服此丸不犯炎涼久服無妨平康為度不
拘内外諸病服其該科之藥而兼此丸每日一服則
胃和脾壯行諸藥以健成功此秘妙之嘱慎毋忽焉
參苓造化糕
人參(二兩虚者用四兩)白茯苓(四兩)乾山藥芡實蓮肉(去皮)
(心炒)苡仁(炒)白扁豆(炒各半斤)稬米(打白炒五升)白糖霜(二斤半)
右為末磁瓶收貯每用四五錢白湯隨加白糖霜
調服一日三四次此平調脾胃久服精神倍加
吐法
瓜蒂散上部有脈下部無脈其人當吐不吐者死
瓜蒂赤小荳
為末每服一錢匕温漿水調下取吐為度設兩手
脈不絶無者不可便用此藥恐損元氣令人胃氣
不復若止胸中窒塞不通以指探去之如不得吐
者以物探吐之得吐則已如是食不得去者方用
此藥吐之
攻下之劑
偹急丸療心腹諸疼卒百病
大黃乾薑巴豆(去皮各一兩)
右擇精品者為末蜜和搗千杵丸如小豆大每服
三丸大小量之若中惡客忤心腹脹滿卒痛如錐
刀刺痛氣急口噤尸厥卒死者以酒或湯服之口
噤以物攪開灌之藥一下咽須臾差如未差更與
三丸以腹中鳴轉即吐下便愈若口噤須折齒灌
之忌蘆筍猪肉冷水肥膩之物易水張先生又名
獨行丸乃急劑也
神妙列仙散飲酒所傷以致遍身疼痛腰脚強跛手
足頑麻胃脘疼痛胸膈滿悶肚腹膨脹嘔吐瀉痢及
酒食停久或一切積聚黃疸熱鼓並皆治之
沈香木香茴香(炒)檳榔(各一錢)扁蓄(三錢)大黃(微炒一兩)
麥芽(一兩半)瞿麥(五錢)
右末每服三五錢五更熱酒調下能飲者多飲二
三杯不妨仰面卧手义胸前至天眀取下大便如
魚腦小便如血效忌生冷硬物葷腥惟啖米粥
木香和中丸和脾胃消宿食利胸膈化痰涎除膈熱
進飲食
木香黃芩青蒙石枳殼㯽榔青皮橘
紅(各五錢)白滑石(二兩)沈香(二錢)大黃(一兩一錢)黑牽牛(取頭末二兩三)
(錢)
右末水丸梧子大每服五十丸薑湯或茶清下
木香㯽榔丸一切氣滯心腹痞滿脇肋脹悶大小便
結澁不利者
木香㯽榔青皮(去白)陳皮(去白)枳殼莪术(煨)黃連
黃栢(各一兩)香附大黃(炒)黑丑(取頭末各三兩)
右末水丸梧子大每服六十丸生薑湯下以利為
度
枳實導滯丸傷濕熱之物不得施化痞悶不安
茯苓黃芩白术黃連(各三錢)澤瀉(二錢)大黃(一兩)枳
實(炒)神麯(各五錢)
右蒸餅糊丸菉豆大每服七十丸
三黃枳术丸傷食肉濕麺辛辣厚味之物填塞悶亂
黃芩(二兩)黃連大黃(煨)神麯(炒)白术陳皮(各一兩)枳
實(炒五錢)
&KR1339;餅為丸服如上
海藏神應丸一切冷物冷水及潼乳酪小腹痛腸鳴
水穀不化
巴豆杏仁乾薑百草霜(各五錢)木香丁香(各二)
(錢)黃蠟(一兩)
先將黃蠟用醋煮去渣將巴豆杏仁同炒黑烟盡
研如泥將蠟再上火入少油溶化入在杏仁等藥
内攪勻旋下丁香等藥研勻搓作挺子油紙裹了
旋丸每用三五丸食前米飲下
秘方化滯丸理一切氣化一切積奪造化有通塞之
功調隂陽有補瀉之妙久堅沈疴磨之自消暴積乍
留導之立去
丁香(去苞)木香青皮(去白)橘紅黃連(各二錢半)京三稜(煨)
莪术(煨各五錢)半夏麯(二錢五分俱為末)巴豆(去壳滚湯泡過再研開去心膜以瓦)
(器用好酒煮乾用六錢研細和前藥末再研入後藥)烏梅(肉厚者去核焙乾為末用五錢以米醋調)
(略清慢火熬成膏入前藥)
右共和勻以麺糊為丸粟米大每服五七丸人盛
者十丸五更陳皮湯下常服磨積不欲瀉者津液
嚥下停食飽悶枳殼湯下但有所積物取本
物煎湯冷下因食吐不止津液嚥下即止食瀉
不休及霍亂嘔吐俱用冷水下赤痢甘草湯冷
下白痢乾姜湯冷下心痛石菖蒲湯下小
腸氣痛茴香酒下婦人血氣當歸湯下若欲
攻積熱姜湯下仍加丸數末利再服瀉不止飲冷
水一口立止小兒量歲數加減服疳積米飲
下孕婦勿服此藥得熱則行冷則止
丹溪小胃丹
芫化(好醋拌勻過一宿於瓦器上不住手炒至黑色勿令焦)甘遂(濕麺包水浸半日洗晒乾)
(一云水浸冬七日春秋五日或用水煮亦可)大戟(水煮一時洗晒乾各半兩)大黃(濕紙包煨)
(勿焦焙乾再以酒潤炒熟焙乾一兩半)黃栢(炒三兩)
右末以白术膏丸蘿蔔子大臨卧津液吞下或白
湯送下取其膈上濕痰熱積以意消息之欲利空
心服一方加木香㯽榔各五錢&KR1339;餅糊為丸每
服七八十丸
東垣蠲飲枳實丸逐飲消痰導氣清膈
枳實(炒)半夏(製)橘紅(各二兩)黑丑(取頭末三兩)
右末麺糊為丸每五十丸食後薑湯下如所食在
膈間兀兀欲吐及鬱悶亂以物探吐甚者用瓜蒂
散
海藏金露丸肉傷心痞氣不升降水穀不消
大黃(一兩)枳實(炒五錢)桔梗(二兩)黑丑(二錢半)
右末荷葉燒飯丸每服白湯下三五十丸常服減
半一方薑糊丸
傷狗肉不消心下堅硬或腹脹口乾發熱妄語水煮蘆
根汁飲之
傷魚鱠及生鮓停在胸膈不化必成癥瘕馬鞭草搗汁
飲之飲生薑汁亦消橄欖煎湯飲之亦佳
傷豆腐以蘿蔔煮食或用蘿蔔子煎湯飲之消
傷蟹用紫蘇生薑煎湯飲
傷瓜菓以健脾消食之劑内加麝香服之立消
不能食
生生子曰不能食者由脾胃餒弱或病後而脾胃之氣
未復或痰客中焦以故不思食非心下痞滿而惡食
也治當補益以開豁之丹溪導痰運脾之法皆是也
下元虚亦令人不思食宋黃山谷刀筆手柬載云有
將兔絲子淘淨炒乾日服數匙酒下服之十日飲食
如湯沃雪又有服補脾藥不效用二神丸治之愈
羅謙甫曰脾胃弱而飲食難任者不可一槩用尅伐之
劑宜錢氏異功散補之自然能食或嗜食太過傷脾
而痞滿嘔逆權用枳术丸一服慎勿多服昔人有治
久瘧後食少汗多先用補劑加黃連枳實月餘食反
不進汗亦不止因悟謙甫之言純用補劑又令粥多
于藥氣虚甚者加附子一二分佐之
錢氏異功散治脾胃虚弱難任飲食
人參白术茯苓粉草橘紅木香(各等分)
加薑棗煎服
二神丸脾胃虚弱全不思食服補脾藥不效者
破故紙(炒四兩)肉果(生二兩)
右末肥棗四十九枚生薑四兩切片煮爛去薑剥
去棗核研膏入藥末和丸桐子大每服四十丸鹽
湯下
積聚門
黃帝針經百病始生得三云積者蓋厥氣生足悦悦生
脛寒脛寒則血脈凝濇凝濇則寒氣上入腸胃則䐜
脹䐜脹則腸外之汁沫迫聚不得散日以成積卒然
多飲食則腸滿起居不節用力過度則絡脈傷陽絡
傷則血外溢血外溢則衂血隂絡傷則血内溢血内
溢則後血腸胃之絡傷則血溢于腸外有寒汁沫與
血相摶則并合凝聚不得散而成積矣或外傷于寒
内傷于憂怒則氣上逆氣上逆則六輸不通温氣不
行凝血藴裹不散津液凝濇滲著而不去而成積矣
難經云肝之積名曰肥氣肥氣以季夏戊己日得之
何以言之肺病傳于肝肝當傳脾脾季夏適王王者
不受邪肝復欲還肺肺不肯受故留結為積故知肥
氣以季夏戊己日得之心之積名曰伏梁(云云)脾之
積名曰痞氣(云云)肺之積名曰息賁(云云)腎之積名
曰奔豚(云云)並見本方
滑伯仁曰越人之意蓋以五行之道推其理勢之所有
者演而成文爾初不必論其感亦不必論其還不
還與其必然否也請以所勝傳不勝及王者不受邪
遂留結為積觀之則不以詞害意而思過半矣
論婦人腸覃石&KR1742;
水脹篇云石&KR1742;何如岐伯曰石&KR1742;生于胞中寒氣客于
子門子門閉塞氣不通惡血當瀉不瀉衃以留止日
以益大狀如懷子月事不以時下皆生于女子可導
而下
寳鑑曰夫膀胱者津液之府也氣化則出矣今寒客于
子門氣塞不通血壅不流而衃以止之結硬如石是
名石&KR1742;也此氣先病而血後病故月事不來則可宣
導而下出者也故難經云任之為病其内苦結男子
為七疝女子為&KR1742;聚此之謂也非大辛之藥不能已
可服見睍丹
腸覃何如岐伯曰寒氣客于腸外與衞相摶氣不得營
因有所繫痞而内著惡氣乃起瘜肉乃生其始生也
大如雞卵稍以益大至其成如懷子之狀久者離歲
按之則堅推之則移月事以時下此其候也
夫腸者大腸也覃者延也大腸以傳道為事乃肺之府
府主衞衞為氣氣得熱則泄寒則凝今寒客於大腸
故衞氣不營有所繫止而結瘕在内貼著其延久不
已是名腸覃也氣散則清氣聚則濁結為&KR1742;聚所以
惡氣發起瘜肉乃生小漸益大至期而鼓其腹則如
懷子狀也此氣病而血未病故月不斷以時下本非
姙娠可以此為辨矣
劉宗厚曰按此謂石&KR1742;為血壅不流故月事不來腸覃
為氣聚而濁結成瘕故血未病月水不斷而知此二
積之異然亦有諸積所致或有病&KR1012;膿而似此二證
者不可不察也
丹溪曰痞塊在中為痰飲在右為食積(一云痰積)在左為血塊
氣不能作塊成聚塊乃有形之物痰與食積死血而
成也用醋煮海石醋煮三稜蓬术桃仁紅花五靈脂
香附之類為丸石&KR1838;白术湯吞下瓦壟子能消血
塊次消痰石&KR1838;一物有痰積有塊可用洗滌垢膩又
能消食積治塊當降火消食積食積即痰也行
死血塊塊去須大補凡積病不可用下藥徒損真
氣病亦不去當用消積藥使之融化則根除矣凡
婦人有塊多是血
生生子曰積聚一證難經以某日得積及不受欲還之
說後人皆難尊信此下諸書雖亦各有發眀終未有
能擴其藴而可為萬世法者近汪子良特揭而辨之
乃分表裏邪正臓腑内外日積日聚及著治騐數條
多有啟悟與丹溪治案可相表裏深有功於難經者
而後人得以此取則焉幸亦大矣謹述於左
汪子良曰嘗讀難經積聚之說而疑之雖有及於病情
而其說自相矛盾有膠固而難通予慮後學之悮于
承用也為之辨論附以積聚常變之法亦有自效於
匡救之忠已乎
五十五難曰積者隂氣也聚者陽氣也故隂沈而伏陽
浮而動氣之所積名曰積氣之所聚名曰聚故積者
五臓之所生聚者六腑之所成積者隂氣也其始發
有常處聚者陽氣也其始發無根本上下無所留止
其痛無常處又五十六難曰肝之積名曰肥氣在左
脇下如覆杯有頭足久不愈令人發欬連年不已以
季夏戊己日得之(何以言之肺病𫝊脾脾季夏適旺旺者不受邪肝復欲還肺肺不肯)
(受故留結為積故知肥氣以季夏戊己日得之)心之積名曰伏梁起臍上大
如臂上至心下久不愈令人煩心以秋庚辛日得之
(何以言之腎病傳心心當傳肺肺秋適旺旺者不受邪心復欲還腎腎不肯受故留結為積故知伏梁以)
(庚辛日得之)脾之積名曰痞氣在胃脘覆大如盆久不愈
令人四肢不收發黃疸飲食不為肌膚以冬壬癸日
得之(何以言之肝病𫝊脾脾當𫝊腎腎以冬適旺旺者不受邪脾復欲還肝肝不肯受故留結為積)
(故知痞氣以冬壬癸日得之)肺之積名曰息賁在右脇下覆大如
杯久不已令人洒洒寒熱喘𠻳發肺&KR1012;以春甲乙日
得之(何以言之心病傳肺肺當𫝊肝肝以春適旺旺者不受邪肺復欲還心心不肯受故留結為積)
(故知息賁以春甲乙日得之)腎之積名曰奔豚發於少腹上至心
下或上或下無時久不已令人喘逆骨痿少氣以夏
丙丁日得之(何以言之脾病傳腎腎當𫝊心心以夏適旺旺者不受邪腎復欲還脾脾不肯)
(受故留結為積故知奔豚以夏丙丁日得之)夫謂積者隂氣也聚者陽氣
也是以血氣分隂陽也殊不知隂血陽氣也皆能成
積但臓腑所主之不同耳心肝多主于血丹溪所謂
在左屬血是也脾肺多主於氣本文所謂肺積息賁
者是也息者氣之息也是陽氣亦能成積況又曰氣
之所積名曰積與其積隂之說不相合矣又謂積者
五臓之所生也聚者六腑之所成也殊不知有形質
之物積滯不行則為之積五臓六腑俱有之如仲景
所謂熱結膀胱摶血畜積下焦其人如狂小腹滿硬
而小便自利抵當湯主之又東垣所謂食積腸胃腹
滿卒痛者偹急丸下之是六腑之位亦有其積豈謂
積于臓乎至論肝積肥氣夫肥氣者言其皮裏膜外
有塊以致皮膚有肥滿之狀所謂瘧母是也此肝之
外積非肝之内積也又謂脾積痞氣夫脾居於右脇
今積在於心膈之位乃與本文積在本位之說不相
合矣又謂腎積賁豚發於少腹上至心下若豚狀或
上或下無時乃與聚証走動相類與本文積屬隂沈
伏之比不相合矣且五臓之積未言所因治何所據
又謂肝積於季夏戊己日得之之類其說之失眀者
自當知之愚謂積伏而有常處其症靜也因於血氣
痰食水火之所成聚者對散而言散而無形或集為
有象其症動也因於氣虚不能運行之所致作於腹
中者屬内作於皮膚四肢者屬外如血積左脇作痛
日輕夜甚其脈沈濇者所謂在左屬血治用芎歸紅
花蘇木麝香肉桂莪术之類又有火鬱左脇而痛甚
者治用當歸龍會丸之類又有裏熟畜水在於左脇
而作痛者如仲景所謂心下痞硬痛引脇下乾嘔短
氣汗出不惡寒者十棗湯主之又有食積右脇而作
痛者所謂在右屬食丹溪曰右脇一條降起作痛色
不紅者此食積也予嘗用補中益氣湯去陳皮加青
皮草果木香之類又有食塊積於右脇而不痛者宜
治消導為主如白术枳實三稜莪术砂仁吴茱萸之
類又有痰飲積於心膻作痛纔食熱辣湯則暫止而
脈沈滑治用白螺丸之類又有氣積胸中而為脹痛
喘急脈沈者治用紫蘇杏仁之類又有水積胸膈作
痛手不可近身凉脈沈緊者治用陷胸湯之類又有
濕鬱心膈而為痞滿者治用大消痞丸之類所謂五
臓之積者如此又有積于六府之位者余嘗治一人
膈下大痛有塊不移嘔吐不食吐兼腹痛此中焦吐
也從於積用紫沈丸下之而愈又嘗治一人腹中大
痛不移纔得大便其痛稍減兩尺脈沈弦而濇他醫
作房後隂症治之弗應余曰據其尺脈隂沈當作隂
症治之據其大便去後而痛減者此食積也用備急
丸下之而已又嘗治一婦産後將及一月小腹之位
有塊如雞卵作痛日輕夜重嘔吐寒熱此血積也治
用芎歸肉桂莪术乳没琥珀麝香之類一服而塊消
諸症悉退又寳鑑云寒氣客於子門則氣塞不通血
壅不流而衃以止之結硬如石是名石瘕見睍丸主
之又云清濁之氣結聚腸外成如懷姙按之則堅推
之則移月事以時下名曰腸覃晞露丸又嘗治一婦
人經閉三月臍下脹痛不移他醫作血積治弗效予
曰此氣虚不能上升而陷於下也丹溪所謂陽病極
於下者此也治用人參陳皮而安又嘗治一人臍左
有塊不痛或時降起此亦食積也治用白术三稜莪
术砂仁吴茱萸木香神麯糊丸服之外於塊上灸之
而消又嘗治一人小腹左邊有塊堅痛不移大便燥
結或因惱怒辛苦即作膈痛嘔吐不食諸醫罔效已
一年餘余作痰火治用順氣消痞丸(遠志肉酒炒黃連薑製厚朴各)
(二兩海藻昆布青皮山查肉神麯蒼术川歸枳實各一兩玄眀粉六兩同牛肉一斤切碎煮熟焙乾同前)
(諸藥為末醋煮蒸餅糊為丸每服二錢空心湯下未及一月而塊消痛止)又治一人右脇
塊痛用三補丸加梔子蒼术服至半月而愈所謂六
府之積者如此其餘菜菓酒肉寒冷等積可類推焉
腑之積甚者倒倉法治之此皆内積之症治者也又
有外積者作于皮膚四肢之位也如&KR1012;疽瘰癧瘧母
之類治各從其所宜夫&KR1012;疽屬陽者仙方活命飲之
類屬隂者内托復煎湯之類瘰癧未消者破結散之
類已破者如神散之類瘧母又名肥氣宜降痰火之
劑余嘗治一人瘧後左脇之下皮裏膜外有塊大如
掌許用七胰散治之(瓦壟子煅天蓼花子各二兩為末猪胰七箇針亂刺孔同玄眀)
(粉四兩煮熟入前二末搗爛焙乾為末每服二錢酒下為丸服亦可)服之而效此皆外
積之症治者也且以聚病言之夫内聚者腹中走痛
也由於氣虚不能運行故耳余嘗治一人腹中有塊
作痛或上或下或有或無此聚也治用人參黃茋白
术當歸枳殼木香之類而止此内聚之症治者也又
有外聚者亦由氣衰滯於四肢百節作痛痛作隨腫
痛退腫消經曰先痛而後腫者氣傷形也此也治用
補氣散邪之劑如人參黃茋白术為君佐以羌活五
加皮薏苡仁之類此外聚之症治者也由是觀之積
者由于氣血痰食水火之所成而有臓腑外内之分
也聚者由于氣虚不運之所致而表裏邪正之别也
則常變虚實之治得矣難經之說云乎哉
湯氏三稜散治積氣肚痛
砂仁甘草(炒)益智仁(炒去壳)三稜莪术青皮(去穣)
(炒各等分)
右末白湯點下
散聚湯久氣積聚狀如癥瘕隨氣上下心腹絞痛攻
刺腰脇小腹填脹大小便不利
半夏㯽榔當歸(各三分)陳皮杏仁(去皮尖炒)桂(各二兩)
茯苓甘草(炙)附子(炮)川芎枳殼厚朴吴茱
萸(湯洗各一兩)大黃(看勢輕重用)
每服四錢水煎大便利者去大黃
大七氣湯治同上
京三稜蓬术陳皮益志香附(各一兩半)肉桂
霍香甘草青皮桔梗(各三兩)
每服五錢水煎
玄胡丸内消癥瘕氣結虫煩心腹脹痛
玄胡索川歸青皮木香雄黃(飛另研)㯽榔
廣术(炮各四兩)京三稜(炮六兩)
右末入雄黃拌勻糊丸梧子大每服三十丸薑湯
下不拘時
木香三稜散和胃進食消化生冷物心腹刺痛
木香神麯(炒各一兩)京三稜(炮)甘草(炙各二兩)廣茂(六兩)益志
橘紅(各四兩)
右末每二錢入鹽沸湯點服
五食丸虚實積氣蠱脹積塊水氣年深癥瘕
大戟(去皮)甘遂(生各半兩)牙皂(去皮子生)芫花(醋浸一宿炒黃)胡椒(各一兩)
巴豆(去心膜醋煮二十箇研半兩)
右末入巴豆和勻糊丸菉豆大每服五七丸氣實
者十丸夜卧水一鍾用白米白麺黑豆生菜猪肉
各少許煎至半鍾去渣用湯下藥忌油膩粘滑物
聖散子遠年積塊及婦人乾血氣
碙砂麥蘖(各六兩)大黃(八兩)乾漆(燒過)萹蓄茴香(炒)
㯽榔(各一兩)如婦人乾血氣加川山甲(二兩炮)
右細末每三錢温酒調下仰卧此藥只在心頭至
天眀大便如魚腸小便赤為騐並無毒神效小兒
用一錢十五以上二錢空心服之更效
荆蓬煎丸破痰癖消癥塊及冷熱積聚順氣消食
木香㯽榔枳殼青皮茴香三稜(各二兩酒浸冬)
(三日夏一日)廣茂(二兩醋浸冬三日夏一日)以去皮巴豆二十箇同炒
黃色去巴豆不用
右末糊丸如菉豆大每服三十丸薑湯下
三稜丸治五穀等積食
陳倉米(一兩巴豆五枚去殼同炒焦色去巴豆不用)陳皮三稜(各一兩)砂
仁(各二錢)麥芽木香(一錢)
右末醋糊丸菉豆大每十五丸至二十丸姜湯食
遠服
麯蘖丸治熱酒積噫酸脇痛
神麯麥芽(各一兩)黃連(五錢同巴豆五粒炒黃色同用)
右末沸湯和丸桐子大每五十丸食遠薑湯送下
一方治冷酒積平胃散加丁香砂仁麥芽神麯薑
棗鹽煎服
水積丸
甘遂(一錢)
為末以猪糟頭肉一兩細切搗爛和末作一丸紙
褁火煨令香熟取出臨卧嚼細酒嚥下取下病根
若治酒積用棗湯吞下
涎積炒粉丸積聚涎塊結於心腹乾嘔刺痛
蚌粉(一兩)巴豆(七枚去壳及膜)
右二味同炒赤色去巴豆以醋丸桐子大丈夫臍
腹痛炒茴香酒下二十丸婦人血氣薑酒下敗血
沖心童便和當歸酒服常服薑湯下
茶積丸治茶積飲食減少面黃腹痛
陳倉米(半升巴豆七粒去壳同炒赤色去巴豆)青皮陳皮(各二兩)
右末醋丸如菉豆大每二十丸食後淡姜湯下
又方花椒為末麺糊丸桐子大每二十丸茶湯任下
茶癖散治茶積
黃芩石膏升麻(等分)
為末每三錢砂糖湯調下
鼈甲桃仁煎丸治諸積
桃仁(泡去皮尖五兩水研漉汁三升)三稜(煨)木香㯽榔青皮(各一)
(兩)鼈甲(醋炙黃三兩)
右末將桃仁汁慢火熬二升再加醋一升再熬如
糊和藥丸桐子大每服七十丸淡醋湯下空心食
前日二服
晞露丸感寒氣凝結腸外久為癥瘕疼痛名腸覃
廣术三稜(各一兩酒浸用巴豆三十粒去壳同术稜炒黃色去巴豆不用)乾漆(炒)
川烏(炮各五錢)茴香(炒)青皮雄黃(各三錢)川山甲(炮二錢)碙
砂(四錢研)輕粉(一錢)麝香(五分)
右薑汁糊丸桐子大每服二三十丸空心薑湯下
阿魏丸諸積聚癥瘕痞塊
山查南星(皂角水浸)半夏(同上)麥芽神麯黃連(薑炒各一)
(兩)連翹(炒)阿魏(醋浸)瓜蔞貝母(各五錢)石磏風化硝
蘿蔔子胡黃連(各二錢半)
右末薑汁浸&KR1339;餅糊為丸桐子大每服五十丸薑
湯下
見睍丸婦人石瘕狀如懷子者
大附子(炮)鬼箭羽紫石英(各三錢)肉桂玄胡索
澤瀉木香(各二錢)血竭水蛭(一錢炒烟盡)㯽榔(二錢半)桃
仁(三十枚炒)三稜(五錢)大黃(二錢同三稜酒浸一宿焙)
右末酒糊丸桐子大每三十丸食前鹽湯或酒下
脾積膏治諸積神效
雞子(五枚)阿魏(五分)黃蠟(一兩)
鍋内一處煎分作十服温湯空心服諸物不忌設
腹痛是積化動十日後當有血大便中出是其效
也
剪紅丸專治久積有䖝者
雷丸㯽榔三稜莪术(各醋煮)木香蕪荑黑
丑狗脊大黃史君子鶴虱牙皂錫灰
茵陳黃丹(各等分)
為末以茵陳煎湯為丸梧子大外以黃丹為衣大
人每服三錢小兒每用一錢空心以酒下(福建者以)
(冷茶吞)
奇騐方黑羊肝一副入左顧牡蠣三錢黃蠟一兩水
煮肝爛食肝并湯空心食肝盡即效但不厭其苦須
多服效
敷方蕎麥麺水調圍硬處内用皮硝葱重重鋪三層
以火熨之日三次外服橘半枳术丸加莪术
又方以紅麯為糟將生威靈仙同搗極爛敷之外覺
痞塊消即拭去遲恐壊肌膚
熨痞方吳茱萸三升研碎酒煮熟以布包熨癥上冷
更妙更番熨之癥逐移走熨之消乃止
二仙膏貼痞氣及積塊
眀礬雄黃
為末先將二兩水糊和成膏貼患處俟大便如膿
下即愈未愈再以二兩和膏貼之即效
七胰散(汪子良論中七胰散有瓦楞子)只用皮硝七錢每一錢擦
一胰醃七日鉄器上焙乾燥為末又水紅花子只用
七錢無瓦楞子
羅太無乾柿丸取虚實積下膈甚妙
硃砂(飛為衣)没藥牙皂(去皮弦子為末)乾薑(炮)乾漆(炒烟盡)三
稜(炮)輕粉青礞石(煆各一錢)巴豆(三十粒去皮膜醋煮十沸)水銀(一錢)
(鉛一錢結成砂子)
右末和勻飯丸菉豆大煎柿蒂湯冷下三丸或五
丸有孕婦人勿服
神功助化散男婦腹中痞塊不拘氣血食積所成
萹蓄麥芽(各五錢)瞿麥穗甘草(各五分)木香(一錢半)沈
香神麯(各二錢半)大黃(二兩)
右末和勻男以淡竹葉甘草(等分)煎湯及無灰酒同
調服婦以紅花燈心當歸(等分)煎湯及無灰酒同
調服(俱酒多於湯)忌油膩動氣之物及房事一月其藥
夜服大小便見惡物為度此方神妙不可盡述
紅丸子大人脾積氣滯胸膈滿悶面黃腹脹四肢無
力酒積不食乾嘔不止脾連心胸及兩乳痛婦人脾
血積氣諸般血癥氣塊及小兒食積骨瘦面黃腹脹
氣急不嗜飲食漸成脾虚並宜服之方見傷食
二賢散進食消積塊
橘紅(一斤净)甘草(四兩)鹽(半兩)
用水三四碗從早煮至夜以爛為度水乾則添日
乾為末淡薑湯調下有塊者加薑黃半兩氣
滯者加香附二兩俱同前藥煮氣虚者加沈香
半兩噤口痢加蓮肉二兩去心俱另入
小三稜煎食瘕酒癖血癥氣塊時發刺痛全不思飲
食積不消心腹堅脹痰逆嘔噦噫酢吞酸
京三稜蓬术(各四兩)芫花(一兩去梗葉)
右同入甕器中用米醋五升浸滿封器以炭火煨
令乾取出稜术將芫花以餘醋炒令微焦焙乾為
末醋糊丸菉豆大每十五丸姜湯下
猪腰子方治腹中有塊
猪腰子一雙切薄片木鼈子肉一兩與猪腰片相間
縛定外用濕紙包火煨熟去紙擂盆内搗如泥入
黃連末和丸每二十丸烏梅甘草湯下第二服二
十五丸三服三十丸漸加至以痛為度大便利其
塊自消神效
元戎温白丸治心腹積聚久壅痞塊大如杯碗黃疸
嘔吐滿悶上氣腹脹心下堅結上搶心傍及脇十種
水病八種痞塞翻胃吐逆噎膈五種淋疾九種心疼
積食不消成瘧連年不瘥及一切風身體頑痺不知
痛痒或半身不遂眉髮墮落七十二種風三十六種
遁尸疰忤癲癎或婦人諸疾斷續不生下淋瀝五邪
失心憂愁思慮不樂飲食無味月水不調及一切病
有似懷孕羸瘦困弊或歌如鬼所使等症
川烏(去皮臍炮二兩半)紫苑菖蒲柴胡厚朴(製)吴茱
萸桔梗皂筴(去弦子炒)茯苓乾薑(炮)人參黃連
巴豆(去油研炒)桂蜀椒(去目炒各五錢)
右末入巴豆令勻密丸桐子大每三丸薑湯下食
後臨卧服加至五六丸止
肝之積肥氣温白丸加柴胡川芎治之心之積伏梁
温白丸加菖蒲桃仁黃連治之脾之積痞氣温白
丸加乾薑吴茱萸治之肺之積息賁温白丸加人
參紫苑治之腎之積奔豚温白丸加丁香茯苓遠
志治之
肥氣丸肝之積在左脇下如覆杯脈弦而細
青皮當歸蒼术(各一錢半)蛇含石(煆醋淬七次)蓬术三
稜鉄孕粉(各二兩與三稜蓬术同入醋煮一伏時)
右末醋煮米糊丸菉豆大每四十丸當歸酒送下
伏梁在心下結聚不散用桃奴三兩為末空心温酒調
下桃奴樹上乾桃子是也(正月採經冬不落者)
肺喘久不愈為息賁五靈丸
五靈脂(二兩半)木香(半兩)馬兜鈴(炒一兩)葶藶
右末棗肉丸桐子大每二十丸姜湯下日三
本事云肺之積曰息賁在右脇下大如杯令人洒洒寒
熱喘𠻳發肺&KR1012;棗膏丸
葶藶子陳皮桔梗(各等分)
右下二味末入葶藶研勻煮肥棗肉和丸桐子大
每五七丸米飲下予嘗患停飲久漬肺經食已必
嚏喘覺肺系大急服此良騐
當歸丸治婦人月經不調血積
當歸赤芍川芎熟地京三稜廣茂(各五分)
神麯百草霜(各二錢半)
右末酒糊丸桐子大温水下
尚書媳婦馬氏年三十二腹中血塊作疼經五六年形
已骨立衆皆曰不可為柰其未死何家甚貧而大小
愍之一日召杜至告杜曰但以濟物為懷則可業已
請召眀公非所言也遂以少物帛贈杜杜不受曰但
服其藥必獲安無以是為疑遂示方用没藥牛膝乾
漆當歸各半兩碙砂木香水蛭炒紅娘子炒紅花牡
丹皮硃砂各一分海馬一箇班猫去翅足炒十四箇
為末酒醋各半升熬為膏每日天眀用一皂子大酒
醋化下一月病退六十日漸安果如其言
黑神丸
神麯茴香(各四兩)木香川椒(炒香出汗)丁香(各半兩)㯽榔
(四箇)乾漆(六兩半生半熟用薑湯煮半日令香)
右除椒漆外五物皆半生半炒為細末用前生熟
漆和丸彈子大又用茴香十二兩鋪隂地蔭乾候
外乾并茴香收器中至乾去茴香用治腎氣膀胱
痃癖及疝墜五膈血崩産後諸血漏下赤白並一
丸分四服死胎一丸皆綿灰酒下若難産炒葵子
四十粒杵碎酒煎下諸疾不過三服痃氣十服
膈氣癥癖五服血瘕三丸一婦有塊如杯每發痛
不可忍諸藥莫愈投此丸三服杯塊盡消終身不
復作矣
没藥散治一切血氣臍腹作痛産後惡露兒枕痛
血竭没藥(並細研)桂心當歸蒲黃紅花木
香玄胡索乾漆(炒)赤芍(各等分)
右細末每服二錢熱酒調下食前血塊沖心痛
甚者以大順散三錢酒調服即止
牡丹散婦人久虚羸瘦血塊走注心腹疼痛
牡丹皮玄胡索桂心當歸(各一兩)牛膝赤芍
藥莪术(各三兩)京三稜(一兩半)
每服三錢水酒各半盞煎服
芍藥湯治産後諸積不可攻宜養去熱
芍藥(一斤)黃芩茯苓(各六兩)
右每服半兩水煎日三服
帝曰病脇下滿氣逆二三載不已是為何病岐伯曰病
名曰息積此不妨於食不可刺灸祇為導引服藥藥
不能獨治也(奇病論王註云氣逆息難故名息積也用息賁法治之亦可)
磨積丸
胡椒(一百五十粒)木香(二錢半)全蝎(十枚去毒)
右末粟米糊丸菉豆大每十五丸陳皮湯下
化氣湯治息積
木香砂仁桂心(各二錢半)甘草(炙)茴香(炒)丁香皮
青皮陳皮乾薑蓬术(炮各半兩)沈香胡椒(各錢)
右末每服二錢薑蘇鹽湯調下婦人醋湯服
肝之積肥氣丸治積在左脇下如覆杯有頭足久不
愈令人欬逆㾬瘧連年不已
厚朴(半兩)黃連(七錢)柴胡(二兩)椒(四錢)巴霜(五分)川烏(炮去皮臍一錢二分)
乾薑(五分)皂角(去皮弦子煨一錢半)白茯苓(一錢半)廣茂(炮)昆布
人參(各二錢半)甘草(三錢)
右除茯苓皂角巴豆外為極細末再另研巴霜旋
入和勻煉蜜丸桐子大初服二丸一日加一丸二
日加二丸漸加至大便微溏再從兩丸加服周而
復始積減大半勿服右後積藥依此法服之春
夏秋冬另有加減法在各條下秋冬加厚朴一半
通前重一兩減黃連一錢半若治風癎於一料中
加人參茯苓菖蒲各三錢黃連只依春用七錢雖
秋冬不減淡醋湯空心服下
加減肥氣丸治同前仲夏合此
柴胡厚朴(各半兩)黃連(一兩)川椒甘草(各五分)肉桂
川烏(各二錢)巴霜(六錢)乾薑人參(各半兩)
右細末旋入巴霜研勻煉蜜丸桐子大初服二丸
一日加一丸二日加二丸漸加至大便微溏再從
二丸加服空心淡醋湯下大便利秋冬去乾姜半
錢加厚朴一倍減黃連一半
心之積伏梁丸起臍上大如臂上至心下久不愈令
人心煩
黃連(一兩半)人參厚朴(去皮姜製各半兩)黃芩(三錢)肉桂紅
豆茯神丹參(各一錢)菖蒲乾薑巴霜川烏
(炮去皮臍各五分)
右末研巴霜旋入和勻煉蜜丸桐子大初服二丸
日加一丸漸加至大便溏從二丸加服食遠淡黃
連湯下周而復始積減半勿服秋冬加厚朴半兩
減黃連半兩黃芩不用
鼈甲湯治伏梁積氣心下如臂痞痛不消小便不利
鼈甲(去裙醋炙黃色)三稜大腹皮芍藥當歸柴胡
生地(各一兩)官桂生薑(切片焙乾各三分)
每服三錢水一大盞入生薑木香半錢同煎至八
分空心温服
脾之積痞氣丸在胃脘腹大如盤久不愈令人四肢不
收發黃疸飲食不為肌膚
厚朴(製半生半炒)黃連(八錢)吴茱萸黃芩白术(各三錢)白
茯苓(另為末)澤瀉(各一錢)巴豆霜(另研四分)乾薑(炮)縮砂茵
陳(各一錢半)川烏(炮去皮臍)川椒(炒各五分)桂(四分)人參(一錢)
右末旋入巴霜茯苓和勻煉蜜丸桐子大初服二
丸日加一丸漸加至大便微溏再從二丸加服食
遠淡甘草湯下周而復始積減大半勿服
加減痞氣丸孟秋合此
黃芩(酒炒)益智吴茱萸歸尾橘紅附子(各三分)
厚朴(一錢)黃連(酒炒)半夏紅花(各五分)青皮廣茂神
麯茯苓昆布熟地人參炙甘草巴霜
葛根(各二分)澤瀉
右末蒸餅糊丸桐子大初服二丸日加一丸加至
大便微溏再從二丸加服淡甘草湯下
宣眀白术丸治息積脇下氣逆妨悶喘息不便呼吸
引痛不已不可針灸宜導引服藥爾
白术枳實官桂(各一兩半)人參(二兩)桔梗(醋炒)陳皮甘
草(各一錢)
為末煉蜜丸桐子大每服二十丸温酒下日三服
加減息賁丸仲夏合此其積為病寒熱喘欬氣上奔
脈濇失精亡血氣滯則短氣血凝泣則寒熱相參氣
分寒血分熱治宜益元氣洩隂火破氣消其堅也
川烏乾葛桔梗白豆蔻(各一錢)人參桂枝(各二)
(錢)陳皮(八錢)黃連(一兩三錢)紫苑厚朴茯苓川椒(炒去)
(汗)京三稜天門冬(去心各一錢半)青皮(七分)紅花(少許)巴豆霜
(四分)
右末&KR1339;餅糊為丸桐子大初服二丸日加一丸加
至大便微溏從二丸加服食前薑湯下忌酒麺辛
辣生冷物
腎之積奔豚丸發於小腹上至心下若豚狀或上下
無時久不已令人喘逆骨痿少氣及男子内結七疝
女子瘕聚帶下
苦棟(酒煮三錢)黃連(炒五錢)白茯苓澤瀉菖蒲(各二錢)川
烏(炮)丁香(各五分)玄胡索(一錢半)全蝎附子獨活(各一)
(錢)巴豆霜(四分)厚朴(薑製七錢)肉桂(三分)
右末旋入巴豆霜茯苓和勻蜜丸桐子大服法如
前食遠淡鹽湯下秋冬加厚朴半兩如積熱堅
大先服前藥不減於一料中加牡蠣三錢疝帶勿
加如大積大聚消其大半乃止藥過劑則死
如積滿腹或半腹先治其所起是何積當先服本
臓積藥諸疾自愈是其本也餘積皆然如服藥
人覺熱加黃連如服藥人氣短加厚朴如服
藥人悶亂減桂
治積要法許學士云大抵治積或以所惡者攻之所
喜者誘之則易愈如碙砂水銀治肉積神麯麥蘖治
酒積水蛭䖟䖝治血積木香㯽榔治氣積甘遂牽牛
治水積雄黃膩粉治痰積巴豆礞石治食積各從其
類也若用羣隊之藥分其勢則難取效須要認得分
眀是何積聚兼見何證然後增加佐使之藥不爾反
有所損要在臨時通變也治積當察其所痛以知其
病有餘不足可補可瀉無逆天時詳臓腑之高下如
寒者熱之結者散之客者逐之留者行之堅者削之
強者奪之醎以耎之苦以瀉之全真氣藥補之隨其
所積而行之節飲食慎起居和其中外可使必已不
然遽以大毒之劑攻之積不能除反傷正氣終難復
也可不慎歟
治魚蟹積香蘇散多加生薑陳皮橄欖煎服
菓菜積平胃散加丁香麝香為末鹽湯調服
索粉積紫蘇濃煎汁加杏仁泥服即消
麺積阿魏丸濃煎羅蔔子湯下
糍糕傷積酒麯五錢木香一錢為末鹽湯調服口有
酒香是效
治婦人血塊有孕難服峻藥
香附子(四兩醋煮)桃仁(一兩去皮尖)海石(二兩醋煮)白术(一兩)
神麯糊為丸
奇方治一切癥&KR1742;積聚
鼈甲(一兩醋煮)三稜(五錢炮)白术(五錢)青皮桃仁紅花
昆布(各二錢)香附(醋煮七錢)
右末糊丸梧子大每一錢煎白术湯下
治中脘有塊中常跳動
橘紅(四錢)桃仁(去皮尖二錢)木通(一錢)白术(八錢)
水煎服
治中脘水飲積塊堅大如盤
白术(二兩)枳實(七枚)
分三服水煎
治小兒疳積大安丸加胡黃連末五錢神麯糊丸黍
丸黍米大米飲下
丹溪治一人肚左邊帶脇下有塊先吃匾食牛乳者成
氣痛又因酒肉塊大如桃食減三分之一
滑石(五錢)白术(四錢)陳皮三稜(各三錢)蘿蔔子黃連
連翹(各一錢)乾葛(二錢半)桃仁(二十枚)甘草(炙一錢半)黃芩(一錢)
分三帖水煎服
一婦脇下有塊大如掌脈濇時作熱此虚中有氣積先
與補虚次與磨積藥
白芍藥當歸尾(各四錢)白术(三錢)青皮川芎木通
(各一錢)甘草(五分)
水煎服
磨積藥
三稜(醋煮一錢)青皮枳實桃仁大黃(各五錢)桂枝(一錢)
(半)海藻(醋煮三錢)
神麯糊為丸梧子大每服五十丸
一人有塊在脇内有痰熱汗不得泄兩脈大而散軟此
挾虚症
三稜(五錢)黃連白术連翹木通(各三錢)人參(二錢半)
桂川芎(各一錢)甘草(五分)
水煎吞下保和丸
一婦瘧後左脇下有塊小便少
厚朴柴胡(各二錢)三稜青皮木通(各五錢)白术(六錢)
(半)甘草(五分)
姜一片水煎服
一人因飽食牛肉豆腐患嘔吐又不節飲食右脇下生
一塊漸長大如掌痛發則見痛止則伏脈弦數性急
塊上不可按按之愈痛痛則必吐黃酸苦水此足太
隂食積濕痰
荔枝核(二枚燒)山梔仁(五枚炒)枳實(十五枚)山查(九枚)吴茱萸
(炒九粒)
一方有人參急流水一盞煎沸入生薑汁服四帖止
其痛却與消塊藥
消塊藥方
半夏末(六錢皂角六枚水煮取汁拌半夏末晒乾)黃連(炒五錢)石碱(二錢)
右末以糖毬膏為丸胡椒大
驚風成塊者妙應丸加川山甲炒鼈甲燒各三錢玄胡
索蓬术各四錢每服五十丸加至七十丸以利為度
(妙應丸即控涎丹方見痰門)
酒積方累效(即烏梅丸方出傷飲門)
愆義有人病心腹懣煩彌二歲診曰腹有蠱誤食髮而
然令餌雄黃一劑少刻吐一蜿如拇指無目燒之有
髮氣乃愈此殺毒䖝之騐也
丹溪治食積死血痰積成塊在兩脇動作腹鳴嘈雜眩
運身熱時作時止
黃連(一兩半吴茱萸益智仁同炒)山梔(半兩炒)川芎神麯桃仁
(去皮尖)三稜蓬术(各半兩並醋煮)香附(童便浸)山查(各一兩)蘿蔔
子(炒一兩半)一方有青皮(半兩)白芥子(炒一兩半)
右麵糊丸
治婦人血塊
牛膝根切焙乾酒煎温服效
腸覃生於腸外月事時下石瘕生於胞中月事不以時
下二病皆似蠱脹(並見脹門)
産後消血塊
滑石(三錢)没藥(二錢)血竭(一錢)
右末醋糊丸如惡露不下以五靈脂為細末麵糊
丸白湯下陳皮湯下妙
又方消血塊
香附(童便浸)桃仁(去皮尖)
為末醋糊丸
陳無擇云導引法隨意行之皆可愚謂或按摩滿處或
手足相屈伸或八段錦或六字氣之類以氣通為效
赤水元珠卷十三
