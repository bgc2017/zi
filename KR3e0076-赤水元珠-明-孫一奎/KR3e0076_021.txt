赤水元珠卷二十一
明孫一奎撰
婦人門
小便出血
良方曰心主於血通行經絡循環臟腑得寒則凝澁得
熱則妄行失其常道則溢滲於脬則小便出血也
薛氏曰前症肝經血熱者加味逍遥散怒氣血傷者同
治調送血餘灰妙若肝經風熱用前散送子芩丸氣
血俱虚者八珍散送血餘灰膏梁積熱者清胃散加
槐花甘草風熱傷胃者四君子加防風枳壳胃虚不
能攝血者補中益氣鬱結傷脾不能攝血者濟生歸
脾湯
一婦小便出血服四物蒲黃之類更加𤼵熱吐痰加芩
蓮之類又飲食少思虚症蜂起肝脈弦而數脾脈弦
而緩此因肝經風熱為沉隂之劑脾傷不能統血發
生諸臟而然也用補中益氣六味地黃丸而痊
蒲黃鹿茸散治勞損尿血發熱内熱或寒熱往來口
乾作渴
蒲黃(炒)鹿茸(炙)當歸生地葵子(炒)續斷(酒炒各等分)
為末每服二錢酒調日三服
髮灰散起居所傷小便尿血或忍尿脬轉臍下急痛
小便不通又治肺疽心衂内崩吐血舌上出血俱妙
(本草云能療瘀血通關膈利水道破癥瘕癰腫狐疝刺痛疰雜瘡療脬轉通大小便止咳嗽鼻衂)
右每服二錢米醋湯調下
生地黃散血熱尿血
生地(二錢)黃芩(炒五錢)阿膠(炒)側栢葉(炒各一錢)
右水煎食前服
當歸散血分熱尿血
川歸羚羊角屑赤芍(各五分)刺薊葉(一錢)生地(一錢)
右水煎服
又方治血分有熱生地黃搗汁每用一小盞日三服
又方治血分熱尿血用炒蒲黃末每以二錢温酒下
鹿角膠散鹿角膠炒為末二兩作二服長流水調妙
隂腫
良方曰隂腫因胞絡素虚風邪客之乘于隂部血氣相
搏故也
薛氏曰氣血虚弱補中益氣湯肝經濕熱龍膽瀉肝湯
又當與隂痒隂挺隂冷相參而治
又云一婦隂中腫悶小便澁滯兩脇作腫内熱晡熱月
經不調時或寒熱此因肝經鬱怒元氣下陷濕熱壅
滯朝用歸脾湯加柴胡升麻解鬱結補脾氣升元氣
夕用加味逍遥散清肝火生肺血除濕熱各數劑諸
症悉愈又用四君芎歸丹皮調補肝脾而經水如期
菖蒲散治月水澁滯隂戶腫痛
菖蒲當歸(炒各一兩)秦芁(二兩)
右每服五錢入葱白水煎服
白礬散治隂腫堅痛
白礬(五錢)甘草(五分)大黃(一兩)
右為末水調如棗大綿裹内隂中一日兩換以愈
為度
隂痒
良方曰隂痒為三蟲在腸胃之間因臟虚而蝕輕則隂
中痒甚則隂中痛也
生生子曰前症亦有虚者古人有用人參一兩煎湯服
之而愈予曾治一宦婦年廿一疹出未彌月而犯房
事熱因下陷隂中痒甚每一發神魂颼然兩手抓壁
口中咬物鮮血淋漓爪脱肉破而不遑顧七日肌肉
如削諸洗插方歷試無功作蟲治尤劇欲懸梁求死
予為籌之乃虚熱陷入至隂當從隂引陽以黃茋六
錢甘草二錢防風一錢柴胡二錢水煎食前服之其
疾頓止此引金伐木之法也
薛氏曰前症屬肝經所化當用龍膽瀉肝湯逍遥散以
主其内外以桃仁研膏和雄黃末或鷄肝内隂中以
制其蟲
一婦胸膈不利内熱作渴飲食不甘肢體倦怠隂中悶
痒小便赤澁此鬱怒傷肝脾所致用歸脾湯加山梔
而愈復因怒患處并小腹脹痛用小柴胡加芎歸山
梔芍藥痛止用山梔入逍遥散而痊又因勞役患處
腫脹小便仍澁用補中益氣加山梔茯苓丹皮而瘳
一方新桃葉搗綿裹内隂中一日三易
大黃散治隂痒
大黃(微炒)黃芩黃茋(炙各五兩)赤芍玄參蛇床子
山茱萸
為末酒調服二錢
又方杏仁燒灰乘熱綿裹納隂中日二易之
又詩曰玉戶生瘡時痛痒皆因房色損其元黃葱水洗
二三次杏仁燒灰油調痊加麝香尤妙
又方鯽魚膽搽之妙
隂挺下脱
良方曰婦人隂挺下脱或因&KR0008;絡傷損或因子臟虚冷
或因分娩用力所致
薛氏曰前症當升補元氣為主若肝脾鬱結氣虚下陷
用補中益氣湯若肝火濕熱小便濇滯龍膽瀉肝湯
一婦隂中突出如菌四圍腫痛小便頻數内熱晡熱似
痒似痛小便重墜此肝脾鬱結蓋肝火濕熱而腫痛
脾虚下陷而重墜也先以補中益氣加山梔茯苓車
前子青皮以清脾火升肝氣更以加味歸脾湯調理
脾鬱外以生猪脂和藜蘆末塗之而收
一婦隂中挺出五寸許悶痛重墜水出淋漓小便澁滯
夕與龍膽瀉肝湯分利濕熱朝與補中益氣湯升補
脾氣諸症漸愈再與歸脾湯加山梔茯苓川芎黃栢
間服調理而愈後因勞役或怒氣下部濕痒小水不
利仍用前藥即愈
一方治隂挺下脱
當歸黃芩(各二兩)牡蠣(二兩半)蝟皮(一兩炙)赤芍(兩半)
右為末每以二錢食前温酒調下米飲亦可
治隂挺長出玉戶數寸者疼痛不可忍飲食不進用前
方治其内仍以
大黃山茨姑石羔牡蠣乳香
為細末水調揣熟捏作條子如中指大隂乾插入
玉戶其痛即止
隂瘡
薛氏曰此症乃七情鬱火傷損肝脾濕熱下流其外症
隂中突出如蛇如菌如鷄冠或生蟲濕痒或潰爛出
水或腫悶墜痛其内症體倦内熱經候不調或飲食
無味晡熱發熱或胸脇不利小便痞脹或赤白帶下
小水淋濇其治法腫痛者四物加柴胡丹皮山梔膽
草濕痒者歸脾湯加柴胡山梔丹皮淋濇者龍膽瀉
肝湯加白术丹皮潰腐者逍遥散山梔川芎腫悶墜
痛者補中益氣湯加山梔丹皮佐以外治之法
一婦素性急隂内痛小便赤濇怒而益甚或發熱或寒
熱此肝經濕熱所致用芎歸炒梔柴胡苓术丹皮澤
瀉炒芍車前炒連甘草數劑漸愈乃去黃連澤瀉又
數劑全愈
一婦臍腹上下并玉戶遍生濕瘡狀如馬瓜瘡他處並
無熱痒而痛大小便濇出黃汁食減身面微腫衆作
惡瘡治反劇愈痛急令洗去乃用馬齒莧四兩青黛
一兩同搗爛敷瘡上即時痒止痛定而熱亦退仍服
八政散日三服分散客熱每敷藥僅得一時久藥已
乾燥再塗新濕藥又安凡如此二日僅減三之一五
日減三之二自此二十日全安緣此婦嗜酒貪啗
魚蟹發風之物而中下焦蓄風熱之毒氣當作腸癰
内痔等疾后當禁酒及發毒之物
一方治玉戶生瘡
杏仁(燒存性)雄黃明礬(各五錢)麝香(一錢二分)
右為末敷之
又方飛丹研極細生桐油調搽二三日效
交接輒血出痛
薛氏曰一婦每交接便血出作痛此肝火動脾而不能
攝血用補中益氣濟生歸脾二湯而愈若出血過多
而見他症但用前藥調補肝脾
千金方療交接血出
伏龍肝桂心(等分)
為末每服一錢酒調下
胎前惡阻及痰逆不食
惡阻者謂嘔吐惡心頭眩惡食擇食是也胍息和順但
覺肢體沉重頭目昏眩好食醎酸甚者或作寒熱心
中憤悶嘔吐痰水不能支持古謂之子病由胃氣怯
弱中脘停痰之所致也
薛氏曰脾胃虚弱嘔吐不食用茯苓半夏湯蓋半夏乃
徤脾化痰滯之主藥也痰涎壅滯飲食少思胎氣不
安為必用之藥須倍加白术然半夏白术陳皮砂仁
善能安胎氣徤脾胃也予嘗用之驗甚若兼氣惱更
加柴胡因風寒須用參蘇飲
生生子曰前症亦有因火者故丹溪用抑青丸前人亦
有用濟生竹茹湯者予歷歷見為火症者多寒者兼
而有之亦有愈治而愈逆者便當勿藥待之俟胃氣
和當自瘳矣
茯苓半夏湯姙娠脾胃虚弱飲食不化嘔吐不止
半夏(泡炒黃)陳皮(各一錢)白茯苓(二錢)砂仁(炒一錢)炙甘草(五分)
薑棗烏梅水煎服二帖後用茯苓丸
茯苓丸姙娠煩悶頭暈聞食吐逆或胸腹痞悶
赤茯苓人參桂心炮薑半夏(泡炒黃)橘紅(各一)
(兩)白术(炒)葛根甘草(炙)枳殼(麩炒各二兩)
右蜜丸梧子大每服五十丸米飲下日三服
白术湯胃虚惡阻吐水甚至十餘日粥湯不入
白术(炒一錢)人參(五分)丁香炙甘草(各二分)
右薑水煎服
保生湯姙娠惡阻少食嘔吐或兼吐瀉作渴
人參(一錢)炙甘草白术(炒)香附烏梅橘紅(各五分)
右薑水煎服
仲景乾薑人參半夏丸治姙娠嘔吐不止
乾薑人參半夏(等分)
為末薑汁糊丸梧子大米飲下十日三服
歸原散惡阻嘔吐不止頭痛全不入食諸藥無效
人參甘草川芎當歸芍藥丁香(各五錢)茯
苓白术陳皮(各一兩半)桔梗(炒)枳殼(炒各二兩半)半夏(泡炒)
(黃一兩)
右每服五錢加薑六片棗一枚水煎服已上五方
治寒痰惡阻之劑也
竹茹湯惡阻嘔吐不下食
青竹茹橘紅(各二兩)生薑茯苓(各四兩)半夏(五兩)
右水六升煮取二升半分三服
人參橘皮湯惡阻嘔吐痰水
人參橘皮白术麥冬(各一兩)甘草(三錢)厚朴(製)
白茯苓(各五錢)
右每服五錢加青竹茹一錢生薑三片水煎服
姙娠嘔吐痰水不食
生蘆根(一兩)橘紅(七錢)生薑(一兩)梹榔(三錢)
右作三次水煎服
姙娠惡食心中煩憒熱悶嘔吐
竹茹麥冬(各二兩)前胡(二兩)橘紅(一兩)蘆根(一握)
水一大升煮半升作二次食前服已上四方治
熱痰惡阻之劑也
羅太無半夏茯苓湯惡阻心中憒悶頭目眩暈四肢
怠倦百節煩痛胸膈痰逆嘔吐惡心嫌聞食氣好噉
酸醎多卧少起全不進食先服此湯次服前茯苓丸
半夏(泡炒黃一兩二錢)赤茯苓熟地黃(各七錢半)芍藥旋覆
花(千金方無此而有細辛紫蘇)橘紅人參(各半兩)川芎桔梗
甘草(各五錢)
右每服五錢薑七片水煎空心服若有客熱煩
渴口瘡去橘紅細辛加前胡知母七錢半若腹冷
下利去地黃加炒桂心五錢若胃中虚熱大便
秘小便赤濇加大黃七錢半去地黃加黃芩二錢
半
胎動不安
姙娠胎動或飲食起居不節或衝任經虚或因過酒房
室擊觸跌撲損動臟腑或脾氣虚弱誤服藥餌或感
冒風寒當各推其因而施治之有因母病而胎動者
但治其母而胎自安有胎不堅固動及母疾但安其
胎而母自愈面赤舌青其胎已死面青舌赤吐沫其
母必死唇口色青兩邊沫出子母俱死也
薛氏曰前証胎氣鬱滯者紫蘇飲脾氣虚弱者六君子
湯加紫蘇枳殼鬱結傷脾者歸脾湯加柴梔鬱怒傷
肝脾者四七湯加芎歸怒動肝火者加味小柴胡湯
若胎已死急用平胃散加朴硝腐化之
丹溪曰産前當清熱養血因火動胎逆上喘急者以條
芩香附之類為末調下墮胎乃氣虚血虚血熱所致
懷姙嗜物乃一臟之虚黃芩安胎妙藥乃上中二焦
之劑能降火下行加白术為安胎聖藥也俗不知以
為寒而不取用殊不知産前宜清熱令血循經而不
妄行故能養胎
又曰將臨月胎熱以三補丸加炒香附白芍&KR1339;餅為丸
服抑熱以三補丸以地黃膏為丸孕至八九個月
必用順氣須枳殼紫蘇梗
固胎方法
川芎地黃黃芩(各五分)歸身人參白芍陳
皮(各錢)白术(一錢半)甘草(三分)黃栢黃連(俱少許)桑寄生
(一錢)
右每服五六錢加糯米五十粒水煎服血虚不
安者加阿膠腹痛者加砂仁能止痛安胎行氣故
也(一方無黃連名固孕丸)
仲景云姙娠宜常服當歸散
當歸黃芩芍藥芎藭(各一兩)白术(半斤)
右為末酒調服方寸匕日二服常服之即易産胎
無苦疾産後百病悉主之
肘後方治胎動不安
取苧根如足大指者一尺水煎服(一方有生薑五片丹溪云苧根大)
(能補隂血而行滯血)
立效散治胎動不安如重物所墜冷如冰(即佛手散也)
縮砂散治胎動不安墮在須臾痛不可忍神效
砂仁(連殼炒黑為末)
每服二錢酒下
鈎藤湯姙娠胎動腹痛面青冷汗氣欲絶者
鈎藤鈎當歸茯神(去木)人參(各一錢)苦梗(一錢半)桑寄
生(一錢)
右水煎服煩熱者加石膏
黃茋湯氣虚胎動腹痛下水
糯米(一合)炙黃茋川芎(各一兩)
水煎分三服
順氣飲子産前服之安胎
紫蘇葉木香(煨)人參草荳蔲茯苓(各一兩)炙甘
草(五錢)大腹子(一兩氣虚者去之)
右每服三五錢加苧根三寸糯米三十粒水煎服
安胎寄生湯姙娠下血或胎不安或腰腹痛
桑寄生白术(各五分)茯苓(四分)甘草(一錢)
水煎服
安胎飲體倦惡食或胎動腹痛或下血發熱腰痛
炙甘草茯苓川歸熟地川芎白术黃
茋白芍(炒)半夏(泡)阿膠(炒)地榆(各五分)
加薑棗水煎服
又方好銀煮取水入葱白作羹食之妙
生生子曰按良方云姙娠婦人倘氣血虚弱無以滋養
其胎終不能成也宜下之以免其禍若胃氣壯實衝
任榮和如魚之處淵得其所也宜必盡方技以補養
之庶無所悞設因病而胎不能安者不得不下之藥
劑亦須謹慎
桂心散姙娠因病而胎不能安者以此下之
桂心瓜蔞牛膝&KR1840;麥(各五分)歸尾(一錢)
右水煎服
又方牛膝一兩酒煎食前空心服下
又方生鷄子一枚鹽三錢攪勻服之立下
佛手散更妙凢胎死者即下生者即安
胎漏下血(附卒然下血下如荳汁)
良方曰姙娠經水時下由衝任氣虚不能約制盖心小
腸二經相為表裏上為乳汁下為月水故姙娠經水
壅之以養胎蓄之以為乳若經水時下名曰胞漏血
盡則斃矣
丹溪曰胎漏有因氣虚者有因血虚者有因血熱者不
可不察也
薛氏曰前症有風熱者以防風黃芩丸若因血熱加味
逍遥散血虚二黃散血去太多八珍湯未應補中益
氣湯若因肝火用柴胡山梔散脾虚加味歸脾湯若
因事下血作痛八珍湯加阿膠熟艾脾胃虚者補中
益氣湯加五味子下陷者倍升麻柴胡晡熱内熱用
逍遥散亦有血氣盛養胎之外而有餘者不必服藥
卒然下血良方謂冷熱不調七情失宜氣血不和所致
若傷於胎則痛血去多則墮矣
薛氏云前症氣怒者小柴胡湯風熱用一味防風丸血
熱用一味子芩丸脾氣虚六君子湯中氣下陷補中
益氣湯
一婦姙娠六月每怒下血甚至寒熱頭痛脇脹腹痛作
嘔少食予謂寒熱頭痛乃肝火上沖脇脹腹痛乃肝
氣不行作嘔食少乃肝侮脾胃下血乃肝火血熱用
小柴胡加芍藥炒黑山梔茯苓白术而愈訶子能
止胎漏及胎動欲生脹悶氣喘
安胎散治卒然腰痛下血
熟地艾葉白芍(炒)川芎黃茋(炒)川歸阿膠
(炒)甘草(炙)地榆(各五分)
加薑棗水煎服
子芩丸治肝經有熱妄行用細條芩沉實者炒為末
每服一錢以鐡秤鎚燒赤淬酒熱調服若脾胃虚者
不宜用
防風丸治肝經有風血因妄動而不歸經
防風為末每服一錢白湯調下
防風黃芩丸治肝經有風熱致血崩便血尿血用條
芩炒焦防風等分為末酒糊丸梧子大每服三五十
丸食前米飲或酒下
二黃散治胎漏下血或内熱晡熱或頭痛頭暈煩躁
作渴或脇肋脹痛等症
生地熟地
為末每用三錢煎白术枳殼湯調服(二黃杵膏為丸尤妙庶不)
(枯稿而有力也)
芎歸膠艾湯姙娠下血腹中痛為胞阻以此安之
艾葉阿膠(炒)川芎當歸(各三兩)甘草(一兩)
右細切以水八升煎取三升内膠溶盡分三服
立聖散治姙娠下血不止
鷄肝三枚用酒一升煮熟頓食之大效
阿膠散姙娠無故下血不止
阿膠三兩炒為末酒一升半煎令溶一服愈
又方治血熱下血及胎漏下血不止
阿膠二兩為末生地黃半斤搗取汁以清酒三升絞
汁分三服
又方治胎漏下血不止胞乾即死宜急治之
生地黃汁(一升)陳酒(五合)
仝煎三五沸温三服以止為度
枳殼湯治虚熱胎漏下血或因事下血
枳殼黃芩(各半兩)白术(一兩)
水煎食前分三服
本事方治胎下血不止
桃奴(桃樹上乾不落桃子是也)
燒存性為末水調服妙
姙娠胎漏下黃汁或如荳汁白漿或如赤荳汁予歷見
此症不早治其胎必墮
大全方治姙娠忽然下黃汁如膠或如荳汁胎動腹
痛乃氣虚也
糯米(五升)黃茋(六兩)
水七升煎取二升分四服
薛氏云若肝脾濕熱用升陽除濕湯肝脾風熱加味逍
遥散肝脾鬱怒加味歸脾湯脾胃氣虚用錢氏白术
散若脾氣下陷補中益氣湯風入腸胃用胃風湯
東垣升陽除濕湯治婦人女子漏下惡血月事不調
或暴崩不止多下水漿之物皆由飲食失節或勞傷
形體或素患心氣不足因飲食勞倦致令心火乘脾
其脈緩而弦急按之洪大皆脾土受邪也
柴胡羌活蒼术黃茋(炒各錢半)防風升麻甘
草(炙)藁本(各一錢)蔓荆子(七分)獨活當歸(各五分)
右水煎食前服
胃風湯治風邪乘虚客於腸胃水穀不化泄瀉下注
腹脹虚滿腸鳴作痛及腸胃虚熱下如荳汁或瘀血
日夜無度
人參白术茯苓川芎川歸白芍桂皮
粟米
右水煎食遠服
銀苧酒治姙娠下黃汁或如赤荳汁
苧根(去黑皮)好銀(各一斤)
水九升煮取四升每服入酒半升煎分二服
脈經曰婦人懷軀六月七月暴下斗餘水其胎必倚而
墮此非時孤漿預下也(胎漏下水乃徐徐而下今暴下而多故知胎墮)
胎上逼(子懸也)
姙娠將養如法則血氣調和胎得其所而産亦易否則
胎動氣逆上逼臨産亦難甚至危矣
陳良甫云治一婦人有孕七個月遠歸忽然胎上沖心
而痛坐卧不安兩醫治之無效遂說胎已死矣用萆
麻子研爛加麝香貼臍中以下之命在垂亡召陳診
視兩尺脈絶他脈平和陳問二醫作何症治答曰死
胎也陳曰何以知之曰兩尺脈絶是以知之陳曰否
此子懸也若是胎死却有辯處面赤舌青子死母活
面青舌赤吐沫母死子活唇口俱青母子俱死今面
不赤舌不青其子未死是胎上逼心宜以紫蘇飲治
之至十服其胎遂不逼而下安矣
紫蘇飲治姙娠胎氣不和逼上脹滿疼痛謂之子懸
兼治臨産驚恐氣結連日不下
紫蘇葉(一兩)大腹皮人參川芎陳皮白芍(各五)
(錢)當歸(三錢)甘草(一錢)
右剉分三服每服加薑四片葱白七寸水煎至七
分空心服曾有累日産不下遍服催生藥不效
此必坐草少早心存一點畏懼氣結而不行非不
順也素問云恐則氣下蓋恐則精神怯怯則上焦
閉閉則氣還還則下焦脹氣乃不行得此藥一服
便産及治姙娠六七月子懸每用此數數有驗不
十服胎便近下而安
大全方治胎上逼煩悶併治胎動困篤
葱白二七莖濃煮汁飲之若胎未死則安已死即下
如未效再服若唇口青黑手足厥冷須佐以當歸
湯(此本草云葱白通陽氣安胎方神妙脈浮滑者宜之)
當歸湯治胎動煩躁或生理不順唇口青黑手足厥
泠
人參當歸阿膠(炒)炙甘草(各一錢)葱根(連白一握)
右水四碗煎四味減半去渣入葱再煎至一碗分
二服
薛氏云一姙婦每因恚怒其胎上逼左關脈弦洪乃肝
火内動用小柴胡加茯苓枳殼山梔而愈但體倦不
食用六君子調養脾土加柴胡枳殼調和肝氣乃瘥
又一姙婦胎上逼胸滿噯氣飲食少思此脾氣鬱滯用
紫蘇飲頓安又用四君子加枳殼柴胡山梔而瘥
大聖散治姙娠怯悸夢驚心腹脹滿連臍急痛
白茯苓川芎麥冬黃茋(炒)川歸(各一錢)人參
炙甘草木香(各五分)
加生薑水煎服
白术湯姙娠遍身痛或沖心欲死不能飲食
白术(五兩)黃芩(二兩)芍藥(四兩)
右水六升煮取二升半分三服緣胎有水致痛
兼易産
姙娠心痛腹痛
姙娠心腹痛或宿有冷疾或新觸風寒或痰飲相摶若
痛傷胞絡必至動胎甚則傷墮
姙娠卒心痛氣欲絶
川芎當歸茯苓厚朴(制各一錢)
水煎服
當歸芍藥湯姙娠心腹急痛或去血過多而眩暈
白芍(炒)當歸茯苓白术(炒)澤瀉(各一錢)川芎(二錢)
右水煎服
阿膠散治胎動腹痛
白茯苓白术(炒)川芎阿膠(炒各一錢)當歸陳皮(各二)
(錢)甘草(炒三分)
右薑棗水煎服
熟艾湯治姙娠心腹痛或吐血衂血
熟艾如拳大水煮服之效中惡亦妙
有癥者宜去癥(凡胎動多在當臍今動在臍上故知是癥也)此症宜以仲景
桂枝茯苓丸主之
桂枝茯苓丸姙娠腹痛不能忍或偶有所傷胎動不
安命將絶者砂仁不拘多少連皮炒黑色或單用仁
炒為末熱酒調下二錢不飲酒者米飲下但覺腹中
熱胎已安矣懸命須臾者以砂仁湯吞桂枝茯苓丸
又名奪命丸專治婦人小産下血子死腹中其婦增
寒手指唇口爪甲青白面色黃黑胎上搶心悶絶欲
死冷汗自出或食物或誤食草藥傷動胎氣下血不
止胎或未損者服此即安胎已死者服此即下腐爛
者亦能取下此方原係異𫝊丹溪亦稱其神此即仲
景桂枝茯苓丸但用淡醋湯嚼下耳
桂枝茯苓牡丹皮桃仁(去皮尖)赤芍藥
右各等分蜜丸彈子大淡醋湯嚼下一丸不知漸
加至三丸
姙娠腰背痛
腎主腰胎繫于腰痛甚者或因勞役傷損則胎墮也
薛氏曰若外邪所傷用獨活寄生湯勞傷元氣八珍湯
杜仲砂仁膠艾脾腎不足以前藥加白术補骨脂氣
血鬱滯用紫蘇飲加桔梗枳殼肝火所動以小柴胡
湯加白术枳殼山梔肝脾鬱結用歸脾湯加柴胡枳
殼
一姙婦頸項強直腰背作痛此膀胱經風邪所致用拔
萃羌活湯一劑而愈又用獨活寄生湯及八珍湯以
祛邪固本而痊
通氣散腎虚腰痛神效
破故紙炒為末空心每服二錢嚼胡桃肉半個以温
酒下
杜仲丸治姙娠腰背痛
杜仲(炒)川續斷(酒浸)
各等分為末煮棗肉為丸梧子大每服七十丸酒
或米飲下
膠艾湯治腰腹疼痛胎動欲落即前姙娠下血安胎
飲是也
熟地艾葉白芍川芎黃茋阿膠川歸
甘草(炒)
各等分加薑棗水煎服
獨活寄生湯治足三隂虚風濕所侵腰膝歷節作痛
獨活桑寄生續斷(酒炒)杜仲(薑汁炒)細辛秦芁
牛膝(酒炒)茯苓白芍(炒)桂心川芎防風人參
熟地川歸粉草(炙各五分)
右水煎服
一婦苦腰痛數年不愈用白术一味大劑服不三月而
痊乃胃氣虚閉之症白术能利腰臍之血故安胎而
治痛也
拔萃羌活勝濕湯治頭疼脊痛腰似折項似拔
羌活獨活(各一錢)藁本防風炙甘草(各五分)川芎
蔓荆子(各二分)
右水煎服如身重腰沉沉然是濕熱也加黃栢一
錢附子五分蒼术二錢
姙娠小腹痛
薛氏曰一姙婦小腹作痛其胎不安氣攻左右或時逆
上小便不利用小柴胡湯加青皮山梔清肝火而愈
後因怒小腹脹滿小便不利水道重墜胎仍不安此
亦肝木熾盛所致用龍膽瀉肝湯一劑諸症頓愈乃
以四君子加柴胡升麻以培脾土而安
龍膽瀉肝湯治肝經濕熱兩拗腫痛或小腹痛脇痛
小便澁滯等症
龍膽草(酒拌炒黃)澤瀉(各一錢)木通生地川歸車前
子(炒)山梔(炒)黃芩(炒)甘草(各五分)
水煎服
阿膠散(嚴氏名膠艾湯)不問姙娠月數深淺或顛仆或因毒藥
胎動不安腰疼腹痛搶心短氣
熟地艾葉白芍川芎黃茋阿膠川歸
甘草(炙各一兩)
右剉每服五錢入薑棗水煎服金櫃方無黃茋
姙娠心腹脹滿
薛氏曰若外感風寒内傷飲食用藿香正氣散若食傷
脾胃用六君子湯若陽氣壅滯用紫蘇飲
一姙婦飲食停滯心腹脹滿或用人參養胃湯加山查
青皮枳殼其脹益甚其胎上攻惡心不食右關脈浮
大按之則弦此脾土不足肝木所侮用六君子加升
麻柴胡而愈後小腹痞悶用補中益氣湯升舉脾氣
乃瘥
姙娠數墮胎
夫胎乃陽施隂化營衛調和經水完全十月而産若血
氣虚損不能養胎所以數墮也凡姙婦腰痛多致墮
胎
薛氏曰丹溪云陽施隂化胎孕乃成血氣虚乏不能榮
養其胎則墜譬如枝枯則果落藤痿則花墜嘗治賈
氏婦每有姙至三月前後必墜診其脈左右大而無
力重則濇知其血虚也補其中氣使血自榮時正初
夏教以濃煎白术湯下黃芩末二錢與數十帖得保
而生因而思之墮於内熱而虚者於理為多曰熱曰
虚蓋姙至三月上屬相火所以易墮不然何以黃芩
熟艾阿膠等為安胎之妙如此也大抵治法須審某
月屬某經育養而藥之
生生子曰胎猶瓜也瓜生於藤藤肥而瓜壯未熟而凋
者由藤稿而風搖也胎藏母腹繫于命門命門者督
脈之所循也又衝任二脈為血之海姙婦而經不行
者血蓄以養胎也足月而生者猶瓜熟而蒂落也苟
内無所傷外無所感何墮之有衝任督三脈一宗衝
脈由氣衝而行足少隂任脈起於胞門子戶由會隂
而行腹督脈繫廷孔由會隂而行背歷長強循腰腧
命門而上巔騐今之墮胎者苟非衝任之不足必由
色慾之縱恣滛火一動則搖撼其督脈胞門亦由之
而不閉胎斯墮也胎墮必腰痛者腰腧命門皆督脈
之所歷胎又繫于命門故也觀牝獸之護胎則可推
其所慎矣牝牡交合有節懷胎之後牡獸近身則蹄
而遠之是以交而必孕孕而必育者由交合之有節
也懷姙而不遠慾即幸不墮生子亦必脆弱多疾痘
疹亦多險逆皆滛火煆煉所致觀丹溪曰虚曰熱抑
豈無其所自乎予故揭而告諸保孕者當知其所慎
重至於藥劑則虚熱二字為之本矣是以八珍阿膠
杜仲黃茋黃栢黃芩桑寄生香附為安胎之妙者得
非治其本歟
凡保胎當理脾胃脾胃為倉廩五臟六腑之所稟受胚
胎由之以滋養也胃屬陽明陽明者衝任之長也
一方鯉魚二斤者一尾粳米一升用鹽醬和煮食之
甚善一月食三次為佳
芎藭補中湯懷姙血氣不能榮養以致半産早能服
此預先補之不致于墮
乾薑(煨)阿膠(炒)芎藭五味子(各五分)黃茋(炒)川歸
白术(炒)杜仲(炒)白芍藥(各一錢)人參木香甘草(炙各)
(五分)
右水煎服(虚寒所宜)
千金保孕湯氣血不足每至三四月而墮當預服之
人參黃茋白术川歸甘草黃芩杜仲
桑寄生川續斷白芍藥砂仁
加稬米五十粒水煎食遠服若氣痞悶不舒加
厚朴蘇梗若腹疼加熟艾葉香附見血下加
升麻地榆椿根白皮阿膠
醋附丸治數墮胎者此藥甚妙亦治崩漏帶下積
聚癥瘕臍腹疞痛
香附子(擦去毛净)用好醋煮透焙乾為末仍以醋打糊為
丸梧子大每服三五十丸米飲下
脈經曰婦人懷胎一月之時足厥隂脈養之二月足少
陽養三月手心主脈養四月手少陽脈養五月足太
隂脈養六月足陽明脈養七月手太隂脈養八月手
陽明脈養九月足少隂脈養十月足太陽脈養諸隂
陽脈各養三十日手少隂太陽不養者上為乳汁下
主月水也值養胎之經者不可針灸犯之必墮胎
胎不長
良方曰姙娠而胎不長者因有宿疾或因失調以致臟
腑虧損氣血虚弱而胎不長也當治其疾疚益其氣
血則胎自長矣
生生子曰曾見一宦婦每姙至五六月則墮如此者三
次胎甚瘦小詢知少時患哮嗽因而背駝軀亦矮小
因腹中不舒其胎不能長后治其哮嗽再孕乃不墮
竟足月而産一子此固偶然則良方宿疾之說似不
誣矣
薛氏曰一婦胎六月體倦懶食面黃晡熱而胎不長因
勞欲墜此脾氣不足也用八珍湯倍加參术茯苓三
十餘劑脾胃漸徤胎安而長矣
生生子曰昔在西吳有張氏婦年二十三孕適三月迎
予診之其脈兩尺皆濇左手短弱右關不充據脈濇
不當有姙而其夫云向已受胎者二俱彌月而産體
皆不完始無舌次無水火門戶産下隨死而無生氣
今第三孕矣心憂之以翁治法多奇思幸投劑而保
全之也予以脈參之多為神志不足因處一方曰壯
神益志保孕湯即語之曰是方每月可服十帖過八
月則不必服矣彼欣然從而服之足月産一女形全
而氣壯及再有姙未服藥雖生一女完矣而頭面為
白膜遮蔽隠隠僅見耳目口鼻而亦隨死也後又孕
適予歸省其婦心憂失措夫諭之曰無恐前保孕方
在向以未服乃致乖舛今可亟服也照方服如前至
期生一子而無恙舉家以此方為神錄而置之香火
堂中尸祝之此亦愚見之偶中者人以旋服旋效而
遂神之也亦其家為富而甚不仁丘里啣之當其産
而偵之其産而怪以為作惡之報迨産子而無恙即
以鄙為保孕之神至今𫝊頌不衰也予因記其事并
戒夫人之為惡者
壯神益志保孕湯
茯神當歸酸棗仁人參遠志山藥黃
茋鹿角膠(各一錢)白术(二錢)砂仁(三分)甘草(四分)
加圓眼肉五枚棗二枚水煎服
黃茋湯治姙娠不長更安胎和氣
黃茋(炒)白术(炒)陳皮麥冬白茯苓前胡人
參(各五分)川芎甘草(炒三分)
右薑棗水煎服
集驗方用鯉魚長尺許者如食法整理飲其汁則胎
漸大而長矣然亦須每月服數次為妙
墮胎後血下不止
墮胎後復損經脈而下血不止甚則煩悶致死皆以調
補胃氣為主
薛氏曰一姙婦墮胎昏憒不時吐痰自用養血化痰之
劑昏憒不省自汗發搐痰涎湧出彼以為中風欲用
祛風化痰予曰此屬脾氣虚寒所致遂用十全大補
湯加炮薑二十餘劑尋愈
墮胎下血煩滿寒熱狂悶鎊鹿角屑為末每服三錢水
調下日三服
墮胎下血腹痛
阿膠(炒一兩)艾葉(五錢)
水煎服
補中益氣湯加鹿角膠一錢臨服入童便半酒杯立
止
人參黃茋湯治小産氣虚血下不止
人參黃茋(炒)當歸白术(炒)白芍(炒)艾葉(各一錢)阿
膠(炒二錢)
水煎服
未足月欲産
姙娠未足月而痛欲産者知母丸佳氣血不足者芎歸
補中湯倍加知母或八珍湯内加之血熱所宜
薛氏曰一姙婦八月胎欲墜如産卧久少安日晡益其
此氣血虚弱朝用補中益氣湯加茯苓半夏隨愈更
以八珍湯調理而安
芎歸補中湯治氣血虛而欲産
艾葉(代薑)阿膠(炒)川芎五味子(炒杵)川歸白术(炒)黃
茋(炒)人參芍藥(炒各錢)甘草(炙五分)杜仲(一錢)
水煎作二次痛
知母丸十月未足而痛如産兼治産難及子煩
知母為末蜜丸梧子大米飲下三十丸或酒下
又方月數未足而似欲産腹痛
槐子蒲黃
等分為末蜜丸梧子大酒吞三十丸痛止為度
蒲黃一味以井水調服亦佳
千金方治月未足而欲産
菖蒲根搗汁一二升灌下(本草云菖蒲治胎動不安下血)
過期不産
姙娠月足而過期不産者當補血行滯羅先生以四物
湯加香附桃仁枳殼縮砂紫蘇水煎服之數帖即生
姙娠咳嗽
夫肺内主氣外主皮毛腠理不密寒邪乘之則咳嗽秋
則肺受之冬則腎受之春則肝受之夏則心受之其
嗽不已則𫝊于臟腑姙娠病久不已則傷胎也
薛氏曰若秋間風邪傷肺用金沸草散夏火邪尅金用
人參平肺散冬寒邪傷肺用人參敗毒散春風邪傷
肺用參蘇飲若脾肺氣虚用六君子芎歸桔梗若血
虚桑皮杏仁桔梗腎火上炎用六味丸加五味子煎
服脾胃氣虚風寒所傷補中益氣湯加桑皮杏仁桔
梗
又治一姙婦氣喘痰甚諸藥不效素有帶下始于目下
有浮氣兩月其面亦然此氣虚而有痰飲也用六味
丸料數劑而愈
一姙婦嗽則小便出此肺氣不足腎氣虧損不能司攝
用補中益氣湯以培土金六味丸加五味以生腎氣
而安
一姙婦咳嗽其痰上湧日五六碗許諸藥不應予以為
此水泛為痰用六味丸料及四君子湯各一劑稍愈
數帖而安
一姙婦因怒咳嗽吐痰兩脇作痛此肝火傷肺金以小
柴胡湯加山梔枳殼白术茯苓治之而愈但欲作嘔
此肝侮脾也六君子加柴胡升麻而痊
桔梗散治風寒咳嗽喘急不食
天冬(去心)赤茯苓(各一錢)桑皮桔梗(炒)紫蘇貝母
人參(各五分)麻黃(去節)炙甘草(各三分)
右加薑水煎服
馬兜鈴散治咳嗽氣喘
馬兜鈴苦梗人參甘草貝母(各五分)紫蘇(一錢)
橘紅大腹皮桑皮(各一錢)五味子(十一粒)
右薑水煎服
百合散咳嗽胸膈煩悶
川百合紫苑麥冬苦梗桑皮(各五分)甘草(三分)
竹茹(二分)
加薑水煎服
姙娠傷寒涎多咳嗽
知母杏仁天冬桑皮(各五分)
薑水煎服
加味參蘇飲治項背拘急鼻塞頭眩時發寒熱咳嗽
即參蘇飲加五味子杏仁是也
姙娠吐血衂血
姙娠吐血衂血由七情臟腑所傷氣逆于上致血上溢
不止心悶甚者多死或墮胎也宜用局方必勝散
薛氏曰若肝經怒火先用小柴胡山梔生地次用前藥
合四物後用加味逍遥散若肝經風熱防風子芩丸
心經有熱硃砂安神丸心氣不足茯苓補心湯思慮
傷心妙香散胃經有火犀角地黃湯膏粱積熱加味
清胃散肺經有火黃芩清肺飲因氣鬱滯紫蘇飲子
氣不攝血用補中益氣湯腎經虚火六味地黃丸
紫蘇飲治姙娠失調胎氣不安上攻作痛或氣逆失
血(方在胎上逼卷中)
一姙婦因怒失血兩脇脹痛小便淋濇此怒而血蓄于
上隨火出也用小柴胡合四物四帖血止用六君子
安胎飲調理全安
必勝散治男子婦人血妄流溢或吐咳衂血並妙
小薊(連枝用)人參蒲黃(炒)熟地川歸川芎烏
梅(去核各一錢半)
水煎服
黃芩清肺飲治姙娠肺熱吐衂及治肺熱小便不利
黃芩(炒)山梔(炒各一錢)鹽豉(二十粒)
水煎服
加味清胃散治醇酒厚味唇齒作痛或齒齦潰爛并
頭面頸項疼痛及姙娠吐衂
川歸黃連(炒一錢半)生地丹皮(各一錢)犀角連翹(一錢)
(二分)升麻(二錢)甘草(五分)
右水煎服便秘加大黃
子煩
良方曰姙娠苦煩悶者以四月受少隂君火以養精六
月受少陽相火以養氣若母心驚膽寒多有是症産
寳云是心肺虚熱或痰積于胸若三月而煩者吐涎
惡食大凡停痰積飲寒熱相搏吐甚則胎動不安
薛氏曰内熱子煩用竹葉湯氣滯用紫蘇飲痰滯用二
陳加白术黃芩枳殼氣鬱用分氣飲加川芎脾胃虚
弱用六君子加紫蘇山梔
竹葉湯姙娠心驚膽怯終日煩悶名曰子煩
白茯苓(二錢)防風黃芩麥冬(各一錢)竹葉(十片)
水煎服(一方有知母)
人參散熱乘心脾煩熱乾渴
人參麥冬赤茯苓地骨皮黃芩(炒)乾葛
甘草(五分)犀角(鎊各一錢)
水煎服
竹茹湯姙娠煩躁或胎不安
淡竹茹一兩水煎服之
知母丸知母一味炒為末棗肉丸如彈子大每服一
丸人參湯下
分氣飲脾胃虚弱氣血不和胸膈不利或痰氣喘嗽
飲食少思
陳皮茯苓半夏桔梗大腹皮蘇葉白
术(炒)枳殼(炒)山梔(炒各一錢)甘草(炙五分)
右加薑棗水煎服
治子煩口乾不得卧用黃連為末每服一錢米飲調下
赤水元珠卷二十一
