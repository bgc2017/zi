赤水元珠卷二十二
明孫一奎撰
姙娠煩燥口乾
足太隂脾之經其氣通於口手少隂心之經其氣通於
舌若臟腑不調氣血不和以致内熱乘於心脾津液
消爍故心煩口乾也與子煩大同小異宜用益母丸
(即前一味知母丸是也)
一姙婦煩熱咽疼用知母散加山梔清肺而愈后又内
熱咳𠻳小便自遺用補中益氣加麥門冬山枝以補
肺氣滋腎水而痊
知母散治煩燥悶亂口乾
知母麥冬黃茋(炒)子芩(炒)赤茯苓(各一錢)
甘草
水煎入竹&KR0377;一合再煎一沸服之
人參黃茋散治身熱煩燥口乾
人参黃芪(炒)葛根秦芁赤茯苓麥冬(各一)
(錢)知母甘草(各五分)
右薑三片竹葉十四片水煎服
姙娠風痙子癎
姙娠體虚受風而傷足太陽經遇風寒相搏則口噤背
強甚則腰反張名之曰痙須臾自醒良久復作又名
曰子冒又類子癎
生生子曰風痙乃外邪從足太陽而入有剛柔之分當
從仲景法於傷寒門中求治子癎乃痰涎所致是内
臓所生治當分别
薛氏曰若心經風熱用鉤藤湯肝脾血虚加味逍遥散
肝脾欝怒加味歸脾湯氣逆痰滯紫蘇飲肝火風熱
鉤藤散脾欝痰滯二陳姜汁竹瀝若兼症相雜看所
兼重輕分治
一姙婦出汗口噤腰背反張時作時止此怒動肝火也
用加味逍遥散漸愈又用鉤藤散而止更以四君加
鉤藤山梔柴胡而安
一姙婦因怒忽仆地良久而甦吐痰發搐口噤項強用
羚羊角散漸愈更用鉤藤散始痊又用歸脾湯全安
羚羊角散治姙娠冒悶角弓反張及子癎子冒風痙
等症
羚羊角獨活酸棗仁(炒)五加皮防風
川芎苡仁(炒)川歸(洗)杏仁(去皮尖)茯神(各五分)
炙甘草木香(各二分)
右薑水煎服
鈎藤湯(方見胎動不安卷)
雲箕子葛根湯姙娠臨月因發風痙忽悶憒不識人
吐逆眩倒併治子癎
葛根貝母丹皮防風川歸川芎茯苓
桂心澤瀉甘草(各一兩)獨活石膏人参(各三)
(兩)
右以水九升煮取三升分作三服貝母令人易
産未臨月升麻代之此症多由風寒濕乘虚而感
皆從太陽經治
活人獨活防風湯治太陽有汗名柔痓
桂枝獨活防風(各一兩)芍藥(三兩)甘草(半兩)
右每服一兩水煎温服
防風葛根湯治太陽無汗名曰剛痓
葛根(四兩)麻黃(三兩)芍藥防風(各二兩)桂枝(一兩)
每服一兩先煮麻沸去上沫入餘藥同煎温服
姙娠瘈瘲
瘈者筋脉急而縮也瘲者筋脉緩而伸也一縮一伸手
足相引搐搦不已大抵與嬰孩發搐相似此症多屬
風風主搖動駱龍吉云心主脉肝主筋心属火肝属
木木主風風火相熾則為瘈瘲也治法若因風熱
用鉤藤湯加柴胡山梔黃芩白术以平肝木降心火
養血氣若風痰上壅加竹瀝南星半夏若風邪急搐
加全蝎殭蠶氣血虧損用八珍湯倍加鉤藤山梔若
抽搐無力戴眼反折汗出如珠者肝氣絶也皆不治
薛氏治一姙婦四肢不能伸服袪風燥濕之劑遺屎痰
甚四肢抽搐乃肝火血燥用八珍湯倍加炒黑黃芩
佐以鉤藤湯而安後因怒前症復作小便下血寒熱
少寐飲食少思用鈎藤散加山枝柴胡而血止續用
加味逍遥散寒熱退而得寐用六君子湯加芍藥鉤
藤飲食進而漸安
鉤藤散治肝厥頭暈
鉤藤鈎陳皮(炒)半夏麥冬茯苓茯神
人參甘菊防風(各一錢)炙甘草(三分)石膏(煆二錢)
薑三片水煎服
姙鬼胎
人由臟府失調血氣不充營衛虚損則精神衰弱而鬼
魅之類得以乘之亦如懷姙之狀故名曰鬼胎也
薛氏曰一婦經閉八月肚腹漸大面色或青或黃用胎
症之藥不應薛診視之曰面青脉濇寒熱往來肝經
血病也面黃腹大食少體倦脾經血病也此鬱怒傷
肝脾之症非胎也不信仍用胎劑無功乃與加味歸
脾湯逍遥散各二十餘劑諸症稍愈彼欲速效别服
通經丸一服下血昏潰自汗惡寒手足俱冷嘔逆不
食用人參炮薑二劑漸愈又用十全大補湯五十餘
劑而安
治此症大抵要看虚實實者可攻涉虚者必於補中兼
消而佐以雄黃丸之類行而散之
雄黃丸治鬼胎瘀血腹痛
雄黃鬼臼(去毛)莽草丹砂巴霜獺肝(炙黃各半)
(兩)蜥蜴(一枚炙)蜈蚣(一條炙)
右為末蜜丸梧子大每服二丸空心温酒下日二
服或下蛇鱉之類
治鬼胎及血氣痛不可忍
斑猫(去頭翅足用糯米炒)延胡索(炒等分)
為末温酒下五分以去穢物為度空心服
斬邪丹治鬼胎大如抱甕
吳茱萸川烏秦芁柴胡殭蠶芫花(醋炒)
巴戟巴仁(各一兩)
為末蜜丸梧子大每服七丸蜜酒下取下惡物
姙娠不語(此名曰瘖)
黃帝曰人有重身九月而瘖此為何也岐伯對曰胞之
脉絡絶也帝曰何以言之岐伯曰胞絡者繫於腎少
隂之脉貫腎繫舌本故不能言帝曰治之奈何岐伯
曰無治也當十月復
(此至人窮理之言患此者當静以待之不必驚惶而亂投劑十月分娩後當自語也)
姙娠傷寒熱病防損胎
良方曰非節之氣傷於姙娠熱毒侵損胞胎若不早治
多致堕胎漏血則子母之命亦不能全矣
薛氏曰此亦當分六經為主相參而治
姙娠傷寒身痛壯熱
葱白(一升)前胡葛根石膏(各二兩半)青黛(一兩半)
升麻(二兩)梔子(十二枚)
水煎分三服
姙娠傷寒大小便閉結
前胡(二兩半)大黃石膏(各五兩)山梔(十枚)知母黃芩
茯苓生薑(各二兩)
水煎分三服
姙娠傷寒發斑忽黑小便如血其胎欲落
山梔升麻(各四兩)青黛(二兩)生地(四兩)石膏(八兩)
葱白(一升)黃芩(三兩)
水煎分三服
又用井中泥塗心下乾則易
姙娠熱病先宜白术散以安其胎傷寒亦然
白术黃芩(炒各二錢)
加薑棗水煎服若四肢厥逆隂症也不可服
姙娠傷寒
生生子曰姙娠傷寒所干甚大治之不早及治不如法
多傷胎損母古人以四物加入引經散邪之劑可選
而用之然亦不能盡其變兹錄以補之
阿膠散治時氣傷寒先服此以安胎却以主藥相間
服
阿膠(炒)白术(炒)桑寄生人参茯苓
右為末每服一錢糯米飲調下日三服
前胡湯治傷寒頭痛壯熱肢節煩痛
石膏(一錢)前胡甜竹茹梔子(炒)黃芩(炒)
大青知母(各五分)
加葱白水煎服
蘇木湯傷寒時行洒浙寒振或兼噦者
赤芍橘紅黃芩(炒)黃連(炒)甘草蘇木
各五分水煎服汗出即瘥(如胎不安更服阿膠散)
黃龍湯姙娠寒熱頭疼嘿嘿不食脇痛嘔痰及産後
傷風熱入胞宫寒熱如瘧或經水適來及勞復熱不
解散者
柴胡(二錢)黃芩(炒)人参甘草(各一錢)
水煎服
柴胡石膏湯頭疼惡寒身熱拘急口乾
柴胡(二錢)甘草(一錢)石膏(三錢)
薑水煎服
若氣虚加人参
枳實散傷寒四五六日腹脹少食腰疼體重
枳實(炒三錢)陳皮(一錢)麥冬(錢半)
薑葱水煎服
旋覆花湯傷寒頭目旋疼壯熱心躁
旋覆花赤芍甘草(各五分)前胡石膏(各一錢)
麻黃(去根節)白术人参黃芩(各三分)
薑水煎
麥門冬湯傷寒壯熱嘔逆頭疼胎氣不安
人参石膏(各一錢半)前胡黃芩(各五分)葛根
麥冬(各一錢)
加薑棗竹茹水煎服
梔子大青湯發斑變黑尿便血
升麻梔子大青杏仁黃芩(各一錢)
加葱白三寸水煎服
白术湯傷寒煩熱頭痛胎動或時吐逆不食
白术橘紅麥冬人参前胡川芎甘草
半夏赤茯苓(各五分)
薑竹茹水煎服
芎蘇散治外感風寒壯熱頭疼心胸煩悶
紫蘇葉川芎白术白芍麥門冬陳皮
乾葛(各五分)甘草(炙三分)
右薑葱白水煎服
参蘇散治症同上
姙娠時行病
四季之間反常如春寒夏冷秋熱冬煖乃非其時而有
其氣者謂時行不正之氣也感之者少長三五相似
甚至沿門闔境相類姙娠患之重者多致損胎亦
當與傷寒熱病參治
秦芁散治時氣五六日不得汗口渴飲水狂言嘔逆
秦芁柴胡(各五分)石膏(一錢)犀角赤茯苓
前胡甘草葛根升麻黃芩(各四分)
加淡竹茹水煎服
葛根飲子時氣煩熱口乾頭疼
乾葛麻黃(去根節各半兩)石膏(一兩)豆䜴(一合)白米(半升)
梔子(十四粒)葱白(二莖)
水煎分三服汗出為效
消熱飲子治時氣六七日大小便不利
芒硝(一兩細研)葵子(二兩)
水煎分三次以利為效
人参敗毒散治四時傷風頭痛發熱咳𠻳
此方即倉廪湯減陳倉米是也
過時熱病
冬時觸冒嚴寒即病曰傷寒不即病而毒藏於肌骨之
間至春發為温病至夏發為熱病也姙娠患之多致
堕胎熱病與暑病相似但熱病脉實暑病脉虚治當
審察
治姙娠熱病頭痛嘔吐煩悶
人参(一方無)竹茹葛根(各一兩)蘆根(二兩)知母(三兩)
麥冬(一兩半)
每服五錢葱白三寸水煎服
梔子仁飲治病發斑黑色小便如血氣喘急胎欲堕
梔子升麻石膏生地(各二兩)黃芩(一兩)
大青(八錢)
每服五錢葱白七寸豉四十九粒水煎服
大黃飲治熱病六七日大小便秘澁
大黃(微炒)石膏(各一兩)知母前胡赤茯(各七錢半)
梔子甘草黃芩(各五錢)生地黃(一兩半)
每服七錢水煎服
蘆根湯治熱病頭痛心煩嘔吐
知母(四兩)竹茹(三兩)
每服五錢生蘆根一握同糯米一撮水煎服
梔子五物湯治姙婦傷寒壯熱頭痛
梔子前胡知母(各二兩)黃芩(一兩)石膏(四兩)
每服五六錢水煎服
升麻六物湯治傷寒斑黑溺血
升麻梔子(各二兩)大青杏仁黃芩(各一兩)
每服五錢葱白五寸水煎服
又方
伏龍肝為末每服一錢水調下(外用水調塗臍下)
又方
蘆根煮汁時服一盞
熱病胎死腹中
良方曰熱病以致胎死腹中不能出者但服黑神散胎
自下矣
陳無擇先生曰當視其産母若面赤舌青其子已死面
青舌赤母死子生唇青吐味子母俱死若双胎或一
死一活用黑神散
薛氏曰竊謂前症宜補助産母使其胎自下黑神散恐
大熱不宜輕用果胎已死者用平胃散加朴硝水銀
下之最為穏當庶不併傷生者
生生子曰前症姙母既因熱傷其胎矣必其母衝任熱
極營衛枯槁其胎乃死猶之藤枯而瓜焦也仍以熱
藥下之寧不重傷姙母乎薛公評之當也而良方每
每謂姙婦致疾多起於寒按其逐月所著養胎之方
籍熱藥為主是亦一偏也其間豈無挾熱者乎故丹
溪曰虚曰熱謂凉血則血循經而胎得以滋養血熱
則沸騰也今此症始既曰熱病胎死腹中矣又復以
熱藥下之意者恐以死胎不下為急而不暇顧其母
耶不然必為用寒凉治熱太過而中氣虚寒熱劑為
不得已用之也否則何陳無擇之高哲寧肯從而主
之
黑神散(又名烏金散)
桂心當歸芍藥甘草(炙)乾薑(炮)生地(各一兩)
黑豆(炒去皮二兩)大附子(炮去皮臍半兩)
為末每服二錢温酒下
又方治胎死腹中
紅花酒煮汁濃飲之二三碗效
又方
伏龍肝為末温酒下二錢白湯下亦可
又方
朴硝為末童便和熱酒調下一二錢立下
姙娠瘧疾
姙娠病瘧乃夏傷於暑客於皮膚至秋而發陽盛則熱
隂盛則寒隂陽相離寒熱俱作姙娠而作多傷於胎
(當於瘧症門尋治)
薛氏曰若木侮土久而不愈用六君子為主佐以安胎
藥乃恭三隂三陽經而治之
即瘧症門仲景方劉守真分經治療法也
清脾飲小柴胡湯逍遥散補中益氣湯選而
用之極為穏當黃芩白术陳皮三味煎湯服亦佳
姙娠泄瀉
良方論曰姙娠泄瀉或青或白水穀不化腹痛腸鳴謂
之洞瀉水榖不化喜飲嘔逆謂之協熱下利並以五
苓散利小便次以黃連阿膠丸或三黃熟艾湯以安
之若瀉黃有沫腸鳴腹痛脉沉緊數用戊巳丸和之
噯腐不食胃脉沉緊用感應丸下之後調和脾胃若
風冷水穀不化如豆汁用胃氣湯寒冷臍下隂冷理
中湯治中湯伏暑心煩渴瀉水用四苓散傷濕泄瀉
小便自利用不換金正氣散胃苓湯此四症之大略
也仍參泄瀉門互治
生生子曰前症予見之屢矣人皆以為小疾忽而不治
及生子率多虚弱予姪婦每懷姙必瀉治亦不愈分
娩後又自止也其生子也脆而白無血色得非胎虚
之故歟予因思之姙娠則月水蓄之以養胎血亦濕
類也以停濕故瀉經曰濕勝則濡泄是也治宜健脾
燥濕后孕以白术半夏等為丸與之而安
薛氏曰按前症若米食所傷用六君加穀蘖麵食所傷
六君加麥蘖肉食所傷六君加山查若兼寒熱作嘔
乃肝木侮脾土用六君加柴胡生薑兼嘔吐腹痛手
足逆冷乃寒水侮土六君加薑桂不應用錢氏益黃
散若元氣下䧟發熱作渴肢體倦怠用補中益氣湯
若泄瀉色黃乃脾土之真色用六君加木香肉果若
作嘔不食腹痛惡寒乃中焦虚寒用六君加木香薑
桂若瀉在五更侵晨飲食少思乃脾腎虚弱五更服
四神丸日間服白术散如不應或愈而復發或飲食
少思急用八味丸補右腎以培脾土為善
厚朴丸治洞泄寒中
乾薑(炮)厚朴(製等分)
為末糊丸梧子大米飲下五十丸
草果散治虚寒泄瀉腹痛無度
厚朴(薑製二兩)肉果(麵煨十枚)草豆蔲(煨十枚)
每服三錢水煎服
姙娠下痢黃水
姙娠痢疾宜搜痢疾門參治而痢黃水乃脾土虧損真
氣下䧟也當升補中氣看所兼何症而治之在臨病
制宜不必拘用阿膠艾葉之類也
産寳方治姙娠痢黃水
厚朴(薑汁炒)黃連(各二兩)肉果(五枚)
右水煎徐徐服以效為度
又方治熱痢
黃連(一升)黃栢(一升)梔子(二十枚)
每服五錢水煎如嘔者加橘紅生薑
又方姙娠下痢痛
糯米(一合)當歸(炒)黃茋(各一兩)
水煎分四服
臨産下痢用梔子炒為末每服二錢白湯調甚效
姙娠大小便不通
大小便不通由臟府之熱所致若大腸熱則大便不通
小腸熱則小便不通大小腸俱熱更推其因而藥之
當歸散姙娠因怒肚腹脹痛四肢浮腫氣急作喘大
便難小便澁産門腫
當歸(五分)赤茯苓枳殼(麩炒)白芍川芎(各一錢)白薑
(炮)木香甘草(各三分)薑(一)片
水煎若氣弱者枳殼減半大便秘加蜜同煎服
姙娠大小便不通腹脇痞悶不思飲食
大黃(炒)木通梹榔(各一兩)枳壳(麩炒三錢)訶子(四枚去核半生)
(半熟用)大腹子(三枚)
共為末童便一盞葱白七莖煎六分調服二錢
治姙娠小便不利氣急服猪苓散不瘥用甘遂為末蜜
和服豆許微利之未利再服利後仍服猪苓散
猪苓散治姙娠小便澁痛及胎水
猪苓(去皮)為末白湯調下一錢加至二錢日三服夜
二服
又方
車前子(一兩)大黃(炒半兩)
共為末每服三錢蜜湯調下
姙娠小便不通名曰轉脬
姙娠小便不通為小腸有熱傳於脬而不通耳若兼心
肺氣滯則致喘急陳無擇云姙娠胎滿逼胞多致小
便不利若心腎氣虚清濁相干而為諸淋若胞系了
戾小便不通名曰轉脬若胎滿尿出名曰遺尿
薛氏曰按丹溪云轉脬小便閉多因胎婦虚弱憂悶性
躁&KR1020;炙厚味古方用滑利疎導藥鮮效若脬為胎所
壓而不通但當升舉其胎俾胞系疎鬆而小便自行
若臍腹作脹而小便淋閉此脾胃氣虚胎壓尿胞四
物二陳参术空心服後探吐數次自安竊謂前症亦
有脾肺氣虚不能下輸膀胱者亦有氣熱鬱結膀胱
津液不利者亦有金為火爍脾土濕熱甚而不利者
更當詳審施治
一婦患此小腹腫脹幾至於殆用八味丸一服小便淋
瀝再以八味丸料加車前子一劑即利肚腹頓宛而
安
八味丸治姙婦飲食如故煩熱不得卧反側倚息因
脬系了戾不得溺名轉脬但利小便則愈内有茯苓
故也緩則不救
其方即六味地黃丸加附子桂心
古今錄騐治姙娠小便難飲食如故
當歸貝母(去心炒)苦参(各三兩)滑石(半兩)
為末蜜丸小荳大每三十丸米飲下
治姙娠小便不通臍下妨悶心神煩亂
葵子(研)榆白皮(各一兩)
葱白七莖水煎分二服
古今錄驗姙娠不得小便者
杏仁(去皮尖)炒黃搗丸豆大燈心湯吞下七丸
又用滑石末水和塗臍下
又方
車前草汁調滑石末塗臍周圍四寸熱易之
又方
杏仁滑石末(等分)飯丸豆大每白湯下廿丸
又方
紫菀為末井花水調下二錢
葵子散姙娠小便不利身重惡寒眩暈水腫
葵子赤茯苓(各五兩)
為末每服二錢米飲下
生生子曰予嘗以補中益氣湯加桔梗治數婦皆效但
用渗利藥而不得通者必須升提氣升則水自降氣
虚者非大補則提亦無功
子淋
姙娠小便淋者乃腎與膀胱虚熱不能制水然姙婦胞
繫於腎腎間虚熱而成斯症甚者心煩悶亂名曰子
淋也
薛氏曰前症若頸項筋攣語濇痰甚用羚羊角散若小
便澁少淋瀝用安榮散若肝經濕熱用龍胆瀉肝湯
若肝經虚熱用加味逍遥散腿足轉筋而小便不利
急用八味丸緩則不救若服燥劑而小便頻數或不
利用生地茯苓牛膝黃栢知母五味麥冬玄参若肺
氣虚而短少用補中益氣加山藥麥冬若隂挺痿痺
而頻數用六味丸若熱結膀胱而不利用五淋散若
脾肺燥不能化生宜黃芩清肺飲若膀胱隂虚陽無
所生用滋腎丸若膀胱陽虚隂無所化用六味丸
地膚大黃湯治子淋
大黃(炒)地膚草(各三兩)知母黃芩(炒)猪苓通草
赤芍藥枳實(炒)升麻甘草(各二兩)
每服五錢水煎服
安榮散治子淋甚玅
麥冬通草滑石川歸燈心甘草人参
細辛(各五分)
水煎服
治小便淋痛心煩悶亂
瞿麥穗赤茯苓桑白皮木通葵子(各一錢)
黃芩(炒)車前子(炒)芍藥枳殼(各五分)
右水煎服
治子淋小便澁痛
冬葵子滑石木通(各等分)
每服六錢葱白七寸水煎服
猪苓散方見大小便不通卷
姙娠遺尿
良方曰姙娠尿出不知用白薇芍藥為末酒調下或白
礬牡蠣為末酒調下二錢或雞毛灰末酒服一匕或
炙桑螵蛸益智仁為末米飲下
薛氏曰若脬中有熱宜加味逍遥散若脾肺氣虚宜補
中益氣加益智若肝腎隂虚宜六味丸
一姙婦遺尿内熱肝脉洪數按之微弱或兩太陽作痛
脇肋作脹以為肝火血虚用加味逍遥散六味地黃
丸尋愈后又寒熱或發熱或恚怒前症仍作用八珍
散逍遥散兼服以清肝火養肝血而痊
姙娠尿血
姙娠尿血良方謂内熱乘於血分以致血熱流渗於脬
名曰血淋用葵子一升(研)水五升煮二升分三服或
生艾葉一斤酒五升煮二升分三服或生地一斤酒
四升煮二升分三服亦治堕胎後下血
薛氏曰因怒動火者宜小柴胡加山梔因勞動火者補
中益氣湯因厚味積熱宜加味清胃散若因肝經血
熱宜加味逍遥散因脾氣下䧟補中益氣湯若因脾
虚血熱宜加味逍遥散
一姙婦因怒尿血内熱作渴寒熱往來胸乳間作脹飲
食少思肝脉弦弱此肝經血虚而熱也用加味逍遥
散六味丸兼服漸愈又用八珍湯加柴胡丹皮山梔
而痊
續斷湯治姙娠下血及尿血
當歸生地(各一兩)續斷(半兩)赤芍(半兩)
為末每服二錢空心葱白湯調下
治姙娠尿血
阿膠(炒)熟地(各四兩)
同搗為丸每服八十丸空心米飲下
又方
四苓散加炒阿膠車前子茅草根水煎服
又方
白茅根濃煎湯吞酒蒸黃連丸
加味清胃散(方見前)
姙娠胎水腫滿
産乳集云姙娠三月足腫至腿出水飲食不甘似水腫
謂之子氣至分娩方消者此脾胃氣虚或衝經有血
風亦有脾虚水氣流溢或因瀉痢臓府虚寒或因瘧
疾飲水脾虚濕漬或因水漬於胞不能分利皆致腿
足腫肚腹腫也
薛氏曰若胸滿腹脹小便不通遍身浮腫用鯉魚湯脾
胃虚弱佐以四君子若面目虚浮肢體如水氣用全
生白术散如未應用六君子湯脾虚濕熱下部作腫
補中益氣湯加茯苓若飲食失宜嘔吐泄瀉六君子
湯腿足發腫喘悶不安或指縫出水天仙藤散脾胃
虚弱兼四君子湯如未應補中益氣湯若脾肺氣滯
加味歸脾湯佐以加味逍遥散
一姙婦每至五月肢體倦怠飲食無味先兩足腫漸至
遍身後及頭面此脾肺氣虚朝用補中益氣夕用六
君子加蘇梗而愈凡治姙婦毋泥月數但見某經
症即用本藥為善
天仙藤散婦人有水氣而成胎以致兩腿足浮腫
天仙藤(略洗炒)香附子(炒)陳皮烏藥(軟白辣者佳)甘草(各五分)
右每服五錢生薑木瓜蘇葉各三片水煎日三服
澤瀉散姙娠遍身浮腫上氣喘急大便不通小便赤
澁
澤瀉桑皮(炒)木通枳殼(炒)赤茯苓梹榔(各五分)
右薑水煎服
防己散脾虚遍身浮腫腹脹喘促小便不利
防己(三錢)桑皮(炒)紫蘇莖葉赤茯苓(各五分)木香(二分)
右薑水煎服
千金鯉魚湯姙娠腹大胎間有水氣
白术(五兩)茯苓(四兩)當歸芍藥(各三兩)
右㕮咀先以小鯉魚一尾如食法煮取汁二盞入
藥五錢薑七片橘皮少許煎七分空心服
腎著湯治姙娠腰脚腫
茯苓白术(各八分)乾薑(炮)甘草(各一錢)杏仁(五分)
右水煎服
五皮散治胎水腫滿
大腹皮桑白皮(炒)生薑皮茯苓皮橘皮(各一錢)
木香(二分)
右水煎服
全生白术散姙娠面目浮腫四肢腫如水氣名曰胎
氣又名胎腫
白术(一兩)生薑皮大腹皮陳皮白茯苓
各五錢為末每服二錢米飲下
治姙娠脚浮腫因脾衰血化成水以生料平胃散薑棗
水煎服或為末紫蘇葉湯調下二錢日二服以腫退
為度
腹内鐘鳴
良方曰孕婦腹内鳴用鼠穴中土為末入麝香酒調服
二錢立愈或黃連煎濃汁常飲之
薛氏曰兒在腹中哭産寳方亦用空房中鼠穴土或黃
連煎濃汁飲之即止又云臍帶上疙瘩兒含口中因
産婦登高舉臂脱出兒口以此作聲令姙婦曲腰就
地如拾物狀仍復原入兒口即止然黃連性寒麝香
開竅當斟酌用之
龔彦德孕癰方
治孕癰用烏藥五錢水一鍾煎七分入牛皮膠一兩煎
化温服或薏苡仁煮汁飲之
薛氏曰按孕癰即是腹内患癰如前法治之倘不應宜
用牡丹皮散或薏苡仁湯
薏苡仁湯(又名瓜子仁湯)
治腸癰腹中㽲痛煩毒不安或脹滿不食小便澁婦
人産后虛熱多有此病縱非癰但疑似間便可服
桃仁(二錢)一方用冬瓜子仁無冬瓜子以括蔞代
之姚氏去桃仁用杏仁崔氏加芒硝
薏苡仁括蔞仁(各三錢)牡丹皮(二錢)
右作一劑水煎服
牡丹皮散治腸癰冷症腹濡而痛時時利膿
丹皮人参天麻白茯黃茋(炒)白芷苡仁
桃仁(去皮尖)當歸(洗炒)川芎(各一錢)炙甘草官桂(各五分)
木香(三分)
右水煎服
臟燥悲傷
許學士云一婦無故數次悲泣是為臟燥用大棗湯而
愈又程虎卿内姙娠五月惨慼悲傷亦投大棗湯而
痊
薛氏曰或因寒水攻心或肺有風邪者治當審察
一婦無故自悲用大棗湯二劑而痊後又復患用前湯
佐以四君子加山梔而安
一姙婦悲哀煩躁其夫詢之云我無故但自欲悲耳用
淡竹茹湯為主佐以八珍湯而安
大棗湯
甘草(三兩)小麥(三兩)大棗(十枚)
淡竹茹湯姙娠心虚驚悸臟燥悲傷或作虚煩
麥冬小麥半夏(湯炮各一錢半)人参白茯(各一錢)
甘草(五分)
加薑棗竹茹水煎服
又方治臟燥悲哭
紅棗燒存性為末米飲調下二錢
姙娠十月宜服滑胎湯藥
滑胎枳殼散入月服之令胎瘦易産昔湖陽公主每
産累日不下南山道人進此方
枳殼(麩炒二兩)炙甘草(一兩)
右為末每服二錢空心沸湯調下日三服
凡孕六七月宜服之温隠居加當歸木香等分
又方治同上兼治諸疾下氣寬膈
枳殼(麩炒五兩)甘草(一兩半)香附子(炒三兩)
右為末每服二錢白湯調下
又方易産滑胎
車前子為末或酒或米飲調下一錢
神寢丸臨月服之神效
通明乳香(半兩另末)枳殼(麩炒一兩為末)
右蜜丸梧子大每空心酒服三十丸
榆白皮散滑胎易生
榆白皮甘草(各二兩)葵子(一兩)
右為末每以五錢水煎服
保氣散寬氣進食瘦胎易産或居處失宜頓仆胎動
若胎痛胎漏兼服佛手散
香附木香(各四兩)山藥(二兩)砂仁粉草(各一兩)益智
蘇葉(各半兩)
為末每服二錢白湯調下薛氏云神寢丸枳殼
散併此方入月宜常服
保産無憂散姙娠身居安逸口厭甘肥憂樂不常食
物不節致胞胎肥厚根蒂堅牢入月服之易生
當歸川芎白芍枳(炒)乳香(各三錢)木香
甘草血餘(即髮灰以獖猪心血和之各一錢半)
右為末每服三錢水煎日二服神效
姙娠臨月以猪肚一具煮爛徐徐食盡令易産
一産論
一曰正産懷胎十月滿足忽腰腹作陣疼痛相次胎
氣頓䧟至於臍腹痛極乃至腰間重痛谷道挺併繼
之漿破血出兒乃遂生此名正産
二曰傷産懷胎未産一月已前忽然臍腹疼痛有似
欲産仍却無事是名試月非正産也又名曰弄痛凡
産母未有正産之候切不可令人抱腰亦不可令産
母妄亂用力若兒身未順纔方轉動便教産母空亂
用力使子錯路忽横忽倒不能正生皆由産母用力
於未當用力之所致也直待兒身順適逼臨産戶始
可用力一送令兒趁力生下
綱目曰右傷産一法最為切要忽輕忽也凡十月未
足臨産腹痛或作或止或痛不甚者名曰弄痛非正
産之候或腹雖痛甚而腰不甚者非正産之候胎高
未䧟下者非正産之候穀道未挺併者非正産之候
水漿未破血未出者非正産之候漿血雖出而腹不
痛非正産之候凡未有正産之候且令扶行耐忍如
不能行或凭物坐之或安臨之或且服安胎藥一二
帖即安得安即止慎勿妄服催生藥又勿愴惶致令
産母憂恐而挫其志務要産母寬心存養調停令老
誠練逹穏母先說諭之如覺心中煩悶可取白蜜一
匙新汲水調下切勿妄亂用力先困乏其母直待子
逼門戶腰重痛極眼中如火糓道挺迸方是正産候
也此時始可用力并服催生藥也予男婦于未産一
月已前腰腹俱痛全似將産其痛至甚但遇已時稍
止如此十餘日計無所出因閱此條遂與安胎藥加
參术數服間與肉味養之由是平復不痛又二十餘
日始産一男設若此際亂動亂用力并服催生等藥
則立見其危矣
三曰催産若婦欲産漿破血下已見是為正産之候
但却未生即可服催生藥催之忽有經及數日産母
困苦亦可服藥以助産母之正氣令兒速生也
四曰凍産凡冬月天冷産母經血得冷則凝以致兒
子不能生下此害最深但冬月産者下身不可脱去
綿衣尤不可坐卧寒處當滿房著火常有煖氣令産
母背身向火令臍下腿膝間常煖血得熱則流動使
兒易生此名凍産
五曰熱産凡盛夏之月産婦要温凉得所不可恣意
取凉傷損胎氣亦不令房中人多恐熱逼襲産母使
産母血沸而有發熱頭痛面赤昏昏如醉乃至不知
人事此名熱産
六曰横産凡兒先或露手或先露臂此乃産母未當
用力而用之過也兒身未順用力一逼遂至身横不
能生下當令産母安然仰卧後令看生之人先推其
手令入直上漸漸逼身以中指摩其肩推上而正之
或以指攀其耳而正之須是産母仰卧然後推兒徐
徐正之候其身正煎催生藥一盞飲之方可用力令
送兒下此名横産
七曰倒産凡産母胎氣不足關鍵不牢用力太早致
令兒子不能逥轉便直下先露其足當令産母仰卧
令看生之人推其足入不可令産母用分毫力亦不
得驚恐使兒自順去
八曰偏産兒身未正産母用力一逼致令兒頭偏柱
左腿或偏柱右腿故頭雖露偏柱一畔不能生下當
令産母仰卧次令看生之人輕輕推兒近上以手正
其頭令兒頭頂端正然後令産母用力一送即便生
下若是小兒頭腦後骨偏柱穀道只露其額當令看
生之人以綿衣炙温裹手於穀道外方輕輕推兒頭
令正便令産母用力送兒生也此名偏産
九曰礙産兒身已順而露正頂不能生下蓋因兒身
逥轉肚帶攀其肩以此露正頂而不能生下當令産
母仰卧令看生之人輕輕推兒近上徐徐引手以中
指按兒肩下撥其肚帶仍須候兒身正順方令産母
用力一送使兒生下此名礙産
右横産倒産偏産礙産四法若看生之人非精良
妙手不可依用此法恐恣其愚以悮人命也按倒
産者今時往往随其倒足生下並無後患子母雙
全不必依推足復上之法亦可又礙産者往往有
肚帶纏在兒頂上而兒頭自出在産門外看生之
人以手撥其肚帶從兒頭頂過而下之者又有肚
帶纏在頂上一匝而兒與胞衣自然同下者皆無
妨不必以此礙産法復入産門内撥下也
十曰坐産臨産時高處繋一手巾令産母以手攀之
輕輕屈足坐身令兒生下非坐在物上也此名坐産
十一曰盤腸産趙都運恭人每産則大腸先出然後
産子既産之後其腸不收甚以為苦名曰盤腸産醫
不能料偶在建昌得一坐婆施一法而收之其法以
醋半盞新汲水七分和勻噀産母面每噀一縮三噀
收盡此良法也
丹溪治産後腸不收香油五斤煎熱盆盛俟温令産母
坐油盆中約一頓食時以皂角末吹入鼻中嚏作立
上
又方萆麻子十四粒去殼研如膏貼産母頭頂心上
其腸上即揩去
又方腸出盛以潔淨漆器濃煎黃茋湯浸之即收
催生
催生柞木飲子難産或胎爛腹中腹悶神效
生柞木(一尺剉)甘草(大者五寸)
右水三鍾封罐口煎一鍾半候胎順産門徐徐温
服即時分娩更無諸苦
催生如神散治横生逆産其功甚大
百草霜白芷(不見火等分)
右為末每服三錢至胎順産門以童便米醋和為
膏加沸湯調下或童便酒煎進二服然血得黑即
止此藥大能固血而免血乾甚妙
如聖散黃蜀葵花焙為末熱酒調下二錢若漏血
胎乾胞澁難産併進三服即産如無花用子半合末
之温酒服尤妙若打撲胎死紅花酒調下
順生丹治同上
兔腦髄(去皮膜研膏)明乳香(一兩另末)母丁香(二兩)麝香(一錢)
右以兔腦子丸雞頭子大隂乾每服一丸温水下
又方透明乳香一塊如皂子大為末腰痛時用冷水
醋少許調服扶立令兩手握大石燕二枚口念醫靈
藥聖三遍行數步用坐産法便生更無痛楚神效(薛氏)
(曰其法士人視之似迂然用之者稱騐甚)
治逆産
蛇退(一條順下完全者)蠶退紙(一張)
右共入新瓦罐内鹽泥固濟煆存性為末煎榆白
皮湯下一錢三服覺痛便生
又方伏龍肝(研末)每服一錢酒調下兒戴土而下
又方魚膠(一尺許)新瓦上煆灰陳醋調服立下
胞漿先乾胎澁不下急服大料四物湯滋其血氣并濃
煎葱湯薰洗産戶更用油燭塗産戶内却服前藥
神妙乳砂丹明乳香為末以猪心血丸梧桐子大硃
砂為衣隂乾每服二丸嚼碎冷酒下良久未生再服
或以蓮葉蒂七個水煎化服二丸尤妙良久未生再
服
交骨不開産門不閉
交骨不開産門不閉皆由元氣素弱胎前失於調攝以
致血氣不能運逹而然交骨不開隂氣虚也用加味
芎歸湯補中益氣湯産門不閉氣血俱虚也用十全
大補湯
一婦交骨不開兩日未生服加味芎歸湯一劑即時而
産彼後以此方傳與人服應手而效
一婦生平分娩最易至四十歲姙娠下血甚多産門不
開與前湯一劑又以無憂散斤許煎熟時時飲之以
助其血而生
一産婦玉門不閉發熱惡寒十全大補加五味子數劑
而寒熱退又以補中益氣加五味子數劑而玉門歛
若初産腫脹或焮痛而不閉者用加味逍遥散若
腫既消而不閉者用補中益氣湯切忌寒凉之劑
一婦脾胃素弱兼有肝火産後玉戶腫痛寒熱作渴嘔
吐不食敷大黃等藥服驅利之劑腫及於臀虚症蜂
起此真氣虚也先用六君子以固脾胃乃以補中益
氣湯升舉而消
一産婦失治腫潰不已形體消瘦飲食少思朝寒暮熱
自汗盗汗半年矣予用補中益氣加茯苓半夏以健
脾胃膿水漸少飲食漸進用歸脾湯以解脾欝共五
十餘劑元氣復而瘡亦愈矣
一産婦玉門不閉小便淋瀝腹中一物攻動脇下或脹
或痛用加味逍遥散加車前子而安
一産婦子宫腫大二日方收損落一片殊類猪肝面黃
體倦飲食無味内熱晡熱自汗盗汗用十全大補湯
二十餘劑諸症悉愈仍復生育
加味芎歸湯治交骨不開不能生産
川芎川歸(各一兩)龜板(一個炙)婦人頭髮(燒存性一握)
右為散每服一兩水煎服約人行五里即生縱死
胎亦下
産難方論
郭稽中曰産難者因兒轉身將兒枕血塊破碎與胞中
敗血壅滯兒身不能便利是以難産急以勝金散消
敗其血使兒易生陳無擇云多因兒未轉順坐草太
早或努力太過以致胞衣破而血水乾産路澁而難
下宜先服催生如神散以固其血設或逆生横産當
按法施治
勝金散催生如神
麝香(一錢)豆豉(一兩)
為末秤鎚燒赤淬酒下
下死胎方
一穏婆之女勤苦負重姙娠腹中隂冷重墜口中甚穢
予意其胎已死令視其舌青黑與朴硝一兩許服之
化下穢水而安
一婦胎死腹中服朴硝下穢水肢體倦怠氣息奄奄用
四君子為主佐以四物薑桂調補而安
又方以利斧燒紅置酒中待温飲之其胎便下
又方錫粉水銀(各一錢)棗肉為丸豆許大水吞立下
又方平胃散(五錢)酒水各一盞煎至一盞投朴硝五錢
再煎三五沸温服其胎即化水而去
寳慶方云凡欲斷臍帶先以繫物墜下後可斷之否則
胞衣上即冲心而死
産難生死脉訣
欲産之婦脉離經沉細而滑也同名夜半覺痛應分誕
來日下午定知生身重體熱寒又頻舌根之色黑復
青反舌上冷定知死腹中須遣子歸冥
面赤舌青細尋看母活子死定應難唇口俱青沫又出
子母俱死緫高判面青舌赤沫出頻母死子活是知
真不信若能看應驗尋之賢哲不虚陳
新産之脉緩活吉實大弦急死來侵若得沉重小者吉
忽若堅牢命不停
寸口澁疾不調死沉細附骨不絶生審看此候分明記
長須念此向心經
胞衣不出
郭稽中曰胎衣不下者因氣疲憊不能努出或血入衣
中脹大而不能下以致心胸脹痛喘急速服奪命丹
血散脹消其衣自下牛膝散亦效
一婦胎衣不出胸腹脹痛手不敢近用滚酒下失笑散
一帖惡露胞衣並下
一婦胞衣不出腹痛手按之稍緩此氣虚不能送出也
用無憂散而下前症常詢諸穏婆云宜服益母丸
或就以産婦頭髮入口作嘔其衣自出不出者必死
然前法甚效
奪命丹
大附子(炮半兩)牡丹皮(一兩)乾漆(炒煙盡一錢)大黃(一兩)
為末醋煎大黃成膏丸梧子大温酒吞七丸
花蕊石散治産后敗血不盡血迷血暈胎衣不下至
死心頭煖者急用一服即化水而出其效如神
花蕊石(一斤)上色硫黃(四兩)
右和勻以紙泥封固瓦礶内炭火煆赤次日取出
細研每服一錢童便熱酒下
牛膝散治胎衣不出腹中脹痛急服此藥腐化而下
緩則不救
川芎朴硝牛膝蒲黃(各三兩)川歸(一兩半)桂心(五錢)
右每服五錢薑三片生地(一錢)水煎服
又方紅花一兩酒煮濃汁服
又方鹿角鎊三錢為末葱湯調服
又方取産母鞋底烘熱熨小腹上下二七次
産後血暈
良方曰産後血暈乃血入肝經甚至眼花昏悶用黑神
散主之下血過多用清魂散補之或以醋湯細飲或
預燒秤鎚以醋沃之或釅醋塗口鼻或燒漆器薰之
使産母鼻吸其氣庶無此患
薛氏曰若惡露上行用失笑散血下過多芎歸湯若過
勞所傷補中益氣湯血虚極用清魂散大凡産後口
眼喎斜等症當大補氣血為主而兼以治痰若脾胃
虚弱用六君子湯苟於七月之前服安胎飲至八九
月間加大腹皮黃楊頭元氣虚弱八珍湯臨産用無
憂散則無前患
一婦八月胎下墜或動面黃體倦飲食少思此脾氣虚
弱用補中益氣湯倍白术加蘇梗三十餘劑而安産
後眩暈胸滿咳嗽用四物加茯苓半夏桔梗而愈
一婦因飲酒惡露甚多患血暈口出酒氣此血得酒熱
而妄行虚而作暈也以佛手散加煨甘葛二錢一劑
而痊酒性慓悍入月及産後不宜飲恐致前症
奪命丹治血暈腹痛
没藥血竭
為末等分每服二錢熱童便冲酒下
清魂散産後氣血暴損虚火妄動血随火上以致心
神昏亂口噤眼花甚至悶絶而甦
澤蘭葉人参(各一錢)荆芥(三錢)川芎(一錢)
右各另為末每服一二錢熱湯和酒調灌之
一方五靈脂(半生半炒)為末每服二錢温酒灌入即甦
一方荆芥為末童便調服
一方神麯末每服二錢熱水調服
一方韮菜切入瓶内注熱醋以瓶口對鼻薰之
一方半夏為末丸豆大入鼻中即醒(亦治五絶)
佛手散治産後去血眩暈欲絶又治血崩不止又能
治胎痛安生胎而落死胎神效
川芎(酒洗)當歸(酒浸各五錢)
酒水各一鍾煎至一鍾服
産後顛狂
産後顛狂乃敗血上冲用大聖澤蘭散加砂仁末三分
煎酸棗仁湯調下或硃砂為末二錢乳汁調和入紫
項活地龍一條滚二三沸去之入酒再用重湯煮温
分三服
薛氏曰乃血虚神不守舍非補養元氣不可
一産婦患前症或用大聖澤蘭湯而愈後又怔忡妄言
其痰甚多用茯苓散補其心虚頓愈又用八珍湯加
遠志茯神養其氣血而瘥
一産婦亦患此用化痰安神等藥病益甚神思消爍余
以為心脾血氣不足用大劑参术芎歸茯神酸棗仁
四斤餘而安乃以歸脾湯五十餘劑而愈
茯苓散治産後心虚忪悸言語錯亂健忘少睡或自
汗盗汗
人参炙甘草芍藥(炒)當歸生薑(各八分)遠志
茯苓(各一錢)桂心(六分)麥冬(五分)大棗(二枚)
水煎温服
抱膽丸治産後遇驚發狂或遇經行發狂
水銀(二兩)黑鉛(一兩五錢)硃砂乳香(各一兩)
右將黑鉛入銚内火熔化俟稍冷下水銀擾成砂
子再入乳香硃砂乘熱用柳木槌研勻丸雞頭子
大每服一丸薄荷湯下得睡勿驚覺來即安妙
香散亦善
此症属火者多不可槩視為瘀血及虚治也童便極
好或冲入凉血藥中用之屢屢見效
産後狂言譫語
産後狂言譫語乃心血虚也用硃砂末酒調下龍虎丹
参丸琥珀地黃丸亦可如驚悸歌哭顛狂等症當恭
治之
一産婦形體甚倦時發譫語用栢子仁散稍愈又用加
味歸脾湯而愈又因怒仍狂言脇痛小便下血用加
味逍遥散以清肝火養肝血頓瘥又佐以加味歸脾
湯而安
治敗血上衝發熱狂走脉虚大者
乾荷葉生地丹皮(各等分)
濃煎湯調生蒲黃二錢服之即止
妙香散治産後語言錯亂用生地當歸煎湯調服立
效
炙甘草人参桔梗(各五錢)茯苓茯神山藥(薑汁)
(炒)黃茋遠志(各一兩)辰砂(三錢)麝香(二錢)木香(二錢半)
右為末每服二錢温酒調服
又能治心氣不足精神恍惚虚煩少睡盗汗夢與
鬼交等症
産後不語
産後不語因心氣虚而不能通津於舌則舌強不能言
語者宜服七珍散餘當推其所因而治之可也
七珍散
人参石菖蒲生地川芎(各一兩)細辛(一錢)防風
辰砂(另研各五錢)
為末每一錢薄荷湯調服
胡氏孤鳳散治産後閉目不語用之即效
生白礬為末每服一錢熱酒調下
産後不語
人参石蓮肉石菖蒲(等分)
每以五錢水煎服
保産神方(此方傳自異人屢有竒騐弗以庸方視之)
凡婦有孕至二三月外每月服一劑臨産之月多服數
劑當安則安當産則産甚至或横生或倒生或數日不
下及産後驚風隂脱無乳諸症服之無不神騐
當歸(一錢五分)白芍(一錢二分冬月止用一錢)真川芎(一錢四分)厚朴(薑汁炒)
黃茋真蘄艾(各七分)兔絲子(一錢四分)枳殼(麩炒六分)羌活
甘草(各五分)真川貝母(一錢)荆芥穗(八分)
右十二味照數撮定不可多少方騐外薑三片水
二碗煎七分温服
赤水元珠卷二十二
