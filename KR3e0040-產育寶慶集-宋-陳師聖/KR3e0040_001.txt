産育寳慶集卷上宋李師聖等編
第一論曰熱疾胎死腹中者何答曰因母患熱疾至六
七日以後藏府極熱薰灼其胎是以致死緣兒身死冷
不能自出但服黑神散煖其胎須臾胎氣溫煖即自出
何以知其胎之已死但看産婦舌色青者是其騐
黑神散
桂心當歸芍藥甘草(炙)乾薑(炮)
生地(各一兩)黑豆(炒去皮二兩)附子(炮去皮臍半兩)
右為末每服二錢空心溫酒調下一法無附子有蒲
黃
陳言評曰夫姙娠謂之重身二命係焉將理失宜皆
能損胎不特病薰灼所致或因傾仆驚恐出入觸冐
及素有癥瘕積聚壞胎最多候其舌青即知子死養
胎論云面青舌赤母死子生青唇吐涎子母俱死又
有雙懷二胎或一死一活其候尤難知是非臨期觀
變未易預述不可不備述也然以黑神散溫胎未若
補助産母使其氣正免致虚乏困頓胎自下矣催生
丹殊勝黑神散
催生丹治胎死腹中或産母氣乏委頓産道乾澁
蒼术(米泔浸二兩)桔梗(一兩)陳皮(六錢)白芷桂心
乾薑(炮)厚朴(製)南星(炮)附子(炮去皮臍)
半夏(湯洗七次)茯苓芍藥(各二兩)杏仁(炒去皮尖)
阿膠(麩炒各二錢五分)川芎(錢半)枳殼(麩炒四錢)
南木香(一錢)甘草(三錢炙)當歸川烏頭(炮去皮尖各二兩)
右為末每服一大錢溫酒下覺熱悶用新汲水調
白蜜服
第二論曰難産者何答曰胎側有成形塊呼為兒枕子
欲生時枕破與敗血裹其子故難産但服勝金散逐其
敗血即自生若逆生横生並皆治之
勝金散
麝香(一錢)鹽䜴(一兩用舊青布裹了燒令通紅急以乳槌碎為末)
右共為末取秤槌燒紅以酒淬之調下藥一錢七
陳言評曰産難不只胎側有兒枕破與敗血裹凝隨
其胎息因緣自有難易其遇横逆多因坐草太早努
力過多兒轉未逮或已破水其血必乾致胎難轉若
先露脚謂之逆先露手謂之横法當以微針刺之使
自縮入即服神應黑散以固其血必自轉生養生方
云倉皇之間兩命所係不可不廣傳蓋贊黑散之功
也或以鹽搽兒脚底抓搔之
神應黑𣪚治横生逆生難産
百草霜香白芷(各等分)
右為末每服二錢童子小便好醋各一茶脚許調
勻更以沸湯浸四五分服止一服見功甚者再服
即分娩矣一名烏金散
第三論曰胎衣不下者何答曰母生子訖血流入衣中
衣為血所脹是故不得下治之稍緩脹滿腹中以次上
衝心胷疼痛喘急者難治但服奪命丹以速去衣中之
血血散脹消胎衣自下而無所患
奪命丹
附子(半兩炮去皮臍)牡丹皮(一兩)乾漆(一分搗碎炒烟盡)
右為末釅醋一升大黃末一兩同熬成膏和藥丸如
桐子大溫酒下五七丸不以時
牛膝湯治産兒已出胞衣不下臍腹堅脹急痛甚
及子死腹中不得出
牛膝(酒浸)瞿麥(各四兩)滑石(八兩)當歸(酒浸)
木通(各六兩)葵子(五兩)
按陳言第三論評缺
第四論曰産後血暈悶者何答曰産後氣血暴虚未得
安静血隨氣上迷亂心神故眼前生花極甚者令人悶
絶不知人口噤神昏氣冷醫者不識呼為暗風若作此
治之病必難愈但服清魂散即省
清魂散
澤蘭葉人參(各一分)荆芥穗(一兩)川芎(半兩)
右為末溫酒熱湯各半盞調一琖急灌之下咽即開
眼氣定省人事
陳言評曰産後眩暈頃刻害人須量虚實為治若胷
中宿有痰飲阻病不除産後多致眩暈又血盛氣弱
氣不使血逆而上攻此等皆非清魂可療仍用半夏
茯苓湯血壅須用牡丹皮散但駃藥尤難輙用當識
輕重所謂擾乎可擾擾亦無擾若氣血平人因去血
多致暈者芎藭湯尤佳
半夏茯苓湯
半夏(湯洗三兩)茯苓熟地(各一兩)陳皮細辛
蘇葉川芎人參芍藥桔梗甘草(各六錢)
右㕮咀每服四大錢水二盞薑七片煎七分去渣
空心服有客熱煩渴生口瘡者去陳皮細辛加前
胡知母腹冷下利者去地黃入桂心炒胃中虚熱
大便秘小便濇加大黃一兩八錢去地黃加黃芩
六錢
牡丹皮𣪚治産後血暈悶絶狼狽若口噤則須拗
開灌之必效
牡丹皮大黃(蒸)芒硝(各一兩)冬瓜子(半合)
桃仁(三十七粒去皮尖)
右㕮咀每服五錢水三盞煎至一盞半去渣入芒硝
再煎分二服欲産先煎下以備緩急金匱以此治
腸癰但分兩少異
芎藭湯(方見苐十三論)
第五論曰産後口乾痞悶者何答曰産後榮衞大虚血
氣未定食麪太早胃不能消化麪毒結聚於胃脘上薰
胷中是以口乾煩渴心下痞悶醫者不識認為胷膈壅
滯以藥下之萬不得一但服見睍丸
見睍丸
薑黃京三稜蓽澄茄陳皮(去白)高良薑
人參蓬莪茂
右七味等分為末用細切蘿蔔漫火煮令爛研細將
汁煮糊丸桐子大蘿蔔湯下三十丸不以時
陳言評曰産後口乾痞悶未必只因食麪或産母内
積憂煩外傷躁熱飲食甘辛使口乾痞悶當隨其所
因調之可也心煩宜四物湯去地黃加人參烏梅煎
若外傷燥熱看病何經當隨經為治難以備舉飲食
所傷見睍丸却能作效(四物湯方見第六論)
第六論曰産後乍寒乍熱者何答曰隂陽不和敗血不
散皆令乍寒乍熱産後血氣虚損隂陽不和隂勝則乍
寒陽勝則乍熱隂陽相乘則或寒或熱若因産勞傷藏
府血弱不得宣越故令敗血不散入於肺則熱入於脾
則寒醫人若誤作瘧疾治之則繆矣隂陽不和宜增損
四物湯敗血不散宜奪命丹又問二者以何别之答曰
時有刺痛者敗血也但寒熱無他證者隂陽不和也增
損四物湯不一皆隨病加减
增損四物湯
當歸人參芍藥川芎炮薑(各一兩)甘草(炙四錢)
右㕮咀每服四錢水一盞薑三片煎六分去渣熱服
奪命丹(方見第三論)
陳言評曰乍寒乍熱榮衞不和難以輕議若其敗血
不散豈止入脾肺二臟耶大抵一隂閉一陽即作寒
熱隂勝故寒陽勝故熱只可云敗血循經流入閉諸
隂則寒閉諸陽則熱血氣與衞氣解則休遇再會而
復作大調經散五積散入醋煎佳
大調經散治産後血虚惡露未消氣為敗濁凝滯
榮衞不調隂陽相乘憎寒發熱或自汗或腫滿皆氣
血未平之故也
大豆(炒去皮一兩半)茯神(一兩)真琥珀(一錢)
右為末濃煎烏頭紫蘇湯下
五積散治感寒濕與脾胃氣閉腰腹痛及有積聚
蒼术(米泔浸一宿廿兩)桔梗(十兩)陳皮(六兩)白芷
甘草(炙)當歸(各二兩)川芎(一兩半)芍藥
白茯苓半夏(湯去滑各一兩)麻黃(去節春夏二兩秋冬三兩)
乾薑(春夏三兩秋冬四兩)厚朴(薑製炒二兩)枳殼桂(分兩原缺)
右先將前十二味㕮咀微炒令香取出當風凉之
入後枳殼桂朴三味同為細末每服三錢水一盞
薑三片棗二枚煎七分食前溫服産婦陣疎難産
經二三日不生胎死腹中或産母氣乏委頓産道
乾澁加順元散水七分酒三分煎相繼兩服氣血
内和即瘥胎死者不過三服當下其順元散量産
母虚實加减
順元𣪚
烏頭(炮去皮尖二兩)附子(炮去皮尖)天南星(炮各一兩)
木香(半兩)
右為末同前法煎此藥治内外感寒脉沉伏遲細
手足冷毛髮恂慄傷寒隂證大啜一二杯氣和汗
出即愈
第七論曰産後四肢浮腫者何答曰産後敗血乘血停
積於五臟循經流入於四肢流淫日深却還不得腐壊
如水故令四肢面目浮腫醫人不識便作水氣治之凡
治水流多用導水藥極能虚人夫産後既虚又以藥虚
之是為重虚往往多致夭枉但服調經散血行腫消即
愈
調經散
没藥(另研)琥珀(另研)桂心赤芍當歸(各一錢)
細辛麝香(另研各半錢)
右為末每服半錢七生薑汁溫酒各少許調勻服
陳言評曰産後浮腫多端有自懷孕腫至産後不退
者有産後失於將理外感風寒暑濕内作喜怒驚憂
血與氣搏留滯經絡氣分血分不可不辨要當隨所
因脉證治之宜得其情調經散治血分固效但力淺
難憑不若吳茱萸湯枳實湯奪魄散大調經散皆要
藥也
加减吳茱萸湯治婦人藏氣本虚夙挾風冷胷膈
滿痛腰脇絞刺嘔吐惡心飲食减少身面虚浮惡寒
戰慄或泄利不止少氣羸困及因生産藏氣暴虚邪
冷内勝宿疾轉甚
吳茱萸(湯洗七次炒一兩半)桔梗乾薑(炮)甘草(炙)
麥冬(去心)防風細辛當歸(酒洗炒)半夏(湯洗七次)
茯苓丹皮桂心(各半兩)
右㕮咀每服四錢水一盞半煎七分去渣空心熱
服
枳實湯治心下堅大如盤邊如旋盤水飲所作名
曰氣分
枳實(麩炒去瓤一兩半)白术(一兩)
右㕮咀每服四錢水盞半煎七分去渣溫服腹中
軟即散
奪魄散治婦人産後虚腫喘促利便則愈
生薑(取汁)白麪(各三兩)半夏(七個湯洗去滑)
右以薑汁溲麪裹半夏為七餅子炙焦熟為末熱
水調一錢小便利為效
大調經散最治産後腫滿喘急煩渴小便不利(方見)
(第六論)
第八論曰産後乍見鬼神者何答曰心主身之血脉因
産傷耗血脉心氣則虛敗血停積上干於心心不受觸
遂致心中煩躁起卧不安乍見鬼神言語顛倒醫工不
識呼為風邪如此治之必不得愈但服調經散每服加
生龍腦一捻得睡即安
調經散(方見第七論)
按陳言第八論評缺
第九論曰産後不語者何答曰人心有七孔三毛産後
血氣弱多致停積敗血閉於心竅神志不能明了又心
氣通於舌心氣閉塞則舌亦強矣故令不語如此但服
七珍散
七珍散
人參石菖蒲川芎熟乾地黃(各一兩)細辛(一錢)
防風硃砂(研各半兩)
右為末每服一錢薄荷湯調下不以時
按陳言第九論評缺
第十論曰産後腹痛又瀉利者何答曰産後腸胃虚怯
寒邪易侵若未滿月飲冷當風乘虚入流於盲膜散於
腸脇故腹痛作陣或如錐刀所刺流入大腸水穀不化
洞泄腸鳴或下赤白胠脇䐜脹或走痛不定急服調中
湯立愈若醫者以為積滯攻之則禍不旋踵謹之
調中湯
良薑當歸桂心芍藥附子(炮)川芎(各一兩)
甘草(炙半兩)
右㕮咀每服三錢七水三盞煎一盞去渣熱服
陳言評曰産後下利非止一證當隨所因而調之既
云飲冷當風何所不至寒熱風濕本屬外因喜怒憂
思還從自性况勞逸饑飽皆能致病若其洞泄可服
調中赤白帶下非此能愈各隨門類别有正方今錄
桃膠散白頭翁湯以備用餘從帶下門中選用之
沉香桃膠散治産後利下赤白裏結後重㽲刺疼
痛等證
桃膠(瓦上焙乾)沉香蒲黃(紙隔炒各等分)
右為末每服二錢陳米飲調下空心服
白頭翁湯治産後下利虛極
白頭翁甘草阿膠(各二兩)黃連蘖皮(去粗皮)
秦皮(去粗皮各三兩)
右㕮咀每服四錢水一盞半煎七分去渣空心服
第十一論曰産後遍身疼痛者何答曰産後百節開張
血脉流走遇氣弱則經絡肉分之間血多留滯累日不
散則骨節不利筋脉引急故腰背不得轉側手脚不能
動摇身熱頭痛也若醫以為傷寒治之則汗出而筋脉
動惕手足厥冷變生他病但服趁痛散以默除之
趁痛散
牛膝當歸桂(去皮)白术黃耆獨活
生薑(各半兩)薤白甘草(炙各一分)
右為粗末每服兩半水五盞煎至二盞去滓熱服一
盞
陳言評曰趁痛散不特治産後氣弱血滯兼能治太
陽經感風頭疼腰背痛自汗發熱若其感寒傷食憂
恐驚怒皆致身疼發熱頭痛况有蓐勞諸證尤甚趁
痛散皆不能療不若五積散入醋煎用却不妨(五積方見)
(第六論)
第十二論曰産後大便秘澀者何答曰産卧水血俱下
腸胃虛竭津液不足是以大便秘澀不通也若過五六
日腹中悶脹者此有燥糞在藏府以其乾澀未能出耳
宜服麻仁丸以津潤之若誤以為有熱而投以寒藥則
陽消隂長變動百出性命危也
麻仁丸
麻仁(研)枳殼(炙)人參大黃(各半兩)
右為末鍊蜜丸梧桐子大空心溫湯下二十丸未通
加丸數
陳言評曰産後不得利利者百無一生去血過多藏
燥大便秘澀澀則固當滑之大黃似難輕用惟蔥涎
調蠟茶為丸復以蔥茶下之必通
阿膠枳殼丸治産後虛羸大便秘澀
阿膠枳殼(麪炒去瓤等分)
右為末蜜丸如梧子大别硏滑石為衣溫酒下二
十丸半日來未通再服
第十三論曰産後血崩者何答曰産卧傷耗經絡未得
平復而勞役損動致血暴崩下淋瀝不止或因醎酸不
節傷蠧榮衞氣衰血弱亦變崩中若小腹滿痛肝經已
壞為難治急服固經丸以止之
固經丸
艾葉赤石脂補骨脂(炒)木賊(各半兩)
附子(一枚炮去皮臍)
右為末陳米飲和丸桐子大食前溫酒下二十丸米
飲亦得
陳言評曰血崩不是輕病况産後有此是謂重傷恐
不止鹹酸不節而能致之多因憂驚恐恚藏氣不平
或産後服斷血藥早致惡血不散鬱滿作堅亦成崩
中固經丸似難責效不若大料煮芎藭當歸加芍藥
湯候定續次隨證合諸藥治之為得
芎藭𣪚治産後去血過多暈悶不省及傷胎去血多
不止懸虛心煩眩暈頭重目昏耳聾舉頭欲倒諸證
芎藭當歸(洗去土焙乾各等分)
右剉為散每四鍼水一盞半煎七分去渣熱服
第十四論曰産後腹脹悶滿嘔吐不定者何答曰敗血
散於脾胃脾受之不能運化精微而成腹脹胃受之則
不得受納水穀而生吐逆醫者不識若以尋常治脹止
吐藥療之病與藥不相干轉更傷動正氣疾愈難治但
服抵勝湯必瘥
抵勝湯
赤芍藥半夏(湯洗七次)澤蘭葉人參陳皮(各二錢)
甘草(炙一錢)
右㕮咀作一劑水三碗薑半兩煎至兩盞去渣服
按陳言第十四論評缺
第十五論曰産後口鼻黑氣起及鼻衂者何答曰陽明
者經脉之海起於鼻交頞中還出挾口交人中左之右
右之左産後氣消血散榮衞不理散亂入於諸經却還
不得故令口鼻黑起及變鼻衂此緣産後虚熱變生此
疾其疾不可治名曰胃絶肺敗不出方
按陳言第十五論評缺
第十六論曰産後喉中氣急喘者何答曰榮者血也衞
者氣也榮行脉中衞行脉外相隨上下謂之榮衞因産
所下過多榮血暴竭衞氣無主獨聚於肺中故令喘也
此名孤陽絶隂為難治若惡露不快敗血停凝上薰於
肺亦令喘急如此但服奪命丹血出喘息自定
奪命丹(方見第三論)
陳言評曰産後喘急固可畏若是敗血上薰於肺猶
可責效奪命丹若感風寒或因憂怒飲食鹹冷等奪
命丹未可均濟况孤陽絶隂乎若榮血暴絶宜大料
煮芎藭湯亦自可救傷風寒宜旋覆花湯性理鬱發
宜小調經散用桑白皮杏仁煎湯調下傷食宜見睍
丸五積散(見睍丸見第五論五積散見第六論芎藭湯見第十三論小調經散缺或即第七論)
(中調經散)
旋覆花湯治産後傷感風寒暑濕欬嗽喘滿痰涎
壅塞坐卧不安寧
旋覆花赤芍藥半夏麯前胡麻黃(去根節)
荆芥穗五味子甘草(炙)茯苓杏仁(各等分)
右㕮咀每服四錢水一盞半薑五片棗一個煎七
分去渣空心服
第十七論曰産後中風者何答曰産後五七日内強力
下床或一月之内傷於房室或懷憂發怒擾蕩冲和或
因着炙傷動藏府得病之初眼澀口噤肌肉瞤搐以漸
腰脊筋急強直者不可治此乃人作非偶爾中風所得
也
陳言評曰問産後中風風是外邪血虚則或有中之
者宜答以人作不可治問答不相領解如何開示後
人立論之難有如此者若是中風當以脉辨看在何
藏依經調之強力下床月内房室憂愁着炙非因風
類蓐勞性氣火邪治各有法非産後病不暇繁引學
者識之
第十八論曰産後心痛者何答曰心者血之主人有伏
宿寒因産大虛寒搏於血血凝不得消散其氣逆上衝
繫於心之絡脉故心痛但以大巖蜜湯治之寒去則血
脉溫而經絡通心痛自止若誤以為所傷療之則虚極
寒益甚矣心絡寒甚傳之正經則變為真心痛朝發夕
死夕發朝死藥不可輕用如此
大巖蜜湯
熟地當歸獨活吳茱萸(湯泡)乾薑(炮)
芍藥桂心甘草(炙)小草(各一兩)細辛(半兩)
右剉為散每服半兩水三大盞煎至一盞去渣微熱
服
陳言評曰産後心痛雖非産蓐常病庸或有之凡痛
未必便是血痛設是巖蜜湯豈可用熟地黃等藥泥
血安能去痛此方本出千金用生乾地黃吳茱萸一
升合准五兩乾薑三兩細辛治陳寒在下焦方本一
兩却减作半兩制竒制偶量病淺深自有品數不可
妄意加减然以巖蜜湯治血痛不若失笑散用之更
效
失笑散治心腹欲死百藥不效服此頓愈
五靈脂蒲黃(微炒各等分)
右為細末先用釅醋調二錢熬成膏入水一盞煎
七分食前熱服
第十九論曰産後熱悶氣上轉為脚氣者何答曰産卧
血虚生熱復因春夏取凉過多地之蒸濕因足履之所
以著而為脚氣其狀熱悶掣瘲驚悸心煩嘔吐氣上皆
其候也服小續命湯兩三劑必愈若醫者誤以逐敗血藥
攻之則血去而疾益增劇
小續命湯
麻黃(去節湯泡)防己人參黃芩桂心甘草(炙)
白芍川芎(各一兩)杏仁(一兩泡去皮尖炒)附子(一枚去皮臍炮)
防風(半兩)
右剉為散每服四大錢水一盞半薑七片棗二個煎
七分去渣不拘時服
陳言評曰脚氣固是常病未聞産後能轉為者往往
讀千金見産婦多此疾之語便出是證文辭害意可
槩見矣是熱悶氣上如何令服續命湯此藥本主少
陽經中風非均治諸經脚氣須要依脚氣方論隂陽
經絡調之此涉專悶門未易輕論既非産後要病更
不繁引
第二十論曰産後汗出多而變痙風者何答曰産後血
虛肉理不密故多汗因遇風邪搏之則變痙風也痙者
口噤不開背強而直或發癎狀摇頭馬鳴身反折須臾
十發氣息如絲宜速斡口灌小續命湯稍緩即汗出如
雨手拭不及者不可治
小續命湯(見第十九論)
陳言評曰産後汗出多變痙痓亦令服續命湯此又
難信既汗多如何更服麻黃官桂防己黃芩輩不若
大豆紫湯為佳太醫局方大聖散亦良藥也
大豆紫湯治中風頭眩惡風治汗吐冷水及産後
有病中風痱痙背強口噤直視煩熱
獨活(一兩半)大豆(半升)酒(三升)
右先浸獨活煎一二沸别炒大豆極焦烟出急投
酒蜜封候冷去豆每服一二合許得少汗則愈日數十
服此藥能去風消血結如姙娠拆傷貽死腹中服此得瘥
大聖散(方缺)
第二十一論曰産後所下過多虛極生風者何答曰婦
人以榮血為主因産血下太多氣無所主唇青肉冷汗
出目眩神昏命在須臾此但虚極生風也如此急服濟
危上丹神良若以風藥治之則誤矣
濟危上丹
乳香五靈脂硫黃(研)大隂玄精石(研)
陳皮(去白)桑寄生真阿膠(炙擣)卷柏(生等分)
右將上四味同研勻石器内微火上炒勿令焦再研
極細後入餘藥末用地黃汁糊丸梧桐子大産後溫
酒下二十丸當歸酒亦得
陳言評曰所下過多傷損虚竭少氣唇青肉冷汗出
神昏此皆虚脫證何以謂之生風風是外滛必自感
冒中傷經絡然後發動藏府豈能自生風也風虛之
說蓋因脉經云浮為風為虛此乃兩病合說在人迎
則為風在氣口則為虛後學無識便謂風虛是一病
謬濫之甚學者當知
