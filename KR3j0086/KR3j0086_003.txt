春明退朝錄卷下宋宋敏求撰
京城士人舊通用青絹凉繖大中祥符五年九月惟許
親王用之餘並禁止六年六月始許中書樞密院依舊
用繖出入
丁晉公天禧中鎮金陵臨秦淮建亭名曰賞心中設屏
及唐人所畫袁安卧雪圖時稱名筆後人以蘆鴈圖易
之嘉祐初王侍郎君玉守金陵建白鷺亭於其西皆棟
宇軒敞盡覽江山之勝
唐成都府有散花樓河中有薰風樓綠莎廳揚州有賞
心亭鄭州有夕陽樓潤州有千巖樓今皆易其名或不
復見
祕府書畫予盡得觀之二王真蹟内三兩卷有陶榖尚
書跋尾者尤竒其畫梁令瓉二十八宿真形圖李思訓
著色山水韓滉水牛東丹王千角鹿其江南徐熙唐希
雅蜀黃筌父子畫筆甚多
王祁公家有晉諸賢墨蹟唐相王廣津所寳有永存珍
祕圖刻閻立本畫老子西昇經唐人畫鎖諫圖王冀公
家禇遂良書唐太宗帝京篇太宗見禄東贊步輦圖錢
文僖家書畫最多有大令黃庭經李邕雜蹟錢宣靖家
王維草堂圖周安惠家獻之洛神賦蘇侍郎家魏鄭公
諫太宗圖楚樞密有江都王馬王尚書仲儀有回文織
錦圖(以上皆錄見者)
揚州后土廟有瓊花一株或云自唐所植即李衛公所
謂玉蘂花也舊不可移徙今京師亦有之
近人有收漢祖過沛圖者畫蹟頗佳而有僧為觀者所
指翌日並加僧以幅巾
今閣老王勝之轉運兩浙於民家得唐沈既濟所撰劉
展亂紀一卷時唐書已成所載展事殊略按展上元元
年為宋州刺史與御史中丞李銑皆副淮西節度使王
仲昇銑貪暴無法而展性剛鯁不折王仲昇奏銑状而
誅之次謀及展然展居睢陽有兵權難亟圖乃與監軍
使邢延恩矯詔以展為都統江南淮南節度防禦使代
李峘欲其赴鎮於塗中執之也展頗以為疑遣使請符
節於峘既得之悉舉睢陽兵七千人赴廣陵延恩始約
李峘與淮南東道節度使鄧景山圖展及事露傳檄州
郡言展反状發兵距之展亦露布言李峘反而南北警
急文檄交馳於道景山渡淮陳於徐城洪為展所敗又
破李峘於下蜀二年命田神功舉平盧軍東下展迎擊
為神功再破之遂棄廣陵而奔江南以舟師自金山引
鬭神功有五舡而展殺其二舡後為賈𨼆林射展中目
因而斬之傳首京師收器械三十餘萬展既平租庸使
元載以吳越雖兵荒後民産猶給乃辟召豪吏分宰列
邑以重斂之其州縣賦調積有逋違乃稽諸版籍通校
大數八年之賦舉空名以斂之其科卒之例不約戶品
之上下但家有粟帛者則以人徒圍襲如擒捕寇盗然
後簿錄其産而中分之甚者十八九時人謂之白箸言
其厚斂無名其所箸者皆公然明白無所嫌避一云世
人謂酒酣為白箸既為刻薄之後人不堪其困弊則必
顛沛酩酊如飲者之箸也(劉晏傳中亦有白著與此差異)渤海高雲有
白箸歌曰上元官吏務剥削江淮之人多白箸其所紀
用兵次第甚詳此槩舉之云
賈直孺在翰林建言皇子不當為檢校師傅乃詔止除
檢校太尉
九宫貴神始天寳初術士蘇嘉慶上言請置壇明皇親
祠及王璵為相又勸肅宗親祠太和中監察御史舒元
輿論列遂降為中祀會昌中李德裕為相復為大祀宣
宗時又降為中祀乾符中宰相崔彦昭因歲旱禱雨獲
應又升為大祀
宗衮言世傳魏鍾繇表云癘憤怒之衆癘非可通勉勵
之意恐古人借使又疑其誤
宰相三入者趙中令太祖朝初相太宗朝兩入吕文穆
太宗朝再相真宗朝一入吕許公張鄧公仁宗朝皆三
入
學士三入李文貞劉中山子儀(中山三入玉堂集云三入翰林皆待詔楊昭度)
(宣召入院其舉自代皆宣獻公)宋景文范景仁四入李邯鄲五入而一
不拜
建隆三年十二月班簿二百二十四員文班一百五十
人内南班一百一十人兩省二十七人學士三人畱
司十人武班七十四人内留司一十一人
梁開平二年南郊執儀仗兵士二千九百七十人建隆
四年郊兵部執儀仗兵士一萬三千六十人太常寺鼓
吹等二千六百四人太僕寺推駕兵士六百八十二人
六軍執擎人員兵士五百五十二人左右金吾街仗各
一百五十二人左金吾仗三百五十八人右金吾仗三
百五十九人殿中省押番人員并執擎兵士共五百三
十一人司天臺一百六十二人八司都四千三百七十
三人合兵部二萬七千四百三十三人
予家有范魯公雜錄記世宗親征忠正駐蹕城下嘗中
夜有白虹自淝水起亘數丈下貫城中數刻方沒自是
吳人閉壁踰年殍&KR0008;者甚衆及劉仁贍以城歸遷州於
蔡其城遂蕪廢又曰江南李璟發兵攻建州王延政有
白虹貫城未幾城陷舍宇焚爇殆盡
又曰近朝皇太后皇后皆有印篆文曰皇太后之印皇
后之印故事二宫立各有宫名長秋長樂長信之類是
也宜以宫名為文至尊之位亦不合言印當云某宫之
寳
又曰近世之王公主制中稱皇子皇弟皇女疑皇字相
承為例止合云第幾子第幾弟第幾女云
又曰江南有國時田每十畝蠲一畝半以充瘠薄
又曰罸俸例一品八貫二品六貫三品五貫四品三貫
五百五品三貫六品二貫七品一貫七百五十八品一
貫三百九品一貫五十
又曰上古以来逐朝歷名黃帝起元用辛夘歷顓帝用
乙夘歷虞用戊午歷夏用丙寅歷成湯用甲寅歷周用
丁巳歷魯用庚子歷秦用乙夘歷漢用太初歷四分歷
三統歷魏用黃初歷景初歷晉用玄始歷合元萬分歷
宋用大明歷元嘉歷齊用天保歷同章歷正象歷後魏
用興和歷正元歷正象歷梁用大同歷乾象歷永昌歷
後周用天和歷丙寅歷明玄歷隋用甲子歷開皇歷皇
極歷大業歷唐用戊寅歷麟德歷神龍歷大衍歷元和
觀象歷長慶宣明歷寳應歷正元歷景福崇玄歷晉天福
用調元歷周顯德用欽天歷云本朝太祖用應天歷太宗
用乾元歷真宗用宜天歷仁宗用崇天歷英宗用明天
歷已而復用崇天歷
忠懿錢尚父自國初至歸朝其貢奉之物著錄行於時
今大宴所施塗金銀花鳳狻猊壓舞茵蠻人及銀装龍
鳳鼓皆其所進也凡獻銀絹綾錦乳香金器瑇瑁寳器
通天帶之外其銀香龍香象獅子鶴鹿孔雀每隻皆千
餘兩又有香囊酒甕諸什器莫能悉數祥符天聖經火
多爇去今太常有銀飾鼓十枚尚存
外臣除節度使景德前止舍人院作制楊文公外制集
議潘羅支厮鐸督朔方軍節度數制是也其後遂學士
院降麻如大禮加恩在將相後數日方下然不鎖院不
宣麻近年遂同將相例鎖院告廷矣
交州進奉使舊多遣兵馬使或攝管内刺史或靜海節
度賓幕之職及其歸多加檢校官或就遷其職如行軍
司馬副使之類近皆自稱王官又亦以王官命之尚書
省舊制尚書侍郎郎官不得著靸鞵過都堂門唐兵部
吏部侍郎郎官選限内不朝今審官東西院三班院皆
預内朝而流内銓止趨五日起居疑循舊制也
丁晉公馮魏公位三公侍中而未嘗冠貂蟬杜祁公相
甫百日當慶歷四年郊祠貂冠公衮又升輅奉冊改諡
諸后
杜祁公罷相知兖州寓北郊佛寺以待兖州接人踰再
浹日會宗衮自汝陽召還過其寺造謁而杜公曰處此
幾與在中書日同矣旦暮北去欲識壁云郭汾陽曾留
此盖自戱其居位不久也
杜祁公休退居南都客至無不見止服衫帽嘗曰七十
致政可用高士服乎
唐宰相奉朝請即退延英止論政事大體具進擬差除
但入熟状畫可今所存有開元宰相奏請状二卷鄭畋
鳳池槀草内載兩為相奏擬状數卷祕府有擬状注制
十卷多用四六紀其人履歴性行論請皆宰相自草五
代亦然寇莱公謂楊文公曰予不能為唐時宰相盖嫻
於命詞也今中書日進呈差除退即批聖旨而同列押
字國初范魯公始為之
李西樞憲成為知制告尚衣緋出守荆南召為學士閤
門舉例賜金帶而不可加於緋衣乃并賜三品服太宗
命製毬路笏帶賜輔臣後雖罷免亦服焉趙文定罷參
知政事頃之除景靈宫副使賜以御仙帶自後罷宰相仍
服笏帶罷參樞皆止服御仙帶
江南有清輝殿學士張公洎為之蜀有麗文殿學士韓
昭為之今契丹有乾文閣待制
皇后有諡起於東漢自是至于隋皆單諡光烈隂皇后
明德馬皇后和熹鄧皇后文獻獨孤皇后是也史家取
帝諡冠其上以别之如云光之烈皇后隂氏明之德皇后
馬氏也非謂欲連帝諡而名之也然則質家尚單文家
尚複後世或用複諡如唐貞觀中長孫皇后諡文德後
太宗諡文皇帝文德自是複諡其議自用二名偶同太
宗之諡爾中宗諡孝和趙氏諡和思言取帝諡配之其
後昭成肅明元獻章敬叡真昭德莊憲諸后皆不連帝
諡國初追尊四廟三祖之后冠以帝諡及杜太后崩始
諡明憲未幾欲同三祖之后遂改昭憲及太祖之后自
連孝字太宗后連德字真宗后連莊字皆用複諡非連
帝諡為義慶歷中乃言孝字連太祖諡德字連太宗諡
遂改為章以連真宗諡且祖宗諡號皆十餘字豈止配
一字為義又太祖功烈豈專以孝稱太宗后連德字乃
在下文與祖宗后諡文不對可如東漢之后單舉之乎
皇祐中予為禮官龍圖閣直學士趙周翰奏議甚詳下
禮院時新以章易莊朝廷以宗廟事重不欲數更張遂
寝其所奏
祖宗朝使相節度使未嘗有領京師官局者其奉朝請
必改他官多為東宫三少上將軍統軍趙中令以使相
自河陽還除太子少保至明道中錢相始為景靈宫使
治平中武康節度李公端愿始為醴泉觀使至和中仁
宗疾平以太宗至道年升遐深惡其年號趣詔中書改
之是歲以郊為恭謝天地改元曰嘉祐
宋景文言大小孤山以獨孤為字有廟江壖乃為婦人
状龍圖閣直學士陳公簡夫留詩曰山稱孤獨字廟塐
女郎形過客雖知誤行人但乞靈時稱佳句
太祖時大卿監卒皆輟朝一日景德以前文武官贈三
品皆不得諡曾任三品官乃得諡真宗大中祥符中命
陳文僖公彭年重定以正三品尚書節度使卒始輟朝
贈尚書節度使許定諡自後遵用其制而日歷實錄國
史皆遺其事
尚父錢忠懿王自太祖開基貢獻不絶帝以其恭順待
之甚厚及討江南命為昇州東南面行營招撫制置使
屢獻戎捷及拔常州拜守太師依前尚書令兼中書令
吳越國王又親赴行營帝益嘉之詔令歸國江南平亟
請入覲許之既至會太祖幸洛陽郊禋西駕有日矣詔
趣其還忠懿臨别面叙感戀願子孫世世奉藩太祖謂
曰盡吾一生盡汝一生令汝享有二浙也忠懿以帝賜
重約既得歸喜甚以為大保其國矣是歲永昌鼎成後
二年来朝遂舉版籍納王府焉
唐王及善曰中書令可一日不見天子乎太祖開寳九
年以中外無事始詔旬假日不坐然其日輔臣猶對于
後殿問聖體而退至道三年三司二十九日旬假是日
太宗猶對輔臣至夕帝崩李南陽永熙挽詞曰朝馮玉
几言猶在夜啟金縢事已非時稱佳作至真宗時旬假
輔臣始不入寳元中西事方興假日視事慶歷初乃如
舊
唐白文公自勒文集成五十卷後集二十卷皆寫本寄
藏廬山東林寺又藏龍門香山寺高駢鎮淮南寄語江
西廉使取東林集而有之香山集經亂亦不復存其後
履道宅為普明僧院後唐明宗子秦王從榮又寫本寘
院之藏經今本是也後人亦補東林所藏皆篇目次第
非真與今吴蜀摹版無異
夏鄭公為宣徽使忠武軍節度使自河中府徙判蔡州
道經許昌時李邯鄲為守乃徙居他所空使宅以待之
夏公以為知體
凡公家文書之槀中書謂之草樞密院謂之底三司謂
之檢今秘府有梁朝宣底二卷即貞明中崇政院書也
檢即州縣通稱焉
祖宗時宰相罷免唯趙令得使相餘多本官歸班參樞
亦然天禧中張文節特以侍讀學士知南京天聖中王
文康以資政殿學士知陕州自慶歷後解罷率皆得職焉
祖宗時唯樞密直學士帶出外任李尚書維罷翰林為
集賢院學士知許州劉中山子儀自翰林為臺丞李憲
成以翰林權使三司皆蘄出並以樞密直學士劉知潁
州李知洪州蔡文忠以翰林兼侍讀兩學士改龍圖閣
學士知密州自翰林改龍圖而出藩繇文忠始也近歲
率帶侍讀及端明學士邢公昺以侍讀學士知曹州孫
宣公亦以侍講知兖州二公皆久奉勸講遂優以其職
補外自張文節以舊輔臣帶侍讀出守至寳元年梅公
詢始以侍讀學士知許州侍讀帶外任自梅公始也其
後翰林出者率皆換此職
晁文元公天禧中自翰林承旨換集賢院學士判西京
留臺吳正肅公皇祐中以資政殿學士李少師公明嘉
祐中以龍圖閣直學士並換集賢判西臺近歲皆以禁
職分臺
太宗命創方團毬路帶亦名笏頭帶以賜二府文臣明
道初張徐公為樞密使兼侍中獨得賜之皇祐初李侍
中用和以叔舅蘄賜時王侍中貽永為樞密使遂并賜
之其後曹侍中亦以叔舅而賜焉
文穆王冀公天聖初再為相既拜命謝恩即請詣景靈
宫奉真殿朝謝真宗皇帝冀公仍以五百千建道場託
先公為齋文其略曰奉諱之初謝病於外臨西宫而莫
及企南狩以方遥失其本餘不盡記自後二府初拜恩
入謝即詣景靈宫蓋踵冀公故事也
凡拜職入謝多有對賜拜官加勲封謝恩雖二府亦無
有景德初王冀公以參知政事判太名府召還加邑封
時契丹方講好真宗欲重其事冀公入謝特命以衣帶
鞍馬賜之自後二府轉官加階勲封邑入謝並有對賜
慶歷四年賈魏公建議修唐書始令在館學士人供唐
書外故事二件積累既多乃請曾魯公張侍郎唐卿分
釐附於本傳五年夏命四判館二修撰刊修時王文安
宋景文楊宣懿今趙少師判館閣張尚書余尚書安道
為修撰又命編修官六人曾魯公趙龍閣周翰何密直
公南范侍郎景仁邵龍閣不疑與予而魏公為提舉魏
公罷相陳恭公不肯領次當宋元憲而以景文為嫌乃
用丁文簡丁公薨劉丞相代之劉公罷相王文安代之
王公薨曾魯公代之遂成書初景文修慶歷編敕未暇
到局而趙少師請守蘇州王文安丁母憂張楊皆出外
後遂景文獨下筆久之歐少師領刊修遂分作紀志魯
公始亦以編敕不入局周翰亦未嘗至後辭之公南過
開封幕不疑以目疾辭去遂命王忠簡景彛補其缺頃
之吕縉叔入居劉仲更始修天文歷志後充編修官將
卒業而梅聖俞入局修方鎮百官表嘉祐五年六月成
書魯公以提舉日淺自辭賞典唯賜器幣歐宋二公范
王與金皆遷一官縉叔直秘閣仲更崇文院檢討未謝
而卒聖俞先一月餘卒詔官其一子初編修官作志草
而景彛分禮儀與兵志探討唐事甚詳而卒不用後求
其本不獲縉叔欲作釋音補少遺逸事亦不能成
太尉舊在三師之下繇唐以来以上公為重李光弼自司
空為太尉薨贈太保郭子儀自司徒為太尉薨贈太師李
德裕自司徒為太尉皆以超拜李載義自司徒為太保
王智興自司徒為太傅二人卒俱贈太尉是以上公寵
待宗臣餘雖有功可遷保傅而掌武之尊不可得也五
代至國初節度使皆自檢校太傅遷太尉太尉遷太師
然無升秩明文
北都使宅舊有過馬廳按唐韓偓詩云外使進鷹初得
按中官過馬不教嘶注云上每乘馬必中官馭以進謂
之過馬既乘之躞蹀嘶鳴也盖唐時方鎮亦傚之因而
名廳事也
唐明皇以諸王從學召集賢院學士徐堅等討集故事
兼前世文辭撰初學紀劉中山公子儀愛其書曰非止
初學可為終身紀
二府舊以官相壓李文貞自明文殿學士工部尚書為
參知政事而宋惠安公乃自左諫議大夫參知政事遷
刑部尚書居其上至祥符末王沂公與張文節公同參
知政事王轉給事中張轉工部侍郎而班沂公下意頗
不悅乃復還二卿之命止以舊官優加階邑自後第以
先後入為次序
太宗詔諸儒編故事一千卷曰太平總類文章一千卷
曰文苑英華小說五百卷曰太平廣記醫方一千卷曰
神醫普救總類成帝日覽三卷一年而讀周賜名曰太
平御覽又詔翰林承旨蘇公易簡道士韓德純僧贊寧
集三教聖賢事迹各五十卷書成命贊寧為首坐其書
不傳真宗詔諸儒編君臣事迹一千卷曰冊府元龜不
欲以后妃婦人等事厠其間别纂彤管懿範七十卷又
命陳文僖公裒歷代帝王文章為宸章集二十五卷復
集婦人文章為十五卷亦世不傳
樞密院問降宣故事具典故申院按今有梁朝宣底二
卷載朱梁貞明三年四年事每事下有月日云臣李振
宣或除官差官或宣事於方鎮等處其間有云宣頭宣
命宣旨者梁朝以樞院為崇政院始置使以大臣領之
任以政事貞明年是李振為使當時以宣傳上旨故名
之曰宣而樞密院所出文字之名也以欲與中書敕並
行雖無所明見疑降宣始自朱梁之時晉天福五年改
樞密院承旨為承宣亦似相合其底乃底本也繋日月
姓名者此所以為底聞今尚仍舊名(熙寧七年六月十三日)
或問今之敕起何時按蔡邕獨斷曰天子下書有四一
曰策書二曰制書三曰詔書四曰戒敕然自隋唐以来
除改百官必有告敕而從敕字予家有景龍年敕其制
盖須由中書門下省故劉禕之云不經鳳閣鸞臺何謂
之敕唐時政事堂在門下省而除擬百官必中書令宣
侍郎奉舍人行進入畫敕字此所以為敕也然後政事
堂出牒布於外所以云牒奉敕云云也慶歷中予與蘇
子美同在館子美嘗攜其遠祖珦唐時敕數本来觀與
予家者一同字書不載勑字而近世所用也
皇祐二年仁宗始祀明堂范文正公時守杭州而杜正
獻致政居南都蔣侍郎希魯致政居蘇州皆年耆體康
范公建言朝廷闊禮宜召元老舊德陪位于廷於是乃
詔南都起杜公西都起任安惠公陪祀供帳都亭驛以
待焉二公卒不至加賜衣帶器幣賜一子出身自後前
兩府致政者大禮前率有詔召之然亦無至者禮畢皆
賜衣帶器幣焉
本朝兩省清望官尚書省郎官並出入重戴祖宗時兩
制亦同之王黃州罷翰林滁州謝上表云臣頭有重戴
身被朝章是也其後祥符天禧間兩制並徹去之非故
事也
祖宗時未有磨勘每遇郊祀等恩皆轉官未滿二載者
不轉官例皆五階王黃州自知制告未有(闕)便加柱國
在滁州為散郎自承奉郎加朝散大夫階
宋偓後唐明宗之外孫漢太祖之駙馬歷累鎮節度檢
校太師同中書門下平章事有女十五人開寳皇后最
居長韓樞密崇訓寇莱公王武恭公皆其壻也多享國
封
張尚書安道言嘗收得舊本道家奏章圖其天門有三
人守衛之皆金甲状謂葛將軍掌旌周將軍掌節(其一忘記)
嘉祐初仁宗夢至大野中如迷錯失道左右侍衛皆不
復見既而遥望天際有旛幢車騎乘雲而至輟乘以奉
帝帝問何人答曰葛將軍也以儀衛護送帝至宫闕乃
寤後詔令宫觀設像供事之於道書中求其名位然不
得如圖之詳也
至道二年十一月司天冬官正楊文鎰建言歷(闕)六十
甲子外更留二十年太宗以謂支干相承雖止於六十
本命之外却從一歲起首並不見當生紀年若存兩周
甲子共成上夀之數使期頥之人猶見本年號令司天
議之司天請如上旨印造新歷頒行可
本朝之制凡霈宥大赦曲赦德音三種自分等差宗衮
言德音非可名制書乃臣下奉行制書之名天子自謂
德音非也予按唐常衮集赦令一門總謂之德音盖得
之矣
太宗淳化五年日歷載上謂侍臣曰聽斷天下事直須
耐煩方盡臣下之情昔莊宗可謂百戰得中原之地然
而守文之道可謂懵然矣終日沈飲聽鄭衛之聲與胡
樂合奏自昏徹旦謂之聒帳半酣之後置畎酒篦沈醉
射弓至夜不已招箭者但以物擊銀器言其中的與俳
優輩結十弟兄每略與近臣商議事必傳語伶人叙相
見遲晚之由縦兵出獵涉旬不返於優倡猱雜之中復
自矜寫春秋不知當時刑政何如也蘇易簡書於時政
曰上自潛躍以来多詳延故老問以前代興廢之由銘
之於心以為鑑戒上来數事皆史傳不載秉筆之臣得
以紀錄焉
唐日歷貞觀十年十月詔始用黃麻紙寫詔敕又曰上
元三年閏三月戊子敕制敕施行既為永式比用白紙
多有蟲蠧自今已後尚書省頒下諸司及州下縣宜並
用黃紙(魏志劉放孫資勸明帝召司馬宣王帝納其言即以黃紙令放作詔)
春明退朝錄卷下
