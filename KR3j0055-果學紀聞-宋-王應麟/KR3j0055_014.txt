困學紀聞卷十四
宋王應麟撰
考史
唐府兵之數兵志云十道置府六百三十四而關内二
百六十一百官志凡六百三十三陸䞇云府兵八百
所而關中五百杜牧云折衝果毅府五百七十四舊
志六典云天下之府五百九十四會要云關内置府
二百六十一又置折衝府二百八十通計舊府六百
三十二通典云五百七十四理道要訣云五百九十
三鄴侯家傳云諸道共六百三十府今以地理志考
之十道共有府五百六十六關内二百七十三餘九
道二百九十三參以志傳差互不齊神宗問何處言
府兵最備王文公對曰李鄴侯傳言之詳備然府數
與諸書亦不同
了齋(若璩按了齋陳瓘號)云顔回配饗先聖其初但為立像至開
元中始與十哲合為一座按唐志開元八年詔十哲
為坐像(集古錄李陽冰縉雲孔子廟記云換夫子之容貌增侍立者九人蓋獨顔回配坐而閔損)
(等九人為立像陽冰修廟在肅宗上元二年其不用開元之詔何也)
魏徵傳帝謂羣臣曰此徵勸我行仁義既效矣新史潤
色之語也貞觀政要云太宗謂羣臣曰貞觀初人皆
異論云當今必不可行帝道王道唯魏徵勸我既從
其言不過數載遂得華夏安寧遠戎賓服突厥自古
已來嘗為中國勍敵今酋長並帶刀㝛衛部落皆襲
衣冠使我遂至於此皆魏徵之力新史於罽賓傳又
云惟魏徵勸我修文德安中夏以通鑑考之與政要
所載同一事(或謂太宗以既效自滿非也)
鄭毅夫(若璩按毅夫名獬安陸人進士第一官翰林學士宋史有傳)謂唐太宗功業
雄卓然所為文章纖靡浮麗嫣然婦人小兒嘻笑之
聲不與其功業稱甚矣淫辭之溺人也神宗聖訓亦
云唐太宗英主乃學庾信為文(溫泉銘小山賦之類可見)
新史論張公謹之抵龜曰投機之會間不容穟鄭伯克
段于鄢春秋所以紀人倫之大變也曾是以為投機
乎晉欒書將弑厲公召士匄韓厥二人皆辭太宗臨
湖之變問李靖李勣二人皆辭靖勣賢於公謹遠矣
(若璩按鄭伯以下乃王氏論新史論)
唐太宗贈堯君素蒲州刺史詔曰雖桀犬吠堯乖倒戈
之志而疾風勁草表歲寒之心我藝祖贈韓通中書
令制曰易姓受命王者所以徇至公臨難不苟人臣
所以明大節大哉王言表忠義以厲臣節英主之識
遠矣歐陽公五代史不為韓通立傳劉原父譏之曰
如此是第二等文字(通附傳在建隆實錄袁齊武帝使沈約撰宋書疑立粲傳審)
(之於帝帝曰袁粲自是宋室忠臣惜乎歐陽子念不及此)
賢臣久於位則其道行房喬以之成貞觀之治姦臣久
於位則其欲肆林甫以之成天寶之亂(若璩按唐房杜並稱而杜)
(以貞觀二年正月相三年十二月罷故止及房房相二十三年李相十九年)
唐史發潛謂武氏之起袁天綱言其貴不可言李淳風
云當有女主王天下已在宮中此必武氏僭竊之後
姦佞之徒神其事言天之所啓非由人事也愚謂左
氏載陳敬仲畢萬之筮太史公載趙簡子之夢皆此
𩔖
佩魚始於唐永徽二年以李為鯉也武后天授元年改
佩龜以玄武為龜也
治平末年始鬻度牒考之唐史肅宗時裴冕建言度僧
道士收貲濟軍興此鬻牒之始也(若璩按出裴冕傳食貨志則前此安)
(祿山反楊國忠遣侍御史崔衆至太原納錢度僧尼道士旬日得百萬緡明年御史鄭叔清與宰相裴冕)
(議度道士僧尼實不始於冕至令祠部給僧尼牒則天寶六載五月制也)
鍾紹京為宰相而稱義男於楊思勗之父史不載也而
石刻傳于後世人皆見之惡之不可揜如是臧堅以
刑人之唁為辱此何人哉林甫國忠因力士以相其
原見於此李揆當國以子姓事輔國不恥也紹京何
責焉(若璩按紹京起家錄事耳故王氏謂不敢望第一人之李揆)
鄭薰傳云宦人用階請蔭子薰却之不肯叙亦庶幾有
守矣文苑英華有薰所撰仇士良神道碑云孰稱全
德其仇公乎其叙甘露之事謂克殲巨孽乃建殊庸
以七松處士而秉此茟乃得佳傳於新史豈作史者
未之考歟碑云大中五年念功錄舊詔詞臣撰述不
敢虛美以元惡為忠賢猶曰不虛美乎宣宗所裦表
者若此唐之不競有以哉(宣宗召韋澳問内侍權勢何如對曰陛下威斷非前)
(朝比上閉目搖手曰尚畏之在士良之立碑其亦畏昏㭬之黨歟)
席豫未嘗草書曰細猶不謹而況巨耶然豫為黜陟使
言安祿山公直無私其迷國之罪大矣安在其能謹
哉唐史立傳裦之未有著其罪者何小人之多幸也
(席建侯即豫也唐史避代宗諱稱字祿孔光黨王莽則不言温室樹不足以為謹席豫黨山則未嘗草)
(書不足以為謹)
容齋續筆辯嚴武無欲殺杜甫之說愚按新史嚴武傳
多取雲溪友議宜其失實也
通鑑載李德裕對杜悰稱小子聞御史大夫之命驚喜
泣下致堂謂德裕豈有是哉杜悰李宗閔之黨故造
此語以陋文饒史掇取之以文饒為人大槩觀焉無
此事必矣愚按此事出張固所撰幽閒鼓吹雜說不
足信也
李泌傳加集賢殿崇文館大學士泌建言學士加大始
中宗時及張說為之固辭乃以學士知院事至崔圓
復為大學士亦引泌為辭而止愚按崔圓相肅宗在
泌前會要貞元四年五月泌奏張說懇辭大字衆稱
達禮至德二年崔圓為相加集賢大學士因循成例
望削去大字此乃泌引圓為辭傳誤矣
韋濟試理人策第一致堂謂濟被識擢不聞以循良稱
是實不副言矣愚考通鑑開元二十二年相州刺史
韋濟薦方士張果蓋逢君之惡者不但實不副言也
(少陵贈韋左丞詩即濟也)
舊史敬宗紀李翶求知制誥面數宰相李逢吉過愚謂
翶為韓文公之友此逢吉所深忌也面數其過可謂
直矣求知制誥乃誣善之辭荆公嘗辯之曰世之淺
者以利心量君子
老學庵筆記云舊制兩省中書在門下之上元豐易之
愚觀李文簡歷代宰相表云中書門下班序各因其
時代宗以前中書在上憲宗以後門下在上大歷十
四年崔祐甫與楊炎皆自門下遷中書不知何時升
改放翁所記蓋未考此
李靖兵法世無全書略見於通典今問對出阮逸因杜
氏所載附益之
唐六典太子令書畫諾本朝至道初改為凖此東宮畫
諾也陸龜蒙說鳳尾諾云東宮曰令諸王曰教其事
行則曰諾猶天子肯臣下之奏曰可也晉元帝為琅
邪王批鳳尾諾南齊江夏王學鳳尾諾則諸王亦畫
諾矣後漢書云南陽宗資主畫諾梁江州刺史陳伯
之目不識書得文牒辭訟惟作大諾則郡守刺史亦
畫諾矣
唐六典開元禮宣示中外未有明詔施行見呂溫集南
豐謂六典本原設官因革之詳上及唐虞以至開元
其文不煩其實甚備可謂善於述作者
李德裕傳韋弘質建言宰相不可兼治錢榖嘉祐六年
制策(胡武平撰)錢榖大計也韋賢之言不宜兼於宰相蓋
弘字避諱誤以質為賢(若璩按今欒城應詔集韋賢賢正作質)
劉秩為祭酒上疏曰士不知方時無賢才臣之罪也元
稹守同州旱災自咎詩曰上羞朝廷寄下媿閭里民
秩稹可謂知所職矣其言不可以人廢(若璩按韋應物詩云身多疾病)
(思田里邑有流亡愧俸錢何讀之惻惻動人)
唐宗室表宰相十一人林甫回程石福勉夷簡宗閔適
之峴知柔傳止云九人蓋不數福宗閔宗室為狀頭
有李肱(若璩按李肱即開成元年賦霓裳羽衣曲仄韻長律登第者)
唐制舉之名多至八十有六凡七十六科至宰相者七
十二人本朝制科四十人至宰相者富弼一人而已
中興復制科止得李垕一人(若璩按孝宗乾道七年十一月戊寅錫李垕制)
(科出身官終著作郎)
唐宏詞之論其傳于今者唯韓文公顔子不貳過制舉
之策其書于史者唯劉蕡一篇不在乎科目之得失
也(若璩按王應麟傳初登第言曰今之事舉子業者沾名譽得則一切委棄典章制度漫不省非國家)
(所望於通儒於是閉門發憤誓以博學宏詞科自見假館閣書讀之寶祐四年中是科後弟應鳳亦中是)
(科此即昌黎所應之詞科也李燾傳子垕試賢良方正直言極諫科燾素謂唐三百年不愧此科者惟劉)
(去華心慕之嘗以所著通論五十篇見蜀帥張燾欲應詔不果其友晁公遡以書勉之燾答以當修此學)
(必不從此舉既不克躬試命二子垕塾習焉至是吏部尚書汪應辰薦垕可應詔故有是命此即劉蕡所)
(應之制科也人多混而莫辨)
李泌父承休聚書二萬餘卷誡子孫不許出門有求讀
者别院供饌(見鄴侯家傳)鄴侯家多書有自來矣
藝文志員俶太玄幽贊十卷開元四年京兆府童子進
書召試直弘文館李泌傳云開元十六年員俶九歲
升坐詞辯注射帝異之年歲皆不同蓋泌傳所載本
鄴侯家傳當以志為正
韋應物史逸其傳沈作喆為應物傳叙其家世云夐之
孫待價仕隋為左僕射封扶陽公蓋據林寶姓纂唐
書韋待價乃挺之子武后時拜文昌右相豈二人同
名歟當考(若璩按晉尚清言而晉書無許詢傳唐尚詩歌而舊新兩唐書無韋應物傳)
劉闢亂于蜀其嫂庾氏棄絶不為親白樂天為詩贈樊
著作與陽城元稹孔戡並稱欲其著書編為一家言
而唐史於庾氏無述焉故表而出之
唐六典記南内龍池程泰之雍錄謂諂辭皆出李林甫
而非張九齡所得知也愚按九齡集有龍池聖德頌則
誇詡符瑞雖賢者不免
鄭餘慶採士庶吉凶書疏之式雜以當時家人之禮為
書儀兩卷後唐劉岳等增損其書司馬公書儀本於
此(若璩按唐藝文志有王儉弔荅書儀十卷皇室書儀七卷書儀之名又始於此)
唐開元之任將以久任而兆亂其權專也我藝祖之任
將以久任而成功其權分也柳氏家學錄謂貞觀故
事邊將連帥三年一易收其兵權然用得其人御得
其道不在於數易也
忌日行香始於唐崔蠡奏罷之本朝宋景文公奏云求
於非福則是諂祭懴於無罪則是誣親其言不行
誠齋易傳云文宗陷於宦寺之險而未能出惟裴度可
以出之然度自陷於程异元稹浸潤之内愚謂稹在
穆宗時异在憲宗時非文宗事也
顔魯公為郭汾陽家廟碑云端一之操不以險夷槩其
懷堅明之姿不以雪霜易其令斯言也魯公亦允蹈
之
楊綰贈官制云歷官有素絲之節庀家無匹帛之餘史
臣(若璩按史臣謂劉昫舊唐書)謂當時秉筆者無愧色
唐時午日揚州江心鑄鏡供進又千秋節進鏡潏水李
氏收其一乃方鏡背鼻有篆文五日字面徑八寸重
五十兩盛露囊千秋節戚里皆進華山記云弘農鄧
紹八月曉入華山見童子執五綵囊盛栢露食之又
荆楚風土記以五綵結眼明囊相傳赤松子以囊盛
栢露飲之而長生皆八月中事
舊史德宗紀貞元六年岐州無憂王寺有佛指骨寸餘
先是取來禁中供養二月乙亥詔送還本寺此迎佛
骨之始也韓愈傳云鳳翔法門寺有護國眞身塔内
釋迦文佛指骨一節(寺名與前不同)貞元元和咸通迎佛骨
者三(若璩按癸丑冬薄游汧隴經過扶風縣北之法門寺買唐天祐碑始知即無憂王寺扁尚存)
蕭穎士與韋述書欲依魯史編年著歷代通典起漢元
十月終義寧二年約而刪之勒成百卷於左氏取其
文榖梁師其簡公羊得其覈綜三傳之能事標一字
以舉凡然其書今無傳焉略見於本傳而不著通典
之名
楊文莊公徽之(若璩按徽之字仲猷浦城人眞宗特置侍讀學士官之本傳不載其諡)好
言唐朝士族閱諱行錄悉能記之按館閣書目諱行
錄一卷以四聲編登科進士族系名字行第官秩及
父祖諱主司名氏(起興元元年盡大中七年)宋敏求續為後錄五
卷
溫彥博傳我見其不逮再稘矣出說文引虞書稘三百
有六旬李密傳敖庾之藏有時而賜(若璩按今本作儩)出詩
王赫斯怒鄭箋斯音賜盡也新史尚竒類此
馬總通歷所載公子曰先生曰者皆虞世南帝王略論
(略論五卷起太吳訖隋假公子答問)
李翶為史官請作行狀者指事說實直載其詞然我朝
名公秉筆亦有誤者歐陽公為范文正碑云至日大
會前殿上將率百官為太后壽公上疏其事遂已其
後老泉編太常因革禮有巳行之明驗質之歐公公
曰諫而不從碑誤也東坡為張文定銘云神宗問元
昊初臣何以待之公曰臣時為學士誓詔封冊皆臣
所草李微之(若璩按微之名心傳井硏人舜臣之子道傳之兄見儒林傳)考國史
誓詔在慶歷四年十月封冊在十二月明年二月文
定始為學士(封冊乃宋景文撰)朱文公為張忠獻行狀其後
語門人云向只憑欽夫寫來事實後看光堯(按光堯高宗尊)
(號)實錄其中多有不相應處以三事觀之罔羅舊聞
可不審哉
唐配帝皆一后唯睿宗二后昭成明皇之母開元四年
升祔此失禮之始也(若璩按肅明皇后睿宗之元妃明皇之嫡母也縱二后並配當)
(行於開元四年不當遲至二十一年始祔失禮之中又失禮矣王氏析猶未精)
龍朔改左右散騎常侍曰左右侍極職源誤以左史為
左侍極而近世制詞多踵其誤
石林序盧鴻一草堂圖云唐舊史鴻一蓋二名與中嶽
劉眞人碑所書合新史刪去一字不知何據當以舊
史為正愚按南齊張融曰昔有鴻飛天首積遠難明
越人以為鳧楚人以為乙人自楚越鴻常一耳鴻一
之義取於此(若璩按歷代名畫記盧鴻一名浩然高士也新唐書作盧鴻字顥然亦各有本)
(異張融語出南史隠逸顧歡傳撰通鑑考引中嶽真人劉君碑云廬鴻無一字)
考古編以通鑑貞觀十三年房玄齡請解機務詔斷表
為今斷來章之祖愚按晉山濤傳手詔曰便當攝職
令斷章表此斷表之始非昉于唐也(若璩按胡三省通鑑唐紀註今)
(之讓官者奉表三讓不許勅斷來章則閣門不復受其表即唐制之斷表也)
韓柳方駕而其行殊元白齊名而其操異(管華嵇阮亦然)
唐亦有蔡京(咸通三年嶺南節度使以貪虐誅京始末見雲溪友議)此姦臣名氏
之同者吳有桓彝晉亦有桓彝此忠臣名氏之同者
若兩曾參兩毛遂則賢否分矣(兩毛遂見西京雜記員半千詩用之若)
(璩按名氏之同之奇者莫過王莽之前有王莽朱買臣之後有朱買臣)
顔魯公為刑部尚書有舉家食粥之帖蓋自元載制禄
厚外官而薄京官京官不能自給常從外官乞貸楊
綰既相奏加京官俸魯公以綰薦自湖州召還意者
俸雖加而猶薄歟
李康運命論曰以一人治天下不以天下奉一人大寳
箴用之
李方玄曰沈約年八十手寫簿書本杜牧所作方玄墓
誌本朝建隆詔亦云沈約為吏手寫簿書愚按理道
要訣云宋光禄大夫傅隆年過七十手寫籍書梁尚
書令沈約位已崇高議請寳重蓋誤以傅隆為沈約
也(若璩按宋書傅隆傳謹於奉公常手抄書籍梁書沈約傳無)
孝宗問周益公云唐孫樵讀開元錄雜報數事内有宣政
門宰相與百僚廷諍十刻罷徧檢新舊唐史及諸書
並不載益公奏太平御覽總目内有開元錄一書祖宗
朝此本尚存近世偶不傳耳容臣博加詢訪
蕭遘與其子三兒生日詩曰吾家九葉相盡繼明時出
唐史云自瑀逮遘凡八葉宰相此云九葉宰相世系
表梁貞陽侯之後有鄴相宣宗(若璩按俱表所云齊梁房者也)
姚崇十事見開元升平源通鑑不取(若璩按通鑑不取非也明王三原應)
(召至都鄒智見曰三代而下人臣不得見君所以事事苟且公勿拜官先請見君歷陳時政於上前庶其)
(有濟一受官職再無可見之時矣說正與姚元之同)
王起廣五位圖舊史云五運圖
李白上宣唐鴻猷一篇即本傳所謂召見金鑾殿奏頌
一篇者也今集中闕
緋衣小兒之謠朝野僉載謂裴炎也而張權輿以讒裴度
韓文公子昶雖有金根車之譏而昶子綰衮皆擢第衮
為狀元君子之澤遠矣
孔戣為華州刺史奏罷明州歲貢淡菜蛤蚶之屬(見昌黎集)
元稹為越州復奏罷之(見白樂天集集若璩按亦見本人狀中)蓋嘗罷
於元和而復貢於長慶也(若璩按狀云海味起自元和四年而九年以一縣令)
(論罷十五年復令供進至孔戣奏罷則在元和二年只當云一罷於元和二年孔戣再罷於元和九年某)
(縣令三罷於長慶二年元稹也方合鄉邦故實)
畢炕天寶末為廣平太守拒安祿山城陷覆其家唐史
附于父構傳蓋取韓文公所撰畢坰誌然炕之名不
書於忠義傳故文公謂廣平死節而子不荷其澤愚
謂廣平之節如此河北二十四郡不止一顔平原也
通鑑亦不書其事
廣德元年十一月太常博士柳伉上疏請斬程元振於
是削元振官爵放歸田里東坡謂及其有事且急也
雖代宗之庸程元振之用事柳伉之賤且疎而一言
以人之不終朝而去其腹心之疾愚按登科記伉乾
元元年進士翰林院故事載寶應已後伉自校書郎
充學士出鄠縣尉改太常博士兵部員外諫議大夫
皆充學士新唐史程元振傳云太常博士翰林待詔
柳伉上疏以翰林故事考之伉是時為學士非待詔
也伉以博士在禁林職近而親不可謂賤且疏唐史
不為伉立傳故詳著其事俾覽者知詞臣之獻替不
獨陸贄李綘也
東坡謂學韓退之不至為皇甫湜學湜不至為孫樵朱
新仲曰樵乃過湜如書何易于褒城驛壁田將軍邊
事復佛寺奏皆謹嚴得史法有補治道
林寶元和姓纂十卷自皇族之外各依四聲類集每韻
之内以大姓為首鄧名世謂稍能是正數十條而齊
秦之屬亦所未暇至鉏丘茅夷指為複姓又不勝其
謬鄭樵謂寶不知自姓所由來
劉允濟曰班生受金陳壽求米(受金事未詳班若璩按文心雕龍云固述漢)
(遺親攘美之罪徵賄鬻筆之愆公理辨之究矣公理仲長統字辨之究猶上文論之詳非辨其誣也而其)
(實二句純用北史柳虯傳班固致受金之名陳夀有求米之論何屺瞻曰文帝即王位誅丁儀丁廙并其)
(男口安得晉時猶有子在覓米事誣)
劉知幾領史事言五不可曰孫盛取嫉權門王劭見讎
貴族文粹云王韶直書見讎貴族宋王韶之為晉史
序王珣貨殖王廞作亂珣子弘廞子華並貴韶之懼
為所陷深附結徐羨之傅亮等當從文粹為王韶新
史誤以韶為劭(韶之弑君之賊也身為梟獍而秉史筆其誰服之傳曰無瑕可以戮人)
(若璩按晉安帝崩乃劉裕使王韶之密加酖毒故曰弑君之賊)
李晟每戰必錦裘繡帽自表而晟以勝宋殷孝祖每戰
常以鼔蓋自隨而孝祖以敗兵豈有定法哉
閩俗比中州化於善也蔡人過夷貊化於惡也
漢黨錮以節義羣而不黨之君子也唐朋黨以權利比
而不周之小人也漢之君子受黨之名故其俗清唐
之小人行黨之實故其俗弊
姦臣唯恐其君之好學近儒非獨仇士良也吳張布之
排韋昭盛沖李宗閔之排鄭覃殷侑亦士良之術
杜佑理道要訣朱文公謂非古是今之書
魏鄭公曰重君子也敬而遠之輕小人也狎而近之武
帝之於汲黯衛青公孫弘明皇之於姚崇宋璟李林
甫可見矣中庸之尊賢必以修身為本
善言不可離口善藥不可離手孟詵之言也觀物外篇
取之(若璩按孟詵見唐書隠逸列傳)
張文潛云節度之強不起於河北之繼襲而起於節度
之有功愚考方鎮之強始於僕固懷恩用賊黨田承
嗣李懷仙李寶臣分帥河北非有功之將也
司空圖房太尉詩曰物望傾心久匈渠破膽頻注謂祿
山初見分鎮詔書拊膺歎曰吾不得天下矣琯建遣
諸王為都統節度而賀蘭進明讒於肅宗以司空表
聖之言觀之則琯建此議可以破逆胡之膽新唐書
采野史稗說而不載此語唯程致道著論(者璩按見程俱房太)
(尉傳後論)發揚之(晉以琅邪立江左之業我宋以康王建中興之基琯可謂善謀矣)
通鑑劉蕡不得仕於朝終於使府御史唐鑑云終於柳
州司戶以新史考之當從唐鑑(宦人深嫉蕡誣以罪貶柳州司戶)
顔眞卿鄭畋以興復為己任倡義討賊其志壯矣眞卿
權移於賀蘭進明畋見襲於李昌言功不克就故才
與誠合斯可以任天下之重
常衮與禮官議禮為君斬衰三年漢文帝權制三十六
日我太宗遺詔亦三十六日羣臣不忍既葬而除略
盡四月高宗如漢故事玄宗以來始變天子喪為二
十七日(世多以短喪議漢文帝而不知二十七日之制自玄宗始也)
韓偓自書裴郡君祭文首書甲戌歲銜書前翰林學士
承旨銀青光祿大夫行尚書戶部侍郎知制誥昌黎
縣開國男食邑三百戶韓某是歲朱氏篡唐已八年
為乾化四年猶書唐故官而不用梁年號(慶歷中詔官其四世)
(孫奕如若璩按王氏晩歲自撰誌銘有曰其仕其止如偓圖聞者咸以為實錄偓即韓偓圖則卷二十)
(之司空表聖丘邇求云始慶歷當作景祐蓋龐籍為漕時奏上偓詩得官其裔孫也)
僕固懷恩叛唐李日月為朱泚將而其母皆知逆順之
理良心不可泯也
李光弼與韋陟論戰守曰辨朝廷之禮我不如公若夫
軍旅則公不如我陟無以應古者治軍有軍禮焉楚
得臣以無禮敗晉文公以有禮勝禮莫大於君臣之
分光弼命召不至愧恨以沒蓋以禮與軍旅為二物
也
唐鑑曰人君觀史宰相監修欲其直筆不亦難乎房魏
為相總史事其父彦謙長賢皆得佳傳況不如房魏
者乎
獨孤及福州新學碑銘云閩中無儒家流成公至而俗
易(成公李椅也在大歷八年)家有洙泗戶有鄒魯(常衮建中初為閩人設鄉校李)
(椅在其前世若璩按唐宗室世系表蜀王湛五孫為福建觀察使椅)
王福畤為博士執許敬宗之諡不改無忝河汾之學矣
許敬宗諡繆而更曰恭陳執中諡榮靈而更曰恭二事
相𩔖
武德初以隋張衡死非其罪諡曰忠是奬弑君之賊也
高祖相封德彛宜其以逆為忠也漢大綱正見於戮
丁公唐無三綱見於贈張衡(若璩按贈張衡乃高祖於義寧中事大宗貞觀)
(二年以裴虔通弑煬帝猶削爵流驩州父子刑賞殆判若天淵矣故曰唐之天下太宗之天下也)
朝野雜記曰西漢戶口至盛之時率以十戶為四十八
口有奇東漢戶口率以十戶為五十二口可凖周之
下農夫唐人戶口至盛之時率以十戶為五十八口
有竒可凖周之中次(其說本程沙隨)
歐陽子書唐六臣於唐亡之後貶其惡也朱子書晉處
士於晉亡之後表其節也一字之懲勸深矣
五代史周世宗嘗夜讀書見唐元稹均田圖歎曰此致
治之本也詔頒其圖法使吏民先習知之期以一歲
大均天下之田考之會要世宗見元稹在同州時所
上均田表因製素為圖賜諸道崔頌傳云世宗讀唐
元稹均田疏命頌寫為圖賜近臣遣使均諸道租賦
史謂元稹圖誤也稹集有同州奏均田(續通歷云唐同州刺史元)
(稹奏均租賦帝覽文集而善之寫其辭為圖以賜)
歐陽子之論篤矣而不以天參人之說或議其失司馬
公之學粹矣而王霸無異道之說或指其疵信乎立
言之難也
歐陽子謂五代禮壞寒食野祭而焚紙錢按紙錢始於
開元二十六年王璵為祠祭使祈禱或焚紙錢類巫
覡非自五代始也古不墓祭漢明帝以後有上陵之
禮蔡邕議以為禮有煩而不可省者舊唐書開元二
十年寒食上墓編入五禮永為常式寒食野祭蓋起
於此朱文公謂漢祭河用寓龍寓馬以木為之已是
紙錢之漸唐范傳正謂惟顔魯公張司業家祭不用
紙錢本朝錢鄧州(若璩按鄧州乃錢若水)不燒楮鏹呂南公為
文頌之
兔園冊府三十卷唐蔣王惲令僚佐杜嗣先倣應科目
策自設問對引經史為訓注惲太宗子故用梁王兔
園名其書馮道兔園冊謂此也(若璩按宋藝文志亦云杜嗣先晁公武以)
(為虞世南何也)
天子之廢置出於士卒自唐明宗始也明宗以此得之
而反爾之報在其後人
後唐天成元年吏部侍郎劉岳奏罷告身綾軸錢本朝
復納綾紙錢淳熙元年始免
周顯德六年始去符契專以印章為驗
歐陽子司馬公之貶馮道春秋之法也我朝太宗謂范
質欠世宗一死所以立萬世為臣者之訓(若璩按王蠋忠臣不)
(事二君貞女不更二夫之言直至宋代而明一明於太宗責范質以死一明於程伊川謂餓死事小失節)
(事大而後為人臣為人婦者之防始嚴故宋大有功於綱常余聞諸前輩先生云)
唐後主不肯和親而亡石晉父事契丹而興晉之興也
乃其所以亡也桑維翰之興晉即所以亡晉也
朱溫之兄全昱楊涉之子凝式人心之公是非在其家
者如此況天下千萬人之心乎(若璩按凝式亦歷事梁唐晉漢周法書中)
(所稱楊風子也)
梁太祖幸河北至内黃顧李珽曰何謂内黃珽曰河南
有外黃下黃故此名内黃曰外黃下黃何在珽曰秦
有外黃都尉今在雍丘下黃為北齊所廢今在陳留
按五代通錄李珽曰河南有外黃小黃漢地理志陳
留有外黃小黃(五代史記改小黃為下黃誤也當從通錄)
困學紀聞卷十四
