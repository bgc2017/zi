困學紀聞卷七
宋王應麟撰
公羊
漢武尊公羊家而董仲舒為儒者宗正誼不謀利明道
不計功二言得夫子心法太史公聞之董生者又深
得綱領之正嘗考公羊氏之傳所謂䜟緯之文與黜
周王魯之說非公羊之言也蘇氏謂何休公羊之罪
人晁氏謂休負公羊之學五始三科九旨七等六輔
二類七缺皆出於何氏其墨守不攻而破矣
筆談曰史記年表平王東遷三年魯惠公即位纂例隠
公下注云惠公三年平王東遷不知啖趙得於何書
鹽石新論以為啖趙所云出何休公羊音訓當作平
王東遷三年惠公立此休一時記錄之誤安定謂平
王東遷孝公之三十七年也明年惠公立春秋不始
於孝公惠公者不忍遽絶之猶有所待焉歴孝踰惠
莫能中興於是絶之所以始于隠公也
漢以春秋決事如雋不疑引蒯聵違命出奔輒拒而不
納春秋是之蕭望之引士匃侵齊聞齊侯卒引師而
還君子大其不伐喪丞相御史議封馮奉世引大夫
出疆有可以安國家顓之可也皆本公羊雖於經旨
有得有失然不失制事之宜至於嚴助以春秋對乃
引天王出居于鄭不能事母故絶之其謬甚矣
左氏載曹劌問戰諫觀社藹然儒者之言公羊乃有盟
柯之事太史公遂以曹沫列刺客之首此戰國之風
春秋初未有此習也(榖梁柯盟曹劌公羊作曹子然則沫即劌也若璩按盧六以)
(曰索隠云沫宜音劌沫劌聲相近而字異耳)此游士之虚語而燕丹之用
荆軻欲以齊桓待秦政不亦愚乎
九世猶可以復讐乎雖百世可也漢武用此義伐匈奴
儒者多以公羊之說為非然朱子序伐午(若璩按高宗紹興八)
(年)讜議曰有天下者承萬世無疆之統則亦有萬世
必報之讐吁何止百世哉
臣不討賊非臣也子不復讐非子也讐者無時焉可與
通此三言者君臣父子天典民彛係焉公羊子大有
功於聖經
以祭仲廢君為行權范甯已譏其失矣孟子曰有伊尹
之志則可若祭仲者董卓司馬師孫綝桓温之徒也
其可褒乎
葵丘之會桓公震而矜之安定謂前則致王世子于首
止今又致宰周公于葵丘其心盈亦甚矣榖梁以為
美非美也孟子以為盛有激而云
以衛石惡為惡人劉原父非之曰董賢可謂賢乎又以
仲孫何忌為譏二名新莽之制其出于此歟東漢之
士猶無二名者(若璩按野客新書後漢傳如蘇不韋字公先王延夀字文考謝夷吾字堯)
(卿郭延年字公游此分明知其為二名者安得謂絶無第尚沿王莽之禁寥寥耳)
用致夫人公羊以為姜氏譏以妾為妻也董仲舒謂成
風先儒取之仲舒說經盖不泥於公羊也晉江虨曰
厭屈私情所以上嚴祖考曾謂周禮在魯其臣無一
江虨乎
晉人執宋仲幾于京師仲幾之罪何不蓑城也注云若
今以草衣城是也漢五行志董仲舒以為宋中幾亡
尊天子之心而不衰城顔注云衰城謂以差次受功
賦也按左氏傳遲速衰序於是焉在又云宋仲幾不
受功蓑字當從漢志作衰(音初為反衰差也)與左氏合
公羊子齊人其𫝊春秋多齊言登來(若璩按見隠五年)化我(按桓)
(六年行過無禮謂之化則我字非齊語)樵之(按見桓七年)潄浣(按見莊三十一年)筍
將(按文十五年齊魯名竹箯曰筍不與下將字連)踊為(按僖十年踊豫也不與下為字速)詐
戰(按僖三十三年詐卒也不與下戰字連)往黨(按文十三年黨所也不與上往字連)往殆
(按㐮五年殆疑不與上往字連)于諸(按見哀六年)累(按見桓二年)㤜(按見桓五年)如
(按見隠元年)昉(按見隠二年)棓(按見成二年)脰(按見莊十二年)之類是也鄭
康成北海人其注三禮多齊言麴&KR2592;曰媒(按見媒氏)疾為
戚(按見考工氏)麋為獐(按見畫績)漚曰涹(按見㡛氏)椎為終葵(按玉人當)
(作終葵為椎)手足掔為骹(按見弓人)全菹為芋(按見士喪禮)祭為墮
(按見士虞禮)題肩謂擊征(按見月令)滑曰瀡(按見内則)相絞訐為掉
磬(按見内則)無髮為禿楬(按見明堂位)穅為相(按見樂記)殷聲如衣
(按見中庸)祈之言是(按見緇衣)之類是也方言之異如此則書
之誥誓其可彊通哉(若璩按王氏引何休註為齊語者已見上矣猶有遺者莊四年)
(怒莊二十年瘠莊二十四年僂莊二十八年伐又伐宣八年廢宣十八年墠昭二十一年因諸皆齊人語)
(也語三禮注遺者尤多司尊彛云獻讀為摩莎之莎齊又云齊人命誥酒曰滌圉師云齊人言鈇椹之)
(椹蟈氏云曰齊魯間謂龜為蟈考工記云齊人之言終古猶言常也廬人云齊人謂柯斧柄為椑士冠禮)
(云齊人名舊為韎韐聘禮云萊陽之間刈稻聚把有名為筥者檀弓云居讀為姬姓之姬齊魯間助語也)
(禮器云齊人所善曰麾内則云齊人呼佩巾為紛又云紀莒之間名諸為濫又云東海鰫魚有骨名乙在)
(目旁樂記云齊語稱裂為殈雜記云齊人呼卷為武喪大記云齊人謂棺束為緘繩緇衣云資當為至齊)
(魯之語)
文公二年公子遂如齊納幣譏喪娶也娶在三年之外
則何譏乎喪娶三年之内不圖㛰娶者大吉也非常
吉也其為吉者主於己以為有人心焉者則宜於此
焉變矣公羊子之言天理民彛之正也左氏以為禮
以為孝其害教最甚杜氏謂諒闇既終嘉好之事通
於外内其悖理又甚焉中庸曰三年之喪達乎天子
孟子曰三年之喪自天子達於庶人左杜而忘諸乎
杜預在晉議太子之服謂周公不言高宗服喪三年
而云諒闇此服心喪之文也叔向不譏景王除喪而
譏其宴樂已早明既葬應除而違諒闇之節也司馬公
以為巧飾經傳以附人情(預但知春秋衰世之禮而未知先王制禮之本也公)
(羊長於左氏此其一端也)
榖梁
榖梁傳序凡傳以通經為主經以必當為理夫至當無
二而三傳殊說庸得不棄其所滯擇善而從乎孝經
序襲其語
桓五年傳鄭同姓之國也在乎冀州注冀州則近京師
按鄭之始封在今京兆其地屬雍州東遷之後徙新
鄭在今河南其地屬豫州謂近京師則可謂在冀州
則非或曰冀州中州也淮南子正中冀州曰中土(若璩)
(按墜形訓少室太室在冀州秦族訓周既失道則以天下之大畏於冀州又中土高誘注曰冀州皆足為)
(證)
秦自殽之敗即楚見吕相絶秦故榖梁曰秦之為狄自
殽之戰始止齋曰楚之伯秦之力也自滅庸以後秦
為楚役(若璩按僖二十五年秦囚楚申公鬭克以歸三十三年有殽之敗使鬭克歸楚求成此秦)
(楚修好之始事也)
伯宗攘輦者之善榖梁子非之董公遮說漢王趙涉遮
說條侯繫天下興亡安危之大幾用其言而不用其
人何哉
隠九年俠卒俠者所俠也所氏見于史者漢有所忠(食貨)
(郊祀志石慶司馬相如傳)後漢有所輔(獨行劉茂傳)風俗通所姓宋大
夫華所事之後魯有所氏非但出於宋也然無駭翬
挾柔溺宛先儒謂大夫未爵命於天子不氏則俠之
氏為所非也
公羊傳於襄二十一年云十有一月庚子孔子生榖梁
傳於二十年十月云庚子孔子生二十一年賈逵注
經云此年仲尼生昭二十四年服虔載賈逵語云仲
尼時年三十五定以孔子為襄二十一年生也孔子
世家云魯襄公二十二年生杜注從史記臧榮緒以
宣尼生庚子日陳五經拜之然以年則公榖史記有
一年之差以月則公榖有一月之差今不可考(若璩按王)
(氏後宋景濂有孔子生卒歲月辨一篇生主公榖歲己酉卒主左氏歲壬戌相距則七十四年與歷所傳)
(孔子年七十三者不合辭雖辨實不通歷法近黃太沖以歷上推斷生於㐮公二十二年建酉之月二十)
(七日庚子與羅泌路史脗合余亦推以歷歎為定論)
侯國不守典禮而使宰咺歸賵侯國不共貢職而使石
尚歸脤經書天王以是始終盖傷周而歎魯也榖梁
謂石尚欲書春秋曾是以為禮乎
文中子謂范甯有志於春秋徵聖經而詰衆傳盖杜預
屈經以申𫝊何休引緯以汩經惟甯之學最善
榖梁言大侵之禮與毛詩雲漢傳略同言蒐狩之禮與
毛詩車攻𫝊相合此古禮之存者
左傳正義云漢代古學不行明帝集諸學士作白虎通
義因榖梁之文為之說曰王者諸侯所以田獵何為
苗除害上以共宗廟下以簡集士衆也春謂之田何
春歲之本舉本名而言之也夏謂之苗何擇其懷任
者也秋謂之蒐何蒐索肥者也冬謂之狩何守地而
取之也四時之田總名為田何為田除害也今白虎
通義十卷無此語豈亦有逸篇歟然章帝會諸儒於
白虎觀正義謂明帝亦誤
某或作厶出榖梁注鄧厶地
榖梁子或以為名赤或以為名俶秦孝公時人今按傳
載尸子之語尸佼與商鞅同時故以榖梁子為秦孝
公時人然不可考(漢書但云魯學元若璩按名赤見風俗通名俶字始見阮孝緒世)
(錄趙氏損益義云然盧六以云宜補入)
論語
或問論語首篇之次章即述有子之言而有子曾子獨
以子稱何也曰程子謂此書成於有子曾子之門人
也曰柳子謂孔子之沒諸弟子以有子為似夫子立
而師之其後以不能對諸子之問乃叱避而退則固
常有師之號是以稱子其說非歟曰非也此太史公
采雜說之謬宋子京蘇子由辨之矣孟子謂子夏子
張子游以有若似聖人欲以所事孔子事之朱子云
盖其言行氣象有似之者如檀弓所記子游謂有若
之言似夫子之類是也豈謂貌之似哉曰有子不列
于四科其人品何如曰宰我子貢有若智足以知聖
人此孟子之言也盖在言語之科宰我子貢之流亞
也曰有子之言可得聞與曰盍徹之對出類拔萃之
語見於論孟而論語首篇所載凡三章曰孝弟曰禮
曰信恭尤其精要之言也其論晏子焉知禮則檀弓
述之矣荀子云有子惡卧而焠掌可以見其苦學曰
朱子謂有子重厚和易其然與曰吳伐魯微虎欲宵
攻王舍有若與焉可謂勇於為義矣非但重厚和易
而已也曰有子曾子並稱然斯道之𫝊惟曾子得之
子思孟子之學曾子之學也而有子之學無傳焉何
歟曰曾子守約而力行有子知之而已智足以知聖
人而未能力行也家語稱其彊識好古道其視以魯
得之者有間矣曰學者學有子可乎曰孝弟務本此
入道之門積德之基學聖人之學莫先焉未能服行
斯言而欲凌高厲空造一貫忠恕之域吾見其自大
而無得也學曾子者當自有子孝弟之言始曰檀弓
記有子之言皆可信乎曰王無咎嘗辨之矣若語子
游欲去喪之踊孺子䵍之喪哀公欲設撥以問若若
對以為可皆非也惟論語所載為是(若璩按嘗讀此條因悟有若不)
(可屈兩廡當於廟庭上廣而為十二哲德行冇三人焉閔子騫冉伯牛仲弓言語亦三人焉宰我子貢有)
(若政事亦三人焉冉有季路公西華文學亦三人焉子游子夏子張或曰公西華政事之才實並由求既)
(聞命矣而子張之列文學也何居余曰子夏子游子張皆有聖人之一體他日子夏子張子游以有若似)
(聖人皆孟子言也前以孟子斷升有若則此以孟子斷屬文學於子張也何疑)
春秋正義云哀公問主於宰我案古論語及孔鄭皆以
為社主張包周等並為廟主今本作問社集解用孔
氏說凡建邦立社各以其土所宜之木亦不言社主
然正義必有據
張衡思玄賦匪仁里其焉宅兮匪義迹其焉追注引論
語里仁為美宅不處仁焉得知里宅皆居也石林云
以擇為宅則里猶宅也盖古文云然今以宅為擇而
謂里為所居乃鄭氏訓解而何晏從之當以古文為
正致堂云里居也居仁如里安仁者也
商為起予理明辭達也回非助我默識心通也
說苑管仲築三歸之臺以自傷於民集注取之
舉直錯諸枉舉枉錯諸直孫季和謂舉直而加之枉之
上則民服枉固服於直也舉枉而加之直之上則民
不服直固非枉之所能服也(若諸家解何用加二諸字若璩按此尤與子)
(夏舜有天下選於衆舉臯陶不言錯四凶引證合)
王景文曰孔子見起證而知其末故曰其或繼周者雖
百世可知也孟子見進證而知其極故曰千歲之日
至可坐而致也邵氏見困證而知其窮故曰苟有命
世之人雖民如夷狄三變而帝道可舉惜時無百年
之世世無百年之人時難人難不其然乎(邵子之言見觀物篇)
默而識之朱子謂不言而存諸心屢空不取虚中之說
恐學者流於異端也
申棖鄭康成云盖孔子弟子申續史記云申棠字周家
語云申續字周今史記以棠為黨家語以續為績傳
寫之訛也後漢王政碑云有羔羊之絜無申棠之欲
亦以棖為棠則申棠申棖一人爾唐開元封申黨召
陵伯又封申棖魯伯本朝祥符封棖文登侯又封黨
淄川侯俱列從祀黨即棠也一人而為二人失於詳
考論語釋文也史記索隠謂文翁圖有申棖申棠今
所𫝊禮殿圖有申黨無申棖(若璩按直至明嘉靖九年始存棖去黨以合論)
(語板末行申棠元作申堂)
甘羅曰項橐七歲為孔子師董仲舒對策此亡異於達
巷黨人不學而自知孟康注人項槖也隷釋載逢盛
碑以為后橐孟康之說未知所出論語注疏無之
師摰之始鄭康成謂魯太師之名太師摯適齊孔安國
以為魯哀公時人康成以為周平王時人班固禮樂
志謂殷紂作淫聲樂官師瞽抱其器而奔散或適諸
侯或入河海古今人表列大師摯以下八人於紂時
吳斗南云按商本紀紂世抱樂器而犇者大師疵少
師彊也人表亦列此二人於師摯八人之後誤合兩
事為一石林云司馬遷論周厲王事曰師摯見之矣
則師摯厲王時人也諸說不同横渠從孔安國注
考其所為觀其所由察其所安亦見大戴禮文王官人
篇
老彭鄭注云老耼彭祖龜山曰老氏以自然為宗謂之
不作可也朱文公曰以曾子問言禮證之述而不作
信而好古皆可見盖耼周之史官掌國之典籍三皇
五帝之書故能述古事而信好之如五千言或古有
是語而傳之列子引黃帝書即谷神不死章也耼雖
知禮謂行之反以多事故欲滅絶之禮運謀用是作
兵由此起亦有此意致堂曰仲尼問禮或以證舊聞
或以絶滅禮學之故振而作之使於問答之際有啓
發非以為師也
王無咎云鹿邑之外有互鄉城邑人相𫝊謂互鄉童子
見孔子者此處也前代因立互鄉縣其城猶存(鹿邑屬亳)
(縣亳若璩按宋地理志縣當作亳州)
不舍晝夜釋文舍音捨集注亦云上聲而楚辭辨證云
洪引顔師古曰舍止息也屋舍次舍皆此義論語不
舍晝夜謂曉夕不息耳今人或音捨者非是辨證乃
朱子晩歲之書當從之
龐涓孫臏同學兵法蘇秦張儀同學從衡李斯韓非同
學刑名始也朋而終也仇故曰小人同而不和比而
不周
思欲近近則精慮欲遠遠則周
四教以文為先自博而約四科以文為後自本而末
互鄉童子則進之開其善也闕黨童子則抑之勉其學
也
草廬一言而定三分之業一言之興邦也夕陽亭一言
而召五胡之亂一言之喪邦也
唐太宗文學館學士許敬宗與焉裴晉公淮西賓佐李
宗閔與焉以是知佞人之難遠
尹和静云君臣以義合者也故君使臣以禮則臣事君
以忠東澗(若璩按東澗湯漢號)謂如言父慈子孝加一則字失
本義矣
以能問於不能以多問於寡有若無實若虚犯而不校
顔子和風慶雲之景象也富貴不能淫貧賤不能移
威武不能屈孟子泰山巖巖之氣象也
麻冕禮也今也純儉鄭注純黑繒也側基反而釋文以
鄭為下音今讀者從上音如字非也按儀禮疏古緇
䊷二字並行緇布之緇本字不誤䊷帛之䊷多誤為
純周禮純帛注純實緇字古緇以才為聲(釋文純側其反依字)
(從系才詩行露箋䊷帛釋文云䊷音緇依字系旁才後人以才為屯因作純又丰詩箋云士妻䊷衣儀禮)
(純衣釋文無音亦非也集解純絲也取說文)
君子不以紺緅飾孔氏注一入曰緅石林云考工記三
入為纁五入為緅七入為緇緅在纁緇之間爾雅一
入為縓禮練衣黃裏縓緣練冠麻衣縓緣盖孔氏誤
以緅為縓則緅不可為近喪服集注謂緅絳色以飾
練服亦用孔注(正義曰一入為緅未知出何書又云三年練以緅飾衣似讀緅為縓當以)
(石林之說為正)
馬融注論語云所因三綱五常大學衍義謂三綱之說
始見於白虎通愚按谷永𫝊云勤三綱之嚴太玄永
次五云三綱得于中極天永厥福其說尚矣禮記正
義引禮緯含文嘉有三綱之言然緯書亦起於西漢
之末
太平御覽引莊子曰孔子病子貢出卜孔子曰子待也
吾坐席不敢先居處若齊食飲若祭吾卜之久矣子
路請禱可以參觀
仁者静孔安國云無欲故静(與太極圖說同)
石林解執禮云猶執射執御之執記曰秋學禮執禮者
詔之盖古者謂持禮書以治人者皆曰執周官大史
大祭祀㝛之日讀禮書祭之日執書以次位常凡射
事執其禮事此禮之見於書者也解雅頌各得其所
云季札觀魯樂以小雅為周德之衰大雅為文王之
德小雅皆變雅大雅皆正雅楚莊王言武王克商作
頌以時邁為首而武次之賚為第三桓為第六以所
作為先後以此考之雅以正變為大小頌以所作為
先後者詩未删之序也論政事之廢興而以所陳者
為大小推功德之形容而以所告者為先後者删詩
之序也其說可以補注義之遺
吕氏春秋楚有直躬者其父竊羊而謁之上上執而將
誅之直躬者請代之將誅矣告吏曰父竊羊而謁之
不亦信乎父誅而代之不亦孝乎信且孝而誅之國
將有不誅者乎荆王聞之乃不誅也孔子聞之曰異
哉直躬之為信也一父而載取名焉故直躬之信不
若無信此即葉公所云也(致堂曰直躬猶曰正己而呂氏春秋以為人姓名妄)
(也)
周生列子云舜嘗駕五龍以騰唐衢武嘗服九駮以馳
文塗此上御也謂五臣九臣
文子曰人皆以無用害有用故知不博而日不足以博
奕之日問道聞見深矣可以發明無所用心之戒(言無)
(所用心之害非以博奕為賢也讀此章者當以韋昭之論陶侃之言參觀)
曹操祭橋玄文曰仲尼稱不如顔淵注引論語孔子謂
子貢吾與汝俱不如也按包氏解云吾與女俱不如
周有八士包氏注云四乳生八子其說本董仲舒春秋
繁露(謂四産得八男皆君子雄俊此天所以興周國)周書武寤篇(若璩按當作和寤解)
尹氏八士注云武王賢臣晉語文王詢八虞賈逵云
周八士皆在虞官以仲舒興周之言考之當在文武
時(若璩按楊升菴以周書克殷解命南宫忽振鹿臺之財為即仲忽命南宫百達遷九鼎即伯達君奭)
(有若南宫括即伯括則八士者南宫氏也康成注成王時人者近之亦一解魏書靈徵志高祖延興三)
(年秀容郡婦人一産四男四産十六男後山叢談郯城民妻有二十一子而雙生者七較八士更多三乳)
東坡解孟莊子之孝為獻子石林謂以獻子為穆伯之
子以惠叔為惠伯讀左氏不精二者皆誤(致堂取蘇說而不辨)
(其誤伯若璩按穆伯即公孫敖乃孟獻子之祖獻子父文名榖叔服所謂榖也食子者惠叔名難公孫)
(敖次子叔服所謂難也收子者至惠伯為叔仲氏父公孫兹祖叔牙與惠叔係從祖昆弟小功服非一人)
(也)
吕氏春秋不苟論曰孔丘墨翟晝日諷誦習業夜親見
文王周公旦而問焉注引論語夢見周公(孔墨並稱始於戰國)
(之士其流及於漢儒雖韓退之亦不免)
逸民各論其行而不及朱張或曰其行與孔子同故不
復論也釋文引王弼注朱張字子弓荀卿以比孔子
虞仲夷逸隠居放言包氏注放置也不復言世務介之
推曰言身之文也身將隠焉用文之中庸曰其默足
以容古注亦有味
論語疏案春秋少陽篇伯夷姓墨名允字公信伯長也
夷諡叔齊名智字公達伯夷之弟齊亦諡也少陽篇
未詳何書(真宗問陳彭年墨允墨智何人彭年曰伯夷叔齊也上問見何書曰春秋少陽夷齊)
(之父名初字子朝)胡明仲曰少陽篇以夷齊為伯叔之諡彼
已去國隠居終身尚誰為之節惠哉盖如伯達仲忽
亦名而已矣
沮溺荷蓧之行雖未能合乎中陳仲子之操雖未能充
其類然惟孔孟可以議之斯人清風遠韻如鸞鵠之
高翔玉雪之不汙視世俗殉利亡恥饕榮苟得者猶
腐鼠糞壤也小人無忌憚自以為中庸而逸民清士
乃在譏評之列學者其審諸
吕氏春秋云子路揜雉得而復釋之盖因子路共之而
為此說朱文公集注引晁劉兩說共字當為共執之
義
上蔡云聖人語常而不語怪語德而不語力語治而不
語亂語人而不語神本王無咎之說
陸務觀云一言可以終身行之者其恕乎此聖門一字
銘也詩三百一言以蔽之曰思無邪此聖門三字銘
也
為力不同科馬融解云力役有上中下三科(五峯謂此說是)
譬諸草木區以别矣五峯曰草木生於粟粒之萌及其
長大根莖華實雖凌雲蔽日據山蟠地從初具乎一
萌之内而未嘗自外增益之也(用樂記區萌字音勾)朱文公曰
林少穎亦說與黃祖舜如此
漢藝文志小道可觀蔡邕傳致遠則泥以子夏之言為
孔子唐孔穎達𫝊以能問於不能以曾子之言為孔
子
卞莊子之勇或問云事見新序愚按荀子大略篇齊人
欲伐魯忌卞莊子不敢過卞此可見其有勇也
史記正義首陽山有五顔師古注漢書云伯夷歌登彼
西山當以隴西為是石曼卿詩曰恥生湯武干戈日
寧死唐虞揖遜區謂首陽在河東蒲坂乃舜都也余
嘗考之曾子書以為夷齊死於濟澮之間其人成名
於天下又云二子居河濟之間則曼卿謂首陽在蒲
為得其實(澮水名左氏所謂汾澮)
水一也孔子觀之而明道體之無息孟子觀之而明為
學之有本荀子亦云水至平端不傾心術如此象聖
人其觀於水也亦亞於孔孟矣於此見格物之學
吕成公讀論語躬自厚而薄責於人遂終身無暴怒絜
齋見象山讀康誥有感悟反己切責若無所容前輩
切己省察如此
孔庭之教曰詩禮子思曰夫子之教必始於詩書而終
於禮樂雜說不與焉荀子勸學亦曰其數則始乎誦
經終乎讀禮其義則始乎為士終乎為聖人(經謂詩書)
四勿九思皆以視為先見弓以為蛇見寢石以為伏虎
視汨其心也閔周者黍稷不分念親者莪蒿莫辨心
惑其視也吳筠心目論以動神者心亂心者目隂符
經心生於物死於物機在目蔡季通釋其義曰老子
曰不見可欲使心不亂西方論六根六識必先曰眼
曰色均是意也
古者士傳言諫其言責與公卿大夫等及世之衰公卿
大夫不言而士言之於是有欲毁鄉校者有謂處士
横議者不知三代之盛士亦有言責也夫子曰天下
有道庶人不議而不及士其指微矣(乙酉二月夢前宰輔以太學所)
(上書求余跋語夢中作此寤而識之載若璩按乙酉為元世祖至元二十二年宋亡已九猶感夢如是)
(與韋孟夢爭王室何異)
非帷裳必殺之鄭康成云帷裳謂朝祭之服其制正幅
如帷非帷裳者謂深衣削其幅縫齊倍要見春秋正
義(集解不取集注用鄭說)
孔門弟子惟言偃吳人而澹臺滅明南游至江史記正
義蘇州南五里有澹臺湖儒林傳澹臺子羽居楚
韓非曰季孫相魯子路為郈令魯以五月起衆為長溝
子路以其私秩粟為漿飯要作溝者於五父之衢而
餐之孔子聞之使子貢往覆其飯擊毁其器曰魯君
有民子奚為乃餐之言未卒而季孫使者至讓曰肥
也起民而使之先生使弟子令徒役而餐之將奪肥
之民耶孔子駕而去魯此雖與論語史記不同然亦
夫子去魯之一事也(考左氏傳郈叔孫之邑也)
申屠嘉不受私謁則可以折幸臣董仲舒正身率下則
可以事驕王魏相以廉正霍氏不能誣袁安任隗以
素行竇氏無以害故曰其身正不令而行苟正其身
矣於從政乎何有
君子不因小人而求福孔子之於彌子也不因小人而
避禍叔向之於樂王鮒也朱博之黨丁傅福可求乎
賈捐之之諂石顯禍可避乎故曰不知命無以為
君子
朱子以無垢(若璩按無垢張九成號)為雜學論語集注獨取審富
貴安貧賤之語
陳仲猷曰逝者如斯夫道體無窮借水以明之鳶飛戾
天魚躍于淵道體無不在借鳶魚以明之葉仲圭曰
出入無時莫知其鄉常人之心也寂然不動感而遂
通聖人之心也聖人之心豈常人之所無哉昏與明
異而已矣仲猷仲圭皆余同年
王充云浴乎沂涉沂水也風乎舞雩風歌也仲長統云
諷於舞雩之下愚以風為諷則與詠而歸一意矣當
從舊說(愚下何挍本有謂字)
上蔡論語解引元澤云(王元澤)教之化民也深於命民之
效上也捷於令本史記趙良之言(商君傳)
集注蘧伯玉於孫林父甯殖放弑之謀不對而出按左
氏傳甯殖當為甯喜
史記循吏傳孫叔敖三得相而不喜三去相而不悔與
令尹子文之事相類恐是一事(若璩按孫叔敖為令尹於楚莊王十六年)
(癸亥後七年莊王即卒叔敖死莊王時必無三相三去之事)
范伯崇曰温故而不知新雖能讀墳典索丘足以為史
而不足以為師
劉子謹獨篇曰顔回不以夜浴改容顔氏家訓曰曾子
七十乃學名聞天下皆未詳所出家語曾參少孔子
四十六歲非老而學者
蘧伯玉史記謂孔子所嚴事不當在弟子列禮殿圖有
之而唐宋皆錫封從享公伯寮非孔子弟子乃季氏
之黨致堂胡氏之說當矣家語不列其名氏盖自史
記失之家語有縣亶字子象史記索隠以為縣豐唐
宋封爵皆不及焉禮記檀弓有縣子豈其人與(若璩按檀)
(弓明著縣子之名曰瑣)
柳子厚與太學諸生書曰仲尼吾黨狂狷南郭獻譏按
荀子法行篇南郭惠子問於子貢曰夫子之門何其
雜也(非以狂狷為譏)
無可無不可致堂謂以五字成文聖人從容中道無所
偏倚世之通儻不泥者纔足謂之無不可爾馬援以
此稱高帝亦稔於常談(若璩按元稹亦稱杜子美詩為無可無不可)
夫子之割之席曾子之簀一於正而已論學則曰正心
論政則曰正身
善人吾不得而見之矣得見有恒者斯可矣善人周公
所謂吉士也有恒周公所謂常人也
微生高漢古今人表作尾生高(盖即莊子所謂尾生東方朔曰信若尾生然尾)
(生之信非信也)
鄭校周之本以齊古讀正凡五十事(釋文)
陳自明以子見南子為南蒯以傳考之昭公十二年南
蒯叛孔子年方二十有二子路少孔子九歲年方十
三其說鑿而不通矣
聖人毋必而鄉黨言必者十有五(若璩按五當作七)記必為之
事也其傳易曰積善之家必有餘慶積不善之家必
有餘殃隂疑於陽必戰小人勿用必亂邦也著必然
之理也
孔門受道惟顔曾子貢(太史公稱子貢一出存魯亂齊破吳彊晉伯越是以戰國說客)
(視子貢也又列於貨殖傳以論語一言而斷其終身可乎子貢聞一以貫之之傳與曾子同貨殖何足以)
(疵之)
過則勿憚改非禮勿視非禮勿聽非禮勿言非禮勿動
己所不欲勿施於人勿欺也皆斷以勿盖去惡不力
則為善不勇
孔門獨顔子為好學所問曰為仁曰為邦成己成物體
用本末備矣
唐棣與常棣不同致堂謂偏其反而即詩常棣篇孔子
删而不取恐誤
闕黨之童游聖門者也夫子抑其躁是以知心之易放
互鄉之童難與言者也夫子與其進是以知習之可
移
孝經
孝經序六家異同今考經典序錄有孔鄭王劉韋五家
而無虞翻注(有虞槃佑東晉處士也)
致堂謂考經非曾子所自為也曾子問孝於仲尼退而
與門弟子言之門弟子類而成書晁子止謂何休稱
子曰吾志在春秋行在孝經則孔子自著也今首章
云仲尼居則非孔子所著矣當是曾子弟子所為書
馮氏曰子思作中庸追述其祖之語乃稱字是書當
成於子思之手
古文孝經漢志書序謂出孔壁而許冲上其父說文曰
孝昭帝時魯國三老所獻其說不同
當不義則子不可不爭於父孟子云父子之間不責善
荆公謂當不義則爭之非責善也晁子止讀書志乃
謂介甫阿其所好盖子止守景迂之學以孟子為疑
非篤論也朱文公於孟子集注取荆公之說
是何言與司馬公解云言之不通也范太史說誤以言
之不通也五字為經文古今文皆無朱文公集所載
刊誤亦無之(近世所傳刊誤以五字入經文非也)
孝經鄭氏注陸德明云與康成注五經不同今按康成
有六天之說而孝經注云上帝天之别名故陸澄謂
不與注書相類
荀子述孔子之言曰昔萬乘之國有爭臣四人則封疆
不削千乘之國有爭臣三人則社稷不危百乘之國
有爭臣二人則宗廟不輟父有爭子不行無禮士有
爭友不為不義與孝經稍異
彭忠肅公以致敬致樂致憂致哀致嚴裒集格言為五
致錄司馬公家範亦以五致類事忠肅之書本於此
(若璩按忠肅名龜年字子夀清江人嘗從朱子質疑五致錄見宋史本傳)
國史志云孝經孔安國傳古二十二章有閨門篇為世
所疑鄭氏注今十八章相承言康成作鄭志目錄不
載通儒皆驗其非開元中孝明纂諸說自注以奪二
家然尚不知鄭氏之為小同(若璩按鄭氏乃小同注孝經非康成也說頗有)
(徵)
王去非云學者學乎孝教者教乎孝故皆從孝字(慈湖蒙齋)
(謂古孝字只是學字愚按古文韻學字古老子作□教字郭昭卿字指作□若璩按蒙齋袁甫號)
不敢毁傷至不敢失於臣妾言不敢者九管子曰賢者
行於不敢而立於不能詩於文王仲山甫皆曰小心
翼翼
求忠臣必於孝子之門孝經緯之言也(見東漢韋彪傳注)
劉盛不好讀書惟讀孝經論語曰誦此能行足矣安用
多誦而不行乎蘇綽戒子威云讀孝經一卷足以立
身治國何用多為愚謂梁元帝之萬卷不如盛綽之
一言學不知要猶不學也
范太史孝經說曰能事親則能事神真文忠公勸孝文
曰侍郎王公(盖梅溪也)見人禮塔呼而告之曰汝有在家
佛何不供養盖謂人能奉親即是奉佛
嚴父莫大於配天神宗聖訓云周公宗祀乃在成王之
世成王以文王為祖則明堂非以考配明矣(自唐代宗用杜)
(鴻漸等議明堂以考肅宗配上帝一時誤禮非祀無豐昵之義)
孝子之事親終矣此言喪祭之終而孝子之心昊天罔
極未為孝之終也曾子戰兢知免而易簀得正猶在
其後信乎終之之難也
困學紀聞卷七
