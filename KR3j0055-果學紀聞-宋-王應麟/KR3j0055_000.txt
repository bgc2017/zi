御製讀王應麟困學紀聞
應麟博學多聞著書頗富而議論皆出於正是編乃隨
筆考訂理融辭逹其說經具有淵源深合内聖外王之
旨偶披說易卷於凡修辭立誠陽大隂小防於未然恐
以致福未嘗不反復而誦沈潛而思以為有天下國家
者不可不熟讀而切己體察也獨其論五陽之盛一隂
生而引陳完之奔齊為亡齊者已至漢宣帝時匈奴來
朝而王政君已在太子宫唐太宗即位而武氏已生於
前二年宋藝祖二年女真來貢而宣和之禍乃作於女
真以為易者極深研幾當勿用而知有亢履霜而知有
戰固亦戒將然凛消息之義耶而未免失之鑿矣夫為
君者慮泰否之幾察盛衰之運朝乾夕惕持盈危明如
是而已耳必舉數世之前之事以為數世之後之兆或
轉疑於謬悠而不信則反懈其儆懼之心非此說有以
惎之乎且五世八世之說出於左𫝊本屬浮誇使景公
聽晏嬰之諫簡公從御鞅之言平公拒田常之計宣公
奪襄子之權則陳氏終不能為齊侯也至於王元后武
則天之事皆因漢唐之帝不能自立亦人所共知者而
女真入貢於藝祖更去侵宋一百數十年使徽宗不用
奸亂政及遣馬政通使而復背盟金人又安能如之何
哉蓋禍福互倚伏治亂相循環為人君者不可不憬然
悟而夔然懼若如應麟所云智者必鄙而謂誕愚者將
忽而不省等而上之堯舉舜舜舉禹之時謂之為失天
下之機可乎雖然當天下極盛之時而為思患預防之
想亦為君者所當知也亦豈可以小疵而棄其大醇
困學紀聞雜家類二(雜考之屬)
提要
(臣)等謹案困學紀聞二十卷宋王應麟撰應
麟有周易鄭康成注諸書皆别著錄是編乃
其劄記考証之文凡說經八卷天道地理諸
子二卷考史六卷評詩文三卷雜識一卷首
有自題云幼承義方晚遇囏屯炳燭之明用
志不分云云蓋亦成於入元之後也應麟博
洽多聞而理軌於正其學問淵源出於朱子
然書中辨正朱子語誤數條如論語注不舍
晝夜舍字之音孟子注曹交曹君之弟及謂
大戴禮為鄭康成注之類皆考證是非無所
遷就不肯如元胡炳文諸人堅持門戶亦不
至如明楊慎陳耀文
國朝毛奇齡諸人肆相攻擊蓋學問既深意氣
自平故絶無黨同伐異之私其所考覈率切
實可據良有由也此本乃
國朝閻若璩何焯所校各有評注多足與應麟
之說相發明今仍從刊本附於各條之下以
相恭證焯頗以詞科之學輕詆應麟然應麟
博極羣書著述至六百餘卷焯之所學恐難
望其涯涘未免輕於立言以其補苴罅漏一
知半解亦多可採故仍並存之不加芟薙焉
乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
困學紀聞題識
幼承義方晚遇囏屯炳燭之明用志不分困而學之庶
自别于下民開卷有得述為紀聞深寧叟識
