困學紀聞卷十九
宋王應麟撰
評文
榖梁隠四年𫝊注云建儲非以私親所以定名分鄧潤
甫草東宫制云建儲非以私親盖明萬事之統主器
莫若長子兹本百王之謀盖出於此
晏元獻謝昇王記室表云衣存缺衽式贊於謙沖饌去
邪蒿不忘於規諫韓詩外𫝊周公誡伯禽曰衣成則
必缺衽宫成則必缺隅(若璩按去邪蒿北齊邢峙傳太子事)
九章算術五雀六燕飛集於衡衡適平一雀一燕飛而
易處則雀重而燕輕陸農師謝吏部尚書表六燕相
亭試銓平其輕重盖用此
周書王會東越海&KR2547;或誤為侮食而王元長曲水詩序
用之其别風淮雨之類乎
駱賓王云類同心異者龍蹲歸而宋樹代質殊聲合者
魚形出而吳石鳴龍蹲謂孔子春秋演孔圖孔子坐
如蹲龍立如牽牛
楊盈川敘郡守云代臨本州則元賓之父喜形於色繼
為本守則張翕之子迎者如雲敘縣令曰仁之所懷
幼童不能擊將雛之雉明之所斷老父不能争食粟
之雞對的語工
蘇許公制右掖司言佇光於五字常衮表五字非工張
南史詩唯有五字表魏志(若璩按本出郭頒世語)司馬景王命
中書令虞松作表再呈輒不可意中書侍郎鍾會取
視為定五字松悦服西掖用五字本於此
張文定慶歴中草兩制薦舉勅云盖舉類之来舊矣三
代之盛王其必由之如聞外之議云是且啓私謁告
請之弊也予不以是待士大夫何士大夫自待之淺
耶又察舉守令勅云夫天下之大官吏之衆獨不聞
循良尤異者之達予聽外臺之職豈非闕歟抑朝廷
未有以導之也其視守令能以仁政得民民心愛之
如古循吏然者宜以名上予得以褒慰之亦以使四
方之民知予不專寵健吏所貴仁者爾尤延之謂二
詔大哉言乎簡而盡直而婉丁寧惻怛之意見於言
外至今誦之盎然如在春風中豈特公之文足以導
上之德意志慮亦當時善治足以起其文也
文定又行范文正公參政制云大恩之下難為報大名
之下難為處矧兼二者可無勉哉爾尚朝夕以交修
予允迪前人勤教邦其永孚于休訓辭温雅可以見
太平之象
端平元年九月真文忠公除翰林學士洪舜俞命詞曰
迪惟仁祖有若臣修朝京師於甲午之元拜内相於
李秋之月歐陽公之除在至和元年九月歲皆甲午
用事切當如此
慶元初嗣秀王辭中書令賜贊拜不名鄭溥之草制云
天下之達尊三德兼爵齒以俱茂人臣之不名五老
與親賢而並隆公羊𫝊注禮君於臣不名者有五諸
父兄不名上大夫不名盛德之士不名老臣不名說
苑伊尹曰君之所不名臣者四諸父臣而不名諸兄
臣而不名先王之臣臣而不名盛德之士臣而不名
咸淳初嗣榮王賜詔書不名余草制用說苑事
開禧追貶秦檜周南仲代草制云兵於五材誰能去之
首弛邊疆之禁臣無二心天之制也忍忘君父之讎
又云一日縱敵遂貽數世之憂百年為墟誰任諸人
之責(金人南遷錄載孫大鼎疏言遣檜問我以就和檜之姦状著矣嘉定之牽復幾於失刑若璩)
(按南遷錄賓退錄駮之近漁洋文略駮之信多子虚稾亡是之辭然載遣秦檜事却可信余取以補續通鑑)
(寘𫝊是樓云)
韓文公王仲舒銘云敷文帝階擢列侍從野處謝敷文
閣直學士表云宣布中和方歌盛德之事擢列侍從
遽復敷文之階雖借用而切當
王輔嗣吐金聲於中朝此子復玉振於江表微言之緒
絶而復續不意永嘉之末復開正始之音晉人之稱
衞玠盖所尚者清談也正始魏齊王芳年號胡武平
啓以正始之遺音對奪朱之亂雅陸務觀嘗擿其誤
王季海行東坡贈太師制云博觀載籍之𫝊幾海涵
而地負遠追正始之作殆玉振而金聲恐亦襲武平
之誤也若正始之清談非所以稱坡公
胡文定以親辭成都學事云矧當喜懼之年深計短長
之日曾文清求歸侍云朝則倚門暮則倚閭常恐失
望父曰嗟子母曰嗟季曷敢弭忘
上官儀冊周王文識表魏舟之象詞掩漢臺之駕上句
用曹倉舒事下句用柏梁臺詩梁王曰驂駕駟馬從
梁来或以駕為卦引沛獻王占雨事非也
洪景盧周茂振入館謝啓雖不若董彦遠之博如桃莱
難悟(若璩按馮衍𫝊注云萊字似棗文又連桃後學者輙改萊為棗以桃棗易明桃萊難悟也啟正用章懷)
(太子注成句)柳卯本同幼婦外孫之義女郎世子之名(按南)
(史賈希鏡𫝊古冢有銘云青州世子東海女郎帝問希鏡對曰此是晉司馬越女嫁苟晞兒)亦儷
語之工者
野處草梁叔子制云鼎學士之大稱盖用劉禹錫天平
軍壁記以牙璋玉節鼎右僕射官稱之語又草葉顒左
相制云學聖人之道高天下以聲或云葉語音高故
以戲之然矜人臣以能高天下以聲史記謂殷紂也
不當用之王言
徐淵子上梁文云林木翳然便有濠濮間想清風颯至
自謂羲皇上人初寮啟云得知千載上賴古書作吏
一行便廢此事皆全句
李宗道春秋十賦屬對之工如越椒熊虎之状弗殺必
滅若敖伯石豺狼之聲非是莫喪羊舌王子争囚而
州犁上下伯輿合要而范宣左右魯昭之馬將為櫝
衛懿之鶴有乘軒于奚辭邑而衞人假之器晉侯請
隧而襄王與之田星已一終魯君之歲亥有二首絳
老之年作楚宫見襄公之欲楚效夷言知衞侯之死
夷雞憚犧而斷其尾象有齒以焚其身虞不臘矣吳
其沼乎好魯以弓請謹守寳賜鄭以金盟無鑄兵蛇
出泉臺聲姜薨鳥鳴亳社伯姬卒(若璩按歐陽公年譜年十七應舉隨)
(州試左氏失之誣論中云石言於晉神降於莘外蛇關而内蛇傷新鬼大而故鬼小雖不中人猶𫝊誦之)
(但誣原本定作巫出范寗榖梁𫝊序巫者謂多序鬼神之事也)
晏元獻進牡丹歌詩表云永平神爵之頌孝明稱美者
五人正元重九之篇德宗考第於三等按論衡云永
平中神雀羣集詔上神雀頌百官上頌文比瓦石唯
班固賈逵傅毅楊終侯諷五頌金玉孝明覽焉正元
事見劉太真𫝊(若璩按見劉太真傳謂新唐書舊唐則見德宗紀貞元四年九月癸丑□)
(百寮宴於曲江亭仍作重陽賜宴詩六韻賜之羣臣畢和上品其優劣以劉太真李紂為上等鮑防于召)
(為次等張濛殷亮等二十人又次之唯李晟馬燧李泌三宰相之詩不加優劣)
寧(若璩按寧當作夀下同)皇服藥赦文陳(按陳當作倪)正父所草也雖
不明不敏有辜四海望治之心然無怠無荒未始一
毫從已之欲天下誦之謂寫出寧皇心事
盧思道賀甘露云神漿可挹流味九戸之前天酒自零
凝照三階之下常衮賀雪云重陰益固應水澤腹堅
之時積潤潜通迎土膏脉起之候皆儷語之工者
俗語皆有所本如利市出易說卦左𫝊難為人出表記
擔負出詩玄鳥箋折閱出荀子生活出孟子家數出
墨子服侍出周禮大司徒伏事出陸士衡詩分付出
漢原涉𫝊交代出盖寬饒𫝊區處出黃霸𫝊多謝出
趙廣漢𫝊丁寧出詩采薇箋什物出後漢宣秉𫝊自
由出五行志曉示出童恢傳主者出劉陶𫝊(若璩按亦見劉)
(陶𫝊前欒巴𫝊)意智出鮮卑𫝊卑末出欒巴𫝊告示出荀子
(仁者好告示人按今仁作人)布施出周語(布施優裕)比校出齊語行頭
出吴語當日出晉語地主出左𫝊(按左𫝊止有東道主)越語相
於出晉后妃𫝊料理出王徽之𫝊長進出和嶠𫝊消
息出魏少帝紀功夫出王肅𫝊(按王肅𫝊無亦出魏少帝紀)普請
出吳吕蒙𫝊手下出太史慈𫝊牢固出陸抗𫝊鄭重出
王莽𫝊分外出魏程曉上疏小却出宋紀(按出武帝紀)間
介出長笛賦(間介無蹊)婁羅出南史顧歡𫝊(按日知錄婁羅盖聰明才)
(敏之意)本分出荀子(見端不如見本分)措大出五代東漢世家
(按已見通鑑唐文宗紀考異何屺瞻曰寒山詩亦有)假開出王峻𫝊本色出唐
劉仁恭𫝊古老出書無逸注商量出易商兑注不宣
備出楊德祖荅臨淄侯(不能宣備)生人婦出魏杜畿𫝊私
名出列子家公出莊子(主人公也)致意出晉簡文紀(按亦出孫)
(綽𫝊)𫝊語出後漢清河王慶𫝊收拾出光武紀尋思出
劉矩𫝊不審出韓詩外𫝊(按不審為晏子語)世情出纏子(不識)
(世情)爾来出孔明出師表朅来出思玄賦(按李善注引劉向七言曰)
(曷来歸耕永自疎)和買出左𫝊正義阿誰出蜀龐統傳罷休
出史記孫武𫝊慙愧出齊語安排出莊子比數出周
禮大司馬注見在出稾人注孩兒出書康誥注老境
出曲禮正義牽帥出左𫝊先輩出詩采薇箋如今出
杕杜箋居士出玉藻可人出雜記道人出漢京房𫝊
寄居出息夫躬𫝊某甲出周禮職内注道士出新序
(介子推云)主人公出史記范雎𫝊(按范雎𫝊作翁)小家子出漢霍
光𫝊不中用出史記外戚世家王尊𫝊(按秦始皇本紀吾前收天)
(下書不中用者)我輩人出晉石苞𫝊對岸出樂志(按出顧臻表曰今夷)
(狄對岸對岸二字用於敵國竒)十八九出漢丙吉𫝊(至今十八九矣)浩大出後
漢馬廖𫝊兩兩相視出周嘉𫝊(按毛板脱一兩字)年紀出光
武紀雜碎出仲長統𫝊細碎事手下出吳吕範𫝊(按兩)
(手下皆出注引江表𫝊孫策語)合少成多出中庸注(按中庸註無)若干出
禮記曲禮投壺如干出陳何之元𫝊膠加出九辨(膠音)
(豪加丘加反)牢愁出揚雄𫝊(畔牢愁集韻愁音曹)墨杘出列子(音眉癡)
冗長出陸士衡文賦無状出史記夏本紀擘畫出淮
南子前定出中庸細作出左𫝊釋文敘致出世說留
連出後漢劉陶𫝊問息秏出竇后紀已分出魏文帝
書物色出淮南子(按何不云出月令)本師出史記樂毅𫝊祖
師出漢外戚丁姬𫝊生熟出莊子有瓜葛出後漢禮
儀志(按出禮儀志注引蔡邕獨斷曰凡與先后有瓜葛者)發遣出陳寔𫝊天然
出賈逵𫝊新鮮出太玄鈍悶出淮南子誇張出列子
愺恅出洞簫賦近局出陶淵明詩提撕出詩抑箋本
貫出晉江統論(按止有本種無本貫)十字街出北史李庶𫝊(按庶)
(附李諧𫝊)見錢出漢書王嘉𫝊
梁簡文為子辭封表云日蝕之餘無黃童之對荷戟入
榛異子烏之辨又云熙祖流聰慧之稱方建臨淮之
國元仲表岐嶷之質乃啓平原之封(荷戟入榛揚雄童烏事熙祖晉)
(太子遹字元仲魏明帝字)元豐末皇弟似封晉寧郡王制全用熙
祖元仲一聯然熙祖非美事也(晉寧元板作普寧)
王元之表風摧霜敗芝蘭之性終香日遠天高葵藿之
心未死劉元城表云志存許國如萬折而必東忠以
事君雖三已而無慍斯言可以立懦志(若璩按趙元鎮移吉陽軍)
(表云白首何歸悵餘生之無幾丹心未泯誓九死以不移尤以此言致不食卒可悲也)
驢非驢馬非馬(漢西域𫝊)烏不烏鵲不鵲(戰國策)可以為對(若璩)
(按後魏宣武孝明民間謠曰狐非狐貉非貉)傅景仁云烹羊炰羔唯帶牛
佩犢可對
嘉定受寳璽南塘賀表云函封遠致不知何國之白環
瑑刻孔章咸曰寧王之大寳(宗室入翰苑者三人彦中汝談汝騰)
王岐公荅韓魏公詔豈朕鬱於大道未昭治亂之原將
卿保其成功自潔進退之分崔大雅荅周益公詔豈
朕不德末達好賢之誠將卿既明自全引退之節盖
倣其意
鄭安晚再相(若璩按安晚清之號再相於淳祐七年四月)應之道草制云彦
博重入中書特令納節王曾再登揆席俛就集賢
黃伯庸賀雪表云招徠衆俊無晝卧洛陽之人奬勵三
軍有夜入蔡州之志語工而健(上天同雲平地尺雪范蜀公表也周益公)
(用之)
耿直之守京口復陳少陽之後曰如可贖兮百身猶將
宥之十世
億載萬年為父為母四海九州悉主悉臣迂齋對
李顯忠復節鉞汪聖錫草制云念秦伯用孟明之意與
馮唐面文帝之言又云與人之周庶幾得頗牧而能
用共武之服爾其繼英衞之善兵
倪正父草壽皇尊號詔云率百官若帝之初丕講非常
之禮於萬年受天之祜聿迎滋至之休周益公辭免
表云遜于殳斨伯與敢忘稽首有若虢叔閎夭尚助
迪威正父荅詔云殳斨伯與固可遜未聞虞帝之必
從虢叔閎夭雖曰賢盖視周公而不及
真文忠為原貸盜賊詔云弄潢池之兵諒非爾志烈崑
岡之火亦豈予心又云自有宇宙至於今日未聞盜
賊得以全軀其言足以感動人心
王卿月為澹庵制云吾寧身蹈東海獨仲連不肯帝秦
至今名重泰山微相如何以強趙
盧肈海潮賊後序馬褐牛衣(古未冇對者)
崔大雅草史直翁制云皇祐之詔二老設几以須熙寧
之遇四臣齎書而訪尚有斯禮勿遐爾心(二老社衍任布四臣)
(韓富文曾帳若璩按杜衍𫝊皇祐元年召陪祀明堂都亭驛設具几杖待之稱疾固辭任布𫝊並同而)
(仁宗本紀不載)
吕成公代其父倉部自黃州易守池州啓云爰考唐朝
有杜牧把麾之舊其臨秋浦亦齊安解組之餘雖後
先遷徙之偶同顧今昔風流之非匹
端平初濟王夫人吴氏復舊封其父與蔣右史良貴有
連良貴託先君代為謝丞相啓其末聯云孤忠未泯
敢忘漆室之憂葵厚德難酬願效老人之結草良貴
稱賞
真文忠除參政辭以疾趙南塘草詔曰漢御史大夫吉
當封病上憂之夏侯勝謂必瘉果然後遂至相朕之
賢卿甚於宣帝之德吉也卿其親醫藥自厚且先即
舍拜命少間可就車朕遣黃門召見卿矣此詔有西
漢風
鄭威愍公(驤)新除謝上章云關陜六七任不挂權臣之
横恩崇觀二十秋靡霑故相之餘潤公之大節如此
馮翊之死義其處之有素矣
傅至樂上周益公啓云東門之柳自凋玄都之桃何在
彼刀頭之䑛蜜得未錙銖況井眉之居瓶怳如夢寐
盖指張說也
或上朱文公啓云行蔵勛業銷倚摟看鏡之懷窈窕﨑
嶇寄尋壑經丘之趣(若璩按何屺瞻曰此免解張克明啟中自敘語朱子謂此老子)
(心事也此公方求試南宫而輙以自與何哉有跋載大全集中時為庚子至前一夕方知南康軍屢請祠)
(而未允明年閏三月遂去郡東歸今但云上朱子似小誤)
宋正甫詩三甲未全一丁不識
或試縣學見黜後預鄉薦以啓謝縣令有不平之意令
荅云大敵勇小敵怯昔固有之今日是前日非吾無
愧矣(若璩按宋處州士子終場者六人三人與選謝主司啟云同矍圃之觀人去者半存者半類孔)
(門之取友益者三損者三)
毛憲守長沙謝韓平原云湖南之地二千里序詩幸託
於昌黎平原之客十九人脱穎願同於毛遂
毛澤民啟云揚子雲貌寝官卑經雖玄而謂白九方歅
機深識妙馬本驪而為黃李清卿啟云斯風未泯則
朝取溫造而暮拔石洪吾道不行則近舍皇甫而遠
求居易
洪舜俞薦於鄉鞏嶸監試後鞏為江東憲使舜俞分教
番陽啟云東坡倅錢唐曾在門外鵠袍之列半山憲
江左亦賞梁間燕語之詩
徐淵子為越教荅項平甫云正恐異時風舞雩之流不
無或者月離畢之問或荅洪舜俞云魯直大名有皎
潔江梅之句少游下蔡無丁東玉佩之詞
有郡守招士人教子辭曰士而託於諸侯非其義也師
不賢於弟子將焉用之
張宣公荅教官云識其大者豈誦說云乎哉何以告之
曰仁義而已矣
真文忠為江東轉運有民困於買鳩之役来訴公判云
詔捕鵁鶄若水尚還其使歲貢蚶蛤孔戣猶疏于朝
況為州縣之官可恣口腹之欲
攻媿為姜氏慶七十致語云今日王孫猶有承平之故
態舊時竹馬得見會昌之新春承平王孫見柳文姜
㟧誌
衢州稽古閣書臯陶謨於屛其上梁文云臯陶若稽古
事三朝稽古之君孔子與斯文為萬世斯文之主
王相(爚)嘉熙(若璩按理宗在位十三年丁酉改元)間以親老辭督府辟其
書曰昔溫太真絶衿違母以奉廣武之檄心雖忠而
人議其失性徐元直指心戀母以辭豫州之命情雖
窘而人予其順天
吕倚謝王岐公饋錢酒用白水真人青州從事岐公稱
之
夏文莊表云詩會餘蚳之文簡凝含酖之墨餘蚳見詩
貝錦箋筆銳干將墨含醇酖出文心雕龍
獨孤馴象世以為工子雲甘泉晚而悔作晏元獻謂賦
也獨孤綬放馴象賦云返諸林邑之野歸爾梁山之
隅時在偃兵豈嬰乎燧尾上惟賤賄寧恤乎焚軀
唐律賦雞鳴度關云念秦關之百二難逞狼心笑齊客
之三千不如雞口
紹興中省試高祖能用三傑賦第四韻用運籌帷帳考
官謂漢書乃帷幄非帳字不敢取徹棘以語周益公
益公曰史記云運籌帷帳之中非誤也淳熙中省試
人主之勢重萬鈞賦第一聯有用洪鐘二字者考官
哂之洪文敏典舉聞之曰張平子西京賦洪鐘萬鈞
此必該洽之士遂預選紹熙中四明試航琛越水詩
有用東坡舶趠二字而黜者決得失於一夫之目其
幸不幸若此
東都之季清議扶之而有餘強秦之末壮士守之而不
足(前輩作風俗萬世之基末韻)亶聰明而有作無作聰明由仁義
以安行非行仁義(舜由仁義行)
非刀匕是共膳宰舉席間之觶釋椎鑿而上輪人議堂
上之書此工執藝事以諫賦聯也
困學紀聞卷十九
