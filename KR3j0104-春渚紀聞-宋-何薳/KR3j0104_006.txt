春渚紀聞卷六宋何薳撰
東坡事實
文章快意
先生嘗謂劉景文與先子曰某平生無快意事惟作文
章意之所到則筆力曲折無不盡意自謂世間樂事無
踰此者
後山往杏園
建中靖國元年陳無己以正字入舘未幾得疾樓异世
可時為登封令夜夢無已見别行李匆甚樓問是行何
之曰暫往杏園東坡少游諸人在彼已久樓起視事而
得參寥子報云無已逝矣
坡仙之終
冰華居士錢濟明丈嘗跋施能叟藏先生帖後云建中
靖國元年先生以玉局還自嶺海四月自當塗寄十一
詩且約同程德孺至金山相候既往迓之遂決議為毘
陵之居六月自儀真避疾臨江再見於奔牛埭先生獨
卧榻上徐起謂某曰萬里生還乃以後事相託也惟吾
子由自再貶及歸不復一見而決此痛難堪餘無言者
久之復曰某前在海外了得易書論語三書今盡以付
子願勿以示人三十年後會有知者因取藏篋欲開而
鑰失匙某曰某獲侍言方自此始何遽及是也即遷寓
孫氏舘日往造見見必移時慨然追論往事且及人間
出嶺海詩文相示時發一笑覺眉宇間秀爽之氣照映
坐人七月十二日疾少間曰今日有意喜近筆硏試為
濟明戲書數紙遂書惠州江月五詩明日又得跋桂酒
頌自爾疾稍增至十五日而終
鄒陽十三世
薳一日謁冰華丈於其所居烟雨堂語次偶誦人祭先
生文至降鄒陽於十三世天豈偶然繼孟軻於五百年
吾無間也之句冰華笑曰此老夫所為者因請降鄒陽
事冰華云元祐初劉貢甫夢至一官府案間文軸甚多
偶取一軸展視云在宋為蘇某逆數而上十三世云在
西漢為鄒陽蓋如黃帝時為火師周朝為柱下史只一
老聃也
紫府押衙
霅川莫蒙養正崇寧間過余言夜夢行西湖上見一人
野服髽䯻頎然而長參從數人軒軒然常在人前路人
或指之而言曰此蘇翰林也養正少識之亟趨前拜且
致恭曰蒙自為兒時誦先生之文願執巾侍不可得也
不知先生厭世仙去今何所領而參從如是也先生顧
視久之曰是太學生莫蒙否養正對之曰然先生頷之
曰某今為紫府押衙語訖而覺後偶得先生嶺外手書
一紙云夜登合江樓夢韓魏公騎鶴相過云受命與公
同北歸中原當不久也已而果然小說載魏公為紫府
真人則養正之夢不誣矣
裕陵睠賢士
先生臨錢塘郡日先君以武學博士出為徐州學官待
次姑蘇公遣舟邀取至郡留欵數日約同劉景文泛舟
西湖酒酣顧視湖山意頗歡適且語及先君被遇裕陵
之初而歎今日之除似是左遷久之復謂景文曰如甚
今日餘生亦皆裕陵之賜也景文請其說云某初逮繫
御史獄獄具奏上是夕昏鼓既畢某方就寢忽見二人
排闥而入投篋于地即枕卧之至四鼔某睡中覺有撼
體而連語云學士賀喜者某徐轉反問之即曰安心熟
寢乃挈箧而出蓋初奏上舒亶之徒力詆上前必欲置
之死地而裕陵初無深罪之意密遣小黃門至獄中視
某起居狀適某晝寢鼻息如雷即馳以聞裕陵顧謂左
右曰朕知蘇軾胸中無事者於是即有黃州之命則裕
陵之恕念臣子之心何以補報萬一後先君嘗以前事
語張嘉父嘉父云公自黃移汝州謝表既上裕陵覧之
顧謂侍臣曰蘇軾真竒才時有憾公者復前奏曰觀軾
表中猶有怨望之語裕陵愕然曰何謂也對曰其言兄
弟並列於賢科與驚䰟未定夢遊縲紲之中之語蓋言
軾轍皆前應直言極諫之詔今乃以詩詞被譴誠非其
(原闕)也裕陵徐謂之曰朕已灼知蘇軾衷心實無他腸也
於是語塞云
墨木竹石
先生戲筆所作枯株竹石雖出一時取適而絶去古今
畫格自我作古薳家所藏枯木并拳石叢篠二紙連手
帖一幅乃是在黃州與章質夫莊敏公者帖云某近者
百事廢懶唯作墨木頗精奉寄一紙思我當一展觀也
後又書云本只作墨木餘興未已更作竹石一紙同往
前者未有此體也是公亦欲使後人知之耳
裕陵惜人才
公在黃州都下忽盛傳公病歿裕陵以問蒲宗孟宗孟
奏曰日來外間似有此語然亦未知的實裕陵將進食
因歎息再三曰才難遂輟飯而起意甚不懌後公於哲
廟朝表薦先子博士備論云先皇帝道配周孔言成典
謨蓋嘗當食不御有才難之歎其說蓋出于此
著述詳攷故實
秦少章言公嘗言觀書之樂夜常以三鼓為率雖大醉
歸亦必披展至倦而寢然自出詔獄之後不復觀一字
矣某於錢塘從公學二年未嘗見公特觀一書也然每
有賦詠及著譔所用故實雖目前燗爛熟事必令秦與
叔黨諸人檢視而後出
書明光詞
蔣子有家藏先生於吳牋上手書一詞是為餘杭通守
時字云紅杏子天桃盡獨自占春芳不比人間蘭麝自
然透骨生香對酒莫相忘似佳人兼合明光只憂長笛
吹花落除是寧王既不知曲名常以問先生門下士及
伯達與仲虎叔平諸孫皆云未之見也又不知兼合明
光是何等事或云是酴醿也
論古文俚語二說
文章至東漢始陵夷至晉宋間句為一叚字作一處其
源出於崔蔡史載文姬兩詩特為俊偉非獨為婦人之
竒乃伯喈所不逮也又俚俗語有可取者處貧賤易耐
富貴難安勞苦易安閑散難忍痛易忍癢難人能安閑
散耐富貴忍癢真有道之士也二叚所書皆東坡醉墨
薳家寳之甚久後入䘖府世無傳此語者故錄于此
題領巾裙帶二絶
嘉興李巨山錢安道尚書甥也先生嘗過安道小酌其
女數歲以領巾乞詩公即書絶句云臨池妙墨出元常
弄玉嬌癡笑柳娘吟雪屢曾驚太傅斷弦何必試中郎
又於陶安世家見為劉唐年君佐小女裙帶上作散隸
書絶句云任從酒滿翻香縷不願書來繫綵牋半接西
湖横綠草雙垂南浦拂紅蓮每句皆用一事尤可珍寳
也
營妓比海棠絶句
先生在黃日每有燕集醉墨淋漓不惜與人至於營妓
供侍扇書帶畫亦時有之有李琪者小慧而頗知書札
坡亦每顧之喜終未嘗獲公之賜至公移汝郡將祖行
酒酣奉觴再拜取領巾乞書公顧視之久令琪磨硯墨
濃取筆大書云東坡七歲黃州住何事無言及李琪即
擲筆袖手與客笑談坐客相謂語似凢易又不終篇何
也至將徹具琪復拜請坡大笑曰幾忘出場繼書云恰
似西川杜工部海棠雖好不留詩一座擊節盡醉而散
太白胸次
士之所尚忠義氣節不以摛詞摘句為勝唐室宦官用
事呼吸之間殺生随之李太白以天挺之才自結明王
意有所疾殺身不顧王舒公言太白人品汚下詩中十
句九句說婦人與酒至先生作太白贊則云開元有道
為少留縻之不可矧肯求又平生不識高將軍手汚吾
足乃敢嗔二公立論正似見二公胸次也
賦詩聫詠四姬
徐黃州之子叔廣十四秀才先生與其舅張仲謨書所
謂十三十四者皆俊性者是也嘗出先生醉墨一軸字
畫欹傾龍蛇飛動乃是張無盡過黃州而黃州有四侍
人適張夫人擕其一住壻家為浴兒之會無盡因戲語
云厥有美妾良由令妻公即續之為小賦云道得徵草
鄭趙姓稱孫姜閻齊浴兒於玉潤之家一䕫足矣侍坐
於冰清之仄三英粲兮既暮而張夫人復還其一還乃
閻姬也最為徐所寵公復書絶句云玉筍纖纖揭繡簾
一心偷看綠羅尖使君三尺毬頭帽湏信從來只有簷
樂語畫隸三絶
薳於揚州得先生手畫一樂工復作樂語云桃園未必
無杏銀鑛終湏有鉛荇帶豈能攔浪藕花却觧留蓮其
後文作漢隸書子瞻禹功同觀真三絶也
秦蘇相遇自述輓誌
先生自惠移儋耳秦七丈少遊亦自郴陽移海康渡海
相遇二公共語恐下石者更啓後命少遊因出自作挽
詞呈公公撫其背曰某常憂少遊復何言某亦嘗自為
誌墓文封付從者不使過子知也遂相與嘯詠而别初
少遊謁公彭門和詩有更約後期遊汗漫蓋䜟於此云
牛酒帖
先生在東坡每有勝集酒後戲書以娛坐客見於傳錄
者多矣獨畢少董所藏一帖醉墨瀾翻而語特有味云
今日與數客飲酒而純臣適至秋熱未已而酒白色此
何等酒也入腹無贜任見大王既與純臣飲無以侑酒
西隣耕牛適病足乃以為&KR0034;飲既醉遂從東坡之東直
之出至春草亭而歸時已三鼓矣所謂春草亭乃在郡
城之外是與客飲私酒殺耕牛醉酒踰城犯夜而歸又
不知純臣者是何人豈亦應不當與往還人也
饋藥染翰
先生自海外還至贛上寓居水南日過郡城携一藥囊
遇有疾者必為發藥并䟽方示之每至寺觀好事者及
僧道之流有欲得公墨妙者必預探公行遊之所多設
佳紙於紙尾書記名氏堆積案間拱立以俟公見即笑
視略無所問縱筆揮染随紙付人至紙尚多即笑語之
曰日暮矣恐小書不能竟紙或欲齋名及佛偈幸見語
也及歸人人厭滿忻躍而散
寫畫白團扇
先生臨錢塘日有陳訢負綾絹錢二萬不償者公呼至
詢之云某家以製扇為業適父死而又自今春已來連
雨天寒所製不售非固負之也公熟視久之曰姑取汝
所製扇來吾當為汝發市也湏臾扇至公取白團夾絹
二十扇就判筆作行書草聖及枯木竹石頃刻而盡即
以付之曰出外速償所負也其人抱扇泣謝而出始踰
府門而好事者爭以千錢取一扇所持立盡後至而不
得者至懊恨不勝而去遂盡償所逋一郡稱嗟至有泣
下者
寺認法屬黑子如星
錢塘西湖夀星寺老僧則廉言先生作郡倅日始與參
寥子同登方丈即顧謂參寥曰某生平未嘗至此而眼
界所視皆若素所經歴者自此上至懴堂當有九十二
級遣人數之果如其言即謂參寥子曰某前身山中僧
也今日寺僧皆吾法屬耳後每至寺即解衣盤礴久而
始去則廉時為僧雛侍仄每暑月袒露竹隂間細視公
背有黑子若星斗狀世人不得見也即北山君謂顔魯
公曰誌金骨記名仙籍是也
觀書用意
唐子西云先生赴定武時過京師舘於城外一國子中
余時年十八謁之問近觀甚對以方讀晉書猝問其中
有甚亭子名予茫然失對始悟前軰觀書用意如此
筆下變化
晁丈无咎言蘇公少時手抄經史皆一通每一書成輒
變一體卒之學成而已廼知筆下變化皆自端楷中來
爾不端其本而欺以求售吾知書中孟嘉自可點識也
馬蹶答問
元祐三年北人賀正使劉霄等入賀公與狄詠舘伴錫
燕回始行馬而公馬小蹶劉即前訊曰馬驚無苦否公
應之曰銜勒在䘖雖小失無傷也
蘇劉互謔
劉貢父舍人滑稽辨捷為近世之冠晚年雖得大風惡
疾而乘機決發亦不能忍也一日與先生擁爐於慧林
僧寮謂坡曰吾之隣人有一子稍長因使之代掌小解
不逾歲偶誤質盗物資本耗折殆盡其子媿之引乃罪
而請其父曰某拙於運財以敗成業今請從師讀書勉
赴科舉庶幾可成以雪前恥也其父大喜即擇日具酒
肴以遣之既别且囑之曰吾老矣所恃以為窮年之養
者子也今子去我而遊學儻或僥倖改門換戸吾之大
幸也然切有一事不可不記或有交友與汝唱和湏子
細看莫更和却賊詩狼狽而歸也蓋譏先生前逮詔獄
如王晉卿周開祖之徒皆以和詩為累也貢父語始絶
口先生即謂之曰某聞昔夫子自衛反魯會有召夫子
食者既出而羣弟子相與語曰魯吾父母之邦也我曹
久從夫子轍環四方今幸俱還鄉里能乘夫子之出相
從尋訪親舊因之閱市否衆忻然許之始過闤闠未及
縱觀而稠人中望見夫子巍然而來於是惶懼相告由
夏之徒奔踔越逸無一留者獨顔子拘謹不能遽為闊
步顧市中石㙮似可𨼆蔽即屏伏其旁以俟夫子之過
已而羣弟子因目之為避孔子㙮貢父風疾之劇以報
之也
回江之利
先生元祐四年以内相出典餘杭時水官侯臨亦繼出
守上饒過郡以嘗渡江敗舟於浮山遂畫回江之利以
獻從公相視其宜一自富陽新橋港至小嶺開鑿以通
閑林港或費用不給則置山不鑿而令往來之舟般運
度嶺由餘杭女兒橋港至郡北關江漲橋以通運河一
自龍山閘而出循江道過六和寺由南蕩朱橋港開石
門平田至廟山然後復出江道二十里至富陽而公詩
有坐陳三策本人謀唯留一諾待我畫謂此又云石門
之役萬金耳首鼠不為吾已隘又云上饒使君更超逸
坐睨浮山如累塊者知所議出於侯也時越尼身死官
籍其資得錢二十萬緡公乞於朝又請度牒三百道佐
用得請而公入為翰林承旨除林希子中為代有諛者
言今鑿龍山姥嶺正犯太守身因寢其議而遷用亡尼
之資遺患至今往來者惜之
翰墨之富
先生翰墨之妙既經崇寧大觀焚毁之餘人間所藏蓋
一二數也至宣和間内府復加搜訪一紙定直萬錢而
梁師成以三百千取吾族人英州石橋銘譚積以五萬
錢輟沈元弼月林堂榜名三字至於幽人釋子所藏寸
紙皆為利誘盡歸諸貴近及大卷軸輸積天上丙午年
金人犯闕輪運而往疑南州無一字之餘也而紹興之
初余於中貴任源家見其所藏幾三百軸最佳者有徑
寸字書宸奎閣記行書南遷乞乘舟表與酒子賦又於
先生諸孫處見海外五賦字皆如醉翁亭記而加老放
畢少董處見自北中還得責吕惠卿詞於王信仲家人
針箧中續仲永處見海外祭妹德化縣君文與余世寳
東坡先生無一錢詩醉草十紙龍蛇飛動皆非前後石
刻所見者則德麟趙丈嘗跋公書後有翰墨稽天發乎
妙定之語為不虛也
龍團稱屈賦
先生一日與魯直文潜諸人會飯既食骨塠兒血羹客
有湏薄茶者因就取所碾龍團遍啜坐人或曰使龍茶
能言當湏稱屈先生撫掌久之曰是亦可為一題因援
筆戲作律賦一首以俾薦血羹龍團稱屈為韵山谷擊
節稱詠不能己巳無藏本聞關子開能誦今亡矣惜哉
贗換真書
先生元祐間出帥錢塘視事之初都商税務押到匿税
人南劍州鄉貢進士吳味道以二巨掩作公名䘖封至
京師蘇侍郎宅顯見偽妄公即呼味道前訊問其掩中
果何物也味道蹙而前曰味道今秋忝冐鄉薦鄉人集
錢為赴省之贐以百千就置建陽小紗得二百端因計
道路所經場務盡行抽税則至都下不存其半心竊計
之當今負天下重名而愛奬士類唯内翰與侍郎耳縱
有敗露必能情貸味道遂偽假先生台銜緘封而來不
探知先生已臨鎮此邦罪實難逃幸先生恕之公熟視
笑呼掌牋奏書史公令去舊封換題細銜附至東京竹
竿巷蘇侍郎宅并手(原缺一字)子由書一紙付示謂味道曰
先軰這回將上天去也無妨來年高過當却惠顧也味
道悚謝再三次年果登高第還具牋啓謝殷勤其語亦
多警策公甚喜為延欵數日而去
春渚紀聞卷六
