春渚紀聞卷十宋何薳撰
記丹藥
序丹竈
丹竈之事士大夫與山林學道之人喜於談訪者蓋七
八也然不知皆是仙藥丹頭也自三茅君以丹陽歲歉
死者盈道因取丹頭點銀為金化鐵為銀以救饑人故
後人以煆粉點銅名其法曰丹陽以死砒點銅者名其
法曰點茆亦有取丹頭初轉伏朱以養黃茆死磂以乾
汞如漢之王陽婁敬唐之成弼近世王揵成鵶嘴金以
助國用者不可謂世無此法也但得之者真龜毛兔角
而為之致禍者十八九也如東坡先生楊元素内相皆
密受真訣知而不為者章申公黃八座道夫皆訪求畢
世費資鉅萬而了無一遇者
鳳翔僧煆朱鎔金
東坡先生初官鳳翔日遇一老僧謂之曰我有煆法欲
以相授幸少憩我廬也坡語僧曰聞之太守陳公嘗求
而不與我固無欲乃以見授何也僧曰我自度老死無
日而法當傳人然為之者多因致禍非公無可授者但
勿妄傳貪人耳後陳公知坡得之懇求甚力度不可不
與陳得而為之不久果敗官而歸其法以一藥煆朱取
金之不足色者随其數每一分入煆朱一錢與金俱鎔
既出坯則朱不耗折而金色十分耳穎濱遺老亦詳記
之龍川錄云
居四郎伏硃煆丹砂
密院編修居世英之父居四郎者少遇異人得煆朱法
其法取辰錦顆塊砂不計多少以一藥鋪蓋煆之朱已
伏火即日用炭火二兩空養不論歲月要用即取水銀
與足色金對母結成母砂子取煆朱細研以津調勻塗
砂毬上熾炭十斤籠砂煆之俟火半紫熖起去火出寳
淬梅水中則俱成紫磨金不再坯溶便可製器用也而
老居未嘗對人言亦未輙用一錢也臨終呼世英語之
曰我之煆法世唯語韓魏公矣非魏公德業之厚餘人
不可授也我亦不當授汝汝分中合得後自當有授汝
者然亦素知我有此法必費妄求訪以盡資用因語數
法皆不能成寳世謂爇法者授之并語目覩數人緣此
而致禍者以戒之
瓢内出汞成寳
承議郎賀致中為余言任德翁之猶子嘗随德翁入都
艤舟相國寺橋遇一道人邀坐茶肆手出小藥瓢云吾
視官人蓋留心丹竈有年而未有所得者今能施我百
錢當以此瓢為贈夜以水銀一兩投中翌早收取二兩
乾銀也任意謂必無此理然亦不能違其請傾箧得百
錢與之袖瓢而歸夜取汞試納瓢中置之枕間次夕醉
中探手撼瓢則其聲董董然汞如故也置之不復視一
日德翁湏汞為用任欣然取器分取既傾器中則堅凝
成寳矣入火烹煉了無耗折自此夕注晨取無不成寳
者蓋真仙丹藥所製汞感丹氣自然凝結但不知出瓢
始凝之理向使在瓢即堅則破瓢而取止於一作而已
此亦真仙神化無方非塵凡之可理度者任無妻孥之
累資用素窮既日獲一星之利於是厚為已奉不踰年
一病而卒瓢亦随失之也
丹陽化銅
薛駝蘭陵人嘗受異人煆砒粉法是名丹陽者余嘗從
惟湛師訪之因請其藥取藥帖抄二錢匕相語曰此我
一月養道食料也此可化銅二兩為爛銀若就市貨之
煆工皆知我銀可再入銅二錢比常直每兩必加二百
付我也其藥正白而加光璨取棗肉為圓俟溶銅汁成
即投藥甘鍋中湏臾銅汁惡類如鐵屎者膠着鍋面以
消石攪之傾槽中真是爛銀雖經百火柔軟不變也此
余所躬親試而不誣者後亦許傳法而賊亂不知所在
矣
煆消愈疾制汞
姑蘇查先生得煆消石法章申公與之為莫逆而法不
傳也嘗遇一病僧而憫之取消作盂令日煎水飲之服
之月餘病良已僧有周旋過而詢其由以飲煎水為言
是僧素知查術曰此伏消所成也當取汞置盂中就火
試之果致汞死僧更以為希世之遇即往禮謝再三且
語其盂之異復懇求其法查曰法固未易傳而前盂用
力將竭可携來為公加藥為之也僧取盂授查即碎盂
别鎔門臨大河俟消成汁即鉗投水中曰我初但欲起
師之疾不意無厭至此也僧懊恨而歸
點銅成庚
法空首座無相師霅川人與余為姻家待制公沈純誠
之季也一舉不第遂祝髮以求出世法間亦留心煆事
嘗於焦山與僧法全語及點化而全云我術正是點茆
耳空曰出家兒豈當更學此若一有彰敗則所喪多矣
全曰我法異此止以一藥點銅為金而所患制銅無法
於骨董袋中携行或為人所窺爾因出一紙褁視空質
溪沙也而加重且抄數錢匕令空烹之通夕不能成汁
呼全訊之全笑曰人得此視之溪砂也豈知實銅耶復
取白藥少許投之砂始融化出火視之真金也空拜禮
稱贊云目所未見也復日加延欵且請其術全曰我不
惜術但我有前誓且恐起貪人妄費之心反致竒禍實
無益於人也請為師言其自也我年二十無家為道人
同侣三人共學丹竈歴年無成因紹聖元年七月十五
日相語曰我軰所學遊訪未遠今當各散行以十年為
期却以此月此日會于此地道人無累是日不至即道
死矣遂舉酒為約三人者散往川陕京洛間我即留二
浙轉首之間忽復至期出豐樂橋三人者次第俱集相
待歡甚劇飲數日各出所得方訣參較之内一茆法差
似簡易即試為之而銅色不盡一人曰我於成都藥市
遇一至人得去暈藥彼云竒甚而我未試也因取同烹
而色益黃意謂藥少未至增藥再烹及出坯中則真金
矣更相驚喜袖市肆中云良金也衆復相與謀曰常聞
京師鑾家金肆為天下第一若往彼市之無疑則真仙
秘術也復被而行至都以十兩就市鑾氏取其家金較
之則體柔而加紫熖即得高直以歸時共寓相國寺東
客邸中復相慶曰我軰窮訪半生今幸遇此可以安心
養道矣萬一未能免俗則飲酒食肉可畢此生今當共
作百兩分以為别即市半邊宫醖大嚼酣飲而烹銅不
虞銅汁濺發火延于屋風勢暴烈不可救撲火馬四至
三人者醉甚而我獨微醒徑破烟熖從稠人中脱命而
出懼有捕者素善泅即投汴水順流而下度過國門下
鎻始敢登岸方在水中即悔過祈天且誓為僧及不復
再作或遇幹大緣事不能成就當啓天為之不敢毫髮
為已用也況敢傳人乎若首座有未了緣事可與衆集
福者我當分藥點治雖百兩不靳也空既聆其說亦不
敢深逼之一旦不告而去後不知所在其徒三人二人
醉甚不支焚死一人就捕受杖亦數日而卒
草制汞鐵皆成庚
朝奉郎劉均國言侍其父吏部公罷官成都行李中水
銀一箧偶過溪渡箧塞遽脱急求不獲即攬取渡傍叢
草塞之而渡至都久之偶欲汞用傾之不復出而斤重
如故也破箧視之盡成黃金矣本朝太宗征澤潞時軍
士於澤中鎌取馬草晚歸鎌刀透成金色或以草燃釡
底亦成黃金焉又臨安僧法堅言有歙客經於潜山中
見一蛇其腹漲甚蜿蜒草中徐遇一草便嚙破以腹就
磨頃之漲消如故蛇去客念此草必消漲毒之藥取至
箧中夜宿旅邸鄰房有過人方呻吟牀第間客就訊之
云正為腹漲所苦即取藥就釡煎一杯湯飲之頃之不
復聞聲意謂良已至曉但聞鄰房滴水聲呼其人不復
應即起燭燈視之則其人血肉俱化為水獨遺骸卧牀
急挈裝而逃至明客邸主人視之了不測其何為至此
及潔釡炊飯則釡通體成金乃密瘞其骸既久經赦客
至邸共語其事方傳外人也
糝製
嘉禾墨工沈珪言其賣墨廬山過僧了希語及丹竈夜
宿其廬希探箧取一藥示沈玉琥珀色稱取二錢重用
水銀一兩同入鐵銚中以盞覆之置火上頃之作嬰兒
聲即開視以稱稱之并藥成一兩二錢黃金矣希言此
是死硫也又言臨安一山寺前有翁媪市餅餌為給而
寺有僧日出坐其肆凡二十年察其翁媪日用無過費
而純質如一一日密語之曰我有乾汞法未嘗語人念
爾翁媪甘貧於井市且老矣可坐受安逸翁媪即謝而
受其方并面乾汞示之數日翁媪復携餅餌造僧房見
僧云誠謝老師見惠袐方以休養二老然老夫婦亦自
有一薄術自謂不作不食不敢妄享甘心餅肆以畢餘
生也乃出藥於僧前取汞糝製即成黃金矣老僧慙恧
禮謝翁媪云吾二十年與神仙俱而不知真凡骨也翁
媪既歸明日僧出訪之則空室矣
市藥即乾汞
朝奉郎軍器監丞徐建常余姊丈也建安人其父宣義
公故農家子後以市藥為生性好施惠遇人有急難如
在已也貧乏求濟傾資與之不吝焉暇日乘舟至郡與
一道士同載如舊相識道士從容謂公曰子有隂德我
所秘乾汞法當以授子可廣所施也即䟽方示公并令
公市藥與汞取汞置鐵銚中以藥少許糝上復以器覆
之置火上湏臾聞銚中嬰兒聲即揭起示之汞已枮矣
公徐取汞并以所示方褁之以謝道士曰我之薄施未
足及物要當竭力所致為之此不願為也天或下憫我
未有子倘遣吾得一起家之子是吾願也即投汞與方
潭水中道士笑謝曰我非所及也是歲建常生至年十
四始令從其姊丈陳庸器讀書且囑之曰吾待汝十年
遊學若至期不第即還代我掌藥肆也建常十八歲考
中上舍高等二十四果於季常寧榜中登科如公約也
藥瓦成金
李樞公慎副車李瑋之曾孫云其季公雄帥祕藏王先
生手化金瓦遇好事常出而示之且言初長主召捷至
為設酒謂之曰聞先生能化金可得一見否捷曰此亦
戲劇耳時坐爐側捷令取新瓦一片手叚之取所酌酒
杯置湯鼎上投瓦其中抄少藥糝上復注湯滿杯酒散
湯已耗半取瓦視之則兩角浸湯處皆成紫磨金而一
角元是新瓦也又餘杭陳祖德云嘗見吕吉甫家藏婁
敬所化藥金重三十兩元是片瓦而布紋仍在也
變鐵器為金
閤門宣事陳安正云其姻家劉朝請者在鎮江常延顧
一道人臨行借取案間鐵銚云欲道中煖酒用既與之
數日其子相遇泗上道人以紙數重封銚還劉囑曰慎
勿遺墜至家呈其尊因大笑曰銚不直百錢何用見還
又封護如此其勤也即置之閒處一日取銚作糊既滌
濯之視銚柄有五指痕反轉握處皆成紫金色驚歎累
日傳玩親友無不歎賞者蓋是其真氣所化也
春渚紀聞卷十
