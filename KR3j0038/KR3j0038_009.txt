容齋隨筆卷第九(二十八則)
霍光賞功
漢武帝外事四夷出爵勸賞凡將士有軍功無問貴賤
未有不封侯者及昭帝時大鴻臚田廣明平益州夷斬
首捕虜三萬但賜爵關内侯盖霍光爲政務與民休息
故不欲求邊功益州之師不得巳耳與唐宋璟抑郝靈
佺斬默啜之意同然數年之後以范明友擊烏桓傅介
子刺樓蘭皆即侯之則爲非是盖明友光女婿也
尺棰取半
莊子載惠子之語曰一尺之棰日取其半萬世不竭雖
爲寓言然此理固具盖但取其半正碎爲微塵餘半猶
存雖至於無窮可也特所謂卵有毛雞三足大可以爲
羊馬有夘火不熱龜長於蛇飛鳥之景未嘗動如是之
類非詞說所能了也
漢文失材
漢文帝見李廣曰惜廣不逢時令當高祖世萬戸侯豈
足道哉賈山上書言治亂之道借秦爲諭其言忠正明
白不下賈誼曾不得一官史臣猶贊美文帝以爲山言
多激切終不加罰所以廣諫争之路觀此二事失材多
矣吴楚反時李廣以都尉戰昌邑下顯名以梁王授廣
將軍印故賞不行武帝時五爲將軍擊匈奴無尺寸功
至不得其死三朝不遇命也夫
陳軫之說疎
戰國權謀之士游說從橫皆趨一時之利殊不顧義理
曲直所在張儀欺楚懷王使之絶齊而獻商於之地陳
軫諫曰張儀必負王商於不可得而齊秦合是北絶齊
交西生秦患其言可謂善矣然至云不若隂合而陽絶
於齊使人隨張儀苟與吾地絶齊未晚是軫不深計齊
之可絶與否但以得地爲意耳及秦負約楚王欲攻之
軫又勸曰不如因賂之以一名都與之并兵而攻齊是
我亡地於秦取償於齊也此策尤乖謬不義且秦加亡
道於我乃欲賂以地齊本與國楚無故而絶之宜割地
致幣卑詞謝罪復求其授而反欲攻之軫之說於是疎
矣乃知魯仲連虞卿爲豪傑之士非軫軰所能企及也
顔率兒童之見
秦興師臨周而求九鼎周君患之顔率請借救於齊乃
詣齊王許以鼎齊爲發兵救周而秦兵罷齊將求鼎周
君又患之顔率復詣齊曰願獻九鼎不識何塗之從而
致之齊齊王將寄徑於梁於楚率皆以爲不可齊乃止
戰國策首載此事盖以爲竒謀予謂此特兒童之見爾
争戰雖急要當有信今一紿齊可也獨不計後日諸侯
來伐誰復肯救我乎疑必無是事好事者飾之爾故史
託通監皆不取
皇甫湜正閏論
晉魏以來正閏之說紛紛前人論之多矣盖以宋繼晉
則至陳而無所終由隋而推之爲周爲魏則上無所起
故司馬公於通監取南朝承晉訖于陳亡然後係之隋
開皇九年姑藉其年以紀事無所抑揚也唯皇甫湜之
論不然曰晉之南遷與平王避戎之事同而元魏種實
匈奴自爲中國之位號謂之滅邪晉實未改謂之禪耶
巳無所傳而往之著書者有帝元今之爲錄者皆閏晉
失之遠矣晉爲宋宋爲齊齊爲梁江陵之滅則爲周矣
陳氏自樹而奪無容於言故自唐推而上唐受之隋隋
得之周周取之梁推梁而上以至于堯舜爲得天下統
則陳僣於南元閏於北其不昭昭乎此說亦有理然予
復考之滅梁江陵者魏文帝也時歲在甲戍又三年丁
丑周乃代魏不得云江陵之滅則爲周也
簡師之賢
皇甫持正集有送簡師序云韓侍郎貶潮州浮圖之士
懽快以抃師獨憤起訪余求序行資適潮不顧蛇山鱷
水萬里之嶮毒若將朝得進拜而夕死者師雖佛其名
而儒其行雖夷狄其衣服而人其知不猶愈於冠儒冠
服朝服惑溺於經怪之說以斁彝倫邪予讀其文想見
簡師之賢而惜其名無傳於後世故表而出之
老人推恩
唐世赦宥推恩於老人絶優開元二十三年耕籍田侍
老百歲以上版授上州刺史九十以上中州刺史八十
以上上州司馬二十七年赦百歲以上下州刺史婦人
郡君九十以上上州司馮婦人縣君八十以上縣令婦
人鄕君天寳七載京城七十以上本縣令六十以上縣
丞天下侍老除官與開元等國朝之制百歲者始得初
品官封比唐不侔矣淳熙三年以
太上皇帝慶壽之故推恩稍優遂有增年詭籍以冒榮
命者使如唐日將如何哉
唐三傑
漢高祖以蕭何張良韓信爲人傑此三人者真足以當
之也唐明皇同日拜宋璟張說源乾曜三故相官帝賦
三傑詩自寫以賜其意盖以比蕭張等也說與乾曜豈
璟比哉明皇可謂不知臣矣
忠義出天資
忠義守節之士出於天資非關居位貴賤受恩深淺也
王莽移漢祚劉歆以宗室之儁導之爲逆孔光以宰相
輔成其事而龔勝以故大夫守誼以死郭欽蔣詡以刺
史郡守栗融禽慶曹竟蘇章以儒生皆去官不仕陳咸
之家至不用王氏臘蕭道成篡宋禇淵王儉奕世逹宦
身爲帝甥主壻所以縱臾滅劉唯恐不速而死節者乃
王藴卜伯興黃回任候伯之軰耳安禄山朱泚之變陳
希烈張均張垍喬琳李忠臣皆以宰相世臣爲之丞弼
而甄濟權臯劉海賓叚秀實或以莫府小吏或以廢斥
列卿捐身立節名震海内人之賢不肖相去何止天冠
地屨乎
劉歆不孝
事親孝故忠可移於君是以求忠臣必於孝子之門劉
歆事父雖不載不孝之迹然其議論每與向異同故向
拳拳於國家欲抑王氏以崇劉氏而歆乃力贊王莽唱
其凶逆至爲之國師公又改名秀以應圖䜟竟亦不免
爲莽所誅子棻女愔皆以戮死使天道每如是不善者
其知懼乎
漢法惡誕謾
李廣以私忿殺霸陵尉上書自陳謝罪武帝報之曰報
忿除害朕之所圖於將軍也若乃免冠徒跣稽顙請罪
豈朕之指哉張敞殺絮舜上書曰臣待罪京兆絮舜本
臣素所厚吏以臣有章劾當免受記考事謂臣五日京
兆背恩忘義臣竊以舜無狀枉法以誅之臣賊殺不辜
鞠獄故不直死無所恨宣帝引拜爲刺史漢世法令最
惡誕謾罔上廣敞雖妄殺人一語陳情則赦之不問所
以開臣下不敢爲欺之路也武帝待張湯非不厚及問
魯謁居事謂其懷詐面欺殺之不貸真得御臣之法
漢官名
漢官名有不書於百官表而因事乃見者如行冤獄使
者因張敞殺絮舜而見美俗使者因何並代嚴詡而見
河隄使者因王延世塞决河而見直指使者因暴勝之
而見豈非因事置官事巳即罷乎
五胡亂華
劉聦乘晉之衰盜竊中土身死而嗣滅男女無少長皆
戕於靳凖劉曜承其後不能十年身爲人禽石勒嘗盛
矣子奪於虎虎盡有秦魏燕齊韓趙之地死不一年而
後嗣屠戮無一遺種慕容儁乘石氏之亂跨據河山亦
僅終其身至子而滅符堅之興又非劉石比然不能自
免社稷爲墟慕容垂乘符氏之亂盡復燕祚死未期年
基業傾覆此七人者皆夷狄亂華之巨擘也而不能久
如此今之北虜爲國八十年傳數酋矣未亡何邪
石宣爲彗
石虎將殺其子宣佛圖澄諫曰陛下若加慈恕福祚猶
長若必誅之宣當爲彗星下埽鄴宫虎不從眀年虎死
二年國亡晉史書之以爲澄言之驗予謂此乃石氏窮
凶極虐爲天所弃豈一逆子便能上干玄象起彗孛乎
宣殺其弟韜又欲行冒頓之事寧有不問之理澄言旣
妄史氏誤信而載之資治通鑑亦失於不刪也
三公改它官
國初以來宰相帶三公官居位及罷去多有改它官者
范質自司徒侍中改太子太傅王溥自司空改太子太
保吕蒙正自司空改太子太師是也天禧以前唯趙普
王旦乃依舊公師仍復遷秩天聖而後恩典始隆張士
遜致仕至以兵部尚書得太傅云
帶職致仕
熙寧以前待制學士致仕者率遷官而解其職若有疾
就閑者亦換爲集賢院學士盖不以近職處散地也帶
職致仕方自熙寧中王素始後改集賢學士爲修撰政
和中又改爲右文云
朋友之義
朋友之義甚重天下之達道五君臣父子兄弟夫婦而
至朋友之交故天子至于庶人未有不湏友以成者天
下俗薄而朋友道絶見於詩不信乎朋友弗獲乎上見
於中庸孟子朋友信之孔子之志也車馬衣裘與朋友
共子路之志也與朋友交而信曾子之志也周禮六行
五曰任謂信於友也漢唐以來猶有范張陳雷元白劉
柳之徒始終相與不以死生貴賤易其心本朝百年間
此風尙存嗚呼今亡矣
高科得人
國朝自太平與國以來以科舉羅天下士士之策名前
列者或不十年而至公輔吕文穆公蒙正張文定公齊
賢之徒是也及嘉祐以前亦指日在清顯東坡送章子
平序以謂仁宗一朝十有三牓數其上之三人凡
三十有九其不至於公卿者五人而巳盖爲士者知其
身必逹故自愛重而不肯爲非天下公望亦以鼎貴期
之故相與愛惜成就以待其用至嘉祐四年之制前三
名始不爲通判第一人才得評事簽判代還升通判又
任滿始除館職王安石爲政又殺其法恩數既削得人
亦衰矣觀天聖初牓宋鄭公郊葉清臣鄭文肅公戩高
文莊公若訥曾魯公公亮五人連名二宰相二執政一
三司使第二牓王文忠公堯臣韓魏公琦趙康靖公槩
連名第二牓王宣徽拱辰劉相沆孫文懿公抃連名楊
寘牓寘不幸即死王𡵨公珪韓康公絳王荆公安石連
名劉煇牓煇不顯胡右丞宗愈安門下燾劉忠肅公摯
章申公惇連名其盛如此治平以後第一人作侍從盖
可數矣
辛慶忌
漢成帝將立趙飛燕爲皇后怒劉輔直諫囚之掖廷獄
左將軍辛慶忌等上書救輔遂得減死朱雲請斬張禹
上怒將殺之慶忌免冠解印綬叩頭殿下曰此臣素著
狂直臣敢以死争叩頭流血上意解然後得巳慶忌此
兩事可與汲黯王章同科班史不書於本傳但言其爲
國虎臣匈奴西域敬其威信而巳方争朱雲時公卿在
前曾無一人助之以請爲可羞也
楚懷王
秦漢之際楚懷王以牧羊小兒爲項氏所立首尾才三
年以事攷之東坡所謂天下之賢主也項梁之死王并
吕臣項羽軍自將之羽不敢争見宋義論兵事即以爲
上將軍而羽乃爲次將擇諸將入關羽怨秦奮勢願與
沛公西王以羽慓悍禍賊不許獨遣沛公羽不敢違及
秦旣亡羽使人還報王王曰如約令沛公王關中此數
者皆能自制命非碌碌孱王受令於強臣者故終不能
全於項氏然遣將救趙滅秦至於有天下皆出其手太
史公作史記當爲之立夲紀繼於秦後迨其亡則次以
漢高祖可也而乃立項羽本紀義帝之事特附見焉是
直以羽爲代秦也其失多矣高祖嘗下詔以秦皇帝楚
隱王亡後爲置守冢并及魏齊趙三王而義帝乃高祖
故君獨鈌不問豈簡策脱佚乎
范增非人傑
世謂范增爲人傑予以爲不然夷考平生盖出戰國從
橫之餘見利而不知義者也始勸項氏立懷王及羽奪
王之地遷王於郴巳而弑之增不能引君臣大誼争之
以死懷王與諸將約先入關中者王之沛公旣先定關
中則當如約增乃勸羽殺之又徙之蜀漢羽之伐趙殺
上將宋義增爲末將坐而視之坑秦降卒殺秦降王燒
秦宫室增皆親見之未嘗聞一言也至於榮陽之役身
遭反間然後發怒而去嗚呼疎矣哉東坡公論此事偉
甚猶未盡也
翰苑故事
翰苑故事今廢弃無餘唯學士入朝猶有朱衣院吏雙
引至朝堂而止及景靈宫行香則引至立班處公文至
三省不用申狀但尺紙直書其事右語云諮報尚書省
伏候裁旨月日押謂之諮報此兩事僅存
唐楊州之盛
唐世鹽鐵轉運使在楊州盡斡利權判官多至數十人
商賈如織故諺稱楊一益二謂天下之盛楊爲一而蜀
次之也杜牧之有春風十里珠簾之句張祜詩云十里
長街市井連月明橋上看神仙人生只合楊州死禪智
山光好墓田王建詩云夜市千燈照碧雲高樓紅袖客
紛紛如今不似時平日猶自笙歌徹暁聞徐凝詩云天
下三分明月夜二分無賴是楊州其盛可知矣自畢師
鐸孫儒之亂蕩爲丘墟楊行密復葺之稍成壯藩又燬
於顯德本朝承平百七十年尚不能及唐之什一今日
眞可酸鼻也
張祜詩
唐開元天寳之盛見於傳記歌詩多矣而張祜所詠尤
多皆它詩人所未嘗及者如正月十五夜燈云千門開
鎻萬燈明正月中旬動帝京三百内人連袖舞一時天
上著詞聲上巳樂云猩猩血染繫頭標天上齊聲舉畫
橈却是内人争意切六宫紅袖一時招春鶯囀云興慶
池南柳未開太眞先把一枝梅内人巳唱春鶯囀花下
傞傞軟舞來又有大酺樂邠王小管李謨笛寧哥來邠
娘羯鼔退宮人耍娘歌悖拏兒舞阿䳰湯雨霖鈴香囊
子等詩皆可補開天遺事弦之樂府也
古人無忌諱
古人無忌諱如季武子成寢杜氏之葬在西階之下請
合葬焉許之入宫而不敢哭武子命之哭曾子與客立
於門側其徒有父死將出哭於巷者曾子曰反哭於爾
次北面而弔焉伯高死於衞赴於孔子孔子曰夫由賜
也見我吾哭諸賜氏遂哭於子貢寢門之外命子貢爲
之主曰爲爾哭也來者拜之夫以國卿之寢階許外人
入哭而葬巳所居室而令門弟子哭其親朋友之喪而
受哭於寢門之外今人必不然者也聖賢所行固爲盡
禮季孫宿亦能如是以古方今相去何直千萬也
宰我不詐
宰我以三年之喪爲久夫子以食稻衣錦問之曰於女
安乎曰安後人以是譏宰我謂孔門高第乃如是殊不
知其由衷之言不爲詐隱所以爲孔門高第也魯悼公
之喪孟敬子曰食粥天下之達禮也吾三臣者之不能
居公室也四方莫不聞矣勉而爲瘠母乃使人疑夫不
以情居瘠者乎哉我則食食樂正子春之母死五日而
不食曰吾悔之自吾母而不得吾情吾惡乎用吾情謂
勉強過禮也夫不情之惡賢者所深戒雖孟敬子之不
臣寧廢禮食食不肯不情而爲瘠盖先王之澤未遠故
不肖者亦能及之
李益盧綸詩
李益盧綸皆唐大曆十才子之傑者綸於益爲内兄嘗
秋夜同宿益贈綸詩曰世故中年別餘生此會同却將
悲與病獨對朗陵翁綸和曰戚戚一西東十年今始同
可憐風雨夜相問兩衰翁二詩雖絶句讀之使人悽然
皆竒作也
容齋隨筆卷第九
