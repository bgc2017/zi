容齋隨筆卷第三(卄一則)
進士試題
唐穆宗長慶元年禮部侍郎錢徽知舉放進士鄭朗等
三十三人後以叚文昌言其不公詔中書舍人王起知
制誥白居易重試駮放盧公亮等十人貶徽江州刺史
白公集有奏狀論此事大略云伏料自欲重試進士以
來論奏者甚衆盖以禮部試進士例許用書策兼得通
宵得通宵則思慮必周用書冊則文字不錯昨重試之
日書策不容一字木燭只許兩條迫促驚忙幸皆成就
若比禮部所試事校不同及駮放公亮等勑文以爲孤
竹管賦出於周禮正經閱其程試之文多是不知本末
乃知唐試進士許挾書及見燭如此國朝淳化三年
太宗試進士出巵言日出賦題孫何等不知所出相率
扣殿檻乞上指示之上爲陳大義景德二年
御試天道猶張弓賦後禮部貢院言近年進士惟鈔略
古今文賦懷挾入試昨者御試以正經命題多懵所出
則知題目不示以出處也大中祥符元年試禮部進士
内出清明象天賦等題仍錄題解摹印以示之至景祐
元年始詔御藥院御試日進士題目具經史所出摹印
給之更不許上請
儒人論佛書
韓文公送文暢序言儒人不當舉浮屠之說以告僧其
語云文暢浮屠也如欲聞浮屠之說當自就其師而問
之何故謁吾徒而來請也元微之作永福寺石壁記云
佛書之妙奥僧當爲予言予不當爲僧言二公之語可
謂至當
和歸去來
今人好和歸去來詞予最敬晁以道所言其答李持國
書云足下愛淵明所賦歸去來辤遂同東坡先生和之
僕所未喻也建中靖國間東坡和歸去來初至京師其
門下賓客從而和者數人皆自謂得意也陶淵明紛然
一日滿人目前矣參寥忽以所和篇示予率同賦予謝
之曰童子無居位先生無並行與吾師共推東坡一人
於淵明間可也參寥即索其文袖之出吴音曰罪過公
悔不先與公話今輒以厚於參寥者爲子言昔大宋相
公謂陶公歸去來是南北文章之絶唱五經之鼔吹近
時繪畫歸去來者皆作大聖變和其辤者如即事遣興
小詩皆不得正中者也
四海一也
海一而巳地之勢西北高而東南下所謂東北南三海
其實一也北至於青滄則云北海南至於交廣則云南
海東漸吴越則云東海無由有所謂西海者詩書禮經
所載四海盖引類而言之漢西域傳所云蒲昌海疑亦
渟居一澤爾班超遣甘英往條支臨大海盖即南海之
西云
李太白
世俗多言李太白在當塗采石因醉泛舟於江見月影
俯而取之遂溺死故其地有捉月臺予桉李陽冰作太
白草堂集序云陽冰試絃歌於當塗公疾亟草藁萬卷
手集未修枕上授簡俾爲序又李華作太白墓誌亦云
賦臨終歌而卒乃知俗傳良不足信盖與謂杜子美因
食白酒牛炙而死者同也
太白雪讒
李太白以布衣入翰林旣而不得官唐史言高力士以
脫鞾爲恥摘其詩以激揚貴妃爲妃所沮止今集中有
雪讒詩一章大率載婦人淫亂敗國其略云彼婦人之
猖狂不如鵲之彊彊彼婦人之婬昏不如鶉之奔奔坦
蕩君子無悅簧言又云妲已滅紂襃女惑周漢祖吕氏
食其在傍秦皇太后毒亦淫荒螮蝀作昏遂掩太陽萬
乘尚爾匹夫何傷詞殫意窮心切理直如或妄談昊天
是殛予味此詩豈非貴妃與禄山淫亂而白曾發其姦
乎不然則飛燕在昭陽之句何足深怨也
冉有問衛君
冉有曰夫子爲衞君乎子貢曰吾將問之入曰伯夷叔
齊何人也曰古之賢人也曰怨乎曰求仁而得仁又何
怨出曰夫子不爲也說者皆評較蒯聵輒之是非多至
數百言惟王逢原以十字蔽之曰賢兄弟讓知惡父子
爭矣最爲簡妙盖夷齊以兄弟讓國而夫子賢之則不
與衞君以父子爭國可知矣晁以道亦有是語而結意
不同尹彦明之說與逢原同唯楊中立云世之說者以
謂善兄弟之讓則惡父子之爭可知失其旨矣其意爲
不可曉
商頌
宋自微子至戴公禮樂廢壞正考甫得商頌十二篇於
周之太師後又亡其七至孔子時所存才五篇爾宋商
王之後也於先代之詩如是則其它可知夫子所謂商
禮吾能言之宋不足證也盖有歎於此𣏌以夏后之裔
至於用夷禮尚何有於文獻哉郯國小於杞宋少昊氏
遠於夏商而鳳鳥名官郯子枚數不忘曰吾祖也我知
之其亦賢矣
俗語有所本
俗語謂錢一貫有畸曰千一千二米一石有畸曰石一
石二長一丈有畸曰丈一丈二之類桉考工記殳長尋
有四尺注云八尺曰尋殳長丈二史記張儀傳尺一之
檄漢淮南王安書云丈一之組匈奴傳尺一牘後漢尺
一詔書唐城南去天尺五之類然則亦有所本云
鄱陽學
鄱陽學在城外東湖之北相傳以爲范文正公作郡守
時所創予攷國史范公以景祐三年乙亥歲四月知饒
州四年十二月詔自今湏藩鎮乃得立學他州勿聽是
月范公移潤州余襄公集有饒州新建州學記實起於
慶曆五年乙酉歲其郡守曰都官員外郎張君其略云
先是郡先聖祠宫棟宇隳剥前守亦嘗相土而未遑締
治於是即其基於東湖之北偏而經營之浮梁人金君
卿郎中作郡學莊田記云慶曆四年春詔郡國立學時
守都官副郎張侯譚始營之明年學成與余公記合范
公在饒時延君卿置館舍使公有意建學記中豈無一
言及之盖是時公旣爲執政去郡十年矣所謂前守相
土者不知爲何人
國忌休務
刑統載唐大和七年勑准令國忌日唯禁飲酒舉樂至
於科罰人吏都無明文但緣其日不合釐務官曹即不
得決斷刑獄其小小笞責在禮律固無所妨起今以後
縱有此類臺府更不要舉奏舊唐書載此事因御史臺
奏均王傅王堪男國忌日於私第科決作人故降此詔
盖唐世國忌休務正與私忌義等故雖刑獄亦不決斷
謂之不合釐務者此也今在京百司唯雙忌作假以其
拜跪多又晝漏已數刻若單忌獨三省歸休耳百司坐
曹決獄與常日亡異視古誼爲不同元微之詩云縛遣
推囚名御史狼藉囚徒滿田地明日不推緣國忌又可
證也
漢昭順二帝
漢昭帝年十四能察霍光之忠知燕王上書之詐誅桑
羊上官桀後世稱其明然和帝時竇憲兄弟專權太后
臨朝共圖殺害帝隂知其謀而與内外臣僚莫由親接
獨知中常侍鄭衆不事豪黨遂與定議誅憲時亦年十
四其剛決不下昭帝但范史發明不出故後世無稱焉
順帝時梁商爲大將軍輔政商以小黃門曹節用事於
中遣子冀與交友而宦官忌其寵反欲害之中常侍張
逵蘧政楊定等與左右連謀共譖商及中常侍曹騰孟
賁云欲議廢立請收商等桉罪帝曰大將軍父子我所
親騰賁我所愛必無是但汝曹共妒之耳逵等知言不
用遂出矯詔收縛騰賁帝震怒收逵等殺之此事尤與
昭帝相類霍光忠於國而爲子禹覆其宗梁商忠於國
而爲子冀覆其宗又相似但順帝復以政付冀其明非
昭帝比故不爲人所稱
三女后之賢
王莽女爲漢平帝后自劉氏之廢常稱疾不朝會莽敬
憚傷哀欲嫁之后不肯及莽敗后曰何面目以見漢家
自投火中而死楊堅女爲周宣帝后知其父有異圖意
頗不平形於言色及禪位憤惋逾甚堅内甚愧之欲奪
其志后誓不許乃止李昪女爲吴太子璉妃昪旣篡吴
封爲永興公主妃聞人呼公主則流涕而辤三女之事
略同可畏而仰彼爲其父者安所置愧乎
賢父兄子弟
宋謝晦爲右衞將軍權遇已重自彭城還都迎家賓客
輻湊兄瞻驚駭曰汝名位未多而人歸趣乃爾此豈門
戶之福邪乃以籬隔門庭曰吾不忍見此又言於宋公
𥙿特乞降黜以保衰門及晦立佐命功瞻意憂懼遇病
不療而卒晦果覆其宗顔竣於孝武有功貴重其父延
之常語之曰吾平生不喜見要人今不幸見汝嘗早詣
竣見賓客盈門竣尚未起延之怒曰汝出糞土之中升
雲霞之上遽驕傲如此其能久乎竣竟爲孝武所誅延
之瞻可謂賢父兄矣隋高熲拜爲僕射其母戒之曰汝
冨貴巳極但有一斫頭爾熲由是常恐禍變及罷免爲
民歡然無恨色後亦不免爲煬帝所誅唐潘孟陽爲侍
郎年未四十母曰以爾之材而位丞郎使吾憂之嚴武
卒母哭曰而今而後吾知免爲官婢三者可謂賢母矣
禇淵助蕭道成篡宋爲齊淵從弟炤謂淵子賁曰不知
汝家司空將一家物與一家亦復何謂及淵爲司徒炤
歎曰門戶不幸乃復有今日之拜淵卒世子賁恥其父
失節服除遂不仕以爵與其弟屏居終身齊王晏助明
帝奪國從弟思遠曰兄將來何以自立若及此引決猶
可保全門戶及拜驃騎將軍集會子弟謂思遠兄思微
曰隆昌之末阿戎勸吾自裁若從其語豈有今日思遠
曰如阿戎所見今猶未晚也晏歎曰世乃有勸人死者
晏果爲明帝所誅炤賁思遠可謂賢子弟矣
蔡君謨帖
蔡君謨一帖云襄昔之爲諫臣與今之爲詞臣一也爲
諫臣有言責世人自見疎今無是焉世人見親襄之於
人未始異之而人之觀故有以異也觀此帖乃知昔時
居臺諫者爲人所疎如此今則反是方爲此官時其門
揮汗成雨一徙它局可張爵羅風俗媮薄甚矣又有送
荔枝與昭文相公一帖云襄再拜宿來伏惟台候起居
萬福閩中荔枝唯陳家紫號爲第一輒獻左右以伸野
芹之誠幸賜收納謹奉手狀上聞不宣襄上昭文相公
閤下是時侍從與宰相往還其禮盖如是今之不情苛
禮吁可厭哉
親王與從官往還
神宗有御筆一紙乃爲潁王時封還李受門狀者狀云
右諫議大夫天章閣待制兼侍講李受起居皇子大王
而其外封題曰台銜回納下云皇子忠武軍節度使檢
校太尉同中書門下平章事上柱國潁王名謹封名乃
親書其後受之子覆以黃繳進故藏于顯謨閣先公得
之於燕始知國朝故事親王與從官往還公禮如此
三傳記事
秦穆公襲鄭晉納邾捷菑三傳所書略相似左氏書秦
事曰𣏌子自鄭告秦曰潜師以來國可得也穆公訪諸
蹇叔蹇叔曰勞師以襲遠非所聞也且行千里其誰不
知公辭焉召孟明出師蹇叔哭之曰孟子吾見師之出
而不見其入也公曰爾何知中壽爾墓之木拱矣蹇叔
之子與師哭而送之曰晉人禦師必於殽殽有二陵焉
必死是間余收爾骨焉秦師遂東公羊曰秦伯將襲鄭
百里子與蹇叔子諫曰千里而襲人未有不亡者也秦
伯怒曰若爾之年者宰上之木拱矣爾曷知師出百里
子與蹇叔子送其子而戒之曰爾即死必於殽嶔巖吾
將尸爾焉子揖師而行百里子與蹇叔子從其子而哭
之秦伯怒曰爾曷爲哭吾師對曰臣非敢哭君師哭臣
之子也榖梁曰秦伯將襲鄭百里子與蹇叔子諫曰千
里而襲人未有不亡者也秦伯曰子之冢木巳拱矣何
知師行百里子與蹇叔子送其子而戒之曰女死必於
殽之巖唫之下我將尸女於是師行百里子與蹇叔子
隨其子而哭之秦伯怒曰何爲哭吾師也二子曰非敢
哭師也哭吾子也我老矣彼不死則我死矣其書邾事
左氏曰邾文公元妃齊姜生定公二妃晉姬生捷菑文
公卒邾人立交公捷菑奔晉晉趙盾以諸侯之師八百
乘納之邾人辭曰齊出貜且長宣子曰辭順而弗從不
祥乃還公羊曰晉郤缺帥師革車八百乘以納接菑于
邾婁力沛然若有餘而納之邾婁人辤曰接菑晉出也
貜且齊出也子以其指則接菑也四貜且也六子以大
國壓之則未知齊晉孰有之也貴則皆貴矣雖然貜且
也長郤缺曰非吾力不能納也義實不爾克也引師而
去之榖梁曰長轂五百乘緜地千里過宋鄭滕薛夐入
千乘之國欲變人之主至城下然後知何知之晚也捷
菑晉出也貜且齊出也貜且正也捷菑不正也予謂秦
之事榖梁紆餘有味邾之事左氏語簡而切欲爲文記
事者當以是觀之
張嘉貞
唐張嘉貞爲并州長史天兵軍使明皇欲相之而忘其
名詔中書侍郎韋抗曰朕嘗記其風操今爲北方大將
張姓而複名卿爲我思之抗曰非張齊丘乎今爲朔方
節度使帝即使作詔以爲相夜閱大臣表䟽得嘉貞所
獻遂相之議者謂明皇欲大用人而鹵莽若是非得嘉
貞表䟽則誤相齊丘矣予攷其事大爲不然桉開元八
年嘉貞爲相而齊丘以天寶八載始爲朔方節度相去
三十年安得如上所云者又是時明皇臨御未久方厲
精爲治不應置相而不審其名位盖鄭處誨所著明皇
雜錄妄載其事史家誤采之也資治通鑑弃不取云
張九齡作牛公碑
張九齡爲相明皇欲以涼州都督牛仙客爲尚書執不
可曰仙客河湟一使典耳擢自胥史目不知書陛下必
用仙客臣實恥之帝不悅因是遂罷相觀九齡集中有
贈涇州刺史牛公碑盖仙客之父譽之甚至云福善莫
大於有後仙客爲國之良用商君耕戰之國修充國羌
胡之具出言可復所計而然邊捍長城主恩前席正稱
其在涼州時與所諫止尚書事亦才一年然則與仙客
非有夙嫌特爲公家忠計耳
唐人告命
唐人重告命故顔魯公自書告身今猶有存者韋述集
賢注記記一事尤著漫載于此開元二十三年七月制
加皇子榮王巳下官爵令宰相及朝官工書者就集賢
院寫告身以進於是宰相張九齡裴耀卿李林甫朝士
蕭太師嵩李尚書暠崔少保琳陳黃門希烈嚴中書挺
之張兵部均韋太常陟褚諫議庭誨等十三人各寫一
通裝縹進内上大悅賜三相絹各三百匹餘官各二百
匹以唐書考之是時十三王並授開府儀同三司詔詣
東宮尚書省上日百官集送有司供張設樂悉拜王府
官屬而不書此事
典章輕廢
典章故事有一時廢革遂不可復者牧守銅魚之制新
除刺史給左魚到州取州庫右魚合契周顯德六年詔
以特降制書何假符契遂廢之唐兩省官上事宰臣送
上四相共坐一榻各据一隅謂之押角晉天福五年勑
廢之
容齋隨筆卷第三
