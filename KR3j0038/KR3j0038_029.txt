容齋續筆卷第十一(十五則)
古錞于
周禮鼔人掌教六鼓四金之音聲以節聲樂四金者錞
鐲鐃鐸也以金錞和鼔鄭氏注云錞錞于也圜如碓頭
大上小下樂作鳴之與鼔相和賈公彦䟽云錞于之名
出於漢之太子樂官南齊始興王鑑爲益州刺史廣漢
什邡民叚祚以錞于獻鑑古禮器也高三尺六寸六分
圍二尺四寸圓如筩銅色黑如漆甚薄上有銅馬以繩
縣馬令去地尺餘灌之以水又以器盛水於下以芒莖
當心跪注錞于以手振芒則其聲如雷清響良久乃絶
古所以節樂也周斛斯徵精三禮爲太常卿自魏孝武
西遷雅樂廢缺樂有錞于者近代絶無此器或有自蜀
得之皆莫之識徵曰此錞于也衆弗之信遂依干寶周
禮注以芒筒捋之其聲極振乃取以合樂焉宣和博古
圖說云其製中虚椎首而殺其下王黼亦引叚祚所獻
爲證云今樂府金錞就擊於地灌水之制不復考矣是
時有虎龍錞一山紋錞一圜花錞一縶馬錞一龜魚錞
一魚錞二鳳錞一虎錞七其最大者重五十一斤小者
七斤淳熙十四年澧州慈利縣周赧王墓傍五里山摧
蓋古冡也其中藏器物甚多予甥余玠宰是邑得一錞
高一尺三寸上徑長九寸五分闊八寸下口長徑五寸
八分闊五寸虎鈕高一寸二分闊寸一分并尾長五寸
五分重十三斤紹熙三年予仲子簽書峽州判官於長
陽縣又得其一甚大高二尺上徑長一尺六分闊一尺
四寸二分下口長徑九寸五分闊八寸虎鈕高二寸五
分足闊三寸四分并尾長一尺重三十五斤皆虎錞也
予家蓄古彝器百種此遂爲之冠小錞無損缺扣之其
聲清越以長大者破處五寸許聲不能渾全然亦可考
擊也後復得一枚與大者無小異自峽來寘諸篛籠中
取者不謹斷其鈕匠以藥銲而柵之遂兩兩相對若三
禮圖景祐大樂圖所畫形製皆非東坡志林記始興王
鑑一節云記者能道其尺寸之詳如此而拙於遣詞使
古器形制不可復得其髣髴甚可恨也正爲此云
孫玉汝
韓莊敏公縝字玉汝蓋取君子以玉比德縝密以栗及
王欲玉汝之義前人未嘗用最爲古雅案唐登科記會
昌四年及第進士有孫玉汝李景讓爲御史大夫劾罷
侍御史孫玉汝會稽大慶寺碑咸通十一年所立云衢
州刺史孫玉汝記榮王宗綽書目有南北史選練十八
卷云孫玉汝撰蓋其人也
唐人避諱
唐人避家諱甚嚴固有出於禮律之外者李賀應進士
舉忌之者斥其父名晉肅以晉與進字同音賀遂不敢
試韓文公作諱辯論之至切不能解衆惑也舊唐史至
謂韓公此文爲文章之紕繆者則一時橫議可知矣杜
子美有送李二十九弟晉肅入蜀詩蓋其人云裴德融
諱臯高鍇以禮部侍郎典貢舉德融入試鍇曰伊諱臯
向某下就試與及第困一生事後除屯田員外郎與同
除郎官一人同參右丞盧簡求到宅盧先屈前一人入
前人啓云某與新除屯田裴員外同祗候盧使驅使官
傳語曰員外是何人下及第偶有事不得奉見裴蒼遽
出門去觀此事尤爲乖刺鍇簡求皆當世名流而所見
如此語林載崔殷夢知舉吏部尚書歸仁晦託弟仁澤
殷夢唯唯而巳無何仁晦復詣託之至於三四殷夢歛
色端笏曰某見進表讓此官矣仁晦始悟巳姓殷夢諱
也按宰相世系表其父名龜從此又與高相類且父名
晉肅子不得舉進士父名臯子不得於主司姓高下登
科父名龜從子不列姓歸人於科籍揆之禮律果安在
哉後唐天成初盧文紀爲工部尚書新除郎中干鄴公
參文紀以父名嗣業與同音竟不見鄴憂畏太過一夕
雉經于室文紀坐謫石州司馬此又可怪也
高鍇取士
高鍇爲禮部侍郎知貢舉閱三歲頗得才實始歲取四
十人才益少詔減十人猶不能滿此新唐書所載也案
登科記開成元年中書門下奏進士元額二十五人請
加至四十人奉勑依奏是年及二年三年鍇在禮部每
舉所放各四十人至四年始令每年放三十人爲定則
唐書所云誤矣摭言載鍇第一牓裴思謙以仇士良關
節取狀頭鍇庭譴之思謙回顧厲聲曰明年打脊取牀
頭第二年鍇知舉誡門下不得受書題思謙自携士良
一緘入貢院旣而易紫衣趨至階下白曰軍容有狀薦
裴思謙秀才鍇接之書中與求巍峩鍇曰狀元巳有人
此外可副軍容意旨思謙曰卑吏奉軍容處分裴秀才
非狀元請侍郎不放鍇俛首良久曰然則略要見裴學
士思謙曰卑吏便是也鍇不得巳遂從之思謙及第後
宿平康里賦詩云銀釭斜背解明璫小語低聲賀玉郎
從此不知蘭麝貴夜來新惹桂枝香然則思謙亦疎俊
不羈之士耳鍇徇凶璫之意以爲舉首史謂頗得才實
恐未盡然先是大和三年鍇爲考功員外郎取士有不
當監察御史姚中立奏停考功别頭試六年侍郎賈餗
又奏復之事見選舉志
兵部名存
唐因隋制尚書置六曹吏部兵部分掌銓選文屬吏部
武屬兵部自三品以上官冊授五品以上制授六品以
下敕授皆委尚書省奏擬兩部各列三銓曰尚書銓尚
書主之曰東銓曰西銓侍郎二人主之吏居左兵居右
是爲前行故兵部班級在戸刑禮之上睿宗初政以宋
璟爲吏部尚書李乂盧從愿爲侍郎姚元之爲兵部尚
書陸象先盧懷謹爲侍郎六人皆名臣二選稱治其後
用人不能悉得賢然兵部爲甚其變而爲三班流外銓
不知自何時元豐官制行一切更改凡選事無論文武
悉以付吏部蘇東坡當元祐中拜兵書謝表云恭惟
先帝復六卿之名本欲後人識三代之舊古今殊制閑
劇異宜武選隷於天官兵政揔於樞輔故司馬之職獨
省文書蓋紀其實也今本曹所掌惟諸州廂軍名籍及
每大禮則書寫蕃官加恩告雖有所轄司局如金吾街
仗司騏驥車輅象院法物庫儀鸞司不過每季郎官一
往耳名存實亡一至於是
武官名不正
文官郎大夫武官將軍校尉自秦漢以來有之至於階
秩品著則由晉魏至唐始定唐文散階二十九自開府
特進之下爲大夫者十一爲郎者十六武散階四十五
爲將軍者十二爲校尉者十六此外懷化歸德大將軍
訖于司戈執戟皆以待蕃戎之君長臣僕本朝因之元
豐正官制廢文散階而易舊省部寺監名稱爲郎大夫
曰寄禄官政和中改選人七階亦爲郎欲以將軍校尉
易橫行以下諸使至三班借職而西班用事者嫌其塗
轍太殊亦請改爲郎大夫於是以卒伍厮圉玷汙此名
又以節度使至刺史專爲武臣正任且郎大夫漢以處
名流觀察使在唐爲方伯刺史在漢爲監司在唐爲郡
守豈介胄恩倖所得處哉此其名尤不正者也
名將晚謬
自古威名之將立蓋世之勲而晚謬不克終者多失於
恃功矜能而輕敵也關羽手殺袁紹二將顔良文醜於
萬衆之中及攻曹仁於樊于禁等七軍皆没羽威震華
夏曹操議徙許都以避其銳其功名盛矣而不悟吕蒙
陸遜之詐竟墮孫權計中父子成禽以敗大事西魏王
思政鎮守玉壁高歡連營四十里攻圍之飢凍而退及
思政徙荆州舉韋孝寬代已歡舉山東之衆來攻凡五
十日復以敗歸皆思政功也其後欲以長社爲行臺治
所致書於崔猷猷曰襄城控帶京洛當今要地如其動
靜易相應接潁川鄰寇境又無山川之固莫若頓兵襄
城而遣良將守潁川則表裏膠固人心易安縱有不虞
豈足爲患宇文泰令依猷策思政固請且約賊水攻期
年陸攻三年之内朝廷不煩赴救已而䧟於高澄身爲
俘虜慕容紹宗挫敗侯景一時將帥皆莫及而攻圍潁
川不知進退赴水而死吴明徹當陳國衰削之餘北伐
高齊將略人才公卿以爲舉首師之所至前無堅城數
月之閒盡復江北之地然其後攻周彭城爲王軌所困
欲遏歸路蕭摩訶請擊之明徹不聽曰搴旗䧟陳將軍
事也長筭遠略老夫事也一旬之間水路遂斷摩訶又
請潜軍突圍復不許遂爲周人所執將士三萬皆没焉
此四人之過如出一轍
唐帝稱太上皇
唐諸帝稱太上皇者高祖睿宗明皇順宗凡四君順宗
以病廢之故不能臨政高祖以秦王殺建成元吉明皇
幸蜀爲太子所奪唯睿宗上畏天戒發於誠心爲史冊
所表然以事考之睿宗以先天元年八月傳位於皇太
子猶五日一受朝三品以上除授及大刑政皆自決之
故皇帝之子嗣直嗣謙嗣昇封王皆以上皇誥而出命
又遣皇帝巡邊二年七月甲子太平公主誅明日乙丑
即歸政然則猶有不獲巳也若夫與堯舜合其德則我
高宗皇帝
至尊壽皇聖帝爲然
楊倞注荀子
唐楊倞注荀子乃元和十三年然臣道篇所引書曰從
命而不拂微諫而不倦爲上則明爲下則遜注以爲伊
訓篇今元無此語致士篇所引曰義刑義殺勿庸以即
汝惟曰未有順事注以爲康誥而不言其有不同者
昭宗相朱朴
唐昭宗出幸華州方強藩悍鎮遠近爲梗思得特起竒
士任之以成中興之業水部郎中何迎表薦國子博士
朱朴才如謝安朴所善方士許巖士得幸出入禁中亦
言朴有經濟才上連日召對朴有口辯上悅之曰朕雖
非太宗得卿如魏證矣上憤天下之亂朴自言得爲宰
相月餘可致太平遂拜爲相制出中外大驚唐制詔有
制詞學士韓儀所撰曰夢傅巖而得眞相則商道中興
獵渭濱而載獻臣則周朝致理朕自逢多難渴竚英賢
暗禱鬼神明祈日月果得哲輔契予勤求朱朴學業優
深識用精敏久徊翔而不振彌正吉以自多朕知其才
遂召與語理亂立分於言下聞所未聞兵農皆在於術
中得所未得不覺前席爲之改容須委化權用昌衰運
自我拔竒寧拘品秩百度羣倫俟爾康濟其美如此儀
者偓之兄所謂暗禱鬼神明祈日月之語必當時所授
旨意也朴爲相纔半年而罷後貶郴州司戶參軍制云
不爲自審之謀苟竊相援之力實因姦幸潜致顯榮亦
謂術可弭兵學能活國冒半歲容身之贊無一朝輔政
之功唯辱中台頗興羣論嗚呼昭宗當王室艱危之際
無知人之明拔朴於庶僚中位諸公衮以今觀之適足
詒後人譏笑新史贊謂捭豚臑而拒貙牙趣亡而巳悲
夫
楊國忠諸使
楊國忠爲度支郎領十五餘使至宰相凡領四十餘使
弟署一字不能盡胥吏因是恣爲姦欺新舊唐史皆不
詳載其職案其拜相制前銜云御史大夫判度支權知
太府卿事兼蜀郡長史劒南節度支度營田等副大使
本道兼山南西道采訪處置使兩京太府司農出納監
倉祠祭木炭宫市長春九成宫等使關内道及京畿采
訪處置使拜右相兼吏部尚書集賢殿崇玄館學士脩
國史太清太微宮使自餘所領又有管當租庸鑄錢等
使以是觀之槩可見矣宮市之事咸謂起於德宗正元
不知天寶中巳有此名且用宰臣充使也韓文公作順
宗實錄但云舊事宮中有要市外物令官吏主之與人
爲市隨給其直正元末以宦者爲使亦不及天寶時巳
有之也
祖宗朝宰輔
祖宗朝宰輔名爲禮絶百僚雖樞密副使亦在太師一
品之上然至其罷免歸班則與庶位等李崇矩自樞密
使罷爲鎮國軍節度使旋改左衛大將軍遂爲廣南西
道都巡檢使未幾遣使齎詔徙海南四州都巡檢使皆
非降黜在南累年入判金吾街仗司而卒猶贈太尉趙
安仁嘗參知政事而判登聞鼔院張鎔嘗知樞密院而
監諸司庫務曾孝寬以簽書樞密服闋而判司農寺張
宏李惟清皆自見任樞密副使徙御史中丞其他以前
執政而爲三司使中丞者數人官制旣行猶多除六曹
尚書自崇寧以來乃始不然
百官避宰相
劉器之以待制爲樞密都承旨道遇執政出尚書省相
從歸府第劉去席帽涼衫歛馬遣人傳語相揖而過左
相吕汲公歸呼門下省法吏問從官道逢宰相如何吏
檢條但有尚書省官避令僕兩省官各避其官長而無
兩制避宰相之法汲公乃止而心甚不樂劉以此語人
以爲有所據然以事體揆之侍從不避宰相恐爲不然
亦無所謂只避官長法劉公蓋飾說耳案天聖編勑諸
文武官與宰相相遇於路皆退避見樞密使副參知政
事避路同宰相其文甚明不應元祐時不行用也
百官見宰相
天聖編勑載文武百官見宰相儀文明殿學士至龍圖
閣直學士列班於都堂階上堂吏贊云請不拜班首前
致詞訖退歸位列拜宰相荅拜兩省官相次同學士之
儀上將軍大將軍將軍御史臺官及南班文武百寮序
班於中書門外應節度使至刺史並綴本班中丞揖訖
入宰相降階南向立於位乃稱班文東武西並北上臺
官南行北向東上贊云百寮拜宰相荅拜訖退内客省
使至閤門使見宰相樞密使並階上列行拜不荅拜見
參知政事樞密副使宣徽使客禮展拜皇城使以下諸
司使橫行副使見宰相樞密使並階上連姓稱職展拜
不荅拜見參政副樞並列行拜若諸司副使閤門祗候
見參樞亦不荅拜國朝上下等威其嚴如此已而浸廢
文潞公富韓公至和中自外鎮拜相詔百官班迎於門
言者乃謂隆之以虚禮元豐定官制王禹玉蔡持正爲
僕射上日始用此禮其後復不行乾道初魏仲昌以樞
密吏寅緣得副承旨每謁公府與侍從同席升車而去
葉子昂爲相獨抑之使與卿監旅進送之于右序不索
馬及王抃以國信所典儀吏爲都承旨且正任觀察使
遂禮均從官矣
東坡自引所爲文
東坡爲文潞公作德威堂銘云元祐之初起公以平章
軍國重事期年乃求去詔曰昔西伯善養老而太公自
至魯穆公無人子思之側則長者去之公自爲謀則善
矣獨不爲朝廷惜乎又曰唐太宗以干戈之事尚能起
李靖於旣老而穆宗文宗以燕安之際不能用裴度於
未病治亂之效於斯可見公讀詔聳然不敢言去案此
二詔蓋元祐二年三月潞公乞致仕不允批荅皆坡所
行也又繳還乞罷青苗狀云近日謫降呂惠卿告詞云
首建青苗次行助役亦坡所作張文定公墓誌載嘗論
次其文凡三百二十字結之云世以軾爲知言又𫐠諫
用兵云老臣且死見先帝地下有以藉口矣亦其所作
也并引責吕惠卿詞亦然乾道中邁直翰苑荅陳敏步
帥詔云亞夫持重小棘門霸上之將軍不識將屯冠長
