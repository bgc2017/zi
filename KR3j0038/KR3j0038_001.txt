容齋隨筆卷第一(二十九則)
子老去習懶讀書不多意之所之隨即紀錄因其後先
無復詮次故目之曰隨筆淳熙庚子鄱陽洪邁景盧
歐率更帖
臨川石刻雜法帖一卷載歐陽率更一帖云年二十餘
至鄱陽地沃土平飲食豐賤衆士往往湊聚每日賞華
恣口所須其二張才華議論一時俊傑殷薛二侯故不
可言戴君國士出言便是月旦蕭中郎頗縱放誕亦有
雅致彭君摛藻特有自然至如閣山神詩先軰亦不能
加此數子遂無一在殊使痛心兹盖吾鄕故實也
羅處士誌
襄陽有隋處士羅君墓誌曰君諱靖字禮襄陽廣昌人
高祖長卿齊饒州刺史曾祖弘智梁殿中將軍祖養父
靖學優不仕有名當代碑字畫勁楷類禇河南然父子
皆名靖爲不可曉拓拔魏安同父名屈同之長子亦名
屈祖孫同名胡人無足言者但羅君不應爾也
唐平蠻碑
成都有唐平南蠻碑開元十九年劒南節度副大使張
敬忠所立時南蠻大酋長染浪州刺史楊盛顚爲邊患
明皇遣内常侍高守信爲南道招慰處置使以討之拔
其九城此事新舊唐書及野史皆不載肅宗以魚朝恩
爲觀軍容處置使憲宗用吐突承璀爲招討使議者譏
其以中人主兵柄不知明皇用守信盖有以啓之也裴
光庭蕭嵩時爲相無足責者楊氏苗裔至今猶連晟字
云
半擇迦
大般若經云梵言扇搋半擇迦唐言黃門其類有五一
曰半擇迦揔名也有男根用而不生子二曰伊利沙半
擇迦此云妬謂他行欲即發不見即無亦具男根而不
生子三曰扇搋半擇迦謂本來男根不滿亦不能生子
四曰博义半擇迦謂半月能男半月不能男五曰留拏
半擇迦此云割謂被割刑者此五種黃門名爲人中惡
趣受身處搋音丑皆反
六十四種惡口
大集經載六十四種惡口之業曰麄語軟語非時語妄
語漏語大語高語輕語破語不了語散語低語仰語錯
語惡語畏語吃語諍語讇語誑語惱語怯語邪語罪語
啞語入語燒語地語獄語虚語慢語不愛語說罪咎語
失語别離語利害語兩舌語無義語無護語喜語狂語
殺語害語繫語閑語縛語打語歌語非法語自讃歎語
說他過語說三寶語
八月端午
唐玄宗以八月五日生以其日爲千秋節張說上大衍
曆序云謹以開元十六年八月端午赤光照室之夜獻
之唐類表有宋璟請以八月五日爲千秋節表云月惟
仲秋日在端午然則凡月之五日皆可稱端午也
贊公少公
唐人呼縣令爲明府丞爲贊府尉爲少府李太白集有
餞陽曲王贊公賈少公石艾尹少公序盖陽曲丞尉石
艾尉也贊公少公之語益竒
郭璞葬地
世說郭景純過江居于曁陽墓去水不盈百步時人以
爲近水景純曰將當爲陸今沙漲去墓數十里皆爲桑
田此說盖以郭爲先知也世傳錦囊葬經爲郭所著行
山卜宅兆者印爲元龜然郭能知水之爲陸獨不能卜
吉以免其非命乎
黃魯直詩
徐陵鴛鴦賦云山雞映水那相得孤鸞照鏡不成雙天
下眞成長會合無勝比翼兩鴛鴦黃魯直題畫睡鴨曰
山雞照影空自愛孤鸞舞鏡不作雙天下眞成長會合
兩鳬相倚睡秋江全用徐語點化之末句尤精工又有
黔南十絶盡取白樂天語其七篇全用之其三篇頗有
改易處樂天寄行簡詩凡八韻後四韻云相去六千里
地絶天邈然十書九不達何以開憂顔渴人多夢飲飢
人多夢飡春來夢何處合眼到東川魯直翦爲兩首其
一云相望六千里天地隔江山十書九不到何用一開
顔其二云病人多夢醫囚人多夢赦如何春來夢合眼
在鄕社樂天歲晚詩七韻首句云霜降水返壑風落木
歸山冉冉歲將晏物皆復本源魯直改後兩句七字作
冉冉歲華晚昆蟲皆閉關
禹治水
禹貢叙治水以冀兖青徐揚荆豫梁雍爲次攷地理言
之豫居九州中與充徐接境何爲自徐之揚顧以豫爲
後乎盖禹順五行而治之耳冀爲帝都旣在所先而地
居北方實於五行爲水水生木木東方也故次之以兖
青徐木生火火南方也故次之以揚荆火生土土中央
也故次之以豫土生金金西方也故終於梁雍所謂彝
倫攸叙者此也與鯀之汩陳五行相去遠矣此說予得
之魏幾道
敕勒歌
魯直題陽關圖詩云想得陽關更西路北風低草見牛
羊又集中有書韋深道諸帖云斛律明月胡兒也不以
文章顯老胡以重兵困敕勒川召明月作歌以排悶倉
卒之間語竒壯如此盖率意道事實耳予桉古樂府有
敕勒歌以爲齊高歡攻周玉壁而敗恚憤疾發使斛律
金唱敕勒歡自和之其歌本鮮卑語詞曰敕勒川隂山
下天似穹廬籠罩四野天蒼蒼野茫茫風吹草低見牛
羊魯直所題及詩中所用盖此也但誤以斛律金爲明
月明月名光金之子也歡敗於玉壁亦非困於敕勒川
淺妄書
俗間所傳淺妄之書如所謂雲仙散錄老杜事實開元
天寶遺事之屬皆絶可笑然士大夫或信之至以老杜
事實爲東坡所作者今蜀本刻杜集遂以入注孔傳續
六帖采摭唐事殊有工而悉載雲仙錄中事自穢其書
開天遺事託云王仁𥙿所著仁𥙿五代時人雖文章乏
氣骨恐不至此姑析其數端以爲笑其一云姚元崇開
元初作翰林學士有步輦之召桉元崇自武后時巳爲
宰相及開元初三入輔矣其二云郭元振少時美風姿
宰相張嘉貞欲納爲壻遂牽紅絲線得第三女果隨夫
貴達桉元振爲睿宗宰相明皇初年即貶死後十年嘉
貞方作相其三云楊國忠盛時朝之文武爭附之以求
冨貴惟張九齡未嘗及門桉九齡去相位十年國忠方
得官耳其四云張九齡覽蘇頲文卷謂爲文陣之雄師
桉頲爲相時九齡元未逹也此皆顯顯可言者固鄙淺
不足攻然頗能疑誤後生也惟張彖指楊國忠爲冰山
事資治通鑑亦取之不知别有何据近歲興化軍學刊
遺事南劒州學刊散錄皆可毀
五臣注文選
東坡詆五臣注文選以爲荒陋予觀選中謝玄暉和王
融詩云阽危賴宗衮微管寄明牧正謂謝安謝玄安石
於玄暉爲遠祖以其爲相故曰宗衮而李周翰注云宗
衮謂王導導與融同宗言晉國臨危賴王導而破符堅
牧謂謝玄亦同破堅者夫以宗衮爲王導固可笑然猶
以和王融之故微爲有說至以導爲與謝玄同破符堅
乃是全不知有史策而狂妄注書所謂小兒強解事也
唯李善注得之
文煩簡有當
歐陽公進新唐書表曰其事則增於前其文則省於舊
夫文貴於達而巳繁與省各有當也史記衛青傳校尉
李朔校尉趙不虞校尉公孫戎奴各三從大將軍獲王
以千三百戶封朔爲涉軹侯以千三百戶封不虞爲隨
成侯以千三百戶封戎奴爲從平侯前漢書但云校尉
李朔趙不虞公孫戎奴各三從大將軍封朔爲涉軹侯
不虞爲隨成侯戎奴爲從平侯比於史記五十八字中
省二十三字然不若史記爲朴贍可喜
地險
古今言地險者以謂函秦宅關河之勝齊負海岱趙魏
據大河晉表裏河山蜀有劒門瞿唐之阻楚國方城以
爲城漢水以爲池吴長江萬里兼五湖之固皆足以立
國唯宋衛之郊四通五達無一險可恃然東漢之末袁
紹跨有青冀幽并四州韓遂馬騰軰分據關中劉璋擅
蜀劉表居荆州吕布盜徐袁術包南陽壽春孫策取江
東天下形勝盡矣曹操晩得兖州倔強其間終之夷羣
雄覆漢祚議者尚以爲操挾天子以自重故能成功而
唐僖昭之時方鎮擅地王氏有趙百年羅洪信在魏劉
仁恭在燕李克用在河東王重榮在蒲朱宣朱瑾在兖
鄆時溥在徐王敬武在淄青楊行密在淮南王建在蜀
天子都長安鳳翔邠華三鎮鼎立爲梗李茂貞韓建皆
嘗劫遷乘輿而朱温區區以汴宋亳潁截然中居及其
得志乃與操等以在德不在險爲言則操温之德又可
見矣
史記世次
史記所紀帝王世次最爲不可考信且以稷契論之二
人皆帝嚳子同仕於唐虞契之後爲商自契至成湯凡
十三世歷五百餘年稷之後爲周自稷至武王凡十五
世歷千一百餘年王季盖與湯爲兄弟而世之相去六
百年旣巳可疑則周之先十五世須每世皆在位七八
十年又皆暮年所生嗣君乃合此數則其所享壽皆當
過百歲乃可其爲漫誕不稽無足疑者國語所載太子
晉之言曰自后稷之始基靖民十五王而文始平之皆
不然也
解釋經旨
解釋經旨貴於簡明惟孟子獨然其稱公劉之詩乃積
乃倉乃裹餱糧于橐于囊思戢用光弓矢斯張干戈戚
揚爰方啓行而釋之之詞但云故居者有積倉行者有
裹囊也然後可以爰方啓行其稱烝民之詩天生烝民
有物有則民之秉夷好是懿德而引孔子之語以釋之
但曰故有物必有則民之秉夷也故好是懿德用兩故
字一必字一也字而四句之義昭然彼訓曰若稽古三
萬言眞可覆醬瓿也
坤動也剛
坤卦文言曰坤至柔而動也剛王弼云動之方正不爲
邪也程伊川云坤道至柔而其動則剛動剛故應乾不
違張橫渠云柔亦有剛靜亦有動伹舉一體則有屈伸
動靜終始又云積大勢成而然東坡云夫物非剛者能
剛惟柔者能剛爾畜而不發及其極也發之必決張葆
光但以訓六二之直陳了翁云至柔至静坤之至也剛
者道之動方者靜之得柔剛靜動坤元之道之德也郭
雍云坤雖以柔靜爲主苟無方剛之德不足以含洪光
大諸家之說率不外此予頃見臨安退居庵僧曇瑩云
動者謂爻之變也坤不動則巳動則陽剛見焉在初爲
復在二爲師在三爲謙自是以往皆剛也其說最爲分
明有理
樂天侍兒
世言白樂天侍兒唯小蠻樊素二人子讀集中小庭亦
有月一篇云菱角執笙簧谷兒抹琵琶紅綃信手舞紫
綃隨意歌自注曰菱谷紫紅皆小臧獲名若然則紅紫
二綃亦女奴也
白公詠史
東坡志林云白樂天嘗爲王涯所讒貶江州司馬甘露
之禍樂天有詩云當君白首同歸日是我青山獨往時
不知者以樂天爲幸之樂天豈幸人之禍者哉盖悲之
也予讀白集有詠史一篇注云九年十一月作其詞曰
秦磨利刃斬李斯齊燒沸鼎亨酈其可憐黃綺入商洛
閑卧白雲歌紫芝彼爲𦵔醢机上盡此作鸞凰天外飛
去者逍遥來者死乃知禍福非天爲正爲甘露事而作
其悲之之意可見矣
十年爲一秩
白公詩云巳開第七秩飽食仍安眠又云年開第七秩
屈指幾多人是時年六十二元日詩也又一篇云行開
第八秩可謂盡天年注曰時俗謂七十以上爲開第八
秩盖以十年爲一秩云司馬温公作慶文潞公八十會
致語云歲曆行開九帙新亦用此也
裴晉公禊事
唐開成二年三月三日河南尹李待價將禊於洛濱前
一日啓留守裴令公公明日召太子少傅白居易太子
賓客蕭籍李仍叔劉禹錫中書舍人鄭居中等十五人
合宴于舟中自晨及暮前水嬉而後妓樂左筆硯而右
壷觴望之若仙觀者如堵裴公首賦一章四坐繼和樂
天爲十二韻以獻見於集中今人賦上巳鮮有用其事
者予案裴公傳是年起節度河東三年以病丏還東都
文宗上巳宴羣臣曲江度不赴帝賜以詩使者及門而
度薨與前事相去正一年然樂天又有一篇題云奉和
裴令公三月上巳日游太原龍泉憶去歲稧洛之作是
開成三年詩則度以四年三月始薨新史以爲三年誤
也宰相表却載其三年十二月爲中書令四年三月薨
而帝紀全失書獨舊史紀傳爲是
司字作入聲
白樂天詩好以司字作入聲讀如云四十著緋軍司馬
男兒官職未蹉跎一爲州司馬三見歲重陽是也又以
相字作入聲如云爲問長安月誰教不相離是也相字
之下自注云思必切以十字作平聲讀如云在郡六百
日入山十二回綠浪東西南北路紅欄三百九十橋是
也以琵字作入聲讀如云四絃不似琵琶聲亂寫眞环
細撼鈴忽聞水上琵琶聲是也武元衡亦有句云唯有
白湏張司馬不言名利尚相從
樂天新居詩
白樂天自杭州刺史分司東都有題新居呈王尹兼簡
府中三掾詩云弊宅須重葺貧家乏羡財橋憑川守造
樹倩府寮栽朱板新猶濕紅英暖漸開仍期更携酒倚
檻看花來乃知唐世風俗尚爲可喜今人居閑而郡守
爲之造橋府寮爲之栽樹必遭譏議又肯形之篇詠哉
黃紙除書
樂天好用黃紙除書字如紅旗破賊非吾事黃紙除書
無我名正聽山鳥向陽眠黃紙除書落枕前黃紙除書
到青宫詔命催
白用杜句
杜子美詩云夜足霑沙雨春多逆水風白樂天詩巫山
暮足霑花雨隴水春多逆浪風全用之
唐人重服章
唐人重服章故杜子美有銀章付老翁朱紱負平生扶
病垂朱紱之句白樂天詩言銀緋處最多七言如大抵
著緋宜老大一片緋衫何足道闇淡緋衫稱我身酒典
緋花舊賜袍假著緋袍君莫笑腰間紅綬繫未穩朱紱
仙郎白雪歌腰佩銀龜朱兩輪便留朱紱還鈴閤映我
緋衫渾不見白頭俱未著緋衫緋袍著了好歸田銀魚
金帶繞腰光銀章暫假爲專城新授銅符未著緋徒使
花袍紅似火似挂緋衫衣架上五言如未換銀青綬唯
添雪白鬚笑我青袍故饒君茜綬新老逼教垂白官科
遣著緋那知垂白日始是著緋年晚遇何足言白髮映
朱紱至於形容衣魚之句如魚綴白金隨步躍鵠銜紅
綬繞身飛
詩䜟不然
今人冨貴中作不如意語少壯時作衰病語詩家往往
以爲䜟白公十八歲病中作絶句云久爲勞生事不學
攝生道少年巳多病此身豈堪老然白公壽七十五
青龍寺詩
樂天和錢員外青龍寺上方望舊山詩云舊峯松雪舊
溪雲悵望今朝遥屬君共道使臣非俗吏南山莫動北
山文頃於乾道四年講筵開日蒙
上書此章於扇以賜改使臣爲侍臣云
容齋隨筆卷第一
