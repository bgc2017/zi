容齋隨筆卷第二(二十四則)
唐重牡丹
歐陽公牡丹釋名云牡丹初不載文字唐人如沈宋元
白之流皆善詠花當時有一花之異者彼必形於篇什
而寂無傳焉唯劉夢得有詠魚朝恩宅牡丹詩但云一
叢千朵而巳亦不云其美且異也予桉白公集有白牡
丹一篇十四韻又秦中吟十篇内買花一章几百言云
共道牡丹時相隨買花去一叢深色花十戸中人賦而
諷諭樂府有牡丹芳一篇三百四十七字絶道花之妖
豔至有遂使王公與卿士游花冠盖日相望花開花落
二十日一城之人皆若狂之語又寄微之百韻詩云唐
昌王蘂會崇敬牡丹期注崇敬寺牡丹花多與微之有
期又惜牡丹詩云明朝風起應吹盡夜惜衰紅把火看
醉歸盩厔詩云數日非關王事繫牡丹花盡始歸來元
微之有入永壽寺看牡丹詩八韻和樂天秋題牡丹叢
三韻酬胡三詠牡丹一絶又有五言二絶句許渾亦有
詩云近來無柰牡丹何數十千錢買一窠徐凝云三條
九陌花時節萬馬千車看牡丹又云何人不愛牡丹花
占斷城中好物華然則元白未嘗無詩唐人未嘗不重
此花也
長歌之哀
嬉笑之怒甚於裂眥長歌之哀過於慟哭此語誠然元
微之在江陵病中聞白樂天左降江州作絶句云殘燈
無焰影憧憧此夕聞君謫九江垂死病中驚起坐暗風
吹雨入寒䆫樂天以爲此句他人尚不可聞況僕心哉
微之集作垂死病中仍悵望此三字旣不佳又不題爲
病中作失其意矣東坡守彭城子由來訪之留百餘日
而去作二小詩曰逍遥堂後千尋木長送中宵風雨聲
悮喜對床尋舊約不知漂泊在彭城秋來東閤涼如水
客去山公醉似泥困卧北䆫呼不醒風吹松竹雨淒淒
東坡以爲讀之殆不可爲懷乃和其詩以自解至今觀
之尚能使人悽然也
韋蘇州
韋蘇州集中有逢楊開府詩云少事武皇帝無頼恃恩
私身作里中橫家藏亡命兒朝持摴蒱局暮竊東鄰姬
司隷不敢捕立在白玉墀驪山風雪夜長楊羽獵時一
字都不識飲酒肆頑癡武皇升仙去憔悴被人欺讀書
事巳晚把筆學題詩兩府始收跡南宫謬見推非才果
不容出守撫惸[婺-矛+牙]忽逢楊開府論舊涕俱垂味此詩盖
應物自叙其少年事也其不羈乃如此李肈國史補云
應物爲性高㓗鮮食寡欲所居焚香掃地而坐其爲詩
馳驟建安巳還各得風韻盖記其折節後來也唐史失
其事不爲立傳高適亦少落魄年五十始爲詩即工皆
天分超卓不可以常理論云應物爲三衛正天寶間所
爲如是而吏不敢捕又以見時政矣
古行宫詩
白樂天長恨歌上陽人歌元微之連昌宫詞道開天間
宫禁事最爲深切矣然微之有行宫一絶句云寥落古
行宫宫花寂寞紅白頭宫女在閑坐說玄宗語少意足
有無窮之味
隔是
樂天詩云江州去日聽箏夜白髮新生不願聞如今格
是頭成雪彈到天明亦任君元微之詩云隔是身如夢
頻來不爲名憐君近南住時得到山行格與隔二字義
同格是猶言巳是也
張良無後
張良陳平皆漢祖謀臣良之爲人非平可比也平嘗曰
我多隂謀道家之所禁吾世即廢矣以吾多隂禍也平
傳國至曾孫而以罪絶如其言然良之爵但能至子去
其死財十年而絶後世不復紹封其禍更促於平何哉
予盖嘗考之沛公攻嶢關秦將欲連和良曰不如因其
懈怠擊之公引兵大破秦軍項羽與漢王約中分天下
旣解而東歸矣良有養虎自遺患之語勸王回軍追羽
而滅之此其事固不止於殺降也其無後宜哉
周亞夫
周亞夫距吴楚堅壁不出軍中夜驚内相攻擊擾亂至
於帳下亞夫堅卧不起頃之復定吴奔壁東南陬亞夫
使備西北巳而果奔西北不得入漢史書之以爲亞夫
能持重桉亞夫軍細柳時天子先驅至不得入文帝稱
其不可得而犯今乃有軍中夜驚相攻之事安在其能
持重乎
漢輕族人
爰盎陷&KR1007;錯但云方今計獨有斬錯耳而景帝使丞相
以下劾奏遂至父母妻子同産無少長皆弃市主父偃
陷齊王於死武帝欲勿誅公孫丞相爭之遂族偃郭解
客殺人吏奏解無罪公孫大夫議遂族解且偃解兩人
本不死用議者之言殺之足矣何遽至族乎漢之輕於
用刑如此
漏泄禁中語
京房與漢元帝論幽厲事至於十問十答西漢所載君
臣之語未有如是之詳盡委曲者盖漢法漏泄省中語
爲大罪如夏侯勝出道上語宣帝責之故退不敢言人
亦莫能知者房初見帝時出爲御史大夫鄭君言之又
爲張博道其語博密記之後竟以此下獄弃市今史所
載豈非獄辭乎王章與成帝論王鳳之罪亦以王音側
聽聞之耳
田叔
貫高謀弑漢祖事發覺漢詔趙王有敢隨王罪三族唯
田叔孟舒等自髠鉗隨王趙王旣出上以叔等爲郡守
文帝初立召叔問曰公知天下長者乎曰故雲中守孟
舒長者也是時舒坐虜大入雲中免上曰虜入雲中孟
舒不能堅守士卒死者數百人長者固殺人乎叔叩頭
曰夫貫高等謀反天子下明詔趙有敢隨張王者罪三
族然孟舒自髠鉗隨張王以身死之豈自知爲雲中守
哉是乃所以爲長者上曰賢哉孟舒復召以爲雲中守
桉田叔孟舒同隨張王今叔指言舒事幾於自薦矣叔
不自以爲嫌但欲直孟舒之事文帝不以爲過一言開
悟爲之復用舒君臣之誠意相與如此
孟舒魏尚
雲中守孟舒坐虜大入雲中免田叔對文帝曰匈奴來
爲邊寇孟舒知士卒罷敝不忍出言士爭臨城死敵如
子爲父以故死者數百人孟舒豈敺之哉上曰賢哉孟
舒復召以爲雲中守又馮唐對文帝曰魏尚爲雲中守
虜嘗一入尚率車騎擊之士卒終日力戰上功莫府坐
首虜差六級下吏削爵臣以爲陛下罰太重上赦魏尚
復以爲雲中守案孟舒魏尚皆以文帝時爲雲中守皆
坐匈奴入寇獲罪皆得士死力皆用他人言復故官事
切相類疑其只一事云
秦用他國人
七國虎爭天下莫不招致四方游士然六國所用相皆
其宗族及國人如齊之田忌田嬰田文韓之公仲公叔
趙之奉陽平原君魏王至以太子爲相獨秦不然其始
與之謀國以開霸業者魏人公孫鞅也其它若樓緩趙
人張儀魏冉范睢皆魏人蔡澤燕人吕不韋韓人李斯
楚人皆委國而聽之不疑卒之所以兼天下者諸人之
力也燕昭王任郭隗劇辛樂毅幾滅強齊辛毅皆趙人
也楚悼王任吴起爲相諸侯患楚之強盖衞人也
曹參趙括
漢高祖疾甚吕后問曰蕭相國旣死誰令代之上曰曹
參可蕭何事惠帝病上問曰君即百歲後誰可代君對
曰知臣莫若主帝曰曹參何如曰帝得之矣曹參相齊
聞何薨告舍人趣治行吾且入相居無何使者果召參
趙括自少時學兵法其父奢不能難然不謂善謂其母
曰趙若必將之破趙軍者必括也後廉頗與秦相持秦
應侯行千金爲反間於趙曰秦之所畏獨趙括耳趙王
以括代頗將藺相如諫王不聽括母上書言括不可使
王又不聽秦王聞括巳爲趙將乃隂使白起代王齕遂
勝趙曹參之宜爲相高祖以爲可惠帝以爲可蕭何以
爲可參自以爲可故漢用之而興趙括之不宜爲將其
父以爲不可母以爲不可大臣以爲不可秦王知之相
應侯知之將白起知之獨趙王以爲可故用之而敗嗚
呼將相安危所係可不監哉且秦以白起易王齕而趙
乃以括代廉頗不待於戰而勝負之形見矣
信近於義
信近於義言可復也恭近於禮遠恥辱也因不失其親
亦可宗也程明道曰因恭信而不失其所以親近於禮
義故亦可宗伊川曰因不失於相近亦可尚也又曰因
其近禮義而不失其親亦可宗也況於盡禮義者乎范
純父曰君子所因者本而立愛必自親始親親必及人
故曰因不失其親吕與叔分爲三事謝顯道曰君師友
三者雖非天屬亦可以親捨此三者之外吾恐不免於
諂賤惟親不失其所親然後爲可宗也楊中立曰信不
失義恭不悖禮又因不失其親焉是亦可宗也尹彦明
曰因其近雖未足以盡禮義之本亦不失其所宗尚也
予切以謂義與禮之極多至於不親能至於不失其親
斯爲可宗也然未敢以爲是
剛毅近仁
剛毅者必不能令色木訥者必不爲巧言此近仁鮮仁
之辨也
忠恕違道
曾子曰夫子之道忠恕而巳矣中庸曰忠恕違道不遠
學者疑爲不同伊川云中庸恐人不喻乃指而示之近
又云忠恕固可以貫道子思恐人難曉故降一等言之
又云中庸以曾子之言雖是如此又恐人尚疑忠恕未
可便爲道故曰違道不遠游定夫云道一而巳豈參彼
此所能豫哉此忠恕所以違道爲其未能一以貫之也
雖然欲求入道者莫近於此此所以違道不遠也楊中
立云忠恕固未足以盡道然而違道不遠矣侯師聖云
子思之忠恕施諸已而不願亦勿施於人此巳是違道
若聖人則不待施諸已而不願然後勿施諸人也諸公
之說大氐不同予切以爲道不可名言旣麗於忠恕之
名則爲有迹故曰違道然非忠恕二字亦無可以明道
者故曰不遠非謂其未足以盡道也違者違去之謂非
違畔之謂老子曰上善若水水善利萬物而不爭處衆
人之所惡故幾於道蘇子由解云道無所不在無所不
利而水亦然然而旣巳麗於形則於道有間矣故曰幾
於道然而可名之善未有若此者故曰上善其說與此
略同
求爲可知
不患無位患所以立不患莫已知求爲可知也爲之說
者皆以爲當求爲可知之行唯謝顯道云此論猶有求
位求可知之道在至論則不然難用而莫我知斯我貴
矣夫復何求予以爲君子不以無位爲患而以無所立
爲患不以莫已知爲患而以求爲可知爲患第四句盖
承上文言之夫求之有道若汲汲然求爲可知則亦無
所不至矣
里仁
里仁爲美擇不處仁焉得智孟子論函矢巫匠之術而
引此以質之說者多以里爲居居以親仁爲美予嘗記
一說云函矢巫匠皆里中之仁也然於仁之中有不仁
存焉則仁亦在夫擇之而已矣嘗與鄭景望言之景望
不以爲然予以爲此特謂閭巷之間所推以爲仁者固
在所擇正合孟子之意不然仁之爲道大矣尚安所擇
而處哉
漢采衆議
漢元帝時珠厓反連年不定上與有司議大發軍待詔
賈捐之建議以爲不當擊上以問丞相御史御史大夫
陳萬年以爲當擊丞相于定國以爲捐之議是上從之
遂罷珠厓郡匈奴呼韓邪單于旣事漢上書願保塞上
谷以西請罷邊備塞吏卒以休天子人民天子令下有
司議議者皆以爲便郎中侯應習邊事以爲不可許上
問狀應對十策有詔勿議罷邊塞事成帝時匈奴使者
欲降下公卿議議者言宜如故事受其降光禄大夫谷
永以爲不如勿受天子從之使者果詐也哀帝時單于
求朝帝欲止之以問公卿亦以爲虚費府帑可且勿許
單于使辭去黃門郎楊雄上書諫天子寤焉召還匈奴
使者更報單于書而許之安帝時大將軍鄧騭欲弃涼
州并力北邊會公卿集議皆以爲然郎中虞詡陳三不
可乃更集四府皆從詡議北匈奴復強西域諸國旣絶
於漢公卿多以爲宜閉玉門關絶西域鄧太后召軍司
馬班勇問之勇以爲不可於是從勇議順帝時交阯蠻
叛帝召公卿百官及四府掾屬問以方略皆議遣大將
發兵赴之議郎李固駮之乞選刺史太守以往四府悉
從固議嶺外復平靈帝時涼州兵亂不解司徒崔烈以
爲宜棄詔會公卿百官議之議郎傅爕以爲不可帝從
之此八事者所係利害甚大一時公卿百官旣同定議
矣賈捐之以下八人皆以郎大夫之微獨陳異說漢元
成哀安順靈皆非明主悉能違衆而聽之大臣無賢愚
亦不復執前說盖猶有公道存焉每事皆能如是天下
其有不治乎
漢母后
漢母后預政不必臨朝及少主雖長君亦然文帝繫周
勃薄太后曰絳侯綰皇帝壐將兵於北軍不以此時反
今居一小縣顧欲反邪帝謝曰吏方驗而出之遂赦勃
吴楚反誅景帝欲續之竇太后曰吴王老人也宜爲宗
室順善今乃首亂天下柰何續其後不許吴許立楚後
郅都害臨江王竇太后怒會匈奴中都以漢法帝曰都
忠臣欲釋之后曰臨江王獨非忠臣乎於是斬都武帝
用王臧趙綰太皇竇太后不悅儒術綰請母奏事東宫
后大怒求得二人姦利事以責上上下綰臧吏殺之竇
嬰田蚡廷辯王太后大怒不食曰我在也而人皆藉吾
弟且帝寧能爲石人邪帝不直蚡特爲太后故殺嬰韓
嫣得幸於上江都王爲太后泣請得入宿衞比嫣后繇
此銜嫣嫣以姦聞后使使賜嫣死上爲謝終不能得成
帝幸張放太后以爲言帝常涕泣而遣之
田千秋郅惲
漢武帝殺戾太子田千秋訟太子冤曰子弄父兵當何
罪帝大感悟曰父子之間人所難言也公獨明其不然
公當遂爲吾輔佐遂拜爲丞相光武廢郭后郅惲言曰
夫婦之好父不能得之於子況臣能得之於君乎是臣
所不敢言雖然願陛下念其可否之計無令天下有議
社稷而巳帝曰惲善恕己量主遂以郭氏爲中山王太
后卒以壽終此二人者可謂善處人骨肉之間諫不費
詞婉而能入者矣
戾太子
戾太子死武帝追悔爲之族江充家黃門蘇文助充譖
太子至於焚殺之李壽加兵刃於太子亦以它事族田
千秋以一言至爲丞相又作思子宮爲歸來望思之臺
然其孤孫囚係於郡邸獨不能釋之至於掖庭令養視
而不問也豈非漢法至嚴旣坐太子以反逆之罪雖心
知其冤而有所不赦者乎
灌夫任安
竇嬰爲丞相田蚡爲太尉同日免蚡後爲丞相而嬰不
用無埶諸公稍自引而怠驁唯灌夫獨否衛靑爲大將
軍霍去病財爲校尉巳而皆爲大司馬靑日衰去病日
益貴靑故人門下多去事去病唯任安不肯去灌夫任
安可謂賢而知義矣然皆以它事卒不免於族誅事不
可料如此
單于朝漢
漢宣帝黃龍元年正月匈奴單于來朝二月歸國十二
月帝崩元帝竟寧元年正月又來朝五月帝崩故哀帝
時單于願朝時帝被疾或言匈奴從上游來厭人自黃
龍竟寧時中國輒有大故上由是難之旣不許矣俄以
楊雄之言復許之然元壽二年正月單于朝六月帝崩
事之偶然符合有如此者
容齋隨筆卷第二
