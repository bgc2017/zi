容齋續筆卷第四(十七則)
淮南守備
周世宗舉中原百郡之兵南征李景當是時周室方彊
李氏政亂以之討伐云若易然而自二年之冬訖五年
之春首尾四年至於乘輿三駕僅得江北先是河中李
守正叛漢遣其客朱元來唐求救遂仕於唐樞密使查
文徽妻之以女是時請兵復諸州即取舒和後以恃功
偃蹇唐將奪其兵元怒而降周景械其妻欲戮之文徽
方執政表乞其命景批云只斬朱元妻不殺查家女竟
斬于市郭廷謂不能守濠州以家在江南恐爲唐所種
族遣使詣金陵稟命然後出降則知周師所以久者景
法度猶存尚能制將帥死命故也紹興之季虜騎犯淮
踰月之間十四郡悉陷予親見沿淮諸郡守盡掃府庫
儲積分寓京口云預被旨許令移治是乃平時無虞則
受極邊之賞一有緩急委而去之宼退則反了無分毫
絓於吏議豈復肯以固守爲心也哉
周世宗
周世宗英毅雄傑以衰亂之世區區五六年間威武之
聲震懾夷夏可謂一時賢主而享年不及四十身没半
歲國隨以亡固天方授
宋使之驅除然考其行事失於好殺用法太嚴羣臣職
事小有不舉往往寘之極刑雖素有才幹聲名無所開
宥此其所短也薛居正舊史紀載翰林醫官馬道元進
狀訴壽州界被賊殺其子獲正賊見在宿州本州不爲
勘斷帝大怒遣竇儀乘馹往桉之及獄成坐族死者二
十四人儀奉辭之日帝旨甚峻故儀之用刑傷於深刻
知州趙礪坐除名此事本只馬氏子一人遭殺何至於
族誅二十四家其它可以類推矣
太祖實錄竇儀傳有此事史臣但歸咎於儀云
竇正固
竇正固漢隱帝相也周世罷政以司徒就第後范質用
此官在中書乃歸洛陽常與編戶課役正固不能堪訴
於留守向拱拱不聽熙寧初富韓公爲相
神宗嘗對大臣稱知河南府李中師治狀公以中師厚
結中人因對曰陛下何從知之中師銜其沮己及再尹
河南富公巳老乃籍其戶令出免役錢與富民等乃知
君子失勢之時小人得易而侮之如向拱李中師軰固
不乏也
鄭權
唐穆宗時以工部尚書鄭權爲嶺南節度使卿大夫相
率爲詩送之韓文公作序言權功德可稱道家屬百人
無數畒之宅僦屋以居可謂貴而能貧爲仁者不富之
效也舊唐史權傳云權在京師以家人數多奉入不足
求爲鎮有中人之助南海多珍貨權頗積聚以遺之大
爲朝士所嗤又薛廷老傳云鄭權因鄭注得廣州節度
權至鎮盡以公家珍寶赴京師以酬恩地廷老以右拾
遺上䟽請桉權罪中人由是切齒然則其爲人乃貪邪
之士爾韓公以爲仁者何邪
黨錮牽連之賢
漢黨錮之禍知名賢士死者以百數海内塗炭其名迹
章章者並載于史而一時牽連獲罪甘心以受刑誅皆
節義之士而位行不顯僅能附見者甚多李膺死門生
故吏並被禁錮侍御史景毅之子爲膺門徒未有錄牒
不及於譴毅慨然曰本謂膺賢遣子師之豈可以漏籍
苟安遂自表免歸高城人巴肅被收自載詣縣縣令欲
解印綬與俱去肅不可范滂在征羌詔下急捕督郵吴
導至縣抱詔書閉傳舍伏床而泣滂自詣獄縣令郭揖
大驚出解印綬引與俱亡滂曰滂死則禍塞何敢以罪
累君張儉亡命困迫遁走所至破家相容其所經歷伏
重誅者以十數復流轉東萊上李篤家外黃令毛欽操
兵到門篤謂曰張儉亡非其罪縱儉可得寧忍執之乎
欽撫篤曰蘧伯玉恥獨爲君子足下如何自專仁義歎
息而去儉得免後數年上禄長和海上言黨人錮及五
族非經常之法由是自從祖以下皆得解釋此數君子
之賢如是東漢尚名節斯其驗歟
漢代文書式
漢代文書臣下奏朝廷朝廷下郡國有漢官典儀漢舊
儀等所載然不若金石刻所著見者爲明白史晨祠孔
廟碑前云建寧二年三月癸卯朔七日己酉魯相臣晨
長史臣謙頓首死罪上尚書臣晨頓首頓首死罪死罪
末云臣晨誠惶誠恐頓首頓首死罪死罪上尚書副言
太傅太尉司徒司空大司農府樊毅復華下民租碑前
後與此同無極山碑光和四年某月辛卯朔廿二日壬
子太常臣耽丞敏頓首上尚書末云臣耽愚戅頓首頓
首上尚書制曰可大尚(讀爲大常)承書從事某月十七日丁
丑尚書令忠奏雒陽宫光和四年八月辛酉朔十七日
丁丑尚書令忠下又云光和四年八月辛酉朔十七日
丁丑大常耽丞敏下常山相孔廟碑前云司徒臣雄司
空臣戒稽首言末云臣雄臣戒愚戅誠惶誠恐頓首頓
首死罪死罪臣稽首以聞制曰可元嘉三年三月廿七
日壬寅奏雒陽宮元嘉三年三月丙子朔廿七日壬寅
司徒雄司空戒下魯相又云永興元年六月甲辰朔十
八日辛酉魯相平行長史事卞守長擅叩頭死罪敢言
之司徒司空府末云平惶恐叩頭死罪死罪上司空府
此碑有三公奏天子朝廷下郡國郡國上公府三式始
末詳備文惠公隷釋有之無極山祠事以丁丑日奏雒
陽宮是日下大常孔廟事以壬寅日奏雒陽宮亦以是
日下魯相又以見漢世文書之不滯留也
資治通鑑
司馬公修資治通鑑辟范夢得爲官屬嘗以手帖論纉
述之要大氐欲如左傳叙事之體又云凡年號皆以後
來者爲定如武德元年則從正月便爲唐高祖更不稱
隋義寧二年梁開平元年正月便不稱唐天祐四年故
此書用以爲法然究其所窮頗有窒而不通之處公意
正以春秋定公爲例於未即位即書正月爲其元年然
昭公以去年十二月薨則次年之事不得復係於昭故
定雖未立自當追書兼經文至簡不過一二十字一覽
可以了解若通鑑則不侔隋煬帝大業十三年便以爲
恭皇帝上直至下卷之末恭帝立始改義寧後一卷則
爲唐高祖蓋凡涉歷三卷而煬帝固存方書其在江都
時事明皇後卷之首標爲肅宗至德元載至一卷之半
方書太子即位代宗下卷云上方勵精求治不次用人
乃是德宗也莊宗同光四年便係於天成以爲明宗而
卷内書命李嗣源討鄴至次卷首莊宗方殂潞王清泰
三年便標爲晉高祖而卷内書石敬瑭反至卷末始爲
晉天福凡此之類殊費分說此外如晉宋諸胡僣國所
封建王公及除拜卿相纖悉必書有至二百字者又如
西秦丞相南川宣公出連乞都卒魏都坐大官章安侯
封懿天部大人白馬文正公崔宏宜都文成王穆觀鎮
遠將軍平舒侯燕鳳平昌宣王和其奴卒皆無關於社
稷治亂而周勃薨乃不書及書漢章帝行幸長安進幸
槐里𡵨山又幸長平御池陽宮東至高陵十二月丁亥
還宮又乙未幸東阿北登太行山至天井關夏四月乙
卯還宮又書魏主七月戊子如魚池登青岡原甲午還
宮八月已亥如彌澤甲寅登牛頭山甲子還宮如此行
役無歲無之皆可省也
弱小不量力
楚莊王伐蕭蕭人囚熊相宜僚及公子丙王曰勿殺吾
退蕭人殺之王怒遂滅蕭楚伐莒莒人囚楚公子平楚
人曰勿殺吾歸而俘莒人殺之楚師圍莒莒潰遂入鄆
齊侯伐魯圍龍頃公之嬖人盧蒲就魁門焉龍人囚之
齊侯曰勿殺吾與而盟無入而封弗聽殺而膊諸城上
齊遂取龍夫以齊楚之大而莒一小國蕭一附庸龍一
邊邑方受攻之際幸能囚執其人強敵許以勿殺而退
師乃不度德量力致怨於彼至於亡滅可謂失計傳稱
子産善相小國使當此時必有以處之矣
田橫吕布
田橫旣敗竄居海﨩中高帝遣使召之曰橫來大者王
小者乃侯耳横遂與二客詣雒陽將至謂客曰橫始與
漢王俱南面稱孤今漢王爲天子而橫迺爲亡虜北面
事之其媿固巳甚矣即自剄橫不顧王侯之爵視死如
歸故漢祖流涕稱其賢班固以爲雄材韓退之道出其
墓下爲文以弔曰自古死者非一夫子至今有耿光其
英烈凜然至今猶有生氣也吕布爲曹操所縛將死之
際乃語操曰明公之所患不過於布今巳服矣令布將
騎明公將步天下不足定也操竟殺之布之材未必在
橫下而欲忍恥事讎故東坡詩曰猶勝白門窮吕布欲
將鞍馬事曹暪蓋笑之也劉守光以燕敗爲晉王所擒
旣知不免猶呼曰王將復唐室以成霸業何不赦臣使
自效此又庸奴下才無足責者
中山宜陽
戰國事雜出於諸書故有不可考信者魏文侯使樂羊
伐中山克之以封其子故任座云君得中山不以封君
之弟而以封君之子翟璜云中山巳拔無使守之臣進
李克而趙世家書武靈王以中山負齊之強侵暴其地
銳欲報之至於變胡服習騎射累年乃與齊燕共滅之
遷其王於膚施此去魏文侯時巳百年中山不應旣亡
而復存且膚施屬上郡本魏地爲秦所取非趙可得而
置它人誠不可曉惟樂毅傳云魏取中山後中山復國
趙復滅之史記六國表威烈王十二年中山武公初立
徐廣曰周定王之孫西周桓公之子此尤不然宜陽於
韓爲大縣顯王三十四年秦伐韓拔之故屈宜臼云前
年秦拔宜陽正是昭侯時歷宣惠王襄王而秦甘茂又
拔宜陽相去幾三十年得非韓嘗失此邑旣而復取之
乎
相六畜
莊子載徐無鬼見魏武侯告之以相狗馬荀子論堅白
同異云曾不如好相雞狗之可以爲名也史記禇先生
於日者傳後云黃直丈夫也陳君夫婦人也以相馬立
名天下留長孺以相彘立名滎陽禇氏以相牛立名皆
有高世絶人之風今時相馬者間有之相牛者殆絶所
謂雞狗彘者不復聞之矣劉向七略相六畜三十八卷
謂骨法之度數今無一存
卜筮不同
洪範七稽疑擇建立卜筮人有龜從筮逆之說禮記卜
筮不相襲謂卜不吉則又筮筮不吉則又卜以爲瀆龜
筴左傳晉獻公欲以驪姬爲夫人卜之不吉筮之吉公
曰從筮卜人曰筮短龜長不如從長魯穆姜徙居東宫
筮之遇艮之八史曰是謂艮之隨杜預注云周禮太卜
掌三易雜用連山歸藏二易皆以七八爲占故言遇艮
之八史疑古易遇八爲不利故更以周易占變爻得隨
卦也漢武帝時聚會占家問之某日可取婦乎五行家
曰可堪輿家曰不可建除家曰不吉叢辰家曰大凶曆
家曰小凶天人家曰小吉太一家曰大吉辯訟不決以
狀聞制曰避諸死忌以五行爲主則曆卜諸家自古蓋
不同矣唐吕才作廣濟隂陽百忌曆世多用之近又有
三曆會同集蒐羅詳盡姑以擇日一事論之一年三百
六十日若泥而不通殆無一日可用也
日者
墨子書貴義篇云子墨子北之齊遇日者日者曰帝以
今日殺黑龍於北方而先生之色黑不可以北子墨子
不聽遂北至淄水不遂而反日者曰我謂先生不可以
北子墨子曰南之人不得北北之人不得南其色有黑
者有白者何故皆不遂也且帝以甲乙殺青龍於東方
以丙丁殺赤龍於南方以庚辛殺白龍於西方以壬癸
殺黑龍於北方若子之言不可用也史記作日者列傳
蓋本於此徐廣曰古人占候卜筮通謂之日者如以五
行所直之日而殺其方龍不知其旨安在亦可謂怪矣
柳子厚黨叔文
柳子厚劉夢得皆坐王叔文黨廢黜劉頗飾非解謗而
柳獨不然其答許孟容書云早歲與負罪者親善始竒
其能謂可以共立仁義裨教化暴起領事人所不信射
利求進者百不一得一旦快意更恣怨讟詆訶萬狀盡
爲敵讎及爲叔文母劉夫人墓銘極其稱誦謂叔文堅
明直亮有文武之用待詔禁中道合儲后獻可朁否有
康弼調護之勤訏謨定命有扶翼經緯之績將明出納
有彌綸通變之勞内&KR1036;謨畫不廢其位利安之道將施
于人而夫人終于堂知道之士爲蒼生惜焉其語如此
夢得自作傳云順宗即位時有寒儁王叔文以善奕棋
得通籍博望因間隙得言及時事上大竒之叔文自言
猛之後有遠祖風唯吕温李景儉柳宗元以爲信然三
子皆與予厚善日夕過言其能叔文實工言治道能以
口辯移人旣得用其所施爲人不以爲當上素被疾詔
下内禪宮掖事袐功歸貴臣於是叔文貶死韓退之於
兩人爲執友至修順宗實錄直書其事云叔文密結有
當時名欲僥倖而速進者劉禹錫柳宗元等十數人定
爲死交蹤跡詭袐旣得志劉柳主謀議唱和采聽外事
及敗其黨皆斥逐此論切當雖朋友之義不能以少蔽
也
漢武心術
史記龜策傳今上即位博開蓺能之路悉延百端之學
通一技之士咸得自效數年之間太卜大集會上欲擊
匈奴西攘大宛南收百越卜筮至預見表象先圖其利
及猛將推鋒執節獲勝於彼而蓍龜時日亦有力於此
上尤加意賞賜至或數千萬如丘子明之屬富溢貴寵
傾於朝廷至以卜筮射蠱道巫蠱時或頗中素有眦睚
不快因公行誅恣意所傷以破族滅門者不可勝數百
僚蕩恐皆曰龜策能言後事覺姦窮亦誅三族漢書音
義以爲史遷没後十篇闕有錄無書元成之間禇先生
補闕言辭鄙陋日者龜策列傳在焉故後人頗薄其書
然此卷首言今上即位則是史遷指武帝其載巫蠱之
冤如是今之論議者略不及之資治通鑑亦棄不取使
丘子明之惡不復著見此由武帝博采異端馴致斯禍
儻心術趨於正當不如是之酷也
禁天高之稱
周宣帝自稱天元皇帝不聽人有天高上大之稱官名
有犯皆改之改姓高者爲姜九族稱高祖者爲長祖政
和中禁中外不許以龍天君玉帝上聖皇等爲名字於
是毛友龍但名友葉天將但名將樂天作但名作句龍
如淵但名句如淵衞上達賜名仲達葛君仲改爲師仲
方天任爲大任方天若爲元若余聖求爲應求周綱字
君舉改曰元舉程振字伯玉改曰伯起程瑀亦字伯玉
改曰伯禹張讀字聖行改曰彦行蓋蔡京當國遏絶史
學故無有知周事者宣和七年七月手詔以昨臣僚建
請士庶名字有犯天玉君聖及主字者悉禁旣非
上帝名諱又無經據諂佞不根貽譏後世罷之
宣和冗官
宣和元年蔡京將去相位臣僚方䟽官僚冗濫之敝大
略云自去歲七月至今年三月遷官論賞者五千餘人
如辰州招弓弩手而樞密院支差房推恩者八十四人
兖州陞爲府而三省兵房推恩者三百三十六人至有
入仕才二年而轉十官者今吏部兩選朝奉大夫至朝
請大夫六百五十五員橫行右武大夫至通侍二百二
十九員修武郎至武功大夫六千九百九十一員小使
臣二萬三千七百餘員選人一萬六千五百餘員吏員
猥冗差注不行詔三省樞密院令遵守成法然此詔以
四月庚子下而明日辛丑以賞西陲誅討之功太師蔡
京宰相余深王黼知樞密院鄧洵武各與一子官執政
皆遷秩天子命令如是即日廢格之京之罪惡至矣
容齋續筆卷第四
