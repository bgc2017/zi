容齋隨筆卷第十一(十六則)
將帥貪功
以功名爲心貪軍旅之寄此自將帥習氣雖古來賢卿
大夫未有能知止自歛者也廉頗旣老飯斗米肉十斤
被甲上馬以示可用致困郭開之口終不得召漢武帝
大擊匈奴李廣數自請行上以爲老不許良久乃許之
卒有東道失軍之罪宣帝時先零羌反趙充國年七十
餘上老之使丙吉問誰可將曰亡踰於老臣者矣即馳
至金城圖上方略雖全師制勝而禍及其子卬光武時
五溪蠻夷畔馬援請行帝愍其老未許援自請曰臣尚
能被甲上焉帝令試之援據鞍顧眄以示可用帝笑曰
矍鑠哉是翁也遂用爲將果有壷頭之厄李靖爲相以
足疾就第會吐谷渾寇邊即往見房喬曰吾雖老尚堪
一行旣平其國而有高甑生誣罔之事幾於不免太宗
將伐遼召入謂曰高麗未服公亦有意乎對曰今疾雖
衰陛下誠不弃病且瘳矣帝憫其老不許郭子儀年八
十餘猶爲關内副元帥朔方河中節度不求退身竟爲
德宗冊罷此諸公皆人傑也猶不免此況其下者乎
漢二帝治盗
漢武帝末年盗賊滋起大羣至數千人小羣以百數上
使使者衣繡衣持節虎符發兵以興擊斬首大部或至
萬餘級於是作沈命法曰羣盜起不發覺覺而弗捕滿
品者二千石以下至小吏主者皆死其後小吏畏誅雖
有盜弗敢發恐不能得坐課累府府亦使不言故盗賊
寖多上下相爲匿以避文法焉光武時羣盗處處並起
遣使者下郡國聽羣盗自相紏擿五人共斬一人者除
其罪吏雖逗留回避故縱者皆勿問聽以禽討爲效其
牧守令長坐界内有盗賊而不收捕者及以畏愞捐城
委守者皆不以爲負但取獲賊多少爲殿最唯蔽匿者
乃罪之於是更相追捕賊並解散此二事均爲治盜而
武帝之嚴不若光武之寬其效可睹也
漢唐封禪
漢光武建武三十年車駕東巡羣臣上言即位三十年
宜封禪泰山詔曰即位三十年百姓怨氣滿腹吾誰欺
欺天乎何事汙七十二代之編錄若郡縣遠遣吏上壽
盛稱虚美必髠令屯田從此羣臣不敢復言後二年上
齋夜讀河圖會昌符曰赤劉之九會命岱宗感此文乃
詔梁松等案索河雒䜟文言九世封禪事者遂奏三十
六事於是求武帝元封故事以三月行封禪禮唐太宗
正觀五年羣臣以四夷咸服表請封禪詔不許六年復
請上曰卿輩皆以封禪爲帝王盛事朕意不然若天下
乂安家給人足雖不封禪庸何傷乎昔秦始皇封禪而
漢文帝不封禪後世豈以文帝之賢不及始皇邪且事
天掃地而祭何必登泰山之顚封數尺之土然後可以
展其誠敬乎巳而欲從其請魏鄭公獨以爲不可發六
難以争之至以謂崇虚名而受實害會河南北大水遂
寢十年復使房喬裁定其禮將以十六年二月有事于
泰山會星孛太微而罷予謂二帝皆不世出盛德之主
灼知封禪之非形諸詔告可謂著明然不能幾時自爲
翻覆光武惑於䜟記太宗好大喜名以今觀之盖所以
累善政耳
漢封禪記
應劭漢官儀載馬第伯封禪儀記正紀建武東封事每
稱天子爲國家其叙山勢陗嶮登陟勞困之狀極工予
喜誦之其略云是朝上山騎行往往道峻峭下騎步牽
馬乍步乍騎且相半至中觀留馬仰望天關如從谷底
仰觀抗峯其爲高也如視浮雲其峻也石壁窅窱如無
道徑遥望其人端如行朽兀或爲白石或雪久之白者
移過樹乃知是人也殊不可上四布僵卧石上亦賴齎
酒脯處處有泉水復勉強相將行到天關自以巳至也
問道中人言尚十餘里其道旁山脅仰視巖石松樹鬱
鬱蒼蒼若在雲中俛視谿谷碌碌不可見丈尺直上七
里賴其羊腸逶迤名曰環道往往有絙索可得而登也
兩從者扶挾前人相牽後人見前人履底前人見後人
頂如畫初上此道行十餘步一休稍疲咽脣燋五六步
一休牒牒據頓地不避暗濕前有燥地目視而兩腳不
隨又云封畢詔百官以次下國家隨後道迫小步從匍
匐邪上起近炬火止亦駱驛步從觸擊大石石聲正讙
但讙石無相應和者腸不能巳口不能默明日太醫令
問起居國家云昨上下山欲行迫前人欲休則後人所
蹈道峻危險國家不勞又云東山名曰日觀鷄一鳴時
見日始欲出長三丈所秦觀者望見長安吴觀者望見
會稽周觀者望見齊凡記文之工悉如此而未嘗見稱
於昔賢秦吴周三觀亦無曾用之者今應劭書脫略唯
劉昭補注東漢志僅有之亦非全篇也
楊虞卿
劉禹錫有寄毗陵楊給事詩云曾主魚書輕刺史今朝
自請左魚來青雲直上無多地却要斜飛取勢回以其
時考之盖楊虞卿也案唐文宗大和七年以李德𥙿爲
相與之論朋黨事時給事中楊虞卿蕭澣中書舍人張
元夫依附權要上干執政下撓有司上聞而惡之於是
出虞卿爲常州刺史澣爲鄭州刺史元夫爲汝州刺史
皆李宗閔客也它日上復言及朋黨宗閔曰臣素知之
故虞卿輩臣皆不與美官德𥙿曰給事中中書舍人非
美官而何宗閔失色然則虞卿之刺毗陵乃爲朝廷所
逐耳禹錫猶以爲自請詩人之言渠可信哉
屯蒙二卦
屯蒙二卦皆二陽而四隂屯以六二乘初九之剛蒙以
六三乘九二之剛而屯之爻曰女子貞不字十年乃字
蒙之爻曰勿用取女見金夫不有躬其正邪不同如此
者盖屯二居中得正不爲初剛所誘而上從九五所以
爲貞蒙三不中不正見九二之陽悅而下從之而舍上
九之正應所以勿用士之守身居世而擇所從所處尚
監兹哉
漢誹謗法
漢宜帝詔羣臣議武帝廟樂夏侯勝曰武帝竭民財力
奢泰亡度天下虚耗百姓流離赤地數千里亡德澤於
民不宜爲立廟樂於是丞相御史劾奏勝非議詔書毁
先帝不道遂下獄繫再更冬會赦乃得免章帝時孔僖
崔駰遊太學相與論武帝始爲天子崇信聖道及後恣
已忘其前善爲鄰房生告其誹謗先帝刺譏當世下吏
受訊僖以書自訟乃勿問元帝時賈捐之論珠厓事曰
武帝籍兵厲馬攘服夷狄天下斷獄萬數寇賊並起軍
旅數發父戰死於前子鬪傷於後女子乘亭障孤兒號
於道老母寡婦飲泣巷哭是皆廓地泰大征伐不休之
故也考三人所指武帝之失捐之言最切而三帝或罪
或否豈非夏侯非議詔書僖駰誹謗皆漢法所禁如捐
之直指其事則在所不問乎
誼向觸諱
賈誼上䟽文帝曰生爲明帝没爲明神使顧成之廟稱
爲太宗上配太祖與漢亡極雖有愚幼不肖之嗣猶得
蒙業而安植遺腹朝委裘而天下不亂又云萬年之後
傳之老母弱子此旣於生時談死事至云傳之老母則
是言其當終於太后之前又目其嗣爲愚幼不肖可謂
指斥而帝不以爲過誼不以爲疑劉向上書成帝諫王
氏事曰王氏與劉氏且不並立陛下爲人子孫守持宗
廟而令國祚移於外親降爲皂隷縱不爲身柰宗廟何
又云天命所授者博非獨一姓此乃於國存時說亡語
而帝不以爲過向不以爲疑至乞援近宗室幾於自售
亦不以爲嫌也兩人皆出於忠精至誠故盡言觸忌諱
而不自覺文帝隆寬待下聖德固爾而成帝亦能容之
後世難及也
小貞大貞
人君居尊位倒持太阿政令有所不行德澤有所不下
身爲寄坐受人指麾危亡之形且立至矣故易有屯其
膏小貞吉大貞凶之戒謂當以漸而正之說者多引魯
昭公高貴鄕公爲比予謂此自係一時國家之隆替君
身之禍福盖有剛決而得志隱忍而危亡者不可一槩
論也漢宣帝之誅霍禹和帝之誅竇憲威宗之誅梁冀
魏孝莊之誅爾朱榮剛決而得志者也魯昭公之討季
氏齊簡公之謀田常高貴鄕公之討司馬昭晉元帝之
征王敦唐文宗之謀宦者潞王之徙石敬瑭漢隱帝之
殺郭威剛決而失者也若齊鬱林王知鸞之異志欲取
之而不能漢獻帝知曹操之不臣欲圖之而不果唐昭
宗知朱温之必篡欲殺之而不克皆翻以及亡雖欲小
正之豈可得也
唐詩戲語
士人於棋酒間好稱引戲語以助譚笑大抵皆唐人詩
後生多不知所從出漫識所記憶者於此公道世間惟
白髮貴人頭上不曾饒杜牧送隱者詩也因過竹院逢
僧話又得浮生半日閑李涉詩也只恐爲僧僧不了爲
僧得了盡輸僧啼得血流無用處不如緘口過殘春杜
荀鶴詩也數聲風笛離亭晚君向瀟湘我向秦鄭谷詩
也今朝有酒今朝醉明日愁來明日愁勸君不用分明
語語得分明出轉難自家飛絮猶無定争解垂絲絆路
人明年更有新條在撓亂春風卒未休采得百花成蜜
後不知辛苦爲誰甜羅隱詩也高駢在西川築城禦蠻
朝廷疑之徙鎮荆南作風筝詩以見意曰昨夜筝聲響
碧空宫商信任往來風依俙似曲才堪聽又被吹將別
調中今人亦好引此句也
何進高叡
東漢末何進將誅宦官白皇太后悉罷中常侍小黃門
使還里舍張讓子婦太后之妹也讓向子婦叩頭曰老
臣得罪當與新婦俱歸私門唯受恩累世今當遠離宫
殿願復一入直得暫奉望太后顔色死不恨矣子婦爲
言之乃詔諸常侍皆復入直不數日進乃爲讓所殺董
卓隨以兵至讓等雖死漢室亦亡北齊和士開在武成
帝世姦蠹敗國及後主嗣立宰相高叡與婁定遠白胡
太后出士開爲兖州刺史后欲留士開過百日叡守之
以死苦言之士開載美女珠簾賂定遠曰蒙王力用爲
方伯今當遠出願得一辭覲二宫定遠許之士開由是
得見太后及帝進說曰臣出之後必有大變今巳得入
復何所慮於是出定遠爲青州而殺叡後二年士開雖
死齊室亦亡嗚呼姦佞之難去久矣何進高叡不惜隕
身破家爲漢齊社稷計而張讓士開以談笑一言變如
反掌忠良受禍宗廟爲墟乃知背脅瘭疽決之不可不
速虎狼在穽養之則自貽害可不戒哉
南鄕掾史
金石刻有晉南鄕太守司馬整碑其隂刻掾史以下姓
名合三百五十一議曹祭酒十一人掾二十九人諸曹
掾史書佐循行幹百三十一人從掾位者九十六人從
史位者三十一人部曲督將三十六人其冗如此以晉
史考之南鄕夲南陽西界魏武平荆州始分爲郡至晉
泰始中所管八縣才二萬戸耳而掾史若是之多掾史
旣然吏士又可知矣民力安得不困哉整乃宗室安平
王孚之孫也
漢景帝忍殺
漢景帝恭儉愛民上繼文帝故亦稱爲賢君考其天資
則刻戾忍殺之人耳自在東宫時因博戲殺吴太子以
起老濞之怨即位之後不思罪已一旦於三郡中而削
其二以速兵端正信用晁錯付以國事及爰盎之說行
但請斬錯而巳帝令有司劾錯以大逆遂父母妻子同
産皆弃市七國之役下詔以深入多殺爲功比三百石
以上皆殺無有所置敢有議詔及不如詔者皆要斬周
亞夫以功爲丞相坐争封匈奴降將事病免心惡之賜
食不置箸叱之使起昧於敬禮大臣之義卒以非罪置
之死悲哉光武遣馮異征赤眉敕之曰征伐非必略地
屠城要在平定安集之耳諸將非不健鬪然好虜掠卿
夲能御吏士念自修敕無爲郡縣所苦光武此言視景
帝詔書爲不侔矣
燕昭漢光武之明
樂毅爲燕破齊或䜛之昭王曰齊不下者兩城耳非其
力不能拔欲久仗兵威以服齊人南面而王耳昭王斬
言者遣使立毅爲齊王毅惶恐不受以死自誓馮異定
關中自以久在外不自安人有章言異威權至重百姓
歸心號爲咸陽王光武以章示異異上書謝詔報曰將
軍之於國家恩猶父子何嫌何疑而有懼意及異破隗
嚻諸將欲分其功璽書誚大司馬以下稱異功若丘山
今人咸知毅異之爲名將然非二君之明必困䜛口矣
田單復齊國信陵君敗秦兵陳湯誅郅支盧植破黃巾
鄧艾平蜀王濬平吴謝安郤符堅慕容垂挫桓温史萬
歲破突厥李靖滅吐谷渾郭子儀李光弼中興唐室李
晟復京師皆有大功於社稷率爲譛人所惎或至殺身
區區庸主不足責唐太宗亦未能免營營青蠅亦可畏哉
周南召南
毛詩序曰關雎麟趾之化王者之風故繫之周公南言
化自北而南也鵲巢騶虞之德諸侯之風也先王之所
以教故繫之召公周南召南正始之道据文義周公召
公二公字皆合爲南字則與上下文相應盖簡策誤耳
王者之風恐不當繫之周公而先王之所以教又與召
公自不相涉也
昜中爻
易繫辭云雜物撰德辨是與非則非其中爻不備中爻
者謂二三四及三四五也如坤坎爲師而六五之爻曰
長子帥師以正應九二而言盖指二至四爲震也坤艮
爲謙而初六之爻曰用涉大川盖自是而上則六二九
三六四爲坎也歸妹之六五曰帝乙歸妹以下配九二
而言盖指震也而泰之六五亦曰帝乙歸妹固亦下配
九二而九三六四六五盖震體云它皆類此
容齋隨筆卷第十一
