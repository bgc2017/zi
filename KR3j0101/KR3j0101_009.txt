曲洧舊聞卷九
宋朱弁撰
崇寧初凡元祐子弟仕宦者並不得至都城晁以道自
洛中罷官回遣妻兒歸省故廬獨留中牟驛累日以詩
寄京師婣舊其結句云一時鷄犬皆霄漢獨有劉安不
得仙語傳于時議者美之
韓師朴元祐末自大名入相其所引正人端士徧滿臺
館然不能去一曾布而張天覺於政和罷自西都留守
徙南陽道過汝州香山謁大悲留題於寺中其略云大
士慈悲度有情亦要時節因緣并也應笑我空經營雖
多手眼難支撑讀者莫不怜之
或曰東坡詩始學劉夢得不識此論誠然乎哉予應之
曰予建中靖國間在參寥座見宗子士暕以此問參寥
參寥曰此陳無已之論也坡天才無施不可而少也寔
嗜夢得詩故造詞遣言岳峙淵濬時有夢得波峭然無
已此論施於黃州以前可也坡自元豐末還朝後出入
李杜則夢得已有奔逸絶塵之歎矣無已近来得渡嶺
越海篇章行吟坐咏不絶舌吻常云此老深入少陵堂
奥他人何可及其心悦誠服如此則豈復守昔日之論
乎予聞參寥此說三十餘年矣不因吾子無由發也
熙寧元年冬介甫初侍經筵未嘗講說上欲令介甫講
禮記至曾子易簀事介甫於倉卒間進說曰聖人以義
制禮其詳至於牀第之際君子以仁行禮其勤見于將
死之時上稱善安石遂言禮記多駮雜不如講尚書帝
王之制人主所宜急聞也於是罷禮記
神臂弓蓋熙寧初百姓李宏造中貴張若水以獻其實
弩也以檿為身檀為弰鉄為鎗鐙銅為機麻索繫扎絲
為絃上命于玉津園試之射二百四十步有畸入榆半
簳有司鋸榆張呈上曰此利器也詔依樣製造至今用
之
真宗至道三年詔天下罷珍禽竒獸及瑞物之獻仁宗
時亦詔不得進諸瑞物
王琪字君玉自幼已能為歌詩為集賢校理日仁宗燕
太清樓命館閣賦明皇山水石上稱琪為善詔中書第
其優劣琪獨賜褒詔琪成都人年七十二以禮部侍郎
致仕終于廣陵
熙寧五年九月丁未御史張商英言近日典掌誥命多
不得其人如陳繹王益柔許將皆今所謂詞臣也然繹
之文如欵段逐驥筋力雖勞而不成步驟益柔之文如
野嫗織機雖能成幅而終非錦繡將之文如稚子吹塤
終日喑嗚而不合律吕此三人恐不足以發揮帝猷號
令四海乞精擇名臣俾司誥命
熙寧六年上以犯刑者衆欲别立法韓子華乞復肉刑
吕寳臣公弼以為不可且論其曲折乃止
孫瑜字叙禮宣公奭之子也嘗知蔡州蔡有吳元濟祠
瑜曰元濟叛臣何得廟食撤其像以裴度易之人莫不
喜以尚書工部侍郎致仕年七十九終于家
熙寧末浙西荒歉杭州境内産物如珠可炊可飯水産
蔬如菌可以為菹民賴以充飢蓋前此不聞也
雒中舊有萬花之會歲率為之民以為擾李師中到官
罷之衆頗稱焉然善結中官為富韓公所惡新法初行
師中希司農意指多取寬剰令韓公與富民均出錢亦
為士論所鄙師中字君錫開封人也
天禧詔收瘞遺骸並給左藏庫錢厥後無人舉行元豐
二年三月因陳向為提舉常平官詔命主其事向又乞
命僧守護葬坟及三千人以上度僧一人三年與紫衣
有紫衣與師號
元豐三年六月癸夘錄定州北平縣主簿李竦子為郊
社齋郎尉王奎子為三班差使竦因開濠溺死故也
元豐四年六月辛酉詔自今紫衣師號止令尚書祠部
給牒牒用綾紙被受師名者納綾紙六百至是罷
藝祖平定天下悉招聚四方無賴不逞之人刺以為兵
連營以居之什伍相制束以軍法厚禄其長使自愛重
付以生殺寓威于階級之間使不得動無賴不逞之人
既聚而為兵有以制之無敢為非因取其力以衞養良
民使各安田里所以太平之業定而無叛民也
藝祖養兵止二十萬京師十萬餘諸道十萬餘使京師
之兵足以制諸道則無外亂合諸道之兵足以當京師
則無内變内外相制無偏重之患天下承平百餘年蓋
本於此
劉航元豐初上疏論漕汴利害又言時政五事并乞蠲
除不以赦降去官原减之制誠以通天下改過自新之
路語尤切直不報航字仲通大名人舉進士頗為蔡君
謨韓魏公所知終于太僕卿
中大夫直徽猷閣安詠字信可宣和初守齊安下車訪
東坡雪堂遺址雖存堂木瓦已為兵馬都監拆而為教
場亭子矣信可即呼都監責之且命復新之堂成多燕
飲其上兹事士大夫喜稱道之信可亦喜作詩在黃有
詩云萬古戰爭餘赤壁一時形勝屬黃岡時爭傳誦惜
不見全篇也
咸平二年秋大閱其日殿前侍衞馬步軍二十萬自夜
三鼓初分出諸門遲明乃絶詰旦上按轡出東華門其
從行臣僚並賜戎服既回御東華門閱諸軍還營奏樂
于樓下
蔡寬夫侍郎築室金陵鑿地為池沼既去土尋丈之下
便得一竈甚大相連如設數釡者竈間有灰又得朱漆
匕箸數十其傍皆甓甃初不甚損莫測其故何也舊聞
其子擇言親道之後見諸郡兵火之後瓦礫堆積不能
盡去因葺以為基址者甚多因悟蔡氏所見蓋金陵故
都自昔亂兵多矣其瓦礫之積不知幾何則尋丈之下
安知非昔日之平地耶
王建集有鏡聽詞謂懷鏡于通衢間聽往来之言以卜
休咎近世人懷杓以聽亦猶是也又有無所懷而直以
耳聽之者謂之響卜蓋以有心聽無心耳然往往而驗
曾叔夏尚書應舉時方待省榜元夕與友生偕出聽響
卜至御街有士人緩步大言誦東坡謝表曰彈冠結綬
共欣千載之逢曾聞之喜遂疾行其友生後至則聞曰
掩面向隅不忍一夫之泣是歲曾登科而友生果被黜
舊說歐陽文忠公雖作一二字小簡亦必屬稿其不輕
易如此然今集中所見乃明白平易反若未嘗經意者
而自然爾雅非常所及東坡大抵相類初不過為文采
也至黃魯直始專集取古人才語以敘事雖造次間必
期於工遂以名家二十年前士大夫翕然傚之至有不
治他事而專為之者亦各一時所尚而已方古文未行
時雖小簡亦多用四六而世所傳宋景文公刀筆集雖
平文而務為竒險至或作三字韻語近世蓋未之見予
在館中時盛暑中傅崧卿給事以冰餽同舍其簡云蓬
莱道山羣仙所游清異人境不風自凉火雲騰空莫之
能炎餉以冰雪是謂附益讀者莫解或曰此靈棋經耶
一坐大笑而不知淵源亦有自也
陸宣公翰苑集載建中中宰相拜免往往數人合為一
制蓋唐故事也國朝建隆初除相猶循此體近世雖侍
從官亦不然唯庶官並命則或數人合為一制又制詞
率用字數多寡為輕重官愈尊則詞愈多且必過為稱
譽反類啟事稱宰輔必曰伊周儒學議論之臣必曰董
賈將帥必曰方吕牧守必曰龔黃至拜宰相麻詞姓名
之下率以五字為句循習如此竟不知起于何人程致
道為中書舍人嘗論之
凡史官記事所因者有四一曰時政記則宰相朝夕議
政君臣之間奏對之語也二曰起居注則左右史所記
言動也三曰日歷則因時政記起居注潤色而為之者
也舊屬史館元豐官制(闕)
歐陽公歸田錄初成未出而序先傳神宗見之遽命中
使宣取時公已致仕在潁川以其間所紀述有未廣者
因盡刪去之又惡其太少則雜記戲笑不急之事以充
滿其卷帙既繕寫進入而舊本亦不敢存今世之所有
皆進本而元書蓋未嘗出之于世至今其子孫猶謹守
之
唐以身言書判設科故一時之士無不習書猶有晉宋
餘風今間有唐人遺跡雖非知名之人亦往往有可觀
本朝此科廢書遂無用於世非性自好之者不習故工
者益少亦勢使之然也
歐陽文忠公外集載與石公操推官二書言嘗見其二
石刻字之怪譏其欲為異以自高公操即守道也今徂
徕集中猶見其答書大略皆讕辭自解至謂書乃六藝
之一雖善於鍾王虞柳不過一藝而已之所學乃堯舜
周孔之道不必善書也文忠復之曰周禮六藝有六書
之學其點畫曲直皆有其說今以其直者為斜方者為
圓而曰我苐行堯舜周孔之道此甚不可也譬如設饌
於案加帽於首正襟而坐然後食者此世人常爾若其
納足于帽反衣而衣坐於案上以飯實酒巵而食曰我
行堯舜周孔之道可乎不可也此言誠中其病守道字
畫世不復見既嘗被之金石必非率爾而為者即其答
書之詞而觀之其強項不服義設為高論以文過拒人
之態猶可想見稱推官者蓋在南京時也計其齒方甚
少不知後竟少悛否然文忠公誌其墓與讀徂徕集二
詩盛道其所長亦足以見公與人不求備也近歲有一
二少年雖開言猶可喜者而不肯循蹈規矩好竒尚怪
遇事輒發其書字尤甚意本欲以為高而不知自陷於
浮薄文忠公之言真此流之藥石也
王文正遺事稱有言公幼時嘗見天門開中有公姓名
二字弟旭乘間問之公曰要待死後墓誌上寫吾不知
此言雖云拒之亦可見實嘗有是事矣龐莊敏公帥延
安日因冬至奉祀家廟齋居中夜恍惚間天象成文云
龐某後十年作相當以仁佐天下凡十有三字駐視久
之方滅公因自作詩紀其事云冬至子時陽已生道隨
陽長物將萌星辰賜告銘心骨願以寬章輔至平手緘
之是日齋成密記其詩後藏其曾孫益孺處余嘗親見
之用小粉牋字札極草草按實錄自慶歷元年初分陜
西四路公與韓忠獻范文正王聖源三公俱為帥至皇
祐三年登庸適十年夫天道遠矣而告人諄諄若此理
固有不可盡詰者以王文正之事凖之可以無疑矧莊
敏公决非妄語者乎
舊制二府侍從有薄罪多以本官歸班朝請而已初無
職掌然班著請給並只從見在官初不以所嘗經歴為
高下也熙寧中蘇子容丞相為知制誥坐繳李定中丞御
史詞頭罷職以本官歸班凡歲餘雖大寒暑風雨未嘗
一日移告執政有怜之者諭使請外官閒局蘇公曰方
以罪謫敢求自便乎一時士大夫以此益推重之元豐
以階易官此制遂革凡侍從以上被謫奪職非守郡則
領祠無復留京師者政和中劉器之既復舊官領祠然
纔承議郎所至與人叙位必謹班著不肯妄居人上一
日謁鄉人趙畯朝奉坐未久有張基大夫者繼来劉與
之叙官張雖辭讓既不獲乂不知避去因據上坐劉歸
之明日偶微病人有候之者曰比謁趙德進坐於堂中
適張基大夫繼至吾官小宜居下遂坐德進傍正當房
門之衝風吹吾項遂得疾客至必以此告是亦不能不
介意之辭也近歲嘗任侍從者雖被奪職亦偃然以達
官自居凡遇庶僚必居其上無所屈則非復責降之本
意矣其亦未聞蘇劉二公之風哉
曲洧舊聞卷九
