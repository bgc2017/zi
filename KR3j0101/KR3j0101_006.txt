曲洧舊聞卷六
宋朱弁撰
豐相之作獨座日曾子宣拜相疑相之不附已密遣其
客倪直侯探其意直侯曰曾公真拜如何相之曰也且
看其施設始得子宣聞其言怒甚翼日罷為工部尚書
故相之謝表云内侍已成于怨府何不思危佞人未剡
於封章俄聞報罷盖相之屢言郝隨不聽而欲論子宣
又不果也
劉德初為儀真教授日與官奴密遊監司欲發其事晁
美叔秘監時為大漕其子以道從容言劉與某氣類不
相合然其人必貴美叔因營救之德初甚感焉建中靖
國間德初知時事將變謂吳材聖曰吾儕取富貴正在
此時晁以道有文章善詞令可引為臺諫以相助以道
聞二公言答曰此固所願但某自視骨相不是功名會
中人若不見聽恐必敗二公事二公知其意不可強遂
止
邢恕字和叔吕申公司馬温公皆薦其才可用子居實
字惇夫年未二十文學蚤就議論如老成人黃魯直諸
公皆與之為忘年友所謂原武小邢是也元祐初更張
新政之初不本於人情者和叔見申公密啟曰今日更
張雖出于簾幃然子改父法上春秋鼎盛相公不自為
他日地乎申公不答未幾復以此撼搖温公公曰他日
之事吾豈不知顧為趙氏慮當如此耳和叔忿然曰趙
氏安矣司馬氏豈不危乎温公曰光之心本為趙氏如
其言不行趙氏且未可知司馬氏何足道哉和叔恚恨
二公不聽納其說紹聖中言二公有廢立之意而已獨
逆之陰沮其事蔡元度乘虛助之蹤跡詭秘士大夫莫
不知之章子厚入其言醖釀已成密令覘者于高氏南
北二第譏察其出入哲宗將御後殿施行之欽成知之
而不能遏以聞欽聖欽聖曰事急矣乃同邀車駕問曰
常時不曾御後殿今必有大事也哲宗亦不隠欽聖曰
大臣既有異謀必上累娘娘且官家即位後飲食起居
盡在娘娘閤未嘗頃刻相離也使娘娘果懷此心當時
何所不可乃與外廷謀乎哲宗始大悟懷中探一小策
子以授欽聖遂降指揮不御後殿其事遂寢然申温二
公猶追貶也惇夫是時已蚤世矣魯直詩曰魯中狂士
邢尚書自言扶日上天衢惇夫若在鐫此老不令平地
生丘墟正謂此也建中靖國間欽聖降出小冊子和叔
放歸田里曾子開行詞頭其略云使光公著被凶悖之
名蒙竄斥之罪欺天悞國職汝之由矧汝於彼二人實
門下士借重引譽恩意非輕一旦翻然反為仇敵擠之
下石孰謂虛言子厚於謫所聞之皇懼於謝表中自敘
云極力以遏絶徐王覬覦之謗一意以推尊宣仁保佑
之功豈惟密盡於空言固亦顯存於實狀反覆詭詐掠
虛美者它人戇直拙疎斂衆怨於一己所謂欲盖而彰
也
元祐初蔡京首變神宗役法蘇子由任諫官得其奏議
因論列其事至崇寧末京罷相黨人並放還尋有旨黨
人不得居四輔京再作相子由獨免外徙政和間子由
訃聞贈宣奉大夫仍與三子恩澤王輔道為予言京以
子由長厚必不肯發其變役法事而疑其諸郎故䘏典
獨厚也
蔡京進退倚中貴人為重恨無以結其心每對同列言
三省樞密院貴吏文資中為中大夫者宴則坐朵殿出
則偃大藩而至尊左右有勲勞者甚衆乃以祖宗以来
正法繩之吾曹心得安乎於是倖門一開建節者二十
餘輩至領樞府封王為三少時時陶鑄宰執者不無人
焉
吳伯舉守姑蘇蔡京自杭被召一見大喜之京入相首
薦其才三遷為中書舍人時新除四郎官皆知縣資序
伯舉援舊例言不應格京怒落其職知揚州未幾京客
有稱伯舉之才者且言此人相公素所喜不當久棄外
京曰既作好官又要作好人兩者豈可兼得耶
蔡京豐吏禄以示恩雖閒局亦例增俸入張天覺作相
悉行裁減鄒浩志完以宫祠里居月所得亦去其半嘗
謂晁檢討曰天覺此事吾儕無異詞但當貧窶之際不
能不悵然乃知天下人喻義者少也
自崇寧以来給舍多不論駮靖康新政人人争言事唐
恪在鳳池謂朝請大夫王仰曰近来給舍封駮太多而
晁舍人特甚朝廷幾差除不行也君可語之以道聞其
言笑而不答仰字子高王子發之子也室唐氏子晁出
也故中書君使之達此意
熙河用兵歲費四百餘萬緡自熙寧七年以後財用出
入稍可會計者歲常費三百六十萬緡元祐二年七月
内令穆衍相度措置熙河蘭會路經制財用司事所取
到元豐八年最近年分五州軍實費計三百六十八萬
三千四百八十二貫令隨事相度裁减除豁共約計一
百八十九萬七千三百餘貫鄜延開拓不在其數北邊
自增歲賜以来綿絮金幣不過七十萬是一歲開邊五
倍之而羌戎跳梁出没不時赤子蹈鋒鏑之禍者可勝
痛哉東坡云横費之財猶可以力補而既死之民不可
以復生真保國者藥石之論也用兵與結好其利害相
懸絶如此曹南院帥秦日不肯向西行一步真智識真
雄傑人哉
政和以後黃冠寖盛眷待隆渥出入禁掖無敢誰何號
金門羽客恩數視兩府者凡數人而張侍晨虚白在其
流輩中獨不(闕)上每以張胡呼之而不
名焉性喜多學而於術數靡不通悟尤善以太乙言休
咎然多發於酒曰某事後當然已而果然常醉枕上膝
而卧每酒後盡言無所諱上亦優容之曰張胡汝醉也
宣和間大金始得天祚遣使来告上喜宴其使既罷召
虚白入語其事虚白曰天祚在海上築宫室以待陛下
久矣左右皆驚上亦不怒徐曰張胡汝又醉也至靖康
中都城失守上出青城見虛白撫其背曰汝平日所言
皆應于今日吾恨不聽汝言也虚白流涕曰事已至此
無可奈何願陛下愛護聖躬既往不足咎也
蔣穎叔守汝日用香山僧懷晝之請取唐律師弟子義
常所書天神言大悲之事潤色為傳載過去國莊王不
知是何國王有三女最幼者名妙善施手眼救父疾其
論甚偉然與楞嚴及大悲觀音等經頗相函矢華嚴云
善度城居士鞞瑟眠羅頌大悲為勇猛丈夫而天神言
妙善化身千手眼以示父母旋即如故而今香山乃是
大悲成道之地則是生王宫以女子身顯化考古德翻
經所傳者絶不相合浮屠氏喜夸大自神盖不足怪而
穎叔為粉飾之欲以傳信後世豈未之思耶
宋子京修唐書嘗一日逢大雪添帟幕然椽燭一秉燭
二左右熾炭兩巨爐諸姬環侍方磨墨濡毫以澄心堂
紙草某人傳未成顧諸姬曰汝輩俱曾在人家曾見主
人如此否可謂清矣皆曰實無有也其間一人来自宗
子家子京曰汝太尉遇此天氣亦復何如對曰只是擁
爐命歌舞間以雜劇引滿大醉而已如何比得内翰子
京點頭曰也自不惡乃閣筆掩卷起索酒飲之幾達晨
明日對賓客自言其事後每燕集屢舉以為笑
王平甫該洽善議論與其兄介甫論新政多援據介甫
不能聽姪雱病亟介甫命道士作醮大陳楮泉平甫啟
曰兄在相位要須令天下後世人取法雱雖疾丘之禱
久矣為此奚益且兄嘗以倉法繩吏奸今乃以楮泉徼
福安知三清門下獨不行倉法耶介甫大怒
王觀恃才放誕陸子履慎默於事無所可否觀嘗以方
直少之然二人極相善也觀寢疾子履往候之觀惡寒
以方帽包裹坐複帳中子履笑曰體中少不佳何至是
所謂王三惜命也觀應聲曰王三惜命何如六四括囊
當時聞者莫不大笑
沈括存中為内翰劉貢父與從官數人同訪之下馬典
謁者報云内翰方就浴可少待貢父語同行曰存中死
矣待之何益衆驚而問其故貢父曰孟子不云乎死矣
盆成括衆始悟其為戲乃大笑而去
楊畏字子安元豐元祐紹聖更張獨能以巧免世號楊
三變薛昂肇明在政府和駕幸蔡京第詩有拜賜應須
更萬回太學呼為薛萬回昂守洛帥日楊閒居洛下一
日府宴别無客惟子安一人而已或問一幕官曰今日
府會他客不與耶幕官曰客甚易得但恐難得如此好
屬對耳
東坡嘗與劉貢父言某與舍弟習制科時日享三白食
之甚美不復信世間有八珍也貢父問三白荅曰一撮
鹽一楪生蘿蔔一盌飯乃三白也貢父大笑久之以簡
招坡過其家喫皛飯坡不省憶嘗對貢父三白之說也
謂人云貢父讀書多必有出處比至赴食見案上所設
惟鹽蘆菔飯而已乃始悟貢父以三白相戲笑投匕箸
食之幾盡將上馬云明日可見過當具毳飯奉待貢父
雖恐其為戲但不知毳飯所設何物如期而往談論過
食時貢父饑甚索食坡云少待如此者再三坡荅如初
貢父曰饑不可忍矣坡徐曰鹽也毛蘆菔也毛飯也毛
非毳而何貢父捧腹曰固知君必報東門之役然慮不
及此也坡乃命進食抵暮而去世俗呼無為模又語訛
模為毛常同音故坡以此報之宜乎貢父思慮不到也
蔡新州起相獄為吳沖卿在揆路見安石更張不合人情凡
安石所擯棄老成欲漸召用新州知不為已利故因相州吏
詞連宰相凡冲卿親戚官屬皆鞫考鈎致其語裕陵獨明
其無他而中丞鄧潤甫御史上官均共論臺獄不直皆罷
去新州代潤甫為中丞冲卿久之求退而新州終以擊搏
輔政自此觀望成風為裕陵之累有不可勝言者矣
政和間常子然謝任伯江子我同訪晁伯宇及其弟叔
用于昭德之第因觀梁蕭子顯古今同姓名錄見有王
敦四王莽二董卓三子我曰本朝有兩(闕)一在太宗
時見於登科記官不甚顯叔用曰以此諸人聚於一時
則奈何伯宇曰無害吾有九張良足以制之座上無不
大笑子房至有九人同其姓名而世莫知可見今人讀
書比古人少也
韓持正侍郎字存中雖為張賓老所知在從班十八年
無所附麗故蔡京不喜大觀末以後多偃藩于外能知
本朝典故談祖宗時歴歴如在目前宣和間守鄭京西
路旱蝗蝗獨不入鄭境客或譽之存中云亦偶然耳喜
論時事後必如何至今無一言不中自鄭歸老至建炎
初卒於家平生好事極多予願誌其墓不知其子今在
何許也
蔡京所建明事凡心所欲必為而畏人不從者多託元
豐末命或言裕陵有意而未行以此脅持上下人無敢
議者張天覺為相欲稍蠲罷以便人乃置政典局以范
鏜等為參詳官討論其事聞陳瑩中著尊堯集專為先
政也天覺奏乞取其書復召惠卿惠卿既至而卒鄭居
中輩恐天覺得志不為已利也知劉嗣明與辟雍司業
魏憲相友善也令嗣明與之俱来相見許以立螭憲鏜
子婿也憲歸見鏜論天覺孤危丈人盍謀所以自安者
鏜入其言憲草劄子其大略言成湯得伊尹桓公得管
仲自古未見有君而無臣獨能成一代勛業者今瓘作
尊堯集皆力詆王安石果如瓘所論豈不上累先朝知
人之明乎鏜請對如憲言有旨令催促瓘疾速繕寫赴
局投納俟其書至立焚之天覺由是求去甚力天覺既
去而蔡京父子皆召矣
曲洧舊聞卷六
