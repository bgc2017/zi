玉壺野史卷四宋釋文瑩撰
王師伐蜀孟昶出兵拒之其勢既蹙始肯齎表詣王全
斌請降即奉其母逮官屬沿峽流而下至江陵上遣使
厚勞别賜茶藥慰其母手詔止曰國母李氏有賢識昶
在國或縦侈過度往往詬撻於庭有司候昶至闕令銜
璧俘獻於大廟一以罷之車駕親勞於近郊止令素服
待罪於兩觀之下御含元殿備禮見之預詔有司直右
掖門東葺大第五百楹什用器皿悉賜焉封昶為中書
令秦國公給巨鎮節俸拜命六日而卒年四十七發哀
奠贈視三公之秩初其母纔至闕上以禁轝肩至公庭
嬪御扶掖親酌酒飲之曰母但寬中勿念鄉土異日必
送母歸蜀母奏曰妾家本太原若許送妾還并門死亦
心足時晉壘未平太祖聞吉䜟大喜曰俟平劉鈞立送
母歸必如所願因厚賜之後昶卒母亦不哭以酒酹地
曰爾貪生失理不能納疆於真主又不能死社稷實誰
咎耶吾以汝恃所以忍死至今汝既死吾安藉其生耶
遂不食數日而卒
蜀州青城民王小波為亂小波死又推其妻弟李順為
賊首帥餘黨蟻聚萬餘人兩川大擾張諫議雍知梓州
雍生於河朔極邊素諳守禦之法練士卒三千人輦綿
州金帛實其帑又募勇卒千餘人守城設火砲飛矢石
創械具才備賊果至大設衝梯火車晝夜力攻在圍八
十日張守設方略立於矢石告衆曰勉力無自墮萬一
城破先梟吾首獻賊以贖汝命吾已飛檄帥帳求援兵
不久必至翌日果王繼恩分兵来援賊方潰詔嘉美咸
平中拜禮部侍郎鹽鐵使不得臺省之體齪齪無圓機
三司簿領置案前曰急急中急上聞之笑曰雍之俗状
殆至此命王嗣宗代之
戚密學綸初筮知太和縣里俗險悍喜構虚訟至以術
漸摩先設巨械嚴固狴牢其箠梃絙索比他邑數倍民
已悚駭次作諭民詩五十絶不事風雅皆風俗易曉之
語俾之諷詠以申規警立限諷詠半年頑心不悛一以
苛法治之果因此詩獄訟大減其詩有云文契多欺歲
月深便將疆界漸相侵官中驗出虚兼實枷鎖鞭笞痛
不禁大率𩔖此江南往往有本每當歲時與囚約曰放
汝暫歸祀其先櫛沐蟣虱民感其惠皆及期而還無敢
逭者
朱台符眉州人俊邁敏博少有賦名與同輩課試以尺
度其晷始符八寸而一賦已就凡有所作文字其雕篆
皆𩔖於賦章疏歌曲亦然河西作梗封上封事其略曰
且夫結之以恩者彼必懷之示之以威者彼必畏之若
爾則所謂繼遷者自當革心而束手欵塞而旋庭矣又
嘗為數闋其略曰歌遏雲兮慘容舞迴雪兮腰一搦又
曰顰多而翠黛難成望極而烏雲易散當本深心兮牡
丹期到如今兮賜冰頒扇鄉人田錫嘗曰朱拱正一闋
乃閨怨賦一首只少原夫
孫漢公何擢甲科與丁相並譽於場屋時號孫丁為右
司諫以彈奏竦望疏議剛鯁知制誥掌三班素近視每
上所進劄子多宿誦精熟以合奏牘忽一日飄牘委地
四散俯拾零亂倒錯合奏不同上頗訝之俄而倉皇失
措墜笏於地有司以失儀請劾上釋而不問因感恙抱
病乞分務西雒不允遣太醫診視令加鍼炙公性稟素
剛對太醫曰稟父母完膚自失護養致生疾疹反以鍼
艾破之況生死有數苟攻之不愈吾豈甘為強死鬼耶
遂不起
謝史館泌解國學舉人黜落甚衆羣言沸搖懷甓以伺
其出公知潛由他塗投史館避宿數日太宗聞之笑謂
左右曰泌職在考校豈敢濫收小人不自揣分反怨主
司然固須避防又問曰何官職騶導雄偉都人斂避左
右奏曰惟臺省知雜呵擁難近遂授知雜以避懷甓之
患公深慕虚玄樸素恬簡病革盥沐衣羽服焚香端生
而逝首不少敧
楊大年二十一為光禄丞賜及第太宗極稱愛三月後
苑曲宴未帖職不得預公以詩貽館中諸公曰聞戴宫
花滿鬢紅上林絲管侍重瞳蓬萊咫尺無因到始信仙
凡迥不同諸公不敢匿即時進呈上訝有司不即召左
右以未帖職為對即日直集賢院免謝令預曲宴後修
冊府元龜王欽若相總其事詞臣二十人分撰篇序下
詔須經楊億刪定方許用之大年祖文逸偽唐玉山令
大年將生一道士展刺来謁自稱懷玉山人冠褐秀爽
斯須遽失公遂生後至三十七為學士晝寐於玉堂忽
自夢一道士來謁自稱懷玉山故人坐定袖中出一誥
牒曰内翰加官取閱之其榜上草寫三十七字大年夢
中頗驚曰得非數乎道士微笑曰許添乎道士點頭夢
中命筆止添一點為四十七至其數果卒
李密學濬與李昌武宗諤同宗同歲月後一日而生二
人者平生休戚慘舒一無不同及昌武死濬亦後一日
卒昌武即司空昉第三子在玉堂真宗召公同丁晉公
侍宴玉宸殿上曰朕常思國朝將相之家世緒不墜相
惟昉將惟曹彬爾聞卿家尤更雍睦有法朕繼二聖基
業亦如卿家保守門閥祥符五年同丁相迎真宗聖像
為迎奉副使公歸上因幸玉堂及問塗中之事因奏曰
汴河流屍蔽河而下暴露灘渚魚鳥恣噉上聞之惻然
嗟念因而遂御製泗水發願文勅守臣勒石於淮亭歲
給錢百緡修釋道齊醮各七日為之懴滌每一屍官給
籧篨三片錢一鐶置酒紙脯膳即令收瘞永為著式御
製略云嗟乎灘磧之上競食者烏鳶島渚之間爭殘者
魚鼈汝等孽非他速殃盡自貽仕宦者怙勢以陵民為
官者欺心而冒法願汝等仗兹浣滌各遂超騰悟諸佛
本空之源體太上真靈之理
景德初遼人請盟欲撰答書久亡體制時趙文定安仁
為學士獨記太祖朝書札規式詔撰之及修講盟好之
制深體輕重朝論美之時遼使韓杞者始修聘好獷悍
無檢命公接伴公旋教覲見之儀方漸馴擾及將辭嫌
服太長步武縈足欲左衽公戒之曰君將陞殿受還書
去天顔咫尺可乎剛折之纔不敢明年遼𨕖姚東之翹
翹者也至闕復接伴柬之者輕縦逞辯坐則談兵公徐
謂曰君號多聞者豈不聞兵者不祥之器聖人不得已
而用之今得已之時也二國始以禮義修好非君所談
之事方此少戢酬對得體遂參祥符二政拜宗正卿掌
玉牒屬籍國初梁周翰創宗籍之制不便宮邸公裁酌
得宜又造仙源積慶圖盡列長幼親屬之目以進於便
坐張之為盛事
真宗為開封尹呼通衢中鐵盤市卜一瞽者令張耆夏
守斌楊崇勲左右數輩揣聽聲骨因以為娛或中或否
獨相王繼忠瞽者駭之曰此人可訝半生食官禄半生
食他禄真宗笑而遣去繼忠後為觀察使高陽總管咸
平六年敵至望都與敵酣戰至乙夜戎騎合圍數十重
徐戰徐行旋傍西山而遁至白城陷敵上聞之甚嗟悼
皆謂即沒景德初戎人乞和繼忠與撰奏章而勸諷誘
掖大有力焉朝廷方知其存後每歲遣使真宗手封御
帶藥茗以賜焉繼忠服漢章南望天闕稱未死臣哭拜
不起問聖體起居不避敵嫌以其德儀雄美敵以女妻
之偽封吳王改姓耶律卒於敵人謂陷蕃王氏也
戴恩為御龍弓箭直都虞候一日西蜀進青龍城道觀
長夀仙人圖其本吳道玄之迹太宗閱之酷肖戴恩又
恐所見有殊亟召數班軍校近侍内臣徧示之曰汝輩
且道此圖似何人羣口合奏曰似戴恩上笑而異之因
是進用後遷寧遠軍節度舉朝止呼戴長夀
真宗車駕巡師大名王雜端濟為鎮倅調丁夫十五萬
修黃汴河濟以謂役廣勞民乞徐圖之詔往經度遂減
十萬張齊賢相請令濟立狀保河不決奏曰河之決繫
陰陽灾沴責在調元者和陰陽弭灾沴為國致太平河
豈有決乎臣乞先令宰臣立一保状天下太平然後臣
以族入状保河不決丞相曰今非太平耶濟對曰北有
契丹西有賊遷關右兩河歲被侵擾臣敢謂未也上動
容留之問邊計敷奏可采後知河中府輅車幸澶淵敵
騎旁侵詔沿河斷橋梁毁舟舫緩者以軍律論濟馳騎
飛奏曰陜西關防天設其數十萬斛以河為載若用小
舟沈覆必矣此誠可惜所有斷梁之議搖動民心尤宜
寢罷真宗悟其議立弭之
張乖崖性剛多躁蜀中盛暑食餛飩頂巾之帶屢垂於
盌手約之頻煩急取巾投器中曰但請喫因捨匕而起
少年慷慨學擊劍喜立竒節謂友人曰張詠賴生明時
讀典墳以自律不爾則為何等人邪李順之亂益州大
將王繼恩上官正輩頓師逗留不進公激使行盛陳供
帳郊辭以餞之舉爵謂軍校曰爾曹蒙國厚恩無以塞
責行勉力平盪寇壘以手指其地曰若師老日曠即爾
輩死所也徐謂繼恩曰朝廷始若許僕參後騎豈至今
日醢賊以噉師久矣自是士氣果振獲捷而旋
王元之禹偁嘗作三黜賦以見志初為司諫知制誥疏
雪徐鉉貶商州團練副使方召歸為學士坐為孝章后
遷梓宫於燕國長公主之第羣臣不成服元之私語賓
友曰后嘗母儀天下當奉舊典坐訕謗出守滁州方召
還知制誥撰太祖徽號玉冊語涉輕誣會時相不悦密
奏黜黃州泊近郊將行時蘇易簡内翰榜下放孫何等
進士三百五十三人奏曰禹偁禁林宿儒累為遷客漂
泊可念臣欲令榜下諸生罷朝集綴馬送於郊奏可之
至日行送過四短亭諸生拜别於官橋元之口占一闋
付状元曰為我謝蘇公不暇取筆硯其詩云綴行相送
我何榮老鶴乘軒愧谷鶯三入承明不知舉看人門下
放諸生時交親縦深密者循時好惡不敢私近惟竇元
賓執其手泣於閤門曰天乎得非命歟公後以詩謝略
云惟有南宫竇員外為余垂淚閤門前至郡未幾忽二
虎鬭於郡境一死之食殆半羣雞夜鳴冬雷雨雹詔内
臣乘驛勞之命設禳謝司天奏守土者當其咎即命徙
蘄上表略曰宣室鬼神之問不望生還茂陵封禪之文
止期身後上覽曰噫禹偁其亡乎御袖掩涕至郡踰月
果卒嘗侍宴瓊林太宗獨詔至御榻面誡之曰卿聰明
文章在有唐不下韓柳之列但剛不容物人多沮卿使
朕難庇禹偁泣拜書紳而謝
太宗嘗謂侍臣曰朕欲以皇王之道御圖愧無稽古深
學舊有御覽但記分門事𩔖繁碎難檢令諫臣以治亂
興亡急要寫置一屏欲常在目時知雜田錫奏曰皇王
之道微妙曠闊今且取軍國要機二事以行之師平太
原逮兹二載未賞軍功願因郊籍議功酬之乞罷交州
之兵免驅生民為瘴嶺之鬼此二者雖不繫皇王之治
陛下宜念之上嘉納曰錫真得鯁直之體而此尤難為
答趙普當國錫謁於中書白曰公以元勲當國宜事損
斂有司羣臣書奏盡必先經中書非尊王之體也諫官
章疏令閤門填状大弱臺憲之風尤為不可普引咎正
容厚謝皆罷之錫將卒自草遺表猶勸上以慈儉納諫
為意絶無私請上厚卹之
李丞相穀與韓熙載少同硯席分攜結約於河梁曰各
以才命𨕖其主廣順中穀仕周為中書侍郎平章事熙
載事江南李先主為光政殿學士承旨二公書問不絶
熙載戲貽穀曰江南果相我長驅以定中原穀答熙載
曰中原苟相我下江南如探囊中物爾後果作相親征
江南賴熙載卒已數歲先是朝廷遣陶穀使江南以假
書為名實使覘之李相密遺熙載書曰吾之名從五柳
公驕恣喜奉宜善待之至果爾容色澟然崖岸高峻燕
席談笑未嘗啟齒熙載謂所親曰吾輩綿歴久矣豈煩
至是邪觀秀實(公字也)非端介正人其守可隳諸君請觀
固令留宿俟寫六朝書畢館泊半年熙載遣歌人秦弱
蘭者詐為驛卒之女以中之敝衣竹釵旦暮擁帚埽洒
驛庭蘭之容止宫掖殆無五柳乘隙因詢其迹蘭曰妾
不幸夫亡無歸托身父母即守驛公姬是也情既潰失
慎獨之戒將行日又以一闋贈之後數日讌於清心堂
李中主命玻璃巨鍾滿酌之穀毅然不顧威不少霽出
蘭於席歌前闋以侑之穀慚笑捧腹簪珥幾委不敢不
釂釂罷復灌幾頽漏巵倒載吐茵尚未許罷後大為主
禮所薄還朝日止遣數小吏攜壺漿薄餞於郊迨歸京
鸞膠之曲已喧陶因是不大用其詞春光好云好因緣
惡因緣奈何天只得郵亭一夜眠别神仙琵琶撥盡相
思調知音少待得鸞膠續斷絃是何年
玉壺野史卷四
