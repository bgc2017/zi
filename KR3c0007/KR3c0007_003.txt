折獄龜鑑卷三宋鄭克撰
辨誣
丙吉
漢丙吉為廷尉時陳留有一老人年八十餘前妻有一
女已適人後妻生一子而翁死家甚富子方數歲女欲
奪其財乃誣後母所生非我父之子郡縣皆不能决聞
於臺省吉乃言曰吾聞老人之子不耐寒日中無影時
方八月取同歲兒均服單衣唯老人之子畏寒變色又
令與諸兒立於日中唯老人之子無影遂奪財物歸後
母之男前女服誣母之罪(舊不著出處)
或疑無影恐其不然按南史蕭映𫝊荆州三津張元
始年九十七生兒遂無影前代之人固嘗驗此尚何
疑哉
寒朗
後漢寒朗以謁者守侍御史與三府掾屬共考案楚獄
顔忠王平等辭連耿建臧信鄧鯉劉建四侯建等辭未
嘗與忠平相見是時顯宗怒甚吏皆惶恐諸所連及率
一切陷入無敢以情恕者朗心傷其冤試以建等物色
獨問忠平而二人錯愕不能對朗知其詐乃上言建等
無姦專為忠平所誣疑天下無辜類多如此帝乃召朗
入問曰建等即如是忠平何故引之朗對曰忠平自知
所犯不道故多有虛引冀以自明帝曰即如是四侯無
事何不早奏獄竟而久繫至今邪朗對曰臣雖考之無
事然恐海内别有發其姦者故未敢時上帝怒罵曰吏
持两端促提下左右方引去朗曰願一言而死小臣不
敢欺欲助國耳帝曰誰與共為章對曰臣自知當必族
滅不敢多汚染人誠冀陛下一覺悟而已臣見考囚在
事者咸云凡妖惡大故臣子所宜同疾今出之不如入
之可無後責是以考一連十考十連百又公卿朝會陛
下問以得失皆長跪言舊制失大罪禍及九族陛下大
恩裁止於身天下幸甚及其歸舍口雖不言而仰屋竊
歎莫不知其多冤無敢牾陛下者臣今所陳誠死無悔
帝意觧詔遣朗出後二日車駕自幸洛陽獄錄囚徒理
出千餘人(出後漢書本𫝊舊集不載)
按𫝊言朗廷爭冤獄范曄以比晏子一言齊侯省刑
云篤矣乎仁者之情也彼其惶恐一切陷入無敢以
情恕者唯務一已逃責豈恤衆人負冤斯不仁哉仁
者必有勇於朗見之矣是故能辯誣也
孫亮
吳廢帝孫亮暑月遊西苑食生梅使黃門以銀椀并蓋
就中藏吏取蜜黃門素怨藏吏乃以鼠矢投蜜中啟言
藏吏不謹亮即呼吏持蜜瓶入問曰既蓋覆之無緣有
此黃門不有求於爾乎吏叩頭曰彼嘗從臣貸宫席不
與亮曰必為此也亦易知耳乃令破鼠矢内燥亮笑曰
若先在蜜中當内外俱濕今内燥者乃枉之耳於是黃
門服罪(舊出吳志注先引吳歴云亮出西苑食生梅使黃門至中藏取蜜漬梅蜜中有鼠矢召問藏吏)
(藏吏叩頭亮問曰黃門從汝求蜜耶吏曰向實求不敢與黃門不服侍中張邠等啟黃門藏吏辭語不同請付)
(獄推究亮曰此易知耳令破鼠矢矢裏燥亮大笑謂邠等曰若矢先在蜜中中外俱當濕今外濕裏燥必是黃)
(門所為黃門首服左右莫不驚悚又引江表𫝊云亮使黃門以銀椀并蓋就中藏吏取交州所獻甘蔗餳黃門)
(先恨藏吏以鼠矢投餳中啟言藏吏不謹亮呼吏持餳器入問曰此器既蓋之且有掩覆無緣有此黃門將有)
(恨於汝也吏叩頭曰嘗從臣求宫中筦蓆宫蓆有數不敢與亮曰必是此也覆問黃門黃門首服两說小異凝)
(雜取之故破矢事出吳歴求蓆事出江表𫝊)
按裴松之以為鼠矢新者亦表裏皆濕黃門取新矢
則無以得其姦緣遇燥矢故成亮之慧然猶謂吳歴
此言不如江表𫝊為實夫亮所言者决定之理也松
之所言者偶合之事也理雖决定事或偶合故執理
以御事亦有時乎不通而窮理之人反為曉事者所
笑蓋以此耳惟圓珠不滯鑒照難欺則事理兼明而
情状必得故凝雜取两說今復備載其本末也
苻融(薛顔附)
前秦苻融為冀州牧有老姥於路遇劫喝賊路人為逐
擒之賊反誣路人時已昏黑莫知其孰是乃俱送之融
見而笑曰此易知耳可二人並走先出鳳陽門者非賊
既而還入融正色謂後出者曰汝真賊也何誣人乎賊
遂服罪蓋以賊若善走必不被擒故知不善走者賊也
(舊出晉書載記本𫝊)
按薛顔大卿知江寧府邏者晝劫人反執平人以告
視其顔色舉動叱曰爾盗也械之果服頗亦類此(見本)
(傳)蓋辨誣之術唯博聞深察不可欺惑乃能精焉丙
吉所謂博聞也孫亮所謂深察也苻融騐走而得其
實薛顔視色而得其情皆可謂察之深而辨之明矣
若誣非難辨而勢有不敢則唯勇於義者能之寒朗
是也
李崇
已見釋冤門
御史某
唐高祖舉義師於太原李靖與衛文昇仕隋守長安乃
收皇族害之及平關中誅文昇等及靖靖言曰公定關
中唯復私讐亦為天下耶若為天下未得殺靖乃捨之
及為岐州刺史或有人希旨告靖謀反者高祖命一御
史往案之謂曰李靖反状實便可處分御史知其誣㒺
請與告事者偕行行數驛御史佯失告状驚懼異常鞭
撻行典乃祈告事者曰李靖反状分明親奉聖旨今失
告状幸救其命告事者乃别疏状與御史騐其状與元
状不同即日還京以聞告事者伏誅失御史名(舊不著出處蓋)
(唐人小說所載也以正史考之率皆不合唐書宗室傳言淮安王神通隋大業末在長安會高祖兵興吏逮捕)
(亡命入鄠南山襄邑王神符為衛文昇所囚京師平封安吉郡公諸公主𫝊言高祖女長廣公主下嫁趙慈景)
(帝起兵或勸亡去對曰母以我為命且安往吏捕繫于獄帝平京師拜開化郡公是靖未嘗與文昇害皇族也)
(北史衛文昇傳言義師入關自知不能守憂懼稱疾不知政事城陷歸于家義寧中卒是高祖未嘗誅文昇等)
(也唐書李靖𫝊言高祖擊突厥靖為馬邑丞察有非常志自囚上急變𫝊送江都至長安道梗高祖已定京師)
(將斬之靖呼曰公起兵為天下除暴亂欲就大事以私怨殺誼士乎秦王亦為請得釋是靖之仕隋初不與守)
(長安事也𫝊又言高祖詔靖安輯江南至峽州阻賊不得前帝謂逗留詔都督許紹斬靖紹為請而免其後破)
(冉肇則帝喜謂使功不如使過自是委以征討降蕭銑禽輔公祏是未嘗為岐州刺史亦未嘗有人告其謀反)
(也凡小說載事多失其實不足深信然辨誣之術苟有可取亦不當廢也)
按辨誣之術有正有譎李崇疑其誣也故譎以求情
御史知其誣也故譎以取質苟非盡心者則亦豈能
精耶
張楚金
唐垂拱年羅織事起湖州佐史江琛取刺史裴光書割
取其字輳合成文以為與徐敬業反書告之則天差御
史往推光欵云書是光書語非光語前後三使皆不能
决或薦張楚金能推事乃令再劾又不移前欵楚金憂
悶偃卧窗邊日光穿透因取反書向日看之乃見書字
補葺而成平看則不覺向日則皆見遂集州縣官吏索
水一盆令琛以書投於水中字字觧散琛叩頭服罪勑
决一百然後斬之(舊不著出處)
按此非智筭所及偶然見之耳荀卿有言今夫亡鍼
者終日求之而不得其得之非目益明也眸而見之
也心之於慮亦然要在至誠求之不已也楚金之求
獄情何以異於此哉是亦盡心之效也(楚金事迹見唐書張道源)
(𫝊乃其族孫也以傳考之楚金儀鳳初進刑部侍郎至垂拱初凡歴十年資望已高矣猶被薦推事斯亦)
(可疑也)
張行岌
唐則天朝有告駙馬崔宣謀反者先誘藏宣妾云妾將
發其謀宣殺之投尸於洛水御史張行岌案之略無迹
状則天怒令重案行岌奏如初則天曰崔宣反状分明
我令來俊臣案劾汝當勿悔也行岌曰臣推事誠不若
俊臣然陛下委臣推事必須實状若順旨妄族平人豈
法官所守臣以為陛下試臣耳則天厲色曰崔宣既殺
其妾反状自然明矣妾今不獲如何可雪乃欲寬縱之
耶行岌懼逼宣家訪妾宣再從弟思兢於中橋南北多
致錢帛募匿妾者寂無所聞而宣家每竊議事則獄中
告人輙知揣其家有同謀者因詐語宣妻曰須絹三百
疋雇俠客殺告人詰旦微服伺於臺側宣有門客為宣
所信同於子弟是日至臺賂閽者通消息告人遽言崔
家雇客刺我請以聞臺中驚擾思兢密隨門客至天津
橋罵曰君陷崔宣引汝同謀何路自脫汝出崔家妾與
汝五百縑足以歸鄉成百年計不然殺汝必矣客悔謝
遂引思兢於告者黨獲其妾宣乃免(舊不著出處以唐史考之高宗三女)
(太宗二十一女其駙馬皆無崔姓高祖十九女其駙馬有崔恭禮崔宣慶𫝊言宣慶妻館陶公主與趙瓌妻常)
(樂公主姊妹也瓌為夀州刺史越王貞將舉兵遺瓌書鄉道瓌將應之主進其使語以勉王捨生取義其後王)
(敗周興劾瓌與主連謀皆被殺然則宣豈宣慶與其或誣告殆以是歟)
按行岌當酷吏任事之時獨不順旨妄族平人雖再
被詰責亦全其所守故卒能辨誣也其不及徐有功
者未能無懼耳然其懼也但逼宣家訪妾而已則異
乎懼而失守者可不謂之賢哉史逸其事故備言之
張鷟
唐張鷟為河陽尉有吕元者偽作倉督馮忱書盗糶官
粟忱不認元堅執久不能决鷟乃取告牒括两頭留一
字問元是汝書即注云是不是即注云非元注云非去
括乃是元告牒遂决五十下又取偽書括字問之元注
云是去括乃是偽作馮忱書也元遂服罪(舊不著出處)
按鷟蓋已知其誣而欲使之服故括字以覈其姦問
書以正其慝斯不可隱諱矣亦安得不服乎
李德裕
唐李德裕鎮浙西有甘露寺主僧訴交割常住物被前
知事僧沒金若干两引前數輩為證逓相交付文籍在
焉新受代者已服盗取之罪未窮破用之所德裕疑其
非實僧乃訴冤曰居寺者樂於知事積年以來空交分
两文書其實無金矣衆人以其孤立不狎流輩欲乘此
擠之德裕惻然曰此不難知也乃以兜子數乘命關連
僧入對坐兜子中門皆向壁不得相見各與黃泥令模
前後交付下次金形状以憑證據而形状皆不同於是
劾其誣㒺一一服罪(舊不著出處)
杜亞
唐杜亞鎮維揚有富民父亡未幾奉繼母不以道元日
上夀於母因復賜觴於子既受將飲乃疑有毒覆於地
而地墳乃詬其母曰以酖殺人上天何祐母拊膺曰天
鑒在上何當厚誣職者執詣公府亞詰之曰爾上母夀
酒從何來曰長婦執爵而致也母賜爾觴又從何來曰
亦長婦所執之爵也長婦為誰曰此子之婦也亞訶之
曰毒因婦起奈何誣母遂分於廳側劾之乃是夫婦同
謀以誣其母也(舊不著出處)
按辨誣之術或以物正其慝李德裕與泥模金是也
或以事覈其姦杜亞詰觴劾酖是也此皆其正而不
譎者也
武行德(薛居正附)
武行德之守洛京也國家方設鹽法有能捉獲一斤以
上者必加厚賞時不逞之徒往往以私塩中人者常有
村童負菜入城途中值一尼自河陽來與之偕行去城
近尼輙先入既而門司搜閱於菜籃中獲鹽數斤遂繫
之以詣府行德取其鹽視之裹以白綃手帕子而龍麝
之氣襲人驚曰吾視村童弊衣百結蓋窶之甚者也豈
有薰香帕子必是奸人為之耳因問曰汝離家以來與
何人同途村童以實對行德聞之喜曰吾知之矣此必
天女寺尼與門司冀倖以求賞也遂問其状命親信捕
之即日而獲其事果連門司而村童獲免自是官吏畏
服而不敢欺京師肅然先是行德以採薪為業氣雄力
壮一谷之薪可以盡負置麾下攀鱗附翼遂至富貴然
聽訟甚非所長至是明辨如此論者異之
按薛居正丞相漢乾祐中為開封府判官時吏有告
民以鹽冐法者獄具當死居正疑之召詰其状乃是
有憾以鹽誣之也逮捕具服即抵吏法與行德事頗
相類矣彼以希賞而然此以釋憾而然皆能辨明其
誣者唯在深察其事也(二事並見本傳)
張保雍
張保雍刑部為湖北轉運使時漢陽俚民販茶知軍駱
與京誣其捍廵檢二十人法當死百餘人當從坐保雍
親往慮之遂明其誣首得不死從者皆貰(見曾鞏舍人所撰神道碑)
按誣人大辟必不徒然或以希賞或以釋憾斯不仁
哉宜乎保雍力為辨雪也
王長吉
江南提點刑獄王長吉等言南安軍上猶縣僧法端守
肱忿漁人索魚直誣以行劫賂縣胥集耆保掩捕其家
四人遭殺三人被傷以殺獲劫賊告於官縣尉騐尸受
賕隱其縻縛之迹縣令覆視老眊又為典吏所㒺本軍
劾得實僧皆坐死餘當原赦請理巨蠧以其状聞詔縣
尉杖脊配道州衙前縣令貶文學參軍餘配廣南者十
五人以僧私田給漁者家(見祥符九年詔令)
按僧誣漁者本非難辨庸吏漫不省察姦吏相與為
市故如此耳長吉劾正其罪雖已無及然猶愈於縱
惡不治特著于篇庶可鑒也
王臻(賈昌齡附)
王臻諫議知福州時閩人欲報仇或先食野葛而後鬭
即死其家遂誣告之臻問所傷果致命耶吏持騐状曰
傷無甚也臻以為疑反訊告者乃得其實
按賈昌齡少卿初為饒州浮梁尉其俗輕死與人有
怨往往先食野葛以誣怨者昌齡輙能辨究之與臻
問傷類矣是皆深察者也
錢惟濟
錢惟濟留後知綘州民有條桑者盗強奪之不能得乃
自斫其右臂誣以殺人官司莫能辨惟濟引問面給以
食而盗以左手舉匕筯因語之曰他人行刃則上重下
輕今下重上輕正用左手傷右臂也誣者引伏(已上三事並見)
(本𫝊)
按此以其傷下重上輕知為自用刃矣但疑在右臂
故給之食以騐其手而誣状灼然彼安得不服耶
方偕(唐介附)
方偕大卿為御史臺推直官時澧州逃卒與富民有仇
誣以歲殺人十二祭磨駞神逮捕繫獄而久不决詔偕
就鞫之偕命告人疏所殺主名尋訪考騐尚多無恙事
遂辨白(見天聖名臣傳)
按王珪丞相撰唐介參政墓誌言介為岳州沅江令
(按宋史唐介傳介為平江令斷李氏事今書中作沅江令考地理志岳州有平江縣沅江本隸常德乾道)
(中始割隸岳州介係仁宗時人當從宋史作平江令)州民李氏有鉅貲吏數以
事動之既不厭所求乃言其家歲殺人祠鬼會知州
事孟合喜刻深悉捕繫李氏家無少長榜笞久莫伏
以介治縣有能名命更訊之介按劾無他状合怒以
其事聞朝廷詔遣殿中侍御史方偕徙其獄于澧州
已而不異介所劾其後州吏皆坐罪去偕以活死者
得官介終不自言此與章頻騐治偽劵而黃夢松擢
用類矣皆篤厚君子也(頻事見察姦門)然則誣告者非澧州
逃卒而富民乃岳州人特徙其獄于澧州鞫之耳且
偕是時不為推直官也名臣𫝊所書不若此誌本末
詳備殆未得其實歟惟使告人具疏主名辨誣之術
有足取者故特著之
杜衍(李絃附)
杜衍丞相提點河東刑獄時高繼昇知石州為其僕所
告云與西河蕃部謀叛捕繫數百人久不决詔衍覆案
得僕誣状卒論殺之
按李紘龍學為殿中侍御史時皇城司卒有告賈人
為契丹刺事者捕繫起大獄更詔紘訊之盡得其冤
状告者遂伏辜頗亦類此誣告人罪法當反坐苟非
明察豈能然耶(已上二事並見本𫝊)
程戡
程戡宣徽知處州民有積為仇者一日諸子私謂其母
曰今母老且病恐不得更夀請以母死報仇乃殺其母
置仇人之門而訴於官仇者不能自明而戡疑之僚屬
皆言理無足疑戡曰殺人而置其門非可疑耶乃親劾
治具得本謀(見王珪丞相所撰墓誌)
蘇渙(陸廣附)
蘇渙郎中知衡州時耒陽民為盗所殺而盗不獲尉執
一人指為盗渙察而疑之問所從得曰弓手見血衣草
中呼其儕視之得其人以獻渙曰弓手見血衣當自取
之以為功尚何呼他人此必為姦訊之而服他日果得
真盗(見蘇轍門下所撰墓誌)
按辨誣者或以情理察之程戡是也或以辭理察之
蘇渙是也皆可謂之明矣然陸廣校理知導江縣時
盗入民家尉誣一人執以詣縣廣視而言曰非也釋
之尉力争衆亦疑終不聽後果獲真盗(見王安石丞相所撰墓誌)
此何以知之蓋廣能布耳目察民事而先知尉所執
非盗則不必如渙問所從得也衆既莫曉故亦疑焉
至于獲真盗終不以語人蓋布耳目察民事者不可
使衆皆知也
郭勸
郭勸給事通判萊州時有民為仇人所誣罪當死吏受
賕且傅致勸為辨理得免民家畫其像而生祠之(見本傳)
寇平
寇平少卿知淮陽軍始至會獄有繫囚當殊死疑未得
實而更訊之果為吏所誣囚且釋吏僅得減死衆相戒
敕不敢為欺(見王珪丞相所撰墓誌)
按勸與平所以辨誣不得之其辭則得之其情也明
可知矣是故造誣者懼焉被誣者懷焉皆其盡心察
獄之效也
單孟陽
單孟陽大卿為御史臺推直官時有以贓誣江南轉運
使吕昌齡者中丞張昇亦言之累鞫不承詔孟陽以制
獄案治孟陽雖御史屬不阿其長而卒直之因請避得
知濮州(見本𫝊)
畢仲游
畢仲游大夫提點河東刑獄時韓縝丞相出鎮太原家
奴胡童自陳有卒剽劫其衣服於黃堂之側怒以付吏
將黥配之仲游謂小童衣服尠薄而剽劫於大帥故相
之宇下非人情也易吏案治其誣乃辨(見陳恬直閣所撰墓誌)
按誣有難知者有易知者智不足則有所惑而於難
知者不能辨矣勇不足則有所懼而於易知者不敢
辨矣苟不能辨則亦奚足責若不敢辨斯實可罪孟
陽之鞫贓不阿中丞意仲游之案劫不避大帥怒所
謂勇於義者也
魏濤(景德驛卒一事附)
魏濤朝奉知沂州永縣两仇鬭而傷决遣而傷者死濤
求其故而未得死者子訴于監司怒有惡語濤歎曰官
可奪而囚不可殺後得其實是夕罷歸騎及門墜而死
鄰證既明其誣乃辨(見陳師道正字所撰墓誌)
按此蓋死者子因其常鬭以誣其仇人也夫鬭而即
决者傷不致甚法無保辜今乃誣以傷而死也且辜
限内死若有他故唯坐傷罪彼騎而墜是他故也可
見其傷不應保辜也濤能求得其實辨明其誣可謂
盡心矣景德間有縣胥醉與驛卒相毆夜歸胥仆
於路或以告卒地寒恐僵死卒往視之則已死矣里
胥執送官以為毆殺人其實寒凍死也卒之母訴于
州又訴于朝皆反得罪真宗以此喻宰臣令謹擇刑
獄之官若鬭傷者不遇魏濤則驛卒何以異哉其能
盡心亦足為賢也
鞫情
胡質(王靖附)
魏胡質初召為東郡蝢邱令縣民郭政通於從妹殺其
夫程他郡吏馮諒繫獄為證政與妹皆耐掠隱抵諒不
勝痛自誣當反其罪質至官察其情色更詳其事檢騐
俱服(出魏志本𫝊舊集不載)
按此蓋初察其色已見其情乃更詳其本末而騐覈
以事騐證以物於是情既露矣辭必窮矣安得不服
乎王靖少卿提點河東刑獄時潞州長子賊殺人
不獲縣械十數掠治無状皆釋去靖視其牘曰此真
賊也教吏訊囚曲折果服罪(見本𫝊靖熙寧四年終於太常少卿度支副使)
是亦耐掠隱抵者也其能使之服罪何哉蓋察其疑
辭而見其本情已識其為真賊矣於是曲折詰問攻
其所抵中其所隐辭窮情得勢自屈服斯不待於掠
治也然則鞫情之術或先以其色察之或先以其辭
察之非負冤被誣審矣乃檢事騐物而曲折訊之未
有不得其情者也
司馬岐(王濟附)
魏司馬岐為陳留相時梁郡有繫囚多所連及數歲不
决詔書徙獄於岐屬縣請豫治牢具岐曰今囚有數十
既巧詐難符且已倦楚毒其情易見豈當復久處囹圄
耶及囚至詰之皆莫敢匿詐一朝决竟(出魏志司馬芝傳岐其子也舊)
(集不載)
按王濟郎中初為漳州龍溪主簿時汀州以銀冶事
起訟踰十年不决連逮數百人轉運使命濟鞫之裁
七日盡得其情從坐者數人而已(見本傳濟大中祥符四年終於刑部)
(郎中知洪州)此二事相類矣夫囚有數十巧詐難符苟能
檢覈騐證亦何至近者數歲遠者十年不能决耶是
皆官吏不肯盡心而然也岐于梁郡之囚一朝决竟
濟于汀州之訟七日得情雖云已倦楚毒其情易見
若非盡心推事豈能如是之敏耶
陳表(傅岐附)
吳陳表以父死敵場擢用為將時有盗官物者疑無難
士施明明素壮悍收考極毒俟死無辭廷尉以聞孫權
以表能得健兒之心詔以明付表使自以意求其情實
表破械沐浴易其衣服厚設酒食歡以誘之明乃首服
具列支黨表以状聞權竒之欲全其名特為赦明誅戮
其黨明感表變行遂成健將致位將軍(舊出吳志陳武𫝊表其子也)
按梁傅岐為新安郡始新令縣人有因鬭相毆而死
者死家訴郡郡錄其仇人考掠備至終不引咎乃移
獄于縣岐即令脫械以和言問之囚便首服(出南史傅琰𫝊)
(岐其孫也舊集不載)此亦歡以誘之者也
宋文帝
宋文帝元嘉二十二年孔熙先與徐湛之許耀謝綜范
曄謀立彭城王義康湛之上表告状詔收綜等並皆欵
服唯曄不首頻詔窮詰曄言熙先苟誣引臣文帝令以
曄所造及改定處分符檄書疏墨迹示之乃引罪(出南史范)
(泰𫝊曄其子也舊集不載)
崔昂
北齊崔昂為度支尚書時有餚藏小吏因内臣投書告
事又别有飛書告事者並付昂窮檢昂言笑間咸得其
情告者辭窮並引誣状於是飛書遂絶(出北史崔挺傳昂其孫也舊集)
(不載)
按鞫情之術有證之以其迹者宋文是也有覈之以
辭者崔昂是也昂於鞫情可謂精敏然不過盡心研
究以盤詰使之辭窮則其情得矣誣告之禍頼此而
絶其為功利不亦溥哉
王璥
唐貞觀中左丞李行廉弟行詮前妻子忠烝其後母遂
與潛藏云勑追入内行廉不知乃以状聞朝廷推詰甚
急後母詐以領巾勒項卧街中長安尉詰之云有人詐
宣勑喚去一紫袍人見留數宿不知姓名因勒送街中
縣尉王璥令并其子引就房推問不服璥先令一胥伏
於案下又令一胥走報云長史喚璥倉皇鎻房門去於
是母子相謂曰必不得承復有私密之語璥至開門案
下之人亦出母子大驚並服其罪(舊不著出處)
陳樞
陳樞都官初為宣州旌德令時繁昌有大姓殺人州縣
不能正其罪監司徙其獄屬樞乃騐治僮客盡得其隱
伏殺人者論死人以為盡其情(見曾鞏舍人所撰墓誌)
按鞫情之術有正有譎正以覈之陳樞是也譎以擿
之王璥是也術苟精焉情必得矣恃考掠者乃無術
也
葛源
葛源郎中初為洪州左司理參軍州將之甥與異母兄
毆人而甥殺人州將謂源曰两人者皆吾甥而殺人者
乃其兄也我知之彼大姓也無為有司所誤不然此獄
將必覆也源劾不為變(見王安石丞相所撰墓誌)
按情非難鞫也或變其情則如之何源之有守與詔
指所謂觀望臣庶而容心者異矣良可嘉也
司馬宣
司馬宣駕部為華州司理參軍時有驍騎卒十餘犯罪
謀亡去監押捕獲遂誣以共圖不軌欲寘之死以希功
賞宣據實鞫之皆止杖罪(見司馬光丞相所撰墓誌)
按監押之勢力豈能動司理必有以誘之也脅之以
勢而不為變者可謂勇矣葛源是也誘之以利而不
為變者可謂仁矣司馬宣是也鞫得其情智足稱也
苟不仁且無勇則有為誘脅所動而變其情者故甫
刑云非佞折獄惟良折獄此之謂也
李南公
李南公尚書提點河北刑獄時有班行犯罪下獄按之
不服閉口不食百餘日獄吏不敢考訊甚以為患訴于
憲使南公曰吾能立使之食引出問曰吾欲以一物塞
汝鼻汝能終不食乎其人懼即食且服罪彼蓋善服氣
以物塞鼻則氣結故懼此亦博聞之效也(聞之士林)
按士大夫不為誘脇所動者近於孟子之不動心矣
彼有負犯則豈能然斯可反而用也故鞫情之術有
在於是者陳表破械是誘之也南公塞鼻是脅之也
所謂脅之者不必考掠慘酷也要在中其忌諱使之
悚然畏服故於塞鼻之說亦有取焉
折獄龜鑑卷三
