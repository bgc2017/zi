折獄龜鑑卷二宋鄭克撰
釋冤下
孔循(范正辭趙稹薛向三事附)
後唐孔循以邦計貳職權領夷門軍府事長垣縣有四
盜鉅富及敗而捕繫者乃四貧民也蓋都虞候者郭從
韜之僚壻與推吏獄典同謀鍜成此獄法當棄市循親
慮之囚無一言領過蕭墻而乃屢顧因召問之云適以
獄吏高其枷尾故不得言請退左右細述其事即令移
於州獄俾郡主簿鞫之受賂者數十人與四盜俱伏法
四貧民獲雪(此蓋和㠓所聞五代時事)
按廵捕之吏或縱盜而捕繫平民以應命或失盜而
捕繫平民以逃責或求盜而捕繫平民以希賞若獄
吏與之為市則冤濫豈可勝言此在聽者察之耳孔
循所察乃縱盜而捕繫平民以應命者也又有三事
失盜而捕繫平民以逃責者二求盜而捕繫平民以
希賞者一今附於後云范正辭齊州人父勞謙正
辭為江南轉運副使饒州民甘紹者積財鉅萬為羣
盜所掠州捕得十四人獄具當死正辭按部至引問
之囚皆泣下察其非實命徙他所訊鞫既而民有告
羣盜所在者正辭潛召監軍王愿掩捕之盜遁去正
辭即單騎出追及之賊控弦持矟來逼正辭以鞭擊
之中賊雙目執之以歸按其姦狀伏法而前十四人
皆得釋趙稹少師(按宋史本傳稹以太子少傅致仕贈太子太保未拜少師疑有)
(誤)為益州路轉運使時卭州蒲江縣捕劫盜不得而
官司反繫平民數十人楚掠強服且合其辭若無可
疑者稹適行部意其有冤乃馳入縣獄盡得其冤狀
釋出之(已上二事並見本傳)薛向樞密提點河北刑獄時深
州武強縣有盜殺人而奪其財尉以失盜為負捕平
人掠服之置贓於外以符其語向得而疑之親引問
直其冤免死者六人正其尉故入之罪(見呂大防丞相所撰墓誌)
此三者皆與孔循慮囚事類矣非有他術俱盡心察
情故能釋冤也
府從事(廬陵歙縣二事附)
和㠓載玉堂閑話云近代有人因行商回見妻為人所
殺而失其首既悲且懼以告妻族乃執壻送官不勝捶
楚自誣殺妻獄既具府從事獨疑之請更加窮治太守
聽許乃追封内仵作行人令供近日與人家安厝去處
又問頗有舉事可疑者乎一人對曰某處豪家舉事只
言殂却妳子五更初墻頭舁過凶器極輕似無物見瘞
某處亟遣發之乃一女子首令囚騐認云非妻也遂收
豪家鞫問具服殺妳子函首埋瘞以尸易囚之妻畜於
私室壻乃獲免
按此漢乾祐中王仁裕所說五代時事也頃聞一事
與此相似又聞一事頗亦類此並附于後太平州
有一婦人與小郎偕出遇雨入古廟避之見數人先
在其中小郎被酒困睡至晩始醒人皆去矣嫂已被
殺而尸無首驚駭號呼被執送官不勝考掠誣服強
姦嫂不從而殺之棄其首與刀於江中遂坐死後其
夫至廬陵於優戲場認得其妻諸伶悉竄捕獲伏法
蓋向者無首之尸乃先在廟中之人也伶人斷其首
易此婦人衣而携以去小郎之冤如此以無善疑從
事故也然則贓證未明獄可遽决乎宣歙間有強
盜夜殺一行旅棄尸道上携其首去將曉一人繼至
而踐其血亟走避之尋被追捕繫獄半年不决有司
切欲得首結案乃嚴督里胥遍行搜索會一丐者病
卧窑中即斬以應命囚亦久厭考掠遂伏誅後半年
強盜始敗于儀真獄成騐所斬首乃瘞于歙縣界彼
里胥之濫殺與平民之枉死皆緣有司急於得首以
結案也然則追責贓證可不審謹乎此皆政和中事
可為典獄之戒故附著之(發瘞事又見迹賊門)
許宗裔
王蜀時有許宗裔守劒州部民被盜燈下識之迨曉告
官捕獲一人所收贓物唯絲絇紬線而已宗裔引問縲
囚訴冤稱是本家物與被盜人互有詞說乃命取兩家
繰車以絲絇量其大小與囚家車&KR2343;同又問紬線胎心
用何物一云杏核一云瓦子因令相對開之見杏核與
囚欵同於是被盜人服妄認之罪廵捕吏當考决之辜
指顧之問便雪冤枉(舊不著出處騐贓事又見證慝門)
蕭儼
南唐昇元格盜物及五緡者死廬陵豪民曝衣失新㓗
衾服直數十千村落僻遠人罕經行以為其鄰盜之鄰
人不勝楚掠遂自誣服詰其贓物即云散鬻於市無從
追究赴法之日冤聲動天長吏以聞先主命員外郎蕭
儼覆之儼齋戒禱神佇雪冤枉至郡之日天氣晴和忽
有雷聲自西北起至失物家震死一牛剖其腹而得所
失物乃是為牛所噉猶未消潰也(出鄭文寶南唐近事舊集不載)
按此非智算所及蓋獲冥助爾實至誠哀矜之效也
高防(邵曄梁顥二事附)
高防初事周世宗知蔡州時部民王乂為賊所劫捕得
五人繋獄窮治贓狀已具將加極典防疑其枉取贓閱
之召乂問所失衫袴是一端布否曰然防令校其幅尺
廣狹不同疎密有異囚乃稱冤問何故服罪曰不任捶
楚求速死耳居數日獲其本賊而五人得釋防後事本
朝終於尚書左丞(見本傳)
按防校布事與許宗裔騐贓術同然所獲衫袴本非
真贓若其不幸而疏密廣狹如一則奈何苟於情理
有可疑者雖贓證符合亦未宜遽决雍熙中邵曄諫
議為蓬州錄事參軍知州楊全性率而悍部民十三
人被誣為劫盜悉寘于大辟曄察其枉白請再劾不
聽乃取二人棄市餘械送闕下翌日果獲正盜全坐
削籍為民曄賜緋魚授光禄寺丞(見曄本傳)景德中梁顥
内翰知開封府時開封縣尉張易捕盜八人獄成坐
流既决乃獲真盜御史臺劾問得實官吏皆坐貶責
(見當時詔令)此乃但憑贓證不察情理而遽决之者也蓋
贓或非真證或非實唯以情理察之然後不致枉濫
可不鍳哉可不謹哉
向敏中(王晦叔附)
向敏中丞相判西京有僧暮過村舍求宿主人不許求
寢於門外車箱中許之是夜有盜入其家携一婦人并
囊衣踰墻出僧不寐適見之自念不為主人所納而強
求宿明日必以此事疑我而執詣縣矣因亡去夜走荒
草中忽墜眢井而踰墻婦人已為人所殺尸在井中血
汚僧衣主人蹤跡捕獲送官不堪掠治遂自誣云與婦
人姦誘以俱亡恐敗露因殺之投尸井中不覺失脚亦
墜於井贓與刀在井旁不知何人持去獄成皆以為然
敏中獨以贓仗不獲疑之詰問數四僧但云前生負此
人命無可言者固問之乃以實對於是密遣吏訪其賊
食於村店有嫗聞其自府中來不知其吏也問曰僧某
獄如何吏紿之曰昨日已笞死於市矣嫗嘆息曰今若
獲賊如何吏曰府已誤决此獄雖獲賊不敢問也嫗曰
然則言之無害彼婦人乃此村少年某甲所殺也吏問
其人安在嫗指示其舍吏往捕并獲其贓僧始得釋一
府咸以為神(見司馬光丞相涑水紀聞)
按士之察獄苟疑其冤雖囚無冤詞亦不可遽决王
晦叔丞相知潞州時有殺人獄已具晦叔察情非是
而面訊之其人自謂不獲真殺人者無免理終不自
明僚屬皆言無足疑固留不决而密以物色捕殺人
者得之作辨獄記以戒理官(見尹洙龍圖所撰神道碑)此其終不
自明與僧云無可言者類矣而皆不敢遽决卒能獲
賊釋冤豈非盡心矜謹之效歟
錢若水(姜遵附)
錢若水為同州推官知州性褊急數以胷臆决事不當
若水固爭不能得輙曰當陪奉贖銅耳已而果為朝廷
及上司所駁州官皆贖論知州愧謝已而復然前後如
此數矣有富民家小女奴逃亡不知所之奴父母訟於
州命錄事參軍鞫之錄事嘗貸錢於富民不獲乃劾富
民父子數人共殺女奴棄屍水中遂失其屍或為元謀
或從而加功皆應死富民不勝榜楚自誣服具上州官
審覆無反異皆以為得實若水獨疑之留其獄數日不
决錄事詣若水廳事詬之曰若受富民錢欲出其死罪
邪若水笑謝曰今數人當死豈可不少緩熟觀其獄詞
邪留之且旬日知州屢趣之不能得上下皆怪之若水
一日詣州屏人言曰若水所以留其獄者密使人訪求
女奴今得之矣知州驚曰安在若水因密使人送女奴
於知州所知州乃垂簾引女奴父母問曰汝今見汝女
識之乎對曰安有不識也因從簾中推出示之父母泣
曰是也乃引富民父子悉破械縱之其人號泣不肯去
曰微使君之賜則某滅族矣知州曰推官之賜也非我
也其人趣詣若水廳事若水閉門拒之曰知州自求得
之我何與焉其人不得入繞垣而哭傾家貲以飯僧為
若水祈福知州以若水雪冤死者數人欲為之奏論其
功若水固辭曰若水但求獄事正人不冤死耳論功非
其本心也且朝廷若以此為若水功當置錄事於何地
邪知州歎服曰如此尤不可及矣錄事詣若水叩頭愧
謝若水曰獄情難知偶有過誤何謝也於是遠近翕然
稱之未幾太宗聞之驟加進擢自幕職半歲中為知制
誥二年中為樞密副使(見涑水紀聞)
按若水雪富民冤猶非難能唯其固辭奏功乃見器
識絶人宜乎知州歎服也姜遵為開封府右軍廵
院判官時有二囚獄具將扺死遵察得其冤狀而出
之故事雪活死囚當賞遵恐以累前獄吏乃不自言
與若水固辭之意同矣然亦終於副樞(見本傳)
王利(向傅亮余良肱二事附)
王利郎中通判滄州時閱具獄有羣盜當就死利察其
氣貌非作惡者密訊之頗得其冤狀乃留不决且索境
内後數日盡獲真盜賴免者七人(見尹洙龍圖所撰墓誌)
按凡察獄者或以氣貌或以情理或以事迹此三者
皆足以知其冤否也故以二事附于後云向傅亮
少卿知管城縣時有殺人者獄已具傅亮察其情之
非是將釋而更捕之佐吏咸以為不可後數日果得
真殺人者(見王珪丞相所撰墓誌)此以情理察之者也余良
肱大卿初為荆南司理參軍有捕得殺人者既自誣
服良肱獨以騐其屍與所用刃疑之曰豈有刃盈尺
而傷不及寸白請詳捕果獲真殺人者(見本傳)此以事
迹察之者也夫事迹有時偶合不可專用當兼察其
情理氣貌故著此三事抑又有說焉治獄貴緩戒在
峻急峻急則負冤者誣服受捕貴詳戒在苟簡苟簡
則犯法者幸免惟緩於獄而詳於捕者既不失有罪
亦不及無辜斯可貴矣明謹君子當如是也
任中正
任中正尚書知益州時眉州青神縣吏光寶家為盜所
劫耆保言是夜雷延賦雷延誼皆不宿本舍縣尉即捕
繫之縣吏王嗣等恣行考掠皆死於獄有頃本州獲劫
光寶家賊七人始知賦誼之冤中正劾治其事以聞王
嗣等四人並配隸他郡而優恤被枉之家(見景德中詔令)
按縣尉苟欲逃責亦或捕繫平民况其事迹涉於疑
似惟聽者宜察爾不當容吏恣行考掠使負冤而死
也以未論决而貸長吏亦云幸矣此可為典獄之鍳
故特著之也
張保雍
張保雍刑部為湖北轉運時鄂州置場市民炭常時吏
先印入抄文為足而實尚留民家未入比漕發乃直取
載之州將挾情使税官按劾坐盜當死者十八人保雍
自荆南單船六日夜入鄂州直其冤笞守吏數人而已
(見曾鞏舍人所撰神道碑)
張昷之
張昷之待制提點淮南刑獄時楊崇勲知亳州恃恩恣
橫知蒙城縣王申以公事忤之即械送獄昷之往問得
其冤狀既出申又擿姦吏十數輩黥配之(見本傳)
按市炭冤狀難明知縣冤狀易見然苟非勇於義者
豈能奮而為之乎
張堯佐(強至附)
張堯佐宣徽初為筠州推官時吉州有道士與商人偕
行夜宿郵舍飲而商人暴卒道士惶恐遁去為邏者所
獲捕繫百餘人轉運使命堯佐覆治盡得其冤而釋之
(見本傳)
按強至省判初為婺州浦江令時有民與其母税邸
舍於道客有過者暴病未及聞縣而死縣尉希功往
執其母榜之其子惶恐即自誣殺客至為研核得其
情而釋之(見曾肇内翰所撰行狀)夫逆旅之冤與道士類矣苟
非盡心察情不能得其冤狀也
程琳
程文簡公琳知開封府會禁中大火延兩宮宦者治獄
得縫人火斗已誣服而下府命公具案獄公立辨其非
禁中不得入乃命工圖火所經而後宮人多而居隘其
烓竈近版壁(烓竈者行竈也字從圭淵圭切)歲久燥而焚曰此豈一日
火哉乃建言此殆天災也不宜以罪人上為緩其獄卒
無死者公在府决事神速一歲中獄常空者四五(見本傳)
按琳圖火所經處以辨掠服縫人之非是也火發於
後宮而人多居隘苟欲根治豈無枉濫故曰此殆天
災不可罪人於是為寬其獄豈有冤死者耶
強至(樂藹附)
強至祠部為開封府倉曹參軍時禁中露積油幕一夕
火主守者法皆應死至預聽讞疑火所起召幕工訊之
工言製幕必雜他藥相因既久得濕則燔府為上聞仁
宗悟曰頃歲真宗山陵火起油衣中其事正爾主守者
遂傅輕典(亦見行狀)
按梁天監中長沙宣武王將葬而車府忽於庫失油
絡欲推主者御史中丞樂藹曰昔晉武庫火張華以
為積油幕萬匹必然今庫若有灰非吏罪也既而檢
之果有積灰時稱其博物宏恕(出南史樂藹傳)此皆油中火
發非人所致主者但有守護不謹之罪爾坐以失火
則為冤死也
錢治
錢治屯田為潮州海陽令時郡之大姓某氏火迹其來
自某家吏捕訊之某家號冤不服太守刁湛曰獄非錢
令不可治問大姓得火所發牀足騐之疑里仇家物因
率吏入仇家取牀足合之是仇家即服曰火自我出故
遺其跡某家者欲自免也某家乃獲釋(見歐陽修參政所撰墓誌)
按此蓋仇家放火也察其家號冤之情據仇家放火
之證情理證驗灼然可見彼安得不服乎此善推事
者故能釋冤也
王珣
王珣少卿知昭州有告偽為州印者繫獄久不决吏持
其文不類州印珣為索景德以前舊牘視其印文則無
少異誣者立雪蓋吏不知印文更時也(見王珪丞相所撰墓誌)
按此非告者造誣也但見其不類而告之耳所印文
書景德時事當索景德以前舊版校之吏不思此乃
令久繫亦可憐哉唯珣盡心於是獲釋不然則必冤
死矣
劉賀
劉賀承制初舉進士為懷州修武令民有醉不能歸者
其侣得其衣以還其家醉人道斃喪家遂執以訴賀曰
以衣還者非所以殺也由是得免段少連薦賀可為將
自著作佐郎改内殿承制(見呂大防丞相所撰墓誌)
按此非訴者造誣也但痛夫斃者故疑其殺耳若不
遇賀以情理察之則彼負冤未易得釋也
徐起
徐起諫議知處州先有囚罪不應死而吏挾私傅致之
囚伺間逸去後籍其家貲比起至乃自歸陳其冤起為
請於轉運使更用他官覆治乃得免(見本傳)
按囚之逸去以逃死也自歸訴冤有足矜者起若輙
自治之則疑有心矯枉故請更用他官覆治而囚得
免死合於公議矣此不唯善釋冤抑亦善避嫌也
蕭貫(此後五條並伸冤事)
蕭貫兵部知饒州時有撫州司法孫齊者高密人初得
嘉州司法先娶杜氏留里中更紿娶周氏與扺蜀罷歸
周氏恚其紿欲訴於官齊斷髮誓出杜氏授歙州休寧
尉得倡陳氏又納之代授撫州司法乃竊取周氏所生
子秃秃合杜氏陳氏載之撫州未幾周氏亦與弟來欲
入據其舍吏遮以告齊歸捽置廡下出偽劵曰若傭婢
也何敢爾耶遂與陳氏殺秃秃瘞寢後周氏訴於州不
直訴於轉運使不聽久之以布衣書里姓聯訴事行乞
道上或教周訴于饒齊非貫所部受而行之轉運使始
遣吏按鞫得實獄上更赦猶停齊官徙濠州(見曾鞏舍人所撰秃)
(秃記)
按冤枉弗釋非仁也冤抑弗伸非義也仁義之道並
行而不悖者故於釋冤繼以伸冤也齊非所部而貫
受訴豈侵官也蓋曰天下之惡一也受朝廷寄委者
皆當疾之也禮所謂無畏而惡不仁者貫近之矣不
可與代庖人治庖者同議也轉運使聞其受訴始遣
吏按鞫豈非有愧於貫而然歟是於名教不為無補
故於伸冤首著之也
蔡高
蔡高調福州長溪尉縣媪二子漁於海而亡媪指某氏
為仇告縣捕賊吏皆難之曰海有風波安知不水死乎
雖果為仇所殺若不得尸則於法不可理高獨謂媪色
有冤不可不為理也乃隂察仇家得其迹與媪約曰期
十日不得尸則為媪受捕賊之責凡宿海上七日潮浮
二尸至騐之皆殺也乃捕仇家伏法高端明殿學士襄
之弟也(見歐陽修參政所撰墓誌)
按人之冤訴苦於抑塞謂不得尸則不可理者豈非
抑塞乎夫尉以捕賊為職苟不恤冤訴是不勤職業
豈疾惡慕義之士所為乎雖然高受而理之亦有以
也吏患不得尸而尸在海者皆隨潮出第恐不幸潮
落他境耳故與媪約曰期十日不得尸則為媪受捕
賊之責宿海上七日而潮浮二尸至此其至誠勤恤
之效也屬吏所患何足慮是以卒能伸冤也
陳薦(王璩附)
陳薦資政初為益州華陽尉有盜殺人棄尸民田薦往
騐尸旁一女子以移尸告田主即殺女子之母其家執
以訴官縣欲文致殺二人罪免薦失盜之責薦曰是責
何足避不可使有冤不報與囚自誣以死既而果獲真
盜(見本傳)
按田主殺女子之母固當死矣又使其自誣為盜殺
人則盜之罪幸免而殺者冤弗報咎莫大焉乃以苟
避簡書之責耳未為知輕重也寧可已任其責當使
彼伸其冤豈非君子之用心乎大理寺丞王璩為
越州剡縣尉時嘗出見尸覆水中治之或曰歲饑人
多死未必有他故也治之寧免捕賊之罰耶卒使捕
賊居數月州已批罰果得殺人者(見王珪丞相所撰墓誌)此其
用心蓋與高同皆君子不苟者也
王罕
王罕大卿知潭州時有老嫗病狂數邀知州訴事言無
倫理知州却之則又悖詈但命徼者屏逐而已罕至復
出訴左右欲逐之罕令引歸聽事召之叩階徐問其意
嫗雖語言雜亂無次然時有可曉者乃本為人嫡妻無
子其妾有子夫死為妾所逐家貲妾盡據之屢訴不得
直因忿恚發狂罕為直其事盡以家貲還嫗(見涑水紀聞)
顙呌子
沈括内翰云世人以竹木牙骨之類為呌子置喉中吹
之能作人言謂之顙呌子嘗有病瘖者為人所苦煩冤
無以自言聽訟者試取呌子令顙之作聲如傀儡子粗
能辨其一二乃獲伸此亦可記(見筆談)
按狂者人所忽略瘖者人所鄙棄有冤不伸斯亦可
憐故著此二事使盡心君子得以為鑒也
折獄龜鑑卷二
