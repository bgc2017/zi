駢志卷九
明陳禹謨撰
戊部上
設壇具禮
設壇授策
史記漢王欲召韓信拜之蕭何曰王素慢無禮今拜
大將如呼小兒耳此乃信所以去也王必欲拜之擇
良日齋戒設壇場具禮乃可耳王許之諸將皆喜人
人各自以為得大將至拜大將乃信也
南史陳宣帝遣謁者蕭淳就壽陽授策吴明徹于城
南設壇士卒二十萬陳旗鼔戈甲登壇拜受成禮而
退
一軍皆驚詔出大驚
一軍盡驚
漢書蕭何薦韓信于漢王曰王計必東能用信信即
留不能用信信終亡耳王曰吾為公以為將何曰雖
為將信不留王曰以為大將何曰幸甚於是王欲召
信拜之何曰王素嫚無禮今拜大將如召小兒此乃
信所以去也王必欲拜之擇日齋戒設壇場具禮乃
可王許之諸將皆喜人人各自以為得大將至拜乃
韓信也一軍皆驚
蜀志先主為漢中王遣魏延治成都當得重將以鎮
漢中衆論以為必在張飛飛亦以心自許先主乃拔
延為督漢中鎮遠將軍領漢中太守一軍盡驚先主
大會羣臣問延曰今委卿以重任卿居之欲云何延
對曰若曹操舉天下而來請為大王拒之偏將十萬
之衆至請為大王吞之先主稱善
舊唐書永貞元年冬劉闢阻兵朝議討伐宰相杜黃
裳以為獨任高崇文可以成功元和元年春拜檢校
工部尚書兼御史大夫充左神策行營節度使兼統
左右神策奉天麟游諸鎮兵以討闢時宿將專征者
甚衆人人自謂當選及詔出大驚崇文在長安城練
卒五千常若寇至及是中使至長武夘時宣命而辰
時出師五千器用無闕者
勾踐式怒蛙
齊莊避螳螂
韓非子越王勾踐慮伐吴欲人之輕死也出見怒鼃
乃為之式御者曰何為式王曰鼃有氣如此可無為
式乎士人聞之曰鼃有氣王猶為式況士人之有勇
者乎是歲人有自勁死以其頭獻者
淮南子齊莊王出獵有螳蜋舉足將摶其輪問其御
曰此何蟲對曰此螳蜋也其為蟲也知進而不知却
不量力而輕就敵公曰此為人必為天下武勇矣廻
車而避之勇武聞之知所盡死矣抱朴子晉文廻
輪於勇蟲而壯士雲赴勾踐曲躬于怒蛙而戎卒輕
死
手指周泰創㾗
手拭凌統創處
吴志孫權案行至濡須塢因會諸將大為酣樂權自
行酒到周泰前命泰解衣權手自指其創㾗問其所
起泰輙記昔戰鬭處以對畢使復服歡讌極夜其明
日遣使者授以御蓋
又凌統字公績時孫權徹軍前部已發魏將張遼能
奄至津北權使追還前兵兵去已遠勢不相及凌統
率親近三百人䧟圍扶扞權出敵已毁橋橋之属者
兩版權策馬驅馳統復還戰左右盡死身亦被創所
殺數十人度權已免乃還橋敗路絶統被甲潛行權
既御船見之驚喜統痛親近無反者悲不自勝權引
袂拭之謂曰公績亡者已矣苟使卿在何患無人
吴書曰統創甚權遂留統於舟盡易其衣服其創賴
得卓氏良藥故得不死
見士卒負擔帝分其尤重
見大將中矢帝親為吮血
舊唐書太宗至遼東城下見士卒負擔以填塹者帝
分其尤重者親于馬上持之從官悚動爭齎以送城
下
又太宗尅遼東師次白崖城命攻之右衛大將軍李
思摩中弩矢帝親為吮血將士聞之莫不感勵
欲為治第辭以匈奴不滅
欲為造第辭以天下未平
漢書上欲為霍去病治第令視之對曰匈奴不滅無
以家為也
北史周明帝以竇熾前朝舊臣勲望兼重欲獨為造
第熾辭以天下未平干戈未偃不宜輙發徒役
北邊良將
北間驍將
史記李牧者趙之北邊良將也常居代鴈門備匈奴
北史賀拔勝多所克捷沔北盪為丘墟梁武帝敕其
子雍州刺史續曰賀拔勝北間驍將爾宜慎之勿與
爭鋒
魏尚為雲中守匈奴不敢近雲中
廉范為雲中守匈奴不復向雲中
史記馮唐曰魏尚為雲中守其軍市租盡以饗士卒
私養錢五日一椎牛饗賓客軍舍吏人是以匈奴遠
避不近雲中之塞虜曾一入尚率車騎擊之所殺甚
衆
後漢書廉范為雲中太守會匈奴大入塞烽火日通
故事虜入過五千人移書傍郡吏欲傳檄求救范不
聽自率士卒拒之虜衆盛而范兵不敵會日暮令軍
士各交縳兩炬三頭爇火營中星列虜遥望火多謂
漢兵救至大驚待旦將退范乃令軍中蓐食晨往赴
之斬首數百級虜自相轔藉死者千餘人由此不敢
復向雲中
軍中號大樹將軍
陛下之大樹將軍
後漢書馮異為人謙退不伐行與諸將相逢輙引車
避道進止皆有表識軍中號為整齊每所止舍諸將
並坐論功異嘗獨屏樹下軍中號曰大樹將軍
南史馮道根性謹厚木訥少言為將能檢御部曲所
過村陌將士不敢虜掠每征伐終不言功其部曲或
怨非之道根喻曰明公自鑒功之多少吾將何事武
帝嘗指道根示尚書令沈約美其口不論勲約曰此
陛下之大樹將軍也
幕南無王庭
磧南無虜庭
漢書驃騎將軍霍去病出代二千餘里與左王接戰
漢兵得胡首虜凡七萬餘人左王將皆遁走驃騎封
于狼居胥山禪姑衍臨翰海而還是後匈奴遠遁幕
南無王庭
北史楊素為行軍元帥出雲中擊突厥連破之突厥
走追至夜擊之將復戰恐賊越逸令其騎稍後于是
親將兩騎并降突厥二人與虜並行不之覺也候其
頓舍未定輙後騎掩擊大破之自是突厥遠遁磧南
無復虜庭
衛青七出擊匈奴
去病六出擊匈奴
漢書大將軍衛青凡七出擊匈奴斬捕首虜五萬餘
級一與單于戰收河南地置朔方郡再益封凡萬六
千三百戸其禆將及校尉侯者九人為特將者十五
人
又驃騎將軍霍去病凡六出擊匈奴其四出以將軍
斬首虜十一萬餘級渾邪王以衆降數萬開河西酒
泉之地西方益少胡寇四益封萬七千七百戸其校
尉吏有功侯者六人為將軍者二人
吴子顔八戰八尅
唐休璟六戰六尅
後漢書吴漢字子顔與公孫述戰于廣都成都之間
八戰八克
舊唐書吐蕃大將麴莽布支率騎數萬寇凉州入自
洪源谷將圍昌松縣唐休璟以數千人往擊之臨陣
登高望見賊衣甲鮮盛謂麾下曰自欽陵死贊婆降
麴莽布支新知賊兵欲曜威武故其國中貴臣酋豪
子弟皆從之人馬俱精不習軍事吾為諸君取之乃
披甲先登與賊六戰六克
太公隂謀太公隂書
太公隂符
論衡𫝊書或稱武王伐紂太公隂謀食小兒以丹令
身純赤長大教言殷亡殷民見兒身赤以為天神及
言殷亡皆謂商滅兵至牧野晨舉脂燭姦謀惑民權
掩不備周之所諱也世謂之虛漢取天下無此虛言
武成之篇言周伐紂血流漂杵以武成言之食兒以
丹晨舉脂燭殆且然矣
六韜武王問太公曰引兵深入諸侯之地三軍卒有
緩急或利或害吾將以近通遠從中應外以給三軍
之用為之奈何太公曰主與將有隂符凡八等有大
勝克敵之符長一尺破軍擒將之符長九寸降城得
邑之符長八寸却敵報遠之符長七寸警衆堅守之
符長六寸請糧益兵之符長五寸敗軍亡將之符長
四寸失利亡士之符長三寸諸奉使稽留者若符事
泄聞者告者皆誅之八符者主將祕聞所以隂通言
語不泄中外相知之術敵雖聖智莫之能識武王曰
善哉
又武王問太公曰引兵深入諸侯之地主將欲合兵
行無窮之變圖不測之利其事煩多符不能明相去
遼遠言語不通為之柰何太公曰諸有隂事大慮當
用書不用符主以書問將將以書問主書皆一合而
再離三發而一知者言三人人操一分相參而不使
知情也此謂隂書敵雖聖智莫之能識武王曰善哉
齊桓公與管仲謀伐莒謀未發而國人徧聞
齊桓公與管仲謀伐衛朝方罷而衛姬請罪
管子桓公與管仲闔門而謀伐莒未發也而已聞於
國矣桓公怒謂管仲曰寡人與仲父闔門而謀伐莒未
發也而已聞於國其故何也管仲曰國必有聖人桓
公曰然夫日之役者有執席食以視上者必彼是邪
於是乃令之復役母復相代少焉東郭郵至桓公令
儐者延而上與之分級而上問焉曰子言伐莒者乎
東郭郵曰然臣也桓公曰寡人不言伐莒而子言伐
莒其故何也東郭郵對曰臣聞之君子善謀而小人
善意臣意之也桓公曰子奚以意之東郭郵曰夫欣
然喜樂者鐘鼓之色也夫淵然清靜者縗絰之色也
漻然豐滿而手足拇動者兵甲之色也日者臣視二
君之在臺上也口開而不闔是言莒也舉手而指勢
當莒也且臣觀小國諸侯之不服者唯莒於是臣故
曰伐莒桓公曰善哉以微射明此之謂乎子其坐寡
人與子同之
吕氏春秋齊桓公合諸侯衛人後至公朝而與管仲
謀伐衛退朝而入衛姬望見君下堂再拜請衛君之
罪公曰吾於衛無故子曷為請對曰妾望君之入也
足高氣彊有伐國之志也見妾而有動色伐衛也明
日君朝揖管仲而進之管仲曰君舍衛乎公曰仲父
安識之管仲曰君之揖朝也恭而言也徐見臣而有
慙色臣是以知之桓公之所以匿者不言也今管子
乃以容貌音聲夫人乃以行步氣志桓公雖不言若
暗夜而燭燎也
范應侯說秦王遠交而近攻
封德彝請唐宗遠交而近攻
史記范睢初見秦王未敢言内先言外事以觀秦王
之俯仰因進曰夫穰侯越韓魏而攻齊綱壽非計也
少出師則不足以傷齊多出師則害于秦臣意王之
計欲少出師而悉韓魏之兵也則不義矣今見與國
之不親也越人之國而攻可乎其于計疎矣王不如
遠交而近攻得寸則王之寸也得尺亦王之尺也今
釋此而遠攻不亦繆乎
唐書統葉護可汗來請昏帝與羣臣謀曰突厥去我
遠緩急不可仗可與昏乎封德彝曰計今之便莫若
遠交而近攻請聽昏以怖北狄待我計定而後圖之
帝乃許昏
蕭何獨收圖書
玄齡獨收人物
漢書沛公至咸陽諸將皆爭走金帛財物之府分之
蕭何獨先入收秦丞相御史律令圖書藏之沛公具
知天下阸塞戸口多少彊弱處民所疾苦者以何得
秦圖書也
唐書房玄齡征伐未嘗不從衆爭取怪珍玄齡獨收
人物致幕府與諸將密相申結人人願盡死力王嘗
曰漢光武得鄧禹門人益親今我有玄齡猶禹也
陳平六出竒計世莫得聞
荀攸十二竒策世不盡聞
漢書陳平自初從至天下定後嘗以護軍中尉從擊
臧荼陳豨黥布凡六出竒計輒益邑封竒計或頗祕
世莫得聞也
魏志荀攸字公逹與鍾繇善繇言我每有所行反覆
思維自謂無以易以咨公逹輒復過人意公逹前後
凡畫竒策十二惟繇知之繇撰集未就會薨故世不
得盡聞也
去病對漢武云顧方略何如
晉武謂馬隆云顧方略何如
漢書霍去病為人少言不泄有氣敢往上嘗欲教之
孫吴兵法對曰顧方略何如耳不至學古兵法
晉書武帝每有西顧之憂臨朝而歎曰誰能為我討
此虜通凉州者乎朝臣莫對馬隆進曰陛下若能任
臣臣能平之帝曰必能滅賊何為不任顧卿方略何
如耳隆曰陛下若能任臣當聽臣自任
秉白旄以麾(尚書)
把白旄以麾
鬻子武王率兵車以伐紂紂虎旅百萬陣于商郊起
自黃鳥至于赤斧三軍之士靡不失色武王乃命太
公把白旄以麾之紂軍反走任彦升令曰白羽一
麾黃鳥底定甲既鱗下軍亦瓦解
武侯捉羽扇
顧榮麾羽扇
語林諸葛武侯與晉宣帝戰于渭濱將戰武侯乘素
輿著葛巾捉白羽扇指麾三軍衆軍皆隨其進止
晉中興書廣陵相陳敏反顧榮與甘卓等潜謀起兵
攻敏榮發橋歛舟于南岸敏率萬餘人出不獲濟榮
麾以羽扇其衆潰散
韋叡執角如意以麾軍
唐永把角如意以指麾
南史韋叡與魏將楊大眼戰大眼以勇冠三軍所向
皆靡叡結車為陣大眼聚騎圍之叡以彊弩二千一
時俱發洞甲穿中殺傷者衆矢貫大眼右臂亡魂而
走明旦中山王元英身率衆來戰叡乘素木輿執白
角如意以麾軍一日數合英甚憚其彊魏軍又夜來
攻城飛矢雨集叡子黯請下城以避箭叡不許軍中
驚叡于城上厲聲呵之乃定
北史唐永少耿介有將帥才讀班超傳慨然有天下
之志永善馭下士人競為之用臨陣常着帛展𥜗把
角如意以指麾處分辭色自若在北地四年與賊數
十戰未嘗敗北
在軍常輕裘緩帶
臨陣常著帛展𥜗(見上)
晉書羊祜在軍常輕裘緩帶身不被甲鈴閣之下侍
衛者不過十數人
斛律金望塵知敵
周德威望塵知敵
北史斛律金性敦直善騎射行兵用匈奴法望塵知
馬步多少嗅地知軍度遠近
五代史周德威字鎮遠為人勇而多智能望塵以知
敵數其狀貎雄偉笑不改容人見之凛如也其小字
陽五當梁晉之際周陽五之勇聞天下
逹奚武具知敵情
阿六拔揣知敵情
北史周文進圍弘農遣逹奚武從兩騎覘候武與其
候騎遇即交戰斬六級獲三人而反齊神武趣沙苑
周文復遣武覘之武從三人皆衣敵人衣至暮下馬
潛聽其軍號歴營若警夜者有不如法者往往撻之
具知敵情以告周文遂從攻之
又韓果字阿六拔善伺敵虛實揣知情狀有潛匿溪
谷欲為間偵者果登高望之所疑處往必有獲周文
由是以果為虞候都督每從征行常領候騎晝夜廵
察略不眠寢從平竇泰於潼關周文因其規畫軍以
勝返賞真珠金帶一條
射矢聊城
飛矢易陽
魯連子燕將攻下聊城人或䜛之燕燕將懼誅因保
守聊城不敢歸齊田單攻聊城歲餘士卒多死而聊
城不下魯連乃為書約之以矢射城中遺燕將燕將
見魯連書泣三日乃自殺
魏志太祖既圍鄴破邯鄲易陽令韓範偽以城降而
拒守太祖遣徐晃攻之晃至飛矢城中為陳成敗範
悔晃輒降之既而言於太祖曰二袁未破諸城未下
者傾耳而聽今日滅易陽明日皆死守恐河北無定
時也願令降易陽以示諸城則莫不望風太祖善之
過百萬之衆
勝十萬之衆
抱朴子昔魯仲連以書下聊城是分毫之力過百萬
之衆也
晉書荀勖與裴秀羊祜共管機密時將發使聘吴並
遣當時文士作書與孫皓帝用勖所作皓既報命和
親帝謂勖曰君前作書使吴思順勝十萬之衆也
一紙賢于十從事一言賢于十萬衆
一言踰于十萬師
晉書劉弘傳弘每有興廢手書守相丁寧欵密所以
人皆感悦咸曰得劉公一紙書賢于十部從事
北史世祖南伐魏釗直侍左右師次進南諸城未有
下者釗乃進曰臣請間入城内見其豪右宣逹聖心
示以誠信必當大小相率面縳請罪陛下拔其英楚
而任之此外諸城可不勞兵而自定釗夜入城中示
以危亡之期開以生全之路城中大小欣悦明旦開
門出降自北而南望塵欵附世祖謂釗曰卿之一言
踰于十萬之師揚我信義播於四表實卿一人之力
孔帖馮盎或告盎叛太宗詔蘭謨發江淮甲卒將討
之魏徵諫曰王者兵不宜為蠻夷動勝之不武不勝
為辱盎反未狀當懷之以德盎懼必自來帝乃遣散
騎常侍韋叔詣喻盎盎遣智戴入侍帝曰徵一言賢
于十萬衆
食其說田廣韓信度兵夜襲
唐儉諭頡利李靖督軍疾進
漢書韓信方擊齊酈食其謂漢王曰齊人多變詐足
下雖遣數十萬師未可以歲月破也臣請得奉明詔
說齊王使為漢而稱東藩上曰善迺從其畫復守敖
倉而使食其說齊王田廣以為然廼聽食其罷歴下
兵守戰備與食其日縱酒韓信聞食其馮軾下齊七
十餘城廼夜度兵平原襲齊齊王田廣聞漢兵至以
為食其賣已廼烹食其引兵走
舊唐書李靖為定襄道行軍總管往迎頡利頡利雖
外請朝謁而潛懷猶豫其年二月太宗遣鴻臚卿唐
儉將軍安修仁慰諭靖揣詔使到彼虜必自寬遂選
精騎一萬齎二十日糧引兵自白道襲之張公謹曰
詔許其降行人在彼未宜計擊靖曰此兵機也時不
可失韓信所以破齊也如唐儉等軰何足可惜督軍
疾進師至隂山遇其斥候千餘帳皆俘以隨軍頡利
見使者大悦不虞官兵至也靖軍將逼其牙帳十五
里虜始覺頡利畏威先走部衆因而潰散
獨留屯田
始興屯田
漢書趙充國上屯田奏上報曰皇帝問後將軍言欲
罷騎兵萬人留田即如將軍之計虜當何時伏誅兵
當何時得决熟計其便復奏充國上狀曰蠻夷習俗
雖殊于禮義之國然其欲避害就利愛親戚畏死亡
一也今虜亡其美地薦草愁于寄託遠遯骨肉離心
人有畔志而明主般師罷兵萬人留田順天時因地
利以待可勝之虜雖未即伏辜兵决可朞月而望羌
虜瓦解前後降者萬七百餘人及受言去者凡七十
軰此坐支解羌虜之具也上卒詔罷兵獨充國留屯
田
魏志建安元年用棗祇韓浩等議始興屯田魏書
曰自遭荒亂率之糧糓諸軍並起無終歲之計饑則
寇掠飽則棄餘瓦解流離無敵自破者不可勝數袁
紹之在河北軍人仰給桑椹袁術在江淮取給蒲蠃
民人相食州里蕭條公曰夫定國之術在于彊兵足
食秦人以急農兼天下孝武以屯田定西域此先代
之良式也是歲乃募民屯田許下得榖百萬斛于是
州郡例置田官所在積榖征伐四方無運糧之勞遂
兼滅羣賊克平天下
郭元振以誠信待娑葛
郭子儀以至誠感廻紇
舊唐書郭元振風神偉壯而善於撫御時西突厥首
領烏質勒部落強盛欵塞通和元振就其牙帳計會
軍事時天大雪元振立於帳前與烏質勒言議湏臾
雪深風凍元振未嘗移足烏質勒年老不勝寒苦會
罷而死其子娑葛以元振故殺其父謀勒兵攻之副
使御史中丞解琬知其謀勸元振夜遁元振曰吾以
誠信待人何所疑懼且深在寇庭遁將安適乃安卧
帳中明日親入虜帳哭之甚哀行弔贈之禮娑葛乃
感其義復與元振通好因遣使進馬五千匹及方物
又郭子儀自河中至屯於涇陽而虜騎已合子儀一
軍萬餘人而雜虜圍之數重子儀率甲騎二千出没
于左右前後虜見而問曰此誰也報曰郭令公也回
紇曰謂令公亡矣不然何以至此令公誠存安得而
見之子儀將出諸將諫曰戎狄之心不可信也請無
往子儀曰虜有數十倍之衆今力固不敵且至誠感
神况虜軰乎諸將曰請選鐵騎五百衛從子儀曰適
足以為害也乃傳呼曰令公來虜初疑持滿注矢以
待之子儀以數十騎徐出免胄而勞之曰安乎久同
忠義何至於是回紇皆捨兵下馬齊拜曰果吾父也
子儀召其酋領各飲之酒與之羅錦歡言如初
搆戎使自讎敵
搆虜使相猜疑
魏志田豫以戎狄為一非中國之利乃先搆離之使
自為讎敵互相攻伐素利違盟出馬千匹與官為比
能所攻求援於豫豫恐遂相兼併為害滋深宜救善
討惡示信衆敵單將銳卒深入虜庭胡人衆多鈔軍
前後斷絶歸路豫乃進軍去虜十餘里結屯營多聚
牛馬糞然之從地道引去胡見烟火不絶以為尚在
去行數十里乃知之追豫到馬城圍之十重豫密嚴
使司馬建旌旗鳴鼓吹將步騎從南門出胡人皆屬
目往赴之豫將精銳自北門出鼓譟而起兩頭俱發
出虜不意虜衆散亂皆棄弓馬步走追討二十餘里
僵尸蔽地
又牽招為鴈門太守郡在邊陲雖有候望之備而寇
鈔不斷招既教民戰陣又表復烏丸五百餘家租調
使備鞍馬遠遣偵候虜每犯塞勒兵逆擊來輒摧破
于是吏民膽氣日銳荒野無虞又搆間離散使虜更
相猜疑鮮卑大人步度根泄歸泥等與軻比能為隙
將部落三萬餘家詣郡附塞敕令還擊比能殺比能
弟苴羅侯及叛烏丸歸義侯王同王寄等大結怨讎
是以招自出將歸泥等討比能於雲中故郡大破之
輿曳柴而遁
輿曳柴而從
左傳城濮之戰狐毛設二旆而退之欒枝使輿曳柴
而偽遁楚師馳之原軫郤溱以中軍公族横擊之狐
毛狐偃以上軍夾攻子西楚左師潰
又平隂之役齊侯登巫山以望晉師晉人使司馬斥
山澤之險雖所不至必旆而疏陳之使乘車左實右
偽以旆先輿曳柴而從之齊侯見之畏其衆也乃脱
歸
楚之羸誘我
賊之羸餌我
左傳楚武王侵隨使薳章求成焉軍于瑕以待之隨
人使少師董成鬭伯比言于楚子曰吾不得志於漢
東也我則使然我張吾三軍而被吾甲兵以武臨之
彼則懼而恊以謀我故難間也漢東之國隨為大隨
張必棄小國小國離楚之利也少師侈請羸師以張
之熊率且比曰季梁在何益鬭伯比曰以為後圖少
師得其君王毁軍而納少師少師歸請追楚師隨侯
將許之季梁止之曰天方授楚楚之羸其誘我也君
何急焉
舊唐書封常清代高仙芝討大勃律師次賀薩勞城
一戰而勝常清逐之段秀實進曰賊兵羸餌我也請
備左右搜其山林遂殱其覆
以虎皮蒙馬
以龍文被牛
左傳城濮之戰胥臣蒙馬以虎皮先犯陳蔡陳蔡奔
楚右師潰
史記田單被圍乃收城中得千餘牛為絳繒衣畫以
五綵龍文束兵刃於其角而灌脂束葦于尾燒其端
鑿城數十穴夜縱牛壯士五千人隨其後牛尾熱怒
而奔燕軍燕軍夜大驚牛尾炬火光明炫燿燕軍視
之皆龍文所觸盡死傷五千人因銜枚擊之而城中
鼓譟從之老弱皆擊銅器為聲聲動天地燕軍大駭
敗走
孫臏減竈
趙奢增壘虞詡增竈
史記魏與趙攻韓韓告急于齊齊使田忌將而往直
走大梁魏將龐涓聞之去韓而歸齊軍既已過而西
矣孫子謂田忌曰彼三晉之兵素悍勇而輕齊齊號
為怯善戰者因其勢而利導之兵法百里而趨利者
蹶上將五十里而趨利者軍半至使齊軍入魏地為
十萬竈明日為五萬竈又明日為三萬竈龐㳙行三
日大喜曰我固知齊軍怯入吾地三日士卒亡者過
半矣乃乘其步卒與其輕銳倍日并行逐之孫子度
其行暮當至馬陵馬陵道狹而旁多阻隘可伏兵乃
砍大樹白而書之曰龐㳙死於此樹之下于是令齊
軍善射者萬弩夾道而伏期曰暮見火舉而俱發龐
㳙果夜至砍木下見白書乃鑚火燭之讀其書未畢
齊軍萬弩俱發魏軍大亂相失龐㳙自知智窮兵敗
乃自剄曰遂成豎子之名
又秦伐韓軍于閼與王乃令趙奢將救之兵去邯鄲
三十里而令軍中曰有以軍事諫者死秦軍軍武安
西秦軍鼓噪勒兵武安屋瓦盡振軍中候有一人言
急救武安趙奢立斬之堅壁留二十八日不行復益
增壘秦間來入趙奢善食而遣之間以報秦將秦將
大喜曰夫去國三十里而軍不行乃增壘閼與非趙
地也趙奢既已遣秦間乃卷甲而趨二日一夜至令
善射者去閼與五十里而軍軍壘成秦人聞之悉甲
而至軍士許歴請以軍事諫趙奢曰内之許歴曰秦
人不意趙師至此其來氣盛將軍必厚集其陣以待
之不然必敗趙奢曰請受令許歴曰請就鈇質之誅
趙奢曰胥後令邯鄲許歴復請諫曰先據北山上者
勝後至者敗趙奢許諾即發萬人趨之秦兵後至争
山不得上趙奢縱兵擊之大破秦軍秦軍解而走遂
解閼與之圍而歸
後漢書羌寇武都鄧太后以虞詡有將帥之略遷武
都大守引見嘉德殿厚加賞賜羌乃率衆數千遮詡
於陳倉崤谷詡即停軍不進而宣言上書請兵須到
當發羌聞之乃分鈔旁縣詡因其兵散日夜進道兼
行百餘里令吏士各作兩竈日增倍之羌不敢逼或
問曰孫臏減竈而君增之兵法日行不過三十里以
戒不虞而今日且二百里何也詡曰虜衆多吾兵少
徐行則易為所及速進則彼所不測虜見吾竈日增
又謂郡兵來迎衆多行速必憚追我孫臏見弱吾今
示強勢有不同故也既到郡兵不滿三千而羌衆萬
餘攻圍赤亭數十日詡乃令軍中使彊弩勿發而潛
發小弩羌以為矢力弱不能至并力急攻詡于是使
二十彊弩共射一人發無不中羌大震退
吹笳解圍
吹篪退羌
晉書劉琨在晉陽嘗為胡騎所圍數重城中窘廹無
計琨乃乘月登樓清嘯賊聞之皆悽然長歎中夜奏
胡笳賊又流涕歔欷有懷土之切向曉復吹之賊並
棄圍而走
洛陽伽藍記後魏河間王琛有婢朝雲善吹篪能為
團扇歌隴上聲琛為秦州刺史羌叛屢討不勝琛令
朝雲假為貧女吹篪而乞羌聞之皆流涕相謂曰何
故捨鄉井在山谷為寇耶即相尋而降秦民語曰快
馬健兒不如老嫗吹篪
宗典以鞭拂帝
李穆以策擊泰
晉中興書元帝叔父東安王繇為成都王穎所害懼
禍及謀出奔其夜月明禁衛甚嚴不能得去有頃天
暴風雨晦冥遊者散帝乘間得脱至河陽為津吏所
止從者宗典後至以馬鞭拂之謂曰舍長官禁貴人
而汝亦被駐耶因大笑由是被釋
北史宇文泰與侯景合戰泰馬中流矢驚逸遂失所
之泰墮地東魏兵追及之左右皆散李穆下馬以策
擊泰罵之曰籠東軍士爾曹主何在而獨留此追者
不疑因以馬授泰與之俱逸
檀祗語左右打五鼔
梁武命僧珍打五鼔
南史檀祗為廣陵相亡命司馬國璠兄弟自北徐州
界潛得過淮因天隂闇夜率百許人緣廣陵城入呌
喚直上廳事祗被射傷股語左右曰賊乘間得入欲
掩我不備但打五鼓悞之曉必走矣賊聞鼓鳴直謂
為曉乃奔散
又張弘策傳時東昏餘黨孫文明等夜燒尚書省及
閣道雲龍門前軍司馬吕僧珍直殿省帥羽林兵邀
擊不能却上戎服御前殿謂僧珍曰賊夜來是衆少
曉則走矣命打五鼔賊謂已曉乃散官軍捕文明斬
于東市
戮揚干僕
格舍中兒
左傳晉侯之弟揚干亂行于曲梁魏絳戮其僕(附)又
晉中行穆子敗無終及羣狄于太原崇(杜注崇聚也)卒也
將戰魏舒曰彼徒我車所遇又阨以什共車必克困
諸阨又克請皆卒自我始乃毁車以為行五乘為三
伍荀吴之嬖人不肯即卒斬以徇
後漢書祭遵為門下史從征河北為軍市令舍中兒
犯法遵格殺之光武謂諸將曰當備祭遵吾舍中兒
犯法尚殺之必不私諸卿也
取民家一笠者斬
折逆旅匕箸者斬
蜀志吕蒙約令軍中不得干歴人家有所求取蒙麾
下士是汝南人取民家一笠以覆官鎧官鎧雖公蒙
猶以為犯軍令不可以鄉里故而廢法遂垂涕斬之
于是軍中震慄道不拾遺
舊唐書高崇文軍至興元軍中有折逆旅之匕箸者
斬之以徇
務飭井竈圊溷藩籬障塞
好治官府次舍橋梁道路
袁子或問諸葛亮所至營壘井竈圊溷藩籬障塞皆
應䋲墨一月之行去之如始至勞費而徒為飾好何
也袁子曰蜀人輕脱亮故堅用之曰何以明其然也
袁子曰亮治實而不治名志大而所欲遠非求所速
者也
又或問亮好治官府次舍橋梁道路此非急務何也
袁子曰小國賢才少故欲其尊嚴也亮之治蜀田疇
辟倉廪實器械利蓄積饒朝會不譁路無醉人夫本
立故末治有餘力而後及小事此所以勸其功也
竹頭木屑悉令舉掌
竹頭木屑曾無棄遺
晉書陶侃為荆州時造船木屑及竹頭悉令舉掌之
咸不解所以後正會積雪始晴廳事前餘雪猶濕於
是以屑布地及桓温伐蜀又以侃所貯竹頭作丁裝
船其綜理微密皆此類也
舊唐書王鍔長於部領程作有法軍州所用竹木其
餘碎屑無所棄皆復為用史臣稱鍔曰竹頭木屑曾
無棄遺作事有程儉而足用
蒲博必得
履屐亦得
世說桓公將伐蜀諸賢以為未易克惟劉尹云伊必
能克蜀觀其蒲博不必得則不為
晉書謝玄傳于時苻堅強盛朝廷求文武良將安以
玄應舉郗超知必不負時咸以為不然超曰吾嘗與
玄共在桓公府見其使才雖履屐間亦得其任所以
知之
輸攻墨守
諸攻郝守
墨子曰公輸盤(一作般)為雲梯以攻宋子墨子解帶為
城以牒為械公輸盤九設攻城之機變子墨子九距
之公輸盤之攻械盡子墨子之守圉有餘公輸盤詘
而曰吾知所以距子矣吾不言子墨子亦曰吾知子
之所以距我吾不言楚王問其故子墨子曰公輸子
之意不過欲殺臣殺臣宋莫能守可攻也然臣之弟
子禽滑釐等三百人已持臣守圉之器在宋城上而
待楚寇矣雖殺臣不能絶也楚王曰善哉吾請無攻
宋矣
魏略將軍郝昭築陳倉城會諸葛亮至圍昭不速拔
昭為人雄壯少入軍為部曲督數有戰功為雜號將
軍遂鎮守河西十餘年民夷畏服亮圍陳倉使昭鄉
人靳詳于城外遥說之昭却曰我識卿爾箭不識也
詳乃去亮自以有衆數萬而昭兵纔千餘人又度東
救未能便到乃進兵攻昭起雲梯衝車以臨城昭於
是以火箭逆射其雲梯梯然梯上人皆燒死昭又以
繩連石磨壓其衝車衝車折亮乃更為井闌百尺以
射城中以土瓦填塹欲直攀城昭又于内築重牆亮
又為穴欲踊出于城裏昭又于城内穿地横截之晝
夜相攻拒二十餘日亮無計救至引退詔嘉昭善守
賜爵列侯及還帝引見慰勞顧謂中書令孫資曰卿
鄉里乃有爾曹快人為將灼如朕復何憂乎
墨子解帶為城以牒為械距公輸之攻(見上)
郎基削木為箭剪紙為羽解明徹之圍
北史梁將吴明徹攻圍海西郎基固守乃至削木為
箭剪紙為羽圍解還朝僕射楊愔迎勞之曰卿本文
吏遂有武略削木剪紙皆無故事班墨之思何以相
過
晉侯圍原命三日之糧
楚莊圍宋盡七日之糧
左傳晉侯圍原命三日之糧原不降命去之諜出曰
原將降矣軍吏曰請待之公曰信國之寳也民之所
庇也得原失信何以庇之所亡滋多退一舍而原降
又韓非子晉文公攻原裹十日糧遂與大夫期十
日至原十日而原不下擊金而退罷兵而去士有從
原中出者曰原三日即下矣羣臣左右諫曰夫原之
食竭力盡矣君姑待之公曰吾與士期十日不去是
亡吾信也得原失信吾不為也遂罷兵而出原人聞
曰有君如彼其信也可無歸乎乃降公衛人聞曰有
君如彼其信也可無從乎乃降公孔子聞而記之曰
攻原得衛者信也
韓詩外傳楚莊王圍宋有七日之糧曰盡此而不尅
將去而歸於是使司馬子反乘闥而窺宋城宋使華
元乘闥而應之子反曰子之國何若也華元曰憊矣
易子而食之析骸而爨之子反曰噫甚矣憊雖然吾
聞圍者之國箝馬而秣之使肥者應客今何吾子之
情也華元曰吾聞君子見人之困則矜之小人見人
之困則幸之吾望見吾子似于君子是以情也子反
曰諾子其勉之矣吾軍有七日糧爾揖而去子反告
莊王莊王曰雖然吾子今得此而歸爾子反曰王請
處此臣請歸耳王曰子去我而歸吾孰與處乎此吾
將從子而歸遂師而歸君子善其平已也華元以誠
告子反得以解圍全二國之命
翦此而朝食
破之然後食
左傳師陳於鞌邴夏御齊侯逢丑父為右晉解張御
郤克鄭丘緩為右齊侯曰余姑翦滅此而朝食不介
馬而馳之郤克傷于矢流血及屨未絶鼓音曰余病矣
張侯曰自始合而矢貫余手及肘余折以御左輪朱
殷豈敢言病吾子忍之緩曰自始合苟有險余必下
推車子豈識之然子病矣張侯曰師之耳目在吾旗
鼓進退從之此車一人殿之可以集事若之何其以
病敗君之大事也擐甲執兵固即死也病未及死吾
子勉之左并轡右援枹而鼓馬逸不能止師從之齊
師敗績逐之三周華不注
後漢賈復從擊青犢于射犬大戰至日中賊陳堅不
郤光武傳召復曰吏士皆飢可且朝飯復曰先破然
後食耳于是被羽先登所向皆靡賊乃敗走諸軍咸
服其勇
舟中指可掬
城上鏃可拾
左傳邲之戰楚人乘晉軍桓子不知所為鼓于軍中
曰先濟者有賞中軍下軍爭舟舟中之指可掬也
又獻帝紀天子走陜北渡河使李樂具船天子步行
趨河岸岸高不得下董承等謀欲以馬羈相續以繫
帝腰時中宫僕伏德扶中宫一手持十疋絹乃取德
絹連續為輦行軍校尉尚弘多力令弘居前負帝乃
得下登船其餘不得渡者甚衆復遣船收追不得渡
者皆爭攀船船上人以刃櫟斷其指舟中之指可掬
唐書李愬以精騎夜襲蔡坎垣入之戍者不知也明
日燒其門民相率抱薪增火王師縱射城上鏃可拾
也
王翦度用伐荆兵數
奉世度用破羌兵數
史記秦始皇問李信吾欲攻取荆于將軍度用幾何
人而足李信曰不過用二十萬人始皇問王翦王翦曰
非六十萬人不可始皇曰王將軍老矣何怯也李將軍
果勢壯勇其言是也遂使李信及蒙恬將二十萬南
伐荆荆人大破李信軍入兩壁殺七都尉始皇聞之
大怒自馳如潁陽見謝王剪翦曰大王必不得已用
臣非六十萬人不可始皇曰為聽將軍計耳于是王
翦將兵六十萬人代李信擊荆荆聞王翦益兵而來
乃悉國中兵以拒秦王翦至堅壁而守之荆數挑戰
而秦不出乃引而東翦因舉兵追之令壯士擊大破
荆軍
漢書馮奉世言于宣帝曰羌虜近在竟内背畔不以
時誅亡以威制遠蠻臣願帥師討之上問用兵之數
對曰反虜無慮三萬人法當倍用六萬人然羌戎弓
矛之兵耳器不犀利可用四萬人一月足以决丞相
御史兩將軍皆以為民方收歛時未可多發萬人屯
守之且足奉世曰少發師而曠日與一舉而疾决利
害相萬也固爭之不能得有詔益二千人于是遣奉
世將萬二千人以將屯為名前軍到降同阪先遣校
尉在前與羌爭地利又别遣校尉救民于廣陽谷羌
虜盛多皆為所破殺兩校尉奉世具上地形部衆多
少之計願益三萬六千人乃足以決事書奏天子大
為發兵六萬餘人十月兵畢至隴西十一月並進羌
虜大破斬首數千級餘皆走出塞
樊噲願得十萬衆横行匈奴中
臧宫願得五千衆立功匈奴中
漢書單于嘗為書嫚吕太后太后怒召諸將議之上
將軍樊噲曰臣願得十萬衆横行匈奴中諸將皆阿
吕太后以噲言為然季布曰樊噲可斬也夫以高帝
兵三十萬困於平城噲時亦在其中今噲奈何以十
萬衆横行匈奴中面謾且秦以事胡陳勝等起欲搖
動天下是時殿上皆恐太后罷朝不復議擊匈奴事
後漢書臧宫以謹信質樸故常見任用後匈奴饑疫
自相分爭帝以問宫宫曰願得五千騎以立功帝曰
常勝之家難以慮敵吾方自思之
李將軍不立部曲
史萬歲不修營伍
漢書程不識故與李廣俱以邊太守將屯及出擊胡
而廣行無部曲行陳就善水草頓舍人人自便不擊
刁斗自衛莫府省文書然亦遠斥候未嘗遇害程不
識正部曲行伍營陳擊刁斗吏治軍簿至明軍不得
自便不識曰李將軍極簡易然虜卒犯之無以禁而
其士亦佚樂為之死我軍雖煩擾虜亦不得犯我是
時漢邊郡李廣程不識為名將然匈奴畏廣士卒多
樂從而苦程不識
北史史萬歲不修營伍令士卒各隨所安無警夜之
備虜亦不敢犯臨陣對敵應變無方
立幟壁中見者以為趙將破
舉幟城上見者以為唐兵登
漢書韓信背水之戰信出竒兵二千騎者候趙空壁
逐利即馳入趙壁皆拔趙旗幟立漢赤幟二千趙軍
已不能得信張耳等欲還歸壁壁皆漢赤幟大驚以
漢為皆已破趙王將矣遂亂遁走趙將雖斬之弗能
禁于是漢兵夾擊破虜趙軍斬成安君泜水上禽趙
王歇
舊唐書太宗臨白崖城西北城主孫伐音潛遣使請
降曰臣已願降其中有貳者詔賜以旗幟曰必降建
之城上伐音舉幟于城上高麗以為唐兵登也乃悉
從
亞夫堅卧不起
吳漢堅卧不動
漢書吴方攻梁梁急請救周亞夫引兵東北走昌邑
深壁而守梁王使使請亞夫亞夫守便宜不往梁上
書言景帝景帝詔使救梁亞夫不奉詔堅壁不出而
使輕騎兵弓高侯等絶吴楚兵後食道吴楚兵乏糧
饑欲退數挑戰終不出夜軍中驚内相攻擊擾亂至
於帳下亞夫堅卧不起頃之復定吴奔壁東南陬亞
夫使備西北已而其精兵果奔西北不得入吴楚既
餓廼引而去亞夫出精兵追擊大破吴王濞
後漢書吴漢率建威大將軍耿弇漢中將軍王常等
擊富平獲索二賊于平原明年春賊率五萬餘人夜
攻漢營軍中驚亂漢堅卧不動有頃乃定即夜發
精兵出營突擊大破其衆
公孫以杖擊地
元英以杖擊地
後漢書公孫述初聞漢兵在平曲故遣大兵逆之及
岑彭至武陽繞出延岑軍後蜀地震駭述大驚以杖
擊地曰是何神也
南史魏中山王元英攻北徐州圍刺史昌義之于鍾
離衆兵百萬連城四十餘武帝遣征北將軍曹景宗
拒之次邵陽築壘相守未敢進帝怒詔韋叡會焉叡
旬日而至邵陽于景宗營前二十里夜掘長塹樹鹿
角截州為城比曉而營立元英大驚以杖擊地曰是
何神也
八日而到庸城
九日而到甘城
晉宣帝紀帝潛軍討孟逹八日到其城下逹告庾亮
曰吾舉事八日而兵至城下何其神速也上庸城三
面阻水帝渡水破其栅八道攻之斬逹首
又王凌詐言吴人塞涂水請發兵以討之帝潛知其
計不聽自帥中軍汎舟沿流九日而到甘城
乘霧襲突厥
乘雪襲蔡州
舊唐書蘇定方為匡道府折衝隨李靖襲突厥頡利
于磧口靖使定方率二百騎為前鋒乘霧而行去賊
一里許忽然霧歇望見牙帳馳掩殺數十百人頡利
及隋公主狼狽散走
又李愬襲蔡州是日隂晦雨雪士卒苦寒初至張柴
諸將請所止愬曰入蔡州取吴元濟也諸將失色自
張柴行七十里比至懸瓠城夜半雪愈甚近城有鵝
鴨池愬令驚擊之以雜其聲賊恃吳房朗山之固晏
然無一人知者李祐李忠義坎墉而先登敢銳者從
之盡殺守門卒而登其門留擊柝者黎明雪亦止愬
入止元濟外宅蔡吏告元濟曰城已䧟矣元濟曰是
洄曲子弟歸求寒衣耳俄聞愬軍號令將士云常侍
傳語乃曰何常侍乃至於此田進誠焚子城南門元
濟城上請罪進誠梯而下之乃檻送京師
流柹
投柹
干寳晉紀王濬治船于蜀吾彦取其流柹以呈孫皓
曰晉必有攻吴之計宜增建平兵建平不下終不敢
渡江皓弗從
陳後主紀後主荒于酒色不恤政事隋文帝謂僕射
高熲曰我為百姓父母豈可限一衣帶水不拯之乎
命大作戰船人請密之隋文帝曰吾將顯行天誅何
密之有使投柹于江若彼能改吾又何求
投鞭
折杖
載記苻堅入寇有諫之者堅曰以吾之衆旅投鞭于
江足斷其流
又苻登聞姚萇死喜曰姚興小兒吾當折杖以笞之
燧象
火牛
左傳吴師五戰及郢己夘楚子取其妺季芉畀我以
出(林注世族譜季芈畀我皆平王女也服云畀我季芉之字未知孰是)涉睢(杜注睢水出新城昌)
(魏縣東南至枝江縣入江是吴王西走)鍼尹固與王同舟王使執燧象
以奔吳師(杜注燒火燧繫象尾使赴吳師驚却之)
史記田單被圍乃收城中得千餘牛為絳繒衣畫以
五采龍文束兵刃於其角而灌脂束葦于尾燒其端
鑿城數十穴夜縱牛壯士五千人隨其後牛尾熱怒
而奔燕軍燕軍夜大驚所觸盡死傷
乘象而戰
乘騾以戰
舊唐書林邑國以藤為甲以竹為弓乘象而戰王出
則列象千頭馬四百匹分為前後又真臘國有戰
象五千頭尤好者飼以飯肉與隣國戰則象隊在前
于背上以木作樓上有四人皆持弓箭又波斯國
乘象而戰每一象戰士五百人有敗衂者則盡殺之
新唐書吴少誠為申蔡光等州節度地少馬乘騾以
戰號騾子軍尤悍銳甲皆畫雷公星文以厭勝詛詈
王師
鬭艦入草油灌其中
小船載草灌之以膏
吴志時劉備以曹公所破欲引南渡江與魯肅遇於
當陽遂共圖計因進住夏口遣諸葛亮詣孫權權遂
遣瑜及程普等與備并力逆曹公遇於赤壁時曹公
軍衆已有疾病初一交戰公軍敗退引次江北瑜等
在南岸瑜部將黃蓋曰今寇衆我寡難與持久然觀
操軍方連船檻首尾相接可燒而走也乃取蒙衝鬭
檻數十艘實以薪草膏油灌其中裹以帷幕上建牙
旗先書報曹公欺以欲降又豫備走舸各繫大船後
因引次俱前曹公軍吏士皆延頸觀望指言蓋降蓋
放諸船同時發火時風盛猛悉延燒岸上營落頃之
煙炎張天人馬燒溺死者甚衆軍遂敗退還保南郡
南史韋叡與魏人戰魏人先於邵陽洲兩岸為兩橋
樹栅數百步跨淮通道叡裝大艦使梁郡大守馮道
根廬江太守裴邃秦郡太守李文釗等為水軍會淮
水暴長叡即遣之鬭檻競發皆臨賊壘以小船載草
灌之以膏縱火焚其橋風怒火盛敢死之士拔栅斷
橋水又漂疾倏忽之間橋栅盡壊道根等皆身自摶
戰軍人奮勇呼聲動天地無不一當百魏人大潰元
英脱身遁走魏軍趨水死者十餘萬斬首亦如之其
餘釋甲稽顙乞為囚奴猶數十萬叡遣報昌義之義
之且悲且喜不暇答但呌曰更生更生帝遣中書郎
周捨勞軍于淮上叡積所獲于軍門捨觀之謂叡曰
君此獲復與態耳山等矣
數百里内皆有火光
數百里中皆為渡勢
北史雍州刺史蕭寳寅據州反長孫承業討之楊侃
請為前驅承業從之令其子子産等領騎與侃會于
恒農北度便據石錐壁乃班告曰今且停軍于此以
待步卒兼觀人情向背若送降名者各自還村候臺
軍舉三烽火各亦應之以明降欵其無應烽即是不
降之村理湏殄戮人遂相傳告報實未降者亦詐舉
烽一宿之間火光遍數百里内圍城之寇不測所以
各自散歸
又元顥令梁將陳慶之守北中城自據南岸爾朱榮
將為還計欲更圖後舉楊侃曰若今即還人情失望
未若召發人材惟多縛筏間以舟楫沿河廣布令數
百里中皆為渡勢顥知防何處一旦得渡必立大功
榮大笑從之于是爾朱兆等于馬渚諸楊南渡顥便
南走
沙城一夕而成
疑城一夕而成
曹瞞傳曰時公軍每渡渭輙為馬超騎所衝突營不
得立地又多沙不可築壘婁子伯說公曰今天寒可
起沙為城以水灌之可一夜而成公從之乃多作縑
囊以運水夜渡兵作城比明城立由是公軍盡得渡
渭或疑于時九月水未應凍
干寳晉紀魏文帝之在廣陵吴人大駭乃臨江為疑
城自石頭至于江乘車以木楨衣以葦席加采飾焉
一夕而成
起沙為城(見上)
伐柳為城
北史太武征蠕蠕司馬楚之與濟隂公盧中山等督
運以繼大軍時鎮北將軍封昝亡入蠕蠕說令擊楚
之以絶糧運蠕蠕乃遣覘楚之軍截驢耳而去有告
失驢耳者楚之曰必覘賊截之為驗耳賊將至矣乃
伐柳為城灌水令凍城立而賊至不可攻逼乃走散
造遼水橋二日而就
制六合城比明而畢
北史隋工部尚書宇文愷造遼水橋不成師未得濟
左屯衛大將軍麥鐵杖因而遇害帝遣何稠造橋二
日而就
又隋何稠初制行殿及六合城至是帝於遼左與賊
相對夜中施之其城周廻八里城及女垣合萬十仞
上布甲士立仗建旗四隅置闕面列一觀觀下三門
比明而畢高麗望見謂若神功
六旬而就
一夕而成(見上)
唐景雲三年朔方總管張仁愿于河北築三受降城
絶虜南寇凡六旬而三城就
鹿角為營
鹿角為城
晉惠帝起居注王浚追石超軍于斥丘超持重不與
戰以鹿角為營
南史魏中山王元英攻北徐州圍刺史昌義之于鍾
離衆兵百萬連城四十餘梁武帝遣征北將軍曹景
宗拒之次邵陽洲築壘相守未敢進帝怒詔韋叡會
焉賜以龍環御刀曰諸將有不用命者斬之叡自合
肥徑隂陵大澤過澗谷輒飛橋以濟師人畏魏軍盛
多勸叡緩行叡曰鍾離今鑿穴而處負戸而汲車馳
卒奔猶恐其後而況緩乎旬日而至邵陽初帝敕景
宗曰韋叡卿鄉望宜善敬之景宗見叡甚謹帝聞曰
二將和師必濟矣叡于景宗營前二十里夜掘長塹
樹鹿角截洲為城比曉而營立元英大驚以杖擊地
曰是何神也
依馬跡以築城
依龜行以築城
搜神記昔秦人築城于武周塞内以備胡將成而崩
者數矣有馬馳走周旋反覆父老異之因依馬跡以
築城城乃不崩遂以名焉
寰宇記張儀築成都城城屢壞不能立忽有大龜
周施行走巫言依龜行處築之城乃得立所掘處
成大池龜乃復入于中龜每出則州境有賊刺史或
病
燒鹿角
拔鹿角
魏志夏侯淵拜征西將軍劉備軍陽平關淵率諸將
拒之相守連年次年正月備夜燒圍鹿角淵使張郃
護東圍自將輕兵護南圍備挑郃戰郃軍不利淵分
所將兵半助郃為備所襲
江表傳曹公出濡須臨江飲馬孫權率衆應之使甘
寧領三千人為前都督權密勅寧使夜入魏軍寧乃
選手下健兒百餘人徑詣曹公營使拔鹿角踰壘入
營斬數十騎北軍驚駭鼔噪舉火如星寧已還入營
作鼔吹稱萬歲
笮馬糞而飲
刺馬血而飲
後漢匈奴圍耿恭于疏勒城遂于城下擁絶澗水恭
于城中穿井十五丈不得水吏士渴乏笮馬糞而飲
之
北史竇榮定為行軍元帥率總管出凉州與虜戰高
越原兩軍相持地無水士卒渴甚至刺馬血而飲死
者十二三榮定仰天太息俄而澍雨軍復振
蜀遺巾幗
魏遺巾幗
晉書宣帝紀諸葛亮數挑戰帝不出因遺帝巾幗婦
人之飾帝怒表請决戰天子不許乃遣骨鯁臣衛尉
辛毗杖節為軍師以制之(附)又舊唐書杜伏威兵威
稍盛陳稜以精兵八千討之稜不敢戰伏威遺稜婦
人之服以激怒之并致書號為陳姥
南史梁宗室臨川靜惠王宏武帝詔宏都督諸軍侵
魏宏以帝之介弟所領器械精新軍容甚盛北人以
為百數十年所未之有軍次洛口前軍剋梁城宏部
分乖方多違朝制諸將欲乘勝深入宏聞魏援近畏
懦不敢進魏人知其不武遺以巾幗
一軍獨全
兩軍獨全
晉書初諺言堅不出項羣臣勸苻堅停項為六軍聲
援堅不從故敗諸軍悉潰惟慕容垂一軍獨全
舊唐書乾元二年王思禮領關内及潞府行營步卒
三萬馬軍八千大軍潰惟思禮與李光弼兩軍獨全
何為斬壯士
柰何殺壯士
史記韓信亡楚歸漢未得知名為連敖坐法當斬其
軰十三人皆已斬次及信信乃仰視適見滕公曰上
不欲就天下乎何為斬壯士滕公竒其言壯其貎釋
而不斬與語大說之
南史周鐵武語音傖重膐力過人便馬槊事梁河東
王蕭譽以勇敢聞及王僧辨討譽于陣獲之將烹焉
鐵武呼曰侯景未滅柰何殺壯士僧辨竒其言宥之
馬援據鞍顧盼
源懷據鞍執矟
後漢書武威將軍劉向擊武陵五溪蠻夷深入軍没
馬援因復請行時年六十二帝愍其老未許之援自
請曰臣尚能披甲上馬帝令試之援據鞍顧盼以示
可用帝笑曰矍鑠哉是翁也
北史正始中有告蠕蠕率十二萬六道並進詔源懷
北征賜馬一匹細鎧一具御矟一枚懷拜受既訖乃
于其庭跨鞍執矟躍馬大呼顧謂賓客曰氣力雖衰
尚得如此蠕蠕雖畏壯輕老我亦未便可欺今奉朝
勝之規總驍悍之衆足以擒其酋帥獻俘闕下耳
許禇瞋目盼超
典韋舉斧目繡
魏志大祖與韓遂馬超等單馬會語左右皆不得從
唯將許禇超負其力隂欲前突太祖素聞禇勇疑從
騎是禇乃問太祖曰聞有虎侯者安在太祖顧指禇
禇瞋目盼之超不敢動軍中以禇力如虎而癡故號
曰虎癡是以超問虎侯至今天下稱焉
又典韋好持大雙戟與長刀等軍中為之語曰帳下
壯士有典君提一雙戟八十斤太祖征荆州至宛張
繡迎降太祖甚悦延繡及其將帥置酒高會太祖行
酒典韋持大斧立後刃徑尺太祖所至之前韋輒舉
斧目之竟酒繡及其將帥莫敢仰視
趙子龍大開營門
馮道根命開城門
趙雲别傳曹公軍追至圍此時沔陽長張翼在雲圍
内翼欲閉門拒守而雲入營更大開門偃旗息鼓公
軍疑雲有伏兵引去雲擂鼓震天惟以戎弩于後射
公軍公軍驚駭自相蹂踐墮漢水中死者甚多先主
明旦自來至雲營圍視昨戰處曰子龍一身都是膽
也作樂飲宴至暝軍中號雲為虎威將軍
南史馮道根為南梁太守領阜陵城戍初到阜陵修
城隍遠斥堠如敵將至者衆頗笑之道根曰怯防勇
戰此之謂也修城未畢魏將党法宗傅竪眼率衆二
萬奄至城下道根塹壘未固城中衆少莫不失色道
根命開城門緩服登城選精銳二百人出與魏軍戰
敗之魏軍因退
子龍一身都是膽(見上)
王雅舉身悉是膽
北史王雅周文時從戰芒山時大軍未利諸將皆退
雅獨拒之敵人見其無繼步騎競進雅左右奮擊斬
九級敵衆稍退雅乃還周文歎曰王雅舉身悉是膽
也
刺蛟數創
截蛟數段
志怪錄義興郡溪渚長橋下有蒼蛟吞噉人周處執
劒橋側伺久之遇出於是懸自橋上投下蛟背而刺
蛟數創流血荆溪自郡渚至太湖句浦乃死
晉書襄陽城北沔水中有蛟常為人害鄧遐遂拔劒
入水蛟繞其足遐揮劒截蛟數段而出
兩蛟繞船
兩龍載舟
吕氏春秋曰荆有佽飛者得寳劒涉江至中流有兩
蛟繞其船佽飛拔寳劒赴江刺蛟殺之而舟中之人
皆活荆王聞之仕以執珪
幽明錄吴猛還豫章附載客船一宿行千里同行客
視船下有龍載之船不著水
子羽擊兩蛟
菑丘殺三蛟
博物志澹臺子羽賫千金之璧渡河河伯欲之陽侯
波起兩蛟夾船子羽左操璧右操劒擊蛟皆死既濟
三投璧于河河伯三躍而歸之子羽毁璧而去
韓詩外傳東海有勇士曰菑丘訢以勇猛聞于天下
遇神淵曰飲馬其僕曰飲馬于此者馬必死曰以訢
之言飲之其馬果沉菑丘訢去朝服拔劒而入三日
三夜殺三蛟一龍而出雷神隨而擊之十日十夜眇
其左目
束胷距踊
截腸復戰
左傳魏犨傷于胷公欲殺之而愛其材使問且視之
病將殺之魏犨束胷見使者曰以君之靈不有寧也
距躍三百曲踊三百乃舍之
獨異志彭樂與宇文護戰時樂飲酒乘醉深入被刺
肝腸俱出内之不盡截去復入戰護兵遂敗相枕籍
死者三萬餘人(北史亦載)
伏發嘔血鼓音不衰
舉褏流血呵進不止
左傳鐵之戰簡子曰我伏弢嘔血鼔音不衰今日我
上也
東觀漢記祭遵為征虜將軍南擊蠻賊合戰中弩矢
入口洞出舉褏掩口血流褏中衆見遵傷却退遵呵
吏士吏士進戰皆一人擊十大破之
胡景略一怒齒皆流血
張睢陽每戰齧齒皆碎
南史胡景略一怒自齧其齒齒皆流血
舊唐書張廵神氣慷慨每與賊戰大呼誓師眥裂血
流齒牙皆碎城將陷西向再拜曰臣智勇俱竭不能
式遏強寇保守孤城臣雖為鬼誓與賊為厲以答明
恩及城陷尹子竒謂廵曰聞君每戰眥裂嚼齒皆碎
何至此耶廵曰吾欲氣吞逆賊但力不遂耳子竒以
以大刀剔廵口視其齒存者不過三數廵大罵曰我
為君父義死爾附逆賊犬彘也安能久哉
熊渠子見寢石以為虎射之沒金
養由基見寢石以為兕射之飲羽
韓詩楚熊渠子夜行見寢石以為伏虎彎弓而射之
沒金飲羽下視知其為石論衡或言李廣便是熊
渠未詳是否
論衡養由基見寢石以為兕也射之矢飲羽
漢李將軍見石以為虎而射之
周李將軍見石以為兔而射之
史記李廣出獵見草中石以為虎而射之中石沒鏃
視之石也因復更射之終不能復入石矣
北史周李遠嘗獵于莎栅見石于叢薄中以為伏兔
射之鏃入寸餘視之乃石周文聞而異之賜書曰昔
李將軍親有此事公今復爾可謂世載其德矣
七札皆徹
五甲洞貫
左傳潘尫之黨與養由基蹲甲而射之徹七札焉以
示王曰君有二臣如此何憂于戰王怒曰大辱國詰
朝爾射死藝
舊唐書薛仁貴領兵擊九姓突厥于天山將行高宗
内出甲令仁貴試之上曰古之善射有穿十札者卿
且射五重仁貴射而洞之高宗大驚更取堅甲以賜
之
一矢復命
三箭懾虜
左傳晉吕錡夢射月中之退入于泥占之曰姬姓日
也異姓月也必楚王也射而中之退入于泥亦必死
矣及戰射共王中目王召養由基與之兩矢使射吕
錡中項伏弢以一矢復命
唐書高宗時薛仁貴領兵擊九姓于天山時九姓有
衆十餘萬令驍健數十人逆來挑戰薛仁貴發三矢
射殺三人餘一時下馬請降仁貴恐為後患並坑殺
之更就磧北安撫餘衆擒其將葉護兄弟三人而還
軍中歌曰將軍三箭定天山戰士長歌入漢關九姓
自此衰弱不復更為邊患
魯肅植盾
吕蒙持楯
吴書魯肅體貎魁竒少有壯節好為竒計乃命其屬
曰中國失綱寇賊横暴淮泗間非遺種之地吾聞江
東沃野萬里民富兵彊可以避害寧肯相隨俱至樂
土以觀時變乎其屬皆民乃使細弱在前強壯在後
男女三百餘人行州追騎至肅等徐行勒兵持滿謂
之曰卿等丈夫當解大數今日天下兵亂有功弗賞
不追無罰何為相偪乎又自植盾引弓射之矢皆洞
貫騎既嘉肅言度不能制乃相率還
又凌統怨甘寧殺其父操寧嘗備統不與相見孫權
亦命統不得讐之嘗於吕蒙舍會酒酣統乃以刀舞
寧起曰寧得雙戟舞蒙曰寧雖能未若蒙之巧也因
操刀持楯以身分之後權知統意因令寧將兵遂徙
屯于半州
奪矟
折槊
舊唐書尉遲敬德善解避矟每單騎入賊陣賊矟攅
刺終不能傷又能奪取賊矟還以刺之齊王元吉亦
善馬矟欲親自試命去矟刃以竿相刺敬德曰縱使
加刃終不能傷請勿除之敬德矟謹當却刃元吉終
不能中太宗問曰奪矟避矟何者難易對曰奪矟難
乃命敬德奪元吉矟元吉執矟躍馬志在刺之敬德
俄頃三奪其矟
又程知節為王世充騎所逐刺槊洞過知節廻身捩
折其槊兼斬獲追者
跳高六尺
距躍三丈
南史周文育年十一能反覆游水中數里跳高六尺
與羣兒聚戲衆莫能及
又黃法氍少勁捷有膽力日步行二百里能距躍三
丈出入州郡中為鄉里所憚
府州證康祖其夕在京
朝士見鐵杖每旦恒在
南史劉康祖便弓馬膐力絶人以浮蕩蒲酒為事每
犯法為郡縣所錄輙越屋踰墻莫之能擒夜入人家
為有司所圍突圍去并莫敢追因夜還京口半夕便
至明旦守門詣府州要職俄而建康移書錄之府州
執事者並證康祖其夕在京遂得無恙
北史麥鐵杖少驍勇有膐力日行五百里陳大建中
結聚為羣盜廣州刺史歐陽頠俘之以獻沒為官戸
配執御繖每罷朝後行百餘里夜至南徐州踰城而
入行火光劫盜旦還及牙時仍又執繖如此者十餘
度物主識之州以狀奏朝士見鐡杖每旦恒在弗之
信後南徐州數告變尚書蔡徵曰此可驗矣於仗下
時購以百金求人送詔書與南徐州刺史鐵杖出應
募賫敕而往明旦反奏事帝曰信然為盜明矣惜其
勇捷誡而釋之
賈勇
習勇
左傳晉郤克及齊師戰于鞌齊高固入晉師桀石以
投人擒之而乘其車繫桑本焉以徇齊壘曰欲勇者
賈余餘勇又隋書周武帝勞宇文慶曰卿餘勇可
可以賈人也
九州春秋建安六年劉表攻西鄂西鄂長杜子緒帥
縣男女嬰城而守時南陽功曹栢孝長亦在城中聞
兵攻聲恐懼入室閉戸牽被覆頭相攻半日稍敢出
面其明側立而聽二日往出戸問消息至四五日乃
更負楯親鬭語子緒曰勇可習也
項籍力扛鼎
高渙力扛鼎
漢書項籍長八尺二寸力扛鼎才氣過人又廣陵
厲王胥壯大好倡樂逸游力扛鼎空手搏熊彘猛獸
北史齊上黨剛肅王渙力能扛鼎材武絶倫每謂左
右曰人不可無學但要不為博士耳
刮骨療毒
開肉鋸骨
蜀志關羽嘗為流矢所中貫其左臂後創雖愈每至
隂雨骨常疼痛醫曰矢鏃有毒毒入于骨當破臂作
創刮骨去毒然後此患乃除耳羽便伸臂令醫劈之
時羽適請諸將飲食相對臂血流離盈于盤器而羽
割炙引酒言笑自若
南史長孫子彦少嘗墜馬折臂肘上骨起寸餘乃命
開肉鋸骨流血數升言戲自若末年石發舉體生瘡
雖親戚兄弟以為惡疾子彦曰惡疾如此難以自明
世無良醫吾其死矣嘗聞惡疾蝮蛇螫之不痛試為
求之當令兄弟知我乃於南山得蛇以股觸之痛楚
號呌俄而腫死文帝聞之慟哭曰失我良將五代
史萇從簡嘗中流矢鏃入髀骨命工取之工無良藥
欲鑿其骨人皆以為不可從簡遽使鑿之工遲疑不
忍下從簡叱工亟鑿左右視者皆若不勝其毒而從
簡言笑自若
魏文鴦勇絶人
晉文鴦以勇聞
魏志文欽中子俶小字鴦年尚幼勇力絶人
晉書段匹磾弟文鴦常為石季龍所遮文鴦以其親
兵數百人力戰破之始得入城季龍復抄城下文鴦
登城臨見欲出擊之匹磾不許文鴦曰我以勇聞故
百姓仗我見人被略而不救非丈夫也令衆失望誰
復為我致死乎遂將壯士數十騎出戰殺胡甚多
開四斛弓
彎五斛弓
南史魚復侯子響勇力絶人開弓四斛力數在園池
中帖騎馳走竹樹下身不虧傷
又晉安王子懋甚驍果能反手于臂彎五斛弓當世
莫有能者
持大棒前驅
持大棒衝擊
舊唐書高仙芝與大食國戰敗奔逸路隘人馬魚貫
而奔會跋汗那兵衆先奔人及馳馬塞路不克過李
嗣業持大棒前驅擊之人馬應手俱斃胡等退路開
仙芝獲免
又禄山反兩京陷上在靈武詔李嗣業赴行在嗣業自
安西統衆萬里威令肅然所過郡縣秋毫不犯至鳳
翔謁見上曰今日得卿勝數萬衆事之濟否實在卿
也遂與郭子儀僕固懷恩等常掎角為先鋒將嗣業
每持大棒衝擊賊衆披靡所向無敵
執長刀當陣而呼
挾二矛策馬而渡
舊唐書賊將李歸仁初以銳師數來挑戰我師攅矢
而逐之賊軍大至逼我追騎突入我營我師囂亂嗣
業謂郭子儀曰今日之事若不以身啖寇决戰于陣
萬死而冀其一生則我軍無孑遺矣嗣業乃脱衣徒
搏執長刀立於陣前大呼當嗣業刀者人馬俱碎殺
十數人陣容方駐前軍之士盡執長刀而出如墻而
進嗣業先登奮命所向摧靡
又史思明攻河陽使驍將劉龍仙率鐵騎五十臨城
挑戰龍仙捷勇自恃舉右足加馬鬛上嫚罵李光弼
光弼登城望顧諸將曰孰可取者僕固懷恩請行光
弼曰此非大將所為歴選其次左右曰白孝德可光
弼乃招孝德前問曰可乎曰可光弼問所要幾何兵
孝德曰可獨往耳光弼壯之終問所欲對曰願選五
十騎於軍門為繼兼請大將軍鼔譟以增氣勢他無
所用光弼撫其背以遣之孝德挾二矛策馬絶流而
渡半濟懷恩賀曰尅矣光弼曰未及何知其克懷恩
曰觀其攬跂便辟可萬全者龍仙見其獨來甚易之
足不降鬛稍近將動孝德搖手示之若使其不動龍
仙不之測乃止孝德呼曰侍中使余致辭非他也龍
仙去十步與之言䙝罵如初孝德息馬伺便因瞋目
曰賊識我乎龍仙曰誰耶曰我國之大將白孝德也
龍仙曰是何猪狗孝德發聲虓噉持矛躍馬而搏之
城上鼓譟五十騎繼近龍仙矢不暇發環走堤上孝
德追及斬首擕之而歸
執石人相擊
挾石獅踰墻
南史泗橋有數石人長八尺大十圍羊侃執以相擊
悉皆破碎
北史東魏孝靜帝力能挾石獅子以踰牆
以手抉殿没指
以掌拓地倒行(見肉飛仙下)
南史魏帝謂羊侃曰郎官謂卿為虎豈羊質虎皮乎
試作虎狀侃因伏以手抉殿没指魏帝壯之賜以珠
劒
杜彪
程彪
南史杜嶷膐力絶人便馬善射一日中戰七八合所
佩霜明朱弓四百餘力班絲纏矟長二丈五同心敢
死士百七十人每出殺傷數百人敵人憚之號為杜
彪
又程文季臨事謹飭御下嚴肅前後所剋城壘率皆
迮水為堰土木之功動踰十萬置陣役人文季必先
於諸將夜則早起迄暮不休軍士莫不服其勤幹每
戰為前鋒齊軍深憚之謂為程彪
著翅人鐵猛獸
肉飛仙
北史韓果窮討稽胡散其種落胡憚果勁勇趫捷號
為著翅人周文聞之笑曰著翅之名寧減飛將
又沈光少驍捷善戲馬為天下最初建禪定寺其中
幡竿高十餘丈適值䋲絶非人力所及光謂僧曰當
相為上䋲諸僧驚喜光因取索口銜之拍竿而上直
至龍頭繫䋲畢手足皆放透空而下以掌拓地倒行
十餘步觀者駭悦莫不嗟異時人號為肉飛仙光從
帝攻遼東以衝梯擊城竿長十五丈光升其端臨城
與賊戰短兵接敵殺傷十數人賊競擊而墜未及地
適遇竿有垂絙光接而復上帝望見壯而異之
又蔡祐與齊神武遇於芒山祐時著明光鐵鎧所向
無敵齊人咸曰此鐵猛獸也皆避之
楊大眼勇冠六軍
傅竪眼頻致九捷
北史楊大眼為統軍從車駕征宛葉穰鄧九江鍾離
之間所經戰陣莫不勇冠六軍
又傅竪眼為益州刺史既出梁州梁軍所在拒塞竪
眼三日中轉戰二百餘里甲不出身頻致九捷
元禮曰喚何物
思禮曰喚何物
舊唐書李光弼命荔非元禮出勁卒于羊馬城以拒
賊元禮俟栅開率其勇敢出戰一逼賊軍退走數百
步元禮料敵陣堅雖出入馳突不足破賊收軍稍退
以怠其寇而攻之光弼望見收軍大怒使人喚元禮
欲按軍令元禮曰戰正忙喚作何物良久令軍中鼓
譟出柵門徒摶齊進賊大潰
又王思禮從哥舒翰征九曲思禮後期欲引斬之續
使命釋之思禮徐言曰斬則斬却喚何物諸將皆壯
之
壊汝長城
是我金城
南史檀道濟見收憤怒氣盛目光如炬俄爾間引飲
一斛乃脱幘投地曰乃壊汝萬里長城
北史齊文宣嘗登并州童子佛寺望并州城曰此何
等城或曰金城湯池天府之國帝云我謂唐邕是金
城此非也
賈雍失頭上馬還營敬定喪元騎馬荷戈
成買斬首據鞍還營
錄異傳漢武時蒼梧賈雍為豫章太守出界討賊為
賊所殺失頭雍上馬還營
南史魏攻淮陽齊高帝遣軍主成買戍角城辭于王
儉曰今段之行必以死報衡門蓬戸不朱斯白儉問
故答曰若不殺賊便為賊殺弱息不為世子便為孝
子孝子則門加素堊世子則門施丹赭及買與魏戰
死首見斬猶尸據鞍奔還軍然後僵
錄異傳花敬定平寇單騎鏖戰已喪其元猶騎馬荷
戈
呼桓石虔來以愈瘧疾
呼楊大眼至以止兒啼
晉書桓石虔有才幹趫捷絶倫威震敵人時有患瘧
疾者謂曰桓石虔來以怖之病者立愈
後魏楊大眼少有膽氣跳走如飛淮泗之間童兒啼
者恐之云楊大眼至無不立止(附)又劉胡本以面坳
黑似胡故名為越騎校尉蠻畏之小兒啼語云劉胡
來便止
駢志卷九
