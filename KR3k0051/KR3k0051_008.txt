駢志卷八
明陳禹謨撰
丁部下
南華經論九徵
人物志論九徵
莊子孔子曰凡人心險于山川難于知天天猶有春
夏秋冬旦暮之期人者厚貌深情故有貌愿而益有
長若不肖有順獧而逹有堅而縵有緩而釬故其就
義若渴者其去義若熱故君子遠使之而觀其忠近
使之而觀其敬煩使之而觀其能卒然問焉而觀其
知急與之期而觀其信委之以財而觀其仁告之以
危而觀其節醉之以酒而觀其則雜之以處而觀其
色九徵至不肖人得矣
人物志平陂之質在于神明暗之實在于精勇怯之
勢在于筋強弱之植在于骨躁靜之决在于氣慘懌
之情在于色衰正之形在于儀態度之動在于容緩
急之狀在于言其為人也質素平澹中叡外朗筋勁
植固聲清色懌儀正容直則九徵皆至則純粹之德
也九徵有違則偏雜之材也三度不同其德異稱故
偏至之材以材自名兼德之人更為美號是故兼德
而至謂之中庸中庸也者聖人之目也具體而微謂
之德行德行也者大雅之稱也一至謂之偏材偏材
小雅之質也一微謂之依似依似亂德之類也(純訐似直)
(而非直純宕似通而非通)一至一違謂之間雜間雜無恒之人也
(善惡參渾心無定是無恒之操胡可擬議)無恒依似皆風人末流末流之
質不可勝論是以略而不槩也
吕覽八觀
劉邵八觀
吕覽凡論人通則觀其所禮貴則觀其所進富則觀
其所養聽則觀其所行止則觀其所好習則觀其所
言窮則觀其所不受賤則觀其所不為喜之以驗其
守樂之以驗其僻怒之以驗其節懼之以驗其特哀
之以驗其人苦之以驗其志八觀六驗此賢主之所
以論人也論人者又必以六戚四隱何謂六戚父母
兄弟妻子何謂四隱交友故舊邑里門郭内則用六
戚四隱外則用八觀六驗人之情偽貪鄙美惡無所
失矣譬之若逃雨汙無之而非是此先聖王之所以
知人也
人物志劉邵八觀者一曰觀其奪救以明間雜二曰
觀其感變以審常度三曰觀其志質以知其名四曰
觀其所由以辯依似五曰觀其愛敬以知通塞六曰
觀其情機以辯恕惑七曰觀其所短以知其常八曰
觀其聰明以知所達
名覆金甌
名内瓶中
柳氏舊聞玄宗善八分書凡命將相皆先以御札書
其名置案上會太子入侍上舉金甌覆其名以告之
曰此宰相名也汝庸知其誰耶肅宗拜而稱曰非崔
琳盧從愿乎上曰然因舉甌以示之乃賜巵酒
五代史廢帝欲擇宰相問於左右左右皆言盧文紀
及姚顗有人望廢帝因悉書清望官姓名内琉璃瓶
中夜焚香祝天以筯挾之首得文紀欣然相之
丞相封侯自弘始
三公封侯自林始丞相致仕自賢始
漢書漢興皆以列侯為丞相公孫弘本無爵乃詔封
弘高成之平津鄉六百五十戶為平津侯丞相封爵
自弘始也
魏志崔林為司空封安陽亭侯邑六百戶三公封列
侯自林始也裴松之以為漢封丞相邑為荀悦所
譏魏封三公其失同也
漢書地節三年韋賢以老病乞骸骨賜黃金百斤罷
歸加賜第一區丞相致仕自賢始
十二為司空
十二為上卿
傅子云荀仲豫稱禹十二為司空
戰國策文信侯欲使張唐相燕弗肯行少庶子甘羅
請行之文信侯叱去甘羅曰夫項槖七歲為孔子師
今臣生十二歲于茲矣君其試臣奚以遽言叱乃見
張卿說而行之甘羅還報秦乃封羅以為上卿
十五相荆
十八宰阿
說苑荆公子年十五而相荆抱朴子任能篇昔者荆
子總角而攝相事實頼二十五老臻乎惠康
又子竒年十八為阿邑宰出倉廪以賑貧乏邑内大
化後漢書郎顗薦李固云昔顏子十八天下歸仁
子竒稚齒化阿有聲
山東相山西將
巴有將蜀有相
漢書班固贊曰秦漢以來山東出相山西出將秦時
將軍白起郿人王翦頻陽人漢興郁郅王圍甘延夀
義渠公孫賀傅介子成紀李廣李蔡杜陵蘇建蘇武
上邽上官桀趙充國襄武廉褒狄道辛武賢慶忌皆
以勇武顯聞蘇辛父子著郎此其可稱列者也其餘
不可勝數何則山西天水隴西安定北地處勢廹近
羌胡民俗修習戰備高上勇力鞍馬騎射故秦詩曰
王于興師修我甲兵與子皆行其風聲氣俗自古而
然今之歌謠慷慨風流猶存耳(按師古曰王圍為強弩將軍見藝文志)
華陽國志巴西郡屬縣七去洛二千八百一十五里
東接巴郡南接梓潼北接凉西城土地山原多平有
牛馬桑蠶人自先漢以來傀偉俶儻冠冕三巴及郡
分後叔布榮始周羣父子程公弘等或學兼三才或
精秀竒逸其次馬盛衡承伯才藻清妙龔德緒兄弟
英氣煜然黃公衡應權通變馬德信王子均勾孝興
張伯岐建功立事劉二主之世稱美荆楚乃先漢以
來馮車騎范鎮南皆植斯鄉故曰巴有將蜀有相也
拔士為相拔卒為將
揠士為相擢校為將
後漢陳寵曰三辰不軌拔士為相四夷不恭拔卒為
將
唐書魏元忠曰隂陽不和揠士為相蠻貊不廷擢校
為將
九十五日至三公
三十六日擁麾蓋
張璠漢記荀爽幼好學年十二通春秋論語躭思經
典不應徵命積十數年董卓秉政復徵爽爽欲遁去
吏持之急詔下郡即拜平原相行至茂陵又追拜光
禄勲視事三日策拜司空爽起自布衣九十五日至
三公
世語南陽州泰頻喪考妣祖九年居喪宣王留缺待
之至三十六日擢為新城太守宣王為泰會使尚書
鍾繇調泰君釋褐登宰府三十六日擁麾蓋守兵馬
郡乞兒乘小車一何駛乎泰曰誠有此君名公之子
少有文采故守吏職獼㺅騎土牛又何遲也衆賓咸
服後歷兖豫州刺史所在有籌筭績效
鄧禹承制拜李文為河東太守
來歙承制拜高峻為通路將軍
後漢鄧禹定河東承制拜李文為河東太守悉更置
屬縣令長以鎮撫之
漢魏春秋天子以公曹操典任于外臨事之賞或宜
速疾乃命公得承制封拜諸矦守相詔曰夫軍之大
事在茲賞罰勸善懲惡宜不旋時故司馬法曰賞不
逾日者欲民速覩為善之利也昔在中興鄧禹入關
承制拜軍祭酒李文為河東太守來歙又承制拜高
峻為通路將軍察其本傳皆非先請明臨事刻印也
斯則世祖神明擁逹損益蓋所用速示威懷而著鴻
勲也其春秋之義大夫出疆有專命之事苟所以利
社稷安國家而已况君秉任二伯師尹九有實征夷
夏軍行藩甸之外失得在于斯須之間停賞俟詔以
滯世務固非朕之所圖也自今已後臨事所甄當加
寵號者其便刻印章假綬咸使忠義得相獎勵勿有
疑焉
魏武喜得蒯越
周文喜得柳敏
傅子蒯越蒯通之後深中足智魁傑有雄姿大將軍
何進聞其名辟為東曹掾越勸進誅諸閹宦進猶豫
不决越知進必敗求出為汝陽令佐劉表平定境内
表得以彊大詔書拜章陵太守封樊亭矦荆州平太
祖與荀彧書曰不喜得荆州喜得蒯異度耳又載
記慕容德至莒城封孚出降德曰朕平青州不以為
慶喜于得卿也
周書文帝尅復河東見柳敏器異之乃謂之曰今日
不喜得河東喜得卿也即拜丞相府參軍事俄轉戶
曹參軍兼記室每有四方賓客恒令接之爰及吉凶
禮儀亦令監綜又與蘇綽等修撰新制為朝廷政典
又劉璠降逹奚武太祖素聞其名先誡武曰勿使
劉璠死也故武先令璠赴闕璠至太祖見之如舊謂
僕射申徽曰劉璠佳士古人何以過之徽曰昔晉主
滅吳利在二陸明公今平梁漢得一劉璠也又舊
唐書太宗征遼東還謂薛仁貴曰朕舊將並老不堪
受閫外之寄每欲抽擢驍勇莫如卿者朕不喜得遼
東喜得卿也
李熹二為司隸
劉暾五為司隸
晉書李熹為御史中丞當官正色不憚強禦凡為二
代司隸
又劉暾為左丞正色立朝三臺清肅凡五為司隸
七百吏半非舊
八百吏多稱當
傅子曰河南尹内掌帝都外統京畿兼古六鄉六遂
之士其民異方雜居多豪門大族商賈胡貊天下四
方會利之所聚而姦之所生前尹司馬芝舉其綱而
太簡次尹劉靖綜其目而太密後尹李勝毁常法以
收一時之聲傅嘏立司馬氏之綱統裁劉氏之綱目
以經緯之李氏所毁以漸補之郡有七百吏半非舊
也
舊唐書永泰之後四方既定而元載秉政公道隘塞
官由賄成中書主事郭倩李榮軰用事勢傾朝列天
下官爵大者出元載小者自倩榮四方齎貨賄求官
者道路相屬靡不稱遂而去於是紀綱大壊及元載
敗楊綰尋卒常衮當國杜絶其門四方奏請莫有過
者雖權勢與匹夫等非以辭賦登科者莫得進用雖
賄賂稍絶然無所甄異故賢愚同滯及崔祐甫代衮
薦延推舉無復疑滯日除十數人作相未逾年凡除
吏幾八百員多稱允當上嘗謂曰有人謗卿所除擬
官多涉親故何也祐甫奏曰臣頻奉聖旨令臣進擬
庶官進擬必須諳其才行臣若與其相識方可粗諳
若素不知聞何由知其言行獲謗之由實在於此上
以為然
宓子賤治單父
巫馬期治單父
吕覽宓子賤治單父彈鳴琴身不下堂而單父治巫
馬期以星出以星入日夜不居以身親之而單父亦
治巫馬期問其故于宓子宓子曰我之謂任人子之
謂任力任力者故勞任人者故逸宓子則君子矣逸
四肢全耳目平心氣而百官以治義矣任其數而已
矣巫馬期則不然弊生事精勞手足煩教詔雖治猶
未至也
汲黯卧治淮陽
景丹卧鎮弘農
漢書武帝召汲黯為淮陽太守黯伏謝不受印綬詔
數強予然後奉詔召上殿黯泣曰臣自以為填溝壑
不復見陛下不意陛下復收之臣常有狗馬之心今病
力不能任郡事臣願為中郎出入禁闥補過拾遺臣
之願也上曰君薄淮陽邪吾今召君矣顧淮陽吏民
不相得吾徒得君重卧而治之
後漢書陜賊蘇况攻破弘農生獲郡守景丹時病帝
以其舊將欲令強起領郡事乃夜召入謂曰賊廹近
京師但得將軍威重卧以鎮之足矣
所居無赫赫名去後常見思
在官無當時譽去後為人思
漢書何武疾朋黨問文吏必於儒者問儒者必於文
吏以相參檢欲除吏先為科例以防請託其所居亦
無赫赫名去後常見思又傅子曰傅嘏為河南尹
當時無赫赫之名吏民久而後安
晉書謝安除吳興太守在官無當時譽去後為人所
思
黃霸功名損于治郡
吕乂名聲損于郡縣
漢書黃霸材長于治民及為丞相總綱紀號令風采
不及丙魏于定國功名損于治郡時
蜀志吕乂代董允為尚書令衆事無留門無停賓乂
歷職内外治身儉約謙靖少言為政簡而不煩號為
清能然持法刻深好用文俗吏故居大官名聲損于
郡縣
王尊請以身塞隄
蕭憺請以身塞堤
漢書王尊為徐州刺史遷東郡太守久之河水盛溢
泛浸瓠子金隄老弱奔走恐水大决為害尊躬率吏
民投洗白馬祀水神河伯尊親執圭璧使巫策祝請
以身填金隄因止宿廬居隄上吏民數千萬人爭叩
頭救止尊尊終不肯去及水盛隄壊吏民皆奔走唯
一主簿泣在尊旁立不動而水波稍却廻還吏民嘉
壯尊之勇節白馬三老朱英等奏其狀下有司考皆
如言
南史始興忠武王蕭憺為荆州刺史六年州大水江
溢隄壊憺親率將吏冒雨賦丈尺築之而雨甚水壯
衆皆恐或請避焉憺曰王尊尚欲身塞河隄我獨何
心以免乃登堤歎息終日輟膳刑白馬祭江神釂酒
于流以身為百姓請命言終而水退隄立
移書顯責
移書勞勉
漢書薛宣入守左馮翊滿歲稱職為真始高陵令楊
湛櫟陽令謝游皆貪猾不遜持郡短長前二千石數
按不能竟及宣視事詣府謁宣設酒飯與相對接待
甚備已而隂求其罪臧具得所受取宣察湛有改節
敬宣之效廼手自牒書條其姦臧封與湛湛自知罪
臧皆應記而宣辭語温潤無傷害意湛即時解印綬
付吏為記謝宣終無怨言而櫟陽令游自以大儒有
名輕宣宣獨移書顯責之曰告櫟陽令吏民言令治
行煩苛適罰作使千人以上賦取錢財數十萬給為
非法賣買聽任富吏賈數不可知證驗已明白欲遣
吏考案恐負舉者耻辱儒士故使掾平鐫令孔子曰
陳力就列不能者止令詳思之方調守游得檄亦解
印綬去
又頻陽縣北當上郡西河為數郡湊多盜賊其令平
陵薛恭本縣孝廉功次稍遷未嘗治民職不辦而粟
邑縣小辟在山中民謹樸易治令鉅鹿尹賞久郡用
事吏為樓煩長舉茂材遷在粟宣即以令奏賞與恭
换縣二人視事數月而兩縣皆治宣因移書勞勉之
曰昔孟公綽優于趙魏而不宜滕薛故或以德顯或
以功舉君子之道焉可憮也屬縣各有賢君馮翊垂
拱蒙成勉所職卒功業
仇季智以孝經感母子相泣
韋景駿以孝經感母子改悔
謝承後漢書仇覽字季智為縣陽遂亭長好行教化
人有陳元者凶惡不孝其母詣覽言元覽呼元誚責
以子道與一卷孝經使誦讀之元深改悔到母牀下
謝罪曰元少孤為母所驕諺曰孤犢觸乳驕子罵母
乞令自改母子更相向泣于是元遂修孝道後成佳
士
舊唐書韋景駿為貴鄉令縣人有母子相訟者景駿
謂之曰吾少孤每見人養親自恨終天無分汝幸有
母温清之地何得如此錫類不行令之罪也因垂泣
嗚咽仍取孝經付令習讀之于是母子感悟各請改
悔遂稱慈孝
召父杜母
邵父陳母
東觀漢記杜詩為南陽太守性節儉而政治清平以
誅㬥立威善於計略省愛民役造作水耕用力少見
功多時人方於召信臣故南陽人為之詩曰前有召
父後有杜母
交廣記祥符九年邵曄知廣州鑿内河通舟颶風不
為害陳世卿代之奏免廣南口鹽廣人歌曰邵父陳
母除我二苦
後有三王
後有二君
漢書王駿為司隸校尉奏免丞相匡衡遷少府成帝
欲大用之出駿為京兆尹試以政事先是京兆有趙
廣漢張敞王尊王章至駿皆有能名故京師稱曰前
有趙張後有三王
後漢書延篤字叔堅為京兆尹其政用寬仁憂恤民
黎擢用長者與參政事郡中懽愛三輔咨嗟焉先是
陳留邊鳳為京兆尹亦有能名郡人為之語曰前有
趙張三王後有邊延二君
願乞侯君
願借寇君
風俗通侯霸字君房為淮平大尹政理有能名及王
莽敗霸保固自守卒全一都更始元年遣使徵霸百
姓老弱相攜號哭遮使者或當道而卧皆曰願乞侯
君復留期年民乃誡乳婦勿得舉子侯君當去必不
能全使者慮霸就徵臨淮必亂不敢受璽書而具以
狀聞
後漢書寇恂為潁川太守郡中政理盜賊不入代朱
浮為執金吾後潁川盜起從駕南征恂從至潁川盜
賊悉降而竟不拜郡百姓遮道曰願從陛下復借寇
君一年乃留恂長社鎮撫吏人受納餘降
東觀漢記耿純字伯山鉅鹿人請治一郡盡力自效
上笑曰卿乃欲以治民自效乃拜純為東郡太守後
坐事免上過東郡數千人號呼涕泣云願復得耿君
上復以純為東郡太守
號稱神君號為神君
號曰聖君
續漢書荀淑有高才王暢李膺皆以為師為朗陵矦
相號稱神君
晉書曹攄為臨淄令獄有死囚歲夕攄行獄愍而出
之尅日令還掾吏固爭咸謂不可攄曰此雖小人義
不見負自為諸君任之至日相率而還並無違者一
縣歎服號曰聖君
又喬智明為隆慮共二縣令二縣愛之號為神君部
人張兊為父報讐母老單身有妻無子智明愍之停
其獄歲餘令兑將妻入獄兼隂縱之人有勸兊逃者
兌曰有君如此吾何忍累之縱吾得免作何面目視
息世間于獄産一男會赦得免其仁感如是
以付樊公
已寄蘇公
後漢樊曄為天水太守政嚴猛好申韓法善惡立斷
人有犯其禁者率不生出獄吏人及羌胡畏之道不
拾遺行旅至夜聚衣裝道傍以付樊公
北史蘇瓊除南清河太守郡多盜賊及瓊至姦盜止
息或外境姦非輒從界中行過者無不捉送零陵縣
人魏雙成住處與畿内武城交錯失牛疑其村人魏
子賓列送至郡一經窮問知賓非盜而便放之雙成
云府君放賊去百姓中何處可得瓊不理其語密遣
訪獲盜者從此畜牧不收云但存府君其隣郡富家
將財物寄置界内以避盜冀州繹幕縣人成氏大富
為賊攻急告曰我物已付蘇公矣賊遂去又南史
王猛為晉陵太守威惠兼舉姦盗屏跡富商野次云
以付王府君
任延教民牛耕
王景教民牛耕
後漢書任延為九真太守九真俗以射獵為業不知
牛耕民嘗告糴交趾每致困乏延乃令鑄作田器教
之墾闢田疇歲歲開廣百姓充給
又王景為廬江太守先是百姓不知牛耕致地力有
餘而常不足郡界有楚相孫叔敖所起芍陂稻田景
乃驅率吏民修起蕪廢教用犂耕由是墾闢倍多境
内豐給遂銘石刻誓令民知常禁又訓令蠶織為作
法制皆著于鄉亭
民益種芋
長自引芋
列仙傳酒容者為梁丞相使民益種芋菜曰三年當
大饑卒如其言梁民不死
汝南先賢傳袁安字邵公除隂平長時年饑荒民皆
菜食租入不畢安聽使輸芋曰百姓饑困長何得食
榖先自引芋吏皆從之
蒲鞭
葦杖
後漢書劉寬歷典三郡吏民有過蒲鞭示辱又異
苑崔景眞守平昌有惠政常懸一蒲鞭而未嘗用
文選安陸王碑南陽葦杖未足比其仁曹子建詩
蒲鞭葦杖示有刑
降者欲去皆聽
寇者見獲放還
晉書羊祜率營兵出鎮南夏開設庠序綏懷遠近甚
得江漢之心與吳人開布大信降者欲去皆聽之
北史周廣川公測行汾州事政在簡惠頗得人和地
接東魏數相抄竊或有獲其為盜者多縛送之測皆
命解縛置之賓館然後引與相見如客禮焉仍宴設
放還其國衛送出境自是東魏人大慙乃不為寇兩
界遂通慶弔
伏臘放囚
年終放囚
後漢虞延建武初除細陽令每至歲時伏臘輙休遣
徒繫各使歸家並感其德應期而還有囚于家被病
自載詣獄既至而死華陽國志王長文元康初試
守江源令梁書何鳳為建安太守放囚事同
南史謝方明晉末宋武帝加晉陵太守為驃騎長史
南郡相嘗年終江陵縣獄囚事無輕重悉放還家使
過正三日還到罪重者二十餘人主簿弘季咸等固
諫方明不納一時遣之囚及父兄並驚喜涕泣以為
就死無恨至期有重罪一人醉不能歸違二日乃返
餘一囚十日不來逡廵墟里不能自歸鄉村責讓率
領將送竟無逃者遠近嘆服舊唐書吕元膺為蘄
州刺史放囚事同
元旦放囚
至日放囚
北齊書張華原為兖州刺史獄有繫囚謂之曰三元
之始念卿幽閉今給假五日足得展謁親親期盡當
還也囚果應期而至
南史王志字次道僧虔子也為東陽太守郡獄有重
囚十餘冬至日悉遣還家過節皆反惟一人失期至
曰此自太守事主事者勿憂明日果至以婦孕吏人
益歎服之又梁書席闡為東陽太守傅岐為始新
令冬至放囚俱同
以江名子以孟名子以任名子以鄭字子
以陽名子
江祚别傳祚為安南太守民思其德生子多以江名
之又孟宗為豫章太守人思其惠路有行歌故時
人之生以孟為名又東觀記任延為九真太守使
男女皆以年齒相配同時相娶者二十餘人後多名
子為任
又魏志鄭渾為邵陵令天下未定民皆剽輕不念産
殖其生子無以相活率皆不舉渾所在奪其漁獵之
具課使耕桑又兼開稻田重去子之法民初畏罪後
稍豐給無不舉贍所育男女多以鄭為字
新唐書陽城字亢宗出為道州刺史治民如治家宜
罰罰之宜賞賞之不以簿書介意月俸取足而已州
産侏儒歲貢諸朝城哀其生離無所進帝既求之城
奏曰州民盡短若以貢不知何者可供自是罷州人
感之以陽名子
發姦摘伏
發伏禁姦
漢書趙廣漢字子都為京兆尹以和顔接士推功於
掾吏發於至誠吏見者皆輸寫心服廣漢精於吏事
尤善為鈎距以得民情其發姦摘伏如神
又張敞字子高治京兆略循趙廣漢之迹方略耳目
發伏禁姦不如廣漢
曉告姦黠主名
勘取盜賊名簿
漢書尹翁歸入守右扶風治如在東海故迹姦邪罪
名亦縣縣有名籍盜賊發其比伍中翁歸輙召其縣
長吏曉告以姦黠主名教使用類推迹盜賊所過抵
類常如翁歸言
北史韓襃為北雍州刺史州帶北山多有盜賊褒密
訪之並豪右所為也而陽不之知厚加禮遇乃悉召
桀黠少年素為鄉里患者署為主帥分其地界有盜
發而不獲者以故縱論於是諸被署者莫不惶懼皆
首伏乃取盜賊名簿藏之因大牓州門曰自知行盜
者可急來首即除其罪盡今月不首者顯戮其身籍
没妻子以賞前首者旬日之間諸盜咸悉首盡襃取
名簿勘之一無差異並原其罪許以自新由是羣盜
屏息
削投書主名
得投書主名
漢書趙廣漢教吏為缿筩及得投書削其主名而託
以為豪傑大姓子弟所言其後彊宗大族家家結為
仇讐姦黨散落風俗大改吏民相告訐廣漢得以為
耳目盜賊以故不發發又輙得一切治理威名流聞
及匈奴降者言匈奴中皆聞廣漢(蘇林曰缿音項如瓶可授投書孟康)
(曰筩竹筩也如今官受密事筩也師古曰缿若今盛錢臧瓶為小孔可入而不可出或缿或筩皆為此制)
(而用受書今投于其中也筩音同)
魏志國淵遷魏郡太守時有投書誹謗者太祖疾之
欲必知其主淵請留其本書而不宣露其書多引二
京賦淵敇功曹曰此郡既大今在都輦而少學問者
其簡開解年少欲遣就師功曹差三人臨遣引見訓以
所學未及二京賦博物之書也世人忽略少有其師
可求能讀者從受之又密喻旨旬日得能讀者遂往
受業吏因請使作箋比方其書與投書人同手收攝
案問具得情理
汙赭輙收
持縑悉斬
漢書張敞為京兆尹既視事求問長安父老偷盗酋
長數人居皆温厚出從童騎閭巷以為長者敞皆召
見責問因貰其罪把其宿負令致諸偷以自贖偷長
曰今一旦召詣府恐諸偷驚駭願一切受署敞皆以
為吏遣歸休置酒小偷悉來賀且飲醉偷長以赭汙
其衣裾吏坐里閭閱出者汙赭輙收縛之一日捕得
數百人窮治所犯或一日百餘發盡行法罰由是枹
鼓稀鳴市無偷盜
舊唐書兵馬使安國寧與上官涗不善謀反以城降
賊事洩劉昌裔密計斬之即召其麾下千餘人食之
賞縑二匹伏兵諸要巷令持縑者悉斬之無一人得
脱
營士子文首殺竇禮
書吏李若首殺盧顯
魏志護軍營士竇禮近出不還營以為亡表言逐捕
没其妻盈及男女為官奴婢盈連至州府稱冤自訟
莫有省者乃辭詣廷尉高柔問曰汝何以知夫不亡
盈垂泣對曰夫少單特養一老嫗為母事甚恭謹又
哀兒女撫視不離非是輕狡不顧室家者也柔重問
曰汝夫不與人有怨讐乎對曰無良善與人無讐又
曰汝夫不與人交錢財乎對曰嘗出錢與同營士焦
子文求不得時子文適坐小事繋獄柔乃見子文問
所作言次曰汝頗曾舉人錢不子文曰自以單貧初
不敢舉人錢物也柔察子文色動遂曰汝昔舉竇禮
錢何言不邪子文怪知事露應對不次柔曰汝已殺
禮便宜早服子文於是叩頭具首殺禮本末埋藏處
所柔便遣吏卒承子文辭往掘禮即得其屍詔書復
盈母子為平民班下天下以禮為戒
魏志胡質任東莞士盧顕為人所殺質曰此士無讐
而有少妻所以死乎悉見其比居年少書吏李若見
問而色動
分市鹿脯
詐市牛皮
北史齊彭城景王浟為滄州刺史有一人從幽州來
驢䭾鹿脯至滄州界脚痛行遲偶會一人為伴遂盜
驢及脯去明旦告州浟乃令左右及府僚吏分市鹿
脯不限其價其主見脯識之推獲盜者
又浟為定州刺史時人有被盜黑牛背上有白毛長
史韋道建謂中從事魏道勝曰使君在滄州禽姦如
神若捉得此賊定神矣浟乃詐為上符市牛皮倍求
價直牛主認之因獲其盜
道烏
亭豬
漢書黃霸吏有謁者霸勞苦之曰甚苦食于道旁乃
為烏所盜肉
又霸具為鄉人區處某所大木可以為棺某亭豬子
可以祭
還謝亭長
逼攝縣令
漢書趙廣漢嘗記召湖都亭長湖都亭長西至界上界
上亭長戲曰至府為我多謝問趙君亭長既至廣漢
與語問事畢謂曰界上亭長寄聲謝我何以不為致
問亭長叩頭服實有之廣漢因曰還為我謝界上亭
長勉思職事有以自效不忘卿厚意
北史邢邵為兖州刺史吏人姦伏守令長短無不知
之定陶縣去州五十里縣令妻日暮取人斗酒束脯
邵逼夜攝令未明而去責其取受舉州不識其所以
辛公義革岷俗
高士廉改蜀風
北史辛公義為岷州刺史土俗畏病若一人有疾即
合家避之父子夫妻不相看養公義因分遣官人廵
檢部内凢有疾病皆以床轝來安置聽事迎醫眕之
躬勸其飲食于是悉差方召其親戚而喻之曰死生
由命不關相著前汝棄之所以死耳今我聚病者坐
卧其間若言相染那得不死病兒復差汝等勿復信
之諸病家子孫慙謝而去後人有遇疾者争就使君
其家親属固留飬之始相慈愛此風遂革
舊唐書高士廉為益州太都督府長史蜀土俗薄畏
鬼而惡疾父母病有危殆者多不親扶侍杖頭挂食
遥以哺之士廉隨方訓誘風俗頓改
獨立使君
鐺脚刺史
北史裴俠為河北郡守俠躬履儉素愛人如子所食
唯菽麥鹽菜而已吏人莫不懷之歌曰肥鮮不食丁
庸不取裴公貞惠為世規矩俠嘗與諸牧守俱謁周
文帝周文命俠别立謂諸牧守曰裴俠清慎奉公為
天下之最令衆中有如俠者可與之俱立衆皆默然
周文乃厚賜俠朝野服焉號為獨立使君
舊唐書薛大鼎為滄州刺史時與瀛州刺史賈敦頥
曹州刺史鄭德本俱有美政河北稱為鐺脚刺史
改架柱為浮橋
以賦塼當苫築
舊唐書韋景駿為肥鄉令縣北界漳水連年泛溢舊
隄廹近水漕雖修築不息而漂流相繼景駿審其地
勢拓南數里因高築隄瀑水至隄南以無患水去而
隄北稱為神腴田漳水舊有架柱長橋每年修葺景
駿又改造為浮橋自是無復水患至今頼焉
又牛僧孺為鄂州刺史武昌軍節度鄂岳蘄黃觀察
等使江夏城風土散惡難立垣墉每年加版築賦菁
茆以覆之吏緣為姦蠧弊綿歲僧孺至計茆苫版築
之費歲十餘萬即賦之以塼以當苫築之價凡五年
墉皆甃葺蠧弊永除
祝神數虎悉斃
移文虎不為害
九國志謝傑為高州刺史境多虎夜入郭中為暴人
不安居傑一日沐浴謁城隍廟舉酒祝神曰愚民何
辜而虎暴之蓋刺史無德化願虎只食刺史無傷愚
民因屏左右獨宿殿庭中是夜三鼓廟東南隅忽有
物咆哮其聲如雷良久乃止遲明視之數虎悉斃
汝南先賢傳顧少連補登封主簿邑有虎孽民患之
少連命塞陷穽移文嶽神虎不為害
鄧遐斬蛟而江水俱赤
趙昱斬蛟而江水盡赤
襄陽耆舊傳晉鄧遐為襄陽太守城北江水中有蛟
常為人害遐遂拔劔入水蛟繞其足遐揮劔截蛟流
血江水為之俱赤因名曰斬蛟渚亦謂之斬蛟津
方輿勝覽犍為潭中老蛟為害太守趙昱率甲士千
人夾江鼓噪昱持刀入水有頃江水盡赤昱左手持
蛟首右手持刀奮波而出隋大亂隱去不知所終嘉
陵水漲蜀人見昱青霧中騎白馬從數獵者于波面
過宋太宗封神勇大將軍廟食灌江口
羌胡以刀自割
匈奴棃面流血
後漢書鄧訓為吏人羌胡愛惜及卒旦夕臨者日數
千人戎俗父母死恥悲泣皆騎馬歌呼至聞訓卒莫
不吼號或以刀自割又刺殺其犬馬牛羊曰鄧使君
已死我曹亦俱死耳
又耿秉性勇壯而簡易于事軍行常自被甲在前休
止不結營部然遠斥候明要誓有警軍陳立成士卒
皆樂為死及卒匈奴聞之舉國號哭或至棃面流血
(按棃即剺字古通用剺割也)
諸胡以刀割面
夷人為之劈面
魏志倉慈為燉煌太守先是屬城獄訟衆猥縣不能
决多集治下慈躬往省閱料簡輕重自非殊死但鞭
杖遣之一歲决刑曾不滿十人又常日西域雜胡欲
來貢獻而諸豪族多逆斷絶既與貿遷欺詐侮易多
不得分明胡常怨望慈皆勞之欲詣洛者為封過所
欲從郡還者官為平取輒以府見物與共交市使吏
民護送道路由是民夷翕然稱其德惠數年卒官吏
民悲感如喪親戚圖畫其形思其遺像及西域諸胡
聞慈死悉共會聚于戊己校尉及長吏治下發哀或
有以刀畫面以明血誠又為立祠遥共祠之
又清河王懌為元義誣死遠近夷人在京及歸聞懌
之喪為之劈面者數百人
太公誅齊居士
孔子誅魯聞人
韓子太公望東封于齊齊東海上有居士曰狂矞華
士昆弟二人者立議曰吾不臣天子不友諸矦耕作
而食掘井而飲之吾無求于人也無上之名無君之
祿不事仕而事力太公望至于營丘使吏執殺之以
為首誅
家語孔子為魯司寇七日而誅亂政大夫少正卯子
貢進曰夫少正卯魯之聞人也今夫子為政而始誅
之或者為失乎孔子曰居吾語汝以其故天下有大
惡者五而竊盜不與焉一曰心逆而險二曰行僻而
堅三曰言偽而辯四曰記醜而博五曰順非而澤此
五者有一于人則不免君子之誅而少正卯皆兼有
之其居處足以撮徒成黨其談說足以飾褒榮衆其
強禦足以反是獨立此乃人之姦雄者也不可以不
除又世說中朝人共論少正卯盜跖其惡孰深有
人云少正卯雖姦不至剖人充膳盜跖為甚顔光禄
曰為惡彰露人思加戮隱伏之姦非聖不誅由此言
之少正卯為甚衆莫能屈
叔向不坐弟虎
劉廙不坐弟偉
左傳晉欒盈出奔楚范宣子殺羊舌虎(叔向弟)囚叔向
人謂叔向曰子離於罪其為不知乎叔向曰與其死
亡若何詩曰優哉游哉聊以卒歲知也樂王鮒見叔
向曰吾為子請叔向弗應出不拜其人皆咎叔向叔
向曰必祁大夫(祁奚也)室老(叔向家臣)聞之曰樂王鮒言於
君無不行求赦吾子吾子不許祁大夫所不能也而
曰必由之何也叔向曰樂王鮒從君者也何能行祁
大夫外舉不棄讐内舉不失親其獨遺我乎詩曰有
覺德行四國順之夫子覺者也晉矦問叔向之罪於
樂王鮒對曰不棄其親其有焉於是祁奚老矣聞之
乘驛而見宣子曰詩曰惠我無疆子孫保之書曰聖
有謨訓明徵定保夫謀而鮮過惠訓不倦者叔向有
焉社稷之固也猶將十世宥之以勸能者今壹不免
其身以棄社稷不亦惑乎鯀殛而禹興伊尹放太甲
而相之卒無怨色管蔡為戮周公右王若之何其以
虎也棄社稷子為善誰敢不勉多殺何為宣子說與
之乘以言諸公而免之不見叔向而歸叔向亦不告
免焉而朝
魏志魏諷反劉廙弟偉為諷所引當相坐誅太祖令
曰叔向不坐弟虎(詳見左傳)古之制也特原不問廙别
傳曰初廙弟偉與諷善廙戒之曰夫交友之美在于
得賢不可不詳而世之交者不審擇人務合黨衆違
先聖人交友之義此非厚已輔人之謂也吾觀魏諷
不修德行而專以鳩合為務華而不實此直攪世沽
名者也卿其慎之勿復與通偉不從故及于難
典衣典冠兼罪
先令後令俱誅
韓非子昔者韓昭侯醉而寢典冠者見君之寒也故
加衣于君之上覺寢而說問左右曰誰加衣者左右
對曰典冠君因兼罪典衣與典冠其罪典衣以為失
其事也其罪典冠以為越其職也非不惡寒也以為
侵官之害甚于寒故明主之畜臣臣不得越官而有
功不得陳言而不當越官則死不當則罪守業其官
所言者貞也則羣臣不得朋黨相為矣論衡衛之
驂乘者見御者之過從後呼車有救危之義不被其
罪夫驂乘之呼車典冠之加衣同一意也加衣恐
主之寒呼車恐君之危仁惠之情俱發于心然而于
韓有罪于衛為忠驂乘偶典冠不偶也
韓非子昔者舜使吏决鴻水先令有功而舜殺之禹
朝諸矦之君會稽之上防風之君後至而禹斬之以
此觀之先令者殺後令者斬則古者必貴如令矣
漢高約法三章
李特約法三章
漢書沛公召諸縣豪傑曰父老苦秦苛法久矣誹謗
者族耦語者棄市吾與諸矦約先入關者王之吾當
王關中與父老約法三章耳殺人者死傷人及盜抵
罪餘悉除去秦法吏民皆按堵如故凡吾所以來為
父兄除害非有所侵㬥母恐
晉書李特時羅尚貪殘為百姓患而與蜀人約法三
章施捨賑貸禮賢拔滯軍政肅然又李雄僣稱成
都王赦其境内建元為建興除晉法約法七章
李離必行理官之法
腹䵍必行墨者之法
史記李離者晉文公之理也過聽殺人自拘當死文
公曰官有貴賤罰有輕重下吏有過非子之罪也李
離曰臣居官為長不與吏讓位受禄為多不與下分
利今過聽殺人傳其罪下吏非所聞也辭不受令文
公曰子則自以為有罪寡人亦有罪邪李離曰理有
法失刑則刑失死則死公以臣能聽微决疑故使為
理今過聽殺人罪當死遂不受令伏劒而死
吕覽墨者有鉅子腹䵍居秦其子殺人秦惠王曰先
生之年長矣非有他子也寡人已令吏勿誅矣先生
之以此聽寡人也腹䵍對曰墨者之法曰殺人者死
傷人者刑此所以禁殺傷人也夫禁殺傷人者天下
之大義也王雖為之賜而令吏勿誅腹䵍不可不行
墨者之法不許惠王而遂殺之子人之所私也忍所
私以行大義鉅子可謂公矣
宣子舉韓厥厥執戮其僕
楊素薦榮毗毗法䋲左右
晉語趙宣子言韓獻子于靈公以為司馬河曲之役
趙孟使人以其乘車干行獻子執而戮之衆咸曰韓
厥必不没矣其主朝升之而莫戮其車其誰安之宣
子召而禮之曰吾聞事君者比而不黨夫周以舉義
比也舉以其私黨也夫軍事無犯犯而不隱義也吾
言汝于君懼汝不能也舉而不能黨孰大焉事君而
黨吾何以從政吾故以是觀汝汝勉之苟從是行也
臨長晉國者非汝其誰皆告諸大夫曰二三子可以
賀我矣吾舉厥也而中吾乃今知免于罪矣
隋書楊素薦榮毗為華州長史世號為能素之田宅
多在華隂左右放縱毗以法䋲之無所寬貸毗因朝
集素謂之曰素之舉卿適以自罰也毗答曰奉法一
心者但恐累公所舉素笑曰前者戲耳卿之奉法素
之望也
左雄薦周舉舉劾奏雄
崔洪薦郤詵詵後紏洪
後漢書左雄薦周舉為尚書既稱職議者咸稱焉及
在司隸又舉故冀州刺史馮直以為將帥而直嘗坐
臧受罪舉以此劾奏雄雄悦曰吾嘗事馮直之父而
又與直善今宣光以此奏吾乃是韓厥之舉也由是
天下服焉
晉書崔洪為吏部尚書舉用甄明門無私謁薦雍州
刺史郤詵代巳為左丞詵後紏洪洪謂人曰我舉郤
丞而還奏我是挽弩自射也詵聞曰崔侯為國舉才
我以才見用惟官是視各明至公何故私言乃至此
洪聞其言而重之
案法者冀州刺史
殺卿者兖州刺史
後漢蘇章遷冀州刺史故人為清河太守章行部案
其姦臧乃請太守為設酒殽陳平生之好甚歡太守
喜曰人皆有一天我獨有二天章曰今夕蘇孺文與
故人飲者私恩也明日冀州刺史案法也遂舉正其
罪
晉書苟晞從母子求為將晞距之曰吾不以王法貸
人將母後悔邪固欲之晞乃以為督護後犯法晞杖
節斬之從母叩頭請救不聽既而素服哭之流涕曰
殺卿者兖州刺史哭弟者苟道將其杖法如此
將吏卒入丞相府
率吏卒入太尉府
漢書趙廣漢使所親信長安人為丞相魏相府門卒
令微伺丞相門内不法事地節三年七月中丞相傅
婢有過自絞死廣漢聞之疑丞相夫人妬殺之府舍
廣漢即上書告丞相罪制曰下京兆尹治廣漢遂自
將吏卒突入丞相府召其夫人跪庭下受辭收奴婢
十餘人去責以殺婢事丞相魏相上書自陳妻實不
殺婢事下廷尉治罪實丞相自以過譴笞傳婢出至
外第乃死不如廣漢言司直蕭望之劾奏廣漢摧辱
大臣欲以劫持奉公逆節傷化不道宣帝惡之下廣
漢廷尉獄又坐贓殺不辜鞫獄故不以實擅斥除騎
士乏軍興數罪天子可其奏吏民守闕號泣者數萬
人或言臣生無益縣官願代京兆死使牧養小民廣
漢竟坐要斬
後漢書龐參夫人疾前妻子投於井而殺之參素與
洛陽令祝良不平良聞之率吏卒入太尉府案實其
事乃上參罪遂因災異策免有司以良不先聞奏輒
折辱宰相坐繫詔獄良能得百姓心洛陽吏人守闕
請代其罪者日有數千萬人詔乃原刑
來俊臣按狄仁傑
侯思止按魏元忠
舊唐書地官尚書狄仁傑為來俊臣所脅引之承反
仁傑歎曰大周革命萬物唯新唐朝舊臣甘從誅戮
反是實仁傑既承反有司但待報行刑不復嚴備仁
傑得憑守者求筆硯拆被頭帛書狀叙冤苦置于綿
衣遣謂王德夀曰時方熱請付家人去其綿家人得
衣中書仁傑子光遠持之稱變得召見則天覽之愕
然會鳳閣侍郎樂思晦男年八九歲其家已族宜隸
于司農上變得召見言俊臣苛毒願陛下假條反狀
以付之無大小皆如狀矣則天意少解乃召見仁傑
曰卿承反何也仁傑等曰不承反臣已死于枷棒矣
則天曰何為作謝死表仁傑曰無因以表示之乃知
其代署遂出之
又侯思止按制獄苛虐日甚嘗按中丞魏元忠曰急
認白司馬不然即喫孟青白司馬者洛陽有坂號白
司馬坂孟青者將軍姓孟名青即棒殺瑯琊王冲者
也思止閭巷庸奴嘗以此謂諸囚也元忠辭氣不屈
思止怒而倒曳元忠元忠徐起曰我薄命如乘惡驢
墜脚為鐙所掛被拖曳思止大怒又曳之曰汝拒捍
制使奏斬之元忠曰侯思止汝今為國家御史須識
禮數輕重如必須魏元忠頭何不以鋸截將無為抑
我承反柰何爾佩服朱紫親銜天命不行正直之事
乃言白司馬孟青是何言也非魏元忠無人抑教思
止驚起悚怍曰思止死罪幸蒙中丞教引上牀坐而
問之元忠徐就坐自若思止言竟不正時人效之以
為談謔之資
會春頓足歎
會赦未暇省
漢書王温舒為河内太守以九月至盡十二月郡中
無犬吠之盜其頗不得失之旁郡追求會春温舒頓
足歎曰嗟乎令冬月益展一月足吾事矣
北史田式每赦書到州式未暇省讀先召獄卒殺重
囚然後宣示百姓其刻㬥如此
董宣為洛陽令豪彊震慄
周䊸為洛陽令貴戚跼蹐
後漢書董宣字少平為洛陽令搏擊豪彊莫不震慄
京師號為卧虎歌之曰枹鼓不鳴董少平
又周䊸拜洛陽令下車先問大姓主名吏數閭里豪
強以對䊸厲聲怒曰本問貴戚若馬竇等軰豈能知
此賣菜傭乎于是部吏望風旨爭以激切為事貴戚
跼蹐京師肅清
乳虎
卧彪
漢書甯成家居上欲以為郡守御史大夫公孫弘曰
臣居山東為小吏時甯成為濟南都尉其治如狼牧
羊成不可令治民上廼拜成為關都尉歲餘關吏税
肄郡國出入關者號曰寧見乳虎無直甯成之怒(按李)
(竒曰肄閱也師古曰直讀曰值)
北史李崇沉深有將略寬厚善御衆在州凢十年常
養壯士數千人寇賊侵邊所向摧破號曰卧彪賊甚
憚之
號曰蒼鷹
呼為皂鵰
漢書郅都為人勇有氣公廉不發私書問遺無所受
請寄無所聽常稱曰已背親而出身固當奉職死節
官下終不顧妻子矣都遷為中尉丞相條矦至貴倨
也而都揖丞相是時民樸畏罪自重而都獨先嚴酷
致行法不避貴戚列矦宗室見都側目而視號曰蒼
鷹
舊唐書王志愔為左臺御史加朝散大夫執法剛正
百僚畏憚時人呼為皂鵰言其顧瞻人吏如鵰鶚之
視鷰雀也
少年場
例竟門
漢書尹賞以三輔高第選守長安令得一切便宜從
事賞至脩治長安獄穿地方深各數丈致令辟為郭
以大石覆其口名為虎穴乃部戶曹掾史與鄉吏亭
長里正父老伍人雜居長安中輕薄少年惡子無市
籍商販作務而鮮衣凶服被鎧扞持刀兵者悉籍記
之得數百人賞一朝會長安吏車數百兩分行收捕
皆劾以為通行飲食羣盜賞親閱見十置一其餘盡
以次内虎穴中百人為軰覆以大石數日一發視皆
相枕籍死使輿出瘞寺門垣東揭著其姓名百日後乃
令死者家各自發取其尸親屬號哭道路皆歔欷長
安中歌之曰安所求子死垣東少年場生事諒不謹
枯骨後何葬
舊唐書則天于麗景門别置推事院專令來俊臣等
按鞫亦號為新開門但入新開門者百不全一王弘
義戲謂麗景門為例竟門言入此門者例皆竟也俊
臣與其黨朱南山軰造告密羅織經一卷皆以條貫
支節布置事狀由緒來俊臣每鞫囚無問輕重多以
醋灌鼻禁地牢中或盛之瓮中以火圜遶炙之並絶
其糧餉至有抽衣絮以噉之者又令寢處糞穢備諸
苦毒自非身死終不得出每有赦令俊臣必先遣獄
卒盡殺重囚然後宣示又以索元禮等作大枷凡有
十號一曰定百脉二曰喘不得三曰突地吼四曰著
即承五曰失魂膽六曰實同反七曰反是實八曰死
猪愁九曰求即死十曰求破家復有鐵籠頭連其枷
者輪轉于地斯須悶絶矣囚人無貴賤必先布枷棒
于地召囚前曰此是作具見之魂膽飛越無不自誣
矣則天重其賞以酬故吏競勸為酷矣
虜來尚可尹來殺我
蜀賊尚可羅尚殺我玄謨尚可宗越殺我
後漢書前中郎將尹就討益州叛羌益州諺曰虜來
尚可尹來殺我
晉書羅尚為平西將軍性貪少斷蜀人言曰尚之所
愛非邪則佞尚之所憎非忠則正富擬魯衛家成市
里貪如豺狼無復極已又曰蜀賊尚可羅尚殺我平
西將軍反更為禍
南史沈攸之曰宗公可惜故有勝人處而性嚴酷好
行刑誅時王玄謨御下亦少恩將士為之語曰寧作
三年徒不逐王玄謨玄謨猶尚可宗越更殺我
勿跋扈付丁旿
勿反顧付奚度
南史諸葛長人謀作亂及到門武帝引前却人閒語
凡平生言所不盡者皆與及之長人甚悦帝已密命
左右丁旿自幔後出于坐拉焉死于牀側輿屍付廷
尉并誅其弟黎人旿驍勇有力時人語曰勿跋扈付
丁旿
又大明中有奚顯度者孝武嘗使主領人功而苛虐
無道動加捶撲暑雨寒雪不聽暫休人不堪命或自
經死時建康縣考囚或用方材壓額及腂脛人間謠
曰寧得建康壓額不能受奚度拍又相戲曰勿反顧
付奚度其酷虐如此前廢帝嘗戲曰顯度刻虐為百
姓疾此當除之即日宣殺焉時人比之孫皓殺岑昏
(附)又高帝誅黃回回時為南兖州部曲數千欲收恐
為亂召入東府停外齋使桓康數回罪然後殺之時
人為之語曰欲侜張問桓康又北史崔楷性嚴烈
能摧挫豪強時人語曰莫&KR3089;獬付崔楷又唐永在
北地四年與賊數十戰未嘗敗北時人語曰莫陸梁
恐爾逢唐將
寧飲三斗酢不見崔弘度
寧食三斗葱不見屈突通
隋書崔弘度為襄州總管吏人莫不戰慄長安為之
語曰寧飲三斗酢不見崔弘度
舊唐書屈突通為右武侯車騎將軍奉公正直雖親
戚犯法無所縱捨時通弟蓋為長安令亦以嚴整知
時人為之語曰寧食三斗艾不見屈突蓋寧食三斗
葱不見屈突通
以酢灌鼻
以醋灌鼻(見上)
北史元弘嗣文帝時為幽州總管每鞫囚多以酢灌
鼻或椓弋其下竅無敢隱情
以車輻考偽官
以木手得姦欵
北史畢義雲性嚴酷事多幹了齊文襄作相以為稱
職令普勾偽官專以車輻考掠所獲甚多然大起怨
謗
北史李彪為中尉號為嚴酷以姦欵難得乃為木手
擊其脅腋氣絶而復屬者時有焉又慰喻汾州叛胡
得其兇渠皆鞭面殺之及彪病體上往往創潰痛毒
備極彪曾在領軍府閱廷尉所問囚徒時有人訴
枉者彪怒曰南臺中取我木手去搭奴肋折
肉餺飥
肉鼓吹
舊唐書敬羽肅宗時為監察御史以苛刻見委任嘗
卧囚于地以門關輾其腹號為肉餺飥
外史檮杌李匡遠為少府監性嚴刻一日不斷刑則
慘然不樂常聞捶楚之聲謂人曰此我一部肉鼓吹
駢志卷八
