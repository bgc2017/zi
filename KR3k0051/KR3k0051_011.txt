駢志卷十一
明陳禹謨撰
己部上
推終始五德之運
陳終始五德之傳
史記騶衍睹有國者益滛侈不能尚德若大雅整之
于身施及黎庶矣乃深觀隂陽消息而作怪迂之變
終始大聖之篇十餘萬言其語閎大不經必先驗小
物推而大之至于無垠先序今以上至黃帝學者所
共術大並世盛衰因載其禨祥度制推而遠之至天
地未生窈冥不可考而原也先列中國名山大川通
谷禽獸水土所殖物類所珍因而推之及海外人之
所不能睹稱引天地剖判以來五德轉移治各有宜
而符應若兹(大並世盛衰者索隱曰言其大體隨代盛衰觀時而說事)
漢書魯人公孫臣上書陳終始五德傳言漢土德時
其符黃龍見當改正朔易服色事下張蒼蒼以為非
是罷之其後黃龍見成紀于是文帝召公孫臣以為
博士草立土德時歴制度更元年蒼由此自詘謝病
稱老(師古注曰傳謂傳次也)
羲和浴日
羲和浴月
山海經東南之外甘水之間有羲和之國有女子名
曰羲和方浴于甘淵羲和者帝俊之妻生十日(言生十子)
(各以日名名之故言生十日數十也)郭氏傳羲和盖天地始生主日
月者也故啟筮曰空桑之蒼蒼八極之既張乃有夫
羲和是主日月職出入以為晦明又曰瞻彼上天一
明一晦有夫羲和之子出於湯谷故堯因此而立羲
和之官以主四時其後世遂為此圖作日月之象而
掌之沐浴運轉之于甘泉中以效其出入湯谷虞淵
也所謂世不失職耳又有人反臂名曰天虞有女
子方浴月帝俊妻常羲生月十有二此始浴之
占風鐸
相風旌
開元遺事云唐岐王宫中于竹林内懸碎玉片子每
夜聞玉片子相觸之聲即知有風號占風鐸
又五王宫中各于庭中立長竿挂五色旌于竿頭旌
之四垂綴以小金鈴有聲即使侍從者視旌之所向
可以知四方風候
鑚燧改火
浚井改水
禮儀志夏至日浚井改水冬至日鑚燧改火可去温
病也
正旦獻鳩
正旦獻雀
列子邯鄲之民以正月之旦獻鳩于簡子簡子大悦
厚賞之客問其故簡子曰正旦放生示有恩也客曰
民知君欲放之故競而捕之死者衆矣君而欲生之
不若禁民勿捕捕而放之恩過不相補矣簡子曰善
孔叢子邯鄲民以正月旦獻雀干趙王而綴以五綵
王大悦申叔告子順子順曰王何以為也對曰正旦
放之示有生也子順曰此委巷之鄙事非先王之法
且又不順夫雀者取其名則宜受之于上不宜取之
于下一國之王受民雀將何悦焉
七日曝書
七日曬衣
崔寔四民月令七月七日曝經書設酒脯又世說
郝隆七月七日見隣人皆曝曬衣物隆乃仰卧曝腹
于庭曰我曝腹中書
竹林七賢傳阮咸好酒而貧舊俗七月七日法當曬
衣諸阮庭中爛然莫非綈錦咸時總角乃竪長竿標
大布犢鼻于庭中又楊園苑疏太液池西有武帝
曝衣閣常至七月七日宫女出后衣登樓曝之
河神劈山
山神劈流
西京賦注云華山對河東首陽山黃河流于二山之
間古語云此本一山當河河水過之而曲行河神巨
靈以手劈開其上以足蹈離其下中分為兩以通河
流今岳上有指掌之形首陽山下足跡亦存焉
水經注廬山有神廟甚神能分風劈流住舟遣使行
旅之人過必敬祀而後得去故曹毗詠云分風為二
劈流為兩
聖人窟
君子濟
水經注河水北出虞山東南經傅巖歴傅說隱室前
俗名之為聖人窟傅巖東北十餘里即巔軨坂亦謂
之軨橋傅說傭隱止息于此
又昔漢桓帝十三年西幸榆中東行代地洛陽大賈
齎金貨隨帝後行夜迷失道往投津長曰子封送之
渡河賈人卒死津長埋之其子尋求父喪發冢舉尸
資費一無所損其子悉以金與之津長不受事聞于
帝曰君子也即名其津曰君子濟
智水
愚山
水經注谷水出漢北即智水也北發聽山山下有穴
水穴水東南流歴平川中謂之智鄕水曰智水川有
唐公祠唐君字公房城固人也學道得仙入雲臺山
合丹服之白日昇天鷄鳴天上狗吠雲中唯以鼠惡
留之鼠乃感激以月晦日吐腸胃更生故時人謂之
唐鼠也公房升仙之日壻之行未還不獲同偕雲路
約以此川為居言無繁霜蛟虎之患其俗以為異因
號為壻鄉故水亦即名焉
又時水西北逕黃山東又北歴愚山山東有愚公冢
時水又屈而逕杜山北有愚公谷齊桓公時公隱于
溪隣有認其駒者公以與之山即杜山之通阜以其
人狀愚故謂之愚
火井煑鹽
石礦成鐵
華陽國志臨卭縣西南二百里本有卭民秦始皇徙
上郡實之有布濮水從布濮來合火井江有火井夜
時光映上照民欲其火先以家火投之頃許如雷聲
火熖出通耀數十里以竹筒盛其光藏之可拽行終
日不滅也井有二水取井火煑之一斛水得五斗鹽
家火煑之得無幾也
又古石山有石礦大如蒜子火燒合之成流支鐵甚
剛因置鐵官有鐵祖廟祠漢文帝時以鐵賜侍郎鄧
通假民卓王孫歲取千疋故王孫貨累巨萬億鄧通
錢亦盡天下又臺登縣有孫水一曰白沙江入馬湖
水山有砮石火燒成鐵剛利禹貢厥貢砮是也
斯調國火洲
崑崙墟火山
異物志斯調有火洲在南海中其上有野火春夏自
生秋冬自死有木生于其中而不消也枝皮更活秋
冬火死則皆枯瘁其俗常冬采其皮以為布色小青
黑若塵垢汚之便投火中則更鮮明也
搜神記崑崙有炎火之山山上有鳥獸草木皆生于
炎火之中故有火浣布非此山草木之皮枲則其鳥
獸之毛也漢世西域舊獻此布中間久絶至魏初時
人疑其無有文帝以為火性酷烈無含生之氣著之
典論明其不然之事絶智者之聽乃明帝立詔三公
曰先帝昔著典論不朽之格言其刊石于廟門之外
及太學與石經並以永示來世至是西域使至而獻
火浣布焉于是刊滅此論而天下笑之神異經曰
南荒之外有火山長三十里廣五十里其中皆生不
燼之木晝夜火燒得暴風不猛猛雨不滅火中有鼠
重百斤毛長二尺餘細如絲可以作布常居火中色
洞赤時時出外而色白以水逐而沃之即死績其毛
織以為布傅子曰漢桓帝時大將軍梁冀以火浣
布為單衣常大會賓客冀陽爭酒失杯而汙之偽怒
解衣曰燒之布得火煒煜赫然如燒凡布垢盡火滅
粲然潔白若用灰水焉
鹽田
鹽池
述異記曰河東郡有一大澤澤中産鹽引水沃之則
自成號曰鹽田取之無盡不沃則無也
又張掖有鹽池自然生鹽其鹽多少隨月增减
非停午夜分不見曦月
非日中夜半不見日月
水經注自三峽七百里中兩岸連山略無闕處重巖
疊嶂隱天蔽日自非停午夜分不見曦月至於夏水
襄陵㳂泝阻絶王命急宣有時朝發白帝暮到江陵
其間千二百里雖乘奔御風不加疾也
宜都記自黃牛灘東入西陵界至峽口一百許里山
水紆曲而兩岸高山重嶂非日中夜半不見日月絶
壁或千許丈其石彩色形容多所像類林木高茂略
盡冬春猿鳴至清山谷傳響泠泠不絶所謂三峽此
其一也袁崧言嘗聞峽中水疾書記及口傳悉以臨
懼相戒曾無稱有山水之美也及余來踐躋此境既
至欣然始信之耳聞不如親見矣其疊崿秀峰竒構
異形固難以辭叙林木蕭森離離蔚蔚乃在霞氣之表仰
瞻俯暎彌習彌(孫云疑脱佳字)流連信宿不覺忘返目所履歷未
嘗有也既自欣得此竒觀山水有靈亦當警知已於
古矣
凱風自是出
條風自是出
山海經旄山之尾其南有谷曰育遺多怪鳥凱風自
是出
又令丘之山無草木多火其南有谷焉曰中谷條風
自是出
風陵
風堆
水經注函谷關之直北隔河有層阜巍然獨秀孤峙
河陽世謂之風陵戴延之所謂風塠者也
水經注高平縣西十里有獨阜阜上有故臺臺側有
風伯壇故世俗呼此阜為風堆又長寧水所出南
山上有風伯祠春秋祭之
風山風井
風穴
水經注河水南逕北屈縣故城西十里有風山上有
穴如輪風氣蕭瑟習常不止當其衝飄也而略無生
草盖不定衆風之門故也
又湯井北百餘步有東西谷廣十許步南岸下有風
穴厥大容人其深不測而穴中肅肅常有微風雖三
伏盛暑猶湏襲裘寒吹凌人不可暫停
又風井山廻曲有異勢穴口大如盆袁山崧曰夏則
風出冬則風入春秋分則靜
重人穴
僵人峽
水經注鄩水南流世謂之温水泉側有重人穴穴中
有僵尸戴延之從劉武王西征記曰有此尸尸今猶
在夫物無不化之理魂無不遷之道而此尸無神識
事同木偶之狀喻其推移未若正形之速遷也
又瓦亭川水西南流歴僵人峽路側巖上有死人僵
尸巒穴故岫壑取名焉釋鞍就穴直上可百餘仞石
路逶迤劣通單步僵尸倚窟枯骨尚全惟無膚髮而
已訪其川居之士云其鄉中父老作童兒時已聞其
長舊傳此當是數百年骸矣
移山
逃石
水經注移山山本在水北夕中風雨旦而山移水南
故山以移為名蓋亦蒼梧郁州佐山之類也
又靈石一名逃石高三十丈廣圓五百尺耆舊傳言
石本桂陽武城縣因夜迅雷之變忽然遷此彼人來
見歎曰石乃逃來因名逃石以其有靈運徙又曰靈
石
孔山上有穴如車輸
孔山上有穴出佳乳
水經注河水南合溪口水出孔山南歴溪西流注于
河孔山之上有穴如車輪三所東西相當相去各二
丈許南北直通故謂之孔山也山出莆地西三十餘
里
又易水東逕孔山北山下有鍾乳穴穴出佳乳採者
煹火尋炒入穴里許渡一水潛通流注其深可涉于
中衆穴竒分令出入者疑迷不知所趣每于疑路必
有歴記返者乃尋孔以自逹上又有大孔壑逹洞開
故以孔山為名也魏土地記云代城東南二十五
里有馬頭山其側有鍾乳穴又水經注隂陵縣之
陽亭北小屈有石穴不測所窮言穴出鍾乳又大
洪山下有石門夾障層峻巖高皆數百許仞入石門
得鍾乳穴穴上素崖壁立非人跡所及穴中多鍾乳
凝膏下垂望齊冰雪微津細液滴瀝不斷
石魚山
石鷰山
水經注石魚山下多玄石山高八十丈餘廣十里石
色墨而理若雲母開發一重輙有魚形鱗鬐首尾宛
若刻畫長數寸魚形備足燒之作魚膏因以名之
又石鷰山其山有口紺而狀鷰因以名山其石或大
或小若母子焉及其雷風相薄則石燕羣飛頡頏如
真鷰矣羅君章云今鷰不必復飛也
醉石
醒石
廬山記陶淵明所居栗里有大石淵明常醉眠其上
名曰醉石
唐餘錄李德裕于平泉别墅採天下珍木怪石為園
池之玩有醒酒石德裕尤所寳惜醉即踞之
褒漢丙穴出嘉魚
柏枝丙穴出嘉魚
水經注褒水東南得丙水口水上承丙穴穴出嘉魚
常以三月出十月入地穴口廣五六尺去平地七八
尺泉懸注魚自穴下透入水穴口向丙故曰丙穴下
注褒水故左思稱嘉魚出于丙穴良木攅于褒谷
又柏枝山下有丙穴穴方數丈中嘉魚常以春末游
渚冬初入穴抑褒漢丙穴之類也
鳥鼠同穴
魚龍同穴
水經注鄭玄曰鳥鼠之山有鳥焉與鼠飛行而處之
又有止而同穴之山焉是二山也鳥名為賒似鵽而
黃黑色鼠如家鼠而短尾穿地而共處鼠内而鳥外
孔安國曰共為䳄雄杜彦逹曰同穴止宿養子互相
哺食長大乃止張晏言不相為牝牡故因以名山
拾遺記南潯之國有洞穴隂源其下通地脉中有毛
龍時蜕骨于曠澤之中魚龍同穴而處
烟從山出
火從地出
西域記屈茨北二百里有山夜則火光晝日但烟人
取此山石炭冶此山鐵恒充三十六國用
風俗記曰圁隂縣西五十里有鴻門亭天封菀火井
廟火從地中出(圁音銀)
石廪
石倉
臨川記石廪其中可容千斛廪開則歲儉閉則年豐
鄱陽記錢倉石在饒州石形如倉囷昔漁人夜宿石
上忽見石開窺其石中有錢取之盈艇因名焉
弱水西流
弱水南流
禹貢弱水既西鄭氏云衆水皆東此水獨西故記其
西下也
舊唐書東女國其王所居名康延川中有弱水南流
用牛皮為船以渡
三日五變
千年一清
易乾鑿度云天降嘉應河水先清三日清變為白白
變為赤赤變為玄玄變為黃各三日
拾遺記丹丘千年一燒黃河千年一清皆至聖之君
以為大瑞又云黃河清而聖人出
半月東流半月西流
子時潮上午時潮落
寰宇記云江浙欽廉之潮皆有定候瓊海之潮半月
東流半月西流潮之大小隨長短星不係月之盛衰
廣西志桂林府聖水巖側子時潮上午時潮落三五
十年有一大潮
一日再增再减
一日十溢十竭
水經注潮汐塘水一日再增再减盈縮以時未嘗愆
期同於潮水因名此塘為朝夕塘
又連水東南流注于淮淮水又東南流而又與斟水
合水導源近出東巖下穴口若井一日之中十溢十
竭信若潮流
石門貪泉
横流貪泉
晉書吴隱之字處默介立有清操桓玄欲救嶺南之
弊以隱之為廣州刺史未至州二十里地名石門有
水曰貪泉飲者懷無厭之欲隱之既至語其親人曰
不見可欲使心不亂越崖喪清吾知之矣乃至泉所
酌而飲之因賦詩曰古人飲此水一㰱懷千金試使
夷齊飲終當不易心及在州清操愈厲又南越志
石門之水俗云經大庾則清穢之氣分飲石門則緇
素之質變即吴隱之酌飲之所也又寰宇記隱之
罷郡見妻篋中有沉香一片遂投石門内水中後人
謂之沈香浦亦曰投香浦
水經注横流溪溪水甚小冬夏不乾俗以為貪泉飲
者輙冒於財賄同於廣州石門貪泉矣廉介為二千
石則不飲之昔隱之挹而不辭豈為能溷其真乎盖
亦惡其名也
盜泉
狂泉
淮南曾子立廉不飲盜泉所謂養志者也尸子孔
子至於勝母縣暮矣而不宿過于盜泉渴矣而不
飲惡其名也又論語撰考䜟水名盜泉仲尼不飲
里名勝母曾子斂襟元和志盜泉在泗水縣源出
高徑山之隂
南史宋袁粲嘗謂周旋人曰昔有一國國中一水號
曰狂泉國人飲此水無不狂惟國君穿井而汲獨得
無恙國人既竝狂反謂國主之不狂為狂於是聚謀
共執國主療其狂疾火艾針藥莫不畢至國主不任
其苦於是到泉所酌水而飲之飲畢便狂君臣大小
其狂若一衆乃懽然我既不狂難以獨立比亦欲試
飲此水矣
方湖
員淵
拾遺記員嶠山一名環丘上有方湖周廻千里
又岱輿山有員淵千里常沸騰以金石投之則爛如
土矣
好溪
愚溪
地理志處州東十里有惡溪多水怪宣宗時刺史段
成式有善政水怪潛去民謂之好溪
柳河東集愚溪詩序云灌水之陽有溪焉東流入于
瀟水或曰冉氏嘗居也故姓是溪為冉溪或曰可以
染也名之以其能故謂之染溪余以愚觸罪謫瀟水
上愛是溪入二三里得其尤絶者家焉古有愚公谷
今予家是溪而名莫定土之居者猶齗齗然不可以
不更也故更之為愚溪
窮水
富水
水經云淮水又東北窮水入焉注曰豐水亦曰窮
水音戎竝聲相近字隨讀轉流結為陂謂之窮陂塘
堰雖淪猶用不輟陂水四分農事用康北流注于淮
又大陽山水有二源大富水出山之陽南流而左合
小富水小富水出山之東而南逕三王城之東前漢
末王匡王奉王常所屯故謂之三王城城中有故碑
文字闕落不可復識其水屈而西南流右合大富水
俗謂之大泌水也
粉水
錦江
華陽國志漢初犍為張君為太守忽得仙道從此升
度其祠下有清水穴巴人以此水為粉則膏暉鮮芳
貢粉京師因名粉水故世謂江州墮休粉也
又云錦江織錦濯其中則鮮明濯他江則不好故命
曰錦里
大翮山温湯
徐無城温源
魏土地記沮陽城東北六十里有大翮小翮山山上
神名大翮神山屋東有温湯水口其山在縣西北二
十里峯巒四十里上廟則次仲廟也右出温湯療治
萬病泉所發之麓俗謂之土亭山此水炎熱倍甚諸
湯下足便爛人體療疾者要湏别引消息用之耳
水經注温源之水養疾者不能澡其炎漂以其過灼
故魏氏土地記曰徐無城東有温湯即此也
湯谷可以熟米
温水可以燖鷄
水經注温泉水出北山七泉竒發炎熱特甚闞駟曰
縣有湯水可以療疾矣湯側又有寒泉焉地勢不殊
而炎凉異致雖隆火盛月肅若冰容矣渾流同溪南
流注滍水又東逕胡木山東流又會温泉口水出北
山阜炎勢竒毒疴疾之徒無能澡其衝漂救養者咸
去湯十許步别池然後可入湯側有石銘云皇女湯
可以療萬疾者也故杜彦逹云熱如沸湯可以熟米
飯之愈百病道士親身沐浴一日三飯多少自在四
十日後身中萬病愈三蟲死學道遭難逢危終無悔
心可以牢神存志即南都賦所謂湯谷湧其後者也
又温水出竟陵之新湯縣東澤中口徑二丈五尺垠
岸重沙端淨可愛靜以察之則淵泉如鏡聞人聲則
揚湯奮發無所復見矣其熱可以燖鷄洪瀏百餘步
冷若寒泉
火井
湯井
水經注火山上有大井南北六十七步廣减尺許源
深不見底炎勢上升常若微雷發響以草㸑則烟騰
火發
又火井東五六尺有湯井廣輪與火井相狀勢熱又
同以草内之則不然皆沾濡露結故俗以湯井為目
居民釣魚者先請
路人摘花者先請
水經注長揚水中有神魚大者二尺小者一尺居民
釣魚先陳所湏多少拜而請之拜訖投鈎餌得魚過
數者水輙波湧暴風率起樹木摧折
又長揚水側生異花路人欲摘者皆當先請不敢扳
取又東亭村北山甚高峻上合下空空徼東西廣
二丈許起高如屋中有石林甚整頓傍生野韭人往
乞者神許則風吹制分隨偃而輸不得過越不偃而
輸輙凶
獲輪于桑乾泉
得笠于長揚溪
水經注桑乾泉潛承太原汾縣縣北燕京山之大池
池在山源之上世謂之天池方里餘其水陽晘不耗
隂淋不濫無能測其源深也古老相傳言嘗有人乘
車于池側忽遇大風飄之于水有人獲其輪于桑乾
泉故知二水潛流通注矣
又袁山崧曰往人有冬過風井山者置笠穴中風吸
之經日還步長揚溪得其笠則知潛通矣
正月至十月逕之害人
三月至十月逕之必死
水經注永昌縣西北逕其郡西水左右具饒犀象山
有鈎蛇長七八丈尾末有蚑蛇在山澗水中以尾鈎
岸上人牛食之此水傍瘴氣時惡氣中有物不見其
形其作有聲中木則折中人則害名曰鬼彈惟十一
月十二月差可渡正月至十月逕之無不害人故郡
有罪人徙之禁防不過十日皆死也
又瀘峰最為高秀孤高三千餘丈是山于晉太康中
崩震動郡邑水之左右馬步之逕裁通而特有瘴氣
三月四月逕之必死非此時猶令人閟吐五月以後
行者差得無害故諸葛亮表言五月渡瀘并日而食
臣非不自惜也顧王業不可偏全于蜀故也益州記
曰瀘水源出曲羅下三百里始曰瀘水兩峯有殺氣
暑月舊不行故武侯以夏渡為艱
呪潮
射潮
高僧傳唐靈隱寺釋寳逹者以持密呪為務往時江
潮大至激射湖上諸山逹為呪之忽一夜江濤中有
偉人至玄冠朱衣導從甚繁謂逹曰身是子胥復讐
雪恥者非他也師慈心為物已聞命矣言訖而滅明
日寺僧怪其車馬之喧因言其事自爾西岸沙漲彌
年
吴越備史梁開平四年錢武肅王始築捍海塘在候
潮通江門外江濤晝夜衝擊沙岸版築不能就因命
強弩數百以射波頭又親祝胥山祠仍為詩一章函
置海門既而濤頭遂趨西陵乃運巨石盛以築籠植
巨材捍之城基始定其重濠壘塹通衢廣陌亦由是
而成焉錢塘遺事錢王射潮退避後遂以鐵鑄成
箭樣其大如杵作亭路傍埋箭亭中出土外猶七尺
許以示鎮壓之義
七女池
五女激
水經注壻水東逕七女冢冢夾水羅布如七星高十
餘丈周廻數畆元嘉六年大水破墳墳崩出銅不可
稱計得一塼刻云項氏伯無子七女造槨世人疑是
項伯冢水北有七女池池東有明月池狀如偃月皆
相通注謂之張良渠盖良所開也
又沔水北岸數里有大石激名曰五女激或言女父
為人所害居固城五女思復父怨故立激以攻城城
北今淪于水亦云有人葬沔北墓宅將為水毁其人
五女無男皆悉巨富共脩此激似今墳宅然激作甚
工又云女嫁為隂縣佷子家貨萬金而自少不從父
語父臨亡意欲葬山下恐兒不從故命言葬我著渚
下石磧上佷子曰我由來不奉教今從語遂盡散家
財作石冢積土繞之成一洲長數百步元康中始為
水所壊今石皆如半榻許數百枚聚在水中佷子是
前漢人襄陽太守胡烈有惠化補塞堤決民賴其利
相傳歴山
相傳首陽
括地志蒲州府河東縣雷首山亦名歴山南有舜井
又越州餘姚縣有歴山舜井濮州雷澤縣有歴山舜
井又有姚墟云生舜處也媯州外城中有舜井城北
有歴山皆云舜所耕處
路史夷齊冢廟在蒲之蒲阪首陽山之南馬融顔師
古之說同而高誘乃以為洛東南去二十里之首陽
山杜預阮籍之徒咸以為然更謂二子餓死在是即
今二山皆有夷齊冢廟九域志兩從之戴延之竊以
為疑按夷齊之蹤當在河東首陽者雷首也是為中
條一曰薄山一山九名即萯山也據河南郡境界薄
去城東北十里首陽山上有首陽祠夷齊所居而黃
太史猶以或者指武師渡孟津二子叩馬而諫當以
洛陽為是夫首陽之名所在固不一曹大家云在隴
西而今隴西有地曰首陽東有鳥鼠山謂之首陽而
許叔重言首陽則正在遼西今遼之和順東實有山
曰首陽俱有祠廟其在吴郡亦有首山豈得徧為據
耶石曼卿云死蒲阪者恥周之事而死于堯舜之區
庶幾見揖巽之風焉則亦非洛陽矣
舜井
禹井
杜預曰魯國卞縣東南有姚墟世謂之曰陶墟舜所
陶處也井曰舜井水經注歴縣城南封山山上有
舜祠下有大穴謂之舜井封氏見聞齊州城東有
孤石平地聳出俗謂之歴山有泉號舜井東隔小街
又有石井汲之不絶云是舜東家井
水經注會稽山之東有禹井深不見底東游者多探
其穴
大禹所植
夫子手植
山川紀異漢陽縣西柏泉寺有古井世傳大禹植柏
於大别山其根盤曲直至井底今柏根尚存又大
别山陽太平興國寺前亦有古柏俗傳禹治水所植
者
封氏見聞記兖州曲阜縣文宣廟門内并殿西南各
有柏葉松身之樹高五六丈枯槁已久相傳夫子手
植永嘉三年復枯俗傳千年木療心痛人多竊割削
之樹身漸細去地丈餘皆以石壘泥封猶不免焉亦
有取為笏者色紫而甚光澤肅宗時二樹猶在
孔子履孔子車
孔子硯孔子甕
晉書武庫中火張華懼因此變作列兵固守然後救
之故累代之寳及漢高斬蛇劒王莽頭孔子履等盡
焚焉時華見劒穿屋而飛莫知所向
水經注夫子廟屋三間夫子在西門東向母徵在中
間南面夫人隔東一間東向夫子牀前有石硯一枚
作甚朴云平生時物也魯人藏夫子所乘車于廟
中是顔路所請者也獻帝時廟遇火燒之永平中鍾
離意為魯相到官出私錢萬三千文付戸曹孔訢治
夫子車身入廟拭几席劍履男子張伯除堂下草土
中得玉璧七枚伯懷其一以六枚白意意令主簿安
置几席孔子教授堂牀首有懸甕意召孔訢問何
等甕對曰夫子甕也背有丹書人弗敢發也意曰夫
子聖人所以遺甕欲以懸示後賢耳發之中得素書
文曰後世修吾書董仲舒護吾車拭吾履發吾笥會
稽鍾離意璧有七張伯懷其一意即召問伯果伏焉
晏子宅
晏子冢
左傳景公欲更晏子之宅曰子之宅近市湫隘囂塵
不可以居請更諸爽塏者晏子辭曰君之先臣容焉
臣不足以嗣之于臣侈矣且小人近市朝夕得所求
小人之利也敢煩里旅晏子使晉景公更其宅反
則成矣既拜乃毁之而為里室皆如其舊則使宅人
反之且諺曰非宅是卜維隣是卜二三子先卜隣矣
違卜不祥君子不犯非禮小人不犯不祥古之制也
吾敢違諸乎卒復其舊宅公弗許因陳桓子以請乃
許之
水經注齊北門外東北二百步有齊相晏嬰冢宅左
傳晏子之宅近市景公欲易之而嬰弗更為誡曰
吾生則近市死豈易志乃葬故宅後人名之曰清節
里崔鴻十六國春秋慕容德如齊城登營丘望見
晏嬰塚顧左右曰禮大夫不逼城葬平仲古之一賢
人逹者而生安近市死葬近城豈有意乎青州秀才
晏謨對曰孔子稱臣先人平仲賢矣豈不知高其梁
豐其禮盖政在家門故儉以矯世存居湫隘卒豈擇
地而葬乎所以不遠城者猶冀悟平生意也德悦之
蘇秦宅
蘇秦冢
洛陽伽藍記大統寺在景明寺西即所謂利民里寺
南有三公令史高顯略宅每夜見赤光行于堂前如
此者非一向光明所掘地丈餘得黃金百斤銘云蘇
秦家金得者為吾造功德顯略遂造招福寺人謂此
地是蘇秦舊宅當時元義秉政聞其得金就洛索之
以二十斤與之
又清陽門外三里御道北有孝義里西北角有蘇秦
冢冢傍有寳明寺衆僧常見秦出入北冢車馬羽儀
若今宰相也
屈原宅
賈誼宅
水經注秭歸縣東北數十里有屈原舊田宅雖畦堰
縻漫猶保屈田之稱也縣北一百六十里有屈原故
宅累石為屋基名其地曰樂平里宅之東北六十里
有湏廟𢷬衣石猶存故宜都記曰姊歸蓋楚子熊繹
之始國而屈原之鄉里也袁山崧曰屈原有賢姊
聞原放逐亦來歸喻令自寬全鄉人冀其見從因名
曰姊歸即離騷所謂女湏嬋媛以詈余也崧又曰
父老傳言原既流放忽然暫歸鄉人喜悦因名歸鄉
抑其山秀水清故出儁異地&KR1361;流疾故其性亦隘
又羅含湘中記云屈潭之左有玉笥山道士遺言此
福地也一曰地脚山泊水又西為屈潭即羅淵也屈
原懷沙自沉于此故淵潭以屈為名昔賈誼史遷皆
嘗逕此弭檝江波投弔于淵淵北有屈原廟廟前有
碑
水經注荆州部廨西陶侃廟云舊是賈誼宅地中有
一井是誼所鑿極小而深上歛下大其狀似壺傍有
一脚石牀纔容一人相承云誼宿所坐牀又有大柑
樹亦云誼所植也
樊噲臺
韓信臺
水經注壻水逕樊噲臺南臺高五六丈上容百許人
又壻水北有韓信臺高十餘丈上容百許人
撫父堆
望母臺
水經注緱氏原開山圖謂之緱氏山也亦云仙者昇
焉言王子晉控鶴斯阜靈王望而不得近舉手謝而
去其家得遺屣俗亦謂之為撫父堆堆上有子晉祠
又洧水南有鄭莊公望母臺莊姜惡公寤生與段京
居段不弟姜氏無訓莊公居夫人故城穎誓曰不及
黃泉無相見也故城臺以望母用伸在心之思感考
叔之言忻大隧之賦洩洩之慈有加融融之孝得常
矣
將軍望鄉臺
公主望鄉館
述異記漢成帝遣將軍王潰戍邊及帝崩王莽簒逆
潰與莽有隙遂留不敢歸因逃入胡中士卒相率築
臺為望鄉之處
又晉永嘉亂既已至江諸公主不得隨去安陽公主
平城公主奔入兩河界悉為民家妻常怏怏不悦有
故鄉之思村民感之共築一臺以居之謂之公主望
鄉之館
梅梁
梅溪
述異記越俗說會稽山夏禹廟中有梅梁忽一春而
生枝葉又四明圖經大梅山在鄞縣東七十里蓋
漢梅子真舊隱也山頂有大梅木其上則伐為會稽
禹廟之梁張僧繇畫龍于其上夜或風雨飛入鏡湖
與龍鬭後人見梁上水淋漓而萍藻滿焉始駭異之
乃以鐵索鎻于柱
蘇州記淹梅溪昔有梅樹吴國采為姑蘇臺後忽於
此沉今湖州側猶有梅溪
兔園
西園
三輔黃圖梁孝王築兔園園中有百靈山有膚寸石
落猿巖栖龍岫又有鴈池池間有鶴洲鳬渚其諸宫
觀相連延亘數十里竒果異樹珍禽怪獸畢有王日
與宫人賓客弋釣其中
曹子建公讌詩清夜遊西園飛蓋相追隨上官儀
册周王文西園孤月秀心鏡而齊明小山叢桂偃情
田而竝烈
劉損葺垣牆於太伯廟
蕭允設蘋藻於季子廟
南史劉損為吴郡太守至閶門便入太伯廟時廟宇
頽毁垣墻不脩損愴然曰清塵尚可髣髴衡宇一何
推頽即令修葺
又蕭允為鄱陽王長史帶會稽郡丞行經延陵季子
廟設蘋藻之薦託異代之交為詩以叙意辭理清典
見諸葛碑銘
經馬援銅柱
北史史萬歲擊南寧夷入蜻蛉川經弄凍次小勃弄
大勃弄至于南中賊前後屯據要害萬歲皆擊破之
行數百里見諸葛亮紀功碑銘其背曰萬歲後勝我
者過此萬歲令左右倒其碑而進
又劉方經略林邑軍至海口林邑王梵志遣兵守險
方擊走之師至闍黎江既渡行三十里賊乘巨象四
面而至方以弩射象象中瘡却蹂其陣賊奔柵因攻
破之于是濟區栗進至大緣江所擊皆破經馬援銅
柱南行八日至其國都林邑王梵志棄城奔海獲其
廟主金人汙其宫室刻石紀功而還
鳳闕巋然獨存
靈光巋然獨存
關中記建章宫圜闕臨北道有金鳳在闕上高丈餘
故號鳳闕也繁欽建章鳳樓闕賦曰秦漢規模廓然
毁冺惟建章鳳闕巋然獨存
王文考魯靈光殿賦序曰魯靈光殿者蓋景帝程姬
之子恭王餘之所立也初恭王始都下國好治宫室
遂因魯僖基兆而營焉遭漢中微盜賊奔突自西京
未央建章之殿皆見隳壊而靈光巋然獨存意者豈
非神明依憑支持以保漢室者也然其規矩制度上
應星宿亦所以永安也
模木生周公冢上
楷木生孔子冢上
淮南王草木譜模木生周公冢上其葉春青夏綠秋
白冬黯以色得其正也楷木生孔子冢上其幹枝疎
而不屈以質得其正也
營高敞地
遷高顯地
史記太史公曰吾如淮隂淮隂人為余言韓信雖為
布衣時其志與衆異其母死貧無以葬然乃行營高
敞地令其旁可置萬家余視其母冢良然按水經
注曰淮隂城東有兩冢西者即漂母冢也周廻數百
步高十餘丈昔漂母食信于淮隂信王下邳盖投金
增陵以報母矣東一陵即信母冢也
晉書劉超死蘇峻之難將改葬帝痛念之不已詔遷
高顯近地葬之使出入得瞻望其墓
燕數萬銜土置臨江閔王塚上
燕數千銜土投定陶丁姬穿中
漢書臨江閔王榮坐侵廟壖地為宫上徵榮榮行祖
於江陵北門既上車軸折車壊江陵父老流涕竊言
曰吾王不反矣榮至詣中尉府對簿中尉郅都簿責
訊王王恐自殺葬藍田燕數萬銜土置塚上百姓憐
之
漢書王莽秉政貶定陶丁太后號曰丁姬平其故塚
又周棘其處時有羣燕數千銜土投丁姬穿中(師古曰穿)
(謂壙中也)
玉匣殮屍
玉璧藉屍
後漢赤眉發掘諸陵取其寳貨遂汙辱吕后屍凡賊
所發有玉匣殮者率皆如生故赤眉得多行婬穢
漢儀注曰自腰以下以玉為扎長尺廣一寸半為匣
下至足綴以黃金縷謂之為玉匣也
抱朴子曰吴景帝時戍將于廣陵握諸冢取版以治
城所壊甚多復發一大冢内有重閣戸扇皆樞轉可
開閉四周為徼道通車其高可以乘馬又鑄銅為人
數十枚長五尺皆大冠朱衣執劒列侍靈座皆刻銅
人背後石壁言殿中將軍或言侍郎常侍似公主之
冢破其棺棺中有人髮已班白衣冠鮮明面體如生
人棺中雲母厚尺許以白玉璧三十枚藉尸兵人軰
共舉出死人以倚冢壁有一玉長一尺許形似冬瓜
從死人懷中透出墮地兩耳及鼻孔中皆有黃金如
棗許大此則骸骨有假物而不朽之效也
何類長沙王
甚肖忠烈王
世語曰黃初末吴人發長沙王吴芮冢以其塼于臨
湘為孫堅立廟芮容貎如生衣服不朽後與發者見
吴綱曰君何類長沙王吴芮但微短耳綱瞿然曰是
先祖也君何由見之見者言所由綱曰更葬否答曰
即更葬矣自芮之卒年至冢發四百餘年綱芮十六
世孫
案漢書吴芮秦時番陽人也甚得江湖間民心號曰
番君天下之初叛秦也黥布歸芮芮妻之因率越人
舉兵以應諸侯沛公攻南陽乃遇芮之將梅鋗與偕
攻析酈降之及項羽相王以芮率百越佐諸侯從入
關故立芮為衡山王都邾其將梅鋗功多封十萬戸
為列侯項籍死上以鋗有功從入武關故德芮徙為
長沙王都臨湘一年薨制詔御史長沙王忠其定著
令(鄧展曰漢約非劉氏不王而芮王故著令中使特王也或曰以芮至忠故著令也)班固贊
曰吴芮之起不失正道故能傳號五世以無嗣絶慶
流支庶有以矣夫著于甲令而稱忠也牛僧孺玄
怪錄載唐元和中饒州刺史齊推女因止州宅誕育
為神人擊死後有仙官治其事云是西漢鄱陽王吴
芮今刺史宅是芮昔時所居皆非也水經注臨湘
縣治西北有北津城縣北有吴芮冢廣踰六十八丈
登臨寫目為[門@里]郭之佳憩也
薛用弱集異記蘭陵蕭穎士楊府功曹秩滿南游行
侣共濟瓜州舟中有二少年熟視穎士相顧曰此人
甚有肖于鄱陽忠烈王也穎士是鄱陽曾孫即自欵
陳二子曰吾識爾祖久矣穎士以廣衆中未敢詢訪
俟及岸方將啟請而二子忽遽負擔而去穎士必謂
非仙則神虔心嚮矚而已明年穎士北歸止于盱眙
邑長之署方與邑長下簾晝坐自門遽白曰某吏於
某處擒獲發塚盜共五六人登令召入皆反接其手
束縛甚固旅之于庭而穎士懸認江中二少年亦縲
絏于内穎士驚曰斯二人非僊則神因具述曩事邑
長即令先窮二子湏臾欵伏佐驗明著皆云我之發
丘墓今有年矣穎士則以前說再令詢之皆曰我嘗
開鄱陽王冢大獲金玉當門有貴人顔色如生年方
五十髭鬢斑白僵卧于石榻姿狀正與穎士相類無
少差異我舟中遇子又是蕭氏固是鄱陽胤也因此
啟言我豈有他術哉用弱嘗聞人之紹述其或三五
世則必一人有肖其祖先之形狀者斯豈驗與
牛眠地
狗䑛泉
晉書初陶侃微時丁艱將葬家中忽失牛而不知所
在遇一老父謂曰前岡見一牛眠汙中其地若葬位
極人臣矣又指一山云此亦其次當世出二千石言
訖不見侃尋牛得之因葬其處以所指别山與周訪
訪父死葬焉果為刺史著稱寧益自訪以下三世為
益州四十一年如其所言云
魏書尒朱榮所居之處曾有狗䑛地因而穿之得甘
泉焉至今名狗䑛泉
得古塚遣功曹何佇為之起墳
發古塚使長史蔡約自往修復
南史始興簡王鑑為益州刺史于州園地得古冢無
復棺但有石槨銅器十餘種並古形玉璧三枚珍寳
甚多不可皆識金銀為蠶蛇形者數斗又以朱砂為
阜水銀為池左右咸勸取之鑑曰皇太子昔在雍有
發古冡者得玉鏡玉屏風玉匣之屬皆將還都吾意
嘗不同乃遣功曹何佇為之起墳諸寳物一不得犯
南史宜都王鏗為南豫州刺史于時人發桓温女冢
得金巾箱織金篾為嚴器又有金蠶銀繭等物甚多
條以啓聞鬱林勅以物賜之鏗曰今取往物後取今
物如此循環豈可熟念使長史蔡約自往修復纖毫
不犯
塹杜氏山岡
塹鮮于祖墳
北夢瑣言古有宅墓之書世人多尚其事識者猶或
非之杜公正倫與京兆宗𣲖不同常蒙輕遠公銜之
洎公宦達後因事塹斷杜陵山脉由是諸杜數代不振
鮮于仲通兄弟閬州新井縣人倔起俱登將壇望
氣者以其祖先墳上有異氣降勅塹斷之裔孫有
鮮于岳者幼年寢處席底有一小蛇蓋新出卵者家
人見之以為竒事比侯及壯常有自負之色歴官終
于普州安岳縣不免風塵其徒戲之曰鮮于蛇也
國人哀三良賦黃鳥
國人傷三貞賦黃鳥
左傳秦穆公卒以子車氏之三子為殉皆秦之良也
國人哀之為之賦黃鳥詩曰交交黃鳥止于棘誰
從穆公子車奄息維此奄息百夫之特臨其穴惴惴
其慄彼蒼者天殱我良人如可贖兮人百其身交
交黃鳥止于桑誰從穆公子車仲行維此仲行百夫
之防臨其穴惴惴其慄彼蒼者天殱我良人如可贖
兮人百其身交交黃鳥止于楚誰從穆公子車鍼
虎維此鍼虎百夫之禦臨其穴惴惴其慄彼蒼者天
殱我良人如可贖兮人百其身
華陽國志永初中廣漢漢中羌反虐及巴郡有馬妙
祁妻義王元憒妻姬趙蔓君妻華夙喪夫執共姜之
節守一醮之禮號曰三貞遭亂兵廹匿懼見拘辱三
人同時自沉于西漢水而没死有黃鳥鳴其亡處徘
徊焉國人傷之乃作詩曰關關黃鳥爰集于樹窈窕
淑女是綉是黼維彼綉黼其心匪石嗟爾臨川邈不
可獲
齊侯躬弔杞梁之室
齊侯親推無存之車
左傳齊侯歸遇杞梁之妻于郊使弔之辭曰殖之有
罪何辱命焉若免于罪猶有先人之敝廬在下妾不
得與郊弔齊侯弔諸其室(杜注殖即杞梁)
左傳齊師之在夷儀也齊侯謂夷儀人曰得敝無存
者以五家免乃得其尸公三禭之與之犀軒與直蓋
而先歸之坐引者以師哭之親推之三
以綿上為介推田
環會稽為范蠡地
左傳晉侯賞從亡者介之推不言禄禄亦弗及推曰
獻公之子九人惟君在矣惠懷無親外内棄之天未
絶晉必將有主主晉祀者非君而誰天實置之而二
三子以為己力不亦誣乎竊人之財猶謂之盜况貪
天之功以為己力乎下義其罪上賞其姦上下相蒙
難與處矣其母曰盍亦求之以死誰懟對曰尤而效
之罪又甚焉且出怨言不食其食其母曰亦使知之
若何對曰言身之文也身將隱焉用文之是求顯也
其母曰能如是乎與女偕隱遂隱而死晉侯求之不
獲以緜上為之田曰以志吾過且旌善人(按洪容齋氏云緜上)
(者西河界休縣地也史記則曰子推從者書公門有一蛇獨怨之語文公見其書使人召之則亡聞其入)
(緜上山中於是環山封之名曰介山雖與左傳稍異而大略亦同至劉向新序始云子推怨于無爵齒去)
(而之介山之上文公待之不肯出以謂焚其山宜出遂不出而爽死是後雜傳記如汝南先賢傳則云太)
(原舊俗以介子推焚骸一月寒食鄴中記云并州俗冬至後一百五日為子推斷火冷食三日魏武帝以)
(太原上黨西河鴈門皆沍寒之地令人不得寒食亦為冬至後百有五日也案後漢周舉傳云太原一郡)
(舊俗以介子推焚骸有龍忌之禁至其亡月咸曰神靈不樂舉火由是士民每冬中輙一月寒食莫敢烟)
(㸑舉為并州刺史乃作弔書置子推廟言盛冬去火殘損民命非賢者意宣示愚民使還温食於是衆惑)
(稍解風俗頗革然則所謂寒食乃是冬中非今節令二三月間也又按李涪刊誤曰古四時皆改其火)
(自秦漢以降漸至簡易惟以春是一歲之首止一鑽燧而適當改火之時是為寒食節後又郊特牲云季)
(春出火為禁火此則焚火之義昭然可徵俗傳禁火之因皆以介推為據是不知古故以鑚燧證之)
國語越滅吳反至五湖范蠡辭于王曰君王勉之臣不
復入于越國矣王曰不榖疑子之所謂者何也范蠡
對曰臣聞之為人臣者君憂臣勞君辱臣死昔者君
王辱于會稽臣所以不死者為此事也今事已濟矣
蠡請從會稽之罰王曰所不掩子之惡揚子之美者
使其身無終没于越國子聽吾言與子分國不聽吾
言身死妻子為戮范蠡對曰臣聞命矣君行制臣行
意遂乘輕舟以浮于五湖莫知其所終極王命工以
良金寫范蠡之狀而朝禮之浹日而令大夫朝之環
會稽三百里者以為范蠡地
太宗為王珪立廟
太宗為戴胄立廟
舊唐書王珪通貴漸久而不營私廟四時蒸嘗猶祭
於寢坐為法司所劾太宗優容弗之譴也因為立廟
以媿其心珪既儉不中禮時論以是少之
又戴胄卒太宗詔虞世南撰為碑文又以胄宅宇敝
陋祭享無所令有司特為造廟
駢志卷十一
