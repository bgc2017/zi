鼠璞卷上宋戴植撰
媵妾
江有汜序有嫡媵之說鄭引公羊諸侯一娶九女二國
媵之及引昏禮注古者女嫁姪娣送之晦翁以此詩不
見勞而無怨之說以序為疑予固不敢妄議然考經傳
媵特送昏之名猶喪之賵與賻史記載伊尹為有莘媵
臣古史載湯婚有莘乃以伊尹為媵送女春秋載公子
結媵陳婦于鄄與執虞公及井伯以媵秦穆姬晉將嫁
女于吳齊侯使析歸父媵之伊尹公子結虞公井伯析
歸父皆嘗為媵初不言其國之女為其國之媵妾也左
氏同姓媵之異姓則否不過謂同姓至親可講餽送嫁
女之禮異姓則可略也然春秋書齊人來媵與衛晉無
異辭書人不書女其事甚明矧當時魯為弱國嘗為齊
晉所凌猶恐不屑以女為媵齊晉大國肯以女為魯女
從妾乎古有一娶九女之事與否皆不可知攷之經傳
斷不以妾訓媵楚辭九章云波滔滔兮來迎魚鱗鱗兮
媵子晦庵注媵送也波來迎魚來送易咸卦象曰咸其
輔頰舌滕口說也釋文云滕逹也鄭康成虞翻作媵而
亦訓為送以此證媵為送益明爾雅曰媵將送也注遠
于將之釋曰謂從行孫炎曰將行之送也即不指為妾
公羊禘于太廟用致夫人稱姜氏貶也譏以妾為妻脅
於齊媵之先者漢志謂董仲舒以嫠娶於楚而齊媵之
脅公立為夫人此乃漢儒之論恐因詩序而訛為妾記
傳所載妾媵紛然矣
去國
世之去朝廷為去國用孔子去父母國出處然今與列
國時不同春秋之世去魯之齊去秦之晉可言去國既
天下一家非能北走胡南走越雖辭榮闕庭退藏巖谷
何地非王土也
呼父為爹
梁蕭憺剌荆州還人歌曰始興王人之爹赴急如水火
何時來哺乳我傳謂爹徒我反荆土方言今浙人以父
為爹字同音異亦隨土聲而變廣韻爹陟斜切注羌呼
父徒可切注北方呼父其說甚明㸙正奢切注吳人呼
父爺以遮切注俗為父聲音大率相似隋回紇傳以父
為多亦此𩔖
騶虞
以騶虞為獸始於相如封禪書囿騶虞之珍群歐公引
賈誼新書騶文王囿名虞虞人之官以闢之漢儒尚符
瑞以龍麟鳳龜為四靈後增騶虞以配五行曰龍仁獸
鳳禮獸騶虞義獸龜麟知與信獸誣罔可知騶虞為獸
不見他書誼以虞為官得之矣以騶為囿則又穿鑿考
之傳騶虞樂官備也又曰天子田獵七騶咸駕是虞固
山澤之官而騶亦官也意文王田獵雖騶從與虞人之
賤俱有仁心詩人於是嘆美之如宣王行狩必言徒御
齊侯于沛必招虞人騶虞之稱於經旨無礙若不食生
食不踐生草之說予不敢信
篙師
海壖呼篙師為長年按杜詩長年三老歌聲裏白晝攤
錢高浪中古今詩話謂川陜以篙手為三長老蓋推一
船之最尊者言之
泮宫
魯泮宫漢儒以為學予觀菁菁者莪序謂樂育人才而
詩叙教養之盛中阿中陵孰不知為育才之地惟泮水
序止曰頌僖公能修泮宫而詩言無小無大從公于邁
則征伐之事言順彼長道屈此羣醜則克敵之功言淮
夷攸服既克淮夷淮夷卒獲則頌淮夷之服借曰受成
於學獻馘獻囚可也於此受琛元龜象齒大賂南金之
畢集何也或曰濟濟多士克廣德心此在泮之士然不
言教養之功而繼以桓桓于征狄彼東南不過從邁之
多賢何也又曰載色載笑匪怒伊教此公之設教然不
言教化及於羣才而先以其馬蹻蹻其音昭昭不過宴
遊之和樂何也合序與詩初無養才之說其可疑一也
春秋二百四十二年所書莫大於復古僖公登臺望氣
小事也左氏猶詳書之學校久廢而乍復蓋關吾道之
盛衰何經傳略不一書其可疑二也坰序言史克作頌
以修伯禽之法足用愛民務農重穀數事使果能興崇
學校克何不表而出之以侈君之盛美其可疑三也上
庠虞制也東序西序夏制也左學右學東膠虞庠商周
之制也孟子言庠校序皆古之學使諸侯之學果名泮
宫何他國略無聞焉其可疑四也記禮多出於漢儒其
言頖宫蓋因詩而訛鄭氏解詩泮言半諸侯之學東西
門以南通水北無其解禮記頖言班以此班政教使鄭
氏確信為學何隨字致穿鑿之辭其可疑五也有此五
疑予意僖公不過作宫於泮地樂成之際詩人善禱欲
我公戾止於此永錫難老而服戎狄於此昭假孝享而
致伊祜於此獻囚獻馘而受琛貢此篇與宣王考室之
詩相表裏特周為居處之室魯為游從之宫祝頌有不
同予按通典言魯郡乃古魯國郡有泗水縣泮水出焉
然後知泮乃魯水名僖公建宫於上詩言翩彼飛鴞集
于泮林林者林木所聚以泮水為半水泮林亦為半林
乎泮為地名與楚之渚宫晉虒祁之宫無以異於是又
求之莊子言歴代樂名黃帝堯舜禹湯武王周公有咸
池大章韶夏濩武中曰文王有辟雍是以辟雍為天子
學亦非也詩言於論鼔鐘於樂辟雍又云鎬京辟雍無
思不服亦無養才之意莊子去古未遠必有傳授漢儒
因解泮水復言辟雍求之義不可得故轉辟為璧解以
員水
正五九三長月
今俗人食三長月素按釋氏智論天帝釋以大寳鏡照
四大神州每月一移察人善惡正五九月照南贍部洲
唐人於此三月不行死刑曰三長月節鎮因戒屠宰不
上官是以天帝釋為可欺也妄誕可笑然月令於春孟
言無傷胎卵毋聚大衆不可稱兵於仲夏言君子齋戒
必掩身毋躁薄滋味節嗜慾静事毋刑於季秋言命衆
百官無不務内以會天地之藏無有宣出豈時令當然
耶
左氏筮易
易說變卦起於左氏如鄭伯廖論公子曼為卿自豐上
六變為離晉師救鄭自師初六變臨子展論楚子之死
自復上六變為頥蔡墨論龍見于絳自乾初九變為姤
曰潜龍勿用九二變為同人曰見龍在田九五變為大
有曰飛龍在天上九變為夬曰亢龍有悔純乾變純坤
曰見羣龍無首吉坤上九變為剥曰龍戰于野其說變
卦往往不過一爻及一卦泛立議論固可若以筮法言
自六爻皆有變動左氏所載占筮悉不出一爻之變陳
敬仲之筮觀六四變否畢萬之筮屯初九變比季友之
筮大有六五變乾晉伯姬之筮歸妹上六變暌卜偃勤
王之筮大有九三變暌齊棠姜之筮困六三變大過魯
穆子之筮明夷初九變謙婤始生之筮屯初九變比南
蒯叛之筮坤六五變比晉救鄭之筮泰六五變需此十
事更無重爻以上變者惟晉伐鄭之筮遇復以全卦言
而季武子報聘之筮艮八之隨以六二不變爻取義豈
一卦與一爻變與不變者其象純一可以立論姑假是
致附會之言不然春秋二百四十二年之間筮占之應
何無兩爻以上變者可書耶左氏失之誣予於此得之
探花郎
摭言載唐進士賜燕曲江置團司年最少為探花郎本
朝胡旦榜馮拯為探花太宗賜詩曰二三千客裏成事
七十四人中少年蔡寬夫詩話亦言期集擇少年為探
花是杏園賞花之會使少年者探之本非貴重之稱今
以稱鼎魁不知何義東軒筆錄謂期集選年少三人為
探花使賦詩熙寧余中為狀元乞罷宴席探花以厚風
俗從之恐因此訛為第三人
彭籛經
俗以素女術出於彭籛予攷列仙傳籛云上士别床中
士異被服藥百褁不如獨卧後人集其採納之術號彭
祖經是籛之採納以存真葆衛為先務與世之論大相
反所謂喪四十九妻五十四子特欲形容八百歲之壽
且久耳漢藝文志有房中八家百八十六卷且謂聖王
制外樂不禁内情為之節文樂而有節則和平壽考迷
者弗顧以生疾而䧟命即此類也
扶桑
離騷云飲馬咸池㹅轡扶桑東京賦云登天光於扶桑
謝莊月賦云擅扶桑於東沼嗣若英於西冥張衡思玄
賦憑雲遐逝夕宿扶桑東坡云一醉扶桑瞰半夜扶桑
開淮南子曰日出𤾉谷拂於扶桑注曰東方之野山海
經曰𤾉谷有扶桑十日所浴九日居下枝一日居上枝皆
戴烏如此則扶桑在泬寥之表及觀南齊扶桑傳沙門
慧深來說云扶桑在大漢東二萬里土多扶桑木葉似
桐初生如笋國人食之實如梨績其皮為布錦及紙其
地乃在中國東或謂日出扶桑以日自東方出耳猶倭
自謂日出處天子耳山海經多誕不足為據楊烱渾天
賦謂扶桑臨於大海李白詩謂西海栽若木東溟植扶
桑竟以扶桑為日西京賦復與濛汜對說
俗字
俗字皆有所出釋常談載之詳矣予復得數字晉摯虞
較古尺曰度量之由生皆絓閡(上胡話反下胡愛反)而不通即今
之絓閡字晉禮儀志有懊憹(上烏浩反下奴浩反)歌即今之懊憹
字衛垣說字勢曰或&KR2298;&KR1677;(上紙下主)點&KR1709;狀似連珠即今之
&KR2298;&KR1677;字王沈釋時論曰鼻&KR2606;&KR2153;(上寥下弔)而刺天成公綏嘯
賦曰訇礚勞曹即今之&KR2606;&KR2153;勞曹字古人用此等字不
見為俗何耶
虎石蛇杯
大率竒事易失實虎石蛇杯意義略同皆有二出漢書
李廣出獵見虎射之沒矢視之石也射不入矣韓詩外
傳熊渠子夜見虎射之没金飲羽下視知石復射矢摧
無跡晉書樂廣賜客酒杯中有蛇既而疾廣意廳壁角
影復置酒客頓愈風俗通應郴請杜宣酒杯中如蛇宣
得疾後於故處設酒蛇乃弩影耳意遂解二事於人名
俱不合未知孰是
次對
今人以唐百官入閣待制次對以次對呼待制然唐初
京官五品以上清宫每日一兩人隨仗以備顧問正元
七年於常參日引見二人次對訪以政事元和間武元
衡有請合而為一唐之待制非若本朝之有此官建隆
詔每内殿起居文班朝臣及翰林學士等以次輪對淳
化詔百官次對遇起居日常參官兩人次對皇祐詔兩
制兩省臺諫三館帶職省府推判官次對是次對即輪
對非待制之職也本朝侍從本與百官輪對元祐以王
存奏罷之復行於紹聖四年紹興中用吕祉奏始有召
見請對之制是則次對輪對本無别議
琉璃
琉璃自然之物彩澤光潤踰於衆玉其色不常魏略云
大秦國出綠縹青紺赤白黃黑紅紫十種琉璃西京雜
記載武帝以白光琉璃為鞍闇室照十餘丈如晝是也
今用青色琉璃皆銷冶石汁以衆藥灌而成之始於元
魏月氐人商販到京能鑄石為琉璃採礦鑄之自此賤
不復珍非真物也博雅以琉璃為珠近之
餛飩
續釋常談引資暇錄云餛飩以象渾沌不正書混沌從
食不載故事事物紀原并無此名件唐逸史載李宗回
客知人飲饌將同謁華隂令客曰與公喫五般餛飩及
見果然酉陽雜俎云今衣冠家有蕭家餛飩漉去湯肥
可以㵸茗是舊有此名本草載艾葉療一切鬼氣炒作
餛飩吞三五枚以飯壓之取混沌之義信矣俱從食邊
何耶
鬻爵
今之鬻爵泛濫極矣多咎晁錯之作俑余謂今之弊非
鬻爵也鬻官也鬻爵所鬻者虚利歸於上鬻官所鬻者
實利歸於下鬻爵雖非正論然晁錯令募天下入粟得
以拜爵六百石爵上造四千石為五大夫萬二千石為
大庶長不過予之虚爵以免罪初非任以官事文帝時
張釋之以貲為郎武帝令吏入穀補官郎至六百石此
不徒鬻爵而鬻官至靈帝鴻都榜賣公卿及州郡黃散
段熲張温崔烈雖有功勤名譽亦以貨賄得之晁錯復
生必大為所笑
傲骨
唐人言李白不能屈身以腰間有傲骨予觀世俗如脂
如韋之人亦本氣質之自然詩曰蘧篨口柔也不能俯
戚施面柔也不能仰夸毗體柔也卑屈以柔順人天苟
賦以此質望其剛毅自立可乎
大人堂
四明大人堂在子城内府治北俗呼曰闞相公祠侍郎
高閌撰記謂節度使錢億祠土人不敢稱其名尊曰大
人新志疑之以其義不明也按億吳越王俶弟自漢乾
祐二年判明州乾德五年終於任首尾二十三年時俶
據吳越億在鎮久官府即家也自乾德五年至開寳七
年雖莫考所繼之人然億以前如鏵元㺷&KR0008;元珦皆錢
氏子弟億死非子世襲置家廟於府治則開寳八年姪
惟治為節度使創為祠以奉香火蓋大人之名特子弟
尊稱諸父之通號家語曾子曰參得罪大人漢書高帝
曰始大人常以臣亡賴疏受答叔廣曰從大人議以大
人名祠錢氏子及姪惟治杞億甚明謂之堂即祠堂也
以便於往來立祠於府治内矧億浚湖築塘修他山堰
等有功於民建奉國節度自億始與泛為郡守不同億
既久任惟治在鎮又五六年繼此遂列祠於五廟若謂
闞燔燔無顯功且吳越家臣無緣錢氏子弟肯奉祠於
治所以大人稱之無嫌也今所謂闞相公者以燔乃錢
氏臣曾守此土從祀其旁民有祈禱者不敢瀆其尊而
請於闞後遂知有闞不知有億今又有闞相公五通神
之號尤可笑或訛為吳太傅闞澤澤慈水人不曾守此
土郡未移治不應先有此祠大人之名益為無據
姓從省文
古人姓氏省文多矣如謝射落洛疎束蔓萬姒似莘辛
橋喬熊能隨隋止十餘姓惟去邑者多如邾朱郳兒郤
谷鄫曾邵召鄣章鄁背亦有分為二姓微有添減則&KR1548;
去邑從衣郇去邑添草郜去邑添水大率古人用字務
省繁文姓字從邑者多或謂避地避難避仇未必皆然
旗纛將軍
唐百官志節度使辭日賜雙旌雙節行則建節立六纛
入境築節樓迎以鼔角本朝有六纛旌節門旗二受賜
藏之公宇私室號節堂朔望次日祭之號衙日蓋有旌
節則有神祀今節鎮重此祠節堂衙禮廢矣
詩書篇名
書篇名所謂分大禹臯陶益稷為三特竹簡不能多載
不得不分以有暨益暨稷之辭名曰益稷猶論語孟子
篇名孔以不忘益稷之功則求文義太過詩篇名之例
不一關雎葛覃之類取其首章權輿騶虞之類取其末
章召旻韓奕之類取一章之義合而成文氓與丰蕩與綿
之類取章中一字維天之命昊天有成命則取章中一句
惟雨無正酌賚於詩無所取毛氏強為之辭曰雨自上下
曰賚予也曰酌先祖之道中心不安雖爻辭強辯與詩絶
不類亦有例同而名異者綿綿瓜瓞與綿綿葛藟同一取
綿綿之義一以葛藟為名綿蠻黃鳥與交交黃鳥同一取
綿蠻之義一以黃鳥為名意編詩者漫取以為名耳
穆生疏廣知機
師儒所以明道出處尤當知機穆生因醴酒不設楚將
鉗我於市遂稱疾而申生受胥靡之罰疏廣見元帝不
慧謂宦成名立不去將後悔遂移病而望之受牢獄之
禍於是知穆疏蕭優劣
香藥卓
坡公與章質夫帖云公會用香藥皆珍物極為番商坐
賈之苦蓋近造此例若奏罷之於隂德非小補予考坡
仙以紹聖元年抵五羊楶為帥廣通舶出香藥時好事
者創此他處未必然也今公宴香藥别卓為盛禮私家
亦用之作俑不可不謹
魏相許伯
士大夫出處如渾金白玉不可玷闕魏相賢相也始奏
封事及白去副封乃借逕於許伯於是霍氏殺許后之
謀乃得聞即詔相給事中給事中近習之官也漢初不
加諸士大夫相安受之浸居相位何始進之不正也用
平恩以護太子家疏廣能言相謂非臣所及相豈念不
到此感汲引之恩不敢諫耳王吉言許史貴寵謝病歸
而相不能留漢以外戚中絶是相啓之秉漢史直筆者
當書曰漢由外戚取相位自相始
六曹尚書為文昌
今以六曹尚書為文昌按天官書斗魁戴匡六星曰文
昌宫上將次將貴相司命司禄司災後漢志謂出納王
命敷奏萬機乃文昌天府李固云尚書猶天之北斗令
及左丞總領綱紀僕射右丞分掌廩穀是也漢又有錄
尚書事令錄僕丞總以尚書言之即今尚書省古納言
職也本朝令錄不置有二僕二丞自更官制以左右僕
射左右丞為宰執即中興後之左右相及參政六曹分
職既非尚書省長貳迺稱曰文昌是文昌宫之將相反
為列曹之屬矣
麟趾
今稱宗寺曰麟寺玉牒曰麟牒宗英曰麟趾之秀蓋本
於詩序言衰世公子信厚如麟趾注謂後世雖衰宗猶
振振信厚前輩謂文王化行雖商衰世之公子亦信厚
與有商孫子侯于周服同二說皆有衰世之辭亦是語
忌王言宣布似不可用
星履曳履
六曹尚書用星履曳履熟事也二出處皆不可用漢鄭
崇為尚書僕射曳革履上曰我識鄭尚書履聲乃僕射
事唐韋見素為吏部侍郎杜甫詩曰持衡留藻鑑聽履
上星辰乃吏部侍郎事
綠野堂白蓮社
閑居用綠野乃裴度於文宗時留守東都治堂雖野服
蕭散不問事時尚保釐留臺非閑居事也宫觀用蓮社
乃白居易致仕與僧如滿在香山修净土號白蓮社是
致仕後事
鴈塔題名
予得唐鴈塔題名石刻細閱之凡留題姓名僧道士庶
前後不一非止新進士也唐進士特於曲江宴賞之暇
有此會猶今北使過錢塘例於浙江觀潮天竺燒香耳
若泛以鴈塔題名為登第慶賀之辭則觀潮燒香亦可
顓言穹廬之來使乎
防海
舟師始於吳越惟曹劉赤壁為大戰南北分境仗以防
江建炎南渡始有防海之說沈與求言虜造海舟慮為
虚聲以懼我議者多欲於明州向頭設備聞海舟自京
東入海必由泰州港口通州料角東則通明鎮等次至
平江而北洋次至金山次至向頭料角水勢湍險一失
水道舟必淪溺得沙上水手方轉料胡人捨馬不能有
所為一舟容幾馬可謂至當之論紹興末年李寳放蘇
州洋三日風怒舟散漫不能收酹酒自誓風止退泊明
州關嶼追集散舟浹旬後方復故欲乘機速發而風作
波濤如山經月不得進南人諳海道者也於舟楫非不
便利猶艱阻如此况北人乎膠西之戰女真在船匍匐
而睡略不能動采石之勝亦以女真不諳江道能施放
弓箭者每舟不過數人盡死於中流今人不攷本末北
風一警即湍湍於海道予嘗詢之並海篙工謂北舟皆
棗諸雜木遇鹹水多濕且重滯登萊一帶惟平底可用
過料用尖底既非一潮可到必有棲泊之處船少則無
以取勝多則一放大洋豈能成蹤錢塘同時發渡遲速
上下猶不可必其能併力以相援乎使船中皆習水尚
彼此不相保况仗篙師欲一舉入吾腹心以全取勝決
無此理昔葉義問謂土豪諳練海道憑恃海食之利能
役船戶欲於江海要處分寨以為豪主使土豪撓於舟
楫之間官兵扼於塘岸之上則官無虚費民無横擾此
策甚善鹽城石港料角等處皆可舉行近浙則各屯大
軍規摹已備不必慮也
麗正門名
今行在内南門名曰麗正本取重離麗正之義然麗正
乃唐集賢院名張說謂麗正乃禮樂之司麗正書院開
元五年建十三年改為集賢院
中書見胡旦
湘山野錄載胡旦乞入見王沂公奏旦瞽廢乞送中書
問求見之因至堂沂公與諸相具諸生禮列拜旦長揖
而坐中書堂宰相治事之地表儀百辟者在是外臣乞
對送中書引問自有公禮何暇講師生之私敬旦於都
堂巍然受諸相之拜而不辭決無此理
一字師
南唐野史載張迥寄遠詩蟬鬢彫將盡虬髭白也無齊
已改為虬髭黑在無迥拜為一字師陶岳五代史補齊
已攜詩詣鄭谷詠早梅云前村深雪裏昨夜數枝開谷
曰數枝非早也未若一枝齊已拜谷為一字師一謂張
迥禮齊已一謂齊已禮鄭谷豈一事訛為兩人將齊已
以其師人者還為人師耶然改白也為黑在則是兩字
師也陳輔之詩話云蕭楚才知溧陽乖崖作牧有一絶
云獨恨太平無一事江南閒殺老尚書蕭改恨作幸一
字師也此却用前故事
温公申公議論
司馬温公與吕申公友善同召試知制誥温公試而申
公辭改天章閣待制温公以為不及命下力巽謂同召
而獨就是公著廉遜而臣無耻遂亦除此職予意温公
借此以辭寵耳士大夫立身行已各有規繩一進一退
惟心之安豈在苟同范景仁與温公為異姓兄弟心未
嘗不合元祐出處各行其志不失為同也人安得議其
優劣
中涓
今人通竿櫝言典籖王府官也記府掌記幕府官也已
難用之書吏中涓之稱尤更為僣漢石奮為中涓受書
謁此豈臣下之所宜用
桂玉
馬存子長游謂子游京師薪如束桂膏肉如玉世以桂
玉之地為京師按戰國策蘇秦曰楚國食貴於玉薪貴
於桂謁者難見如鬼王難見如天帝乃楚國故事
家道
聖賢言家道如齊家御家閑有家皆有肅然不犯之意
媯汭之嬪虞必曰刑于二女文王之於大姒必曰刑于
寡妻齊御閑刑皆以嚴為主易家人卦家人嗃嗃婦子
嘻嘻終吝治家之道與其失於寬寧過於嚴嚴雖覺防
範太過無寬裕氣象終則吉寬則縱溢放肆綱紀蕩然
矣故家之將興父子夫婦濟濟有禮於肅正之中自然
雍穆一失治家之節則寬縱太過父不父子不子夫婦
不成夫婦亂倫敗度靡所不有乖爭凌犯之風反自此
起故曰王假有家假亦正也
橄欖
東坡橄欖詩云待得微甘回齒頰已輸崖蜜十分甜注
引杜詩崖蜜松花落本草崖蜜蜂黑色作房於巖崖高
峻處然坡詩與橄欖對說非真蜜也鬼谷子曰崖蜜櫻
桃也他無經見予讀南海志崖蜜子小而黃殼薄味甘
增城惠陽山間有之雖不知與櫻桃為一物與否要其
類也注坡詩者引小說橄欖與棗爭棗曰待爾回味我
已甜特坡公換崖蜜作對耳山谷詠橄欖云想共餘甘
有瓜葛苦中真味晩方回坡公取其味相反山谷取其
味相投李義山蜂詩紅璧寂寥崖蜜盡此但作蜜用非
是
寓錢
法苑珠林載紙錢起於殷長史唐王璵傳載漢來皆有
瘞錢後里俗稍以紙寓錢王璵乃用於祠祭今儒家以
為釋氏法於喪祭皆屏去予謂不然之死而致死之不
仁之死而致生之不知謂之明器神明之也漢之瘞錢
近於之死而致生以紙寓錢亦明器也與塗車芻靈何
以異俗謂果資於冥塗則可笑
恩科
聞見錄載至和間富公當國立一舉三十年推恩法蓋
公與段希元魏升(闕)同場屋相善不欲私之故為天下
之制世以推恩法始於富公予謂不然仁宗開天章閣
召范富條當世務本以止僥倖澄汰不才吏為說無緣
以私意創此科攷本朝開寳三年詔禮部閱進士十五
年以上司馬浦等賜出身祥符八年詔進士六舉以上
雖不合格竝奏賜特奏名七十八人天聖二年以特奏
名李道宗等為匠簿四年詔進士能應三舉免取解景
祐元年詔進士五舉年五十雖試不合格以名聞自此
率以為常寳元元年被恩澤者九百八十四人至和中
李柬之以校年累舉不責詞藝謂之恩澤四五百人欲
革之孫汴等條具將上嘉祐元年詔罷特奏名時公正
當國也嘉祐二年復賜特奏名及諸科二百十四人恐
一時詔罷特奏廟堂因行裁減耳然嘉祐三年再詳定
科舉條制亦不該載一舉三十年法何也
獬豸
吳薛綜謂孫權曰日南男女倮體可謂蟲豸五代盧程
罵任圜曰爾何蟲豸按爾雅有足謂之蟲無足謂之豸
豸字合文爾反十二獬韻豸字下亦云蟲無足侯思止
曰獬豸但能觸邪按說文獬廌獸也古者決訟令觸不
直廌字合丈蟹反然四紙韻廌字下亦注獬豸獸名然
則廌與豸義本玄通若有獬字下雖丈尒切亦獸也如
止一字縱丈蟹反亦蟲也今人見御史舊有獬豸冠單
呼為豸可笑
正衙常參
唐文武職事官九品以上望朔朝文官五品以上及兩
省供奉監察御史員外太常博士日朝為常參武官三
品以上三日一朝為九參五品以上及折衝當番五日
一朝為六參三日不趁常參即横行參假時多御宣政
正衙立仗廊飱而退開元以朔望上宗廟牙盤避正殿
移御紫宸即喚仗及俟正衙者自東上(闕)謂之入
閤唐末亂離既不常御外朝入閤亦廢常參官赴正衙
對立宰臣押班傳不坐即退後唐至明宗令五日一度
赴内殿起居自此宣政不御省臺寺監應在京釐務官
以妨職事求免宰臣内朝奏事中書聚廳無暇押班不
廢正衙獨待次及辭謝官武班諸衛無本品攝以使臣
十員元豐間始罷常參日參則左右史及尚書侍郎御
史大夫以上六參則三省及御史臺官寺監長貳以上
兩參則寺監丞大理評事以上月參則寄禄官通直郎
以上除朔望參外每以初五十一卄一卄五為參日渡
江後雖有日參官正衙既不日御又無入閤之制内殿
廢起居之禮四參日分或大暑祈寒風雨沾濕及假故
向車駕詣德壽或國卹中行宫中之儀多免常朝參日
無幾嘉定末年臣僚申嚴此制寄禄官通直郎以上既
不比承平之時一入國門即破白直及馬雖欲趁赴朔
望不可得參日多免猶前日也
陳東伏闕
靖康孫覿論太學生陳東誘衆伏闕為亂建炎黃潛善
輩寘東極刑覿潛善不足道也張魏公亦奏胡珵筆削
東書欲使布衣挾進退大臣之權幾至召亂遂以諷諭
狂生規搖國是將珵追勒編置或謂魏公乃潛善客珵
則李綱客也因借此去之公為一代人物宗主亦復有
此失所言六賊及薦李綱去潛善輩乃天下之公言珵
果筆削之其心皆止於愛君乃不論所言之是非以草
萊之士挾權為罪瞽誦工諫何所逃譴使建炎果用東
言必無渡淮航海之事然高宗特以靖康之閧為懼不
欲伏闕却不以言罪人他日贈東官祭東墓贍其家而
官其後以生前布衣為身後法從於東亦無憾嘗曰朕
即位聽用非人至今痛恨之贈官推恩未足稱朕悔過
之意死者不可復生追痛無已聖心惻怛如此予深為
魏公惜之
十五國風二雅三頌
風雅之正變以治言自弼至曹治固多變鄘衛鄭秦有
美有刺太王治豳風化所基何皆言變風節南山至魚
藻治固變矣六月車攻斯干諸詩何以言變小雅民勞
至桑柔治固變矣崧高韓奕烝民江漢諸詩何以言變
大雅或曰衛鄭與秦皆國人私美其君不合於治之正
豳以周公遭變宣王功業不終悉難曰正風正雅然六
月序言小雅盡廢四夷交侵中國微矣宣王出而周道
粲然復興變雅不始於厲王而始於宣王何也若專以
治言則溢美其君豈得為詩夫子安得存之周禮籥章
歌豳詩豳雅豳頌豳治未純於正胡用之於樂章况七
月陳王業與公劉戒民事無以異一繫正雅一繫變風
何也詩大小雅以治言則受命作周代商繼伐為政之
大燕羣臣嘉賓燕兄弟朋友為政之小嘉魚山臺菁莪
卷阿棫樸均為養才用才之詩何以分政之小大六月
采芑車攻江漢常武均為宣王中興之詩何以分政之
小大周魯商三頌以盛德成功為主則周頌之薦宗廟
告神明稱述祖宗功業極其形容自稱曰惟予小子閔
予小子曾孫篤之皆謙沖退托而商頌言假祖之孝曰
湯孫奏假言赫赫之功曰於赫湯孫言奉祀之誠曰湯
孫之將言天命之久曰在武丁孫子不過頌美主祭之
君周頌簡嚴商頌敷暢已非一體魯頌稱美之辭益侈
以衰微不振之魯奔走於霸主之號令惴惴自保不暇
乃謂其懲荆舒服戎狄修復伯禽之法度與經傳大率
相戾聖人合商周與魯並以頌稱又何也謂言天下之
事形四方之風則豳何以有雅謂美盛德告成功則豳
何以有頌予謂求詩於詩不若求詩於樂夫子自衛反
魯然後樂正雅頌各得其所及言關雎之亂洋洋盈耳
以樂正詩則風雅與頌以聲而别古者詩存於樂延陵
季子觀樂於魯使工為之歌乃於五聲和八風平節有
度守有常記禮言鄭宋衛齊之音與聲滛及商和非武
音歌頌大小雅以為聲歌各有所宜書詩言志歌永言
聲依永律和聲周禮教六詩以六律為之音左傳晉得
楚囚問其族曰伶人也與之琴操南音文子曰樂操土
風不忘舊也有娀之北音塗山之南音夏之東音周之
西音專以音樂為主聲相形故生變五音樂之正也應
鍾為變宫蕤賓為變徵樂之變也後之言樂有三宫二
十一變樂有正聲必有變聲夫子正詩於樂豈獨風雅
有正聲而無變聲哉故國風十五國之土歌土歌之正
為正風土歌之變為變風採詩者以聲别之列國非無
正音散而不傳耳豳風王風周之變音周南召南周之
正音其雅樂之正變也亦然瞽誦工歌既别其聲之正
變復析為小雅大雅亦不過雅音之大者為大樂章大
燕享用之雅音之小者為小樂章小燕享用之春秋穆
子如晉晉侯享之金奏肆夏歌文王俱不拜歌鹿鳴而
後拜韓子以捨其大拜其細為問對曰三夏天子所以
享元侯文王兩君相見之樂皆不敢當鹿鳴所以嘉寡
君敢不拜嘉足見雅音小大即樂章之小大也以言於
頌周頌雖簡商魯之頌雖繁周頌雖敬懼而謙恭商魯
之頌雖侈麗而誇大其音苟合何往非頌人不以言求
詩而以樂求詩始知風雅之正變小大與三頌之殊塗
同歸矣孔穎達云取大雅之音歌其政事之變者謂之
變小雅言政而參以音其論得之矣蓋樂與政通謂無
關於政固不可悉以政事解之則有不可解者今之樂
章至不足道猶有正調轉調大曲小曲之異風雅頌既
欲被之絃歌播之金石安得不别其聲之小大正變哉
王儉紅蓮
庾杲之為王儉衛將軍長史蕭&KR1210;與儉書曰盛府元僚
實難其選庾景行汎綠水依芙蓉何其麗也今臺郡幕
客多用紅蓮故事始此按齊衛將軍實預朝政猶漢三
公開府豈汎常僚屬可比用之樞宰椽則其類也不然
則用於諸戎之幹官却無害
廟議
本朝以太祖太宗開基真宗仁宗神宗配古三宗非英
宗則裕陵無自而繼高宗又有中興之功於義皆百世
不遷廟祧未可輕議寳慶廟議竟無定論予考鄭康成
王肅輩議論雖詳朱震惟取劉歆之說謂天子三昭三
穆與太祖之廟而七七者其正法可常數也宗不在此
數宗變也苟有功德則宗之不可預為設數於商太甲
為太宗大戊為中宗武丁為高宗無逸舉商三宗宗無
數也勸帝者之德博矣禮功施於民則祀之以勞定國
則祀之能救大菑則祀之異姓有功德猶且特祀况先
祖乎又說中宗高宗宗其道而毁其廟名與實異非尊
德貴功之意也以歆議觀之太祖廟固在七廟之内而
三宗廟則在七廟之外不然則商祖契而宗湯今太甲
大戊武丁巳為五廟豈有身為天子而祀不及曾祖者
前漢守祖有功宗有德之說凡尊之為宗則萬世不毁
不待集議於遷易之時而尊謚之始其論已定光武既
為中興之祖其後宗名世為陵寢號廟制不可行矣蔡
邕以和帝而下功德無殊不應為宗及餘非宗者皆奏
毁是既宗其功德則不可祧欲祧則當如邕議省去其
號方可本朝聖明相繼宗以虚名而復毁其廟於理未
允
鬻熊孟嘗
鬻熊年九十見周文王曰老矣鬻子曰捕虎逐麋臣已
老矣使坐而策國事尚少也孟嘗謂楚丘先生春秋高
多遺忘矣楚丘曰使拔距投石追車赴馬何暇見老深
謀遠計役精神而決嫌疑吾始壯矣周家尊事黃耇不
過乞言非勞其筋力強之以事也大夫七十致仕禮之
常也間有特異之賢尊而禮之任其德而不任其力也
使鞭鈍策朽以盡瘁於羣有司何補於其國哉
姓氏改易
世之改姓氏如莊為嚴殷為戴恒為元奭為盛以義改
也理為李求為仇舅為咎籍為席弘為洪朝為晁以音
改也棘為棗疎為束仲為种槩為暨熊為能鄫為曾慎
為真劉為金胙為作敬為文為苟以字改也蔓落姒莘
橋邾郳鄶鄣鄁郕邵隨藤為萬洛似辛喬朱兒會章背
成召隋滕合音與字而改也亦有因一事為萬世不易
之姓田千秋乘小車改為車謝服出征改射氏儀以民
無上改為是劉遵考以忠諫比伍員改為員猶有源流
可攷逃難山谷強氏曰潜遂失本姓一姓改為數姓者
如昋横四子守墳墓者改為是居徐者為昋居幽者為
桂居華隂者為娃此四姓同一昋也勾姓本避高宗諱
勾濤則仍字更音鈎光祖則加金絇紡則加絲苟諶則
加草句思則易字勾龍如淵則加龍此六姓同一勾也
後世昏姻何自而辯又有因二音而訛者員音運俞勑
救反葉音攝今從正音甄音堅宣和唱名以堅呼之不
應訛為真矣繆或為穆遂成二姓豈源流之固異耶複
姓多北人而中國望族不可以義通者乃因所居而增
諸葛則諸縣之葛申屠則屠原之申母胡則毌丘之胡
閭丘則頓丘之閭所謂同門而異戶也
楮劵源流
劵書聽稱責以傳别特民間私相稱責以為符驗公家
未嘗為之漢皮幣王侯貴人用相朝覲遇聘享載以薦
璧民間未用唐憲宗時商賈至京委錢諸道輕裝趍四
方合劵取之裴武欲禁盧坦請於三司飛錢給據更相
兊為鈔祥符中張詠鎮蜀患鐡錢之重設質劑法一交
一緡以三年為界使富民十六戶主之資産寖耗不能
即償薛田請官為置務天聖元年寇瑊守益置益州交
子務紹興間錢端禮議令𣙜貨務給降諸軍見錢公據
關子三百萬及以分數給朝士俸於市肆要閙處置五
場同見錢收換每一千别輸錢十以為吏卒用總不過
四百餘萬商賈入納外郡綱運悉同見錢無欠數貼償
脚乘之費競欲得之有不止用官價者其後所造稍多
價漸虧損乾道三年出内庫銀二百萬兩易楮幣焚之
孝宗謂朕以會子十年睡不着淳熙間至二千四百萬
令宰相葉衡用錢收換曰會子少則重多則輕可謂講
究本末詳且悉也慶元後劵日增開禧所出益夥第十
一界三千六百三十二萬六千二百第十二界四千七
百五十八萬九百第十三界五千五百四十八萬幾及
一億四千萬其價浸損朝廷始詔江浙諸道必以七百
七十行用終非令之所能禁嘉定初頓損其半法禁并
行令既嚴而價未定持空楮於市無有肯售者公私大
弊旱蝗求言用太學生吳幼存等封事還籍沒富室之
産悉㢮其禁楮價反增雖七百六百諸處不等不至十
分折閱以楮稍損於開禧自然而然也後無以為廪給
忠義及慶寳之費且謂青齊皆可通用遂廣行印造旴
楚江閩用兵所費日廣十四界十一千二百六十三萬
十五界十一千六百九十八萬幾及二億三千萬蓋溢
開禧之數鬱攸為災土木費多所印第十六界本為換
易之用不免權宜出之至紹定癸巳歲用過九千四百
餘萬一界計一億十三千三百五十五萬止三千九百
萬未支出以三億二千萬之數欲強以七百七十之價
人知其難孟冬易相懲創兩貫換一之非高折金銀及
以宫誥度牒與第十七界新劵貼換徒據𣙜貨務舊數
紐筭都不知十四十五兩界舊多破損屢嘗換易積於
封樁未及焚毀又復移用其數遂不可計偽造者不與
焉雖可易舊為新而換兩界舊劵者止第十七界及用
物貼換不能悉償凡州郡樁積與七月所納之劵悉為
乾沒設有水旱盜賊縣官既已無備且有兵事悉取辦
於楮兩界之用於東南已踰二億所造日增常患不給
乃以州郡不能秤提為病予謂錢與楮猶權衡也有輕
重則有低昂分毫之力不與焉蓋錢與楮皆本無用可
以貿有用之物則人用之使如古所謂粟易械器械器
易粟有無可以相易則何資於錢如古所謂治田百畝
歲用千五百之類小大粗足於日用何資於楮自物貨
難以阜通於是假圜法以流轉故言錢則曰平凖所以
見有是錢必有是物而後可凖平也錢多易得則物價
貴踊此漢唐以後議論也自商賈憚於般挈於是利交
子之兊換故言楮則曰秤提所以見有是楮必有是錢
以秤提之也楮多易得則金錢貴重此紹興以後議論
也準平秤提皆以權衡取義而低昂有在於重輕明矣
陸贄謂錢多則輕必作法以斂之趙開謂楮多則輕必
用錢以收之今日病在楮多不在錢少如欲錢與楮俱
多則物益重矣且未有楮之時諸物皆賤楮愈多則物
愈貴計以實錢猶增一倍蓋古貿通有無止錢耳錢難
得則以物售錢而錢重錢易得則以錢售物而錢輕復
添楮以佐錢則為貿通之用者愈多而物愈貴古人惟
重本政穀粟桑麻及諸用物食物食物本也錢末也楮
又末之末楮惟便於商賈今乃強之收藏價必用七百
三十使刑禁可行則慶元開禧嘉定嘗用之既無驗而
復效尤焉且曰姦民銷毀也蕃商般販也吁此敝久矣
固所當禁而不足以救目前之急蓋自王安石罷銅禁
奸民銷錢為器邊防海舶不復議錢之出非特今日今
之所慮在楮日益而不知止耳柳宗元言平衡曰增之
銖兩則俯反是則仰此秤提大術也今日悉欲取法孝
宗獨楮幣一事與孝宗議論相反何耶
無恙
戰國策趙威后問齊使歲無恙耶王亦無恙耶晉顧愷
之與殷仲堪牋行人安稳布帆無恙隋日本遣使稱日
出處天子致書日沒處天子無恙風俗通云恙毒蟲也
喜傷人古人草居露宿相勞問曰無恙神異經云北大
荒中有獸咋人則病名曰㺊㺊恙也常入人室屋黃帝
殺之北人無憂病謂無恙蘇氏演義亦以無憂病為無恙
恙之字同或以為蟲或以為獸或謂無憂病廣干禄書
兼取憂及蟲事物紀原兼取憂及獸予看廣韻其義極
明於恙字下云憂也病也又噬蟲善食人心也於㺊字
下云㺊獸如師子食虎豹及人是㺊與恙為二字合而
一之神異經誕矣
鼠璞卷上
