鼠璞雜家類二(雜考之屬)
提要
(臣)等謹按鼠璞二卷宋戴埴撰埴字仲培桃
源人仕履無考書中楮券源流一條歴陳慶
元開禧嘉定之弊知為南宋末人故書錄解
題著錄而讀書志不著錄也是書皆考証經
史疑義名物典故之異同持論多精密其論
麟趾為衰世之語過泥序文論性惡曲解荀
子以為與孟子同功論崖蜜字承洪覺範之
悞不知鬼谷子實無此文雖不免小疵然如
論彭祖房中太公隂謀蘇軾非武王立說皆
正大其他辨正如謂詩序毛公無注知即所
作以絲衣引高子靈星之言知有講師附益
之類率皆確實有據足禆後學其曰鼠璞者
盖取周人宋人同名異物之義通考列之小
說家失其倫矣乾隆四十二年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
