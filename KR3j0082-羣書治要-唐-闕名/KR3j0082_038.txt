羣書治要卷第四十一
秘書監鉅鹿男臣魏徵等奉勅撰
淮南子
原道
夫道者覆天地而和陰陽節四時而調五行故
達於道者處上而民弗重也居前而衆不害也
天下歸之姦邪畏之以其無爭於萬物也故莫
能與之爭故體道者逸而不窮任數者勞而無
功夫峭法刻誅者非覇王之業也(峭峻)箠筴繁用
者非致遠之御也離朱之明察鍼末於百步之
外而不能見淵中之魚師曠之聰合八風之調
而不能聽十里之外故任一人之能不足以治
三畆之宅修道理之數因天地之自然則六合
不足均也
本經
凡人之性心平欲得則樂歌舞節則禽獸跳矣
有憂則悲哀有所侵犯則怒怒則有所釋憾矣
故鐘鼓管簫所以飾喜也衰絰苴杖(苴麻)所以飾
哀也金鼓鈇銊所以飾怒也必有其質乃爲之
文古者聖王在上上下同心君臣輯睦衣食有
餘家足人給父慈子孝兄良弟順天下和洽人
得其願故聖人爲之作禮樂以和節之末世之
政田漁重稅關市急征民力竭於傜役財用殫
於會賦(會計)居者無食行者無糧老者不養死者
不葬贅妻鬻子以給上求猶不能贍其用愚夫
憃婦皆有流連之心悽愴之意乃始爲之撞大
鐘擊鳴鼓吹竽笙彈琴瑟則失樂之本矣古者
上求薄而民用給君施其德臣盡其力父行其
慈子竭其孝各致其愛而無憾恨其間矣夫三
年之喪非強引而致之也聽樂不樂食旨不甘
思慕之心未能弛晩世風流俗敗嗜欲多而禮
義廢君臣相欺父子相疑怨尤充胷思心盡亡
被衰戴絰戲笑其中雖致之三年失喪之本矣
古者天子一畿(千里爲畿)諸侯一同(百里爲同也)各守其
分地不得相侵有不行王道暴虐萬民亂政犯
禁者乃擧兵而伐之戮其君易其黨卜其子孫
以代之(天子不滅同姓諸侯不滅國自古之正也)晩世務廣地侵壤
并兼無巳擧不義之兵而伐無罪之國殺不辜
之民而絕先聖之後大國出攻小國城守驅人
之馬牛繫人之子女毀人之宗廟徙人之重寶
流血千里暴骸滿野以贍貪主之欲非兵之所
爲主也故兵者所以討暴也非所以爲暴也樂
者所以致和也非所以爲淫也喪者所以盡哀
也非所以爲僞也故事親有道矣而愛爲務朝
廷有容矣而敬爲上處喪有禮矣而哀爲主用
兵有術矣而義爲本本立而道行本傷而道廢
矣
主術
人主之術處無爲之事行不言之教淸靜而不
動壹動而不搖因循而任下責成而不勞是故
心知規而師傅喩道口能言而行人稱辭足能
行而相者前導耳能聽而執政者進諫是故慮
無失策擧無過事言成文章而行爲儀表於天
下進退應時動靜循理不爲醜美好憎不爲賞
罰喜怒事由自然莫出於已故古之王者冕而
前旒所以蔽明(冕冠也前旒冕前珠飾也)黈纊充耳所以揜
聰(黈纊所以塞耳)天子外屛所以自障也故所理者遠
則所在者近所治者大則所守者小目妄視則
淫耳妄聞則惑口妄言則亂三關者不可不愼
守也
夫明主之聽於羣臣其計可用也不羞其位其
言可行也不責其辯闇主則不然信所愛習親
近者雖邪枉不正不能見也疏遠卑賤者雖竭
力盡忠不能知也有言者窮之以辭有諫者誅
之以罪如此而欲炤海內存萬方是猶塞耳而
聽淸濁掩目而視靑黃也其離聰明亦遠矣湯
武聖主也而不能與越人乘舼舟浮江湖伊尹
賢相也而不能與胡人騎原馬服騊駼(原國名在益州)
(西南出千里馬騊駼野馬)孔墨博通而不能與山居者入榛
薄出險阻由此觀之則人智之於物淺矣而欲
以炤海內存萬方不因道理之數而專巳之能
則其窮不達矣故智不足以爲治勇不足以爲
彊則人才不足以任明矣然而君人者不下廟
堂之上而知四海之外者因物以識物因人以
知人也故人主深居隱處以避燥濕閨門重襲
以避姦賊內不知閭里之情外不知山澤之形
帷幕之外目不能見十里之前耳不能聞百步
之外然天下之物無所不通者其灌輸者大而
斟酌者衆也是故不出戶知天下不窺牖知天
道乘衆人之智則天下不足有也專用其心則
獨身不能守也
主道圓者運轉而無端化育如神虛無因循常
後而不先者也臣道方者論是處當爲事先唱
守職分明以立成功者也是故君臣異道則治
同道則亂各得其宜處得其當則上下有以相
使也夫載重而馬羸雖造父不能以致遠車輕
而馬良中工可以追速是故聖人之擧事也豈
能咈道理之數詭自然之性以曲爲直以詘爲
伸哉未嘗不因其資而用之也是以積力之所
擧則無不勝也衆智之所爲則無不成也賢主
之用人猶巧匠制木大小脩短皆得所宜規矩
方圓各有所施殊形異材莫不可得而用也天
下之物莫凶於奚毒(奚毒附子)然而良醫橐而藏之
有所用也是故竹木草莽之材猶有不棄者而
又況人乎今夫朝廷之所不擧而鄕邑之所不
譽非其人不肖其所以官之者非其職也麋之
上山也大獐不能跋也及其下也牧豎能追之
才有脩短也是故有大略者不可責以捷巧有
小智者不可任以大功人有其才物有其形有
任一而大重有任百而尚輕是故審於豪氂之
計者必遺天地之數不失小物之選者惑於大
事之擧猶狸之不可使搏牛虎之不可使捕鼠
也今人之才有欲平九州從方外存危國而乃
責之以閨閤之禮人事之間或佞巧小具脩鄕
曲之俗卑下衆人之耳目而乃任之以天下之
權治亂之機是猶以斧鬋毛而以刀伐木也皆
失其宜矣
人主之賦歛於人也必先計歲收量民積聚知
民饒饉有餘不足之數然後取車輿衣食供養
其欲高臺層榭非不麗也然民無窟室狹廬(窟室)
(土室)則明主不樂也肥醲甘脆非不香也然民無
糟糠菽粟則明主不甘也匡牀衽席非不寧也
然而民有處邊城犯危難澤死暴骸者則明主
不安也故古之君人者甚憯怚於民也國有饑
者食不重味民有寒者而冬不被裘歲豐穀登
乃始懸鐘鼓陳干戚君臣上下同心而樂之國
無哀人故古之爲金石管絃者所以宣樂也兵
革斧銊所以飾怒也觴酌爼豆所以效喜也衰
絰菅屨所以喩哀也此皆有充於內而成象於
外者也及至亂主取民則不裁其力求下則不
量其積男女不得事耕織之業以供上之求力
勤財匱君臣相疾而乃始撞大鐘擊鳴鼓吹竽
笙彈琴瑟是由貫介胄而入廟被綺羅而從軍
也失樂之所由生矣
食者民之本也民者國之本也國者君之本也
是故君人者上因天時下盡地財中用人力是
以羣生遂長五穀蕃殖各因其宜所以應時脩
備富利國民實曠來遠者其道備矣非能目見
而足行之也欲利之也欲利之也不忘於心則
官自備矣心之於九竅四支也不能一事焉然
而動靜聽視皆以爲主者不忘乎欲利之也故
堯爲善而衆善至桀爲非而衆非來矣
凡人之論心欲小而志欲大智欲圓而行欲方
能欲多而事欲鮮堯置欲諫之鼓舜立誹謗之
木湯有司直之人武王有戒愼之銘過若毫氂
而旣巳備之矣夫聖人之於善也無小而不擧
於過也無微而不改戰戰慄慄日愼一日由此
觀之則聖人之心小矣武王克殷發鉅橋之粟
散鹿臺之錢封比干之墓解箕子之囚無故無
新唯賢之親用非其有使非其人晏然若其故
有之由此觀之則聖人之志大矣文王周觀得
失徧覽是非堯舜所以昌桀紂所以亡者皆著
之於明堂由是觀之則聖人之智圓矣成康繼
文武之業守明堂之制觀存亡之跡見成敗之
變非道不言非義不行言不苟出行不苟爲擇
善而後從事焉由此觀之則聖人之行方矣孔
子之通智過萇弘(萇弘周景王之史臣通天下鬼方之術也)勇服孟
賁(孟賁衛人)能亦多矣然而勇力不聞伎巧不知專
行孝道以成素王事亦鮮矣夫聖人之智固巳
多矣其所守者約故擧而必榮愚人之智固以
少矣其所事者又多故動而必窮矣
繆稱
主者國之心也心治則百節皆安心擾則百節
皆亂(治猶理也節猶事也以體喩也)故其心治者枝體相遺(遺忘)
其國治者君臣相忘也(各得其所無所思念)
君子非義無以生失義則失其所以生小人非
嗜欲無以活失嗜欲則失其所以活故君子懼
失義小人懼失利觀其所懼知居殊矣
凡人各賢其所悅而悅其所快世莫不擧賢(賢其)
(所悅者而悅其所行之快性人無不擧與巳同者以爲賢也)或以治或以亂
非自遁也求同于巳者(遁失)巳未必賢而求與巳
同者也而欲得賢亦不幾矣(幾近也)
齊俗
子路拯溺而受牛謝(拯擧也)孔子曰魯國必好救
人於患矣子貢贖人而不受金於府(魯國之法贖人於他)
(國者受金於府)孔子曰魯國不復贖人矣子路受而勸
德子貢讓而止善孔子之明以小知大以近知
遠通於論者也由此觀之廉有所不在而不可
公行也故行齊於俗可隨也事周於能易爲也
矜僞以惑世伉行以違衆聖人不以爲民俗也
日月欲明浮雲蓋之河水欲淸沙石穢之人性
欲平嗜欲害之夫縱欲而失性動未嘗正也以
治身則失以治國則敗是故不聞道者無以反
性故古之聖王能得諸已故令行禁止名傳後
世德施四海是故凡將擧事必先平意淸神神
淸意平物乃可正
夫載哀者聞歌聲而泣載樂者聞哭者而笑何
者載使然也是故貴虛(虛者無所載於哀樂)故水激則波
興氣亂則智昏智昏不可以爲政波水不可以
爲平故聖王執一而勿失萬物之情測矣四夷
九州服矣
天下是非無所定世各是其所是非其所非所
謂是與所謂非各異皆自是而非人今吾欲擇
是而居之擇非而去之不知世之所謂是非者
孰是孰非客有見人於季子者(季子子賤也)客出季
子曰子之所見客獨有三過望我而笑是&KR3901;也
(&KR3901;慢)談語而不稱師是反也交淺而言深是亂也
客曰望君而笑是公也談語而不稱師是通也
交淺而言深是忠也故客之容一體也或以爲
君子或以爲小人所自見之異也故趣舍合則
言忠而益親身疏則謀當而見疑也親母爲其
子治扢秃血流至耳見者以爲愛之至也使在
於繼母則過者以爲嫉也事之情一也所從觀
者異也從城上視牛如羊視羊如豚所居高也
窺面於盤水則圓於杯水卽橢面形不變其故
有所圓有所橢者所自窺之異也今吾雖欲正
身而待物庸遽知世之所自窺我者乎治世之
職易守也其事易爲也是以人不兼官官不兼
事各安其性不得相干故伊尹之興土功也脩
脛者使之踏钁(長脛以蹋插者使入深)彊脊者使之負土
(脊彊者任重也)眇者使之准傴者使之塗(傴人塗地因其俛也)各
有所宜而人性齊矣胡人便於馬越人便於舟
異形殊類易事而悖失處而賤得勢而貴聖人
總而用之其數一也夫擎輕重不失銖兩聖人
弗用而懸之乎權衡視高下不差尺寸明主弗
任而求之乎浣準(浣準水望之平)何則人材不可專用
而度量可世傳也夫待要褭飛兔而駕之(要褭飛兔)
(皆一日萬里也)則世莫乘車待西施絡慕而爲妃(西施絡慕)
(古好女也)則終身不家矣然不待古之英俊而人自
足者因其所有而遂用之也
治國之道上無苟令官無煩治士無僞行工無
淫巧其事任而不擾其器完而不飾亂世則不
然爲行者相揚以高(揚擧)爲禮者相矜以僞車輿
極於雕琢器用遽於刻鏤求貨者爭難得以爲
寶調文者遽於煩繞以爲慧爭爲詭辯久稽而
不決無益於治工爲奇器歷歲而後成不周於
用故神農之法曰丈夫丁壯而不耕天下有受
其饑者婦人當年而不織天下有受其寒者故
身自耕妻親織以爲天下先其道民也不貴難
得之貨不器無用之物是故其耕不彊者無以
養生其織不力者無以揜形有餘不足各歸其
身衣食饒裕姦邪不生安樂無事而天下均平
故孔丘曾參無所施其善孟賁成荊無所行其
威(成荊古勇士也)衰世之俗以其智巧詐僞飾衆無用
貴遠方之貨珍難得之財不積於養生之具澆
天下之淳以淸爲濁人失其情故其爲編戶齊
民無以異然貧富之相去也猶人君與僕虜不
足倫之夫乘奇伎爲邪施者自足乎一世之間
守正脩理不爲苟得者不免乎饑渴之患而欲
民之去末反本是猶發其源而壅其流也且夫
雕文刻鏤傷農事者也錦繡纂組害女功者也
農事廢業饑之本也女功不繼寒之源也饑寒
並至而能無犯令干誅者古今未之聞也故江
河決流一鄕父子兄弟相遺而走爭升陵阪上
高丘輕足者先不能相顧也世樂志平見鄰國
人溺尚猶哀之況親戚乎而人不能解也游者
不能拯溺手足有所急也灼者不能救火身體
有所痛也夫民有餘卽讓不足卽爭讓則禮義
生爭則暴亂起扣門求火水莫不與者所饒足
也林中不賣薪湖上不鬻魚所有餘也故物隆
則欲省求贍則爭止故世治則小人守正而利
不能誘也世亂則君子爲姦而刑不能禁也
道應
惠子爲惠王爲國法(惠王魏惠王惠子惠施也)巳成王甚悅
之以示翟煎翟煎曰善王曰可行耶煎曰不可
王曰善而不可行何也對曰今擧大木者前呼
邪許後亦應之此擧重勸力之歌也豈無鄭衛
激楚之音哉然而不用者不若此其宜也治國
在禮不在文辯故老子曰法令滋彰盜賊多有
此之謂也
趙襄子使攻翟而勝之襄子方將食而有憂色
左右曰一朝而兩城下此人之所喜也今君有
憂色何也襄子曰江河之大也不過三日(三日而減)
飄風暴雨日中不須臾(言其不能終日)今趙氏之德行
無積一朝而兩城下亡其及我乎孔子聞之曰
趙氏其昌乎夫憂所以爲昌也而喜所以爲亡
也勝非其難者也持之其難者也賢主以此持
勝故其福及後世齊楚吳越皆嘗勝矣然而卒
取亡焉不通乎持勝也唯有道之主能持勝
齊王后死欲置后而未定使羣臣議薛公欲中
王之意(薛公田嬰)因獻十珥而美其一旦日因問美
珥之所在因勸立以爲王后齊王大悅遂重薛
公故人主之嗜慾見於外則爲人臣之所制故
老子曰塞其兌閉其門終身不勤
宓子治單父三年(宓子子賤也)而巫馬期(巫馬期孔子弟子也)
往觀化焉(微視之)見夜漁者得魚則釋之問焉漁
者對曰宓子不欲人之取小魚也所得者小魚
是以釋之巫馬期歸以報孔子曰宓子之德至
矣使人闇行若有嚴刑在其側者宓子何以至
於此孔子曰丘嘗問之以治言曰誠於此者形
於彼宓子必行此術也
汜論
天下豈有常法哉當於世事得於人理順於天
地則可以正治矣夫神農伏羲不施賞罰而民
不爲非然立政者不能廢法而治民舜執干戚
而服有苗然征伐者不能釋甲兵而制彊暴由
此觀之法度者所以論民俗而節緩急也器械
者因時變而制宜適也聖人作法而萬民制焉
賢者立禮而不肖者拘焉制法之民不可與遠
擧拘禮之人不可以應變耳不知淸濁之分者
不可令調音心不知治亂之源者不可令制法
度必有獨聞之聽獨見之明然後能擅道而行
也夫殷變夏周變殷春秋變周三代之禮不同
何古之從今儒墨稱三代文武而不行也是言
其所不行也(儒墨之所言今皆不行也)非今時之世而不改
是行其所非也稱其所是行其所非是以盡日
極慮而無益於治勞形竭精而無補於主今夫
圖工好畫鬼魅而憎圖狗馬鬼魅無信驗而狗
馬切於前也夫存危治亂非智不能而道先稱
古雖愚有餘故不用之法聖主不行不驗之言
明主不聽也
今謂彊者勝則度地計衆富者利則量粟稱金
如此則千乘之君無不覇王萬乘之國無破亡
者矣國之亡也大不足恃道之行也小不可輕
由此觀之存在得道而不在於大亡在失道而
不在於小也亂國之君務廣其地而不務仁義
務高其位而不務道德是釋其所以存而就其
所以亡也故桀困於焦門而不能自非其所行
而悔不殺湯於夏臺紂拘於宣室而不反其過
而悔其不殺文王於牖里嘗試處強大之勢而
脩道德之論湯武救罪之不給何謀之敢慮乎
若上亂三光之明下失萬民之心雖微湯武孰
弗能奪今不審其在巳者而反備諸乎人天下
非一湯武也殺一人卽必或繼之者矣且湯武
之所以處小弱而能著者以其有道也桀紂之
所以處強大而終見奪者以其無道也今不行
人之所以王而反益巳之所以奪者趍亡之道
也
事有可行而不可言者有可言而不可行者或
易爲而難成者或難成而易敗者所謂可行而
不可言者趣舍也可言而不可行者僞詐也易
爲而難成者事也難成而易敗者治也此四策
者聖人之所獨視而留志也
未有功而知其賢者唯堯之知舜也功成事立
而知其賢者市人之知舜也夫物之相類者世
主之所亂惑也嫌疑肖象者衆人之所眩燿也
故狠者類智而非智也(狠慢也)愚者類君子而非
君子也戇者類勇而非勇也使人之相去也若
玉之與石也葵之與莧也則論人易矣
天下莫易於爲善而莫難於爲不善所謂爲善
者靜而無爲也所謂爲不善者躁而多欲也適
情辭餘無所誘慕脩性保眞無變於巳故曰爲
善者易也越城郭踰險塞篡殺矯誣非人之性
也故曰爲不善難也今人之所以犯囹圄之罪
而陷於刑戮之患者由嗜欲無厭不脩度量之
故也何以知其然今夫陳卒設兵而相當將施
令曰斬首者拜爵而曲橈者要斬然而隊伯之
卒皆不能前遂斬首之功而後被要斬之罪是
去恐死而就必死也故事或欲之適足以失之
或避之適足以就之有人乘船而遇大風者波
至而恐自投水中非不貪生而畏死惑於恐死
而反忘生也故人之嗜欲亦猶此也故達道之
人不苟得不讓福其有不弃非其有不索也恆
盈而不溢常虛而易足今夫溜水足以溢壺榼
而江河不能實漏巵故人心猶此也自當以道
術度量食充虛衣禦寒則足以養七尺之形矣
若無道術度量則萬乘之勢不足以爲尊天下
之富不足以爲樂矣
詮言
爲治之本務在於安民安民之本在於足用足
用之本在於勿奪時勿奪時之本在於省事省
事之本在於節欲節欲之本在於反性釋道而
任智者必危弃數而用材者必困有以欲多亡
者未有以無欲危者也有以欲治而亂者未有
以守常失者也故智不足以免患愚不足以至
於失寧守其分循其理失之不憂得之不喜因
春而生因秋而殺所生者不德所殺者不怨則
近於道矣聖人守其所以有不求其所未得求
其所未得則所有者亡矣脩其所有則所欲者
至矣故用兵者先爲不可勝以待敵之可勝也
治國者先爲不可奪也以待敵之可奪也舜脩
之歷山而海內從文王脩之岐周而天下移使
舜趍天下之利而忘脩巳之道身猶弗能保何
尺地之有乎故福莫大無禍利莫美不喪動之
爲物不損則益(動有爲也)不成則毀不利則病皆險
也(險言危難不可行)道之者危
說山
上求材臣殘木上求魚臣乾谷上求楫而下致
船上言若絲下言若綸上有一善下有二譽上
有三衰下有九殺(衰殺皆喩儉也傳曰上之所好下尤甚焉故有九殺也)
人間
夫言出於口者不可止於人行發於邇者不可
禁於遠事者難成而易敗也名者難立而易廢
也千里之堤以螻蟻之穴漏百尋之屋以突隙
之煙焚(突竈突也)堯戒曰戰戰慄慄日愼一日莫蹪
於山而蹪於垤(蹪躓垤螘封也)是故人者皆輕小害易
微事是以多悔患至而後憂之是猶病者巳惓
(惓劇)而索良醫也雖有扁鵲兪夫之巧猶不能生
也(兪夫黃帝時醫)
天下有三危少德而多寵一危也材下而位高
二危也身無大功而有厚祿三危也賢主不苟
得忠臣不苟利何以明之中行繆伯攻鼓弗能
下(中行繆伯晉大夫鼓北翟)餽間倫曰鼓之嗇夫間倫知之
(餽間倫晉大夫)請無疲武丈夫而鼓可得也繆伯弗應
左右曰不折一戟不傷一卒而鼓可得也君奚
爲弗取繆伯曰間倫爲人佞而不仁若使間倫
下之吾可以勿賞乎若賞之是賞佞人佞人得
志是使晉國之武舍仁而爲佞雖得鼓將何所
用之
泰族
聖王在上位廓然無形寂然無聲官府若無事
朝廷若無人無隱士無逸民無勞役無冤刑四
海之內莫不仰上之德象主之指夷狄之國重
譯而至非戸辨而家說之也推其誠心施之天
下而巳矣詩曰惠此中國以綏四方內順外寧
矣大王亶父處邠狄人攻之杖策而去百姓携
幼扶老而國乎岐周非令之所能召也秦穆公
爲食駿馬之傷也飲之美酒以其死力報非劵
之所責也(劵契也)季子治單父夜漁者得小卽釋
之非刑之所能禁也孔子爲魯司寇田漁皆讓
長(長者得多)而斑白不負載(斑白鬚有白髮)非法之所能致
也夫矢之所以射遠貫堅者弩力也其所以中
的剖微者人心也賞善罰暴者政令也其所以
行者精誠也故弩雖彊不能獨中令雖明不能
獨行必有精氣所與之故總道以被民而民不
從誠心弗施也
天地四時非生萬物者神明接陰陽和而萬物
生之聖人之治天下非易民性也拊循其所有
而滌蕩之故因則大化則細矣(能因循則大矣化而欲作則小)
先王之制法也因民之所好而爲之節文者也
因其好色而制㛰姻之禮故男女有班因其好
音而正雅頌之聲故風俗不流因其寧室家樂
妻子教之以孝故父子有親因其喜朋友而教
之以悌故長幼有序然後脩朝聘以明貴賤鄕
飲習射以明長幼時蒐振旅以習用兵(蒐簡車馬也)
入學庠序以脩人倫此皆人所有於性而聖人
所匠成也
民無廉耻不可治也非脩禮義廉耻不立民不
知禮義法弗能正也非崇善廢醜不向禮義無
法不可以爲治也不知禮義不可以行法法能
殺不孝者而不能使人爲孔墨之行法能刑竊
盜者而不能使人爲伯夷之廉孔子養徒三千
人皆入孝出悌言爲文章行爲儀表教之所成
也墨子服役百八十人皆可使赴火蹈刃死不
還踵化之所致也夫刻肌膚鑱皮革被創流血
至難也然越人爲之以求榮也(越人以箴刺其皮爲龍文)聖
王在位明好憎以示人經誹譽以導之親賢而
進之賤不肖而退之無被瘡流血之患而有高
世尊顯之名民孰不從古者法設而不犯刑措
而不用非可刑而不刑也百工維時庶績咸熙
禮義脩而任賢得也故擧天下之高以爲三公
一國之高以爲九卿一縣之高以爲二十七大
夫一鄕之高以爲八十一元士各以小大之材
處其位得其宜由本流末以重制輕上唱而民
和上動而下隨四海之內一心同歸背貪鄙而
向義理於其以化民也若風之搖草木無之而
不靡今使愚教智使不肖臨賢雖嚴刑罰民弗
從者小不能制大弱不能使強也故聖主者擧
賢以立功不肖主擧其所與同文王擧太公望
召公奭而王桓公任管仲隰朋而覇此擧賢以
立功也夫差用大宰嚭而滅秦任李斯趙高而
亡此擧所與同也故觀其所擧而治亂可見也
察其黨與而賢不肖可論也夫聖人之屈者以
求申也枉者以求直也故雖出邪僻之道行幽
昧之塗將欲以興大道成大功猶出林之中不
得直道拯溺之人不得不濡足夫觀逐者於其
反也觀行者於其終也故百川並流不注海者
不爲川谷趍行蹐馳不歸善者不爲君子故善
言歸乎可行善行歸乎仁義君子之過也猶日
月之蝕也何害於明小人之可也猶狗之晝吠
鴟之夜見何益於善夫智者不妄爲勇者不妄
發擇善而爲之計義而行之故事成而功足賴
也身死而名足稱也雖有智能必以仁義爲之
本而後可立也智能蹐馳百事並作聖人以仁
義爲之準繩中之者謂之君子不中者謂之小
人人莫不知學之有益於巳也然而不能者嬉
戲害之也人皆多以無用害有用故知不博而
日不足以鑿觀池之力耕則田野必闢矣以積
土山之高脩隄防則水用必足矣以食狗馬鴻
鴈之費養士則名譽必榮矣以弋獵博奕之日
誦詩書則聞識必博矣故上下異道則治同道
則亂位高而道大者從事大而道小者凶故小
快害義小惠害道小辯害治苛峭傷德大政不
險故民易遵至治寬裕故下不相賊至德樸素
故民無慝原蠶一歲再收非不利也然而王法
禁之者爲其殘桑也家老異糧而食之殊器而
烹之子婦跣而上堂跪而酌羹非不費也然而
不可省者爲其害義也待媒而結言娉納而取
婦紱絻而親迎非不煩也然而不可易者可以
防淫也使民居處相司有罪相告於以禁姦非
不輟也然而不可行者爲傷和睦之心而搆仇
讎之怨也故事有鑿一孔而生百隟樹一物而
生萬葉者所鑿不足以爲便而所開足以爲敗
所樹不足以爲利而所生足以爲穢愚者惑於
小利而忘其大害不可以爲法也故仁智人材
之美者也所謂仁者愛人也所謂智者知人也
愛人則無虐刑矣知人則無亂政矣三代之所
以昌也智伯有五過人之材(智伯美髯長大一材也射御足力二)
(材也伎藝畢極三材也巧文辯惠四材也強毅果敢五材也)而不免於身死
人手者不愛人也齊王建有三過人之巧(力能引強)
(走先馳馬超能越高)而身虜於秦者不知賢也(齊王建任用后勝之)
(計不用淳于越之言)故仁莫大於愛人智莫大於知人二
者不立雖察惠捷巧不免於亂矣
羣書治要卷第四十一
