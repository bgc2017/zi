羣書治要卷第三十八
秘書監鉅鹿男臣魏徵等奉勅撰
孫卿子荀况
君子曰學不可以巳靑取之藍而靑於藍冰水
爲之而寒於水故木受繩則直金就礪則利君
子博學而日三省乎巳則知明而行無過矣故
不登高山不知天之高也不臨深谿不知地之
厚也不聞先王之遺言不知學問之大也于越
夷貃之子生而同聲長而異俗教使之然也吾
嘗終日而思矣不如須臾之所學吾嘗跂而望
矣不如登高之博見也登高而招臂非加長也
而見者遠順風而呼聲非加疾也而聞者彰假
輿馬者非利足也而致千里假舟檝者非能水
也而絕江河君子生非異也善假於物也故君
子居必擇鄕遊必就士所以防邪僻而近中正
也積土成山風雨興焉積水成淵蛟龍生焉積
善成德聖心備焉故不積跬步無以至千里不
積小流無以成河海故聲無小而不聞行無隱
而不形玉在山而木草潤淵生珠而崖不枯爲
善積也安有不聞者乎
見善必以自存也見不善必以自省也故非我
而當者吾師也是我而當者吾友也諂諛我者
吾賊也故君子隆師而親友以致惡其賊好善
無厭受諫而能誡雖欲無進得乎哉小人反是
致亂而惡人之非己致不肖而欲人之賢己心
如虎狼行如禽獸而又怨人之賊己諂諛者親
諫爭者疏循正爲笑至忠爲賊雖欲無滅亡得
乎哉
夫驥一日而千里駑馬十駕則亦及之矣或遲
或速或先或後耳胡爲乎其不可相及也跬步
而不休跛鼈千里累土而不輟丘山崇成彼人
之才性之相懸也豈若跛鼈之與六驥足哉然
而跛鼈致之六驥不致是無他故焉或爲之或
不爲耳
君子易知而難狎易懼而難脇畏患而不避義
死欲利而不爲所非交親而不比言辨而不辭
蕩蕩乎其有以殊於世也君子能亦好不能亦
好小人能亦醜不能亦醜君子能則寬容直易
以開導人不能則恭敬撙絀以畏事人小人能
則倨傲僻違以驕溢人不能則妬嫉怨誹以傾
覆人故曰君子能則人榮學焉不能則人樂告
之小人能則人賤學焉不能則人羞告之是君
子小人之分也
君子養心莫善於誠致誠無他唯仁之守唯義
之行誠心守仁則能化誠心行義則能變變化
代興謂之天德天不言而人推高焉地不言而
人推厚焉四時不言而百姓期焉夫此有常以
至其誠者也君子至德默然而喩未施而親不
怒而威天地爲大矣不誠則不能化萬物聖人
爲智矣不誠則不能化萬民父子爲親矣不誠
則疏君上爲尊矣不誠則卑夫誠者君子之守
而政事之本也君子位尊而志恭心小而道大
所聽視者近而所聞見者遠是何耶則操術然
也君子審後王之道而論於百王之前推禮義
之統分是非之分總天下之要治海內之衆若
使一人故操彌約而事彌大五寸之短盡天下
之方故君子不下室堂而海內之情擧積此者
則操術然也
好榮惡辱好利惡害是君子小人所同也若其
所以求之道則異小人疾爲誕而欲人之信己
疾爲詐而欲人之親己禽獸行而欲人之善己
慮之難知也行之難安也持之難立也成則必
不得其所好必遇其所惡焉故君子者信矣而
亦欲人之信己忠矣而亦欲人之親己脩正治
辨矣而亦欲人之善己慮之易知也行之易安
也持之易立也成則必得其所好必不遇其所
惡焉是故窮則不隱通則大明身死而名彌白
兼服天下之心高上尊貴不以驕人聰明聖智
不以窮人齊給速通不爭先人剛毅勇敢不以
傷人不知則問不能則學雖能必讓君子能爲
可貴不能使人必貴己能爲可信不能使人必
信己能爲可用不能使人必用己故君子耻不
修不耻見汚耻不信不耻不見信耻不能不耻
不見用是以不誘於譽不恐於誹率道而行端
然正己不爲物傾側夫是之謂誠君子
仲尼之門人五尺之豎子言羞稱乎五伯是何
也曰然彼非本政教也非致隆高也非綦文理
也非服人心也向方略審勞逸畜積脩鬭而能
顚倒其敵者也詐心巳勝矣彼以讓飾爭依乎
仁而蹈利者也小人之傑也彼固曷足稱乎大
君子之門哉彼王者不然致賢而能以救不肖
致強而能以寬弱戰必能殆之而羞與之鬭委
然成文以示之天下自化矣有灾繆者然後誅
之故聖王之誅甚省矣
秦昭王問孫卿曰儒無益於人之國孫卿曰儒
者法先王隆禮義謹乎臣子而致貴其上者也
雖窮困凍餒必不以邪道爲貪無置錐之地而
明於持社稷之大義勢在人上則王公之材也
在人下則社稷之臣國君之寶也雖隱於窮閻
陋屋人莫不貴貴道誠存也在本朝則美政在
下位則美俗儒之爲人下如是矣其爲人上也
廣大矣志意定乎內禮節修乎朝法則度量正
乎官忠信愛利形乎下故近者歌謳而樂之遠
者竭蹶而趍之四海之內若一家通達之屬莫
不從服夫其爲人下也如彼其爲人上也如此
何爲其無益於人之國乎昭王曰善君子之所
謂賢者非能徧能人之所能之謂也君子之所
謂知者非能徧知人之所知之謂也君子之所
謂辨者非能徧辨人之所辨之謂也君子之所
謂察者非能徧察人之所察之謂也有所止矣
相高下序五種君子不如農人通財貨辨貴賤
君子不如賈人設規矩便備用君子不如工人
若夫論德而定次量能而授官使賢不肖皆得
其位能不能皆得其官萬物得宜事變得應言
必當理事必當務然後君子之所長也君子無
爵而貴無祿而富不言而信不怒而威窮處而
榮獨居而樂豈不至尊至富至重至嚴哉
請問爲政曰聽政之大分以善至者待之以禮
以不善至者待之以刑兩者分别則賢不肖不
雜是非不亂賢不肖不雜則英傑至是非不亂
則國家治若是令行禁止王者之事畢矣公平
者職之衡也中和者聽之繩也其有法者以法
行其無法者以類擧聽之盡也偏黨而無經聽
之辟也故有良法而亂者有之矣有君子而亂
者自古及今未嘗聞也傳曰治生乎君子而亂
生乎小人此之謂也
馬駭輿則君子不安輿庶人駭政則君子不安
位馬駭輿則莫若靜之庶人駭政則莫若惠之
選賢良擧篤敬興孝悌收孤寡如是則庶人安
政然後君子安位矣傳曰君者舟也庶人者水
也水則載舟水則覆舟此之謂也故君人者欲
安則莫若平政愛民矣欲榮則莫若隆禮敬士
矣欲立功名則莫若尚賢使能矣是君人者之
大節也三節者當則其餘莫不當矣三節者不
當則其餘雖曲當由將無益也成侯嗣公聚斂
計數之君也未及取民也鄭子產取民者也未
及爲政也管仲爲政者也未及修禮也故修禮
者王爲政者強取民者安聚斂者亡故王者富
民覇者富士僅存之國富大夫亡國富筐篋實
府庫筐篋巳富府庫巳實而百姓貧夫是之謂
上溢而下漏入不可以守出不可以戰則傾覆
滅亡可立而待也故我聚之以亡敵得之以強
聚斂者召寇肥敵亡國危身之道也故明君不
蹈也
足國之道節用裕民而善藏其餘也節用以禮
裕民以政彼裕民則民富出實百倍上以法取
焉而下以禮節用之餘若丘山夫君子奚患乎
無餘也故知節用裕民則必有仁義聖良之名
而且有富厚丘山之積矣不知節用裕民則民
貧出實不半上雖好取侵奪猶將寡獲也而或
以無禮節用之則必有貪利之名而且有空虛
窮乏之實矣禮者貴賤有等長幼有差貧富輕
重皆有稱者也德必稱位位必稱祿祿必稱用
由士以上則必以禮樂節之衆庶百姓則必以
法數制之輕田野之稅平關市之征省商賈之
數罕興力役無奪農時如是則國富矣夫是謂
以政裕民也人之生不能無羣羣而無分則爭
爭則亂亂則窮矣故無分者人之大害也有分
者天下之本利也古者先王分割而等異之也
故使或美或惡或厚或薄或逸樂或劬勞非特
以爲淫夸之聲將以明仁之文通仁之順也故
爲雕琢刻鏤黼黻文章使之以辨貴賤而巳不
求其觀爲鐘鼓管磬琴瑟竽笙使之以辨吉凶
合歡定和而巳不求其餘爲宮室臺榭使以避
燥濕辨輕重而巳不求其外若夫重色而衣之
重味而食之重財物而制之合天下而君之非
特以爲淫泰也以爲王天下理萬變裁萬物養
萬民兼制天下者爲莫若仁人之善也夫故其
知慮足以治之其仁厚足以安之其德音足以
化之得之則治失之則亂百姓誠賴其智也故
相率而爲之勞苦以務逸之以養其智也誠美
其厚也故爲之出死斷亡以覆救之以養其厚
也誠美其意也故爲雕琢刻鏤黼黻文章以藩
飾之以養其德也故仁人在上百姓貴之如帝
親之如父母爲之出死斷亡者無他故焉其所
是焉誠美其所得焉誠大其所利焉誠多也故
曰君子以德小人以力也百姓之力待之而後
功百姓之羣待之而後和百姓之財待之而後
聚百姓之勢待之而後安百姓之壽待之而後
長父子不得不親兄弟不得不順男女不得不
歡少者以長老者以養故曰天地生之聖人成
之此之謂也今之世不然厚刀布之斂以奪之
財重田野之稅以奪之食苛關市之征以難其
事權謀傾覆以靡弊之百姓曉然皆知其將大
危亡也是以臣背其節而不死其事者無他故
焉人主自取之也不教而誅則刑繁而邪不勝
教而不誅則姦民不懲誅而不賞則勤勵之民
不勸誅賞而不類則下疑俗險而百姓不壹故
先王明禮義以壹之致忠信以愛之尚賢使能
以次之爵服賞慶以申重之時其事輕其任以
調齊之兼覆之養長之如保赤子若是故姦邪
不作盜賊不起而化善者勸勉矣是何則其道
易其塞固其政令壹其防表明也故曰上壹則
下壹矣上貳則下貳矣
國者天下之制利用也人主者天下之利勢也得
道以持之則大安也大榮也不得道以持之則
大危矣大累矣故用國者義立而王信立而覇
權謀立而亡三者明主之所謹擇也仁人之所
務白也湯以亳武王以鎬皆百里之地也天下
爲一諸侯爲臣通達之屬莫不從服無他故焉
以濟義矣是所謂義立而王也齊桓晉文楚莊
吳闔廬越勾踐是皆僻陋之國也威動天下強
殆中國無他故焉信也是所謂信立而覇也不
務張其義濟其信唯利之求內則不憚詐其民
而求小利焉外則不憚詐其與而求大利焉內
不修正其所以有然常欲人之有如是則臣下
百姓莫不以詐心得其上矣上詐其下下詐其
上則是上下析也如是則敵國輕之與國疑之
權謀日行而國不免危亡齊閔薛公是也是無
他故焉唯其不由禮義而由權謀也三者明主
之所謹擇也而仁人之所務白也善擇者制人
不善擇者爲人制之
國君者天下之大器也重任也不可不善爲擇
所而後措之措險則危不可不善爲擇道然後
道之塗穢則塞危塞則亡故道王者之法與王
者之人爲之則亦王矣道覇者之法與覇者之
人爲之則亦覇矣道亡國之法與亡國之人爲
之則亦亡矣故國者世以新者也改玉改行也
一朝之日也一日之人也然而有千歲之國何
也曰援夫千歲之信法以持之也安與夫千歲
之信士爲之也人無百歲之壽而有千歲之信
士何也曰以夫千歲之法自持者是乃千歲之
信士矣故與積禮義之君子爲之則王與端誠
信全之士爲之則覇與權謀傾覆之人爲之則
亡三者明主之所謹擇也國危則無樂君國安
則無憂民亂則國危治則國安今君人者急逐
樂而緩治國豈不過甚哉譬之是由好聲色而
恬無耳目也豈不哀哉故百樂者生於治國者
也憂患者生於亂國者也急逐樂而忘治國非
知樂者也故明君者必將先治其國然後百樂
得其中闇君者必將荒逐樂而緩治國故憂患
不可勝校也必至於身死國亡然後止也豈不
哀哉將以爲樂乃得憂焉將以爲安乃得危焉
將以爲福乃得死亡焉豈不哀哉嗚呼君人者
亦可以察若言矣故治國有道人主有職若夫
論一相以兼率之使臣下百吏莫不宿道向方
而務是夫人主之職也若是則名配堯禹人主
者守至約而詳事至逸而功垂衣裳不下簟席
之上而海內之人莫不願得以爲帝王夫是之
謂至約樂莫大焉人主者以官人爲能者也匹
夫者以自能爲能者也人主得使人爲之匹夫
則無所移之今以一人兼聽天下必自爲之然
後可則勞苦耗萃莫甚焉如是則雖臧獲不肯
與天子易勢業以是懸天下壹四海役夫之道
也傳曰士大夫分職而聽諸侯之君分土而守
三公總方而議則天子拱巳止矣故人主欲得
善射射遠中微則莫若使羿逢門矣欲得善馭
及速致遠則莫若使王良造父矣欲調一天下
制秦楚則莫若聰明君子矣其用智甚簡其爲
事不勞而功名致大甚易處而甚可樂矣夫貴
爲天子富有天下名爲聖王兼制人人莫得而
制也是人情之所同欲也欲是之主並肩而存
能建是之士不世絕千歲而不合何也曰人主
不公人臣不忠也人主則外賢而偏擧人臣則
爭職而妬賢是其所以不合之故也人主胡不
廣焉無恤親疏無偏貴賤唯誠能之求人臣輕
職業讓賢而安隨其後矣如是則功壹天下名
配禹舜物由有可樂如是其美者乎嗚呼君人
者亦可以察若言矣治國者分巳定則主相臣
下百吏各謹其所聞不務聽其所不聞各謹其
所見不務視其所不見則雖幽閑隱僻百姓莫
不敬分安制以化其上是治國之徵也主道治
近不治遠治明不治幽治一不治二主能治近
則遠者理主能治明則幽者化主能當一則百
事正夫兼聽天下日有餘而治不足者如此也
是治之極也旣能治近又務治遠旣能治明又
務治幽旣能當一又務正百是過者也過猶不
及也不能治近又務治遠不能察明又務見幽
不能當一又務正百是悖者也故明主好要而
闇主好詳主好要則百事詳主好詳則百事荒
矣
國得百姓之力者富得百姓之死者強得百姓
之譽者榮三得者具而天下歸之三得者亡而
天下去之湯武興天下同利除天下同害政令
制度所以接百姓者有非理如豪末必不加焉
故百姓親之如父母爲之死亡而不偸也亂世
不然使愚詔智不肖臨賢生民則致貧隘使民
則甚勞苦又望百姓爲之死不可得也孔子曰
審吾所以適人人之所以來我也大國之主好
見小利又好以權謀傾覆之人斷事社稷必危
是傷國者也大國之主好詐羣臣亦從而成俗
羣臣若是則衆庶亦不隆禮義而好貪利矣君
臣上下之俗莫不若是則地雖廣權必輕人雖
衆兵必弱刑雖繁令不下通是之謂傷國
有亂君無亂國有治人無治法羿之法非亡也
而羿不世中禹之法猶存而夏不世王故法不
能獨立得其人則存失其人則亡法者治之端
也君子者法之源也故有君子則法雖省足以
徧矣無君子則法雖具足以亂矣故明主急得
其人而闇主急得其勢急得其人則身逸而國
治功大而名美急得其勢則身勞而國亂功廢
而名辱故君人者勞於索之而休於使之械數
者治之流也非治之源也君子者治之源也官
人守數君子養源故上好禮義尚賢使能而無
貪利之心則下亦將綦辭讓致忠信而謹於臣
子矣故賞不治政令不煩而俗美百姓莫敢不
順上之法象上之志而勸上之事而安樂之矣
君者民之源也源淸則流淸源濁則流濁故有
社稷而不能愛民不能利民而求民之親愛己
不可得也民不親不愛而求其爲己用爲己死
不可得也民不爲己用不爲己死而求兵之勁
城之固不可得也兵不勁城不固而求敵之不
至不可得也敵至而求無危削不滅亡不可得
也故人主欲強固安樂則莫若反之民欲附下
壹民則莫若反之政欲修政美國則莫若求其
人故君人者愛民而安好士而榮兩者無一焉
而亡也明分職序事業拔材官能莫不治理則
公道達而私門塞矣公義明而私事息矣如是
則德厚者進而佞悅者止貪利者退而廉節者
起兼聽齊明而百事不留故天子不視而見不
聽而聰不慮而知不動而功塊然獨坐而天下
從之如四支之從心也
人主有六患使賢者爲之則與不肖者規之使
智者慮之則與愚者論之使修士行之則與姦
邪之人疑之雖欲成功得乎哉譬之是猶立直
木而恐其影之枉也惑莫大焉語曰公正之士
衆人之痤也循道之人姦邪之賊也今使姦邪
之人論其怨賊而求其無偏得乎哉譬之是猶
立枉木而求其影之直也亂莫大焉故古之人
爲之不然其取人有道其用人有法取人以道
參之以禮用人之法禁之以等行義動靜度之
以禮智慮取舍稽之以成日月積久挍之以功
故卑不得臨尊輕不得懸重愚不得謀智是以
萬擧不過也
人主欲得善射射遠中微者欲得善馭及速致
遠者懸貴爵重賞以招致之內不可阿子弟外
不可隱遠人能致是者取之是豈不必得之之
道哉雖聖人不能易也欲治國馭民調壹上下
將內以固城外以拒難治則制人人不能制也
亂則危辱滅亡可立而待也而求卿相輔佐則
獨不若是其公也唯便辟親比巳者之用也豈
不過甚哉故有社稷者莫不欲強俄則弱矣莫
不欲安俄則危矣莫不欲存俄則亡矣故明主
有私人以金石珠玉無私人以官職事業是何
也曰本不利於所私也彼不能而主使之則是
主闇也臣不能而誣能則是臣詐也主闇於上
臣詐於下滅亡無日俱害之道也夫文王非無
貴戚也非無子弟也非無便僻也乃擧太公而
用之兼制天下立七十一國姬姓獨居五十三
人周之子孫莫不爲顯諸侯如是者能愛人也
故擧天下之大道立天下之大功然後隱其所
憐所愛故曰唯明主爲能愛其所愛闇主則必
危其所愛此之謂也
從命而利君謂之順從命而不利君謂之諂逆
命而利君謂之忠逆命而不利君謂之篡不恤
君之榮辱不恤國之臧否偸合苟容以持祿養
交而巳謂之國賊君有過謀過事將危國家隕
社稷之具也大臣父兄有能進言於君用則可
不用則去謂之諫有能進言於君用則可不用
則死謂之爭有能比智同力率羣臣百吏而相
與強君矯君以解國之大患除國之大害成於
尊君安國謂之輔有能抗君之命竊君之重反
君之事以安國之危除君之辱謂之弼故諫爭
輔弼之人社稷之臣也國君之寶也明君之所
尊所厚也而闇主惑君爲己賊也故明君之所
賞闇君之所罰也闇君之所賞明君之所殺也
傳曰從道不從君正義之臣設則朝廷不頗諫
爭輔弼之人信則君過不遠爪牙之士施則仇
讎不作邊境之臣處則界垂不喪故明主好同
闇主好獨明主尚賢使能而饗其盛闇主妬賢
畏能而滅其功罰其忠賞其賊夫是之謂至闇
有大忠者有次忠者有下忠者有國賊者以德
覆君而化之大忠也以德調君而補之次忠也
以是諫非而怒之下忠也不恤君之榮辱不恤
國之臧否偸合苟容以持祿養交而巳國賊也
人主之患不在乎不言而在乎不誠夫言用賢
者口也郤賢者行也口行相反而欲賢者之至
不肖者之退不亦難乎夫曜蟬者務在明其火
振其樹而巳火不明雖振其樹無益也今人主
有能明其德則天下歸之若蟬之歸明火也
臨武君與荀卿議兵於趙孝成王前王曰請問
兵要臨武君曰上得天時下得地利觀敵之變
動後之發先之至此用兵之要術也荀卿曰不
然所聞古之道凡用兵戰攻之本在乎一民也
弓矢不調則羿不能以中微六馬不和則造父
不能以致遠士民不親附則湯武不能以必勝
也故善附民者是乃善用兵者也故兵要在乎
善附民而巳臨武君曰不然兵之所貴者勢利
也所行者變詐也善用之者莫知其所從出孫
吳用之無敵於天下豈必待附民乎荀卿曰不
然臣之所道仁人之兵王者之志也君之所貴
權謀勢利攻奪變詐也仁人之兵不可詐也彼
可詐者怠慢者也故以桀詐桀猶有幸焉以桀
詐堯譬之若以卵投石若以指撓沸若赴水火
入焉焦没耳故仁人上下一心三軍同力臣之
於君下之於上若子之事父弟之事兄若手臂
之扞頭目而覆胸腹也詐而襲之與先驚而後
擊之一也臨武君曰善陳嚻問荀卿曰先生議
兵常以仁義爲本仁者愛人義者修理然則又
何以兵爲凡所爲有兵者爲爭奪也荀卿曰非
汝所知也彼仁者愛人愛人故惡人之害之也
義者修理修理故惡人之亂之也彼兵者所以
禁暴除害也非爭奪也故仁人之兵所存者神
所過者化若時雨之降莫不悅喜故近者親其
善遠方慕其德兵不血刃遠邇來服德盛於此
施及四極
天行有常不爲堯存不爲桀亡應之以治則吉
應之以亂則凶強本而節用則天不能貧養備
而動時則天不能病循道而不忒則天不能禍
故水旱不能使之饑寒暑不能使之疾妖不能
使之凶背道而妄行則天不能吉故水旱未至
而饑寒暑未薄而疾怪未生而凶受時與治世
同而殃禍與治世異不可以怨天其道然也故
明於天人之分則可謂至人矣
天不爲人之惡寒輟冬地不爲人之惡遼遠輟
廣君子不爲小人之匈匈輟行天有常道地有
常數君子有常體君子道其常小人計其功星
墜木鳴國人皆恐是天地之變陰陽之化物之
罕至者也怪之可也而畏之非也夫日月之有
食風雨之不時怪異之儻見是無世而不嘗有
之上明而政平則是雖並世起無傷也上闇而
政險則是雖無一至者無益也若夫天地之變
畏之非也人妖則可畏也政險失民田薉稼惡
糴貴民饑道路有死人夫是之謂人妖也政令
不明擧措不時本事不理夫是之謂人妖也禮
義不修外內無别男女淫亂父子相疑上下乖
離寇難日至夫是之謂人妖也三者錯無安國
矣其說甚邇其灾甚慘傳曰萬物之怪書不說
無用之辨不急之察弃而不治也若夫君臣之
義父子之親夫婦之别則日切磋而不舍也在
天者莫明於日月在人者莫明於禮義故人之
命在天國之命在禮君人者隆禮尊賢而王重
法愛民而覇好利多詐而危權謀傾覆而亡矣
主道明則下安主道幽則下危故下安則貴上
下危則賤上故上易知則下親上矣上難知則
下畏上矣下親上則上安下畏上則上危故主
道莫惡乎難知莫危乎使下畏巳傳曰惡之者
衆則危矣
入孝出悌人之小行也上順下篤人之中行也
從道不從君從義不從父人之大行也孝子所
以不從命有三從命則親危不從命則親安孝
子不從命乃衷也從命則親辱不從命則親榮
孝子不從命乃義也從命則禽獸不從命則修
飾孝子不從命乃敬也故可以從而不從是不
子也未可以從而從是不衷也明於從不從之
義而能致恭敬忠信端慤以愼行之則可謂大
孝矣傳曰從道不從君從義不從父此之謂也
繁弱鉅黍古之良弓也然而不得排㯳則不能
自正干將莫耶古之良劔也然而不加砥礪則
不能利不得人力則不能斷驊騮騄耳古之良
馬也然而必前有銜轡之制後有鞭策之威加
之以造父之馭然後一日致千里也夫人雖有
性質美而心辨智必求賢師而事之擇賢友而
友之得賢師而事之則所聞者堯舜禹湯之道
也得良友而友之則所見者忠信敬讓之行也
身日進於仁義而不自知者靡使然也今與不
善人處則所聞者欺誣詐僞也所見者汙漫淫
邪貪利之行也身且加於刑戮而不自知者靡
使然也傳曰不知其子視其友不知其君視其
左右靡而巳矣
桓公用其賊文公用其盜故明主任計不信怒
闇主信怒不任計計勝怒則強怒勝計者亡
天子卽位上卿進曰如之何憂長也能除患則
爲福不能則爲賊授天子一策中卿進曰配天
而有下土者先事慮事先患慮患先事慮事謂
之接接則事優成先患慮患謂之豫豫則禍不
生事至而後慮者後之後之則事不擧患至而
後慮者謂之困困則禍不可禦授天子二策下
卿進曰敬戒無怠慶者在堂弔者在閭禍與福
鄰莫知其門務哉務哉萬民望之授天子三策
口能言之身能行之國寶也口不能言身能行
之國器也口能言之身不能行國用也口言善
身行惡國妖也治國者敬其寶愛其器任其用
除其妖義與利者人之所兩有也雖堯舜不能
去民之欲利然而能使其欲利不克其好義也
雖桀紂亦不能去民之好義然而能使其好義
不勝其欲利也故義勝利者爲治世利克義者
爲亂世上重義則義克利上重利則利克義故
天子不言多少諸侯不言利害大夫不言得喪
士不通貨財從士以上皆羞利而不與民爭業
樂分施而耻積藏然後民不困則貧窶者有所
竄其中矣仁義禮善之於人也譬之若貨財粟
米之於家也多有之者富少有之者貧至無有
者窮
聖王在上分義行乎下則士大夫無沈淫之行
百吏官人無怠慢之事衆庶百姓無姦怪之俗
無盜賊之罪莫敢犯上之禁天下曉然皆知夫
盜竊之不可以爲富也皆知夫賊害之不可以
爲壽也皆知夫犯上之禁不可以爲安也由其
道則人得其所好焉不由其道則必遇其所惡
焉是故刑罰甚省而威行如流也故刑當罪則
威不當罪則侮爵當賢則貴不當賢則賤古者
刑不過罪爵不踰德故殺其父而臣其子殺其
兄而臣其弟刑罸不怒罪爵賞不踰德是以爲
善者勸爲不善者沮威行如流化易如神亂世
不然刑罰怒罪爵賞踰德以族論罪以世擧賢
故一人有罪而三族皆夷德雖如舜不免刑均
是以族論罪也先祖賢子孫必顯行雖如桀列
從必尊此以世擧賢也以族論罪以世擧賢欲
無亂得乎尊聖者王貴賢者覇敬賢者存嫚賢
者亡古今一也故尚賢使能等貴賤分親疏序
長幼此先王之道也故尚賢使能則主尊下安
貴賤有等則令行而不留親疏有分則施行而
不悖長幼有序則事業捷成而有所休故仁者
仁此者也義者分此者也節者死生此者也忠
者惇愼於此者也兼此而能之備矣
羣書治要卷第三十八
