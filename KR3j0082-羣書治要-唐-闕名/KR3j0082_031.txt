羣書治要卷第三十四
秘書監鉅鹿男臣魏徵等奉勅撰
老子鶡冠子列子墨子
老子
道經
聖人處無爲之事(以道治也)行不言之教(以身帥道之也)萬
物作焉(各自動作)而不辭(不辭謝而逆止之也)生而不有(元氣生萬)
(物而不有)爲而不恃(道所施爲不恃望其報也)
不尚賢(賢謂世俗之賢者不貴之也)使民不爭(不爭功名反自然也)不
貴難得之貨使民不爲盜(上化淸靜下無貪人)不見可欲
(放鄭聲遠美人)使心不亂(不邪淫也)是以聖人之治(謂聖人治國猶)
(治身也)常使民無知無欲(反樸守淳)使夫知者不敢爲
也(思慮深不輕言)爲無爲(不造作動因循)則無不治(德化厚百姓安也)
天地不仁(天施地化不以仁恩任自然也)以萬物爲芻狗(天地生萬)
(物視之如芻草狗畜不責望其報)聖人不仁(聖人愛養萬民不以仁恩法天地行)
(自然)以百姓爲芻狗
金玉滿堂莫之能守(嗜欲傷神財多累身)富貴而驕還自
遺咎(夫富當振貧貴當憐賤而反驕恣必被禍患也)功成名遂身退天
之道也(言人所爲功成事立名迹稱遂不退身避位則遇於害此乃天之常道譬如日)
(中則移月滿則虧物盛則衰樂極則哀也)
五色令人目盲(貪淫好色則傷精失明)五音令人耳聾(好聽)
(五音則和氣去心也)五味令人口爽(爽妄也人嗜於五味則口妄言失於道)
馳騁田獵令人心發狂(人精神好安靜馳騁呼吸精神散亡故發狂也)
難得之貨令人行妨(妨傷也難得之貨謂金銀珠玉心貪意欲則行傷身)
(辱也)
太上下知有之(太上謂太古無名之君也下知有之者下知上有君而不臣事)
(質朴淳也)其次親之譽之(其德可見恩惠可稱故親愛而譽之)其次畏
之(設刑法以治之)其次侮之(禁多令煩不可歸誠故欺侮之也)信不足
焉有不信焉(君信不足於下下則應之以不信而欺其君也)
絕巧(絕巧詐也)棄利(塞貪路也)盜賊無有(上化公正無邪私也)以爲
文不足(文不足以教民也)見素抱樸(見素守眞抱其質朴)少私寡
欲
曲則全(曲己從衆不自專則全也)枉則直窪則盈(地窪下水流之人謙)
(下德歸之)弊則新(自受弊薄後己先人天下敬之久久自新)少則得(自受少則)
(得多)多則惑(財多者惑於守身學多者惑於所聞也)是以聖人抱一
爲天下式(抱守也式法也聖人守一乃知萬事故能爲天下法式也)不自見
故明(聖人因天下之目以視故能明達)不自是故彰(聖人不自爲是而非)
(人故能彰顯於世)不自伐故有功(聖人德化流行不自取其美故有功於天)
(下也)不自矜故長(聖人不自貴大故能長久不危也)夫唯不爭故
天下莫能與之爭(此言天下賢與不肖無能與不爭者爭)
飄風不終朝驟雨不終日(飄風疾風也驟雨暴雨也言疾不能長暴)
(不能久也)孰爲此者天地也(孰誰也)天地尚不能久而
況於人乎(天地至神合爲飄風暴雨尚不能使終朝至暮況人欲爲暴卒者乎)故
從事於道(人爲事當如道安靜不當如飄風驟雨也)
自見者不明(人自見其形容以爲好自見所行以爲應道不自知其形醜操行之)
(鄙也)自是者不彰(自以爲是而非人衆人共蔽之使不得彰明也)自伐者
無功(所爲輙自伐卽失有功也)自矜者不長(好自矜者不以久長)故有
道者不處
道大(道大者無不容也)天大地大王亦大(天大者無不蓋地大者無)
(不載王大者無不制)域中有四大而王居其一焉(八極之內有四)
(大王居其一也)人法地(人當法地安靜和柔也勞而不怨有功而不宣)地法天
(施而不求報生長萬物無所收取)天法道(淸靜不言萬物自成)道法自然
(道性自然無所法也)
重爲輕根(人君不重則不尊治身不重則失神)靜爲躁君(人君不靜則失)
(威治身不靜則身危)奈何萬乘之主(奈何者疾時主傷痛之也)而以身
輕於天下(疾時王奢恣輕淫也)輕則失臣(王者輕淫則失其臣治身輕淫)
(則失其精)躁則失君(王者行躁疾則失其君位治身躁疾則失其精神也)
聖人常善救人(聖人所以常教人忠孝者欲以救人性命也)故無棄
人(使貴賤各得其所也)常善救物(聖人所以常教民順四時者以救萬物之殘傷)
(也)故無棄物(不賤石而貴玉)
善人者不善人之師也(人之行善者聖人卽以爲人師也)不善
人者善人之資也(資用也人行不善聖人教道使爲善得以爲給用)
貴其師不愛其資(無所使也)雖智大迷(雖自以爲智言此人乃大)
(迷惑)是謂要妙(能通此意是謂知微妙要道)
知其雄守其雌爲天下谿(雄以喩尊雌以喩卑人雖自知尊顯當復)
(守之以卑微去雄之強梁就雌之柔和如是則天下歸之如水之流入深谿)爲天下
谿常德不離(人能謙下如深溪則德常在不復離己)知其白守其
黑爲天下式(白以喩昭昭黑以喩默默人雖自知昭昭明達當復守之以默默如)
(闇昧無所見如是則可爲天下法式也)爲天下式常德不忒(人能爲天)
(下法式則德常在於己不復差忒也)知其榮守其辱爲天下谷(知已)
(之有榮貴當守之以汚濁如是則天下歸之如水流深谷也)
將欲取天下(欲爲天下主也)而爲之(欲以有爲治民也)吾見其
不得已(我見其不得天道人心巳明矣天道惡煩濁人心惡多欲)天下神器
不可爲也(器物也人乃天下之神物也神物好安靜不可以有爲治也)爲者
敗之(以有爲治之則敗其質性也)執者失也(強執教之則失其情實生於詐)
(僞也)是以聖人去甚去奢去泰(甚謂貪淫聲色也奢謂服飾飲食也)
(泰謂宮室臺榭也去此三者處中和行無爲則天下自化也)以道佐人主(謂人)
(主能以道自輔佐)不以兵強於天下(順天任德敵人自服也)師之
所處荊棘生焉(農事廢田不脩)大軍之後必有凶年(天應)
(之以惡氣卽害五穀也)善者果而巳(行善者當果敢而巳不休也)不敢
以取強焉(不敢以果敢取強大之名)果而勿矜(當果敢謙卑勿自矜大)
果而勿伐(當果敢推讓勿自伐也)果而勿驕(驕欺勿以驕欺也)果
而勿強(果敢勿以爲強以侵凌人也)
兵者不祥之器(兵革者不善之器也)非君子之器不得巳
而用之(謂遭衰逢亂乃用之以自守也)恬惔爲上(不貪土地利人財寶)勝
而不美(雖得勝不以爲利美)而美之者是樂殺人也(美得勝者)
(是爲樂殺人也)夫樂殺人者則不可以得志於天下矣
吉事上左(左生位)凶事上右(陰道殺也)偏將軍處左(偏將)
(軍卑而居陽者以其不專殺也)上將軍處右(上將軍尊而居右者以其主殺也)
言以喪禮處之(喪禮上右)殺人衆多以悲哀泣之(傷己)
(德薄不能以道化人而害無辜之民)戰勝則以喪禮處之(古者戰勝將軍)
(居喪主之位素服而哭之明君子貴德而賤兵不得巳誅不祥心不樂之比於喪也)
知人者智(能知人好惡是智)自知者明(人能自知賢不肖是爲反聽無)
(聲內視無形故爲明也)勝人者有力(能勝人者不過以威力也)自勝者
強(人能自勝己情欲則天下無有能與己爭者故爲強也)知足者富(人能知之)
(爲足則保福祿故爲富也)強行者則有志(人能強力行善則爲有意於道)不
失其所者久(人能自節養不失其所則可以久也)死而不妄者壽
(目不妄視耳不妄聽口不妄語則無怨惡於天下故長壽也)道常無爲而無
不爲(道以無爲爲常也)侯王而能守之萬物將自化(言侯)
(王而能守道萬物將自化效於己也)
德經
上德不德(上德謂太古無名號之君德大無名故言上德也因循自然養人性命其)
(德不見故言不德也)是以有德(言其德合於天地和氣流行民得以全也)下德
不失德(下德謂號謚之君德不及上德故言下德也不失德者其德可見其功可稱也)
是以無德(以有名號及其身故也)上德無爲(言法道安靜無所改爲也)
而無以爲(言無以名號爲也)下德爲之(言爲教令施政事也)而有
以爲(言以爲巳取名號)前識者道之華(不知而言知爲前識也此人失)
(道之實得道之華)而愚之始也(言前識之人愚闇之唱始也)是以大
丈夫處其厚(大丈夫謂道德之君也處其厚者處身於敦樸)不處其薄
(不處身違道爲也煩亂也)處其實(處忠信也)不處其華(不上言也)
昔之得一者(昔往也一無爲)天得一以淸地得一以寧
(言天得一故能垂象淸明地得一故能安靜不動搖)神得一以靈(言神得一故能)
(變化無形)谷得一以盈(言谷得一故能盈滿而不絕)萬物得一以
生(言萬物皆須道生成也)侯王得一以爲天下貞(言侯王得一故)
(能爲天下平正也)天無以淸將恐裂(言天當有陰陽晝夜不可伹欲淸明)
(無巳時將恐分裂不爲天也)地無以寧將恐發(言地當有高下剛柔不可)
(伹欲安靜無巳時將恐發泄不爲地)神無以靈將恐歇(言神當有王相休廢)
(不可伹欲靈無巳時將恐虛歇不爲神)谷無以盈將恐竭(言谷當有盈縮)
(虛實不可伹欲盈滿無巳時將恐枯竭不爲谷)萬物無以生將恐滅(言萬)
(物當隨時死生不可伹欲常生無巳時將恐滅亡不爲物也)侯王無以貴高
將恐蹷(言侯王當屈己下人汲汲求賢不可伹欲貴高於人將恐顚蹷失其位也)故
貴必以賤爲本(言必欲尊貴當以薄賤爲本若禹稷躬稼舜陶河濱周公下白)
(屋也)高必以下爲基(言必欲尊貴當以下爲本)是以侯王自稱
孤寡不轂(孤寡喩孤獨不轂喩不能如車轂爲衆輻所湊也)此其以賤
爲本(侯王至尊貴能以孤寡自稱此非以賤爲本乎)
人之所惡唯孤寡不轂而王公以爲稱(孤寡不轂不祥)
(之名而王公以爲稱者處謙法空虛和柔)故物或損之而益(引之不得推讓)
(必還)或益之而損(夫增高者崩貪富者得患)人之所教(謂衆人所以教)
(去弱爲強去柔爲剛也)我亦教人(言我教衆人使去強爲弱去剛爲柔也)強
梁者不得其死(強梁者尚勢任力爲天所絕兵刃所伐不得以命死也)吾
將以爲教父(父始也老子以強梁之人爲教式之始)
天下之至柔馳騁天下之至堅(至柔者水也至堅者金石也水)
(能貫堅入剛無所不通也)無有入於無間(無有謂道也道無形質故能出入無)
(間通神羣生)不言之教(法道不言帥之以身也)無爲之益(法道無爲)
(治身則有益精神治國則有益萬民不勞煩)天下希及之(天下謂人主也希能)
(有及道無爲之治無爲之治治身治國也)
甚愛必大費(甚愛色者費精神甚愛財者遇禍患所愛者少所亡者多故言大費)
多藏必厚亡(生多藏於府庫死多藏於丘墓生有攻劫之憂死有發掘之患也)
知足不辱(知足之人絕利去欲不辱於身也)知止不殆(知可止則止財)
(利不累於身聲色不亂於耳目則終身不危殆)可以長久(人能知止足則福祿在己)
(治身者神不勞治國者人不擾故可長久也)
大成若缺(謂道德大成之君也如缺者滅名藏譽如毀缺不備)其用不弊
(其用心如是則無弊盡時也)大盈若冲(謂道德大盈滿之君也如冲者貴不敢驕)
(富不敢奢也)其用不窮(其用心如是則無窮盡)大直若屈(大直謂脩)
(道法度正直如一也如屈者不與俗人爭如可屈折也)大巧若拙(大巧謂多才術)
(也如拙者亦不敢見其能也)大辯若訥(大辯知無疑也如訥者無口辭也)淸
靜以爲天下正(能淸能靜則爲天下長持正則無終巳時也)
天下有道(謂人主有道也)却走馬以糞(糞者治田也兵甲不用却走馬)
(以治農田也)天下無道(謂人主無道也)戎馬生於郊(戰伐不止戎馬)
(生於郊境之上久不還也)罪莫大於可欲(好淫色也)禍莫大於不
知足(富貴不能自禁止也)咎莫大於欲得(欲得人物利且貪)故知
足之足常足矣(無欲心也)
不出戶以知天下(聖人不出戶以知天下者以己身知人身以己家知人家)
(所以見天下矣)不窺牖以見天道(天道與人道同人君淸靜天氣自正人君)
(多欲天氣煩濁吉凶利害皆由於己也)其出彌遠其知彌少(謂去其家)
(觀人家去其身觀人身所觀益遠所知益少也)是以聖人不行而知不
見而名(上好道下好德上好武下好力聖人原小知大察內知外也)不爲而
成(上無所爲則下無事家給人足物自化也)
損之又損之(損情欲又損之所以漸去之)以至於無爲無爲
而無不爲(情欲斷絕德與道合則無所不施無所不爲)取天下常以
無事(取治也治天下常當以無事不當勞煩民也)及其有事不足以
取天下(及其好有事則政教煩民不安故不足以治天下也)
聖人無常心(聖人重改更貴因循若自無心也)以百姓心爲心
(百姓心之所便因而從之)善者吾善之(百姓爲善聖人因而善之)不善者
吾亦善之(百姓爲不善聖人化之使善)信者吾信之(百姓爲信聖人)
(因而信之)不信者吾亦信之(百姓爲不信聖人化之使信也)
生而不有(道生萬物不有取以爲利)爲而不恃(道所施爲不恃望其報也)
長而不宰(道長養萬物不宰割以爲利用也)是謂玄德(道之所行恩德)
(玄闇不可得見也)
大道甚夷(夷平易也)而民好徑(徑邪不平也大道甚平易而人好從邪不)
(平正)朝甚除(高臺榭宮室脩)田甚蕪(農事廢不耕治)倉甚虛(五穀傷害)
(國無儲也)服文采(好飾僞貴外華)帶利劔(尚剛強武且奢)厭飲食財
貨有餘(多嗜欲無足時)是謂盜夸(百姓不足而君有餘者是猶劫盜以爲服)
(飾持行夸人不知身死家破親戚并隨之也)非道也哉(人君所行如是此非道也)
善建者不拔(建立也善以道立身立國者不可得引而拔也)脩之於身
其德乃眞(脩道於身愛氣養神其德如是乃爲眞人)脩之於家其德
乃餘(脩道於家父慈子孝兄友弟順夫信妻貞其德如是乃有餘慶)脩之於鄕
其德乃長(脩道於鄕尊敬長老愛養幼少其德如是乃無不覆及)脩之於
國其德乃豐(脩道於國則君信臣忠政平無私其德如是乃爲豐厚)脩之
於天下其德乃普(人主脩道於天下不言而化不教而治下之應上信如影)
(響其德如是乃爲普博)
天下多忌諱而民彌貧(天下謂人主也忌諱者防禁也令煩則姦生禁)
(多則下詐相殆故貧也)民多利器國家滋昏(利器者權也民多權則視)
(者眩於目聽者惑於耳上下不親故國家昏亂也)人多伎巧奇物滋起
(人謂人君也多伎巧刻畫宫觀彫琢章服下則化上日以滋起也)法物滋彰盜
賊多有(法好也珍好之物滋生彰著則農事廢飢寒並至故盜賊多有)我無爲
而民自化(無所改作而民自化成)我好靜而民自正(我不言不)
(教民皆自忠正也)我無事而民自富(我無傜役故皆自富)我無欲
而民自樸(我去華文民則隨我爲質樸)
其政悶悶(其政教寬大悶悶昧昧似若不明也)其民醇醇(政教寬大故民)
(醇醇富厚相親睦也)其政察察(其政教急疾言決於口聽決於耳)其民缺
缺(民不聊生故缺缺日以疏薄)禍兮福之所倚(倚因夫福因禍而生人遭)
(禍而能悔過責己脩善行道則禍去福來)福兮禍之所伏(禍伏匿於福中人得)
(福而爲驕恣則福去禍來)孰知其極(禍福更相生無知其窮極時也)
治大國若烹小鮮(鮮魚也烹小魚不敢撓恐其糜也治國煩則下亂治身煩)
(則精去也)以道莅天下者其鬼不神(以道德居位治天下則鬼不敢)
(見其精神以犯人也)非其鬼不神其神不傷人(其鬼非無精神邪不)
(入正不能傷自然之民也)非其神不傷人聖人亦不傷人(非鬼)
(神不能傷害人以聖人在位不傷害人故鬼不敢干也)
道者萬物之奥(奥藏也道爲萬物之藏無所不容)善人之寶也
(善人以道爲身寶不敢違)不善人之所保(道者不善人之所保倚也遭患逢急)
(猶知自悔卑下)故爲天下貴(無不覆濟恬然無爲故可爲天下貴)
爲無爲(無所造作)事無事(除煩省事)味無味(深思遠慮味道意也)報
怨以德(脩道行善絕禍於未生也)圖難於其易(欲圖難事當於易時未及)
(成也)爲大於其細(欲爲大事必作於小禍亂從小來也)天下難事必
作於易天下大事必作於細是以聖人終不爲
大(處謙虛也)故能成其大(天下共歸之也)夫輕諾必寡信(不重)
(言也)多易必多難(不愼患也)是以聖人猶難之(聖人動作擧事)
(猶進退重難之欲塞其源也)故終無難(聖人終身無患難之事由避害深也)
其安易持(治身治國安靜者易守持也)其未兆易謀(情欲禍患未有)
(形兆時易謀止)其脆易破(禍亂未動於朝情欲未見於色如脆弱易破除也)其
微易散(其未彰著微小易散去也)爲之於未有(欲有所爲當以未有萠牙)
(之時塞其端也)治之於未亂(治身治國於未亂之時當豫閉其門也)合抱
之木生於毫末(從小成大也)九層之臺起於累土(從卑)
(至高)千里之行始於足下(從近至遠)爲者敗之(有爲於事廢於)
(自然)執者失之(執利遇患堅持不得推讓反還)聖人無爲故無敗
(聖人不爲華文不爲利色故無敗壞也)民之從事常於幾成而敗
之(從爲也民人爲事常於其功德幾成而貪位好名奢泰盈滿而敗之也)愼終如
始則無敗事(終當如始不當懈怠)是以聖人欲不欲(聖人欲人)
(所不欲人欲文飾聖人欲質樸人欲於色聖人欲於德)不貴難得之貨(聖人)
(不賤石而貴玉也)學不學(聖人學人所不能學人學智詐聖人學自然人學治世聖)
(人學治身)復衆人之所過(衆人學問反過本爲末過實爲華復之者使反本)
以輔萬物之自然(教人反本實者欲以輔萬物自然之性也)而不敢
爲焉(聖人動作因循不敢有所造爲恐遠本)
古之善爲道者(說古之善以道治身及治國者)非以明民(非以道教)
(欲害之者)
我有三寶持而保之(老子言我有三寶抱持而保倚之)一曰慈
(愛百姓若赤子)二曰儉(賦歛若取之於己)三曰不敢爲天下先
(執謙退不爲唱始也)慈故能勇(以慈仁故能勇於忠孝)儉故能廣(身能)
(節儉故民日用寬廣也)不敢爲天下先故能成器長(成器長謂)
(得道人也我能爲道人之長也)今舍慈且勇(今世人舍慈仁伹爲勇武)舍儉
且廣(舍其儉約伹爲奢泰)舍後且先(舍其後己伹爲人先)死矣(所行如此)
(動入死道)夫慈以戰則勝以守則固(夫慈仁者百姓親附故戰則勝)
(敵以守衛則堅固也)用兵有言(陳用兵之道老子疾時用兵故託己設其義也)吾
不敢爲主(主先也不敢先擧兵也)而爲客(客者和而不唱用兵當承天而)
(後動也)不敢進寸而退尺(侵人境界利人財寶爲進閉門守城爲退也)
禍莫大於輕敵(夫禍亂之害莫大於欺輕敵家侵取不休輕戰貪財也)輕
敵幾喪吾寶(幾近也寶身欺輕敵家近喪身也)故抗兵相加哀
者勝矣(哀者慈仁士卒不遠於死也)
吾言甚易知甚易行(老子言吾所言省而易知約而易行)天下莫
能知莫能行(人惡柔弱好剛強也)夫唯無知是以不我知
(夫唯世人也是我德之闇不見於外窮微極妙故無知也)知我者稀則我貴
矣(稀少也唯達道乃能知我故爲貴也)是以聖人被褐懷玉(被褐者薄)
(外懷玉者厚內也匿寶藏德爲貴也)
天道不爭而善勝(天不與人爭貴賤而人畏之也)不言而善應
(天不言萬物自動以應時)不召而自來(天不呼召萬物皆負陰而向陽也)繟
然而善謀(繟寬也天道雖寬博善謀慮人事脩善行惡各蒙其報)天網恢
恢疏而不失(天所羅網恢恢甚大雖疏遠司察人善惡無有所失)
民不畏死(治國者刑罰酷深民不聊生故不畏死也治身者嗜欲傷神貪財殺身不)
(知畏之)奈何以死懼之(人君不寬其刑罰教人去情欲奈何設刑罰法以死)
(懼之)若使民常畏死(當除己之所殘刻教民去利欲)而爲奇者吾
得執而殺之孰敢矣(以道教化而民不從反爲奇巧乃應王法執而殺之)
(誰敢有犯者老子傷時王不先道德化之而先刑罰也)
民之飢以其上食稅之多(人民所以飢寒者以其君上稅食下太多)
是以飢民之難治以其上之有爲(人民不可治者以其君上)
(多欲好有爲)是以難治(其民化上有爲情僞難治也)人之輕死以
其求生之厚(人民所以輕犯死者以其求生活之道太厚貪利以自危也)是
以輕死(以求生太厚之故輕入死地)夫唯無以生爲者是賢
於貴生也(夫唯獨無以生爲務者爵祿不干於意財利不入於身天子不得臣諸侯)
(不得使則賢於貴生者也)
聖人執左契(古者聖人無文書法律刻契合符以爲信也)而不責於
人(伹執刻契信不責人以他事也)有德司契(有德之君司察契信而已)無德
司徹(無德之君背其契信司人所失也)天道無親常與善人(天道)
(無有親疏唯與善人則與司契者也)
小國寡民(聖人雖治大國猶以爲小儉約不奢泰民雖衆猶若寡乏不敢勞也)使
民重死(君能爲人興利除害各得其所則民重死而貪生也)而不遠徙(政令)
(不煩則民安其業故不遠遷離其常處也)雖有舟輿無所乘之(淸靜無爲)
(不好出入)雖有甲兵無所陳之(無怨惡於天下)甘其食(甘其蔬食)
(不漁食百姓也)美其衣(美其惡衣不貴五色)安其居(安其茅茨不好文飾之屋)
樂其俗(樂其質樸之俗)鄰國相望雞狗之聲相聞(相去近也)
民至老死不相往來(無情欲也)
聖人不積(聖人積德不積財有德以教愚有財以與貧)旣以爲人己
愈有(旣以財賄布施與人財益多如日月之光無有盡時)天之道利而不
害(天生萬物愛育之令長大無所害也)聖人之道爲而不爭(聖人法天)
(所施爲化成事就不與下爭功名故能全其聖功也)
鶡冠子
博選
博選者序德程俊也道凡四稽一曰天二曰地
三曰人四曰命人有五至一曰百己二曰十己
三曰若己四曰厮役五曰徒隷所謂天者理物
情者也所謂地者常弗去者也所謂人者惡死
樂生者也所謂命者靡不在君者也君者端神
明者也神明者以人爲本人者以賢聖爲本賢
聖者以博選爲本博選者以五至爲本故北面
事之則百己者至先趍而後息先問而後默則
十己者至人趍己趍則若己者至馮几據杖指
麾而使則厮役者至噫唶叱則徒隷人至矣故
帝者與師處王者與交處亡主與役處
著希
夫君子者易親而難狎畏禍而難劫嗜利而不
爲非時動靜而不苟作體雖安之而弗敢處然
後禮生焉心雖欲之而弗敢言然後義生焉夫
義節欲而治禮反情而辨者也
世賢
悼襄王問龐煖曰夫君人者亦有爲其國乎龐
煖曰王獨不聞兪拊之爲醫乎已識必治神避
之昔堯之任人也不用親戚而必使能其治病
也不任所愛必使舊醫襄王曰善龐煖曰王其
忘之乎昔伊尹醫殷太公醫周百里醫秦申麃
醫郢原季醫晉范蠡醫越管仲醫齊而立五國
覇其善一也然道不同數襄王曰願聞其數煖
曰王獨不聞魏文侯之問扁鵲耶曰子昆弟三
人其孰最善爲醫扁鵲曰長兄最善中兄次之
扁鵲最爲下也文侯曰可得聞耶扁鵲曰長兄
於病視神未有形而除之故名不出於家中兄
治病其在毫毛故名不出於閭若扁鵲者鑱血
脉投毒藥割肌膚而名出聞於諸侯文侯曰善
使管子行醫術以扁鵲之道則桓公幾能成其
覇乎
列子
天瑞
子列子曰天地無全功聖人無全能萬物無全
用(全猶備也)故天職生覆地職形載聖職教化物職
所宜(職主也生各有性性各有宜)然則天有所短地有所長
聖有所否物有所通(夫職適於一方者餘塗則罔矣形必有所分聲必有)
(所屬若温也則不能凉若宫也則不能商)何則生覆者不能形載形
載者不能教化教化者不能違所宜宜定者不
出所位(皆有素分不可逆也)故天地之道非陰則陽聖人
之教非仁則義萬物之宜非剛則柔此皆隨所
宜而不能出所位者也(方圓靖躁理不得兼)
殷湯問
大禹曰六合之間四海之內照之以日月經之
以星辰紀之以四時要之以太歲神靈所生其
物異形或夭或壽唯聖人能通其道(聖人順天地之道因)
(萬物之性任其所適通其所逆使羣異各得其方壽夭盡其分)
力命
管夷吾有病小白問之曰仲父之病病矣至於
大病則寡人惡乎屬國而可夷吾曰公誰欲歟
小白曰鮑叔牙可曰不可其爲人潔廉善士(淸己)
(而巳)其於不己若者不比之人(欲以己善齊物也)一聞人
之過終身不忘(不能棄瑕錄善)使之治國上且鈎乎君
下且逆乎民(必引君令其道不弘道苟不弘則逆民而不能納矣)其得罪
於君將弗久矣小白曰然則孰可對曰勿巳則
隰朋可其爲人也愧不若黃帝而哀不己若者
(慙其道之不及聖矜其民不以逮己故能無棄人也)以德分人謂之聖人
(化之使合道而不宰割)以財分人謂之賢人(旣以與人己愈有也)以
賢臨人者未有得人者也(求備於人則物所不與也)以賢下
人者未有不得人者也(與物升降者物必歸之也)其於國有
不聞也其於家有不見也(道行則不賴聞見故曰不瞽不聾不能成)
(功)勿已則隰朋可(若有聞見則事鍾於己而羣生無所措手足故遺之可未)
(能盡道故僅可耳)然則管夷吾非薄鮑叔也不得不薄
非厚隰朋也不得不厚厚薄之去來弗由我也
(皆天理也)
晉國苦盜有郤雍者能視盜之貌察其眉睫之
間而得其情晉侯使視盜千百無遺一焉晉侯
大喜告趙文子曰吾得一人而一國盜爲盡奚
用多爲文子曰吾君恃伺察而得盜盜不盡矣
且郤雍必不得其死焉俄而羣盜謀曰吾所窮
者郤雍也遂共盜而戕(殺之也)晉侯聞而大駭召
文子而告之曰果如子言郤雍死然取盜何方
文子曰周諺有言察見淵魚者不祥智料隱匿
者有殃且君欲無盗莫若擧賢而任之使教明
於上化行於下人有耻心則何盜之爲於是用
隨會知政而羣盜奔秦焉(用聰明以察是非者羣詐之所逃用少識)
(以擿奸伏者衆惡之所疾智之爲患豈虛也哉)
孔子自衛反魯息駕乎河梁而觀焉其懸水三
十仞圜流九十里魚鼈弗能游黿鼉弗能居有
丈夫方將厲之孔子使人止之曰此懸水三十
仞圜流九十里魚鼈黿鼉弗能居也意者難可
以濟乎丈夫不以措意遂度而出孔子問之曰
巧乎有道術乎所以能入而出者何也丈夫對
曰始吾之入也先以忠信吾之出也又從以忠
信措吾軀於波流而吾不敢用私所以能入而
復出者以此也孔子謂弟子曰二三子識之水
且猶可以忠信親之而況人乎
楚莊王問詹何曰治國奈何(詹何蓋隱者也)詹何對曰
何明於治身而不明於治國也楚王曰寡人得
奉宗廟社稷願學所以守之詹何對曰臣未嘗
聞身治而國亂者也又未嘗聞身亂而國治者
也故本在身不敢對以末楚王曰善
墨子墨翟
所染
子墨子見染絲者而歎曰染於蒼則蒼染於黃
則黃所入者變其色亦變故染可不愼耶非獨
染絲然也國亦有染舜染於許由伯陽禹染於
皐陶伯益湯染於伊尹仲虺武王染於太公周
公此四王者所染當故王天下立爲天子功名
蔽天地擧天下之仁義顯人必稱此四王者夏
桀染於干辛推哆殷紂染於崇侯惡來厲王染
於厲公長文榮夷終幽王染於傅公幾蔡公穀
此四王者所染不當故國殘身死爲天下戮擧
天下不義辱人必稱此四王者齊桓公染於管
仲晉文公染於咎犯楚莊染於孫叔吳闔廬染
於伍員越勾踐染於范蠡此五君者所染當故
覇諸侯名傳於後世范吉射染於張柳朔中行
寅染於籍秦吳夫差染於宰嚭知伯瑤染於智
國中山尚染於魏義宋康染於唐鞅此六君者
所染不當故國家殘亡身爲刑戮宗廟破滅絕
無後類君臣離散民人流亡擧天下之貪暴苛
擾者必稱此六君也凡君之所以安者何也其
行理生於染當故善爲君者勞於論人而逸於
治官不能爲君者傷形費神愁心勞意然國愈
危身愈辱此六君者非不重其國愛其身也以
不知要故也不知要者所染不當也
法儀
子墨子曰天下從事者不可以無法儀無法儀
而其事能成者無有也故百工從事皆有法度
今大者治天下其次治大國而無法度此不若
百工也然則奚以爲治法而可莫若法天天之
行廣而無私其施厚而不息其明久而不衰故
聖王法之旣以天爲法動作有爲必度於天天
之所欲則爲之天所不欲則止然而天何欲何
惡也天必欲人之相愛相利而不欲人之相惡
相賊也以其兼而愛之兼而利之也奚以知天
之兼而愛之兼而利之也今天下無小大國皆
天之邑也人無幼長貴賤皆天之臣也故曰愛
人利人者天必福之惡人賊人者天必禍之是
以天欲人相愛相利而不欲人相惡相賊也昔
之聖王禹湯文武兼愛天下之百姓率以尊天
事鬼其利人多故天福之使立爲天子天下諸
侯皆賓事之暴王桀紂幽厲兼惡天下之百姓
率以詬天侮鬼其賊人多故天禍之使遂失其
國家身死爲戮於天下後世子孫毀之至今不
息故爲不善以得禍者桀紂幽厲是也愛人利
人以得福者禹湯文武是也
七患
子墨子曰國有七患七患者何城郭溝池不可
守而治宮室一患也邊國至境四鄰莫救二患
也先盡民力無用之功賞賜無能之人三患也
仕者持祿遊者憂佼君脩法討臣臣懾而不敢
咈四患也君自以爲聖智而不問事自以爲安
強而無守備五患也所信者不忠所忠者不信
六患也蓄種菽粟不足以食之大臣不足以事
之賞賜不能喜誅罰不能威七患也以七患居
國必無社稷以七患守城敵至國傾七患之所
當國必有殃
墨子曰古之民未知爲宮室時就陵阜而居穴
而處下潤濕傷民故聖王作爲宮室爲宮室之
法曰室高足以避潤邊足以圉風寒上足以待
雪霜雨露宮墻之高足以别男女之禮謹此則
止凡費財勞力不加利者不爲也是故聖王作
爲宮室使上不以爲觀樂也作爲衣服帶履使
身不以爲辟怪也故節於身誨於民是以天下
之民可得而治財用可得而足當今之主其爲
宮室則與此異矣必厚斂於百姓暴奪民衣食
之財以爲宮室臺榭曲直之望靑黃刻鏤之飾
爲宮室若此故左右皆法象之是以其財不足
以待凶饑振孤寡故國貧而民難治也君誠欲
天下之治而惡其亂也當爲宮室不可不節古
之民未知爲衣服時衣皮帶茭冬則不輕而温
夏則不輕而凊聖王以爲不中人之温凊故作
誨婦人以爲民衣爲衣服之法冬則練帛之中
足以爲輕且煖夏則絺綌之中足以爲輕且凊
謹此則止故聖人之爲衣服適身體和肌膚而
足矣非榮耳目而觀愚民也當是之時堅車良
馬不知貴也刻鏤文采不知喜也得其所以自
養之情而不感於外是以其民儉而易治其君
用財節而易贍也府庫實滿足以待不極兵革
不頓士民不勞足以征不服故覇王之業可行
於天下矣當今之主其爲衣服則與此異矣冬
則輕煖夏則輕凊皆巳具矣必厚作斂於百姓
暴奪民衣食之財以爲錦繡文采靡曼之衣鑄
金以爲鈎珠玉以爲珮女工作文采男工作刻
鏤以身服之此非云益煖之情也單財勞力畢
歸之於無用也以此觀之其爲衣服非爲身體
皆爲觀好是以其民淫僻而難治其君奢侈而
難諫也夫以奢侈之君御淫僻之民欲用無亂
不可得也君誠欲天下之治而惡其亂當爲衣
服不可不節古之民未知爲飲食故聖人作誨
男耕稼樹藝以爲民食也足以增氣充虛強體
適腹而巳矣其用財節其自養儉故民富國治
今則不然厚歛於百姓以爲美食芻豢蒸炙大
國累百器小國累十器前方丈目不能徧視手
不能徧摻口不能徧味冬則凍冰夏則餕饐人
君爲飲食如此故左右象之是以富貴者奢侈
孤寡者凍餒欲無亂不可得君誠欲天下治而
惡其亂當爲食飲不可不節古之民未知爲舟
車時重任不移遠道不至故聖王作爲舟車以
便民之事其爲舟車也完固輕利可以任重致
遠用財少而爲利多是以民樂而利之法禁不
急而行民不勞而上足以用故民歸之當今之
主其爲舟車與此異矣完固輕利皆巳具矣必
厚斂於百姓以爲舟車飾飾車以文采飾舟以
刻鏤女子廢其紡織而脩文采故民寒男子離
其耕稼而脩刻鏤故民飢人君爲舟車若此故
左右象之是以其民飢寒並至故爲姦邪姦邪
多則刑罰深刑罰深則固國亂君誠欲天下之
治而惡其亂當爲舟車不可不節
尚賢
子墨子曰今者王公大人爲政於國家者皆欲
國家之富人民之衆刑政之治然而不得是其
故何也是在王公大人爲政於國家者不能以
尚賢事能爲政也是故國有賢良之士衆則國
家之治厚故大人之務將在於衆賢而巳然則
衆賢之術將奈何哉譬若欲衆其國之善射御
之士者必將富之貴之敬之譽之然後國之善
射御之士將可得而衆也況又有賢良之士厚
乎德行辨乎言談博乎道術者乎此固國家之
珍而社稷之佐也亦必且富之貴之敬之譽之
然後國之良士亦將可得而衆也是故古者聖
王之爲政也言曰不富不義不貴不義不親不
義不近不義是以國之富貴人聞之皆退而謀
曰始我所恃者富貴也今上擧義不避貧賤然
則我不可不爲義親者聞之亦退而謀曰始我
所恃者親也今上擧義不避親疎然則我不可
不爲義近者聞之亦退而謀曰始我所恃者近
也今上擧義不避遠近然則我不可不爲義遠
者聞之亦退而謀曰我始以遠無恃今上擧義
不避遠然則我不可不爲義人聞之皆競爲義
是其故何也曰上之所以使下者一物也下之
所以事上者一術也故古者聖王之爲政列德
而尚賢雖在農與工肆之人有能則擧之高與
之爵重與之祿任之以事非爲賢賜也欲其事
之成故當以德就列以官服事以勞受賞量功
而分祿故官無常貴而民無恒賤有能則擧之
無能則下之擧公義避私怨故得士得士則謀
不困體不勞名立而功成美章而惡不生故尚
賢者政之本也子墨子言曰天下之王公大人
皆欲其國家之富也人民之衆也刑法之治也
然而莫知尚賢而使能我以此知天下之士君
子明於小而不明於大也何以知其然也今王
公大人有一牛羊不能殺必索良宰有一衣裳
不能制必索良工有一疲馬不能治必索良醫
有一危弓不能張必索良工雖有骨肉之親無
故富貴面目美好者誠知其不能也必不使是
何故恐其敗財也當王公大人之於此也則不
失尚賢而使能至建其國家則不然王公大人
骨肉之親無故富貴面目美好者則擧之則王
公大人之親其國家也不若其親一危弓疲馬
衣裳牛羊之財歟我以此知天下之士君子皆
明於小而不明於大也古之聖王之治天下也
其所貴未必王公大人骨肉之親無故富貴面
目美好者也是故昔者堯之擧舜也湯之擧伊
尹也武丁之擧傅說也豈以爲骨肉之親無故
富貴面目美好者哉唯法其言用其謀行其道
上可而利天中可而利鬼下可而利人是故尚
賢之爲說不可不察也尚賢者天鬼百姓之利
而政事之本也
非命
古之聖王擧孝子而勸之事親尊賢良而勸之
爲善發憲布令以教誨賞罰以勸沮若此則亂
者可使治而危者可使安矣若以爲不然昔者
桀之所亂湯治之紂之所亂武王治之此世不
渝而民不改上變正而民易教其在湯武則治
其在桀紂則亂安危治亂在上之發政也則豈
可謂有命哉昔者三代之暴王不繆其耳目之
淫不愼其心志之僻外之敺騁田獵畢弋內沈
於酒樂不肯曰我爲刑政不善曰我命故且亡
雖昔也三代之僞民亦猶此也繁飾有命以教
衆愚昔者禹湯文武方爲政乎天下之時曰必
使飢者得食寒者得衣勞者得息亂者得治遂
得光譽令聞於天下夫豈可以爲命哉故以爲
其力也今賢良之人尊賢而好蓄道術故上得
其王公大人之賞下得其萬民之譽遂得光譽
令聞於天下豈以爲其命哉
貴義
子墨子曰世之君子使之一犬一彘之宰不能
則辭之使爲一國之相不能而爲之豈不悖哉
世之君子欲其義之成而助之脩其身則慍是
猶欲其牆之成而人助之築則慍也豈不悖哉
羣書治要卷第三十四
