羣書治要卷第二
秘書監鉅鹿男臣魏徵等奉勅撰
尚書
昔在帝堯聰明文思光宅天下(言聖德之遠著)作堯典
(典者常也言可爲百代常行之道)曰若稽古帝堯(言能順考古道而行之者)
(帝堯也)曰放勛欽明文思安安(勛功也言堯放上世之功化而以敬)
(明文思之四德安天下之當安者也)允恭克讓光被四表格于上
下(旣有四德又信恭能讓故其名聞充溢四外至于天地也)克明俊德以親
九族(能明俊德之士任用之以睦高祖玄孫之親也)九族旣睦平章百
姓(百姓百官)百姓昭明協和萬邦黎民於變時雍(時是)
(也雍和也言天下衆人皆變化從上是以風俗大和也)
虞舜側微堯聞之聰明(側側陋微微賤)將使嗣位歷試
諸難(歷試之以難事)愼徽五典五典克從(五典五常之教也謂父義)
(母慈兄友弟恭子孝舜擧八元使布五教于四方五教能從無違命也)納于百揆
百揆時叙(揆度也舜擧八凱以度百事百事時叙也)賓于四門四門
穆穆(賓迎也四門宫四門也舜流四凶族諸侯來朝者舜賓迎之皆有美德無凶人也)
納于大麓烈風雷雨弗迷(納舜於尊顯之官使大錄萬機之政於是)
(陰陽淸和烈風雷雨各以期應不有迷錯諐伏明舜之行合於天心也)正月上日
受終于文祖(堯天祿永終舜受之也文祖是五廟之大名也)五載一廵
狩羣后四朝敷奏以言明試以功車服以庸(敷奏)
(猶遍進也諸侯每見皆以次序徧進而問焉以觀其才旣則效試其居國爲政以著其功賜之)
(車服以旌其所用任也)象以典刑(典常也象用之者謂上刑赭衣不純中刑雜履)
(下刑墨&KR1970;以居州里而民耻之而反於禮)流宥五刑(流放也宥三宥也言所流宥皆)
(犯五刑之罪也)眚灾肆赦(眚過也灾害也肆失也言罪過誤失以爲當赦之也)怙
終賊刑(怙謂怙赦宥而爲者也終爲殘賊當刑之也)流共工于幽洲
(共工窮奇也幽洲北裔也)放讙兜于崇山(讙兜渾敦崇山南裔也)竄三
苗于三危(三苗國名也縉雲氏之後爲諸侯號饕餮也三危西裔也)殛鯀于
羽山(鯀檮杌也殛誅也羽山東裔也)四罪而天下咸服(美舜之行故本)
(其徵用之功也)二十有八載放勛乃徂落百姓如喪考
妣三載四海遏密八音(遏絕也密止也堯崩百姓如喪父母絕止金石)
(八音之樂也)舜格于文祖詢于四岳闢四門(開闢四方之門)
(廣致衆賢也)明四目(明視四方也)達四聽(聽達於四方也)柔遠能
邇(能安遠者則能安近也不能安近則不能安遠也)敦德允元(所厚而尊者德)
(也所信而行者善也)而難任人(任佞也辯給之言易悅耳目以理難之也)蠻夷
率服(遠無不服邇無不安)三載考績三考黜陟幽明(黜退也陟)
(升也三歲考功九載三考退其幽闇無功者升其昭明有功者也)庶績咸熙(九載)
(三考衆功皆興也)
曰若稽古大禹曰后克艱厥后臣克艱厥臣政
乃乂黎民敏德(敏疾也能知爲君之難爲臣不易則其政治而衆民皆疾修德)
(也)帝曰兪允若兹嘉言罔攸伏野無遺賢萬邦
咸寧(攸所也嘉言無所伏言必用也如此則賢材在位天下安也)稽于衆舍
巳從人弗虐無告弗廢困窮惟帝時克(帝謂堯也舜因)
(嘉言無所伏遂稱堯德以成其義考衆從人矜孤愍窮凡人所輕聖人所重也)益曰都
帝德廣運乃聖乃神乃武乃文(益因舜言又美堯也廣謂所覆)
(者大運謂所及者遠聖無不通神妙無方文經緯天地武定禍亂也)皇天眷命奄
有四海爲天下君(言堯有此德故爲天所命所以勉舜也)禹曰惠
迪吉從逆凶惟影響(迪道也順道吉從逆凶吉凶之報若影之隨形響之)
(應聲言不虛)益曰吁戒哉敬戒無虞罔失法度罔遊
于逸罔淫于樂(淫過也遊逸過樂敗德之源富貴所忽故特以爲戒也)任
賢勿貳去邪勿疑疑謀勿成百志惟熙(一意任賢果於)
(去邪疑則勿行道義所存於心者日以廣也)罔違道以干百姓之譽
(干求也失道求名古人賤之也)罔咈百姓以從巳之欲(咈戾也專欲難)
(成犯衆興禍故戒也)無怠無荒四夷來王(言天子常戒愼無怠惰荒廢則)
(四夷歸往之也)禹曰於帝念哉德惟善政政在養民水
火金木土穀惟修(言養民之本在先修六府也)正德利用厚
生惟和(正德以率下利用以阜財厚生以養民三者和所謂善政也)九功惟
序九序惟歌(言六府三事之功有次序皆可歌樂乃德政之致)戒之用
休董之用威勸之以九歌俾勿壊(休美也董督也言善政之)
(道美以戒之威以督之歌以勸之使政勿壊在此三者也)帝曰兪地平天成
六府三事允治萬世永賴時乃功(水土治曰平五行叙曰成)
(因禹陳九功而歎美之言是汝之功也)帝曰咎繇惟兹臣庶罔或
干予正(或有也無有干我正言順命也)汝作士明于五刑以弼
五教期于予治(欲其能以刑輔教當於治體也)刑期于無刑民
協于中時乃功懋哉(雖或行刑以殺止殺終無犯者刑期於無所刑民皆)
(合于大中是汝之功勉之也)咎繇曰帝德罔諐臨下以簡御
衆以寬(諐過也善則歸君人臣之義也)罰弗及嗣賞延于世(嗣亦)
(世也延及也父子罪不相及也而及其賞道德之政也)宥過無大刑故無
小(過誤所犯雖大必宥不忌故犯雖小必刑也)罪疑惟輕功疑惟重
(刑疑附輕賞疑從重忠厚至也)與其殺弗辜寧失不經好生之
德洽于民心兹用弗犯于有司(咎繇因帝勉巳遂稱帝之德所)
(以明民不犯上也寧失不常之罪不枉不辜之善仁愛之道也)帝曰來禹汝惟
弗矜天下莫與汝爭能汝惟弗伐天下莫與汝
爭功(自賢曰矜自功曰伐言禹推善讓人而不失其能不有其勞而不失其功所以能絕)
(衆人也)人心惟危道心惟微惟精惟一允執厥中
(危則難安微則難明故戒以精一信執其中也)無稽之言勿聽弗詢之
謀勿庸(無考無信驗也不詢專獨也終必無成故戒勿聽用也)可愛非君
可畏非民衆非元后何戴后非衆罔與守邦(庶民)
(以君爲命故可愛君失道民叛之故可畏言衆戴君以自存君恃衆以守國相須而成也)惟
口出好興戎朕言弗再(好謂賞善戎謂伐惡言口榮辱之主慮而宣之)
(成於一也)帝曰咨禹惟時有苗弗率汝徂征(三苗之民數干)
(王誅率循也徂往也不循帝道言亂逆也命禹討之)禹乃會羣后誓于師
曰濟濟有衆咸聽朕命(會諸侯共伐有苗也軍旅曰誓濟濟衆盛之貌)
(也)蠢兹有苗昏迷弗恭(蠢動也昏闇也言其所以宜討也)侮嫚
自賢反道敗德(狎侮先王輕嫚典教反正道敗德義也)君子在野
小人在位(廢仁賢任姦佞)民棄弗保天降之咎(言民叛之天災)
(之也)肆予以爾衆士奉詞伐罪(肆故也)爾尚一乃心
力其克有勲三旬有苗民逆命益贊于禹曰惟
德動天無遠弗届滿招損謙受益時乃天道(自滿)
(者人損之自謙者人益之是天道之常)至誠感神矧兹有苗(至和感神)
(況有苗也言易感也)禹拜昌言曰兪班師振旅(以益言爲當故拜受)
(遂班師兵入曰振旅言整衆也)帝乃誕敷文德(遠人不服大布文德以來之也)
儛干羽于兩階七旬有苗格(討而不服不討自來明御之必有道)
(也)
咎繇曰允迪厥德謨明弼諧(迪蹈厥其也其古人謨謀也言人君)
(當信蹈行古人之德謀廣聰明以輔諧其政也)禹曰兪如何(然其言問所以行也)
咎繇曰都愼厥身脩思永(歎美之重也愼脩其身思爲長久之道也)
惇叙九族庶明厲翼邇可遠在兹(言愼脩其身厚次叙九族)
(則衆庶皆明其教而自勉厲翼戴上命邇可推而遠者在此道也)禹拜昌言曰
兪(以咎繇言爲當故拜受而然之)咎繇曰都在知人在安民(歎修)
(身親親之道在知人所信任在能安民也)禹曰吁咸若時惟帝其難
之(言帝堯亦以知人安民爲難也)知人則哲能官人安民則惠
黎民懷之(哲知也無所不知故能官人惠愛也愛則民歸之也)能哲而惠
何憂乎驩兜何遷乎有苗何畏乎巧言令色孔
壬(孔甚也壬佞也巧言靜言庸違也令色象恭滔天也禹言有苗驩兜之徒甚佞如此堯畏)
(其亂政故遷放之也)咎繇曰都亦行有九德(言人性行有九德以考察)
(眞僞則可知也)寬而栗(性寬弘而能莊栗也)柔而立(和柔而能立事)愿而
恭(慤愿而恭恪也)亂而敬(亂治也有治而能謹敬也)擾而毅(擾順也致果爲)
(毅也)直而温(行正直而氣温和也)簡而廉(性簡大而有廉隅也)剛而塞
(剛斷而實塞也)彊而義(無所屈撓動必合義)彰厥有常吉哉(彰明也吉)
(善也明九德之常以擇人而官之則政之善也)九德咸事俊乂在官(便九)
(德之人皆用事則俊德治能之士並在官也)百僚師師百工惟時(僚工)
(皆官也師師相師法也百官皆是言政無非也)庶績其凝(凝成也言百事功皆成也)
無教逸欲有邦(不爲逸豫貪欲之教是有國者之常也)兢兢業業
一日二日萬幾(兢兢戒愼業業危懼戒懼萬事微也)無曠庶官天
工人其代之(曠空也位非其人爲空官言人代天理官不可以天官私非其才也)
政事懋哉(言無非天意者故人君居天官聽政治事不可以不自勉也)
帝曰吁臣哉鄰哉鄰哉臣哉禹曰兪(鄰近也言君臣道近)
(相須而成也)帝曰臣作朕股肱耳目(言大體若身也)予欲左
右有民汝翼(左右助也助我所有之民富而教之汝翼成我也)予欲觀
古人之象(欲觀示法象之服制也)以五采彰施于五色作
服汝明(天子服日月以下諸侯自龍袞以下上得兼下下不得僭上以五采明施于五)
(色作尊卑之服汝明制之也)予欲聞六律五聲八音以出納
五言汝聽(言欲以六律和聲音出納仁義禮智信五德之言施於民以成化汝當聽)
(審之)予違汝弼汝無面從退有後言(我違道汝當以義輔正我)
(無得面從我違退後言我不可弼也)禹曰兪哉萬邦黎獻共惟帝
臣惟帝時擧敷納以言明庶以功車服以庸(獻賢)
(也萬國衆賢共爲帝臣帝擧是而用之使陳布其言明之皆以功大小爲差以車服旌其能用)
(之也)誰敢弗讓敢弗敬應(上唯賢是用則下皆敬應上命而讓善也)帝
弗時敷同日奏罔功(帝用臣不是則遠近布同而日進於無功以賢愚並)
(位優劣共流故也)無若丹朱奡惟慢遊是好(丹朱堯子擧以戒也)
傲虐是作罔晝夜頟頟(傲戲而爲虐無晝夜常頟頟肆惡不休息也)
罔水行舟朋淫于家用殄厥世(朋羣也丹朱習於無水陸地行)
(舟言無度也羣淫於家妻妾亂也用是絕其世不得嗣也)帝其念哉夔曰於
予擊石拊石百獸率儛庶尹允諧(尹正也衆正官之長信皆)
(和諧言神人治也始於任賢立政以禮治成以樂所以致太平也)帝庸作歌曰
勅天之命惟時惟幾(勅正也奉正天命以臨民惟在順時惟在愼微也)
乃歌曰股肱喜哉元首起哉百工熙哉(元首君也股肱)
(之臣喜樂盡忠君之治功乃起百官之業乃廣也)咎繇拜手稽首乃賡
載歌曰元首明哉股肱良哉庶事康哉(賡續也載成也)
(帝歌歸美股肱義未足故續歌先君後臣衆事乃安以成其義也)又歌曰元首
叢脞哉股肱惰哉萬事墮哉(叢脞細碎無大略也君如此則臣懈)
(隋萬事墮廢其功不成歌以申戒也)帝拜曰兪欽哉(拜受其歌戒羣臣自今巳)
(往敬職也)
太康尸位以逸豫(啓子也尸主也以尊位爲逸豫不勤也)滅厥德
黎民咸貳(君喪其德則衆民二心也)乃盤遊無度(盤樂遊逸無法度也)
畋于有洛之表十旬弗反(洛水表也)有窮后羿因民
弗忍拒于河(有窮國名羿諸侯名也拒太康於河遂廢之也)厥弟五人
御其母以從(御侍言從畋也)俟于洛之汭五子咸怨(待太)
(康怨其久畋失國也)述大禹之戒以作歌(述循也)其一曰民
惟邦本本固邦寧(言人君當固民以安國也)予視天下愚夫
愚婦一能勝予(言能敬畏小民所以得衆心也)怨豈在明不見
是圖(不見是謀備其微也)予臨兆民廩乎若朽索之馭六
馬(廩危貌也朽腐也腐索御馬言危懼甚也)爲人上者奈何弗敬(能敬)
(則不驕在上不驕則高而不危也)其二曰訓有之內作色荒外
作禽荒(迷亂曰荒)甘酒嗜音峻宇雕牆有一于此未
或弗亡(此六者有一必亡況兼有乎)其三曰惟彼陶唐有此
冀方(陶唐帝堯氏都冀州也)今失厥道亂其紀綱乃底滅
亡(言失堯之道亂其法制自致亡滅也)其四曰明明我祖萬邦之
君有典有則貽厥子孫(典謂經籍也則法也)荒墮厥緒覆
宗絕祀(言古制存而太康失其業以亡也)其五曰烏虖曷歸予
懷之悲(曷何也言思而悲也)萬世仇予予將疇依(仇怨也言當依)
(誰以復國乎)欝陶乎予心顔厚有忸怩(欝陶言哀思也顔厚色愧)
(忸怩心慙也慙愧於仁人賢士也)弗愼厥德雖悔可追(言人君行巳不)
(愼其德以速滅敗雖欲改悔其可追及乎言無益也)
成湯放桀于南巢惟有慙德(有慙德慙德不及古也)曰予
恐來世以台爲口實(恐來世論道我放天子常不去口也)仲虺乃
作誥(陳義告湯可無慙也)曰烏虖惟天生民有欲無主乃
亂(民無君主則恣情欲必致禍亂也)惟天生聰明時乂(言天生聰明是)
(治民亂也)有夏昏德民墜塗炭(夏桀闇亂不恤下民民之危險若䧟泥墜)
(火無救之者)惟王弗邇聲色弗殖貨利(邇近也)德懋懋
官功懋懋賞用人惟已改過弗吝(勉於德者則勉之以官勉)
(於功者亦勉之以賞用人之言若自己出有過則改無所恡惜所以能成王業者也)克寬
克仁彰信兆民(言湯寬仁之德明信於天下也)乃葛伯仇餉初
征自葛東征西夷怨南征北狄怨(葛伯遊行見農民之餉於)
(田者殺其人奪其餉故謂之仇餉仇怨也)曰奚獨後予(怨者辭也)攸徂之
民室家相慶曰徯予后后來其蘇(湯所往之民皆喜曰待我)
(君君來其可蘇息也)右賢輔德顯忠進良(賢則助之德則輔之忠則顯之)
(良則進之明王之道)推亡固存邦乃其昌(有亡道則推而亡之有存道則)
(輔而固之王者如此國乃昌盛也)德日新萬邦惟懷志自滿九
族乃離(日新不懈怠也自滿志盈溢也)王懋昭大德建中于民
以義制事以禮制心垂裕後昆(欲王自勉明大德立大中之道)
(於民率義奉禮垂優足之道示後世也)予聞曰能自得師者王(求聖)
(賢而事之)謂人莫己若者亡(自多足人莫之益己亡之道)好問則
裕自用則小(問則有得所以足也不問專固所以小也)烏虖愼厥終
惟其始(靡不有初鮮克有終故戒愼終如其始也)殖有禮覆昏暴(有禮)
(者封殖之昏暴者覆亡之)欽崇天道永保天命(王者如此上事則敬天安)
(命之道也)
王歸自克夏至于亳誕告萬方(誕大也以天命大義告萬方之)
(衆人)曰夏王滅德作威以敷虐于爾萬方百姓(夏桀)
(滅道德作威刑以布行虐政於天下百官言殘酷也)肆台小子將天命明
威弗敢赦其爾萬方有罪在予一人(自責化不至也)予
一人有罪無以爾萬方(無用汝萬方言非所及也)烏虖尚克
時忱乃亦有終(忱誠也庶幾能是誠道乃亦有終世之美也)
成湯旣殁伊尹作伊訓(作訓以教道太甲也)曰烏虖古有
夏先后方懋厥德罔有天災(先君謂禹以下少康以上賢王言能)
(以德禳災也)于其子孫弗率皇天降災假手于我有
命(言桀不循其祖道天下禍災借手於我有命商王誅討之也)惟我商王布
昭聖武代虐以寬兆民允懷(言湯布明武德以寬政代桀虐政兆)
(民以此皆信懷我商王之德也)今王嗣厥德罔弗在初(言善惡之由無)
(不在初欲其愼始也)立愛惟親立敬惟長始于家邦終于
四海(言立愛敬之道始於親長則家國並化終洽四海也)烏虖先后敷求
哲人俾輔于爾後嗣(敷求賢智使師輔於爾嗣王言仁及後世也)制
官刑儆于有位(言湯制治官刑法儆戒百官也)曰敢有恆舞于
宮酣歌于室時謂巫風(常舞則荒淫也樂酒曰酣事鬼神曰巫也)敢
有殉于貨色恆于遊畋時謂淫風(殉求也昧求財貨美色常)
(遊戲田獵是淫過之風俗)敢有侮聖言逆忠直遠耆德比頑
童時謂亂風(狎侮聖人之言而不行拒逆忠直之規而不納耆年有德䟽遠之童)
(稚頑囂親比之是謂荒亂之風俗也)惟兹三風十愆卿士有一于
身家必喪(有一過則德義廢失位亡家之道也)邦君有一于身國
必亡(諸侯犯此國亡之道也)臣下弗匡其刑墨(邦君卿士則以爭臣)
(自匡正臣不正君服墨刑鑿其頟湼以墨也)烏虖嗣王祗厥身念哉
(言當敬身念祖德也)惟上帝弗常作善降之百祥作不善
降之百殃(祥善也天之禍福唯善惡所在不常在一家也)爾惟德罔小
萬邦惟慶(修德無小則天下賴慶也)爾惟弗德罔大墜厥宗
(苟爲不德無大必墜失宗廟此伊尹至忠之訓也)
太甲旣立弗明(不用伊尹之訓不明居喪之禮)伊尹放諸桐(湯葬)
(地也)王徂桐宮居憂(往入桐宮居憂位也)克終允德(言能思念其祖)
(終其信德也)
惟三祀伊尹奉嗣王歸于亳王拜稽首曰予小
子弗明于德自底弗類(類善也闇於德故自致不善也)欲敗度
縱敗禮以速戾于厥躬(速召也言巳放縱情欲毀敗禮儀法度以召罪)
(於其身也)天作孽猶可違自作孽弗可逭(孽災也逭逃也言天)
(災可避自作災不可逃也)旣往背師保之訓弗克于厥初尚
賴匡救之德圖惟厥終(言己巳往之前不能脩德於其初今庶幾賴教)
(訓之德謀終於善悔過之辭也)伊尹拜手稽首(拜手首至手也)曰修厥
身允德協于下惟明后(言脩其身使信德合于群下惟乃明君)先
王子惠困窮民服厥命罔有弗悅(言湯子愛困窮之人使皆)
(得其所故民心服其教令無有不欣喜也)奉先思孝接下思恭(以念祖德)
(爲孝以不驕慢爲恭也)視遠惟明聽德惟聰(言當以明視遠以聰聽德)
朕承王之休無斁(王所行如此則我承王之美無厭也)
伊尹申誥于王曰烏虖惟天無親克敬惟親(言天)
(於人無所親疏唯親能敬身者)民無常懷懷于有仁(民所歸無常以仁政)
(爲常也)鬼神無常享享于克誠(言鬼神不保一人能誠信者則享其)
(祀)天位難哉(言居天子之位難以此三者)德惟治否德亂(爲政)
(以德則治不以德則亂也)與治同道罔弗興與亂同事罔弗
亡(言安危在所任治亂在所法也)若升高必自下若陟遐必自
邇(言善政有漸如登高升遠必用下近爲始然後致高遠也)無輕民事惟難
(無輕爲力役之事必重難之乃可也)無安厥位惟危(言當常自危懼以保其位)
(也)愼終于始(於始慮終於終慮始)有言逆于汝心必求諸
道(人以言咈違汝心必以道義求其意勿拒逆之也)有言遜于汝志必
求諸非道(遜順也言順汝心必以非道察之勿以自臧也)烏虖弗慮胡
獲弗爲胡成一人元良萬邦以貞(胡何也貞正也言常念慮)
(道德則得道德念爲善政則成善政也一人天子也天子有大善則天下得正也)君罔
以辨言亂舊政(利口覆國家故特愼焉)臣罔以寵利居成
功(成功不退其志無限故爲之極以安之也)邦其永孚于休(言君臣各以其)
(道則國長信保於美也)
伊尹旣復政厥辟(還政太甲)將告歸乃陳戒干德(告老)
(歸邑陳德以戒)曰烏虖天難忱命靡常(以其無常故難信也)常厥
德保厥位厥德匪常九有以亡(人能常其德則安其位九有諸)
(侯也)夏王弗克庸德慢神虐民(言桀不能常其德不敬神明不恤下)
(民)皇天弗保(言天不安桀所爲)眷求一德俾作神主(天求)
(一德使代桀爲天地神祇之主)惟尹躬曁湯咸有一德克享天
心受天明命(享當也)非天私我有商惟天祐于一
德(非天私商而王之也祐助一德所以王也)非商求于下民惟民歸
于一德(非商以力求民民自歸於一德)德惟一動罔弗吉德二
三動罔弗凶惟吉凶不僭在人惟天降災祥在
德(行善則吉行惡則凶是不差也德一天降之福不一天降之災是在德也)今嗣王
新服厥命惟新厥德(其命王命也新其德戒勿怠也)終始惟一
時乃日新(言德行終始不衰殺是乃日新之義也)任官惟賢材左
右惟其人(官賢才而任之非賢才不可任也選左右必忠良不忠良非其人也)其
難其愼惟和惟一(其難無以爲易也其愼無以輕之也羣臣當和一心事君)
(政乃善也)后非民罔使民非后罔事(君以使民自尊民以事君自生)
無自廣以狹人匹夫匹婦弗獲自盡民主罔與
成厥功(上有狹人之心則下無所自盡矣言先盡其心然後乃能盡其力人君所以成)
(功也)
高宗夢得說(小乙子也名武丁夢得賢相其名曰說也)使百工營求
諸野得諸傅岩(使百官以所夢之形象經營求之於外野得之於傅岩之溪也)
曰朝夕納誨以輔台德(言當納諫誨直辭以輔我)若金用汝
作礪若濟巨川用汝作舟楫若歲大旱用汝作
霖雨啓乃心沃朕心若藥弗瞑眩厥疾弗瘳(開汝)
(心以沃我心如服藥必瞑眩極其病乃除欲其出切言以自警也)若跣弗視地
厥足用傷(跣必視地足乃無害言欲使爲巳視聽也)惟曁乃僚罔弗
同心以匡乃辟(與汝並官皆當倡率無不同心以匡正汝君也)說復于
王曰惟木從繩則正后從諫則聖(言木以繩直君以諫明也)
后克聖臣弗命其承(君能受諫則臣不待命其承意而諫也)誰敢
弗祇若王之休命(言如此誰敢不敬順王之美命而諫也)
惟說命總百官(在冢宰之任也)乃進于王曰烏虖明王
奉若天道建邦設都(天有日月五星皆有尊卑相正之法言明王奉順此)
(道以立國設都也)樹后王君公承以大夫師長(言立君臣上下)
(也將陳爲治之本故先擧其始也)弗惟逸豫惟以亂民(不使有位者逸)
(豫於民上也言立之主使治民也)惟口起羞惟甲胄起戎(言不可輕)
(教令易用兵也)惟衣裳在笥惟干戈省厥躬(言服不可加非其人)
(兵不可任非其才也)王惟戒兹允兹克明乃罔弗休(言王戒愼)
(四惟之事信能明政乃無不美也)惟治亂在庶官(所官得人則治失人則亂)
(也)官弗及私昵惟其能(不加私昵唯能是官也)爵弗及惡
德惟其賢(言非賢不爵也)慮善以動動惟厥時(非善非時不可)
(動也)有其善喪厥善矜其能喪厥功(雖天子亦必讓以得之)
無啓寵納侮(開寵非其人則納侮之道也)無耻過作非(耻過誤而)
(文之遂成大非)王曰旨哉說乃言惟服(旨美也美其所言皆可服行也)
乃弗良于言予罔聞于行(汝若不善於所言則我無聞於所行之事)
說拜稽首曰非知之艱行之惟艱(言知之易而行之難以勉)
(高宗也)
王曰來汝說爾惟訓于朕志(言汝當教訓於我使我志通達也)
若作酒醴爾惟麴孽(酒醴須麴孽以成亦我須汝以成也)若作和
羹爾惟鹽梅(鹽醎梅酢羹須醎酢以和之)說曰王人求多聞
時惟建事學于古訓乃有獲(王者求多聞以立事學古訓乃有所)
(得也)事弗師古以克永世匪說攸聞(事不法古訓而以能長世)
(非所聞)王曰烏虖說四海之內咸仰朕德時乃風
(風教也使天下皆仰我德是汝教也)股肱惟人良臣惟聖(手足具乃成人)
(有良臣乃成聖也)昔先正保衡作我先王(保衡伊尹也作起也正長)
(也言先世長官之臣也)乃曰予弗克俾厥后惟堯舜其心
愧耻若撻于市(言伊尹不能使其君如堯舜則心耻之若見撻于市也)一
夫弗獲則曰時予之辜(伊尹見一夫不得其所則以爲巳罪也)右
我烈祖格于皇天(言以此道左右成湯功至大天)爾尚明保予
罔俾阿衡專美有商(汝庶幾明安我事與伊尹同美也)惟后非
賢弗乂惟賢非后弗食(言君須賢以治賢須君以食也)其爾克
紹乃辟于先王永綏民(能繼汝君於先王長安民則汝亦有保衡之功)
(也)說拜稽首曰敢對揚天子之休命(受美命而稱揚之也)
武王伐殷師渡盟津王曰今商王受弗敬上天
降災下民沈湎冐色敢行暴虐(沈湎嗜酒冐亂女色敢行酷暴)
(虐殺無辜也)罪人以族官人以世(一人有罪刑及父母兄弟妻子言淫)
(濫也官人不以賢才而以父兄所以政亂也)焚炙忠良刳剔孕婦(忠良)
(無罪焚炙之懷子之婦刳剔視之言暴虐也)皇天震怒惟受罔有悛
心乃夷居弗事上帝神祇遺厥先宗廟弗祀(悛改)
(也言紂縱惡無改心平居無故廢天地百神宗廟之祀慢甚也)乃曰吾有民有
命罔懲其侮(紂言吾所以有兆民有天命故也羣臣畏罪不爭無能止其慢心)同
力度德同德度義(力鈞則有德者勝德鈞則秉義者彊揆度優劣勝負可見)
受有臣億萬惟億萬心(人執異心不和諧也)予有臣三千
惟一心(三千一心言同欲也)商罪貫盈天命誅之予弗順
天厥罪惟鈞(紂之爲惡一以貫之惡貫巳滿天畢其命今不誅紂則爲逆天與紂)
(同罪)天矜于民民之所欲天必從之(矜憐也言天除惡樹善與)
(民同也)時哉不可失(言今我伐紂正是天人合同之時不可違失也)
王次于河朔(次止)羣后以師畢會王乃徇師而誓
曰我聞吉人爲善惟日弗足凶人爲不善亦惟
日弗足(言吉人竭日以爲善凶人亦竭日以行惡者也)今商王受力行
無度播棄犂老昵比罪人(鮐背之耇稱犂老布棄不禮敬也昵近也)
(罪人謂天下逋逃小人也)剝喪元良賊虐諫輔(剝傷害也賊殺也元善之)
(長良善也以諫輔紂紂反殺之)謂己有天命謂敬弗足行謂祭
無益謂暴無傷天其以予乂民(用我治民當除惡也)受有
億兆夷人離心離德(平人凡人也雖多而執心用德不同也)予有
亂臣十人同心同德(我治理之臣雖少而心德同也)今朕必往
百姓廩廩若崩厥角(言民畏紂之虐危懼不安若崩摧其角無所容頭也)
烏虖乃一德一心立定厥功惟克永世(汝同心立功則)
(能長世以安也)
王曰商王受自絶于天結怨于民(不敬天自絕之也酷虐民)
(結怨也)斮朝涉之脛剖賢人之心崇信姦回放黜
師保屛棄典刑囚奴正士(屏棄常法而不顧也箕子正諫而以爲囚)
(奴也)郊社弗修宗廟弗享作奇伎淫巧以悅婦人
古人有言曰撫我則后虐我則讎(武王述古言以明義言非)
(唯今惡紂也)獨夫受洪惟作威乃汝世讎(言獨夫失君道也大)
(作威殺無辜乃是汝累世讎明不可不討也)樹德務滋除惡務本(立德)
(務滋長除惡務除本言紂爲天下惡本也)肆予小子誕以爾衆士殄
殲乃讎(言欲行除惡之義絕盡紂也)
武王與受戰于牧野王曰古人有言牝鷄無晨
(言無晨鳴之道)牝鷄之晨惟家之索(索盡也喩婦知外事雌代雄鳴則家)
(盡婦奪夫政則國亡也)今商王受惟婦言是用(妲己惑紂紂信用之)
乃惟四方之多罪逋逃是崇是長(言紂棄其忠臣而尊長逃)
(亡罪人信用之)是信是使是以爲大夫卿士俾暴虐于
爾百姓以姦宄于商邑(使四方罪人暴虐姦宄於都邑也)今予
發惟龔行天之罰
王來自商至于豐乃偃武修文(倒載干戈示不復用也行禮射)
(設庠序修文教也)歸馬于華山之陽放牛于桃林之野
示天下弗服(示天下不復乘用也)主若曰今商王爲天下
逋逃主肆予東征陳于商郊受率其旅若林會
于牧野罔有敵于我師前徒倒戈攻于後以北
血流漂杵壹戎衣天下大定(一著戎服而滅紂言與衆同心動有)
(成功也)釋箕子囚封比干墓式商容閭(封益其土也商容賢)
(人紂所黜退)散鹿臺之財發巨橋之粟(紂所積之府倉也皆散發)
(以賑貧民也)大賚于四海而萬姓悅服(施舍巳責救乏賙無所謂)
(周有大賚也天下皆悅仁服德也)
西旅獻獒(西旅遠國也貢大犬)大保乃作旅獒用訓于王
(陳貢獒之義以訓諫也)曰烏虖明王愼德四夷咸賓(言明王愼)
(德以懷遠故四夷皆賓服)無有遠近畢獻方物惟服食器用
(天下萬國盡貢方土所生之物惟可以供服食器用者言不爲耳目華侈)王乃昭德
之致于異姓之邦無替厥服(德之所致謂遠夷之貢也以分賜異)
(姓諸侯使無廢其職也)分珤玉于伯叔之國時庸展親(以寶)
(玉分同姓之國是用誠信其親親之道也)人弗易物惟德其物(言物貴由)
(人也有德則物貴無德則物賤所貴在德也)德盛弗狎侮(盛德必自敬何狎易)
(侮慢之有也)狎侮君子罔以盡人心(以虛受人則人盡其心矣)狎
侮小人罔以盡其力(以悅使民民忘其勞則盡力矣)玩人喪德
玩物喪志(以人爲戲弄則喪其德矣以器物爲戲弄則喪其志矣)弗作無
益害有益功乃成弗貴異物賤用物民乃足(遊觀)
(爲無益奇巧爲異物言明王之道以德義爲益器用爲貴所以化俗生民)犬馬非其
土生弗畜(非此土所生不畜以不習其用)珍禽奇獸弗育于國
(皆非所用有所損害故也)弗珤遠物則遠人格(不侵奪其利則來服)所
珤惟賢則邇人安(寶賢任能則近人安近人安則遠人安矣)烏虖夙
夜罔或弗勤(言當常勤於德)弗務細行終累大德(輕忽小物)
(積害毀大故君子愼其微也)爲山九仞功虧一簣(諭向成也未成一簣)
(猶不爲山故曰功虧一簣是以聖人乾乾日側愼終如始也)允迪兹生民保
厥居惟乃世王(言其能信蹈行此誡則生民安其居天子乃世世王天下也武)
(王雖聖猶設此誡況其非聖可以無誡乎其不免於過則亦宜矣)
王若曰小子封(封康叔名)惟乃丕顯考文王克明德
愼罰弗敢侮鰥寡庸庸祇祇威威顯民(惠恤窮民不慢)
(鰥夫寡婦用可用敬可敬刑可刑明此道以示民也)天乃大命文王殪戎
殷誕受厥命(天美文王乃大命之殺兵殷大受其王命)往盡乃心無
康好逸豫(往當盡汝心爲政無自安好逸豫也)我聞曰怨弗在大
亦弗在小惠弗惠懋弗懋(不在大起於小也不在小小至於大也言)
(怨不可爲故當使不順者順不勉者勉也)若保赤子惟民其康乂(愛養)
(民如赤子不失其欲惟民其皆安治也)非汝封刑人殺人(言得刑殺人也)
無或刑人殺人(無以得刑殺人而有妄刑殺也)非汝封劓刵人
(劓截鼻也刵截耳也)無或劓刵人(所以擧輕刑以戒爲人輕行之也)王曰
封元惡大憝矧惟弗孝弗友(言人之罪惡莫大於不孝不友)乃
其速由文王作罰刑兹無赦(言當亦速用文王所作違教之罰刑)
(此無得赦也)敬哉無作怨勿用非謀非彝(言當脩巳以敬無爲)
(可怨之事勿用非善之謀非常之法)小子封惟命弗于常(當念天命之不)
(於常也行善則得之行惡則失之)
王若曰乃穆考文王誥庶邦御事朝夕曰祀兹
酒(文王所告衆國治事吏朝夕勅之唯祭祀而用此酒不常飲也)曰心大邦用
喪亦罔非酒惟辜(於小大之國所用喪無不以酒爲罪也)飲惟祀
德將無醉(飲酒惟當因祭祀以德自將無至醉)在昔殷先哲王惟
御事弗敢自暇自逸(惟殷御治事之臣不敢自寬暇自逸豫)矧曰
其敢崇飲(崇聚也自逸暇猶不敢況敢聚會飲酒乎)弗惟弗敢亦弗
暇(非徒不敢志在助君敬法亦不暇飲)在今後嗣王酣身(嗣王紂也酣樂)
(其身不憂政也)惟荒腆于酒弗惟自息(言紂大厚於酒晝夜不念自息)
庶羣嗜酒腥聞在上故天降喪于殷(紂衆羣臣用酒耽荒)
(腥穢聞在天故下喪亡於殷也)天非虐惟人自速辜(言凡爲天所亡天非)
(虐人惟人所行惡自召罪)古人有言曰人無于水鑒當于民
鑒(古賢聖有言人無於水鑒當於民鑒也視水見己形視民行事見吉凶)今惟殷
墜命我其可弗大鑑(今惟殷紂無道墜失天命我其可不大視爲戒也)
周公作無逸(中人之性好逸豫成王卽政恐其逸豫故以所戒名篇)周公
曰烏虖君子所其無逸(歎美君子之道所在念德其無逸豫也君子且)
(猶然況王者乎)先知稼穡之艱難乃逸則知小人之依
(稼穡農夫之艱難事先知之乃謀逸豫則知小民所依怙)我聞曰昔在殷王
中宗(大戊也)治民祇懼弗敢荒寧(爲政敬身畏懼不敢荒怠自安)
享國七十有五年(以敬畏之故得壽考之福也)其在高宗嘉
靖殷邦至于小大無時或怨(善謀殷國至於小大之政民無時有)
(怨也)享國五十有九年其在祖甲(湯孫太甲)爰知小人
之依能保惠于庶民弗侮鰥寡(知小人之所依依仁政也故能)
(安順於衆民不敢侮慢惸獨也)享國三十有三年自時厥後立
王生則逸(從是三王各承其後而立者生則逸豫無法度也)弗知稼穡
之艱難弗聞小人之勞惟耽樂之從(過樂謂之耽惟耽樂)
(之從言荒淫)亦罔或克壽(以耽樂之故無有能壽者也)或十年或
七八年或四三年(高者十年下者三年言逸樂之損壽也)惟我周
大王王季克自抑畏(大王周公曾祖王季卽祖也言皆能以義自抑畏敬)
(天命也)文王卑服(文王節儉卑其衣服)自朝至于日中昃弗
皇暇食用咸和萬民(從朝至日昳不暇食思慮政事用皆協和萬民者也)
厥享國五十年自殷王中宗及我周文王兹四
人迪哲(言此四人皆蹈智明德以臨下也)厥或告之曰小人怨
汝詈汝則皇自敬德(其有告之言小人怨詈者則大自敬德增修善政也)
此厥弗聽人乃或譸張爲幻曰小人怨汝詈汝
則信之(此其不聽中正之君有人誑感之言小人怨憾&KR3274;詈汝則信受之也)亂罰
無罪殺無辜怨有同是叢于厥身(信讒含怒罰殺無罪則天)
(下同怨讎之叢聚於其身也)烏虖嗣王其監于兹(視此亂罰之禍以爲)
(戒也)
蔡叔旣没(以罪放而卒也)王命蔡仲踐諸侯位(王成王也父卒)
(命子罪不相及)王若曰小子胡(胡仲名也)皇天無親惟德是
輔民心無常惟惠之懷(天之於人無有親疎惟有德者則輔佐之民心)
(於上無有常主惟愛己者則歸往之)爲善弗同同歸于治爲惡弗
同同歸于亂爾其戒哉愼厥初惟其終康濟小
民率自中無作聰明亂舊章(汝爲政當安小民之業循用大中之)
(道無敢爲小聰明作異辯以變亂舊典文章也)詳乃視聽罔以側言改
厥度則予一人汝嘉(詳審汝視聽非禮義勿視聽也無以邪巧之言易其)
(常度必斷之以義則我一人善汝矣)小子胡汝往哉無荒棄朕命
(汝往之國無廢我命欲其終身奉行之)
王若曰猷告爾四國多方(順大道告四方)惟聖罔念作
狂惟狂克念作聖(惟聖人無念於善則爲狂人惟狂人能念善則爲聖人言)
(桀紂非實狂愚以不念善故滅亡也)自作不和爾惟和哉爾室弗
睦爾惟和哉爾邑克明爾惟克勤乃事(小大衆官自爲)
(不和汝有方多士當和之哉汝親近室家不睦汝亦當和之汝邑中能明是汝惟能勤職事也)
周公戒于王曰文王罔攸兼于庶言庶獄庶愼
惟有司之牧夫(文王無所兼知於毀譽衆言及衆刑獄衆所當愼之事惟愼擇)
(有司牧夫而巳勞於求才逸於任賢)是訓用違庶獄庶愼文王罔
敢知于兹(是萬民順法用違法衆獄衆愼之事文王一無敢自知於此委任賢能而)
(巳也)武王率惟敉功弗敢替厥義德(武王循惟文王撫安天下)
(之功不敢廢其義德奉遵父道也)孺子王矣(稚子今巳爲王矣不可不勤法祖考)
(也)繼自今文子文孫其勿誤于庶獄庶愼惟正
是乂之(文子文孫文王之子孫也從今以往惟以正是之道治衆獄衆愼其勿誤也)
王曰若昔大猷制治于未亂保邦于未危(言當順古)
(大道制治安國必於未亂未危之前思患豫防之)曰唐虞稽古建官惟
百內有百揆四岳外有州牧侯伯(道堯舜考古以建百官上)
(下相維內外咸治也)庶政惟和萬國咸寧(官職有序故衆政惟和萬國皆)
(安所以爲至治也)夏商官倍亦克用乂(禹湯建官二百亦能用治言不)
(及唐虞之淸要也)明王立政弗惟其官惟其人(言聖帝明王立)
(政修教也不惟多其官惟在得其人也)立太師太傅太保兹惟三
公論道經邦爕理陰陽(師天子所師法傅傅相天子保保安天子於德)
(義者也此惟三公之任佐王論道以經緯國事和理陰陽也)官弗必備唯其
人(三公之官不必備具惟其人有德乃處之也)少師少傅少保曰三
孤(孤特也卑於公尊於卿特置此三人也)貳公弘化寅亮天地弼
予一人(副貳三公弘大道化敬信天地之教輔我一人之治)冢宰掌邦治
統百官均四海(天官卿稱太宰主國政治統理百官均平四海之內邦國言任)
(大)司徒掌邦教敷五典擾兆民(地官卿主國教化布五常之教)
(安和天下衆民使小大協睦也)宗伯掌邦禮治神人和上下(春官)
(卿主宗廟天地神祇人鬼之事及國之五禮以和上下尊卑等列也)司馬掌邦政
統六師平邦國(夏官卿主戎馬之事掌國征伐統正六軍平治王邦四方之亂)
(也)司寇掌邦禁詰姦慝刑暴亂(秋官卿主寇賊法禁治姦惡刑)
(彊暴作亂者也)司空掌邦土居四民時地利(冬官卿主國空土以)
(居士農工商四民使順天時分地利授之土)六卿分職各帥其屬以
倡九牧阜成兆民(六卿各率其屬官大夫士治其所分之職以倡導九州之)
(牧伯爲政大成兆民之性命皆能其官則政治矣)王曰烏虖凡我有官
君子欽乃攸司愼乃出令令出惟行弗惟反(有官)
(君子大夫以上也歎而戒之使敬所司愼出令從政之本也令出必惟行之不惟反改二三其)
(令亂之道也)以公滅私民其允懷(從政以公平滅私情則民其信歸之)
學古入官議事以制政乃弗迷(言當先學古訓然後入官治政)
(凡制事必以古義議度終始政乃不迷錯也)其爾典常作師無以利
口亂厥官(其汝爲政當以舊典常故事爲師法無以利口辯佞亂其官也)弗學
牆面莅事惟煩(人而不學其猶正牆面而立臨政事必煩矣)戒爾卿
曁大夫敬爾有官亂爾有政(歎而勑公卿以下各敬居汝所有之)
(官治汝所有之職也)以右乃辟永康兆民萬邦惟無斁(言當)
(敬治官政以助汝君長安天下兆民則天下萬國惟乃無厭我周德也)
周公旣殁命君陳分正東郊成周(成王重周公所營故命君)
(陳分居正東郊成周之邑)王若曰君陳我聞曰至治馨香感
于神明黍稷非馨明德惟馨(所聞上古聖賢之言也政治之至者)
(芬芳馨氣動於神明所謂芬芳非黍稷之氣乃明德之馨厲之以德也)凡人未見
聖若弗克見旣見聖亦弗克由聖(此言凡人有初無終也未)
(見聖道如不能得見已見聖道亦不能用之所以無成也)爾其戒哉爾惟風
下民惟草(汝戒勿爲凡人之行也民從上教而變猶草應風而偃不可不愼也)無
依勢作威無倚法以削(無乘勢位作威民上無倚法制以行刻削之政)
寬而有制從容以和(寬不失制動不失和德教之治也)殷民在
辟予曰辟爾惟勿辟予曰宥爾惟勿宥惟厥中
(殷民有罪在刑法者我曰刑之汝勿刑也我曰赦宥汝勿宥也惟其當以中正平理斷也)無
弗若于汝政弗化于汝訓辟以止辟乃辟(有不順於)
(汝政不變於汝教刑之而懲止犯刑者乃刑之也)爾無忿疾于頑無求
備于一人(人有頑囂不喩汝當訓之無忿怒疾之使人當器之無責備於一夫也)
王曰烏虖父師(畢公代周公爲大師爲東伯命之代君陳也)政貴有
恆辭尚體要弗惟好異(政以仁義爲常辭以體實爲要故貴尚之若異)
(於先王君子不好也)商俗靡靡利口惟賢餘風未殄公其
念哉(紂以靡靡利口爲賢覆亡國家今殷民利口餘風未絕公其念絕之也)我聞
曰世祿之家鮮克由禮以蕩凌德實悖天道(世有)
(祿位而無禮教少不以放蕩陵邈有德者如此實亂天道也)弊化奢麗萬世
同流(言弊俗相化車服奢麗雖相去萬世若同一流者也)兹殷庶士驕淫
矜侉將由惡終閑之惟艱(言殷士驕恣過制矜其所能以自侉大將)
(用惡自終以禮禦其心惟難也)惟周公克愼厥始惟君陳克和
厥中惟公克成厥終(周公遷殷頑民以消亂階能愼其始也君陳弘周公)
(之訓能和其中也畢公闡二公之烈能成其終也)欽若先王成烈以休
于前政(敬順文武成業以美於前人之政所以勉畢公)
穆王命君牙作周大司徒(穆王昭王子也)王若曰烏虖
惟乃祖乃父世篤忠貞服勞王家厥有成績紀
于大常(言汝父祖世厚忠貞服事勤勞王家其有成功見紀錄書於王之大常以表顯)
(之也)惟予小子嗣守文武成康遺緒亦惟先王之
臣克左右亂四方(惟我小子繼守先王遺業亦惟父祖之臣能佐助我治四)
(方言已無所能也)心之憂危若蹈虎尾涉于春冰(言祖業之)
(大巳才之弱故心懷危懼也虎尾畏噬春冰畏䧟危懼之甚也)今命爾予翊作
股肱心膂(今命汝爲我輔翊股肱心體之臣言委任之也)爾身克正罔
敢弗正民心罔中惟爾之中(言汝身能正則下無敢不正民心無)
(中從女取中必當正身示民以中正之道)夏暑雨小民惟曰怨咨(夏月)
(暑雨天之常道小民惟怨歎咨嗟言心無中正也)冬祁寒小民亦惟曰
怨咨厥惟艱哉思其艱以圖其易民乃寧(天不可怨)
(民猶怨嗟治民其惟艱哉當思慮其艱以謀其易民乃安)
王若曰伯冏昔在文武聰明齊聖小大之臣咸
懷忠良(聰明聽視遠也齊通無滯礙也臣雖官有尊卑無不忠良)其侍御僕
從罔匪正人(給侍進御僕從從官官雖微無不用中正之人)以旦夕承
弼厥辟出入起居罔有弗欽(小臣皆良僕從皆正以旦夕承輔其)
(君故君出入起居無有不敬)發號施令罔有弗臧下民祇若
萬邦咸休(言文武發號施令無有不善下民敬順其命萬國皆美其化也)惟予
一人無良實賴左右前後有位之士匡其弗及
(惟我一人無善實恃左右前後有職位之士匡正其不及言此責羣臣正巳者也)繩諐
糾謬格其非心俾克紹先烈(言恃左右之臣彈正過誤撿其非妄)
(之心使能繼先王之功業也)今予命汝作大僕正正于羣僕
侍御之臣(欲其教正群僕無敢佞僞也)懋乃后德交脩弗逮
(言侍御之臣無小大親疎皆當勉汝君爲德更代修進其所不逮也)愼簡乃僚無
以巧言令色便辟側媚其惟吉士(當謹愼簡選汝僚屬侍臣)
(無得用巧言無實令色無質便辟足恭側媚謟諛之人其惟皆吉良正士也)僕臣正
厥后克正僕臣諛厥后自聖(言僕臣皆正則其君乃能正僕臣謟)
(諛則其君乃自謂聖)后德惟臣弗德惟臣(君之有德惟臣成之君之無德)
(惟臣誤之言君所行善惡專在左右也)爾無昵于憸人充耳目之
官迪上以非先王之典(汝無親近憸利小子之人充備侍從在視聽之)
(官導君上以非先王之法也)
王曰嗚呼伯父伯兄仲叔季弟幼子童孫皆聽
朕言(皆王同姓有父兄弟子孫列者也)爾尚敬逆天命以奉我
一人雖畏勿畏雖休勿休(汝當庶幾敬逆天命以奉我一人之戒行)
(事雖見畏勿自謂可敬畏雖見美勿自謂有德美)惟敬五刑以成三德
一人有慶兆民賴之(先戒以勞謙之德次教以惟敬五刑所以成剛柔正)
(直之三德也天子有善則兆民賴之)王曰吁來有邦有土告爾祥
刑(吁歎也有國有土諸侯也告汝以善用刑之道也)在今爾安百姓何
擇非人何敬非刑(在今汝安百官兆民之道當何所擇非惟吉人乎當何所)
(敬非惟五刑乎)兩造具備師聽五辭(兩謂囚證也造至也兩至具備則衆)
(獄官共聽其入五刑之辭也)五辭簡孚正于五刑(五辭簡核信有罪驗)
(則正之於五刑也)五刑不簡正于五罰(不簡核謂不應五刑當出金贖)
(罪也)五罰弗服正于五過(不服不應罰也正於五過從赦免也)五刑
之疑有赦五罰之疑有赦(刑疑赦從罰罰疑赦從免)刑罰世
輕世重惟齊非齊(言刑罰隨世輕重也刑新國用輕典刑亂國用重典刑平)
(國用中典凡刑所以齊非齊)非佞折獄惟良折獄罔非在中
(非口才可以斷獄惟平良可以斷獄無非在中正也)哀敬折獄咸庶中正
(當矜下民之犯法敬斷獄之害人皆庶幾必得中正之道也)其刑其罰其審
克之(其所刑其所罰其當審能之無失中也)
羣書治要卷第二
