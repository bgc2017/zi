羣書治要卷第七
秘書監鉅鹿男臣魏徵等奉勅撰
禮記
曲禮
曲禮曰毋不敬(禮主於敬)儼若思(言人坐思貌必儼然)安定辭
(審言語也)安民哉(此三句可以安民也)傲不可長欲不可從志
不可滿樂不可極(此四者慢遊之道桀紂所以自禍也)賢者狎而
敬之(狎習也近也習其所行)畏而愛之(心服曰畏)愛而知其惡
憎而知其善(不可以巳心之愛憎誣人以善惡)夫禮者所以定
親疏決嫌疑别同異明是非也道德仁義非禮
不成教訓正俗非禮不備分爭辨訟非禮不決
君臣上下父子兄弟非禮不定宦學事師非禮
不親班朝治軍莅官行法非禮威嚴不行禱祠
祭祀供給鬼神非禮不誠不莊(班次也莅臨也莊敬也)富
貴而知好禮則不驕不淫貧賤而知好禮則志
不懾(懾猶怯惑)國君春田不圍澤大夫不掩羣士不
取麛卵(生乳之時重傷其類)歲凶年穀不登(登成也)君膳不
祭肺馬不食穀馳道不除祭事不縣大夫不食
梁士飲酒不樂(皆自爲貶損憂民也禮食則祭所先不祭肺則不殺除治也縣)
(樂器鐘磬之屬也)
檀弓
知悼子卒未葬(悼子晉大夫荀盈也)平公飲酒師曠李調
侍鼓鐘杜蕢自外來歷階而升堂酌曰曠飲斯
又酌曰調飲斯又酌堂上北面坐飲之降趍而
出(三酌皆罸爵)平公呼而進之曰蕢爾飲曠何也曰
子卯不樂(紂以甲子死桀以乙卯亡王者謂之疾日不以擧樂所以自戒懼也)知
悼子之喪在堂未葬斯其爲子卯也大矣(言大夫喪)
(重於疾日)曠也大師也不以詔是以飲之(詔告也太師典司奏)
(樂也)爾飲調何也曰調也君之褻臣也爲一飲一
食忘君之疾是以飲之(言調貪酒食也褻嬖也近臣亦當規君疾憂也)
爾飲何也曰蕢也宰夫也非刀匙是供又敢與
知防是以飲也(防禁放溢者也)平公曰寡人亦有過焉
酌而飲寡人(聞義則服)杜蕢洗爵而揚觶(擧爵於君)公謂
侍者曰如我死則必無廢斯爵(欲後世以爲戒)至于今
旣畢獻斯揚觶謂之杜擧(此爵遂因杜蕢爲名畢獻獻賓與君也)
孔子過泰山側有婦人哭於墓者而哀夫子式
而聽之(怪其哀甚也)使子貢問之曰昔吾舅死於虎
吾夫又死焉今吾子又死焉(夫之父曰舅)夫子曰何
爲不去曰無苛政夫子曰小子識之苛政猛於
虎也陽門之介夫死(陽門宋國門也介夫甲胄衛士)司城子罕
入而哭之哀(子罕樂喜也)晉人之覘宋者反報於晉
侯曰陽門之介夫死而子罕哭之哀而民悅殆
不可伐也(覘窺視也)孔子聞之曰善哉覘國乎(善其知微)
王制
凡官民材必先論之(論謂考其德行道藝也)論辨然後使
之(辨謂考問得其定也)任事然後爵之(爵謂正其秩次)位定然後
祿之爵人於朝與士共之刑人於市與衆弃之
(必共之者所以審愼之)獺祭魚然後虞人入澤梁豺祭獸
然後田獵鳩化爲鷹然後設罻羅草木零落然
後入山林昆蟲未蟄不以火田(取物必順時侯也昆蟲者得陽)
(而生得陰而藏也)國無九年之蓄曰不足無六年之蓄
曰急無三年之蓄曰國非其國也三年耕必有
一年之食九年耕必有三年之食以三十年之
通雖有凶旱水溢民無菜色然後天子食日擧
以樂(民無食菜之飢色天子乃日擧樂以食也)
月令
孟春之月立春之日天子親率三公九卿諸侯
大夫以迎春於東郊命相布德和令行慶施惠
下及兆民(相謂三公相王之事者也德謂善教也令謂時禁也慶謂休其善也惠謂)
(恤其不足也)是月也天子乃以元日祈穀于上帝(謂以)
(上辛郊祭天也郊祀后稷以祈農事也上帝太微之帝也)乃擇元辰天子親
帥三公九卿諸侯大夫躬耕帝籍(元辰蓋郊後吉辰也帝籍)
(爲天神借民力所治之田也)禁止伐木(盛德所在)毋覆巢毋殺孩
蟲胎夭飛鳥毋麛毋卵(爲傷萠幼之類)毋聚大衆毋置
城孰(爲妨農之始也)掩骼埋胔(爲死氣逆生氣也骨枯曰骼肉腐曰胔也)不
可稱兵稱兵必有天殃(逆生氣也)
仲春之月養幼少存諸孤(助生氣也)命有司省囹圄
去桎梏毋肆掠(順陽氣也省減也肆謂死刑暴尸)毋竭川澤毋
漉陂池毋焚山林(順陽養物)
季春之月天子布德行惠命有司發倉廩賜貧
窮振乏絕(振猶救也)開府庫出幣帛聘名士禮賢者
(聘問也名士不仕者)命司空曰時雨將降下水上騰脩利
堤坊導達溝瀆開通道路毋有鄣塞(所以除水潦便民事)
(也)田獵罝罦羅罔畢翳餧獸之藥無出九門(爲逆)
(天時也天子九門也)命野虞毋伐桑柘(愛蠶食也野虞謂主田及山林之官)
后妃齋戒親帥東向躬桑禁婦女無觀省婦使
以勸蠶事(后妃親採桑示帥先天下也東向者向時氣無觀去容飾也婦使縫線組)
(紃之事)命工師百工咸理監工日號無悖于時毋
或作爲淫巧以蕩上心(咸皆也於百工皆治理其事之時工師則監之)
(日號令戒之以此二事百工作器物各有時逆之則功不善也淫巧謂僞飾不如法也蕩謂動)
(之使生奢泰)
孟夏之月無起土功毋發大衆(爲妨蠶農之事)命野虞
勞農命農勉作毋休于都(急趣農事)
仲夏之月命有司爲民祈祀山川百源大雩帝
乃命百縣雩祀百辟卿士有益於民者以祈穀
實(陽氣盛而恆旱山川百原能興雲雨者也雩帝謂雩五精之帝也百辟卿士古者上公以)
(下若句龍后稷之類)
季夏之月樹木方盛無有斬伐(爲其未堅靱也)毋發令
而待以妨神農之事(發令而待謂出繇役之令以豫驚民民驚則心動是)
(害土神之氣也土神稱曰神農者以其主於稼穡也)水潦盛昌擧大事則
有天殃
孟秋之月乃命將帥選士厲兵命大理審斷刑
命百官完堤坊謹壅塞以備水潦
仲秋之月養衰老授几杖乃命有司趣民收歛
務蓄菜多積聚(爲禦冬之備也)乃勸民種麥毋或失時
(麥者接絕續乏之穀尤重之也)
季秋之月命冢宰擧五穀之要(定其租稅簿)藏帝籍
之收於神倉霜始降百工咸休(寒而膠漆作不堅好)
孟冬之月賞死事恤孤寡(死事謂以國事死也)命百官謹
蓋藏(謂府庫囷倉也)固封疆備邊境完要塞謹關梁大
飲烝(十月農功畢天子諸侯與其群臣飲酒於大學以正齒位謂之大飲)天子乃
祈來年于天宗祀于公社及門閭臘先祖五祀
(此周禮所謂蜡祭也天宗謂日月星辰也五祀門戶中霤竈行)勞農以休息之
(黨正屬民飲酒正齒位是也)天子乃命將帥講武習射御
仲冬之月天子乃命有司祈祀四海大川山林
藪澤有能取蔬食田獵禽獸者野虞教導之(務收)
(歛野物也大澤曰藪草木之實爲蔬食)
季冬之月命取冰冰巳入令告民出五種(命田官告)
(民出五種明大寒氣過農事將起)命農計耦耕事修耒耜具田
器天子乃與公卿大夫共飭國典論時令以待
來歲之宜(飭國典者和六典之法也周禮以正月爲之也)
文王世子
文王之爲世子朝於王季日三雞初鳴而起衣
服至於寢門外問內豎之御者曰今日安否何
如(內豎小臣之屬掌外內之通令者御如今小吏直日也)內豎曰安文王乃
喜及日中又至亦如之及暮又至亦如之其有
不安節則內豎以告文王文王色憂行不能正
履(節謂居處故事也履蹈地也)王季復膳然後亦復初食上
必在視寒煖之節(在察也)食下問所膳(膳所食也)然後
退武王帥而行之(帥循也)文王有疾武王不脫冠
帶而養(言常在側)文王壹飯亦壹飯文王再飯亦再
飯(欲知氣力箴藥所勝)凡三王教世子必以禮樂樂所以
脩內也禮所以修外也禮樂交錯於中發形於
外立太傅少傅以養之(養猶教也言養者積浸成長)太傅審
父子君臣之道以示之(爲之行其禮也)少傅奉世子以
觀太傅之德行而審諭之(爲之說其義也)太傅在前少
傅在後(謂其在學時也)入則有保出則有師(謂燕居出入時也)
是以教諭而德成也(以有四人維持之)師也者教之以
事而諭諸德者也保也者愼其身以輔翼之而
歸諸道者也(愼其身者謹安護之)是故知爲人子然後可
以爲人父知爲人臣然後可以爲人君知事人
然後能使人君之於世子也親則父也尊則君
也有父之親有君之尊然後兼天下而有之是
故養世子不可不愼也(處君父之位覽海內之士而近不能以教其子)
(則其餘不足觀之也)行一物而三善皆得者唯世子而巳
其齒於學之謂也(物猶事也)故世子齒於學國人觀
之曰將君我而與我齒讓何也曰有父在則禮
然然而衆知父子之道矣其二曰將君我而與
我齒讓何也曰有君在則禮然然而衆知君臣
之義也其三曰將君我而與我齒讓何也曰長
長也然而衆知長幼之節故父在斯爲子君在
斯謂臣居子與臣之節所以尊君親親也故學
之爲父子焉學之爲君臣焉學之爲長幼焉(學教)
(也)父子君臣長幼之道得而國治語曰樂正司
業父師司成一有元良萬國以貞世子之謂也
(司主也一一人也元大也良善也貞正也)
禮運
昔者仲尼與於蜡賓(蜡者索也歲十二月合聚萬物而索饗之亦祭宗廟)
(時孔子仕魯而在助祭之中)事畢出遊於觀之上喟然而歎
(觀闕也)言偃在側曰君子何歎(言偃孔子弟子子游也)孔子
曰大道之行也天下爲公選賢與能(公猶共也禪位授聖)
(不家之也)故人不獨親其親不獨子其子(孝慈之道廣也)使
老有所終幼有所長鰥寡孤獨廢疾者皆有所
養(無匱乏者)是故謀閉而不興盜竊亂賊而不作是
謂大同(同猶和平)今大道旣隱(隱猶去也)天下爲家(傳位於子)
(也)各親其親各子其子大人世及以爲禮城郭
溝池以爲固(亂賊繁多爲此以服之大人諸侯也)禮義以爲紀以
正君臣以篤父子以睦兄弟以和夫婦以設制
度以功爲巳故謀用是作兵由此起(以其違大道敦朴之)
(本其弊則然老子曰法令滋章盜賊多有也)禹湯文武成王周公由
此其選也(由用也能用禮義成治者也)此六君子者未有不
謹於禮者言偃復問曰如此乎禮之急也孔子
曰夫禮者先王以承天之道以治人之情故失
之者死得之者生詩云人而無禮胡不遄死故
聖人以禮示之天下國家可得而正(民知禮則易教也)
是故禮者君之大柄所以治政安君故聖王脩
義之柄禮之序以治人情(治者去瑕穢養精華也)故人情
者聖王之田也脩禮以耕之(和其剛柔)陳義以種之
(樹以善道)講學以耨之(存是去非類也)本仁以聚之(合其所盛)播
樂以安之(感動使之堅固)故治國不以禮猶無耜而耕
也(無以入之也)爲禮不本於義猶耕而不種也(嘉穀無由)
(生也)爲義而不講以學猶種而不耨也(苗不殖草不除)講
之以學而不合以仁猶耨而不穫也(無以知收之豐荒也)
合之以仁而不安以樂猶穫而不食也(不知味之甘苦)
安之以樂而不達於順猶食而不肥也(功不見也)四
體旣正膚革充盈人之肥也父子篤兄弟睦夫
婦和家之肥也大臣法小臣廉官職相序君臣
相正國之肥也天子以德爲車以樂爲御諸侯
以禮相與大夫以法相序士以信相考百姓以
睦相守天下之肥也是謂大順故無水旱昆蟲
之灾民無凶飢妖孽之疾(言大順之時陰陽和也昆蟲之灾螟螽之)
(屬也)故天不愛其道地不愛其寶人不愛其情(言嘉)
(瑞出人情至也)故天降膏露地出醴泉山出器車河出
馬圖鳳皇騏驎皆在郊棷龜龍在宮沼其餘鳥
獸之卵胎皆可俯而窺也(膏猶甘也器謂若銀罋丹甑也馬圖龍馬)
(負圖而出也棷叢草也沼池也)則是無故(非有他故使之然)先王能脩
禮以達義體信而達順故此順之實也
禮器
禮釋回增美質措則正施則行(釋猶去也回邪僻也質猶性也)
(措猶置也)其在人也如竹箭之有筠如松栢之有心
二者居天下之大端故貫四時而不改柯易葉
(箭篠也端本也四物於天下最得氣之本也或柔靱於外或和澤於內以此不變傷人之得禮)
(亦猶然)君子有禮則外諧而內無怨故物無不懷
仁鬼神饗德(懷歸)先王之立禮也有本有文忠信
禮之本義理禮之文無本不立無文不行(言必外內)
(具也)禮也者合於天時設於地財順於鬼神合於
人心理萬物者故天不生地不養君子不以爲
禮鬼神弗饗(天不生謂非其時物也地不養謂非其地所生也)是故昔
者先王之制禮也因其財物而致其義焉故作
大事必順天時(大事祭祀也)爲朝夕必放於日月(日出)
(東方月生西方也)爲高必因丘陵(謂冬至祭天於圓丘之上)爲下必
因川澤(謂夏至祭地於方澤之中)是故因天事天(天高因高者以事之)
因地事地(地下因下者以事之)因名山升中于天(名猶大也升猶)
(上也中猶成也謂廵狩至於方岳燔柴祭天告以諸侯之成功也)因吉土以饗
帝于郊(吉土王者所卜而居之土也饗帝于郊以四時所兆祭於四郊者也)升中
于天而鳳皇降龜龍格(功成而太平陰陽氣和而致象物也)饗帝
於郊而風雨節寒暑時(五帝主五行五行之氣和而庶徵得其序五行)
(木爲雨金爲晹火爲燠水爲寒土爲風)是故聖人南面而立而天
下大治是故先王制禮也以節事(動反本也)脩樂以
導志(勸之善也)故觀其禮樂而治亂可知(亂國禮慢而樂淫也)
內則
子事父母雞初鳴咸盥漱冠緌纓端畢紳搢笏
(咸皆也緌纓之飾也端玄端士服也庶人深衣也紳大帶也)左右佩用(必佩者備)
(尊者使令也)以適父母舅姑之所及所下氣怡聲問
所欲而敬進之柔色以温之(温藉也承尊者必和顔色也)父
母有過下氣怡色柔聲以諫諫若不入起敬起
孝悅則復諫父母怒不悅而撻之流血不敢疾
怨起敬起孝(撻擊也)父母雖没將爲善思貽父母
令名必果曾子曰孝子之養老樂其耳目安其
寢處以其飲食忠養之父母之所愛亦愛之父
母之所敬亦敬之至於犬馬盡然而況於人乎
玉藻
年不順成則天子素服乘素車食無樂(自貶損也)君
無故不殺牛大夫無故不殺羊士無故不殺犬
豕(故謂祭祀之時)君子遠庖厨凡有血氣之類弗身踐
也(踐當爲剪聲之誤剪猶殺也)
大傳
聖人南面而聽天下所且先者有五民不得與
焉(且先言未遑餘事)一曰治親二曰報功三曰擧賢四
曰使能五曰存愛(功功臣也存察也察有仁愛者)五者一得於
天下民無不足無不贍五者一物紕繆民不得
其死(物猶事紕猶錯也五事得則民足一事失則民不得其死明政之難也)聖人
南面而治天下必自人道始矣(人道謂此五事也)是故
人道親親(言先有恩)親親故尊祖尊祖故敬宗敬宗
故收族收族故宗廟嚴宗廟嚴故重社稷重社
稷故愛百姓愛百姓故刑罸中刑罸中故庶民
安庶民安故財用足財用足故百志成百志成
故禮俗刑禮俗刑然後樂(收族序以昭穆也嚴猶尊也百志人之志)
(意所欲也刑猶成也)詩云不顯不承無斁於人斯此之謂
也(斁厭也言文王之德不顯乎不承先人之業乎言其顯且承之樂之無厭)
樂記
凡音之起由人心生也人心之動物使之然也
感於物而動故形於聲(官商角徵羽雜比曰音單出曰聲形猶見也)
樂者音之所由生也其本在人心之感於物是
故其哀心感者其聲噍以殺其樂心感者其聲
嘽以緩其喜心感者其聲發以散其怒心感者
其聲粗以厲其敬心感者其聲直以廉其愛心
感者其聲和以柔六者非其性也感於物而後
動(言人聲在所見非有常也噍踧也嘽寬綽貌發猶揚也)是故先王愼所
以感之者故禮以導其志樂以和其聲政以一
其行刑以防其姦禮樂刑政其極一也所以同
民心而出治道凡音者生人心者也情動於中
故形於聲聲成文謂之音是故治世之音安以
樂其政和亂世之音怨以怒其政乖亡國之音
哀以思其民困音聲之道與政通矣(言八音和否隨政)
宮爲君商爲臣角爲民徵爲事羽爲物五者不
亂則無怠懘之音矣(五者君臣民事物也凡聲濁者尊淸者卑怠懘弊敗)
(不和之貌也)宮亂則荒其君驕商亂則陂其臣壞角
亂則憂其民怨徵亂則哀其事勤羽亂則危其
財匱五者皆亂迭相陵謂之慢如此則國之滅
亡無日矣(君臣民事物其道亂則其音應而亂也荒猶散也陂傾也)鄭衛之
音亂世之音比於慢矣(比猶同也)桑間濮上之音亡
國之音其政散其民流誣上行私而不可止也
(濮水之上地有桑間者亡國之音於此水出也)是故知聲而不知音者
禽獸是也知音而不知樂者衆庶是也唯君子
爲能知樂(禽獸知此爲聲耳不知其宮商之變八音並作克諸曰樂)審聲以
知音審音以知樂審樂以知政而治道備矣是
故不知聲者不可與言音不知音者不可與言
樂知樂者則幾於禮矣禮樂皆得謂之有德(幾近)
(也聽樂而知政之得失則能正君臣民事物之禮也)樂之隆非極音食饗
之禮非致味(隆猶盛極猶窮)是故先王之制禮樂非以
極口腹耳目之欲將以教民平好惡而反人道
之正(教之使知好惡)先王之制禮樂人爲之節(言爲作法度以)
(遏其欲也)衰麻哭泣所以節喪紀也鐘鼓干戚所以
和安樂也㛰姻冠笄所以别男女也射鄕食饗
所以正交接也(男二十而冠女許嫁而笄成人之禮也射大射鄕鄕飲酒也食)
(食禮饗饗禮也)禮節民心樂和民聲政以行之刑以防
之禮樂刑政四達而不悖則王道備矣樂由中
出(和在心也)禮自外作(敬在貌也)大樂必易大禮必簡(易簡)
(若於淸廟大饗然也)樂至則無怨禮至則不爭揖讓而治
天下者禮樂之謂也(至猶達行)大樂與天地同和大
禮與天地同節(言順天地之氣與其數也)和故百物不失(不失)
(性也)節故祀天祭地(成萬物有功報焉也)明則有禮樂(教人者也)
幽則有鬼神(助天地成物者也)如此則四海之內合敬
同愛王者功成作樂治定制禮(功主於王業治主於教民)五
帝殊時不相㳂樂三王異世不相襲禮(言其有損益也)
故聖人作樂以應天制禮以配地禮樂明備天
地官矣(官猶事也各得其事)地氣上躋天氣下降鼓之以
雷霆奮之以風雨動之以四時煖之以日月而
百化興焉如此則樂者天地之和也禮者所以
綴淫也(綴猶止也)是故先王有大事必有禮以哀之
有大福必有禮以樂之哀樂之分皆以禮終(大事)
(謂死喪也)是故先王本之情性稽之度數制之禮義
合生氣之和道五常之行使之陽而不散陰而
不密剛氣不怒柔氣不懾四暢交於中而發作
於外皆安其位而不相奪也(生氣陰陽氣也五常五行也密之言)
(閉也懾猶恐懼也)土弊則草木不長水煩則魚鼈不大
氣衰則生物不遂世亂則禮慝而樂淫是故其
聲哀而不莊樂而不安慢易以犯節流湎以忘
本感條暢之氣而滅平和之德是以君子賤之
也(遂猶成也慝穢也感動也動人條暢之善氣使失其所也)凡姦聲感人而
逆氣應之逆氣成象而淫樂興焉正聲感人而
順氣應之順氣成象而和樂興焉唱和有應回
邪曲直各歸其分而萬物之理各以類相動(成象)
(謂人樂習焉)是故君子反情以和其志比類以成其
行姦聲亂色不留聰明淫樂慝禮不接心術惰
慢邪僻之氣不設於身體使耳目鼻口心智百
體皆由順正以行其義(反猶本也術猶道也)然後發以聲
音而文以琴瑟動以干戚飾以羽旄從以簫管
奮至德之光動四氣之和以著萬物之理(奮猶動動)
(至德之光謂降天神出地祇格祖考也著猶成也)故樂行而倫淸耳目
聰明血氣和平移風易俗天下皆寧(言樂用則正人理和)
(陰陽也倫謂人道也)魏文侯問於子夏曰吾端冕而聽古
樂則唯恐臥聽鄭衛之音則不知倦敢問古樂
之如彼何也新樂之如此何也(古樂先王之正樂也)對曰
今君之所問者樂也所好者音也相近而不同
(鏗鏘之類皆爲音應律乃爲樂)文公曰敢問何如(欲知音樂異意)對曰
夫古者天地順而四時當民有德而五穀昌疾
疫不作而無妖祥此之謂大當然後聖人作爲
父子君臣以爲綱紀綱紀旣正天下大定天下
大定然後正六律和五聲弦歌詩頌此之謂德
音德音之謂樂(當謂樂不失其所也)今君之所好者其溺
音乎鄭音好濫淫志宋音燕女溺志衛音趍數
煩志齊音敖僻驕志四者淫於色而害於德是
以祭祀弗用也(言四國出此溺音也)爲人君者謹其所好
惡而巳矣君好之則臣爲之上行之則民從之
詩云誘民孔易此之謂也(誘進也孔甚也民從君之所好惡進之於)
(善無難也)君子曰禮樂不可斯須去身致樂以治心
(樂由中出故治心也)致禮以治躬(禮自外作故治身也)心中斯須不
和不樂而鄙詐之心入之矣(鄙詐入之謂利欲生也)外貌
斯須不莊不敬而慢易之心入之矣(易輕易也)故樂
也者動於內者也禮也者動於外者也樂極則和
禮極則順內和而外順則民瞻其顏色而不與爭
也望其容貌而民不生易慢焉是故樂在宗廟
之中君臣上下同聽之則莫不和敬在族長鄕
里之中長幼同聽之則莫不和順在閨門之內
父子兄弟同聽之則莫不和親故樂者所以合
和父子君臣附親萬民是先王立樂之方也
祭法
夫聖王之制祭祀也法施於民則祀之以死勤
事則祀之以勞定國則祀之能禦大灾則祀之
能扞大患則祀之是故厲山氏之有天下也其
子曰農能殖百穀夏后氏之衰周棄繼之故祀
以爲稷共工氏之覇九州也其子曰后土能平
九州故祀以爲社帝嚳能序星辰堯能賞均刑
法舜能勤衆事鯀鄣洪水禹能脩鯀之功黃帝
正名百物顓頊能脩之契爲司徒而民成冥勤
其官而水死湯以寬治民而除其虐文王以文
治武王以武功去民之灾此皆有功烈於民者
也及夫日月星辰民所瞻仰也山林川谷丘陵
民所取財用也非此族也不在祀典(祀典謂祭禮也)
祭義
祭不欲數數則煩煩則不敬祭不欲疏疏則怠
怠則忘是故君子合諸天道春禘秋嘗(忘與不敬違禮)
(莫大焉合於天道因四時之變化孝子感時而念親則以此祭之也)霜露旣降君
子履之必有悽愴之心非其寒之謂也春雨露
旣濡君子履之必有怵惕之心如將見之(非其寒之)
(謂謂悽愴及怵惕皆爲感時念親也)樂以迎來哀以送往致齋於
內散齋於外齋之日思其居處思其笑語思其
志意思其所樂思其所嗜齋三日乃見其所爲
齋者(見其所爲齋思之熟也)祭之日入室僾然必有見乎
其位周旋出戶肅然必有聞乎其容聲出戶而
聽愾然必有聞乎其歎息之聲是故先王之孝
也色不忘乎目聲不絕乎耳心志嗜欲不忘乎
心安得不敬乎君子生則敬養死則敬享(享猶祭也)
(饗也)唯聖人爲能饗帝孝子爲能饗親(謂祭之能使之饗之)
(也帝天也)先王之所以治天下者五貴有德也貴貴
也貴老也敬長也慈幼也此五者先王之所以
定天下也貴有德爲其近於道也貴貴爲其近
於君也貴老爲其近於親也敬長爲其近於兄
也慈幼爲其近於子也(言治國有家道也)曾子曰身也
者父母之遺體也行父母之遺體敢不敬乎居
處不莊非孝也事君不忠非孝也莅官不敬非
孝也朋友不信非孝也戰陳無勇非孝也五者
不遂灾及於親敢不敬乎(遂猶成也)夫孝置之而塞
乎天地敷之而橫乎四海施諸後世而無朝夕
詩云自西自東自南自北無思不服此之謂也
孝有三小孝用力中孝用勞大孝不匱(勞猶功)思
慈愛忘勞可謂用力矣尊仁安義可謂用勞矣
博施備物可謂不匱矣(思慈愛忘勞思父母之慈愛已而自忘己之勞)
(苦)父母愛之喜而弗忘父母惡之懼而無怨(無怨)
(無怨於父母之心也)父母有過諫而不逆(順而諫之)父母旣没
必求仁者之粟以祀之此之謂禮終(喩貧困猶不取惡人)
(之物以事巳親)樂正子春下堂而傷其足數月不出猶
有憂色門弟子曰夫子之足瘳矣數月不出猶
有憂色何也曰吾聞諸曾子父母全而生之子
全而歸之可謂孝矣不虧其體不辱其身可謂
全矣故君子跬步弗敢忘孝也今予忘孝之道
予是以有憂色也壹擧足而不敢忘父母壹出
言而不敢忘父母壹擧足而不敢忘父母是故
道而弗徑舟而不游不敢以先父母之遺體行
危殆壹出言而不敢忘父母是故惡言不出於
口忿言不及於身不辱其身不羞其親可謂孝
矣(徑步邪趍疾也)虞夏殷周天下之盛王也未有遺年
者是故天子廵狩諸侯待見于境天子先見百
年者(問其國君以百年者所在而往見之)
祭統
凡治人之道莫急於禮禮有五經莫重於祭(禮有)
(五經謂吉凶賓軍嘉也莫重於祭謂以吉禮爲首也)夫祭者非物自外至
也自中生出於心也心怵而奉之以禮是故唯
賢者能盡祭之義是故君子之教也外則教之
以尊其君長內則教之以孝於其親是故君子
之事君也必身行之所不安於上則不以使下
所惡於下則不以事上非諸人行諸已非教之
道也(必身行之言恕己乃行之)是故君子之教也必由其本
順之至也祭其是與故曰祭者教之本也巳(教由)
(孝順生)祭而不敬何以爲也
經解
天子者與天地參焉故德配天地兼利萬物與
日月並明明照四海而不遺微小其在朝廷則
道仁聖禮義之序燕處則聽雅頌之音行步則
有環珮之聲升車則有鸞和之響居處有禮進
退有度百官得其宜萬事得其序詩云淑人君
子其儀不忒其儀不忒正是四國此之謂也(道猶)
(言也)發號出令而民悅謂之和上下相親謂之仁
民不求其所欲而得之謂之信除去天地之害
謂之義義與信和與仁覇王之器也有治民之
意而無其器則不成(器謂所操以作事者義信和仁皆在於禮也)夫
禮之於國也猶衡之於輕重也繩墨之於曲直
也規矩之於方圓也故衡誠懸不可欺以輕重
繩墨誠陳不可欺以曲直規矩誠設不可欺以
方圓君子審禮不可誣以姦詐(衡稱也縣錘也陳設也)孔
子曰安上治民莫善於禮此之謂也故朝覲之
禮所以明君臣之義也聘問之禮所以使諸侯
相尊敬也喪祭之禮所以明臣子之恩也鄕飲
酒之禮所以明長幼之序也㛰姻之禮所以明
男女之别也夫禮禁亂之所由生猶防止水之
所自來也故以舊防爲無所用而壞之者必有
水敗以舊禮爲無所用而去之者必有亂患故
㛰姻之禮廢則夫婦之道苦而淫僻之罪多矣
鄕飲酒之禮廢則長幼之序失而鬭爭之獄繁
矣喪祭之禮廢則臣子之恩薄而背死忘生者
衆矣聘覲之禮廢則君臣之位失而背叛侵陵
之敗起矣(苦謂不至不答之屬)故禮之教化也微其正邪
於未形使人日徙善遠罪而不自知也是以先
王隆之也易曰君子愼始差若毫釐謬以千里
此之謂也(隆謂尊盛之也始謂其微時也)
仲尼燕居
子曰禮者何也卽事之治也治國而無禮譬猶
瞽之無相與倀倀乎其何之譬如終夜有求幽
室之中非燭何以見之若無禮則手足無所措
耳目無所加進退揖讓無所制是故以之居處
長幼失其别閨門三族失其和朝廷官爵失其
序軍旅武功失其制宮室失其度量喪紀失其
哀政事失其施凡衆之動失其宜
中庸
天命之謂性率性之謂道脩道之謂教(性者生之質也)
(命者人所稟受率循循性行之是曰道脩治也治而廣之人放傚之是曰教)道也者
不可須臾離也可離非道也(道猶道路也出入動作由之須臾離)
(之惡乎從)是故君子戒愼乎其所不覩恐懼乎其所
不聞莫見乎隱莫顯乎微故君子愼其獨也(愼其)
(獨者愼其閑居之所爲也小人於隱者動作言語自以爲不見覩不見聞則必肆盡其情若有)
(佔聽之者是爲顯見甚於衆人之中爲之也)子曰中庸其至矣乎民
鮮能久矣(鮮罕也言中庸爲道至美故人罕能久行之者)子曰無憂者
其唯文王乎以王季爲父以武王爲子父作之
子述之(聖人以立法度爲大事子能述成之則何憂乎堯舜之父子則有凶頑禹湯之)
(父子則寡令聞父子相成唯有文王也)武王纘大王王季文王緒
一戎衣而有天下身不失天下之顯名尊爲天
子富有四海之內宗廟饗之子孫保之(纘繼也緒業也)
子曰武王周公其達孝矣乎夫孝者善繼人之
志善述人之事者也
表記
子曰仁有三與仁同功而異情(利仁強仁功雖與安仁者同本)
(情則異也)與仁同功其仁未可知也與仁同過然後
其仁可知也仁者安仁智者利仁畏罪者強仁
(功者人所貪過者人所避)子曰君子不以辭盡人(不見人之言語則以)
(爲善言其餘行或時惡也)故天下有道則行有枝葉天下無
道則辭有枝葉(行有枝葉所以益德也言有枝葉是衆虛華也枝葉依榦而生)
(言行亦由禮出也)是故君子於有喪者之側不能賻焉
則不問其所費於有病者之側不能饋焉則不
問其所欲有客不能館焉則不問其所舍(皆避有其)
(言而無其實也)故君子之接如水小人之接如醴君子
淡以成小人甘以壞(水相得合而巳酒醴相得則敗淡無酸酢少味也)
不以口譽人則民作忠故君子問人之寒則衣
之問人之飢則食之稱人之美則爵之(皆爲有言不可)
(以無實也)
緇衣
子言之曰爲上易事也爲下易知也則刑不煩
矣(言君不苛虐臣無姦心則刑可以措也)子曰夫民教之以德齊
之以禮則民有格心教之以政齊之以刑則民
有遯心(格來也遯逃也)故君民者子以愛之則民親之
信以結之則民不背恭以莅之則民有遜心(莅臨)
(也遜猶順也)子曰下之事上也不從其所令而從其
所行(言民化行不拘於言也)上好是物下必有甚矣(甚者甚於)
(君也)故上之所好惡不可不愼也是民之表也(言民)
(之從君如影之逐表)子曰禹立三年百姓以仁遂焉豈必
望而知也爲下可述而志也則君不疑於其臣
而臣不惑於其君矣(志猶知也)上人疑則百姓惑下
難知則君長勞(難知有姦心也)故君民者章好以示民
俗愼惡以御民之淫則民不惑矣(淫貪侈也孝經曰示之以)
(好惡而民知禁也)子曰大臣不可以不敬也是民之表
也邇臣不可以不愼也是民之道也(民之道言民循從也)
子曰大人不親其所賢而信其所賤民是以親
失而教是以煩(親失失其所當親也教煩由信賤者也賤者無壹德也)子
曰民以君爲心君以民爲體心莊則體舒心肅
則容敬心好之身必安之君好之民必欲之心
以體全亦以體傷君以民存亦以民亡(莊齊莊也)
大學
堯舜率天下以仁而民從之桀紂率天下以暴
而民從之其所令反其所好而民不從(言民化君行也)
(君好貨而禁民淫於財利不能止也)是故君子有諸巳而後求諸
人無諸巳而後非諸人所藏乎身不恕而能喩
諸人者未之有也故上老老而民興孝上長長
而民興悌上恤孤而民不背所惡於上無以使
下所惡於下毋以事上所惡於前毋以先後所
惡於後毋以從前所惡於右毋以交左所惡於
左毋以交於右詩云樂只君子民之父母民之
所好好之民之所惡惡之此之謂民之父母(言治)
(民之道無他取於己而巳)好人之所惡惡人之所好是謂拂
人之性灾必逮夫身(拂猶佹逮及也)
昏義
昏禮者將合二姓之好上以事宗廟而下以繼
後世也故君子重之男女有别而後夫婦有義
夫婦有義而後父子有親父子有親而後君臣
有正故曰㛰禮者禮之本也夫禮始於冠本於
㛰重於喪祭尊於朝聘和於鄕射此禮之大體
也古者天子后立六宮三夫人九嬪二十七世
婦八十一御女以聽天下之內治以明章婦順
故天下內和而家理也天子立六官三公九卿
二十七大夫八十一元士以聽天下之外治以
明章天下之男教故外和而國治也故曰天子
聽男教后聽女順天子理陽道后治陰德天子
聽外治后聽內治教順成俗外內和順國家理
治此之謂盛德也是故男教不修陽事不得讁
見于天日爲之食婦順不修陰事不得讁見于
天月爲之食是故日食則天子素服而修六官
之職蕩天下之陽事月食則后素服而修六官
之職蕩天下之陰事故天子之與后猶日之與
月陰之與陽相須而後成者也(讁之言責也蕩蕩滌去穢惡也)
射義
古者諸侯之射也必先行燕禮卿大夫士之射
也必先行鄕飲酒之禮故燕禮者所以明君臣
之義也鄕飲酒之禮者所以明長幼之序也(言别)
(尊卑老稚乃後射以觀德行也)故射者進退周還必中禮內志
正外體直然後持弓矢審固持弓矢審固然後
可以言中此可以觀德行也(內正外直習於禮樂有德行者)其
節天子以騶虞諸侯以狸首大夫以采蘋士以
采蘩故明乎其節之志以不失其事則功成而
德行立德行立則無暴亂之禍功成則國安故
曰射者所以觀盛德也(騶虞采蘋采蘩今詩篇名也狸首亡也)是
故古者天子以射選諸侯卿大夫士射者男子
之事因而飾之以禮樂也故事之盡禮樂而可
數爲以立德行者莫若射故聖王務焉(選士者先考德)
(行乃後決之射也男子生而有射事長學禮樂以飾之)是故古者天子之
制諸侯歲獻貢士於天子天子試之於射宮觀
其容體比於禮其節比於樂而中多者得與於
祭其容體不比於禮其節不比於樂而中少者
不得與於祭數與於祭而君有慶數不與於祭
而君有讓數有慶而益地數有讓而削地故曰
天子之大射謂之射侯射侯者射爲諸侯也射
中則得爲諸侯射不中則不得爲諸侯(大射謂將祭擇)
(士之射也得爲諸侯謂有慶也不得爲諸侯謂有讓也)故射者仁之道也
求正諸巳巳正而後發發而不中則不怨勝者
反求諸巳而巳矣孔子曰弟子無所爭必也射
乎
羣書治要卷第七
