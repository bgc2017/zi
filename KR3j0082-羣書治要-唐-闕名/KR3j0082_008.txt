羣書治要卷第九
秘書監鉅鹿男臣魏徵等奉勅撰
孝經論語
孝經
仲尼居(仲尼孔子字)曾子侍(曾子孔子弟子也)子曰先王有
至德要道(子者孔子)以順天下民用和睦上下無怨
(以用也睦親也至德以教之要道以化之是以民用和睦上下無怨也)汝知之乎
曾子避席曰參不敏何足以知之(參名也參不達)子曰
夫孝德之本也(人之行莫大於孝故曰德之本也)教之所由生
也(教人親愛莫善於孝故言教之所由生)復坐吾語汝身體髮膚
受之父母不敢毀傷孝之始也立身行道揚名
於後世以顯父母孝之終也夫孝始於事親中
於事君終於立身大雅云無念爾祖聿修厥德
(大雅者詩之篇名無念無忘也聿述也修治也爲孝之道無敢忘爾先祖當修治其德矣)
子曰愛親者不敢惡於人(愛其親者不敢惡於他人之親)敬親
者不敢慢於人(巳慢人之親人亦慢巳之親故君子不爲也)愛敬盡
於事親(盡愛於母盡敬於父)而德教加於百姓(敬以直內義以方外)
(故德教加於百姓也)形于四海(形見也德教流行見四海也)蓋天子之
孝也呂刑云一人有慶兆民賴之(呂刑尚書篇名一人謂天)
(子天子爲善天下皆賴之)
在上不驕高而不危(諸侯在民上故言在上敬上愛下謂之不驕故居高)
(位而不危殆也)制節謹度滿而不溢(費用約儉謂之制節奉行天子法度)
(謂之謹度故能守法而不驕逸也)高而不危所以長守貴也(居高)
(位能不驕所以長守貴也)滿而不溢所以長守富也(雖有一國之財)
(而不奢泰故能長守富)富貴不離其身(富能不奢貴能不驕故云不離其身)
然後能保其社稷(上能長守富貴然後乃能安其社稷)而和其民
人(薄賦歛省傜伇是以民人和也)蓋諸侯之孝也詩云戰戰兢
兢如臨深淵如履薄冰(戰戰恐懼兢兢戒愼如臨深淵恐墜如履薄冰)
(恐陷)
非先王之法服不敢服非先王之法言不敢道
(不合詩書不敢道)非先王之德行不敢行(不合禮樂則不敢行)是
故非法不言(非詩書則不言)非道不行(非禮樂則不行)口無擇
言身無擇行言滿天下無口過行滿天下無怨
惡三者備矣然後能守其宗廟(法先王服言先王道行先王德)
(則爲備矣)蓋卿大夫之孝也詩云夙夜匪懈以事一
人(夙早也夜暮也一人天子也卿大夫當早起夜臥以事天子勿懈惰)
資於事父以事母而愛同(事父與母愛同敬不同也)資於事
父以事君而敬同(事父與君敬同愛不同)故母取其愛而
君取其敬兼之者父也(兼并也愛與母同敬與君同并此二者事父之)
(道也)故以孝事君則忠(移事父孝以事於君則爲忠也)以敬事長
則順(移事兄敬以事於長則爲順矣)忠順不失以事其上(事君能忠)
(事長能順二者不失可以事上也)然後能保其祿位而守其祭
祀蓋士之孝也詩云夙興夜寐無忝爾所生(忝辱)
(也所生謂父母士爲孝當早起夜臥無辱其父母也)
因天之道(春生夏長秋收冬藏順四時以奉事天道)分地之利(分别五土)
(視其高下此分地之利)謹身節用以養父母(行不爲非爲謹身富不奢)
(泰爲節用度財爲費父母不乏也)此庶人之孝也故自天子至
于庶人孝無終始而患不及己者未之有也(總說)
(五孝上從天子下至庶人皆當孝無終始能行孝道故患難不及其身未之有者言未之有也)
曾子曰甚哉孝之大也(上從天子下至庶人皆當爲孝無終始曾子乃)
(知孝之爲大)子曰夫孝天之經也(春秋冬夏物有死生天之經也)地
之義也(山川高下水泉流通地之義也)民之行也(孝悌恭敬民之行也)天
地之經而民是則之(天有四時地有高下民居其間當是而則之)則
天之明(則視也視天四時無失其早晚也)因地之利(因地高下所宜何等)
以順天下是以其教不肅而成(以用也用天四時地利順治天)
(下下民皆樂之是以其教不肅而成也)其政不嚴而治(政不煩苛故不嚴而)
(治也)先王見教之可以化民也(見因天地教化民之易也)是故
先之以博愛而民莫遺其親(先修人事流化於民也)陳之
以德義而民興行(上好義則民莫敢不服也)先之以敬讓而
民不爭(若文王敬讓於朝虞芮推畔於野上行之則下效法之)道之以禮
樂而民和睦(上好禮則民莫敢不敬)示之以好惡而民知
禁(善者賞之惡者罰之民知禁不敢爲非也)
子曰昔者明王之以孝治天下不敢遺小國之
臣(古者諸侯歲遣大夫聘問天子天子待之以禮此不遺小國之臣者也)而况於
公侯伯子男乎(古者諸侯五年一朝天子天子使世子郊迎芻禾百車以客禮)
(待之)故得萬國之歡心以事其先王(諸侯五年一朝天子各以)
(其職來助祭宗廟是得萬國之歡心事其先王也)治國者不敢侮於鰥
寡而况於士民乎(治國者諸侯也)故得百姓之歡心以
事其先君治家者不敢失於臣妾之心而况於
妻子乎故得人之歡心以事其親夫然故生則
親安之(養則致其樂故親安之也)祭則鬼饗之(祭則致其嚴故鬼饗之)
是以天下和平(上下無怨故和平)灾害不生(風雨順時百穀成熟)
禍亂不作(君惠臣忠父慈子孝是以禍亂無緣得起也)故明王之以
孝治天下也如此(故上明王所以灾害不生禍亂不作以其孝治天下故致)
(於此)詩云有覺德行四國順之(覺大也有大德行四方之國順而行)
(之也)
曾子曰敢問聖人之德無以加於孝乎子曰天
地之性人爲貴(貴其異於萬物也)人之行莫大於孝(孝者)
(德之本又何加焉)孝莫大於嚴父(莫大尊嚴其父)嚴父莫大於
配天(尊嚴其父莫大於配天生事愛敬死爲神主也)則周公其人也(尊嚴)
(其父配食天者周公爲之)昔者周公郊祀后稷以配天(郊者祭天名后)
(稷者周公始祖)宗祀文王於明堂以配上帝(文王周公之父明堂)
(天子布政之宮上帝者天之别名)是以四海之內各以其職來
祭(周公行孝朝越裳重譯來貢是得萬國之歡心也)夫聖人之德又何
以加於孝乎(孝悌之至通於神明豈聖人所能加)聖人因嚴以教
敬因親以教愛(因人尊嚴其父教之爲敬因親近於其父教之爲愛順人情也)
聖人之教不肅而成(聖人因人情而教民民皆樂之故不肅而成也)其
政不嚴而治(其身正不令而行故不嚴而治)其所因者本也(本謂)
(孝也)父子之道天性也(性常也)君臣之義也(君臣非有天性)
(伹義合耳)父母生之續莫大焉(父母生子骨肉相連屬復何加焉)君
親臨之厚莫重焉(君親擇賢顯之以爵寵之以祿厚之至也)故不愛
其親而愛他人者謂之悖德(人不能愛其親而愛他人親者謂之)
(悖德)不敬其親而敬他人者謂之悖禮(不能敬其親而敬他)
(人之親者謂之悖禮也)以順則逆(以悖爲順則逆亂之道也)民無則焉
(則法)不在於善而皆在於凶德(惡人不能以禮爲善乃化爲惡若桀)
(紂是也)雖得之君子所不貴(不以其道故君子不貴)君子則
不然言思可道(君子不爲逆亂之道言中詩書故可傳道也)行思可
樂(動中規矩故可樂也)德義可尊(可尊法也)作事可法(可法則也)容
止可觀(威儀中禮故可觀)進退可度(難進而盡忠易退而補過)以臨
其民是以其民畏而愛之(畏其刑罰愛其德義)則而象之
故能成其德教而行其政令詩云淑人君子其
儀不忒(淑善也忒差也善人君子威儀不差可法則也)
子曰孝子之事親居則致其敬養則致其樂(樂竭)
(歡心以事其親)病則致其憂喪則致其哀祭則致其嚴
五者備矣然後能事親事親者居上不驕(雖尊爲君)
(而不驕也)爲下不亂(爲人臣下不敢爲亂也)在醜不爭(醜類也以爲善)
(不忿爭)居上而驕則亡(富貴不以其道是以取亡也)爲下而亂
則刑(爲人臣下好作亂則刑罰及其身)在醜而爭則兵(朋友中好爲忿)
(爭者惟兵刃之道)三者不除雖日用三牲之養猶爲不
孝(夫愛親者不敢惡於人之親今反驕亂分爭雖日致三牲之養豈得爲孝子)
子曰五刑之屬三千(五刑者謂墨劓臏宮大辟也)而罪莫大
於不孝要君者無上(事君先事而後食祿今反要君此無尊上之道)非
聖人者無法(非侮聖人者不可法)非孝者無親(巳不自孝又非他人)
(爲孝不可親)此大亂之道也(事君不忠侮聖人言非孝者大亂之道也)
子曰教民親愛莫善於孝教民禮順莫善於悌
移風易俗莫善於樂(夫樂者感人情樂正則心正樂淫則心淫也)安
上治民莫善於禮(上好禮則民易使)禮者敬而巳矣(敬禮)
(之本有何加焉)故敬其父則子悅敬其兄則弟悅敬其
君則臣悅敬一人而千萬人悅所敬者寡悅者
衆(所敬一人是其少千萬人悅是其衆)此之謂要道也(孝悌以教之禮樂以)
(化之此謂要道也)
子曰君子之教以孝非家至而日見之也(伹行孝於)
(內流化於外也)教以孝所以敬天下之爲人父者也(天子)
(父事三老所以敬天下老也)教以悌所以敬天下之爲人兄
者也(天子兄事五更所以教天下悌也)教以臣所以敬天下之
爲人君者也(天子郊則君事天廟則君事尸所以教天下臣)詩云愷悌
君子民之父母(以上三者教於天下眞民之父母)非至德其孰
能順民如此其大者乎(至德之君能行此三者教於天下也)
子曰君子之事親孝故忠可移於君(欲求忠臣出孝子之)
(門故可移於君)事兄悌故順可移於長(以敬事兄則順故可移於長也)
居家理故治可移於官(君子所居則化所在則治故可移於官也)是
以行成於內而名立於後世矣
曾子曰若夫慈愛恭敬安親揚名則聞命矣敢
問子從父之命可謂孝乎子曰是何言與是何
言與昔者天子有爭臣七人雖無道不失其天
下(七人者謂大師大保大傅左輔右弼前疑後丞維持王者使不危殆)諸侯有爭
臣五人雖無道不失其國大夫有爭臣三人雖
無道不失其家(尊卑輔善未聞其官)士有爭友則身不離
於令名(令善也士卑無臣故以賢友助已)父有爭子則身不陷
於不義故當不義則爭之從父之命又焉得爲
孝乎(委曲從父命善亦從善惡亦從惡而心有隱豈得爲孝乎)
子曰昔者明王事父孝故事天明(盡孝於父則事天明)事
母孝故事地察(盡孝於母能事地察其高下視其分察也)長幼順故
上下治(卑事於尊幼順於長故上下治)天地明察神明彰矣(事天)
(能明事地能察德合天地可謂彰也)故雖天子必有尊也言有父
也(雖貴爲天子必有所尊事之若父三老是也)必有先也言有兄也
(必有所先事之若兄五更是也)宗廟致敬不忘親也(設宗廟四時齋戒以)
(祭之不忘其親)修身愼行恐辱先也(修身者不敢毀傷愼行者不歷危殆)
(常恐其辱先也)宗廟致敬鬼神著矣(事生者易事死者難聖人愼之故重)
(其文)孝悌之至通於神明光于四海無所不通(孝至)
(於天則風雨時孝至於地則萬物成孝至於人則重譯來貢故無所不通也)詩云自
西自東自南自北無思不服(孝道流行莫敢不服)
子曰君子之事上也進思盡忠退思補過將順
其美匡救其惡故上下能相親也(君臣同心故能相親)
論語
學而
有子曰(孔子弟子有若也)君子務本本立而道生孝悌
也者其仁之本與(先能事父兄然後仁可成)子曰巧言令色
鮮矣仁(子孔子巧言好其言語令色善其顏色皆欲令人悅之少能有仁也)曾子
曰(孔子弟子曾參也)吾日三省吾身爲人謀而不忠乎
與朋友交而不信乎傳不習乎(言凡所傳之事得無素不講習)
(而傳之者也)子曰導千乘之國(導謂爲之政教也)敬事而信
(爲國者擧事必敬愼與民必誠信也)節用而愛人(節用不奢侈也國以民爲本故)
(愛養之)使民以時(不妨奪農務也)子曰弟子入則孝出則
悌謹而信汎愛衆而親仁行有餘力則以學文
(文者古之遺文)子夏曰(孔子弟子卜商也)事父母能竭其力事
君能致其身(盡忠節不愛其身也)與朋友交言而有信雖
曰未學吾必謂之學矣子曰君子不重則不威
學則不固主忠信無友不如巳者過則勿憚改
(主親也憚難也)曾子曰愼終追遠民德歸厚(愼終者喪盡其哀追)
(遠者祭盡其敬人君行此二者民化其德皆歸於厚也)有子曰禮之用和
爲貴先王之道斯爲美小大由之有所不行知
和而和不以禮節之亦不可行也(人知禮貴和而每事從和)
(不以禮爲節亦不可行也)
爲政
子曰爲政以德譬如北辰居其所而衆星共之
(德者無爲猶北辰之不移而衆星共之)子曰詩三百(篇之大數)一言以
蔽之曰思無邪(歸於正也)子曰導之以政(政謂法教)齊之
以刑民免而無耻(苟免)導之以德(德謂道德)齊之以禮
有耻且格(格正也)子曰君子周而不比(忠信爲周阿黨爲比)
小人比而不周哀公問曰何爲則民服(哀公魯君謚也)
孔子對曰擧直錯諸枉則民服(錯置也舉正直之人用之廢置)
(邪枉之人則民服其上)擧枉錯諸直則民不服季康子問
使民敬忠以勸如之何(康子魯卿季孫肥也)子曰臨之以
莊則敬(莊嚴也君臨民以嚴則民敬上也)孝慈則忠(君能上孝於親下慈)
(於民則民忠矣)擧善而教不能則勸(擧用善人而教不能者則民勸)子
曰人而無信不知其可也(無信其餘終無可也)大車無輗
小車無軏其何以行之哉(大車牛車輗轅端橫木以縛軛者小車駟)
(馬車軏轅端上曲鈎衡者也)
八佾
林放問禮之本(林放魯人)子曰禮與其奢也寧儉喪
與其易也寧戚(易和易言禮之本意失於奢不如儉也喪失於和易不如哀戚)
祭如在(言事死如事生)祭神如神在(謂祭百神)定公問君使
臣臣事君如之何(定公魯君謚)孔子對曰君使臣以
禮臣事君以忠子曰居上不寬爲禮不敬臨喪
不哀吾何以觀之哉
里仁
子曰君子無終食之間違仁造次必於是顚沛
必於是(造次急遽也顚沛僵仆也雖急遽僵仆不違仁也)子曰民之過
也各於其黨觀過斯知仁矣(此黨謂族親也過厚則仁過薄則不)
(仁也)子曰朝聞道夕死可矣子曰能以禮讓爲國
乎何有(何有者言不難也)不能以禮讓爲國乎如禮何
(如禮何者言不能用禮也)子曰見賢思齊焉見不賢而內自
省也子曰以約失之者鮮矣(俱不得中奢則驕溢招禍儉約則無)
(憂患也)子曰君子欲訥於言而敏於行(訥遲鈍也言欲遲行)
(欲疾)
公治長
子貢問曰孔文子何以謂之文(孔文子衛大夫孔圉)子曰
敏而好學不耻下問是以謂之文(敏者識之疾也)子謂
子產有君子之道四焉(子產公孫僑也)其行巳也恭其
事上也敬其養民也惠其使民也義子曰巧言
令色足恭(足恭便僻貌也)左丘明耻之丘亦耻之(丘明魯大)
(史也)子曰已矣乎吾未見能見其過而內自訟者
也(訟猶責也言人有過莫能自責也)
雍也
哀公問弟子孰爲好學孔子對曰有顏回者好
學不遷怒不貳過不幸短命死矣(顏回孔子弟子也遷者移)
(也不貳過有不善未嘗復行也)
述而
子曰德之不修學之不講聞義不能徙也不善
不能改也是吾憂也(夫子常以此四者爲憂也)子之所愼齊
戰疾(愼齊尊祖考愼戰重民命愼疾愛性命也)子曰我三人行必得
我師焉擇其善者而從之其不善者而改之(言我)
(三人行本無賢愚擇善從之不善改之故無常師)子曰仁遠乎哉我欲
仁斯仁至矣(仁道不遠行之則是)
太伯
子曰恭而無禮則勞愼而無禮則葸(葸畏懼之貌也言愼)
(而不以禮節之則常畏懼)勇而無禮則亂直而無禮則絞(絞刺)
君子篤於親則民興於仁故舊不遺則民不偸
(興起也能厚於親屬不遺忘其故舊行之美者也則皆化之起爲仁厚之行不偸薄)曾子
曰士不可以不弘毅任重而道遠(弘大也毅強而能斷也士)
(弘毅然後能負重任致遠路也)仁以爲巳任不亦重乎死而後
巳不亦遠乎(仁以爲已任重莫重焉死而後巳遠莫遠焉)子曰如有
周公之才之美使驕且吝其餘不足觀也巳子
曰不在其位不謀其政(欲各專一於其職也)子曰學如不
及猶恐失之(言此者勉人學也)子曰巍巍乎舜禹有天
下而不與焉(美其有成功能擇任賢臣)子曰大哉堯之爲君
也巍巍乎唯天爲大唯堯則之(則法也美堯能法天而行化也)
蕩蕩乎民無能名焉(蕩蕩廣遠之稱也言布其德廣遠民無能識名焉)
煥乎其有文章也(煥明也其立文垂制又著明)舜有臣五人
而天下治(禹稷契皐陶伯益也)武王曰予有亂臣十人(亂治)
(也治官者十人謂周公召公太公畢公榮公大顚閎夭散宜生南宮适其一人謂文母也)孔
子曰才難不其然乎唐虞之際於斯爲盛有婦
人焉九人而已(斯此也言堯舜交會之間比於此周周最盛多賢然尚有一婦)
(人其餘九人而巳人才難得豈不然乎)子曰禹吾無間然矣菲飲
食而致孝乎鬼神惡衣服而致美于黻冕卑宮
室而盡力溝洫禹吾無間然矣(間非也菲薄也致孝于鬼神謂)
(祭祀豐㓗也黻祭服之衣冕冠名也)
子罕
子曰譬如爲山未成一簣止吾止也(簣土籠也此勸人於)
(道德也爲山者其功雖巳多未成一籠而中道止者我不以其前功多而善之見其志不遂故)
(不與也)譬如平地雖覆一簣進吾往也(平地者將進加功雖)
(始覆一簣我不以其功少而薄之據其欲進而與之)
顏淵
顏淵問仁子曰克己復禮爲仁(克巳約身)一日克已
復禮天下歸仁焉(一日猶見歸况終身乎)爲仁由已而由
人乎哉(行善在巳不在人)曰請問其目(知其必有條目故請問之)子
曰非禮勿視非禮勿聽非禮勿言非禮勿動(此四)
(者克已復禮之目)曰回雖不敏請事斯語矣(敬事此語必行之)
仲弓問仁子曰出門如見大賓使民如承大祭
(仁之道莫尚乎敬)已所不欲勿施於人在邦無怨在家
無怨(在邦爲諸侯在家爲卿大夫)子張問明子曰浸潤之譖
膚受之愬不行焉可謂明也已(子張孔子弟子顓孫師也譖人)
(之言如水之浸潤以漸成之膚受皮膚外語非其內實也)浸潤之譖膚受之
愬不行焉可謂遠也巳(無此二者非伹爲明其德行高遠人莫之及也)
子貢問政子曰足食足兵民信之矣子貢曰必
不得已而去於斯三者何先曰去兵曰必不得
巳而去於斯二者何先曰去食自古皆有死民
不信不立(死者古今常道人皆有之治邦不可失信)哀公問於有若
曰年飢用不足如之何對曰盍徹乎(盍何不也周法什一)
(而稅謂之徹也)曰二吾猶不足如之何其徹也(二謂什二而稅)
對曰百姓足君孰與不足百姓不足君孰與足
子張問崇德辨惑(辨别)子曰主忠信徙義崇德也
(徙義見義則徙意從之)愛之欲其生惡之欲其死旣欲其
生又欲其死是惑也(愛惡當有常一欲生之一欲死之是心惑也)子
曰聽訟吾猶人(與人等)必也使無訟乎(化之在前)子曰
君子成人之美不成人之惡小人反是季康子
問政孔子孔子對曰政者正也子帥而正孰敢
不正(康子魯上卿諸臣之帥)季康子患盜問孔子孔子對
曰苟子之不欲雖賞之不竊(言民化於上不從其令從其所好)
季康子問於孔子曰如殺無道以就有道何如
(就成也欲多殺以止姦也)對曰子爲政焉用殺子欲善而民
善矣君子之德風也小人之德草也草上之風
必偃(亦欲康子先自正也偃仆也加草以風無不仆者猶民之化於上也)樊遲曰
敢問崇德修慝辨惑(孔子弟子樊須也慝惡也修治也治惡爲善)子
曰先事後得非崇德與(先勞於事然後得報)攻其惡毋攻
人之惡非修慝與一朝之忿忘其身以及其親
非惑與樊遲問智曰知人樊遲未達子曰擧直
措諸枉能使枉者直(擧正直之人用之廢邪枉之人則皆化爲直也)樊
遲退見子夏曰何謂也子夏曰舜有天下選於
衆擧皐陶不仁者遠矣湯有天下選於衆擧伊
尹不仁者遠矣(言舜湯有天下選擇於衆擧皐陶伊尹則不仁者遠仁者至矣)
子路
子路問政子曰先之勞之(孔子弟子仲由也先導之以德使人信之)
(然後勞之易曰悅以使民民忘其勞)請益曰毋倦(子路嫌其少故請益曰無倦者)
(行此上事無倦則可矣)仲弓爲季子宰問政子曰先有司
(孔子弟子冉雍也言爲政當先任有司而後責其事也)赦小過擧賢才曰
焉知賢才而擧之曰擧爾所知爾所不知人其
舍諸(汝所不知者人將自擧之各擧其所知則賢才無遺矣)子路曰衛君
待子而爲政子將奚先(問往將何所先行之也)子曰必也
正名乎(正百事之名也)名不正則言不順言不順則事
不成事不成則禮樂不興禮樂不興則刑罰不
中(禮以安上樂以移風二者不行則有淫刑濫罰矣)刑罰不中則民無
所措手足故君子名之必可言言之必可行也
(所名之事必可得而明言也所言之事必可得而遵行)子曰上好禮則民
莫敢不敬上好義則民莫敢不服上好信則民
莫敢不用情(情情實也言民化上各以實應也)夫如是則四方
之民襁負其子而至矣子曰其身正不令而行
其身不正雖令不從(令教令也)子適衛冉子僕(冉有御也)
子曰庶矣哉(庶衆也言衛民多也)冉有曰旣庶矣又何加
焉曰富之曰旣富矣又何加焉曰教之子曰善
人爲邦百年亦可以勝殘去殺矣(勝殘勝殘暴之人使不爲)
(惡也去殺不用刑殺也)誠哉是言也(古有此言孔子信之)子曰如有
王者必世而後仁(三十年曰世如有受命王者必三十年仁政乃成)子
曰苟正其身於從政乎何有不能正其身如正
人何定公問一言而可以興國有諸孔子對曰
言不可以若是其幾也(以其大要一言不能興國也幾近也有近一言)
(興國也)人之言曰爲君難爲臣不易如知爲君之
難也不幾乎一言而興邦乎(事不可一言而成知如此則可近之)
曰一言而喪邦有諸孔子對曰言不可以若是
其幾也人之言曰予無樂乎爲君唯其言而莫
予違也(言無樂於爲君所樂者唯樂其言而不見違也)如善而莫之違
也不亦善乎如不善而莫之違也不幾乎一言
而喪邦乎(人君所言善無違之者則善也所言不善而無敢違之者則近一言而喪)
(國矣)葉公問政(葉公名諸梁)子曰近者悅遠者來子夏
爲莒父宰問政(莒父魯下邑也)子曰毋欲速毋見小利
欲速則不達見小利則大事不成(事不可以速成而欲其速)
(則不達矣小利妨大則大事不成矣)樊遲問仁子曰居處恭執事
敬與人忠雖之夷狄不可弃也(雖之夷狄無禮義之處猶不可)
(弃去而不行之)子曰南人有言曰人而無恒不可以作
巫醫(南國之人也言巫醫不能治無常之人)善夫(善南人之言也)子曰君
子和而不同小人同而不和(君子心和然其所見各異故曰不同)
(小人所嗜好者同然各爭利故曰不和也)子貢問曰鄕人皆好之何
如子曰未可也鄕人皆惡之何如子曰未可也
不如鄕人之善者好之其不善者惡之(善人善巳惡人)
(惡巳是善善明惡惡著也)子曰君子易事而難悅也(不責備於一人)
(故易事也)悅之不以道不悅也及其使人也器之(度才)
(而官之)小人難事而易悅也悅之雖不以道悅也
及其使人也求備焉子曰君子泰而不驕小人
驕而不泰(君子自縱泰似驕而不驕小人抅忌而實自驕矜也)子曰以不
教民戰是謂弃之(言用不習之民使之戰必破敗是爲弃之)
憲問
子曰有德者必有言有言者不必有德仁者必
有勇有勇者不必有仁子曰君子而不仁者有
矣夫未有小人而仁者也(雖曰君子猶未能備也)子問公叔
文子於公明賈曰信乎夫子不言不笑不取(公叔)
(文子衛大夫)對曰以告者過也夫子時然後言人不
厭其言也樂然後笑人不厭其笑義然後取人
不厭其取也子謂衛靈公之無道也季康子曰
夫如是奚而不喪孔子曰仲叔圉治賓客祝鮀
治宗廟王孫賈治軍旅夫如是奚其喪(言雖無道所任)
(者各當其才何爲當亡也)子路問事君子曰勿欺而犯之(事君)
(之道義不可欺當犯顏諫爭)子曰不逆詐不億不信抑亦先
覺者是賢乎(有人來不逆之以爲詐不億疑之以爲有不信然而人有詐不信有)
(以先發知之是人賢逆詐億不信所以恨耻之也)子路問君子子曰修
巳以敬(敬其身也)曰如斯而已乎曰修己以安百姓
修巳以安百姓堯舜其猶病諸(病猶難也)
衛靈公
子曰無爲而治者其舜也與夫何爲哉恭已正
南面而已矣(言任官得其人故無爲也)子張問行子曰言忠
信行篤敬雖蠻貊之邦行矣言不忠信行不篤
敬雖州里行乎哉(行乎哉言不可行也)子張書諸紳(紳大帶也)
子曰志士仁人無求生以害仁有殺身以成仁
(無求生而害仁死而後成仁則志士仁人不愛其身也)顏淵問爲邦子曰
行夏之時(據見萬物之生以爲四時之始取其易知也)乘殷之輅(大輅)
(越席昭其儉也)服周之冕(取其黈纊塞耳不任視聽)樂則韶舞(韶舜樂也)
(盡善盡美故取之)放鄭聲遠佞人(鄭聲淫佞人危俱能惑人心使淫亂危殆)
(故當放遠之也)子曰人而無遠慮必有近憂子曰臧文
仲其竊位者與知桺下惠之賢而不與立也(文仲)
不改是謂過矣子曰吾嘗終日不食終夜不寢
以思無益不如學也
季氏
季氏將伐顓臾冉有季路見於孔子孔子曰求
無乃爾是過與冉有曰夫子欲之吾二臣者皆
不欲也(歸咎於季氏)孔子曰求周任有言曰陳力就
列不能者止(周任古之良史也言當陳才力度巳所任以就其位不能則當止)
危而不持顚而不扶則將焉用彼相矣(言輔相人者當)
(能持危扶顚若不能何用相爲也)且爾言過矣虎兕出於柙龜
玉毀於櫝中是誰之過與(柙檻也櫝櫃也失虎毀玉非典守者過耶)
冉有曰今夫顓臾固而近於費(固城郭完堅兵甲利也費季氏)
(邑)今不取後世必爲子孫憂孔子曰求君子疾
夫(疾如汝言)舍曰欲之而必爲之辭(舍其貪利之說而更作他辭是)
(所疾)丘也聞有國有家者不患寡而患不均(不患土地)
(人民之寡少患政治之不均平)不患貧而患不安(憂不能安民耳民安國富)
蓋均無貧和無寡安無傾(政教均平則不患貧矣上下和同則不患)
(寡矣大小安寧不傾危矣)夫如是故遠人不服則修文德以
來之旣來之則安之今由與求也相夫子遠人
不服而不能來也邦分崩離析而不能守也而
謀動干戈於邦內吾恐季孫之憂不在顓臾而
在蕭牆之內也(蕭之言肅也牆謂屏也君臣相見之禮至屏而加肅敬焉是以)
(謂之蕭牆後季氏家臣陽虎果囚季桓子也)孔子曰益者三友損者
三友友直友諒友多聞益矣友便辟(便辟巧避人所忌以)
(求容媚)友善柔(面柔者也)友便佞損矣(便辯也謂佞而辯)孔子
曰益者三樂損者三樂樂節禮樂(動則得禮樂之節)樂
道人之善樂多賢友益矣樂驕樂(恃尊貴以自恣)樂佚
遊(佚遊出入不節)樂宴樂損矣(宴樂沉荒淫黷也三者自損之道)孔子
曰侍於君子有三愆言未及之而言謂之躁(躁不)
(安靜)言及之而不言謂之隱(隱匿不盡情實)未見顏色而
言謂之瞽(未見君子顏色所趍向而便逆先意語者猶瞽者也)孔子曰君
子有三戒少之時血氣未定戒之在色及其壯
也血氣方剛戒之在鬭及其老也血氣旣衰戒
之在得(得貪得也)孔子曰君子有三畏畏天命(順吉逆凶)
(天之命)畏大人(大人卽聖人與天地合德也)畏聖人之言小人
不知天命而不畏狎大人侮聖人之言孔子曰
生而知之者上也學而知之者次也困而學之
又其次也(困謂有所不通也)困而不學民斯爲下矣孔
子曰君子有九思視思明聽思聰色思温貌思
恭言思忠事思敬疑思問忿思難見得思義孔
子曰見善如不及見不善如探湯齊景公有馬
千駟死之日民無得而稱焉(千駟四千疋也)伯夷叔齊
餓于首陽之下(首陽山名)民到于今稱之其斯之謂
與(此所謂以德爲稱)
陽貨
子曰性相近也習相遠也(君子愼所習)子張問仁於
孔子孔子曰能行五者於天下爲仁矣請問之
曰恭寬信敏惠恭則不侮(不見侮也)寬則得衆信則
人任焉敏則有功(應事疾則多成功)惠則足以使人子
曰由汝聞六言六蔽乎對曰未居吾語汝好仁
不好學其蔽也愚(仁者愛物不知所以裁之則愚也)好智不好
學其蔽也蕩(蕩無所適守)好信不好學其蔽也賊(父子)
(不知相爲隱之軰)好直不好學其蔽也絞好勇不好學
其蔽也亂好剛不好學其蔽也狂(狂妄抵觸人也)子曰
禮云禮云玉帛云乎哉(言禮非伹崇此玉帛而巳所貴者乃貴其安上)
(治民)樂云樂云鐘鼓云乎哉(樂之所貴者移風易俗也非伹謂鐘鼓而)
(已)子曰鄙夫可與事君也哉(言不可與事君)其未得之
也患得之(患得之者患不能得之)旣得之患失之苟患失
之無所不至矣(無所不至者言邪媚無所不爲)子曰惡紫之奪
朱也(惡其邪好而奪正色)惡鄭聲之亂雅樂也(惡其邪音而亂雅樂)
惡利口之覆邦家也(利口之人多言少實苟能悅媚時君傾覆國家也)
子貢曰君子亦有惡乎子曰有惡惡稱人惡者
(好稱說人惡所以爲惡也)惡居下流而訕上者(訕謗毀也)惡勇而
無禮者惡果敢而窒者(窒塞)曰賜也亦有惡也惡
徼以爲智者(徼抄也抄人之意以爲己有)惡不遜以爲勇者
惡訐以爲直者(訐謂攻發人之陰私)
微子
桺下惠爲士師(士師典獄之官也)三黜人曰子未可以
去乎曰直道而事人焉往而不三黜(苟直道以事人所至)
(之國俱當復三黜)枉道而事人何必去父母之邦周公
謂魯公(魯公周公之子伯禽也)曰君子不施其親(施易也不以他)
(人之親易巳之親)不使大臣怨乎不以(以用也怨不見聽用也)故
舊無大故則不弃也無求備於一人(大故謂惡逆之事也)
子張
子夏曰小人之過也必文(文飾其過不言情實也)子夏曰
君子信而後勞其民未信則以爲厲巳也(厲病)信
而後諫未信則以爲謗巳也孟氏使陽膚爲士
師(陽膚曾子弟子也士師典獄官也)問於曾子曾子曰上失其
道民散久矣如得其情則哀矜而勿喜(民之離散爲輕)
(漂犯法乃上之所爲非民之過也當哀矜之勿自喜能得其情也)子貢曰紂之
不善也不如是之甚也是以君子惡居下流天
下之惡皆歸焉(紂爲不善以喪天下後世憎之甚皆以天下之惡歸之於紂也)
子貢曰君子之過也如日月之食焉過也人皆
見之更也人皆仰之(更改也)
堯曰
朕躬有罪無以萬方萬方有罪罪在朕躬(無以萬方)
(萬方不與也萬方有罪我身之過)雖有周親不如仁人(親而不賢不忠)
(則誅之管蔡是也仁人箕子微子來則用之)百姓有過在予一人謹
權量審法度修廢官四方之政行焉(權秤也量斗斛)興
滅國繼絕世擧逸民天下之民歸心焉所重民
食喪祭(重民國之本也重食民之命也重喪所以盡哀也重祭所以致敬也)寬則
得衆敏則有功公則悅(言政公平則民悅矣凡此五帝三王所以治故)
(傳以示後世也)子張問政於孔子曰何如斯可以從政
矣子曰尊五美屏四惡斯可以從政矣(屏除也)子
張曰何謂五美子曰君子惠而不費勞而不怨
欲而不貪泰而不驕威而不猛子張曰何謂惠
而不費子曰因人所利而利之不亦惠而不費
乎(利民在政無費於財)擇可勞而勞之又誰怨欲仁而得
仁又焉貪君子無衆寡無小大無敢慢(言君子不以寡)
(小而慢之)斯不亦泰而不驕乎君子正其衣冠尊其
瞻視儼然人望而畏之斯不亦威而不猛乎子
張曰何謂四惡子曰不教而殺謂之虐不戒視
成謂之暴(不㝛戒而責目前成爲視成也)慢令致期謂之賊(與民)
(無信而虛刻期)猶之與人也出納之吝謂之有司(謂財物俱)
(當與人而吝嗇於出內惜難之此有司之任耳非人君之道)
羣書治要卷第九
