羣書治要卷第三
秘書監鉅鹿男臣魏徵等奉勅撰
詩
周南
關雎后妃之德也風之始也所以風天下而正
夫婦也故用之鄕人焉用之邦國焉風諷也教
也風以動之教以化之詩者志之所之也在心
爲志發言爲詩情動於衷而形於言言之不足
故嗟歎之嗟歎之不足故詠歌之詠歌之不足
不知手之舞之足之蹈之也情發於聲聲成文
謂之音(發猶見也聲謂宮商角徵羽聲成文者宮商上下相應也)治世之音
安以樂其政和亂世之音怨以怒其政乖亡國
之音哀以思其民困故正得失動天地感鬼神
莫近於詩先王以是經夫婦成孝敬厚人倫美
教化移風易俗故詩有六義焉一曰風二曰賦
三曰比四曰興五曰雅六曰頌上以風化下下
以風刺上言之者無罪聞之者足以自誡故曰
風以一國之事繫一人之本謂之風言天下之
事形四方之風謂之雅雅者正也言王政之所
由廢興也政有小大故有小雅焉有大雅焉頌
者美盛德之形容以其成功告於神明者也是
謂四始詩之至也(始者王道興衰之所由也)至於王道衰禮
義廢政教失國異政家殊俗而變風變雅作矣
周南邵南正始之道王化之基是以關雎樂得
淑女以配君子憂在進賢不婬其色哀窈窕思
賢才而無傷善之心焉是關雎之義也
關關雎鳩在河之洲(興也關關和聲也雎鳩王雎也鳥摰而有别后妃悅)
(樂君子之德無不和諧又不淫其色若雎鳩之有别焉然後可以風化天下夫婦有别則父子)
(親父子親則君臣敬君臣敬則朝廷正朝廷正則王化成也)窈窕淑女君子
好仇(窈窕幽閑也淑善也仇逑也后妃有關雎之德是幽閑貞專之善女宜爲君子仇逑)
(也)參差荇菜左右流之(荇接荼也流求也后妃有關雎之德乃能供荇)
(菜備庶物以事宗廟也左右助之言三夫人九嬪以下皆樂后妃之事也)窈窕淑女
寤寐求之(寤覺也寐寢也言后妃覺寐則常求此賢女欲與之共巳職)求之
不得寤寐思服(服事也求賢女而不得覺寐則思巳職事當與誰共之也)悠
哉悠哉展轉反側(悠思也言巳誠思之也臥而不周曰展也)
卷耳后妃之志也又當輔佐君子求賢審官知
臣下之勤勞內有進賢之志而無險詖私謁之
心朝夕思念至於憂勤(謁請也)采采卷耳不盈傾
筐(憂者之興也采采事采之也卷耳苓耳也傾筐畚屬也易盈之器也器之易盈而不盈者)
(志在輔佐君子憂思深也)嗟我懷人寘彼周行(懷思也寘置也行列也思)
(君子官賢人置之周之列位也周之列位謂朝廷之臣也)
邵南
甘棠美邵伯也邵伯之教明于南國(邵伯姬姓名奭作上)
(公爲二伯)蔽芾甘棠勿翦勿伐邵伯所苃(蔽芾小貌甘棠杜也)
(苃草舍也邵伯聽男女之訟不重煩勞百姓止舍小棠之下而聽斷焉國人被其德悅其化敬)
(其樹也)
何彼穠矣美王姬也雖則王姬亦下嫁於諸侯
車服不繫其夫下王后一等猶執婦道以成肅
雍之德何彼穠矣唐棣之華(興也穠猶戎戎也唐棣栘也云何乎)
(彼戎戎者乃栘之華興者喩王姬顏色之美盛也)曷弗肅雍王姬之車
(肅敬也雍和也曷何也之往也何不敬和乎王姬往乘車言其嫁時始乘車則巳敬和矣)
鄁風
栢舟言仁而不遇也衛頃公時仁人不遇小人
在側汎彼栢舟亦汎其流(興也汎汎流貌也栢木所以宜爲舟也汎)
(其流不以濟渡也舟載渡物也今不用而與衆物汎汎然俱流水中興者喩仁人之不用與羣)
(小人並列亦猶是也)耿耿不寐如有隱憂(耿耿猶儆儆也隱痛也仁人旣)
(不遇憂在見侵害也)憂心悄悄愠于羣小(悄悄憂貌也愠怒也)覯閔
旣多受侮不少(閔病也)
谷風刺夫婦失道也衛人化其上淫於新㛰而
弃其舊室夫婦離絕國俗傷敗焉習習谷風以
陰以雨(興也習習和舒之貌東風言之谷風陰陽和而谷風至夫婦和則室家成也)
黽勉同心不宜有怒(言黽勉思與君子同心也所以黽勉者以爲見譴怒)
(非夫婦之宜也)采葑采菲無以下體(葑蕦也菲芴也下體根莖也二菜皆)
(上下可食然而其根有美時有惡時采之者不可以根惡之時并弃其葉喩夫婦以禮義合以)
(顏色親亦不可以顏色衰而弃其相與之禮)德音莫違及爾同死(莫無)
(也及與也夫婦之言無相違者則可長相與處至死顏色斯須之有也)
鄘風
相鼠刺無禮也衛文公能正其羣臣而刺在位
承先君之化無禮儀也相鼠有皮人而無儀(相視)
(也儀威儀也視鼠有皮雖居高顯之處偸食苟得不知廉耻亦與人無威儀者同也)人而
無儀不死胡爲(人以有威儀爲貴今反無之傷化敗俗不如其死無所害也)
相鼠有體人而無禮(體支體也)人而無禮胡不遄死
干旄美好善也衛文公之臣子多好善賢者樂
告以善道也(賢者時處士也)孑孑干旄在浚之郊(孑孑干旄)
(貌注旄於干首大夫之旗也浚衛邑時有建此旄來至浚之郊卿大夫好善者也)素絲
紕之良馬四之(紕所以織組也總紕於此成文於彼願以素絲紕組之法御四)
(馬也)彼姝者子何以畀之(姝順貌畀與時賢者旣悅此大夫有忠順之德)
(又欲以善道與之誠愛厚之至焉)
衛風
淇澳美武公之德也有文章又能聽規諫以禮
自防故能入相于周美而作是詩瞻彼淇澳綠
竹猗猗(興也猗猗美貌也武公質美德盛有康叔之餘烈也)有斐君子如
切如瑳如琢如磨(婓文章貌治骨曰切象曰瑳玉曰琢石曰磨道其學而成)
(也聽其規諫以禮自修飾如玉石之見琢磨)
芄蘭刺惠公也驕而無禮大夫刺之(惠公以幼童卽位自)
(謂有才能而驕慢於大臣伹習威儀不知爲政以禮也)芄蘭之支(興也芄蘭草柔)
(弱恆延蔓於地有所依緣則起興者喩幼穉之君任用大臣乃能成其政也)童子佩
觽(觽所以解結成人之佩也人君治成人事雖童子猶佩觽以早成其德也)雖則佩
觽能不我知(此幼稚之君雖佩觽焉其才能實不如我衆臣之所知爲也惠公自)
(謂有才能而驕慢所以見刺也)
王風
葛虆王族刺桓王也周室道衰棄其九族焉綿
綿葛虆在河之滸(水涯曰滸葛也虆也生河之涯得其潤澤以長而不絕興)
(者喩王之同姓得王恩施以生長其子)終遠兄弟謂他人父(兄弟族親)
(也王寡於恩施今以遠弃族親矣是我以他人爲巳父也)
采葛懼讒也(桓王之時政事不明臣無大小使出者則爲讒人所毀故懼之也)
彼采葛兮一日不見如三月兮(興也葛所以爲絺[絺-巾+ㄙ]也事雖小)
(一日不見於君憂懼於讒矣興者以采葛喩臣以小事使出者也)
鄭風
風雨思君子也亂世則思君子不改其度焉風
雨淒淒雞鳴喈喈(興也風且雨淒淒然雞猶守時而鳴喈喈然興者喩君子)
(雖居亂世不改其節度也)旣見君子云胡不夷(夷悅也思而見之云何不)
(悅也)
子衿刺學校廢也亂世則學校不修靑靑子衿
悠悠我心(靑衿靑領學子之所服學子而俱在學校之中已留彼去故隨而思之)
縱我不往子寧不嗣音(嗣續也汝曾不傳聲問我我以恩責其忘己也)
齊風
雞鳴思賢妃也哀公荒淫怠慢故陳賢妃貞女
夙夜警戒相成之道焉雞旣鳴矣朝旣盈矣(雞鳴)
(朝盈夫人也君也可以起之常禮也)匪雞則鳴蒼蠅之聲(夫人以蠅聲爲)
(雞鳴則以作早於常時敬也)
甫田大夫刺襄公也無禮義而求大功不修其
德而求諸侯志大心勞所以求者非其道也無
田甫田維莠驕驕(興也甫大也大田過度而無人功終不能獲興者喩人君)
(欲立功致治必勤身修德積小以成高大也)無思遠人勞心忉忉(忉忉)
(憂勞此言無德而求諸侯徒勞其心忉忉然)
魏風
伐檀刺貪也在位貪鄙無功而受祿君子不得
進仕爾坎坎伐檀兮寘之河之干兮河水淸且
漣漪(伐檀以俟世用若俟河水淸且漣漪是謂君子之人不得進仕也)不稼不
穡胡取禾三百[門@里]兮不狩不獵胡瞻爾庭有懸
貆兮(一夫之居曰[門@里]貆獸名也)彼君子兮不素餐兮(素空彼君子者)
(斥伐檀之人仕有功乃肯受祿)
碩鼠刺重歛也國人刺其君之重歛蠶食於民
不修其政貪而畏人若大鼠也碩鼠碩鼠無食
我黍三歲貫汝莫我肯顧(碩大也大鼠大鼠者斥其君汝無復食我)
(黍疾其君稅歛之多我事汝巳三歲矣曾無教令恩德來顧眷我又疾其不修德政)逝將
去汝適彼樂土(往矣將去汝與之訣别之辭樂土有德之國也)
唐風
杕杜刺時也君不能親其宗族骨肉離散獨居
而無兄弟將爲沃所并爾有杕之杜其葉湑湑
(興也杕特生貌杜赤棠也湑湑枝葉不相次比之貌)獨行踽踽豈無他人
不如我同父(踽踽無所親也他人謂異姓也言昭公遠其宗族獨行國中踽踽然)
(此豈無異姓之臣乎顧恩不如同姓之親親耳)
秦風
晨風刺康公也忘穆公之業始棄其賢臣焉鴆
彼晨風鬱彼北林(興也鴆疾飛貌也晨風鸇也鬱積也先君招賢人賢人歸)
(往之駛疾如晨風之飛入北林也)未見君子憂心欽欽(言穆公始未見)
(君子之時思望而憂欽欽然也)如何如何忘我實多(此言穆公之意責康)
(公如何乎如何乎汝忘我之事實多大也)
渭陽康公念母也康公之母晉獻公之女文公
遭孋姬之難未反而秦姬卒穆公納文公康公
時爲太子贈送文公于渭之陽念母之不見也
我見舅氏如母存焉及其卽位思而作是詩也
我送舅氏曰至渭陽(渭水名也)何以贈之路車乘黃
(贈送也乘黃駟馬皆黃也)我送舅氏悠悠我思何以贈之瓊
瑰玉佩(瓊瑰美石而次玉者也)
權輿刺康公也忘先君之舊臣與賢者有始而
無終也於我乎夏屋渠渠(夏大也屋具也渠渠猶勤勤也言君始於)
(我厚設禮食大具以食我其意勤勤然)今也每食無餘(此言君今遇我薄其)
(食我裁足也)于嗟乎不承權輿(承繼也權輿始也)
曹風
蜉蝣刺奢也昭公國小而迫無法以自守好奢
而任小人將無所依焉蜉蝣之羽衣裳楚楚(興也)
(蜉蝣渠略也朝生夕死猶有羽翼以自修飾楚楚鮮明貌興者喩昭公之朝其羣臣皆小人也)
(徒整飾其衣裳不知國將迫脇君臣死亡之無日如渠略然也)心之憂矣於我
歸處(歸依歸也君當於何依歸言有危亡之難將無所就往也)
候人刺近小人也共公遠君子而好近小人焉
彼候人兮荷戈與祋(候人道路送迎賓客者也荷揭也祋殳也言賢者之)
(官不過候人也)彼其之子三百赤芾(芾韠也大夫以上赤芾乘軒之子是)
(子也佩赤芾者三百人)
小雅
鹿鳴燕羣臣嘉賓也旣飲食之又實幣帛筐篚
以將其厚意然後忠臣嘉賓得盡其心矣呦呦
鹿鳴食野之苹(興也苹大萍也鹿得苹草呦呦然鳴而相呼懇誠發于中以興)
(嘉樂賓客當有懇誠相招呼以成禮也)我有嘉賓鼓瑟吹笙吹笙
鼓簧承筐是將(筐篚屬所以行幣帛也承猶奉也)
皇皇者華君遣使臣也送之以禮樂言遠而有
光華也(言臣出使能揚君之美以延其譽於四方則爲不辱君命也)皇皇者
華于彼原隰(皇皇猶煌煌也忠臣奉使能光君命無遠無近如華不以高下易其)
(色矣無遠無近惟所之則然也)駪駪征夫每懷靡及(駪駪衆多之貌也征)
(夫行人也衆行夫旣受君命當速行每人懷其私相稽留則於王事將無所及也)
常棣燕兄弟也閔管蔡之失道故作常棣焉(周公)
(弔二叔之不咸而使兄弟之恩疏召公爲作是詩而歌之以親之)常棣之華萼
不煒煒(承華者曰萼不當作跗跗萼足也萼足得華之光明煒煒然也興者喩弟以敬)
(事兄兄以榮覆弟恩義之顯亦煒煒然也)凡今之人莫如兄弟(人之恩親)
(無如兄弟之最厚)鶺鴒在原兄弟急難(鶺鴒雍渠也飛則鳴行則搖不)
(能自舍爾急難言兄弟之相救於急難矣)每有良朋況也永歎(況兹也永)
(長也每雖也良善也當急難之時雖有善同門來兹對之長歎而巳)兄弟鬩于墻
外禦其侮(鬩狠也禦禁也兄弟雖內鬩外猶禦侮也)
伐木燕朋友故舊也自天子以下至于庶人未
有不須友以成者親親以睦友賢不弃不遺故
舊則民德歸厚矣伐木丁丁鳥鳴嚶嚶(丁丁嚶嚶相切)
(直也言昔日未居位與友生於山巖伐木爲勤苦之事猶以道德相切正也嚶嚶兩鳥聲也其)
(鳴之志似於有朋友道然故連言之)出自幽谷遷于喬木(遷徙也謂嚮時)
(之鳥出從深谷今移處高木也)嚶其鳴矣求其友聲(君子雖遷處於高位)
(不可以忘其朋友也)相彼鳥矣猶求友聲矧伊人矣不求
友生(矧況也相視也鳥尚知居高木呼其友況是人乎可不求乎)
天保下報上也君能下下以成其政則臣亦歸
美以報其上焉天保定爾俾爾戩穀罄無不宜
受天百祿(保安也爾汝也戩福也穀祿也罄盡也天使汝所福祿之人謂羣臣也其)
(擧事盡得其宜受天之多福祿)如月之恆如日之昇(恆弦也昇出也言俱)
(進也月上弦而就盈日始出而就明也)如南山之壽不騫不崩(騫虧)
如松栢之茂無不爾或承(或之言有也如松栢之枝葉常茂盛靑靑)
(相承無衰落也)
南山有臺樂得賢也得賢者則能爲邦家立太
平之基矣(人君得賢者則其德廣大堅固如山之有基趾也)南山有臺
北山有萊(臺夫須也興者山之有草木以自覆蓋成其高大喩人君有賢臣自以尊)
(顯也)樂只君子邦家之基(基本也只之言是也人君旣得賢者置之於位)
(又尊敬以禮樂樂之則能爲國家之本也)
蓼蕭澤及四海也蓼彼蕭斯零露湑兮(興也蓼長大貌)
(蕭蒿也湑湑然蕭上露貌興者蕭香物之微者喩四海之諸侯亦國君之賤者露天所以潤萬)
(物喩王者恩澤不爲遠國則不及之)旣見君子我心寫兮(旣見君子者遠)
(國之君朝見於天子也我心寫者舒其情意無留恨者)燕笑語兮是以有
譽處兮(天子與之燕而笑語則遠國之君各得其所是以稱揚德美使聲譽常處天子)
(也)
湛露天子燕諸侯也湛湛露斯匪陽不晞(晞乾也露)
(雖湛湛然見陽則乾興者露之在物湛湛然使物柯葉低垂喩諸侯受燕爵其威儀有似醉之)
(貌唯天子賜爵則自變肅敬承命有似露見日而晞也)厭厭夜飲不醉無
歸(厭厭安也)
六月宣王北伐也鹿鳴廢則和樂缺矣四牡廢
則君臣缺矣皇皇者華廢則忠信缺矣常棣廢
則兄弟缺矣伐木廢則朋友缺矣天保廢則福
祿缺矣采薇廢則征伐缺矣出車廢則功力缺
矣杕杜廢則師衆缺矣魚麗廢則法度缺矣南
陔廢則孝友缺矣白華廢則廉耻缺矣華黍廢
則畜積缺矣由庚廢則陰陽失其道理矣南有
嘉魚廢則賢者不安下民不得其所矣崇丘廢
則萬物不遂矣南山有臺廢則爲國之基墜矣
由儀廢則萬物失其道理矣蓼蕭廢則恩澤乖
矣湛露廢則萬國離矣彤弓廢則諸夏衰矣菁
菁者莪廢則無禮儀矣小雅盡廢則四夷交侵
中國微矣六月棲棲戎車旣餝(棲棲簡閱貌餝正也記六月者)
(盛夏出兵明其急也)玁狁孔熾我是用急(熾盛也孔甚也此序吉甫之意)
(也北狄來侵甚熾故王以是急遣我也)
車攻宣王復古也宣王能內修政事外攘夷狄
復文武之境土修車馬備器械復會諸侯於東
都因田獵而選車徒焉(東都王城)我車旣攻我馬旣
同(攻堅也同齊也)四牡龐龐駕言徂東(龐龐充實東雒邑也)蕭蕭
馬鳴悠悠旆旌(言不讙譁也)之子于征有聞無聲(有善)
(聞而無讙譁)
鴻鴈美宣王也萬民離散不安其居而能勞來
還定安集之至乎鰥寡無不得其所焉(宣王承厲王衰)
(亂之弊而興復先王之道以安集衆民爲始)鴻鴈干飛集于中澤(中澤)
(澤中鴻鴈之性安居澤中今飛而又集于澤之中猶民去其居而離散今見還定安集之也)
之子于垣百堵皆作(侯伯卿士又於壞滅之國徵民起屋舍築牆壁百堵)
(同時起言趨事也)雖則劬勞其究安宅(此勸萬民之辭汝今雖病勞終)
(有所安居也)
白駒大夫刺宣王也(刺其不能留賢也)皎皎白駒食我
場苗縶之維之以永今朝(宣王之末不能用賢賢者有乘白駒而去)
(者縶絆也維繫也永久也願此去者乘白駒而來使食我場中之苗我則絆之繫之以久今朝)
(愛之欲留也)所謂伊人於焉逍遙(乘白駒而去之賢人今於何遊息乎)
(思之甚矣)
節南山家父刺幽王也(家父字周大夫也)節彼南山維
石巖巖(興也節高峻貌巖巖積石貌興者喩三公之位人所尊嚴也)赫赫師
尹民具爾瞻(師大師周之三公尹氏爲大師具俱也此言尹氏汝居三公之位天)
(下之民俱視汝之所爲也)國旣卒斬何用不監(卒盡也斬斷也監視也天)
(下之諸侯日相侵伐其國巳盡絕滅汝何用爲職不監察之)
正月大夫刺幽王也正月繁霜我心憂傷(正月夏之)
(四月也繁多也夏之四月霜多急恆寒若之異傷害萬物故我心爲之憂傷也)民之訛
言亦孔之將(將大也訛僞也人以僞言相䧟入使王行酷暴之刑致此災異故言)
(甚大)謂天蓋高不敢不局謂地蓋厚不敢不蹐(局曲)
(也蹐累足也此民疾苦王政上下皆可畏之言也)哀今之人胡爲虺蝪
(虺蝪之性見人則走哀哉今之人何爲如是傷時政也)燎之方揚寧或烕
之(烕之以水也燎之方盛之時炎熾熛怒寧有能滅息之者乎言無有也以無有喩有之者)
(爲甚也)赫赫宗周褒姒烕之(宗周鎬京也褒國名也姒姓也烕滅也有)
(褒之女幽王惑焉而以爲后詩人知其必烕周也)
十月之交大夫刺幽王也十月之交朔日辛卯
日有蝕之亦孔之醜(之交日月之交會也醜惡也周十月夏之八月也日)
(食陰侵陽臣侵君之象也日爲君辰爲臣辛金也卯木也又以卯侵辛故甚惡之)彼月
而蝕則維其常此日而蝕于何不臧(臧善也)百川
沸騰山冢崒崩(沸出也騰乘也山頂曰冢崒者崔嵬也百川沸出相乘凌者由)
(貴小人也山頂崔嵬者崩喩君道壞也)高岸爲谷深谷爲陵(言君子居)
(下小人處上也)哀今之人胡憯莫懲(㦧曾也變異如此禍亂方至哀哉今)
(在位之人何曾無以道德止之)黽勉從事不敢告勞(詩人賢者見時如是)
(自勉以從王事雖勞不敢自謂勞畏刑罰也)無罪無辜讒口嚻(囂囂)
(衆多貌也時人非有辜罪其被讒口見椓譖囂囂然)
小旻大夫刺幽王也謀臧不從不臧覆用(臧善也謀)
(之善者不從之其不善者反用之)我龜旣厭不我告猶(猶圖也卜筮數)
(而瀆龜龜靈厭之不復告其所圖之吉凶)謀夫孔多是用不集(集就也謀)
(事者衆多而非賢者是非相奪莫適可從故所爲不成也)發言盈庭誰敢執
其咎(謀事者衆訩訩滿庭而無能決當是非事若不成誰云巳當受其咎責者言小人爭)
(智而讓過)如彼築室于道謀是用不潰于成(潰遂也如當路)
(築室得人而與之謀所爲路人之意不同故不得遂成也)不敢暴虎不敢馮
河人知其一莫知其他(馮凌也人皆知暴虎馮河立至之害而無知當)
(畏愼小人能危亡巳也)
小宛大夫刺幽王也温温恭人(温温和柔貌)如集于
木(恐墜也)惴惴小心如臨于谷(恐隕)戰戰兢兢如履
薄冰(衰亂之世賢人君子雖無罪猶恐懼也)
小弁刺幽王也太子之傳作焉踧踧周道鞠爲
茂草(踧踧平易貌周道周室之通道也鞠窮也)我心憂傷惄焉如擣
假寐永歎維憂用老心之憂矣疢如疾首(惄思也擣)
(心疾也不脫冠衣而寐曰假寐疢猶病也)維桑與梓必恭敬止(父之所樹)
(巳尚不敢不恭敬也)靡瞻匪父靡依匪母不屬于毛不離
于裏(此言人無不瞻仰其父取法則者無不依恃其母以長大者今我太子獨不受父之)
(皮膚之氣乎不處母之胞胎乎何曾無恩於我也)無逝我梁無發我笱
(逝之也之人梁發人笱此必有盜魚之罪以言褒姒以滛色來嬖於王盜我太子母子之寵也)
我躬不閱遑恤我後(念父孝也念父孝者太子念王將受讒言不止我死)
畀有北(北方寒凉而不毛也)有北不受投畀有昊(昊昊天也與昊)
(天使制其罪也)
谷風刺幽王也天下俗薄朋友道絕焉習習谷
風維風及雨(興也風雨相感朋友相須風而有雨則潤澤行喩朋友同志則恩愛)
(成)將恐將懼維予與汝(將且也恐懼喩遭厄難也)將安將樂
汝轉棄予(汝今巳志達而安樂而弃恩忘舊薄之甚也)忘我大德思
我小怨(大德切嗟以道相成之謂也)
蓼莪刺幽王也民人勞苦孝子不得終養爾蓼
蓼者莪匪莪伊蒿(興也蓼蓼長大貌也莪巳蓼蓼長大我視之反謂之蒿興)
(者喩憂思心不精識其事也)哀哀父母生我劬勞(哀哀者恨不得終養)
(父母報其生長己之苦也)無父何怙無母何恃出則啣恤入
則靡至(恤憂也孝子之心怙恃父母依依然以爲不可斯須無也出門則思之憂旋入)
(門又不見如入無所至也)父兮生我母兮鞠我拊我畜我長
我育我顧我復我出入腹我(鞠養也顧旋視也復反覆也腹懷抱)
欲報之德昊天罔極(之猶是也我欲報父母是德昊天乎我心無極也)
北山大夫刺幽王也役使不均巳勞於從事而
不得養其父母焉溥天之下莫非王土率土之
濱莫非王臣(此言王之土地廣大矣王之臣又衆矣何求而不得何使而不行乎)
大夫不均我從事獨賢(賢勞也)或燕燕以居息(燕燕)
(安息貌也)或盡瘁以事國(盡力勞病以從國事)或息偃在床或
不巳于行(不巳猶不止也)或棲遲偃仰或王事鞅掌(鞅猶)
(荷也掌謂捧持之也負荷捧持以趍走言促遽也)或耽樂飲酒或慘慘
畏咎(咎猶罪過)
靑蠅大夫刺幽王也營營靑蠅止于樊(興也營營往來)
(貌樊藩也興者蠅之爲蟲汚白使黑汚黑使白喩讒佞之人變亂善惡也止於藩欲外之令遠)
(物也)愷悌君子無信讒言(愷悌樂易也)營營靑蠅止于
棘讒人罔極交亂四國(極猶巳也)
賓之初筵衛武公刺時也幽王荒廢媟近小人
飲酒無度天下化之君臣上下沈湎淫液武公
旣入而作是詩也(淫液者飲酒時情態也言武公入者入爲王卿士也)賓
之初筵温温其恭(温温和柔也)其未醉止威儀反反
曰旣醉止威儀幡幡舍其坐遷屢舞僊僊(反反言重)
(愼也幡幡失威儀也仙仙儛也此言賓初卽筵之時自勅戒以禮至於旅酬而小人之態出也)
賓旣醉止載號載呶亂我籩豆屢舞僛僛是曰
旣醉不知其郵側弁之俄屢舞傞傞(號呶號呼讙呶也僛)
(僛儛不能自正也傞傞不止也郵過也側傾也俄傾貌也)
采菽刺幽王也侮慢諸侯諸侯來朝不能錫命
以禮數徵會之而無信義君子見徵而思古焉
采菽采菽筐之筥之(菽所以芼大牢而待君子也)君子來朝
何錫與之雖無與之路車乘馬(君子謂諸侯也賜諸侯以車馬)
(言雖無與之尚以爲薄也)
角弓父兄刺幽王也不親九族而好讒佞骨肉
相怨故作是詩也騂騂角弓翩其反矣(興也騂騂調和)
(也不善紲檠巧用則翩然而反興者喻王與九族不以恩禮御待之則使之多怨心)兄弟
㛰姻無胥遠矣(胥相也骨肉之親當相親無相疎遠相疎遠則以親親之望易)
(以成怨也)爾之遠矣民胥然矣爾之教矣民胥效矣
(爾汝爾幽王也胥皆也言王汝不親骨肉則天下之人皆如斯汝之教令無善無惡所尚者天)
(下之人皆學之言上之化下不可不愼也)
菀柳刺幽王也暴虐而刑罰不中諸侯皆不欲
朝言王者之不可朝事也有菀者柳不尚息焉
(尚庶幾也有菀然枝葉茂盛之柳行路之人豈有不庶幾欲就之止息乎興者喩王有盛德則)
(天下皆庶幾願往朝焉憂今不然也)俾予靖之後予極焉(靖謀也俾使也)
(極誅也假使我朝王王留我使我謀政事王信讒不察功考績後反誅放我是言王刑罰不中)
(不可朝事)
隰桑刺幽王也小人在位君子在野思見君子
盡心以事之也隰桑有阿其葉有難(隰中之桑枝條阿然)
(長美其葉又茂盛可以庇廕人興者喩時賢人君子不用而野處有覆養之德也)旣見
君子其樂如何(思在野之君子而得見其在位我喜樂無度也)心乎愛
矣遐不謂矣中心臧之何日忘之(遐遠也謂勤也臧善也我)
(心愛此君子雖遠在野豈能不勤思之乎我心善此君子又誠不能忘也)
白華周人刺幽后也幽王娶申女以爲后又得
褒姒而黜申后故下國化之以妾爲妻以孽代
宗而王弗能治(申姜姓之國孽支庶也宗適子也王不能治已不正故也)英
英白雲露彼菅茅(英英白雲貌白雲下露養彼可以爲菅之茅使與白華之)
(菅可相亂易猶天之下妖氣生褒姒使申后見黜也)天步艱難之子不猶
(步行也猶圖也天行此艱難之妖久矣王不圖其變之所由昔夏之衰有二龍之妖卜藏其漦)
(周厲王發而觀之化爲玄黿童女遇之當宣王之時而生女懼而弃之後褒人有獄而入之幽)
(王幽王嬖之是謂褒姒)鼓鐘于宮聲聞于外(王失禮於內而下國聞知)
(而化之王弗能治如鳴鐘鼓於宮中而欲使外人不聞亦不可得也)念子懆懆視
我邁邁(邁邁不悅也言申后之忠於王也念之懆懆然欲諫正之王反不悅於其所言)
何草不黃下國刺幽王也四夷交侵中國背叛
用兵不息視民如禽獸君子憂之故作是詩也
何草不黃何日不行(用兵不息軍旅自歲始草生而出至歲晚矣何草而)
(不黃乎草皆黃矣於是間將率何日不行乎言常行勞苦甚也)何人不將經營
四方(言萬民無不從役者也)匪兕匪虎率彼曠野(兕虎野獸也曠)
(空也兕虎者以比戰士也)哀我征夫朝夕不暇
大雅
文王文王受命作周也(受命受天命而王天下制立周邦)文王
在上於昭于天(在上在民上也於歎辭也昭見文王初爲西伯有功於民其德)
(著見於天故天命之以爲王也)周雖舊邦其命惟新(乃新在文王也)濟
濟多士文王以寧(濟濟多威儀也)商之孫子其麗不億
上帝旣命侯于周服(麗數也商之孫子其數不徒億多言之也至天巳命)
(文王之後乃爲君於周之九服之中言衆之不如德也)侯服于周天命靡
常(則見天命之無常也無常者善則就之惡則去之)殷士膚敏祼將于
京(殷士殷侯也膚美也敏疾也祼灌鬯也將行也殷之臣壯美而敏來助周祭也)
大明文王有明德故天復命武王也(二聖相承其明德日)
(廣大故曰大明也)明明在下赫赫在上(明明察也文王之德明明在於)
(下故赫赫然著見於天)天難忱斯不易維王天位殷嫡使
不挾四方(忱信也挾達也天意難信矣不可改易者天子也今紂居王位而又殷之)
(正嫡以其爲惡乃絕弃之使教令不行於四方四方共叛之是天命無常唯德是與耳)維
此文王小心翼翼昭事上帝聿懷多福厥德不
回以受方國(回違也小心&KR2181;&KR2181;恭愼貌也聿述也懷思也方國四方來附者也)
思齊文王所以聖也(言其非伹天性德有所由成也)思齊大任
文王之母思媚周姜京室之婦(齊莊也媚愛也周姜大姜京室)
(王室也常思莊敬者太任也乃爲文王之母又常思愛大姜之配大王之禮以爲京室之婦言)
(其德行純備以生聖子)大姒嗣徽音則百斯男(大姒文王之妃也大)
(姒十子衆妾則宜百子也徽美也嗣大任之美音謂續行其善教令)刑于寡妻至
于兄弟以御于家邦(刑法也寡妻寡有之妻言賢也御治也文王以禮法)
(接待其妻至于其宗族以此又能爲政治於家邦)
靈臺民始附也文王受命而民樂其有靈德以
及鳥獸昆蟲焉(文王受命而作邑于豐立靈臺也)經始靈臺經
之營之庶民攻之不日成之(文王應天命度始靈臺之基趾營表)
(其位衆民則築作不設期日而成之言說文王之德勸其事忘巳勞也)經始勿亟
庶民子來(亟急也經始靈臺之基趾非有急成之意衆民各以子成父事而來攻之)
行葦忠厚也周家忠厚仁及草木故能內睦於
九族外尊事黃耇養老乞言以成其福祿焉(乞言)
(從求善言可以爲政者也)敦彼行葦羊牛勿踐履方苞方體
維葉泥泥(敦聚貌也行道也葉初生泥泥然苞茂也體成形也敦敦然道旁之葦牧)
(羊牛者無使蹈履折傷之草物方茂盛以其終將爲人用故周之先王爲此愛之況於其人乎)
黃耇台背以引以&KR2181;(台之言鮐也大老則背有鮐文也旣告老人及其來)
(也以禮引之以禮&KR2181;之在其前曰引在其旁曰&KR2181;也)壽考維祺以介景福
(祺吉介助也養老人而得吉所以助大福也)
假樂嘉成王也假樂君子顯顯令德宜民宜人
受祿于天(假嘉也宜民宜人宜安民宜官人也天嘉樂成王有光光之善德安民官)
(人皆得其宜以受福祿於天也)干祿百福子孫千億穆穆皇皇
宜君宜王(宜君王天下也干求也成王行顯顯之令德求祿得百福其子孫亦勤行)
(而求之得祿千億故或爲諸侯或爲天子言皆相勗以道也)不愆不忘率由
舊章(愆過也率循也成王之令德不過誤不遺失循用舊典之文章謂周公之禮法)
民勞召穆公刺厲王也民亦勞止汔可小康惠
此中國以綏四方(汔幾也康綏皆安也惠愛也今周民疲勞矣王幾可小安)
(之乎愛此京師之人以安天下京師者諸夏之根本也)
板凡伯刺厲王也上帝板板下民卒癉出話不
然爲猶不遠(板反也上帝以稱王者癉病也話善言也猶謀也王爲政反先王與)
(天之道天下民盡癉其出善言而不行之也以此爲謀不能遠圖不知禍之將至也)猶之
不遠是用大諫(王之謀不能圖遠用是故我大諫王也)介人維藩
太師維垣大邦維屏太宗維翰(介善也藩屏也垣牆也翰幹也)
(太師三公也大邦成國諸侯也太宗王之同姓世嫡子也王當用公卿諸侯及宗室之貴者爲)
(藩屏垣幹爲輔弼無疏遠之也)懷德維寧宗子維城無俾城壞
無獨斯畏(懷和也斯離也和汝德無行酷暴之政以安汝國以是爲宗子之城使免)
(於難宗子城壞則乖離而汝獨居而畏矣宗子適子也)
蕩召穆公傷周室大壞也厲王無道天下蕩蕩
無綱紀文章故作是詩也蕩蕩上帝下民之辟
(上帝以託君王也辟君也蕩蕩言法度廢壞之貌也厲王乃以此居人上爲天下之君言其無)
(可則像之甚也)疾威上帝其命多僻(疾病人矣威罪人矣疾病人者重賦)
(斂也威罪人者峻刑法也其政教又多邪僻不由舊章也)天生烝民其命匪
諶靡不有初鮮克有終(天之生此衆民其教道之非當以誠信使之忠)
(厚乎今則不然民始皆庶幾於善道後更化於惡俗也)旣愆爾止靡明靡
晦式號式呼俾晝作夜(使晝爲夜也愆過也汝旣過於沈湎矣又不爲)
(明晦有止息也醉則號呼相效用晝日作夜不視政事也)文王曰咨咨汝殷
商匪上帝不時殷不用舊(此言紂之亂非其生不得其時乃不用先)
(王之故法之所致也)雖無老成人尚有典刑(老成人謂若伊尹伊陟臣)
(扈之屬也雖無此臣猶有常事故法可案用)曾是莫聽大命以傾(莫無)
(也朝廷君臣皆任喜怒曾無用典刑治事者以至誅滅也)殷鑒不遠在夏后
之世(此言殷之明鏡不遠也近在夏后之世謂湯誅桀也後武王誅紂今之王何以不用)
(爲戒乎)
抑衛武公刺厲王也亦以自警也無競維人四
方其訓之有覺德行四國順之(無競競也訓教也覺直也競強)
(也人君爲政無強於得賢人得賢人則天下教化於其俗有大德行則天下順從其政言在上)
(所以倡道之)敬愼威儀維民之則(則法也)愼爾出話敬
爾威儀無不柔嘉(話善言也謂教令也)白圭之玷尚可磨
也斯言之玷不可爲(玷缺也斯此也玉之玷缺尚可磨鑢而平人君政教)
(一失誰能反復之也)
桑柔芮伯刺厲王也(芮伯王卿士也)憂心殷殷念我土
宇我生不辰逢天僤怒自西徂東靡所定處(字居)
(也僤厚也此士卒從軍久不息勞苦自傷之言也)人亦有言進退維谷
(谷窮也前無明君却迫罪役故窮也)維此良人弗求弗迪維彼忍
心是顧是復(迪進也良善也國有善人王不求索不進用之有忍爲惡之心者王)
(反顧念而重復之言其忽賢者愛小人也)大風有隧貪人敗類聽言
則對誦言如醉(類猶等夷也貪惡之人見道聽之言則應答之見誦詩書之言)
(則眠臥如醉君居上位而行如此人或效之也)
雲漢仍叔美宣王也宣王承厲王之烈內有撥
亂之志遇灾而懼側身修行欲消去之天下喜
於王化復行百姓見憂故作是詩也(仍叔周大夫也)倬
彼雲漢昭回于天(雲漢謂天河也昭光也倬然天河水氣也精光轉運於天)
(時旱渴雨故宣王夜仰視天河望其候也)主曰於乎何辜今之人天
降喪亂飢饉薦臻(薦重也臻至也辜罪也王憂旱而嗟歎云何罪與今時天)
(下之人天仍下旱灾亡亂之道飢饉之害復重至也)靡神不擧靡愛斯牲
圭璧旣卒寧莫我聽(靡莫皆無也言王爲旱之故求於羣神無不祭也無)
(所愛於三牲也禮神之圭璧又巳盡矣曾無聽聆我之精誠而興雲雨者與)
崧高尹吉甫美宣王也天下復平能建國親諸
侯褒賞申伯焉(尹吉甫申伯皆周之卿士也)維嶽降神生甫
及申維申及甫維周之翰(翰幹也申申伯也甫甫侯也皆以賢知人)
(爲周之楨幹之臣也)申伯之德柔惠且直揉此萬邦聞于
四國(揉順也四國猶言四方也)
烝民尹吉甫美宣王也任賢使能周室中興焉
天生烝民好是懿德(天之生衆民莫不好有美德之人也)天監有
周昭假于下保兹天子生仲山甫(監視也假至也天視周室)
(之政教其光明乃至於下謂及於衆民也天安愛此天子宣王故生仲山甫使佐也)仲山
甫之德柔嘉維則令儀令色小心翼翼(嘉美也令善也)
(善威儀善顏色容貌翼翼然恭敬也)肅肅王命仲山甫將之邦國
若否仲山甫明之(將行也若順也順否猶臧否謂善惡也)旣明且
哲以保其身夙夜匪懈以事一人(夙早也匪非也一人斥天)
(子也)人亦有言柔則茹之剛則吐之維仲山甫柔
亦不茹剛亦不吐不侮鰥寡不畏強御人亦有
言德輶如毛民鮮克擧之我儀圖之(輶輕也儀疋也人之)
(言云德甚輕然而衆人寡能獨擧之以行者言政事易耳人不能行者無其志也我與倫疋圖)
(之而未能爲也)維仲山甫擧之(仲山甫能獨擧是德而行之)袞職有
闕維仲山甫補之(王之職有缺輙能補之者仲山甫也)
瞻仰凡伯刺幽王大壞也瞻仰昊天降此大厲
(昊天斥王也厲惡也)邦靡有定士民其瘵(瘵病也)人有土田
汝反有之人有民人女覆奪之(此言王削黜諸侯及卿大夫無)
(罪者也覆猶反也)此宜無罪汝反收之彼宜有罪汝覆
說之(收拘收也說放赦也)哲夫成城哲婦傾城(哲謂多謀慮也城猶)
(國也)懿厥哲婦爲䲷爲鴟(懿有所痛傷之聲也䲷鴟惡聲之鳥也喩褒姒)
(之言無善也)婦有長舌維厲之階亂匪降自天生自
婦人匪教匪誨時維婦寺(寺近也長舌喩多言語也今王之有此亂)
(政非從天而下伹從婦人出耳又非有人教王爲亂語王爲惡者是維近愛婦人用其言是故)
(致亂也)如賈三倍君子是識婦無公事休其蠶織
(婦人無與外政雖王后猶以蠶織爲事識知也賈而有三倍之利者小人所宜知也而君子反)
(知之非其宜也今婦人休其蠶桑織紝之事而與朝廷之事其爲非宜亦猶是也)不弔
不祥威儀不類人之云亡邦國殄瘁(弔至也王之爲政德)
(不能至於天矣不能致徵祥於神矣威儀又不善於朝廷矣賢人皆言奔亡則天下邦國將盡)
(困病也)
周頌
淸廟祀文王也周公旣成雒邑朝諸侯率以祀
文王焉(淸廟者祭有淸明之德者之宮也謂祭文王也天德淸明文王象也故祭之而)
(歌此詩也)於穆淸廟肅雍顯相(於歎之辭也穆美也肅敬也雍和相助也)
(顯光也於乎美哉周公之祭淸廟也其禮敬且和又諸侯有光明著見之德者來助祭之也)
濟濟多士秉文之德對越在天(對配也越於也濟濟之衆士皆)
(執行文王之德文王精神巳在天矣猶配順其素行如生存焉)
振鷺二王之後來助祭也(二王夏殷也其後杞宋也)振鷺于
飛于彼西雍我客戾止亦有斯容(興也振羣飛之貌也鷺白)
(鳥也雍澤也客二王之後也白鳥集於西雍之澤言所集得其處也興者喻𣏌宋之君有潔白)
(之德來助祭於周之廟得禮之宜也其至止亦有此容言威儀之善如鷺鳥然也)
雍禘大祖也(禘大祭大祖謂文王)有來雍雍至止肅肅相
維辟公天子穆穆(相助也雍雍和也肅肅敬也有是來時雍雍然旣至而肅)
(肅然者乃助王禘祭百辟與諸侯也天子是時穆穆然言得天下之歡心也)
有客微子來見於祖廟也(微子代殷後旣受命來朝見之也)有
客有客亦白其馬(殷尚白也)
敬之羣臣進戒嗣王也敬之敬之天維顯思命
不易哉無曰高高在上陟降厥士日監在兹(顯光)
(也監視也羣臣見王謀卽政之事故因此時戒之曰敬之哉敬之哉天乃光明去惡與善其命)
(吉凶不變易也無謂天高又高在上遠人而不畏也天上下其事謂轉運日月施其所行日視)
(瞻近在此也)
魯頌
閟宮頌僖公之能復周公之宇也(宇居)王曰叔父
建爾元子俾侯于魯大啓爾宇爲周室輔(王成王也)
(元首也宇居也成王告周公叔父我立汝首子使爲君於魯謂欲封伯禽也以爲周公後也大)
(開汝居以爲周家輔謂封以方七百里也)乃命魯公俾侯于東賜之
山川土田附庸(旣告周公乃策命伯禽使爲君於東加賜之以山川土田及附)
(庸令專統之也)
商頌
長發大禘也(大禘郊祭天也)湯降不遲聖敬日躋昭假
遲遲上帝是祗帝命式于九圍(不遲言疾也躋升也九圍九州)
(也降下也假暇也祗敬也式用也湯之下士尊賢甚疾其聖敬之德日進然而能以其聰明寬)
(暇天下之人遲遲然言其急於巳而緩於人也天用是故愛敬之天於是又命之使用事於天)
(下言王之)不競不絿不剛不柔敷政優優百祿是遒
(絿急也優優和也遒聚也)
殷武祀高宗也天命降監下民有嚴不僭不濫
不敢怠遑命于下國封建厥福(不僭不濫賞不僭刑不濫也封)
(大也遑暇也天命乃下視下民有嚴顯之君能明德愼罰不敢怠惰自暇於政事者則命之於)
(小國以爲天子大立其福謂命湯使由七十里王天下也)商邑翼翼四方之
極(商邑京師也極中也商邑之禮俗翼翼然可則薇乃四方之中正也)
羣書治要卷第三
