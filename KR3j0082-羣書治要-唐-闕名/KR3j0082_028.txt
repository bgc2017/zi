羣書治要卷第三十一
秘書監鉅鹿男臣魏徵等奉勅撰
六韜陰謀鬻子
六韜
序
文王田乎渭之陽見太公坐茅而釣問之曰子
樂得魚耶太公曰夫釣以求得也其情深可以
觀大矣文王曰願聞其情太公曰夫魚食其餌
乃牽於緡人食其祿乃服於君故以餌取魚魚
可殺以祿取人人可竭以家取國國可拔以國
取天下天下可畢也天下者非一人之天下天
下之天下也與天下同利者則得天下擅天下
之利者失天下天有時地有財能與人共之者
仁也仁之所在天下歸之免人之死解人之難
救人之患濟人之急者德也德之所在天下歸
之與人同憂同樂同好同惡者義也義之所在
天下歸之凡人惡死而樂生好得而歸利能生
利者道也道之所在天下歸之
文韜
文王問太公曰天下一亂一治其所以然者何
天時變化自有之乎太公曰君不肖則國危而
民亂君賢聖則國家安而天下治禍福在君不
在天時文王曰古之賢君可得聞乎太公曰昔
帝堯上世之所謂賢君也堯王天下之時金銀
珠玉弗服錦繡文綺弗衣奇怪異物弗視玩好
之器弗寶淫佚之樂弗聽宮垣室屋弗崇茅茨
之蓋不剪衣履不敝盡不更爲滋味重累不食
不以役作之故留耕種之時削心約志從事乎
無爲其自奉也甚薄役賦也甚寡故萬民富樂
而無飢寒之色百姓戴其君如日月視其君如
父母文王曰大哉賢君之德矣
文王問太公曰願聞爲國之道太公曰愛民文
王曰愛民奈何太公曰利而勿害成而勿敗生
而勿殺與而勿奪樂而勿苦喜而勿怒文王曰
奈何太公曰民不失其所務則利之也農不失
其時業則成之也省刑罰則生之也薄賦歛則
與之也無多宮室臺池則樂之也吏淸不苛則
喜之也民失其務則害之也農失其時則敗之
也無罪而罰則殺之也重賦歛則奪之也多營
宮室遊觀以疲民則苦之也吏爲苛擾則怒之
也故善爲國者御民如父母之愛子如兄之慈
弟也見之飢寒則爲之哀見之勞苦則爲之悲
文王曰善哉
文王問於太公曰賢君治國何如對曰賢君之
治國其政平吏不苛其賦歛節其自奉薄不以
私善害公法賞賜不加於無功刑罰不施於無
罪不因喜以賞不因怒以誅害民者有罪進賢
者有賞後宮不荒女謁不聽上無淫匿下無陰
害不供宮室以費財不多遊觀臺池以罷民不
雕文刻鏤以逞耳目官無腐蠹之藏國無流餓
之民也文王曰善哉
文王問師尚父曰王人者何上何下何取何去
何禁何止尚父曰上賢下不肖取誠信去詐僞
禁暴亂止奢侈故王人者有六賊七害六賊者
一曰大作宮殿臺池遊觀淫樂歌舞傷王之德
二曰不事農桑作業作勢遊俠犯歷法禁不從
吏教傷王之化三曰結連朋黨比周爲權以蔽
賢智傷王之權四曰抗智高節以爲氣勢傷吏
威五曰輕爵位賤有司羞爲上犯難傷功臣之
勞六曰強宗侵奪凌侮貧弱傷庶民矣七害者
一曰無智略大謀而以重賞尊爵之故強勇輕
戰僥倖於外王者愼勿使將二曰有名而無用
出入異言揚美掩惡進退爲巧王者愼勿與謀
三曰朴其身躬惡其衣服語無爲以求名言無
欲以求得此僞人也王者愼勿近四曰博文辨
辭高行論議而非時俗此姦人也王者愼勿寵
五曰果敢輕死苟以貪得尊爵重祿不圖大事
待利而動王者愼勿使六曰爲雕文刻鏤技巧
華飾以傷農事王者必禁之七曰爲方伎咒詛
作蠱道鬼神不驗之物不詳訛言欺詐良民王
者必禁止之故民不盡其力非吾民士不誠信
而巧僞非吾士臣不忠諫非吾臣吏不平潔愛
人非吾吏宰相不能富國強兵調和陰陽以安萬
乘之主簡練羣臣定名實明賞罰令百姓富樂
非吾宰相也故王人之道如龍之首高居而遠望
徐視而審聽神其形散其精若天之高不可極
若川之深不可測也
文王問太公曰君務擧賢而不獲其功世亂愈
甚以致危亡者何也太公曰擧賢而不用是有
擧賢之名也無得賢之實也文王曰其失安在
太公曰其失在好用世俗之所譽不得其眞賢
文王曰好用世俗之所譽者何也太公曰好聽
世俗之所譽者或以非賢爲賢或以非智爲智
或以非忠爲忠或以非信爲信君以世俗之所
譽者爲賢智以世俗之所毀者爲不肖則多黨
者進少黨者退是以羣邪比周而蔽賢忠臣死
於無罪邪臣以虛譽取爵位是以世亂愈甚故
其國不免於危亡文王曰擧賢奈何太公曰將
相分職而各以官擧人案名察實選才考能令
能當其名名得其實則得賢人之道文王曰善
哉
文王問太公曰願聞治國之所貴太公曰貴法
令之必行必行則治道通通則民太利太利則
君德彰矣君不法天地而隨世俗之所善以爲
法故令出必亂亂則復更爲法是以法令數變
則羣邪成俗而君沈於世是以國不免危亡矣
文王問太公曰願聞爲國之大失太公曰爲國
之大失作而不法法國君不悟是爲大失文王
曰願聞不法法國君不悟太公曰不法法則令
不行令不行則主威傷不法法則邪不止邪不
止則禍亂起矣不法法則刑妄行刑妄行則賞
無功不法法則國昏亂國昏亂則臣爲變不法
法則水旱發水旱發則萬民病君不悟則兵革
起兵革起則失天下也
文王問太公曰人主動作擧事善惡有福殃之
應鬼神之福無太公曰有之主動作擧事惡則
天應之以刑善則地應之以德逆則人備之以
力順則神授之以職故人主好重賦歛大宮室
多遊臺則民多病温霜露殺五穀絲麻不成人
主好田獵罼戈不避時禁則歲多大風禾穀不
實人主好破壞名山壅塞大川決通名水則歲
多大水傷民五穀不滋人主好武事兵革不息
則日月薄蝕太白失行故人主動作擧事善則
天應之以德惡則人備之以力神奪之以職如
響之應聲如影之隨形文王曰誠哉
文王問太公曰君國主民者其所以失之者何
也太公曰不愼所與也人君有六守三寶六守
者一曰仁二曰義三曰忠四曰信五曰勇六曰
謀是謂六守文王曰愼擇此六者奈何太公曰
富之而觀其無犯貴之而觀其無驕付之而觀
其無轉使之而觀其無隱危之而觀其無恐事
之而觀其無窮富之而不犯者仁也貴之而不
驕者義也付之而不轉者忠也使之而不隱者
信也危之而不恐者勇也事之而不窮者謀也
人君愼此六者以爲君用君無以三寶借人以
三寶借人則君將失其威大農大工大商謂之
三寶六守長則國昌三寶完則國安
文王問太公曰先聖之道可得聞乎太公曰義
勝欲則昌欲勝義則亡敬勝怠則吉怠勝敬則
滅故義勝怠者王怠勝敬者亡
武王問太公曰桀紂之時獨無忠臣良士乎太
公曰忠臣良士天地之所生何爲無有武王曰
爲人臣而令其主殘虐爲後世笑可謂忠臣良
士乎太公曰是諫者不必聽賢者不必用武王
曰諫不聽是不忠賢而不用是不賢也太公曰
不然諫有六不聽強諫有四必亡賢者有七不
用武王曰願聞六不聽四必亡七不用太公曰
主好作宮室臺池諫者不聽主好忿怒妄誅殺
人諫者不聽主好所愛無功德而富貴者諫者
不聽主好財利巧奪萬民諫者不聽主好珠玉
奇怪異物諫者不聽是謂六不聽四必亡一曰
強諫不可止必亡二曰強諫知而不肯用必亡
三曰以寡正強正衆邪必亡四曰以寡直強正
衆曲必亡七不用一曰主弱親強賢者不用二
曰主不明正者少邪者衆賢者不用三曰賊臣
在外姦臣在內賢者不用四曰法政阿宗族賢
者不用五曰以欺爲忠賢者不用六曰忠諫者
死賢者不用七曰貨財上流賢者不用
武王伐殷得二丈夫而問之曰殷之將亡亦有
妖乎其一人對曰有殷國嘗雨血雨灰雨石小
者如椎大者如箕六月雨雪深尺餘其一人曰
是非國之大妖也殷君喜以人餧虎喜割人心
喜殺孕婦喜殺人之父孤人之子喜奪喜誣以
信爲欺欺者爲眞以忠爲不忠忠諫者死阿諛
者賞以君子爲下急令暴取好田獵出入不時
喜治宮室脩臺池日夜無巳喜爲酒池肉林糟
丘而牛飲者三千飲人無長幼之序貴賤之禮
喜聽讒用擧無功者賞無德者富所愛專制而
擅令無禮義無忠信無聖人無賢士無法度無
升斛無尺丈無稱衡此殷國之大妖也
武韜
文王在酆召太公曰商王罪殺不辜汝尚助余
憂民今我何如太公曰王其脩身下賢惠民以
觀天道天道無殃不可以先唱人道無灾不可
以先謀必見天殃又見人灾乃可以謀與民同
利同病相救同情相成同惡相助同好相趣無
甲兵而勝無衝機而攻無渠塹而守利人者天
下啓之害人者天下閉之天下非一人之天下
也取天下若逐野獸得之而天下皆有分肉若
同舟而濟濟則皆同其利舟敗皆同其害然則
皆有啓之無有閉之矣無取於民者取民者也
無取於國者取國者也無取於天下者取天下
者也取民者民利之取國者國利之取天下者
天下利之故道在不可見事在不可聞勝在不
可知微哉微哉鷙鳥將擊卑飛翕翼猛獸將擊
俛耳俯伏聖人將動必有過色唯文唯德誰爲
之惑弗觀弗視安知其極今彼殷商衆口相惑
吾觀其野草茅勝穀吾觀其羣衆曲勝直吾觀
其吏暴虐殘賊敗法亂刑而上下不覺此亡國
之時也夫上好貨羣臣好得而賢者逃伏其亂
至矣太公曰天下之人如流水鄣之則止啓之
則行動之則濁靜之則淸嗚呼神哉聖人見其
所始則知其所終矣文王曰靜之奈何太公曰
夫天有常形民有常生與天下共其生而天下
靜矣
文王在岐周召太公曰爭權於天下者何先太
公曰先人人與地稱則萬物備矣今君之位尊
矣待天下之賢士勿臣而友之則君以得天下
矣文王曰吾地小而民寡將何以得之太公曰
可天下有地賢者得之天下有粟賢者食之天
下有民賢者收之天下者非一人之天下也莫
常有之唯賢者取之夫以賢而爲人下何人不
與以貴從人曲直何人不得屈一人之下則申
萬人之上者唯聖人而後能爲之文王曰善請
著之金板於是文王所就而見者六人所求而
見者七十人所呼而友者千人
文王曰何如而可以爲天下太公對曰大蓋天
下然後能容天下信蓋天下然後可約天下仁
蓋天下然後可以求天下恩蓋天下然後王天
下權蓋天下然後可以不失天下事而不疑然
後天下恃此六者備然後可以爲天下政故利
天下者天下啓之害天下者天下閉之生天下
者天下德之殺天下者天下賊之徹天下者天
下通之窮天下者天下仇之安天下者天下恃
之危天下者天下灾之天下者非一人之天下
唯有道者得天下也
武王問太公曰論將之道奈何太公曰將有五
才十過所謂五才者勇智仁信忠也勇則不可
犯智則不可亂仁則愛人信則不欺人忠則無
二心所謂十過者將有勇而輕死者有急而心
速者有貪而喜利者有仁而不忍於人者有智
而心怯者有信而喜信於人者有廉潔而不愛
民者有智而心緩者有剛毅而自用者有愞心
而喜用人者勇而輕死者可暴也急而心速者
可久也貪而喜利者可遺也仁而不忍於人者
可勞也智而心怯者可窘也信而喜信於人者
可誑也廉潔而不愛人者可侮也智而心緩者
可襲也剛毅而自用者可事也愞心而喜用人
者可欺也故兵者國之大器存亡之事命在於
將也先王之所重故置將不可不審察也
武王問太公曰王者擧兵欲簡練英雄知士之
高下爲之奈何太公曰知之有八徵一曰微察
問之以言觀其辭二曰窮之以辭以觀其變三
曰與之間諜以觀其誠四曰明白顯問以觀其
德五曰使之以財以觀其貪六曰試之以色以
觀其貞七曰告之以難觀其勇八曰醉之以酒
以觀其態八徵皆備則賢不肖别矣
龍韜
武王曰士高下豈有差乎太公曰有九差武王
曰願聞之太公曰人才參差大小猶斗不以盛
石滿則棄矣非其人而使之安得不殆多言多
語惡口惡舌終日言惡寑臥不絕爲衆所憎爲
人所疾此可使要問閭里察姦伺猾權數好事
夜臥早起雖遽不悔此妻子將也先語察事實
長希言賦物平均此十人之將也切切截截不
用諫言數行刑戮不避親戚此百人之將也訟
辨好勝疾賊侵陵斥人以刑欲正一衆此千人
之將也外貌咋咋言語切切知人飢飽習人劇
易此萬人之將也戰戰慄慄日愼一日近賢進
謀使人以節言語不慢忠心誠必此十萬之將
也温良實長用心無兩見賢進之行法不枉此
百萬之將也動動紛紛隣國皆聞出入居處百
姓所親誠信緩大明於領世能教成事又能救
敗上知天文下知地理四海之內皆如妻子此
英雄之率乃天下之主也
武王問太公曰立將之道奈何太公曰凡國有
難君避正殿召將而詔之曰社稷安危一在將
軍將軍受命乃齋於太廟擇日授斧鉞君入廟
西面而立將軍入北面立君親操鉞持其首授
其柄曰從此以往上至於天將軍制之乃復操
斧持柄授將其刃曰從此以下至於泉將軍制
之旣受命曰臣聞治國不可從外治軍不可從
中御二心不可以事君疑志不可以應敵臣旣
受命專斧鉞之威不敢還請願君亦垂一言之
命於臣君不許臣臣不敢將君許之乃辭而行
軍中之事不可聞君命皆由將出臨敵決戰無
有二心若此無天於上無地於下無敵於前無
主於後是故智者爲之慮勇者爲之鬭氣厲靑
雲疾若馳騖兵不接刃而敵降服
武王問太公曰將何以爲威何以爲明何以爲
禁止而令行太公曰以誅大爲威以賞小爲明
以罰審爲禁止而令行故殺一人而三軍振者
殺之賞一人而萬人說者賞之故殺貴大賞貴
小殺及貴重當路之臣是刑上極也賞及牛馬
厮養是賞下通也刑上極賞下通是將威之所
行也夫殺一人而三軍不聞殺一人而萬民不
知殺一人而千萬人不恐雖多殺之其將不重
封一人而三軍不悅爵一人而萬人不勸賞一
人而萬人不欣是爲賞無功貴無能也若此則
三軍不爲使是失衆之紀也
武王問太公曰吾欲令三軍之衆親其將如父
母攻城爭先登野戰爭先赴聞金聲而怒聞鼓
音而喜爲之奈何太公曰將有三禮冬日不服
裘夏日不操扇天雨不張蓋幕名曰三禮也將
身不服禮無以知士卒之寒暑出隘塞犯泥塗
將必下步名曰力將將身不服力無以知士卒
之勞苦士卒軍皆定次將乃就舍炊者皆熟將
乃敢食軍不擧火將亦不火食名曰止欲將不
身服止欲無以知士卒之飢飽故上將與士卒
共寒暑共飢飽勤苦故三軍之衆聞鼓音而喜
聞金聲而怒矣高城深池矢石繁下士爭先登
白刃始合士爭先赴非好死而樂傷爲其將念
其寒苦之極知其飢飽之審而見其勞苦之明
也
武王問太公曰攻伐之道奈何太公曰資因歒
家之動變生於兩陣之間奇正傳於無窮之源
故至事不語用兵不言其事之成者其言不足
聽兵之用者其狀不足見倏然而往忽然而來
能獨轉而不制者也善戰者不待張軍善除患
者理其未生善勝歒者勝於無形上戰無與戰
矣故爭於白刃之前者非良將也備於巳失之
後者非上聖也智與衆同非人師也伎與衆同
非國工也事莫大於必成用莫大於必成用莫
貴於玄眇動莫神於不意勝莫大於不識夫必
勝者先見弱於歒而後戰者也故事半而功自
倍兵之害猶豫最大兵之灾莫大於狐疑善者
見利不失遇時不疑失利後時反受其灾善者
從而不擇巧者一決而不猶豫故疾雷不及掩
耳卒電不及瞬目起之若驚用之若狂當之者
破近之者亡孰能待之武王曰善
武王問太公曰凡用兵之極天道地利人事三
者孰先太公曰天道難見地利人事易得天道
在上地道在下人事以飢飽勞逸文武也故順
天道不必有吉違之不必有害失地之利則士
卒迷惑人事不和則不可以戰矣故戰不必任
天道飢飽勞逸文武最急地利爲寶王曰天道
鬼神順之者存逆之者亡何以獨不貴天道太
公曰此聖人之所生也欲以止後世故作爲譎
書而寄勝於天道無益於兵勝而衆將所拘者
九王曰敢問九者奈何太公曰法令不行而任
侵誅無德厚而用日月之數不順歒之強弱幸
於天道無智慮而候氛氣少勇力而望天福不
知地形而歸過敵人怯弗敢擊而待龜筮士卒
不募而法鬼神設伏不巧而任背向之道凡天
道鬼神視之不見聽之不聞索之不得不可以
治勝敗不能制死生故明將不法也
太公曰天下有粟聖人食之天下有民聖人收
之天下有物聖人裁之利天下者取天下安天
下者有天下愛天下者久天下仁天下者化天
下
虎韜
武王勝殷召太公問曰今殷民不安其處奈何
使天下安乎太公曰夫民之所利譬之如冬日
之陽夏日之陰冬日之從陽夏日之從陰不召
自來故生民之道先定其所利而民自至民有
三幾不可數動動之有凶明賞則不足不足則
民怨生明罰則民懾畏民懾畏則變故出明察
則民擾民擾則不安其處易以成變故明王之
民不知所好不知所惡不知所從不知所去使
民各安其所生而天下靜矣樂哉聖人與天下
之人皆安樂也武王曰爲之奈何太公曰聖人
守無窮之府用無窮之財而天下仰之天下仰
之而天下治矣神農之禁春夏之所生不傷不
害謹修地利以成萬物無奪民之所利而農順
其時矣任賢使能而官有材而賢者歸之矣故
賞在於成民之生罰在於使人無罪是以賞罰
施民而天下化矣
犬韜
武王至殷將戰紂之卒握炭流湯者十八人以
牛爲禮以朝者三千人擧百石重沙者二十四
人趍行五百里而矯矛殺百步之外者五千人
介士億有八萬武王懼曰夫天下以紂爲大以
周爲細以紂爲衆以周爲寡以周爲弱以紂爲
強以周爲危以紂爲安以周爲諸侯以紂爲天
子今日之事以諸侯擊天子以細擊大以少擊
多以弱擊強以危擊安以此五短擊此五長其
可以濟功成事乎太公曰審天子不可擊審大
不可擊審衆不可擊審強不可擊審安不可擊
王大恐以懼太公曰王無恐且懼所謂大者盡
得天下之民所謂衆者盡得天下之衆所謂強
者盡用天下之力所謂安者能得天下之所欲
所謂天子者天下相愛如父子此之謂天子今
日之事爲天下除殘去賊也周雖細曾殘賊一
人之不當乎王大喜曰何謂殘賊太公曰所謂
殘者收天下珠玉美女金錢綵帛狗馬穀粟藏
之不休此謂殘也所謂賊者收暴虐之吏殺天
下之民無貴無賤非以法度此謂賊也
武王問太公曰欲與兵深謀進必斬敵退必克
全其略云何太公曰主以禮使將將以忠受命
國有難君召將而詔曰見其虛則進見其實則
避勿以三軍爲貴而輕敵勿以授命爲重而苟
進勿以貴而賤人勿以獨見而違衆勿以辯士
爲必然勿以謀簡於人勿以謀後於人士未坐
勿坐士未食勿食寒暑必同敵可勝也
陰謀
武王問太公曰賢君治國教民其法何如太公
對曰賢君治國不以私害公賞不加於無功罰
不加於無罪法不廢於仇讎不避於所愛不因
怒以誅不因喜以賞不高臺深池以役下不雕
文刻畫以害農不極耳目之欲以亂政是賢君
之治國也不好生而好殺不好成而好敗不好
利而好害不好與而好奪不好賞而好罰妾孕
爲政使內外相疑君臣不和拓人田宅以爲臺
觀發人丘墓以爲苑囿僕媵衣文繡禽獸犬馬
與人同食而萬民糟糠不厭裘褐不完其上不
知而重歛奪民財物藏之府庫賢人逃隱於山
林小人任大職無功而爵無德而貴專恣倡樂
男女昏亂不恤萬民違陰陽之氣忠諫不聽信
用邪佞此亡國之君治國也
武王問太公曰吾欲輕罰而重威少其賞而勸
善多簡其令而衆皆化爲之何如太公曰殺一
人千人懼者殺之殺二人而萬人懼者殺之殺
三人三軍振者殺之賞一人而千人喜者賞之
賞二人而萬人喜者賞之賞三人三軍喜者賞
之令一人千人得者令之禁二人而萬人止者
禁之教三人而三軍正者教之殺一以懲萬賞
一而勸衆此明君之威福也
武王問太公曰吾欲以一言與身相終再言與
天地相永三言爲諸侯雄四言爲海內宗五言
傳之天下無窮可得聞乎太公曰一言與身相
終者內寬而外仁也再言與天地相永者是言
行相副若天地無私也三言爲諸侯雄者是敬
賢用諫謙下於士也四言爲海內宗者敬接不
肖無貧富無貴賤無善惡無憎愛也五言傳之
天下無窮者通於否泰順時容養也
武王問尚父曰五帝之戒可聞乎尚父曰黃帝
之時戒曰吾之居民上也搖搖恐夕不至朝堯
之居民上振振如臨深川舜之居民上兢兢如
履薄冰禹之居民上慄慄恐不滿日湯之居民
上戰戰恐不見旦王曰寡人今新幷殷居民上
翼翼懼不敢怠
鬻子
君子不與人之謀則巳矣若與人謀之則非道
無由也故君子之謀能必用道而不能必見受
也能必忠而不能必入也能必信而不能必見
信也君子非仁者不出之於辭而施之於行故
非非者行是而惡惡者行善而道諭矣
文王問於鬻子曰敢問人有大忌乎對曰有文
王曰敢問大忌奈何鬻子對曰大忌知身之惡
而不改也以賊其身乃喪其軀有行如此之謂
大忌也昔之帝王其所以爲明者以其吏也昔
之君子其所以爲功者以其民也力生於民而
功最於吏福歸於君民者至庳也而使之取吏
焉必取所愛故十人愛之則十人之吏也百人
愛之則百人之吏也千人愛之則千人之吏也
萬人愛之則萬人之吏也周公曰吾聞之於政
也知善不行者則謂之狂知惡不改者則謂之
惑夫狂與惑者聖王之戒也不肖者不自謂不
肖而不肖見於行不肖者雖自謂賢人猶皆謂
之不肖也愚者不自謂愚而愚見於言愚者雖
自謂智人猶皆謂之愚也禹之治天下也以五
聲聽門懸鐘鼓鐸磬而置鞀以待四海之士爲
銘於筍簴曰教寡人以道者擊鼓教寡人以義
者擊鐘教寡人以事者振鐸告寡人以憂者擊
磬語寡人以訟獄者揮鞀此之謂五聲是以禹
嘗據一饋而七起日中而不暇飽食曰吾不恐
四海之士留於道路吾恐其留吾門廷也是以
四海之士皆至是以禹朝廷間可以羅雀者夫
卿相無世賢者有之國無因治智者理之智者
非一日之志也治者非一日之謀也治志治謀
在於帝王然後民知所保而知所避發政施令
爲天下福者謂之道上下相親謂之和民不求
而得所欲謂之信除天下之害謂之仁仁與信
和與道帝王之器也凡萬物皆有器故欲有爲
而不行其器者不成也欲王者亦然不用帝王
之器者亦不成也
昔者魯周公使衛康叔往守於殷戒之曰與殺
不辜寧失有罪無有無罪而見誅無有有功而
不賞戒之封誅賞之愼焉
羣書治要卷第三十一
