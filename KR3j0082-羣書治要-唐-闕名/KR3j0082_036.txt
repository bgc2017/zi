羣書治要卷第三十九
秘書監鉅鹿男臣魏徵等奉勅撰
吕氏春秋
先聖王之治天下也必先公公則天下平(平和)嘗
觀於上志(上志古記)有得天下者衆矣其得之必以
公其失之必以偏(偏私不正)凡主之立也生於公故
洪範曰無偏無黨王道蕩蕩(蕩蕩平易)陰陽之和不
長一類甘露時雨不私一物萬民之主不阿一
人桓公行公去私惡用管子而爲五伯長行私
阿所愛用豎刁而蟲出於戶(五子爭立無主喪六十日乃殯至使)
(蟲流出戶也)人之少也愚其長也智故智而用私不
若愚而用公(用私以敗用公則齊)
天無私覆也地無私載也日月無私燭也四時
無私爲也行其德而萬物得遂長焉(遂成)庖人調
和而不敢食故可以爲庖若使庖人調和而食
之則不可以爲庖矣伯王之君亦然誅暴而不
私以封天下之賢者故可以爲伯王若使王伯
之君誅暴而私之則亦不可以爲王伯矣(誅暴有所)
(私枉則不可以爲王伯)
水泉深則魚鼈歸之樹木盛則飛鳥歸之庶草
茂則禽獸歸之人主賢則豪桀歸之故聖王不
務歸之者而務其所歸(務人使歸之末也務其所行可歸本也)彊
令之笑不樂強令之哭不悲(皆無其中心也)彊令之爲
道也可以成小而不可以成大大寒旣至民煖
是利大熱在上民淸是走故民無常處見利之
聚無利之去欲爲天子民之所走不可不察
凡論人通則觀其所禮(通達)貴則觀其所進富則
觀其所養聽則觀其所行(養則養賢也行則行仁也)近則觀
其所好習則觀其所言(好則好義也言則言道也)窮則觀其
所不受賤則觀其所不爲喜之以驗其守(守情守也)
樂之以驗其僻(僻邪)怒之以驗其節(節性)懼之以驗
其特(特獨也雖獨不恐也)哀之以驗其仁(仁人見可哀者則不忍之也)
苦之以驗其志八觀六驗此賢主之所以論人
也論人必以六戚四隱(六戚六親也四隱相匿揚長蔽短也)何謂
六戚父母兄弟妻子何謂四隱交友故舊邑里
門廊內則用六戚四隱外則以八觀六驗人之
情僞貪鄙羡美無所失矣(言盡知之)此先聖王之所
以知人也
先王之教莫榮於孝莫顯於忠忠孝人君人親
之所甚欲也顯榮人臣人子之所甚願也然而
人君人親不得所欲人臣人子不得所願此生
於不知理義(不知理義在君父則不仁不慈在臣子則不忠不孝)不知理
義生於不學(生猶出也)是故古之聖王未有不尊師
也尊師則不論貴賤貧富矣神農師悉諸黃帝
師大橈(悉姓諸名也大橈作甲子者也)帝顓頊師伯夷父帝嚳
師伯招帝堯師子州支父帝舜師許由禹師大
成摰湯師小臣(小臣謂伊尹)文王武王師呂望周公
且齊桓公師管夷吾晉文公師咎犯隨會秦穆
公師百里奚公孫枝楚莊王師孫叔敖沈尹筮
(沈縣大夫)吳王闔閭師伍子胥文之儀(文氏儀名)越王勾
賤師范蠡大夫種此十聖六賢者未有不尊師
者也今尊不至於帝智不至於聖而欲無尊師
奚由至哉(至於道也)此五帝之所以絕三代之所以
滅(言五帝三代之後不復重道尊師故以絕滅也)
音樂之所由來遠矣天下太平萬民安寧皆化
其上(化猶隨也)樂乃可成故唯得道之人其可與言
樂乎(言說)亡國戮民非無樂也其樂不樂(不和於雅故不)
(樂也)溺者非不笑也(溺人必笑雖笑不歡)罪人非不歌也(當死)
(者雖歌不樂也)狂者非不舞也(雖舞不能中節)亂世之樂有似
於此君臣失位父子失處夫婦失宜民人呻吟
其以爲樂若之何哉(以民人呻吟歎戚不可爲樂也故曰若之何也)
亂世之樂爲木革之聲則若雷爲金石之聲則
若霆爲絲竹歌舞之聲則若譟(譟叫)以此駭心氣
動耳目搖蕩生則可矣(生性)以此爲樂則不樂(不樂)
(不和)故樂愈侈而民愈鬱(侈淫也鬱怨也)國愈亂主愈卑
則亦失樂之情矣凡古聖王之所爲貴樂者爲
其樂也夏桀殷紂作爲侈樂大鼓鐘磬管簫之
音以鉅爲美(鉅大)俶詭殊瑰耳所未嘗聞目所未
嘗見(俶始也始作詭異瑰奇之樂故耳未嘗聞目未嘗見)務以相過不用
度量(不用樂之法制)侈則侈矣失樂之情失樂之情其
樂不樂(非正樂也故曰不樂)樂不樂者其民必怨其主必
傷(怨悲也傷病也)此主乎不知樂之情而以侈爲務故
也
耳之情欲聲心不樂五音在前弗聽目之情欲
色心弗樂五色在前弗視鼻之情欲香心弗樂
芬香在前弗臭口之情欲味心弗樂五味在前
弗味欲之者耳目鼻口也樂之者不樂者心也
心必和平然後樂心樂然後耳目鼻口有以欲
之故樂之務在於和心和心在於行適(適中適也)夫
樂有適心亦有適人之情欲壽而惡夭欲安而
惡危欲榮而惡辱欲逸而惡勞四欲得四惡除
則心適矣四欲之得也在於勝理勝理以治身
則生全矣生全則壽長矣勝理以治國則法立
矣法立則天下服(服於理也)故適心之務在勝理凡
音樂通乎政而風乎俗者也(風猶化也)俗定而樂化
之矣故有道之世觀其音而知其俗觀其俗而
知其政矣觀其政而知其主矣故先王必託於
音樂以論其教(論明)故先王之制樂也非恃以
歡耳目極口腹之欲也(特止也)將以教民平好惡
行理義也(平正也行猶通)
黃鐘之月土事毋作愼毋發蓋以固天閉地(十一)
(月也)大呂之月數將幾終(十二月也幾近也終盡也)歲且更起
而農民毋有所使(使役)大蔟之月陽氣始至(正月)草
木繁動(動生)令農發土毋或失時(發土而耕)夾鐘之月
寬裕和平行德去刑(夾鐘二月)毋或作事以害羣生
(事兵戍事)姑洗之月達通道路溝瀆修利(三月也時雨將降故)
(修利溝瀆)中呂之月毋聚大衆巡勸農事(四月也大衆謂軍旅)
(興功築宜)草木方長毋携民心(民當務農長育穀木傜役聚則心携離逆)
(上命也)蕤賓之月陽氣在上安壯養孩(五月也壯盛也孩少)
本朝不靜草木早槁(靜安也朝政不寧故草木變動墮落早枯槁也)林
鐘之月草木盛滿陰氣將刑(六月也立秋則行戮故曰陰氣將始)
(殺也)毋發大事以將陽氣(發起也將猶養)夷則之月修法
飾刑選士厲兵(七月也飾正也)詰誅不義以懷遠方(懷柔)
南呂之月(八月)趣農收聚毋敢懈怠無射之月疾
斷有罪當法勿赦(九月也有罪當斷殺勿赦)應鐘之月陰陽
不通閉而爲冬(十月也陽伏在下陰閉於上故不通)修辨喪紀審
民所終(審愼也終卒也修别喪服親疎輕重服制之紀也)
周文王立國八年寢疾五日而地動東西南北
不出周郊百吏皆請曰臣聞地之動也爲人主
也今王寢疾請移之文王曰若何其移之也對
曰興事動衆以增國城其可以移之乎文王曰
天之見妖以罰有罪也我必有罪故天以此罰
我也今興事動衆以增國城是重吾罪也不可
(重猶益也移咎徵於他人是益吾咎)昌也請改行重善以移之其
可以免乎於是謹其禮秩皮革以交諸侯飾其
辭令幣帛以禮豪士無幾何疾乃止(止除)立國五
十一年而終
宋景公之時熒惑在心公懼召子韋而聞之曰
熒惑在心何也(子韋宋之太史)子韋曰熒惑者天罰也
心者宋分野也禍當君雖然可移於宰相公曰
宰相所與治國家也而移死焉不祥曰可移於
民公曰民死寡人將誰爲君乎曰可移於歲公
曰歲饑民必餓死爲人君而殺其民以自活其
誰以我爲君乎是寡人之命固盡巳子無復言
矣子韋再拜曰臣敢賀君天之處高而聽卑君
有至德之言三天必三賞君命今昔熒惑必徙三
舍君延年二十一歲是昔也熒惑果徙三舍
兵之所自來者上矣(自從也上久也)家無怒笞則豎子
嬰兒之有過也立見國無刑罰則百姓之相侵
也立見天下無誅伐則諸侯之相暴也立見故
怒笞不可偃於家刑罰不可偃於國誅伐不可
偃於天下有巧有拙而巳矣(巧者以治拙者以亂)故古之
聖王有義兵而無偃兵夫有以食死者欲禁天
下之食悖矣有以乘舟死者欲禁天下之船悖
矣有以用兵喪其國者欲偃天下之兵悖矣兵
之不可偃也譬之若水火然(水以療渴火以熟食不可乏也兵以)
(除亂亦不可偃)善用之則爲福不能用之則爲禍(能者養之)
(取福不能者敗以取禍也)善用藥者亦然得良藥則活人得
惡藥則殺人義兵之爲天下良藥也亦大矣(義兵)
(除天下之凶殘解百姓之倒懸故方之於良藥)故兵誠義以誅暴君而
振苦民民之悅之也若孝子之見慈親也若饑
者之見美食也民之號呼而走之(走歸)若強弩之
射於深谿也義兵至鄰國之民歸之若流水誅
國之民望之若父母行地滋遠得民滋衆兵不
接刃而民服若化(若順)
義也者萬事之紀也君臣上下親疏之所由起
也治亂安危之所在也勿求於他必反人情人
情欲生而惡死欲榮而惡辱死生榮辱之道壹
則三軍之士可使一心矣
衣人以其寒食人以其饑饑寒人之大害也救
之大義也人之困窮多如饑寒故賢主必憐人
之困也必哀人之窮也如此則名號顯矣國土
得矣(得國土也)人主其胡可以無務行德愛人乎行
德愛人則民親其上民親其上則皆樂爲其君
死矣趙簡子有兩白驘而甚愛之陽城胥渠(陽城)
(姓胥渠名也)廣門之宦夜款門而謁曰主君之臣胥
渠有疾(廣門邑名也宦小臣也款叩也)醫教之曰得白驘之肝
病則止不得則死謁者通簡子曰夫殺畜以活
人不亦仁乎於是召庖人殺白驘取肝以與之
無幾何趙興兵而攻翟廣門之宦左七百人右
七百人皆先登而獲甲首(獲衣甲者之首也)人主其胡
可以不好士也
孝子之重其親慈親之愛其子也痛於肌骨性
也所重所愛死而弃之溝壑人之情不忍爲故
有葬死之義葬者藏也慈親孝子之所愼也(愼重)
愼之者以生人之心慮也(慮計)以生人之心爲死
者慮莫如無動莫如無發無發無動莫如無有
可利無有可利此之謂重閉(人不發掘不見動搖謂之重閉)葬
不可不藏也葬淺則狐狸掘之深則及於水泉
故凡葬必於高陵之上以避狐狸之患水泉之
濕此則善矣而忘姦邪盜賊寇亂之難豈不惑
哉(厚葬人利之必有此難故謂之惑也)慈親孝子備之者得葬之
情矣今世俗大亂人主愈侈非葬之心也非爲
死者慮也生者以相矜也侈靡者以爲榮儉節
者以爲辱不以便死爲故(故事)而徒以生者之誹
譽爲務此非慈親孝子之心也父雖死孝子之
重之不怠(重尊也怠懈也)子雖死慈親之愛之不懈夫
葬所愛重而以生者之所甚欲其以安之若之
何哉(厚葬必發掘故曰其以安之也若之何言不安)
世之爲丘壠也其高大若山其樹之若林其設
闕庭爲宮室若都邑以此觀世示富則可矣以
此爲死者則不可夫死者其視萬歲猶一瞚也
人之壽久不過百中壽不過六十以百與六十
爲無窮者慮其情必不相當矣以無窮爲死者
慮則得之矣今有人於此爲石銘置之壠上曰
此其中珠玉玩好財物寶器甚多不可不掘掘
之必大富人必相與笑之以爲大惑(惑悖)世之厚
葬也有似於此自古及今未有不亡之國也無
不亡之國者是無不掘之墓也以耳目所聞見
齊荊燕嘗亡矣宋中山巳亡矣趙魏韓皆失其
故國矣自此以上者亡國不可勝數(上猶前也)是故
古大墓無不掘者也而皆爭爲之豈不悲哉堯
葬於穀林通樹之(通林以爲樹也)舜葬於紀市不變其
肆(市肆如故言不煩民)禹葬於會稽不變人徒(變動也言無所興造)
(不擾民也)是故先王以儉節葬死也非愛其費非惡
其勞以爲死者也(爲猶便也)先王之所惡唯死者之
辱也發則必辱儉則不發故先王之葬必儉也
謂愛人者衆知愛人者寡(謂凡愛死人者衆多厚葬之也知所以愛)
(之者寡能儉葬者少也)故宋未亡而東冢掘(文公冢也)齊未亡
而莊公冢掘(以葬厚冢見發)國安寧而猶若此又況百
世之後而國巳亡乎故孝子忠臣親父佼友不
可不察也夫愛之而反害之安之而反危之其
此之謂乎
至忠逆於耳倒於心(倒亦逆也)非賢主其孰能聽之
(聽受)故賢主之所說不肖主之所誅也(賢主悅忠言不肖主)
(反之)今有樹於此而欲其美也人時灌之則惡之
(惡其灌之者也)而日伐其根則必無活樹矣夫惡聞忠
言自伐之精者也(精猶甚甚於自伐其根也)
賢主必自知士故士盡力竭智直言交爭而不
辭其患(士爲知巳者死故盡力竭智何患之辭也)豫讓公孫弘是巳
當是時也智伯孟嘗君知之矣(智伯知豫讓故爲之報讎孟嘗)
(君知公孫弘故爲之不受折於秦也)世之人主得地百里則喜四
境皆賀得士則不喜不知相賀不通乎輕重也
湯武千乘也而士皆歸之桀紂天子也而士皆
去之孔墨布衣之士也萬乘之主千乘之君不
能與之爭士也(士不歸之而歸孔墨故曰不能與之爭士)自此觀之
尊貴富大不足以來士矣(來猶致也)必自知之然後
可(可者可至)豫讓之友謂豫讓曰子嘗事范氏中行
氏諸侯盡滅之而子不爲報至於智氏而子必
爲之報何故豫讓曰范氏中行氏我寒而不我
衣我饑而不我食而時使我與千人共其養是
衆人畜我也夫衆人畜我者我亦衆人事之至
於智氏則不然出則乘我以車入則足我以養
衆人廣朝而必加禮於吾所是國士畜我也夫
國士畜我者我亦國士事之豫讓國士也而猶
以人於己也(於猶厚也)又況於中人乎孟嘗君爲從
(關東曰從)公孫弘謂孟嘗君曰不若使人西觀秦意
者秦王帝王之主也君恐不得爲臣何暇從以
難之(言不能成從以難秦)意者秦王不肖主也君從以難
之未晩也孟嘗君曰善願因請公往矣公孫弘
見昭王昭王曰薛之地小大幾何公孫弘對曰
百里昭王笑而曰寡人之國地數千里猶未敢
以有難也今孟嘗君之地方百里而欲以難寡
人猶可乎公孫弘對曰孟嘗君好士大王不好
士也昭王曰孟嘗君之好人何如對曰義不臣
乎天子不友乎諸侯得意暫爲人君不得意不
肯爲人臣如此者三人能治可爲管商之師(管管)
(仲商商鞅)能致其主覇王如此者五人萬乘之嚴主
辱其使者退而自刎必以其血汚其衣與如臣
者七人昭王笑而謝焉
世之聽者多有所尤多有所尤卽聽必悖矣(尤過)
人有亡鈇者意其隣之子視其色言語動作態
度無爲而不竊鈇(竊盜)掘其谷得其鈇(谷坑)他日復
見其鄰之子動作態度無似竊鈇者其隣之子
非變也己則變之變之者無他有所尤也邾之
故法爲甲裳以帛(以帛綴甲)公息忌謂邾君曰不若
以組邾君曰將何所得組公息忌對曰上用之
則民爲之矣邾君曰善下令令官爲甲必以組
公息忌因令其家皆爲組人有傷之者曰公息
忌之所以欲用組者其家多爲組也(傷敗)邾君不
悅於是乎止無以組(以用)邾君有所尤也爲甲以
組而便公息忌雖多爲組何傷以組不便公息
忌雖無爲組亦何益爲組與不爲組不足以累
公息忌之說(累猶辱也)凡聽言不可不察(察者詳也)不察
則善不善不分善不善不分亂莫大焉
昔禹一沐而三捉髮一食而三起以禮有道之
士通乎己之不足(欲以聞所不聞知所不知故也)通乎己之不
足則不與物爭矣(情欲之物不爭)愉易平靜以待之使
夫自以之(以用)因然而然之使夫自言之亡國之
主反此自賢而少人少人則說者持容而不極
(極至)聽者自多而不得(自多自賢)
三王之佐皆能以公及其私矣俗主之佐其欲
名實也與三王之佐同其名無不辱者其實無
不危者無功故也皆患其身之不貴於國也而
不患其主之不貴於天下也皆患其家之不富
也而不患其國之不大也此所以欲榮而愈辱
欲安而愈危故榮富非自至緣功伐也今功伐
甚薄而所望厚誣也(以薄獲厚爲誣)無功伐而求榮富
詐也(以虛取之爲詐)詐誣之道君子不由(由用)
凡爲天下治國家必務其本也務本莫貴於孝
人主孝則名章榮天下譽(譽樂)人臣孝則事君忠
處官廉臨難死士民孝則耕芸疾守戰固不疲
北夫執一術而百喜至百邪去天下從者其唯
孝乎故論人必以所親而後及所疏必以所重
而後及所輕曾子曰先王之所以治天下者五
貴貴貴德貴老敬長慈幼此五者先王之所以
定天下也(定安)所爲貴貴爲其近於君也所爲貴
德爲其近於聖也所爲貴老爲其近於親也所
爲敬長爲其近於兄也所爲慈幼爲其近於弟
也昔晉文公將與楚人戰於城濮召咎犯而問
曰楚衆我寡奈何而可咎犯對曰臣聞繁禮之
君不足於文繁戰之君不足於詐(足猶厭也)君亦詐
之而巳文公以咎犯言告雍季雍季曰竭澤而
漁豈不獲得而明年無魚焚藪而田豈不獲得
而明年無獸(言盡其類)詐僞之爲道雖今偸可後將
無復(不可復行)非長術也文公用咎犯之言而敗楚
人於城濮反而爲賞雍季在上左右諫曰城濮
之功咎犯之謀也君用其言而後其身或者不
可乎公曰雍季之言百世之利也咎犯之言一
時之務也(務猶事也)焉有以一時之務先百世之利
者乎孔子聞之曰臨難用詐足以郤敵返而尊
賢足以報德文公雖不終始焉足以覇矣
賢主愈大愈懼愈彊愈恐(愈益)凡大者小隣國也
彊者勝其敵也(大者侵削隣國使小)勝其敵則多怨小隣
國則多患多怨國雖大惡得不懼惡得不恐(惡安)
故賢主於安思危(安不忘危)於達思窮(顯不忘約)於得思
喪(喪亡也有得必有失故思之也)
惠盎見宋康王康王曰寡人之所悅者勇有力
也不悅爲仁義者客將何以教寡人惠盎對曰
臣有道於此(有道於此勇有力也)使人雖勇刺之不入雖
有力擊之弗中夫刺之不入擊之不中此猶辱
也臣有道於此使人雖有勇弗敢刺雖有力弗
敢擊夫弗敢非無其志也臣有道於此使人本
無其志(本無有擊刺之志也)夫無其志未有愛利之心也
臣有道於此使天下丈夫女子莫不驩然皆欲
愛利之此其賢於勇有力也(言以仁義之德使民皆欲愛利之故)
(賢於勇有力也)大王獨無意耶宋王曰此寡人之所欲
得也曰孔墨是也(言當爲孔丘墨翟之德則得所欲也)孔丘墨翟
無地爲君(以德見尊也)無官爲長(以道見敬)天下丈夫女
子莫不延頸擧踵而願安利之(願其尊高而利己也)今大
王萬乘之主也誠有其志(孔墨之志)則四境之內皆
得其利矣其賢於孔墨也遠矣(得賢名過於孔墨)
武王使人候殷反報曰殷亂矣武王曰其亂焉
至對曰讒匿勝忠良武王曰尚未也又往反報
曰賢者出走矣武王曰尚未也又往反報曰其
亂甚矣百姓不敢誹怨矣武王遽告太公太公
曰其亂至矣不可以駕矣(駕加也)
凡國之亡也有道者必先去古今一也(君子見機而作)
(不待終日故必先去)天下雖有有道之士固猶少千里而
有一士比肩也累世而有一聖人繼踵也士與
聖人之所自來若此其難也而治必待之治奚
由至乎雖幸而有未必知也不知則與無同(不知)
(其賢而用之故不治不治則與無賢同)此治世之所以短而亂世
之所以長也(短少也長多也)故亡國相望(言不絕也)賢主知
其若此也故日愼一日以終其世譬之若登山
者處巳高矣左右視尚魏魏焉山在其上矣聖
者之所與處有似於此身巳賢矣行巳高矣左
右視尚盡賢於己也故周公曰與我齊者吾不
與處無益我者也(齊等也等則不能勝己故曰無益我者也)以爲賢
者必與賢於已者處賢者之得可與處也禮之
諸衆齊民不待知而使不待禮而令(令亦使也)若夫
有道之士必禮必知然後其智能可盡也(可盡得而)
(用也)
凡人主必審分然後治可以至(分謂仁義禮律殺生與奪之分)
(至至於治也)凡爲善難任善易奚以知之今與驥俱
走則人不勝驥矣居於車上而任驥則驥不勝
人矣人主好人官(好爲臣之官事)則是與驥俱走也必
多所不及矣(言力不贍也)夫人主亦有車無去其車
則衆善皆盡力竭能矣人主之車所以乘物也
不知乘物而自怙恃奮其智能多其教詔而好
自以(詔亦教也以用)則百官恫擾(恫動擾亂)少長相越萬邪
並起權威分移(政在家門)此亡國之風(風化)王良之所
以使馬者約審握其轡而四馬莫敢不盡力有
道之主其所以使羣臣者亦有轡正名審分是
治之轡也故案其實審其名以求其情聽其言
察其類毋使放悖(放紛也悖亂也)堯舜之民不獨義禹
湯之臣不獨忠得其數也(御之得其術也)桀紂之民不
獨鄙幽厲之臣不獨僻失其理也今有人於此
求牛則名馬求馬則名牛所求必不得矣(失其名故)
(不得)而因用威怒有司必誹怨矣牛馬必擾亂矣
百官衆有司也萬物羣牛馬也不正其名不分
其職而數用刑罰亂莫大焉昊天無形而萬物
以成(天無所制作物形而物自成也)大聖無事而千官盡能(官得)
(其人其人任其職故盡能也)此之謂不教之教無言之詔故
有以知君之狂以其言之當(君狂言臣下不敢諫止而喜輕言自)
(以其言爲當是以知其言之當)有以知君之惑以其言之得(狂言)
(而得所以知其惑也)君也者以無當爲當以無得爲得者
也當得不在於君而在臣(待臣匡之)今之爲車者數
官然後成(輪輿轅軸各自有材故曰數官然後成也)夫國豈特爲車
哉衆智衆能之所持也不可以一物一方安也
(方道也)思慮自傷也(思慮勞精神也)智差自亡也(用智過差極其)
(情欲以自消亡)奮能自殃也(奮彊)凡姦邪險詖之人也必
有因何因因主之爲(因猶隨也)人主好以已爲(巳所好情)
(欲則爲也)則守職者舍職而阿主之爲有過則主無
以責之則人主日侵而人臣日得(得其阿主之心)是宜
動者靜宜靜者動尊之爲卑卑之爲尊從此生
矣此國之所以衰而敵之所以攻也
凡官者以治爲任以亂爲罪今亂而無責則亂
愈長矣人主以好爲示能(以能示衆)以好唱自奮(奮彊)
人臣以不爭持位以聽從取容是君代有司爲
有司也(大臣匡君進思盡忠退思補過此以聽從取容無有正君者君當自正耳是爲)
(代有司爲有司)是臣得後隨以進其業也(後隨隨後也其業不爭取)
(容之業也)君臣不定(君不君臣不臣故不定也)
人主自智而愚人自巧而拙人若此則愚拙者
請矣(君自謂智而巧故愚拙者從之請也)巧智者詔矣詔多則請
者愈多矣請者愈多且無不請也主雖巧智未
無不知也(未能盡無所不知也)以未無不知應無不請其
道固窮(固必)窮而不知其窮其患又將反以自多
是之謂重重塞塞之主無存國矣故有道之主
因而不爲(因循舊法不改爲也)責而不詔(責臣成功不妄有所教詔)不
伐之言不奪之事督名審實官使自司以不知
爲道以奈何爲實(以不知爲道道尚因循長養不違戾自然之性故以不可)
(奈何爲實也)絕江者託於船致遠者託於驥覇王者
託於賢伊尹呂尚管夷吾百里奚此覇王之船
驥也釋父兄與子弟非疏之也任庖人釣者與
仇人僕虜非阿之也用持社稷立功名之道不
得不然也(庖人則伊尹釣者卽呂尚仇人則管夷吾僕虜卽百里奚也非阿私近之)
(也用其以持社稷立功名之道也故曰不得不然)
三代之道無二以信爲管(管准法也)宋人有取道者
其馬不進剄而投之谿水(剄殺也投弃)又後取道其
馬不進又剄而投之谿水如此者三雖造父之
所以威馬不過此矣不得造父之道而徒得其
威無益於御人主之不肖者有似於此不得其
道而徒多其威威愈多民愈不用(民不爲之用也)亡國
之主多以威使其民矣故威不可無有而不足
專恃譬之若鹽之於味凡鹽之用有所託也不
適則敗所託而不可食威亦然矣惡乎託託於
愛利(愛則利民)愛利之心息而徒疾行威身必咎矣
古之君民者仁義以治之愛利以安之忠信以
導之務除其灾致其福故民之於上也若璽之
於塗此五帝三王之所以無敵也
東野稷以御見莊公莊公以爲造父不過也顏
闔曰其馬將敗少頃東野稷之馬放而至莊公
召顏闔而問之曰子何以知其放也對曰夫進
退中繩左右旋中規造父之御無以過焉猶求
其馬臣是以知其放也故亂國之使其民不論
人之性不反人之情煩爲教而過不識(過責也識知也)
重爲任而罪不勝(不能勝其所任者而罰)民進則欲其賞
退則畏其罪知其能力之不足也則以僞繼矣
知則上又從而罪之(罪其僞也)是以罪召罪也(召致)故
禮煩則不莊業衆則無功令苛則不聽禁多則
不行桀紂之禁不可勝數故民不用而身爲戮
凡使賢不肖異使不肖以賞罰(不肖者喜生惡死則可使也矣)
使賢以義(唯義所在死生一也)故賢主之使其下也必以
義必審賞罰然後賢不肖盡爲用也
凡人筋骨欲其固也心志欲其和也精氣欲其
行也若此則病無所居而惡無由生矣病之留
惡之生精氣鬱也(鬱滯不通)故水鬱則爲汚(水淺不流曰汚)
樹鬱則爲蠹(蠹蝎)草鬱則爲菑(菑穢)國亦有鬱主德
不通民欲不達此國之鬱也國之鬱處久則百
惡並起而萬灾叢生矣(叢聚)故聖人貴豪士與
忠臣也爲其敢直言而決鬱塞也趙簡子曰厥
也愛我鐸也不我愛也(厥簡子家臣也鐸尹鐸亦家臣)厥之諫
我也必於無人之所鐸之諫我也喜質我於人
中(質正)必使我醜尹鐸對曰厥也愛君之醜(愛惜)而
不愛君之過也鐸也愛君之過而不愛君之醜
也不質君於人中恐君之不變也(變改)此簡子之
賢也人主賢則人臣之言刻(刻盡)人主執民之命
執民之命重任也不得以快志亡國之主必驕
必自智必輕物(自謂有過人智故輕物物人也)驕則簡士(簡賤)自
智則專獨(不咨忠良)輕物則無物(傳曰無備而官辯猶拾瀋)無備
召禍專獨位危簡士雍塞(士不盡規故雍塞無聞知)欲無雍
塞必禮士欲位無危必得衆欲無召禍必完備
三者君人之大經也(經道)
趙簡子沈欒徼於河曰吾嘗好聲色矣而欒徼
致之吾嘗好宮室臺榭矣而欒徼爲之吾嘗好
良馬善御矣而欒徼來之今吾好士六年矣而
欒徼未嘗進一人是長吾過而絀吾善也(所得者皆)
(過也所不進乃善故曰長吾過而絀吾善也)故若簡子能以理督責
於其臣矣以理督責於其臣則人主可與爲善
而不可與爲非可與爲直而不可與爲枉此三
代之盛教也
吳起行魏武侯自送之曰先生將何以治西河
對曰以忠以信以勇以敢武侯曰安忠曰忠君
(盡忠於君)安信曰信民(施信於民)安勇曰勇去不肖(勇於去不)
(肖也)安敢曰敢用賢(用賢無疑)武侯曰四者足矣
使人大迷惑者必物之相似者也玉人之所患
患石之似玉者賢主之所患患人博聞辯言而
似通者(通達)亡國之主似智亡國之臣似忠似之
物此愚者之所大惑而聖人之所加慮也(思則知之)
賢主所貴莫如士所以貴士直言也言直則枉
者見矣人主之患欲聞枉而惡直言是障其原
而欲其水也水奚自至(自從)是賤其所欲而貴其
所惡也所欲奚自來(所欲欲聞己枉所惡惡聞直言也直言何從來至)
能意見齊宣王宣王曰寡人聞子好直有之乎
(能姓也意名也)對曰意惡能直意聞好直之士家不處
亂國身不見汚君今身得見王而家宅乎齊意
惡能直(宅居也惡安也)若能意者使謹乎論主之側亦
必不阿主(阿曲)不阿主主之所得豈少哉此賢主
之所求而不肖主之所惡也
荊文王得茹黃之狗宛路之矰(矰弋射短矢也)以田於
雲夢(田獵也雲夢楚澤也)三月不反得丹之姬淫朞年不
聽朝(淫惑)保申曰先王卜以臣爲保吉(保大保宫申名)今
王之罪當笞王曰願請變更而無笞保申曰臣
承先王之令不敢廢也王不受笞是廢先王之
令也臣寧抵罪於王毋抵罪於先王王曰諾引
席王伏保申束細荊五十跪而加之于背如此
者再謂王起矣王曰有笞之名一也遂致之(遂痛)
(致之)保申曰臣聞君子耻之小人痛之耻之不變
痛之何益保申起出請死文王曰此不穀之過
也保申何罪王乃變更召保申殺茹黃之狗折
宛路之矰放丹之姬務治荊國兼國三十九令
荊國廣大至於此者保申之力也極言之功也
齊宣王好射悅人之謂己能用彊弓(示有力也)其嘗
所用不過三石以示左右左右皆試引之中開
而止(開開弓弦至半而止)皆曰此不下九石非王其孰能
用是宣王終身自以爲用九石豈不悲哉(傷其自誣)
(而不知實)非直士其孰不阿主故亂國之主患在乎
用三石爲九石(力不足而自以爲有餘也其功德其治理皆亦如之)
欲知平直則必準繩欲知方圓則必規矩人主
欲自知則必直士(唯直士能正言)故天子立輔弼設師
保所以擧過也(擧猶正也)務在自知堯有欲諫之鼓
舜有誹謗之木湯有司過之士武有戒愼之鞀
(欲戒者搖其鞀鼓也)猶恐不能自知今賢非堯舜湯武也
而有揜蔽之道奚由自知哉荊成齊莊不自知
而殺吳王智伯不自知而亡故敗莫大於不自
知范氏之亡也(范氏晉卿)百姓有得其鐘者欲負而
走則鐘大不可負以椎毀之鐘況然有音恐人
之聞之而奪己也遽揜其耳惡人之聞之可也
惡己自聞之悖矣爲人主而惡聞其過亦由此
(此自揜其耳之類也)
荊有善相人者所言無遺策(遺失)莊王見而問焉
對曰臣非能相人也能視人之友也布衣也其
友皆孝悌純謹畏令如此者家必日益身必日
安此所謂吉人也事君也其友皆誠信有行好
善如此者事君日益官職日進此所謂吉臣也
人主也朝臣多賢左右多忠主有失敢交爭正
諫(交俱)如此者國日安主日尊天下日服此所謂
吉主也臣非能相人也能觀人之友也莊王善
之於是疾收士日夜不懈遂覇天下
先王用非其有如已有之通乎君道者也爲宮
室必任巧匠奚故(奚何)曰匠不巧則宮室不善也
夫國重物也其不善也豈特宮室哉(特猶直也)巧匠
爲宮室爲圓必以規爲方必以矩爲平直必以
準繩功巳就(就成)不知規矩準繩而賞巧匠宮室
巳成不知巧匠而皆曰此某君某王之宮室也
人主之不通乎主道者則不然自爲之則不能
任賢者惡之與不肖者議之此功名之所以傷
(傷敗)國家之所以危(危亡)湯武一日而盡有夏商之
民盡有夏商之地盡有夏商之財以其民安而
天下莫敢危之以其地封而天下莫不悅以其
財賞而天下皆競勸(勸進)通乎用非其有也
衛靈公天寒鑿池宛春諫曰天寒起役恐傷民
(傷病)公曰天寒乎哉宛春曰公衣狐裘坐熊席是
以不寒今民衣弊不補履決不組君則不寒民
則寒矣公曰善令罷役左右以諫曰公鑿池不
知天之寒也而春也知之以春之知也而令罷
之福將歸於春也而怨將歸於君公曰不然夫
春也魯國之匹夫也而我擧之(擧用)夫民未有見
焉(未見其德)今將令人以此見之且春也有善如寡
人有春之善非寡人之善歟靈公之論宛春也
可謂知君道矣
羣書治要卷第三十九
