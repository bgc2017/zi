羣書治要卷第一
秘書監鉅鹿男臣魏徵等奉勅撰
周易
乾元亨利貞(文言備也)象曰天行健君子以自強不
息九三君子終日乾乾夕惕若厲無咎(處下體之極居)
(上體之下純修下道則居上之德廢純修上道則處下之禮曠故終日乾乾至于夕惕猶若厲)
(也)九五飛龍在天利見大人(不行不躍而在乎天故曰飛龍也龍)
(德在天則大人之路亨也夫位以德興德以位叙以至德而處盛位萬物之覩不亦宜乎)上
九亢龍有悔彖曰大哉乾元萬物資始乃統天
雲行雨施品物流形大明終始六位時成時乘
六龍以御天乾道變化各正性命(大明乎終始之道故六位)
(不失其時而成也升降無常隨時而用處則乘潛龍出則乘飛龍故曰時乘六龍也)保合
大和乃利貞(不和而剛暴也)首出庶物萬國咸寧(萬國所以)
(寧各以有君也)文言曰元者善之長也亨者嘉之會也
利者義之和也貞者事之幹也君于體仁足以
長人嘉會足以合禮利物足以和義貞固足以
幹事君子行此四德者故曰乾元亨利貞君子
終日乾乾夕惕若厲無咎何謂也子曰君子進
德修業忠信所以進德也修辭立其誠所以居
業也是故居上位而不驕在下位而不憂(居下體之)
(上在上體之下明夫終敝故不驕也知夫至至故不憂也)故乾乾因其時而
惕雖危無咎矣(惕怵惕之謂也)飛龍在天利見大人何
謂也子曰同聲相應同氣相求水流濕火就燥
雲從龍風從虎聖人作而萬物覩亢龍有悔何
謂也子曰貴而無位高而無民(下無陰也)賢人在下
位而無輔(賢人雖在下而當位不爲之助)是以動而有悔也君
子學以聚之問以辨之(以君德而處下體資納於物者也)寬以
居之仁以行之夫大人者與天地合其德與日
月合其明與四時合其序與鬼神合其吉凶先
天而天弗違後天而奉天時天且弗違而況於
人乎況於鬼神乎亢之爲言也知進而不知退
知存而不知亡知得而不知喪其唯聖人乎知
進退存亡而不失其正者其唯聖人乎
坤象曰地勢坤君子以厚德載物彖曰至哉坤
元萬物資生乃順承天坤厚載物德合無疆含
弘光大品物咸亨文言曰坤至柔而動也剛至
靜而德方含萬物而化光坤道其順乎承天而
時行積善之家必有餘慶積不善之家必有餘
殃君子敬以直內義以方外敬義立而德不孤
屯象曰雲雷屯君子以經綸(君子經綸之時)彖曰天造
草昧宜建侯而不寧(屯體不寧故利建諸矦也屯者天地造始之時也造)
(物之始始於冥昧故曰草昧也處造始之時所宜之善莫善於建侯)
蒙象曰山下出泉蒙君子以果行育德彖曰匪
我求童蒙童蒙求我志應也(我謂非童蒙者闇者求明者明者不)
(諮闇故蒙之爲義匪我求童蒙童蒙求我也童蒙之來求我志應故也)蒙以養正
聖功也
師象曰地中有水師君子以容民畜衆初六師
出以律否臧凶(爲師之始齊師者也失令有功法所不赦故師出不以律否臧)
(皆凶也)上六大君有命開國承家小人勿用(處師之極)
(師之終也大君之命不失功也開國承家以寧邦也小人勿用非其道也)象曰大君
有命以正功也小人勿用必亂邦也
比象曰地上有水比先王以建萬國親諸侯(萬國)
(以比建諸侯以比親)
履象曰上天下澤履君子以辨上下定民志
泰象曰天地交泰后以財成天地之道輔相天
地之宜以左右民(上下大通則物失其節故財成而輔相以左右民也)彖
曰天地交而萬物通也上下交而其志同也內
君子而外小人君子道長小人道消也
否象曰天地不交否君子以儉德避難不可榮
以祿彖曰天地不交而萬物不通上下不交而
天下無邦也內陰而外陽內柔而外剛內小人
而外君子小人道長君子道消也九五休否大
人吉其亡其亡繫于苞桑(居否之世能全其身者唯大人耳巽爲木)
(木莫善於桑人雖欲有亡之者衆根堅固弗能拔之也)
同人象曰天與火同人(天體於上而火炎上同人之義)君子以
類族辯物(君子小人各得所同)彖曰文明以健中正而應
君子正也(行健不以武而以文明用之相應不以邪而以中正應之君子正也)唯
君子爲能通天下之志(君子以文明爲德者也)
大有象曰火在天上大有君子以遏惡揚善順
天休命(大有包容之象也故遏惡揚善成物之美順奉天德休物之命也)彖曰
柔得尊位大中而上下應之曰大有(處尊以柔居中以大)
(上下應之靡所不納大有之義也)其德剛健而文明應乎天而
時行是以元亨(德應于天則行不失時矣剛健不滯文明不犯應天則大時行)
(無違是以元亨也)上九自天佑之吉無不利(居大有之上而不累)
(于位志尚於賢者也)
謙象曰地中有山謙君子以裒多益寡稱物平
施(多者用謙以爲裒少者用謙以爲益隨物而與施不失平也)彖曰謙亨天
道下濟而光明地道卑而上行天道虧盈而益
謙地道變盈而流謙鬼神害盈而福謙人道惡
盈而好謙謙尊而光卑而不可踰君子之終也
初六謙謙君子用涉大川吉(能體謙謙其唯君子用涉大難物無)
(害也)象曰謙謙君子卑以自牧也(牧養也)九三勞謙
君子有終吉(勞謙匪懈是以吉也)象曰勞謙君子萬民服
也
豫象曰雷出地奮豫彖曰豫順以動故天地如
之天地以順動故日月不過而四時不忒聖人
以順動則刑罰淸而民服豫之時義大矣哉
隨象曰澤中有雷隨君子以向晦入宴息(澤中有雷)
(動悅之象也物皆悅隨可以無爲不勞明監故君子向晦入宴息也)彖曰隨時之
義大矣哉(得時則天下隨之矣隨之所施唯在於時時異而不隨否之道也故隨時)
(之義大矣哉)
觀象曰風行地上觀先王以省方觀民設教彖
曰順而巽中正以觀天下觀天之神道而四時
不忒聖人以神道設教而天下服六四觀國之
光利用賓于王(居觀之時最近至尊觀國之光者也居近得位明習國儀者也)
(故曰利用賓于王也)九五觀我生君子無咎(上之化下猶風靡草故觀)
(民之俗以察巳道百姓有罪在余一人君子風著巳乃無咎上爲化主將欲自觀乃觀民也)
噬嗑象曰雷電噬嗑先王以明罰整法彖曰剛
柔分動而明雷電合而彰(剛柔分動不溷乃明雷電並合不亂乃章)
(皆利用獄之義也)
賁象曰山下有火賁君子以明庶政無敢折獄
(處賁之時止物以文明不可以威刑故君子以明庶政而無敢折獄也)彖曰觀乎
天文以察時變觀乎人文以化成天下六五賁
于丘園束帛戔戔吝終吉(爲飾之主飾之盛者也施飾於物其道害)
(矣施飾丘園盛莫大焉故曰賁于丘園束帛乃戔戔用莫過儉泰而能約故必吝焉乃得終吉)
(也)
大畜象曰天在山中大畜君子以多識前言往
行以畜其德(物之可畜於懷令德不散盡於此也)彖曰大畜剛健
篤實暉光日新其德(凡物能暉光日新其德者唯剛健篤實者也)
頤象曰山下有雷頤君子以愼言語節飲食(言語)
(飲食猶愼而節之而況其餘乎)彖曰頤貞吉養正則吉也天地
養萬物聖人養賢以及萬民頤之時大矣哉
習坎象曰水洊至習坎君子以常德行習教事
(至險未夷教不可廢故以常德行而習教事也習于坎然後能不以險難爲困而德行不失常)
彖曰習坎重險也天險不可升也(不可得升故得保其威尊)
地險山川丘陵也(有山川丘陵故物得保以全也)王公設險以
守其國(國之爲衛恃於險也言自天地以下莫不須險也)險之時用大
矣哉(非用之常用有時也)
離象曰明兩作離大人以繼明照于四方(繼謂不絕)
彖曰離麗也(麗猶著也各得所著之宜者也)日月麗于天百穀
草木麗乎土重明以麗乎正乃化成天下
咸象曰山上有澤咸君子以虛受人(以虛受人物乃感應)
(也)彖曰咸感也柔上而剛下二氣感應以相與
天地感而萬物化生(二氣相與乃化生也)聖人感人心而
天下和平觀其所感而天地萬物之情可見矣
(天地萬物之情見於所感也)
恆象曰雷風恆(長陽長陰合而相與可久之道也)君子以立不
易方(得其所久故不易也)彖曰天地之道恆久而不巳也
(得其所久故不巳也)日月得天而能久照四時變化而能
久成聖人久於其道而天下化成(言各得所恆故皆能久長)
(也)觀其所恆而天地萬物之情可見矣(天地萬物之情)
(見於所恆也)九三不恆其德或承之羞(德行無恆自相違錯不可)
(致詰故或承之羞也)不恆其德無所容也
遯象曰天下有山遯(天下有山陰長之象也)君子以遠小
人不惡而嚴九五嘉遯貞吉(遯而得正反制於內小人應命率正)
(其志不惡而嚴得正之吉遯之嘉者也)象曰嘉遯貞吉以正志也
上九肥遯無不利(最處外極無應於內超然絕志心無疑顧憂患不能累矰)
(繳不能及是以肥遯無不利也)象曰肥遯無不利無所疑也
大壯象曰雷在天上大壯君子以非禮弗履(壯而)
(違禮則凶凶則失壯矣故君子以大壯而順禮也)彖曰大壯利貞大者
正也正大而天地之情可見矣(天地之情正大而巳弘正極大)
(則天地之情可見矣)
晉象曰明出地上晉君子以自昭明德(以順著明自顯)
(之道)
明夷象曰明入地中明夷君子以莅衆(莅衆顯明蔽僞)
(百姓者也故以蒙養正以明夷莅衆矣)用晦而明(藏明於內乃得明也顯明於外)
(乃所避也)彖曰內文明而外柔順以蒙大難文王以
之利艱貞晦其明也內難而能正其志箕子以
之
家人象曰風自火出家人(由內相成熾也)君子以言有
物而行有恆(家人之道修於近小而不妄者也故君子言必有物而口無擇言行)
(必有恆而身無擇行也)彖曰家人女正位乎內男正位乎
外天地之大義也家人有嚴君焉父母之謂也
父父子子兄兄弟弟夫夫婦婦而家道正正家
而天下定矣
睽象曰上火下澤睽君子以同而異(同於通理異於職事)
彖曰睽火動而上澤動而下天地睽而其事同
也男女睽而其志通也萬物睽而其事類也睽
之時用大矣哉(睽離之時非小人之所能用也)
蹇象曰山上有水蹇君子以反身修德(除難莫若反身)
(修德也)彖曰蹇難也險在前也見險而能止智矣
哉六二王臣蹇蹇匪躬之故(處難之時履當其位執心不回志匡)
(王室者也故曰王臣蹇蹇匪躬之故也履中行義以在其上處蹇以此未見其尤也)象曰
王臣蹇蹇終無尤也
解象曰雷雨作解君子以赦過宥罪彖曰天地
解而雷雨作雷雨作而百菓草木皆甲坼(天地否結)
(則雷雨不作交通感散雷雨乃作也雷雨之作則險厄者亨否結者散故百菓草木皆甲坼也)
解之時大矣哉(無所而不釋也)六三負且乘致寇至貞
吝(處非其位履非其正以附於四用夫柔邪以自媚者也乘二負四以容其身寇之來也自)
(巳所致矣雖幸而免正之所賤也)
損象曰山下有澤損君子以懲忿窒欲(可損之善莫善)
(損忿欲)彖曰損益盈虛與時偕行(自然之質各定其分損益將何)
(加焉非道之常故必與時偕行也)
益象曰風雷益君子以見善則遷有過則改矣
(從善改過益莫大焉)彖曰益損上益下民悅無疆自上下
下其道大光利有攸往中正有慶(五處中正自上下下故有)
(慶也以中正有慶之德有攸往也何適而不利哉)
升象曰地中生木升君子以愼德積小以成高
大
革象曰澤中有火革彖曰革水火相息(凡不合而後變)
(生火欲上澤欲下水火相戰而後變生者也)天地革而四時成湯武
革命順乎天而應乎人革之時大矣哉上六君
子豹變小人革面(居變之終變道巳成君子處之能成其文小人樂成則變)
(面以順上也)
鼎象曰木上有火鼎彖曰鼎象也以木巽火亨
餁也聖人以亨上帝而大亨以養聖賢(亨者鼎之所爲)
(也革去故而鼎成新故爲亨餁調和之器也去故取新聖賢不可失也餁熟也天下莫不用之)
(而聖人用之乃上以亨上帝下以大亨養聖賢焉)
震震驚百里不喪匙鬯(威震驚乎百里則足可以不喪匙鬯矣匙所以)
(載鼎實鬯香酒奉宗廟之盛者也)象曰洊雷震君子以恐懼修
省彖曰震亨震來&KR0658;&KR0658;恐致福也震驚百里驚
遠而懼邇也(威震驚乎百里則惰者懼於近矣)出可以守宗廟
社稷以爲祭主也(明所以堪長子之義也不喪匙鬯則巳出可以守宗廟也)
艮象曰兼山艮君子以思不出其位(各止其所不侵官也)
彖曰艮止也時止則止時行則行動靜不失其
時其道光明(止道不可常用必施於不可以行適于其時道乃光明)
豐亨王假之(大而亨者王之所至也)勿憂宜日中(豐之爲義闡弘)
(微細通夫隱滯者也爲天下之主而令微隱者不亨憂未巳也故至豐亨乃得勿憂也用夫豐)
(亨不憂之德宜處天中以徧照者也故曰宜日中也)象曰雷電皆至豐君
子以折獄致刑(文明以動不失情理)彖曰日中則昃月盈
則食天地盈虛與時消息而況於人乎況於鬼
神乎(豐之爲用困於昃食者也施於未足則尚豐施於巳盈則方溢不可以爲常故具陳)
(消息之道也)
兌象曰麗澤兌君子以朋友講習彖曰兌悅也
剛中而柔外悅以利貞(悅而違剛則諂剛而違悅則暴剛中而柔外所)
(以悅以利貞也)是以順乎天而應乎人(天剛而不失悅者也)悅以
先民民忘其勞悅以犯難民忘其死悅之大民
勸矣哉
渙象曰風行水上渙九五渙汗其大號渙王居
無咎(處尊履正居巽之中散汗大號以盪險阨者也爲渙之主唯王居之乃得無咎也)
節象曰澤上有水節君子以制度數議德行彖
曰苦節不可貞其道窮(爲節過苦則物不能堪也物不能堪則不可復)
(正也)悅以行險當位以節中正以通(無悅而行險過中而爲節)
(則道窮也)天地節而四時成節以制度不傷財不害
民
中孚象曰澤上有風中孚君子以議獄緩死(信發)
(於中雖過可亮)彖曰中孚柔在內而剛得中悅而巽孚
(有上四德然後乃孚)乃化邦也(信立而後邦乃化也柔在內而剛得中各當其所也)
(剛得中則直而正柔在內則靜而順悅而以巽則乖爭不作如此則物無巧競敦實之行著而)
(篤信發乎其中矣)豚魚吉信及豚魚(魚者虫之潛隱者也豚者獸之微賤)
(者也爭競之道不興忠信之德淳著則雖微隱之物信皆及之也)中孚以利貞
乃應天(盛之至也)
小過象曰山上有雷小過君子以行過乎恭喪
過乎哀用過乎儉彖曰小過小者過而亨也(小者)
(謂凡諸小事也過於小事而通者也)過以利貞與時行也(過而得以利貞)
(應時宜也施過於恭儉利貞者也)柔得中是以小事吉剛失位
而不中是以不可大事(成大事者必在剛也柔而侵大剝之道也)
旣濟象曰水在火上旣濟君子以思患而豫防
之(存不忘亡旣濟不忘未濟也)彖曰旣濟亨利貞剛柔正而
位當(剛柔正而位當則邪不可以行矣故唯正乃利貞也)九五東隣之殺
牛不如西隣之禴祭實受其福(牛祭之盛者也禴祭之薄者也)
(居旣濟之時而處尊位物皆濟矣將何爲焉其所務者祭祀而巳祭祀之盛莫盛修德故沼沚)
(之毛蘋蘩之菜可羞之於鬼神黍稷非馨明德惟馨是以東隣殺牛不如西隣之禴祭實受其)
(福也)
天尊地卑乾坤定矣卑高以陳貴賤位矣動靜
有常剛柔斷矣(剛動而柔止也動止得其常體則剛柔之分著矣)方以
類聚物以羣分吉凶生矣(方有類物有羣則有同有異有聚有分也)
(順其所同則吉乖其所趣則凶故吉凶生矣)在天成象在地成形變
化見矣(象況日月星辰形況山川草木也懸象運轉以成昏明山澤通氣而雲行雨施)
(故變化見也)是故鼓之以雷霆潤之以風雨日月運
行一寒一暑乾知大始坤作成物乾以易知坤
以簡能(大地之道不爲而善始不勞而善成故曰易簡)易則易知簡則
易從易知則有親易從則有功有親則可久有
功則可大(有易簡之德則能成可久可大之功)可久則賢人之德
可大則賢人之業(天地易簡萬物久載其形聖人不爲羣方各遂其業德業)
(旣成則入於形器故以賢人目其德業也)易簡而天下之理得矣
易與天地准(作易以准天地也)故能彌綸天地之道仰
以觀於天文俯以察於地理知幽明之故知死
生之說也(幽明者有形無形之象死生者始終之數也)
知鬼神之情狀與天地相似(德合天地故曰相似也)知周
乎萬物而道濟天下(知周萬物則能以道濟天下也)樂天知命
故不憂(順天之化故曰樂也)範圍天地之化而不過(範圍者擬)
(範天地而周備其理也)曲成萬物而不遺(曲成者乘變應物不係一方者)
(也則物得宜矣)故神無方而易無體(神則陰陽不測易則唯變所適不可)
(以一方一體明也)仁者見之謂之仁智者見之謂之智
百姓日用而不知故君子之道鮮矣(君子體道以爲用者)
(也體斯道者不亦鮮乎)
顯諸仁藏諸用(衣被萬物故曰顯諸仁日用而不知故曰藏諸用也)盛德
大業至矣哉富有之謂大業(廣大悉備故曰富有)日新之
謂盛德(體化合變故曰日新)生生之謂易(陰陽轉易以成化生)陰陽
不測之謂神(神也者變化之極也妙萬物而爲言不可以形詰者也故曰陰陽不)
(測也)
夫易廣矣大矣以言乎天地之間則備矣廣大
配天地變通配四時陰陽之義配日月易簡之
善配至德(易之所載配此四義也)子曰易其至矣乎夫易
聖人所以崇德而廣業也(窮理入神其德崇也兼濟萬物其業廣也)
天地設位而易行乎其中矣
聖人有以見天下之賾而擬諸其形容象其物
宜(乾剛坤柔各有其體故曰擬諸其形容也)擬之而後言議之而後
動擬議以成其變化(擬議以動則盡變化之道也)鳴鶴在陰
其子和之我有好爵吾與爾縻之(鶴鳴則子和修誠則物應)
(我有好爵與物散之物亦以善應也鶴鳴乎陰氣同則和出言戶庭千里應之出言猶然況其)
(大者乎千里或應況其邇者乎)子曰君子居其室出其言善則
千里之外應之況其邇者乎居其室出其言不
善則千里之外違之況其邇者乎言出乎身加
乎民行發乎邇見乎遠言行君子之樞機(樞機制動)
(之主)樞機之發榮辱之主也言行君子之所以動
天地可不愼乎同人先號咷而後笑子曰君子
之道或出或處或默或語二人同心其利斷金
(同人終獲後笑者以有同心之應也夫所況同者豈係乎一方哉君子出處默語不違其中則)
(其迹雖異道同則應也)同心之言其臭如蘭藉用白茅無
咎子曰苟錯諸地而可矣藉之用白茅何咎之
有愼之至也勞謙君子有終吉子曰勞而不伐
有功而不德厚之至也語以其功下人者也德
言盛禮言恭謙也者致恭以存其位者也不出
戶庭無咎子曰亂之所生也則言語爲之階君
不密則失臣臣不密則失身機事不密則害成
是以君子愼密而不出也子曰爲易者其知盜
乎(言盜亦乘釁而至也)易曰負且乘致寇至負也者小人
之事也乘也者君子之器也小人而乘君子之
器盜思奪之矣上慢下暴盜思伐之矣慢藏誨
盜冶容誨淫易曰負且乘致寇至盜之招也
子曰易有聖人之道四焉以言者尚其辭以動
者尚其變以制器者尚其象以卜筮者尚其占
(此四存乎器象可得而用者也)是以君子將有爲也將有行也
問焉而以言其受命也如響無有遠近幽深遂
知來物非天下之至精其孰能與於此參伍以
變錯綜其數通其變遂成天下之文極其數遂
定天下之象非天下之至變其孰能與於此易
無思也無爲也寂然不動感而遂通天下之故
非天下之至神其孰能與於此夫易聖人之所
以極深而研幾也唯深也故能通天下之志唯
幾也故能成天下之務(極未形之理則曰深適動微之會則曰幾也)
唯神也故不疾而速不行而至子曰易有聖人
之道四焉者此之謂也(四者由聖道以成故曰聖人之道也)
夫易開物成務冐天下之道如斯而巳者也(冐覆)
(也言易通萬物之志成天下之務其道可以覆冐天下也)是故聖人以通天
下之志以定天下之業以斷天下之疑其孰能
與於此哉古之聰明叡智神武而不殺者夫(服萬)
(物而不以威刑者也)是以明於天之道而察於民之故以
神明其德一闔一闢謂之變往來不窮謂之通
見乃謂之象(兆見曰象)形乃謂之器(成形曰器)制而用之
謂之法利用出入民咸用之謂之神
法象莫大乎天地變通莫大乎四時懸象著明
莫大乎日月崇高莫大乎富貴(位所以一天下之動而濟萬物)
(也)備物致用立成器以爲天下利莫大乎聖人
探賾索隱鉤深致遠以定天下之吉凶成天下
之亹亹莫善乎蓍龜子曰天之所助者順也人
之所助者信也履信思乎順是以自天佑之吉
無不利
天地之道貞觀者也(明夫天地萬物莫不保其貞以全其用也)日月
之道貞明者也天下之動貞夫一者也天地之
大德曰生聖人之大寶曰位何以守位曰仁何
以聚人曰財(財所以資物生也)理財正辭禁民爲非曰
義
易曰困于石據于蒺藜子曰非所困而困焉名
必辱非所據而據焉身必危子曰小人不耻不
仁不畏不義不見利不勸不威不懲小懲而大
誡此小人之福也易曰屨校滅趾無咎此之謂
也善不積不足以成名惡不積不足以滅身小
人以小善爲無益而弗爲也以小惡爲無傷而
弗去也故惡積而不可掩罪大而不可解也易
曰荷校滅耳凶子曰危者安其位者也亡者保
其存者也亂者有其治者也是故君子安不忘
危存不忘亡治不忘亂是以身安而國家可保
也易曰其亡其亡繫于苞桑子曰德薄而位尊
知小而謀大力少而任重鮮不及矣易曰鼎折
足覆公餗其形渥凶言不勝其任也子曰知幾
其神乎君子上交不諂下交不瀆其知幾乎幾
者動之微君子見幾而作不俟終日易曰介于
石不終日貞吉(定之於始故不待終日)君子知微知彰知
柔知剛萬夫之望(此知幾其神者也)子曰顏氏之子其
殆庶幾乎有不善未嘗不知知之未嘗復行也
易曰不遠復無祇悔元吉子曰君子安其身而
後動易其心而後語定其交而後求君子修此
三者故全也危以動則民不與也懼以語則民
不應也無交而求則民不與莫之與則傷之者
至矣
子曰履德之基也(基所蹈也)謙德之柄也復德之本
也恆德之固也(固不傾移也)損德之修也益德之裕
也(能益物者其德寬大也)困德之辯也(困而益明)
夫乾天下之至徤也德行恆易以知險夫坤天
下之至順也德行恆簡以知阻能悅諸心能研
諸侯之慮(諸侯物主有爲者也能悅萬物之心能精爲者之務也)定天下
之吉凶成天下之亹亹者凡易之情近而不相
得則凶(近況比爻也)將叛者其辭慙中心疑者其辭
枝吉人之辭寡躁人之辭多誣善之人其辭游
失其守者其辭屈
昔者聖人之作易也將以順性命之理也是以
立天之道曰陰與陽立地之道曰柔與剛立人
之道曰仁與義
羣書治要卷第一
