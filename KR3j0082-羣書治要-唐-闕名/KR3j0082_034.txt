羣書治要卷第三十七
秘書監鉅鹿男臣魏徵等奉勅撰
孟子愼子尹文子莊子
尉繚子
孟子
梁惠王
孟子見於梁惠王王曰叟不遠千里而來亦將
有以利吾國乎孟子對曰王何必曰利亦曰仁
義而巳矣(王何必以利爲名乎亦唯有仁義之道可以爲名耳以利爲名則有不利)
(之患矣)王曰何以利吾國大夫曰何以利吾家士
庶人曰何以利吾身上下交征利而國危矣(征取)
(也從王至庶人各欲取利必至於篡弒)未有仁而遺其親者也未
有義而後其君者也梁惠王曰寡人願安承教
(願安意承受孟子之教命)孟子對曰殺人也以梃與刃有以
異乎(梃杖也)曰無以異也以刃與政有以異乎曰
無以異也(以刃與政殺人無異也)庖有肥肉廐有肥馬民
有飢色野有餓殍此率獸而食人也獸相食且
人惡之爲民父母行政不免率獸而食人惡在
其爲民父母也(爲政乃若率禽獸食人安在其爲民父母之道)齊宣王
問曰文王之囿方七十里有諸孟子曰有之曰
若是其大乎(王怪其大)曰民猶以爲小也曰寡人之
囿方四十里耳民猶以爲大何也曰文王之囿
方七十里芻蕘者往焉雉菟者往焉與民同之
民以爲小不亦宜乎臣聞郊關之內有囿方四
十里殺其麋鹿者如殺人之罪(郊關齊四境之郊皆有關也)
則是方四十里爲阱於國中也民以爲大不亦
宜乎(設陷阱者丈尺之間耳今陷阱乃方四十里民患其大不亦宜乎)
公孫丑
孟子曰人皆有不忍人之心(言人人皆有不忍加惡於人之心也)
先王有不忍人之心斯有不忍人之政矣以不
忍人之心行不忍人之政治天下可運之於掌
上(先王推不忍害人之心以行不忍傷民之政以是治天下亦易於轉丸於掌上也)所
以謂人皆有不忍人之心者今有乍見孺子將
入於井則皆有怵惕惻隱之心由此觀之無惻
隱之心非人也無羞惡之心非人也無辭讓之
心非人也無是非之心非人也(言無此四者當若禽獸非人之)
(心也)惻隱之心仁之端也羞惡之心義之端也辭
讓之心禮之端也是非之心智之端也(端者首也)人
之有是四端也猶其有四體也有是四端而自
謂不能者自賊者也(自賊害其性使爲不善)謂其君不能
者賊其君者也(謂其君不能爲善而不匡正者賊其君使陷惡者也)孟子
曰矢人豈不仁於函人哉矢人唯恐不傷人函
人唯恐傷人巫匠亦然故術技不可不愼也(矢箭)
(也函鎧也作箭之人其性非獨不仁於作鎧之人也術使之然巫欲祝活人匠作棺欲其早售)
(利在人死也故治術不可不愼修其善者也)孟子曰子路人告之以
其過則喜禹聞善言則拜大舜又甚焉善與人
同舍巳從人樂取於人以爲善自耕稼陶漁以
至爲帝無非取於人者取諸人以爲善是與人
爲善也故君子莫大乎與人爲善(舜從耕於歷山及陶漁皆)
(取人之善謀而從之故曰莫大乎與人爲善也)
滕文公
陳相見孟子道許行之言曰賢者與民並耕而
食孟子曰治天下有大人之事有小人之事或
勞心或勞力勞心者治人勞力者治於人故治
於人者食人不能治人者食於人天下之通義
也(勞心者君也勞力者民也君施教以治之民竭力治公田以奉食其上天下通義所常行)
(也)當堯之時洪水橫流汎濫於天下堯獨憂之
擧舜而治焉舜使禹疏九河決汝漢八年於外
三過其門而不入雖欲耕得乎堯以不得舜爲
巳憂舜以不得禹皐陶爲巳憂分人以財謂之
惠教人以善謂之忠爲天下得人謂之仁是故
以天下與人易爲天下得人難
離婁
孟子曰離婁子之明公輸子之巧不以規矩不
能成方圓師曠之聰不以六律不能正五音堯
舜之道不以仁政不能平治天下(言當行仁恩之政天下乃)
(可平)今有仁心仁聞而民不被澤不可法於後世
者不行先王之道也(仁心性仁也仁聞仁聲遠聞也雖然猶須行先王之)
(道使百姓被澤乃可爲後世法也)故曰徒善不足以爲政徒法
不能以自行(伹有善心而不行之不足以爲政伹有善法度而不施之法度亦不)
(能獨自行)聖人旣竭目力焉繼之以規矩凖繩以爲
方圓旣竭耳力焉繼之以六律正五音旣竭心
思焉繼之以不忍人之政而仁覆天下也故爲
高必因丘陵爲下必因川澤爲政不因先王之
法可謂智乎(言因自然卽用力少而成功多)是以惟仁者宜在
高位不仁而在高位是播惡于衆也(仁者能由先王之道)
(不仁者逆道則播揚其惡於衆人也)
孟子曰三代之得天下也以仁其失天下也以
不仁國家之所以廢興存亡者亦然天子不仁
不保四海之內諸侯不仁不保社稷卿大夫不
仁不保宗廟士庶人不仁不保四體今惡死亡
而樂不仁猶惡醉而強酒
孟子告齊宣王曰君之視臣如手足則臣之視
君如腹心君之視臣如犬馬則臣之視君如國
人君之視臣如土芥則臣之視君如寇讎(芥草芥也)
(臣緣君恩以爲差等)
告子
孟子曰今有無名之指屈而不申非疾痛害事
如有能申之者則不遠秦楚之路爲指之不若
人也(無名之指手第四指也餘指皆有名無名指非手之用指也)指不若人
則知惡之心不若人則不知惡此之謂不知類
(心不若人可惡之大者也而反惡指故曰不知類類事也)
孟子曰仁之勝不仁也猶水之勝火也今之爲
仁者猶以一杯水救一車薪之火也不息則謂
水不勝火者此與於不仁之甚者也
孟子曰五穀種之美者也苟爲不熟不如荑稗
夫仁亦在熟之而巳矣(熟成也)
盡心
孟子曰以佚道使民雖勞不怨(謂教民趣農役有常時不使失)
(業當時雖勞後獲其利則逸矣)以生道殺民雖死不怨殺者(殺此)
(罪人者其意欲生人也故雖伏罪而死不怨殺者也)
愼子
天有明不憂人之闇也地有財不憂人之貧也
聖人有德而不憂人之危也天雖不憂人之闇
也闢戶牖必取己明焉則天無事也地雖不憂
人之貧也伐木刈草必取己富焉則地無事矣
聖人雖不憂人之危也百姓準上而比於其下
必取己安焉則聖人無事矣故聖人處上能無
害人不能使人無巳害也則百姓除其害矣聖
人之有天下也受之也非取之也(有光明之德故百姓推而)
(與之耳豈其心哉)百姓之於聖人也養之也非使聖人
養巳也則聖人無事矣毛嬙西施天下之至姣
也衣之以皮䫏則見之者皆走(荀卿曰仲尼之狀面若蒙䫏)
易之以玄緆則行者皆止(緆謂細布)由是觀之則玄
緆色之助也姣者辭之則色厭矣走背䟦䠯窮
谷野走千里藥也走背辭藥則足廢(理有相須而作事有)
(待具而成故雖資傾城之觀必俟衣裳之飾雖挺越常之足必假藥物而疾故有才無勢將顚)
(墜於溝壑有勢無才亦騰乎風雲萬動云云咸皆然耳)故騰蛇遊霧飛龍
乘雲雲罷霧霽與蚯蚓同則失其所乘也故賢
而屈於不肖者權輕也不肖而服於賢者位尊
也堯爲匹夫不能使其隣家至南面而王則令
行禁止由此觀之賢不足以服不肖而勢位足
以服不肖而勢位足以屈賢矣故無名而斷者
權重也弩弱而矰高者乘於風也身不肖而令
行者得助於衆也故擧重越高者不慢於藥愛
赤子者不慢於保絕險歷遠者不慢於御此得
助則成釋助則廢矣夫三王五伯之德參於天
地通於鬼神周於生物者其得助博也古者工
不兼事士不兼官工不兼事則事省事省則易
勝士不兼官則職寡職寡則易守故士位可世
工事可常(古之宰物皆用其一能以成其一事是以用無弃人使無弃才若乃任使)
(於過分之中役物於異便之地則上下顚倒事能淆亂矣)百工之子不學而
能者非生巧也言有其常事也今也國無常道
官無常法是以國家日繆教雖成官不足官不
足則道理匱道理匱則慕賢智慕賢智則國家
之政要在一人之心矣(人之情也莫不自賢則不相推政要在一人從)
(一人之所欲不必善則政教陵遲矣)古者立天子而貴之者非以
利一人也曰天下無一貴理無由通通理以爲
天下也故立天子以爲天下也非立天下以爲
天子也立國君以爲國也非立國以爲君也立
官長以爲官也非立官以爲長也法雖不善猶
愈於無法(所以一人心也)夫投鈎分財投策分馬非鈎
策爲均也使得美者不知所以賜得惡者不知
所以怨此所以塞怨望使不上也明君動事必
由惠定罪分財必由法行德制中必由禮(注者所以)
(愛民禮者所以便事)故欲不得干時(必於農隟也)愛不得犯法
(當官而行)貴不得踰規祿不得踰位惠不得兼官工
不得兼事以能受事以事受利若是者上無羡
賞民無羡財(羡猶益也)
因循
天道因則大(因百姓之情遂自然之性則其功至高其道至大也)化則細
(化使從我物所樂其理禍狹其德細小也)因也者因人之情也人莫
不自爲也化而使之爲我則莫可得而用矣(違性)
(矯情引彼就我則忿戾乖違莫有從之者矣)是故先王不受祿者不
臣祿不厚者不與入難人不得其所以自爲也
則上不取用焉(夫君上取用必須天機之動性分之通然後上下交泰經世可)
(久耳故放使自爲則無不得仕而使之則無不失矣)故用人之自爲不用
人之爲我則莫不可得而用矣此之謂因
民雜
民雜處而各有所能所能者不同此民之情也
(故聖人不求備於一人也)大君者大上也兼畜下者也下之
所能不同而皆上之用也是以大君因民之能
爲資盡苞而畜之無能去取焉(夫人君之御世也皆曲盡百姓)
(之能兼羅萬物之分因其長短就而用之使能文者爲文能武者爲武聾者使其聽盲者使其)
(視故理有盡用物無弃財)是故不設一方以求於人故所求
者無不足也大君不擇其下故足也不擇其下
則易爲下矣易爲下則下莫不容莫不容故多
下多下之謂大上(其下旣多故在上者大)君臣之道臣事
事(言事其所事)而君無事(百官之屬各有所司)君逸樂而臣任
勞臣盡智力以善其事而君無與焉仰成而巳
故事無不治人君自任而務爲善以先下則是
代下負任蒙勞也臣反逸矣故曰君人者好爲
善以先下則不敢與君爭爲善以先君矣(君好見其)
(善則羣下皆淫善於君矣上以一方之善而施於衆方之中求其爲瞻偏巳多矣君偏旣多而)
(臣韜其善則天下亂矣)
皆私其所知以自覆掩有過則臣反責君逆亂
之道(夫所以置三公而列百官者將使羣臣各進所知以康庶績耳若乃君顯其善而臣)
(藏其能百事從君而出衆端自上而下則臣善不用而歸惡有在矣)君之智未必
最賢於衆也以未最賢而欲以善盡被下則不
贍矣(假使其賢猶不可推一巳之智以察羣下而況不最賢)若使君之智
最賢以一君而盡贍下則勞勞則有倦倦則衰
衰則復反於不贍之道也是以人君自任而躬
事則臣不事事矣(言君之專荷其事則臣下不復以事爲事矣)是君
臣易位也謂之倒逆倒逆則亂矣人君任臣而
勿自躬則臣事事矣是君臣之順治亂之分不
可不察(所謂任人者逸自任者勞也)
知忠
亂世之中亡國之臣非獨無忠臣也治國之中
顯君之臣非獨能盡忠也治國之人忠不偏於
其君亂世之人道不偏於其臣然而治亂之世
同世有忠道之人臣之欲忠者不絕世而君未
得寧其上(夫滅亡之國皆有忠臣耳然賢君千載一會忠臣世世有之値其一隆之)
(時則相與而交興矣遇其昏亂之主則相與而俱巳矣)無遇比干子胥之
忠而毀瘁主君於闇墨之中遂染溺滅名而死
由是觀之忠未足以救亂世而適足以重非何
以識其然也曰父有良子而舜放瞽叟桀有忠
臣而過盈天下然則孝子不生慈父之義(六親不和)
(有孝慈也)而忠臣不生聖君之下(國家昏亂有貞臣也)故明主
之使其臣也忠不得過職而職不得過官是以
過脩於身而下不敢以善驕矜守職之吏人務
其治而莫敢淫偸其事官正以敬其業和吏人
務其治而莫敢淫偸其事官正以順以事其上
如此則至治巳(此五帝三王之業也)亡國之君非一人之
罪也(惡不衆則不足以亡其國也)治國之君非一人之力也
(善不多則不足以興治也)將治亂在乎賢使任職而不在於
忠也故智盈天下澤及其君忠盈天下害及其
國故桀之所以亡堯不能以爲存然而堯有不
勝之善(言其善道不可勝言也)而桀有運非之名(天下之惡皆歸)
(之也)則得人與失人也故廊廟之材蓋非一木之
枝也狐白之裘蓋非一狐之皮也治亂安危存
亡榮辱之施非一人之力也
德立
立天子者不使諸侯疑焉立諸侯者不使大夫
疑焉立正妻者不使嬖妾疑焉立嫡子者不使
庶孽疑焉疑則動兩則爭雜則相傷害在有與
不在獨也故臣有兩位者國必亂臣兩位而國
不亂者君猶在也恃君而不亂失君必亂子有
兩位者家必亂子有兩位而家不亂者親猶在
也恃親而不亂失親必亂臣疑其君無不危之
國孽疑其宗無不危之家
君人
君人者舍法而以身治則誅賞奪與從君心出
矣然則受賞者雖當望多無窮受罰者雖當望
輕無巳(民之所信者法也今在賞者欲多在罰者欲少無法以限之則不知所論矣雖)
(極聰明以窮輕重盡心以班奪與夫何解於怨望哉)君舍法而以心裁輕
重則是同功而殊罰也怨之所由生也是以分
馬者之用策分田者之用鈎也非以鈎策爲過
人智也所以去私塞怨也故曰大君任法而弗
躬爲則事斷於法矣法之所加各以其分蒙其
賞罰而無望於君也是以怨不生而上下和矣
君臣
爲人君者不多聽(物有本事有原)據法倚數以觀得失
無法之言不聽於耳無法之勞不圖於功無勞
之親不任於官官不私親法不遺愛上下無事
唯法所在(法令者生民之命至治之令天下之程式萬事之儀表智者不得過愚者)
(不得不及焉)
尹文子
大道
古人以度審長短以量受少多以衡平輕重以
律均淸濁以名稽虛實以法定治亂以簡制煩
惑以易御險難萬事皆歸於一百度皆準於法
歸一者簡之至準法者易之極如此則頑嚚聾
瞽可與察惠聰明同治矣天下萬事不可備能
責其備能於一人則賢聖其猶病諸設一人能
備天下之事則左右前後之宜遠近遲疾之間
必有不兼者焉苟有不兼於治闕矣全治而無
闕者大小多少各當其分農商工仕不易其業
則處上有何事哉故有理而無益於治者君子
不言有能而無益於事者君子弗爲君子非樂
有言有益於治不得不言君子非樂有爲有益
於事不得不爲故所言者不出於名法權術所
爲者不出於農稼軍陣周務而巳故明主任之
治外之理小人之所必言事外之能小人之所
必爲小人亦知言有損於治而不能不言小人
亦知能有損於治而不能不爲故所言者極於
儒墨是非之辨所爲者極於堅僞偏抗之行求
名而巳故明主誅之故古語曰不知無害爲君
子知之無損爲小人工匠不能無害於巧君子
不知無害於治此言信矣爲善使人不能得從
爲巧使人不能得爲此獨善獨巧者也未盡巧
善之理爲善與衆行之爲巧與衆能之此善之
善者巧之巧者也故所貴聖人之治不貴其獨
治貴其能與衆共治也所貴工倕之巧不貴其
獨巧貴其與衆共巧也今世之人行欲獨賢事
欲獨能辨欲出羣勇欲絕衆獨行之賢不足以
成化獨能之事不足以周務出羣之辨不可爲
戶說絕衆之勇不可與征陣凡此四者亂之所
由生是以聖人任道以通其嶮立法以理其差
使賢愚不相弃能鄙不相遺能鄙不相遺則能
鄙齊功賢愚不相弃則賢愚等慮此至治之術
也名定則物不競分明則私不行物不競非無
心由名定故無所厝其心私不行非無欲由分
明故無所厝其欲然則心欲人人有之而得同
於無心無欲者制之有道也彭蒙曰雉菟在野
衆人逐之分未定也雞豕滿市莫有志者分定
故也圓者之轉非能轉而轉不得不轉也方者
之止非能止而止不得不止也因圓者之自轉
使不得止因方者之自止使不得轉何苦物之
失分故因賢者之有用使不得不用因愚者之
無用使不得用用與不用皆非我也因彼可用
與不可用而自得其用也自得其用奚患物之
亂也道行於世則貧賤者不怨富貴者不驕愚
弱者不懾智勇者不矜足於分也法行於世則
貧賤者不敢怨富貴富貴者不敢凌貧賤愚弱
者不敢冀智勇智勇者不敢鄙愚弱此法之不
及道也世之所貴同而貴之謂之俗世之所用
同而用之謂之物苟違於人俗所不與苟忮於
衆俗所共去故人心皆殊而爲行若一所好各
異而資用必同此俗之所齊物之所飾故所齊
不可不愼所飾不可不擇昔齊桓好衣紫合境
不鬻異綵楚莊愛細腰一國皆有飢色上之所
以率下乃治亂之所由也國亂有三事年飢民
散無食以聚之則亂治國無法則亂有法而不
能用則亂有食以聚民有法而能行國不治未
之有也
聖人
仁義禮樂名法刑賞凡此八者五帝三王治世
之術也故仁以導之義以宜之禮以行之樂以
和之名以正之法以齊之刑以威之賞以勸之
故仁者所以博施於物亦所以生偏私義者所
以立節行亦所以成華僞禮者所以行謹敬亦
所以生惰慢樂者所以和情志亦所以生淫放
名者所以正尊卑亦所以生矜篡法者所以齊
衆異亦所以生乖分刑者所以威不服亦所以
生陵暴賞者所以勸忠能亦所以生鄙爭凡此
八術無隱於人而常存於世非自顯於堯湯之
時非故逃於桀紂之朝用得其道則天下治用
失其道則天下亂過此而往雖彌綸天地纏絡
萬品治道之外非羣生所飡挹聖人措而不言
也凡國之將存亡有六徵有衰國有亂國有亡
國有昌國有強國有治國所謂亂亡之國者凶
虐殘暴不與焉所謂強治之國者威力仁義不
與焉君年長多妾媵少子孫疏宗強衰國也君
寵臣臣愛君公法廢私欲行亂國也國貧小家
富大君權輕臣勢重亡國也凡此三徵不待凶
虐殘暴而後弱也雖曰見存吾必謂之亡者也
內無專寵外無近習支庶繁息長幼不亂昌國
也農桑以時倉廩充實兵甲勁利封疆修理強
國也上不能勝其下下不能犯其上上下不相
勝犯故禁令行人人無私雖經嶮易而國不可
侵治國也凡此三徵不待威力仁義而後強雖
曰見弱吾必謂之存者也語曰佞辨可以熒惑
鬼神探人之心度人之欲順人於嗜好而弗敢
逆納人於邪惡而求利人喜聞己之美也善能
揚之惡聞己之過也而善能飾之得之於眉睫
之間承之於言行之先世俗之人聞譽則悅聞
毀則戚此衆人之大情有同己則喜異己則怒
此人之大情故佞人善爲譽者也善順從者也
人言是亦是之人言非亦非之從人之所愛隨
人之所憎故明君雖能納正直未必親正直雖
能遠佞人未必能疏佞人故舜禹者以能不用
佞人亦未必憎佞人語曰佞辨惑物舜禹不能
得憎不可不察乎
老子曰民不畏死如之何其以死懼之凡人之
不畏死由刑罰過刑罰過則民不賴其生生無
所賴視君之威未如也刑罰中則民畏死畏死
由生之可樂故可以死懼矣此人君之所宜執
臣下之所宜懼之
田子曰人皆自爲而不能爲人故君人者之使
人使其自爲用而不使爲我用魏下先生曰善
哉田子之言古者君之使臣求不私愛於己求
顯忠於己而居官者必能臨陣者必勇祿賞之
所勸名法之所齊不出於己心不利於己身語
曰祿薄者不可與經亂賞輕者不可與入難此
處上者所宜愼者也父之於子也令有必行者
有不必行者去貴妻賣愛妾此令必行者也因
曰汝無敢恨汝無敢思令必不行者也故爲人
上者必愼所令焉人貧則怨人富則驕人怨人
者苦人之不祿施於己也起於情所難安而不
能安猶可恕也驕人者無所苦而無故驕人此
情所易制弗能制不可恕矣貧賤之望富貴甚
微而富貴不能酬其甚微之望夫富者之所惡
貧者之所美貴者之所輕賤者之所榮然而弗
酬不與同苦樂故也雖不酬之於我弗傷今萬
民之望人君亦如貧賤者之望富貴其所望者
蓋欲料長幼平賦歛時其飢寒省其疾痛賞罰
不濫使役以時如此而巳則於人君弗損也然
而弗酬弗與同勞逸故也故爲人君不可不與
人同勞逸焉故富貴者不可不酬貧賤而人君
不可不酬萬民則萬民之所不願戴所不願戴
君位替矣危莫甚焉禍莫大焉
莊子
胠篋
昔者容成氏大庭氏伯皇氏中央氏栗陸氏驪
畜氏軒轅氏赫胥氏尊盧氏祝融氏伏戲氏神
農氏當是之時民結繩而用之(足以紀要而巳)甘其食
美其服(適故常甘當故常美若思夫侈靡則無時慊意矣)樂其俗安其
居隣國相望雞犬之音相聞人至老死而不相
往來(無求之至)若此之時則至治巳今遂至使民延
頸擧踵曰某所有賢者贏糧而趣之則內弃其
親而外弃其主之事足迹接乎諸侯之境車䡄
結乎千里之外(至治之迹猶致斯弊)則是上好智之過也
(上謂至治之君智而好之則有斯過矣)上誠好智而無道天下大
亂矣何以知其然耶夫弓弩畢弋機變之智多
則鳥亂於上矣鉤餌罟罾笱之智多則魚亂
於水矣削格羅落罝罘之智多則獸亂於澤矣
(攻之逾密避之逾巧則雖禽獸猶不可圖之以智而況人哉故治天下者唯不任知任知則無)
(妙也)智詐同異之變多則俗惑於辯矣(上之所多者下不能)
(安其少也性少而以逐多則迷矣)
天地
堯觀乎華華封人曰嘻聖人請祝聖人使聖人
壽堯曰辭使聖人富堯曰辭使聖人多男子堯
曰辭封人曰壽富多男子人之所欲也汝獨不
用何堯曰多男子則多懼富則多事壽則多辱
是三者皆非所以養意故辭封人曰始也以汝
爲聖人也今然君子也天生烝民必授之職多
男子而授之職則何懼之有(物皆得所而志定)富而使
分之則何事之有(寄之天下故無事也)聖人鶉居(無事而斯安也)
而鷇食(仰物而足)鳥行而無章(率性而動無常迹也)天下有道
則與物皆昌天下無道則修德就間(雖湯武之事苟順天)
(應人未爲不間故無爲而無不爲者非不間也)千歲厭世去而上僊(夫至)
(人極壽命之長任窮通之變其生也天行其死也物化故云厭世而上仙)乘彼白雲
至于帝鄕(氣之散無不至之)三患莫至身常無殃則何
辱之有
堯治天下伯成子高立爲諸侯堯授舜舜授禹
伯成子高辭爲諸侯而耕禹往見之則耕在野
禹趍就下風立而問焉曰昔堯治天下吾子立
爲諸侯堯授舜舜授予而吾子辭爲諸侯而耕
敢問其故何也子高曰昔堯治天下不賞而民
勸不罰而民畏今子賞罰而民且不仁德自此
衰刑自此立後世之亂自此始矣
天道
夫帝王之德以天地爲宗以道德爲主以無爲
爲常無爲也則用天下而有餘(有餘者閑暇之謂也)有爲
也則爲天下用而不足(不足者汲汲然欲爲物用者也欲爲物用故可)
(得而以也)故古之人貴夫無爲也上無爲也下亦無
爲也是下與上同德也下與上同德則不臣下
有爲也上亦有爲也是上與下同道也上與下
同道則不主(夫工人無爲於刻木而有爲於用斧主上無爲於親事而有爲於用)
(臣臣能親事主能用臣斧能刻木而工能用斧各當其能則天理自然非有爲也若乃主代臣)
(事則非主矣臣秉主用則非臣也故各司其任則上下咸得而無爲之理至矣)上必無
爲而用天下下必有爲爲天下用此不易之道
也故古之王天下者智雖落天地不自慮也辨
雖雕萬物而不自說也能雖窮海內不自爲也
(夫在上者患於不能無爲也而代人臣之所司使咎繇不得行其明斷后稷不得施其播殖則)
(羣才失其任而主上困於役矣冕旒垂目而付之天下天下皆得其自爲斯乃無爲而無不爲)
(者也故上下皆無爲矣伹上之無爲則用下下之無爲則自用矣)天不產而萬
物化地不長而萬物育(所謂自爾)帝王無爲而天下
功成(功自彼成)故曰莫神於天莫富於地莫大於帝
王故曰帝王之德配天地(同乎天地之無爲也)此乘天地
馳萬物而用人羣之道也本在於上末在於下
要在於主詳在於臣三軍五兵之運德之末也
賞罰利害五刑之辟教之末也禮法數度刑名
比詳治之末也鐘鼓之音羽旄之容樂之末也
哭泣衰絰降殺之服哀之末也此五末者須精
神之運心術之動然後從者也(夫精神心術者五末之本也任)
(自然而運動則五事之末不振而自擧也)末學者古之人有之而非
所以先也(所先者本也)君先而臣從長先而少從男
先而女從夫尊卑先後天地之行也故聖人取
象焉(言此先後雖是人事然皆在至理中來非聖人之所作也)天尊地卑神
明之位也春夏秋冬四時之序也萬物化作盛
衰之殺變化之流也夫天地至神也而有尊卑
先後之序而況人道乎(明夫尊卑先後之序固有物之所不能無也)
宗廟尚親朝廷尚尊鄕黨尚齒行事尚賢大道
之序也(言非伹人倫之所尚也)愚智處宜貴賤履位(官各當其)
(才也)必分其能(無相易業)必由其名(名當其實故由名而實不濫也)以
此事上以此畜下以此治物以此修身智謀不
用必歸其天此之謂太平治之至也禮法數度
刑名比詳古之人有之此下之所以事上非上
之所以畜下也(寄此事於羣下斯乃畜下者也)昔者舜問於堯
曰天王之用心何如堯曰吾不傲無告(無告者所謂頑)
(民也)不廢窮民(恆加恩也)苦死者嘉孺子而哀婦人此
吾所以用心巳舜曰美則美矣而未大也堯曰
然則何如舜曰天德而出寧(與天合德則雖出而靜也)日月
照而四時行若晝夜之有經雲行雨施矣(此皆不爲)
(而自然者也)堯曰子天之合也我人之合也夫天地
者古之所大也而黃帝堯舜之所共美也故古
之王天下者奚爲哉天地而巳矣
知北遊
聖人行不言之教(任其自行斯不言之教也)道不可致也(道在)
(自然非可言致也)失道而後德失德而後仁失仁而後
義失義而後禮禮者道之華亂之首也(禮有常則故矯)
(效之所由生也)故曰爲道者日損(損華僞也)損之又損之以
至於無爲無爲而無不爲也(華去而朴全則雖爲而非爲也)天
地有大美而不言四時有明法而不議萬物有
成理而不說(此孔子之所云予欲無言)至人無爲(任其自爲而巳)大
聖不作(唯因任也)觀於天地之謂也(觀其形容象其物宜與天地無)
(異者)
徐無鬼
黃帝將見太隗乎具茨之山方明爲御昌寓驂
乘張苦謵扅前馬昆閽滑稽後車至襄城之野
七聖皆迷無所問塗適遇牧馬童子問塗焉曰
若知具茨之山乎曰然曰知太隗之所存乎曰
然黃帝曰異哉小童非徒知具茨之山又知太
隗之所存請問爲天下小童曰夫爲天下者亦
何以異乎牧馬者哉亦去其害馬者而巳矣(馬旣)
(過分爲害)黃帝再拜稽首稱天師而退
尉繚子
天官
梁惠王問尉繚子曰吾聞黃帝有刑德可以百
戰百勝其有之乎尉繚曰不然黃帝所謂刑德
者以刑伐之以德守之非世之所謂刑德也世
之所謂刑德者天官時日陰陽向背者也黃帝
者人事而巳矣何以言之今有城於此從其東
西攻之不能取從其南北攻之不能取此四者
豈不得順時乘利者哉然不能取者何城高池
深兵戰備具謀而守之也若乃城下池淺守弱
可取也由是觀之天官時日不若人事也故按
刑德天官之陳曰背水陳者爲絕地向坂陳者
爲廢軍武王之伐紂也背濟水向山之阪以萬
二千人擊紂之億有八萬人斷紂頭懸之白旗
紂豈不得天官之陳哉然不得勝者何人事不
得也黃帝曰先稽巳智者謂之天官以是觀之
人事而巳矣
兵談
王者民望之如日月歸之如父母歸之如流水
故曰明乎禁舍開塞其取天下若化故曰國貧
者能富之地不任者任之四時不應者能應之
故夫土廣而任則其國不得無富民衆而制則
其國不得無治且富治之國兵不發刃甲不出
暴而威服天下矣故曰兵勝於朝廷勝於喪絕
勝於土功勝於市井暴甲而勝將勝也戰而勝
臣勝也戰再勝當一敗十萬之師出費日千金
故百戰百勝非善之善者也不戰而勝善之善
者也
戰威
令所以一衆心也不審所出則數變數變則令
雖出衆不信也出令之法雖有小過母更小疑
毋申事所以待衆力也不審所動則數變數變
則事雖起衆不安也動事之法雖有小過母更
小難母戚故上無疑令則衆不二聽動無疑事
則衆不二志古率民者未有不能得其心而能
得力者也未有不能得其力而能致其死者也
故國必有禮信親愛之義而後民以飢易飽國
必有孝慈廉耻之俗而後民以死易生故古率
民者必先禮信而後爵祿先廉耻而裕刑罰先
親愛而後託其身焉民死其上如其親而後申
之以制古爲戰者必本氣以厲志厲志以使四
枝四枝以使五兵故志不厲則士不死節士不
死節雖衆不武厲士之道民之所以生不可不
厚也爵列之等死喪之禮民之所以營也不可
不顯也必因民之所生以制之因其所營以顯
之因其所歸以固之田祿之實飲食之糧親戚
同鄕鄕里相勸死喪相救丘墓相從民之所以
歸不可不速也如此故什伍如親戚阡陌如朋
友故止如堵墻動如風雨車不結䡄士不旋踵
此本戰之道也地所以養民也城所以守地也
戰所以守城也故務耕者其民不飢務守者其
地不危務戰者其城不圍三者先王之本務也
而兵最急矣故先王務尊於兵尊於兵其本有
五委積不多則事不行賞祿不厚則民不勸武
士不選則士不強備用不便則士橫刑誅不必
則士不畏先王務此五者故靜能守其所有動
能成其所欲王國富民覇國富士僅存之國富
大夫亡國富倉府是謂上溢而下漏故患無所
救故曰擧賢用能不時日而事利明法審令不
卜筮而事吉貴政養勞不禱祠而得福故曰天
時不如地利地利不如人事聖人所貴人事而
巳矣勤勞之事將必從己先故暑不立蓋寒不
重裘有登降之險將必下步軍井通而後飲軍
食熟而後食壘成而後舍軍不畢食亦不火食
飢飽勞逸寒暑必身度之如此則師雖久不老
雖老不弊故軍無損卒將無惰志
兵令
兵者凶器也戰者逆德也爭者事之末也王者
所以伐暴亂而定仁義也戰國所以立威侵敵
也弱國所以不能廢兵者以武爲植以文爲種
以武爲表以文爲裏以武爲外以文爲內能審
此二者知所以勝敗矣武者所以凌敵分死生
也文者所以視利害觀安危武者所以犯敵也
文者所以守之也兵用文武也如響之應聲也
如影之隨身也將有威則生無威則死有威則
勝無威則敗卒有將則鬭無將則北有將則死
無將則辱威者賞罰之謂也卒畏將甚於敵者
戰勝卒畏敵甚於將者戰北夫戰而知所以勝
敗者固稱將於敵也敵之與將也猶權衡也將
之於卒也非有父母之惻血膚之屬六親之私
然而見敵走之如歸前雖有千刃之谿不測之
淵見入湯火如蹈者前見全明之賞後見必死
之刑也將之能制士卒其在軍營之內行陣之
間明慶賞嚴刑罰陳斧鉞飾章旗有功必賞犯
令必死及至兩敵相至行陣薄近將提枹而鼓
之存亡生死存枹之端矣雖有天下善兵者不
能圖大鼓之後矣
羣書治要卷第三十七
