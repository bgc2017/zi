習學記言卷二十一宋葉適撰
漢書
帝紀
上世載籍之法至太史公紀而絶班氏漢書以下學者
不得不别自為法盖後人用世之學專指漢以来為準
的於唐虞三代姑汎焉而已古人以德為言以義為事
言與事至簡而猶不勝德義之多此詩書諸經所以雖
約而能該貫二千年也若夫世次日月地名年號文字
工拙本末纖悉皆古人所略而為後世所詳如李翺之
徒亦號高世之材所求尚不過如此然則後之人材日
以淪溺其勢必然因是推之使古人逆為後世慮以上
世載籍而已用後世之法則學者終不敢置於誕謾荒
忽之地其所成就當亦稍殊矣良使人撫遺編而浩歎
也
世變以積習為難除以身為可畏高祖所以能約法
三章者處下流之勢身被見殺之難不如昔日之亂君
徒知自上殺人之易故也其所以終不能輕刑者内外
前後積習使之也然而後世要以此語為論刑之祖古
人言恤刑慎罰固多矣至謂凡民自得罪及昏墨賊殺
為臯陶之刑則不足以止後世濫殺之禍盖不如此語
之簡直無愚智皆可曉也
高帝言鎮國家撫百姓給餉饋不絶糧道不如蕭何與
張韓分功此言蕭何之粗者實未知何也漢得天下專
蕭何之力不獨漢乃與後世得天下者起樣子盖古人之
經綸至是已滅絶不復見矣高祖又自謂馬上得之使
馬上可得烏得前困項羽後圍匈奴乎司馬遷言何依
日月之末光著實處豈可用贊頌常語但何之材智自
有所止爾
班固習見近事謂高祖不修文學而性明達固意當謂
加以文學則不止如此矣按與高祖同時者如楚懷王
仁義成安君儒者不免敗亡天下大慮帝王事業非區
區書生所能知固所謂文學恐未足以語王者之事也
其處者為劉氏滅魏遷豐皆民也無族姓可論與范宣
子所言異矣然則安能承堯運哉叔孫穆子以為無其
德而有其祿者猶不足以不朽而况匹夫單人乎盖向
之陋而固又甚矣
取天下於羣雄争奪之時易定社稷於母后專制之日
難此陳平當吕后時所以銷縮不敢有所為也然平自
審産祿昏庸不為深患但以吕后不可廷争故一切順
聽及吕后死四十日間諸吕巳滅更數十日則孝文立
漢事定矣後人徒見處之不難便謂若戲劇不知其處
置精密盖能使外朝上下相合為一更無趨和吕氏之
意不然不足為燕居深念也
秦始皇始有制詔而漢因之盖示人主夸大威服之勢
非古人所謂言曰從王言惟作命之意也王通曰詔其
見王者之志通所謂詔者以秦為非耶以為是耶若言
不足以見志而必有待於詔則盤庚說命褊矣
漢文除肉刑短喪賜民租皆以其予民者(闕)
不為勉強更有以上事亦可行惜乎輔之者無其人也
班氏父子雖掎摭其善然亦止能言其儉及近裏做事
盖其所知者如此而已漢武初即位竇嬰田蚡趙綰等
議立明堂迎申公坐請無奏事東宫綰臧見殺諸所興
為皆廢是時武帝纔年十六七綰臧不能養之以德而
為希古慕名之虚事施行急驟操切宫庭既以殺身又
使武帝血氣日剛無所防節終縦其欲漢儒之用固至
是也
武帝策賢良詔稱唐虞成康上參堯舜下配三王全指
說在虚浮處詩書所謂稽古先民者皆恭儉敬畏力行
不息去民之疾成其利致其義而不以身參之孔子言
仁者己欲立而立人己欲達而達人能近取譬盖不特
人主見道不實當時言道者自不實也彼汲黯雖能言
内多欲而外施仁義然又不過一戇人而所得者乃公
孫弘之流耳若使僅有晏子子産輩便自不同盖前世
人材不復見矣
班氏於武帝極稱其美而於昭帝乃謂承奢侈餘弊海
内虚耗問民疾苦古人稽古禮文之事本以養民而武
帝之稽古禮文者反以&KR0675;民班氏欲擇一以歸美故其
避就如此然則是稽古禮文終以害民而後止也而可
乎
孝宣五日一聽事自丞相以下各奉職奏事以傅奏其
言考試功能侍中尚書功勞當遷及有異善厚賜不易
當時謂之樞機周密品式備具盖自成康以後人主能
以天下為一家之治始終無缺者方有此耳古人以天
下為公非為一家也曰野無遺賢萬邦咸寧宣帝以天
下為私侍中尚書終身不遷賴其幹力足以任家事而
已雖遺賢不䘏雖有賢不用也此事既遠而風聲氣習
所薰炙此論亦不復有哀哉
王成詔稱有功不賞有罪不誅雖唐虞猶不能以化天
下後世論治道無所統壹只以刑賞為極至遂以私意
扳執古人此等語言𫝊誦既熟極害義理
有大父母父母喪勿繇事是時猶存此意
鳳凰神雀甘露醴泉當是一時氣候所召宣帝操殺罰
如左契而乃以此為瑞應何哉然急吏而緩民持刑而
不濫雖非古人之道亦求治之心也
匈奴在九州之外與周玁狁不同自中國為一而匃奴
亦一大敵為對自盛自衰昔鬭今服非孝宣之力能致
之也惜哉孝武君臣不明以此枉用民命幾亡其國
諸儒講五經同異蕭望之平奏上稱制臨決立梁丘易
大小夏侯尚書榖梁春秋博士人主親經術未論所知
正偽深淺而能使儒生風動以其好惡予奪為是非如
此等類於學者義理無所增益更令不分曉而已
上古之治君臣同心舉措曲直各得其所此以自意極
力考究非如景武但取古語之影響髣髴也務行寬大
順民疾苦而吏或不禁姦邪縦釋有罪是誠末世之敝
然古人以所有待所無不以所無責所有猶不能得其
全也臯陶曰罪疑惟輕功疑惟重與其殺不辜寧失不
經故盤庚告遷都周公待殷頑多其歲月别作意度此
寬大之實證也若宣帝必欲使姦邪有罪皆無所失而
寬大自行於其中則是以己所無責人所有不可得矣
信賞必罰綜核名實申韓之法術兼用之矣宣帝所以
能稱治而無大患者以其主於愛民故也然當時人主
不能自名其為何術姑曰雜用霸王而已至班氏父子
正色言之而百世之下皆以王道儒學緣飾申韓之治
雖卓然豪傑者尚未能知而况於改之乎
孝元勸用儒生幾坐廢而漢治亦終以不振盖俗儒不
足委任正中其用人之病也然則孝元審不堪天下歟
成康非上質而以文武周召之故能致隆平為百王法
使宣帝王道已明擇人以遺其子何遽不為成康古人
先後一揆而後世父子異意由操術殊也
孝元非宣帝持刑深而蕭望之以二年冬殞恭顯之手
君臣皆不悟父之知子其驗速矣然恭顯本宣帝所委
信史臣謂之樞機周密者望之之死宣帝之遺也
舉隂陽詔言事者衆或進擢召見人人自以得上意孝
元非無意於天下者若見臣下多使品局有分而鑒照
自遠衆言並進使異情無壅而思慮易中古人所以貴於
明作哲聰作謀也不然則東西高下惟物所使外惑内
眩無以自知而其害猶甚於獨聽孤立者矣如孝宣之
牢關固拒專守一智盖懼此也
永光詔自咎不明亡以知賢併考孝元諸詔往往引過
在已不失君道史以為號令温雅信矣自三代誥誓既
絶至漢制詔遂為空文然猶有其意與言也又降而後
世言與意皆亡但襞積故實矣
王莽以孝平初秉政纔四月越裳獻白雉賜號安漢公
而簒事已成盖承諸父之舊内外無非王氏之人故速
捷如此自霍光以大司馬領尚書事宰相失職而外戚
躡踵當國所以致亡不足論也
表
司馬遷班固論堯舜三代秦漢興亡謂鐫金石者難為
功摧枯朽者易為力此古今至大事也不得以金石枯
朽為比且聖人躬行仁義固無以漸鐫取之心而事亦
不然况漢起布衣微賤豈更有為之枯朽者而又安所
摧折哉孟子曰為淵敺魚者獺也為叢敺爵者鸇也為
湯武敺民者桀與紂也秦暴強不以道雖曰興其國其
實敺民也為之敺者必有能受之者故孟子又曰當今
之時萬乘之國行仁政民之悦之猶解倒懸也積敺不
已而天下終無能受之者遂至迸溢潰裂人自為聚家
自為受而漢竟得之自是以後無不敺天下而歸於一
夫與秦同一轍者皆勢不得已自為之受而非有能受
之者也諸侯王表言諸吕時賴諸侯強而存王莽時以
諸侯弱而亡此黏合論事形似而實非也如意鴆死肥
幾不脱死友餓死不嗣皆高帝親子何足賴也古人親
賢並建所以為民也夹輔一家自為久存之計此後人
以私意疑之也秦雖廢其法漢雖慕其名存亡之實盖
不在此不考德而任私後世之論大抵皆是矣
孝武封公孫弘為列侯儒者歆艷然欒大一見而封三
千戶亦不必貴也郊祀志二千戶
元封初置部刺史後世相因謂監司不可少文景時州
縣號平治未嘗有刺史也王嘉𫝊乃頗言其為患古人
州牧侯伯尊尊貴貴以相統承而監司以賤繩貴以卑
臨尊至怙威作氣勢妄廢置然後為立風采勝任然則
用敝法求吏稱職不可得矣甚者至設法以防監司又
失之遠矣
縣鄕亭之制本於商鞅鞅雖改法要是周衰國大者難
用舊制齊晉楚裂地名官以自便往往在商鞅之前矣
古者百里之狭自為朝廷由後世視之疑若煩民然三
老嗇夫游徼猶各有職掌近民而分其責任若後世蕩
然無復紀秩而令長悍焉獨以征取為事則又鞅之所
不為也品第人材以示勸戒古人之本意史氏之常職
也名世之士無非以一二數過熟惡積是為下愚至於
雜然中流則不復論矣故禹戒無若丹朱傲周公謂無
若殷王受此實指也班固枚數銖稱失本意矣若其高
下差謬盖未足究
志
王莽時通知鍾律者皆聚所言聲數度量權衡無不傅
合於易其說甚淺似後世義疏之為何取其知物也其
𫝊伶倫取嶰谷之竹以定律本而物皆由律起斯又妄
矣自司馬遷言王者物度軌則壹本於六律六律為萬
事根本漢人之論盖因之矣書言同律度量衡又曰予
欲聞六律五聲八音在治忽以出納五言然則古人以
律與度數同為一物未嘗言皆由律起而孔子贊易無
以八卦合度量權衡之文夫準平規矩世用所須粲然
陳列雖在夷狄荒遠無不畢具生民以来共之但其精
麄疎密不同耳學者將求通乎物變未明其本而先膠
其末有終身不得而至者又從而為說以徇之多此類
也
書稱命羲和歷象日月星辰而其法不可見所可見者
四時昏旦之正而已至司馬遷造新歷始以律之龠起
而劉歆又推春秋與易參合為歷書按堯舜時易道未
備三代以前未有春秋然則古歷法盖不起於易律春
秋亦不兼歷數此遷所謂律為萬事根本者而歆自謂
有得于左氏亦不過施之於律爾學者立乎百世之末
而律歷皆難知之技不以古文聖人為正而眩後世一
家之私說以今逆古以後準前則窮年終老而學之者
皆無用之虛詞其去道德義理遠矣
春秋以来論禮樂數十家未有能實知其意可以措之
於治者余固言之矣觀班固取昔人已論雜合為意綴
織成辭盛推賈誼董仲舒王吉劉向而歎其不得用雖
無大戾然愈不可據矣八珍美膳也必有烹調之方文
錦竒服也要識裁製之實不然則委而棄之不如布褐
糲粱為口體之適也自有生民而君之教治之道不一
端惟羲農堯舜聖人相承能摩以德化而使之興於仁
義習以禮樂而使之遠于刑戮文武周公既没聖人不
作異君殊國各以私智為治至孔子時政刑詐力日趨
於下既不可返而其言曰安上治民莫善於禮移風易
俗莫善於樂又曰道之以政齊之以刑民免而無恥夫
孔子之所以善於禮樂而不善於政刑者豈徒言之而
已哉必有為之之道也為之之道豈汗漫遲久而難成
哉必統理敏速而易效也春秋之人材如管仲者雖不
知以禮樂善俗猶未至以政刑劫民若子産則以政刑
劫民矣子産自以政刑為已至刊而垂之而叔向以為
不足以靖民故直曰議事以制不為刑辟夫不為刑辟
而後禮樂可為未有禮樂刑辟兼而為之者也而樂記
乃曰禮樂刑政四達而不悖則王道備矣豈古人之本
旨乎若賈誼以權勢法制為人主斤斧而乃服上黃數
用五董仲舒明春秋公羊深繩臣子不得容足而乃設
庠序興太學以至王吉劉向皆欲於未世政刑刻急之
内暫興治古禮樂之虚文以養人之毫髮而勝殺人之
丘山求王道之行不可得也夫捨泥塗者趨几席惡辛
螫者服甘飴誠使後世君臣有能深知政刑之不足以
善世明見道德教化之意篤信安上易俗之實擇其忠
厚至誠力行之士布在州縣廢其所以為鞭箠刑戮監
臨防制者而一以父兄師友之道經紀其民然則禮樂
之效不待歲月而變矣卓茂曰今我以禮治汝汝必無
怨惡以律治汝汝何所措其手足一門之内小者可論
大者可殺也嗚呼後世雖無三代之材若茂者亦豈乏
少乎然而茂可以治一邑而不能推之於國則亦未知
其方耳
六代之樂春秋時尚存諸侯大國固多有者况魯素具
乎孔子在齊聞韶說者以為陳公子完奔齊陳舜之後
故有韶樂謂孔子在齊始考正韶樂久而忘味則可謂
孔子至齊始得識韶樂悦而忘味則不可以陳公子完
事意之尤非也太師摯適齊至入于海司馬遷言仲尼
歿後受業之徒沉湮而不舉或適齊楚或入于海班固
言紂作淫聲樂官師瞽抱其器而奔散或適諸侯或入
河海按論語此章其義可推其時當闕遷既偪近而固
太疎遠矣解章句者自應難準也
自周衰文字日以淪滅至秦而盡字畫變於徒隸典冊
成於吏筆漢興大而朝廷小而郡國無非秦舊盖皆胥
史漸磨之餘功士子所學流靡十九雖間有豪傑好古
者猶未能追三代之髣髴也最異者房中歌郊祀歌皆
當時輕薄者所為極浮淺鄙俚而郊廟燕饗常用之匡
衡以儒學用有所更定未知其孰愈也後世反謂此乃
西漢之文當與三代並行窮力模擬或剽剥不厭然則
清廟維天之命以下諸詩未知學者竟以為何如而亦
復誦說不已嗚呼斯文其終不可振乎
習學記言卷二十一
