習學記言卷六宋葉適撰
詩序周南召南至豳
作詩者必有所指故集詩者必有所繫無所繫無以詩
為也其餘隨文發明或記本事或釋詩意皆在秦漢之
前雖淺深不能盡當讀詩者以其時考之以其義斷之
惟是之從可也專溺舊文因而推衍固不能得詩意欲
盡去本序自為之說失詩意愈多矣
大序所發明既為決定之詞學者據依然以詩考之精
粗表裏失源流矣
論風雅者必明正變尚矣夫自上正下為正固也上失
其道則自下而正上矣自下正上雖變亦正也小序謂
政教失而變風發乎情審如其言則是不足以自正豈
能正人哉今之所存者取其感激陳義而能正人非謂
怨憤妄發而不能自正也舜臯陶賡歌風之正也五子
述禹戒而作歌得為變乎
史記古詩三千餘篇孔子取三百篇孔安國亦言刪詩
為三百篇按詩周及諸侯用為樂章今載於左氏者皆
史官先所採定就有逸詩殊少矣疑不待孔子而後刪
十取一也又論語稱三百本謂古人已具之詩不應指
其自刪者言之也余於尚書既辨百篇非出於孔氏復
疑詩不因孔氏而後刪非故異於諸儒也蓋將推孔氏
之學於古聖賢者求之視後世之學自孔氏而始者則
為有間亦次第之義當然爾
詩序小雅大雅周頌魯頌商頌
雅為朝廷禮樂政事而作今考南陔白華何人斯蓼莪
無將大車都人士采綠緜蠻往往其人自言一身及一
家之事不必關朝廷蓋雅者周人所為詩亦下兼風土
如豳人之風固上兼朝廷也
自有生民則有詩矣而周詩獨傳者周人以為教也詩
一也周之所傳者可得而言也上世之所不傳者不可
得而言也
詩周南關雎以下召南鵲巢以下
逑匹性也必求其匹是德者以逑之未得則輾轉反側
而不已既得則鐘鼓琴瑟以友樂之非欲也以為人道
之始非得是人則不可也
地物之所産取之則知時己力之所成服之則不厭也
非其地物也非其己力也後之有貴於后妃者也
后妃有德有本有志有樛木之樂有芣苢之美故其效
為螽斯為桃夭為兔罝之武夫則胡為亦歸之后妃也
治世必始於家道正而終於人材多也
漢之游女潔而不可求是詩也刈蔞秣馬以待之而不
敢迫也猶關雎之意也
汝墳之婦人知以夫婦父母為樂上雖虐使而猶無棄
本之心意者道化之力也
趾所以踶也定所以抵也角所以觸也麟有是三者而
非所以為害也蓋上以道化調和風俗王公之子皆以
禮義自安雖貴而不為暴若麟然也此關雎之應也
鵲巢而鳩居之非鵲所欲也諸侯則不然方且百兩以
御之非得是有德者不可以正家故也亦猶關雎之意
也
大夫之家狹能以禮自防則可矣
行露獄詞也
二南以家道為風自后妃王女夫人大夫妻士庶妾媵
皆備著之以明其若是者風之正也其妻能若是則其
夫子可知也已
葭蓬方茁無所蔽隱弓矢命中豭豵五獲而騶虞獨不
能害焉何為而不能也獸無害物之心則身無受害之
地故也蓋調美之俗既成民民物物並游於至和之中
我不害物而物亦莫吾害者若騶虞之不見獲於田也
此鵲巢之應也夫麟趾之不害物騶虞之物不能害合
二者而觀之王道可得而言矣
弼鄘
言詩者自弼鄘而下皆為變風其正者二南而已二南
王者所以正天下教則當然未必其風之然也行露之
不從野有死麕之惡雖正於此而變於彼矣若是則詩
無非變將何以存季札聽詩論其得失未嘗及變孔子
教小子以可羣可怨亦未嘗及變夫為言之旨其發也
殊要以歸於正爾美而非謟刺而非訐怨而非憤哀而
非私何不正之有後之學詩者不順其義之所出而於
情性輕别之不極其志之所至而於正變強分之守虚
會而迷實得以薄意而疑雅言則有蔽而無獲矣
仁者不憂孔子之言也為善最樂東平王蒼之對也以
詩書考之古人固少樂而多憂蓋聲色游畋小人之樂
也仁義道德君子之憂也自堯禹而降皆然栢舟之仁
人脩己既至道不得行内無兄弟之據外有羣小之愠
以國兼身宜其永遠憂而不樂也世益以衰道益以墜
孔子以是為仁人之禍而道將亡也故常自求其所以
為樂者而教學者以可樂之地於是而有孔顔之樂焉
既以義而憂其君復以道而樂其身庶幾是道之常存
矣此憂樂之異考德者所當知也
序雄雉衞宣公淫亂不恤國事大夫久役男女怨曠國
人患之匏有苦葉公與夫人並為淫亂按衞宣公及夫
人淫亂史家具之矣然歷考諸詩凡刺怨曠刺淫亂必
直指事實未有汎為微詞以示其意者也今繫之以刺
而已而繼之者必曰淫亂是徒以宣公之事實之爾非
是詩之本然也二篇風寄深遠指意正平惜乎以淫亂
没之也故别為解
初章言雉飛揚自適而我懷抱不舒曾是雉之不若也
言自詒者詩人自歎其不遇而不以怨其君也次不特
自歎又為衆君子之不遇者惜之也又次思見是君子
而不可得也卒章厲之以自安於靖退而無所忮自甘
於窮約而無所求則何為而不可也可謂能知義且知
命矣孔子羡山梁雌雉時哉時哉而以是詩為男女怨
曠歟
匏有苦葉不可食也濟有深涉不可不渡也深則當厲
淺則當揭各惟其宜也濟雖盈不可使濡軌雉之鳴自
求其牡也鴈之鳴日始旦也士歸妻及冰未泮也舟之
招招豈以人涉而我亦涉乎我之不涉蓋有故也物情
之不齊事會之有由不可以一律求不可以一端盡汎
而觀之反而推之是詩也可謂明理而逹變矣立乎亂
世而事昏主應物不倫揆事失當上為國患下為民病
徒可刺而不可諫也
谷風所陳異乎黃允之妻也追記嫁時如昨日事衞之
風物宛然在目女其善於詩者也
北風之怨至矣然而所怨者天孔子曰不怨天
國之將興必有象定之方中緜公劉雖大小固皆可見
也桑中鶉之奔奔雄狐敝笱溱洧東門之枌諸篇正言
不隱播於當時傳於無窮其耻大矣非勸也
蝃蝀異氣莫敢指也懷春之為正以其禮言也懷昏姻
之為刺以其情言也
衞王鄭
五子之歌以弟而怨黍離以臣而閔也然周自成康之
後雖王者不興而諸侯亦無代德奉其舊典號召糾合
猶有可為也觀周人之詞衰弱如此德既不足材又不
能要必資諸侯夾輔而後存日陵月墜坐聽風俗之壊
而不反宜其遂為戰國秦漢也
隱於賤官簡兮君子陽陽也隱於農圃丘中有麻也隱
於山巖考槃也苟給衣食可以樂也至顔子養生之具
缺然矣猶樂而不改故孔子重賢之也
叔段二詩美其于田于狩勸其釋弸鬯弓智者知其入
於死亡之地矣非為莊公憂也
鄭忽再辭齊昏惡高渠彌不可謂非賢也罪在於無君
國之材而又無遯國之節為鄭之臣子所扳援而不能
去與突亹等卒以見殺致鄭之亂故詩人賤而刺之不
然鄭非無靖難之臣與黍離諸詩異特昭公不知用耳
野有蔓草思遇賢者也
齊魏唐秦
著壻初揖婦婦之應也宜緩故曰乎而非謂齊俗舒緩
之體當然也
殽食取具於國人之常情以是為足矣於是而憂之常
人之所不能喻也狃其所易足忽其所難知所以為刺
也
伐彼難伐之木寘於可載之地其勞且艱甚矣君子以
為必如是而後可食也
貪淫重斂肆為威虐四者天下之巨惡也敗國喪家亡
人者也故詩人無諱焉
君子言憂不言樂然而樂在其中也小人知樂不知憂
故憂常及之若夫蟋蟀之詩知憂而不知樂則其患亦
大矣故戒之曰好樂無荒猶古人之意也
衣裳車馬廷内鐘鼓所以樂也知憂所以節樂也且積
其憂而不知所以樂禮文政事皆廢矣將焉用之孟子
所謂為貉之道者歟不然其徵死歟故詩人以為何不
日鼔瑟且以喜樂且以永日甚之也
嗟行之人胡不比焉人無兄弟胡不佽焉以是而責行
之人憐其無人也
武公之衣雖安而周之權日去矣
奮其武力而取其所不當得既而以禮樂藩飾之此車
鄰之所以為樂也
秦即宗周故地周自古公至成康世有仁義之德潤澤
其民化成俗定垂千年矣雖其後德衰而宣王既已中
興然幽王十餘年遽為戎與申侯所滅宗周遂亡按序
詩晉謂之唐本其風俗憂深思遠儉而用禮乃有堯之
遺風賈誼亦言秦轉而為漢至於借婦耰鋤慮有德色
母取箕箒立而誶語抱哺其子與公併倨婦姑不相說
則反唇而相稽禽獸之俗猶尚如故信如序詩之言治
國之道仁義者美成暴強者惡熟積習漸靡民之好尚
久而猶存後人雖欲轉移未易為力然則秦人之詩乃
無周之流風遺俗何也以詩傳考之周東諸侯之國尚
為王化所流德聲仁澤見於歌詠藹然不絶安有宗周
本根之地千三百年教化之久其去而為秦未數十年
而勇鷙勁強輕鬭喜殺乃不復文武成康之髣髴歟蓋
民心無常惟上所命從古而然聖賢所以兢兢業業日
慎一日未嘗以既成之治有餘之澤為可恃也經師相
傳之論出於想象失其實矣
陳檜曹豳
澤陂之美人謂賢者也詩言淫亂必指其人與事非人
與事則所為美人靜女者皆以賢有德言之也
逍遥翺翔大夫自謂也以道而去雖其身安其服不改
然不敢忘其君也
冠其重也衣次之韠又次之若曰庶見其冠乎又或庶
見其衣乎又或庶見其韠乎
壹純一也不二也有一德者古難之伊尹以為天之所
眷求也而况於人乎必有是一也而後可以正四國也
祝之萬年言其甚難而願其久也雖然儀與服其外也
詩人以為可以占其内也霍光至無識也猶曰郎僕射
竊識視不失尺寸所以能任漢事也
亂世非曰無政然猶冽泉之浸叢草也其能熟而食乎
故曰芃芃黍苗陰雨膏之若是者治世之政也
繫七月者但曰陳王業而下文云周公詳味其詩實周
公也君者衆民之緫國者衆家之緫是詩也以家計通
國服以民力為君奉自後世言之不過日用之粗事非
人紀之大倫也而周公直以為王業此論治道者所當
深體也武王訪箕子曰惟天陰隲下民相恊厥居無逸
曰先知稼穡之艱難乃逸古人未有不先知稼穡而能
君其民君其民未有不能恊其居者此詩乃無逸之義
疏恊居之條目成王童孺未有所知故詳以告之也顧
命曰昔文王武王宣重光奠麗陳教則肄肄不違用克
逹殷集大命成王蓋守此以命召畢相康王也後世棄
而不講其講之者亦自笑其迂淺而無用乃以勢力威
令為君道而以刑政末作為治體然則漢之文帝唐之
太宗雖號賢君其實去桀紂尚無幾也可不懼哉
孔孟論鴟鴞詩蓋推言之也正言之則作室之難當知
所保耳
東山無功名可歌與采薇出車稍異
周大夫能刺朝廷且自籩豆衣裳之外無他事豈當時
所謂危疑者非後世危疑之比乎然至於以狼跋而喻
周公則禍福難易之際古今亦不相遠但盛德履之不
同耳
小雅鹿鳴至無羊
自鹿鳴至菁菁者莪文武成康之盛備見矣古人因詩
度樂後世因樂為詩蓋以事合政者德以致之也以政
求事者具之爾按棠棣采薇出車杕杜魚麗湛露彤弓
皆詳載事本餘則缺焉得無因樂為詩而以政求事乎
今考其義已明而師傳未講者南陔孝子相戒以養
白華孝子之潔白指言孝子當有其人與其事華黍時
和歲豐宜黍稷當有豐年嘉禾之事由庚萬物得由其
道崇丘萬物得極其高大由儀萬物之生各得其宜三
篇各以得字言之是其實順生長之理實無夭閼之患
實遂土地之性皆知其所以致之之由非汎然以意言
之也雖其詞亡而繫詩者既以明著之不可得而没也
其義雖若未明而以諸詩參比則鹿鳴當是得此賢人
與之燕樂四牡皇皇者華當是王事方急特命使臣往
来王所伐木當是感鳥聲之求友故於粲洒掃八簋肥
羜以速親戚天保當是人臣實有為此詩以祝其君者
蓼蕭當是天子巡狩遠方諸侯羣臣喜於得見皆其時
實有此事詩實有此詞故因被之樂歌也若未必有是
事而逆有是詩出於上則為具文出於下則為虚美既
非其實豈能責治雖後世固然而成周盛時則不然矣
此尤師傳之所未講也惟南有嘉魚言樂與賢南山有
臺言樂得賢菁菁者莪言樂育材賢材國命之終始雖
未有是事亦可以逆為是詩上可其文以待之而非豫
下可虚美以祈之而非謟也今師傳以是義故併歸一
比隨文解釋使成周實美晻鬱不章非所以開後人也
然則二南不逆為詩乎曰正家之道始自后妃終及士
庶妾媵以本先之以效致之以瑞應之主義以教非逆
為詩之比也若葛覃卷耳則周之后妃固當有是人賦
是詩亦非逆為者嫌不明載耳
我有嘉賓鼓瑟吹笙吹笙鼓簧承筐是將人之好我示
我周行或者師尚父之時乎何其相與之懿也
自周爰諮諏以下變文然皆諮訪之義也而叔孫穆子
乃以為臣獲五善蓋箋傳之學尚矣
召穆公思周德之不類故糾合宗族於成周而作詩然
皆編戸齊民兄弟之情也麟趾之公子可以互見
因伐木鳥鳴而感求友之義其詞激切殷勤此必於時
事有所激發今不可得而見也
民之質矣日用飲食羣黎百姓徧為爾德所謂于汝極
錫汝保極也
魚麗萬物盛多孟子所謂數罟不入洿池斧斤以時入
山林之效非自能然也
南山有臺言山之有木凡六章蔚乎山也國之人材亦
然盛矣
厲王流彘共和行政天子若家人然天下不復知有號
令矣故二雅詠歌皆封建征伐蒐狩宫室之事其一時
作起觀聽赫然固臣子所喜至於恩深澤厚本根有託
敬保元子綢繆室居則未可謂知文武成康之義也故
不幸一傳幽王十餘年而壊千三百年之業讀是詩者
徒樂其詞而不察其事則於治道失之遠矣
于彼新田于此菑畝宣王急用之未暇深長也王安
石所言當考遂為熙豐政事矣
厲王久無會朝之禮庭燎所以美宣王也或未央或未
艾或有煇人臣来朝之次第蓋皆不失會期也近世所
講殊未然宣王力征諸侯素率從者皆疑不自免此真
衰世之事沔水所以規也
文武之室家周公賦以鴟鴞宣王之考室與牧美矣未
幾而為黍離豈其無周公之臣歟不然何其不思也
小雅節南山至信南山
雨無正四月二篇西周既滅東周未遷以前詩也師傳
不考其時使與他刺同義誤矣
小雅甫田至何草不黃
楚茨信南山言祭祀甫田大田言稼穡瞻彼洛矣裳裳
者華言爵命桑扈鴛鴦采菽言朝會燕饗皆盛世美詞
也不曰美治世而曰刺幽王者作於亂亡之時義主怨
刺不在追美也匏葉與泂酌同意
大雅文王至文王有聲
儀刑文王所以敬天也中庸謂上天之載無聲無臭至
矣斷章取之歸天道於冲漠何也當考肆不殄厥愠亦
不隕厥問以好惡為外物知自脩而已
虞芮不自克而質其成於文王文王蹶然動其生自警
也不以人之歸我者為己德而以人之不自克者為己
懼也
鳶飛戾天魚躍于淵一氣之動不知其然而然詩人以
為皆生意與他比興不同
思齊之言文王人道盡也皇矣之言文王天德合也
書若稽古四人詩則一文王也其道非惟君之又師之
也雅頌之微言間見一二通於天理逹於性命惟於文
王發之春秋之名卿大夫士未知擇也顔曾始傳之子
思孟子述焉後世作聖之學蓋本於文王也盡人道以
事天者聖人也與天為一則學之者過也
大雅生民至板
美刺規戒皆實言之無立義者行葦太平既醉立義以
美也兄弟具爾肆筵授几獻酢賓射乃燕好之事也而
必以忠厚名者感盛治而防薄俗也角弓頍弁可謂薄
矣周以之亡常棣伐木挈而歸之厚周所以興也然猶
未也至於行葦則王道備恩意洽矣安得不以忠厚名
乎書曰虞賓在位羣后德譲孟子曰象憂亦憂象喜亦
喜無所感而然者雖不以忠厚名可也
以酒而醉謂之富可也以德而飽則詩之太平也太平
守成可以燕樂矣而必以尸燕則非縱飲也聖人之於飲
酒當閉之未嘗開之也以德飲以祀燕所謂治世也
成王於是能不愆不忘無怨無惡矣宜假樂之嘉之也
好賢樂士莫過於卷阿之詩矣雖然濟濟辟王左右奉
璋者文王之盛也
二雅之刺斥言不避讀之者既皆以為當爾而於國風
乃有異說是不知以類求詩也
大雅雲漢至召旻
以雲漢之詩考之厲王所以亡宣王所以興憂與不憂
而已憂在事先致治之大本古聖人皆出此一塗憂在
事後雖曰晩矣尚有及也
仲山甫之德曰柔嘉曰令儀曰令色曰小心曰是若蓋
德盛者不以剛柔示物也然而柔亦不茹剛亦不吐不
侮鰥寡不畏強禦則我固為剛柔之節也
既明且哲以保其身言照物之遠不在危地也然而必
也死生禍福不入其心自班固以明哲保身少司馬遷
而後世相傳轉為自安之術殆於誣德矣
德輶如毛雖曰民鮮克舉之我儀圖之而曰惟仲山甫
舉之愛莫助之此伊尹周公之所難而仲山甫能之吉
甫蓋易於言德矣中庸曰毛猶有倫猶以是德為粗將
復有妙於此者焉則其言之愈易恐非聖賢家法也當
考
自文王至生民篤公劉諸篇義則雅而美兼頌矣
周頌
因詩度樂頌則不然有樂必有詩也
朱絃疏越一唱三嘆以商頌觀之無復餘味信乎其有
遺音也其詞簡其旨緩不矜功不伐德寅畏保民以對
天命諸頌體皆同秦漢以来告類歸美之詞未有不誣
且慢者豈惟其君德薄亦其臣之不知義也
閔予小子訪落敬之小毖以伊訓比之是詩婉而深矣
臣工載芟良耜周人之於耕稼何其遠也自七月生民
陳之至甫田大田猶不忘焉
振鷺有客觀乎周之待商民也可以告神明矣
按左氏載逸詩有事本者惟祈招以詩考之獨文武成
王幽厲宣王有詩康王則已無詩而美詩多作於成王
之時蓋集詩之凡例專以治亂興亡两節及中興為斷
而義歸於一君之美刺及美刺兼焉者故康穆以下至
夷王雖有詩皆不錄疑此西周之後周之時所裒次也
周以詩為教置學立師比輯義類必本朝廷况頌者乃
其宗廟之樂乎諸侯之風上及京師列於學官其所去
取亦皆當時朝廷之意故匪風之思周道下泉之思治
簡兮思西方之人皆自周言之也孔子生遠數百年後
無位於王朝而以一代所教之詩刪落高下十不存一
為皆出其手豈非學者隨聲承誤失於考訂而然乎且
又有甚不可者孔子之先非無逹人六經大義源深流
遠取舍予奪要有所承使皆蕪廢訛雜則仲尼將安取
斯今盡掩前聞一歸孔氏後世之所以尊孔子者固已
至矣推孔子之所以承先聖者則未為得也然則孔子
言自衞反魯然後樂正雅頌各得其所何也曰孔子之時
上距東遷二百餘年矣王室愈微諸侯益横吳楚肆暴
天下遂為戰國魯衞舊家往往變壞文物殘缺而師摰
鼗鼔之官淪潰散亡詩書殘亂禮樂崩逸孔子於時力
足以正之使復其舊而已非謂盡取舊聞紛更之也後
世賴孔子一時是正之力得以垂於無窮而謂凡孔子
以前者皆其所去取蓋失之矣然則若是則孔子亦不
繫易歟曰古卜筮家皆用其所自為繇國各有占人自
立說而象數之學勝道益以茫昧難明孔子將以義理
黜之故别為彖繫專本中正不用象數所以合文王周
公之本心蓋一家之學而天下從之固非刪定詩書之
比也
魯頌商頌
以師傳考之季孫行父請命于周而史克作是頌使其
可信則以天子之命列於頌也雖不敢盡信此語必有
所自来不然則不得為頌矣益知若此類者亦非孔子
所能裁也魯頌雖比之風雅為已薄然頌而無謟義歸於
正周之文章尚未失也思無邪孔子蓋有取焉後世惟
一韓愈號能追三代之文其詞或髣髴似之至於道之
所在豈能庶幾也
師傳以為微子至戴公禮樂廢壊正考父得之於周大
師言微子至戴公似宋人所為也言得於周大師似商
之樂章也疑不敢信以其詩考之帝命不違至于湯齊
湯降不遲聖敬日躋又曰不競不絿不剛不柔敷政優
優百禄是遒使宋人而能為此詞則其文獻有傳矣孔
子不以為不足徵也
習學記言卷六
