習學記言卷二十六宋葉適撰
後漢書
列傳
黃叔度為後世顔子其論已成不可改東漢人材本有
程品繩墨在身如影答形汙潔判然至憲能不踰矩而
融明深厚無異人之操此其所以能伏一世而陳蕃郭
泰之流自以為不及也然觀孔子所以許顔子者皆言
其學不專以質曾子亦曰以能問於不能以多問於寡
有若無實若虚犯而不校昔者吾友嘗徔事於斯矣漢
人不知學而叔度以質為道遂使老莊之說與孔顔並
行後世學者方步趨以求之重道而輕學未見其得所
徔也
范曄序閔仲叔荀恁魏桓周燮黃憲徐穉姜肱申屠蟠
皆必於退者也以其事考之則桓得退之義蟠得退之
時方漢人以名相高故避名為難名不可避而退之所
得多於進矣然當時知此者甚少
兩漢之衰大臣與小人爭不勝而死亡者蕭望之王商
王嘉袁安楊震李固陳蕃七人皆其國之所以存亡也
孔子曰天子有爭臣七人雖無道不失其天下又曰所
謂大臣者以道事君不可則止又曰無求生以害仁有
殺身以成仁又曰民之於仁也甚於水火水火吾見蹈
而死者矣未見蹈仁而死者參以數端大節可見蓋殺
身以存國與殺身以亡國極當審處若人主聞此惕然
知懼則雖無道者可以就其有道矣至於履危蹈難其
職當死則更無改移又不與此並論
王暢疾惡有發屋伐樹堙井夷竈之事其功曹張敞以
為懇懇用刑不如行恩孳孳求姦未若禮賢暢徔之更
崇寬政教化遂行東漢中世以後名士之患大率如此
又不知當時所謂豪強者何如而疾之已甚若以今世
所見則極有可議蓋以善養惡自是義理中偏側之累
故孟子亦謂以善養人然後能服天下孔孟在春秋戰
國其亂豈不愈於順桓之世然善既不可屈於惡又不
能勝惡其道只得出此而東漢儒者欲以不平之意加
於敞法之上求以勝天下之不肖宜其屢發而屢挫也
悲夫
永初中羌胡殘破并凉鄧隲欲棄凉救并會公卿集議
隲謂譬若衣敗壊以一相補猶有所完若不如此將兩
無所保議者咸同虞詡說李脩辟凉土豪傑為掾屬拜
吏子弟為郎議與隲異而隲以此怨詡隲鄧禹子孫約
畏廉儉辟用賢俊亦有可稱而既為外戚所見卑下故
其謀謨於上者如此所謂衣服附在吾身我知而慎之
真棟撓之凶斗筲之算也漢業由此遂隳大臣為國家
盛衰其效豈不著明乎後崔烈欲棄凉州傅燮論亦同
圖䜟事至張衡論始定桓譚雖極言䜟之非經而𫝊不
載其所以極言之說班固父子以折衷古今自任而於
䜟特多所附合非其智不足以知之也蓋以時主好尚
方盛遂不敢攖其鋒亦理勢之常至於雷同趨和比之
經典則希世太甚矣張衡適值其衰故得展布言之然
後世亦有當其已衰而猶諱避不敢論者此又在衡之
下也
董卓族滅而蔡邕不智大抵事機之際厚薄淺深便有
榮悴自春秋時已然而况於不知者乎邕之取死自其
宜也然王允戇愎如此觀其規為直以誅卓之外更無
一事乃欲於幼主賊臣之時任扶顛持危之責國雖欲
不亡不可得矣
左雄言漢至今三百餘載下飾其詐上肆其殘謂殺害
不辜為威風聚斂整辦為賢能治已安民為劣弱奉法
循理為不法末世風俗漸靡往往如此自雄在納言明
逹政體脩察選法崇尚學校順桓以後多知名士雄之
力也論者不考實但徇崔寔軰私意偏說為後世言治
之害外彊中乾與食烏喙何異
議褒梁冀黃瓊比之鄧禹霍光胡廣謂宜如周公當時
稱廣者謂雖無謇諤之風屢有補闕之益如此等論議
以為有補闕之益亦未可也夫正議而不能力爭故謂
之無謇諤若自初回邪無復齊限則無可言矣瓊臨死
之疏三代何遠如周舉黃瓊父子六二之動直以方矣
范曄左雄論序順桓人材當詳看曄謂使時獲用武宣
之軌豈其遠而武宣何足道哉未可並語也
陳實以善下人為一世所伏而許劭以為太丘道廣廣
則難周劭之言蓋未可輕非故為裁量者也昔顔淵願
無伐善無施勞若實隠身自約終不以世利為己益故
可以蹈其行堯舜之道必將有取焉今夫燭已不盡照
物不哲而借實之美以行於天下者未見其成德也
李固斟酌義理熟於世故深識根本始末順正無疎婞
直前之氣然而不幸再當立君之際權不在已而聽命
於姦兇欲以正道回之率公議以塞其衝此天下至危
之舉萬無一成固與杜喬既以身嘗禍而漢由此亡此
天命非人謀乃可痛哭流涕也學者或輕論固事幾於
不識罪福也悲夫悲夫若固所謀任伊周之道而不得
成伊周之功者歟
吳祐延篤進不求名自行其志凡人於應物之材自當
無不周徧至若所願於世者能澹薄而厚以自處則寡
怨而遠罪矣如祐與篤未嘗不正其言行而卒免於亂
世率是道也恃伐而求多計施而望報其全鮮矣傳載
篤上李文德書自當時傳誦蓋士之為人者常多而為
己者少故也與馬援所稱馬少游又不同學者能不以
有用求必用庶幾云爾
張奐見賣王甫已而病之山西士人土性固然歟
段熲殺東羌幾盡以此為靖難之術固前代所無有至
其言先零作難趙充國徙令居内地常亂邊馬援遷之
三輔始服終叛至今為梗則為之有概於心然則人之
慮患不在數百年之後者不可以處事蓋始以為德而
不知其種性終不可合既而屢服屢叛馴弭無策而熲
之術窮矣以周人化商猶歷三紀而况於羌乎
今世學者論陳蕃只舉後一節更不記以前事有安社
稷臣者社稷是為有事君人者容悦是為不愆不忘率
由舊章臣不如太常胡廣齊七政訓王典臣不如議郎
王暢聰明亮逹文武兼姿臣不如弛刑徒李膺若受爵
不讓掩面就之使皇天震怒災流下民於臣之身亦何
所寄惟陛下哀臣朽老戒之在得觀其正己正物終始
以天下之重自任歷數二漢自李固之外更無人也然
既有竇后父子天下在掌握自古得時未有如此却是
蕃自蹙廹壊之哀哉夫以蕃終身自治尚不做得後一
節苟不如蕃者豈復能有為事功難易人材品目真未
易言有志於古人者其可不深淵薄冰日慎一日乎
王允氣驕量狹慮挫謀乖前後麄魯非一事最不曉者
臨死猶努力謝關東諸公彼謂起兵誅卓者皆忠臣善
類耶卓固當族若族卓而卒繼以亂如脱陷胷之匕首
而飲腐腸之鴆毒爾何所損益允以為當是時天下所
患者唯一董卓而已乎可謂愚矣
黨錮之禍雖曰宦竪暴横桓靈昏虐然所以致此實由
太學蓋是時諸生三萬餘人矣唐虞三代之為學其君
皆聖賢以身所行與士相長取材任官又與相治後世
不然但立表置舍以存其名如賈誼董仲舒之流尚不
知人主當自化而徒欲立學以化人如武宣固不足預
此獨明帝始終能以學為重然褊察無弘裕之益其意
謂不遷怒不貳過惟用之諸生而已此自漢以來知勸
學而不知明義之過也况翟輔左雄止要蓋千百間好
屋使四方游士自來自去於人主好尚國家教養了無
交涉師門徒者踵陋習希辟召者養虚聲賢否相蒙名
實相冐激成大難皆太學為之及靈帝末年更為鴻都
學以詞賦小技掩蓋經術不逞趨利者爭從之士心益
蠧而漢亡矣後世不深考歸咎於士大夫不知羣聚天
下學者使之極盛而人主庸騃視為贅疣身外之物其
勢固必至此齊語謂令士羣萃而州處故士之子恒為
士詩曰攸介攸止烝我髦士人材何常而必欲羣萃州
處之固余以為非管仲語若人主不自為學徒設學以
教人欣厭不同忿心欻起小則為然明之毁大必為東
漢之禁矣
李膺一時士子所宗而指趣無聞但有荀君清識難尚
鍾君至德可師二語而已若魏晉以還則無可言矣亦
史家之陋也至其他書不存無以參考豈不惜哉孔子
謂泄冶民之多辟無自立辟然陳蔡之難師弟子去死
如一髮出處之際聖賢難之如膺言中倫行中慮而能
稍自降辱以免亂世意者或庶幾乎
郭泰符融皆定聲名於一日東漢尚名之俗至是而極
然至於久而不跲則固有其實也史稱李膺每見融輒
絶他賓客聽其言論融幅巾奮褏談辭如雲膺每捧手
歎息不知所道何語使人想見而不得殆欲飛動豈亦
洙泗之流裔田子方段干木之後復有此耶
許子將鄙曹操不肯為用而荀彧乃以其可存匡正遂
託身焉彧雖有材謀然與劭相去何遠也劭之高亮雅
逹漢人僅以一二數光武亦能清言使劭生其時未知
有所遇否
竇武經生儒者為后父執朝權天下善士無非腹心萬
世一時雖伊尹周公何以加此若雍容坐鎮何事不成
雖還東漢於三代可也惜乎漢人忿毒宦官深久只有
誅殺一路更無他門陳蕃以蕭望之李固為前鑒欲以
殺止殺朝不及夕而受禍之酷乃更過之豈其制變之
術不素講耶
鄭太號有才略其勸何進無召董卓是也至於用袁紹
以發山東之謀使卓懼而西遷則何其明於前而暗於
後豈與紹素厚且以其世胄所歸遂不悟其能為亂乎
然扶興者易為策救亡者難為謀事之初基斷以獨智
可矣及其崩壊扶左而失右東就而西傾蓋未易工也
孔融高懷逸度與姦賊詭詐之人不並立自無可言然
王莽董卓曹操與前世亂臣賊子差不同若臧文仲晏
子孔子處廢興之際蓋有成法未知融何所本其進不
能持危而但足以殺身事已决矣儻以退免乎任意而
行明墮禍機可悲也夫
荀彧既佐曹操成霸業而復為漢死節若以匡佐為急
則聽漢之自亡可也知不可廢漢而授操以柄可乎兩
無所據以比管仲則非倫方之宗魯僅有成爾或謂才
若張良道似伯夷伯夷中固無張良亦豈易擬此論恐
誤學者
皇甫嵩功高一世處之若無為董卓所擠不敢愛死可
謂恭上命盡臣節矣閻忠之說何足以介其慮乎世以
郭子儀為難視此殊不足道
漢末所置牧伯無不相延為大賊獨劉虞一人力守忠
欵然仁而不智自毁翰垣宜漢室之遂亡也
王景修汴渠徔滎陽東至千乘海口千餘里鑿山阜破
砥磧直截溝澗防遏衝要疎决壅積十里一水門更相
洄注無復潰漏自此終東漢不言有河患惟晉志稱河
泛數千里乃桓帝永興初不言壊决也按司馬遷悲瓠
子之歌作河渠書班固因之為溝洫志載王延世竹落
及賈讓三策觀景成功知西京立事苟且不及後漢遠
矣固復不記景能盡智備法沉慮獨成故其美掩鬱𫝊
者不章然則遷固二史之華不如後漢書之實也
郅都雖廉直而助殺臨江王故司馬遷以酷吏載之董
宣以湖陽公主奴事激悟光武知天下不與白衣同有
補治道多矣陽球始謝司隸即誅王甫遂報陳竇之怨
自請一月令豺狼梟鴟各服其辜其壯烈如此豈應入
酷吏𫝊也以球事考之漢世人臣苟得事柄無問高卑
專殺立斷以為常俗如蕃武及一時名士養懦蓄疑遲
留不决自陷大禍曾不如一陽球軰也或者尚尤其猖
狂寡慮殆讀漢事不詳爾
呂強語可記者實願陛下損改既謬從此一止易曰悦
以使民民忘其勞說以犯難民忘其死儲君副主宜諷
誦斯言南面當國宜履行其事天下之財莫不生之隂
陽歸之陛下豈有公私夫立言無顯過之咎明鏡無見
玼之尤如惡立言以記過則不當學也不欲明鏡之見玼
則不當照也果強所自筆則巷伯孟子立下風矣又舊
典選舉委任三府若無可察然後付之尚書今但任尚
書或復勅用乃見於強疏或謂如強與張承業人主豈
可冀一二於千萬以徼必亡之禍此甚不然強在宦官
中出類拔萃正不見容竟以讒死但可哀爾始皇漢宣
雖英主至於簡棄賢哲任用閹豎豈於是間求呂強耶
尹敏言臣見前人增損圖書敢不自量竊幸萬一可謂
激諫矣而人主不悟盖蔽蠛蠓者不見日月也𫝊載其
與班彪親善每相遇輒日旰忘食夜分不寢可以想見
二人風致
孔僖自訟辨而不憤激而不訐戮辱在前懼不失正與
張俊歐刀在前棺絮在後為世所悲者異矣
任末奔師喪道死曰必致我尸於師門古人事君以尸
將事而事師之嚴至漢始然彼不過章句訓詁而已胡
為兢兢於此哉若夫性命道德其何以處之然則得之
深未若守之固也
杜篤論都賦於相如揚雄之外别出思致語峻而潔意
切而明節短勢險無曼衍之病詞賦之傑班固方之弱
矣衆作不能及也兩出淵囿字必誤
崔琦禰衡異操同情揚已矜華終以殺身
余每讀范式張邵事未嘗不澘然涕墮夫一至之善兩
心相求通幽逹明不疾而速又王忳馬及繡被天之於
物疎而不失監之在旁其驗如此聖賢論道德何嘗不
兼禍福報應而言然至於所謂小善小行者願使學者
無溺焉何也豈以是數數然者為不足以彌滿充塞於
其間耶
李固駮發兵之議夫交趾九真反而欲以兖豫揚州人
赴之不待智者而知其不可用矣然當時士大夫所見
皆如此者盖有寇即發兵發近不能勝則發遠乃目前
常行之事故也余頃在金陵考按建炎以來守江者皆
用民兵鹿角戰船布列口岸分寨而禦敵至江北聲言
欲涉我輒棄之而潰敵因以南渡遂至顛覆然前後施
行無不如此余始疑昔人但守不定耳亦莫敢捨此策
意欲激厲而用之比敵既至則己與之共水險地散心
搖幾欲逃去余急别募兵渡江劫寨頗得俘馘而歸城
郭問聞捷奏係踵人意始安敵亦北遁而向之民兵鹿
角之類盡為無用然其耗動根本已不少矣觀固歷數
利害毫髮無遺借箸而籌盖不足道信儒者之英傑也
班彪奏酬答北匃奴事宜真西漢文章可接太史公今
漢書文體大率類此盖班固所取法也若固所自作質
弱而文靡為魏晉先驅失古意矣彪不特文字而策謀
深沉明習故事應變有方可施廊廟雖光武漢業已成
不以無彪而有所闕然如彪者不得盡其用光武不得
無棄才之過也
前漢雖有太史令司馬遷以為百年之間遺文古事靡
不畢集紬石室金匱自成一家然朝廷之上本無史官
可考班固亦不過緝綴所聞為書頼其時天下一家風
俗稍質流𫝊不至甚謬要之兩書之不可盡信者亦多
矣至後漢始有史官東觀著記前後相承范曄所以能
述史於二百年之後由有諸家舊書也然東漢雖有著
記而時當風俗之質則不如前漢而所載多溢詞又胡
廣蔡邕父子竟不能成書故一代典章終以放失范曄
類次齊整用律精深但見識有限體致局弱為可恨耳
其序論欲於班固之上增華積靡縷貼綺繡以就篇帙
而自謂筆勢縱放實天下之竒作盖宋齊以來文字自
應如此不足怪也
習學記言卷二十六
