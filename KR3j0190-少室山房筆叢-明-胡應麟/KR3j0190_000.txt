少室山房筆叢雜家類六(雜編之屬)
提要
(臣)等謹案少室山房筆叢正集三十二卷續
集十六卷明胡應麟撰應麟字元瑞蘭谿人
萬歷丙子舉人以依附王世貞得名故明史
文苑傳附載世貞傳中此其生平考据雜說
也分正續二集為書十六種曰經籍會通四
卷皆論古來藏書存亡聚散之迹曰史書佔
筆六卷皆論史事曰九流緒論三卷皆論子
部諸家得失曰四部正譌三卷皆攷証古來
偽書曰三墳補遺二卷專論竹書紀年逸周
書穆天子傳三種以補三墳之缺曰二酉綴
遺三卷皆採摭小說家言曰華陽博議二卷
皆雜述古來博聞強記之事曰莊嶽委談二
卷皆正俗說之附會曰玉壺遐覽四卷皆論
道書曰雙樹幻鈔三卷皆論内典曰丹鉛新
錄八卷曰藝林學山八卷則專駁楊慎而作
其中徵引典籍極為宏富頗以辨博自矜而
舛訛處多不能免如沈德符敝帚軒剩語摘
其以峩嵋為佛經金剛山之非辨婦人弓足
之前後兩岐王士禎香祖筆記摘其誤以秦
宜禄妻為吕布妻唐人長安女兒踏春陽一
絶止據博異志而不引沈亞之為疎漏近時
張文檒螺江日記以為竹書實出于晉太康
年而應麟以為咸寧反糾楊慎為非是今核
其所說如經籍會通謂崇文總目但經史有
所論列子集闕如蓋據六一集所載然六一
集中亦尚存子部之半非竟闕也又謂廣川
書跋惟以說經為主自餘諸家僅存卷數蓋
據書錄觧題然書錄解題所言乃廣川藏書
志非廣川書跋也又謂孟子七篇而漢志十一
篇蓋七字誤分為二然前已引困學紀聞稱
孟子外篇四篇以四合七非十一而何何隔
兩頁而自矛盾也又謂先孔子而著書者黃
帝史孔甲盤盂二十六篇然漢志注明云依
托何以謂書在孔子前又謂漢志兵家兒
子一篇書名竒怪然兒古倪字故倪寬史亦
作兒寬倪子名書亦猶孫子吳子何竒怪之
有也又云刊板當始于隋引開皇十三年勅
廢像遺經悉令雕板為証然史文乃廢像遺
經悉令雕造非雕版也史書佔畢大抵掉弄
筆端無所考証至云世知項槖八歲而師孔
子不知蒲衣八歲而師堯甘羅十二上卿少
矣而伯益五歲掌火尤少以小說委談入之
史論殊為可怪至以曹沬劫盟為葵邱之會
以素問之雷公為黃帝弟子更不知出何典
記矣九流緒論謂史佚為墨家之祖不知吕
氏春秋有史角之明文謂隋志不載孔叢不
知隋志孔叢七卷在論語類中不在儒家類
中謂孔傳續六帖鄭樵通志所無不知傳與
樵俱建炎紹興間人同時之書樵安能著錄
四部正譌謂憚于自名者魏秦筆錄然東軒
筆錄實泰自署名其託名梅堯臣者乃碧雲
騢謂衛元嵩元命包襲春秋孝經緯之名然
元嵩書名元包不名元命包且春秋有元命
苞苞字從草孝經并無元命包也至謂子華
子之程本即偽撰者之姓名益無稽矣姑約
舉其一二尚不止沈德符等之所糾蓋捃摭
既博又復不自檢點牴牾横生勢固有所不
免然明自萬歷以後心學横流儒風大壊不
復以稽古為事應麟獨研索舊文恭校疑義
以成是編雖利鈍互陳而可資考証者亦不少
朱彛尊稱其不失讀書種子誠公論也楊慎
陳耀文焦竑諸家之後錄此一書猶所謂差
強人意者矣乾隆四十年六月十二日恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
