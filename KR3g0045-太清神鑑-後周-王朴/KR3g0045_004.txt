太清神鑑卷四
形類論形神二氣未判則一體冥寂天地既形則
萬物成體物之有體也則其性人之有形也則其神形
神相順以成道相資以成德故人之生也有形斯有神
有神斯有道神須形而始安形須神而始運蓋形能養
血血能養氣氣能養神是以形全則血全血全則氣全
氣全則神全兩者不可不備其或神形有餘則為有福
之兆或形神欠虧乃為禍之基故神足於形為貴形過
神者為賤乍可神足而形不足不可形足而神不足也
論形夫人之生也禀隂陽冲和之氣肖天地之形受
五行中正之質為萬物之靈故頭圓像天足方像地眼
目像日月聲音像雷霆血脉像江河骨節像金石鼻額
像山嶽毛髮像草木天欲高而圓地欲方而厚日月欲
光明雷霆欲震響江河欲流暢金石欲堅山嶽欲峻草
木欲秀故形也有隂陽剛柔之義有五形正類之體其
男子也剛正雄略乃得陽之宜也女人也柔順和媚乃
得隂之宜也其形分於五行者木形長瘦金形方正水
形肥而圓土形重而厚火形赤而上尖形正而不䧟乃
五形正氣其或水火相傷金木相犯皆為不合之相也
多招災禍之凶其形龍翔海嶽鳳戲丹墀獅坐龜遊虎
踞馬躍攀猿舞鶴罒牛浮鴈此皆天地之純粹間世之
英才也故漢高祖有龍顔之瑞玉管云卜商有堂堂之
貎唐太宗天日之表班超則燕頷虎頭黃琬鳳睛龜背富
貴之兆故皆顯著其寒如瘦鷺視似羊睛蛇行雀走犬
暴豹聲斯皆貧賤之形發也其理浩博非一言可盡辯
也宜精思以詳之苟無其類則吉凶無騐矣故郭林宗
觀人有八法一曰威為尊嚴畏憚也如豪鷹搏物而百
鳥自驚似怒虎投林而百獸自懼蓋神色嚴嚴而人所
畏則主權勢也二曰厚為風貎敦重也其量如滄海器
如百斛引之不來摇之不動則主福禄也三曰清謂精
神翹秀也如桂林一枝崑山片玉灑然高秀而無塵翳
俊才貴也或清而不厚近乎薄也四曰古謂骨氣巖稜也
其或部位相應則為高貴之人或濁而不清近乎俗也
五曰孤謂形骨露也其項長肩縮脚斜腦偏其坐如摇
其形如攫又似水中獨鶴雨中鷺鷥則孤獨也六曰薄
謂體貎劣弱其形氣輕怯也色昏不明神露不藏如一
葉之舟而在重波之上見之者皆知其微薄則主貧寒
也縱有衣食必夭折矣七曰惡謂體貎凶頑蛇鼠之形
豺狼之聲或性躁神驚骨傷帶破主凶惡也八曰俗謂
形貎昏濁也如塵埃之中物縱有衣食主迍滯也(名賢相法)
(五總龜八形與前觀人八法同)大抵受氣有清濁成形有貴賤故豐厚
謹嚴者不富則貴淺薄輕躁不貧則夭女人之氣欲其
和媚形欲嚴謹言欲柔而不暴緩而不廹行坐欲端而
不側視欲正而不流則大貴也
五形人禀天地之氣而有五行之類也故木形者聳
而瘦挺而直長而露節頭隆而額聳也或肉重而肥腰
偏而背薄非木之善金形者小而堅方而正形短不為
之不足肉堅不為之有餘也水形短而浮闊而厚則俯
然而流也土形者敦而厚重而實背隆腰厚其形似龜
也火形者上尖而下闊上輕而下重性躁急而炎炎也
故五形欲得相生無尅如木形之人木之聲高而喨其
性仁而静相之善也其或五形相尅聲音相反為刑重
災禍之人也(玉管照神局同)
論看形神體像凡看形神須類物性行飛騰躍宛有
所一後看氣衰旺五嶽四瀆朝對如何雖有好形神而
五位無出彩者此人應事歇滅而如初也形神雖不足
五嶽雖不應而有長旺色者衣食自然凡看形神須察
氣色看之則萬無失一也
論形不足形之不足者頭頂尖薄肩膞狹斜腰肋疎
細肢節短促掌薄指疎唇褰額塌鼻抵耳反臀低胷䧟
一眉曲一眉直一眼仰一眼低一睛大一睛小一顴高
一顴低一手有紋一手無紋睡中開眼男子女聲齒黃
而露口臭而尖秃頂無髮眼深不見行走欹斜顔色痿
怯頭小而身大上短而下長此謂之形不足也多疾而
短命福薄而貧賤矣
論形有餘形之有餘者頭頂圓厚腹背豐隆額闊口
方唇紅齒白耳圓成珠鼻直如膽眼分黑白眉秀疎長
肩膊齊厚胷前平廣腹圓垂下出語宏亮行坐端正五
嶽相起三停相稱肉膩骨細手長足方望之巍巍然而
來仰之怡怡然而坐此皆謂形有餘也形有餘者令人
長夀少病富而有榮矣
鶴形者三才相等眼細眉長鼻尖而小身長垂口身體
上下一般細長而正地閣小五官俱好正鶴形也或行
緩者單鶴形也面部有雜鼻大口小或口大凖起者孤
鶴形也五色不分神氣不足病鶴形也正鶴形正
鶴形神大貴人生來衣食不曾貧命居三館公卿位夀
筭仍須過百春單鶴形單鶴形神藝出羣生來聰
俊過常人貴當富顯馳千里財帛猶豐不受貧孤鶴
形孤鶴形神惡毒人妨兒尅子只孤身妻兒生别生
離去老至湏教獨受貧病鶴形病鶴形人命不長
生來破敗少田庄中年定受貧寒苦無子無孫走路傍
鳳形者額長三停平滿耳輪貼肉山根高聳凖頭圓潤
眼長而尾起口如蓮眉粗而秀倉庫五官六府俱好正
鳳形也其或眉大眼大下短或身側小鳳形也身長聳
其精神緩急者丹鳳形也如額低精神慢眉長不應是
病鳳形也正鳳形正鳳形高貴且強生居九鼎出
朝堂一生聰智多文學大國為臣小國王小鳳形
小鳳形神福禄強生來富貴不尋常中年顯達官榮盛
大業洪勲遠播揚丹鳳形丹鳳聰明清貴人生來
榮貴且超羣定居三品公卿位祗是難為兄弟身病
鳳形病鳳形神雖性靈聰明文學有聲名都緣難得
官班位縱得官班却見迍
龜形者頭圓項短身大背厚眼細口大而闊玄璧朝接
山根高起龜形也其或精神亂過者出水龜形也或諸
部位有不應然而精神美悅者戲龜形也五色不分諸
位不應而多厚黑精神足者藏龜形也正龜形正
龜形神夀年多生居兩輔衆難過初年名遠揚千里後
者榮華萬國歌出水龜形出水龜形久必榮生來
聰敏起名聲夀雖七十身孤獨兄弟妻兒定不成戲
龜形戲龜形人文藝多只宜晚禄供山河中年雖得
荷依掛末歲須防給諫過藏龜形藏龜形人衣食
榮初依父母有空名年老難免饑寒苦獨力孤形少弟
兄
犀形者頭四方印堂闊地閣厚重眼圓眉大薄五嶽正
天庭起行步重而闊五官六府俱好正犀形也面部同
而步急速手腰背動舉者出水犀形也面部五官六府
有破不舉短促是入水犀形也面雖部位一同而五官
不正身長側者戲犀形也正犀形正犀形神是貴
人職居館殿足金銀夀年八十人皆敬百世榮華及子
孫出水犀形出水犀形是正郎晚年高職坐朝堂
金珠錢寳家盈萬夀筭應當七十亡入水犀形入
水犀形食禄多出羣英俊衆難過夀年七十莊田盛一
世榮華争奈何戲犀形戲犀形神藝出羣生來卓
立不求人錦衣玉食誰能及更夀年高六十春
虎形者頭圓項短地閣重厚九州團促眉濃口大面闊
鼻大五官六府俱好正虎形也行走急速腰身正視不
定此入林虎形也面部雖同精神帶慢顧視偏斜者此
落坑虎形也正虎形正虎形人是大僚文操武略富
偏饒生來便有三公位老後須登駟馬驕出林虎形
出林虎形性正剛生來聰知足文章初年榮達高官
職位入星郎耀四方入林虎形入林虎形是正郎
名傳聲價最高強只緣心志多藏毒暗恐消磨夀不長
落坑虎形落坑虎形不可親毒忿生來愛䧟人錦
帛資財雖積畜争知夀不過多春
獅子形者額方眉大口闊鼻大耳大眼大身肥天地相
應三才平滿倉庫厚玄璧起五官六府俱好正獅子形
也若或面部雖同身小眼部不應小獅子形也行慢身
重多精神者坐獅子形也若行步踟蹰瞻視不正精神
美悦者戲獅子形也正獅子形正獅子形額正方
眉濃眼大口須長九州高聳耳朝口出世須教作郡王
小獅子形小獅子形主晚榮生來榮顯負清名錦
帛錢財成巨萬自宜營運保前程坐獅子形坐獅
子形是貴人生來衣食足金銀清資定入公卿位夀筭
仍須八十春戲獅子形戲獅子形衣食足位歸侯
相鎮山河玉寳珠金多積畜一生快樂任婆娑
龍形者五嶽起三才平滿天地相朝鳳節豐濃印堂起
方寸邊地起人門闊眉分八彩目長二寸耳長四寸五
官六府俱好者正龍形也男即大貴之相女即妃后之
貴也若有五色者定五龍之形也别述青黃赤白黑五
品相儻或行步不同面部有雜一處不應即是卧龍形
也即主多禄之位或帶虎頭燕頷即是山龍形也主將
軍節度之權面上二停身一停此主侯伯之位面上一
停身占二停此主將帥之職也正龍形正龍天下
貴無雙上天儀表萬邦王一流河水須鎮斷四夷歸貢
走梯航卧龍形卧龍合主三台位闡世文章天下
名官爵定須居一品及第人皆震一鳴山龍形山
龍本是將軍位文武俱全鎮廟堂三代侯門生貴子出
為兵帥入為王
五短之形一頭短二面短三身短四手短五足短五者
俱短骨細肉滑印堂明潤五嶽朝接者少卿公侯之相
也雖俱五短而骨麄惡五嶽缺䧟則為下賤之人也其
或上長下短則多富貴上短下長主居貧下矣
五長之形一頭長二面長三身長四手長五足長五者俱
長而骨貎豐隆清秀滋潤者善如骨肉枯槁筋脉迸露
雖俱五長反為貧賤之輩也或有手短足長者主貧而
賤足短手長者主富而貴也
論聲人之性動於心而形於聲故聲者氣實藏之氣
搆衆虚而成響内以傳意外以應物念有聲猶鍾鼔之
響若大則聲宏若小則聲短神清氣和則聲温潤而圓
暢也神濁氣促則聲焦急而輕嘶也(玉管照神音西噎也又馬鳴也)故
貴人之聲出於丹田之内與心氣相通汪洋而外達何
則丹田者聲之根也心氣者聲之端也舌端者聲之表
也夫根深則表重根淺則表輕(玉管照神云是知聲發於根而見夫表也)若
夫清而圓堅而亮緩而烈急而和長而有力有威若音
大如洪鍾發響鼉鼔震響音小似寒泉飛韻琴徽奏曲
接其語則粹然而後動與之言則悠然而後應是以聲
之善者遠而不斷淺而能清深而能藏大而不濁小而
能新細而不亂出而能明餘響激烈笙簧宛轉流行能
圓能方如斯之相並主福禄長年若夫小人之聲發於
舌端喘急促而不遠不離唇上紊雜而斷續急而又嘶
緩而又澁深而帶滯淺而帶躁或大而散或長而破或
輕而不勻或繚繞而無節或槎崖而暴或煩亂而浮麄
濁飛散蹇淺訥澁或如破鍾之響敗鼓之聲或如寒雞
哺雛餓鴨哽肉或似病猿求侣或似孤鴈失羣細如秋
蚓發吟大似寒蟬晚噪雄者如犬暴吠雌者似羊孤鳴
如斯之聲皆為淺薄也或男作女聲細者一世孤窮(玉管)
(照神局註云謂其柔細而不剛烈也)女作男聲暴者主一世妨害(玉管照神局註)
(曰謂其剛暴而不和也)然則身小而音大者吉身大而音小者凶
身聲相稱者善或乾濕不齊者謂之羅網聲或小或大
者謂之雌雄聲或先遲而後急或先急而後遲或聲未
止而氣絶或聲未舉而色先變皆薄淺之相也是以神
定於内而氣和於外則聲安而言有先後之序乃無變
色也苟神不安必氣不和則其言先後失序醉色雜錯
皆是小人薄劣之相也且聲如破筒者富破瓦者賤破
木者貧破竹者苦公鵝聲者多破散公鴨聲者多賤徒
暴如豺狼者毒害多汪聲深堂者為福人故聲細如啼
貧賤孤恓聲粗如哭災禍相逐聲音明快意象遠大聲
音嫩嬌家活冰消人之稟五行之形其聲亦有五行之
象故木音高暢(玉管照神局註曰嘹喨高暢激越而和)火音焦烈(玉管照神局註)
(云發之大嚴如火之烈其或噪戾淺暴者謂之火濁不善之應也)金音和潤(玉管照神局註曰和)
(則不戾潤則不枯叩之為清擊之為純又如桐篁奏曲玉磬流音也)水音圓急(玉管照神局註曰圓)
(而清急而暢堅而不散長而有力或條達而流或鏘洋而奮)土音沉厚(沉則不淺厚則不薄洋然)
(發在嚥喉之間也)若與形相生則吉相尅則凶為聲者分三主
可决成敗耳初聲高者初主強中聲薄者中主強後聲
微者晚年卑是以聲音主發閉之人不可不善不善者
並為凶惡必多灾難刑厄有官則多失位有財則破散
男則不能保其室女則不能保其家矣(玉管照神局并月波洞中記)
凡聲最難辨大抵舌頭圓全清潤響快不宜焦急沉滯
刑破短促若人大而聲小者非遠器也人小而聲大者良
器也又須於五行形神辯論聽五聲合與不合刑與不
刑斷制不可言論也略具五聲訣于後金聲韻長清
響遠聞金圓潤則貴金破則賤土聲韻重響亮遠聞重
則貴近薄則賤也火聲清烈調暢不懦完潤而慢則貴
焦破則貧賤木聲韻條達初全終散沉重則貴如輕則
賤也水聲韻清細響急長細則貴如輕則賤也論五聲
又不以形類蓋為聲無形但聽而會意則詳酌其理然
後較其吉凶萬不失一也
五音五行散為萬物人生萬物之上而聲亦辨其故木
音嘹嚦高暢激越而和火音焦裂躁怒如火烈烈金音和
而不戾潤而不枯玉磬流音水音圓而清急而暢或條
逹而流或激而奮土音深而不淺厚而不薄渾然如發
在咽喉之間也與形相養相生者吉與形相尅相犯者
凶
行部行者進退之節去就之義所以見其貴賤之分
也人之善行如舟之遇水無所往而不利也不善行者
猶舟之失水必有漂泊没溺之患也是以貴人之行如
水而流下身重而脚輕(玉管照神局註曰身端直如水之流下俯然而往體不摇也)
小人之行如火炎上身輕而脚重(玉管照神局註曰如火摇動其身不正其)
(脚摇而動)故行不欲昂首而躩又不欲側身而折太高則亢
太卑則曲太急則暴太緩則遲周旋不失其節進退各
中其度者至貴人也且行而頭低者多智慮行而頭昂
者少情義行而偃胷者愚而下行而身平者福而吉如
虎步者福禄如龍奔者權貴如鵝鴨之步者家累千金
如馬鹿之驟者奔波如牛行者富而夀如蛇行者毒而
夭雀跳者食不足猿躑者苦不停龜行者福夀鶴步者
天禄鴈行者聰明而賢鼠行者疑而賤行如流舟者富
貴行如急火者微賤蹭蹬而來者性行不吉泄泄而往者
財食有餘脚根不至地窮而夭夀發行急如奔走者賤
居人下行而左右偷視者心懷望竊行而回面後顧者
情多驚亂大體行之貴也腰不欲折頭不欲低發足欲
急進身欲直起走欲闊端而往不凝滯者貴相也行
者進退去就之間欲中規矩不反徐動有理者善也故
肥人形重行欲如飛瘦人形輕行欲如疑此乃貴相若
斜身偏肩如鵲之跳如蛇之趍者皆非善也
坐所以安止欲沉静平正身不斜不側深重盤石腰背如
有所助終日不倦神色愈清者貴相若如醉如病如有
所思者皆不善相也人云人之行者屬陽坐者屬隂
故行者體陽為動坐者像隂為静凝然不動者坐之德
也坐而膝摇者薄劣之人也坐而頭低者貧苦之輩也
坐而轉身回面者毒坐而摇頭擺腦者狡公然如石不
動者富貴恍然如猿不定者貧賤坐定神氣不轉者忠良
福禄坐定亂色變容者凶惡愚賤坐之為道不端不正
其相不令能謹能嚴其福日添也
卧者體息之期也欲得安而静恬然不動者福夀之人
也如狗之蟠者上相如龍曲者貴人睡而開口者短命
夢中咬牙者兵死睡開眼者惡死道路睡中囈語者賤
中奴婢仰形如屍者貧苦短命卧中氣麄如吼者愚濁
易死合面覆卧者餓死就床便困者頑賤愛側睡者吉
慶夀多展轉者性亂少睡者神清而貴多睡者神濁而
賤卧易覺者聰敏卧難醒者愚頑喘息不聞者高夀喘
息潤勻者命長氣入多夀氣少短命氣出嘘嘘之聲者
即死喪夫睡卧輕摇未常安席者下相也
氣血資之以壯性命繫之以存者飲食也故食物不欲
語嚼物不欲怒食急者易肥食遲者多疾食少而肥者
性寬食多而瘦者性亂飲緩者性和食如啄者貧歛口
食者淳和哆口食者不義食而齒出者貧苦短命嚼似
牛者福禄食如羊者尊榮食如虎者將帥之權食如猿
者使者之位邊食邊顧終身窮饑食快而不留詳而不
暴嚼不欲聲吞不欲鳴矣(餘與五總龜同)
