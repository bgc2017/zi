太清神鑑卷三
心術論形不勝貌心不昧術久昧者不明也為物所
役故屈於用心為事所奪故謬於擇術卒至凶咎悔吝
之及也然後怨天尤人比比皆是每一念想未嘗不為
太息然臨事制物正心術而可取者有七乖心術而不
可取者亦有七所可取者何一曰忠孝二曰平等三曰
寬容四曰純粹五曰施惠六曰有常七曰剛直其不可
取者一曰陰惡二曰邪穢三曰苛察四曰矜誇五曰奔
競六曰諂䛕七曰苟且此皆出心術之不同而感於異
也此古人有論心擇術之戒也或曰心術之不可取與
所可取者各有此於形可得乎曰貌端氣和者忠孝骨
正色靜者平等眉開眼大者寬容氣和閑暇者純粹面
開凖黃者施惠鼻直神定者有常形肅貌古者剛直有
是七者在所取也眼凶神露者險惡眼下嫩色者邪穢
眼深肉横者苛察眼有忿氣者矜誇眼急色雜者奔競
視流容笑者謟䛕氣麄身搖者苟且有此七者為心術
在所不取也如眼下肉生龍宫福堂黃氣盤繞是有陰
德之人也夫德物無心臨事無物體道而出體道而入
世間種種一無干吾之靈臺果何心術之有哉所謂心
術者乃以勉人之不及而已懼而行之亦可以同歸乎
善而受道也(玉管照神七可取同)
論德德為義大矣哉天之有大德也四時行而長處
高地之有至德也萬物生而長處厚人之有德也亦若
是矣故天道祐之人心歸之享長生之榮且能孝於親
能忠於君能和於人能濟於物為德之先為行之表雖
未陽賞必獲陰報未及其身必及子息是以善相者先
察其德而後相其形故德美而形惡無妨為君子形善
而行凶不害為小人荀子曰相形不如相心論心不
如論德此勸人為善也又言其德為先矣夫形者譬之
匠也材既美矣匠拙則棄之乃為不材之木也人之形
美矣苟無德則形以虚美而天禍人損遭之淩辱無疑
也是知德在形先形居德後乍可有德而形惡不可形
善而無德矣
死生論古之至人以生為勞佚以死為休息是以知
來去非我而可以生可以死也將獨立乎萬物之上斡
旋乾坤於太虚之中果何得死生而相耶此鄭之神巫
見帶人子始以其子不可復治終則未死而老也徒下
愚而不知道汨沒世事認已為有認物為我以生為可悦
以死為可惡内焉所蔵於心思慮縈縈妄意一生面目
乃變使人得以相之故神昏者死神亂者死神浮者死
神雜者死以此言談動止俱失當不過數旬而死矣須
更看淺深而斷然不可拘也嗚呼死生亦大矣世之迷
者改頭換面沉溺苦海不知究也胡不斷所寂滅觀相
識本來面目証果大事者而不然未免流轉死生之途
而受苦惱也
論神神之為道出而不可見隠而不可求故虚而無
形也則是索之於心隠而無象也則可測之於形昭昭
然見於眉目之上幽幽然運於五臓之裏故人云晤盡
則神遊於眼六德則神思於心是神出處於形而為之
表猶日月之光外照萬物而其神隠於日月之内也且
夫人之眼明則神清昏則神濁清則六德多六昧少濁
則六昧多六德少夫夢之境界蓋神遊於心而所遊遠
亦出五臓六腑之間與夫耳目視聽之内也其所遊之
象與所見之事或因想而成或遇事而至亦吾一身所
自有也故夢中所見之事乃在吾一身之中非出吾一
身之外矣故白眼禪師說夢有五境一曰虚境二曰實
境三曰過去境四曰見在境五曰未來境是神躁則境
生神靜則境滅則知是境也由人動靜而生者也夫望
其形而灑然而清或翹然而秀或皎然而明或凝然而
瑩眉目聳動精彩射人皆由神發於内而見於表也其
神清而和明而徹者富貴之象也昏而濁柔而怯者貧
薄之相也實而靜者其神和玉管云詳而靜者其神安
虚而急者其神躁故於君子善養其性者無暴其氣其
氣不暴則形安形安而神不全者未之有也又云氣者
陰陽之移人無寒暑之故不其難乎髣髴之間變則有
氣神則同乎氣而有所主也及乎氣變而有形神止乎
形而有寓也變而有生神則未嘗生變而有死神則未
嘗死古之得道者不染塵埃不役於事為知神之妙與
太虚同體知神之微與造化同用則為聖人至人神人
為用如此是形在人世間者神則蔵於心發現於眉
目之間猶未失其本真則以古為上清次之蔵次之媚
又次之如流散昏濁是其從迷至迷一至如此不足論
也聳然不動視之有威謂之古澄然瑩徹視之可愛謂
之清怡然灑落視之難捨謂之媚各得其體格神氣而
賦之未有不為公卿達而上則神仙矣媚雖有貴乃阿
䛕謟佞之人雖在朝廷身之進退亦何足數似明不明似
峻不峻謂之流散似醉不醉似困不困謂之昏濁嗚呼
人之喪精失靈不知神之所謂以至為萬物同出入於
機不知覺也
論神有餘神之有餘者眼色清瑩顧盼不斜眉秀而
長精彩聳動容貌澄徹舉止汪洋灑然遠視若秋月之
照霜天巍然近矚似和風之動春蘤臨事剛毅如猛獸
而步深山處衆逸超似丹鳳而翔雲路其坐也若介石
不動其臥也如棲鳥不搖其形也洋洋然如平水之流
昂昂然如孤峯之聳言不妄發性不妄躁喜怒不動其
心榮辱不易其操萬態紛錯於前而心恒一斯皆謂神
有餘也神餘者皆為上貴之相凶災難入天禄永保其
終矣
論神不足神之不足者不醉似醉常如病酒不愁似
愁常如憂慽不睡似睡如睡纔覺不笑似笑忽如驚忻
不嗔似嗔不喜似喜不驚似驚不癡似癡不畏似畏容
止昏濁似染顛癎神色慘愴常如有失恍惚愴惶常如
恐懼言語澁縮似羞隠蔵體貌低摧如遭淩辱色初鮮
而後暗語先快而後訥此皆謂神不足也神不足者多
招牢獄枉厄有官亦主失位矣
論氣論一人之至好御二氣以成德交通而和也則
萬物遂其性命乖戾不調也則萬物失其理此乃天地
之氣見乎變化也石藴玉而山輝淵藏珠而川媚由夫
至精之寳見乎山川也萬物之情美莫不發乎氣而見
乎色矣夫形者質也氣者用也氣所以充乎質質所
以運乎氣是以由氣以保形由形以安氣故質宏則氣
寬神安則氣靜得失不足以動其氣喜怒不足以驚其
神則於德為有容於量為有度是謂厚重有福之相也
形如材有松栢荆棘之異氣有規矩準繩之工隨材而
成器隨形而制體故君子以形為善惡之地以氣為騏
驥之馬善御之而得其道也是以善人之氣不急不暴
不亂不躁寬能容物若大海之洋洋和能接物類春風
之習習剛而能制萬態不足動其操清而能潔千塵不
足汙其色小人反是則不寬而隘不和而戾不剛而懦
不清而濁不正而偏不舒而急但視其氣之淺深察其
色之躁靜則君子小人可辨矣氣長而舒和寬裕而不
暴者為福壽之人急促而不勻暴然見乎色者為薄淺
之相也且氣之為道又發乎顔表而為吉凶之兆也其
散如毛髮其聚如黍米望之有形按之無跡出入一面
之部位又應人之禍福若氣呼吸無聲耳不自聞或臥
而不喘者謂之龜息壽相也其或呼吸氣盈而動者乃
為夭死之人孟子不顧萬鍾之禄以善養其氣者也爭
升合之利而悻悻然戾其色暴其氣者何足道哉氣
之所以養形在五臓六腑之間因七情而歛散故發於
五嶽四瀆之上有六氣之變能清濁以無餘湛然寂如
固山水之淵非六氣可得而取也青龍之氣如祥雲襯
月朱雀之氣如朝霞暎水勾陳之氣如黑風吹雲螣蛇
之氣如草木將灰白虎之氣如凝脂塗油玄武之氣如
膩烟和霧六氣之中惟青龍為吉其他或主破散或主
憂驚或主哭泣或主陰賊如骨形不入格終身為所累
如形骨正當候得數然後氣散名顯也亦看所賦之深
淺而消息之人有異相不貴由為雜氣所繞如遠山竒
峯秀嶂小為雲霧所蔽不可得而見也一遇匝地清風
當天皎月奇峯秀嶂非特可覽於目前必使留戀難捨
也
大畜秘神氣歌天中青色見年内染微疴直下來年
上定主見閻羅只到天牢上入獄亦由他並準青光起
憂驚病至多青中更又黑必損自家錢散下雙家獄官
事欲相牽印堂黃氣起官禄定高遷白氣家遭喪青來
口舌纏中正發黃絲守令職無疑赤點中心出公事别
妻兒青光驚必恐黑色怪神窺白色憂喪事迍邅事日
隨白絲攔鼻上繞口當年哀黑生一月内財被賊來欺
黑氣横長起夫妻欲散離白光横過鼻子息更妨之訟
獄横氣起在禁脫枷災青絲下眉首入獄共咨嗟黑氣
如斯至獄死更無救赤又浮青色離獄亦有咎黃氣生
高廣如鼔掛懸空百日為明牧無中定貴封黃色來四
季應好事千通色又房心應官高職轉雄若占天中位
榮華與廣同雙人促一鼔必定拜三公入準天中應侯
王列土封印堂黃似月魁第扼朝中日角黃絲髮兄弟
有懽怡白光來庫墓刀兵自失期入匱愛財物玄坐鬭
訟疑喧爭觀上下朱光口舌非厨中發黃色喜在六旬
餘或因州府事得職又非虚房心生日花飛道入山家
不來日下住抱疾主顛邪天庭發黃色白屋出公卿青
白如還起高官被罷停白黃居此位妻兒又折迎若遇
他人婦必定共交情鄉路黃絲發公卿白日封赤氣離鄉
走黑光死路中白色來就額不出五旬間走喪終是有
防避定應難眉頭黃色起喜事自相迎若見紅光起吉
慶更加榮白氣圓眉轉因之或受驚直下君須看入獄
見災迍若下來年上徒流仔細防中陽黃氣起至年定
封侯赤氣來奸坐婦人外遭偷尺陽黃潤澤妻妾豈常
人目下黃來耳官職自榮身眉頭生赤氣準上又相迎
多應一年内無辜入杳冥白光遊目下哭泣即時聞旋
繞眉閒轉家因犯鬼神黑光遊目下子息病相侵若方
圓一寸罪至決歸刑顴上黃色新參迎見貴人白光停
巷路定作遠行身黃白入奸門飛來入精舍婦人自此
奸不論春與夏直上準頭齊陰相得盜藉走去右顴停
妹姊外人話入至家人部定作郎君婦黃光逕兩耳年
中封壽位直下似人形女人得貴壻赤色在邊庭渾家
被大驚若上山林際尖炎滅夭形青光在耳畔蛇蝎惡
侵君白絲來兩眼當為病死人赤光生甲匱入至命堂
中只因財產上訟事見災凶赤色入欄櫪牛馬不能行
青光被觸損黑氣至無生奴婢赤氣起僕走休咨嗟若
有玄光發身當死女家陂池發青色田水有凶災白光
防井溺黑氣墜江哀部位并生尅五行意審裁一虚含
萬物消息屬天才
紫堂靈應補氣歌赤氣天中年上停若纏眉際定歸
冥只在天中獨横立斯人清晝被刀兵赤下目來紅潤
澤因公得爵定分明赤若眉頭分目下男私外婦女他
情天中白氣來邊地年内逢災急須避直下印堂官事
起夫婦生心要離異黑臨地部愁親病婦人產難終須
定若為凖上入奸門無故因他婦害命只來坐上自當身
是定文書來喜慶黑色夭中欲得平下來雙獄受繩刑若
到年上身遭病直來入口死於刑氣似烏虚至顴勢忽到
兩眉憂卒死若如小帶横眉上壽絶人間並無子圓光黃
色天中見士人必拜公侯面凡度之流皆主權氣色四時
看改變状如鐘鼓下天獄公卿自至榮高禄若似蛇狀位
星郎庶人得之進金玉中庭懸鼓三公相蠶絲之氣得官
禄色若黃澤一世終無䧟獄刑印堂黃色方寸明八旬之
内入朝庭赤色來之主失職上來忠事堪經營鼻梁火色
憂官撓青來年上病相縈白氣當年遭哭泣黑氣入口死
分明司空黃色應時開五旬之内横財來上至印堂封爵
禄如日初升位輔台準頭赤色似生麻八旬之内有諠譁
若在公門逢此氣定遭笞撻至君身白氣至頤年内死又
知魂魄有虚驚黑色兩邊憂父母青光黑白喪家親人中
黃色甚奇哉不及眉間喜异常若更通行兩頰上必定高
榮作正郎可憐藥部生玄色見病之時不用醫天府黃廕
光潤澤三旬之内得天財狀如細柳抽纖葉身入朝堂列
鳳臺若如紫色紅光潤不出旬中喜語來闕庭黃色上天
中大拜公侯在季中若至司中微進退四方相接入皇宫
武庫紫黃如懸鼓將軍印綬位非虚若立若飛來入相不
宜受物寄閑居兵闌武庫即同看赤光白日被刀攅白色
外來驚險難黃光出將見加官黑氣遭兵須陷死青光上
送無多端語息四時生改變此篇靈應細詳觀
氣色法訣凡看人氣色須天色方曉傍起時就幃幄
中以紙燭照看辨認方驗吉凶無失共就簷光處面背
非本分氣色者也輙不得洗面盥潄飲湯藥然後看之
亦難驗矣且五臓初氣色即早朝面養息於心故侵晨
觀之則見五臓五色清氣朝於面也其凶惡氣色無時
朝發於面或觸事憤怒而發或感物憂喜而成或飲酒
而色赤青或營幹而亂理色活漫皆非本臓之色一時
亟發而成故吉凶難辨也其有不於早晚看者第令凝
神静坐良久看之庶幾有徵焉若夫不拘早晚酒後醉
中怒間汗後更不停待而看者此則又有一時浮暴之
氣發現其先見之吉凶難可得也
氣色形狀青色如瓜黃色如蠟赤色如火白色如脂
黑色如漆此五者色之正發之甚者也五臓所生一曰
水水之於物為精其臓在腎其神玄冥發色為黑其旺
在冬精具矣則神從之也二曰火火之於物為氣其臓
在心為神丹元發色為赤其旺在夏神至矣則魂從之
也三曰木木之於物為䰟魂者陽物也其臓在肝其神
龍煙發色為青其旺在春䰟在矣則魄配之也四曰金金
之於物為魄魄者隂物也其臓在肺其神皓華發色為白
其旺在秋精神魂魄備其意在焉故五曰土土之於物
為意意者其臓在脾其神常黃發色為黃其旺四季也是
故皆朝於一面而息於五臓也五色所生定憂辱青色
主憂事若色厚者主憂重色輕者主憂微色散者主憂
鮮色盛者主憂緊色白主哭事若色厚者主大喪浮者
主輕喪色散者主外服也色顯者主喪近也赤氣主擾
若色盛者主刑獄色濃者主刑死色黯者主病重色散
者主病瘥也黃色主喜慶若色盛者主大慶色薄者主
小喜色散者主喜退急者主喜近也
六神氣色兩眼黑白分明神光紅黃精彩射人者謂
之青龍之色主遷轉官軄招進財帛喜慶之事面色赤
如撒丹擾如烟昏者病燥者謂之朱雀之色主有官災
口舌驚擾之事面上拂拂如灰土色精神昏濁者謂之
螣蛇之色主驚憂怪夢不祥家宅不安之事眼色湛濁
黑白不分神光昏翳眼下青鋪者謂之勾陳之色主牽
連負累迍滯之事兩眼白氣閃閃似淚不淚瑩白光者
謂之白虎之色主喪凶亡服外孝之事唇黑而顫口傍
左右黑氣拂拂者謂之玄武之色陰私小人相害失脫
損盜之事
玄靈寳文夫氣之色發天府如豆大貫鬢邊有黃色
應者主得藩郡之任黃色光在印堂當中有一紫色如
豆者一年内主大拜黃色在天部貫金匱及連至精舍
道術又華盖上盤旋縈繞者主得兵權及轉軄賞財兼
產主得貴子紫色如少蠶許主將加官或是封拜其次
領鎮如顴骨上兩道黃色横者主出外必當喜事旬日
至如青色從耳門前出下臨大海者受少驚恐若黑來
主有閒憂内應黃在兩法令上及連至準頭者横財四
十日應更壽上有應者得財萬貫已上青在山根通過
兩眼頭者主陰私公事紫色從兩天中天府直下者又
如蠶絲三五月半年外作丞郎青色從天庭上如韭葉
大垂二寸者主外服期至十日至紅色如梧桐子許在
地部上主百日内往南方領郡天中黃色直下來中正
者八十日内恩賜詔書至少赤色眉上垂下者主勘事
青色或在目上赤色垂貫眼及顴上赤者四十日内憂危
刑法印堂有黑赤極分明命門青者一月内中風六十
日内死潤澤赤者即不死赤色從耳門出似馬肝色此
是將染腹疾之厄赤色如筋在準上下至人中二十日
内被人損外口舌公事至赤色從年上分貫兩顴者八
十日内有大殺公事及身不至死地部上起赤色者&KR0008;
酒濁病赤色貫兩令上者憂公事四十日至赤色從鼻
尾中下入家舍者奴婢中有陰私口舌事成赤色如毛
從耳邊出至及蘭堂上應者一月内主馬失墜厄眼頭
上下有黃色下垂者左是男喜右是女喜及妻有喜赤
色從眉頭連幞頰額邊出者主虧官物被勘責事二十
日内至如黃色似蠶絲錢許者貫左右兩眉上更印中
應時八十日内主朝判府推也色黃如印足起貫邊地
者二十日遭公事失位遠行之憂若黃色應即解之赤
色從太陽上起入邊地起者被損失眼臉色如筋許從
外入者被人謀已從内出者擬有相訴之說謹慎眼上
下臉俱赤者主家有重病人若印部有左右赤色憂父
母厄年上微赤主患脾之病老不至安壽上及準頭者
亦憂重病黃色從金匱起貫連壽上甲匱不到懸壁主
得財其喜兼得水土官一年内至東起貫大海内當年
主水災地部紫色圓黃色主貴顯赤色如撒者二七日
内主爭訟事起或如麻筋在兩法令上入獄厄微赤刑
獄并兩府來嬪上主爭競之事黃色如筋斜兩位者主
東南上勾當公事得財或丁部南上奉使得財物若更
臨金匱如車輪者得財萬數也
色論天之蒼蒼其正色邪雲霧乃其氣耳人之賦形
受命於天地相為流通是所稟之氣有變動而色有定
體也定體之色不止於蒼蒼其屬有五行之異金色白
木色青水色黑火色赤土色黃得正色為五行不相尅
者不滯為貴雜色蔽之即差然色之正不可無氣現日
月角温粋可愛為貴如枯燥昏暗不獨難發亦平生多
主脾胷心腹之疾水火獄訟之厄或因骨肉法部局可
取縱發則災立至古人有蠶吐絲之說自頷而開其吐
絲也通體明快人之將發自準頭而開其頓發見無翳
然後發入諸部位則見所任之職所居之分如發入處
有瑕翳則軄分不免有凶或無瑕翳則全吉矣更在知
五色所生非吉凶之屬論色無出此者有神色未透天
庭亦發者是其準頭開而得部位貴皆以相應不必至
天庭也或有陰晴未定不必至凖頭也所謂貴處印堂
帝座内府馹馬龍虎日月地角是也無貴而頓覺是謂
不祥此說非言可盡修養之功消息之至可見矣若夫
觀之寂然難取難捨有道者之色觀之瑩然不雜不亂
得意者之色如嬌如滿自得者之色視之慘然陰合陽
散細人之色視之茫然如得如失有憂之色其頓發皆
凖頭也(觀妙經色論同)五形之人得其本色或得相生之色者
善五色得地者春色要青夏色要紅秋色要白冬色要
黑又盡善也(餘與瑋琳洞中秘密經同)四重旺相休囚春三月青色
旺赤色相白色囚黑色死夏三月赤色旺青色相黑色
囚白色死秋三月白色旺赤色相青色囚黑色死冬三
月黑色旺白色相赤色囚青色死
四季氣色形狀春欲起夏欲横秋欲下冬欲蔵失其
時者皆不利也亦猶四時物理且春欲起者春有出生
之象夏欲横者夏有長養之象秋欲下者秋有收歛之
象冬欲蔵者冬有閉塞之象其有或方或圓形象萬端
者亦在别術斷之
青色出沒青色初起如銅青將盛之時如草木初生
欲去之時如碧雲之色霏霏然浮散五行屬木旺在春
相於夏囚於秋死於冬發則主憂枯主外憂潤主大憂
混主遠憂散主憂觧應在亥夘未日及月以色深淺斷
之
青色吉凶歌天中光澤得詔貴枯燥須憂詔責亡秋
色發從年上去陰私口舌厄難當陽尺憂行兼疾病天
庭主客繫堪憂交友婦須通外客司空忽起被徒囚巷
路但成百里威大陽定與妻相打外傷枉死被讒言若
是太陽連入目必招縣宰惡笞鞭房小春發當生子壽
上當憂口舌牽坑塹對須看大怪陂池(壽上應以上同)蛇怪不
堪言山林花馬妖呈異欄櫪馬牛有怪愆忽在井竈釜
鳴響不然井溢湧寒泉命門甲匱憂凶厄凖頭兄弟父
母喪散失主邊防失職人中愁有别離傷承漿不日當
遭病大海須防水溺亡若臨月角須憂賊若有川文官
禄遷日角臨蠶如傅粉印堂退口病遲延道上或逄憂
阻滯山林蛇虎厄難當若來金匱并墻壁財物三旬共
可傷姦門怕被外妻撓眼下横來病苦纏壽上若逄憂
病厄更憂債負禍來煎口畔入來憂餓死更兼枉濫事
相牽三位囚傷子孫損半月之閒入墓眠天門三十日
財至天井圓珠武官位病人値此病難安囚人見之尤
迍滯
黃色出沒黃色初起如蠶吐絲將盛之時如蠒之未
繰或如馬尾欲去之時如柳色之花摶聚斑駁然五行
屬土旺在四季相於春休於夏囚於秋死於冬又為胎
養之發則皆主吉慶但不宜入口即主瘟病日則在酉
申寅午戌日應之旬則在子午戌辰旬應之萬無一差
須以深淺斷遠近為定耳
黃色吉凶歌黃色天中列土分圓光重大拜公卿更
過年上井竈部有功常受賜高勲或如月出照年上(天中)
(入)定當宿衛入朝門若經兩闕(天中入)即徵拜金匱(天中入)
詔賜帛與銀忽至闕庭(天中入)官驟轉不然即是得財盈
或是龍形須受賞如懸鐘鼓位槐庭若似蠶絲官必得
春來年上喜忻忻武庫光潤將軍福亦主喜慶陽尺并
母墓喜并田宅事更宜父母少災迍司空百日得財寳
右府裏内勑來徵重眉交友如棋子七箇旬中左右丞
更過(重眉過)山林天中者徵為博士最為榮印堂如月六
旬内拜作將軍鎮百城便似連刀天庭至(上至天庭)下及凖
頭亦分明斷他縣令忽遷轉長吏分官直闕庭大體發
時多喜慶亦言遠信至逡巡山根聽向皆稱遂太陽必
定得財慶少陽喜慶重重過魚尾有吉引前行若似龍
形年上見連色天中拜上卿眉眼之下有子象左黃
生男右女生婦人有以反前諭金匱家内財帛人壽上
柳葉主財入歸來遠信至中庭出自凖頭庭衝位(天中天庭)
驟貴封侯起有乘蘭臺必得尚書綬内厨酒食倍逄恩
大海惟宜涉江者日月三公位顯清甲匱生來財主庫
内倉中似有蛇形道尚三位財如拾中角牛馬喜方成
眉位有園多好事酒樽酒饌得豐醇
赤色出沒赤色初起如火始燃將盛之時炎炎如絳
繒欲去之時如連珠累累然而去於五行屬火旺在夏
相於春死於秋囚於冬發主公私鬭訟口舌驚擾之事
潤主刑厄細薄主口舌鞭笞應寅午戌并己未日旬中
則辰戌以色定之
赤色吉凶歌天中連印鼻頭赤中旬車馬驚令死下
來年上爭競災左右遠行須病住陽尺驚恐厄鬭生武
庫友婦折傷災天庭必有憂囚事若見司空鬭罵來交
友朋求離别去在職當憂上位刑無職定同父友鬭額
角如値死於兵印堂爭鬭被憂囚若在山根驚怕憂太
陽夫妻求離别年上暴厄亦堪愁又却斷他生貴子房
中妻不產賢侯三男三女病災迍壽上如豆與妻爭年
上凖頭連發此夫妻爭鬭太難明命門甲匱須兵死凖
頭官府事牽縈墻壁之上財必失外圓當紫得官榮武
官巡捕看魚尾盜賊收擒倍稱情牛角看來牛馬厄山
林蛇虎又堪驚忽眼下如蠶絲發妻子因何爭鬭聲金
匱奸門招撓事承漿為酒起喧爭陂池井部相連接因
水逄財却稱情田上見之田地退口邊横入禍全生酒
樽酒肉宜相會地閣田岸有訟成若在山林須慎火又
兼家内損財并命門發到山根止更過眉上左耳平只
定六旬遭法死婦人右耳疾來頻
白色出沒白色初起如白塵拂拂將盛之時如膩粉
散點或如白紙欲去之時如灰垢之散五行屬金金旺
在秋相於夏囚於春死於冬發主哭泣憂撓潤主哀泣
細憂重浮憂輕散病瘥應在巳酉丑日旬在子戌旬中
應之及秋月
白色吉凶歌天中春色來年上鬭戰刀兵事可愁左
廂必定主憂惱陽尺將行走外州發在奸門因婦女皮
乾入獄内遭囚又主男女相妬害交友婦須被外求山
根見者主憂囚男女逄他必死憂壽上徒囚君不見堂
上父母死堪愁命門甲匱凶來急内厨酒肉致傷亡承
漿逄見身當喪大海遭時主水殃印堂白氣哭爺娘若
在命門兄弟當姦門若招主私慟中嶽横紋有家喪日
月角中憂重服法令陂池脚足傷眼下横紋夫婦鬭凖
頭還是競田庄地閣横遮牛馬損若侵年壽死公婆入
口分明憂口舌囷倉上有賊還多
黑色出沒黑色初起如烏鳥尾將盛之時如黑髮得
膏欲去之時如落垢昧五行屬水旺於冬相於秋囚於
夏死於春發主病災厄潤主死亦兵亡枯翳客死散主
病痊日應在申子辰日旬應在甲寅旬及冬月以旺為
應
黑色吉凶歌天中必定失官勲忽於顴上似官刑若
還至下來年上病患相纏喪此身天獄年上應獄死高
廣逄時病主亡陽尺過來凶可得天庭客死在他鄉四
煞賊來成凶賊司空病疾苦纏身右府生來憂此位重
眉不利遠行征額角黑廣善為偷印堂移徙看他州山
根必死於旬日太陽疾病厄堪憂牢獄至眼憂牢獄法
令入口形分八更有眉頭青色應百日飲酒還醉殺眼
目兼更赤色閒二旬或訟見血光外陽發被人欺劫年
上憂死困灾傷男女憂他男女厄壽上入耳卒中亡命
下甲匱遭燒死凖頭憂病外來殃黑發三陽黑氣多失
官停職事波波更上發來年壽上天中有黑見閻羅黑
氣入口死於夏顴上兄弟婦奔逃奸門切忌女相干日
角若臨妻亦亡井部黑氣水溺死印堂退光非謬假横
飛壽上防逄災六十日内須應也黑氣額上父母死生
來眼下子孫殃若見下來年壽上自然病死入冥途黑
氣三陽至盜門奸私賊寇豈堪論更見黑色鼻凖上知
君財破避無門黑生妻部及年上妻厄身災非是旺更
兼入井下陂池切記水殃心莫忘黑氣朦朦散面門四
季切忌小災迍若生口入氣厨竈必定遭他毒藥人黑
色天中年壽上更從地閣似烟籠又如黑色初發散此
箇須臾命必終眉間横入左右耳百日之中人定死天
明天井忌失財驛馬常防遭險墜虎角頻遭虎犬傷人
中井部水中亡年壽山根同位斷地閣爭田訟見殃若
侵法令遭公訟大海見之奴婢逃墻壁生來合中嶽定
歸泉下哭聲高
紫色出沒紫色初起如兔毫將盛之時如紫草欲去
之時如淡烟籠枯木隐隐然得土木之餘氣為四時胎
養之氣亦旺在四季更無休囚發皆為吉應日亦與黃
色同意矣
紫色吉凶歌紫氣天中八時分蘭臺月角得財頻法
令生來逄印信終是刑名不及身壽上俄然一字横家
中新婦喜分明天門川字將軍祿天井圓珠享大榮玄
璧福堂知積慶若當地閣創家居山根忽有終加職驛
馬全生喜有餘玄璧左邊遷官職山林精舍喜相須陂
池位上增餘福中嶽横紋貴自如
十天羅者天之凶殺之神也人亦有所像多滿面黑色
四起為死氣天羅白色者為喪哭天羅青色者為憂滯
天羅玉管照神局又云青色深者亦主喪死黃色者為
疾病天羅如脂膏塗抹者為酒食天羅眼流而視急者
為姦淫天羅色焦如火者為破敗天羅如醉如睡者為
牢獄天羅笑語失節者為鬼掩天羅氣如霧昏者為退
散天羅也
論氣色定生死訣凡氣色者額上忽有氣如塵抺者
名曰醫無休廢六十日内死額上連髮際黑氣或白氣
狀如蚯蚓横起者名曰連天休廢二年内死左右鼻孔
黑氣横過如虚氣者名曰垂起休廢不出六日死左右
眼下如塵黑氣生者名曰靈光休廢一年内死頤下拂
拂如塵起行連項者名曰纏命休廢八十日内死印堂
上有赤白色血者名曰毁祿休廢受極刑死九十日應
鼻上忽忽如塵起或如粉塗者名曰理獄休廢主居官
破位三年内死左右額上拂拂如塵起者名曰傍行休
廢二年内死財破六親離厄左右兩眼忽有白貫入神
光者名曰烖神休廢一百日内死口四邊白色旋繞者
名曰守魂休廢五十日内死左右耳邊忽若塵成兩三
條者名曰動海休廢一百日内刑獄死左右耳輪後灰
旋者名曰通遊休廢一百日内刑獄死左右耳輪後氣
如粉氣者名曰飛天休廢六十日内死腦後連腦白氣
如塵飛起成條者名曰貫中休廢三十日内主死決也
定病氣生死之訣五蔵有五氣五氣各有時春三月
白氣入口耳鼻者死此得囚死色也餘皆倣之凡看病
人青色從上入下者易瘥從下去上者難愈凡常白忽
黑常黑忽白常肥忽瘦常瘦暴肥神魂常靜而恍惚似
醉者色澤常清而忽昏濁如黯者豐足不常之變盡為
卒死之兆矣病人目冥冥妄視舌卷縮者謂之心炤即
日死面色慘黃唇青短縮者謂之脾絶不出十日死齒
牙乾焦耳黑而聾者謂之腎絶不出旬日死口張不合
眼晴反惡者謂之肝絶不出旬日死肥膚枯槁鼻黑孔
露者謂之肺絶不出旬日死凡人目下五色併起者不
出十日死髮直乾脆者不出半月死面色忽如馬肝望
之一如青龍之黑不出三日死四墓發黑色者死年上
横黑氣者死五命廢得紫色者皆得鬼色死之人也
