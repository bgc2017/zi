橘錄序
橘出温郡最多種柑乃其别種柑自别為八種橘又自
别為十四種橙子之屬類橘者又自别為五種合二十
有七種而乳柑推第一故温人謂乳柑為真柑意謂他
種皆若假設者而獨真柑為柑耳然橘亦出蘇州台州
西出荆州而南出閩廣數十州皆木橘耳已不敢與温
橘齒矧敢與真柑爭高下耶且温四邑俱種柑而出泥
山者又傑然推第一泥山蓋平陽一孤嶼大都塊土不
過覆釜其旁地廣袤只三二里許無連崗隂壑非有佳
風氣之所淫漬鬱烝出三二里外其香味輒益遠益不
逮夫物理何可考耶或曰温並海地斥鹵宜橘與柑而
泥山特斥鹵佳處物生其中故獨與他異予頗不然其
說夫姑蘇丹丘與七閩兩廣之地往往多並海斥鹵何
獨温而又豈無三二里得斥鹵佳處如泥山者自屈原
司馬遷李衡潘岳王羲之謝惠連韋應物輩皆嘗言吳
楚間出者而未嘗及温温最晚出晚出而羣橘盡廢物
之變化出没其浩不可攷如此以予意之温之學者繇
晉唐間未聞有傑然出而與天下敵者至國朝始盛至
於今日尤號為文物極盛處豈亦天地光華秀傑不没
之氣來鍾此土其餘英遺液猶被草衣而泥山偶獨得
其至美者耶予北人平生恨不得見橘著花然嘗從橘
舟市橘亦未見佳者又安得所謂泥山者啗之去年秋
把麾此來得一親見花而再食其實以為幸獨故事太
守不得出城從遠遊無因領客入泥山香林中泛酒其
下而客乃有遺予泥山者且曰橘之美當不減荔子荔
子今有譜得與牡丹芍藥花譜並行而獨未有譜橘者
子愛橘甚橘若有待於子不可以辭予因為之譜且妄
欲自附於歐陽公蔡公之後亦有以表見温之學者足
以夸天下而不獨在夫橘爾淳熙五年十月延安韓彦
直序
