本語雜家類一(雜學之屬)
提要
(臣)等謹案本語六卷明高拱撰拱有春秋正
旨已著錄是書成于萬歴丙子距拱罷歸之
日已十三年故開卷即以否泰兩卦君子小
人消長為言其中論裴度論劉晏皆隂以自
比論李林甫論哈麻皆以隂比徐階論盧懷
慎則隂比殷士儋輩亦發憤而著書者也其
間如隆慶六年宿良鄉夢見孔子之類頗為
夸誕如謂無意之妙非意之所能為故聖人
貴忘之類亦頗涉虚無至駁伊川說春秋災
異一條欲破董仲舒劉向劉歆之說遂謂天
道不關於人事尤為紕繆其他辨詰先儒之
失抉摘𫝊註之誤詞氣縦横亦其剛狠之餘
習然頗有剖析精當之處亦不可磨五卷以
下皆論時事率切中明季之弊故明史稱其
練習政體有經濟才一書之中蓋瑕瑜互見
如其為人云乾隆四十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
本語自序
予嘗有言曰天理不外於人情然聖人以人情爲天理
而後儒遠人情以為天理是故聖學湮聖化窒夫事有
本情而人有本心出吾本心以發事之本情則議道而
道不睽作之於事可推四海而準通千古而不謬何者
天理人情固如是也故曰君子中庸又曰和夫中也者
言乎其當也庸也者言乎其平也和也者言乎其順也
皆本人情不遠人以為道作本語萬歷丙子五月十有
三日中元山人自序
