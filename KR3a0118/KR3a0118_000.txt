讀書偶記儒家類
提要
(臣)等謹案讀書偶記三卷
國朝雷鋐撰鋐字貫一寧化人雍正癸丑進士
官至副都御史是編乃其讀書劄記大旨惟
以朱子為宗然能不爭競門戶如卷一中一
條云古人心最平如孟子謂夷惠隘與不恭
君子不由而又謂其為百世之師是也後世
如陸子靜王陽明陳白沙論學術者必辨之
謂其非孔孟程朱之正派也然其砥節礪行
以之針砭卑鄙俗夫不亦百世之師耶其持
論特平較諸講學之家頗為篤寔無客氣書
中論易幾及其半大致多本李光地其論禮
則多本方苞一則其鄉前輩一則其受業師
也所記方苞駁蘇軾一條引曾子問及檀弓
曾申之事謂親在不妨學喪禮乃
國初汪琬與閻若璩以論禮詬爭琬以是攻若
璩若璩援以駁琬者其始末具見若璩潜邱
劄記中苞殆偶述舊文而鋐誤以為師說蓋
當鋐在時潜邱劄記尚未出故未見也惟太
極一圖經先儒闡發已無剰義而繪圖作說
累牘不休殊為支蔓夫人事邇天道遠日月
五星有形可見儒者所論自謂精微推步家
寔測騐之其不合者固多矣况臆度諸天地
之先乎是則不免于習氣耳乾隆四十三年
七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
