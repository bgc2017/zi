喻林卷八十九明徐元太撰
文章門(四)
豐贍
江海以水深之故所浸者遠膏澤以雨多之故所潤者
博以喻傳之廣記備言亦欲浸潤經文使義理通洽(春秋)
(正義序)
元凱文場稱為武庫(晉書杜預傳)
山大者雲多泰山不崇朝辦雨雨天下夫然則賢者有
雲雨之知故曰其吐文萬牒以上可謂多力矣世稱力
者常褒烏獲然則董仲舒揚子雲文之烏獲也秦武王
與孟獲舉鼎不任絶脉而死少文之人與董仲舒等涌
胸中之思必將不任有絶脉之變(王充論衡效力篇)
人知出榖多者地力盛不知出文多者才知茂失事理
之實矣(王充論衡效力篇)
足不彊則跡不遠鋒不銛則割不深連結篇章必大才
智鴻懿之俊也(王充論衡超竒篇)
東海之中可食之物雜糅非一以其大也夫水精氣渥
盛故其生物也衆多竒異故夫大人之胸懷非一才高
知大故其於道術無所不包(王充論衡别通篇)
夫形大衣不得褊事衆文不得褊事衆文饒水大魚多
帝都榖多王市肩磨(王充論衡自紀篇)
寳玉之山土木必潤盛德之士文藝必衆(徐幹中論藝紀)
價直萬金者不待見其物而好惡可别矣條枝連抱者
不俟圍其木而巨細可論矣故望洪濤之滔天則知其
不起乎潢汙之中矣觀翰章之汪濊則知其不出乎章
句之徒矣(抱朴子外篇博喻)
開源不億仞則無懷山之流崇峻不凌霄則無彌天之
雲財不豐則其惠也不博才不遠則其辭也不贍故觀
盈丈之牙則知其不出徑寸之口見百尋之枝則知其
不附毫末之木(抱朴子外篇廣譬)
羲和昇光以啓旦望舒曜景以灼夜五材並生而異用
百藥雜秀而殊治四時會而歲功成五色聚而錦繡麗
八音諧而簫韶美羣言合而道藝辯(抱朴子外篇喻蔽)
玉以少貴石以多賤夫玄圃之下荆華之顛九員之澤
折方之淵琳琅積而成山夜光煥而灼天顧不善也(抱朴)
(子外篇喻蔽)
積倚頓之財而用之甚少是何異於原憲也懷無銓之
量而著述約陋亦何别於𤨏碌也(抱朴子外篇喻蔽)
兩儀所以稱大者以其函括八荒緬邈無表也山海所
以為富者以其包籠曠闊含受雜錯也若如雅論貴少
賤多則穹隆無取乎宏燾而旁泊不貴於厚載也(抱朴子外)
(篇喻蔽)
其英異宏逸者則羅網乎元黃之表其拘束齷齪者則
羈紲於籠罩之内振翅有利鈍則翔集有高卑騁迹有
遲迅則進趨有遠近駑銳不可膠柱調也文貴豐贍何
必稱善如一口乎(抱朴子外篇辭義)
然古書者雖多未必盡美要當以為學者之山淵使屬
筆者得采伐漁獵其中然而譬如東甌之木長洲之林
梓豫雖多而未可謂之為大厦之壯觀華屋之弘麗也
雲夢之澤孟諸之藪魚肉之雖饒而未可謂之為煎熬
之盛膳渝狄之加味也(抱朴子外篇鈞世)
若禀經以製式酌雅以富言是仰山而鑄銅煑海而為
鹽也(文心雕龍宗經)
夫經典沉深載籍浩汗實羣言之奥區而才思之神臯
也揚班以下莫不取資任力耕耨縱意漁獵操刀能割
必裂膏腴是以將贍才力務在博見狐腋非一皮能温
鷄蹠必數千而飽矣(文心雕龍事類)
經籍深富辭理遐亘&KR0008;如江海鬱若崑鄧文梓共採瓊
珠交贈(文心雕龍事類贊)
言必鵬運氣靡鴻漸倒海探珠傾崑取琰曠而不溢奢
而無玷(文心雕龍夸飾贊)
物貎難盡故重沓舒狀如是嵯峨之類聚葳𬎼之羣積
矣(文心雕龍物色)
文辭根葉苑囿其中矣(文心雕龍體性)
洽聞之士宜撮綱要攬華而食實棄邪而採正極睇參
差亦學家之壯觀也(文心雕龍諸子)
篇章之珠澤文彩之鄧林(鍾嶸詩品)
雖離方而遯圓期窮形而盡相(文選文賦)
或虎變而獸擾或龍見而鳥瀾(文選文賦)
縟旨星稠繁文綺合(文選沈約謝靈運傳論)
合綦組以成文列錦繡而為質一經一緯一宫一商此
賦之迹也(西京雜記)
千巖競秀萬壑争流草木蒙籠其上若雲興霞蔚(世說新語)
(言語)
從山隂道上行山川自相映發使人應接不暇(世說新語言語)
人有難充書繁重云不在多以為龍少魚衆少者為神
充荅曰文衆勝寡財富愈貧世無一分吾有百篇人無
一字吾有萬言孰為賢矣(太平御覧文部著書下)
夫渺泛滄流則不識涯涘雜陳鍾石則莫辨宫商(初學記文)
(部文章註)
如游羣玉之府琮璜珪璧瓊瑶寳璐光明焜晃莫敢注
視如行衡霍嵩岱之境山輝川媚雲蒸霞蔚龍拏鳳跂
蒼翠詭異使人應接不暇(玉海藝文書目)
浩汗其源者必總靈怪之儲紛糺其峯者自動鬱冥之
觀(波羅蜜多經卷五百七十七)
佛言以一天下樹枝及與鳥毛作筆書佛經樹枝鳥毛
悉皆可盡佛智不可盡大如須彌山墨磨研四海水點
筆須彌山墨四海水皆可盡佛智終不可盡(三摩竭經尺八)
滔滔焉涌難竭之泉湛湛焉垂長生之露其言巧妙其
義深遠譬八河之歸海猶萬象之趣空(辯正論卷七)
簡約
舉一綱而萬目張解一卷而衆篇明(毛詩詩譜序)
譬珠玉不可多得以其珍也(王充論衡超竒篇)
瓀少石多多者不為珍龍少魚衆少者固為神(王充論衡自紀)
(篇)
夫瓊瑶以寡為竒磧礫以多為賤故庖犧卦不盈十而
彌綸二儀老氏言不滿萬而道德備舉(抱朴子外篇喻蔽)
根柢槃深枝葉峻茂辭約而旨豐事近而喻遠(文心雕龍宗經)
事得其要雖小成績譬寸轄制輪尺樞運關也(文心雕龍事類)
事得其要雖寡而用博易之六爻該綜萬象琴之五絃
備括衆聲(文選陸士衡演連珠註)
或謂洪曰流無源則乾條離株則瘁吾恐玉屑盈車不
如全璧余答曰詠源流者採珠而捐蚌登荆嶺者拾玉
而棄石余之抄略譬猶摘翡翠之藻羽脱犀象之角牙
(太平御覽文部著書下)
夫至實不華至辭不餙言約而至者麗事寡而達者明
故珠玉少而貴瓦礫多而賤(弘明集牟子理惑論)
擅長
擢秀幹於一時騁絶轡於千里固諸儒之所揖讓日下
之無雙(毛詩正義序)
誠九流之津涉六藝之鈐鍵學覽者之潭奥摛翰者之
華苑也(爾雅序)
爻彖垂法宫徵流音美哉羣彦揚𬎼翰林俱諧振玉各
擅鏘金(晉書郭澄之傳)
西都賈馬耀靈蛇於掌握東漢班張發雕龍於綈槧(晉書)
(文苑傳)
若五音之變化濟九成之妙曲(梁書任昉傳)
唱高則難和理深則難詶(魏書宗欽傳)
文章錯綜煥然蔚炳猶夫子之墻矣(魏書崔玄伯僧淵傳)
瑩金璧播芝蘭文質因其宜繁約適其變權衡輕重斟
酌古今和而能壯麗而能典煥乎若五色之成章紛乎
猶八音之繁會(周書史臣庾信傳)
理高象繋管輅思而不解事富山海郭璞注而未詳至
於五色相宣八音繁會鳳鳴不足喻龍章莫之比(隋書崔廓)
(隠逸傳)
能斵削柱梁謂之木匠能穿鑿穴塪謂之土匠能雕琢
文書謂之史匠(王充論衡量知篇)
以儒道為城池以機神為干戈故談者莫不望塵而銜
璧文士寓目而格筆(抱朴子外篇重言)
精理為文秀氣成采鑒懸日月辭富山海(文心雕龍徵聖贊)
騷經九章朗麗以哀志九歌九辯綺靡以傷情遠遊天
問瓌詭而惠巧招魂招𨼆耀艷而深華卜居摽放言之
致漁父寄獨往之才故能氣往轢古辭來切今驚采絶
艷難與並能矣自九懷以下遽躡其跡而屈宋逸步莫
之能追故其叙情怨則鬱伊而易感述離居則愴怏而
難懷論山水則循聲而得貎言節候則披文而見時是
以枚賈追風以入麗馬揚㳂波而得竒其衣被詞人非
一代也(文心雕龍辯騷)
觀其骨鯁所樹肌膚所附雖取鎔經意亦自鑄偉辭(文心)
(雕龍辯騷)
若能憑軾以倚雅頌懸轡以馭楚篇酌奇而不失其真
翫華而不墜其實則顧盼可以驅辭力欬唾可以窮文
致亦不復乞靈於長卿假寵於子淵矣(文心雕龍辯騷)
不有屈原豈見離騷驚才風逸壯志烟高(文心雕龍辯騷贊)
自風雅寢聲莫或抽緒奇文鬱起其離騷哉固已軒翥
詩人之後奮飛辭家之前(文心雕龍辯騷)
陳思之表獨冠羣才觀其體贍而律調辭清而志顯應
物掣巧随變生趣執轡有餘故能緩急應節(文心雕龍章表)
殷人輯頌楚人理賦斯並鴻裁之寰域雅文之樞轄也
(文心雕龍銓賦)
宫商大和譬諸吹籥翻迴取均頗似調瑟瑟資移柱故
有時而乖貳籥含定管故無往而不壹陳思潘岳吹籥
之調也陸機左思瑟柱之和也(文心雕龍聲律)
按轡文雅之場而環絡藻繪之府亦幾乎備矣(文心雕龍序志)
唯張載劍閣其才清采迅足駸駸後發前至(文心雕龍銘箴)
負文餘力飛靡弄巧枝辭攢映嘒若參昴(文心雕龍雜文贊)
士衡運思理新文敏而裁章置句廣於舊篇豈慕珠仲
四寸之璫乎(文心雕龍雜文)
吟咏之間吐納珠玉之聲眉睫之前卷舒風雲之色其
思理之致乎(文心雕龍神思)
若擇源於涇渭之流按轡於邪正之路亦可以馭文采
矣(文心雕龍情采)
文帝陳思縱轡以騁節王徐應劉望路而争驅(文心雕龍明詩)
義直而文婉體舊而趣新金鹿澤蘭莫之或繼也(文心雕龍)
(哀弔)
若夫楚辭招魂可謂祝辭之組纚也(文心雕龍祝盟)
玉潤雙流如彼珩佩(文心雕龍麗辭贊)
外文綺交内義脉注跗萼相銜首尾一體(文心雕龍章句)
後進之才奬氣挾聲軒翥而欲奮飛騰躑而羞跼步辭
入煒燁春藻不能程其艷言在萎絶寒谷未足成其凋
談歡則字與笑並論慼則聲共泣偕信可以發藴而飛
滯披瞽而駭聾矣(文心雕龍夸飾)
丹青初炳而後渝文章歲久而彌光若能櫽括於一朝
可以無慙於千載也(文心雕龍指瑕)
凡大體文章類多枝𣲖整𣲖者依源理枝者循幹(文心雕龍)
(附會)
夫能懸識凑理然後文節自會如膠之粘木豆之合黃
矣是以騶牡異力而六轡如琴馭文之法有似於此去
留随心修短在手齊其步驟總轡而已(文心雕龍附會)
爾其縉紳之林霞蔚而飈起王袁聮宗以龍章顔謝重
葉以鳳采(文心雕龍時序)
茂先搖筆而散珠太冲動墨而横錦岳湛曜聮璧之華
機雲摽二俊之采應傅三張之徒孫摯成公之屬並結
藻清英流韻綺靡(文心雕龍時序)
稷下扇其清風蘭陵鬱其茂俗鄒子以談天飛譽騶奭
以雕龍馳響屈平聮藻於日月宋玉交彩於風雲觀其
豔說則籠罩雅頌故知暐燁之奇意出乎縱横之詭俗
也(文心雕龍時序)
夫山木為良匠所度經書為文士所擇木美而定於斧
斤事美而制於刀筆研思之士無慙匠石矣(文心雕龍事類)
敬通雅好辭說而坎壈盛世顯志自序亦蚌病成珠矣
(文心雕龍才略)
寫氣圖貎既随物以宛轉屬采附聲亦與心而徘徊故
灼灼狀桃李之鮮依依盡楊柳之貎杲杲為出日之容
瀌瀌擬雨雪之狀喈喈逐黃鳥之聲喓喓學草蟲之韻
皎日嘒星一言窮理參差沃若兩字連形並以少總多
情貎無遺矣(文心雕龍物色)
翩翩然如翔禽之有羽毛衣服之有綃縠(鍾嶸詩品)
方之於影而形不可逐譬之於聲而響難為係(李善註文選文)
(賦)
譬猶舞者赴節以投袂歌者應絃而遣聲(文選文賦)
烈若鉤星在漢渙若雲梁承天(文選景福殿賦)
優游典籍之場休息篇章之圃發言抗論窮理盡微摛
藻下筆鸞龍之文奮矣(文選吳季重答魏太子牋)
陸機之賦虚握靈珠孫綽之銘空擅崐玉(文選陸陲新漏刻銘)
屈平宋玉導清源於前賈誼相如振芳塵於後英辭潤
金石高義薄雲天(文選沈約謝靈運傳論)
潘文爛若披錦無處不善陸文若排沙簡金往往見寳
(世說新語言語)
英辭雨集妙句雲來(意林仲長統昌言)
君子之作也儼乎若高山勃乎若浮雲質素也如秋蓬
摛藻也如春葩汜乎洋洋光乎䐧䐧與雅頌争流可也
(藝文類聚雜文部集序)
平陽擊石山谷為之調大禹吹笛風雲為之動與夫含
吐性靈抑揚詞氣曲變陽春光迴白日豈得同年而語
哉(藝文類聚雜文部集序)
遂得棟梁文囿冠冕詞林大雅扶輪小生承蓋(藝文類聚雜文)
(部集序)
逸態横生新情振起風雨争飛魚龍各變方之珪璧塗
山之會萬里譬似雲霞赤城之巖千丈文參歷象即入
天官之書韻涉絲桐咸歸總章之觀論其壯也則鵬起
半天語其細也則鷦巢蚊睫豈直熊羆朝上層城抱日
月之輝光燄宵飛南斗觸蛟龍之氣(藝文類聚雜文部集序)
高調發清音縟藻流餘絢(文苑英華楊素寄贈二詩)
調與金石諧思逐風雲上(文苑英華沈約悲悼一詩)
譬其毫翰則風雨爭飛論其文采則魚龍百變(文苑英華庾信)
(謝文序并和詩啟)
文異水而湧泉筆非秋而垂露(文苑英華庾信謝文序并和詩)
阮瑀之書記不足扶衡孫楚之辭才何以捧轂(華陽陶隠居傳)
譬山王之高妙谷王之宗長義必重深辭亦豐祕(波羅蜜多)
(經四百七十九)
譬如世間善作樂者能使八音宫商和諧聲律相應同
時俱作又如巧畫善布衆彩殊形異像森然顯著(無明羅刹)
(經)
夫五經浩澣百氏扶疎義極知微理包盡性譬北辰之
臨萬象猶東溟之導百川(譬正論卷七)
均美
百家之言與善一揆譬操水者器雖異而救火同焉猶
針灸者術雖殊而攻疾均焉(抱朴子外篇尚博)
正經為道義之淵海子書為增深之川流仰而比之則
景星之佐三辰也俯而方之則林薄之禆嵩嶽也雖津
塗殊闢而進德同歸雖離於舉趾而合於與化故通人
總原本以括流末操綱領而得一致焉(抱朴子外篇尚博)
張衡通贍蔡邕精雅文史彬彬隔世相望是則竹栢異
心而同貞金玉殊質而皆寳也(文心雕龍才略)
殊聲而合響異翮而同飛(文心雕龍才略)
傅玄篇章義多規鏡長虞筆奏世執剛中並楨幹之實
才非羣華之韡萼也(文心雕龍才略)
文彩高麗並得虬龍片甲鳳凰一毛(鍾嶸詩品)
以珠玉之句既存故榛楛之辭亦美(李善註文選文賦)
陶匏異器並為入耳之娛黼黻不同俱為悦目之翫作
者之致蓋云備矣(文選序)
元黃經緯之辦金碧沈浮之殊僕以為亦合其美並善
而已(文選江文通雜體詩序)
夫楚謠漢風既非一骨魏製晉造固亦二體譬猶藍朱
成彩雜錯之變無窮宫商為音靡曼之態不極故蛾眉
詎同貎而俱動於魄芳草寧共氣而皆悦於魂不其然
歟至於世之諸賢各滯所迷莫不論甘而忌辛好丹而
非素豈所謂通方廣恕好遠兼愛者哉(文選江文通雜體詩序)
聮跗齊穎接萼均芳(文選謝希逸宣貴妃)
樝梨橘柚各有其美(世說新語品藻)
曄若春華之並發馥若秋蘭之俱茂(意林物理論)
夫聖賢所陳皆同取道德仁義以為奇論異文而俱善
可觀猶人食皆用魚肉菜茄以為生熟異和而復俱美
也(太平御覽學部叙經典)
夫五經則海也傳記則四凟諸子則涇渭也至於百川
溝洫畎澮苟能通隂陽之氣達水泉之流以四海為歸
者皆溢也(太平御覽學部叙經典)
美疵
以燕石之瑜補琬琰之瑕(郭璞方言序)
且夫江海之穢物不可勝計而不損其深也五嶽之曲
木不可訾量而無虧其峻也夏君之璜雖有分毫之瑕
暉曜符彩足相補也數千萬言雖有不艷之辭事義高
遠足相掩也故曰四瀆之濁不方瓮水之清巨象之瘦
不同羔羊之肥矣(抱朴子外篇喻蔽)
若以所言不純而棄其文是治昧翳而剜眼療濕痺而
刖足患荑莠而刈穀憎枯枝而伐樹也(抱朴子外篇喻蔽)
屬詞比義又不盡美所謂陂原之蒿莠未若步武之黍
稷也(抱朴子外篇喻蔽)
吳誄雖工而他篇頗疎豈以見稱光武而改盼千金哉
(文心雕龍誄碑)
雖三調之正聲實韶夏之鄭曲也(文心雕龍樂府)
若乃尊賢隠諱固尼父之聖旨蓋纖瑕不能玷瑾瑜也
(文心雕龍史傳)
然才冠鴻筆多疎尺牘譬九方堙之識駿足而不知毛
色牝牡也(文心雕龍書記)
述道言治枝條五經其純粹者入矩踳駁者出規(文心雕龍)
(諸子)
袁宏發軫以高驤故卓出而多偏孫綽規旋以矩步故
倫序而寡狀(文心雕龍才略)
元長士章並有盛才詞美英淨至於五言之作幾乎尺
有所短譬應變將略非武侯所長未足以貶臥龍(鍾嶸詩品)
尚規矩不貴綺錯有傷直致之竒然其咀嚼英華厭飫
膏澤文章之淵泉也(鍾嶸詩品)
一章之中自有玉石(鍾嶸詩品)
闕大羹之遺味同朱絃之清氾雖一唱而三歎固既雅
而不豔(文選文賦)
混姸蚩而成體累良質而為瑕象下管之偏疾故雖應
而不和(文選文賦)
枚臯文章敏疾長卿制作淹遲皆盡一時之譽然長卿
首尾温麗枚臯時有累句故知疾行無善迹矣(太平御覽文部)
(思遲)
工拙
臨篇綴慮必有二患理鬱者苦貧辭溺者傷亂然則博
聞為饋貧之糧貫一為拯亂之藥博而能一亦有助乎
心力矣(文心雕龍神思)
能騁無窮之路飲不竭之源然綆短者銜渴足疲者輟
塗非文理之數盡乃通變之術䟱耳(文心雕龍通變)
若愛典而惡華則兼通之理偏似夏人争弓矢執一不
可以獨射也若雅鄭而共篇則總一之勢離是楚人鬻
矛譽盾兩難得而俱售也(文心雕龍定勢)
拓衢路置關鍵長轡遠馭從容按節憑情以會通負氣
以適變采如宛虹之奮鬐毛若長離之振翼廼穎脱之
文矣若乃齷齪於偏解矜激乎一致此庭間之迴驟豈
萬里之逸步哉(文心雕龍通變)
今操琴不調必知改張摘文乖張而不識所調響在彼
絃乃得克諧聲萌我心更失和律其故何哉良由外聽
易為察内聽難為聰也故外聽之易絃以手定内聽之
難聲與心紛(文心雕龍聲律)
夫美錦製衣修短有度雖翫其采不倍領袖巧猶難繁
况在乎拙(文心雕龍鎔裁)
屬意立文心與筆謀才為盟主學為輔佐主佐合德文
采必霸才學褊狹雖美少功(文心雕龍事類)
善附者異旨如肝膽拙會者同音如胡越(文心雕龍附會)
執術馭篇似善奕之窮數無術任心如博塞之遨遊故
博塞之文借巧儻來雖前驅有功而後援難繼少既無
以相接多亦不知所刪乃多少之非惑何妍蚩之能制
乎若夫善奕之文則術有恒數按部整伍以待情會因
時順機動不失正數逢其極機入其巧則義味騰躍而
生辭氣叢雜而至視之則錦繪聽之則絲簧味之則甘
腴佩之則芬芳斷章之功於斯盛矣(文心雕龍總術)
事寡而無偶俯求之則寂寞而無其支仰應之則寥廓
而無所承(李善註文選文賦)
一人之思遲速天懸一家之文工拙壤隔何獨宫商律
吕必責其一人也(藝文類聚雜文部)
文病
斯乃鼓怒浪於平流震驚飆於静樹使教者煩而多惑
學者勞而少功(尚書正義序)
違背本經多引外義猶之楚而北行馬雖疾而去逾遠
矣又欲釋經文唯聚難義猶治絲而棼之手雖繁而絲
益亂也(禮記正義序)
俾是道場險成軍路(南齊書張融傳)
君此賦正似疥駱馳伏而無嫵媚(北史劉晝儒林傳)
緯之成經其猶織綜絲麻不雜布帛乃成今經正緯奇
倍擿千里(文心雕龍正緯)
繁華損枝膏腴害骨無貴風軌莫益勸戒此揚子所以
追悔雕蟲貽誚於霧縠者也(文心雕龍銓賦)
曾是莠言有虧德音豈非溺者之妄笑胥靡之狂歌歟
(文心雕龍諧讔)
欲穿明珠多貫魚目可謂壽陵匍匐非復邯鄲之步里
醜捧心不關西施之嚬矣(文心雕龍雜文)
若夫器分有限智用無涯或慙鳧企鶴瀝辭鐫思於是
精氣内銷有似尾閭之波神志外傷同乎牛山之木怛
惕之盛疾亦可推矣(文心雕龍養氣)
羿氏舛射東野敗駕雖有雋才謬則多謝(文心雕龍指瑕贊)
是綴金翠於足脛靚粉黛於胸臆也(文心雕龍事類)
駢拇枝指由侈於性附贅懸肬實侈於形二意兩出義
之駢枝也同辭重句文之肬贅也(文心雕龍鎔裁)
若刻鶴類鶩則無所取焉(文心雕龍比興)
吳錦好渝蕣英徒豔繁彩寡情味之必厭(文心雕龍情采贊)
兩事相配而優劣不均是驥在左驂駑為右服也若夫
事或孤立莫與相偶是夔之一足踸踔而行也(文心雕龍麗辭)
理重事複逓相模斆猶屋下架屋牀上施牀耳(顔氏家訓序致)
其音既瘁其言徒靡類乎下管其聲偏疾升歌與之間
奏雖復相應而不和諧(李善註文選文賦)
累句以成文猶衆絃之成曲今短韻孤起譬偏絃之獨
張絃之獨張含清唱而無應韻之孤起藴麗則而莫承
也(李善註文選文賦)
既混妍蚩共為一體翻累良質而為瑕也(李善註文選文賦)
旨韻失宜類繡之玄黃謬叙故淟涊垢濁而不鮮明(李善)
(註文選文賦)
懼蒙塵於叩缶顧取笑乎鳴玉(文選文賦)
言寡情而鮮愛辭浮漂而不歸猶絃么而徽急故雖和
而不悲(文選文賦)
徒悦目而偶俗固聲高而曲下寤防露與桑間又雖悲
而不雅(文選文賦)
喻林卷八十九
