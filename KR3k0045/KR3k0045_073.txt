喻林卷七十三明徐元太撰
君道門(十三)
法天
效天之氣以下教令天有運移之期隂陽之節也若賞
以春夏刑以秋冬皆效天也(毛詩正義周頌譜)
敢問君何貴乎天道也孔子對曰貴其不已如日月西
東相從而不已也是天道也(大戴禮記哀公問於孔子)
用天地為根本又用隂陽為端首猶如劍戟以近柄處
為根本以鋒抄為端首(禮記正義禮運)
人君法效天氣以降下政教之命效星辰運轉於北極
為昏媾姻亞效天之隂陽寒暑為刑獄賞罰(禮記正義禮運)
立風樹信立雷作威(乾坤鑿度坤鑿度下)
春者天之所以生也仁者君之所以愛也夏者天之所
以長也德者君之所以養也霜者天之所以殺也刑者
君之所以罰也(前漢書董仲舒傳)
道教治世之梁肉刑憲亂世之藥石故以教化比雨露
名法方風霜(南齊書崔祖思傳)
乾元以利貞為大非義則不動皇王以博施為功非類
則不從故能始萬物而化天下者也(魏書張普惠傳)
如日方中天下說其盛明萬物懷其光景(魏書趙黑閹官傳)
恩比春天威同夏日(北齊書文宣帝紀)
天地稱其高厚者萬物得其容養焉四時著其寒暑者
庶類資其忠信焉是以帝王者寬大象天地忠信則四
時(周書黎景熙藝術傳)
天之行廣而無私其施厚而不德其明久而不衰故聖
王法之既以天為法動作有為必度於天(墨子法儀)
條風至則出輕繋去稽留明庶風至則正封疆修田疇
清明風至則出幣帛使諸侯景風至則爵有位賞有功
凉風至則報地德祀四郊閶闔風至則收縣垂琴瑟不
張不周風至則修宫室繕邊城廣莫風至則閉關梁决
刑罰(淮南子天文訓)
太隂治春則欲行柔惠温涼太隂治夏則欲布施宣明
太隂治秋則欲修備繕兵太隂治冬則欲猛毅剛彊(淮南)
(子天文訓)
明堂之制静而法凖動而法繩春治以規秋治以矩冬
治以權夏治以衡是故燥濕寒暑以節至甘雨膏露以
時降(淮南子時則訓)
古得道者静而法天地動而順日月喜怒而合四時呌
呼而比雷霆音氣不戾八風詘伸不獲五度(淮南子兵略訓)
春分而生秋分而成生之與成必得和之精故聖人之
道寬而栗嚴而温柔而直猛而仁(淮南子汜論訓)
天子處於郊亭則九卿趨大夫走坐者伏倚者齊當此
之時明堂太廟懸冠解劍緩帶而寢非郊亭大而廟堂
狹小也至尊居之也天道之貴也非特天子之為尊也
所在而衆仰之夫蟄蟲鵲巢皆向大一者至和在焉爾
帝者誠能包禀道合至和則草木禽獸莫不被其澤矣
而况兆民乎(淮南子汜論訓)
天之道任陽不任隂王者之道任德不任刑順天也(春秋)
(繁露執䞇)
事父者承意事君者儀志事天亦然(春秋繁露楚莊王)
隂之行不得干春夏而月之常厭於日光乍全乍傷天
之禁隂如此安得不損其欲而輟其情以應天(春秋繁露深察)
(名號)
為人主者予奪生殺各當其義若四時列官置吏必以
其能若五行好仁惡戾任德遠刑若隂陽此之謂能配
天(春秋繁露如天之為)
春修仁而求善秋修義而求惡冬修刑而致清夏修德
而致寬此所以順天地體隂陽然而方求善之時見惡
而不釋方求惡之時見善亦立行方致清之時見大善
亦立舉之方致寬之時見大惡亦立去之以效天之方
生時有殺也方殺之時有生也(春秋繁露如天之為)
天者其道長萬物而王者長人人主之大天地之參也
奸惡之分隂陽之理也喜怒之發寒暑之比也官職之
事五行之義也(春秋繁露如天之為)
天高其位而下其施藏其形而見其光高其位所以為
尊也下其施所以為仁也藏其形所以為神見其光所
以為明故位尊而施仁藏神而見光者天之行也故為
人主者法天之行(春秋繁露離合根)
天出陽為煖以生之地出隂為清以成之不煖不生不
清不成然而計其多少之分則煖暑居百而清寒居一
德教其與刑罰猶此也故聖人多其愛而少其嚴厚其
德而簡其刑以此配天(春秋繁露基義章)
天有和有德有平有威有相受之意有為政之理不可
不審也春者天之和也夏者天之德也秋者天之平也
冬者天之威也天之序必先和然後發德必先平然後
發威此可以見不和不可以發慶賞之德不平不可以
發刑罰之威又可以見德生於和威生於平也不和無
德不平無威天之道也(春秋繁露威德所生)
天數右陽而不右隂務德而不務刑刑之不可任以成
世也猶隂不可任以成歲也(春秋繁露陽尊隂卑)
清漂之於歲也若酸醎之於味也僅有而已矣聖人之
治亦從而然(春秋繁露隂陽義)
何謂天之大經三起而成日三日而成規三旬而成月
三月而成時三時而成功寒暑與和三而成物日月與
星三而成光天地與人三而成德由此觀之三而一成
天之大經也以此為天制是故禮三讓而成一節官三
人而成一選(春秋繁露官制象天)
人主以好惡喜怒變俗習而天以煖清寒暑化草木喜
樂時而當則歲美不時而妄則歲惡天地人主一也然
則人主之好惡喜怒乃天之煖清寒暑也不可不審其
處而出也當暑而寒當寒而暑必為惡歲也人主當喜
而怒當怒而喜必為亂世矣(春秋繁露王道通三)
人主以義申也喜如春陽怒如秋霜威如雷霆之震惠
若雨露之降沛然孰能禦也(申鑒雜言上)
人君舉措應天若北辰為之主台輔為之臣佐列宿為
之官屬衆星為之人民是以北辰不可變改台輔不可
失度列宿不可錯繆此天之象也(武侯十六策治國)
天子父事天母事地兄事日姊事月(蔡中郎集獨斷)
夫白日登天六合俱照非愛人而照之也故聖人之在
天下煖若陽春蒙澤者不謝凄若秋霜凋落者不怨(郭子)
(註莊大宗師)
似秋殺物非為威也似春生物非為仁也(郭子註莊大宗師)
天之養物以隂陽為大君之化民以政教為務故寒暑
不時則疾疫風雨不節則歲饑刑罰者民之寒暑也教
令者民之風雨也刑罰不時則民傷教令不節則俗弊
(劉子愛民)
人主以術化世猶天以氣變萬物氣變萬物而不見其
象以術化人而不見其形故天以氣為靈主以術為神
(劉子法術)
天地之歲也先春而後秋人君之治也先禮而後刑(意林)
(物理論)
怒如烈冬喜如温春(意林太元經)
矜賞若春重罰若秋行禮若火流教若水(意林周生烈子)
仁義之道日月循緯(藝文類聚天部月)
吾不能以春風風人不能以夏雨雨人吾窮必矣(藝文類聚)
(歲時部春)
古帝王封諸侯不過百里故利以建侯取法於雷(藝文類聚)
(封爵部摠載封爵)
覆之燾之順天之矩澤如凱風惠如時雨(藝文類聚人部鑒試詩)
仁如春風惠如冬日(太平御覽時序部春下)
天為有形之主君為有國之主天以春生猶君之有仁
令也天以秋殺猶君之有威令也故仁令之發天下樂
之威令之發天下畏之樂之故樂從其令畏之故不敢
違其令(太平御覽刑法部律令科附)
日者衆陽之精内明玄黃五色無主以象人君精精似
青翼翼似黑玄玄似赤縞縞似白煌煌似黃光照無主
不可以一色名也(太平御覽天部三上)
人君喜則温怒則寒(太平御覽時序部寒)
天有日月照臨晝夜猶王官之伯率領諸侯也北斗環
繞北極猶卿士之周衛天子也五星行於列宿猶州牧
之省察諸侯也二十八宿布於四方猶諸侯為天子守
土也(玉海天文天文圖)
機出乎心如天之生如天之殺則生者自謂得其生死
者自謂得其死(隂符經集註張良)
法自然者在方而法方在圓而法圓於自然無所違也
(道德經註)
盡道
王當用善人為官維以為藩鄣又用大師之大臣維以
為垣墻又用大邦諸侯維以為屏蔽王又身為大宗維
當施政為之禎幹又和安汝德以施於民無行酷虐之
政維安汝之國矣不但安汝之國亦與汝之宗子維以
為城言其可以蔽身又得蔽子王必常行此德無使宗
子之城壊又無得疏遠藩屏之人令王獨居(毛詩正義板)
人君德美如玉而明若燭(爾雅䆁天疏)
敷春風而鼓俗旌至德以調民(魏書辛雄傳)
蛟龍得水而神可立也虎豹得幽而威可載也風雨無
鄉而怨怒不及也(管子形勢)
夫凶歲雷旱非無雨露也其燥濕非其時也亂世煩政
非無法令也其所誅賞者非其人也暴王迷君非無心
腹也其所取舍非其術也(管子七臣七主)
無翼而飛者聲也無根而固者情也無方而富者生也
公亦固情謹聲以嚴尊生此謂道之榮(管子戒)
春秋冬夏天之時也山陵川谷地之枝也喜怒取予人
之謀也(管子内業)
羿古之善射者也調和其弓矢而堅守之其操弓也審
其高下有必中之道故能多發而多中明主猶羿也平
和其法審其廢置而堅守之有必治之道故能多舉而
多當道者羿之所以必中也主之所以必治也(管子形勢解)
奚仲之為車噐也方圜曲直皆中規矩鈎繩故機旋相
得用之牢利成噐堅固明主猶奚仲也言辭動作皆中
術數故衆理相當上下相親巧者奚仲之所以為噐也
主之所以治也(管子形勢解)
如地如天何私何親如日如月唯君之節(管子牧民)
昔者五帝之治天下也其道昭昭若日月之明然若以
晝代夜然故其道首首然萬世為福萬世為教者唯從
黃帝以下舜禹以上而已矣(鬻子貴道)
天生四時地生萬物天下有民聖人牧之故春道生萬
物榮夏道長萬物成秋道歛萬物盈冬道藏萬物静盈
則藏藏則復起莫知所終莫知所始聖人配之以為天
地經紀(太公六韜守國)
夫雞晨而作負日任勞流汗灑地夜分僅息農夫之道
也俯拾仰取銳意錐撮力思摶精希求利潤賈竪之道
也嚥氣谷神宰思損慮超遥輕舉日精鍊仙高士之道
也剸情端想畢志所事倫揆忘寢謀效位司人臣之道
也清心省念察驗近習務求賢良以安萬姓人主之道
也(亢倉子用道)
神靈威明與天合勾萌動作與地俱隂陽寒暑與時至
三者聖人(鶡冠子近迭)
公平者職之衡也中和者聽之繩也(荀子王制)
修百王之法若辨白黑應當時之變若數一二行禮要
節而安之若生四枝要時立功之巧若詔四時平正和
民之善億萬之衆而博若一人如是則可謂聖人矣(荀子)
(儒效)
垂事養民拊循之唲嘔之冬日則為之饘粥夏日則與
之瓜麮以偷取少頃之譽焉是偷道也可以少頃得姦
民之譽然而非長久之道也(荀子富國篇)
夫為國之道恃賢與民信賢如腹心使民如四肢則策
無遺所適如肢體相随骨節相救(黃石公三略上)
英雄者國之幹庶民者國之本得其幹收其本則政行
而無怨(黃石公三略上)
舉賢任能不時日而事利明法審令不卜筮而獲吉貴
功養勞不禱祠而得福(尉繚子戰威)
日夜一周圜道也月躔二十八宿軫與角屬圜道也精
行四時一上一下各與遇圜道也物動則萌萌而生生
而長長而大大而成成乃衰衰乃殺殺乃藏圜道也雲
氣西行云云然冬夏不輟水泉東流日夜不休上不竭
下不滿小為大重為輕圜道也(吕氏春秋圜道)
夫居高者自處不可以不安履危者任杖不可以不固
自處不安則墜任杖不固則仆是以聖人居高處上則
以仁義為巢乘危履傾則以賢聖為杖故高而不墜危
而不仆(陸子輔政)
夫射而不中者不求之鵠而反修之於己君國子民者
反求之已而君道備矣(賈子君道)
天覆無外地載兼愛風行令而一其威雨布施而均其
德王術之謂也(春秋繁露深察名號)
一國之君其猶一體之心也隠居深宫若心之藏於胸
至貴無與適若心之神無與雙也其官人上士高清明
而下重濁若身之貴目而賤足也任羣臣無所親若四
肢之各有職也内有四輔若心之有肝肺脾腎也外有
百官若心之有形體孔竅也親聖近賢若神明皆聚於
心也上下相承順若肢體相為使也布恩施惠若元氣
之流皮毛腠理也百姓皆得其所若流血氣和平形體
無所苦也無為致太平若神氣無自通於淵也致黃龍
鳳凰若神明之致玉女芝英也君明臣蒙其功若心之
神體得以全臣賢君蒙其恩若形體之静而心得以安
上亂下被其患若耳目不聰明而手足為傷也臣不忠
而君滅亡若形體妄動而心之喪(春秋繁露天地之行章)
天設其高而日月成明地設其厚而山陵成名上設其
道而百事得序(韓非子外傳)
次四日飛懸隂萬物融融測曰日飛懸隂君道隆也(太玄)
(經第二進)
不吝改絃於宜易之調不耻反迷於朝過之塗虎眄以
警密麟跱以接疏(抱朴子外篇君道)
發號吐令則輷若震霆之激響而不為邪辯改其正畫
法創制則炳若七曜麗天而不以愛惡曲其情宏略遠
罩則藹若密雲之高結居貞成務則確若嵩岱之根地
(抱朴子外篇君道)
儀决水以進善鈞絶絃以黜惡招德塞違庸親昵賢使
規盡其圓矩竭其方繩肆其直斤效其斵(抱朴子外篇君道)
剔腹背無益之毛攬六翮凌虚之用烹如簧以謐司原
之箴折菀渃以廸梁伯之美放丹姬以弭婉孌之迷退
子瑕以杜餘桃之惑藏淵中之魚操利噐之柄勿憚徙
薪之煩以省焦爛之費鼓廉恥之陶冶明考試之凖的
(抱朴子外篇君道)
君薆然若日之將出不可熒然若月之將毁也(太玄經第六瞢)
(解)
禮斗威儀曰帝者得其英華王者得其根荄(李善註文選長楊賦)
善釣者其竿非竹其綸非絲其鈎非鍼其餌非螾也昔
堯舜禹湯之釣也以賢聖為竿道德為綸仁義為鈎禄
利為餌四海為池萬民為魚釣道微矣非聖人其孰能
察之(補文選宋王釣賦)
仁若春陽信若影響(藝文類聚人部聖)
舜出則有鸞和動則有珮環步趨中莖韶之節(玉海噐用佩帶)
(笏)
心如規矩志如尺衡平静如水正直如繩(道德經指歸卷七)
我王三德聖化流行如金輪世調善馬王有三功德何
等為三一心性和柔力能遠致二不畏寒暑涉險能安
三調怨易事常無不足我王亦爾一言必柔實以法利
人教化衆生畢竟成就二克勤庶政心無險易能捨珍
財調給一切三大智勇健調諸怨敵賦税量宜恒知止
足(大方廣佛華嚴經卷十二)
我王四德聖化流行如摩伽國妙音雞王有四功德何
等為四一立信司晨二守義均食三對敵賈勇四不随
牝雞我王亦爾一賞罰應時二萬方均濟三義伏強禦
四内言不聽(大方廣佛華嚴經卷十二)
我王五德聖化流行如欲天上善時鵝王有五功德何
等為五一染合有時二呼鳴無畏三量宜求食四心無
放逸五不受諸鳥謟佞言辭我王亦爾一清心寡欲不
縱内宫二發言審諦外無違命三取與不差務充衣食
四調心道撿離過精勤五成就正心不親謟佞(大方廣佛華嚴)
(經卷十二)
夫為王者率土歸仰王當如橋濟渡萬民王當如秤親
緣皆平王當如道不違聖蹤王者如日普照世間王者
如月與物清涼王如父母恩育慈矜王者如天覆盖一
切王者如地載養萬物王者如火為諸萬民燒除惡患
王者如水潤澤四方(雜寶藏經卷六)
神運
輝光於外而形體不見若日月星辰之神(鄭氏註禮禮運)
強弱相連欲生吞害中有神人提挺而治(三墳山墳)
星回日薄擊雷鞭電者之謂天岳立川流吐霧蒸雲者
之謂地苞天地之混成洞隂陽之不測而以裁成萬物
者其在聖人乎(梁書元帝紀)
愛人甚而不能利也憎人甚而不能害也故先王貴當
貴周周者不出於口不見於色一龍一蛇一日五化之
謂周故先王不以一過二(管子樞言)
虎豹獸之猛者也居深林廣澤之中則人畏其威而載
之人主天下之有勢者也深居則人畏其勢故虎豹去
其幽而近於人則人得之而易其威人主去其門而廹
於民則民輕之而傲其勢(管子形勢解)
夫王者之道如龍首高居而遠望深視而審聽示其形
隠其情若天之高不可極也若淵之深不可測也(太公六韜)
(上賢)
君者天也天不開門戶使下相害也(鶡冠子道端)
天子不視而見不聽而聰不慮而知不動而功塊然獨
坐而天下從之如一體如四胑之從心夫是之謂大形
(荀子君道篇)
君人之道其猶零星之尸也儼然玄默而吉祥受福是
故得道者不為醜飾不為偽善一人被之而不褎萬人
蒙之而不褊是故重為惠若重為暴則治道通矣(淮南子主)
(術訓)
皋陶瘖而為大理天下無虐刑有貴於言者也師曠瞽
而為太宗晉無亂政有貴於見者也故不言之令不視
之見此伏羲神農之所以為師也(淮南子主術訓)
有聲之聲不過百里無聲之聲施於四海(淮南子繆稱訓)
為人君者其要貴神神者不可得而視也不可得而聽
也是故視而不見其形聽而不聞其聲聲之不聞故莫
得其響不見其形故莫得其影莫得其影則無以曲直
也莫得其響則無以清濁也無以曲直則其功不可得
而敗無以清濁則其名不可得而度也(春秋繁露立元神)
善釣者不易淵而殉魚君子不降席而追道治乎八尺
之中而德化光矣(徐幹中論貴驗)
商子曰人主處匡牀之上而天下大理(初學記噐用部牀)
上德之人其齊萬物也猶天之有春秋時至自生非德
之力(太平御覽人事部道德)
上古之士道至大者無規矩後世以仁義禮樂為規矩
而知規矩之所用者能治人上用規矩者下亦有規矩
之心巧之具也而非所以治矣(道德經四子集解)
世主無為渙如儼容天地為爐太和為槖神明為風萬
物為鐵德為大匠道為工作天下青青靡不潤澤故能
陶冶民心變化時俗(道德經指歸卷九)
鬼以其神養物於隂聖人以其道養物於陽(道德經指歸卷十)
夫萬物之有君猶形體之有心也心之於身何後何先
流行血脈無所不存上下表裏無所不然(道德經指歸卷十一)
夫恃威網以使物者治之衰也使不知神聖之為神聖
道之極也(道德經註)
為天地者有為於衆手無為於拱手配五行者有為於
四象無為於無象拱手者聖人垂衣裳而天下治無象
者真人全神而形自安(金庭無為妙經)
譬如日輪住閻浮空其影悉現一切淨寶及以河海池
沼噐物諸淨水中一切衆生莫不目見而彼日輪不來
至此(大方廣佛華嚴經卷二十五)
吾聞天不言而四時行王不言而萬國治(集沙門不應拜俗等事卷)
(二冠二)
無為
為政以德譬如北辰居其所而衆星共之(論語為政)
禹當朝廷閒也可以羅爵(鬻子上禹政)
心之在體君之位也九竅之有職官之分也心處其道
九竅循理嗜欲充益目不見色耳不聞聲故曰上離其
道下失其事母代馬走使盡其力母代鳥飛使弊其羽
翼(管子心術上)
天不動四時云下萬物化君不動政令陳下而萬功成
心不動使四肢耳目而萬物情(管子戒)
瑟不鳴而二十五絃各以其聲應軸不運於己而三十
輻各以其力旋絃有緩急然後能成曲車有勞佚然後
能致遠使有聲者乃無聲者也使有轉者乃無轉也(文子)
(微明)
有虞氏之藥痬也秃而施髢病而求醫孝子操藥以修
慈父其色燋然聖人羞之(莊子天地)
天有明不憂人之暗地有財不憂人之貧聖人有德不
憂人之危也天雖不憂人暗闢戶牖必取已明焉則天
無事也地雖不憂人貧伐木刈草必取已富焉則地無
事也聖人雖不憂人之危百姓凖上而比於下其必取
已安焉則聖人無事也(慎子威德)
農分田而耕賈分貨而販百工分事而勸士大夫分職
而聽建國諸侯之君分土而守三公總方而議則天子
共己而已矣(荀子王霸)
明君之所以立功成名者四一曰天時二曰人心三曰
技能四曰勢位非天時雖十堯不能冬生一穗逆人心
雖賁育不能盡人力故得天時則不務而自生得人心
則不趣而自勸因技能則不急而自疾得勢位則不推
進而名成若水之流若船之浮守自然之道行毋窮之
令故曰明主(韓非子功名)
宋人有為其君以象為楮葉者三年而成豐殺莖柯毫
甚繁澤亂之楮葉之中而不可别也此人遂以功食禄
於宋邦列子聞之曰使天地三年而成一葉則物之有
葉者寡矣故不乘天地之資而載一人之身不隨道理
之數而學一人之智此皆一葉之行也故冬耕之稼后
稷不能羨也豐年大禾藏獲不能惡也以一人力則后
稷不足隨自然則藏獲有餘故曰恃萬物之自然而不
敢為也(韓非子喻老)
有准不以平有繩不以正天之大静既静而又寧可以
為天下正(吕氏春秋君守)
天下之賢主豈必苦形愁慮哉執其要而已矣雪霜雨
露時則萬物育矣人民修矣疾病妖厲去矣故曰堯之
容若委衣裘以言少事也(吕氏春秋察賢)
五帝垂象蒼頡作書不如三皇結繩無文(河上公註老子還淳)
今夫橋直植立而不動俛仰取制焉人主静漠而不躁
百官得修焉譬如軍之持麾者妄指則亂矣慧不足以
大寧智不足以安危與其譽堯而毁桀也不如掩聰明
而反修其道也(淮南子主術訓)
權衡規矩一定而不易不為秦楚變節不為胡越改容
常一而不邪方行而不流一日形之萬世傳之而以無
為為之故國有亡主而世無廢道人有困窮而理無不
通由此觀之無為者道之宗(淮南子主術訓)
霜雪雨露生殺萬物天無為焉猶之貴天也厭文搔法
治官理民者有司也君無事焉猶尊居也辟地墾草者
后稷也決河濬江者禹也明獄制中者皋陶也有聖名
者堯也故得道以御者身雖無能必使能者為己用不
得其道技藝雖多未有益也(淮南子詮言訓)
絃有緩急大小然後成曲車有勞佚動静而後能致遠
使有聲者乃無聲者也能致千里者乃不動者也故上
下異道則治同道則亂(淮南子泰族訓)
今夫祭者屠割烹殺剥狗燒豕調平五味者庖也陳簠
簋列樽爼設籩豆者祝也齋明盛服淵默而不言神之
所依者尸也宰祝雖不能尸不越樽俎而代之(淮南子泰族訓)
夫一官之任以一味協五味一國之政以無味和五味
(劉邵人物志材能)
天王不材於百官故百官御其事而明者為之視聰者
為之聽知者為之謀勇者為之捍夫何為哉玄默而已
而羣材不失其當則不材乃材之所至賴也故天下樂
推而不厭(郭子註莊人間世)
夫工人無為於刻木而有為於用斧主上無為於親事
而有為於用臣臣能親事主能用臣斧能刻木工能用
斧各當其能則天理自然非有為也(郭子註莊大道)
夫在上者患於不能無為而代人臣之所司使咎繇不
得行其明斷后稷不得施其播殖則羣才失其任而主
上困於役矣故冕旒垂目而付之天下天下皆得其自
為斯乃無為而無不為者也(郭子註莊天道)
與天合德則雖出而静日月雲雨四時晝夜皆不為而
自然也膠膠擾擾乎則自嫌有事故曰古之王天下奚
為哉天地而已矣(郭子註莊天道)
不為萬物而萬物自生者天地也不為百行而百行自
成者聖人也(郭子註莊刻意)
天動星廽而辰極猶居其所璣璇輪轉而衡軸猶執其
中(文選李康運命論)
夫萬物之託君也猶神明之居身而井水之在庭也水
不可以有為清也神不可以思慮寧也(道德經指歸卷七)
使天有為動不順一為高得卑為清得裂使地有為動
不順一為直得枉為寧得發使神有為動不順一為逹
得困為靈得歇使谷有為動不順一為有得亡為盈得
竭侯王有為動不順一為貴得賤為政得蹷(道德經指歸卷七)
夫工之造輿也為圓為方為短為長為曲為直為縱為
横終身揳揳卒不為輿故能成輿而令可行也(道德經指歸卷)
(七)
無為者有為之君而成功之主也政教之元而變化之
母也其除禍亂猶躁之勝寒而静之勝暑也(道德經指歸卷八)
不知之知知之祖也不教之教教之宗也(道德經指歸卷九)
世主之化虚無寂寞容如枯槁心如槖籥志如江海施
如谿谷不别東西不異南北不辯甘苦不嫌白黑不正
方圓不定曲直(道德經指歸卷九)
動於隂者鬼神周之動於陽者聖人制之唯無所為者
莫能敗之(道德經指歸卷十)
明於俞附之術岐鵲之數以治之不若使世無病之德
豐也挾黃帝大公之慮秉孫吳氏之要以勝之不若使
天下不事智力之不營也(道德經指歸卷十)
聖人無為為之以生萬物無執執之以制所欲猶工匠
之造高臺而天地之生巨木自然而已(道德經指歸卷十一)
動静與衆反出入異門戶不以勇勇故不怒而天下恐
不以廣廣故不施而天下往不以先先故不言而天下
長(道德經指歸卷十一)
夫太山之木本據於隂末託於陽䨇枝布葉華實青青
大而合抱高連百尋者生於無大成於不為九重之臺
廣大擬於丘陵百仞之高昭昭冥冥干於青霄者以為
卑小不為高大也(道德經指歸卷十一)
言煑小魚撓之則糜爛任置即自全喻理國無為即太
平躁動則荒亂(道德經註䟽卷六)
小能攻堅百王不易之事無為破有萬代不刊之術(道德)
(經註疏卷八)
當知諸水鳥王皆具二德一審諦其心如取魚時入水
翹立一心覘視嶷然不動二静觀水族所欲皆從我王
亦爾高居俯視聽政萬方寂然不動感通無礙言不虚
發一切自成(大方廣佛華嚴經卷十二)
喻林卷七十三
