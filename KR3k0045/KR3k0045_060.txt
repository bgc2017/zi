喻林卷六十明徐元太撰
人事門(五十八)
愚人
衛之諸臣顔色褎然如見塞耳無聞知也人之耳聾恒
多笑而已(鄭氏箋詩旄丘)
周子有兄而無慧不能辨菽麥(左傳成公十八年)
痛哉言乎人頭畜鳴(史記秦始皇紀)
此禽鹿視肉人面而能疆行者耳(史記李斯列傳)
劉表道不相越而欲卧收天運擬蹤三分其猶木禺之
於人也(後漢書劉表傳論)
此畏水投舟避坎蹈井愚夫之不若何取於政哉(晉書刑法)
(志)
人有畏影惡跡而去之走者舉足愈數而迹愈多走愈
疾而影不離身自以為尚遲疾走不休絶力而死不知
處隂以休影處静以息迹愚亦甚矣(莊子漁父)
今是人之口腹安知禮義安知辭讓安知廉耻隅積亦
呥呥而噍鄉鄉而飽己矣人無師無法則其心正其口
腹也(荀子榮辱)
夫是之謂上愚曾不如好相雞狗之可以為名也(荀子儒效)
夏首之南有人焉曰㳙蜀梁其為人也愚而善畏明月
而宵行俯見其影以為伏鬼也仰視其髮以為立魅也
背而走比至其家者失氣而死豈不哀哉故傷於溼而
擊鼓鼓痺則必有弊鼓喪豚之費矣而未有俞疾之福
也故雖不在夏首之南則無以異矣(荀子觧蔽)
解門以為薪塞井以為臼人之從事或時相似(淮南子說林訓)
以篙測江篙終而以水為測惑矣(淮南子說林訓)
魯哀公問孔子曰予聞忘之甚者徙而忘其妻有諸乎
孔子對曰此非忘之甚者也忘之甚者忘其身(說苑敬慎)
有鄙心者不可授便勢有愚質者不可予利器(說苑談叢)
牛耳聾瞶不曉聲味委以鼎爼治亂潰潰(焦氏易林小過之随)
含血走禽不曉五音匏巴鼓瑟不悦於心(焦氏易林小過之兑)
擿埴索塗冥行而已矣(揚子修身)
畏舟之危自投於水憂難於處樂其亟决(風俗通過譽)
昔有越人行舟而遇低梁望之乃石梁也溢于潮梁不
沒者三尺舟不得進越人鑿其梁力竭而斃頃之潮涸
後有涉梁者又待潮而不進有漁者曰子何不踰梁而
待潮乎若不踰梁而待是使越人笑於梁烏得為善用
其舟乎今王用臣之言而復為越人鑿梁之計謂其賢
於鴟夷而忽漁者之論也臣竊惑焉(天禄閣外史論學)
物有異類形有同色白石如玉愚者寳之魚目似珠愚
者取之狐貉似犬愚者蓄之骷髏似瓜愚者食之(武侯十六)
(策察疑)
以已至之瑞效方來之應猶守株待兔之蹊藏身破置
之路也(王充論衡宣漢篇)
不學者雖存謂之行尸走肉耳(王子年拾遺記後漢)
假令有人耻迅走而待野火之燒爇羞逃風而致沈溺
於重淵者世必呼之為不曉事也(抱朴子内篇勤求)
此何異乎在紗幌之外不能察軒房之内而肆其倨慢
謂人之不見己此亦如竊鍾棖物鏗然有聲惡他人聞
之因自掩其耳者之類也(抱朴子内篇勤求)
設令抱危篤之疾湏良藥之救而不肯即服湏知神農
岐伯所以用此草治此病本意之所由則未免於愚也
(抱朴子内篇對俗)
過而不改斯誠委夷路而陷叢棘舍嘉旨而咽鈎吻者
也(抱朴子外篇疾謬)
愚者夢中自以為寤故竊竊然以所好為君上所惡為
牧圉欣然信一家之偏見可謂固陋矣(郭子註莊齊物論)
盲人以杖擿地而求道雖用白日無異夜行夜行之義
面牆之論也(楊子法言註吾子篇)
宋之愚人得燕石於梧屋之側藏之以為大寳周客聞
而觀焉主人齋七日端冕玄服以發寳華匱十重巾十
襲客見俯而掩口盧胡而笑曰此特燕石也其與瓦甓
不殊主人大怒曰商賈之言醫匠之心藏之愈固守之
彌謹(文選應璩百一詩註)
穿窬之徒不避腰領奔北之士不憚斧鉞(意林正部)
妄進者若卵投石逃誅者若走赴深(意林物理論)
北山愚公者年且九十面山而居懲北山之寒出入之
迂也遂率子孫荷擔扣石墾壤箕畚運於北海之尾河
曲智叟笑而止之愚公長息曰雖我之死有子在焉子
又生孫孫又生子子又生孫孫孫子子無窮匱也而山
不加增何苦不平河曲智叟無以應之(太平御覽宗親部孫)
希見食笋歸煑竹根(太平御覽竹部竹上)
房麗者趙之賢人立東門之外有行商車轄亡麗告之
悟復更告商人怒曰吾轄自亡何湏汝告惠加於己而
反怒之吾欲比之草木草木有心矣(太平御覽車部敘車下)
鄭人有迯暑於孤林之下者日流影移而徙袵以從隂
及至暮反席於樹下及月流影移復徙袵以從隂而患
露之濡於身其隂逾去而其身逾濕是巧於用晝而拙
於用夕奚不處曜而辭隂反林自露此亦愚之至也(太平)
(御覽人事部真愚)
盤石千里不為有地愚人千億不為有民(太平御覽人事部真愚)
譬如愚人生便無目雖有光明終不覩見(海空智藏經普說品)
如生育人不識乳色便問他言乳色何似他人答言乳
色白如貝盲人復問是乳色者如貝聲邪答言不也復
問貝為何似邪答言如稻米味盲人復問乳色柔軟如
稻米味邪稻米味者復何所似答曰如雪盲人復言彼
米味者冷如雪邪雪復何似答言猶如白鶴是生盲人
雖聞如是譬喻終不能得識乳真色(元陽妙經卷二)
譬如愚人畏於天地而欲走避所至之處不離天地(大乘)
(妙林經)
譬如有人欲觀香象身量大小形顯勝劣得而不觀反
尋其跡(波羅蜜多經卷五百四十六)
貧窮下劣諸有情類豈貪輪王所有輪寳象寶馬寶珠
寶女寶主藏臣寳主兵將寳及餘種種上妙衣服末尼
真珠金銀珊瑚大琉璃等多價財寳彼貧窮人設遇獲
得自懷慙耻不能受用設復轉賣不知價直所索至微
随酬便與或由於寳無鑒别故心便猒賤而棄捨之當
知彼貧窮者非唯不了寳之價直亦復不知寳之名字
(波羅蜜多經卷五百九十四)
譬若男子大饑得百味之食不肯食之便食六十味之
食(道行波羅蜜經卷四)
譬若男子得象觀其脚是男子為黠不(道行波羅蜜經卷四)
譬如愚夫於四月中服蘇患渴尋詣他所求水而飲他
人謂曰汝已服蘇勿復飲水而致命終是時愚夫瞋蔽
心故毁呰罵詈不順他言飲水而死(大寳積經卷二)
無智随順諸煩惱如人癡負怨家行(大寳積經卷六十八)
譬如盲人至大寳洲若行若住若坐若卧不能得見一
切衆寳以不見故不能採取(大方廣佛華嚴經卷六十)
譬如人卧出於夢中見所有金銀珍寳父母兄弟妻子
親屬知識相與娛樂喜樂無量其覺已為人說之後自
淚出念夢中所見(般舟三昧經卷上)
猶如白羊頑騃佷弊(大集賢護經卷三)
有牧牛者愚癡無慧夏末秋初不善觀察恒水此岸亦
不善觀察恒水彼岸而驅羣牛峻岸而下峻岸而上中
間洄澓多起患難(雜阿含經卷四十七)
如拙取水淈泉揚泥(法句經篤信品)
命盡怙親如盲守燈(法句經道行品)
昔有一人多牧羣牛捨己羣牛數他羣牛以為己用己
所有牛或遇惡獸或牛草野日有損耗不自覺知便為
衆人所見嗤笑世之愚惑莫甚於鄉認他羣牛以為己
有(出曜經四無放逸品)
昔有一人貧窮困乏多負人債無以可償即便逃避至
空曠處值篋滿中珍寳有一明鏡著珍寳上以蓋覆之
貧人見己心大歡喜即便發之見鏡中人便生驚怖乂
手語言我謂空篋都無所有不知有君在此篋中莫見
瞋也(百喻經卷上)
譬如估客遊行商賈會於路中而駝卒死駝上所載多
有珍寳細軟上㲲種種雜物駝既死已即剝其皮商主
捨行坐二子弟而語之言好看駝皮莫使濕爛其後天
雨二人頑癡盡以好㲲覆此皮上㲲盡濕爛皮㲲之價
理自懸殊以愚癡故以㲲覆皮(百喻經卷上)
譬如有人因其饑故食七枚煎餅食六枚半已便得飽
滿其人恚悔以手自打而作是言我今飽足由此半餅
然前六餅唐自捐棄設如半餅能充足者應先食之(百喻)
(經卷上)
昔有愚人生食胡麻子以為不美熬而食之為美便生
念言不如熬而種之後得美者便熬而種之永無生理
(百喻經卷上)
昔有一人為王所鞭既被鞭己以馬屎傅之欲令速差
有愚人見之心生歡喜便作是言我快得是治瘡方法
即便歸家語其兒言汝鞭我背我得好法今欲試之兒
為鞭背以馬屎傅之以為善巧(百喻經卷上)
有人癡無智慧極渴湏水見熱時𦦨謂為是水即便逐
走至新頭河既至河所對視不飲傍人語言汝患渴逐
水今至水所何故不飲愚人答言若可飲盡我當飲之
此水極多俱不可盡是故不飲(百喻經卷上)
昔有人乘船度海失一銀盂堕於水中即便思念我今
畫水作記捨之而去後當取之行經二月到師子諸國
見一河水便入其中覓本失盂諸人問言欲何所作答
言我先失盂今欲覓取問言於何處失答曰初入海失
又復問言失經幾時言失來二月問言失來二月云何
此覓荅言我失盂時畫水作記本所畫水與此無異是
故覓之亦如外道不修正行相似善中横計苦因以求
觧脱猶如愚人失盂於彼而於此覓(百喻經卷上)
譬如裸人自言我著天衣(大智度論卷六十七)
如狗患頭瘡蛆蟲所唼食良醫用油治既不識他恩反
更向醫吠佛以禪定油熱以智威德除我結使蟲我為
無明盲不知為益己(大莊嚴經論卷十偈)
譬如盲子採珠懷赤菽而反以為獲寳聾賓聽樂聞驢
鳴而悦用為知音(弘明集駮夷夏論)
有似行乎層雲之下而不信日月者也(弘明集明佛論)
守膏盲而不悟進良藥而不御而受禍臨死之日更多
咎聖人深恨良醫非徒東走其勢投穽矣(弘明集正証論)
習近五塵流轉三界黏外道之黐貫天魔之杖於是永
淪苦海長墜嶮獄(法苑珠林卷八十四)
著指求月守株求兔尚疑駞馬寧分菽麥雖知歡笑將
鷽鷽而不殊徒識語言與狌狌而不異(法苑珠林卷八十五)
衆生迷於少樂而不覺衆苦猶以芥子置於山頂唯見
芥子而不覩大山也(羅什譯摩詰經方便品)
不悟
貪惡之人見道聽之言則應答之見誦詩書之言則冥
卧如醉(鄭氏箋詩桑柔)
昔者有鳥止於魯郊魯君說之為具太牢以饗之奏九
韶以樂之鳥乃始憂悲眩視不敢飲食此之謂以己養
養鳥也若夫以鳥養養鳥者宜棲之深林浮之江湖食
之以委蛇則平陸而已矣今休欵啓寡聞之民也吾告
以至人之德譬之若載鼷以車馬樂鴳以鐘鼓也彼又
惡能無驚乎哉(莊子達生)
老𣆀曰胡不直使彼以死生為一條以可不可為一貫
者解桎梏其可乎無趾曰天刑之安可解(莊子德充符)
五色為有目者施故無目不可得而示其五色五音為
有耳者作故無耳不可得告其五音(鬼谷子權篇註)
銳毛為毫夏落秋生言君用纔邪日以漸染隨之變化
而不自知若秋毫更生其容微𦕈而日長大也(王逸註楚辭七)
(諫)
惟此是喻而終莫悟是觀泰山崇崛而謂元氣不浩芒
者也(湛張註列子仲尼)
今語俗人云理中四順可以救霍亂欵冬紫苑可以治
欬逆雀蘆貫衆之煞九蟲當歸芍藥之止絞痛秦膠獨
活之除人風菖蒲乾薑之止痺濕莬絲蓯蓉之補虚乏
甘遂葶歴之逐痰癖括樓黃連之愈消渴薺苨甘草之
解百毒蘆如益熱之護衆創麻黃大青之主傷寒俗人
猶為不然也(抱朴子内篇至理)
夫聰之所去則震雷不能使之聞明之所棄則三光不
能使之見豈輷磕之音細而麗天之景微哉而聾夫謂
之無聲焉瞽者謂之無物焉又况絃管之和音山龍之
綺祭安能賞克諧之雅韻暐曄之鱗藻哉故聾瞽在乎
形器則不信豐隆之與玄象矣而况物有微於此者乎
暗昧滯乎心神則不信有周孔於在昔矣况告之以神
仙之道乎(抱朴子内篇論仙)
况長生之事世所希聞乎望使必信是令蚊虻負山與
井䗫論海也(抱朴子内篇論仙)
其事雖天之明而人處覆甑之下焉識至言哉(抱朴子内篇論)
(仙)
盛陽不能榮枯朽上智不能移下愚書為曉者傳事為
識者貴農夫得彤弓以驅鳥南夷得衮衣以負薪夫不
知者何可強哉(抱朴子内篇金丹)
俗有聞猛風烈火之聲而謂天之冬雷見遊雲西行而
謂月之東馳人或告之而終不悟(抱朴子内篇塞難)
勛華不能化下愚故教不行於子弟辛癸不能改上智
故惡不染於三仁(抱朴子外篇博喻)
不知至言之極妙而以為狂而不信此知之聾盲也(郭子)
(註莊逍遙遊)
夫投人夜光鮮不案劒者未達故耳今回之德信與其
不争之名彼所未達而強以仁義凖繩於彼彼將謂回
欲毁人以自成也(郭子註莊人間世)
大聲非委巷所尚俗人得嘖曲則同聲動笑此天下所
以未嘗用聖而嘗自用也(郭子註莊天地)
夢飲酒者旦而哭泣夢哭泣者旦而田獵方其夢地不
知其夢也夢之中又占其夢焉覺而後知其夢也且有
大覺而後知此其大夢也而愚者自以為覺竊竊然知
之君乎牧乎固哉(莊子齊物論)
是猶對牛鼓簧耳彼竟不明故己之道術終於昧然也
(郭子註莊齊物論)
雷風非不烈不能動聾瞶聖教非不服不能化頑嚚(揚子)
(法言註問明篇)
世俗不悟求僊而怨天施之偏又歎浮生之促類潛穎
怨青陽之晩臻陵苕哀素秋之早至也(李善註文選郭景純遊僊詩)
凢人心是所學體安所習鮑肆不知其臭翫其所以先
入(文選東京賦)
濁者不信淵之清而甘濯其濁矣(意林化清經)
幽隠長夜未覩山北之燭沈迷遠路詎見司南之機(藝文)
(類聚内典部寺碑)
慧日已照而大夜莫曉香雨時流而深塵未息(藝文類聚内典)
(部寺碑)
𦕈𦕈世羅無能免其一目汎汎慾網孰敢觧其三面(藝文)
(類聚内典部寺碑)
蠕蠕(而蠢切)之民昔來號為頑嚚每來抄掠駕牸牛奔遁
驅犍牛随之牸牛不能前異部人教其以犍牛易之者
蠕蠕曰其母尚不能行而况其子終於不易遂為敵所
虜(太平御覽人事部癡)
胡人見錦不信有蟲食樹吐絲所成者在江南不信有
千人氈帳及來河北不信有萬石舟船(太平御覽資産部蠶)
天老謂黃帝曰太陽之草名黃精餌之可以長生太隂
之草名鈎吻入口立死人信鈎吻之殺人不信黃精之
益夀不亦惑乎(事類賦草部草註)
譬如瘖瘂者不能傳人言為聾彈宫商其人豈能聞(西昇)
(經)
譬如日月乘天普照而盲者不覩非日月不照又如大
地能生随緣而種皆得果實而愚者不種非地不生(无上)
(内秘藏經辯相明部㐮品)
譬如惡子不受師長父母教誨無惡不造(海空智藏經持誡品)
亦如孩童性愛戲弄父母約束或得餉時從以誨示心
終不轉或加憷撻亦不能悟(玉清經通濟幽冥品)
此又晨蜉之語歲夢蝶之議覺乎(波羅蜜多經卷五百三十八)
彼如生盲不見衆色嬰兒七日不見日輪(波羅蜜多經卷五百六十)
(七)
譬如惡馬不受被甲若同良馬為被甲者反生驚怖(大寳)
(積經卷二)
譬如有人癡狂心亂為作音樂不能了知(大集地藏十輪經卷六)
譬如跋陀惒愚癡之子有人與滿手栴檀香不肯受之
反謂與之不淨栴檀香貨主語其人言此栴檀香卿莫
謂不淨乎且取齅之知香不試視之知淨不癡人閉目
不視不肯齅(般舟三昧經卷上)
譬如人到大海名珍寳摩尼處其價不可計數其人於
珍寳中住而不知摩尼珠價若有一人謂其住寳中者
今在是中寧知摩尼處不其人反言不曉所以者何其
人不知摩尼珠故(文殊師利問菩薩署經悲八)
譬如有人從生而盲不識五色青黃赤白麤細長短亦
不見日月星象丘陵溝壑有人問言青黃赤白五色云
盲人答曰無有五色如是麤細長短日月星象山陵溝
壑皆言無有(長阿含經卷七)
時有一人好喜養猪詣他空村見有乾糞尋自念言此
處饒糞我猪豚饑今當取草裹此乾糞頭戴而歸即尋
取草裹糞而戴於其中路逢天大雨糞汁流下至於足
跟衆人見已皆言狂人糞塗臭處正使天隂尚不可戴
况於雨中戴之而行其人方怒逆罵詈言汝等自癡不
知我家猪豚饑餓汝若知者不言我癡(長阿含經卷七)
譬如路側清涼池水香味具足有人以毒著中陽春之
月諸行路者風熱渴逼競來欲飲有人語言士夫此是
清涼池色香味具足然中有毒汝等勿飲若當飲者或
令汝死或近死苦而彼渴者不信而飲雖得美味湏臾
或死或近死苦(雜阿含經卷十二)
生盲之人本自不見青黃赤白細玅麤惡長短色相便
作是言本無如是青黃赤白細玅麤惡長短色相(大正句王)
(經上)
是諸衆生不知正法微玅之味如鳥不知蓮華之味(本緣)
(經持王子品)
猶如一趣之道有大火坑行人經過先不諳道明者指
授語行人曰中道有大火坑不得經過卿等可於此息
意勿復前行諸人意勇不信其語各共進前皆墮火坑
受痛甚苦號天喚呼悔亦無及(出曜經八行品)
昔有居士誡勑家人以雉為食先持雉肉著釡中然後
方覓火㸑之不覺有蛇來墮於釡中煑之居士食法要
當問師師曰此不可食不從師教遂便食之經宿蛇毒
内發方更問師師曰不從我命知當如何(出曜經八行品)
如人以指指月以示惑者惑者視指而不視月人語之
言我以指指月令汝知之汝何看指而不視月(大智度論卷九)
譬如金寳盲者不識(大智度論卷五十七)
如良醫知病說藥服與不服非醫咎也又如善導導人
善道聞之不行非導過也(遺教經論離十二)
工輸能與人斧斤繩墨而不能使人巧聖人能授人道
不能使人履而行之也臯陶能罪盗人不能使貪夫為
夷齊五刑能誅無狀不能使惡人為曾閔堯不能化丹
朱周公不能訓管蔡豈唐教之不著周道之不備哉然
無如惡人何也(弘明集牟子理惑論)
若說佛經之語談無為之要譬對盲者說五色為聾者
奏五音也師曠雖巧不能彈無絃之琴狐狢雖煴不能
熱無氣之人公明儀為牛彈清角之操伏食如故非牛
不聞不合其耳矣轉為蚊䖟之聲孤犢之鳴即掉尾奮
耳蹀躞而聽(弘明集牟子理惑論)
夫淳曦麗天矇瞍莫鑒其色雷霆駭地聾夫弗聆其響
者蓋機感之絶也作暴兇跖孔智無以遏其心結憤野
夫賜辯莫能蠲其忿亦情性之殊也(辯正論卷六)
九土區分四生殊俗昏波易染慧業難基久復愛河長
流苦海不生意樹未啓心燈(法苑珠林卷八)
夫迷其流者則澄愛河而清五濁失其宗者則震邪山
而起三障(法苑珠林卷六十八)
兩失
六五以羇旅之身進居貴位其位終不可保譬之射雉
惟有一矢射之而復亡失其矢其雉終不可得(周易正義旅)
頓子曰天下有有其實而無其名者商人是也無把銚
推耨之勢而有積粟之實此有其實而無其名者也無
其實而有其名者農夫是也解凍而耕暴背而耨無積
粟之實此無其實而有其名者也無其名又無其實者
王乃是也已立為萬乘無孝之名以千里養無孝之實
(戰國策秦始皇帝)
譬若衣敗壊一以相補猶有所完若不如此將兩無所
保(後漢書虞詡列傳)
凡黃白之在馬猶親疎之在人私親而背䟱則疎者叛
矣疎者離叛則親不能獨存矣(公孫龍子白馬論註)
負子而登墻謂之不祥為其一人隕而兩人殤(淮南子說林訓)
騎豚逐羊不見所望徑涉虎廬亡豚失羊(焦氏易林賁之中孚)
逐金出門并失玉几(焦氏易林復之噬嗑)
無為握無形之風捕難執之影索不可得之物行必不
到之路棄榮華而涉苦困釋甚易而攻至難有似喪者
之逐遊女必有兩失之悔(抱朴子内篇論仙)
所謂進不得邯鄲之步退又失夀陵之義者也(抱朴子内篇雜)
(應)
動則不能龍攄虎超同機伊霍静則不能珠潜璧匿連
光巢許(廣文選伏公表與阮步兵書)
董仲舒學見深而天才鈍以蜉蜂是神龍者非但不識
神龍亦不識蜉蜂(意林抱朴子)
譬如壊瓶多諸瑕隙盛油乳等盡皆滲漏能盛所盛二
俱壊失所以者何器有失故(大集地藏十輪經卷六)
昔雪山中有鳥名為共命一身二頭一頭常食美果欲
使身得安隐一頭便生嫉妬之心而作是言彼常云何
食好美果我不曾得即取毒果食之使二頭俱死(雜寳藏經)
(卷三)
譬如人和毒藥自飲亦復行飲人身自苦亦復苦他人
身(那先比丘經卷中)
昔有一人事湏火用及以冷水即便宿火以澡盥盛水
置於火上後欲取火而火都滅欲取冷水而水復熱火
及冷水二事俱失世間之人亦復如是入佛法中出家
求道既得出家還復念其妻子眷屬世間之事五欲之
樂由是之故失其功德之火持戒之水(百喻經卷上)
昔有二估客共行商賈一賣真金其第二者賣兜羅錦
有他買真金者燒而試之第二估客即便偷他被燒之
金用兜羅錦裹時金熱故燒錦都盡情事既露二事俱
失(百喻經卷上)
昔有二人共種甘蔗而作誓言重好者賞其不好者當
重罰之時二人中一者念言甘蔗極甜若壓取汁還灌
甘蔗樹甘美必甚得勝於彼即壓甘蔗取汁用溉冀望
滋味反敗種子所有甘蔗一切都失世人亦爾欲求善
福恃己豪貴專形挾勢廹脅下民陵奪財物以用作福
本期善果不知將來反獲其殃如壓甘蔗彼此都失(百喻)
(經卷上)
昔有一人先甕中盛榖駱駝入頭甕中食榖後不得出
既不得出以為憂惱有一老人來語之言汝莫愁也我
教汝出汝用我語必得速出汝當斬頭自得出之即用
其語以刀斬頭既復殺駝而復破甕(百喻經卷下)
昔有一獼猴持一把豆誤落一豆在地便捨手中豆欲
覓其一未得一豆先所捨者雞鴨食盡(百喻經卷下)
昔有二人為伴共行曠野一人披一領㲲中路為賊所
剝一人逃避走入草中其失㲲者先於㲲頭裹一金錢
便語賊言此衣適可值一枚金錢我今求以一枚金錢
而用贖之賊言金錢今在何處即便㲲頭解取示之而
語賊言此是真金若不信我語今此草中有好金師可
往問之賊既見已復取其衣如是愚人㲲與金錢一切
都失(百喻經卷下)
譬如一師有二弟子其師患脚遣二弟子人當一脚随
時按摩其二弟子常相憎嫉一弟子行其一弟子捉其
所當按摩之脚以石打折彼既來已忿其如是復捉其
人所按之脚尋復打折佛法學徒亦復如是方等學者
非斥小乘小乘學者復非方等故使大聖法典二途兼
忘(百喻經卷下)
譬如雹堕害榖雹自消滅(大智度論卷四十三)
譬如救溺自不能浮而欲濟彼二俱不免(大智度論七十七)
昔有二毗舍闍鬼共有一篋一杖一屐二鬼共諍各欲
得二二鬼紛紜竟日不能使平時有一人來見之已而
問之言此篋杖屐有何竒異汝等共諍瞋忿乃爾二鬼
答言我此篋者能出一切衣服飲食牀褥卧具資生之
物盡從中出執此杖者怨敵歸伏無敢與諍着此屐者
能令人飛行無有罣礙此人聞已即語鬼言汝等小遠
我當為爾平等分之鬼聞其語尋即遠避此人即時抱
篋捉杖躡屐而飛二鬼愕然竟無所得人語鬼言爾等
所諍我已得去今使爾等更無所諍(法苑珠林卷四十五)
昔有婦人富有金銀與男子交通盡取金銀衣物相遂
俱去到一急水河邊男子語言汝持財物來我先度之
當還迎汝男子度已便走不還婦人獨住水邊憂苦無
人可救唯見一野狐捕得一鷹復見河魚捨鷹拾魚魚
既不得復失本鷹婦語狐曰汝何太癡貪捕其兩不得
其一狐言我癡尚可汝癡劇我也(法苑珠林卷五十四)
喻林卷六十
