喻林卷六十五明徐元太撰
君道門(五)
思危
其亡其亡繫于包桑(易否)
勿憂宜日中宜照天下也日中則昃月盈則食天地盈
虛與時消息而況於人乎(易豐)
六四繻有衣袽終日戒(易既濟)
我臨兆民之上常畏人怨懔懔乎危懼若腐索之馭六
馬索絶則馬逸(尚書正義五子之歌)
若藥弗瞑眩厥疾弗瘳若跣弗視地厥足用傷(書說命上)
迨天之未陰雨徹彼桑土(音杜)綢繆牖戸今女下民或敢
侮予(叶演女反鴞詩國風鴟)
無棄爾輔員(音云)于爾輻屢顧爾僕不輸爾載終踰絶險
曾是不意(詩小雅正月)
戰戰兢兢如臨深淵如履薄冰(詩小雅小旻)
鴟鴞又言室巢雖成以所託枝條弱故予室今翹翹然
而危又為風雨之所漂搖此巢將毁予是以維音之嘵
嘵然而恐懼以喻王業雖成今成王幼弱而為凶人所
振蕩周室將毁故周公言己亦嘵嘵然而危懼(毛詩正義鴟鴞)
臣之妻歸臣送之反見桑者而助之顧臣之妻則亦有
送之者矣(晉文春秋伐衛)
千金之子坐不垂堂百金之子不騎衡聖主不乘危而
徼幸(史記袁盎傳)
夫天下大器也今人之置器置諸安處則安置諸危處
則危天下之情與器亾以異在天子之所置之(前漢賈誼傳)
千金之子坐不垂堂萬乘之主行不履危(晉書苻堅上傳)
夫存者非存在於慮亡樂者非樂在於慮殃今王已慮
其源豈憂其流乎(太公六韜兵道)
高為其居危顛莫之救(管子宙合)
君者舟也庶人者水也水則載舟水則覆舟君以此思
危則危將焉不至矣(荀子哀公)
紹績昧醉寐而亡其裘宋君曰醉足以亡裘乎對曰桀
以醉亡天下(韓非子說林)
齊桓公出遊遇一丈夫裒衣應步帶著桃殳桓公怪而
問之丈夫曰是名二桃桃之為言亡也夫日日慎桃何
患之有故亡國之社以戒諸侯人之戒在於桃殳(韓詩外傳)
夫有生者不諱死有國者不諱亡諱死者不可以得生
諱亡者不可以得存(說苑正諫)
乘國者其如乘航乎航安則人斯安矣(揚子寡見)
今有宗族巨室子孫保之西疇千畆百農耕之以衡門
為闕以隄堰為垣以溝澮為池溉彼千畆深耕穫而望
菑畬若無患也一夕北風沸塵驟雨衝界侵犯我疆場
崩潰我隄堰播蕩我藩籬浸淫我溝澮汙濁我妻孥傾
覆我廬舍此巨室之憂也出守者可為寒心哉當是之
時農夫荷鋤而流歎結笠而增哀如欲修其疆扞其災
以鎮撫其巨室阜豐其民財培沃其土膏疏導其津埃
使西疇蒼然允茂嘉禾優游於樂歲恬澹於康塗領巨
室之託者得無策乎晉王曰風雨之虐固災沴之厲農
也禦則巨室安玩則巨室危雖出守之責而為巨室者
其亦不能豫患哉(天禄閣外史二難)
若乃安居而不思危寇至而不知懼此謂燕巢於幕魚
遊於鼎亡不俟夕(武侯心書戒備)
晉靈公造九層臺孫息聞之求見曰臣能纍十二博棋
加九鷄子其上公曰子作之孫息以棋子置下加九鷄
子於其上靈公曰危哉孫息曰是不危復有危於此者
九層之臺三年不成鄰國將欲興兵社稷亡滅君欲何
望公即壞臺(文選魏都賦註)
夫樹猶親戚土猶士民建置不久則輕下慢上平居猶
懼其離叛危急將如之何是以聖王安而不逸以慮危
也存而設備以懼亡也故疾風卒至而無摧拔之憂天
下有變而無傾危之患矣(文選曹元首六代論)
舟非水不行水入則舟沒君非民不治民犯上則君危
(藝文類聚舟車部舟)
善治國者不忘危善養生者不諱死(藝文類聚人部諫議)
戒察
古者冕而前旒所以蔽明也統絖塞耳所以揜聰也故
水至清則無魚人至察則無徒(大戴禮記子張問入官)
水清無大魚察政不得下和(後漢書班超列傳)
江海之流混混故能成其深廣也(晉書傅玄傳)
為政以苛為察以功為明以刻下為忠以計多為功如
此者譬猶廣革者也大敗大裂之道也(文子上禮)
晉國苦盜有郄雍者能視盜之貌察其眉睫之間而得
其情晉侯使視盜千百無遺一焉晉侯大喜告趙文子
曰吾得一人而一國盜為盡矣奚用多為文子曰吾君
恃伺察而得盜盜不盡矣且郄雍必不得其死焉俄而
羣盜謀曰吾所窮者郄雍也遂共盜而殘之晉侯聞而
大駭立召文子而告之曰果如子言郄雍死矣然取盜
何方文子曰周諺有言察見淵魚者不祥智料隱匿者
有殃且君欲無盜莫若舉賢而任之使教明於上化行
於下民有恥心則何盜之為於是用隨會知政而羣盜
奔秦焉(列子說符)
夫權輕重不差蟁首扶撥枉橈不失鍼鋒是任術而釋
人心者也(淮南子主術訓)
子曰委任不一亂之媒也監察不止姦之府也裴晞聞
之曰左右相疑非亂乎上下相伺非姦乎古謂之蛇豕
之政(文中子關朗)
天子坐九重之内樹塞其門旒以翳明衡以隱聽鸞以
抑馳(太平御覽皇王部敘皇王上)
不癡不聾不堪作大家翁此言雖小可以喻大(太平御覽職官)
(部工部尚書)
諺云不聰不明不能為王不瞽不聾不能為公(太平御覽人事)
(部諺下)
戒侵
為治有體上下不可相侵請為明公以作家譬之今有
人使奴執耕稼婢典炊㸑雞主司晨犬主吠盜牛負重
載馬涉遠路私業無曠所求皆足雍容高枕飲食而已
忽一旦盡欲以身親其役不復付任勞其體力為此碎
務形疲神困終無一成豈其智之不如奴婢雞狗哉失
為家主之法也(蜀志贊麋子仲傳註)
李子曰非狗則不得兔兔化而狗則不為兔人君而好
為人官有似於此其臣蔽之人時禁之君自蔽則莫之
敢禁夫自為人官自蔽之精者也(呂氏春秋勿躬)
今以衆地者公作則遲有所匿其力也分地則速無所
匿遲也主亦有地臣主同地則臣有所匿其邪矣主無
所避其累矣(呂氏春秋審分)
人主之車所以乘物也察乘物之理則四極可有不知
乘物而自怙恃奪其智能多其教詔而好自以若此則
百官恫擾(呂氏春秋審分)
祓篲賤物也日用掃除故不藏於篋人君好治人臣之
職與祓篲何異(呂氏春秋勿躬解)
今使人君視如離婁聰如師曠御如王良射如夷羿書
如史籀計如隸首走追駟馬力折門鍵有此六者可謂
善於有司之職矣何益於治乎(徐幹中論務本)
王上不為冢宰之任則伊呂静而司尹矣冢宰不為百
官之所執則百官静而御事矣百官不為萬民之所務
則萬民静而安其業矣(郭子註莊天道)
戒侈
蜉蝣刺奢也昭公國小而廹無法以自守好奢而任小
人將無所依焉(毛詩蜉蝣)
甫田齊景公急於圖霸大夫諷之(詩說齊)
人治田無得田此大田若大田過度力不充給田必蕪
穢維有莠草驕驕然以喻公無霸德思念遠人若思彼
遠人德不致物人必不至維勞其心忉忉然(毛詩正義甫田)
齊慶封來聘其車美孟孫謂叔孫曰慶季之車不亦美
乎叔孫曰豹聞之服美不稱必以惡終美車何為(左傳襄公)
(二十七年)
夫獸三為羣人三為衆女三為粲王田不取羣公行下
衆王御不參一族(國語周)
梁王魏嬰觴諸侯於范臺酒酣請魯君舉觴魯君興避
席擇言曰昔者帝女令儀狄作酒而美進之禹禹飲而
甘之遂疏儀狄絶旨酒曰後世必有以酒亡其國者齊
桓公夜半不嗛易牙乃煎熬燔炙和調五味而進之桓
公食之而飽至旦不覺曰後世必有以味亡其國者晉
文公得南之威三日不聽朝遂推南之威而遠之曰後
世必有以色亡其國者楚王登強臺而望崩山左江而
右湖以臨彷徨其樂忘死遂盟強臺而弗登曰後世必
有以高臺陂池亡其國者今主君之尊儀狄之酒也主
君之味易牙之調也左白台而右閭須南威之美也前
夾林而後蘭臺強臺之樂也有一於此足以亡其國今
主君兼此四者可無戒與(戰國策魏惠王)
過任之事父不得於子無己之求君不得於臣(戰國策秦昭襄)
(王)
東海之外荒海中有山焦炎而峙高深莫測盖禀至陽
之為質也海水激浪投其上噏然而盡計其晝夜噏攝
無極若熬鼎受其灑汗耳(神異經)
晏子稱夫人生厚而用利於是乎正德以幅之謂之幅
利言人情須節以正其德亦由布帛須幅以成其度焉
(後漢書濟陰悼王長傳)
夫饑而思食寒而欲衣生之所資也遇其貧則粳糧緼
袍快然自足矣然富有天下者其欲彌廣雖方丈黼黻
猶曰不足必求河海之珍以充耳目之玩則神勞於上
民疲於下矣夫萬物之非能自止也上之所為民之凖
的也今以不止之性而殉凖的於上是彌而開之使其
侈競也古之帝王不為靡麗之服不貴難得之貨所以
去華競以嘿止喧也(後漢紀孝順)
且饑者不待美饌而後飽寒者不俟狐貉而後温為味
者口之竒文繡者身之飾也(吳志華覈傳)
崇臺霄峙秀闕雲亭千榭連隅萬閣接屏晃如晨曦昭
若列星(晉書赫連勃勃載記)
玄棟鏤榥若騰虹之揚眉飛簷舒咢似翔鵬之矯翼(晉書)
(赫連勃勃載記)
昔周王驥跡實窮四溟漢帝鸞軫夙徧五嶽(宋書孝武帝本紀)
隅奥有竈齊侯蔑寒犬馬有秩管燕輕饑(宋書顔延之傳)
苞池江海籠苑嵩岱(南齊書劉善明傳)
主上無積而宫室美氓家無積而衣服修乘車者飾觀
望步行者雜文采本資少而末用多者侈國之俗也(管子)
(八觀)
山林雖廣草木雖美禁發必有時國雖充盈金玉雖多
宫室必有度江海雖廣池澤雖博魚鼈雖多網罟必有
正(管子八觀)
臺榭相望者亡國之廡也馳車充國者追宼之馬也羽
劒珠飾者斬生之斧也文繡纂組者燔功之窑也明王
知其然故遠而不近也(管子七臣七主)
夫明王不美宫室非喜小也不聽鐘鼓非惡樂也為其
傷於本事而妨於教也(管子禁藏)
工事競於刻鏤女事繁於文章國之貧也(管子立政)
寸之管無當天下不能足之以粟今齊國丈夫畊女子
織夜以接日不足以奉上而君側皆雕文刻鏤之觀此
無當之管也而君終不知五尺童子操寸之烟天下不
能足以薪今君之左右皆操烟之徒而君終不知(晏子春秋)
(諫下)
大道甚夷而民好徑朝甚除田甚蕪倉甚虚服文采帶
利劒厭飲食資財有餘是謂盜夸非道哉(老子益證)
衛小國也處於齊晉之間猶貧家之處於富家之間也
貧家而學富家之衣食多用則速亡必矣(墨子貴義)
國富則淫淫則有蝨有蝨則弱(商子說民)
獄訟繁倉廩虛而有以淫侈為俗則國之傷也若以利
劒刺之(韓非子解老)
簡王謂左右車席泰美夫冠雖賤頭必戴之履雖貴足
必履之今車席如此大美吾將何屩以履之夫美下而
耗上妨義之本也(韓非子外儲說左)
其王之與樂也若冰之於炎日反以自兵此生乎不知
樂之情而以侈為務故也(呂氏春秋侈樂)
治國者當愛民財不為奢泰治身者當愛精氣不放逸
(河上公註老子守道)
然後以六合為家崤函為宫(賈子過秦上)
貧民糟糠不接於口而虎狼熊羆厭芻豢百姓短褐不
完而宫室衣錦人主急茲無用之功百姓黎民顦顇於
天下是故使天下不安其性(淮南子主術訓)
川源不能實漏巵山海不能澹(古贍字)溪壑(鹽鐵論本議)
智襄子為室美士茁夕焉智伯曰室美矣對曰美則美
矣抑臣亦有懼也智伯曰何懼對曰臣以秉筆事君記
有之曰高山浚源不生草木松栢之地其土不肥今土
木勝人臣懼其不安人也室成三年而智氏亡(說苑貴德)
晉平公為馳逐之車龍旌衆色挂之以犀象錯之以羽
芝車成題金千鎰立之於殿下令羣臣得觀焉田差三
過而不一顧平公作色大怒問曰差爾三過而不一顧
何為也田差對曰臣聞說天下者以天下說諸侯者以
國說大夫者以官說士者以事說農夫者以食說婦姑
者以織桀以奢亡紂以淫敗是以不敢顧也(說苑反質)
夫山林不能給野火江海不能實漏巵皆所宜禁也(潜夫)
(論浮侈)
猶大厦既燔而運水於滄海洪潦凌室而造船於長洲
矣夫巍巍之稱不可驕吝搆而東嶽之封未易以恣欲
修也(抱朴子外篇君道)
目力疲於綺粲而不以覽庶事之得失耳聰盡於淫音
而不以證獻言之邪正(抱朴子外篇吳失)
幹以檢扞於井泄取有時(太玄經第三法解)
必以肆奢為賢則是黃帝合宫有虞總期固不如夏癸
之瑶臺殷辛之瓊室也湯武誰革而用師哉(文選東京賦)
厚味腊毒豐屋生災(廣文選潘正叔乘輿箴)
昔周穆王欲肆其心周行天下將皆必有車轍馬迹焉
(藝文類聚人部行旅)
慶封奔獻車於季武子美澤可以鑑展莊叔見之曰車
甚澤人必瘁宜其亡也(藝文類聚舟車部車)
秦皇兼天下都咸陽渭水貫都以象天漢横橋南渡以
法牽牛(事文類聚國都三輔黃圖)
昔者桀紂縱欲長樂以苦百姓珍怪遠味必南海之葷
北海之鹽西海之菁東海之鯨此其禍天下亦厚矣(太平)
(御覽皇王部帝桀)
有肉如丘有酒如淵有殽如林有貨如山(太平御覽時序部夏至)
人之言君天下者瑶臺九累而堯白屋黼衣九種而堯
大布官中三市而堯鶉居糲飯菜粥麒麟青龍而堯素
車玄駒(太平御覽皇王部帝堯陶唐氏)
二世修驪山陵採玉者傾山採珠者蔽海(太平御覽羽族部鴻)
秦皇漢祖楚羽吳策並勢横海外雄架天維寸氣不續
則為一丘之壤(華陽陶隱居傳上)
戒滿
上九亢龍有悔(易乾)
亢龍有悔盈不可久也(易乾)
亢龍有悔窮之災也(易乾)
亢龍有悔與時偕極(易乾)
以陽之質處鼎之中有實者也有實之物不可復加益
之則溢反傷其實(王弼註易鼎)
凡人各有志意但不得自滿故六韜云器滿則傾志滿
則覆(禮記正義曲禮上)
亡下陽不懼而又有功是天奪之鑑而益其疾也(左傳僖公)
(二年)
譬如火焉火中寒暑乃退此其極也能無退乎(左傳昭公三年)
如川之滿不可游也(左傳哀公九年)
食充其腹謂之飽酒卒其量謂之醉醉飽者是酒食饜
足過度之名也穆王用民之力不知饜足故令去其醉
飽過盈之心(春秋正義昭公十二年)
時吳彊而無道敗齊臨淄乘勝大會中國齊晉前驅魯
衛驂乘滕薛俠轂而趨(何休解公羊哀公十三年)
孔子觀魯桓公之廟有欹器焉問於守廟者曰此謂何
器對曰此盖為宥坐之器孔子曰吾聞宥坐之器虛則
欹中則正滿則覆明君以為至誡故常置之於坐側顧
謂弟子曰試注水焉乃注之水中則正滿則覆夫子喟
然歎曰嗚呼夫物惡有滿而不覆者哉(孔子家語三恕)
能消者息必專者政(乾坤鑿度上)
夫窮高則危大滿則溢月盈則缺日中則移凡此四者
自然之數也(後漢書李固列傳)
日不常中月盈有虧履道者固仗埶者危(後漢書文苑傳)
月滿如規後夜則虧槿榮于枝望暮而萎(北齊書魏收傳)
夫居高而必危每處滿而防溢(北史后妃下煬愍皇后傳)
太強必折太張必缺(太公六韜三疑)
聖人著之簡筴傳以告後進曰奮盛苓落也盛而不落
者未之有也故有道者不平其稱不滿其量(管子宙合)
滿盛之國不可以仕任滿盛之家不可以嫁子驕倨傲
暴之人不可與交(管子白心)
釜鼓滿則人概之人滿則天概之故先王不滿也(管子樞言)
甚矣百姓之惡人之有餘忌也是以長者斷之短者續
之滿者洫之虛者實之(管子小稱)
持而盈之不如其已揣而銳之不可長保(老子運夷)
跂者不立跨者不行自見者不明自是者不彰自伐者
無功自矜者不長(老子苦恩)
山峭者崩澤滿者溢(黃石公素書安履)
趙襄子攻翟勝老人中人使使者來謁之襄子方食摶
飯有憂色左右曰一朝而兩城下此人之所以喜也今
君有憂色何襄子曰江河之大也不過三日飄風暴雨
日中不須臾今趙氏之德行無所於積一朝而兩城下
亡其及我乎孔子聞之曰趙氏其昌乎夫憂所以為昌
也而喜所以為亡也勝非其難者也持之其難者也賢
主以此持勝故其福及後世(呂氏春秋慎大)
冬與夏不能兩刑草與稼不能兩成新榖熟而陳榖虧
凡有角者無上齒果實繁者木必痺用智褊者無遂功
天之數也故天子不處全不處極不處盈全則必缺極
則必反盈則必虧先王知物之不可兩大故擇務當而
處之(呂氏春秋博志)
詩曰將欲毁之必重累之將欲踣之必高舉之其此之
謂乎累矣而不毁舉矣而不踣其唯有道者乎(呂氏春秋行論)
天當有陰陽施張晝夜更用不可但欲清明無已時將
恐分裂不為天地當有高下剛柔氣節五行不可但欲
安静無已時將恐發泄不為地神當有王相囚死休廢
不可但欲靈無已時將恐虚歇不為神谷當有盈縮虛
實不可但欲盈滿無已時將恐枯竭不為谷萬物當隨
時生死不可但欲生無已時將恐滅亡不為物侯王當
屈己以下人汲汲求賢不可但欲高於人將恐顛蹶失
其位也(河上公註老子法本)
后稷廣利天下猶不自矜禹無廢功無廢財自視猶觖
如也滿如䧟實如虛盡之者也(淮南子繆稱訓)
夫物未嘗有張而不弛成而不毁者也唯聖人能盛而
不衰盈而不虧(淮南子泰族訓)
陽之行始於北方之中而止於南方之中陰之行始於
南方之中而止於北方之中陰陽之道不同至於盛而
皆止於中(春秋繁露循天之道)
衣成則缺袵宮成則缺隅屋成則加錯示不成者天道
然也(說苑敬慎)
聖人不敢當盛升輿而遇三人則下二人則軾調其盈
虛故能長久也(說苑敬慎)
大人失宜盈滿復虧成長之木盛者滅衰(焦氏易林觀之豐)
或問持滿曰㧖欹(揚子重黎篇)
次五日正中月正隆君子自晦不入窮測曰日中月隆
明恐挫也(太玄經第五晦)
上九極廓于高庸三歲無童測曰極廓高庸終無所臣
也(太玄經第四廓)
道㒺降而不殺物無盛而不衰日中則昃月滿則微崇
猶塵積替若駭機(文選張華女史箴)
登泰山見天下之大不察細者視遠故也處高位知人
主之貴不䘏卑賤者意滿故也(意林任子)
於高思危在滿戒溢可以永年天之大律(玉海器用鼎鼐)
通玄經曰古者三皇有誡之器名曰侑巵其虛則正其
盈則覆(道德經四子集解)
譬如瓶滿天降雨時而不受一滴(大寶積經卷九十九)
如大海水不可量不可度不可見邊際大智若此猶復
受泉流如牛跡中水自謂以滿足寧可方之於大海(阿述)
(達菩薩經衣八)
譬以瓶盛滿水置露地天雨瓶中一渧不受渧亦不得
入所以者何其瓶已滿故(阿述達菩薩經衣八)
譬如月初生人皆為作禮月成滿無有為作禮者(佛遺日摩)
(尼寶經推六)
猶如有瓶水滿其中正安著地若人持水來瀉瓶中彼
瓶如是復受水不答曰不也所以者何彼瓶水滿正安
著地是故不受(中阿含經卷二十)
如人得如意寶則心生自高輕賤他人是為衰因緣(大智)
(度論卷六十五)
水運鍾卑人道惡矜(弘明集十三)
虛懷
山上有澤咸君子以虛受人(易咸)
木以高其枝葉之故故人不得就而止息也(鄭氏箋詩漢廣)
昔者禹見耕者五耦而武過十室之邑則下為秉德之
士存焉(大戴禮記曾子制言下)
簡子曰與吾得革車千乘不如聞行人燭過之一言也
(韓非子難二)
賢主知其若此也故日慎一日以終其世譬之若登山
登山者處已高矣左右視尚巍巍焉山在其上賢者之
所與處有似於此身已賢矣行已高矣左右視尚盡賢
於己故周公旦曰吾不如者吾不與處累我者也與我
齊者吾不與處無益我者也惟賢者必與賢於己者處
賢者之可得與處也禮之也(呂氏春秋觀世)
轂中有孔故衆輻共凑之治身者當除情去欲使五藏
空虛神乃歸之也治國者寡能總衆弱能使強(河上公註老子)
(無用)
下者萬物歸之虛者天下遺之(淮南子主術訓)
匿病者不得良醫羞問者聖人去之以為遠功而近有
災(春秋繁露執䞇)
鳥鷇之卵不毁而後鳳凰集誹謗之罪不誅而後良言
進(說苑貴德)
次八廓其外虚其内利鼓鉦測曰廓外虚内乃能有聞
也(太玄經第四廓)
昔者武王罷朝而結絲&KR1611;絶左右顧無可使結之者俯
而自申之故能成王道桓公坐友三人諫臣五人日舉
過者三十人故能成伯業周公一食而三吐哺一沐而
三握髮所執䞇而見於窮閭隘巷者七十餘人故能存
周室彼二聖一賢者皆伯王之君也而下人如此其所
與遊者皆過己者也是以日益而不自知也今以子年
之少而位之卑所與游者皆為服役子之不益亦以明
矣(列女傳周列國魯季敬姜)
夫酒食人之所愛者也而人相見莫不進焉不吝於所
愛者以彼之嗜之也使嗜者甚於酒食人豈愛之故忠
言之不出以未有嗜之者也(徐幹中論虛道)
文子問曰王者得其百歡心為之奈何老子曰若江海
即是也淡乎無味用之不既先小而後大(道德經四子集解)
天地雖廣以無為心聖王雖大以虚為主(道德經註)
江海善下為百川之所共湊聖道虚容為衆生之所歸
往(道德經註疏卷二)
山之高海之廣夫何故以其有容焉(華陽陶隱居集)
譬如大海能受諸河及雲雨等何以故以大海是無量
器故(大寶積經卷九十九)
猶如有瓶中空無水正安著地若人持水來瀉瓶中彼
瓶如是當受水不答曰受也所以者何彼空無水正安
著地是故必受(中阿含經卷二十)
大海吞受百川萬流江恒之水無不受之終日終夜無
有盈溢減盡之名(法海經尺一)
喻林卷六十五
