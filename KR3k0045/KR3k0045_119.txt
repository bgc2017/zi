喻林卷一百十九明徐元太撰
物宜門(四)
物產
江漢之間魚所產也(毛詩南有嘉魚註)
漆沮之水麀鹿所生也(毛詩吉日註)
周之原地在岐山之南膴膴然肥美其所生菜雖有性
苦者甘如飴也(鄭氏箋詩緜)
搖木不生危松栢不生埤(國語晉)
高山峻原不生草木松栢之地其土不肥(國語晉)
故玉處於山而木潤淵生珠而岸不枯者潤澤之所加
也(史記龜策傳)
東吳有齒角之饒西蜀有丹砂之富兖豫漆絲之廥燕
齊怪石之府秦邠旄羽迥帶琅玕荆郢桂林旁通竹箭
江干橘柚河外舟車遼西旃罽之鄉葱右蒱梢之駿殖
物怪錯於何不有(晉書食貨志)
代馬胡駒出自冀北梗柟豫章植乎中土蓋天地所以
分區域也(宋書索虜傳)
上有丹砂者下有黃金上有慈石者下有銅金上有陵
石者下有金錫赤銅上有赭者下有鐵此山之見榮者
也(管子地數)
東方之美者有醫毋閭之珣玗琪焉東南方之美者有
會稽之竹箭焉南方之美者有梁山之犀象焉西南方
之美者有華山之金石焉西方之美者有霍山之珠玉
焉西北方之美者有崑崙之球琳琅玕焉北方之美者
有幽都之筋角焉東北方之美者有斥山之文皮焉中
央之美者有岱岳以生五穀桑麻魚鹽出焉(淮南子地形訓)
水圓折者有珠方折者有玉清水有黃金龍淵有玉英
(淮南子地形訓)
明目之珠出於蠬&KR0008;周之簡圭生於垢石大蔡神龜出
於溝壑(淮南子說山訓)
隴蜀之丹漆旄羽荆揚之皮革骨象江南之楠梓竹箭
燕齊之魚鹽旃裘兖豫之漆絲絺紵養生送死之具也
待商而通待工而成(鹽鐵論本議)
隴西冀北多見駿馬(焦氏易林益之師)
陸居千里不見河海无有魚市(焦氏易林益之咸)
江有寳珠海多大魚(焦氏易林渙之需)
發視之山其上多金玉其下多砥礪(山海經中山經)
薰吳之山無草木多金玉(山海經西山經)
吳有谿名干谿越有山名若耶並出善鐵鑄為名劎也
(莊子音義刻意)
河汾之寳有曲沃之懸匏焉鄒魯之珍有汶陽之孤篠
焉(文選笙賦)
崑山何有有瑤有珉(文選潘尼贈陸機詩)
鬱氣之下必有祕伏重奥之内必有積寳(廣文選伏義與阮步兵書)
明珠胎於靈蚌兮夜光潛乎玄洲雜神寳其充盈兮豈
魚龜之足收(古文苑蔡邕漢津賦)
太山多貞木(藝文類聚木部女貞)
魏郡好杏地產不為珍(藝文類聚菓部杏)
高山多林虎豹蕃孕焉深泉大川魚龍交焉(太平御覽地部林)
東方多麥南方多稷西方多麻北方多菽中央多禾五
土之所宜也(太平御覽百榖部麥)
魚托水而成鯤木在山而有松(太平御覽鱗介部海鯤魚)
地性生草山性生木故地種葵韭山種棗栗名曰美園
茂林也(埤雅卉物門韭)
龍首之山若水出焉其中多美玉放臯之山明水出焉
其中多蒼玉(初學記寳器部玉)
珠澤之藪方三十里爰有雚葦莞浦茅萯蒹葽(穆天子傳)
譬如高原陸地不生蓮華(大寳積經卷一百一十二)
如旃檀香出摩黎山除摩棃山無出旃檀(大智度論卷二)
金出山石沙赤銅中眞珠出魚腹中竹中蛇腦中龍珠
出龍腦中珊瑚出海中石樹玉貝出蟲甲中銀出燒石
餘琉璃頗黎等皆出山窟中如意珠出自佛舍利若法
沒盡時諸舍利皆變為如意珠(大智度論卷十)
土宜
扶胥山木宜生於高山荷華水草宜生於下隰言高下
大小各得其宜(毛詩正義山有扶蘇)
橘踰淮而北為枳鸜鵒不踰濟貉踰汶則死此地氣然
也鄭之刀宋之斤魯之削吳粤之劎遷乎其地而弗能
為良地氣使然也(周禮考工記)
江南燠熱橘柚冬青渭北沍寒楊榆晩葉(周書王褒傳)
白水宜玉黑水宜砥青水宜碧赤水宜丹黃水宜金清
水宜龜汾水濛濁而宜麻濟水通和而宜麥河水中濁
而宜菽雒水輕利而宜禾渭水多力而宜黍漢水重安
而宜竹江水肥仁而宜稻平土之人慧而宜五穀(淮南子地)
(形訓)
吳越之竹隋唐之材不可勝用而曹衛梁宋采棺轉尸
江湖之魚菜黃之鮐不可勝食而鄒魯周韓藜藿蔬食
(鹽鐵論通有)
山川汙澤陵陸丘阜五土之宜聖王就其勢因其便不
失其性高者黍中者稷下者秔蒲葦菅蒯之用不乏麻
麥黍粱亦不盡山林禽獸川澤魚鼈滋殖王者京師四
通而致之(說苑辨物)
高山之巔無美木傷於多陽也大樹之下無美草傷於
多陰也(說苑談叢)
磝磽秃白不生黍稷(焦氏易林巽之蹇)
五土所宜黃白宜種禾黑墳宜麥黍蒼赤宜菽芋下泉
宜稻得其宜則利百倍(博物志)
葛山之尾無草木多砥礪(山海經東山經)
縞氐之山無草木多金玉(山海經中山經)
長石之山無草木多金玉(山海經中山經)
婁涿之山無草木多金玉(山海經中山經)
傅山無草木多瑤碧(山海經中山經)
蕪菁嶺嶠已南俱無之偶有士人因官攜種就彼種之
出地則變為芥亦橘種江北為枳之義也(南方草木狀)
傳言貉不踰汶鸜鵒不踰濟狐不渡江而南橘不越江
而北區宇之内咫尺不同而况分之華夷限以山海魁
詭俶怪可勝言哉(埤雅品物門貉)
橘柚凋於北徙若榴鬱於東移也(埤雅卉物門柚)
周禮大司徒辨五地之物一曰山林其動物宜毛物其
植物宜皂物二曰川澤其動物宜鱗物其植物宜膏物
三曰邱陵其動物宜羽物其植物宜覈物四曰墳衍其
動物宜介物其植物宜筴物五曰原隰其動物宜臝物
其植物宜藂物(初學記地部摠載地)
今嶺南多毒足解毒藥之物即金蛇白藥之屬是也江
湖多氣足破氣之物即薑橘吳茱萸之屬是也寒溫不
節足療溫之藥即柴胡麻黃之屬是也凉氣多風足理
風之藥即防風獨活之屬是也濕氣多痺足主痺之物
即魚鼈螺蜆之屬是也陰氣多血足主血之物即地錦
石血之屬是也嶺氣多瘴足主瘴之物即常山鹽麩涪
醋之屬是也石氣多毒足主毒之物即犀角麝香羚羊
角之屬是也水氣多痢足主痢之物即黃連黃蘖之屬
是也野氣多蠱足主蠱之物即蘘荷茜根之屬是也沙
氣多狐足主短狐之物即鸀鳿鸂鶒之屬是也大略如
此各隨所生(本草一卷)
譬如有人以諸穀麥而為種蒔各各分别而無間雜其
後依時彼諸種子皆悉成熟是人即時次第而收若穀
若麥亦無間雜如是展轉收已復種種已復收無有窮
盡(正法經卷四)
種樹
盡生房矣盡成實矣盡堅熟矣盡齊好矣而無稂莠擇
種之善民力之專時氣之和所致之(鄭氏箋詩大田)
立苗有行故速長強弱不相害故速大正其行通其中
疏為冷風則有收而多功(亢倉子農道)
凡苗之患不俱生而俱死是以先生者美米後生者為
粃是故其耨也長其兄而去其弟(亢倉子農道)
苗其弱也欲孤其長也欲相與居其熟也欲相與扶三
以為族稼乃多穀(亢倉子農道)
樹肥無使扶疏樹墝不欲專生而族居肥而扶疏則多
粃墝而專居則多死(吕氏春秋辨土)
種樹務修田疇滋植桑麻肥磽高下各因其宜丘陵阪
險不生五穀者以樹竹木春伐枯槁夏取果蓏秋畜疏
食冬伐薪蒸以為民資(淮南子生術訓)
蓴性易生種以深淺為候水深則莖肥而葉少水淺則
葉多而莖瘦(埤雅卉物門芹)
譬如種穀得穀種麥得麥稗子生稗如以種子種於薄
地收果減少若以種子種之良田多收果實(正法念處經卷七十)
珍異
金錫練而精圭璧性有質(毛詩淇澳註)
馬八尺為駥(音戎)牛七尺為犉(閏旬切)羊六尺為羬(五咸切)彘
五尺為&KR1610;(音厄)狗四尺為獒(五刃切)雞三尺為鶤(音昆爾雅)
黃金謂之&KR0034;其美者謂之鏐(音求)白金謂之銀其美者謂
之鐐(爾雅)
拂楊其華捽如芙蓉始出觀其鈲爛如列星之行觀其
光渾渾如水之溢於溏觀其斷巖巖如瑣石觀其才煥
煥如冰釋此所謂純鈞耶(越絶外傳記寳劎)
東北荒中有獸名獬豸一角性忠見人鬭則觸不直者
聞人論則咋不正者(後漢書志輿服下註)
昔有黃三鼎周之九寳咸以一體使調一味豈若斯釡
五味時芳(魏志鍾繇傳註)
東海島龍川穆天子養八駿處也島中有草名龍芻馬
食之一日千里古語云一株龍芻化為龍駒(述異記上)
南海中有軒轅丘鸞自歌鳳自舞古云天帝樂也(述異記上)
玉以絜潤丹紫莫能渝其質松表歲寒霜雪莫能凋其
采可謂溫仁勁直性之然乎(隋書蘇威傳)
有干越之劎者柙而藏之不敢用也寳之至也(莊子刻意)
夫玉潤澤而有光其聲舒揚渙乎其有似也無内無外
不匿瑕穢近之而濡望之而隧(淮南子說山訓)
徐無鬼曰嘗語君吾相狗也下之質執飽而止是貍德
也中之質若視日上之質若亡其一吾相狗又不若吾
相馬也吾相馬直者中繩曲者中鉤方者中矩圓者中
規是國馬也而未若天下馬也天下馬有成材若䘏若
失若喪其一若是者超軼絶塵不知其所(莊子徐無鬼)
白玉不琢美珠不文質有餘也(淮南子說林訓)
蓍百莖而共一本龜千載而人寳是以三代傳决疑焉
(春秋繁露奉本)
飛者宗鳳走者宗鱗為其難致也(孔叢子記問)
家有千金之玉不知治猶之貧也良工宰之則富及子
孫君子謀之則為國用(韓詩外傳)
玉有六美君子貴之望之溫潤近之栗理聲近徐而聞
遠折而不撓闕而不荏廉而不劌有瑕必示之於外是
以貴之望之溫潤者君子比德焉近之栗理者君子比
智焉聲近徐而聞遠者君子比義焉折而不撓闕而不
荏者君子比勇焉廉而不劌者君子比仁焉有瑕必見
之於外者君子比情焉(說苑雜言)
鴛生會稽稍巨能飛翶翔桂林為衆鳥雄(焦氏易林升之師)
五色金也黃爲之長久薶不生衣百鍊不輕从革不違
(許氏說文卷四)
玉石之美有五德潤澤以溫仁之方也䚡理自外可以
知中義之方也其聲舒揚專以遠聞智之方也不撓而
折勇之方也銳廉而不劌潔之方也(許氏說文卷十)
崑山之玉燔以爐炭三日三夜色澤不變玉之美者也
江漢有夜光之明珠珠之美者也(吕氏春秋重已解)
腰褭良馬飛兔其子褭兔走蓋皆一日萬里也(淮南子齊俗訓)
(解)
九德之氣是生長乘人狀豹尾其神則凝妙物自潛世
無得稱(山海經西山經圖讚)
有浮金之鐘沈明之磬以羽毛拂之則聲振百里(王子年拾)
(遺記顓頊)
南得煙丘碧樹酈水&KR0008;沙賁都朱泥雲岡素竹東得䓤
巒錦百漂檖龍松寒河星柘岏雲之梓西得漏海浮金
狼淵羽墾滌嶂霞桑沈塘員籌北得宜阜乾漆陰板文
梓褰流黑魄闇海香瓊珍異是集(王子年拾遺記秦始皇)
夫松栢特禀自然之鍾氣故能為衆木之傑耳非能為
而得之也(郭子註莊德充符)
圓丘有奇草鍾山出靈液(文選郭景純遊僊詩)
崦山多靈草海濱饒竒石(文選江文通雜體詩)
步光之劎華藻繁縟飾以文犀彫以翠綠綴以驪龍之
珠錯以荆山之玉陸斷犀象未足稱㒞隨波截鴻水不
漸刃(文選曹植七啓)
良玉比德君子珪璋見美詩人晉之垂棘魯之璵璠宋
之結綠楚之和璞價越萬金貴重都城有稱疇昔流聲
將來是以垂棘出晉虞虢雙禽和璧入秦相如抗節(文選)
(魏文帝與鍾大理書)
玉者色不如雪澤不如雨潤不如膏光不如燭取玉甚
難越三江五湖至崑崙之山千人往百人反百人往十
人反至中國覆十萬之師解三千之圍(意林尸子)
鶴陽鳥也而遊於陰蓋羽族之宗長仙人之騏驥也(藝文)
(類聚鳥部鶴)
得綏山一桃雖不能仙亦足以豪(藝文類聚菓部桃)
周穆王時西胡獻玉杯是百玉之精明夜照夕以杯於
庭中比明旦而水滿於杯中汁甘而香美斯靈器也(藝文)
(類聚寳玉部玉)
魏田父有耕於野者得玉徑尺不知其玉也以告鄰人
鄰人詐之曰此怪石也畜之弗利其家田父雖疑猶豫
以歸置於廡下其玉明照一室大怖遽而棄之於遠野
鄰人取之以獻魏王召玉工相之玉工望之再拜賀曰
大王得天下之寳臣所未嘗見王問其價玉工曰此無
價以當之五城之都僅可一觀魏王賜獻玉者千金長
食上大夫之禄(藝文類聚寳玉部玉)
赤瓊以照燎為光碧石以葳蕤為色咸見珍於東國並
被貴於西極(藝文類聚草部空青賦)
荆山萬重地產卞和之玉隨流千仞水出靈蛇之珠(藝文)
(類聚職官部中書令墓志)
獹韓良犬也㹱(音鵲)宋良犬也(事文類聚狗字林)
溟海之棗大如瓜鍾山之李大如瓶(太平御覽果部李)
昆流素蓮一房百子凌冬而茂(埤雅卉物門菡蓞)
嘉禾五穀之長盛德之精也文者異本而同秀質者同
本而異秀(埤雅卉物門禾稼)
員嶠之山名環邱有冰蠶以霜雪覆之然後作繭其色
五采織為文錦入水不濡以之投火經宿不燎(初學記天部霜)
御天惟龍御地以驥利有攸往不期而至(初學記地部總載地)
東南之美生於會稽牛斗之氣蓄於毘溪有瑤者玉連
城是齊有威者鳳非梧不棲(初學記職官部侍御史註)
太阿之劒世濟其美淬以清波斂以越砥如玉斯曜若
景在水不運自肅率土從軌(初學記武部劎)
玉有五德温潤而澤有似於智銳而不害有似於仁抑
而不撓有似於義有瑕於内必見於外有似於信垂之
如墜有似於禮(初學記寳器部玉)
輕迅者莫如鷹猛捷者莫如虎惟良犬之禀性兼一雋
之勁武(初學記獸部狗)
犬則青鸇白雀飛龍虎子馴良捷警難狎易使也(初學記獸)
(部狗)
龜者陰蟲之老也龜三千歲上游於卷耳之上老者先
知故君子舉事必考之(初學記鱗介部龜)
逸論語曰璠璵魯之寳也孔子曰美哉璠璵遠而望之
栗若也近而視之瑟若也一則理勝一則孚勝(事類賦寳貨部)
(玉註)
木有扶桑梧桐松栢皆受氣淳矣異於羣類者也(事類賦木)
(部桐註)
玉出崑山珠生南海遠方異域各生珍寳(何氏語林品藻)
黃帝乃採首山之銅鑄鼎象物鼎成以象太一於雍州
其鼎知吉知凶知存知亡能輕能重能息能行不灼而
沸不汲而盈自生五味眞神鼎也(黃帝本行記)
天子之駿赤驥盜驪白義踰輪山子渠黃華驑騄駬(穆天)
(子傳)
夫玉之為物也微以寡而石之為物也巨以衆衆故賤
寡故貴(道德經指歸卷上)
夫草木皆春生秋落必矣而木有松栢橿檀之倫百八
十餘種草有芝英萍實靈沼黃精白符竹翣戒火長生
不死者萬數盛冬之時經霜歴雪蔚而不彫(列仙傳)
如水清珠能清濁水(波羅蜜多經卷五百七十三)
譬如金剛自體堅密刀不能斫火不能燒水不能爛毒
不能害(波羅蜜多經卷五百七十二)
如雪山中有妙藥樹枝條莖榦不枯不折(波羅蜜多經卷五百七十)
(二)
如烏曇䟦華時乃一現彼諸衆生發希有心起難遭(闕)
(金光明最勝正經卷一)
譬如一瑠璃珠勝於水精如須彌山(大寳積經卷一百一十二)
又如大地是四種寳所生之處何等為四一者無價二
者上價三者中價四者下價(大寳積經卷一百一十九)
譬如牛麝身命殄後雖是無識而牛有黃而麝有香能
為無量無邊有情作大饒益(大集地藏十輪經卷三)
多羅寳樹周帀圍繞鮮明可愛七寳合成其黃金樹白
銀為葉及以華果白銀樹者眞珠為葉及以華果眞珠
樹者琉璃為葉及以華果琉璃樹者玻琍為葉及以華
果玻琍樹者瑪瑙為葉及以華果瑪瑙樹者硨磲為葉
及以華果硨磲樹者赤眞珠為葉及以華果赤眞珠樹
者珊瑚為葉及以華果珊瑚樹者眞金為葉及以華果
(大集菩薩三昧經卷一)
其菩提樹高顯殊持金剛為身琉璃為榦衆雜妙寳以
為枝條寳葉扶疎垂蔭如雲寳華雜色分枝布影復以
摩尼而為其果含暉發燄與華間列(大方廣佛華嚴經卷一)
此日藏大寳光明照觸海水悉變為乳離潤大寳光明
照觸其乳悉變為酪火燄光大寳光明照觸其酪悉變
為酥盡無餘大寳光明照觸其酥變成醍醐(大方廣佛華嚴經卷)
(五十一)
譬如大海有四熾然光明大寳布在其底性極猛熱常
能飲縮百川所注無量大水是故大海無有增減(大方廣佛)
(華嚴經卷五十一如來出現品)
譬如金翅鳥王飛行虚空迴翔不去以清淨眼觀察海
内諸龍宫殿奮勇猛力以左右翅鼔揚海水悉令兩闢
(大方廣佛華嚴經卷五十二)
譬如白栴檀以塗其身除諸惱熱得清涼樂(大方廣佛華嚴經卷)
(五十九)
譬如離垢大摩尼寳處閻浮提能照四萬由旬日月宫
殿皆悉顯現(大方廣佛華嚴經卷五十九)
譬如摩尼名淨光明有人以此瓔珞身者蔽餘寳光悉
如聚墨(大方廣佛華嚴經卷五十九)
譬如憂陀伽婆羅栴檀若燒一銖智氣普熏小千世界
三千大千世界珍寳所不能及(大方廣佛華嚴經卷五十九)
如摩尼寳體性清淨若有置於日月光中隨其所應各
雨其物(大乘蜜嚴經卷下)
若有異國生即應草若以彼草著乳中者即成為酪不
移時節(出曜經八行品)
譬如金剛雖小能勝一切寳不得言少故不如多(大智度論)
(七十九)
見貴
醯醢之美而煎鹽之尚貴天產也割刀之用而鸞刀之
貴貴其義也聲和而后斷也(禮記郊特牲)
有虞氏之兩敦夏后氏之四璉殷之六瑚周之八簋(禮記)
(明堂位)
凡為俎者以骨為主骨有貴賤殷人貴髀周人貴肩凡
前貴於後(禮記祭統)
殷人貴髀周人貴肩者殷質貴髀之厚賤肩之薄周文
貴肩之顯賤髀之隱各隨所貴(禮記正義祭統)
狗有吠守者有主獵者主獵者貴吠守者賤(春秋正義昭公二十)
(三年)
君物龍臣物龜(三墳山墳)
越俗以珠為上寳生女謂之珠娘生男謂之珠兒吳越
間俗說明珠一斛貴如玉者(述異記上)
漢代賤軺車而貴輜軿魏晉賤輜軿而貴軺車(宋書禮五志)
鳳翥鸞舉百羽從之鳳靡鸞吪百鳥瘞之(師曠禽經)
藥也其實堇也桔梗也雞㢕也豕零也是時為帝者也
何可勝言(莊子徐無鬼)
曹氏之裂布蛷者貴之然非夏后氏之璜(淮南子說林訓)
春栗夏梨少鮮希有斗千石萬貴不可求(焦氏易林否之漸)
牛皮為賤正三軍之衆(淮南子說山訓)
凡字朋者羽蟲之長烏者日中之禽舄者知太歲之所
在燕者請子之候作巢避戊巳所䝿者故皆象形(許氏說文)
(卷一)
桂江南木百藥之長(許氏說文卷十)
土龍以求雨芻狗以求福時見貴也(淮南子說林訓解)
土五行之尊者牛五畜之大者四行之牲無足以配土
德者故以牛為季夏食也(蔡中郎集月令問答)
且烏以反哺託體太陽羔以跪乳為䞇國卿禽鳥之微
猶以孝寵(蔡中郎集上孝子)
虎豹之獸以其文貴(太玄經第四文解)
荔枝過即龍眼熟故謂之荔枝奴言常隨其後也(南方草木)
(狀)
藥草有時迭相為帝謂其王相休廢藥各得所用也(莊子)
(音義徐無鬼)
狐掖下之皮其毛純白集以為裘輕柔難得故貴今人
則以背毛為裘而棄其白蓋取厚而溫也(前漢書註匡衡傳)
鷰鳥比諸侯鶚比天子(李善註文選鄒陽上書吳王)
集陳之隼以自遠而稱神栖漢之雀乃出幽而見珍(補文)
(選鮑昭野鵝賦)
鼎以希出而世重之釡鐺常用而世輕之(意林魏子)
鼓不預五音而為五音主(意林申子)
五穀者萬民之命國之重寳也(藝文類聚百穀部榖)
橘柚之實堯舜所不常御山龍華蟲帝王不以為䙝服
(藝文類聚菓部甘)
昔人稱雞有五德至於寒蟬才齊其美而莫斯述夫頭
上有緌則其文也含氣飲露則其清也黍稷不享則其
廉也處不巢居則其儉也應候守節則其信也(事文類聚蟬寒)
(蟬賦序)
瓦缻木杯比門所饒金觴玉爵萬家所無也(太平御覽文部著書)
(下)
八音之中唯絲最密而琴為之首(太平御覽樂部琴下)
荆山不貴玉鮫人不貴珠(太平御覽珍寳部玉下)
鯉最為魚之主(埤雅品物門鯉)
葵為百菜之主(埤雅卉物門葵)
鳳為羽族之美麟為毛類之俊龜龍為介蟲之長楩柟
(南)為衆材之最是物之貴也(初學記鳥部鳳)
譬如師子獸中之王若其死已虎狼鳥獸無有能得食
其肉者(大寳積經卷一百一十三)
譬如眞金為無價寳若無眞金銀為無價若無銀者鍮
石為無價若無鍮石偽寳為無價若無偽寳赤白銅鐵
白&KR0008;鉛錫為無價寳(大集月藏經卷九)
喻林卷一百十九
