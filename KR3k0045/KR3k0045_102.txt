喻林卷一百二明徐元太撰
政治門(七)
尚威
險陗之極不可升也嚴法峻整難可犯也(王弼註易習坎)
韓子曰慈母有敗子而嚴家無格虜者何也則能罰之
加焉必也(史記李斯傳)
布帛尋常庸人不釋鑠金百鎰盜跖不摶者非庸人之
心重尋常之利深而盜跖之欲淺也又不以盜跖之行
為輕百鎰之重也摶必隨手刑則盜跖不摶百鎰而罰
不必行也則庸人不釋尋常是故城高五丈而樓季不
輕犯也泰山之高百仞而跛䍧牧其上夫樓季也而難
五丈之限豈跛䍧也而易百仞之高哉峭塹之勢異也
(史記李斯傳)
屠牛坦一朝解十二牛而芒刃不頓者所排擊剝割皆
衆理解也至於髖髀之所非斤則斧夫仁義恩厚人主
之芒刃也權埶法制人主之斤斧也今諸矦王皆衆髖
髀也釋斤斧之用而欲嬰以芒刃臣以為不缺則折(前漢)
(書賈誼傳)
馭黠馬者利其銜策梁國大都吏民凋敝且當以柱後
惠文彈治之耳(前漢書張敞傳)
又不應弦垂翅人誰復憚(晉書傅玄傳)
惠者民之仇讎法者民之父母(周書樂運傳)
水平而不流無源則遫竭雨平而雲不甚無委雲雲則
遫已政平而無威則不行(管子侈靡)
以良民治必亂至削以姦民治必治至強(商子說民)
威以一取十以聲取實故能為威者王(商子去強)
能生不能殺曰自攻之國必削能生能殺曰攻敵之國
必強(商子去強)
其刑罰重而信其誅殺猛而必黭然而雷擊之如牆厭
之(荀子彊國)
夫惜草茅者耗禾穗惠盜賊者傷良民今緩刑罰行寬
惠是利姦邪而害善人也(韓非子難二)
古今異俗新故異備如欲以寬緩之政治急世之民猶
無轡策而御駻馬此不知之患也(韓非子五蠧)
布帛尋常庸人不釋鑠金百鎰盜跖不掇不必害則不
釋尋常必害則手不掇百鎰故明主必其誅也(韓非子五蠧)
十仞之城樓季弗能踰者峭也千仞之山跛牂易牧者
夷也故明王峭其法而嚴其刑也(韓非子五蠧)
人之情性莫先於父母父母皆見愛而未必治也君雖
厚愛奚遽不亂今先王之愛民不過父母之愛子子未
必不亂也則民奚遽治哉(韓非子五蠧)
今有不才之子父母怒之弗為改鄉人譙之弗為動師
長教之弗為變夫以父母之愛鄉人之行師長之智三
美加焉而終不動其脛毛不改州部之吏操官兵推公
法而求索姦人然後恐懼變其節易其行矣故父母之
愛不足以教子必待州部之嚴刑者民固矯於愛聽於
威矣(韓非子五蠧)
治賊非治所揆也治所揆也者是治死人也刑盜非治
所刑也治所刑也者是治胥靡也故曰重一姦之罪而
止境内之邪此所以為治也重罰者盜賊也而悼懼者
良民也欲治者奚疑於重刑(韓非子六反)
先聖有諺曰不躓於山而躓於垤山者大故人慎之垤
微小故人易之也今輕刑罰民必易之犯而不誅是驅
國而棄之也犯而誅之是為民設陷也是故輕罪者民之
垤也以輕罪之為民道也非亂國也則設民陷也(韓非子六)
(反)
故母厚愛處子多敗推愛也父薄愛教笞子多善用嚴
也(韓非子六反)
凡人之生也財用足則隳於用力上治懦則肆於為非
財用足而力作者神農也上治懦而行修者曾史也夫
民之不及神農曾史亦已明矣(韓非子六反)
母之愛子也倍父父令之行於子也十母吏之於民無
愛令之行於民也萬父母積愛而令窮吏用威嚴而民
聽從嚴愛之筴亦可决矣(韓非子六反)
今家人之治產也相忍以饑寒相強以苦勞雖犯軍旅
之難饑饉之患温衣美食者必是家也相憐以衣食相
惠以佚樂天饑歲荒嫁妻賣子者必是家也故法之為
道前苦而長利仁之為道偷樂而後窮聖人權其輕重
出其大利故用法之相忍而棄仁人之相憐也(韓非子六反)
慈母之於弱子也愛不可為前然而弱子有僻行使之
隨師有惡病使之事醫不隨師則陷於刑不事醫則疑
於死慈母雖愛無益於振刑救死則存子者非愛也子
母之性愛也臣主權筴也母不能以愛存家君安能以
愛持國(韓非子八說)
荆南之地麗水之中生金人多竊采金采金之禁得而
輒辜磔於市甚衆壅離其水也而人竊金不止夫罪莫
重辜磔於市猶不止者不必得也故今有於此曰予汝
天下而殺汝身庸人不為也夫有天下大利也猶不為
者知必死故不必得也則雖辜磔竊金不止知必死雖
予之天下不為也(韓非子内儲說上)
夫火形嚴故人鮮灼水形懦故人多溺子必嚴子之刑
無令溺子之懦(韓非子内儲說上)
董閼于為趙上地守行石邑山中間深峭如牆深百仞
因問其旁鄉左右曰人嘗有入此者乎對曰無有曰嬰
兒癡聾狂悖之人嘗有入此者乎對曰無有牛馬犬彘
嘗有入此者乎對曰無有董閼于喟然大息曰吾能治
矣使吾法之無赦猶入澗之必死也則人莫之敢犯也
何為不治之(韓非子内儲說上)
夫嚴家無悍虜而慈母有敗子吾以此知威勢之可以
禁暴而德厚之不足以止亂也(韓非子顯學)
宋人有取道者其馬不進倒而投之鸂水又復取道其
馬不進又倒而投之鸂水如此者三雖造父之所以威
馬不過此矣不得造父之道而徒得其威無益於御人
主之不肖者有似於此不得其道而徒多其威威愈多
民愈不用譬之若鹽之於味凡鹽之用有所託也不適
則敗託而不可食威亦然必有所託然後可行(吕氏春秋用民)
夫人之好色非脂粉所能飾大怒之威非氣力所能行
也(陸子本行)
夫負千鈞之重以登無極之高垂峻崖之峭谷下臨不
測之淵雖有慶忌之健賁育之勇莫不震慴悚慄者知
墜則身首肝腦塗山石也故未嘗灼而不敢握火者見其
有灼也未嘗傷而不敢握刃者見其有傷也故立法制
辟若臨百仞之壑握火陷刃則民畏忌而無敢犯禁矣
(鹽鐵論周秦)
慈母有敗子小不忍也嚴家無悍虜督責急也今不立
嚴家之所以制下而修慈母之所以敗子則惑矣(鹽鐵論周)
(秦)
千仞之高人不輕凌千鈞之重人不輕舉(鹽鐵論刑德)
嚴牆三仞樓季難之山高干雲牧豎登之故峻則樓季
難三仞陵夷則牧豎易山巔夫鑠金在罏莊蹻不顧錢
刀在路匹婦掇之非匹婦貪而莊蹻廉也輕重之制異
而利害之分明也(鹽鐵論詔聖)
當此之時不任斤斧折之以武而乃始設禮修文有似
窮醫欲以短鍼而攻疽孔丘以禮說跖也(鹽鐵論大論)
荆木冬生司宼緩刑(焦氏易林歸妹之乾)
次四援我罘罟絓羅于野至測曰援我罘罟不能以仁
也(太玄經第三應)
譬存玄胎息呼吸吐納含景内視熊經島伸者長生之
術也然艱而且遲為者尠成能得之者萬一焉病篤痛
甚身困命危則不得不攻之以鍼石治之以毒烈若廢
和鵲之方而慕松喬之道則死者衆矣仁之為政非為
不美也然黎庶巧偽趨利忘義若不齊之以威糾之以
刑遠羨羲農之風則亂不可振其禍深大以殺止殺豈
樂之哉(抱朴子外篇用刑)
明病之術者杜未生之疾達治亂之要者遏將來之患
若乃以輕刑禁重罪以薄法衞厚利陳之滋章而犯者
彌多有似穿穽以當路非仁人之用懷也(抱朴子外篇用刑)
六軍如林未必皆勇排鋒陷火人情所憚然恬顏以勸
之則投命者尠斷斬以威之則莫不奮擊故役歡笑者
不及叱咤之速用誘悅者未若刑戮之齊(抱朴子外篇用刑)
刀鈍礪之以砥筆秃銛之以刀申韓行法以救亂如刀
砥亦所以利之也(揚子法言註問道篇)
撞洪鐘伐靈鼓旁震八鄙軯礚隠訇若疾霆轉雷而激
迅風也(文選東京賦)
政如冰霜姦宄消亾威如雷霆宼賊不生(意林正部)
夫火之焚人也甚於怠農慎火之力也輕於秬秐通邑
大都有嚴令則火稀無嚴令則燒者數非賞罰不能濟
也(藝文類聚産業部田論)
函牛之鼎沸蟻不得措一足(困學紀聞卷十諸子)
當怒不怒子為豺狼弟為兕虎當鬭不鬭妻為敵國妾
為大宼(道德經指歸卷十二)
猶如兩牛共一軛有人隨後捶豈得不挽重(出曜經三愛品)
簡易
亨魚煩則碎治民煩則散知亨魚則知治民矣(毛詩匪風)
孔子過泰山側有婦人哭於墓者而哀夫子式而聽之
使子路問之曰子之哭也壹似重有憂者而曰然昔者
吾舅死於虎吾夫又死焉今吾子又死焉夫子曰何為
不去也曰無苛政夫子曰小子識之苛政猛於虎也(禮記)
(檀弓下)
布指知寸布手知尺舒肘知尋十尋而索百步而堵三
百步而里千步而井(大戴禮記王言)
善為政者綱舉而網疏綱舉則所羅者廣網疏則小必
漏所羅者廣則為政不苛(晉書劉頌傳)
去弊拯民必存簡恕捨網修綱雖煩易理(宋書武帝中本紀)
推則往召則來如墜重於高如瀆水於地故法不煩而
吏不勞(管子七臣七主)
夫水濁則無掉尾之魚政苛則無逸樂之士故令煩則
民詐政擾則民不定不治其本而務其末譬如拯溺錘
之以石救火投之以薪(鄧析子無厚)
明主之表易見故約立其教易知故言用其法易為故
令行三者立而上無私心則下得循法而治望表而動
隨繩而斵因攢而縫(韓非子用人)
事大衆而數搖之則少成功藏大器而數徙之則多敗
傷烹小鮮而數撓之則賊其澤治大國而數變法則民
苦之是以有道之君貴静不重變法故曰治大國者若
烹小鮮(韓非子解老)
治身者神不勞治國者民不擾故可長久(河上公註老子立戒)
烹小魚不去腸不去鱗不敢撓恐其麋也治國煩則下
亂治身煩則精散(河上公註老子居位)
削薄其德曾累其刑而欲以為治無以異於執彈而來
鳥捭梲而狎犬也亂乃逾甚夫水濁則魚噞政苛則民
亂故夫養虎豹犀象者為之圈檻供其嗜欲適其饑飽
違其怒恚然而不能終其天年者刑有所劫也是以上
多故則下多詐上多事則下多態上多求則下交争不
直之於本而事之於末譬猶揚堁而彌塵抱薪以救火
也故聖人事省而易治求寡而易贍(淮南子主術訓)
夫責少者易償職寡者易守任輕者易權上操約省之
分下效易為之功是以君臣彌久而不相厭(淮南子主術訓)
水濁者魚噞令苛者民亂城峭者必崩岸峭者必陀故
商鞅立法而支解吳起刻削而車裂治國辟若張瑟大弦
䋎則小絃絕矣故急轡數策者非千里之御也(淮南子繆稱訓)
員之中規方之中矩行成獸止成文可以將少而不可
以將衆&KR1419;菜成行缾甌有堤量粟而舂數米而炊可以
治家而不可以治國滌杯而食洗爵而飲浣而後饋可
可以養家老而不可以饗三軍非易不可以治大非簡
不可以合衆(淮南子詮言訓)
軍多令則亂酒多約則辯亂則降北辯則相賊故始於
都者常大於鄙始於樂者常大於悲其作始簡者其終
本必調今有美酒嘉肴以相饗卑體婉辭以接之欲以
合歡爭盈爵之間反生鬭鬭而相傷三族結怨反其所
憎此酒之敗也(淮南子詮言訓)
水濁則魚困令苛則民亂城峭則必崩岸竦則必阤(說苑)
(政理)
寸而度之至丈必差銖而稱之至石必過石稱丈量徑
而寡失簡絲數米煩而不察故大較易為智曲辯難為
慧(說苑談叢)
河出小魚不宜勢煩苛政害民君受其患(焦氏易林无妄之豐)
次七蜜網離于淵不利于鱗測曰蜜網離淵苛法張也
(太玄經第三法)
網離于淵鱗物所害猶苛法於世百姓之疾也(太玄經第三法)
(解)
水濁無掉尾之魚土埆無葳𬎼之木政煩無逸樂之民
(劉子愛民)
密網裁而魚駭宏羅制而鳥驚(補文選陶潜感士不遇賦)
太古質簡制事樸略故耒耜未用於牛而弧矢不加筋
鐵智非闇也(藝文類聚刑法部刑法議)
魚驚網密鳥亂弓多(文苑英華薛道衡碑)
威行法明漏吞舟之魚法不明則類於細櫛細櫛則苛
慝生也(太平御覽服用部梳篦)
吳起教楚悼王損不急之枝官注謂非要急若樹之枝
也養樹者必披落其枝為政者亦損其閑冗(困學紀聞卷十諸子)
農人之治田務去其殊類歸於齊一也不急其荒病除
其所以荒病上承天命下綏百姓莫過於此(道德經註)
節力
天地節而四時成節以制度不傷財不害民(易節)
有冽氿(音軌)泉無浸&KR0008;薪契契寤歎哀我憚(丁佐反)人薪是
&KR0008;薪尚可載也哀我憚人亦可息也(詩小雅大東)
何草不黃桓王之世伐滕薛唐把諸國連歲不息周人
苦之而作是詩(詩說王)
嶃嶃之石桓王伐鄭將帥不堪勞苦而作是詩(詩說王)
園有桃其實之殽國有民得其力(毛詩桃有園)
&KR0008;落木名也既伐而析之以為薪不欲使氿泉浸之浸
之則將濕腐不中用也民人之勞苦者亦不欲使周之
賦歛小東大東極盡之極盡之則將困病亦猶是也(鄭氏)
(箋詩大東)
若弓久張而不落弦則絶其弓力喻民久勞而不息則
亦損民之力也(禮記正義雜記下)
且譬之如天其有五材而將用之力盡而敝之是以無
拯不可沒振(左傳昭公十一年)
國之用民當隨其力任如金冶之器隨器而制形故言
形民之力去其醉飽過盈之心(杜氏解左傳昭公十二年)
國之用民當隨其力任量其力之所堪而任用之不使
勞役過其所堪也如金冶之器隨器而制形者(春秋正義昭公)
(十二年)
鑄冶之家將作器而制其模謂之為形用民之力依模
用之故言形民之力也(春秋正義昭公十二年)
若用民力當隨其所能而制其形模依比形模用民之
力而無有醉飽盈溢之心也(春秋正義昭公十二年)
古之君人者必時視民之所勤民勤於力則功築罕民
勤於財則貢賦少民勤於食則百事廢矣(穀梁莊公二十九年)
財盡則怨力盡則懟君子危之(穀梁莊公三十一年)
魯定公問於顏回曰子亦聞東野畢之善御乎對曰善
則善矣然其馬將必佚公曰何以知之對曰以政知之
昔者帝舜巧於使民造父巧於使馬舜不窮其民力造
父不窮其馬力是以舜無佚民造父無佚馬今東野畢
之御也升馬執轡御體正矣步驟馳騁朝禮畢矣歷險
致遠馬力盡矣然而猶乃求馬不已臣以此知之公曰
吾子之言其義大矣願少進乎回曰臣聞之鳥窮則啄
獸窮則攫人窮則詐馬窮則佚自古及今未有窮其下
而能無危者也(孔子家語顔回)
夫山林不能給野火江海不能實漏巵皆所宜禁也(後漢)
(書王符列傳)
其為艱難譬策羸馬以取道里豈可不加意愛惜其力
哉(魏志杜畿傳)
鼔繁氣易衰呌數力易竭(宋書柳元景傳)
大暑而疾馳甚者馬死薄者馬傷(晏子諫上)
布帛不可窮窮不可飾牛馬不可窮窮不可服士不可
窮窮不可任國不可窮窮不可竊也(晏子春秋襍下)
夫婦節而天地利風雨節而五穀熟衣服節而肌膚和
(墨子辭過)
古之牧天下者不使匠石極巧以敗太山之體不使賁
育盡威以傷萬民之性(韓非子大體)
冬日之閉凍也不固則春夏之長草木也不茂天地不
能常侈常費而况於人乎故萬物必有盛衰萬事必有
弛張國家必有文武官治必有賞罰是以智士儉用其
財則家富聖人愛寶其神則精盛人君重戰其卒則民
衆(韓非子解老)
視強則目不明聽甚則耳不聰思慮過度則智識亂目
不明則不能决黑白之分耳不聰則不能别清濁之聲
知識亂則不能審得失之地(韓非子解老)
今說者曰百里之海不能飲一夫三尺之泉足止三軍
渴臣謂欲生於無度邪生於無禁(尉繚子治本)
東野稷以御見莊公進退中繩左右旋中規莊公曰善
以為造父不過也使之鉤百而少及馬顔闔入見莊公
曰子遇東野稷乎對曰然臣遇之其馬必敗公曰將何
敗少頃東野之馬敗而至莊公召顔闔而問之曰子何
以知其敗也顏闔對曰夫進退中繩左右旋中規造父
之御無以過焉嚮臣遇之猶求其馬臣是以知其敗也
故亂國之使其民不論人之性不反人之情煩為教而
過不識數為令而非不從巨為危而罪不敢重為任而
罰不勝民進則欲其賞退則畏其罪知其能力之不足
也則以為繼矣以為繼知則上又從而罪之是以罪召
罪上下之相讐也由是起矣故禮煩則不莊業煩則無
功令苛則不聽禁多則不行(吕氏春秋適威)
矢之於十步貫兕甲於三百步不能入魯縞騏驥一日
千里其出致釋駕而僵(淮南子說山訓)
昔者舜工於使人造父工於使馬舜不窮其民造父不
極其馬者以故舜無佚人造父無佚馬(韓詩外傳)
馬不調造父不能超千里之迹民不附唐虞不能致同
天之美馬極則變態生而傾憤惟憂矣民困則多離叛
其禍必振矣(抱朴子外篇君道)
民財匱矣而求不已下力竭矣而役不休欲怨難而不
生親其寧之惟永猶斷根以續枝割背以禆腹刻目以
廣明剜耳以開聰也(抱朴子外篇博喻)
夫善御者將以盡其能也盡能在於自任而乃走作驟
步求其過能之用故有不堪而多死馬若任駑驥之力
適遲疾之分雖足迹接乎八荒之表而衆馬之性全矣
(郭子註莊馬蹄)
足寒傷心民勞傷國足温而心平人佚而國寧(劉子愛民)
人君苑囿禽獸故穀人竭力於晝也土木衣綈錦故絲
人竭力於夜也晝夜竭力而猶不足是故為惡政(揚子法言)
(註先知篇)
古有弟子病師數往看之師至弟子輒起因勞而致死
師非不仁弟子非無禮傷於數也(意林魏子)
弓折由射者之數劒缺因用之者多(太平御覽兵部弓)
御者箠策示有威怒東野之敗督責過度(太平御覽兵部障泥)
武王曰吾欲造起居之誡隨之以身箠書曰馬不可極
民不可劇馬極則躓民劇則敗(玉海聖文御製賦)
書井曰原泉滑滑連旱則絶取事有常賦歛有節(玉海踐阼)
(篇集解)
譬如智者籌量牛力所堪多小不令過分以竭其力(佛遺)
(教經羊五)
喻林卷一百二
