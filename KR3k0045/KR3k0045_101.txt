喻林卷一百一眀徐元太撰
政治門(六)
均調
玉鉉在上剛柔節也(易鼎)
有兔無所拘制爰爰然而緩有雉離於羅網之中而急
此二者緩急之不均以喻王之為政有所聽縱者則緩
有所躁蹙者則急此言王為政用心之不均也(毛詩正義兔爰)
山既高峻又以草木平滿其傍倚之甽谷使之齊均以
興尹氏既為尊顯亦當以政教養育其天下民庶使之
齊均(毛詩正義節南山)
弓一時須張一時須弛喻民一時須勞一時須逸勞逸
相參若調之以道化之以理張弛以時(禮記正義雜記下)
不易之地家百畮一易之地家二百畮再易之地家三
百畮(周禮地官大司徒)
柞氏掌攻草木及林麓夏日至令刊陽木而火之冬日
至令剝陰木而水之若欲其化也則春秋變其水火(周禮)
(秋官柞氏)
冬獻狼夏獻麋狼膏聚麋膏散聚則温散則涼以救時
之苦也(鄭氏註周禮天官獸人)
凡和春多酸夏多苦秋多辛冬多鹹調以滑甘各尚其
時味而甘以成之猶水火金木之載於土(鄭氏註周禮天官食醫)
病由氣勝負而生攻其贏養其不足者五味五穀五藥
也(鄭氏註周禮天官疾醫)
不易之地歲種之地美故家百畞一易之地休一歲乃
復種也薄故家二百畞再易之地休二歲乃復種故家
三百畞(鄭氏註周禮地官大司徒)
陽木生山南者陰木生山北者冬斬陽夏斬陰堅濡調
(鄭氏註周禮地官山虞)
神久用則竭形太勞則敝不可以久勞也神不用則鈍
形不用則痿不可以久逸也固當勞逸更遞以宣散其
氣(春秋正義昭公元年)
土氣和而物生之國家和而民附之若以水益水盡乃
棄之無所成也(國語解鄭史伯對桓公)
夫為政猶張琴瑟大絃急者小絃絶(後漢書陳寵列傳)
夫熊經鳥伸雖延歷之術非傷寒之理呼吸吐納雖度
紀之道非續骨之膏盖為國之法有似理身平則致養
疾則攻焉夫刑罰者治亂之藥石也德教者興平之粱
肉也夫以德教除殘是以粱肉理疾也以刑罰理平是
以藥石供養也(後漢書崔寔列傳)
夫綂天下之重如臣乘惡馬而持矛也急之則慮自傷
緩之則懼其失是以馬馳而不制也(晉書李雄傳)
善御者必識六轡盈縮之勢善政者必審官方控帶之
宜(晉書張華傳)
式張琴瑟且調宫羽(魏書竇瑗良吏傳)
琴瑟在於必和更張求其適調(魏書蕭寳夤傳)
天有陰陽風雨晦明之氣人有喜怒哀樂好惡之情節
而行之則和平調理專壹其情則溺而生疢(隋書經籍三志)
造父善馭馬者也善視其馬節其飲食度量馬力審其
足走故能取遠道而馬不罷明主猶造父也善治其民
度量其力審其技能故立功而民不困傷故術者造父
之所以取遠道也主之所以立功名也(管子形勢解)
其冬厚則夏熱其陽厚則陰寒故知虛滿之所在以為
正令已(管子侈靡)
譬猶師曠之調五音也所推形上下無常尺寸以度而
靡不中者故通於樂之情者能作音有本主於中而知
規矩鈎繩之所用者能治人(文子上禮)
天地之間若虛而實人常漸是澹澹之中而以治亂之
氣與之流通相殽饌也故人氣調和而天地之化美殽
於惡而味敗(春秋繁露如天之為)
扁鵲撫息脉而知疾所由生陽氣盛則損乏而調陰寒
氣勝則損乏而調陽是以氣脉調和而邪氣無所留矣
夫拙醫不知脉理之腠血氣之分妄刺而無益於疾傷
肌膚而已矣今欲損有餘補不足富者益富貧者益貧
矣嚴法任刑欲以禁暴止姦而姦猶不止意者非扁鵲
之用鍼石故衆人未得其職也(鹽鐵論輕重)
甄陶天下者其在和乎剛則甈柔則坯龍之潛亢不獲
其中矣是以過中則惕不及中則躍其近於中乎聖人
之道譬猶日之中矣不及則未過則&KR0628;(揚子先知)
竈陰雖沃而灑之陽猶埶而龢之(太玄經第四竈)
且扁鵲之治病也審閉結而通用虚者補之實者瀉之
故病愈自名顯伊尹之佐湯也設輕重而通有無損積
餘以補不足故殷治而君尊(潛夫論實邊)
琴瑟絃有數急柱有前却故調事亦如之也(淮南子汜論訓解)
釀酒於罌烹肉於鼎皆欲其氣味調得也時或鹹苦酸
淡不應口者猶人勺藥失其和也夫政治之有灾異也
猶烹釀之有惡味也(王充論衡譴告篇)
狄牙之調味也酸則沃之以水淡則加之以鹹水火相
變易故膳無鹹淡之失也今刑罰失實不為異氣以變
其過而又為寒於寒為温於温此猶憎酸而沃之以鹹
惡淡而灌之以水也(王充論衡譴告篇)
寒温之疾非藥不愈黍谷之氣非律不調(王充論衡寒温篇)
今熯薪燃釜火猛則湯熱火微則湯冷夫政猶火寒温
猶熱冷也(王充論衡寒温篇)
夫德不可獨任以治國力不可直任以御敵也韓子之
術不養德偃王之操不任力二者偏駮各有不足偃王
有無力之禍知韓子必有無德之患(王充論衡非韓篇)
宰和得節美味渝時而不敗(太玄經第四竈解)
政之於人猶琴瑟也大絃急則小絃絶小絃絶大絃間
矣(劉子愛民)
陰陽調天地和也剛柔均人之和也陰陽不和則水旱
失節剛柔不均則強懦乖政水旱失節則歲敗強弱乖
政則身亡(劉子和性)
夫陶者失剛柔之和則不成器為政失寬猛之中則不
成治(揚子法言註先知篇)
柷敔希聲以諧金石之和鼙鼓疎擊以節繁絃之契是
以經治必宣其通圖物恒審其會(文選陸機演連珠)
且濟時拯世之術豈必體堯蹈舜然後乃理哉期於補
䘺決壞枝柱邪傾隨形裁割要措斯世於安寧之域而
已(廣文選崔子真政論)
夫金木水火以剛柔相濟然後克得其和能為民用若
使金與金相迕火與火相爛則燋然摧折俱不得其所
也(廣文選王仲宣爲劉表與袁尚書書)
聖人制民也如高下制水如燥濕制火(意林商君書)
春風暢物秋霜肅殺同則相濟異若胡越(藝文類聚刑法部刑法賦)
周失之舒秦失之急故周衰無寒歲秦末無燠年(事文類聚)
(水)
高山之巔無樹深海之淵無冰剛太燥温太柔也(太平御覽)
(地部冰)
猶如和羹調食魚肉葱豉各有所宜共相宣發也(本草)
藥有君臣佐使以相宣攝合和宜用一君二臣三佐五
使又可一君三臣九佐使也(本草一卷)
凡陰陽之要陽密乃固兩者不和若春無秋若冬無夏
因而和之是謂聖度(黃帝素問内經生氣通天論)
岐伯曰必先度其形之肥瘦以調其氣之虛實實則瀉
之虛則補之必先去其血脉而後調之無問其病以平
為期(黃帝素問内經三部九候論)
邪氣反勝治之柰何岐伯曰風司于地清反勝之治以
酸温佐以苦甘以辛平之熱司于地寒反勝之治以甘
熱佐以苦辛以鹹平之濕司于地熱反勝之治以苦冷
佐以鹹甘以苦平之火司于地寒反勝之治以甘熱佐
以苦辛以鹹平之燥司于地熱反勝之治以平寒佐以
苦甘以酸平之以和為利寒司于地熱反勝之治以鹹
冷佐以甘辛以苦平之(黃帝素問内經至真要大論篇)
脉急者尺之皮膚亦急脉緩者尺之皮膚亦緩脉小者
尺之皮膚亦減而少氣脉大者尺之皮膚亦賁而起脉
滑者尺之皮膚亦滑脉濇者尺之皮膚亦濇凡此變者
有微有甚故善調尺者不待於寸善調脉者不待於色
能參合而行之者可以為上工上工十全九行二者為
中工中工十全七行一者為下工下工十全六(黃帝素問靈樞)
(經邪氣藏府病形)
高者抑之下者舉之有餘者折之不足者補之佐以所
利和以所宜必安其主客適其寒溫同者逆之異者從
之(黃帝素問内經至眞要大論篇)
治諸勝復寒者熱之熱者寒之温者清之清者温之散
者收之抑者散之燥者潤之急者緩之堅者耎之脆者
堅之衰者補之強者瀉之各安其氣必清必靜則病氣
衰去歸其所宗此治之大體也(黃帝素問内經至眞要大論篇)
夫弓人之為弓也既煞既生既翕既張制以規矩督以
凖繩弦高急者寬而緩之弦弛下者攝而上之其有餘
者削而損之其不足者補而益之弦質相任上下相權
平正為主調和為常故弓可抨而矢可行也(道德經指歸卷十三)
夫冬溫夏涼不失四時之和所以適身也(養性延命錄教誡篇)
譬如車一輪強一輪弱則不安穩(大智度論卷十七)
譬如服藥少則病不除多則增其患應病投藥令不增
減則能愈病(大智度論卷三十一)
譬如乘馬疾則制之遲則鞭之(大智度論卷三十五)
漸舉
若升高必自下若陟遐必自邇(書太甲下)
善政有漸如登高升遠必用下近為始然後終致高遠
(孔氏傳書太甲下政)
月上弦而就盈日始出而就明(鄭氏箋詩天保)
以㒺罟喻為政張之為綱理之為紀(鄭氏箋詩棫樸)
農夫種苗既畢勤力耘鋤去草養苖則苗善矣聖王以
善道教民既畢又須講說學習以勸課之存是去非則
善也(禮記正義禮運)
覆蕢創元天之基䟽涓開環海之宅彼既有漸此亦同
符(晉書武昭王列傳)
合抱之木生於毫末九層之臺起於累土千里之行始
於足下(老子守微)
十圍之木始於把百仞之臺始於下此天之道也聖人
法之(文子道德)
長梧封人問子牢曰君為政焉勿鹵莽治民焉勿滅裂
昔予為禾耕而鹵莽之則其實亦鹵莽而報予芸而滅
裂之其實亦滅裂而報予予來年變齊深其耕而熟耰
之其禾繁以滋予終年厭餐莊子聞之曰今人之治其
形理其心多有似封人之所謂(莊子則陽)
財物貨寳以大為重政教功名反是能積微者速成(荀子)
(彊國)
糟糠不飽者不務粱肉短褐不完者不待文繡夫治世
之事急者不得則緩者非所務也(韓非子五蠧)
次五從水之科滿測曰從水滿科不自越也(太玄經第二從)
且夫治世者若登丘矣必先躡其卑者然後乃得履其
高是故先致治國然後三王之政乃可施也道齊三王
然後五帝之化乃可行也道齊五帝然後三皇之道乃
可從也(潛夫論衰刑)
譬如白月初出漸明至十五日光明圓滿流照十方亦
如海潮月初漸起至十五日大起潮波洄澓萬里法王
政化亦復如是(大方廣佛華嚴經卷十二)
寬大
雷雨作解君子以赦過宥罪(易解)
古者刑不上大夫盖以為摘巢毁卵則鳳凰不翔刳胎
焚夭則麒麟不至刑之則恐誤刑賢者死者不可復生
刑者不可復屬故有罪放之而已所以尊賢者之類也
(何休解公羊宣公元年)
鞭朴之子不從父之教刑戮之民不從君之政言疾之
難行故君子不急斷不意使以為亂源(孔子集語上)
漢興破觚而為圜斵雕而為朴網漏於吞舟之魚而吏
治蒸蒸不至於姦黎民艾安(史記酷吏傳)
昔韓盧之恥莵也上觀下獲不甚多殺願次卿少緩誅
罰思行此術(前漢書酷吏傳)
備曰今指與吾為水火者曹操也操以急吾以寬操以
暴吾以仁操以譎吾以忠(蜀志龐統傳註)
御之良者不在於煩策政之善者無取於嚴刑(隋書史臣酷吏)
(傳)
夫以璵璠之玭而棄其璞以一人之罪而兼其衆則天
下無美寳信士也(鹽鐡論晁錯)
霜雪晩至五穀猶成雹霧夏隕萬物皆傷由此觀之嚴
刑以治國猶任秋冬以成穀也(鹽鐡論論菑)
治民者若大匠之斵斧斤而行之中繩則止(鹽鐡論大論)
高牆狹基不可立矣嚴法峻刑不可久也(鹽鐡論詔聖)
聞為國忠信以損怨不聞作威以防怨譬之若防川也
大決所犯傷人必多吾不能救也不如小決之使導吾
聞而藥之也(新序雜事四)
譬之野獸蹴之窮地意急情盡則和聲不至而氣息不
理茀然暴怒但生&KR0146;疵以對之也夫寬以容物物必歸
焉(郭子註莊人間世)
傷秋荼之密網惻夏日之嚴威永念畫冠緬追刑厝(文選)
(王融策秀才文)
貴平
節彼南山有實其猗(音醫)赫赫師尹不平謂何(詩小雅節南山)
戎車之安從後視之如摯從前視之如軒然後適調也
(鄭氏箋詩六月)
鳲鳩之鳥在桑其子飛去在梅以其平均飬之故得長
大而飛去以興人君之德亦能均壹飬民飬民得成就
而安樂(毛詩正義鳲鳩)
鳲鳩之鳥在於桑木之上為巢而其子有七兮鳲鳩飬
之能平均用心如壹以興人君之德飬其國人亦當平
均如壹(毛詩正義鳲鳩)
罍大似富衆缾小似貧寡然罍缾並列俱以酌之則當
多酌罍而少酌缾以至於俱盡是均也猶上之賦役亦
富貧並對俱以役之則當多役富而少役貧以至於俱
堪亦為均也(毛詩正義蓼莪)
罍器大缾器小酌酒者當多酌罍少酌缾不使小缾先
竭今缾之既盡矣而罍尚盈滿是為酌罍者之恥也以
興民有富而多丁貧而寡弱治民者當多役富少役貧
不使貧者先困今貧者既困矣而富者尚饒裕是王之
恥也(毛詩正義蓼莪)
周之貢賦之道其均如砥石然周之賞罰之制其直如
箭矢然是所行之政皆平而不曲也(毛詩正義大東)
凡相敵歛錢飲酒必非忘懷之酌得而遽飲必令平徧
不徧頗與周禮次序旅酬相似也(禮記正義禮器)
臨官莫如平臨財莫如廉(孔子集語上)
理有一準則民無覬覦法啓二門則吏多威福(魏書出帝紀)
天下之所以平者政平也政之所以平者人平也人之
所以平者心平也夫平猶權衡然加銖兩則移矣載其
所不欲其為銖兩者倍矣(子華子北宫子仕)
夫投鈎以分財投策以分馬非鈎策為均也使得美者
不知所以美使得惡者不知所以惡此所以塞願望也
(慎子威德)
善為吏者樹德不能為吏者樹怨槩者平量者也吏者
平法者也治國者不可失平也(韓非子外儲說左)
聖人執一政以繩百姓持一槩以等萬民(陸子懷慮)
夫繩之為度也可卷而伸也引而伸之可直而晞故聖人
以身體之夫修而不横短而不窮直而不剛久而不忘者
其惟繩乎故恩推則懦懦則不威嚴推則猛猛則不和
愛推則縱縱則不令刑推則虐虐則無親(淮南子汜論訓上)
循理守常曰道臨危制變曰權權之為稱譬猶權衡也
衡者測邪正之形權者揆輕重之勢量有輕重則形之
於衡今加一環於衡左則右蹶加之於右則左蹶唯莫
之動則平正矣人之於事臨宜制變量有輕重平則行
之亦猶此也(劉子明權)
里中社平為之宰分肉食甚均里父老曰善陳孺子之
為宰平曰嗟乎使平得宰天下亦如此肉矣(藝文類聚禮部社稷)
五雀六鷰飛集衡衡適平一雀一鷰飛而易處則雀重
而鷰輕(藝文類聚鳥部鷰)
聖人之治民也如高下制水如燥濕制火也(太平御覽人事部叙)
(聖)
天下所以平者政平也政所以平者心平也心所以平
者衡平也衡所以平者銖兩平也銖兩所以平者毫釐
平也無所不均也無所不平也謂之太平(太平御覽人事部公平)
吾心如秤不能為人作輕重(太平御覽人事部心)
邑中人民俱出獵任安常為人分麋鹿雉兔部署老小
當壯劇易處衆人皆喜曰無傷也任少卿分别平(太平御覽)
(獸部鹿)
帝曰善平氣何如岐伯曰謹察隂陽所在而調之以平
為期正者正治反者反治(黃帝素問内經至真要大論篇)
譬如長者六子幼稚並皆愛念無偏黨心長者在外其
宅火起於其六子先後救不不也其父於子心平等故
(波羅蜜多經卷五百六十八)
又如坑坎之處水悉平等(勝天王波羅蜜經)
執御斯心平等恒一如地水火風無有憎愛(阿差末菩薩經卷一)
喻如秤物隨重頭下其物若輕少便即頭高物若均平
其秤亦平(蘇婆呼童子經卷上)
譬如三種藥對治風冷熱藥不擇種姓貴賤皆能治(大莊)
(嚴經論卷八)
明刑
天地以順動故日月不過而四時不忒聖人以順動則
刑罰清而民服(易豫)
動而明雷電合而章(易噬嗑)
雷電噬嗑先王以明罰勅法(易噬嗑)
六二噬膚滅鼻(易噬嗑)
六三噬腊肉遇毒(易噬嗑)
九四噬乾肉得黃金貞厲无咎(易噬嗑)
山下有火賁君子以明庶政无敢折獄(易賁)
雷電皆至豐君子以折獄致刑(易豐)
山上有火旅君子以明慎用刑而不留獄(易旅)
澤上有風中孚君子以議獄緩死(易中孚)
刑人不服若齧其腊肉非但難齧亦更生怨咎猶噬腊
而難入復遇其毒味然也(周易正義噬嗑)
刑罰之所從生有源不務塞其源而務刑殺之是為民
設䧟以賊之也(大戴禮記盛德)
鷹祭鳥之後殺鳥不必盡食猶若人君行刑但戮之而
已(禮記正義月令)
牽牛以蹊人之田而奪之牛牽牛以蹊者信有罪矣而
奪之牛罰已重矣(左傳宣公十一年)
人利其璧以璧為罪(杜氏解左傳桓公十年)
及陷於罪然後從而刑之是㒺民也(孟子梁惠王上)
是方四十里為阱於國中(孟子梁惠下)
今有殺人者或問之曰人可殺與則將應之曰可彼如曰
孰可以殺之則將應之曰為士師則可以殺之(孟子公孫丑下)
設陷阱者不過丈尺之間耳今王陷阱乃方四十里(趙氏)
(註孟子梁惠王上)
善哉為吏其用法一也思仁恕則樹德加嚴暴則樹怨
公以行之其子羔乎(孔子家語致思)
四馬方馳驚前者斬其數必正若是越難成矣(越絶請糴内傳)
鬻棺者欲歲之疫非憎人欲殺之利在於人死也今治
獄吏欲陷害人亦猶此矣(前漢書刑法傳)
時天旱禁酒釀者有刑吏於人家索得釀具論者欲令
與作酒者同罰雍與先主游觀見一男女行道謂先主
曰彼人欲行淫何以不縛先主曰卿何以知之雍對曰
彼有其具與欲釀者同先主大笑而原欲釀者(蜀志簡雍傳)
亡者刖足無所用復亡盗者截手無所用復盗淫者割
其勢理亦如之除惡塞源莫善於此(晉書刑法志)
采其根牙之微致之於機格之上稱輕重於豪銖考輩
類於參伍然後乃可以理直刑正(晉書刑法志)
今所注皆網羅法意格之以名分使用之者執名例以
審趣舍伸繩墨之直去析薪之理也(晉書杜預傳)
剪韭復生寧失有罪抱木牢戶未必非冤(南齊書孔稚圭傳史臣)
乃遣聽已暴之辜替網觸羅之鳥(南齊書劉休傳)
雖事異鑽皮文非刺骨猶復因兹舌杪成此筆端(梁書王僧孺傳)
惟王建國刑以助禮猶寒暑之贊隂陽山川之通天地
(北齊書文苑李廣傳)
聖人仰視法星旁觀習坎彌縫五氣取則四時莫不先
春風以播恩後秋霜而動憲(隋書刑法志)
凡赦者小利而大害者也故久而不勝其禍毋赦者小
害而大利者也故久而不勝其福故赦者犇馬之委轡
毋赦者座睢之礦石也(管子法法)
不以私恚害公法不為禽獸傷人民不為草木傷禽獸
不為野草傷禾苗(晏子春秋諫下)
夫代司殺者是謂代大匠斵夫代大匠斵者希有不傷
手者矣(老子制惑)
事敗而弗誅則游說之士孰不為用矰繳之說而徼倖
其後(韓非子五蠧)
且夫以法行刑而君為之流涕此以效仁非以為治也
夫垂涕不欲刑者仁也然而不可不刑者法也先王勝
其法不聽其泣則仁之不可以為治亦明矣(韓非子五蠧)
天道至明司殺者常猶春生夏長秋收冬藏斗杓運移
以節度行之人君欲代殺之是猶拙夫代大匠斵木勞
而無功也(河上公註老子制惑)
人君行刑罰猶拙人代大匠斵則方圓不得其理還自
傷代天殺者失紀綱不得紀綱還受其殃也(河上公註老子制惑)
所以貴扁鵲者非貴其隨病而調藥貴其擪息脉血知
病之所從生也所以貴聖人者非貴隨罪而鑒刑也貴
其知亂之所由起也(淮南子恭族訓)
天之志常直隂空處稍取之以為助故刑者德之輔隂
者陽之助也陽者歲之主也(春秋繁露天辯在人)
一人有罪州里驚駭十家奔亡若癰疽之相濘色淫之
相連一節動而百枝搖(鹽鐡論申韓)
罷馬不畏鞭箠罷民不畏刑法雖曾而累之其亡益乎
(鹽鐡論詔聖)
今以子誅父以弟誅兄親戚小坐什伍相連若引根本
之及華葉傷小指之累四體也(鹽鐡論周秦)
人君不畜惡民農夫不畜無用之苗無用之苗苗之害
也無用之民民之賊也鉏一害而衆苗成刑一惡而萬
民悦雖周公孔子不能釋刑而用惡家之有鉏子器皿
不居况鉏民乎民者教於愛而聽刑故刑所以正民鉏
所以别苗也(鹽鐡論後刑)
夫不傷民之不治而伐已之能得姦猶弋者覩鳥獸挂
罻羅而喜也今天下之被誅者不必有管蔡之邪鄧析
之偽恐苗盡而不别民欺而不治也(鹽鐵論後刑)
民陷於㒺從而獵之以刑是猶開其闌牢發以毒矢也
不盡不止(鹽鐡論後刑)
刑之於治猶策之於御也良工不能無策而御有策而
勿用聖人假法以成教教成而刑不施(鹽鐡論後刑)
有司法之若救爛撲焦不能禁非(鹽鐡論刑德)
網䟽則獸笑法䟽則罪漏罪漏則民放佚而輕犯禁故
禁下必法(鹽鐡論刑德)
執法者國之轡銜刑罰者國之維檝故轡銜不飭雖王
良不能以致遠維檝不設雖良工不能以絶水(鹽鐡論刑德)
父不能愛無益之子君不能愛不軌之民(說苑談叢)
次七金剛内柔血流於田測曰金剛内柔法太傷也(太玄經第三疆)
次五大腹決其股脱君子有斷小人以活測曰大腹決
脫斷得理也(太玄經第三斷)
司馬法曰小罪聅中罪刖大罪剄(許氏說文卷五)
今有酒徒十人羣居而飲有客請曰今日之飲毋隠厥
技以為劇可乎其一人進曰吾善於簫有二人曰吾善
於歌又有二人曰吾善於舞二人善於奕二人善於壺
客曰若之藝咸聽士酒謂簫者曰吾忽焉舉觴而簫不
應者罰忽焉投觴而簫不節者罰頃之簫者醉而不能
罰矣又謂歌者曰吾忽焉舉觴而歌不應者罰忽焉投
觴而歌不節者罰頃之歌者又醉而不能罰矣至於舞
者亦然奕者壺者亦然客笑而喜曰吾一觴而困九人其
亦善罰矣乎何取於藝也九人曰何子之能忽於罰而
不能忽於賞也無亦罰吾以酒而罰子以名乎夫酒可
以罰可以賞是酒不為厲也人猶惡醉而辱之今有司
罰人以錢穀刑人以刀鋸是猶簫既罰而斷其指歌不
賞而鉗其唇不亦甚乎(天禄閣外史五難)
且刑猶刃也巧人以自成拙者以自傷亦猶水火者所
以活人亦所以殺人存乎能用之與不能用(抱朴子外篇用刑)
夫匠石不舍繩墨故無不直之木明主不廢戮罰故無
陵遲之政也(抱朴子外篇用刑)
誅一以振萬損少以成多方之櫛髮則所利者衆比於
割疽則所全者大是以灸刺㠁痛而不可止者以痊病
也刑法凶醜而不可罷者以救弊也(抱朴子外篇用刑)
律者中也黃鍾調起五音以正法律馭民八刑克平以
律為名取中正也(文心雕龍書記)
昔王良之善御也識馬之饑飽規矩徐疾之節故鞭策
不載而千里可期然不可以無鞭策者以馬之有佚也
聖人之為治也以爵賞勸善以仁化飬民故刑罰不用
太平可致然而不可廢刑罰者以民之有縱也(劉子賞罰)
猛虎在深山百獸震恐及在檻穽之中搖尾而求食積
威約之漸也故有畫地為牢勢不可入削木為吏議不
可對定計於鮮也(文選司馬遷報任少卿書)
先王制禮以崇敬作刑以明威刑罰威獄以類天之震
曜殺戮也(玉海刑制)
號令不時命曰傷天焚林斬木不時命曰傷地斷獄立
刑不當命曰傷人(意林晁錯新書)
今有弱子當陷大辟問其慈父必乞以肉刑代之苟可
以生易死也有道之君能不以此加百姓乎蛇螫在手
壮夫斷其腕謂其雖斷不死也(意林物理論)
曹義曰縶馴駒以縿絆御悍馬以腐索今制民以輕刑
亦如死也(意林物理論)
救嬰孩之疾而不忍鍼艾更加他物以致死也今除肉
刑者更衆何異服他藥也(意林物理論)
太公東封齊齊東海上有居士曰狂獝華士昆弟三人
立議曰上不臣天子下不事諸侯耕作而食掘井而飲
無吾求上太公至營丘使執而殺之周公聞發急傳問
之太公荅曰今有馬如驥之狀天下至良也驅之不前
引之不至左之不左右之不右賢士而不為王用猶驥
之不可以左右是以誅之(太平御覽刑法部誅)
車輕道近則鞭策不用鞭策之所用遠道重任也刑罰
也者民之鞭策也(太平御覽刑法部叙刑下)
若親貴犯罪大者必議小者必赦是縱封豕於境内放
長蛇於左右也(太平御覽刑法部赦)
飄風苦雨溱溱而至此天之所以罰百姓不上同於(闕)
也(太平御覽天部下)
喻林卷一百一
