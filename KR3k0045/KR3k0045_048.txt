喻林卷四十八明徐元太撰
人事門(四十六)
倒置
綠兮衣兮綠兮黃裏綠兮衣兮綠兮黃裳(詩國風綠衣)
山有扶蘇隰有荷華(叶芳無反)不見子都乃見狂且山有
喬松隰有游龍不見子充乃見狡童(詩國風山有扶蘇)
舟人之子熊羆是裘私人之子百僚是試(詩小雅大東)
隰桑刺幽王也小人在位君子在野(毛詩隰桑)
鶖也鶴也皆以魚為美食者也鶖之性貪惡而今在梁
鶴潔白而反在林幽王養褒姒而餒申后近惡而遠善
(鄭氏箋詩白華)
為綠衣兮當先染絲而後製衣是汝婦人之所為汝何
故亂之先製衣而後染使失制度也以興嫡在先而尊
貴妾在後而卑賤是汝賤妾之所為汝何故亂之令妾
在先而尊嫡在後而卑是亂嫡妾之禮失本末之行(毛詩)
(正義綠衣)
間色之綠不當為衣猶不正之妾不宜嬖寵今綠兮乃
為衣兮間色之綠今為衣而見正色之黃反為裏而隠
以興今妾兮乃蒙寵兮不正之妾今蒙寵而顯正嫡夫
人反見疎而微綠衣以邪干正猶妾以賤陵貴(毛詩正義綠衣)
山上有扶蘇之木隰中有荷華之草木生於山草生於
隰高下各得其宜以喻君子在上小人在下亦是其宜
今忽置小人於上位置君子於下位是山隰之不如也
(毛詩正義山有扶蘇)
山上有枯槁之松木隰中有放縱之龍草松木雖生高
山而柯條枯槁龍草雖生於下隰而枝葉放縱喻忽之
養臣君子在於上位則不加恩澤小人在於下位則禄
賜豐厚言忽養臣顛倒失其所也(毛詩正義山有扶蘇)
玄文幽處兮矇謂之不章離婁微睇兮瞽以為無明變
白而為黑兮倒上以為下鳳凰在笯兮雞雉翔舞同糅
玉石兮一槩而相量(史記屈原傳)
鸞鳳伏竄兮鴟梟翺翔闒茸尊顯兮讒䛕得志聖賢逆
曳兮方正倒植世謂伯夷貪兮謂盜跖廉莫邪為頓兮
鉛刀為銛于嗟嘿嘿兮生之無故斡棄周鼎兮而寶康
瓠騰駕罷牛兮驂蹇驢驥垂兩耳兮服鹽車章甫薦屨
兮漸不可久(史記賈生傳)
子獨不見鴟梟之與鳳凰翔乎蘭芷芎藭棄於廣野蒿
蕭成林使君子退而不顯衆公等是也(史記日者傳)
資娵娃之珍髢兮鬻九戎而索賴鳳皇翔於蓬陼兮豈
鴐鵝之能捷騁驊騮以曲囏兮驢騾連蹇而齊(漢書揚雄傳上)
珍蕭艾於重笥兮謂蕙芷之不香斥西施而弗御兮羈
要裊以服箱(後漢書張衡列傳)
公卿所舉率黨其私所謂放鴟梟而囚鸞鳳(後漢書劉陶傳)
燕石緹襲以華國兮和璞遥棄於南荆夏像韜塵于市
北兮瓶罍抗方於兩楹鸞凰耿介而偏栖兮蘭桂背時
而獨榮(晉書摰虞傳)
倒戈授人必至之禍(宋書胡藩傳)
冠履倒錯珪甑莫辯(梁書武帝紀中)
墨以為明狐而為蒼以一為二以二為三公不能禁也
(子華子晏子問黨)
仁人詘約暴人衍矣忠臣危殆讒人服矣璇玉瑶珠不
知佩也雜布與錦不知異也閭娵子奢莫之媒也嫫母
刁父是之喜也以盲為明以聾為聰以危為安以吉為
凶(荀子賦篇)
螭龍為蝘蜓鴟梟為鳳凰(荀子賦篇)
夫有天賞得為主而未常得主之實此之謂大悲是正
坐於夕室也其所謂正乃不正矣(吕氏春秋明理)
夫本末舛逆首尾横决國制搶攘非有紀也(賈子數寧)
披羊裘而賃固其事也貂裘而負籠甚可怪也(淮南子說山訓)
鳳鳥不識珍寶梟鴟(孔叢子記問)
頭尾顛倒不知緒處(焦氏易林離之井)
首陽為拙柱下為工(揚子淵騫)
楚國戶服白蒿滿其要𢃄以為芬芳反為幽蘭臭惡為
不可佩也以言君親愛讒佞憎遠忠直賢良而不宜近
之也(王逸註楚辭離騷經)
麋當在山林而在庭中蛟當在深淵而在水涯以言小
人宜在山野而陞朝廷賢者當居尊官而為僕隸也(王逸)
(註楚辭九歌)
言世人皆棄崑山之玉大澤之龜反相與重貴小石也
言闇君貴佞偽賤忠直也(王逸註楚辭惜誓)
言君乃拔去芝草賤棄橘柚種植芋荷養育苦李愛重
小人斥逐君子也(王逸注楚辭七諫)
言君放遠要褭英俊之士而駕槖駝任使罷駑鈍朽之
人而棄明賢之士也(王逸註楚辭七諫)
言甂甌之器登明堂周鼎反入於深淵之水言小人任
政賢者隠思也(王逸註楚辭七諫)
痛鳳兮遠逝仁智之士遁世去也畜鴳兮近處畜養佞
䛕而親附也鯨鱏兮幽潛大賢隠匿竄林藪也從蝦兮
遊陼小人並進於朝廷也(王逸注楚辭九懷)
言葛有正直之枝抑棄枯槁而不見采朽壤惡者滿車
陞進反見珍重御尊顯以言真正之人棄於山野佞曲
之臣陞於顯朝也(王逸注楚辭九懷)
言與多力烏獲同車驂乘令仁賢邵公執役養馬失其
宜者也(王逸注楚辭九歎)
言甘棠香美之木枯於草中而不見御反種蒺藜棘刺
之木滿於中庭以言遠仁賢近讒賊也(王逸注楚辭九歎)
言蔡女美好反見貶黜而去離帷幄戎狄醜婦反入椒
房被五綵繡衣夫人之服也(王逸注楚辭九歎)
言葛藟惡草乃緣於桂樹鴟鴞貪鳥而集於木蘭以言
小人進在顯位貪佞升為公卿者也(王逸注楚辭九歎)
言西施美好棄於後宮不見進御仳倠醜女反倚立徧
兩楹之間侍左右也(王逸注楚辭九歎)
言乃藏九鼎於江淮之中反炊土釡於堂宇之上猶言
棄賢智近愚頑者也(王逸注楚辭九歎)
言乃破伯牙號鍾所鼓之鳴琴反持凡人小筝急張其
絃而彈之以言世憎惡大賢之言親信小人之語也(王逸)
(注楚辭九歎)
言退却騏驥以轉物徙重車乘駑頓驢驘反以奔走馳
逐急疾失其性也以言役使賢者令之負擔進用頑愚
以任政職亦失其志也(王逸注楚辭九歎)
言鳴鳩鳥輕佻巧利乃棲於桑榆居茂木之上鼓翼而
鳴得其所也此言讒佞弄口妄說以居尊位得志意也
(王逸注楚辭九歎)
不辨黑白棄玉取石虎羊同羣(武侯十六策隂察)
且夫含血氣物之生也行則背在上而腹在下其病若
死則背在下而腹在上何則背肉厚而重腹肉薄而輕
也賢儒俗吏並在當世有似於此將明道行則俗吏載
賢儒賢儒乘俗吏將闇道廢則俗吏乘賢儒賢儒處下
位猶物遇害腹在上而背在下也且背法天而腹法地
生行得其正故腹背得其位病死失其宜故腹反而在
背上非唯腹也凡物仆僵者足又在上賢儒不遇仆廢於
世踝足之吏皆在其上東方朔曰目不在面而在於足
救昧不給能何見乎(王充論衡狀留篇)
棄此蓀芷襲彼蕭艾(嵇中散集兄秀才公穆入軍贈詩)
夫以玉為石者亦將以石為玉矣以賢為愚者亦將以
愚為賢矣以石為玉未有傷也以愚為賢者亡之診盖
診亡者雖存而必亡猶脉死者雖生而必死也可勿慎
乎(抱朴子外篇權材)
背公之俗彌劇正直之道遂壊於是斥鷃因驚風以凌
霄朽舟託迅波而電邁鸞鳳卷六翮於叢棘鷁首滯潢
汙而不擢矣(抱朴子外篇吳失)
駑蹇矯首於琱(多么切)輦駥驥委牧乎林坰(抱朴子外篇名實)
於是鼖鼓戢雷霆之音鞉(徒刀切)鞞(奴移切)咨蝶鼛(音高)之響
芳蕙芟夷臭鮑佩御玄鬯傾棄而不羞醨酪專灌於圓
丘汗血驅放而垂耳跛蹇馳騁於鑾軒此古人之所以
懷沙負石赴流魚葬而不堪與之同世也(抱朴子外篇名實)
養豺狼而殱驎虞殖枳棘而翦椒桂(抱朴子外篇漢過)
殷雷輷磕於龍潛之月凝霜肅殺乎朱明之運(抱朴子外篇吳)
(失)
小畜髀(補尒切)之反頁(音頡)之&KR2054;傳曰髀之反股在上也頁
之&KR2054;首在下也(元包仲陽)
蘇糞壤以充幃兮謂申椒其不芳(文選屈原離騷經)
蟬翼為重千鈞為輕黃鐘毁棄瓦釡雷鳴讒人高張賢
士無名(文選屈原卜居)
順帝之末京師謠曰直如弦死道邊曲如鉤反封侯(文選)
(袁陽源倣白馬篇詩注)
方世俗之幽昏兮眩白黑之美惡放山川之龜玉兮相
與貴夫礫石(補文選賈誼惜逝)
握剞劂而不用兮操規榘而無施騁騏驥於中庭兮焉
能極夫遠道置猿狖于櫺檻兮夫何以責其捷巧駟跛
鼈而上山兮吾固知其不能陞釋管晏而任臧獲兮何
權衡之能稱箟(昆)簬(路)雜於黀(鄒)蒸兮機逢矢以射革
(補文選莊忌哀時命)
伊優北堂上骯髒倚門邊(補文選趙壹疾邪賦)
梟鴞既以成羣兮玄鶴弭翼而屏移蓬艾親入御於牀
第兮馬蘭踸踔而日加棄捐(廣文選東方曼倩怨世)
西施媞媞而不得見兮嫫母勃屑而日侍桂蠧不知所
淹留焉蓼蟲不知徙乎葵菜(廣文選東方曼倩怨世)
親讒諛而疎賢聖兮訟謂閭娵為醜惡愉近習而蔽遠
兮孰知察其黑白(廣文選東方曼倩怨世)
行明白而曰黑兮荆棘聚而成林江離棄於窮巷兮蒺
藜曼乎東廂賢者蔽而不見兮讒䛕進而相朋梟鴞並
進而俱鳴兮鳳皇飛而高翔(廣文選東方曼倩怨世)
斥逐鴻鵠兮近習鴟梟斬伐橘柚兮列樹苦桃(廣文選東方曼)
(倩七諫)
鸞皇孔鳳日以遠兮畜鳬鴐鵝雞鶩滿堂壇兮鼃黽游
乎華池要褭奔亡兮騰駕槖駝鉛刀進御兮遥棄太阿
拔搴玄芝兮列樹芋荷橘柚委枯兮苦李旖旎甂甌登
於明堂兮周鼎潜乎深淵(廣文選東方曼倩謬諫)
今反表以為裏兮顛裳以為衣戚宋萬扵兩楹兮廢周
邵於遐夷却騏驥以轉運兮騰驢驘以馳逐蔡女黜而
出帷兮戎婦入而綵繡服慶忌囚於阱室兮陳不占戰
而赴圍破伯牙之號鍾兮挾人筝而彈緯藏瑉石於金
匱兮捐赤瑾於中庭韓信蒙於介胄兮行夫將而攻成
莞芎棄於澤洲兮瓟&KR0008;蠧於筐簏麒麟奔於九臯兮熊
羆羣而逸囿折芳枝與璚華兮樹枳棘與薪柴掘荃蕙
與射干兮耘藜藿與蘘荷(廣文選劉子政憂告)
傷明珠之赴泥兮魚眼璣之堅藏同駑驘與乘駔兮雜
班駮與闒茸葛藟虆於桂樹兮鴟鴞集于木蘭偓促談
於廊廟兮律魁放乎山間惡虞氏之簫韶兮好遺風之
激楚潜周鼎於江淮兮㸑土鬵於中宇(廣文選劉子政惜賢)
播規榘以背度兮錯權衡而任意操䋲墨而放棄兮傾
容幸而侍側甘棠枯於豐草兮藜棘樹於中庭西施斥
於北宮兮仳倠倚於彌楹烏獲戚而驂乘兮燕公操於
馬圉蒯瞶登於清府兮咎繇棄於壄外(廣文選劉子政愍命)
菀蘼蕪與菌若兮漸藁本於洿瀆淹芳芷於腐井兮棄
雞駭於筐簏執棠谿以刜蓬兮秉干將以割肉筐澤瀉
以豹鞹兮破荆和以繼築(廣文選劉子政靈懷)
載約屨而正朝服兮降皮弁以為履寶礫石於廟堂兮
面隋和而不眠(廣文選劉子駿遂初賦)
𣢾冬而生兮凋彼葉柯瓦礫進寶兮捐棄隋和鉛刀厲
御兮頓棄太阿驥垂兩耳兮中坂蹉跎蹇驢服駕兮無
用日多修潔處幽兮貴寵沙劘鳳皇不翔兮鶉鴳飛揚
(廣文選王子淵陶壅)
指正義兮為曲訿璧玉兮為石鶻鵰遊兮華屋鵕䴊棲
兮柴簇(廣文選王叔師遭厄)
菽藟兮蔓衍芳虈兮挫枯朱紫兮雜亂曾莫兮别諸(廣文)
(選王叔師怨上)
貪枉兮黨比貞良兮煢獨鵠竄兮枳棘鵜集兮帷幄&KR0034;
蕠兮青葱藁本兮萎落(廣文選王叔師憫士)
茅絲兮同䋴冠屨兮共絇督萬兮侍宴周邵兮負芻白
龍兮見射霛龜兮執拘(廣文選王叔師悼亂)
寶彼兮沙礫捐此兮夜光椒瑛兮湼汙葈耳兮充房(楚辭)
(王逸傷時)
鸞鳥鳳皇日以遠兮燕雀烏鵲巢堂壇兮露申辛夷死
林薄兮腥臊並御芳不得薄兮(楚辭屈原惜誦)
痛鳳兮遠逝畜鴳兮近處鯨鱏兮幽潛從蝦兮遊陼(楚辭)
(王褒匡機)
堇荼茂兮敷疏蘅芷彫兮瑩嫇(楚辭王逸悼亂)
穢杯盂之周用令瑚璉以抗閣恨騾驢之進庭屏騏驥
於溝壑(藝文類聚人部言志賦)
鸋鴂軒翥鸞鳳挫翮啄碎琬琰寶其瓴甋(藝文類聚禮部弔文)
淳于髠至鄰家見其竈突之直而積薪在傍謂曰此且
有火使為曲突而徙薪鄰家不聽後果焚其屋鄰家救
火乃滅烹羊具酒謝救火者不肯呼髠智士譏之曰曲
突徙薪無恩澤燋頭爛額為上客盖傷其賤本而貴末
也(藝文類聚火部竈)
俚語云州縣符如霹靂得詔書但以掛壁(太平御覽天部霹靂)
二至改度乖錯委曲隆冬大暑盛夏霜雪(参同契)
猶如有人濟海求寶不取真珠直取金精亦如有人棄
妙音聲而聽惡響如捨正室而愛婢妾如捨金器而取
瓦盂如棄甘露法味而食惡毒食如捨善男子而親諸
惡友如棄良醫而信巫鬼如捨元始天尊甘露法食而
服魔怨種種惡味(元陽妙經卷八)
如有貧人得無價寶棄而翻取迦遮末尼(波羅蜜多經卷四百四十)
如有飢人得百味食棄而求噉稊稗等飯(波羅蜜多經卷四百四十)
譬如愚人捨月禮事星宿(大寶積經卷一百一十二)
惑亂
上九睽孤見豕負塗載鬼一車先張之弧後說之弧匪
寇婚媾往遇雨則吉(易睽)
蓼蓼然長大者正是莪也而不精審視之以為非莪反
謂之維蒿(毛詩正義蓼莪)
如當路築室得人而與之謀所為路人之意不同故不
得遂成也(鄭氏箋詩小旻)
譬欲秦而更楚假南路於東尋(北齊書文苑顏之推傳)
適鄢郢而迷塗入邯郸而失步(隋書王貞文學傳)
惑者狂者木石之樸也而道義未戴焉(晏子春秋問下)
秦人逢氏有子少而惠及壯而有迷罔之疾聞歌以為
哭視白以為黑饗香以為朽嘗甘以為苦行非以為是
意之所之天地四方水火寒暑無不倒錯者焉其父之
魯過陳遇老耼因告其子之證老耼曰汝庸知汝子之
迷乎今天下之人皆惑於是非昏於利害同疾者多固莫
有覺者且一身之迷不足傾一家一家之迷不足傾一鄉
一鄉之迷不足傾一國一國之迷不足傾天下天下盡迷
孰傾之哉向使天下之人其心盡如汝子汝則反迷矣哀
樂聲色臭味是非孰能正之且吾之言未必非迷而况
魯之君子迷之郵者焉能解人之迷哉(列子周穆王)
三人行而一人惑所適者猶可致也惑者少也二人惑
則勞而不至惑者勝也而今也以天下惑予雖有祈嚮
不可得也(莊子天地)
水動而影搖人不以定美惡水勢玄也瞽者仰視而不
見星辰不以定有無用精惑也(荀子解蔽)
冥冥而行者見寢石以為伏虎也見植木以為後人也
冥冥蔽其明也醉者越百步之溝以為蹞步之澮也俯
而出城門以為小之閨也酒亂其神也厭目而視者視
一為兩掩耳而聽者聽漠漠以為洶洶勢亂其官也(荀子)
(觧蔽)
齊景公游少海𫝊騎從中來謁曰嬰疾甚且死恐公後
之景公遽起𫝊騎又至景公曰趨駕煩且之乘使騶子
韓樞御之行數百步以騶為不疾奪轡代之御可數百
步以馬為不進盡釋車而走以煩且之良而騶子韓樞
之巧而以為不如下走也(韓非子外儲說左)
毁譽成黨衆口熏天賢不肖不分以此治國賢主猶惑
之也又况乎不肖者乎(呂氏春秋離謂)
鄰父有與人鄰者有枯梧樹其鄰之父言梧樹之不善
也鄰人遽伐之鄰父因請而以為薪其人不說曰鄰者
若此其險也豈可為之鄰哉此有所宥也夫請以為薪
與弗請此不可以疑枯樹之善與不善也齊人有欲得
金者清旦被衣冠往鬻金者之所見人操金攫而奪之
吏搏而束縛之問曰人皆在焉子攫人之金何故對吏
曰殊不見人徒見金耳此真大有所宥也夫人有所宥
者固以晝為昏以白為黑以堯為桀宥之為敗亦大矣
(吕氏春秋去宥)
夫衆口之毁譽浮石沈木羣邪所抑以直為曲視之不
察以白為黑夫曲直之異形白黑之異色乃天下之易
見也然自謬也或不能分明其是非者衆邪誤之矣(陸子)
(辨惑)
事之適亂如地形之惑人也機漸而往俄而東西易面
人不自知也故墨子見衢路而哭之悲一跬而繆千里
也(賈子新書審微)
今陳卒設兵兩軍相當將施令曰斬首拜爵而屈撓者
要斬然而隊階之卒皆不能前遂斬首之功而後被要
斬之罪是去恐死而就必死也故利害之反禍福之接
不可不審也事或欲之適足以失之或避之適足以就
之楚人有乘船而遇大風者波至而自投於水非不貪
生而畏死也惑於恐死而反忘生也故人之嗜慾亦猶
此也(淮南子汜論訓)
北楚有任俠者其子孫數諫而止之不聽也縣有賊大
搜其廬事果發覺夜驚而走追道及之其所施德者皆
為之戰得免而遂反語其子曰汝數止吾為俠今有難
果頼而免身而諫我不可用也知所以免於難而不知
所以無難論事如此豈不惑哉宋人有嫁子者告其子
曰嫁未必成也有如出不可不私藏私藏而富其於以
復嫁易其子聽父之計竊而藏之若公知其盗也逐而
去之其父不自非也而反得其計知為出藏財而不知
藏財所以出也為論如此豈不悖哉今夫僦載者救一
車之任極一牛之力為軸之折也有加轅軸其上以為
造不知軸轅之趣軸折也楚王之珮玦而逐兔為走而
破其玦也因珮兩玦以為之豫兩玦相觸破乃逾疾亂
國之治有似於此(淮南子汜論訓)
故通於道者如車軸不運於已而與轂致千里轉無窮
之原也不通於道者若迷惑告以東西南北所居聆聆
一曲而辟然忽不得復迷惑也故終身隸於人辟若俔
之見風也無須臾之間定矣(淮南子齊俗訓)
窮鄉多曲學小辯害大知巧言使信廢小惠妨大義(說苑)
(談叢)
言周家建立德化其道平直公方所履無失而言蕪穢
傾危者心惑意異也以平直為傾危則以忠正為邪枉
也(王逸註楚辭七諫)
言世人愚惑惡虞舜簫韶之樂反好俗人淫泆激楚之
音猶惡典謨忠正之言而好諂䛕之說也(王逸註楚辭九□)
道陟多阪胡言連蹇譯瘖且聾莫使道通(焦氏易林乾之乾)
三癡俱走迷路失道惑不知歸反入患口(焦氏易林乾之晉)
二人異趣反覆迷惑一身五心亂無所得(焦氏易林坤之賁)
癡狂妄作心誑善惑迷行失路不知南北(焦氏易林屯之小過)
三癡且狂欲之平鄉迷惑失道不知昏明(焦氏易林大有之遯)
客指東西未得便安(焦氏易林豫之離)
鼻目易處不知香臭(焦氏易林随之乾)
一身三口語無所主東西南北迷惑失道(焦氏易林咸之離)
心西意東事無成功(焦氏易林晉之家人)
次八迷目逹腹測曰迷目逹腹外惑其内也(太玄經第二逹)
次二迷腹逹目測曰迷腹逹目以道不明也(太玄經第二逹)
不智之人辯慧懷給不知所裁之猶棄驥而惑不知所
詣也(淮南子主術訓解)
夫尋常咫尺之近理人間取舍之細事沈浮過於金羽
皂白分於粉墨而抱惑之士猶多不辨焉(抱朴子内篇微旨)
或奔車走馬赴阬谷而不憚以九折之阪為螘封或登
危蹋頹雖墮墜而不覺以呂梁之淵為牛跡也(抱朴子外篇酒&KR3512;)
視泰山如彈丸見滄海如盤盂(抱朴子外篇酒誡)
疢美而無直亮之鍼艾羣惑而無指南以自反(抱朴子外篇疾)
(謬)
以二缶鍾惑而所適不得者言各自信據故不知所之
(郭子注莊天地)
今指犬似人轉白似黑則不類矣轉以類推以此象彼
謂犬似玃玃似狙狙似人則犬似人矣謂白似緗緗似
黃黃似朱朱似紫紫似紺紺似黑則白成黑矣(劉子審名)
海濱居者望島如舟望舟如鳬而須舟者不造島射鳬
者不向舟知是望遠目亂而心惑也山底行者望嶺樹
如簪視岫虎如犬而求簪者不上樹求犬者不往呼知
是望高目亂而心惑也(劉子正賞)
白黑相渝能無微乎是非相擾能無散乎(文中子天地)
臣猶吳牛見月而喘(世說新語言語)
堯舜之智桀紂以為不智堯舜以為智惡知堯舜之非
桀紂桀紂之非堯舜乎(藝文類聚人部智)
良御惑燕楚玅察亂澠淄(藝文類聚樂部論樂詩)
今有疑者所謂蚌異蛤二五為非十也(太平御覽文部著書下)
傾耳求音不聞霆擊澄神密眠豈覿山高(初學記服食部酒)
同昧其本而競談其末猶未識辰緯而意斷南北羣迷
暗争失得無準(何氏語林文學)
如盲人自無所見引人路途轉轉迷惑而不知覺(三十六部)
(尊經黃林經)
如盲不見道進尺不知寸雖有四衢路隨意任奔馳(海空)
(智藏經問病品偈)
譬如有人行路拾得遺篋開篋視鏡自見其影謂是篋
主心地惶怖稽首而謝棄之而去衆生迷惑捨真取偽
棄本尋末亦復如是(无上内秘藏經辨四真品)
身口意業有四種惑何等為四一者貪惑二者癡惑三
者淫惑四者嗊嗃惑所謂嗊嗃惑者詐言道術無真實
相(元陽妙經卷五)
譬如道士觀不净時見所著衣服悉是皮相而實非皮
所可食噉皆作蟲相而實非蟲觀好美羹作糞穢汁相
而實非糞穢觀所食乳酪猶如髓腦而實非髓腦觀骨
碎秣猶如粉相而實非粉(元陽妙經卷五)
譬如人醉其心眩亂視諸山川城郭宫殿日月星辰皆
悉廻轉(元陽妙經卷十)
譬如有人欲見大海既至海岸返觀牛跡作是念言大
海中水淺深多少豈及此耶(波羅蜜多經卷三百二)
如有工匠欲造大殿如天帝釋殊勝殿量見彼殿已而
返揆摸日月宫殿(波羅蜜多經卷三百三)
如彼渴人愚癡無智為熱所逼見動陽熖於無水中妄
生水想(波羅蜜多經卷三百九十九)
譬如見熖而生水想實無有水以眼亂故(文殊師利問經卷上)
譬如盛日舒光燭地氣蒸飄動猶如水流渴獸迷惑向
之奔走(大乘密嚴經卷下)
譬如有人聞俱耆羅聲又見其形尋復見烏而生迷惑
作是說言俱耆羅俱耆羅汝等如是非法為法守護非
法如彼見烏謂俱耆羅(鴦崛摩羅經卷三)
譬如有愚夫見雹生妄想謂是琉璃珠取己執持歸置
之瓶器中守護如真寶不久悉融消空想默然住於餘
真琉璃亦復作空想(鴦崛摩羅經卷三)
如有士夫度大曠野聞合羣鳥鳴時彼士大夫畏是鳥
聲謂有劫賊異道而去入空澤中至虎狼處為虎所食
(大法鼔經卷下)
如遊曠野指東謂為西(中隂經卷下)
譬如夏熱或有賈客失衆伴輩獨在後行上無傘盖足
下無履體面汗出脣口焦乾熱炙身軀張口吐舌劣極
甚渴四顧望視其心迷惑遥見野馬意謂是水謂為不
遠盡力馳走趣於野馬身劣益渴遂更困頓日轉晚暮
時向欲凉不見野馬無有此水心既覺之是熱盛炎之
所作耳修行自念吾本亦然渴於情欲追之不息著終
始愛還自焦然迷為疑想癡網所盖野馬見惑吾從久
遠儻有是心貪著于我(修行道地經行空品)
昔有愚人其婦端正情甚愛重婦無貞信後於中間共
他交往邪婬心盛欲就傍夫捨離已壻於是密語一老
母言我去之後汝可賫一死婦女屍安著屋中語我夫
言云我已死老母於後伺其夫主不在之時以一死屍
置其家中及其夫還老母語言汝婦已死夫即往視信
是己婦哀哭懊惱火積薪油燒取其骨以囊盛之晝夜
懷挾婦於後時心厭傍夫便還歸家語其夫言我是汝
妻夫荅之言我婦久死汝是阿誰妄言我婦乃至二三
猶故不信如彼外道聞他邪說心生惑著謂為真實永
不可改雖聞正教不信受持(百喻經卷上)
昔乾陀衞國有諸伎人因時飢儉逐食他土經婆羅新
山而此山中素饒惡鬼食人羅刹時諸伎人會宿山中
山中風寒然火而卧伎人之中有患寒者著彼戲衣羅
刹之服向火而坐時行伴中從睡寤者卒見火邊有一
羅刹竟不諦觀捨之而走遂相驚動一切伴侣悉皆逃
奔時彼伴中著羅刹衣者亦復尋逐奔馳絶走諸同行
者見其在後謂欲加害倍增惶怖越度山河投赴溝壑
身體傷破疲極委頓乃至天明方知非鬼(百喻經卷下)
譬如無目人得蛇以為瓔珞有目人語是蛇非是瓔珞
(大智度論卷七十)
如人闇中見似人物謂是實人而生畏怖又如惡狗臨
井自吠其影水中無狗但有其相而生惡心投井而死
(大智度論卷八十九)
如人目翳視清淨珠見其目影便謂珠不淨(大智度論卷九十五)
譬如衆生盲人彼未曾見象為彼盲人將示象諸生盲
者或捉象鼻或牙或耳或足或尾或背彼示已問象何
相或說言如犁轅或言如杵或言如簸箕或言如碓臼
或言如苕箒或言如石山如是不通逹(攝大乘論卷四)
可謂指蟲迹為蒼文餌螫乳為醍醐良可哀也(弘明集折夷夏)
(論)
夫導師失路則迷塗者衆(弘明集難夷夏論)
致令雪山採藥争取毒草深水求珠競持瓦礫(辨正論卷一)
喻林卷四十八
