喻林卷九十一明徐元太撰
學業門
從師
凡不識者求問識者識者不求所告闇者求明明者不
諮於闇(周易略例卦略)
墓道之門幽閒由希覩人行之跡故有此棘此棘既生
必得斧乃可以開析而去之以興陳佗之身不明由希
覩良師之教故有此惡此惡既成必得明師乃可以訓
道而善之(毛詩正義墓門)
泰山其頹則吾將安仰梁木其壊哲人其萎則吾將安
放(禮記檀弓上)
善歌者使人繼其聲善教者使人繼其志(禮記學記)
善問者如攻堅木先其易者後其節目及其久也相說
以解(禮記學記)
善待問者如撞鐘叩之以小者則小鳴叩之以大者則
大鳴待其從容然後盡其聲(禮記學記)
鼔無當於五聲五聲弗得不和水無當於五色五色弗
得不章學無當於五官五官弗得不治師無當於五服
五服弗得不親(禮記學記)
吾聞出於幽谷遷於喬木者未聞下喬木而入於幽谷
者(孟子滕文公上)
青采出於藍而質青於藍者教使然也(史記三王世家)
蓋聞經師易遇人師難遭故欲以素絲之質附近朱藍
耳(後漢紀孝靈上)
日月不宇宙四指必迷所鄉矣仲尼人之凖繩也(子華子虎)
(會問)
善弓者師弓不師羿善舟者師舟不師奡善心者師心
不師聖(關尹子五鑑)
良醫之門多病人櫽栝之側多枉木是以雜也(荀子法行)
水深則回樹落糞本弟子通利則思師(荀子致仕)
一閧之市不勝異意一卷之書不勝異說一鬨之市必
立之平一卷之書必立之師(揚子學行)
螟&KR1598;之子殪而逢蜾羸祝之曰類我類我久則肖之矣
速哉七十子之肖仲尼也(揚子學行)
師者人之模範也模不模範不範為不少矣(揚子學行)
呱呱之子各識其親譊譊之學各習其師精而精之是
在其中矣(揚子寡見)
學者不遠千里嬴糧而至如細流之赴巨海京師謂康
成為經神何休為學海(王子年拾遺記後漢)
天地生我而不能鞠我父母鞠我而不能成我成我者
夫子也道不啻天地父母通於夫子受罔極之恩(文中子王)
(道)
諸先生者當如醒學者譬如醉言生俱醉獨有醒者(意林)
(風俗通)
學不倦所以治已也教不倦所以治人也夫蠒舍而不
治則腐蠧使工女繰之為美錦大君朝而服之身者蠒
也舍而不治則知行腐蠧使賢者教子以為世士則天
下諸侯莫敢不敬(太平御覽學部教學)
本師者發蒙之基也后師者稱成也譬如嚴莊服飾衆
事已辦未惟加冠不可以行人事也(太平御覽道部道)
學之有師亦如樹之有根也大智既成復能成就小智
猶樹根生子子復能生根展轉相生種類不絶(太平御覽道部)
(道)
本師者學之根也譬如為山一簣之土漸得高大(太平御覽)
(道部道)
冰實因水金亦在鎔(初學記禮部釋奠註)
譬如採寳無有導師子無識者(无上内秘藏經惠譯品)
不拔諸邪箭不滅三毒火不除無明闇堕在大愛海無
有智慧眼離大導師故(大方廣佛華嚴經卷二十五)
應發如給侍心所有教令皆随順故應發如弟子心所
有訓誨無違逆故應發如僮僕心不厭一切諸作務故
應發如養母心受諸勤苦不告勞故應發如傭作心随
所受教無違逆故應發如除糞人心離憍慢故應發如
已熟稼心能低下故應發如良犬心不害主故(大方廣佛華嚴)
(經卷七十七)
又如依日大光明故得見高下及諸色像種種作業不
以依彼油燈小光(大集月藏經卷三)
猶如暗室若遇明燈暗即滅矣(金剛三昧經卷下)
如彼翳眼是可治病未遇良醫其目常瞑既遇良醫疾
得見色(大法鼓經卷下)
譬如乳牛不麄狂騷又多乳汁彼犢飲時久而不厭(雜阿)
(含經卷三十五)
佛如明月弟子如明星與月相随(佛般泥洹經卷上)
譬如踞牀有木無繩不能得坐子無明師亦不得道(佛說)
(梵志阿颰經)
譬如師子衆獸中王人中師所語當用法行步坐起當
有威儀為人法則(舊雜譬喻經)
於闇常照明尊為慧燈炷(一百五十讚佛頌藉九)
人身難得善師難遇(禪要呵欲經)
如導師在前餘伴随逐進止取捨皆随導師不得自在
(大智度論卷八十二)
師之為功在於發悟譬猶荆璞而瑩拂之耳若質非美
玉琢磨何益(弘明集十二)
取友
六三三人行則損一人一人行則得其友象曰一人行
三則疑也(易損)
麗澤兑君子以朋友講習(易兑)
伐木丁丁(音爭)鳥鳴嚶嚶(音鶯)出自幽谷遷于喬木嚶其鳴
矣求其友聲(詩小雅伐木)
谷風刺幽王也天下俗薄朋友道絶焉(毛詩谷風)
伐木燕朋友故舊也自天子至於庶人未有不須友以
成者(毛詩伐木)
嚶嚶兩鳥聲也其鳴之志似於有友道然(鄭氏箋詩伐木)
鳥尚知居高木呼其友況是人乎(鄭氏箋詩伐木)
習習然和調者生長之谷風也谷風由善能生長之故
維山崔嵬之上草木皆能生長之以興良朋由善能切
磋之故其友身之道德亦能成就之(毛詩正義谷風)
與君子游苾乎如入蘭芷之室久而不聞則與之化矣
與小人游貸乎如入鮑魚之次久而不聞則與之化矣是
故君子慎其所去就與君子游如長日加益而不自知
也與小人游如履薄冰每履而下幾何而不陷乎哉吾
不見好學盛而不衰者矣吾不見好教如食疾子矣吾
不見日省而月考之其友者矣(大戴禮記曾子疾病)
工欲善其事必先利其器居是邦也事其大夫之賢者
友其士之仁者(論語衞靈公)
工以利器為用人以賢友為助(何晏解論衞靈公)
孔子曰吾死之後則商也日益賜也日損曾子曰何謂
也子曰商也好與賢已者處賜也好悦不若已者處不
知其子視其父不知其人視其友不知其君視其所使
不知其地視其草木丹之所藏者赤漆之所藏者黑是
以君子必慎其所與處者焉(孔子家語六本)
然子之志則廣取而汎與者也吾恐女之後夫擇者也
其將有剽女之外郛而自築其宫庭者矣登女之車而
乘之以馳騁於四郊者矣取女之所以為璧者毁裂而
五分之者矣(子華子神氣)
鑑明則塵垢不止止則不明也久與賢人處則無過(莊子)
(德充符)
南方有鳥焉名曰蒙鳩以羽為巢而編之以髮繫之葦
苕風至苕折卵破子死巢非不完也所繫者然也西方
有木焉名曰射干莖長四寸生於高山之上而臨百仞
之淵木莖非能長也所立者然也蓬生麻中不扶而直
蘭槐之根是為芷其漸之滫君子不近庶人不服其質
非不美也所漸者然也故君子居必擇鄉遊必就士所
以防邪僻而近中正也(荀子勸學)
假輿馬者非利足也而致千里假舟檝者非能水也而
絶江河君子生非異也善假於物也(荀子勸學)
君人者不可以不慎取臣匹夫者不可以不慎取友友
者所以相有也(荀子大略篇)
取友求善人不可不慎是德之基也詩曰無將大車維
塵冥冥言無與小人處也(荀子大略篇)
夫人君無諫臣則失政士無教友則失德狂馬不釋其
策操弓不返於檠木受繩則直人受諫則聖受學重問
孰不順成毁仁惡士且近於刑君子不可以不學(說苑建本)
君子擇人與交農人擇田而田君子樹人農夫樹田田
者擇種而種之豐年必得粟士擇人而樹之豐時必得
祿矣(說苑雜言)
頻頻之黨甚於&KR2207;斯亦賊夫糧食而已矣(掦子學行)
故君子不友不如已者非羞彼而大我也不如已者須
已而植者也然則扶人不暇將誰相我哉吾之僨也亦
無日矣(徐幹中論貴騐)
明鏡舉則傾冠見矣羲和照則曲影覺矣櫽括脩則枉
刺之疾消矣良友結則輔仁之道弘矣(抱朴子外篇交際)
是以與善人居如入芝蘭之室久而自芳也與惡人居
如入鮑魚之肆久而自臭也墨翟悲於染絲是之謂矣
(顔氏家訓慕賢)
夫交之道猶素之白也染之以朱則赤染之以藍則青
(藝文類聚人部交友)
與善人遊如行霧中雖不濡濕潛自有潤(太平御覽天部霧)
譬之於物猶素之白也染之以藍則青遊居交友亦人
之所染也(太平御覽人事部敘交友)
欲除身心之病者莫若善友良醫妙藥能除重病(元陽妙經)
(卷七)
譬如鳥麻占蔔華熏其油香美名占蔔油與凡麻油好
惡殊隔油先無香以華熏種油遂成香香不破麻而入
亦不破麻而出復無形質留止油内但以因緣力故香
遷油内油成香澤(大乘顯識經推三)
有一坐禪比丘獨住林中常患蟣蝨即便芙蝨而作約
言我若坐禪汝宜嘿然隠身寂住其蝨如法於後一時
有一土蚤來至蝨邊問言汝云何身體肌肉肥盛蝨言
我所依主人常修禪定教我飲食時節我如法飲食故
所以身體鮮肥蚤言我亦欲修習其法蝨言能爾随意
爾時比丘尋便坐禪土蚤聞血肉香即便食噉比邱心
生苦惱即便脱衣以火燒之(大方便佛報恩經卷四)
如盲欲御盲不能致所趣(脩行道地經慈品)
良田生勝果善友能饒益(一百五十讚佛頌籍九)
冰開春日蘭敗秋年慧人成哲愚友增纏(法苑珠林卷五十一)
無知無善識惡友損正行蜘蛛落乳中是乳轉成毒(法苑)
(珠林卷五十一)
端習
山下出泉蒙君子以果行育德(易蒙)
墓道之門有此梅樹此梅善惡自有本未必惡徒有鴞
鳥來集於其上而鳴此鴞聲惡梅亦從而惡矣以興陳
佗之身有此體性此性善惡自然本未必惡正由有惡
師來教之此師既惡陳佗亦從而惡也(毛詩正義墓門)
良冶之子必學為裘良弓之子必學為箕始駕馬者反
之車在馬前(禮記學記)
士依於德游於藝工依於法游於說(禮記少儀)
子服堯之服誦堯之言行堯之行是堯而已矣子服桀
之服誦桀之言行桀之行是桀而已矣(孟子告子下)
蓬生麻中不扶自直白沙在泥中與之皆黑者土地教
化使之然也(史記三王世家)
傳曰蘭根與白芷漸之滫中君子不近庶人不服者所
以漸然也(史記三王世家)
夫習與正人居之不能毋正猶生長於齊不能不齊言
也習與不正人居之不能毋不正猶生長於楚之地不
能不楚言也故擇其所耆必先受業廼得嘗之擇其所
樂必先有習廼得為之(前漢書賈誼傳)
傳曰譬如堯舜禹稷卨與之為善則行鮌讙兜欲與為
惡則誅可與為善不可與為惡是謂上智桀紂龍逢比
干欲與之為善則誅干莘崇矦與之為惡則行可與為
惡不可與為善是謂下愚齊桓公管仲相之則霸䜿貂
輔之則亂可與為善可與為惡是謂中人(前漢書古今人表)
傳曰素絲無常唯所染之信矣哉(蜀志後主傳)
詩曰皎皎練絲在所染之(後漢書揚終列傳)
曾子將行晏子送之曰贈人以軒不若以言吾請以言之
以軒乎曾子曰請以言晏子曰今夫車輪山之直木也良工
揉之其圓中規雖有槁暴不復嬴矣故君子慎隠揉和氏
之璧井里之困也良工修之則為存國之寳故君子慎所修
今夫蘭本三年而成湛之苦酒則君子不近庶人不佩湛
之縻醢而賈匹馬矣非蘭本美也所蕩然也願子之必求所
湛嬰聞之君子居必擇居游必就士擇居所以求士求士所
以辟患也嬰聞汨常移質習俗移性不可不慎也(晏子春秋襍上)
學者相與薰沐其中扃而亦唯此之事(子華子北宫子仕)
耕夫習牛則獷獵夫習虎則勇漁夫習水則沈戰夫習
馬則健(關尹子六七)
嬰兒生無石師而能言與能言者處也(莊子外物)
蘭茝槀本漸於蜜醴一佩易之正君漸於香酒可讒而
得也君子之所漸不可不慎也(荀子大略)
譬之越人安越楚人安楚君子安雅是非知能材性然
也是注錯習俗之節異也(荀子榮辱)
野物不為犧牲雜學不為通儒(尉繚子治本)
夫胡越之人生而同聲嗜慾不異及其長而成俗也累
數譯而不能相通行有雖死而不相為者則教習然也
(賈子新書保傅)
故諸君子得賢而舉之得賢而與之譬其若登山乎得
不肖而舉之得不肖而與之譬其若下淵乎故登山而
望其何不臨而何不見凌遲而入淵其孰不䧟溺(賈子修政)
(語上)
揚子見逵路而哭之為其可以南可以北墨子見練絲
而泣之為其可以黃可以黑趨舍之相合猶金石之一
調相去千歲合一音也(淮南子說林訓)
申菽杜茝美人之所懷服也及漸之於滫則不能保其
芳矣(淮南子人間訓)
學必由聖所以致其材也厲必由砥所以致其辦也故
夫子之教必始於詩書而終於禮樂雜說不與焉(孔叢子雜)
(訓)
夫狂者自齕忘其非揭豢也飯土而忘其非梁飯也然
則楚之狂者楚言齊之狂者齊言習使然也夫習之於
人微而著深而固是暢於筋骨貞於膠漆是以君子務
為學也(韓詩外傳)
是以孔子家兒不知罵曾子家兒不知鬭所以然者生
而善教也(說苑雜言)
蘭本三年湛之以鹿醢既成則易以匹馬非蘭本美也
願子詳其所湛既得所湛亦求所湛(說苑雜言)
鄒孟軻之母也號孟母其舍近墓孟子之少也嬉遊為
墓間之事踴躍築埋孟母曰此非吾所以居處子也乃
去舍市傍其嬉遊為賈人衒賣之事孟母又曰此非吾
所以居處子也復徙舍學宫之傍其嬉遊設俎豆揖讓
進退孟母曰眞可以居吾子矣(列女傳周列國鄒孟軻母)
山&KR2060;之蹊不可勝由矣向墻之戶不可勝入矣(揚子吾子)
孔子習周公者也顔淵習孔子者也羿逢蒙分其弓良
捨其策般投其斧而習諸孰曰非也(揚子學行)
以習非之勝是也况習是之勝非乎於戲學者審其是
而已矣(揚子學行篇)
次四密於腥臊三日不覺殽測曰密於腥臊小惡通也
(太玄經第三密)
故擬水於川水得其馴擬行於德行得其中擬言於法
言得其正(太玄經玄棿)
野藪之人多鄙市井之人多媚非理也其習使然也性
固無間於野藪市井之人也故循其習之謂情宰其情
之謂性因性而導之謂學(天禄閣外史燕居)
蓬生麻間不扶自直白紗入緇不練自黑彼蓬之性不
直紗之質不黑麻扶緇染使之直黑夫人之性猶蓬紗
也在所漸染而善惡變矣(王充論衡率性篇)
人間之水汚濁在野外者清潔俱為一水源從天涯或
濁或清所在之勢使之然也(王充論衡率性篇)
聲平和則鄭衞不能入也學業正則雜說不能傾也事
得本則邪佞不能謬也(揚子法言註吾子篇)
貴此聖人坦蕩之夷路賤彼百家雜穢之邪徑(揚子法言註吾)
(子篇)
衣上也裳下也聖典本也諸子末也轉上為下捨本逐
末者是可惜(揚子法言註吾子篇)
御氣為人若御馬涉道由通衢則迅利適惡路則駑蹇
(揚子法言註吾子篇)
君子多聞見而心愈眞也小人多聞見而情愈偽也(揚子)
(法言註寡見篇)
才絓中庸在於所習是以素絲無恒玄黃代起鮑魚芳
蘭入而自變(文選劉峻辨命論)
曾子將行晏子送曰嬰聞贈人以財不若以言請以言
乎夫蘭本三年成而湛之以酒則君子不近湛之鹿醢
貨以匹馬願子剋求所湛(文選王仲宣贈蔡子篤詩註)
違彼夷塗而遵此險徑(補文選李充學箴)
瞻彼緝狐既次良冶相諸筍玉猶待它山故沮渙之水
可居鄒魯之鄉為貴(藝文類聚禮部上學校表)
匪曰蘭芷疇變入室之情不自朱藍何遷素絲之質(藝文)
(類聚職官部祭酒表)
荃蕙雖秀才非貞質異端雖美道無玄術(藝文類聚服飾部杖銘)
出不自戶將何由行不以法欲焉修(藝文類聚内典部内典頌)
盜跖為濁夷柳為清鮑肆為臭蘭圃為馨(藝文類聚人部言語銘)
絲白不難染蓬生本易扶(藝文類聚人部髮詩)
漸於蘭則芳漸於鮑則臭(太平御覽香部蘭香)
軻少貧向在墓間識葬埋事又徙在市則軻知市井之
利又徙在習學所遂盡識禮義(太平御覽資産部市)
在磨則磷玉生雖堅唯居必徙豈曰能賢冰開春日蘭
敗秋年天教斯類及習情遷(初學記道釋部佛註)
金木無常方圓應形亦有櫽括習與性成正人在側德
義盈堂(玉海官制儲官)
譬如良地而種稊稗終不變成粳粱五榖(玉清經慈悲方便品)
如穢螺蝸汙澄清水不堪飲用(波羅蜜多經五百八十三)
譬如以乳和水以火煎煑以得熱氣乳水各别而彼水
所有脂膩味(大寳積經一百九)
譬如風大出深山䆳谷入於占蔔衆香之林其風便香
經於糞穢臭惡之所其風便臭若香臭俱至風則香臭
竝兼盛者先顯(大乘顯識經推三)
譬如伊蘭俱與旃檀生未利山牛頭旃檀生伊蘭藂中
未及長大在地下時芽莖枝葉如閻浮提竹筍衆人不
知言此山中純是伊蘭無有旃檀而伊蘭臭熏四十由
旬其華紅色甚可愛樂若有食者發狂而死牛頭旃檀
雖生此林未成就故不能發香仲秋月滿卒從地出成
旃檀樹衆人皆聞牛頭旃檀上妙之香永無伊蘭臭惡
之氣(觀佛三暗海經卷一覆一)
谷涌大水展轉而流到於大海若復有水而不循谷漫
墮滷土為滷所滲而失其身(大方等陀羅尼經卷四)
猶如有諸甜果若甘蔗若蒲桃果及諸一切甘美之果
有人修治良地而取種之然後生子皆悉甘美人所貪
樂所以然者以其果子本甘美故(增壹阿含經卷八)
復有衆生修鵄鵂因受鵄鵂戒發鵄鵂心行鵄鵂業分
别鵄鵂意以是熏修鵄鵂之業(起世因本經卷五)
學當有善知識昔有驢一疋其主恒令與馬相隨飲食
行來常與馬俱馬行百里亦行百里馬行千里亦行千
里衣毛鳴呼與馬相似後時與驢相随飲食行來與驢
共侣驢行百里亦行百里驢行千里亦行千里毛衣頭
軀悉為似驢鳴呼唉痾純為是驢遂至老死不復作馬
學者亦如是随善知識則日精進精進者得道駛随惡
知識則日懈怠懈怠者是為長沒也(佛說生經卷五)
欲入法海取其珍寳當湏善行以為導師毁破善行生
死曠路永無出期經歴三塗受苦長遠如彼商賈將入
大海殺其導者迷失津濟終致困死(百喻經卷上)
如鼠藏穴潛隠習教(法句經利養品)
地有故紙佛告比邱取之受教即取佛問比邱以為何
紙諸比邱白佛此裹香之紙今雖捐棄處香如故佛復
前行地有斷索佛告比邱取之受教即取佛復問曰此
何等索諸比邱白佛其索腥臭此繫魚之索佛語比邱
夫物本淨皆由因緣以興罪福近賢明則道義隆友愚
闇則殃罪集譬彼紙索近香則香繫魚則腥漸染翫習
各不自覺(法句譬喻經一雙要品)
譬如入恒河必得至大海諸餘外道法非一切智人所
說邪見雜故將至惡處(大智度論卷三十二)
福田因緣功德故所願得滿如種良田則所收益多(大智)
(度論卷五十四)
如練鐵不能成金(大智度論卷五十四)
譬如人瞋日習不已則成惡性(大智度論卷六十七)
如水在辛則辛在苦則苦甜醋鹹淡亦如是(雜阿毗曇心論卷九)
顔閔遇於孔門標德行之首蘇張逢於鬼谷居浮詐之
先非獨人性之優劣亦所習之眞偽也(辯正論卷六)
大乘為甘露亦名為毒藥能消即為甘不消即成毒(法苑)
(珠林卷二十三)
竊聞聲調響順形直影端未見鑽火得冰種豆得麥(法苑)
(珠林卷五十五)
欲行大道莫示小徑無以大海内於牛跡無以日光等
彼螢火(維摩詰所說經弟子品)
津河可度處名正濟險難誑處名邪濟佛道名正濟外
道名邪濟也(僧肇註維摩註經佛道品)
彼大乘之體自無瘡疣無以小乘之刺損傷之也(僧肇註維)
(摩詰經弟子品)
必為
譬如為山未成一簣止吾止也譬如平地雖覆一簣進
吾往也(論語子罕)
烏獲古之有力人也能移舉千鈞人能舉其所任是為
烏獲才也(趙氏註孟告子下)
人有術不能行者有矣能行而無其術者亦有矣衞人
有善數者臨死以訣喻其子其子志其言而不能行也
他人問之以其父所言告之問者用其言而行其術與
其父無差焉(列子說苻)
夫力學而誦詩書凡人所能為也若欲移江河動太山
故人力所不能也(陸子慎微)
若造父之御馬羿之用弩則所謂難也君子不以其難
為之也(陸子慎微)
槁竹有火弗鑽不㸐土中有水弗掘無泉(淮南子說林訓)
道雖近不行不至事雖小不為不成(韓詩外傳)
好大而不為大不大矣好高而不為高不高矣仰天庭
而知天下之居卑也哉(揚子脩身篇)
脂我名車策我名驥千里雖遥孰敢不至(陶靖節集詩四言)
良匠能與人規矩不能使人必巧明師能授人妙術不
能使人必為(漢武帝内傳)
人生於世如在寳山種種善緣皆為寳也子不造善當
來離世是猶登彼寳山空手而歸不持一物後無悔乎
(虚皇四十九年)
運此神力如風扇火(海空智藏經序品)
譬如寳山在於惡林有一猛虎常依其中以是之故一
切衆生飛鳥走獸絶跡此山無敢近者有一貧士存念
思惟云何得往彼山採寳令我今日早得富有於是即
便習諸毒藥往於山所爾時惡蟲聞其毒藥即便去離
是諸貧士随意採寳(海空智藏經哀歎品)
譬如大地其性安固於諸衆生無所分别有人欲得求
其果實若能耕種随時随時耘除草穢彼人至時收獲
果實若不耕種耘除草穢是人終不得其果實(法集經欲)
勿懷疑退心如羊被牽拽喘懼而前却(大乘密嚴經卷上)
如人患渴欲飲河水豈以飲不能盡而不飲耶(大乘造像功德)
(經卷上悲九)
佛言人為道譬如一人與萬人戰被鉀操兵出門欲戰
意怯膽弱乃自退走或半道選或格鬭而死或得大勝
還國高遷夫人能牢持其心精銳進行不惑於流俗狂
愚之言者欲滅惡盡必得道矣(佛說四十二章經尺)
積累
一畝之間廣尺深尺曰畎方百里之間廣二尋深二仞
曰澮澮畎深之至川亦入海(孔氏傳書益稷)
蚍蜉之子微蟲耳時術蚍蜉之所為其功乃復成大垤
(鄭氏註禮記學記)
蚍蜉之子時時術學銜土之事而成大垤猶如學者時
時問學而成大道矣(禮記正義學記)
邱一成為敦邱再成為陶邱再成銳上為融邱三成為
崐崙邱(爾雅)
積一勺以成江河累微塵以崇峻極匪志匪勤理無由
濟也(晉書虞溥傳)
跬步無已至於千里覆一簣進及於萬仞(北齊書魏收傳)
財物貨寳以大為重政教功名反是能積微者速成(荀子)
(疆國篇)
人之進道惟問其志取必以漸勤則得多山霤至柔石
為之穿蝎蟲至弱木為之弊夫霤非石之鑿蝎非木之
鑽然而能以微脆之形陷堅剛之體豈非積漸之致乎
(孔叢子與子琳書)
大川滔瀁則虬螭羣游日就月將則德立道備(抱朴子外篇勖)
(學)
懸巖滴溜終能穴石規車牽索卒至斷軸水非石之鑽
繩非木之鋸然而斷穴者積漸之所成也(劉子崇學)
靈珠如豆不見其長疊歲而大鐃舌如指不覺其損累
時而折(劉子崇學)
為山者基於一簣之土以成千丈之峭鑿井者起於三
寸之坎以就萬仞之深(劉子崇學)
還鄉者心務見家不可以一步至也慕學者情纏典素
不可以一讀能也(劉子崇學)
尸子曰土積成岳則楩柟豫章出焉水積成川則吞舟
之魚生焉夫學之積也亦有所出也(李善註文選張茂光勵志詩)
積一喙而不已終累泥而成屋(廣文選夏矦孝若玄鳥賦)
渾渾長源蔚蔚洪柯羣川載導衆條載羅(廣文選陶淵明命子詩)
水積則生吞舟之魚土積則生豫章之木學積亦有生
焉(意林尸子)
大木百尋根積深也滄海萬仞衆流成也淵智達洞累
學之功也(意林唐子)
為山資於一簣學海漸其微流(藝文類聚禮部學校啟)
凡先合單紡為一絲四絲為一扶五扶為一首五首成
一文文采淳為一圭(初學記服食部綬)
積智成明積因成業(初學記道釋部佛)
譬如世間處胎藏者雖漸增長而不自見(波羅蜜多經卷五百七十)
(二)
如天雨時置甕迥處承水漸滿如是滿時由諸雨滴長
時連注(波羅蜜多經卷五百八十)
如貯蘇缾如如經久如是如是蘇氣薰遍不受餘氣之
所熏著(波羅蜜多經五百八十四)
如新瓦缾盛滿蘇油如如經久如是如是津胒漸潤由
斯堅密有所堪能(波羅蜜多經五百八十四)
譬如有人持小火㷮燒乾草大若時若時火依草木爾
時爾時火漸增長若時若時火漸增長爾時爾時火熖
轉大展轉能照多踰繕那多百多千乃至無量(波羅蜜多經五)
(百八十四)
如新瓦器盛滿清水置於日中如如多時水所滋潤如
是如是器轉堅牢(波羅蜜多經五百八十四)
惟夫淺溜穿石小滴盈器鑽燧之勤斷幹之漸皆積微
不已故在著可觀(波羅蜜多經五百九十卷序)
如水不厭雲如海不厭水智人亦如是不厭善增長(大寳)
(積經卷九十五)
亦如蒲萄甘蔗未壓之時汁不可見彼於一節二節之
中求汁積聚了無見者然於彼汁不從外得(大寳積經卷一百二)
(十)
譬如由一金錢營覓得千金錢非一日得千由别時得
千(攝大乘論釋卷六)
如火之炎炎相卽而成爓耳(弘明集明佛論)
行之次漸微著相因是以始于直心終于淨土譬猶植
栽絲髮其茂百圍也(僧肇註維摩詰經佛國品)
喻林卷九十一
