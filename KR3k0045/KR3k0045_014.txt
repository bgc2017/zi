喻林卷十四明徐元太撰
人事門(十二)
重生
身也者親之枝也敢不敬與不能敬其身是傷其親傷
其親是傷其本傷其本枝從而亡(禮記哀公問)
譬如斬手全軀所存者大故爾(北史羊祉烈傳)
所貴乎嗜粱肉者非腐鼠之謂也所貴乎飲醪醴者非
敗酒之謂也所貴乎尊生者非迫生之謂也(子華子陽城胥渠問)
禽子問於楊朱曰去子體之一毛以濟一世汝為之乎
楊子曰世固非一毛之所濟禽子曰假濟為之乎楊子
弗應禽子去語孟孫揚孟孫揚曰子不達夫子之心吾
請言之有侵若肌膚獲萬金者若為之乎曰為之孟孫
揚曰有斷若一節得一國子為之乎禽子默然有間孟
孫揚曰一毛微於肌膚肌膚微於一節省矣然則積一
毛以成肌膚積肌膚以成一節一毛固一體萬分中之
一物奈何輕之乎禽子曰吾不能所以荅子然則以子
之言問老𥅆關尹則子言當矣以吾言問大禹墨翟則
吾言當矣(列子楊朱)
無趾曰吾唯不知務而輕用吾身吾是以亡足今吾來
也猶有尊足者存吾是以務全之也(莊子德充符)
自三代以下者天下莫不以物易其性矣小人則以身
殉利士則以身殉名大夫則以身殉家聖人則以身殉
天下故此數子者事業不同名聲異號其於傷性以身
為殉一也臧與榖二人相與牧羊而俱亡其羊問臧奚
事則挾筴讀書問榖奚事則博塞以遊二人者事業不
同其於亡羊均也伯夷死名於首陽之下盗跖死利於
東陵之上二人者所死不同其於殘生傷性均也奚必
伯夷之是而盗跖之非乎天下盡殉也彼其所殉仁義
也則俗謂之君子其所殉貨財也則俗謂之小人其殉
一也則有君子焉有小人焉若其殘生損性則盗跖亦
伯夷已又惡取君子小人於其間哉(莊子駢拇)
道之真以治身其緒餘以為國家其土苴以治天下今
世俗之君子多危身棄生以殉物豈不悲哉今且有人
於此以隨侯之珠彈千仞之雀世必笑之是何也則其
所用者重而所要者輕也夫生者豈特隨侯之重哉(莊子)
(讓王)
今謂人曰予子冠履而斷子之手足子為之乎必不為
何故則冠履不若手足之貴也又曰予子天下而殺子
之身子為之乎必不為何故則天下不若身之貴也(墨子)
(貴義)
出則以車入則以輦務以自佚命之曰招蹷之機肥肉
厚酒務以相彊命之曰爛腸之食靡曼皓齒鄭衛之音
務以自樂命之曰伐性之斧三患者貴富之所致也故
古之人有不肯貴富者矣由重生故也非夸以名也為
其實也(吕氏春秋本生)
倕至巧也人不愛倕之指而愛已之指有之利故也人
不愛崑山之玉江漢之珠而愛已之一蒼璧小璣有之
利故也今吾生之為我有而利我亦大矣論其貴賤爵
為天子不足以比焉論其輕重富有天下不可以易之
論其安危一曙失之終身不復得此三者有道者之所
慎也有慎之而反害之者不達乎性命之情也是師者
之愛子也不免乎枕之以糠是聾者之養嬰兒也方雷
而窺之於堂有殊弗知慎者(吕氏春秋重已)
魏王將入秦魏敬謂王曰以河内孰與梁重王曰梁重
又曰梁孰與身重王曰身重又曰若使秦求河内則王
將與之乎王曰弗與也魏敬曰河内三論之下也身三
論之上也秦索其下而王弗聽索其上而王聽之臣竊
不取也王曰甚然乃輒輟行(吕氏春秋應言)
身者所為也天下者所以為也審所以為而輕重得矣
今有人於此斷首以易冠殺身以易衣世必惑之是何
也冠所以飾首也衣所以飾身也殺所飾要所以飾則
不知所為矣世之走利有似於此危身傷生刈頸斷頭
以徇利則亦不知所為也韓魏相與爭侵地昭釐侯有
憂色子華子曰今使天下書銘於君之前書之曰左手
攫之則右手廢右手攫之則左手廢然而攫之必有天
下君將攫之乎亡其不與昭釐侯曰寡人不攫也子華
子曰甚善自是觀之兩臂重於天下也身又重於兩臂
韓之輕於天下遠今之所爭者其輕於韓又遠君固愁
身傷生以憂之臧不得也昭釐侯曰善子華子可謂知
輕重矣(吕氏春秋審為)
尊勢厚利人之所貪也使之左據天下圖而右手刎其
喉愚夫不為由此觀之生尊於天下也(淮南子精神訓)
人之所以樂為人主者以其窮耳目之欲而適躬體之
便也今高臺層榭人之所麗也而堯樸桶不斷素題不
枅珍怪竒異人之所美也而堯糲粢之飯藜藿之羹文
繡白狐人之所好也而堯布衣揜形鹿裘御寒養性之
具不加厚而增之以任重之憂舉天下而傳之於舜若
解重負然非直辭讓誠無以為也此輕天下之具也(淮南)
(子精神訓)
生所假也死所歸也故弘演直仁而立死王子閭張掖
而受刃不以所託害所歸也故世治則以義衛身世亂
則以身衛義死之日行之終也故君子慎一用之(淮南子繆)
(稱訓)
剝牛皮鞟以為鼓正三軍之衆然為牛計者不若服於
軛也狐白之裘天子被之而坐廟堂然為狐計者不若
走於澤(淮南子說山訓)
夫以君子而與小人相賊害是人之所謂以狐白補犬
羊身塗其炭豈不過甚矣哉(說苑貴德)
屠犀為甲給乎專征之服裂翠為華集乎后妃之首雖
出幽谷遷於喬木然為二物之計未若棲竄於林薄攝
生乎榛藪也故靈龜寧曳尾於塗中而不願巾笥之寳
澤雉樂十步之啄以違雞鶩之禍(抱朴子外篇博喻)
夫全生者天下之所謂祥也巫祝以不材為不祥而弗
用彼乃以不祥全生乃大祥也(郭子註莊人間世)
年長心勞無愛樂之志是猶羊肉不慕蟻也(莊子音義徐無鬼)
龜祝骨於宗祧兮思反身於綠衣(文選秋興賦)
今人用其身也若㸑之然故曰不足若用之於善則與
天地相弊(藝文類聚木部桂)
桐生叢谷裏根孤地寒隂未霜葉已肅不風條自吟不
願見彫斵為君堂上琴(藝文類聚木部桐詩)
且劇圖刎首愚者不為運斧全身庸流所鑒何則生輕
一髮自重千鈞不以賈盗明矣(文苑英華徐陵遷譴上書)
死王樂生鼠雖為帝王死不及生鼠(太平御覽獸部鼠)
君不見夫效祀之牛衣之以朱綵食之以禾粟非不樂
也及其用時鼎鑊在前刀爼列後當此之時雖欲還就
孤犢寧可得乎(太平御覧樂部歌二)
夫德之在人猶父母於身也其於萬物猶珠玉之與瓦
鉛也是以含德之士重身而輕天下猶慈父孝子不以
其有易其隣大身而細物者猶良賈察商不以珠玉易
瓦鉛也(道德經指歸卷十)
譬如重病之人不擇良日時節吉凶唯求良醫(元陽妙經卷七)
悼菌蟪之危促羡靈椿兮未央雖鵬鷃之異類託逍遥
乎一方(華陽陶隱居集)
如壘仰之高峰觸之則散再擊則破(金庭無為妙經)
猶如護一目愛惜不令傷(大乘妙林經偈)
臂如金師有持百金來授其手語言此物王遣付汝令
造種種妙莊嚴具宜急用意一月使成如期不成或復
麤惡當斬汝首定不相赦金師聞已身心戰怖晝夜精
勤竭思營造未曾暫起諸餘作意唯作是念我當云何
如王所期嚴具成辦其人乃至嚴具未成中間雖有飲
食等事而都不作飲食等想但於金所心心相續思搆
變易作莊嚴具何以故彼極愛重自身命故(波羅蜜多經卷五百)
(八十)
身之内與外夫城骨與墻肉血為塗嚴為怨所破壊(内身)
(觀章句經令十)
脚骨上脛骨接之脛骨上䏶骨接之䏶骨上脊骨接之
脊骨上髑髏接之骨骨相柱危如累卵(思惟要略法)
臂如賈客入海採寳垂出大海其船卒壊珍寳失盡而
自喜慶舉手而言幾失大寳衆人怪言汝失財物裸形
得脱云何喜言幾失大寳答言一切寳中人命第一(大智)
(度論卷十三)
故前有隋珠後有虓虎見之走而不敢取何也先其命
而後其利也(弘明集牟子理惑論)
如有一人在須彌山上以纖縷下之一人在下持針迎
之中有旋嵐猛風吹縷難入針孔人身難得甚過於是
(法苑珠林卷二十三)
兀兀雜類莫不貪生蠢蠢迷徒咸知畏死所以失林窮
虎乃委命於廬中鎩翮驚禽遂投身於案側(法苑珠林卷六十五)
養生
山下有雷頥君子以慎言語節飲食(易頥)
山止於上雷動於下頥之為用下動上止故曰山下有
雷頥人之開發言語咀嚼飲食皆動頥之事故君子觀
此頥象以謹慎言語裁節飲食先儒云禍從口出患從
口入故於頥養而慎節也(周易正義頥)
舒慘殊方炎凉異節木皮春厚桂樹冬榮(周書王褒傳)
夫耳之所欲聞者音聲而不得聽謂之閼聰目之所欲
見者美色而不得視謂之閼明鼻之所欲向者椒蘭而
不得嗅謂之閼顫口之所欲道者是非而不得言謂之
閼智體之所欲安者美厚而不得從謂之閼適意之所
欲為者放逸而不得行謂之閼性(列子楊朱)
室大則多隂臺高則多陽多隂則蹷多陽則痿此隂陽
不適之患也是故先王不處大室不為高臺味不衆珍
衣不燀熱(吕氏春秋重已)
嗜肉者非腐鼠之謂也嗜酒者非敗酒之謂也尊生者
非迫生之謂也(吕氏春秋貴生)
今夫樹木者灌以瀿水疇以肥壤一人養之十人拔之
則必無餘&KR0008;有况與一國同伐之哉雖欲久生豈可得
乎(淮南子淑真訓)
鶴之所以壽者無宛氣於中是故食冰猿之所以壽者
好引其末是故氣四越天氣常不施於地是故道者亦
引氣於足天之氣常動而不滯是故道者亦不死氣(春秋)
(繁露解天之道)
人能以氣為根以精為蔕如樹根不深則拔蔕不堅則
落(河上公註老子守道)
語曰圖王不成其弊可以霸霸者王之弊也霸本當至
於王猶壽當至於百也不能成王退而為霸不能至百
消而為夭(王充論衡氣壽篇)
且人之生也以食為氣猶草木生以土為氣矣拔草木
之根使之離土則枯而蚤死閉人之口使之不食則餓
而不壽矣(王充論衡道虛篇)
火蠶十八日寒蠶三十日餘以不得踰時之命而將養
有過倍之隆温肥者早終凉瘦者遲竭斷可識矣圉馬
養而不乘用皆六十歲體疲者速彫形全者難斃又可
知矣(嵇中散集荅難養生論)
嘗有不知蠶者出口動手皆為忌祟不得蠶絲滋甚為
忌祟滋多猶自以犯之也有教之知蠶者其顓於桑火
寒暑燥濕也於是百忌自息而利十倍何者先不知所
以然故忌祟之情繁後知所以然故求之之術正故忌
祟生於不知使知性猶如蠶則忌祟無所立矣(嵇中散集宅無)
(吉凶攝生論)
防堅則水無漉棄之費脂多則火無寢曜之患龍泉以
靡割常利斤斧以日用速弊隱雪以違暖經夏藏冰以
居深過暑單帛以褁鏡不灼凡卉以偏覆越冬泥壤易
消者也而陶之為瓦則與二儀齊其久焉柞柳速朽者
也燔之為炭則可億載而不敗焉轅豚以優稸晚卒良
馬以陟峻早斃寒蟲以適已倍壽南林以處温長茂接
煞氣則彫瘁於凝霜值陽和則鬱藹而條秀物類一也
而榮枯異功豈有秋收之常限冬藏之定例哉而人之
受命死生之期未若草木之於寒天也而延養之理補
救之方非徒温煖之為淺益也久視之效何為不然而
世人守近習隘以仙道為虚誕謂黃老為妄言不亦惜
哉(抱朴子内篇至理)
一人之身一國之象也胸腹之位猶宫室也四肢之列
猶郊境也骨節之分猶百官也神猶君也血猶臣也氣
猶民也故知治身則能治國也夫愛其民所以安其國
養其氣所以全其身民散則國亡氣竭則身死死者不
可生也亡者不可存也是以至人消未起之患治未病
之疾醫之於無事之前不追之於既逝之後民難養而
易危也氣難清而易濁也故審威德所以保社稷割嗜
慾所以固血氣(抱朴子内篇地真)
假求於外物以自堅固有如脂之養火而火不滅銅青
塗脚入水不腐此是借銅之勁以扞其肉也(抱朴子内篇金丹)
夫五榖猶能活人人得之則生人絶之則死又况於上
品之神藥其益人豈不萬倍於五榖耶(抱朴子内篇金丹)
夫木槿楊柳斷殖之更生倒之亦生横之亦生生之易
者莫過斯木也然埋之既淺又未得久乍刻乍剝或搖
或拔雖壅以膏壤浸以春澤猶不脱於枯瘁者以其根
荄不固不暇吐其萌芽浸液不得遂結其生氣也人生
之為體易傷難養方之二木不及遠矣而所以攻毁之
者過於刻剝劇乎搖拔也濟之者鮮壊之者衆死其宜
也(抱朴子内篇極言)
俱食一物或獨以結病非此物之有偏毒也鈞器齊飲
而或醒或醉者非酒勢之有彼此也同冐炎暑而或獨
以暍死者非天熱之有公私也齊服一藥而或昏瞑煩
悶者非毒烈之有愛憎也(抱朴子内篇極言)
衝風赴林而枯柯先摧洪濤凌崖而拆隙首頽烈火燎
原而燥卉前焚龍椀墜地而脆者獨破由兹以觀則人
之無道體已素病因風寒暑濕者以發之耳(抱朴子内篇極言)
夫水土不與百卉同體而百卉仰之以植焉五榖非生
人之類而生人須之以為命焉(抱朴子内篇對俗)
衆木不能法松栢諸蟲不能學龜鶴是以短折耳人有
明哲能修彭老之道則可與之同功矣(抱朴子内篇對俗)
且夫松栢枝葉與衆木則别龜鶴體貌與衆蟲則殊至
於彭老猶是人耳非異類而壽獨長者由於得道非自
然也(抱朴子内篇對俗)
金水在九竅則死人為之不朽鹽鹵沾於肌髓則脯腊
為之不爛况於以宜身益命之物納之於已何怪其令
人長生乎(抱朴子内篇對俗)
蚊唶膚則坐不得安蝨羣攻則卧不得安四海之事何
祇若是(抱朴子内篇論仙)
譬猶疫癘之時醫巫為貴異口同辭唯論藥石豈可便
謂鍼艾之伎過於長生久視之道乎(抱朴子外篇仁明)
萬人彎弧以向一鵠鵠能無中乎萬物昡曜以惑一生
生能無傷乎(劉子清神)
人之生也一息一得耳向息非今息故納養而命續前
火非後火故為薪而火傳火傳命續由夫養得其極矣
(郭子註莊養生主)
道家之言鶴曲頸而息龜潜匿而噎此其所以為壽也
服氣養性者法焉(李善註文選郭景純遊仙詩)
種榖於湯之世值七年之旱終歸是死而彼一溉之苗
則在後枯亦猶人處於俗同皆有死能攝生者則後終
也(李善註文選嵇叔夜養生論)
且豆令人重榆令人暝合歡蠲忿萱草忘憂愚智所共
知也薰辛害目豚魚不養常世所識也蝨處頭而黑麝
食栢而香頸處險而癭齒居晉而黃推此而言凡所食
之氣蒸性染食莫不相應豈惟蒸之使重而無使輕害
之使闇而無使明薰之使黃而無使堅芬之使香而無
使延哉故神農曰上藥養命中藥養性者誠知性命之
理因輔養以通也(文選嵇叔夜養生論)
人有三百六十節當天之數形體有骨肉如地之厚有
孔竅血脉如川谷也多食甘者有益於肉而骨不利多
食苦者有益於骨而觔不利多食辛者有益於觔而氣
不利(意林公孫文子)
凡藥上者養命中者養性下者養病(藝文類聚草部藥)
魚勞則尾赤人勞則髮白(埤雅品物門魴)
採藥遊名山將以救年頹(初學記道釋部僊)
榖氣勝元氣其人肥而不夀養性之術常使穀氣少則
病不生矣(初學記草部五穀)
逆春氣則少陽不生肝氣内變逆夏氣則太陽不長心
氣内洞逆秋氣則太隂不收肺氣焦滿逆冬氣則少隂
不藏腎氣獨沈夫四時隂陽者萬物之根本也所以聖
人春夏養陽秋冬養隂以從其根故與萬物沈浮於生
長之門逆其根伐其本壊其真矣(黃帝素問内經四氣調神大論)
榮氣虛則不仁衛氣虛則不用榮衛俱虚則不仁且不
用肉如故也人身與志不相有曰死(黃帝素問内經逆調論)
匠人磨斧斤礪刀削斵材木木之隂陽尚有堅脆堅者
不入脆者皮㢮至其交節而缺斤斧焉夫一木之中堅
脆不同堅者則剛脆者易傷况其材本之不同皮之厚
薄汁之多少而各異耶夫木之蚤花先生葉者遇春霜
烈風則花落而葉萎久曝大旱則脆木薄皮者枝條汁
少而葉萎久隂淫雨則薄皮多汁者皮潰而漉卒風暴
起則剛脆之木枝折杌傷秋霜疾風則剛脆之木根搖
而葉落凡此五者各有所傷况於人乎(黃帝素問靈樞經五變)
五穀為刳命之鑿五牙為長生之根也(黃帝本行記)
泥丸絳宫丹田三一之宅也子勤守之萬毒不傷(黃帝本行)
(記)
且經冬之草覆之而不死露之即見傷草木植性尚猶
如此况人萬物之靈(隂符經集註鬼谷子)
即口中津液也潄而嚥之則能攻邪破惡徹於骨髓若
麴蘖之消米方藥無復能先也(道德經註疏卷八)
養命養其五臟五臟為根根固葉自茂矣養形養其五
氣五氣為源源深流自長矣(三十六部尊經黃庭經)
草木地生去地而死魚鼈水生離水而死人以氣生氣
去而死(旡上内秘藏經顯功德品)
八珍促壽五石延生(列仙傳)
如蠶在繭中混混沌沌故一旦變形易數(靈寶自然妙經)
動用以太和為馬通宣以玄寂為車(攝生養性論)
身者得道之器也炁者致命之根也根拔則命終器敗
則道去(聖母資傳仙道)
五穀充肌體而不能益壽百藥療疾延年而不甘口甘
口充肌者俗人所珍苦口延年者道士之所寳(養性延命錄教)
(誡篇)
食穀者智慧聰明食石者肥澤不老食芝者延年不死
食元氣者地不能埋天不能殺(養性延命錄教誡篇)
人生大期百年為限節護之者可至千歲如膏之用小
炷與大耳(養性延命錄教誡篇)
大計奢懶者壽慳勤者夭放散劬恡之異也田夫壽膏
粱夭嗜欲少多之驗也處士少疾遊子多患事務繁簡
之殊也故俗人競利道士罕營(養性延命錄教誡篇)
僉自安於蝣晷緬無羡於鵠年(華陽陶隱居集)
上元泥丸者乃精之泉源泥丸不開則精不散而神不
離中元絳宫者乃神之舍宇絳宫不動則精不馳而神
不疲下元丹田者乃真水之根蒂丹田不振則精不漏
而神不死(金庭無為妙經)
生養之道莫非務本種植之利莫若得地(金庭無為妙經)
夫有形之所貴者身也情識之所貴者命也是故飡脂
飲血乘肥衣輕欲其怡懌也餌术含丹防生養性欲其
夀考也(高僧傳十二論)
譬猶衣履器物愛之則完全乃久(弘明集鄭道子神不滅論)
譬如木杵常用不止日夜消減(法苑珠林卷四十六)
夫人有四肢五藏壹覺壹寐呼吸吐納精氣往來流而
為榮衛彰而為氣色發而為音聲此人之常數也陽用
其精隂用其形天人所同也及其失也蒸則生熱否則
生寒結而為瘤贅䧟而為㿈疽奔而為惴竭而為焦故
良醫導之以針石救之以藥劑聖人和之以至德輔之
以人事故體有可愈之疾天地有可消之灾也(法苑珠林卷九)
(十五)
殊貨
夫好貨甚者不見他物之可好好馬甚者不見他物之
可好好書甚者不見他物之可好吾又安知天下之果
可好者果可惡者哉(亢倉子全道篇)
好質白之物者以黑為汙好質黑之物者以白為汙吾
又安知天下之正潔汙哉(亢倉子全道篇)
人於此嗜酒嗜肉肉勝則食酒勝則飲焉此二者相與
爭勝者行矣非情欲得酒性欲得肉也有人於此好利
好義義勝則義取焉利勝則利取焉此二者相與爭勝
者行矣非情欲得利性欲得義也其可兼者則兼取之
其不可兼者則隻取重焉(申鍳雜言下)
赬顔玉理眄視巧笑衆目之所悦也軒皇愛嫫母之&KR0008;
貌不易落英之麗容陳侯悦敦洽之醜状弗貿陽文之
婉姿炮羔煎鴻臛&KR1010;臑熊衆口之所嗛文王嗜菖蒲之
葅不易熊肝之味陽春白雪激楚採菱衆耳之所樂也
而漢順聽山鳥之音云勝絲竹之響魏文侯好槌鑿之
聲不貴金石之和鬱金玄憺春蘭秋蕙衆鼻之所芳也
海人悦至臭之夫不愛芳馨之氣若斯人者皆性有所
偏也(劉子殊好)
累榭洞房珠簾玉扆人之所悦也鳥入而憂聳石巉巖
輪菌糺結猨狖之所便也人上而慄五韺六䪫咸池簫
韶人之所樂也獸聞而振懸瀨碧潭瀾波洶湧魚龍之
所安也人入而畏飛鼯甘煙走貊美鐵䲰鷄嗜蛇人好
芻豢鳥獸與人受性既殊形質亦異所居隔絶嗜好不
同未足怪也(劉子殊好)
執其所好而與衆相反則倒白為黑變苦成甘移角成
羽佩蕕當薰美醜無定形愛憎無正分也(劉子殊好)
聲色芳味各有正性善惡之分皎然自露不可以皂為
白以羽為角以苦為甘以臭為香然而嗜好有殊絶者
(劉子殊好)
雖星有風雨之好人有異同之性庶覿蔀家與剝廬非
蘇世而居政(文選蜀都賦)
人各有好尚蘭&KR0581;蓀蕙之芳衆人所好而海畔有逐臭
之夫咸池六莖之發衆人所共樂而墨翟有非之之論
豈可同哉(文選曹植與楊德祖書)
譬如嬰兒自取屎拤年稍長大捨前所穢更樂餘事年
適向老悉捨諸樂以法自樂(修行道地經地品)
昔公明儀為牛彈清角之操伏食如故非牛不聞不合
其耳也轉為蚊䖟孤犢之聲於是奮耳掉尾蹀躞而聽
之今吾子所聞者蓋蚉䖟之音也(弘明集駮夷夏論)
偶合
終日之言必有聖之事百發之中必有羿逢蒙之巧然
而世不與也其守節非也(淮南子說林訓)
子囊北而全楚北不可以為庸弦高誕而存鄭誕不可
以為常(淮南子泰族訓)
物故有昧揥而中蚊頭掩目而别白黑者(說苑辨物)
鴈鵠集於會稽去避碣石之寒來遭民田之畢蹈履民
田啄食草糧糧盡食索春雨適作避熱北去復之碣石
(王充論衡偶會篇)
百發之中必有羿逢蒙之功衆知之中必有與聖人同
(吕氏春秋用衆解)
適偶有所偏解猶鶴知夜半燕知戊己而未必達於他
事也(抱朴子内篇至理)
不期而悞中非善射也若以謬中為善射則天下皆謂
之羿可乎(郭子註莊徐無鬼)
邊陲之人不聞知禮樂之正縱有言語偶會墳典皆是
竊盜所得其道何足語哉(莊子音義天道)
婁敬一言漢以遷都醜女暫說齊以為后亦猶鼓缶而
會時搖頭而韻曲也(李善註文選陸士衡演連珠)
掩目别白黑雖時時一中猶不知天道論隂陽有時誤
中耳(意林范子)
魯人有善相馬者與余俱遊夜方寐聞馬有行者魯人
驚曰七百里也吾恐此暗中耳(太平御覧獸部馬五)
子所能治知亦衆多與此病失矣譬以鴻飛亦冲於天
(黃帝素問内經示從容論)
如蟲食木有成字者此蟲不知是字非字智人見之終不
唱言是蟲解字(元陽妙經卷十)
譬如春時風揩樹木自然火出(蘇婆呼童子經卷下)
猶春鳥囀弄或似於歌鳥無能歌之實秋蟲蠧木或近
於字蟲闕解字之真名實斯濫蓋此之謂也(辨正論卷六)
喻林卷十四
