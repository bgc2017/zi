喻林卷十九明徐元太撰
人事門(十七)
嗟逝
雖泰山頹峻一簣不遺而泗水餘瀾千載猶在(梁書敬帝紀)
摧苖落穎彌可傷惋(梁書張緬傳)
霜早梧楸風先蒲柳(隋書韋世康傳)
玉沒於訪珪之辰桂掩於搜芳之日(南史張裕克傳)
仲尼悼顔淵苗而不秀子雲傷童烏育而不秀(揚子法言註問)
(神篇)
恨其蘭玉夙凋故長轡未騁(鍾嶸詩品)
歸華先委為露所墮别葉早辭為風所隕(李善註文選鮑明遠翫月)
(詩)
音以應聲影以隨形形聲咸以翳没影響故亦必蔵(李善)
(註文選陸士衡弔魏武帝文)
言德業之美類於蘭玉始含芳而積耀遽毁璧而摧柯
(李善註文選潘安仁楊仲武誄)
夫日蝕由乎交分山崩起於朽壤亦云數而已矣然百
姓怪焉者豈不以資高明之質而不免卑濁之累居常
安之勢而終嬰傾離之患故乎(文選陸機弔魏武帝文)
春蘭擢莖方茂其華荆寳挺璞將剖於和含芳委耀毁
璧摧柯(文選潘岳楊仲武誄)
顧長康拜桓宣武墓作詩云山崩溟海竭魚鳥將何依
人問之曰卿憑重桓乃爾哭之状其可見乎顧曰鼻如
廣莫長風眼如懸河決溜或曰聲如震雷破山淚如傾
河注海(世說新語言語)
埋玉樹著土中使人情何能已已(世說新語傷逝)
劒匿光芒璧碎符采(藝文類聚人部友悌啓)
林木雖茂無形可久碑誄雖美無後可守(藝文類聚人部吟)
麟亡星落月死珠傷瓶罄罍耻芝焚蕙歎(藝文類聚人部懷舊銘)
弔蕙若之暫芳慟琬琰之永缺(藝文類聚人部哀傷賦)
彼蘭菊之芳茂及渠槿之榮色終於邑乎繁霜俱飄颻
於路側(藝文類聚人部哀傷賦)
盡若窮煙離若箭弦如影滅地猶星殞天(藝文類聚人部哀傷賦)
何德之盛而年或闕何華之繁而實不結(藝文類聚儲官部公主誄)
律谷罷煊龍鄉輟曉照車去魏聯城辭趙(藝文類聚后妃部后妃誄)
樂慶雲之普覆悼時雨之不廣(藝文類聚后妃部后妃誄)
存若燭龍銜曜沒若庭燎俱滅(藝文類聚職官部散騎常侍誄)
東耀方遠北芒已及墜露曉團悲風暮急(藝文類聚職官部太常墓)
(志)
常懼慶雲之惠不酬而搖落奄至豈謂經塵之效莫展
而峻極先頽(藝文類聚職官部司空碑)
繁霜夏被修梧摧幹(藝文類聚職官部司空碑)
榮珪掩采靈劒摧鋒宋郊淪鼎洛水沈鐘(藝文類聚職官部太子中)
(庶子墓誌)
玖璇隱曜美玉韜光(藝文類聚雜文部詩)
來無見兮進無聞泣下雨兮歎成雲(藝文類聚雜文部賦)
中峰岳斷半海鵬垂鳳沈丹穴龍亡黑陂(文苑英華庾信王爵一碑)
冀後凋於歲寒遭繁霜於夏零滅皎皎之玉質絶琅琅
之金聲(太平御覧文部弔文)
石堅而朽星華而滅(太平御覽文部弔文)
壑舟今已去寧有濟川時(初學記職官部僕射)
冬水之凝何如春水之消(初學記禮部死喪)
何言集大鳥忽此喪元龜(初學記職官部僕射)
譬如火焉薪盡而火滅則無光矣故滅火之餘無遺炎
矣人死之後無遺魂矣(初學記禮部死喪註)
王威明風韻遒正神峯標映千里絶迹百尺無枝實俊
人也一爾過隙永歸長夜金刀掩鋩長淮絶涸(何氏語林傷逝)
使夫八真明珠未揜而蔵曜百味淳乳不澆而自薄哀
哉(高僧傳十三論)
智炬昏冥慈雲消滅長夜諸子誠可悲矣(法苑珠林卷十二)
譏調
魯敗於狐駘國人誦之曰臧之狐裘敗我於狐駘我君
小子朱儒是使朱儒朱儒使我敗於邾(左傳襄公四年)
師慧過宋朝將私(小便)焉其相曰朝也慧曰無人焉相曰
朝也何故無人慧曰必無人焉若猶有人豈其以千乘
之相易滛樂之矇必無人焉故也(左傳襄公十有五年)
衛侯為夫人南子召宋朝會于洮太子蒯瞶獻盂于齊
過宋野野人歌之曰旣定爾婁豬盍歸吾艾貑(左傳定公十四)
(年)
公羊傳云晉靈公將殺趙盾躇階而走靈公有周狗謂
之獒呼獒而屬之獒亦躇階而從之祁彌明逆而踆之
絶其頷趙盾顧曰君之獒不若臣之獒也(爾雅六畜疏)
酒客難法度士譬之於物曰子猶瓶矣觀瓶之居居井
之眉處高臨深動常近危酒醪不入口臧水滿懷不得
左右牽於纆徽一旦叀礙為瓽所轠身提黃泉骨肉為
泥自用如此不如鴟夷鴟夷滑嵇腹如大壺盡日盛酒
人復借酤常為國器託於屬車出入兩宫經營公家
繇是言之酒何過乎(前漢書游俠傳)
士有不談此者則芸夫牧竪已叫呼之矣(後漢書陳實傳論)
本聞卿作狗何意為龍輅言潛陽未變非卿所知焉有
狗耳得聞龍聲乎(魏志管輅傳註)
于時謗書謂臺中有三狗二狗崖柴不可當一狗憑默
作疽囊三狗謂何鄧丁也默者爽小字也其意言三狗
皆欲囓人而謐尤甚也(魏志曹真子爽傳註)
時有謗書曰曹爽之勢熱如湯太傅父子冷如漿李豐
兄弟如游光其意以為豐雖外示清淨而内圖事有似
於游光也(魏志夏侯尚傳註)
洪祗俱會亮門下洪謂祗曰君馬何駛祗對曰故吏馬
不為駛明府馬不進耳(華陽國志)
博陵崔洪為尚書左丞時人為之語曰叢生棘刺來自
博陵在南為鷂在北為鷹(晉書崔洪傳)
時梅陶及鍾雅數說餘事納輙困之因曰君汝潁之士
利如錐我幽冀之士鈍如槌持我鈍槌捶君利錐皆當
摧矣陶雅並稱有神錐不可得槌納曰假有神錐必有
神槌(晉書祖納傳)
王導嘗與諸葛恢戲爭族姓曰人言王葛不言葛王也
恢曰不言馬驢而言驢馬豈驢勝馬邪(晉書諸葛恢傳)
時尚書僕射山濤領吏部王濟裴楷等並為帝所親遇
岳内非之乃題閣道為謠曰閣道東有大牛王濟鞅裴
相鞧和嶠刺促不得休(晉書潘岳傳)
綽性通率好譏調嘗與習鑿齒共行綽在前顧謂鑿齒
曰沙之汰之瓦石在後鑿齒曰簸之颺之糠粃在前(晉書)
(孫綽傳)
羣非孔子厄同匡人雖陽和布氣鷹化為鳩至於識者
猶憎其目(晉書孔羣傳)
既開青雲覩白雉何不張爾弓挾爾矢隱曰本謂是雲
龍騤騤乃是山鹿野麋獸微弩強是以發遲(晉書陸機傳)
吾軰與先帝共興事業而不預時權君無汗馬之勞何
敢專管大任是為我耕稼而君食之乎猛曰方當使君
為宰夫安直耕稼而已(晉書苻堅上傳)
弟受海内駭笑不過如燕石秃鶖(宋書王微傳)
栢直狗雖老猶能獵蕭漂陽馬雖老猶駿徐娘雖老猶
尚多情(南史后妃下簡文皇后傳)
無處不逢鳥噪無處不逢鮑佐正(南史鮑泉客卿傳)
偃乘車在前瑀策駟居後相去數十步瑀蹋馬及之謂
偃曰君轡何疾偃曰牛駿馭精所以疾耳偃曰君馬何
遲曰騏驥羅於羈絆所以居後偃曰何不著鞭使致千
里答曰一蹙自造青雲何至與駑馬爭路(南史劉穆之傳)
諶恚曰見炊飯推以與人王晏聞之曰誰復為蕭諶作
甌筯者(南史衡陽公諶傳)
趙修小人背如土牛殊耐鞭杖(北史甄琛傳)
今日吾譏晏子訾猶倮而高橛者也(晏子春秋問下)
非人不得其故是猶澤人之非斤斧山人之非網罟也
(晏子春秋外篇)
堂衣若曰子何年少言之絞子貢曰大車不絞則不成
其任琴瑟不絞則不成其音子之言絞是以絞之也(韓詩)
(外傳)
夫服事何足以端士行乎昔者荆為長劒危冠令尹子
西出焉齊短衣而遂偞之冠管仲隰朋出焉越文身鬋
髮范蠡大夫種出焉西戎左袵而椎結由余亦出焉即
如君言衣狗裘者當犬吠衣羊裘者當羊鳴且君衣狐
裘而朝意者得無為變乎(說苑善說)
木門閫兮梁上柱敝鑿頭兮斷柯斧鞞□鼓兮補履樸
脱椎衲兮𢷬衣杵視短人兮形如許(蔡中郞集短人賦)
今為犯禮之行而不喜聞遄死之譏是負豕而憎人說
其臭投泥而諱人言其汚也(枹朴子外篇刺驕)
是以世人為文競於詆訶吹毛取瑕次骨為戾(文心雕龍奏啓)
魏晉滑稽盛相驅扇遂乃應瑒之鼻方於盗削卵張華
之形比乎握舂杵(文心雕龍諧讔)
與世殊技固孤是求子憂朱泙曼之無所用吾恨輪扁
之無所教也子覩木雕獨飛愍我垂翅故棲吾感去鼃
附鴟悲爾先笑而後號也(補文選張衡應間)
汝故是吳興溪中釣碣耳何敢譸張(世說新語雅量)
康僧淵目深而鼻高王丞相每調之僧淵曰鼻者面之
山目者面之淵山不高則不靈淵不深則不清(世說新語排調)
王孝伯問王大阮籍何如司馬相如王大曰阮籍胸中
壘塊故須酒澆之(世說新語任誕)
鴻臚卿孔羣好飲酒王丞相語云卿何為恒飲酒不見
酒家覆瓿布日月糜爛羣曰不爾不見糟肉乃更堪久
(世說新語任誕)
謝幼輿謂周侯曰卿類社樹遠望之峨峨拂青天就而
視之其根則羣狐所託下聚溷而已答曰枝條拂青天
不以為高羣狐亂其下不以為濁(世說新語排調)
支道林因人就深公買印山深公曰未聞巢由買山而
隱(藝文類聚人部隱逸上)
又問荀令君趙盪寇皆足蓋世乎衡見荀有容儀趙有
腹乃答曰文若可借面弔喪稚長可使監厨請客其意
以為荀但有貌趙健啖肉也(藝文類聚人部品藻)
道真嘗與一人共索袢草中食見一嫗將二兒過並青
衣調之曰青羊將兩羔嫗答曰兩猪共一槽(藝文類聚人部嘲戲)
殷方語孫卿曰公勿作強口馬我當併卿控孫亦曰卿
勿作冗鼻牛我當穿卿頰(太平御覽人事部言語)
諺曰上車不落為著作體中何如則秘書言其不用才
也(初學記職官部秘書郞)
司馬宣王辟州泰為新城太守尚書鍾毓請泰曰君釋
褐登宰府乞兒乘小車一何䭾泰曰君明公之子少有
文彩故守吏職獼猴乘上牛一何遲衆賓悦服(初學記獸部猴)
齊世有席昆蚩鄙文學嘲劉逖云君文若朝菌須臾之
翫非宏才豈比吾千丈松常有風霜劉云既有寒木又
發春華可乎(事類賦木部松註)
仕進不止執虎子(虎子溲器也侍中親省起居故謂之執虎子)蘇笑曰我誠
不能效汝蹇蹇驅鹿車馳也(何氏語林排調)
劉道真於河側自牽船見一老嫗採梠劉調之曰女子
何不調機利杼而採梠嫗答曰丈夫何不跨馬揮鞭而
牽船(何氏語林排調)
孫權嘗燕見蜀使費禕逆勅羣臣使禕至伏食勿起禕
至權為輟食而諸人不起禕調之曰鳳凰來翔麒麟吐
哺驢騾無知伏食如故諸葛恪應聲答曰爰植梧桐以待
鳳凰有何燕雀自稱來翔何不彈射使還故鄉(何氏語林排調)
惠子始與莊子相見而問乎莊子曰今日自以為見鳳
凰而徒遭燕雀耳坐者俱笑(困學紀聞卷十諸子)
宋明帝紀胡母顥專權奏無不可時人語曰禾絹閉眼
諾胡母大張槖禾絹謂上也(困學紀聞卷十七評文)
悋大官而腫口臨滄海而攝腹真子之謂也(弘明集釋駮論)
託比
鷺白鳥也以興潔白之士(毛詩有駜註)
子貢問於孔子曰敢問君子貴玉而賤䃉者何也為玉
之寡而䃉之多與孔子曰非為䃉之多故賤之也玉之
寡故貴之也夫昔者君子比德於玉焉温潤而澤仁也
縝密以栗知也廉而不劌義也垂之如隊禮也叩之其
聲清越以長其終詘然樂也瑕不揜瑜瑜不揜瑕忠也
孚尹旁達信也氣如白虹天也精神見于山川地也圭
璋特達德也天下莫不貴者道也詩云言念君子温其
如玉故君子貴之也(禮記聘義)
自號鴟夷者言若盛酒之鴟夷多所容受而可卷懷與
時張弛也(前漢書貨殖傳註)
阮脩所著述甚寡嘗作大鵬贊曰蒼蒼大鵬誕自北溟
假精靈鱗神化以生如雲之翼如山之形海運水擊扶
搖上征翕然層舉背負大清志存天地不屑雷霆鷽鳩
仰笑尺鷃所輕超世高逝莫知其情(晉書阮籍傳)
素既屢被徵辟聲譽甚高山中有蚿蟲聲清長聽之使
人不厭而其形甚醜素乃為蚿賦以自况(宋書隱逸王素傳)
文王乃齋三日乘田車駕田馬田於渭陽卒見太公坐
茅以漁文王勞而問之曰子樂漁邪太公曰君子樂得
其志小人樂得其事今吾漁甚有似也文王曰何謂其
似也太公曰釣有三權禄等以權死等以權官等以權
夫釣以求得也其情深可以觀大矣(太公六韜文韜)
離騷之文依詩取興引類譬諭故善鳥香草以配忠貞
惡禽臭物以比䜛佞靈修美人以嫓於君宓妃佚女以
譬賢臣虬龍鸞鳳以託君子飄風雲霓以為小人其詞
温而雅其義皎而朗凡百君子莫不慕其清高嘉其文
彩哀其不遇而憫其志焉(王逸註楚辭離騷經)
行當如蒼龍能屈能申志當如大虹能揚文采精當若
彗星能耀光明舉當若鵕䴊飛能冲天也(王逸註楚辭九歎)
雷為諸侯以興於君雲雨冥昧以興佞臣猨猴善鳴以
興䜛人風以喻政木以喻民雷填填者君妄怒雨冥冥
者羣佞聚也猨啾啾者䜛夫弄口也風颯颯者政煩擾
也木蕭蕭者民驚駭也(王逸註楚辭九歌)
言橘枝重累又有利刺以象武也實圓摶又象文也以
喻已有文武能方圓(王逸註楚辭九章)
日以喻君山以喻臣霰雪以興殘賊雲以象佞人山峻
高以蔽日者謂臣蔽君明也下幽晦以多雨者羣下專
擅施恩也霰雪紛其無垠者殘賊之政害賢人也雲霏
霏而承宇者佞人並進滿朝廷也(王逸註楚辭九章)
周禮后六服一曰翬衣取其雉性介而守以比后德也
(張華註禽經)
佩鳴玉以比潔齊幽蘭以爭芬(陶靖節集賦)
木度北而變質故不可以踰境金百鍊而不銷故萬邦
作&KR2452;(李善註文選陸士衡答賈長淵詩)
蘭以秋馥可以喻言桂以冬榮可以喻性(李善註文選曹子建朔風)
(詩)
鷦鷯小鳥也生於蒿莱之間長於藩籬之下翔集尋常
之内而生生之理足矣色淺體陋不為人用形微處卑
物莫之害繁滋族類乘居匹遊翩翩然有以自樂也彼
鷲鶚鵾鴻孔雀翡翠或凌赤霄之際或託絶垠之外翰
舉足以冲天觜距足以自衛然皆負矰嬰繳羽毛入貢
何者有用於人也(文選鷦鷯賦)
惟鷦鷯之微禽兮亦攝生而受氣育翩翾之陋體兮無
玄黃以自貴毛弗施於器用兮肉不登乎爼味鷹鸇過
猶俄翼兮尚何懼於罿罻翳薈蒙籠是焉遊集飛不飄
颺翔不翕習其居易容其求易給巢林不過一枝每食
不過數粒棲無所滯遊無所盤匪陋荆棘匪榮&KR0581;蘭動
翼而逸投足而安委命順理與物無患伊兹禽之無知
兮何處身之似智不懷寳以賈害兮不飾表以招累(文選)
(鷦鷯賦)
不以資質之鄙薄兮欲增輝乎太清雖無補於日月兮
期自照於陋形當朝陽而戢景兮必宵昧而是征進不
競於天光兮退在晦而能明諒有似於賢臣兮於疏外
而盡誠(廣文選傅虞螢賦)
騖無他心故庶人以為贄(藝文類聚鳥部鴨)
顧惟燭之自焚以致用亦猶殺身以成仁矣(藝文類聚火部燭賦)
我嘉兹櫛惡亂好理一髮不順實以為耻雖日用而匪
懈不告勞而自己苟以理而委任期竭力而沒齒(藝文類聚)
(服飾部梳枇賦)
北園有一樹布葉垂重隂外雖多棘刺内實有赤心(藝文)
(類聚菓部棗詩)
願為綠蘋草託身寄清池(藝文類聚草部萍)
俯觀萬物擾擾焉如水之載浮萍(藝文類聚草部萍)
蘭既春敷菊又秋榮芳薰百草色豔羣英孰是芳質在
幽愈馨(藝文類聚草部菊銘)
文伯相魯敬姜謂之曰吾語汝治國之要盡在經耳幅
者所以正枉也不可不強故幅可以為將畫所以均不
服也故畫可以為正物者所以治蕪與莫也故物可以
為都大夫持而不出入不絶者捆也捆可以為大行人
推而往引而來者綜也綜可以為關内之師主多少之
數者均也均可以為内史服重任行遠道正直而固者
軸也軸可以為相舒而無窮者摘也摘可以為三公文
伯載拜受教(太平御覧資産部織)
去婦不顧門萎韭不入園以婦人之性草菜之情猶有
所耻想忠壯者意何所之(太平御覧菜部韭)
至夫重隂之夕風雨晦暝萬物眩惑翩翩獨征竒姿燎
朗在隂益榮猶賢哲之處時時昏昧而道明若蘭香之
在幽越羣臭而彌馨(初學記蟲部螢)
板則紫栢杵則木瓜何斯材而斯用也(用言築城)草則離離
靡靡緣岡而殖但使十步而有一芳余亦何辭間於荆
棘(何氏語林言志)
石出荆山懸巖之顛外有五色之文内含卞氏之珍磨
之不加瑩雕之不增文禀氣堅貞受之自然顧其理枉
屈紆繞而不得申(何氏語林言語)
惟斯屏風出自幽谷根深枝茂號為喬木孤生陋弱畏
金彊族移根易土委伏溝瀆飄飄危殆靡安措足天啓
我心遭遇微禄中郎繕理收拾捐朴大匠攻之刻雕削
斵表雖剥裂心實貞慤等化器類庇蔭尊屋列在左右
近君頭足頼蒙成濟其恩弘篤不逢仁人永為枯木(初學)
(記器用部屏風註)
是錫杖者名為智杖亦名德杖彰顯聖智故曰智杖行
功德本故曰德杖如是杖者聖人之表幟賢士之明記
趣道法之正幢(得道梯隥錫杖經尺八)
隱語
還無社與司馬卯言號申叔展叔展曰有麥麴乎曰無
有山鞠窮乎曰無河魚腹疾奈何曰目於眢井而拯之
若為茅絰哭井則已明日蕭潰申叔視其井則茅絰存
焉號而出之(春秋左傳宣公十二年)
吳申叔儀乞糧於公孫有山氏曰佩玉蘂兮余無所繫
之旨酒一盛兮余與褐之父睨之對曰粱則無矣麤則
有之若登首山以呼曰庚(西方主糓)癸(北方主水)乎則諾(左傳哀公十三)
(年)
羊性滛而狠猪性卑而率鵝性頑而傲狗性險而出皆
指斥貴勢(南史卞彬文學傳)
桓公使管仲求寗戚寗戚應之曰浩浩乎育育乎管仲
不知至中食而慮之婢子曰公何慮管仲曰非婢子之
所知也婢子曰公其母少少毋賤賤昔者吳干戰未齔
不得入軍門國子擿其齒遂入為干國多百里奚秦國
之飯牛者也穆公舉而相之遂霸諸侯由是觀之賤豈
可賤少豈可少哉管仲曰然公使我求寗戚寗戚應我
曰浩浩乎吾不識婢子曰詩有之浩浩者水育育者魚
未有室家而安召我居寗子其欲室乎(管子小問)
公遊於紀得書曰食魚無反勿乘駑馬公曰善哉知苦
言食魚無反則惡其鱢也勿乘駑馬惡其取道不遠也
晏子對曰不然食魚無反毋盡民力乎勿乘駑馬則無
置不肖於側乎(晏子春秋襍上)
有物於此居則周靜致下動則綦高以鉅圓者中規方
者中矩大參天地德厚堯禹精微乎毫毛而盈大乎㝢
宙忽兮其極之遠也攭兮其相逐而反也卭卭兮天下
之咸蹇也德厚而不損五采備而成文往來惛憊通于
大神出入甚極莫知其門天下失之則滅得之則存弟
子不敏此之願陳君子設辭請測意之曰此夫大而不
塞者與充盈太宇而不窕入郄穴而不偪者與行遠疾
速而不可託訙者與往來惛憊而不可為固塞者與暴
至殺傷而不億忌者與功被天下而不私置者與託地
而游宇友風而子雨冬日作寒夏日作暑廣大精神請
歸之雲(荀子賦篇)
有物於此㒩㒩兮其状屢化如神功被天下為萬世文
禮樂以成貴賤以分養老長幼待之而後存名號不美
與暴為隣功立而身廢事成而家敗棄其耆老收其後
世人屬所利飛鳥所害臣愚而不識請占之五帝帝占
之曰此夫身女好而頭馬首者與屢化而不夀者與善
壯而拙老者與有父母而無牝牡者與冬伏而夏游食
桑而吐絲前亂而後治夏生而惡暑喜温而惡雨蛹以
為母蛾以為父三俯三起事乃大已夫是之謂蠶理(荀子)
(賦篇)
有物於此生於山阜處於室堂無知無巧善治衣裳不
盗不竊穿窬而行日夜合離以成文章以能合從又善
連衡下覆百姓上飾帝王功業甚薄不見賢良時用則
存不用則亡臣愚不識敢請之王王曰此夫始生鉅其
成功小者耶長其尾而銳其剽者耶頭銛達而剽趙繚
者耶一往一來結尾以為事無羽無翼反覆甚極尾生
而事起尾邅而事已簪以為父管以為母既以縫表以
連裏夫是之謂箴理(荀子賦篇)
常摐曰過故鄉而下車子知之乎老子曰過故鄉而下
車非謂其不忘故邪常摐曰嘻是已常摐曰過喬木而
趨子知之乎老子曰過喬木而趨非謂敬老邪常摐曰
噫是已張其口而示老子曰吾舌存乎老子曰然吾齒
從乎老子曰亡常摐曰子知之乎老子曰夫舌之存也
豈非以其柔邪齒之亡也豈非以其剛邪常摐曰嘻是
已(說苑敬慎)
淳于髠等曰狐白之裘補之以弊羊皮何如鄒忌曰敬
諾請不敢雜賢以不肖淳于髠曰方内而圓釭如何鄒
忌曰敬諾請謹門内不敢留賓客淳于髠等曰三人共
牧一羊羊不得食人亦不得息何如鄒忌曰敬諾減吏
省員使無擾民也(新序雜事二)
歛小器投諸台者言取郭外萌内之於城中也食獵犬
組羊裘者言趣饗戰鬭之士而繕甲兵也琴之合甚思
之者言思妻也臧我羊羊有母是蓋告妻善養母也食
我以同魚同者其文錯錯者所以治鋸鋸者所以治木
也是有木治係於獄矣冠纓不足𢃄有餘者頭亂不得
梳饑不得食也故知吾子拘而有木治者(烈女傳周列國臧文仲母)
然文辭之有諧隱譬九流之有小說蓋稗官所采以廣
視聽若效而不已則髠袒而入室旃孟之石交乎(文心雕龍)
(諧&KR0008;)
寓言
元氣為舟微風為杝敖翔大清縱意容冶(後漢書仲長統傳)
父之譽子人多不信時有信者輙以常嫌見疑故借外
論之(郭子註莊寓言)
方地為車圓天為蓋長劍耿介倚乎天外(補文選宋玉大言賦)
析飛塵以為輿剖粃糠以為舟泛然投乎杯水淡若巨
海之洪流憑蜽眥以顧盼附蠛蠓而遐遊集寧隱微之
原渾存亡而不憂(補文選宋玉小言賦)
開館尺捶餘築榭微塵裏蝸角列州縣毫端建朝市(藝文)
(類聚人部言語詩)
攀蚊髯附蚋翼我自謂重彼不極邂逅有急相切逼竄
於針孔以自匿(藝文類聚人部言語賦)
河流既竭日月俱騰置羅微物動落雲鵬(藝文類聚人部言語詩)
針鋒於焉止息髮杪可以翺翔蚊眉深而易阻蟻目曠
而難航(藝文類聚人部言語詩)
館于蠅鬢宴于毫端亨蝨腦切蟣肝會九族而同嚌猶
委餘而不殫(藝文類聚人部言語賦)
俯身望日入下視見星羅噓八風而為氣吹四海而揚
波(藝文類聚人部言語詩)
并吞四夷飲枯河海跂越九州無所容止(藝文類聚人部言語賦)
坐卧鄰空塵憑附蟭螟翼越咫尺而三秋度毫釐而九
息(藝文類聚人部言語詩)
噫氣為風揮汗成雨聊灼戴山龜欲持探䆳古(藝文類聚人部)
(言語詩)
觀修鯤其若轍鮒視滄海之如濫觴經二儀而跼蹐跨
六合以翺翔(藝文類聚人部言語詩)
四瀆流如淚五岳羅若垤(藝文類聚靈異部仙道詩)
九河之水不足以漬麵蘖八藪之木不足以為薪蒸七
澤之麋不足以充庖爼(事文類聚酣飲拾遺記)
春雲為馬秋風為駟按之不遲勞之不疾(初學記天部天註)
手頓羲和轡足踏閶闔開東海猶蹄涔崑崙螻蟻堆(初學)
(記道釋部仙)
譬如有樹名為好堅是樹在地中百歲枝葉具足一日
出生高百丈是樹出已欲求大樹以蔭其身是時林中
有神語好堅樹言世中無大汝者諸樹皆當在汝蔭中
(大智度論卷十)
先後
必須雷動於前風散於後然後萬物皆益如二月啓蟄
之後風以長物八月收聲之後風以殘物風之為益其
在雷後(周易正義益)
自羊徂牛言先小後大也(毛詩絲衣註)
樹麻者必先耕治其田然後樹之(鄭氏箋詩南山)
三王之祭川也皆先河而後海或源也或委也此之謂
務本(禮記學記)
凡食果實者後君子火熟者先君子(禮記玉藻)
大猶已成發其小者遠猶已成發其近者將行重器先
其輕者先清而後濁者天地也(大戴禮記少間)
善問之人如匠善攻治堅木先斫治其濡易之處然後
斫其節目其所問師之時亦先問其易後問其難也(禮記)
(正義學記)
鐘之為體必待其擊每一舂而為一容然後盡其聲言
善答者亦待其一問然後一答乃後盡說義理也(禮記正義)
(學記)
凡國之大事先簭而後卜(周禮春官簭人)
天尊地卑神明之位也春夏先秋冬後四時之序也(莊子)
(天道)
先倮而浴則可以浴而倮則不可先祭而後饗則可先
饗而後祭則不可物之先後各有所宜也(淮南子說山訓)
聖人以人占天者先乎天也史以天占人者後乎天也
大聖先天而天不違良吏後天而奉天時知其所先後
則天人之情得矣(揚子法言註五百篇)
天道先春後秋以成歲為政先令後誅以成治(揚子法言註先)
(知篇)
大極初搆清濁始分故天先成而地後定(初學記地部摠載地)
病發而有餘本而標之先治其本後治其標病發而不
足標而本之先治其標後治其本(黃帝素問内經標本病傳論)
痛從上下者先刺其下以遏之後刺其上以脱之痛從
下上者先刺其上以遏之後刺其下以脱之(黃帝素問靈樞經周)
(痺)
春夏先治其標後治其本秋冬先治其本後治其標(黃帝)
(素問靈樞經師傳)
病之中外何如岐伯曰從内之外者調其内從外之内
者治其外從内之外而盛於外者先調其内而後治其
外從外之内而盛於内者先治其外而後調其内(黃帝素問)
(内經至真要大論篇)
譬如日出先照一切諸大山王次照一切大山次照金
剛寳山然後普照一切大地日光不作是念我當先照
諸大山王次第乃至普照大地但彼山地有高下故照
有先後(大方廣佛華嚴經三十五)
如人學射先安其足後習其法(大方廣佛華嚴經卷七十八)
譬如有人欲入大海應先知彼水之深淺然後當入(虛空)
(孕菩薩經卷下)
如世人有三種田有一上田良美沃壤極為上好第二
田者適處其中好第三田者曠野邊遠沙鹵鹹惡有諸
田夫先於何田而下種為利益者先種良田望獲大利
若良田盡次種中者種中田已次種下田(别譯雜阿含經卷十五)
譬如搖樹取菓熟者前墮若未熟者更復後搖又如捕
魚前網不盡後網乃得(大智度論卷七)
如人有重罪先以打縳楚毒然後乃殺(大智度論三十五)
譬如先以好寶示人然後讚寶所能(大智度論卷五十六)
如人重病先以除病為急然後以寶物衣服莊嚴其身
(大智度論卷九十四)
如垢衣先浣後淨乃染所以者何染法次第故以垢衣
不受染故(百論卷上守八)
喻林卷十九
