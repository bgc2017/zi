喻林卷五十二明徐元太撰
人事門(五十)
用術
鉤距者設欲知馬賈則先問狗已問羊又問牛然後及
馬參伍其賈以類相凖則知馬之貴賤不失實矣唯廣
漢至精能行之它人效者莫能及也(前漢書趙廣漢傳)
家挾殊議人懷異計故從横者歘披其胷狙詐者暫吐
其舌也(蜀志郤正傳)
朝四暮三衆狙皆喜名實未虧而喜怒為用(南史梁本紀中)
故關之捭闔制之以出入捭之者開也言也陽也闔之
者閉也默也隂也(鬼谷子捭闔)
故捭者或捭而出之或捭而納之闔者或闔而取之或
闔而去之捭闔者天地之道(鬼谷子捭闔)
或開而示之或闔而閉之開而示之者同其情也闔而
閉之者異其誠也(鬼谷子捭闔)
符應不失如螣蛇之所指若羿之引矢(鬼谷子反應)
其張罝網而取獸也多張其會而司之道合其事彼自
出之此釣人之網也常持其網驅之其言無比乃為之
變(鬼谷子反應)
皆見其權衡輕重乃為之度數聖人因而為之慮其不
中權衡度數聖人因而自為之慮(鬼谷子捭闔)
此飛箝之綴也用於人則空往而實來綴而不失以究
其辭可箝而從可箝而横可引而東可引而西可引而
南可引而北可引而反可引而覆(鬼谷子飛箝)
樞所以主門之動静機所以主弩之放發言既知其諸
矦智謀能否然後立法鎮其動静制其放發猶樞之於
門機之於弩(鬼谷子飛箝註)
古之善摩者如操鈎而臨深淵餌而投之必得魚焉(鬼谷)
(子摩篇)
西門豹為濮令佯亡其車轄令吏求之不能得使人求
而得之家人屋間(韓非子内儲說上七術)
周主下令索曲杖吏求之數日不能得周主私使人求
之不移日而得之乃謂吏曰吾知吏不事事也曲杖甚
易也而吏不能得我令人求之不移日而得之豈可謂
忠哉吏乃皆悚懼以君為神明(韓非子内儲說上七術)
周主亡玉簪令吏求之三日不能得也周主令人求而
得之家人之屋間周主曰吾知吏之不事事也求簪三
日不得之吾令人求之不移日而得之於是吏皆悚懼
以為君神明也(韓非子内儲說上七術)
有相與訟者子産離之而毋得使通辭倒其言以告而
知也惠嗣公使人偽關市關市呵難之因事關市以金
關市乃舍之嗣公謂關市曰其時有客過而予汝金因
譴之關市大恐以嗣公為明察(韓非子外儲說左上)
人主之大物非法則術也法者編著之圖籍設之於官
府而布之於百姓者也術者藏之於胷中以偶衆端而
潜御羣臣者也故法莫如顯而術不欲見是以明主言
法則境内卑賤莫不聞知也不獨滿於堂用術則親愛
近習莫之得聞也不得滿室而管子猶曰言於室滿室
言於堂滿堂非法術之言也(韓非子難三)
御圓者不以信誠率衆執方者必以權謀自顯(文選袁宏名臣)
(序贊)
以智力求者喻如奕奕進退取與攻劫放舍在我者也
(藝文類聚巧藝部圍棋)
善說者若巧士因人之力以自為力因其來而與來因
其往而與往聽因便也(太平御覽人事部游說下)
投鼠者機動釣魚者機浮(太平御覽獸部鼠)
傳稱蘇秦張儀學縱横之術於鬼谷先生掘地為坎曰
能下說合我泣出則能分人主之地蘇秦說鬼谷先生
泣沾衿張儀下說鬼谷先生泣亦沾衿(太平御覽人事部游說下)
縛葦作機關多用於綖縷(大莊嚴經論卷四偈)
排善
夫至音不合衆聽故伯牙絶絃至寳不同衆好故卞和
泣血仲尼聖德而不容於世况於竹帛餘文其為雷同
者所排固其宜也(後漢書陳元列傳)
羣犬吠新客佞闇排疎賓直途既以塞曲路非所遵(魏書)
(胡叟傳)
世俗之君子視義士不若負粟者今有人於此負粟息
於路側欲起而不能君子見之無長少貴賤必起之何
故也曰義也今為義也君子奉承先王之道以語之縱
不說而行又從而非毁之則是世俗之君子之視義士
也不若視負粟者(墨子貴義)
為義而不能必無排其道譬若匠人之斵而不能必無
排其繩(墨子貴義)
百人操觽不可為固結千人謗獄不可為直辭萬人比
非不可為顯士(說苑雜言)
言飄風轉運揚起塵埃搖動草木使之即時枯槁莖葉
被病不得盛長以言讒人亦運轉其言紛歴忠直使之
被病而傷刑也(王逸註楚辭九歎)
魏女色豔鄭袖鼻之朝吳忠貞無忌逐之戚施彌妬蘧
除多佞是故濕堂不灑塵卑屋不蔽風風衝之物不得
育水湍之岸不得峭(王充論衡累害篇)
以塗摶泥以黑點繒孰有知之清受塵白取垢青繩所
汙常在練素處顛者危勢豐者虧頹墜之類常在懸垂
屈平潔白邑犬羣吠吠所怪也(王充論衡累害篇)
非鷃擅蒿林仰笑神鳳飛坎井蝤蛭宅神龜安所歸(嵇中)
(散集述志詩)
夫直繩者枉木之所憎也清公者姦慝之所讎也(抱朴子外)
(篇名實)
曾閔獲商人之謗孔墨蒙盜跖之垢懷正居貞者填笮
乎泥濘之中而狡猾巧偽者軒翥乎虹霓之際矣(抱朴子外)
(篇審舉)
弘偉之士履道之生其崇信匪徒重仞之牆其淵澤不
唯吕梁之深也故短近不能賞而淺促不能側焉因以
異乎已而薄之矣以不求我而疾之矣不貴不用何足
言乎乃有播埃塵於白珪生瘡痏於玉肌訕疵雷同攻
伐獨立曾參蒙劫剽之垢巢許獲穿窬之謗自匪明竝
懸象玄鑒表微者焉能披泥抽淪玉澄川掇沉珠哉(抱朴)
(子外篇擢才)
讒邪人之蔽善人也猶朝日洞明霧甚則不見天沙石
至淨流濁則不見地雖有明淨之質而不發明者水霧
蔽之也蘭蓀欲茂秋風害之賢哲欲正讒人敗之(劉子傷讒)
夫忠直之迕於主獨立之負於俗理勢然也故木秀於
林風必摧之堆出於岸流必湍之行高於人衆必非之
(文選李康運命論)
蘭薰而摧玉貞則折物忌堅芳人諱明潔(文選顔延之祭屈原文)
任重載盛兮陷滯而不濟懷瑾握瑜兮窮不知所示邑
犬羣吠兮吠所怪也誹駿疑傑兮固庸態也(廣文選屈平懷沙)
顧浩日之顯行兮雲濛濛而蔽之竊不自聊而願忠兮
或黕點而汙之(廣文選宋玉九辯)
齊景公惡仲尼為魯政犂鉏曰去仲尼如吹毛耳(意林韓子)
智海廣難量不測反增謗牛飲水成乳蛇飲水成毒(大方)
(廣佛華嚴經讚卷十二)
猶如雲霧障蔽淨月(本緣經月光王品)
夫鶡旦鳴夜不翻白日之光精衛銜石無損滄海之勢
然以闇亂明以小罔大雖莫動毫髮而有塵眡聽(弘明集序)
害正
牀者人之所以安也剥牀之足滅下之道也下道始滅
剛隕柔長則正削而凶來也(王弼註易剥)
剥之為害小人得寵以消君子貫魚者謂衆隂也駢頭
相次以若貫穿之魚(周易正義剥)
為惡不已如彼飜飛之蟲恃其羽翮之力自恣東西南
北有時亦為弋者所獲言貪人恃此詐偽之智自恣侵
害良善有時亦將為所誅(毛詩正義桑柔)
貪人之敗善類若大風之行毁壊衆物所在成蹊徑(杜氏)
(觧左傳文公元年)
神異經云崑崙西有獸焉其狀如犬長毛四足似熊而
無爪人有德行而往抵角有凶惡而行依憑之名渾沌
(史記五帝本紀虞舜註)
西北有獸其狀似虎有翼能飛便勦食人知人言語聞
人鬭輒食直者聞人忠信輒食其鼻聞人惡逆不善輒
殺獸往饋之名曰窮竒(史記五帝本紀虞舜註)
夫衆煦漂山聚蟁成靁朋黨執虎十夫撓椎是以文王
拘於羑里孔子阨於陳蔡此乃烝庶之成風增積之生
害也(前漢書景十三王傳)
使朱紫共色粉墨雜蹂所謂抵金玉於沙礫碎珪璧於
泥塗(後漢書黃瓊列傳)
乃欲撓折棟梁孤弱漢室(後漢書袁紹列傳)
士有懷琬琰以就煨塵者亦何可支哉(後漢書竇融列傳論)
渭以涇濁玉以礫貞物性既區嗜惡從形蘭蕕無竝銷
長相傾徒恨芳膏煎灼燈明(後漢書黨錮列傳)
忠臣碎於虎口貞良弊於豺狼(宋書武帝上本紀)
從昏者忌明同枉者毁正搦弦為鉤張一作百行坐欬
嚏皆生風塵(宋書文九王建平傳)
衆霧麗集共奪日光(焦氏易林噬嗑之艮)
比陸陽伏不知黑白君子傷讒正害善人(焦氏易林恒之履)
他山之錯與璆為仇(焦氏易林明夷之明夷)
否則介鱗易我衣裳(揚子孝至)
百草為稼穡之穢讒佞亦為忠直之害也(王逸註楚辭離騷經)
言芳草為物其性微𦕈易以隕落言賢者用志精微亦
易傷害也(王逸註楚辭九章)
言秋時百草將實微霜夜下而殺之使不得成熟也以
言讒人晨夜毁已亦將害己身使其忠名不得成也(王逸)
(註楚辭七諫)
言破和氏之璧以繼築杵而舂敗玉寳失其好也以言
取賢人刑傷使執厮役亦害忠良失其宜也(王逸註楚辭九歎)
回風為飄以喻小人造飾奸偽賊害仁賢為君垢穢如
回風之起塵埃也(王逸註楚辭九思)
佞人欲害賢如蠆之有螫毒(王逸註楚辭九思)
讒人畫蛇足於無形姦臣畏忠貞之害己(抱朴子外篇擢才)
虹蜺邪隂之氣而有照曜以蔽日月云讒言流行忠良
浸微也(前漢書註息夫傳)
小水不容大魚而横鱣鯨於汙瀆必為螻蟻所制以况
小朝主闇不容受忠逆之言亦為讒賊小臣所害(前漢書註)
(賈誼傳)
黃鵠後時而寄處兮䲭梟羣而制之神龍失水而陸居
兮為螻蟻之所裁夫黃鵠神龍猶如此兮况賢者之逢
亂世哉(補文選賈誼甫逝)
譬如鴆毒藥以和甘露漿所向無不壞飲之皆仆僵(優填)
(玉經衣六)
佛言惡人害賢者猶仰天而唾唾不汙天還汙己身逆
風坌人塵不汙彼還坌于身賢者不可毁禍必滅己也
(佛說四十二章經尺一)
如金翅鳥欲食法龍斷法雨乎汝如惡風吹滅法炬是
大惡象欲拔法樹(本緣經月光王品)
法岳崩壊法船流沒法樹已摧法海枯竭(阿胄王傳三)
然道大信難聲高和寡須彌峻而藍風起寳藏積而怨
賊生(弘明集序)
芳蘭竝茂而欲藴崇焚之不亦暴乎(弘明集釋駮論)
害人
禹以四海為壑今吾子以鄰國為壑(孟子告子下)
今有人於此入人之場園取人之桃李瓜薑者上得且
罰之衆聞則非之是何也曰不與其勞獲其實已非其
有所取之故而况有踰於人之牆垣抯格人之子女者
乎與角人之府庫竊人之金玉蚤纍者乎與踰人之欄
窖竊人之牛馬者乎而况有殺一不辜人乎(墨子非攻下)
子墨子見齊大王曰今有刀於此試之人頭倅然斷之
可謂利乎大王曰利子墨子曰多試之頭倅然斷之可
謂利乎大王曰利子墨子曰刀則利矣孰將受其不祥
大王曰刀受其利試者受其不祥子墨子曰并國覆軍
賊敖百姓孰將受其不祥大王俯仰而思之曰我受其
不祥(墨子魯問)
今人曰某氏多貨其室培濕守狗死其勢可穴也則必
非之矣曰某國饑其城郭痺其守具寡可襲而簒之則
不非之乃不知類矣(吕氏春秋聽言)
善射者發不失的善於射矣而不善所射善釣者無所
失善於釣矣而不善所釣故有所善則不善矣(淮南子說山訓)
親莫親於骨肉節族之屬連也心失其制乃反自害况
疏遠乎(淮南子說林訓)
鬻棺者欲民之疾病也畜粟者欲歲之荒饑也(淮南子說林訓)
愚人縱火於沛澤不能復振蜂蠆螫人放死不能息其
毒也(鹽鐵論申韓)
莒子展輿虐而好劒苟鑄劒必試諸人(太平御覽人事部貪)
雖霜戈曜日寳劒暉天此乃凶荒之具非太平之器也
(道德經註疏卷三)
譬如旃陀羅常於冡間行求死屍無慈悲心視於衆生
得見死屍心大喜悦(大寳積經卷一百一十三)
譬如多毒能傷害人少亦能害(華手經卷七)
如種藥樹有人剪伐不令增長是人則壞無量衆生療
治病事令多衆生為病所困(華手經卷八)
猶如獵師見彼羣鹿但欲殺之無一善念(長阿舍經卷二十二)
譬如野澤之中獵者見麋鹿欲害殺之(樓灰經三小劫品)
譬如蛟龍不擇好醜唯欲殺人(大智度論卷十四)
失人
交交黃鳥止于棘交交黃鳥止于桑交交黃鳥止
于楚(詩國風黃鳥)
伐檀君子能其宦而不用魏人慕之而作是詩(詩說魏)
此所謂衣褐懷寳者也當其貧困時人莫省視至其貴
也乃爭附之諺曰相馬失之瘦相士失之貧其此之謂
邪(史記滑稽傳)
公愛班固而忽崔駰此葉公之好龍也(後漢書崔駰列傳)
衛人有病將死者扁鵲至其家欲為治之病者之父謂
扁鵲曰吾子病甚篤將為迎良醫治非子所能治也退
而不用乃使靈巫求福請命對扁鵲而咒病者卒死靈
巫不能治也夫扁鵲天下之良醫而不能與靈巫爭用
者知與不知也(陸子資質)
鴻魚逆流至人潛處蓬蒿代柱天屋顛倒(焦氏易林同人之屯)
明德隠伏麟鳳遠匿(焦氏易林随之歸妹)
鴻鵠失珠無以為明(焦氏易林臨之師)
夫智大量遠者盤桓以山峙器小志近者蓬飛而萍浮
夫唯山峙故莫之能動焉夫唯萍浮故流而不滯焉方
之貨也則緘連以待賈者唯至珍而難售鳴鼔以徇之
者雖凡蔽而易盡比之材也則結根於嵩岱者雖竦蓋
千仞垂蔭萬畝而莫之知也插株於塗要者雖鈎曲戾
細而速朽而猶見用也故廟堂有枯楊之瑚簋窮谷多
不伐之梓橡也(抱朴子外篇名實)
恐千里之足屈於槽櫪之下贊世之才委於壟畝之間
(藝文類聚治政部薦舉表)
被裘公者吳人也延陵季子出遊見道中遺金顧而覩
之謂公曰取彼金公投鑣瞋目拂手而言曰何子居之
高視之卑吾被裘而負薪豈取遺金者哉季子大驚既
謝而問其姓名曰吾子皮相之士何足語姓名哉(藝文類聚)
(人部隠逸上)
楊公用人如貧士市瓜取其大者(何氏語林輕詆)
徒近玄流無心灑垢神醫在側不知愈疾(玉清經法印品)
失時
九五枯楊生華老婦得其士夫(易大過)
不出門庭凶失時極也(易節)
若其不明終始之道應潛而飛應飛而潛應生而殺應
殺而生六位不以時而成也(周易正義乾)
山有樞隰有榆子有衣裳弗曳弗婁子有車馬弗馳弗
驅宛其死矣他人是愉山有栲(音考)隰有杻(音紐)子有廷
内弗灑弗掃子有鐘鼔弗鼔弗考宛其死矣他人是保
山有漆(音七)隰有栗子有酒食何不日鼓瑟且以喜樂
且以永日宛其死矣他人入室(詩國風山有樞)
盛德不報重寄不歸天與不受天奪之寳(史記龜策傳)
若其羲和促轡大火西頽臨川恨晚將復何階(晉書皇甫謐傳)
寧謂罻羅裁舉微禽先落閶闔始吹細草仍墜(梁書王僧儒傳)
夫遭風雲之會不建騰躍之功者非人豪也(北史張衮傳)
跛躓未起失利後市(焦氏易林屯之困)
秋冬探巢不得鵲雛(焦氏易林訟之暌)
逐兔索烏破我弓車日暮不及失利後時(焦氏易林履之井)
固隂沍寒常冰不温(焦氏易林泰之噬嗑)
久隂霖雨塗行泥潦商人休止市空無有(焦氏易林謙之恒)
兩足不獲難以遠行疾步不能後侣失時(焦氏易林豫之泰)
秋季孟冬寒露霜降大隂在庭庶物不生(焦氏易林蠱之夬)
鬱映不明隂積無光日在北陸萬物彫藏(焦氏易林无妄之蒙)
鶴鳴九臯處子失時(焦氏易林无妄之解)
寒露所凌漸致堅冰草木瘡瘍花落葉亡(焦氏易林坎之解)
六月種黍歲晩無雨(焦氏易林恒之革)
寒燠失時陽旱為災(焦氏易林明夷之同人)
積水不温北陸苦寒露宿多風君子傷心(焦氏易林暌之巽)
陽伏在下隂制祐福生不逢時潛龍隠處(焦氏易林萃之頥)
次三東辰以明不能以行測曰東辰以明奚不逝也(太玄)
(經第一童)
言黃鵠一飛千里常集高山茂林之上設後時而欲寄
處則鴟梟羣聚禁而制之不得由也言賢者失時後軰
亦為讒佞所排逐之(王逸註楚辭惜誓)
幸遭聖主平世而久懷寳是伯牙去鍾期而舜禹遁帝
堯也(文選王褒四子講德論)
盍亦因子都而事博陸凴鷁首以涉洪流蹈翠雲以駭
逸龍振光躍以驚沈鰌徒屈靈蟠於埳井眄天路而不
遊(廣文選束廣微玄居釋)
不知盰豫之讖悔遲而忘夫朋盍之義務疾亦登海湄
而抑東流之水臨虞泉而招西歸之日(廣文選東廣微玄居釋)
微霜降而下淪兮悼芳草之先蘦(楚辭遠遊)
如彼引鯤魚待盡守空梁(藝文類聚人部愁詩)
頭白可期汗青無日(事文類聚作史)
龍門有竒價自言梧桐枝華暉實掩映細葉能披離不
降周王子空待歲時移嚴風忽交勁遂使無人知(初學記果)
(木部桐)
凡治瘧先發如食頃乃可以治過之則失時也(黃帝素問内經)
(刺瘧論)
如曉時燈雖有無用(禪要呵欲經)
昔有愚人將會賓客欲集牛乳以俟供設而作是念我
今若預於日日中&KR2183;取牛乳牛乳漸多都無安處或復
酢敗不如即就牛腹盛之待臨會時當頓&KR2183;取作此念
已便捉牸牛母子各繫異處却後一月爾乃設會延置
賓客方牽牛來欲&KR2183;乳取而此牛乳即乾無有時為衆
賓或瞋或笑(百喻經卷上)
世間愚人亦復如是不别時節春秋冬夏便於冬時擲
種土中望得果實徒喪其功空無所獲芽莖枝葉一切
都失(百喻經卷下)
過時
九三日昃之離不鼓缶而歌則大耋之嗟凶象曰日昃
之離何可久也(易離)
桑之落矣之時其葉黃而隕墜以興婦人年之老矣之
時其色衰而彫落(毛詩正義氓六)
梅實尚餘七未落喻始衰也謂女二十春盛而不嫁至
夏則衰(鄭氏箋詩摽有梅)
若爾之年者冢上之木拱矣(公羊僖公三十三年)
田光曰臣聞騏驥盛壯之時一日而馳千里至其衰也
駑馬先之今太子聞光壯盛之時不知吾精已消亡矣
(戰國策燕王喜)
今夫烏獲舉千鈞之重行年八十而求扶持故齊雖強
國也西勞於宋南罷於楚則齊軍可敗而河間可取(戰國)
(策燕昭王)
徒恐鷤䳏之將鳴兮顧先百草為不芳(前漢書揚雄傳上)
田彼南山蕪穢不治種一頃豆落而為萁人生行樂耳
湏富貴何時(前漢書揚惲傳)
跛踦相随日暮牛罷陵遲後旅失利亡雌(焦氏易林乾之渙)
老楊日衰條多枯枝(焦氏易林蒙之訟)
冬生不花老女无家霜冷蓬室競為枮株(焦氏易林蒙之兌)
早凋被霜花葉不長(焦氏易林蒙之中孚)
酒為酸漿魴臰鮑羹(焦氏易林豫之小畜)
日在阜顛嚮昧為昏小人成羣君子傷倫(焦氏易林随之明夷)
枯竹後生失其寵榮(焦氏易林頥之兌)
南至之日陽消不息北風烈寒萬物藏伏(焦氏易林坎之歸妹)
海老水乾魚鼈蕭索(焦氏易林遯之否)
歲暮花落陽入隂室(焦氏易林夬之坤)
夜長日短隂為陽賊萬物空枯藏於北陸(焦氏易林夬之明夷)
朝暮日月四馬過隙歲短期促時難再得(焦氏易林鼎之大壯)
次八月高弦火幾縣不可以動動有愆測曰月弦火縣
恐見咎也(太玄經第五去)
次六日失烈烈君子將衰降(太玄經第六將)
狡兔訖則知獵犬之不用高鳥盡則覺良弓之將棄(抱朴)
(子外篇知止)
風吹飛藿之時蓋桃李零落之日華實既盡柯葉又彫
無復一毫可悦(李善註文選阮嗣宗詠懷詩)
恃已知而華予兮鶗鴂鳴而不芳冀一年之三秀兮遒
白露之為霜(文選思玄賦)
傷彼蕙蘭花含英揚光輝過時而不采將随秋草萎(文選)
(古詩)
嘉樹下成蹊東園桃與李秋風吹飛藿零落從此始繁
華有憔悴堂上生荆把(藝文類聚人部言志詩)
語曰夜行被繡不足為榮(藝文類聚人部别下書)
團團明月魄滿則缺亭亭陽暉曜過則逝(藝文類聚禮部婚箴)
昔周人有仕不遇年老白首泣涕於途者或問何為泣
乎對曰吾仕數不遇自傷年老失時是以泣(藝文類聚人部泣)
吾年往志盡譬如八百錢馬死生同價(藝文類聚獸部馬)
歲㫚㫚其若頹兮時亦冉冉而將至薠蘅槁而節離兮
芳已歇而不比(楚辭九章悲回風)
譬如折輪無所復用老苦將至亦復如是(元陽妙經卷一)
如大富家豐諸珍寳衣服卧具怨賊入家劫奪家資悉
皆空盡男子盛年壯色亦復如是常為老賊之所劫奪
(元陽妙經卷一)
老如形變喻如故車(法句經老耄品)
老如白鷺守伺空池(法句經老耄品)
業雜
晉如鼫鼠无所守也者蔡邕勸學篇云鼫鼠五能不成
一伎(周易正義晉)
如當路築室得人而與之謀所為路人之意不同故不
得遂成也(鄭氏箋詩小旻)
士農工商四民者國之石民也不可使雜處雜處則其
言哤其事亂(管子小匡)
青染於白而白不全滅是青不勝白之謂也潔白之質
而為青所染是白不勝青之謂也謂之青而白猶不滅
謂之白而為青所染兩色竝章故曰兩明也(公孫龍子通變論註)
賈多端則貧工多技則窮心不一也故木之大者害其
條水之大者害其深有智而無術雖鑽之不通有百技
而無一道雖得之弗能守(淮南子詮言訓)
喜武非俠也喜文非儒也好方非醫也好馬非騶也知
音非瞽也知味非庖也此有一槩而未得主名也(淮南子說)
(山訓)
君子賤二而貴一人孰無善善不一故不足以立身治
孰無常常不一故不足以致功(春秋繁露天道無二)
目不能二視耳不能二聽一手不能二事一手畫方一
手畫圓莫能成(春秋繁露天道無二)
一門二關結弭不便峻道異路日暮不到(焦氏易林革之坤)
初一蟹之郭索後蚓黃泉測曰蟹之郭索心不一也(太玄)
(經第二銳)
稱干將之利刺則不能擊擊則不能刺非刃不利不能
一旦二也蛢彈雀則失鷜射鵲則失鴈方圓畫不俱成
左右視不竝見人材有兩為不能成一使干將寡刺而
更擊蛢捨鵲而射鴈則下射無失矣(王充論衡書解篇)
蟹之後蚓者用心之不一雖有郭索多足之蟹不及無
足之蚓也(太玄經第二銳觧)
純則巧偽息雜則姦邪生(楊子法言註明神篇)
鼫五伎鼠也能飛不能上屋能緣不能窮木能浮不能
渡谷能伏不能掩身能走不能先人(藝文類聚獸部鼠)
鴻鶴在上扞弓鞟弩待之若發若否問二五弗知非二
五難計也欲鴻之心亂也(太平御覽兵部弓)
譬如獼猴遊林樹間湏臾處處攀捉枝條放一取一(雜阿)
(含經卷十二)
譬如工師多有所能所能多故普不精悉如有人偏能
一事則必盡其美(大智度論卷五十三)
有羣雞依榛林住有狸侵食雄雞唯有雌在後有烏來
覆之共生一子子作聲時公說偈言此兒非我有野父
聚落母共合生一子非烏復非雞若欲學公聲復是雞
母生若欲學母鳴其父復是烏學烏似雞鳴學雞作烏
聲烏雞二兼學是二俱不成(法苑珠林卷五十一)
喻林卷五十二
