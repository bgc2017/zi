喻林卷一百十四明徐元太撰
性理門(五)
去欲
火含煙而妨火桂懷蠧而賊桂然則火勝則煙滅蠧收
則桂折故性明者欲簡嗜繁者氣惛(宋書顔延之傳)
衆人熙熙如享大牢如登春臺我獨泊兮其未兆如嬰
兒之未孩(老子異俗)
日月欲明浮雲蔽之河水欲清沙土穢之叢蘭欲修秋
風敗之人性欲平嗜欲害之(文子上德)
堯不以有天下為貴故授舜公子札不以有國為尊故
讓位子罕不以玉為富故不受寶務光不以生害義故
自投於淵由此觀之至貴不待爵至富不待財天下至
大矣而以與他人也身至親矣而棄之淵外此其餘無
足利矣此之謂無累之人(淮南子精神訓)
子夏見曾子一臞一肥曾子問其故曰出見富貴之樂
而欲之入見先王之道又說之兩者心戰故臞先王之
道勝故肥(淮南子精神訓)
夫乘舟而惑者不知東西見斗極則寤矣夫性亦人之
斗極也以有自見也則不失物之情無以自見則動而
惑營譬若隴西之遊愈躁愈沉(淮南子齊俗訓)
逐獸者目不見太山嗜慾在外則明所蔽矣(淮南子說林訓)
蚺蛇珍於越土中國遇而惡之黼黻貴於華夏祼國得
而棄之當其無用皆中國之蚺蛇祼國之黼黻也以太
和為至樂則榮華不足顧也以恬澹為至味則酒色不
足欽也(嵇中散集答難養生論)
林之性静所以動者風搖之也水之性清所以濁者土
渾之也人之性真所以邪者欲眩之也(劉子防慾)
情慾之萌如木之將蘖火之始熒手可掣而斷露可滴
而滅及其熾也結條陵雲煽熛章華雖窮力運斤竭池
灌火而不能禁其勢盛也嗜慾之萌耳目可關而心意
可鑰至於熾也雖襞情卷慾而不能收其性敗也(劉子防慾)
身之有慾如樹之有蝎樹抱蝎則還自鑿身抱慾而返
自害故蝎盛則木折慾熾則身亡(劉子防慾)
珠瑩則塵埃不能附性明而情慾不能染也(劉子防慾)
外疾之害輕於秋毫人知避之内疾之害重於丘山而
莫之避(劉子防慾)
利欲感動失其正氣不如深耕熟耰之有實(莊子音義則陽)
煙出於火非火之和情生於性非性之適故火壯則煙
微性充則情約(文選陸機演連珠)
水性勝火分之以釡甑則火強而水弱人性勝志分以
利欲則志強而性弱(意林篤論)
重階連棟必濁汝真金寶滿室將亂汝神厚味來殃豔
色危身求高反墜務厚更貧閑情塞欲老氏所珍(藝文類聚)
(人部鑒誡銘)
不見可欲使心不亂是以惡迹止步滅影即陰(藝文類聚食物)
(部酒戒)
聖人在於天下如槖籥乎非與萬物交争其德常歸焉
以其謙虚無欲也欲者凶害之根也無者天地之元也
莫知其根莫知其源(太平御覽道部養生)
奉道不齋戒如無燭夜行失道自苦耳(太平御覽道部齋戒)
檢身止欲莫過於蚓此志士所不及也(太平御覽豸部蚯蚓)
夏王使羿射於方矢之皮征寸之的乃命羿曰子射之
中則賞子以萬金之費不中則削子以十邑之地羿容
無定色氣戰於胷中乃援弓而射之不中更射之又不
中夏王謂傳彌仁曰斯羿也發無不中而與之賞罰則
不中的者何也傳彌仁曰若羿也喜懼為之災萬金為
之患矣人能遺其喜懼去其萬金則天下之人皆不愧
於羿矣夏王曰人聞子之言始得無欲之道(太平御覽工藝部射)
(中)
無貨之貨養我之福也有貨之貨喪我之賊也(道德經指歸卷)
(八)
器之害者莫甚乎戈兵獸之害者莫甚乎兕虎而令兵
戈無所容其鋒刃虎兕無所措其爪角斯誠不以欲累
其身者也(道德經註)
世間塵土能點穢淨物聲色等法能汙清行(道德經註疏卷一)
兵馬所行之處害人損物但有荆棘穢草不生禾稼也
亦猶欲心馳騁之處唯增惡業不生善惠(道德經註疏卷三)
宇内清夷無為而治故能却馳走之馬以糞農田治身
者却六根兵馬以道糞心(道德經註疏卷五)
覩諸邪道如覩仇讎遠諸愛慾如避臭穢(虚皇四十九章)
譬如佞臣教王作惡(海空智藏經持誡品)
譬如油能燃燈燈明自煎油盡燈滅衆生迷惑亦復如
是(无上内秘藏經辨相明部襄品)
猶如毒樹之根汁能殺人(元陽妙經卷一)
凡物取而得之者小不取而得之者大故聖人不取(天機)
(經蠢然)
如大毒藥不可得嘗如盛猛火不可親近(大乘妙林經)
以是當知世間邪見煩惱熾盛猶荆棘林如蒺藜園不
可親近(大乘妙林經)
欲如草炬欲如苦果欲如利劔欲如火聚欲如毒器欲
如幻惑欲如闇井欲如詐親(波羅蜜多經卷四)
欲儲淨法先滌身器將越愛流前鳩行檝(波羅蜜多經序五百八十)
(四)
如有生此贍部洲人雖於欲界未得離染而或得往北
俱盧洲因見彼洲女無繋屬形容端正遊戲自在又見
彼洲衣服嚴具鮮淨殊妙皆依樹生又見彼洲有香粳
米其味甘美不種自生又見彼洲觸處皆有種種珍寶
甚可愛玩見彼洲人於如是類隨意受用無定繋屬正
受用時非極躭染既受用已捨而無戀贍部洲人雖未
離染具觀見彼種種勝事而不貪著捨棄還歸當知
是人甚為希有(波羅蜜多經五百九十一)
佛能斷彼羂由執智劒故(大寳積經七十)
心如盜賊劫一切善根故心常貪色如蛾投火心常貪
聲如軍久行樂勝鼓音心常貪香如猪喜樂不淨中臥
(大寶積經卷一百一十二)
譬如羅網多有諸結有人在中以呪術力破網得出隨
意而去(大方等大集經卷九)
譬如猛火與諸乾薪結期七日當大戰鬭爾時一切乾
樹草木種種枝葉悉共聚合如須彌山爾時猛火有一
親友而語之言汝今何故不自莊嚴多有救援助彼薪
衆汝唯一已何能當之時火荅言彼怨雖多我力能敵
不須伴黨(大方等大集經卷九)
譬如病人服苦澀藥但為差病不生貪染(大乘莊嚴經論卷六)
欲如毒樹根不拔芽還生(大莊嚴經論卷六偈)
譬如食毒當死因教服止毒藥便不復死佛經譬如止
毒藥(佛說罵意經敬三)
猶如膏瓶處處裂破盛滿膏已而著日中漏遍漏津遍
津(中阿含經卷五)
佛言人為道能拔愛欲之根譬如摘懸珠一一摘之會
有盡時惡盡得道也(佛說四十二章經尺一)
佛言人懷愛欲不見道者譬如濁水以五彩投其中
致力攪之衆人共臨水上無能覩其影愛欲交錯心中
為濁故不見道若人漸解懴悔來近知識水澄穢除清
淨無垢即自見形猛火著釡下中水涌躍以布覆上衆
生照臨亦無覩其影者心中本有三毒涌沸在内五蓋
覆外終不見道(佛說四十二章經尺一)
譬如火性悉能燒然一切之物(本緣經毘羅摩品)
猶如惡毒箭中則身命滅(本緣經毘羅摩品)
那先言王曾見穫麥者不左手持麥右手刈之那先言
智慧之人斷絶愛欲譬如穫麥(那先比丘經卷上)
斷樹無伐本根在猶復生除根乃無樹比丘得泥洹(法句)
(經道行品)
貪意自縛如犢慕乳(法句經道行品)
遠離諸淵如風却雲(法句經道行品)
火莫熱於婬捷莫疾於怒網莫密於癡愛流駛於河(法句)
(經塵垢品)
樹根深固雖截猶復生愛意不盡除輙當還受苦(法句經愛)
(欲品)
雖獄有鈎鏁慧人不謂牢(法句經愛欲品)
為道行者不與欲會先誅愛本無所植根勿如刈葦令
心復生(法句經愛欲品)
千千為敵一夫勝之未若自勝為戰中上(法句經述千品)
已度癡淵如鴈棄池(法句經羅漢品)
猶如世人以羅網捕鳥以罥弶捕鹿以深穽捕虎其有
鳥獸遭此難者無有出期(出曜經三愛品)
火之熾熱不過於思想火所燒瘡可以藥療思想火被
燎不可療治(出曜經三愛品)
世人饑渴可以水漿以濟其命或食草根果蓏或以消
息服氣或以藥草神呪可得延夀此愛心饑渴者飲四
海水猶不漬愛一尺之地是故說愛渴而難濟也(出曜經三愛品)
若彼猛將身被戒鎧心執慧劔前後固險與結使共戰
必能果辦(出曜經六戒品)
此五欲者譬如以羊擲置火中又如盲人墮於深坑(無明)
(羅刹經)
欲如段肉衆鳥競逐以要言之如蛾赴火如魚吞鈎如
鹿逐聲如渴飲鹹水(三昧法門經卷下)
當知欲為毒害當求初禪滅斷欲火(三昧法門經卷下)
壞功德苗令不增長(大智度論卷五)
譬如勇士見敵必期吞滅(大智度論卷十一)
如三流狂象如臨大深坑如師子斷道如摩竭魚開口
諸欲亦如是甚可怖畏(大智度論卷十七)
此五欲者得之轉劇如火炙疥五欲無益如狗齩骨五
欲增争如鳥競肉五欲燒人如逆風執炬五欲害人如
踐惡蛇(大智度論卷十七)
譬如人有重罪國王大瞋誅其七世根本令無遺餘(大智)
(度論卷二十七)
如鉤賊魚如弶害鹿如燈焚蛾(大智度論三十五)
如人著木屐踐刺刺則摧折是諸佛以禪定智慧屐摧
五欲刺(大智度論卷六十一)
辟支佛經中有一國王見二特牛婬欲故鬭死自覺悟
我以財色故征伐他國與此何異(大智度論卷八十一)
譬如室内然燈燭者只為防風以無風故燈熖轉明(蘇婆呼童)
(子經卷上)
如火焚薪已自於是中滅(大乘密嚴經卷上)
常多有愛恒富無明未逹因緣不修對治所以鬱鬱慢
山殆高嵩華滔滔愛水遂廣滄溟(法苑珠林卷八十五)
愛性無厭名之為渴愛斷則得解脱解脱止愛渴故名
漿(羅什譯維摩詰經佛道品)
水之為用除垢去熱解脱之性亦除執去閡也(羅什譯維摩詰)
(經佛道品)
如洗穢物至盡乃淨淨則盡盡則無淨也(羅什譯維摩詰經入不二)
(法門品)
我染諸法故諸法縳我我心無染則萬縳斯解(僧肇註維摩詰)
(經佛國品)
去智
南康郡君山有獸名格似猩猩之形自知吉凶人無機
愛之則可馴狎欲執害之則去不來(述異記下)
海上之人有好漚鳥者每旦至海上從漚鳥游漚鳥之
至者百住而不止其父曰吾聞漚鳥皆從汝游汝取來
吾玩之明日之海上漚鳥舞而不下也故曰至言去言
至為無為齊智之所知則淺矣(列子黃帝)
其使多智之人量利害料虚實度人情得亦中亡亦中
其少智之人不量利害不料虚實不度人情得亦中亡
亦中量與不量料與不料度與不度奚以異惟亡所量
亡所不量則全而亡喪亦非知全亦非知喪自全也自
亡也自喪也(列子力命)
聞以有翼飛者矣未聞以無翼飛者也聞以有知知者
矣未聞以無知知者也(莊子人間世)
南海之帝為儵北海之帝為忽中央之帝為渾沌儵與
忽時相遇於渾沌之地渾沌待之甚善儵與忽謀報渾
沌之德曰人皆有七竅以視聽食息此獨無有嘗試鑿
之日鑿一竅七日而渾沌死(莊子應帝王)
夫弓弩畢弋機變之知多則鳥亂於上矣鉤餌網罟罾
笱之知多則魚亂於水矣削格羅落罝罘之知多則獸
亂於澤矣知詐漸毒頡滑堅白解垢同異之變多則俗
惑於辨矣故天下每每大亂罪在於好知(莊子胠篋)
擢亂六律鑠絶竽瑟塞瞽曠之耳而天下始人含其聰
矣滅文章散五采膠離朱之目而天下始人含其明矣
毁絶鉤繩而棄規矩攦工倕之指而天下始人有其巧
矣削曾史之行鉗楊墨之口攘棄仁義而天下之德始
玄同矣(莊子胠篋)
知為孽約為膠德為接工為商聖人不謀惡用知不斵
惡用膠無喪惡用德不貨惡用商(莊子德充符)
今世誅死者相枕也桁楊者相推也刑戮者相望也而
儒墨乃始離跂攘臂乎桎梏之間意甚矣哉其無愧而
不知恥也甚矣吾未知聖知之不為桁楊椄槢也仁義
之不為桎梏鑿枘也焉知曾史之不為桀跖嚆矢也故
曰絶聖棄知而天下大治(莊子在宥)
黃帝遊乎赤水之北登乎崑崙之丘而南望還歸遺其
玄珠使知索之而不得使離朱索之而不得使喫詬索
之而不得也乃使象罔象罔得之黃帝曰異哉象罔乃
可以得之乎(莊子天地)
子貢南遊於楚反於晉過漢陰見一丈人方將為圃畦
鑿隧而入井抱甕而出灌搰搰然用力甚多而見功寡
子貢曰有械於此一日浸百畦用力甚寡而見功多夫
子不欲乎為圃者卬而視之曰奈何曰鑿木為機後重
前輕挈水若抽數如泆湯其名為橰為圃者忿然作色
而笑曰吾聞之吾師有機械者必有機事有機事者必
有機心機心存於胷中則純白不備純白不備則神生
不定神生不定者道之所不載也吾非不知羞而不為
也(莊子天地)
老聃之役有庚桑楚者偏得老聃之道以北居畏壘之
山其臣之畫然知者去之其妾之挈然仁者遠之擁腫
之與居鞅掌之為使(莊子庚桑楚)
吾生也有涯而知也無涯以有涯隨無涯殆已(莊子養生主)
復讎者不折鏌干雖有忮心者不怨飄瓦(莊子逹生)
雖有至知萬人謀之魚不畏網而畏鵜鶘去小知而大
知明(莊子外物)
其知憯於&KR1871;蠆之尾鮮規之獸莫得安其性命之情者
而猶自以為聖人(莊子天運)
絶聖棄知大盗乃止擿玉毁珠小盗不起焚符破璽而
民朴鄙掊斗折衡而民不争殫殘天下之聖法而民始
可與論議(莊子胠篋)
聖人相諭不待言有先言言者也海上之人有好蜻者
每居海上從蜻游蜻之至者百數而不止前後左右盡
蜻也終日玩之而不去其父告之曰聞蜻皆從女居取
而來吾將玩之明日之海上而蜻無至者矣(吕氏春秋精論)
夫鏡水之與形接也不設智故而方圓曲直弗能逃也
故響不肆應而景不一設(淮南子原道訓)
任耳目以聽視者勞形而不明以知慮為治者苦心而
無功(淮南子原道訓)
夫舟浮於水車轉於陸此勢之自然也木擊折轊水戾
破舟不怨木石而罪巧拙者知故不載焉是故道有智
則惑德有心則險(淮南子主術訓)
善博者不欲牟不恐不勝平心定意捉得其齊行由其
理雖不必勝得籌必多何則勝在於數不在於欲駎者
不貪最先不恐獨後緩急調乎手御心調乎馬雖不能
必先載馬力必盡矣何則先在於數而不在於欲也是
故滅欲則數勝棄智則道立矣(淮南子詮言訓)
天下非無信士也臨貨分財必探籌而定分以為有心
者之於平不若無心者也天下非無廉士也然而守重
寶者必關戶而全封以為有欲者之於廉不若無欲者
也人舉其疵則怨人鑑見其醜則善鑑人能接物而不
與已焉則免於累矣(淮南子詮言訓)
民知書而德衰知數而厚衰知劵契而信衰知械機而
實衰也巧詐藏於胷中則純白不備而神德不全矣(淮南)
(子泰族訓)
衛有五丈夫俱負缶而入井灌韭終日一區鄧析過下
車為教之曰為機重其後輕其前命曰橋終日灌韭百
區不倦五丈夫曰吾師言曰有機知之巧必有機知之
敗我非不知也不欲為也子其往矣我一心溉之不知
改已(說苑反質)
不用其知而用衆謀猶網無情故得魚也(郭子註莊外物)
夫舉重携輕而神氣自若此力之所限也而尚名好勝
者雖絶膂未足以慊其願此知之無涯也(郭子註莊養生)
為出於不為故以不為為主知出於不知故以不知為
宗(郭子註莊大宗師)
人以仁智為臣妾庚桑悉棄仁智也(莊子音義庚桑楚)
夫攻之逾密避之逾巧則雖禽獸猶不可圖之以智而
况於人哉故治天下者惟不任知(郭子註莊胠篋)
羿古之善射者弓矢所及為彀中夫利害相攻則天下
皆羿也自不遺身忘知與物同波者皆游於羿之彀中
耳(郭子註莊德充符)
智慧多則引血氣如燈火之於脂膏炷大而明明則膏
消炷小而暗暗則膏息息則能長久也(意林傳子)
喪明者之目杜知者之口窒聰者之耳斬巧者之手與
時相隨與和俯仰(道德經指歸卷十二)
知而絶知不困於知不知用知亦不困於知其所以不
困則異矣而於為不困則一也(道德經指歸卷十二)
谿不求物而物自歸之嬰兒不用智而合自然之智(道德)
(經註)
觀察於識而責之言汝如幻化體性誑惑猶如猿猴輕
躁不住亦如掣電不嘗暫停如不調馬不著道路亦如
狂象縱逸難禁(無明羅刹經)
全真
生為人所不知死為人所不惜至矣喑聾之徒天下之
有道者也(晉書皇甫謐傳)
趙襄子狩於山中藉芿燔林扇赫百里有一人從石壁
中出隨烟燼上下衆謂鬼物火過徐行而出若無所經
涉者襄子怪而留之徐而察之形色七竅人也氣息音
聲人也問奚道而處石奚道而入火其人曰奚物而謂
石奚物而謂火襄子曰而嚮之所出者石也而嚮之所
涉者火也其人曰不知也魏文侯聞之問子夏子夏曰
以商所聞夫子之言和者大同於物物無得傷閡者游
金石蹈水火皆可也(列子黃帝)
莊子曰子獨不見貍狌乎卑身而伏以候敖者東西跳
梁不避高下中於機辟死於罔罟今夫斄牛其大若垂
天之雲此能為大矣而不能執鼠今子有大樹患其無
用何不樹之於無何有之鄉廣莫之野彷徨乎無為其
測逍遥乎寢卧其下不夭斤斧物無害者無所可用安
所困苦哉(莊子逍遥遊)
支離疏者頥隠於齊肩高於頂會撮指天五管在上兩
髀為脅挫鍼治繲足以餬口鼓筴播精足以食十人上
徵武士則支離攘臂於其間上有大役則支離以有常
疾不受功上與疾者粟則受三鍾與十束薪夫支離其
形者猶足以養其身終其天年又况支離其德者乎(莊子)
(人間世)
怊乎若嬰兒之失其母也儻乎若行而失其道也(莊子天地)
名公器也不可多取仁義先王之蘧廬也止可以一宿
而不可久處覯而多責古之至人假道於仁託宿於義
以遊逍遥之虚食於苟簡之田立於不貸之圃逍遥無
為也苟簡易養也不貸無出也古者謂是采真之遊(莊子)
(天運)
孔子觀於呂梁縣水三千仞流沫四十里黿鼉魚鼈之
所不能游也見一丈夫游之以為有苦而欲死也使弟
子竝流而拯之數百步而出被髮行歌而游於塘下孔
子從而問焉曰吾以子為鬼察子則人也請問蹈水有
道乎曰亡吾無道吾始乎故長乎性成乎命與齊俱入
與汨偕出從水之道而不為私焉此吾所以蹈之也孔
子曰何謂始乎故長乎性成乎命曰吾生於陵而安於
陵故也長於水而安於水性也不知吾所以然而然命
也(莊子逹生)
此之謂天府注焉而不滿酌焉而不竭而不知其所由
來此之謂葆光(莊子齊物論)
老子曰而睢睢盱盱而誰與居大白若辱盛德若不足
陽子居蹴然變容曰敬聞命矣其往也舍者迎將其家
公執席妻執巾櫛舍者避席煬者避竈其反也舍者與
之争席矣(莊子寓言)
為外刑者金與木也為内刑者動與過也宵人之離外
刑者金木訊之離内刑者陰陽食之夫免乎外内之刑
者唯真人能之(莊子列禦寇)
室無空虚則婦姑勃谿心無天遊則六鑿相攘(莊子外物)
兒子終日嘷而嗌不嗄和之至也終日握而手不掜共
其德也終日視而目不&KR0008;偏不在外也動不知所為行
不知所之身若槁木之枝而心若死灰若是者禍亦不
至福亦不來(莊子庚桑楚)
夫水之性清土者抇之故不得清人之性夀物者抇之
故不得夀物也者所以養性也非所以性養也今世之
人惑者多以性養物則不知輕重也(吕氏春秋本生)
萬人操弓共射其一招招無不中萬物章章以害一生
生無不傷以便一生生無不長故聖人之制萬物也以
全其天也(吕氏春秋本生)
若然者偃其聰明而抱其太素以利害為塵垢以生死
為晝夜是故目觀玉輅琬象之狀耳聽白雪清角之聲
不能以亂其神登千仞之谿臨蝯眩之岸不足以滑其
和譬若鍾山之玉炊以罏炭三日三夜而色澤不變則
至德天地之精也(淮南子俶真訓)
不言之辯不道之道若或通焉謂之天府取焉而不損
酌焉而不竭莫知其所由出是謂瑶光瑶光者資糧萬
物者也(淮南子本經訓)
次三柔嬰兒于號三日不嗄(所嫁切)測曰嬰兒于號中心
和也(太玄經第二夷)
苟以不虧為純則雖百行同舉萬變参備乃至純也苟
以不雜為素則雖龍章鳳姿倩乎有非常之觀乃至素
也(郭子註莊刻意)
焦火之熱凝冰之寒皆喜怒并積之所生若乃不彫不
琢各全其樸則何冰炭之有哉(郭子註莊在宥)
我勞天下久矣息駕玄圃以反余真也(黃帝本行記)
以道為父以德為母神明為師太和為友清淨為常平
易為主天地為法陰陽為象日月為儀萬物為表因應
為元誠信為首(道德經指歸卷十)
凡夫之人實不能度大海水也而是真人實能度彼生
死大海(元陽妙經卷六)
害馬之弊既去解牛之刀乃王(華陽陶隠居集)
如物初入爐麤惡先燋滅真者不移動(中陰經卷下)
又如虚空雖遍諸色不相捨離而不為色過所染汙(佛說)
(佛地經卷五)
喻林卷一百十四
