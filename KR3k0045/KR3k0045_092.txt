喻林卷九十二明徐元太撰
學業門(二)
精專
瞽矇也以為樂官者目無所見於聲音審也(鄭氏箋詩有瞽)
端衣玄裳冕而乘路者志不在於食葷斬衰蕳屨杖而
歠粥者志不在於飲食(大戴禮記哀公問五義)
立則見其參於前也在輿則見其倚於衡也(論語衛靈公)
今夫奕之為數小數也不專心致志則不得也奕秋通
國之善奕者也使奕秋誨二人奕其一人專心致志惟
奕秋之為聽一人雖聽之一心以為有鴻鵠將至思援
弓繳而射之雖與之俱學弗若之矣為是其智弗若與
曰非然也(孟子告子上)
二事敗業多疾我力如彼遵衢則罔所極二志靡成聿
勞我心如彼兼聽則溷於音(後漢書文苑傳)
詹何以獨繭絲為綸芒鍼為鈎荆條為竿剖粒為餌引
盈車之魚於百仞之淵汨流之中綸不絶鈎不伸竿不
撓楚王聞而異之召問其故詹何曰臣聞先大夫之言
蒲且子之弋也弱弓纖繳乘風振之連雙鶬於青雲之
際用心專動手均也臣因其事放而學釣五年始盡其
道當臣之臨河持竿心無雜慮惟魚之念投綸沈鈎手
無輕重物莫能亂魚見臣之鈎餌猶沈埃聚沫吞之不
疑所以能以弱制彊以輕制重也大王治國誠能若此
則天下可運於一握將亦奚事哉(列子湯問)
仲尼適楚見痀僂者承蜩猶掇之也仲尼曰子巧乎有
道邪曰我有道也五六月累丸二而不墜則失者錙銖
累三而不墜則失者十一累五而不墜猶掇之也吾處
身也若厥株枸吾執臂也若槁木之枝雖天地之大萬
物之多而唯蜩翼之知吾不反不側不以萬物易蜩之
翼何為而不得孔子顧謂弟子曰用志不分乃凝於神
其痀僂丈人之謂乎(莊子逹生)
大馬之捶鉤者年八十矣而不失豪芒大馬曰子巧與
有道與曰臣有守也臣之年二十而好捶鉤於物無視
也非鉤無察也是用之者假不用者也以長得其用而
况乎無不用者乎物孰不資焉(莊子知北遊)
好書者衆矣而倉頡獨傳者一也好稼者衆矣而后稷
獨傳者一也好樂者衆矣而䕫獨傳者一也好義者衆
矣而舜獨傳者一也倕作弓浮游作矢而羿精於射奚
仲作車乘杜作乘馬而造父精於御自古及今未嘗有
兩而能精者也曾子曰是(當作視)其庭可以搏鼠惡能與
我歌矣(荀子解蔽)
心不使焉則白黑在前而目不見雷鼓在側而耳不聞
况於使者乎(荀子解蔽)
螾無爪牙之利筋骨之彊上食埃土下飲黃泉用心一
也蟹六跪而二螯非蛇蟺之穴無所寄託者用心躁也
是故無冥冥之志者無昭昭之明無惽惽之事者無赫
赫之功(荀子勸學)
意委曲蛇能屈伸故實意法螣蛇也(鬼谷子本經隂符註)
哀公問孔子曰吾聞䕫一足信乎曰䕫人也何故一足
彼其無他異而獨通於聲堯曰䕫一而足矣使為樂正
故君子曰䕫有一足非一足也(韓非子外儲說左)
工人數變業則失其功作者數搖徙則亡其功一人之
作日亡半日十日則亡五人之功矣萬人之作日亡半
日十日則亡五萬人之功矣然則數變業者其人彌衆
其虧彌大矣(韓非子解老)
目以精明耳以主聽口以别味鼻以聞芳手以之持足
以之行各受一性不得兩兼兼則心惑(陸子懷慮)
造父始習於大豆蠭門始習於甘蠅御大豆射甘蠅而
不徙人以為性者也(吕氏春秋聽言)
財多者惑於所守學多者惑於所聞(河上公註老子益謙)
道雖近不行不至事雖小不為不成每自多者出人不
遠矣夫巧弓在此手也傳角被筋膠漆之和即可以為
萬乘之寳也及其被手而賈不數銖人同材鈞而貴賤
相萬者盡心致志也(韓詩外傳)
蚯蚓内無筋骨之強外無爪牙之利然下飲黃泉上墾
晞土所以然者何也用心一也(說苑雜言)
騰蛇遊於霧露乘於風雨而行非千里不止然則暮託
宿於鰌鱣之穴所以然者何也用心不一也(說苑雜言)
目察秋毫之末者視不能見太山耳聽清濁之調者不
聞雷霆之聲何也唯其意有所移也(說苑雜言)
傳曰伯樂學相馬顧玩所見無非馬者宋之庖丁學解
牛三年不見生牛所見皆死牛也二者用精至矣思念
存想自見異物也(王充論衡訂鬼篇)
志有所存顧不見泰山思有所至有身不暇徇也(王充論衡)
(書解篇)
夫能量弓矢之勢遠近之分則入物之與不入在心手
之所銓不患所差跌今設令至拙者闇射箭之所至要
當其極當其極也則豪分不復進闇其極則随遠近而
制其深淺矣(張湛註列子仲尼)
瞽無目而耳不可以察專於聽也鼈無耳而目不可以聞
專於視也以瞽鼈之微而聽察聰明審者用心一也(劉子專學)
離婁察秋毫之末不聞雷霆之聲季子聽清角之韻不
見嵩岱之形視不關耳而耳不見聽不關目而目不聞
者何也心溺秋毫意入清角故也(劉子專學)
奕秋通國之善奕也當奕之思有吹笙過者乍而聽之
則奕敗矣非奕道㬥深情有暫闇笙猾之也隸首天下
之善筭也有鳴鴻過者彎弧擬之將發未發之間問以
三五則不知也非三五難筭意有㬥昧鴻亂之也奕秋
之奕隸首之筭窮微盡數非有差也然而心在笙鴻而
奕敗筭撓者是心不專一遊情外務也(劉子專學)
是以心駐於目必忘其耳則聽不聞心駐於耳必遺其
目則視不見也使左手畫方右手畫圓令一時俱成雖
執規矩之心㢠剟劂之手而不能者由心不兩用則手
不並運也(劉子專學)
夫蟬之難取而粘之如掇卷耳易採而不盈傾筐專與
不專也(劉子專學)
由基李廣奮精誠於末伎感獸而開石豈况乃能推至
精耽身於大道之中乎(李善註文選幽通賦)
逐兔之犬終朝尋兔不失其迹雖見麋鹿不暇顧也(意林)
(物理論)
鴻鵠在上鞟弩以待若發善否問二五弗知非二五難
計也欲鴻之心亂也(藝文類聚巧藝部射)
佛書云如入薝蔔林中惟聞薝蔔花香不聞它香(埤雅品物)
(門薝蔔)
豫北二山尚有移河中一洲亦可為精誠必至霜塵下
意氣所感金石離(初學記道釋部佛註)
向天穿針而不見天何者不輕天意有所在耳(太平御覽資産部針)
董仲舒三年不闚園嘗乘馬不覺牝牡朱買臣貧賤之
時孽孽修藝不知雨之流粟志在經傳也(太平御覽百榖部粟)
俯而擇虱不暇見地仰而觀鐵不暇見天天地至大而
不見者銳精於鐵虱也(太平御覽蟲豸部蚤)
視秋毫者不見泰山聽噍嘹者不聞雷霆(隂符經註)
瞽者善聽神不離於耳聾者善視心不離於目其為聽
也神則專耳其為視也心則專目耳之與目逓為用(天機)
(經倍)
譬如有人遇中毒箭為苦所切更無餘想但作是念我
於何時得遇良醫為拔此箭得免斯苦(波羅蜜多經三百九十八)
蚓弱質而飲泉蟹壯容而寄穴驊鑣怠矣駑駕先之(波羅)
(蜜多經五百九十卷序)
譬如有人尋水而行影入水中形影相逐不相捨離(蘇婆)
(呼童子經卷上)
佛言諸沙門行道當如牛負行深泥中疲極不敢左右
顧趣欲離泥以自蘇息沙門視情欲甚於彼泥直心念
道可免衆苦(佛說四十二章經尺一)
譬如垣墻欲倒從邊拄之舍欲傾壊亦復拄之是為精
進(那先比丘經卷上)
心堅強者志能如是則以指瓜壊於雪山以蓮華根鑽
穿金山則以鋸斷須彌寳山(修行道地經勸意品)
如人擎油鉢不動無所棄妙慧意如海專心擎油器若
人欲學道執心當如是(脩行道地經勸意品)
譬如飛鳥暫下輙逝(法句經羅漢品)
若有精進勇猛心如是轉健得道疾譬如小火多益薪
風吹轉熾無滅時(三昧法門經卷下)
譬如人欲遠行初欲去時是名為欲發行不住是為精
進能自勸勵不令行事稽留是為不放逸(大智度論卷十五)
如圍中有鹿既著毒箭一向求脱更無他念(大智度論三十一)
散亂之心譬如風中燈燈雖有光明不能照物(大智度論三十)
(三)
譬如鑽燧求火一心勤著不休不息乃可得火(大智度論卷四)
(十八)
如人毒箭在身更無餘念一者苦痛急二者毒不疾出
則遍滿身中而失命(大智度論卷九十七)
是以金石克諧泰山不能呈其高鴻鵠方集奕秋不能
傳其旨(弘明集宗答何書難白黑論)
般陀比丘暗鈍然能變形第一者良由佛教使誦掃箒
得箒忘掃得掃忘箒六年之中專心誦此意遂解悟而
自惟曰箒者篲掃者除篲者即喻八正道糞者喻三毒
垢也以八正道篲掃三毒垢所謂掃箒我者正謂此耶
深思此理心即開解(法苑珠林卷二十五)
不息
天行健君子以自彊不息(易乾)
水洊至習坎君子以常德行習教事(易坎)
題(音第)彼脊令(音零)載飛載鳴我日斯邁而月斯征夙興夜
寐無忝爾所生(詩小雅小宛)
蛾子時術之其此之謂乎(禮記學記)
騏驥一躒不能千里駑馬無極功在不舍(大戴禮記勸學)
雖有天下易生之物也一日㬥之十日寒之未有能生
者也吾見亦罕矣吾退而寒之者至矣吾如有萌焉何
哉(孟子告子上)
君子遵道而行半塗而廢吾弗能已矣(中庸)
此士所以日夜孳孳敏行而不敢怠也辟若䳭鴒飛且
鳴矣(前漢書東方朔傳)
千變萬化譬若懸河寸隂尺日不棄光景(隋書李得林傳)
嬰聞之為者常成行者常至嬰非有異於人也常為而
不置常行而不休者故難及也(晏子春秋雜下)
騏驥一躍不能十步駑馬十駕功在不舍鍥而舍之朽
木不折鍥而不舍金石可鏤(荀子勸學篇)
學惡乎始惡乎終曰其數則始乎誦經終乎讀禮其義
則始乎為士終乎為聖人眞積力久則入學至乎沒而
後止也故學數有終若其義則不可湏臾舍也為之人
也舍之禽獸也(荀子勸學篇)
良農不為水旱不耕良賈不為折閱不市士君子不為
貧窮怠乎道(荀子修身)
芷蘭生於深林非以無人而不芳君子之學非為通也
為窮而不困憂而意不衰也(荀子宥坐)
甯越中牟之鄙人也苦耕稼之勞謂其友曰何為而可
以免此苦也其友曰莫如學學三十歲則可以逹矣甯
越曰請以十歲人將休吾將不敢休人將卧吾將不敢
卧十五歲而周威公師之矢之速矣而不過二里止也
步之遲也而百舍不止也今以甯越之材而久不止其
為諸侯師豈不宜哉(吕氏春秋博志)
割而舍之鏌邪不斷肉執而不釋馬氂截玉(淮南子說山訓)
聖人無止無以歲賢昔日俞昨也(淮南子說山訓)
矢疾不過二里也步之遲百舍不休千里可致(淮南子說林訓)
跬步不休跛鼈千里累積不輟可成丘埠(淮南子說林訓)
少而好學如日出之陽壯而好學如日中之光老而好
學如炳燭之明炳燭之明孰與昧行乎(說苑建本)
百川朝海泛流不止路雖遼遠無不到者(焦氏易林剥之大過)
百川學海而至於海丘陵學山而不至於山是故惡夫
畫也(揚子學行)
仰天而天不惓俯地而地不怠惓不天怠不地惓怠而
能乎其事者古今未諸(太玄經太玄文)
君子之於學也其不懈猶上天之動猶日月之行終身
亹亹沒而後已(徐幹中論治學)
速悟時習者驥騄之脚也遲解晩覺者鶉鵲之翼也彼
雖尋飛絶景止而不行則步武不過焉此雖咫尺以進
往而不輟則山澤可越焉明暗之學其猶兹乎(抱朴子外篇勖)
(學)
運行潦而勿輟必混流乎滄海矣崇一簣而弗休必鈞
高乎峻極矣(抱朴子外篇勖學)
斵削刻畫之薄伎射御騎乘之易事猶湏慣習然後能
善(抱朴子外篇勖學)
言人修行道德有若為山雖於平地始覆一簣之土而
作不止可以得成(前漢書註王莽傳)
天子勤耘以牧一國大夫勤耘以收世禄君子勤耘以
顯令德夫農者始於種終於穫澤既時矣苖既美矣棄
而不耘則改為荒疇蓋豐年者期於必收譬修道者亦
期於沒世(補文選曹植籍田記)
海不辭水故能成大山不辭土故能成高主不厭人故
能成衆士不厭學故能成聖(意林管子)
樂羊子遠尋師學一年來歸妻乃引刀趣機而言曰此
織生於蠶繭成於機杼一絲而累以至於寸累寸不已
遂成丈匹今若斷斯織也則捐失成功稽廢時月夫子
積學當日知其所亡以就懿德若中道而歸何異斷斯
織也(事文類聚賢妻)
譬如磨鏡日日常執不離心胸(海空智藏經持誡品)
學道甚苦如負重登山可厭而止(虚皇四十九章)
道如晨暉暉德同下流無日不新無時不歸(玉清經入節品)
譬如依酪瓶鑚人功動轉不已得有酥出(大寳積經卷五十六)
日月常廵歴不厭於四方(大寳積經卷九十五)
譬如大海一人斗量經歴劫數尚可窮底得其妙寳人
有至心精進求道不止會當尅果何願不得(無量壽經卷上)
又如良醫於諸醫方經書秘術不應懈怠以修醫法(佛說)
(淨業障經賢十一)
求第一襌甚亦難致其餘三禪稍前轉易譬如學射遥
立大准習久乃中習不休息工則析毛(修行道地經神足品)
猶如鑛鐵數入百鍊之鑪柔可為剛偽可為真猶如大
海日夜沸動濁滓下沈變成寳珍(出矅經六戒品)
譬如馬寳雖到至處去心不息至死不已(大智度論卷二十六)
譬如犢子雖大善母美乳飲猶不止(大智度論卷八十九)
汝等當勤精進譬如小水常流則能穿石若行者之心
數數懈廢譬如鑚木未熱而息雖欲火火難可得(遺教經論)
(離十二)
漸進
考工記云匠人為溝洫耜廣五寸二耜為耦一耦之伐
廣尺深尺謂之畎田首倍之廣二尺深二尺謂之遂九
夫為井井間廣四尺深四尺謂之溝方十里為成成間
廣八尺深八尺謂之洫方百里為同同間廣二尋深二
仞謂之澮是畎遂溝洫澮皆通水之道也以小注大故
從畎遂溝洫乃以入澮澮入於川川入於海是畎内之
水亦入海也(尚書正義益稷)
纁者三入而成又再染以黑則為緅又再染以黑則為
緇玄色在緅緇之間其六入者是染玄纁之法也(尚書正義)
(禹貢)
駒既未曾駕車若忽駕之必當驚奔今以大馬牽車於
前而繫駒於後使此駒日日見車之行其駒慣習而後
駕之不復驚也言學者亦湏先教小事操縵之屬然後
乃示其業則道乃易成也(禮記正義學記)
人將學琴瑟若不先學調弦雜弄則手指不便手指不
便則不能安正其弦先學雜弄然後音曲乃成也(禮記正義)
(學記)
若火之始然泉之始逹(孟子公孫丑上)
流水之為物也不盈科不行君子之志於道也不成章
不達(孟子盡心上)
君子之道辟如行遠必自邇辟如登高必自卑(中庸)
一染謂之縓(紆戀切)再染謂之赬(敇呈切)三染謂之纁(爾雅)
必欲昇堂覩奥寧可汨其先後(周書熊安生儒林傳)
或問進曰水或曰為其不舍晝夜歟曰有是哉滿而後
漸者其水乎或問鴻漸曰非其往不往非其居不居漸
猶水乎請問木漸曰止於下而漸於上者其木也哉亦
猶水而已矣(揚子學行篇)
且夫物之生長無卒成㬥起皆有浸漸(王充論衡道虚篇)
箕裘皆須柔屈補接而後成噐為弓冶者調筋角和金
鐵亦然故學者必先攻其所易然後能成其所難(張湛註列)
(湯問)
易有漸卦道有漸門人之修眞達性不能頓悟必須漸
而進之安而行之(天隠子漸門)
山澗至柔石為之穿蝎蟲至弱木為之弊然而能以微
脆之形䧟堅剛之體豈非漸之致乎(藝文類聚雜文部談講書)
春秋運斗樞曰粟五變而以陽化生為苖秀為禾三變
而粲謂之粟四變入臼米出甲五變而烝飯可食(初學記服)
(食部飯)
槐之生也入季春五日而兔目十目而鼠耳更旬而始
規二旬而葉成(困學紀聞卷十諸子)
取類引絲使不斷絶不勤不勞如幽泉之潛澍(玉清經幽棲品)
不緩不急不麤不細猶如嬰兒飲其母乳綿綿微吸(玉清)
(經幽棲品)
譬如大樹由有根莖便有枝葉由有枝葉便有花果由
有花果復生大樹(波羅蜜多經五百九十)
譬如日初出時其大光明先照鐵圍大鐵圍山須彌山
王乃照其餘(大寳積經十四)
譬如殿堂有四梯隥若言不由初第一隥至四隥者無
有是處(大方等大集經二十三)
無力飲池河詎能吞大海不習二乘法何能學大乘(大集)
(地藏十輪經卷六)
初發心如種種子第二行發心如芽生增長第三不退
發心如莖葉華果初始成就第四一生補處發心如果
等有用(文殊問菩提經論)
初發心如車匠集材智第二行發心如斫治材木淨智
第三不退發心如安施材木智第四一生補處發心如
車成運載智(文殊問菩提經論)
初發心如取藥草方便第二行發心如分别藥草方便
第三不退發心如病服藥方便第四一生補處發心如
病得差方便(文殊問菩提經論)
初發心如月始生第二行發心如月五日第三不退發
心如月十日第四一生補處發心如月十四日如來智
慧如月十五日(文殊問菩提經論)
譬如火燒木漸次而轉移此木既已燒復更燒餘木(大乘)
(蜜嚴經卷下)
譬如大海漸次轉深若大海水初便頓深諸求寳者無
能得入以漸漸深乃至無等故成大海(華手經卷七)
譬如從華乃成果實華如菩薩果喻菩提(蘇婆呼童子經卷中)
譬如重樓四級次第不由初級至二級者無有是處不
由二級至於三級不由三級至四級者亦無是處(菩薩善戒)
(經一賢十)
如濤金者積聚沙土置於槽中然後以水灌之麤土煩
惱剛石堅塊随水而去猶有麤沙纏結復以水灌麤沙
随水流出然後生金猶為細沙黑土之所纏結復以水
灌細沙黑土随水流出然後眞金純淨無雜猶有似金
微垢然後金師置於爐中增火鼔韝令其融液垢穢悉
除然其生金猶故不輕不輭光明不發屈伸則斷彼鍊
金師復置爐中增火鼓韝轉側鑄鍊然後生金輕輭光
澤屈伸不斷随意所作釵璫鐶釧諸莊嚴具(雜阿舍經卷四十七)
如山頂上天雨霖霪先溪澗滿溪澗滿已小溝瀆滿小
溝瀆滿已大溝瀆滿大溝滿已小河滿小河滿已大河
滿大河滿已大海滿大海如是漸次方滿聖道大海亦
復如是(達磨法藴足論預流支品二)
譬如㹀牛食芻草出湩湩出酪酪出酥酥成醍醐持心
當如醍醐(佛般泥洹經卷上)
如天下水小溪水流入大溪大溪水流入江江流入海
(佛般泥洹經卷上)
佛言夫人為道猶所鍜鐵漸深垂去垢成器必好學道
以漸深去心垢精進就道(佛說四十二章經尺一)
譬如種樹稍稍生芽後生莖節枝葉華實漸行如是(修行)
(道地經菩薩品)
譬如彼月初生之時若小羊角日月稍大遂至成滿光
明普照衆星獨耀(修行道地經菩薩品)
譬如採金沙先除麤石沙然後除細石沙次第得細金
沙(三昧法門經卷上)
往昔之世有富愚人癡無所知到餘富家見三重樓高
廣嚴麗軒厰䟱朗心生渴仰即作是念我有財錢不减
於彼云何頃來而不造作如是之樓即喚木匠而問言
曰解作彼家端嚴舍不木匠答言是我所作即便語言
今可為我造樓如彼是時木匠即便經地壘塹作樓愚
人復言我不欲下二重之屋先可為我作最上屋木匠
答言無有是事何有不作最下重屋而得造彼第二之
屋不造第二云何得造第三重屋愚人固言我今不用
下二重屋必可為我作最上者(百喻經卷上)
當作事時長老以黑白土為丸而語之言若汝黑心起
取黑丸若白心起取白丸是時優波笈多欲作善心心
法而取多黑丸乃至不得一白丸復更思惟取二分黑
丸一分白丸復更思惟取半黑丸半白丸復更思惟取
二分白丸一分黑丸復更思惟乃至一切白心起悉取
白丸(阿育王經卷八)
譬如斷皮至肉斷肉至骨斷骨至髄(大智度論卷十四)
譬如乘馬趣象捨馬乘象乘象趣龍捨象乘龍(大智度論卷四)
(十九)
譬如緣梯從一初桄漸上上處雖高雖難亦能得至(大智)
(度論卷八十七)
譬如有人欲以其火作火所作為求火故下安乾木上
施鑚燧精勤策勵勇猛鑚求彼於如是精勤策勵勇猛
鑚時於下木上最初生煖次煖增長熱氣上衝次倍增
盛其烟遂發次無燄火欻然流出火出無間發生猛燄
猛燄生已便能造作(瑜珈師地論卷二十九)
深造
言米之率糲十粺九鑿八侍御七者其術在九章粟米
之法彼云粟率五十糲米三十粺二十七鑿二十四御
二十一言粟五升為糲米三升以下則米漸細故數益
少四種之米皆以三約之得此數也(毛詩正義召旻)
將令學者原始要終尋其枝葉究其所窮優而柔之使
自求之饜而飫之使自趨之若江海之浸膏澤之潤渙
然冰釋怡然理順然後為得也(杜氏解左傳序)
五穀者種之美者也苟為不熟不如荑稗夫仁亦在乎
熟之而已矣(孟子告子上)
淵流浩漫非孤學所盡足蹇途遥豈短策能運(宋書律志序)
且君子之難也若美山然名山既多矣松栢既茂矣望
之相相然盡目力不知厭而世有所美焉固欲登彼相
相之上仡仡然不知厭小人者與此異若部婁之未登
善登之無蹊維有楚棘而已遠望無見也俛就則傷(晏子)
(春秋雜下)
學者處不化不聽之勢而以自行欲名之顯身之安也
是懷腐而欲香也是入水而惡濡也凡說者兊之也非
說之也今世之說者多弗能兊而反說之是拯溺而硾
之以石也是救病而飲之以堇也使世益亂(吕氏春秋勸學)
吾嘗蓾焉吾田期歲不收土莫不然焉何况於人乎(韓詩)
(外傳)
孔子曰闚其門不入其中安知其奥藏之所在乎然藏
又非難也丘嘗悉心盡志已入其中前有高岸後有深
谷泠泠然如此既立而已矣不能見其裏益謂精微者
也(韓詩外傳)
吾未見好斧藻其德若斧藻其楶者歟(揚子學行)
涉淺水者見蝦其頗深者察魚鼈其尤甚者觀蛟龍足
形跡殊故所見之物異也入道淺深其猶此也淺者則
見傳記諧文深者入聖室觀秘書故入道彌深所見彌
大(王充論衡別通篇)
甘酒醴不酤飴蜜未為能知味也(王充論衡别通篇)
人之遊也必欲入都都多竒觀也入都必欲見市市多
異貨也百家之言古今行事其為竒異非徒都邑大市
也遊於都邑者心厭觀於大市者意飽况遊於道藝之
際哉(王充論衡别通篇)
故言者所以明象得象而忘言象者所以存意得意而
忘象猶蹄者所以在兔得兔而忘蹄筌者所以在魚得
魚而忘筌也然則言者象之蹄也象者意之筌也是故
存言者非得象者也存象者非得意者也(周易略例明象)
夫鑿枘之麤伎而輪扁有不傳之妙掇蜩之薄術而傴
僂有入神之巧在乎其人由於至精也(抱朴子内篇對俗)
如世良馬見鞭影而行(五燈會元七佛釋迦牟尼佛)
譬如穿井井穿愈深漸漸功多運土難出既至泉源得
止衆渴悉令飽足無饑渴想穿井功勞随泉亦滅修道
積行亦復如是(無上内秘藏經妙德品)
又如遠行遊步萬里種種艱辛無所不見修道積行亦
復如是(無上内秘藏經妙德品)
譬如妙饍數數修理得種種味(海空智藏經平等品)
譬如真金數數打時鎔銷鍊冶轉更明淨調和柔輭光
色微妙其價難量(海空智藏經平等品)
猶如有人欲立大屋先平其地漸興根基稍壘其墻令
至高大以材木覆樑柱牢堅以瓦蓋之塗治仰泥作悉
成了而堊灑之白璧赤柱儼然巍巍然後請會親族門
室善友鄉黨無不周遍飲食作樂無不欣歡(修行道地經菩薩品)
但解進其義而不能微妙如人食空羹而無有飯具(修行)
(道地經慈品)
折衷
窮鄉多異曲學多辨(史記趙世家)
豈不渾沌傷竅嘉樹弊牙雖復人說非馬家握靈蛇以
無當之巵同畫地之餅矣(陳書傳縡傳)
楊子之隣人亡羊既率其黨又請楊子豎追之楊子曰
嘻亡一羊何追者之衆隣人曰多岐路既反問獲羊乎
曰亡之矣岐路之中又有岐焉吾不知所之所以反也
楊子戚然心都子入而問曰昔有昆弟三人游齊魯之
間同師而學進仁義之道而歸其父曰仁義之道若何
伯曰仁義使我愛身而後名仲曰仁義使我殺身以成
名叔曰仁義使我身名並全彼三術相反而同出於儒
孰是孰非邪楊子曰人有濱河而居者習於水勇於泅
操舟鬻渡利供百口裹糧就學者成徒而溺死者幾半
本學泅不學溺而利害如此若以為孰是孰非心都子
嘿然而出曰大道以多岐亡羊學者以多方喪生學非
本不同非本不一而末異若是唯歸同反一為亡得喪
(列子說符)
兼陳萬物而中懸衡焉是故衆異不得相蔽以亂其倫
也(荀子解蔽)
聖人之所命天下以為正正朝夕者視北辰正嫌疑者
視聖人(春秋繁露深察名號)
視日月而知衆星之篾也仰聖人而知衆說之小也(揚子)
(學行)
萬物紛錯則懸諸天衆言淆亂則折諸聖(揚子吾子)
好書而不要諸仲尼書肆也好說而不要諸仲尼說鈴
也(揚子吾子)
赫赫乎日出之光羣目之用也渾渾乎聖人之道羣心
之用也(揚子五百)
莊子曰射者非前期而中謂之善射天下皆羿也可乎
惠子曰可莊子曰天下非有公是也而各是其所是天
下皆堯也可乎惠子曰可(莊子徐無鬼)
市無平必失貴賤之正書無師必謬典謨之旨(揚子法言註學)
(行篇)
止水能鑒於人聖智能照萬法故大匠取則於止水衆
生宗極於聖人(道德經註疏卷一)
豈唯羣聖之戶牖抑亦衆玅之法門(道德經註䟽卷一)
鳧乙之交定者鴻乎吾所以直其繩矣(弘明集張融門論)
探本
舍源求流無時得源捨本就末無時得本(關尹子一宇)
君子戰雖有陳而勇為本焉喪雖有禮而哀為本焉士
雖有學而行為本焉是故置本不安者無務豐末(墨子修身)
夫井植生梓而不容甕溝植生條而不容舟不過三月
必死所以然者何也皆狂生而無其本者也河九折注
於海而流不絶者崑崙之輸也潦水不泄瀇瀁極望旬
月不雨則涸而枯澤受瀷而無源者是故乞火不若取
燧寄汲不若鑿井(淮南子覽冥訓)
多聞則守之以約多見則守之以卓寡聞則無約也寡
見則無卓也綠衣三百色如之何矣紵絮三千寒如之
何矣(揚子吾子)
激修流揚朝宗者不可以背五城而跨積石舒翠葉吐
丹葩者不可以含洪荄而去繁柯敗源失本尟不枯汔
叛聖違經理不弘濟(抱朴子外篇廣譬)
見虎一毛不知其斑道家笑儒者之拘儒者嗤道家之
放皆不見本也止響以聲逐影以形姦爭流蕩不知所
止也(意林物理論)
中黃老君曰子既知身藏又當知天地父母之家五城
十二樓眞秘於叢霄之觀(初學記道釋部觀註)
見其外不睹其内識其流不獲其源秉其末不窮其根
(道德經指歸卷)
自然之道亦猶樹也轉多轉遠其根轉少轉得其本(道德)
(經註)
仁義母之所生非可以為母形器匠之所成非可以為
匠也(道德經註)
喻林卷九十二
