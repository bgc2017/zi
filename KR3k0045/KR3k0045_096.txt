喻林卷九十六明徐元太撰
政治門(一)
端本
聖人作則必以天地為本以陰陽為端以四時為柄以
日星為紀月以為量鬼神以為徒五行以為質禮義以
為器人情以為田四靈以為畜(禮記禮運)
上者民之儀也有司執政民之表也邇臣使辟者羣臣
僕之倫也故儀不正則民失誓表弊則百姓亂邇臣便
辟不正廉而羣臣服汙矣(大戴禮記子張問入官)
上者民之表也表正則何物不正是故君先立於仁則
大夫忠而士信民敦工璞商慤女憧婦空空七者教之
志也七者布諸天下而不窕内諸尋常之室而不塞是
故聖人等之以禮立之以義行之以順而民棄惡也如
灌(大戴禮記主言)
事父可以事君事兄可以事師長使子猶使臣也使弟
猶使承嗣也能取朋友者亦能取所予從政者矣賜與
其宫室亦猶慶賞於國也忿怒其臣妾亦猶用刑罰於
萬民也是故為善必自内始也(大戴禮記曾子立事)
田無主則荒廢故用人為主今以人情為田用聖人以
為田主則人情不荒廢也(禮記正義禮運)
夫表曲者景必邪源清者流必潔猶叩樹本百枝皆動
也(後漢書李固列傳)
澄其源者流清溷其本者末濁(後漢書郎顗列傳)
今寇賊在外四支之疾内政不理心腹之患(後漢書陳蕃列傳)
濁其源而望流清曲其形而欲景直不可得也(後漢書劉般傳)
上邪下難正衆枉不可矯音和響必清端影緣直表(宋書)
(樂四志)
人君之身者乃百姓之表一國之的也表不正不可求
直影的不明不可責射中今君身不能自治而望治百
姓是猶曲表而求直影也君行不能自修而欲百姓修
行者是猶無的而責射中也(周書蘇綽傳)
一人之治亂在其心一國之存亾在其主(管子七臣七主)
君之在國都也若心之在身體也道德定於上則百姓
化於下矣戒心形於内則容貌動於外矣(管子君臣下)
天或維之地或載之天莫之維則天以墜矣地莫之載
則地以沈矣夫天不墜地不沈夫或維而載之也夫又
况於人人有治之辟之若夫靁鼓之動也(管子白心)
景不為曲物直響不為惡聲美是以聖人明乎物之性
者必以其類來也故君子繩繩乎慎其所先(管子宙合)
王者國之心也心治則百節皆安心擾則百節皆亂故
其身治者支體相遺也其國治者君臣相忘也(文子上德)
山有猛虎林樾弗除江河納汙衆流是瀦(子華子虎會問)
德音者所謂聲也未聞音出而響過其聲者也(鶡冠子博選)
致治之自在已者也招高者高招庳者庳(鶡冠子泰錄)
本不固者末必幾碓而不修者其後必墮原濁者流不
清行不信者名必耗(墨子修身)
械數者治之流也非治之源也君子者治之源也官人
守數君子養源源清則流清源濁則流濁(荀子君道)
上一則下一矣上二則下二矣辟之若艸木枝葉必類
本此之謂也(荀子富國)
枉士無正友曲上無直下(黃石公素書安履)
善響者不於響於聲善影者不於影於形為天下者不
於天下於身是故百仞之松本傷於下而末槁於上商
周之國謀失於胷令因於彼聖人組修其身而成文於
天下矣故子華子曰丘陵成而穴者安矣大水深淵成
而魚鼈安矣松栢成而塗之人已蔭矣孔子見魯哀公
哀公曰有語寡人曰為國家者為之堂上而已矣寡人
以為迂言也孔子曰此非迂言也丘聞之得之於身者
得之人失之於身者失之人不出於門戸而天下治者
其惟知反於已身者乎(吕氏春秋先已)
今夫射者儀毫而失牆畫者儀髮而易貌言審本也本
不審雖堯舜不能以治故凡亂也者必始乎近而後及
遠必始乎本而後及末治亦然故百里奚處乎虞而虞
亾處乎秦而秦覇向摯處乎商而商滅處乎周而周王
百里奚之處乎虞智非愚也向摯之處乎商典非惡也
無其本也其處於秦也智非加益也其處於周也典非
加善也有其本也(吕氏春秋處方)
治末者求其本端影者正其形(陸子術事)
求遠者不可失於近治影者不可忘其容(陸子術事)
心之於九竅四支也不能一事焉然而動静聽視皆以
為主者不忘於欲利之也故堯為善而衆善至矣桀為
非而衆非來矣(淮南子主術訓)
夫鳥獸之不可同羣者其類異也虎鹿之不同遊者力
不敵也是故聖人得志而在上位䜛佞姦邪而欲犯主
者譬猶雀之見鸇而鼠之遇狸也亦必無餘命矣是故
人主之一舉也不可不慎也繩正於上木直於下非有
事焉所緣以修者然也故人主誠正則直士任事而姦
人伏匿矣夫人之所以莫㧓瓜瓠者何也無得於五石
弗犯也使人主執正持平如從繩凖高下則羣臣以邪
來者猶以卵投石以火投水(淮南子主術訓)
君根本也臣枝葉也根本不美枝葉茂者未之聞也(淮南)
(子繆稱訓)
上多故則民多詐矣身曲而景直者未之聞也(淮南子繆稱訓)
矩不正不可以為方規不正不可以為員身者事之規
矩也未聞枉已而能正人者也(淮南子詮言訓)
使景曲者形也使響濁者聲也(淮南子說林訓)
貨之下流猶水之赴下不竭不止今大川江河飲巨海
巨海受之而欲谿谷之讓流潦百官之廉不可得也夫
欲影正者端其表欲下廉者先之身(鹽鐵論疾貪)
有正春者無亂秋有正君者無危國(說苑建本)
春致其時萬物皆及生君致其道萬人皆及治(說苑君道)
夫樹曲木者惡得直景人君不直其行不敬其言者未
有能保帝王之號垂顯令之名者也(說苑君道)
天子者天下之表也公侯者一國之儀也天子失制則
天下亂諸侯失節則其國危(列女傳周列國楚平伯嬴)
雌之不才其卵&KR1409;矣君之不才其民野矣(揚子先知)
次三龍出於中首尾信可以為庸測曰龍出於中見其
造也(太玄經第一中)
次三鑪鈞否利用止測曰鑪鈞否化内傷也(太玄經第六將)
天清則雲霓除日月星辰昭君明下理賢愚得所也(王逸)
(註楚辭九思)
先有形而後有影形可忘而影不可傷(淮南子繆稱訓解)
治國之政其猶治家治家者務立其本本立則末正矣
夫本者倡始也末者應和也(武侯十六策治國)
膏壤在荄而柯葉含榮率俗以身則不言而化故有唐
以鹿裘臻太平齊桓以捐紫止奢競(抱朴子外篇廣譬)
渾沌之原無皎澄之流毫釐之根無連抱之枝分寸之
燼無炎遠之熱隙穴之中無炳蔚之羣鈎曲之形無繩
直之影參差之上無整齊之下(抱朴子外篇廣譬)
三辰蔽於天則清景暗於地根荄蹷於此則柯條瘁於
彼道失於近則禍極於遠政繆於上而民困於下(抱朴子外)
(篇廣譬)
眞龍而後能致雲雨明君而後道化行也(揚子法言註先知篇)
如彼日月萬景攸正(文選陸雲讌詩)
臣之所懼在於治水不自其源末流彌增其廣耳(補文選傅)
(燮宦官疏)
君本也臣枝葉也本美則葉茂本枯則葉凋(意林子思子)
源静則流清本正則末茂内修則外理形端則影直(意林)
(魏子)
玉磨逾潔蘭動彌馨源流潔清水無濁波(藝文類聚樂部論樂詩)
爾形信直影亦不曲爾聲信清響亦不濁(藝文類聚后妃部后妃箴)
水清照淨表直影端(文苑英華梁武帝雜箴箴)
知潔其流者澄其源直其末者正其本源源本本其惟
大道乎(文苑英華薛道衡碑)
樹彼司牧既懸百姓之命及乎厭世復傾天下之心是
以一馬之奔無一毛而不動一舟之覆無一物而不沈
(文苑英華庾信連珠)
道在於身不在於野化自於我不由於彼(道德經指歸卷八)
木不相摩火無由出國無亂政姦無由生(天機經八)
我王聖德如彼日輪大明御宇無幽不矚開物成務辯
别除昏十千大臣一億猛將皆王照使為國之光(大方廣佛)
(華嚴經卷十二)
何為五城一者山城憑高據險斷岸周圍二者水城塹
以江河㳂流四遶三者沙城曠磧懸遠外無水草四者
土城堅壁高壘内實兵儲五者人城主聖臣賢深謀遠
略如是五城量宜相敵人城最勝我國所尊(大方廣佛華嚴經卷)
(十二)
源清則津流應鮮根深則條穎必茂(弘明集釋駮論)
尚德
斧斨民之用也禮義國家之用也(毛詩破斧)
不能御民者棄其德法譬猶御馬棄轡勒而專以筴御
馬馬必傷車必敗無德法而專以刑法御民民心走國
必亾(大戴禮記盛德)
治國不以禮猶無耜而耕也為禮不本於義猶耕而弗
種也為義而不講之以學猶種而弗耨也講之以學而
不合之以仁猶耨而弗穫也合之以仁而不安之以樂
猶穫而弗食也安之以樂而不達於順猶食而弗肥也
(禮記禮運)
工欲善其事必先利其器若治國用禮義為器是器之
利者故所治之事行必有成也(禮記正義禮運)
以不忍人之心行不忍人之政治天下可運之掌上(孟子)
(公孫丑上)
域民不以封疆之界固國不以山谿之險威天下不以
兵革之利(孟子公孫丑下)
天子不仁不保四海諸侯不仁不保社稷卿大夫不仁
不保宗廟士庶人不仁不保四體今惡死亡而樂不仁
是猶惡醉而強酒(孟子離婁上)
今也欲無敵於天下而不以仁是猶執熱而不以濯也
詩云誰能執熱逝不以濯(孟子離婁上)
民患虐政甚矣若饑者食易為美渴者飲易為甘德之
流行疾於置郵傳書命也(趙氏註孟子公孫丑上)
今弛棄纖紈損絶梁豢必云徼生委命豈不已曉其迷
至乎煙斥廉義屏出信禮責以祈存推數遂乃未辨其
惑(宋書顧覬之傳)
聖人執左契而不責於人有德司契無德司徹(老子任契)
川淵深而魚鼈歸之山林茂而禽獸歸之刑政平而百
姓歸之禮義備而君子歸之(荀子致仕)
在天者莫明於日月在地者莫明於水火在物者莫明
於珠玉在人者莫明於禮義故日月不高則光輝不赫
水火不積則煇潤不博珠玉不覩乎外則王公不以為
寶禮義不加於國家則功名不白故人之命在天國之
命在禮(荀子天論)
為天下及國莫如以德莫如行義以德以義不賞而民
勸不罰而邪止此神農皇帝之政也以德以義則四海
之大江河之水不能亢矣華山之高會稽之險不能障
矣闔廬之教孫吳之兵不能當矣(吕氏春秋上德)
百姓以德附骨肉以仁親(陸子道基)
革堅則兵利城成則衝生若以湯沃沸亂乃逾甚是故
鞭噬狗策&KR1389;馬而欲教之雖伊尹造父弗能化欲害之
心亡於中則饑虎可尾何况狗馬之類乎故體道者逸
而不窮任數者勞而無功夫峭法刻誅者非霸王之業
也箠策繁用者非致遠之術也(淮南子原道訓)
昔孫叔敖恬臥而郢人無所害其鋒市南宜遼弄丸而
兩家之難無所關其辭鞅鞈鐵鎧瞋目扼&KR1158;其於以御
兵刃縣矣劵契束帛刑罰斧鉞其於以解難薄矣待目
而照見待言而使令其於為治難矣(淮南子主術訓)
府吏守法君子制義法而無義亦府吏也不足以為政
(淮南子主術訓)
季子治亶父三年而巫馬期往觀化焉見夜魚釋之巫
馬期問曰凡子所為魚者欲得也今得而釋之何也漁
者對曰季子不欲人取小魚也所得者小魚是以釋之
巫馬期歸以報孔子曰季子之德至矣使人闇行若有
嚴刑在其側者(淮南子道應訓)
仁義者治之本也今不知事修其本而務治其末是釋
其根而灌其枝也且法之生也以輔仁義今重法而棄
義是貴其冠履而忘其頭足也故仁義者為厚基者也
不益其厚而張其廣者毁不廣其基而增其高者覆語
曰不大其棟不能任重(淮南子泰族訓)
以德為國者甘於飴蜜固於膠漆是以聖賢勉而崇本
而不敢失也(春秋繁露立元神)
文子曰以御言之左手執轡右手運策不亦速乎若徒
轡無策馬何懼哉孔子曰吾聞古之善御者執轡如組
兩驂如舞非策之助也是以先王盛於禮而薄於形故
民從命(孔叢子刑論)
以禮齊民譬之於御則轡也以刑齊民譬之於御則鞭
也執轡於此而動於彼御之良也無轡而用策則馬失
道矣(孔叢子刑論)
師曠之調五音不失宫商聖王之治世不離仁義故有
改制之名無變通之實(鹽鐵論遵道)
義之服無義疾於原馬良弓德之召遠疾於馳傳重驛
(鹽鐵論論勇)
所謂金城者非謂築壤而高土鑿地而深池也所謂利
兵者非謂吳起之鋌干將之劍也言以道德為城以仁
義為郭莫之敢攻莫之敢入文王是也以道德為䩜以
仁義為劒莫之敢當莫之敢御湯武是也(鹽鐵論論勇)
吏以不多斷為良毉以不多刺為工(鹽鐵論周秦)
有聲之聲不過百里無聲之聲延及四海(說苑政理)
或曰為政先殺後教曰嗚呼天先秋而後春乎將先春
而後秋乎吾見玄駒之步雉之晨雊也化其可以已矣
哉民可使覿德不可使覿刑覿德則純覿刑則亂象龍
之致雨也難矣哉(揚子先知)
次六韯螮(音德)紗(士了切)紗縣於九州測曰韯螮之縣民以
康也(太玄經第六堅)
王之二姬臣實不知其美也臣之所美與王不類有名
曰仁狀若慶雲容若幽蘭藹若陽春使之輔諸侯則百
姓懷之而頌音作九夷八蠻皆來朝有名曰義狀若凜
霜容若青松厲若秋宇使之輔諸侯則禁淫慝誅暴亂
使盜跖可化為伯夷此二姬者臣之所美也若王之姬
朝不過絲竹之奉夜不過枕席之安弛庶政棄百姓禍
足以亾國故珠玉為塵錦練為灰綺幕鏤床棲於浮雲
寶瑟箜篌寂於烟霧富貴之樂於王何有哉王不寵仁
義而昵冶容臣竊以為賢王之蠱也(天錄閣外史寵幸)
天子諸侯以士為鼎以仁義為羹其馨香足以荐之上
帝達之祖考蒸之社稷布之民人夫鼎之有羹也猶士
之有仁義也鼎之馨香則王知之何仁義之為美不如
羹乎是羹也惟王與臣之師嘗之矣魯國之民不聞其
美也若仁義之羹烹一心而暢百順調太和而育庶物
若睹淵泉之洋沛而渴者不及飲觀五穀之豐茂而饑
者不及爨也賢王何不徹其鼎而舉其士舍其獸味而
陶仁義之羹乎(天禄閣外史君賜)
賢王欲輔王室而不修德是猶大舟之濟江河而焚其
楫也其不能濟亦明矣(天禄閣外史形勢)
夫繩墨者工之法度也仁義者民之正路也繩墨用則
曲木截仁義進則䜛佞滅(王逸註楚辭九辨)
法制禮義可以為治之基耳非所以為治治在其人之
德猶弓矢射之具也非能必中中在其人之巧(淮南子汜論訓)
(解)
夫世不乏於德猶歲不絶於春也謂世衰難以德治可
謂歲亂不可以春生乎人君治一國猶天地生萬物天
地不為亂歲去春人君不以衰世屏德(王充論衡非韓篇)
夫治人不能捨恩治國不能廢德治物不能去春(王充論衡)
(非韓篇)
夫急轡繁策伯樂所不為密防峻法德政之所恥(抱朴子外)
(篇審舉)
夫繁策急轡非造父之御嚴刑峻罰非三五之道故有
虞手不指揮口不煩言恭己南面而治化雍熙矣宓生
政以率俗彈琴詠詩身不下堂而漁者宵肅矣(抱朴子外篇用)
(刑)
仁愛附人堅於金石金石可銷而人不可離故君者壤
地人者卉木也未聞壤肥而卉木不茂君仁而萬民不
盛矣(劉子愛民)
政猛寧若恩法速寧若緩獄繁寧若簡臣主之際其猜
也寧信(文中子間朗)
夫不傷民之不治而伐已之能得姦猶弋者覩鳥獸挂
罻羅而喜也(補文選鹽鐵議)
以德養民猶草木之得時以仁化人猶天生草木以雨
潤澤之(意林鬼谷子)
道德之懷民猶春陽之柔物履深水而不寒結木條而
不折(意林任子)
天之為歲也先春而後秋君之為治也先禮而後刑春
以生長為德秋以殺戮為功禮以教訓為美刑以威嚴
為用故先生而後殺天之為歲先教而後罰君之為治
也天不以久遠更其春冬而君也得以古今改其禮刑
哉(藝文類聚刑法部刑法論)
天道貴信地道貴貞不信不貞萬物不生(太平御覽地部地上)
歌在堂上舞在堂下歌者象德舞者象功君子上德而
下功(玉海音樂樂舞)
日昃陰生燥至風起谿谷小動海波大興高下相臨差
以百尋者以其形大故也千仞之岸萬丈之崖物類登
之崖隤下顛蚊䖟螻蟻適足以游翔而犀象虎豹之麋
骸者以其形重也飄風隆盛發屋折木石飛鐵揚山陵
崩弛而人血脉不為之傷者以其暴大也隙穴之風不
動鬢眉及其中人也生百病而成死亡者以其纖介也
夫大國者江海犀象之徒也而德化者飄風隙穴之類
也(道德經指歸卷十)
創始
奕奕寢廟君子作之秩秩大猷聖人莫之(詩小雅巧言)
作之屏(音丙)之其菑其翳脩之平之其灌其栵(音例)啟之辟(音闢)
之其檉其椐(音居叶紀庶反)攘之剔之其檿(音厭)其柘(叶都故反詩大雅)
(皇矣)
綿綿瓜瓞(音垤)民之初生(詩大雅綿)
豐水猶以其潤澤生草武王豈不以其功業為事乎(鄭氏)
(箋詩文王有聲)
鴟鴞言作巢之苦予羽譙譙然而殺予尾消消而敝手
口既病羽尾殺敝乃有此室巢以喻先王勤修德業勞
神竭力得成此王業(毛詩正義鴟鴞)
鴟鴞言已作巢之苦予手撠拘其草予所捋者是荼之
草其室巢所用者皆是予之所蓄為予手口盡病乃得
成此室巢用免大鳥之難喻周之先王亦勤勞經營乃
得成此王業用免侵毁之患(毛詩正義鴟鴞)
德厚者流光德薄者流卑是以貴始德之本也始封必
為祖(穀梁僖公十五年)
天下初作難也俊雄豪傑建號壹呼天下之士雲合霧
集魚鱗雜襲飄至風起(前漢書蒯通傳)
王者受圖咸資世德猶混成之先大帝若一氣之生兩
儀是以中陽勃興資豢龍之構趾景亳垂統本吞鷰之
開基(晉書涼武昭王列傳)
聖人見鳥獸容貌草木英華始創衣冠而玄黃殊采見
秋蓬孤轉杓觽旁建乃作輿輪而方圓異則(晉書輿服志)
天下殽亂高皇帝與諸侯併肩而起非有側室之勢以
豫席之也(賈子親䟽危亂)
聖人師蜂立君臣師蜘蛛立網罟師拱鼠制禮儀師戰
蟻置兵衆(關尹子三極篇)
見&KR1094;木浮而知為舟見飛蓬轉而知為車見鳥跡而知
著書以類取之(淮南子說山訓)
夫本不正者未必陭始不勝者終必衰(說苑建本)
摹者如畫工未施采土摹之矣(前漢書註高帝紀)
譬如為人裁衣始制之洪大服者得而衣之何能更小
之乎(李善註文選東京賦)
昧旦丕顯後世猶怠况初制於甚泰服者焉能改裁(文選)
(東京賦)
守成
若稽田既勤敷菑惟其陳修為厥彊畎若作室家既勤
垣墉惟其塗塈茨若作梓材既勤樸斵惟其塗丹艧(書梓)
(材)
若考作室既底法厥子乃弗肯堂矧肯構厥父菑厥子
乃弗肯播矧肯穫(書大誥)
父已致法子乃不肯為堂基况肯構立屋乎不為其易
則難者可知(孔氏傳書大誥)
菀(音欝)彼桑柔其下侯旬捋(力活反)采其劉瘼(音莫)此下民(詩大)
(雅桑柔)
鳧鷖守成也太平之君子能持盈守成神祗祖考安樂
之也(毛詩鳧鷖)
鴟鴞之意如何乎言人既取我子幸無毁我室以其積
日累功作之甚苦故愛惜之不欲見其毁損(毛詩正義鴟鴞)
農夫收穫既畢布其歡樂之心共相飲食以安美之聖
王既勸民善道備足又說樂感動使其勤行善道保寧
堅固也(禮記正義禮運)
古人有言曰其父析薪其子弗克負荷施將懼不能任
其先人之禄其况能任大國之賜(左傳昭公七年)
國有固籍兵有常經變籍則亂失經則弱故利不百者
不變俗功不什者不易器(戰國策趙武靈王)
孝子善繼人之意忠臣善成人之事予思若考作室厥
子堂而構之厥父菑厥子播而穫之(前漢書翟方進傳)
五穀百草秀穎成實皆因舊苗無廢絶也(前漢書註禮樂志)
父有作室之意則子當築堂而構棼撩以成之父菑耕
其田子當布種而收穫之(前漢書註翟方進傳)
小家畜産百萬之資子孫尚恥愧失其先業况乃産兼
天下受之先帝而欲懈怠以自輕忽乎(後漢書陳蕃列傳)
若劉累傳守其業庖人不乏龍肝之饌斷可知矣(南齊書崔)
(祖思傳)
欲成方圓而隨於規矩則萬事之功形矣而萬物莫不
有規矩議言之士計會規矩也聖人盡隨於萬物之規
矩故曰不敢為天下先(韓子解老)
大智不形大器晚成大音希聲禹之決江水也民聚瓦
礫事已成功已立為萬世利禹之所見者遠也而民莫
之知故民不可與慮化舉始而可以樂成功(吕氏春秋樂成)
亂國若盛治國若虚亾國若不足存國若有餘虚者非
無人也皆守其職也盛者非多人也皆徼於末也有餘
者非多財也欲節而事寡也不足者非無貨也民躁而
費多也故先王之法籍非所作也其所因也其禁誅非
所為也其所守也(淮南子齊俗訓)
隨人故迹不能創基造制自為新迹如鸚鵡知效人言
不能自為長主之言也(淮南子說山訓解)
父之所生其子長之父之所長其子養之父之所養其
子成之諸父所為其子皆奉成而續行之不敢不致如
父之意盡為人之道也(春秋繁露五行對)
言君棄先王之法度而不奉循猶置衡稱不以量物更
任其意而商輕重必失道違人情也(王逸註楚辭九歎)
俾前聖之緒布濩流衍而不韞櫝(文選揚子雲劇秦美新)
昔殷湯以七十里周文以百里興利除害天下歸之其
餌可謂芳矣南面而掌天下歷載數百到今不廢其綸
可謂多矣羣生&KR0034;其澤民垊畏其罰其鈞可謂均矣功
成而不隳名立而不改其竿可謂彊矣若夫竿折綸絶
餌墜鈎决波涌魚失是則夏桀殷紂不通夫釣術也(補文)
(選宋玉釣賦)
鳴鶴匪和析薪弗荷隱憂孔疚我堂靡構(藝文類聚人部鑒誡詩)
天道煌煌非一帝之功王者赫赫非一家之常順命者
存逆命者亾(初學記帝王部摠叙帝王)
譬如朽舍將欲崩倒不令壞故以柱支持(蘇婆呼童子經卷上)
喻林卷九十六
