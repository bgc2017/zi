喻林卷三十八明徐元太撰
人事門(三十六)
見節
歲寒然後知松栢之後彫也(論語子罕)
大寒之歲衆木皆死然後知松栢不彫傷平歲則衆木
亦有不死者故須歲寒而後别之凡人處治世亦能自
修整與君子同在濁世然後知君子之正不苟容(何晏解論)
(子罕)
風霜以别草木之性危亂而見貞良之節(後漢書盧植列傳論)
渭以涇濁乃顯其清玉居鑠石乃見其貞(後漢書何顒傳贊)
爾乃松柳異質薺荼殊性故疾風知勁草嚴霜識貞木
(宋書顧覬之傳)
運纏明夷則艱貞之節顯時屬棟撓則獨立之操彰(宋書)
(孝義龔穎傳)
固此苦節易彼歲寒霜雪雖厚松栢丸丸(宋書孝義潘綜傳)
嚴冬播氣貞松之操自高見景時昏若華之映彌顯(南齊)
(書高帝本紀)
白玉投泥豈能相汚(魏書穆崇曾孫弼傳)
泥漬自消玉質還潔(魏書韓麒麟子熙傳)
迅寒急節乃見松筠之操危機廻構方識貞孤之風(南史)
(袁湛顗弟子彖傳)
歲不寒無以知松栢事不難無以知君子(荀子大略)
見邪乃知其直觀花乃知其實(陸子思務)
夫大寒至霜雪降然後知松栢之茂也據難履危利害
陳於前然後知聖人之不失道也(淮南子俶真訓)
歲寒然後知松栢之後彫也世隘然後知其人之篤固
也(潜夫論交際)
玄冰未結白雪不積則青松之茂不顯俗化不弊風教
不頽則皎潔之操不别(抱朴子外篇廣譬)
風不輟則扇不用日不入則燭不明華不墮則實不結
岸不虧則谷不盈九有人安則韓白之功不著長君繼
軌則伊霍之勲不成故病困乃重良醫世亂而貴忠貞
(抱朴子外篇廣譬)
幽蘭生前庭含薰待清風清風脫然至見别蕭艾中(陶靖)
(節集詩五言)
夫士有忠義之行踐䋲墨之節其於為作乃無異於衆
人及至處患蹈難而志氣貞剛然後知其殊也譬如鍾
山之玉寒嶺之松比之瓀珉梓柳無殊也及其燒以爐
炭三日而色不改處於積冰終歲而枝葉不彫然後知
其異於他玉衆木也(劉子大質)
袒裼暴虎而後勇氣發焉超騰絶坂而後迅便露焉手
提萬鈞而後多力見焉處難踐患而後貞勇出焉(劉子大質)
殺身以成名節成而身死故曰以死償節(莊子音義庚桑楚)
桂霑霜露而色不渝身經夷險而操不易(李善注文選江文通雜體)
(詩)
香以燔質而發芳絃以特絶而流響喻貞女沒身而譽
立烈士效節而名彰也(李善註文選陸士衡演連珠)
勁松彰於歲寒貞臣見於國危(文選西征賦)
松栢隆冬瘁然後知歲寒不涉太行險誰知斯路難(文選)
(歐陽建臨終詩)
道遠知驥世偽知賢(廣文選曹子建矯志詩)
弧弓弛而不張兮孰云知其所至無傾危之患難兮焉
知賢士之所死(東方朔謬諫)
霜雪既至勁栢冬青(藝文類聚人部交友箴)
良玉以經焚不渝故其貞可貴竹栢以蒙霜保榮故見
殊列樹(藝文類聚賦官部司空碑)
女貞之樹一名冬生負霜葱翠振河凌風故清士欽其
質而貞女慕其名(藝文類聚木部女貞頌)
寒松負雪誠愧節者之徒勁草疾風寧忘烈士之槩(文苑)
(英華徐陵贈荅上書)
有美金于此衆人咸共詆訿言其不純賣金者欲其售
因取鍜燒以見真(太平御覽珍寳部全下)
根為石所蟠枝為風所碎賴我有貞心終凌細草軰(初學)
(記果木部松)
譬如微妙淨琉璃寳雖復在泥經歴百年其性常淨出
已如本(大方等大集經十一)
譬如真金在泥終不敗壊銅鐵則壊(大智度論卷九十三)
輕羽在高遇風則飛細石在谿得流則轉唯泰山不為
飄風動磐石不為疾流移梅李遇霜而落葉唯松栢之
難凋矣(弘明集牟子理惑論)
明覺
予若觀火(書盤庚上)
他人有心予忖度之躍躍(音笛)毚(音殘)兔遇犬獲之(詩小雅巧言)
良醫知病人之死生聖王明於成敗之事利則行之害
則舍之疑則少嘗之雖堯舜禹湯復生弗能改已(戰國策秦)
(昭襄王)
夫草木遭霜者不可以風過清水明鏡不可以形逃通
方之士不可以文亂(前漢書韓安國傳)
金之精者能昭穢者不能昭有能昭之精金寧有不昭
之穢質(梁書范縝傳)
有道之士貴以近知遠以今知古以益所見知所不見
故審堂下之隂而知日月之行隂陽之變見瓶水之冰
而知天下之寒魚鱉之藏也嘗一脬肉而知一鑊之味
一鼎之調(吕氏春秋察今)
齊桓公與管仲謀伐莒謀未發而聞於國桓公怪之管
仲曰國必有聖人也桓公曰嘻日之役者有執蹠&KR3224;而
上視者意者其是耶乃今復役無得相代少頃東郭牙
至管仲曰我不言伐莒子何故言伐莒對曰臣聞君子
善謀小人善意臣竊意之也管仲曰我不言伐莒子何
以意之對曰臣聞君子有三色顯然善樂者鍾鼓之色
也湫然清静者衰絰之色也艴然充盈手足矜者兵革
之色也日者臣望君之在屋上也艴然充盈手足矜者
此兵革之色也君呿而不&KR0008;所言者莒也君舉臂而指
所當者莒也臣竊以慮諸侯之不服者其惟莒乎臣故
言之凡耳之聞以聲也今不聞其聲而以其容與臂是
東郭牙不以耳聽而聞也桓公管仲雖善匿弗能隠矣
(吕氏春秋重言)
齊桓公朝而與管仲謀伐衛退朝而入衛姬望見君下
堂再拜請衛君之罪公曰吾於衛無故子曷為請對曰
妾望君之入也足高氣彊有伐國之志也見妾而有動
色伐衛也明日君朝揖管仲而進之管仲曰君舍衛乎
公曰仲父安識之管仲曰君之揖朝也恭而言也徐見
臣而有慙色臣是以知之君曰善仲父治外夫人治内
寡人知終不為諸侯笑矣桓公之所以匿者不言也今
管子乃以容貌音聲夫人乃以行步氣志桓公雖不言
若暗夜而燭燎也(吕氏春秋精論)
夫雌雄相接隂陽相薄羽者為雛&KR1663;毛者為駒犢柔者
為皮肉堅者為齒角人弗怪也水生蠬蜃山生金玉人
弗怪也老槐生火久血為燐人弗怪也山出嘄陽水生
罔象木生畢方井生墳羊人怪之聞見鮮而識物淺也
天下之怪物聖人之所獨見也利害之反覆知者之所
獨明也同異嫌疑者世俗之所眩惑也(淮南子汜論訓)
處於堂上之隂而知日月之次序見瓶中之冰而知天
下之寒暑夫物之所以相形者微唯聖人逹其至(淮南子兵)
(略訓)
嘗一臠肉而知一鑊之味懸羽與炭而知燥濕之氣以
小明大見一葉落而知歲之將暮暏瓶中之冰而知天
下之寒以近論遠(淮南子說山訓)
千年之松下有茯苓上有兔絲上有叢蓍下有伏龜聖
人從外知内以見知隠也(淮南子說山訓)
夫兒說之巧於閉結無不解非能閉結而盡解之也不
解不可解也至乎以弗解解之者可與及言論矣(淮南子人)
(間訓)
夫物常見則識之常為則能之故因其患則造其備犯
其難則得其便夫以一世之夀而觀千歲之知今古之
論雖未常更也其道理素具可不謂有術乎(淮南子泰族訓)
客有見周公者應之於門曰何以道旦也客曰在外即
言外在内即言内入乎將毋周公曰請入客曰立即言
義坐即言仁坐乎將毋周公曰請坐客曰疾言則翕翕
徐言則不聞言乎將毋周公唯唯旦也踰明日興師而
誅管蔡故客善以不言之說周公善聽不言之說若周
公可謂能聽微言矣(韓詩外傳卷四)
小忩多明道理利通(焦氏易林咸之乾)
次二明復睒(失冉切)天覩其根測曰明復睒天中獨爛也
(太玄經第六瞢)
客有見淳于髠於梁惠王者再見之終無言也惠王怪
之以讓客曰子之稱淳于生言管晏不及及見寡人寡
人未有得也寡人未足為言邪客謂髠曰固也吾前見
王志在遠後見王志在音吾是以默然客具報王大駭
曰嗟乎淳于生誠聖人也前淳于生之来人有獻龍馬
者寡人未及視會生至後来人有獻謳者未及試亦會
生至寡人雖屏左右私心在彼夫髠之見惠王在遠與
音也雖湯禹之察不能過也志在胷臆之中藏匿不見
髠能知之(王充論衡知實篇)
夫智出於明猶晝之待白日夜之待燭火其明益盛者
所見及遠及遠之明難(劉邵人物志八觀)
夫在天者垂象在地者有形故望山度水則高深可推
風起雲飛則吉凶可步智者觀木不瘁則悟美玉之在
山覿岸不枯則覺明珠之沉淵彗星出則知鱣魚之方
死日月蝕則識麒麟之共鬭華霍不須稱而無限之重
可知矣江海不待量而不測之數已定矣鴻鵠之翼騄
騏之足雖未飛走輕迅可必也豪曹之劒徐氏匕首雖
未必奮擊其立斷無疑也駮子有吞牛之容鶚&KR1663;有凌
鷙之貌卉茂者土必沃魚大者水必廣虎尾不附狸首
象牙不出鼠口(抱朴子外篇清鑒)
路人不能挽勁命中而識飬由之射顔子不能控轡振
策而知東野之敗故有不能下棋而經目識勝負不能
徽絃而過耳解鄭雅者(抱朴子外篇博喻)
顔淵弱冠而與仲尼言易童烏九齡而與揚子論玄(揚子)
(法言註問神篇)
且明智之為物猶泉流之吐潤固不於挹酌而為損含
佇而增益(一作盈)也(廣文選伏公表與阮步兵書)
託闇藏形不為巧密倚智隠情不足自匿是以重光發
藻尋虚捕景大人貞觀探心昭忒(文選陸機演連珠)
夫人藏形於闇自以為密日發光藻而照之隠情於智
自以為匿聖人垂貞觀而明之(文選陸士衡連珠註)
蔡邕在陳留鄰人有以酒食召邕者比往而酒已酣客
有彈琴於屏邕至門潜聽之曰以樂召我而有殺心何
也彈琴者曰我向見螳蜋方向鳴蟬蟬將去而未飛螳
蜋為之一前一却吾心聳然唯恐螳蜋之失蟬也此豈
為殺心而形於聲者乎(藝文類聚樂部琴)
緹幔曉披即辯黃鍾之氣靈臺夕望便知玉井之色(藝文)
(類聚方術部卜筮序)
聞鍾於洛浦即辨聲乖聽鐸於邯鄲先知響韻(文苑英華庚信)
(雜進奉表)
心能善知人者如明鏡善自知者如蚌鏡以曜明故鑒
人蚌以含珠故内照(太平御覽服用部鏡)
夫審輕重莫若權衡正是非其唯賢明(太平御覽資産部党項)
東海之魚墜一鱗崑崙之木落一葉聖人皆能知之(太平)
(御覽木部木下)
一螘之行一蚊之飛聖人皆知之(太平御覽蟲豸部蚊)
尸子曰聖人之身猶日也夫日圓尺光盈天地聖人之
身小其所燭遠(初學記人部聖註)
墐戶牖而知天掩雲霧而測暉(初學記器物部漏刻)
初邕避難江南宿於柯亭之館以竹為篆邕仰而盼之
曰良竹也取以為笛竒聲獨絶(初學記樂部笛註)
聖人之通萬物也若日月之光影音聲鼓響聞其聲而
知其形(黃帝素問靈樞經五音五味)
日與月焉水與鏡焉鼓與響焉夫日月之明不失其影
水鏡之察不失其形鼓響之應不後其聲動搖則應和
盡得其情(黃帝素問靈樞經外揣)
譬如有人懸於明鏡見其色像曉了分明無有障蔽元
陽寳鏡亦復如是(元陽妙經卷九)
欲得五眼所謂肉眼天眼慧眼法眼佛眼(波羅蜜多經卷二)
譬如田家以囊器盛若干種榖麻米粟豆大麥小麥稻
穬明目之人寫之置地分别知之是為麻油是為粳米
是豆粟是為稻穬(灮讃波羅蜜經卷九)
譬如轉輪聖王知土地長短廣狹譬如瓦師作噐知大
小深淺(灮讃波羅蜜經卷九)
譬如比丘有天眼者能見遠方諸善惡色(大寳積經二十)
譬如空中無諸雲霧日輪炎盛放大光明遍照於世(大寳)
(積經三十七)
如日處空離雲霧光明晃曜普皆照(大寳積經六十一)
彼大商主雖未發足能知道中所有一切安危之事善
以智慧籌量觀察備其所須令無乏少將諸商衆乃至
安隠到彼大城身及衆人悉免憂患(大方廣佛華嚴經三十四)
善知識者則為導師教化令至彼岸道故善知識者則
為良醫療治一切煩惱患故善知識者則為雲山長飬
明淨智慧藥故善知識者則為勇將防護一切諸恐怖
故善知識者則為牢船悉令越度生死海故善知識者
則為船師令至一切智法寳洲故(大方廣佛華嚴經卷五十八)
譬如持燈火入冥室火適入室便亡其冥自明明人有
智慧譬如火光(那先比丘經卷上)
譬如農夫開倉種種别知麻米豆麥等(思惟要略法)
如好馬見鞭影即覺便著正道(大智度論卷一)
譬如說藥已知其病說病則知其藥(大智度論卷十八)
譬如良醫診病知瘥久近可治不可治也(大智度論卷五十)
如斧㭊薪分分解竟無所失(大智度論卷七十)
夫見博則不迷聽聰則不惑(弘明集牟子理惑論)
先見
過伯有氏其門上生莠子羽曰其莠猶在乎(左傳襄公二十年)
夫有男戎必有女戎若晉以男戎勝戎而戎亦必以女
戎勝晉(國語晉)
初獻公將伐驪戎卜曰齒牙為禍(史記晉世家)
處仲蜂目已露但豺聲未振若不噬人亦當為人所噬
(晉書王敦傳)
指洛陽宫門銅駞歎曰會見汝在荆棘中耳(晉書索靖傳)
志者察是非龜者知吉凶故曰養志法靈龜(鬼谷子本經隂符註)
兊目也損者謂减損他慮專以心察也兊能知得失蓍
能知休咎故損兊法靈蓍也(鬼谷子本經隂符註)
先物行先理動之謂前識前識者無緣而忘意度也何
以論之詹何坐弟子侍有牛鳴於門外弟子曰是黑牛
也而白題詹何曰然是黑牛也而白在其角使人視之
果黑牛而以布褁其角以詹子之術嬰衆人之心華焉
殆矣故曰道之華也嘗試釋詹子之察而使五尺之愚
童子視之亦知其黑牛而以布褁其角也故以詹子之
察苦心傷神而後與五尺之愚童子同功是以曰愚之
首也故曰前識者道之華也而愚之首也(韓非子解老)
扁鵲見蔡桓公立有間扁鵲曰君有疾在腠理不治將
恐深桓侯曰寡人無扁鵲出桓侯曰醫之好欲治不病
以為功居十日扁鵲復見曰君之病在肌膚不治將益
深桓侯不應扁鵲出桓侯又不悦居十日扁鵲復見曰
君之疾在腸胃不治將益深桓侯又不應扁鵲出桓侯
又不悦居十日扁鵲望桓侯而還走桓侯故使人問之
扁鵲曰疾在腠理湯熨之所及在肌膚鍼石之所及也
在腸胃火齊之所及也在骨髓司命之所屬無奈何也
今在骨髓臣是以無請也居五日桓侯體痛使人索扁
鵲已逃秦矣桓侯遂死故良醫之治病也攻之於腠理
此皆爭之於小者也夫事之禍福亦有腠理之地故曰
聖人早從事焉(韓非子喻老)
紂為象箸而箕子悕以為象箸必不盛羹於土簋則必
犀玉之杯玉杯象箸必不盛菽藿則必旄象豹胎旄象
豹胎必不衣短褐而舍茅茨之下則必錦衣九重高臺
廣室也稱此以求則天下不足矣聖人見微以知萌見
端以知末故見象箸而悕知天下之不足也(韓非子說林)
彼人生不學道理則嘿然惽於得失不知治亂存亡之
所由然忳忳猶醉也而賢主者學問不倦好道不厭銳
然獨先廼學道理矣故未治也知所以治未亂也知所
以亂未安也知所以安未危也知所以危故昭然先寤
乎所以存亡矣故曰先醒辟猶俱醉而獨先發也故世
主有先醒者有後醒者有不醒者(賈子新書先醒)
福之萌也緜緜禍之生也分分禍福之始萌微故民嫚
之唯聖人見其始而知其終故𫝊曰魯酒薄而邯鄲圍
羊羹不斟而宋國危(淮南子繆稱訓)
德有盛衰風先萌焉故得王道者雖小必大有亡形者
雖成必敗夫夏之將亡太史令終古先奔於商三年而
桀乃亡殷之將敗也太史令向藝先歸文王朞年而紂
乃亡故聖人之見存亡之迹成敗之際也非乃鳴條之
野甲子之日也(淮南子氾論訓)
莊王誅里史孫叔敖制冠浣衣文公棄荏席後黴(梅)黑
咎犯辭歸故桑葉落而長年悲也(淮南子說山訓)
紂為象箸而箕子唏魯以偶人葬而孔子嘆故聖人見
霜而知冰(淮南子說山訓)
夫鴻鵠之未孚於卵也一指篾之則靡而無形矣及至
筋骨之已就而羽翮之所成也則奮翼揮䎚凌乎浮雲
背負青天膺摩赤霄翺翔乎忽荒之上彷徉乎虹蜺之
間雖有勁弩利矰微繳蒲且子之巧亦弗能加也江水
之始出於岷山也可攓衣而越也及至乎下洞庭鶩石
城經丹徒起波濤舟航一日不能濟也是故聖人者常
從事於無形之外而不留思盡慮於成事之内是故患
禍弗能傷也(淮南子人間訓)
小人不知禍福之門戶妄動而絓羅網雖曲為之備何
足以全其身譬猶失火而鑿池被裘而用䈉也且塘有
萬穴塞其一魚遽無由出室有百戶閉其一盗遽無從
入夫牆之壊也於隟劒之折必有齧聖人見之蚤故萬
物莫能傷也(淮南子人間訓)
太宰子朱侍飯於令尹子國令尹子國啜羹而熱投巵
漿而沃之明日太宰子朱辭官而歸其僕曰楚太宰未
易得也辭官去之何也子朱曰令尹輕行而簡禮其辱
人不難明年伏郎尹而笞之三百夫仕者先避之見終
始微矣(淮南子人間訓)
見亡知存見霜知冰(說苑談叢)
叔姬之始生叔魚也而視之曰是虎目而豕喙鳶肩而
牛腹谿壑可盈是不可饜也必以賂死(列女傳周列國晉羊叔姬)
荅子治陶三年名譽不興家富三倍其妻數諫不用居
五年從車百乘歸休宗人擊牛而賀之其妻獨抱兒而
泣姑怒曰何其不祥也婦曰夫子能薄而官大是謂嬰
害無功而家昌是謂積殃昔楚令尹子文之治國也家
貧國富君敬民戴故福結於子孫名垂於後世今夫子
不然貪富務大不顧後害妾聞南山有玄豹霧雨七日
而不下食何也欲以澤其毛而成文章也故蔵而遠害
犬彘不擇食以肥其身坐而須死耳今夫子治陶家富
國貧君不敬民不戴敗亡之徵見矣(列女傳周列國陶荅子妻)
先知其幾於神乎敢問先知曰不知知其道者其如視
忽眇緜作昞先甲一日易後甲一日難(揚子先知篇)
國之修短吉凶卜於龜士之兆卜於琴瑟今臣之鼓瑟
也始彈白駒其聲戾以殺繼而彈關雎其聲婉以和臣
故得禮於賢主也(天禄閣外史災異)
觀九天之變鑚龜占兆(淮南子覽冥訓解)
王命之當興也猶春氣之當為夏也其當亡也猶秋氣
之當為冬也見春之微葉知夏有莖葉覩秋之零實知
冬之枯萃(王充論衡異虚篇)
人命禀於天則有表候於體察表候以知命猶察斗斛
以知容矣(王充論衡骨相篇)
且夫所貴貴乎見俊才於無名之中料逸足乎吴坂之
間掇懷珠之蚌於九淵之底指含光之珍於積石之中
若伯喈識絶音之氣於煙燼之餘平子剔逸響之竹於
未用之前六軍之聚市人之會暫觀一覩無所眩惑探
其潜生之心計定其始終之事行乃為獨見不𫝊之妙
耳(抱朴子外篇清鑒)
必俟考其操蹈之全毁觀其云為之好醜此為絲線既
經於銓衡布帛已歴於丈尺徐乃說其斤兩之輕重端
匹之修短人皆能之何煩於明哲哉(抱朴子外篇清鑒)
智者料事於倚杖之表伐木於毫末之初吐高言不於
累棋之際議治裘不於羣狐之中(抱朴子外篇知止)
龜策不出聖謀聖謀定將来之基龜策告未然之事遞
相表裏安有異同(關氏易傳)
穴蔵先知雨隂曀未集魚已噞喁巢居之鳥先知風樹
未搖鳥已翔(李善註文選張茂先雜詩)
神龍不處網罟之水鳳凰不翔罻羅之鄊賢人不入危
國智者不輔亂君(意林任子)
曹公使蔣幹說周瑜瑜先覺之謂幹曰吾雖不及䕫曠
聞絃賞音足知雅曲也(事文類聚知人)
水之激也實濁其源木之蠧也將拔其根是以延年之
家預論掃墓羊石之族先知滅門(文苑英華庾信連珠)
昔吕望周公問於施政各知其後所以終顔淵乘駟之
日見東野車之馭知其將敗子貢觀邾魯之會而昭其
所以喪仲尼聞師曠之絃而識文王之操季子聽樂覽
衆國之風何必足履目見乎(弘明集牟子理惑論)
見幾
且初為霰者久必暴雪(毛詩正義頍弁)
惡傷其類視其下等懼次及也語曰鳶鵲蒙害仁鳥增
逝此之謂也(趙氏注孟離婁上)
次七見于纍後乃克飛測曰見于纍幾不足高也(大玄經第)
(四逃)
林不容兮鳴蜩國不飬民賢宜退也余何留兮中州我
去諸夏將遠逝也(王逸註楚辭九懷)
剥巢破卵鳳凰為之不翔焚林而畋漉池而魚龜龍為
之不遊(王充論衡指瑞篇)
夫淵竭池漉則蛟龍不遊巢傾卵拾則鳳凰不集居言
于室而翔鷗不下凡卉春剪而芝蓂不秀世俗醜正慢
辱將臻彼有道者安得不超然振翅乎風雲之表而飜
爾蔵軌於玄漠之際乎(抱朴子内篇明本)
夫傾庶鳥之巢則靈鳳不集漉魚鼈之池則神虬遐逝
刳凡獸之胎則麒麟不峙其郊害一介之士則英傑不
踐其境(抱朴子外篇逸民)
盖梟鴟屯飛則鴛鳳幽集豺狼當路則麒麟遐遁舉善
而教則不仁者遠矣姦偽榮顯則英傑潛逝(抱朴子外篇審舉)
徙薪曲突於方熾之火纚舟弭檝於衝風之前瞻九犗
而深沉望密蔚而曾逝不託巢於葦苕之末不偃寝乎
崩山之崖者也(抱朴子外篇知止)
若夫善卷巢許管胡之徒咸蹈雲物以高鷔依龍鳳以
疎迹覘韜鋒於香餌之中寤覆車乎来軔之路違險塗
以遐濟故能免詹何之釣緍可謂善料微景於形外覿
堅冰於未霜(抱朴子外篇知止)
仁虎匿爪神龍隐鱗(李善註文選任彦升宣德皇后令)
却騏驥而不乘兮策駑駘而取路當世豈無騏驥兮誠
莫之能善御見執轡者非其人兮故駒跳而遠去(文選宋玉)
(九辯)
鳬鴈皆唼夫粱藻兮鳳愈飄翔而高舉(文選宋玉九辯)
鷹隼羣飛鳳凰遠遊小人成列君子深蔵諺曰脂粉雖
多醜面不加膏澤雖光不可潤草(意林唐子)
趙之相者曰林氏有九子皆賢國人美而稱之號曰九
德之父十德之門趙王疾之王乃使擇其果之煩者伐
之其父曰果之茂者猶伐之况其人乎吾將以爾為累
矣去之則免乃擕老持子逃於白雲之巖(太平御覽果部果)
譬如有人乘於瓦船入於河中心作是念如此瓦船不
久當壊未沒以来可速度岸以免水難(大寳積經六十六)
猶去村不遠有小肉臠墮在露地或烏或鵄持彼肉去
餘烏鵄鳥競而逐之若此烏鵄能速捨此小肉臠者餘
烏鵄鳥當復競逐耶居士答曰不也(中阿含經卷五十五)
譬如失火之家黠慧之人明識形勢及火未至急出財
物舍雖燒盡財物悉在更修室宅(大智度論卷十一)
譬如空聚落賊所止處智者不應久住(大智度論卷五十二)
有備
蓄聚美菜者以禦冬月之無時也(鄭氏箋詩谷風)
藩落高峻絶穿窬之心(魏志劉馥傳)
太公曰戰攻守禦之具盡在於人事耒耜者其行馬蒺
藜也馬牛車輿者其營壘蔽櫓也鋤耰之具其矛戟也
蓑薜䔲笠者其甲胄干櫓也钁鍤斧鋸杵臼其攻城器
也牛馬所以轉輸糧也雞犬其伺候也婦人織紝其旗
旗也丈夫平壤其攻城也春鏺草棘其戰車騎也夏耨
田疇其戰步兵也秋刈禾薪其糧食儲備也冬實倉廪
其堅守也田里相伍其約束符信也里有吏官有長其
將帥也里有周垣不得相過其隊分也輸粟取芻其廪
庫也春秋治城郭修溝渠其壍壘也故用兵之具盡於
人事也(太公六韜農器)
不行其野不違其馬(管子形勢)
食無備粟不可以待凶饑庫無備兵雖有義不能征無
義城郭不備全不可以自守心無備慮不可以應卒(墨子)
(七患)
夫桀無待湯之備故放紂無待武王之備故殺桀紂貴
為天子富有天下然而皆滅亡於百里之君者何也有
富貴而不為備也故備者國之重也(墨子七患)
魚得水而遊焉則樂塘决水涸則為螻蟻所食有掌修
其隄防補其缺漏則魚得而利之(淮南子主術訓)
同日被霜蔽者不傷愚者有備與知者同功(淮南子人間訓)
虎兕所以能執熊羆服羣獸者爪牙利而攫便也秦所
以超諸侯吞天下并敵國者險阻固而勢居然也故龜
倡有介狐貉不能禽蝮蛇有螫人忌而不輕故有備則
制人無備則制於人(鹽鐵論險固)
孟賁奮臂衆人輕之怯夫有備其氣自倍况以吴楚之
士舞利劔蹶強弩以與貉虜騁於中原一人當百不足
道也(鹽鐵論論勇)
重茵厚席循高採藿雖躓不懼後反其處(焦氏易林屯之豫)
擁遏隄防水不得行(焦氏易林比之大畜)
畜水備火終無災禍(焦氏易林大有之節)
張弓控弩經涉山道雖有伏虎誰敢害者(焦氏易林豫之噬嗑)
乘船涉濟載水逢火(焦氏易林頤之謙)
畜水待時以備火災(焦氏易林大過之歸妹)
次六泉源洋洋唫(音欽)于丘園測曰泉源之唫不可譏也
(太玄經第五唫)
譬如麟角鳳距何必用之(抱朴子外篇自叙)
乘車之法尊者居左御者居中又有一人處車之右以
備傾側是以戎事則稱車右其餘則曰驂乘(前漢書註文帝紀)
酒猶兵也兵可千日而不用不可一日而不備酒可千
日而不飲不可一飲而不醉(事文類聚酣飲)
夫城之有郭猶骨之有皮表裏各異則保障不完皮骨
分離則一體不具(初學記居處部城郭註)
猶如帝王具足無量珍寳樂具而須城舍墻塹莊嚴防
斷盗賊(靈寳祕密經)
如有軍將臨戰陣時善備種種鎧鉀刀杖隣國怨敵所
不能害(波羅密多經卷三百五十一)
如善射人甲胄堅固執好弓箭不懼怨敵(波羅密多經卷三百五十)
(六)
如人手執利器乃可與賊相禦若無所執而對強敵反
以為害(禪法要解經卷上榮九)
喻林卷三十八
