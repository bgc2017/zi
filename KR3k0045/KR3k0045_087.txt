喻林卷八十七明徐元太撰
文章門(二)
經義
龍出於河則八卦宣其象麟傷於澤則十翼彰其用(周易)
(正義序)
芟煩亂而翦浮辭舉宏綱而撮機要上斷唐虞下終秦
魯時經五代書總百篇採翡翠之羽毛拔犀象之牙角
罄荆山之石所得者連城窮漢水之濱所求者照乘巍
巍蕩蕩無得而稱郁郁紛紛於斯為盛斯乃前言往行
足以垂法將來者也(尚書正義序)
詩人所陳者皆亂狀淫形時政之疾病也所言者皆忠
規切諫救世之鍼藥也尚書之三風十愆疾病也詩人
之四始六義救藥也(毛詩正義關睢)
一字所嘉有同華衮之贈一言所黜無異蕭斧之誅(春秋)
(正義序)
河洛由文興六經由文起君子懿文德采藻其何傷(蜀志)
(秦宓傳)
書之論事也昭昭然若日月之代明離離然若星辰之
錯行(吼叢子論書)
詩之於事也昭昭乎若日月之光明燎燎乎如星辰之
錯行(韓詩外傳)
天俄而可度則其覆物也淺矣地俄而可測則其載物
也薄矣大哉天地之為萬物郛五經之為衆說郛(揚子問神)
惟聖人得言之解得書之體白日以照之江河以滌之
浩浩乎其莫之禦也(揚子問神)
或曰良玉不彫美言不文何謂也曰玉不彫璵璠不作
器言不文典謨不作經(揚子寡見)
捨舟航而濟乎瀆者末矣捨五經而濟乎道者末矣(揚子)
(吾子)
孰有書不由筆言不由舌吾見天常為帝王之筆舌也
(揚子問道)
或問大聲曰非雷非霆隠隠&KR0008;&KR0008;久而愈盈尸諸聖(揚子)
(問道)
天地作函日月固明五行該醜五嶽宗山四瀆長川五
經括矩(太玄經玄棿)
察龍虎之文觀鳥龜之理(太玄經玄攡)
聖人之制經以遺後賢也譬猶巧倕之為規矩準繩以
遺後工也昔倕之巧目茂圓方心定平直又造規繩矩
墨以誨後人試使奚仲公班之徒釋此四度而傚倕自
制必不能也凡工妄匠執規秉矩錯準引繩則巧同於
倕也是倕以心來制規矩往合倕心也故度之工幾於
倕矣先聖之智心達神明性直道德又造經典以遺後
人試使賢人君子釋於學問抱質而行必弗具也及使
從師就學按經而行聰達之明德義之理亦庶矣是故
聖人以其心來造經典往合聖心故條經之賢德近於
聖矣(潜夫論讃學)
三軍六師萬二千人足以陵敵伐寇横行天下令行禁
止未必有所法也孔子作春秋紀魯十二公猶三軍之
有六師也士衆萬二千猶年有二百四十二也六師萬
二千人足以成軍十二公二百四十二年足以立義(王充)
(論衡正說篇)
至夫子繼聖獨秀前哲鎔鈞六經必金聲而玉振雕琢
情性組織辭令木鐸啟而千里應席珍流而萬世響寫
天地之輝光曉生民之耳目矣(文心雕龍原道)
重以公旦多材縟其徽烈剬詩緝頌斧藻羣言(文心雕龍原道)
龍圖獻體龜書呈貌天文斯觀民胥以傚(文心雕龍原道贊)
河圖孕乎八卦洛書韞乎九疇玉版金鏤之實丹文綠
牒之華誰其尸之亦神理而已(文心雕龍原道)
自夫子删述而大寶咸耀(文心雕龍宗經)
揚子比雕玉以作器謂五經之含文也(文心雕龍宗經)
牆宇重峻而吐納自深譬萬鈞之洪鐘無錚錚之細響
矣(文心雕龍宗經)
並窮高以樹表極遠以啟疆所以百家騰躍終入環内
者也(文心雕龍宗經)
性靈鎔匠文章奥府淵哉鑠乎羣言之祖(文心雕龍宗經贊)
韋編三絶固哲人之驪淵也(文心雕龍宗經)
夫六經彪炳而緯候稠疊孝論昭哲而鉤䜟葳蕤(文心雕龍)
(正緯)
詩為樂心聲為樂體樂體在聲瞽師務調其器樂心在
詩君子宜正其文(文心雕龍樂府)
郛郭限内外禦姦宄聖人崇仁義正愆違(揚子法言註吾子篇)
雷霆之聲聞當時聖人之言傳無窮(揚子法言註問道篇)
丹青初則炳然久則渝變聖人之言久而益明(揚子法言註君)
(子篇)
若夫姬公之籍孔父之書與日月俱懸鬼神爭奥孝敬
之準式人倫之師友豈可重以芟夷加之剪截(文選序)
聖人之道如天地諸子之異如四時四時相反天地合
而通焉(意林物理論)
經徑也如五路無所不通可常用也(藝文類聚雜文部經典)
詩者天地之心君德之祖百福之宗萬物之戸也(藝文類聚)
(雜文部詩)
譬彼影圭居四方之中極猶彼黃鍾總六律之殊氣(藝文)
(類聚雜文部談講表)
銜轡衡軛無心於馬而所以御馬籍典禮度無心於治
而所以為治(太平御覽學部敘經典)
六藝之文樂以和神仁之表詩以正言義之用禮以明
體故無訓書以廣聽知之術春秋以斷事信之符五者
五常之道而易為之原易與天地相終始至於五學世
有變改猶五行之更用事(玉海藝文經解)
桓譚新論云連山八萬言歸藏四千三百言夏易詳而
殷易簡(困學紀聞卷一易)
增一字即成疣贅損一文即成瘢瘡(道德經指歸卷七)
玄義䆳滄溟之遠直機崇崑嶽之高言言彰解脱之門
語語鼓清淨之吹(玉皇本行集經)
設使江河水波浪能生蓮慈烏毛能白如經故難遇設
使龜生毛堪採為衣服夜月能消冰如經故難遇設使
蚊蠓足堪構為舟橋能載一切重如經故難遇設使黃
口雀能銜諸太山擲之地方界如經故難遇設使一葉
舟力能載崑崙浮渡於大海如經故難遇設使諸水蛭
口能生巨齒其大如象牙如經故難遇設使蓬蒿葉能
覆無鞅界蔭芘無鞅衆如經故難遇設使烏梟類同樹
一巢棲銜食共相飼如經故難遇設使兔生角堪用為
梯磴上窮有頂天如經故難遇設使鼷鼠等緣於兔角
梯至天能食月如經故難遇設使驢顏脣色如蘋婆果
復能作歌舞如經故難遇設使蠅蟲等能飲鍾石酒迷
荒而沈醉如經故難遇(玉皇本行集經)
經者常也通也謂常通而無滯亦猶布帛之有經矣必
須銓綜緯緒僅乃成功若機關疎越杼軸乖謬安能斐
然成文(華陽陶隠居集)
著述
習杜義而攻杜氏猶蠧生於木而還食其木非其理也
雖規杜過義又淺近所謂捕鳴蟬於前不知黃雀在其
後(春秋正義序)
凡著書者為衆人之所好也美味期乎合口工聲調於
比耳(前漢書揚雄傳下)
鈞天廣樂必有竒麗之觀帝室皇居必蓄非常之寶(後漢)
(書文苑列傳)
公羊墨守左氏膏肓穀梁癈疾玄乃發墨守鍼膏肓起
癈疾休見而嘆曰康成入吾室操吾矛以伐我乎(後漢書鄭)
(玄列傳)
三都二京五經之鼓吹也(晉書孫楚傳)
葺宇重軒之下施牀連榻之上竒詞異義罕見稱焉(晉書)
(陳夀列傳)
機文喻海韞蓬山而肓蕪岳藻如江濯美錦而增絢(晉書)
(夏侯湛列傳)
義則戰爭之場辭亦劒戟之鋒(晉書荀崧傳)
諸子為經籍之鼓吹文章乃政化之黼黻皆為治之具
也(隋書經籍志一)
冷冷然若躡飛葉而遊乎天地之混溟茫茫乎若履横
校而浮乎大海之渺漠超若處金碧琳琅之居森若握
鬼魅神姦之印倏若飄鸞鶴怒若鬭虎兕清若浴碧慘
若夢紅(葛洪關尹子序)
巵言日出和以天倪(莊子寓言)
爰有大物非絲非帛文理成章非日非月為天下明(荀子)
(賦篇)
寓言十九藉外論之親父不為其子媒親父譽之不若
非其父者也(莊子寓言)
玄者以衡量者也高者下之卑者舉之饒者取之罄者
與之明者定之疑者提之(太玄經玄攡)
言已耳目聰明如日月之光無所不照發文序詞爛然
成章如玉石有文采也(王逸註楚辭九歎)
開戸納日之光日光不能照幽鑿窗啟牖以助戸明也
夫一經之說猶日明也助以傳書猶窗牖也百家之言
令人曉明非徒窗牖之開日光之照也是故日光照室
内道術明胸中(王充論衡别通篇)
古今作書者非一各穿鑿六經之實傳違聖人質故謂
之蕞殘比之玉屑故曰蕞殘滿車不成為道玉屑滿篋
不成為寶(王充論衡書解篇)
入山見木長短無所不知入野見草大小無所不識然
而不能伐木以作室屋採草以和方藥此知草木所不
能用也夫通人覽見廣博不能掇以論說與彼草木不
能伐採一實也(王充論衡超竒篇)
師曠調音曲無不悲狄牙和膳肴無澹味然則通人造
書文無瑕穢(王充論衡自紀篇)
著紙者糟粕之餘事可傳者祭畢之芻狗卑高之格是
何譏矣(抱朴子外篇向傳)
崇琬琰於懷抱之内吐琳琅於毛墨之端(抱朴子外篇任命)
抑輕則鴻羽沈於弱水抗重則玉石漂於飛波離同則
肝膽為胡越合異則萬殊而一和切論則秋霜春肅溫
辭則冰條吐葩摧高則竣極頹淪竦卑則淵池嵳峩疵
清則倚暗夜光救濁則立澄黃河(抱朴子外篇嘉遯)
夫自六國以前去聖未遠故能越世高談自開戸牖兩
漢以後體勢浸弱雖明于坦途而類多依採(文心雕龍諸子)
聖人作經賢者緯之也(前漢書註敘傳)
衣有華藻文繡書有經傳訓解也文繡之衣服分明易
察訓解之書灼然易曉(揚子法言註寡見篇)
收百世之闕文採千載之遺韻謝朝華於已披啟夕秀
於未振(文選文賦)
一字之襃寵踰華衮之贈片言之貶辱過朝市之撻(補文)
(選范甯穀梁傳序)
夫銓序一文為易彌綸羣言為難雖或輕採毛髮深極
骨髓或有曲意密源似近而遠(廣文選劉彥和文心雕龍序)
時見微意有所裨補譬嘒星之繼朝陽飛塵之集華嶽
(廣文選裴龍駒史記集解序)
經與傳猶衣表裏相待而成(意林新論)
蛩蛩之謀止於善草周周之計利在銜翼故鳩集斯文
(藝文類聚雜文部書)
煥若星經漢兮昺如水宗海(參同契三相類上篇)
眞人立象垂訓本不為蒙校設言故每摽通衢而恒略
曲徑知可教之士自當觀其隅轍(華陽陶隠居集)
月可令熱日可令冷佛說四諦不可令異佛說若諦實
苦不可令樂(佛遺教經羊五)
夫日月俱明各有所照二十八宿各有所主百藥並生
各有所愈狐裘備寒絺[絺-巾+ㄙ]御暑舟輿異路俱致行旅孔
子不以五經之備復作春秋孝經者欲博道術恣人意
耳(弘明集牟子理惑論)
何但詞省意深固亦義周文愜猶丹青之寫狀若水鏡
之圖形也並懸諸日月足稱罇俎矣(辯正論卷一)
其間散說流文數過八億象䭾負而弗窮龍宫溢而未
盡將令乘蹄以得兔藉指以知月知月則廢指得兔則
忘蹄(高僧傳八論)
雖雅趣佳詞無足於傳記所以搴文囿之菁華齅大義
之薝蔔(法苑珠林序)
翰墨
獻之雖有父風殊非新巧觀其字勢疎瘦如隆冬枯樹
覽其筆蹤拘束若嚴家之餓隸其枯樹也雖槎枿而無
屈伸其餓隸也則羈羸而不放縱兼斯二者故翰墨之
病歟(晉書王羲之列傳)
觀其點曳之工裁成之妙煙霏露結狀若斷而還連鳳
翥龍蟠勢如斜而反正(晉書王羲之列傳)
從者如懸衡者如編杳杪邪趣不方不圓若行若飛跂
跂翾翾遠而望之象鴻鵠羣游駱驛遷延迫而視之端
際不可得見指撝不可勝原(晉書衞瓘傳)
或龜文鍼列櫛比龍鱗紓體放尾長短複身頽若黍稷
之垂穎蘊若蟲蛇之棼縕揚波振撆膺跱鳥震延頸脅
翼勢似陵雲(晉書衞瓘傳)
或穹隆恢廓或櫛比鍼列或砥平繩直或蜿蜒膠戾或
長邪角趣或規旋矩折脩短相副異體同勢(晉書衛瓘傳)
方不中矩圓不副規抑左揚右望之若﨑疎企鳥跱志
在飛移狡獸暴駭將奔未馳(晉書衞瓘傳)
其曲如弓其直如弦矯然特出若龍騰于川森爾下頽
若雨墜于天或引筆奮力若鴻鴈高飛邈邈翩翩或縱
肆阿那若流酥懸羽靡靡緜緜是故遠而望之若翔風
厲水清波漪漣就而察之有若自然(晉書衞瓘傳)
若鍾簴設張庭燎飛煙嶄巖&KR0008;嵯高下屬連似崇臺重
宇增雲冠山遠而望之若飛龍在天近而察之心亂目
眩(晉書衞瓘傳)
論者謂瓘得伯英筋靖得伯英肉(晉書衞瓘傳)
子雲近世擅名江表然僅得成書無丈夫之氣行行如
縈春蚓字字若綰秋蛇卧王蒙於紙中坐徐偃於筆下
雖秃千兔之翰聚無一毫之筋窮萬穀之皮斂無半分
之骨(晉書許邁傳)
草書之為狀也婉如銀鉤漂若驚鸞舒翼未發若舉復
安蟲蛇虬蟉或往或還類阿那以羸形歘奮釁而桓桓
及其逸遊盼嚮乍正乍邪騏驥暴怒逼其轡海水窊隆
揚其波芝草蒲陶還相繼棠棣融融載其華玄熊對距
於山嶽飛燕相追而差池舉而察之又似乎和風吹林
偃草扇樹枝條順氣轉相比附窈嬈廉苫隨體散布紛
擾擾以猗靡中持疑而猶豫玄螭狡獸嬉其間騰猨飛
鼺相奔趣凌魚奮尾蛟龍反據投空自竄張設牙距或
若登高望其類或若既往而中顧或若俶儻而不羣或
若自檢於常度(晉書索靖傳)
彈毫珠零落紙錦粲(魏書宗欽傳)
子並崔家州里頗相倣效可謂醬醎於鹽冰寒於水(書品)
詹尹端策故以迷其變化英韶傾耳無以察其音聲殆
善射之不注妙斵輪之不傳(書品)
分行紙上類出繭之蛾結畫篇中佀聞琴之鶴峯㠋間
起瓊山慙其歛霧漪瀾遞振碧海愧其下風(書品)
龜若浮溪蛇如赴宂流星疑燭垂露佀珠(書品)
夫紙者陣也筆者刀弰也墨者鍪甲也水硯者城也本
領者將軍也心意者將副也結構者謀畫也颺筆者吉
凶也出入者號令也屈折者殺戮也(太平御覽工藝部書中)
飛文綺縠采落紙波濤流(初學記文部文章)
飛毫列錦繡拂素起龍魚鳳舉崩雲絶鸞驚遊霧疎(初學)
(記文部文字)
飛白猶煙空炤灼霧縠卷舒(玉海聖文御書)
蔡邕飛而不白羲之白而不飛(玉海聖文御書)
鮑照飛白書執銘超工八法盡竒六文鳥企龍躍珠解
泉分珪角星芒明麗爛逸絲縈髮垂平理端密(玉海聖文御書)
蕭引書法遒逸陳宣帝嘗指其署名語諸人曰此字筆
勢翩翩似鳥之欲飛引答曰此乃陛下假其羽毛耳(何氏)
(語林言語)
純骨無媚純肉無力(華陽陶隠居集)
德暉
追(音堆)琢其章金玉其相(詩大雅棫樸)
有道之世則依禮所行外餘美好猶如樹幹之外更有
枝葉也(禮記正義表記)
玉在山而草木潤淵生珠而岸不枯(淮南子說山訓)
次五鸞鳳紛如厥德暉如測曰鸞鳳紛如德光皓也(太玄)
(經第五視)
相玉書言珵美六寸其曜自照(王逸註楚辭離騷經)
橘葉青其實黃雜糅俱盛爛然而明言已敏達道德亦
爛然有文章也(王逸註楚辭九章)
重明登天六合俱照無有蓬艾而不光被也夫日月雖
無私于照猶有所不及德則無不得也(郭子註莊齊物論)
玉生雖麗光不踰把德積雖微道映天下(文選袁宏名臣序贊)
逍遥乎文雅之囿翶翔乎禮樂之場風儀與秋月齊明
音徽與春雲等潤(文選王儉禇淵碑文)
才藝
味道則理貫莊肆研妙則穎奪豪鋒(晉書曹毘傳)
多以幹翮相許自家光國(晉書裴秀傳)
筆敷華藻吻縱濤波(晉書庾亮傳)
藻分葩列如春之榮(蔡中郎集圂叔則銘)
木無枝葉則不能豐其根幹故謂之瘣人無藝則不能
成其德故謂之野(徐幹中論藝紀)
藝者德之枝葉也德者人之根幹也斯二物者不偏行
不獨立(徐幹中論藝紀)
含章如龍鳳被文如虎豹吐之如波濤陳之如錦繡(抱朴)
(子外篇安貧)
立德何隠含道必授條流殊述若甪區囿(文心雕龍諸子贊)
集雕篆之軼材發綺縠之高喻(文心雕龍時序)
買臣負薪而衣錦相如滌器而被繡(文心雕龍時序)
御六龍之珍駕兮遊道德之平林結典籍而為罟兮敺
儒墨而為禽(文選思玄賦)
鑽屈轂之瓠解疏屬之拘(文選張協七命)
握中有懸璧本自荆山璆(文選劉越石重贈盧諶詩)
咸以自騁驥騄於千里仰齊足而並馳(文選魏文帝典論論文)
芬芳之氣罕有而幽蘭豐其氣才明之術所希而賢人
懷其術(文選陸士衡演連珠註)
蘭生而芳玉產而潔陽葩熙冰寒松負雪莫邪挺鍔天
驥汗血苟云其雋誰與比傑(補文選庾闡弔賈誼文)
煥乎若望舒耀景而焯羣星矯乎若翔鸞拊翼而逸宇
宙也(補文選庾闡弔賈誼文)
壯思如泉湧逸藻似雲翔(藝文類聚職官部尹詩)
麗藻若龍雕洪才類河瀉(藝文類聚職官部尹詩)
心為學府辭同錦肆(藝文類聚職官部太常墓誌)
鐘鼓辭林笙簧文苑(藝文類聚職官部中書令墓誌)
耕耘書囿弋獵文場藻思綺合尺牘繡揚(藝文類聚職官部特進墓)
(誌)
口含碧雞之辨手握雕龍之文(藝文類聚職官部司徒墓誌)
碧雞自口靈蛇在握(藝文類聚職官部諸王碑)
管絃入耳則溪谷俱調文雅沿心則煙霞並韻(文苑英華庾信)
(王爵一碑)
養由百發落鴈吟猿應奉五行綈緗縹帙(文苑英華庾信王爵一碑)
文史該富琬琰為心辭章辨博玄黃成采(何氏語林傷逝)
中美
黃裳元吉文在中也(易坤)
初一祫(古合切)䙡(苦貴切)何縵(莫半切)玉貞測曰祫䙡何縵文
在内也(太玄經第四文)
空器在厨金銀塗飾其中無物益於饑人不顧也肴膳
甘醢土釜之盛入者鄉之古賢文之美善可甘非徒器
中之物也讀觀有益非徒膳食有補也故器空無實饑
者不顧胸虚無懷朝廷不御也(王充論衡别通篇)
玉水記方流璇源載圓折蓄寶每希聲雖秘猶彰徹(文選)
(顔延之贈王太常詩)
如美玉在水鼃衣所覆(大乘密嚴經卷下)
如人融眞金鑄在泥模中外有燋黑泥内有眞金像(究竟)
(一乘寶性論卷一)
飾治
龍無雲雨不能參天鴻筆之人國之雲雨也載國德於
傳書之上宣昭名於萬世之後厥高匪徒參天也城牆
之土平地之壤也人加築蹈之力樹立臨池國之功德
崇於城牆文人之筆勁於築蹈(王充論衡須頌篇)
船車載人孰與其徒多也素車朴船孰與加漆畫也然
則鴻筆之人國之船車采畫也(王充論衡須頌篇)
絃歌為妙異之曲坐者不曰善絃歌之人必怠不精何
則妙異難為觀者不知善也聖國揚妙異之政衆臣不
頌將順其美安得所施哉(王充論衡須頌篇)
涉聖世不知聖主是則盲者不能别青黃也知聖主不
能頌是則喑者不能言是非也(王充論衡須頌篇)
農無疆夫穀粟不登國無疆文德闇不彰(王充論衡須頌篇)
廬宅始成桑麻纔有居之歴歲子孫相續桃李梅杏菴
邱蔽野根荄衆多則華葉繁茂漢氏治定久矣土廣民
衆義興事起華葉之言安得不繁夫華與實俱成者也
無華生實物希有之山之秃也孰其茂也地之瀉也孰
其滋也文章之人滋茂漢朝者乃夫漢家熾盛之瑞也
天晏列宿煥炳陰雨日月蔽匿方今文人並出見者乃
夫漢朝明明之驗也(王充論衡超竒篇)
天晏𤾉者星辰曉爛人性竒者掌文藻炳漢今為盛故
文繁湊也(王充論衡佚文篇)
孟子相人以眸子焉心清則眸子瞭瞭者目文瞭也夫
候國占人同一實也國君聖而文人聚人心惠而目多
采(王充論衡佚文篇)
道立國表路出其下望國表者昭然知路漢德明著莫
立邦表之言故浩廣之德未光於世也(王充論衡佚文篇)
然史之為任乃彌綸一代負海内之貴而羸是非之尤
秉筆荷擔莫此之勞(文心雕龍史傳)
故授官選賢則義炳重離之輝優文封策則氣含風雨
之潤勅戒恒誥則筆吐星漢之華治戎燮伐則聲有洊
雷之威眚災肆赦則文有春露之滋明罰勅法則辭有
秋霜之烈此詔策之大略也(文心雕龍詔策)
出入由門關閉宜審庶務在政通塞應詳(文心雕龍書記)
且夫寒谷豐黍吹律暖之昏情爽曙箴規顯之雖明珠
兼寸尺璧有盈曜車二六三傾五城未若申錫典章之
為遠也(文選魏都賦)
有用
吉甫作是工師之誦其調和人之性情如清微之風化
養萬物使之日有長益也(毛詩正義烝民)
廣樂九奏必登昊天之庭韶夏六變必饗上帝之祀(晉書)
(陸雲傳)
今聖朝留心典誥發精於殊語欲以驗考四方之事不
勞戎馬高車之使坐知傜俗適子雲攘意之秋也不以
是時發倉廩以振贍殊無為明語將何獨挈(一作絜)之寶
上以忠信明於上下以置恩於罷朽所謂知蓄積善布
施也蓋蕭何造律張倉推歷皆成之於帷幕貢之於王
門功列於漢室名流乎無窮誠以隆秋之時收藏不殆
饑春之歲散之不疑故至於此也(方言後載劉子駿與雄書)
孔子之春秋素王之業也諸子之傳書素相之事也觀
春秋以見王意讀諸子以睹相指(王充論衡超竒篇)
陳平未仕割肉閭里分均若一能為丞相之驗也夫割
肉與割文同一實也如君山得執漢平用心與為論不
殊指矣(王充論衡定賢篇)
知屋漏者在宇下知政失者在草野知經誤者在諸子
(王充論衡定賢篇)
玉亂於石人不能别或逢楚之王尹以玉為石卒使卞
和受刖足之誅是反為非虚轉為實安能不言(王充論衡對作)
(篇)
夫制器者珍於周急而不以采飾外形為善立言者貴
於助教而不以偶俗集譽為高(抱朴子外篇應嘲)
夫豐草不秀塉土巨魚不生小水格言不吐庸人之口
高文不墮頑夫之筆故披洪範而知箕子有經世之器
覽九術而見范生懷治國之略省夷吾之書而明其有
撥亂之幹視不害之文而見其精霸王之道(抱朴子外篇審舉)
申商刀鋸以制理鬼谷脣吻以策勲(文心雕龍諸子)
暨戰國爭雄辨士雲踊從横參謀長短角勢轉丸騁其
巧辭飛鉗伏其精術一人之辨重於九鼎之寶三寸之
舌強於百萬之師(文心雕龍論說)
君子藏器待時而動發揮事業固宜蓄素以弸中散采
以彪外梗楠其質豫章其幹摛文必在緯軍國負重必
在任棟梁窮則獨善以垂文達則奉時以騁績若此文
人應梓材之士矣(文心雕龍程器)
春秋大夫則修辭騁會磊落如琅玕之圃焜燿似縟錦
之肆(文心雕龍才略)
襃見一字貴踰軒冕貶在片言誅深斧鉞(文心雕龍史傳)
三驅弛綱九伐先詰鞶鑑吉凶蓍龜成敗摧壓鯨鯢抵
落蜂蠆移寶易俗草偃風邁(文心雕龍檄移贊)
分閫推轂奉辭伐罪非唯致果為毅亦且厲辭為武使
聲如衡風所繫氣似攙搶所掃百尺之衝摧折於咫書
萬雉之城顚墜於一檄者也(文心雕龍檄移)
姦慝懲戒實良史之直筆農夫見莠其必鋤也(文心雕龍史傳)
魯之敬姜婦人之聰明耳然推其機綜以方治國安有
大夫學文而不達於政事哉(文心雕龍程器)
擊劒可以衞護安身辭賦可以諷諭勸人也(揚子法言註吾子篇)
彼瓊敷與玉藻若中原之有菽同槖籥之㒺窮與天地
乎竝育(文選文賦)
夫辯言之豔能使窮澤生流枯木發榮庶感靈而激神
況近在乎人情(文選曹植七啟)
邪鋒颯焉落刃慧日赫以舒光(辯正論卷五)
緝玄詞者探卷而得意珠軌正道者披文而飲甘露(法苑)
(珠林序)
喻林卷八十七
