喻林卷八十六明徐元太撰
文章門(一)
文治
見龍在田天下文明(易乾)
觀乎天文以察時變觀乎人文以化成天下(易賁)
日月麗乎天百穀草木麗乎土重明以麗乎正乃化成
天下(易離)
大人虎變其文炳也(易革)
君子豹變其文蔚也(易革)
泉源所漸基於出震之君黼藻斯彰郁乎如雲之后(尚書)
(正義序)
雲漢之在天其為文章譬猶天子為法度于天下(鄭氏箋詩)
(棫樸)
次三一從一横天網䍚(浪)䍚測曰一從一横經緯陳也
(太玄經第三應)
龍出于中法度文明(太玄經太玄文)
樂師謂越王曰君王德可刻之於金石聲可託之於管
絃(李善注文選文賦)
六藝者道德之深本而仁義之叢藪也天子與羣儒故
老斟酌肴覈而行(李善注文選班孟堅典引)
與之斟酌道德之淵源餚覈仁義之林藪以望元符之
臻焉(文選班孟堅典引)
離為日日天文也艮為石石地文也天文在下地文在
上天地之文交相飾成賁者也猶人君以剛柔仁義之
道飾成其德也剛柔雜仁義合然後嘉會禮通(玉海周易鄭康)
(成注)
尚文
文猶質也質猶文也虎豹之鞟猶犬羊之鞟(論語顏淵)
順天文為賁設人文為夬參鳥文離象獸文革(乾坤鑿度乾鑿)
(度上)
質以文美實由華興器賴雕飾為好人以輿服為榮(後漢)
(書張衡列傳)
總金雞而齊鶩揚玉[車犬]而並馳(晉書文苑傳)
機文猶玄圃之積玉無非夜光焉五河之吐流泉源如
一焉其弘麗妍贍英銳漂逸亦一代之絶乎(晉書陸機傳)
高詞迥映如朗月之懸光疊意迴舒若重巖之積秀千
條析理則雹折霜開一緒連文則珠流璧合(晉書陸機列傳)
文章者蓋情性之風標神明之律吕也(南史文學傳論)
以繬緣繬吾何以知其美也以素緣素吾何以知其善
也(管子四稱)
士服黻大夫黼諸侯火天子山龍德彌盛者文彌縟中
彌理者文彌章也(說苑修文)
以郁樸之實不曉禮義立之朝廷植笮樹表之類也其
何益哉(王充論衡量知篇)
龍鱗有文於蛇為神鳳羽五色於鳥為君虎猛毛蚡蜦
龜知背負文四者體不質於物為聖賢(王充論衡書解篇)
且夫山無林則為土山地無毛則為瀉土人無文則為
僕人土山無麋鹿瀉土無五穀人無文德不為聖賢(王充)
(論衡書解篇)
河神故出圖洛靈故出書竹帛所記怪竒之物不出潢
洿物以文為表人以文為基(王充論衡書解篇)
德彌盛者文彌縟德彌彰者文彌明大人德擴其文炳
小人德熾其文班官尊而文繁德高而文積(王充論衡書解篇)
望豐屋知名家睹喬木知舊都鴻文在國聖世之驗也
(王充論衡佚文篇)
蹂蹈文錦於泥塗之中聞見之者莫不痛心知文錦之
可惜不知文人之當尊不通類也(王充論衡佚文篇)
若夫玄黃所以娛目鏗鏘所以聳耳媛妃所以紹光芻
豢所以悦口也何以甘無味之味聽無聲之樂觀無彩
之色也(曹子建辯道論)
易曰君子豹變其文斐也(許氏說文卷二)
相省視也从目从木易曰地可觀者莫可觀於木(許氏說文)
(卷十)
古者事事醇素今則莫不雕飾時移世改理自然也至
於罽錦麗而且堅未可謂之減於蓑衣輜軿妍而又牢
未可謂之不及椎車也(抱朴子外篇鈞世)
且夫本不必皆珍末不必悉薄譬若錦繡之因素地珠
玉之居蜯石雲雨生於膚寸江河始於咫尺爾則文章
雖為德行之弟未可呼為餘事也(抱朴子外篇尚博)
夫士以三墳為金玉五典為瑟筝講肄為鐘鼓百家為
笙簧使味道者以辭飽酣德者以義醒(抱朴子外篇安貧)
六藝備妍八索必該斯則富矣振翰摛藻德音無窮斯
則貴矣(抱朴子外篇安貧)
且文章之與德行猶十尺之與一丈謂之餘事末之前
聞(抱朴子外篇尚博)
筌可以棄而魚未獲則不得無筌文可以廢而道未行
則不得無文(抱朴子外篇尚博)
八卦生鷹隼之所被六甲出靈龜之所負文之所在雖
賤猶貴犬羊之鞟未得比焉(抱朴子外篇尚博)
積萬金於篋匱雖儉乏而不用則未知其有異於貧窶
懷逸藻於胸心不寄意於翰素則未知其有别於庸猥
(抱朴子外篇博喻)
林籟結響調如竿瑟泉石激韻和若球鍠故形立則章
成矣聲發則文生矣夫以無識之物鬱然有彩有心之
器其無文歟(文心雕龍原道)
龍鳳以藻繪呈瑞虎豹以炳蔚凝姿雲霞雕色有踰畫
工之妙草木賁華無待錦匠之竒夫豈外飾蓋自然耳
(文心雕龍原道)
夫玄黃色雜方圓體分日月疉璧以垂麗天之象山川
煥綺以鋪理地之形此蓋道之文也(文心雕龍原道)
自然會妙譬卉木之耀英華潤色取美譬繒帛之染朱
綠朱綠染繒深而繁鮮英華耀樹淺而煒煜(文心雕龍隠秀)
夫不截盤根無以驗利器不剖文奥無以辯通才(文心雕龍)
(總術)
顏闔以為仲尼飾羽而畫徒事華辭雖欲此言聖弗可
得已(文心雕龍徵)
天子垂珠以聽諸侯鳴玉以朝(文心雕龍章表)
耼周當路與尼父爭塗矣(文心雕龍論說)
類聚而求亦充箱照軫矣(文心雕龍諸子)
樂羹皆古不能備其五聲五味故曰有餘(李善注文選文賦)
曄曄猗猗若摛錦與布繡(文選西都賦)
學士文章其猶絲帛之有五色之功(文選文賦)
毛嬙西施則天下之美妓也衣之以皮倛則見者皆走
易之以玄錫則行者皆止(文選神女賦)
詞賦大者與詩同義小者辯麗可嘉譬如女工有綺縠
音樂有鄭衞也(文選王元長策秀才文注)
夫文彩之在人猶榮華之在草(意林物理論)
青與赤謂之文赤與白謂之章白與黑謂之黼黑與白
謂之黻五綵謂之繡(意林物理論)
吹簫入秦方識來鳳之巧鳴瑟向趙始覩駐雲之曲(藝文)
(類聚雜文部書)
日月參辰火龍黼黻尚且著于玄象章乎人事而況文
辭可止詩歌可輟乎(藝文類聚雜文部書)
火龍黼黻暐曄於廊廟衮冕旂旒舄奕乎朝廷(藝文類聚人部)
(質文論)
和氏之明璧輕縠之袿裳必將遊玩於左右振飾於宫
房(藝文類聚人部質文論)
皇穹肇載陰陽初分日月運其光列宿曜其文百穀麗
於土芳華茂於春(藝文類聚人部質文論)
周容子夏以侈靡見桓公桓公曰侈靡可以為天下乎
子夏曰可夫雕橑然後炊之雕卵然後瀹之所發積藏
散萬物也(藝文類聚火部薪炭灰)
平陽擊石山谷因之調大夏吹筠風雲為之動與夫含
吐性靈抑揚詞氣曲變陽春光迴白日豈得同年而語
哉(初學記文部文章)
夫不剪之屋不如阿房之宫不琢之椽不如磨礱之桷
玄酒不如蒼吾之醇椌楬不如流鄭之樂(初學記樂部雜樂註)
睢渙之水出文章故有黼黻藻錦日月華蟲以奉天子
宗廟御服焉(太平御覽服章部禄衣)
日出天而耀景露下地而騰文(事類賦天部露注)
舜畫日月於太常備十有二章黼黻玄黃爛如也(玉海車服)
(冕服)
有青丘紫府三星刻石之文綠檢黃繩六甲靈飛之字
(法苑珠林)
威儀
風行天上小畜君子以懿文德(易小畜)
相鼠有皮人而無儀相鼠有齒人而無止相鼠有
體人而無禮(詩國風相鼠)
瞻彼淇澳綠竹青青(音精)有匪君子充耳琇瑩(音營)會(音怪)弁
如星(詩國風淇澳)
大車檻檻毳(天銳反)衣如菼(吐敢反)大車啍啍(音吞)毳衣如
璊(音門詩國風大車)
終南何有有條有梅(叶莫悲反)君子至止錦衣狐裘(叶渠之反)顔
如渥丹其君也哉(詩國風終南)
鳲鳩在桑其子七兮淑人君子其儀一兮其儀一兮心
如結(叶訖力反)兮(詩國風鳲鳩)
狼跋其胡載㚄(音致)其尾公孫(音遜)碩膚赤舄(音昔)几几(詩國風狼)
(跋)
其桐其椅(音醫)其實離離豈弟君子莫不令儀(詩小雅湛露)
交交桑扈有鶯其羽君子樂胥受天之祜交交桑扈
有鶯其領君子樂胥萬邦之屛(詩小雅桑扈)
振鷺于飛于彼西雝我客戾止亦有斯容(詩頌振鷺)
視鼠有皮雖處高顯之處偷食苟得不知廉恥亦與人
無威儀者同(鄭氏箋詩相鼠)
竊脂飛而往來有文章人觀視而愛之君臣以禮法威
儀升降於朝廷則天下亦觀視而仰樂之(鄭氏箋詩桑扈)
古之賢者道行心平可外占而知内如宫室之制内有
繩直則外有廉隅(鄭氏箋詩抑)
白鳥集于西雝之澤言所集得其處也喻杞宋之君有
潔白之德來助祭於周之廟得禮之宜也其至止亦有
此容言威儀之善如鷺然(鄭氏箋詩振鷺)
鳥有羽翼猶人有衣服故知以羽之差池喻顧視衣服
既飛而有上下故以頡之頏之喻出入前却既上下而
有音聲故以上下其音喻言語大小(毛詩正義燕燕)
人有皮鼠亦有皮鼠由無儀故可恥也人無禮儀何異
於鼠乎(毛詩正義相鼠)
君子衰絰則有哀色端冕則有敬色甲胄則有不可辱
之色(禮記表記)
凡贄天子用鬯諸侯用玉卿用羔大夫用鴈士用雉雉
取其耿介鴈取其在人上有先後行列羔取其執之不
鳴殺之不號乳必跪而受之類死義知禮者也玉取其
至清而不自蔽其惡潔白而不受汚内堅剛而外温潤
有似乎備德之君子鬯取其芬芳在上臭達於天而醇
粹無擇有似乎聖人故視其所執而知其所任矣(何休解公)
(羊莊公二十四年)
執圭鞠躬如也如不勝上如揖下如授勃如戰色足蹜
蹜如有循(論語鄉黨)
夫服心之文也如龜焉灼其中必文於外(國語魯)
臣觀其函齒牙樹頰胲吐脣吻擢項頥結股腳連脽尻
遺蛇其迹行步偊旅臣朔雖不肖尚兼此數子者(前漢書東)
(方朔傳)
夫衣服表容珪璋範德聲移宫羽彩照山華布武有章
立言成訓澄之箕踞不已甚矣(晉書山濤傳)
夏侯湛美容觀與潘岳友善每行止同輿接茵京都謂
之連璧(晉書夏侯湛傳)
與玠同遊冏若明珠之在側朗然照人(晉書衞玠傳)
儒者冠圜冠者知天時履方履者知地形緩佩玦者事
至而斷(莊子田子方)
次四孔鴈之儀利用登于階測曰孔鴈之儀可法則也
(太玄經第四禮)
鉤無帶不立帶無鉤不著相須成體以自申束不失禮
節(太玄經第一周解)
衣裳有制珠鉤有度雖相交錯不失其正(太玄經第四迎解)
先王法服不其深乎為冠所以莊其首也為履所以重
其足也衣裳襜如劍珮鏘如皆所以防其躁也今捨之
曰不便是投魚於淵寘猿於木也天下庸得不馳騁而
狂乎引之者非其道也(文中子周公)
嵇叔夜之為人也巖巖若孤松之獨立其醉也傀俄若
玉山之將崩(世說新語容止)
毛曾與夏侯玄共坐時人謂之蒹葭倚玉樹(世說新語容止)
時人目王右軍飄如遊雲矯若驚龍(世說新語容止)
見裴叔則如玉山上行光映照人(世說新語容止)
王大將軍稱太尉處衆人中似珠玉在瓦石間(世說新語容止)
風儀與秋月齊明音徽與春雲等潤(藝文類聚職官部冢宰碑)
淑貌與金燧相宜清顔與玉壺同照(藝文類聚職官部諸王墓誌)
嵇康雖土木形骸而龍章鳳姿天質自然(事類賦鱗介部龍注)
李元禮巖巖如玉山陳仲舉軒軒如千里驥(太平御覽人事部諺)
(上)
杲之為蟬冕所照更生風采(何氏語林賞譽)
如來頂上烏瑟膩沙高顯周圓猶如天蓋(波羅蜜多經卷四百六十)
(九)
如來面輪其猶滿月眉相皎淨如天帝弓(波羅蜜多經卷四百六十)
(九)
如來行步進止儀雅其猶鵝王(波羅蜜多經卷四百七十)
如來行步威容齊肅如師子王(波羅蜜多經卷四百七十)
如來行步安平庠序不過不減猶如牛王(波羅蜜多經卷四百七十)
如來行步直進庠審如龍象王(波羅蜜多經卷四百七十)
如來面光如百千電燄出過世間所有光明百千萬倍
(蓮華面經卷上悲六)
如來身者三十二相八十種好以自莊嚴(蓮華面經卷上悲六)
言論
吉甫作誦穆如清風(詩大雅烝民)
食之甘者使人嗜之而不厭言之美者使人聽之而不
倦故以美言為甘也(毛詩正義巧言)
昔叔向適鄭鬷蔑惡欲觀叔向從使之收器者而往立
於堂下一言而善叔向將飲酒聞之曰必鬷明也下執
其手以上曰昔賈大夫惡娶妻而美三年不言不笑御
以如皋射雉獲之其妻始笑而言賈大夫曰才之不可
以已我不能射汝遂不言不笑夫今子少不颺子若無
言吾幾失子矣言不可以已也如是遂如故知(左傳昭公二十)
(八年)
君子之言也不下帶而道存焉(孟子盡心下)
樊光云俗語苦如蘻(音計爾雅註)
籧篨之疾不能俯口柔之人視人顔色常亦不伏(爾雅註)
騶衍之術迂大而閎辯奭也文具難施淳于髠久與處
時有得善言故齊人頌曰談天衍雕龍奭炙轂過髠(史記)
(孟子傳)
近者陸子優繇新語以興董生下帷發藻儒林劉向司
籍辯章舊聞揚雄覃思法言太玄皆及峕君之門闈究
先聖之壼奥婆娑虖術蓺之埸休息虖篇籍之囿以全
其質而發其文(前漢書敘傳上)
孔公緒清談高論嘘枯吹生(後漢書鄭太傳)
口滿聲溢微言風集若仰眺飛鴻漂漂兮景没若俯臨
深溪杳杳兮精絶(魏誌管輅傳註)
輅解景春微旨遂開張戰地示以不固藏匿孤虚以待
來攻景春奔北軍師摧衂自言吾覩卿旌旗城池已壞
也其欲戰之士於此鳴鼓角舉雲梯弓弩大起牙旗雨
集然後登城曜威開門受敵上論五帝如江如漢下論
三王如翮如翰其英者若春華之俱發其攻者若秋風
之落葉聽者眩惑不達其義言者收聲莫不心服雖白
起之坑趙卒項羽之塞濉水無以尚之于時客皆欲面
縛銜璧求束手於軍鼓之下輅猶總干山立未便許之
(魏誌管輅傳注)
恣飛馬之雄辭奮談天之逸辯指麾則紅紫成章俛仰
則丘陵生韻(晉書慕容德傳)
彥國吐佳言如鋸木屑霏霏不絶誠為後進領袖也(晉書)
(胡母輔之傳)
輕以管窺遂成穿鑿無取於遊刃有慚於運斤不足破
秋毫之論何以解連環之結(北齊書杜弼傳)
黼藻相輝宫商間起清辭潤乎金石精義薄乎雲天(隋書)
(經籍四志)
景公病疽在背高子進而撫瘍公曰熱乎曰熱熱何如
曰如火其色何如曰如未熟李大小何如曰如豆墮者
何如曰如屨辦高子者出晏子請見撫瘍公曰其熱何
如曰如日其色何如曰如蒼玉大小何如曰如璧其墮
者何如曰如珪晏子出公曰吾不見君子不知野人之
拙也(晏子春秋雜下)
言之如引鋸然惟善聖者不留一言(關尹子三極篇)
吾驚怖其言猶河漢而無極也大有逕庭不近人情焉
(莊子逍遥遊)
其於辯也將妄鑿垣牆而殖蓬蒿也簡髮而櫛數米而
炊竊竊乎又何足以濟世哉(莊子庚桑楚)
以為異於鷇音亦有辯乎其無辯乎(莊子齊物論)
凡人莫不好言其所善而君子為甚故贈人以言重於
金石珠玉觀人以言美於黼黻文章聽人之言樂於鐘
鼓琴瑟故君子之於言無厭(荀子非相)
田駢以道術說齊齊王應之曰寡人所有者齊國也願
聞齊國之政田駢對曰臣之言無政而可以得政譬之
若林本無材而可以得材願王之自取齊國之政也駢
猶淺言之也博言之豈獨齊國之政哉(吕氏春秋執一)
夫辭者意之表也鑒其表而棄其意悖故古之人得其
意則舍其言矣(吕氏春秋離謂)
白公問於孔子曰人可以微言孔子不應白公曰若以
石投水中何如曰吳越之善没者能取之矣曰若以水
投水何如孔子曰菑澠之水合易牙嘗而知之白公曰
然則人固不可與微言乎孔子曰何謂不可誰知言之
謂者乎(淮南子道應訓)
今萬人調鍾不能比之律誠得知者一人而足矣說者
之論亦猶此也誠得其數則無所用多矣夫車之所以
能轉千里者以其要在三寸之轄(淮南子人間訓)
鉛之與丹異類殊色而可以為丹者得其數也故繁稱
文辭無益於說審其所由而已矣(淮南子人間訓)
所為言者齊於衆而同于俗今不稱九天之頂則言黃
泉之底是兩末之端議何可以公論乎夫橘柚冬生而
人曰冬死死者衆薺麥夏死人曰夏生生者衆江河之
回曲亦時有南北者而人謂江河東流攝提鎮星日月
東行而人謂星辰日月西移者以大氐為本胡人有知
利者而人謂之駤越人有重遲者而人謂之訬以多者
名之(淮南子修務訓)
汜論者所以箴縷縩(菜)繺(煞)之間㩥(先)揳(屑)唲(哇)齵(隅)
之郄(隙)也(淮南子要略)
夫目不視弗見心弗論不得雖有天下之至味弗嚼弗
知其旨也雖有聖人之至道弗論不知其義也(春秋繁露仁義)
(法)
懷六藝之術騁意極論宜若開光發蒙(鹽鐵論刺復)
議論無所依如膝癢而搔背辯訟公門之下訩訩不可
勝聽如品即口以成事(鹽鐵論利議)
今文學不言所為治而言以治之無功猶不言耕田之
方美富人之囷倉也(鹽鐵論遵道)
辭若循環轉若陶鈞文繁於春華無效於抱風(鹽鐵論遵道)
歌者不期於利聲而貴在中節論者不期於利辭而務
在事實(鹽鐵論相刺)
惠子曰今有人於此而不知彈者曰彈之狀何若應曰
彈之狀如彈則諭乎王曰未諭也於是更應曰彈之狀
如弓而以竹為弦則知乎王曰可知矣惠子曰夫說者
固以其所知諭其所不知而使人知之今王曰無譬則
不可矣(說苑善說)
畫龍頭頸文章不成甘言美語說辭無名(焦氏易林蒙之噬嗑)
仲尼駕說者也不在兹儒乎如將復駕其所說則莫若
使諸儒金口而木舌(揚子學行)
或問聖人之言炳若丹青有諸曰吁是何言歟丹青初
則炳久則渝渝乎哉(楊子君子)
聖人之辭渾渾若川順則便逆則否者其惟川乎(楊子問神)
大哉聖人言之至也開之廓然見四海閉之閛然不覩
牆之裏(楊子問道)
聖人之言似於水火或問水火曰水測之而益深窮之
而益遠火用之而彌明宿之而彌壯(楊子問道)
聖人之言遠如天賢人之言近如地瓏&KR0785;其聲者其質
玉乎(楊子五百)
然而立談者人異綴文者家舛斯乃楊朱哭於岐路墨
翟悲於練素者也(風俗通皇霸)
一堂之上必有論者一鄉之中必有訟者訟必有曲直
論必有是非非而曲者為負是而直者為勝以舌論訟
猶以劒戟鬭也利劒長戟手足健疾者勝頓刀短矛手
足緩留者負(王充論衡物勢篇)
夫養實者不育華圖行者不飾辭豐草多華英茂林多
枯枝(王充論衡自紀篇)
夫宅舍多土地不得小戸口衆簿籍不得少今失實之
事多華虚之語衆指實定宜辯爭之言安得約徑(王充論衡)
(自紀篇)
寶物以隠閉不見實語亦宜深沈難測(王充論衡自紀篇)
獄當嫌辜卿决疑事渾沌難曉與彼分明可知孰為良
吏(王充論衡自紀篇)
善喻者以一言明數事不善喻者百言不明一意則不
聽也(劉邵人物志材理)
有金石絲竹之樂則不奏乎聾者之側有山龍華蟲之
文則不陳乎瞽者之前知聾者之不聞也知瞽者之不
見也(徐幹中論貴言)
夫君子之與言也所致貴也雖有夏后之璜商湯之駟
弗與易也(徐幹中論貴言)
號鐘不鳴則不異於積銅浮磬息音則未别乎聚石也
(抱朴子外篇重言)
夫莊子之言不可以一塗詰或以黃帝之迹秃堯舜之
脛豈獨貴堯而賤禹哉(郭子注莊子天地)
夫騁其竒辯致其危辭者未嘗容思於檮杌之口而必
競辨於楊墨之間則楊墨乃亂羣言之主也(郭子注莊子駢拇)
巵滿則傾空則仰非持故者也況之於言因物隨變唯
彼之從(郭子注莊子寓言)
宜僚叔敖息訟以默澹泊自若而兵難自解苟所言非
已則雖終身言固為未嘗言耳是以有啄三尺未足稱
長(郭子注莊子徐無鬼)
夫肖貌天地禀性五才擬耳目於日月方聲氣乎風雷
其超出萬物亦已靈矣形甚草木之脆名踰金石之堅
是以君子處世樹德建言豈好辯哉不得已也(文心雕龍序志)
楚莊王輕於千乘之國而重申叔一言范獻賤萬畆之
田以貴舟人片說季路抱五愼之誡趙孟佩九言之箴
由此觀之軒璧之與田邑豈能與善言齊價哉(劉子貴言)
日月者天之文也山川者地之文也言語者人之文也
天文失則有謫蝕之變地文失必有崩竭之災人文失
必有傷身之患故口者言語之門戸舌者門戸之關鑰
關鑰動則門戸開門戸開則言語出(劉子愼言)
天地之氣相摩而鳴相擊而形人之動者鳴乎言形乎
文(關氏易傳雜義)
寓言十九寄之他人則十言而九見信重言十七世之
所重則十言而七見信(莊子音義寓言)
夫巵器滿即傾空則仰隨物而變非執一守故者也施
之於言而隨人從變已無常主者也(莊子音義寓言)
金寶其口木質其舌傳言如此則是仲尼常在矣(揚子法言)
(注學行篇)
街談巷議彈射臧否剖析毫釐擘肌分理所好生毛羽
所惡成瘡痏(文選西京賦)
高譚一何綺蔚若朝霞爛(文選陸機擬古詩)
騁黃馬之劇談縱碧雞之雄辯敘温燠則寒谷成暄論
嚴苦則春叢零葉飛沈出其顧指榮辱定其一言(文選劉峻)
(廣絶交論)
至於言窮藥石苦味滋旨(文選任彥昇齊竟陵王行狀)
郭子玄語議如懸河瀉水注而不竭(世說新語賞譽)
譬如瀉水着地正自縱横流漫略無正方圓者(世說新語言語)
若郗超開此語必不至河漢(世說新語言語)
謝胡兒語庾道季諸人暮當就卿談可堅城壘庾曰若
文度來我以偏師待之康伯來濟河焚舟(世說新語言語)
利如激風之至暴雨之集不論是非不議直曲期於不
窮(意林物理論)
赤如雞冠黃如蒸栗白如脂肪黑如淳漆此玉之符也
言成雅訓辭作典謨此人之符也(意林正部)
太尉王君見阮千里而問曰老莊與聖教異阮曰將無
同太尉善其言辟之為椽世號阮瞻三語掾王君見而
嘲之曰一言可辟何假於三阮曰苟是天下民望亦可
無言而辟復何假於一言(藝文類聚人部言語)
夫天不言而四時行焉聖人不言而鑒識存焉(藝文類聚人部)
(言語論)
銜刃懷毒吐膏示芳利動春露害重冬霜(藝文類聚人部言語箴)
一言之賜過乎璵璧(藝文類聚人部言語贊)
等嶰谷之清音比洞庭之高曲(藝文類聚人部言志書)
選言非綺綃何以儼金雘(藝文類聚禮部燕會詩)
言析秋毫辭連春藻(藝文類聚職官部司徒墓誌)
所稱如龍之升所貶如墮于淵清論風行所吹草偃(太平)
(御覽職官部功曹參軍)
心有管籥須言而發(太平御覽人事部心)
卵有毛是說之難持者也而惠施鄧析能精之然而長
者不貴非禮義之中也(太平御覽羽族部鳥卵)
五行二曰火五事二曰言言與火宜故云鑠金(太平御覽珍寶)
(部金下)
物理論曰虚無之談尚其華藻此猶春蛙秋蟬聒耳而
已(埤雅品物門蟾蜍)
安汰吐珠玉於前斌亮振金聲於後清言妙緒將絶復
興(何氏語林賞譽)
詞致清雅奕奕有餘吐章陳文如懸河瀉水注而不竭
(何氏語林賞譽)
善言始者必會於終善言近者必知其遠(黃帝素問内經天元紀大)
(論)
善言天者必有驗於人善言古者必有合於今善言人
者必有厭於已(黃帝素問内經舉痛論)
吾言如甘露能灑一切使其心地自得清涼(虚皇四十九章)
如風吹海浪皆出和雅聲(阿育王傳第一)
口所言說不了了如龍興雨而不雷(修行道地經慈品)
二人共諍不能斷决默然無言譬如白羊乃至人殺不
能作聲(大智度論卷三)
人語如火燒乾竹林出大音聲此中無有作者(大智度論卷五)
(十四)
事嘗共見者可說以實一人見一人不見者難與誠言
也昔人未見麟問嘗見者麟何類乎見者曰麟如麟也
問者曰若吾嘗見麟則不問子矣而云麟如麟寧可解
哉見者曰麟麏身牛尾鹿蹄馬背問者霍解(弘明集牟子理惑論)
鳥哀鳴於將死人善言於就暮(弘明集張融門論)
刀劒起咽喉之間繩索居辱齒之際語寒風足使翠柯
零葉談芳節能令槁木舒華(辯正論卷一)
夫言者非尚於華辭貴在乎中理歌者非尚於清響貴
資乎合節(辯正論卷六)
喻林卷八十六
