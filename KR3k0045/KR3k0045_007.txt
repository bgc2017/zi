喻林卷七明徐元太撰
人事門(五)
備患
澤上於地萃君子以除戎器戒不虞(易萃)
重門擊柝以待暴客蓋取諸豫(易繫辭下傳)
弦木為弧剡木為矢弧矢之利以威天下蓋取諸睽(易繫)
(辭下傳)
儼矢將至不可以無盾(汲冢周書周祝解)
鴟鴞管叔作亂周公憂之作此詩以貽成王欲王省悟
以備殷全篇以鳥之育子成巢者比先王之創業而代
之為言也(詩說魯)
無備而官辦者猶拾瀋也(左傳哀公三年)
有十年之積者王有五年之積者霸無一年之積者亾
(汲冡周書文傳解)
夏箴曰小人無兼年之食遇天饑妻子非其有也大夫
無兼年之食遇天饑臣妾輿馬非其有也(汲冢周書文傳解)
今有人操隋侯之珠持丘之環萬金之財時宿於野内
無孟賁之威荆慶之斷外無弓弩之禦不出宿夕人必
危之矣今有強貪之國臨王之境索王之地告之以理
則不可說之以義則不聽王非戰國守圄之具其何以
當之(戰國策趙惠文王)
夫蜂蠆起懷雷霆駭耳雖賁育荆諸之倫未有不冗豫
奪常者也(後漢書盧植傳)
臣聞猛獸在田荷戈而出凡人能之蜂蠆作于懷袖勇
夫為之驚駭出於意外故也(晉書劉毅傳)
為國之有藩屏猶濟川之有舟楫安危成敗義實相資
舟楫具完波濤不足稱其險藩屏式固禍亂何以成其
階(晉書汝南王列傳)
豺狼不可以理推為備或不可懈(南齊書桺世隆傳)
憑險弗防沒而不弔(魏書穆崇羆第亮傳)
人之所得於病者多方有得之寒暑有得之勞苦百門
而閉一門焉則盜何遽無從入(墨子公孟)
夫矢來有鄉則積鐵以僃一鄉矢來無鄉則為鐵室以
盡備之備之則體不傷故彼以盡備之不傷此以盡敵
之無姦也(韓非子内儲說上)
凡人之性爪牙不足以自守衛肌膚不足以扞寒暑筋
骨不足以從利辟害勇敢不足以却猛禁悍然且猶裁
萬物制禽獸服狡蟲寒暑燥溼弗能害不唯先有其備
而以羣聚耶羣之可聚也相與利之也(呂氏春秋持君)
被甲者非為十步之内也百步之外則爭深淺深則達
五藏淺則至膚而止矣死生相去不可為道里(淮南子說山訓)
巧者善度知者善豫羿死桃部不給射慶忌死劍鋒不
給摶(淮南子說山訓)
今被甲者以備矢之至若使人必知所集則懸一札而
已矣(淮南子說山訓)
梁人有陽由者其力扛鼎伎巧過人骨騰肉飛手摶&KR3413;
獸國人懼之然無治室之訓禮教不立妻不畏憚浸相
泄瀆方乃積怒妻坐於牀荅焉左手建杖右手制其頭
妻亦奮恚因授以背使杖擊之而自撮其陰由乃仆地
氣絕而不能興隣人聞其凶凶也窺而見之趨而救之
妻愈戅忿莫肻舍旃或發其裳然後乃放夫以無敵之
伎力而劣於女子之手者何也輕之無備故也(孔叢子荅問)
鴻鵠飛冲天豈不高哉矰繳尚得而加之虎豹為猛人
尚食其肉席其皮(說苑敬愼)
方船備水傍河燃火積善有徵終身無禍(焦氏易林泰之履)
救漏防者悉塞其穴則水泄絕穴不悉塞水有所漏漏
則水為患害(王充論衡薄葬篇)
夫防決不備有水溢之害網解不結有獸失之患(王充論衡)
(對作篇)
匪以尚武予身是衛麟角是觸鸞距匪蹶(曹子建寶刀銘)
夫儲甲胄蓄蓑笠者蓋以為兵為雨也若幸無攻戰時
不沈陰則有與無正同耳若矢石霧合飛鋒煙交則知
裸體者之困矣洪雨可傾素雷彌天則覺路立者之劇
矣(抱朴子内篇道意)
兕之角也鳳之距也天實假之何必日用哉蜂蠆挾毒
以衛身智禽銜蘆以扞網貛曲其穴以備徑至之鋒水
牛結陣以却虎豹之㬥(抱朴子外篇詰鮑)
霛龜之甲不必為戰施麟角鳳爪不必為鬭設故雋生
不釋劍于平世擊柝不輟備於思危(抱朴子外篇廣譬)
以長城扞蔽胡寇如人家之有藩籬(前漢書注陳勝項籍贊)
君子於味必思其毒于利必備其難(初學記服食部脯注)
帝王之居外則飾周衛内則重禁門將行則設兵而後
出幄稱警而後踐墀張弧而後登輿清道而後奉引遮
列而後轉轂靜室而後息駕所以顯至尊務戒謹垂法
戒也(玉海官制漢官拾遺)
有人于怨憎中妄作親善恒相隨從如響從聲伺候其
便而欲殺之其怨謹守堅固自防故使怨人不能得害
(元陽妙經卷一)
品藻
趙衰冬日之日也趙盾夏日之日也(左傳文公七年)
回也聞一以知十賜也聞一以知二(論語公冶)
斗筲之人何足筭也(論語子路)
魯衛之政兄弟也(論語子路)
高子曰禹之聲尚文王之聲孟子曰何以言之曰以追
蠡曰是奚足哉城門之軌兩馬之力與(孟子盡心下)
五藏一病輒有五解一藏為下工解三藏為中工解五
藏為上工也(史記扁鵲列傳注)
五伯比於他諸矦為賢其比三王猶碔砆之與美玉也
(前漢書董仲舒傳)
登見曹公言養將軍譬如養虎當飽其肉不飽則將食
人公曰不如卿言譬如養鷹饑即為用飽則颺去(後漢書呂)
(布列傳)
末世陵遲臧否聿興執銓提衡稱量天下之人揚清激
濁繩墨四海之士(後漢紀孝桓上)
且攸詡之為人其猶夜光之與蒸燭乎其照雖均質則
異焉(魏志賈詡傳注)
華歆與北海邴原管寧俱游學三人相善時人號三人
為一龍歆為龍頭原為龍腹寧為龍尾(魏志華歆傳注)
孝起前臨至吳為吾說正方腹中有鱗甲鄉黨以為不
可近吾以為鱗甲者但不當犯之耳(蜀志陳震傳)
張府君如瓠壺外雖澤而内實麤(蜀志張裔傳)
戎有人倫鑒識常目山濤如璞玉渾金人皆欽其寶莫
知名其器王衍神姿高徹如瑶林瓊樹自然是風塵表
物謂裴頠拙於用長荀勗工於用短陳道寧□□如束
長竿(晉書王戎傳)
至夫基構迭汙隆龍蛇俱山澤(晉書徐寧傳)
山濤吾所不解吏非吏隠非隠若以元禮門為龍津則
當點額暴鱗矣(晉書孫綽傳)
何乃刻畫無鹽唐突西施也(晉書周顗傳)
時人謂湛上方山濤不足下比魏舒有餘湛聞曰欲處
我於季孟之間乎(晉書王湛傳)
松栢之姿經霜猶茂蒲桺常質望秋先零(晉書顧悦之傳)
石將軍之擬明公猶陰精之比太陽江河之比洪海爾
(晉書石勒上傳)
何異象榱玉簀而對腐木朽楹哉(晉書劉聰傳)
王茂弘駑痾耳若卞望之之巖巖刁玄亮之察察戴若
思之峰岠當敢尒邪(晉書卞壺傳)
見一善則盱衡扼腕遇一才則揚眉抵掌雌黃出其脣
吻朱紫由其月旦(梁書任昉傳)
時人謂遠如屏風屈曲從俗能蔽風露言能不乖物理
也(南史弘弟子微傳)
賢愚之相覺若百丈之溪與萬仞之山若九地之下與
重山之巔(鄧析子轉辭篇)
聖人在上則民樂其治在下則民慕其意小人在上位
如寢關曝纊不得須臾寧(淮南子繆稱訓)
故筦子文錦也雖醜登廟子產練染也美而不尊虚而
能滿淡而有味被褐懷玉者(淮南子繆稱訓)
吾比夫子猶黃鵠與蠰蟲也終日行不離咫尺而自以
為遠豈不悲哉(淮南子道應訓)
君子之過也猶日月之蝕何害於明小人之可也猶狗
之晝吠鴟之夜見何益于善(淮南子泰族訓)
譬子產之與夫子其猶浸水之與天雨乎浸水所及則
生不及則死斯民之生也必以時雨既以生莫愛其賜
(說苑貴德)
孔子問漆雕馬人曰子事臧文仲武仲孺子容三大夫
者孰為賢漆雕馬人對曰臧氏家有龜焉名曰蔡文仲
立三年為一兆焉武仲立三年為二兆焉孺子容立三
年為三兆焉馬人見之矣若夫三大夫之賢不賢馬人
不識也孔子曰君子哉漆雕氏之子其言人之美也隱
而顯其言人之過也微而著故智不能及明不能見得
無數卜乎(說苑權謀)
君子得時如水小人得時如火(說苑談叢)
天下有三檢衆人用家檢賢人用國檢聖人用天下檢
(揚子修身)
管仲相齊明法度審國刑不能及聖猶文錦雖惡宜以
升廟也子產相鄭先恩而後法猶練染為衣温厚而非
宗廟服也(淮南子繆稱訓解)
蝗蟲之飛能至萬里麒麟須獻乃達闕下然而蝗蟲為
災麒麟為瑞(王充論衡狀留篇)
夫孤立之翹秀藏器以待賈瑣碌之輕薄人事以邀速
夫唯待賈故頓淪於窮瘁矣夫唯邀速故佻竊而騰躍
矣(抱朴子外篇審舉)
鋸牙之獸雖低伏而見憚揮斧之蟲雖跧形而不威故
君子被褐窮而不可輕小人軒冕達而不足重(抱朴子外篇博)
(喻)
仁忍有天淵之絕善否猶有無之覺騶虞側足以蹈虚
豺狼掩羣以害生虞卿捐相印以濟窮華公讓三事以
推賢李斯疾勝已而殺韓非龐涓患不如而刑孫臏(抱朴)
(子外篇博喻)
能言莫不褒堯而堯政不必皆得也舉世莫不貶桀而
桀事不必盡失也故一條之枯不損繁林之蓊藹蒿麥
冬生無解觱發之肅殺西施有所惡而不能減其美者
美多也嫫母有所善而不能救其醜者醜篤也(抱朴子外篇博)
(喻)
如方者乃荒萊之特苗鹵田之善秀資質已良但沾染
未足耳移植豐壤必成嘉榖(補文選賀循報虞預書)
龐士元至吳吳人並友之見陸績顧劭全琮而為之目
曰陸子所謂駑馬有逸足之用顧子所謂駑牛可以負
重致遠或問如所目陸為勝耶曰駑馬雖精速能致一
人耳駑牛一日行百里所致豈一人哉(世說新語品藻)
北人看書如顯處視月南人學問如牖中窺日(世說新語文學)
白旃檀非不馥焉能逆風(世說新語文學)
人皆如此便可結繩而治但恐狐狸猯狢噉盡(世說新語品藻)
齊桓晉文之霸如日繼月(意林太玄經)
或問齊桓晉文優劣唐子荅曰論功則桓兄而文弟論
德則文兄而桓弟(意林唐子)
論曰士非璧也談者謂價耳談者之口猶愛憎之心(意林)
(𫝊子)
庾道季云藺相如雖千載死人懔懔恒如有生氣曹蜍
李志雖見在厭厭如在九泉下(藝文類聚人部品藻)
魏明帝世使后弟毛曾與夏侯太初共坐時人謂蒹葭
倚玉樹時目夏矦太初朗如日月入懷(藝文類聚人部品藻)
黃穆字伯開博學為山陽守有德政弟奂字仲開為武
陵太守貪穢無行武陵人諺曰天有冬夏人有二黃(太平)
(御覽時序部夏中)
邊讓别傳曰讓才辨俊逸孔融薦於魏武曰邊讓為九
州之被則不足為單衣襜褕則有餘(事類賦服用部衣註)
子昭誠自幼至長容貌完潔然觀其插牙齒樹頰頦吐
脣吻自非文休之敵(何氏語林品藻)
蒨玉亦是玉巵但無當耳(何氏語林品藻)
三王楚琳琅未若濟南備員方(何氏語林品藻)
曹子建七步成章世目為繡虎目王仲宣為泥下潛蛙
(何氏語林賞譽)
此乃九方歅之相馬略其玄黃取其駿逸(何氏語林賞譽)
其才若盆盎之水所見者清不見者濁(何氏語林識鑒)
可謂射侯之巧非破秋毫之妙也(何氏語林文學)
達磨祖師越九年欲返天竺命門人曰時將至矣汝等
盍各言所得乎時有道副對曰如我所見不執文字不
離文字而為道用祖曰汝得吾皮尼總持曰我今所解
如慶喜見阿閦佛國一見更不再見祖曰汝得吾肉道
育曰四大本空五藴非有而我見處無一法可得祖曰
汝得吾骨最後慧可禮拜依位而立祖曰汝得吾髓(五燈)
(會元東土祖師逹摩)
譬如有人精勤受學十善業道已至究竟當知彼人善
根成熟已得隣近北俱盧生(波羅密多經六百)
聲聞人悲猶如畫皮菩薩大悲猶如破肉如來大悲破
骨徹髓(大方等集經卷二)
内心智德薄外善以美言譬如竹無内但示有其外内
心智德厚外善以法言譬如妙金剛中外力具足(大智度論)
(卷五)
破戒之人與善人異如驢在牛羣破戒之人在精進衆
譬如儜兒在健人中(大智度論卷十三)
此輩之人不入道品如坏盛水不能致遠也(脩行道地經慈品)
比其類猶五霸之與五帝陽貨之與仲尼比其形猶丘
垤之與華恒涓瀆之與江海比其文猶虎鞹之與羊皮
斑紵之與錦繡也(弘明集牟子理惑論)
堯事尹壽舜事務成旦學呂望丘學老耼四師雖聖比
之於佛猶白鹿之與麒麟鷰鳥之於鳳凰也(弘明集牟子理惑論)
譬如疊花千斤不如眞金一兩(法苑珠林卷八十六)
賞譽
譬之宫牆賜之牆也及肩窺見室家之好夫子之牆數
仞不得其門而入不見宗廟之美百官之富得其門者
或寡矣(論語子張)
他人之賢者丘陵也猶可踰也仲尼日月也無得而踰
焉(論語子張)
王生一日千里王佐才也(後漢書王允列傳)
許劭兄虔亦知名汝南人稱平輿淵有二龍焉(後漢書許劭傳)
初彪兄弟三人並有高名而彪最優故天下稱曰賈氏
三虎偉節最怒(後漢書賈彪傳)
肅宗嘗賜諸尚書劒唯此三人特以寶劍自手署其名
曰韓棱楚龍淵郅壽蜀漢文陳寵濟南椎成時論者為
之說以棱淵深有謀故得龍淵壽明達有文章故得漢
文寵敦朴善不見外故得椎成(後漢書韓棱傳)
不意雙珠近出老蚌甚珍貴之(魏志荀彧傳注)
夷甫處衆中如珠玉在瓦石間顧愷之作畫贊亦稱衍
巖巖清峙壁立千仞(晉書王衍傳)
此人之水鏡見之瑩然若披雲霧而覩青天也(晉書樂廣傳)
臣舉賢良對策為天下第一猶桂林之一枝崑山之片
玉(晉書郤詵傳)
頠若武庫五兵縱横一時之傑也(晉書裴頠傳)
王子挺秀質逸氣干青雲明珠既絕俗白鵠信驚羣(魏書)
(常景傳)
素尚邁金貞清標陵玉徹(魏書常景傳)
長卿有艷才直致不羣性鬱若春煙舉皎如秋月映(魏書)
(常景傳)
露竹霜條故多勁節非鸞則鳳其在本枝也(魏書河間公齊孫志)
(傳)
此兒駒齒未落已是我家龍文更十歲後當求之千里
外(北齊書楊愔傳)
卞寶復潤於荆陰隨照更明於漢浦(周書儒林沈重傳)
南金之貴屬在斯人(隋書虞世基傳)
王威明風韻遒上神峯標映千里絕迹百尺無枝實俊
人也(南史王曇首騫子規傳)
臣譽仲尼譬猶兩手捧土而附泰山其無益亦明矣使
臣不譽仲尼譬猶兩手把泰山無損亦明矣(韓詩外傳)
譬如冬雪既潔將以秋月至徹(廣文選江文通傷友人賦并序)
庇其宇下使人㤀寒暑(世說新語賞譽)
裴令公目夏矦太初肅肅如入廊廟中不修敬而人自
敬一曰如入宗廟琅琅但見禮樂器見鍾士季如觀武
庫但覩矛戟見傅蘭碩江廧靡所不有見山巨源如登
山臨下幽然深遠(世說新語賞譽)
世目李元禮謖謖如勁松下風(世說新語賞譽)
庾子嵩目和嶠森森如千丈松雖磊落有節目施之大
廈有棟梁之用(世說新語賞譽)
世目周侯嶷如斷山(世說新語賞譽)
公孫度目邴原所謂雲中白鶴非燕雀之網所能羅也
(世說新語賞譽)
卞令目叔向朗朗如百間屋(世說新語賞譽)
世稱庾文康為豐年玉王稚恭為荒年榖(世說新語賞譽)
有問秀才吳舊姓何如荅曰吳府君聖王之老成明時
之儁人朱永長理物之至德清選之高望嚴仲弼九臯
之鳴鶴空谷之白駒顧彥先八音之琴瑟五色之龍章
張威伯歲寒之茂松幽夜之逸光陸士龍鴻鵠之徘徊
懸鼓之待槌凡此諸君以洪筆為鉏耒以紙札為良田
以玄默為稼穡以義禮為豐年以談論為英華以忠恕
為珍寶著文章為錦繡藴五色為繒帛坐謙虚為席薦
張義讓為帷幕行仁義為室宇修道德為廣宅(世說新語賞譽)
張華見禇陶語陸平原曰君兄弟龍躍雲津顧彥先鳳
鳴朝陽謂東南之寶已盡不意復見禇生陸曰公未覩
不鳴不躍者耳(世說新語賞譽)
挺荆衡之菌簵輝江漢之珠璣(藝文類聚人部别下賦)
京師號曰陳仲舉昂昂如千里驥周孟王瀏瀏如松下
風(藝文類聚人部品藻)
所謂劍則干將莫耶木則椅桐梓漆人則顏冉仲弓也
(藝文類聚人部品藻)
運鼎阿於襟抱納山岳於胷懷(藝文類聚内典部寺碑)
乃冰其清乃玉其白風抗其高雲垂其澤(藝文類聚職官部令長頌)
荆玉不及喻其温南金未能方其勵(藝文類聚職官部令長贊)
如金有鑛如竹有筠(藝文類聚職官部太常墓志)
信鍾山之珪璧歲寒之靈木者也(藝文類聚職官部冡宰碑)
瑚璉之器無慙垂棘杞梓之林有均廊廟(藝文類聚職官部中書令)
(墓志)
停若鏡之明流如雲之曖(藝文類聚職官部司空表)
玉挺藍田珠潤隋水價重連城聲同垂棘(藝文類聚職官部太子中)
(庶子墓志)
君以藍田美玉大海明珠灼灼美其聲芳英英照其符
彩(藝文類聚治政部善政碑)
爛爛如高巖下電騷騷若長松裏風(藝文類聚治政部善政碑)
聲無愧於東筠材有踰乎西杞(藝文類聚治政部薦舉表)
諸葛恪少有名孫權見其父瑾曰藍田生玉眞不虛也
(事文類聚誕子)
南邁瑶琨西踰杞梓(文苑英華王僧孺誄)
逸羽難集孤峯易峙(文苑英華王僧孺誄)
謖謖萬尋昂昂千里實鳳靡雜眞龍非似(文苑英華王僧孺誄)
鄉人歌曰蔣氏翁任氏童言蔣氏之門老而方篤任家
之學幼而多慧(初學記人部聰敏)
嚴公體沉靜立志明霜雪素節邁金貞清標凌玉澈(初學)
(記人部賢)
調與金石諧思逐風雲上(初學記職官部侍郎郎中員外郎)
羅君章可謂湘中之琳琅(何氏語林賞譽)
謝叔源與從子靈運並有美名時人謂叔源風韻為高
目望蔡肅如寒風振松目康樂凛凛如霜臺籠日(何氏語林)
(賞譽)
嘗與二陸談覺辭少理暢語約事舉莫不豁然若春日
之判薄冰秋風之掃枯葉(何氏語林賞譽)
世目鄧士載為伏鸞陸士龍為隱鵠(何氏語林賞譽)
或有人言羅君章可謂荆楚之杞梓(何氏語林賞譽)
所謂左把浮丘袖右拍洪崕肩(何氏語林賞譽)
山公目嵇叔夜巖巖如孤松之獨立(何氏語林賞譽)
劉孝標目劉訏超然越俗如半天朱霞劉歊矯矯出塵
如雲中白鶴皆儉歲之粱稷寒年之纖纊(何氏語林賞譽)
隆公肅散森疎若霜下之松竹(何氏語林賞譽)
謝參軍一日詣東府門自通爾時風寒慘厲太祖謂四
座曰此客至使人不衣自煖矣(何氏語林賞譽)
宰相之門栝栢豫章雖小已是棟梁器(何氏語林賞譽)
孫興公目劉眞長曰神猶淵鏡言必珠玉(何氏語林賞譽)
衛叔寶是樂彥輔壻並有海内之名裴叔道嘗稱之曰
婦翁冰清女壻璧潤(何氏語林賞譽)
亦猶顏回與夫子有步驟之近槭若嚴霜之材婉如流
風之雪驚禽走獸駱驛飛馳可謂王之藎臣朝之元老
(何氏語林自新張懷瓘書斷)
世目潁川李府君頵頵如玉山汝南陳仲舉軒軒如千
里馬南陽朱公叔飂飂如行松栢之下(何氏語林賞譽)
龐德公目諸葛孔明為臥龍龐士元為鳳雛司馬德操
為水鏡(何氏語林賞譽)
若披雲霧如對珠玉(何氏語林方正北史)
我昨東方未明過和氏門外見二陸兩潘森然與槐桺
齊列(何氏語林言語)
范滂清裁猶以利刃齒腐朽(何氏語林政事)
内含玉潤外表瀾清(何氏語林傷逝)
引領望之𦕈若松喬之在霄漢(何氏語林企美)
智慧多聞猶如大海安住寂定喻妙高山如師子王處
衆無畏世法不染猶淨蓮花饒益有情譬之大地洗除
垢穢喻如大水成熟世間方諸大火增長善法同彼大
風清凉悦意類之朗月能破衆暗其猶烈日摧煩惱怨
如威勇士心性調伏猶大象王能震法雷大龍為喻普
雨衆法譬之大雲如大良醫除煩惱病猶大國主善御
世間如四天王護有情類及護正法如天帝釋於人天
中富貴最勝心得自在如大梵王於堪忍界主領自在
身得無礙如揭路荼示教有情如世間父能流法寶如
毗沙門能出世間種種珍寶福德智慧之所莊嚴有情
見者無不蒙益(波羅蜜多經卷五百七十二)
如見好畫言是好手手非是畫見畫妙故說言好手(大智)
(度論卷三十)
足使魔堞永淪正峰長峻(弘明集十)
五經則五味佛道則五榖矣吾自聞道已來如開雲見
白日炬火入冥室焉(弘明集牟子理惑論)
錦繡忸其文章金玉慙其暉映(辨正論卷四)
知心
它日吾見蔑之面而已今吾見其心矣(左傳襄公二十五年)
諺曰有白頭如新傾蓋如故何則知與不知也(史記鄒陽傳)
是故鍾期死百牙絶弦破琴而不肻與衆鼓獿人亾則
匠石輟斤而不敢妄斷師曠之調鐘竢知音者之在後
也孔子作春秋幾君子之前睹也老耼有遺言貴知我
者希此非其操與(前漢書揚雄傳下)
諺曰誰為為之孰令聽之蓋鍾子期死伯牙終身不復
鼔琴何則士為知己用女為說己容(前漢書司馬遷傳)
和璧之在荆山隋珠之潛重川非遇其人焉有連城之
價照車之名乎(晉書張載傳)
其相知也如比目之魚見形也若光之與影也其察言
也不失若磁石之取鍼舌之取燔骨(鬼谷子反應)
伯牙善鼓琴鍾子期善聽伯牙鼔琴志在登高山鍾子
期曰善哉峩峩兮若泰山志在流水鍾子期曰善哉洋
洋兮若江河伯牙所念鍾子期必得之伯牙游于泰山
之陰卒逢暴雨止于巖下心悲乃援琴而鼓之初為霖
雨之操更造崩山之音曲每奏鍾子期輒窮其趣伯牙
乃舍琴而嘆曰善哉善哉子之聽夫志想象猶吾心也
吾于何逃聲哉(列子湯問)
温伯雪子適齊舍于魯出而見客入而嘆明日見客又
入而歎其僕曰每見之客也必入而嘆何耶曰吾固告
子矣中國之民明乎禮義而陋於知人心昔之見我者
進退一成規一成矩從容一若龍一若虎其諫我也似
子其道我也似父是以歎也仲尼見之而不言子路曰
吾子欲見温伯雪子久矣見之而不言何耶仲尼曰若
夫人者目擊而道存矣亦不可以容聲矣(莊子田子方)
莊子送葬過惠子之墓顧謂從者曰郢人堊慢其鼻端
若蠅翼使匠石斲之匠石運斤成風聽而斲之盡堊而
鼻不傷郢人立不失容宋元君聞之召匠石曰嘗試為
寡人為之匠石曰臣則嘗能斲之雖然臣之質死久矣
自夫子之死也吾無以為質矣吾無與言之矣(莊子徐無鬼)
鍾子期死而伯牙絕絃鼓琴知世莫賞也惠施死而莊
子寢說言見世莫可為語者也(淮南子修務訓)
雖然其亦表之而已未覩其裏也夫闚其門而不入其
室惡覩其宗廟之奥百官之美乎(孔叢子論書)
上士可以託色中士可以託辭下士可以託財三者固
可得而託耶(說苑善說)
詩曰誰能亨魚漑之釜鬵孰將西歸懷之好音此之謂
也物之相得固微甚矣(說苑善說)
金玉經于不測者託於輕舟也靈鳥萃于玄霄者扶搖
之力也芳蘭之芬烈者清風之功也屈士起於丘園者
知己之助也(抱朴子外篇交際)
子遊汾亭坐鼓琴有舟而釣者過曰美哉琴意傷而和
怨而靜在山澤而有廊廟之志非太公之都磻溪則仲
尼之宅四濱也(文中子禮樂)
苟肝膽之可同兮奚鬚髮之足辨也(廣文選董仲舒士不遇賦)
知己之不可遇譬河清之難俟(藝文類聚寳玉部玉賦)
好德
參差荇(音杏)菜左右流之窈窕淑女寤寐求之(詩國風關雎)
風雨凄凄雞鳴喈喈既見君子云胡不夷風雨瀟瀟
雞鳴膠膠既見君子云胡不瘳風雨如晦雞鳴不已
既見君子云胡不喜(詩國風風雨)
有枤之杜生于道左彼君子兮噬(音筮)肻適我有枤之
杜生于道周彼君子兮噬肻來遊(詩國風有枤之杜)
蒹(音兼)葭(音加)蒼蒼白露為霜所謂伊人在水一方遡洄從
之道阻且長遡游從之宛在水中央蒹葭凄凄白露
未晞所謂伊人在水之湄遡洄從之道阻且躋遡游從
之宛在水中坻(音遲)蒹葭采采白露未已所謂伊人在
水之涘遡洄從之道阻且右遡游從之宛在水中沚(詩國)
(風蒹葭)
菁菁(音精)者莪在彼中阿既見君子樂且有儀菁菁者
莪在彼中沚既見君子我心則喜菁菁者莪在彼中
陵既見君子錫我百朋汎汎揚舟載沉載浮既見君
子我心則休(詩小雅菁菁者莪)
皎皎白駒食我場苗縶(音執)之維之以永今朝所謂伊人
於焉逍遥皎皎白駒食我場藿(音霍)縶之維之以永今
夕所謂伊人於焉嘉客皎皎白駒賁然來思(詩小雅白駒)
皎皎白駒在彼空谷生芻(楚俱反)一束其人如玉母金玉
爾音而有遐心(詩小雅白駒)
匪饑匪渴德音來括(詩小雅車舝)
隰桑有阿其葉有難(音那)既見君子其樂如何隰桑有
阿其葉有沃既見君子云何不樂隰桑有阿其葉有
幽既見君子德音孔膠(詩小雅隰桑)
枤杜晉文公好賢而國人美之(詩說唐)
蒹葭君子隱于河上秦人慕之而作是詩(詩說秦)
干旄美好善也衛文公臣子多好善賢者樂告以善道
也(毛詩干旄)
丘中有麻思賢也(毛詩丘中有麻)
緇衣美武公也父子並為周司徒善於其職國人宜之
故美其德以明有國善善之功焉(毛詩緇衣)
遵大路思君子也莊公失道君子去之國人思望焉(毛詩)
(遵大路)
風雨思君子也亂世則思君子不改其度焉(毛詩風雨)
吾未見好德如好色者也(論語衛靈公)
孔子曰吐珠于澤誰能不含(後漢翟酺列傳)
珠玉在側覺我形穢(晉書衛玠傳)
言山鬼修飾衆香以崇其善屈原履行清潔以厲其身
神人同好故折香馨相遺以同其志也(王逸注楚辭九歌)
婉孌則千載不㤀金石之交一旦輕絕未見好德如好
色(李善注文選阮嗣宗詠懷詩)
顏淵之簞瓢則勝慶封玉杯何者德行高遠能絕殊也
(藝文類聚雜器物部杯)
一言白璧輕片善黃金賤(藝文類聚歲時部三月三日詩)
齊置士鄉越有君子軍皆異賢之意(玉海宫室門闕)
譬若有人心有所愛而不得見見其住處及相似人或
除憂惱復更思惟(大乘造像功德經卷上悲九)
譬若摩尼珠洗之倍好其王者子莫不愛喜所以愛喜
者何無瑕穢故(文殊師利問菩薩署經悲八)
喻林卷七
