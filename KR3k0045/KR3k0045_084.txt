喻林卷八十四明徐元太撰
德行門(六)
成德
瞻彼淇澳綠竹猗猗有匪君子如切如磋如琢如磨
瞻彼淇澳綠竹如簀(音責叶側歴反)有匪君子如金如錫如圭
如璧(詩國風淇澳)
無然畔援(音院)無然歆羨誕先登于岸(叶魚戰反詩大雅皇矣)
顒顒卬卬如圭如璋(詩大雅卷阿)
人亦有言德輶如毛民鮮克舉之(詩大雅烝民)
淇澳美武公之德也(毛詩淇澳)
問君子貴玉而賤䃉者何也為玉之寡而䃉之多與孔
子曰非為䃉之多故賤之也玉之寡故貴之也夫昔者
君子比德於玉焉(禮記聘義)
非彼日月照大明於寰宇類此松筠負貞心於霜雪(禮記正義)
(序)
孔子之謂集大成集大成也者金聲而玉振之也金聲
也者始條理也玉振之也者終條理也始條理者智之
事也終條理者聖之事也(孟子萬章下)
智譬則巧也聖譬則力也由射於百步之外也其至爾
力也其中非爾力也(孟子萬章下)
管仲曰苗始其少也眴眴乎其孺子也至其壯也莊莊
乎何其士也至其成也由由乎茲免何其君子也天下
得之則安不得則危故命之曰禾此其可比於君子之
德矣(管子小問)
紀渻子為王養鬭雞十日而問雞已乎曰未也方虚憍
而恃氣十日又問曰未也猶應嚮景十日又問曰未也
猶疾視而盛氣十日又問曰幾矣雞雖有鳴者已無變
矣望之似木雞矣其德全矣異雞無敢應者反走矣(莊子)
(達生)
徵音非無羽聲也羽音非無徵聲也五音莫不有聲而
以徵羽定名者以勝者也故仁義智勇聖人之所備有
也然而皆立一名者言其大者也(淮南子詮言訓)
井道以澄清不竭之象而成於井之德也易云井者德
之基(京氏易傳井上)
牛玄&KR0008;白晬而角其升諸廟乎是以君子全德(揚子君子)
温直而擾毅木之德也剛塞而強義金之德也愿恭而
理敬水之德也寬栗而柔立土之德也簡暢而明砭火
之德(劉邵人物志九徵)
威施之艷粉黛無以加二至之氣吹呼不能增是以懷
英逸之量者不矜風格以示異體邈俗之器者不恤小
譽以徇通(抱朴子外篇博喻)
重淵不洞地則不能含螭龍吐吞舟峻山不極天則不
能韜琳琅播雲雨立德不絶俗則不能收美聲著厚實
執志不絶羣則不能臻成功銘弘勲而凡夫朝為蜩翼
之善夕望丘陵之益猶立植黍稷坐索於豐收也(抱朴子外)
(篇廣譬)
已有令德類禾之有嘉秀(李善註文選思玄賦)
季野雖不言而四時之氣亦備(世說新語德行)
礪金成器相遺滿籯琢玉為寶待價聯城(藝文類聚職官部司徒墓)
(誌)
至仁無親至信碎金(太平御覽珍寶部金中)
譬如商賈遇得寶城身自采取而得還家成大富貴(海空)
(智藏經供獻品)
猶如眞金屢加銷鍊轉轉益明調和柔軟光色妍淨其
價難量然後乃為人天之寶(元陽妙經卷三)
光明清涼猶如秋月善法具足猶如滿月衆生樂見猶
如朗月增長善法猶如初月一味甘恬如月一味觀一
切法如水中月清淨無垢如月無翳(大方等大集經十七)
相生以慈潤莖擢以樂廣念正則增枝願續則長葉内
緣成為華外緣成為果當知悲根等如是次第成(大乘莊嚴)
(經論卷九)
若圓輪之抱規猶直桷之附繩(弘明集十三)
禪定之海深廣無際自非如來清淨眞心無能度者(僧肇)
(註維摩詰經佛國品)
覺道既成佛寶也法輪既轉法寶也五人出家得道僧
寶也(僧肇註維摩詰經佛國品)
德盛
夫子之不可及也猶天之不可階而升也(論語子張)
江漢以濯之秋陽以暴之皜皜乎不可尚已(孟子滕文公上)
規矩方員之至也聖人人倫之至也(孟子離婁上)
孔子登東山而小魯登太山而小天下故觀於海者難
為水遊於聖人之門者難為言(孟子盡心上)
溥博如天淵泉如淵(中庸)
辟如天地之無不持載無不覆幬辟如四時之錯行如
日月之代明(中庸)
肫肫其仁淵淵其淵浩浩其天(中庸)
詩曰德輶如毛毛猶有倫上天之載無聲無臭至矣(中庸)
大成若缺其用不敝大盈若冲其用不窮大直若屈大
巧若拙大辯若訥(老子洪德)
上德若谷大白若辱廣德若不足建德若偷質眞若渝
大方無隅大器晩成大音希聲大象無形(老子同異)
與兮若冬涉川猶兮若畏四鄰儼兮其若客渙兮若冰
之將釋敦兮其若朴曠兮其若谷渾兮其若濁(老子顯德)
尸居而龍見淵默而雷聲神動而天隨(莊子在宥)
聖人之德若天之高若地之普其有昭於天下也若地
之固若山之承不坼不崩若日之光若月之明與天地
同常則此言聖人之德章明博大埴固以修久也(墨子尚賢)
(中)
天者高之極也地者下之極也無窮者廣之極也聖人
者道之極也(荀子禮論)
秉太乙者牢籠天地彈壓山川含吐陰陽伸曳四時紀
綱八極經緯六合覆露照導普氾無私蠉飛蠕動莫不
仰德而生(淮南子本經訓)
至味不慊至言不文至樂不笑至音不呌大匠不斲大
豆不具大勇不鬭得道而德從之矣譬如黃鍾之比宫
大簇之比商無更調焉(淮南子說林訓)
未盡夫子之美也夫子德高則配天深則配海(孔叢子記義)
亘地區充天宇轔高逵踵遐武(蔡中郎集大傳胡公碑)
洋洋乎若德雖崇山千仞重淵百尺未足以喻其高究
其深也(蔡中郎集周巨勝碑)
乃暴以秋陽威以夏日澤無不漸螻蟻之穴靡遺明無
不察容光之微必照(文選沈約安陸王碑文)
觀海齊量登嶽均厚(文選王儉禇淵碑文)
仲尼無契勝於天下而德著古今善惡明也鏡照醜好
而人不怨法明善惡而人不恨(意林魏子)
彼春蘭及秋菊尚無絶於衆芳矧重仁與襲義信遼遼
兮未央(藝文類聚人部贈答賦)
禽子問天與地孰仁墨子曰翟以地為仁太山之上則
封禪焉培塿之側則生松柏下生黍苗莞蒲水生黿鼉
龜魚民衣焉食焉家焉死焉地終不責德焉故翟以地
為仁(藝文類聚地部地)
中衢置樽高堂懸鏡其酌不窮其明逾盛(藝文類聚儲官部儲官詩)
置樽待酌懸鍾聽扣聲動天下光照四鄰(文苑英華庾信王爵一碑)
響發地鐘光垂天鏡(文苑英華薛道衡碑)
如金山光明洞映不測邊際(玉清經道化四夷品)
猶如良井遍給衆渴井泉不竭(元上内秘藏經究竟品)
一者其德如虚無澄眞洞寂澹泊自然幽幽冥冥為天
地之根二者其德如大道恢廓無為為神明之宗一切
萬物普受其成功三者其德如天澄虚廣覆高浮上清
一切萬物普受生成四者其德如地開張養生含容無
細一切萬物受其厚載五者其德如日月光明洞映無
幽不徹一切萬物受其柔惠六者其德如衆星照曜諸
天朗達幽冥一切萬物普受光明七者其德如雲雨和
天潤地流澤廣施一切萬物普蒙惠灑八者其德如四
時轉輪隂陽節氣和平一切萬物普受含生九者其德
如太山包容障遏威靈恢恢五帝安鎮神仙所居十者
其德如大江柔弱蕩蕩惠流百方不簡穢賤无細不容
(靈寶眞文要解)
譬如聚積衆柴若二若三乃至千載如此柴聚經多年
歲甚大乾燥于時有人放火燒之成大火聚更以無量
酥油溉灌此火轉熾倍盛難可得近(大寶積經六十一)
猶如秋日初出時蔽諸螢火光普照(大寶積經六十一)
譬如虛空無長無短無有方面無增無減(光讃波羅蜜經卷十)
譬日始出高山之嶽若月盛滿在衆星中又若須彌異
於衆山如猛師子出於深林(清淨分衞經卷上)
譬如日輪光明熾盛照贍部洲無不周遍(波羅蜜多經卷四)
如有妙藥名曰莫耆是藥威勢能消衆毒有大毒蛇饑
行求食遇見生類欲螫噉之其生怖死走投妙藥蛇聞
藥氣尋便退走(波羅蜜多經卷一)
譬如日出能為四事一者有大光明二者除滅闇冥三
者示種種色四者令諸衆生得造事業(大方等大集經十七)
如船師於生死海度衆生故如屋宅覆護一切諸世間
故如商主能導羣生至寶所故如赫日智慧光明能普
照故如君主覺法城中得自在故如熾火能燒衆生我
愛薪故如大雲普霔無邊甘露雨故如時雨增長信等
善根芽故如船舫運度衆生達彼岸故如橋梁能度衆
生越生死故如津濟顯示一切出要道故如風輪持衆
生不令墮落三惡趣故如大地悉能增長一切衆生諸
善根故如大海具足一切無盡福智功德藏故如滿月
普放智光破煩惱暗施清涼故如猛將悉能摧伏一切
魔軍令退散故(大方廣佛華嚴經卷五)
又如商客入一切智大寶洲中採求如來十力智寶又
如漁師有具足力持正法網入生死海漉諸衆生如阿
修羅王能徧㧌動三有大城諸煩惱海普令衆生究竟
寂静又如日輪出現虚空照愛水泥令其乾竭猶如滿
月出現虚空令可化者心華開敷猶如大地普皆平等
無量衆生於中止住恒受履踐心無分别增長一切善
法根芽猶如大風所向無礙能拔一切諸見大樹壞散
一切生死園苑(大方廣佛華嚴經卷十四)
拔不善㓨滅一切障了達甚深覺法自性堅固精進以
為牆壍不思議三昧而為園苑以慧日光破無明闇以
方便風開智慧華以廣大願充滿法界心常現入一切
智城(大方廣佛華嚴經卷十五)
清白之法具足圓滿猶如雪山照諸功德等一淨故猶
大地淨穢好惡無異心故猶如淨水洗除塵勞諸垢染
故猶如火王燒滅一切煩惱薪故猶如大風行諸世界
無障礙故猶如虚空於一切有無所著故猶如蓮華於
諸世間無染汙故猶如大乘運載羣萌出生死故猶如
重雲振大法雷覺未覺故猶如大雨雨甘露法潤衆生
故(無量夀經卷下)
佛之明慧猶崑崙河千川萬流皆仰之焉川流溢滿而
河無涓滴之減佛之為明有踰之矣(梵魔喻經緣一)
如育多摩尼光明清淨餘珠不及(菩薩地持經卷七)
如師子王以一切處不驚不怖故譬如龍象以調伏心
荷負一切衆生諸重擔故譬如大雨以其降澍妙雨故
譬如日光以智慧光照一切衆生故譬如明月以一切
衆生隨其所在見者愛樂故譬如大商主將導衆生趣
一切智大寶洲故譬如良醫以能療治一切衆生煩惱
病故如拔刺者以能拔出一切衆生於諸法中疑惑心
故譬如海導師以能善知一切智知諸方義故譬如船
舫以能善度諸衆生大海水故譬如衆水河池等以能
資潤一切衆生故如王大道能津通諸衆生故譬如寶
洲以能具足一切菩提分法故譬如如意寶須者皆得
能與衆生無量利益所求法故譬如良馬以能運代疲
苦衆生故譬如大海智慧甚深難測量故譬如須彌山
於佛菩提不傾動故譬如一切諸妙寶樹以能具足勝
莊嚴故譬如閻浮檀金以希有難得故譬如帝釋王於
諸法中能得增上自在力故譬如大梵王具足寂静諸
威儀故譬如護世四天王等以能護持勝妙法故譬如
轉輪王以能修行十善業故譬如大臣以能守護諸佛
如來秘密法故(法集經欲四)
大海之中金銀琉璃水精珊瑚硨磲瑪瑙摩尼之妙無
不備有(法海經尺一)
恒水邊流沙尚可斗量盡知其斗數佛恩不可得量也
(佛說弟子死復生經當一)
如彼金翅王吞滅諸龍毒能殄無明闇喻如千日光摧
碎我慢山譬猶天帝杵(一百五十讃佛頌藉九)
垂法雲以湛潤開慧日而增暉(弘明集十)
形容端正猶如滿月衆星中明衆生視之無有厭足威
儀安詳如須彌山智慧甚深猶如大海忍辱成就猶如
大地心無變易如閻浮檀金常為一切人天所愛猶如
八味清淨之水於諸世間其心平等猶如日月等照於
物滿衆生願如如意寶見諸乞者心生歡喜猶如慈母
見所愛子(本緣經持王子品)
大成
水人所沐浴自潔清者至於深淵洪波所當畏愼也由
近人之故或泳之游之褻慢而無戒心以取溺焉有德
者亦如水矣初時學其近者小者以從人事自以為可
則侮狎之至於先王大道性與天命則遂扞格不入迷
惑無聞如溺於大水矣(鄭氏註禮記緇衣)
夫器各施其用而聖人之道弘大無所不施故云不器
不器而為諸器之本也(禮記正義學記)
遂遵流以至海且因岳而為嵩(魏書李順希仁弟騫傳)
事不本於道德者不可以為儀言不合乎先王者不可
以為道音不調乎雅頌者不可以為樂(淮南子泰族訓)
或問仲尼之術周而不泰大而不小用之猶牛鼠也曰
仲尼之道猶四瀆也經營中國終入大海他人之道者
西北之流也綱紀夷貉或入於沱或淪於漢(揚子君子)
言已積累衆善以自潔飾復植留夷杜蘅雜以芳芷芳
香益暢德行彌盛也(王逸註楚辭離騷經)
河水沛沛比夫衆川孰者為大蟲繭重厚稱其出絲孰
為多者(王充論衡自紀篇)
誰謂華岱之不高江漢之不長與君子修德亦高而長
之將何患矣(徐幹中論貴驗)
單絃不能發韶夏之和音孑色不能成衮龍之煒&KR1433;一
味不能合伊鼎之甘獨木不能致鄧林之茂玄圃極天
蓋由衆石之積南溟浩瀁實須羣流之赴(抱朴子外篇交際)
諸賢之有妙藝猶百川之有四瀆衆山之有五嶽而川
可度嶽可登高而且大者惟聖人之道如天不可升也
(揚子法言註學行篇)
昭昭若三辰之麗於天滔滔猶四瀆之紀於地(文選沈約安陸)
(王碑文)
孔子文足老君玄足山川藪澤萬物歸焉(意林太玄經)
宗百川而成海倍萬俊而為英(藝文類聚職官部丞相碑)
譬彼大壑百川俱引(初學記道釋部菩薩)
譬如摩訶迦良那藥蘇(隋言大眞藥蘇)取種種藥味力煎其内
或有辛或有苦或有酢或有鹹或有淡或有甜取諸味
已入體成熟色香等味取己彼蘇體捨移而成藥味(大寶)
(積經一百九)
如海有珠名普集衆寶此珠若在一切衆寶常不散失
(大方廣佛華嚴經卷三十六)
譬如阿耨達池出四大河其河流注徧閻浮提既無盡
竭復更增長乃至入海令其充滿(大方廣佛華嚴經三十九)
如鞞陁梨山王純寶所成一切衆寶咸在其中取不可
盡(大方廣佛華嚴經三十九)
如雪山王一切藥草咸在其中取不可盡(大方廣佛華嚴經三十九)
譬如大吉善蘇以衆良藥味力熟功和合為之大吉善
蘇棄凡蘇性持良藥力辛苦酸鹹澀甘六味以資人身
便與人身作色香味(大乘顯識經推四)
令天下諸水都流入大海水中寧能令海水增多不對
曰不能令增多也所以者何是大海為天下諸水中王
故能尒耳(阿彌陀經卷上)
猶如衆流四瀆歸海合為一味(法華經卷六)
其欲作大火者當益其薪故能大明菩薩以人為薪乃
能成大之光明(如來三昧經卷上)
譬如大海初欲成時於四天下八萬諸洲所有流水及
大小雨江河泉源流入其中皆悉能受不增不減海法
應爾種種水入皆捨本名俱名海水皆失本味同為一
鹹(華子經卷)
如伶人擊動絲竹匏木之類繁會成音(大乘密嚴經卷中)
譬如江河淮海大小異故深淺殊故名文别故水在江
中名為江水水在淮中名為淮水水在河中名為河水
俱在海中唯名海水(金剛三昧經卷下)
一味實義如一大海一切衆流無有不入一切法味猶
彼衆流名數雖殊其水不異若住大海則括衆流住於
一味則攝諸味(金剛三昧經卷下)
如阿耨大池出四大河此四大河分為八河及閻浮提
一切衆流皆歸大海以沃燋山故大海不增以金剛輪
故大海不減此金剛輪隨時轉故令大海水同一鹹味
(金剛三昧本性清淨不壊不滅經行二)
如衆藥未相和雜之時各能治病和雜已後則無所不
治(隨相論卷上)
集衆法寶如海導師(維摩詰所說經佛國品)
智度菩薩母方便以為父法喜以為妻慈悲心為女善
心誠實男畢竟空寂舍弟子衆塵勞隨意之所轉道品
善知識由是成正覺諸度法等侣四攝衆伎女歌詠誦
法言以此為音樂總持為園苑無漏法林樹覺意淨妙
華解脱智慧果八解之浴池定水湛然滿布以七淨菙
浴此無垢人象馬五通馳大乘以為車調御以一心遊
於八正路相具以嚴容衆好飾其姿慙媿之上服深心
為華鬘富有七財寶教授以滋息如所說修行廻向為
大利四禪為牀座從於淨命生多聞增智慧以為自覺
音甘露法之食解脫味為漿淨心以澡浴戒品為塗香
摧滅煩惱賊勇健無能踰降伏四種魔勝幡建道場(維摩)
(詰所說經佛道品)
海有五德一澄淨不受死屍二多出妙寶三大龍注雨
滴如車軸受而不溢四風日不能竭五淵深難測大士
心淨不受毁戒之屍出慧明之寶佛大法雨受而不溢
魔邪風日不能虧損其智淵深莫能測者故曰心大如
海也(羅什譯維摩詰經方便品)
佛土者即衆生之影響耳夫形修則影長形短則影促
豈日月使之然乎形自然耳故隨所化衆生之多少而
取佛土之廣狹也是以佛土或以四天下或以三千或
以恒沙為一國者也(僧肇註維摩詰經佛國品)
德驗
名山高大宜有茂木人君有盛德乃宜有顯服(鄭氏箋詩終南)
王子宫室車馬衣服多與人同而王子若彼者其居使
之然也況居天下之廣居者乎(孟子盡心上)
富潤屋德潤身(大學)
東寶惟金南木有喬發輝曾崖竦幹重霄(宋書孝義潘綜傳)
藴珠玉之餘潤昭羅綺之遺妍(梁書張緬弟攅傳)
夫山藏美玉光照廊廡之間地藴神劒氣浮星漢之表
(隋書王貞文學傳)
月盛之時雖有重雲蔽之不見月體而夕猶朗然是月
光猶從雲中而照外也(隋書天文上志)
曼曼緜緜其聚必散嘿嘿昧昧其光必遠(太公六韜文師)
善建者不拔善抱者不脱子孫祭祀不輟(老子修觀)
夫丘陵崇而穴成於上狐貍藏矣溪谷深而淵成於下
魚鼈安矣松柏茂而陰成於林塗之人則蔭矣(子華子孔子贈)
昔者十日並出萬物皆照而況德之進乎日者乎(莊子齊物)
(論)
而容崖然而目衝然而顙□然而口闞然而狀義然似
繫馬而止也(莊子天道)
夫盡小者大積微者著德至者色澤洽行盡而聲聞遠
(荀子大略篇)
君子之容純乎其若鍾山之玉桔乎其若陵上之木淳
淳乎愼謹畏化而不肯自足乾乾乎取舍不侻而心甚
素樸(吕氏春秋士容)
仁者雖在斷割之中其所不忍之色可見也智者雖遇
煩難之事其不闇之效可見也(淮南子主術訓)
夫執介胄而後能拒敵者故非聖人之所貴也君子顯
之於服而勇武者消其志於貌也矣(春秋繁露服制像)
夫形體也色心也閉關乎其薄也苟有温良在中則眉
睫著之矣疵瑕在中則眉睫不能匿之(韓詩外傳)
南山芝蘭君子所有(焦氏易林萃之同人)
文山鴻豹肥腯多脂(焦氏易林漸之比)
次四君子積善至於車耳測曰君子積善至於蕃也(太玄)
(經第五積)
東動青龍光離于淵(太玄經玄圖)
玉飾其本君子之性金飾其中君子之道(白虎通考黜)
佩飾也所以象德也故行清潔者佩芳德光明者佩玉
能解結者珮觹能决疑者珮玦故孔子無所不佩也(王逸)
(註楚辭離騷經)
夫水盈而流德交而形是故德行外著洪聲遠布(蔡中郎集)
(姜伯淮碑)
良田無晩歲膏澤多豐年亮懷璵璠美積久德愈宣(曹子)
(建贈徐幹)
立德踐言行全操清斯則富矣何必玉帛之崇乎高尚
其志不降不辱斯則貴矣何必青紫之兼拕也俗民不
能識其度量庸夫不得揣其銓衡是則高矣何必凌雲
而蹈霓乎問者莫或測其淵流求者未有覺其短乏是
則深矣何必洞河而淪海乎(抱朴子外篇廣譬)
玉之瓏&KR0785;其聲亦猶君子清玲其德音(揚子法言註五百篇)
名之與實猶形之與影也德藝周厚則名必善焉容色
姝麗則影必美焉今不修身而求令名於世者猶貌甚
惡而責妍影於鏡也(顔氏家訓名實)
白虎通曰所以必有珮者表德見所能也故循道無窮
則珮環能本道德則珮琨(李善註文選思玄賦)
日月麗天瞻之不墜仁義在躬用之不匱(文選袁宏名臣序贊)
芳處幽而彌馨兮寶在夜而愈光(廣文選潘安仁思游賦)
崇蘭自芳珏玉自光(文苑英華王僧孺誄)
夫良玉徑尺雖有十仞之土不能掩其光明珠度寸雖
有函丈之石不能戢其曜苟藴美自厚容止可知矣(太平)
(御覽逸民部逸民十)
仁人常如園圃之藍不異衆草染而後彰(太平御覽百卉部藍)
水帶地而壤潤月流天而宵烱(初學記地部井)
荆藴玉以潤其區漢含珠而清其域(初學記地部漢水註)
猗猗秋蘭植彼中阿有馥其芳其黃其葩雖曰幽深厥
美彌嘉(困學紀聞卷十八評詩)
夫人有髮毛如山之草木故山有玉而草木潤身有玉
而毛髮黑(本草玉井卷五)
譬如盛日但無炎烈瞻視煥目光芒射人(玉清經昭靈品)
譬如百和之香共在一篋此篋之内芬芳流溢无有一
毫臭穢之氣(海空智藏經序品)
譬如大山善能興雲雲能生雨(海空智藏經序品)
又如蓮花隨所在處香氣馚馥(波羅蜜多經卷五百六十七)
如有寶珠名種種色在大海中雖有無量衆多駛流入
於大海以珠火力令水銷滅而不盈溢(大寶積經卷五)
譬如高大樓閣密閉戸牖以摩尼寶置於室中其内有
情雖經晝夜常覩光輝(大寶積經十九)
譬如有人服延齡藥長得充健不老不瘦(大方廣佛華嚴經卷七十)
(八)
法雲垂布以興雷震三明解脫以為電光無上法雨以
為甘露(無盡意菩薩經八)
其光所照曜如日出於雲(阿差末菩薩經卷一)
譬如出金地無有礫石亦無草木中有紫磨金人便取
其金於火中試消合以作諸物著之(佛國經卷下)
如煉眞金塵垢不汙星月光照則雨淨水日光所照尋
即出火(大法鼓經卷下)
猶如山頂深泉水自中出不從外來即此池中出清淨
水還自浸漬無不周遍(長阿含經卷十三)
譬如有人熟煎乳汁其上便有薄膜停住(起世因本經卷九)
洪熖耀赫晃若寶山如大炬明炤燿幽冥如大山岡而
有積雪如日之光昇於朝陽如秋月盛衆星特明如轉
輪王與諸寶臣四部衆俱如樹華殖煒曄繁茂英艷無
量(鴦崛髻經緣六)
夫世間諸華香盡順風香不逆風香戒德之香亦逆風
香亦順風香世間華香齊熏欲界不熏色界或直熏一
方不熏三方持戒之香香徹十方華香逼近乃别特戒
之香上徹一究竟天(出曜經六戒品)
栴檀多香青蓮芳花雖曰是眞不如戒香華香氣微不
可謂眞持戒之香到大殊勝(法句經華香品)
如日初出光不可隠大人智光亦難隠蔽(無明羅刹經)
如緊那蟲有三時變初作土色中作赤色後作黑色(無明)
(羅刹經)
譬如昔者有一小蟲心懷金剛住於海邊閻浮大樹高
四千里樹則戰動不能自安樹神問之卿何故震動不
安樹報之曰蟲住我上所以不安神又問曰金翅大鳥
立於你上何故不動小蟲處上而獨戰慄樹報之曰此
蟲雖小腹懷金剛吾不能勝是故動搖(修行道地經菩薩品)
法寶光無不照照癡冥也澤無不潤潤生死也喻海有
神寶能放光除冥亦因光能雨甘露潤枯槁也(僧肇註維摩詰)
(經佛國品)
法身圓應猶一月升天影見百水也(僧肇註維摩詰經佛國品)
感孚
魚者蟲之幽隠豚者獸之微賤人主内有誠信則雖微
隠之物信皆及矣(周易正義中孚)
鶴鳴則子和修誠則物應(韋康伯註易繫辭上)
鶴鳴于陰氣同則和出言戸庭千里或應(韋康伯註易繫辭上)
泂(音迥)酌彼行潦(音老)挹彼注兹可以餴(音分)饎(音熾)豈弟君子
民之父母泂酌彼行潦挹彼注兹可以濯罍(音雷)豈弟
君子民之攸歸泂酌彼行潦浥彼注兹可以濯溉(音蓋)
豈弟君子民之攸塈(音戲詩大雅泂酌)
子路戎服見於孔子拔劒而舞之曰古之君子固以劒
自衞乎孔子曰古之君子忠以為質仁以為衞不出環
堵之室而知千里之外有不善則以忠化之侵暴則以
仁固之何待劒乎(孔子家語好生)
桃李以其華實之故非有所召呼而人爭歸趣來往不
絶其下自然成徑以喻人懷誠信之心故能潛有所感
也(前漢書註李廣贊)
欲崇諸已先下於人猶大樂無聲而蹌鸞斯應者也(晉書)
(光逸傳)
將將鴻鵠貌之美者也貌美故民歌之德義者行之美
者也德義美故民樂之民之所歌樂者美行德義也而
明主鴻鵠有之故曰鴻鵠將將維民歌之(管子形勢解)
水淵深廣則龍魚生之山林茂盛則禽獸歸之禮義修
明則君子懷之(韓詩外傳)
君子者無所不宜也是故韠冕厲戒立于廟堂之上有
司執事無不敬者斬衰裳苴絰杖立于喪次賓客弔唁
無不哀者被甲纓胄立于桴鼓之間士卒莫不勇者故
仁足以懷百姓勇足以安危國信足以結諸侯強足以
拒患難威足以率三軍故曰為左亦宜為右亦宜(說苑修文)
敏其行修其理千里之外親如兄弟若行不敏禮不合
對門不通矣(劉向說苑雜言)
妾聞玉石墜泥不為汙柳下覆寒女不為亂積之於素
雅故不見疑也(列女傳周列國齊威虞姬)
君子者無尺土之封而萬民尊之無刑罰之威而萬民
畏之無羽籥之樂而萬民樂之無爵禄之賞而萬民懷
之其所以致之者一也(徐幹中論法象)
民之治情歛慾反於端懿者猶草木之偃於翔風百卉
之挺於春陽也(蔡中郎集陳仲弓銘)
樂動聲儀曰風雨動魚龍仁義動君子(李善註文選琴賦)
美為士者飛鳥歸之蔽於天魚鼈歸之沸於淵(李善註文選袁)
(彥伯三國名臣序贊)
服美動目行美動神(藝文類聚后妃部后妃箴)
忠誠貫於日月孝義感於冰霜(文苑英華請勸進及封岳行幸徐陸表)
舜行德三年而三苗服孔子聞之曰通乎德之情則孟
門太行不為險矣故曰德之速疾乎以郵傳命(困學紀聞卷八)
(孟子)
眞友不待請譬慈母之赴嬰兒也(僧肇註維摩詰經佛國品)
喻林卷八十四
