喻林卷八十三明徐元太撰
德行門(五)
齊家
夫妻反目不能正室也(易小畜)
風自火出家人君子以言有物而行有恒(易家人)
關關睢(音疽)鳩在河之洲窈窕淑女君子好逑(音求詩國風關睢)
參(初金反)差(初宐反)荇(音杏)菜左右流之窈窕淑女寤寐求之
參差荇菜左右采(叶此禮反)之窈窕淑女琴瑟友(叶羽已反)之參
差荇菜左右芼(音帽叶音邈)之窈窕淑女鍾鼓樂(音洛)之(詩國風關)
(睢)
桃之夭夭灼灼其華(音花)之子于歸宜其室家(詩國風桃夭)
牆有茨不可埽(叶蘇后反)也中冓(音垢)之言不可道(叶徒后反)也
牆有茨不可襄也中冓之言不可詳也牆有茨不可
束也中冓之言不可讀也(詩國風牆有茨)
蝃(音帝)蝀(音凍)在東莫之敢指(詩國風蝃蝀)
桑之未落其葉沃若于(音吁)嗟鳩兮無食桑葚(音甚叶知林反詩)
(國風氓)
南山崔崔雄狐綏綏(詩國風南山)
藝麻如之何衡(音横)從其畆取妻如之何必告父母(詩國風南)
(山)
葛屨五兩(如字又音亮)冠緌(音𬎼)雙(叶所終反)止(詩國風南山)
敝笱在梁其魚魴鰥(音關叶古倫反)齊子歸止其從(去聲)如雲敝
笱在梁其魚魴鱮(音序)齊子歸止其從如雨敝笱在梁其
魚唯唯(上聲)齊子歸止其從如水(詩國風敝笱)
有扁(音辯)斯石履之卑兮(詩小雅白華)
關睢后妃之德也風之始也所以風天下而正夫婦也
(毛詩關睢)
鵲巢夫人之德也國君積行累功以致爵位夫人起家
而居有之德如鳴鳩乃可以配焉(毛詩鵲巢)
草蟲大夫妻能以禮自防也(毛詩草蟲)
采蘋大夫妻能循法度也(毛詩采蘋)
綠衣衞莊姜傷己也妾上僣夫人失位而作是詩也(毛詩)
(綠衣)
谷風刺夫婦失道也衞人化其上淫於新昏而棄其舊
室(毛詩谷風)
敝笱刺文姜也齊人惡魯桓公微弱不能防閑文姜使
至淫亂為二國患焉(毛詩敝笱)
此二菜者蔓菁與葍之類也皆上下可食然而其根有
美時有惡時采之者不可以根惡時并棄其葉喻夫婦
以禮義合顔色相親亦不可以顔色衰棄其相與之禮
(鄭氏箋詩谷風)
國君以禮防制一國今其宫内有淫昏之行者猶牆之
生蒺藜(鄭氏箋詩牆有茨)
鳥之雌雄不可别者以翼右掩左雄左掩右雌陰陽相
下之義也夫婦之道亦以禮義相下以成家道(鄭氏箋詩白華)
言嘒然微者彼小星此星雖微亦隨三星之心五星之
噣以次列在天見於東方以興禮命卑者是彼賤妾妾
雖卑亦隨夫人以次序進御於君所由夫人不妬忌惠
及故也(毛詩正義小星)
習習然和舒之谷風以陰以雨而潤澤行百物生矣以
興夫婦和而室家成即繼嗣生矣(毛詩正義谷風)
言采葑菲之菜者無以下體根莖之惡并棄其葉以興
為室家之法無以其妻顏色之衰并棄其德(毛詩正義谷風)
敝敗之笱在於魚梁其魚乃是魴鰥之小魚魴鰥自是
魚之易制者但笱以敝敗不能制以喻文姜是婦人之
易制者但由魯桓以微弱不能制(毛詩正義敝笱)
事父可以事君事兄可以事師長使子猶使臣也使弟
猶使承嗣也能取朋友者亦能取所予從政者矣賜與
其宫室亦猶慶賞於國也忿怒其臣妾亦猶用刑罰於
萬民也是故為善必自内始也(大戴禮記曾子立事)
腐木不可以為柱卑人不可以為主(前漢書劉輔傳)
夫羽翮不修則不可以致千里闑内不理無以整外(前漢)
(王尊傳)
龍漦結釁宗周鞠為黍苗鷰尾挺灾隆漢墜其枌社(晉書)
(后妃上)
天地之道蓋相須而化成帝后之德必相恊而政隆然
後品物流形彛倫攸叙靈根長固本枝百世(晉書孝武定王皇后)
(傳)
貞鳥睢鳩執一无尤寢門治理君子悅喜(焦氏易林晉之同人)
次四夫妻反道維家之保測曰夫妻反道各有守也(太玄)
(經第一戾)
次二家無壼婦承之姑或洗之塗測曰家無壼無以相
承也(太玄經第三居)
初一謹于媐㐜初貞後寧測曰謹于媐㐜始女貞也(太玄)
(經第五内)
疥癬蚊䖟或未能免限以大分故稀鬭䦧之恥(顔氏家訓後娶)
笞怒廢於家則豎子之過立見刑罰不中則民無所措
手足治家之寬猛猶國焉(顔氏家訓治家)
今使疎薄之人而節量親厚之恩猶方底而圓蓋必不
合矣(顔氏家訓兄弟)
父者猶天母者猶地子猶萬物也故天平地安陰陽和
調物迺茂成父慈母愛室家之中子迺孝順(補文選壺關三老茂)
(救太子書)
荀爽女誡曰七歲之男王母不抱七歲之女王父不持
親非父母不與同車親非兄弟不與同筵非禮不動非
義不行(困學記聞卷十七評文)
婦道
六五恒其德貞婦人吉夫子凶(易恒)
六五帝乙歸妹其君之袂不如其姊之袂良月幾望吉
(易歸妹)
婦人之制夫猶如月在望時盛極以敵日也(周易正義小畜)
汎彼柏舟在彼中河髧(音窞)彼兩髦(音毛)實維我儀(叶牛何反)
汎彼柏舟在彼河側髧彼兩髦實維我特(詩國風柏舟)
燕燕于飛差(初宜反)池其羽燕燕于飛頡(與潔同)之頏(與抗)
(同)之燕燕于飛下上(上聲)其音(詩國風燕燕)
采采卷耳不盈頃筐嗟我懷人寘彼周行(詩國風卷耳)
南有喬木不可休息漢有游女不可求思漢之廣(叶古曠反)
矣不可泳(叶于誑反)思江之永(叶弋亮反)矣不可方(叶甫妄反)思(詩國風漢)
(廣)
桃夭周人美后妃終始婦道之詩(詩說周南)
漢廣文王化行江漢而男女知禮(詩說周南)
江有汜諸侯之媵始不容於嫡終而進之故作是詩(詩說)
(召南)
后妃說樂君子之德無不和諧又不淫其色愼固幽深
若關睢之有别焉然後可以風化天下(毛詩關睢註)
葛覃后妃之本也后妃在父母家則志在於女功之事
躬儉節用服澣濯之衣(毛詩葛覃)
卷耳后妃之志也又當輔佐君子求賢審官(毛詩卷耳)
芣苢后妃之美也和平則婦人樂有子矣(毛詩芣苢)
采蘩夫人不失職也夫人可以奉祭祀則不失職矣(毛詩)
(采蘩)
小星惠及下也夫人無妬忌之行惠及賤妾進御於君
知其命有貴賤能盡其心矣(毛詩小星)
柏舟共姜自誓也衞世子共伯蚤死其妻守義父母欲
奪而嫁之誓而弗許故作是詩以絶之(毛詩柏舟)
鳲鳩因鵲成巢而居有之而有均壹之德猶國君夫人
來嫁居君子之室德亦然(鄭氏箋詩鵲巢)
女德貞靜然後可畜美色然後可安又能服從待禮而
動自防如城隅故可愛之(鄭氏箋詩静女)
杞非常菜也而升北山采之託有事以望君子(鄭氏箋詩枤杜)
於池中柔麻使可緝績作衣服喻賢女能柔順君子成
其德教(鄭氏箋詩東門之池)
婦人思其君子之居處專專如瓜之繫綴焉瓜之瓣有
苦者以喻其心苦也(鄭氏箋詩東山)
其情性密緻操行正直如髮之本末無隆殺也(鄭氏箋詩都人)
(士)
關關然聲音和美者是睢鳩也此睢鳩之鳥雖雌雄情
至猶能自别退在河中之洲不乘匹而相隨也以興情
至性行和諧者是后妃也后妃雖說樂君子猶能不淫
其色退在深宫之中不褻瀆而相慢也(毛詩正義關睢)
燕燕往飛之時必舒張其尾翼以興戴嬀將歸之時亦
顧視其衣服(毛詩正義燕燕)
言日之始照月之盛望皆出東方月盛之時有與日同
以興國君之平常夫人之隆盛皆秉其國事夫人之盛
時亦當與君同(毛詩正義日月)
日月雖分照晝夜而日恒明月則有盈有闕不常盛盛
則與日皆出東方猶君與夫人雖各聽内外而君恒伸
夫人有屈有伸伸則與君同居尊位(毛詩正義日月)
言凱樂之風從南長養之方而來吹彼棘木之心故棘
心夭夭然得盛長以興寬仁之母以已慈愛之情養我
七子之身故七子皆得少長然棘木之難長者凱風吹
而漸大猶七子亦難養者慈母養之以成長(毛詩正義凱風)
如人之渡水若就其深矣則方之舟之若就其淺矣則
泳之游之隨水深淺期於必渡以興已於君子之家事
若値其難也則勤之勞之若値其易也即優之游之隨
事難易期於必成(毛詩正義谷風)
言始為荑終為茅可以供祭祀以喻始為女能貞靜終
為婦有法則可以配人君(毛詩正義静女)
東門之外有池水此水可以漚柔麻草使可緝績以作
衣服以興貞賢之善女此女可以柔順君子使可修政
以成德教(毛詩正義東門之池)
子未學禮乎丈夫之冠也父命之女子之嫁也母命之
往送之門戒之曰往之女家必敬必戒無違夫子以順
為正者妾婦之道也(孟子滕文公下)
浴不必江海要之去垢馬不必騏驥要之善走士不必
賢世要之知道女不必貴種要之貞好(史記外戚世家)
女憲曰婦如影響焉不可賞(後漢書曹世叔妻傳)
天固不可逃夫固不可離也行違神祗天則罰之禮義
有愆夫則薄之(後漢書曹世叔妻傳)
初踐椒宫逞梟心於長樂方觀梓樹頒鴆羽於離明(晉書)
(恭惡褚皇后傳)
隰桑有阿其葉有幽既見君子德音孔膠夫婦人以色
親以德固姜氏之德行謂孔膠也(列女傳周宣姜后)
賢人之所以成者其道博矣非特師傅朋友相與切磋
也妃匹亦居多焉(列女傳周列國齊相御妻)
適人之道一與之醮終身不改不幸遇惡疾不改其意
且夫采采芣苢之草雖其臭惡猶始於捋采之終於懷
擷之浸以益親況於夫婦之道乎(列女傳周列國蔡人妻)
夫婦人之禮精五飯幕酒漿養舅姑縫衣裳而已矣故
有閨内之修而無境外之志(列女傳周列國鄒孟軻母)
妾聞忠臣事君無懈(音戒)倦時孝子養親患無日也妾豈
敢以少貴之故變妾之節哉(列女傳周列國衞宗二頥)
於結根於山阿喻婦人託身於君子也(李善註文選古詩)
魯陶門女者少寡養姑紡績為産魯人欲求之女乃歌
曰黃鵠早寡七年不雙宛頸獨宿不與衆同飛鳥尚然
況於貞良魯人聞之遂不復求(藝文類聚鳥部鵠)
女貞之樹柯葉冬生寒涼守節險不能傾(藝文類聚木部女貞)
膏不厭鮮水不厭清玉不厭潔蘭不厭馨(藝文類聚后妃部后妃箴)
語曰嫁雞與之飛嫁狗與之走(埤雅卉物門葛)
蔡邕女誡曰心猶首面也是以甚致飾焉面一旦不修
則塵垢穢之心一朝不思善則邪惡入之咸知飾其面
不修其心夫面之不飾愚者謂之醜心之不修賢者謂
之惡愚者謂之醜猶可賢者謂之惡將何容焉故覽照
拭面則思其心之潔也傅脂則思其心之軟也加粉則
思其心之鮮也澤髮則思其心之順也用櫛則思其心
之理也立髻則思其心之正也攝鬢則思其心之整也
(太平御覽人事部鑒戒下)
甘隠
潛龍勿用陽氣潛藏(易乾)
六四括囊无咎无譽象曰括囊无咎愼不害也(易坤)
天地不交否君子以儉德辟難不可榮以禄(易否)
初九賁其趾舍車而徒象曰舍車而徒義弗乘也(易賁)
上九肥遯无不利(易遯)
上九鴻漸于陸其羽可用為儀吉(易漸)
魚有能潛在淵者或在於渚者小魚不能入淵而在渚
良魚則能逃處於深淵以興人有能深於隠者或出於
世者小人不能自隠而處世君子則能逃遯而隠居(毛詩)
(正義鶴鳴)
雖分國如錙銖不臣不仕(禮記儒行)
不義而富且貴於我如浮雲(論語述而)
顔先生與寡人遊食必大牢出必乘車妻子衣服麗都
顔斶辭去曰夫玉生於山制則破焉非弗寶貴矣然大
璞不完士生乎鄙野推選則禄焉非不尊遂也然而形
神不全斶願得歸晚食以當肉安步以當車無罪以當
貴清淨貞正以自虞(戰國策齊宣王)
子獨不見郊祭之犧牛乎養食之數歲衣以文繡以入
太廟當是之時雖欲為孤豚豈可得乎子亟去無汚我
我寧游戲汙瀆之中自快無為有國者所羈(史記老莊傳)
鳳漂漂其高遰兮夫固自縮而遠去襲九淵之神龍兮
沕深潛以自珍彌融爚以隠處兮夫豈從螘與蛭螾所
貴聖人之神德兮遠濁世而自藏使騏驥可得係羈兮
豈云異夫犬羊(史記賈生傳)
漁釣於一壑則萬物不奸其志棲遲於一丘則天下不
易其樂不絓聖人之網不齅驕君之餌蕩然肆志談者
不得而名焉故可貴也(前漢書叙傳上)
琛寶可懷貞期難對(後漢書申屠蟠列傳贊)
夫覆巢破卵則鳳皇不翔刳牲夭胎則麒麟不臻誠物
類相感理使其然(後漢書黃瓊列傳)
所謂雲中白鶴非鶉鷃之網所能羅矣(魏志邴原傳註)
藏聲江海之上卷迹囂氛之表潄流而激其清寢巢而
韜其耀(晉書隠逸傳)
清流可飲至道可飡何為棲棲自使疲單魚懸獸檻鄙
夫知之(晉書董京傳)
韜光逐藪含章未曜龍潜九泉䃘然執高(晉書皇甫謐傳)
楚少時欲隠居謂濟曰當欲枕石潄流誤云潄石枕流
濟曰流非可枕石非可潄楚曰所以枕流欲洗其耳所
以潄石欲厲其齒(晉書孫楚傳)
望絶於榮華之塗而志安乎窮圮之域藜藿有八珍之
甘蓬蓽有藻梲之樂也故權貴之家雖咫尺弗從也知
道之士雖艱遠必造也(晉書葛洪傳)
巖穴人情所高吾得當此則雞鶩變作鳳皇(宋書王微傳)
非但土石侯卿腐鴆梁錦實迺竚意天后睨目羽人(宋書)
(周朗傳)
委明珠而樂賤辭白璧以安貧(北齊書文苑顔之推傳)
豈若蹙足入絆申頸就羈(北史蕭大圜傳)
魚鼈之不食餌者不出其淵樹木之勝霜雪者不聽其
天士能自治者不從聖人(管子侈靡)
威鳳以難見為神是以聖人以深為根走麝以遺香不
捕是以聖人以約為紀(關尹子九樂)
澤雉十步一啄百步一飲不蘄畜乎樊中神雖王不善
也(莊子養生主)
夫函車之獸介而離山則不免於網罟之患吞舟之魚
碭而失水則蟻能苦之故鳥獸不厭高魚鼈不厭深夫
全其形生之人藏其身也不厭深眇而已矣(莊子庚桑楚)
莊子釣於濮水楚王使大夫二人往先焉曰願以境内
累矣莊子持竿不顧曰吾聞楚有神龜死已三千歲矣
王巾笥而藏之廟堂之上此龜者寧其死為留骨而貴
乎寧其生而曳尾於塗中乎二大夫曰寧生而曳尾塗
中莊子曰往矣吾將曳尾於塗中(莊子秋水)
鹿食山草不思邑里(焦氏易林豐之萃)
或曰回之簞瓢臞如之何曰明明在上百官牛羊亦山
雌也闇闇在上簞瓢捽茹亦山雌也何其臞千釣之輕
烏獲力也簞瓢之樂顔氏德也(揚子修身)
初一逃水之夷滅其創跡測曰逃水之夷跡不創也(太玄)
(經第四逃)
草木落於待黃之秋而衡門之蒿獨茂塵礫沸於會風
之候而寒谷之雲不飛亦以休風之宣暢而聖情之凝
鬱也(天禄閣外史祝頌)
言麒麟仁智之獸遠見避害常藏隠不見有聖德之君
乃肯來出如使可得羈係而畜之則與犬羊無異不足
貴也言賢者亦以不可枉屈為高如可趨走亦不足稱
也(王逸註楚辭惜誓)
言已懷德不用譬若蛟龍潜於川澤忽然乘雲汎淫而
游紛紜若霧而乃見之也(王逸註楚辭九歎)
澤雉窮野草靈龜樂泥蟠榮名穢人身高位多災患(嵇中)
(散集與阮德如)
澤雉雖饑不願園林安能服御勞形苦心(嵇中散集兄秀才公)
潜龍尚泥蟠神龜隠其靈(嵇中散集阮德如答)
握耒甫田而麾節忽若執鞭啜荈潄泉而大牢同乎藜
藿(抱朴子内篇暢玄)
繿縷帶素不以貿龍章之暐曄也負步杖筴不以易結
駟之駱驛也藏夜光於蒿岫不受他山之攻沈鱗甲於
玄淵以違鑚灼之災(抱朴子内篇暢玄)
軒轅之臨天下可謂至理也而廣成不與焉唐堯之有
四海可謂太平也而偓佺不佐焉而德化不以之損也
才子不以之乏也(抱朴子内篇釋滯)
以芳林為臺榭峻岫為大厦翠蘭為絪牀綠葉為幃幕
被褐代衮衣薇藿當嘉饍(抱朴子内篇釋滯)
士以自衒為不高女以自媒為不貞何必委洗耳之峻
標效負俎之干榮哉(抱朴子外篇任命)
四靈翳逸而為隆平之符幽人嘉遁而為有國之寶何
必司晨而銜鑣羈紲於憂責哉有用人之用也無用我
之用也(抱朴子外篇博喻)
鸞鳳競粒於庭場則受䙝於雞鶩龍鱗雜厠於芻豢則
見黷於六牲是以商老棲峻以播遯世之操卞隋赴深
以全遺物之聲(抱朴子外篇博喻)
身與名難兩濟功與神尠並全支離其德者苦而必安
用以適世者樂而多危故鷙禽以奮擊拘縶言鳥以智
慧見籠瓊瑶以符采剖判三金以琦玩冶鑠蘭茞以芬
馨剪刈文梓以含音受伐是以翠虬覩伯益而登玄雲
靈鳳値孟戲而反丹穴子永歎天倫之偉漆園悲被繡
之犧(抱朴子外篇博喻)
棲鸞戢鸑雖饑渴而不願籠委於庖人之室乘黃天鹿
雖幽餓而不樂芻秣於濯龍之廏是以掇蜩之叟忘萬
物於芳林垂綸之生忽執珪於南楚(抱朴子外篇博喻)
夫山之金玉水之珠貝雖不在府庫之中不給朝夕之
用然皆君之財也退士不居肉食之列亦猶山水之物
也豈非國有乎許由不竄於四海之外四皓不走於八
荒之表也(抱朴子外篇逸民)
空谷有項領之駿者孫陽之恥也太平遺冠世之才者
賞眞之責也(抱朴子外篇嘉遯)
藜藿不供而意佚於方丈齊編庸民而心歡於有土(抱朴)
(子外篇嘉遯)
侣雲鵬以高逝故不縈翮於腐鼠以蕃武為厚誡故不
改樂於簞瓢(抱朴子外篇嘉遯)
吾特遊繒繳之下也若夫子可謂冥冥矣(文中子魏相)
魚葺鱗以自别兮蛟龍隠其文章故荼薺不同畆兮蘭
茞幽而獨芳(楚辭九章悲回風)
騏驥伏匿而不見兮鳳皇高飛而不下鳥獸猶知懷德
兮何云賢士之不處(文選宋玉九辨)
鸞翮有時鎩龍性誰能馴(文選顔延之詠嵇中散詩)
靈鳳振羽儀戢景西海濱朝食琅玕實夕飲玉池津(文選)
(江文通擬嵇中散詩)
頓網探淵不能招龍振網羅雲不必招鳳是以巢箕之
叟不眄丘園之幣洗渭之民不發傅巖之夢(文選陸機演連珠)
夫璿玉致美不為池隍之寶桂椒信芳而非園林之實
豈期深而好遠哉蓋云殊性而已(文選顔延之陶徵士誄)
譬彼鴛雛豈競鳶鴟之肉猶斯雜縣寧勞文仲之牲(補文)
(選昭明太子陶淵明集序)
玉之在山以見珍而終破蘭之生谷雖無人而自芳(補文)
(選昭明太子陶淵明集序)
夫自衒自媒者士女之醜行不忮不求者明達之用心
是以聖人韜光賢人遁世(補文選昭明太子陶淵明集序)
夫寶以含珠為貴士以藏器為峻麟以絶跡標竒松以
負霜稱㒞是以蘭生幽澗玉輝千仞(補文選曹毗對儒)
寂然尸居儼焉山立遵渚龍見在林鳳戢(廣文選陸士龍逸民賦)
甘餌含毒難數嘗兮麟而可羈近犬羊兮鸞鳳高翔戾
青雲兮不掛網羅固足珍兮(廣文選揚子雲太玄賦)
蓋聞獻技者易忽養德者難致是以子張重趼不獲哀
公之禄干木偃息不受文侯之位(廣文選謝惠連連珠)
巖嶺高則雲霞之氣鮮林藪深則蕭瑟之音清(廣文選戴安道)
(閑遊贊)
知溟海之禽不以籠樊服養櫟散之質不以斧斤致用
故能樹之於廣漢棲之於江湖(廣文選戴安道閉遊贊)
顧蹄涔不足以濯神鬚翳薈不足以翔雲翮是故藐姑
有綽約之廬箕阜有高嘯之宇(廣文選廋元規翟徵君贊)
寧隠鱗藏彩若淵中之龍乎寧舒翼揚聲若雲間之鴻
乎(廣文選嵇叔夜卜疑集)
鴻鵠相隨飛浩渺運荒裔揮翮凌長風須臾萬里逝朝
餐琅玕實夕栖丹山際抗身青雲中網羅孰能制(廣文選阮)
(嗣宗詠懷詩)
鱗翼成而愈伏術業優而不試乃欲闔匵辭價泥蟠深
處木戢琳琅之耀匿首窮魚之渚(廣文選束廣微玄居釋)
比從政於匣笥之龜譬官者於郊廟之犢(廣文選束廣微玄居釋)
獨不見夫鸞鳳之高翔兮乃集太皇之壄循四極而回
周兮見盛德而後下(廣文選賈誼惜誓)
既有凌霄之姿何肯為作耳目之翫(世說新語言語)
鸞雛鳳子養甡高峙隠耀深林不食滓穢(意林太元經)
巢父堯時隠人年老以樹為巢而寢其上故人號為巢
父堯之讓許由也由以告巢父巢父曰汝何不隠汝形
藏汝光非吾友也乃擊其膺而下之許由悵然不自得
乃遇清冷之水洗其耳拭其目曰嚮者聞言負吾友遂
去終身不相見(藝文類聚人部隠逸上)
堯以天下讓巢父巢父曰君之牧天下亦猶余之牧孤
犢君牧天下是各有其所牧矣君焉用惴惴然以所牧
而與余余無用天下為也於是牽犢而去(藝文類聚獸部牛符子)
方介丘於尺阜託雲林乎一木(藝文類聚人部隠逸上窟)
故能虬驤慶霄而不紲豢龍之轡鳳鳴瑶林而不屈伶
倫之籠(藝文類聚人部隠逸上贊)
河上有文人緯蕭棄明珠甘彼藜藿食樂是蓬蒿廬(藝文)
(類聚人部言志詩)
濯清水追涼風釣游鯉弋高鴻不受當世之責永保性
命之期則可以凌雲霄出宇宙之外矣(藝文類聚人部)
且麟隠於遐荒不紆機穽之路鳳皇翔於寥廓故節高
而可慕(藝文類聚人部嘲戲)
鳳皇鳴高岡有翼不好飛安知鳳皇德貴其來見稀(藝文)
(類聚鳥部鳳詩)
夫夜光結綠非胠篋之恒珍逸羽翔鱗豈園池之近玩
寧期心於遠大蓋不知其所以然也是以潁陽高蹈洗
耳於唐朝漢陰貞棲滅迹於周代盛德風流有自來矣
(文苑英華蕭綸隠隠居碑)
山梁飲啄非有意於籠樊江海飛浮本無情於鐘鼓(文苑)
(英華徐陵遷譴上書)
禽巢欲遠魚沈唯深清聲(一作蹤)滅跡何必山林(文苑英華庾信)
(聖賢讃)
鸞鳳棲堂廡不若翔廖廓(太平御覽居處部堂)
老萊子隠於蒙山之陽以葭為蓋蓬為室蓍木為艾席
枝為牀衣緼飲水墾山播植楚王親至其門方織畚王
去有間其妻戴畚萊挾薪而至問車馬跡之多答曰楚
王妻曰可食以酒肉者可加以鞭捶可受以官禄者可
隨以鈇鉞先生受人官禄為人所制妾不能為人所制
者妻負畚萊而去也(太平御覽地部蒙山)
驪龍之珠必沈紫泉之裏垂天之翼必翔青冥之表(太平)
(御覽治道部薦舉下)
漢王聞宋勝子方牧羊於巨澤鼓而歌南風之詩使者
進謂宋勝子曰漢王聞先生之賢使使者致命於先生
而委國政焉宋勝子矍然而顧謂使者曰是何言歟今
漢王待四海之士與十羣之羊其於職司也奚以異乎
而大王廢牧羊之任委以四海之政是錯亂天位倒置
人倫勝不願為也(太平御覽資産部牧)
金玉有本質焉能不堅剛惟在遠爐炭幽居永潜藏(初學)
(記寶器部金)
必欲飾混沌以蛾眉冠越客於文冕走雖不敏請附高
節有蹈東海而死爾(何氏語林言語)
非志驕富貴但性畏廟堂若使麏䴥可驂何以異夫騏
驥(何氏語林言語)
生若浮雲朝露寧俟長繩繫量(何氏語林言志)
艮背却行求心自處羅含蘭菊仲蔚蓬蒿(文苑英華李商隠獻河東)
(君)
藉纖草以蔭長松結幽蘭而援芳桂仰翔禽於百仞俯
泳鱗於千尋(何氏語林言志)
測性同鱗羽愛上山壑眷戀松筠輕迷人路(何氏語林棲逸)
民樵採麋鹿之伍終其解毛之衣馳騁日月之車得保
自耕之禄於大王之恩亦已深矣(何氏語林棲逸)
長羣魚鳥畢景松阿雖復玉没於訪珪之辰桂掩於搜
芳之日汎濫漁父之游偃息卜居之會如此而已(何氏語林)
(蕳傲南史)
昔堯優許由非不弘也洗其兩耳楚聘莊周非不廣也
執竿不顧僕得曝背隴畆之中誦顔氏之簞瓢詠原憲
之蓬戸時翺翔於林澤與沮溺為等儔聽玄猿之悲吟
察鶴鳴於九皐安身為樂無憂為福處虚空之名居不
靈之龜(何氏語林言志)
見朱闈廣厦雖識是華樂而初無欲往之心望高巖廣
澤亦知此難立正自恒欲往就(華陽陶隠居傳上)
身無所貪慕樂於山川如野鹿常自守不與人從事(般舟)
(三昧經卷上)
喻林卷八十三
