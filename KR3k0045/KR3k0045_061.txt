喻林卷六十一明徐元太撰
君道門(一)
履運
九五飛龍在天利見大人(易乾)
飛龍在天大人造也(易乾)
飛龍在天上治也(易乾)
飛龍在天乃位乎天德(易乾)
時乘六龍以御天也雲行雨施天下平也(易乾)
同聲相應同氣相求水流濕火就燥雲從龍風從虎聖
人作而萬物覩本乎天者親上本乎地者親下則各從
其類也(易乾)
木上有火鼎君子以正位凝命(易鼎)
原田之中有菽藿衆民能力采之者則得食之以興域
中之有王位有德能勤治之者則得處之藿生原中非
有主位在域中非有常也(毛詩正義小宛)
中遭傾覆龍德泥蟠今乘雲高躋盤桓天位誠所謂將
隆大位必先倥偬之也(後漢書張衡列傳)
運隂陽而緯武應變之道如神吞日月以經天成物之
功若歲(晉書武昭王列傳)
龍飛漠南鳳峙朔北長轡遠馭則西罩崑山之外密網
遐張則東絙滄海之表(晉書赫連勃勃傳)
如彼日月連光接鏡(晉書赫連勃勃紀)
夫日月麗天高明所以表德山嶽題地柔博所以成功
(梁書武帝上紀)
竊以嵩岳既峻山川出雲大國有蕃申甫惟翰(梁書元帝紀)
日月貞明太陽不可以闕照天地貞觀乾道不可以久
惕(梁書元帝紀)
夫惟天為大列晷宿而垂象謂地蓋厚疏山嶽以阜物
(北齊書文宣帝紀)
惟皇御㝢惟帝乘乾(隋書音樂志下)
觀象則天乾元合其德觀法審地域大表其尊雨施雲
行四時所以生殺川流嶽立萬物於是裁成(隋書許善心傳)
披金繩而握天鏡開玉匣而總地維(南史齊本紀上)
夫有雲霧之勢而能乘遊之者龍蛇之材美之也今雲
盛而螾弗能乘也霧濃而螘不能遊也夫有盛雲濃霧
之勢而不能乘遊者螾螘之材薄也今桀紂南面而王
天下以天子之威為之雲霧而天下不免乎大亂者桀
紂之材薄也(韓非子難勢)
旋斗運樞順天無憂(焦氏易林謙之觀)
日出温谷照臨萬國(焦氏易林履之困)
次五日正于天利以其辰作王測曰日正于天貴當位
也(太玄經第一中)
夫風為號令雨為德惠故風動而草木搖雨降而萬物
殖故以風雨諭君言政令德惠所由出也(王逸注楚辭九辯)
高祖從亭長提三尺劒取天下光武由白水奮威武海
内無尺土所因一位所乘直奉天命推自然此則起高
於淵洿為深於丘山也(王充論衡恢國篇)
周以龍興秦以虎視(文選西都賦)
夫黃河清而聖人生里社鳴而聖人出羣龍見而聖人
用(文選李蕭遠運命論)
星廻日薄擊雷鞭電者之謂天岳立川流吐霧蒸雲者
之謂地包天地之混成洞隂陽之不測而以財成萬物
者其在聖人乎(藝文類聚帝王部梁元帝表)
譬若麟龍發足羣獸追蹤鸞鳳舉翼衆鳥隨風(藝文類聚儲官)
(部儲官表)
日圓盈尺尺光滿天下聖人居高明燭彌綸六合(太平御覽)
(天部三上)
日在井中不能燭遠目在足下不可以視君之有國猶
天之有日居不高則不明視不尊則不遠(太平御覽治道部治政一)
如轉輪王將登大位於白半月十五日晨沐浴受齋至
大殿上昇師子座面東面坐有大輪寶從空而來當知
彼王受轉輪位不久當得具足七寳(波羅蜜多經卷六百)
七支者一有君德天下仰戴如人之首二有輔臣左右
忠良如人之臂三有國境寬富包容如人之腹四有險
固囊結萬方如人之䐡五有倉庫財食充盈所往無難
如人之䏶六有兵威士馬精銳制動由己如人之脛七
有隣境貢賦以時往復王命如人之足(大方廣佛華嚴經卷十一)
脩德
地勢坤君子以厚德載物(易坤)
明兩作離大人以繼明照于四方(易離)
明出地上晉君子以自昭明德(易晉)
九五井冽寒泉食(易井)
若日月之照臨光于四方顯于西土(書泰誓下)
至治馨香感于神明黍稷非馨明德惟馨(書君陳)
价人維藩大師維垣大邦維屏大宗維翰懷德維寧宗
子維城無俾城壊無獨斯畏(詩大雅板)
華或有黃者或有白者興明王之德時有駮而不純(鄭氏箋詩裳裳者華)
藿生原中非有主也以喻王位無常家也勤於德者則
得之(鄭氏箋詩小宛)
東方之日兮猶言明盛之君兮日出東方無不鑒照喻
君德明盛無不察理(毛詩正義東方之日)
人情者聖王之田也修禮以耕之陳義以種之講學以
耨之本仁以聚之播樂以安之(禮記禮運)
湯之盤銘曰苟日新日日新又日新(大學)
不厚其棟不能任重重莫如國棟莫如德(國語魯)
夫仁義者治之門士民者君之根本也闓門固根莫如
正身(越絶外傳計倪)
其仁如天其知如神就之如日望之如雲(史記五帝紀)
凡有天下治為萬民命者蓋之如天容之如地(史記呂氏紀)
與之乎斟酌道德之淵源肴覈仁義之林藪以望元符
之臻焉(後漢書班固列傳)
聖人升高據上則以德義為首涉危蹈傾則以賢者為
力唐堯以德化為冠冕以稷契為筋力高而益崇動而
愈據(後漢書黃瓊列傳)
比日之明如天之大(隋書音樂中志)
身不善之毋患人莫己知丹青在山民知而取之美珠
在淵民知而取之是以我有過為而民無過命民之觀
也察矣不可遁逃(管子小稱)
聖人之在天下怵怵為天下渾其心百姓皆注其耳目
聖人皆孩之(老子任德)
王鈇非一世之器者厚德隆俊也(鶡冠子博選)
夫耀蟬者務在明其火振其樹而已火不明雖振其樹
無益也今人主有能明其德則天下歸之若蟬之歸明
火也(荀子致仕)
堯無膠漆之約於當世而道行舜無置錐之地於後世
而德結(韓非子安危)
樹木有曼根有直根根者書之所謂抵也抵也者木之
所以建生也曼根者木之所以持生也德也者人之所
以建生也祿也者人之所以持生也今建於理者其持
祿也久故曰深其根體其道者其生日長故曰固其抵
(韓非子解老)
德也者萬民之宰也月也者羣隂之本也月望則蚌蛤
實羣隂盈月晦則蚌蛤虚羣隂虧夫月形乎天而羣隂
化乎淵聖人形德乎已而四荒咸飭乎仁(呂氏春秋精通)
嘗得學黃帝之所以誨顓頊矣爰有大圜在上大矩在
下汝能法之為民父母(呂氏春秋序意)
立事者不離道德調絃者不失宫商(陸子術事)
水廣者魚大山高者木修廣其地而薄其德譬猶陶人
為器也揲挻其土而不益厚破乃愈疾(淮南子說山訓)
齊閔王得宿瘤女宫中諸夫人皆掩口而笑左右失貌
不能自止王大慚曰且無笑不飾耳夫飾與不飾固相
去十百也女曰夫飾相去千萬尚不足言何獨十百也
王曰何以言之對曰性相近也習相遠也㫺者堯舜桀
紂俱天子也堯舜自飾以仁義雖為天子安於節儉茅
茨不剪采椽不斵後宫衣不重采食不重味至今數千
歲天下歸善焉桀紂不自飾以仁義習為苛文造為高
臺深池後宫蹈綺縠弄珠玉意非有饜時也身死國亡
為天下笑至今千餘歲天下歸惡焉由是觀之飾與不
飾相去千萬尚不足言何獨十百也(列女傳周列國齊宿瘤女)
次五天門大開恢堂之階或生之差測曰天門大開德
不能滿堂也(太玄經第四廓)
次三日常其德三歲不食測曰日常其德君道明也(太玄)
(經第四常)
次五靈囊大包其德珍黃測曰靈囊大包不敢自盛也
(太玄經第六訓)
次五黃心在腹白骨生肉孚德不復測曰黃心在腹上
德天也(太玄經第六養)
天子之德光明如日規輪如月衆輝如星霑潤如海太
子皆比德焉故云重爾(古今注)
泰山以崔嵬之故能生養百卉明君以崇高其德故為
萬姓所尊也(前漢書注禮樂志)
地雖生萬物日出於上其功乃著故君子法之而以明
自照其德(玉海周易鄭康成注)
敬畏
洊雷震君子以恐懼脩省(易震)
震不于其躬于其鄰无咎(易震)
无有師保如臨父母(易繫辭下傳)
予臨兆民懔乎若朽索之馭六馬(書五子之歌)
慄慄危懼若將隕于深淵(書湯誥)
心之憂危若蹈虎尾涉于春冰(書君牙)
玩人喪德玩物喪志(書旅獒)
以人為戲弄則喪其德以器物為戲弄則喪其志(孔氏傳書)
(旅獒)
兢兢業業如霆如雷(詩大雅雲漢)
局蹐者天高而有雷霆地厚而有陷淪也(鄭氏箋詩正月)
故上者辟如緣木者務高而畏下者滋甚六馬之離必
於四面之衢民之離道必於上之佚政也故上者尊嚴
而絶百姓者卑賤而神(大戴禮記子張問入官)
災異皇天所以譴告人君過失猶嚴父之明誡(前漢書谷永傳)
譬天位於乘犇以虎尾為警戒(吳志賀邵傳)
其懼患也若無轡而乘奔其慎禍也猶履冰而臨谷(宋書)
(傅亮傳)
如彼在泉臨深是懼如彼覆車望途改步(魏書宗欽傳)
中期對秦王曰王之料天下過矣昔者六晉之時智氏
最強滅破范中行又帥韓魏以圍趙襄子於晉陽決晉
水以灌晉陽城不沈者三板耳智伯出行水韓康子御
魏桓子驂乘智伯曰始吾不知水之可亡人之國也乃
今知之汾水利以灌安邑絳水利以灌平陽魏桓子肘
韓康子康子履魏桓子躡其踵肘足接於車上而智氏
分矣身死國亡為天下笑今秦之強不能過智伯韓魏
雖弱尚賢其在晉陽之下也此乃方其用肘足時也願
王之勿易也(戰國策秦昭襄王)
乘舟舟漏而弗塞則舟沉矣塞漏舟而輕陽侯之波則
舟覆矣今公自以為辨於薛公而輕秦是塞漏舟而輕
陽侯之波也(戰國策韓襄王)
若涉淵水未知所濟(前漢書武帝紀)
致冰匪霜致隊匪嫚瞻惟我王昔靡不練(前漢書韋賢傳)
若涉巨川㒺知所憑(晉書賀循傳)
然白龍魚服有豫且禍之海若潜游罹葛陂之酷深願
陛下清宮蹕路思二神為元鑒不可忽天下之重輕行
斤斧之間(晉書石季龍上傳)
古者有二言墻有耳伏寇在側墻有耳者微謀外泄之
謂也伏寇在側者沉疑得民之道也(管子君臣下)
違天而黯明神則殛之雖大必折雖炎必撲(子華子晏子)
昔之登高者下人代之㥄手足為之汗出而上人乃始
摶折枝而趨操木止之者僇是故天下寒心而人主孤
立(鶡冠子備知)
明君之御民若御奔而無轡履冰而負重(鄧析子轉辭篇)
勿輕小事小隙沉舟勿輕小物小蠱毒身勿輕小人小
人賊國(關尹子九藥)
齊宣王問弋於唐易子曰弋者奚貴唐易子曰在於謹
廪王曰何謂謹廪對曰鳥以數十目視人人以二目視
鳥奈何其不謹廪也故曰在於謹廪也然則為天下何
以為此廪今人主以二目視一國一國以萬目視人主
將何以不自為廪乎(韓非子外儲說右上)
君子之居民上若以腐索御奔馬若&KR2158;薄冰蛟在其下
若入林而遇乳虎(淮南子說林訓)
夫流深者其水不測尊至者其敬無窮是故天之所加
雖為災害猶承而大之(春秋繁露奉本)
天子父母事天而子孫畜萬民民未偏飽無用祭天者
是猶子孫未得食無用食父母也言莫逆於是(春秋繁露郊祭)
子貢問治民於孔子孔子曰懔懔焉如以腐索御奔馬
子貢曰何其畏也孔子曰夫通達之國皆人也以道導
之則吾畜也不以道導之則吾讐也若何而毋畏(說苑政理)
(闕)龍翰于天貞栗其鱗測曰龍翰之栗極懼墜也(太玄)
(經第三應)
是以九重之臺雖高必壊故仰高者不可忽其下瞻前
者不可忽其後(武侯十六策思慮)
浮滄海者必精占於風氣故保利涉之福善涖政者必
戰戰於得失故享惟永之慶(抱朴子外篇廣譬)
且夫挈缾之智守不假器况纂帝業而輕天位(文選東京賦)
常翹翹以危懼若乘奔而無轡(文選東京賦)
白龍魚服見困豫且雖萬乘之無懼猶怵惕於一夫(文選)
(東京賦)
戒出豕之敗御惕飛鳥之跱衡故袛慎乎所常敬備乎
所未防(文選赭白馬賦)
念負重於春冰懷御奔於秋駕(文選王融曲水詩序)
太公曰黃帝云余在民上搖搖恐夕不至朝故金人三
緘其口慎言語也堯居民上振振如臨深淵舜居民上
兢兢如履薄冰禹居民上慄慄如恐不滿湯居民上翼
翼恐不敢息道自微而生禍自微而成慎終與始完如
金城(意林太公金匱)
堯曰余坐華殿之上森然而松生於棟余立櫺扉之内
霏焉而雲生於牖雖面雙闕無異乎崔巍之冠蓬萊雖
背墉郭無異乎廻巒之縈崑崙余安知其所以安(藝文類聚)
(帝王部陶唐氏)
若涉海之無涯懼湮沒於洪流(藝文類聚人部言語賦)
目瞤耳鳴近夫小戒也狐鳴犬嘷家人小祅也猶忌慎
動作封鎮書符以防其禍是故天地示異災變横起則
人主恒恐懼而修政(太平御覽人事部鑒戒下)
冠銘曰居高無忘危在上無忘敬懼則安敬則正(困學紀聞)
(卷二十雜識)
事親如奉神履民如臨深(道德經指歸卷七)
誡始慎終是君子之鹽梅敬初護末是養生之要趣(法苑)
(珠林卷四十六)
廣大
德大則無所不容財多則無所不濟(周易正義豐)
柳木茂盛則多蟬淵深而旁生萑葦言大者之旁無所
不容(鄭氏箋詩小弁)
椒之氣日益遠長似桓叔之德彌廣博(鄭氏箋詩椒聊)
然此蕭是香物之微者天不以其微而不潤也喻四海
諸侯乃國君之賤者王不以其賤而不及也(毛詩正義蓼蕭)
有菀然而茂者彼柳木也此柳由茂故上有鳴蟬其聲
嘒嘒然有漼然而深者彼淵水也此淵由深故傍萑葦
其衆渒淠然柳木茂而多蟬淵水深而生葦是大者之
傍無所不容(毛詩正義小弁)
故其事大配乎天地參乎日月雜於雲霓總要萬物穆
穆純純其莫之能循若天之司莫之能職(大戴禮記哀公問五義)
源泉不竭故天下積也而木不寡短長人得其量故治
而不亂(大戴禮記子張問入官)
川澤納汙山藪藏疾瑾瑜匿瑕國君含垢天之道也(左傳)
(宣公十五年)
河出崑崙虚色白所渠并千七百一川色黃百里一小
山千里一曲一直(爾雅)
維摩經曰以四大海水入一毛孔中不撓魚鼈等而彼
大海本相如故(後漢書西域傳論注)
渾四游而斡五緯天道弘也振河海而載山川地道厚
也一情紀而合流貫人靈茂也(宋書頗延之傳)
如山之大無不有也如谷之虚無不受也(北史魏收傳)
苞物衆者莫大於天地化物多者莫多於日月民之所
急莫急於水火然而天不為一物枉其時明君聖人亦
不為一人枉其法天行其所行而萬物被其利聖人亦
行其所行而百姓被其利(管子白心)
夫山澤廣大則草木易多也壤地肥饒則桑麻易殖也
薦草多衍則六畜易繁也(管子八觀)
天之裁大故能兼覆萬物地之裁大故能兼載萬物人
主之裁大故容物多而衆人得比焉故曰裁大者衆之
所比也(管子形勢解)
天覆而無外也其德無所不在地載而無棄也安固而
不動故莫不生殖聖人法之以覆載萬民故莫不得其
職(管子版法解)
古之善為君者法江海江海無為以成其大窊下以成
其廣故能長久為天下谿谷其德乃足(文子自然)
江之源出於汶山其大如甕口其流可以濫觴順沿而
下控諸羣荆廣袤數千里方舟然後可以濟此無他故
也所受於下流者非一壑也(子華子虎會問)
夫視入以為出庾氏之職業也操贏而制餘商賈子之
所為也中人之家計口然后食閭里之志也乃若天子
者大官也有天下者大器也臨萬品御萬民窮天之産
罄地之毛無有不共無有不備此則古今常尊之埶也
奈何而以閭里之所志商賈子之所為庾氏之職業仰
而議夫堯舜之量哉(子華子晏子問黨)
今指馬之百體而不得馬而馬係於前者立其百體而
謂之馬也是故丘山積卑而為高江河合水而為大大
人合并而為公(莊子則陽)
故海不辭東流大之至也聖人并包天地澤及天下而
不知其誰氏(莊子徐無鬼)
江河不惡小谷之滿己也故能大聖人者事無辭也物
無違也故能為天下器是故江河之水非一源也千鎰
之裘非一狐之白也(墨子親士)
天地不昭昭大水不潦潦大火不燎燎王德不堯堯者
乃千人之長也其直如矢其平如砥不足以覆萬物是
故谿狹者速涸逝淺者速竭磽确者其地不育(墨子親上)
地大則有常祥不庭岐母羣抵天翟不周山大則有虎
豹熊螇蛆水大則有蛟龍黿鼉鱣鮪商書曰五世之廟
可以觀怪萬夫之長可以生謀室中之無澤陂也井中
之無大魚也新林之無長木也凡謀物之成也必由廣
大衆多長久信也(呂氏春秋論大)
兼包萬國一齊殊俗并覆百姓若令一族是非輻輳而
為之轂(淮南子主術訓)
海内其所出故能大輻復其所過故能遠(淮南子說林訓)
夫江河之腐胔不可勝數然祭者汲焉大也一杯酒白
蠅漬其中匹夫弗嘗者小也(淮南子要略訓)
夫浸水之所及也則生其所不及則死故民皆知焉膏
雨之所生也廣莫大焉民之受賜也普矣莫識其由來
者上德不德是以無德(孔叢子雜訓)
日月之明衆下仰之乾坤之廣萬物順之(武侯十六策治人)
山小無獸水淺無魚樹弱無巢(武侯十六策隂察)
夜舉燈燭光曜所及可得度也日照天下遠近廣狹難
得量也浮於淮濟皆知曲折入東海者不曉南北故夫
廣大從横難數極深揭厲難測漢德酆廣日光海外
也(王充論衡須訟篇)
東海廣且深由卑下百川五嶽雖高大不逆垢與塵良
木不十圍洪條無所因長者能博愛天下寄其身(曹子建當)
(欲遊南山行)
五嶽巍峩不以藏疾傷其極天之高滄海滉瀁不以含
垢累其無涯之廣故九德尚寬以得衆宣尼汎愛而與
進(抱朴子外篇博喻)
乾坤陶育而庶物不識其惠者由乎其益無方也大人
神化而羣細不覺其施者由乎治之於未有也故可知
者小也易料者少也(抱朴子外篇博喻)
繁林蘙薈則羽族雲萃玄淵浩汗則鱗羣競赴德盛業
廣則宅心者衆舍瑕錄用即遠懷近集(抱朴子外篇博喻)
陶朱白圭之財不一物者豐也雲夢孟諸所生萬殊者
曠也(抱朴子外篇喻蔽)
深大之淵衆物所歸包裹而藏之無有方外(太玄經第四大觧)
山藪之有草木則毒害者居之川澤之形廣大則能受
於汙濁人君之善御下亦當忍恥病也(前漢書註路温舒傳)
山不厭高海不厭深周公吐哺天下歸心(文選魏武帝短歌行)
行潦暴集江海不以為多鰌鱓並逃九罭不以為虚是
以許由匿堯而深隐唐氏不以衰夷齊恥周而遠餓文
武不以卑(文選王褒四子講德論)
夫幽谷無私有至斯響洪鐘虚受無來不應(文選王屮頭陀寺碑)
(文)
君人者乘南面之位操殺生之柄威如秋霜恩如春養
何求而不得何化而不從人君當以江海為腹山林為
面當使其觀者不知江海何藏山林何有(太平御覽皇王部敘皇王)
(上)
人君以江海為腹山為面如此則下不知其量畏而懷
之(太平御覽人事部腹)
通玄經曰狹者入大而迷近者行遠而惑(道德經四子集觧)
惚恍之羅設而無狀之網施(道德經指歸卷十二)
譬如海水入一微塵是海水中蛟龍魚鼈安常如故亦
無廹迮(海空智藏經捨受品)
猶如大海容納百川无增无減无穢無淨无心揀擇含
容一切金銀珠玉水晶琉璃硨磲碼碯珊瑚琥珀一切
珍寳無不包藏真道大藏亦復如是(大乘妙林經)
譬如大地普能荷負一切草木花果藥樹皆悉平等(波羅)
(蜜多經卷五百六十二)
譬如風界行無邊境(波羅蜜多經卷五百九十七)
又如風界以太虚空為所行境(波羅蜜多經卷五百九十七)
猶如衆龍還雨大海不可别知滴數多少(阿差未菩薩經卷二)
如日所照靡不周遍未曾增減(法華經卷六)
大海之水無滿不滿(法海經尺一)
端尚
戎狄豺狼不可厭也諸夏親暱不可棄也宴安酖毒不
可懷也(左傳閔公元年)
狄人伐衛衛懿公好鶴鶴有乘軒者將戰國人受甲者
皆曰使鶴鶴實有祿位余焉能戰(左傳閔公二年)
無德者寵國之釁也(杜氏觧左傳桓公八年)
諸侯之寳三土地人民政事寳珠玉者殃必及身(孟子盡心)
(下)
楚書曰楚國無以為寳惟善以為寳舅犯曰亡人無以
為寳仁親以為寳(大學)
從善如登從惡如崩(國語周)
圉聞國之寳六而已聖能制議百物以輔相國家則寳
之玉足以庇蔭嘉榖使無水旱之災則寳之龜足以憲
臧不則寳之珠足以禦火災則寳之金足以禦兵亂則
寳之山林藪澤足以僃財用則寳之若夫譁囂之美楚
雖蠻夷不能寳也(國語楚)
賢士邦之寳也美女邦之咎也(越絶内經九術)
國有寳有器有用城郭險阻蓄藏寳也聖智器也珠玉
末用也先王重其寳器而輕其末用(管子樞言)
墨子見染素絲者而嘆曰染於蒼則蒼染於黃則黃所
以入者變其色亦變五入而以為五色矣故染不可不
慎也非獨染絲紗也國亦有染舜染於許由伯陽禹染
於臯陶伯益湯染於伊尹仲虺武王染於太公望周公
旦此四王者所染當故王天下立為天子功名蔽天地
舉天下之仁義顯人必稱此四王者夏桀染於羊辛岐
踵戎殷紂染於崇侯惡來周厲王染於虢公長父榮夷
終幽王染於虢公鼓祭公敦此四王者所染不當故國
殘身死為天下僇舉天下之不義辱人必稱此四王者
(呂氏春秋當染)
窺赤肉而鳥鵲聚貍處堂而衆鼠散衰絰陳而民知喪
竽瑟陳而民知樂湯武修其行而天下從桀紂慢其行
而天下畔豈待其言哉君子審在己者而已矣(呂氏春秋貴當)
五榖養性而棄之於地珠玉無用而寳之於身故舜棄
黃金於嶄嵓之上禹捐珠玉於五湖之淵(陸子術事)
故其可憂者唯中主爾又以練絲染之藍則青染之緇
則黑得善佐則存不得善佐則亡此其不可不憂者耳
(賈子新書連語)
昔者齊桓公好味而易牙烹其首子而餌之虞君好寳
而晉獻以璧馬釣之胡王好音而秦穆公以女樂誘之
是皆以利見制於人也故善建者不拔(淮南子主術訓)
以鑿觀池之力耕則田野必辟矣以積土山之高修隄
防則水用必足矣以食狗馬鴻鴈之費養士則名譽必
榮矣以弋獵博奕之日誦詩讀書聞識必博矣(淮南子泰族訓)
撓枉者過直救文者以質(鹽鐵論救匱)
隋和之名寳也而不能安危存亡故喻德示威惟賢臣
良相不在犬馬珍怪是以聖王以賢為寳不以珠玉為
寳昔晏子修之罇俎之間而折衝乎千里不能者雖隋
和滿篋無益於存亡(鹽鐵論崇禮)
玩好亂目巧聲迷耳賊敗貞良君受其殃(焦氏易林困之賁)
或曰刑名非道邪何自然矣曰何必刑名圍碁擊劍反
自眩形亦皆自然也由其大者作正道由其小者作姦
道(揚子問道篇)
梁惠王與齊威王田於郊威王問曰王亦有寶乎惠王
曰若寡人國小尚有徑寸之珠照車前後各十二乘者
十枚奈何以萬乘之國而無寳乎威王曰寡人以為寳
與王異吾臣有檀子者使守南城則楚人不敢為寇東
取泗上十二諸侯皆來朝吾臣有盼子者使守高唐則
趙人不敢東漁吾吏有黔夫者使守徐州則燕人祭北
門趙人祭西門徙而從者七千餘家吾臣有種首者使
備盜賊則道不拾遺將以照千里豈特十二乘哉梁惠
王慙不懌而去(藝文類聚寶玉部寳)
蘭蕙荃蘅植之近疇此亦寡人之所親賢也藜蓬臭蔚
棄之乎遠疆此亦寡人之所遠佞也(藝文類聚禮部藉田論)
所貴惟賢所寳惟榖(太平御覽百榖部榖)
金一兩生於境内粟十二石死於境外粟十二石生於
境内金一兩死於境外國好生金於境内則金粟兩死
倉府兩虚國弱好生粟於境内則金粟兩生倉府兩實
國強(太平御覽百榖部粟)
今人主不思神芝朱草而患枇杷荔枝之腐亦鄙甚矣
(太平御覽果部荔枝)
臣以為珍竒靡麗之物誠是玩弄之所寳然非經國之
至寳(太平御覽珍寳部寶)
雖金玉滿堂明珠滿室飢不為寳非國之用(太平御覽珍寳部寳)
齊景公謂晏子曰韓人既得寳千乘聚萬駟矣方欲珍
懸黎會金玉其得之耶奚若晏嬰曰臣聞琬琰之外有
鳥焉曰金翅氏謂為羽豪其為鳥也非龍肝不食非鳳
血不飲其食也常飢而不飽其飲也常渴而後充生未
幾何失其天年而死珠玉之珍非乃為君之患也(太平御覽)
(羽族部金翅鳥)
喻林卷六十一
