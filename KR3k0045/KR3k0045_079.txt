喻林卷七十九明徐元太撰
德行門(一)
孝弟
凱風自南吹彼棘心棘心夭夭母氏劬勞(詩國風凱風)
睍(與演同)睆(與莞同)黃鳥載好其音有子七人莫慰母心(詩國)
(風凱風)
爰有寒泉在浚之下有子七人母氏勞苦(詩國風凱風)
常棣之華鄂(五各反)不韡韡(音偉)凡今之人莫如兄弟(詩小雅常)
(棣)
脊(音積)令(音零)在原兄弟急難(叶泥沿反詩小雅常棣)
蓼蓼者莪匪莪伊蒿哀哀父母生我劬勞蓼蓼者莪匪
莪伊蔚哀哀父母生我勞瘁(詩小雅蓼莪)
南山烈烈飄風發發民莫不穀我獨何害(叶音曷)南山
律律飄風弗弗民莫不穀我獨不卒(詩小雅蓼莪)
杕杜君子教人孝友之詩(詩說魏)
陟岵孝子行役思念父母也(毛詩陟岵)
鴇羽刺時也昭公之後大亂五世君子下從征役不得
養其父母而作是詩也(毛詩鴇羽)
常棣燕兄弟也(毛詩常棣)
南陔孝子相戒以養也白華孝子之潔白也(毛詩南陔)
蓼莪刺幽王也民人勞苦孝子不得終養爾(毛詩蓼莪)
鄂足得華之光明則韡韡然盛弟以敬事兄兄以榮覆
弟恩義之顯亦韡韡然(鄭氏箋詩常棣)
有寒泉在浚邑之下以喻七子在母之前寒泉有益於
浚浸潤浚民使得逸樂以興七子無益於母不能事母
使母勞苦乃寒泉之不如(毛詩正義凱風)
言黃鳥有睍睆之容貌則又和好其音聲以興孝子當
和其顔色順其辭令也(毛詩正義凱風)
由華以覆鄂鄂以承華華鄂相承覆故得韡韡然而光
明也華鄂相覆而光明猶兄弟相順而榮顯(毛詩正義常棣)
脊令者水鳥當居於水今乃在於高原之上失其常處
以喻人當居平安之世今在於急難之中亦失其常處
也然脊令既失其常處飛則鳴行則搖不能自舍此則
天之性以喻兄弟既在急難而相救亦不能自舍亦天
之性(毛詩正義常棣)
孝經鉤命決云孝道者萬世之桎鎋
君子將營宫室宗廟為先廏庫為次居室為後凡家造
祭器為先犧賦為次養器為後(禮記曲禮下)
其往也如慕其反也如疑(禮記檀弓上)
孝子如執玉如奉盈洞洞屬屬然如弗勝如將失之嚴
威儼恪非所以事親也(禮記祭義)
創鉅者其日久痛甚者其愈遲(禮記三年問)
未有君而忠臣可知者孝子之謂也未有長而順下可
知者弟弟之謂也未有治而能仕可知者先修之謂也
(大戴禮記曾子立孝)
其譏子道之不盡奈何曰樂正子春之視疾也復加一
飯則脫然俞復損一飯則脫然俞復加一衣則脫然俞
復損一衣則脫然俞止進藥而藥殺是以君子加弑焉
耳(公羊昭公十九年)
祭於室求之於幽祭於堂求之於明祭於祊求之於遠
皆孝子博求之意也(何休解公羊桓公八年)
天子親耕以共粢盛王后親蠶以共祭服國非無良農
工女也以為人之所盡事其祖禰不若以已所自親者
也(穀梁桓公十四年)
今之孝者是謂能養至於犬馬皆能有養不敬何以别
乎(論語為政)
為不順於父母如窮人無所歸(孟子萬章上)
人少則慕父母知好色則慕少艾有妻子則慕妻子仕
則慕君不得於君則熱中大孝終身慕父母(孟子萬章上)
親之過大而不怨是愈疏也親之過小而怨是不可磯
也愈疏不孝也不可磯亦不孝也(孟子告子下)
齊宣王欲短喪公孫丑曰為朞之喪猶愈於已乎孟子
曰是猶或紾其兄之臂子謂之姑徐徐云爾亦教之孝
弟而已矣(孟子盡心上)
昔者明王之以孝治天下也不敢遺小國之臣而況於
公侯伯子男乎故得萬國之懽心以事其先王治國者
不敢侮於鰥寡而況於士民乎故得百姓之懽心以事
其先君治家者不敢失於臣妾而況於妻子乎故得人
之懽心以事其親(孝經)
父子之道天性也君臣之義也父母生之續莫大焉君
親臨之厚莫重焉(孝經)
存器而亡本樂之遁也調器以和聲樂之成也崇養以
傷行孝之累也修已以致禄養之大也(後漢書劉平傳)
夫鐘鼓非樂云之本而器不可去三牲非致孝之主而
養不可廢(後漢書劉趙列傳)
仁以枝葉扶疏為大孝以心體本根為先(後漢書延篤傳)
近取諸身則耳有聽受之用目有察見之明足有致遠
之勞手有飾衞之力功雖顯外本之者心也遠取諸物
則草木之生始於萌芽終於彌蔓枝葉扶疏榮華紛縟
末雖繁蔚致之者根也夫仁人之有孝猶四體之有心
腹枝葉之有根本也(後漢書延篤列傳)
太子建議曰君父各有篤疾有藥一丸可救一人當救
君邪父邪衆人紛紜或父或君時原在坐不與此論太
子諮之於原原勃然對曰父也(魏志邴原傳註)
集苞思蓺黍之勤循陔有採蘭之詠事親之道也(晉書孝友)
(傳)
夫天倫之重共氣分形心睽則葉顇荆枝性合則華承
棣萼(晉書孝友傳)
五子不滿隅一子何滿朝(晏子春秋諫下)
今人饑見長而不敢先食者將有所讓也勞而不敢求
息者將有所代也(荀子性惡篇)
所謂貴德為其近於聖也所謂貴貴為其近於君也所
謂貴老為其近於親也所謂敬長為其近於兄也所謂
慈幼為其近於弟也曾子曰父母生之子弗敢殺父母
置之子弗敢廢父母全之子弗敢闕故舟而不游道而
不徑能全支體以守宗廟可謂孝矣(吕氏春秋孝行)
養有五道修宫室安牀第節飲食養體之道也樹五色
施五采列文章養目之道也正六律和五聲雜八音養
耳之道也熟五穀烹六畜和煎調養口之道也和顏色
說言語敬進退養志之道也此五者代進而厚用之可
謂善養矣(吕氏春秋孝行)
曾子孝於父母昏定晨省調寒溫適輕重勉之於麋粥
之間行之於袵席之上而德美重於後世(陸子愼微)
土者火之子也五行莫貴於土土之於四時無所命者
不與火分功名木名春火名夏金名秋水名冬忠臣之
義孝子之行取之土土者五行最貴者也其義不可以
加矣五聲莫貴於宫五味莫貴於甘五色莫貴於黃此
謂孝者地之義也(春秋繁露五行對)
夫洗爵以盛水升階而進糲禮雖僃然非其貴者也(鹽鐵)
(論孝養)
枯魚銜索幾何不蠧二親之夀忽如過隙草木欲長霜
露不使賢者欲養二親不待(說苑建本)
負重道遠者不擇地而休家貧親老者不擇禄而仕(說苑)
(建本)
樹欲静乎風不定子欲養乎親不待往而不來者年也
不可得再見者親也(說苑敬愼)
康叔封與伯禽見商子曰某某也曰吾二子者朝乎成
王見周公三見而三笞其說何也商子曰二子盍相與
觀乎南山之陽有木焉名曰橋二子者往觀乎南山之
陽見橋竦焉實而仰反以告乎商子商子曰橋者父道
也商子曰二子盍相與觀乎南山之陰有木焉名曰梓
二子者往觀乎南山之陰見梓勃焉實而俯反以告商
子商子曰梓者子道也(說苑建本)
或曰猗頓之富以為孝不亦至乎顏其餒矣曰彼以其
粗顔以其精彼以其回顔以其貞(揚子學行篇)
次四食于劇父母采餕若測曰食劇以若為順禄也(太玄)
(經第六劇)
兄弟相顧當如形之與影聲之與響(顔氏家訓兄弟)
兄弟之際異於他人望深則易怨他親則易弭譬猶居
室一宂則塞之一隙則塗之則無頽毁之慮如雀鼠之
不䘏風雨之不防壁陷楹淪無可救矣僕妾之為雀鼠
妻子之為風雨甚哉(顏氏家訓兄弟)
忠孝者百行之寶歟忠孝不修雖有他善其猶玉屑盈
庫不可琢為珪璋剉絲滿篋不可織為綺綬雖多亦奚
以為也(劉子言苑)
毛詩曰相彼反哺尚在翔禽(李善註文選補亡詩南陔)
有獺有獺在河之涘凌波赴汨噬魴捕鯉嗷嗷林烏受
哺於子養隆敬薄惟禽之似(文選補亾詩)
循彼南陔厥草油油彼居之子色思其柔(文選補亾詩)
循彼南陔言採其蘭眷戀庭闈心不遑安(文選補亾詩)
人性苟有一孝則無所不包猶樹根一植百枝生焉(意林)
(唐子)
曾子曰往而不可還者親也故子欲養而親不待是故
椎牛而葬不如雞豚之逮親存也初吾為吏禄不及釜
尚欣欣而喜者非以為多也樂其逮親也既没之後吾
嘗南遊於楚得尊官焉堂高九尺車嘗百乘然猶北嚮
而泣涕者非為賤也悲不逮吾親也故家貧親老不擇
官而仕(藝文類聚人部孝)
曾子每讀喪禮泣下霑襟常以一夕五起視衣之厚薄
枕之高卑(藝文類聚人部孝)
㳙塵之孝河海之慈(藝文類聚人部孝贊)
九日養親一日餓之寧可言飽多饑少同為孝子穀馬
一日餓之馬肥不損於義無傷非可同之(太平御覽獸部馬五)
古有兄弟意欲分異出見三荆同根接葉連陰歎曰木
猶欣聚況我而殊異哉還為雍和(初學記人部友悌)
夫孝行之本替本而求末者未見得之者也如或得之
君子不貴矣烏者而有返哺況人而無孝心者乎(初學記鳥)
(部烏)
雪山之中有一鸚鵡父母都盲常取好花果先奉父母
爾時有一田主初種穀時而作願言所種之穀要與衆
生而共噉食時鸚鵡子以彼田主先有施心即常於田
採取稻穀以供父母是時田主案行苗稼見諸虫鳥揃
穀穗處瞋恚懊惱便設羅網捕得鸚鵡鸚鵡子言田主
先有好心施物無恡由是之故故我敢來採取稻穀如
何今者而見網捕且田者如母種子如父實語如子田
主如王擁護由已作是語已田主歡喜問鸚鵡言汝取
此穀竟復為誰鸚鵡答言有盲父母願以奉之(雜寶藏經卷一)
廉潔
六二不耕穫不菑畬(易无妄)
子云君子不盡利以遺民詩云彼有遺秉此有不斂穧
伊寡婦之利故君子仕則不稼田則不漁(禮記坊記)
立於惡人之朝與惡人言如以朝衣朝冠坐於塗炭(孟子)
(公孫丑上)
畜馬乘不察於雞豚伐冰之家不畜牛羊百乘之家不
畜聚斂之臣(大學)
此朱公之金有如病不宿誡後復歸勿動(史記越世家)
濯淖汚泥之中蟬蛻於濁穢以浮游塵埃之外不獲世
之滋垢皭然泥而不滓者也(史記屈原傳)
瑾瑜比潔日月争光(史記屈原傳贊)
使馬如羊不以入廏使金如粟不以入懷(後漢書張奐列傳)
遇九臯之介鳥兮怨素意之不逞遊塵外而瞥天兮據
明翳而哀鳴鵰鶚競於貪婪兮我修潔以益榮(後漢書張衡列)
(傳)
歴宰金山家無寶鏤之飾連組珠海室靡璫珥之珍(宋書)
(良吏陸徽傳)
蟬腹龜腸為日已久饑虎能嚇人遽與肉餓麟不噬誰
為落毛(南齊書王僧虔傳)
景公問晏子廉政而長久其行何也晏子對曰其行水
也美哉水乎清清其濁不無雩途其清無不灑除是以
長久也公曰廉政而遫亾其行何也對曰其行石也堅
哉石乎落落視之則堅循之則堅内外皆堅無以為久
是以遫亾也(晏子春秋問下)
惠子相梁莊子往見之或謂惠子曰莊子來欲代子相
於是惠子恐搜於國中三日三夜莊子往見之曰南方
有鳥其名鵷雛子知之乎夫鵷雛發於南海而飛於北
海非梧桐不止非練實不食非醴泉不飲於是鴟得腐
鼠鵷雛過之仰而視之曰嚇今子欲以子之梁國而嚇
我邪(莊子秋水)
楚昭王失國屠羊說走而從於昭王昭王反國將賞從
者及屠羊說屠羊說曰大王失國說失屠羊大王反國
說亦反屠羊臣之爵禄已復矣又何賞之言王曰強之
屠羊說曰大王失國非臣之罪故不敢伏其誅大王反
國非臣之功故不敢當其賞王曰見之屠羊說曰楚國
之法必有重賞大功而後得見今臣之知不足以存國
而勇不足以死寇吳軍入郢說畏難而避寇非故隨大
王也今大王欲廢法毁約而見說此非臣之所以聞天
下也王謂司馬子綦曰屠羊說居處卑賤而陳義甚高
子綦為我延之以三旌之位屠羊說曰夫三旌之位吾
知其貴於屠羊之肆也萬鍾之禄吾知其富於屠羊之
利也然豈可以貪爵禄而使吾君有妄施之名乎說不
敢當願復反吾屠羊之肆遂不受也(莊子讓王)
新浴者振其衣新沐者彈其冠人之情也其誰能以已
之僬僬受人之掝掝者哉(荀子不苟)
石可破也而不可奪堅丹可磨也而不可奪赤堅與赤
性之有也性也者所受於天也非擇取而為之也豪士
之自好者其不可漫以汙也亦猶此也(吕氏春秋誠廉)
孔子辭廩丘終不盜刀鉤許由讓天子終不利封侯(淮南)
(子汜論訓)
公儀休相魯魯君死左右請閉門公儀休曰止池淵吾
不稅蒙山吾不賦苛令吾不布吾已閉心矣何閉於門
哉(說苑政理)
伋聞之妄與不如遺棄物於溝壑伋雖貧也不忍以身
為溝壑是以不敢當也(說苑立節)
初沐者必拭冠新浴者必振衣(說苑談叢)
義士不欺心廉士不妄取以財為草以身為寶(說苑談叢)
次七脂牛正肪(坊)不濯釜而烹則歐(烏后切)歍(塢)之疾至
測曰脂牛歐歍不絜志也(太玄經第四竈)
次四宛雛沈視食苦貞測曰宛雛沈視擇食方也(太玄經第)
(五沈)
言已飲食清潔誠欲使我形貌信而美好中心簡練而
合於道要雖長顑頷饑而不飽亦無所傷病也何者衆
人苟欲飽於財利已獨欲飽於仁義也(王逸註楚辭離騷經)
寧作清水之沉泥不為濁路之飛塵(曹子建九愁賦)
焦螟之卑棲不肯為銜鼠之唳天玄蟬之潔饑不願為
蜣蜋之穢飽是以禦寇不納鄭陽之惠曾參不美晉楚
之寶(抱朴子外篇廣譬)
金鉤桂餌雖珍不能制九淵之沉鱗顯寵豐禄雖貴而
不能致無欲之幽人(抱朴子外篇廣譬)
淳風足以濯百代之穢高操足以激將來之濁何必紆
朱曳紫服冕乘軺被犧牛之文繡吞詹何之香餌朝為
張天之炎熱夕成冰冷之委灰(抱朴子外篇逸民)
鷦明非竹實之潔不食君子非道德之禄不居(揚子法言註問)
(明篇)
孝子養父母常自潔如白華之無點汙也(李善註文選補亾詩白華)
朝飲木蘭之墜露兮夕餐秋菊之落英(楚辭離騷經)
白華玄足在丘之曲堂堂處子無營無欲鮮侔晨葩莫
之點辱(文選補亾詩)
如彼白珪質無塵玷(文選袁宏名臣序贊)
金如粟而弗覩馬如羊而靡入雛雉必懷豚魚不爽由
是傾巢舉落望德如歸(文選沈休文齊昭王碑)
其意常墨墨若冠章甫而坐塗炭也(古文苑失名氏楚相孫叔敖碑)
黃金累千不如一賢人而無廉猶衣服之無殺食味之
無酸醎(意林傅子)
唯夫金貞玉粹者乃能處而不汙其身耳(藝文類聚人部鑒誡誥)
君子懷琬琰不使涅塵淄(藝文類聚樂部論樂詩)
巢父聞由為堯所讓以為汙乃臨池水而洗其耳池主
怒曰何以汙我水(藝文類聚人部隠逸上)
大夫有汙瀦之宫雖有美菜有義之士不食(藝文類聚草部菜蔬)
有餽魚於鄭相者鄭相不受或謂曰子嗜魚何故不受
對曰吾以嗜魚故不受魚受魚失禄無以食魚不受得
禄終身食魚(事文類聚清廉)
利誘人猶飄風之加庶草也惟有直慎者然後不回(太平)
(御覽天部九風)
抱朴子曰玄蟬潔饑不羨蜣蜋穢飽故回之簞瓢有以
輕猗頓之富也(埤雅品物門蛣蜣)
管寧嘗與華子魚少相親友共園中鉏菜見地有片金
揮鉏如故與瓦石無異華捉而擲去(初學記人部賢)
孔君魚為姑臧長清儉逼下有譏之者答曰奮身處脂
膏不能自潤(何氏語林政事)
是人中蓮華世間八法所不染故(瑜伽師地論卷八十二)
莊敬
温温恭人如集于木惴惴(音贅)小心如臨于谷戰戰兢兢
如履薄冰(詩小雅小宛)
濟澤之阿行潦之蘋藻寘諸宗室季蘭尸之敬也(左傳襄公)
(二十八年)
取蘋藻之菜於阿澤之中使服蘭之女而為之主神猶
享之以其敬也(杜氏解左傳襄公二十八年)
樹木以本根為幹有幹故枝葉茂焉牆屋以下土為基
有基乃牆屋成焉人身以禮敬為本必有禮敬身乃得
存(春秋正義成公十三年)
出門如見大賓使民如承大祭(論語顏淵)
敬人者非敬人也自敬也貴人者非貴人也自貴也昔
者吾嘗見天雨金石與血吾嘗見四月十日並出有與
天滑吾嘗見高山之崩深谷之窒大都王宫之破大國
之滅吾嘗見高山之為裂深淵之沙竭貴人之車裂吾
嘗見稠林之無木平原為谿谷君子為御僕吾嘗見江
河乾為坑正冬采榆葉仲夏雨雪霜千乘之君萬乘之
主死而不葬是故君子敬以成其名小人敬以除其刑
(說苑敬慎)
次二目穆穆足肅肅乃貫以棘測曰穆穆肅肅敬出心
也(太玄經第四禮)
驅之於直道之上斂之乎檢括之中懔乎若跟掛於萬
刃慄然有如乘奔以履冰故能多遠悔吝保其貞吉也
(抱朴子外篇崇教)
堅冰之成起於微霜隕隊之咎由於怠嫚(前漢書註韋賢傳)
禮如體無體何得為人無禮何能立德(揚子法言註問道篇)
晉灼曰致冰無不先由微霜致墜無不先由驕慢(李善註文)
(選韋孟諷諫詩)
綰髮綰髮髮亦鬢止日祗日祗敬亦愼止(藝文類聚人部鑒誡詩)
謙退
天道虧盈而益謙地道變盈而流謙鬼神害盈而福謙
人道惡盈而好謙謙尊而光卑而不可踰君子之終也
(易謙)
離利貞亨畜牝牛吉(易離)
飛鳥遺之音不宜上宜下(易小過)
荏(音任)染柔木言緡之絲(叶新夷反)温温恭人維德之基(詩大雅抑)
且夫既登而求降階者知人也(左傳襄公二十四年)
日之謙當鳥故曰明夷于飛明之未融故曰垂其翼(左傳)
(昭公五年)
離之一卦為日為鳥日為高明鳥為微細今日之謙退
不得高明下當微細是日光不足故當鳥也(春秋正義昭公五年)
正考父佐戴武宣三命兹益共故其鼎銘云一命而僂
再命而傴三命而俯循牆而走亦莫余敢侮饘於是鬻
於是以餬余口其共也如是(左傳昭公七年)
君子無所争必也射乎揖讓而升下而飲其争也君子
(論語八佾)
君子知天下之不可上也故下之知衆人之不可先也
故後之温恭愼德使人慕之江海雖左長於百川以其
卑也(孔子家語觀周)
良賈深藏若虚君子盛德容貌若愚(史記老莊傳)
夫有所貴故有降焉夫有所美故有謙焉譬影響之與
形聲相與而立道足者忘貴賤而一賢愚體公者乘理
當而均彼我降挹之義於何而生則謙之為美固不可
以語至足之道涉乎大方之家矣(晉書韓佁傳)
正考父一命而傴再命而僂三命而俯循牆而走孰敢
不軌如而夫者一命而吕鉅再命而於車上儛三命而
名諸父(莊子列禦寇)
行而供翼非漬淖也行而俯項非擊戾也偶視而先俯
非恐懼也(荀子修身篇)
兔罝之容不失其恭(焦氏易林坤之困)
次五地自冲下于川測曰地自冲人之所聖也(太玄經第一少)
上九密雨溟沐潤于枯瀆三日射谷測曰密雨射谷謙
之靜也(太玄經第一少)
次二去彼枯園舍下靈淵測曰舍下靈淵謙道光也(太玄)
(經第五去)
自虚毁者水息淵木消枝山殺瘦澤增肥(太玄經玄文)
人之為德其猶虚器歟器虚則物注滿則止焉故君子
常虚其心志恭其容貌不以逸羣之才加乎衆人之上
視彼猶賢自視猶不足也故人願告之而不&KR0786;(徐幹中論虚道)
用壯處謙壯乃全也用壯處壯則觸藩矣(周易略例卦略)
火炎上而受制於水水趨下而得志於火故君子不欲
多上人(文中子魏相)
通玄經曰見不足故能成其賢奢者不長(道德經四子集解)
閻浮提人不知禮敬耆舊有德以言化之未可得度是
時菩薩自變其身作迦頻闍羅鳥是鳥有二親友一者
大象二者獼猴共在必鉢羅樹下住自相問言我等不
知誰應為大象言我昔見此樹在我腹下今大如是以
此推之我應為長猴言我曾蹲地手挽樹頭以此推之
我應為長鳥言我於必鉢羅林中食此樹果子隨糞出
此樹得生以是推之我應最大象復說言先生宿舊禮
應供養即時大象背負獼猴鳥在猴上周遊而行一切
禽獸見而問之何以如此答曰以此恭敬供養長老禽
獸受化人亦效之(大智度論卷十二)
言其謙下為物所陵賤忍受無慢猶如橋梁也(羅什譯維摩詰)
(經佛道品)
履信
豚魚吉信及豚魚也(易中孚)
風行澤上无所不周其猶信之被物无所不至(周易正義中孚)
苟有明信澗谿沼沚之毛蘋蘩藴藻之菜筐筥錡釜之
器潢汙行潦之水可薦於鬼神可羞於王公而況君子
結二國之信行之以禮風有采蘩采蘋雅有行葦泂酌
昭忠信也(左傳隠公三年)
舍之聞之杖莫如信完守以老楚杖信以待晉不亦可
乎(左傳襄公八年)
若合諸侯之卿以為不信必不捷矣食言者不病(左傳襄公)
(二十七年)
言之不用若食之消散故謂無信為食言(春秋正義襄公二十七年)
人而無信不知其可也大車無輗小車無軏其何以行
之哉(論語為政)
至誠則動金石不誠則鳥獸不可親狎(趙氏註孟子離婁上)
夫貞夫之一則天地可動機心内萌則鷗鳥不下況信
不足焉而祈物之必附猜生於我而望彼之必懷何異
挾水求温抱炭希涼者哉(魏志高柔傳)
曾子之妻之市其子隨之而泣其母曰女還顧反為女
殺彘適市來曾子欲捕彘殺之妻止之曰特與嬰兒戲
耳曾子曰嬰兒非與戲也嬰兒非有知也待父母而學
者也聽父母之教令子欺之是教子欺也父欺子而不
信其母非以成教也遂烹彘(韓非子外儲說左)
魯哀公問於孔子曰吾聞古者有䕫一足其果信有一
足乎孔子對曰不也夔非一足也夔者忿戾惡心人多
不說喜也雖然其所以得免於人害者以其信也人皆
曰獨此一足矣夔非一足也一而足也哀公曰審而是
固足矣(韓非子外儲說左)
吳起示其妻以組曰子為我織組令之如是組已就而
效之其組異善起曰使子為組令之如是而今也異善
何也其妻曰用財若一也加務善之吳起曰非語也使
之衣歸其父往請之吳起曰起家無虚言(韓非子外儲說左)
夫弓矢和調而後求其中焉馬慤原順然後求其良材
焉人必忠信重厚然後求其知能焉今人有不忠信重
厚而多知能如此人者譬猶豺狼與不可以身近也(說苑)
(尊賢)
水倍淵則川竭人倍信則名不達(說苑談叢)
齊攻魯求岑鼎魯君載岑鼎往齊侯不信而反之以為
非也使人告魯君柳下惠以為是因請受之魯君請於
柳下惠柳下惠對曰君之欲以為岑鼎也以免國也臣
亦以有國於此破臣之國以免君之國此臣所難也魯
君乃以眞岑鼎往柳下惠可謂守信矣非獨存已之國
也又存魯君之國信之於人重矣猶輿之輗軏也(新序節士)
陽氣潜萌於黃宫信無不在乎中(太玄經第一中)
測曰拔我輗軏貴以信也(太玄經第一閑)
言已施行常擥木引堅據持根本又貫累香草之實執
持忠信不為華飾之行也(王逸註楚辭離騷經)
水之寒也火之熱也金石之堅剛也此數物未嘗有言
而人莫不知其然者信著乎其體也使吾所行之信若
此數物而誰其疑我哉今不信吾所行而怨人之不信
也猶教人執鬼縳魅而怨人之不得也惑亦甚矣(徐幹中論)
(貴驗)
金玉小信之質大信則除矣故至信辟金(郭子註莊庚桑楚)
信之行於人譬濟之須舟也信之於行猶舟之待檝也
將涉大川非舟何以濟之欲泛方舟非檝何以行之今
人雖欲為善而不知立行猶無舟而濟川也雖欲立行
而不知立信猶無檝而行舟也是適郢者而首冥山背
道愈遠矣(劉子履信)
春之得風風不信則花萼不茂花萼不茂則發生之德
廢夏之得炎炎不信則卉木不長卉木不長則長贏之
德廢秋之得雨雨不信則百穀不實百穀不實則收成
之德廢冬之得寒寒不信則水土不堅水土不堅則安
静之德廢以天地之靈氣候不信四時猶廢而況於人
乎(劉子履信)
猶如海潮終不違時(蘇婆呼童子經卷中)
大海潮水尋以時而來不失常處(法海經尺一)
師子在林中往與一獼猴共為親友獼猴以二子寄於
師子時有鷲鳥饑行求食值師子睡故取猴子而去住
於樹上師子覺已求猴子不得見鷲持在樹上而告鷲
言我受獼猴寄託二子護之不謹今汝得去孤負言信
請從汝索我為獸中之王汝為鳥中之主貴勢同等宜
以相還鷲言汝不知時吾今饑乏何論同異師子知其
叵得自以利爪爴其脅肉以貿猴子(大智度論卷三十三)
喻林卷七十九
