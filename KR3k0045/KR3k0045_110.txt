喻林卷一百十明徐元太撰
性理門(一)
貞一
天地之道貞觀者也日月之道貞明者也天下之動貞
夫一者也(易上繫)
夫衆不能治衆治衆者至寡者也夫動不能制動制天
下之動者貞夫一者也故衆之所以得咸存者主必致
一也動之所以得咸運者原必無二也(周易略例明彖)
自統而尋之物雖衆則知可以執一御也由本以觀之
義雖博則知可以一名舉也故處璇璣以觀大運則天
地之動未足怪也據會要以觀方來則六合輻輳未足
多也(周易略例明彖)
一為太極太極者天地之父母也(三墳山墳)
一大之物目天一塊之物目地一炁之&KR3944;(蔀也)名混沌(乾坤)
(鑿度乾鑿度上)
譬如大海變化億萬蛟魚水一而已我之與物蓊然蔚
然在大化中性一而已(關尹子七釡)
意有變心無變意有覺心無覺惟一我心則意者塵往
來爾事者歘起滅爾吾心有大常者存(關尹子五鑑)
音之數不過五而五音之變不可勝聽也味之和不過
五而五味之化不可勝嘗也色之數不過五而五色之
變不可勝觀也故音者宫立而五音形矣味者甘立而
五味停矣色者白立而五色成矣道者一立而萬物生
矣是故一之理施四海一之解際天地萬物之總皆閱
一孔百事之根皆出一門(淮南子原道訓)
所謂一者無匹合於天下者也卓然獨立塊然獨處上
通九天下貫九野員不中規方不中矩大渾而為一葉
累而無根(淮南子原道訓)
今夫萬物之疏躍枝舉百事之莖葉條㮆(音蘖)皆本於一
根而條循千萬也若此則有所受之矣而非所授者所
授者無受也而無不受也無不受也者譬如周雲之籠
蓯遼巢彭濞而為雨沈溺萬物而不與為濕焉(淮南子俶真訓)
或問鳥有鳳獸有麟鳥獸皆可鳳麟乎曰羣鳥之於鳳
也羣獸之於麟也形性豈羣人之於聖乎(揚子問明篇)
千人聚不以一人為主不亂則散故多賢不可以多君
無賢不可以無君(郭子注莊子人間世)
天能守一覆而不舉地能守一静而能處岳能守一不避
寒暑海能守一流而不還人能守一必持真仙(太平御覽道部)
(養生)
三一者一身之虚宗百神之命根津液之山源魂精之
玉室(太平御覽道部養生)
一者萬物之所導而變化之至要也萬方之準繩而百
變之權量也(道德經指歸卷七)
譬如夜室暉光隨孔而照光雖萬殊而本之者一(无上内秘)
(藏經妙德品)
如世間火貴賤皆同(波羅蜜多經卷五百六十七)
譬如月輪有滿未滿月性無異(波羅蜜多經卷五百六十八)
譬如初月十五日月虧盈有異月性無差(勝天王波羅蜜經)
譬如日輪體無晝夜但出時名晝没時名夜(大方廣佛華嚴經卷)
(二十五)
大海之水惟有一味無若干味無不以鹹為味(法海經尺一)
譬如筭數法筭一乃至算百百算竟還至一(大智度論卷四)
譬如虚空雖徧諸色種種相中而不可說有種種相體
唯一味(佛說佛地經卷五)
譬如大城西門失火從次燒之乃到東門皆冷灰燼計
東門火非是初火也然其燋燃不離本火(修行道地經五隂成敗品)
譬如樹葉春夏則青秋時則黃冬時則白隨時異故樹
葉則異而其始終是一葉也(大方便佛報恩經卷六)
又如乳酪酥醍醐四時差别雖隨時有異而故是一(大方)
(便佛報恩經卷六)
各足
人之有是四端也猶其有四體也(孟子公孫丑上)
夫一人死而天下號者以為損也一人生而四海笑者
以為益也然則號笑非益死損生也是以至道不損至
德不益何哉體足也(晉書皇甫謐傳)
彼正正者不失其性命之情故合者不為駢而枝者不
為跂長者不為有餘短者不為不足是故鳬脛雖短續
之則憂鶴脛雖長斷之則悲駢於拇者决之則泣枝於
手者齕之則啼二者或有餘於數或不足於數其於憂
一也(莊子駢拇)
不㩴所有不強所無譬諸身增則贅而割則虧(太玄經玄瑩)
仁如居宅可以安身義如道路可以安行禮如衣服可
以表儀智如燈燭可以照察信如符契可以致誠(揚子法言)
(註吾子篇)
性之所期貴賤同量理之所極卑高一歸是以准月禀
水不能加凉晞日引火不必增輝(文選陸士衡演連珠)
譬如橋梁隨諸行人或重或輕以是橋梁無有增減衆
生道性亦復如是(海空智藏經哀嘆品)
同然
龍子曰不知足而為屨我知其不為蕢也屨之相似天
下之足同也(孟子告子上)
口之於味有同耆也易牙先得我口之所同耆者也如
使口之於味也其性與人殊若犬馬之與我不同類也
則天下何耆皆從易牙之於味也至於味天下期於易
牙是天下之口相似也惟耳亦然至於聲天下期於師
曠是天下之耳相似也惟目亦然至於子都天下莫不
知其姣也不知子都之姣者無目者也故曰口之於味
也有同耆焉耳之於聲也有同聽焉目之於色也有同
美焉至於心獨無所同然乎心之所同然者何也謂理
也義也聖人先得我心之所同然耳故理義之悦我心
猶芻豢之悦我口(孟子告子上)
傳曰人心不同譬若其面斯盖謂大小窳隆醜美之形
至於鼻目衆竅毛髮之狀未有不然者也情之異者剛
柔舒急倨敬之間至於趨利避害畏死樂生亦復均也
(後漢書霍諝列傳)
道之所載四出拓坦有足者斯踐之矣夫何故平故也
(子華子執中)
惟以我之精合天地萬物之精譬如萬水可合為一水
以我之神合天地萬物之神譬如萬火可合為一火以
我之魄合天地萬物之魄譬如金之為物可合異金而
鎔之為一金以我之魂合天地萬物之魂譬如木之為
物可接異木而生之為一木(關尹子四符)
比於大澤百材皆度觀乎大山木石同壇(莊子則陽)
天之所覆地之所載六合所包陰陽所呴雨露所濡道
德所扶此皆生一父母而閱一和也是故槐榆與橘柚
合而為兄弟有苖與三危通為一家夫目視鴻鵠之飛
耳聽琴瑟之聲而心在鴈門之間一身之中神之分離
剖判六合之内一舉而千萬里是故自其異者視之肝
膽胡越自其同者視之萬物一圈也(淮南子俶真訓)
昔者馮夷得道以潛大川鉗且得道以處崑崙扁鵲以
治病造父以御馬羿以之射倕以之斵所為者各異而
所道者一也夫禀道以通物者無以相非也譬若同陂而
溉田其受水均也今屠牛而烹其肉或以為酸或以為
甘煎熬燎炙齊味萬方其本一牛之體伐楩柟豫章而
剖梨之或為棺槨或為柱梁披斷撥檖所用萬方然一
木之樸也故百家之言指奏相反其合道一體也譬若
絲竹金石之會樂同也其曲家異而不失於體伯樂韓
風秦牙管青所相各異其知馬一也故三皇五帝法籍
殊方其得民心鈞也(淮南子齊俗訓)
酒或厚或泊也非厚與泊殊其釀也麯蘖多少使之然
也是故酒之泊厚同一麯蘖人之善惡共一元氣(王充論衡)
(率性篇)
人心之於是非也如口於味也口者非以己之調膳則
獨美而調人調之則不美也故君子之於道也在彼猶
在己也(徐幹中論覈辨)
人食五味而生食五味而死無有怨而棄之者也心之
於味也亦然(陰符經集註太公)
譬如一路或大或小一切衆生悉於中行無障礙(海空智藏)
(經哀歎品)
譬如閻浮利地上種種好樹若色種種各異葉葉各異
華華各異實實各異種種枝液其影無有異(道行波羅蜜經卷一)
鄙聞海無異鹹湯無異熱(辨正論卷一)
本善
仁人之安宅也義人之正路也曠安宅而弗居舍正路
而不由哀哉(孟子離婁上)
告子曰性猶把柳也義猶桮棬也以人性為仁義猶以
把柳為桮棬孟子曰子能順把柳之性而以為桮棬乎
將戕賊把柳而後以為桮棬也如將戕賊把柳而以為
桮棬則亦將戕賊人以為仁義與(孟子告子上)
告子曰性猶湍水也决諸東方則東流决諸西方則西
流人性之無分於善不善也猶水之無分於東西也孟
子曰水信無分於東西無分於上下乎人性之善也猶
水之就下也人無有不善水無有不下今夫水搏而躍
之可使過顙激而行之可使在山是豈水之性哉其勢
則然也人之可使為不善其性亦猶是也(孟子告子上)
仁人心也義人路也舍其路而不由放其心而不知求
哀哉(孟子告子上)
人化而為善獸化而為惡人而不善者謂之獸(鬻子湯治天下)
石生而堅蘭生而芳少有其質長而愈明(淮南子說林訓)
稷為兒以種樹為戲孔子能行以爼豆為弄石生而堅
蘭生而香禀善氣長大就成故種樹之戲為唐司馬俎
豆之弄為周聖師禀蘭石之性故有堅香之驗(王充論衡本性)
(篇)
七緯順度以光天象五性順理以成人行(劉子思順)
五玉不染而堅寒冰不礲而朗(太平御覽地部冰)
譬如冰寒之堂淳以冰凍而為梁柱牀席屏帷莫非冰
結就此中間云何得火云何得熱(海空智藏經序品)
如魚在水始生之初便習江湖不假教令亦如玉質本
白黛色本青火性本熱水性本冷不關習學理分自然
(海空智藏經序品)
譬如黑雲障於日光日光之光不生不滅不去不來不
有不无(海空智藏經問病品)
譬如真金隨人造作種種瓔珞(海空智藏經持誡品)
譬如甘蔗若人割截若不割截不失甘味(法集經欲一)
譬如清水垢來則濁後時若清唯除垢耳清非外來本
性清故心性本淨客塵故染後時清淨除客塵耳淨非
外來本性淨故(大乘莊嚴經論卷六)
譬如水性體非清濁但由穢不穢故有清濁名若泥滓
濁亂故不澄清雖不澄清而水清性不失(佛性論卷二)
真心
今人乍見孺子將入於井皆有怵惕惻隠之心非所以
内交於孺子之父母也非所以要譽於鄉黨朋友也非
惡其聲而然也(孟子公孫丑上)
一簞食一豆羹得之則生弗得則死嘑爾而與之行道
之人弗受蹴爾而與之乞人不屑也(孟子告子上)
中路嬰兒失其母焉何常聲之有(禮記雜記下)
芥入目也撫捫之從中發非為觀容之也(淮南子繆稱訓解)
譬如犀在園中雖被毒箭猶能顧戀其子(大智度論卷三十一)
無我
凡自有形象者不可以制他物之形象猶若海不能制
山之形象山不能制海之形象遺忘已象者乃能制衆
物之形象也(周易正義繋辭上)
聖人力行猶之發矢因彼而行我不自行聖人堅守猶
之握矢因彼而守我不自守(關尹子一宇)
如桴扣鼓鼓之形者我之有也鼓之聲者我之感也桴
已往矣餘聲尚存終亦不存而已矣(關尹子四符)
我之為我如灰中金而不若礦砂之金破礦得金淘砂
得金揚灰終身無得金者(關尹子六七)
枯龜無我能見大知磁石無我能見大力鐘鼔無我能
見大音舟車無我能見遠行故我一身雖有智有力有
行有音未嘗有我(關尹子六七)
目自觀目無色耳自聽耳無聲舌自嘗舌無味心自揆
心無物衆人逐於外賢人執於内聖人皆偽之(關尹子六七)
譬如火也躁動不停未嘗有我(關尹子六七)
爪髮不痛手足不思亦我也豈可以思痛異之(關尹子六七)
昔者莊周夢為胡蝶栩栩然胡蝶也自喻適志與不知
周也俄然覺則蘧蘧然周也不知周之夢為胡蝶與胡
蝶之夢為周與周與胡蝶則必有分矣此之謂物化(莊子)
(齊物論)
陽子之宋宿於逆旅逆旅人有妾二人其一人美其一
人惡惡者貴而美者賤陽子問其故逆旅小子對曰其
美者自美吾不知其美也其惡者自惡吾不知其惡也
陽子曰弟子記之行賢而去自賢之行安往而不愛哉
(莊子山木)
不得其道若觀儵魚故聖若鏡不將不迎應而不藏故
萬化而無傷(淮南子覽宜訓)
無心玄應唯感之從汎乎若不繋之舟東西之非已也
(郭子註莊子逍遥遊)
物有小大能有少多所大即駢所多即贅駢贅之分物
皆有之若莫之任是都棄萬物之性也(郭子注莊子駢拇)
鑑鏡也鑑物無私故人美之夫鑑者豈知鑑而鑑耶生
而可鑑則人謂之鑑耳(郭子注莊子則陽)
三異同處而二異訟其所取是必於不訟者俱異耳而
獨信其所是非借外而何(郭子注莊子寓言)
絃節有恒清濁之聲難越對物有恒則應化之功不廣
然明鏡無心物來斯照聖人玄同感至皆應是以滯有
之與懷豁道難得而校也(李善注文選陸士衡演連珠)
自井中視星所見不過數星自丘上以望則見始出也
非明益也勢使然也私心井中也公心丘上也(藝文類聚天部)
(星)
水鏡不以妍蚩殊照芝蘭寧為貴賤異芳是以宏道歸
於兼濟至德由乎兩忘(藝文類聚雜文部連珠)
未若兹雪因時興滅元陰凝而不昧其潔太陽曜而不
固其節節豈我名潔豈我貞憑雲升降從風飄零值物
賦象任地頒形素因遇立汚隨染成縱心皓然何慮何
營(初學記天部雪)
棄已任物則莫不理若槖籥有意於為聲也則不足以
共吹者之求也(道德經注)
猶如幻化隨聲而有種種形相種種所造(海空智藏經持誡品)
猶如俱蘭吒華無色無香(大乘大方等日藏經卷一)
譬如虚空火災起時不能焚燒水災起時不為所㵱(大方)
(等大集經卷十二)
如因種有華種中無華因華有果華中無果(大乘顯識經推四)
譬如開於大國城門而以管籥去其關軸内外無礙(法華)
(經卷六)
猶如掃篲淨與不淨悉掃掃篲不以此而有憎愛不羞
不慙亦不愧恥我亦如是心如掃篲(中阿含經卷五)
譬如人種榖溉灌修理地亦不喜(大智度論卷五)
縱任有自由謂之我而外火起滅由薪火不自在火不
自在火無我也外火既無我内火類亦然(僧肇注維摩詰經方便品)
四大既無主身我何由生譬一沙無油聚沙亦然也(僧肇)
(注維摩詰經問疾品)
至虚
若以數數物則不能極其物數猶若以萬而數則不能
苞億以一億而數則不能苞千億萬億遺去數名者則
无所不苞(周易正義繋辭上)
今構羣材以成大厦罔專寢之實積一毫以致合抱無
檀木之體(宋書蠻夷天竺傳)
若影之象形響之應聲也故物至則應過則舍矣(管子心術)
(上)
雲之卷舒禽之飛翔皆在虚空中所以變化不窮聖人
之道則然(關尹子三極)
贍彼闋者虚室生白(莊子人間世)
夫疾風勃木而不能拔毛髮雲臺之高墮者折脊碎腦
而蟁蝱適足以翺翔夫與蚑蟯同乘天機夫受形於一
圈飛輕微細者猶足以脱其命又况未有類也(淮南子俶真訓)
夫載哀者聞歌聲而泣載樂者見哭者而笑哀可樂者
笑可哀者載使然也是故貴虚(淮南子齊俗訓)
方船濟乎江有虚舟從一方來觸而覆之雖有忮心必
無怨色有一人在其中一謂張之一謂歙之再三呼而
不應必以醜聲隨其後響不怒而今怒響虚而今實也
人能虚已以遊於世孰能訾之(淮南子詮言訓)
節欲之本在於反性反性之本在於去載去載則虛虛
則平平者道之素也虛者道之舍也(淮南子詮言訓)
鼻之所以息耳之所以聽終以其無用者為用矣物莫
不因其所有而用其所無以為不信視籟與竿(淮南子說山訓)
弁冕輅輿可服而不可好也大羹之和可食而不可嗜
也朱絃漏越一唱而三嘆可聽而不可快也故無聲者
正其可聽者也其無味者正其足味者也(淮南子泰族訓)
儒墨之師天下之難和者而無心猶能和之况其凡乎
(郭子註莊子知北遊)
絃有常音故曲終則改鏡無畜影故觸形則照是以虚
已應物必究千變之容挾情適事不觀萬殊之妙(文選陸機)
(演連珠)
水性本無泡激流遂聚沫即異成貌狀消散歸虚壑(藝文)
(類聚内典部内典贊)
本出於虚無感激生精神譬如起音者掇絃手動傳宫
商角徵羽口氣呼吸元(西昇經)
意中空虚如木之浮如壤之休(道德經指歸卷九)
和水土燒以成器器中空無故得盛受况聖人心空故
能容物(道德經注疏卷一)
譬如風聲聲響遍徹風質非無執不可得(海空智藏經序品)
譬如箜篌隨風出聲何絃有音何絃無音(海空智藏經持誡品)
譬如天丁力士能摧伏一切魔鬼唯除大風何以故以
無礙故(元陽妙經卷一)
雖惱趣森横寂岸層迥莫不同幻蘂之開落不滅不生
比夢象之妍蚩無染無淨飆谷投嚮則譽毁共銷月池
寖色則物我俱謝(波羅蜜多經卷四百一)
目隣虚之有間投刃曷傷念機關之無主觸舟奚若(波羅)
(蜜多經五百八十九卷序)
如虚空界及如風界俱不可執非圓成實亦無色相而
可筭數(波羅蜜多經卷五百九十七)
如師子王吼於林野人中師子吼於性空(大寶積經卷八十六)
譬如虚空悉能容受一切萬物而是虚空初無增減(大方等大)
(集經卷九)
如風行空無所罣礙(無盡意菩薩經卷十一)
指會成拳故無自性指亦如是故無他性(羅什譯維摩詰經弟子品)
夫有心則有封有封則不普以聖心無心故平等虚空
也(僧肇注維摩詰經佛國品)
貴於萬物而始終不改謂之人而外水善利萬形方圓
隨物汙隆異適而體無定體無定則水無人也外水既
無人内水類可知也(僧肇注維摩詰經方便品)
因物
彼長而我長之非有長於我也猶彼白而我白之從其
白於外也(孟子告子上)
夫金剛水柔性之别也員行方正器之異也故善御性
者不違金木之質善為器者不易方員之用(後漢紀光武五)
若椀若盂若瓶若壺若甕若盎皆能建天地兆龜數蓍
破瓦文石皆能告吉凶(關尹子二柱篇)
東郭子問於莊子曰所謂道惡乎在莊子曰在螻蟻曰
何其下邪曰在稊稗曰何其愈下邪曰在瓦甓曰何其
愈甚邪曰在屎溺東郭子不應莊子曰夫子之問也固
不及質正獲之問於監市履豨也每下愈况(莊子知北遊)
神清意平物乃可正若璽之抑埴正與之正傾與之傾
(淮南子齊俗訓)
夫水一也而隨高下夷險有洄激流止之異似至人之
心因外物難易有動寂進退之容(張湛注列子黃帝)
以一家之平平萬物不若任萬物之自平不應萬物之
自應而欲以其所見應之必不合矣(郭子注莊子列御寇)
夫監市之履豕以知肥瘦者愈履其難肥之處愈知豕
肥之要今問道之所在而每况之下賤則明道之不逃
於物也必矣(郭子注莊子知北遊)
磨石所剴麄細全在人(莊子音義天下)
夫市魁履豕履其股脚豨難肥處故知豕肥耳問道亦
况下賤則知道也(莊子音義知北遊)
性命之道雖係於天然其來也必憑人而御物譬如天
王冕旒而執契必因百官司職以立政(李善註文選劉孝標辨命論)
稊稗瓦甓悉皆至道(道德經注疏卷四)
譬如蓮花從於泥生泥生之生亦不是泥亦不非泥(海空)
(智藏經問病品)
如木寄生隨木而生生非木種(海空智藏經問病品)
向言真道衆生如木中火非一非異非即非離即木有
火而木非火離木無火而火非木木非是火故云非一
火不離木故云非異(大乘妙林經)
非初熖能燋炷亦不離初熖能燋炷非後熖能燋炷亦
不離後熖能燋炷(波羅蜜多經卷三百三十)
譬如水之與波不一不異(仁王護國波羅蜜經)
譬如山間有師子吼瞿枳羅鳥迦陵頻迦孔雀等聲人
聲牛聲驢聲馬聲響隨聲發而是響者實無差别隨
聲發故響則不同(大方等大集經卷十八)
譬如妙頗棃寶隨所處物若黑若白寶色隨物成白成
黑(大乘顯識經推三)
如面之像現之於鏡如印之文顯之於泥(大乘顯識經推三)
又如多指共合成拳離指求拳即無所有(大乘蜜嚴經卷中)
譬如印章以用印泥印不著泥亦不離之如種五榖
苖生莖實不是本種亦不離本(修行道地經五陰成敗品)
譬如乾沙緣手團握緣捉故合緣放故散(三昧法門經卷上)
譬如火隨所燒處為名若離燒處火不可得(大智度論卷三十一)
譬如日出影現於水隨水大小水大則影久水小則速
滅(大智度論卷三十四)
又如火燒草木然少則速滅然多則久住(大智度論卷三十四)
衆生皆以煩惱為病而諸佛即以之為藥如婬女以欲
為患更極其情欲然後悟道毒龍以瞋為患更增其忿
恚然後受化此以欲除欲以瞋除瞋猶良醫以毒除毒
斯佛事之無方也(僧肇注維摩詰經菩薩行品)
探良藥必在險山非華堂之所出集法藥必在險有非
無為之法所出焉(僧肇注維摩詰經菩薩行品)
喻林卷一百十
