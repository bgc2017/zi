喻林卷九十三明徐元太撰
學業門(三)
博古
天在山中大畜君子以多識前言往行以畜其德(易大畜)
聽遠音者聞其疾而不聞其舒望遠者察其貎而不察
其形立乎定哀以指隠桓隠桓之日遠矣(榖梁桓公十四年)
食肉不食馬肝不為不知味言學者無言湯武受命不
為愚(史記儒林傳)
書非史記周圖仲尼不采道非虚無自然嚴平不演海
以受淤歲一蕩清君子博識非禮不視(蜀志秦宓傳)
仲尼嚴平會聚衆書以成春秋指歸之文故海以合流
為大君子以博識為弘(蜀志秦宓傳)
視漢臣之三篋似涉蒙山對梁相之五車若吞雲夢(隋書)
(崔廓隠逸傳)
上學以神聽中學以心聽下學以耳聽以耳聽者學在
皮膚以心聽者學在肌肉以神聽者學在骨髓(文子道德)
天下無粹白狐而有粹白之裘掇之衆白也善學者若
齊王之食雞必食其蹠數千而後足(淮南子說山訓)
昔者蒼頡作書容成造歷胡曹為衣后稷耕稼儀狄作
酒奚仲為車此六人者皆有神明之道聖智之迹故人
作一事而遺後世非能一人而獨兼有之各悉其知貴
其所欲逹遂為天下備今使六子者易事而明弗能見
者何萬物至衆而知不足以奄之周室以後無六子之
賢而皆修其業當世之人無一人之才而知其六賢之
道者何教順施續而知能流通由此觀之學不可已明
矣(淮南子修務訓)
有鳥將來張羅待之得鳥者一目也今為一目之羅無
時得鳥矣道雖要也非博無以通矣博其方約其說(小荀)
(子時事)
道之於心也猶火之於人目也中穽深室幽黑無見及
設盛燭則百物彰矣此則火之耀也非目之光也而目
假之則為明矣天地之道神明之為不可見也學問聖
典心思道術則皆來覩矣此則道之材也非心之明也
而人假之則為己知矣是故索物於夜室者莫良於火
索道於當世者莫良於典典者經也(潛夫論讚學)
人目不見青黃曰盲耳不聞宫商曰聾鼻不知香臭曰
癕癕聾與盲不成人者也人不博覽者不聞古今不見
事類不知然否猶目盲耳聾鼻癕者也(王充論衡別通篇)
人好觀圖畫者圖上所畫古之列人也見列人之面孰
與觀其言行置之空壁形容具存人不激勸者不見言
行也古賢之遺文竹帛之所載粲然豈徒墻壁之畫哉
(王充論衡别通篇)
法令之家不見行事議罪不可審章句之生不覽古今
論事不實(王充論衡别通篇)
耕夫多殖嘉榖謂之上農夫其少者謂之下農夫學士
之才農夫之力一也能多種穀謂之上農能博學問謂
之上儒(王充論衡别通篇)
大川旱不枯者多所疏也潢汙兼日不雨泥輙見者無
所通也是故大川相間小川相屬東流歸海故海大也
海不通於百川安得巨大之名夫人含百家之言猶海
懷百川之流也不謂之大者是謂海小於百川也(王充論衡)
(别通篇)
如皆為用則多者為上少者為下累積千金比於一百
孰為富者(王充論衡自紀篇)
大樂之成非取乎一音嘉膳之和非取乎一味聖人之
德非取乎一道故曰學者所以總羣道也羣道統乎己
心羣言一乎己口唯所用之故出則元亨處則利貞默
則成象語則成文述千載之上若共一時論殊俗之類
若與同室度幽明之故若見其情原治亂之漸若指已
效(徐幹中論治學)
誠須所師必深必博猶涉滄海而摙水造長洲而伐木
獨以力劣為患豈以物少為憂哉(抱朴子内篇袪惑)
古人歎息於才難故謂百世為随踵不以璞非崑山而
棄耀夜之寳不以書不出聖而廢助教之言(抱朴子外篇尚博)
朱綠所以改素絲訓誨所以移蒙蔽披玄雲而揚大明
則萬物無所隠其狀矣舒竹帛而考古今則天地無所
藏其情矣(抱朴子外篇勖學)
涉若涉水獵若獵獸言歴覽之不專精也(前漢書註賈山傳)
三墳五典八索九丘蓋聖人之陳迹耳子何好焉予曰
上紀五帝之盛下述百王之義粲粲如列宿落落如連
珠雖復退居窮處簞食瓢飲未始失其樂矣予可得無
好乎(太平御覽人事部樂)
成少伯工吹竽見安昌侯張子夏鼓琴謂曰音不通千
曲以上不足以為知音(太平御覽樂部竽)
夫觀書者譬猶登東嶽而知邱陵之嵔㠥也浮滄海而
知江河之不廣也見日月而知衆星之照微也仰聖人
而知衆說之少觀也(太平御覽學部教學)
譬如大醫觀諸草木皆入醫方種種方便救治疾病皆
得差愈(无上内秘藏經顯道品)
譬如王守藏者知王帑藏中金銀珠玉瑠璃珍寳有其
多少(那經)(比丘上)
存心
今夫蹶者趨者是氣也而反動其心(孟子公孫丑上)
人有雞犬放則知求之有放心而不知求學問之道無
他求其放心而已矣(孟子告子上)
今有無名之指屈而不信非疾痛害事也如有能信
之者則不遠秦楚之路為指之不若人也指不若人
則知惡之心不若人則不知惡此之謂不知類也(孟子告子)
(上)
饑者甘食渴者甘飲是未得飲食之正也饑渴害之也
豈惟口腹有饑渴之害人心亦皆有害人能無以饑渴
之害為心害則不及人不為憂矣(孟子盡心上)
山徑之蹊間介然用之而成路為間不用則茅塞之矣
今茅塞子之心矣(孟子盡心下)
人知求雞犬莫知求其心者惑也學問所以求之矣(趙氏)
(註孟子告子上)
人之心莫隠乎慈莫便乎恕赤子匍匐使我心惻隠於
慈故也凌波而先濟跋而望乎後之人便於恕故也此
心之弗失焉可以事帝矣可以格天矣可以入道矣(子華)
(子執中)
人中虚圓不徑寸神明舍焉事物交滑如理亂棼如涉
驚浸一則以之怵惕一則以之忌諱一則以之懲創是
則一日之間一時之頃而徑寸之地如炎如冰矣(子華子北)
(宫子仕)
心胸之兩間其容幾何然則歴陸嶔嶇太行鴈門横塞
之靈臺之關勺水之不通而奚以有容嗜欲炎之好憎
冰之炎與冰交戰焉則必兩相傷者矣(子華子執中)
目視雕琢者明愈傷耳聞交響者聰愈傷心思玄妙者
心愈傷(關尹子五鑑)
次二植中樞周無隅測曰植中樞立督慮也(太玄經第一周)
初一藏心於淵美厥靈根測曰藏心於淵神不外也(太玄)
(經第六養)
六根不淨當洗其心心不受垢自無諸穢故心為宰官
統御一切降伏其心猶馭猛虎如有縱怠反傷汝身(虚皇)
(四十九章)
譬如善調馬師随馬𢤱悷即時能伏(大寳積經卷一百一十二)
心如獼猴貪六欲故心如畫師能起種種業因緣故(大寳)
(積經卷一百一十二)
無甘蔗子則無種種石蜜諸味若無菩提心者亦無種
種三寳諸味(大方等大集經卷九)
以是正心能制諸惡如執鉤策邪法不生(大方廣佛華嚴經卷)
(十二)
發寳馬心離𢤱悷不調故發大車心載一切故發大象
心伏諸根故發大山心一切惡風不能動故發小犬心
離瞋恚故(大方廣佛華嚴經卷五十八)
菩提心者則為淨水洗濯一切煩惱垢故菩提心者則
為大風一切世間無障礙故菩提心者則為盛火能燒
一切邪見愛故菩提心者則為淨日普照一切衆生類
故(大方廣佛華嚴經卷五十九)
菩提心者則為利劍斬除一切煩惱惡故菩提心者則
為金搥壊散一切憍慢山故(大方廣佛華嚴經卷五十九)
菩提心者則為釿斧斫伐無知諸苦樹故菩提心者則
為器仗防護一切諸艱難故(大方廣佛華嚴經卷五十九)
菩提心者則為勇健摧滅煩惱諸怨敵故菩提心者則
為善鑷拔出一切煩惱刺故菩提心者則為尊主於餘
一切莫能勝故(大方廣佛華嚴經卷五十九)
菩提心者則為淨燈普照一切諸法界故菩提心者則
為淨眼悉能覩見邪正道故菩提心者則為大道皆令
得入一切智城故(大方廣佛華嚴經卷五十九)
菩提心者則為寳象悉能調伏一切根故菩提心者則
為寳馬遠離諸惡𢤱悷法故(大方廣佛華嚴經卷五十九)
菩提心者則為沃燋消盡一切不善法故菩提心者則
為金剛壊散一切諸惡法故(大方廣佛華嚴經卷五十九)
菩提心者則為如意珠具足一切切德利故菩提心者
則為天德瓶滿足一切所欲樂故菩提心者則為劫初
樹出生一切莊嚴具故菩提心者則為恒娑相衣不受
一切諸塵垢故(大方廣佛華嚴經卷五十九)
譬如飛鳥獼猴不適止一處也心所因不適止一處也
(佛遺目摩尼寳經推六)
人心溢盪猶如風電獼猴擲樹海波潮浪(蘇婆呼童子經卷上)
如蟻守卵如犛牛愛尾如護一子如護一眼如巫師護
身如貧人護寳如海師護舶(解脱道論卷一藁一)
持心當如西方石石在中庭雨墮亦不能壊日炙亦不
能消風吹亦不能起(佛說阿含正行經敬六)
意駚於響難護難禁(法句經心意品)
藏六如龜防意如城慧與魔戰勝則無患(法句經心意品)
諸善中獨有一心最第一人能一其心諸善皆随之譬
如樓陛當有所倚諸為善者皆著一心(那先比丘經卷上)
以能伏心如猫制鼠(禪要呵欲經)
如馬不著轡勒左右噉草不肯進路若著轡勒則噉草
意斷随人意去(大智度論卷六十八)
心之可畏甚於毒蛇惡獸怨賊大火越逸未足喻也
動轉輕躁但觀於蜜不見深坑譬如狂象無鉤猿猴
得樹騰躍踔躑難可禁制當急挫之無令放逸(遺教經論)
(離十二)
勿令放逸入於五欲譬如牧牛之人執杖視之不令縱
逸犯人苖稼(遺教經論離十二)
涵養
宋人有閔其苖之不長而揠之者芒芒然歸謂其人
曰今日病矣予助苖長矣其子趨而往視之苖則槁
矣天下之不助苖長者寡矣以為無益而舍之者不
耘苖者也助之長者揠苖者也非徒無益而又害之
(孟子公孫丑上)
牛山之木嘗美矣以其郊於大國也斧斤伐之可以為
美乎是其日夜之所息雨露之所潤非無萌蘖之生焉
牛羊又從而牧之是以若彼濯濯也人見其濯濯也以
為未嘗有材焉此豈山之性也哉雖存乎人者豈無仁
義之心哉所以放其良心者亦猶斧斤之於木也旦旦
而伐之可以為美乎其日夜之所息平旦之氣其好惡
與人相近也者幾希則其旦晝之所為有梏亡之矣梏
之反覆則其夜氣不足以存夜氣不足以存則其違禽
獸不遠矣人見其禽獸也而以為未嘗有才焉者是豈
人之情也哉故苟得其養無物不長苟失其養無物不
消(孟子告子上)
誠得其養若雨露於草木法度於仁義何有不長也誠
失其養若斧斤牛羊之消草木利欲之消仁義何有不
盡也(趙氏註孟子告子上)
夫火熱而水滅之金剛而火銷之木強而斧伐之水流
而土遏之惟造物者物莫能勝也故中欲不出謂之扃
外邪不入謂之塞中扃外閉何事之不節外閉中扃何
事之不成弗用而後能用之弗為而後能為之(淮南子主術訓)
(下)
次二閑其藏固珍寳測曰閑其藏中心淵也(大玄經第一閑)
風者隂陽亂氣激發而起者也猶人之内氣因喜怒哀
樂激越而發也(太平御覽天部九風)
庾公造伯仁曰君何所欣悦而忽肥庾曰君復何所憂
慘而忽瘠伯仁曰吾無所憂直是清虚日來滓穢日去
(太平御覽人事部肥)
嬰兒之姿貴養厚敦(西昇經)
譬如畫石其文恒在畫水易滅勢不可住瞋恚難除譬
如畫石善根易滅猶如畫水是故此心難得調伏如大
火聚其明久住電光之明其光不停瞋如火聚慈如電
火是故此心難得調伏(元陽妙經卷五)
煩惱之人堅牢難去眞道之心輕浮易去譬如家犬不
畏於人山林野鹿見人怖走瞋恚難去如守家犬慈心
易失猶如野鹿是故此心難可調伏(元陽妙經卷五)
能令衆生善根成熟增長善芽(大方等大集經卷一)
譬如調馬師馬有搪揬者當數數教之久後調好(佛遺日摩)
(尼寳經推六)
猶如鬘師以水灑華使不萎枯潤澤鮮明(長阿含經卷十八)
如良地有娑羅林彼中有守娑羅林人明健不懈諸娑
羅根以時鋤掘平高填下糞沃溉灌不失其時若其邊
有穢惡草生長盡拔棄之若有横曲不調直者盡&KR0008;治
之若有極好中直樹者便擁護養随時鋤掘糞沃溉灌
不失其時如是良地娑羅樹林轉茂盛好(中阿含經卷三十五)
佛呼沙門問之汝處于家將何修為對曰恒彈琴佛言
絃緩何如曰不鳴矣絃急何如曰聲絶矣急緩得中何
如諸音普調佛告沙門學道猶然執心調適道可得矣
(佛說四十二章經尺一)
譬象調正可中王乘(法句經象喻品)
制根從正如馬調御(法句經羅漢品)
猶如榖種子入地即變易随時溉灌萌芽得長(出曜經三愛品)
譬如王有守門者知王有所敬者知王有所不敬者知
有利王者知有不利王者守門者知王所敬者知利王
者便内之知王不敬者知不利王者守門者即不内那
先言人持意亦如是諸善者當内之諸不善者不當内
守意制心譬亦如是(那先比丘經卷上)
知色知相知刮刷知覆瘡知作烟知好道知牛所宜處
知好度濟知安隠處知留乳知養牛主若放牛人知此
十一法能令牛羣蕃息(大智度論卷二)
充才
有荏染然柔忍之木是維可以為弓之幹我乃緡被之
以絲則有絃而成弓可以為弓明矣亦猶温温然寬柔
之人是維可以為德之基我乃教訓之以學則有能而
成德可以為法矣(毛詩正義抑)
孔子曰野哉君子不可以不學見人不可以不飾不飾
無貎無貎不敬不敬無禮無禮不立夫遠而有光者飾
也近而逾明者學也譬之如洿邪水潦灟焉莞蒲生焉
從上觀之誰知其非源泉也(大戴禮記勸學)
子路曰南山有竹不揉且直斬而用之達於犀革以此
言之何學之有子曰栝而羽之鏃而礪之其入之不亦
深乎(孔子家語子路初見)
良玉不琢資質潤美不待刻琢此亡異於達巷黨人不
學而自知也然則常玉不琢不成文章君子不學不成
其德(前漢書董仲舒傳)
龍淵太阿出昆吾之金和氏之璧由井里之田礱之以
砥礪錯之以他山故能致連城之價為命世之寳學亦
人之砥礪也(魏志文帝紀註)
荆山之璞雖美不琢不成其寳顔冉之才雖茂不學不
弘其量(晉書景帝紀)
班爾之妙曲木變容朱藍所染素絲改色(隋書李德林傳)
若使貴遊之輩飾以明經可謂稽山竹箭加之以括羽
(北齊書儒林傳)
和之璧井里之厥也玉人琢之為天子寳(荀子大略)
且天生人也而使其耳可以聞不學其聞不若聾使其
目可以見不學其見不若盲使其口可以言不學其言
不若爽使其心可以知不學其知不若狂故凡學非能
益也達天性也(吕氏春秋尊師)
夫瘠地之民多有心者勞也沃地之民多不才者饒也
由此觀之知人無務不若愚而好學(淮南子修務訓)
弓待檠而後能調劍待砥而後能利玉堅無敵鏤以為
獸首尾成形礛諸之功木直中繩揉以為輪其曲中規
隠括之力唐碧堅忍之類猶可刻鏤揉以成器用又況
心意乎(淮南子修務訓)
劍雖利不厲不斷材雖美不學不高雖有旨酒嘉殽不
嘗不知其旨雖有善道不學不達其功故學然後知不
足教然後知不究(韓詩外傳)
雖有良玉不刻鏤則不成器雖有美質不學則不成(韓詩)
(外傳)
砥所以致於刃學所以盡其才(鹽鐵論殊路)
夫學者崇名立身之本也儀狀齊等而餙貎者好質性
同倫而學問者智(說苑建本)
騏驥雖疾不遇伯樂不致千里干將雖利非人力不能
自斷焉烏號之弓雖良不得排檠不能自任人才雖高
不務學問不能致聖(說苑建本)
學所以益才也礪所以致刃也吾嘗幽處而深思不若
學之速吾嘗跂而望不若登高之博見(說苑建本)
有刀者礲諸有玉者錯諸不礲不錯焉攸用礲而錯諸
質在其中矣(揚子學行)
工欲善其事必先利其器王欲宣其義必先讀其智易
曰君子以多識前言往行以畜其德是以人之有學也
猶物之有治也故夏后之璜楚和之璧雖有美璞卞和
之資不琢不錯不離礫石夫瑚簋之器朝祭之服其始
也乃山野之木蠶繭之絲耳使巧倕加繩墨而制之以
斤斧女工加五色而制之以機杼則皆成宗廟之器黼
黻之章可著於鬼神可御於王公而况君子敦貞之質
察敏之才攝之以良朋教之以明師文之以禮樂導之
以詩書讚之以周易明之以春秋其有濟乎(潛夫論讚學)
骨曰切象曰磋玉曰琢石曰磨切磋琢磨乃成寳器人
之學問知能成就猶骨象玉石切磋琢磨也(王充論衡量知篇)
學猶飾也器不飾則無以為美觀人不學則無以有懿
德有懿德故可以經人倫為美觀故可以供神明故書
曰若作梓材既勤樸斵惟其塗丹雘(徐幹中論治學)
馬雖有逸足而不閑輿則不為良駿人雖有美質而不
習道則不為君子故學者求習道也若有似乎畫采玄
黃之色既著而純皓之體斯亡敝而不渝孰知其素歟
(徐幹中論治學)
南威青琴姣冶之極而必俟盛飾以增麗回賜游夏雖
天才雋朗而實湏墳誥以廣智(抱朴子外篇博喻)
泣血之寳仰礛䃴以摛景沉閭孟勞須楚砥以斂鋒騮
驛待王孫而致遠令質俟隠括而成德(抱朴子外篇博喻)
文梓干雲而不可名臺榭者未加班輸之結構也天然
爽朗而不可謂之君子者不識大倫之臧否也(抱朴子外篇勖)
(學)
雖云色白匪染弗麗雖云味甘匪和弗美故瑶華不琢
則燿夜之景不發丹青不治則純鈞之勁不就火則不
鑽不生不扇不熾水則不决不流不積不深故質雖在
我而成之由彼也(抱朴子外篇勖學)
吳簳質勁非筈羽而不美越劍性利非淬礪而不銛人
性譞惠非積學而不成(劉子崇學)
不登峻岑不知天之高不瞰深谷不知地之厚不遊六
藝不知智之源(劉子崇學)
青出於藍而青於藍染使然也冰生於水而冷於水寒
使然也鏡出於金而明於金瑩使然也戎夷之子生而
同聲長而異語教使然也(劉子崇學)
海蚌未剖則明珠不顯崑竹未斷則鳳音不彰情性未
鍊則神明不發(劉子崇學)
耳形完而聽不聞者聾也目形全而視不見者盲也人
性美而不監道者不學也(劉子崇學)
夫繭繰以為絲織為縑紈繢以黼黻則王侯服之學為
禮儀絲以文藻而世人榮之繭之不繰則素絲蠧於筐
籠人之不學則才智腐於心胸(劉子崇學)
譬諸金木金性苞水木性藏火故鍊金則水出鑽木而
火生人能務學鑽鍊其性則才慧發矣(劉子崇學)
不及盛年講肄道義使明珠加磨瑩之功荆璞發採琢
之榮不亦良可惜乎(補文選戴邈學校疏)
皎皎練練得藍則青得丹則赤得蘖則黃得湼則黑玉
不琢則南山之圓石(意林正部)
水性雖能流不導則不通人性雖能智不教則不逹學
猶植也不學將落(意林成敗志)
象弭飾堂谿之材鷲羽加淇園之竹(文苑英華周宣帝檄一)
明珠不瑩焉發其光寳玉不琢不成璋珪(太平御覽珍寳部珠下)
鐵使平越之工鑄之以為劍而弗加砥礪則以刺不入
擊不斷磨之以礱礪加之以黃砥則刺也無前擊也無
下自是觀之礪之與弗礪其相去遠矣今人皆礪其劒
而弗知礪其身夫學身之砥礪也(太平御覽雜物部礪)
志不務學弗能成才如以盆盎之水求一山之形形不
可得則志由此惑(何氏語林識鑒)
譬如有人遇得寳珠示治寳者言我此寳價直無量然
其形色未甚光鮮汝當為我如法磨瑩但令鮮淨勿懷
形色其治寳者随彼所言依法專心如如磨瑩如是如
是光色漸發乃至究竟映徹表裏既修治已價直無量
(波羅蜜多經卷五百七十五)
譬如芽種皆依地生由勤溉灌令芽生長(蘇婆呼童子經卷上)
求明
誰能革濁清我濯溉誰能昭闇啟我童昩(後漢書傅毅傳)
不知而問堯舜無有而求天府先王之道則堯舜已六
二之博則天府已(荀子大略)
朱儒問徑天高於修人修人不知曰子雖不知猶近之
於我故凡問事必於近者(淮南子說山訓)
通於學者若車軸轉轂之中不運於己與之致千里終
而復始轉無窮之源不通於學者若迷惑告之以東西
南北所居聆聆背而不得不知凡要(淮南子說山訓)
太山之高背而弗見秋毫之末視之可察(淮南子說林訓)
夫指之拘也莫不事申也心之塞也莫知務通也不明
於類也(淮南子泰族訓)
人心必有明焉必有悟焉如火得風而炎熾如水赴下
而流速(徐幹中論治學)
民之初載其矇未知譬如寳在於玄室有所求而不見
白日照焉則羣物斯辯矣學者心之白日也(徐幹中論治學)
苟得其要則八極之外如在指掌百代之遠有若同時
不必在乎庭宇之左右俟乎瞻視之所及然後知之也
(抱朴子外篇對俗)
欲超千里於終朝必假追影之足欲凌洪波而遐濟必
因艘檝之器欲見無外而不下堂必由之乎載籍欲測
淵微而不役神必得之乎明師(抱朴子外篇勖學)
浚井不渫則混濘滋積嘉榖不芸則荑莠彌蔓學而不
思則疑閡實繁講肄不精則長惑喪功(抱朴子外篇博喻)
登玄圃者悟丘阜之卑浮溟海者識池沼之褊披九典
乃覺墻面之篤蔽聞至道乃知拘俗之多迷(抱朴子外篇廣譬)
幼而學者如日出之光老而學者如秉燭夜行猶賢乎
瞑目而無見者也(顔氏家訓務學)
耳之初窒目之始昧必不恡百金遭醫千里人不涉學
猶心之聾盲不知遠祈明師以攻心術性之蔽也(劉子崇學)
夫兩葉掩目則冥默無覩雙珠填耳必寂寞無聞葉作
目蔽珠為耳鯁二關外擁視聽内隔固其宜也(劉子專學)
天以神明光燭幽明照曜四方人以潛心鈎深致遠探
賾索隠(揚子法言註問神篇)
以明照物明盡則照窮而勿照之明猶無得之得無得
而得斯為眞得故勿照之明斯為眞明矣演眞明而廣
照何止鑒窮沙界乎(李善註文選王簡棲頭陁寺碑文)
人皆知滌其器莫知洗其心君子審其宗而後學明其
道而後行(意林物理論)
登山小魯汎海難沂參珉見璧辯礫知璣(藝文類聚内典部内典頌)
若風之吹雲明乎若見蒼天(黃帝素問靈樞經九鍼十二原)
猶如半月漸見光明(元陽妙經卷二)
亦如有人處於闇室執大炬火悉見諸物元陽法炬亦
復如是(元陽妙經卷九)
如於暗室得大明燈普使一切得是光明(三十六部尊經上眞經偈)
猶如明鏡能見色象了了分明種種差别是鏡中象不
可定說是有是無而亦得言鏡中有像一切衆生心鏡
明故見眞道像又如止水無濤波故影現日月星辰飛
鳥日月星辰及以飛鳥悉見水底一切諸物亦見自影
了了分明此水物及所見影俱非眞實不可言有不可
言無一切衆生心水澄清見道身影亦復如是(靈寳秘蜜經)
如燈破闇名之為滅(海空智藏經哀歎品)
又如鑛中金治已轉增明(大寳積經卷二十八)
譬如有鏡塵翳所覆或取塼末及以油灰磨拭令淨(大寳)
(積經卷五十五)
猶如日月雲霧覆蔽猛風卒起吹令四散而此日月忽
然大明(大寳積經卷五十五)
譬如小燈燭光或在壁或在室能滅大黑闇分(大寳積經卷一)
(百十)
譬如千歲冥室未曾見明若然燈時闇寧有念我久住
此不欲去耶(大寳積經卷一百一十二)
譬如有藥名無垢光若復有人用塗其眼眼得清淨一
切暗色不能為障(大方廣佛華嚴經卷二)
譬如日出光之所及衆闇咸除日沒光謝闇便如故(大乘)
(顯識經推三)
譬如熱鐵團熱去鐵無損解脱者亦爾惑盡而清凉(大乘)
(密嚴經卷上)
譬如室内久來有闇若將燈入即便闇滅(蘇婆呼童子經卷下)
問慧者如冥中有燈火(佛說阿含正行經敬六)
譬如人有鏡不明不見形磨去其垢即自見形人已去
貪婬瞋恚愚癡譬如磨鏡(佛說阿含正行經敬六)
譬如日出衆冥皆索(修行道地經菩薩品)
譬如日月以五事覆曀烟雲塵霧羅㬋阿修羅手障則
不能明照人心亦如是為五蓋所覆自不能利亦不能
益人(大智度論卷十七)
治暗光明復有三種一在夜分謂星月等二在晝分謂
日光明三在俱分謂火珠等(瑜伽師地論卷十一)
當知初明治三種暗一者夜暗二者雲暗三者障暗(瑜伽)
(師地論卷十一)
千載闕疑從春冰而俱泮一世顛倒與浮雲而俱開(弘明)
(集卷十)
夫日舒則夜卷月生則隂滅燈之破暗猶慧之銷障(法苑)
(珠林卷三十五)
喻林卷九十三
