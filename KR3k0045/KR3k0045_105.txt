喻林卷一百五明徐元太撰
政治門(十)
更新
蠱元亨利涉大川先甲三日後甲三日(易蠱)
山下有風蠱君子以振民育德(易蠱)
幹父之蠱意承考也(易蠱)
先庚三日後庚三日吉(易㢲)
若顚木之有由蘖(書盤庚上)
今往遷都更求昌盛如顛仆之木有用生蘖哉(孔氏傳書盤庚)
(上)
此都毁壞若枯死之木若棄去毁壞之邑更得昌盛猶
顚仆枯死之木用生蘖哉(尚書正義盤庚上)
人之有疾治之以理則疾去人之有惡化之以道則惡
除(尚書正義康誥)
原田每每舍其舊而新是謀(左傳僖公二十八年)
今有人日攘其隣之雞者或告之曰是非君子之道曰
請損之月攘一雞以待來年然後已如知其非義斯速
已矣何待來年(孟子滕文公下)
及漢興依日月之末光何謹守管籥因民之疾苦秦法
順流與之更始(史記蕭相國世家)
臨淵羡魚不如退而結網今臨政而願治七十餘歲矣
不如退而更化(前漢書董仲舒傳)
琴瑟不調甚者必解而更張之乃可鼓也為政而不行
甚者必變而更化之乃可理也當更張而不更張雖有
良工不能善調也當更化而不更化雖有大賢不能善
治也(前漢書董仲舒傳)
前尹司馬芝舉其綱而太簡次尹劉静綜其目而太蜜
後尹李騰毁常法以收一時之聲蝦立司馬氏之綱統
裁劉氏之綱目以經緯之(魏志傅蝦傳註)
藜蓧糧莠化為善草魑魅魍魎更成虎士(吳志諸葛恪傳)
清直之風既澆糟粃之俗猶在誠宜濯以滄浪之流漉
以吞舟之網(晉書應詹傳)
改前轍者則車不傾革往弊者則政不爽(晉書嵇紹傳)
琴瑟時未調改弦當更張矧乃治天下此要安可忘(宋書)
(樂四志)
匪更惉懘奚取九成(宋書謝莊傳)
譬琴瑟不調必改而更張法度不平亦須蕩而更制(魏書)
(崔玄伯傳)
問道者更正聞道者更容(晏子問上)
龐煖曰王其忘乎昔伊尹醫殷太公醫周武王百里醫
秦申麃醫郢原季醫晉范蠡醫越管仲醫齊而五國霸
其善一也然道不同數卓襄王曰願聞其數煖曰王獨
不聞魏文侯之問扁鵲耶曰子昆弟三人其孰最善為
醫扁鵲曰長兄最善中兄次之扁鵲最為下魏文侯曰
可得聞邪扁鵲曰長兄於病視神未有形而除之故名
不出於家中兄治病其在毫毛故名不出於閭若扁鵲
者鑱血脉投毒藥副肌膚間而名出聞於諸侯魏文侯
曰善使管子行醫術以扁鵲之道曰桓公幾能成其霸
乎凡此者不病病治之無名使之無形至功之成其下
謂之自然故良醫化之拙醫敗之雖幸不死創伸股維
卓襄王曰善寡人雖不能無創孰能加秋毫寡人之上
哉(鶡冠子世賢)
俗苟沴必為治以矯之物苟溢必立制以檢之累於俗
飾於物者不可與為治矣(尹文子大道上)
國亂而治之者非案亂而治之之謂也去亂而被之以
治人汙而修之者非案汙而修之之謂也去汚而易之
以修故去亂而非治亂也去汚而非修汙也(荀子不苟篇)
善毛廧西施之美無益吾面用脂澤粉黛則倍其初言
先王之仁義無益於治明吾法度必吾賞罰者亦國之
脂澤粉黛也(韓非子顯學)
去其瞀而載之木解其劍而帶之笏(淮南子道應訓)
衣弊而革裁法弊而更制(鹽鐵論詔聖)
繼大功之勤養勞勌之民此用麋鬻之時(鹽鐵論復占)
墟弊室舊更為新家(焦氏易林屯之蠱)
雖不當路踰吾舊舍(焦氏易林復之困)
深谷爲陵衰者復興亂傾之國民德安息(焦氏易林明夷之比)
故室舊廬消散无餘不如新創可以樂居(焦氏易林萃之小過)
膏澤沐浴洗去汚辱(焦氏易林漸之噬嗑)
次八駟馬跙(才與切)跙而更其御測曰駟馬跙跙更御乃
良也(太玄經第三更)
鼔瑟者誤於張弦設柱宫商易聲其師知之易其弦而
復移其柱(王充論衡譴告篇)
火焚宿草以殖嘉穀更之道也宜更而不更嘉穀之病
也(太玄經第三更解)
王莽在位如妖氣之在天世祖除之凶惡無餘(李善註文選東)
(京賦)
譬彼針與石效疾而稱良行葦非不厚悠悠何詎央琴
瑟時未調改弦當更張(廣文選何承天正邪篇)
逐下祑於後堂兮迎宓妃於伊雒刜䜛賊於中廇兮選
呂管於榛薄叢林之下無怨士兮江河之畔無隐夫三
苖之徒以放逐兮伊臯之倫以充廬(廣文選劉子政憂苦)
御馬失節其車是碎御天下失節四海失墜桀紂是湯
武之梯秦項是大漢之階(意林周生列子)
夫君政陵遲如乘敝車若能求巧工使葺理之折則接
之緩則揳之可復新矣(意林正論)
久成
日月得天而能久照四時變化而能久成聖人久於其
道而天下化成(易恒)
若今日勤而明日惰昨日是而今日非自旁觀之則有
新有舊言王德行終始皆同不有衰殺從旁觀之每日
益新(尚書正義咸有一德)
視彼鶺鴒之鳥尚則飛則鳴既飛以翼又鳴以口翼也
口也無有止息之時况人之處世其可自舍視此鶺鴒
以為喻節故我王當日此行行視朝之禮又而月此行
行視朔之政與羣臣議政事日有所决月有所行亦如
鶺鴒無肯止息時也(毛詩正義小宛)
王之為政當如昊天之德寒暑有常不為差忒(毛詩正義抑)
農夫既勤耘耨苗稼成熟當本此仁恩愛惜之心以聚
集所收勿令浪為費散聖王勸課行善既畢本此仁恩
和親聚集善道使不廢棄也(禮記正義禮運)
傳曰五年再閏天道乃僃夫以天地之靈猶五載以成
其化况人道哉(後漢書朱浮傳)
天下非一時之用也海内非一旦之功也(後漢書朱浮傳)
天地不能頓為寒暑人主亦不能頓為隆替故寒暑漸
於春秋隆替起於得失(晉書郤詵傳)
地不易其則故萬物生焉主不易其則故百姓安焉(管子)
(形勢解)
天覆萬物制寒暑行日月次星辰天之常也治之以理
終而復始主牧萬民治天下蒞百官主之常也治之以
法終而復始(管子形勢解)
百工之子不學而能者非生巧也言有常事也今也國
無常道官無常法是以國家日繆(慎子威德)
上九星如歲如復繼之初測曰星如歲如終始養也(太玄)
(經第六養)
人賴其利百年而崩人畏其神百年而亡人用其教百
年而移(初學記帝王部總叙帝王)
視效
若有疾惟民其畢棄咎若保赤子惟民其康又(書康誥)
一人有事於四方若卜筮罔不是孚(書君奭)
爾惟風下民惟草(書君陳)
化惡爲善如欲去疾治之以理則惟民其盡棄惡修善
(孔氏傳書康誥)
民從上教而變猶草應風而偃不可不愼(孔氏傳書君陳)
水之性可停可行亦言姪娣之善惡在文姜也(鄭氏箋詩敝笱)
如雨言無常天下之則下天不下則止以言姪娣之善
惡亦文姜所使止(鄭氏箋詩敝笱)
文王為政先以心研精合於禮義然後施之萬民視而
觀之其好而樂之如覩金玉然(鄭氏箋詩棫樸)
佼佼然飛而往來者桑扈之鳥也有鶯然其羽之文章
故人皆觀視而念愛之以興動而升降者王與羣臣也
當有威儀禮法則天下亦觀視而樂仰之(毛詩正義桑扈)
泉水有芹而人得采焉王者有道而諸侯法焉(毛詩正義采菽)
有人鼓擊其鐘於宫内其聲必聞於外擊鐘而欲外之
不聞不可得也以興王既廢黜其后於宫内其化必流
於天下廢后而使天下之不傚王亦不可得也(毛詩正義白華)
墟墓之間未施哀於民而民哀社稷宗廟之中未施敬
於民而民敬(禮記檀弓下)
子云上酌民言則下天上施上不酌民言則犯也下不
天上施則亂也(禮記坊記)
堂上觀乎室堂下觀乎上(禮記坊記)
孔子射於矍相之圃蓋觀者如堵牆(禮記射義)
我以惡人爲君亦使我惡如大鳥姜姜於上小鳥賁賁
於下(鄭氏註禮表記)
善冶之家其子弟見其父兄世業鋾鑄金鐵使之柔合
以補治破噐皆合全好故此子弟仍能學爲袍裘補續
獸皮片片相合以至完全也善爲弓之家使幹角撓屈
調和成其弓故其子弟亦覩其父兄世業仍學取楊柳
和軟撓之成箕也(禮記正義學記)
夫君也者民之川澤也行而從之美惡皆君之由民何
能爲焉(國語魯)
一人善射百夫决拾(國語吳)
莫敖子華對威王曰昔者先君靈王好小腰楚士約食
馮而能立式而能起食之可欲忍而不入死之可惡然
而不避華聞之其君好發者其臣决拾君王直不好若
君王誠好賢此五臣者皆可得而致之(戰國策楚威王)
雅頌之音理而民正嘄噭之聲興而士奮鄭衞之曲動
而心淫(史記樂書)
雙劍之節崇而飛白之俗成挾琴之容飾而赴曲之和
作(晉書禮上)
辰極既廻衆星斯仰本源既運枝泒自遷(晉書桓温傳)
衆之從上猶水之居噐也故兆庶之情信於所習(晉書裴秀)
(傳)
御民之轡在上之所貴道民之門在上之所先召民之
路在上之所好惡故君求之則臣得之君嗜之則臣食
之君好之則臣服之君惡之則臣匿之(管子牧民)
主好本則民好墾草菜主好貨則人賈市主好宫室則
工匠巧主好文采則女工靡夫楚王好細腰而美人省
食吳王好劍而國士輕死死與不食者天下之所共惡
也然而為之者何也從主之所欲也而况愉樂音聲之
化乎(管子七臣七主)
桓公曰弓弩多匡䡔(音啓)者而重籍於民奉繕工而使弓
弩多匡䡔者其故何也管子對曰鵝鶩之舍近鵾雞鵠
䳈(音保)之通遠鵠鵾之所在君請式璧而聘之桓公曰諾
行事期年而上無闕者前無趨人三月解&KR0146;弓弩無匡
䡔者召管子而問曰此何故也管子對曰鵠鵾之所在
君式璧而聘之菹澤之民聞之越平而射遠非十鈞之
弩不能中鵾雞鵠䳈彼十鈞之弩不得&KR0034;擏不能自正
故三月解&KR0146;而弓弩無匡䡔者此何故也以其家習其
所也(管子輕重甲)
鴻鵠鏘鏘唯民歌之濟濟多士殷民化之(管子形勢)
政煩苛則人姦偽政省一則人醇樸夫人俗隨國政之
方圓猶蠖屈之於葉也食黃則身黃食蒼則身蒼(亢倉子政)
(道)
昔齊桓好衣紫闔境不鬻異采楚莊愛細腰一國皆有
饑色上之所以率下乃治亂之所由也(尹文子大道上)
合符節别契劵者所以為信也上好權謀則臣下百吏
誕詐之人乘是而後欺探籌投鈎者所以為公也上好
曲私則臣下百吏乘是而後偏衡石稱權者所以為平
也上好傾覆則臣下百吏乘是而後險斗斛敦槩者所
以為嘖也上好貪利則臣下百吏乘是而後鄙(荀子君道)
君者儀也儀正而景正君者槃也槃圓而水圓君者盂
也盂方而水方君射則臣决楚莊王好細腰故朝有餓
人(荀子君道)
主者民之唱也上者下之儀也彼將聽唱而應視儀而
動唱嘿則民無應也儀隱則下無動也不應不動則上
下無以相有也(荀子正論)
趙王好勇而民多輕死楚靈王好細腰而國中多餓人
齊桓公妬而好内故豎刁自宫以治内桓公好味易牙
蒸其首子而進之燕子噲好賢故子之明不受國故君
見惡則羣臣匿端君見好則羣臣誣能人主欲見則羣
臣之情態得其資矣(韓非子二柄)
廣廷嚴居衆人之所肅也宴室獨處曾史之所慢也觀
人之所肅非得情也且君上者臣下之所為飾也好惡
在所見臣下之飾姦物以愚其君必也(韓非子難三)
為人君者猶盂也民猶水也盂方水方盂圜水圜(韓非子外)
(儲說左上)
叔向御坐平公請事公腓痛足痺轉筯而不敢壊坐晉
國聞之皆曰叔向賢者平公禮之轉筯而不敢壊坐晉
國之辭仕託慕叔向者國之錘矣(韓非子外儲說左上)
齊王好紫衣齊人皆好也齊國五素不得一紫齊王患
紫䝿傅說王曰詩云不躬不親庶民不信今王欲民無
衣紫者王以自解紫衣而朝羣臣有紫衣進者曰益遠
寡人惡臭是日也郎中莫紫衣是月也國中莫紫衣是
歲也境内莫紫衣(韓非子外儲說左上)
上好道下好德上好武下好力聖人原小知大察内知
外(河上公註老子鑒遠)
為人君者其出令也其如聲士民學之其如響曲折而
從君其如景矣(賈子大政上)
人主之居也如日月之明也天下之所同側目而視傾
耳而聽延頸舉踵而望也(淮南子主術訓)
上求材臣殘木上求魚臣乾谷上求楫而下致船上言
若絲下言若綸(淮南子說山訓)
夫刻肌膚鑱皮革被創流血至難也然越為之以求榮
也聖王在上明好惡以示之經誹譽以導之親賢而進
之賤不肖而退之無被創流血之苦而有高士尊顯之
名民孰不從(淮南子泰族訓)
夫上之化下猶風靡草東風則草靡而西西風則草靡
而東在風所由而草為之靡是故人君之動不可不慎
也(說苑君道)
臣聞之君好之則臣服之君嗜之則臣食之夫尺蠖食
黃則其身黃食蒼則其身蒼君其猶有諂人言乎(說苑君道)
君使服之於内而禁之於外猶懸牛首於門而求買馬
肉也公胡不使内勿服則外莫敢為也(說苑政理)
明主有擊壤之歌則大臣有輿人之誦上有畫一之諺
則下有五袴之謠此表樹而影必從者也楚人有言曰
大臣無貂裘則有司寒大臣無甘饌則有司瘠大臣無
私門則有司廉(天禄閣外史黜陟)
言叩擊五音各以其聲感而相應也以言君求仁則仁
至修正而下直也(王逸註楚辭七諫)
衝飆謐氣則轉蓬山峙修綱既舒則萬目齊理故未有
上好謙而下慢主賤寶而俗貧(抱朴子外篇廣譬)
上之所多者下不能安其少也(郭子註莊胠篋)
君以民為體民以君為心心好之身必安之君好之民
必從之未見心好而身不從君欲而民不隨也(劉子從化)
人之從君如草之從風水之從器故君之德風之與器
也人之情草之與水也草之戴風風鶩東則東靡風鶩
西則西靡是隨風之東西也水之在器器方則水方器
圓則水圓是隨器之方圓也下之事上從其所行猶影
之隨形響之應聲言不虛也(劉子從化)
昔齊桓公好衣紫闔境盡被異綵晉文公不好服羔裘
羣臣皆衣䍧羊魯哀公好儒服舉國皆着儒衣趙武靈
王好鵕&KR0008;國人咸冠鵕冠紫非正色䍧非美毳儒非俗
服鵕非冠飾而競之者隨君所好也(劉子從化)
靁霆始發草木舒榮則蟄蟲處巖崖者莫不傾聽而起
(前漢書註禮樂志)
物無常性惟化所珍故水本驚蕩風静則安屋本貞堅
風來則傾亦由貞專之女值淫奔之俗或有桑中之心
凶虐之人被淳風之化當挾賢士之義(李善註文選陸士衡演連珠)
夫馬者王良御之則和馴端正致遠道矣僕人御之則
遲奔毁車矣民者譬之馬也堯舜御之則天下端正桀
紂御之則天下奔於歴山(太平御覽工藝部御)
治效
上九何天之衢亨象曰何天之衢道大行也(易大畜)
六五貞吉升階(易升)
上六井收勿幕有孚元吉(易井)
凡物可收成者則謂之收如五穀之有收也上六處井
之極水已出井井功大成者也故曰井收(周易正義井)
天下惡草煥然咸飾若草木同華(孔氏傳書湯誥)
周道如砥(音紙)其直如矢(詩小雅大東)
翩彼飛鴞(音梟)集于泮林食我桑黮(音甚)懷我好音(詩頌泮水)
桃夭后妃之所致也不妬忌則男女以正婚姻以時國
無鰥民也(毛詩桃夭)
兔罝后妃之化也關雎之化行則莫不好德賢人衆多
也(毛詩兔罝)
騶虞鵲巢之應也鵲巢之化行人倫既正朝廷既治天
下純被文王之化則庶類蕃殖蒐田以時仁如騶虞則
王道成也(毛詩騶虞)
既醉太平也醉酒飽德人有士君子之行焉(毛詩既醉)
四體既正膚革充盈人之肥也父子篤兄弟睦夫婦和
家之肥也大臣法小臣廉官職相序君臣相正國之肥
也天子以德為車以樂為御諸侯以禮相與大夫以法
相序士以信相考百姓以睦相守天下之肥也(禮記禮運)
聖帝流德天下震懾諸侯賓服連四海之外以為帶安
於覆盂動猶運之掌(前漢書東方朔傳)
金石不足以銘高八音不足以贊美(晉書齊王冏傳)
皇風載韙時聖道醇舉實為秋摛藻為春(晉書潘岳傳)
雕顏卉服之鄉龍荒朔漠之長莫不廻首朝陽沐浴玄
澤(宋書武帝中本紀)
德漏下泉功昭上象(南齊書海陵王本紀)
文教與鵬翼齊舉武功與日車並運(梁書武帝上紀)
野蠶自績何謝歐絲閑田生稻寧殊雨粟(梁書元帝紀)
莫不浸仁沐義照景飲醴(梁書江淹傳)
配天之業光辰象而利貞格地之功侔川岳而長遠(陳書)
(宣帝紀)
今聖化淳洽穆如韶夏食椹懷音梟獍猶變(魏書竇瑗良吏傳)
其他碌碌咸知款貢豈牛馬内向東風入律者也(魏書高句)
(麗史臣傳)
威德所被飇飛霧襲(北史王憲曾孫王晞傳)
太平之時無瘖龐跛𦕈尫蹇侏儒折短父不哭子兄不
哭弟道無襁負之遺育然各以其序終者賢醫之用也
故安止平正除疾之道無他焉用賢而已矣(韓詩外傳卷三)
龍遊鳳舞歲樂民喜(焦氏易林解之革)
種一得十日益有息仁政獲民四國親睦(焦氏易林萃之姤)
被珠銜玉沐浴仁德(焦氏易林未濟之離)
次六昆于井市文車同軌測曰昆于井市同一倫也(太玄)
(經第四昆)
徽纏縈而靡係鞭朴棄而無加(蔡中郎集太傅胡公碑)
使附德者若潛萌之悅甘雨見歸者猶行潦之赴大川
黎民安之若綠葉之綴脩柯左衽仰之若衆星之繫北
辰(抱朴子外篇君道)
員首遽善猶氤氲之順勁風要荒承指若響亮之和絶
音(抱朴子外篇君道)
恩德比之於水近者游其原遠者浮其末也(前漢書註司馬相如)
(傳)
却走馬以糞車何惜騕褭與飛兔(文選東京賦)
聲與風翔澤從雲遊(文選東京賦)
於是百姓滌瑕盪穢而鏡至清(文選東都賦註)
南箕之風不能暢其化離畢之雲無以豐其澤(文選張恊七命)
庶士傾風萬流仰鏡(文選顏延之釋奠詩)
遠無不肅邇無不懷如風之偃如樂之諧(文選王儉禇淵碑文)
位以龍飛文以虎變玄澤旁流仁風潛扇區内宅心方
隅回面(文選應禎詩)
惠露霑吳仁風扇越(文選沈約安陸王碑文)
鴻鈞之世何物不樂飛鳥翕翼泉魚奮躍(文選王褒四子講德論)
邇陿遊原遐闊泳沬(文選司馬長卿封禪文)
厥被風濡化者京師沈潛甸内帀洽侯衞厲揭要荒濯
沐(文選揚子雲劇秦美新)
靈輝朝覯稱物納照時風夕灑程形賦音是以至道之
行萬類取足於世大化既洽百姓無匱於心(文選陸機演連珠)
九夷之從王化猶洪聲之收清響黎苗之樂函夏若遊
形之招惠景(補文選夏侯湛抵疑)
蜂蠆止毒熊羆輟猛(廣文選束廣微玄居釋)
善為治者士實於朝野牛馬實於陸鳥獸實於林(意林晁錯)
(新書)
山神曰螭物精曰魅土精曰羵水精曰罔象木精曰畢
方火精曰遊光金精曰清明天下有道則衆精潛藏(意林)
(正部)
至德之明日月若連璧(藝文類聚天部日)
共瀛海而恒流並嵩華而莫朽(藝文類聚帝王部陳宣帝哀策)
甘露降耆老得敬則松栢受之尊賢容衆則竹葦受之
甘露者仁澤也其凝如脂其美如飴(事文類聚霜晉中興書)
丹丘千年一燒黃河千年一清皆至聖之君以為瑞(事文)
(類聚河王子年拾遺記)
八風並唱未足頌其英聲六樂俱陳無以歌其神武(文苑)
(英華庾信賀捷一表)
六代之舞陳於惣章九州之音(一作歌)登於司樂虞䕫拊
石晉曠調鐘未足頌此英華(一作聲)無以宣其盛德者也
(文苑英華徐陵遷譴上書)
仁澤之所灑沾惠風之所偃靡威武之所騰驤刑政之
所宣暢浩浩乎其不可涯涘(文苑英華移文移虜淮陽太守文)
爰自開闢不羈不絆周公攝祚白雉是獻(初學記州郡部嶺南道)
至治
大和之國無待於意而為醫大和之俗無待於養而為
藥不以物滑和不以欲亂情(子華子北宫意問)
彼其視鳳凰麒麟也豢牢之養爾彼其視醴液甘露也
甽澮之寫爾彼其視芝房竹實凡草木之異者畦圃之
毓爾彼其視玉石瓌怪凡種種之族者篋襲之藏爾(子華)
(子北宫意問)
德之盛山無徑迹澤無橋梁不相往來舟車不通何者
其民猶赤子也(鶡冠子備知)
至德之世不尚賢不使能上如標枝民如野鹿(莊子天地)
呴嫗覆育萬物羣生潤於草木浸於金石禽獸碩大毫
毛潤澤羽翼奮也角觡生也獸胎不贕鳥卵不&KR1409;父無
喪子之憂兄無哭弟之哀童子不孤婦人不孀虹蜺不
出賊星不行含德之所致也(淮南子原道訓)
當此之時禽獸蝮蛇無不匿其爪牙藏其螫毒無有攫
噬之心(淮南子覽冥訓)
臥倨倨興眄眄一自以為馬一自以為牛其行蹎蹎其
視瞑瞑侗然皆得其和莫知所由生浮游不知所求魍
魎不知所往(淮南子覽冥訓)
虎狼不妄噬鷙鳥不妄摶鳳凰翔於庭麒麟遊於郊青
龍進駕飛黃伏皂諸北儋耳之國莫不獻其貢職(淮南子覽)
(冥訓)
鳳麟至蓍龜兆甘露下竹實滿流黃出而朱草生(淮南子本)
(經訓)
虎豹可尾虺蛇可蹍而不知其所由然(淮南子本經訓)
明德比於馨香甘實故臭而含之(李善註文選揚子雲劇秦美新)
太平之世則風不鳴條開甲散萌而已雨不破塊潤葉
津莖而已雷不驚人號令啟發而已電不眩目宣示光
耀而已霧不塞望浸淫被泊而已雪不封條凌殄毒害
而已雲則五色而為慶三色而成矞露則結味而成甘
結潤而成膏此聖人之在上則陰陽和風雨峕也(西京雜記)
舜南面而治天下天下太平燭於玉燭息於水風食於
膏火飲於醴泉舜之行其猶河海乎千仞之溪亦滿焉
由此觀之禹湯之功不足言也(太平御覽皇王部帝舜有虞氏)
傳曰虞氏之恩被於動植故鳥鵲之巢可俯而窺(埤雅卉物)
(門&KR1534;)
無聲而萬物駭無音而萬物唱(道德經指歸卷七)
滅其文章平其險阻折關破鍵使姦自止壊城散獄使
民自守(道德經指歸卷上)
水草為稸積裘褐為盛服巨木為廊廟巖宂為室宅主
如天地民如草木被道合德恬淡無欲(道德經指歸卷七)
主如天地民如嬰兒飲主之德合主之和(道德經指歸卷八)
天下惘惘味味喁喁不知若鷇無為若雛(道德經指歸卷八)
民(闕)鷇主如赤子智偽無因而生巧故無由而起(道德)
(經指歸卷十)
喻林卷一百五
