喻林卷二明徐元太撰
造化門(二)
不奪
金水之明内鑒火日之光外輝剛施柔受陽勝陰伏(晉書)
(紀瞻傳)
水火不相入天之制也(鶡冠子天則)
不害其方者反而對各當其所若左右不離(公孫龍子通變論註)
青者木之色其方在東白者金之色其方在西東西相
反而相對也東自極於東西自極於西故曰不相隣也
東西未始不相接而相接不相害故曰相隣不害其方
也(公孫龍子通變論註)
規生矩殺衡長權藏繩居中央為四時根(淮南子天文訓)
孟春始&KR1151;孟秋始縮仲春始出仲秋始内季春大出季
秋大内孟夏始緩孟冬始急仲夏至修仲冬至短季夏
德畢季冬刑畢(淮南子時則訓)
天為繩地為凖春為規夏為衡秋為矩冬為權繩者所
以繩萬物也凖者所以凖萬物也規者所以員萬物也
衡者所以平萬物也矩者所以方萬物也權者所以權
萬物也(淮南子時則訓)
夫寒之與煖相反大寒地坼水凝火弗為衰其暑大熱
鑠石流金火弗為益其烈寒暑之變無損益於已質有
之也(淮南子詮言訓)
陰陽不能且冬且夏月不知晝日不知夜(淮南子說山訓)
冬有雷電夏有霜雪然而寒暑之勢不易小變不足以
妨大節(淮南子說林訓)
雷震乎天風薄乎山雲徂乎方雨流乎淵其事矣乎(楊子)
(寡見)
天道成規地道成矩規動周營矩靜安物(太玄經玄圖)
是故地坎而天嚴月遄而日湛五行迭王四時不俱壯
日以昱乎晝月以昱乎夜昴則登乎冬火則發乎夏(太玄)
(經太玄告)
至大有所不能變極細有所不能奪故冰霜肅殺不能
凋菽麥之茂熾暑鬱隆不能消雲山之凍飈風蕩海不
能使潜泉揚波春澤榮物不能使枯卉發花(抱朴子外篇博喻)
去濕就燥火之勢也違高從下水之性也(劉子思順)
四運雖鱗次理化各有凖(文選殷仲文九井作詩)
水可乾而不可奪濕火可滅而不可奪熱金可柔而不
可奪重石可破而不可奪堅(意林任子)
男女總名為人天地所以無總名何天圓地方不相類
也天左旋地右周猶君臣陰陽相對向也(爇文類聚天部上天)
夫水决之則流壅之則腐火奮之則燥停之則明(金庭無為)
(妙經)
如水能漬火能燒各自有力(大智度論卷二十四)
如火以燒為力水以潤為力(大智度論三十三)
不變
天不變其常地不易其則春秋冬夏不更其節(管子形勢)
天不能以早為晚地不能以高為下人不能以男為女(鶡冠子兵政)
鵾化為鵬一物化為一物如右移於左終是何者之右(公孫龍子通變論註)
五行之物可變改者唯土也埏以為馬變以為人是謂
未入陶竈更火者也如使成器入竈更火牢堅不可復
變(王充論衡無形篇)
水性宜冷而有華陽溫泉猶曰水冷冷者多也火性宜
熱而有蕭丘寒炎猶曰火熱熱者多也迅風揚波高下
相臨山隆谷窪差以尋常較而望之猶曰水平舉大體
也故世之論事皆取其多者以為之節(劉子從化)
荆者非無東西也而謂之南其南者多也(文選魏都賦註)
夫春生秋殺天道之常春一物枯卽為灾秋一物華則
為異(補文選張敏駁報仇議)
盛夏之時當風而立隆冬之月嚮日而坐其夏欲得寒
冬欲溫也或當風鼔翣向日燃爐然而天終不為冬夏
易氣者寒暑有節不為人變改(太平御覽時序部夏中)
不竭
渤海之東不知幾億萬里有大壑焉實惟無底之谷其
下無底名曰歸墟八紘九野之水天漢之流莫不注之
而無增無減焉(列子湯問)
諄芒將東之大壑適遇苑風於東海之濱苑風曰子將
奚之曰將之大壑曰奚為焉曰夫大壑之為物也注焉
而不滿酌焉而不竭吾將游焉(莊子天地)
風之過河也有損焉日之過河也有損焉請只風與日
相與守河而河以為未始其攖也恃源而往者也(莊子徐無)
(鬼)
指窮於為薪火傳也不知其盡也(莊子養生主)
明晦相推而日月逾邁歲歲相盪而天地彌陶(太玄經太玄告)
夫盡於一形者皆隨代謝而遷革矣故生者必終而生
生物者無變化也(張湛註列子天瑞)
如大海水還復周流無盡時(三十六部尊經黃林經)
又如空中種種色相現生現滅而此虚空無生無滅(佛說)
(佛地經卷五)
彼劫量者譬如有人造一大城廣十二由旬高三由旬
於彼城中置以胡麻悉皆充滿忽有一人百年一來取
一胡麻而擲於外如是一來一擲乃至胡麻擲盡城亦
破壞此劫數量亦復未盡又復譬如有一大山廣二十
五由旬高十二由旬有長壽天百年一來一坐其山以
憍尸迦衣拂其山石如是一來一拂乃至彼山拂盡其
劫數量亦復未盡(正法經卷一)
世界無窮如車輪無初無後(大智度論卷二)
自然
秋霜降者草花落水搖動者萬物作此必然之效也(史記李斯傳)
凡道無根無莖無葉無榮萬物以生萬物以成(管子内業)
女聞人籟而未聞地籟女聞地籟而未聞天籟夫子游
曰敢問其方子綦曰夫大塊噫氣其名為風是唯無作
作則萬竅怒號而獨不聞之翏翏乎山林之畏佳大木
百圍之竅宂似鼻似口似耳似枅似圈似臼似洼者似
汚者激者謞者叱者吸者呌者譹者宎者咬者前者唱
于而隨者唱喁冷風則小和飄風則大和厲風濟則衆
竅為虚而獨不見之調調之刁刁乎子游曰地籟則衆
竅是已人籟則比竹是已敢問天籟子綦曰夫吹萬不
同而使其自已也咸其自取怒者其誰邪(莊子齊物論)
春雨日時草木怒生銚鎒於是乎始脩草木之倒植者
過半而不知其然(莊子外物)
天德而出寧日月照而四時行若晝夜之有經雲行而
雨施矣(莊子天道)
人謂目能見物而目以因火見是目不能見由火乃得
見也然火非見白之物則目與火俱不見矣然則見者
誰乎精神見矣夫精神之見物也必因火以目乃得見
矣火目猶且不能為見安能與神而見乎則神亦不能
見矣(公孫龍子堅白論註)
天不言而人推高焉地不言而人推厚焉四時不言而
百姓期焉(荀子不苟)
夫萍樹根於水木樹根於土鳥排虚而飛獸蹠實而走
蛟龍水居虎豹山處天地之性也兩木相摩而然金火
相守而流員者常轉窽者主浮自然之勢也是故春風
至則甘雨降生育萬物羽者嫗伏毛者孕育草木榮華
鳥獸卵胎莫見其為者而功既成矣秋風下霜羣生挫
傷鷹鵬摶鷙昆蟲蟄藏草木注根魚鼈凑淵莫見其為
者滅而無形(淮南子原道訓)
或問雕刻衆形者匪天歟曰以其不雕刻也如物刻而
雕之焉得力而給諸(楊子問道)
若風之噫噓而物竅皆鳴日之臨照而物狀皆朗不行
而赴不疾而馳此之謂機(天禄閣外史琴論)
汲井决陂灌漑園田物亦生長霈然而雨物之莖葉根
核莫不洽濡程量樹澤孰與汲井决陂哉故無為之為
大矣本不求功故其功立本不求名故其名成沛然之
雨功名大矣而天地不為也氣和而雨自集(王充論衡自然篇)
天道無為故春不為生而夏不為長秋不為成冬不為
藏陽氣自出物自生長陰氣自起物自成藏(王充論衡自然篇)
地之有萬物猶天之有列星也(王充論衡感虛篇)
夫鑿龜數莢可以知吉凶然不能為吉凶何者吉凶可
知而不可為也(嵇中散集宅無吉凶攝生論)
天地以自然運聖人以自然用自然者道也(張湛註列子仲尼)
夫有形必有影有聲必有響此自然而並生俱出而俱
沒豈有相資前後之差哉(張湛註列子天瑞)
俗人見天地之大也以萬物之小也因曰天地為萬物
之父母萬物為天地之子孫夫蝨生於我豈我之所作
故蝨非我不生而我非蝨之父母蝨非我之子孫蠛蠓
之育於醯醋芝檽之産於木石蛣&KR1298;之滋於汚淤翠蘿
之秀於松枝非彼四物所創匠也萬物盈乎天地之間
豈有異乎斯哉(抱朴子内篇塞難)
天有日月寒暑人有瞻視呼吸以遠况近以此推彼人
不能自知其體老少痛痒之何故則彼天亦不能自知
其體盈縮災祥之所以人不能使耳目常聰明榮衛不
輟閱則天亦不能使日月不薄蝕四時不失序(抱朴子内篇塞)
(難)
夫腹背雖包圍五臟而五臟非腹背之所作也肌膚雖
纏裹氣血而氣血非肌膚之所造也天地雖含囊萬物
而萬物非天地之所為也譬猶草木之因山陵以萌秀
而山陵非有事焉魚鱉託水澤以産育而水澤非有為
焉(抱朴子内篇塞難)
乾坤方圓非規矩之功三辰摛景非瑩磨之力春華粲
煥非漸染之采茞蕙芬馥非容氣所假知夫至眞貴乎
天然也(抱朴子外篇辭義)
天地以萬物為體而萬物必以自然為正故大鵬之能
高斥鷃之能下椿木之能長朝菌之能短凡此皆自然
之所能非為之所能也(郭子註莊逍遙遊)
天不為覆故能常覆地不為載故能常載使天地而為
覆載則有時而息矣使舟能沈而為人浮則有時而沒
矣故物為焉則未足以終其生也(郭子註莊德充符)
尸子曰天地之道莫見其所以長物而物長聖人之道
亦然(李善註文選顏延年釋奠會詩)
鳴籟受響非有志於要風㳙流長邁寧厝心於歸海是
以萬竅怒號不扣而咸應百川是納用卑而為宰(廣文選沈)
(休文連珠)
陰凝上結則合而成雲陽散下流則降而為雨(埤雅天道門雲)
象齒感雷莫之為而文生天象亦感氣莫之為而文生
(埤雅品物門象)
天地非有為焉正其道而物自然陰陽四時非生萬物
也雨露時降非養草木也神明接陰陽和萬物生矣(道德)
(經四子集解)
火動而炎上水流而潤下非有師導使其然也(參同契)
有以無為母無以虛為母虛以道為母自然者道之根
本也(西昇經)
道德天地水火萬物高山深淵各有所歸之夫道非欲
於虚虛自歸之德非欲於神神自歸之天非欲於清清
自歸之地非欲於濁濁自歸之濕非欲於水水自歸之
燥非欲於火火自歸之萬物非欲見於形形自見之高
山大澤非欲於飛鳥虎狼飛鳥虎狼自來歸之深淵河
海非欲於魚鼈蛟龍魚鼈蛟龍自來歸之人能虚空無
為非欲於道道自歸之(西昇經)
不雕刻而萬物成不提挈而萬物生(金庭無為妙經)
譬如日出於閻浮提先照一切須彌山等諸大山王次
照黑山次照高原然後普照一切大地日不作念我先
照此後照於彼但以山地有高下故照有先後(大方廣佛華嚴)
(經卷五十)
如日月光照拘牟頭分陀利鬱波羅華等或有合者或
有開者或墮落者非是日月有分别心何以故日月無
心故以無心故自開自落非日月過(文殊師利問經卷下)
無私
天之生物必因其材而篤焉故栽者培之傾者覆之(中庸)
風漂物者也風之所漂不避貴賤美惡雨濡物者也雨
之所墮不避小大強弱風雨至公而無私所行無常鄉
人雖遇漂濡而莫之怨也(管子形勢解)
天無不覆有生有殺而天無愛惡日無不照有妍有醜
而日無厚薄(關尹子二柱)
坱軋□垠孰&KR0008;得之至得無私泛泛乎若不繫之舟能
者以濟不能者以覆(鶡冠子世兵)
得禨無小滅宗無大則此言鬼神之所賞無小必賞之
鬼神之所罰無大必罰之(墨子明鬼下)
天無私覆也地無私載也日月無私燭也四時無私行
也行其德而萬物得遂長焉(呂氏春秋去私)
天地無予也故無奪也日月無德也故無怨也喜德者
必多怨喜予者必善奪利則為害始福則為禍先唯不
求利者為無害唯不求福者為無禍(淮南子詮言訓)
天地福順而禍逆山川福卑而禍高人道福正而禍邪
(太玄經玄瑩)
天地為萬物之父母以其無所偏為故能子萬物(郭子註莊)
(逹生)
造化為人亦猶陶之造瓦耳(前漢書註賈誼傳)
聖人之憂憂君子之道不長小人之道不消黍稷之不
茂荼蓼之蕃殖至於乾坤簡易是常無偏於生養無擇
於人物不能委曲與彼聖人同此憂之(李善註文選魏都賦)
生之無亭毒之心死之豈虔劉之志墜之淵泉非其怒
升之霄漢非其悅(文選劉峻辨命論)
夫日之朝見隨隙宂大小而納照風之夕散因形物巨
細而賦音(文選陸士衡演連珠)
日月為天下眼目人不知德山川為天下衣食人不能
謝(太平御覽天部三上)
夫五運之政猶權衡也高者抑之下者舉之化者應之
變者復之(黃帝素問内經氣交變大論)
天道賞善罰惡治人之身若大匠作噐善者則成惡者
則敗也(道德經註䟽卷八)
慈雲降潤不别蕭蘭慧日流輝寧分岸谷(法苑珠林卷五十五)
盛德
井用有常德終日引汲未嘗言損終日泉注未嘗言益
故曰无喪无得也(周易正義井)
天下之物莫柔弱於水然而大不可極深不可測修極
於無窮遠淪於無涯息耗減益通於不訾上天則為雨
露下地則為潤澤萬物不得不生百事不得不成大包
羣生而無所私澤及蚑蟯而不求報富贍天下而不既
德施百姓而不費行而不可得窮極也微而不可得把
握也擊之無創刺之不傷斬之不斷焚之不然淖溺流
遁錯繆相紛而不可靡散利貫金石強濟天下動容無
行之域而翶翔忽區之上邅回川谷之間而滔騰大荒
之野有餘不足任天下取與萬物而無所前後是故無
所私而無所公靡濫振蕩與天地鴻洞無所左而無所
右蟠委錯紾與萬物始終是謂至德夫水所以能成其
至德於天下者以其淖溺潤滑也(淮南子原遁訓)
木主生而金主殺火主暑而水主寒使人必以其序官
人必以其能天之數也土居中央為之天潤土者天之
股肱也其德茂美不可名以一時之事故五行而四時
者土兼之也(春秋繁露五行之義)
陰猶沈也何名何有皆并一於陽昌力而辭功故出雲
起雨必令從上之下命之曰天雨不敢有其所出上善而
下惡惡者受之善者不受(春秋繁露陽尊陰卑)
忠臣之義孝子之行取之土土者五行最貴者也其義
不可以加矣五聲莫貴於宫五味莫美於甘五色莫貴
於黃(春秋繁露五行對)
夫土者掘之得甘泉焉樹之得五穀焉草木殖焉鳥獸
魚鼈遂焉生則立焉死則入焉多功不言賞世不絕故
曰能為下者其惟土乎(韓詩外傳)
五嶽者何謂也泰山東嶽也霍山南嶽也華山西嶽也
常山北嶽也嵩山中嶽也五嶽何以視三公也能大布
雲雨焉能大歛雲雨焉觸石而出膚寸而合不崇朝而
雨天下施德博大故視三公也四瀆者何謂也江河淮
濟也四瀆何以視諸侯能蕩滌垢濁焉能通百川於海
能出雲雨千里焉為施甚大故視諸侯也(說苑辨物)
子貢問曰君子見大水必觀焉何也孔子曰夫水者君
子比德焉遍予而無私似德所及者生似仁其流卑下
句倨皆循其理似義淺者流行深者不測似智其赴百
仞之谷不疑似勇綿弱而微達似察受惡不讓似包蒙
不清以入鮮潔以出似善化至量必平似正盈不求槩
似度其萬折必東似意是以君子見大水觀焉爾也(說苑)
(雜言)
夫智者何以樂水也曰泉源潰潰不釋晝夜其似力者
循理而行不遺小間其似持平者動而之下其似有禮
者赴千仞之壑而不疑其似勇者障防而清其似知命
者不清以入鮮潔而出其似善化者衆人取平品類以
正萬物得之則生失之則死其似有德者淑淑淵淵深
不可測其似聖者通潤天地之間國家以成是知之所
以樂水也(說苑雜言)
天下之平莫盛於停水無情至平故天下取正焉(郭子註莊)
(德充符)
孝經援神契曰五岳之精雄聖四瀆之精仁明(李善註文選蔡)
(伯喈太丘碑文)
顧夷子與子華游東池子華曰水有四德沐浴羣生深
流萬世是仁也揚清激濁蕩去滓穢是義也柔而難犯
弱而難勝是勇也道江䟽河惡盈流謙是智也(太平御覧地部)
(水上)
唯日之行天有常進退有率不遲不疾不外不内人君
德也(玉海天文天文書下)
百工之治殊事異方漚爛金石破堅折剛平微正妙解
緩羣形和調五味蕩滌臭腥攻堅䧟大非水不行夫何
故哉衆物態能莫之與雙也(道德經指歸卷十三)
譬如日月雖照一切而不分别我發光明能有所照然
有情類自業勢力感得日月晝夜廵照(波羅蜜多經卷五百六十九)
如日月光利益諸華雖有此力不求恩報何以故日月
無心故(文殊師利問經卷下)
海懷衆珍黃金白銀琉璃水精珊瑚龍蛟明月神珠千
奇萬異無求不得斯四德也(海八德經尺一)
普天之下有五大河流行注海西流者名恒南流者名
邪云東流者兩河一名沙陸一名阿夷越北流名墨五
河流邁俱入於海皆去舊名合為海斯五德也(海八德經尺一)
生物
天地解而雷雨作雷雨作而百果草木皆甲拆(易解)
夫乾其靜也專其動也直是以大生焉夫坤其静也翕
其動也闢是以廣生焉(易繫辭上傳)
天地絪緼萬物化醇男女構精萬物化生(易繫辭下傳)
南山既能高峻又以草木平滿其旁倚之畎谷使之齊
均也(鄭氏箋詩節南山)
榛楛濟濟是廣山之德澤也山之德澤既廣則山之為
神益尊(毛詩正義天作)
獨陰不生獨陽不生獨天不生三合然後生(穀梁莊公三年)
今夫天斯昭昭之多及其無窮也日月星辰繫焉萬物
覆焉今夫地一撮土之多及其廣厚載華嶽而不重振
河海而不洩萬物載焉今夫山一卷石之多及其廣大
草木生之禽獸居之寶藏興焉今夫水一勺之多及其
不測黿鼉蛟龍魚鼈生焉貨財殖焉(中庸)
夫天地者萬物之官府山川者雲氣之丘墟萬物之生
遂則官府之功大雲雨施其潤則丘墟之德厚(後漢紀光武八)
日往月來唯天所以運序山鎮川流唯地所以宣氣運
序則寒暑無差宣氣則雲雨有作故能成天地之大德
育萬物而為功(隋書高帝紀下)
一雌一雄卵生一牡一牝胎生(關尹子二柱篇)
核芽相生不知其幾萬株天地雖大不能芽空中之核
雌卵相生不知其幾萬禽陰陽雖妙不能卵無雄之雌
(關尹子四符)
今以湼染緇則黑於湼以藍染青則青於藍湼非緇也
青非藍也兹雖遇其母而無能復化已是何則以諭其
轉而益薄也何况夫未始有湼藍造化之者乎其為化
也雖鏤金石書竹帛何足以舉其數(淮南子俶眞訓)
天心呿(虛)唫(吟)者也故一動其本而百枝皆應若春雨
之灌萬物也渾然而流沛然而施無地而不澍無物而
不生(淮南子泰族訓)
高山深林非為虎豹也大木茂枝非為飛鳥也流源千
里淵深百仞非為蛟龍也致其高崇成其廣大山居木
棲巢枝宂藏水潛陸行各得其所寧焉(淮南子泰族訓)
天地之化春氣生而百物皆出夏氣養而百物皆長秋
氣殺而百物皆死冬氣收而百物皆藏(春秋繁露循天之道)
水土相得萬物蕃殖(焦氏易林解之隨)
陽氣和震圜煦釋物咸稅其枯而解其甲(太玄經第二釋)
雷椎□(日感切)&KR0034;(徙感切)輿物旁震(太玄經玄圖)
龍幹於天長類無疆(太玄經玄圖)
夫物不因不生不革不成故知因而不知革物失其則
知革而不知因物失其均革之匪時物失其基因之匪
理物喪其紀(太玄經玄瑩)
人生於天地也猶魚之於淵蟣虱之於人也因氣而生
種類相產萬物生天地之間皆一實也(王充論衡物勢篇)
山頂之溪不通江湖然而有魚水精自為之也廢庭壞
殿基上草生地氣自出之也(王充論衡講瑞篇)
山特自生萬物以足百姓不為百姓故生之也(淮南子詮言訓)
(解)
必若人物皆天地所作則宜皆好而無惡悉成而無敗
衆生無不遂之類而項揚無春彫之悲矣(抱朴子内篇塞難)
陶者作噐於鈞上此以造化為大鈞也(前漢書註賈誼傳)
王云其地坦而平其水淡而清其人廉而貞孫云其山
㠑巍以嵯峨其水㳌渫而揚波其人磊落而英多(世說新語)
(言語)
雷之餘聲鈴鈴所以挺出萬物也(埤雅天部門雷)
霜以殺木露以潤草(事類賦天部露註)
五行東方木而丹章有金銅之山南方火而交趾有大
海之川西方金而蜀隴有名材之林北方水而幽都有
積沙之地此天地所以均有無通萬物也(困學紀聞卷四周禮)
或無根而生或無足而走或無耳而聽或無口而鳴(道德)
(經指歸卷八)
五星聚天市而聖人生五行配地炁而萬物形(金庭無為妙經)
天有五氣萬物化成木精則仁火精則禮金精則義水
精則智土精則恩五氣盡純聖德備也木濁則弱火濁
則淫金濁則暴水濁則貪土濁則頑五氣盡濁民之下
也中土多聖人和氣所交也絕域多怪物異氣所產也
(法苑珠林卷三十三)
感應
夫蒲盧之氣嫗煦桑蟲成為己子况乎天氣因人之精
就而神之反不使子賢聖乎(毛詩正義生民)
孟康曰先冬至三日縣土炭於衡兩端輕重適均冬至
日陽氣至則炭重夏至日陰氣至則土重(史記天官書註)
蔡邕律歷記候鐘律權土炭冬至陽氣應黃鐘通土炭
輕而衡仰夏至陰氣應𬎼賓通土炭重而衡低進退先
後五日之中(史記天官書註)
疾病有治而未瘳瘳而未平平而未復教化之道有教
而未行行而未成成而有敗故氣類有動而未應應而
未終終而有變遲速深淺變化錯於其中矣(前漢紀高后)
陰陽燧在掌握之中形不出手乃上引太陽之火下引
太陰之水嘘吸之間煙景以集(魏志管輅傳註)
夫天地閉大祲生雲雷屯羣凶作(晉書乞伏國仁列傳)
今室閉戸牖動天地一室也(呂氏春秋制樂)
夫熯一炬火㸑一鑊水終日不能熱也倚一尺冰置庖
廚中終夜不能寒也何則微小之感不能動大巨也今
鄒衍之歎不過如一炬尺冰而皇天巨大不徒鑊水庖
廚之醜類也一仰天歎天為隕霜何天之易感霜之易
降也(王充論衡感虛篇)
人在天地之間猶魚在水中矣其能以行動天地猶魚
鼓而振水也(王充論衡變虚篇)
壯士挺劍氣激白虹鰠魚潛淵出則邑悚(山海經西山經圖讃)
彗星横天鯨魚死浪鴸鳴於邑賢士見放厥理至微言
之無况(山海經南山經圖讃)
嶢崩涇竭麟闘日薄九鍾將鳴凌霜乃落氣之相應觸
感而作(山海經中山經圖讃)
北方有地美而寒不生五穀鄒子吹律暖之而禾黍滋
也(張湛註列子湯問)
天居高而鑒卑故其網雖疎而不漏神聰明而正直故
其道賞眞而罰偽是以惠和暢於九區則七耀得於玄
昊殘害著於品物則二氣謬於四八(抱朴子外篇廣譬)
匹夫履順則天地不違一物投誠則神明可交事有微
而逾著理有闇而必昭是以魯陽傾首離光為之反舍
有鳥沸波河伯為之不潮(廣文選顏延年範連珠)
誅不原情其霜附木不下地不教而誅其霜反在草下
(初學記天部霜)
人生氣中如魚在水水濁則魚瘦氣昏則人病(本草一卷)
陽燧以取火非日不生光方諸非星月安能得水漿二
氣雖懸遠化感而相通(參同契)
類召
同聲相應高下不必均也同氣相求體質不必齊也召
雲者龍命呂者律故二女相違而剛柔合體隆墀永歎
遠壑必盈(周易略例明爻)
鳴鶴在幽陰之處雖在幽陰而鳴其子則在遠而和之
以其同類相感召故也(周易正義繫辭上)
日掌陽月掌陰星掌和陽為德陰為刑和為事(管子四時)
天網恢恢疎而不失(老子任為)
天之道其猶響之報聲也德積則福生禍積則怨生(文子)
(符言)
若風之過蕭忽然而感之各以清濁應(文子自然)
隱戮也者陰隲之反也如以匙勘鑰也如以璽印塗也
必以其類其應如響(子華子晏子)
五雲之變可以卜當年之豐歉八風之朝可以卜當時
之吉凶是知休咎災祥一氣之運耳(關尹子二柱篇)
日者陽之主也是故春夏則羣獸除日至而麋鹿解月
者陰之宗也是以月虚而魚腦減月死而蠃蠬膲火上
蕁水下流故鳥飛而高魚動而下(淮南子天文訓)
物類相動本標相應故陽燧見日則然而為火方諸見
月則津而為水虎嘯而谷風至龍舉而景雲屬麒麟鬭
而日月食鯨魚死而彗星出蠶珥絲而商弦絕賁星墜
而渤海決(淮南子天文訓)
山氣多男澤氣多女障氣多喑風氣多聾林氣多癃木
氣多傴岸下氣多腫石氣多力險阻氣多癭暑氣多夭
寒氣多壽谷氣多痺丘氣多狂衍氣多仁陵氣多貪輕
土多利重土多遲湍水音小濁水音大湍水人輕遲水
人重中土多聖人皆應其類(淮南子地形訓)
夫陽燧取火於日方諸取露於月天地之間巧歷不能
舉其數手微忽怳不能覽其光然以掌握之中引類於
太極之上而水火可立致者陰陽同氣相動也(淮南子覽冥訓)
山雲草莽水雲魚鱗旱雲煙火涔雲波水各像其形類
所以感之(淮南子覽冥訓)
月盛衰於上則蠃蠬應於下同氣相動不可以為遠(淮南)
(子說山訓)
山雲蒸柱礎潤伏苓掘兔絲死(淮南子說林訓)
夫濕之至也莫見其形而炭已重矣風之至也莫見其
象而水已動矣日之行也不見其移騏驥倍日而馳草
木為之靡縣㷭未轉而日在其前故天之且風草木未
動而鳥已翔矣其且雨也陰曀未集而魚已噞矣以陰
陽之氣相動也故寒暑燥濕以類相從聲響疾徐以音
相應也(淮南子泰族訓)
天人之應所由來漸矣故履霜堅冰非一時也仲尼之
禱非一朝也(申鑒時事)
日南至則黃鐘應融風動而魚上冰𬎼賓統則微陰萌
蒹葭蒼而白露凝寒暑相推陰陽代興(蔡中郎集釋誨)
夏末蜻&KR1465;鳴寒螿啼感陰氣也雷動而雉驚發蟄而蛇
出起陽氣也夜及半而鶴唳晨將旦而雞鳴此雖非變
天氣動物物應天氣之驗也(王充論衡變動篇)
陰中之陽陽中之陰各以物類自相求從夏日為陽而
夕夜遠與冬日共為陰冬日為陰而朝晝遠與夏日同
為陽皆異於近而同於遠也(張湛註列子仲尼)
箕麗於月而飄風起畢動於天而驟雨散(劉子類感)
故銅山崩蜀鐘鳴於晉淄澠共川色味異質感動必類
自然之數也(劉子類感)
龍舉一井而雲彌九天虎嘯一谷而風扇萬里陽燧在
堂而太陽火方諸運握而少陰水類感之也(劉子類感)
黃帝問師曠曰吾欲知苦樂善惡可知否對曰歲欲豐
甘草先生甘草薺也歲欲苦苦草先生苦草亭&KR1047;也歲
欲惡惡草先生惡草水藻也歲欲旱旱草先生旱草蒺
藜也歲欲疫病草先生病草艾也(藝文類聚草部草)
青為蟲白為兵赤為旱黑為水黃為豐年此五雲吉凶
之祲也(埤雅天道門雲)
天中極星崑崙之墟天門明堂太山之精中挺三台也
五靈諸侯也岍岐荆山壺口雷首太嶽砥柱東方之宿
也析城王屋太行常山碣石西傾朱圉北方之宿也鳥
鼠太華熊耳外方桐柏嶓冢陪尾西方之宿也荆山内
方大别岷山衡山九江敷淺原南方之宿也九隘之險
九河之曲瀁水三危汶江九折上為列星(玉海天文天文圖)
日陽也陽用事則日進而北晝進而長陰用事則日退
而南晝退而短日之南北失節晷過而長為常寒退而
短為常燠凡君行急則日行疾君行緩則日行遲(玉海天文)
(圭景)
聲之陰陽各有合辰與建交錯貿處如表裏然其相生
則以陰陽六體為之同位者象夫妻異位者象子母所
謂律取妻而呂生子也(玉海律歷律呂)
立竿見影呼谷聞響豈不靈哉天地至象(參同契)
夫聖人之起度數必應於天地故天有宿度地有經水
人有經脉天地溫和則經水安靜天寒地凍則經水凝
泣天暑地熱則經水沸溢卒風暴起則經水波涌而隴
起(黃帝素問内經離合眞邪論)
如礠石力令鐵轉移雖無有心似有心者(大乘密嚴經卷下)
夫銅山崩洛鐘應葭灰缺月暈虧未見虎嘯而風不生
龍騰而雲不起(辯正論卷六)
水泉之源必有神龍居之(高僧傳九竺佛圖澄)
所主
夫少者多之所宗一者衆之所歸陽卦二陰故奇為之
君陰卦二陽故耦為之主(韓康伯註易繫辭下)
日統領月之功猶若君統領臣之功以為己功(禮記正義月令)
物君金物臣木金主利用物之君也木為金所剋服故
為臣矣(三墳山墳)
混沌為太始太始者元胎之萌也(三墳山墳)
火為坤母巽為離父金乃坤孫(乾坤鑿度坤鑿度下)
五音非宮不調五味非甘不和(隋書音樂志下)
地者萬物之本原諸生之根苑也美惡賢不肖愚俊之
所生也水者地之血氣如筋脉之通流者也故曰水具
材也(管子水地)
音有五聲宮其主也色有五章黃其主也味有五變甘
其主也位有五材土其主也(淮南子地形訓)
金木水火雖各職不因土方不立若酸醎辛苦之不因
甘肥不能成味也甘者五味之本也土者五行之主也
五行之主土氣也猶五味之有甘肥也不得不成(春秋繁露)
(五行之義)
陽苟一焉五陰何得不同而歸之陰苟隻焉五陽何得
不同而從之故陰爻雖賤而為一卦之主者處其至少
之地也(周易略例明彖)
夫少者多之所貴也寡者衆之所宗也一卦五陽而一
陰則一陰為之主矣五陰而一陽則一陽為之主矣(周易)
(略例明彖)
斗在天中周制四方猶宮聲處中為四聲綱也(前漢書註律歷)
(志)
中國川原以百數莫著於四瀆而河為宗也(李善註文選江賦)
日猶火也月猶水也火則施光水則含影故朏生於向
日魄生於背日當日則光盈近日則明滅(藝文類聚天部月)
月與星至陰也有形無光日照之乃光如以鏡照日而
有影見(藝文類聚天部月)
日者寸也月者尺也尺者紀度而成數也寸者制萬物
陰陽之短長也(太平御覽天部三上)
天月無度借日度為度天月無光借日光為光經星亦
然故日者實也君主之象也凡天象以日為主(太平御覽天部)
(四日五)
夫無聲者五音之祖無形者萬物之君本其祖然後精
商徵之妙理其君然後正研朴之容(太平御覽樂部雅樂下)
包四瀆以稱王摠百川而為主(初學記地部河註)
大中之道在天為北辰在地為人君(玉海天文圭景)
周公曰大哉言數請問用矩之道商高曰平矩以正繩
偃矩以望高覆矩以測深卧矩以知遠環矩以為圓合
矩以為方(玉海天文天文書上)
黃鍾不復與他律為役者黃鍾至尊無與並也(玉海律歷律吕下)
道德不生萬物而萬物自生焉天地不含羣類而羣類
自託焉自然之物不求為王而物自王焉故天地億萬
而道王之衆陽赫赫而天王之隂氣漻漻而地王之倮
者穴處而聖人王之羽者翔虚而神鳳王之毛者蹠實
而麒麟王之鱗者水居而神龍王之介者澤處而靈龜
王之百川竝流而江海王之(道德經指歸卷十一)
乾坤者易之門戶衆卦之父母坎離匡廓運轂正軸牝
牡四卦以為槖籥覆冒隂陽之道猶工御者凖繩墨執
銜轡正規矩隨軌轍(參同契箋註上篇)
尊莫尊於諸天也而大彌羅天乃天中之天貴莫貴於
諸帝也而玉皇上帝乃帝中之帝(玉皇本行集經)
譬如衆流皆歸於海如粟散小王皆屬轉輪聖王如衆
小明皆屬於日(大智度論卷三十七)
夫六合同曜靈之鑒羣流歸百谷之王(弘明集十四)
喻林卷二
