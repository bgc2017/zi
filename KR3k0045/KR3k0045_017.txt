喻林卷十七明徐元太撰
人事門(十五)
行權
三十之男二十之女禮未僃則不待禮會而行之者所
以蕃育民人也(毛詩摽有梅註)
若夫一統之年持平用之者大道之計也亂離之期縱
横作之者行權之勢也(魏書孫紹傳)
步於林者不得直道行於險者不得履繩(文子上德)
先聖有言曰規有摩而水有波我欲更之無柰之何此
通權之言也(韓子八說)
古之制婚禮不稱主人舜不告而娶非禮也立子以長
文王舍伯邑考而用武王非制也禮三十而娶文王十
五而生武王非法也(淮南子汜論訓)
夫君臣之接屈膝卑拜以相尊禮也至其迫於患也則
舉足蹵其體天下莫能非也是故忠之所在禮不足以
難之也孝子之事親和顔卑體奉帶運履至其溺也則
捽其髮而拯非敢驕侮以救其死也故溺則捽父祝則
名君勢不得不然也此權之所設也(淮南子汜論訓)
道德可常權不可常故遁關不可復亡犴不可再(淮南子說)
(林訓)
權者反於經而合於道反於義而後有善若棠棣之華
反而更合也(劉子明權)
逐魚者濡逐獸者趨非樂之也事之權也(說苑談叢)
道之於用猶衣冠之在身也權之輕重猶介胄之衛體
也介胄禦寇而不可常服權以理度而不可常用(劉子明權)
一切者權時之事非經常也猶如以刀切物苟取整齊
不顧長短縱横(前漢書註平帝紀)
上智利民不述於禮大賢彊國罔圖惟舊豈非療饑不
期於鼎食拯溺無待於規行(文選王元長策秀才文)
窮猿奔林豈暇擇木(世說新說言語)
猶蝮蛇螫足斬之以全身㿈疽附體决之以救命亡一
以存十亦輕重之所權(弘明集孫綽喻道論)
昔齊人乘船渡江其父墮水其子攘臂捽頭顛倒使水
從口出而父命得穌夫捽頭顛倒不孝莫大然以全父
之身若拱手修孝子之常父命絶於水矣(弘明集牟子理惑論)
貴智
一伍之長才足以長一伍者也一國之君才足以君一
國者也天下之王才足以王天下者也愚役於智猶枝
之附幹此理天下之常法也(後漢書仲長統列傳)
王者網漏鹿走則智多者得之(後漢紀孝靈下)
欲收重泉之鱗非偃息之所能獲也隕高墉之禽非靜
拱之所能捷也審投弦餌之用非無知之所能覽也(晉書)
(裴頠傳)
鬻子曰使臣捕獸逐麋已老矣使臣坐策國事尚少也
(鬻子序)
皇曰流丸止於甌臾流言止於智者(荀子大略)
穴深尋則人之臂必不能及矣是何也不至故也智亦
有所不至所不至說者雖辨為道雖精不能見矣故箕
子窮於商范蠡流於江(吕氏春秋悔過)
魯鄙人遺宋元王閉元王號令於國有巧者皆來解閉
人莫之能解兒說之弟子請往解之乃能解其一不能
解其一且曰非可解而我不能解也固不可解也問之
魯鄙人鄙人曰然固不可解也我為之而知其不可解
也今不為而知其不可解也是巧於我故如兒說之弟
子者以不解解之也(吕氏春秋君守)
鮑叔之智應射而令公子小白僵也其智若鏃矢也(吕氏)
(春秋貴卒)
不智而有勇力材能則狂而操利兵也不智而辯慧獧
給則迷而乘良馬也(春秋繁露必仁且智)
楚丘先生披蓑帶索往見孟嘗君孟嘗君曰先生老矣
春秋高矣多遺忘矣何以教文楚丘先生曰惡君謂我
老惡君謂我老意者將使我投石超距乎追車赴馬乎
逐麋鹿摶豹虎乎吾則死矣何暇老哉將使我深計遠
謀乎定猶豫而决嫌疑乎出正辭而當諸侯乎吾乃始
壯耳何老之有(韓詩外傳)
故分土若一賢者能守之分財若一知者能籌之夫子
貢之廢著陶朱公之三至千金豈必頼之民哉運之六
寸轉之息耗取之貴賤之間耳(鹽鐵論貧富)
虞君問盆成子曰今工者久而巧色者老而衰今人不
及壯之時益積心技之術以備將衰之色色者必盡乎
老之前知謀無以異乎幼之時可好之色彬彬乎且盡
洋洋乎安託無能之軀哉故有技者不累身而未嘗滅
而色不得以常茂(說苑建本)
若與予同耕則比力也至於說人主不與子比智矣(說苑)
(正諫)
是懷晏子之智而加以八尺之長也夫躬仁義事明主
其名必揚矣(烈女傳周列國齊相御妻)
明不處暗智不履危(焦氏易林賁之離)
或問人何尚曰尚智曰多以智殺身者何其尚曰昔皐
陶以其智為帝謀殺身者遠矣箕子以其智為武王陳
洪範殺身者遠矣(楊子問明篇)
樗里子之智也使知國如知葬則吾以疾為蓍龜(楊子淵騫)
(篇)
射雖中而不知所以中則非中之道身雖存不知所以
存則非存之理故夫射者能拙俱中而知所以中者異
賢愚俱存而知所以存者殊也(張湛註列說符)
蜎飛蝡動亦能有仁故其意愛弘於長育哀傷著於啁
噍然赴阬穽而無猜入罻羅而不覺有仁無明故並趨
禍而攸失(抱朴子外篇仁明)
宋人養猿號曰狙欲與狙芧先誑之曰朝三而暮四衆
狙皆怒又許朝四而暮三而衆狙皆喜聖人以智籠羣
愚亦猶狙公以智籠羣狙矣(意林列子)
不知宜與不宜猶以錦純薦不知時與不時猶冬耕也
不知行與不行猶以方作輪也(意林魯連子)
插桃枝於戸連灰其下童子入不畏而鬼畏之是鬼智
不如童子也(藝文類聚菓部桃)
晉公子重耳奔齊與五臣游乎大澤之中蜘蛛布網曳
繩執豸而食之公子重耳乃撫僕之手駐駟而觀之顧
其臣咎犯曰此蟲也智之薄者矣猶役其智布其網曳
其繩執豸而食之况乎人之有智而不能廓垂天之網
布絡地之繩以供方丈之御是曾不如蜘蛛之智孰可
謂之人乎(事文類聚蜘蛛符子)
夫蜘蛛之羅網蜂之作窠其巧妙矣而况於人乎故工
匠之方規圓矩出乎心巧成於手迹非睿敏精密孰能
著物形成器用哉(太平御覽工藝部巧)
以智力求者喻如奕碁進退取與攻刧收放在我者也
(太平御覽工藝部圍碁)
譬如寳藏埋在地中衆人踐之遂不知覺若善别者占
視則知(無上内秘藏經妙德品)
具智慧翼遊空無礙(大方等大集經卷一)
譬如伽陀藥消滅一切毒智慧亦如是除滅諸癡闇(大方)
(廣佛華嚴經卷十一)
實智慧者則是度老病死海堅牢船也亦是無明黑暗
大明燈也一切病者之良藥也伐煩惱樹之利斧也(佛遺)
(教經羊五)
猶有人須蛇食噉處處求索久乃見蛇以手把尾蛇反
螫手毒遍身體忽便無常皆由其人不巧捉蛇故以喪
其命(出曜經四無放逸品)
譬如人持利刀截木人有智慧能截斷諸惡譬如利刀
(那先比丘經卷上)
譬如山上大雨其水下流廣大兩邊人俱不知水深淺
畏不敢渡如有遠方人來視水隱知水廣狹深淺自知
力勢能入水便得渡過兩邊人衆便效隨後亦得渡去
(那先比丘經卷上)
馳闇逐非道蹴株而躃地有目而無慧其喻亦如是(三昧)
(法門經卷上)
少德無智慧不應處高座如豺見師子竄伏不敢出大
智無所畏應處師子座譬如師子吼衆獸皆怖畏(大智度論)
(卷五)
譬如大海潮時至其常限水則旋還魚若不還則漂在
露地有諸苦患若魚有智則隨水還永得安隱(大智度論二十)
如以斗稱量物以智慧量諸法亦如是(大智度論卷五十一)
如見生寳未别時則不愛謂無用故識别時則深重知
有用故(大乘莊嚴經註卷一)
如百千盲人不任作導一人有眼任為導師(十住毘婆沙論卷九)
雪山根底曲山壅中有向陽處衆鳥雲集便共議言我
等今日當推舉一鳥為王令衆畏難不作非法衆鳥議
言善誰應為王有一鳥言當推鶬鵠有一鳥言此事不
可何以故高脚長頸衆鳥脱犯啄我等惱衆咸言尒復
有一鳥言當推鵝為王其色絶白衆鳥所敬衆鳥復言
此亦不可顔貌雖白項長且曲自項不直安能正他是
故不可又復衆言正有孔雀衣毛綵飾觀者悦目可應
為王復言不可所以者何衣毛雖好而無慚愧每至舞
時醜形出現是故不可有一鳥言土梟為王所以者何
晝則安靜夜則伺守能護我等堪為王者衆咸可尒有
一鸚鵡在一處住而多智慧作是念言衆鳥之法夜應
眠息晝則求食是土梟法夜寤晝則多睡而諸衆鳥圍
侍左右晝夜警宿不復眠睡甚為苦事我今設語彼當
瞋恚拔我毛羽正欲不言衆鳥之類長夜受困寧受拔
毛不越正理便到衆鳥前舉翅恭敬白衆鳥言願聽我
說如前意見尒時衆鳥即說偈答黠慧廣知義不必以
年耆汝年雖幼小智者宜時說尒時鸚鵡聞衆鳥說即
說偈言若從我意者不用土梟王歡喜時覩面常令衆
鳥怖况復瞋恚時其面不可觀時衆鳥咸言實如所說
即共集議此鸚鵡鳥聰明黠慧堪應為王便拜為王(法苑)
(珠林卷五十一)
時有一鳥名曰羅婆為鷹所捉飛騰虛空於空鳴喚言
我不自覺忽遭此難我坐捨離父母境界而遊他處故
遭此難如何今日為他所困不得自在鷹語羅婆汝當
何處自有境界而得自在羅婆答言我於田耕壠中自
有境界足免諸難是為我家父母境界鷹於羅婆起憍
慢言放汝令去還耕壠中能得脱不於是羅婆得脱鷹
爪還到耕壠大塊之下安住止處然後於塊上欲與鷹
鬭鷹則大怒彼是小鳥敢與我鬭瞋恚極盛峻飛直摶
於是羅婆入於塊下鷹鳥飛勢臆衝堅塊碎身即死時
羅婆鳥深伏塊下仰說偈言鷹鳥用力來羅婆依自塊
乘瞋猛盛力致禍碎其身我具足通達依於自境界伏
怨心隨喜自觀欣其力設汝有凶愚百千龍象力不如
我智慧十六分之一觀我智勝殊摧滅於倉鷹(法苑珠林卷六)
(十五)
師子度水要截流直渡曲則不渡此大士以實智慧深
入諸法直過彼岸故借以為名也(羅什譯維摩詰經入不二法門品)
智為内照權為外用萬行之所由生諸佛之所因出故
菩薩以智為母以權為父(僧肇註維摩詰經佛道品)
性成
隰有萇(音長)楚猗(音嬰)儺(音娜)其枝夭之沃沃樂子之無知
隰有萇楚猗儺其華夭之沃沃樂子之無家隰有萇
楚猗儺其實夭之沃沃樂子之無室(詩國風隰有萇楚)
嬰兒孩子則懷嬉戲忭躍之心玄鶴蒼鸞亦合歌舞節
奏之應豈由有詩而乃成樂樂作而必由詩(毛詩正義詩譜序)
大風所從之來自有其道乃從彼有空大谷而來也以
喻賢愚所為之行亦自有其本乃由彼有禀天性而然
也(毛詩正義桑柔)
性之與情似金與鐶印鐶印之用非金亦因金而有鐶
印情之所用非性亦因性而有情(禮記正義中庸)
夫虎生而文炳鳳生而五色豈以五采自飾畫哉天性
自然也(蜀志秦宓傳)
鴞音之醜豈有泮林而變好荼味之苦寧以周原而成
飴(文心雕龍刳飾)
薑桂同地辛在本性文章由學能在天資(文心雕龍事類)
孝友之性豈伊喬梓夷雅之體無待韋弦(文選任彦升王文憲集序)
虎豹之駒未成文而有食牛之氣鴻鵠之&KR1145;羽翼未合
而有四海之心(意林尸子)
未鏤已雕不扶而直(藝文類聚職官部司凌墓誌)
交阯北南海中有大文貝質白而文紫天姿自然不假
雕琢磨瑩而光色煥爛(藝文類聚寳部貝)
其政太平山車垂鉤註云山車自然之車垂鉤不揉治
而自圓曲(玉海車服車輿)
烏不染而自黑鶴不浴而自白蛛不教而成網燕不招
而自來(隂符經註)
夫人之忍痛與不忍痛者非勇怯之分也夫勇士之不
忍痛者見難則前見痛則止夫怯士之忍痛者聞難則
恐遇痛不動夫勇士之忍痛者見難不恐遇痛不動夫
怯士之不忍痛者見難與痛目轉面盻恐不能言失氣
驚顔色變化乍死乍生(黃帝素問靈樞經論勇)
若其是道何須修習猶如羽鳥何須習飛譬如鱗族何
須習水雲昇雨降不關習學(大乘妙林經)
譬如補羅迦樹隨解之處中表皆有吉祥之文(大寳積經二十)
如人執持炭磨鎣欲令白假使至盡時體色終無變(大寳)
(積經卷九十六)
譬如有人若於栴檀龍腦等香瞋謗毁罵然後塗身而
彼栴檀龍腦等香終不為是而不出香(法集經欲二)
如鳥飛空虛無所依止而遠逝不墜(大智度論卷七十六)
譬如火熱無有作者火性自熱無有不熱之火(百論卷上守八)
如小兒生便知行憂喜等事無有教者(百論卷上守入)
夫魚之為性唯水是依女人之性唯樂是欲(羅什譯維摩詰經菩)
(薩品)
習能
知日蝕地震之效昭然可明猶巢居知風穴處知雨亦
不足多適所習耳(前漢書翼奉傳)
若夫良冶之子善知為裘良弓之子善知為箕物豈有
定習貫則知耳(魏書李彪傳)
諺曰相門有相將門有將斯不唯其性蓋言習之所得
也(北史李彪傳)
今夫盲者目不能别晝夜分白黑然而摶琴撫絃參彈
復徽攫援摽拂手若薎蒙不失一絃使未嘗鼓瑟者雖
有離朱之明攫掇之捷猶不能屈伸其指何則服習積
貫之所致(淮南子脩務訓)
御史之遇文書不失分銖有司之陳籩豆不誤行伍其
巧習者亦先學之人不貴者也(王充論衡量知篇)
孫武闔廬世之善用兵者也知或學其法者戰必勝不
曉什伯之陣不知擊刺之術者彊使之軍軍覆師敗無
其法也(王充論衡量知篇)
蓋足未嘗行堯禹問曲折目未嘗見孔墨問形象齊部
世刺繡恒女無不能襄邑俗織錦鈍婦無不巧日見之
日為之手狎也使材士未嘗見巧女未嘗為異事詭手
暫為卒睹顯露易為者猶憒憒焉(王充論衡程材篇)
從農論田田夫勝從商講賈賈人賢今從朝廷謂之文
吏朝廷之人也幼為幹吏以朝廷為田畆以刀筆為耒
耜以文書為農業猶家人子弟生長宅中其知曲折愈
於賓客也賓客暫至雖孔墨之材不能分别儒生猶賓
客文吏猶子弟也(王充論衡程材篇)
猶工匠之作器也曉之則無難不曉則無易(王充論衡定賢篇)
人有所優固有所劣人有所工固有所拙非劣也志意
不為也非拙也精誠不加也(王充論衡書解篇)
貔貅戾獸而黃帝教之戰鷹鸇鷙鳥而羅氏教之擊夫
鳥獸無知之性猶隨人指授而能戰擊者習之之功也
奚况國之士民而不習武乎(劉子閱武)
故射御慣習至於馳獵則能擒獲習教之所致也若弗
先習覆逸是懼奚據望獲(劉子閱武)
鏌鎁不為巧者銳而為拙者鈍然而巧以生勝拙而之
負者習與不習也(劉子閱武)
吳人者以船檝為輿馬以巨海為夷庚(李善註文選陸士衡辨亡論)
子雲曰能讀千賦則善賦君大曰能觀千劒則曉劒喭
曰伏習衆神巧者不過習者之門(意林新論)
三世長者知被服五世長者知飲食此言被服飲食難
曉也(藝文類聚衣裳)
朝鮮之馬被鬛踶齧能使其成騏驥者習之故也(太平御覽)
(獸部馬五)
吳之翫水若魚鼈蜀之便山若禽獸(太平御覽鱗介部鼈)
非所事而強學猶以百萬之師積在河濟之中其用舟
檝固不如江漢之良(太平御覽舟部叙舟中)
譬如丈夫善服毒藥能使消化方為食事無有諸毒(大寶)
(積經二十)
如鳥子學飛小兒學行(三昧法門經卷下)
如人學跳久習轉工絶於餘人如鳥子學飛漸漸轉遠
(禪法要解經卷下榮十)
譬如學趠裳壊色麤重相常修輕空相是時便能飛(大智)
(度論卷二十八)
易知
夫和氏之璧求者不爭賈騏驥之材不難阻險之路(越絶)
(外傳記范伯)
其事昭昭日月經天河海帶地不足以比(後漢書馮衍列傳)
今天下之事昭昭於日月震震於雷霆(後漢書范升傳)
齊高妙之音正鄭衛之聲並利於事無相奪倫此乃管
弦之至牙曠之調也雖非鍾期敢不擊節(蜀志馬良傳)
君子並物而錯之兼塗而用之五味未嘗而辨於口五
行在身而布於人(鄧析子無厚篇)
治於神者衆人不知其功爭於明者衆人知之(墨子公輸)
以賢易不肖不待卜而後知吉以治伐亂不待戰而後
知克(荀子大略)
刺我行者欲與我交訾我貨者欲與我市(淮南子說林訓)
道畔巨樹塹邊長溝所居昭察人莫不知(王充論衡自紀篇)
情冤見之日明兮如列宿之錯置(楚辭九章惜往日)
譬如見西施何必識姓名然後知美(何氏語林言語)
譬如春時花果樹等陳葉已落枝條滋潤衆人見已咸
作是言新花果樹葉當出不久(波羅密多經卷三)
譬如女人懷孕漸久其身轉重動止不安飲食睡眠悉
皆减少不喜多語猒常所作受苦痛故衆事頓息有異
他人見是相已即知此女不久産生(波羅密多經卷三)
如日欲出先現瑞相所謂明星出時當知日出不久(大寳)
(積經六十二)
譬如鑚酪者嘗之以指端(大乘密嚴經卷下)
天下有明月珠持五綵縷貫之人視珠皆見五綵别知
縷知珠相貫穿(泥犂經福九)
猶如羅縠觀空表裏悉現(出曜經八行品)
如火以烟為相見烟則知有火(大智度論卷五十一)
如行路人知邪逕則知正道(大智度論七十三)
如聞香知有華聞聲知有鳥聞笑知有人見烟知有火
見鶴知有池(十二門論守六)
如炊飯一粒熟知餘者皆熟(中論卷三)
譬智者如見家牛形容譬類知野牛形容狀亦應如此
(隨相論卷下)
大士處世猶日月之升天有目之士誰不知識(僧肇註維摩詰)
(經佛國)
難知
鳥吾知其能飛魚吾知其能游獸吾知其能走走者可
以為網游者可以為綸飛者可以為矰至於龍吾不知
其乘風雲而上天(史記老莊傳)
夫孿子之相似者惟其母知之而已夫利害之相似者
惟智者知之而已(戰國策韓襄王)
孔子東游見兩小兒辯鬭問其故一兒曰我以日始出
時去人近而日中時遠也一兒以日初出遠而日中時
近也一兒曰日初出大如車盖及日中則如盤盂此不
為遠者小而近者大乎一兒曰日初出滄滄涼涼及其
日中如探湯此不為近者熱而遠者凉乎孔子不能决
也(列子湯問)
徵羽之操不入鄙人之耳抮和切適舉坐而善(淮南子說林訓)
昔晉平公令官為鍾鍾成而示師曠曰鍾音不調平公
曰寡人以示工工皆以為調而以為不調何也師曠曰
使後世無知音者則已若有知音者必知鍾之不調故
師曠之欲善調鍾也以為後之有知音者也(淮南子脩裕訓)
今日何為而榮乎旦日何為而義乎此易言已今日何
為而義旦日何為而榮此知難也(淮南子主術訓)
子貢曰賜譬渴者之飲江海知足而已孔子猶江海也
賜則奚足以識之(說苑善說)
今謂天高無少長愚智皆知高高幾何皆曰不知也是
以知仲尼之賢而不知其奚若(說苑善說)
言如鱉咳語不可知(焦氏易林賁之旅)
浮於海者迷於東西大也行於溝咸識舟楫之跡小也
(王充論衡定賢篇)
人面色部七十有餘頰肌明潔五色分别隱微憂喜皆
可得察占射之者十不失一使面黝而黑醜垢重襲而
覆部占射之者十而失九(王充論衡自紀篇)
玉隱石間珠匿魚腹非玉工珠師莫能採得寳物(王充論衡)
(自紀篇)
有美味於斯俗人不嗜狄牙甘食有寳玉於是俗人投
之卞和佩服孰是孰非可信者誰(王充論衡自紀篇)
夫貌望豐偉者不必賢而形器尫瘁者不必愚咆哮者
不必勇淳淡者不必怯或外候同而用意異或氣性殊
而所務合非若天地有常候山川有定止也物亦故有
遠而易知近而難料譬猶眼能察天衢而不周項領之
間耳能聞雷霆不能識螘蝨之音也(抱朴子外篇清鑒)
甽澮之流不能運大白之艘升合之器不能容千鍾之
物熠燿不能並表微之景常才不能别逸倫之器蓋造
化所假聰明有本根也(抱朴子外篇博喻)
夫玉石易别於賢愚愛寳情篤於好士以易别之寳合
篤好之物猶獲罪截趾歴世受誣况乎難知之賢非意
所急(抱朴子外篇㩲才)
若令士之易别如鷦鷯之與鴻鵠狐兔之與龍驎者則
四凶不得官於堯朝管蔡不得幾危宗周(抱朴子外篇行品)
美玉藴於碔砆凡人視之怢焉良工砥之然後知其和
寳也精鍊藏於鑛朴庸人視之忽焉巧冶鑄之然後知
其幹也况乎聖德巍巍蕩蕩黎氓所不能命哉(文選王褒四子)
(講德論)
夫至物微妙可以理知難以目識譬猶豫章生七年然
後可覺耳(文選嵇康養生論)
絶節高唱非凡耳所悲肆義芳訊非庸聽所善是以南
荆有寡和之歌東野有不釋之辯(文選陸機演連珠)
慎子曰離朱之明察毫末於百步之外下於水尺而不
能見淺深非目不明也其勢難視也(文選陸機演連珠註)
夫遠不可知者天也近不可知者人也(廣文選曹子建黃初五年令)
經巨海者終年不見其涯測虞淵者終世不知其底故
近者不可以度遠也(意林物理論)
寳山峻極駘足未窺惠海遥波輕舟誰泛(文苑英華梁簡文帝帝德)
(上頌)
大椿凋茂非蜉蝣之所知溟渤淺深豈馮夷之能測(文苑)
(英華薛道衡碑)
豫章七年斃於豐草芳蘭九畹淪於幽谷是以欲求其
真晉陽有自埋之蒿若賞其聲吳亭有已枯之竹(文苑英華)
(庾信連珠)
使聖人空坐獨思則不知百世後有馬生牛牛生驢桃
生李李生梅也(太平御覽果部梅)
鴨足何以&KR2136;雞足何以&KR0008;&KR2136;&KR0008;吾不知也何况問天地
乎(太平御覽羽族部鴨)
羈蚊絆蚤禁其非法刳蟣屠蝨求其肝膽非至精誰能
知之(太平御覽兵部羈)
遠哉天之道也如迎浮雲若視深淵視深淵尚可測迎
浮雲莫知其極(黃帝素問内經六微旨大論)
譬如萬里坑下有淡流泉視之甚濁微徹見底沙難(西昇)
(經)
夫陳大言舒至論表自然窮微妙則中士眩而下士笑
浮言遊說生息百變起福興利成功遂事則中士論而
下士覺(道德經指歸卷七)
譬如虚空不可計知東方里數南方西方北方四嵎上
下亦不可知無遠無近無有邊際(光讃波羅密經卷十)
猶如寳篋未開之時不知其中是何等寳(大寳積經一百九)
如母懷子不能自知是男是女黑白黃色根具不具手
足耳目類與不類止於身中不知其狀(大乘顯識經推三)
譬如身生毛其人亦不能自校計一一數不能自知毛
多少(明度五十校計經卷上)
如世間隣近村邑聚落池沼擾濁垢穢有明眼人住在
岸上作意觀察其中所有螺蛤龜魚礫石等類行住普
側極難可見所以者何水有擾濁及垢穢故(本事經卷五)
譬如天雨降霔大海一一水滴數不可知相續流注無
有窮盡(未曾有經善巧方便品淵十)
如囊中寳物繫口則人不知(大智度論卷六十五)
故伯牙絶絃卞和泣璧良由妙旨之典難辯盈尺之珍
罕别(攝大乘論序卷一)
譬如江水海水同時和合不可分别(如實論華二)
夫觀華者不能知實視影者不能審形(弘明集牟子理惑論)
然謂海實廣廣孰能知謂天盖高高不可測(弘明集十)
誤知
以犬羊之質服虎豹之文無衆星之明假日月之光(魏志)
(王粲傳註)
但以燕求馬首薛養雞鳴謬齒鴻儀虚班驥皂(隋書崔廓隱逸)
(傳)
夫轉沙石者湍瀨也飛毛芥者焱風也活水洋風毛芥
不動無道理之將用心暴猥察吏不詳遭以好遷妄授
官爵猛水之轉沙石焱風之飛毛芥也(王充論衡狀留篇)
承侔卞和質非荆璞眷同尤良用乏驥騄(文選盧諶贈劉琨詩)
恨以駑蹇姿徒煩非子御(文選盧諶贈崔温詩)
今足下既以拔文秀於叢薈蔭弱根於慶雲陵扶搖而
疎翮揮清瀾以擢鱗而響不徹於一臯價不登乎千金
傲岸榮悴之際頡頏龍魚之間(補文選郭璞客傲)
何天施之弘普厠瓦礫於瓊瑛(藝文類聚人部言志賦)
謬以商丘之木遂比舟栰之材燕岱之石混同瑚璉之
器(藝文類聚職官部尚書令表)
顧憐碔砆質何以儷瓊瓌(文苑英華梁簡文帝應令詩)
黃鶴戒露非有意於輪軒爰居避風本無情於鍾鼓(文苑)
(英華庾信小園賦)
龔以毛羽之身戴丘山之施(李善註文選劉孝標廣絶交論)
喻林卷十七
