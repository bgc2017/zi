喻林卷四十九明徐元太撰
人事門(四十七)
混淆
或以其酒不以其漿鞙鞙(音瑁)佩璲不以其長(詩小雅大東)
君臣賢愚適同如鳥雌雄相似誰能别異之乎(鄭氏箋詩正月)
屨以兩隻為具五為數之竒言葛屨服之賤雖有五兩
其數雖竒以冠緌往配而雙止則非其宜(毛詩正義南山)
悲時俗之險阸兮哀好惡之無常棄衡石而意量兮隨
風波而飛揚(後漢書馮衍傳)
欲以雞鶩厠鴛鴻於池沼將移瓦礫参金碧之聲價(陳書)
(蔡景歷傳)
致使薰猶之質均誨學庭蘭蕭之體等教文肆(魏書南安王禎)
(子英傳)
厠鄭璞於周寶編魚目於隋珠(魏書李順希仁弟騫傳)
當今之世醜必托善以自為解邪必蒙正以自為僻遊
不論國仕不擇官行不辟汙曰伊尹之道也分别争財
親戚兄弟搆怨骨肉相賊曰周公之義也行無廉恥辱
而不死曰管子之趍也行貨賂趣勢門立私廢公比周
而取容曰孔子之術也此使君子小人紛然殽亂莫知
其是非者也故百川並流不注海者不為川谷趣行蹖
馳不歸善者不為君子(淮南子泰族訓)
黃白色也衆馬形也而獨以色為形飛者入池之謂也
(公孫龍子白馬論註)
牛騎同堂郭氏以亡(焦氏易林小畜之晉)
牛馬聾蒯不知聲味遠賢賤仁自令亂憒(焦氏易林頤之鼎)
次六升于堂顛衣倒裳廷人不慶測曰升堂顛倒失大
衆也(太玄經第一上)
待遇苟合之人與忠直之士曾無别異猶并紉絲與茅
共為索也(王逸註楚辭惜誓)
言患苦衆人稱物量榖不知審其多少同其稱平以失
情實則使衆人怨也以言君不稱量士之賢愚而同用
之則使智者恨也(王逸註楚辭惜誓)
言君選士用人雜用駑駿不異賢愚若駕罷牛驂以騏
驥才力殊也(王逸註楚辭七諫)
圜澤為珠麤瑀為璣以言君不知賢愚忠佞之士猶雜
魚眼與珠璣同貫而不别也(王逸註楚辭七諫)
言持菎蕗香直之草雜於黀蒸燒而燃之則不識於物
也以言取忠直棄之林野亦不知賢也(王逸註楚辭七諫)
言世人不識善惡乃以甑窐之土雜厠圭玉又使醜婦
與好女同室也以言君闇惑不别賢愚也(王逸註楚辭哀時命)
言已君不明智斥逐忠良而任用佞䛕委棄明珠而貴
魚眼乘駑驘雜駿馬重班駮喜闒茸心迷意惑終不悟
也(王逸註楚辭九難)
君不識賢使紫奪朱世無别知之者(王逸註楚辭九思)
紫朱雜厠瓦玉雜糅(王充論衡對作篇)
竊華名者螻蜥騰於雲霄失實賈者翠虬淪乎九泉於
是斥鷃凌風以高奮靈鳳卷翮以幽戢鉛鋒充太阿之
寶犬羊佻(勅高切獨行貌)虎狼之資矣(抱朴子外篇名實)
以傾倚申脚者為妖妍摽秀以風格端嚴者為田舍朴
騃(抱朴子外篇疾謬)
於是釋銓衡而以疏數為輕重矣棄度量而以綸集為
多少矣(抱朴子外篇窮逹)
鶉鷃棲翔鳳之條黿鼉游升龍之川識真者所為憤結
也(文選陸士衡從梁陳詩註)
珪璋雜於甑窐兮隴廉與孟娵同宫(補文選莊忌哀時命)
繋累名利場駑駿同一輈(廣文選阮嗣宗詠懷詩)
玉與石而同匱兮貫魚眼與珠璣駑駿雜而不分兮服
罷牛而驂驥(廣文選東方曼倩哀命)
或偷合而苟進兮或隠居而深藏苦稱量之不審兮同
權槩而就衡或推迻而苟容兮或直言之諤諤傷誠是
之不察兮并紉茅絲以為索(廣文選賈誼惜誓)
以為聖人純一之教不如賢者支離之術鄭衛可以易
咸池激楚可以陵韶武耶(藝文類聚刑法部刑法議)
謂蜥蜴為神龍者非但不識神龍亦不識蜥蜴(太平御覽蟲豸)
(部守宮)
名實失當賞罰妄舉是猶使屍起哭而代大匠斵也夫
死人無為而子弟悲者以為死而不為哭也不與方圓
而處大堂者任大匠而身無作也使屍起哭則哭者亡
主人代匠斵則功不成(道德經指歸卷十二)
譬若男子欲見大海者尚未見大海若見大陂池水便
言是水將無是大海(道行波羅蜜經卷四)
猶如稗麥在好麥中(大寶積經卷一百十三)
猶如栴檀之林鄉以伊蘭臭穢亂于真正(法海經尺一)
譬如醍醐蜜雜以辛苦鹹(修行道地經慈品)
譬如甜藥雜以鹹苦不可分别(修行道地經慈品)
栴檀與蓼蘇同芬夜光與熠燿齊暉(弘明集十三)
玉石同匱猗頓為之於悒朱紫相奪仲尼為之歎息(弘明)
(集牟子理惑論)
聖教綿遠終使鼠璞濫名玄化幽微遂令雞鳳混質(辯正)
(論卷六)
如人不識金以鍮石為妙(高僧傳二鳩摩羅什)
無以穢食置於寶器(維摩詰所說經弟子品)
計失
商人慮有陰雨宜用輔以佐車今其車既載重矣乃棄
爾之車輔反令車載溺也以喻王政慮有傾危宜用賢
以治國今其既有大政矣乃棄汝之賢人反令國政亂
也車既棄輔又遇陰雨則隳敗汝之車載既隳敗然後
請長者助我則晚矣以喻國既棄賢又遇傾敗則滅亡
汝之國國家既滅矣然後求賢人佐已則亦晚矣王何
不及其未敗用賢自輔乎(毛詩正義正月)
勞師於戎而失諸華雖有功猶得獸而失人也安用之
(國語晉)
夫太子國之棟也棟成乃制之不亦危乎(國語晉)
夫攻形不如越而攻心不如吳而君臣上下少長貴賤
畢呼霸王臣竊以為猶之井中而曰我將為爾求火也
(戰國策韓釐王)
語曰寧為雞口毋為牛後今大王西面交臂而臣事秦
何以異於牛後乎(戰國策韓昭侯)
今人有謂臣曰入不測之淵而必出不出請以一鼠首
為汝殉者臣必不為也今秦不可知之國也猶不測之
淵也而許綰之首猶鼠首也内王於不可知之秦而殉
王以鼠首臣竊為王不取也(戰國策魏安釐王)
以地事秦譬猶抱薪而救火也薪不盡則火不止今王
之地有盡而秦之求無窮是薪火之說也(戰國策魏安釐王)
王獨不見夫博者之用梟邪欲食則食欲握則握今君
劫於羣臣而許秦因曰不可革何用智之不若梟也(戰國)
(策魏安釐王)
秦敗魏於華魏王且入朝於秦周訢謂王曰宋人有學
者三年反而名其母其母曰子學三年反而名我者何
也其子曰吾所賢者無過堯舜堯舜名吾所大者無大
天地天地名今母賢不過堯舜母大不過天地是以名
母也其母曰子之於學者將盡行之乎願子之有以易
名母也子之於學也將有所不行也願子之且以名母
為後也今王之事秦尚有可以易入朝者乎願王之有
以易之而以入朝為後(戰國策魏安釐王)
臣聞爭名者於朝争利者於市今三川周室天下之市
朝也而王不争焉顧争於戎狄去王業遠矣(戰國策秦惠文君)
今使太子將之此無異使羊將狼也(史記留侯世家)
欲湯之滄一人炊之百人揚之無益也不如絶薪止火
而已不絶之於彼而救之於此譬猶抱薪而救火也(前漢)
(書枚乘傳)
父子首足也昆弟四支也當使筋骨髓血動静足以相
勝長短大小幹用足以相衞豈有割脛致腹取骨肉以
增頭剗背露骨剝膏腴以禆頷而謂顱顙魁岸可得比
夀松晉喉咽擁腫必能長生久視哉(後漢書志百官五)
及今成計殊尚善也過是欲少味矣(後漢書馬援傳)
議者喻以補衣猶有所完詡恐其疽食侵滛而無限極
(後漢書虞詡傳)
豈有觸冒死禍以解細微譬猶療饑於附子止渴於酖
毒未入腸胃已絶咽喉豈可為哉(後漢書霍諝列傳)
夫紲食鷹鳶欲其鷙鷙而亨之將何用哉(後漢書盖勲列傳)
豈敢傾根竭本寄命洪流以徼乾沒乎(魏志傅蝦傳)
若棄紹近援而求瓚遠助此假人於越以救溺子之說
也(魏志程昱傳)
此何異乎抱薪救焚扇火止沸哉(魏志公孫瓉傳註)
無異於埋金路隅而書表於上也雖甚愚之人必將笑
之(晉書皇甫謐傳)
若乃海運既徙而鵬翼不舉永結根於南垂廢神州於
龍漠(晉書桓温傳)
保左右議曰蝮蛇在手壯士解其腕且斷隴道以觀其
變從事中郎裴詵曰蛇已螫頭頭可截不(晉書索靖傳)
陛下心腹四支何處無患復誅巫咸戮扁鵲臣恐遂成
桓侯膏肓之疾後雖欲療之其如病何(晉書劉聰傳)
繫狗當繫頸今反繫其尾何得不然(晉書惠賈皇后傳)
非徙不足致益乃是蠶漁之所資(晉書董景道傳)
今人知不以羊追狼蟹捕鼠而令重車弱卒與肥馬悍
胡相逐其不能濟固宜矣(宋書周郎傳)
發雷霆之怒争蟲鳥之氣(南齊書孔稚圭傳)
愛毛反裘甚無謂也(魏書高祖上紀)
將涉千里殺騏驥而策蹇驢可悲之甚(北齊書楊愔傳)
譬之畜狗本取其吠今以數吠殺之恐將來無復吠狗
(北齊書酷吏宋遊道傳)
莊子曰齊人蹢子於宋者其命閽也不以完其求鈃鍾
也以束縳其求唐子也而未始出域有遺類矣夫楚人
寄而蹢閽者夜半於無人之時而與舟人鬭未始離於
岑而足以造於怨也(莊子徐無鬼)
子墨子謂魯陽文君曰今有一人於此羊牛犓㹖維人
但割而和之食之勝食也見人之生餅則還然竊之曰
舍予食不知日月安不足乎其有竊疾乎魯陽文君曰
有竊疾也子墨子曰楚三意之田曠蕪不可勝辟&KR2588;靈
數千不可勝見宋鄭之間邑則還然竊之此與彼異乎
魯陽文君曰是猶彼也實有竊疾也(墨子耕柱)
我不以貨事上而求遷者則如以貍餌鼠爾必不冀矣
若以情事上而求遷者則如引諸絶繩而求乘枉木也愈
不冀之矣(商子農戰)
争利如蚤甲而喪其掌(荀子大略)
是渠衝入穴而求利也是仁人之所羞而不為也(荀子彊國)
(篇)
事彊暴之國難使彊暴之國事我易事之以貨寶則貨
寶單而交不結約信盟誓則約定而畔無日割國之錙
銖以賂之則割定而欲無厭事之彌煩其侵人愈甚必
至於資單國舉然後己雖左堯而右舜未有能以此道
得免焉者也辟之是猶使處女嬰寶珠珮寶玉負戴黃
金而遇中山之盗雖為之逢蒙視詘要撓膕君廬屋妾
由將不足以免之(荀子富國)
魯穆公使衆公子或宦於晉或宦於荆犂鉏曰假人於
越而救溺子越人雖善游子必不生矣失火而取水於
海海水雖多火必不滅矣遠水不救近火也今晉與荆
雖強而齊近魯患其不救乎(韓非子說林上)
昔秦伯嫁其女於晉公子令晉為之飾装從衣文之媵
七十人至晉晉人愛其妾而賤公女此可謂善嫁女妾
而未可謂善嫁女也楚人有賣其珠於鄭者為木蘭之
櫃薰桂椒之櫝綴以珠玉飾以玫瑰輯以翡翠鄭人買其櫝
而還其珠此可謂善賣櫝矣未可謂善鬻珠也(韓非子外儲說左)
君子終日行不離輜重也邦者人君之輜重主父生𫝊
其邦此離其輜重者也(韓非子喻老)
今世上卜筮禱祠故疾病愈來譬之若射者射而不中反
修于招何益于中夫以湯止沸沸愈不止去其火則止
矣(吕氏春秋盡數)
弗肯早為已乃墮骨肉之屬而抗剄之(賈子宗首)
魯人身善制冠妻善織屨往徙於越而大困窮以其所
修而游不用之鄉譬猶樹荷山上而畜火井中操釣上
山揭斧入淵欲得所求難也方車而蹠越乘桴而入胡
欲無窮不可得也(淮南子說山訓)
遺人馬而解其羈遺人車而脱其轙所愛者少而所亡
者多故里人諺曰烹牛而不鹽敗所為也(淮南子說山訓)
壊塘以取龜發屋而求貍掘室而求鼠割脣而治齲桀
跖之徒君子不與(淮南子說山訓)
治鼠穴而壊里閭潰小皰而發痤疽(淮南子說林訓)
捨茂林而集於枯不弋鵠而弋烏難與有圖(淮山子說林訓)
昌羊去蚤蝨而來汵窮除小害而致大賊欲小快而害
大利(淮南子說林訓)
為酒人之利而不酤則竭為車人之利而不僦則不逹
握火提人反先之熱(淮南子說林訓)
夫鵲先識歲之多風也去高木而巢扶枝大人過之則
探鷇嬰兒過之則挑其卵知備遠難而忘近患故秦之
備胡也鳥鵲之智也(淮南子人間訓)
強養弱抑則齊民消若衆穢之盛而害五榖(鹽鐵論禁耕)
夫不早絶其源而憂其末若决吕梁沛然其所傷必多
矣(鹽鐵論禁耕)
無異於愚人反裘而負薪愛其毛不知其皮盡也(鹽鐵論非)
(鞅)
崇利而簡義高力而尚功非不廣壤進地也然猶人之
病水益水而疾深(鹽鐵論非鞅)
此所謂攣朐之智而愚人之計也夫何大道之有故曰
小人先合而後忤初雖乘車卒必泣血此之謂也(鹽鐵論非)
(鞅)
夫犀象兕虎南夷之所多也騾驢馲駞北狄之常畜也
中國所鮮外國賤之南越以孔雀珥門戶崑山之旁以
玉璞抵鳥鵲今貴人之所賤珍人之所饒非所以厚中
國明盛德也(鹽鐵論棠禮)
今驘驢之用不中牛馬之功鼲(音渾)鼦(音貂)旃罽不益錦綈
之實美玉珊瑚出於崑山珠璣犀象出於桂林此距漢
萬有餘里計耕桑之功資財之費是一物而售百倍其
價一也一挹而中萬鍾之粟也(鹽鐵論力耕)
是由棄江臯河濱而田於嶺坂菹澤也(鹽鐵論輕重)
匈奴貪狼因時而動乘可發飆舉電至而欲以誠信之
心金帛之寶而信無義之詐是猶親蹠蹻而扶猛虎也
(鹽鐵論世務)
今不固其外欲安其内猶家人不堅垣墻狗吠夜驚而
暗昧妄行也(鹽鐵論險固)
終日逐禽罷而釋之則非計也(鹽鐵論擊之)
茫茫乎若行九臯未知所止浩浩乎若無網羅而漁江
海雖及之三軍罷弊適遺之餌也(鹽鐵論西域)
國有封疆猶家之有垣墻所以合好覆惡也室不能相
和出訟鄰家未為通計也(新序雜事二)
載金販狗利棄我走(焦氏易林訟之旅)
袍衣剝脱夏熱冬寒(焦氏易林大有之未濟)
載土販鹽難為功力(焦氏易林无妄之解)
争雞失羊亾其金囊(焦氏易林恒之夬)
築室水上危於一齒(焦氏易林大壯之離)
作蠶不織寒無所得(焦氏易林家人之泰)
折挺舂稷君不得食頭痒搔跟无益於疾(焦氏易林蹇之革)
販鼠賣鼃利少無謀(焦氏易林姤之晉)
買椒失粟亾我大利(焦氏易林萃之大壯)
去辛就蓼毒愈酷甚避穽遇坑憂患日生(焦氏易林豐之益)
次三關無鍵舍金管測曰關無鍵盗入門也(太玄經第一閑)
次五奔鹿懷鼷得不訾測曰奔鹿懷鼷奚足功也(太玄經第)
(四唐)
譬諸孺子掩目巨夫之腋而曰逃可乎(申鑒俗嫌)
信用衆愚欲以致治猶若駕跛鼈而欲上山我固知其
不能登也(王逸註楚辭哀時命)
居累卵之危而圖太山之安為朝露之行而思𫝊世之
功豈不惑哉(潛夫論貴忠)
焚椒蘭其望治由倒裳而求領(曹子建九詠)
何異圖畫騏驥以代徒行之勞遙指海水以解口焦之
渴張魚網於峻極之巔施釣緡於修木之末雖自以為
得所猶未免乎迂闊也(抱朴子外篇安貧)
今吾子督余以誨盗之業敦余以召賊之策進酖酒以
獻酬非養夀之忠益(抱朴子外篇安貧)
世人不問愚智皆欲識人之多見事之廣而不肯讀書
是欲求飽而懶營饌欲暖而惰裁衣也(顔民家訓勉學)
菖蒲去蚤蝨而來蚰蜒礬石止齒齲之痛而朽牙根躁
痛雖弭必生後害此取小利而忘大利雖去輕害而負
重害也(劉子利害)
一簣之土固不能障塞江河是以其身沈没也(前漢書註師丹)
(傳)
臨川日暮而又相思何為汎舟而不濟以相從乎(李善註文)
(選曹子建朔風詩註)
尋斧始於所庇制國昩於弱下(文選陸士衡五等諸侯論)
割剝富強以養貧弱何異餓耕牛乘馬而飽吠犬棄干
將而礪鉛刀也(意林物理論)
忿飆焚衣其損多矣忿㸑之熟推甑而棄之損益多(意林)
(物理論)
趙簡子舉兵伐齊有被甲士申護笑簡子曰子何笑對
曰臣乃有宿笑當桑之時臣鄰家父與妻俱之田見桑
中女因追之不能得還反其妻怒而去之臣笑其曠也
簡子曰今吾伐國失國是吾曠也還師而歸(藝文類聚人部諷)
亾載得輿所獲益寡争雞失牛所損更大(文苑英華元世俊移文)
功以才成業由才廣若捨此不任防其後患是猶備風
波而逆廢舟楫非長計也(何氏語林德行襄陽記)
鴟鴞所以愛養其子者適以病之愛憐養其子者謂堅
固其窠巢病之者謂不知託於大樹茂枝反敷之葦䓟
風至䓟折巢覆有子則死有卵則破是其病也(玉海詩攷韓詩)
譬如有人欲求香象得此象已捨而求跡(波羅蜜多經卷三百三)
譬如餓狗捨其主食返從僕使而求覓(波羅蜜多經卷三百三)
犬唯逐塊不知逐人壊終不息外道亦爾不知斷生終
不離死(波羅蜜多經卷五百六十九)
譬如狗子從大家得食不肯食之反從作務者索食(道行)
(波羅蜜多經卷四)
譬如有人年耆極老身嬰長病卧在牀席不能起止時
有一人巨富饒財齎持珍寶至病人所而語之言我有
緣事當至他方以寶相寄為我守護或十年還若二十
年待我還時汝當歸我彼老病人卧在牀席無有子息
唯獨一身彼人已去未久之間時彼病人因至命終所
寄財物悉皆散失彼人行還求索無所(大寶積經卷八十八)
譬如有人到寶渚所捨帝釋青寶及大青寶金銀真珠
皆悉捨離大價之寶取於水精(大方廣十輪經卷四)
譬如有犬摶擲令怖反走逐之不趣擲者(摩訶衍寶嚴經推七)
譬如癡人破車遲牛欲過險道甚難可過(七佛所說神咒經卷三)
譬如商人計數金錢置一器中其子啼時授與一錢彼
器中錢日日損減(大法鼓經卷上)
譬如大田家收入甚大豐但食不復種榖盡亦饑窮(佛說)
(五苦章句經尺七)
譬如有人卒患脊僂諸醫療治醫以酥塗上下著板用
力痛壓不覺雙目一時併出(百喻經卷上)
譬如有人磨一大石勤加功力經歷日月作小戲牛用
功既重所期甚輕(百喻經卷上)
破滅法炬自燋其心斫伐法樹乃殖毒林(本緣經鹿品)
不應挑其右目以治左眼(本緣經持王子品)
如有人欲食甘露而食毒藥欲求安樂而反入賊欲安
隠身反服非藥欲除斷渴愛反飲鹹水欲斷媱欲反樂
衆女(本緣經持王子品)
譬如種榖雖多得收不復種種但稍稍飯雖久飯不止
會有盡時(小道地經藉九)
人治生譬如蜂作蜜採取衆華勤苦積日已成人便竊
取持去亦不得自食適自疲極(三慧經藉八)
昔有一婆羅門居家貧窮正有一㹀牛&KR2183;乳日得一斗
以自供活聞說十五日飯諸衆僧沙門得大福德便止
不復&KR2183;牛停至一月并取望得三斛持用供養諸沙門
至滿月便大請諸沙門至舍皆坐時婆羅門即入&KR2183;牛
乳正得一斗雖久不&KR2183;乳而不多諸人呵罵言汝癡人
云何日日不&KR2183;乃至一月也而望得多今世人亦如是
有財物時不能隨多少布施停積久後須多乃作無常水
火及以身命須臾難保若當不遇一朝蕩盡虚無所護
(衆經撰雜譬喻經)
得入栴檀林而但取其葉既入七寶山而更取水精(大智)
(度論卷五)
如人以手障鉾但自傷其手鉾無所損(大智度論卷五十六)
譬如人在寶洲但得水精珠則所利益薄(大智度論卷七十九)
是忿風濤而毁舟檝也(弘明集九)
無異人苦頭蝨因欲并首俱焚患在足刺遂欲通股全
解不亦濫乎(弘明集釋駮論)
竭溟海而求珠淨康衢而徙石盖勞力也(辨正論卷六)
以好栴檀貿易瓦木以金易鍮石以銀易白蠟以絹易
氀褐以甘露易於惡毒(法苑珠林卷三)
譬鼠入角路窮何趣(法苑珠林卷二十)
今愛榮而不知慕賢求福而不知避禍譬猶播植粃粺
而欲歲取精糧驅駕駑蹇而望騰超夐絶不亦惑哉(法苑)
(珠林卷五十一)
昔有一人貧窮困苦為王作事日月經久身體羸瘦王
見憐愍賜一死駞貧人得已即便剝皮嫌刀鈍故求石
欲磨乃於樓上得一磨石磨刀令利來下而剝如是數
數往來磨刀後轉苦憚不能上樓懸鈍上樓就石磨刀
深為人笑(法苑珠林卷五十三)
欲須甘果翻種苦栽欲除渴乏反趣鹹水(法苑珠林卷五十五)
譬如有牛厭患車故欲使車壊前車若壊續得後車扼其
項領(法苑珠林卷八十九)
令反
罪諫臣而求直言亦猶北行詣越豈有得邪(晉書慕容皝傳)
猶揭表而令之止也(管子君臣上)
君使服之於内而禁之於外猶懸牛首於門而賣馬肉
於内也(晏子春秋雜下)
其在後世以急刻而責恕以譌偽而課忠言非其願意
非其真而保人之弗叛悲夫是正坐於夕室也是白之
懸而黑之募也是縱櫂於陸而發軔於川也其亦不可
以幸而幾矣(子華子孔子贈)
彊令之笑不樂彊令之哭不悲彊令之為道也可以成
小而不可以成大缶醯黃蚋聚之有酸徒水則必不可
以貍致鼠以冰致蠅雖工不能以茹魚去蝇蝇愈至不
可禁以致之之道去之也桀紂以去之之道致之也罰
雖重則雖嚴何益(呂氏春秋功名)
執彈而招鳥揮梲而呼狗欲致之顧反走(淮南子說山訓)
喻林卷四十九
