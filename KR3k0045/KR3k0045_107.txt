喻林卷一百七明徐元太撰
政治門(十二)
征伐
地中有水師君子以容民畜衆(易師)
六五田有禽利執言(易師)
人之脩田非禽之所犯王者守國非叛者所亂禽之犯
苗則可獵取叛人亂國則可誅之(周易正義師)
尚桓桓如虎如貔如熊如羆于商郊(書牧誓)
稼穡之夫除草養苗我長念天亾殷惡主亦猶是矣(孔氏)
(傳書大誥)
澤有獸而焚其草木大威將至不可為巧焚其草木則
無種大威將至不可以為勇(汲冡周書周祝解)
既破我斧又缺我斨(音搶)周公東征四國是皇既破我
斧又缺我錡(音奇)既破我斧又缺我銶(音求詩國風破斧)
淠(音譬)彼涇舟烝徒楫(音接叶藉此反)之周王于邁六師及之(詩大)
(雅棫樸)
王奮厥武如震如怒(叶暖五反)進厥虎臣闞(音喊)如虓(音哮)虎(詩大)
(雅常武)
王旅嘽嘽(音灘)如飛如翰如江如漢如山之苞(叶鋪鉤反)如川
之流(詩大雅常武)
武王載旆有虔秉鉞(音越)如火烈烈則莫我敢曷(音遏詩頌長)
(發)
采芑宣王南征也(毛詩采芑)
文王之時西有昆夷之患北有玁狁之難以天子之命
命將率遣戍役以守衞中國故歌采薇以遣之出車以
勞還杕杜以勤歸也(毛詩采薇)
東山周公東征也周公東征三年而歸勞歸士大夫美
之(毛詩東山)
夫兵猶火也弗戢將自焚也(左傳隠公四年)
君處北海寡人處南海唯是風馬牛不相及也不虞君
之涉吾地也何故(左傳僖公四年)
古者明王伐不敬取其鯨鯤而封之以為大戮於是乎
有京觀以懲淫慝(左傳宣公十二年)
三里之城七里之郭環而攻之而不勝夫環而攻之必
有得天時者矣然而不勝者是天時不如地利也城非
不高也池非不深也兵甲非不堅利也米粟非不多也
委而去之是地利不如人和也(孟子公孫丑下)
没平公軍無秕政(國語晉)
三軍之良五家之兵進如鋒矢戰如雷霆解如風雨(史記)
(蘇秦傳)
地廣者粟多國大者人衆兵強則士勇(史記李斯傳)
教笞不可廢於家刑罰不可損於國誅伐不可偃於天
下用之有巧拙行之有逆順耳(史記律書)
請為天下鴈行頓刃(史記魏世家)
僮兒可使奮拳以致力女子可使褰裳以用命况厲熊
羆之卒因迅風之埶哉(後漢書皇甫嵩列傳)
不入虎宂不得虎子(後漢書班超列傳)
虓怒之旅如虎如螭師之攸向無不靡披盖夫燔魚剸
蛇莫之方斯(後漢書杜篤傳)
數十萬衆並垂餌於犲狼(晉書東海王越傳)
暫擾以制敵愈於放敵而常擾也夫四體者人之所甚
愛苟宜伐病則削肌刮骨矣(晉書王鑒傳)
兵威已振譬如破竹數節之後皆迎刃而解無復著手
處也(晉書杜預傳)
雖鴻羅遐被涼州猶在天網之外(晉書秃髮烏孤記)
窮髮遺虜未拔根株徼垂殘狡尚餘栽蘖而北踰翰漠
折其肩髀南極江湖抽其腸胃雖骸骨僅存脂膏咸盡
視息纔舉魂魄久遊(魏書匈奴劉聰傳)
天地大德降繁霜於秋令聖哲至仁著甲兵於刑典故
知造化之有肅殺義在無私帝王之用干戈盖非獲已
(隋書煬帝下帝紀)
驅率貔貅抑揚霆電(南史梁本紀上)
大明發而萬物皆照大義發而萬物皆利大兵發而萬
物皆服(太公六韜發啓)
夫輕重強弱之形諸侯合則強孤則弱驥之材而百馬
伐之驥必罷矣強最一伐而天下共之國必弱矣(管子覇言)
故盟不如不盟然而有所謂善盟戰不如不戰然而有
所謂善戰(春秋繁露竹林)
夫有以咽藥而死者欲禁天下之醫非也有以乘舟而
死者欲禁天下之船非也有以用兵而喪其國者欲禁
天下之兵非也(亢倉子兵道)
大國之攻小國譬猶童子之為馬也童子之為馬足用
而勞今大國之攻小國也攻者農夫不得耕婦人不得
織以守為事攻人者亦農夫不得耕婦人不得織以攻
為事(墨子耕柱)
午其軍取其將若撥䵄(荀子富國)
兵有勝於朝廷有勝於原野有勝於市井(尉繚子攻權)
家無怒笞則豎子嬰兒之有過也立見國無刑罰則百
姓之互相侵也立見天子無誅伐則諸侯之相㬥也立
見故怒笞不可偃於家刑罰不可偃於國誅伐不可偃
於天下夫兵之不可偃也譬之若水火然善用之則為
福不能用之則為禍若用藥者然得良藥則活人得惡
藥則殺人義兵之為天下良藥也亦大矣(呂氏春秋蕩兵)
軍大卒多而不能鬭衆不若其寡也夫衆之為福也大
其為禍也亦大譬之若漁深淵其得魚也大其為害也
亦大(呂氏春秋决勝)
動之為物不損則益不成則毁不利則病皆險也道之
者危故秦勝乎戎而敗乎殽楚勝乎諸夏而敗乎栢莒
(淮南子詮言訓)
已未能治也而攻人之亂是猶以火救火以水應水也
何所能制(淮南子兵略訓)
凡有血氣之蟲含牙帶角前爪後距有角者觸有齒者
噬有毒者螫有蹏者跌喜而相戲怒而相害天之性也
人有衣食之情而物弗能足也故羣居雜處分不均求
不瞻則爭爭則強脇弱而勇侵怯人無筋骨之強爪牙
之利故割革而為甲爍鐵而為刃(淮南子兵略訓)
晉陽處父伐楚以救江故解捽者不在於捌格在於批
伔(淮南子說林訓)
商師若荼周師若烏(鹽鐵論未通)
蒙公為秦擊走匈奴若鷙鳥之追羣雀(鹽鐵論代功)
屠者解分中理可横以手而離也至其抽筋鑿骨非行
金斧不能决聖主循性而化有不從者亦將舉兵而征
之(鹽鐵論繇役)
大之伐小強之伐弱猶大魚之吞小魚也若虎之食豚
也惡有其不得理(說苑指武)
鵰鷹制兔伐楚有功(焦氏易林大壯之遯)
不戰而屈人兵堯舜也霑頃漸襟堯舜乎衒玉而賈石
者其徂詐乎(揚子問道)
麟之儀儀鳳之師師其至矣乎螭虎桓桓鷹隼䎒䎒未
至也(揚子孝至)
次六大兵雷霆震其耳維用詘腹測曰大兵雷霆威震
無疆也(太玄經第三衆)
虎虓(呼交切)振廞(欣金切)如鷹之揚也(太玄經第三衆)
上九斧刃蛾蛾利匠人之貞測曰蛾蛾之斧利征亂也
(太玄經第三衆)
比札為甲冠矜為戟被甲何戟以威不恪(太玄經太玄棿)
水以療湯火以熟食兵以除亂夫何偃也(呂氏春秋蕩兵解)
兵猶火也強則盛盛則衰(淮南子原道訓解)
含血之蟲必有爪牙之用喜則共戲怒則相害人無爪
牙故設兵革之器以自輔衞故國以軍為輔君以臣為
佐輔彊則國安輔弱則國危(武侯十六策治軍)
鞭朴廢於家則童僕怠惰征伐息於國羣下不虔(抱朴子外)
(篇用刑)
禁令不明而嚴刑以靜亂廟算不精而窮兵以侵鄰猶
釤禾以討蝗蟲伐木以殺蠧蝎食毒以中蚤虱徹舍以
逐雀鼠(抱朴子外篇博喻)
攻斷之盛莫絶乎火(太玄經第二達解)
豐昦(音杲)之斡睛之奯(音豁)雷磤磤(音隱)電炟炟(當葛反)傳曰昦
之斡日之轉也睛之奯目之動也雷磤磤其聲震也電
炟炟其光睒也昔王由是動干戈耀兵威(元包仲陽)
破城邑而取之言若拔樹木并得其根本也(前漢書註高帝紀)
威亮火烈勢踰風掃拾代如遺偃齊猶草(文選陸機功臣頌)
夫鷙鳥之擊先高攫鷙之勢也牧野之威孟津之退也
(文選陳琳檄吳將校文)
守似藩籬戰同枯朽(文選陸陲石闕銘)
奮臂雲興騰跡虎噬陵險必夷摧剛則脆(文選陸士衡功臣頌)
夫行天莫如龍行地莫如馬馬者甲兵之本國之大用
安寧則以别尊卑之序有變則以濟遠近之難(補文選馬援上)
(銅馬式表)
戰如鬭雞勝者先鳴(太平御覽羽族部鷄)
武王曰五帝之時無守戰之具國存者何太公曰守戰
之具皆在民間耒耜者是其弓弩也鋤爬者是其矛戟
也簦笠者是其兜鍪也䥥斧者是其攻戰之具也雞狗
者是鉦鼓也(太平御覽兵部營壘)
元戎屢征如風之騰(初學記州郡部河北道)
人主者國之腹心也兵者國之威神也(道德經指歸卷十二)
選將
長子帥師以中行也弟子輿尸使不當也(易師)
服不可加非其人兵不可任非其才(孔氏傳書說命中)
維師尚父時維鷹揚(詩大雅大明)
天下合從趙使魏加見楚春申君曰君有將乎曰有矣
僕欲將臨武君魏加曰臣少之時好射臣願以射譬之
可乎春申君曰可加曰異日者更羸與魏王處京臺之
下仰見飛鳥更羸謂魏王曰臣為王引弓虚發而下鳥
魏王曰然則射可至此乎更羸曰可有間鴈從東方來
更羸以虛發而下之魏王曰然則射可至此乎更羸曰
此孽也王曰先生何以知之對曰其飛徐而鳴悲飛徐
者故瘡痛也鳴悲者久失羣也故瘡未息而驚心未去
也聞弦者音烈而高飛故瘡隕也今臨武君嘗為秦孽
不可為拒秦之將也(戰國策楚考烈王)
夫將者國之輔也輔周則國必強輔隙則國必弱(孫子謀攻)
今君四時使斬離皮革掩以朱漆畫以丹青爍以犀象
冬日衣之則不温夏日衣之則不涼為長戟二丈四尺
短戟一丈二尺革車掩戸縵輪籠轂觀之於目則不麗
乘之以田則不輕不識主君安用此也若以僃進戰退
守而不求能用者譬猶伏雞之摶狸乳犬之犯虎雖有
鬭心隨之死矣(吳子圖國)
將帥者心也羣下者支節也其心動以誠則支節必力
其心動以疑則支節必背夫將不心制卒不節動雖勝
幸勝也(尉繚子攻權)
昔者良將之用兵有饋簞醪者使投諸河與士卒同流
而飲夫一簞之醪不能味一河之水而三軍之士思為
致死者以滋味之及己也(黃石公三略上)
勇則能决斷能决斷則能若雷電飄風㬥雨能若崩山
破潰别辨霣墜若鷙鳥之擊也摶攫則殪中木則碎(呂氏)
(春秋决勝)
鼓不與於五音而為五音主水不與於五味而為五味
調將軍不與於五官之事而為五官督故能調五音者
不與五音者也能調五味者不與五味者也能治五官
之事者不可揆度者也是故將軍之心滔滔如春&KR0034;&KR0034;
如夏湫漻如秋典凝如冬因形而與之化隨時而與之
移(淮南子兵略訓)
良將之卒若虎之牙若兕之角若鳥之羽若蚈之足可
以行可以舉可以噬可以觸強而不相敗衆而不相害
一心以使之也(淮南子兵略訓)
將以民為體而民以將為心心誠則支體親刃心疑則
支體撓北心不專一則體不節動將不誠心則卒不勇
敢(淮南子兵略訓)
將者士之心也士者將之肢體也心猶與則肢體不用
(說苑指武)
子不聞越王勾踐之伐吳客有獻醇酒一器王使人注
江之上流使士卒飲其下流味不及加美而士卒戰自
五也異日有獻一囊糗糒者王又以賜軍士分食之甘
不踰嗌而戰自十也今子為將士卒并分菽粒而食之
子獨朝夕芻豢黍粱何也(列女傳周列國楚子發母)
夫將者人命之所懸也成敗之所在也禍福之所繫也
而上不假之以賞罰亦猶束猿猱之手而責之以騰捷
膠離婁之目而使之辨青黃不可得也(武侯心書假權)
為將者必有腹心耳目爪牙無腹心者如人夜行無所
措手足無耳目者如冥然而居不知運動無爪牙者如
饑人食毒物無不死矣故善將者必有博聞多智為腹
心沈審謹密為耳目勇捍善敵者為爪牙(武侯心書腹心)
將能執兵之權操兵之勢而臨羣下譬如猛虎加之羽
翼而翶翔四海隨所遇而施之若將失權不操其勢亦
如魚龍離於江湖中欲求游洋之勢奔濤戲浪何可得
也(武侯心書兵機)
有猛如熊虎捷若騰猿剛如鐵石利若龍泉此一時之
雄也(武侯心書三賓)
古之善將者養人如養己子有難則以身先之有功則
以身後之(武侯心書哀死)
夫將者人之司命國之利器先定其計然後乃行其令
若漂水㬥至其獲若鷹隼之擊物靜若彊弩之張動如
機關之發所向者破而勍敵自滅(武侯十六策治軍)
工非魯般之目無以見其功巧戰非孫武之謀無以出
其奇運(武侯十六策治軍)
良將如山如淵人不知其慼亦不知其歡(意林唐子)
不愛尺璧而愛寸陰者將難遭而易失也故良將之趍
時也衣不解帶足不躡地(太平御覽兵部將帥下)
良將剛則法天可望而不可干柔則象淵可觀而不可
入去如收電可見而不可得留如山岳可瞻而不可量
(太平御覽兵部良將上)
義兵
上九王用出征有嘉折首獲匪其醜无咎(易離)
王赫奮烈八方咸發高城若地商庶若化(汲冡周書武寤解)
左手杖鉞示無事於誅右手把旄示有事於教(孔氏傳書牧誓)
草蟲鳴阜螽躍而從之天性也近西戎之諸侯聞南仲
既征儼狁將伐西戎之命則跳躍而鄉望之如阜螽之
聞草蟲鳴焉(鄭氏箋詩出車)
明主之守也必折衝乎千里之外其征也袵席之上還
師(大戴禮記主言)
明主之征也猶時雨也至則民說矣(大戴禮記主言)
誅其君而弔其民若時雨降民大悅(孟子梁惠王下)
則鄰國之民仰之若父母矣率其子弟攻其父母自生
民以來未有能濟者也(孟子公孫丑上)
寧爾也非敵百姓也若崩厥角稽首(孟子盡心下)
攻戰之道非師者雖有百萬之軍北之堂上雖有闔閭
吳起之將禽之戸内千丈之城拔之尊爼之間百尺之
衝折之袵席之上故鍾鼓竽瑟之音不絶地可廣而欲
可成和樂倡優侏儒之笑不乏諸侯可同日而致也故
名配天地不為尊利制海内不為厚(戰國策齊閔王)
以桀詐桀猶巧拙有幸焉以桀詐堯譬之若以卵投石
以指撓沸若赴水火入焉焦没耳(荀子議兵)
弓矢不調則羿不能以中微六馬不和則造父不能以
致遠士民不親附則湯武不能以必勝也故善附民者
是乃善用兵者也(荀子議兵)
其民之親我歡若父母其好我芬若椒蘭彼反顧其上
則若灼黥若仇讐人之情雖桀跖豈又肯為其所惡賊
其所好者哉是猶使人之子孫自賊其父母也彼必將
來告之夫又何可詐也(荀子議兵)
齊之技擊不可以遇魏氏之武卒魏氏之武卒不可以
遇秦之銳士秦之銳士不可以當桓文之節制桓文之
節制不可以敵湯武之仁義有遇之者若以焦熬投石
焉(荀子議兵)
治民者禁姦於未萌而用兵者服戰於民心禁先其本
者治兵戰其心者勝(韓非子心度)
夫以義誅不義若决江河而溉爝火臨不測而擠欲墮
其克必矣(黃石公三略下)
古之聖王有義兵而無有偃兵兵誠義以誅㬥君而振
苦民民之說也若孝子之見慈親也若飢者之見美食
也民之號呼而走之若強弩之射於深谿也若積大水
而失其壅隄也(吕氏春秋蕩兵)
今有人於此能生死一人則天下必爭事之矣義兵之
生一人亦多矣人孰不說故義兵生則鄰國之民歸之
若流水誅國之民望之若父母行地滋遠得民滋衆兵
不接刃而民服若化(呂氏春秋懷寵)
夫射儀度不得則格的不中驥一節不用而千里不至
夫戰而不勝者非鼓之日也素行無刑人矣故得道之
兵車不發轉騎不被鞍鼓不振塵旗不解卷甲不離矢
刃不嘗血(淮南子兵略訓)
獵者逐禽車馳人趨各盡其力無刑罰之威而相為斤
闉要遮者同所利也同舟而濟於江卒遇風波百族之
子捷捽招杼船若左右手不以相德其憂同也故明王
之用兵也為天下除害而與萬民共享其利民之為用
猶子之為父弟之為兄威之所加若崩山决塘敵孰敢
當(淮南子兵略訓)
所為立君者以禁㬥討亂也今乘萬民之力而反為殘
賊是為虎傅翼曷為弗除夫畜池魚者必去猵獺養禽
獸者必去豺狼又况治人乎故聖人之用兵也若櫛髮
耨苗所去者少而所利者多民之思兵也若旱而望雨
渴而求飲夫有誰與交兵接刃者乎(淮南子兵略訓)
且仁人之兵聚則成卒散則成列延居則若莫邪之長
刃嬰之者斷兊居則若莫邪之利鋒當之者潰圓居則
若丘山之不可移也方居則若磐石之不可拔也觸之
角摧折節而退爾(韓詩外篇)
夫以知謀愚以義伐不義若因秋霜而振落葉(鹽鐵論論功)
仁人之兵鋌則若莫邪之利刃嬰之者斷銳則若莫邪
之利鋒當之者潰圓居而方止若盤石然觸之者隴種
而退耳夫又何可詐也(新序雜事三)
次二兵無刃師無陳麟或賓之温測曰兵無刃德服無
方也(太玄經第三衆)
義兵除天下之兇殘解百姓之倒懸而生育之故方之
於良藥(呂氏春秋蕩解)
刑之與兵猶足與翼也走用足飛用翼形體雖異其行
身同刑之與兵全衆禁邪其實一也(王充論衡儒增篇)
要地
華之衞幹如諸夏之衞京師故知幹如京師其華猶諸
夏也(毛詩正義苕之華)
有蛇於此擊其尾其首救擊其首其尾救擊其中身首
尾皆救今梁者天下之脊也夫秦攻梁者是示天下要
斷山東之脊也是山東首尾皆救中身之時也(戰國策魏哀王)
韓天下之咽喉魏天下之胸腹(戰國策秦始皇帝)
夫與人鬭不搤其肮拊其背未能全其勝也今陛下入
關而都案秦之故地此亦搤天下之肮而拊其背也(史記)
(劉敬傳)
淮陽之北大諸侯厪如黑子之著面適足以餌大國耳
(前漢書賈誼傳)
彼埳井之潢汙固不容夫吞舟且洛邑之渟瀯曷足以
居乎萬乘哉(後漢書文苑傳)
疆界雖遠而其險要必爭之地不過數四猶人雖有八
尺之軀靡不受患其護風寒亦數處耳(吳志孫晧傳註)
譬如金城萬雉所急防者四門而已(吳志孫晧傳註)
韓之形勢足以扞四面之敵通諸侯之盟而中臨天下
呼則諸侯應招則諸侯來若長江盤紆于中而九𣲖之
流為之争赴而下注也(天禄閣外史形勢)
天子所都曰京師京水也地下之衆者莫過於水地上
之衆者莫過於人(獨斷)
見三苗之傾殄則知川源之未可恃也覩翳幽之不守
則覺嚴嶮之不足頼也(抱朴子外篇君道)
且夫僻界西戎險阻四塞修其防禦孰與處乎土中平
夷洞達萬方輻凑秦嶺九嵕涇渭之川曷若四瀆五嶽
帶河泝洛圖書之淵建章甘泉館御列仙孰與靈臺明
堂統和天人太液昆明鳥獸之囿曷若辟雍海流道德
之富游俠踰侈犯義侵禮孰與同履法度翼翼濟濟(文選)
(東都賦)
中牟三國之股肱邯鄲之肩髀(事文類聚縣尹韓子)
天以日月為綱地以四海為紀九土星分萬國錯跱崤
函有帝皇之宅河洛為王者之里(玉海地里異域圖書)
㬥兵
火炎崐岡玉石俱焚天吏逸德烈于猛火(書胤征)
吳日敝于兵㬥骨如莾(左傳哀公元年)
征伐之道不過用兵服則可以退不服則可以進火之
盛炎水之盛衝雖欲服罪不可復禁故疾其㬥而不仁
也(何休解公羊桓公七年)
古者天子之始封諸侯也萬有餘今以并國之故萬國
有餘皆滅而四國獨立此譬猶醫之藥萬有餘人而四
人愈也則不可謂良醫矣(墨子非攻下)
君子之用兵莫見其形其功已成野人之用兵也鼓聲
則似雷號呼則動地塵氣充天流失如雨扶傷輿死履
腸涉血無罪之民其死者量于澤矣而國之存亡主之
死生猶不可知也其離仁義仁亦遠矣(吕氏春秋期賢)
凡春秋之記災異也雖畆有數莖猶謂之無麥苖也今
天下之大三百年之久戰攻侵伐不可勝數而復讐者
有二焉是何以異于無麥苖之有數莖哉不足以難之
故謂之無義戰也(春秋繁露竹林)
火之所務焚燒山林不别嘉榖(太玄經二務解)
破取城邑誅殺其人如屠六畜然(前漢書註高帝紀)
百萬之虜俄成魚鼈千仞之阜倏似滄瀛(藝文類聚靈異部魂魄賦)
喻林卷一百七
