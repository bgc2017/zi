喻林卷四十二明徐元太撰
人事門(四十)
通才
左之左之君子宜之右之右之君子有之維其有之是
以似之(詩小雅裳裳者華)
刀味核生南荒中樹形高五十丈實如棗長五尺金刀
剖之則甜竹刀剖之則飴木刀剖之則酸蘆刀剖之則
辛(神異經)
世稱君子之德其猶龍乎蓋以其善變也(魏志裴潛傳註)
聖智之不窮若轉圓之無止轉圓之無止猶獸威無盡
故轉圓法猛獸(鬼谷子本經隂符註)
龍則變化無窮神則隂陽不測故盛神之道法五龍也
(鬼谷子本經隂符註)
次五達于中衢大小無迷測曰達于中衢道四通也(太玄)
(經第二達)
或曰人材有能大而不能小猶函牛之鼎不可以烹鷄
愚以為此非名也若夫雞之與牛亦貫體之大小也故
鼎亦宜有大小若以烹犢則豈不能烹雞乎故能治大
郡則亦能治小郡矣(劉邵人物志材能)
智周通塞不為時窮才經夷險不為世屈是以陵飈之
羽不求反風曜夜之目不思倒日(文選陸機演連珠)
卑高相配而天地位三光並照則小大備能高而不能
下非兼通也能麤而不能細非妙工也(古文苑宋玉小言賦)
才大
有力如虎執轡如組(詩國風簡兮)
夫器博者無近用道長者其功遠(後漢書宋弘傳論)
誠知晝不操燭日有餘光(蜀志秦宓傳)
嶠森森如千丈松雖磥砢多節目施之大厦有棟梁之
用(晉書和嶠傳)
良弓難張然可以及高入深良馬難乘然可以任重致
遠良才難令然可以致君見尊(墨子親土)
相高下視墝肥序五種君子不如農人通財貨相美惡
辨貴賤君子不如賈人設規矩陳繩墨便備用君子不
如工人不恤是非然不然之情以相薦樽以相恥怍君
子不若惠施鄧析也若夫謫德而定次量能而受官使
賢不肖皆得其位能不能皆得其官萬物得其宜事變
得其應慎墨不得進其談惠施鄧析不得竄其察言必
當理事必當務是然後君子之所長也(荀子儒效)
大器之人若九鼎瑚璉不可卒成也(河上公註老子同異)
良馬疾走千里一宿(焦氏易林節之蒙)
請問大器曰大器其猶規矩凖繩乎先自治而後治人
之謂大器(揚子先知篇)
臣與之議如探九淵其際無有(天禄閣外史去秦)
殷周之地極五千里荒服要服勤能牧之漢氏廓土牧
萬里之外要荒之地襃衣博帶夫德不優者不能懷遠
才不大者不能博見(王充論衡别通篇)
夫一石之重一人挈之十石以上二人不能舉也世多
挈一石之任寡有舉十石之力儒生所載非徒十石之
重也(王充論衡效力篇)
江河之水馳涌滑漏席地長遠無枯渴之流本源盛矣
知江河之流遠地中之源盛不知萬牒之人胸中之才
茂迷惑者也(王充論衡效力篇)
夫勁弩難彀而可以摧堅逮遠大舟難乘而可以致重
濟深猛將難御而可以折衝拓境高賢難臨而可以攸
敘彝倫(抱朴子外篇任能)
垂蔭萬畆者必出峻極之嶺滔天襄陵者必發板桐之
源邈世之勲必由絶倫之器定傾之算必吐冠俗之懷
是以蟭螟之巢無乘風之羽溝澮之中無宵朗之琦(抱朴)
(子外篇博喻)
靈鳳所以晨起丹穴夕萃軒丘日未移晷周張九陵淩
風蹈雲不䟾不閡者以其六翮之輕勁也夫良才大智
亦有國之六翮也(抱朴子外篇廣譬)
夫迹水之中無吞舟之鱗寸枝之上無垂天之翼蟻垤
之顛無扶桑之林潢潦之源無襄陵之流巨鼇首冠瀛
洲飛波淩乎方丈洪桃盤於度陵建水竦於都廣沈鯤
横於天地雲鵬戾乎玄象且夫雷霆之駭不能細其響
黃河之激不能局其流騏騄追風不能近其迹鴻鵠奪
翅不能卑其飛雲厚者雨必猛弓勁者箭必遠王生學
博才大又安省乎(抱朴子外篇喻蔽)
夫以規矩凖繩而能使上下無猜者大器也大器者必
籠沓羣疑之表莫得與之爭量也(揚子法言註先知篇)
馬有餘氣力乃能敗駕士行卓異不入俗檢(李善註文選武帝詔)
逸翮思拂霄迅足羡遠遊清源無增瀾安得運吞舟(文選)
(郭璞遊仙詩)
大才乃主之股肱羽翮也(意林新論)
大才治世猶櫛之理髮也(太平御覧服用部梳篦)
楚文王好獵人有獻鷹為獵於雲夢烟燒漲天毛羣羽
族爭噬競搏此鷹瞪目雲際無搏噬之志王謂獻者曰
汝將欺余耶答曰若效於雉兔臣豈敢獻俄而雲際有
物凝翔鮮白不辨其形膺便聳翮而升須臾毛墮若雪
血下如雨有大鳥墮地度其兩翅數十里衆莫能識有
博物君子曰此大鵬鶵也乃厚賞之(事類賦禽部膺註)
沙彌雖小能度人王子雖小能殺人龍子雖小能興雲
致雨雷電霹靂(阿育王傳二)
超羣
誕彌厥月先生如達(音撻詩大雅生民)
阪田崎嶇墝埆之處而有菀然茂特之苗喻賢者在閒
辟隠居之時(鄭氏箋詩正月)
鴻者大鳥不宜與鳧鷖之屬飛而循渚以喻周公聖人
不宜與凡人之輩共處東都(毛詩正義九罭)
毛蟲之精者曰麟羽蟲之精者曰鳳介蟲之精者曰龜
鱗蟲之精者曰龍倮蟲之精者曰聖人(注闕)
麒麟之於走獸鳳凰之於飛鳥泰山之於丘垤河海之
於行潦類也聖人之於民亦類也出乎其類拔乎其萃
(孟子公孫丑上)
臣聞物有同類而殊能者故力稱烏獲捷言慶忌勇期
賁育臣之愚竊以為人誠有之獸亦宜然(史記司馬相如傳)
駃騠駿馬也生七日而超其母(史記魯仲連列傳註)
聲之𦕈者不可同於衆人之耳形之美者不可混於世
俗之目辭之衍者不可齊於庸人之聽(前漢書揚雄傳下)
若廼牙曠清耳於管絃離婁眇目於毫分逢蒙絶技於
弧矢班輸𣙜巧於斧斤良樂軼能於相馭烏獲抗力於
千鈞龢鵲發精於鍼石研桑心計於無垠僕亦不任厠
技於彼列故密爾自娛於斯文(前漢書敘傳上)
士中之俊猶毛中之髦(後漢書順冲質帝紀)
卿所謂鐵中錚錚傭中佼佼者也(後漢書劉盆子列傳)
飛鳥遺跡蟬蛻亡殼騰蛇棄鱗神龍喪角至人能變達
士拔俗乘雲無轡騁風無足(後漢書仲長統列傳)
大道夷且長窘路狹且促脩翼無卑棲遠趾不步局舒
吾凌霄羽奮此千里足超邁絶塵驅倏忽誰能逐(後漢書文)
(苑列傳)
夫英偉大賢多出於山澤河北土平氣均蓬蒿裁高三
尺不足成林故也(晉書陳頵傳)
昨於稠人中一見嵇紹昂昂然如野鶴之在雞羣(晉書嵇紹)
(傳)
斯蓋軒冕之龍門豪梁之宗匠(晉書范汪傳)
乃是一國所推豈但牧豎中逸羣邪(晉書楊方傳)
此虜矯矯所謂有豕白蹢(晉書馮跋記)
若紫微之帶皇穹閬風之跨后土(晉書赫連勃勃傳)
爾擊賊如鶻入鵶羣宜思好事(北史齊宗室諸王上落元海傳)
智與衆同非國師也技與衆同非國工也(太公六韜年勢)
分地若一彊者能守分財若一智者能收智者有十倍
人之功愚者有不賡本之事(管子國蓄)
魚欲異羣魚捨水躍岸即死虎欲異羣虎捨山入市即
擒聖人不異衆人特物不能拘爾(關尹子三極)
欲踰至德之美者其慮不與俗同欲驗九天之高者行
不徑請(鶡冠子世兵)
受命於地唯松栢獨也在冬夏青青受命於天唯舜獨
也正(莊子德充符)
人之情於害之中爭取小焉於利之中爭取大焉故同
味而嗜厚膊者必其甘之者也同師而超羣者必其樂
之者也弗甘弗樂而能為表者未之聞也(淮南子繆稱訓)
呂望使老者奮項託使嬰兒矜以類相慕(淮南子說林訓)
聖人處於隂衆人處於陽聖人行於水衆人行於霜(淮南)
(子說林訓)
君子高其行則人莫能階也遠其志則人莫能及也(孔叢)
(子居衞)
夫鳳凰之初起也翾翾十步之雀喔咿而笑之及其升
於高一詘一信展而雲間藩木之雀超然自知不及遠
矣士褐衣緼著未嘗完也糲藿之食未嘗飽也世俗之
士即以為羞耳及其出則安百議用則延民命世俗之
士超然自知不及遠矣(韓詩外傳)
以世俗言之鄉曲有桀人尚辟之(鹽鐵論備胡)
客有歌於郢中者其始曰下里巴人國中屬而和者數
千人其為陽陵採薇國中屬而和者數百人其為陽春
白雪國中屬而和者數十人而已也引商刻角雜以流
徵國中屬而和者不過數人是其曲彌高者其和彌寡
(新序雜事一)
鳥有鳳而魚有鯨鳳鳥上擊於九千里絶浮雲負蒼天
翺翔乎窈冥之上夫糞田之鴳豈能與之斷天地之高
哉鯨魚朝發崑崙之墟暴鬐於碣石暮宿於孟諸夫尺
澤之鯢豈能與之量江海之大哉故非獨鳥有鳳而魚
有鯨也士亦有之(新序雜事一)
川有瀆山有嶽高而且大者衆人所不能踰也(揚子學行)
力稱烏獲捷言羌亥勇期賁育聖云仲尼壽稱彭祖物
有俊傑不可誣也非學之致也(申覽俗嫌)
寡者為人上者也衆者為人下者也一伍之長才足以
長一伍者也一國之君才足以君一國者也天下之王
才足以王天下者也愚役於智猶枝之附榦此理天下
之常法也(昌言損益篇)
林生於山山未必皆有林風出於谷谷未必皆有風金
生於石石未必皆有金聖人出衆人衆人未必皆聖賢
也(淮南子說林訓解)
君子絶德小人絶力或問絶德曰舜以孝禹以功臯陶
以謨非絶德耶力秦悼武烏獲任鄙扛鼎抃牛非絶力
耶(揚子淵騫篇)
或曰力有扛洪鼎揭華旗智德亦有之乎曰百人矣德
諧頑嚚讓萬國知情天地形不測百人乎(揚子孝至篇)
言沅水之中有盛茂之芷灃水之外有芬芳之蘭異於
衆草以興湘夫人美好亦異於衆人也(王逸註楚辭九歌)
言皇天后土生美橘樹異於衆木來服習南土便其性
也屈原自喻才德如橘樹亦異於衆也(王逸註楚詞九章)
舉擔千里之人杖筴越彊之士手足腁胝面目驪黑無
傷感不任之疾筋力皮革必有與人異者矣(王充論衡定賢篇)
采玉者心羡於玉鑚龜能知神於龜能差衆儒之才累
其高下賢於所累(王充論衡超竒篇)
飾面者皆欲為好而運目者希文音者皆欲為悲而驚
耳者寡故夫鴻儒所謂超而又超者也以超之奇退與
儒生相料文軒之比於敝車錦繡之方於緼袍也其相
過遠矣如與俗人相料太山之巔墆長狄之項跖不足
以喻故夫丘山以土石為體其有銅鐵山之竒也銅鐵
既竒或出金玉然鴻儒世之金玉也竒而又竒矣(王充論衡)
(超竒篇)
龍食與蛇異故其舉措與蛇不同(王充論衡道虚篇)
夫鳳皇鳥之聖者也騏驎獸之聖者也五帝三王臯陶
孔子人之聖也(王充論衡講瑞篇)
夫草之精秀者為英獸之特羣者為雄故人之文武茂
異取名於此故聰明秀出謂之英膽力過人謂之雄此
其大體之别名也(劉邵人物志英雄)
嵩維岳宗華岱恒衡氣通天漢神洞幽明嵬然中立衆
山之英(山海經中山海圖讃)
人中之有老彭猶木中之有松栢稟之自然何可學得
乎(抱朴子内篇對俗)
世人以人所尤長衆所不及者便謂之聖故善圍碁之
無比者則謂之碁聖故嚴子卿馬綏明于今有碁聖之
名焉善史書之絶時者則謂之書聖故衞協張墨於今
有書聖之名焉善刻削之尤巧者則謂之木聖故張衞
馬忠於今有木聖之名焉(抱朴子内篇辨問)
夫班秋倕狄機械之聖也附扁和緩治疾之聖也子韋
甘均占候之聖也史蘇辛廖卜筮之聖也夏育杜回筋
力之聖也荆軻聶政勇敢之聖也飛廉夸父輕速之聖
也子野延州知音之聖也孫吳韓白用兵之聖也聖者
人事之極號也不獨於文學而已矣(抱朴子内篇辨問)
蓋刻削者比肩而班秋擅絶手之稱援琴至衆而䕫襄
專知音之難廐馬千駟而騏驥有邈羣之價美人萬計
而威施有超世之容蓋有遠過衆者也(抱朴子外篇尚博)
翠虬無翅而天飛螣蛇無足而電鶩鼈無耳而善聞蚓
無口而揚聲故臯繇喑而與辯者同功晉野瞽而與離
朱齊明(抱朴子外篇博喻)
閬風玄圃不借高於丘垤懸黎結綠不假觀於瓊珉是
以英偉不羣而幽蕙之芬駭峻概獨立而衆禽之響振
(抱朴子外篇博喻)
特受自然之正氣者至希也下首則唯為松栢上首則
唯有聖人故凡不正者皆來求正耳若物皆有青全則
無貴松栢人各自正則無羡於大聖而趣之也(郭子註莊德充)
(符)
人皆天地之靈也五行之秀也靈全秀淳則為君子靈
秀不具則為小人千人一靈萬人一秀故曰君子之道
鮮矣(關氏易傳神義)
如虎之别百獸炳然殊異(揚子法言註吾子篇)
物以希為貴人以衆為賤(李善註文選顔延年陶徵士誄)
如金在沙顯然自異猶玉在泥湼而不緇(廣文選沈休文高士贊)
處市井之肆服君子之服在小人之中行賢哲之事猶
夜珮珠玉也亦灼然矣(意林傅子)
孔子見老𣆀歸三日不談弟子問曰夫子見老𣆀何規
哉子曰人用意如飛鴻者為弓弩射之如遊鹿者走狗
而逐之若遊魚者釣繳以投之吾今見龍合而成體敗
而成章(藝文類聚鱗介部龍)
老子見孔子從弟子五人問曰為誰對曰子路為勇其
次子貢為智曾子為孝顔回為仁子張為式老子歎曰
吾聞南方有鳥其名為鳳所居積石千里天為生食其
樹名瓊枝高百仞以璆琳琅玕為實天又為生離珠一
人三頭遞卧遞起以伺琅玕鳳鳥之文戴聖嬰仁右智
左賢(藝文類聚鳥部鳳)
夫麟鳳以形狀為别聖人以心神為異(藝文類聚鳥部鳳)
夫畜生賤也然有尤善者皆見記識故馬稱驊騮驥騄
牛譽郭椒丁櫟(藝文類聚獸部)
萬雀不及一鳳皇衆星不如一月明(藝文類聚鳥部雀)
隨光燭魏非折水之恒珍和璧入秦豈潤山之常寶(藝文)
(類聚内典部内典墓志)
賢者之處世猶金石生於沙中豫章産於幽谷(太平御覽木部)
(豫樟)
驪龍之眸見百里纖芥(埤雅品物門龍)
靈蛇棄鱗神龍解角以言致人達士超世拔俗委蛻萬
物之上(埤雅品物門螣蛇)
五鹿岳岳朱雲折其角(事文類聚國子博士)
木生地中日長而上猶聖人在諸侯之中明德日益高
大也(玉海周易鄭康成注)
如諸寳中有明月寳珠最為勝妙如諸味中有甘露漿
最為勝妙(元陽妙經卷五)
如秋滿月暉映衆星如夏日輪光奪諸色如四大寳妙
高山王臨照諸山威光迥出(波羅密多經卷一)
如我今者於大衆中作師子吼無所畏吼大丈夫吼自
然智吼(波羅密多經五百九十七)
是人中尊人中善士人中豪貴人中牛王人中蓮花人
中龍象人中師子人中勇健人中調御人中英傑(波羅密多)
(經五百四十九)
譬如三千大千世界初成即有妙高山王及以大海(波羅)
(密多經卷五百七十二)
其智宏深譬之巨海菩提高廣喻若須彌自身威光超
於日月凡所思擇與慧相應猶如雪山其心潔白光明
普照無邊功德燒煩惱薪方之於火不為善惡之所搖
動心靜常安猶如大地洗滌煩惑如清淨水心無所主
猶如火不著世間猶如風養諸有情猶如地觀諸世界
如虛空荷載衆生猶如良乘不染世法譬之蓮華遠暢
法音猶如雷震雨一切法方之大雨光蔽賢聖猶彼大
仙善能調伏如大龍象勇猛無畏如師子王覆護衆生
如尼拘陀樹他論不動如鐵圍山修慈無量如彼恒河
諸善法王能為前導如大梵天無所聚積猶如飛鳥摧
伏他論如金翅王難遇希有如優曇華(大寳積經十八)
譬如比丘證得天耳身雖在遠能聞諸聲(大寳積經二十)
修攝諸根如大龍象澄靜無濁如深泉池盛德巍巍如
金樓觀色相超挺如紫金山又如大海衆寶充盈如帝
釋主諸天圍遶如大梵王心慮寂静(大寳積經四十七)
譬如帝釋天中之王坐善法堂諸天之中光明顯赫(大寳)
(積經六十一)
譬如諸山須彌為最(大寳積經卷八十四)
譬如一切諸水之中海為最勝(大寶積經卷八十四)
如大海中有羅㬋羅阿脩羅王亦有其餘衆生之類唯
阿脩羅王能得其&KR1284;餘則不得(大方等大集經十八)
譬如鹽中先陁婆鹽而為第一能除諸病及能明眼(大方)
(廣佛華嚴經卷三十六)
譬如一切水生華中優鉢羅華而為最勝陸生華中瞻
博迦華而為最勝(大方廣佛華嚴經卷三十六)
譬如王子生在王家王后所生具足王相生已即勝一
切臣衆但以王力非是自力若身長大藝業悉成乃自
力超過一切(大方廣佛華嚴經三十七)
譬如真金治作寳冠置閻浮提主聖王頂上一切臣民
諸莊嚴具無與等者(大方廣佛華嚴經三十八)
譬如月輪有四竒特一者映蔽一切星宿光明二者隨
逐於時示現虧盈三者於閻浮提澄淨水中影無不現
四者一切見者皆對目前而此月輪無有别矣(大方廣佛華嚴)
(經卷五十)
譬如迦毘伽鳥在㲉中時有大勢力餘鳥弗及(大方廣佛華嚴)
(經卷五十九)
譬如有人用師子筋以為琴弦音聲既奏餘弦斷絶(大方)
(廣佛華嚴經卷五十九)
譬如大師子吼小師子聞皆悉勇健一切禽獸遠避竄
伏(大方廣佛華嚴經卷五十九)
譬如金翅鳥初始生時其目明淨有大勢力大小諸鳥
所不能及(大方廣佛華嚴經卷五十九)
譬如牛馬羊乳合在一器以師子乳投彼器中餘乳消
盡直過無礙(大方廣佛華嚴經卷五十九)
譬如金剛雖破不全一切衆寳猶不能及(大方廣佛華嚴經卷七十)
(八)
如金翅鳥王子初始生時目則明利飛則勁捷一切諸
鳥雖久成長無能及者(大方廣佛華嚴經卷七十八)
猶如師子王獨步無所懼(無盡意菩薩經八)
譬如衆流歸於大海須彌者諸山中尊月者衆星中大
明日者明於衆冥若師子諸獸中之猛如王於衆而為
上如釋於忉利而為尊梵者於衆梵而獨高(如來三昧經卷上)
作甚猛降伏衆魔作醫王調和諸藥作師曉知諸事若
持弓弭箭在所射其箭無所不入若力士持兵有所擊
應時無有全命者持是智慧擊於愚冥無有不盡者(如來)
(三昧經卷上)
猶諸根香沉香為第一猶諸樹香赤旃檀為第一猶諸
水華青蓮華為第一猶諸陸華須摩那華為第一(中阿含經)
(卷三十四)
王為人中尊海為江河長月為星中明(中阿含經卷四十一)
江河泉源流大海深為最衆星列空中日月明為最(中本)
(起經馬麥品)
衆施經施勝衆味道味勝衆樂法樂勝(法句經愛欲品)
衆明日為最諸智佛為最(三昧法門經卷上)
譬如三種師子一黃師子二白髦師子黃師子雖亦能
踔不如白髦師子王(大智度論卷十七)
如一切照中日為第一一切人中轉輪聖王最第一一
切蓮花中青蓮為第一一切陸生華須曼色第一一切
木香中牛頭旃檀為第一一切珠中如意珠為第一(大智)
(度論卷二十七)
譬如須彌山於衆山中自然最第一(大智度論卷二十七)
譬如人中力士踔不過三四丈若天中力士無復限數
(大智度論卷三十九)
譬如雖有星宿日月最勝(大智度論卷七十六)
菩薩善生有四義一者種子勝以菩提心為種子故二
者生母勝以般若波羅密為生母故三者胎蔵勝以福
智二聚住持為胎蔵故四者乳母勝以大悲長養為乳
母故(大乘莊嚴經論卷一)
生勝由四義者一種子勝信大乘法為種子故二生母
勝般若波羅密為生母故三胎蔵勝大禪定樂為胎蔵
故四乳母勝大悲長養為乳母故(大乘莊嚴經卷三)
是人中師子離怖畏故是人中牛王御大衆故是人中
持御衆上首故是人中龍王無誤失故是人中良馬心
善調故是人中最勝家族姓等映衆人故(瑜伽師地論卷八十二)
譬如須彌山王顯於大海安處衆寶師子之坐蔽於一
切諸來大衆(維摩詰所說經佛國品)
須彌山天帝釋所住金剛山也秦言妙高處大海之中
水上方高三百三十六萬里如來處四部之中威相超
絶光蔽大衆猶金山之顯溟海者也(僧肇註維摩詰經佛國品)
大用
茅潔白之物也自牧田歸荑其信美而異者可以供祭
祀猶貞女在窈窕之處媒氏達之可以配人君(鄭氏箋詩静女)
鯤非溟海無以運其軀鳳非脩梧無以晞其翼卿有佐
時之器夜光之寶當振纓雲閣耀價連城區區河右未
足以逞卿才力(晉書利鹿孤傳)
明月在天衆水咸見清風在林羣籟畢響(陳書傅縡傳)
乘紫氛以厲羽負青天而鼔翼(魏書李順希仁弟騫傳)
舟大者任重馬駿者遠馳(隋書蘇威傳)
任公子為大鉤巨緇五十犗以為餌蹲乎會稽投竿東
海旦旦而釣期年不得魚已而大魚食之牽巨鉤䤾沒
而下騖揚而奮鬐白波若山海水震蕩聲侔鬼神憚赫
千里任公子得若魚離而腊之自淛河以東蒼梧以北
莫不厭若魚者已而後世輇才諷說之徒皆驚而相告
也夫揭竿累趣灌瀆守鯢鮒其於得大魚難矣飾小說
以干縣令其於大達亦遠矣是以未嘗聞任氏之風俗
其不可與經於世亦遠矣(莊子外物)
白圭謂魏王曰市丘之鼎以烹雞多洎之則淡而不可
食少洎之則焦而不熟然而視之蝺焉美無所可用惠
子之言有似於此惠子聞之曰不然使三軍饑而居鼎
旁適為之甑則莫宜之此鼎矣(呂氏春秋應言)
薄疑說衞嗣君以王術嗣君應之曰予所有者千乘也
願以受教薄疑對曰烏獲舉千鈞又况一斤乎(淮南子道應訓)
撰良馬者非以逐狐貉將以射麋鹿砥利劒者非以斬
縞衣將以斷兕犀(淮南子說山訓)
刀便剃毛至伐大木非斧不尅(淮南子說山訓)
百星之明不如一月之光十牖畢開不若一戶之明(淮南)
(子說林訓)
梁相死惠子欲之梁渡河而遽墮水中船人救之船人
曰子欲何之而遽也曰梁無相吾欲往相之船人曰子
居船檝之間而困無我則子死矣子何能相梁乎惠子
曰居艘楫之間則吾不如子至於安國家全社稷子之
比我蒙蒙如未視之狗耳(說苑雜言)
呂望鼓刀在列肆文王親往問之呂望對曰下屠屠牛
上屠屠國(王逸註楚辭天問)
修策迥馭長羅遠羈(關氏易傳)
誠帝室之瑰寶清朝之偉器廣樂九奏必登旻天之庭
韶夏六變必響上帝之祀矣(廣文選陸士龍移太常府薦張贍)
森森千丈松磊砢非一節雖無衰桶麗較為梁棟桀(藝文)
(類聚木部松詩)
足下頓彌天之網收萬仞之魚量之以溪谷數之以陔
兆何其壯乎觀夫任公子之所釣此為鰌鰕未足為吾
子之道(太平御覽資産部網罟)
如有玅寳世所希絶在愚下人邊常被汙賤智者得已
獻之於王用飾寶冠為王所戴(大乘蜜嚴經卷下)
圖大
楚人有好以弱弓微繳加歸鴈之上者頃襄王聞召而
問之對曰小臣之好射鶀鴈羅鸗小矢之發也何足為
大王道也且稱楚之大因大王之賢所弋非直此也昔
者三王以弋道德五霸以弋戰國故秦魏燕趙者騏鴈
也齊魯韓衞者青首也鄒費郯邳者羅鸗也外其餘則
不足射者見鳥六雙以王何取王何不以聖人為弓以
勇士為繳時張而射此六雙者可得而囊載也其樂非
特朝夕之樂也其獲非特鳬鴈之實也(史記楚世家)
秦為大鳥負海内而處東面而立左臂據趙之西南右
臂𫝊楚鄢郢膺聲韓魏垂頭中國處既形便勢有地利
奮翼鼔翅方三千里則秦未可得獨招而夜射也(史記楚世)
(家)
今不獵猛敵而獵田彘不摶反寇而摶畜菟翫細娛而
不圖大患非所以為安也(前漢書賈誼傳)
逐麋之狗當顧菟耶(前漢書外戚傳)
豺狼横道不宜復問狐貍(前漢書孫寶傳)
大丈夫焉能處斗筲之役乎(後漢書郭太列傳)
大丈夫處世當掃除天下安事一室乎(後漢書陳蕃列傳)
虎狼當路不治狐貍先除大害小害自己(魏志蔣濟傳)
當為崇岡峻阜何能為培塿乎(晉書劉元海傳)
志行萬里者不中道而輟足圖四海者匪據細以害大
(吳志陸遜傳)
良田百頃不計一畝但見遠志無有當歸(宋書五行一志)
棄䴏雀之小志慕鴻鵠以高翔(梁書陳伯之傳)
卿身乃短慮何長也(魏書陸侯傳)
荷峻極之層構導積石之洪流(魏書李順希仁弟騫傳)
方將振神綱以掩六合灑玄澤以潤八荒(魏書盧水胡沮渠蒙遜傳)
星之昭昭不若月之曀曀小事之成不若大事之廢君
子之非賢於小人之是也(晏子春秋諫下)
吞舟之魚不游枝流鴻鵠高飛不集汙池何則其極遠
也黃鍾大呂不可從煩奏之舞何則其音䟽也將治大
者不治細成大功者不成小此之謂矣(列子揚朱)
民智之不可用猶嬰兒之心也夫嬰兒不剔首則腹痛
不㨽痤則寖益剔首㨽痤必一人抱之慈母治之然猶
啼呼不止嬰兒子不知犯其所小苦致其所大利也(韓非)
(子顯學)
有席卷天下包舉宇内囊括四海之意并吞八荒之心
(賈子過秦上)
宰制天下分裂山河(賈子過秦上)
挾管仲之知者非為厮役之使也懷陶朱之慮者不居
貧困之處(鹽鐵論地廣)
為地戰者不能成王為禄仕者不能成政(說苑君道)
小忠大忠之賊也小利大利之殘也(說苑譚叢)
鱣鯉遊於百川不如江海之深逝朱鳥遊於山澤不如
雲漢之高飛賢俊遊於諸侯不如一王之殊遇子其慎
所遊也(天禄閣外史待樵)
夫楚磯之漁也擊竿而歌隠笠而卧自謂無懷子棲於
洞庭之渚磯於七澤之畔吞雲吸霞浩浩乎與太虛同
流羡魚而無心於釣倚磯而無迹於物臨洞庭而望瀟
湘窺九谿而瞰七澤旁矚乎武陵之源和飲乎滄浪之
水終日坐而得魚大釣無空網小釣無空鈎雖五溪三
澨之魚皆慕餌而投其鈎故能為魚之司命今漢之七
國猶楚之七澤也七國之封建乎諸侯猶七澤之棲息
乎魚也七澤倚洞庭而為固不猶七國倚漢室而為藩
籬乎子何不以洞庭之渚為棲以七澤之畔為磯坐而
得諸侯以顯其業使國家乂安海内殷庶九夷八蠻不
毛之類者皆慕義而賓乎(天禄閣外史漁論)
大王知食葉之蟲乎有數仞之木其葉扶䟱油然而隂
人皆以為值寒而凋待黃而落也方其五六月之間蟲
生其下以枯葉綢繆而為巢附絲於枝上潛飲朝露以
為無傷其木也不知旬日之内其葉稀稀其木濯濯向
也扶䟱而成隂今則頹然而無葉矣其所傷者即其所
棲以為蔭者也夫蟲依乎木而亦傷乎木豈其心哉所
食在此固不能舍木而求食也然則一蟲之微非能傷
乎數仞之木一木之傷亦非一蟲之力也木之質不疆
而所蔭之葉徒足以資餓蟲耳故葉欲榮則蟲益附葉
欲凋則蟲益食其勢然也豈惟食葉之蟲乎有三寸之
魚畜乎方渚憑依乎茂藻之間蕩漾乎回瀾之際以為
是魚之所逝而息也不知苑囿潰於淫雨而方渚之波
通於川瀆而魚皆掉尾而去遐逝乎江湖旁泛乎藪澤
而東躍乎滄海若鯤之變化而飛翔焉雲行雨施周流
八綖而鼔動宇内之萬物是其在渚也安于渚而不知
海其在海也又安於海而忘渚也亦其勢然也吾聞聖
人觀魚蟲之所靜而知其所動故一弛一張或柔或剛
伸縮無迹動靜無方亂世則為魚蟲治世則為侯王吸
而為秋隂呼而為春陽其變化也莫知其涯故聖人之
顯烈無窮焉王何不為聖烈之跡而忍魚蟲之舉也(天禄)
(閣外史時勢)
萬鈞之為重衝飇不能移簫韶未九成靈鳥不紆儀也
是以俟扶搖而登蒼霄者不充詘於蓬蒿之杪騁蘭筋
以陟六萬者不爭塗乎蹇驢之羣(抱朴子外篇安貧)
吾子苟知商販可以崇寳耕也可以免饑不識逐麋者
不顧兔道遠者其到遲也且夫尚父之鼓刀素首乃吐
竒也(抱朴子外篇安貧)
始悟立不朽之言者不以産業汨和追下帷之績者不
以窺園㳙目子以臭鶵之甘呼鴛鳳擗蟹之計要猛虎
豈不陋乎(抱朴子外篇守塉)
今察玄洲之釣也左挾魚罶(柳)右執槁竿立於潢汙之
涯倚乎楊柳之間精不離乎魚啄思不出乎鮒鯿形容
枯槁神色憔悴樂不復勤獲不當費斯乃水濱之役夫
也已君王又何稱焉王若建堯舜之洪竿攄禹湯之修
綸投之於瀆視之於海漫漫羣生孰非吾有其為大王
之釣亦不樂乎(補文選宋玉釣賦)
大道夷且長窘路狹且促修翼無卑棲遠趾不步局舒
吾陵霄羽奮此千里足超邁絶塵驅倏忽誰能逐(廣文選韋)
(孟酈文勝詩)
欲行大道莫示小逕(三十六部尊經道德經)
如有二人作大方便入深山窟求無價寳彼入未久便
見兩邊有諸少價金銀等寳俱見不取漸次前行復見
兩邊有多價寳一見貪著荷負而還一見不取更復前
進至極勝處獲無價寳恣意持還多所饒益(波羅蜜多經五百八)
(十七)
我當逆流而行非順流者我當作師子吼非野干鳴我
當示現金翅鳥王之大勢力不應示現微細蜫蟲之所
有力(大寳積經四十四)
鴻鵠將飛便懷四海之志驥騄方騁已有千里之心(辯正)
(論卷四)
令庶覽者捨河伯秋水之自多遠遊於海若之淵門不
束情於近教而駭神於長廣之說也(弘明集十四)
喻林卷四十二
