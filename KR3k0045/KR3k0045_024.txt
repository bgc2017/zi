喻林卷二十四明徐元太撰
人事門(二十二)
分量
薈蔚之小雲朝升於南山不能為大雨(鄭氏箋詩候人)
泉之大者則流行無窮小者有時而虛竭(毛詩正義抑)
部婁無松栢(左傳襄公二十四年)
子夏子游子張皆有聖人之一體冉牛閔子顏淵則具
體而微(孟子公孫丑上)
智譬猶人之有技巧也可學而益之聖譬猶力之有多
少自有極限不可強增(趙氏註孟萬章下)
隨廝養之役者失萬乘之權守儋石之儲者闕卿相之
位(史記淮陰侯傳)
駑蹇之乘不騁千里之塗燕雀之疇不奮六翮之用楶
梲之材不荷棟梁之任斗筲之子不乘帝王之重(前漢書叙)
(傳上)
繭栗犢豈能負重致遠乎(後漢書趙憙列傳)
枳棘之林無梁柱之質涓流之水無洪波之勢(魏志王脩傳註)
駑馬雖精所致一人耳駑牛一日行三百里所致豈一
人之重哉(蜀志龐統傳註)
山河之量非塵露可益神鑒之慮非愚淺所測(晉書虞預傳)
鵾鴻飜翥而莫及何但鷰雀之翩翾(宋書謝靈運傳)
駘駟安局步騏驥志千里(宋書索虜傳)
列草深岫不改先冬之悴植松澗底無奪後凋之榮故
展禽三黜而無下愚之譽千秋一時而無上智之聲(南齊)
(書劉祥傳)
斯固龍象之騰驤鯤鵬之摶運蹇乘決羽豈能觖望其
間哉(陳書傳縡𫝊)
非珪璋之特逹詎芳菲之易襲未砥礪以自進寧琢磨
而成章(魏書李順希仁弟騫傳)
等渤澥之乘鴈類九罭之逃魚(魏書李順希仁弟騫傳)
弊箄不能救鹽池之鹹阿膠不能止黃河之濁(周書庾信傳)
九鼎之譬鴻毛夫喻輕重培塿之方嵩岱曾何等級(隋書)
(楊玄感史臣傳)
佛日也道月也儒五星也(北史李孝伯士謙傳)
察於刀筆之迹者不知治亂之本習於行陣之事者不
知廟戰之權(文子微明)
夫子軫方而轂圓者也將無乎而不可我則有所可也
(子華子虎會問)
夫指之不能率其臂猶臂之不能運其體也(子華子晏子)
若龍若蛟若蛇若龜若魚若蛤龍皆能之蛟蛟而已不
能為龍亦不能為蛇為龜為魚為蛤聖人龍之賢人蛟
之(關尹子三極篇)
天下之理夫者倡婦者隨牡者馳牝者逐雄者鳴雌者
應是以聖人制言行而賢人拘之(關尹子三極篇)
且夫水之積也不厚則負大舟也無力覆杯水於坳堂
之上則芥為之舟置杯焉則膠水淺而舟大也風之積
也不厚則其負大翼也無力故九萬里則風斯在下矣
而後乃今培風背負青天而莫之夭閼者而後乃今將
圖南蜩與鸒鳩笑之曰我决起而飛搶榆枋時則不至
而控於地而已矣奚以之九萬里而南為適莽蒼者三
餐而反腹猶果然適百里者宿舂糧適千里者三月聚
糧(莊子逍遙遊)
窮髮之北有溟海者天池也有魚焉其廣數千里未有
知其修者其名為鯤有鳥焉其名為鵬背若泰山翼若
垂天之雲摶扶搖羊角而上者九萬里絶雲氣負青天
然後圖南且適南溟也斥鷃笑之曰彼且奚適也我騰
躍而上不過數仞而下翶翔蓬蒿之間此亦飛之至也
而彼且奚適也此小大之辨也故夫知效一官行比一
鄉德合一君而徵一國者其自視也亦若此矣(莊子逍遙遊)
日月出矣而爝火不息其於光也不亦難乎時雨降矣
而猶浸灌其於澤也不亦勞乎(莊子逍遙遊)
井鼃不可以語於海者拘於虛也夏蟲不可以語於冰
者篤於時也曲士不可以語於道者束於教也(莊子秋水)
褚小者不可以懷大綆短者不可以汲深夫若是者以
為命有所成而形有所適也夫不可損益(莊子至樂)
小夫之知不離苞苴竿牘敝精神乎蹇淺(莊子列禦寇)
今休欵啓寡聞之民也吾告以至人之德譬之若載鼷
以車馬樂鴳以鐘鼓也彼又惡能無驚乎哉(莊子逹生)
夫尋常之溝巨魚無所還其體而鯢鰌為之制步仞之
丘陵巨獸無所隱其軀而㜸狐為之祥(莊子庚桑楚)
短綆不可以汲深井之泉知不幾者不可與及聖人之
言(荀子榮辱)
是規摩之說也溝中之瘠也則未足與及王者之制也
語曰淺不足與測深愚不足以謀知坎井之鼃不可與
語東海之樂此之謂也(荀子正論)
夫世愚學之人比有術之士也猶塏垤之比大陵也其
相去遠矣(韓非子和氏)
吾已見孔子則視子猶蚤蝨之細者也(韓非子說林上)
地薄者大水不產水淺者大魚不遊樹秃者大禽不棲
林疎者大獸不居(黃石公素書安履)
不至則不知不知則不信無骨者不可令知冰(吕氏春秋任數)
今使燕爵為鴻鵠鳳凰慮則必不得矣其所求者瓦之
間隙屋之翳蔚也與一舉則有千里之志德不盛義不
大則不止其郊卑痺之民其為賢者慮亦猶此也固妄
誹訾豈不悲哉(吕氏春秋長利)
鉏耰棘矜不銛於鉤戟長鎩也(賈子過秦上)
夫臨江而釣曠日而不能盈羅雖有鈎箴芒距微綸芳
餌加之以詹何娟嬛之數猶不能與網罟争得也射者
扞烏號之弓彎綦衞之箭重之羿逢蒙子之巧以要飛
鳥猶不能與羅者競多何則以所持之小也張天下以
為之籠因江海以為之罟又何亡魚失鳥之有乎夫釋
大道而任小數無以異於使蠏捕鼠蟾蠩捕蚤不足以
禁奸塞邪亂乃逾滋(淮南子原道訓)
凍者假兼衣於春而暍者望冷風於秋夫有病於内者
必有色於外矣夫梣木色青翳而羸瘉蝸睆此皆治目
之藥也人無故求此物者必有蔽其明者聖人之所以
駭天下者真人未嘗過焉賢人之所以矯世俗者聖人
未嘗觀焉(准南子俶真訓)
夫牛蹏之涔無尺之鯉塊阜之山無丈之材所以然者
何也皆其營宇狹小而不能容巨大也又况乎以無裹
之者邪此其為山淵之勢亦遠矣(淮南子俶真訓)
交拱之木無把之枝尋常之溝無吞舟之魚根淺則末
短本傷則枝枯(淮南子繆稱訓)
受光於隙照一隅受光於牗照北壁受光於戸照室中無
遺物况受光於宇宙乎天下莫不藉明於其前矣由此觀
之所受者小則所見者淺所受者大則所照者博(淮南子說山訓)
宫池涔則溢旱則涸江水之原淵泉不能竭(淮南子說林訓)
短綆不可以汲深器小不可以盛大非其任也(淮南子說林訓)
十頃之陂可以灌四十頃而一頃之陂可以灌四頃大
小之埶然(淮南子說林訓)
見象牙乃知其大於牛見虎尾而知其大於狸一節見
而百節知也(淮南子說林訓)
矢之於十步貫兕甲及其極不能入魯縞(淮南子說林訓)
苟如子之方譬如以管窺天以錐刺地所窺者大所見
者小所刺者巨所中者少(韓詩外傳)
登高而臨深遠見之樂臺榭不若丘山所見高也平原
廣望博觀之樂沼池不如川澤所見博也(韓詩外傳)
山岳有饒然後百姓澹(古贍字)焉河海有潤然後民取足
焉夫尋常之汙不能溉陂澤丘阜之木不能成宫室小
不能苞大少不能澹多(鹽鐵論貧富)
宇宙之内鷰雀不知天地之高也坎井之鼃不知江海之大
窮夫否婦不知國家之慮負荷之商不知猗頓之富(鹽鐵論復古)
禄不過秉握者不足以言治家不滿擔石者不足以計
事(鹽鐵論地廣)
宇小者用菲功巨者用大(鹽鐵論園池)
夫短綆不可以汲深井知鮮不可以與聖人之言惠士
可與辨物智士可與辨無方聖人可與辨神明夫聖人
之所為非衆人之所及也(說苑政理)
建天下之鳴鐘而撞之以莛豈能發其聲乎哉君問先
生無乃猶以莛撞乎(說苑善說)
坎井無黿鼉者隘也園中無修林者小也(說苑談叢)
或問航不槳衝不薺有諸曰有之或曰大器固不周於
小乎曰斯械也君子不械(揚子君子)
次八昏辰利于月小貞未及星測曰昏辰利月尚可願
也(太玄經第六瞢)
糠粃小生學術虛淺(蔡中郎集讓高陽侯)
小馬不可以進道致千里故不得與大馬同類小知不
可以治世長民故不得與大知同類(淮南子說山訓解)
才力而致富貴命禄不能奉持猶器之盈量手之持重
也器受一升以一升則平受之如過一升則滿溢也手
舉一鈞以一鈞則平舉之過一鈞則躓仆矣(王充論衡命禄篇)
夫命富之人筋力自彊命貴之人才智自高若千里之
馬頭目蹄足自相副也(王充論衡命禄篇)
富人之宅以一丈之地為内内中所有柙匱所羸縑布
絲綿也貧人之宅亦以一丈為内内中空虛徒四壁立
故名曰貧夫通人猶富人不通者猶貧人也俱以七尺
為形通人胷中懷百家之言不通者空腹無一牒之誦
貧人之内徒四所壁立也(王充論衡别通篇)
夫壯士力多者扛鼎揭旗儒生力多者博大疏通故博
大疏通儒生之力也舉重拔堅壯士之力也(王充論衡效力篇)
牛刀可以割鷄雞刀難以屠牛刺繡之師能縫帷裳納
縷之工不能製錦儒生能為文吏之事文吏不能立儒
生之業(王充論衡程材篇)
富累千金孰與貲直百十也京廩如丘孰與委聚如坻
也世名材為名器器大者盈物多然則儒生所懷可謂
多矣(王充論衡程材篇)
所知同業多少異量所道一途步騶相過(王充論衡實知篇)
地性生草山性生木如地種葵韮山樹棗栗名曰美園
茂林不復與一恒地庸山比矣文吏儒生有似於此俱
有材能並用筆墨而儒生竒有先王之道非徒葵韮棗
栗之謂也恒女之手紡績織經如或竒能織錦刺繡名
曰卓殊不復與恒女科矣夫儒生與文吏程材儒生侈
有經傳之學猶女工織錦刺繡之奇也(王充論衡量知篇)
染練布帛名之曰采貴吉之服也無染練之治名縠麤
縠麤不吉喪人服之人無道學仕宦朝廷其不能招政
也猶喪人服麤不能招吉也(王充論衡量知篇)
夫令鳩雀施氣於鴈鵠終不成子者何也鳩雀之身小
鴈鵠之形大也(王充論衡奇怪篇)
夫明之所及雖玄陰幽夜之地毫釐芒髮之物不以為
難焉苟所不逮者雖日月麗天之炤灼嵩岱干雲之峻
峭猶不能察焉(抱朴子内篇微旨)
皂隸之巷不能紆金根之軒布衣之門不能動六轡之
駕同為人類而尊卑兩絶(抱朴子内篇道意)
侏儒之手不足以傾嵩華焦僥之脛不足以測滄海(抱朴)
(子内篇明本)
夫虎豹之所餘乃狸鼠之所爭也陶朱之所棄乃原顔
之所無也(抱朴子内篇祛惑)
又諸小餌丹方甚多然作之有深淺故力勢不同雖有
優劣轉不相及猶一酘之酒不可以方九醖之醇耳(抱朴)
(子内篇金丹)
夫瞶者不可督之以分雅鄭瞽者不可責之以别丹漆
井鼃不可語以滄海庸俗不中說以經術吾子苟知老
農之小功未喻面牆之巨拙何異拾瑣沙而捐隋和向
炯燭而背白日也(抱朴子外篇守塉)
夫麟不吠守鳳不司晨騰黃不引犂尸祝不治庖也且
夫揚大明乎無外宣嫗煦之和氣者日也耀華燈於閉
夜治金石以致用者火也天下不可以經時無日不可
以一旦無火然其大小不可同也江海之外彌綸二儀
升為雲雨降成百川而朝夕之用不及累仞之井灌田
溉園未若溝渠之沃校其巨細孰為曠哉(抱朴子外篇逸民)
茅蓬不能動萬鈞之鏗鏘侏儒不能看重仞之弘麗(抱朴)
(子外篇刺驕)
懸象雖薄蝕不可以比螢燭之貞耀黃河雖混渾不可
以方沼沚之清澄山雖崩猶峻於丘垤虎雖瘠猶猛於
豺狼(抱朴子外篇廣譬)
以此為憂世念國希擬素王有似蹇足之尋龍騏斥鷃
之逐鴻鵠焦冥之方雲鵬鼷鼬之比巨象也(抱朴子外篇止郭)
識在鉼管何能矩矱(文心雕龍序志)
江湖鱣鯨非溝瀆所容也(文中子禮樂)
故鵾鵬一軒横厲寥廓背負蒼天足蹠浮雲有六翮之
資也騕褭一鶩騰光萬里絶塵掣微有迅足之勢也今
以燕雀之羽而慕冲天之迅犬羊之蹄而覬追日之步
勢不能及亦可知也(劉子均任)
夫龍蛇有飜騰之質故能乘雲依霧賢才有政理之德
故能踐處勢位雲霧雖密蟻蚓不能昇者無其質也勢
位雖高庸蔽不能治者乏其德也故智小不可以謀大
德狹不可以處廣(劉子均任)
蹄窪之内不生蛟龍培塿之上不植松栢非水土之性
有所不生乃其營宇隘也數粒而炊枰薪而㸑非苟為
艱難由性𥚹恡而細碎也(劉子觀量)
枳棘之生數寸而抽枝豫章之植百尺而蒔柯其何故
耶豈非質小者枝條蔇之而體大者節目疎乎是以逹
者之懷則滉瀁而無涯𥚹人之情必刻覈而煩細(劉子觀量)
江湖之流爛胔漂屍縱横接連而人飲之者量大故也
盆盂之水鼠尾一曳必嘔吐而棄之者量小故也(劉子觀望)
蟲狐以小丘為善(莊子音義庚桑楚)
言凡鳥獸之不可得而鳳麟亦猶凡夫不可強通聖人
之道(楊子法言註問明篇)
譬八荒之於中國如彼諸子之於聖人(楊子法言註問道篇)
且盲者不見咫尺而離婁燭千里之隅(文選長楊賦)
由此而揆之西蜀之於東吳小大之相絶也亦猶棘林
螢燿而與夫樳木龍燭也否泰之相背也亦猶帝之懸
解而與夫桎梏疏屬也庸可共世而論巨細同年而議
豐确乎(文選吳都賦)
亦猶犨麋之於子都培塿之與方壺也(文選魏都賦)
彼桑榆之末光喻長庚之初暉况河冀之爽塏與江介
之湫湄(文選魏都賦)
貫三灮而洞九泉曾未足以喻其高下也(文選西征賦)
譬猶鷇卵始生翰毛(文選陳琳檄吳將校文)
譬猶飛兔流星超山越海龍驥所不敢追况於駑馬可
得齊足(文選陳琳答東阿王牋)
將欲希企前賢髣髴崇軌譬猶丘坻之望華岱恒星之
繫日月也其不逮明矣(補文選潘尼乘輿箴)
鷦鷯不可與論雲翼井鼃難與量海鼇(補文選郭璞客傲)
夫干將之劒陸斷狗馬水截蛟龍而鉛刀不能入泥騏
驥驊騮之乘一日而致千里而駑蹇不能邁畝百鍊之
鑑别鬚眉之數而壁土不見泰山鴻鵠一舉横四海之
區出青雲之外而斥鷃不陵桑榆此利鈍之覺優劣之
決也(補文選夏侯湛抵疑)
彼埳井之横汙固不容夫吞舟且洛邑之渟瀯曷足以
居乎萬乘哉(廣文選杜季雅論都賦)
燭龍之灮不照一堂之上鍾山之口不談曲室之内(廣文)
(選阮嗣宗莊論)
行潦之流不致江海之深丘垤之資不成太山之高魚
鼈之類不希雲龍之軌一官之守不經大人之變(廣文選傅)
(彥林王命敘)
蒲柳之姿望秋而落松栢之質凌霜猶茂(世說新語言語)
露不廣海塵不增山(藝文類聚職官部尚書令表)
策蹇長途終慙一日之致懸縷層臺詎任千鈞之重固
知本弱不可自彊力微難以企及(藝文類聚職官部冡宰表)
拂羽決起力謝摩天策蹇載馳功微送日將短翮難以
陵高駑乘無由致遠(藝文類聚職官部太尉表)
顧蹄涔不足以濯神鬚翳薈不足以翔雲翮(藝文類聚人部隱逸)
(上贊)
瓶缻琑器實非瑚璉之才稊稗之賤不中粢盛之用(藝文)
(類聚人部隱逸下表)
陋巷之居無高密之宇壁立之室無旬朔之資(藝文類聚人部)
(貧書)
顧茲蓬蔚廁根蘭陂膏澤雖均華不足披逮春不茂未
秋先萎(藝文類聚人部贈答詩)
以十鈞射者見天而不見雲以七鈞射者見鵠而不見
鶬以五鈞射者見鶬而不見雀(藝文類聚巧藝部射)
故不見僬僥之微不知泱漭之泰不見果下之乘不别
龍馬之大高下相懸所以致觀也(藝文類聚獸部牛表)
千鈞之弩不為鼷鼠發機萬石之鐘不以尺莛起音(事文)
(類聚德量)
壤蟲之比黃鵠轍鮒之仰河決未足云也(文苑英華徐陵贈答上書)
或問曰諺云人之相去如九牛毛寧有此理乎譚對曰
昔許由讓天子之貴市道小人爭半錢之利此相去何
啻九牛毛也(太平御覽人事部辯下)
羊不任駕鹽車椽不可為楣棟(太平御覽獸部羊)
上士學道輔佐帝王好生之德也中士學道欲度其家
下士學道裁脱其身(太平御覽道部道)
有千金之裘而無千金之布(太平御覽服章部裘)
夜光匪與魚目比映三秀難與朝華爭榮故布鼓自嫌
於雷門礫石有忌於琳琅矣(太平御覽文部吊文)
拙者得工輸之斤斧不能以成雲梯怯者得馮婦之刀
戟不能以擒兕虎(太平御覽兵部戟)
誠知武夫非和寶之倫長庚啓明非曜靈之匹(太平御覽珍寶)
(部武夫)
太山雨天下小山雨一國(埤雅天道門雲)
禽經曰鵻上無尋鷚上無常雉上有丈鷃上有尺(埤雅品物)
(門雉)
聖人喻龍君子喻蛇(玉海周易鄭康成注)
小巫見大巫拔茅而棄此其所以終身弗如(困學紀聞卷十諸子)
比丘諸眷屬離佛不莊嚴猶如虛空中衆星之無月(五燈)
(會元西天祖師一祖)
無以大海内水譬諸小水無以太陽譬於餘灮(三十六部尊經)
(道德經)
猶如育蛾何能思於一乘寶藏深奥之義(海空智藏經供獻品)
天府如海非一缾所汲(華陽陶隱居集)
又如日出月及星灮皆悉不現(波羅蜜多經卷五百六十七)
又如大地蟲蟻蚊蛇種種若事不能傾動(波羅蜜多經卷五百六十)
(七)
又如大地若聞師子龍象等聲終無驚怖(波羅蜜多經卷五百六十)
(七)
如見日輪尚有隱沒即知螢火不得久住(波羅蜜多經卷五百六十)
(八)
亦如大海小獸不入(波羅蜜多經卷五百六十九)
如月輪出放大灮明一切星灮皆被映奪(波羅蜜多經五百八十六)
如日輪出放大灮明螢火等灮悉皆隱没(波羅蜜多經五百八十六)
大海中水一毛端水百分千分乃至鄔波尼殺曇分亦
未能比其量多少(波羅蜜多經五百八十九)
今問尊者妙高山王與小芥子大小高下輕重何别(波羅)
(蜜多經五百八十九)
世間鏵鐵所有灮彩難可方比贍部真金謂贍部金所
有灮彩廣大微妙清淨殊勝(波羅蜜多經五百八十九)
譬如日輪與贍部洲作灮明事螢不能辦所謂日輪放
無量灮普照贍部諸有情類螢灮唯照自身(波羅蜜多經五百九)
(十二)
譬如螢火蟲不作是念言我灮明照閻浮提普令大明
(光讚波羅蜜經卷二)
如世間中燈油之灮於螢火灮為廣為大顯照明淨超
過最勝燭炬之耀超勝燈灮庭燎火聚又勝燭炬藥草
發灮踰於火聚星宿之灮倍過藥草滿月流灮又過星
耀炎盛日灮踰超於月(大寶積經三十七)
如贍部捺陀金置凡金中令彼凡金猶如墨聚失於明
照(大寶積經三十七)
猶如日中盛隆熾陵於星辰故不現(大寶積經六十一)
猶如日中陵月明令月失光明不現(大寶積經六十一)
不以野干聲能令獸王恐唯有師子王一吼飛鳥落(大寶)
(積經卷九十九)
譬如螢火雖有無量千萬億數不能障蔽日之光明(大方)
(等大集經卷九)
如日月星宿俱遊虛空而星宿明不及日月(大方等大集經十八)
譬如波利質多樹華一日熏衣薝蔔華婆師華雖千歲
熏所不能及(大方廣佛華嚴經卷五十九)
曾見大海神為小小陂池溝渠泉流作禮不須彌山寧
為衆小山作禮不日月之光明與螢火之明等不(阿述逹菩)
(薩經衣八)
師子獸王大吼之時其餘小獸能堪忍不不也又如香
象其所負重諸驢騾等能堪忍不不也(決定毗尼經衣三)
何因緣故名日燈三昧譬如日出燈火月光星宿諸明
悉不復現(無盡意菩薩經九)
金翅鳥飛烏能及不(菩薩善戒經卷一)
如師子吼猫狸能不(菩薩善戒經卷一)
譬如真金為莊嚴具餘金不及(菩薩地持經卷七)
譬如大河在於大谷谷大耶河大耶谷能盛河非河盛
谷谷必大也(大方等陀羅經卷四)
譬如野千獸常與師子遊雖久相習近其聲不相類聞
彼聲怖死况能師子吼(鴦崛摩羅經卷四)
譬如從乳出酪酪出生酥生酥出熟酥熟酥出醍醐凡
夫邪見如初生乳乳血共雜受三歸者猶如純乳隨信
行等及初發心菩薩住解行地猶如成酪七種學人及
七地住菩薩猶如生酥意生身阿羅漢辟支佛得自在
力及九住十住菩薩猶如熟酥如來應供等正覺猶如
醍醐(大法鼔經卷下)
當知十駱駝力不如一凡象力又復十駱駝及一凡象
力不如一迦羅勒象力又復十駱駝及一凡象力并迦
羅勒象力不如一鳩陁延象力正使十駱駝一凡象乃
至鳩陁延象力不如一婆摩那象力復計此象之力不
如一迦泥留象力也復計諸象之力復不如一優鉢象
力復計爾許象力復不如一鉢頭摩象力復計爾許象
力復不如一拘牟陀象力復取計校之復不如一分陀
利象力復取計校之復不如一雪象之力復取計校之
復不如一香象之力(增壹阿含經卷三十六)
此人間螢火之明不如燈火之明燈火之明不如炬火
之明炬火之明不如大火之明大火之明不如星之明
星之明不如月之明月之明不如日之明(樓灰經忉利天品)
凡牛之力百當水牛力一水牛力百當青牛力一青牛
力百當犛牛力一犛牛力百當竹牛力一竹牛力百當
草象力一草象力百當凡象力一凡象力百當黑象力
一黑象力百當白象力一白象力百當龍力一龍力百
當可畏力士力一可畏力士力百當叚力士力一段力
士力百當崩惰力士力一崩惰力士力百當大破壞力
士力一大破壞力士力百當半人乘力士力一半人乘力
士力百當人乘力士力一人乘力士力百當大人乘力
士力一(鴦崛髻經緣六)
譬如日灮比於闇冥如以實語比於妄談如以須彌山
比於衆山如以解脫比於繫縛如以利益比於衰損如
以善友比於怨家如以甘露比於毒藥如以白日比於
昏夜如以偽珠比於真寶如以巨富比於貧窮猶如行
使比安住者如以螢火比於日光如無足者欲比猛風
相去懸遠如以盲人比明眼者如以嶮路比平坦道(正法)
(念處經卷二十一)
譬如牛跡不受海水(阿盲王傳第一)
須彌山南有一大樹高四千里諸鉢义鳥栖宿其上樹
常不動有小鳥形類鶉鴳住止其上樹即振搖鉢义鳥
語樹神言無知我身將重而初不動小鳥未宿反更振
動樹神言此鳥雖小從大海底來純食金剛金剛為物
所墮之處無不破壞所以大怖不能自安經以為喻若
有凡人解深經一句口誦心念身中三毒四魔八萬垢
門皆不能自安何况博採衆法為世橋梁者也(衆經撰襍譬喻)
(經)
譬如小龍能雨一縣而不周遍雖為人民潤不足言(修行)
(道地經修行品)
如蠅蟲翅所有風力不能吹動須彌山王(本緣經持王子品)
如諸法無量智慧亦無量如函大蓋亦大函小蓋亦小
(大智度論卷二)
譬如恒河不受大河以其狹小故大海能受衆流以其
廣大故(大智度論卷四)
譬如月光雖大日出則滅(大智度論卷九)
如人雖到大海以器小故不能取無量水(大智度論三十二)
如一切草木力不如火一切諸明勢不如日亦如十方
世界諸山不如一金剛珠(大智度論卷三十五)
譬如快馬下一鞭便走駑馬多鞭乃去(大智度論卷三十六)
譬如遠行或有乘羊而去或有乘馬而去或有神通去
者乘羊者久久乃到乘馬者差速乘神通者發意頃便
到(大智度論卷三十八)
譬如時雨如有國土溉灌種蒔及種種用水常苦不足
若時雨普降無不沾洽無不如願(大智度論卷五十五)
譬如大雨大樹則多受小樹則少受(大智度論卷六十五)
譬如水深淺無定若於小兒則深長者則淺乃至大海
於人則深於羅㬋阿脩羅王則淺(大智度論卷六十六)
如雷霆小鳥則怖畏悶死孔雀大鳥歡喜儛戲(大智度論卷七)
(十一)
譬如大臣功業雖大不及太子(大智度論卷七十一)
譬如壁中先有空相小兒以撅釘之力少故不入大力
者能入(大智度論卷七十二)
譬如轉輪聖王寶藏中諸寶無能分别知其價者聖王
出寶賜人正可知其所得者(大智度論卷八十五)
譬如國王見一張㲲不以為多貧者見之以為多(大智度論)
(卷九十六)
如小海船力可度大海水船力不可渡唯有神通者能
渡(大智度論卷一百)
譬如香象蹴蹋非驢所及(入大乘論卷下)
雖善修理彼迦柘珠終不能為鞞瑠璃寶(菩提資糧論卷四)
譬如人以小器盛水著一升鹽則不可飲若復有人以
一升鹽投入大海尚不覺鹽味何况叵飲何以故水多
鹽少故(十住毘婆沙論卷五)
譬如一縷其量微小能持一華一繫華已勢力便盡不
復能繫復有一縷能持二華再繫華已勢力便盡復有
一縷能持多華多繫華己其力方盡又如流水其性微
小流經一步勢力便盡有第二水其性稍大流經兩步
勢力方盡有第三水其性廣大流經多步勢力乃盡又
如酢滴其性淡薄唯能酢彼一滴之水不能酢多有第
二滴其性稍嚴酢二滴水不能酢多有餘酢滴其性更
嚴乃至能酢衆多滴水(瑜伽師地論六十)
譬猶秋毫之憑五嶽觸氏之附六軍(弘明集十)
郄克躧足豈從邯鄲比蹤盧敖捷至寧與若士齊跡(弘明)
(集十)
江海淵曠非井蛙所逹泊然入定豈外道能干(弘明集十)
篤時之蟲驚疑於往來滯甃之鼃河漢於遠大其故何
也淪蒙怠而爭一息抱孤陋而守井幹豈知天地之長
久溟海之壯闊(弘明集十)
江海所以異於行潦者以其深廣也五岳所以别於丘
陵者以其高大也若高不絶山阜跛羊凌其巔深不絶
涓流孺子浴其淵麒麟不處苑囿之中吞舟之魚不遊
數仞之溪剖三寸之蚌求明月之珠探枳棘之巢求鳳
凰之雛必難獲也何者小不能容大也(弘明集牟子理惑論)
語其量也猶嵩華與培塿殊峻溟渤將坎井異深(辯正論卷)
(六)
猶炎威赫耀童子不能正目而視迅雷奮擊懦夫不能
張耳而聽(辯正論卷六)
終馗無大椿之久蜉蝣罕龜鶴之年(辯正論卷六)
匠者之前難為斤斧(辯正論卷七)
譬如輭夫為將雖復將兵終身卒無功名若英雄奮發
禍亂立定一日之勲名蓋天下(法苑珠林卷八十八)
吞舟之魚不產溝洫之水鵬鵾之鳥豈翔尺鷃之林也
(法苑珠林卷八十八)
小乘人骨金剛肉非金剛也大乘中内外金剛一切實
滿有大勢力無病處故(羅什譯維摩詰經弟子品)
喻林卷二十四
