喻林卷五十九明徐元太撰
人事門(五十七)
善禍
黃鳥哀三良也國人刺穆公以人從死而作是詩也(毛詩)
(黃鳥)
賢人君子雖隐其身而德甚明著不能免禍害猶如魚
捕於水亦甚著見被人採捕(禮記正義中庸)
曾子孝於其親而沈乎水介生忠於其主而焚於火何
則仁也不必可依信也不必可恃(宋書文九王建平傳)
楊朱曰伯夷非亡欲矜清之郵以放餓死展季非亡情
矜貞之郵以放寡宗清貞之誤善若此(列子楊朱)
比干剖心子胥抉眼忠之禍也直躬證父尾生溺死信
之患也鮑子立乾勝子不自理廉之害也孔子不見母
匡子不見父義之失也(莊子盜妬)
若以守法不朋黨治官而求安是猶以足搔頂也愈不
幾也(韓非子和氏)
日月欲明而浮雲盖之蘭芝欲修而秋風敗之(淮南子說林訓)
九鴈列陣雌獨不羣為罾所牽死於庖人(焦氏易林復之豐)
言竭盡忠信以事君若人身肬贅之病與衆别異以得
罪謫也(王逸註楚辭九章)
以茂美之樹興於仁賢早遇霜露懷德君子忠而被害
也(王逸註楚辭九辨)
言蓼蟲處辛烈食苦惡不能知徙於葵菜食甘美終以
困苦而癯瘦以喻己修潔白不能變志易行以求禄位
亦將終身貧賤而困窮也(王逸註楚辭七諫)
以玷汚言之清受塵而白取垢以毁謗言之貞良見妬
高竒見噪以遇罪言之忠言招患高行招耻以不純言
之玉有瑕而珠有毁(王充論衡累害篇)
亦有深迯而陸遭濤波幽遁而水被焚燒若龔勝之絶
粒以殞命李業煎蹙以吞酖由乎迹之有朕景之不滅
也(抱朴子外篇知止)
士有一定之論女有不易之行信而見疑貞而為戮是
以壯夫義士伏死而不顧者此也(文選江淹上書)
夫江湖所以濟舟亦所以覆舟仁義所以全身亦所以
亡身(文選袁宏名臣序贊)
英蘃夏落毒卉冬敷如彼龜玉韞櫝毁諸(文選劉越石答盧諶詩)
獨正者危至方則閡(文選顔延之陶徵士誄)
違衆速尤迕風先蹷(文選顏延之陶徵士誄)
卷薜芷與若蕙兮臨湘淵而投之棍申椒與菌桂兮赴
江湖而漚之(楚辭返離騷)
芝在室而先枯蘭生庭而早刈(藝文類聚人部哀傷賦)
齊王疾使人之宋迎文摯文摯至視王疾謂太子曰非
怒則王疾不可治怒王則文摯死太子曰苟已王疾臣
與母以死爭之願先生勿患也文摯曰諾與太子期而
將往不當者三齊王固已怒矣文摯至不解履登床履
王衣問疾王怒不與言摯因出固辭以重怒王王吐而
起遂乃疾已王不悦果以鼎生烹摯太子與母合爭之
不得夫忠於平世易忠於濁世難也(太平御覽方術部醫)
見棄
鴛鴦在梁戢其左翼之子無良二三其德(詩小雅白華)
習習谷風維風及雨將恐將懼維予與女將安將樂女
轉棄予習習谷風維風及頹將恐將懼寘予于懷將
安將樂棄予如遺(詩小雅谷風)
我有旨蓄(勃六反)亦以御冬宴爾新婚以我御窮(詩國風谷風)
谷風弼之良婦見棄於夫而作(詩說弼)
采葛賢者被讒見黜於野周人閔之而作(詩說王)
晨風秦君遇賢始勤終怠賢人譏之(詩說秦)
白華幽王寵褒㚶廢姜后后歸申而作(詩說小正傳)
柏木所以宜為舟也亦汎汎其流不以濟度也(毛詩柏舟註)
舟載渡物者今不用而與衆物汎汎然俱流水中仁人
之不見用而與羣小人並列亦猶是也(鄭氏箋詩柏舟)
言汎然而流者是彼柏木之舟此柏木之舟宜用濟渡
今而不用亦汎汎然其與衆物俱流水中而已以興在
列位者是彼仁德之人此仁德之人宜用輔佐今乃不
用亦與衆小人並列於朝而已(毛詩正義柏舟)
蓷草宜生高陸之地今乃生於谷中為谷水浸之故乾
燥而將死以喻婦人宜居平安之世今乃居於凶年為
其夫薄之故情疎而將絶(毛詩正義中谷有蓷)
如荼飛揚無所常定此女被棄心亦無定如荼然(毛詩正義)
(出其東門)
雲之從風東西無定此女被棄心亦無定如雲然(毛詩正義)
(出其東門)
得新菜而棄旨蓄猶得新昏而棄已(毛詩正義谷風)
我有美菜蓄之亦以禦冬月乏無之時猶君子安樂汝
之新昏本亦但以我禦窮苦之時而已然窮苦取我至
於富貴而見棄似冬月蓄菜至於春夏則見遺也(毛詩正義)
(谷風)
凡加冠之禮先用緇布之冠歛括垂髦三加之後去緇
布之冠不復更用今王自比豈得將王室如緇布冠加
髦之後不湏復用因以敝之(春秋正義昭公九年)
衿芰茄(荷)之綠衣兮被夫容之朱裳芳酷烈而莫聞兮
不如襞而幽之離房(前漢書楊雄傳)
匿景藏采不揚華藻實羽翮之美用非徒腹背之毛也
而沈淪草莽好爵莫及廊廟之寳棄於溝渠(後漢書循吏列傳)
韓盧抑而不縱兮騏驥絆而不試(後漢書馮衍傳)
莫使騏驥更為凡馬荆山反成瓦石(魏志管輅傳註)
昔召伯所憩愛流甘棠宣子所游封殖其樹夫思其人
尚及其樹况生存所辟之士便當随例放棄者乎(晉書羊祜)
(傳)
但雲咸斯奏自輟巴渝杞梓方雕豈盻樗櫪(陳書蔡景歴傳)
雖失析陽如棄鷄肋(魏書辛雄從兄纂)
甚芻狗之棄路若章甫之遊越(隋書禮儀一志)
駿馬以抑死直士以正窮賢者擯於朝美女擯於宫(淮南)
(子說林訓)
海不受流胔太山不上小人旁光不生爼駠駮不入性
(淮南子說林訓)
今夫毛嬙西施天下之美人若使之銜腐鼠蒙蝟皮衣
豹裘帶死蛇則布衣韋帶之人過者莫不左右睥晲而
掩鼻常試使之施芳澤正娥眉設笄珥衣阿錫曳齊紈
粉白黛黑佩玉環揄步雜芝若籠蒙目視治由笑目流
眺口曾撓竒牙出&KR2679;䩉搖則雖王公大人有嚴志頡頏
之行者無不憚悇癢心而悦其色矣今以中人之才蒙
愚惑之智被汙辱之行無本業所修方術所務焉得無
有睥面掩鼻之容哉(淮南子修務訓)
蝠螺生子深目黑醜雖飾相就衆人莫取(焦氏易林需之恒)
酒酸魚敗衆莫貪嗜(焦氏易林訟之豐)
破筐敝筥棄捐於道(焦氏易林否之萃)
身多秃癩誰肯媚者(焦氏易林随之豐)
刺刖髠劓人所賤棄(焦氏易林睽之賁)
言重積辛夷露而暴之使死林薄之中猶言取賢明君
子棄之山野使之顛墜也(王逸註楚辭九章)
言我馬強壯行於由臯無所驅馳我車堅牢舍旅方林
無所載任也以言已才德方壯誠可任用棄於草野亦
無所施也(王逸註楚辭九章)
言浩浩廣大乎沅湘之水分汨而流將歸乎海傷已放
棄獨無所歸也(王逸註楚辭九章)
言已放棄若浮雲之氣東西無所據依(王逸註楚辭九章)
見&KR3966;蜇之夜行自傷放棄與昆蟲為雙也(王逸註楚辭九辨)
鈕樞所以校玉斗玉斗既喪將失其鈕樞言放賢者逐
去之也(王逸註楚辭九思)
此所謂以分寸之瑕棄盈尺之夜光以蟻鼻之缺損無
價之淳鈞非荆和之遠識風胡之賞真也斯朱公所以
鬱悒薛燭所以永歎矣(抱朴子内篇論仙)
聞此言也雖風之過耳電之經目不足諭也(抱朴子内篇極言)
猶奏和音於聾俗之地鬻章甫於被髮之域(抱朴子外篇任命)
夫器非瓊瑶楚和不泣質非潜虬風雲不集(抱朴子外篇應嘲)
郢人美下里之滛鼃而薄六莖之和音庸夫好悦耳之
華譽而惡利行之良規故宋玉含其延靈之精聲智士
招其獨見之遠謀(抱朴子外篇博喻)
士有大趣不修容儀不惜小儉而謂之棄人是見朱橘
一子蠧因剪樹而棄之覩縟錦一寸點乃全疋而燔之
(劉子命相)
言已朝餐而忘我餓猶居貴而遺我賤(李善註文選郭泰機答傅咸詩)
心不同兮媒勞恩不甚兮輕絶(文選屈原湘君歌)
出門無通路枳棘塞中塗計策棄不收塊若枯池魚(文選)
(左思詠史詩)
鳬鵠遠成美薪芻前見陵(文選鮑昭白頭吟)
天寒知運速况復鴈南飛衣工秉刀尺棄我忽如遺(文選)
(郭泰機答傅咸詩)
苕苕椅桐樹寄生於南岳上凌青雲霓下臨千仞谷處
身孤且危於何託余足昔也植朝陽傾枝俟鸞鷟今者
絶世用倥偬見廹束班匠不我顧牙曠不我錄焉得成
琴瑟何由揚妙曲(文選司馬彪贈山濤詩)
黍稷委疇隴農夫安所獲(文選曹植贈丁儀詩)
籩豆所以食也而君捐之席蓐所以卧也而君棄之手
足腁胝面目犂黑有勞功者也而君後之(文選鮑明遠東武吟註)
素門凡流輪翮無取(文選任彦升讓吏部表)
不寤滄溟未運波臣自蕩渤澥方春旅翮先謝(文選謝朓辭隋)
(王牋)
田彼南山蕪穢不治種一頃豆落而為萁(文選楊惲報孫會宗書)
世並舉而好朋兮壹斗斛而相量衆比周以肩廹兮賢
者遠而隠藏為鳳皇作鶉籠兮雖翕翅其不容(補文選莊忌哀)
(時命)
君無度而弗察兮使芳草為藪幽(楚辭九章惜往日)
抱昭華兮寳璋欲銜鬻兮莫取(楚辭王逸怨上)
猶如毒樹雖生華實無人受用(本緣經月光王品)
譬如苦瓜雖形似甘種而不可食(大智度論卷十三)
譬如吐食不可更噉(大智度論卷十三)
有似嚼飯與人非徒失味乃令嘔噦也(高僧傳二鳩摩羅什)
無益
枯楊生華何可久也(易大過)
何異无虞以從禽乎雖見其禽而无其虞徒入于林中
其可獲乎(王弼註易屯)
無田(音佃)甫田維莠(音酉)驕驕(叶音高)無思遠人勞心忉忉(音刀)
(詩國風甫田)
發言盈庭誰敢執其咎如匪行邁謀是用不得于道(詩小)
(雅小旻)
折柳以為藩園無益於禁矣(毛詩東方未明註)
甫田大夫刺襄公也無禮義而求大功不脩德而求諸
侯志大心勞所以求者非其道也(毛詩甫田)
薈蔚之小雲朝升於南山不能為大雨以喻小人雖見
任於君終不能成其德教(鄭氏箋詩候人)
王失禮於外而下國聞知而化之王弗能治如鳴鼓鍾
於宫中而欲外人不聞亦不可止(鄭氏箋詩白華)
諸言尋盟者皆以前盟已寒更温之使熱若可重溫使
熱亦可歇之使寒(春秋正義哀公十二年)
越在腹心今得志於齊猶石田無所用(史記吳世家)
今徒取富人子上又無智略如木偶人衣之綺繡耳(史記)
(田叔傳)
非其地樹之不生非其意教之不成(史記日者傳)
僕之思歸如痿人不忘起盲者不忘視埶不可耳(前漢書韓)
(王信傳)
譬畫者畫於無形弦者放於無聲殆不可乎(前漢書揚雄傳下)
雖馳辨如濤波摛藻如春華猶無益於殿最(前漢書叙傳上)
夫居前不能令人輊居後不能令人軒與人怨不能為
人患臣所恥也(後漢書馬援列傳)
夫雞肋食之則無所得棄之則如可惜公歸計决矣(後漢)
(書楊震傳)
亦譬以蒿箭射蒿中耳(魏志明帝紀註)
今子以旦夕之命待不可望之救猶牛蹄中魚冀頼江
漢其不可恃亦明矣(吳志吕蒙傳)
可謂盲者欲視白黑聾者欲聽清濁苦而無功也(魏志管輅)
(傳註)
此猶烈火已焚待江漢之水溺於洪流望越人之助其
何及哉(晉書張軌傳)
頗聞劉景升有千斤大牛噉芻豆十倍於常牛負重致
遠曾不若一羸㹀魏武入荆州以享軍士(晉書桓温傳)
溺者不問墜迷者不問路溺而後問墜迷而後問路譬
之猶臨難而遽鑄兵噎而遽掘井雖遠亦無及也(晏子春秋)
(襍上)
儵䱁者浮陽之魚也㫢於沙而思水則無逮矣挂於患
而欲謹則無益矣(荀子榮辱)
齊有居士田仲者宋人屈榖見之曰榖聞先生之義不
恃仰人而食今榖有樹瓠之道堅如石厚而無竅獻之
仲曰夫瓠所貴者謂其可以盛也今厚而無竅則不可
剖以盛物而任重如堅石則不可以剖而以斟吾無以
瓠為也曰然榖將以欲棄之今田仲不恃仰人而食亦
無益人之國亦堅瓠之類也(韓非子外儲說左上)
夫待越人之善海游者以救中國之溺人越人善游矣
而溺者不濟矣夫待古之王良以馭今之馬亦猶越人
救溺之說也不可亦明矣(韓非子難勢)
且今已乏矣而方湏租入是猶古人欲决江河以救牛
蹄之魚之類也(孔叢子連叢子)
今以一人之身憂世之不治而泣涕不禁是憂河水之
濁而以泣清之也其為無益莫大焉(孔叢子抗志)
比干死紂而不能正其行子胥死吳而不能存其國二
子者強諫而死適足明主之暴耳未始有益如秋毫之
端也(說苑雜言)
鉛刀攻玉堅不可得(焦氏易林坤之豫)
探懷得蚤所愿失道(焦氏易林坤之漸)
一指食肉口無所得染其鼎鼐舌饞於腹(焦氏易林需之解)
耕石山顛費種家貧無聊虚作苖髮不生(焦氏易林比之觧)
蹇驢不材駿驥失時筋勞力盡疲於沙丘(焦氏易林履之巽)
庖火為災電火為蕃(焦氏易林泰之噬嗑)
澤狗水鳬難畜少雛(焦氏易林泰之巽)
疾貧望幸使伯行販開牢擇羊多得大䍧(焦氏易林否之坎)
一夫兩心技刺不深所為無功求事不成(焦氏易林豫之臨)
羊頭兔足少肉不飽漏囊敗粟利無所得(焦氏易林剝之恒)
枯樹不花空淵無魚(焦氏易林咸之噬嗑)
耕石不生棄禮無名縫衣失針襦袴不成(焦氏易林咸之益)
南山高岡回隤難登道路遼遠行者无功(焦氏易林遯之睽)
張伯買鹿從者失羊(焦氏易林大壯之訟)
一口三舌相妨无益羣羊百䍧不為威強(焦氏易林蹇之未濟)
入水求玉不見和璞(焦氏易林觧之否)
刲羊不當女執空筐(焦氏易林歸妹之聧)
穿匏挹水搆銕燃火勞瘦力竭饑渴為禍(焦氏易林未濟之漸)
為國不廸其法而望其效譬諸算乎(揚子先知)
次八蚤蝨之&KR1395;(即疏字)厲測曰蚤蝨之&KR1395;不足頼也(&KR1395;扶疏之)
(義太玄經第一&KR1395;)
次五蜘蛛之務不如蠶之緰(頭)測曰蜘蛛之務無益人
也(太玄經第一務)
次七交于鳥鼠費其資黍測曰交于鳥鼠徒費也(太玄經第)
(二交)
次六多田不婁(力住切)費我膎(戶皆切)功測曰多田不婁費
力忘功也(太玄經第四迯)
次六俾蛛罔罔遇螽利雖大不得從(太玄經第四過)
次三積石不食費其勞力測曰積石不食無可獲也(太玄)
(經第五積)
次七枯垣生莠皬(乎殼切)頭内其稚婦(太玄經第五内)
上九其勤其勤抱車入淵負舟上山測曰其勤其勤勞
不得也(太玄經第六勤)
今有採不死之藥者五遊方嶽十涉溟洲窮合靈之壑
掘産秀之巖被羽服而履赤舄談真訣而煉丹砂或呼
吸而潄精或偃仰而飱霞自以為安期羡門之倫松子
王喬之屬天子不能爵諸侯不能祿寢跡于草野寄傲
于流俗與浮圖並軌老子同谷趍而事之者若攀軒轅
之逸駕徼彭耼之遐福也其名孰美焉然周穆馳而犬
戎叛秦始遊而二世亡此二主者寧無利于民而憂身
之不夀于羲黃寧無利于子孫而耻國之不延于陶唐
卒有替羲黃之憂後陶唐之耻意者力之不逮乎或虚
詞詭術無徵于世無裨于身國乎何嗜之而不疲也(天祿)
(閣外史四難)
言婚姻所好心意不同則媒人疲勞而無功也屈原自
諭行與君異終不可合亦疲勞而已也(王逸註楚辭九歌)
言張強弩之機以蓬蒿之箭以射犀革之盾必摧折而
無所能入也言使愚巧任政必致荒亂無所能成也(王逸)
(註楚辭七諫)
言取澤瀉惡草盛於革囊滿而藏之無益於用㠯言養
育小人置之高堂亦無益於政治也(王逸註楚辭九歎)
親在獄中罪疑未定孝子馳走以救其難如罪定法立
終無門戸雖曾子子騫坐泣而已何則計動無益空為
煩也(王充論衡薄葬篇)
縱令勤求少有所獲則顧影尸居與木石為鄰所謂不
病而自炙無憂而自默無喪而疏食無罪而自幽追虚
徼幸功不荅勞(嵇中散集向子期難養生論)
夫指既斬而連之不可續也血既灑而吞之無所益也
豈况服彼異類之松栢以延短促之年命甚不然也(抱朴)
(子内篇對俗)
夫苦心約已以行無益之事鏤冰雕朽終無必成之功
(抱朴子内篇論仙)
夫搜尋仞之壟求干天之木漉牛迹之中索吞舟之鱗
用日雖久安能得乎(抱朴子内篇勤求)
疾之者齊聲而側目愛之者寡弱而無益亦猶撮壤不
能填决河升水不能殄原火(抱朴子外篇名實)
所謂盜跖分財取少為讓陸處之魚相喣以沫也(抱朴子外)
(篇詰鮑)
迅逝者不能脱逐身之景樂成者不能免理致之敗(抱朴)
(子外篇任命)
若揭仁義以趨道德之鄉其猶擊鼓而求迯者無由得
也(郭子註莊天運)
譬若畫形於無象造響於無聲未之思乎何所規之不
通也(文選曹植七啓)
排簾障風探沙擁河無益於事徒自弊耳(意林潜夫論)
畫水鏤冰與時消釋(意林新論)
駕蹇驢而無策兮又何路之能極以直鍼而為釣兮又
何魚之能得(楚辭東方朔哀命)
費子陽謂子思曰吾念周室將滅涕泣不可禁也子思
曰然今以一人之身憂世之不治而涕泣不禁是憂河
水濁而以泣清之也(藝文類聚人部泣)
事等泣河無救三川之竭有類憂天豈支四極之壊(藝文)
(類聚職官部司徒表)
邯鄲已危徒思馬服燕城去矣空用荆軻是以竹杖扶
危不能正武擔之石蘆灰縮水不能救宣房之河(文苑英華)
(庾信連珠)
今一人耕而百人食之此螟&KR0008;蚵蠋亦大矣雖有詩書
猶無益於治(太平御覽産資部耕)
如窮人貪諸衣服雖復冀望而不能得老亦如是雖有
貪心欲求富樂而不能得(元陽妙經卷一)
鍼石道也精神不進志意不治故病不可愈今精壊神
去榮衛不可復收何者嗜欲無窮而憂患不止精氣㢮
壊榮枯衛除故神去之而病不愈也(黃帝素問内經湯液醪醴論)
如愚人披空尋跡終不可得(玉清經法印品)
如彼幻師得化美團雖似有益而實無益(波羅蜜多經五百八十一)
譬如有人為欲顯示太虚空故雖有所說而太虚空不
可顯示(波羅蜜多經五百九十六)
如朽腐舍常務修治如老弱乘難可驅策(大寳積經卷九十六)
譬如死人著金纓絡(大寳積經卷一百一十二)
譬如有人其身臭穢雖以種種上妙香塗而竟不能令
身香潔(大集地藏十輪經卷六)
猶如有人從樹上墮雖以手足捫摸枝葉而無所得(中阿)
(含經卷十九)
如有人從山上墮雖以手足捫摸於空而無所得(中阿含經卷十九)
猶如有人以渴入池而反渴還(中阿含經卷三十二)
如有狗饑餓羸乏至屠牛處彼屠牛師淨剔除肉擲骨
與狗狗得骨已處處咬嚙破脣缺齒或傷咽喉然狗不
得以此除饑(中阿含經卷五十五)
如樹無華果無所饒益如枯渠無水無所潤及(大智度論卷三十七)
猶如朽塔難可杇色(長阿含經卷十二)
譬如老牛不能挽車亦復不能耕犂無益於主(佛說七女經尺)
(六)
譬如石田雖植好種勤加營&KR1573;終無果實(大集地藏十輪經卷六)
譬如愚者取於炭勤力摩治欲令白炭盡力疲白莫成
無智妄貪亦如是(大乘經中)
愚人無智便空食鹽食已口爽反為其患譬彼外道聞
節飲食可以得道即便斷食或經七日或十五日徒自
困餓無益於道(百喻經卷上)
譬如二人至陶師所觀其蹹輪而作瓦瓶看無厭足一
人捨去往至大會極得美饍又獲珍寳一人觀瓶而作
是言待我看訖如是漸冉乃至日沒觀瓶不已失於衣
食(百喻經卷下)
譬如老鵠守此空池永無所獲(法句譬喻經三老耄品)
譬如枯樹雖加溉灌不生華葉及其果實(三昧法門經卷上)
欲無所得如狗齩枯骨(三昧法門經卷下)
如惡誣㒺人清白猶不汙愚殃反自及如塵逆風坌(法句)
(經惡行品第十七)
譬如人欲守護虚空虚空雨不能壊風日不能乾刀仗
等不能傷若有人欲守護虚空者徒自疲苦於空無益
(大智度論卷六十四)
譬如一人欲有所到一者住不行二者失道二俱不到
(大智度論卷八十九)
如人耻白髮并剃其黑者剃之未久間白髮尋還生(大莊)
(嚴經論卷六偈)
如被燒種子雖置地中水澆日暖終不能生(菩提資糧論卷四)
事等破瓶義同燋種亦如多羅既斷寧可重生㭊石已
離終無還合(法苑珠林卷二十三)
昔有一人說王過罪而作是言王甚暴虐治政無理王
聞是語既大瞋恚竟不究悉信傍佞人捉此賢臣仰使
剝脊取百兩肉有人證明此無是語王心便悔索千兩
肉用為補脊夜中呻喚甚大苦惱王聞其聲問言何以
苦惱取汝百兩十陪與汝意不足耶何故苦惱傍人荅
言大王如截子頭雖得千頭不免子死雖十陪得肉不
免苦痛(法苑珠林卷四十四)
喻林卷五十九
