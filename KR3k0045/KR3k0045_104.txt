喻林卷一百四明徐元太撰
政治門(九)
理財
國君有財貨而不能用如山隰不能自用其財(毛詩山有樞)
嬪貢絲枲也器貢銀鐵石磬丹漆也幣貢玉馬皮帛也
材貢櫄幹栝栢篠簜也貨貢金玉龜貝也服貢絺紵也
斿貢燕好珠璣琅玕也物貢雜物魚鹽橘柚也(鄭氏註周禮天)
(官太宰)
且絶民用以實王府猶塞川原而為潢汚也其竭也無
日矣(國語周)
登良山而採符玉泛瀛海而罩珠璣(晉書食貨志)
壤可以為粟木可以為貨粟盡則有生貨散則有聚君人
者名之為貴財安可有(管子中匡)
王主積于民霸主積于將士衰主積于貴人亡主積于
婦女珠玉故先王愼其所積(管子樞言)
宫室械器非山無所仰然後君立三等之租於山曰握
以下者為柴楂把以上者為室奉三圍以上為棺槨之
奉(管子山國軌)
善為國者如金石之相舉重鈞則金傾故治權則勢重
治道則勢羸今穀重於吾國輕於天下則諸侯之自泄
如原水之就下(管子揆度)
此所謂用若挹於河海若輸之給馬此陰王之業(管子輕重)
(甲)
五穀粟米者民之司命也黃金刀布者民之通貨也先
王善制其通貨以御其司命故民力可盡也(管子輕重乙)
源泉有竭鬼神有歇守物之終始身不竭此謂源究(管子)
(輕重下)
玉起於禺(音虞)氏金起於汝漢珠起於赤野東南西北距
周七千八百里水絶壤斷舟車不能通先王為其途之
遠其至之難故託用於其重以珠玉為上幣以黃金為
中幣以刀布為下幣三幣握之則非有補於煖也食之
則非有補於飽也先王以守財物以御民事而平天下
也(管子國蓄)
北海則有走馬吠犬焉然而中國得而畜使之南海則
有羽翮齒革曾青丹干焉然而中國得而財之東海則
有紫紶魚鹽焉然而中國得而衣食之西海則有皮革
文旄焉然而中國得而用之故澤人足乎木山人足乎
魚農夫不斵削不陶冶而足械用工賈不耕田而足菽
粟故虎豹為猛矣然君子剝而用之故天之所覆地之
所載莫不盡其美致其用(荀子王制)
上得天時下得地利中得人和則財貨渾渾如泉源汸
汸如河海暴暴如丘山(荀子富國)
田野縣鄙者財之本也垣窌倉廪者財之末也百姓時
和事業得叙者貨之源也等賦府庫者貨之流也故明
王必謹養其和節其流開其源而時斟酌焉(荀子富國篇)
利出一空者其國無敵利出二空者其兵半用利出十
空者民不守(韓非子飾令)
今夫越之具區楚之雲夢宋之鉅野齊之孟諸有國之
富而伯王之資也人主統而一之則強不禁則亾齊以
其腸胃予人家強而不制枝大而折幹以專巨海之富
而擅魚鹽之利也(鹽鐵論刺權)
賢聖治家非一室富國非一道(鹽鐵論本議)
夏后以玄貝周人以紫石後世或金錢刀布物極而衰
終始之運也(鹽鐵論錯幣)
今山澤之財均輸之藏所以御輕重而役諸侯也汝漢
之金纖微之貢所以誘外國而釣羌胡之寶也(鹽鐵論力耕)
聖人因天時知者因地財上士取諸人中士勞其形長
沮桀溺無百金之積蹠蹻之徒無猗頓之富(鹽鐵論力耕)
使治家養生必於農則舜不為甄陶而伊尹不為庖(鹽鐵)
(論力耕)
是開利孔為民罪梯者也(鹽鐵論本議)
家人有寶器尚函匣而藏之况人主之山海乎(鹽鐵論禁耕)
民人藏於家諸侯藏於國天子藏於海内故民人以垣
墻為藏閉天子以四海為匣匱(鹽鐵論禁耕)
若各居其處食其食則是橘柚不鬻朐鹵之鹽不出旃
罽不市而吳唐之材不用也(鹽鐵論通有)
家人語陶朱為生本末異徑一家數事而治生之道乃
備(鹽鐵論水旱)
王國富民霸國富士僅存之國富大夫亡道之國富倉
府是謂上溢而下漏(說苑政理)
譬無異夫路人反裘而負芻也將愛其毛不知其裏盡
毛無所恃也今吾田地不加廣士民不加衆而錢十倍
必取之士大夫也(新序雜事二)
或曰弘羊𣙜利而國用足盍𣙜諸曰譬諸父子為人父
而𣙜其子縱利如子何(揚子寡見篇)
王者藏於天下諸侯藏於百姓農夫藏於囷庾商賈藏
於篋匱(初學記居處部庫藏)
通變
被髮文身錯臂左袵甌越之民也黑齒雕題鯷冠秫縫
大吳之國也禮服不同其便一也是以鄉異而用變事
異而禮易是故聖人苟可以利其民不一其用果可以
便其事不同其禮(戰國策趙武靈王)
聖與俗流賢與變俱諺曰以書為御者不盡馬之情以
古制今者不達事之變故循法之功不足以高世法古
之學不足以制今(戰國策趙武靈王)
三王之道若循環終而復始(史記高祖紀)
俗已薄於三代而行堯舜之刑是猶以鞿而御駻突違
救時之宜矣(前漢書刑法志)
一色成體謂之純白黑雜合謂之駮欲以成平之法治
暴秦之緒猶以鄉飲酒之禮理軍市也(前漢書海福傳)
聖人能與世推移而俗士苦不知變以為結繩之約可
復理亂秦之緒干戚之舞足以解平城之圍(後漢書崔駰列傳)
不能通其變而一度以揆之斯契船而求劒守株而伺
兔也(後漢書張衡列傳)
夫奕者之思盡於一局者也聖人之明周於天下者也
苟一局之勢未嘗盡同則天下之事豈必相襲哉(後漢紀孝)
(章下)
天以盈虚為運政以損益為道(晉書劉毅傳)
惟天地之道一隂一陽禮俗之變一文一質(周書蘇綽傳)
乾道變化陰陽所以消息沿創不同生靈所以順序若
使天意不變施化何以成四時人事不易為政何以利
萬姓(北史隋本紀下)
民變而不能變是稅之傳革(管子侈靡)
孔子西游於衞顏淵問師金曰以夫子之行為奚如師
金曰惜乎而夫子其竆哉夫芻狗之未陳也盛以篋衍
巾以文繡尸祝齋戒以將之及其已陳也行者踐其首
脊蘇者取而爨之而已將復取而盛以篋衍巾以文繡
游居寢臥其下彼不得夢必且數眯焉今而夫子亦取
先王已陳芻狗取弟子遊居寢臥其下故伐樹於宋削
迹於衞竆於商周是非其夢邪圍於陳蔡之間七日不
火食死生相與鄰是非其眯邪夫水行莫如用舟而陸
行莫如用車以舟之可行於水也而求推之於陸則没
世不行尋常古今非水陸與周魯非舟車與今蘄行周
於魯是猶推舟於陸也勞而無功身必有殃彼未知夫
無方之傳應物而不竆者也且子獨不見夫桔橰者乎
引之則俯舍之則仰彼人之所引非引人也故俯仰而
不得罪於人故譬三皇五帝之禮義法度其猶柤黎橘
柚邪其味相反而皆可於口故禮義法度者應時而變
者也今取猨狙而衣以周公之服彼必齕齧挽裂盡去
而後慊觀古今之異猶猨狙之異乎周公也故西施病
心而矉其里其里之醜人見而美之歸亦捧心而矉其
里其里之富人見之堅閉門而不出貧人見之挈妻子
而去之走彼知美矉而不知矉之所以美惜乎而夫子
其竆哉(莊子天運)
彼後王者天下之君也舍後王而道上古譬之是猶舍
已之君而事人之君也故曰欲觀千歲則審今日欲知
億萬則審一二故曰以近知遠以一知萬以微知明(荀子)
(非相)
今有構木鑽燧於夏后氏之世者必為鯀禹笑矣有決
瀆於殷周之世者必為湯武笑矣然則今有美堯舜湯
武禹之道於當今之世者必為新聖笑矣(韓非子五蠧)
宋人有耕田者田中有株兔走觸株折頸而死因釋其
耒而守株冀復得兔兔不可復得而身為宋國笑今欲
以先王之政治當世之民皆守株之類也(韓非子五蠧)
為政猶沐也雖有棄髮必為之愛愛棄髮之費而忘長
髮之利不知權者也(韓非子六反)
古者寡事而備簡樸陋而不盡故有珧銚而推車者古
者人寡而相親物多而輕利易讓故有揖讓而傳天下
者然則行揖讓高慈惠而道仁厚皆推政也處多事之
時用寡事之器非智者之備也當大爭之世而循揖讓
之軌非聖人之治也故智者不乘推車聖人不行推政
也(韓非子八說)
世易時移變法宜矣譬之若良醫病萬變藥亦萬變病
變而藥不變嚮之壽民今為殤子矣夫不敢議法者衆
庶也以死守者有司也因時變法者賢主也是故有天
下七十一聖其法皆不同非務相反也時勢異也故曰
良劒期乎斷不期乎鏌鎁良馬期乎千里不期乎驥驁
(呂氏春秋察今)
五帝異道而德覆天下三王殊事而名施後世此皆因
時變而制禮樂者譬猶師矌之施瑟柱也所推移上下
者無尺寸之度而靡不中音故通於禮樂之情者能作
音有本主於中而以知矩彠之所周者也(淮南子汜論訓)
夏后氏殯於阼階之上殷人殯於兩楹之間周人殯於
西階之上此禮之不同者也有虞氏用瓦棺夏后氏堲
周殷人用槨周人牆置翣此葬之不同者也夏后氏祭
於闇殷人祭於陽周人祭於日出以朝此祭之不同者
也堯大章舜九韶禹大夏湯大濩周武象此樂之不同
者也(淮南子汜論訓)
禮義者五帝三王之法籍風俗一世之迹也譬若芻狗
土龍之始成文以青黃絹以綺繡纏以朱絲尸祝礿袨
大夫端冕以送迎之及其已用之後則壤土草剟而已
夫有孰貴之(淮南子齊俗訓)
夫夏商之衰也不變法而亡三代之起也不相襲而王
故聖人法與時變禮與俗化衣服器械各便其用法度
制令各因其宜故變古未可非而循俗未足多也百川
異源而皆歸於海百家殊業而皆務於治故聖人所由
曰道所為曰事道猶金石一調不更事猶琴瑟每絃改
調今世德益衰民俗益薄欲以樸重之法治既弊之民
是猶無鏑銜橜策錣而御馯馬也學者循先襲業據籍
守舊教以為非此不治是猶持方枘而周員鑿也欲得
宜適致固焉則難矣(淮南子汜論訓)
夫以一世之變欲以耦化應時譬猶冬被葛而夏被裘
夫一儀不可以百發一衣不可以出歲儀必應乎高下
衣必適乎寒暑是故世異即事變時移則俗易故聖人
論世而立法隨時而舉事(淮南子齊俗訓)
聖人以文交於世而以實從事於宜不結於一迹之塗
(淮南子汜論訓)
伯余之初作衣也緂麻索縷手經指挂其成猶網羅後
世為之機杼勝複以便其用而民得以揜形御寒古者
剡耜而耕摩蜃而耨木鉤而樵抱甀而汲民勞而利薄
後世為之耒耜耰鋤斧柯而樵桔橰而汲民逸而利多
焉(淮南子汜論訓)
古之所為不可更則車至今無蟬匷(淮南子說林訓)
五色雖朗有時而渝茂木豐草有時而落物有降殺不
得自若故聖人事窮而更為法弊而改制非樂變古易
常也將以救敗持衰黜淫濟非以調天地之氣順萬物
之宜也(淮南子泰族訓)
善聲而不知轉未可謂能歌也善言而不知變未可謂
能說也持規而非矩執凖而非繩通一孔曉一理而不
知權衡以所不覩不信人若蟬之不知雪堅據古人以
應當世猶辰參之錯膠柱而調瑟固而難合矣(鹽鐵論相刺)
俗非唐虞之時而世非許由之民而欲廢法以治是猶
不用櫽栝斧斤欲撓曲直枉也(鹽鐵論大論)
今欲以敦朴之時治抗弊之民是猶遷延而拯溺揖讓
而救火也(鹽鐵論大論)
聖人之與聖也如矩之三雜規之三雜周則又始窮則
反本也(說苑修文)
或問新敝曰新則襲之敝則損益之(揚子問道篇)
聖人之法未嘗不關盛衰焉昔者堯有天下舉大綱命
舜禹夏殷周屬其子不膠者卓矣唐虞象刑惟明夏后
肉辟三千不膠者卓矣堯親九族協和萬國湯武桓桓
征伐四克由是言之不膠者卓矣禮樂征伐自天子所
出春秋之時齊晉實予不膠者卓矣(揚子先知篇)
一行之禮非隨時禮也一定之法非隨時法也(淮南子汜論訓)
(解)
夫骨填肉補之藥長於養體益壽而不可以救暍溺之
急也務寬含垢之政可以蒞敦御朴而不可以拯衰弊
之變也虎狼見逼不揮戈奮劒而彈琴詠詩吾未見其
身可保也燎火及室不奔走灌注而揖讓盤旋吾未見
其焚之自息也(抱朴子外篇審舉)
夫德教者黼黻之祭服也刑罰者捍刃之甲胄也若德
教治狡暴猶以黼黻御剡鋒也以刑罰施平世是以甲
胄升廟堂也(抱朴子外篇用刑)
至醇既澆於三代大樸又散於秦漢道衰於疇昔俗薄
乎當今而欲結繩以整姦欺不言以化狡猾委轡策而
乘奔馬於險塗舍柁櫓而汎舟以淩波盤旋以逐走盜
揖讓以救災火斬晁錯以却七國舞干戈以平赤眉未
見其可也(抱朴子外篇用刑)
欲以太昊之道治偷薄之俗以畫一之歌救鼎湧之亂
非識因革之隨時明損益之變通也所謂刻舟以模遺
劒參天而射五步摜犀兕之甲以涉不測之淵衿却寒
之裘以禦鬱隆之暑踵之解結頥之搔背其為憤憤莫
此之劇矣(抱朴子外篇用刑)
夫三王不相沿樂五帝不相襲禮而其移風易俗安上
治民一也或革或因損益懷善何必當乘船以登山策
馬以涉川被甲以升廟堂重裘以當隆暑乎若謂古事
終不可變則棺槨不當代薪埋衣裳不宜改祼袒矣(抱朴)
(子外篇省煩)
常制不可以待變化一塗不可以應無方刻船不可以
索遺劒膠柱不可以諧清音故翠盖不設於晴朗朱輪
不施於涉川味淡則加之以鹽沸溢則增水而減火(抱朴)
(子外篇廣譬)
丹書鐵劵刺牲㰱血不能救違約之弊則難以結繩檢
矣五刑九伐赤族之盛不足以止覬覦之姦則不可以
舞干化矣(抱朴子外篇廣譬)
若舟車之代步涉文墨之改結繩諸後作而善於前事
其功業相次千萬者不可復縷舉也(抱朴子外篇鈞世)
三皇五帝之禮義法度期於合時宜應治體而已彼以
為美者此或以為惡故當應時而變然後皆適也然則
禮義當其時而用則西施矣遇時而不棄則醜人矣(郭子)
(註莊天運)
若握一世之法以傳百世之人由以一衣擬寒暑一藥
治痤瘕也若載一時之禮以訓無竆之俗是刻舟而求
劒守株而待兔(劉子法術)
療饑不期於鼎食振溺無待於規行是以三王異道而
共昌五霸殊風而並烈(文選王融策秀才文)
聖人之變如水隨形形平則平形險則險(太平御覽人事部敘聖)
撥亂
雲雷屯君子以經綸(易屯)
初六幹父之蠱有子考无咎厲終吉象曰幹父之蠱意
承考也(易蠱)
九五无妄之疾勿藥有喜(易无妄)
天地革而四時成湯武革命順乎天而應乎人革之時
大矣哉(易革)
利涉大川乘木有功也(易渙)
初六用拯馬壯吉(易渙)
若火之燎于原不可嚮邇其猶可撲滅(書盤庚上)
商罪貫盈天命誅之(書泰誓上)
若涉淵水予惟往求朕攸濟(書大誥)
無若火始燄燄厥攸灼叙弗其絶(書洛誥)
若游大川予往暨汝奭其濟小子(書君奭)
若莠生苗若秕在粟恐被鋤治簸颺(孔氏傳書仲虺之誥)
禍毒在汝身徒奉持所痛而悔之則於身無所及(孔氏傳書)
(盤庚上)
稼穡之夫除草養苗我長念天亡殷惡主亦猶是矣我
何敢不順天終竟我壟畞乎(孔氏傳書大誥)
燎之方揚寧或滅之(詩小雅正月)
苞有三蘖莫遂莫達(叶他悅反詩頌長發)
雨雪之盛瀌瀌然至日將出其氣始見人則皆稱曰雪
今消釋矣喻小人雖多王若欲興善政則天下聞之莫
不曰小人今誅滅矣(鄭氏箋詩角弓)
夏田為苗擇取不孕任者若治苗去不秀實者(鄭氏註周禮夏)
(官大司馬)
今之欲王者猶七年之病求三年之艾也苟為不畜終
身不得苟不志於仁終身憂辱以陷於死亡(孟子離婁上)
麋鹿在牧蜚鴻滿野天下享殷乃今有成(史記周本紀)
秦失其鹿羣雄競逐狐鳴楚祠龍興沛谷(史記秦楚表贊)
馭委其轡馬駘其銜四牡横奔皇路險傾方將拑勒鞬
&KR0008;以救之豈暇鳴和鑾清節奏哉(後漢書崔駰列傳)
掃六合之穢慝清宇宙之埃塵連光芒於白日屬炎氣
於景雲(後漢書蔡邕列傳)
用能蕩氛霧於昊蒼耀晨輝於宇宙(晉書簡文帝紀)
茨草穢堂階掃截不得生(晉書樂志下)
臨河救溺不卜命之短長脉病三年不豫絶其餐饋(晉書)
(郭㻦傳)
雖洪水滔天猶欲濟彼俱溺(晉書秃髮烏孤紀)
固以興滅繼絶舟航淪溺矣(宋書武帝中本紀)
陛下張天造歷駕日登皇聲雷宇宙勢壓河岳而封豕
殘魂未屠劒首長蛇餘喘偸窺外甸(南齊書孔稚圭傳)
拯横流於碣石撲燎火於崑岑(陳書高祖上紀)
聖上之養庶物若慈母之養赤子今赤子幾臨危壑將
赴水火以煩勞而不救豈赤子所望於慈母(魏書張普惠傳)
回嘗聞之夫子曰治國去之亂國就之醫門多疾願以
所聞思其則庶幾其國有瘳乎(莊子人間世)
聖人以治天下為事者也必知亂之所自起焉能治之
不知亂之所自起則不能治譬之如醫之攻人之疾者
然必知疾之所自起焉能攻之不知疾之所自起則弗
能攻(墨子兼愛上)
夫兩堯不能相王兩桀不能相亡亡王之機必其治亂
其強弱相踦者也木之折也必通蠧墻之壞也必通隙
然木雖蠧無疾風不折墻雖隙無大雨不壞萬乘之主
有能服術行法以為亡徵之君風雨者其兼天下不難
矣(韓非子亡徵)
易曰困于石據于蒺藜入于其宫不見其妻凶此言困
而不見據賢人者也昔者秦繆公困于殽疾據五羖大
夫蹇叔公孫支而小霸晉文困于驪氏疾據咎犯趙衰
介子推而遂為君越王勾踐困于會稽疾據范蠡大夫
種而霸南國齊桓公困于長勺疾據管仲寗戚隰朋而
匡天下此皆困而知疾據賢人者也夫困而不知疾據
賢人而不亡者未嘗有之也(韓詩外傳)
夫衣小缺襟裂可以補而必待全匹而易之政小缺法
令可以坊而必待雅頌乃治之是猶舍鄰之醫而求俞跗而後
治病廢汙池之水待江海而後救火也(鹽鐵論申韓)
聖人仁士之於天地之間民之父母也今為濡足之故
不救溺人可乎(新序節七)
針頭刺手百病瘳愈抑按捫炙死人復起(焦氏易林萃之節)
震風凌雨然後知夏屋之為帡幪也虐政虐世然後知
聖人之為郛郭也(揚子吾子)
次六大虛既邪或直之或翼之得矣夫測曰虛邪矣夫
得賢臣也(太玄經第一羨)
次五拔車山淵宜於大人測曰拔車山淵大位力也(太玄)
(經第一礥)
上九崇崇高山下有川波其人有輯航可與過其測曰
高山大川不輯航不克也(太玄經第一礥)
次八割其蠧得心疾測曰割其蠧國所便也(太玄經第六割)
次八小子在淵文人播船測曰文人播船濟溺世也(太玄)
(經第六將)
凡療病者必知脉之虛實氣之所結然後為之方故疾
可愈而壽可長也為國者必先知民之所苦禍之所起
然後為之禁故姦可塞而國可安也(潛夫論述赦)
夫聖賢之治世也有術得其術則功成失其術則事廢
譬猶醫之治病也有方篤劇猶治無方毚微不愈夫方
猶術病猶亂醫猶吏藥猶教也方施而藥行術設而教
從教從而亂止藥行而病愈治病之醫未必惠於不為醫
者然而治國之吏未必賢於不能治國者偶得其方遭
曉其術也(王充論衡宋賢篇)
穀登歲平庸主因緣以建德政顚沛危殆聖哲優者乃
立功化是故微病恒醫皆巧篤劇扁鵲乃良(王充論衡恢國篇)
令濮上巴人反安樂之正音腠理之疾無退走之滯患
者豈有方乎(抱朴子外篇審舉)
見不善則若鷹鸇之摶鳥雀覩亂萌則若薙(他計切)田之
芟蕪薉(抱朴子外篇用刑)
波川之險須輯航而濟之礥(下研切)難之世須聖人而拔
之也(太玄經第一礥解)
大壯&KR0034;(音厥)仡仡(許訖切)趯(他歷切)欻欻(許勿切)頁(音頡)趾&KR2054;(音顚)足
首(首同)出傳曰&KR0034;仡仡健也趯欻欻動也頁趾&KR2054;倒也足
首出反也昔王由是行正于内作威于外&KR0008;(剛)以守之
決以斷之眤尒賢良警尒戒懼(元包太陰)
困&KR0008;(朏同)晦泓(鳥宏切)竭聰蒙咽噎(於結切)疒(音疾)罹于憂諑加
于譎傳曰&KR0008;晦泓竭月之没澤之枯也聰蒙咽噎耳之
患喉之病也疒罹于憂&KR1576;愁苦也諑加于譎遭䜛毁也
昔王由是省法于内布澤于外進決諫逐諛佞廣乃聰
&KR1423;(音杜)乃讟(元包少陰)
言治國及修身者如車奔舟覆故欲救之(揚子法言註寡見篇)
去風雲則天清而水平誅暴亂則君聖而時泰(文選陸士衡演)
(連珠註)
治定功成邇安遠肅忘兹鹿駭息此狼顧(文選陸陲石闕銘)
思樹芳蘭翦除荆棘(文選袁宏名臣序贊)
三秦席卷項籍灰分逋虜霧散遺寇雲徹泛時雨以清
天灑狂塵以肅地(廣文選陸士龍盛德頌)
瞻星昧環拱之方託水迷朝宗之義積蠅為衆長蛇稱
長(文苑英華魏收移文)
大必包小天地之常規明能通暗日月之常理(文苑英華檄一)
(隋檄陳尚書文)
蜂目已奔狼心遂革(文苑英華庾信職官二十七刺史一神道碑)
元帥逞梟鳶之心銳卒畜蜂蠆之毒蠅飛藩棘蟻附池
隍(文苑英華移文移虜淮陽太守文)
扇之以仁風駈之以大威霜雪被而洪棘枯綱維振而
逆鱗掃(太平御覽皇王部後漢世祖光武皇帝)
拯壓傾構引溺危波(初學記居處部宫)
一者善知病二者善知病源三者善知病對治四者善
知治病已當來更不動發(雜阿含經卷十五)
云何良醫善知病對治謂良醫善知種種病應塗藥應
吐應下應灌鼻應熏應取汗如是此種種對治是名良
醫善知對治(雜阿含經卷十五)
喻林卷一百四
