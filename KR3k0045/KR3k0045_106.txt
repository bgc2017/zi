喻林卷一百六明徐元太撰
政治門(十一)
固國
重不可動因其不可動而堅固之(春秋正義閔公元年)
地山磐石聖人以深固基業(三墳形墳)
山氣止聖人以安萬國(三墳氣墳)
天下之安猶泰山而四維之也(前漢書嚴助傳)
此猶倚南山而坐平原也誰能傾之(後漢紀孝質)
居重固之安可謂根深華嶽而四維之也(晉書劉頌傳)
持瓢者非止百人搖樹者不唯一手(北齊書幼主帝紀)
無甲兵而勝無衝機而攻無溝塹而守(太公六韜發啟)
國有四維一維絶則傾二維絶則危三維絶則覆四維
絶則滅傾可正也危可安也覆可起也滅不可復錯也
(管子牧民)
錯國於不傾之地積於不涸之倉藏於不竭之府下令
於流水之原使民於不爭之官明必死之路開必得之
門(管子牧民)
建立四維以輔國政鉤繩相布銜橛相制參偶其備立
位乃固(鶡冠子道端)
勢者君之輿威者君之策臣者君之馬民者君之輪勢
固則輿安威定則策勁臣順則馬良民和則輪利為國
失此必有覆車奔馬折輪敗載之患安得不危(鄧析子無厚)
食者國之寶也兵者國之爪也城者所以自守也此三
者國之具也(墨子七患)
臣有兩位者國必亂臣兩位國不亂者君在也恃君不
亂矣失君則亂子有兩位者家必亂子兩位而不亂者
父在也恃父不亂矣失父則亂臣疑君而無不危國蘖
疑宗而無不危家(慎子德立)
國者天下之大器也重任也不可不善為擇所而後錯
之錯險則危不可不善為擇道然後道之塗薉則塞(薉與)
(穢同荀子富國)
刑范正金鍚美工冶巧火齊得剖刑而莫耶已然而不
剝脫不砥礪則不可以斷繩剝脫之砥礪之則□盤盂
刎牛馬忽然耳彼國者亦彊國之剖刑已然而不教誨
不調一則入不可以守出不可以戰教誨之調一之則
兵勁城固敵國不敢攖也彼國者亦有砥礪禮儀節奏
是也故人之命在天國之命在禮(荀子彊國)
人之情食欲有芻豢衣欲有文繡行欲有輿馬又欲夫
餘財蓄積之富也然而窮年累世不知不足是人之情
也今人之生也方多蓄雞狗猪彘又蓄牛羊然而食不
敢有酒肉餘刀布有囷窌然而衣不敢有絲帛約者有
筐篋之藏然而行不敢有輿馬是何也非不欲也幾不
長慮顧後而恐無以繼之故也於是又節用御欲收歛
蓄藏以繼之也是於己長慮顧後幾不甚善矣哉今夫
偷生淺知之屬曾此而不知也糧食大侈不顧其後俄
則屈安窮矣是其所以不免於凍餓操瓢囊為溝壑中
瘠者也况夫先王之道仁義之統詩書禮樂之分乎彼
固天下之大慮也將為天下生民之屬長慮顧後而保
萬世也(荀子榮辱)
周之奪殷也拾遺於庭使殷不遺於朝則周不敢望秋
毫於境而况敢易位乎(韓非子安危)
凡有國而後亡之有身而後殃之不可謂能有其國能
保其身夫能有其國必能安其社稷能保其身必能終
其天年而後可謂能有其國能保其身矣(韓非子解老)
武王問太公曰寡人伐紂天下是臣弑其主而下伐其上
也吾恐後世之用兵不休闘爭不已為之柰何太公曰
甚善王之問也夫未得獸者惟恐其創之小也已得之
惟恐傷肉之多也王若欲久持之則塞民於兊(淮南子道應訓)
楚鄭之棠谿墨陽非不利也犀䩜兕甲非不堅也然而
不能存者利不足恃也(塩鐵論論勇)
善鑿者建周而不疲善基者致高而不蹷伊尹以堯舜
之道為殷國基子孫紹位百代不絶商鞅以重刑峭法
為秦國基故二世而奪(䀋鐵論復古)
夫一兔走於街萬人追之一人得之萬人不復走分未
定則一兔走使萬人擾分已定則雖貪夫知止今楚多
寵子而嫡位無主亂自是生矣夫世太子者國之基也
而百姓之望也國既無基又使百姓失望絶其本矣本
絶則撓亂猶兔走也(說苑建本)
栢柱載梁堅固不傾(焦氏易林比之泰)
土與山連共保歲寒(焦氏易林剝之履)
金城鐵廓上下同力政平民歡宼不敢賊(焦氏易林離之噬嗑)
金城鐵廓以銅為關藩屏自衛安上无患(焦氏易林遯之鼎)
明月照夜使暗為晝國有仁賢君尊於故(焦氏易林井之渙)
金梁銕柱千年牢固完全不腐聖人安處(焦氏易林旅之咸)
次四恢其門戶以禦寇勇測曰恢其門戶大經營也(太玄)
(經第四廓)
國以山河城廓為固家以垣籬椳閥為固(天祿閣外史時勢)
天下大器也置之安地則安置之危地則危是以平路
安車狂夫審乎難覆乘奔馭朽童子知其必危(關氏易傳)
以善人為之藩籬謂封周公康叔於魯衛以大師為垣
墻謂封太公於齊也大邦以為屏蔽謂成國諸侯也大
宗以為楨幹謂王之同姓也能和其德則天下安寧分
建宗子則列城堅固城不可使墮壞宗不可使單獨單
獨墮壊則畏懼斯至(前漢書註諸侯王表)
言奔沈吾猶人也必也使無奔沈(楊子法言註寡見篇)
正位居體者以中夏為喉舌不以邊陲為襟帶也長世
字甿者以道德為藩不以襲險為屏也(文選魏都賦)
家有常業雖饑不餓國有常業雖危不亡(意林韓子)
本枝惟茂宗周之業以弘磐石既建皇漢之圖斯遠(初學)
(記帝戚部王)
守其母其子全而民熾盛保其國也(西昇經)
國之不安猶身有病吾救之以藥臣飼之以麋粥(天王太子)
(辟羅經行六)
庇本
葛藟王族刺平王也周室道衰棄其九族焉(毛詩葛藟)
杕杜刺時也君不能親其宗族骨肉離散獨居而無兄
弟將為沃所幷爾(毛詩杕杜)
角弓王不親九族而好讒佞宗族相怨之詩(詩說小正傳)
夫能固位者必度其本末而後立衷焉不知其本不謀
知本之不枝弗強詩云本枝百世(左傳莊公六年)
公族公室之枝葉也若去之則本根無所庇廕矣葛藟
猶能庇其本根故君子以為比况國君乎此諺所謂庇
焉而縱尋斧焉者也必不可君其圖之親之以德皆股
肱也(左傳文公七年)
犬牙相制麟趾有光(史記漢興表贊)
高帝封王子弟地犬牙相制此所謂磐石之宗也(史記孝文)
(紀)
自古帝王之臨天下也皆欲廣樹藩屏崇固維城(晉書諸王)
(總傳)
本根無所庇廕遂乃三葉而亾有晉思改覆車復隆磐
石(晉書諸王總傳)
中國與邊境猶支體與腹心也夫肌膚寒於外腹腸疾
於内内外之相勞非相為虐也唇亡則齒寒支體傷而
心憯怛故無手足則皮體廢無邊境則内國害(塩鐵論誅秦)
四支強而躬軆固華葉茂而本根據故飾四境所以安
中國也(塩鐵論繇役)
先聖制法亦務實邊蓋以安中國也譬猶家人遇寇賊
者必使老小羸軟居其中央丁彊武猛衞其外内人奉
其養外人禦其難蛩蛩距虛更相恃仰乃俱安存(潜夫論實)
(邊)
公族者國之枝葉枝葉落則本根無所庇廕(文選曹冏六代論)
泉竭則流涸根朽則葉枯枝繁者蔭根條落者本孤故
語曰百足之蟲至死不僵扶之者衆也(文選曹冏六代論)
内無深根不拔之固外無磐石宗盟之助非所以安社
稷為萬代之業也(文選曹元首六代論)
姦情散於胷懷逆謀消於脣吻斯豈非信重親戚任用
賢能枝葉碩茂本根賴之(藝文類聚帝王部惣載帝王)
強本
揚之水白石鑿鑿(音作)揚之水白石皓皓(叶胡暴反)揚之
水白石𥻘粼(詩國風揚之水)
揚之水刺晉昭公也昭公分國以封沃沃盛強昭公微
弱(毛詩揚之水)
陵苕之幹喻如京師也其華猶諸夏也故或謂諸夏為
諸華華衰則黃猶諸侯之師旅罷病將敗則京師孤弱
(鄭氏箋詩苕之華)
京師以諸夏為障蔽今陵苕之華衰而葉見青青然喻
諸侯微弱而王之臣當出見也(鄭氏箋詩苕之華)
蔦與女蘿施於松栢之上非自有根依於松栢之根故
松栢存而茂松栢殞而亡是存亡在松栢以興同姓與
九族附於王者之側非自有尊託王之尊故王政明而
榮王政衰而微是興衰由於王政(毛詩正義頍弁)
末大必折尾大不掉(左傳昭公十一年)
譬之樹木本弱者其枝必披非人力所能強成(杜氏解左傳莊)
(公六年)
且夫制城邑若體性焉有首領股肱至於手拇毛脉大
能掉小故變而不勤(國語楚)
夫邊境者國之尾也譬之如牛馬處暑之既至䖟䗽之
既多而不能掉其尾臣亦懼之(國語楚)
臨淄之塗車轂擊人肩摩連袵成帷舉袂成幕揮汗成
雨(史記蘇秦傳)
本實繁者披其枝披其枝者傷其心大其都者危其國
尊其臣者卑其主(史記范睢傳)
高皇帝瓜分天下以王功臣反者如蝟毛而起(前漢書賈誼傳)
今海内之埶如身之使臂臂之使指莫不制從(前漢書賈誼傳)
天下之埶方病大瘇一脛之大幾如要一指之大幾如
股平居不可屈信一二指搐身慮亡聊失今不治必為
錮疾後雖有扁鵲不能為己病非徒瘇也又苦&KR0979;盭(前漢)
(書賈誼傳)
譬之一人之身本朝者心腹也州郡者四支也心腹痛
則四支不舉故臣之所憂在腹心之疾非四支之患(後漢)
(紀孝順)
天下猶人之體腹心充實四支雖病終無大患(魏志杜畿傳)
夫先王經始玄聖宅心畫為九州制為九服貴中區而
内諸夏誠以晷度自日霜露惟均冠冕萬國朝宗四海
故也(晉書桓温傳)
幹植不彊枝葉不茂骨鯁不存皮膚不充(晉書曹志傳)
夫無委致圍城脆致衝夫不定内不可以持天下(管子事語)
月望日奪其光陰不可以乘陽也日出星不見不能與
之爭光也故末不可以強於本指不可以大於臂下輕
上重其覆必易(淮南子說山訓)
生天地之間根本微者不可遭大風疾雨立鑠消耗(春秋)
(繁露滅國上)
所謂末大必折尾大難掉尾同於體猶或不從况乎非
體之尾其可掉哉(文選曹冏六代論)
附枝大者賊本心私家盛者公室危(補文選蕭望之雨雹對)
邊垂之患手足之蚧搔中國之困胷背之瘭疽(補文選蔡邕諫)
(伐鮮卑議)
恐尾大於身踵麤於股倔強不掉狼戾難馴(文苑英華杜弼檄一)
感召
螟螣之屬盛陽氣嬴則生之今明君為政田祖之神不
受此害持之付與炎火使自消亡(鄭氏箋詩大田)
天既顧文王乃和其國之風雨使其山樹木茂盛言非
徒養其民人而已(鄭氏箋詩皇矣)
王者修其母則致其子水官修則龍至木官修則鳳至
火官修則麟至土官修則白虎至金官修則神龜至故
為其說云視明禮修而麟至思睿信立而白虎擾言從
文成而神龜在沼聽聰知正而名川出龍貌共體仁則
鳳凰來儀皆修其母而致其子也(春秋正義昭公二十九年)
周德既隆草木茂盛蒿堪為宫室因名蒿室(竹書紀年下)
致治感陰陽猶鐵炭之低卬見效可信者也(前漢書李尋傳)
貌言視聽以心為主四者皆失則區霿無識故其咎霿
也雨旱寒燠亦以風為本四氣皆亂故其罰恒風也(晉書)
(五行志下)
煙雲同五色日月並重輪(隋書音樂中志)
不刳胎剖卵則鸞鳳馴鳴不漉浸焚原則螭龍盤蜿(隋書)
(許善心傳)
陽烏垂曜微藿傾心神龍騰舉飛雲觸石聖人在上幽
顯冥符故稱比屋可封萬物斯覩(隋書李德林傳)
自而治天下雲氣不待族而雨草木不待黃而落日月
之光益以荒矣(廣成子)
夫鳳凰鸞鳥不降而鷹隼鴟梟豐庶神不格守龜不兆
握粟而筮者屢中時雨甘露不降飄風暴雨數臻五穀
不蕃六畜不育而蓬蒿藜&KR0034;並興(管子小匡)
鳳凰者鶉火之禽陽之精也麒麟者玄枵之獸陰之精
也萬民者德之精也德能致之其精畢至(鶡冠子度萬)
類同相召氣同則合聲比則應故鼓宫而宫應鼔角而
角動以龍致雨以形逐影禍福之所自來衆人以為命
焉不知其所由故國亂(吕氏春秋召類)
天人相通精氣相貫人君清淨天氣自正人君多欲天
氣煩濁吉凶利害皆由於己(河上公註老子鍳遠)
人主之情上通於天故誅暴則多飄風枉法令則多蟲
螟殺不辜則國赤地令不收則多淫雨(淮南子天文訓)
昔者師曠奏白雪之音而神物為之下降風雨暴至平
公癃病晉國赤地庶女呌天雷電下擊景公臺隕支體
傷折海水大出夫瞽師庶女位賤尚葈權輕飛羽然而
專精厲意委務積神上通九天激厲至精由此觀之上
天之誅也雖在壙虛幽間遼遠隠匿重襲石室界障險
阻其無所逃之亦明矣(淮南子覧冥訓)
璚英朱草仁政得道(焦氏易林噬嗑之中孚)
仁政不暴鳳凰來舍(焦氏易林賁之賁)
甘露醴泉太平機關仁德感應歲樂民安(焦氏易林咸之兑)
君賢臣忠政合大中則品庶安寧萬物豐茂上闇下偽
用法殘虐則忠良被害草木枯落(王逸註楚辭九辨)
天且風巢居之蟲動且雨穴處之物擾風雨之氣感蟲
物也故人在天地之間猶蚤虱之在衣裳之内蝼蟻之
在穴隙之中蚤虱蝼蟻為逆順從横能令衣裳穴隙之
間氣變動乎(王充論衡變動篇)
夫寒溫天氣也天至高大人至卑小蒿不能鳴鍾而螢
火不㸑鼎者何也鍾長而篙短鼎大而螢小也以七尺
之細形感皇天之大氣其無分銖之驗必也(王充論衡變動篇)
旌旗垂旒旒綴於杆杆東則旒隨而東杆西則旒隨而
西苟謂寒温隨刑罰而至是以天氣為綴旒也(王充論衡變動)
(篇)
或時太平氣和麞為騏麟鵠為鳳凰因故氣性隨時變
化豈必有常類哉(王充論衡講瑞篇)
善言居室則靡遠不應枉直不中則無近不離是以宋
野有退舍之熒惑殷朝有外奔之昵屬四環至自少廣
之表鹿馬變於蕭墻之裏(抱朴子外篇博喻)
王政失於此星辰變於彼猶景之象形(前漢書註叙傳述天文志)
一變而致羽物及川澤之祇再變而致羸物及山林之
祇三變而致鱗物及丘陵之祇四變而致毛物及墳衍
之祇五變而致介物及地祇六變而致象物及天神(前漢)
(書註郊祀志)
君不假臣下之權則日月揚光(藝文類聚天部日)
政太平則月圓而多輝政升平則月清而明(藝文類聚天部月)
出號令合民心則祥風至(藝文類聚天部風)
河水逆流怨氣盛也(藝文類聚人部怨)
政太平者則日五色政公平則日黃中而赤暈政和平
則日黃中而黑暈政象平則日黃中而白暈政升平則
日黃中而青暈(太平御覧天部三上)
政太平則月多耀政頌平則赤明政和平則黑明政象
平則白明政升平則青明(太平御覧天部月)
王者盛德則嘉禾生嘉禾者仁卉也其大盈箱一桴二
采國政質則同本而異穎國政文則同穎而異本(太平御覧)
(休徵部嘉榖)
至德之萌五星若貫珠(初學記天部星註)
太平日行上道升平行次道虐世行下道(玉海天文天文書上)
一夫呼嗟王道為之傾覆一里違和陰陽為之改度(道德)
(經註䟽卷三)
歸心
火有其炎寒者附之故已苟安焉則不寧方來矣(王弼註易)
(比)
百姓如喪考妣(書舜典)
泉深而魚鼈歸之草木茂而鳥獸歸之稱賢使能官有
材而歸之關市平商賈歸之分地薄歛農民歸之水性
歸下農民歸利王若欲求天下民先設其利而民自至
譬之若冬日之陽夏日之陰不召而民自來此謂歸德
(汲冡周書大聚解)
遠人來驩視道如尺(汲冡周書太子晉解)
芃芃(音蓬)棫(音域)樸(音卜)薪之槱(音酉)之濟濟辟(音璧)王左右趣(叶此)
(苟反)之(詩大雅棫樸)
鳥止於阿人止於仁(毛詩緜蠻)
樛木諸侯慕文王之德而歸心焉故作此詩(詩說周南)
艸蟲南國大夫夏聘於周次於終南睹王室之多賢相
率以歸心焉(詩說召南)
鴻鴈王者柔懷遠人流民喜之而作是詩(詩說小正)
視鳥集於富人之室民亦當求明君而歸之(鄭氏箋詩正月)
蒲盧取桑蟲之子負持而去煦嫗養之以成其子有萬
民不能治則能治者將得之(鄭氏箋詩小宛)
魚之依水草猶人之依明王也明王之時魚何所處乎
處於藻既得其性則肥充其首頒然(鄭氏箋詩魚藻)
有菀然枝葉茂盛之柳行路之人豈有不庶幾欲就之
止息乎王有盛德則天下皆庶幾願往朝焉(鄭氏箋詩菀柳)
鴻鴈避所忌就所欲往飛之時肅肅其羽為聲也以興
萬民去所惡就有道而歸往之時其心喜樂也(毛詩正義鴻鴈)
視烏於所止當止於誰之屋乎以興視我民人所歸亦
當歸於誰之君乎烏集於富人之屋以求食喻民當歸
於明德之君以求天祿也(毛詩正義正月)
上之親下也如腹心則下之親上也如保子之見慈母
也(大戴禮記註言)
民人痛疾而或噢咻之其愛之如父母而歸之如流水
(左傳昭公三年)
國人望君如望歲焉日日以幾若見君面是得艾也(左傳)
(哀公十六年)
民歸之猶水之就下沛然誰能禦之(孟子梁惠王上)
民歸之若大旱之望雲霓也(孟子梁惠王上)
民之悅之猶解倒懸也(孟子公孫丑上)
以德服人者中心悅而誠服也如七十子之服孔子也
(孟子公孫丑上)
民之歸仁也猶水之就下獸之走壙也(孟子離婁上)
故為淵敺魚者獺也為叢敺爵者鸇也為湯武敺民者
桀與紂也(孟子離婁上)
越四封之内親吾君也猶父母也子而思報父母之仇
臣而思報君之仇其有敢不盡力者乎(國語越)
大海蕩蕩水所歸高賢愉愉民所懷大山崔百卉殖民
何貴貴有德(前漢書禮樂志)
夫仁人在上為下所卬猶子弟之衛父母若手足之扞
頭目何可當也鄰國望我歡若親戚芬若椒蘭顧視其
上猶焚灼仇讎人情豈肯為其所惡而攻其所好哉故
以桀攻桀猶有巧拙以桀詐堯若卵投石夫何幸之有
(前漢書刑法志)
天下之民敬而愛之若親父母則而養之若仰日月(後漢)
(書輿服志)
億兆向風殊俗畢至若列宿之綰北極百川之歸巨海
(晉書紀瞻傳)
同類歸之若夜蛾之赴火(魏書崔浩傳)
猶衆星環於斗極百川之赴溟海(魏書匈奴劉聰傳)
如鳥還山猶川赴海(北齊書文宣帝紀)
羣星拱極衆川赴海(隋書音樂中志)
山高而不崩則祈羊至矣淵深而不涸則沈玉極矣(管子)
(形勢)
人聚之壤地之美也人死之若江湖之大也求珠貝者
不令也(管子侈靡)
夫水波而上盡其搖而復下其勢固然者也故得之以
懷也威之以畏也則天下歸之矣(管子君臣下)
民之從有道也如饑之先食也如寒之先衣也如暑之
先陰也故有道則民歸之無道則民去之故曰道往者
其人莫來道來者其人莫往(管子形勢解)
蛟龍水蟲之神者也乘於水則神立失於水則神廢人
主天下之有威者也得民則威立失民則威廢蛟龍待
得水而後立其神人主待得民而後成其威(管子形勢解)
夫行道者使人雖勇刺之不入雖巧擊之不中夫刺之
不入擊之不中而猶辱也未若使人雖勇不敢刺雖巧
不敢擊夫不敢者非無其意也未若使人無其意夫無
其意者未有愛利之心也不若使天下丈夫女子莫不
歡然皆欲愛利之若然者無地而為君無官而為長(文子)
(道德)
臣之於君也下之於上也若子之事父弟之事兄若手
臂之捍頭目而覆胷腹也(荀子議兵)
大寒既至民煖是利大熱在上民清是走故民無常處
見利之聚無之去(呂氏春秋功名)
善釣者出魚乎十仞之下餌香也善弋者下鳥乎百仞
之上弓良也善為君者蠻夷反舌殊俗異習皆服之德
厚也水泉深則魚鼈歸之樹木盛則飛鳥歸之庶草茂
則禽獸歸之人主賢則豪傑歸之故聖王不務歸之者
而務其所以歸(呂氏春秋功名)
水出於山而走於海水非惡山而欲海也高下使之然
也稼生於野而藏於倉稼非有欲也人皆以之也(呂氏春秋)
(審已)
饑馬盈廐嗼然未見芻也饑狗盈窖嗼然未見骨也見
骨與芻動不可禁亂世之民嗼然未見賢者也見賢人
則往不可止(呂氏春秋首時)
先王之使其民若御良馬輕任新節欲走不得故致千
里善用其民者亦然民日夜祈用而不可得苟得為上
用民之走之也若決積水於千仞之谿其誰能當之周
書曰民善之則畜也不善則讎也有讎而衆不若無有
古之君民者仁義以治之愛利以安之忠信以導之務
除其灾思致其福故民之於上也若璽之於塗也抑之
以方則方抑之以圜則圜若五種之於地也必應其類
而蕃息於百倍此五帝三皇之所以無敵也(呂氏春秋適威)
開春始雷則蟄蟲動矣時雨降則草木育矣飲食居處
適則九竅百節千脉皆通利矣王者厚其德積衆善而
鳳凰聖人皆來至矣共伯龢修其行好賢仁而海内皆
以來為稽矣(呂氏春秋開春)
今夫爚蟬者務在乎明其火振其樹而已火不明雖振
其樹何益明火不獨在乎火在於闇當今之時世闇甚
矣人主有能明其德者天下之士其歸之也若蟬之走
明火也(呂氏春秋期賢)
苟胡面而戎狀者其自以為見愛於天子也猶弱子之
遌慈母也(賈子匈奴)
豐水之深千仞而不受塵垢投金鐵鍼焉則形見於外
非不深且清也魚鼈龍蛇莫之肯歸也是故石上不生
五榖秃山不游麋鹿無所陰蔽隱也(淮南子道應訓)
天有明不憂民之晦也百姓穿戸鑿牗自取照焉地有
財不憂民之窮也百姓伐木芟草自取富焉至德道者
若丘山塊然不動行者以為期也(淮南子詮言訓)
受命而海内順之猶衆星之共北辰流水之宗滄海也
(春秋繁露觀德)
文王不能使不附之民先軫不能戰不教之卒造父王
良不能以弊車不作之馬趨疾而致遠羿逄蒙不能以
枉矢弱弓射遠中微故強弱成敗之要在乎附士卒教
習之而已(說苑指武)
屋漏者民去之水淺者魚逃之樹高者鳥宿之德厚者
士趨之(說苑談叢)
良君將賞善而除民患愛民如子蓋之如天容之若地
民奉其君愛之如父母仰之如日月敬之如神明畏之
若雷霆(新序雜事)
海為水王聰聖且明百流歸德無有畔逆常饒優足(焦氏)
(易林蒙之乾)
百川朝海流行不止道雖遼遠無不到者(焦氏易林謙之無妄)
鳥飛鼓翼喜樂堯德(焦氏易林小過之屯)
明火香餌則蟬魚至以言治國明其德美其政天下之
人如蟬魚之歸明火香餌也(淮南子說山訓解)
夫止水之致鑑者非為止以求鑑也故王駘之聚衆衆
自歸之豈引物使從已哉(郭子註莊德充符)
山海爭水水必歸海非海求之其勢順也(劉子思順)
海以廣大之故衆水歸之王者有和樂之德則人皆思
附也(前漢書註禮樂志)
秦天下之民若擔重物不得休息今來歸漢得息肩膊
(李善註文選東京賦)
煥若列宿紫宫是環(文選西都賦)
若湛露之晞朝陽兮衆星之拱北辰也(文選籍田賦)
百川赴巨海衆星環北辰照灼爛霄漢遥裔起長津(文選)
(謝靈運擬魏太子詩)
感而應之悅而歸之如晨風之鬱北林龍魚之趣淵澤
也(文選干寳晉紀總論)
士有常君民有定主枝葉相扶首尾為用(文選曹元首六代論)
萬邦宅心駿民效足(文選陸士衡功臣頌)
百川以海為尊故赴之衆星以北辰為主故繞之萬民
歸君亦猶是焉(文選謝靈運鄴中詩註)
思漢之士延頸鶴望(廣文選漢先主封張飛策)
上玄垂象列宿拱辰極之中厚載成形百谷指滄溟之
大(文苑英華盧思道檄一)
堯居於衢室之中輯五瑞以見羣后帶幅舄而入覲者
如衆星之拱北(玉海器用圭璧)
上視下如子下視上如父上視下如弟下視上如兄視
下如子必王天下視上如父必正天下視下如弟則不
難為之死亾(道德經四子集解)
休卒偃兵為天下市萬方往之如川歸海(道德經指歸卷七)
得民而歸之若赤子之歸乳母(金庭無為妙經)
譬如水大從高赴下水族所歸(波羅蜜多經卷五百六十七)
又如大地世間往來舉足下足無不依之(波羅蜜多經卷五百六十)
(七)
國人護我主猶王護國人如林衛獸王獸護於林藪(大方)
(廣佛華嚴經讃卷十二)
猶如山頂暴漲之水流注溝坑谿澗深處亦如半月海
水潮出其國外來歸化之民充滿側塞亦復如是(本緣經毗)
(羅摩品)
如須彌山王十寶山圍遶如白香象王白香象圍遶如
師子王師子衆圍遶(大智度論卷三)
六合則咸宗如海百姓則共仰如辰(集沙門不應拜俗等事卷二冠二)
喻林卷一百六
