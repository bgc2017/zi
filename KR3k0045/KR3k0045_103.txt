喻林卷一百三明徐元太撰
政治門(八)
順民
古人有言曰人無於水監當於民監(書酒誥)
譬若以弩射也可凖度之機已張之矢當以意往省視
矢括當於所度則釋而放之如是而射則無不中矣猶
若人君所修政教欲發命也當以意夙夜思之使當於
民心明旦行之則無不當矣(尚書正義太甲上)
夫射者張弓屬矢而志在所射必中然後發之為政之
道亦如是也以已心度之可施於彼然後出之(尚書正義盤庚)
(上)
古之朋友相謂云我豈曰子無衣乎我冀欲與子同袍
朋友同欲如是故朋友成其恩好以興明君能與百姓同
欲故百姓樂致其死(毛詩正義無衣)
土地是農夫之田人情者亦是聖王之田也(禮記正義禮運)
獸惡其網民惡其上(國語周)
湯曰予有言人視水見形視民知治不(史記殷本紀)
淳于髠曰弓膠昔幹所以為合也然而不能傅合疏罅
騶忌子曰謹受令請謹自附於萬民(史記田完世家)
治亂民猶治亂繩不可急也唯緩之然後可治(前漢書循吏傳)
在溢則激處平則恬水之性也急之則擾緩之則靜民
之情也(後漢紀孝靈下)
夫國之有民猶水之有舟停則以安擾則以危愚而不
可欺弱而不可勝是以聖王重焉(吳志駱綂傳)
夫以微羈而御悍馬又乃操以煩策其不制者固其理
也(晉書阮种傳)
此等習俗放散日久有似園中之鹿急則衝突緩之則
定(魏書劉潔傳)
天下之人如流水障之則止啟之則行静之則清(太公六韜)
(文啓)
昔者堯之治天下也猶埴之在埏也惟陶之所以為猶
金之在爐也恣冶之所以鑄(管子任法)
夫法之利民也猶陶之於埴冶之於金也故審利害之
所在民之去就如火之於燥濕水之於高下(管子禁藏)
所欲者能得諸民故賢材遂所惡者能除諸民故姦偽
省如冶之金陶之埴制在工也(管子君臣上)
民之制於上猶草木之制也時也故民迂則流之民流
通則迂之决之則行塞之則止(管子君臣下)
能若夫風與波乎唯其所欲適(管子白心)
如以予人財者不如無奪時如以予人食者不如無奪
其事(管子侈靡)
明惠之君不拂是以行其所欲此譬之猶自治魚鼈者
也去其腥臊者而已昧墨與人比居庾肆而教人危坐
(晏子春秋諫下)
其用法為時禁暴故世不逆其志其用兵為衆屏患故
民不疾其勞(晏子問下)
善為政者積其德善用兵者畜其怒德積而民可用也
怒畜而威可立也(文子下德)
夫負重者患塗遠據貴者憂民離負重塗遠者身疲而
無功在上離民者雖勞而不治故智者量塗而後負明
君視民而出政(鄧析子無厚)
君見其牧羊者乎百羊而羣使五尺童子荷箠而隨之
欲東而東欲西而西使堯牽一羊舜荷箠而隨之則不
能前矣(列子楊朱)
狙公賦芧曰朝三而暮四衆狙皆怒曰然則朝四而暮
三衆狙皆悅名實未虧而喜怒為用亦因是也是以聖
人和之以是非而休乎天鈞(莊子齊物論)
蜎飛蠕動微蟲耳亦猶懷利害之心故順之則喜悦逆
之則勃怒况於人乎(鬼谷子揣篇註)
夫下之和上譬之猶響之應聲影之像形也故為上者
不可不順也(荀子疆國篇)
安國之法若饑而食寒而衣不令而自然也(韓非子安危)
欲知天道察其數欲知地道物其樹欲知人道從其欲
(淮南子繆稱訓)
聖人不困其衆以兼國良御不困其馬以兼道故造父
之御不失和聖人之治不倍德秦攝利衡以御宇内執
修箠以笞八極驂服以罷而鞭策愈加故有傾衡遺箠
之變(鹽鐵論結和)
樹木數徙則&KR1430;蟲獸徙居則壞故代馬依北風飛鳥翔
故巢莫不哀其生由此觀之民非利避上公之事而樂
亾也(鹽鐵論未通)
民之仰法猶魚之仰水水清則静濁則擾擾則不安其
居静則樂其業(鹽鐵論昭聖)
民知十已則尚與之爭曰不如吾也百已則疵其過千
已則誰而不信是故民不可稍而掌也可并而牧也不
可暴而殺也可麾而致也衆不可戶說也可舉而示也
(說苑政理)
問善御者莫如馬問善治者莫如民(說苑談叢)
衆口嘈嘈雖貴必危(焦氏易林蠱之艮)
夫婦咒咀太山覆顚(焦氏易林噬嗑之未濟)
睹孺子之驅雞也而見御民之有道孺子驅雞者急則
驚緩則滯方其北也遽要之則折而過南方其南也遽
要之則折而過北廹則飛疎則放志閑則比之流緩而
不安則食之不驅之驅驅之至者也志安則循路而入
門(申鑒政體)
聖人無常心以百姓為心目為心視口為心言耳為心
聽身為心安故身之有心若國之有君(武侯十六策視聽)
聖人所以陶運羣生使各得其性亦猶役人之能將養
禽獸使不相殘害也(張湛註列子黃帝)
百姓之心形聲也大人之教影響也大人之於天下何
心哉猶影響之隨形聲耳使物之所懷各得自盡問者
為主應故為配(郭子註莊子在宥)
但知管子借耳於天下不知堯借人心而後用其耳目
(意林物理論)
小民髮如韭剪復生頭如雞割復鳴(太平御覽菜部韭)
王若欲來天下之民先設其利而民自至譬若冬日之
陽夏日之陰不召而民自來(玉海地里山川)
食民所吐服民所醜居民所使樂民所苦務在順民不
遑適已故民託之如父愛之如母願為臣妾與之俱死
(道德經指歸卷十三)
如慈母善别嬰兒聞其啼呼知其饑渴及以痛痒隨宜
飲食及與方藥(玉淸經通濟幽冥品)
安民
山附於地剝上以厚下安宅(易剝)
治民務除惡政當如痛病在汝身欲去之(孔氏傳書康誥)
鴻鴈于飛肅肅其羽之子于征劬勞于野鴻鴈于飛
集于中澤(叶徒洛反)之子于垣(音袁)百堵皆作(詩小雅鴻鴈)
鴻鴈美宣王也萬民離散不安其居而能勞來還定安
集之至于矜寡無不得其所焉(毛詩鴻鴈)
鴛鴦休息于梁明王之時人不驚駭歛其左翼以右翼
掩之自若無恐懼(鄭氏箋詩鴛鴦)
鴻鴈之性安居澤中今飛又集于澤中猶民去其居而
離散今復還定安集(鄭氏箋詩鴻鴈)
昆連子主我刀斧無俾野獸犧虎之類傷殘生命無俾
同類大力之徒區逐微弱(三墳山墳)
文帝時會天下新去湯火(史記律書)
式乃拜為郎布衣屩而牧羊歲餘羊肥息上過見其羊
善之式曰非獨羊也治民亦猶是也以時起居惡者輒
斥去毋令敗羣(史記平凖書)
列郡無犬吠之驚叢祠罷狐鳴之盗(陳書高祖上紀)
善為水者引之使平善化人者撫之使静水平則無損
於隄防人静則不犯於憲章(隋書孝義史臣傳)
民之不移也如廢方於地(管子乘馬數)
馬駭輿則君子不安輿庶人駭政則君子不安位馬駭
輿則莫若静之庶人駭政則莫若惠之(荀子王制)
衞人有佐戈者鳥至因先以其裷麾之鳥驚而不射也
(韓非子内儲說左上)
身以積精為德家以資財為德鄉國天下皆以民為德
(韓非子解老)
國主之有民也猶城之有基木之有根根深則本固基
美則上寧(淮南子泰族訓)
水有猵獺而池魚勞國有強禦而齊民消故茂林之下
無豐草大塊之間無美苗(鹽鐵論輕重)
禹鑿龍門通利水源東注滄海民得安從(焦氏易林乾之豫)
櫜寘山巔銷鋒鑄刃示不復用天下大歡(焦氏易林同人之同人)
日入道極勞者休息班馬還師復我燕室(焦氏易林蹇之復)
次五舳艫調安利富貞測曰舳艫安和順其疆也(太玄經第)
(三居)
夫雲翔者不知泥居之洿處貴者尟恕羣下之勞然根
朽者尋木不能&KR0854;其千里之茂也民怨者堯舜不能恃
其長世之慶也(抱朴子外篇廣譬)
夫天下大器也羣生重畜也愛惡相攻利害相奪其勢
常也若積水于防燎火于原未嘗暫静也(文選干寶晉紀總論)
乘車必護輪治國必愛民車無輪安處國無民誰與(古文)
(苑馮衍車銘)
方使怖鴿獲安竆魚永樂(藝文類聚産業部錢啓)
呂望年七十釣于渭渚三日三夜魚無食者與農人言
農人者古之老賢人也謂望曰子將復釣必細其綸芳
其餌徐徐而投之無令魚駭望如其言初下得鮒次得
鯉(藝文類聚産業部約)
舟非水不行水入舟没民非君不治民犯上則君危故
君子不可不嚴也(藝文類聚人部鑒誡)
飛蓬隨風集于王良之衡而駟馬為之奔乳虎為之走
蓬非馬之策馬非蓬之敵所以或奔走者驚也(太平御覽百卉)
(部蓬)
欲水之清則勿涉欲草之茂則勿獵(太平御覽資産部獵)
善耕者足以謹地待時而動善射者調弓定凖見可而
發君子善養其人足用(太平御覽兵部弓)
民難養而易散氣難&KR0854;而易失審威德所以固其理割
嗜欲所以成其眞(廣黃帝本行紀)
夫聖人之撫百姓亦猶慈母之育嬰兒始食則餌以甘
肥甘肥既厭復改以脂蜜脂蜜既厭則五體休和内外
平豫(弘明集難夷夏論)
足民
宣王之德如澗水之源秩秩流出無極已也國以饒富
民取足焉如於深山(鄭氏箋詩斯干)
郊外野中有蔓延之草草之所以能延蔓者由天有隕
落之露溥溥然霑潤之以興民所以得蕃息者由君有
恩澤之化養育之(毛詩正義野有蔓草)
幽幽然深遠財物豐積者南山也以興貨殖盈足者王
國也王貨物豐殖民用饒足亦似深山之有材也(毛詩正義)
(斯干)
民既豐富得以生長故其民衆多如竹之叢生根本之
衆矣其長大又佼好如松木之葉常冬夏暢茂無衰落
矣(毛詩正義斯干)
民非水火不生活昏暮叩人之門戸求水火無弗與者
至足矣聖人治天下使有菽粟如水火菽粟如水火而
民焉有不仁者乎(孟子盡心上)
民君食民臣力民所尊崇以食為本務故為君矣民之
使力如君使臣也(三墳山墳)
高以下為基人以食為大(晉書潘岳傳)
囊漏貯中識者不吝反裘負薪存毛實難(南史范泰傳)
内削其民以為攻伐譬猶漏釜豈能無竭(管子四称)
樹木之勝霜露者不受令於天家足其所者不從望人
(管子輕重乙)
馬者所乘以行野也故雖不行於野其食養馬也未嘗
解惰也民者所以守戰也故雖不守戰其治養民也未
嘗解惰也(管子形勢解)
今夫蛆螣蚼蠋春生秋死一出而民數年不食今一人
耕而百人食之此其為蛆螣蚼蠋亦大矣雖有詩書鄉
一束家一員猶無益於治也(商子農戰)
王者富民霸者富士僅存之國富大夫亾國富筐篋實
府庫筐篋已富府庫已實而百姓貧夫是之謂上溢而
下漏(荀子王制篇)
老𣆀有言曰知足不辱知止不殆夫以殆辱之故而不
求於足之外者老𣆀也今以為足民而可以治是以民
為皆如老𣆀也(韓非子六反)
君有好獵者曠日持久而不得獸入則媿其家室出則
媿其知友州里惟其所以不得之故則狗惡也欲得良
狗則家貧無以於是還疾耕疾耕則家富家富則有以
求良狗狗良則數得獸矣田獵之獲常過人矣非獨獵
也百事也盡然霸王有不先耕而成霸王者古今無有
此賢者不肖之所以殊也(呂氏春秋貴當)
地可使肥又可使棘人肥必以澤(呂氏春秋任地)
且夫饑代事也猶淵之與阪誰國無有(呂氏春秋長攻)
百姓不足而君有餘者是猶劫盗以為服飾持行夸人
不知身死家破親戚并隨也(河上公註老子益證)
築城者先厚其基而求其高畜民者先厚其業而後求
其澹(古贍字鹽鐵論未通)
周諺曰囊漏貯中而獨不聞歟夫君者民之父母取倉
之粟移之於民此非吾之粟乎(新序刺奢)
倉盈庾億宜種黍稷年豐歲熟民人安息(焦氏易林乾之師)
次六割之無創飽于四方測曰割之無創道可分也(太玄)
(經第六割)
次三糞以肥丘育厥根荄測曰糞以肥丘中光大也(太玄)
(經第六養)
天下國家一體也君為元首臣為股肱民為手足下有
憂民則上不盡樂下有饑民則上不備膳下有寒民則
上不具服從跣而垂旒非禮也故足寒傷心民寒傷國
(申鑒政體)
王者以四海為家兆人為子一夫不耕天下受其饑一
婦不織天下受其寒(潜夫論浮侈)
夫饑寒並至而能無為非者寡然則温飽並至而能不
為善者希(王充論衡治期篇)
夫獺多則魚擾鷹衆則鳥亂有司設則百姓困奉上厚
則下民貧(抱朴子外篇詰鮑)
衣食者民之本也民者國之本也民恃衣食猶魚之湏
水國之恃民如人之倚足魚無水則不得而生人失足
必不可以步國失民亦不可以治(劉子貴農)
饑寒並至而欲禁人為盗是揚火而欲無炎撓水而望
其靜不可得也(劉子貴農)
民如六畜在牧養者耳(李善註文選干令升晉紀總論)
就使當今沙礫化為南金瓦石變為和玉使百姓渴無
所飲饑無所食雖皇羲之純德唐虞之文明猶不能以
&KR0854;蕭牆之内也(補文選劉陶鑄錢議)
泉竭中虚池竭頻乾(廣文選揚子雲交州牧箴)
使民主養民如蠶母之養蠶則其用豈徒絲蠶而已哉
(太平御覽資産部蠶)
激勸
陵雪襃穎貞柯必振尊風賞流清原斯挹(宋書良吏陸徽得)
桀之犬實可吠堯跖之客實可刺由又何况由之犬堯
之客(南齊書崔慧景傳)
軒冕立於朝爵禄不隨臣不為忠中軍行戰委予之賞
不隨士不死其列陳(管子輕重甲)
越王句踐見怒鼃而式之御者曰何為式王曰鼃有氣
如此可無為式乎士人聞之曰鼃有氣王猶為式况士
人之有勇者乎是歲人有自剄死以其頭獻者(韓非子内儲說)
(上)
上下相得故能使用力者自極於權衡而務至於任鄙
戰士出死而願為賁育守道者皆懷金石之心以死子
胥之節用力者為任鄙戰如賁育守為金石則君人者
高枕而守已完矣(韓非子守道)
香餌之下必有死魚重賞之下必有勇夫故禮者士之
所歸賞者士之所死招其所歸示其所死則所求者至
(黃石公三略上)
今有千里之馬於此非得良工猶若弗取良工之與馬
也相得則然後成譬之若枹之與鼓夫士亦有千里高
節死義此士之千里也能使士待千里者其惟賢者也
(呂氏春秋知士)
闔盧試其民於五湖劒皆加於肩地流血幾不可上句
踐試其民於寢官民爭入水火死者千餘矣遽擊金而
卻之賞罰有充也莫耶不為勇者興懼者變勇者以工
懼者以拙能與不能也夙沙之民自攻其君而歸神農
密湏之民自縛其主而與文王湯武非徒能用其民也
又能用非已之民能用非已之民國雖小卒雖少功名
猶可立(呂氏春秋用民)
趙簡子有兩白騾而甚愛之陽城胥渠處廣門之官夜
款門而謁曰主君之臣胥渠有疾醫教之曰得白騾之
肝病則止不得則死謁者入通董安于御於側愠曰譆
胥渠也期吾君騾請即刑焉簡子曰夫殺人以活畜不
亦不仁乎殺畜以活人不亦仁乎於是召庖人殺白騾
取肝以與陽城胥渠處無幾何趙興兵而攻翟廣門之
官左七百人右七百人皆先登而獲甲首(呂氏春秋决勝)
田子方見老馬於道喟然有志焉以問其御曰此何馬
也其御曰此故公家畜也老罷而不為用出而鬻之田
子方曰少而貪其力老而棄其身仁者弗為也束帛以
贖之罷武聞之知所歸心矣齊莊公出獵有一蟲舉足
將摶其輪問其御曰此何蟲也對曰此螳螂也其為蟲
也知進而不知却不量力而輕敵莊公曰此為人而必
為天下勇武矣廻車而避之勇武聞之知所盡死矣故
田子方隱一老馬而魏國戴之齊莊公避一螳螂而勇
武歸之故聖人行之於小則可以覆大矣審之於近則
可以懷遠矣(淮南子人間訓)
夫服重上阪出馳千里馬之禍也然節馬樂之者以王
良足為盡力也先登䧟陣赴死嚴敵民之禍也然節士
樂之者以明君可為效死也(潜夫論勸將)
除惡犬以遏酒酗之患市馬骨以招追風之駿軾怒鼃
以勸勇避螳螂以厲武(抱朴子外篇君道)
螳螂見歎齊士輕戰越王軾鼃國以死獻(藝文類聚人部鑒誡詩)
越王問於大夫種曰吾欲伐吳可乎對曰可矣君賞厚
而信罰嚴而必君欲知之何不試焚宫室於是遂焚宫
室民莫救火乃下令曰人救火而死者比敵死之賞勝
火而死者比勝敵之賞不救火者比䧏北之罪民之塗其
體被濡衣走火者左三千人右三千人此知必勝之勢
也(藝文類聚刑法部刑法)
布澤
洌(音列)彼下泉浸彼苞稂(音郎)洌彼下泉浸彼苞蕭(叶疎鳩反)
洌彼下泉浸彼苞蓍(音尸詩國風下泉)
芄芄(音蓬)黍苗陰雨膏(去聲)之(詩國風下泉)
蓼(音六)彼蕭斯零露湑(上聲)兮蓼彼蕭斯零露瀼瀼(音攘)
蓼彼蕭斯零露泥泥(音你)蓼彼蕭斯零露濃濃(詩小雅蓼蕭)
湛湛(上聲)露斯匪陽不晞湛湛露斯在彼豐草湛湛
露斯在彼把棘(詩小雅湛露)
蓼蕭澤及四海也(毛詩蓼蕭)
葛也藟也生於河之厓得其潤澤以長大而不絶喻王
之同姓得王之恩施以生長其子孫(鄭氏箋詩葛藟)
露者天所以潤萬物喻王者恩澤不為遠國則不及也
(鄭氏箋詩蓼蕭)
天下之民如黍苗然宣王能以恩澤育養之亦如天之
有陰雨之潤(鄭氏箋詩黍苖)
冬有積雪春而益之以小雨潤澤則饒洽(鄭氏箋詩信南山)
旱山之足林木茂盛者得山雲雨之潤澤也喻周邦之
民獨豐樂者被其君德教(鄭氏箋詩旱麓)
草之所以能延蔓被盛露也民之所以能蕃息蒙君澤
也(毛詩正義野有蔓草)
激揚之水豈不能流移一束之薪乎言能流移之以興
王者之尊豈不能施行恩澤於下民乎言其能施行之
(毛詩正義楊之水)
秩秩然出無極已者此澗水之流也以興施無有竆者
此宣王之德也言王德之無竆猶澗水流之不竭(毛詩正義)
(斯干)
客始至主人以簋盛餐以匕載肉而待之是主人供承
之惠於賓客厚也以興古者天子施予之恩於天下厚
也(毛詩正義大東)
言芃芃長大者是黍苖也此黍苗所以得長大者天以
陰雨之澤膏潤之故也以興宣王之時悅樂者是衆人
也此衆人所以得悅樂者由王以恩惠之澤養育之故
也以黍苗之仰膏雨猶衆人之仰恩惠是宣王能育潤
天下(毛詩正義黍苗)
祭者澤之大者也是故上有大澤則惠必及下顧上先
下後耳非上積重而下有凍餒之民也是故上有大澤
則民夫人待于下流知惠之必將至也由餕見之矣(禮記)
(祭綂)
夫祭有畀煇胞翟閽者惠下之道也唯有德之君為能
行此(禮記祭綂)
鬼神有祭不獨饗之使人餕之恩澤之大者國君有蓄
積不獨食之亦以施惠於境内也(鄭氏註禮記祭綂)
藥攻人疾先使瞑眩憒亂乃得瘳愈喻行仁當精熟德
惠乃洽也(趙氏註孟滕文公上)
雲天成陰聖人以澤蔭庶物(三墳形墳)
萬物燥澤可及天地怒澤能悅萬形惡澤能美(乾坤鑿度乾鑿)
(度上)
賢能太守去帝城不遠河潤九里冀京師并蒙福也(後漢)
(書郭伋列傳)
汦汦庶類含甘吮滋(後漢書蔡邕傳)
春雨之灌萬物無地不澍無物不生(後漢書明帝紀註)
莫不鳥騰魚躍喜蒙德澤(晉書摰虞傳)
天波既洗雲油遽沐(梁書袁昂傳)
幸聖主畱善貸之德紆好生之施解網咒禽下車泣罪
愍兹恚詬憐其觳觫加肉朽胔布葉枯株輟薪止火得
不銷爛所謂還魂斗極追氣泰山(梁書王僧孺傳)
雲構鬱起澤及百司企春望榮内外同慶(魏書任城王雲子澄傳)
招搖東指天下識其春人君布德率土懷其惠(周書黎景熙藝)
(術傳)
夫渤澥之侵沾濡千里列國之政豈周之膏潤者歟(隋書)
(刑法志)
洪恩大澤便同海運(隋書楊素傳)
雷之動也萬物啟雨之潤也萬物解大人施行有似於
此(文子上德)
治身者愛氣則身全治國者愛民則國安治身者呼吸
精氣無令耳聞也治國者布施惠德無令卞知也(河上公註)
(老子能為)
聖人積德不積財有德以教愚有財以與貧既以爲人
施設德化已愈有德既以財賄布施與人而財益多如
日月之光無有盡時也(河上公註老子顯質)
饗飲之禮先爵於卑賤而後貴者始差殽膳下浹而樂
人始奏觴不下徧君不賞差殽不下浹上不舉樂故禮
者所以恤下也(賈子禮)
積雨潤下畜地光也(京氏易傳大畜上)
潼滃蔚薈膚寸來會津液下降流潦滂沛(焦氏易林履之恒)
府藏之富王以賑貸(焦氏易林坎之大過)
五岳四瀆合潤為德行不失理民賴恩福(焦氏易林恒之井)
嵩高岱宗峻直且神觸石膚寸千里蒙恩(焦氏易林大壯之兌)
隠隠大雷霶霈為雨(焦氏易林㢲之離)
雲興蔽日雨集草木年茂歲熟(焦氏易林未濟之升)
次三蒼木維流厥美可以達於瓜苞測曰蒼木維流内
恕以量也(太玄經第二逹)
上九雨降於地不得止不得過測曰雨降于地澤節也
(太玄經第五用)
次六飲汗吭吭得其膏滑測曰飲汗吭吭道足嗜也(太玄)
(經第六闕)
人不喜不施恩天不悅不降雨(王充論衡雷虛篇)
細密之雨能潤於枯瀆况於谷邪(太玄經第一少解)
雖星畢之滂沲尚未齊其膏液(文選蜀都賦)
弛秋霜之嚴威流春澤之渥恩(文選西征賦)
民望如草我澤如春(文選曹植士啓)
春雨潤木自葉流根鴟鴞恤功愛子及室故天稱㒺極
之恩聖有綢繆之惠(文選張悛爲謝詢作表)
江海所流無地不潤雲雨所加無物不茂(藝文類聚封爵部親戚封)
(表)
固宜觀象雷雨布寬大之恩取類澤風申肆眚之令(藝文)
(類聚治政部赦宥詔)
非日非月蒼生仰其照臨如雲如雨天下蒙其恩蔭(文苑)
(英華除陵贈答上書)
語曰雷高弗雨雷在南山之下則雨矣(埤雅天道門雷)
井以汲人水無空竭猶人君以政教養天下惠澤旡窮
也(玉海周易鄭康成註)
譬如甘雨潤於一切若山若澤若高若下是諸草木无
不蒙益(海空智藏經普說品)
若如海龍普雨天下無所不潤(修行道地經修行品)
天不終朝而雨六合者彌天之雲也弘淵源以潤八極
者四大之流也彼直無為降而萬物賴其澤此本無心
行而高下蒙其潤(弘明集卷十二)
望治
肆若農服田饑以望穫(汲冡周易度邑解)
下泉思治也曹人疾共公侵刻下民不得其所憂而思
明王賢伯也(毛詩下泉)
野有蔓草思遇時也君之澤不下流民竆於兵革男女
失時思不期而會焉(毛詩野有蔓草)
褰裳思見正也狂童恣行國人思大國之正已也(毛詩褰裳)
誰能亨魚者乎有能亨魚者我則漑滌而與之釜鬵以
興誰能西歸輔周治民者乎有能輔周治民者我則歸
之以周舊政令之好音(毛詩正義匪風)
今燕虐其民王往而征之民以為將拯已於水火之中
也(孟子梁惠王下)
民之憔悴於虐政未有甚於此時者也饑者易為食渴
者易為飲(孟子公孫丑上)
民之思明君猶水樂卑下獸樂廣野敺之則歸其所樂
(趙氏註孟離婁上)
莫不望景聳魂瞻雲佇足(宋書謝莊傳)
傾首東望仰希拯接咸同旱苗之待天澤赤子之望慈
親(宋書索虜傳)
夫流於海者行之旬月見似人者而喜矣及其朞年也
見其所嘗見物於中國者而喜矣夫去人滋久而思人
滋深歟亂世之民其去聖王亦久矣其願見之日夜無
間故賢主秀士之欲憂黔首者不可不務也(呂氏春秋聽言)
雲雷困積大雨重疊久不見日使我心悒(焦氏易林蠱之大畜)
喁喁嘉草思降甘雨景風生上沾洽時澍(焦氏易林豐之未濟)
蒼生饑德億兆渴化(文苑英華孔熙元檄一)
三伏之日炎暑赫曦男女行來其氣短急望見義井則
喜不可言未至而憂既至而樂號為歡樂井(太平御覽詩序部伏)
(日)
衆生樂見如夏日雲衆生樂受如夏時雨(大方等大集經卷二十五)
猶如篤病樂見良醫處闇之者樂覩光明如没水者樂
至彼岸如受苦者樂得歸依(大方等大集經卷二十八)
亢陽如久必思甘雨之澤災癘若多尅待良醫之藥(法苑)
(珠林卷九十七)
喻林卷一百三
