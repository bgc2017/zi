喻林卷五十八明徐元太撰
人事門(五十六)
無用
𦕈能視不足以有明也跛能履不足以與行也(易履)
折其右肱終不可用也(易豐)
跂然三隅之形者彼織女也終一日歴七辰至夜而廻
反徒見其如是何曾有織乎言王之官司徒見列於朝
耳何曾有用乎(毛詩正義大東)
體無纖微疾安用問良醫(魏志劉邵傳註)
身無錙銖之行能無鷹犬之用(吳志賀邵傳)
盖老牛不犧禮有常制(晉書虞預傳)
豈可欲以殞海之鬐望鼓鰓於豎鱗之肆墜風之羽凱
振翮於軒毳之間其不能俱陪淥水竝負青天可無待
於明見(宋書周朗傳)
魏武帝陵下銅鉈石犬各二古詩云石犬不可吠銅鉈徒
爾為(述異記上)
洛中童謠曰雖有千黃金無如我斗粟斗粟自可飽千
金何所直(述異記下)
漢世古諺曰雖有神藥不如少年雖有珠玉不如金錢
(述異記下)
骨肉不任充鼎爼皮毛不足入貨財(陳書徐陵傳)
惠子謂莊子曰吾有大樹人謂之樗其大本擁腫而不
中繩墨其小枝卷曲而不中規矩立之塗匠者不顧今
子之言大而無用衆所同去也(莊子逍遙遊)
朱泙漫學屠龍於支離益單千金之家三年技成而無
所用其巧(莊子&KR0844;禦寇)
輕重不合於斤兩長短不充於度數便為廢物何所施
哉(鬼谷子捭闔註)
夫馬似鹿者而題之千金然而有百金之馬而無一金
之鹿者馬為人用而鹿不為人用也(韓非子外儲說左)
郢人有買屋棟者求大三圍之木而人予車轂跪而度
之巨雖可而長不足(淮南子說山訓)
舟能沉能浮愚者不加足騏驥驅之不進引之不止人
君不以取道里(淮南子說林訓)
毋貽肓者鏡毋予躄者履毋賞越人章甫非其用也(淮南)
(子說林訓)
吾貧而子問以富術縱有其術是不可用之術也昔人
有言能得長生者道士聞而欲學之比往言者死矣道
士高蹈而恨夫所欲學學不死也其人已死而猶恨之
是不知所以為學也今子欲求殖貨而問術於我我且
自貧安能教子以富乎子之此問有似道士之學不死
者也(孔叢子陳士義)
若疫歲之巫徒能鼓口耳(鹽鐵論救匱)
魯人身善織屨妻善織縞而徙於越或謂之曰子必窮
魯人曰何也曰屨為履縞為冠也而越人徒跣翦髮遊
不用之國欲無窮可得乎(說苑反質)
敗軍之將不可言勇亡國之臣不可言智(說苑談叢)
一臂六手不使堵口莫肯為用利棄我走(焦氏易林同人之乾)
缺囊破筐空無黍粱(焦氏易林頥之暌)
曰蹇六盲足痛難行終日至暮不離其鄰(焦氏易林大過之艮)
老馬垂耳不見百里(焦氏易林遯之賁)
脛足跛倚不可以行頓於丘傍(焦氏易林暌之復)
蹇牛折角不能載粟(焦氏易林艮之屯)
脛急股攣不可出門(焦氏易林艮之同人)
天女踞床不成文章南箕无舌飯多砂糠(焦氏易林小過之比)
朽條腐索不堪施用(焦氏易林節之豫)
次八弓善反弓惡反善馬恨惡馬恨絶弸(薄耕切)破車終
不偃測曰弓反馬恨終不可以也(太玄經第六止)
作無益之能納無補之說以夏進爐以冬奏扇(王充論衡逢遇)
(篇)
折其右肱雖左肱在豈足用乎(周易略例)
西南巨牛出自江岷體若垂雲肉盈千鈞雖有逸力難
以揮輪(山海經中山經圖讃)
道家之言高則高矣用之則弊遼落迂闊譬猶干將不
可以縫線巨象不中使捕鼠金舟不能凌陽侯之波玉
馬不任騁千里之迹也(抱朴子外篇用形)
故不欲復舉熠燿以厠日月之間拊甂瓴於洪鍾之側
貢輕扇於堅冰之節衒裘鑪乎隆暑之月必見捐於無
用速非時之巨嗤(抱朴子外篇嘉遯)
麞有身而不能噬鹿有角而不能觸(古今注)
明鏡所以照形而盲者以之盖巵玉笄所以餙首而秃
嫗以之挂杙非鏡笄之不美無用於彼也(劉子随時)
獨攄意乎宇宙之外銳思於毫芒之内然而氣不賈於
當已用不效於一世(文選班固荅賓戲)
齊有居士田仲者宋人屈轂往見之謂曰轂有瓠堅如
石厚而無竅而效之先生田仲曰堅如石不可剖而斵
厚而無竅不可以受水漿吾無用此瓠以為也屈轂曰
然其棄物乎曰然今先生雖不恃人之食亦無益人之
國矣猶可棄之瓠也(文選張景陽陽命註)
顧此腹背羽愧彼排虚翮(文選盧諶答魏子悌詩)
孫綽齋前種一株松高世遠語孫曰松樹子非不楚楚
可憐但永無棟梁用耳孫曰楓樹雖合抱亦何所施(世說)
(新語言語)
材曲兮枉撓朽木兮難抽(藝文類聚刑法部刑法賦)
何用勝彫斵譬木良如朽(藝文類聚禮部燕會詩)
玄黃之馬事絶於銜鑣蟠朽之林飾乖於丹漆何則千
里之志已窮萬乘之器無取(藝文類聚職官部司徒表)
文籍雖滿腹不如一囊錢(事文類聚錢)
懼駑蹇無奔走之實朽薄非折衝之才(文苑英華史祥太子書)
今先生收天下之術博觀四方之日久矣未能裨世上
之治明君臣之義是則未有異於府庫之藏金玉筐篋
之囊簡書也(太平御覽珍寳部金下)
戈刀雖備於執事而無所揚其鋒(太平御覽兵部戈)
尸子曰野鴨為鳬家鴨為鶩不能飛翔如庶人守耕稼
而已(埤雅品物門鶩)
譬如折軸无所復用(海空智藏經持誡品)
譬如漿滓无所復用(元陽妙經卷十)
譬然濕草煙氣上騰漸以消散至于滅盡(大寳積經二十)
人之無聞老若特牛但長肌肥無有智慧(法句經老耋品)
如車軸折輻輞破壊不任運載(本緣經毗羅摩品)
又如養馬不乘則無所任(大智度論卷下)
譬如最弊惡馬名為敗壊但有馬名無有馬用(十住毘婆沙論)
(卷四)
似若葶藶艾蒿枝葉皆苦訶梨果樹遍體無甘(法苑珠林卷八)
(十二)
干進
初九壯于前趾往不勝為咎(易夬)
在下而壯故曰壯于趾也居下而用剛壯以斯而進窮
凶可苦也(王弼註易大壯)
飛鳥遺其音聲哀以求處上愈无所適下則得安愈上
則愈窮莫若飛鳥也(王弼註易小過)
角者西南隅也上九處晉之極過明之中其猶日過於
中已在於角而獨進之故曰進其角也(周易正義晉)
丈夫生而願為之有室女子生而願為之有家父母之
心人皆有之不待父母之命媒妁之言鑚穴隙相窺踰
牆相從則父母國人皆賤之古之人未嘗不欲仕也又
惡不由其道不由其道而往者與鑚穴隙之類也(孟子滕文)
(公下)
蘇代謂燕昭王曰孝如曾參孝己則不過養其親耳信
如尾生高則不過不欺人耳廉如鮑焦史鰌則不過不
竊人之財耳今臣為進取者也臣以為廉不與身俱達
義不與生俱立仁義者自完之道也非進取之術也(戰國)
(策燕昭王)
毛遂曰臣乃今日請處囊中耳使遂蚤得處囊中乃脱
穎而出非特其末見而已(史記平原君傳)
商鞅挾三術以鑚孝公李斯奮時務而要始皇彼皆躡
風雲之會履顛沛之執據檄乘邪以來一日之冨貴朝
為榮華夕而焦瘁福不盈眦旤溢於世(前漢書敘傳上)
夫君子非不欲仕也耻夸毗以求舉非不欲室也惡登
牆而摟處呌呼衒鬻縣旌自表非隋和之寳也暴智燿
世因以干禄非仲尼之道也(後漢書崔駰列傳)
叄輪可使自轉木雕猶能獨飛已垂翅而還故棲盍亦
調其機而銛諸(後漢書張衡列傳)
務進者趨前而不顧後榮貴者矜已而不待人(後漢書朱暉孫)
(穆傳)
上亂聖朝貫魚之序下違羣士凖平之倫(晉書蔡謨傳)
忘狐鼠之顧步愧燕雀之徊翔(梁書徐勉傳)
次二上無根思登于天谷在于淵測曰上無根不能自
活也(太玄經第一上)
次四即上不貞無根繁榮孚虚名測曰即上不貞妄升
也(太玄經第一上)
次五銳其東忘其西見其背不見其心(太玄經第二銳)
次三高其步之堂有露測曰高步有露妄升也(太玄經第五去)
以子之才上不臣于天子下不交于諸侯而猶偃仰當
世是洗巢由之耳而負伊尹之鼎也(天禄閣外史待樵)
于時懸爵而賣之猶&KR0844;肆也争津者買之猶市人也有
直者無分而徑進空拳者望途而收迹(抱朴子外篇審舉)
夫佞者鼓珍賂為勁羽則無高而不到矣乘朋黨為舟
楫則無遠而不濟矣(抱朴子外篇名實)
若乃徇萬金之貨以索百十之售(抱朴子外篇任命)
汲汲於進趨悒悶於否滯者豈能舍至易速達之通塗
而守甚難必窮之塞路乎(抱朴子外篇勖學)
奚不汎輕舟以託迅御飛帆以遠之交瑰貨於朔南收
金碧於九疑(抱朴子外篇安貧)
固時俗之工巧兮偭規矩而改錯背繩墨以追曲兮競
周容以為度(文選屈原離騷經)
夫自衒自媒者士女之醜行也干時求進者道家之明
忌也(文選曹植求自試表)
萎葉愛榮條涸流好河廣(文選謝瞻答靈運詩)
則有窮巷之賓繩樞之士冀宵燭之末光邀潤屋之微
澤魚貫鳬躍䬃沓鱗萃分鴈鶩之稻梁霑玉斝之餘瀝
(文選劉峻廣絶交論)
無足而至者物之藉也隨踵而立者人之薄也(文選顔延之陶)
(徵士誄)
隋珠彈雀堂溪刈葵鴛雛啄鼠何異乎䲻(廣文選張子並誚青衣賦)
今足下琬琰之朴未剖而求光時之價騏驥之足未攄
而希絶景之功心銳而動淺望速而應遲(藝文類聚人部别下書)
里語云仕官不止車生耳(太平御覽人事部諺下)
改節
初九舍爾靈龜觀我朵頥凶(易頥)
是為馮婦也晉人有馮婦者善搏虎卒為善士則之野
有衆逐虎虎負嵎莫之敢攖望見馮婦趨而迎之馮婦
攘臂下車衆皆悦之其為士者笑之(孟子盡心下)
子獨不見家人寡婦邪始自約敕之時意廼慕宋伯姬
及陳孝婦不幸壹為盜賊所汙遂行滛失知其非禮然
不能自還吾猶此矣(前漢書游俠傳)
陵霜不彫者松栢也臨難不移者君子也何圖松栢彫
於微霜而雞鳴己於風雨(晉書呂先傳)
喢血斷金披心相付謂卿食椹懷音保之偕老豈意畜
水覆舟養獸反害悔之噬臍將何所及(晉書慕容垂傳)
豹姿未變鳳德已衰(晉書愍懷太子傳)
以潔白為汚辱譬猶沐浴而抒溷薰燧而負彘(淮南子說山訓)
次三唐素不貞亡彼瓏玲(太玄經第四唐)
蘭芷變而不芳兮荃蕙化而為茅何昔日之芳草兮今
直為此蕭艾也(文選屈原離騷經)
言往昔芬芳之草今皆直為蕭艾而已以言往日明智
之士今皆佯愚狂惑不顧也(王逸註楚辭離騷經)
言蘭芷之草變易其體而不復香荃蕙化而為菅茅失
其本性也以言君子更為小人忠信更為佞偽也(王逸註楚)
(辭離騷經)
以此獨立不達亦何苦何恨乎而便當伐本瓦合餔糟
握泥&KR3097;足適履毁方入圓不亦劇乎(抱朴子外篇刺驕)
遲重者蓬轉而波擾整肅者鹿踊而魚躍(抱朴子外篇酒誡)
言甘以移植而易名恐人徙居而變節(李善註文選潘安仁贈陸機詩)
何意百鍊剛化為繞指柔(文選劉琨重贈盧諶詩)
始素終玄墨翟垂涕(文選顔延年和謝靈運詩註)
在南稱柑度北則橙(文選潘岳為賈謐作詩)
雖今之作者人自為量而首路同塵輟塗殊軌者多矣
豈所以昭末景泛餘波(文選顔延之陶徵士誄)
固時俗之流從兮又孰能無變化覽椒蘭其若兹兮又
况揭車與江離(楚辭離騷經)
余以蘭為可恃兮羌無實而容長委厥美以從俗兮苟
得列乎衆芳(楚辭離騷經)
譬如有人未離欲染遇見女寳在空林中形貌端嚴甚
可愛樂雖具觀見種種身支而能制心不行放逸後於
餘處遇見女人形貌麁醜鄙穢下賤返生貪愛遂行放
逸(波羅蜜多經五百九十一)
譬如梵志子淨潔自喜詣於舍後卒汚其指行詣金師
指汚不淨以火燒之金師諫曰勿發是心有餘方便除
此不淨灰土拭之以水洗之設吾火燒卿不能忍火之
毒痛自觸其身更甚于前梵志子聞即懷瞋恚便罵金
師莫以己心量度他人自不能忍謂人不堪金師聞知
燒鉗正赤以鑷彼指年少得熱痛不能忍掣指著口金
師大笑謂年少言何持不淨指含著口中年少報曰不
遭痛時見指不淨適遇火毒即忘指穢(修行道地經學地品)
竊位
以瑞玉為佩佩之鞙鞙然居其官職非其才之所長也
徒美其佩而無其德(鄭氏箋詩大東)
四牡者人君所乘駕今但養大其領不肯為用喻大臣
自恣王不能使也(鄭氏箋詩節南山)
王政既偏其所用之人皆鞙鞙然佩其璲玉居其官職
不以其才之所長徒美其佩而無其德也(毛詩正義大東)
維天之有漢仰監視之亦有精氣之光是徒有光而無
明今佩璲之人亦徒有名而無實也(毛詩正義大東)
此夫為盜不操矛弧者也攻而不用弦刀者也欺父母
未有罪而弑君未伐者也何以為高賢才乎(史記日者傳)
與懸黎而並肆將駿驥而同皂終朝擊缶匪黃鍾之所
諧日暮却行何前人之能及(隋書王貞文學傳)
若乃心利錐刀居台鼎之任智昏菽麥當機衡之重(北史)
(恩幸傳)
狇猴冠帶盜載非位衆犬共吠倉狂蹶足(焦氏易林剝之随)
次七格其珍類龜緺厲測曰格其珍類無以自匡也(太玄)
(經第二格)
次三龍襲非其穴光亡于室(太玄經第六闕)
毛芥在鐵石間也一口之氣能吹毛芥非必焱風俗吏
之易遷猶毛芥之易吹也(王充論衡狀留篇)
竊人之物其得非不速疾也然而非其有得之非己之
力也世人早得高官非不有光榮也而尸祿素飡之謗
諠譁甚矣(王充論衡狀留篇)
官達者才未必當其位譽美者實未必副其名故鋸齒
不能咀嚼箕舌不能别味壺耳不能理音屩鼻不能識
氣釡目不能攄望舒之景牀足不能有尋常之逝(抱朴子外)
(篇博喻)
衝飊焚輪原火所以增熾也螢燭值之而反滅甘雨膏
澤嘉生所以繁榮也而枯木得之以速朽朱輪華轂俊
民之大寳也而負乘竊之而召禍鼎食萬鍾宣力之弘
報也而近才受之以覆餗(抱朴子外篇博喻)
拔茅之義圯而負乘之羣興亢龍高墜泣血漣如(抱朴子外)
(篇名實)
鶉鷃棲翔鳳之條黿鼉遊升龍之川識真者所為憤結
也(李善註文選陸士衡吳王郎中詩)
皇聖昭天德豐澤振沈泥惜無雀雉化何用充海涯(文選)
(顔延之和謝靈運詩)
鴞集瓊林鯨躍神淵(廣文選郭景純晉元帝哀策文)
譽失
語曰當君而歎堯舜之美譬猶人子對厥親而生譽他
人之父(晉書禮志下)
殺一人謂之不義必有一死罪矣若以此說往殺十人
十重不義必有十死罪矣殺百人百重不義必有百死
罪矣當此天下之君子皆知而非之謂之不義今至大
為不義攻國則弗非從而譽之謂之義(墨子非攻上)
今有一人入人園圃竊其桃李衆聞則非之上為政者
得則罰之此何也以虧人自利也至攘人犬豕鷄豚者
其不義又甚入人園圃竊桃李是何故也以虧人愈多
其不仁兹甚罪益厚至入人欄廐取人馬牛者其不仁
義又甚攘人犬豕鷄豚此何故也以其虧人愈多苟虧
人愈多其不仁兹甚罪益厚至殺不辜人也杝其衣裘
取戈劒者其不義又甚入人欄廐取人馬牛此何故也
以其虧人愈多苟虧人愈多其不仁兹甚矣罪益厚當
此天下之君皆知而非之謂之不義今至大為攻國則
弗知非從而譽之謂之義此何謂知義與不義之别乎
(墨子非攻上)
巫馬子謂子墨子曰舍今之人而譽先王是譽槁骨也
譬若匠人然智槁木也而不智生木(墨子耕柱)
有譽人之力儉者舂至旦不中員呈猶讁之察之乃其
母也故小人之譽人反為損(淮南子說山訓)
九州多山而華岱為嶽四方多川而江河為瀆者華岱
高而江河大也長生(人名姓周)州郡高大者同姓之伯賢舍
而譽他族之孟未為得也(王充論衡超竒篇)
俗好高古而稱所聞前人之業菜果甘甜後人新造蜜
酪辛苦(王充論衡超竒篇)
舍其家而觀他人之室忽其父而稱異人之翁未為德
也(王充論衡佚文篇)
褒功失丘山之積頌德遺膏腴之美(王充論衡佚文篇)
是得牛之服重不譽馬速也譽手毁足孰謂之慧矣(王充)
(論衡别通篇)
雖相引以名聲是相結以病患(莊子音義外物)
魯有醜者其父出見美者商咄反而告其隣曰商咄不
如吾子也是至美不如至惡愛子不知其醜也(意林吕氏春秋)
稱譽其德高者凌青雲廣者踰地圻得無踰其本過其
實乎(弘明集牟子理惑論)
材害
肥豕必烹甘泉必竭直木必伐(汲冡周書周祝解)
木摧於秀蘭燒以薰(晉書宣五王列傳)
象由齒斃膏用明煎(北齊書文苑祖鴻勲傳)
凡國之亡也以其長者也人之自失也以其所長者也
故善游者死於梁池善射者死於中野(管子樞言)
夫豐狐文豹棲於山林伏於巖穴静也夜行晝居戒也
雖饑渴隐約猶且胥疏於江湖之上而求食焉定也然
且不免於罔羅機辟之患是何罪之有哉其皮為之灾
也今魯國獨非君之皮耶吾願君刳形去皮洒心去欲
而遊於無人之野(莊子山木)
東海有鳥焉名曰意怠其為鳥也翂翂翐翐而似無能
引援而飛廹脅而棲進不敢為前退不敢為後食不敢
先嘗必取其緒是故其行列不斥而外人卒不得害是
以免於患直木先伐甘井先竭子其意者餙知以驚愚
脩身以明汚昭昭乎如揭日月而行故不免也(莊子山木)
虎豹之文來田猨狙之便執斄之狗來藉(莊子應帝王)
執貍之狗成思猨狙之便自山林來(莊子天地)
山木自寇也膏火自煎也桂可食故伐之漆可用故割
之人皆知有用之用而莫知無用之用也(莊子人間世)
宋有荆氏者宜楸柏桑其拱把而上者求狙猴之&KR0891;者
斬之三圍四圍求高名之麗者斬之七圍八圍貴人富
商之家求禪傍者斬之故未終其天年而中道之夭於
斧斤此材之患也(莊子人間世)
今有五錐此其銛銛者必先挫有五刀此其錯錯者必
先靡是以甘井近竭招木近伐靈龜近灼神蛇近暴是
故比干之殪其抗也孟賁之殺其勇也西施之沈其美
也吳起之裂其事也故彼人者寡不使其所長故曰太
盛難守也(墨子親士)
不仁而有氣力果敢則狂而操利劒不智而辯慧懷給
則棄驥而不式雖有材能其施之不當處之不宜適足
以輔偽餙非伎藝之衆不如其寡也故有野心者不可
借便勢有愚質者不可與利器(淮南子主術訓)
虎豹之文來射猨狖之捷來乍(淮南子說林訓)
蘭芝以芳未嘗見霜鼓造辟兵壽盡五月之望(淮南子說林訓)
桓公九合諸矦一匡天下管仲之力管仲有力桓公能
舉之可謂壯彊矣吳不能用子胥楚不能用屈原二子
力重兩主不能舉也舉物不勝委地而去可也時或恚
怒斧斵破敗此則子胥屈原所取害也(王充論衡效力篇)
小石附於山山力能得持之在沙丘之間小石輕微亦
能自安至於大石沙土不履山不能持處危峭之際則
必崩墜於坑谷之間矣大智之重遭小才之將無左右
沙土之助雖在顯位將不能持則有大石崩墜之難也
(王充論衡效力篇)
灃水之鮮形如浮肺體兼三才以貨賈害厥用既多何
以自衛(山海經東山經圖讃)
蚌則舍珠獸胡不可狪狪如豚被褐懷禍患難無由招
之自我(山海經東山經圖讃)
兕推壯獸似牛青黑力無不傾自焚以革皮充武備角
助文德(山海經南山經圖讃)
利豐者害後質美者召災是以南禽殲於藻羽穴豹死
於文皮鱣鯉積而玄淵涸麋鹿聚而繁林焚金玉崇而
寇盜至名位高而憂責集(抱朴子外篇博喻)
林繁則匠入矣珠美則蚌裂矣石含金者焚鑠草任藥
者剪掘刃利則先缺絃哀則速絶用以適已真人之寳
也才合世求有伎之災也(抱朴子外篇廣譬)
不在可用之數曰散木可用之木為文木物莫不若是
者物皆以用自傷也(郭子註莊人間世)
患害生於役知以奔競木伐井竭才之害也(郭子註莊山木)
山抱玉則鑿之江懷珠則竭之豹佩文則剝之人含智
則嫉之智能知人不能自知神能衛物不能自衛故神
龜以智見灼靈蛇以神見曝孰知不智為智不神為神
乎(劉子言苑)
執留之狗謂有能故被留係成愁思也(莊子音義天地)
珍寳之美羅&KR0844;布見煥焉如崐崘之所生者(李善註文選西京賦)
井上四交之幹常為汲者所契傷也(李善註文選枚叔上書諫吳王)
蒼鷹鷙而受緤鸚鵡惠而入籠(文選鷦鷯賦)
鵰鶡介其觜距鵠鷺軼於雲際鵾鷄竄於幽險孔翠生
乎遐裔彼晨鳧與歸鴈又矯翼而矰逝咸美羽而豐肌
故無罪而皆斃徒銜蘆以避繳終為戮於此世(文選鷦鷯賦)
夫形瑰者徵咎體壯者為犧雖明文而龍藻兮終俛首
而受羇(廣文選陸士龍逸民賦)
薰以芳而致燒兮膏含肥而見焫翠羽微而殃身兮蚌
含珠而擘裂(廣文選揚子雲太玄賦)
金雖重而見鑄桂徒芳而被折(廣文選江文通傷友人賦)
薰以芬香而自燒兔亦取斃於毫翰(藝文類聚人部言志賦)
狡兔得而獵犬死高鳥得而強弩藏(藝文類聚軍器部弩)
犀之為狀形兼牛豕力無不傾吻無不靡以賄嬰灾因
乎角椅(藝文類聚獸部犀)
夫翠飾羽而體分象美牙而自喪蚌懷珠而致剖蘭含
香而遭焚膏以明而遂煎桂以蠧而成疾(太平御覽木部桂)
麝懷香以賈害狙伐巧而招射(埤雅品物門麝)
墨子曰靈龜近灼神蛇近暴(埤雅品物門螣蛇)
猶如蠶䖝出絲纏遶即自滅身(大寳積經一百九)
亦如蠶作繭吐絲還自纏(佛說身觀經當九)
喻林卷五十八
