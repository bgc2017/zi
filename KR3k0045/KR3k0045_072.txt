喻林卷七十二明徐元太撰
君道門(十二)
養士
菁菁者莪樂育材也君子能長育人材則天下喜樂之
矣(毛詩菁菁者莪)
大陵曰阿君子能長育人材如阿之長莪菁菁然(毛詩菁菁)
(者莪註)
視彼洛水灌溉以時其澤浸潤以成嘉榖喻古明王恩
澤加於天下爵命賞賜以成賢者(鄭氏箋詩瞻彼洛矣)
駜然肥強者彼之所乘黃馬也將欲乘之先養以芻秣
故得肥強乘之則可以升高致遠得為人用矣以興僖
公有賢能之臣將任之先致其禄食故皆盡忠任之則
可以安國治民得為君用矣(毛詩正義有駜)
傳以馬之肥強喻臣之強力馬由人所養飼乃得肥強
肥強乃能致遠人得禄食充足乃能盡忠盡忠乃肯用
力若其不然雖有強力不肯用之(毛詩正義有駜)
田需對管燕曰士三食不得饜而君鵝鶩有餘食下宫
糅羅紈曳綺縠而士不得以為緣且財者君之所輕死
者士之所重君不肯以所輕與士而責士以所重事君
非士易得而難用也(戰國策齊宣王)
地之美者善養禾君之仁者善養士(前漢書賈山傳)
夫不素養士而欲求賢譬猶不琢玉而求文采也(前漢書董)
(仲舒傳)
馬不伏歷不可以趨道士不素養不可以重國(前漢書李尋傳)
一年之計莫如樹穀十年之計莫如樹木終身之計莫
如樹人一樹一穫者穀也一樹十穫者木也一樹百穫
者人也我苟種之如神用之舉事如神唯王之門(管子權修)
夫樹橘柚者食之則甘嗅之則香樹枳棘者成而刺人
故君子慎所樹(韓非子外儲說左)
夫馴烏斷其下頷焉斷其下頷則必恃人而食焉得不
馴乎夫明主畜臣亦然令臣不得不利君之禄不得無
服上之名(韓非子外儲說左)
譬鉛刀畜之而干將用之不亦難乎(韓詩外傳)
厨中有臭肉則門下無死士今夫三升之稷不足於士
而君鴈鶩有餘粟紈素綺繡靡麗堂楯從風雨弊而士
曾不得以緣衣果園梨栗後宫婦人摭以相擿而士曾
不得一嘗且夫財者君之所輕也死者士之所重也君
不能用所輕之財而欲使士致所重之死豈不難乎哉
(說苑尊賢)
養雞生雛畜馬得駒明堂太學君子所居(焦氏易林困之頥)
次七雉之不禄而雞盡穀測曰雉之不禄難幽養也(太玄)
(經第四文)
言已種植衆芳幸其枝葉茂長實核成熟願待天時吾
將穫取收藏而饗其功也以言君亦宜畜養衆賢以時
進用而待仰其治也(王逸註楚辭離騷經)
夫庸隸猶不可以不拊循而卒盡其力士安可以無素
養而暴得其用哉(抱朴子外篇貴賢)
竈不用薪猶國不用禄以養賢也薪而不用金鬲虛廢
(太玄經第四竈解)
諺曰穀千駑不如養一驢穀駑養虎大無益也(廣文選曹子建)
(黃初五年令)
唐堯至仁不能容無益之子湯武至聖不能養無益之
臣九折臂知為良醫吾知所以待下矣(廣文選曹子建黃初五年令)
馬不素養難以追遠士不素簡難以趨急(意林正論)
勤民
木上有水井君子以勞民勸相(易井)
井之為義汲養而不窮君子以勞來之恩勤恤民隱勸
助百姓使有成功則此養而不窮也(周易正義井)
恫瘝乃身(書康誥)
助余體民無小不敬如毛在躬拔之痛無不省(汲冡周書程典)
(解)
師人多寒王巡三軍拊而勉之三軍之士皆如挾纊(左傳)
(宣公十二年)
康誥曰如保赤子心誠求之雖不中不遠矣未有學養
子而後嫁者也(大學)
蓋君者心也民猶支體支體傷則心憯怛(前漢書武帝紀)
治國之道當愛民如慈父訓民如嚴師(周書蘇綽傳)
惠施於民必無愛財民如牛馬數餧食之(太公六韜三疑)
善為國者馭民如父母之愛子如兄之愛弟見其饑寒
則為之憂見其勞苦則為之悲賞罰如加於身賦歛如
取於己此愛民之道也(太公六韜國務)
今有負其子而汲者隊其子於井中其母必從而道之
今歲凶民饑道餓重其子此疚於隊其可無察邪(墨子七患)
足寒傷心民怨傷國根枯枝朽民困國殘山將崩者下
先隳國將亡者民先弊(黃石公素書安履)
高臺層榭接屋連閣非不麗也然民有掘穴狹廬無所
託身者明主弗樂也肥醲甘脆非不美也然民有糟糠
菽粟不接於口者則明主弗甘也匡牀蒻席非不寧也
然民有處邊城犯危難澤死暴骸者明主弗安也(淮南子主)
(術訓)
胎生孚乳長息成就(焦氏易林乾之離)
下有憂民則上不盡樂下有饑民則上不備膳下有寒
民則上不具服徒跣而垂旒非禮也故足寒傷心民寒
傷國(申鑒政體)
慈父之於子孝子之於親知病不祀神疾痛不和藥又
知病之必不可治治之無益然終不肯安坐待絶猶卜
筮求祟召醫和藥者惻痛慇懃冀有驗也既死氣絶不
可如何升屋之危以衣招復悲恨思慕冀其悟也雩祭
者之用心慈父孝子之用意也(王充論衡變動篇)
若乃肆情縱欲而不與天下共其樂故有憂莫之恤也
削基增峻而不覺下墮則上崩故傾頽莫之扶也(抱朴子外)
(篇君道)
堯瘦舜黑皆為民也(意林尸子)
楚莊王攻宋厨有臭肉樽有敗酒將軍子重諫曰今君
厨肉臭而不可食樽酒敗而不可飲而三軍之士皆有
饑色欲以勝敵不亦難乎莊王曰請有酒投之士有食
饋之賢(藝文類聚食物部酒)
聖人者民之父母也母能生之能食之父能教之能誨
之聖王曲備之者也能生之能食之能教之能誨之也
(太平御覽人事部叙聖)
防壅
頥中有物曰噬嗑噬嗑而亨(易噬嗑)
六二豐其蔀日中見斗(易豐)
九三豐其沛日中見沬(易豐)
上六豐其屋蔀其家(易豐)
物在於口則隔其上下若齧去其物上下乃合(周易正義噬嗑)
陟彼高岡析其柞(音昨)薪(叶音襄)析其柞薪其葉湑(上聲)兮(詩小)
(雅車舝)
登高岡者必析其木以為薪析其木以為薪者為其葉
茂盛蔽岡之高也(鄭氏箋詩車舝)
為政當如彼泉之流行則清壅則濁也(毛詩正義小旻)
聞忠善以損怨不聞作威以防怨豈不遽止然猶防川
大决所犯傷人必多吾不克救也不如小決使道不如
吾聞而藥之也(左傳襄公三十一年)
雲日蔽霠聖人以明左右(三墳形墳)
防民之口甚於防川川壅而潰傷人必多民亦如之是
故為川决之使導為民者宣之使言(國語周)
民之有口也猶土之有山川也財用於是乎出猶其有
原隰衍沃也衣食於是乎生口之宣言也善敗於是乎
興行善而備敗所以阜財用衣食者也夫民慮之於心
而宣之於口成而行之胡可壅也若壅其口其與能幾
何(國語周)
且夫口三五之門也口所以紀三辰宣五行故謂之門
(國語解晉一伐驪戎)
客曰燕郭之法有所謂桑雍者王知之乎王曰未之聞
也所謂桑雍者便嬖左右之人及夫人優愛孺子也此
皆能乘王之醉昏而求所欲於王者也是能得之於内
則大臣為王枉法於外矣故日月暉於外其賊在於内
謹備其所憎而禍在於所愛(戰國策趙孝成王)
鄒忌修八尺有餘而形䫉昳麗朝服衣冠窺鏡謂其妻
曰我孰與城北徐公美其妻曰君美甚徐公何能及君
也城北徐公齊國之美麗者也忌不自信而復問其妾
曰吾孰與徐公美妾曰徐公何能及君也旦日客從外
來與坐談問之吾與徐公孰美客曰徐公不若君之美
也明日徐公來熟視之自以為不如窺鏡而自視又弗
如遠甚暮寢而思之曰吾妻之美我者私我也妾之美
我者畏我也客之美我者欲有求於我也於是入朝見
威王曰臣誠知不如徐公美臣之妻私臣臣之妾畏臣
臣之客欲有求於臣皆以美於徐公今齊地方千里百
二十城宫婦左右莫不私王朝廷之臣莫不畏王四境
之内莫不有求於王由此觀之王之蔽甚矣(戰國策齊威王)
江乙惡昭奚恤謂楚王曰人有以其狗為有執而愛之
其狗嘗溺井其隣人見狗之溺井也欲入言之狗惡之
當門而噬之隣人憚之遂不得入言邯鄲之難楚進兵
大梁取矣昭奚恤取魏之寶器臣居魏知之故昭奚嘗
惡臣之見王(戰國策楚宣王)
蘇秦之楚三日乃得見乎王談卒辭而行王曰寡人聞
先生若聞古人今先生乃不遠千里而臨寡人曾不肯
留願聞其說對曰楚國之食貴於玉薪貴於桂謁者難
得見如鬼王難得見如天帝今令臣食玉炊桂因鬼見
帝王曰先生就舍寡人聞命矣(戰國策楚成王)
白日曬光幽隱皆照明月曜夜蟁蝱宵見然雲蒸列布
杳冥晝昏塵埃抪覆昧不見泰山何則物有蔽之也(前漢)
(書景十三王傳)
百辟無沃心之言四聰闕飛耳之聽(梁書武帝下紀)
一犬所噬旨酒貿其甘酸一手所搖嘉樹變其生死(梁書)
(劉孝綽傳)
堂上遠於百里堂下遠於千里門庭遠於萬里今步者
一日百里之情通矣堂上有事十日而君不聞此所謂
遠於百里也步者十日千里之情通矣堂下有事一月
而君不聞此所謂遠於千里也步者百日萬里之情通
矣門廷有事期年而君不聞此所謂遠於萬里也(管子法法)
日月昭察萬物者也天多雲氣蔽蓋者衆則日月不明
人主猶日月也羣臣多姦立私以壅蔽主則主不得昭
察其臣下(管子形勢解)
山物之高者也地險穢不平易則山不得見人主猶山
也左右多黨比周以壅其主則主不得見(管子形勢解)
日往而月易築壇級於公宫而君不得知也(子華子晏子問黨)
一蚋&KR0008;膚不寐至旦半糠入目四方弗治所謂蔽者豈
必障於帷&KR0008;隱於帷薄哉(鶡冠子天權)
夫耳之主聽目之主明一葉蔽目不見太山兩豆塞耳
不聞雷霆(鶡冠子天則)
草鬱則為腐樹鬱則為蠧人鬱則為病國鬱則百慝並
起危亂不禁(亢倉子君道)
牆之外目不見也里之前耳不聞也而人主之守司遠
者天下近者境内不可不略知也(荀子君道)
術之不行有故不殺其狗則酒酸夫國亦有狗(韓非子外儲說)
(右)
觀聽不參則誠不聞聽有門戸則臣壅塞(韓非子内儲說上)
衛靈公之時彌子瑕有寵專於衛國侏儒有見公者曰
臣之夢踐矣公曰何夢對曰夢見竈為見公也公怒曰
吾聞見人主者夢見日奚為見寡人而夢見竈對曰夫
日兼燭天下一物不能當也人君兼燭一國一人不能
壅也故將見人主者夢見日夫竈一人煬焉則後人無
從見矣今或者一人有煬君者乎則臣雖夢見竈不亦
可乎(韓非子内儲說上)
宋人有酤酒者升概甚平遇客甚謹為酒甚美縣幟甚
高然不售酒酸怪其故問其所知問長者楊倩倩曰汝
狗猛耶狗猛則酒何故而不售曰人畏焉或令孺子懷
錢挈壺甕而往酤而狗迓而齕之此酒所以酸而不售
也夫國亦有狗有道之士懷其術而欲以明萬乘之主
大臣為猛狗迎而齕之此人主之所以蔽脅而有道之
士所以不用也故桓公問管仲曰治國奚患對曰最患
社鼠矣公曰何患社鼠哉對曰君亦見夫社木者乎樹
木而塗之鼠穿其間掘穴託其中燻之則恐焚木灌之
則恐塗阤此社鼠之所以不得也今人君之左右出則
為勢重而收利於民入則比周而蔽惡於君内間主之
情以告外外内為重諸臣百吏以為富吏不誅則亂法
誅之則君不安據而有之此亦國之社鼠也故人臣執
柄而擅禁明為己者必利而不為己者必害此亦猛狗
也夫大臣為猛狗而齕有道之士矣左右又為社鼠而
間主之情人主不覺如此主焉得無壅國焉得無亡乎
(韓非子外儲說右)
形不動則精不流精不流則氣鬱鬱處頭則為腫為風
處耳則為挶為聾處目則為䁾為盲處鼻則為鼽為窒
處腹則為張為府處足則為痿為蹷(吕氏春秋盡數)
不審名分是惡壅而愈塞也壅塞之任不在臣下在於
人主(吕氏春秋審分)
凡人三百六十節九竅五藏六府肌膚欲其比也血脉
欲其通也筋骨欲其固也心志欲其和也精氣欲其行
也若此則病無所居而惡無由生矣病之留惡之生也
精氣鬱也故水鬱則為汚樹鬱則為蠧草鬱則為簣國
亦有鬱主德不通民欲不達此國之鬱也國鬱處久則
百惡並起而萬灾叢至矣(吕氏春秋達鬱)
列精子高聽行乎齊湣王善衣東布衣白縞冠顙推之
履特會朝雨祛步堂下謂其侍者曰我何若侍者曰公
姣且麗列精子高因步而窺於井粲然惡丈夫之狀也
喟然嘆曰侍者為吾聽行於齊王也夫何阿哉又况於
所聽行乎萬乘之主人之阿之亦甚矣而無所鏡其殘
亡無日矣孰當可而鏡其唯士乎人皆知說鏡之明己
也而惡士之明己也鏡之明己也功細士之明己也功
大得其細失其大不知類耳(吕氏春秋達鬱)
鬱者不陽也周鼎著鼠令馬履之為其不陽也不陽者
亡國之俗也(吕氏春秋達鬱)
齊宣王好射說人之謂己能射彊弓也其嘗所用不過
三石以示左右左右皆試引之中關而止皆曰此不下
九石非王其孰能用是宣王之情所用不過三石而終
身自以為用九石豈不悲哉非直士其孰能不阿主世
之直士其寡不勝衆數也故亂國之主患存乎用三石
為九石也(吕氏春秋壅塞)
嚴則下喑下喑則上聾聾喑不能相通何國之治也(說苑)
(政理)
舉袂覆目不見日月(焦氏易林坤之隨)
葛藟蒙棘花不得實讒佞亂政使恩壅塞(焦氏易林師之中孚)
視暗不明雲蔽日光(焦氏易林蠱之比)
遠視無光不知青黃黈纊塞耳使君闇聾(焦氏易林噬嗑之蹇)
日出阜東山蔽其明章甫薦履箕子徉狂(焦氏易林賁之屯)
墻高蔽目崑崙翳日(焦氏易林坎之豫)
初一割其耳目及其心腹厲測曰割其耳目中無外也
(太玄經第六割)
次七紫蜺矞雲朋圍日其疾可割測曰紫蜺矞雲不知
刊也(太玄經第六割)
下不鉗口上不塞耳則可有聞矣有鉗之鉗猶可解也
無鉗之鉗難矣哉有塞之塞猶可除也無塞之塞其甚
矣(申鑒雜言上)
今有穀生于千仞之岡其葉如雲其榦如虹蔭于春夏
不知秋冬沐之以芳雨暢之以薰風受天澤之寵而根
蒙葺乎一壑其青松朱桂之樹不得雨露而槁悴者三
匝下有萬章凋零在隂其孤蘭與衆英皆不得被乎陽
春有牧者頓足于比陵之坡而盻之欲繫則無修繩欲
伐則無斧斤使山之草木離披偃蹇垂榮而待于幽焦
萌而聽于穀當是之時臣不知牧者之何所解也晉王
曰是穀也必凋于歲寒奈春夏何意者其伐之乎牧者
無斧柯請謀于樵蘇(天禄閣外史一難)
夫雲興而日月闇雲藏而日月明(王逸註楚辭九歌)
衆偽蔽君如雲霧之隱日使不可得見也(王逸註楚辭九思)
日月無光雲霧之所蔽人君昏亂佞邪之所惑(王逸註楚辭九)
(思)
容隱奸邪若囊橐之盛物(前漢書註刑法志)
豈不鬱陶而思君兮君之門以九重猛犬狺狺而迎吠
兮關梁閉而不通(文選宋玉九辯)
利眼臨雲不能垂照朗璞蒙垢不能吐輝是以明哲之
君時有蔽壅之纍俊乂之臣屢抱後時之悲(文選陸機演連珠)
妬妻不難破家亂臣不難破國一妻擅夫衆妻皆亂一
臣專君羣臣皆蔽(意林申子)
天明日明然後能照四方君明臣明然後能照萬物域
中四明故能久(太平御覽天部下)
人主獨立臣下雙身養主之意阿主之心塞主之聽蔽
主之明(道德經指歸卷十)
譬如咽塞病即能斷命(大實積經卷一百一十二)
譬如日障蔽故其照不明(大智度論卷九十九)
福慶
雲上於天需君子以飲食宴樂(易需)
六五或益之十朋之龜弗克違元吉(易損)
南有樛(音鳩)木葛藟(音壘)纍(音雷)之樂只君子福履綏之南
有樛木葛藟荒之樂只君子福履將之南有樛木葛
藟縈(烏營反)之樂只君子福履成之(詩國風樛木)
螽(音終)斯羽詵詵(音莘)兮宜爾子孫振振(音真)兮螽斯羽薨
薨兮宜爾子孫繩繩兮螽斯羽揖揖(音緝)兮宜爾子孫
蟄蟄兮(詩國風螽斯)
終南何有有條有梅君子至止錦衣狐裘顔如渥丹其
君也哉終南何有有紀有堂君子至止黻衣繡裳佩
玉將將壽考不忘(詩國風終南)
天保定爾以莫不興如山如阜如岡如陵如川之方至
以莫不增如月之恒如日之升如南山之壽不騫(音牽)
不崩如松柏之茂無不爾或承(詩小雅天保)
南山有臺北山有萊樂只君子邦家之基南山有桑
北山有楊樂只君子邦家之光南山有把北山有李
樂只君子民之父母南山有栲(音考)北山有杻(音紐)樂只
君子遐不眉壽南山有枸(音矩)北山有楰(音庾)樂只君子
遐不黃耉(詩小雅南山有臺)
瞻彼洛矣維水泱泱(音秧)君子至止福禄如茨(詩小雅瞻彼洛矣)
鴛鴦于飛畢之羅之君子萬年福禄宜之鴛鴦在梁
戢其左翼君子萬年宜其遐福乘馬在廐摧(音剉)之秣
(音末)之君子萬年福禄艾之乘馬在廐秣之摧之君子
萬年福禄綏之(詩小雅鴛鴦)
瞻彼旱麓榛楛(音戸)濟濟豈弟君子干禄豈弟瑟彼玉
瓚(才旱反)黃流在中豈弟君子福禄攸降(詩大雅旱麓)
莫莫葛藟施(音異)于條枚豈弟君子求福不回(詩大雅旱麓)
瑟彼柞棫民所燎矣豈弟君子神所勞(去聲)矣(詩大雅旱麓)
有卷(音權)者阿飄風自南豈弟君子來游來歌以矢其音
(詩大雅卷阿)
三壽作朋如岡如陵(詩頌閟宫)
以芬香之酒醴祭於祖妣則多得其福祜(鄭氏箋詩載芟)
瑟然衆多而茂盛者是彼柞棫之木也此柞棫所以得
茂者正以為民所熂燎而除其旁草矣旁無穢草故木
得茂盛以興得福者乃彼樂易君子也此君子所以得
福者正以為神所勞來去其患害矣既無患害故多獲
福言神之勞來君子猶民之燎柞棫也(毛詩正義旱麓)
基同北辰久壽共南山長(隋書音樂下志)
國安于盤石壽于旗翼(旗讀為箕荀子富國)
坤厚地德萬物蕃息平康正直以綏大福(焦氏易林賁之履)
至德之君禍不過隣(焦氏易林大壯之履)
賴生光木受福之祉(焦氏易林暌之益)
南山之陽華葉鏘鏘嘉樂君子為國寵光(焦氏易林巽之兊)
酒食之賜一則為薄再則為厚如儒者之言五代皆一
受命唯漢獨再此則天命於漢厚也(王充論衡恢國篇)
天錫難老如岳之崇(文選陸士龍大將軍燕詩)
馮衍爵銘曰富如江海壽配列真(李善註文選江賦)
瑞應
牧人乃夢衆維魚矣旐(音兆)維旟(音餘)矣大人占之衆維魚
矣實維豐年旐維旟矣室家溱溱(詩小雅無羊)
何謂四靈麟鳳龜龍謂之四靈故龍以為畜故魚鮪不
淰鳳以為畜故鳥不獝麟以為畜故獸不狘龜以為畜
故人情不失(禮記禮運)
苑戲九尾之禽囿棲三足之鳥鳴鳳在林夥於黃帝之
園有龍遊川盈於孔甲之沼(晉書潘岳傳)
周道方遠則鸑鷟鳴岐二南播德則麟騶呈瑞(宋書武帝中本)
(紀)
語曰影從表瑞從德此其效焉(宋書宗室臨川王傳)
於是卿雲似蓋晨映姚鄉甘露如珠朝華景寢芝房感
德咸出銅池蓂莢伺辰無勞銀箭(梁書元帝紀)
堯為人君一日十瑞宫中芻化為禾鳳凰止於庭神龍
見於宫沼歷草生階宫禽五色烏化白神木生蓮箑蒲
生厨景星耀於天甘露降於地是為十瑞(述異記)
馬圖呈寳龜籙告靈(隋書音樂中志)
露甘泉白雲郁河清(隋書音樂中志)
雄曰鳳雌曰凰三代來至門庭周室至於山澤(吕氏春秋聞春)
(解)
昔二皇鳳凰至於庭三代至乎門周室至於澤德彌麤
所至彌遠德彌精所至彌近(淮南子繆稱訓)
惟鳳為能通天祉應地靈律五音覽九德天下有道得
鳳象之一則鳳過之得鳳象之二則鳳翔之得鳳象之
三則鳳集之得鳳象之四則鳳春秋下之得鳳象之五
則鳳没身居之(韓詩外傳)
温山松柏常茂不落鸞鳳所庇得共歡樂(焦氏易林需之坤)
蒼梧鬱林道易利通元龜象齒寳貝南金為吾歸功(焦氏)
(易林比之噬嗑)
麒麟鳳凰善政得祥隂陽和調國無災殃(焦氏易林噬嗑之噬嗑)
蓼蕭露禳君子寵光鳴鸞噰噰福禄來同(焦氏易林晉之大有)
景星照堂麟遊鳳翔仁施大行頌聲作興(焦氏易林損之坤)
文山紫芝雍梁朱草生長和氣王以為寶(焦氏易林渙之節)
天下太平瑞應各異猶家人富殖物不同也或積米穀
或藏布帛或畜牛馬或長田宅夫樂米穀不愛布帛歡
牛馬不美田宅則謂米穀愈布帛牛馬勝田宅矣(王充論衡)
(宣漢篇)
青丘竒獸九尾之狐有道翔見出則銜書作瑞周文以
標靈符(山海經海外東經圖讚)
女牀之山有鳥焉其狀如翟而五彩文名曰鸞鳥現則
天下安寧(山海經西山經)
甝&KR0146;之虎仁而有猛其質載皓其文載炳應德而擾止
我交境(山海經西山經圖讚)
丹穴之山有鳥焉其狀如雞五采而文名曰鳳凰首文
曰德翼文曰義背文曰禮膺文曰仁腹文曰信是鳥也
飲食自然自歌自舞見則天下安寧(山海經南山經)
夫周室非乏玉而須王母之環以為富也非儉膳而竭
越裳之雉以充庖也所以貴之者誠以斯物為太平(抱朴)
(子外篇詰鮑)
嶽修貢兮川效珍吐金景兮歊(呼朝切)浮雲(文選東都賦)
蓋蓂莢為難蒔也故曠世而不覿惟我后能殖之以至
和平方將數諸朝階(文選東京賦)
頳莖素毳并柯共穗之瑞史不絶書棧山航海踰沙軼
漠之貢府無虚月(文選顔延年曲水詩序)
王者不隱過則玉璧見(藝文類聚寳部璧)
鸞響鳳儀可停屬而須矣(藝文類聚水部浦表)
聖人受命瑞應先於河瑞應之至聖人殺龍龍不可殺
皆感氣君子得衆人之助瑞應先見於陸瑞應之至君
子發蛇蛇不如龍陸不如河(太平御覽地部陸)
德連木理仁挺芝草皓獸育藪丹魚生沼矞雲翔龍澤
馬于阜山圖其石川形其寳莫黑匪烏三趾而來儀莫
赤匪狐九尾而自擾嘉穎離合以䔿䔿醴泉涌流而浩
浩(玉海祥瑞總瑞)
前世龍見不雙芝生無二甘露一所今上嗣位以來八
龍並出十一芝累生甘露流五縣德盛故瑞繁也(玉海祥瑞)
(動物)
喻林卷七十二
