喻林卷四十一明徐元太撰
人事門(三十九)
擇取
六三係丈夫失小子(易隨)
翹翹(音喬)錯薪言刈其楚翹翹錯薪言刈其蔞(音閭詩國風)
(漢廣)
東門之池可以漚(烏豆反)麻彼美淑姬可以晤歌東門
之池可以漚紵(音苧)彼美淑姬可與晤語東門之池可
以漚菅(音間)彼美淑姬可與晤言(詩國風東門之池)
薄言采芑(音起)於彼新田於此菑(音錙)畞薄言采芑於彼
新田於此中鄉(詩小雅采芑)
水則采取其芹宮則采取其化(毛詩泮水註)
楚雜薪之中尤翹翹者我欲刈取之以喻衆女皆貞潔
我又欲取其尤高潔者(鄭氏箋詩漢廣)
翹翹然而高者乃是雜薪此薪雖皆高我欲刈其楚所
以然者以楚在雜薪之中尤翹翹而高故也以興貞潔
者乃是衆女此衆女雖皆貞潔我欲取其尤貞潔者(毛詩)
(正義漢廣)
人須芑為菜我薄采此芑於何處乎當於彼新田於此
菑畞之中以新田菑畞謂已和耕其田生長其芑必肥
美可食故於此采之也以興人須為軍士我薄取人於
何處乎當於彼蒙教於此被育之家以蒙教被育已和
治其家養育其身士必勇武可用故於彼取之也(毛詩正義)
(采芑)
辟之賦詩短章余取所求焉惡識宗(左傳襄公二十八年)
譬如賦詩者取其一章而已(杜氏解左傳襄公二十八年)
詩曰采葑采菲無以下體君取節焉可也(左傳僖公三十三年)
農夫勞而君子養焉愚者言而智者擇焉(前漢書嚴助傳)
夫潜地窟者而不覩天明守冬株者而不識夏榮非通
炤之術也然博覽之家不知其穢兼而善之是大田之
莠與苗並興則良農之所悼也質樸之士不擇其美兼
而棄之是崑山之玉與石俱捐則卞和之所痛也(前漢紀孝)
(成)
我之有斐譬如家有盗狗而善捕鼠盗雖有小損而完
我囊貯(魏志曹爽傳註)
虎魄不取腐芥磁石不受曲鍼(吳志虞翻傳註)
徑寸之寶或隠沙泥以人廢言君子斯戒(梁書武帝中紀)
莫不澄涇辯渭拾珠棄蚌(隋書潘徽文學傳)
等黃於碧寧取於黃者黃中正之色(公孫龍子通變論註)
智者之短不勝愚人之長故用愚人之長也智者之拙
不勝愚人之工故用愚人之工也(鬼谷子權篇註)
易者以一易一人曰無得亦無喪也以一易兩人曰無
喪而有得也以兩易一人曰無得而有喪也計者取所
多謀者從所可以兩易一人莫之為明其數也從道而
出猶以一易兩也奚喪離道而内自擇是猶以兩易一
也奚得(荀子正名)
今以百金與摶黍以示兒子兒子必取摶黍矣以和氏
之璧與百金以示鄙人鄙人必取百金矣以和氏之璧
道德之至言以示賢者賢者必取至言矣其知彌精其
所取彌精其知彌觕其所取彌觕(呂氏春秋異寶)
得萬人之兵不若聞一言之當得隋侯之珠不若得事
之所由得和氏之璧不若得事之所適(淮南子說山訓)
桀有得事堯有遺道嫫母有所美西施有所醜故亡國
之法有可隨者治國之俗有可非者(淮南子說山訓)
寧百刺以針無一刺以刀寧一引重無久持輕寧一月
饑無一旬餓萬人之蹪愈於一人之隧(淮南子說山訓)
亡羊而得牛則莫不利失也斷指而免頭則莫不利為
也故人之性於利之中則爭取大焉於害之中則爭取
小焉(淮南子說山訓)
龜紐之璽賢者以為佩土壤布在田能者以為富(淮南子說)
(林訓)
夫目驚而體失其容心驚而事有所忘人之情也通於
驚之情者取其一美不盡其失(春秋繁露竹林)
夫春樹桃李夏得隂其下秋得食其實春樹蒺藜夏不
得探其葉秋得其刺焉由此觀之在所樹也今子所樹
非其人也故君子先擇而後種也(韓詩外傳)
今當凶年有欲予子隋侯之珠者不得賣也珍寶而以
為飾又欲予子一鍾粟者得珠者不得粟得粟者不得
珠子將何擇禽滑釐曰吾取粟耳可以救窮(說苑反質)
權取重澤取長(說苑談叢)
夫仁者好合人不仁者好離人故君子居人間則治小
人居人間則亂君子欲和人譬猶水火不相能然也而
鼎在其間水火不亂乃和百味是以君子不可不慎擇
人在其間(說苑雜言)
華首山頭仙道所遊利以居止長無咎憂(焦氏易林謙之井)
東山之邑中有肥土可以饒飽(焦氏易林坎之大有)
尸子曰聖人權福則取重權禍則取輕(李善註文選李蕭遠運命論)
狂言雖寡善猶有如雞脇雞脇食不已齊王為肥澤(廣文)
(選應德璉雜詩)
謝安目支道林如九方臯之相馬略其玄黃取其雋逸
(世說新語輕詆)
見長不能屈其色見貴不能盡其辭雖有風雨吾不入
其門也(意林子思子)
樹葱韭者擇之則蕃仁義亦不可不擇也(意林尸子)
天下之物莫凶於溪毒良醫蔵之有所用也草莽猶不
可棄況復人乎(意林淮南子)
曲直者物之性也曲者中鉤直者中繩輪桷之材也賢
不肖者人之性也賢者為師不肖者為資師資之材也
(藝文類聚人部性命論)
金生沙磔珠出蚌泥(藝文類聚人部婢婦)
十室之邑忠信在焉五步之内芬芳可錄是以日南枯
蚌猶含明月之珠龍門死樹尚抱咸池之曲(文苑英華庾信連珠)
市肉取肥酤酒取醇(太平御覽資産部酤)
義渠之人烹灶鼈不熟臊穢腥臭中國之民雖饑餓三
日不啓口至死弗食也吳章莊吉受而和之病人食之
為之輕體萬乘飲之為之解怒故灶鼈至腥臊不可加
然而病人為之輕體萬乘為之解怒何也吳章莊吉之
調存也(太平御覽飲食部食下)
少儀曰為君子擇葱薤則絶其本末為其本末有萎乾
者也(爾雅翼䪥)
子能登寶山周行左右萬寶縱横無不可愛當下山際
能勿持乎(虛皇四十九章)
譬如病重迎諸醫藥善療衆病價值千金緣路迎接雖
到宅舍終非藥具(大乘妙林經)
譬如無價如意寶珠莊飾瑩治皎潔可愛體極圓淨無
有垢濁墮在淤泥經時已久有人拾得歡喜取之勤加
守護不令墮落(波羅蜜多經卷五百六十九)
如人刈草手攬其端舉而料櫢萎枯悉落取其長者(雜阿)
(含經卷十)
海含衆寶靡所不包死屍臭朽海不容焉神風吹漂上
岸之邊斯三德也(海八德經尺一)
書不必孔丘之言藥不必扁鵲之方合義者從愈病者
良(弘明集牟子理惑論)
人逢大水但當取珍寶去人在世間但當取善意去(三慧)
(經藉八)
如敝囊盛寶不得以囊惡故不取其寶又如夜行嶮道
罪人執炬不得以人惡故不取其炤(大智度論卷四十九)
譬如狗皮囊盛好寶物不應以囊故而棄其寶如罪人
執燭照道不可以人罪故不受其明自墜溝壑又如行
遣小人導道不可以人小故不隨其語(大智度論卷九十六)
譬如臭泥中生蓮花但採蓮華勿取臭泥也(高僧傳二鳩摩羅什)
如鵝飲水中&KR0008;&KR0008;盡水在(攝大乘論釋卷三)
如識寶人得無價寶終不復樂餘水精珠(廣百論卷六)
若待太公為卿相則千載無太公要得羅什為師訓則
萬代無羅什(法苑珠林卷十九)
擇術
若荒梗塞澀之處是可離棄以非道路之所由猶如凶
惡邪僻之行是可離棄以亦非善道之行(禮記正義中庸)
矢人豈不仁於函人哉矢人惟恐不傷人函人惟恐傷
人巫匠亦然故術不可不慎也(孟子公孫丑上)
李斯年少時為郡小吏見吏舍厠中鼠食不潔近人犬
數驚恐之斯入倉觀倉中鼠食積粟居大廡之下不見
人犬之憂於是李斯乃歎曰人之賢不肖譬如鼠矣在
所自處耳(史記李斯傳)
戰國策云寧為雞尸不為牛從延篤注云尸雞中主也
從謂牛子也言寧為雞中之主不為牛子之從後(史記蘇秦)
(列傳註)
齊之國氏大富宋之向氏大貧自宋之齊請其術國氏
告之曰吾善為盗也始吾為盗也一年而給二年而足
三年大穰自此以往施及州閭向氏大喜喻其為盗之
言而不喻其為盗之道遂踰垣鑿室手目所及無不探
也未及時以贓獲罪沒其先居之財向氏以國氏之謬
已也往而怨之國氏曰若為盗若何向氏言其狀國氏
曰嘻若失為盗之道至此乎吾聞天有時地有利吾盗
天地之時利雲雨之滂潤山澤之産育以生吾禾殖吾
稼築吾垣建吾舍陸盗禽獸水盗魚鼈亡非盗也夫禾
稼土木禽獸魚鼈皆天之所生豈吾之所有吾盗天而
無殃夫金玉珍寶榖帛財貨人之所聚豈天之所與若
盗之而獲罪孰怨哉(列子天瑞)
邯鄲之民以正月之旦獻鳩於簡子簡子大悦厚賞之
客問其故簡子曰正旦放生示有恩也客曰民知君之
欲放之競而捕之死者衆矣君如欲生之不若禁民勿
捕捕而放之恩過不相補矣(列子說符)
相形不如論心論心不如擇術形不勝心心不勝術術
正而心順之則形相雖惡而心術善無害為君子也形
相雖善而心術惡無害為小人也(荀子非相篇)
今謂彊者勝則度地計衆富者利則量粟稱金若此則
千乘之君無不霸王者而萬乘之國無有破亡者矣存
亡之迹若此其易知也愚夫蠢婦皆能論之(淮南子氾論訓)
夫弦歌鼓舞以為樂盤旋揖讓以修理厚葬久喪以送
死孔子之所立也而墨子非之兼愛上賢右鬼非命墨
子之所立也而楊子非之全性保真不以物累形楊子
之所立也而孟子非之趨捨人異各有曉心故是非有
處得其處則無非失其處則無是(淮南子汜論訓)
爭訟之門不可與隣(焦氏易林恒之遯)
山林麓藪非人所處鳥獸無禮使我心苦(焦氏易林明夷之離)
被髮獸心難與比隣(焦氏易林困之萃)
鬼魅之居凶不可舍(焦氏易林未濟之否)
墜井引綆愈於遂沒(抱朴子内篇勤求)
且負甲為兵咋筆為吏身死名滅者如牛毛角立傑出
者如芝草握素披黃吟道詠德苦辛無益者如日蝕逸
樂名利者如秋荼豈得同年而語矣(顔氏家訓勉學)
為仁則不利為利則不仁故販粟者欲歲之饑賣藥者
欲人之疾(劉子言苑)
以道為天下者猶乘安舟而由廣路安舟難成可久處
也廣路難至可常行也(太平御覧舟部叙舟中)
子高謂齊王曰昔臣常行臨淄市見屠商焉身修八尺
髯如戟市易之男女未有敬之者無德故也(太平御覧資産部屠)
通玄經曰樹小條則居高屋弱材則處上譬若積薪小
者為上(道德經四子集解)
夫默而求響響不我應託隂求影影不我從畏響而扣
金響愈我應惡影而處陽影益我從由此觀之無為不
能遁福有為不能逃患(道德經指歸卷九)
既揣末令尖又銳之令利勢必摧衂故不可長保也(道德)
(經註)
夫風經炎則暄吹林必凉清水激濁澄石必明神用得
喪亦存所託(弘明集明佛論)
以規為圓者易以手為圓者難將不捨其所難從其所
易耶(弘明集折夷夏論)
擁其流者未若杜其源揚其湯者未若撲其火何者源
出於水源未杜而水不窮火沸於湯火未撲而湯詎息
故有杜源之客不擁流而自乾撲火之賓不揚湯而自
止類斯而談可得詳矣厭其果者未若絶其因怖其苦
者豈若懲於惡因資於果因未絶而果不窮惡生於苦
惡未懲而苦詎息故使絶因之士不厭果而自亡懲惡
之賢不佈苦而自離(法苑珠林卷七)
相成
火出之物因風方熾火既炎盛還復生風内外相成有
似家人之義(周易正義家人)
天地定位而合德山澤異體而通氣雷風各動而相薄
水火不相入而相資(周易正義說卦)
易以乾坤象天地艮兑象山澤震巽象雷風坎離象水
火若使天地不交水火異處則庶類無生成之用品物
無變化之理(周易正義說卦)
季孫之愛我疾疢也孟孫之惡我藥石也美疢不如惡
石夫石猶生我疢之美其毒滋多(左傳襄公二十三年)
志相為戾猶藥石之療疾(杜氏解左傳襄公二十三年)
以此馳說取合諸侯其言雖殊辟猶水火相滅亦相生
也仁之與義敬之與和相反而皆相成也(前漢書藝文志)
金木水火以剛柔相濟然後克得其和能為民用(魏志袁紹)
(傳註)
春花發萼夏繁其實秋風逐暑冬冰乃結(晉書皇甫謐傳)
文理者相明者也色味者相度者也藻華者相成者也
(鶡冠子泰鴻)
冰得炭則解歸水復其性炭得冰則保其炭故曰相愛
(淮南子說山訓解)
夫堯舜之德譬猶偶燭之施明於幽室也前燭即盡照
之矣後燭入而益明此非前燭昧而後燭彰也乃二者
相應而成大光二聖相德而致太平之功也是故大鵰
之動非一羽之輕也騏驥之速非一足之力也衆良相
德而積施乎無極也堯舜兩美蓋其則也(潜夫論釋難)
夫臣妾但各當其分耳未為不足以相治也相治也者
若手足耳目四支百體各有所司而更相御用也(郭子註莊)
(齊物論)
竭川非以虛谷而谷虛夷丘非以實淵而淵實絶聖非
以止盗而盗止(郭子註莊胠篋)
良友每事相成道德資以琢磨仁義因之組織居憂共
戚處樂同驩(李善註文選劉孝標廣絶交論)
譬如父母呵教子孫雖口剛急而心猶愛譬如瘡醫破
洗人瘡當時大痛久久除愈(修行道地經慈品)
消弭
若疾自已招或寒暑飲食所致當須治療若其自然之
疾非已所致疾當自損勿須藥療而有喜也(周易正義无妄)
雲漢仍叔美宣王也宣王承厲王之烈内有撥亂之志
遇烖而懼側身修行欲銷去之(毛詩雲漢)
妖孽者天之所以警天子諸侯也惡夢者所警士大夫
也妖孽不勝善政惡夢不勝善行(孔子集語下)
天子見怪則修德諸侯見怪則修政卿大夫見怪則修
職士庶人見怪則修身(後漢書楊震孫賜傳)
日食則失德之國惡之月食則失刑之國惡之彗星見
則失和之國惡之風與日爭明則失生之國惡之是故
聖王日食則修德月食則修刑彗星見則修和風與日
爭明則修生此四者聖王所以免天地之誅也(管子四時)
身有醜夢不勝正行國有妖祥不勝善政(淮南子繆稱訓)
天之所明禍不遇家反目相逐終得和美(焦氏易林巽之歸妹)
過盛之朝灾沴不消以憂其過也臨亡之國灾沴亦熄
以無庸於警也故灾沴之象恒集於過盛將亡之際(天禄)
(閣外史去蜀)
夫堯之使禹治水猶病水者之使醫也然則堯之洪水
天地之水病也禹之治水洪水之良醫也(王充論衡順鼔篇)
五行之性水土不同以水為害而攻土土勝水攻社之
義毋乃如今世工匠之用椎鑿也以椎擊鑿令鑿穿木
今儻攻土令厭水乎(王充論衡順鼔篇)
天地之有水旱猶人之有疾病也疾病不可自責除水
旱不可以禱謝去明矣(王充論衡感虛篇)
禹治水以身解於陽旴之河湯苦旱以身禱於桑林之
際(李善註文選應休璉與岑文瑜書)
山神曰螭物精曰魅土精曰羵羊水精曰罔象木精曰
畢方火精曰遊光金精曰清明天下有道則衆精潜蔵
(意林正部)
陛下父事天母事地子養黎民父虧明母震動子訛言
今日蝕三陽始小民正月朔旦尚惡敗器物况日虧缺
乎(藝文類聚歲時部元正)
火精不退奚應善言冰垤難消徒持隂德(藝文類聚職官部諸王墓)
(誌)
桑穀生於殷庭兮中宗克已以成仁雊雉登夫鼎耳兮
武丁責躬而教純(初學記獸部兔)
政舉化流如日之光禍亂消滅若雲之除(道德經指歸卷八)
譬如有藥名摩蚳有蛇饑行索食道逢蟲豸蛇欲噉之
蟲行到摩蚳藥所蛇聞藥香即走還去何以故藥力所
却蛇毒即歇(道行波羅蜜經卷二)
童孺正而鬼退丈夫邪而魅陵(弘明集十三)
困逹
山上有水蹇君子以反身修德(易蹇)
晉重耳之有霸心生於曹衞越王勾踐之有霸心生於
會稽故居下而無憂者則思不遠處身常逸者則志不
廣庸知其終始乎(孔子家語在厄)
芳處幽而彌馨兮寳在夜而愈光(晉書摯虞傳)
顔回以簞食瓢飲揚其仁聲原憲以蓬戶繩樞邁其清
德(晉書江統傳)
居不隠者思不遠身不佚者志不廣女庸安知吾不得
之桑落之下(荀子宥坐)
夫困之為道從寒之及煖煖之及寒也唯賢者獨知而
難言之也(說苑雜言)
人君不困不成王列士不困不成行(說苑雜言)
語不云乎三折肱而成良醫夫陳蔡之間丘之幸也二
三子從丘者皆幸人也(說苑雜言)
槌鐘擊磬所以發其聲也煮鬯燒薰所以揚其芬也賢
者之窮厄戮辱此槌擊之意也其死亡陷溺此燒煮之
類也(徐幹中論夭壽)
有伊呂之才者不久滯於窮賤懷猗頓之術者不長處
於饑寒(抱朴子外篇安貧)
九斷四屬者藴藻所以表靈摧柯碎葉者茝蕙所以增
芬是以夷吾桎檻而建匡合之績應侯困辱而著入秦
之勲(抱朴子外篇博喻)
否終則成之以泰晦極則清輝晨耀是以垂耳吳阪者
騁千里之逸軌縈鱗九淵者凌虹霓以高蹈(抱朴子外篇博喻)
物生無不屯者也事成無不由艱難者也(關氏易傳雜義)
九折臂而成醫兮吾至今乃知其信然(補文選屈原惜誦)
所異鍾沈德水望出風雲劍沒豐城氣連牛斗(藝文類聚人部)
(懷舊銘)
適意
參差荇(音杏)菜左右采之窈窕淑女琴瑟友之參差荇
菜左右芼之窈窕淑女鍾鼔樂之(詩國風關雎)
誰謂荼苦其甘如薺(音泚詩國風谷風)
阪(音反)有漆隰有栗既見君子並坐鼓瑟阪有桑隰有
楊既見君子並坐鼔簧(詩國風車鄰)
魚在在藻有頒(音焚)其首王在在鎬豈(音憕)樂飲酒魚在
在藻有莘其尾王在在鎬飲酒樂豈魚在在藻依於
其蒲王在在鎬有那其居(詩小雅魚藻)
&KR0008;&KR0008;泌水可以樂道忘饑巍巍南面可以樂治忘亂(毛詩)
(正義衡門)
夫擊甕叩缻彈筝摶髀而歌呼嗚嗚快耳目者真秦之
聲也鄭衞桑間昭虞武象者異國之樂也今棄擊甕叩
缻而就鄭衞退彈筝而取昭虞若是者何也快意當前
適觀而已矣(史記李斯傳)
矯翼厲翮恣意所存(前漢書揚雄傳下)
湯沐具而非弔大厦構而相驩(梁書任昉傳)
草木之得春陽魚龍之得風雨(周書庾信傳)
昔者宋國有田夫常衣緼黂僅以過冬暨春冬作自曝
於日不知天下之有廣厦隩室綿纊狐狢顧謂其妻曰
負日之暄人莫知者以獻吾君將有重賞里之富室告
之曰昔人有美戎菽甘枲莖芹萍子者對鄉豪稱之鄉
豪取而嘗之蜇於口慘於腹衆哂而怨之其人大慙子
此類也(列子楊朱)
易道良馬使人欲馳飲酒而樂使人欲謌(淮南子說林訓)
佳人不同體美人不同面而皆說於目棃橘棗栗不同
味而皆調於口(淮南子說林訓)
夫病濕而強之食病暍而飲之寒此衆人之所以為養
也而良醫之所以為病也快於目悦於心愚者之所利
也然而有道者之所辟也故聖人先忤而後合衆人先
合而後忤(淮南子人間訓)
若轉丸掌中足以自樂也(淮南子要略)
君不見大澤中雉乎五步一噣終日乃飽羽毛悦澤光
照於日月奮翼爭鳴聲響於陵澤者何彼樂其志也援
置之囷倉中常噣粱粟不旦時而飽然猶羽毛憔悴志
氣益下低頭不鳴夫食豈不善哉彼不得其志故也今
臣不遠千里而從君遊者豈食不足竊慕君之道耳(韓詩)
(外傳)
獐鹿逐牧飽歸其居(焦氏易林屯之比)
鳬㕍啞啞以水為宅雌雄相和常共娛樂得其所欲(焦氏)
(易林大有之歸妹)
蜩螗歡喜草木嘉茂(焦氏易林謙之解)
虎豹熊皮遊戲山谷君子仁賢亦得所欲(焦氏易林謙之中孚)
負金懷玉南歸嘉國蜂蠆不螫利入我室(焦氏易林隨之晉)
鳬遇稻廬甘樂&KR0146;鰌雖驅不去(焦氏易林賁之震)
南有嘉魚駕黃取遊魴鱮詡詡利來無憂(焦氏易林離之中孚)
鳥集茂木心樂願得(焦氏易林解之恒)
旦種菽豆暮成藿羹心之所願志快意愜(焦氏易林漸之乾)
次五鴻裝於淄飲食頥頥測曰鴻裝於淄大將得志也
(太玄經第三裝)
繇人之得小休息則氣得舒故喜也(淮南子精神訓解)
水重深而魚悦林修茂而鳥喜(曹子建離思賦并序)
在於幽室之中覩烝燭之光雖不教告亦皎然喜於所
見也(嵇中散集張遼叔自然好學論)
武侯之無人君之德而處在防衞之間雖臨朝僑厲愈
非其意及得其所思猶迯竄之聞人音安能不跫然改
貌釋然而喜也(莊子音義徐無鬼)
人聞長安樂則出門向西而笑知肉味美對屠門而大
嚼(文選曹子建與吳季重書註)
還君本州可謂衣繡晝行矣(藝文類聚職官部刺史)
有若披浮雲而曬白日出幽谷而登喬木(藝文類聚禮部朝會表)
杜氏幽求子謂兒年五歲有鳩車之樂七歲有竹馬之
歡(玉海車服車輿)
譬如有人經遇篤疾忽然一日平復如本(海空智蔵經序品)
又如有人早離父母一旦不期遇相逢值(海空智蔵經序品)
又如有人積日大饑一旦之間逢諸美饍(海空智蔵經序品)
猶如弱喪失於本鄉徬徨他國父母離别恩愛久遠於
後忽遇普見本鄉父母兄弟甚大歡喜(海空智蔵經供獻品)
猶如貧人遇一金瓶(海空智蔵經供獻品)
如端正人自見面貌心生歡喜(元陽妙經卷六)
譬如羈客於險難處夜行失伴恐怖憂遑忽遇同侶心
生歡喜踊躍無量亦如宿病未遇良醫於儵欻頃忽遇
妙藥病得除愈心生歡喜踊躍無量如人沒水遇得舟
航得度彼岸心生歡喜亦復如是如人渴乏忽遇醴泉
恣意酣飲得無渴乏心生歡喜亦復如是如被冤家趰
逐忽然得脱無諸煩惱心生歡喜亦復如是如囚詣市
卒聞恩赦而得解脱心生歡喜亦復如是亦如農夫遇
旱忽便得雨而苗得長五榖豐熟心生歡喜亦復如是
亦如人遠行忽便還家心生歡喜亦復如是(元陽妙經卷一)
譬如有人遊涉曠野經過險路百踰繕那或二或三或
四五百見諸城邑王都前相謂放牧人園林田等見諸
相已便作是念城邑王都去此非遠作是念已身意泰
然不畏惡獸惡賊饑渴(波羅蜜多經卷三)
昔與我等遊行讌樂於天池中猶如鴛鴦於善法堂猶
如鵝王歡喜園中如迦蘭鳥遊漫陀河同於香象在波
耶園及拘羅園猶如蜂王(大寶積經卷一百二十)
譬如有人欲觀大海漸次往趣經於多時不見山林便
作是念今覩此相大海非遠所以者何夫近海岸地必
漸下定無山林彼人爾時雖未見海而見近相歡喜踴
躍(波羅蜜多經卷三)
如夜遠涉迷失正路若見火光生大歡喜知有聚落疾
往趣之至便安隠永無怖畏(波羅蜜多經卷五百六十七)
如人患渴得水乃止求出世法得深般若波羅蜜多思
願便止(波羅蜜多經卷五百六十七)
譬如極炎熱時於日後分有一丈夫熱所逼故奔趣殑
河投於水中沐浴身體熱乏既息清涼悦性往返遊戲
度至餘岸經行往來遙見不遠有大樹林枝葉翠盛隂
影厚密便往林中復見施妙牀座敷勝氍毹上加綿褥
覆以迦遮隣地之帔輕妙鮮支重覆其上細耎倚枕置
牀兩頭彼大丈夫昇於此牀若坐若卧於牀四面清風
微動輕扇相續(大寶積經三十七)
如無足者得如意乘如亂心者得甘露味如羸老者遇
其機杖是大福田之根本也(大方廣十輪經卷一)
譬如有人身被五縛若得解脱如鳥出網至無礙處(大乘)
(造像功德經卷下)
亦如曠野清泠之水渴人過遇自恣飲之(本緣經毗羅摩品)
譬如賈客遠行治生得度厄路多獲財利還歸到家心
悦無量又如田家耕不失時風雨復節多收五穀蔵著
篅中意甚歡喜如病困得愈得畢償債(修行道地經五隂成敗品)
譬如有人乘調象如意至湊無躓礙(三昧法門經卷下)
譬如熱得凉池寒得温室世間之樂無以為喻也(思惟要之)
(法)
譬如金成器譬如華正敷譬如食美膳譬如解文字譬
如開寶篋是各得歡喜(大乘莊嚴經論卷一)
如象絶䩭靽自恣隨意去(大莊嚴經論卷六偈)
所謂若披重霧以攀合璧出幽夜而眄燭龍短綆爰汲
望瀾覘海(弘明集十)
所以寒冰之内儻遇温風炭火之中若蒙凉氣便為歡
樂即復欣然(法苑珠林卷七)
喻林卷四十一
