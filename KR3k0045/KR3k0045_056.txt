喻林卷五十六明徐元太撰
人事門(五十四)
必敗
不利涉大川入于淵也(易訟)
上六濡其首厲象曰濡其首厲何可久也(易既濟)
以小人之身過而弗遇必遭羅網其猶飛鳥飛而无託
必離矰繳(周易正義小過)
王行既可哀傷又將至於傾危猶商人涉路既有疲勞
又將困於隂雨商人之遇隂雨則有泥陷之難王行之
至傾危必有滅亡之憂(毛詩正義正月)
周將亡如心星之光耀見於魚笱之中其去湏臾也(鄭氏)
(箋詩苕之華)
王自絶於天如泉水之流稍就虚竭(鄭氏箋詩抑)
厚而無基必自崩喻衆所不附將自敗也(春秋正義隐公元年)
幽王敗亂周之法度猶毁壊高山以為魁陵糞土殘絶
川藪以為溝瀆無有悛止之時(國語解周下單穆公)
夫以一縷之任係千鈞之重上縣無極之高下垂不測
之淵雖甚愚之人猶知哀其將絶也馬方駭鼓而驚之
係方絶又重鎮之係絶於天不可復結隊入深淵難以
復出(前漢書枚乘傳)
雖有孫吳將賁育士若入水火往必焦沒知勇亡所施
(前漢書西南夷傳)
炎炎燎火亦允不陽(前漢書敘傳述成紀)
牆隙而高其崩必疾也(後漢書折像傳)
袁紹孤客窮軍仰我鼻息譬如嬰兒在股掌之上絶其
哺乳立可餓殺(後漢書袁紹列傳)
若魚遊釡中喘息湏臾間耳(後漢書張皓列傳)
猶冰霜見日必至消滅(後漢書劉陶謝傳)
猶舉函牛之鼎絓纖枯之末詩人所以眷然顧之澘焉
出涕者也(後漢書劉陶謝傳)
以張將軍之衆當百萬之師猶以小雪投沸湯雖欲戮
力其勢不全也(後漢書張宗列傳)
鑊中之魚火熾湯盡當悉燋爛(後漢書應奉傳註)
則羣逆冰摧不俟朱陽之耀若秋霜隕蘀豈待勁風之
威(晉書姚興上傳)
想來逆者當前行一尺却行一丈(晉書長沙王文傳)
螳黽微命擬雷霆之衝已枯之葉當霜飆之隊(宋書孔凱傳)
猶勁飆之拂細草烈火之掃寒原燋卷之形昭然已著
(宋書鄧琬傳)
雖窮鳥必啄固等命於梁鶉困獸斯驚終竝懸於廚鹿
(南齊書王融傳)
此其必亡也猶自萬仞之山播而入深淵其死而不振
也必矣(管子宙合)
譬之猶廓革者也廓之大則大矣裂之道也(淮南子道應訓)
譬若載無轄之車以臨千仞之谷其不顛覆亦難冀也
(孔叢子嘉言)
高牆豐上激下未必崩也降雨興流潦至則崩必先矣
草木根荄淺未必撅也飄風興暴雨墜則撅必先矣君
子居是邦也不崇仁義尊賢臣以理萬物未必亡也一
旦有非常之變諸矦交争人趨車馳廹然禍至乃始憂
愁乾㗋焦唇仰天而嘆庶幾乎望其安也不亦晚乎(韓詩)
(外傳)
搆兵争強而卒俱亡雖以進壤廣地如食萴之充賜也
欲其安存何可得也(鹽鐵論誅秦)
是猶措重寳於道路而莫之守也求其不亡何可得乎
(鹽鐵論世務)
包丘子不免於甕牖蒿廬如潦歲之鼃口非不衆也然
卒死於溝壑而已(鹽鐵論毁學)
眄雞無距與鵲交鬭翅折目盲為鳩所傷(焦氏易林乾之遯)
弓矢俱張把彈折絃丸發不至道遇害患(焦氏易林乾之明夷)
小狐渡水汗濡其尾(焦氏易林蒙之師)
樹植藿豆不得芸鋤(焦氏易林訟之履)
鰌蝦去海藏於枯里(焦氏易林謙之明夷)
精華墜落形體醜惡齟齬挫頓枯槁腐蠧(焦氏易林豫之履)
冰入炭室消亡不息(焦氏易林随之困)
病篤難醫和不能治(焦氏易林臨之益)
病疾不醫下即蒿廬(焦氏易林觀之坤)
斧斤所砟瘡痏不息鍼口不施下即空室(焦氏易林噬嗑之益)
昧暮乘車履危蹈溝亡失羣物摧折兩軸(焦氏易林暌之履)
執熱爛手大為災咎(焦氏易林姤之中孚)
坎中蝦蟆乍盈乍虚三夕二朝形消无餘(焦氏易林困之暌)
兔跛鹿踦緣山墜墮(焦氏易林歸妹之暌)
言太山將頽為池以喻君且失其位用心迷惑過惡已
成若江河之決不可涸塞也(王逸註楚辭七諫)
言使蒯聵無義之人登於清廟而執綱紀放棄聖人咎
繇於外野政必亂身危殆也(王逸註楚辭九歎)
言駟馬驚犇雖有執轡之御猶不能制必摧車軛而折
其轅以言賢臣奔亡使國荒亂而傾危也(王逸註楚辭九歎)
無異策穿蹄之乘而登太行之險亦必顛躓矣(徐幹中論審大)
(臣)
不得其術者古人方之於冰杯之盛湯羽苞之蓄火也
(抱朴子内篇極言)
然身中之所以為氣為血者株源已喪但餘其枝流也
(抱朴子内篇極言)
夫災蟲害榖至降霜則殄矣佞雄亂羣值嚴時則敗矣
(抱朴子外篇疾謬)
重載不止所以沈我舟也昧進忘退所以危我身也聚
蝎攻本雖權安然必傾之徵也(抱朴子外篇廣譬)
鄉黨之友不洽而勤遠方之求涖官之稱不著而索不
次之顯是以雖佻虚譽猶狂華干霜以寒曜不崇朝而
零碎矣雖竊大寳於不料冒惟塵以負乘猶鮮介附騰
波以高凌顧眄已枯株於危陸矣(抱朴子外篇循本)
披褐而喪珠失皮而露質兀若枯木泊若窮流(顔氏家訓勉學)
潛朽之木不能當傾山之風含隟之崖難以值滔天之
濤(抱朴子外篇廣譬)
魏明帝善哉行曰權實豎子備則亡虜假氣遊魂鳥魚
為伍(李善註文選孫子荆為石仲容書)
薄戍綿羃無異蛛蝥之網弱卒瑣甲無異螳蜋之衛(文選)
(魏都賦)
故函谷擊柝於東西朝顛覆而莫持(文選東京賦)
不知天網設張以在綱目㸑鑊之魚期於消爛也(文選陳琳)
(檄吳將校文)
外失輔車唇齒之援内有毛羽零落之漸(文選孫楚為石仲容作書)
嗟弊廬之難保若霣蘀之從風(廣文選沈休文郊居賦)
薄冰當白日聚毛遇猛火雖欲遠害其勢不可(意林魏子)
舟從流於河而無維檝求安不可得也(意林公孫文子)
桀紂雖有天子之位而無一人之譽猶朽株枯樹逢風
則仆(意林正部)
猶搦轡而繁策馳覆車之危路羣乘舟而無楫將何川
而能渡(藝文類聚雜文部賦賦)
危殆之國治不益之民是猶薄冰當白日聚毛過猛火
也(藝文類聚水部冰)
此禍水也滅火必矣(事文類聚宫嬪)
漂櫓溺驂孱然已至亂麻積莽可為寒心(文苑英華盧思道檄一)
食鉤吻以療饑飲鴆毒以救渴(文苑英華杜弼檄一)
夫齎不訾之寳獨宿曠野其危甚於累卵比之秦猶有
泰山之安也(太平御覽珍寳部寳)
奔車失轄泛舟無檝欲以不覆未之有也(太平御覽舟部敘舟中)
岐伯曰五官不辨闕庭不張小其明堂蕃蔽不見又埤
其牆牆下無基垂角去外如是者雖平常殆况加疾哉
(黃帝素問靈樞經五閱五使)
居君者為虜居虎者為鼠名在青雲之上身處黃泉之
下(道德經指歸卷八)
如其不爾無為抱石而濟長津矣(漢武帝内傳)
若以野葛一寸巴豆一兩入㗋輒殭不得俛仰當此之
時周文揲蓍孔父占象扁鵲操鍼巫咸叩鼔安能令蘇
復起馳走(參同契)
譬如稻莠節蟲即死(海空智藏經持誡品)
猶如河岸臨險之樹若遇驚飆必當顛墮(元陽妙經卷一)
違道失德如兒生無母如魚脱淵(靈寳自然妙經)
譬如枯朽之木遇風即折將崩之岸值水先頹(養性延命錄教)
(誡篇)
不異舉滄波以注爝火頽華嶺而斷涓流語其易也甚
於茲矣(養性延命錄教誡篇)
如仰唾天不離其身如仰射天箭還自中(玉清經道化四夷品)
如履湯炭稀不燒灼(玉清經通濟幽冥品)
如有商人無巧便智船在海岸未具裝治即持財物安
置其上推著水中速便進發是船中道壊沒人船財物
各散異處(波羅蜜多經卷三百一十二)
譬如泛海所乘船破其中諸人若不取木器物浮囊板
片為依附者定知溺死不至彼岸(波羅蜜多經四百四十四)
譬如斷華著日中即為萎枯(道行波羅蜜經卷三)
譬如以鹽投水消滅無餘(大寳積經七十三)
如以蘇滴置炎鐵上欻自消滅(大寳積經卷一百二十)
如取水魚置夏日中熱惱所逼宛轉于地(大寳積經卷一百二十)
猶如度海乘朽爛船於大海中或沉或浮(大寳積經卷一百二十)
譬如有人吞金剛丸當知是人不久必死何以故彼金
剛丸不可消故(大集菩薩三昧經卷十)
猶衆盲兒各相扶持彼在前者不見於後亦不見中彼
在中者不見於前亦不見後彼在後者不見於中亦不
見前(中阿含經卷三十八)
如人執小木而入於巨海人木則俱沒(雜阿含經卷十六)
若樓若堂屋不覆若使雨來笮亦漬椽亦漬壁亦漬已
漬壁亦腐椽亦腐笮亦腐(三觀經緣十)
如海無主船隨風而東西(本緣經毗羅摩品)
譬如坏器值天降雨悉皆爛壊無有遺餘三界衆生亦
復如是遇無常雨無得免者(本緣經持王子品)
譬如兩人俱不曉泅墮於深水欲相勉濟反更溺死譬
如盲牽盲欲有所至中道迷惑竟不能達(脩行道地經慈品)
譬如山水流行暴疾起曲横波有人欲渡入水而泅欲
至彼岸廻波制還令在中流既疲且極遂沉波水沒在
其底(脩行道地經數息品)
佛言愛欲之於人猶執炬火逆風而行愚者不釋炬必
有燒手之患(佛說四十四章經尺一)
佛言人繫於妻子寳宅之患甚於牢獄桎梏榔檔牢獄
有原赦妻子情欲雖有虎口之禍已猶甘心投焉其罪
無赦(佛說四十二章經尺一)
如囚在獄四顧牢密唯有厠孔更無異路如人中毒唯
糞能治更無餘藥(禪要呵欲經)
如毒摩瘡船入洄澓惡行流愆靡不傷剋(法句經惡行品)
如江河無水游魚無所依樹木皆摧折飛禽無所止(正法)
(經卷一)
法船欲破法城欲頹法海欲竭法幢欲倒法燈欲滅說
法人欲去(大智度論卷二)
譬如老病失力死事易得(大智度論卷十四)
如吞鉤之魚雖復遊戲池中當知出在外不久(大智度論卷六十六)
譬如風雨在牛皮中則爛壊(大智度論卷七十)
是以投火有必麋之軀漂海無或生之命(法苑珠林卷六十五)
徇外
咸道轉進離栂升腓腓體動躁者也感物以躁凶之道
也(王弼註易咸)
今不知道者見柔懦者侵則矜為剛毅見剛毅者亡則
矜為柔懦此本無主於中而見聞舛馳於外者也故終
身而無所定趨譬猶不知音者之歌也濁之則鬱而無
轉清之則燋而不謳及至韓娥秦青薛談之謳侯同曼
聲之歌憤於志積於内盈而發音則莫不比於律而和
於人心何則中有本主以定清濁不受於外而自為儀
表也今夫盲者行於道人謂之左則左謂之右則右遇
君子則易道遇小人則陷溝壑何則目無以接物也(淮南)
(子汜論訓)
以瓦鉒者全以金鉒者跋以玉鉒者發是故所重者在
外則内為之掘(淮南子說林訓)
觀射者遺其藝觀書者忘其愛意有所在則忘其所守
(淮南子說林訓)
次六從其目失其腹測曰從目失腹欲丕從也(太玄經第二從)
汝不聞莒人有徇人而忘身者乎以千金遊於天下必
求其悦己者有不悦者則分金而惠之悦己者不盈千
人而金竭遂憾而死今吾潔其躬而失蜀人之望非固
也竊慮莒人之金不足以勝悦己之衆耳(天禄閣外史辭爵)
夫勞形役智以應世務失其自然者也故堯有亢龍之
喻舜有卷僂之談周公類之走狼仲尼比之逸狗豈不
或信哉(莊子音義外物)
夫人在陽時則舒在隂時則慘此牽乎天者也處沃土
則逸處瘠土則勞此繫乎地者也慘則尠於歡勞則褊
於惠能違之者寡矣(文選西京賦)
譬如愁人心意昏亂煩毒熱悶於此人前設諸幻術木
男木女木牛木馬羅列施張作諸戲術愁者見之生牛
馬想息諸煩惱心意泰然(大乘妙林經)
譬如青蓮鬘漂鼔隨波動(大莊嚴經論卷四偈)
飾貌
輔頰舌者言語之具咸道轉末在於口舌言語而已故
云咸其輔頰舌也(周易正義咸)
靜言庸違象恭淊天(書堯典)
貌象恭敬而心傲狠其侮上陵下若水漫天(尚書正義堯典)
蠶則湏匡以貯繭而今無匡蟹背有匡匡自著蟹則非
為蠶設蜂冠無緌而蟬口有緌緌自著蟬非為蜂設亦
如成人兄死初不作衰後畏於子臯方為制服服是子
臯為之非為兄施亦如蟹匡蟬緌各不關於蠶蜂也(禮記)
(正義檀弓下)
色厲而内荏譬諸小人其猶穿窬之盜也與(論語陽貨)
男子樹蘭美而不芳繼子得食肥而不澤情不相與往
來也(淮南子繆稱訓)
不得已而歌者不事為悲不得已而舞者不矜為麗歌
舞而不事為悲麗者皆無有根心者(淮南子詮言訓)
畫西施之面美而不可說規孟賁之目大而不可畏君
形者亡焉(淮南子說山訓)
情貌不相副若穿踰之盜自古而患之(鹽鐵論國病)
次五鼎大可觴不齊不莊測曰鼎大可觴饗無意也(太玄)
(經第四竈)
口稱静退心希榮利未得玄圃之棲禽九淵之潛鱗也
(抱朴子外篇正郭)
飾冠以玉光好外見中非所有也(前漢書註陳平傳)
予非荆山璞謬登和氏場羊質服虎文燕翼假鳳翔(文選)
(棗據詩)
以犬羊之質服虎豹之文無衆星之明假日月之光(文選)
(魏文帝與吳質書)
隼翼鷃披虎威狐假(廣文選庾子山哀江南賦)
程曉女典曰麗色妖容高才美辭此乃蘭形棘心玉曜
瓦質(困學紀聞卷十七評文)
譬若錦韜矛羅縠裹鋒鋩愚者覩其表翫之以自殃(優填)
(王經衣六)
如生盲人著金華鬘是不自知(三戒經卷中)
結跏趺端坐不動如大山其心内迷𣪚情猶象墮澗(脩行)
(道地經慈品)
如是脩行者身定而心亂譬若樹狂華不成果而落(脩行)
(道地經慈品)
口言柔軟而心懷毒如種苦樹其華色鮮成果甚苦(脩行)
(道地經慈品)
譬如畫缾視表甚好裏空且冥(脩行道地經慈品)
如人得畫缾發之知不淨(脩行道地經數息品)
汝是不淨聚集諸穢惡物雖服珍妙衣如莊嚴厠舍(禪要)
(阿欲經)
亂真
孔子曰惡似而非者惡莠恐其亂苖也惡佞恐其亂義
也惡利口恐其亂信也惡鄭聲恐其亂樂也惡紫恐其
亂朱也惡鄉原恐其亂德也(孟子盡心下)
西門豹為鄴令而辭乎魏文矦魏文侯曰子往矣必就
子之功而成子之名西門豹曰敢問就功成名亦有術
乎文矦曰有之矣鄉邑老者而先受坐之士子入而問
其賢良之士而師事之求其好掩人之美而揚人之醜
者而參驗之夫物多相類而非也幽莠之幼也似禾黧
牛之黃也似虎白骨疑象武夫疑玉此皆似之而非者
也(戰國策魏文侯)
犂牛之駮似虎莠之幼似禾事有似是而非者(魏志文帝紀註)
舍實逐聲之行是猶美西施而學其顰眉慕有道而折
其巾角所以為慕者非其所以為美徒貴貌似而已矣
夫紫之亂朱以其似朱也故鄉原似中和所以亂德放
達似達所以亂道然竹林之為放有疾而為顰者也元
康之為放無德而折巾者也可無察乎(晉書戴逵傳)
使人大迷惑者必物之相似也玉人之所患患石之似
玉者相劒者之所患患劒之似吳干者賢主之所患患
人之博聞辯言而似通者亡國之主似智亡國之臣似
忠相似之物此愚者之所大惑而聖人之所加慮也故
墨子見岐道而哭之(吕氏春秋疑似)
梁北有黎丘部有竒鬼焉喜效人之子姪昆弟之狀邑
丈人有之市而醉歸者黎丘之鬼效其子之狀扶而道
苦之丈人歸酒醒而誚其子曰吾為汝父也豈謂不慈
哉我醉汝道苦我何故其子泣而觸地曰孽矣無此事
也昔也往責於東邑人可問也其父信之曰譆是必夫
竒鬼也我固嘗聞之矣明日端復飲於市欲遇而刺殺
之明旦之市而醉其真子恐其父之不能反也遂逝迎
之丈人望其真子拔劒而刺之丈人智惑於似其子者
而殺其真子夫惑於似士者而失於真士此黎丘丈人
之智也(吕氏春秋疑似)
芻狗能立而不能行蛇牀似麋蕪而不能芳(淮南子說林訓)
譬若土龍文章首目具而非龍也葶歴似菜而殊味玉
石相似而異類(鹽鐵論刺議)
次五&KR0008;(徒冬切)黃疑金中測曰&KR0008;黃疑中邪奪正也(太玄經第)
(五疑)
魚目豈為珠蓬蒿不成檟(參同契箋註下篇)
夫治世不得真賢譬猶治疾不得良醫也治疾當真人
參反得支羅服當得麥門冬反烝横麥已而不識真合
而服之病以侵劇不自知為人所欺也乃反謂方不誠
而藥皆無益於病因棄後藥而弗敢飲而便求巫覡者
雖死可也(潛夫論思賢)
所患於其如碔砆之亂瑾瑜鷦螟之似鳳凰凝冰之類
水精煙熏之疑雲氣故令不謬者尟也(抱朴子外篇行品)
佞與賢相類詐與信相似辯與智相亂愚直相像若薺
苨之亂人參蛇牀之似䕷蕪也(劉子心隐)
蒼蠅間乎白黑紅紫似朱而非(揚子法言註吾子篇)
黃精葉乃與鈎吻相似惟莖不紫花不黃為異而人多
惑之其類乃殊遂致死生之反(本草黃精)
珉似玉而非玉雞類鳳而非鳳物誠有之人故宜爾(廣文)
(選范子真神滅論)
君子不以昏行易操不以夜昧易容夫自有高世之名
必有負俗之累有絶羣之節必嬰謗嗤之患白骨擬象
魚目似珠遙聽遠望無不亂也(意林唐子)
如似被金塗磨時色不顯金若不真者以石磨則知(大莊)
(嚴經論卷七偈)
忌蕕紫之妨薰朱器雉珉之亂鳳玉(弘明集十)
嗟夫北里之亂雅惡綠之奪黃也(弘明集正誣論)
失真
蚩兄死者言其衰之不為兄死如蟹有匡蟬有緌不為
蠶之績范之冠也(鄭氏註禮檀弓下)
燕人生於燕長於楚及老而還本國過晉國同行者誑
之指城曰此燕國之城其人愀然變容指社曰此若里
之社乃喟然而嘆指舍曰此若先人之廬乃涓然而泣
指壠曰此若先人之冢其人哭不自禁同行者啞然大
笑曰予昔紿若此晉國耳其人大慚及至燕真見燕國
之城社真見先人之廬冢悲心更微(列子周穆王)
郢人有遺燕相國書者夜書火不明因謂持燭者曰舉
燭云而過書舉燭舉燭非書意也燕相受書而說之曰
舉燭者尚明也尚明也者舉賢而任之燕相白王大說
國以治治則治矣非書意也今世舉學者多似此類(諱非)
(子外儲說左上)
亡國戮民非無樂也不樂其樂溺者非不笑也罪人非
不歌也狂者非不武也亂世之樂有似於此君臣失位
父子失處夫婦失宜民人呻吟其以為樂也若之何哉
(吕氏春秋大樂)
次三畫象成形孚無成測曰畫象成形非其真也(太玄經第)
(四禮)
風之與虎亦同氣類設為土虎置之谷中風能至乎夫
土虎不能而致風土龍安能而致雨(王充論衡亂龍篇)
情苟類焉則雖形不與同而物無害心情類苟亡則雖
形同母子而不足以固其志矣(郭子註莊德充符)
慕賞而孝去真遠矣斯尚賢之過也其波蕩傷性遂至
於踣河(郭子註莊外物)
不雜為淳以水澆之則味漓薄樸大質也割之則散也
(前漢書註黃霸傳)
魏略云大秦國出赤白黑黃青綠縹紺紅紫十種流離
此蓋自然之物采澤光潤喻於衆玉其色不恒今俗所
用皆銷治石汁加以衆藥灌而為之尤虚脆不真實非
真物(前漢書註西域傳)
圖形於影未盡纖麗之容察火於灰不覩洪赫之烈是
以問道存乎其人觀物必造其質(文選陸機演連珠)
一犬吠形百犬吠聲(意林潜夫論)
譬如畫師畫形而非真形(无上内秘藏經顯功德品)
譬若木人機關作之既畢觧剝其體節節相離手足狼
藉(優填王經衣六)
如有男子欲見大海遊到陂沱及泉江河於彼求寳而
獲水精小明月珠自以還得金剛尊光(脩行道地經緣覺品)
譬如有人欲見天帝而覩邊王則謂是帝欲學正覺意
有齊限不解深慧還墮緣覺亦如是也(脩行道地經緣覺品)
如機關木人動雖能動作内無有主(大智度論卷三十)
如油中見像黑則非本色如五尺刀中横觀則面像廣
縱觀則面像長則非本面(大智度論卷三十六)
有一山羌偷王庫物而遠逃走爾時國王遣人四出推尋
捕得山羌答言我衣乃是祖父之物王遣著衣實非山羌本
所有故不知著之應在手者著於脚上應在腰者反著頭上
借以為譬王者如佛寳藏如法愚癡羌者猶如外道竊聽佛
法著己法中以為自有然不解故布置佛法迷亂上下不知法
相如彼山羌得王寳衣不識次第顛倒而著(百喻經卷上)
昔有一人入山學道得五通仙天眼徹視能見地中一
切伏藏種種珍寳國王聞之心大歡喜便語臣言云何
得使此人常在我國不餘處去使我藏中得多珍寳有
一愚臣輒便往至挑仙人雙眼持來白王臣以挑眼更
不得去常住是國王語臣言所以貪得仙人住者能見
地中一切伏藏汝今毁眼何所復住(百喻經卷上)
忽已
人病舍其田而芸人之田所求於人者重而所以自任
者輕(孟子盡心下)
吾不貴其用智之如目見毫毛而不見其睫也今王知
晉之失計而不自知越之過是目論也(史記越世家)
以兩手而揜人之聰明自以為得也而不知其聾瞽之
疾已移於己也(子華子晏子)
楊朱見梁王言治天下如運諸掌梁王曰先生有一妻
一妾而不能治三畝之園而不能耘而言治天下如運
諸掌何也(列子揚朱)
政亂而惡人之非已也致不肖而欲人之賢已也心如
虎狼行如禽獸而又怨人之賊已也(荀子脩身篇)
縷因鍼而入不因鍼而急嫁女因媒而成不因媒而親
夫子之材必薄矣尚何怨乎寡人哉(說苑善說)
夫薑桂因地而生不因地而辛婦人因媒而嫁不因媒
而親子之事王末耳何怨於我(新序雜事)
蔡生欲安項咸陽不能移又亨之或者术辯歟曰生捨
其木㺅而謂人木㺅亨不亦宜乎(揚子重黎篇)
己身變異則外物所不達故有是非之議不内求諸已
而厚責於人亦猶楊布服異而怪狗之吠也(張湛註列傳符)
譬如藥師持藥囊行而自身病不能療治(大寳積經卷一百一十二)
譬如醫滿一具器藥不能自愈其病(佛遺日摩尼寳經推六)
譬如有人渴欲飲水若至泉池若陂若井未飲其水先
擲糞穢寘中擲糞寘已還欲飲水聞水臭穢憎惡不飲
不說自汙因緣反說彼過竒哉此水甚大臭穢自過不
曉而與彼水作其過咎(發覺淨心經卷上衣四)
猶如癩病人而為諸世間廣說治癩方自病不能救安
能療他疾(鴦崛摩羅經卷二)
猶如有人捨已禾稼鋤他田苖(長阿含經卷十七)
是如盲執燭照彼不自明(法句經多聞品)
猶如盲人不自見過(本緣經毗羅摩品)
昔有一人共他相瞋愁憂不樂有人問言汝今何故愁
悴如是即答之言有人毁我力不能報不知何方可得
報之是以愁耳有人語言唯有毗陀羅咒可以害彼但
有一患未及害彼反自害己其人聞已便大歡喜願但
教我雖當自害要望傷彼(百喻經卷下)
喻林卷五十六
