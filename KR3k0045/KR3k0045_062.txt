喻林卷六十二明徐元太撰
君道門(二)
仁厚
麟之趾振振(音真)公子于(音吁)嗟麟兮麟之定(音訂)振振公
姓于嗟麟兮麟之角(叶虛谷反)振振公族于嗟麟兮(麟之趾)
樛木后妃逮下也言能逮下而無嫉妬之心焉(毛詩樛木)
行葦忠厚也周家忠厚仁及草木(毛詩行葦)
古者不風不㬥不行火草木不折不操斧斤不入山林
豺祭獸然後殺獺祭魚然後漁鷹隼擊然後罻羅設是
以天子不合圍諸侯不掩羣大夫不麛不卵士不隱塞
庶人不數罟罟必四寸然後入澤梁故山不童澤不竭
鳥獸魚鼈皆得其所(毛詩魚麗註)
麟角之末有肉示有武而不用(鄭氏箋詩麟之趾)
木枝以下垂之故故葛藟也得纍而蔓之而上下俱盛
喻后妃能以意下逮衆妾使得其次序則衆妾上附事
之而禮義亦俱盛(鄭氏箋詩樛木)
敦敦然道傍之葦牧牛羊者毋使踐履折傷之草物方
茂盛以其終將為人用故周之先王為此愛之况於人
乎(鄭氏箋詩行葦)
我視彼宗周之洛水矣維此洛水則泱泱然深而廣大
能灌溉以時浸潤以成嘉榖以喻我視彼古昔之明王
矣維此明王則仁而寬愛能爵賞以理賜命以成賢者
是王恩之深厚也(毛詩正義瞻彼)
古太平之時交於萬物有道欲取鴛鴦之鳥必待其長
大於其能飛乃罼掩之而羅取之不於幼小而㬥夭也
非但於鳥獨然以興於萬物皆爾至獺祭魚然後取魚
豺祭獸然後捕獸皆待其成而取之也(毛詩正義鴛鴦)
服虔云奥休痛其痛而念之若今時小兒痛父母以口
就之曰奥休代其痛也(春秋正義昭公三年)
天不崇大則覆幬不廣地不深厚則載物不博人不敦
龐則道數不遠(後漢書朱暉列傳)
天地之於萬物也好生帝王之於萬人也慈愛(後漢書寇恂傳)
流大漢之愷悌蕩亡秦之毒螫(後漢書班彪傳)
前王作典明慎議獄而僣濫易意朱公論璧光澤相如
而倍薄異價(宋書顔延之傳)
孱焉則差的焉則闇是以禮道尚優法意從刻優則人
自為厚刻則物相為薄(宋書顔延之傳)
然楚履既墜江君徘徊鍾牛一聲東向改釁(魏書趙脩恩倖傳)
乳獸含牙蒼鷹垂翅(北齊書文苑樊遜傳)
淵者衆物之所生也能深而不涸則沈玉至主者人之
所仰而生也能寬裕純厚而不苛忮則民人附(管子形勢解)
臣聞君子如美淵澤容之衆人歸之如魚有依極其游
泳之樂若淵澤決竭其魚動流夫往者維雨乎不可復
已(晏子春秋問下)
譖慝之言無入之耳批扞之聲無出之口殺傷人之孩
無存之心雖有詆訐之民無所依矣(墨子脩身)
衣人以其寒也食人以其饑也饑寒人之大害也救之
義也人之困窮甚如饑寒故賢主必憐人之困也必哀
人之窮也如此則名號顯矣國士得矣(吕氏春秋愛士)
聖人愛念百姓如孩孾赤子長養之而不責望其報(河上)
(公註老子任德)
墻薄則亟壞繒薄則亟裂器薄則亟毀酒薄則亟酸夫
薄可以曠日持久者殆未有也故有國畜民施政教者
臣竊以為厚之而可耳(賈子新書連語)
先王之法畋不掩羣不取麛夭不涸澤而漁不焚林而
獵豺未祭獸罝罦不得布於野獺未祭魚網罟不得入
於水鷹隼未摰羅網不得張於谿谷草木未落斤斧不
得入山林昆蟲未蟄不得以火燒田孕育不得殺&KR1145;卵
不得探魚不長尺不得取彘不期年不得食是故草木
之發若蒸氣禽獸歸之若流原飛鳥歸之若煙雲有所
以致之也(淮南子主術訓)
善御者不忘其馬善射者不忘其弩善為人上者不忘
其下(淮南子繆稱訓)
慈父之愛子非為報也不可内解於心聖王之養民非
求用也性不能已若火之自熱水之自寒夫有何脩焉
及待其力頼其功者若失火舟中故君子見始斯知終
矣媒妁譽人而莫之德也取庸而強飯之莫之愛也雖
親父慈母不加於此有以為則恩不接矣(淮南子繆稱訓)
古者杆木穿皮不蠧不出於四方以是君子之重禮而
賤財也(韓詩外傳)
故為民父母以養疾子長恩厚而已(鹽鐵論周秦)
聖人之於天下百姓也其猶赤子乎饑者則食之寒者
則衣之將之養之育之長之唯恐其不至於大也(說苑貴德)
聖人之於天下也譬猶一堂之上也今有滿堂飲酒者
有一人獨索然向隅而泣則一堂之人皆不樂矣聖人
之於天下也譬猶一堂之上也有一人不得其所者則
孝子不敢以其物薦進(說苑貴德)
河以委蛇故能遠山以陵遲故能高道以優游故能化
德以純厚故能豪(說苑談叢)
明君之制賞從重罰從輕食人以壯為量事人以老為
程(說苑談叢)
臣之家有二白璧其色相如也其徑相如也其澤相如
也然其價一者千金一者五百金王曰徑與色澤相如
也一者千金一者五百金何也朱公曰側而視之一者
厚倍是以千金梁王曰善故獄疑則從去賞疑則從與
(新序雜事四)
覩觳觫而改牲避行葦而不蹈者仁之事也(抱朴子外篇仁明)
人置四面未必得鳥湯去三面置其一面以網四十國
非徒網鳥也(新序雜事五)
君聞昔者公劉之行乎羊牛踐葭葦惻然為民痛之恩
及草木豈欲殺不辜者乎(列女傳周列國晉弓士妻)
澤枯無魚山童難株(焦氏易林觀之㢲)
次六厚厚君子秉斗測曰厚厚君子得人無疆也(太玄經第)
(三親)
傳曰慈母之怒子也雖折葼笞之其惠存焉(方言第二)
獺未祭魚不施網罟豺未祭獸不脩田獵鷹隼未擊不
張罻羅霜露未霑不伐草木草木有生而無識鳥獸有
識而無知猶施仁愛以及之奚况在人而不愛之乎(劉子)
(愛民)
君者其仁如春其澤如雨德潤萬物則人為之死矣(劉子)
(愛民)
明明后辟仁以為政魚遊清沼鳥萃平林(文選補亡詩)
若墜之惻每勤如傷之念恒軫(文選王融策秀才文)
三方落網一面駈禽德以行政仁乎用心(藝文類聚帝王部殷成湯)
(贊)
幸聖王留善貸之德紆好生之施解網祝禽下車泣罪
(藝文類聚人部言志書)
今主君以寬宏為宇仁惠為廬若地之載如天之燾(藝文)
(類聚人部嘲戲)
若能服温厚而知穿弊之苦周明之德也厭滋旨而識
空嗛之急仁恕之功也(藝文類聚人部鑒誡詰)
恩加禽獸胎卵於是獲全仁霑草木牛羊所以勿踐(文苑)
(英華薛道衡帝德上頌)
景公探爵鷇弱故反之晏子逡廵再拜賀曰君有聖人
之道矣君探爵鷇鷇弱故反之此聖人之道也(太平御覽禮義)
(部賀)
童牛不服童馬不馳是謂大仁(太平御覽人事部仁惻)
邯鄲之民以正月之旦獻鳩於簡子簡子大悦厚賞之
客問其故簡子曰正旦放生示有恩也客曰民知君欲
放之故競而捕之死者衆矣君而欲生之不若禁民弗
捕捕而放之恩不遍不相補矣(太平御覽時序部元日)
麟肉角鳳肉咮皆示有武而不用也(埤雅品物門麐)
被銘曰被雖温無忘人之寒無厚於己無薄於人(困學紀聞)
(卷二十雜識)
騶虞雖饑非自死之草不食(何氏語林文學南史)
君子殺民如殺身活人如活己(道德經指歸卷十二)
精誠
觀盥而不薦有孚顒若(易觀)
王道之可觀者莫盛乎宗廟宗廟之可觀者莫盛於盥
也至薦簡略不足復觀故觀盥而不觀薦也(王弼註易觀)
明信顯著不存外飾處坎以斯雖復一樽之酒二簋之
食瓦缶之器納此至約自進於牖乃可羞之於王公薦
之於宗廟(王弼註易坎)
天地感而萬物化生聖人感人心而天下和平(易咸)
孚乃利用禴(易萃)
今予其敷心腹腎腸(書盤庚下)
匠人有以感斤欘故繩可得料也羿有以感弓矢故彀
可得中也造父有以感轡筴故遫獸可及遠道可致(管子)
(小稱)
含德之厚比於赤子毒蟲不螫猛獸不據玃鳥不摶骨
弱筋柔而握固未知牝牡之合而䘒作精之至也終日
號而不啞和之至也(老子玄符)
精之所動若春氣之生秋氣之殺故君子者其猶射者
也於此毫末於彼尋丈矣(文子精誠)
譬猶兆龜數蓍至誠自契五行應之誠苟不至兆之數
之無一應者(關尹子四符篇)
真者精誠之至也不精不誠不能動人故強哭者雖悲
不哀強怒者雖嚴不威強親者雖笑不和真悲無聲而
哀真怒未發而威真親未笑而和真在内者神動於外
是所以貴真也(莊子漁父)
乳彘觸虎乳狗不遠遊不忘其親也(荀子榮辱)
天地為大矣不誠則不能化萬物聖人為知矣不誠則
不能化萬民父子為親矣不誠則疏君上為尊矣不誠
則卑(荀子不苟篇)
人或謂兔絲無根非無根也其根不屬也伏苓是慈石
召鐵或引之也樹相近而靡或軵之也聖人南面而立
以愛利民為心號令未出而天下皆延頸舉踵矣則精
通乎民也(吕氏春秋精通)
今夫攻者砥厲五兵侈衣美食發且有日矣所被攻者
不樂非或聞之也神者先告也身在乎秦所親愛在於
齊死而志氣不安精或往來也(吕氏春秋精通)
養由基射虎中石矢乃飲羽誠乎虎也伯樂學相馬所
見無非馬者誠乎馬也宋之庖丁好解牛所見無非死
牛者三年而不見生牛用刀十九年刃若新&KR0008;研順其
理誠乎牛也(吕氏春秋精通)
子之於父母也一體而兩分同氣而異息若草莽之有
華實也若樹木之有根心也雖異處而相通隱志相及
痛疾相救憂思相感生則相歡死則相哀此之謂骨肉
之親神出於忠而應乎心兩精相得豈待言哉(吕氏春秋精通)
三月嬰兒軒冕在前弗知欲也斧鈇在後弗知惡也慈
母之愛諭焉誠也故誠有誠乃合於情精有精乃通於
天乃通於天水木石之性皆可動也又况於有血氣者
乎故凡說與治之務莫若誠聽言哀者不若其哭也聽
言怒者不若其鬭也說與治不誠其動人心不神(吕氏春秋)
(具備)
齊有善相狗者其隣假以買取鼠之狗期年乃得之曰
是良狗也其隣畜之數年而不取鼠以告相者相者曰
此良狗也其志在獐麋豕鹿不在鼠欲其取鼠也則桎
之其隣桎其後足狗乃取鼠夫驥驁之氣鴻鵠之志有
諭乎人心者誠也人亦然誠有之則神應乎人矣言豈
足以諭之哉此謂不言之言也(吕氏春秋士容)
夫疾呼不過聞百步志之所在踰於千里冬日之陽夏
日之陰萬物歸之而莫使之然故至精之象弗招而自
來不麾而自往窈窈冥冥不知為之者誰而功自成(淮南)
(子主術訓)
至精之所動若春氣之生秋氣之殺也雖馳傳騖置不
若此其亟故君人者其猶射者乎於此毫未於彼尋常
矣故慎所以感之也夫榮啟期一彈而孔子三日樂感
於和鄒忌一徽而威王終夕悲感於憂動諸琴瑟形諸
音聲而能使人為之哀樂縣法設賞而不能移風易俗
者其誠心弗施也甯戚商歌車下桓公喟然而寤夫至
精入人深矣(淮南子主術訓)
湯之時七年旱以身禱於桑林之際而四海之雲湊千
里之雨至抱質效誠感動天地神諭方外令行禁止豈
足為哉(淮南子主術訓)
勇士一呼三軍皆辟其出之也誠故倡而不和意而不
戴中心必有不合者也故舜不降席而王天下者求諸
己也(淮南子繆稱訓)
金錫不消釋則不流刑上憂尋不誠則不法民(淮南子繆稱訓)
心之精者可以神化而不可以導人目之精者可以消
澤而不可以昭誋在混冥之中不可諭於人故舜不降
席而天下治桀不下陛而天下亂盖情甚乎呌呼也(淮南)
(子繆稱訓)
三月嬰兒未知利害也而慈母之愛愈篤者情也故言
之用者昭昭乎小哉不言之用者曠曠乎大哉(淮南子繆稱訓)
寗戚擊牛角而歌桓公舉以大政雍門子以哭見孟嘗
君涕流沾纓歌哭衆人之所能為也一發聲入人耳感
人心情之至者也故唐虞之法可效也其諭人心不可
及也(淮南子繆稱訓)
哭之發於口涕之出於目此皆憤於中而形於外者也
譬若水之下流煙之上尋也夫有孰推之者故強哭者
雖病不哀強親者雖笑不和情發於中而聲應於外故
釐負羈之壺飡愈於晉獻公之垂棘趙宣孟之束脯賢
於智伯之大鐘故禮豐不足以效愛而誠心可以懷遠
(淮南子齊俗訓)
太王亶父處邠狄人攻之杖策而去百姓携幼扶老負
釜甑踰梁山而國乎岐周非令之所能招也秦穆公為
野人食駿馬肉之傷也飲之美酒韓之戰以其死力報
非券之所能責也宓子治亶父巫馬期往觀化焉見夜
漁者得小即釋之非刑之所能禁也孔子為魯司寇道
不拾遺市買不豫賈田漁皆讓長而班白不戴負非法
之所能致也夫矢之所以射遠貫牢者弩力也其所以
中的剖微者正心也賞善罰㬥者政令也其所以能行
者精誠也故弩雖強不能獨中令能明不能獨行必自
精誠所以與之施道故攄道以被民而民弗從者誠心
弗施也(淮南子泰族訓)
夫蛟龍伏寢於淵而卵割於陵螣蛇雄鳴於上風雌鳴
於下風而化成形精之至也(淮南子泰族訓)
勇士一呼三軍皆辟士之誠也昔者楚熊渠子夜行見
寢石以為伏虎關弓射之滅矢飲羽下視知石也却復
射之矢摧無迹熊渠子見其誠心而金石為之開况人
心乎唱而不和動而不隨中必有不全者矣(新序雜事四)
次二蛟潛于淵陵卵化之人或隂言百姓和之測曰蛟
潛之化中精誠也(太玄經第四迎)
祭祀之道莫盛修德故紂之牛牲不如文王之蘋藻也
(前漢書註郊祀志)
鏡質薄而能照目形小而能視以其精明也故聖人以
至精感人至誠應物為樂不假鐘鼓之音為禮不待玉
帛之惠此所感之至也(李善註文選陸士衡演連珠)
萬邦凱樂非悦鐘鼓之娱天下歸仁非感玉帛之惠(文選)
(陸士衡演連珠)
譬如慈母唯有一子其子得病父母亦病其子病愈父
母亦愈(海空智藏經捨受品)
操柄
令行禁止王始也出一曰神明出二曰分光出三曰無
適異出四曰無適與無適與者亡(汲冡周書文傳解)
日之中也仄月之望也食威之失也陰食陽(汲冢周書周祝解)
無虎傅翼將飛入宫擇人而食(汲冢周書寤敬解)
日君象也月臣象也微謂虧傷也君道當常明如日而
月有虧盈今君失道則任小人大臣專次則日如月然
(鄭氏箋詩柏舟)
日當常明月即有虧今日何為與月更迭而虧傷乎猶
君何為與臣更迭而屈伸乎(毛詩正義柏舟)
有頍然者之皮弁實維伊何乎宜在於首以為表飾也
以興有尊貴者之天王維如何乎宜君於上以正綱紀
也(毛詩正義頍弁)
汎汎然浮於水上者楊木之舟舟人以紼繩繫而維持
之使不得東西也以興居於民上者諸侯之君也明王
以禮法約而制禦之使不得違叛也(毛詩正義采菽)
糟者猶糟實者猶實玉者猶玉血者猶血酒者猶酒優
以繼愖政出自家門此之謂失政也(大戴禮記少間)
孔子曰天無二日土無二王者天有二日則草木枯萎
土有二王則征伐不息(禮記正義曾子問)
然君異于器不可以二器二不匱君二多難(左傳哀公六年)
夫水能浮草木亦能沉之地能生萬物亦能殺之江海
能下谿谷亦能朝之聖人能從衆亦能使之(吴越春秋勾踐歸國)
(外傳)
應侯謂昭王曰亦聞恒思有神叢與恒思有悍少年請
與叢博曰吾勝叢叢藉我神三日不勝叢叢困我乃左
手為叢投右手自為投勝叢叢藉其神三日叢往求之
遂弗歸五日而叢枯七日而叢亡今國者王之叢勢者
王之神藉人以此得無危乎臣未嘗聞指大於臂臂大
於股若有此則病必甚矣(戰國策秦昭襄王)
萬乘之主不制於人臣十乘之家不制於衆人匠夫徒
步之士不制於妻妾而又况於當時之賢主者乎(戰國策燕)
(昭王)
百人輿瓢而趨不如一人持而走疾百人誠輿瓢瓢必
裂今秦國華陽用之穰侯用之太后用之王亦用之不
稱瓢為器則已稱瓢為器國必裂矣(戰國策秦昭襄王)
荆宣王問羣臣曰吾聞北方之畏昭奚恤也果誠何如
江乙對曰虎求百獸而食之得狐狐曰子無敢食我也
天帝使我長百獸今子食我是逆天帝命也子以我為
不信吾為子先行子隨我後觀百獸之見我而敢不走
乎虎以為然故遂與之行獸見之皆走虎不知獸畏己
而走也以為畏狐也今王之地方五千里帶甲百萬而
專屬之昭奚恤故北方之畏奚恤也其實畏王之甲兵
也猶百獸之畏虎也(戰國策楚宣王)
至秦則不然張誹謗之罔以為漢毆除倒持太阿授楚
其柄故誠能勿失其柄天下雖有不順莫敢觸其鋒(前漢)
(書梅福傳)
如下有泰山之安則上有累卵之危(前漢書楚元王傳)
天子盛威若燎火之陽今委政王氏不炎熾矣(前漢書叙傳述)
(成紀註)
恐威權外假歸之良難虎翼一奮卒不可制(後漢書翟酺列傳)
夫釣者中大魚則縱而隨之須可制而後牽則無不得
也人主之威豈徒大魚而已(魏志劉曄傳)
自古至今安有四五人把持刑柄而不離刺轉相蹄齧
者也(吴志諸葛瑾傳)
且垂猶鷹也饑則附人飽便高颺遇風塵之會必有凌
霄之志惟宜急其羈靽不可任其所欲(晉書慕容垂傳)
宸極居中則列宿齊其晷帝王順天則羣后仰其度(魏書)
(太祖紀)
以大督小從近及遠如身之使手幹之摠條(魏書食貨志)
見未能高飛者借其羽毛知逸勢冲天者剪其翅翮(北齊)
(書盧文偉傳)
日中必彗操刀必割執斧必伐日中不彗是謂失時操
刀不割失利之期執斧不伐賊人將來(太公六韜守土)
無借人國柄借人國柄則失其權無掘壑而附丘無舍
本而治末(太公六韜守土)
無借人利器借人利器則為人所害而不終其世(太公六韜)
(守土)
無實則無勢失轡則馬焉制(管子七臣七主)
夫明王之所輕者馬與玉其所重者政與軍若失主不
然輕與人政而重與人馬輕予人軍而重予人玉重宫
門之營而輕四境之守所以削也夫權者神聖之所資
也獨明者天下之利器也獨斷者微密之營壘也此二
者聖人之所則也聖人畏微而愚人畏明聖人之憎惡
也内愚人之憎惡也外(管子霸言)
鯨魚失水則制於螻蟻人君舍其所守而與臣爭事則
制於有司(文子上仁)
術者人君之所密用羣下不可妄窺勢者制法之利器
羣下不可妄為人君有術而使羣下得窺非術之奥者
有勢使羣下得為非勢之重者(尹文子大道上)
白君道也青臣道也青驪於白謂權臣擅命雜君道也
君道雜則君不勝矣(公孫龍子通變論註)
君之制臣猶金之勝木其來久矣而白不勝為青所驪
是木賊金而臣掩君之謂也青染於白其色碧也臣而
掩君其道亂也君道之所以亂由君不正舉也(公孫龍子通變)
(註)
諺曰蠧衆而木折隙大而墻壞故大臣爭於私而不顧
其民則下離上下離上者國之隙也秩官之吏隱下以
漁百姓此民之蠧也故有隙蠧而不亡者天下鮮矣是
故明王任法去私而國無隙蠧矣(商子修權)
樞者居中以運外處近而制遠主於轉動者也故天之
北辰謂天樞門之運轉者謂之戸樞然則持樞者動運
之柄以制物也(鬼谷子本經陰符註)
君者國之隆也父者家之隆也隆一而治二而亂自古
及今未有二隆爭重而能長久者(荀子致仕篇)
不謹其閉不固其門虎乃將存不慎其事不掩其情賊
乃將生(韓非子主道)
夫勢者便治而利亂者也故周書曰毋為虎傅翼將飛
入邑擇人而食之夫乘不肖人於勢是為虎傅翼也(韓子)
(難勢)
夫虎之所以能服狗者爪牙也使虎釋其爪牙而使狗
用之則虎反服狗矣人主者以刑德制臣者也今君人
者釋其刑德而使臣用之則君反制於臣矣(韓非子二柄)
夫人臣之侵其主也如地形焉即漸以往使人主失端
東西易面而不自知故先王立司南以端朝夕(韓非子有度)
道不同於萬物德不同於陰陽衡不同於輕重繩不同
於出入和不同於燥濕君不同於羣臣凡此六者道之
出也(韓非子揚權)
内索出圉必身自執其度量厚者虧之薄者靡之虧靡
有量毋使民比周同欺其上虧之若月靡之若勢(韓非子揚)
(權)
彼求我予假求人斧假之不可彼將用之以伐我(韓非子揚)
(權)
故上失&KR0008;寸下得尋常(韓非子揚權)
毋弛而弓一棲兩雄一棲兩雄其鬭㘖㘖(韓非子揚權)
腓大於股難以趨走主失其神虎隨其後(韓非子揚權)
毋富人而貸焉毋貴人而逼焉毋轉信一人而失其都
國焉(韓非子揚權)
掘其根本木乃不神填其洶淵毋使水清(韓非子揚權)
主上不知虎將為狗主不蚤止狗益無已虎成其羣以
弑其母為主而無臣奚國之有主施其法大虎將怯主
施其刑大虎自寧法刑狗信虎化為人復反其真(韓非子揚)
(權)
為人君者數披其木毋使木枝扶疎木枝扶疎將塞公
閭私門將實公庭將虛主將壅圍數披其木無使木枝
外拒木枝外拒將逼主處數披其木毋使枝大本小枝
大本小將不勝春風不勝春風枝將害心(韓非子揚權)
黃帝有言曰上下一日百戰下匿其私用試其上上操
度量以割其下故度量之立主之寶也黨與之具臣之
寶也(韓非子揚權)
虎豹必不用其爪牙而與鼷鼠同威萬金之家必不用
其富厚而與監門同資(韓非子八說)
人之不事衡石者非貞廉而遠利也石不能為人多少
衡不能為人輕重求索不能得故人不事也明主之國
官不敢枉法吏不敢為私利貨賂不行是境内之事盡
如衡石也(韓非子八說)
有術而御之身坐於廟堂之上有處女子之色無害於
治無術而御之身雖瘁臞猶未有益(韓非子外儲說左)
人主者利害之軺轂也射者衆(韓非子外儲說左)
夫獵者託車輿之安用六馬之足使王良佐轡則身不
勞而易及輕獸矣今釋車輿之利損六馬之足與王良
之御而下走逐獸則雖樓季之足無時及獸矣託良馬
固車則臧獲有餘國者君之車也勢者君之馬也夫不
處勢以禁誅擅愛之臣而必德厚以與天下齊行以爭
民是皆不乘君之車不因馬之利舍車而下走者也(韓非)
(子外儲說左)
方吾子曰吾聞之古禮行不與同服者同車不與同族
者共家而况君人者乃借其權而外其勢乎(韓非子外儲說右)
賞罰共則禁令不行何以明之以造父於期子罕為出
彘田恒為圃池故宋君簡公弑患在王良造父之共車
田連成竅之共琴也(韓非子外儲說右)
淖齒之用齊也擢閔王之筋李兊之用趙也餓殺主父
此二君者皆不能用其椎鍜榜擎故身死為戮而為天
下笑(韓非子外儲說右)
入齊則獨聞淖齒而不聞齊王入趙則獨聞李兊而不
聞趙王故曰人主者不操術則威勢輕而臣擅名(韓非子外)
(儲說右)
靖郭君相齊與故人久語則故人富懷左右刷則左右
重久語懷刷小資也猶以成富况於吏勢乎(韓非子内儲說下)
勢重者人主之淵也臣者勢重之魚也魚失於淵而不
可復得也人主失其勢重於臣而不可復收也(韓非子内儲說)
(下)
凡耳之聞也藉於静目之見也藉於昭心之知也藉於
理君臣易操則上之三官者廢矣(吕氏春秋任數)
人君不重則不尊治身不重則失神草木之華輕故零
落根重故長存也(河上公註老子重德)
不正本而反自修則人主逾勞人臣逾逸是猶代庖宰
割牲而為大匠斵也與馬競走筋絶而弗能及上車執
轡則馬死於衡下故伯樂相之王良御之明主乘之無
御相之勞而致千里者乘於人資以為羽翼也(淮南子主術訓)
筦子曰權不兩錯政不二門故曰脛大於股者難以步
指大於臂者難以把本小末大不能相使也(說苑君道)
虎饑欲食為蝟所伏(焦氏易林豫之比)
大尾小頭重不可搖上弱下強陰制其雄(焦氏易林咸之坎)
放銜垂轡奔馬不制棄法作奸君失其位(焦氏易林蹇之姤)
君猛臣懾虎行兔伏(焦氏易林震之遯)
龍而蛇伏故不君者也(太玄經第一閑註)
初一蛇伏於泥無雄有雌終莫受施測曰蛇伏於泥君
不君也(太玄經第一閑)
夫國不可從外治兵不可從中御(潜夫論勸將)
婦人專政國不靜牝雞雄鳴主不榮(蔡中郎集荅災異)
明銓衡者所重不可得誣也仗法度者所愛不可得私
也故得人者先得之於己者也失人者先失之於己者
也(抱朴子外篇廣譬)
然則刑之為物國之神器君所自執不可假人猶長劒
不可倒捉巨魚不可脱淵也(抱朴子外篇用刑)
君孤立於上臣弄權於下本末不能相御身手不能相
使(文選曹元首六代論)
曾不知鼠憑社貴狐藉虎威(文選沈約恩倖傳論)
姦人無所逃其刑惡吏無所窮其詐如身手之相驅弦
括之相接矣(藝文類聚刑法部刑法表)
君臣之間猶權衡也權左撅則右重右重則左輕輕重
迭相移天地之理也(太平御覽資産部秤)
夫威福者人主之神器也譬之操莫邪執其柄則人莫
敢抗失其柄則還見害也(太平御覽刑法部律令科附)
可怒而不怒臣乃為虎可殺而不殺大賊乃發(太平御覽皇王)
(部敘皇王上)
魚藏於水權隱於心故物莫之害也魚失水為物所擒
權示人即為人所制(道德經註疏卷二)
喻林卷六十二
