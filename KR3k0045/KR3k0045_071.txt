喻林卷七十一明徐元太撰
君道門(十一)
求士
九五同人先號咷而後笑大師克相遇(易同人)
九五以把包瓜(易姤)
闢四門明四目達四聰(書舜典)
蒹(音兼)葭(音加)蒼蒼白露為霜所謂伊人在水一方遡洄從
之道阻且長遡遊從之宛在水中央蒹葭凄凄白露
未晞所謂伊人在水之湄遡洄從之道阻且躋遡遊從
之宛在水中沚(詩國風蒹葭)
鴥(音聿)彼晨風鬱彼北林未見君子憂心欽欽山有苞
櫟(音歷)隰有六駮(音剝)未見君子憂心靡樂山有苞棣隰
有樹檖未見君子憂心如醉(詩國風晨風)
豈其食魚必河之魴(音房)豈其取(音娶)妻必齊之姜豈其食
魚必河之鯉豈其取妻必宋之子(詩國風衡門)
南有嘉魚烝然罩罩(音笟)君子有酒嘉賓式燕以樂(叶五教反)
南有嘉魚烝然汕汕(音訕)君子有酒嘉賓式燕以衎(音看)
(南詩小雅有嘉魚)
南有嘉魚樂與賢也太平君子至誠樂與賢者共之也
(毛詩南有嘉魚)
卷阿召康公戒成王也言求賢用吉士也(毛詩卷阿)
何必河之魴然後可食取其口美而已何必大國之女
然後可妻亦取貞順而已君任臣何必至人亦取忠孝
而已(鄭氏箋詩衡門)
視彼阪由墝埆之地有菀然其茂特之苗以興視彼空
谷側陋之處有傑然其秀異之賢然天之以風雨動搖
我特苗如將不我特苗之能勝言風雨之迅疾也以喻
王之以禮命徵召我賢者如恐不我賢者之能得言禮
命之繁多也(毛詩正義正月)
平原大藪瞻其草之高豐茂者必有怪鳥獸居之且草
可財也如艾而夷之其地必宜五穀高山多林必有怪
虎豹蕃孕焉深淵大川必有蛟龍焉民亦如之君察之
此可以見器見才矣(大戴禮記四代)
欲見賢人而不以其道猶欲其入而閉之門也(孟子萬章下)
臣聞之賈人夏則資皮冬則資絺旱則資舟水則資車
以待乏也夫雖無四方之憂然謀臣與爪牙之士不可
不養而擇也譬如蓑笠時雨既至必求之(國語越)
魯仲連謂孟嘗君曰君之廐馬百乘無不被繡衣而食
菽粟者豈有騏驥騄耳哉後宫十妃皆縞紵食粱肉豈
有毛嬙西施哉色與馬取於今之世士何必待古哉(戰國)
(策齊襄王)
周有砥厄宋有結綠梁有懸黎楚有和璞此四寶者工
之所失也而為天下名器然則聖王之所棄者獨不足
以厚國家乎臣聞善厚家者取之於國善厚國者取之
於諸侯天下有明王則諸侯不得擅厚矣是何也為其
凋榮也(戰國策秦昭襄王)
婦人有夫死三日而嫁者有幽居守寡不出門者足下
即欲求婦何取曰取不嫁者通曰然則求臣亦猶是也
彼東郭先生梁石君齊之俊士也隱居不嫁未嘗卑節
下意以求仕也願足下使人禮之(前漢書蒯通傳)
今不循伯者之道廼欲以三代選舉之法取當世之士
猶察伯樂之圖求騏驥於市而不可得亦已明矣(前漢書梅)
(福傳)
氣之清者為神人之清者為賢養身者以練神為寳安
國者以積賢為道(後漢書李固列傳)
選利器於良材求鏌鋣於明智(後漢書崔駰列傳)
夫物以遠至為珍士以稀見為貴槃木朽株為萬乘用
者左右為之容耳王者取士宜拔衆之所貴(後漢書循吏列傳)
屈平曰國有驥而不知乘焉皇皇而更索(魏志任城王傳)
昔楚葉公好龍神龍下之好偽徹天何况於真(蜀志秦宓傳)
香餌引泉魚重幣購勇士(吳志孫奐傳註)
夫賢才之畜於國由良工之須利器巧匠之待繩墨也
器用利則斵削易而材不病繩墨設則曲直正而衆形
得矣是以人主必勤求賢而佚以任之也(晉書阮种傳)
四門開闢英彦鳬藻收春花於京輦採秋實於巖藪(晉書)
(應詹傳)
空谷流縶維之詠丘園旅束帛之觀(晉書龔玄之傳)
吾遠求騏驥不知近在東鄰(晉書馮跋記)
窮谷無白駒之倡喬岳無遺寳之嗟豈特羅飛翮于垂
天網沈鱗于溟海(宋書武二王彭城傳)
必欲探援潛寶傾海求珠自可卜肆巫祠之間馬棧牛
口之下(宋書王微傳)
豈有欲見大厦而遺其棟梁者哉(宋書王曇首傳)
功照千里非特燭車之珍德柔鄰國豈徒祕璧之貴(宋書)
(謝莊傳)
懼隱鱗卜祝藏器屠保物色關下委裘河上(梁書王暕傳)
剖蜯求珍搜巖採幹野無投綸朝盈逸翰(魏書段承根傳)
世求名駿行地能致千里時愛竒寳照車遂有徑寸(陳書)
(蔡景歷傳)
至於旁求俊乂爰逮側微用道和羹是隆大厦(陳書後主紀)
今雖唐虞君世俊乂盈朝然修大厦者豈厭夫良材之
積也(隋書李德林傳)
采荆南之把梓收會稽之箭竹(隋書經籍四志)
收把梓之才闢康莊之館(隋書潘徽文學傳)
冀與羣才共康庶績而彙茅寂漠投竿罕至豈美璞韜
采未值良工將介石在懷確乎難拔(北史隋本紀下)
聖人在上賢士百里而有一人則猶無有也王道衰微
暴亂在上賢士千里而有一人則猶比肩也(鬻子守道)
緡微餌明小魚食之緡綢餌香中魚食之緡隆餌豐大
魚食之夫魚食其餌乃牽於緡人食其禄乃服於君故
以餌取魚魚可殺以禄取人人可竭以家取國國可拔
以國取天下天下可畢(太公六韜文師)
夫寒温之變非一精之所化也天下之事非一人之所
能獨知也海水廣大非獨仰一川之流也是以明主之
治世也急於求人弗獨為也(鶡冠子道)
一雀適羿羿必得之威也以天下為之籠則雀無所逃
是故湯以胞人籠伊尹秦穆公以五羊之皮籠百里奚
是故非以其所好籠之而可得者無有也(莊子庚桑楚)
譬若欲衆其國之善射御之士者必將富之貴之敬之
譽之然後國之善射御之士將可得而衆也况又有賢
良之士厚乎德行辯乎言談博乎道術者乎此固國家
之珍而社稷之佐也亦必且富之貴之敬之譽之然後
國之良士亦將可得而衆也(墨子尚賢上)
古者國君諸侯之不可以不執善承嗣輔佐也譬之猶
執熱之有濯也將休其手焉(墨子尚賢中)
今有藥於此食之則耳加聰目加明則吾必說而強食
之今夫伊尹之於我國也譬之良醫善藥也而子不欲
我見伊尹是子不欲我善也(墨子貴義)
求馬黃黑馬皆可致求白馬黃黑馬不可致(公孫龍子白馬論)
人主無賢如瞽無相何倀倀(荀子成相)
千里而有一士比肩也累世而有一聖人繼踵也士與
聖人之所自來若此其難也而治必待之治奚由至雖
幸而有未必知也不知則與無賢同此治世之所以短
而亂世之所以長也故王者不四霸者不六(吕氏春秋觀世)
今有良醫於此治十人而起九人所以求之萬也故賢
者之致功名也比乎良醫而君人者不知疾求豈不過
哉(吕氏春秋察賢)
戎人見暴布者而問之曰何以為之莽莽也指麻而示
之怒曰孰之壤壤也可以為之莽莽也故亡國非無智
士也非無賢者也其主無由接故也(吕氏春秋知接)
荆有善相人者所言無遺策聞於國莊王見而問焉對
曰臣非能相人也能觀人之友也觀布衣也其友皆孝
悌繩謹畏令如此者其家必日益身必日榮矣所謂吉
人也觀事君者也其友皆誠信有行好善如此者事君
日益官職日進此所謂吉臣也觀人主也其朝臣多賢
左右多忠主有失皆交争証諫如此者國日安主日尊
天下日服此所謂吉主也臣非能相人也能觀人之友
也莊王善之於是疾收士日夜不懈遂霸天下故賢主
之時見文藝之人也非特具之而已也所以就大務也
(吕氏春秋貴當)
澤有無水國無無士故士易得而難求也易致而難留
也(賈子新書大政下)
渚澤有枯木而國無枯士矣(賈子新書大政下)
有相馬而失馬者然良馬猶在相之中(淮南子說山訓)
一目之羅不可以得鳥無餌之釣不可以得魚遇士無
禮不可以得賢(淮南子說林訓)
子思居衛衛人釣於河得鰥魚焉其大盈車子思問之
曰鰥魚魚之難得者也子果何得之對曰吾始下釣垂
一魴之餌鰥過而弗視也更以豚之半體則吞之矣子
思喟然曰鰥雖難得貪以死餌士雖懷道貪以死禄矣
(孔叢子抗志)
以言舉人若以毛相馬(鹽鐵論利議)
周公旦白屋之士所下者七十人而天下之士皆至晏
子所與同衣食者百人而天下之士亦至仲尼修道行
理文章而天下之士亦至矣雖有賢者而無以接之賢
者奚由盡忠哉驥不自至千里者待伯樂而後自至也
(說苑尊賢)
吾獵將以求士也其榛藂刺虎豹者吾是以知其勇也
其攫犀搏兕者吾是以知其勁有力也罷田而分所得
吾是以知其仁也因是道也而得三士焉楚國以安(說苑)
(君道)
古者驊騮騏驥今無有王選於衆王好馬矣古者有豹
象之胎今無有王選於衆王好味矣古者有毛廧西施
今無有王選於衆王好色矣王必將待堯舜禹湯之士
而後好之則禹湯之士亦不好王矣(說苑尊賢)
夫珠玉無足去此數千里而所以能來者人好之也今
士有足而不來者此是吾君不好之乎(說苑尊賢)
夫劍産于越珠産江漢玉産昆山此三寳者以無足而
至今君苟好士則賢士至矣(新序雜事一)
君之好士也有似葉公子高之好龍也葉公子高好龍
鈎以寫龍鑿以寫龍屋室雕文以寫龍於是天龍聞而
下之窺頭於牖施尾於堂葉公見之棄而還走失其魂
魄五色無主是葉公非好龍也好夫似龍而非龍者也
今臣聞君好士故不遠千里之外以見君七日不禮君
非好士也好夫似士而非士者也(新序雜事五)
東求金玉反得弊石(焦氏易林家人之否)
次六大開帷幕以引方客測曰大開帷幕覽衆明也(太玄)
(經第一童)
次五龍下于泥君子利用取□遇庸夷測曰龍下于泥
陽下隂也(太玄經第五内)
士不輔而求霸猶病者不用醫而求愈也(天禄閣外史受餽)
夫士國之幹也木無幹則根抵朽壊而葉無所依國無
士則綱紀陵夷政教蕩然而民無所附故賢王之待士
不可苟也(天禄閣外史留賢)
得其士則利不得其士則替故諸矦之不可失士猶嬰
兒之不可失乳也失乳而生者有矣未有失士而利者
也臣聞陳軫云夫諸矦以士為體故動無異形以士為
心故謀無異慮好士者如飲甘羹擇士者如調亂絃此
言士之重于諸矦也(天禄閣外史士論)
昔鄭人有膏肓之疾三年而不出戸或告之曰子之疾
危矣求良醫以瘳之可乎曰市無良醫何以求為曰有
良醫者在于楚子以百金致之彼必不遠千里而赴鄭
人果得楚之良醫以瘳其疾是醫者未嘗求疾而治也
醫在而疾者求之耳然則為士者亦諸矦之求之也豈
求諸矦而交與吾受晉王之䀻猶楚醫受鄭人之金也
鄭人得之而瘳疾晉王得之而不瘳吾豈不若楚人之
醫乎亦信與不信也(天禄閣外史董卓)
山林藪澤士之與鳥獸羣而棲者也故獵士則強獵禽
則荒惟賢王能得其士而失其禽庸主能得其禽而失
其士夫士國之雄也其潛隱於藪澤之間亦欲望賢王
之獵也今王輕千乘而為此遊將欲獵士乎抑欲獵禽
乎獵士則士必振羽翼而争投于王之羅獵禽雖鸞鳳
騶虞不能益於國也王何不念賢士之藪澤張仁義之
網羅而田獵哉昔文王獵于渭國人皆以文王為獵禽
也而不知惟士之獵故一獵而得吕尚天下稱明焉今
以王之賢而不效文王之獵宜士之不遊于國也(天禄閣外)
(史諫獵)
人皆知求良醫以治病人君不知求賢臣以治國(吕氏春秋)
(察賢解)
聘賢求士猶嫁娶之道也未有自嫁之女出財為婦故
女慕財䀻而達其真士慕玄纁而達其名以禮聘士而
其國乃寧矣(武矦十六策舉措)
夫柱以直木為堅輔以直士為賢直木出於幽林直士
出於衆下故人君選舉必求隠處(武矦十六策舉措)
夫治國猶於治身治身之道務在養神治國之道務在
舉賢是以養神求生舉賢求安(武矦十六策舉措)
舍輕艘而涉無涯者不見其必濟也無良輔而羡隆平
者未聞其有成也鴻鸞之凌虚者六翮之力也淵虬之
天飛者雲霧之偕也故招賢用才者人主之要務也立
功立事者髦俊之所思也若乃樂治定而忽智士者何
異欲致遠塗而棄騏騄哉(抱朴子外篇貴賢)
藥以除疾猶明君求賢以袪蔽也(太玄經第五沈解)
國之需賢譬車之恃輪猶舟之倚檝也車摧輪則無以
行舟無檝則無以濟國之乏賢則無以理國之多賢如
託造父之乘附越客之舟身不勞而千里可期足不行
而蓬萊可至朝之乏賢若鳳虧六翮欲望背摩青天臆
衝絳煙終莫由也(劉子薦賢)
夫連城之璧瘞影荆山夜光之珠潛輝鬱浦玉無翼而
飛珠無脛而行揚聲於章華之臺炫燿於綺羅之堂者
蓋人君之舉也賢士有脛而不肯至者蠧才於幽岫腐
智於柴蓽者蓋人不能自薦未有為之舉也(劉子薦賢)
今忌人之細短忘人之所長以此招賢是書空而尋跡
披水而覓路不可得也(劉子妄瑕)
以方叔召虎之臣鎮衛四境為國爪牙者可謂當矣然
而高鳥未挂於輕繳淵魚未懸於鈎餌者恐釣弋之術
或未盡也(文選曹植求自試表)
求賢暫勞垂拱永逸方之疏壤取類導川(文選任彦升薦士表)
豈薪槱之道未弘為網羅之目尚簡(文選王元長策秀才文)
當此之時人人自謂握靈蛇之珠家家自謂抱荆山之
玉吾王於是設天網以該之頓八紘以掩之今悉集兹
國矣然此數子猶復不能飛騫絶跡一舉千里也(文選曹植)
(與楊德祖書)
珠玉無踁而自至者以人好之也况賢者之有足乎(文選)
(孔融論盛孝章書)
丘園之秀因時則揚是以大人基命不擢才於后士明
主聿興不降佐於昊蒼(文選陸士衡演連珠)
刳舟剡楫將欲濟江海也聘賢選佐將以安天下也(補文)
(選郎顗消弭書)
磁器引鐵於金不連大朝舉士愚不聞焉(廣文選曹子建矯志詩)
桂林生於五嶺把梓出於南荆夫以卉木之盛猶載在
方志况千里之朝懷其良彦而使人滯於常流莫登于
龍津者乎(廣文選庾仲初薦唐㞵牋)
聽决價而貿玉者無楚和之名因近習而取士者無伯
王之功故璵璠之為寳非駔儈之術也伊吕之佐非左
右之舊(廣文選班固連珠)
景公曰吾欲霸諸矦若何晏子曰官未具也臣聞仲尼
處陋巷廉隅不正則原憲侍志意不通則仲由侍德不
長則顔回侍今君未有能侍故未具也(意林晏子)
夫三光懸象式揚天德岳瀆山澤廣開地道賢人顯進
實興聖治(藝文類聚人部隱逸下書)
賢人為德體自然也故語曰黃金累千不如一賢(藝文類聚)
(人部賢)
黃帝夢大風吹天下之塵垢皆去又夢人執千鈞之弩
驅羊數萬羣帝寤而歎曰風為號令執政者垢去土解
清治者天下豈有姓風名后者哉夫千鈞之弩異力能
遠者也驅羊數萬羣是能善牧者也天下豈有姓力名
牧者於是依二夢之占而求之得風后于海隅登以為
相得力牧於大澤進以為將(事文類聚夢世說)
湯思賢夢見有人負鼎抗俎對已而笑寤而占曰鼎為
和味俎者割裁天下豈有人為吾宰者哉(事文類聚夢世說)
得清水淬其鋒越砥斂其鍔必騰躍天路出觀聖世(太平)
(御覽治道部薦舉下)
夫採名珠求之於蚌欲得名士求之於文學或割百蚌
不得一珠不可捨蚌求之於魚或百文學不出竒士不
可捨文學求之於斗筲也由是言之蚌乃珠之所藏文
學亦士之場矣(太平御覽職官部王文學)
傾嵓搜寳高羅九霄慶雲集矣鸞駕三招(初學記居處部宅)
以小釣釣川而擒其魚中釣釣國而擒其萬國諸侯(初學)
(記武部漁註)
恢燿和肆必在兼城之寳翼亮崇本宜紆高世之逸(何氏)
(語林棲逸沈約宋書)
致士
九四解而拇朋至斯孚(易解)
鳳凰鳴矣于彼高岡梧桐生矣于彼朝陽菶菶(音蚌)萋萋
(音妻)雝雝喈喈(叶居奚反阿詩大雅卷)
先君招賢人賢人往之駃疾如晨風之飛入北林(毛詩晨風)
(註)
山之櫟隰之駮皆其所宜有也賢者亦國家所宜有之
(鄭氏箋詩晨風)
南方水中有善魚人將久如而俱罩之天下有賢者在
位之人將久如而並求致之於朝(鄭氏箋詩南有嘉魚)
鴥然而疾飛者彼晨風之鳥也鬱積而茂盛者彼北林
之木也北林由鬱茂之故故晨風飛疾而入之以興疾
歸於秦朝者是彼賢人能招者是彼穆公穆公由能招
賢之故故賢者疾往而歸之(毛詩正義晨風)
南方有樛然下垂之木甘瓠之草得上而纍蔓之以興
在位有下下之君子故在野賢者得往而歸就之言君
子之下下猶樛木之下垂賢者所以往矣(毛詩正義南有嘉魚)
有卷然而曲者之阿則飄風從南長養之方來入之以
興王有降屈之意則賢者懷其撫養之德來就之阿以
岸曲而來風猶王以體屈而致賢也(毛詩正義卷阿)
鳳凰往飛之時翽翽其羽為聲亦與衆鳥集於所止鳳
凰所在衆鳥慕而從之故鳳凰亦與之同止以興賢者
來仕之時亦與衆羣士集於君朝賢者所在羣士慕而
就之故賢者亦與之同朝得大賢而致羣士猶鳳凰飛
而來衆鳥(毛詩正義卷阿)
鳳凰與衆鳥俱集所止猶賢者與羣士俱在王朝衆鳥慕
鳳猶羣士慕賢(毛詩正義卷阿)
郭隗曰臣聞古之君人有以千金求千里馬者三年不
能得㳙人言於君曰請求之君遣之三月得千里馬馬
已死買其首五百金反以報君君大怒曰所求者生馬
安事死馬而捐五百金㳙人對曰死馬且買之五百金
况生馬乎天下必以王為能市馬馬今至矣於是不能
期年千里之馬至者三今王誠欲致士先從隗始隗且
見事况賢於隗者乎豈遠千里哉(戰國策燕昭王)
夫物不産於秦可寶者多士不産於秦而願忠者衆(史記)
(李斯傳)
烏鳶之卵不毁而後鳳凰集誹謗之罪不誅而後良言
進(前漢書路温舒傳)
潛虬聳鱗佇利見之期翔鳳弭翼應來儀之感(宋書武三王江)
(夏傳)
公曰致天下之精材若何管子對曰五而六之九而十
之不可為數公曰來工若何管子對曰三倍不遠千里
(管子小問)
北面而事之則伯己者至先趨而後息先問而後默則
什己者至人趨已趨則若己者至憑几據杖指麾而使
則厮役者至樂嗟若咄則徒隸之人至矣故帝者與師
處王者與友處亡主與徒處故德萬人者謂之雋德千
人者謂之豪德百人者謂之英(鶡冠子博選)
帝者之臣其名臣也其實師也王者之臣其名臣也其
實友也霸者之臣其名臣也其實賓也危國之臣其名
臣也其實虜也今王將東面目指氣使以求臣則厮役
之材至矣南面聽朝不失揖讓之禮以求臣則人臣之
材至矣西面等禮相亢下之以色不乘勢以求臣則朋
友之材至矣北面拘指逡巡而退以求臣則師傅之材
至矣(說苑君道)
君之賞賜不可以功及也君之誅罰不可以理避也猶
舉杖而呼狗張弓而祝雞矣雖有香餌而不能致者害
之必也(說苑尊賢)
聲同則處異而相應德合則未見而相親賢者立於本
朝則天下之豪相率而趨之矣(說苑尊賢)
齊桓公尊九九之人而有道之士歸之越王敬螳蜋之
怒而勇士死之葉公好龍而龍為暴下物之所徵固不
須頃(列女傳周列國齊孤逐女)
南山高岡麟鳳室堂(焦氏易林蠱之兊)
江水沱汜思附君子(焦氏易林遯之㢲)
魯王愛玉有楚人持玉鼎以進曰此荆山之美玉也君
能愛乎魯王笑曰寡人聞荆山之玉卞和得之而獻楚
王其後也秦人復得之奚其為荆山乎夫地不再産胡
能復得邪楚人曰夫荆山之所生者非特和氏之一璧
也君何以荆山為無玉乎荆山之鼎楚産也而君疑之
若夫璵出于魯昔有倚頓得之以為鳬杯其妾視之誤
毁諸地是魯璵無倚頓之杯久矣今有人持璞璵以進
君亦以為魯無璵璧可乎夫地之所産不盡出玉之所
藏不盡用也豈惟荆魯之玉為然哉若魯國賢士之藪
也今君以為地不再産則展禽之後魯無孔子孔子之
後魯無顔淵顔淵之後魯無閔損閔損之後魯無子羽
子羽之後魯無秦非秦非之後魯無曾點曾點之後魯
無子思子思之後魯無孟軻孟軻之後魯無叔孫通戚
麟高堂生孔安國韋賢疏廣匡衡曹褒之屬矣是今之
生于魯國者皆魯璵之沙也遊于魯國者皆荆山之石
也奚玉之為臣請完鼎而返楚無使魯庭有刖足之刑
而荆山有泣玉之士也魯王慚乃命左右以千金價之
左右曰昔者燕昭王以千金致士今君以千金致玉臣
恐天下懷寳之士皆以昭王之臺而笑矣(天禄閣外史玉論)
魯王得楚人之玉謂張裘曰昔卞和獻玉于楚王楚王
却又刖其足以示衆夫却玉不明也刖士不仁也今寡
人好玉楚人以荆山之玉進寡人賞以千金是卞和不
幸而遇楚王也由此觀之寡人其優乎張裘對曰王不
如也魯王曰何為不如曰臣以為楚王之明也故不如
夫得玉不足以強國王知之乎知強國者不以玉則楚
王之却不可謂不明也刖士而絶佞人不可謂不仁也
當是時使和氏進一荆山之士于楚王則亦不待三獻
而三却也况刖之乎今魯國之士抱器而進于王非特
楚人之玉也而王不賞之獨何與王自以為遇玉之禮
過於楚王待楚人之禮過於和氏而不知王之戮于天
下士也有甚于刖足士之抱器而嘆亦有甚于和氏者
乎何王之明于玉而闇于士也故曰臣以為王不如也
魯王勃然變色而言曰子何以寡人訕也寡人好士築
五丈之臺而延賓客叔度不至寡人䀻之叔度至寡人
饗之何謂不遇哉曰王之遇叔度特楚人之遇耳遇楚
人而猶寵其玉今遇叔度而不能寵其道可謂遇乎哉
(天禄閣外史重賢)
言鳥獸相呼雲龍相感無不應其類而從其耦傷君獨
無精誠之心以動賢也(王逸註楚辭七諫)
言君不能以禮敬聘請賢者猶以直鍼釣魚無所能得
也(王逸註楚辭七諫)
言神龍將舉陞天則景雲覆而扶之輔其類也言君好
賢士則英俊往而並集也(王逸註楚辭七諫)
羣臣歸君若輻之輳轂(淮南子主術訓解)
徒英而不雄則雄材者不伏也徒雄而不英則智者不
歸往也故雄能得雄不能得英英能得英不能得雄故
一人之身兼有英雄得能役英與雄役英與雄故能成
大業也(劉邵人物志英雄)
賢者仰之如天地愛之如親戚樂之如塤箎歆之如蘭
芳故其歸我也猶決壅導滯水注之大壑何不至之有
(徐幹中論亡國)
且莽之爵人其實囚之也囚人者非必著之桎梏而置
之囹圄之謂也拘係之愁憂之之謂也使在朝之人欲
進則不得陳其謀欲退則不得安其身是則以綸組為
繩索以印佩為鉗鐵也小人雖樂之君子則以為辱故
明王之得賢也得其心也非謂得其軀也苟得其軀而
不論其心也斯與籠鳥檻獸無以異也(徐幹中論亡國)
賢者之視我容貌也如魍魎臺殿也如狴犴采服也如
衰絰絃歌也如號哭酒醴也如滫滌肴饌也如糞土從
事舉措每無一善彼之惡我也如是其肯至哉(徐幹中論亡國)
垂餌香則鱣鮪來懸賞厚則果毅奮(抱朴子外篇安貧)
臣之附君如水之趨川也(太玄經第三應解)
競收杞梓争采松竹鳳不及栖龍不暇伏谷無幽蘭嶺
無亭菊(文選袁宏名臣序贊)
蛟龍驤首奮翼則浮雲出流霧雨咸集聖王砥節修德
則游談之士歸義思名(文選鄒陽上書吳王)
燕王市駿馬之骨非欲以騁道里乃當以招絶足也(文選)
(孔融論盛孝章書)
非有聖智之君惡有甘棠之臣故虎嘯而風寥戾龍起
而致雲氣蟋蟀俟秋吟蜉蝣出以隂(文選王褒四子講德論)
束帛旅於丘園旌命交於塗巷故豪彦尋聲而響臻志
士希光而景附異人輻凑猛士如林(文選陸士衡辨亡論)
使夫廉高之士畢志於衡軛之内(文選曹元首六代論)
賢哲不可以色貌誘之猶張羅恤鳳施穽誘麟(意林周生列子)
夫珠生於南海玉出於須彌無足而至者人好之也士
有足而不至者以人不好也(太平御覽珍寳部玉下)
臨江有釣不獲一鱗非江魚之不食以其所餌之者非
也是以君子慎舉擢(太平御覽鱗介部魚下)
喻林卷七十一
