喻林卷一百二十明徐元太撰
物宜門(五)
順性
竊脂肉食今無肉而循場啄粟失其天性不能以自活
(鄭氏箋詩小宛)
猱之性善登木泥之性善著物因其所善而教用之故
言必也(毛詩正義角弓)
齊大夫諸子有犬犬猛不可叱叱之必噬人客有請叱
之者疾視而徐叱之犬不動復叱之犬遂無噬人之心
(戰國策韓襄王)
黃帝與炎帝戰於阪泉之野師熊羆狼豹貙虎為前驅
鵰鶚鷹鳶為旗幟此其以力使禽獸者也堯使䕫典樂
擊石拊石百獸率舞簫韶九成鳳凰來儀此以聲致禽
獸者也然則禽獸之心奚為異人形音與人異而不知
接之之道焉聖人無所不知無所不通故得引而使之
禽獸之智有自然與人同者其齊欲攝生亦不假知於
人也牝牡相偶母子相親避平依險違寒就溫居則有
羣行則有列小者居内壯者居外飲則相攜食則鳴羣
大古之時則與人同處與人並行帝王之時始驚駭散
亂矣(列子黃帝)
周宣王之牧正有役人梁鴦者能養野禽獸委食於園
庭之内雖虎狼鵰鶚之類無不柔馴者雌雄在前孳尾
成羣異類雜居不相搏噬也王慮其術終於其身令毛
丘園傳之梁鴦曰鴦賤役也何術以告爾且一言我養
虎之法夫食虎者不敢以生物與之為其殺之之怒也
不敢以全物與之為其碎之之怒也時其饑飽達其怒
心虎之與人異類而媚養己者順也故其殺之逆也然
則吾豈敢逆之使怒哉亦不順之使喜也夫喜之復也
必怒怒之復也常喜皆不中也今吾心無逆順者也則
鳥獸之視吾猶其儕也故游吾園者不思高林曠澤寢
吾庭者不願深山幽谷理使然也(列子黃帝)
天道無為聽恣其性故放魚於川縱獸於山從其性命
之欲也不驅魚令上陵不逐獸令入淵者何哉拂詭其
性失其所宜也(王充論衡自然篇)
松樅高千仞而無枝非憂王室無柱(太平御覽木部樅)
司南之杓投於地其柄南指魚肉之蟲集地北行自然
之性也(太平御覽蟲豸部蟲)
藥性有宜丸者宜散者宜水煎者宜酒漬者宜膏煎者
亦有一物兼宜者亦有不可入湯酒者並隨藥性不得
違越(本草一卷)
譬如香鳥為人所縛雖有良師不能禁制須絶羈鎖自
恣而去(元陽妙經卷十)
譬如蛇行本性好曲若入竹筩則直出筩還曲(大智度論卷九)
(十二)
人為
石雖堅尚可轉席雖平尚可卷(毛詩柏舟註)
鍾氏染羽以朱湛丹秫三月而熾之淳而漬之三入為
纁五入為緅七入為緇(周禮考工記)
土偶之成也有貴有賤有士有女其質土其壞土人哉
(關尹子六七)
宋人有為其君以玉為楮葉者三年而成鋒殺莖柯毫
芒繁澤亂之楮葉中而不可别也此人遂以巧食宋國
子列子聞之曰使天地之生物三年而成一葉則物之
有葉者寡矣故聖人恃道化而不恃智巧(列子說符)
牛馬四足是謂天絡馬首穿牛鼻是謂人故曰無以人
滅天無以故滅命(莊子秋水)
牛跂蹏而戴角馬被髦而全足者天也絡馬之首穿牛
之鼻者人也循天者與道游者也隨人者與俗交者也
(淮南子原道訓)
斂諸攻玉无不穿鑿(焦氏易林艮之明夷)
燔埴為瓦則可爍瓦為銅則不可以自然驗於不然詭
哉敵犬羊之肉以造馬牛不幾矣(申鑒俗嫌)
陶者用埴為簋廉簋廉一成遂至毁敗不可復變若夫
冶者用銅為柈杆柈杆雖已成器猶可復爍柈可得為
尊尊不可為簋(王充論衡無形篇)
伐根生以飾無用捕飛禽以供華玩穿本完之鼻絆天
放之脚蓋非萬物並生之意(抱朴子外篇詰鮑)
南山有木名為柘良工採之何以射(太平御覽人事部笑)
塗青蚨而還錢埋蜻蛉而變珠(埤雅品物門蜻蝏)
作龍者施木為骨緄繒為皮丹黃為文翠羽為鱗水以
游之風以嬉之(初學記鱗介部龍註)
譬如水本非藥以藥内水中而煑之由藥發起水使水
亦成藥(隨相論卷上)
制器
升景山掄材木取松栢易直者斷而遷之正斵於椹上
以為桷與衆楹(鄭氏箋詩殷武)
百工之事皆聖人之作也爍金以為刃凝土以為器作
車以行陸作舟以行水此皆聖人之所作也(周禮考工記)
一器而工聚焉者車為多(周禮考工記)
輪人為輪斬三材必以其時三材既具巧者和之轂也
者以為利轉也輻也者以為直指也牙也者以為固抱
也輪敝三材不失職謂之完(周禮考工記)
凡察車之道必自載於地者始也是故察車自輪始凡
察車之道欲其樸屬而微至不樸屬無以為完久也不
微至無以為戚速也輪已崇則人不能登也輪已庳則
於終古登阤也(周禮考工記)
輻廣而鑿淺則是以大扤雖有良工莫之能固鑿深而
輻小則是固有餘而強不足也凡為輪行澤者欲杼行
山者欲侔杼以行澤則是刀以割塗也是故塗不附侔
以行山則是搏以行石也是故輪雖敝不甐於鑿(周禮考工)
(記)
凡居材大與小無并大倚小則摧引之則絶(周禮考工記)
弓人為弓取六材必以其時六材既聚巧者和之幹也
者以為遠也角也者以為疾也筋也者以為深也膠也
者以為和也絲也者以為固也漆也者以為受霜露也
(周禮考工記)
凡析幹射遠者用埶射深者用直居幹之道菑栗不迤
則弓不發(周禮考工記)
革欲其荼白而疾澣之則堅欲其柔滑而腛脂之則需
引而信之欲其直也信之而直則取材正也信之而枉
則是一方緩一方急也若苟一方緩一方急則及其用
之也必自其急者先裂若苟自急者先裂則是以博為
帴也(周禮考工記)
犀甲夀百年兕甲夀二百年合甲夀三百年凡為甲必
先為容然後制革權其上旅與其下旅而重若一(周禮考工)
(記)
鐘大而短則其聲疾而短聞鐘小而長則其聲舒而遠
聞(周禮考工記)
金有六齊六分其金而錫居一謂之鐘鼎之齊五分其
金而錫居一謂之斧斤之齊四分其金而錫居一謂之
戈戟之齊參分其金而錫居一謂之大刃之齊五分其
金而錫居二謂之削殺矢之齊金錫半謂之鑒燧之齊
(周禮考工記)
凡為弓各因其君之躬志慮血氣豐肉而短寬緩以荼
若是者為之危弓危弓為之安矢骨直以立忿埶以奔
若是者為之安弓安弓為之危矢其人安其弓安其矢
安則莫能以速中且不深其人危其弓危其矢危則莫
能以愿中(周禮考工記)
金與錫黑濁之氣竭黃白次之黃白之氣竭青白次之
青白之氣竭青氣次之然後可鑄也(周禮考工記)
金謂之鏤木謂之刻骨謂之切象謂之磋玉謂之琢石
謂之磨(爾雅)
象謂之鵠(音斛)角謂之觷(音嶽)犀謂之剒(音錯)木謂之剫(音鐸)玉
謂之雕(爾雅)
葛生衍蔓絺綌為願(焦氏易林兑之謙)
百工者所使備器也器以便事為善以膠固為上今工
好造彫琢之器巧偽飾之以欺民取賄物以任用為要
以堅牢為資今商競鬻無用之貨淫極侈之弊以惑民
取產雖於淫商有得然國計愈失矣(潛夫論務本)
輪輿轅軸各自有材故曰數官然後成(吕氏春秋君守解)
天下之物未必皆自成亦有須冶煆而為器者(郭子註莊大宗)
(師)
矩雖為方而非方規雖為圓而非圓譬繩為直而非直
也(莊子音義天下)
海中有大魚曰鯨海邊又有獸名蒲牢蒲牢素畏鯨鯨
魚擊蒲牢輒大鳴凡鐘欲令聲大者故作蒲牢於上所
以撞之者為鯨魚(李善註文選東都賦)
鄞山破而出錫若耶涸而出銅歐冶因為純鈎之劒(藝文)
(類聚寳部銅)
古有作車象月之數月有三十日車有三十輻夫月之
懸天流行不息車之輾地亦運載無停是故古車以象
月也(道德經註疏卷一)
譬如陶師取好泥團安在輪上隨其器物形勢安布令
無差舛(大寳積經卷五十六)
譬如泥丸中具有缾瓫等性以泥為缾破缾為瓫如是
轉變都無所失(大智度論卷七十)
審用
陟彼阿丘言采其蝱蝱貝母也升至偏高之丘采其蝱
者將以療疾(毛詩載馳)
鷺鳥之羽可以為翳(毛詩宛丘註)
蓑所以備雨笠所以禦暑(毛詩無羊註)
鴈者隨陽而處似婦人從夫故昏禮用焉(鄭氏箋詩匏有苦葉)
白桵相樸屬而生者枝條芃芃然豫斫以為薪至祭皇
天上帝及三辰則聚積以燎之(鄭氏箋詩棫樸)
天下之大獸五脂者膏者臝者羽者鱗者宗廟之事脂
者膏者以為牲臝者羽者鱗者以為筍虡(周禮考工記)
古之君子必佩玉右徵角左宫羽鄭玄云徵角在右事
也民也可以勞宫羽在左君也物也宜逸(春秋正義定公五年)
瓜曰華(胡化切)之桃曰膽之棗李曰㚄(音帝)之樝棃曰鑽(子管)
(切)之(爾雅)
既差我馬差擇也宗廟齊毫戎事齊力田獵齊足(爾雅)
淮南有懶婦魚俗云昔揚氏家婦為姑所溺而死化為
魚焉其脂膏可燃燈燭以之照鳴琴博奕則爛然有光
及照紡績則不復明焉(述異記上)
一曰舉日章則晝行二曰舉月章則夜行三曰舉龍章
則行水四曰舉虎章則行林五曰舉烏章則行陂六曰
舉蛇章則行澤七曰舉鵲章則行陸八曰舉狼章則行
山九曰舉韟章則載食而駕(管子兵法)
冠雖穿弊必戴於頭履雖五采必踐之於地(韓非子外儲說左下)
殺人於百步之外者弓矢也殺人於五十步之内者矛
戟也(尉繚子制談)
大戟去水亭歴愈張用之不節及反為病(淮南子繆稱訓)
和氏之璧隋侯之珠出於山淵之精君子服之順祥以
安寧侯王寳之為天下正(淮南子說山訓)
或問犂牛之鞹與玄騂之鞹有以異乎曰同然則何以
不犂也曰將致孝乎鬼神不敢以其犂也如刲羊刺豕
罷賓犒師惡在犂不犂也(揚子修身)
虞書曰予乘四載水行乘舟陸行乘車山行乘欙澤行
乘䡅(許氏說文卷十)
簜可為幹篠可為矢(許氏說文卷十)
橦梓屬大者可為棺槨小者可為弓材(許氏說文卷十)
春薦韭卯夏薦麥魚秋薦黍豚冬薦稻鴈制無常牲取
與新物相宜而已(蔡中郎獨斷)
洗洿泥者以水燔腥生者用火水火道也用之者事也
事末於道(王充論衡程材篇)
穀之始熟曰粟舂之於臼簸其粃糠蒸之於甑爨之以
火成熟為飯乃甘可食可食而食之味生肌腴成也粟
未為米米未成飯氣腥未熟食之傷人(王充論衡量知篇)
崇吾之山有木焉圓葉而白柎赤華而黑理其實如枳
食之宜子孫(山海經西山經)
不周之山爰有嘉果其實如桃其葉如棗黃華而赤柎
食之不勞(山海經西山經)
符禺之山其上有木焉名曰文莖其實如棗可以己聾
其草多條其狀如葵而赤華黃實如嬰兒舌食之使人
不惑(山海經西山經)
乾麻不長天狗不大厥質雖小攘災除害(山海經西山經圖讚)
鵸䳜三頭獂獸三尾俱禦不祥消凶辟眯君子服之不
逢不韙(山海經西山經圖讚)
鍾山之寳爰有玉華符彩流映氣如虹霞君子是佩象
德閑邪(山海經西山經圖讚)
青丘之山有鳥焉其狀如鳩其音如呵名曰灌灌佩之
不惑(山海經南山經)
亶爰之山有獸焉其狀如貍而有髦其名曰類自為牝
牡食者不妬(山海經南山經)
基山有獸焉其狀如羊九尾四耳其目在背其名曰猼
訑佩之不畏(山海經南山經)
侖者之山有木焉其狀如穀而赤理其汁如漆其味如
飴食者不饑可以釋勞(山海經南山經)
龍侯之山決決之水出焉而東流注于河其中多人魚
其狀如䱱魚四足其音如嬰兒食之無癡疾(山海經北山經)
北嶽之山諸懷之水出焉而西流注于囂水其中多䱜
魚魚身而犬首其音如嬰兒食之已狂(山海經北山經)
縣雍之山晉水出焉而東南流注于汾水其中多鮆魚
其狀如鯈而赤鱗其音如吒食之不驕(山海經北山經)
帶山彭水出焉而西流注于芘湖之水其中多儵魚其
狀如雞而赤毛三尾六足四首其音如鵲食之可以已
憂(山海經北山經)
陽鑒動日土蛇致宵微哉鮆魚食則不驕(山海經北山經圖讚)
牛首之山有草焉名曰鬼草其葉如葵而赤莖其秀如
禾服之不憂(山海經中山經)
霍山有獸焉其狀如貍而白尾有鬛名曰朏朏養之可
以已憂(山海經中山經)
抱木生於水松之旁若寄生然極柔弱不勝刀鋸乘濕
時刳而為履易如削瓜既乾則韌不可理也(南方草木狀)
結芻為狗巫祝用之(莊子音義天運)
樓航不挹漿衝車不載薺(揚子法言註君子篇)
使牛捕鼠雖大無施(揚子法言註君子篇)
府庫之藏金玉筐篚之槖簡書(李善註文選應璩百一詩)
桓公伐孤竹行出山中無水隰朋曰蟻冬居山之陽夏
居山之陰蟻蠰寸而有水使掘之果得水焉(意林韓子)
桓公伐孤竹失道管仲曰老馬之智可用遂縱馬從而
得歸(意林韓子)
子路見孔子豬肩牛膊可以得兆何必蓍龜孔子曰蓍
者耆也龜者舊也狐疑之事當問耆舊蓍龜者未可神
也取其名耳(意林論衡)
凡律度量衡用銅者所以同天下齊風俗也銅為物至
精不為燥濕寒暑變其節不為風雨曝露改其形似於
士君子之行是以用銅也(藝文類聚寳部銅)
用藥者得良藥則活人得惡藥則殺人(太平御覽方術部醫)
輕舟可以救溺濡幕可以濟焚(太平御覽舟部敘舟中)
樂車無牛馬而能行者獨一人所致耳(太平御覽車部鹿車)
東夷之人以牛骨占事呈吉示凶無不中牛非智之物
骨者若此之效(太平御覽方術部牛蹄)
葛小人得其葉以為羹君子得其材以為絺(太平御覽百卉部葛)
參絲之絞以絃琴緩張則撓急張則絶(太平御覽布帛部絲)
啼人者絆其足囓人者截其耳(埤雅品物門犬)
傅弓以燕牛之角纏弓以荆麋之筋糊弓以河魚之膠
(埤雅品物門魴)
艾可乂疾久而彌善(埤雅品物門艾)
今夫農時雨既至脱衣就功首戴茅蒲身衣襏襫(襏襫蓑薜)
(衣也爾雅翼臺)
五弓弧弓以授射甲革椹質者夾弓庾弓以授射豻侯
鳥獸者唐弓大弓以授學射者使者勞者(玉海兵制弓矢)
凡矢枉矢絜矢利火射用諸守城車戰殺矢鍭矢用諸
近射田獵矰矢茀矢用諸弋射恒矢庳矢用諸散射(玉海)
(兵制弓矢)
秋禽之肥易牙和之非不美也彭祖以為傷夀故不食
(困學紀聞卷十諸子)
上藥一百二十種為君主養命以應天無毒多服久服
不傷人欲輕身益氣不老延年者本上經中藥一百二
十種為臣主養性以應人無毒有毒斟酌其宜欲遏病
補虚羸者本中經下藥一百二十五種為佐使主治病
以應地多毒不可久服欲除寒熱邪氣破積聚愈疾者
本下經(本草上藥卷一)
療寒以熱藥療熱以寒藥飲食不消以吐下藥鬼疰蟲
毒以毒藥癰腫瘡癅以瘡藥風濕以風濕藥各隨其所
宜(本草一卷)
藥有陰陽配合子母兄弟根莖花實草石骨肉有單行
者有相須者有相使者有相畏者有相惡者有相反者
有相殺者凡此七情和合視之當用相須相使者良勿
用相惡相反者若有毒宜制可用相畏相殺者不爾勿
合用也(本草一卷)
地不為獸生芻而獸食芻不為人生枸而人食枸無為
於萬物而萬物各適其所用則莫不贍矣(道德經註)
如陶師輪繩是為作因如燈燭照闇中物是名了因(元陽)
(妙經卷九)
草生五色五色之變不可勝視草生五味五味之美不
可勝極嗜欲不同各有所通(黃帝素問内經六節藏象論)
凡刺之要官鍼最妙九鍼之宜各有所為長短大小各
有所施也不得其用病弗能移(黃帝素問靈樞經官鍼)
膏粱菽藿之味何可同也氣滑即出疾其氣濇則出遲
氣悍則鍼小而入淺氣濇則鍼大而入深深則欲畱淺
則欲疾以此觀之刺布衣者深以畱之刺大人者微以
徐之此皆因氣慓悍滑利也(黃帝素問靈樞經根結)
譬如持燒熟缾詣河取水若池若井若泉若渠當知此
缾終不爛壊何以故是缾善熟堪任盛水極堅牢故(波羅)
(蜜多經卷三百一十二)
譬泥之在均金之在鍜唯所用耳豈有限哉(波羅蜜多經卷五百)
(九十一序)
如人披求芭蕉莖實雖不可得而有葉用(波羅蜜多經卷五百九十)
(六)
譬如諸大城中所棄糞穢若置甘蔗蒲桃田中則有利
益(大寳積經卷一百一十二)
譬如好酒香味具足是酒之醍醐醡取已盡下有糟滓
人所惡賤無所施用(大寳積經卷一百一十三)
譬如畫堂不以燋柱而作莊嚴(僧伽吒經卷一)
譬如有人以木挑火木則漸燒(僧伽吒經卷三)
猶如箭工用檢撓箭其箭已直不復用檢所以者何彼
人本所為者其事已成(中阿含經卷四)
猶如居士為過泉水故作通水槽持斧入林如打諸樹
若堅實者其聲便小若空中者其聲便大居士知已便
斫治節擬作通水槽(中阿含經卷二十九)
如世人有三種瓫有一水瓫堅完不損無有孔裂亦無
滲漏其第二瓫亦完不破無有孔裂少有滲漏第三瓫
者亦破亦漏彼人注水應先何器對曰先於不破漏者
完器滿已注第二器其第二器雖完不破然小滲漏其
第三瓫雖復漏破亦應注水為未漏間暫得用(別譯襍阿含經)
(卷十五)
若人食油則得力若食蘇者得好色食麻滓菜無色力
(大智度論卷二)
譬如利刀以割泥土遂成鈍器(大智度論卷十四)
如人得利刀宜應有益中用不於無益中用(十住毘婆沙論卷八)
失實
鼎之為義下實上虚是空以待物者也鼎耳之用亦宜
空以待鉉今九三處下體之上當此鼎之耳宜居空之
地而以陽居陽是以實處實者也既實而不虚則變革
鼎耳之常義也常所納物受鉉之處今則塞矣(周易正義鼎)
雖則七襄不成報章睆(音莞)彼牽牛不以服箱東有啓明
西有長庚有捄天畢載施之行(詩小雅大東)
東方有啓導日明之星西方有增長續日之星此亦何
曾能有啓續乎(毛詩正義大東)
睆然而明者彼牽牛之星雖則有牽牛之名而不曾見
其牽牛以用於牝服大章之箱也(毛詩正義大東)
捄然而長者在天之畢也徒則施之於二十八宿之行
列而已亦何曾見其掩兔載肉之用乎(毛詩正義大東)
織之用緯一來一去是報反成章今織女之星駕則有
西而無東不見倒反是有名無成也(毛詩正義大東)
觚不觚觚哉觚哉(論語雍也)
一升曰爵二升曰觚觚哉觚哉言非觚也以喻為政不
得其道則不成(何宴解論雍也)
不揣其本而齊其末方寸之木可使高於岑樓金重於
羽者豈謂一鉤金與一輿羽之謂哉(孟子告子下)
不節其數累積方寸之木可使高於岑樓岑樓山之銳
嶺者寧可謂寸木高於山邪金重於羽謂多少同而金
重耳一帶鉤之金豈重一車羽邪如取食色之重者比
禮之輕者何翅食色重哉(趙氏註孟告子下)
喻林卷一百二十
