喻林卷一百十七明徐元太撰
物宜門(二)
美惡
涇以渭濁湜湜(音殖)其沚(音止詩國風谷風)
秩秩斯干(叶居焉反)幽幽南山(叶所梅反)如竹苞(叶補苟反)矣如松茂
(叶莫口反)矣(詩小雅斯干)
如跂斯翼如矢斯棘如鳥斯革(叶託力反)如翬(音輝)斯飛君子
攸躋(音齎詩小雅斯干)
樂(音洛)彼之園爰有樹檀(叶徒沿反)其下維蘀(音託)樂彼之園
爰有樹檀其下維穀(詩小雅鶴鳴)
周原膴膴(音武)堇荼如飴(詩大雅緜)
王雎之鳥雌&KR3145;情意至然而有别(毛詩關㫿註)
蜉蝣渠略也朝生夕死猶有羽翼以自修飾楚楚鮮明
(毛詩蜉蝣註)
梅之樹善惡自有徒以鴞集其上而鳴人則惡之性因
惡矣(鄭氏箋詩墓門)
鷹則為鳩鷹也者其殺之時也鳩也者非其殺之時也
善變而之仁也故其言之也曰則盡其辭也鳩為鷹變
而之不仁也故不盡其辭也(大戴禮記夏小正)
田鼠化為鴽鴽鵪也變而之善故盡其辭也鴽為鼠變
而之不善故不盡其辭也(大戴禮記夏小正)
燕之角荆之幹妢胡之笴吳粤之金錫此材之美者也
(周禮考工記)
天有時地有氣材有美工有巧合此四者然後可以為
良材美工巧然而不良則不時不得地氣也(周禮考工記)
凡相角秋閷者厚春閷者薄穉牛之角直而澤老牛之
角紾而昔疢疾險中瘠牛之角無澤(周禮考工記)
職金掌凡金玉錫石丹青之戒令受其入征者辨其物
之㜫惡與其數量揭而壐之入其金錫于為兵器之府
入其玉石丹青于守藏之府(周禮秋官職金)
葑菲之菜上善下惡食之者不以其惡而棄其善(杜氏解左)
(傳僖公三十三年)
澤之生物而險者蒺藜持之則傷(杜氏解左傳襄公二十五年)
山有木藪有草毒螫之蟲在草在木(春秋正義宣公十五年)
陸機云林木山下人語曰四足之美有麃兩足之美有
鷮(爾雅釋鳥疏)
地之磽者雖有善種不能生焉江臯河瀕雖有惡種無
不猥大(前漢書賈山傳)
物有善而不居惡而不可避甘醴有鴆毒藥酒有治病
(前漢紀孝哀)
美金以鑄戈劎矛戟試諸狗馬惡金以鑄斤斧鉏夷鋸
&KR2049;試諸木土(管子小匡)
靈鵲兆喜怪鵩塞耳(師曠禽經)
班鳩辦鵴䲷鴟害母(師曠禽經)
慈烏反哺白脰烏不祥巨啄烏善警哀烏吟夜(師曠禽經)
蝮蛇不可為足虎豹不可使緣木(淮南子說林訓)
明月之珠蠬之病而我之利虎爪象牙禽獸之利而我
之害(淮南子說林訓)
華不時者不可食也(淮南子說林訓)
絮之細者曰纊繒之精者曰縞縞之麤者曰素葛之精
者曰絺麤者曰綌(小爾雅廣服)
蝮蛇與魚比故生於草澤蜂蠆與鳥同故產於屋樹江
北地燥故多蜂蠆江南地濕故多蝮蛇生高燥比陽陽
物懸垂故蜂蠆以尾㓨生下濕比陰陰物柔伸故蝮蛇
以口齰毒或藏於首尾故螫齰有毒或藏於醴膚故食
之輙懣或附於脣吻故舌鼔為禍(王充論衡言毒篇)
龍有毒蛇有螫故蝮有利牙龍有逆鱗(王充論衡言毒篇)
慈烏曰孝鳥長則反哺其母(張華註禽經)
空桑之山有獸焉其狀如牛而虎文其音如欽其名曰
軨軨其鳴自呌見則天下大水(山海經東山經)
犲山有獸焉其狀如夸父而彘毛其音如呼見則天下
大水(山海經東山經)
姑&KR0647;之山有獸焉其狀如狐而有翼其音如鴻鴈其名
曰獙獙見則天下大旱(山海經東山經)
䃌山有獸焉其狀如馬而羊首四角牛尾其音如獋狗
其名曰峳峳見則國多狡客(山海經東山經)
欽山有獸焉其狀如豚而有牙其名曰當康其鳴自呌
見則天下大穰(山海經東山經)
女烝之山石膏水出焉而西注于鬲水其中多薄魚其
狀如鱣魚而一目其音如歐見則天下大旱(山海經東山經)
餘峨之山有獸焉其狀如兔而鳥啄鴟目蛇尾見人則
眠名曰犰狳其鳴自訆見則螽蝗為敗(山海經東山經)
剡山有獸焉其狀如彘而人面黃身而赤尾其名曰合
腴其音如嬰兒是獸也食人亦食蟲見則天下大水(山海)
(經東山經)
大山有獸焉其狀如牛而白首一目而蛇尾其名曰蜚
行水則竭行草則死見則天下疫(山海經東山經)
子桐之山子桐之水出焉而西流注于餘如之澤其中
多䱻魚其狀如魚而鳥翼出入有光其音如鴛鴦見則
天下大旱(山海經東山經)
偈徂狡獸鬿雀惡鳥或狼其體或虎其爪安用甲兵擾
之以道(山海經東山經圖讚)
蜚則災獸跂踵厲深會所經涉竭水槁林禀氣自然體
此殃淫(山海經東山經圖讚)
玉山是西王母所居也有獸焉其狀如犬而豹文其角
如牛其名曰狡其音如吠犬見則其國大穰(山海經西山經)
崇吾之山有鳥焉其狀如鳧而一翼一目相得乃飛名
曰蠻蠻見則天下大水(山海經西山經)
崑崙之丘有鳥焉其狀如蜂大如鴛鴦名曰欽原蠚鳥
獸則死蠚水則枯(山海經西山經)
鹿臺之山有鳥焉其狀如雄雞而人面名曰鳧徯其名
自叫也見則有兵(山海經西山經)
小次之山有獸焉其狀如猿而白首赤足名曰朱厭見
則大兵(山海經西山經)
太華之山有蛇焉名曰肥&KR1414;六足四翼見則天下大旱
(山海經西山經)
欽原類蜂大如鴛鴦觸物則斃其銳難當(山海經西山經圖讚)
令丘之山有鳥焉其狀如梟人面四目而有耳其名曰
顒其鳴自號也見則天下大旱(山海經南山經)
雞山黑水出焉中有鱄魚其狀如鮒而彘毛其音如豚
見則天下大旱(山海經南山經)
顒鳥栖林鱄魚處淵俱為旱徵災延普天(山海經南山經圖讚)
涸和損平莫慘於憂詩詠萱草帶山則儵壑焉遺岱聊
以盤遊(山海經北山經圖讚)
狍鴞貪惏其目在腋食人未盡還自齦割圖形妙鼎是
謂不若(山海經北山經圖讚)
長蛇百尋厥鬛如彘飛羣走類靡不吞噬極物之惡盡
毒之厲(山海經北山經圖讚)
敖岸之山有獸焉其狀如白鹿而四角名曰夫諸見則
其邑大水(山海經中山經)
歴石之山有獸焉其狀如狸而白首虎爪名曰梁渠見
則其國有大兵(山海經中山經)
蛇山有獸焉其狀如狐而白尾長耳名曰&KR2579;狼見則國
内有兵(山海經中山經)
能本獸名形似熊足似鹿為物堅中而強力故人之有
賢材者皆為之能(前漢書註高帝紀)
深山窮谷多毒瘧之物氣則有瘴癘人則有止蟲獸則
有虎鳥則有鴆蛇則有蝮蟲則有射工沙虱草則有釣
吻野葛其餘則蛟莾之屬生焉(太平御覽蟲豸部沙虱)
礫小石也磊(當罪切)衆石也碭(壯浪切)文石也琅玕石似珠
也碔砆石似玉也(太平御覽地部石上)
凡珠有龍珠龍所吐也蛇珠蛇所吐也語曰蛇珠千枚
不如一玫瑰(埤雅品物門蛇)
短狐射氣&KR0008;螋遺溺中影則疾人氣數感之故也(埤雅品物)
(門蜮)
字說曰蛇螫人也而亦迯人也是為有它蝮觸之則復
其害人也人亦復焉(埤雅品物門虺)
烏反哺梟反噬蓋逆順之習也(埤雅品物門梟)
陸䧟蘂犀水截輕鴻(埤雅品物門鴈)
望之大就之小筋馬也望之小就之大肉馬也前視見
目旁視見腹後視見足駭馬也毛束皮皮束筋筋束肉
肉束骨五者兼僃天下之馬也(埤雅品物門馬)
伊尹為湯說至末云肉之美者猩脣燕髀豹胎象節魚
之美者洞庭之鱄東海之&KR0008;菜之美者崑崙之蘋具區
之菁和之美者陽濮之薑招摇之桂飯之美者玄山之
禾不周之粟果之美者江浦之橘雲夢之柚(埤雅卉物門橘)
德芬芳者佩蘭(埤雅卉物門蘭)
伯樂曰馬頭為王欲得方目為丞相欲得明脊為將軍
欲得強腹為城廓欲得張四下為令欲得長(初學記獸部馬)
譬如毒蛇神呪所伏不能為害一切諸蟲見彼毒蛇亦
無憂懼然此毒蛇雖無毒害由本業故受此蛇身故名
毒蛇(大寶積經卷二十)
譬如圂豬行處糞穢兼又食噉初無厭惡(大寳積經卷四十二)
譬如构欄茶花色貌鮮好其體堅鞭猶如木石其氣臭
穢猶如糞塗有智之人若見此花不近不觸遠避而去
愚人若見不知過患近而齅之(大寶積經卷一百一十三)
或有鳥聲好而形醜或有鳥形好而聲醜或有鳥聲醜
形亦醜或有鳥形好聲亦好何鳥聲好而形醜拘枳羅
鳥是也何鳥形好而聲醜所謂鷙鳥是也何鳥聲醜形
亦醜所謂梟是也何鳥聲好形亦好所謂孔雀鳥是也
(增壹阿含經卷十七)
世有四種良馬有良馬駕以平乘顧其鞭影馳駛善能
觀察御者形勢遲速左右隨御者心是良馬第一之德
世間良馬不能顧影而自驚察然以鞭杖觸其毛尾則
能驚速察御者心遲速左右是第二良馬若世間良馬
不能顧影及觸皮毛能隨人心而以鞭杖小侵皮肉則
能驚察隨御者心遲速左右是第三良馬世間良馬不
能顧其鞭影及觸皮毛小侵膚肉乃以鐵錐刺身徹膚
傷骨然後方驚牽車著路隨御者心遲速左右是第四
良馬(雜阿含經卷三十三)
世間良馬有八種德成就者隨人所欲取道多少何等
為八生於良馬鄉是名良馬第一之德復次體性溫良
不驚恐人是名良馬第二之德復次良馬不擇飲食是
名良馬第三之德復次良馬猒惡不淨擇地而卧是名
良馬第四之德復次良馬諸情態速為調馬者現馬師
調習速捨其態是名良馬第五之德復次良馬安於駕
乘不顧餘馬隨其輕重能盡其力是名良馬第六之德
復次良馬常隨正路不隨非道是名良馬第七之德復
次良馬若病若老勉力駕乘不猒不倦是名良馬第八
之德(雜阿含經卷三十三)
世間馬有八態何等為八謂惡馬臨駕車時後脚蹋人
前脚跪地奮頭齧人是名世間馬第一態復次惡馬就
駕車時低頭振軛是名世間惡馬第二之態復次世間
惡馬就駕車時下道而去或復偏厲車令其飜復是名
第三之態復次世間惡馬就駕車時仰頭却行是名世
間惡馬第四之態復次世間惡馬就駕車時小得鞭杖
或斷繮折勒縱横馳走是名第五之態復次世間惡馬
就駕車時舉前兩足而作人立是名第六之態復次世
間惡馬就駕之時加之鞭杖安住不動是名第七之態
復次世間惡馬就駕之時叢聚四脚伏地不起是名第
八之態(雜阿含經卷三十三)
師子戲時於諸羣獸強者則殺伏者則放(大智度論卷四十七)
且愛犬馬者貴其識恩嫉䲷獍者惡其反噬(辯正論卷六)
如龍驥麟鳳孔雀鸚鵡山雞畫雉為人所貴情希愛樂
如獼猴犲狼虎蛇蚖蝮服鳥梟鴟等人所惡見不喜聞
音(法苑珠林卷六)
變化
雀入於海為蛤雉入於淮為蜃黿鼉魚鼈莫不能化唯
人不能哀夫(國語晉)
昔盤古氏之死也頭為四岳目為日月脂膏為江海毛
髮為草木秦漢間俗說盤古氏頭為東岳腹為中岳左
臂為南岳右臂為北岳足為西岳先儒說盤古氏泣為
江河氣為風聲為雷目瞳為電古說盤古氏喜為晴怒
為陰(述異記上)
今江淮中有&KR0008;名熊熊蛇之精至冬化為雉至夏復為
蛇(述異記上)
淮水中黃雀至秋化為蛤春復為黃雀(述異記上)
二幼相好及其壯也相遇則不相識二壯相好及其老
也相遇則不相識如雀鴿鷹鳩之化無昔無今(關尹子七釡)
人自生至終大化有四嬰孩也少壯也老耄也死亡也
其在嬰孩氣專志一和之至也物不傷焉德莫加焉其
在少壯則血氣飄溢欲慮充起物所攻焉德故衰焉其
在老耄則欲慮柔焉體將休焉物莫先焉雖未及嬰孩
之全方於少壯間矣其在死亡也則之於息焉反其極
矣(列子天瑞)
馬血之為轉鄰也人血之為野火也鷂之為鸇鸇之為
布穀布穀久復為鷂也燕之為蛤也田鼠之為鶉也朽
瓜之為魚也老韭之為莧也老羭之為猨也(列子天瑞)
以汝為鼠肝乎以汝為蟲臂乎(莊子大宗師)
鯤鵬二物隻以變為二矣何得不謂一變為二乎(公孫龍子)
(通變論註)
昔公牛哀轉病也七日化為虎其兄掩戶而入覘之則
虎摶而殺之是故文章成獸爪牙移易志與心變神與
形化方其為虎也不知其嘗為人也方其為人不知其
且為虎也二者代謝舛馳各樂其成形(淮南子俶眞訓)
夫蝦蟇為鶉水蠆為&KR2652;芒皆生非其類唯聖人知其化
(淮南子齊俗訓)
蠶食桑老績而為蠒蠒又化而為蛾蛾有兩翼變去蠶
形蠐螬化為復育復育轉而為蟬蟬生兩翼不類蠐螬
凡諸命蠕蜚之類多變其形易其體至人獨不變者禀
得正也(王充論衡無形篇)
夫蟲蛇未化者不若不化者蟲蛇未化人不食也化為
魚鼈人則食之(王充論衡無形篇)
萬物變化無復還者復育化為蟬羽翼既成不能復化
為復育(王充論衡道虚篇)
仲春之節鷹化為鳩季春之節田鼠化為鴽仲秋之節
鳩復化為鷹季秋之節雀入大水化為蛤孟冬之節雉
入水化為蜃(張華註禽經)
若謂受氣皆有一定則雉之為蜃雀之為蛤壤蟲假翼
川蛙飜飛水&KR1871;為蛤荇苓為蛆田鼠為鴽腐草為螢鼉
之為虎蛇之為龍皆不然乎(抱朴子内篇論仙)
鶂以眸子相視蟲以鳴聲相應俱不待合而生子故曰
風化(郭子註莊天運)
周洛曰鮪蜀曰䱴䲛出鞏山宂中三月遡河上能度龍
門之限則得為龍矣(前漢書註司馬相如傳)
周穆王南征一軍盡化君子為猿為鶴小人為蟲為沙
(藝文類聚鳥部鵠)
朔人獻燕昭王以大豚曰養奚若使曰豕也非大圊不
居非人便不珍今年百二十矣人謂豕仙王乃命豕宰
養六十五年大如沙墳足如不勝其體王異之令衡官
橋而量之折十橋豕不量又命水官舟而量其重千鈞
其巨無用燕相謂王曰奚不饗之王乃命水夫膳之夕
見夢於燕相曰造化勞我以豕形食我以人穢吾患其
生久矣仗君之靈得化吾生始得為魯津之伯燕相游
乎魯津有赤龜奉璧而獻(大平御覽獸部豕)
千歲之雉入海為蜃百年之雀入江為蛤千歲龜黿能
與人語千歲蛇斷而復續百年之鼠能相卜數之至也
春分之日鷹變為鳩秋分之日鳩變為鷹時之化也故
腐草之為螢也朽之為蠶也麥之為蚨蝶也羽翼生焉
眼目成焉心知出焉自無知而化為有知血氣易也䳰
之為麂也蛇之為鼈也蠶之為蝦也不失其血氣而形
性變也(太平御覽妖異部變化下)
龍易骨蛇易皮麋鹿易角蠏易敖(埤雅品物門蠏)
鯀為□熊杜宇為鶗鴂褒君為龍牛哀為獸君子為鵠
小人為猿彭生為豕如意為犬黃母為黿宣武為鼈鄧
艾為牛徐伯為魚鈴下為烏書生為蛇(何氏語林文學隋書)
如蠶渾沌繭中穿絲出飛其神故一變形易殼(四願經敬八)
如酥蜜膠臘等皆是地相與火合故自捨其相轉成濕
相金銀銅鐵與火合故亦自捨其相變為水相(大智度論三十)
(一)
如乳變為酪捨味力饒益不捨色如金銀器破已更作
餘器捨形不捨色(雜阿毘曇心論卷十一)
夫雉入海為蛤鷰入海為蜃當其徘徊其翼差池其羽
猶自識也忽然自投神化體變乃更與黿鼈為羣豈復
自識翔林薄巢垣屋之娛乎(辯正論卷三)
良能
燕之于飛必差池其羽(毛詩燕燕註)
垤螘塜也將陰雨則宂處先知之矣(毛詩東山註)
凡生天地之間者有血氣之屬必有知有知之屬莫不
知愛其類今是大鳥獸則失喪其羣匹越月踰時焉則
必反廵過其故鄉翔回焉鳴號焉蹢䠱焉踟蹰焉然後
乃能去之小者至於燕雀猶有啁噍之頃焉然後乃能
去之(禮記三年問)
虎狼護子猴猿負孫毒性薄情亦有仁愛(宋書文九王晉熙傳)
風翔則風雨舞則雨霜蜚則霜露翥則露(師曠禽經)
鷙鳥之善搏者曰鶚(師曠禽經)
扶老(秃鶖也)強力鶺鴒友悌(師曠禽經)
舒鷹鳴前後和羣棲獨警(師曠禽經)
鳥飛成行獸處成羣有孰教之(淮南子齊俗訓)
順風而飛以助氣力銜葭而翔以備矰弋(說苑談叢)
燕雀銜茅以生孚乳(焦氏易林小畜之巽)
晨風天翰大舉就溫(焦氏易林小畜之革)
言鵾鷄鴻鶴羣聚候時鶴知夜半鵾鷄晨鳴各知其職
也(王逸註楚辭大招)
形如覆銚包玉含珠有而不積泄以尾閭闇與道會可
謂竒魚(山海經西山經圖讚)
太昊師蜘蛛而結網金天據九鴈以正時帝軒俟鳳鳴
以調律唐堯觀蓂莢以知月終歸知往乾鵲知來魚伯
識水旱之氣蜉蝣曉潛泉之地白狼知殷家之興鸑鷟
見周家之盛龜鶴偏解導養不足怪也(抱朴子内篇對俗)
夫以蜘蛛蛣蜣之陋而布網轉丸不求之於工匠則萬
物各有能也(郭子註莊胠篋)
鴻不學飛飛則冲天驥不學行行則千里(太平御覽羽族部鴻)
雞有呼羣之德鹿有食苹之美(埤雅品物門雞)
鸇之步綱鴷之畫印鸂鶒之勑蜾嬴之祝皆物之有術
智者也(埤雅品物門鸂鶒)
分威法伏熊實意法螣蛇(埤雅品物門螣蛇)
雞有專棲之雄雉有擅澤之驕蟻有兼弱之智蜂有攻
寡之計(埤雅品物門蜂)
鵲巢開口背太歲此非才智任自然之得也(初學記鳥部鵲)
又如犢子生知趣乳豬羊之屬其生未幾便知有牝牡
之合(大智度論卷三十八)
各足
魚潛在淵或在于渚魚在于渚或潛在淵(詩小雅鶴鳴)
夫天亦有所分予予之齒者去其角傅其翼者兩其足
是所受大者不得取小也(前漢書董仲舒傳)
蚑行蠕動方聚類分鱗殊族别羽毛異羣各含精而鎔
冶咸受範於陶鈞(晉書成公綏傳)
物食長啄穀食短咮搏則利觜鳴則引吭(師曠禽經)
籩不問豆豆不答籩瓦不問石石不答瓦道亦不失問
歟答歟(關尹子一宇篇)
牛之無齒不為不足羊之有齒而比於牛為有餘矣以
羊之有餘而謂之非羊者未可然羊之有齒不為有餘
則牛之無齒而比於羊固不足矣以牛之不足而謂之
非牛者亦未可也是皆禀之天然各足於其分而俱適
矣(公孫龍子通變論註)
造物維均靡偏靡頗少不為短長不為多賁能三足何
異黿鼉(山海經中山經圖讚)
二蟲殊翼故所至不同或翺翔天池或畢志榆枋直各
稱體而足不知所以然也(郭子註莊逍遙遊)
鵬之所以高飛者翼大故耳夫質小者所資不待大則
質大者所用不得小矣(郭子註莊逍遙遊)
若以性足為大則天下之足未有過於秋毫若其性足
非大則雖太山亦可稱小矣太山為小則天下無大秋
毫為大則天下無小也(郭子註莊齊物論)
擅一壑之水而跨跱塪井之樂猶小鳥之自足於蓬蒿
也左足未入右膝已縶明大之不遊於小非樂然也以
小羨大故自失物各有分不可強相希效也(郭子註莊秋水)
足於性者天損不能入貞於期者時累不能淫是以迅
風陵雨不謬晨禽之察勁陰殺節不凋寒木之心(文選陸機)
(演連珠)
鸞鳳凌雲儔以舞翼鳩鵷悦蓬林以翺翔螭浮八溟以
濯鱗鼈娛行潦而羣逝斯用情各從其好以取樂焉(廣文)
(選阮嗣宗答伏義書)
形不待名而方圓已著色不俟稱而黑白以彰(藝文類聚人部)
(言語論)
鹹水之魚不游于江淡水之魚不入於海(藝文類聚鱗介部魚)
䕫稱一足蛇則二首少不知無多不覺有(藝文類聚鱗介部蛇)
東海有鰲焉冠蓬萊而游於滄海騰躍而上則干雲沒
而下潛於重泉有紅蟻者聞而悦與羣蟻相要乎海畔
欲觀鰲之行月餘未出羣侔也數日風止海中隱淪如
㞯其高槩天或游而西羣蟻曰彼之冠山何異乎我之
戴粒也逍遙壤封之巔歸服乎窟宂之下此乃物我之
適自己而然我何用數百里勞形而觀之乎(藝文類聚蟲豸部蟻)
莊子曰聲氏之牛夜亡而遇䕫止而問焉我有四足動
而不善子一足而超踊何以然䕫曰以吾一足王於子
矣(事類賦獸部牛註)
夫鷰雀有匹鳩鴿有仇寒鄉之民必知旃裘自然已足
益之則憂故續鳧之足何異截鶴之脛(道德經註)
萬物各有有為相如牛角犎垂壺尾端有毛是為牛相
如瓶底平腹大頸細口圓脣鹿是為瓶相如車以輪軸
轅軛是為車相如人以頭目腹脊肩臂手足是為人相
(十二門論守六)
喻林卷一百十七
