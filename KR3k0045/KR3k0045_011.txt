喻林卷十一明徐元太撰
人事門(九)
審宜
无妄之藥不可試也(易无妄)
有妄致疾其藥可用若身既无妄自然致疾其藥不可
試也若其試之恐更益疾也言非妄有災不可治也若
必欲治之則勞煩於下害更甚也(周易正義无妄)
潤濕不穀樹之竹&KR1239;莞蒲礫石不可穀樹之葛木以為
絺綌以爲材用(汲冡周書文傳解)
匏有苦葉濟有深涉深則厲淺則揭(與器同苦詩國風匏有葉)
遭時制宜如遇水深則厲淺則揭矣男女之際安可以
無禮義將無以自濟也(毛詩匏有苦葉註)
凢治兔之宜鮮者毛炮之柔者炙之乾者燔之(鄭氏箋詩匏葉)
將稼者必先相地之宜而擇其種(鄭氏箋詩大田)
丈夫陽也陽動故多謀慮則成國婦人隂也隂靜故多
謀慮乃亂國(鄭氏箋詩瞻卬)
人采苓采苓於何處采之於首陽之巔采之以興獻公
問細小之行於何處求之於小人之身求之(毛詩正義采苓)
彼終南大山之上何所有乎乃有條有梅之木以興彼
盛德人君之身何所有乎乃宜有榮顯之服然山以高
大之故宜有茂木人君以盛德之故宜有顯服若無盛
德則不宜矣(毛詩正義終南)
治兵則幼賤在前振旅則尊老在前釋文云出為治兵
尚威武也入為振旅反尊卑也孫炎曰出則幼賤在前
貴勇力也入則尊老在前復常法也(毛詩正義采芑)
且夫茅茨採椽至質之物建日月乘玉輅以處其中象
箸玉杯而食於土簋非其類也(毛詩正義靈臺)
地有山川高下物生各有所宜人君當效之亦順合所
宜而任之山者不使居川渚者不使居中原(毛詩正義周頌譜)
居山以魚鼈為禮居澤以鹿豕為禮君子謂之不知禮
(禮記禮器)
治雖用禮不本其所宜如農夫徒耕而不下種子也(禮記)
(正義禮運)
山有木工則度之賓有禮主則擇之(左傳隱公十一年)
凢邦國之使節山國用虎節土國用人節澤國用龍節
(周禮地官掌節)
以玉作六器以禮天地四方以蒼璧禮天以黃琮禮地
以青圭禮東方以赤璋禮南方以白琥禮西方以玄璜
禮北方(周禮春官大宗伯)
行澤者欲短轂行山者欲長轂短轂則利長轂則安行
澤者反輮行山者仄輮反輮則易仄輮則完(周禮考工記)
方圓角直曲斜凹凸必有形遠近高下長短疾緩必有
制寒暑燥濕風雨逆順必有時金木水火土石羽毛必
有濟布帛桑麻筋角齒革必有用(三墳形墳)
張儀欲以漢中與楚請秦王曰有漢中槖種樹不處者
人必害之家有不宜之財則傷今漢中南邊爲楚利此
國累也(戰國策秦武王)
鴻鵠巢於高林之上暮而得所棲黿鼉穴於深淵之下
夕而得所宿夫趣舍行止亦人之巢穴也且各得其棲
宿而已天下非所保也(後漢書逸民列傳)
如以舟無推陸之分瑟非常調之音不限局以疑遠不
拘玄以妨素則化樞各管其極(後漢書王仲列傳)
古善漁者宿沙渠子使漁山側雖十宿沙子不得漁焉
宿沙非暗於漁道也彼山者非魚之所生也(後漢書馬融傳註)
魚潛於淵出水喣沫何則物有本性不可横處非分也
(吳志王蕃傳註)
夫珍木嘉樹其品非一莫不植根深岨致之未易藉地
廣之資因人多之力則役苦費深為敝滋重是以上古
聖王采椽不斷斷之則懼刻桷彫楹莫知其限也哲人
縣鑑微遠杜漸防萌知采椽不愜後代之心不斷不爲
將來之用故加朱施漆以傳厥後散木凢材皆可入用
(宋書禮五志)
若謂氊裘之民可以决勝於荆越必不可矣而曰樓船
之夫可以爭鋒於燕冀豈或可乎(宋書索虜傳)
雖舟車均於致遠而有川陸之節佛道齊乎達化而有
夷夏之别若謂其致既均其法可換者而車可涉川舟
可行陸乎(南齊書顧歡傳)
圓行方止器之異也金剛水柔性之别也善御性者不
違金石之質善爲器者不易方圓之用(梁書張充傳)
太和五銖雖利於京邑之肆而不入徐揚之市土貨既
殊貿鬻亦異便於荆郢之邦者則礙於兖豫之域(魏書食貨)
(志)
夫冬日之不濫非愛水也夏日之不焬非愛火也為不
適於身便於體也(管子禁藏)
歲有春秋冬夏月有上下中旬日有朝暮夜有昏晨半
星辰序各有其司故曰天不一時山陵岑巖淵泉閎流
泉踰瀷而不盡薄承瀷而不滿高下肥墝物有所宜故
曰地不一利鄉有俗國有法食飲不同味衣服異采世
用器械規矩繩准稱量數度品有所成故曰人不一事(管子宙合)
夫慮事定物辨明禮義人之所長而蝚蝯之所短也緣
高出險蝚蝯之所長而人之所短也蝚蝯之所長責人
故其令廢而責不塞故曰墜岸三仞人之所大難也而
蝚蝯飲焉(管子形勢解)
今夫挽車者前呼邪軤(火乎切)後亦應之此挽車勸力之
歌也雖鄭衞胡楚之音不若此之義也(文子微明)
獵羆虎者不於外圂鈎鯨鯢者不居清池何則圂非羆
虎之窟也池非鯨鯢之泉也(鄧析子無厚)
烏獲輕千鈞而重其身非其身重於千鈞也勢不便也
離朱易百步而難眉睫非百步近而眉睫遠也道不可
也故明主不窮烏獲以其不能自舉不困離朱以其不
能自見(韓非子觀行)
今舉大木者前呼輿謣後亦應之此其於舉大木者善
矣豈無鄭衞之音哉然不若此其宜也夫國亦木之大
者也(吕氏春秋淫辭)
白圭新與惠子相見也惠子說之以彊白圭無以應惠
子出白圭告人曰人有新取婦者婦至宜安矜烟視媚
行豎子操蕉火而鉅新婦曰蕉火大鉅入於門門中有
歛䧟新婦曰塞之將傷人之足此非不便之家氏也然
而有大甚者今惠之遇我尚新其說我有大甚者(吕氏春秋)
(不屈)
若夫舜湯則苞裹覆容緣不得已而動因時而為以愛
利為本以萬民為義譬之若釣者魚有大小餌有宜適
羽有動靜(吕氏春秋離俗)
堯之治天下也舜爲司徒契爲司馬禹爲司空后稷爲
大田師奚仲爲工其導萬民也水處者漁山處者木谷
處者牧陸處者農地宜其事事宜其械械宜其用用宜
其人澤皋織網陵阪耕田得以所有易所無以所工易
所拙是故離叛者寡而聽從者衆譬若播棋丸於地員
者走澤方者處高各從其所安夫有何上下焉若風之
遇蕭忽然感之各以清濁應矣(淮南子齊俗訓)
今之裘與蓑孰急見雨則裘不用升堂則蓑不御此代
為常者也譬若舟車楯肆窮廬故有所宜也故老子曰
不上賢者言不致魚於木沉鳥於淵(淮南子齊俗訓)
聖人財制物也猶工匠之斵削鑿枘也宰庖之切割分
别也曲得其宜而不折傷拙工則不然大則塞而不入
小則窕而不周動於心枝於手而愈醜(淮南子齊俗訓)
為魚德者非挈而入淵為蝯賜者非負而緣木縱之其
所而已(淮南子說山訓)
亡者不敢夜揭炬保者不敢畜噬狗(淮南子說山訓)
染者先青而後黑則可先黑而後青則不可工人下漆
而上丹則可下丹而上漆則不可萬事猶此所先後上
下不可不審(淮南子說山訓)
&KR2679;䩉在頰則好在顙則醜繡以為裳則宜以為冠則譏
(淮南子說林訓)
明月之光可以遠望而不可以細書甚霧之朝可以細
書而不可以遠望尋常之外(淮南子說林訓)
嘗被甲而免射者被而入水嘗抱壺而度水者抱而蒙
火可謂不知類矣(淮南子說林訓)
夜行者掩目而前其手涉水者解其馬載之舟事有所
宜而有所不施(淮南子說林訓)
漁者走淵木者走山所急者存也朝之市則走夕過市
則步所求者亡也(淮南子說林訓)
事有所至而巧不若拙故聖人量鑿而正枘(淮南子人間訓)
水火金木土穀異物而皆任規矩權衡凖繩異形而皆
施丹青膠漆不同而皆用各有所適物各有宜輪圓輿
方轅從衡横勢施便也驂欲馳服欲步帶不厭新鈎不
厭故處地宜也(淮南子秦族訓)
方軸圓輪車行不前組囊以錐失其事便(焦氏易林无妄之損)
汚泥為陸不田宜稷(焦氏易林㢲之師)
靈場之威宜夜矣乎(揚子問明)
次六凖繩規矩不同其施測曰凖繩規矩乖其道也(太玄)
(經第一戾)
次六入水載車出水載杭宜于王之更測曰車杭出入
其道更也(太玄經第三更)
人之有骨法也猶萬物之有種類材木之有常宜巧匠
因象各有所授曲者宜為輿檀宜作輻榆宜作轂此其
正法通率也若有其質而工不材可如何(潛夫論正列)
當冶工之消鐵也以土為形燥則鐵下不則躍溢而射
(王充論衡雷虛篇)
候氣變者於天不於地天文明也衣裳在身文著於衣
不在於裳衣法天也(王充論衡佚文篇)
夫不得心意所欲雖盡堯舜之言猶飲牛以酒啖馬以
脯也(王充論衡自紀篇)
且禮有所不㣥事有所不須斷决知辠不必皋陶調和
葵韭不俟狄牙閭巷之樂不用韶武里母之祀不待大
牢既有不須而又不宜牛刀割鷄舒戟采葵鈇鉞裁著
盆盎酌巵大小失宜善之者希(王充論衡自紀篇)
俗曉露之言勉以深鴻之文猶和神仙之藥以治齀欬
制貂狐之裘以取薪菜也(王充論衡自紀篇)
霜風慘烈周棄不蓺禾炎氣赫䂀曹明不製裘知時不
可也貨章甫者不造閩越衒赤舄者不入跣㹫知俗不
宜也(劉子隨時)
盛暑炎蒸必藉凉風寒交冰結必處温室夏不御氊非
憎惡之炎有餘也冬不卧簟非怨讐之凉自足也(劉子文武)
无妄頁(音頡)顛顛趾延延子欽于父雷奮于天傳曰頁顛
顛首(首同)之高也趾延延足之行也子欽于父得其順也
雷奮于天合其道也(元包孟隂)
靈壇所以為威可宜夜而不可經白日(揚子法言註問明篇)
聖賢之道動合物宜隨俗汚隆用行其正取其濟物而
已由求鳥必高其繳須魚必沈其網也(李善註文選陸士衡演連珠)
器大者不可以小道治勢動者不可以爭競擾(文選干寶晉紀)
(總論)
適物之技俯仰異用應事之器通塞異任是以鳥棲雲
而繳飛魚藏淵而網沈賁鼓密而含響朗笛䟱而吐音
(文選陸機演連珠)
車輕道近鞭策不用鞭策所用道遠任重(意林尸子)
濟溺者以金石不如尺索(意林文子)
土不可作鐵而可以作瓦(意林物理論)
玉為彫楹不取材於蟠木丹成繡黼豈襲冕於蘿薜何
則適用有所宜朝野不可一指(藝文類聚職官部太常表)
以珠彈不如泥丸各有所用也(藝文類聚軍器部彈)
席為冬設簟為夏施(藝文類聚服飾薦蓆)
凢會膳食之宜牛宜稌羊宜黍豕宜稷犬宜梁鴈宜麥
魚宜苽凢君子之食嘗放焉(藝文類聚食物部食)
智有所不足故桐不可與為弓(藝文類聚木部桐)
干將莫耶天下之利劍也水斷鵠鴈陸斷馬牛將以補
屩曾不如一錢之錐(藝文類聚獸部馬)
東方朔傳曰騏驥騄耳飛兔驎駵天下之良馬者也將
以捕鼠於深宫之中曾不如跛犬(初學記獸部馬註)
種蘭忌當門懷璧莫向楚楚少别玉人門非種蘭所(何氏)
(語林黜免)
明鏡蒸食未為得所干將補履尤可傷嗟是以氣足凌
雲不應止為(一作官)武騎才堪王佐不應直放長沙(文苑英華)
(庾信連珠)
水不策驥陸不乘舟世無為而俎豆設時有虞而干戈
滌(太平御覽地部陸)
公輸子巧用材也不能以檀為瑟(太平御覽樂部瑟)
稼農之本穡農之末農本輕而末重前緩而後急稼欲
少穡欲多耨欲緩收欲速此良農之務(太平御覽資産部穡)
黃金滿筒不以投龜明珠徑寸豈勞彈雀(太平御覽鱗部龜)
宿沙瞿子善煮鹽使煮潰沙雖十宿沙不能得也(太平御覽)
(飲食部鹽)
古歌有曰高田種小麥終久不成穗(爾雅翼麥)
諺云不聰不明不能為王不瞽不聾不能為公(困學紀聞卷下)
(諸子)
昔三人晨行觸霧一人健一人病一人死健者飲酒病
者飲粥死者空腹(本草酒卷二十六)
病在胸膈以上者先食後服藥病在心腹以下者先服
藥而後食病在四肢血脉者宜空服而在旦病在骨髓
者宜飽滿而在夜(本草一卷)
夫癰氣之息者宜以鍼開除去之夫氣盛血聚者宜石
而寫之此所謂同病異治也(黃帝素問内經病能論)
有病膺腫頸痛胸滿腹脹此為何病何以得之岐伯曰
名厥逆帝曰治之奈何岐伯曰炙之則瘖石之則狂須
其氣并乃可治也(黃帝素問内經腹中論)
刺瘧者必先問其病之所先發者先刺之先頭痛及重
者先刺頭上及兩額兩肩間出血先項背痛者先刺之
先腰脊痛者先刺郄中出血先手臂痛者先刺手少隂
陽明十指間先足脛痠痛者先刺足陽明十指間出血
(黃帝素問内經刺瘧論)
兵法曰無迎逢逢之氣無擊堂堂之陣刺法曰無刺熇
熇之熱無刺漉漉之汗無刺渾渾之脉(黃帝素問靈樞經逆順)
刺虛者須其實刺實者須其虛(黃帝素問内經寶命全形論)
食者所以治百骸失其時而生百病動者所以安萬物
失其機而傷萬物(隂符經集註鬼谷子)
夫饑而倍食渴而倍飲熱而投水寒而入火所苦雖除
其身必死胸中有瘕不可鑿喉中有疾不可剥也蟁䖟
著面不可射也蟣虱著身不可斫也何則欲除小患而
生大賊也(道德經指歸卷十)
合其時而食則百骸治應其機而動則萬化安乖時失
機則禍亂生也(天機經安)
如繫蝦蟆在獼猴手而此獼猴面不回顧(大寶積經卷二)
譬如牧牛人不知淺處駈牛入水於深處而渡彼牛捨
此未到彼岸於其中流而受困危(大寶積經七十二)
譬如木柱若以草土不能斬截必以利斧乃能斬之(大寶)
(積經卷八十八)
譬如曠野之中若山上不生蓮花及優鉢華也(佛遺日摩尼寳)
(經推六)
法若為羅闍作者於淨宅内修耳若欲求於白象者往
象坊作之必獲本願若欲求馬良者於馬坊作法必獲
本願若蛇螫者於大池有龍之處作法即可(文殊師利寳藏尼經)
(羔七)
如世醫師明識衆生有風痰熱病其病未起爲逆治不
可也(文殊師利問經卷下)
譬如求火鑚木陽燧乃出火耳不從水中而出火矣(佛說)
(魔逆經羊十)
猶如有人至毒家舍竟不服毒自生驚怖受大苦痛發
聲大呼我今遇毒我今遇毒有義良醫持不實藥令是
病人除不實病得離衆苦若是良醫持於實藥與是人
者是人活不不也是人實不服食於毒自生毒想須不
實藥以療治之(大方廣如來秘密藏經卷下)
譬如大國王所寶護身刀若在屠膾舍法應強奪取帝
王所珍器不應屬惡人(鴦崛摩羅經卷二)
如知山有金故鑿山求金而不鑿樹以無金故(鴦崛摩羅經卷)
(四)
譬如車行當以油塗(蘇婆呼童子經卷上)
譬如初學學五字句界成句偈欲先知義然後乃學當
得知不要當先學然後乃知彼善學已然後乃教界成
句義引譬示之彼能聽受(大法鼔經卷下)
猶如有人欲得油者以榨具盛麻子以煖湯漬而取壓
之彼必得油所以者何以正求油謂壓麻子也(中阿含經卷四)
(十五)
猶如有人欲得酥者以器盛酪以抨抨之彼必得酥所
以者何以正求酥謂抨酪也(中阿含經卷四十五)
如人欲得捉蛇先以鐵杖壓彼蛇項手捉其頭彼蛇雖
反尾迴或纏手足及餘肢節然不能蜇捉蛇而得此義
不受極苦亦不疲勞所以者何彼以善解取蛇法故(中阿)
(含經卷五十四)
猶如有目之士以淨明珠投白繒上兩不相汙二俱淨
故(長阿含經卷一)
譬如然火欲令其滅去其樵炭彼火則滅(雜阿含經卷二十七)
譬如菓美而樹高無因得食唯有伐樹根躃枝從食菓
必矣(中本起經現變品)
猶人須華當詣園圃須珍寶者當詣大海(出矅經八信品)
譬如病疥瘙之轉多身壞增劇良醫授藥疥痒自止(禪法)
(要解經卷上榮九)
譬如放牛以牛難失故守之少事如放獼猴易失故守
之多事(三昧法門經卷上)
譬如病人宜將養若復放捨無得活(三昧法門經下)
譬如金師韛扇炭用巧非時失韛法怱怱急韛不知時
或時水澆或放捨金融急韛則消過未融便止則不消
非時水澆金則生非時放置則不熟(三昧法門經卷下)
如犢未生&KR2183;牛乳乳不可得非時故若犢生已&KR2183;牛角
乳不可得無智故如鑚濕木求出火火不可得非時故
若析乾木以求火火不可得無智故(三昧法門經卷下)
譬如以金錢買銅錢人無笑者何以故賣買法應爾故
(大智度論卷一)
譬如師子百獸之王爲小蟲吼爲衆所笑若在虎狼猛
獸之中奮迅大吼智人所可(大智度論卷三)
如遭風雨則入舍持盖如地有刺則著鞾鞋大寒然火
熱時求水(大智度論卷五)
譬如人從木求火從地求水從扇求風如是等種種各
有因緣(大智度論卷六)
譬如利刀著好飲食中刀便生垢飲食雖好而與刀不
相宜若以石磨之脂灰瑩治垢除刀利(大智度論卷十)
如人有瘡則須藥塗若無瘡者藥無所施(大智度論卷十)
譬如下藥以巴豆爲主若除巴豆則無下力(大智度論卷二十)
譬如御者試馬曲折隨意然後入陣(大智度論卷二十)
譬如人渴得一掬水則足不須瓶器持水若共大衆人
民則須瓶甕持水(大智度論卷二十八)
譬如以不淨器盛諸美食人所不喜如臭皮嚢盛諸寶
物取者不樂(大智度論卷二十九)
譬如人爲非人所持而罵辱良醫良醫是時但爲隂鬼
不嫌其罵(大智度論卷三十)
譬如梁椽因緣和合故名舍舍空而梁椽不應空(大智度論)
(卷三十一)
譬如軍立密號有知者有不知者(大智度論卷三十八)
譬如藥師和合諸藥冷病者與熱藥於熱病中爲非藥
(大智度論卷四十四)
譬如和合下藥巴豆最有力(大智度論卷五十三)
譬如求重寶必於大海寶山中求之不應在溝瀆臭穢
處求(大智度論卷五十五)
譬如深水不應使小兒渡應教大人令渡(大智度論卷六十六)
譬如小兒可以小杖鞭之不可與大杖(大智度論卷六十七)
譬如以鉗取火雖捉而不燒(大智度論卷七十二)
譬如執菅草捉緩則傷手若捉急則無傷(大智度論卷七十六)
如良醫過去病不可治見在病亦不可治服藥但能治
應起病破其冷熱不復令起又如失火燒舍不爲已過
火故勤滅亦不爲現在火故勤滅但爲未來火不令更
燒故勤滅良醫滅火人勤方便亦不虚(大智度論卷九十)
可熏者則能受熏是故金銀石等皆不可熏以不能受
熏故(攝大乘論釋卷二)
如服蘇膏能除風疾不遣痰癊(廣百論卷十)
渴者不必須江海而飲饑者不必待敖倉而飽(弘明集牟子理)
(惑論)
示其渡水之方則使資舟艥不能令步涉而得濟也(弘明)
(集正誣論)
玉佩金貂莫施於樵野荷衣蕙帶弗踐於王庭故應器
非靈廟所陳染衣異朝宗之服(辨正論卷六)
大物當置之大處曷為回龍象於兔徑注大海於牛跡
乎(僧肇註維摩詰經弟子品)
心隱
感以心爲深過心則謂之淺末矣(周易正義咸)
我心匪鑒不可以茹(音孺柏詩國風舟)
鑒之察形但知方圓白黑不能度其真僞(鄭氏箋詩柏舟)
人心之不同如其面焉吾豈敢謂子面如吾面乎(左傳襄公)
(三十一年)
莊周有言人情險於山川以其動静可識而沈阻難徵
故深厚之性詭於情貌(後漢書郭太傅論)
世路險&KR2337;一至於此太行孟門寧云&KR0008;絶(梁書任昉傳)
凢人心險於山川難於知天天猶有春秋冬夏旦暮之
期人者厚貌深情(莊子列禦寇)
心所說毁舟爲杖心所欲毁鍾爲鐸(淮南子說林訓)
夫事之所以難知者以其竄端匿跡立私於公倚邪於
正而以勝惑人之心者也若使人之所懷於内者與所
見於外者若合符節則天下無亡國破家矣夫狐之捕
雉也必先卑體弭耳以待其來也雉見而信之故可得
而擒也使狐瞋目植睹見必殺之勢雉亦知驚憚遠飛
以避其怨矣夫人僞之相欺也非直禽獸之詐計也物
類相似若然而不可從外論者衆而難識矣是故不可
不察也(淮南子人問訓)
不潔在面人皆耻之不潔在心人不肯愧以面露外而
心伏内故善飾其情潛姦隱智終身不可得而見也(劉子)
(心隱)
二儀之大可以章程測也三綱之動可以表裏度也雷
霆之聲可以鍾鼔傳也風雨之變可以音律和也故有
象可觀不能匿其影有形可見不能隱其跡有聲可聞
不能藏其響有色可察不能滅其情夫天地隂陽之難
明猶可以術數揆而耳目可知至於人也心居於内情
伏於裏非可以筭數測也(劉子心隱)
日在天之外而心在人之内物亦照焉照之於外不可以
僞内者也而僞猶生焉心在人之内而智又在其内神
亦照焉外之於内無所取徵也而欲求其情不亦難乎
(劉子心隱)
物形外顯人神内藏外顯易察内藏難明(掦子法言註問神篇)
天布列象物所以知其度此即遠猶䟱淵之積水人所
不能測此即藏於器也(李善註文選陸士衡演連珠)
動循定檢天有可察應無常節身或難照是以望景揆
日盈數可期撫臆論心有時而謬(文選陸機演連珠)
晷景有節尺圭可以知其數深情難測淵識不能知其
心故光武蔽於龐萌魏武失之張邈(文選陸士衡演連珠)
情見於物雖遠猶䟱神藏於形雖近則密是以儀天步
晷而修短可量臨淵揆水則淺深難察(文選陸機演連珠)
納衆惡拒羣善方寸地九折坂(藝文類聚人部性命賦)
楚越無以况其迥殊山川未足方其險阻(藝文類聚職官部吏部尚)
(書表)
所言不了了藏惡在於心如灰覆炭火設躡燒人足(修行)
(道地經慈品)
喻林卷十一
