欽定四庫全書
丹鉛總錄卷二十明楊慎撰
詩話類
錦城絲管
唐人樂府多唱詩人絶句王少伯李太白為多杜子美
七言絶近百錦城妓女獨唱其贈花卿一首所謂錦城
絲管日紛紛半入江風半入雲此曲只應天上有人間
能得幾回聞盖花卿在蜀頗僭用天子禮樂子美作此
諷之而意在言外最得詩人之旨當時妓女獨以此詩
入歌亦有見哉杜子美詩諸體皆有絶妙者獨絶句本
無所解而近世乃效之而廢諸家是其真識冥契猶在
唐世妓人之下乎
落月屋梁
落月滿屋梁猶疑照顔色言夢中見之而覺其猶在即
所謂夢中魂魄猶言是覺後精神尚未回也詩本淺宋
人看得太深反晦矣傳神之說非是
關山一點
杜詩關山同一點點字絶妙東坡亦極愛之作洞僊歌
云一點明月窺人用其語也赤壁賦云山高月小用其
意也今書坊本改點作照語意索然且關山同一照小
兒亦能之何必杜公也幸草堂詩餘註可証
凝音佞
詩膚如凝脂凝音佞唐詩日照凝紅香白樂天詩落絮
無風凝不飛又舞繁紅袖凝歌切翠眉愁又舞急紅腰
凝歌遲翠黛低徐幹臣詞童省别時淚漬羅巾猶凝張
子野詞運臺香燭殘痕凝高賓王詞想蓴汀水雲愁凝
閒蕙帳猿鶴悲吟柳耆卿詞愛把歌喉當筵逞遏天邊
亂雲愁凝今多作平音失之音律亦不恊也
羊腸熊耳
庾開府詩羊腸連九坂熊耳對雙峰鮑照詩二崤虎口
九折羊腸可謂工矣比之杜工部高鳳聚螢驥子鶯歌
之句則杜覺偏枯矣
巫峽江陵
盛弘之荆州記巫峽江水之迅云朝發白帝暮到江陵
其間千二百里雖乘奔御風不以疾也杜子美詩朝發
白帝暮江陵頃來目擊信有徵李太白朝辭白帝彩雲
間千里江陵一日還兩岸猿聲啼不住輕舟已過萬重
山雖同用盛弘之語而優劣自别今人謂李杜不可以
優劣論此語亦太憒憒
慧遠詩
晉釋慧遠遊廬山詩崇巗吐氣清幽岫棲神跡希聲奏
羣籟響出山溜滴有客獨冥遊徑然忘所適揮手撫雲
門靈關安足闢留心叩玄扄感至理弗隔孰是騰九霄
不奮冲天翮妙同趣自均一悟超三益此詩世罕傳弘
明集亦不載猶見於廬山古石刻耳孰是騰九霄與陶
靖節孰是都不營之句同調真晉人語也杜子美詩得
似廬山路真隨慧遠遊正用此事字亦不虛千家註杜
乃不知引此
竹枝詩
元楊廉夫竹枝詞一時和者五十餘人詩百十餘首予
獨愛徐延徽一首云盡說盧家好莫愁不知天上有牽
牛賸抛萬斛臙脂水澑向銀河一色秋
瑟瑟
白樂天琵琶行楓葉荻花秋瑟瑟此句絶妙楓葉紅荻
花白映秋色碧也瑟瑟珍寶名其色碧故以瑟瑟影指
碧字讀者草草不知其解也今以問人輙答曰瑟瑟者
蕭瑟也此解非是何以證之樂天又有暮江曲云一道
殘陽照水中半江瑟瑟半江紅此瑟瑟豈蕭瑟哉正言
殘陽照江半紅半碧耳樂天有靈必驚予為千載知音
矣
張繼詩
國語室無懸耜野無奥草尉繚子兵法耕有春懸耜織
有日斷機言用兵之妨於耕織也唐張繼詩女停襄邑
杵農廢汶陽耕蓋祖尉子之語
門外猧兒
門外猧兒吠知是蕭郎至剗韈下香階冤家今夜醉扶
得入羅幃不肯脫羅衣醉則從他醉猶勝獨睡時此唐
人小辭前軰言觀此可知詩法或以問子蒼曰只是轉
摺多蓋八句而四轉折也
三句詩
幽怪錄載唐人三句之詩一首云楊柳裊裊隨風急西
樓美人春夢中翠簾斜捲千條入詹天臞寄友云桂樹
蒼蒼月如霧山中故人讀書處白露濕衣不可去亦佳
比之唐人則恧矣
袁伯文詩
玉墀滴清露羅幌已依霜逢春每先絶爭秋欲幾芳袁
伯文楚妃引也風閨晩翻靄月殿夜凝明願君早流盼
無令春草生徐孝嗣白雪曲也淚滴珠難盡容殘玉易
消倘隨明月去莫道夢魂遥張文收酺樂也羅敷初總
髻蕙芳正嬌小月落始歸船春眠恒著曉又别前花照
露别後露垂葉歌舞須及時如何坐悲妾李嘏怨詩也
數詩少時愛而誦之然諸選皆不收何見耶
劉須溪
世以劉須溪為能賞音為其於選詩李杜諸家皆有批
點也予以為須溪元不知詩其批選詩首云詩至文選
為一厄五言盛於建安而勃窣為甚此言大本已迷矣
須溪徒知尊李杜而不知選詩又李杜之所自出予嘗
謂湏溪乃開剪截羅段舖客人元不曾到蘇杭南京機
坊也
幽陽
陳子昂詩微月生西海幽陽始化昇月本隂也而謂之
幽陽三五陽也而平明已缺此語亦道家說坎為月而
中滿女本隂也而為嬰兒之理也國語亦云女陽物而
晦時
佛經似詩句
佛經有云樂行不如苦住富客不如貧主又見洞山語
錄破鏡不重照落花難上枝絶似唐人樂府也
黃鶴樓詩
宋嚴滄浪取崔顥黃鶴樓詩為唐人七言律第一近日
何仲默薛君采取沈佺期盧家少婦鬱金香一首為第
一二詩未易優劣或以問予予曰崔詩賦體多沈詩比
興多以畫家法論之沈詩披麻皴崔詩大斧劈皴也
凍&KR0982;
集韻淞凍&KR0982;也三蒼解詁液雨也其字音送俗曰霧淞
漢書五行志雨木冰亦曰樹介又曰木稼稼即介之訛
耳寒甚而木冰如樹著介胄也曾南豐集云齊地寒甚
夜如霧凝於樹上日出飄滿庭階尤為可愛遂作詩云
園林初日淨無風霧淞花開樹樹同記得集英深殿裏
舞人齊插玉籠&KR0034;齊地以為豐年之兆諺云霜淞如霧
淞窮漢備飯瓮然淞之極則以為樹介冰木諺云木若
稼逹官怕蓋寒淺則為霧淞寒極則為木冰霧淞召豐
而木冰召凶也李獻吉詩大寒冰雨何紛紛曉行日臨
江吐雲蓋詠木冰也又云今朝走白露南枝參差開紫
宫散花女騎龍下瑤陔蓋詠霧淞也各極體物之妙云
神瀵
陳希夷詩倏爾火輪煎地脉愕然神瀵湧山椒神瀵出
列子即易所謂山澤通氣參同契所謂山澤氣相蒸興
雲而為雨是也地理書沃焦尾閭皆此理耳
綠沉
杜少陵遊何將軍山林詩雨抛金鎻甲苔卧綠沉鎗竹
坡周少隱詩話云甲抛於雨為金所鎻鎗卧於苔為綠
所沉有將軍不好武之意此瞽者之言也薛氏補遺云
綠沉精鐵也引隋書文帝賜張淵綠沉之甲趙德麟侯
鯖錄謂綠沉為竹引陸龜蒙詩一架三百竿綠沉森杳
冥雖少有據然亦非也予考之綠沉乃畫工色之名鄴
中記云石虎造象牙桃枝扇或綠沉色或木蘭色或紫
紺色或鬱金色王羲之筆經云有人以綠沉漆管見遺
南史梁武帝西園食綠沉瓜是綠沉即西瓜皮色也梁
簡文詩吳戈夏服箭驥馬綠沉弓虞世南詩綠沉明月
絃劉劭趙都賦弩有黃間綠若如薛與趙之說鐵與竹
豈可為弓絃耶楊巨源詩吟詩白羽扇校獵綠沉槍與
杜少陵之句同皆謂以綠沉色為漆飾鎗柄耳
帛道猷詩
晉世釋子帛道猷有陵峰採藥詩曰連峰數千里脩林
帶平津茅茨隱不見鷄鳴知有人此四句古今絶唱也
有石刻在沃州岩按弘明集亦載此詩夲八句其後四
句不稱獨刻此四句道猷自刪之耶抑别有高人定之
耶宋秦少游詩菰蒲深處疑無地忽有人家笑語聲道
潛詩隔林彷彿聞機杼知有人家在翠微雖祖道猷語
意而不及庚溪作詩話謂少遊道潛比道猷尤為精鍊
所謂蘇糞壤以充幃謂申椒其不芳也
秃節
眺以道家有宋子京手書杜少陵詩一卷握節漢臣歸
乃是禿節新炊間黃粱乃是聞黃粱以道䟦云前軰見
書自多不似晚生但以印夲為正也愼按後漢書張衡
傳云蘇武以秃節效貞杜公正用此語後人不知改禿
為握晁以道徒知宋子京之舊本亦不知禿節之字所
出也况今之淺學乎
五言律起句
五言律詩起句最難六朝人稱謝朓工於發端如大江
流日夜客心悲未央雄壓千古矣唐人多以對偶起雖
森嚴而乏高古宋周伯弜選唐三體詩取起句之工者
二酒渴愛江清餘酣潄晚汀又江天清更愁風柳入江
樓是也語誠工而氣衰䬃余愛柳渾汀洲采白蘋日落
江南春吳均咸陽春草芳秦帝捲衣裳又春從何處來
拂水復驚梅梁元帝山高巫峽長垂柳復垂楊唐蘇頲
北風吹早鴈日日渡河飛張柬之淮南有小山嬴女隱
其間王維風勁角弓鳴將軍獵渭城杜子美將軍膽氣
雄臂懸兩角弓孟浩然八月湖水平涵虚混太清雖律
也而含古意皆起句之妙可以為法何必效晚唐哉伯
弜之見誠小兒也
芳梅詩
新歲芳梅樹繁苞四面同春風吹漸落一夜幾枝空小
婦今如此長城恨不窮莫將遼海雪來比後庭中此劉
方平梅花詩也既不用事又不拘對偶而工緻天然雖
太白未易先後也梅花詩被宋人作壞令人見梅枝條
可憎而香影無味安得誦此詩及梁元帝徐陵隂鏗江
總諸詠一洗梅花之辱乎
謝詩
謝朓酬王晉安詩南中榮橘柚寧知鴻鴈飛後人不解
此句之妙晉安即閩泉州也南中榮橘柚即諺云樹蠻
不落葉也寧知鴻鴈飛即諺云鴈飛不到處也樹不凋
鴈不到本是瘴鄉乃以美言之此是隱句之妙
吹蠱
鮑照苦熱行含沙射流影吹蠱痛行暉南中畜蠱之家
蠱昏夜飛出飲水光如曳彗所謂行暉也文選註行暉
行旅之暉非也
韓翃詩
唐人評韓翃詩謂比興深於劉長卿觔節减於皇甫冉
比興景也觔節情也
王適詩
忽見寒梅樹開花漢水濱不知春色早疑是弄珠人此
王適梅花詩也唐音選之一首足傳矣適唐初人陳子
昂列傳云幽人王適見感遇詩曰是必為海内文宗矣
即其人也予見蜀志載王適蜀中旅懷一首云有時湏
問影無事則書空棄置如天外平生似夢中别離同夜
月愁思隔秋風老少悲顔駟盈虚悟翟公蓋因旅遊入
蜀而見子昂也近註唐音以王適為韓退之銘其墓者
不知開元以後安得此句法哉不惟胸中無書又且目
中無珠妄淺如此何以註為
張諲
王右丞贈張諲詩云屛風誤點惑孫郎團扇草書輕内
史李頎亦贈諲云小王疲體閒支策落月梨花空滿壁
詩堪記室妬風流畫與將軍作勍敵其為名流所重如
此記室左思也將軍顧凱之也諲之畫有神鷹圖予猶
及一見之於京肆以索價大厚未之購也
桃花詩
唐自貞觀至景龍詩人之作盡是應制命題既同體製
復一其綺繪有餘而微乏韻度獨蘇頲東望望春春可
憐一篇迥出羣英矣予又見中宗賞桃花應制凡十餘
人最後一小臣一絶云源水叢花無數開丹枝紅萼間
青梅從今結子三千歲預喜僊遊復摘來此詩一出羣
作皆廢中宗令宫女唱之號桃花行惜不知作者名然
宋元近時選唐詩者將百家無有選此者未之見耶不
之識耶
七夕曝衣
沈佺期七夕曝衣篇云君不見昔日宜春太液邊披香
畫閣與天連燈火灼爍九衢映香氣氛氲百和然此夜
星繁河正白人傳織女牽牛客宫中擾擾曝衣樓天上
娥娥紅粉席舒羅散綵雲霧開綴玉垂珠星漢廻朝霞
散彩羞衣架晚月分光劣鏡臺上有僊人長命綹中看
寳媛迎歡繡瑇瑁筵中别作春琅玕窗裏翻成書椒房
金屋寵新流意氣嬌奢不自由漢文宜惜露臺費晉武
湏焚前殿裘佺期此詩首以藻繪終歸諷戒深可欽玩
近刻沈集不載此詩蓋本類書抄合非當日全集也
文思遲速
相如含筆而腐毫枚臯應詔而奏賦言文思遲速之異
也唐人云潘緯十年吟古鏡何涓一夕賦瀟湘畫家亦
云思訓經年之力道玄一日之功
批頰
唐盧延遜詩樹上&KR1460;諏批頰鳥窗間壁剥叩頭蟲王半
山詩翳林窺搏黍藉草聽批頰元人送春詩批頰穿林
呌新綠韓致光春恨詩云殘夢依依酒力餘城頭批頰
伴啼烏平明乍捲西樓幕院靜初聞放轆轤批頰蓋鳥
名但不詳為何形狀耳或曰即鵯鵊也催明之鳥一名
夏鷄俗名隔隥鷄
柳枝詞
麗情集載湖州妓周德華者劉采春女也唱劉禹錫柳
枝詞云春江一曲柳千條二十年前舊板橋曾與美人
橋上别恨無消息到今朝此詩甚佳而劉集不載
金山寺詩
靈山一峰秀岌然殊衆山盤根大江底插影浮雲間雷
霆常間作風雨時往還象外懸清景千載長躋攀此唐
人韓垂題金山寺詩也當為第一張祜詩雖佳而結句終
日醉醺醺已入張打油胡釘鉸矣
劣唐詩
學詩者動輙言唐詩便以為好不思唐人有極惡劣者
如薛逢戎昱乃盛唐人晩唐亦有數等如羅隱杜荀鶴
晩唐之下者李山甫盧延遜又其下下者望羅杜又不
及矣其詩如一箇禰衡容不得又一領青衫消不得之
句其他如我有心中事不向韋三說昨夜洛陽城明月
照張八又如餓猫窺鼠穴饑犬䑛魚砧又如莫將閒話
當閒話往往事從閒話生又如水牛浮鼻渡沙鳥點頭
行此類皆下淨優人口中語而宋人方採以為詩法入
全唐詩話使觀者曰是亦唐詩之一體也如今稱燕趙
多佳人其間有跛者𦕈者羝氲者疥且痔者乃專房寵
之曰是亦燕趙佳人之一種可乎
劉駕詩
劉駕詩體近卑無可采者獨馬上續殘夢一句千古絶
唱也東坡改之作瘦馬兀殘夢便見無味矣
馬戴詩
嚴羽卿云馬戴之詩為晩唐之冠信哉其薊門懷古云
荆卿西去不復返易水東流無盡時日暮蕭條薊城北
黃沙白草任風吹雅有古調至如猿啼洞庭樹人在木
蘭舟雖柳吳興無以過也
劉言史詩
劉言史瀟湘舟中聽夷女唱曖廼歌云夷女採山蕉緝
紗浸江水野花滿髻粧粉紅閒歌曖廼深峽裏曖廼知
從何處生當年泣舜斷腸聲翠華寂寞嬋娟没綠篠空
餘紅淚情青煙冥冥覆杉桂崕壁凌天風雨細昔人怨
恨此地遺碧杜緗蕤含怨姿清猿未盡鼯鼠切汨水流
到湘妃祠北人莫作瀟湘遊九疑雲入蒼梧愁曖廼楚
人歌也元結集作欸乃字不同而義一此詩世亦罕傳
且錄之
劉元濟詩
近覽廬山舊志見唐人劉元濟經廬嶽廻望江州想洛
陽有作云龜山帝始營龍門禹初鑿出入經變化俯仰
馮寥廓未若茲山功連延並巫霍東北流艮象西南距
坤絡宏阜自鬱盤高堙復廻薄勢入柴桑渚隂開彭蠡
壑九江杳無際七澤紛相錯雲霞散吳會風波騰鄬鄀
跡隨造化久利與乾坤博肸蠁積氣通紛綸潛怪作石
渠忽見踐金房安可托地入天子都巗有僊人藥二門
幾迢遞三宫何儵爚咫尺窮杳冥跬步皆恬漠才驚羽
翰幽居靜龍蛇蠖明牧振雄詞棣華殊灼爍盛業匡西
夏深謀贊禹亳黃雲覆鼎飛絳氣横川躍佐歷符賢運
人期夢天爵禮樂富垂髫詩書成舞勺清輝靖嵒電利
器騰霜鍔遊聖挹衢樽隣畿恭木鐸墻仞包武侯波瀾
控文若旋聞刈翹薪遽覩折葵藿稷卨序揆圖良平公
輔略重臣資出守英藩諒求瘼豫章觀偉材江州訪靈
崿陽岫曉氛氲隂崕暮蕭索雌伏屢鯨奔雄飛更鷙搏
驚壘透煙霞騰猿亂枝格故園有歸夢他山非行樂他
鄉徒可遊湟澗終旋泊景物觀淮海雲霄望河洛城闕
紫微星圖書玄扈閣神功多粉繪元氣猶斟酌丞相下
南宫將軍趨北洛横簮並附蟬别鼎俱調鶴四野時迷
路五月先投龠池榭宣瓊管風花亂珠箔舊遊勞寤寐
新知無悅樂天寒欲贈言歲暮期交約夜琴清玉柱秋
灰變緹幕風雲動翰林宫徵調文籥言泉激為浪思緒
飛成繳千里揮珠璣五采含丹雘鐘鼓旋驚鷃瑾瑜俄
抵鵲竊價慚庸怠叨聲逾寂寞長望恨南溟居然翳東
郭此言綺繪煥發比興温然雖王楊盧駱未能先也然
不甚流傳而王周李山甫林寬盧延遜周曇胡曾之徒
鄙猥俚淺優人羞道者乃有集行世噫至言不出俗言
勝也文亦有幸不幸哉
崇山
驩兜崇山今以為湖廣之慈利縣非也沈佺期詩集有
從崇山向越裳詩其序云按九眞圖崇山越裳四十里
杉谷古崇山竹谿從道明國來於崇山北二十五里合
水欹缺籐竹明昧有三十峰夾水直上千餘仞諸僊窟
宅在焉其詩云朝發崇山下暮坐越裳隂西從山谷變
北上竹谿深竹谿道明水杉谷古崇岑以此證之崇山
乃在交廣之域為是
李益詩
李益集有樂府雜體一首云藍葉鬱重重藍花石榴色
少女歸少年光華自相得愛如寒爐火棄若䆋風扇山
嶽起面前相看不相見春至草亦生誰能無别情殷勤
展心素見新莫忘故遥望孟門山殷勤報君子旣為隨
陽鴈勿學西流水此詩比興有古樂府之風唐人少及
此者或云非益詩乃無名氏代霍小玉寄益之詩也
石尤風
郎士元留盧秦卿詩云知有前期在難分此夜中無將
故人酒不及石尤風石尤風打頭逆風也行舟遇之則
不行此詩意謂行舟遇逆風則住故人置酒而以前期
為辭是故人酒不及石尤風矣語意甚工近人吳中刻
唐詩不解石尤風為何語遂改作古淳風可笑又可恨
也
蝦蟆陵
白樂天詩自言本是京城女家在蝦蟆陵下住蝦蟆陵
在長安謝良輔詩取酒蝦蟆陵下家家守歲傳巵齊已
詩翠樓春酒蝦蟆陵長安少年皆共矜
搗衣
字林云直舂曰搗古人搗衣兩女子對立執一杵如舂
米然今易作卧杵對坐搗之取其便也嘗見六朝人畫
搗衣圖其制如此圖後有行書魏瓘賦云夜如何其秋
兮已半拽魯縞攘皓腕始于搖揚終於凌亂驚飛燕之
兩行遏彩雲而一斷隱高樓而如動度遥城而如散夜
有露兮秋有風杵有聲兮衣可縫佳人聽兮意何窮步
逍遥于凉景暢容與於晴空黃金釵兮碧雲髮白綸巾
兮青女月佳人聽兮良未歇臂長虹兮乍開凌倒景而
將越但見餘韻未畢微影方流逶迤洞房半入宵夢窈
窕閒舘方增客愁李都尉以胡笳動泣向子期以鄰笛
增憂古人獨感於聽今者况兼乎秋願君無按龍泉色
誰道明珠不可投賦雖非偶自是齊梁風流之習也
風箏詩
古人殿閣簷稜間有風琴風箏皆因風動成音自諧宫
商元微之詩烏啄風箏碎珠玉高駢有夜聽風箏詩云
夜靜絃聲響碧空宫商信任往來風依稀似曲纔堪聽
又被風吹别調中僧齊已有風琴引云按吳絲雕楚竹
高托天風拂為曲一一宫商在素空鸞鳴鳳語翹梧桐
夜深天碧松風多孤窗寒夢驚流波愁魂傍枕不肯去
翻疑住處隣湘娥金風聲盡薰風發冷泛虛堂韻難歇
常恐聽多耳漸煩清音不絶知音絶王半山有風琴詩
云風鐵相敲固可鳴朔兵行夜響行營如何清世容高
枕翻作幽窗枕上聲此乃簷下鐵馬也今名紙鳶曰風
箏亦非也
李太白論詩
李太白論詩云興寄深微五言不如四言七言又其靡
也况使束於聲調俳優哉故其贈杜甫詩有飯顆之句
蓋譏其拘束也余觀李太白七言律絶少以此言之未
窺六甲先制七言者視此可省矣
杜逸詩
合璧事類載杜工部詩云三月雪連夜未應傷物華只
緣春欲盡留著伴梨花此詩舊集不載又寒食少天氣
春風多柳花又小桃知客意春盡始開花則今之全集
遺逸多矣
簡文楓葉詩
梁簡文帝楓葉詩云萎綠映葮青䟽紅分浪白落葉洒
行舟仍持送遠客此詩情景婉麗本集亦不載
詠蟬詩
陸龜蒙蟬詩云伴貂金置影映雀畫成圖按梁書武帝
賜吳興太守何戢蟬雀畫扇陸詩用此事也
劉文房詩
劉文房詩已是洞庭人猶看灞陵月孟東野詩長安日
下影又落江湖中語意相似皆寓戀闕之意然總不若
王仲宣云南登灞陵岸廻首望長安涵蓄藴藉自然不
可及也
彫苽
說文彫苽一名蔣徐鉉曰彫苽西京雜記及古詩多作
彫胡内則註作雕胡亦作安胡枚乘七發安胡之飯註
今所食茭苖米也宋玉賦主人之女炊雕胡之飯爾雅
齧雕蓬孫炎云米茭也米可作飯古人以為五飯之一
周禮魚宜苽干寳云苽米飯膳以魚同水物也其米色
黑管子謂之鴈膳杜詩波漂苽米沉雲黑言人不收取
而鴈亦不啄但為波漂雲沉而已見長安兵火之慘極
矣
波漂苽米
客有見子拈波漂苽米之句而問曰杜詩此首中四句
亦有所本乎予曰有本但變化之極其妙耳隋任希古
昆明池應制詩曰回眺牽牛渚激賞鏤鯨川便見太平
宴樂氣象今一變云織女機絲虚夜月石鯨鱗甲動秋
風讀之則荒煙野草之悲見於言外矣西京雜記云太
液池中有雕菰紫籜綠節鳬雛鴈子唼喋其間三輔舊
圖云宫人泛舟採蓮為巴人櫂歌便見人物遊嬉宫沼
富貴今一變云波漂菰米沉雲黑露冷蓮房墜粉紅讀
之則菰米不收而任其沉蓮房不採而任其墜兵戈亂
離之狀具見矣杜詩之妙在翻古語千家註無有引此
者雖萬家註何用哉因悟杜詩之妙如此四句直上與
三百篇牂羊羵首三星在罶同比之晩唐亂殺平人不
怕天抽旗亂插死人堆豈但天壤之隔
銀燭
穆天子傳天子之寳璿珠燭銀郭璞曰銀有精光如燭
也梁簡文詩燭銀踰漢女寳鐸邁昆吾江總貞女峽賦
含照曜之燭銀泝潺湲之膏玉唐人詩用銀燭字本此
帆字音
帆字符咸切舟上幔也又扶泛切使風也舟幔則平聲
使風則去聲蓋動靜之異也劉熙釋名曰隨風張幔曰
帆註去聲廣韻曰張布障風曰帆音與梵同左傳宣十
三年註拔旆投衡上使不帆風謂車旆之受風若舟帆
之帆風也舟帆之帆平聲帆風之帆去聲疏云帆是扇
風之名孫綽子曰動不中理若帆舟而無柁南史因風
帆上前後連烟荆州記云宫亭湖廟神能使湖中分風
而帆南北晉湛方生有帆入南湖詩又有還都帆詩謝
靈運有遊赤石進帆海詩劉孝威有帆渡吉陽洲詩選
詩無因下征帆徐陵詩南茨大麓北帆清湘劉刪詩廻
艫乘𣲖水舉帆逐分風張曲江詩征鞍稅北渚歸帆指
南陲張燕公詩離䰟似征帆常往帝鄉飛趙冬曦詩帝
城馳夢想歸帆滿風颷杜詩浦帆晨初發韓退之詩無
因帆江水包何詩錦帆乘風轉金裝照地新孟浩然詩
嶺北廻征帆巴東問故人徐安身詩暮雨衣猶濕春風
帆正開近蘇州刻孟詩改征帆為征棹何仲默笑曰征
帆改征棹錦帆亦改錦棹可乎蓋淺學妄改非初誤也
江平不流
杜詩江平不肯流意求工而語反拙所謂鑿混沌而畫
蛇足必夭性命而失巵酒也不若李羣玉樂府云人老
自多愁水深難急流也又不若巴渝竹枝詞云大河水
長漫悠悠小河水長似箭流詞愈俗愈工意愈淺愈深
陸賈素馨
陸賈南中行紀雲南中百花惟素馨香特酷烈彼中女
子以綵絲穿花心繞髻為飾梁章隱詠素馨花詩云細
花穿弱縷盤向綠雲鬟用陸語也花繞髻之飾至今猶
然予嘗有詩云金碧佳人墮馬粧鷓鴣林裏採秋芳穿
花貫縷盤香雪曾把風流惱陸郎姜夢賓笑謂予曰不
意陸賈風流之案千年而始發耶
洛春謠
劉湏溪所選古今詩統亡其辛集一册諸藏書家皆然
予於滇南偶得其全集然其所選多不愜人意可傳者
止十之一耳辛集中皆宋人詩無足採取獨司馬才仲
洛春謠曹元寵夜歸曲尚有長吉義山之遺意今錄于
此洛春謠云洛陽碧水揚春風銅駝陌上桃花紅高樓
疊柳綠相向綃帳金鸞香霧濃龍裘公子五陵客拳毛
赤兔雙蹄白金鈎寳玦逐飛香醉入花叢惱花魄青娥
皓齒别吳倡梅粉粧成半額黃羅屏綉幕圍寒玉帳裏
吹笙學鳳凰細綠圍紅曉煙濕車馬騑騑雲櫛櫛瓊蕊
杯深琥珀濃鴛鴦枕鏤珊瑚澁吹龍笛歌白紵蘭席淋
漓日將暮君不見灞陵岸上楊柳枝青青送别傷南浦
夜歸曲云饑烏啞啞啼暮寒回風急雪飄朱闌𤨏窗綉
閣豔紅獸晝幕金泥搖彩鸞吳粧秀色攅眉綠能唱襄
陽大堤曲酒酣横管咽孤吹吹裂柯亭傲霜竹遠空寒
雪渾不動老狐應渡黃河凍暗回微暖入江梅何處荒
榛挂么鳳歸來穩跨青連錢貂茸擁鼻行翩翩籠紗密
炬照飛霰十二玉樓人未眠
西施
劉長卿題西施障子曰窗風不舉袖但覺羅衣輕二語
雖太白可頡頏也
裴廸詩
湖廣景陵縣西塔寺有陸羽茶泉裴廸有詩云景陵西
塔寺蹤跡尚空虛不獨支公住曾經陸羽居草堂荒産
蛤茶井冷生魚一汲清泠水高風味有餘廸與王維同
時其詩自輞川倡和外無傳此詩予見之石刻云
五字
郭頌世語曰司馬景王命中書郎虞松作表再呈不可
意鍾會取草為定五字松悅服以呈景王景王曰不當
爾耶松曰鍾會也景王曰如此可大用沈佺期詩五字
擢英才用此事也解者以五字為詩誤矣
掘柘語
樂苑云羽調有柘枝曲商調有掘柘枝此舞因曲為名
用二女童帽施金鈴抃轉有聲其來也於二蓮花中藏
之花折而後見對舞相呈實舞中雅妙者也段成式寄
温庭筠雲藍紙詩曰三十六鱗充使時數番猶得寄相
思待將袍襖重抄了寫盡襄陽掘柘詞今温集中有掘
柘詞掘音抯
詩用惹字
王右丞詩楊花惹暮春李長吉詩古竹老梢惹碧雲温
庭筠暖香惹夢鴛鴦錦孫光憲六宫眉黛惹春愁用惹
字凡四皆絶妙
韋詩誤字
韋蘇州詩獨憐幽草澗邊生古本生作行行字勝生字
十倍
右丞詩用字
王右丞詩暢以沙際鶴兼之雲外山孟浩然云重以觀
魚樂因之鼓枻歌雖用助語辭而無頭巾氣宋人黃陳
軰效之如且然聊爾耳得也自知之又如命也豈終否
時乎不暫留殆不止學步邯鄲效顰西子乃是醜婦又
生瘡雪上再加霜也
感遇詩
或請予曰朱子感興詩比陳子感遇詩有理致予曰譬
之青裙白髮之節婦乃與靚粧袨服之宫娥爭妍取憐
埒材角妙不惟取笑旁觀亦且自失所守要之不可同
日而語也彼以擬招續楚辭感興續文選無見於此矣
故曰離之則雙美合之則兩傷要有契予言者
平楚
謝朓詩寒城一以眺平楚正蒼然楚叢木也登高望遠
見木杪如平地故云平楚猶詩所謂平林也陸機詩安
轡遵平莽謝語本此唐詩燕掠平蕪去又遊絲蕩平綠
又因謝詩而衍之也
谸眠
楚辭遠望兮阡眠陸機詩林薄杳阡眠吕延濟曰阡眠
原野之色按說文谸山谷青谸谸也則阡眠字當作谸
眠列子鬱鬱芊芊註芊芊茂盛之貌李白賦彩翠兮芊眠
谸眠作芊眠亦通文選别作䀒眠字皆從目
菩薩鬘
唐詞有菩薩蠻不知其義按小說開元中南詔入貢危
髻金冠瓔珞被體故號菩薩鬘因以製曲佛經戒律云
香油塗身華鬘被首是也白樂天蠻子朝詩曰花鬘抖
擻龍蛇動是其證也今曲名鬘作蠻非也
玉華僊子歌
李康成玉華僊子歌璇階電綺閣碧題霜羅幕蔡孚打
毬篇紅鬛錦鬟風驟驥黃駱絲鞭雷紫驑以電霜風雷
實字為眼工不可言惟初唐有此句法
人日梅詩
李羣玉人日梅花詩半落半開臨野岸團情團思媚韶
光玉鱗寂寂飛斜月素手亭亭對夕陽亦有思致玉鱗
寂寂飛斜月真竒句也暗香浮動恐未可比
杜審言詩
杜審言早春遊望詩唐三體選為第一首是也首句獨
有宦遊人第七句忽聞歌古調妙在獨有忽聞四虛字
文選殷仲文詩獨有清秋日審言祖之蓋雖二字亦不
苟也詩家言子美無一字無來處其祖家法也
白蓮詩
陸魯望白蓮詩素蘤多蒙别豔欺此花端合在瑶池無
情有恨何人見月曉風清欲墮時觀東坡與子帖則此
詩之妙可見然陸此詩祖李長吉長吉詠竹詩云斫取
青光寫楚辭膩香春粉黑離離無情有恨何人見露壓
煙籠千萬枝或疑無情有恨不可詠竹非也竹亦自嫵
媚孟東野詩云竹嬋娟籠曉煙左太冲吳都賦詠竹云
嬋娟檀欒玉潤碧鮮合而觀之始知長吉之詩之工也
李陵詩
修文殿御覽載李陵詩云紅塵蔽天地白日何冥冥微
隂盛殺氣凄風從此興招搖西北指天漢東南傾嗟爾
穹廬子獨行如履冰短褐中無緒帶斷續以繩瀉水置
瓶中焉辯淄與澠巢父不洗耳後世有何稱此詩古文
苑止載首二句註云下缺當補入之以傳好古者
郝僊女廟詞
博陵縣有郝僊女廟僊女魏青龍中山人年及笄姿色
姝麗採蘋水中蒼煙白霧俄失其所在母哀求水濱願言
一見良久異香襲人隱約於波渚間曰兒以靈契托蹟
綃宫隂主是水府世緣已斷毋用悲悒而今而後使鄉
梓田蠶歲宜有感而通乃為吾驗後人立廟焉而有題
喜遷鶯詞于壁云汀洲蘋滿記翠籠采采相將隣媛蒼
渚煙生金支光爛人在霧綃鮫舘小鬟頓成雲散羅襪
凌波不見翠鸞遠但清溪如鏡野花留靨情睠驚變現
身後神功緣就吳蠶繭漢女菱歌湘妃瑶瑟春動倚雲
層殿彤車載花一色醉盡碧桃清宴故山晩嘆流年一
笑人間飛電
滇中詩人
滇中詩人永樂間稱平居陳郭郭名文號舟屋其詩有
唐風三子遠不及也如竹枝詞云金馬何曾半步行碧
鷄那解五更鳴儂家夫婿久離别恰似兩山空得名又
登碧鷄山太華寺一聯云湖勢欲浮雙塔去山形如擁
五華來一時閣筆信佳句也但全篇未稱耳其全集予
嘗見之如此二詩亦僅有也
王季友詩
王季友觀于舍人壁山水畫云野人宿在人家少唐音
人家誤作山家旣云野人何得少宿山家耶
鏡聽
李廓王建皆有鏡聽詞鏡聽今之響卜也
耳衣
唐人邊塞曲金裝腰帶重錦縫耳衣寒耳衣今之暖耳
也
揭調
樂府家謂揭調者高調也高駢詩公子邀歡月滿樓佳
人揭調唱伊州便從席上西風起直到蕭關水盡頭
魚米
唐田澄蜀城詩地富魚為米山芳桂是樵俗名沃土為
魚米之地本此
蜀詩人
唐世蜀之詩人陳子昂(射洪)李白(彰明)李餘(成都)雍陶(成都)裴廷
裕(成都)劉蛻(射洪)唐球(嘉州)陳詠(青神)岑倫(成都)符載(成都)雍裕之(成都)
王嚴(綿州布衣)劉暌(綿州鄉貢進士)李渥(綿州)田章(綿州)柳震(雙流)阮咸(成都)
劉灣(蜀人)張曙(巴州)僧可朋(丹稜)扈處扆(蜀人)毛文錫(蜀人)朱桃椎
(成都)杜光庭(青成)若張蠙韋莊牛嶠歐陽炯皆他方流寓而
老于蜀者嘗欲裒集其詩為一帙而未暇焉
南雲
詩人多用南雲字不知所出或以江總心逐南雲去身
隨北鴈來為始非也陸機思親賦云指南雲以寄欽望
歸風而效誠陸雲九愍云眷南雲以興悲蒙東雨而涕
零蓋又先于江總矣
探情以華
文選王仲宣詩探情以華覩微知著本于史記律書情
核其華道著明矣之語華者貌也然史記之語觀仲宣
之詩而益明仲宣之詩得李善之解而始白觀書所以
貴乎博證也
杜詩本謝
謝宣遠詩離會雖相雜杜子美忽漫相逢是别筵之句
實祖之顔延年詩春江壯風濤杜子美春江不可渡二
月已風濤之句實衍之故子美諭兒詩曰熟精文選理
丹鉛總錄卷二十
