欽定四庫全書
丹鉛餘錄卷一明楊慎撰
戰國策秦惠王時有寒泉子注云秦處士之號史記索
隠云甘茂居渭南隂鄉之樗里故號曰樗里子又范蠡
去越自稱鴟夷子此固後人别號之所昉乎
月令靡草死注云薺葶藶之屬董仲舒曰葶藶枯于
仲夏欵冬華于嚴霜淮南子注云薺水菜冬水而生夏
土而死又其枝葉細碎謂之靡草
古字軼與轍同莊子夫子奔軼絶塵而回瞠乎其後今
謬讀軼作逸遂失其義戰國策主者循軼之途注軼轍
同車迹也
戰國人名有董之蘩菁董姓也之蘩菁三字其名也複
名古有之三字名始見此
易曰密雲不雨自我西郊天地之氣東北陽也西南隂
也雲起東北陽倡隂必和故有雨雲起西南隂倡陽不
和故無雨俗諺云雲往東一場空雲往西馬濺泥雲往
南水潭潭雲往北好晒麥是其驗也又驗之風電亦然
或問東為陽方西為隂方是矣南本陽而屬隂北幽隂
而屬陽何也曰一陽生于子仲天之氣所始也卦又當
坎北非陽而何一隂生于午仲地之氣所始也卦又當
離南非隂而何
鑚燧改火四時而五物焉朱子謂夏火太盛故再取此
意料之言耳先王取火法五行也春行為木榆柳色青
以象木也木生火夏行為火棗杏色赤以象火也火生
土季夏行為土桑柘色黃以象土也土生金秋行為金
槐檀色白以象金也金生水冬行為水柞楢色玄以象水
也四時平分而夏乃有二焉何也土位在中宫而寄王
扵四時季夏者土之中位故月令扵仲夏之後列中央
土素問謂之長夏是其說也統之則為四時分之則為
五行五行各七十二日土分王扵四時之末各分十八
日合之亦七十二日總五行之七十二日合三百六十
而成一歲也慎十四五時先祖留耕公教說如此且云
見宋儒某書今不能記其為何書何人也
歐陽集古錄析里橋碑䟦云醳散關之&KR2185;漯從朝陽之
平慘刻畫適完非其訛謬而莫詳其義故錄之以俟博
識君子慎按醳古與釋通史記張儀傳杖而醳之韓信
傳醳兵北首燕路洪氏釋醳載漢碑文有云農夫醳耒
又云辭榮醳黻漯本濟漯之漯漢人或寫漯借作濕字
用&KR2185;漯即潮濕也慘與燥同分隸小異如操亦作摻之
例平慘謂乾燥言去濕而就燥也以此訓之可通
隂符經云禽之制在氣王起云玄龜食蟒飛鼠斷猿狼
蝨嚙鶴青要食虎皆以小制大言在氣不在形也王起
唐貞觀時人博學有聲太宗嘗撰字試之起曰臣於世
間字所不識者惟八駿圖中數字耳按八駿諸名具列
子華騮作服&KR2194;白義作白&KR2059;泰丙作&KR0034;&KR0034;注引石經又
怪不可詰起謂之不識者盖謂其不合六書之義疑不
了了耳
曲名有烏鹽角江鄰幾雜志云始教坊家人市鹽得一
曲譜扵子角中翻之遂以名焉戴石屏有烏鹽角行元
人月泉吟社詩山歌䀨耳烏鹽角村酒柔情玉練槌
唐人云君苗無姓吕安無字此言何謂也按文選注吕
安字仲悌又應瑒有與從弟君苗書則唐人所云者止
謂史失其傳耳亦訓人不可不通文選也
予往年過劍門關絶壁上見有唐明皇詩云劍閣横空
峻鑾輿出狩回翠屏千仞合丹嶂五丁開灌木縈旗轉
仙雲拂馬來乘時方在德嗟爾勒銘才是詩英華及諸
唐詩皆不載故記于此
又扵臨潼驪山之温湯見石刻元人一詞曰三郎年少
客風流夢繡嶺蠱瑶環漸浴酒發春海棠睡暖笑波生
媚荔子漿寒况此際曲江人不見偃月事無端羯鼔三
聲打開蜀道霓裳一曲舞破潼關馬嵬西去路愁來無
會處但淚滿關山空有香囊遺恨錦襪傳看玉笛聲沉
樓頭月下金釵信杳天上人間幾度秋風渭水落葉長
安再過之石已磨為别刻矣
世說新語謂王羲之作蘭亭記人以方金谷序羲之甚
有欣色金谷序今不傳其實蘭亭之所祖也余舊得宋
人石刻一本今錄于此其辭曰余以元康六年從太僕
卿出為使持節監青徐諸軍事征虜將軍有别廬在河
南縣界金谷澗中或高或下有清泉茂林衆果竹栢藥
草之屬莫不畢備又有水碓魚池土窟其為娛目歡心
之物備矣時征西大將軍祭酒王詡當還長安余與衆
賓共送往澗中晝夜遊宴屢遷共坐或登高臨下或列
坐水次時琴瑟笙筑合載車中道路並作及住令鼓吹
迭奏遂各賦詩以叙中懷或不能者罰酒三斗感性命
之不永懼凋落之無期故列叙時人官號姓名年紀又
寫詩著後後之好事者其覽之哉
劉孝標注世說多引竒篇奥帙後劉須溪刪節之可惜
孝標全本予猶及見之今摘其一二以廣異聞
鄧粲晉紀曰周伯仁應荅精神足以蔭映數人
續晉陽秋曰張玄之少以學顯謝玄為會稽内史張玄
之為吳興太守名亞謝玄亦稱南北二玄
晉陽秋曰王導接誘應會少有忤者雖疎交常賓一見
多輸寫欵誠自謂為導所遇同之舊暱
語林曰殷浩於佛經有所不了故遣人迎支道林林乃
虚懷欲往王右軍駐之曰深源思致淵富未易可當且
已所不解上人未必能通縦能服彼亦名不益高若不
合便喪十年所保林公乃不往
左思别傳云思作三都賦疾中猶改作蜀都賦云金馬
電發扵高岡碧山振翼而雲披鬼彈飛丸以礌礉火井
騰光而赫羲今本無鬼丸句(水經注瀘水傍瘴氣特惡氣中有物不見其形其作
有聲中木則折中人則害名為鬼弹)
又曰左思造張載問岷蜀事交接亦疎皇甫謐西州高
士摯仲治宿儒知名非思倫匹劉淵林衛伯輿並蚤終
皆不為思賦序注也凡諸注解皆思自為欲重其文故
假借名姓也
夏侯湛補亡詩曰既殷斯虔仰說洪恩名定匡省奉朝
侍昏宵中告退鷄鳴在門孳孳温恭夙夜是敦
孫子荆除婦服詩曰時邁不停日月電流神爽登遐忽
已一周禮制有叙告除靈丘臨祠感痛中心若抽
桓玄作王孝伯誄曰川岳降靈哲人是育既爽其靈不
貽其福天道茫昧孰則倚伏犬馬反噬豺狼翹陸嶺摧
高梧林殘故竹人之云亡邦國喪牧于以誄之爰旌芳
郁
王隱晉書云晉帝詔徵蘇峻峻曰臺下云我反反豈得
活耶我寧山頭望廷尉不能廷尉望山頭也
續晉陽秋曰謝安優游山水以敷文析理自娱
荀綽兖州記曰閭丘冲好音樂侍婢不釋管弦出入乘
四望車
續晉陽秋曰獻之文義非所長而能撮其勝會故擅名
一時為風流之冠也
曹娥碑在會稽而魏武楊脩未嘗過江(以上孝標世說注)
隂鏗詩曰表柱應堪燭碑書欲有金上句用張華然燭
化狐事下句碑生金事人鮮知之考水經注魏受禪碑
六字生金論者以為司馬金行故曹氏六世而晉代之
也又符子曰木生蝎石生金又賈逵祠前碑石生金干
寳以為晉中興之瑞郭璞傳碑生金庾氏禍至矣隂所
用盖出此
俗傳燈蛾螢火所化故慕光
月令鵙始鳴鵙即博勞也左傳謂之伯趙樂府謂之百
勞今不識為何鳥按禽經注云伯勞飛不能翺翔直刺
而已形似鸜鵒但鸜鵒喙黃伯勞啄黑以此别之易林
曰鵙必单栖鵹必匹飛此鳥好隻飛未嘗雙性亦能擊
搏鷹集於林則盤旋鳴聒俟鷹飛輙擊之俗呼為鳳凰
皂隸言百鳥畏之也蜀中名鴐鵹滇中名鐵鸚哥又名
榨油郎五更輙鳴不止至曙乃息
賈誼新書引髮子曰太平之世父無死子兄無死弟髮
姓僅見此漢唐君碑隂有處士閭葵班閭葵複姓僅見
此佛圖澄碑澄本姓濕濕姓僅見此戰國策衛有緤錯
挐薄緤挐姓僅見此
竹書紀年伊尹卒於沃丁之世盖百有五歲太公卒于
康王六年壽百有十歲
漢無極山碑興雲祁祁雨我公田按顔氏家訓引詩亦
作有渰萋萋興雲祁祁毛傳云渰隂雲貎萋萋雲行貎
祁祁徐也此銘亦云興雲祁祁古經本雲字後世作雨
乃或改耳王介甫有雲之祁祁詩語本古經
今俗稱義民字古亦有之見漢蔡湛碑隂
蔡君謨在杭日坐有客曰隋世稱丁真永草永乃知名
丁何人也蔡云道護豈其人耶法書要錄丁覘與智永
同時善隸書世稱丁真永草非道護也君謨誤矣
中州記載惠帝聞蛙鳴問之侍臣賈徹對曰在官為官
蛙在私為私蛙帝曰若是官蛙可給廩比北史所載為
詳蛙給廩已自異矣文中子作元經又曰帝問蛙鳴尤
可笑也然元經非出文中子盖阮逸贋作耳
左傳方城以為城古本方本萬字古字萬亦作万故訛
爾唐勒奏土論曰我是楚也世伯南土自越以至葉垂
宏境萬里故曰萬城也
史記封禪書注引裴秀冀州記云緱氏仙人廟者昔有
王僑犍為武陽人為栢人令扵此登仙非王子僑也唐
詩王子求仙月滿臺又云可憐緱嶺登仙子猶自吹笙
醉碧桃盖世以王僑為王子喬誤也久矣
水經注瀍水西有真人帛仲理墓墓前碑題曰仲理名
護益州巴郡人
柳子厚小石潭記潭中魚可百許頭皆若空遊無所依
此語本之酈道元水經注渌水平潭清潔澄深俯視游
魚類若乘空沈佺期詩魚似鏡中懸亦用酈語意也
丹鉛餘錄卷一
