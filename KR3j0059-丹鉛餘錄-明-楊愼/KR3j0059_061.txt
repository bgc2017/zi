欽定四庫全書
丹鉛總錄卷十九明楊慎撰
詩話類
詩文奪胎
後漢肅宗詔曰父戰於前子死於後弱女乘於亭障孤
兒號於道路老母寡妻設虚祭飲泣淚想望歸魂於沙
漠之表豈不哀哉李華弔古戰場文祖之陳陶隴西行
云可憐無定河邊骨猶是春閨夢裏人可謂得奪胎之
妙
宋人多議論可厭
宋人議論多而成功少元人評之當矣且以一事言之
張君房謂藝祖受禪歲在庚申庚者金也申亦金位當
為金德謝絳謂作京于汴天下中樞當為土德程伊川
謂唐為土德故無河患宋為火德故多水患甚矣宋人
之饒舌也其君之厭聽也宜哉
杜詩與包佶同意
包佶詩波影倒江楓與杜詩石出倒聽楓葉下同意二
句並工未易優劣也
偽書誤人
劉子玄曰郭子横洞冥記王子年拾遺記全構虚辭用
驚愚俗卓哉子玄之見也余推其餘如任昉述異記殷
芸小說沈約梁四公子記唐人杜陽雜編天寳遺事宋
人雲仙散錄清異錄杜詩偽蘇註盛行於時殊誤學者
司馬公作通鑑亦誤取天寳遺事况下此者乎
邵公批語
先太師戊戌試卷出舉子蹊逕之外考官邵公(名暉)批云
竒寓於純粹之中巧藏於和易之内當時以為名言後
觀龍川集乃知是陳同甫作論法也先輩讀書博精不
似後生之束架不觀游談無根也因書之家乘
七平七仄詩
宋人大言賦吐舌萬里唾四海緯書七變入臼米出甲
佛偈一月普現一切水一切水月一月攝七言皆仄惟
此棃花梅花參差開七言皆平文選有離袿飛髾垂纖
羅
吾猶昔人
柳子厚戲題石門長老東軒詩曰坐來念念非昔人萬
徧蓮花為誰用法苑珠林梵志出家白首而歸隣人見
之曰昔人尚存乎梵志曰吾猶昔人非昔人也子厚正
用此事而注者不知引
劉静修䟦王子端書
子端衰衣起遼海後學一變爭竒新黃山驚歎竹谿泣
鍾鼎騷雅潜精神默翁語也雪溪仙人詩骨清畫筆尚
餘詩典刑聲光舊塞天壤破議論今著兒曹輕遺山語
也二公之言必有能辨之者東坡謂書至於顔柳而鍾
王之法益微詩至於李杜而魏晉以來高風絶塵亦少
衰矣朱文公亦以為然默翁盖知此者是以不取於子
端矣子端名庭筠號雪溪黃山趙秉文也竹谿党學士
也默翁徒單修撰也
路盈訪瓕
北魏承根贈李寳詩世道衰陵淳風殆緬衢交問鼎路
盈訪瓕徇競爭馳天機莫踐瓕按玉篇與彌同而此詩
與緬踐同韻又以對問鼎則音義皆不同亦不知指何
也(後考他本乃是瓕字古文穪从璽見說文)
角妓垂螺
張子野詞垂螺近額走上紅裀初趁拍晏小山詞雙螺
未學同心綰已占歌名月白風清長倚昭華笛裏聲又
云紅忩碧玉新名舊猶綰雙螺一寸秋波千斛明珠覺
未多垂螺雙螺盖當時角妓未破瓜時額飾今搬演淡
色猶有此制
津陽門詩
曾子固云白樂天長恨歌元微之連昌宫詩鄭嵎津陽
門詩皆以韻語紀常事鄭嵎詩世多不傳余因子固言
訪求得之其詩長句七言凡一千四百字一百韻止以
門題為名其實叙開元陳跡也其叙五王遊獵云五王
扈駕夾城路傳聲校獵渭水湄彫弓繡&KR0008;不知數翻身
滅没皆蛾眉赤鷹黃鶻雲中來妖狐狡兔無所依自注
申王有高麗赤鷹岐王有北山黃鶻逸翮竒姿特異其
叙賜浴云暖山度臘東風微宫娃賜浴長湯池刻成玉
蓮噴香液潄回烟浪深逶迤犀屏象薦雜羅列錦鳬繡
雁相追隨注與王建池底鋪錦事相合其叙三國姣滛
云上皇寬容易承事十家三國爭光輝鳴鞭後騎何躞
蹀宫粧禁䄂皆仙姿其叙教坊歌舞云瑶光樓南皆紫
禁梨園仙宴臨花枝迎娘歌喉玉&KR0772;窱蠻兒舞帶金葳
蕤自注迎娘蠻兒乃梨園子弟之名聞者其叙離宫之
盛云飲鹿泉邊春露晞粉梅檀杏飄朱墀金沙洞口長
生殿玉蕊峯頭王母祠蓬萊池上望秋月無雲萬里懸
清輝上皇夜半月中去三十六宫愁不歸末四句則世
所傳遊月宫事也其叙幸蜀歸復至華清云鑾輿却入
華清宫滿山紅寔垂相思飛霜殿前霜悄悄迎風亭下
風颸颸雪衣女失玉籠在長生鹿瘦銅牌垂象牀塵凝
罨䬃被畫簷蟲網玻瓈碑烟中劈碎摩詰畫雲間自失
玄宗詩孔雀松殘赤琥珀鴛鴦瓦碎青瑠璃其叙舞馬
羽裳云馬知舞徹下珠榻人惜曲終更羽衣自注宫妓
梳九枝仙髻衣孔雀翠羽七寳纓絡為霓裳羽衣之舞
舞罷珠翠可掃焉其事皆與雜錄小說符合然其詩則
警策清越不及元白多矣聊舉其略云
劉勰論文
劉勰云鉛黛所以飾貌而盼倩生於淑姿文采所以飾
言而辯麗本於情性予嘗戲云美人未嘗不粉黛粉黛
未必皆美人竒才未嘗不讀書讀書未必皆竒才
文選生烟字
宋人小說謂劉禹錫竹枝詞瀼西春水縠紋生乃生熟
之生信是文選謝朓詩遠樹曖芊芊生烟紛漠漠亦然
小謝之句實本靈運靈運撰征賦云披宿莽以迷徑覩
生烟而知墟
酒龍
陸龜蒙詩花匠礙寒應束手酒龍多病尚垂頭又詠茶
詩思量北海徐劉輩枉向人間號酒龍北海謂孔融徐
邈及劉伶也
青嵐帚
陳陶詠竹詩青嵐帚亞思君祖綠潤偏多憶蔡邕陳張
君祖竹賦青嵐運帚碧空掃烟蔡邕竹贊云綠潤碧鮮
紺文紫錢
唐詩不厭同
唐人詩句不厭雷同絶句尤多試舉其略如忽見陌頭
楊柳色悔教夫婿覓封侯王昌齡春閨怨也而李頻春
閨怨亦云紅粉女兒自不羞畫眉夫婿隴西頭自怨冶
容長照鏡悔教征戍覓封侯王勃九日詩云九月九日
望鄕臺他席他鄊送客杯人今已厭南中苦鴻鴈那從
北地來而盧照隣九日詩亦云九月九日眺山川歸心
歸望積風烟他鄉共酌金花酒萬里同悲鴻雁天杜牧
邊塞上聞笳詩云何處吹笳薄暮天塞垣高鳥沒狼烟
遊人一聽頭堪白蘇武爭禁十九年胡曾詩云漠漠黃
沙際碧天問人云此是居延停驂一顧猶魂斷蘇武曾
消十九年戎昱湘浦曲云虞帝南廵不復還翠娥幽怨
水雲間昨夜月眀湘浦宿閨中環珮度空山高駢云帝
舜南廵不復還二妃幽怨水雲間當時珠淚垂多少只
道而今竹尚斑白樂天詩綠浪東西南北水紅闌三百
九十橋劉禹錫云春城三百九十橋夾岸朱樓隔柳條
杜工部詩新春看又過何日是歸年李太白云萬重關
塞斷何日是歸年鶯鶯詩自從銷瘦減容光萬轉千廽
懶下牀不為旁人羞不起為郎憔悴却羞郎歐陽詹太
原妓詩自從銷瘦减容光半是思郎半恨郎欲識舊時
雲髻樣開奴牀上縷金箱李賀詠竹云無情有恨何人
見露壓烟啼千萬枝皮日休詠白蓮云無情有恨何人
見月曉風清欲墮時陸龜蒙送基恭云滿目山川似奕
棋况當秋鴈正斜飛金門若召羊玄保賭取江東太守
歸温庭筠觀棋云閒對奕秋傾一壺黃羊枰上幾成都
他時謁帝銅池水便賭宣城太守無
蘇李五言詩
蘇文忠公云蘇武李陵之詩乃六朝人擬作宋人遂謂
在長安而言江漢盈巵酒之句又犯惠帝諱疑非本作
予考之殆不然班固蓺文志有蘇武集李陵集之目摯
虞晉初人也其文章流别志云李陵衆作總雜不類殆
是假托非盡陵制至其善篇有足悲者以此考之其來
古矣即使假托亦是東漢及魏人張衡曹植之流始能
之耳杜子美云李陵蘇武是吾師子美豈無見哉東坡
䟦黃子思詩云蘇李之天成尊之亦至矣其曰六朝擬
作者一時鄙薄蕭統之偏辭爾
簏蔌
唐李郢詩薄雪燕翁紫燕釵釵垂簏蔌抱香懷一聲歌
罷劉郎醉脫取明金壓繡鞋簏蔌下垂之貌又作䍡&KR1913;
李賀春坊正字劍子歌挼絲團金懸䍡&KR1913;其義一也薛
君采語予云
麗人行逸句
松江陸三汀深語予杜詩麗人行古本珠壓腰衱稳稱
身足下何所著紅渠羅襪穿鐙銀二句今本亡之淮南
蔡衡仲昂聞之擊節曰非惟樂府鼓吹兼是周昉美人
畫譜也
劉須溪
廬陵劉辰翁諱孟號須溪於唐人諸詩集及李杜蘇黃
大家皆有批點又有批評三子口義及世說新語士林
服其賞鍳之精博然不知其節行之高也余見元人張
孟浩贈須溪詩云首陽餓夫甘一死叩馬何曾罪辛巳
淵明頭上漉酒巾義熙以後為全人盖宋亡之後劉公
竟不出仕也噫是與伯夷陶潜何異哉須溪私印古篆
三代人物四字自許良不為過張孟浩盖亦同時合志
者他如閩中之謝臯羽徽州之胡餘學慈溪之黃東發
自以故宋遺人不屈於元者不知其幾宋朝待士之厚
其效可驗矣
梁武帝父子詩䜟
梁武帝冬日詩雪花無著蒂冰鏡不安臺梁簡文詠月
詩飛輪了無轍明鏡不安臺竟成詩䜟
諺語有文理
諺語云三九二十七籬頭吹觱栗言冬至後寒風吹籬
落有聲如觱栗也合於莊子萬竅怒號之說而可以為
豳風一之日觱發之觧矣賈人之鐸可以諧黃鍾田夫
之諺而契周公之詩信乎六律之音出于天籟五性之
文發於天章有不待思索勉強者此非自然之詩乎余
嘗戲集諺語為古人詩詞中所引者數條今附于此
月如彎弓少雨多風月如仰瓦不求自下羅景綸詩用
之朝霞不出市暮霞走千里范石湖詩用之乾星照濕
土來日依舊雨王建詩用之(照泥星出依然黑爛漫庭花不肯休)礟車雲
東坡詩用之(今日江頭風勢惡礟車雲起雨欲作)風花雲起下散四野如
烟霧也晁無咎詩用之(明日揚帆應復駛蒸雲散亂作風花)日沒胭脂紅
無雨也有風梅聖俞詩用之(日脚射空金縷直西望千山萬山赤野老先知雨又
風明日望比重雲黑)東鱟晴西鱟雨則詩所謂朝隮于西崇朝其
雨也霜淞打雪淞貧兒備飯甕則東坡詩所謂敢怨行
役勞助爾歌飯瓮也日暈主雨月暈主風則梅聖俞所
謂月暈每多風燈花先作喜明日掛歸帆春湖能幾里
也天河中有黑雲謂之黑猪渡河主雨則蕭冰崖所謂
黑猪渡河天不風蒼龍啣燭不敢紅也秋雨甲子禾頭
生耳則杜工部所謂禾頭生耳禾穗黑也他如雨灑上
元燈雲掩中秋月又黃梅寒井底乾又云河射角好夜
作犂星沒水生骨又云春寒四十五貧兒市上舞貧兒
且莫誇且過桐子花又云黃梅雨未過冬青花未破冬
青花已開黃梅再不來又云舶䑲風雲起旱魃深歡喜
又云商陸子熟杜鵑不哭皆為唐宋詩人引用若陸璣
詩䟽引諺云黃栗留看我麥黃椹黑否詩䟽引蜻蛚鳴
衣裘成蟋蟀鳴懶婦驚夏小正註引天河東西漿洗寒
衣國語注引古語土長冒橛陳根可拔耕者急發四民
月令引農謠三月昏參星夕杏葉盛桑葉白又云杏子
開花可耕白沙又貸我東蘠償我白粱先儒皆以解經
不但詩詞之資而已詩詢芻蕘舜察邇言良有以哉
音韻之原
或問余音韻之原余曰唐虞之世已有之矣舜典曰聲
依永律和聲是也元首喜哉股肱起哉百工熙哉元
首明哉股肱良哉庶事康哉熙之叶喜起明之叶良康
即吳才老韻之祖也日出而作日入而息鑿井而飲耕
田而食帝於我有何力哉即沈約韻之祖也(王充論衡作帝於我
有何力哉力與上文息食為韻列子作帝力於我何有哉恐是傳寫之倒)大凡作古文賦頌
當用吳才老古韻作近代詩詞當用沈約韻近世有倔
強好異者既不用古韻又不屑用今韻惟取口吻之便
鄉音之叶而著之詩焉良為後人一笑資爾
讀書萬卷
杜子美云讀書破萬卷下筆如有神此子美自言其所
得也讀書雖不為作詩設然胸中有萬卷書則筆下自
無一點塵矣近日士夫争學杜詩不知讀書果曾破萬
卷乎如其未也不過拾離騷之香草丐杜陵之殘膏而
已又嘗記宋宣政間文人稱翟汝文葉夢得汪藻孫覿
四人孫嘗自評曰吾之視浮溪浮溪之視石林各少十
年書石林視翟忠惠亦然識者以為確論今之學文者
果有十年書乎不過抄玉篇之難字效紅勒之軋辭而
已乃反峻其門牆高自標榜必欲晩古人而薄前軰何
異蜉蝣撼大樹乎
上林賦連綿字
上林賦垂條扶疎落英幡纚紛溶箾蔘猗狔從風瀏莅
芔歙數句皆言草木從風之形與聲也但其用字既古
其音又與俗音不同今略解之紛溶猶丰茸也猗狔
猶猗那也字一作旖旎又作猗儺箾蔘即蕭森瀏莅即
流麗芔吸即歘吸歘字古作&KR0034;見石鼓文省寫作芔五
臣注遂誤以為卉字按長門賦列丰茸之游樹謝靈運
詩升長皆丰容則紛溶丰容一也杜詩巫山巫峽氣蕭
森則箾蔘蕭森一也毛詩猗儺其枝楚辭紛旖旎乎都
房阮籍詩猗靡情歡愛則猗狔也猗儺也旖旎也猗靡
也一也陶弘景詩凄切嘹唳傷夜情趙彦昭詩流麗鳴
春鳥則瀏莅與嘹唳及流麗一也杜詩秋風歘吸吹南
國則芔吸與歘吸一也字有古今音有楚夏類如此聊
舉其略耳
勸農詩
仕宦之身南州北縣商賈之身天涯海岸争如農夫六
親對面門無官府身即強健夏絹新衣秋米白飯不知
金貴惟聞粟賤鵝鴨成羣猪羊滿圈官稅早了逍遥散
誕安眠稳睡直千直萬此詩詞旨平易可以諭俗程沙
隨䟦云不知何人作汪聖錫書于進賢其門人程迥授
邑得之高季安刻于石近蜀中亦刻之竟不知其名氏
余按此乃謝艮齋勸農詩也鶴林玉露亦載之而缺數
句今據其集錄之
陸機詩
文選陸機詩感别慘舒翮思歸樂遵渚舒翮謂鵠遵渚
謂鴻言感别之情慘於舒翮之飛鵠思歸之志樂於遵
渚之征鴻也
張仲舉詞用唐詩語
張仲舉踏莎行云芳草平沙斜陽遠樹無情桃葉江頭
渡醉來扶上木蘭舟將愁不去將人去唐李端詩江上
晴樓翠藹間滿闌春水滿忩山青楓綠草將愁去遠入
吳雲暝不還張詞全用李詩若不知其出處亦不見其
工緻也
崔道融梅詩
楊誠齋愛唐人崔道融詠梅云香中别有韻清極不知
寒方虛谷云惜不見全篇余近見雜抄唐詩册子此首
適全今載之數萼初含雪孤標畫本難香中别有韻清
極不知寒横笛和愁聽斜枝倚病看朔風如觧意容易
莫摧殘因思古人詩文前代不傳或又出於後未可知
也如蒲城縣李邕書雲麾將軍碑已為人擊斷正德中
劉東阜謫居蒲城乃為鐡&KR1498;束之復完饒州薦福寺碑
宋代為雷所轟近日商人取其三段合為一尚可印摹
吁亦竒事矣
詩文用字須有來歴
先輩言杜詩韓文無一字無來歴予謂自古名家皆然
不獨杜韓兩公耳劉勰云灼灼狀桃花之鮮依依盡楊
柳之貌喈喈逐黃鳥之聲嗷嗷學鴻雁之響雖復思經
千載將何易奪信哉其言試以灼灼舍桃而移之他花
依依去楊柳而著之别樹則不通矣近日詩流試舉其
一二不曰鶯啼而曰鶯呼不曰猿嘯而曰猿唳蛇未嘗
吟而云蛇吟蛩未嘗嘶而曰蛩嘶厭桃葉蓁蓁而改云
桃葉抑抑桃葉可言抑抑乎厭鴻雁嗷嗷而強云鴻雁
嘈嘈鴻雁可言嘈嘈乎油然者作雲之貌未聞淚可言
油然薦者祭之名士無田則薦是也未聞送人而曰好
薦北堂親也夜郎在貴州而今送人官廣西恒用之孟
諸在齊東而送人之荆楚襲用之泄瀉者穢言也寫懷
而改曰泄懷是口中暴痢也館甥女壻也上母舅詩而
自稱館甥是欲亂其女也真如諸天禪家語也而用之
道觀遠公大顛禪者也而以贈道人送人屢下第而曰
批鱗書幾上本不用兵而曰戎馬豺虎本不年邁而曰
白髮衰遲未有興亡之感而曰麋鹿姑蘇寄雲南官府
而曰百粤伏波試問之曰不如此不似杜是可笑也此
皆近日號為作手徧刻廣傳者後生效之益趨益下矣
謂近日詩勝國初吾不信也而且互相標榜不慙大言
造作名字掩滅前輩是可為世道嘅豈獨文藝之末乎
又有以騷人墨客而合之曰騷墨(見雲南志詩文)以汗牛充
棟而合之曰汗充(見雲南甲午試錄序)皆文理不通足以發後世
一笑
東坡梅詩
禪宗頌古唐僧古梅詩云雪虐風饕水浸根石邊尚有
古苔痕天公未肯隨寒主又孽清香與返魂東坡梅花
詩蕙死蘭枯菊已摧返魂香入隴頭梅正用此事而注
者亦不之知也
杜詩奪胎之妙
陳僧慧標詠水詩舟如空裏泛人似鏡中行沈佺期釣
竿篇人如天上坐魚似鏡中懸杜詩春水船如天上坐
老年花似霧中看雖用二句之字而壯麗倍之可謂得
奪胎之妙矣
仲尼登泰山
宋景文公筆記云仲尼登泰山見七十二家字各不同
其事甚新但未詳其所出
梅聖俞詩
梅聖俞詩南隴鳥過北隴呌高田水入低田流山谷詩
野水自添田水滿晴鳩却喚雨鳩來李若水詩近村得
雨遠村同上圳波流下圳通其句法皆自杜子美詩桃
花細逐楊花落黃鳥時兼白鳥飛之句來
曲名有烏鹽角江鄰幾雜志云始教坊家人市鹽得一
曲譜於子角中翻之遂以名焉戴石屏有烏鹽角行元
人月泉吟社詩山歌聒耳烏鹽角村酒柔情玉練槌
予往年過劍門關絶壁上見有唐明皇詩云劍閣横空
峻鑾輿出狩回翠屏千仞合丹嶂五丁開灌木縈旗轉
仙雲拂馬來乘時方在德嗟爾勒銘才是詩英華及諸
唐詩皆不載故記于此又於臨潼驪山之温湯見石刻
元人一詞曰三郎年少客風流夢繡嶺蠱瑤環漸浴酒
發春海棠睡暖笑波生媚荔子漿寒况此際曲終人不
見偃月事無端羯鼓三聲打開蜀道霓裳一曲舞破潼
關馬嵬西去路愁來無會處但淚滿關山空有香囊遺
恨錦襪傳看玉笛聲沉樓頭月下金釵信杳天上人間
幾度秋風渭水落葉長安再過之石已磨為别刻矣
世說新語謂王羲之作蘭亭記人以方金谷序羲之甚
有欣色金谷序今不傳其實蘭亭之所祖也余舊得宋
人石刻一本今錄於此其辭曰余以元康六年從太僕
卿出為使持節監青徐諸軍事征虜將軍有别廬在河
南縣界金谷澗中或高或下有清泉茂林衆果竹栢藥
草之屬莫不畢備又有水碓魚池土窟其為娛目歡心
之物備矣時征西大將軍祭酒王詡當還長安余與衆
賓共送往澗中晝夜遊宴屢遷共坐或登高臨下或列
坐水次時琴瑟笙筑合載車中道路並作及住令鼓吹
迭奏遂各賦詩以叙中懷或不能者罰酒三斗感性命
之不永懼凋落之無期故列叙時人官號姓名年紀又
寫詩著後後之好事者其覧之哉
語林曰殷浩於佛經有所不了故遣人迎支道林林乃
虛懷欲往王右軍駐之曰深源思致淵富未易可當且
己所不解上人未必能通縱能服彼亦名不益高若不
合便喪十年所保林公乃不往
左思别傳云思作三都賦疾中猶改作蜀都賦云金馬
電發於高岡碧山振翼而雲披鬼彈飛丸以礌礉火井
騰光而赫羲今本無鬼丸句(水經注瀘水傍瘴氣特惡氣中有物不見其形其作
有聲中木則折中人則害名曰鬼彈)
夏侯湛補亡詩曰既殷斯虔仰說洪恩名定匡省奉朝
侍昏宵中告退鷄鳴在門孳孳温恭夙夜是敦
孫子荆除婦服詩曰時邁不停日月電流神爽登遐忽
已一周禮制有敘告除靈丘臨祠感泣中心若抽
桓玄作王孝伯誄曰川岳降靈哲人是育既爽其靈不
貽其福天道茫昧孰則倚伏犬馬反噬豺狼翹陸嶺摧
高梧林殘故竹人之云亡邦國喪牧于以誄之爰旌芳
郁
唐史稱顔真卿筆力遒婉又稱柳公權結體勁媚有見
之言哉今人極力倣者但得其遒而失其婉徒學其勁
而忘其媚米元章所以有筆頭如蒸餅之誚也
張衡定情賦曰思在面而為鉛華兮恨離塵而無光陶
淵明閒情賦祖之左太冲招隐詩峭蒨青蔥間竹栢
得其真五言詩用四連緜字前無古後無今
文選雪賦注引班婕好𢷬素賦疑非婕妤之作盖亦卓
見也此賦六朝擬作無疑然亦是徐庾之極筆
文選禇淵碑風儀與秋月齊明音徽與春雲等潤庾信
馬射賦落花與芝蓋齊飛楊柳共春旗一色隋長夀寺
舍利碑浮雲共嶺松張蓋明月與巖桂分叢王勃滕王
閣序語本此然王勃之語何啻青出於藍雖曰前無古
人可也
漢鄒長蒨與公孫弘書山川阻脩加以風露次卿足下
勉作功名竊在下風以俟嘉譽公孫弘字次卿惟見此
漢書不載
鄒穆公引周諺云囊漏貯中今語則云船裏不漏針也
王弼易略例云隆墀永歎遠壑必盈此藝圃俊語也曰
投戈散地六親不能相保同舟而濟胡越何患乎異心
又曰言者所以明象得象而忘言象者所以存意得意
而忘象猶蹄者所以得兔得免而忘蹄筌者所以得魚
得魚而忘筌然則言者象之蹄也象者意之筌也此理
窟妙解也自宋人傳義行科舉宗之此書殆將廢矣
白樂天半開花詩西日憑輕照東風莫殺吹自註殺去
聲音厦俗語大甚曰殺容齋隨筆序殺有好處元人傳
奇忒風流忒殺思今京師語猶然大曰殺大高曰殺高
此假借字俗書作傻平水韻傻俏不仁一曰不慧也
老子明道若昧夷道若類進道若退上德若谷大白若
辱廣德若不足建德若偷質直若渝大方無隅大器晩
成大音希聲大象無形文皆用韻三句一易李斯泰山
刻文其祖此乎
公劉詩曰止旅乃密芮鞠之即鞠韓詩作&KR0008;班孟堅云
弦中谷芮水出西北東入涇詩芮&KR2101;雍州川也師古云
&KR2101;讀與鞠同
君子獨立不慙于影獨寢不慙于魂此晏子語也今例
知為宋人語不知祖于晏子
宋賞花釣魚和詩徘徊無别押者優人有徘徊太多之
謔余思漢書相如傳有安翔徐徊昭帝廟號從徊揚雄
賦有徊徊徨徨唐松陵詩有遲徊庾信文有徠徊當時
諸公未之精思耳何可謂無耶唐書規影徭賦即今
律文影射之語
儒教實以其實實天下之虚禪教虚以其虚虚天下之
實陳白沙詩曰六經皆在虚無裏是欲率古今天下而
入禪教也豈儒者之學哉
白沙之詩五言沖淡有陶靖節遺意然賞識者少徒見
其七言近體效簡齋康節之渣滓至於䈥斗樣子打乖
箇裏如禪家呵佛罵祖之語殆是傳燈錄偈子非詩也
若其古詩之美何可掩哉然謬解者篇篇皆附于心學
性理則是痴人說夢矣
莊定山早有詩名詩集刻于生前淺學者相與效其太
極圈兒大先生帽子高以為竒絶又有絶可笑者如贈
我一壺陶靖節還他兩首邵堯夫本不是佳語有滑稽
者改作外官答京宦苞苴詩云贈我兩包陳福建還他
一疋好南京聞者捧腹然定山晩年詩入細有可並唐
人者古詩如題竹及養菴兩篇七言如題玉川畫五言
律如野暝微孤樹江清著數鷗與君真自厚不是兩相
留七言律如遊琅琊寺偶上蓬萊第一峯道人今夜宿
芙蓉塵埋下界三千丈月在西巖七十峯羅漢寺云溪
聲夢醒偏隨枕山色樓高不礙墻又如狂搔短髮孤鴻
外病卧高樓細雨中病眼如殘書漢楚燈前壘草閣江
山霧裏詩舟中云千家小聚村村暝萬里河流岸岸同
又秋燈小榻留孤艇疎雨寒城打二更又北海風回帆
腹飽長河霜冷岸痕高和沈仲律原字韻云心無牛口
干秦穆跡繼龍頭愧邴原又云藜羹莫道無萊婦蘭畹
應誰負屈原寄劉東山云塵外有人占紫氣鏡中疑我
尚朱顔次東嶠韻云電懸雙眼疑秋水髻擁三花御野
風又豈無湖水甘神瀵更有溪毛當紫芝書東山草堂
扁云封題雲卧東山扁歌詠司空表聖詩天闕星辰遺
舊履橘洲歲月有殘棋石横流潦潜虯角梅迸垂蘿屈
銕枝自笑野人閒袖手雲烟濃淡忽交馳次首云沙苑
草非騏驥秣瀟湘竹是鳳凰枝紫虚有約千回醉笑指
僧趺亦坐馳又招隐誰甘同寂寞著書不獨為窮愁永
昌道中云行客自知無歲暮賓鴻不記有家歸寄鄧五
羊云後時自許甘丘壑前席將無問鬼神浮世虚名非
得已出山小草却悲人别時笑語風吹斷會處迷離夢
寫真四十餘年一回首乾旋坤轉有冬春此數首若隐
其姓名以示人觀者决不謂定山作
蔡邕漢津賦夫何大川之浩浩兮洪荒淼以玄清嵇康
詩浩浩洪流帶我邦畿杜子美詩大水淼茫炎海接皆
本於此句
劉孟陽碑銘有父子然後有君臣理財正辭束帛戔戔
戔合韻音津
劉彦和云四言正體雅潤為本五言流調清麗居宗鍾
嶸云四言文約易廣取效風雅便可多得每苦文繁而
意少故世罕習焉劉潜夫云四言尤難三百篇在前故
也葉水心云五言而上世人往往極其才之所至而四
言詩雖文辭巨伯輒不能工合數公之說論之所謂易
者易成也所謂難者難工也方元善取韋孟諷諫云誰
謂華高企其齊而誰謂德難厲其庶而以為使經聖筆
亦不能刪過矣此不過步驟河廣一章耳予獨愛公孫
乘月賦月出皎兮君子之光君有禮樂我有衣裳張平
子西京賦豈伊不虔思于天衢豈伊不懷歸于枌榆天
命不滔疇敢以渝□釋載漢碑唐扶頌如山如岳嵩如
不傾如江如河澹如不盈其句法意味真可繼三百篇
矣或曰唐山夫人房中樂歌何如曰是直可以繼關雎
不當以章句摘也曰然則曹孟德月朗星稀嵇叔夜目
送歸鴻何如曰此直後世四言耳比之三百篇尚隔尋
丈也
揚子雲青州牧箴在丘之營柳子厚在溪之曹句法本
子雲
宋人題釣臺詩曰龍衮新天子羊裘老故人陳白沙竊
為己句云七尺羊裘幾銖兩千秋龍衮共低昂子陵豈
有意與龍衮較低昂乎兼句法亦贅又不及宋人矣
丹鉛總錄卷十九
