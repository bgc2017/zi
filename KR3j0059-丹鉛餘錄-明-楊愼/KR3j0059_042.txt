欽定四庫全書
丹鉛摘錄卷十三明楊慎撰
漢食貨志臨淄人姓偉註姓其姓也偉其名也昔人
有以星星令屬對者或對曰字字以為絶竒若姓姓字
字子子家家皆可對也
黃伯思云郗姓為江左名族其姓讀如絺繡之絺而
俗書作郄因呼為郄詵之郄非也郄詵晉大夫卻穀
之後郗鑒乃漢御史大夫郗慮之後姓源既異音
讀迴殊後世因卻書相亂郗郄二姓遂不復分陸魯
望號為博古其詩曰一段清光染郗郎亦誤讀也然
觀右軍帖以郗為郄實自伊始退之所以貶為俗書
也
魏初作府兵八柱國掌之侯莫陳崇其一也侯莫陳三
字姓崇其名也趙宋有侯莫陳利用蓋其後裔今讀者
以侯莫為一人陳利用為一人非也又五代北朝人有
三字姓侯莫陳阿史那潛夫論中國亦有白巴公氏慎
往年在史館有湖廣土官水盡源通塔平長官司進貢
水盡源通塔平蓋六字地名有同列疑為三地名添之
云三長官司予取大明官制証之曰此一處非三地同
列笑曰楚蜀人近蠻夷故宜知之我内地人不知也予
戲應之曰司馬遷西南夷傳班固匈奴傳叙外域如指
掌班馬亦南蠻耶
余少時父師命讀韓文諱辯其曰周之時有騏期漢之
時有杜度余問曰何不云春秋有衆仲戰國有騎期自
今思之衆仲實姓名同音又顯在春秋左傳文公偶思
之未及爾按庾肩吾書品杜操字伯度
司馬長卿慕藺相如故名相如元任明自比荀文若故
曰荀彧
謝莊以風月景山水名五子颺朏顥嵸[卄瀹]也宋子虚名
友五子名鑫森淼焱垚
佛氏有方等經猶云平等世界也故蕭氏取為名方等
嘗著三十國春秋胡三省注通鑑(胡應麟曰是綱目乏誤)不知此
義蕭方下去一等字似今人之某人等之等而不思方
等之等名方諸方知可證乎亦猶綱目不知盧鴻一為
雙名而去一字為盧鴻也
唐人有盧鴻一隠于嵩山其名鴻一者尸子云鴻飛天
首高遠難明楚人以為鳬越人以為乙鴻常一爾通鑑
綱目書徵嵩山處士盧鴻為諫議大夫不受鴻下脱一
字蓋誤以鴻為單名而削去一字也人之名可減去字
其脱誤如此(胡應麟曰盧鴻一見舊唐書新唐書作盧鴻通鑑采新唐書綱目又本通鑑也)
佛聲盛于晉宋齊梁之後至唐尤多故恒以佛經字義
命名如蕭方等(梁元帝子)柳達摩(北齊將)柳摩訶(陳將)席毗羅(隋人)
周羅猴(後周人)宇文陀羅尼(後周帝)爾朱菩提慕容三藏魚
俱羅干什門起什住高龍文隋宋金剛劉黑闥李圓通
容那律王摩詰張乾陀(俱唐人)皆載正史其餘不可勝數
程明道于郵亭見壁上書云要不悶依本分明道深然
之曰若依本分便是君子也唐子西見郵壁天不生仲
尼萬古如長夜亦名言也
嘗有人問于蘇文忠公曰公之博洽可學乎曰可吾嘗
讀漢書矣蓋數過而始盡之如治道人物地里官制兵
法貨財之類每一過專求一事不待數過而事事精覈
矣參伍錯綜八面受敵沛然應之而莫禦焉此言也虞
邵菴常舉以教人誠讀書之良法也
登科分甲第自興國八年王世則榜始御殿唱名自雍
熙三年梁顥榜始賜宴自太平二年吕蒙正榜始(梁顥宴于
瓊林苑吕蒙正宴于開寳寺遂為定制)給金吾衛士送歸第自蔡齊榜始
刻登科錄自霍端友榜始
唐人進士榜必以夜書之必以淡墨或曰名第者隂注
陽受以淡墨書者若鬼神之迹也世傳大羅天放榜于
蕊珠宫故又稱蕊榜李義山贈同年詩曰曾記大羅天
上事衆仙同日詠霓裳又放榜後必有一人下世者謂
之報羅使
横浦張九成謂王粲贈蔡子篤詩大有變風之思嵇叔
夜送秀才從軍詩有古詩人之風劉公幹贈從弟詩有
國風餘法
杜少陵論詩曰不及前人更勿疑遞相祖述竟先誰别
裁偽體親風雅轉益多師是汝師此少陵示後人以學
詩之法前二句戒後人之愈趨愈下後二句勉後人之
學其上也蓋謂後人不及前人者以遞相祖述日趨日
下也必也區别裁正浮偽之體而上親風雅則諸公之
上轉益多師而汝師端在是矣此說精妙杜公復生必
蒙印可然非予之說也須溪語羅履泰之說而予衍之
耳
劉繪字士章抱玉者聯肩握珠者踵武(言文士之多)骨氣竒
高詞彩華茂情兼雅怨體被文質(曹子建書)陶性靈廢幽思
言在耳目之内寄情八荒之表(評阮竊)咀嚼英華厭飫膏
澤文章之淵泉也(陸機)詞彩葱蒨音韻鏗鏘(張協)名章迴句
處處間起麗興新聲絡繹奔會(謝靈運)託諭高遠良有鑿
裁(嵇康)善為悽悷之詞自有清拔之氣(劉越石)得景陽之詭
諔含茂先之靡嫚骨節強于謝混驅邁疾于顔延總四
家而擅美跨兩代而孤出(鮑照)竒章秀句往往警遒足使
叔源失步明遠變色(謝朓)詩體總雜善于模擬筋力于王
微成就于謝朓(江淹)范雲清便宛轉如流風迴雪丘遲點
綴映媚似落花依草
敖陶孫器之評詩曰魏武帝如幽燕老將氣韻沉雄曹
子建如三河少年風流自賞鮑明遠如飢鷹獨出竒矯
無前謝康樂如東海揚帆風日流麗陶彭澤如絳雲在
霄舒卷自如王右丞如秋水芙蓉倚風自笑韋蘇州如
園客獨繭暗合音徽孟浩然如洞庭始波木葉微落杜
牧之如銅丸走坂駿馬注坡白樂天如山東父老課農
桑事事言言皆着實元微之如李龜年說天寳遺事貌
悴而神不傷劉夢得如鏤冰雕瓊流光自照李太白如
劉安鷄犬遺響白雲覈其歸存恍無定處韓退之如囊
沙背水惟韓信獨能李長吉如武帝食露盤無補多欲
孟東野如埋泉斷劒卧壑寒松張籍如優工行鄉飲醻
獻秩如時有詼氣柳子厚如高秋獨眺霽晩孤吹李義
山如百寳流蘇千絲鐵綱綺密環妍要非適用宋朝蘇
東坡如屈注天潢倒連滄海變眩百怪終歸雄渾歐公
如四瑚八璉正可施之宗廟荆公如鄧艾縋兵入蜀要
以險絶為功山谷如陶弘景入官析理譚玄而松風之
夢故在梅聖俞如關河放溜瞬息無聲秦少游如時女
步春終傷婉弱后山如九臯獨唳深林孤芳冲寂自妍
不求識賞韓子蒼如梨園按樂排比得倫吕居仁如散
聖安禪自能奇逸其他作者未易殫陳獨唐杜工部如
周公制作後世莫能擬議
漢書五城十二樓仙人居也詩家多用之東坡詞遊人
都上十三樓不羡竹西歌吹古揚州用杜牧詩婷婷嫋
嫋十三餘之句也永樂中晏振之金陵春夕詩花月春
江十四樓人多不知其事蓋洪武中建來賓重譯清江
石城鶴鳴醉仙樂民集賢謳歌鼓腹輕烟淡粉梅妍柳
翠十四樓於南京以處官妓蓋時未禁縉紳用妓也
五代僭偽十國之主蜀之王衍孟昶南唐之李景李煜
吳越之錢俶皆能文而小詞尤工如王衍之月明如水
浸宫殿元人用之為傳竒孟昶之洞仙歌東坡極稱之
錢俶金鳳彩飛遭掣搦情脉脉行即玉樓情難隔為宋
藝祖所賞惜不見其全
宋史長編太宗每暇日問王著以筆法葛端以字學筆
法臨摹古帖也字學考究篆意也筆法與字學本一塗
而分歧晉唐以來妙于筆法而不通字學者多矣
虞邵菴題畫古木詩云後主撥鐙法蓋以南唐李後主云
書有七字法謂之撥鐙法曰擫壓鈎揭抿導送也鐙古
灯字撥鐙畫沙懸針垂露皆喻言撥鐙如挑燈不急不
徐也楊鐵崕與顧玉山聯句云書出撥鐙侵繭帖可証
其音讀
方遜志云杜子美論書則賞瘦硬論畫馬則鄙多肉此
自其天資所好而言耳非通論也大抵字之肥瘦各有
宜未必瘦者皆好而肥者便非也譬之美人然東坡云
妍媸肥瘦各有態玉環飛燕誰敢輕又曰書生老眼省
見稀圖畫俱怪周昉肥此言非特為女色評持以論書
畫可也予嘗與陸子淵論字子淵云字譬如美女清妙
清妙不清則不妙予戱答曰豐艷豐艷不豐則不艷子
淵首肯者再
吳道子始見張僧繇畫曰浪得名耳已而坐卧其下三
日不能去庾翼初不服逸少有家雞野鶩之論後乃以
為伯莫再生蓋絶藝必審觀而後論定也
唐人畫桃源圖極為工妙舒元輿作紀云烟嵐草木如
帶香氣熟視詳玩自覺骨戛青玉身入境中韓退之亦
有桃源圖蓋題此畫也予及見元人臨本
徐陵與周弘讓書歸來天目得肆閒居差有弄玉之俱
仙非無孟光之同隠優游俯仰極素女之經文升降盈
虚盡軒皇之圖藝則宋人畫苑春宵秘戲圖有自來矣
張平子樂府素女為我師天老教軒皇抑又古矣
郭熙四時山春山淡冶而如笑夏山蒼翠而如滴秋山
明净而如装冬山慘淡而如曛
張洵三時山在昭覺寺三壁上一壁早景一壁午景一
壁夕景
李成峰巒林屋雲水景皆以淡墨為之而水之空處全
用粉填亦一竒也每以告人非愕然而驚則莞爾而笑
莫知其妙足見後學之凡下也
閭丘秀才凡作水先畫水頭後畫水紋頃刻而成驚濤
洶湧勢欲掀屋
尹白工墨花東坡詩花心起墨暈春色散毫端
尉遲乙善繪凹凸花或云乙是僧又張僧繇畫于一乘
寺遠望眼暈如凹凸近視即平
畫花果者黃筌神而不妙趙昌妙而不神神妙俱完舍
熙無人矣
子昂題閻金畫人物髮采生勁如欲語狀
道宏畫猫一家無鼠
畫魚須得噞喁游泳之態諺云開口猫兒閉口龍言難
畫也
韻語陽秋曰張長史以醉故草書入神老杜所謂楊公
拂篋笥舒卷忘寢食念昔揮毫端不獨觀酒德是也許
道寧以醉故畫入神山谷所謂往逢醉許在長安蠻溪
大硯廣松烟醉拈枯筆墨淋漓勢若山崩不停手是也
大抵書畫貴胸中無滯小有所拘則所謂神氣者遊矣
顧陸鍾王不假之酒而能神者上機之士也如張許軰
無酒安能神哉
左太冲詩衣被皆重池池被之心如池也李太白詩亦
有緣池障泥錦之句今装潢家以卷縫罅處為玉池也
東坡題畫獅子曰圓其目仰其鼻奮髯吐舌威見齒舞
其足前其耳左顧右盼喜見尾雖猛而和蓋其戲巖巖
高坐護燕几啼呼顛沛走百鬼嗚呼妙哉古陸子
慎少時先太師與瑞虹龍崖二叔父看畫因向二叔父
曰景之美者人曰似畫畫之佳者人曰似真孰為正慎
對曰元微之有詩云顛倒世人心紛紛乏公是真賞畫
不成畫賞真相似丹青各所尚工拙何足恃求此妄中
情哀哉子華子龍崖曰詩亦未見佳慎爾可試作之遂
呈稿曰會心山水真如畫巧手丹青畫似真夢覺難分
列禦寇影形相贈晉詩人二叔父喜曰只此大勝前人
近偶追憶往事紀而筆之祗二三首弘治己未時年十
二
丹鉛摘錄卷十三
丹鉛總錄原序
葛稚川云余抄掇衆書撮其精要用功少而所收多思
不煩而所見博或謂予曰流無源則乾條離株則悴吾
恐玉屑盈車不如全璧洪荅曰泳圓流者採珠而捐蚌
登荆山者拾玉而棄石余之抄略譬猶摘孔翠之藻羽
脫犀象之角牙矣王融云余少好抄書老而彌篤雖遇
見瞥觀皆即疏記後重覽省歡情益深習與性成不覺
筆倦慎執鞭古昔頗合軌葛王自束髮以來手所抄集
帙成踰百卷計越千其有意見偶所發明聊擇其菁華
百分以為丹鉛四錄享敝帚以千金緘燕石以十襲雖
取大方之笑且為小道之觀知不可乎嘉靖壬寅閠夏
五金伏之初楊慎序
丹鉛總錄原序
欽定四庫全書
丹鉛總錄目錄
卷一之二
天文類
地理類
卷三之七
時序類
花木類
鳥獸類
宫室類
冠服類
珍寳類
音律類
卷八之十
物用類
人事類
人品類
卷十一之十二
史籍類
卷十三之十四
訂訛類
卷十五之十七
字學類
官爵類
博物類
禮樂類
卦名類
飲食類
干支類
數目類
怪異類
身體類
卷十八之十九
詩話類
卷二十之二十一
詩話類
卷二十二之二十四
璅語類
卷二十五之二十七
璅語類
丹鉛總錄目錄
