欽定四庫全書
丹鉛摘錄卷十二明楊慎撰
東坡與伊川以戲語相失門人遂分川洛之黨非二
公意也朱子學程之學而黨意猶不忘故其毁詬東
坡於無過中求其有過甚至有云寧取荆公不用蘇
氏吁可怪哉予嘗以此事語人譬如唐高宗王后與
蕭氏爭寵乃進武昭儀以間之若使荆公獰魂九原
尚在必將貽骨醉之禍於朱矣晦菴得無噬臍於地
下乎
文質不同寬猛殊庸循環從朔擇善而從逸詩曰九變
復貫知言之選
性與情相表裏形與氣相首尾
五代史史弘肇與蘇逢吉飲酒酒令作手勢按唐人酒
令曰亞其虎膺謂手掌曲其私根謂指節以蹲鴟間虎
膺之下蹲鴟大指也以鈎戟差玉柱之傍鈎戟頭指玉
柱中指也潛虬闊玉柱三分潛虬無名指也竒兵闊潛
虬一寸竒兵小指也死其三洛謂嚲其腕也生其五峯
通呼五指也謂之招手令其亦手勢之類與然以將相
大臣而為此態甚於側弁起舞矣二人罹禍不亦宜乎
晉載記後秦諸將謂姚萇曰若值魏武王不令符登至
今陛下將牢太過耳魏武王乃姚襄將牢猶俗言把稳
五代史莊宗紀亦有持牢之語
甘寢如後人之卧護秉羽如後世之揮麈是二事非一
事也或曰楚地炎酷晝寢而使人揮扇亦通
晉孟嘉論樂云絲不如竹竹不如肉或問其故曰漸近
自然此語殊有鑒别古者登歌下管與清聲在上貴人
聲也謂之登歌匏竹在下謂之下管即是此意古人清
曠高爽故其語意暗與古合
宋賈黃中幼日聰悟過人父師取書與其身相等令讀
之謂之等身書張子野詞等身金誰能竟買此好光景
老萊謂子思曰子性清剛而傲不肖不可以事君子不
見夫齒剛惟堅固是以相磨舌柔順是以不敝子思曰
吾不能為舌故不可事君
太白浣紗女詩一雙金履齒兩足白如霜又越女詞云
履上足如霜不着鴉嗔襪又云東陽素足女會稽素舸
郎予嘗戲謂太白何致情迴盼此素足女再三張愈光
戲荅云太白可謂能書不擇筆矣聊記以餉一笑予嘗
題浣女圖詩純用太白語意紅顔素足女兩足白如霜
不着鴉頭襪山花屐齒香天然去雕飾梅岑水月粧肯
學邯鄲步匍匐壽陵傍蓋竊病近日學詩者拘束蹈襲
取妍反拙不若質任自然耳
梁元帝賦甲乙之帳庚辛之枋人多不知庚辛枋為何
語按後漢書註引馬融西第頌曰西北戌亥玄石承輸
蝦蟇吐瀉庚辛之役即此事也
宋政和中祀歷代帝王皆以功臣配享而女媧氏獨無
之蓋傳記闕也予觀緯書云女媧氏命娀陵氏制都良
管以一天下之音命聖氏為班管以合日月星辰名曰
充樂又令隨作笙簧是三人皆女媧之臣也豈云傳記
闕乎若以為緯書不足信則伏羲氏之金提軒轅氏之
風后力牧亦緯書也當時蔡京軰寡學往往如此
竹亦有香人罕知之杜詩風吹細細香李賀詩竹香滿
幽寂粉節塗生翠
白虎通引逸書云大社惟松東社惟桐南社惟梓西社
惟槐陳祥道曰後世宋有楳社漢有枌榆社楳古梅字
也梅社事惟見此亦可為梅詩事料
郭璞爾雅序豹鼠既辨其業益顕注謂漢武帝時孝廉
郎終軍既辨豹文之鼠人服其博物爭相傳授爾雅之
業又摯虞三輔决錄云竇攸舉孝廉郎光武大會靈臺
得鼠如豹文以問羣臣莫有知者攸對曰鼮鼠也見爾
雅詔案密書如攸言賜帛百匹此事蓋兩見
宋王微與江湛書云所以綿絡累紙本不營尚書虎爪
板也古者召奏用虎爪書晉宋之代大臣皆得自辟除
官屬以板召之謂之板官
俗語急疾頃刻曰窋咤字一作咄嗟晉書咄嗟而辨集
韻作咋唶古樂府作咄唶今俗書詞曲作趉&KR0146;
易大傳方以類聚物以羣分鄭玄注水火也至解樂記
則曰方謂行蟲也物謂殖生也孔穎達曰二注不同各
有以也方者行蟲有性識道理故稱方也羣分稱物者
殖生無生但一物而已慎按古之名方不見於訓詁但
字書有解糓蟲名虸蚄見齊民要術又張有復古編虸
蚄古只仔子方是方為行蟲之原也鄭之解方為行蟲
蓋緣字之音生義頗亦僻左
土字四音土爰稼穡如字詩徹彼桑土土桑根之皮也
音杜自土沮漆地名亦音杜史記引詩宅殷土芒芒社
是土亦借作社也又字書土苴或作䖃苴泥不熟也是
土亦通作䖃
漢鐃歌十八曲自朱鷺至石溜古今樂錄謂其聲辭相
雜不復可分是也近世有好奇者擬之韻取不協字用
難訓亦好古之弊矣
壞植散羣說者不一范無隐云植者邊境植木以為界
如榆關柳塞之類壞植散羣則撤戍罷兵鄰封混一此
尚同之說也樂毅書曰薊丘之植植於汶篁徐廣註謂
燕之疆界移於齊之汶水按此說為長
慮歎變慹姚佚啟態八字真人矢口成文禇氏解云慮
則預度未來歎則咨嗟既往變則輕躁而務作為慹則
畏懼而不敢動姚則悦失以自肥佚則縱樂而忘反啟
則情閒而受物態則驕矜而長傲
榖梁傳云所見異辭所聞異辭所傳聞異辭董仲舒曰
春秋分十二世有見有聞有傳聞有見三世有聞四世
有傳聞五世故定哀昭君子之所見也襄成文宣君子
之所聞也僖閔莊桓隐君子之所傳聞也所見六十一
年所聞八十五年所傳聞九十六年於所見微其辭於
所聞痛其禍於傳聞殺其恩逐季氏而言又雩微其辭
也子赤弑弗忍言日痛其禍也子般弑而書乙未殺其
恩也屈伸之志詳略之文皆應之吾知其近近而遠遠
親親而疎疎也亦知其貴貴而賤賤重重而輕輕也有
知其厚厚而薄薄善善而惡惡也有知其陽陽而隂隂
白白而黑黑也百物皆有偶合偶之合之匹之仇之善
矣詩曰無怨無惡率由羣匹此之謂也
杜子美詩近來海内為長句汝與東山李白好流俗本
妄改作山東李白按樂史序李白集云白客遊天下以
聲妓自隨效謝安石風流自號東山時人遂以東山李
白稱之子美詩句正因其自號而稱之耳流俗不知而
妄改近世作大明一統志遂以李白入山東人物類而
引杜詩為證近於郢書燕說矣噫寡陋一至此哉
東方朔客難云以管窺天以蠡測海張晏注曰蠡瓠瓢
也然蠡字从蟲若與瓢義不協又按揚子方言云蠡瓠
瓢也字從瓜從蠡劉向九歎云瓟蠡蠧於篋簏今閩廣
之地以鱟魚殼為瓢江淮之間或用螺之大者為瓢是
以蟲殼代瓜匏用也故蠡字之取義兼之暇日與簡西
嶨談及此漫筆之
枘字從木從内考工記調其鑿枘而合之宋玉九辨圓
枘而方鑿兮吾固知其鉏鋙而難入今舉子程文襲用
枘鑿不相入彼此相效莫知其非也夫枘鑿本相入之
物惟方枘圓鑿則不相入今去方圓字而曰枘鑿不相
入字義之不通文義大謬矣甚者寫枘字作柄字尤可
笑也
近峯聞略說木工㔼卯字引伊川語錄云枘鑿者㔼卯
也㔼卯圓則圓㔼卯方則方又引文簨如室新構而去
其鑿契注鑿契簨也又引金史張中字制小舟不假膠
漆而首尾相鈎帶謂之鼓子卯余按㔼卯字當作簨牡
簨字出考工記及文選注而漢書五行志所謂門牡者
義取牝牡蓋枘者刻木端以入鑿有牡之象鑿者空其
竅以受枘有牝之象簨牡二字蓋亦古矣㔼卯字蓋亦
後人撰借爾
說文查浮水也今作槎非槎音詫邪斫也國語山不槎
蘖是也今世混用莫知其非略證數條于此王子年拾
遺記堯時巨查浮西海上十二年一周天名貫月查一
曰挂星查道藏歌詩扶桑不為查王勃詩澁路擁崩查
又送行序云夜查之客猶對仙家坐菊之賓尚臨清賞
駱賓王有浮查詩劉道友有浮查硯賦水經注臨海江
邊有查浦字並非查至唐人猶然任希古詩泛查分寫
漢孟浩然詩試垂竹竿釣果得查頭鯿又云土風無縞
紵鄉味有查頭又云橋崩卧查擁路險垂藤接皆用正
字不從俗體此公匪惟詩律妙字學亦超矣杜工部詩
查上覓張騫又滄海有靈查惟七言絶空愛槎頭縮項
鯿七言律奉使虚隨八月槎古體近體不應用字頓殊
蓋七言絶與律乃俗夫競玩遂肆筆妄改古體則視為
冷局俗目未擊幸存舊文耳
張野廬山記天將雨則有白雲或冠峯巖或亘中嶺俗
謂之山帶不出三日必雨(唐詩風吹山帶遥知雨)
風生於無而歸於無惟竅之所受不同在人之所聞亦
異比于萬物禀受亦然衆竅為風所鳴萬形為化所役
風不能鳴則萬竅虚化不能役則萬竅息(休疑獨註莊子天籟一節)
漢地理志有朐忍縣顔師古注音劬誤也按說文朐腊
挺也其俱反字既從句與地名何干通典作&KR1219;䏰&KR1219;音
如順切䏰如尹切讀如閏蠢通典之音得之矣而字作
胊則因漢志而誤也當從朐乃叶閠字之音朐䏰蟲名
夔州地多此蟲遂以為名又為朐䏰屬漢中亦誤檢地
志漢中實無此縣雲安之西三十里萬戸驛下横石灘
上土人云驛之左右朐䏰故地也辨文字與辨職方者
宜知之古李巽巖朐忍辨可謂互證練考訂千古之
謬矣夫以二字之微以師古許慎杜祐三家尚有誤舛
今之不悦學者乃以漫浪視之幾何不為伏獵侍郎乎
五行之理有相生者有相克者相生為正色相克為間
色正色青赤黃白黑也間色綠紅碧紫流黃也木色青
故青者東方也木生火其色赤故赤者南方也火生土
其色黃故黃者中央也土生金其色白故白者西方也
金生水其色黑故黑者北方也此五行之正色也甲巳
合而為綠則綠者青黃之雜以木克土故也乙庚合而
為碧則碧者青白之雜以金克木故也丁壬合而為紫
則紫者赤黑之雜以水克火故也戊癸合而為流黃則
流黃者黃黑之雜以水克土故也此五行之間色也流
黃一作騮黃又漢人經注間色作姦色禮記間聲作姦
聲
榮音與融同楚越齊魯其音皆同也按淮南子云聖人
之能固已多矣而所守又約故動而必榮愚人之知固
已少矣其所事者多故動而必窮以榮與窮叶越絶書
曰種留封侯不知令終二賢比得種獨不榮以榮與終
叶古韻已如此後世入庚字韻蓋誤以縈為榮也
魏晉儀注寫章表别起行頭者謂之跳出今日擡頭(左傳䟽)
相如上林賦郁郁菲菲衆香發越肸蠁布寫馣馤馝馥
司馬彪曰肸過也芬芳之過若蠁之布寫也說文蠁知
聲蟲也爾雅圓貉蟲蠁郭璞云蛹蟲廣雅土蛹也毛晃
曰古蠁字作向晉大夫羊舌肸字叔向左傳釋文香兩
切取肸向布寫之義又揚雄羽獵賦蠁曶如神李善曰
蠁曶疾也蠁與響同曶與忽同又甘泉賦薌呹肸以棍
枇則肸蠁蓋古語也響之一字古只作鄉漢書天文
志鄉之應聲是也又作嚮易繫其受命也如嚮荀子應
之如影嚮莊子&KR1154;然嚮然是也左傳作向揚雄賦作薌
漢隸作㗽又作&KR0034;又作&KR1943;凡此等類韻書亦豈能盡載
也
畫家有罨畫雜彩色畫也吳興有罨畫溪然其字當
用&KR2594;罨乃魚網非其訓也張泌詩罨岸春濤打船尾謂
魚網遮岸也此用字最得字義(左思蜀都賦罨蜚翠釣鰋納)
梁鴻傳載鴻詩二首麥含含兮方秀刻本皆如此藝文
類聚引之作麥含金為是金與含相似而衍為二字也
此當表出之
廞許金切與歆同音爾雅廞興也周禮笙師職云大喪
廞其樂器鄭注興也又司服大喪供其廞衣服司裘大
喪廞裘司于大喪廞舞器司樂大喪廞樂器鄭注皆解
為興蓋襲用爾雅之誤成周聖世豈有大喪用笙樂舞
器之理乎按此廞義蓋謂陳而不作耳唐崔祐甫獨孤
及墓銘廞衣楚挽徘徊墓田李華權文公墓銘廞隧納
書禮優職襄宋景文真宗輓歌云廞翣浮晨旭邊簫咽
暝霞周平園皇祐哀書云桂輪隠曜椒掖廞儀皆得其
解矣考工記善防者水淫之鄭氏注讀淫作廞謂水
淤泥土而留着之則助之為厚也唐書滄州無埭渠久
廞塞薛大鼎浚之此廞塞字義本鄭氏考工記注併附
於此
海岳書史云隋唐藏書皆金題玉躞錦贉繡榹金題押
頭也玉躞軸心也贉卷首帖綾又謂之玉池又謂之贉
有毬路錦贉有樓臺錦贉有樗蒲錦贉有引首二色者
曰雙引首標外加竹界而打擫其覆首曰褾禠法帖譜
系曰大觀帖用皂鸞鵲錦褾禠是也卷之袠簽曰檢又
曰排漢書武紀金泥玉檢注檢一曰燕尾今世書帖簽
後漢公孫瓉傅皂囊施檢注今俗謂之排此皆藏書畫
職装演所當知也
北史楊愔傳以方麯障面讀者不解方麯為何語按說
文作筁蠶簿也通作曲禮記曰簿漢書周勃傳織簿曲
為業方言簿謂之曲此云方麯障面蓋竹織方扇也
歷代斗斛大小不同左傳䟽云魏齊斗秤於古二而為
一周隋斗秤於古三而為一
漢京房衍十二律為六十律有法滅執始之名梁沈重
又衍六十律為三百六十有阿衡歸仁之目可謂續鳬
之頸畫蛇之足三子以之
張志和漁父曲車子釣撅頭船樂在風波不用仙唐譚
用之詩云碧玉蜉蝣迎客酒黃金轂轆釣魚車又云翩
翾蠻榼薰晴浦轂轆魚車響釣船是其事也宋史洞庭
湖賊楊么四輪激水船行如飛今失其制
杜詩語及太白處無慮十數篇而太白未嘗假借子美
一語以此知子美傾倒太白至難晏元獻公嘗言韓退
之扶導聖教剗除異端則誠有功若其祖述墳典憲章
騷雅上傳三古下籠百世横行闊視於綴述之場者子
厚一人而已
趙括之兵法房琯之車戰劉歆王安石之周禮其法是
也其時非也澤麋而蒙彫虎之皮尸鳩而傳鷦明之羽
適足增其累耳胡致堂必欲行封建張横渠必欲行井
田幸而不用于時不幸而試其敗塗地矣朱子猶惜其
有志未就而卒亦迂矣哉
丹鉛摘錄卷十二
