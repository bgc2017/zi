欽定四庫全書
丹鉛續錄卷八明楊慎撰
陳子昂詩
陳子昂送客詩云故人洞庭去楊柳春風生相送河洲
晩蒼茫别思盈白蘋已堪把綠芷復含榮江南多桂樹
歸客贈生平今本作平生非書所以貴舊本也余見新
本疑其誤而思之未得一見舊本釋然
彈文
元人彈燕帖木兒文或納女呈婦於朱温或售妹獻妻
于侂胄上句指張全義敬翔下句指倪僎蘇師旦也倪
蘇事宋史不載見于小說耳
湛涔同字
論衡云旱火變也湛水異也又引天官書正月朝占四
方之風風從南方來者旱從北方來者湛又曰一湛一
旱時氣也又曰日月之行出入三道出北則湛出南則
旱淮南子旱雲烟火涔雲波水又曰國有九年之畜雖
涔旱災害之殃民莫困窮流亡也又曰涔水不能生魚
鱉涔水行潦也湛涔音義同皆古字借用
泊薄同字
老子道德經薄作泊王充論衡酒之泊厚同一麴糵人
之善惡同一元氣又曰人生于隂陽有渥有泊玉生于
石有純有駮泊薄同一字也
宋士子四六
宋處州士子終場者六人三人與選謝主司啟云同矍
圃之觀人去者半存者半類孔門之取友益者三損者
三
郝經論書
郝陵州論書云太嚴則傷意太放則傷法又云心正則
氣定氣定則腕活腕活則筆端筆端則墨注墨注則神
凝神凝則象滋無意而皆意不法而皆法皆名言也凡
元人評書畫皆精當遠勝宋人
王無競大書
金燕都宫殿寺廟及汴京諸榜古今第一皆王無競所
書
行潦
孟子河海之於行潦行音杭潦音澇謂水澇之年大道
上積水也淮南子所謂牛蹄之涔無尺之鯉是也又曰
丘阜不能生雲雨涔水不能生魚鱉
苴有十四音
苴七閭切麻也子閭切苴杖也又子旅切履中薦也又
布交切天苴地名在益州見史記注(又天苴與巴同)又子邪切
菜壤也一曰獵場又似嗟切苴咩城在雲南又鉏加切
詩傳曰木中傅草也水草曰苴字一作&KR0034;又作浾今作
渣非又都賈切土苴不精細也又側下切糞草也又側
魚切說文曰酢菜也(酢古醋字)又莊俱切姓也漢有苴氏又
則吾切茅藉祭也又將預切糟魄也又子余切苞苴囊
貨也
顛冬
山海經小陘之山有草名&KR1938;赤莖白華如顛冬也顛冬
天門冬也
季隨
蕭穎士蒙山詩子尚捐俗紛季隨躡遐軌季隨即周八
士中一人也蒙山有季隨隱跡事未知所出亦竒聞也
枍栺
爾雅注引諺云上山斫檀榽橀先殫榽字一作枍三輔
黃圖有枍栺殿枍栺木名即榽也
簪導
簪導出隋書釋名曰簪建也所以建冠於髮也導所
以擽髩髮使入巾櫛之裏也導古者男女皆用之禮云
笄摠拂髦詩云象之揥也拂髦象揥今之笢子魏明帝
與諸葛恢書云今送犀導小物耳然是情發于中而寄
于物
荳蔲
杜牧之詩婷婷嫋嫋十三餘荳蔲梢頭二月初劉孟熙
謂本草云荳蔲未開者謂之含胎花言小而娠也其所
引本草是言少而娠非也且牧之詩本詠娼女言其美
而且少未經事人如荳蔲花之未開耳此為風情言非
為求嗣言也若娼而娠人方厭之以為綠葉成隂矣何
足入詠乎
木綿
唐李商隱詩木綿花發鷓鴣飛又王叡詩紙錢飛出木
綿花南中木綿樹大盈抱花紅似山茶而蕊黃花片極
厚非江南所藝者張勃吳錄云交趾安定縣有木綿樹
實如酒杯口有綿可作布案此即今之斑枝花雲南阿
迷州有之嶺南尤多注廣洋有斑枝花曲
蔅蘭字
古文孏與懶同見後漢書孏亦借作妍媸之妍論衡云
形佳骨蔅皮媚色稱又骨體蘭麗皆妍字之借也蔅乃
孄省柬蘭又省女古人用字意勝于法例如此
梓碧山人
四明梓碧山人許奎作百忍箴多牽合衍贅予獨取其
危箴云圍棋制淝水之勝單騎入回紇之軍此宰相之
雅量非將軍之輕身蓋安危未定勝負未决帳中倉皇
則麾下氣懾正所以觀將相之事業浮海遇風色不變
於張融亂兵掠射容不動于庾公蓋鯨鯢澎湃舟楫寄
躬白刃蠭午節制誰從正所以試天下之英雄噫可不
忍與
夢英篆
夢英好篆書而無古法其自敘云落筆無滯縱横得宜
大者編其勢而漏其白小者均其勢而伸其畫此正其
病處而居之不疑所以不可救藥沉疴入髓矣夢英篆
傳於今者有篆書偏傍亦不工緻郭忠恕答之書云見
寄偏傍五百三十九字案說文字源惟有五百四十部
了字合收在子部今目錄妄有更改又集解中誤收去
部在注中今點檢偏傍少晶惢至龜弦五字故知林氏
虚誕誤于後進者小說見宜焚之忠恕所稱林氏者林
罕夢英偏傍全依林罕小說而忠恕謂小說宜焚深不
足於彼也書末云何人知之英公知之正謂其不知耳
七政
日月木火土金水謂之七政亦曰七曜今術家增入月
孛紫炁羅㬋計都四餘星為十一曜計生于天尾羅生
于天首孛生于月炁生于閏蓋日月行道如兩環兩環
相交一處曰天首一處曰天尾天尾為計天首為羅月
之行遲速有常度遲之處即孛也炁生于閏二十八年
十閏而炁行一周天炁孛皆有度數無光象故與羅計
同謂之四餘今七政歷亦有四餘躔度
九宫
歷中九宫天蓬星太一坎水白天内星攝提坤土黑天
衝星軒轅震木碧天輔星招搖巽木綠天禽星天符中
土黃天心星青龍乾金白天柱星咸池兊金赤天任星
太隂艮土白天英星天乙離火紫見唐會要
十日十等
人有十等左傳申無宇曰天有十日人有十等一曰王
二曰公三曰大夫四曰士五曰皂六曰輿七曰隸八曰
僚九曰僕十曰臺日在甲曰早在乙曰&KR0008;在丙曰昺在
癸曰&KR0034;&KR0034;即終也(僚音牢今之牢子也)
五管
嶺南之地曰五管管乃統治之名猶南中之六詔也曰
廣管曰桂管曰容管曰邕管曰瓊管白玉蟾瓊州人其
文集在瓊曰瓊管集在閩曰武夷集今作瓊琯非也
勾陳
虞虚吕切飛虞天上神獸鹿頭龍身即勾陳也說文鐘
鼓之柎飾為猛獸釋名横曰枸縱曰虞
鬛葵
㯶櫚一名鬛葵又曰蒲葵
六情
申子為貪狼寅午為廉貞亥卯為隂賊巳酉為寬大戌
丑為公正辰未為奸邪六情者甲乙為本情丙丁為合
情戊己為刑情庚辛為冲情壬癸為鈎情陽支後三辰
隂支前三辰六情者喜怒好惡哀樂也好行貪狼惡行
廉貞喜行寬大怒行隂賊哀行公正樂行奸邪也此見
風角書可補翼奉傳注之遺
軋軋鴉
杜牧登九峯樓詩白頭搔殺倚柱遍歸棹何時軋軋鴉
軋軋鴉棹聲也
丹鉛續錄卷八
