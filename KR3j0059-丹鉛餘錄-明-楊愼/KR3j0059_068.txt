欽定四庫全書
丹鉛總錄卷二十六明楊慎撰
瑣語類
漢書律歷志上元至伐桀之歲十四萬一千四百八十
年列子楊朱云伏羲至今三十餘萬歲二說既參差而
路史及外紀其年代復與二家參差邵堯夫皇極數斷
以天地始終止十二萬八千年以邵子之言參之漢書
列子則天地之始終又兩番矣其孰為是邪善乎莊子
之言曰六合之外聖人存而不論漢書列子之言誠荒
唐矣邵子之言亦安知其的然耶存而不論可也
吕覽楚之衰也作為巫音注女曰巫楚辭九歌巫以事
神其女妓之始乎漢曰總章曰黃門倡然齊人歸魯而
孔子行秦穆遺戎而由余去又不始于楚矣漢郊祀志
祭郊畤宗廟用偽飾女妓今之裝旦也其䙝神甚矣
左傳庇焉而縱尋斧焉一本焉下有斯之二字唐人文
集引此云蔭其樹者不折其枝庇焉而縱尋斧焉以斯
之可乎
六朝人才韋叡為冠司馬温公曰其臨陣也勇其執事
也敬其律己也廉其與人也惠其居官也明功成身退
明哲保身齊梁之世乃有若人邪是時武帝方銳意釋
氏天下從風而靡而叡獨不與嗚呼叡亦豪傑之士哉
五代人才王朴為冠其平邊策攻取先後宋興之初先
平江南晚定河東次第不能易也外事征伐内修文治
其論星歷宋定欽天歷不能易也其論樂律宋作大晟
樂不能易也其言有曰彼民與此民之心同是與天意
同契天人意同則無不成之功近于知道矣五季之世
而有若人耶
魏書鍾繇傳明堂所以祀上帝靈臺所以觀天文辟雍
所以脩禮樂太學所以集儒林高禖所以祈休祥既稱
太學又稱辟雍可證辟雍非太學也明矣
王肅曰古者一轅之車夏后氏駕兩馬謂之麗殷益以
一騑謂之驂周人又益以一謂之駟今按周人實兼用
之故曰騧驪是驂又曰城門之軌兩馬之力與
劉向賦雁云順風而飛以助氣力銜蘆而翔以避矰繳
羊祜賦雁云鳴則相和行則接武前不絶貫後不越序
辭旨超遠出于辭人一等矣
夏后氏金行初作葦茭言氣交也殷人水德以螺首慎
其閉塞使如螺也周人木德以桃為梗言氣相更也莊
子曰插葦於戶布灰其下童子入不畏而鬼畏之是鬼
之智不如童子也今人元日以葦插戶螺則今之門鐶
也桃梗今之桃符也
草堂詩餘花深深詞鄭文妻孫夫人作
枇杷黃醫者忙橘子黃醫者藏蘿葡上場醫者回鄕言
夏多疾冬自平也古諺云云
蘇子由云區以别矣如瓜疇芋區之區自反而縮如王
祭不供無以縮酒之縮
黃幾復解莊子消搖游名義云消者如陽動而冰消雖
耗也不竭其本搖者如舟行而水搖雖動也而不傷其
内游於世若是唯體道者能之
陸宣公云興王之良佐皆季代之棄材歐陽公云勝棋
所用敗棋之著也興國所用亡國之臣也
古地名多有不字如春秋之不羹華不注史之不周不
姜不耐山海經之不津不庭不其或曰不讀作丕古無
丕字不即丕也詩曰不顯惟德不戢不難皆讀作丕亦
一說也
劉歆云三皇象春五帝象夏三王象秋五伯象冬邵子
皇極全用之孝經緯引孔子曰春秋屬商孝經屬參皇
極經世以易書詩春秋配春夏秋冬亦有所祖述也
譙周古史考以炎帝與神農各為一人羅泌路史以軒
轅與黃帝非是一帝史皇與蒼頡乃一君一臣共工氏
或以為帝或以為伯而不王祝融氏或以為臣或以為
火德之主楊朱云三皇之事若存若亡五帝之事若覺
若夢三王之事或隱或顯億不識一當身之事或見或
聞萬不識一目前之事或存或廢千不識一至哉言乎
予觀近日刻國朝登科錄洪武庚戌至甲子不知取士
之科幾開張㬎花綸金璹不知為何科大魁況考論洪
荒之世乎
袁裒云右軍用筆内擫而收歛故森嚴而有法大令用
筆外拓而開擴故散朗而多姿
以吾一日長乎爾長老也無吾以也以用也孔子言已
老矣不能用也而付用世于四子也故三子皆言用世
也晢之言亦用世而非大用也冠者童子雩祭人也浴
乎沂涉沂水也象龍從水中出也風乎舞雩風歌也詠
而饋詠歌饋祭也職既輕于抱關擊柝事又邇于鄕俗
里閈不必居夷之遠浮海之險也偶一為之時適其適
也自適其適而不適人之適也夫子與之者意在言外
喟然者所感深矣此王符之說古必有授韓退之以浴
為㳂非宋人堯舜氣象天地同流之說又過矣曾晢狂
者也本有用世大志而知世之不我以也故為此言以
銷壯心而耗餘年此風一降則為莊列再降則為嵇阮
矣豈可鼔之舞之推波助瀾哉
月中獸蟾蜍也其類在地螺與蚄也月毁於天螺蚄舀
缺
尚書太師太傅太保曰三公書大傳曰太師天公也太
傅地公也太保人公也煙氛郊社不修山川不祀風雨
不時雪霜不降責在天公臣多弑主孽多殺宗五品不訓
責在人公城郭不繕溝池不修水泉不隆責在地公
後漢張角作亂稱天公將軍人公將軍盖亦竊古義也
事大而急者用鍾鼔小而緩者用鈴&KR2523;&KR2523;與笛同按穆
天子傳注&KR2523;戟吏所吹亦猶急就章注云漢時亭長吹
鞭也
書云尸位詩云素飡商君謂之荒飽吳起謂之枝官史
云冗食又曰游手蝝蝗蟊賊下不在田矣
商君曰以強去強者弱以強去弱者強管子云攻瑕則
堅者瑕攻堅則瑕者堅此用兵之法也為學之說亦然
善問者如攻堅木後其節目是也
尹子曰詩詠流離史書梟鏡流離鳥名少好長醜盖毛
鄭舊說也
關尹子曰狡勝賊能捕賊勇勝虎能捕虎能克己乃能
成己能勝物乃能成物
朱文公談道著書百世宗之愚詳觀其評論古今人品
誠有違公是而遠人情者王安石引用姦邪傾覆宗社
元惡大憝也乃列之名臣錄稱其文章道德文章則有
矣焉有引用姦邪而可名為道德邪蘇文忠公文章忠
義古今所同仰也乃力詆之謂得行其志其禍甚于安
石孔子曰吾之於人也誰毁誰譽如有所譽其有所試
文公解之曰善善速而惡惡則已緩矣又曰但有先褒
之善而無預詆之惡信斯言也文公於此惡惡得為緩
乎無乃自蹈於預詆人之惡也夫以安石之姦則末減
其巳著之罪以蘇子之賢則巧索其未形之斑此心何
心哉或曰不惟此也秦檜之姦人欲食其肉者也文公
稱其有骨力岳飛之死天下垂涕者也文公譏其横又
譏其直向前厮殺漢儒如董賈之流皆一一議其言之
疵匡衡之言頗純粹無疵文公則曰匡衡有好懷挾其
不成人之美例如此諸葛亮則名之為笨又譏其為申
韓陶淵明則譏其為莊老韓文公則文致其大顛往來
之書亹亹千餘言力詆之必使之不為全人而後已盖
自周孔以下無一人逃其議古人謂君子當於有過中
求無過不當於無過中求有過文公語錄論人皆無過
中求有過者也觀其與同時二三同道私地評論之說
直似村漢罵街詞訟訐單豈有道者氣象耶或者門人
記錄之過朱子無忠臣遂至此歟
王粲英雄記整兵駭鼔韓文公鄆州谿堂詩其鼔駭駭
襲用其字先輩謂韓文無一字無來歷若此類甚多注
者十不能一二耳
後漢志襄邑歲獻虎文衣即今彰德府虎斑絹也不為
珍綺而古人重之何邪
吕氏春秋宋子罕之鄰為鞔工鞔音蠻冒鼔也又曰味
衆珍則胃充胃充則中大鞔而氣不逹鞔又作懣音氣
懣如鼔之鞔也古人用字無定義音亦隨轉云吕覽云
辨議而不可為是被褐而入衣錦而出孔明云違覆而
得中猶棄敝履而獲珠玉盖古有此語美改過也
筮短龜長杜預注曰筮數龜象象長數短此瞽說也孔
穎逹云神以知來智以藏往是以極妙雖龜之長無以
加此以至理而言卜筮實無長短盖亦知杜之謬而不
敢規之今按獻公卜驪姬卜吉而筮凶卜人曰筮之辭
所言理短龜之辭所言理長故下文遂引龜辭盖即立
驪姬一事而非謂筮龜有長短也杜之紕謬類多如此
前茅慮無中權後勁注慮無如今軍行前有斥候蹹伏
皆持絳及白幡見騎賊舉絳幡見步賊舉白幡中權中
軍制謀後勁後以精兵為殿也蹹伏今之裝塘伏路也
中權今曰中軍後勁今曰合後
婦人皆從夫諡而穆姜乃特諡觀其致女論詩之言盖
有才智之哲婦也文姜亦特諡
定公六年子西曰不能如辭昭十三年朝吳曰二三子
若能死亡則如違之以待所濟若求安定則如與之以
濟所欲僖二十一年若愛重傷則如勿傷愛其二毛則
如服焉正義曰敢為不敢如為不如經傳之文此類多
矣
蘇老泉云唐三百年文章非兩漢無敵而史之才宜有
如丘明遷固而卒無一人可與范曄陳夀比肩公矣乎
其論乎盖雖韓愈順宗實錄亦在所不取也而宋之𤨏
儒乃以五代史竝遷此不足以欺兒童而可誣後世乎
老泉評劉子玄史通云世稱其詳且博然多俚辭俳狀
史之紀事將復甚乎其所譏誚者唯子餗為差愈吁其
難而然哉楊萬里云知幾史通毛舉前史一字必呵嘗
得其所撰高宗武后實錄而讀之意其可拳石班馬而
臧獲陳范也及觀其永徽三年事則曰發遣薛延陀此
何等語邪天授二年事則言傅游藝死矣至長夀一年
遣使流人則曰傅游藝言之也游藝之死至是三年豈
有白骨復肉而游䰟再返乎古人目睫之論誠有味也
二公之論當矣然子玄史通妙處實中前人之膏肓取
節焉可也黃山谷嘗云論文則文心雕龍評史則史通
二書不可不觀實有益於後學焉(劉子玄子餗作史例三卷)
寵辱若驚言寵即辱也驚寵是驚辱也貴大患若身言
身即大患也貴身是貴患也驚寵與辱同則無辱矣貴
身與患同則無患矣何謂寵辱寵非寵也實乃辱也分
寵與辱妄見也以寵為辱真見也寵為下言福兮禍所
伏也辱為下世人孰不知之寵為下真人然後知之得
之若驚驚而喜也喜其無故一朝而得也而不知天降
之辱也失之若驚驚而悲也悲其忽然胡為而去也不
知天去其辱矣是謂寵辱若驚驚者易動而無形者也
過則虚矣何謂貴大患若身吾所以有大患為吾有身
心是惡源生與憂俱生形為罪藪飬形實飬患也及吾
無身吾有何患槁木死灰吾喪我矣焉攸患故貴以身
為天下則可寄於天下推而廣之亦曰貴身之人不可
以寄天下也愛以身為天下乃可以托天下引而伸之
亦曰驚寵之人不可以托天下也河上公李軌蘇子由
林希逸劉會孟諸家解此不特失老子之旨并其文法
而昧之昨晤張汝玉夜宿汝玉深于老氏之書者也其
言犂然有當于予心予曰是言也苦縣之沉魄首肯而
柱下之浮魂擊抃乎為衍韓非解老一篇附之老子䟽
并書一通詒張子焉
蘇子瞻云文字之衰未有如今日者也其源出於王氏
王氏之文未必不善也而患在于好使人同巳自孔子
不能使人同顔淵之仁子路之勇不能以相移而王氏
欲以其學同天下地之美者同于生物而不同于所生
惟荒瘠斥鹵之地彌望皆黃茅白葦此則王氏之同也
然是時學者不敢異王氏者畏其勢也南渡以後人人
攻之矣今之學者黃茅白葦甚矣予嘗言宋世儒者失
之專今世學者失之陋失之專者一騁意見掃滅前賢
失之陋者惟從宋人不知有漢唐前說也宋人曰是今
人亦曰是宋人曰非今人亦曰非高者談性命祖宋人
之語錄卑者習舉業抄宋人之策論其間學為古文歌
詩雖知效韓文杜詩而未始真知韓文杜詩也不過見
宋人嘗稱此二人而已文之古者左氏國語宋人以為
衰世之文今之科舉以為禁為詩之高者漢魏六朝而
宋人之肓儒謂詩至選為一厄而學詩者但知李杜而
已高棅不知詩者反謂由漢魏而入盛唐是由周孔而
入顔孟也如此皆宋人之說誤之也吁異哉宋人不難
于非漢唐而今人不敢非宋儒宋人評漢唐曰漢大綱
正唐萬目舉而自尊其宋曰本朝家法與三代同過前
代者五事今人亦云本朝家法與三代同宋人云漢有
七制唐有三宗本朝有四聖成化中有殿試策襲用本
朝及四聖字稱前代為本朝稱前君為四聖與三家村
中學生稱人父為家父何異而人莫之非也已無特見
一一隨人之聲而和之譬之應聲蟲焉昔人有病腹有
蟲名應聲人呼亦呼人語亦語今之陋者宋人之應聲
蟲也使病者而覺焉亦自厭之思以青黛而藥殺之矣
踧瀝出酒曰笮字或作醡雖集韵有之亦俗字也嵇康
聲無哀樂論云聲無主於哀樂猶簁酒之囊漉雖笮具
不同而酒味不變也古書中笮酒字僅見此耳
士會自秦歸晉繞朝贈之以策云子勿謂秦無人吾謀適
不用也策如布在方策之策盖書也其下云云即策文
也盖士會將歸繞朝諫止之而秦君不聽及其行也又
難顯言故贈以策書云云見秦之有人使歸晉而不敢
謀秦也今以為鞭策非也劉勰文心雕龍曰繞朝贈士
會以策子家與趙宣以書巫臣之遺子反子産之諫范
宣詳觀四書辭若對面據此則豈鞭策乎李白詩臨行
將贈繞朝鞭詩人趁韻之誤耳
古者西戎用缶以為樂即古之土音也党項國亦擊缶
焉然則缶本中國之樂夷人竊而用之耳李斯曰擊瓮
叩缶真秦之聲渑池之會藺相如請秦王擊缶淮南子
云君子有酒小人鼔缶是其證也後世水盞之樂亦原
于擊缶焉
越曰於越吳曰勾吳邾曰邾婁本一字而為二字古聲
雙疊也莊子云離朱之目孟子云離婁之明婁朱本二
字而二聲足以為證或以勾吳於越為方言夷音謬矣
書緯中候握河紀說帝堯受河圖之禮云稷辨護注云
辨護者供時用相禮儀是監典之謂護後世史冊有卧
護監護之文官名有都護盖本此義云
論語曰由也諺諺俗論也或作喭見文選註又作唁劉
勰曰諺喭唁同一字諺者直語也㕓路淺言有質無華
喪言不文故吊亦稱唁劉子新論子游裼裘而諺曾子
指揮而哂是諺與唁同也
今之巷道名為胡洞字書不載或作衙衕又作&KR1803;㣚皆
無據也南齊書蕭鸞弑其君昭於西弄注弄巷也南方
曰弄北曰&KR1803;㣚弄之反切為&KR1803;㣚也盖方言耳複姓有
毌丘氏諸姓氏書音母作無非也漢書有曼丘臣顔師
古曰曼丘母丘本一姓此說近之亦未考其原也史記
田齊世家伐衛取貫丘索隱曰毌音貫丘古國名衛之
邑也今作毌丘字殘缺耳索隱之說得其原矣然以毌
字為殘缺亦非盖古字從省不用具耳漢有毌丘興毌
丘長毌丘毅魏有毌丘儉皆同族也今分為二姓曰母
曰丘而母為父母之母不惟士人不知而母氏子孫亦
不自知則譜諜不明之弊久矣嘗有友人毌姓者屬予
篆私印予為寫作母且語之原其人退謂人曰楊用修
亦太横乃欲改人姓音邪予聞而一笑
杜詩大家東征逐子回劉須溪云逐字不佳予思之杜
詩無一字無來處所以佳此逐字無來處所以不佳也
今稱人之母隨子就養曰逐子可乎然亦未有他好字
易之近有語予以將字易之詩云不遑將母盖反言見
義若春秋杞伯姬以其子來朝而書杞伯姬來朝其子
之例也為文富於萬篇貧於一字其難如此古樂府有
一母將九雛之句則將字甚愜當試與知音訂之
爾雅䟽云爾近也雅正也謂其近於正也此妄說也雅
可以訓正爾不可以訓正邇可訓近而爾非近也按說
文爾從&KR0034;為義從尔為聲麗爾也麗爾之為言猶靡麗
也漢人有此語三蒼解詁云爾華繁也詩曰彼爾維何
維常之華本草紫藄一名月爾即今紫蕨也其芽拳曲
繁盛故名月爾雅之為言取義於鳥鳥有善德曰雅也
古人以嗚呼為歎辭則雅為正音可知然則爾雅之云
猶麗則之云也漢書文章爾雅訓辭深厚以爾雅與深
厚為對固知當解為麗則而不可解為近正也若如近
正之舊說則但近正而已猶未得為正也爾雅一書所
載皆六經之言有何不正而云近正乎
宋人譏荀卿云卿之學不醇故一傳於李斯而有坑焚
之禍此言過矣孔子曰與其進也不與其退也弟子為
惡而罪及師有是理乎若李斯可以累荀卿則吳起亦
可以累曾子矣劉向别錄云吳起始事曾子而受春秋
於曾申鹽鐵論曰李斯與苞丘子同事荀卿苞丘子修
道白屋之下二事人皆引用而罕知其原故及之
孟子載齊桓公葵丘五禁曰無曲防無遏糴公羊曰無
障榖無貯粟榖梁曰無雍泉無訖糴左傳遏糴作藴年
修辭各不同韓文所謂惟古於辭必已出信矣公羊傳
云葵丘之會桓公震而矜之叛者九國九國謂叛者多
耳非實有九國也宋儒趙鵬飛云葵丘之會惟六國會
鹹牡丘皆七國會淮八國寧有九國乎公羊本意謂一
震矜而九國叛猶漢紀云叛者九起云爾趙氏如數求
之真癡人說夢也古人言數之多止于九逸周書云左
儒九諫干王孫武子善攻者動于九天之上善守者伏
于九地之下此豈實數邪楚辭九歌乃十一篇九辨亦
十篇宋人不曉古人虚用九字之義強合九辨二章為
一章以協九數兹又可笑宋儒讀古文亦似說夢此類
甚多不能悉著也
榖梁傳春秋戊申隕石于宋五是月六鷁退飛過宋都
云石無知之物故日之鷁微有知之物故月之此言之
誣本不待辨宋萬孝恭辨之云梁山沙麓亦無知物
胡為而不日麋與蜮亦微有知之物胡為而不月此殆可
作一笑榖梁乃痴人作夢孝恭又痴人解夢也
或問柳子厚言封建之非而胡寅仲以為封建不可非
區博言井田難行而張子厚以為必可行其說孰是曰
孔子論繼代曰損益可知孟子論為國曰潤澤在子使
孔孟生於三代之後其損益潤澤可知巳言治而必曰
井田封建是謂生今反古也亦宜
北史稱崔浩尫纖懦弱胷中所懷乃過甲兵不如說苑
稱孫叔敖秀羸多能四字文而不贅先秦文人造語如
商彛周鼎因物賦形文質得中後世不朴則雕矣
漢書白頭如新傾盖如故說苑作白頭而新傾盖而故
而如古字通用白頭而新雖至老而交猶新傾盖而故
謂一見而交已故也作而字解尤有意味
丹鉛總錄卷二十六
