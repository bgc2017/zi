欽定四庫全書
丹鉛續錄卷五明楊慎撰
評文
辭達
孔子云辭達而已矣恐人之溺於脩辭而忘躬行也故
云爾今世淺陋者往往借此以為說非也易傳春秋孔
子之特筆其言玩之若近尋之益遠陳之若肆研之益
深天下之至文也豈止達而已矣哉譬之老子云美言
不信而五千之言豈不美邪其言美言不信正恐人專
美言而忘信也佛氏自言不立文字以綺語為罪障然
心經六如之偈後世談空寂者無復有能過之矣予嘗
謂漢以上其文盛三教之文皆盛唐宋以下其文衰三
教之文皆衰宋人之語錄去荀孟何遠猶悟真篇比于
參同契傳燈錄比于般若經也
論文
論文或尚繁或尚簡予曰繁非也簡非也不繁不簡亦
非也或尚難或尚易予曰難非也易非也不難不易亦
非也繁有美惡簡有美惡難有美惡易有美惡惟求其
美而已故博者能繁命之曰該贍左氏相如是也而請
客者頃刻能千言精者能簡命之曰要約公羊榖梁是
也而曳白者終日無一字竒者工於難命之曰複奥莊
周禦寇是也而郇謨劉煇亦詭而晦辨者工於易張儀
蘇秦是也而張打油胡釘鉸亦淺而露論文者當辨其
美惡而不當以繁簡難易也
漢文
漢興文章有數等蒯通隋何陸賈酈生游說之文宗戰
國賈山賈誼政事之文宗管晏申韓司馬相如東方朔
譎諫之文宗楚辭董仲舒匡衡劉向揚雄說理之文宗
經傳李尋京房術數之文宗䜟緯司馬遷紀事之文宗
春秋嗚呼盛矣
大招
楚辭招魂一篇宋玉所作其辭豐蔚醲秀先驅枚馬而
走僵班揚千古之希聲也大招一篇景差所作體製雖
同而寒儉促迫力追而不及昭明文選獨取招魂而遺
大招有見哉朱子謂大招平淡醇古不為詞人浮艷之
態而近於儒者窮理之學蓋取其尚三王尚賢士之語
也然論詞賦不當如此以六經言之詩則正而葩春秋
則謹嚴今責十五國之詩人曰焉用葩也何不為春秋
之謹嚴則詩經可燒矣止取窮理不取艷詞則今日五
尺之童能寫仁義禮智之字便可以勝相如之賦能抄
道德性命之說便可以勝李白之詩乎
三游洞記
白居易三游洞記雲破月出光景含吐互相明滅晶熒
玲瓏象生其中雖有敏口莫能名狀造語如此何異柳
宗元世以為太易輕議之蓋亦未深玩之也
廬山記
慧遠有廬山記文多竒語唐以下丈人遠莫能望如云
風雲之所攄江山之所帶高崖仄宇峭壁萬尋幽岫穹
崖人獸兩絶又甘泉湧出冷暖與寒暑相變盈減經水
旱而不異造語尤竒
白牛溪賦
王無功云吾往見薛收白牛溪賦韻趨高竒詞義曠遠
嵯峨蕭瑟真不可言壯哉邈乎揚班之儔也高人姚義
嘗語吾曰薛生此文不可多得登太行俯滄海高深極
矣吾近作河渚獨居賦為仲長先生所見以為可與白
牛連類今寫為一本今此二賦俱不傳
古文八字四韻
老子知足不辱知止不殆足與辱&KR2058;韻止與殆&KR2058;韻蓋
古音殆作以也韓非子名正物定名倚物徙亦以正&KR2058;
定倚&KR2058;徙也淮南子蘇秦步曰何故趍曰何馳亦是韻
語古文多用韻八字之内而四韻者僅見此三條耳
楊炯稱王勃
楊炯序王勃文集云薛令言朝右文宗託末契而推一
變盧照隣人間才傑覽清規而輟九知所謂九知者蓋
用漢書九變復貫知言之選之語也其僻奥如此
鈴痴符
和凝為文以多為富有集百卷自鏤板以行識者多非
之曰此顔之推所謂鈴癡符也近日有一達官自刻其
文且問于作者曰吾文何如古人或對曰一代之興有
一代之文故漢曰漢文唐曰唐文公之文可謂明文也
蓋譏其近于吏牘而其人不悟
說御
榖梁傳說御云車軌塵馬候蹄列子說御云輿輪之外
可使無餘轍馬蹄之外可使無餘地韓非子驅而前之
輪中繩引而却之馬掩跡命意則一修辭則殊可以見
古人筆端之變化矣
祖龍沐猴
杜牧之文祖龍之吞六國沐猴之破五諸侯假對皆工
亦文之一巧
規磨
文子曰水雖平必有波衡雖正必有差韓子曰規有磨
而水有波我欲更之無奈之何荀子曰是規磨之說也
注規磨之說猶差錯之說也規者正圓之器磨久則徧
盡而不圓韓子之言必合荀注而後明注可廢乎
美男破老
汲冡周書云美男破老美女破舌蓋頑童昵比則犂老
播棄豔妻煽處則忠臣結舌
薖軸
王元長曲水詩序沈冥之怨既缺薖軸之疾已消本考
槃詩二句而會合之此李商隱灰釘之祖也文選英華
求賢判云盡崖穴之英竒摠濠梁之薖軸儲光羲詩青
言問薖軸惠念及滄浪用字又祖王元長也
珠聲玉價
說文注引宋弘云淮水出玭珠珠之有聲者聲謂有名
價也唐人文有珠聲玉價之語本此
蠻烟蜃雨
嶺南異物志云蠻烟蜃雨無别晨暮蜃蛟蜃也
蘭氏
周禮輈人注䱸魚字大戴禮蘭氏之根蘹氏之苞王褒
洞簫賦幸得諡為洞簫兮魚名而稱字草名而稱氏簫
名而稱諡皆竒之又竒
因文立政
鸞刀貴割而聲尚和利刀貴斷而字從和易曰利者義
之和也先王制器尚象因文立政如此
分沙漏石
酈道元水經注形容水之清激云分沙漏石又曰淵無
潛甲又曰魚若空懸又曰石子如樗蒲皆極造語之妙
小說
說者云宋人小說不及唐人是也殊不知唐人小說不
及漢人如華嶠明妃傳云豐容靚飾光明漢宫顧影徘
徊聳動左右伶玄飛燕外傳云以輔屬體無所不靡郭
子橫麗娟傳云玉膚柔軟吹氣勝蘭不欲衣纓拂之恐
體痕也此豈唐人可及晉書荀勖傳云汲郡人不准發
冢得古文數百篇中載楚事一段尤妙亦小說也惜不
傳耳
負劍
曲禮負劍辟咡詔之註云負謂置之於背劍謂挾之於
傍歐陽永叔作瀧岡阡表云回顧乳者劍汝而立於傍
正用此義石刻猶存今改作抱良可歎也
丹鉛續錄卷五
