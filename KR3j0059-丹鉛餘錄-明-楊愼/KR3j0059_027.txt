欽定四庫全書
丹鉛續錄卷十明楊慎撰
書雲
詩人冬至用書雲事宋人小說以為分至啟閉必書雲
物獨以為冬至事非也余按春秋感精符云冬至有雲
迎送日者來歲美宋忠注曰雲迎日出雲送日没也冬
至獨用書雲事指此未為偏失也
鈿金
張懷瓘書錄云往在翰林見古鍾二枚高二尺許有古
文三百餘字紀夏禹功績皆紫金鈿似大篆神彩驚人
蓋三代鈿金為篆其精類如此又李伯時得彫戈蟲鳥
書黃金文銘六字曰主用父作彫戈鈿金法金亦不傳
唐六典有十四種金曰銷金曰拍金曰鍍金曰織金曰
砑金曰披金曰泥金曰鏤金曰撚金曰戧金曰圈金曰
貼金曰嵌金曰裹金而鈿金不在其中今併其名亦不
知矣
觳糓
孟子吾不忍其觳糓言牛將就屠而體縮恐懼也觳本
古文斛字見周禮其字從榖省榖而角之是斛也榖字
義兼聲角字聲兼義合為斛字乃正字非借也糓鼎食
也俗作餗牛之恐懼字當作豰觫豰從豕尾懼之貌觫
從角角懼之貌漢隸又作豰&KR0146;&KR0146;寒戰疾也借作牛之
懼貌義亦互通
郭璞墓
郭璞善地理凡遇吉地必剪爪髮以瘞之故郭璞墓所
在有之
荆公字說
王荆公好解字說而不本說文妄自杜撰劉貢父曰易
之觀卦即是老鸛詩之小雅即是老鴉荆公不覺欣然
夊乃悟其戲又問東坡鳩字何以從九東坡曰鳲鳩在
桑其子七兮連娘帶爺恰是九箇又自言波者水之皮
坡公笑曰然則滑是水之骨也
蜀之隱逸
譙定字天授其學得於蜀曩氏夷挨袁氏字通潔其學得
于富順監賣香薛翁程子遇青城箍桶翁乃知未濟三
陽失位為男窮之義又渡涪江舟將危正襟端坐人問
之曰心存誠敬爾有一人樵夫同舟登岸乃問伊川曰
公是逹後如此舍後如此伊川欲與之言已去而不可
追矣此皆宋世蜀之隱逸失名者
蘭亭杜詩
近有士人熟讀杜詩余聞之曰此人詩必不佳所記是
棋勢殘著元無金鵬變起手局也因記宋章子厚日臨
蘭亭一本東坡曰章七終不高從門入者非寳也此可
與知者道
王粲詩用劉歆賦語
劉歆遂初賦望亭隧之皦皦兮飛旗幟之翩翩王粲七
哀詩登城望亭隧翩翩飛羽旗實用劉歆語
長河既已縈
古文苑王融遊仙詩長河既已縈曾山方可礪縈今本
誤作榮解者遂謬云榮如草木之榮華猶言海變桑田
可笑不思縈縈帶也帶河礪山眼前事何必遠引
棋鶚
馬融圍棋賦横行陣亂兮敵心駭惶迫兼棋鶚兮頗棄
其装鶚音義與岳同棋心并四面各據中一子謂之五
岳言不可摇動也今謂之勢子而中心一子多不下蓋
古法與今少異
胡唐論詩
胡子原學嘗與予論詩曰人有恒言曰唐以詩取士故
詩盛今代以經義選舉故詩衰此論非也詩之盛衰係
於人之才與學不因上之選取也漢以射策取士而蘇
李之詩班馬之賦出焉此豈係於上乎屈原之騷争光
日月楚豈以騷取人耶况唐人所取五言八韻之律今
所傳省題詩多不工今傳世者非省題詩也姑以畫論
晉有頋凱之唐有吴道玄唐未嘗以畫取士也至宋則
馬遠夏珪不足為頋吴之衙官近代吴小仙林良又不
足為馬夏之奴隸畫既有之詩亦宜然謂之時代可也
余深服其言唐子元薦與予書論本朝之詩洪武初高
季廸袁景文一變元風首開大雅卓乎冠矣二公而下
又有林子羽劉子高孫炎孫蕡黃玄之楊孟載輩羽翼
之近日好高論者曰沿習元體其失也瞽又曰國初無
詩其失也聾一代之文曷可誣哉永樂之末至成化之
初則微乎&KR0008;矣弘治間文明中天古學煥日藝苑則李
懷麓張滄洲為赤幟而和之者多失于流易山林則陳
白沙莊定山稱白眉而識者皆以為傍門至李何二子
一出變而學杜壯乎偉矣然正變雲擾而剽襲雷同比
興漸微而風騷稍遠唐子應德箴其偏焉嘉靖初稍稍
厭棄更為六朝之調初唐之體蔚乎盛矣而纖艷不逞
闡緩無當作非神解傳同耳食陳子約之議其後焉張
子愈光滇之詩人也以二子之論為的故著之
塞北江南
甘州本月支國漢匈奴轉得上所居後魏為張掖郡改
為甘州以甘峻山名之山有松栢五木美水茂草冬温
夏凉又有仙人樹人行山中飢即食之飽不得持去平
居時亦不得見也唐韋蟾詩云塞北江南舊有名言其
土地美沃塞北之江南也
鳳艒
博雅艒䑿舟也艒音墨隋志有龍舟鳳艒
文字
王嬰古今通論(見意林)云倉頡造書形立謂之文聲具謂
之字許叔重云獨體為文合體為字李登云物相雜故
曰文文相滋故曰字
為善最樂
書云民訖自若是多盤注云民之行已盡用善道是多
樂也東平王蒼曰為善最樂周公曰心逸日休内典云
為善若熟種種快樂亦是此意
崔塗王維詩
崔塗旅中詩漸與骨肉遠轉於奴僕親詩話亟稱之然
王維鄭州詩他鄉絶儔侣孤客親童僕已先道之矣且
王語渾含勝崔
鴻安丘
鴻安丘成都人與嚴君平友善作君平誄云無營無欲
澹然淵清時又有林閭翁孺者臨卭人亦君平同時友
丹鉛續錄卷十
