欽定四庫全書
丹鉛續錄卷七明楊慎撰
拾遺
青棠
棠字古作裳管子地員篇其木宜赤裳詩云常棣之華
常古裳字常轉為裳又借裳為棠也常又作唐周南詩
唐棣之華小雅常棣之華古今注欲蠲人之忿則贈以
青裳青裳一名合歡本草作青唐云
蕭齋
梁武帝造寺令蕭子雲飛白大書蕭字至今存焉李約
竭産自江南買歸東洛建一小亭以翫號曰蕭齋見尚
書故實書法苑又載約作蕭字贊云抱素日絜含章内
融逸疑方外縱在矩中宋榮咨道以五十萬錢買虞世
南夫子廟碑舊本見山谷文集此莊子所謂真天下之
好也今之鄙陋者於所好無如飲食猶秤薪數米况肯
輕財貴文如古人乎
臨摹
王紹宗善書與人書云鄙人書翰無工者特由水墨之
積習恒精心率意虛神靜心以取之又虞世南亦不臨
寫但心凖目想而已然此可與上智道若下學必須臨
摹唐太宗云卧王濛於紙中坐徐偃於筆下可以嗤蕭
子雲臨摹之益大矣
寳月帖
秦子明涪州人買石摹刻僧寳月古法帖十卷載入黔
中壁之紹聖院寳月帖又在隋開皇帖南唐昇元帖之
前比之金簿匱紙銀錠&KR0146;痕者優劣當懸矣
索靖二帖
宋太宗刻淳化帖命侍書王著擇取著於章草諸帖形
近篆籀者皆去之識者已笑其俗其所載索靖二帖脉
土處農姬業掌稷猶有古意及計來東言展有期則但
行草而已東書堂帖又去其前而存其後其所謂至言
不出俗言勝耶孫過庭論書必傍通二篆俯貫八分包
括章草涵泳飛白嗚呼必如是而後為精藝也不然則
刻鵠圖龍竟慙真體得魚獲兔猶恡筌蹄未免凡近耳
扶竹
武林山西舊有雙竹院中所産脩篁嫩篠皆對抽並徹
王子敬竹譜所謂扶竹譬猶海上之桑兩兩相比謂之
扶桑也扶竹之笋名曰合歡案律書注伶倫取嶰谷之
竹陽律六取雄竹吹之隂吕六取雌竹吹之蜀涪州有
相思崖昔有童子丱女相悦交贈今竹有挑釵之形笋
亦有柔麗之異崖名相思崖竹曰相思竹孟郊詩云竹
婵娟籠曉烟指此竹也
文章狀物
嵇含南方草木狀云檳榔樹皮似青桐節如桂竹下本
不大上枝不小稠直亭亭千萬若一森秀無柯端頂有
葉仰望眇眇如插叢蕉於竹杪風至獨動似舉羽扇之
掃天俞益期與韓康伯牋云檳榔木大者三圍高者九
丈葉聚樹端房栖葉下華秀房中子結房外其擢穗似
黍其綴實似檞其皮似桐而厚其節似竹而概其中空
其外勁其屈如覆虹其伸如縋繩步其林則寥朗庇其
蔭則蕭條此分明畫檳榔圖也毛文錫茶譜云茶樹如
瓜蘆葉如梔子花如白薔薇實如栟櫚葉如丁香根如
胡桃白居易荔枝圖序云荔枝樹形團團如帷蓋葉如
桂冬青華如橘春榮實如丹夏熟朵如蒲桃核如枇杷
殼如紅繒膜如紫綃瓤肉瑩白如冰雪漿液甘酸如醴
酪大略如彼其實過之若離本枝一日而色變二日而
香變三日而味變四五日外色香味盡去矣此分明為
二物傳神也傅肱蟹譜云蟹鶻眼鱟足䖱腦蜩腹其爪
類拳丁其螯類執鉞生于濟鄆者其色紺紫産於江南
者其色青白真如繪蟹焉宋以後人豈能為此等語乎
扶荔宫
漢武帝元鼎六年破南越建扶荔宫以荔枝得名也此
荔駢生若十八娘之類曰扶荔者亦若扶竹扶桑云
郡縣
說文曰郡制天子地方千里分為百縣縣有四郡故春
秋傳曰上大夫縣下大夫郡至秦始置三十六郡以監
縣矣邑君聲釋名郡羣也人而羣聚也黃義仲十三州
記曰郡之言君也改公侯之封而言君者至尊也郡守
專權君臣之禮彌崇今郡字君在其左邑在其右君為
元首邑以載名故取名於君謂之郡漢官曰秦用李斯
議分天下為三十六郡凡郡或以列國陳魯齊吳是也
或以舊邑長沙丹陽是也或以山陵太山山陽是也或
以川原西河河東是也或以所出金城城下得金酒泉
泉味如酒豫章樟樹生庭雁門雁之所育是也或以號
令禹合諸侯大計東治之山會計國名會稽是也
風俗通曰百里曰同總名為縣縣玄也首也從系倒首
與縣易偏矣言當玄靜徭役也釋名又曰縣也懸於郡
矣黃義仲十三州記曰縣絃也兹以其直言下體之居
隣民之位不輕其誓施繩用法不曲如絃絃聲近縣故
以取名今縣字在半也
朗公谷
太山朗公谷舊名琨瑞溪車頻秦書云沙門竺朗碩學
淵通尤明氣緯隱居此谷嘗從隱士張巨和遊巨和常
穴居而朗居琨瑞小大起殿舍連樓疊閣雖素飾不同
並以靜外致稱
署書
署書始於蕭何其後梁鵠師宜宮魏時北宫咸是鵠書
南宫既建韋誕以古篆書之元魏遷洛始令中書舍人
沈含馨以隸書書之景明正始之年又勑符節令江式
以大篆易之
致足樂耶
王右軍帖致足樂耶水經茂竹便媚致可翫也致極也
晉人語例如此
高齋無白鳥
荆州江古岸有李姥浦浦中偏無蚊蚋之患梁元帝金
樓子云荆州高齋暑月無白鳥余亟寢處其中及移餘
齋則蚊聲如雷數丈之間如此之異何子元云北京某
街蚊多某坊蚊少其無蚊處雖帳幕可無顧士廉云松
江亦然又某門外城河中可里餘絶無一蚊郡人暑月
嘗移舟避宿其間余以何顧兩公之言參之水經注紀
李姥浦金樓子紀高齋二事信有此理滇中環湖苦多
蚊而寳珠寺乃絶無影響其理不可曉也劉孟熙霏雪
錄言會稽徑山夏無蚊湖州志載馬自然每賖酒于白
塔巷得仙之日化酒家鐵器皆為紫金其橋遂名望仙
江子滙舊多蚊馬仙泊舟之後至今不生夏月人多聚
舟宿焉又潼川護聖寺夏無蚊靈應泉無蝦祝天惠詩
蟲蝦敢汚芳地潔蚊蚋難禁寳地寒
佛性
有僧問蚯蚓截為兩段首尾皆動佛性在首在尾古未
有答也伯清舉似余余曰薪盡火傳灰燼猶熱桴停鼓
歇音響猶轟
方望賢於范增
方望為隗囂軍師後囂不聽其言望以書謝之曰范蠡
被責勾踐乘扁舟於五湖咎犯謝罪文公亦逡廵于河
上望之無勞固其宜也望聞烏氏有龍池之山微徑南
通與漢相屬其傍有竒人聊及閒暇廣求其真願將軍
勉之望之見幾亂邦托跡方外飄然行遁邈焉莫追賢
於范增遠矣
嚴光為梅福壻
余見故蹟遺文有嚴光碣略云光本性莊字子陵本新
野人其妻梅福季女也少與光武同學及長避亂會稽
又考任延傳云天下新定道路未通避亂江南者皆未
還中土會稽頗稱多士延為會稽都尉如董子儀嚴子
陵皆待以師友之禮以此證之子陵非餘姚人明矣范
煜失于考也
周紆築墼
周紆為勃海太守免歸廉潔無資常築墼自給劉攽漢
書刊誤云墼非築所成當作塹築為墻墼為坑也此說
大謬攽本南人不知土墼也字林磚未燒曰墼埤蒼刑
土為方曰墼今之土磚也以木為模實其中非築而何
臯比
朱子作橫渠贊曰勇撤臯比案左傳蒙臯比而先犯之
鄭玄曰樂記倒載干戈包之以虎皮名之曰建櫜櫜韜
也其字或作建臯服虔引此以解左傳今人雖知臯比
之為虎皮而不能說其原聊記于此
舟鮫
左傳註舟鮫官名掌澤澤有水有魚故以為名小說有
鮫人泣珠賣綃事蓋舟鮫之官死而為澤神若伐木之
匠變為木客也
半面
東觀漢記應奉嘗詣袁賀賀時將出行閉門造車匠于
閣内開扇出半面視奉去後數十年于路見車匠識而
呼之今人云半面之識本此事
䱡魚
說文䱡魚出樂浪潘國有兩乳葉子竒曰奔䱐也一名
&KR0008;非魚非鮫色如鮎有兩乳在腹下雌雄隂陽類人相
傳懶婦所化佛書謂之饞燈鳴瓊泛醳則明披緗辟纑
則暗
活潑潑地
中庸章句引程子語云活潑潑地僧家語錄有云頂門
之竅露堂堂脚根之機活鱍鱍又云圓陀陀活潑潑程
子之言未必用僧語蓋當時有此俗語故偶同耳有人
問尹和靖曰伊川語錄載人問鳶飛魚躍荅曰會得時
活潑潑地會不得時只是弄精魂不知當時曾有此語
否先生曰便是學者不善紀錄伊川教人多以俗語引
之人便記了此兩句焞嘗問莫只是順理否伊川曰到
此吾人只得點頭今不成書先生教人點頭嗚呼和靖
親炙伊川其言若此蓋恐俗語誤後人可謂不阿所好
矣朱子乃以入章句所見何其不同邪愚嘗評之曰說
文之解字爾雅之訓詁上以解經下以脩辭豈不正大
簡易哉世之有說文爾雅猶中原人之正音也外此則
僻陋之俚言商賈之市語矣漢唐以下解經率用說文
爾雅匪惟解經為然也鳩摩羅什以漢語譯梵書亦用
說文爾雅可見二書可通行百世矣至宋時僧徒陋劣
乃作語錄始有喝捧咄咦之麤態屎厥狗子之鄙談今
以宋僧語錄上比羅什之經論不啻玉石宋之儒者亦
學僧家作語錄正猶以俚音市語而變易乎正音或一
方之語不可通于他方一時之言不可施于後世如喫
緊活潑便辟近理今不可知為何物語欲求易曉反為難
知本欲明經適以晦道矣甚者因陋就簡以打乖筋斗
入詩章以開眉合眼入文字曰我所述程朱之說道理
之談辭達而已不求工也予笑之曰君以此為辭達正
所以為不達也
丹鉛續錄卷七
