欽定四庫全書
丹鉛總錄卷十五明楊慎撰
字學類
八分不始于秦
水經注載晉世河決胡公石槨上有八分書考其時蓋
周也故知八分不始于秦矣又考莊子云丁子有尾李
頤注云謂右行曲波為尾今丁子二字雖左行皆有曲
波亦是尾也審如李說八分不始于秦又一證也
英光堂帖
余觀岳珂英光堂帖有米元章臨智永真草千文與今
本大不同乃知古人臨帖不論形似也珂跋其後云摹
臨兩法本不同摹帖如梓人作室梁櫨榱桷雖具凖繩
而締創既成氣象自有工拙臨帖如雙鵠並翔青天浮
雲浩蕩萬里各隨所至而息寳晉蓋進乎此者也又為
之贊曰永之法妍以婉章之體峭以健馬牛其風神合
志通彼妍我峭惟妙惟肖故曰袒裼不凂夜戶不啓善
學柳下惠莫如魯男子皆名言也特表出之
法帖用古字
羲之諸帖多用古字古山嶺之嶺但作領漢書梅領隃
領是也蘭亭帖崇山峻領實述用之唐褚遂良加山作
嶺贅矣又書岷嶺作汶領初月帖淡悶干嘔淡古淡液
之淡干古干濕之干今以淡作痰干作乾非也
刻石難精
字書于碑碣比之簡牘已難得刻手精尤為難古刻之
存于今者岣嶁山禹碑是夏時刻工所成石鼓為周刻
夏承碑雅州高孝廉碑夾江縣酒官碑新都縣王稚子
石闕皆漢刻然皆篆籀八分筆畫齊勻無牽綰折搭不
見其難且工晉獻之保母帖自書上甎晉工刻之宋潛
溪評以為勝蘭亭蓋刻工之妍也唐顔魯公書碑令家
僮刻之恐俗工失其筆意至李北海手自刻之者數碑
碑中書黃仙鶴刻或云伏靈芝刻或云元省已刻皆公
自刻而詭撰此名也元趙子昂書得茅紹之刻手精毫
髮不失紹之在江南以此技致富晩有會稽李樟者出
自云勝紹之紹之試令刻之於字下一磔一運而就紹之
乃服絶藝信亦自有人哉
虞娛同
易憂虞之象也虞與憂對蓋言樂也孟子驩虞如也魏
相傳君安虞而民和睦匡衡傳未有游虞弋射之宴字
又作豫易曰豫樂也孟子一游一豫揚雄傳反五帝之
虞注虞與豫同或借作譽左氏傳季氏有嘉樹韓宣子
譽之服虔注譽豫同游其下也
使者曰信
越絶糧告糴于吳使素忠為信晉武帝炎報帖永云故
遣信還南史晨起出陌頭屬與信會古者謂使者曰信
真誥云公至山下又遣一信見告謝宣城傳云荆州信
去倚待陶隠居帖云明旦信還仍過取反虞永興帖云
事以信人口具凡言信者皆謂使者也今之流俗遂以
遣書餽物為信故謂之書信而謂前人之語亦然謬矣
王右軍十七帖有云往得其書信遂不取答謂昔嘗得
其來書而信人竟不取回書耳而世俗遂誤讀往得其
書信為一句遂不取答為一句誤矣古樂府云有信數
寄書無信心相憶莫作瓶墜井一去無消息包佶詩去
札頻逢信迴帆早挂空此二詩尤可證
士會當作土會
左傳晉有士會士當作為土土為古杜字如詩言桑土
而以陶唐氏豕韋氏御龍氏為土氏之宅後為唐杜氏
漢儒欲左傳之行乃推漢為陶唐氏之後於土會復晉
之下增六字云其處者為劉氏蓋土會本於唐杜氏而
劉氏又本於土會也若作士女之士上與唐杜下與劉
氏何干涉哉
卦字解
孔穎達曰卦者掛也掛之於壁也蓋懸物之杙也諸儒
皆用其說無有他解予以為非杙則可卦於壁易卦豈
可卦於壁乎卦者圭也古者造律制量六十四黍為一
圭則六十四象總名為卦可也應劭曰圭者自然之形
隂陽之始卦者亦自然之形隂陽之象其為字也從卜
為義從圭為聲亦兼義也古文圭亦音卦今掛字從手
為義從圭為聲則圭即音卦可證矣(卦古文圭字爻古字象交窗形)
寧馨
馨字晉人以為語助辭王衍傳何物老嫗生此寧馨兒
世說劉真長語桓温曰使君如馨地寧或鬭戰求勝王
導與何次道語舉手指地曰正自爾馨王朝之雪中詣
王螭持其臂螭撥其手曰冷如鬼手馨強來捉人臂劉
惔譏殷浩云田舍兒強學人作爾馨語合此觀之其為
語辭了然唐劉禹錫詩幾人雄猛得寧馨得晉人語意
矣
六尚
周禮司會注計官之長若今尚書陸德明音常今之官
名亦然但尚書音常則尚衣尚食尚方皆宜同此音其
義同也今皆音上不知何以分别如是
王鍇藏書
前蜀王氏朝偽相王鍇字鱣祥家藏書數千卷一一皆
親札并寫藏經每趨朝於白藤擔子内寫書書法尤謹
至後蜀孟昶又立石經於成都宋世書傳蜀本最善以
此五代僭偽諸君惟吳蜀二主有文學然李昪不過作
小詞工畫竹而已孟昶乃表章五經纂集本草有功於
經學矣今之戒石銘亦昶之所作又作書林韻會元儒
黃公紹韻會舉要實祖之然博洽不及也故以舉要為
名余及見之於京師惜未暇抄也
季札墓
孔子題季札墓嗚呼有吳延陵君子之墓君字今誤讀
為季非也其字作&KR0034;形其義與季不合也按篆書郡字
有從此為偏傍者可證為君字無疑
文字
王嬰古今通論(見意林)云倉頡造書形立謂之文聲具謂
之字許叔重云獨體為字合體為文李登云物相雜故
曰文文相滋故曰字
轉注
唐王叡炙轂子云滑稽者轉注之器也若漏巵之類以
比人言語捷給應對不窮也余按古六書轉注亦取應
物不窮之義
雯
字詁雯雲文成章也中州集王子可詠石淙詩石裂雯
華漬月秋元劉文靖登龍興寺閤詩雯華寳樹忽當眼
三墳書月雲素雯
悖出悖入
並辭競譖者是易口而自毁也交氣力爭者是貸手而
自毆也故曰言悖而出者亦悖而入貨悖而入者亦悖
而出
劉表善書
董北苑云劉景升為書家祖師鍾繇胡昭皆受其學然
昭肥繇瘦各得其一體景升即劉表也表初在黨人中
俊厨顧及之列其人品之高可知藝文志有劉表集今
雖不可見觀三國志注載其與袁尚兄弟書其筆力豈
減崔蔡耶則翰札之工又其餘事耳
皇象書帖語
皇象曰欲見草漫漫落落宜得精毫&KR0034;筆委曲宛轉不
叛散者紙當得滑密不沾汚者墨又須多膠紺黝者如
逸豫之餘手調適而心佳娛正可以小展(&KR0034;古軟字善書者始能用
軟筆也)
輕字義
輕韻會云牽正切疾也引左傳輕而不整又輕則寡謀
注不持重也唐書淮西賊將陳光治勇而輕好自出戰
又左傳昭公二十五年左師展將以公乘馬而歸注展
魯大夫欲與公俱輕歸乘如字騎馬也輕遣政反左師
展欲與公單騎而歸此騎馬之漸也漢書發輕騎夜追
之又度幕輕留反輕車將軍皆音罄今俗語謂單身曰
輕身亦本孟子輕身以先于匹夫之語云(漢書敘傳景十三王承文
之慶魯恭館室江都訬輕)
楊誠齋跋法帖
誠齋跋韶州蘇黃帖云蘇黃皆落南而嶺南無二公帖
似魯人不識麟惟韶有之耿光異氣上燭南斗下貫碧
海矣又跋米元章帖云萬里學書最晚雖徧參諸方然
袖手一瓣香五十年來未拈出今得此帖乃知李密未
見秦王耳
草書心經
草書心經乃唐駙馬鄭萬鈞所書張說有序見唐文粹
今陜西碑林有此石刻或以為右軍書非也
元朝詔書
元朝頒詔書每用羊皮寫之謂之羊皮聖旨其字用蒙
古書漢人亦多習之張孟浩詩云鴻濛再剖一天地書
契復見科斗文張光弼輦下曲云和寧沙中僕遫筆史
臣以代鉛槧事百司譯寫高昌書龍蛇復見古文字盖
蒙古之書其體勢與篆隸相彷彿故以科斗龍蛇稱之
非徒為頌美其上之辭也
草書百韻歌
草書百韻歌乃宋人編成以示初學者託名于羲之近
有一庸中書取以刻石而一鉅公序之信以為然有自
京師來滇持以問余曰此羲之草韻也余戲之曰字莫
高於羲之自作草書百韻歌竒矣又如詩莫高於杜子
美子美有詩學大成經書出於孔子孔子有四書講套
若求得二書與此為三絶矣其人愕然曰孔子豈有四
書活套乎余曰孔子既無四書活套羲之豈有草書百
韻乎其人始悟信乎偽物易售信貨難市也諺云若無
此輩餓殺此輩
荆公字說
王荆公好解字說而不本說文妄自杜撰劉貢父曰易
之觀卦即是老鸛詩之小雅即是老鴉荆公不覺欣然
久乃悟其戲又問東坡鳩字何以從九東坡曰鳲鳩在
桑其子七兮連娘帶爺恰是九箇又字言波者水之皮
坡公笑曰然則滑是水之骨也
轉經
唐詩服玩僧收為轉經今人謂寫字為轉經非也西方
之俗凡薦亡以木規圓為二輪象一用梵篆牝書一用
梵篆牡書牝書自内而外牡書自外而内牝輪在下牡
輪在上以機而圓轉之所謂三藐母䭾也余過雅州見
西僧說如此其文亦有與中國同者如國字從口從大
作□者牡文也作□者牝文也
蠲字音義
說文蠲馬蠲也從䖝引明堂月令腐草為蠲明也洗也
潔也除也尚書圖厥政不蠲烝馬音圭詩吉蠲為饎左
傳蠲其明德古有涓圭二音東坡醉翁操琅然清蠲誰
彈党懷英題黃彌守吳江新霽圖詩修娥新粧翠連娟
下拂塵鏡窺明蠲又題採蓮圖紅粧秋水照明蠲又轉
音繢唐太宗詩水搖文蠲動浪轉錦花浮唐世有蠲紙
一名衍波牋蓋紙文如水文也
慮歎變慹姚佚啟態八字真人矢口成文褚氏解云慮
則預度未來歎則咨嗟既往變則輕躁而務作為慹則
畏懼而不敢動姚則悦失以自肥佚則般樂而忘返啟
則情開而受物態則驕矜而長傲
壬
壬担也字一作任孟子治任將歸又負戴注云負任在
背戴任在首曾子曰任重而道遠詩曰我任我輦淮南
子曰任動而車鳴所謂任者皆指担也
殷子周姬
殷之德陽德也故以男書子周之德隂德也故以女書
姬
英雄
草之精秀者為英獸之特羣者為雄故人之文武茂異
取名於此是故聰明秀出謂之英膽力過人謂之雄此
其大體之名也聰明者英之分也不得雄之膽則說不
行膽力者雄之分也不得英之智其事不立是故英以
其聰謀始以其明見機待雄之膽行之雄以其力服衆
以其勇排難待英之智成之張良英也韓信雄也體分
不同以多為目皆偏王之才人臣之任也故英可以為
相雄可以為將若一人之身兼有英雄則能長世高祖
項羽是也然英之分多於雄而英不可少也英分少則
智者去之故項羽氣力蓋世明能合變而不能聽竒采
異有一范增不用是以陳平之徒皆亡歸高祖英分多
故羣雄服之英才歸之兩得其用故能宅有天下故雄
能得雄不能得英(兕虎自成羣也)英能得英不能得雄(鸞鳳自相親也)
故一人之身兼有英雄乃能役英雄能役英雄故能成
大業也
劉卲之卲從卩不從阝
劉卲字孔才宋庠曰卲從卩說文高也故字孔才揚子
周公之才之卲是也三國志作劭或作邵從邑皆非
不叶孔字之義從卩為卲方叶
鍾張二王書法不同
王僧虔云變古製今惟右軍領軍爾不爾至今猶法鍾
張書斷云王獻之變右軍行書號曰破體書由此觀之
世稱鍾王不知王之書法已非鍾矣又稱二王不知獻
之書法已非右軍矣譬之王降而為霸聖傳而為賢必
能暗中摸索辨此書字始有進耳
影書
六朝人尚字學摹臨特盛其曰廓填者即今之雙鈎曰
影書者如今之響搨南史云蕭思話書羊欣之影風流
逼好殆當不減北史趙文深少學楷隸雅有鍾王之則
周明帝令至江陵影覆寺碑是也又傍書釋文亦曰影
唐太宗集右軍帖令褚遂良帖旁黃影之
謁字義有二
謁字義有二說文謁白也袁盎傳上謁注若今通名也
士相見禮聞名於將命者故將命之人謂之謁者古以
通名為謁至漢猶然晉人謂之門牋唐人謂之投刺今
人謂之拜帖史記酈生踵軍門上謁案劍叱使者使者
懼而失謁跪拾謁還走入報漢徐穉傳弔喪醊酒畢留
謁則去注謁刺也此謁字於歇切又音葉訪也請見也
汲黯傳中二千石拜謁禮記能典謁矣皆從此音今呼
二音多與義不相叶
點與玷通
點與玷同古詩多用之束晳補亡詩鮮侔晨葩莫之點
辱左思唐林兄弟贊二唐潔已乃點乃汚陸厥答内兄
希叔詩既叨金馬署復點銅駝門杜子美詩幾回青瑣
點朝班正承諸賢用字例也(宋樓鑰表游點從班叨塵宥府)
黽音蔑
抱朴子舉秀才不知書舉孝廉父别居寒素清白濁如
泥高第良將怯如黽泥音涅後漢書引論語涅而不緇
作泥而不滓可證也黽音蔑爾雅注引黽勉從事或作
蠠没又作密勿可證也泥音涅則黽當音蔑黽或音密
則泥當音匿古音例無定也晉書作怯如雞蓋不得其
音而改之
瑟居
梁武帝詩瑟居超七淨瑟與索同蕭索字一作蕭瑟則
索居亦得作瑟居也蓋瑟索皆借用字正字作槭
票姚
漢書霍去病為票姚校尉師古注票姚勁疾貌票頻妙
反姚羊召切荀悦漢紀作票鷂音義益明票與&KR1870;同&KR1870;
鷂皆勁疾鳥也杜子美律詩作平音
伍員之員音運
陸龜蒙詩賴得伍員騷思少夫差剛免似荆懷宋人小
說云以龜蒙之博學而誤呼伍員之名豈趁韻邪慎按
員之音運本無前訓惟唐員半千傳云半千本宋劉凝
之十世孫初凝之因齊受禪奔元魏自比伍員故改姓
員唐世謠云令公四俊苗李崔員以後證先知伍員之
員音運也如巢縣之巢音勦朴胡之朴音浮濡水之濡
奴官反票姚之姚音同鷂古賢相傳自有此一種音韻
今不悉見耳
須臾
儀禮聘禮速賓辭曰寡君有不腆之酒請吾子與寡君
須臾焉注須臾言不敢久古者樂不踰辰燕不移漏故
少頃之間皆稱須臾須待也左傳寡君須矣是也臾字
從申從乙乙屈也如今人請客云恭俟屈降之義今之
所云俟屈古之所云須臾也解字必宜如此方暢本原
坡詩
東坡春事闌删芳草歇或疑歇字似趁韻非也唐劉瑶
詩瑶草歇芳心耿耿傳竒女郎王真詩燕折鶯離芳草
歇皆有出處一字不苟如此
凸凹
凸凹二字說文不載而見于蒼頡篇蓋象形之真隂陽
之義其為科斗古文無疑予前錄已著之近考周禮注
珪琮之瑑凸曰珇鄭玄與許慎同世可獨信許而疑鄭
乎凸凹二字音或不同凸者音垤凹者音坳又音窪地
理書凸音突凹音窟皆通古字最少例得借音轉注耳
又詩鸛鳴于垤詁云垤者古凸字
&KR0034;姓
晉書有&KR0034;堅今襄陽多此姓按說文無此字也蕭何封
于鄼其地在襄陽之光化縣其後因以為姓而鄼訛為
&KR0034;(鄼省作贊㬱訛為昝)
說文無凹字
凹四高而中下也凡凹之屬皆從凹□象器凹受物之
形□古文曲字象半凹之形凹女洽切物可覆壓者從
反凹□古文匚字從側□□他刀切古器名今曰韜韥
也□受玉器也即韜韥之韥今文作匵凸物四下而中
高也與垤同釋文引詩鸛鳴于凸周禮圭之凸曰珇
說文無凹部止有□部凹為母而□為子說文以子為
母今人遂不識凹凸字今為補之
八分書&KR0034;字
蜀夾江縣有酒官碑令狐世弼所書字畫有漢魏法其
中有云南由市入為閽北抵湖出&KR0034;為閽中之館&KR0034;字
不知何音義錄於此以俟博洽者問之(唐韻&KR0034;即亦字)
張禺山戲語
張禺山晩年好縱筆作草書不師法帖而殊自珍詫嘗
自書一紙寄余且戲書其後曰野花艷目不必牡丹村
酒酣人何須蟻綠太白詩云越女濯素足行人解金裝
漸近自然何必金蓮玉弓乎亦可謂善謔矣
古字異構
平秩馬融本作苹秩槀飫左傳注作犒飫蕭茅書注作
莤茅蔓菁周禮注作蓂菁
楖與櫛同
周禮考工記有楖氏雕氏注楖莊密切釋文引左傳使
婢子執中櫛註櫛楖是一也櫛梳也廣雅曰梳櫛也詩
其比如櫛史大禹櫛風沐雨則楖之來古矣但梳以木
為之櫛字又從竹複矣當從考工記作楖為是
菑倳同字
周禮居幹之道菑粟不迤沈重讀菑為恣四切又考工
記察其菑蚤不齵注菑謂輻入轂中也泰山平原呼所
樹立物為菑聲如胾博立梟棋亦為菑菑蓋借字今文
作倳又作剚史記不敢剚刃於公腹管子春有以剚耕
夏有以剚耘注齊地謂物立地中為倳管子又謂戰士
曰剚戰之寳
&KR0034;古與餔通
&KR0034;古餔字&KR0034;字從臼從日餔時申時也說文申字從臼
自束持之意吏以餔時聽事申旦政也故臼與申字皆
從臼
饕餮
金臺田景延得古饕餮拱泉而垂腹羸其面而坐則人
焉其下有若承盤者元裕之考定為古器無疑也
山谷論草書
山谷一帖云少時喜作草書初不師承古人但管中窺
豹稍稍推類為之方事急時便以意成久之或不自識
也余謂山谷豈杜撰者蓋自掊擊以教人耳
土字四音
土字四音土爰稼穡如字詩徹彼桑土土桑根之皮也
音杜自土沮漆地名亦音杜史記引詩宅殷土芒芒社
是土亦借作社也又字書土苴或作䖃苴泥不熟也是
土亦通作䖃
方物
易大傳方以類聚物以羣分鄭玄注水火也至解樂記
則曰方謂行蟲也物謂殖生也孔穎達曰二注不同各
有以也方者行蟲有性識道理故稱方也羣分稱物者
殖生無生但一物而已慎按古之名方不見於訓詁但
字書有解穀蟲名虸蚄見齊民要術又張有復古編虸
蚄古只作子方是方為行蟲之原也鄭之解方為行蟲
蓋緣字之音生義頗亦僻左
文用韻
文心雕龍聲律篇云異音相從謂之和同聲相應謂之
韻韻氣一定故餘聲易遣和體抑揚故遺響難契宋詞
元曲皆於仄韻用和音以叶平韻蓋以平聲為一類而
上去入三聲附之如東董是和東中是韻也
秦紀
史記始皇本紀後有低兩字一段班固漢明帝時所謂
秦紀也其事雖略而其文法最古太史公所以謹錄之
欲以互證而備遺也亦如酈生傳後又附酈生書之例
今本作平頭刻不復低兩字人亦不知為何意也索隠
注亦昧此惟魏了翁古今考僅存其說
賦比興
李仲蒙曰敘物以言情謂之賦情物盡也索物以托情
謂之比情附物也觸物以起情謂之興物動情也
窋咤
俗語急疾頃刻曰窋咤字一作咄嗟晉書咄嗟而辦集
韻作咋唶古樂府作咄唶今俗書詞曲作趉□
否德忝帝位
尚書否德忝帝位注否不通言否之音義與不相通非
訓否為不通也昔年在講筵有講官面陳云否是不通
的意思侍臣聽者多掩口退而戲之曰不通講官乃知
專經守文之士其誤雖久而驟聞不覺之流猶得其真
也
□字義
□字說文音圍象四周匝之形六書故以為府狼切與
方圓之方同蓋方圓皆象形也淮南子云左画圓右画
方論衡云方圓畫不俱成圓必作形方豈不作□形
乎田從□會意開方之法出焉畫又從囗會意画也者
画田之四至也唐人寫畫字有作画形者是其義也□
又作國商子書弱民□強□強民弱有道之□務在弱
民國字皆作□蓋古文倉頡所制也今文國從□又從
或或域同戈守□下一地也内口而外又□複矣且鯀
始造城倉頡上世豈有戈守□之事由此觀□一形而
三音方也圍也國也皆同形借用古文所以簡而括不
若後世之繁贅耳
古字軼與轍同莊子夫子奔軼絶塵而回瞠乎其後今
謬讀軼作逸遂失其義戰國策主者循軼之途注軼轍
同車迹也
戰國人名有董之蘩菁董姓也之蘩菁三字其名也複
名古之三字名始見此
孫子兵法兩軍相對曰和戰國策章子為齊將與秦軍
交和而舍又楚策開西和門注軍門曰和唐鄭愔詩戎
壘三和夕校文苑英華者不知其事改和作秋
晉苻堅以應圖讖文改姓其字從草不從竹今多書作
符非也符音蒲其音亦别又左傳萑苻之澤杜預注苻
亦音蒲
左傳狄之廣莫於晉為都杜預注廣音義與曠同廣莫
猶言曠漠也風曰廣莫風門曰廣莫門音義皆如此
劉晝新論云微子感牽牛星顔淵感中台星張良感弧
星樊噲感狼星其說皆出讖緯
史記封禪書注山阪曰衍周禮注下平曰衍左傳地名
有昌衍瓜衍戰國策地名有卷衍蒲衍水經注有杜衍
漢書有鄜衍又水溢曰衍素問泉涌河衍鱗見于陸或
體作羡漢溝洫志河災之羡溢中國也尤甚易需于沙
衍在中也地理志有沙羡而音作夷蓋方言耳文之溢
辭曰羡文璧之溢瑑曰璧羡義亦取此又封禪書沕潏
曼羡曼羡即曼衍也因閱韻會衍字下引証未詳因疏
記之
宋蘇才翁筆法妙天下不肯下一世人惟稱范文正公
書與樂毅論同法黃山谷謂才翁傲睨萬物衆人皆側
目而文正公待之甚厚故才翁評書少曲董狐之筆耳
山谷此評似非君子之言文正公字法實入書家之品
才翁非佞語也王荆公字本無所解評者謂其作字似
忙世間那得許多忙事而山谷阿私所好謂荆公字法
出於楊虚白又謂金陵定林寺壁有荆公書數百字惜
未見賞音者何荆公字法當時無一人賞音而山谷獨
稱之耶才翁曲筆於范文正公不猶愈於山谷獻諛於
王安石乎
梁樂府夜夜曲或名昔昔鹽昔即夜也列子昔昔夢為
君鹽亦曲之别名
空石觙之精思不可謂之微司馬徽之坐忘秖可謂之
馳
大字古音戴音垜而無一駕切者惟今音有之今之韻
書二十二禡亦不收大字豈以為非古音乎予考淮南
子宋康王世有雀生鸇占曰小而生大必霸天下以大
叶下古亦有一駕切之音矣惜乎作韻書者之不考也
予作古音略古音餘二書於字之形聲多所發明而刊
補前人者有一得之愚必有後世子雲知之耳
漢志川塞谿垘水澹池長澹音潭水溢也文選澹淡浮
澹音潭淡音琰澹臺滅明亦音潭管子淮南子注皆音
潭今誦文選者澹淡作一音雌霓謬呼久矣
賈誼鵩賦僒若囚拘蘇林音欺全反師古云蘇音是也
南唐張佖辯之曰說文窘音渠隕切李善文選註窘囚
拘之貌五臣注窘困也其字並不從人惟孫強新加字
玉篇及開元文字有作僒然者皆音渠隕切疑蘇音誤
今宜從說文音余按此句漢書作僒若囚拘史記作攌
若囚拘窘當音渠隕反攌當音斯全反攌即今拴字也
史記漢書所見異辭當各從本文解之所謂離之則雙
美合之則兩傷也蘇蓋以史記之音而移之漢書宜其
誤而不通張佖辯之是也但不知蘇音之誤所由耳聊
為詳說之揚雄云一卷之書必立之師斯雖細事亦誠
難哉
論語文莫吾猶人也晉書欒肇論語駁曰燕齊謂勉強
為文莫陳騤雜識云方言侔莫強也凡勞而勉若云努
力者謂之侔此說甚異聊存之以廣多聞
今之云字乃員之省文秦誓雖則員然注員即云毛詩
聊樂我員石鼓文君子員獵員獵員遊
廣雅曰夠多也音遘今人謂多曰夠少曰不夠是也文
選魏都賦繁富夥夠不可單究五臣注誤音作平聲不
知夠究本文自協韻也
曹真有名駃號驚帆言馳驟如風帆也俗遂制颿字音
義與帆同然亦贅矣
鍾繇字元常取咎繇陳謨彰厥有常之義也今多以繇
音由非晉世說載庾公謂鍾會曰何以久望卿遥遥不
至蓋舉其父諱以嘲之此可證矣
揚雄賦鷤䳏蘇林音殄絹師古音弟桂字書云鷤䳏伯
勞也蜀童謠有陽雀呌鷤䳏央之語雄蜀人用方言未
可知也審若是師古之音得矣
唐李嗣真論右軍書不同往往以變格難儔其書樂毅
論太史箴其體正直有忠臣烈士之象告誓文曹娥碑
其容憔悴有孝子順孫之象逍遥篇孤鴈賦有抱素拔
俗之象皆見義以成字非得以獨妍也嗣真所舉諸字
之目蓋皆右軍得意之筆然傳于石刻亦鮮矣太史箴
書譜尚有其目逍遥篇孤鴈賦並其目亦不知則右軍
之書蓋泰山一毫芒存于世爾
古書善字訓多毛詩女子善懷前漢志岸善崩後漢紀
蠶麥善收晉春秋陸雲善笑皆訓多也
古文安為語助猶言抑也或作安或作焉荀子安特將
學雜識志順詩書而已禮記三年問作焉戰國策秦與
韓為上交秦禍安移于梁矣秦與梁為上交秦禍安移
于趙矣吕氏春秋吳起謂商文曰置質為臣其主安重
釋璽辭官其主安輕蓋當時人通以安為語助或方言
耳又漢華嶽碑雲臺碑並以安為焉字
水經注載齊地掘得古冡棺前和有八分書騐文乃太
公三世孫胡公之墓以此知八分書不始於秦矣余又
按莊子云丁子有尾李頤注云丁字書寫皆作右波故
曰有尾此又一證也余又嘗考之不止八分不始于秦
小篆亦不始於李斯自五帝以來有之矣書契既作字
體悉具科斗古文大篆小篆各有所用如禹刻岣嶁碑
則用科斗宣王刻石鼓則用籀書如今之傳世文字也
至于用之民庶媒妁婚姻之約市井交易之劵則從簡
易止用小篆何以知其然也唐人錢譜載太昊氏金尊
盧氏幣其文具存與今小篆不殊余昔在京得太公九
府圜錢近在滇得黃帝布刀其文悉是小篆乃知小篆
與大篆同出並用決不始于秦也如今人楷書亦有數
體有古字楷書有今字楷書又有一種省訛俗書同一
時也文人竒士多用古字官府文移通用今字吏胥下
流市井米鹽帳簿則用省訛俗字如錢作□聖作圣盡
作尽是也由是例之推千萬世以上隆古之極未必悉
用科斗推千萬世以下世變之極未必悉用俗書也詳
著愚見以俟明哲
再考贊皇山中吉日癸巳字乃周穆王書其時代遠在
宣王之前然贊皇山石刻乃是小篆而宣王石鼓却是
古文籀書此又大篆小篆並用之明證也
史記庾死獄中注不明庾義按說文束縛捽抴為臾臾
庾古字通也
丹鉛總錄卷十五
