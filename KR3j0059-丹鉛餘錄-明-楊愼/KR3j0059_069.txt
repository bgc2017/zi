欽定四庫全書
丹鉛總錄卷二十七明楊慎撰
瑣語類
春秋說題辭曰星陽精之榮也陽精為日日分為星故
其字從日從下生也按字書星字上作三圈象形非從
日也春秋題辭出漢人偽筆未可深信
說文引孔子之言甚多如狗叩也叩氣吠以守又曰視
犬之字如畫狗也又曰牛羊之字以形舉也又曰黍可
為酒禾入于水也又一貫三為王此類恐未必孔子之
言班固所謂宗師仲尼以重其言也
瓊赤玉也謝惠連雪賦林挺瓊樹世豈有赤雪耶李義
山已隨江令誇瓊樹李長吉詩白天碎碎墮瓊芳相承
誤用皆不考之過也
張伯英稱弭仲叔曰仲叔高德美名命世之才非弭氏
小族所當有新豐瘠土所當産時以為名言愚謂稱人
之賢必本其家世推其鄕里厚也伯英之言不足以重
仲叔而祇以自薄也夫
鼓三百三十三搥為一通鼔止角動吹十二聲為一疊
故唐詩有疊鼔鳴笳之句(出衛公兵法)
蘇老泉詩佳節每從愁裏過壯心偶傍醉中來白樂天
詩有百年愁裏過萬感醉中來之句老泉未必祖襲盖
偶同耳
梁簡文帝集云車渠屢酌鸚鵡驟傾車渠鸚鵡皆指酒
杯俗傳車渠為杯注酒滿過一分不溢嘗試之信然
京師里語目形容短矮曰□文選有□脆之語唐書王
伾傳形容□陋通鑑音義作七禾切
春秋緯曰武露布文露沉注曰甘露降其國布散者人
尚武沉重者人尚文文露之說他書所罕聞文人亦罕
引用
孔北海大志直節東漢名流而與建安七子並稱駱賓
王勁辭忠憤唐之義士而與垂拱四傑為列以文章之
末技而掩其立身之大閑可惜也君子當表而出之
晉世人士皆尚虚無而裴頠作崇有論皆尚莊學而王
坦之作廢莊論二子之言可謂卓然自立不隨俗尚矣
然夷考其所為則裴之欲而無厭自取伊戚徒能言之
耳坦之風格忠鯁始終不易殆不愧其言云晉陸抗拜
侍中謂賓客曰以我為三公是天下為無人唐鄭綮聞
拜相曰鄭五作相天下無人矣二子審已量力其視力
小任重折足覆餗而猶不知止者有異矣
晉載記書外裔源流多誇大不實此盖依其本國為史
之文不審之過也若李特廪君赤穴土船鹽神之事怪
誣之極至於可鄙可笑甚於齊東野人之語而近於今
之所謂白蓮教矣此流民妖語以惑衆者乃取而載之
信史何哉
落星依遠戍斜月半平林梁元帝句也故鄉一水隔風
烟兩岸通陳後主句也唐人高處始能及之見五代新
說
省心錄乃沈道原作非林和靖也指掌圖非東坡所作
李衛公問對阮逸偽作文中子元經關子明易皆逸偽
作龍城錄王性之偽作子厚叙事何等筆力此記衰弱
之甚皆寓古人詩文中不可曉者於其中凡偽書皆然
予聞之朱子云
古人文法皆有祖韓非内儲說曰門人求水而夷射誅
濟陽自矯而二人罪鄭袖言鼻惡而新人劓費無忌教
郄宛而令尹誅陳需殺張夀而犀首走燒芻廥而中山
罪殺老儒而濟陽賞班固漢書曰子翬謀桓而魯隱危
欒書構郤而晉厲弑豎牛奔走叔孫卒郈伯毁季昭公
逐費忌納女楚建走宰嚭譛胥夫差喪李園進妹春申
斃上官譛屈懷王執趙高敗斯二世縊伊戾坎盟宋痤
死江充造蠱太子殺息夫作姦東平誅宋景文唐書效
之為姦臣贊曰三宰嘯凶牝奪辰林甫將藩黃屋奔鬼
質敗謀興元蹙崔柳倒持李宗覆東坡贈朱夀昌詩用
此法又竒矣
字義之多者莫如離離别通訓也卦見易黃離倉庚見
說文大琴曰離見爾雅流離鳥名見毛詩注前長離而
後裔皇注長離鳳也見相如賦纖離馬名見李斯書侏
離夷語也見史記陸離散亂參差也見文選木名見孔
子世家水名見地理志人姓見氏族志江離草名接離
冠名此皆字書已引者予又見公羊傳二人會曰離會
謂各是所是各非所非不能定也此離義與二鳥離立
之離同
楚辭采疎麻兮瑶華注以疎麻即麻也近見南越志載
疎麻大二圍高數丈四時結實無衰落則自有此一種
木也
李白詩風掃石楠花魏玉花木狀言石楠野生二月著
花實如燕子曲阜古城顔回墓上有石楠二株大三四
十圍土人云顔子手植之木
上林賦盧橘夏熟注不言何物近注唐詩三體者指為
枇杷世皆宗其說然予觀上林賦又有枇杷撚杮之文
不應重出也偶閱吳錄云朱光禄為建安郡中庭有橘
冬月樹上覆裹之至明年夏色變青黑味絶美此即盧
橘盧黑也此說近是
漢書趙曄撰吳越春秋晉書楊方亦撰吳越春秋今世
所行曄耶方耶
唫今多作吟字用非也揚雄太玄有唫首音欽唫閉也
素問呿唫之徵
拾遺記曰禹治水所穿鑿處皆有泥封記使玄龜升其
上此封堠之始又山海經黃帝遊幸天下有記里鼔道
路記以里堆則堠起軒轅時也
漢有鑑銘二見博古圖其一云漢有善銅出丹陽和以
銀錫精且明左龍右虎尚三光朱雀玄武順隂陽其二
云尚方作鑑真大好上有仙人不知老渴飲玉泉飢食
棗又二首其一云有玉辭夏惟金去秦俱隨革故共集
鼎新儀天寫質象日開輪率舞鸞鳳奔走鬼神長懸仁
夀天子萬春其二云練形神冶營質良工如珠出匣似
月停空當眉寫翠對臉傅紅綺窗繡幄俱照秦宫盖唐
人作也
黃山谷詩可嗤鄙處極多其尤無義理者莫如雙鬟女
弟如桃李早年歸我第二雛之句稱子婦之顔色於詩
句以贈其兄何哉朱文公謂其詩多信筆亂道信矣
列子云禾生伯子(人姓名)出行經坰外宿於田更更訓老
老而更事也漢立三老五更更義取此張湛注列子乃
云更當作叟誤矣
杜少陵冬日懷李白詩裋褐風霜入惟宋元本仍作裋
今本皆作短褐裋音豎二字見列子
說苑曰師經鼔琴魏文侯起儛賦曰使我言而無見違
知古人一話一言皆曰賦彼所謂登高能賦者豈必盡
如後世之麗滛者哉
太平總類載龍逄諫桀之言曰臣嘗觀君冕非其冕也
而冕危石君之屨非其屨也而屨春冰未有冕危石而
不厭蹈春冰而不陷者也此為六朝文士擬作無疑羅
泌路史收之盖亦貪博而忘精者
唐文粹日而月之星而辰之本莊子尸而祝之社而稷
之語然日月星辰語若出今人之口其不見笑也幾希
困學紀聞論牛耕不始於趙過引冉耕字伯牛是也但
未有明証按山海經曰稷之孫曰叔均是始作牛耕王
伯厚豈亦未考及此邪
王羲之先諱正法帖中以正月作一月或作初月其他
正字悉以政代之今人正月或作政月過矣
朱文公書人皆謂出於曹操操書傳世絶少惟賀捷表
元時尚有本文公所學必此也劉恭文學顔公鹿脯帖
文公以時代久近誚之劉云我所學者唐之忠臣公所
學者漢之簒賊耳此又見文公之書出於操無疑也
文章有似歇後語處如淵明詩再喜見友于杜詩友于
皆挺拔野鳥山花吾友于南史到藎從武帝登樓賦詩
受詔即成帝謂其祖蔇曰藎實才子却恐卿文章得無
假手于貽厥乎又稱兄弟為在原天屬稱故鄕為維桑
之里稱師曰在三之義稱子曰則百之祥皆是類也
貢禹乞骸骨元帝詔荅之引傳曰亡懷土所稱傳者即
論語小人懷土之文易小人二字作亡盖嫌於以小人
稱其臣漢世訓辭深厚皆此類也後世平交間辯難之
文即加怒罵況君臣之間乎
杜子美滕王亭詩春日鶯啼修竹裏仙家犬吠白雲間
修竹用梁孝王事犬吠雲中用淮南王事人皆知之矣
予嘗怪修竹本無鶯啼字也後見孫綽蘭亭詩啼鶯吟
修竹游鱗戲瀾濤乃知杜老用此也讀書不多未可輕
議古人
古書句讀多不同朱子語錄載方馬二解點禮記君賜
衣服服以拜賜(句)辟之命銘為烝彛鼎(句)舊點以辟之
為一句極無義辟乃君也以君之命銘彛鼎最是又載
陸農師點人生十歲曰幼作一句學作一句漢書與老
父約(句)法三章耳殺人者死傷人及盜抵罪今皆讀作
約法三章是何理也孟子馮婦暴虎章一本作晉人有
馮婦者善搏虎卒為善(句)士則之(句)野有衆搏虎虎負
嵎莫之敢攖前士則之後乃為士者笑之文義相屬而
於章旨亦合特難與迂滯者語耳
朱子謂孔明之學本申韓淵明之學本老莊此語末學
不敢議亦不敢從
離騷九章云乘鄂渚而反顧兮欸秋冬之緒風尸子禹
有進善之鼔備訊唉也漢韋孟詩勤唉厥生說文欸譍
也亞改切又焉開切史記范增撞破玉斗曰唉方言云
南楚謂然曰唉說文唉譍也烏開切二字音義並同如
嘆與歎欬與咳嘯與歗實一字耳其語則皆楚語也故
元次山有欸乃曲而柳詩亦用此二字皆湘楚間語柳
文舊本作靄襖音上字正協亞改之聲韻書亦於皆韻
收唉字海韻收欸唉二字其說與說文不異但乃字讀
如襖者未有考耳近世乃有倒讀之者又皆寫欵則誤
益甚矣欵字從欠與唉字不同然點畫甚相似故多誤
也楚辭注及朱文公文集互發此義今詳筆之
郡縣更鼔樓多名譙樓出莊子本魏城門名麗譙壮麗
而譙嶢也近見王子充作某府譙樓記首引陳涉傳誤
矣
正月解凍水二月白蘋水三月桃花水四月瓜蔓水五
月麥黃水六月山礬水七月豆花水八月荻苖水九月
霜降水十月復槽水十一月走凌水十二月蹙凌水見
九州記
古云梧桐不生則九州異一葉為一月閏十三葉宋人
閏月表梧桐之葉十三黃楊之厄一寸
河圖括地象曰西北為天門東南為地戶注天不足西
北是天門地不滿東南是地戶
茶即古荼字也周詩記荼苦春秋書齊荼漢志書荼陵
顔師古陸德明雖已轉入茶音而未易字文也至陸羽
茶經玉川茶歌趙贊茶禁以後遂以茶易荼
宋史表首稱相阿魯圖其實歐陽玄之筆也其為卷六
百文百萬言自有史冊以來未有若是多者也其自謂
辭之煩簡以事文之今古以時盖欲自成一代書而不
強附昔人是也其可憾者有紀一事而先後不同一人
而彼此不同由修之者非一手也愚觀自古史籍至宋
而憾焉非憾乎人也所憾於上之人壊古修史之法也
史始於尚書春秋大抵皆一人之筆尚書雖雜出然而
紀一事自一篇一篇自一人春秋則孔子特筆而門人
一辭不能贊者矣春秋三傳各以其意釋經而其事傳
焉若國語若世本若戰國策皆一家言自史記下十七
代之書亦皆一人成之唐書雖文忠與景文共之然而
卷帙互分兩美相合至元修宋遼金三史此法壊矣原
其所以由大臣寡學又不欲令下之有學者得擅其所
長故不惟其人惟其官不惟其實惟其名其長不知所
美其短不知所委其先後矛盾復何怪哉雖然豈始於
宋哉後漢東觀大集羣儒著述無主條章靡立由是伯
度譏其不實公理以為可焚張蔡二子紏之於當代傅
范兩家嗤之於後葉其傳卒亦不廣唐中宗世史司取
士每記一事載一言皆閣筆相視含毫不斷義禀監修
辭從指授由是劉知幾謂頭白可期汗青無日卒不能
成其書也原宋史一書其實類此盖漢唐皆文人相聚
元則武人相參其形跡之拘忌義例之蒙昧豈特如漢
唐人所譏而已嗚呼元所壊者宋一代史猶之可也而
其法遂使嗣代襲用之今曰一代之史可以一人成不
以為駭則以為狂矣其貽害於後學禍於斯文者可重
為嘅也夫
王全斌伐蜀自益光江趨來蘇徑不由劍門入是劍門
外又别有一路也
吕蒙正父龜圖多内寵與其母劉氏不協幷蒙正出之
頗淪躓窘乏劉誓不嫁及蒙正登仕乃迎二親同堂異
室奉養之近世傳竒饐瓜亭亦緣此附會也
劉錡善射水斛滿以箭射拔箭水注隨以一矢窒之人
服其精或言此即古剡注法也
札木言于汪罕曰我於君是白翎雀他人是鴻鴈耳白
翎雀寒暑常在北方鴻雁則南飛就暖耳言已心堅而
他人心不可保也
蘇味道詩星橋鐵鎻開本張陳正見詩天路横秋水星
橋轉夜流之句
杜牧詩盡道青山歸去好青山能有幾人歸比之林下
何曾見一人之句殊有含蓄
舟有溺騎有墜寢有魘飲有醉食有饐行有蹷其甚則
皆可以致斃無非危機其可如土偶木寓耶此權德輿
文章竒語也(木寓見漢書注木寓龍木寓馬是也)
吕温地志圖序粉散百川黛凝羣山亦如今地理圖黃
為川紅為路青為山也
裴子野雕蟲論力言晉宋以降之文弊其略曰悱惻芳
芬靡曼容與蔡應等之俳優揚雄悔為童子深心主卉
木遠致極風雲其興浮其志弱荀卿有言亂代之徵文
章匿采斯豈近之乎
滕王閣序蘭亭已矣梓澤丘墟梓澤石季倫别墅也又
山亭序云茂林修竹王右軍山隂之蘭亭流水長堤石
季倫河陽之梓澤
隋劉臻為儀同與劉訥同官退朝欲謁訥謂前驅曰識
劉儀同家乎從者以為臻欲引歸至家坐堂中呼曰劉
儀同可出矣其子出臻曰汝亦來此乎今人傳以為陳
愧齋事亦好事者取此而易其名耳
邊方備警急作高土臺臺上作桔橰桔橰頭有兜零以
薪葦置其中常低之有寇即然火舉之以相告曰烽望
其烟曰燧唐詩桔橰烽上暮烟飛
北齊曹仲逹畫人物衣服緊窄唐吳道子畫衣服飄舉
時人語曰吳帶當風曹衣出水
詩崧高維嶽嶽四嶽也孔云堯時止有四嶽不主中嶽
故曰崧高貌山高大者自名崧不主中嶽而言今或以
為崧嵩通用誤矣
周禮疏又有陽皋隂皋之說亦罕見者陽隂盖以深淺
向背言也
張野廬山記天將雨則有白雲或冠峯岩或亘中嶺俗
謂之山帶不出三日必雨(唐詩風吹山𢃄遥知雨)
韓子玉巵無當廣韻云當底當也徐鉉云今俗猶有匡
當之言
龍鍾竹名年老曰龍鍾言如竹之搖曳不能自持也
行清潔者佩芳德明光者佩玉能解結者佩觹能決疑
者佩玦故孔子無所不佩也見王叔師楚騷注
尸子曰春華秋英曰桂王維詩人閒桂花落夜静春山
空秋花者乃木犀巖桂耳
連山藏於蘭臺歸藏藏於大卜此語見於桓譚新論則
後漢時連山歸藏猶存不可以藝文志不列其目而疑
之至隋世之連山歸藏則偽作上官求賞者耳
范蠡楚三戶人字少伯大夫種姓文氏字禽楚之鄒人
出吕覽高誘注
梁武帝撰金海王應麟撰玉海周興嗣撰千字文隋潘
徽撰萬字文
欵冬花即爾雅所稱莬奚顆涷者紫赤華生水中十二
月雪中出花郭緣生述征記云洛水至冬凝厲則欵冬
茂悦曾冰之中傅咸欵冬賦序曰余曾逐禽登于此山
于時仲冬冰凌盈谷積雪被崖顧見欵冬曄然始敷佛
經云朱炎鑠石不靡蕭丘之木凝冰慘慄不凋欵冬之
花乃知唐詩僧房逢著欵冬花正十二街頭春雪時也
詩人之興于時物如此
星書云古之支干只用書日不以紀年紀年用歲陽歲隂
名故温公通鑑紀年以攝提格閼逄之名盖有存古之
義不知者議之以為不若直用甲子乃不學之過也
隑曲岸頭也音巨依切隑碕埼圻磯五字同音哀二世
賦曲江之隑越絶蘆之碕地理志鮚埼水經赭圻又作
磯是也
中郎區博諫莽曰井田雖聖王法其廢久矣周道既衰
而民不從秦知順民之心可以獲大利也故滅廬井而
置阡陌遂王諸夏訖今海内未厭其敝今欲違民心追
復千載絶迹雖堯舜復起而無百年之漸弗能行也天
下初定萬民新附誠未可施行區博之言特告王莽非
其人耳其實至論也後世儒者必欲行井田何哉
天馬歌天馬徠歴無草草即皂字從艸從早艸字可染
皂也後借為皂隸之皂歴解為槽櫪之歴言其性安馴
不煩控制也師古解為水草之草失之
成都青陽宫後周為至真觀(見道經)蜀有錦浦坊三井橋
小蠻橋(見佛經)江橋頭關下市(見十六國春秋)
禽經云烏向啼背栖燕背飛向宿毛詩燕燕于飛莊姜
送歸妾義取諸此故曰下上其音差池其羽皆背飛之義
余最愛樂府桂殿江烏對彫屏海燕重之句不知何人
作也
周禮註引司馬法云昏鼔四通為鼜夜半三通為晨
戒旦明五通為發昫又引司馬法云鼓聲不過閶柝聲
不過閬鐲聲不過闟漢書李廣傳引登車不式遭喪不
服振旅撫師以征不服率三軍之心同戰士之力故怒
形則千里悚威振則萬物伏是以名聲暴於夷貉威稜
憺乎鄰國文選注引聖人不貴咫尺之玉而重寸隂之
旬史記注引血于鼙鼓神戎器也說文引一舉足曰跬
跬三尺兩舉足曰步步六尺又晨夜納鈀車今文皆無
之非全書也
漢書游于巖郎魏鍾繇表廟郎郎當作廊而皆省作郎
者上廕下下承上也如鳳凰同書省下作皇鸚鵡聫文
省下作武若單書則不可也石鼔文旭日杲杲但於旭
下作二點借旭之日為下字也秦刻亦有此例
漢書王尊傳迹射士千人注迹射言能尋跡而射取之
也又有射聲校尉言聞聲而能射之合二條觀見漢世
武事選練之精如此
列子鄧析顧其徒曰為若舞彼來者奚若注云世或謂
相嘲調為舞弄漢書宣元六王傳我危得之注云危殆
也我殆得為天子猶今之言險不得之也舞弄險不俗
語皆有本也
荀子入其央瀆注中瀆也今人家出水溝則如今稱出
水竇曰央溝亦有本也太平御覽引莊子逸篇羊溝之
雞稱羊溝不知何解俗作陽溝云對隂溝之稱但未見
所出耳
文中子一書格言至論甚多若其中拆洗論語之文描
畫孔門之像若吳楚僣王者名號兒童學長者拜揖皆
其門人之罪也試舉一條如云陳叔逹行令郡縣而盜
不止聞文中子門人心化之言退而靜居三月而盜賊
出境此段明是粧點使盜賊三月入境餔資餼牽亦竭
矣不出何待又以為功不亦迂耶
唐六典有裝潢匠注音光上聲謂裝成而以蠟潢紙也
今製牋法猶有潢漿之說人多不解作平音讀又改為
裝池自謂竒語其謬甚矣
今制吹角以為起於曹子建其說出於近世胡公儼集
中然不知其所引何書也按杜氏通典文獻通考陳氏
樂書引證極為博洽且精詳但引晉大司馬桓温屯中
堂夜吹角為司馬恬所彈又引陸機為大都督聞衆軍
警角謂孫極曰我聞此殊不如華亭鶴鳴衛公兵法吹
角十二聲為一疊並不及子建事三公博極羣書者豈
有遺耶角事果始自子建何諸書不言自胡公始發之
耶恐出臆說未可據耳
郡守廳事古亦稱朝後漢劉寵傳山谷鄙生未嘗識郡
朝是也吏民謁郡守亦曰朝任延臨龍丘萇殯不朝三
日是也
俗語附近古作傅近仲長統昌言宦豎傅近房卧之内
交錯婦人之間
丹鉛總錄卷二十七
