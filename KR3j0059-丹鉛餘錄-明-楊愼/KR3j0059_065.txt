欽定四庫全書
丹鉛總錄卷二十三明楊慎撰
璅語類
孟子曰性也有命焉君子不謂性也命也有性焉君子
不謂命也不謂性者所以盡性也不謂命者所以立命
也善用之則互相發而交相養不善用之則互相失而
交相喪
魚生流水中則背鱗白生止水中則背鱗黑
越王金鑄范少伯晉帝圖畫宗少文遙聞聲而相思也
秦王未見韓非則思與之並世不可得既見非則殺之
武帝未見相如則思與並世不可得既見相如則擯之
日進前而不御也
魏女色豔鄭袖劓之朝吳忠貞無忌殛之故曰女無美
惡士無賢不肖
朱草之莖如鍼紫芝之栽如豆真玉火三日而見性豫
章生七年而辨名知人實難人實難知也故曰禽息之
精隂慶鮑叔之魂默舉難矣哉漆園歎當世不可莊語
揚雄謂後世必有子雲遠矣哉
禮之心悃愊樂之意歡欣悃愊以玉帛效心歡欣以鐘
鼓驗意不發横難不得縱說不發苦語不得甘對
衆勝寡故水勝火也精勝堅故火勝金也剛勝柔故金
勝木也專勝散故木勝土也實勝虚故土勝水也
禹將受位迅風靡木有其德無其咎也成王信讒大風
拔木修其德免其咎也
三歲一閏天道小備五歲再閏天道大備
鏡以鏡影鏡亦有影兩鏡相鏡影以重影故曰與影
競走悲夫
古禮容磬折以為恭微磬以為中故坐以微磬之容行
以微磬之容趨以微磬之容跪以微磬之容拜以微磬
之容立以微磬之容磬之中恭也曰硜硜然小人哉磬
之末失也語曰恭而無禮則勞(硜古磬字)
鐸以聲自穴膏以明自鑠虎豹之文來射猿狖之捷來
措直木先伐甘井先竭翠以羽殃身蚌以珠致破以木
擊木則拌以水投水則散以冰投冰則沈以塗投塗則
陷詩曰載胥及溺
將飛者翼伏將奮者足跼將噬者爪縮將文者且朴孫
武云始如處女敵人開戶後如脱兔敵不及拒范蠡曰
見之似好婦奪之似懼虎故曰時至而應心暇者勝又
抗兵相加哀者勝矣夫惟鴻門之不爭故垓下莫能與
之爭
理者太虚之實義數者太虚之定分未形之初因理而
有數因數而有象既形之後因象而推數因數以推理
擊其首則尾至擊其尾則首至擊其中則首尾至非蛇
說也陣說也取君下駟與彼上駟取君上駟與彼中駟
取君中駟與彼下駟非馬說也兵說也
曹伯好田則公孫疆出陳侯好色則儀行父至商辛淫
酗則惡來進周厲貪虐則榮夷公起
成康没而頌聲寢陳靈興而變風息
張子曰造化之妙則糟粕煨燼無非教也猶莊子云瓦
礫粃粺無非道也例是而言東坡深於文者也故嬉笑
怒罵皆成文章也張旭深於書者也故歌舞戰鬭皆草
書也
秦有誓而書亡魯有頌而詩絶
七十三歲揚雄擬經六十三歲平津對策
文道也詩言也語錄出而文與道判矣詩話出而詩與
言離矣楚騷漢賦晉字唐詩宋詞元曲
樂以忘憂君子也以樂慆憂小人也易曰鼓缶而歌詩
曰我姑酌彼金罍其忘憂乎太康逸豫漢惠淫樂易曰
飲酒濡首詩曰俾晝作夜其慆憂乎
蚩尤五兵李斯篆書苟便于世人其舍諸鯀之城也桀
之瓦也秦之邊防也隋之漕河也至今賴之故曰善用
人者無棄人善用物者無棄物
蛙消龜息熊經鳥申
鬼谷子書有捭闔篇捭音擺押之者開也言也陽也孟
子所謂以言餂之也闔之者閉也默也隂也孟子所謂
以不言餂之也
白虎通諸侯之學曰頖宫半者象璜也今或書作黌宫
者非宜作璜宫也
詩不入我陳爾雅廟中路曰唐堂途謂之陳戰國策美
人充下陳下陳猶下堂也
詩中唐有甓鄭注考工記階前若今辟祴也分其督旁
之修以二分為峻蓋今辟即甓也祴其道也中央為督
峻其督所以去水今按督者匠人言督線縫人言督縫
醫家言督脈皆訓中也
禮不下庶人謂酬酢之禮也白虎通德論之說勝諸家矣
唐徐浩書張九齡司徒告身多渴筆渴筆枯無墨也在
書家為難
智永臨右軍帖末云玄度忽腫至可憂慮疾候自恐難
邪史乃稱許玄度服巨勝莫知所終意以為仙去也亦
誣矣自古史傳稱仙去者寧非此類邪
張又新煎茶水記粉槍末旗蘇蘭薪桂陸羽茶經育華
救沸皆奇俊語
樂緯動聲儀曰宮為君君者當寬大容衆故聲弘以舒
其和清以柔動脾也商為臣臣者當發明君之號令其
聲散以明其和溫以斷動肺也角為民民者當約儉不
奢僭差故其聲防以約其和清以靜動肝也徵為事事
者君子之切既當急就之其事當久流亡故其聲貶以
疾其和平以功動心也羽為物物者不齊委聚故其聲
散以虚其和斷以散動腎也又曰宮唱而商和是謂喜
太平之樂角從宮是為哀衰國之樂羽從宮往而不返
是謂悲亡國之樂也應相生應即為和不相生應則為
亂也
晉世不惟士人語清標玄致而釋子輩語亦復可聽高
僧傳所載是已如鳩摩羅什偈云哀鸞孤桐上清音徹
九天慧濟謔寶淵曰昔謝氏青箱不至不作文章今卿
白簏未到判無講理淵曰殊不然此乃打狗杖耳道賁
聞蟋蟀曰時聞此聲是代簫管薛道衡稱則公之文曰
屢發新彩英英獨照慧常聞梵唄曰亹亹溜溜似伏流
之吐波又曰却轉弄響飛揚長引聲發喉中唇口不動
又曰以哀婉為入神用騰擲為清舉文句則如端夏多
隙無事忽景又云依義莫依語又云當為心師不師於
心又云籠飡詎貴釣餌難嘗又云忘懷去來者朝市一
江湖眷情生死者幽栖猶桎梏又云沙漠織寒長風負
雪又云莊衿老帶彈沐斜埃又云早帳風首春席雲阿又
云雖淚至之有端固憂來之無兆使入世說固不能辨
也
民不得有百里之譽千里之交漢注引太公隂符語也
樂叶圖徵云日冬至成天文日夏至成地理作隂樂以
成天文作陽樂以成地理陽樂黃鍾隂樂蕤賓也
序例曰凡瑞應自和帝以上政事多美近於有實故書
祥瑞見于某處自安帝以下王道衰缺容或虚飾故書
某處上言也
唐庚曰三桓諷魯作三軍合周禮矣其志乃欲卑公室
而奪之權曹操諷漢復九州合禹貢矣其志乃欲廣冀
州而益其地晉曲沃莊伯用夏正合人統矣其心乃欲
自立元姦人欲濟其邪謀者未嘗不引經術也
阮籍登廣武而歎曰時無英雄使豎子成名豈謂沛公
為豎子乎傷時無劉項也豎子指晉魏間人耳李太白
詩沈醉呼豎子狂言非至公亦誤認嗣宗語也東坡詩
聊興廣武歎不待雍門彈
古書解者多失其義遂害于理尚書注怪石之貢以為
奇怪之石若後世靈壁太湖嵌空玲瓏以供戲玩是禹
為牛僧孺米元章也又解禹貢三江之水味别是以聖
人為品水鬭茶如陸羽張又新之流也戰國處士謂舜
塗廩浚井遭焚坑而不死列女傳又謂二女實教之是
以舜為左慈劉根而二女為李全之婦劉綱之妻也靜
言思之皆可發一笑
爾雅曰垝謂之坫注在堂隅坫㙐疏坫者堂角也一名
垝又曰坫名見于經傳者有三禮明堂位反坫出尊崇
坫康圭及論語邦君為兩君之好有反坫此三者在兩楹
之間以土為之非此經所謂也案既夕禮云設棜於東堂下
南順齊於坫士冠禮云爵弁皮弁緇布冠各一&KR0146;執
以待于西坫南則此經所謂也鄭注云坫在堂角然則
堂之東南角為東坫西南角為西坫故郭云在堂隅坫
㙐也說文坫屏也垝垣也引詩乘彼垝垣諸經音義坫
古文店字陳祥道禮書曰坫者以土為之記曰反坫出
尊語曰邦君為兩君之好有反坫此反爵之坫也記曰
崇坫康圭此奠玉之坫也記又曰士於坫一此庋食之
坫也士冠禮爵弁皮弁緇布冠各一執以待於西坫南
大射將射工遷于下東坫之東南士喪禮牀第夷衾饌于
西坫南既夕禮設棜於東堂下南順齊于坫此堂隅之
坫也蓋兩君相見於廟尊于兩楹之間而反爵之坫出
於尊南故曰出尊鄉飲酒是鄉大夫禮尊於房戸間燕
禮燕其臣尊於東楹之西皆無坫特兩君相見尊于兩
楹間有坫管仲之反坫故孔子譏之又於其南為之崇
坫以安玉焉故曰康圭庋食之坫在房堂隅之坫坫在
北陳爾雅曰垝謂之坫郭璞曰坫㙐也此堂隅之坫也
鄉飲鄉射燕禮皆奠爵于篚則反爵于奠坫特兩君相
好之禮也聘禮公受玉于中堂與東楹之間賓出公側
受宰玉而不康之於坫蓋亦兩君相見之禮也鄭康成
解康為亢非也按陳氏說坫義為詳惟失引汲冡書回
阿反坫此外向之坫也
孔叢子載孔子高謂平原君曰重違公子盛旨漢書孔
光傳重違大臣正議東坡晁錯論又重違其意重難也
言難違其意而勉從之也近世不達此語以重為重大
之重失之矣
孔穎達云少皥以前天下之號象其德百官之號象其
徵顓頊以來天下之號因其地百官之號因其事
程伊川云詩小序是當時國史作如不作則孔子亦不
能知如大序則非聖人不能作此言可謂公矣朱晦菴
起千載之下一以意見必欲力戰小序而勝之亦可謂
崛強者哉
程明道云五運六氣須是堯舜時五風十雨方有驗而
可行
文選王巾字簡棲作頭陀寺碑者說文通釋以為王&KR0708;
屮音徹朱子易傳屯字象屮穿地
史通云史記相如傳具在相如集中子長因錄斯篇即
為列傳劉知幾蓋及見相如集也然文君夜奔事亦不
自諱何哉
五福不言貴而言富蓋三代之法貴者始富言富則知
貴所謂禄以馭其富也貧富貴賤離而為四起於後世
不能制爵禄之失游氏禮記解云
孔叢子宰我問書云納于大麓烈風雷雨弗迷何謂也
孔子曰此言人言之應乎天也堯既得舜歴試諸難使
大錄萬幾之政是故隂清陽和五星來備風雨各以其
應不有迷錯愆伏明舜之行合于天也此說與注疏合
意古相傳如此今以大麓為山麓是堯納舜于荒險之
地而以狂風霹靂試其命何異于茅山道士之鬭法哉
胡一桂云昭公乾侯之事與夏王相殺商丘周厲王崩
于彘皆天地間人道非常之大變史墨乃妄引陪貳之
說而謂天生季氏以貳魯侯又明言社稷君臣無常奉
無常位且妄引詩易以對左氏從而書之其與春秋書
公薨乾侯如青天白日不可掩蔽以誅季氏不臣之罪
者異矣嗚呼春秋何等時耶功利之習壊爛人心君臣
大義澌滅殆盡不惟亂臣賊子如三家者放逐其君為
不知有君而惟季氏之服諸侯不知有君而惟季氏之
與史墨不知有君而放言無忌趙簡子不知有君而聽
言不辨左氏亦不知有君而載言不擇夫豈知陵谷遷
改乃地道之變而非常雷天大壯乃天道之常初非志
變况易乃崇陽抑隂之書雷在天上夫子大象但取其
成四陽壯長之卦而曰君子以非禮弗履耳未必如杜
氏注所謂君臣易位也史墨不求其義妄引以對可謂
誣天矣天但使季氏貳君何嘗使季氏逐君哉如墨言
一歸之天道則公僭王卿僭侯亂臣賊子接跡于世矣
綱常安在然則春秋夫子作也易象夫子翼也道一而
已請得為易大壯一洗史墨之惡論
杜詩五雲高太甲六月曠摶扶注不解五雲之義嘗觀
王勃益州夫子廟碑云帝車南指遁七曜于中階華蓋
西臨藏五雲于太甲酉陽雜俎謂燕公讀碑自帝車至
太甲四句悉不解訪之一公一公言北斗建五七曜在
南方有是之祥無位聖人當出華蓋以下卒不可悉愚
謂老杜讀書破萬卷自有所據或入蜀見此碑而用此
語也晉天文志華蓋杠旁六星曰六甲分隂陽而配節
候太甲恐是六甲一星之名然未有攷證以一行之邃
於星歷張燕公段柯古之殫見洽聞而猶未知焉姑闕
疑以俟博識
涑水曰左氏書荀息之死引詩斯言之玷不可為也荀
息有焉杜元凱以為荀息有此詩人重言之義非也元
凱失左氏之意多矣彼生言而死背之是小人穿窬之
行君子所不譏也晉公溺於嬖寵廢長立少荀息不能
諫正遽以死許之是其言玷於獻公未没之先而不可
救于已没之後也左氏之言貶也非褒也
江芊罵商臣曰呼役夫漢王怒酈生曰豎儒幾敗乃公
事單固謂嵇康曰老奴汝死自其分樂廣曰誰家生得
寧馨兒斯並當時侮慢之詞流俗鄙俚之談而世人以
為上之二言不失清雅下之兩句殊為魯朴何哉周漢
世遠事已成古魏晉年近言猶類今已古即謂之文猶
今乃驚其質作者乃怯書今語勇效昔言不亦惑乎
陳壽云蜀無史職故災祥靡聞按黃氣見于秭歸羣烏
墮于江水成都言有景星出益州言無宰相氣若史官
不能置此事何由而書蓋因父受髠辱加兹謗議者也
蜀志又稱王崇補東觀許蓋掌禮儀又郤正為秘書郎
廣求益部書籍斯則典校無缺屬辭有人矣又按後主
景耀元年史官奏景星見大赦改元壽自書之而自戾
之何耶
漢末之董承耿紀晉初之諸葛毌丘齊興而有劉康袁
粲周滅而有王謙尉迥斯皆破家徇國視死猶生而歷
代諸史皆書之曰逆將何以激揚名教以勸事君者乎
古之書事也令賊臣逆子懼今之書事也使忠臣義士
羞若使南董有靈必切齒于九泉之下矣
太史公之為律書其始不言律而言兵不言兵之用而
言兵之偃及言兵之偃而於漢文帝尤加詳焉可謂知
制律之時而達制律之意也
予觀藝文類聚見東漢婦人徐淑與夫秦嘉兩書又觀
玉臺新詠見其與夫詩皆麗則可誦又考史通稱其動
合禮儀言成規矩夫死毁形不嫁哀痛傷生可謂才德
兼美者也范煜後漢書作列女傳乃舍淑而取蔡琰何
見哉
說文胥蟹醢也言其肉胥胥解也字訓云蟹之美在足
故從足周禮庖人注青州之蟹胥集韻作蝑音四夜切
王伯厚云嘉量之銘祭侯之辭皆極文章之妙而梓人
筍簴之制文法奇古蓋精於道者兼物物而後能制器
莊子所謂梓慶削木為鐻鐻成見者驚猶鬼神以天合
天道與藝俱化豈物物而雕之哉
古歸藏易今亡惟存六十四卦名而又闕其四與周易
不同需作溽小畜作&KR3303;畜大畜作&KR2854;畜艮作狠震作釐
升作稱剥作僕損作員咸作諴坎作犖謙作兼遯作&KR0146;
蠱作蜀解作荔无妄作毋亡家人作散家人渙作奐又
有瞿欽規夜分五卦岑&KR2593;林禍馬徒三複名卦不知當
周易何卦也
字訓云□日出之色橮日入之色□字見說文橮音柳
周禮衣翣柳之材注柳之為言聚也諸飾之所聚尚書
分命和仲宅西曰柳谷故書翣柳作接橮鄭司農云接
讀為歰橮讀柳柳者諸色新聚日將没其色兼有餘色
故云柳谷引之以見柳有諸色說文巛象髮謂之鬊漢
書五行志有雲如炎風亂鬊鬊亂髮也古文作巛借作
坤字今文作鬊
文選冥火夜火也楚辭懸火今之提燈也六韜雲火施
於雲梯之上者
王逸少在東晉時蓋溫太真蔡謨謝安石一等人也直
以抗懷物外不為人役故功名成就無一可言而其操
履識見議論閎卓當世亦少其比公卿愛其才器頻召
不就殷淵源輔政勸使應命遺之書曰足下出處正與
隆替對豈可以一世之存亡必從足下從容之適逸少
報曰吾素志無廊廟王丞相欲内吾誓不許之手跡猶
存由來尚矣不於足下參政而方進退自兒婚女嫁便
懷尚子平之志數與親知言之非一日也及殷侯將北
伐以為必敗貽書止之殷敗後復謀再舉又書曰以區
區江左所營綜如此天下寒心久矣自寇亂以來處内
外之任者疲竭根本各從所志竟無一功可論一事可
紀任其事者豈得辭四海之責哉若猶以前事為未工
故復求之於分外宇宙雖廣何所自容又與會稽王牋
曰今雖有可欣之會内求諸己而所憂乃重於所欣以
區區吳越經緯天下十分之九不亡何待願令諸軍皆
還保淮須根立勢舉謀之未晩其識慮精深如是其至
恨不見於用耳而為書名所蓋後世但以翰墨稱之藝
之為累大哉
洪容齋作汪莊敏銘詩凡八十句真可與韓公會合聯
句相敵今錄于此其詞曰維天生材萬彙傾竦侯王將
相曾是有種公家江東世繹耕壟桃谿之涘是播是&KR0008;
孰丰厥培蓺此珪珙公羈未奮逸駕思駷沈酣春秋蹈
迪周孔徑策名第稍辭渫䢇横經湘沅士敬如捧蓬萊
方丈佩飾有琫應龍天飛薈蔚雲滃千官在序摩厲惥
慫吾惟片言借箸泉湧正冠霜臺過者忭悚端顔殿戺
聲氣不動顯仁東攢巫史呼洶昌言一下恩浹千冡獯
鬻孔熾邊戒毛氄媕娿當位左掣右壅公去當今沸渭
混&KR1043;天威震耀誰不憤踊逐遷中司西柄是董出關啓
旆籌檄倥偬業業荆襄將懦曰拱投袂電赴如尊乃勇
鄧唐蔡陳馳捷系踵佛狸歸骴民恃不恐璽書賜朝百
揆摻總亞勛贊冊國勢尊鞏督軍載西寄責冞重方規
許洛事援秦隴符離罔功奇畫膠拲鈞樞建使宰席亢
寵還臨西川夾道歡擁有御未鬯病癖且尰曾不憗遺
使我心懵湘湖高丘草木蔚蓊維水容裔維山巃嵸矢
其銘詩詞費以冗奈何乎公萬禩毋聳
隸釋何君閣道碑洪文惠跋稱其字畫之妙云退筆如
塚未易窺其藩籬蜀士袁夢麒作漢制叢錄亦稱之云
在雅州榮經縣西今不知尚在否也
淮南子云馬聾蟲也而可以通氣志猶待教而成况人
乎注聾蟲喻無知聾蟲之名甚奇
呂亢守台州命工作蟹圖凡十二種一曰蝤蛑二曰撥
棹三曰擁劒四曰彭蝑五曰竭朴六曰沙狗七曰望潮
八曰倚望九曰石&KR0008;十曰&KR1526;江十一曰蘆虎十二曰彭
蜞又有黃甲&KR1314;鼊蟳蠘在海中&KR1314;鼊島之東此可補蟹
譜之遺然蟹譜亦甚略首不引汲冡書海陽巨蟹其殼
專車何邪
尹子環龜脱兔之法謂兵法也孫武子敵人開戶後如
脱兔敵不及拒環龜出司馬用衆篇云歴沛歴汜兼舍
環龜謂環陣如龜也
丹鉛總錄卷二十三
