欽定四庫全書
丹鉛續錄卷三明楊慎撰
考證
隂符經
隂符經非黃帝書蓋出後漢末唐人文章引用者惟吳
武陵上韓舍人行軍書有禽之制在氣一語梁肅受命
寳賦有天人合發區宇樂推一語馮用之機論權論兩
引之此外絶無及之者
老子述而不作
楊龜山云述而不作信而好古竊比於我老彭老老子
也老子五千言以自然為宗謂之不作可也朱子曰某
亦疑此語只以曾子問中言禮數段證之即述而不作
信而好古皆可見聃周之史官掌國之典籍三皇五帝
之書如五千言亦或古有是語而老子傳之未可知也
蓋列子引皇帝書即老子谷神不死章也此說見朱子
大全荅汪尚書書慎案佛經三教論曰五千文者容成
所說老為尹談蓋述而不作也又案莊子引容成氏曰
除日無歲無外無内則容成氏固有書矣老子述而不
作此其明證
滕王
杜工部有滕王亭詩王建詩搨得滕王蛺蝶圖皆稱滕
王湛然非元嬰也王勃記滕王閣則是元嬰耳
四載
羅泌四載說云許叔重注淮南子云水宜舟陸宜車沙
地宜肆泥地宜楯孔安國云水舟陸車泥楯山樏而夏
本紀云泥乘橇山乘檋橇尸子作蕝祖芮切檋音鞠河
渠書云山即橋溝洫志云山即拘諸儒皆以檋為邱遥
切此意言之音橇為蕝爾案說文四載水舟陸車無可
異者惟山乘樏澤乘䡅為不同尸子云行塗以楯行險
以樶行山乘樏行沙乘軌樏與欙同力追切楯與䡅同
勅倫切尸子之說蓋得其傳橇非䡅也宜音樶險所乘
者檋與梮同即樏也當讀如濟漯之漯其音作橋者殆
梮之轉音如淳云橇以板置泥上通行檋以銕如錐頭
長半寸施之履下以上山使不跌孟康謂木橇形如箕
摘行泥上諸說不同如此然曰載曰乘則不應為履與
板矣輴軌樏橇是曰四載舟車常所乘宜不在四内也
右羅氏本說如此予合前說再考諸家為之云行塗以
楯行險以樶行山乘樏行沙乘軌塗泥也楯即輴也輁
也檋也狀如長牀穿程前後著兩金而關軸焉其狀庳
下而寬廣故行塗用之樶即橇也如晉人登山屐今人
之脚澁中用木故字從木上係用繩故字從毳下用銕
釘之使不跌故行險用之樏即欙與儀禮輁軸同制如
今之登山轎以人拽繩為牽(去聲)周禮所謂輓以任載器
也故登山乘之軌車最使沙不能陷故行沙乘之行塗
行險曰以行沙曰乘蓋有升車與徒步之别摠名之曰
四載云
禹九州
禹貢奠高山大川其九州之名以地名州而不以州分
地蓋荆衡萬古不徙之山而河濟者萬古不泯之水也
以故荆兖之名得附河濟荆衡而不減萬世而下求禹
貢九州之域者皆可得而考也九州惟冀無所至者舉
八州而界自見亦所以别帝都而大一統也九疇之皇
極貢法之公田見於此矣揚不言南青雍不言北則以
其境接蠻狄提封叛服不常乎
三江味别
蘇子瞻志林有三江味别之說蔡傳深非之然以禹貢
本文論之揚江言三江既入而於經言江漢朝宗於海
則同流而自為道可知矣許敬宗謂濟入河洑地南出
亦以味别以今揚子江心有南零北零之異則知其入
而不合正不疑也古有五行之官水官得軄則能辨其
性味潛而復出合而更分皆可辨之故師曠易牙俞兒
張華王劭陸羽張文新劉白芻李季卿品天下之水性
味不同蓋古水官之遺法豈獨為口腹哉蘇子之說蓋
本於此味别之說恐不可廢况蔡氏於後章之傳亦有性
别鹹苦之說何獨怪蘇子哉
味别
又考郭緣生述征記緣生於河上遇一書生問之曰何
知濟與河上源不異物之不同猶鉛錫也比濟既入於
河性與河别不能合混滲漉入地洑行而溢為滎爾今
之歷下發地悉是流水濟所過也東阿之井正濟所溢故
今阿膠上濁住吐下膈疎痰正以性趨下清而且重故
治淤濁逆上之痾譬如油之與水固不同情九夏之辰
冷熱之風亦各為隊豈必謂無水過水哉涇渭分曹南
北異零此理不少鄭樵謂山過山則分水過水則合世
無山過山水過水之理謂漢入於江其文止此有脱文
沇入於河其文亦止於此而溢為滎之上當更有導沇
水數句說經不通不以為脱必以為誤此書生之竺疾
也慎嘗闢其說云山過山則分雖分而性不分如羅浮
二碣以風雨而合離蓬萊兩山隨波濤而上下玄中記
云名山有孔竅相通是也水過水則合雖合而性不合
沈括云水以漳名者從水於章章者别也文也謂兩物
相合有文章可别也清漳濁漳合於上黨當陽者沮漳
合流也灨上者章貢合流也鄣郡者西江合流也亳漳
者漳渦合流也雲夢者漳鄖合流也凡此數處皆清濁
合流色理如螮蝀又數十里如璋璋者判合之器也白
公問於孔子曰以水投水何如孔子曰淄澠之味易牙
能知之斯固味别之說也蔡氏之譏蘇子亦過矣
水性
或問余水味之說則詳矣水性之别何如曰班固司馬
遷貨殖傳地理志備矣論其極則庭州灞水金鐵皆漏
(庭州灞水在大荒之外以金鐵承之皆漏惟角與瓠葉則否拘夷山中有流水亦如之)鄜延之川
日夜脂流(即延安石油也以為烟墨松脂不及唐詩二郎山下雪紛紛石煙多于洛陽塵)弱水
弱毛黑溪玄髕(南荒有黑溪水其水以塗水象至輙不去昆侖兒以塗身即能乘象如家畜古
所謂黑昆侖今之象奴也)悉唐制角畔怯腐手(見佛經)水性不同有如
此者學所以貴博物也
吕梁碑
羅泌云嘗見漢劉耽所書吕梁碑字為小篆而訛泐者
過半其可讀者僅六十言碑中序虞舜之世云舜祖幕
幕生窮蟬窮蟬生敬康敬康生喬牛喬牛生瞽叟瞽叟
産舜質之史記蓋同而不言出自黃帝此可以洗二女
同姓尊卑為婚之疑矣又他碑所載后稷生台蠒台蠒
生叔均叔均而下數世始至不窋不窋下傳季歷猶十
有七世而太史公作周紀拘於國語十有五王之說乃
合二人為一人又刪縮數人以合十五之數不知國語
之說十五王皆指其賢而有聞者非謂后稷至武王千
餘年而止十五世也太史公亦迂哉
汲冡文誣
汲冡璅語其文極古然多誣而不信如謂舜囚堯太甲
殺伊尹又謂伊尹與桀妃妹喜交其誣若此小人造言
不起自戰國之世伊尹在相位日被其黜僇者為之也
然則何以知之曰其文不類戰國
夔鍾
夔州府近掘地得一鍾形如戽斗匾而長一面凸為十
八乳一隂一陽摠為九乳古詩春鍾九乳鳴疑此鍾應
春宫律也一面古篆七十餘字人不能識惟夔字可辨
水經注云夔鄉觀此可信云
化益
世本云化益作井宋衷曰化益伯益也荀子成相篇傳
禹平天下躬親為民行勞苦得益臯陶橫革直成為輔
吕氏春秋云得陶化益真成横革之交五人佐禹化益
即伯益真成即直成也
臯夔讀何書
王安石與公卿爭新法曰君輩坐不讀書耳趙閱道折
之曰臯夔稷契所讀何書此言未足以折安石臯夔豈
不學者耶若折之曰相公誤矣共工驩兜孔光張禹豈
不讀書耶則能折其口而理亦協矣
李白
李白生於彰明縣之青蓮鄉其詩云青蓮居士謫仙人
是也讀書於匡山匡山亦在彰明杜工部寄李太白詩
所謂匡山讀書處頭白好歸來是也晏元獻公類要引
此詩今人不知乃改匡為匡廬山且太白在廬山亦是
寓居何得言歸來乎又考太白全集如悲清秋賦云余
以鳥道計於故鄉兮不知去荆吳之幾千上安州裴長
史書云見鄉人相如大誇雲夢之事楚有七澤遂來觀
焉淮南卧病寄蜀中趙徵君蕤云國門遙天外鄉路遠
山隔朝憶相如臺夜夢子雲宅觀此則太白為蜀人無
疑矣作史者稱隴西人蓋如王之太原張之清河善乎
劉知幾曰作史者為人立傳其地皆取舊號施之於今
為王氏傳云瑯琊臨沂人為李氏傳隴西成紀人欲求
實錄不亦難乎且人無定所因地而化生於荆者言皆
成楚居於晉者齒便成黃豈有世歷百年人更七葉而
猶以本國為是此鄉為非則是孔父里於平昌隂氏家
於新野而系纂微子源承管仲乃為齊宋之人非曰鄒
魯之士求諸自古其義無聞知幾此言可謂確矣
李白墓誌
范傳正作李太白墓誌云白常欲一鳴驚人一飛冲天
彼漸陸遷喬皆不能也及其謫退乃歎曰千鈞之弩一
發不中則當摧撞折牙而求息機安能效碌碌者蘇而
復上哉用是脱屣軒冕釋羈韁鎖因肆性情大放于宇
宙間意欲耗壯心而遣餘年此數語足以盡太白為人
劉全白有李翰林墓碣記云太白廣漢人性倜儻知縱
橫術善賦詩才調逸邁往往興會屬詞恐古之善詩者
亦不逮裴敬有李白墓碑曰白為詩格高旨遠若在天
上物外任華送李白之曹南序曰彼碌碌者徒見三河
之遊倦百鎰之金盡乃議子於得失虧成之間曾不知
才全者無虧成志全者無得失進與退於道德乎何有
以上諸文附見李白集古本有之今不傳矣全白指太
白為廣漢人蓋唐世彰明縣屬廣漢郡故獨舉郡為稱
耳
李白家世
李太白上裴長史書自敘云白家本金陵世為古姓遭
沮渠蒙遜之難奔流寓家少長江漢見鄉人相如大誇
雲夢之事云楚有七澤遂來觀焉又與逸人東巖子隱
於岷山之陽巢居數年不跡城市廣漢太守聞而異之
因舉二人有道並不起案此則唐書謂白為隴西人唐
之宗室謬也唐之先豈有金陵之籍哉少長江漢蜀之
彰明以相如為鄉人隱居在岷山舉有道於廣漢為蜀
人無疑
使者曰信
晉武帝炎報帖末云故遣信還南史晨起出陌頭屬與
信會古者謂使者曰信真誥云公至山下又遣一信見
告謝宣城傳云荆州信去倚待陶隱居帖云明旦信還
仍過取反虞永興帖云事以信人口具凡言信者皆謂
使者也今之流俗遂以遣書饋物為信故謂之書信而
謂前人之語亦然謬矣王右軍十七帖有云往得其書
信遂不取荅謂昔嘗得其來書而信人竟不取回書耳
而世俗遂誤讀往得其書信為一句遂不取荅為一句
誤矣古樂府云有信數寄書無信心相憶莫作瓶墜井
一去無消息包佶詩去札頻逢信迴帆早挂空此二詩
尤可證
勿勿
黃伯思云右軍帖語有頓乏勿勿顔氏家訓云書翰多
稱勿勿相承如此莫原其由或有妄言此忽忽之殘缺
耳說文勿者州里所建之旗蓋以聚民事故悤遽者稱
勿勿僕謂顔氏以說文徵此字為長而今世流俗又妄
於勿勿中斜加一點謂為怱字彌失真矣案祭義云勿
勿其欲饗之也注勿勿猶勉勉也慤愛之貌杜牧之詩
浮生長勿勿是知勿勿出於祭義唐人詩中用之不特
稱於書翰耳
勿勿匆匆
升菴子曰說文勿字解云州里所建之旗蓋以聚民事
故悤遽者稱勿勿又悤字解云多遽悤悤也是悤悤亦
古語好古者但知勿勿而笑悤悤逐俗者又但知悤悤
而駭勿勿皆謂非也是以學者貴博古而通今也
澤草芒種
周禮澤草所生種之芒種注者不知其解王氏農書云
即江南之架田也架田一名葑田以木縛架為曲田繫
浮水面以葑泥附木架上葑即菰根也根最繁而善糾
結以土泥著上刈去其蔓便可耕種江東淮南二處皆
有之東坡請開杭之西湖狀謂水涸草生漸成葑田是
也其田隨水上下西東故南方有盜田然王氏謂葑田
即周禮之澤草芒種未有據猶切疑之後讀郭璞江賦
云播匪藝之芒種挺自然之嘉蔬賦江而云芒種嘉蔬
又曰匪藝又曰自然非葑田而何哉周禮之說因此可
解而李善五臣注江賦亦未及葑田之事也遂詳著之
廣多聞而補周禮文選之注焉葑田滇南亦有之名曰
海篺
葑田
郭璞江賦云標之以翠蘙泛之以遊菰播匪藝之芒種
挺自然之嘉蔬鱗被菱荷攅布水蓏翹莖瀵蕊濯穎散
裹隨風猗萎與波潭沲流光潜映景炎霞火此十二句
皆指以葑田而言不然則隨風與波之句何所指乎景
炎霞火即海賦所謂隂火潜然也草木之根汨泥與沙
浮於水中過夜則生光管寧浮海附隂火之光彩是也
蜀中江油江中有明柴取之入人家猶夜中放光亦此
理爾格物未深者咸以為怪矣
隂火革澤
易澤中有火革此亦實象也或云孔子未嘗浮海渡江
何以知隂火潜然耶曰聖人之知豈待目見足踐乎楚
王之萍防風之骼肅慎之矢罔象之形豈必見而後知
也
阿堵
晉書云王衍口不言錢晨起見錢堆牀前曰阿堵近世
不解此遂謂錢曰阿堵可笑晉人云阿堵猶唐人曰若
箇今曰這箇也故殷浩看佛經曰理亦應在阿堵中晉
書顧長康傳曰傳神正在阿堵中謝安謂桓公曰明公
何用壁後置阿堵輩是也凡觀一代書須曉一代語觀
一方書須通一方之言不爾不得也
寧馨
馨字晉人以為語助辭王衍傳何物老嫗生此寧馨兒
世說劉真長語桓温曰使君如馨地寧或鬭戰求勝王
導與何次道語舉手指地曰正自爾馨王胡之雪中詣
王螭持其臂螭撥其手曰冷如鬼手馨強來捉人臂劉
惔譏殷浩云田舍兒強學人作爾馨語合此觀之其為
語辭了然唐劉禹錫詩幾人猛省得寧馨得晉人語意
矣
世說誤字
古書轉刻轉謬蓋病於淺者妄改耳如近日吳中刻世
說右軍清真謂清致而真率也李太白用其語為詩右
軍本清真是其證也近乃妄改作清貴兼有諸人之差
謂各得諸人之參差近乃妄改差作美聲鳴轉急改鳴
作氣義學改作學義皆大失古人語意聊舉一二他不
能盡
士會當作土會
左傳晉有士會士當作為土土為古杜字如詩言桑土
而以陶唐氏豕韋氏御龍氏為土氏之宅後為唐杜氏
漢儒欲左傳之行乃推漢為陶唐氏之後於土會復晉
之下增六字云其處者為劉氏蓋土會本於唐杜氏而
劉氏又本於土會也若作士女之士上與唐杜下與劉
氏何干涉哉
六么
古之六博即今骰子也晉謝艾傳梟者邀也六博得邀
者勝是知梟即骰子之么也曲名有六么序義取六博
之采小說云綠腰又云錄要皆是妄說如謂律令為雷
邊迅鬼皆古之妄人撰說而文士或信之此亦道聽塗
說也
巾幗
詩有頍者弁士冠禮注滕薛名蔮為頍今未笄冠者著
卷幘頍象之所生也後漢烏桓傳婦人著句决飾以金
碧若中國之簂步搖輿服志夫人有紺繒幗古畫婦女
有頭施紺幕者即此制也諸葛孔明以巾幗遺司馬懿
巾幗女子未笄之冠燕京名雲髻蜀中名為曇籠蓋笑
其堅壁不出如閨女之匿藏也幗音與憒同古對切今
音與國同非也
需頭
蔡邕獨斷載漢代章奏之式所謂需頭者蓋空其首一
幅以俟詔旨批荅陳請之奏用之不需頭者申謝之奏
用之楊萬里知筠州謝表云需章匄外退以其私便郡
疏恩出於自擇需章字用獨斷語也晉人簡帖後空一
幅仍書空著後以俟朋友之批荅故謝安批子敬之帖
尾合二事觀可見古人章奏尺牘之制
尚字平音
劉熙釋名曰尚書者何也尚上也言最在上摠領之也
韋昭辨釋名云尚猶奉也百官言事當省案平處奉之
故曰尚書也尚衣尚食亦然慎案春秋傳曰百官承事
朝而不夕承事者言事而奉其文書也漢世官名尚書
義實取此如淳漢書注曰主天子文書曰尚書如主壻
曰尚主漢制娶天子女曰尚公主娶諸侯女曰承翁主
則尚猶承也尚猶奉也韋昭之解上合左傳下協漢制
比於劉熙依字音杜撰遠矣
六尚
周禮司會注計官之長若今尚書陸德明音常今之官
名亦然但尚書音常則尚衣尚食尚方皆宜用此音其
義同也今皆音上不知何以分别如是
以手通指
何休公羊注以手通指曰揖謂揖以敬人以手通意也
指意也又云以目通指曰瞚瞚與瞬同史云頤指氣使
亦是以頤通指也指與旨同陸佃易爻觀我朵頤注云
以頤通指曰朵劉敞漢書補注躡足附耳注以足通指
曰躡
大破賊
謝安聞淝水之捷對奕客云小兒輩大破賊晉書云兒
輩遂已破賊晉書所紀不及世說大字之勝
吞道元
吞人姓音他前切氏族書有吞景雲晉有吞道元與天
公牋者今類書引之改吞作查蓋不知古有吞姓也書
敘指南所引猶是吞字可以為証
蜀取劉璋
漢昭烈於十六年冬從劉璋之迎而擊張魯是時孔明
留守荆州至明年乃自葭萌據涪法正之計昭烈亦強
忍從之若使孔明在舉措當不如此今以取劉璋為孔
明病蓋亦未之考也
馮京
余觀氏族言行錄載馮京之父名式京生而雋邁不羣
式一日取其所誦書題其後曰將作監丞通判荆南軍
府事馮京式既退官十一年京舉進士第一為將作監
丞通判荆南如式之言時人謂式為知子氏族錄宋人
所編當得其實他傳馮商還妾事以為京父考之此文
京父未嘗為商又不名商也小說不足信當依正史之
傳可也
豨首
爾雅茢薽豕首吕氏春秋云豨首生而麥無葉神農本
草經云夏至之日豕首茱萸先生豕首圖經藥錄謂之
天名精一名天蔓菁名精即蔓精轉語也又名蟾蜍蘭
今俗名豨薟是也又蟸實亦名豕首即月令所謂茘挺
也以冬至生與此同名異物
霸伯同
論語憲問篇注曰霸與伯同長也左傳成公二年齊國
佐對晉人曰四王之王也樹德而濟同欲焉五伯之霸
也勤而撫之以役王命黃震曰天下之主謂之王諸侯
之長謂之伯此指其定位而名也以德方興而為天下
所歸則王(平聲)轉聲而為王(去聲)王政不綱而諸侯之長自
整率其諸侯則伯(入聲)轉聲而為伯(去聲)皆有為之稱也正
音為靜字轉聲為動字以此證之左傳四王之王上如
字下音旺五伯之霸上伯字入聲下霸字去聲王字無
别體故同用王字伯字有霸字為别體故上用伯下用
霸左傳不惟文精用字亦不苟矣註疏未發明故特著
之
盧澤
吳起云夏桀之國盧澤在其北伊洛出其南注云盧睪
地缺慎案北方謂水黑曰盧睪即古臯字盧睪即盧溝
也溝與臯音相近桀都安邑盧溝正在其北盧睪盧龍
皆北方水名又湛盧劍名言湛然如水黑也盧橘亦以
色黑名之可以互證
唇齒
左傳唇亡齒寒蓋古諺也戰國策作唇揭齒寒揭與寒
叶韻
問諸水濱
左傳屈完對管仲云君其問諸水濱杜預曰當時漢水
未屬楚李善夷曰杜之注其為謬哉且楚實殷之始封
楚苦縣瀨鄉在漢水東北則漢水於西周之際豈未屬
楚乎又詩云奮伐荆楚罙入其阻鄭注云罙入方城之
阻也方城在今漢水北豈昭王時未屬楚乎屈完以齊
桓所問之大不敢他對但請自問於水濱而人莫之知
也漢水實屬楚也久矣
巧語少信
史記貨殖傳南楚好辭巧說少信諸家不解此句余謂
有為神農之言者許行自楚之滕莊周與惠子俱濠人
宋玉作大小言賦又作神女高唐賦韓詩外傳載孔子
與子貢交辭於漂女皆南楚巧說少信之明證也
養以之福
漢酸棗令劉熙碑猗與明哲秉道之樞養以之福惟德
之隅左傳古本養以之福今本作養之以福非
變置社稷
孟子曰旱乾水溢則變置社稷解者不達謂遷其壇壝
非也左傳曰共工氏有子曰句龍為后土后土為社有
烈山氏之子曰柱為稷自夏以土祀之周棄亦為稷自
商以來祀之祭法曰厲山氏之有天下也其子曰農能殖
百穀夏之衰也周棄繼之故祀以為稷共工氏之霸九
州也其子曰后土能平九州故祀以為社是言變置之
事也尚書湯既勝夏欲遷其社不可孔安國曰湯革命
創制欲變置社稷而後世無及句龍者故不可而止陳
後山談叢云句容有盜改置社稷而盜止下邳多盜遷
社稷於南山之上盜亦衰息皆不通古禮而妄為者其
盜之止亦偶然耳後山乃取而筆之書亦失考也
化治生民
書旅&KR0729;傳明王以德義為益器用為貴所以化治生民
疏云化治生民化世俗養下民也此言生民與宣公十
二年左傳云分謗生民皆為生活民也如書云生民保
厥居孝經生民之本盡矣則言民生於世與化治生民
之義異
墳墓字異
方言凡葬無墳者謂之墓有墳者謂之撫檀弓古者墓
而不墳也邯鄲淳曹娥碑丘墓起墳蓋言丘其平墓而
為高墳也後世以墳墓混為一遂疑其重複改為立墓
起墳非也曾見上虞謝狷齋為予言此
蜀志遺事
孔子弟子商瞿世本作商瞿上文翁石室圖亦作商瞿
上宋景文公作成都先賢贊以商瞿上為蜀人考之路
史及輿地紀瞿上城在雙流揚雄蜀本紀云黃帝娶於
蜀山氏蜀山氏女茂州人也魚鳬津在影山縣彭祖生
於此鄉以上三事并可入蜀志
丹鉛續錄卷三
