欽定四庫全書子部十
丹鉛餘錄雜家類二(雜考之屬)
丹鉛續錄
丹鉛摘錄
丹鉛總錄
提要
(臣)等謹案丹鉛餘錄十七卷續錄十二卷摘
錄十三卷總錄二十七卷明楊慎撰慎有檀
弓叢訓已著錄慎博覽羣書喜為雜著周亮
工嘗刊其書目凡二百餘種其考證諸書異
同者則皆以丹鉛為名顧其志攬茝微言曰
古之罪人以丹書其情魏志緣坐配後為工
樂雜戶者用赤紙為籍其卷以鉛為軸升奄
名在尺籍故寄意於此也凡餘錄十七卷續
錄十二卷閏錄九卷慎又自為刪薙名曰摘
錄刻於嘉靖丁未後其門人梁佐裒合諸錄
為一編刪除重複定為二十八類名曰總錄
刻之上杭是編出而諸錄遂微然周亮工書
影稱其訛字如落葉又守土者多印以充餽
遺紙墨裝潢皆取給於民民以為困乃檄毁
之今所行者皆未毁前所印也又萬歷中四
川巡撫張士佩重刊慎集以諸錄及談苑醍
醐等書刪併為四十一卷附於集後今亦與
總錄並行此本惟有餘錄續錄摘錄而闕閏
錄然有梁佐之總錄則閏錄亦在其中四本
相輔而行以總錄補三錄之遺以三錄正總
錄之誤仍然慎之完書也慎以博洽冠一時
使其覃精研思網羅百代竭平生之力以成
一書雖未必追蹤馬鄭亦未必遽在王應麟
馬端臨下而取名太急稍成卷帙即付棗棃
餖飣為編祇成雜學王世貞謂其工於證經
而疎於解經詳於禆史而忽於正史詳於詩
事而略於詩旨求之宇宙之外而失之耳目
之内亦確論也又好偽撰古書以證成已說
睥睨一世謂無足以發其覆而不知陳耀文
正楊之作已隨其後雖有意求瑕詆諆太過
亦得毋木腐蟲生有所以召之之道歟然漁
獵既富根柢終深故疎舛雖多而精華亦復
不少求之於古可以位置鄭樵羅泌之間在
明三百年間固鐵中錚錚者矣乾隆四十六
年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
丹鉛餘錄原序
鄭玄博而不精賈逵精而不博博而精難矣哉以兹高
論古人有讀論惟取一篇披莊不過盈尺者病乎其不
博也亦有誤解柤棃於禮經不識蟛蠏於爾雅者病乎
其不精也語曰博學而詳說之易曰非天下之至精其
孰能與於此博而精誠難矣哉自有書契以至今日何
啻惠子之五車張華之十乘欲一一而通之固已鮮矣
其間註釋之所未及改竄之所訛謬又一一能正之非
博而精者不能故揚子雲有言一卷之書必立之師先
輩謂校書如塵埃風葉隨掃隨有好古者所以丹鉛不
去手也乃今知君子所以貴博且精者非以掩衆譁譽
欲以翊道而正辭也太史氏揚子用修昔居館閣時凡
六經三史諸子百家中有疑於辭悖於理者皆精察而
明辨之居滇日暇尤以敷文析理自娱彙為一帙曰丹
鉛餘錄丹鉛點勘之具也小學事也何取於此哉走竊
聞之禍天下之書者存乎誤斷天下之誤者存乎辨辨
豈易哉考究未精穿鑿附會紀錄之實語難明潤色之
雅詞易惑貴耳賤目徒借聽於前人承誤踵訛竟吠聲
於末學遂失古人立言之意兼貽後人尊聞之誤弊也
甚矣先生以穎敏之資宏博之學固已搜抶無隠矣觀
兹錄也如辨四時改火為應五行東北陽西南隂為應
卦氣皆卓然超詣不泥舊說辨易大貞小貞引漢書注
貞不訓正辨詩玄鳥引毛萇注契不生于燕卵皆有禆
經典不惑迂怪辨范蠡未嘗載西施去引墨子以証之
宰我未嘗從亂引李斯獄辭証之皆有禆于史而不令
賢者受厚誣于千載也其餘若老子之盗竽文選之趙
李戰國策之千秋萬歲夜唐詩之越甲鳴吾君古名儒
如蘇轍顔延年姚宏劉會孟注釋意解所迷誤挂漏于
此者先生一一考証而昭著之青衿錦帶之士白首之
疑一旦犂然而豁亦一快也然皆引古書以証古人未
嘗用意說决焉語曰多聞擇其善者而從之是其可傳
者將不在兹乎先生纂述甚多選詩外編選詩拾遺已
行于世在滇有滇程記滇載記六書博証轉注古音略
諸書走皆得而觀之王充稱揚雄曰子雲河漢也識者
不以古今易視誰謂今無子雲哉嘉靖庚寅冬十有一
月吉賜進士奉直大夫南京戶部員外郎碧泉張素書
丹鉛餘錄原序
