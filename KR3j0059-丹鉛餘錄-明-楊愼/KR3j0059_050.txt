欽定四庫全書
丹鉛總錄卷八明楊慎撰
物用類
義嘴笛
容齋四筆載人物以義為名如義士義帝之類甚多器
物在首曰義髻在衣曰義欄義領竒矣予觀樂書有義
嘴笛謂笛外更安嘴也抑又竒矣
不借軍持
陸放翁詩遊山雙不借取水一軍持不借草鞋也言其
價賤不須借也古今注漢文帝履不借以臨朝漢時已
有此名矣軍持淨瓶也出佛經賈島送僧詩云我有軍
持憑弟子岳陽江裏汲寒流
蜀牋川筆川墨
蜀牋自唐已名天下予脩蜀藝文有蜀牋譜一篇近觀
龍川集陳同甫與朱元晦書云川筆十枝川墨一挺蜀
人以為絶品則蜀人之筆墨在宋以為絶品不知何時
降為眉州大邑之濫惡耳
自相矛盾
今人謂言不相副曰自相矛盾然用之不差而問之不
知也按尸子云楚人有鬻矛與盾者譽之曰吾盾之堅
莫能陷也又譽其矛曰吾矛之利於物無不陷也或曰
以子之矛陷子之盾何如其人弗能應也今之稱自相
矛盾本此
殷輅
論語乘殷之輅其後秦始皇閱三代之車獨取殷制按
南史齊志殷有瑞因乘鈎而制車因桑根而為色古所
謂器車也一曰桑根車一曰金根車
先路次路
楚辭來吾導夫先路先路車名郊特牲先路三就左傳
鄭賜子展先路子産次路
鼔舞木熙
淮南子云鼔舞者繞身若環曾撓摩地扶旋猗那動容
轉曲便婿擬神身若秋葯被風髮若結旌馳駐騪若騖
木熙者舉梧檟據勾柱授豐條舞扶疎龍從鳥集搏援
攫肆蔑蒙踊躍觀者莫不為之損心酸足彼乃始徐行
微笑披衣脩擢夫鼔舞者非柔縱木熙者非𦕈勁淹漬
漸摩使之然也此文寫得入神文選舞賦遠不及也鼔
舞今之盤鼔者木熙今之上高竿者如此下字後之文
人亦罕及
朱鷺
古樂府有朱鷺曲解云因飾鼓以鷺而名曲焉又云朱
鷺咒鼔飛於雲末徐陵詩有鳬鍾鷺鼔之句宋之問詩
稍看朱鷺轉尙識紫騮驕皆用此事蓋鷺色本白漢初
有朱鷺之瑞故以鷺形飾鼔又以朱鷺名鼓吹曲也梁
元帝放生池碑云玄龜夜夢終見取於宋王朱鷺晨飛
尚張羅於漢后與朱鷺飛雲末事相叶可以互證補樂
府解題之缺
重較說
詩衞風淇澳篇曰猗重較兮毛萇曰重較卿士之車孔
穎達曰倚此重較之車實稱其德也周禮輿人註較兩
輢上出軾者今之平隔也詩話云車廣六尺四寸深四
尺軾去輿高三尺三寸較去式又高二尺二寸較式通
高五尺五寸蓋古人乘車立乘非如今人之坐也論語
曰升車必正立列女傳曰立輜無軿是其明證故乘車
平常則憑較若應為敬則落手憑下式而頭得俯較在
式上若兩較然故曰重較輢是兩邊植木較横輢上輢
兩而較一說文車輢上曲銅也蓋較在軾上恐其墜故
以曲銅關之古謂較為車耳古諺云仕宦不止車生耳
三國志吴童謠云黃金車班蘭耳闓閶門見天子符曲
銅之說矣後漢輿服志金薄繆龍為輿倚較徐廣曰繆
交錯之形崔豹古今注文武車耳古重較也文官青耳
武官赤耳又曰重較在車藩上重起如牛角故曰重較
考工記曰叄分式圍去一以為較圍叄分較圍去一以
為軹圍林希逸曰較小於式軹又小於較說文較本作
䡈從車爻聲古車制與今不同重較之義故晦兹不厭
詳引耳
簠簋豆鋪
博古圖簠簋豆鋪同為一類簠盛加膳簋盛常膳豆盛
水土之品實濡物之器也禮必從豆以禮之不可廢也
豐必從豆以時之不可緩也戲必從豆以交際之不可
忘也鋪亦古器名有公劉鋪有天君養鋪形亦如簠但
簠方而鋪圓耳漢門有鋪首正象其形乃鋪陳之義又按
鋪字從金宫門銅環所謂金鋪也其制不始于漢三代以
來有之或以葦索或以螺蚌或以金銅各隨其所王之
德今俗歲節以葦索門亦古意也(佛經金摩竭魚裝飾門柱亦金鋪之象)
苮席
梁崔祖思政事疏曰劉備取帳構銅鑄錢以充國用魏
武遺女皂帳婢十人東阿王婦以繡衣賜死宋武帝節
儉過人張妃房帳碧綃蚊幬三齊苮席五盞盤桃花米
飯祖思所引二君事皆本史所不載者又苮席不知何
物字書亦無苮字
銀蒜
歐陽六一放玉臺體詩銀蒜鉤簾宛地垂東坡哨遍詞
睡起畫堂銀蒜珠幕雲垂地蔣捷白苧詞早是東風作
惡旋安排一雙銀蒜鎮羅幕銀蒜蓋鑄銀為蒜形以押簾也
元經世大典親王納妃公主下降皆有銀蒜簾押幾百雙
芨紙
謝康樂山居賦剥芨巖椒自注言芨皮可以為紙顧文
薦負暄雜錄云扶桑國出芨皮紙
隠囊
晉以後士大夫尚清談喜宴佚始作麈尾隠囊之製今
不可見而其名後學亦罕知顔氏家訓云梁朝全盛之
時貴遊子弟駕長簷車跟高齒屐坐棋子方褥憑班絲
隠囊王右丞詩不學城東遊俠兒隠囊紗帽坐談棋
勾陳
虡虚吕切飛&KR0146;天上神獸鹿頭龍身即勾陳也說文鍾
鼔之柎飾為猛獸釋名横曰栒縱曰虡
酒帘
韓非子宋人有酤酒者懸幟甚高幟謂之帘帘謂之酒
旗唐韻帘字注當云酒家懸幟豈不雅乎乃云酒家望
子俚甚可笑
錽瓖
錽音減以鏤金飾馬首又曰鐵質金文曰錽也西京賦
金錽鏤錫馬融廣成頌金錽玉瓖詩云鈎膺鏤錫國語
曰懷纓挾瓖皆指此今名馬鞍曰錽銀事件當用此錽
字或作鑁非(佛經況有莎怛錽之語他書罕用此)婦飾曰瓖嵌生活當用
此瓖字俗作廂非
棋鶚
馬融圍棋賦横行陣亂兮敵心駭惶迫兼棋鶚兮頗棄
其裝鶚音義與岳同棋心并四面各據中一子謂之五
岳言不可動搖也今謂之勢子而中心一子多不下蓋
古法與今少異
鳳艒
博雅艒縮舟也艒音墨隋志有龍舟鳳艒
鳳盉
唐碑文瓦釡之於黃鍾饕鼎之於鳳盉器名見博古圖
朱萬初墨
虞文靖又稱朱萬初之墨沈著而無留蹟輕清而有餘
潤其品在郭圮父子間
古制墨法
古墨法云烟細膠新杵熟蒸勻色不染手光可射人造
墨惟膠為難古之妙工皆自製膠膠法取新解牛革及
筋全用之牛革取其厚處連膚及毛皆割不用入冶成
膠即以和烟若冷定重化則已非新矣今之膠材皆牛
革之棄餘故雖號廣膠去古膠法猶遠無怪乎墨品之
下也徽墨今名第一者上比潘谷蔡瑫中間猶容十許
人況李廷珪乎
盪櫛
郭知玄朱箋集韻序銀鈎創閱亥豕成羣盪櫛行披魯
魚盈隊盪如周禮簜謂竹也櫛札也釋名曰札櫛也編
次如櫛之密也其用事頗僻詳著之
灰釘
李商隠露布飛走之期既絶灰釘之望斯窮宋人小說
謂灰釘用杜篤論都賦燔康居灰珍竒椎鳴鏑釘鹿蠡
近燕泉何子元餘冬緒錄中證其非謂是曹爽在獄中
乞棺釘與灰于司馬懿事其事本不僻也余又考梁書
徐勉上疏請禁喪家速殯云屬纊才畢灰釘已具陳書
陳霸先九錫文袄酋震慴遽請灰釘以二條證之尤足
破宋人之謬說
寄生
齊高帝紀時軍容寡闕乃編稯皮為馬具装折竹為寄
生又東昏侯紀馬被銀蓮具装鎧雜羽孔翠寄生寄生
不知為何物也
左傳正直
左傳解詩好是正直云正直為正正曲為直正直二器
名正射鵠也射禮用之直曲尺也梓人用之二字之形
即象二器
積竹
周禮注殳以積竹八觚建于兵車說文柲櫕也毛詩竹
閉考工記秦無廬史棘矜注皆以積竹釋之徐鉉說文
注曰積竹謂削去白取其青處合之取其有功即今之
積竹法也
乘石
今之上馬臺古之乘石也周禮隸僕下士二人王行洗
乘石鄭司農注云所登上車之石也詩有扁斯石履之卑
兮乘車之得履石惟王為然王行洗乘石致其潔也淮
南子之周公履乘石尸子周公踐東宫履乘石唐王起
洗乘石賦承玉趾以增麗拂襄衣而更妍洗列周經履
合詩雅
鈞金束矢
淮南子汜論訓下篇云齊桓公欲征伐甲兵不足乃令
有罪者出犀甲一戟有輕罪者贖以金分訟而不勝者
出一束箭其後劉歆妄竄入周官以為周公之法朱文
公乃誤信之取以解易金矢之象焉有周公之世而預
知王莽之法乎
絲不如竹竹不如肉
晉孟嘉論樂云絲不如竹竹不如肉或問其故曰漸近
自然此語殊有鑒别古者登歌下管歌詩者在上貴人
聲也謂之登歌匏竹在下謂之下管即是此意晉人清
曠高爽故其語意暗與古合
盉字解
盉盛五味之器也從禾者蓋取和之義耳言其器則凵
其口以盛物者皆皿也中而不盈則為盅夃而多得則
為盈合而口歛則為盒臼水以澡則為盥
古鏡銘
漢有善銅出丹陽和以鉛錫清如明左龍右虎尚三光
朱雀玄武順隂陽東坡曰清如明如者而也若左傳星
隕如雨之例又一面云上方作鑑真大巧上有仙人不
知老渴飲玉泉饑食棗夀如金石佳且好又潁民頓氏
一鏡銘曰鳳凰雙瓊瑶装隂陽合為配日月常相對又
六花水浮鑑銘曰上方作鑑宜侯王左龍右虎掌四旁
朱雀玄武和隂陽子孫具備屬中央長保二親樂富昌
又十二辰鑑銘曰名言之始自有紀鍊冶銅錫去其滓
辟除不祥宜吉永長保二親利孫子辟如(缺一字)衆樂典
祀夀比金方西王母又一鏡銘曰前朱雀後玄武左青
龍右白虎宜官秩保子母又一鏡銘曰尚方作鏡中外
服多保國家人民息九州共享昇平福風雨時節五榖
熟長保二親子孫力傳及後世樂無極又四時鑑春夏
秋冬作□□□&KR0034;文篆特異并附見之
刺閨
梁戴暠從軍行云長安夜刺閨胡騎犯銅鞮刺閨夜有
急報投刺於宫門也南史陳文帝每夜刺閨取外事分
判者前相續勅雞人伺漏傳籖於殿中令投籖於階石
上蹌然有聲隋煬帝詩投籖初報曉隋時此制猶存也
扁舟本作鯿舟
或問予詩人多用扁舟何處為始予按南史天淵地新
製鯿魚舟形甚狹故小舟稱扁舟六朝詩惟王由禮有
扁舟夜向江頭泊之句至唐人則多用之
木夾
唐僖宗乾符六年嶺南節度使率讜遣徐雲虔使于南
詔南詔驃信待雲虔甚厚授以木夾遣還通鑑釋文及
綱目集覽皆不解木夾之義予按宣和書譜云章孝規
嘗為路魯瞻書雲南木夾木夾彼方所謂木契蠻夷之
俗古禮未廢故其往復移文猶馳木夾其詞略曰萬里
離南一朝至北開緘捧讀奬飾過多蓋其結信邊鄙使
之不敢犯義者理固如是耳
角制所始
宋韋禹錫道州鼓角樓記云鼓角之制其來遠矣肇黃
帝之御宇戰蚩尤於涿野克壮乎虎旅取象乎龍吟爾
後始備于鹵簿稷嗣定于雅樂前征烏蠻之國遂寢于
兜勒之曲後分熊軾之寄乃限于天驕之奏故有屹襄
湖之峻雉敞雲構之飛譙三吹之調切深七萃之師咸
肅丕顯乎威武底寧乎邊鄙則知聖人備物制用其利
博哉近世胡祭酒儼云畫角之曲曹子建所作其詞云
為君難為臣難難又難其說甚新然不著出處諸書亦
不見其事按陳氏樂書文獻通考事物紀原最為博引
亦不載其事韋禹錫此記徧徵鼓角前事可謂無遺曹
植名人豈應遺漏胡氏此說似為無稽恐出俗口不載
典冊未可據也如近世傳雙陸為子建制予亦疑之及
閱洪邁雙陸譜云世傳為曹植制非乃知典冊所不收
者皆俗傳之妄耳
金題玉躞
海岳書史云隋唐藏書皆金題玉躞錦贉繡褫金題押
頭也玉躞軸心也贉卷首帖綾又謂之玉池又謂之贉
有毬路錦贉有樓臺錦贉有樗蒲錦贉有引首二色者
曰雙引首標外加竹界而打擫其覆首曰褾褫法帖譜
系曰大觀帖用皂鸞鵲錦褾褫是也卷之袠簽曰檢又
曰排漢書武紀金泥玉檢注檢一曰燕尾今世書帖簽
後漢公孫瓉傳皂嚢施檢注今俗謂之排此皆藏書畫
職装潢所當知也
方麯
北史楊愔傳以方麯障面讀者不解方麯為何語按說
文作筁蠶薄也通作曲禮記曰薄漢書周勃傳織薄曲
為業方言薄謂之曲此云方麯障面蓋竹織方扇也
孟光舉案
中丞劉東阜遠夫與予遊浣溪酒中問予曰張平子詩
青玉案是何物也予曰宋林少穎云案古椀字也青玉
盌也南京人謂傳碗曰案酒此可以證又孟光舉案恒
與齊眉亦言進食舉椀若是案卓何能高舉東阜深為
首肯而戲曰孟光力能舉臼案卓舉亦不難但梁鴻必
湏踴躍而食矣時謝狷齋侍御王玉壘楊方洲兩太史
在座皆大笑無幾時東阜奄逝追憶昔遊為書之亦東
坡錄文與可戲語意也
秦子符子
秦子曰玉壺必求其所以盛干將必求其所以斷無盛
之巵雖赤瓊碧瓐無貴也不斷之劍雖含影承光無取
也符子曰太公㳙釣於隠溪跽而隠崖不餌而釣仰咏
俯吟暮則釋竿其膝所處石皆若臼其跗觸崖若路
二子之姓名人罕知況見其書乎馬總意林亦不載今
錄其二條亦其一臠也(符子名朗東晉人見隋藝文志秦子名菁見庾仲容子抄)
簪導(與餘錄一條相出入)
簪導案釋名云簪建也所以建冠於髮也一曰笄笄繫
也所以拘冠使不墜也導所以導櫟髮使入巾幘之裏
也今依周禮天子以玉屏而導亦如之又史記曰平原
君誇楚為玳瑁簪班固與弟書云今遺仲升以黑犀簪
士燮集云遣功曹使貢皇太子通天犀導故知天子獨
得用玉降此通用玳瑁及犀今並准是唯升用白牙笄
導焉
斗斛大小
歷代斗斛大小不同左傳䟽云魏齊斗秤於古二而為
一周隋斗秤於古三而為一
象經
世傳象棋為周武帝製按後周書天和四年帝製象經
成殿上集百寮講說隋經籍志象經一卷周武帝撰有
王褒注王裕注何妥注又有象經發題義又據小說周
武帝象經有日月星辰之象意者以兵機孤虚衝破寓
於局間決非今之象戲車馬之類也若如今之象戲芸
夫牧豎俄頃可解豈煩文人之注百寮之講哉
大赤
易說卦廣八卦之象為大赤按明堂位商之大白周之
大赤皆旂名也左傳分康叔以少帛旃為大赤注云大
赤通帛周禮象路建大赤以朝木路建大麾以田
京房沈重衍律
漢京房衍十二律為六十律有法滅執始之名梁沈重
又衍六十律為三百六十有阿衡歸仁之目可謂續鳬
之頸畫蛇之足二子以之
私礬
𣙜礬者唐于晉州開成三年罷之宋律白礬出晉汾州
坊州綠礬出磁州隰州各置官典護戶有䭾錢陳止齋
曰私礬之禁為契丹北漢設也本朝不設礬官亦無礬
禁大明律私礬一條當時修者失于刪除耳
朱子玄牝解
牝只是木孔承筍能受的物事如今門&KR1498;謂之牡鐶則
謂之牝鎻管便是牝鎻鬚便是牡雌雄謂之牝牡可見
玄牝者謂是至妙之牝不是那一樣底牝
簡牘
莊子曰小夫知之不離苞苴竿牘注云苞苴以遺竿牘
以問竿音干即簡牘也以竹曰竿又曰簡以木曰牘又
曰札說文牘書板也古者與朋儕往來以板代書帖故
從片曰牋曰牒皆此意也說文作箋表識書也後轉作
牋亦是用竹為箋用木為牋也紙亦曰箋紙不忘其本
也牒說文曰牒札也徐鉉曰議政未定短札諮謀曰牒
增韻官府移文曰牒說文札牒也釋名札櫛也編之如
櫛齒相比也郭知玄集韻序銀鉤乍啓亥豕成羣簜櫛
行披魯魚盈隊蓋以札為櫛也其云簜櫛周禮所謂英
簜輔節亦竹簡之謂也司馬相如傳令尚書給筆札注
木簡之薄小者時未用紙故給札以書中庸曰布在方
策方板也以木為之策簡也以竹為之至秦漢以下以
絹素書字漢文帝集上書囊以為帷書囊如今文書封
套一曰書帶鄭玄庭下生草如書帶是也又曰書袋海
中有魚形如書袋相傳秦始皇吏遺書袋於海所化是
也漢世書札相遺或以絹素疊成雙魚之形古詩云尺
素如霜雪疊成雙鯉魚要知心裏事看取腹中書是其
明證也故古詩有客從遠方來遺鯉魚之句指此昧者
不知即以為水中鯉魚能寄書可笑李太白集有桃
竹書筒元微之以竹為詩筒寄白樂天亦莊子之所謂
竿也
車子釣
張志和漁父曲車子釣橛頭船樂在風波不用仙唐譚
用之詩云碧玉蜉蝣迎客酒黃金轂轆釣魚車又云翩
翾蠻榼薰晴浦轂轆魚車響釣船是其事也宋史洞庭
湖賊楊么四輪激水船行如飛今失其制
罟擭陷穽
罟擭以罟為擭而掛之陷穽為穽如井以陷罟擭以扃
羂禽獸今之扣網也陷穽以陷墜禽獸今之賺坑也
車屐
子夏易傳曰輹車下伏兔也今人謂之車屐形如伏兔
以繩縛于軸故車下縛曰輹
荀綽兖州記曰閭丘沖好音樂侍婢不釋管絃出入乘
四望車續晉陽秋曰獻之文義非所長而能撮其勝會
故擅名一時為風流之冠也
莊子說庖丁解牛處云奏刀騞然莫不中音中音者鼓
刀之音節合拍也刀聲亦合樂府之板眼俗諺所謂打
出个令兒來也乃知天地間物無非樂也賈人之鐸諧
黃鍾之律庖丁之刀中桑林之舞至于牧童之吹葉閨
婦之鳴砧無不比於音者樂何曾亡也哉
孔穎達曰盬與蠱字異義同左傳皿蟲為蠱是亦不攻
牢不堅緻之謂也史記器不苦窳儀禮功沽荀子問楛
者勿告也則苦沽楛皆同盬義
古墨惟以松烟為之曹子建詩墨出青松烟筆出狡兔
翰唐詩輕翰染松烟東坡詩徂徠無老松易水無良工
小說載王方翼燎松丸墨富家聞見錄云唐李超易水
人與子廷珪亡至歙州其地多松因留居以墨名家仇
池筆記真松煤遠烟自有龍麝氣世之嗜者如滕達蘇
浩然吕行甫暇日晴暖研墨水數合弄筆之餘乃啜飲
之又云三衢蔡瑫自烟煤膠外一物不用特以和劑有
法甚黑而光近世稱徽墨率用桐油烟既非古法墨成
亦用漆為衣始光東坡云光而不黑索然無神氣亦復
安用殆此等耶予得墨法於異人祇用煙膠成即光如
漆名之曰一品玄霜殆不虚也
古筭法與今不同筭器亦不同筭法之異見孫子筭經
猶可考見筭器則不可見矣漢書律歷志云筭法用竹
徑一分長六寸二百七十一枚而成六觚為一握所以
為筭法之用也三禮圖有六觚筭法形如六角米箕又
有方圓筭法形圓中方方為四羃餘圓為四庣沈存中
謂筭法用赤籌黑籌以别正副之數詳此亦見其槩矣
師開鼔琴以東方西方之聲而知室之朝夕師曠吹律
以南風北風之聲而知軍之勝敗藝之精也通乎天人
今之藝師有此乎(師開事見晏子)
東觀漢記今日歲首謂上雅夀雅酒閜也魏文帝典論
荆州牧劉表子弟以酒器名三爵上者曰伯雅中者曰
中雅小者曰季雅隠窟雜志宋時閬州有三雅池古有
脩此池得三銅器狀如酒杯各有篆文曰伯雅仲雅季
雅當時雖以名池而不知為劉表物也廣韻㿿字注云
酒器㿿即雅字也吴均詩聊傾三雅巵今人語曰雅量
伎人送酒曰雅酒蓋本此云
正部云淮南浮偽而多恢太玄幽虚而少效法言雜錯
而無主新書繁文而鮮用亦確論也
王子玉琫而珧珌諸侯盪琫而璆珌此古禮之言毛萇
引之以釋詩也
丹鉛總錄卷八
