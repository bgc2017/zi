欽定四庫全書
丹鉛續錄卷九明楊慎撰
季札墓
孔子題季札墓嗚呼有吳延陵君子之墓君字今誤讀
為季非也其字作蜀形與義與季不合也案篆書郡字
有從此為偏傍者可証為君字無疑
季札墓碑
陶潛季札讃曰夫子戾止爰詔作銘謂題季子有吳延
陵君碑也此可証其為古無疑秦觀疑其出于唐人未
考陶集乎
班璘
何晏景福殿賦光明熠爚文彩璘班皇甫士安勸志青
紫之璘班璘班即斕班也斕字俗書到既餉任昉杖詩
文彩既班爛爛即俗斕字韓文公詩華燭光爛爛注亦
作平音班爛字古勝俗用斕字
酒帘
韓非子宋人有酤酒者懸幟甚高幟謂之帘帘謂之酒
旗唐韻帘字注當云酒家懸幟豈不雅乎乃云酒家望
子俚甚可笑
屾(音詵)
文選吐燄生風欱野歕山日月為之搖震震音真山所
臻切字一作屾
古人避諱
古人避諱改字自有意義司馬遷父名談史記諱趙談
為趙同以古音談亦音同也急就章以談叶桑是其証
也明帝諱莊改莊助為嚴助莊子陵為嚴子陵以莊與
嚴古同音殷武詩叶音是其証也宣帝諱荀改荀卿為
孫卿亦然
五子之歌
左傳引書五子之歌有此冀方今失其行今文作厥道
按古文行從行中人又音道石鼓文我水既靜我行既
平五子歌以行叶方綱當從平音道路之行如景行字
作行人之雁行足行當作胻見龜筴傳
頥音陽
釋名東北隅為宦宦養也東北陽氣始生布生物也易
頥者養也頥亦音陽
經卦别卦
周禮其經卦皆八其别皆六十四古文别字從重八即
今之北字也重八為六十四八八之數也故曰其别
丹的
潘岳芙蓉賦丹輝拂紅飛須垂的斐披赩赫散煥熠爚
的子藥切婦人以丹注面也吳才老解為指的非
子山詩用古韻
庾子山喜晴詩王城水鬭息洛浦河圖獻伏泉還習坎
隂風已回巽桐枝長舊圍蒲節抽新寸山藪欣藏疾幽
栖得無悶有慶兆民同論年天子萬巽音旋寸音斷悶
音慢皆古韻也韻補失引今著之于此
草書百韻歌
草書百韻歌乃宋人編成以示初學者託名于羲之近
有一庸中書取以刻石而一鉅公序之信以為然有自
京師來滇持以問余曰此羲之草韻也余戱之曰字莫
高于羲之得羲之自作草書百韻歌竒矣又如詩莫高
于杜子美子美有詩學大成經書出于孔子孔子有四
書講套若求得二書與此為三絶矣其人愕然曰孔子
豈有四書活套乎余曰孔子既無四書活套羲之豈有
草書百韻乎其人始悟信乎偽物易售信貨難市也諺
云若無此輩餓殺此輩
七經詩集句之始
晉傅咸作七經詩其毛詩一篇略曰聿修厥德令終有
俶勉爾遁思我言維服盜言孔甘其何能淑讒人罔極
有靦面目此乃集句詩之始或謂集句起于王安石非
也
撻打同字
書曰撻以記之撻音入聲又轉入上聲俗用打為撻非
打字從手從丁當音丁歴切見歐陽公集古錄云打字
以音義言之當為丁歴切不知何以轉為莫迥切蓋打
字從丁為聲轉為上聲與鼎同音又轉為入聲與鏑同
音其義皆訓擊也義與撻同故俗借用之是知虞書撻
字轉為打韻書音鼎歐公音鏑俗語打坐打睡作撻上
聲於音和同為透字毋也古俗皆通
盤渦
蜀江三峽中水波圓折者名曰盤渦音漩杜詩盤渦鷺
浴底心性張蠙黃牛峽詩盤渦逆入嵌崆地斷壁高分
繚繞天
上番
杜工部竹詩會須上番看成竹獨孤及詩舊日霜毛一
番新别時芳草兩回春不堪花落花開處况是江南江
北人番去聲但杜公竹詩番字於義不叶韓石溪都憲
家有蔡夢弼杜詩箋上番音上筤蜀名竹叢曰林筤易
說卦為蒼筤竹古注亦音浪
六赤打葉子
李洞集有贈龍州李郎中先夢六赤後因打葉子因以
詩上其詩云紅蠟香烟撲畫楹梅花落盡庾樓清光輝
圓魄銜山冷彩鏤方牙著腕輕寳帖牽來獅子鎮金盆
引出鳳凰傾徵黃喜兆莊周夢六赤重新擲印成六赤
者古之瓊畟今之骰子也葉子如今之紙牌酒令鄭氏
書目有南唐李後主妃周氏徧金葉子格此戱今少傳
泉明
李太白詩昔日繡衣何足榮今朝貰酒與君傾且就東
山賖月色酣歌一夜送泉明泉明即淵明唐人避高祖
諱改淵為泉也今人不知改泉明作泉聲可笑
&KR2282;草
杜工部有除&KR2282;草詩云草有害於人&KR2282;音燖蜀名&KR2282;麻
字或作蕁非
沙
水邊地可耕曰沙金陵有白沙徽州有錦沙楚有長風
沙秦塞有穆護沙佛經有毗沙瓶沙
解音賈
僧皎然題周昉畫毗沙天王歌憶昔胡兵圍未解感得
此神天上下解讀如道家尸解之解與下相叶吳氏韻
補亦失此一字不收云
錦衣夜不襞
王子安臨高臺云錦衣夜不襞羅帷晝未空歌屏朝掩
翠粧鏡晩窺紅錦衣夜不襞應粧鏡晩窺紅羅帷晝未
空應歌屏朝掩翠形容富室豪家恣情極樂反易晝夜
最有深意今本為妄人改竄作錦衣晝不襞羅帷夕未
空此乃常事不足詠也
漁樵
有瀛海之涉人晤昆侖之木客各陳風土并其物色海
人曰横海有魚厥大不知其幾何額若三山之頂一吸
萬頃之波山客曰鄧林有木圍三萬尋直穿星漢而無
杪旁蔭八夤而交隂齊諧氏曰微爾漁暨樵邈矣其&KR0008;
不見吾國之大人過山海于一餉折木為策短不可杖
釣魚為泔不足充餔餦海人俛麋山客膠頥齊諧忽而
去矣夷堅聞而志之(余醉中題漁樵問對圖澷志于此)
樊敏碑
漢故朝請巴郡太守樊府君碑漢隸分韻碑目有之近
四川蘆山縣石馬寳子山鄉民任氏與土官高氏爭田
於草莽中得之其字尚可讀碑隂有宋崇寧中知縣丘
常及眉山程勤懋傳題識巡撫心齊李公敬之始命工
摹榻以傳其文云君諱敏字叔達肇祖宓戱遺苗后稷
為堯種樹舍漆從岐天碩亶甫乃萌昌發周室衰微雲
伯匡弼析為韓魏魯分為揚充曜封邑厥土河東樹漢
之際或居于楚或集于梁君纘其緒(闕)南西畺濱近
聖禹飲汶茹汸總角好學治春秋榖氏經貫穿道度無
文不睹於是國君備禮招請濯冕(闕)傑立忠謇有夷
史之直卓密之風鄉黨見歸察孝除郎永昌長史遷宕
渠令布三載遭離母憂五五斷仁大將軍辟光和之末
京師復攘碓(闕)綏纓冠既同賞封挾長驅卑走枕北
國復重察辭病不就再奉朝聘十辟外(闕)常為治中諸
部從事舉直錯枉譚恩舊制彈饕糾貪務鉏民穢患苦
改俗喜怒(闕)案罪殺人不顧猖獗告于僚屬敢若此
者不入其門州里僉然號曰吏師(闕)續乘青羌姦狡
並起陷附者衆君執一心頼無染耻復辟司徒道辭不
往牧伯劉(闕)二世(闕)重表授巴郡後漢中秋(闕)
以助義都尉養疾閭里又辟奮義校尉君仕不為人禄
不為己桓桓大度禮道其首當窮台(闕)松橋協軌八
十有四歲在叶洽紀驗期臻奄(闕)藏形凡百咸痛士
女涕泠臣子衰術刊石勒銘其辭曰於戱(闕)考經德
炳明勞謙損益耽古儉清立朝正色能無揆(闕)威恩御
下持滿慮盈所歷見慕遺歌景形書載俊乂股肱幹楨
有物有則模楷後生宜參鼎璫再建皇靈出經阪險鬼
方不庭所戢節足輕寵賤榮故(闕)天選而捐陪臣晏
歲仰發留侯距宜非辭福也乃辟禍兮亂曰渾元(闕)
像&KR0034;瀆(闕)匠兮金精火任實生賢兮(闕)欲救民流
彌(闕)兮遭禍陽九百六會當舉遐年命逡巡兮歍嘑
懷氏魂神裕兮建安十年三月上旬造石工劉武良鐫
書宋崇寧壬午知縣丘常題其碑隂云此碑相傳為魏
受禪碑為世絶出而此乃建安十年所立又在黃(闕)
之前雖暴露(闕)埜而字(闕)醇古文尚可讀豈非所
(闕)遠而人(闕)知者歟然而千餘(闕)間霖雨之所
(闕)陽之所暴有獸已倒有(闕)已摧而此碑將仆是
可憫也余因扶其既倒植其將仆又為屋以庇之庶幾
永其傳也宋紹興己夘眉山程勤懋傳題云皇上勵精
更化以揚祖宗之大烈屬當京師父老流涕太息思欲
復見漢官威儀之時而僕仕於蘆山天下最窮處迺得
建安十年巴郡太守樊君故碑於荒山榛莽間亟作大
屋覆其上表而出之目其顔曰巴郡太守樊侯之墓嗚
呼碑隂所記崇寧壬午距今五十八年而人之任斯邑
者皆吾鄉人扶倒植仆偶相似然豈物之廢興固有數
耶此碑文僅存余故謹錄之
丹鉛續錄卷九
