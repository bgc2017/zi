欽定四庫全書
丹鉛總錄卷三明楊慎撰
時序類
鑚燧改火
鑚燧改火四時而五物焉朱子謂夏火太盛故再取此
意料之言耳先王取火法五行也春行為木榆柳色青
以象木也木生火夏行為火棗杏色赤以象火也火生
土季夏行為土桑柘色黃以象土也土生金秋行為金
槐檀色白以象金也金生水冬行為水柞楢色玄以象
水也四時平分而夏乃有二焉何也土位在中宫而寄
王於四時季夏者土之中位故月令於仲夏之後列中
央土素問謂之長夏是其說也統之則為四時分之則
為五行五行各七十二日土分王於四時之末各分十
八日合之亦七十二日總五行之七十二日合三百六
十而成一歲也慎十四五時先祖留耕公教說如此且
云見宋儒某書今不能記其為何書何人也
懸炭
後漢律歷志古者天子以日至御前殿合八能之士陳
八音聽樂均度晷景候鍾律權土炭放隂陽日冬至陽
氣至則樂均清景長極黃鍾通土炭輕而衡仰日夏至
隂氣應則樂均濁景短極蕤賓通土炭重而衡低淮南
子曰水勝故夏至濕火勝故冬至燥燥故炭輕濕故炭
重蕭子雲歲暮賦衡輕炭燥權重泉涸李騫詩流火時
將末懸炭漸云輕梁簡文帝詩月暈蘆灰缺秋還懸炭
枯懸炭古候氣法也今絶其法而人亦罕知其事文人
引用亦僅此三條耳
湛涔同字
論衡云旱火變也湛水異也又引天官書正月朝占四
方之風風從南方來者旱從北方來者湛又曰一湛一旱
時氣也又曰日月之行出入三道出北則湛出南則旱
淮南子旱雲煙火涔雲波水又曰國有九年之畜雖涔
旱灾害之殃免困窮流亡也又曰涔水不能生魚鱉涔
水行潦也湛涔音義同皆古字借用
禊有春秋
禊水上祓除也然有春禊秋禊論語浴乎沂注上已祓
除王右軍蘭亭暮春修禊此春禊也馬融西第頌云西
北戌亥玄石承輸蝦蟇吐瀉庚辛之域劉楨魯都賦曰
素秋二七天漢指隅人胥祓禳國子水嬉此用七月十
四日指秋禊也
養花天
花木譜云越中牡丹開時賞者不問疎親謂之看花局
澤國此月多有輕隂微雨謂之養花天詩云野水短蕪
調馬地淡雲微雨養花天又云中酒情懷因小會養花
天氣為輕隂
耗磨日
正月十六日謂之耗磨日張說耗日飲詩云耗磨傳茲
日縱横道未宜但令不忌醉翻是樂無為又曰上月今
朝减流傳耗磨辰但令不事事同醉俗中人此日必飲
酒官司不令開庫而已
三澣
俗以上澣中澣下澣為上旬中旬下旬盖本唐制十日
一休沐故韋應物詩曰九日驅馳一日閒白樂天詩公
假月三旬然此乃唐制而今猶襲用之則無謂矣
八蠶之綿
文選吳都賦國稅再熟之稻鄉貢八蠶之綿注引劉欣
期交州記云一歲八蠶繭出日南也慎按漢俞益期牋
云日南蠶八熟繭軟而薄又永嘉記云永嘉有八輩蠶
一曰蚖珍蠶三月績二曰柘蠶四月初績三曰蚖蠶四
月績四曰愛珍五月績五曰愛蠶六月末績六曰寒珍
七月績七曰四出蠶九月初績八曰寒蠶十月績凡蠶
再熟者皆謂之珍此則八蠶之實也李賀詩將餧吳王
八繭蠶則直謂一蠶之收當八繭耳一歲八績恐誇者
之過也
古詩可考春秋改月之證
文選古詩十九首非一人之作亦非一時也其曰玉衡
指孟冬而上云促織下云秋蟬盖漢之孟冬非夏之孟
冬矣漢襲秦制以十月為歲首漢之孟冬夏之七月也
其曰孟冬寒氣至北風何慘慄則漢武帝已改秦朔用
夏以後詩也三代改朔不改月古人辨證博引經傳多
矣獨未引此耳又唐儲光羲詩夏王紀冬令殷人乃正
月此亦一證
寒食火禁
容齋随筆謂寒食禁火不由介推其言似矣近觀十六
國春秋石勒下令寒食不許禁火後有冰雹之異徐先
曰介推帝鄉之神也歴代所尊未宜替也縱不能令天
下同爾介山左右晉文之所封也宜令百姓奉之勒又
令尚書定議以聞韋叟曰子推忠賢令緜介之間奉之
於天下則不通矣勒從之令并州復寒食如初容齋豈
未見此耶然勒禁天下寒食而至隋唐已復禁火觀隋
李崇嗣普天皆滅燄匝地盡藏煙之句及元稹連昌宫
詞自注唐時京城寒食火禁極嚴以鷄羽入灰有焦者
皆罪之則其禁亦不久也火禁迨今則絶不知而四時
亦不改火自元人有天下鹵莽之政也然寒食不必復
改火乃先聖節宣天道者而可因元人而廢之乎
五運六氣
醫家五運皆起於月初天氣之先至乾知大始也六氣
皆起於月中地氣之後應坤作成物也
更點
今之更點擊鉦唐之六典皆擊鍾也太史門有典鍾二
百八十人掌鍾漏唐詩促漏遥鍾動静聞
見生樹生
吕氏春秋五時見生而樹生見死而穫死言農候也見
生樹生謂望杏敦耕瞻蒲勸穡也見死穫死謂靡草死
而麥秋至草木黃落禾乃登也
粉茘
湯東澗賀正啟瑞霙餞臘粉茘迎年按金門歲節洛陽
人家正旦造絲雞蠟燕粉茘枝
月令靡草死注云薺葶藶之屬董仲舒曰葶藶枯於
仲夏欵冬華于嚴霜淮南子注云薺水菜冬水而生夏
土而死又其枝葉細碎謂之靡草
張子容詩海氣朝成雨江天晚作霞李嘉祐詩朝霞晴
作雨濕氣晚生寒二詩語極相似然盛唐中唐分焉試
辨之
左傳齊燕平之月(注此年正月)公孫段卒國人愈懼其明月
(注此年二月)子産立公孫洩古書傳及俗稱謂曰明年明日
則有之矣明月僅見此爾
月令春候鴈北秋鴻鴈來又鴻鴈來賓冬鴈北鄉七十
二候而鴈居其四周易乾為馬坤為牝馬說卦震坎皆
有馬象八卦而馬象其四何也鴈知時識序德禽也馬
引重致遠德獸也聖人遠取諸物之義也物有德且取
之况人乎哉
孫之翰唐論中宗景龍四年睿宗即位未踰年而改元
景雲之翰書去其元字而書景雲年慎謂前若書景龍
四年正月至五月自五月後止書景雲六月至十二月
庶得其實而貶亦在其中矣之翰之論曰古之人君即
位必踰年而改元者先君之年不可不終也後君繼位
不可無始也一年不可二君也不終則忘孝矣不始則
無本矣一年二君則民聽惑矣故書景雲年戒無禮而
正不典也噫凛凛乎春秋之筆也之翰名甫吾蜀人所
著唐論筆力在范祖禹之上與青神王當所編春秋名
臣傳皆有史遷之風今罕傳于世惜哉
夜漏五五相逓為二十五唐李郢詩二十五聲秋點長
韓退之詩鷄三號更五點是也至宋時國祚長短䜟有
寒在五更頭之忌宫掖及州縣更漏皆去五更後二點
又并初更去其二以配之首尾止二十一點非古也至
今不改焉
洪邁老圃賦云織女耀而瓜薦大昴中而芋食春秋元
命包云織女星主瓜果孝經援神契云仲冬昴星中收
芋莒正用此二事而人罕知其所出
郭象莊子注多俊語如云煖焉若春陽之自和故澤榮
者不謝凄乎如秋霜之自降故彫落者不怨李白用其
語為詩草不謝榮於春風木不怨落於秋天又云舍之悲者
操之不能不慄又云寄去不樂者寄來則荒矣蘇東坡
用其意為詩曰君看厭事人無事乃更悲晉人語本自
拔俗况子玄之韻致乎宜為李蘇兩公之欣賞也
丹鉛總錄卷三
