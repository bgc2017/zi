欽定四庫全書
丹鉛餘錄卷五明楊慎撰
魏明帝問黃權三國孰為正統權對曰以天文則魏為
正然考之史黃初四年三月癸卯月犯大心星曰心為
天王王者惡之四月癸巳蜀先主殂於永安宫而二國
自如天道豈易言哉晉天文志云二石雖僣號其強弱
常占昴宿不關紫宫太微然以載記考之流星入紫宫
而劉聰殞彗尾掃太微而苻堅敗熒惑守帝座而吕隆
破抑又何哉梁武帝時星變占曰熒惑入南斗天子下
殿走武帝被髮跣足下殿以禳之未幾北朝有孝靜帝
之變武帝曰彼亦應天象耶晉庾翼與兄冰書曰歲星
犯天關江東無故而季龍頻年閉關此復是天公憒憒
無皂白之證也噫人之責天亦太詳矣為天者不亦難
哉世說云月犯少微隠士當之戴顒自以為憂既而無
恙當時戲謂顒求死不得此尤可笑也
蘇子由云商人之書簡㓗而明肅其詩奮發而嚴厲非
深扵文者不能為此言
東坡扵戰國之士取魯仲連顔蠋而皆惜其未聞道亦
名言也
孫之翰唐論中宗景龍四年睿宗即位未踰年而改元
景雲之翰書去其元字而書景雲年慎謂前若書景龍
四年正月至五月自五月後止書景雲六月至十二月
庶得其實而貶亦在其中矣之翰之論曰古之人君即
位必踰年而改元者先君之年不可不終也後君繼位
不可無始也一年不可二君也不終則忘孝矣不始則
無本矣一年二君則民聽惑矣故書景雲年戒無禮而
正不典也噫凛凛乎春秋之筆也之翰名甫吾蜀人所
著唐論筆力在范祖禹之上與青神王當所編春秋名
臣傳皆有史遷之風今罕傳于世惜哉
張唐英論王威高君雅在晉陽謀誅李淵為隋之忠臣
胡安國論五代宋令珣死事之跡歐陽公遺之予觀郭
忠恕初事湘隂公贇為郭威所殺忠恕佯狂遁去亦清
節之士也史皆不能表章之噫若此者亦不幸矣
李德裕云自古得伐國之女以為妃后未嘗不致危亡
之患何也亡國之餘焉能無怨氣其開基之先皆一時
之傑其瀆鬼嶽祗受其血食忿其滅亡故能為厲必生
妖美之色以蠱惑其君而危亡之晉之驪姬楚之夏姬
息媯苻堅之清河公主侯景之溧陽公主隋文帝之陳
夫人皆是物也史蘇所謂我以男戎勝彼彼必以女戎
勝我隋書曰興門之男衰門之女信矣杜牧集載陳希
烈桂娘事尤異
武后時明堂災姚璹云成周宣榭火卜世愈隆漢武建
章災盛德彌永其諂而曲如此史乃以之與狄仁傑王
方慶同傳異哉張唐英云求璹其侣乃與洛水進赤石
者可為同等豈可汚狄王二公之傳哉按唐語林武后
時爭獻祥瑞洛濱居民有得石而剖之中赤者獻于后
曰是石有赤心后欲賞之李日知曰此石固有赤心其
餘豈皆謀反耶唐英所引盖此事語林罕傳人亦鮮知
此語所出誠可為史中笑柄耳
宋汪彦章為張邦昌雪罪表云孔子從佛肸之召本為
尊周紀信乘漢王之車盖將誑楚其顛倒是非助佑姦
逆與姚璹對武后正相類其能免斧鉞之誅於君子之
論哉
柳玭稱李泌佐肅宗兩京之復謀居其多其功大扵魯
連范蠡而取范陽之謀其首也史多逸其事惟鄴侯家
傳為詳司馬公通鑑多載之至朱子綱目乃以家傳出
其子孫門生疑非實錄善乎眉山史炤之言曰家傳誠
不可盡信亦豈得盡不信哉
洛陽布衣韋月將上言武三思濁亂椒房浙西布衣崔
善正上言李錡謀為不軌身死而無益于事史且微其
名噫亦可憐矣易曰壯于趾往不勝為咎二子之謂乎
韓文公汴州亂詩白樂天哀二良文為宣武軍司馬陸
長源作也及考他史籍則長源酷刑以威驕兵御之已
失其道矣又裁軍中厚賞高在官鹽直曰不同河北賊
以錢物買健兒旌節所委任從事楊儀孟叔度浮薄不
檢常戲入軍營調弄婦女自稱孟郎三軍怨怒遂執長
源并楊孟殺之由是論之是長源有以取之何異扵雲
南之張乾陀揚州之吕用之哉大雅先人福之所聚小
智自私藏怨之府長源之謂乎
諺曰慈不掌兵義不主財君子曰惟慈掌兵惟義主財
論語曰仁者必有勇非慈何以掌兵易曰理財正辭禁
民為非曰義非義何以主財不慈掌兵賊也不義主財
盜也
孟子之言性善興起人之善也其蔽也或使人驕荀子
之言性惡懲創人之惡其蔽也或使人阻孔子曰性相
近也習相遠也惟上智與下愚不移又曰有教無類又
曰繼之者善也成之者性也仁者見之謂之仁知者見
之謂之知百姓日用而不知故君子之道鮮矣未嘗曰
善以驕人之志也未嘗曰惡以阻人之進也此所以為
聖人之言非賢人之所及也曰若是則混與三品之說
是乎曰又非也知孔子之言性異乎孟荀揚韓四子始
可與言性也已
空室觙之精思不可謂之微司馬徽之坐忘祇可謂之
馳
莊子曰各有儀則之謂性此即詩烝民之旨也後人未
易可到賈誼曰少成若天性又曰性者神氣之所會性
立則神氣曉曉然發而通行扵外矣與外物之感相應
故曰潤厚而膠謂之性其所謂潤厚而膠者今人名物
之堅者曰有性不堅者曰無性之謂也王輔嗣曰不性
其情何以久行其正禮運記曰六情所以扶成五性也
孝經緯曰魂者芸也情以除穢魄者白也性以治内趙
臺卿曰性情相與表裏啖助曰情本性中物韓嬰曰卵
之性為雛不粥不孚則不成為雛繭之性為絲不㵸不
練則不成為絲陳摶曰情者性之影凡此言性皆先于
伊洛其理無異而辭旨尤淵宋人乃謂漢唐人說道理
如說夢誣矣
青史子載古禮男子生而射天地四方其文云東方之
弧以梧梧者東方之草春木也南方之弧以柳柳者南
方之草夏木也中央之弧以桑桑者中央之木也西方
之弧以棘棘者西方之草秋木也北方之弧以棗棗者
北方之草冬木也是木亦可稱草也青史子漢志五十
三篇今存者胎教一篇而已其首曰古者胎教之道王
后有身瑞七月而就蔞室太師持銅而御戶左太宰持
升而御戶右此三月者王后所求聲音非禮樂則太師
撫樂緼瑟而稱不習所求滋味非正味則太宰荷斗倚
升而不敢煎調云云其文義古雅嗚呼古書之不傳者
何限惜哉
說苑子賤為單父宰初入境見有冠盖來迎者子賤曰
車驅之所謂陽喬者至矣陽喬魚名不釣而來喻士之
不招而至者也其魚之形則未詳按荀子曰䱁者浮陽
之魚也唐文粹宓子賤廟碑云豈意陽鱎化而為魴喬
從魚為鱎字義乃全
左傳曰楚辟我衷奈何效辟又曰尤而效之罪又甚焉
劉更生曰既不善胡足效哉宋人曰既是不是不可學
他不是理則一也載事者曷文其辭乎是街談巷議也
非史也
鄒穆公引周諺云囊漏貯中今語則云船裏不漏針也
大字古音戴音垜而無一駕切者惟今音有之今之韻
書二十二禡亦不收大字豈以為非古音乎予考淮南
子宋康王世有雀生鸇占曰小而生大必霸天下以大
叶下古亦有一駕切之音矣惜乎作韻書者之不考也
予作古音略古音餘二書扵字之形聲多所發明而刊
補前人者有一得之愚必有後世子雲知之耳
王弼易略例云隆墀永歎遠壑必盈此藝圃俊語也曰
投戈散地六親不能相保同舟而濟胡越何患乎異心
又曰言者所以明象得象而忘言象者所以存意得意
而忘象猶蹄者所以得兔得兔而忘蹄筌者所以得魚
得魚而忘筌然則言者象之蹄也象者意之筌也此理
窟妙解也自宋人傳義行科舉宗之此書殆將廢矣
丹鉛餘錄卷五
