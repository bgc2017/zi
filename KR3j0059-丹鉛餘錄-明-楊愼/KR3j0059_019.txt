欽定四庫全書
丹鉛續錄卷二明楊慎撰
經說
易字說
說文引秘書說云日月為易象隂陽也參同契之說亦
與此同羅泌云日月為易而文正為勿勿者月彩之散
者也故曰散於日下則為易散於日上則為曶相對為
明對而虧為昒易者朔也所謂朔易也曶者晦也明者
望也昒者望而食者也是故西曰昒谷明都在東南而
朔易二郡俱著於北此皆羅泌之說也慎案昒即昧字
史記昧爽作昒爽莊子云冉求問於仲尼曰昔吾昭然
而今昒然何也曰昔之昭然神者先受之今之昒然且
為不神者求也是昒即昧之證也古字暘谷作昜谷昧
谷作昒谷昜取日中於地而月彩沉也後世字從日為
暘是有二日也
三易
周禮太卜掌三易之法干令升注云天地定位山澤通
氣雷風相薄水火不相射此小成之易也帝出乎震齊
乎巽相見乎離致役乎坤說言乎兑戰乎乾勞乎坎成
言乎艮此連山之易也初乾初奭初艮初兑初犖初離
初釐初巽此歸藏之易也小成者伏羲之易也而文王
因之連山者列山氏之書也而夏人因之歸藏軒轅氏
之書也而商人因之夏得人統故歲首建寅而卦首艮
商得地統故歲首建丑而卦首坤周得天統故歲首建
子而卦首乾伏羲之易小成為先天神農之易中成為
中天黃帝之易大成為後天予案邵康節之易先天後
天其源出於此今之讀易者知有先天後天而不知有
中天讀尚書者知有古文今文而不知有中文可乎(中文
尚書見後漢書)
卦爻名義
易者廬&KR2786;之名守宫是矣(守宫即蜥蜴也與龍通氣故可禱雨與蚪同形故能嘔雹)
身色無恒日十二變是則易者取其變也彖者茅犀之
名豨神是矣(彖亦曰茅犀狀如犀而小角善知吉凶交廣有之土人名曰猪神)犀形獨
角知幾知祥是則彖者取於幾也象大荒之獸也人希
見生象也案其圖以想其形名之曰像故其為字從人
於象也孔穎達曰卦者掛也掛之於壁也蓋懸物之杙
也木經云爻者交疏之窗也其字象窗形今之象眼窗
也所取於爻者義取於旁通所取於卦者懸有小大也
卦字解
孔穎達曰卦者掛也掛之於壁也蓋懸物之杙也諸儒
皆用其說無有他解予以為非杙則可卦於壁易卦豈
可卦於壁乎卦者圭也古者造律制量六十四黍為一
圭則六十四象摠名為卦可也應劭曰圭者自然之形
隂陽之始卦者亦自然之形隂陽之象其為字也從卜
為義從圭為聲亦兼義也古文圭亦音卦今挂字從手
為義從圭為聲則圭即音卦可證矣(卦古文圭字爻古字象交忩形)
易重一斤
十黍為絫十絫為銖八銖為錙二十四銖為兩十六兩
為一斤一斤凡三百八十四銖或問程子曰易重幾何
程子曰易重一斤蓋言易有三百八十四爻也漢志注
二篇之策隂陽變動之象十六兩者四時乘四方之象
程子之言蓋出於此
太極兩儀
京房易傳云易有太極是生兩儀兩儀生四象四象生
八卦固非今日有太極而明日方有兩儀後日而乃有
四象八卦也又非今日有兩儀而太極遯明日有四象
而兩儀亡後日有八卦而四象隱也太極在天地之先
而不為先在天地之後而不為後此說精明可以補注
疏之遺
噬嗑解
易噬嗑九四噬乾胏得金矢王弼註金剛也矢直也程
子傳云金取剛矢取直以九四陽德也朱子本義乃引
周禮古之訟者先入鈞金束矢而後聽之黃東發云周
禮出於王莽之世未必盡皆周公之制若先取其金而
後聽其訟周興來俊臣之所不為况成周之世哉蓋劉
歆逢王莽之惡為聚財之囮旋激天下之亂而不果施
行又可以誣聖經乎其說卓而正矣慎案淮南子齊桓
公將欲征伐甲兵不足乃令輕罪者贖以金刀訟不勝
者出一束箭百姓皆悦乃矯箭為矢鑄金而為刃遂霸
天下歆之附會周禮實本於此慎又以為此說乃六國
隂謀托之齊桓今觀管仲内政何等規模决不為此也
嗚呼歆既誣聖經以欺一時而餘禍猶及後世使大儒
如朱子猶售其欺學術害人慘於洪水猛獸信哉
晉音齊
孟喜易晉作齊陸德明云齊子西切義同蓋音躋躋亦
晉也故知義同春秋齊師遷紀郱鄑郚鄑子移反文選
弦高犒晉師注引吕氏春秋秦將伐鄭賈人弦高遇之
乃矯鄭伯之命以勞之曰寡君使丙也術也視也於邊
候㬐之道也迷惑入大國之地再拜受之高誘曰㬐國
名也案㬐鄑同字從邑為是從日傳寫誤也古但作晉
而音子西反與易春秋合
虞娛同
易憂虞之象也虞與憂對蓋言樂也孟子驩虞如也魏
相傳君安虞而民和睦匡衡傳未有游虞弋射之宴字
又作豫易曰豫樂也孟子一游一豫楊雄傳反五帝之
虞注虞與豫同或借作譽左氏傳季氏有嘉樹韓宣子
譽之服虔注豫譽同游其下也
穴井
易井卦朱子解云井者穴地出水之處不曰鑿井而曰
穴地何也案中山經云帝囷山有井焉名天井孫子兵
法云地陷曰天井穴地出水蓋此類耳穴地之井天所
為也鑿地之井人所為也先天上古穴井後天中古鑿
井也
性情
萬漚起而復破水之性未嘗忘也萬燈明而復滅火之
性未嘗亡也漚燈情也水火性也情與性魄與魂也
魂魄
易曰精氣為物游魂為變精為魄氣為魂二者既合然
後有物及其散也則魂游而為神魄散而為鬼矣子産
有言物生始化曰魄既生魄陽曰魂孔子曰氣也者神
之盛也魄也者鬼之盛也鄭氏注曰噓吸出入者氣也
耳目之精明者為魄氣則魂之謂也淮南子曰天氣為
魂地氣為魄高誘注曰魂人陽神也魄人隂神也魂魄
性情也約情合性為聖人載營魄勿滑而魄為仙人故
曰輕清者魄從魂升重濁者魂從魄降升魂為貴䧏魄
為賤靈魂為賢厲魄為愚輕魂為明重魄為暗揚魂為
羽鈍魄為毛衆人以魄攝魂聖人以魂運魄蓋魄之藏
魂拘之魂之游魄囚之魂晝屬目魄夜屬肝寓目能見
舍肝能夢故魂能知來魄能藏往
貍首
禮記天子之射以貍首為節注貍首詩篇名其辭亡案
大戴禮載其辭云今日太射四正具舉大夫君子凡以
庶士小大莫處御於君所以燕以射則燕則譽質參既
設執旌既載于侯既抗中獲既置弓既平張四侯具良
决拾有常既順乃讓乃揖乃讓乃躋其堂乃節其行既
志乃張射夫命射射者之聲御車之旌既獲卒莫嗟爾
寧侯為爾不朝於王所故亢而射汝強食食爾曾孫侯
氏百福由此觀之貍首之詩元未亡也
常棣之華
毛詩常棣之華鄂不韡韡鄂花苞也今文作萼不花蒂
也今文作跗詩疏云華下有萼萼下有跗華萼相承覆
故得韡韡而光明也由花以覆萼萼以承華華萼相覆
而光明猶兄弟相順而榮顯唐明皇宴會兄弟之處樓
名曰花萼相輝唐詩有紅萼青跗之句皆用此義至宋
人解之乃云鄂然而外見豈不韡韡乎非惟不知詩亦
不識字矣漢儒地下有靈豈不失笑
花足曰萼
或問花蒂何以曰跗曰蒂者花足也故其字從足束晢
補亡詩白華素足亦指花蒂為足也&KR0008;字從&KR1191;&KR1191;音吁
與華字不同今作韡非韡從韋為義從華為聲古者聯
墻之履曰韡今俗作靴&KR0008;字從&KR1191;為義從韋為聲&KR1191;草
木下垂也非精於六書者不能别此也
平王之孫
詩平王之孫齊侯之子平王非周平王齊侯非姜氏之
後也猶書稱寧王格王易稱康侯禮曰寧侯之類也汲
冡周書云明王奉法以明幽幽王奉幽以廢法國語曰
興王賞諫臣逸王罰之其稱謂皆類後世之諡耳
儀禮逸經
一統志載劉有年沅州人洪武中為監察御史永樂中
上儀禮逸經十有八篇若然則儀禮之亡者全矣不知
有年何從得之意者聖經在世如日月終不可掩耶然
當時廟堂諸公不聞有表章傳布之請今求内閣亦不
見其書出非其時亦此書之不幸今之大言動笑漢唐
漢唐求逸書賞之以官購之以金焉有見此竒書而付
之漠然者乎噫
孚尹
記聘義說玉云孚尹旁達信也鄭注孚一作姇尹讀為
竹箭有筠之筠蓋謂玉之滑澤如女膚緻密如筠膜也
陳澔云孚正也尹亦正也案爾雅尹正也邢昺謂爾雅
之作多解詩此所謂尹正也以解赫赫師尹則合若借
以解孚尹何異指白石以為羊捉黃牛而作馬乎甚矣
陳澔之不通文理也
條狼氏
劉歆逢王莽之惡欲以威劫羣臣遂偽作周禮云誓大
夫曰鞭附於條狼氏夫刑不上大夫焉有周公制禮鞭
撻大夫者乎此漢唐以下之所不為而謂周公為之乎
歆其可勝誅乎
五祀
禮記月令冬祀行淮南時則訓冬祀井太玄數曰冬為
井白虎通曰春祭戶夏祭竈秋祭門冬祭井六月祭中
霤戶以羊竈以雉中霤以豚門以犬井以豕唐月令冬
祀井而不祀行愚案井即行也蓋行井間道也古者八
家同井由家而至井井有八道八家所行也故井之為
字有八角井甃亦八角祭井即祭行也月令與時訓互
言之非有異也
八士考
周有八士馬融以為成王時人劉向以為宣王時人他
無所考汲冡周書克殷解乃命南宫忽振鹿臺之財乃
命南宫百達史佚遷九鼎三巫疑南宫忽即仲忽南宫
百達即伯達也尚書有南宫括疑即伯适也則八士者
南宫氏也以為成王時人近之尚書南宫之姓與汲冡
書南宫之姓合伯達伯适與仲忽之名又合似是無
疑聊筆之以諗博古者
孟子注
孟子注疏非禮之禮注云陳質娶妻而長拜之西子蒙
不潔注云西施越之美女過市欲見者先輸金錢一文
此二事不見於他書若質者古今畏内之最也西施事
尤可笑亦後世搖錢樹之比乎
楚學竒衺
有為神農之言許行自楚之滕傅休奕云楚去中國遠
戰國之世竒衺之學案尸子云神農氏夫負妻戴以
治天下堯曰朕之比神農猶昏之仰旦也漢志注尸子
楚人蓋與許行後先故其言如此易曰神農氏作通變
不倦神化宜民焉有夫負妻戴之理哉
宿諾宿問
子路無宿諾宰我無宿問(大戴禮宰我云小子無宿問)
先鄭後鄭
註疏家所稱先鄭者鄭衆也後鄭者鄭玄也觀周禮之
註則先鄭與後鄭十異其五劉向治春秋主公羊劉歆
主左氏故有父子異同之論由是觀之漢人說經雖天
親父子不苟同也孔子以一貫傳道而曾子以忠恕說
一貫曾子受業孔子作大學而子思受業曾子作中庸
由是觀之聖賢師弟子亦不苟同也今之學者吾惑之
摭拾宋人之緒言不究古昔之妙論盡掃百家而歸之
宋人又盡掃宋人而歸之朱子謂之曰因陋就簡則有
之博學詳說則未也噫古人之不同者同而異今人之
苟同者盡乃異棄同而異者以可濟否五味適宜盡乃
棄者以水濟水誰能食之噫曾子子思吾不得而見之
矣安得二鄭二劉而與之論經術哉
近思錄
朱子作近思錄黃勉齋云此書首言太極非近思乃遠
思也勉齋此言固朱子之忠臣也
朱子自言傳註
朱子自言平生傳註大學中庸論語所得為多易與詩
所得僅如雞肋蓋不備於易本義與詩傳也今世乃規
規然一不敢議豈朱子所望於後賢之心乎
朱子忿懥
朱子嘗云某氣質有病多在忿懥又云某之質失之暴
悍又云不得已有言則衝口而出必至於傷事而後已
此亦太陽之餘證也慎案朱子平日與人論辨多奮發
直前而乏和平委曲此不失為剛毅至於聞吕子約之
死歎曰子約竟齎了許多鶻突道理去矣聞陸象山死
哭之良久曰可惜死了告子夫評品切劘在朋友平日
則可至聞其死亡不加惋惜而以譏訕何邪孔子於仲
由嘗曰若由也不得其死然戒之也至聞其死則歎曰
天祝予朱子學孔子此處太相背矣
希夷易圖
陳希夷曰易學意言象數四者不可闕一其理具見於
聖人之經不煩文字解說止有一圖謂先天方圓圖也
以寓隂陽消長之說與卦之生變圖亦非創意以作孔
子繫辭述之明矣又作易龍圖序曰龍圖者天散而示
之伏羲合而用之仲尼默而形之希夷以授穆伯長伯
長以授李挺之挺之即邵康節師也挺之謂邵雍曰科
舉外有義理之學義理外有物理之學物理外有性命
之學雍悉傳之作後天圖見於邵伯温之序朱子因其
出於希夷而諱之殆掩耳盜鈴也後作周易啟蒙指孔
子繫辭傳天地定位曰此先天之學帝出乎震一節曰
此後天之學數往者順一節曰直解圖意廋辭誤人似
說易元有此圖矣蓋康節因孔子易傳難明因希夷之
圖又作後天圖以示人如周子因孔子易有太極一句
而作太極圖今便謂先有太極圖而後有易傳可乎如
詩集傳有七月流火圖便謂先有此圖而後作七月詩
可乎今程文及舉業有用先天後天及橫圖圓圖直解
圖意字於破題者皆不通古今者也茅塞一世眩惑千
古莫此為甚士不知此何以謂之明經罰飲墨水一石
可也
易圖考證
胡一桂云宋一代之易學希夷先天一圖開象數之門
至邵子經世書而碩大光明周子太極一圖洪理義之
門至程子易傳而浩博弘肆愚觀此言易圖先天始於
希夷而後天續於康節朱子所以不明言者非為康節
直以希夷恐後人議其流於神仙也藏頭露尾亦何益
哉
丹鉛續錄卷二
