欽定四庫全書
丹鉛摘錄卷三明楊慎撰
商伊尹壽百有五歲見竹書紀年周太公壽百有
十歲見金石錄漢竇公本魏文侯樂官至漢文帝
時二百八十歲見懷瓘書斷魏羅結壽百三十歲
趙逸五百歲見北史唐李元爽一百三十有六歲
見白樂天集蜀范長生先事劉玄德至李特時一
百三十餘年嶺南雞窠老翁年二百餘宋譙定
百三十餘歲猶横經授易見蜀志則彭祖之壽非
誣也
按耆耋作齒臷義周前漢書犬馬齒臷釋名臷鐵也皮
膚墨色如鐵也又詩話耋之謂昳也
許彦同詩話云蜀道觀中鑿井得一碑刻文似賦似贊
曰有物有物可大可久采于蠶食之前用乎火化之後
成湯自上而臨下夷父處中而見受氣應朝光功參夜
漏白英聚而雪殘黃酥凝而金醜轉制不已神趣鬼&KR0008;
金與玉與天年永壽無著于文訣之在口又珊瑚鈎詩
話曰度世古玄歌曰始青之下月與日兩半銅斗合成
一大如彈丸黃如橘就中佳味甜如蜜出彼玉堂入金
室子若得之慎勿失
譙秀蜀紀載蜀之八仙首容成公云即鬼容區隠於鴻
蒙今青城山也次李耳生于蜀今之青羊宫三曰董仲
舒亦青城山隠士非三策之仲舒也四曰張道陵今大
邑鶴鳴觀五曰莊君平卜肆在成都六曰李八百龍門
洞在新都七曰范長生在青城山八曰爾朱先生在雅
州有手壹石刻五經在洞中好事繪為圖
玉女投壺每投十枝百二十梟設有入不出者天帝為
之㗨噓梟一作嬌楊大年詩書題枉是藏三尺壺天誰
同賽百嬌謝無逸詞雙粲枕百嬌壺
東觀漢記今日歲首謂上雅酒閜也魏文帝典論荆州
牧劉表子弟以酒器名三爵上者曰伯雅中者曰中雅
小者曰季雅隠窟雜志宋時閬州有三雅池古有修此
池得三銅器狀如酒杯各有篆文曰伯雅仲雅季雅當
時雖以名池而不知為劉表物也廣韻㿿字注云酒器
㿿即雅字也吳均詩聊傾三雅巵今人語曰雅量伎人
送酒曰雅酒蓋本此云
賀充五代石晉時人死而復生至宋真宗時東封泰山
出謁帝不之省東坡謫黃州亦來訪坡亦不之竒也此
事殊可詫而近日朝邑劉太守偉死已二十年其親友
韓邦竒復見之與之飲食亦不敢問其何來也此事不
可謂無但難以理推爾
通鑑四皓姓名王幼學集覧據陳留志及陶潜四八目
為說東薗公一也綺李季二也夏黃公三也甪里先生
四也陳濟正誤以綺李季為一人黃公為一人妄引杜
詩黃綺終辭漢為據其說杜撰可笑且詩人稱古人姓
名多剪截便於音韻如稱司馬長卿為馬卿稱東方朔
為方朔唐詩有稱東薗公為薗公者蓋亦此例豈足為
據乎
四皓有羽翼太子之功其没也惠帝為之製文立碑此
乃上世人主賜葬人臣恤典之始通典文獻通考皆不
之載而四皓碑目集古錄金石錄鄭樵金石略皆遺之
獨見于任昉文章緣起故特表出之
邊讓章華臺賦歸乎生風之廣厦兮修黃軒之要道擕
西子之弱腕援毛嬙之素肘注云黃帝軒轅氏得房中
之術于素女握固吸氣還精補腦留年益齡長生忘老
張平子詩明燈巾粉卸設圖衾枕張素女為我師天姥
教軒皇
北齊竇泰其母夢風雷暴起電光奪目駛寤而驚汗遂
有娠著朞而不産大懼有巫媪曰渡河湔裙産子必易
從之生泰宋胡宿銀河詩猶餘仙媪湔裙水幾見星妃
度韈塵用此事也
張魯之女曾浣衣于山下有白霧濛身因而孕焉耻之
自殺將死謂其婢曰我死可破腹視之婢如其言得龍
子一雙送之漢水既而葬于山頂復有龍數至墓前成
蹊今其墓在褒城縣又有魯女搗衣石庾信詩所云南
國女郎砧也
魏孝昭時清河崔羅什弱冠有才望經長白山夫人墓
忽見朱門粉壁樓臺相望俄有青衣出曰女郎須見崔
郎什遂前入就床坐女與什温良室内二婢秉燭呼一
婢令以玉夾膝置什前什素有才藻頗善風詠雖疑其
非人亦愜心好也女曰比見崔郎息駕庭樹素君吟嘯
故欲一叙玉顔什遂問曰貴夫氏願告其名女曰狂夫
劉孔才之第二子名瑶字仲璋比有罪被攝仍去不返
什乃下床辭出
杜子美詩不嫁惜娉婷此句有妙理讀者忽之耳陳后
山衍之云當年不嫁惜娉婷施朱傅粉學後生不惜捲
簾通一顧怕君着眼未分明深得其解矣蓋士之仕也
猶女之嫁也士不可輕于從仕女不可輕于許人也着
眼未分明相知之不深也古之人有相知之深審而始
出以成其功者伊尹孔明是也有相知不深確乎不出
以全其名者嚴光蘇雲卿是也有相知不深闖然以出
身名俱失者劉歆荀彧是也白樂天詩寄言痴小人家
女慎勿將身輕許人亦子美之意乎
進士鄭殷彝旅遊會稽寓唐安寺見粉壁有題云瑯琊
王氏霞卿光啟三年陽春二月登于是閣臨軒轉恨覩
物增悲雖看煥爛之花但比凄凉之色時有輕綃捧研
小玉觀題詩曰春來引步暫尋幽愁見風光倚寺樓正
好開懷對烟月雙眉不展自如鉤鄭生和曰題詩仙子
此曾遊應是尋春别鳳樓賴得從來未相識免教錦帳
對銀鈎霞卿乃邑宰韓嵩自京師挈之任所嵩遇暴寇
而卒鄭生欣然謁之霞卿竟辭以疾而不見焉但令總
角婢子輕綃持詩荅曰君是烟霄折桂身聖朝方切用
儒珍正堪西上文場戰空向途中眤婦人鄭得詩大慙
而去唐昌中三鄉有女子題詩于壁曰西逐良人西入
關良人身殁妾空還謝娘衛女不相待為雨為雲過此
山進士陸真洞王祝王條劉谷李昌鄴王碩李傐張綺
高衢事水賈馳十一人和之曰三鄉略未聞謁之不内
恧而退焉
有瀛海之涉人晤崑崙之山客各陳風土并其物色海
人曰横海有魚厥大不知其幾何額着三山之頂一吸
萬頃之波山客曰鄧林有木圍三萬尋直穿星漢而無
杪旁蔭八夤而交隂齊諧氏曰微爾漁暨樵邈矣其&KR0008;
不見吾國之大人合山海于一餉折木為策短不可杖
釣魚為泔不足充餔餦海人俛麋山客膠頥齊諧忽而
去矣夷堅聞而志之(余醉中題漁樵問對圖澷志于此)
范陽盧氏母王氏撰天寳迴文詩凡八百十二字循環
有數若寒暑之遞遷應變無方謂隂陽之莫測與蘇若
蘭事相類
說文娃圜深目貌一曰吳楚之間謂好曰娃吳有館娃
揚雄賦資掫娃之珍髦師古曰美女也史記趙主父内
吳廣女娃嬴孟姚徐廣引古史考云内其女曰娃此因
内女之文而妄說也
妬女者介之推妺也廟在并州壽陽縣妬婦津在洛水
即劉伯玉妻死投此水為神
毛萇曰女留他邑不肯時行故至大星煌煌然孔穎達
曰女留不嫁必為人之色故曰女留他邑
沈約文積絲成綵散繭勝花言女工之妙也
畫家七十二色有檀色淺赭所合古詩所謂檀畫荔枝
紅也而婦女暈眉色似之唐人詩詞多用試舉其略徐
凝宫中曲云檀粧惟約數條霞花間詞云背人勻檀注
又鈿昏檀粉淚縱横云又臂留檀印齒痕香又斜分八
字淺檀蛾是也又云卓女燒春醲美小檀霞則言酒色
似檀色伊孟昌黃蜀葵詩檀點佳人噴異香杜衍雨中
荷花詩檀粉不勻香汗濕則又指花色似檀色也
京師有閙装帶其名始于唐白樂天詩貴主冠浮動親
王帶閙装薛田詩九包綰就佳人髻三閙装成子弟&KR0008;
(恐作韀)詞曲有角帶閙黃鞓今作傲黃鞓非也
自三代以鉛為粉秦穆公女弄玉有容德感仙人簫史
為燒木銀作粉與塗亦名飛雲丹傳以簫曲終而同上
昇
仙女天衣有金鏤單絲錦縠銀泥五暈羅裙見許老傳
博異志天女衣六銖又曰五銖地里志玉肌無軫五
銖輕
說文纈結也繫彩繒為文也杜牧之詩花塢團宫纈元
微之詩内蕊繁于纈李長吉詩醉纈抛紅網韓退之詩
碎纈紅滿杏王建詩纈衣簾裏動香塵魚元機海棠溪
詩云春教風景駐仙霞水面魚身結帶花人世不思靈
卉異競將紅纈染輕紗薛濤詩夾纈籠裙繡地衣東坡
詩醉面何因散纈文胡元詩樂工有夾纈之名别有檀
纈蜀纈漿水纈三套纈綠絲班纈諸名問之今時機坊
亦不知也
白樂天詩柘枝隨畫鼓調笑從香毬又云香毬趁怕迴
環匝花盞抛巡取次飛皆紀管絃酒席中事但不知香
毬何用如今人詞中用金縷字亦竟不知金縷於歌何
關
韓孟城南聯句袿熏霏霏在綦跡微微呈寳唾拾未盡
玉啼墜猶鎗忩絹疑閟豔粧燭已銷檠袿熏綦跡寳
唾玉啼語精字選惜周美成姜堯章軰未拈出為花間
蘭畹助也
六朝樂府雙行纏其辭云新羅繡行纏足趺如春妍他
人不言好獨我知可憐唐杜牧詩云鈿尺裁量减四分
碧琉璃滑裹春雲五陵年少欺他醉笑把花前出畫裙
段成式詩云醉𬒮幾侵魚子纈彯纓長戛鳳凰釵知君
欲作閒情賦應願將身脱錦鞋花間集詞云慢移弓底
繡羅鞋則此餙不始于五代也明矣或謂起于妲己亦
非
墨莊漫錄考婦女弓足起于李後主予按樂府雙行纏
知其起于六朝張禺山云史記云臨淄女子彈弦纏屣
又云搖修䄂躡利屣意古已有之再考襄陽耆舊傳云
盗發楚王冡得宫人玉屐張平子賦云金華之舄動趾
遺光又云履躡華英又云羅韈躡蹀而容與曹子建賦
羅韈生塵焦仲卿妻詩足躡花文履繁欽詩何以釋憂
愁足下雙遠遊梁武帝莫愁歌足下絲履五文章卞蘭
美人賦金蕖承華足陶潛賦願在絲而為履附素足以
周旋崔豹古今注晉世履有鳳頭重臺分稍之制唐詩
便脱鸞靴出翠帷又麗情集載章仇公吕鎮成都有真
珠之感或上詩以諷云神女初離碧玉階彤雲猶擁牡
丹鞋應知子建憐羅韈願步牽衣拾墜釵李義山詩浣
花牋紙桃花色好好題詩詠玉鈎陶南村謂唐人題詠
略不及之蓋亦未之博考也
揚雄蜀記云雲南越毭&KR2733;罽也音豆分今之氆氌
字林云直舂云搗古人搗衣兩女子對立執一杵如舂
米然今易作卧杵對坐搗之取其便也嘗見六朝人畫
搗衣圖其制如此圖後有行書觀瓘賦云夜如何其秋
兮已半拽魯縞攘皓腕始于搖揚終于凌亂驚飛燕之
兩行遏彩雲而一斷隠高樓而如動度遥城而如散夜
有露兮秋有風杵有聲兮衣可縫佳人聽兮竟何窮步
逍遥于凉景暢容與于晴室黃金釵兮碧雲髮白綸巾
兮青女月佳人聽兮良未歇臂長虹兮乍開凌倒景而
將越是時也餘韻未畢微影方流逶迤洞房半入宵夢
窈窕閒館方增客愁李都尉以胡笳動泣向子期以鄰笛
增憂古人獨感于聽今者况兼乎秋願君無按龍泉色
誰道明珠不可投賦雖非偶自是齊梁之習也
日光之白曰皜月光之白曰皎男子之白曰晳女子之
白曰&KR0008;詩玭兮玭兮老人之白曰皤草華之白曰葩雪
霜之白曰皚鳥羽之白曰霍
嵇康琴賦新衣翠粲纓徽流芳翠粲鮮明之貌注引班
姬自悼賦紛綷縩兮紈素聲以為衣聲非也綷縩自是
衣聲翠粲自是鮮明之貌不必同也駱賓王文縟翠萼
于詞林綷鮮花于筆苑以翠對鮮可以証之又東坡詩
兩朵妖紅翠欲流高似孫緯略云翠謂鮮明之貌非色
也今俗猶然不然既曰紅矣又曰翠可乎
李德裕云翰林院有懸鈴以備警急文字引之以代傳
呼也唐制禁署嚴密非本院人雖有公事不敢遽入于
内夫人宣事亦先引鈴每有文書即内風立于門外鈴
聲達本院小判官出受訖授院使院使授學士鄭綮詩
修鈴無響閟珠宫韓偓詩坐久忽聞鈴索&KR0978;玉堂西畔
響丁東
束晢說曲水流觴之事始于周公營洛所制引逸詩云
羽觴隨流波此一義也班姬自悼賦酌羽觴銷憂注以
玳瑁覆翠羽于下徹上見此義也唐詩玳瑁筵本此
漢書注齊服官有吹綸方空之目梁費昶詩金輝起遥
步紅彩發吹綸按吹綸不知何物據詩意想是婦女所
執之物如暖扇之類沈約詩畫扇迎初暑紅綸映早寒
庾肩吾詩粉白映綸紅元歐陽玄詞十月都人供暖箑
可以互証梁簡文柳詩枝間通粉色葉裡映吹綸
白打錢戱名王達詩寒食内人嘗白打庫中先散與金
錢韋莊詩内官初賜清明火上相閒分白打錢
投瓊蓋投貝以瓊為之到子云鳴瓊也
握槊之戱世以為曹子建製及閱洪氏譜雙云謂握槊
起陳思者非乃知史傳不載偽談不足信也
謝混贈謝通遠詩曰通遠懷情悟采采摽蘭訊
南史劉穆之善尺牘自旦至日中得百凾而應對不廢
光武傳十行細扎
敲冰紙剡所出也張伯玉蓬萊閣詩敲冰呈好手織素
競交(交字誤)鸞注越俗競誇敲冰紙剡水清㓗山又多藤
楮以敲冰時製之佳蓋冬水也
廣安州紙名雪藤玉板之類也何志熙詩雪籐尤異産
應不數花牋
道山清話云世傳銅爵瓦騐之有三錫花處斧鮮疵三
者是也然皆風雨彫鐫不可得而偽宋洪邁銅雀瓦硯
銘曰元魏之東狗脚于鄴吁其瓦存亦禪千劫(狗脚見謝華)
銅雀硯曹操臺瓦已不可得宋人所收乃高歡暑空冰
井臺香姜閣瓦也洪容齋銘可証金得一瓦上有香姜
二字又見京師人家藏一瓦有元象字元象孝静帝年
號也
絳縣澄泥硯縫絹袋置汾水中踰年而没取則泥沙之
細者已入袋矣陶以為硯水不涸
柳子厚荅楊於陵寄茟詩貯雲含霧到南溟意謂茟未
經用也唐杜兼聚書萬卷每題其後云清俸寫來手自
校汝曹讀之知聖道墜之鬻之為不孝其言似矣然而
未達也司馬温公云積書以遺子孫子孫未必能讀此
興廢之常理也余嘗愛趙子昂書䟦云聚書藏書良非
易事善觀書者澄神端慮净几焚香勿捲腦勿折角勿
以瓜侵字勿以唾揭幅勿以作枕勿以夾刺隨損隨修
隨開隨掩後之得吾書者并奉贈此法真達觀之言哉
丹鉛摘錄卷三
