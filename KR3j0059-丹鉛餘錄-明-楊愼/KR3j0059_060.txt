欽定四庫全書
丹鉛總錄卷十八明楊慎撰
詩話類
卵色天
唐詩殘霞蹙水魚鱗浪薄日烘雲卵色天東坡詩笑把
鴟夷一樽酒相逢卵色五湖天正用其語花間詞一方
卵色楚南天註以卵為泖非也注東坡詩者亦改卵色
為柳色王龜齡亦不及此耶
解紅
曲名有解紅者今俗傳為吕洞賓作見物外清音其名
未曉近閱和凝集有解紅歌云百戲罷五音清解紅一
曲新教成兩箇瑤池小仙子此時奪却柘枝名樂書云
優童解紅舞衣紫緋繡襦銀帶花鳳冠盖五代時人也
焉有吕洞賓在唐世預填此腔耶
雙鯉
古樂府詩尺素如殘雪結成雙鯉魚要知心裏事看取
腹中書據此詩古人尺素結為鯉魚形即緘也非如今
人用蠟文選客從遠方來遺我雙鯉魚即此事也下云
烹魚得書亦譬况之言耳非真烹也五臣及劉履謂古
人多於魚腹寄書引陳涉罩魚倡禍事證之何異癡人
說夢耶
百東坡
東坡泛潁詩散為百東坡頃刻復在兹劉須溪謂本傳
燈錄按傳燈錄良价禪師因過水覩影而悟有偈云切
忌從他覓迢迢與我疎我今獨自往處處得逢渠渠今
正是我我今不是渠
荀子解詩
予嘗愛荀子解詩卷耳云卷耳易得也頃筐易盈也而
不可貳以周行深得詩人之心矣小序以為求賢審官
似戾於荀旨朱子直以為文王朝會征伐而后妃思之
是也但陟彼崔嵬下三章以為托言亦有病婦人思夫
而卻陟岡飲酒擕僕望岨雖托言之亦傷於大義矣原
詩人之旨以后妃思文王之行役而云也陟岡者文王
陟之也馬玄黃者文王之馬也僕痡者文王之僕也金
罍兕觥者冀文王酌以消憂也盖身在閨門而思在道
途若後世詩詞所謂計程應說到梁州計程應說到常
山之意耳曾與何仲默說及此仲默大稱賞以為千古
之竒又語予曰宋人尚不能觧唐人詩以之觧三百篇
真是枉事不若直從毛鄭可也
王雪山論詩
王雪山云詩人偶見鵲有空巢而鳩來居談詩者便謂
鳩性拙不能為巢而恒居鵲之巢此談詩之病也今按
詩人興况之言鳩居鵲巢猶時曲云烏鴉奪鳳巢耳非
實事也今便謂烏性惡能奪鳳巢可乎食我桑椹懷我
好音亦美其地也而註者便謂桑椹美味鴞食之而變
其音鴞不食葚試養一鴞經年以葚食之亦豈能變其
音哉今俗諺云馬蟻戴籠頭例此言亦可言蟻著轡可
駕乎宋人不知比興遂謬觧若此儒生白首誦之而不
敢非可怪也(王雪山南宋人)
魚若乘空
柳子厚小石潭記潭中魚可百許頭皆若空遊無所依
此語本之酈道元水經注淥水平潭清潔澄深俯視游
魚類若乘空沈佺期詩魚似鏡中懸亦用酈語意也又
古詩水真綠淨不可唾魚若空行無所依
抛堶擊壤
宋世寒食有抛堶之戱兒童飛瓦石之戱若今之打瓦
也梅都官禁烟詩窈窕踏歌相把袂輕浮賭勝各飛堶
堶七禾切或云起于堯民之擊壤
李白詩祖樂府
古樂府暫出白門前楊柳可藏烏歡作沉水香儂作博
山鑪李白用其意衍為楊叛兒歌曰君歌楊叛兒妾勸
新豐酒何許最關情烏啼白門柳烏啼隐楊花君醉留
妾家博山鑪中沉香火雙煙一氣凌紫霞古樂府朝見
黃牛暮見黃牛三朝三暮黃牛如故李白則云三朝見
黃牛三暮行太遲三朝又三暮不覺鬢成絲古樂府云
郎今欲渡畏風波李白云郎今欲渡緣何事如此風波
不可行古樂府云春風復多情吹我羅裳開李反其意
云春風復無情吹我夢魂散古人謂李詩出自樂府古
選信矣其楊叛兒一篇即暫出白門前之鄭箋也因其
拈用而古樂府之意益顯其妙益見如李光弼將子儀
軍旗幟益精明又如神僧拈佛祖語信口無非妙道豈
生吞義山拆洗杜詩者比乎
半山用字
王半山文梁王墜馬賈傅自傷門人泔魚曾子垂涕又
詩曰泔魚已悔當年事搏虎方驚此日身泔魚事出荀
子云曾子食魚有餘曰泔之門人曰泔之傷人不若奥
之曾子泣涕曰有異心乎哉傷其聞之晩也左傳林楚
怒馬及衢而騁莊子草木怒生又說大鵬怒而飛其翼
若垂天之雲林希逸曰莊子好用一怒字王介甫詩山
木悲鳴水怒流此老善用古人好字面
孫思邈詩
孫思邈四言詩曰取金之精合石之液列為夫婦結為
魂魄一體混沌兩精感激河車覆載鼎候無忒洪鑪烈
火烘燄翕赫煙未及點燄不假碧如畜扶桑若藏霹靂
姹女氣索嬰兒聲寂透出兩儀麗于四極壁立幾多馬
馳一驛宛其死矣適然從革惡黜善遷情回性易紫色
内達赤芒外射熠若火生乍疑血滴號曰中還退藏于
密霧散五内川流百脈骨變金植顔駐玉澤陽德乃敷
隂功乃積南宫度名北斗落籍此詩詞高古類魏伯陽
而世傳者少錄於此
方澤杜常
詩話云杜常方澤在唐詩人中名姓不顯而詩句驚人
今惟存華清宫一首孫公談圃亦以為宋人近註唐詩
三體者亦引談圃而不正指其非唐人蓋不欲顯選者
之失耳予又見范蜀公文集中有手記一卷記其一時交
游名流中有杜常名姓下註曰詩學又宋史有杜常傳
云杜常太后之姪能詩以史與談圃手記參之為宋人
無疑矣如唐詩鼓吹以宋胡宿詩入唐選宿在宋史有
傳文集今行於世所選諸詩在焉觀者不知其誤何耶
鼓吹之選皆晚唐之最下者或疑非遺山觀此益知其
偽也
黃眉
後周静帝令宫人黃眉黑粧至唐猶然觀唐人詩詞如
蘂黃無限當山額又額黃無限夕陽山又學盡鴉黃半
未成又鴉黃粉白車中出又寫月圖黃罷其證也然温
飛卿詩有豹尾車前趙飛燕柳風吹散蛾間黃之句王
荆公詩亦云漢宫嬌額半塗黃事已起於漢特未見所
出耳又幽怪錄神女智瓊額黃
詩用數目字
漢宫一百四十五多下珠簾閉𤨏忩何處營巢夏將半
茅簷煙寺語雙雙此杜牧燕子詩也一百四十五見文
選注大抵牧之詩好用數目垜積如南朝四百八十寺
二十四橋明月夜故鄉七十五長亭是也
回颿撾
語林云王敦嘗坐武昌釣臺聞行船打鼓嗟稱其能俄
而一槌小異敦以扇柄撞几曰可恨時王應侍側曰不
然此是回颿撾使視之云船人入夾口應知鼓又善于
敦也予舊有江行詩云回颿移鼓摻策杖送挐音盖用
此事下句用莊子漁父事
詩賦用字
顔延年赭白馬賦戒出豕之敗駕惕飛鳥之跱衡出字
不如突字杜子美詩大家東征逐子回逐字不如將字
白居易詩千呼萬喚始出來始字不如才字詩文有作
者未工而後人改定者勝如此類多有之使作者復生
亦必心服也
洵美且都
詩有女同車顔如舜華將翺將翔佩玉瓊琚彼美孟姜
洵美且都孟姜世族貴女也美質之佳麗也都飾之閑
雅也顔如舜華可以言美矣佩玉瓊琚可以言都矣盖
冶容豔態多出於膏腴甲族薰醲含浸之下彼山姬野
婦雖美而不都縱有舜華之顔加以瓊琚之佩所謂婢
作夫人鼠披荷葉故曰三代仕宦方會穿衣喫飯苟非
習慣則舉止羞澁烏有閑雅乎漢宫尹夫人之見邢夫
人賈充家郭氏之見李氏亦可證也譬則士之有所卓
立必藉國家教養父兄淵源師友講習三者偹而後可
采薪之女教之容止七日而傾吳宫釣渭之夫立之尚
父三年而集周統豈理之常也哉
半豹
郭頒世語云殷仲文讀書若半袁豹則筆端不减陸士
衡盖惜其有才而寡學也李商隐四六啓云學殊半豹
藝愧全牛
郝經論書
郝陵川論書云太嚴則傷意太放則傷法又云心正則
氣定氣定則腕活腕活則筆端筆端則墨注墨注則神
凝神凝則象滋無意而皆意不法而皆法皆名言也凡
元人評書畫皆精當遠勝宋人
季札墓碑
陶潜季札讃曰夫子戾止爰詔作銘謂題季子有吳延
陵君碑也此可證其為古無疑秦觀疑其出于唐人未
考陶集乎
為善最樂
書云民訖自若是多盤注云民之行已盡用善道是多
樂也東平王蒼曰為善最樂周公曰心逸日休内典云
為善若熟種種快樂亦是此意
陳同甫與朱子書
同甫與朱子書略云因吾眼之偶開便以為得不傳之
絶學三三兩兩附耳而語有同告密畫界而立一似結
壇盡絶一世之人於門外而謂二千年之君子皆盲眼
不可點洗二千年之天地日月若有若無世界皆是利
欲亦過矣予喜其言有切于士病故書之以自警劉安
世嘗云願士夫有此名節不願士夫立此門戶此元祐
之士病黃履翁云願士夫務道學之實不願士夫立道
學之名則淳熙以後士病也黨籍偽學之禁雖小人無
忌憚亦君子有以招之也
衢州斷碑詩
衢州爛柯橋斷碑詩不全中有句云薄烟羃遠郊遥峰
沒歸翼可謂竒絶盖六朝人語唐人罕及也
梅谿注東坡詩
王梅谿注東坡詩世稱其博予偶信手繙一册除夜大
雪留濰州詩云敢怨行役勞助爾歌飯甕山東民謠云
霜淞打霧淞貧民備飯瓮淞音宋稷雪也盖以有雪為
豐登之兆坡詩正用此而注云山東人以肉埋飯下謂
之飯瓮何異小兒語耶又祈雪霧猪泉云歲晏風日暖
人牛相對閒人牛字用東方朔占書春與歲齊人牛並
立之語而注亦不引
張說詩
江總折楊柳云塞北寒膠折江南楊柳結不悟倡園花
遥同葱嶺雪春心既易蕩春樹聊攀折共此依依情無
奈年年别唐張說詩亦云塞上綿應折江南草可結欲
持梅嶺花遠競榆關雪微變數字不妨雙美
明月可中
劉禹錫生公講堂詩高坐寂寥塵漠漠一方明月可中
亭山谷須溪皆稱其可字之妙按佛祖統所載宋文帝
大會沙門親御地筵食至良久衆疑日過中僧律不當
食帝曰始可中耳生公乃曰白日麗天天言可中何得
非中遂舉箸而食禹錫用可中字本此盖即以生公事
詠生公堂非杜撰也彼言白日可中變言明月可中尤
見其妙
八角磨盤
朱子語錄云人謂楊億通禪學者以其有八角磨盤之
句耳按北澗禪師偈云六月一日前萬象森羅替說禪
六月一日後八角磨盤空裏走今朝正當六月一無位
真人赤骨律金毛獅子解翻身無角鐡牛眠少室十聖
三賢總不知笑倒寒山并拾得楊億因演而為頌曰八
角磨盤空裏走金毛獅子變作狗擬欲藏身北斗中應
須合掌南辰後
杜詩步檐字
杜子美詩步檐倚杖看牛斗檐古簷字楚辭大招曲屋
步櫩注曲屋周閣也步櫩長砌也司馬相如賦步櫩周
流長途中宿櫩亦古簷字也又梁陸倕鍾山寺詩步簷
時中宿飛階或上征沈氏滿願詩步簷隨新月挑燈惜
落花杜公盖襲用其字後人不知妄改作步蟾且前聯
有新月字而結句又云步蟾複矣况步蟾乃舉子坊牌
字杜公時寧有此惡字耶甚矣士俗不可醫也
天風海濤
趙汝愚詩江月不隨流水去天風常送海濤來朱文公
愛之遂書天風海濤字於石今人不知為趙公詩也
丁屈朋斜
姜平子天水人仕於苻堅堅宴羣臣賦詩平子詩内丁
字直而不屈堅問其故答曰屈下者不正之物未足以
獻也堅悅擢上第此與劉晏朋字未正之對相似
詩用熨字
說文熨持火申繒也一曰火斗柳文所謂鈷鉧也古音
欝今轉音暈杜工部詩美人細意熨貼平白樂天詩金
斗熨波刀剪文温庭筠詩綠波如熨割愁腸陸魯望詩
波平熨不如又天如重熨皺王君玉詞金斗熨秋江晁
次膺詞去日玉刀封斷恨見時金斗熨愁眉
天闚象緯逼
杜工部龍門奉先寺詩天闚象緯逼或作天閱殊為牽
強章表臣詩話據舊本作天闚引史記以管闚天之語
其見卓矣余又按文選潘岳秋興賦闚天文之秘奥注
引陸賈新語楚王作乾谿之臺闚天文杜子美熟精文
選者也其用天闚字正本此况天文即象緯也不但用
其字亦用其義矣子美復生必以余為知言也
元洪二子題山詩
元遺山北嶽詩東州死愛華不注向在陋邦何足數敬
亭不著謝宣城斷岸何緣比天姥言山水在通都易得
名也洪震老(元人)淳安東泉山詩通都大邑人争馳一泉
一石小亦竒雲深路絶無人處縱有佳山誰得知言山
水在僻遠人不知也二詩意絶相類亦名言也
八詠
沈約八詠詩云登臺望秋月會圃臨春風秋至愍衰草
寒來悲落桐夕行聞夜鶴晨征聽曉鴻解佩去朝市被
褐守山東此詩乃唐五言律之祖也夕夜晨曉四字似
複非複後人决難下也東坡詩朝與烏鵲朝夕與牛羊
夕二句尤妙亦祖沈意
蘭廷瑞詩
滇中詩人蘭廷瑞楊林人也予過其家訪其稿僅得數
十首如夏日云終日憑闌對水鷗園林長夏似深秋槐
龍細洒鵝黃雪凉意蕭蕭風滿樓冬夜云枕上詩成喜
不睡起尋筆硯旋呼燈銀瓶取浸梅花水已被霜風凍
作冰題嫦娥奔月圖曰竊藥私奔計已窮藁砧應恨洞
房空當時射日弓猶在何事無能近月中三詩皆可喜
賈島佳句
賈島詩長江風送客孤館雨留人二句為平生之冠而
其全集不載僅見于坡詩注所引
古詩用古韻
南平王劉爍過歴山湛長史草堂詩云兹山藴靈詭憑
覧趣亦贍九峯相接連五渚逆迎浸層阿疲且引絶嵓
暢方禁溜泉夏更寒林交晝長蔭伊余久緇湼復得味
苦淡願逐安期生於焉惬高枕贍音慎淡枕與浸蔭皆
相叶為韻盖用古韻也又庾信喜晴應詔詩云御辯誠
膺籙維皇稱有建栢梁驂四馬高陵馳六傳河堤崩故
柳秋水高新堰王城水鬭息洛浦河圖獻伏泉還習坎
隂風已回巽桐枝長舊圍蒲節抽新寸山藪欣藏疾幽
棲得無悶有慶兆民同論年天子萬亦古韻也吳才老
韻補自謂博極羣書而不引此何邪劉鑠字休玄文
選載其擬古二首其别詩惟見此首耳湛長史名茂之
其酬休玄詩云閉戶守玄漠無復車馬跡衰廢歸丘樊
歲寒見松柏身慙淮陽老名忝梁園客習隠非市朝追
賞在山澤離離插天樹磊磊間雲石將此怡一生傷哉
駒過隙六朝詩今罕傳併紀于此
忠簡武穆詩句
宗岳二公以忠節戰功冠於南宋戎馬倥偬筆硯想無
暇也余嘗見宗忠簡石刻華隂道二絶云烟遮晃白初
疑雪日映斕斑却是花馬渡急流行小崦柳絲如織映
人家又云菅茅作屋幾家居雲碓風帘路不紆坡側杏
花溪畔柳分明摩詰輞川圖岳公湖南僧寺詩有潭水
寒生月松風夜帶秋之句唐之名家不過如此嗚呼二
公其可謂全才乎
評李杜
楊誠齋云李太白之詩列子之御風也杜少陵之詩靈
均之乘桂舟駕玉車也無待者神於詩者與有待而未
嘗有待者聖於詩者與然則東坡似太白山谷似少陵
徐仲車云太白之詩神鷹瞥漢少陵之詩駿馬絶塵二
公之評意同而語亦相近余謂太白詩仙翁劍客之語
少陵詩雅士騷人之詞太白則史記少陵則漢書也
魏文帝蒲桃詔東坡橄欖詩
魏文帝示羣臣詔曰中國珍果甚多蒲桃當其末夏涉
秋尚有餘暑醉酒宿醒掩露而食甘而不䬼脆而不酸
冷而不寒味厚汁多除煩解倦釀以為酒甘於麯蘖善
醉而易醒道之固已流涎咽嗌况親食之耶南方有橘
醋正裂人牙時有甜耳他方之果寧有匹者東坡橄欖
詩待得微甘回齒頰已輸崖蜜十分甜俗諺傳南人說
橄欖回味清甘北人云待他回味時我棗兒已甜了半
日矣坡詩盖用此意今觀魏文帝以蒲桃壓橘亦相類
可入笑林也
金雌詩
晉末桓玄之亂有金雌詩䜟曰雲出而雨漸欲舉短如
之何乃相阻交哉亂也當何所惟有隠巖植禾黍西南
之朋困桓父雨雲者玄字也短者祚短也盖桓玄滅亡
之兆又云大火有心水抱之悠悠百年是其時火宋之
分野水宋之德也金雌不知何語亦如赤伏符之類耳
(後考隋書經籍志郭文著金雄記金雌詩)
樹如薺
羅浮山記云望平地樹如薺自是俊語梁戴暠詩長安
樹如薺用其語也後人翻之益工薛道衡詩遥原樹若
薺遠水舟如葉孟浩然詩天邊樹若薺江畔洲如月
韋應物蘇州郡齋燕集詩
詩話稱韋蘇州郡齋燕集詩首句兵衛森畫戟燕寢凝
清香海上風雨至逍遥池閣凉為一代絶唱余讀其全
篇每恨其結句云吳中盛文史羣彦今汪洋方知大藩
地豈曰財賦強乃類張打油胡釘鉸之語雖村教督食
死牛肉燒酒亦不至是繆戾也後見宋人麗澤編無後
四句又閱韋集此詩止十六句附顧况和篇亦止十六
句乃知後四句乃吳中淺學所增以美其風土而不知
釋迦佛脚下不可著糞也三十年之疑一旦釋之是日
中秋與弘山楊從龍飲讀之以為千古之一快幾欲如
貫休之撞鐘矣
半山用王右丞詩
王維書事詩輕隂閣小雨深院晝慵開坐看蒼苔色欲
上人衣來洪覺範天厨禁臠云此意含不盡之意子由
所謂不帶聲色者也王半山亦有絶句詩意頗相類按
半山詩云山中十日雨雨晴門始開坐看蒼苔文莫上
人衣來蔡正孫編詩林廣記乃以若耶溪上踏莓苔一
首當之謬矣
豔雪
韋應物答徐秀才詩云清詩舞豔雪孤抱瑩玄冰極其
工緻而豔雪二字尤新又五絃行云如伴流風縈豔雪
更逐落花飄御園又樂燕行云豔雪凌空散舞羅起徘
徊屢用豔雪字而不厭其複也或問予雪可言豔乎予
曰曹子建洛神賦以流風廽雪比美人之飄搖雪固自
有豔也然雪之豔非韋不能道柳花之香非太白不能
道竹之香非子美不能道也
爾公爾侯
宋人經義云以爾為公則夙夜在公以爾為侯則謹爾
侯度勞於王事逸無期矣職思其憂豫無期矣何如怡
然處順慎哉爾之優游確乎不拔勉哉爾之遁思乎盖
為國家計則深惜賢者之去為賢者計則又深體其情
之不容不去也此深得詩人之旨可補詩傳之未備故
特錄之
王摩詰遺詩
王摩詰詩今所傳僅六卷如輕隂閣小雨深院晝慵開
坐看蒼苔色欲上人衣來一首見于洪覺範天厨禁臠
人家在仙掌雲氣欲生衣見于董逌畫跋而本集不載
則知其詩遺落多矣
素足女
李白詩東陽素足女會稽素舸郎相看月未墮白地斷
肝腸按謝靈運有東陽江中贈荅二首云可憐誰家婦
綠流洗素足明月在雲間迢迢不可得荅詩云可憐誰
家郎綠流乘素舸但問情若為月就雲中墮太白盖全
祖之也而注不知引
洛陽花雪
何遜與范雲聯句詩云洛陽城東西却作經年别昔去
雪如花今来花似雪李商隠送王校書分司詩云多少
分曹掌秘文洛陽花雪夢隨君定知何遜緣聯句每到
城東憶范雲又漫成一首云不妨何范盡詩家未解當
年重物華遠把龍山千里雪將來擬並洛陽花二詩皆
用此事若不究其原不知為何說也
孟浩然詩句
孟集有到得重陽日還來就菊花之句刻本脫一就字
有擬補者或作醉或作賞或作泛或作對皆不同後得
善本是就字乃知其妙唐詩亦有之崔顥玉壺清酒就
君家李郢詩聞說故園香稻熟片帆歸去就鱸魚杜工
部詩題有秋日泛江就黃家亭子而古樂府馮子都詩
有就我求清酒青絲係玉壺就我求珍肴金盤鱠鯉魚
則前人已道破矣
李白帖
眉州象耳山有李白留題云夜來月下卧醒花影零亂
滿人襟袖疑如濯魄於冰壺也李白書今有石刻存又
見甲秀堂帖
濂溪詩
濓溪集和費令游山詩云是處塵勞皆可息時清終未
忍辭官此乃由衷之語有道之言所以不可及也今之
人口為懷山之言暗行媚竈之計良可惡也唐僧曇秀
云住山人少說山多杜牧云盡道青山歸去好青山曾
有幾人歸
卿雲歌
太平御覽引卿雲歌卿雲爛兮糺漫漫兮糺今諸書所
引誤作礼
古歌銅雀詞
古歌詞長安城西雙員闕上有一雙銅雀宿一鳴五榖
生再鳴五穀熟今文選注所引遺一宿字遂不可韻難
讀
莊子解
莊子為書雖恢譎佚宕於六經外譬猶天地日月固有
常經常運而風雲開闔神鬼變幻要自不可闕古今文
士每竒之顧其字面自是周末時語非後世所能悉曉
然尚有可徵者如正獲之問于監市履狶乃大射有司
正司獲見儀禮解之以牛之白顙者與豚之亢鼻者與
人之有痔病者不可以適河乃古天子春有解祠見漢
郊祀志唐子乃掌堂涂之子猶周王侯之子稱門子義
臺乃儀臺鄭司農云故書儀為義其脰肩肩乃見考工
記梓人為磬文數目顅脛肩即顅字如此類不一而士
無古學不足以知之諸家解者或敷演清談或牽聯禅
語或強附儒家漫曰此文字竒處妙絶又惡識所謂竒
妙千八百載作者之意欝而未伸剽竊之用轉而多誤
(羅勉道莊子循本序)内則卵醬讀作鯤國語亦云魚禁鯤鮞皆以
鯤為魚子莊子乃以至小為至大便是滑稽之開端(南史
吉翂傳鯤鮞螻蟻尚貪其生)鷽(音渥)蛁蟟(音刁料)鶻鵃(音嘲)
西蜀范無隠云未成心則真性混融太虚同量成心則
已離乎性有善有惡矣人處世間應酬之際有不免乎
成心即當思而求之於未成之前則善惡不萌是非無
朕何所不齊哉(其論精當足以盡祛前惑)夢而為蝶不知有周覺而
為周不知有蝶其勢不能合必有時而分矣萬物之化
亦如此(休疑獨)逍遥遊盡性也齊物論窮理也養生主脩
身也(碧虚陳景註)聖人成焉以身徇道而成功聖人生焉
以道徇身而全生也(陳詳道註)儵忽生而渾沌死以喻外王
之功成而内聖之道虧也陳碧虚曰好生者以世事
為樂趣死者以人世為勞唯超生死者可以論其大槩
矣(髑髏註)
許渾
唐詩至許渾淺陋極矣而俗喜傳之至今不廢高㨀編
唐詩品彙取至百餘首甚矣棅之無目也㨀不足言而
楊仲弘選唐音自謂詳於盛唐而略於晩唐不知渾乃
晩唐之尤下者而取之極多仲弘之賞鑒亦羊質而虎
皮乎陳后山云近世無高學舉俗愛許渾斯卓識矣孫
光憲云許渾詩李遠賦不如不做當時已有公論惜乎
伯謙輩之懵於此也
三千歌舞
許渾凌歊臺詩曰宋祖凌歊樂未回三千歌舞宿層臺
此宋祖乃劉裕也南史稱宋祖清簡寡欲儉於布素嬪
御至少嘗得姚興從女有盛寵頗廢事謝晦微諫即時
遣出安得有三千歌舞之事也審如此則是石勒之鄴
宫煬帝之江都矣渾非有意於誣前代但胸中無學目
不觀書徒算聲律以僥倖一第機關用之既熟不覺於
懷古之作亦發之而後之淺學如楊仲弘高棅郝天挺
之徒選以為警策而村學究又誦以教蒙童是以流傳
至此不廢耳
石&KR0917;御亭
唐人送元中丞江淮轉運詩一首王維錢起集皆有之
其云去問珠官俗來經石&KR0917;春東南御亭上莫問有風
塵用事頗隠僻石砝用荀子紫&KR0917;魚鹽及文選石砝應
節而揚葩事也御亭吳大帝所建在晉陵庾信詩御亭
一回望風塵千里昏是也今刻本或改石&KR0917;作右却御
亭或改作衍亭轉刻轉誤漫一正之
古賦形容麗情
九歌滿堂兮美人忽獨與予兮目成宋玉招魂娭光眇
視目曾波相如賦色授魂與心愉於側枚乘莵園賦神
連未結已諾不分陶淵明閒情賦瞬美目以流盼含言
笑而不分曲盡麗情深入冶態裴硎傳竒元氏會真又
瞠乎其後矣所謂詞人之賦麗以淫也
庾信詩
庾信之詩為梁之冠絶啟唐之先鞭史評其詩曰綺艷
杜子美稱之曰清新又曰老成綺艷清新人皆知之而
其老成獨子美能發其妙余嘗合而衍之曰綺多傷質
艷多無骨清易近薄新易近尖子山之詩綺而有質艷
而有骨清而不薄新而不尖所以為老成也若元人之
詩非不綺艷非不清新而乏老成宋人之詩則強作老
成態度而綺艷清新槩未之有若子山者可謂兼之矣
不然則子美何以服之如此
四言詩自然句
江淹别賦春草碧色春水綠波送君南浦傷如之何取
詩目前不彫琢而自工可謂天然之句他如梁元帝秋
水文波秋雲似羅唐羅昭諫蟋蟀賦美人在何夜影流
波與子佇立徘徊思多抑其次也近世知學六朝初唐
而以餖飣生澁為工漸流於不通有改鶯啼曰鶯呼易
猿嘯曰猿唳為士林傳笑安知此趣邪
雨粟鬼哭
王充嘗辯雨粟鬼哭之妄云河圖洛書聖明之瑞應也
倉頡之制文字天地之出圖書何非何惡而令天雨粟
鬼夜哭哉使天地鬼神惡人有書則其出圖書非也此
乃正論漢書緯書又云兔夜哭謂憂其毫將為筆也堪
一笑
托物起興
昔崔延伯每臨陣則令田僧起為壯士歌然後單馬入
陣所向無前至僧起死則不復能戰宋子京修唐書㸐
二椽燭妾媵夾侍望之如神仙吳元中居翰苑每草制
誥則使婢遠山磨墨運筆措詞宛若畫此所謂托物起
興仗境生法也
稱贊文章之妙
王半山評歐文云積於中者浩如江河之停蓄發於外
者爛如日星之光輝其清音幽韻凄如飄風急雨之驟
至於雄詞閎辯快如輕車駿馬之奔馳又稱老泉文云
其光芒燦爛若引星辰而上也其逸馳奔放若决江河
而下也葉水心稱李巽岩之文曰風霆怒而江河流六
驥飼而八音和春暉秋明而海澄岳静也曾點之瑟方
希化人之酒欲清
玉瑕錦纇
杜詩七言律如玉臺觀第三句遂有馮夷來擊鼔第七
句更有紅顔生羽翼寄馬巴州首句勲業終歸馬伏波
第五句獨把漁竿終遠去猶王右軍書帖多悞字皆玉
瑕錦纇不可效尤也今之臨文荒率者動以二公為口
實是夀陵學邯鄲之步良可笑哉
詩小序
朱子作詩傳盡去小序盖矯吕東萊之弊一時氣信之
偏非公心也馬端臨及姚牧菴諸家辯之悉矣有一條
可發一笑併記於此小序云菁莪樂育人才也子衿學
校廢也傳皆以為非及作白鹿洞賦有曰廣青衿之疑
問又曰樂菁莪之長育或舉以為問先生曰舊說亦不
可廢此何異俗諺所謂玉波去四點依舊是王皮乎
李益詩
尤延之詩話云會真記隔牆花影動疑是玉人來本於
李益開門風動竹疑是故人來然古樂府風吹忩簾動
言是所歡來其詞乃齊梁人語又在益先矣近世刻李
益集不見此詩惟曾慥詩囿載其全篇今錄于此微風
警暮坐臨牗思悠哉開門風動竹疑是故人來時滴枝
上露稍沾階下苔幸當一入幌為拂綠琴埃題云竹忩
聞風寄苖發司空曙今南方所刻唐詩皆非全帙先
公在翰苑日裒集唐詩極為精備較近日所傳大有不
同緣吳人射利刻各家唐詩取其卷帙齊均厚薄如一
以便於售極為可惡如顧况集其中遠寺吐朱閣春潮
浮綠煙最為警策乃在削去之卷張籍本十二卷乃削
減為四卷而弔韓昌黎一詩最竒亦在減數若楊炯詩
不多乃取楊巨源詩妄入之王維集又取王涯詩妄入
之陋者驟觀競相語以為新竒未見而争市之是重不
幸也聊書以傳賞鑒者
崔魯華清宫詩
崔魯華清宫詩四首每各精練竒麗遠出李義山杜牧
之上而散見于唐音及品彙漁隠叢話長安古志中各
載其一而已今並錄於此其一曰門横金鎖閴無人落
日秋聲渭水濱紅葉下山寒寂寂濕雲如夢雨如塵其
二曰銀河漾漾月輝輝樓礙星邊織女磯横玉呌雲天
似水滿空霜霰不停飛其三曰障掩金雞蓄禍機翠華
西拂蜀雲飛珠簾一閉朝元閣不見人歸見燕歸其四
曰草遮回磴絶鳴鑾雲樹深深碧殿寒明月自來還自
去更無人倚玉闌干
搥碎黃鶴樓
李太白過武昌見崔顥黃鶴樓詩歎服之遂不復作去
而賦鳳凰臺也其事本如此其後禪僧用此事作一偈
云一拳搥碎黃鶴樓一脚踢翻鸚鵡洲眼前有景道不
得崔顥題詩在上頭傍一遊僧亦舉前二句而綴之曰
有意氣時消意氣不風流處也風流又一僧云酒逢知
己藝壓當行元是借此事設辭非太白詩也流傳之久
信以為真宋初有人為作太白醉後答丁十八詩云黃
鶴高樓已搥碎一首樂史編太白遺詩遂收入之近日
解學士縉紳弔太白詩云也曾搥碎黃鶴樓也曾踢翻
鸚鵡洲殆類優伶副净太保之語噫太白一何不幸耶
李耆卿評文
李耆卿評文云韓如海柳如泉歐如瀾蘇如潮余謂此
評極當但謂柳如泉未允易泉以江可也耆卿名塗臨
川人朱子門人之門人也所著有古今文章精義與陳
騤文則識趣相㑂佛云
老子論性
文子引老子曰人生而静天之性也感物而動性之欲
也漢儒取入禮記遂為經矣若知其出於老氏宋儒必
洗垢索瘢曲為譏評但知其出於經則護持交贊此亦
矮人之觀場也又如澹泊明志寧静致遠本出於淮南
子而諸葛稱之若儒者知其劉安語將坐睡唾去也
余知古論退之文
唐人余知古與歐陽生論文書云韓退之作原道則崔
豹答牛亨書作諱辨則張詔論舊名作毛穎傳則袁淑
大蘭王九錫作送窮文則揚子雲逐貧賦
丹鉛總錄卷十八
