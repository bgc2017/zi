先進遺風卷下明耿定向撰
毛在增補
吳冢宰公琳父應澍富好行德與吳草廬魯子翬軰諸
名賢友善元朝徵詔不起書西山先生褒之至今稱西
山先生公業儒通經術高祖平陳歲用詹同薦召為國
子博士嗣遷浙江按察司僉事歴貳鹺臺著績入為起
居注吳元年命同魏觀求遺賢於四方陞太常卿進兵
部尚書京闈鄉試上曰琳經學優命與司業宋濓典試
事洪武三年改吏部尚書賜誥褒美公既入吏部與詹
同迭視事尋公以老乞致仕既家居上嘗遣使察之使
者潜至公旁舍見一農人坐小几拔秧布田貌甚端使
者問曰此有吳尚書者家何在其人尚在否公斂手對
曰琳是也使者還白状上益重之復召入為原官後在
吏部堂座上一旦瞑而逝
王忠肅公翺為吏部尚書忠清為英皇所任信仲孫以
廕入監應秋試以有司印卷白公公曰汝才倘可登第
吾豈忍蔽之顧汝學尚未萬一誤中選則妨一寒士矣
且汝有階得仕何必強所不能以幸冀非分耶裂卷火
之公一女嫁為畿輔某官某妻公夫人甚愛女每迎壻
固不遣恚而語女曰而翁長銓遷我京職則汝朝夕侍
母且遷我如振落葉耳而故恡者何女寄言於母夫人
一夕置酒跪白公公大怒取案上器擊傷夫人出駕而
宿于朝房數旬乃還第壻竟不調公為都御史與太監
某鎮守遼東某人亦循理守法與公甚得也後公改督
兩廣太監泣别贈大珠四枚公固辭太監泣曰是非賄
得之昔先皇頒僧保所貨西洋珠于侍臣某得八焉今
以半别公公固知某不貪也公受珠納所著披襖中紉
之後還朝太監物故矣求太監後得二從子公勞之曰
若翁廉若軰得無苦貧乎皆曰然公曰如有營予佐爾
賈二子心計公無從辦特示故人意爾皆陽應曰諾公
屢促之必如約乃偽為屋券列賈五百金告公公拆襖
出珠授之封識宛然
少保于肅愍公謙己巳之秋邊塵翳天皇輿播越於迤
北戎馬躝蹂於郊坰變在呼吸間耳幸不至如靖康永
嘉之禍者公之力也惟公時擘畫所最難者有七彼時闕
庭閧然而譁監國欲退已成甘露之變矣公上陛掖留
請立斃王毛二豎以紓衆憤請宣諭王振應族俟命行
誅馬順應死擊死勿論而羣情乃定一也嗣監國新立
法紀不章戰守無具邊患且方熾也公首正扈駕失律
之罪亟請遣官募義勇集民夫更漕卒練營兵以備征
調且除戎器調兵食傳檄邊鎮近省並授方略遏敵勤
王二也嗣徐珵倡議南遷踵宋季南渡之覆轍矣公慟
哭抗言力排其議自是根本始固三也石亨請閉九門
以避敵鋒幾以百萬生靈畀敵矣公令盡移郭外居人
入城背城而軍德勝門外堅壁清野急散官軍通州倉
糧百萬盡入都城不以資敵四也喜寧嗾敵邀大臣議
和後參將許貴亦請與和緩師是季宋欵軍之愚計也
公即出德勝門對疊約戰勵將誓師而敵始震沮五也
喜寧異族以國為市此奸細也公授計擒之以絶禍本
六也嗣是額森悔禍奉上還京其時外患甫戢内釁漸
萌奉迎之議上不樂聞調停少失于戚之事兆矣公昌
言大位已定不敢異議惟君臣大義兄弟至情自應遣
使奉迎上乃勉從七也且其時閩越嶺南劇盜鋒起南
蠻西蕃亦復蠢動公内固京師外籌邊鎮防衞陵寢散
遣降人抗控漕渠開鎮臨清收復獨石八城堡蒼黃注
厝動中機宜一時經畫奕世永頼者不可殫述殆若天
授神啟豈公之智算異等抑公之精誠無二耳惟額森
擁上皇大同城下勒降也大同人登城謝曰頼天地宗
社之靈國有君矣至宣府城下亦然至京城下亦然公
實引據孟子社稷為重之言實合漢帝分羹之謾對襲
鄭人伐許之故智也事以之成疑以之生悲夫公嘗言
此一腔血不知竟灑何地嗟嗟公之血誠已灑於此矣
太子之易南城之錮公何以自解於英皇顧九廟列聖
享血食於無疆者當亦鍳公此血誠也抑世僉謂倜儻
非常駘宕不羈者可濟緩急彼繩尺修謹士齷齪難與
應卒支變云乃公故潔廉方正一錢不取力遜賜第止
宿直房旁無姬妾數椽敝廬僅蔽風雨幾畞薄田纔供
饘粥食無兼味衣無累帛巡撫兩省幾二十餘年議事
入京也不持一土物以賄貴要兩袖清風之咏汴人至
今傳誦之由是以觀論材品者尤重原本哉盖未有侈
於奉身而能致其身未有急于徇世而能以身徇國者
也視公可鏡已
魏文靖公驥讀書山寺中見一毒蛇方化鱉惡而避之
俄有漁者捕之以去公懼傷人追買棄之貸僧錢以償
既以博士起家累官吏部侍郎奉命往南都考察京官
時官舍止携一蒼頭歴年所積俸貲携之不可歸之無
人乃召同鄉同年子官刑曹即者付之其人請封鑰公
怫然曰後生軰何待前軰薄乎其人不敢復言時有子
壻從官舍如其輕重欵識為偽銀而盡盗其真者比公
南都竣事歸出俸銀令銀工碎之則偽也公意部司之
弊嘆曰近來官員無良一至是乎乃又出柴薪銀猶夫
偽也銀工私於蒼頭曰昔有某官舍人嘗為此物出自
予手將無是乎蒼頭以告公戒之曰慎勿洩彼將不安
矣寧亡金可使失懽乎已而刑曹即陞辰州知府請教
於公公曰君練事體又精刑名何郡之足為第須勅舍
中雖至親不可忘防檢刑曹郎恒念其語不置己舍中
人稍稍露其事辰州入覲乃携其俸入盡數以償公駭
曰君誤矣奈何以不明跡加人不韙乎予銀具在未有
以偽易者迄不受比以南京太宰致仕歸晨夕田間布
衣草履首竹笠以課傭作與野畯雜處不少崖異云年
九十八卒遺書子完勿擾鄉里營墳墓
周廉憲公鑑字孔明由會魁進士選授御史公少受經
千安成所友交皆名士嗣為御史按江西會監鄉試所
交名士多中式者時執政吉州陳公某其子怙勢多不
法虐其里人公出都門時陳曲意凂公為庇公按部至
吉州訊諸士民盡得其状竟䋲以法不少貸陳銜之而
諸不舉者承其意奏公徇私嗣會試事竣奏中所指者
多成進士而彭華者且掄大魁朝紳益藉藉嘆公得士
陳無以中第諷詮司出之為滇南憲副九年不調尋考
績北上江行覆舟公瀕危幸免候吏檢其行李止二革
笥故衣數襲積俸三百金耳嗣晉山東按察使公度執
政者不能忘遂引疾歸歸而與董僉憲應軫李方伯正
芳友善邑令構亭居之有大政必稟度焉盖模古三老
云孫廷徵字公賢由學博文行異等選為山東道御史
巡鹽河東瑾貴賂不遂摭事下詔獄久之得釋已按陜
西會寘鐇以寧夏叛戕撫臣暨總戎公時駐延綏聞變
馳至榆林以先發義檄參將時源討逆而射書城中說
廢將仇鉞者為内應不浹旬寘鐇成擒露布未及達闕
庭而朝議起楊文襄督京軍征討太監張永監之永方
至潼關聞報馳入陜攘功時源兵憤而譟紀功黃門自
經死公单騎馳入軍中折矢而誓之曰邊軍欲亂吾以
京軍討之京軍欲奪而功吾以死争諸軍乃戢公亟為
上疏列其功永既入朝攘功不已會公亦事竣還朝永
於御前劫公歸功于己公於朝班中挺出抗言曰功如
是如是臣即死耻食言於軍士也于是寧夏之亂始定
而永憾公不釋尋劉六劉七羣盗起畿内將泝江淮而
上永嗾秉銓者以公習兵事出為九江兵備公至踰月
殫精調度劬而病賊再至公再以舟師郤之竟以是瘁
卒卒無以殮當路括官錢備衣棺殮之以其喪歸既歸
流寇數千掠羅田入麻城經公之門將犯之既入觀所
居敝陋徒四壁立異之而賊魁趙鐩者故儒生尤咨嘆
焉乃書空空二字於門屏而戒所部毋犯時邑中諸村
所過皆煨燼矣吁盜亦有人心哉余按公平寘鐇與新
建之平宸濠始末大略相方乃竟未有表公功者永故
之以也時文襄又方用永圖逆瑾故雖心欽公為真御
史而竟不能顯公功云余聞公喪歸以貧久不能葬莊
襄公為卜兆葬之諸孤益貧莊襄撫教之如子前軰篤
友誼如此
王莊毅公竑為督漕開府淮揚時清河衞指揮單姓者
行不檢公嘗折抑之尋公遭煩言免官歸過清河揮使
祗候于江滸具餼致慇懃公嘉其誠欵擇受數缶以為
醯醬也既發用之則皆糞穢單盖藉以紓夙恨云乃公
舟抵徐復有言者表公生平忠節旨下命公還官指揮
乃逃遁遐方詐為死家人故為發喪治殯以愚里人人
有仇指揮者蹤跡其所在執而訟之于公竟不較前侮
平其訟而遣之淮揚間至今語曰王都堂不較單指揮
不念舊惡云愚按王莊毅手捶死馬順干殿陛間盖矯
矯剛方人也乃容忍又若此
豐布政公慶景泰初以給事中諫南城及易儲事言甚
凱切逮繫詔獄七年英廟復辟陞河南左參政論周府
内官不法事上嘉之陞本司右布政使廉聲大著風裁
振于郡邑一日行部有一知縣簠簋不飭聞至大懼無
以紓解乃以白金為燭饋之踰數公初未之省也既而
廳子以告公佯曰試燃之乎廳子曰燃而不燃也公又
曰不燃則還之耳次日從容謂知縣曰汝燭不燃盡出
之以易可燃者自今無復爾矣知縣大恐輒棄印綬而
去終亦不明其為銀燭事也論者曰此一事也而持己
之廉待人之恕遠謗之智胥得焉凡納賄於上官者上
官不忍其欺也而暴揚之衆謂其有以来之也嫌疑之
際卒不免於禍若公者非當官之師法乎(右見張東沙芝園集)
附鄭端簡公曉官文選時里中士宦有餽金首飾承
篚以將而上覆之茗公直以為茗也受之入夫人手
撥茗知之面頸發赤亟擊柝請公入以語公公逌然
不動聲色第整理其茗覆篚如初出坐亭中召其人
還謂曰吾初以家適乏茗故拜君惠頃入内詢之家
尚有餘茗心謝尊意已授之令持歸太宰孟山楊公
為北邊兵憲時有將官名將子也因事被勘於公所
公勘得其實酌情法之中處之將官心德公故假公
移郵筒中具揭托名蔬菜具中緘銀幣若干致謝公
即公移中批發不收且告誡之踰時公轉大參行衆
將官旅見其人獨惴惴惶恐伏地若無所容者公佇
立亭階槩以温語奬諭諸將官至其人曰汝父名將
也觀汝貌誠不媿將種第汝年少更事少後當益努
力以承父業其人神情恍然若更生云
愚按鄭公之郤賄也從容暇裕若此非素有養不
能也且即其夫人若此其刑于之化可知己若楊
公之郤賄不獨裁之以義抑且濡育以仁即一語
間便令人有生色焉若徒自皦皦立節而令人惴
惴媿懼終身生機息矣安能望之戮力於疆場哉
憶余往處關中一州守事義則未疚仁則有媿於
公也
王端毅公恕由庶吉士授大寺評事陞寺副出知揚州
府屢辨疑獄歲饑發廩不俟報且給醫藥多所全活歴
江西河南布政拜右副都御史撫治荆襄南陽多平賊
功帥欲縱兵搜山公不可下令擅殺者斬復榜示流民
復業尋巡撫河南載巡撫雲南劾鎮守内臣錢能陞右
都御史中貴有以黃鸚鵡上獻者公疏言漢末鼠巢于
樹野鵲變色識者以為不祥夫鸚鵡本綠羽而今黃非
野鵲變色之𩔖與書曰不貴異物則遠人格乞降詔痛
絶貢獻時有駕帖下即中鍾蕃所公言故事駕帖下諸
司司禮監用印刑科掛號皇城諸關防今皆無何以為
信在任九月疏凡廿上尋進右都御史時中官王敬乘
傳東南搜索竒玩公引唐太宗遣使梁州諷李大亮獻
名鷹明皇令益州織半臂背子捍撥鏤牙大亮與蘇頲
不奉詔事疏上詔下獄同惡伏誅中外快焉轉南京兵
部尚書參贊機務時刑部員外即林俊論妖僧繼曉下
獄經歴張黻救俊亦下獄公言二人志在盡忠疏留中
尋有旨令致仕孝廟即位召為吏部尚書公薦諸名公
卿引置執政抑僥倖奬名節拔淹滯中貴無敢干以私
通政司經歴高禄以内批為本司參議公言以天下官
待天下才勿可以親戚妨公議公遇事輒言言有不合
即引退執政不悅者謂其好名會南臺薦公入内閣不
悅者益忌之嗾御醫劉文太指斥公公力求去遂致仕
公家居時見子姪易左右鄰居為業公呼而譲之曰是
與我世比居者何忍俾之遠去乃召之各還居給以原
券不問價年八十餘葺廬於先隴之次搜閱典籍編歴
代名臣諫議一百二十卷又作石渠意見務剗俗學而
又搆玩易軒討究易理作後又作石渠意見拾遺二卷
已又搆玩易軒討究易理作石渠意見一卷讀書至耄
不倦視衞武公之九十不忘交儆不殊也
昔趙清獻家三衢所居甚隘子姪以厚貲易隣翁
居以廣其第公不樂曰此翁三世為鄰忍棄之乎
命亟還其居而不取值蘇長公買陽羡田聞田主
嫗泣而還券事亦𩔖此
耿文恪公裕授給事中以父九疇官尚書改翰林官至
禮部尚書時嘗語人曰吾暮自部歸必經過三原王公
之門見其老蒼頭每持枰買油念吾自入仕未嘗買油
已心竊媿也後公代王為吏書崔後渠洹詞亦及此朝
士嘗言王公子自三原來京省公只如貧士自僱一騾
毫不干有司一女適宋監生止乘兩人所畀肩輿此在
公亦其常也近見楊太宰家眷往回亦如是
附太宰屠㐮惠公滽部堂燕居令辦事官捧硯時公
新衣白綾甚澤其人誤傾墨汁狼籍公衣惶懼懾息
頓顙請罪公曰去去汝何為者吾方惡其泰白易汙
也適與意會汝何為者此與韓魏公不責碎盞吏同
襟度矣鄉有柴姓者假稱屠公子沿途騷動人以聞
于公意公必大加譴責詰發其奸公但呼而戒之曰
汝為吾子亦不辱但難為汝乃父耳法有眀禁自今
慎無復為此其人頓首而退歸營第宅規畫已定前
為老嫗敗屋二楹適當門樓之基屢使人從容譬說
而欲券之其嫗堅不聽命既得吉矣公於丙夜從一
小奚往扣其門嫗曰扣門者為誰小奚告之嫗曰此
不過欲劵吾屋耳此吾死生所也券則須徙吾惸惸
老寡將安歸乎公曰汝第起吾與汝商之汝意不過
憚徙耳今券而不汝徙也但去敗屋而更之新聽汝
居也不限以年令汝子以其貲賈販稍為生殖俟别
有家也而方議去住不亦可乎嫗曰即如是幸甚但
須明載券中公乃袖出柴薪二錠凡重二十四兩浮
其直付之嫗乃以其子販粥日有生息久之告公辭
去公遽止之曰此可相安不汝厭也嫗曰賴公之賜
天亦助之今已立業娶婦矣擇日當徙復何待乎公
曰嫗幸得所其如去舊鄰何欵以飯食為之惆悵而
遣之
鄞洞雲張翁尚書文定公邦竒之父也公為學憲時
其廳事僅二楹上官過訪頗不便旁一楹乃其叔之
居也適叔有宿逋願售公以倍價買之將重構焉告
於翁翁問價幾何以若干對翁知其倍也甚悅己忽
潸然淚下公訝問故翁嘆曰噫吾想至日拆彼屋以
豎我柱使其夫婦何以為情是以悲耳公乃惻然曰
大人寬心兒當還之遽抽身取券翁又止之曰毋吾
計其銀已隨入手償人去矣將若之何公曰第併其
價不取可也翁乃忻然曰若然慰我甚矣吁翁之孝
友仁慈載諸傳誌允哉淳德此特其遺事一節耳宜
其篤生文定勲名道德卓然為一代純臣也(右聞屠竹墟公言)
愚按洞雲張翁還券事本為同胞至情視王屠二
公及宋趙公之不忍亟徙鄰居尤其不容己者顧
風澆俗薄世人第利目前子居之便孰推念叔氏
異日不堪之情哉文定公先意承志得父歡心仁
心孝友視范忠宣麥舟之能推父意尤為當然憶
昔吾友羅惟德任寧國時一日謁余喜動顔色隨
拊掌自鬯曰今日一大愉快事余問曰何事曰近
貧宗有十數人以饑荒遠来乞周比積俸餘施散
殆盡家大人以下及諸眷屬無一阻撓我者為是
鬯然耳時聆之以為淺談也今追思之難哉難哉
惟德時精神通於一家矣余儌天之幸父母兄弟
妻孥原自一心從来出納施予更未經余相忘而
不知為可喜耳
少保秦襄毅公紘初為南京御史有風裁以劾中官降
北黃驛丞嗣因薦陞知雄縣又以禁中官捕獵被誣搆
禍幾不測民數千走擊登聞鼓訟冤得宥成化初為鞏
昌知府清廉自守禁官府和市吏民畏愛十三年陞陜
西參政十八年陞僉都御史巡撫宣府破敵柴溝堡尋
廵撫陜西時以約戢秦府旗校肆横為秦王訐奏被逮
下詔獄上命内臣尚亨籍其家止得黃絹一疋故衣數
事亨還言公貧状上親閱其貲嘉嘆立釋公且賜鈔萬
貫旌其廉調巡撫河南會汪直至他廵撫率屈禮公獨
與抗密疏直多帶旗校擾地方直還上問各省撫臣賢
否直獨稱公廉能上出公疏示直直頓首伏罪益稱公
賢弘治三年以右都御史總制兩廣軍務多平賊功劾
總兵安遠侯柳景不法詔逮下獄追贓鉅萬褫其爵景
干内摭他事誣訐公亦被逮坐免臺交章論救三原在
吏部極言公廉直忠信不可棄改南戸部尚書十四年
邊報急召公戶部尚書兼憲職巡撫陜西隨總制陜西
三邊軍務尋召還部辭得致仕年八十卒贈少保諡襄
毅公剛毅廉介歴官四十餘年提兵南北列位孤卿所
居僅避風雨妻孥菜羹麥飯不改其舊及卒家無餘貲
未幾子孫有貧乏不能存者逆瑾專政時復以誣搆公
籍其家竟無所得
許襄毅公進成化中公以御史丁憂還里已起復上京
惟乘馬其配高夫人素病眩暈不能御車亦騎而從竟
不索轎時仲子司徒誥方在襁褓叔子少傅讃娠在腹
而司馬論則其季也三子既皆登上卿諸子姓列大夫
牧守郎官者以數十當代世家稱甚盛者鮮儷云
附司徒公誥嘗曰吾近見士人失官憤恚若喪吾甚
惑之夫官朝廷物也来若被衣去若解帶豈吾支體
若乎故雖屢進屢退不見喜愠之色其論學謂理氣
渾全本無支離宋儒力詆虚無以排二氏及自為論
析理氣為二不知自墮於佛老之見也浚川王公深
然之
文簡公讃嘉靖中自家起為太宰所過沿途有司殫
力飭厨傳華供帳除治道途若迎乘輿然余里陳公
文者時方為邑宰初尠治聲顧獨泛常視之諸草草
不為加意公過而識之曰此必雅志古道者既莅任
亟陞為戸主政
陳司寇公夀由科給事中累官刑部尚書致仕後僑寓
南京蒙詔進階一品羊酒綵幣存問公在諫垣指陳時
政得失無隐惟不喜彈劾曰吾父戒我勿作刑官枉人
而言官枉人尤甚顧可輕耶故公雖敢言而不搜索士
大夫短長以沽直名云
附楊文襄公一清曰宋王素為諫官言人材難得無
事之時當為朝廷愛惜明道先生為御史神宗召問
所以為御史對曰使臣拾遺補缺禆贊朝廷則可使
臣掇拾臣下短長則不能本仁得之矣本仁公字余
往待罪柱下時以職事有不容己者兹睹公語惕然
心悚面發赤已平日彈章命子弟亟削其稿
鄭端簡公曉曰予聞之貢禹云居官而致富者為雄
傑夫漢俗近古猶若此又何責於後世之靡靡者乎
其軟默徇時以終其身凡以利滑於心而不知戒也
陳司寇立朝四十餘年於權奸歘赩無所跛倚屢起
屢踣家貧不能歸流寓南都敝屋頽垣不蔽風雨卒
不能為殮具豈不為雄傑者所姍笑耶然縉紳先生
慕其風槩願為執鞭可以媿墨夫矣
林司寇公俊公筮仕刑曹陳白沙薦至京公日與講學
有得時妖僧繼曉挾近倖梁方以秘術進蒙殊眷公上
疏請斬繼曉而黜梁方憲廟怒下詔獄加刑公對益厲
謫姚州判王端毅在留都疏乞還之以勵忠節會元日
星變憲廟感悟叙復南部孝宗踐祚廷臣薦擢雲南憲
副俗崇釋信鬼鶴慶玄化寺稱有活佛歲時士女會集
動數萬争以金泥其面公按鶴慶命焚之父老言犯之
能致雹損稼公與約積薪伺之果雹即止已而無驗遂
焚之得金數百鎰悉輸之官代民償逋毁邊方諸淫祠
三百六十餘區所在學宫敝撤其材新之肅皇在藩邸
知公名召起公刑部尚書屢上章疏思竭忠愫以報知
遇後以倖璫崔文事奏忤旨遂乞歸八疏得允公性簡
儉居官尤廉約不取隸金不費公廪蕭然若寒素深厭
末俗侈汰欲以身為表率一時同德請老推先焉既遘
疾且疏豫辭身後䘏且及時政數事薦尚書羅欽順王
守仁祭酒魯鐸脩撰吕柟宜用輔德云嘗過吳門訪二
泉邵公寳于里第及門見邵公經始建坊大詫曰盛德
如公亦效世俗子營此耶邵公曰公家科第雲仍此故
可省某門戶纔起立如制表宅里似亦非過也林公終
不謂然由此以觀前軰名公以建坊為詬矣嘗謂人苟
修德即蓽門蓬戶後世仁賢且過而式之德苟不𩔖即
今市童甿豎多相指訕詬之矣然則坊表之建不為播
惡之具耶而士紳往往以此煩擾有司其識何卑卑也
董大參公朴公大父曰應軫解元官僉憲丈夫子七蟬
聫科第有並時為南北御史者獨公父未仕公少魯攻
苦誦讀日不能識數行鄰父見而憐之謂其父曰郎君
不慧讀書非其質也奈何苦之曷不令牧耶公聞之憤
丐工畫一牧子牧牛置座右益奮勵堅苦力學比長而
發慧卒成進士以文學顯累官大參公中年家居時按
楚直指使者公門人也其秋當主監臨欲中公子先時
緘書起居公密封所擬秋試經旨寄公公發書覧而火
之竟不以示子子故亦績學負儁材者後科遇别直指
監臨亦卒中式是為士毅號三泉公參江藩時三泉公
為舉人家食遣僕候公宦邸公召至榻前問舉人家居
何為僕對云里中比年大祲餓殍塞途舉人日募工瘞
殍骼幾千計矣公惻然又問曰舉人故窶甚募工費何
能辦曰每一殍計工費榖若干斛皆貸于族叔某也公
曰是義當為者因還書勉三泉公大意云凡義所當為
者闇然默而行之更勿以章示人人微有取名意則淺
陋甚矣其書尚存余省覽之中數百言諄諄道此事更
無一語及家私也公嗣致政歸林下不肯以片字干公
府嘗有鄰翁横罹盗誣為郡捕而過其門跪泣訴于公
曰公素習我善良望活我公曰汝故知我素不干公府
也其人頓首泣而去已公徐復心憐之召之還曰憶汝
昔年新築室余曾詩以賀汝尚在否其人曰在曰汝第
持此往余不作别字也其人執詩以見郡守守覽公詩
即戄然曰而非良善董公肯以一字假汝耶遂釋之其
見重于時若此公晚歲豫為宅兆豫製挽歌中有平生
師魯叟死不運門材之句三泉公嗣謁選為蜀别駕己
丑歲以公務至京其年新第進士黃劉陳三公候之邸
公胥令之侍坐首戒之曰慎勿輕買田吾為舉人時為
人欺買田數畞為所累甚重謹識之嗣陞州守宦十數
年許僅一青布袍一革靴耳赴任時諸子請曰大人平
生志節兒軰能諒一切生事不敢少覬望大人矣第念
大人年高蜀中多美材後事可為計也公曰唯唯既致
政歸諸子迎之水次問計於公曰往者兒請命為後事
計者如何公曰吾聞之人云杉不如栢也子曰大人今
所具者栢耶公莞然曰吾兹載有栢子在種之可也吁
公時子孫振振如是其所種栢子遠而蔽蔭耶余聞劉
端敏公師事三泉公其清節亦有自也哉
余聞長老述損齋公成進士後以差過岳州聞劉
忠宣公宅憂在里造謁焉忠宣留之飯飯麥糈饌
惟糟蝦一碟無它具公因感省終生持雅操云噫
嘻賢喆之相與以有成也豈在情好浹洽語言懇
欵哉雖然亦存乎人耳昔胡紘訪晦菴無隻雞斗
酒之共而釀成禁學之禍矣董公顧以是感奮勵
修其識豈不遠哉
王文莊公鴻儒甫成童作書端勁得歐顔法以貧依親
屬為府史者從治文書郡守段公堅見而竒之留居府
中衣食之親課其業遂入郡學為諸生提學副使陳選
嘗識其文曰是經世之文也舉鄉試第一成進士授南
京戸部主事遷山西提學副使劉忠宣公薦于孝皇歴
遷吏部左侍郎以甄拔為己任崇奬實行不純采虚名
嘗曰濟天下事惟誠實者能之趣名者亦趣利無益也
不見夏忠靖王塩山乎惟知有朝廷而不知有親黨惟
知有天理而不知有身家如是社稷生民乃攸賴云公
於書無所不讀大要以窮理致用為主雖百家之異同
亦必探其原而審其義之所安故所得宏博奥衍交發
互益其於六經沛如也善觀史每以前代君臣之行事
為案而已從中斷之審辨得失邪正上下數千年如指
諸掌尤眀習國家故事自祖宗用人行政及前軰立朝
行已之詳皆能一一言之嘗聞劉文靖誚丘瓊山有散
錢而少貫索瓊山還誚曰公有貫索而却欠散錢云乃
公讀書以窮理致用為主亦有貫索矣起家非詞林而
得諡為文有以哉雖然世博綜者恃此休休心為貫索
更妙也韓魏公為相時或謂公之德業無媿古人但公
文章不逮歐陽永叔耳公曰吾為相永叔為翰林學士
天下之文章孰大於是即此一語永叔之文章便為魏
公一齊穿紐矣我朝最稱該博者莫如瓊山乃媢嫉白
沙而隂擠三原雖博亦奚以為文靖誚其無貫索不虛
也或謂文靖為篁墩短其不能詩銜之釀成廷鞫之獄
文達之嗛葉文莊也亦以疵其詩文故余惟二公賢相
也或未必然果若人言視魏公之度如何哉顧葉程兩
公以能工詩文邅䜛搆于執政者如此然則知道者之
于詩文直榆莢視之可也
吳司空公廷舉字獻臣筮仕順德縣與白沙陳先生游
鄒立齋以直言謫石城吏目敬禮之有權璫市葛于縣
公用其價買二疋送之曰奉此為式如不可即還金且
葛雷産也璫怒取金去盖舊買貢物縣率令民買辦而
還原金公獨不從督府檄公為權璫修廟且召見而欵
語之公對曰守土官非奉舊例新恩一夫不敢役分金
不敢用遂辭出嗣又以事忤逆瑾被逮荷校九日死而
復甦瑾誅復用累官至南京工部尚書即疏歸公平生
敝衣帶穿不修藻飾視財利如糞土妻子冒饑寒而施
予不較有無居湫隘無郭外田丘墓之寄十餘畞卒之
日殯殮無具御史姚鏌助之平生篤友誼見良士身下
之忘其人已在太學兄事羅玘玘病痢會僕死公為煑
粥負之登厠一晝夜十數返玘病瘥同登進士語人曰
玘四十前生我者父母四十後獻臣生我也公好讀書
積至萬卷慕薛文清及胡敬齋錄采其要言作詩效陳
白沙覽者見其志崔後渠曰銑平生頗識賢士大夫如
吳公真才潔履厚行定力鮮儷也
胡端敏公世寧正德中公由南刑部陞廣西太平府知
府尋遷江西憲副時宸濠潜謀不軌吏於江西者勢怵
利陷惟其欲之是聽間有稍知順逆者不過循默自保
觀望規避以脱虎口為幸耳孰有奮不顧身如胡公者
哉疏朝入而禍夕發竟以脫身間走得免灰滅及械繫
掖庭備嘗百毒朝之用事者悉受濠賂幾陷不測矣賴
御史徐文華等申救减死謫戍遼東躬履行間授徒以
業嗣濠誅起官累仕至兵部尚書太子太保余惟己卯
之變孫忠烈嬰其難王文成襄其勛燦然著矣由公觀
之要皆焦頭爛額之儔也若公者其為徙薪曲突之謀
者乎公為主事時嘗自贊云信而未孚者多言也正而
未諒者多戲也周而若比者好稱人之善也恕而若刻
者多發人之奸也過有甚於此者輕淺粗疎也然則無
一長可取歟曰瞞人之事弗為害人之心弗存有利於
國之事雖死不避三者吾將持是以終身焉而前數者
氣質之偏則亦庶乎其有改也云跡公生平不媿其言
矣公早歲貧困寄食就學卓有經濟之志仕幾四十年
雖禄一品被服飲食猶素士也
梁司徒公材平生清苦自持嚴於操檢為杭州守郡故
以繁富稱於天下公練衣粗食屏斥華好泊如也會入
覲止具一書二帕以䞇京貴槖中無一長物知者詫之
歴轉浙江按察方伯執法不撓時巡按御史何鉞同里
人也公以前軰不為過禮何疑其易已積不能平乃誣
十惡奏之銓曹察其非實量移雲南公居之恬然不以
為介曰御史言果當即譴死無恨否則自有公論在矣
綰藩篆時凡入民課金輒令納戸自稱而親為監督主
藏者不得高下其手凡往来傳置諸所饋遺即果蔬弗
受也既為戶部尚書夤緣請寄一切謝絶數令親信察
市價低昂攬戶不得乾没所省官錢不可貲算時相張
永嘉新進寵倖常以意氣折辱公卿一日於朝會勵聲
語曰梁大用某處糧草當辦則應曰己喻曰某處折銀
當發復應曰己喻張意初輕之謂其中黯黯弗了也即
而偵之則無弗夙具者曰渠固若是辦耶心欽焉公終
日約勵所屬坐部治事不得私有出入即郊廟大祀與
歲節朝賀不廢退食之室於几榻恒置四書律例有間
即諷誦之以為常公嘗曰秀才讀書做官不要錢是分
内事不可向人說况恃以驕人乎公平生為國薦賢不
欲人知曰恐来物議也公又嘗曰昔顔子犯而不校某
敢當之云即遇同里何御史事公言不虛也可以為難
矣
蔣司空公瑶為揚州太守會武廟南巡諸省騷動凡乘
輿供御及宦寺宫妾親軍賂遺莫可貲算公曰備亦罪
不備亦罪備則患及於民不備則患止於身乃僅鳩供
應之具不復横斂以為媚悅自衣青布袍束黃金帶奔
走周旋權倖江彬軰横加折辱不為動一日上捕得大
鯉謀所鬻者左右正欲中公曰莫如揚州知府宜上乃
呼而屬之公歸括女衣并首飾數事蒲伏而進曰魚有
值矣他無所取惟妻女衣装在焉臣死罪臣死罪上熟
睨之曰汝真酸子耶吾無須於此其亟持以歸魚亦不
取值矣由是清節動天下歴仕至工部尚書白首懸輿
卒無改於羔羊之節士論韙之
論曰維時乘輿至止天威所臨生死呼吸間耳公
拚一身以翼蔽其民難矣難矣近世仕宦者競飭
厨傳華供帳以取上官一時之媚剥民膏脂而不
惜者獨何心哉
張少參公繼孟字子醇公以禮部儀制司郎中陞山東
布政司參議年未五十致政歸居林下家徒四壁立居
旁建茅屋三楹鑿池為橋植竹數竿扁為一笑亭日觴
咏其中禁足不出客至第肅至階送亦不出門即朝貴
枉訪止折柬相答于勢利紛華泊如也嘗言作人須要
有趣對俗客嗒然無一語遇學士大人有道術者與之
譚說名理揚搉風雅亹亹不倦令人灑然不能遽别前
軰一時如西涯相公蒲汀尚書皆海内宿望常聫輿過
訪公或留坐所共脫粟之飯間出蔬果杯酒三五巡即
止諸老凡自公第出輒喜見眉宇相謂曰吾儕遇張子
醇一飯勝倍别家盛筵矣其為人愛重如此楊方伯守
魯既第筮仕揚州府推官瀕行候謁請教公謂曰只要
做得人好不論做官做得人好時充軍也得為民也得
夫當後生筮仕初即為此厲語不為忌諱楊公亦終身
佩之不嗔為不吉語古道如此年八十卒卒之日至無
以為殮其子以訃聞於諸同年在京宦者得贈若干金
始克襄事云
方司徒公鈍當分宜柄國時寵賂滋章天下士宦靡然
顧化即下之簿倅丞尉無不賄其里之尊貴人以儌庇
植而里之尊貴人亦多以是為餌若軰計者公見里中
此軰以竿牘通者輒峻郤之其人或固以請曰此具薄
俸非取諸民也公則蹙容曰汝俸幾何俯仰攸賴奈何
推以遺我王法可畏民生可念汝不能其官我不能為
汝庇遺我何為或復曲為詞曰此書一帙耳公則又曰
余一自入任所習惟一大明律耳何暇讀他書書積不
讀而徒以累他日歸途夫役大非隂德事也竟片札不
受里中癡子反有以為憾者余初魁南宫時謁公余請
拜公抗顔曰勿拜余乃揖己命予坐時有郎差臨清者
先在座公若不禮余者第顧郎諄諄誨之嘗顰蹙曰往
聞薦紳過此者必具豐餼華燕今民窮極矣如此皆膏
脂非爾我所藉以奉人面皮者但遇相知夙契一飯相
延道故商心自是欵洽奈何如此予初覩公遇予若甚
倨乃聆其語戢戢有味于中不欲辭去已郎官别去仍
一語不及予予起更端請曰小子起家蓬茅願領教公
厲聲曰爾云蓬茅誰從母胎中即成進士耶予惶恐不
敢再更端請起辭公送之門屏間謂余曰予即日廷試
矣上發策必有所欲言汝對中須言敬天惟在愛民親
賢當先遠奸謹識之毋洩予乃揖謝教而出公嘗謂新
進者云作官無他言作到老學到老是矣嗣觀政時公
數數召同鄉中士紳飲序以齒不論官座中常有進士
以齒加於京堂上者具嘗惡草而情固欵洽也嘗訊諸
進士曰汝軰幾人一寓幾人一隸也大都所言皆前軰
時事時套若勿聞已余初第時猶一及見此等風致幸
矣今亡矣夫
周中丞公延初第時與其里中進士曾同觀政刑部共
賃一寓共租一馬更乘出入一日公先入部方回馬輒
迎曾曾未及至而司寇公適蚤至鳴鐸升座矣司寇視
班行曾不至詢其故公前以實對司寇公大詫曰今進
士俱乘馬耶亦大異矣予觀政時一僮携冠服徒步至
三法司門乃服之入也今士風即至於此為之三慨焉
公語今蕭右司寇廪云蕭公亦吉州人也吁使司寇公
覩今士習慨又何如
吳太宰公嶽為廬州守時中丞南眀王公廷為蘇州守
二公同年友也一日以公務會于鎮江吳折柬徵王公
為金山之遊載酒一瓶米數合肉斤許蔬一束於舟中
屏騶從趣王公同舟而往王公熟視其具笑曰兄昨折
簡相徵招將為主延欵我也其具止是耶吳公曰足吾
兩人用可矣多具何為比至吳公命庖丁即所載酒肉
蔬米治具相與論心話舊或趺坐磯頭或倚徙水際盡
歡竟日而還王公晤余淮上為道其事余喜聞後嘗模
之以待同志云惟今士紳宴會如此風致豈不可嘉尚
哉公為廬守無何以宅憂還里行間阻隂雨持公署一
傘歸歸舍仍還之屬貯庫余校士于廬廬人士至今口
其事云公起復補保定守後嚴太宰清亦任保定守余
每過保定遇此中士紳輒詢二公政績孰優一士紳謂
余曰二公皆吾郡之名守也嚴之德澤洽我民肌膚矣
若吳公德澤則尤入我民心髓也余嘆羡之後又遇一
主政主政亦保定人也余又訊二公政主政曰二公清
約之節同仁愛之心同明敏之材同但吳公若有天授
不可及者余曰云何曰吳公為政未嘗用意摘奸剔弊
而内之胥史隸卒外之市猾田甿若皆貫通於吳公之
心而更無一作奸犯科者吾不知吳公何以至此也予
為之慨然嘆羡者久之盖其誠能動物矣
黃憲副公卷初官比部出補山西僉憲晉陜西少參已
晉憲副即解紱歸歸年才四十又五耳公歸盖即真眀
農云春夏間家衆悉驅之田作而獨與其配操杵臼炊
釡作飲食躬荷而饁之嘗假農具鄰舍鄰舍子欲舁送
之公曰毋此何時也假我具即德厚矣奈何又妨汝務
遂自肩之如田焉公性故孤介悃愊而逸興甚豪嬰情
山水間域中山嶠水涘靡不遊至或乘敝輿或策欵段
或曳杖躡蹻翛然咏嘯飄飄若仙焉家去城邑四十里
而近經歲不一至至則市童撫掌歡呼相指曰黃公來
也盖識其輿敝陋云公居常好客客至座已徐起臨庖
服犢鼻衣治具具無兼味治畢乃盥手更衣出即新婣
上客率以為常余一日偕元孚周進士候公公歡甚縱
談名理因及疆場時事奮然有請纓之志移日不輟已
有婢從屏間稟曰烹雞熟矣請割公曰少需盖劇談方
適無間也有頃婢稟如初公又曰少需如是者三而公
談益劇乃命婢曰汝姑自割既共饌出胾肋狼籍不為
意也公間起入室余從之闞其室一榻蕭然不啻僧舍
已余時若泠然嘘以清風洒然沃以瓊漿也退謂元孚
曰吾與子今幸游羲皇世矣相與嗟嘆不置云耿子曰
夫世約其躬為苦節行者𩔖多齷齪迂滯不能事事彼
盖矯飾為名高者也其真漓其性牿矣公率性之真從
心之安孟子所謂人有不為可與有為者非乎藉令世
誠重用之請纓之志計能酧賞不虚也余又嘗聞里中
前軰若鄒劉周李董阮諸公其風軌大都如是顧所及
覩記者惟公因憶父老相傳宣正成弘間里中民物殷
盛閭巷熙熙有以也乃今里中身有完服面無菜色父
子兄弟相聚而無愁嘆聲者盖鮮曷故哉吏治之日媮
也吏治之日媮則士節之不立也士節之不立則古道
之寖微而紛華之為蔀甚也即吾一鄉而天下可𩔖知
己嗟嗟孰謂公履為細謹哉盖古道之碩果矣余兹重
有慨焉爰拾公一二淺事為外傳云
徐主政公九思為句容令其政專主養民自身及僚屬
上吏供一切裁省行之三年上吏猶數撓之屹然不以
撼也至六年乃定九年遷去邑舊有二簿一典糧一典
馬糧簿歲啓倉有例金八百四百以啖糧判四百簿自
取公聞遂躬往主收判簿不得取例金焉馬簿歲視馬
馬九百餘匹匹例一金公亦自往視焉例金遂絶邑舊
募民兵四百每兵十金公兩分之歲更番募止二百一
歲省金二千邑當吳越之衝民疲于供公令官厫養鵝
雞官池魚閒地圃之賓至取供一不煩里甲歲自碎小
而上數之省者胡啻萬計其養民如此(右胡正甫為余言)余聞
公嘗語人曰吾昔筮仕之句曲也甫入境邑中蒸黎繮
屬遮道迎我漸邇郊坰迎者漸夥&KR2017;&KR2017;詵詵無慮千萬
計或趨前導我或擁後衞我更番輿我也奉我堂上敷
座坐我座已是千萬人者擁伏墀下無問倪旄聲閧閧
僉曰爺曰爺吾時悚然内省曰嗟嗟是千萬人者均
之圓首方趾横目噉吻我無以異也即皤皤黃耉亦相
率而呼我曰爺曰爺彼盖謂我為父母云爾也若何施
而乃能當兹父母稱哉為之惕息深念者累夕云吁徐
公之感念若此此所以汲汲于養民之政而九年如一
日也嗣陞任司空郎解紱幾年矣甲子歲余督學駐句
曲誤謂公已捐館舍檄趣祀之名宦祠維時境内蒸黎
聞之歡呼奔趨環而拜伏祠下者亦千萬計猶初任登
堂日也到今戴之真不啻父母矣公之得民若此盖感
于此一念云顧今宇内受符為令者其入境時蒸黎依
依之状想亦覩若此目覩之而悚然念者幾人哉又余
嘗喋喋述公是語與筮仕者道耳之而悚然者可指數
豈其目其耳人人殊哉未之思耳誠思之人人有同然
者在也(子貞明辛未進士尚寳寺卿)
胡公夀安初任信陽調獲鹿永樂中任新繁在官未嘗
肉食其子自徽來省居一月烹二雞胡怒曰飲食之人
則人賤之矣吾居官二十餘年嘗以奢侈為戒猶恐弗
能令終爾好大嚼如此不為吾累乎胡三宰大邑不携
妻子之任或誚之胡笑曰吾豈無糟糠之念嘗於是思
之熟矣吾軰讀聖賢書論居官治民之法孰不欲砥礪
名節哉及登仕路以耳目玩好聲色之物喪生平之守
者多矣矧婦人小子尤易惑也以是計之故不欲妻子
之為累耳
附余里詹太守瑩守漳州府已陞長蘆塩運使皆脂
膏地也清操皭然居常麥粥竟月無肉食每飯茹塩
耳致政歸子養饌間以肥脆進公怒推案曰何暴殄
若此女適劉莊襄少子公貼書戒之今手筆尚存諄
諄以崇儉為教殺生為戒中言已宦所朝夕惟麥饘
以塩點之而已後子孫多食貧鄉人無識者或殷殷
姍公為拙今其孫淑舉湖廣乙酉鄉試稍足為清白
吏增氣云
少宰陶文懿公大臨余同門同年也第進士鼎甲官翰
林嗣為今上講官累遷至少宰資望將柄用而卒公官
翰林時曾以差出京便過家歸省尋還朝一日晤余慨
然太息曰吾儕一列仕籍即令念念濟人利物日行其
德一生罪業不能贖掩萬一况吾官此閒局雖名清華
未得親民將何修而可余曰云何公曰憶余往以差出
京由京泝越寧家已由家自越還朝報命往還凡幾千
里或由陸而輿所用負載役夫不知若干人或由水而
舟所用牽挽役夫不知若干人念兹菜色枵腹之甿鶉
衣裹體之黎彭彭林林皆亦人子也或當炎蒸淋汗如
雨喘息若雷或值嚴寒䟤跋淖濘衝冒風雪由此而踣
頓道路委填溝壑者何可數也此等罪業皆由我作如
竺氏果報之說不誣能無惕然乎余聆亦為之悚然者
累日中心識之不忘今公倘得柄用推此一念天下必
多食其福者惜夫
傅司馬公希摯亦余同門同年也公歴官素厲冰蘗囊
無餘貲家世以力産作業務農重榖廩粟頗有餘饒值
里中歲饑榖價騰貴公傾廩减價出糶以賑之計所糶
粟得若十金止留半以分諸子餘復悉以賑里人焉惟
公故與馮璫保者同里閈公督撫山東時保權寵最盛
棘欲交公相引重求公一識面而不得因銜之摭他事
擠公落職歸保敗以薦起累官大司馬云惟公不屑意
與里中之權璫交而顧篤意于里中之餓殍念是可以
觀公矣或曰公所出糶粟乃厥考所積也非公所自積
也其所留金以遺諸子者亦約矣嘻推厥考之積以仁
其里兹所謂善承考者哉以此仁聲遺子孫所遺子孫
者不既多耶
耿大司徒公定向早聞道言論動履一率真性而軌古
人初由大行拜御史巡按甘肅未期年推督南畿學關
中故多古書刻御史得代行藩臬往往舁數篋送之境
上公於書雅所好然不欲以篋笥煩輿夫乃曰吾入關
原三扛出亦宜如是耳他書付還收十三經石刻一部
覽數日竟留洛陽以賂洛中諸士子有司刻石記其事
在御史臺壁間余故聞其語頃按洛睹是石因嘆此風
今何可復見焉公督南畿學五年得士甚盛士入長安
多持䞇来見公公他物無所受獨受書即書中有緘金
亦令去金而受之邸中書積與廩齊人頗疑訝一日公
得差當出都盡以書送諸知交為作别不携一冊還也
都門縉紳往来率循故事受謁紿人以為常公戒門者
毋紿人故知或同志有相論議者在即入白不在直以
故謁公門者人人能亮公不相疑一日余造公公方飯
門者傳刺入公旋出且行且衣帶揖而就坐僮捧一盂
茶上公公飲之曰飯己未𠻳口故先君耳公事事有先
進風不直此即此數者亦何可多見於晚近世哉余故
增而入之
王符卿公汝訓余嘗與一再晤視其人冲夷恬雅竊疑
必充養有道者因夷考其履諗家世素饒於貲足侔素
封乃父封公尤善綜理每晨起握籌課算計盈縮或至
日昃未食貲以是日裕故鄉居時虞盜患每至夜分則
募數十人居守重鍵固鐍惴惴為意外防竟夕或不能
安寢也符卿家食時即志聖賢之學覩其然深念之食
寢亦不自安因諭其父曰天之生財以養人也人之理
財以自養也世之切於人者莫重於身至切於身者又
莫重於心也大人為此衊衊者朝營營然暮兢兢然内
累其心外累其身何為者哉古誚厚積者曰守財虜自
今觀之不虛也兒即至愚不肖不能顯揚大人安忍大
人墮此𩔖哉封公喻一日盡招其族里諗諸夙貸而負
者悉裂券免之夙所積藏視戚屬族黨之殺差貧富之
等而悉捐以散給之里之人大悅徙而相依者數百家
所居遂成聚無煩募人防守而符卿因益得肆力於學
卒成進士雅望軒軒起士林推重至今其鄉號稱仁里
而戴其封君為仁人君子曰符卿純孝哉以其親顯者
至矣噫亦其達如是也
李公謙值歲荒出粟千石以貸鄉人明年又荒人無以
償公即對衆焚券曰不須復償及歲熟人争償之一無
所受後復大荒公仍竭家貲煑粥濟之賴全活者以萬
計死者復為瘞之人咸曰公隂德可謂大矣一日夢紫
衣人告曰上帝知汝有隂德報在汝後言訖而去後謙
百歲而終子孫位皆通顯
先進遺風卷下
