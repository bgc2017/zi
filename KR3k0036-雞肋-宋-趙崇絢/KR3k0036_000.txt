雞肋類書類
提要
(臣)等謹案雞肋一卷宋趙崇絢撰崇絢字元
素據宋史宗室世系表盖簡王元份之八世
孫作諸番志之趙汝适即其父也書首自稱
汴人不忘本耳其書雜采古事有名同而實
異者如玉環一為唐睿宗琵琶名一為楊貴
妃之類有相似而相反者如周亞夫縱理入
口餓死禇蘿縱理入口夀終之類有一事而
數見者如欒巴郭憲佛圖澄皆噀酒救火之
類有事相類者如口喫有韓非等十三人酒
量有于定國等十一人之類有姓名同者如
兩張禹兩李光進之類然如蕭詧惡婦人劉
邕嗜瘡痂之類又各自為條不相比附則未
詳其體例何取也其曰雞肋殆偶然記錄成
此一册而又未能博採諸書勒成完帙故有
取於食之無味棄之可惜之意歟明陳禹之
駢雅其體例實源於此類事家之有此猶史
家之有紀事本末皆於古式之外别剙一格
而後来竟不能廢者也故錄存之著其所自
始焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
