南部新書卷五宋錢易撰
天后朝道士杜義迴心求度爲僧勅許剃染配佛授記
法名玄嶷勅賜三十夏臘以其乍入法流須居下位
苟賜虚臘則頓爲老成也賜夏臘起於此矣
太和中祕書之書總五萬六千六卷
神堯宴近臣果有蒲桃陳叔達捧而不食帝詢之對曰
臣母患口乾求之不致帝曰卿有母遺乎涕泗闌干
馬周臨終索陳事草一箧手自焚之曰管晏彰君之過
求身後名吾不爲也
高帝出獵見大官刲羊謂其無罪就死以死鹿代之
沈既濟生傅師傅師生詢詢生丹丹生牢牢巢寇前爲
錢唐監使生藻後移刺鄱陽巢寇亂不知其終時藻
與家人不隨之任藻後仕吳越錢氏爲永嘉令藻生
承諒爲定海丞諒咸平三年進士及第今爲都官員
外郎知處州
王師魯在孔戊幕中嘗言曰半臂亦無文房太尉家法
不著
張九齡嘗見安祿山曰亂天下者此人也諫殺之不聽
紫石英廣管瀧州山中出紫石英其色淡紫真質瑩徹
隨其大小皆五棱兩頭箭鏃煑水飲之暖而無毒比
北中白石英其力倍矣瀧州又出石斛莖如金釵股
亦藥中之上品
蚦蛇膽雷羅州有養蛇戸每年五月五日即擔舁蚦蛇
入府祇應取膽
雞兔算國史譜紀之尚不明上下頭下下脚脚即折半
下見頭除脚見脚除頭上是雞下是兔
裴肅在越多齋此外惟嗜兔日再食
陸贄在忠州不接人惟纂藥方行於世號曰集驗
黃巢本王仙芝賊中判官芝死賊衆戴之爲首遂日盛
杜邠公先達人謂之老杜相公杜審權晚入謂之小杜
相公
劉蕡精於儒術常看文中子忿然而言曰才非殆庶擬
上聖述作不亦過乎客曰文中子於六籍如何蕡曰
若以人望文中子於六籍猶奴婢之於郎主耳後人
遂以文中子爲六籍奴婢
博陵崔倕緦麻親同爨貞元以来言家法者以倕爲首
倕生六子一登相輔五任大僚(太常卿邠太府卿鄷外臺尚書郾廷尉卿)
(執金吾郇左僕射平章事鄲邠及郾五知舉得士百四十八人)邠昆仲自始仕至貴
達亦同居光德里一宅宣皇聞之歎曰崔鄲家門孝
友可爲士族之法矣鄲嘗搆小齋於别寢御筆題額
號曰德星堂今京兆民因崔氏舊里立德星社
秦宁綠李美小謂之嘉慶李此坊名也
貞元十三年始制文武官隔假三日並行朝參開耀二
年始以外司四品以下知政事者遂爲平章事時初
命郭待舉郭正一魏玄同三人同中書門下平章事
也
進士試帖經自調露二年始也
寶應二年以羽林大將軍王仲昇兼大夫六軍兼憲官
始於此也
建中元年沈既濟議改則天紀爲皇后傳
元和二年始令僧道隸左右街功德使其年方於建福
門置百官待漏院舊但於光德車坊而已
大中十一年賀正盧鈞以太子太師率百僚年八十餘
矣聲容明暢舉朝稱服明年柳公權以少師率班亦
八十矣自樂懸南趨至龍墀前氣力綿&KR0629;誤尊號中
字罰一季俸人多恥之
開元二十五年西幸駐蹕壽安連曜宫宫側有精舍庭
内刹柱高五丈有立於承露盤者上望見之初謂姦
盜覘視宫掖使中官就竿下詰之其人曰吾欲捨身
本是知湯前官被知湯中使邀錢物已輸十縑索仍
不已每進湯水輒投土其中事若闕供責怒必死寧
死於捨身爾具以聞詔高力士召知湯中使賣絹於
竿下謝之仍命徹尚舍衞尉幕委積於竿下其人禮
十方畢以身投地墜於幕外舉體深紅色初尚微動
須臾絶詔集文武從官於朝堂杖殺中使勅府縣厚
葬殞者
西京夀安縣有墨石山神祠頗靈神龍中神前有兩瓦
子過客投之以卜休咎仰爲吉覆爲凶
開元初鄭瑶慈澗題詩云岸與恩同廣波將慈共深涓
涓勞日夜長似下流心
開元四年中丞王怡以糾獲臧錢疊石重造永濟橋以
代舟船行人普濟焉在夀安之西
開元末功臣王逸客爲閑廏使莊在泥溝西岸數爲劫
盜捕訪不獲嚴安之爲河南尉以狀白中丞宋遥遥
入奏始擒之并獲賊脚崔誗誗在安定公主錦坊俱
就執伏搜得骸骨兩井逸客以鐵券免死流嶺表從
此洛陽北路清矣
咸通中舉子乘馬惟張喬跨驢後勅下不許騎馬故鄭
昌圖肥爲時嘲詠
鄭少師薰於里第植小松七本自號七松處士異代可
對五柳先生
初制節度使天下有八若諸州在節度内者皆受節度
焉其福州經略使登州平海軍使不在節度之内
李錡之誅也二婢配掖庭曰鄭曰杜鄭則幸於元和生
宣皇帝是爲孝明皇后杜即杜牧獻替錄中云杜仲
陽即杜秋也漳王養母
長孫無忌之父晟於隋有功魏徵即長賢之子令狐德
棻之父曰熙皆北史有傳
李太尉以大中二年正月三日貶潮州司馬當年十月
十六日再貶崖州司戶大中三年十二月十日卒於
貶所年六十四
白樂天任杭州刺史攜妓還洛後却遣回錢唐故劉禹
錫有詩答曰無那錢唐蘇小小憶君淚染石榴裙
唐制湖州造茶最多謂之顧渚貢焙歲造一萬八千四
百八斤焙在長城縣西北大歷五年以後始有進奉
至建中二年袁高爲郡進三千六百串并詩刻石在
貢焙故鴻漸與楊祭酒書云顧渚山中紫笋茶兩片
此物但恨帝未得嘗實所歎息一片上太夫人一片
充昆弟同歠後開成三年以貢不如法停刺史裴充
鮮于叔明嗜蟠蟲權長孺嗜人爪甲此亦劉邕瘡痂之
𩔖也
高宗朝四品以下有名稱者皆知政事以平章事爲名
自郭待舉始也僕射是正宰相自房喬始也
韋承慶出相除禮部尚書嗣立入拜鸞臺侍郎平章事
時人語曰大郎罷相小郎拜相
京兆戸曹月俸一百八索故謂之念珠曹
李太尉太和七年自西川還入相上謂王涯今日除德
裕人情怕否對曰忠良甚喜其中小人亦有怕者帝
言曰須怕也涯時爲鹽鐵使
太和中朋黨之首楊虞卿張元夫蕭瀚後楊除常州張
汝州蕭鄭州
丞相乘肩輿元和後也
裴休大中中在相一日賜對賜卿無畏休即論立儲君
之意上曰若立儲君便是閒人遂不敢言
長安戲場多集於慈恩小者在青龍其次薦福永夀尼
講盛於保唐名德聚之安國士大夫之家入道盡在
咸宜
崔造拜相退位後言曰不得諸道金銅茶籠子近来總
四掩也遂復起
柳芳與韋述善俱爲史學述卒書有未成者皆續成之
昇平公主宅即席李端擅場送王相之鎮韓翃擅場送
劉相巡江淮錢起擅場
武黃門之死也裴晉公爲盜所刺隸人王義扞刃而斃
度自爲文祭之是歲進士撰王義傳者三之二
李錡之誅也大霧三日不開或聞鬼哭内疑其冤詔許
以葬
都官故事吏部郎中二廳先小銓次格式員外郎二廳
先南曹次廢置刑部分四覆戸部分兩稅度支案郎
中判入員外郎判出
舊說吏部爲省眼禮部爲南省舍人考功度支爲振行
比部得廊下食以飰從者號比盤
張直方者世爲幽帥癖於鷹犬後以昭王府司馬分務
洛陽洛陽四旁翥者攫者見皆識之必羣噪長嘷而
去
長孫無忌奏别勅長流以爲永例後趙公犯罪勅長流
此亦爲法自弊
江融爲左史後羅織受誅其屍起而復坐者三雖斷其
頭似怒不息無何周興敗
魚思咺性巧造匭函
朱泚敗走昏迷不辨南北因問路於田父父曰豈非朱
太尉耶源休止之曰漢皇帝父曰天地不長凶惡蛇
鼠不爲龍虎天網恢恢去將何適遂亡其所在及去
涇州百餘里泚於馬上忽叩頭稱乞命因之墜馬良
久却蘇左右問其故曰見叚司農尋爲韓旻梟之
楊收之死也軍容楊玄价有力焉收有子爲夀牧見收
乘白馬臂朱弓彤矢有朱衣天吏控馬曰上帝許我
讐楊玄价我射中之必死俄而价暴卒
忻州刺史是天荒闕蓋歴任多死高皇時有金吾郎將
求此官果有蛇怪後亦絶之饒州餘干縣令宅亦如
此
天寶時翰林學士陳王友元庭堅撰韻英十卷未施行
而西京陷胡庭堅卒
文明以後天下諸州進雞牝變爲雄者極多或半已化
半死乃則天之兆也
馮衮給事親仁坊有宅南有山庭院多養鵝鴨及雜禽
之𩔖常一家人掌之時人謂之鳥省
大中初女蠻國入貢奉其國人危髻金冠瓔珞被體故
謂之菩薩蠻當時倡優遂製菩薩蠻曲文士亦往往
聲其詞也
宣皇在藩時嘗從駕墮馬雪中寒甚困且渴求水於巡
警者曰我光王也及以水進舉杯悉變爲芳醪
明皇爲潞州别駕有軍人韓凝禮自謂明五兆因以食
箸試之既而布卦一箸無故自起凡三偃三起
徽安門舊雒城北面取西門也樓上先多雀鴿後亦絶
無至清泰中帝上此樓自焚今俗謂之火燒門
開元六年西幸至蘭峯頓乘輿每出所宿侍臣皆從既
而馳逐原野或從官分散宰相即先於前頓朝堂列
位乘輿至必鞭揖之方入是日上垂鞭盛氣不顧而
入蘇宋懼蓋怒河南尹李朝隱橋頓不備也解之方
息
蘭峯宫在永寧縣西慶明三年置
鷓鴣飛數逐月數如正月一日飛而止伏窠中不復起
矣十二月十二日起最難採南人設網取之
大中九年日官李景亮奏云文星暗科場當有事沈詢
爲禮部甚懼焉至是三科盡覆試宏詞趙拒等皆落
吏部裴諗除祭酒
天寶八年館驛使宋緷奏移稠桑路向晉王斜晉王斜
者隋煬帝在藩邸揚州往來經此路蓋避沙路費馬
力也
野狐泉店在潼關之西泉在道南店後坡下舊傳云野
狐掊而泉湧店人工爲冷淘過者行旅止焉今法饌
中有野狐泉者以菉粉爲之亦象此也
路嗣恭在江西並奏部下縣爲緊望
天后問張元一曰在外有何事元一曰外有三慶旱降
雨一慶中橋新成萬代之利二慶郭霸新死百姓皆
歡三慶也霸酷吏也爲侍御史
崔敬嗣武后時任房州刺史孝和安置在彼官吏多無
禮嗣獨申禮待供給之及即位有益州長史崔敬嗣
既同名姓御筆擬超拜後引與語知誤訪嗣已卒崔
光遠即其孫也
太和中上頗好食蛤蜊沿海官吏先時遞進人亦勞止
一旦御饌中有擘不開者即焚香禱之俄變爲菩薩
梵相具足
天后時有獻三足烏者左右或言一足偽耳天后笑曰
但令史冊書之安用察其真僞
令狐綯在相大事一取決於滈比元載之用伯和李吉
甫之用德裕
杜審權大中十二年知舉放盧處權有戲之曰座主審
權門生處權可謂權不失權又乾符二年崔沆放崔
瀣談者稱座主門生沆瀣一氣
湖州歲貢黃黿子連蒂木瓜李景先自和牧謫爲司馬
戲湖守蘇特曰使君貴郡有三黃黿子五蒂木瓜特
頗銜之
韓洙與沈詢尚書中表詢憐洙許與成事如是歴四五
年太夫人橋又念之復累付於詢詢知舉大中九年
也自第二人邐迤改爲第七人方定及放牓誤爲羅
洙後詢見韓洙未嘗不深嗟其命
大中元年魏扶知禮闈入貢院題詩曰梧桐葉落滿庭
陰鏁閉朱門試院深曾是昔年辛苦地不將今日負
前心及牓出爲無名子削爲五言以譏之
天寶四載廣府因海潮漂一蜈蚣陸死割其一爪則得
肉一百二十斤
滋水驛在長樂驛之東睿皇在藩日經此廳廳西壁畫
一人頭因題曰喚出眼何用苦深藏縮却鼻何畏不
聞香
陳嶠字景山閩人也孑然無依數舉不遂蹉跎輦轂至
於暮年逮獲一名還鄉已耳順矣鄉里以宦情既薄
身後無依乃以儒家女妻之至新婚近八十矣合卺
之夕文士競集悉賦催粧詩咸有生荑之諷嶠亦自
成一章其末曰彭祖向聞年八百陳郎猶是小孩兒
座客皆絶倒嶠頗負詩名常有閒居詩曰小橋風月
年年事争奈潘郎老去何
南部新書卷五
