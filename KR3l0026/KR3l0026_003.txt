南部新書卷三宋錢易撰
梁崇義長安市井人有力能卷金舒鈎後自羽林射生
累爲襄陽節度使同平章事終以謀叛伏誅
道州錄事參軍王沼與楊炎有微恩及炎入相舉沼爲
監察御史始減公議
舊令一品墳高一丈八尺惟郭子儀薨特加千尺
貞元以来禁中銀瓶不過高五尺齊映在江西因降誕
日獻高八尺者士君子非之
穆元休寧之父也撰洪範外傳十篇開元中授偃師丞
朱泚亂臣之守節不爲廹脅者程鎮之劉廼蔣沇趙驒
薛岌
于邵善知人樊澤舉制科至京一見之謂人曰將相之
材也後五年而澤建節崔先翰赴舉年五十亦曰不
十年當掌誥皆如其言其知人也如此
西川浣花任國夫人即崔寧妻也廟今存
王叔文始欲掃木場斬劉闢而韋執誼韙之蓋欲為臯
求三川也
崔造韓會盧東美張正則爲友皆僑居上元好談經濟
之略嘗以王佐自許時人號爲四䕫
李白爲天才絶白居易爲人才絶李賀爲鬼才絶
李令問開元中爲殿中監事饌尤酷甖鵝籠驢皆有之
令問世勣之孫也
咸通中楊汝士與諸子位皆至正卿所居靖恭里第兄
弟並列門戟
天授中中丞李嗣真等爲十道存撫使合朝有詩送之
名曰存撫集凡十卷
太宗破高昌收馬乳蒲桃種於苑并得酒法仍自損益
之造酒成綠色芳香酷烈味兼醍醐長安始識其味
也
有進士邱絳者嘗爲田季安從事後與同府侯臧相持
争權季安怒斥絳攝下邑尉使人先路穴地以待至
則排入而瘞之其暴如此李錡殺崔善貞亦同斯酷
貞元中祈雨於興慶宫龍堂有白鸕鷀見池上衆鸕鷀
羅列前後如引御舟翌日降雨
永泰初乃詔左僕射裴冕等一十三人同於集賢院待
制特給飱錢繕修廨宇以優其禮自後遷者非一
隋制桐木巾子蓋取便於事武德初使用絲麻爲之頭
初上平小至則天時内宴賜羣臣高頭巾子號爲武
家樣後裴冕自創巾子尤竒妙長安謂之僕射樣
貞元十二年九月庚子賈耽私忌絶宰相班中使出召
主書吳用承旨時趙憬薨盧邁請假之故也
淮南程幹本富家三年間爲水火焚蕩家業俱盡妻茅
氏連八年生十六男父子相攜行乞於市
貞元七年令常參官每日二人引見延英訪以政事謂
之巡對
開元元年改諸王侍讀爲奉諸王講李石上請也
神龍初洛水漲宋務先上疏曰巷議街談共呼坊門謂
宰相爲節宣風雨燮調隂陽
司馬天師承禎狀𩔖隱居
聖善寺報慈閣佛像自頂至頥八十三尺額中受八石
新進士放牓後翼日排光範門候過宰相雖云排建福
門集於四方館昔有詩云華陽觀裏鐘聲集建福門
前鼓動期即其日也
採訪使開元二十二年二月十九日宰相張九齡奏置
時以御史中丞盧絢爲之
大歷十四年七月十日閑廏奏准舊例每日於月華門
立馬兩疋仗下後歸廏
高祖第三女平陽公主柴氏初舉義兵於司竹園號娘
子軍即柴紹之妻也
大中以来禮部放牓歲取三二人姓氏稀僻者謂之色
目人亦謂曰牓花
張嘉貞開元中任中書令著緋傅遊藝武后時居相位
著綠
僧惠範以罪没入其錢得一千三百萬索元載家破納
産胡椒九百石鄭注誅後納絹一百萬疋他物可知
矣
時政記宰臣所修起於長壽中宰相姚璹錄中書門下
事
每歲十一月天下貢舉人於含元殿前引見四方館舍
人當直者宣曰卿等學富雄詞遠隨鄉薦跋涉山川
當甚勞苦有司至公必無遺逸仰各取有司處分再
拜舞蹈訖退
開元式諸蕃使嗣以元會日並聽升殿自外廊上
長安中嘗見有人腊長尺許眉目手足悉具或以爲焦
僥人也
清夜遊西園顧長康畫有梁朝諸王跋尾云圖上若干
人並食天祿貞觀中禇河南装背
小說中言十家事起者即太和九年冬甘露事也凡滅
十家
咸通中俳優恃恩咸爲都知一日樂工諠譁上召都知
止之三十人並進上曰止召都知何爲畢至梨園使
奏曰三十人皆都知乃命李可及爲都都知後王鐸
爲都都統襲此也吁哉
故事三館學士不避行臺謂三院連鑣也
凡進士入試遇題目有家諱(謂之文字不便)即托疾下將息狀
出来牒云某忽患心痛請出試院將息謹牒如的暴
疾亦如是
兩省官上事日宰相臨送上事者設牀坐而判三道宰
相别施一牀南坐四隅謂之壓角李珏爲河南尹上
事之日命工曹示之曰先拜恩後上事今禮上事之
儀謝恩之後更拜廳誤也
裴度帶相印入蔡李愬具軍容度避之愬曰此方不識
上下今具戎服拜相國於堂下使民吏生畏度然之
自後帶宰相出鎮凡經州郡皆具櫜鞬迎於道左自
此始也
玉真公主玉葉冠時人莫計其價
崔元翰晚年取應咸爲首捷京兆解頭禮部狀頭宏辭
勅頭制科三等勅頭
裴次元制策宏辭同日勅下並爲勅頭時人榮之
李羣玉好吹笙常使家僮奏之又善急就章性善養白
鵝及授校書郎東歸故盧肇送詩云妙吹應諧鳳工
書定得鵝
天寶中内種甘子結實凡一百五十顆
至德三年始置鹽鐵使王綺首爲也
大歷八年虎入元載私廟
麟德殿三面亦謂之三殿
天寶十載寫一切道經五本賜諸觀
武德四年廢五銖錢行開元通寶錢歐陽詢製文及書
回環讀之其義皆通初進錢樣文德皇后掐一甲跡
故錢背上有掐文
李肇自尚書郎守澧陽人有藏書者卒歲翫焉因著經
史目錄
天寶末管戸尚九百六萬九千一百五十四
李善於梁宋之郊開文選學乃注爲六十卷
張昌齡與太皇作息兵甲詔歎曰禰衡潘岳之儔也
蕭倣爲廣帥曾有疾召醫者視云藥用烏梅子欲用公
署中者倣乃召有司以市價計而後取廉也如此
光啓元年鎮州王鎔進耕牛一千頭戎器九千三百事
表云庶資闢土之功聊備除兇之用
舊制東川每歲進浸茘枝以銀瓶貯之蓋以鹽漬其新
者今吳越間謂之鄞茘枝是也此乃閩福間進者自
明之鄞縣来今謂之銀非也咸通七年以道路遥遠
停進
軒轅集謂之羅浮先生已數百歲而顔色不老立於牀
上而垂髮至地
天寶四載撰黃素文於内道場爲民祈福其文自飛上
天空中云聖壽延長
武德故事御史臺門北開者法司主隂取冬殺之義或
云隋初移都之時兵部尚書李圓通判御史大夫欲
向省便故開北門
大中十年春宣皇微行至新豐柳陌見一布衣抱膝而
歎因問之布衣曰我卭人觀光至此此甚快樂有巢
由之想又爲橐装所廹今崔相公鎮西川欲預其行
無雙縑以遺其掌事者帝曰子明旦相伺於此及旦
勅慎由將歸劍門
張仲武會昌末鎮漁陽有政績後有年八九十人少識
其面者說之猶淚下
王龜起之子於永達坊選幽僻帶林泉之景曰半隱亭
後太和初從起於蒲中修葺書堂以居之號曰郎君
谷
唐制員外郎一人判南曹在曹選街之南故曰南曹
薛逢命一真士貌真自爲贊曰壯哉薛逢長七尺五寸
於是筆終未能續一旦忽有羽衣詣門延之與語忽
於東壁見真讀贊乃命筆續之曰手把金鎚鑿開混
沌長揖而退出門不知所去(逢鑿混沌賦馳名)
天寶十載始封四海神爲王
安祿山肚垂過膝重三百五十觔妖人也
大歷十三年改諸道上都留後爲進奏
狄梁公爲兒童時與諸昆同遊於道遇善相者海濤法
師驚曰此郎位極人臣蒼生是頼但恨衰朽之質所
不見爾
李六娘者蒲州人師事紫微女道士爲童子開元二十
三年十月二十三夜宴坐而睡覺已在河南府開元
觀京兆尹李適之以爲妖考之顔色不變具上聞召
入内度爲道士
鄭餘慶廉儉一旦書請兩省家膳至則脫粟蒸葫蘆而
已
元和太和以来左右中尉或以幞頭紗贈清望者則明
晨必有美丘之制
陳萇者每候陽城請俸常往稱其錢帛之美月有獲焉
歲三月望日宰相過東省看牡丹兩省官赴宴亦屈保
傅屬卿而已
盧懷慎暴卒而蘇曰冥司三十爐日夕爲張說鼓鑄横
財我無一焉
張建章四鎮之行軍司馬也曾齎戎命往渤海回及西
崖經太宗征遼碑半在水中建章則以帛包麥屑置
於水中摸而讀之不欠一字
高駢章疏不恭皆顧雲之辭也駢後謂左右曰異日朝
廷以不臣見罪此輩寧無赤族之患耶
李德裕三鎮遷改皆有異人爲言之惟投南荒未嘗先
覺
李元賓言文貴天成強不高也李翰又言文章當如千
兵萬馬而無人聲
李德裕鎮浙西劉三復在幕一旦令草謝御書表謂之
曰立搆也歸創之三復曰文理貴中不貴其速贊皇
以爲當
王起鴻博文皇嘗撰字試之起曰臣中國書中所不識
者惟八駿圖中三五字而已
倪曙有賦名爲太學博士制詞螢雪服勤屬詞清妙因
廣明庚子避亂番禺劉氏僭號爲翰林學士
董昌稱僭殺判官李韜施從實竇鄞皆強諫不聽韜最
錚錚曾爲兩淮鹽鐵及昌敗咸有封贈
南部新書卷三
