墨池編卷三宋朱長文撰
品藻之二
唐張懷瓘書斷上
昔庖羲氏畫卦以立象軒轅氏造字以設教至於堯舜
之世則煥乎有文章其後盛於商周備夫秦漢固其所
由遠矣文章之為用必假乎書書之為徵期合乎道故
能發揮文者莫近乎書若乃思賢哲於十載覽陳迹於
縑簡謀猷在覿作事粲然言察深衷使百代無隠斯可
尚也及夫身處一方含情萬里摽拔志氣黼藻精靈披
封覩迹欣如會面又可樂也爾其初之微也蓋因象以
瞳矓𦕈不知其變化範圍無體應會無方考冲漠以立
形齊萬殊而一貫合冥契吸至精資運動於風神頤浩
然於潤色爾其終之彰也流芳液於筆端忽飛騰而光
赫或體殊而勢接若雙樹之交葉或區分而氣運似兩
井之通泉麻蔭相扶津澤潛應離而不絶曳獨蠒之絲
卓爾孤標竦危峰之石龍騰鳳翥若飛若驚光烻㸌[穫-禾+火]
離披爛漫翕如電布曳若星流朱㷔綠烟乍合乍散飄
風驟雨雷怒霆激呼吁可駭也信足以張皇當世軌範
後人矣至若碟髦竦骨禆短截長有似夫忠臣抗直補
過匡主之節也矩折規轉却密就疎有似夫孝子承順
慎終思遠之心也耀質含章或柔或剛有似夫哲人行
藏知進知退之行也固其發迹多端觸變成態或分鋒
各讓或合勢交侵亦猶五常之與五行雖相尅而相生
亦相反而相成豈物類之能象賢實微妙測而難名詩
云鼔鐘欽欽鼔瑟鼓琴笙磬同音是之謂也使夫觀者
玩迹探情循由察變運思無已不知其然瓌寳盈矚坐
啓東山之府明珠曜掌頓傾南海之資雖彼迹已緘而
遺情未盡心存目想欲罷不能非夫妙之至者何以及
此且其學者察彼規模採其玄妙技由心副暗以目成
或筆下始思困於鈍滯或不思而製敗於脫略心不能
授之於手手不能受之於心雖自己而可求終杳茫而
無獲又可怪矣及乎意與靈通筆與冥運神將化合變
出無方雖龍伯繫鰲之勇不能量其力雄圖應籙之帝
不能抑其高幽思入於毫間逸氣彌於宇内鬼出神入
追虛補微則非言象筌蹄所能存亡也夫幼童而守一
藝白首而後能言固不可恃才曜識以為率爾可知也
且知之不易得之有難千有餘年數人而已昔之評者
或以今不逮古質於醜妍推察疵瑕妄增羽翼自我相
物求請合已悉為鑒澈圓通也亦由倉黃者唱首冥昧
者繼聲風議混然罕詳孰是及兼論文字始祖各執異
端臆說蜂起竟無稽古蓋眩如也懷瓘質被愚蒙識非
通敏承先人之遺訓或紀錄萬一輒欲芟夷浮議揚㩁
古今拔狐疑之根解紛拏之結考窮乖謬敢無隠於昔
賢探索幽微庶不欺於玄匠爰自黃帝史籀蒼頡迄於
皇朝黃門侍郎盧藏用凡三千二百餘年書有十體源
流學有三品優劣今叙其源流之異著十贊一論較其
優劣之差為神妙能三品人為一傳亦有隨事附著通
為一評究其臧否分成上中下三卷名曰書斷其目錄
如後庶業儒君子知小學有矜式焉
古文
按古文者黃帝史蒼頡所造也頡首有四目通於神眀
仰觀奎星或作圓或作方或作屈曲之勢俯察龜文鳥
跡之象博採衆美合而為字是曰古文孝經援神契云
奎主文章蒼頡放象是也夫文字者總而為言包意以
眀事也分而為義則文者祖父字者子孫得之自然備
其文理象形之屬則謂之文因而滋蔓母子相生形聲
會意之屬則謂之字字者言孳乳浸多也題之竹帛則
謂之書書者如也舒也著也記也著眀萬事記往知來
名言諸無宰制群有何幽不斷何往不經實可謂事簡
而應博豈人力哉易曰上古結繩而治後世聖人易之
以書契夫至德之道化其性於未然之前結繩之教懲
其罪於已然之後故大道衰而有書利害萌而有契契
為信不足書為言立徵書契者法斷萬事也凡文書相
約束皆曰契契亦誓也諸侯約信曰誓故春秋傳曰王
叔氏不能舉其契是知契者書其信誓之言而盟之濫
觴君臣之大約也亦謂刻木剖而分之君執其左臣執
其右即昔之銅虎竹使今之銅魚符並契之遺象也皇
甫謐曰黃帝史蒼頡造文字記言行策而藏之名曰書
契故知黃帝導其源堯舜揚其波是有虞夏商周之書
神化典謨垂範萬世及周公相成王申眀禮樂以加朝
祭服色尊卑之節又造爾雅宣尼卜商增益潤色釋言
暢物略盡訓詁及秦用小篆燒先典古文絶矣漢文帝
時秦博士伏勝獻古文尚書時有魏文侯樂人竇公年
二百八十歲獻古文樂書一篇以今文考之乃周官之
大司樂章也及武帝時魯恭王壞孔氏宅壁内石函中
得孝經尚書等經宣帝時河内女子壞老子屋得古文
二篇晉咸寧五年汲郡人卞準盗發魏安釐王冡得册
書十餘萬言寫春秋經傳易經論語夏書周書瑣語大
歴梁邱藏穆天子傳及魏史至安釐王二十年其書隨
世變易已成數體其周官論楚事者最妙於是古文備
矣甄酆刪定舊文制為六書一曰古文即此也以壁中
書為正周幽王時又有省古文者今汲冢書中多有是
也滕公冢内得石人銘無識者惟叔孫通云此古文科
斗書也科斗即古文之别名也衛恒古文贊云黃帝蒼
頡瞻彼鳥跡始作書契紀綱萬事垂範立制觀其措筆
綴墨用心精專守正循檢矩折規旋其曲如弓其直如
絃矯然特出若龍騰於川淼爾下殞若雨墜於天信黃
唐之遺跡為六藝之範先籕篆蓋其子孫隸草乃其曾
玄蒼頡即古文之祖也
贊曰邈邈蒼公軒轅之史創制文字代彼繩理粲若星
辰鬱為綱紀千齡萬類如掌斯視聖人盛德莫斯之美
神章靈篇自兹而起
大篆
按大篆者周宣王太史史籀所作也或云柱下史始變
古文或同或異謂之大篆篆者傳也傳其物理施之無
窮甄酆定六書三曰篆書八體書法一曰大篆又漢藝
文志云史籀十五篇並此也以史官製之用以教授謂
之史書凡九千字秦趙高善篆教始皇少子胡亥書又
漢元帝王遵嚴延年並工史書是也秦焚書惟易與此
篇得全吕氏春秋云蒼頡造大篆非也若蒼頡造篆則
置古文何地即篆籀亦其子孫是也蔡邕贊曰體有六
篆巧妙入神龜文鍼列櫛比龍鱗紆體放尾長短伏身
延頸負翼勢似凌雲史籀即大篆之祖也
贊曰古文玄胤太史神書千類萬象或龍或魚何詞不
錄何物不儲懌思通理從心所如如彼江海大波洪濤
如彼音樂干戚羽旄
籀文
按籀文者周太史史籀之所作也與古文小異後人以
名稱書謂之籀文七略曰史籀者周史官教學童也與
孔氏壁中古文異體甄酆定六書二曰竒字是也其跡
有石鼔文存焉蓋諷宣王畋獵之所作今在陳倉李斯
小篆兼采其意史籀籀文之祖也
贊曰體象卓然殊今異古落珠落玉飄飄纓組蒼頡之
嗣小篆之祖以名稱書遺跡石鼔
小篆
按小篆者秦始皇丞相李斯所作也增損大篆異同籀
文謂之小篆亦曰秦篆始皇二十年始并六國斯時為
廷尉乃奏罷不合秦文者於是天下行之畫如鐵石字
若飛動作楷隸之祖為不易之法其銘題鐘鼎及作符
印至今用焉法離之六二黃離元吉得中道也斯雖草
創遂造其極矣蔡邕小篆贊云龜文如鐵鍼列櫛比龍
鱗頹若黍稷之垂穎藴若蟲蛇之焚緼若絶若連似水
露緣凝垂下端遠而望之象鴻鵠群遊絡繹遷延研桑
不能數其詰曲離婁不能覩其隙間般垂揖讓而辭巧
籀誦拱手而韜翰摛華豔於紈素為學藝之範先李斯
小篆之祖也
贊曰李君創法神慮精微鐵為肢體虬作驂騑江海淼
湧山岳峩巍長風萬里鸞鳳于飛
八分
按八分者秦羽人上谷王次仲所作也王愔云次仲始
以古書方廣少波勢建初中以隸草作楷法字方八分
言有模楷又蕭子良云靈帝時王次仲飾隷為八分二
家俱言後漢而兩帝不同且靈帝之前工八分者非一
而云方廣殊非隷書既言古書豈得稱隷若驗方驗廣
則篆籀有之變古為方不知其謂也按序仙記云王次
仲上谷人少有異志早年入學屢有靈竒年未弱冠變
蒼頡書為今隷書始皇時官務煩多得次仲文簡略赴
急疾之用甚喜遣使召之三徵不至始皇大怒制檻車
迎之於道化為大鳥出在檻外翻然長引至於西山落
二翮於山上今為大翮小翮山山上立祠水旱祈焉又
魏土地記云俎陽縣城東北六十里有大翮小翮山又
楊固北都云王次仲匿術於秦皇落雙翮而冲天按數
家之言眀次仲是秦人既變蒼頡書即非效程邈隸也
按蔡邕勸學篇上谷王次仲初變古文是也始皇之世
出其數書小篆古文猶存其半八分已減小篆之半隸
又除八分之半然可云子似父不可云父似子故知隸
不能生八分本謂之楷書楷者法也式也模也孔子曰
今世行之後世以為楷式或云後漢亦有王次仲為上
谷太守非上谷人又楷隸初制大範幾同後人惑之學
者務益高深漸若八分字散又名之為八分時人用寫
篇章或寫法令亦謂之章程書故梁鵠鍾繇善章程書
是也夫人才智有所偏工取其長而捨其短諺曰韓詩
鄭易挂著壁今王八分即挂壁之類惟蔡伯喈造其極
焉王次仲為八分之祖也
贊曰仙客遺範靈姿秀出奮研揚波金相玉質龍虎騰
踞兮勢非一交戟横戈兮氣雄逸楷之為妙兮備華實
隷書
按隷書者秦下邳人程邈所造也邈字元岑始為衛縣
獄吏得罪始皇幽繫雲陽獄中覃思十年益大小篆方
圓而為隸書三千字奏之始皇善之用為御史以奏事
繁多篆字難成乃用隸人佐書故曰隸書蔡邕聖王篇
云程邈刪古立隸又甄酆六書云四曰佐書是也秦造
隸書以赴急運惟官司刑獄用之餘尚用小篆漢亦因
循至和帝時賈魴撰滂喜篇以蒼頡為上篇訓纂為中
篇滂喜為下篇所謂三蒼也皆用隸字寫之隸法由茲
而廣酈元水經云臨淄人發古冡得棺前板外隠起為
字言齊太公六世孫胡公棺也惟三字是古餘同今隸
書證知隸字出古非始於秦時若爾則隸法當先於大
篆矣
按胡公者齊哀公之弟胡靖公也五世六公計一百餘
年當周穆時也又二百許歲至宣王之朝大篆出矣又
五百餘載至始皇之世小篆出焉不應隸書而先大篆
程邈所造書籍其傳酈元之說恐未能辨也按八分則
小篆之捷隷亦八分之捷漢陳遵字孟公京兆杜陵人
哀帝之世為河南太守善隸書與人尺牘人皆藏之以
爲榮此其開創隸書之始也嗣後鍾元常王逸少各造
其極焉蔡邕隸勢曰鳥跡之變乃惟佐隸蠲彼繁文崇
茲簡易修短相副異體同勢煥若星陳鬱若雲布纖波
濃點錯落其間若鍾簴設張庭燎飛烟似崇臺重宇層
雲冠山遠而望之若飛龍在天近而察之如心亂目眩
成公綏隸勢曰籀篆既繁草藁近僞適之中庸莫尚於
隸程邈即隸書祖也
贊曰隸合文質程君是先乃備風雅如聆管絃長毫秋
勁素體霜妍摧鋒劔折落點星懸乍發紅㷔旋凝紫烟
金芝瓊草萬世芳傳
章草
按章草者漢黃門令史游所作也衛恒李誕並云漢初
有草法不知其誰蕭子良云章草者漢齊相杜操始變
藁法非也王愔云漢元帝時史游作急就章解散隸體
兼書之漢俗簡惰漸以行之是也此乃存字之梗槩損
隸之規矩縱任奔逸赴速急就因草創之義謂之草書
後漢北海敬王劉穆善草書光武器之明帝為太子尤
見親幸甚愛其法及穆臨病明帝令為草書尺牘十首
此開創草書之先也至建初中杜度善草見稱於章帝
詔使草書上奏魏文帝亦令劉廣通草書上事蓋因章
奏後世謂之章草惟伯英造其極焉崔瑗草勢云書契
之興始自頡皇寫彼鳥跡以定文章草書之法蓋簡略
應時諭指用於卒廹兼功并用愛日省力純儉之變豈
必古式觀其法象俯仰有儀方不中矩圓不中規抑左
揚右兀若竦﨑獸跂鳥峙志在飛移狡兔暴駭將奔未
馳狀似連珠絶而不離畜怒奮鬱放逸生竒騰蛇赴穴
頭没尾垂機要微妙臨時從宜懷瓘按章草之書字字
區别張芝變為今草如水流速拔茅連茹上下牽連或
借上字之終而為下字之始竒形離合數意兼包若懸
猿飲澗之形象鉤鎖連環之狀神化自若變態不窮呼
史游草為章因張伯英草而為草亦猶篆周宣王時作
及有秦篆分别而有大小之名能辨焉章草即隸書之
捷草亦章草之捷按杜度在史游後一百餘年即解散
隸眀是史游創焉史游即章草之祖也
贊曰史游製草務在急就婉若廽鸞攫如搏獸遲廽縑
簡勢欲飛透敷華垂實尺牘尤竒并功惜日學者為宜
行書
按行書者後漢潁川劉德昇所造也即正書之小僞務
從簡易相間流行故謂之行書王愔云晉世以來工書
者多以行書著名昔鍾元常善行押書是也自後王羲
之獻之並造其極焉獻之嘗白父云古之章草未能宏
逸頓異真體合窮僞略之理極草縱之致不若藁行之
間於往法故殊也大人宜改體觀其騰烟煬火則回祿
喪精覆海傾河則玄冥失馭天假其魄非學之功若逸
氣縱横則羲謝於獻若簮裾禮樂則獻不繼羲雖二家
之法悉殊而子敬最爲遒拔古今人民之狀貎各異此
自然妙有萬物莫比惟書之不同可庶幾也得之者先
禀於天資次神於妙用而善學者乃學之於造化異類
而求之固不取乎原本而各逞其自然也王珉行書狀
云邈乎嵩岱之峻極爛若列宿之麗天偉字挺特竒書
秀出揚波騁藝玄妙宏邁虎踞鳳峙龍伸蠖屈資胡氏
之壯傑兼鍾氏之精密總二妙之所長悉衆美乎文質
詳覽字體尋究筆跡粲乎偉乎如珪如璧宛若盤螭之
抑勢翼若翔鸞之舒翮乃或放手飛筆雨驟風馳綺靡
婉麗縱横流離劉德昇行書之祖也
贊曰非草非真發揮柔翰星劍光芒電虹照爛鸞鶴嬋
娟風行雨散劉子濫觴鍾公瀰漫
飛白
按飛白者後漢左中郎將蔡邕所造也王隠王愔並云
飛白變楷法也本是宫殿題署勢既徑丈字宜輕微不
滿名爲飛白王僧虔云飛白八分之輕者雖有此說不
言起由按漢靈帝嘉平年詔蔡邕作聖皇篇篇成詣鴻
都門上時方修飾鴻都門伯喈待詔門下見役人以堊
帚成字心有悅焉歸而爲飛白之書漢末魏初並以題
署宫闕其體有二創法於八分窮微於小篆自非蔡公
設妙豈能詣此可謂勝寄冥通縹緲神仙之事也張芝
草書得簡易流速之極蔡邕飛白得華豔飄蕩之極字
之逸趣不復過此二途嗣後王羲之獻之並造其極其
爲狀也輪囷蕭索則虞頌以喜氣飛雲離會飄流則曹
風以麻衣似雪盡能窮其神妙也衛恒祖述飛白而造
散隷之書開張隸體微露其白拘束於飛白蕭灑於隸
書處其季孟之間也劉彦祖飛白贊云蒼頡觀鳥悟跡
興文名繁類殊有革有因世絶常妙索草鍾真爰有飛
白貎豔藝珍若乃較析毫芒纖微知思素翰冰鮮簡墨
電掣直凖箭飛屈擬蠖勢梁武帝謂蕭子雲言頃見王
獻之書白而不飛卿書飛而不白可斟酌為之令得其
衷子雲乃以篆文為之雅合帝意既括鏃而藉羽則望
遠而益深雖創法於八分實窮微於小篆其後歐陽詢
得焉蔡伯喈即飛白之祖也
贊曰妙哉飛白祖自八分有美君子潤色斯文絲縈箭
激電繞雪雰淺如流霧濃若屯雲飛衆仙之奕奕舞群
鶴之紛紛誰其覃思於戲蔡君
草書
按草書者後漢徵士張伯英之所造也梁武帝草書狀
曰蔡邕云昔秦之時諸侯爭長簡檄相傳望烽走驛以
篆隷之難不能救速遂作赴急之書蓋今之草是也余
疑不然創制之始其閱者鮮蓋此書之約略既是倉皇
之勢何粗鹵而能識之杜氏之變隸亦猶程氏之改篆
其先出自杜氏以張爲祖以衛爲父索爲伯叔二王爲
兄弟薄爲庶息羊爲僕隸者懷瓘以爲諸侯爭長之日
則小篆及楷隸先生何但於草蔡公不應至此誠恐厚
誣按杜度漢章帝時人元帝朝史游已作草又評羊薄
等未曰知書也歐陽詢與楊駙馬章草千字文批後云
張芝草聖皇象八絶並是章草西晉悉然逮乎東晉王
逸少與從弟洽變章草爲今草使運宛轉大行於世章
草幾將絶矣懷瓘按右軍之前能今草者不可勝數諸
君之說一何孟浪又王愔云藁書者若草非草草行之
際非也按藁亦草也因草呼藁正如真正寫書而又塗
改亦謂之草藁豈必草行之際謂之草耶蓋取諸屯天
造草昧之意也變而為草法此矣故孔子曰諀諶草創
之是也楚懷王使屈原造憲令草藁未成上官氏欲奪
之又董仲舒欲言災異草藁未上主父偃竊而奏之並
是也如淳曰所作起草爲藁姚察曰草猶麄也麄書爲
本曰藁蓋草創之祖出之於屯草書之先因於起草自
杜度妙於章草崔瑗崔寔父子繼能羅暉趙襲亦法此
藝襲與張芝相善芝自云上比崔杜不足下方羅趙有
餘然伯英學崔杜之法度温故知新因而變之以成今
草轉精其妙字之體勢一氣而成偶有不連血脉不斷
及其連者氣侯通其隔行維王子敬明其深詣故行首
之字往往繼前行之末世稱一筆書者自張伯英即此
也實亦約文該思應旨宣言列缺施鞭飛廉縱轡也伯
英雖始草創遂造其極索靖草書狀云聖皇御世隨時
之宜蒼頡既往書契是為損之草隸以崇簡易草書之
狀也宛若銀鈎飄若驚鸞舒翼未發若舉復安於是多
才之英篤藝之彦役心精思耽此文憲守道兼權觸類
生變離柝八體靡形不判騁詞縱筆雨行冰散高音翰
厲溢越流漫誠絶世之紈素垂百代之殊觀伯英即草
書之祖也
贊曰草法簡略省繁錄微譯言宣事如矢應機霆不暇
擊電不及飛徵七已没道愈光輝明神在享其靈有歇
斯藝漫流終古無絶
論曰夫卦象所以隂隲其理文字所以宣載其能卦則
渾天地之杳冥秘鬼神之變化文能以發揮其道幽贊
其功是知卦象者文字之祖萬事之根衆學分鑣馳鶩
不失或安其所習毁其所見終以自蔽也固須原心反
本無漫學焉今欲稽其濫觴不可遵諸子之非棄聖人
之是先賢說文字所起與八卦同作文云八卦非伏羲
自重夫易者太古之書夫子之文章可得而聞也彌綸
乎天地錯綜乎四時究極人神盛德大業子曰學以聚
之問以辨之蓋欲討論根源悉其枝派自仲尼没而微
言絶異端起而大義乖諸儒之說是或不經左邱眀恥
之愧無獨斷之明以釋天下之惑孔安國云伏羲造書
契代結繩非也厥初生人君道尚矣應而不求爲而不
恃執大義也逮夫伏羲氏作始定人道辨乎臣子伏而
化之結繩而治故孔子曰三皇百世竭神無文洛書紀
命頡字胥分又班固云包羲繼天而爲王爲百代先者
是也易曰包羲氏之治天下也作結繩而網罟以佃以
漁蓋取諸離離者麗也日月麗乎天百榖草木麗乎土
重明以麗乎正乃化成天下離也者明也萬物皆相見
南方之卦也聖人南面而聽天下嚮明而治蓋取諸此
包羲神農氏没軒轅氏作始造圖書禮樂度數甲子律
歴自開闢之事皆由先聖流傳於口而黃帝以後紀錄
言之無幾故春秋國語惟發明五帝太史公叙黃帝顓
頊以下事孔子撰書始自堯舜尚年月闕然詩人所述
起於虞氏其可知也巢燧之時淳一無教故言上古昔
者俱是伏羲神農之時言後世聖人易之以書契此猶
太陽一照衆星没矣史記及漢書皆云文王畫八卦爲
六十四卦又帝王世紀及孫盛等以爲神農夏禹重之
並非也夫八卦雖理象已備尚隠神功而伸之使變通
吉凶成其妙用觸類而長天下之能事畢矣故易曰聖
人立象以盡意設卦以盡情僞八卦成列象在其中矣
因而重之爻在其中矣剛柔相推變在其中矣伏羲氏自
重之驗也又曰昔者聖人之作易也觀變於隂陽而立
卦發揮於剛柔而生爻是以立天之道曰隂與陽立地
之道曰柔與剛立人之道曰仁與義兼三才而兩之故
易六畫而成卦六位而成章又伏羲自重之驗也若以
後世聖人易之以書契謂伏羲將昔者聖人之作易也
謂誰乎則知伏羲自重八卦不造書契煥乎可明不致
疑惑又曰河出圖洛出書聖人則之孔安國云河圖八
卦洛書九疇馬融王肅元信等並云得河圖而作易禮
含文嘉曰伏羲則龜書乃作八卦並乘流而逝不討其
源滋誤後生深可歎息去聖久矣百家衆言自古非一
正史之書不經宣尼筆削則未可全是况儒者臆說邪
悠悠萬載是非互起一犬吠形百犬吠聲一人搆虚百
人傳實按龍圖出河龜書出洛今或云法龍圖而出卦
或云則龜書而畫之假欲遵之何者爲是按左傳庖犧
氏有龍瑞以龍紀官非得八卦八卦若先列於河圖又
文王等重之則伏羲何功於易也又夫子不言因圖而
畫卦自黃帝堯舜及周公攝政時皆得圖書河以通乾
出天包洛以流坤吐地符是知有聖人膺運則河洛出
圖書何必八卦九疇九疇者天始錫禹而黃帝已獲洛
書易曰天生蓍龜聖人則之然則伏羲豈則蓍龜而作
易言聖人者通謂後世易經三古不獨指伏羲也夫著
龜者或悔吝有憂虞之象或失得有吉凶之徵或否泰
有險易之辭或剛柔有變通之理若河圖洛書者或天
地彛倫之法或帝王興亡之數或山川品物之制或治
化合神之符故聖人則之而已孔子曰河不出圖洛不
出書吾已矣夫是也故文字之作確乎權輿十體相沿
互明創革萬事皆始自漸微至於昭著春秋則寒暑之
濫觴爻畫則文字之朕兆其十體内或先有萌芽人亦
取其昭彰者爲始祖夫道之將興自然玄應前聖後聖
合矩同規雖千萬年至理斯會天或垂範或授聖哲必
然而出不在考其甲之與乙也按道家相傳則有天皇
地皇人皇之書各數百言其言猶在象如符印而不傳
其音指審爾則八卦已爲雲孫矣况古文乎且戎狄異
音各貎會於文字其指不殊禽獸之情悉應若是觀其
趣向不遠於人其知方來辨音節非智能所及復何恃
學哉則知凡庶之流有如草木鳥獸之異或藴文章於
霹靂之下乃時有文字或錫貺之瑞往往銘題以古書
考之皆可識也夫豈學之於人哉或沙劫已前或他方
怪俗云爲事况與此意無殊是知天之妙道施於萬類
一也但所感有淺深耳豈必在乎羲軒周孔得釋老之
教乎况論篆籀得草隸之後先乎縷而分之則如彼總
而言之其若此也
書斷中
我唐四聖高祖神堯皇帝太宗文武聖皇帝高宗天皇
大聖皇帝鴻猷大業列乎册書多才能事俯同人境筆
墨之妙以神功開草隸之規摹變張王之今古盡善盡
美無得而稱今天子神武聰明制同造化筆精墨妙思
極天人或頌德銘勲函耀金石或恩崇惠縟載錫侯王
赫矣光華懸諸日月非區區小臣所敢揚述也
神品二十五人
大篆(一人)史籀
籕文(一人)史籀
小篆(一人)李斯
八分(一人)蔡邕
隸書(三人)鍾繇王羲之王獻之
行書(四人)王羲之鍾繇王獻之張芝
章草(八人)張芝杜度崔瑗索靖
衛瓘王羲之王獻之皇象
飛白(三人)蔡邕王羲之王獻之
草書(三人)張芝王羲之王獻之
妙品九十八人
古文(四人)杜林衛密邯鄲淳衛恒
大篆(四人)李斯趙高蔡邕邯鄲淳
小篆(五人)曹喜蔡邕邯鄲淳崔瑗
衛瓘
八分(九人)張昶皇象邯鄲淳韋誕
鍾繇師宜官梁鵠索靖
王羲之
隸書(二十五人)張芝鍾會蔡邕邯鄲淳
衛瓘韋誕荀輿謝安
羊欣王洽王珉薄紹之
蕭子雲宋文帝衛夫人胡昭
曹喜謝靈運王僧虔孔琳之
陸柬之褚遂良虞世南釋智永
歐陽詢
行書(十五人)劉德昇衛瓘王珉謝安
王僧虔胡昭鍾會孔琳之
虞世南阮研王洽羊欣
薄紹之歐陽詢陸柬之
章草(八人)張昶鍾會韋誕衛恒
郗愔張華魏武帝釋智永
飛白(五人)蕭子雲張弘韋誕歐陽詢
王廙
草書(二十二人)索靖衛瓘嵇康張昶
鍾繇羊欣孔琳之虞世南
薄紹之鍾會衛恒荀輿
桓玄謝安張融阮研
王珉王洽謝靈運王僧虔
歐陽詢釋智永
書斷下
能品一百六人
古文(四人)張敞衛覬衛瓘韋昶
大篆(五人)胡昭嚴延年韋昶班固
歐陽詢
小篆(十二人)衛覬班固韋誕皇象
張宏許慎蕭子雲傅玄
劉紹張弘范曄歐陽詢
八分(三人)毛弘左伯王獻之
隸書(二十三人)衛恒張昶郗愔王濛
衛覬張彭祖阮研陶弘景
王承烈庾肩吾王廙庾翼
王循王褒王恬李式
傅玄楊肇釋智果高正臣
薛稷孫過庭盧藏用
行書(十八人)宋文帝司馬攸王修釋智永
蕭子雲王導陶弘景漢王元昌
王承烈孫過庭蕭思話齊高帝
裴行儉王知敬高正臣薛稷
釋智果盧藏用
章草(十五人)羅暉趙襲徐幹庾翼
張超王濛衛覬崔寔
杜預蕭子雲陸柬之歐陽詢
王承烈王知敬裴行儉
飛白(一人)劉紹
草書(二十五人)王導陸柬之何曾楊肇
李式宋文帝蕭子雲宋令文
郗愔庾翼王廙司馬攸
庾肩吾蕭思話范曄孫過庭
齊高帝謝眺王知敬裴行儉
梁武帝高正臣釋智果盧藏用
徐師道
右包羅古今不越三品工拙倫次殆至數百且妙之企
神非能步驟能之仰妙又甚規隨每一書之中優劣為次
一品之内復有兼并至如神品則李斯杜度崔瑗皇象
衛瓘索靖各唯其一史籀蔡邕鍾繇得其二張芝得其三
逸少父子得其五考上所列諸類雖妙品尚不多得況
神品又間氣所鍾曠古僅見邪後所作𫝊取當品之内時
代次之或有紀名而不名跡蓋古有其傳今絶其書粗
為斟酌列於品第但備其本傳無别商確而十書之外
乃有龜蛇麟虎雲龍蟲鳥之書既非世要悉所不取也
神品
周史籀宣王時為史官善書師模蒼頡古文夫蒼頡者
獨藴聖心啓明演幽稽諸天意功侔造化德被生靈可
與三光齊懸四序終始何敢抑居品列殆籀以為聖跡
湮滅失其真本今所𫝊者纔髣髴而已故損益而廣之
或同或異謂之為篆名曰史籀加之銛利鈎殺自然機
發信爲篆文之權輿非至精孰能與於窮物合數變類
相召因而以化成天下也故其稱位無方亦難得而備
舉今妙跡雖絶於世考其遺法肅若神明故可特居神
品又作籀文其状邪正體則石鼓文存焉乃開闔古文
暢其纖銳但折直勁迅有如鏤䥫而端姿旁逸又婉潤
焉若取於詩人則雅頌之作也亦所謂楷隸曾高字書
淵藪使小學者漁獵其中籀大篆籀文入神
秦李斯楚上蔡人少從孫卿學帝王術西入秦位至丞
相胡亥立趙高譛之夷三族斯妙大篆始省改之以爲
小篆著蒼頡七篇雖帝王質文世有損益終以文代質
漸就澆醨則三皇結繩五帝畫象三王肉刑斯可况也
古文可爲上古大篆爲中古小篆爲下古三古謂實草
隸爲華妙極於華者羲獻精窮於實者籀斯始皇以和
氏之璧琢而爲璽令斯書其文今泰山嶧山秦望等碑
並其遺跡亦謂傳國之偉寳百代之法式斯小篆入神
大篆入妙也
後漢杜度字伯度京兆杜陵人御史大夫延年曾孫章
帝時爲齊相善章草雖史游始草書傳不紀其能又絶
其迹創其神妙其唯杜公韋誕云杜氏傑有骨力而字
筆畫微瘦崔氏法之書體甚濃結字工巧有不及張芝
喜而學焉轉精其巧可謂草聖超前絶後獨步無雙張
芝自謂上比崔杜不足下方羅趙有餘誠則尊師之辭
亦其心肺間語伯英損益伯度章草亦猶逸少增減元
常真書雖潤色精於斷割意則美矣至若高深之意質
素之風俱不及其師也然各爲今古之獨步蕭子良云
本名操爲魏武帝諱改爲度非也按蔡邕勸學篇云齊
相杜度美守名篇漢中郎不應預爲武帝諱也
後漢崔瑗字子玉安平人曾祖蒙父駰子玉官至濟北
相文章蓋世善章草師於杜度點畫之間莫不調暢伯
英祖述之其骨力精熟過之也索靖乃越制特立風神
凛然其雄勇勁健過之也以此其有謝於張(一本云師於杜度媚)
(趣過之點畫精微神變無礙利金百鍊美玉天姿可謂冰寒於水也)袁昂云如危峰阻日
孤松一枝王隠謂之草賢晉平苻堅得摹子玉書王子
敬云張英極以之其遺跡絶少又妙小篆今有張平子
碑以順帝漢安二年卒年六十六子玉章草入神小篆
入妙
後漢張芝字伯英燉煌人父煥爲太常卿徙居弘農華
隂伯英名臣之子幼而高雋勤學好古經明行修朝廷
以有道徵不就故時稱張有道實避世潔白之士也性
好書凡家之衣帛皆書而後練喜隸書尤善章草皆出
諸杜度崔瑗云龍驤豹變青出於藍又創爲今草天縱
穎異率意超曠無惜是非若清澗長源流而無限縈迴
崖谷任於造化至於蛟龍駭獸奔騰挐攫之勢心手隨
變窈冥而不知其所如是謂逹節也已精熟神妙冠絶
古今為百世不易之法式不可以智識不可以勤求若
逹士遊乎沉點之鄉鸞鳳翔乎大荒之野韋仲將謂之
草聖豈徒言哉遺蹟絶少故褚遂良云鍾張之迹不盈
片素韋誕云崔氏之肉張氏之骨其章草金人銘可謂
精熟至極其草書急就章字皆一筆而成合於自然可
謂變化至極羊欣云張芝皇象鍾繇索靖時並號書聖
然張勁骨豐肌特冠諸賢之首斯爲當矣其行書則二
王之亞也又善隸書以獻帝初平中卒伯英草行入神
隸書入妙(季弟張昶)
後漢蔡邕字伯喈陳留圉人父稜徐州刺史有清行諡
真定伯邕官至左中郎將封高陽侯儀容竒偉篤孝慱
學能書善音律明天文術數災變卒見問無不對工書
篆隸絶世尤得八分之精微體法百變窮靈盡妙獨步
今古又創造飛白妙有絶倫動合神功真異能之士也
董卓用天下名士而邕一月七遷光榮照顯顧寵彰著
王允誅卓收伯喈付廷尉以獻帝初平三年死於獄中
年六十一縉紳諸儒莫不流涕伯喈八分飛白入神大
篆小篆隸書入妙女琰甚賢明亦工書
魏鍾繇字元常潁川長杜人祖皓至德高世父迪黨錮
不仕元常才思通敏舉孝廉尚書郎累遷尚書僕射東
武亭侯魏國建遷相國眀帝即位遷太傅尤善書師曹
喜蔡邕劉德昇真書絶世剛柔備焉點畫之間多有異
趣可謂幽深無際古雅有餘秦漢以來一人而已雖古
之善政遺愛結於人心未足多也尚德哉若人其行書
則羲之獻之之亞草書則衞索之下八分則有魏受禪
碑稱此為最也太和四年薨逮八十矣元常隸行入神
草八分入妙
吳皇象字休明廣陵江都人也官至侍中章草師稱杜
度先是有張子並於時有陳良甫並稱能書然陳恨瘦
張恨峻休明斟酌其間甚得其妙與嚴武等稱八絶世
謂沉著痛快抱朴云書聖者皇象懷瓘以為右軍隸書
以一形而衆相萬字皆别休明章草推相衆而形一萬
字皆同各造其極則實而不朴文而不華其寫春秋最
為絶妙八分雄逸力乃相亞於蔡邕而妖冶不逮通議傷
於多肉矣休眀章草入神八分入妙小篆入能
晉衞瓘字伯玉河東安邑人父覬魏侍郎瓘弱冠仕魏
爲尚書郎入晉爲尚書令善諸書引索靖爲尚書郎俱
善草書時人號爲一臺二妙時議放手流便過索而法
則不如之常云我得伯英之筋恒得其骨靖得其肉伯
玉採張芝法取父書參之遂至神妙天姿特秀若鴻雁
奮六翮飄颻乎清風之上率情運用不以爲難後爲侍
中司空楚王瑋矯詔害之元康元年卒年七十二章草
入神小篆隸行草入妙
晉索靖字幼安燉煌人張伯英之離孫父湛北郡太守
幼安善章草書出於韋誕峻險過之有若山形中裂水
勢懸流雪嶺孤松冰河危石其堅勁則古今不逮或云
楷法則過於衛瓘然窮兵極勢揚威耀武觀其雄勇欲
陵於張何但於衛王隠云靖草書絶世學者如雲是知
趣皆自然勸不用賞時人云精熟至極索不及張妙有
餘姿張不及索蕭子良云其形甚異又善八分韋鍾之
亞母邱興碑是其遺跡也大安二年卒年六十贈太常
章草入神八分草入妙
晉王羲之字逸少瑯琊臨沂人祖正尚書郎父曠淮南
太守逸少骨鯁高爽不顧常流與王承王沉爲王氏三
少起家秘書郎累遷右軍將軍會稽内史初渡浙江便
有終焉之志尤善書草隸八分飛白章行備精諸體自
成一家法千變萬化得之神功自非造化發靈豈能登
峰造極然剖析張公之草而濃纖折衷乃愧其精熟損
益鍾君之隸雖運用增華而古雅不逮至研精體勢則
無所不工亦猶鐘鼓云乎雅頌得所觀夫開襟應務若
養由之術百發百中飛名蓋世獨映將來其後風靡雲
從世所不易可謂冥通合聖者也隸行草書章草飛白
俱入神八分入妙昇平五年卒年五十九贈金紫光禄
大夫加常侍妻郗氏甚工書有七子獻之最知名玄之
凝之徽之渙之操之並工草隸凝之妻謝道韞有才華
亦善書甚爲舅所重
晉王獻之字子敬羲之第七子累遷中書令卒初娶郗
曇女離婚後尚新安愍公主無子唯一女後立爲安僖
皇后后亦善書以后父追贈侍中特進光禄大夫太宰
尤善草隸幼學於父次習於張後改變制度别創其法
率爾私心冥合天矩觀其逸志莫之與京至於行草興
合如孤峰四絶迥出天外其峭峰不可量也爾其雄武
神縱靈姿秀出臧武仲之智卞莊子之勇或大鵬摶風
長鯨噴浪懸崖墜石驚電遺光察其所由則意逸乎筆
未見其止蓋欲奪龍蛇之飛動掩鍾張之神氣惜其陽
秋尚富縱逸不羈天骨未全有時而瑣人有求書罕能
得者雖權貴所逼靡不介懷偶其興會則觸遇造筆皆
發於衷不從於外亦由或默或語即銅鞮伯華之行也
初謝安請爲長史太元中新造太極殿安欲使子敬題
榜以爲萬世寳而難言之乃說韋仲將題凌雲臺事子
敬知其旨乃正色曰仲將魏之大臣寧有此事使其若
此知魏德之不長安遂不之逼子敬五六歲時學書右
軍潛於後掣其筆不脫乃歎曰此兒當有大名遂書樂
毅論與之學竟能極小真書可謂窮微入聖觔骨緊密
不減於父如大字則尤直而少態豈可同年唯行草之
間逸氣過也及論諸體多劣右軍總而言之季孟差耳
子敬隸行草章草飛白五體俱入神八分入能或謂小
王爲小令非也子敬爲中書令太康十一年卒於官年
四十三族弟珉代居之至十三年而卒年三十八時謂
子敬爲大令季琰爲小令
妙品
秦胡母敬本櫟陽獄吏爲太史令博識古今文字亦與
程邈李斯省改大篆著博學篇七章覃思舊章博採衆
訓時趙高爲中車府令善史書教始皇少子胡亥及獄
律令亥私幸之作爰歴篇六章漢興總合爲蒼頡篇
後漢杜林字北山扶風茂陵人凉州刺史鄴之子位至
司空尤工古文過於鄴也故世言小學由杜公嘗於西
河得漆書古文尚書一卷寳玩不已每困厄自以爲不
能濟於亂世常抱經嘆曰古文之學將絶於此初衛密
方造林未見則暗然而服及會面林以漆書示密曰常
以此道將絶何意東海衛君復能傳之是道不墜於地
矣子曰德不孤必有鄰豈虚語哉光武建平中卒靈帝
時劉陶刪定古文今文尚書號中文尚書以北山本爲
正陶亦工古文是謂就有道而正焉
後漢衛密字次仲東海人官至給事中修古學善屬文
作尚書訓指師於杜林後之學者古文皆祖杜林衛密
也(同乎東方之美者有醫無閭山珣玗琪焉)
後漢曹喜字仲則扶風平陵人明帝建初中爲秘書郎
篆隸之工收名天下蔡邕云扶風曹喜建初稱善衛恒
云喜善篆小異於李斯邯鄲淳師焉略究其妙韋誕師
淳而不及也善懸針垂露之法後世行之仲則小篆隸
書入妙雖賀彦先之沉潛乃青雲之士也
後漢劉德昇字君嗣潁川人桓靈之時以造行書擅名
雖以草創亦甚妍美風流婉約獨步當時胡昭鍾繇並
師其法世謂繇善行押書是也而胡書體肥鍾書體瘦亦
各有君嗣之美也
後漢師宜官南陽人靈帝好書徵天下工書於鴻都門
至數百人八分稱宜官爲最大則一字徑丈小乃方寸
千言甚矜其能而性嗜酒或時空至酒家因書其壁以
售之觀者雲集酤酒多售則鏟滅之後爲袁術將命鉅
鹿耿球碑術所立是宜官書也
後漢梁鵠字孟皇安定烏氏人少好書受法於師宜官
以善八分書知名舉孝廉爲郎靈帝重之亦在鴻都門
下遷幽州刺史魏武甚愛其書常懸帳中又以釘壁以
爲勝宜官也於時邯鄲淳亦得次仲法淳宜爲小字鵠
宜爲大字不如鵠之用筆盡勢也
後漢張昶字文舒伯英季弟爲黃門侍郎善章草家風
不墜奕葉清華書類伯英時人謂之亞聖至如筋骨天
資實所未逮若華實兼美可以繼之衛恒云姜孟穎梁
孔達田彦和及韋仲將皆張芝弟子各名於世諸不及
文舒又極工八分况之蔡公長幼差耳華岳廟前一碑
建安十年刻也祠堂碑昶撰并書後鍾繇鎮關中題此
碑隂云漢故給事中黃門侍郎華隂張府君諱昶字文
舒撰此文又題碑首云時司隸校尉侍中東亭侯潁川
鍾繇字元常書以建安十一年卒文舒章草入神八分
入妙隸入能
魏武帝姓曹諱操字孟德沛國譙人尤工章草雄逸絶
倫年六十六薨張華云漢安平崔瑗子寔弘農張芝芝
弟昶並善書而魏武亞焉子植字子建亦工書
後漢邯鄲淳字子淑潁川人志行清潔才學通敏初爲
臨淄王傅累遷給事中書則八體悉工師於曹喜尤精
古文大篆八分隸書自杜林衛密以來古文泯絶由淳
復著衛恒云魏初傳古文者出於邯鄲淳蔡邕采斯喜
之法爲古今雜形然精密閑理不如淳也梁鵠云淳得
次仲法韋誕師淳而不及也袁昂云應規入矩方圓乃
成張華云邯鄲淳善隸書子淑古文小篆八分隸書並
入妙
魏胡昭字孔明潁川人少而博學不慕榮利有夷皓之
節甚能籀書真行又妙衛恒云昭與鍾繇並師於劉德
昇俱善草行而胡肥鍾瘦尺牘之跡動見模楷羊欣云
胡昭得其骨索靖得其肉韋誕得其觔張華云胡昭善
隸書茂先與荀勖共整理記籍又立書博士置弟子教
習以鍾胡爲法嘉平二年公車徵會卒年八十九孔明
隸行入妙大篆入能
後漢韋誕字仲將京兆人太㒒端之子官至侍中服膺
於張芝兼邯鄲淳之法諸書並善題署尤精明帝時凌
雲臺成誤釘榜帝使誕坐籠以轆轤引上就書甚危懼
頭鬢皆白既以下戒子孫無爲大字楷法袁昂云仲將
書如龍拏虎踞劒拔弩張張華云京兆韋誕誕子熊字
季少穎川鍾繇繇子會字士季並善隸書初青龍中洛
陽許鄴三都宫觀始就詔令仲將大爲題署以爲永制
給御筆墨皆不任用因奏蔡邕自矜能書兼斯喜之法
非紈素不妄下筆夫工欲善其事必先利其器若用張
芝筆左伯紙及臣墨兼此三具又得臣手然後可以逞
勁大之勢方寸千言然真迹之妙亞乎索靖也嘉平五
年卒年七十五仲將八分隸草章草飛白入妙小篆入
能兄康字元將亦工書子(闕)字(闕)亦善書時人云名
父之子克有二嗣世所美焉
晉嵇康字叔夜譙國銍人官至中散大夫竒才不群身
長七尺八寸而土木形骸不自藻飾未嘗見其疾聲朱
顔人以爲龍章鳳姿天資自然恬靜寡欲學不師受博
覽該通以爲君子無私心不惜乎是非而行不違乎公
道叔夜善書妙於草製觀其體勢得之自然意不在乎
筆墨若高逸之士雖在布衣有傲然之色故知臨不測
之水使人神清登萬仞之巖自然意遠鍾會譛康就刑
年四十四太學生三千人請爲師不許
魏鍾會字士季元常少子官至司徒咸熙元年衛瓘誅
之年四十書有父風稍備筋骨美兼行草尤工隸書遂
逸致飄然有凌雲之志亦所謂劔則干將莫耶焉會嘗
詐爲學勖書就勖母鍾夫人取寳劒會兄弟以千方造
宅未移居勖乃潛畫元常形像會兄弟入見便大感慟
勖書亦會之類也會行草章草並入妙
吳處士張弘字敬禮吳郡人篤學不仕恒著烏巾時號
張烏巾並善篆隸其飛白妙絶當時飄若雲遊激如驚
電飛仙舞之態有類焉自作飛白序勢備述其美也歐
陽詢曰飛白張烏巾冠世其後逸少子敬亦稱妙絶敬
禮飛白入妙小篆入能
晉張華字茂先范陽人父平後漢漁陽太守茂先官
至司空莊武公博涉群書盈萬餘卷高才達識天文數
術無所不精善章草書體勢尤古度德比義嵇叔夜之
倫也
晉衛恒字巨山瓘之仲子官至黃門侍郎瓘嘗云我得
伯英之觔恒得其骨巨山善古文得汲冢古文論楚事
者最妙恒嘗玩之作四體書勢并造散隸元康中楚王
偉之年四十古文章草書入妙隸入能弟宣善篆及草
名亞父兄宣弟庭亦工書子仲寳叔寳俱以書名四世
家風不墜也
晉衛夫人名鑠字茂猗廷尉展之女弟恒之從女汝隂
太守李矩之妻也隸書尤善規矩鍾公云碎玉壺之冰
爛瑶臺之月婉然芳樹穆若清風右軍少嘗師之永和
五年卒年八十八子克爲中書郎亦工書先有扶風馬
夫人大司農皇甫規之妻也有才學工隸書夫人寡董
卓聘以爲妻夫人不屈卓止之
晉王廙字世將瑯琊臨沂人祖覽父正尚書郎導從父
之弟也官至平南將軍荆州刺史侍中逸少之叔父工
於草隸飛白祖述張衛遺法自過江右軍之前世將書
獨爲傑出爲明帝師其飛白志氣極古垂鵬鶚之翅羽
類旌旗之卷舒時人云王廙飛白右軍之亞永昌元年
卒年四十七世將飛白入妙隸入能
晉郗愔字方回高平金鄉人父鑒太尉草書卓絶古而
且勁方回官至司空善諸書雖齊名庾翼不可同年論
其法遵衛氏尤長於章草纖濃得中意態無窮觔骨亦
勝王僧虔云郗愔章草亞於右軍太元六年卒年七十
二方回章草入妙草隸入能妻傅氏善書子超字景興
小字嘉賓亦善書
晉王洽字敬和導第四子理識明敏仕駙馬都尉累遷
中書令書兼諸法於草尤工落簡揮毫有郢匠乘風之
勢雖卓然孤秀未至運用無方而右軍云弟書遂不減
吾飾之過也昇平三年卒年四十四敬和隸行草入妙
妻荀氏亦善書
晉謝安字安石陳郡陽夏人十八徵著作郎辭疾寓居
會稽與王逸少許詢桑門支遁等遊處十年累遷尚書
僕射太元十年卒贈太傅諡文靖公年六十六人皆比
之王導謂文雅過之學草正於右軍右軍云卿是解書
者然知解書者尤難安石尤善行書亦猶衛洗馬風流
名士海内所曕王僧虔云謝安得入能書品錄也安石
隸行草並入妙兄尚字仁祖弟萬字萬石並工書
晉王珉字季琰洽之少子官至中書令工隸及行書金
劍霜斷﨑嶔歴落時謂小王之亞也自導至珉三世善
書時人方之杜衛二氏嘗書四匹素日朝操筆至暮便
竟首尾如一又無誤字子敬戲云弟書如騎騾駸駸欲
度驊騮前斯可謂弓善矢良兵利馬疾突圍破的難與
爭鋒隸行入妙妻汪氏善書兄珣亦善書
晉桓玄温之子也爲義興太守簒晉伏誅嘗慕小王善
於草法譬之於馬則肉翅已就闌觔初生畜怒而馳日
可千里洸洸赳赳實亦武哉非王之武臣即世之刺客
列缺吐火共工觸山尤剛健倜儻夫水火之性各有所
長火能外光不能内照水能内照不能外光若包五行
之性則可謂通矣嘗與顧愷之論書至夜不倦愷之字
長康亦善書小名虎頭時人號為三絶
五代宋文帝姓劉諱義隆彭城人武帝第三子善隸書
次及行草規模大令自謂不減於師雖庶幾德音引領
長望尚遼遠矣然才位發揮亦可謂倬彼雲漢爲章于
天時論以爲天然勝羊欣工夫恨少是亦天然可尚道
心唯微探索幽遠若泠泠水行有巖石間真聲帝隸書
入妙行書入能
五代宋羊欣字敬元泰山南城人官至中散大夫義興
太守師資大令時亦衆矣非無雲塵之遠若親承妙旨
入於室者唯獨此公亦猶顔回與夫子有步驟之近慽
若嚴霜之林婉似流風之雪驚禽走獸絡繹飛馳亦可
謂王之藎臣朝之元老沈約云敬元尤善於隸書子敬
之後可以獨步時人云買王得羊不失所望今大令書
中風神怯者往往是羊也元嘉十九年卒年七十三敬
元隸行草入妙時有邱道護親師於子敬殊劣於羊欣
謝綜亦善書不重敬元亦憚之云力少媚好義興康昕
與南州惠式道人俱學二王轉以己書貨之世人或謬
寳此迹亦或謂為羊歐陽通云式道人右軍之甥與王
無别
五代宋薄紹之字敬叔丹陽人官至給事中善書憲章
小王風格秀異若干將出匣光芒射人魏武臨戎縱横
制敵其行草倜儻時越王欣若用才取之則真正懸隔
敬叔隸行草入妙
五代宋謝靈運會稽人祖玄父渙靈運官至秘書監侍
中康樂侯模憲小王真草俱美石藴千年之色松低百
尺之柯雖不逮師爕吐風雲簸蕩川岳其亦庶幾虞和
云靈運子敬之甥故能書特多王法王僧虔云子敬上
表多在中書雜事中靈運竊寫易其真本相與不疑元
嘉初帝就索始進親聞文皇說此元嘉十年年四十九
以罪棄廣州市隸草入妙
五代宋孔琳之字彦琳會稽山隂人父厥彦琳官至祠
部尚書善草行師於小王稍露筋骨飛流懸勢則吕梁
之水焉時稱曰羊真孔草又以縱快比於桓玄王僧虔
云孔琳之放縱快利筆跡流便二王已後略無其比但
工夫太自任故當劣於羊欣斯言過矣景平元年卒年
五十五行草入妙妻謝氏亦善書
齊王僧虔瑯琊臨沂人曾祖父曇首官至司空善書宋
文帝見其書素扇歎曰非唯跡逾子敬方當器雅過之
後孝武欲擅書名僧虔不敢顯跡大明之世常用掘筆
書以此見容虞龢云僧虔尋得書術雖不及古不減郗
家所制然述小王尤尚古宜有豐厚淳朴稍乏妍華若
溪澗含冰岡巒被雪雖甚清肅而寡於風味子曰質勝
文則野是之謂乎永明三年卒僧虔隸行入妙草入能
(一本云隸行草入妙)子慈亦善隸書謝超宗嘗問慈曰卿書何如
當及尊公慈曰我之不得仰父猶雞之不及鳳時人以
為名答
齊張融字思光吳郡人祖禕父暢思光官至司徒左長
史博涉經書早摽孝行書兼諸體於草尤工而時有稽
古之風寬博有餘嚴峻不足可謂有文德而無武功然
齊梁之際殆無以過或有鑒不至深見其有古風多誤
寳之以為張伯英書也而搨本大行於世
梁蕭子雲字景喬晉陵人父嶷景喬官至侍中少善草
行小篆諸體兼備而創造小篆飛白意趣飄然點畫之
際有若騫舉妍妙至極難與比肩但少乏古風抑居妙
品故歐陽詢云張烏巾冠世其後逸少子敬又稱妙絶
爾飛而不白蕭子雲輕濃得中蟬翼掩素遊霧崩雲可
得而語其真書少師子敬晩學元常及其暮年筋骨亦
備名蓋當世舉朝效之其肥鈍無力者悉非也今之謬
賞十室九焉梁武帝擢與二王並跡若牝雞仰於彼朝
未曰陽春白雪以太清三年卒景喬隸書飛白入妙小
篆行草章草入能子特字世達亦善書位至太子舍人
先景喬卒
陳阮研字文幾陳留人官至交州刺史善書其行草出
於大王甚精熟若飛泉交注奔競不息時稱蕭陶等各
得右軍一體而此公觔力最優比之於勇則披堅執銳
所向無前喻之於談則緩頰朵頤離堅合異有李信王
之攻伐無子貢魯連之變通其隸則習於鍾公風神稍
怯庾肩吾云阮研居今觀古窺衆妙之門雖師王祖鍾
終成别搆一法矣然遲速之對可方於陸柬之則意此
公性急亦猶枚臯文章敏疾長卿製作淹遲各得一時
之妙也行草入妙隸入能
陳僧智永會稽人居永欣寺師遠祖逸少歴紀專精攝
齊升堂真草唯命夷途良轡大海安波徵尚有道之風
半得右軍之肉兼能諸體於草最優氣調下於歐虞精
熟過於羊薄智永章草草書入妙隸入能兄智嵇亦工
書丁覘亦善隸書時人云丁真永草
唐歐陽詢字信本長沙汨羅人官至銀青光禄大夫率
更令則八體盡能筆力勁險篆體尤精高麗愛其書遣
使請焉神堯歎曰不意詢之書名遠播夷狄彼觀其跡
固謂其形魁梧耶飛白冠絶峻於古人有龍蛇戰鬭之
象雲霧輕濃之勢風旋電激掀舉若神真行之書雖於
大令亦别成一體森焉若武庫矛戟風神嚴於智永潤
色寡於虞世南其書跌宕流通示之二王可為動色然
驚竒跳駿不避危險傷於清雅之致自羊薄以後略無
勍敵唯永公特以訓兵精練議欲旗鼓相當歐以猛銳
長驅永乃堅壁固守以貞觀十五年卒年八十五飛白
隸行草入妙大篆章草入能子通亦善書瘦怯於父嘗
自矜能書必以象牙犀角為筆管狸毛為心覆秋兔毫
松烟為墨末以麝香紙必須堅緊薄白滑者乃書之蓋
自重其書薛純陁亦效詢草傷於肥鈍乃通之亞也
唐虞世南字伯施會稽餘姚人祖儉梁始興王諮議父
茘陳太子中庶子世南受業於吳郡顧野王門下讀書
十年國朝拜銀青光禄大夫祕書監永興公太宗詔曰
世南一人有出世之才遂兼五絶一曰博學二曰德行
三曰書翰四曰詞藻五曰忠直有一於此足為名臣而
世南兼之其書得大令之規矩含五方之正色姿榮秀
出智勇在焉秀嶺危峰處處間起行草之際尤所偏工
及其暮齒加以遒逸嗅味羊薄不亦宜乎是則東南之
美會稽之竹箭也貞觀十二年卒年八十九伯施隸行
草書入妙然歐之與虞可謂智均力敵亦猶韓盧之追
東郭㕙也論其成體則虞所不逮歐若猛將深入時或
不利虞若行入妙選罕有失群虞則内含剛柔歐則外
露筋骨君子藏器以虞為優族子纂書有叔父體則而
風骨不繼楊師道上官儀劉伯莊並立師法虞公過於
纂矣張志遜又纂之亞也
唐褚遂良河南陽翟人父亮銀青光禄大夫太常卿遂
良官至尚書左僕射河南公博學通識有王佐之才忠
讜之臣也善書少則服膺虞監長則祖述右軍真書甚
得其媚趣若瑶臺青鏁宵映春林美人嬋娟似不任乎
羅綺增華綽約歐虞謝之其行草之間即居二公之後
顯慶四年卒年六十四遂良隸行入妙亦嘗師授史陵
然史亦有古直傷於疎瘦也
唐陸柬之吳郡人官至朝散大夫太子司議郎虞世南
之甥少學舅氏臨寫所合亦猶張翼換羲之表奏蔡邕
為平子後身晚習二王尤尚其古中年之跡頗有怯懦
總章已後乃備筋骨殊矜質朴恥夫綺靡故欲暴露疵
同乎馬不齊髦人不櫛沐雖為時所鄙回也不愚拙於
自謀有若達人君子尤善運筆或至興會則窮理極趣
矣調雖古澁亦猶文王嗜昌蒲菹孔子蹙額而嘗之三
年乃得其味一覽未窮沉研始精然工於倣傚劣於獨
斷以此為少也隸行入妙章草書入能(一本云行書章草並入能)
朱長文曰懷瓘品藻古今上下數十載持論甚正當
唐之盛時古書所存者多博見而精研始能及此後
世搦管之士雖欲更述不亦難哉然其辭或朴或繁
非書之要姑存之不暇刪易其謂今之八分起於秦
謂今之正書即程邈之隸皆非也具續書斷王原叔
篇中可考也又以趙高首妙品不可以訓故易以胡
敬而𫝊高之事歐陽公謂天下之事固有出於不幸者
此之謂也
品藻之三
唐張懷瓘書斷下
能品
後漢張敞字子高河東平陽人官至京兆尹善古文傳
之子吉吉傳之杜鄴杜鄴傳之子林吉子靖字伯松博
學文雅過於子高二王以來古文之學蓋絶子高精勤
而習之其後杜林衛密為之嗣子高好古博洽有緝熙
之美焉
後漢嚴延年字次卿東海人河南太守雅工史書規模
趙高時稱其妙後以罪棄市
後漢班固字孟堅扶風安陵人官至中郎將工篆李斯
曹喜之法悉能究之昔李斯作蒼頡篇趙高作爰歴篇
胡母敬作博學篇漢興閭里書私合之想謂蒼頡篇斷
六十字為一章凡五十五章至平帝元始中徵天下通
小學者以百數各令記字於未央庭中揚雄取其有用
者作訓纂篇二十四章以纂續蒼頡也孟堅乃復續十
二章和帝永初中賈魴又撰異字取固所續章而廣之
為三十四章用訓纂之末字以為篇目故曰滂喜篇言
滂沱大盛也凡百二十三章文字備矣明帝使孟堅成
父彪所述漢書永平初受詔至章帝建初二十五年而
成以竇憲賓客繫於洛陽獄卒年六十三其小篆入能
後漢徐幹字伯張扶風平陵人官至班超軍司馬善章
草書班固與超書稱之曰得伯張書藁勢殊工知識讀
之莫不歎息實亦藝由已立名自人成後有蘇班亦平
陵人也五歲能書甚為張伯英所稱歎
後漢許慎字叔重汝南召陵人官至太尉南閣祭酒少
好古學喜正文字尤善小篆師模李斯甚得其妙作說
文解字十四篇萬五百餘字疾篤令子冲詣闕上之安
帝末年卒
晉吕忱字伯雍博識文字撰字林五篇萬二千八百餘
字字林則說文之流小篆之工亦叔重之亞也
後漢張超字子並河間鄭人官至刑部司馬工章草擅
名一時字勢甚峻亦猶楚共王用刑失節不合其宜吳
人以皇象方之五原范曄云超草書妙絶
後漢崔寔字子真瑗之子也博學有俊才為五原太守
章草雅有父風良冶箕弓斯焉不墜張茂先甚稱之
後漢羅暉字叔景京兆杜陵人官至羽林監桓帝永夀
年卒善草著聞三輔張伯英自謂方之有餘與太僕朱
賜書云上比崔杜不足下方羅趙有餘朱賜亦杜陵人
時稱工書也
後漢趙襲字元嗣京兆長安人為燉煌太守與羅暉並
以能草見重關西而矜巧自與衆頗惑之與張芝素相
親善靈帝時卒燉煌有張越仕至梁州刺史亦善草書
後漢左伯字子邑東萊人特工八分名與毛弘等列小
異於邯鄲淳亦擅名漢末又甚能作紙漢興用紙代簡
至和帝時蔡倫工為之而子邑尤得其妙故蕭子良荅
王僧虔書云子邑之紙妍妙輝光仲將之墨一點如漆
伯英之筆窮神盡思妙物遠矣邈不可追然子邑之八
分亦猶斥山之文皮即東北之美者也
後漢張紘字子綱廣陵人善小篆官至侍御史年六十
卒孔融與子綱書曰前勞筆跡乃多為篆舉篇見字欣
然獨笑如復觀其人融之此言不易而得紘之小篆時
頗有聲
後漢毛弘字大雅河南武陽人服膺梁鵠研精八分亦
成一家法獻帝時為郎中教於秘書建安末卒
魏衛覬字伯儒河南安邑人官至侍中尤工古文篆隸
草體傷瘦筆跡精絶魏初傳曰古文者篆出於邯鄲淳
伯儒嘗寫淳古文尚書還以示淳淳不能别年六十二
卒伯儒古文小篆隸書章草並入能子孫皆妙於書
晉何曾字潁考陳郡陽夏人官至太保咸寧四年卒年
八十餘工於藁草時人珍之也(一本云潁考善草書甚有古質少於風味孔子)
(曰質勝文則野是之謂乎)
晉傅玄字休奕北地泥陽人祖燮漢漢陽太守父幹魏
扶風太守休奕少孤貧博學善屬文解鍾律性剛直不
容人之短舉秀才為御史中丞司隸校尉善於篆隸見
重時人云得鍾胡之法休奕小篆隸書入能時王允之
善草隸官至衛將軍又張嘉善隸書羊欣云嘉師於鍾
氏勝王羲之在臨川也
後漢張嘉字子勝官至光禄大夫時又有皇甫定年七
歲善史書從兄謐深竒之
晉劉紹字彦祖彭城人官至御史中丞遷侍中善小篆
工飛白雖不及張毛亦一時之秀作飛白勢永和八年
卒小篆飛白入能柳詳亦善飛白彦祖之亞也
晉楊肇字季初榮陽宛陵人官至折衝將軍荆州刺史
工於草隸咸寧元年卒潘岳誄云草隸兼善尺牘必珍
翰動若飛紙落如雲亦猶甘茂百能自通借餘光於蘇
代安仁之誄抑其然季初隸草入能
晉杜預字元凱京兆杜陵人度即六世祖祖畿魏僕射
父恕幽州刺史並善行草預博學官至鎮南將軍當陽
侯父祖三世善草書時人以衛瓘方之稱杜預三世焉
晉齊獻王攸字大猷河内人武帝母弟善尺牘尤能行
草書蘭芳玉潔竒而且古才望出武帝之右帝用荀勖
言出都督青州上道憤怒嘔血咸寧四年卒年三十六
草行入能
晉李式字景則江夏鍾武人官至侍中衛大夫之猶子
也甚推其叔母善書右軍云李式平南之流亦可比庾
翼咸熙三年卒年五十四隸草入能許靜民善題宫觀
額將方直之體其草稍乏筋骨亦景則之亞也
晉王導字茂弘瑯瑘臨沂人祖覽父載導行草兼妙然
疎柯迥擢寡葉危隂雖賢有餘而才不足元明二帝並
工書皆推難於茂弘王愔云王導行草見貴當世咸寧
五年卒年六十四行草入能有六子恬洽書皆知名矣
後漢張彭祖吳郡人官至龍驤將軍善隸書右軍每見
其緘牘輒存而玩之始知夷齊雖賢得孔子而名益彰
亦猶彭祖附青雲之士不泯於世也
晉韋弘字叔思位至原州刺史弟季字成爲平西將軍
善隸書
晉王濛字仲祖太原晉陽人官至長山令女為皇后贈
光禄大夫晉陽侯善隸書法於鍾氏狀貌似而觔骨不
備永和三年卒年三十九隸章草入能衛瑧陶侃亞也
晉王恬字敬預導子官至後將軍會稽内史工於草隸
當世難與爲比永和五年卒年三十六張翼善隸書尤
長於臨效若率性而運復非工劣於敬預也(時戴安道隱居不仕)
(總角時以雞子汁溲白瓦屑作鄭玄碑文自書刻之文既竒書亦妙絶又有康昕亦名善隸書王子猷常題方)
(山庭殿數行昕密改之子敬後過不疑又爲謝居士題畫以示子敬子敬歎能以爲西河絶矣昕字君明外國)
(人官至臨沂令)
晉庾翼字稚恭潁川鄢陵人明穆皇后弟安西將軍荆
州刺史善草隸書名亞右軍兄亮字元規亦有書名嘗
就右軍求書逸少荅云稚恭在彼豈復假此嘗復以章
草荅亮示翼乃大服因與王書云吾昔有伯英章草十
紙因喪亂遺失嘗謂人曰妙跡永絶今見足下答家兄
書煥若神明頓還舊觀永和九年卒年四十一
晉王修字敬仁濛之子也官至著作郎善隸行書嘗求
右軍書乃寫東方朔畫贊與之昇平元年卒年二十四
始王導愛好鍾氏書喪亂狼狽猶衣帶中盛尚書宣示
帖過江後以賜右軍右軍借敬仁敬仁卒其母見此書
平生所好遂以入棺敬仁隸行入妙殷仲堪亦敬仁之
亞也
晉韋昶字文休誕兄凉州刺史之玄孫官至潁川刺史
散騎常侍善古文大篆及草狀貎尤古亦猶人則抱素
木而封冰竒而且勁太元中又使文休以大篆改八分
焉或問王右軍父子書君以為云何答曰二王未足知
書也又妙作筆子敬得其筆稱為絶世義熙末卒年七
十歲文休古文大篆草書並入妙
五代宋蕭思話蘭陵人父源冠軍瑯瑘太守思話官至
征西將軍左僕射工書學於羊欣得其體法行草連崗
盡望勢不斷絶雖無竒峰壁立之秀亦可謂有功矣王
僧虔云蕭全法羊欣風流媚好殆欲不減筆力恨弱袁
昂云羊真孔草蕭行范篆各一時之妙也然上方琳之
不足下方范曄有餘諭之於玄玄蓋緇緅間耳孝建二
年卒五十時有邱道護善隸書便書素時司馬珣之為
吳興羊欣弟倫為臨安令欣吳興看弟珣之乃以道護
素書洛神賦示欣欣嗟咨其工以為勝己道護烏程人
也官至相國主簿時有張昶亦善草書官至征北將軍
也
後漢范曄字蔚宗順陽人父泰曄官至太子詹事工於
草隸小篆尤精師範羊欣不能攜拔永嘉二十年伏誅
諸葛長民亦善行草論者以為曄之流也長民官至前
將軍義熙八年伏誅時又有張休善隸書初羊欣愛子
敬正隸法共崇仰以右軍之體微古不復見貴休始改
之世乃大行休字弘明官至豫章太守也
齊高帝姓蕭氏諱道成字紹伯蘭陵人善草書篤好不
已祖述子敬稍乏風骨嘗與王僧虔賭書書畢曰誰為
第一對曰臣書臣中第一陛下書帝中第一帝笑曰卿
可謂善自謀矣然太祖與簡穆賭書亦猶雞之搏狸稍
不自知量力也年五十六太子賾亦善書賾子綸字世
調多才藝善隸書始變古法甚有娟好過諸昆弟綸子
確字仲正才兼文武甚工草隸為侯景所殺
晉謝晀字玄暉陳留人官至吏部郎中風華黼藻當時
獨步草書甚有聲草殊流美薄暮川上餘霞照人春晩
林中飛花滿目詩曰有美一人清揚婉兮邂逅相遇適
我願兮是之謂矣顔延之亦善草書乃其亞也
梁武帝姓蕭氏諱衍字叔達蘭陵中都里人丹陽尹順
之子好草書狀貌亦古乏於筋力既無竒姿異態有減
於齊高矣年八十六崩子綱綸繹並有書名也
梁庾肩吾字叔慎新野人官至度支尚書才華既秀草
隸兼善累紀專精徧探名法可謂贍聞之士也變態殊
妍多慙質素雖有竒尚手不稱情乏於筋力文勝質則
史是之謂乎嘗作書品亦有佳致天寳元年卒肩吾隸
草入能子信亦工草書時有殷鈞范懷約顔恊等並善
隸書有名於世矣
梁陶弘景字通明秣陵人隱居丹陽茅山善書師祖鍾
王采其氣骨然時稱與蕭子雲阮研等各得右軍一體
其真書勁利歐虞往往不如隸行入能
五代周王褒字子深瑯瑘臨沂人曾祖儉齊侍中太尉
祖騫梁侍中父規並有重名子深官至司空工草隸師
蕭子雲而名亞子雲躡而蹤之相去何遠雖風神不峻
亦士君子之流也
隋永欣寺僧智果會稽人也煬帝甚喜之工書銘石其
為瘦健造次難類嘗謂永師云和尚得右軍肉智果得
右軍骨夫筋骨藏於膚肉山水不厭高深而此公稍乏
清幽傷於淺露若吳人之戰輕進易退勇力而非武虚
張誇耀無乃小人儒乎智果隸行草入能時有僧述僧
特與果並師智永述困於肥鈍特傷於瘦怯也
唐漢王元昌神堯之子也尤善行書金玉其姿挺生天
骨襟懷宣暢洒落可觀藝業未精過於奔放若吕布之
飛將或輕於去就也諸王仲季並有能名韓王曹王即
其亞也曹則妙於飛白韓則工於草行魏王魯王即韓
王之倫也
唐高正臣廣平人官至衛尉少卿習右軍之法脂肉頗
多骨氣微少修容整服上有風流可謂堂堂乎張也玄
宗甚愛其書張懷素先君與高有舊朝士就高乞書或
憑書之高嘗與人書十五紙張乃戲換其五紙又令示
高再看不悟客曰有人換父書高笑曰必張公也終不
能辨宋令文曰力則張勝態則高強有人求高書一屏
障曰正臣故人在申州正與僕書一類公可往求之張
君乃與書之自任潤州湖州筋骨漸備比見蓄者多謂
為禇後任申邵等州體法又變幾合於古矣陸柬之嘗
為高書告身高皇嫌之不將入帙後為鼠所傷持示張
君曰此鼠甚觧正臣意耳風調不合一至於此正臣隸
行草入能
唐裴行儉河東人官至兵部尚書工草書行及章草並
入能有古縉紳之士其貌偉然華衮金章從容省闥
唐王知敬洛陽人官至太子家令工草及行尤善章草
入能膚骨兼有戈戟足以自衛毛翮足以飛飜若冀大
略宏圖摩霄殄寇則未竒也房僕射玄齡與此公同品
房行草亦風流秀穎可與亞能又殷侍御仲容善篆隸
題署尤精亦王之鴈行也
唐宋令文河南陜人官至左衛中郎將竒姿偉麗身有
三絶曰書畫力尤於書備兼諸體偏意在草甚欲究能
翰簡翩翩甚得書之媚趣若與高卿比權量力則騶忌
之類徐公也
唐王紹宗字承烈江都人父修禮越王友道雲孫也承
烈官至祕書少監清鍳遠識才高書古祖述子敬欽羡
柬之其中年小真書體象尤異沉邃堅密雖華不逮陸
而古乃齊之其行書及章草次於真晩節之草則攻乎
異端度越繩墨薰蕕同器玉石兼儲苦以敗為瑕筆乖
其指嘗與人云鄙夫書翰無功者特由水墨之積習常
清心率意虚神静思以取之每與吳中陸大夫論及此
道明朝必不覺已進陸後於密訪知之嗟賞不少將余
比虞君以虞亦不臨寫故也但心凖目想而已聞虞眠
布被中恒手畫肚與余正同也阮交州斷割不足陸大
夫蕪穢有餘此公尤甚於陸也又曾謂所親曰自恨不
能專有功禇雖已過陸猶未及承烈隸行章草入能兄
嗣宗亦善書况之二陸則少監可比德於平原矣
唐孫虔禮字過庭陳留人官至率府錄事參軍博雅有
文章草書憲章二王工於用筆儁拔剛斷尚異好竒然
所謂少功用有天材真行之書亞於草矣嘗作運筆論
亦得書之指趣也與王祕監相善王則過於遲緩此公
傷於急速使二子寬猛相濟是為合矣雖管夷吾失於
奢晏平仲失於儉終為賢大夫也過庭隸行入能草入
妙
唐薛稷河東人官至太子少保書學禇公尤高綺麗媚
好膚肉得師之半矣可為河南公之高足甚為時所珍
尚雖似范雎之口才終畏何曾之面質如聽言信行亦
可使為行人觀行察言或見非於宰我以罪伏誅稷隸
行入能章草書亦其亞也
唐盧藏用字子潛京兆長安人官至黃門侍郎書則幼
尚孫草晩師逸少雖闕於工稍閑體範八分之製頗傷
疎野若况之前列則有奔馳之勞如傳之後昆亦規矩
之法子潛隸行草入能自陳遵劉穆之起濫觴於前曹
喜杜度激洪波於後群門出角立挺或祕像天府或藏
器竹帛雖經千載歴久彌珍並可耀乎祖先榮及昆裔
使夫學者發色開華靈心警悟可謂琴瑟在耳貝錦成
章或得之於齊或失之於楚足為龜鏡自可韋弦此皆
天下之聞人入於品列其有不遭明主以展其材不遇
知音以揚其業蓋不知矣亦猶道雖貴必得時而後動
有勢而後行况瑣瑣之勢哉
評曰蓋一味之嗜五性不同殊音之發契物斯失方類
相襲且或如彼况書之臧否情之愛惡無偏乎若毫釐
較量誰驗凖的推其大率可以言詮觀昔賢之評書或
有不當王僧虔云亡從祖中書令筆力過子敬者君子
周而不比乃有黨乎梁武帝云鍾繇書法十有二意世
之書者多師二王元常逸跡曾不睥睨競巧趣精殆同
機神逸少至於學鍾勢巧及其獨運意疎字緩譬猶楚
音夏習不能無異子敬之不逮真亦劣章草然觀其行
草之會則神勇蓋世况之於父猶擬抗衡比之鍾張雖
勍敵仍有擒盖之勢夫天下之能事悉難就也假如效
蕭子雲書雖則童孺但學至數日見者無不云學蕭書
欲窺鍾公其墻數仞罕得其門者小王則若驚風拔樹
大力移山其欲效之立見僵仆可知而不可得也右軍
則雖學者日勤而體法日速可謂鑽之彌堅仰之彌高
其諸異乎莫可知也已則優斷矣右軍云吾書比之鍾
張終當抗衡或謂過之張草猶當鴈行又云吾真書勝
鍾草故減張羊欣云羲之便是少推張草庾肩吾云張
功夫第一天然次之天然不及鍾功夫過之懷素以為
杜草蓋無所師鬱鬱靈變為後世楷則此乃天然第一
也有遒變杜君草體以至草聖天然所資理在可度池
水盡黑功又至焉太傅雖習曹蔡隸法藝過於師青出
於藍獨探神妙右軍開鑿通津神模天巧故能增損古
法裁成今體進退憲章耀文含質推方履度動必中庸
英氣絶倫妙節孤峙然此諸公皆籍因循至於變化天
然何獨許鍾而不言杜亦由杜在張前一百餘年神蹤
罕見縱有佳者難乎其議故世之評者言鍾張夫鍾張
心悟手從動無虚發不復修飾有若生成二王心手或
違因思精巧發葉敷華多所點綴是知鍾張得之於未
萌之前二王見之於已然之後然庾公之評未有焉故
韋文休云二王自可未能足之書也或此為累然草隸
之間已為三古伯度為上古鍾張為中古羲獻為下古
王僧虔云謝安殊自矜重而輕子敬之書嘗為子敬書嵇
中散詩子敬或作佳書與之謂必珍錄乃題後荅之亦
以為恨或云安問子敬君書何如答云家君固當不同
安云外論殊不爾又云人那得知此乃短謝公也羊欣云
張字形不及古然自不如小王虞龢云古質而今妍數
之常愛妍而薄質人之情鍾張方之二王可謂古矣豈
得無妍質之殊父子之間又為今古子敬窮其妍妙固
其宜也並以小王居勝達人通論不其然乎羊欣云右
軍古今莫二虞龢云獻之始學父書正體乃不相似至
於筆絶章草殊相擬類筆跡流澤婉轉妍媚乃欲過之
王僧虔云獻之骨勢不及父媚越過之蕭子良云崔張
以來歸美於逸少僕不見前古人之跡計亦無過之孫
過庭云元常專工於隸書伯英尤精於草體彼之二美
而羲獻無之並有得也夫椎輪為大輅之始以椎輪之
朴不如大輅之華蓋以工拙豈以文勝質若謂文勝質
諸子不逮周孔復何疑哉或以法可傳則輪扁不能授
之於子是知一致而百慮異軌而同奔鍾張雖草創稱
能二王乃差池稱妙若以居先則勝鍾張亦有所師固
不可文質先後而求之蓋一以貫之求其合天下之達
道也雖則齊聖躋神妙各有最若真書爾雅道合神明
則元常第一若真行妍美粉黛無施則逸少第一若章
草古逸極致高深則伯度第一章草則勁骨天縱草則
變化無方則伯英第一其間備精諸體唯獨右軍次至
大令然子敬可謂武盡美矣未盡善也逸少可謂韶盡
美矣又盡善也然此五賢各能盡心而躋於聖或有侮
之亦猶日月之蝕無損於明白雲在天瞻望悠邈固同
為終古獨絶百世之模楷高步於人倫之表棲遲於墨
妙之門不可以規矩其形律吕其度鵬摶龍躍絶跡霄
漢所謂得玄珠於赤水矣其或繼書者雖百世可知然
史籀李斯即字書累葉之祖其所製作並神妙至極蓋
無等夷八分書則伯喈製勝出世獨立誰敢比肩至如
崔及小張韋衛皇索等雖則同品不居其最並不備載
較量然各峻彼雲峰增其海派使後世資瞻仰而露潤
焉趙壹有非貶草之論仍笑重張芝書為祕寳者嗟夫
道不同不相為謀夫藝之在已如木之加實草之增葉
繪以衆色為章食以五味為美亦猶八卦成列八音克
諧聾瞽之人不知其謂若知其故耳想心識自該通審
其不知則聾瞽者耳庾尚書以臧否相推而列九品升
阮研衛瓘索靖韋誕皇象鍾會同居第三等此若棠杜
之樹植橘柚之林又抑薄紹之與齊高帝等三十人同為
第七亦猶屈鹽梅之重處掾屬之伍李夫人以程邈居
第一品且書傳所載程創為隸法其於工拙蔑爾無聞
遺跡又無何以知其品第又云梁氏石書雅勁於韋蔡
以梁比蔡豈不懸絶又張昶伯英之弟妙於草隸八分
混兄之書故謂之亞聖衛恒兼精體勢時人云得伯英
之骨並居第四仍與漢王同流又貶桓玄謝安蕭子雲
釋智永陸柬之等與王知敬同居第五若第此數子豈
與埒能嗜好不同又加之以言况可盡之於剛柔消息
貴乎適宜形像無常不可典要固難評也蕭子雲言欲
作二王論草隸法言不盡意遂不能成又云頃得書意
轉深點畫之間所言不得盡其妙者事事皆然誠哉是
言也藝成而下德成而上然書之為用施於竹帛千載
不朽亦猶愈泯泯而無聞哉萬事無情勝寄在我苟視
跡而合趣或染翰而得人雖身沉而名飛冀托之以神
契每見片善何慶如之懷瓘恨不果遊目天府備觀名
跡徒勤勞乎其所未聞祈求乎其所未見今錄所聞見
粗如前列學慙於博識不逮能繕竒纉異多所未盡且
如抱絶俗之才孤秀之質不容於世夫復何恨故孔子
曰博學深謀而不遇者衆矣何獨丘哉然識貴行藏行
貴明潔至人晦跡其可盡知開元甲子歲廣陵卧疾始
焉草創其觸類生變萬物為象庶乎周易之體也其一
字褒貶微言勸戒竊乎春秋之意也其不虚美不隠惡
近乎馬遷之書也冀其衆美以成一家之言雖知不知
在人然獨善之與兼濟取舍其為孰多童蒙有求思過
半矣且二王既沒書或在茲語曰能言之者未必能行
能行之者未必能言何不備能而後為評歲在丁夘存
筆削焉
趙僎論曰昔犧后作易周公創禮孔父修雅豈徒異之
而已將實大造化之根出君臣之義考風俗之正耳若
三聖不作則後王何述故天地非伏羲不昭長幼非周
公不序雅頌又非孔子不列矣是三聖者所謂能弘其
道而由之也兹又論夫文字發軔牋翰殊書本於其初
以迄今代三千餘載𦕈茫難知而書斷之為義也聞我
后之所好述古能以方之不謂其智乎較前人之尤工
陳清頌以别之不謂其白乎體物備象有大易之制紀
時錄號同春秋之典自古文逮草跡列十書而詳其祖
首神品至能筆出三等而備厥人所謂執簡之太素含
毫之萬象而申之宇宙能事斯畢矣若是夫古或作之
有不能評之評之有不能文之今斯書也統三美而絶
舉成一家以孤振雖非孔父所刊是猶邱明同事偉哉
獨哉君哉臣哉前載所不述非夫人之能誰究哉
品藻之四
灊溪續書斷序
周官保氏教國子以六藝禮樂射御書數之謂也書之
為教古者以參於禮樂惡可置哉自秦變六體漢興有
章草英儒相承故得不廢寖興於西京曹魏之際極盛
於晉宋隋唐之間窮精殫妙變態百出無以尚矣當彼
之時士以不工書為恥師授家習能者益衆形於簡牘
耀於金石後人雖去千百齡得而閱之如挹其眉宇也
下至於五代天下罹金革之憂不遑筆札神宋受命聖
聖繼明雲章宸翰藝出天縱炳如日月發如鳳鸞天下
多士向風趨學間有俊哲自為名家古文則郭忠恕句
中正篆籀則徐騎省邵餗章友直分隸則王原叔真草
則楊少師王御史李西臺宋宣憲石曼卿周子發蘇子
美蔡君謨咸有遺跡可以觀述雖然學者猶未及晉唐
之間多且盛者何也蓋經五季之潰亂而師法罕𫝊就
有得之秘不相授故雖志於書者既無所宗則復中止
是以然也夫書者英傑之餘事文章之急務也雖其為
道賢不肖皆可學然賢者能之常多不肖者能之常少
也豈以不肖者能之而賢者遽棄之不事哉若夫尺牘
叙情碑板述事惟其筆妙則可以珍藏可以垂後與文
俱𫝊或其繆惡則旋即棄擲漫不顧省與文俱廢如之
何不以為意也予雖不能每悵然為之嘆息於是集古
今字法書論之類為墨池編其善品藻者得三家焉曰
庾肩吾曰李嗣真曰張懷瓘而懷瓘者為備然自開元
以來未有紀錄而唐初諸公或雖有其𫝊而事迹缺略
或未嘗立傳於此編為缺於是用懷瓘品例綴所聞見
斷至唐興以來以至於本朝熙寧之間作續書斷庶近
時抱藝君子於此具見而不學者觀之亦思勉焉其所
缺漏當嗣而益諸熙寧七年八月六日灊溪隠夫序
續書斷上
品書論宸翰述
神品三人
顔真卿張長史李陽冰
妙品十六人
唐太宗虞世南歐陽詢歐陽通
禇遂良陸柬之(高正臣附)徐嶠之
徐浩釋懷素(懷仁附)柳公權
沈𫝊師韓擇木徐騎省(弟鍇及李無惑附)
石曼卿蘇子美蔡君謨
品書論
昔庾肩吾定張芝至於法高一百二十有八人為九品
李嗣真錄李斯至於張正見八十一人為十等其間有
兩存者有互見者網羅前哲固以博矣然肩吾梁人也
其去羲獻未遠其所評遠者必有依據近者皆所親見
也而嗣真得承群賢之緒餘而又益以隋唐之近迹故
可以錙銖以權之尺寸以度之列為數品然太繁則亂
其升降失中者多矣其說止於題評譬喻不求事實虚
言潤飾孰為凖繩至張懷瓘乃討論古今自史籀至於
唐之盧藏用為神妙能三品人為一傳兼王袁之評庾
李之品而附之以名字郡邑爵位之詳品簡則易推事
明則可考此足為學者之便也然其或失於折衷或傷
於鄙俚而叙古人之行事未備其猶病諸予欲不踵懷
瓘别為一書然自度病處而去古益遠其所見聞皆不
及懷瓘之博且詳也雖復增損其能甚異哉於是續而
補之自隋以前能書者雖懷瓘所不錄而雜見於庾李
書品竇臮述書賦迹絶難考此不復載也懷瓘開元中
嘗為翰林供奉工書之外無聞焉不以人廢言此謂神
妙能者以言乎上中下之號而已豈所謂聖神之神道
妙之妙賢能之能哉就乎一藝區以别矣傑立特出可
謂之神運用精美可謂之妙離俗不謬可謂之能據所
傳覩精為著定苟好惡之異商㩁之差以俟來哲然同
品之間因有優劣覽之可以自知焉
宸翰述
神宋之興自太祖震神武敷至仁以大定天下又能敦
尚文雅耆儒宿德置於廊廟英髦麗藻列於禁掖然於
翰墨之學固未遑暇太宗方在躍淵留神墨妙斷行片
簡已為時人所寳及既即位區内砥平朝廷燕寧萬機
之暇手不釋卷學書至於夜分而夙興如常以生知之
敏識而繼博學之不倦巧倍前古體兼數妙英氣竒采
飛動超舉聖神絶藝無得而名焉帝善篆隸草行飛白
八分而草書冠絶嘗草書千文勒石於祕閣又八分千
文及大飛白數尺以頒輔弼當世工書者莫不歎服上
嘗語近臣曰朕君臨天下亦有何事於筆硯特中心好
耳江東人能小草累召詰之殊不知向背也小草字學
難究飛白筆勢罕工吾亦恐自此廢絶矣蓋深慮書法
之缺墜而勤以興之也始即位之後募求善書者許自
言於公車置御書院首得蜀人王著以為翰林侍書時
吕文仲為翰林侍讀與著更宿禁中每歲九月後夜召
侍書侍讀及待詔書藝於小殿張燭令對御書字亦以
訽採外事常至乙夜而罷是時禁庭書詔筆跡丕變剗
五代之蕪而追盛唐之舊法粲然可觀矣又嘗命徐鉉
句中正刊定許慎說文正天下字學六書之義乃得不
廢以隆於今又嘗閱於内府購於天下自漢章帝至唐
太宗高宗書及古昔名臣蒼頡張芝鍾繇杜預東晉王
謝唐褚陸顔柳之徒與王羲之王獻之墨跡並勒石為
法帖十卷以賜近臣後二府大臣初拜者皆賜之遂𫝊
天下學者得以師法自古帝王好藏書者有之矣然徒
寳惜獨善而不能兼唐文帝可謂誼主猶且擇甚愛者
藏之於陵墓其次者函之於宫掖没卒為姦臣盗賊所
得以至於湮滅吁可惜哉未有如吾太宗聖謨閎遠者
也至於宸翰亦以藏之天下名山勝地為慮深矣逮章
聖朝裒次遺墨其寘於龍圖閣太清樓祕閣御書院及
賜於名山祠廟者凡數千卷軸真宗睿文精義窮幾入
神適紹先誨沉研古藝宸毫煥發形於翠琰者凡九十
編寳在天章以永來世仁廟往在東朝已志於書真宗
嘗以示大臣及於臨御因閱視先帝靈几有木皮飛白
筆偶取作字筆力遒邁如素習者乃置書神位又以頒
賜執政由是墨法日進發竒振華雲龍相從鸞鳳交舞
無以喻之享國四紀未嘗輟功榜於先廟標於總章凡
侍從儒學之臣皆并貺於上蓋飛白之法始於蔡邕工
於羲獻蕭子雲而大盛於二聖之間矣自古飛白罕有
𫝊者惟先帝興之於已墜永耀於將來厥惟艱哉英宗
建寳文以奉之用踵故事可謂美矣憲文自居藩邸及
踐宸極以嚮儒好學稱天下今天子潛精六經通達淵
邃宿儒老學懾服天辨臣以病隠不與縉紳接未獲細
閱天縱之竒能也自從覲至於舒每有青詞祈謝靈仙
竊觀御名出於宸筆氣嚴法備迹婉勢遒觀於一字且
如此况覩之多則妙可知也嘗觀自古居天下者功成
則志逸治久則氣驕至於恣畋遊邇聲色窮天下之欲
極天下之樂以至太甚而階危亂者多矣惟本朝累聖
威瞻八荒恩被萬物而未嘗親逸欲之事田無車馬之
音下無姝麗之求卑宫室儉服用垂拱豐裕惟六經百
氏篇章論諸家書法是務過於寒儒者之為蓋堯舜之
睿明文武之齊聖夫何足以尚已今臣纂述書斷豈敢
抑居品列謹直述以首篇云
神品三人
顔真卿字清臣祕書監師古七世從孫也系出瑯琊世
載名德天寳末拜平原太守羯胡搆亂河朔諸郡皆䧟
賊獨平原堅守與其兄杲卿以討賊為事援絶力窮乃
趨行在事肅宗不畏於李輔國魚朝恩事代宗不阿於
元載事德宗不悅於盧杞擯斥流離未嘗寧處卒為姦
雄所擠以使叛虜秉節就死年七十六位太子太師諡
曰文忠唐世皆謂之魯公不敢名云嗚呼魯公可謂忠
烈之臣也而不居廟堂宰天下唐之中葉卒多故而不
克興惜哉其發於筆翰則剛毅雄特體嚴法備如忠臣
義士正色立朝臨大節而不可奪也楊子雲以書為心
畫於魯公信矣尤嗜書石大幾咫尺小亦方寸蓋欲𫝊
之遠也碑刻遺迹存者最多而荒郊廢冢其出未已碑
刻雖多而體製未嘗一也蓋隨其所感之事所會之興
善於書者可以觀而知之故觀中興頌則閎偉發揚状
其功德之盛觀家廟碑則莊重篤實見其承家之謹觀
仙壇記則秀穎超舉像其志氣之妙觀元次山銘則淳
涵深厚見其業履之純餘皆可以類考點如墜石畫如
夏雲鈎如屈金戈如發弩縱横有象低昂有態自羲獻
以來未有如公者也其真行絶妙所謂如長空遊絲蟲
網絡壁者吾於蔡明遠帖見之公正書及真行踰妙及
神及草蓋有之矣恨未見也或曰公之於書殊少媚態
又似太露筋骨安得越虞禇而偶羲獻耶荅曰公之
媚非不能恥而不為也退之嘗云羲之俗書姿媚蓋以
為病耳求合流俗非公志也又其大露筋骨者蓋欲不
踵前蹟自成一家豈與前輩競其妥帖妍媸哉今所𫝊
千福寺碑公少為武部員外時也遒勁婉熟已與歐虞
徐沈晩筆相上下而魯公中興以後筆迹迥與前異者
豈非年彌高學愈精耶以此質之則公於柔媚圓熟非
不能也恥而不為也自秦行篆籀漢用分隸字有義理
法貴謹嚴魏晉而下始減損筆畫以就字勢惟公合篆
籀之義理得分隸之謹嚴放而不流拘而不拙善書之
至也
唐張長史(名旭不書名者避御諱也)蘇州吳人也為人倜儻閎達卓
爾不羣所與遊者皆一時豪傑李白詩云楚人盡道張
旭竒心藏風雲世莫知三吳郡伯皆顧盼四海雄俠爭
追随太白狂士也稱君如此君之藴蓄浩博可知矣主
荒政龐不見抽擢棲遲卑冗壯猷偉氣一寓於毫牘間
蓋如神呌騰霄漢夏雲出嵩華逸勢竒狀莫可窮測也
雖庖丁之刲牛師曠之為樂扁鵲之治病輪扁之斵輪
手與神運藝從心得無以加於此矣又其志一於書軒
冕不能移貧賤不能屈浩然自得以終其身嗚呼書之
至者妙與道參技藝云乎哉善乎韓子之知君志也嘗
稱君曰喜焉草書怒焉草書窘窮憂悲愉佚怨恨思慕
酣醉無聊不平有動於心必於草書焉發之顧於物見
山水崖谷鳥獸蟲魚草木華實日月列星風雨水火雷
霆霹靂歌舞戰鬭天地萬物之變可喜可愕不寓於他
必於草書發之故其書變動猶鬼神不可端倪測韓子
未嘗輕與人譽君如此信矣今其殘札斷簡模鏤而𫝊
者見之使魄禠而心服也君草書得神品或云君授法
於陸柬之嘗見公出擔夫爭路而入又聞鼔吹而得筆
法之意後觀倡公孫舞西河劒器而得其神由是筆跡
大進蓋積慮於中觸物以感之則通達無方矣天下之
事不心通而強以為之未有能至焉者也初尉常熟有
老叟陳牒既判去不數日復來君怒而責之曰汝何以
細故屢擾官府也叟曰君筆跡竒妙欲以藏篋笥耳非
有所論也因問所藏盡出其父書君視之曰天下竒書
也自此益盡其法以君之資猶且博觀而後至然則學
固不可以已乎君性嗜酒每大醉呼呌狂走下筆愈竒
嘗以頭濡墨而書既醒視之自以為神不可復得也世
以此呼張顛復嘗為金吾長史後人論書歐虞禇陸皆
有異論惟君無間言傳其法者崔邈顔真卿世或以十
二意謂君以傳顔者是歟非歟文宗時詔以李白歌詩
裴旻劒舞長史草書為三絶
唐李陽冰趙郡人好古善屬文嘗令當塗李白往依之
贈以詩曰落筆灑篆文崩雲使人驚吐辭又炳煥五色羅
華星歴官集賢院學士晚為將作少監韓退之稱曰李
監是也陽冰篆品入神自秦李斯以蒼頡史籀之迹變
而新之特製小篆備三才之用合萬物之變包括古籀
孕育分隸功已至矣歴兩漢魏晉至隋唐逾千載學書
者惟真草是工窮英擷華浮功相尚而曾不省其本根
由是篆學中廢陽冰生於開元始學李斯嶧山碑後見
仲尼篆吳季札墓誌精探小學得其淵源遍觀前人遺
迹以謂未有點畫但偏傍模刻而已嘗歎曰天之未喪
斯文也故小子得篆籀之宗旨其以書為己任也如此
當世說者皆傾服之以為其格峻其氣壮其法備又光
大於秦斯矣蓋李斯去古近而易以習傳陽冰去古遠
而難於獨立也雅好書石魯公之碑陽冰多題其額觀
其遺刻如太阿龍泉横倚寳匣華峯崧極新浴秋露不
足為其威光峭拔也或謂之蒼頡後身嘗貽書李夫人
願刻石作篆備書六經立於明堂不刊之典號曰大唐
石經使百代之後無所損益是時四方亂離執政者以
為迂而陽冰之志不克就後之人將安師仰乎惜哉舒
元輿嘗得陽冰真跡在六幅素上見蟲蝕鳥步㾗跡若
屈鐡石䧟入屋壁霜畫炤著疑龍蛇駭解鱗甲活動皆
飛去且贊之曰斯去千年冰生唐時冰復去矣後來者
誰後千年有人誰能待之後千年無人篆止於斯自陽
冰後雖餘風所激學者不墜然未有能企及之者初絳
州碧落尊像之背有篆文極其古陽冰見之歎美服膺
寢食其下不得影響大熱中以權權之猶有遺跡唐人
猶竒之或以為陳惟玉書或以為異人所刻獨李漢以
為李譔書漢之言誠然猶未敢必爾
妙品十六人
唐太宗文武聖皇帝遏亂略致太平雖古之聰明睿智
神武而不殺者無以尚也既即位購求天下名書以充
御府銳精臨寫特愛羲之首與虞世南褚遂良論書法
二人皆賢者也因其論書可以及政矣翰墨所揮遒勁
妍逸鸞鳳飛翥虬龍騰躍妙之最者也帝善用兵所向
必摧破天下無事移其用兵之勇以見於書則其書孰
禦哉故嘗謂羣臣曰吾平寇亂嘗親執金鼔觀敵之陳
即知強弱以吾弱餌其強以吾強擊其弱無不大潰蓋
思其深也今吾臨古人書殊不學形勢惟求其骨力骨
力既得形勢自生矣嘗真草於屏風以示羣臣筆力遒
勁一時之絶又嘗因賜宴操筆飛白諸公競以御手取
之魏鄭公之薨帝為文於碑且自書焉雖功名之事然
帝王能之為足以娛心意而示褒勸亦治世之盛美也
貞觀二十三年帝登遐年五十三
唐虞世南字伯施越州餘姚人父荔陳歴官太子中庶
子世南出繼其叔中書侍郎寄之後世南貌醇謹外若
不勝衣而學術淵博論議持正無少阿徇其中抗烈不
可奪也故其為書氣秀色潤意和筆調然而内含剛特
謹守法度柔而莫瀆如其為人雖歐虞同稱德義乃出
詢右也初浮屠智永學逸少書精極名重於陳世南從
學焉盡得其法而有以過之其隸行皆入妙品太宗嘗
與之論書言亦至於妙而稱世南為書翰之絶此言諒
矣及其卒也帝甚悼之手詔魏王泰曰世南與我猶體
拾遺補闕無日忘之蓋當代名臣人倫凖的今其云亡
石渠東觀無復人矣世南位至祕書監弘文館學士爵
永興縣公諡曰文懿
唐歐陽詢字信本潭州臨湘人貌寢侻敏悟絶倫讀書
輒數行同盡博貫經史當陳隋之際士子盛於書學詢
師法逸少尤務勁儉嘗行見索靖所書碑觀之去數里
復返及疲乃布坐至宿其傍三日乃得法其精如此傑
出當世顯名唐初尺牘所𫝊人以為法雖戎狄亦慕其
聲然觀其少時筆勢尚弱今廬山有西林道場碑是也
及晚益壯體力完備竒巧間發蓋由學以致之九成宫
碑温大雅墓銘是也其正當纖濃得中剛勁不撓有正
人執法面折廷諍之風至其點畫工妙意態精密無以
尚也行書黝紏蟠屈如龍蛇振動戈戟森列自成一家
八體盡能而飛白尤精今恨不及見也高祖微時數與
遊既登位累擢給事中貞觀初歴太子率更令弘文館
學士封渤海男卒年八十五張懷瓘稱其飛白隸行草
入妙小篆入能
唐歐陽通蚤孤母徐氏教以父書懼其惰常遺錢使市
父遺跡通乃刻意臨倣以求售數年遂繼父齊名號大
小歐陽體雖得詢之勁銳而意態不及也然亦可以臻
妙品矣晚節自貴重以狸毛為筆覆以兔毫管用象犀
非是未嘗書也儀鳳中累遷中書舍人居母喪雖以詔奪
哀而藉藁居廬不廢天授初轉司禮卿判納言事會鳳
閣舍人張嘉福請以武承嗣為皇太子通與岑長倩以
為不可死於酷吏嗚呼歐陽父子以風節學藝相繼為
唐名臣美哉
唐褚遂良字登善杭州錢塘人歴官散騎常侍亮之子
貞觀中累遷起居郎博涉文史工隸楷虞世南死太宗
思之嘆曰虞世南死吾無與論書者矣魏鄭公白見遂
良帝令侍書帝方博購王羲之故帖天下爭獻然莫能
質真偽遂良獨論所出無敢舛冒非夫博學深究者豈
足與是非數百年之舊迹哉其書多法或斆鍾公之體
而古雅絶俗或師逸少之法而瘦硬有餘至章草之間
婉美華麗皆妙品之尤者也後遷諫議大夫屢進讜言
帝嘗曰遂良鯁亮有學術竭誠於朕若飛鳥依人自加
憐愛拜中書令帝寢疾召遂良長孫無忌曰漢武帝寄
霍光劉備托諸葛亮朕今委卿高宗立二賢悉心奉國
以天下安危自任故永徽之政有貞觀風及二后廢立
遂良固諫不從命貶愛州刺史歲餘卒嗚呼古所謂臨
大節而不可奪者禇公有之矣
唐陸柬之吳郡人宰相元方之伯父虞永興之甥也臨
學舅氏得其法遂以書專家與歐禇齊名張懷瓘謂其
隸行入妙草入能然隸行於今殆絶遺迹余嘗閱觀其
草書意古筆老如喬松倚壑野鶴盤空信乎名不虚得
也官至太子司議郎元方子景融博學亦工書札時有
高正臣者亦以書聞而不喜柬之書蓋衒已長而忘公
是歟
唐徐嶠之字惟嶽會稽人父師道字太真少有至行不
干仕進裴行儉總戎隴外辟之賓幕因授九隴尉非其
志也棄官歸隠及終諡曰文行先生賀知章為之作銘
太真精於翰墨嶠之能承之以世名家尤純孝積學狄
梁公魏齊公姚梁公交辟之嘗面誚張易之而佐佑五
王迎立中宗不自以為功也歴趙湖洛州刺史卒於官
正書入妙行書入能遒媚有楷法姚崇母之墓湖州孝
義寺碑皆合作者也嘗進書六體手詔答曰卿進書甚
可觀覽廻鸞顧鵲墜露凝雲雖古人臨池懸帳之妙何
以過此仍賜物四十段以旌之
唐徐浩字李海授書法於父少而清勁隨肩禇薛晩益
老重潛精羲獻其正書可謂妙之又妙也八分真行皆
入能嘗論書云鷹隼之彩而翰飛戾天者骨勁而氣猛
也翬翟借色而翺翔百步者肉豐而力沈也若藻曜而
高翔書之鳳凰矣故浩之為書識銳於内振華於外有
君子之器焉嘗書四十二幅屏八體皆備其朔風動秋
草邊馬有歸心十數字草隸相參皆為精絶識者評云
怒猊抉石渴驥奔泉尤為司空圖所寳愛又嘗著書譜
一卷恨未見之唐之工書者多求其三葉嗣名者惟徐
氏云浩擢明經為肅宗中書舍人四方誥令多出浩筆
遣辭贍敏而書法至精帝喜之又參太上皇誥册寵絶
一時代宗時封會稽縣公出節度嶺南入為吏部侍郎
坐事出明州别駕德宗初召授彭王傅進郡公卒年八
十贈太子太師諡曰定子峴又善工於行草石曼卿得
其石刻屢稱於人
唐僧懷素字藏真長沙人也自云得草書三昧始其臨
學勤苦故筆頽委作筆塜以瘞之嘗觀夏雲隨風變化
頓有所悟遂至妙絶如壯士拔劍神彩動人顔公嘗有
書云昔張長史之作也時人謂之張顛今懷素之為也
僕實謂之狂僧以狂繼顛孰為不可耶其為名流推與
如此後有懷仁者居長安洪福寺模集右軍頗見精熟
其徒有胡英效之亦以書勒石
唐柳公權字誠懸京兆華原人兵部尚書起之之弟也
元和初擢進士第穆宗時以夏州書記入奏帝曰朕嘗
於佛廟見卿筆跡思之久矣即拜右拾遺侍書學士帝
問公權用筆法對曰心正則筆正乃可為法帝改容悟
其以筆諫也起之嘗寓書宰相曰家弟本志儒學先朝
以侍書見用頗類工祝願徙散秩乃改右司郎中弘文
館學士文宗復召侍書遷中書舍人翰林書詔學士帝
有求治之意而不能倚忠堲䜛嘗便殿舉袂曰此三澣
矣對曰人主當進賢退不肖納諫諍明賞罰服澣濯之
衣此小節耳其切直多類此累封河東郡公咸通初以
太子太保致仕卒夀齡八十八公權博貫經術正書及
行皆妙品之最草不失能蓋其法出於顔而加以遒勁
豐潤自名一家而不及顔之體局寬裕也雖驚鴻避弋
饑鷹下韝不足以喻其鷙急云文宗嘗召與聮句他學
士亦屬繼帝獨諷公權者以為詞情皆足命題於殿壁
字率徑五寸帝嘆曰鍾王無以尚也其遷少師宣宗召
至御坐前書紙三番作真行草三體帝竒之賜以器幣
且詔自書謝章無限真行當時大臣家碑誌非其筆人
以子孫為不孝外夷入貢皆别署貨貝曰此購柳書嘗
書京兆西明寺金剛經有鍾王歐虞禇陸諸家法自謂
得意凡公卿以書貺遺蓋鉅萬而主藏奴或盗用不復
誡惟筆硯圖籍自鐍祕之
唐沈𫝊師字子言蘇州吳縣人史館修撰既濟之子也
材行有餘能治春秋工書有楷法入翰林次當拜承旨
稱病固辭出觀察河南歴右丞率江西以吏部侍郎卒
年五十九性夷粹無競更二鎮十年無書賄入權家而
僚佐極一時之選正行書皆至妙品存於翠琰爽快騫
舉如許邁學仙輕神健飄飄然欲騰霄云
唐韓擇木當肅代世以八分得名時韓雲卿以文顯李
陽冰以篆顯擇木以八分顯天下欲銘其先人功者不
得此三人不稱三服杜子美云尚書韓擇木騎曹蔡有
隣開元以來數八分觀其跡雖不及漢魏之竒偉要之
莊重有古法而首唱於天寳之間宜寘妙品又如山東
老儒雖姿宇不至峻茂而嚴正可畏云擇木嘗為右散
騎常侍宰相李峴忤李輔國又爭崔伯陽責太重帝怒
黜峴蜀州時擇木入對帝曰峴欲專權耶朕今黜之尚
恨法太寬擇木曰峴言直不敢專權陛下寬之祗益盛
德耳其正論如此後以尚書兼太子太保致仕云
宋徐鉉字鼎臣事李煜官御史大夫王師圍金陵來求
緩師陳述懇至既復命隨煜入朝太祖詰之語不屈即
蒙慰勞授率更令太宗時直學士院訓辭温雅得誥命
體遷右散騎常侍坐事貶邠州刺史行軍司馬卒年七
十六騎省敏於文為江表冠中朝士大夫皆推與之游
善篆八分精於字學蓋自陽冰之後篆法中絶而騎省
於危亂之間能存其法歸遇真主字學復興其為功豈
淺哉初雖患骨力歉陽冰然其精熟竒絶點畫皆有法
及入朝見嶧山摹本自謂得師於天人之際搜求舊迹
焚擲略盡較其所得可以及妙嘗被詔刊定許慎說文
今行於世弟鍇得兄之學而名譽相上下世號二徐江
南有王文秉者篆體精勁遺迹可寳其後鄭文寳查道
襲皆善隸篆由騎省發之後皆為顯人又有李無惑者
同安人太宗時翰林待詔深得陽冰之法遒健端直見
稱於楊文公吳浩錢塘人浩筆尤妙世莫能偕無惑常
蓄藏之語人曰浩死當絶筆矣無惑後為參軍宰邑歲
常寄萬錢市大筆於皓
宋石延年字曼卿其先幽州人志氣豪邁慕古文竒節
偉行而欲立非常之功既與世齟齬於是嗜飲以自放
竒篇寳墨多得於醉中真一代文翰之雄也少舉進士
不中初命奉職久之以太祝宰濟之金鄉累擢大理丞
通判海州還為祕書閣校理遷中允康定二年卒年四
十八上書請莊獻明肅還政言夏戎十事不報已而元
昊叛左右正缺執政欲以曼卿擬之猶覬其私請然後
奏曼卿語人曰吾少有志效國用當自結明主以奮生
平又安能屑屑於相府乎執政聞之遂罷是天子方用
其言稍欲進顯以試其才而曼卿不幸病死可哀也已
曼卿正書入妙品尤喜題壁不擇紙筆自然雄逸嘗艤
舟於泗州之龜山寺僧請題壁傍殿榜乃劇醉卷氊而
書一揮而三榜成使善書者雖累旬月構思以為之亦
不能及也范文正誄之曰曼卿之筆顔筋柳骨散落人
間寳為神物歐陽永叔嘗賦詩云曼卿子美真竒才久
已零落埋黃埃子美生窮死愈貴殘章斷藁如瓊瑰曼
卿醉題紅粉壁鐡幹已剥昏烟煤河傾崑崙勢曲折雪
壓太華高崔嵬自從二子相繼没山川氣象皆低摧二
公之辭信得其實不假余評云
宋蘇舜卿字子美參知政事易簡之孫直集賢院耆之
子也舉進士累遷大理評事范文正公薦之校理集賢
有欲撼文正者以事劾之坐除名以湖州長史卒嘉祐
中追復其官子美志於功名雖在卑位數慷慨論朝廷
大事人之所難言既廢游吳以泉石自適善於歌詩發
必造竒尤工行楷草書皆入妙品殘章片簡𫝊寳天下
如花繁上林月晃淮水光彩浮動云兄舜元字才翁草
隸卓爾不羣但恨遺迹之少歴提點刑獄以卒
宋蔡襄字君謨興化軍仙遊人也擢天聖八年第范文
正黜饒州余靖尹師魯歐陽永叔論救從貶君謨作四
賢詩以諷天下稱之為慶歷初諫官遇事感激權倖畏
縮而上得與范韓杜富諸公革弊事以修太平其後階
歴清近竭忠補過救唐子方留吕景初吳中復馬遵上
益嘉其賢再守泉州移福州重經術士禁遭喪而破産
者誅巫覡生病者絶蠱毒殺人者大變其俗入總三司
會英宗即位昭陵復土財用皆猝須而畢給拜端明殿
學士知杭州以便親俄居憂病卒年五十六君謨真行
草皆優入妙品篤好博學卓冠一時少務剛勁有氣勢
晩歸於淳淡婉美詩云抑抑威儀維德之隅可以况其
書矣然頗自惜重不輕為書與人尺牘人皆藏以為寳
仁宗深愛其迹嘗書曰御筆賜字君謨以寵之君謨作
詩自書以謝御製元舅隴西王碑文君謨書之及學士
撰温成皇后碑又勅書之君謨辭不肯書曰此待詔職
也儒者之工書所以自遊息焉而已豈若一技夫役役
哉古今能自重其書者惟王獻之與君謨耳
品藻之五
續書斷下
能品六十六人附下九人
唐高宗唐玄宗唐順宗漢王元昌
臨川公主(晉陽公主房鄰妻附)楊師道裴行儉
魏叔瑜(子華附)宋令文王紹宗(孫虔禮附)
王知敬(殷仲容附)盧藏用岐王範
李邕鍾紹京(蕭祐附)韋陟
蕭誠張廷珪賀知章王維
司馬子微(盧鴻附)吕向鄭虎
梁昇卿史惟則蔡有鄰李潮
禇廷誨胡霈然張懷瓘張從申
段季展韓滉歸登鄔肜
鄭餘慶韓愈(劉禹錫柳宗元附)韓梓材
裴潾李德裕牛僧孺李紳
裴休唐玄度盧知猷于僧翰
錢惟治錢俶皇宋錢忠懿王
李煜王著郭忠恕句中正
釋夢英李建中(唐異附)宋宣獻公
杜衍范仲淹(歐陽永叔附)王洙
周子發邵餗章友直唐彦猷
雷簡夫張公達慎東美
唐高宗天皇大帝太宗之子也守成業天下清晏而昏
懦不剛終致危亂雅善真草隸飛白嘗作賜遼東諸將
書出示朝堂又嘗為飛白書賜戴至德曰泛洪流俟舟
楫郝處俊曰飛九霄假六翮李敬玄曰資啓沃罄丹誠
崔知悌曰竭忠節贊皇猷皆見意於辭云永淳二年帝
陟於洛陽宫年五十六
唐玄宗至道大明皇帝開元致治比隆貞觀晚蔽大姦
播遷遐陬少能八分正書錫之臣工勒之金石不勌於
勤尚藝之至上元三年崩年七十八
唐順宗至德大安皇帝德宗之太子夙在東宫躬仁孝
善正書德宗每作詩賜文多命皇太子書焉王伾以書
待詔遂見寵遇伾宵人也終以基禍既即位有疾元和
元年上仙年四十六
唐漢王元昌高祖之子祖述羲獻尤善行書雖在童年
已精筆意蓋夙成之智有不待久而能者矣
唐楊師道字景猷隋觀王雄子也清警有才思工詩善
草隸貞觀十年拜侍中親遇隆渥以太常卿卒
唐臨川公主太宗女也下嫁周道務工篆籀能屬文其
妹晉陽公主字明達文德皇后所生善臨帝飛白書下
莫能辨年十二而薨後有房隣妻高氏嘗書石刻字書緊
媚蓋唐世以書相尚至於女子皆習而能可謂盛矣
唐裴行儉字守約高宗時為吏部侍郎精於用兵俘可
汗夷突厥為時良將通隂陽歷術知人好施工草隸名
家帝嘗以絹素詔寫文選覽之祕愛其法厚賜與之行
儉每曰禇遂良非精筆佳墨未嘗輒書不擇筆墨而妍
勁者惟余與虞世南爾所撰譜草字雜體數萬言其精
意於書如此
唐魏叔瑜鄭公子也鄭公名德冠代叔瑜克保其後位
至豫州刺史尤邃草隸以筆意𫝊其子華及甥薛稷華
字茂實檢校左庶子武陽縣男書法雅正遺迹尚存唐
世稱之曰前有虞禇後有薛魏叔瑜兄叔琬亦善書時
有王方翼者與叔琬齊名
唐宋令文汾州人高宗時為東臺詳正學士富文辭且
善書有力世稱三絶其子之問以文章起之悌以蹻勇
聞惟之愻工草隸世謂各得父之一絶然之問獪險之
愻謟猥之悌雖顯無他長也
唐王紹宗字承烈梁左民尚書銓曹孫徙居江都少貧
窶嗜學工草隸居僧房為之書取傭自給凡三十年傭
足給一月即止不取贏人雖厚償輒拒不受徐敬業起
兵聞其行以幣劫之不肯赴武后召赴東都褒慰良厚
擢太子文學累遷祕書少監當時以書顯名人稱其風
規濩落氣力雄壮如曲浦鴻鳴芳園檜植云昔紹宗嘗
自云鄙夫書無工者特由水墨之積習嘗精心率意虛
神靜思以取之耳吳中陸大夫以余比虞君以不臨寫
故也聞虞常被中畫腹正與余同虞即世南也蓋其雖
不臨寫而研精覃思歲月深久自有所悟耳唐世寫經
類可嘉紹宗者猶屈為僧書則寫經者亦多士人所筆
爾紹宗所善孫虔禮字過庭官至右衛胄曹參軍書有
能名或病其體多同而格不高爾
唐王知敬河内人武后時為麟臺少監善隸草行評者
云如麒麟將騰鸞鳳欲翥子友正以隠逸稱於時又有
殷仲容者陳郡人善大書精於題額與王齊名天后嘗
詔二人者各題一榜仲容資福寺知敬清禪寺俱為絶
筆行者莫不駐車觀之仲容之父令名已善斯藝
唐盧藏用字子潛京兆長安人初隠終南少室二山學
鍊氣為辟榖術登衡廬徜徉岷峨與陳子昂趙正固犮
善隸頗有法度長安中召授左拾遺位至黃門侍郎晚
徇權利務為驕縱渝其素節論者薄之
唐岐王範明皇之弟也好學工書厚禮儒士常飲酒賦
詩以相娛樂又聚書畫皆世所稱者初隋滅禁中圖畫
湮没唐興募求稍稍復出藏於祕府長安初張易之奏
天下善工潢治乃密使摹肖殆不可辨而竊其真者易
之悉為薛稷取去稷敗範得之初不奏白後遭於火論
者痛惜範薨追諡惠文太子
唐李邕字太和父曰善善以文選講授諸生邕能補益
其意見李嶠請假直祕書未幾奥篇隱帙了辨如響嶠
嘆曰子且名字召拜左拾遺助宋璟劾張昌宗諫中宗
昵鄭普思大節磊磊為明皇御史中丞歴陳括淄滑刺
史汲郡北海太守以事誅年七十重義愛友為文長於
碑頌而復多自書人奉金帛以請前後所受鉅萬金然
能拯孤恤窮家無厚積人亦不以為吝也邕書如寬大
長者逶迤自肆而終歸於法度能品之優者也吾嘗嗟
其始沮於韋氏中忌於張說卒被誅於李林甫才名四
十年而貶竄遠裔坐席不暖終不得其死哀哉子美八
哀詩深得其實
唐鍾紹京虔州贛人初為司農錄事以善書直鳳閣武
后時題諸宫殿明堂及銘九鼎皆其筆也與討韋氏亂
拜中書侍郎後數坐事貶遠年八十餘以少詹事卒紹
京嗜書畫如王羲之王獻之禇遂良真迹藏家者至數
十百卷然自書微怯不足逮前輩云後有蕭祐亦精於
書畫自鍾王蕭張以來皆能識其真嘗歴彭州刺史鑿
瑯琊池至今有佳趣
唐韋陟字商卿宰相安石子也風格方整善文辭書有
楷法擢掌書命遷禮部侍郎以鑒裁銓綜稱而為林甫
國忠擯廢及肅宗欲相之以論直見疏位東京留守郇
國公卒陟晚而多縱常以五采牋為書記使侍妾主之
其裁荅受意而已陟唯書名自謂所書陟字若五朵雲
時人慕之號郇公五雲體
唐蕭誠蘭陵人搦翰清婉開元初時尚禇薛誠為之最
書碑刻李陽冰多為之題篆或評其書云舞鶴交影騰
猿在空陞左司員外郎時有宋儋李璆在並有聲於代
宋師鍾李師王
唐張廷珪河南濟源人始以直言忤武后當中宗明皇
時屢陳鯁諤之論以太子詹事致仕廷珪善八分
唐賀知章字季真越州永興人性曠夷善談說擢進士
超拔羣類開元中遷太子賓客祕書監晩節尤誕放遨
嬉里巷自號四明狂客祕書内監每醉輒屬文筆不停
綴善草隸好事者具筆硯從之意有所愜不復拒一紙
纔數十字世甚珍之天寳初病夢遊帝居數日寤乃請
為道士還鄉里卒年八十六或傳其仙去人有遇之者
唐司馬子微洛州温人廬天台不出睿宗命其兄承禕
就之錫寳琴霞紋被還山明帝再召至都詔於王屋山
置壇室以居子微善篆隸帝命以三體寫老子刊正文
句卒年八十九
唐盧鴻字顥然洛陽人博學善書籀廬嵩山開元初禮
召不至五年復詔起之拜諫議大夫固辭還山
唐王維字摩詰善詩工草隸善畫名盛於開元天寳間
豪英貴人虚左以迎後為戎羯所汚以凝碧一絶免誅
卒年六十一位至尚書右丞
唐吕向字子回章草隸峻巧又能一筆環寫百字若縈
髮然世號連綿書強志於學每賣藥即市閱書遂通古
今開元中召入翰林帝遣使採擇姝好向奏美人賦以
諷帝怒頼張說諫說以免遂見旌寵嘗詁觧文選世號
五臣注者是也終工部侍郎
唐鄭虔鄭州滎陽人博學善著書明皇為置廣文館以
虔為學士時號鄭廣文善圖山水好書貧無紙於是慈
恩寺貯柿葉數屋日往取葉肄書歲久殆遍嘗自寫詩
并畫以獻帝大書批曰鄭虔三絶晚節䧟賊庭貶台州
司戶杜甫深哀之
唐梁昇卿涉學工書為奉天尉韋抗表之其仕顯到都
督廣州書東封朝覲碑為時絶筆
唐史惟則吳郡人天寳中嘗為伊闕尉集賢院待制後
至殿中侍御史在唐中葉以八分名家者四人惟則與
韓擇木蔡有隣李潮也擇木尤妙名重當時惟則可以
亞之或評云鴈印平沙魚躍深淵也李潮八分世𫝊者
幾希杜詩云况潮小篆逼秦相快劒長戟森相向八分
一字直千金蛟龍盤拏骨肉強歌詩不無溢美亦足以
知其能時有王遹者亦工分篆當時名不甚著而其迹
今有存者
唐禇庭誨錢塘人左散騎常侍無量之姪也正書精熟
可慕見之於玄覽法師碑開元中位至諫議大夫
唐胡霈然生開元天寳間書畫臻妙而格力不揚時有
蘇靈芝者頗好書石迹與霈然相上下
唐張懷瓘字未聞也其父善書與高正臣近懷瓘高自
矜飾謂真行可比虞禇草欲獨步於數百年間然無遺
跡可考爾開元中嘗為翰林供奉
唐張從申進士擢第昆仲四人皆稱於時從申最高優
學逸少書結字遒密可喜晚益自放不務調端當大歴
後徐季海已老獨從申高步江淮間凡其書碑李陽冰
多為題額故得名益高在廣陵碑曰四絶同安碑曰三
絶蓋當時見稱如此遊山谷見祖塔之側有一小碣視
其迹乃從申在建中時所書而人未嘗省廼刷滌染以
紙筆尤老硬竒譎乃從申之合作者也題其銜曰檢校
禮部郎中
唐段季展與劉晏同時晏領財賦有大功其所與多天
下賢士季展蓋其徒也獨以禹廟碑見知於周子發遂
為時人所珍其運筆流美亦足貴尚云
唐韓滉字太冲長安人宰相休之子也位鎮海節度江
淮轉運使能調發糧帛以濟危難而刻深剛愎議者惡
之好鼔琴書得張長史筆法畫與宗人幹相埒自言不
能定筆未可論書畫以非急務故自晦不𫝊與人故今
無遺跡特據史氏所稱爾
唐歸登字冲之舉孝廉策賢良為右拾遺同列有所諫
正輒求聮名無所回畏尤遠權勢不以淹速存懷順宗
為皇太子登父子侍讀終於工部尚書年六十七登書
前人未嘗稱道余近得徑山禪師碑於錢塘乃登騎省
時書也字皆真行縱横變動筆意尤精蓋其當時不以
書自名而唐人亦罕稱之爾
唐鄔肜嘗於吳興書尊勝經流便可喜書家或稱其授
法於魯公何翰墨之不類也又或評之如寒林棲鳥平
岡走兔云孫莘老取其書置墨妙亭
唐鄭餘慶字展業滎陽人少砥礪行已完潔德宗憲宗
皆命以相嘗觀其為樊澤書神道碑遒熟可喜憲宗時
能書者幾希如餘慶者已為精筆矣年七十五卒贈太
保
唐韓愈字退之唐世大儒高義亮節昭昭然如揭日月
其爵位行事不待述而可知也退之雖不學書而天骨
勁健自有高處非衆人所可及余嘗見其華嶽題名酷
愛玩之如挹其眉宇又劉夢得柳子厚皆云學者有石
刻班班垂世間其文章足以自顯而又假翰墨為助豈
不美矣官至吏部尚書
唐韓梓材字利用元稹觀察淛東幕府皆知名士梓材
其一也筆迹睎顔魯公沈𫝊師而加遒麗披沙見金時
有可寳是時羊士諤同在越州亦以文翰稱云
唐裴潾河東聞喜人篤學善隸書為憲宗起居舍人柳
泌為帝治丹劑求長年潾諫甚切見貶憲宗竟以藥棄
天下世謂潾知言後尹河南
唐李德裕字文饒相武宗有大勲鉏澤潞戡夷狄唐以
中興不幸貶死其書祖述顔公毅然有法余嘗觀遺刻
於南徐歎其志於功名有餘力足以及其書也
唐牛僧孺字思黯系出隴西狄道少與韓吏部並遊文
重一時相穆文二宗德全而清唐之名宰嘗書馬總谿
堂碑師法元常落落不俗亦可尚云以太子少師薨
唐李紳字公垂少也孝而有節不為李錡草表遂相穆
宗為唐名臣嘗觀其法華寺詩筆老字勁亦為無媿於
前軰焉
唐裴休字公美孟州濟源人父肅浙東觀察使休能文
章楷遒勁有體法為人藴藉進止雍閑宣宗嘗曰休真
儒者大中時在相位五歲革漕舟積弊止方鎮横賊終
於荆南節度年七十四嘗於太山建化城寺休鎮太原
寺僧粉額陳筆硯以俟休神情自若以衣䄂揾墨書之
極遒健逮歸妾侍見其霑渥休曰吾適以代筆也
唐唐玄度文宗時待詔翰林精於小學書有楷則作九
經字樣十體書學者資之
唐盧知猷字子謨僖昭時歴史館修撰戶部尚書器量
渾厚世推長者善書有楷法文辭贍麗
唐于僧翰以八分稱於咸通之際雖繩矩甚備功力不
及韓史
宋錢俶字文德武肅王之孫文穆王忠獻王之弟世守
吳越太平興國中籍其國以獻有司改封淮海端拱元
年以鄧王卒於南陽諡曰忠懿王善草書太宗嘗遣取
之王以舊所書絹圖上之詔褒飾因賜玉研金匣紅綠
牙管筆龍鳳墨蜀箋盈丈紙皆百番
宋錢惟治字和世廢王倧之子俶姪亦善草隸臨寫二
王書嘗曰心能御手手能御筆則法存乎其中矣歸朝
領鎮國軍節度使太宗遣書學賀丕顯詣第徧閱諸錢
書丕顕曰諸錢皆效吳僧亞棲迹筆力恨弱獨惟治最
精耳真宗嘗語其弟惟演曰朕知惟治善書以其病不
欲遣使索之卿為求數幅進上翌日書聖製詩數十章
以獻賜白金千兩
錢忠獻王有子曰昱字就之尤善筆札精於尺牘始忠
獻薨時年四歲故不得立太祖即位以其君命來賀燕
射後苑時江南使者先中的詔令觧之昱應弦而中乃
受玉帶之賜歸朝授刺史獻文召試改祕書監工部侍
郎郢州團練使太宗嘗閱其書甚稱善賜以御金花扇
急就章是時天子方銳意翰墨購求天下遺跡侍郎以
鍾繇羲之墨跡八軸思公亦以鍾王唐明皇墨跡七軸
為獻皆優詔奬之侍郎於予為外曾祖
唐李煜字光玉江南昵姦拒諫以干天罰頼本朝封之
以為違命侯而不戮也頗尚儒雅工筆札遺跡甚勁銳
今清凉寺有德慶堂榜猶在
宋王著字知微初仕偽蜀蜀平歸朝遷衛尉寺丞太宗
召對擢翰林侍書善正書行書兼精永禪師真草千文
殘缺著補字數百一石刻頗得其形範世寳重之修東
嶽廟著勒碑遷著作郎吕文仲為侍讀與著更宿禁中
著善大書全用勁毫為筆甚大號散筆市中鬻者管百
錢上嘗以紙一番令書六字次一番四字一番兩字一
番一字皆極遒勁上稱善厚賜之初太宗臨書嘗有宸
翰遣中使示著著曰未盡善也上益勉於臨學他日又
示著著如前對中使責之著曰天子初銳精毫墨遽爾
稱能則不復進矣久之復示著曰功已著矣非臣所及
也真宗常言於輔臣而嘉之噫書特一藝而聖賢之餘
事耳當其未至則端士猶不敢諛言溢美况天下大政
或志於諂而不以實對乃知微之罪人也昔唐許圉師
非二王而以高宗為書聖豈不愧哉著位殿中侍御史
卒有李居簡者善草太宗甚愛之以贊善大夫直御書
院是時禁林詔命筆體丕變粲然可觀遠追唐室其後
真宗待詔尹熙古得筆法仁宗時仲翼工草隸亦頗有
時譽
宋郭忠恕字恕先洛陽人少能屬文善史書小學尤工
真楷而沉湎縱弛陵薄貴勢盛暑暴於日體不沾汗祁
寒浴於河旁冰澌釋或絶粒旬日無恙人甚異之太宗
聞其名召為國子監主簿以罪流竄卒於行道若蟬蛻
然嘗校定尚書又有小字說文字源行於世
宋句中正字坦然華陽人也精於篆籀兼真行草太平
興國獻八體書太宗雅好其名擢授直館與徐鉉校定
說文與吳鉉王文撰雍熙廣韻累遷屯田郎中杜門守
道惟筆札自娛太宗神主及諡實篆文皆受詔書之又
以古文八篆三體書孝經表上真宗召對問其書之歲
月對曰十五載乃成帝深歎命藏祕閣卒年七十四
宋李建中字得中在神德朝以殿中丞直集賢院恬於
進取求掌西京留司御史至今謂之李西臺居於洛中
葺園池即引水以自娛尤善筆札草隸篆籀八分皆工
真行尤精士大夫爭藏弆以為楷法嘗作蝌蚪書郭恕
先汗簡集以獻有詔褒美唐異字子正隠士亦善書范
文正公嘗稱其與西臺相左右
宋釋夢英衡州人效十八體書尤工玉箸嘗至大梁太
宗召之簾前易紫服去遊中南山當世名士如郭恕先
陳希夷宋翰林白賈大參黃中之儔皆以詩稱述之師
號宣義其後廬山僧顥彬學王關右僧夢正學柳浙東
僧宛基學顔亦為時人所稱
宋宋綬字公垂在章聖朝以文章處禁林在神文朝以
風節參機政特工筆法本朝以來言書者稱李西臺與
公垂云子敏求字次道學𫝊其家近歲名卿宗公之碑
誌多其所書遒婉冲麗當世共珍之今以諫議大夫知
制誥卒諡宣獻
宋杜衍字世昌越州山隂人本朝忠清恭肅之臣也立
於廟堂國家以為重退而里居縉紳以為法享八十官
至太子太師諡曰正憲少工書晚益喜之於草筆尤善
雖年位皆重尺牘必親人皆藏之韓魏公嘗以詩謝其
書云因書乞得字數幅伯英筋骨羲之膚字體真渾
遠到古龍馬初見八卦圖又云公之佳壻蘇子美得公
一二名已沽矜竒恃雋頗自放質之公法慙毫麄其愛
重如此
宋范仲淹字希文吳郡人嘗以言拒章獻不為吕武而
以道致神文賢於成康者也位至資政殿學士戶部侍
郎薨晚年學樂毅論沈着痛快亦一代之墨寳也與公
同進者曰歐陽永叔諱修吉州廬陵人文章絶出一時
事仁宗為諫官近臣以忠論見知遂見大用致仕薨永
叔雖不學書其筆迹爽爽超拔流俗於天下金石之刻
無所不閱又從而品藻焉成集古錄千卷
宋王洙字原叔南京宋城人博極羣書至於隂陽律吕
星官筭術訓詁字音無所不達既進用能因其所學開
陳嘉言天子常喜其說嘗以塗金龍水牋為飛白詞林
二字以褒之晚喜隸書尤得古法當時學者翕然宗尚
而隸法復興以侍讀學士卒特諡文後有楊畋為天章
閣待制亦勤隸學予内兄蔡君弼嘗為余言隸即今之
真字原叔之隸乃八分特原叔強名曰隸耳予始惑之
然考劉向列仙傳謂王次仲所作即今隸書而衛恒作
隸勢以王次仲師宜官梁鵠弟子毛弘教於祕書今八
分皆弘法也恒去漢近不宜誤謬又蔡邕三體石經書
隸及今所存漢碑皆與真字體異迺知漢自有隸書而
今之八分乃漢魏之際增隸而作者也今之真字乃漢
魏之際省隸而作也隸廢已久晉唐諸公遂無復有知
者非原叔孰從而辨之
宋周越字子發仕歴三門發運判官以司勲員外郎知
國子監書學遷主客郎中以卒草書精熟博學有法度
而真翰不及如俊士半酣容儀縱肆雖未可以語妙於
能則優矣當天聖慶歷間子發以書顯學者翕然宗尚
之然終未有克成其業者也嘗撰書苑屢求之不能致
無以質疑云有司馬尋者慶歷中嘗知利州其迹亦倣
子發
宋邵餗丹陽人以篆顯於天聖之間范文正公作嚴子
陵祠堂記請之書曰先生篆高出四海或能枉神筆於
片石則嚴子之風復千百年未泯餗為之篆至今為竒
觀又有邵必字不疑餗之族也嘉祐中為樞密直學士
使成都卒亦善篆
宋章友直字伯益閩人以玉箸字學宗當世嘉祐中有
楊南仲篆石經於國子監當時稱其小學又有元居中
為太常少卿知宿州東吳多其篆迹
宋雷簡夫字太簡善真行書嘗守雅州聞江聲以悟筆
法迹甚峻快蜀中珍之宋子京贈以詩云豪英出名胄
偃蹇勌官游大言滿千牘高氣横九州仕至殿中丞
宋唐詢字彦游事仁宗内歴清近外治方面以文雅政事
顯嘉祐中以侍讀學士卒筆迹遒媚頗學歐行書富於
竒硯非精紙非佳筆不妄書也
宋張伯玉字公達豪放嗜酒而為御史有直氣為劇郡
善擊強熙寧初卒染翰雖少媚態而老重不拘窘亦可
尚已
宋慎東美字伯筠錢塘人狂縱不就繩矩有文辨書得
筆法不偶俗好而老逸如其為人人甚高之不仕而卒
系說
自天聖景祐以來天下之士悉於書學者稍復興起如
周子發石曼卿蘇子美蔡君謨之儔人亡迹存皆著在
篇中矣今列於廊廟布於臺閣復有數公有若韓魏公
骨力壯偉文潞公風格英爽介甫相國筆老不俗王大
參資質沉厚邵興完思快銳宋次道陸子履碑刻遒麗
滕元發王樂道尺牘流便王才叔以婉美稱蘇子瞻以
淳古重及蔡仲遠沈睿達之徒皆彬彬可觀予固未量
其至安敢品之然金閨玉堂之才布衣韋帶之流豈乏
能者哉予病且隠罕與縉紳接固不得而知也後之與
我同志者固當搜而次之
墨池編卷三
