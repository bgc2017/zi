澠水燕談錄卷七
宋王闢之撰
貢舉
蘇德祥漢相禹珪之子建隆四年進士第一人登第初
還鄉里太守置宴以慶之作樂伶人致語曰昔年隨
侍嘗為宰相郎君今日登科又是狀元先軰言雖俚
俗而頗盡其實德祥孫丕有高行少時一試禮部不
中拂衣去居渳水之濱五十年不踐城中歐陽文忠
公鎮青言於朝廷賜號沖退處士年八十餘卒
進士之舉至本朝尤盛而㳂革不同開寶六年因徐士
廉伐鼓訴訟帝御講武殿覆試覆試自此始賜詩自
興國二年吕蒙正牓始分甲次自興國八年王世則
牓始賜袍笏自祥符中姚曄牓始賜宴自吕蒙正牓始
賜同出身自王世則牓始賜别科出身自咸平三年
陳堯咨牓始唱名自雍熙二年梁顥牓始彌封謄錄
覆考編排皆始於景德祥符之間雍熙中著作佐郎
樂史特賜進士及第詔附於興國五年第一等之下
賜第附牓始於此
太宗朝趙昌國者自陳乞應百篇舉帝親出五言四句
為題云秋風雪月天花竹鶴雲煙詩酒春池雨山僧
道柳泉凡二十字字為五篇篇四韻至曉僅成數篇
辭意無足取亦賜及第用勸
真宗朝錢希白賢良方正擢第慶歷中子明逸子飛彥
遠子高相繼制舉登科嘉祐末蘇軾弟轍同年制策
入等衣冠以為盛事故子高謝啓云兩朝之間相繼
者父子十年之間並進者兄弟子瞻汝州謝表曰兄
弟並竊於賢科衣冠或以為盛事而子瞻入等尤高
故謝啓曰誤玷久虛之等希白從孫藻皇祐五年登
進士第是年晩書中選後十年復登科舉謝啓曰十
年三第屢玷於主司一門四人無替於祖烈
咸平元年開封發解以高輔堯為首錢易次之易有時
名不得魁薦頗不平上書言試題語涉譏諷輔堯亦
請以解頭讓易上命錢若水覆考既而上以為士人
爭進不可長止令擢文行兼者一人為首乃以孫暨
為第一輔堯次之
祥符二年真宗東封岱山放梁固已下進士三十一人
及第四年祀后土於汾隂放張師德已下三十一人
及第固雍熙二年狀元顥之子師德建隆二年狀元
去華之子兩家父子狀元當時士大夫榮之甘棠魏
埜以詩賀之曰封禪汾隂連歲牓狀元俱是狀元兒
和魯公凝梁貞明三年薛廷珪下第十三人及第後唐
長興四年知貢舉獨愛范魯公質程文語范曰君文
合在第一輙屈居第十三人用傳老夫衣鉢時以為
榮其後相繼為相當時有贈詩者曰從此廟堂添故
事登庸衣鉢盡相傳
嘉祐中蘇轍舉賢良對策極言闕失其略云聞之道路
陛下中官貴姬至以百數歌舞飲酒歡樂失節坐朝
不聞咨謨便殿無所顧問考官以上無此事轍妄言
欲黜之仁宗曰朕設制舉本待敢言之士轍小官如
此直言特與科名
張鄧公士遜以監察御史為諸科考試官以舉子有當
避親者求免去主司不從真宗嘉之自後試官親戚
悉牒送别頭考校至今著為令
熙寧中孔文仲舉賢良方正制策入等以忤時政不推
恩孫靖公固言科舉徒取一日之長言之虛華不足
校矧制舉本以求直言豈以忤而黜之邪今朝廷以
文仲之言足以惑天下臣恐天下不惑文仲之言而
以文仲之黜為惑
慶歷五年仁宗臨軒賜進士第審刑官祝諫侍廷中中
男中甲科次男虞弟諮一壻皆擢第季弟許得同出
身每唱一名即稱謝是日諫五拜殿下仁宗以問近
臣對以皆子弟也仁宗嘉之(文儒書籍附)
廬山寺有蓮花藏藏有白集七十卷傳云居易自寫同
遠大師文集不許出寺廣明初高駢強取去後四十
餘年有王長史者徧求善本校正而藏之旋又為長
史易去頗多舛謬真宗詔取至都下令侍臣以諸本
參校繕寫付寺僧謹藏之
青州夀光張荷若山早依田告為學告卒入終南師事
种放而吳遁魏野楊朴宋澥皆友也性高潔為文竒
澁初高弁公儀作帝刑三篇以示放放歎曰隋唐以
來綴文之士罕能及之學者翕然競傳其文及荷著
過非九篇成放見之曰又在帝刑之上矣終以連蹇
不遇卒子孫流落荷之文散亡無幾捃收其遺得文
若詩九千一百一十五篇為三卷藏於家將以遺荷
之子孫焉
唐杜進家書䟦尾皆自題書以戒子孫曰清俸買來手
自校子孫讀之知聖道鬻及借人為不孝蘇維嶽家
杜氏書尤多所題皆完近年朝議大夫謝曄好蓄書
率自校正以二十厨貯之取杜詩去一之字厨一刻
字以别書部謝氏子孫多賢令子仲子廣文孫牧皆
登甲科少微嘗舉茂才
慶歷中滕子京謫守巴陵治最為天下第一政成增城
岳陽樓屬范文正公為記蘇子美書石邵餗篆額亦
皆一時精筆世謂之四絶云
劉原父文章敏贍嘗直舍人院一日追封皇子公主九
人方下直為之立馬却坐一揮九制成文辭典麗各
得其體眞天才也歐陽文忠公聞而嘆曰昔王勃一
日草五王策未足尚也
濟州晁端友沉靜清介工文辭尤長於詩常自晦匿不
求知以進士從仕二十餘年為著作郎以卒其子補
之錄詩三百六十篇求子瞻序之方子瞻之守杭也
端友為新城令與遊三年知其君子而不知其能為
詩夫以端友之文子瞻之明且好賢而又相從久猶
有所不知則士之蘊文行不為世知者可勝數耶
孫洙巨源博學長才初舉賢良方正奏論五十篇皆陳
祖宗政事指切治體推往驗今著見得失天下爭傳
寫之目曰經緯集韓魏公覧而嘆曰慟哭太息以論
天下事今賈誼也
趙師民周翰博學醇德為本朝名儒尤為仁宗所眷自
登第入學館預校讐登經筵參侍幾三十年晩以龍
圖閣學士出守耀州仁宗親筆御詩寵其行序有儒
林舊德出守近藩之語後宋次道撰公碑題其額曰
儒林舊德之碑
龍昌期陵州人祥符中别注易詩書論語孝經隂符道
德經携所注遊京師范雍薦之朝不用韓魏公按撫
劒南奏為國子四門助教文潞公又薦授校書郎講
說府學明鎬再奏授太子洗馬明堂泛恩改殿中丞
又注禮論注政書帝王心鑑八卦圖精義入神絶筆
書河圖炤心寶鑑春秋復道三教圖通天保正名等
論竹軒小集昌期該洽過人著撰雖多然所學雜駁
李畋渭卿自號谷子少師任奉古以著述為志性靜退
不樂仕進士夫多稱之為張乖崖所器少日一出廷
試後隱居永康軍白沙山從之學者甚衆任中正薦
乞賜處士之號詔為試校書郎凌策又薦之召授試
懷寧主簿國子監說書改大理丞知泉州惠安縣久
之以先所著未成再乞國子監說書以終其業著孔
子弟子傳讚六十卷上之得知榮州秩滿致仕畋撰
道德經疏二十卷張乖崖語錄二卷谷子三十卷歌
詩雜文七十卷年九十
先兆
艾穎侍郎少鄉貢入京師中途逢一叟謂穎曰子相甚
貴此去當第授穎書一册乃春秋左傳穎熟讀之禮
部試鑄鼎𧰼物賦出所得書穎甚喜援筆立成若有
相之者擢甲科
王元之謫守黃州有二虎鬭一虎死食之殆半羣雞夜
鳴日官謂守土者當其咎太宗惜其才即徙蘄州謝
表云有茂陵封禪之書正期身後之語帝深異之促
詔還臺未行捐館
初寇萊公十九擢進士第有善相者曰君相甚貴但及
第太早恐不善終若功成早退庶免深禍蓋君骨𩔖
盧多遜耳後果如其言
丁朱崖當政日宴私第忽語於衆曰嘗聞江南國主鍾
愛一女諭大臣曰吾止一女姿儀性識特異人卿等
為擇佳壻須年少美風儀有才學門第高者或曰洪
州劉生為郡參謀年方弱冠風骨秀美大門嘗任貳
卿博學有文可以充選國主亟令召至見之大喜尚
主拜駙馬都尉鳴珂鏘玉出入禁闥甲第珍寶竒玩
豪華富貴冠於一時未幾主告殂國主悲悼不勝曰
吾將不復見劉生削其官一物不與遣還洪州生恍
疑夢覺觸目如失丁笑曰某他日不失作劉參謀也
未幾有海上之行籍其家孑然南去何先兆之著也
吳文肅公奎將舉賢良一夕夢入魏文帝廟召升殿顧
問羣臣優劣公未及對帝曰韓延夀為最是夕門下
抄書吏楊開者夢公讀楊阜傳翊日告公公異之即
取二傳覧之及祕閣試六論一題乃韓延夀楊阜孰
優公遂膺首選
王元規慶歷末赴吏部選一夕夢一人衣冠高古因訪
以當受何地官期早晩書八字與之云時生一陽體
合三水既覺不悟意及注官河南府河清主簿凡三
字從水到官日正冬至
趙少師少名公禋一夕夢人持名籍有金書趙槩字及
覺改名槩又嘗夢通判汝州既登甲科果通判海州
或以篆文校之汝海字頗相𩔖
韓存寶本羌熟戶少負才勇喜功名累立功年未四十
為四方館使涇原總管一日郡僚繪像渭州僧舍或
為其色不𩔖令以粉筆塗其面將别圖貌未及促詔
赴闕命經制戎盧賊寇人覩其無首咸為不祥明年
存寶以奏功不實誅
馮當世少孤寓武昌縱飲不羈一夕醉卧郊外溪邊有
漁者罷漁艤舟困眠有人叱之曰馮侍中在此安得
不避漁者驚起步月岸上一人衣冠熟睡草間詢之
知為馮也即拜曰他日貴顯幸勿忘具以夢告因請
卧舟中以避風露馮睡至曉與共載入郡後馮貴使
訪漁舟不復見
王獵酸棗人天聖末累舉未第一夕夢紫衣吏召至一
宫門守衛甚盛揖入升廳對拜者紫衣金帶年三十
許禮甚恭既坐辭甚遜覺後私記其年月獵後困於
場屋久之推恩五舉得同出身登仕又二十餘年年
且七十始為尚書員外郎將乞身以去故人或止之
會英廟入繼為皇子近臣薦公為宫僚赴皇子位門
闌守衛宛如夢中及升廳拜揖則衣冠儀貌亦與夢
中無異歸視篋中所記乃英廟所生時也侍讀宫邸
未及期年英廟即位遂登侍從
進士李某者久未第一日訊命日者曰君遇三韓即發
禄李乃徧訪貴人韓姓者冀蒙推轂而卒無知者元
豐中朝廷遣使高麗有與李故人者奏名同往至其
國考圖籍乃古三韓之地也使還賜出身
孫莘老初為太平令有吕同者授館於孫一夕夢試南宫
中高選主文孫也衣緋魚覺以告孫孫曰子學已充
料不日取高第而某方仕州縣何事文衡况朱衣豈
主文服邪熙寧初吕赴禮部試孫以記注知諫院同
知貢舉尚衣緋吕大喜必在高等俄又被黜大悵恨
自放江湖無復宦意元豐初吕以五舉免解再赴禮
部孫以祕書少監知舉尚衣五品服牓出吕預高薦
皇祐二年陳珙知邕州冬至日珙旦坐廳事僚吏方集
有白虹貫庭自天屬地明年五月龍鬭於城南江中
馳逐往來久之水暴漲未幾儂智高陷二廣前此陶
弼以詩貽楊畋請為備云虹頭穿府署龍角陷城門
元豐中汶上梁逖一夕夢奏事殿中見御座前揭一碑
金箔大書黃裳二字意必貴兆也因改名黃裳明年
御前唱進士第南劒黃裳為天下第一
王彥祖初名元宗慶歷二年方勝冠廷試應天以實不
以文賦罷寢旅舍一人告之曰今年未當中第彥祖
尤不平且責之曰子未嘗見予程文又未始知予生
月何從而知未中第其人笑曰君若中選賦題天字
在下君當三中選皆然今題天字在上第二字是以
知其未也及唱名果不預選次舉春試不利於禮部
八月再預廷試蓋軫𧰼天地賦又復黜至皇祐五年
免解赴禮部前以卧疾困眠夢至一大府見二人因
懇求平生禄命二人笑不答再叩來年得失其人指
面前池水曰但此頭分流君即登第覺以為無理而
池不能分流決無中第望矣久之乃寤即更名汾以
符水分之兆及試禮部嚴父莫大於配天賦廷試圓
丘𧰼天皆中高選其後召試學士院又賦明王謹於
事天得帖館職皆符夢中之言也
元祐四年夏予初至河東一日與郡僚旅見提刑孫亞
夫孫曰近日府中角聲不和應在太守時蒲資政方
到未幾王震待制自同復鎮蒲俱丁母夫人憂去至
九月孫復語郡官曰角聲不和尤甚前日尋報蒲中
行龍圖自襄移蒲十月到官明年春病卒其驗如此
不知何術
成都譙開博極羣書而不求榮利簡靜沖退好脩身之
術日遊大慈寺博訪異聞以廣所學久為蜀中士大
夫所稱文同與可尤重之目曰大慈仙治平三年上
已夜有人觸其戶開秉燭視之一叟白鬚布裘酣寢
戶外開呼之使去行且語曰明年正月聖人當出開
意其狂醉不以為怪視睡處一燒餅一藥帖逐之已不
見與可取餅藥以去明年正月神宗嗣位
術士李某忘其姓名亦傳管輅軌格法畫卦影頗有驗
今丞相頃嘗問之卦影畫水邊一月中有口未幾除
知湖州又盧龍圖秉使占卦影亦同乃除知渭州字
雖不同而其影皆同
澠水燕談錄卷七
