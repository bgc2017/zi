澠水燕談錄小說家𩔖一(雜事之屬)
提要
(臣)等謹案澠水燕談錄十卷舊本題宋齊國
王闢之撰宋藝文志作王關之蓋闢關形近
而悞通考引晁陳二家書目作王闢疑傳寫
脱之字也書錄解題稱其為治平四年進士
讀書志稱其從仕四方與賢士大夫燕談有
可取者輒記久而得三百六十餘事今考此
書皆記紹聖以前雜事分十五𩔖帝德十七
條讜論十一條名臣五十條知人四條竒節
十二條忠孝八條才識十二條高逸二十條
官制二十條貢舉二十一條先兆十七條歌
咏十八條書畫八條事誌三十二條雜錄三
十五條共二百八十五條與讀書志所載之
數不合蓋此本為明商濬稗海所刻有所
刪削故也所記質實可信多與史傳相出入
其間如誰傳佳句到幽都詩乃蘇轍使遼時
寄其兄軾之作而誤以為張舜民又如柳永
以夤緣中官獻醉蓬莱詞為仁宗所斥而以
為仁宗大悦之𩔖雖間有舛訛正不以一𤯝
掩耳乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
