澠水燕談錄卷五
宋王闢之撰
高逸
鎮陽道士證隱博學多識道行精潔太祖北征召見時
已九十而形氣不衰上訪以養生之術隱曰我無為
而人自化我無欲而民自正軒轅帝堯享國延年率
由此道帝嘉之賜以茶帛
陳摶周世宗常召見賜號白雲先生太平興國初召赴
闕太宗賜御詩云曾向前朝號白雲後來消息杳無
聞如今若肯隨徵召總把三峰乞與君先生服華陽
巾草屨垂縚以賓禮見賜坐上方欲征河東先生諫
止會軍已興令寢御園百餘日方起兵還果無功恩
禮特異賜號希夷久之辭歸進詩以見志云草澤吾
皇詔圖南摶姓陳三峰千載客四海一閒人世態從
來薄詩情自得真乞全麞鹿性何處不稱臣上知不
可留賜宴使宰相兩禁傳坐為詩以寵其歸
田徵君告字象宜篤學好文嘗學詩於希夷先生以詩
評授之故詩尤清麗平居寡薄志在經世太祖建國
思得異人詔詣公車會遭父母喪久之東遊過濮止
王元之舍元之貽書勉進其道會大河決溢君推明
鯀禹之所治著禹元經三卷將上之不果已而得水
𣗳於濟南明水將隱居焉故致書徐常侍鉉質其去
就鉉答曰負鼎叩角顧廬築巖各由其時不失其道
在我而已何常之有遂決高蹈志時發易筮之遇暌
因自號暌叟從學者常數百人宋維翰許衮最其高
弟二子登朝盛稱其師淳化中韓丕言於天子召赴
闕詔書及門而卒皇祐中濟南翟書裒其遺逸得四
十八篇析為三卷又次其出處為暌叟别傳云
景德中种放賜號先生暫還嵩山真宗置酒資政殿餞
放侍臣當直者四人預時所司不宿具皆相顧不敢
坐上乃親定位次翰林學士晁迥資政殿學士王欽
若東向知制誥朱𨕖西向次迥待制戚綸西向次欽
若放北面對上示特客禮酒半上賦七言一章賜放
侍臣皆賦士大夫榮之
孫宣公奭以太子少傅致仕居於鄆一日置宴詩廳(仁宗)
(嘗賜詩刻石所居之廳壁上)語客曰白傅有言多少朱門鎖空宅
主人到老不曾歸今老夫歸矣喜動於色復顧石守
道諷易離卦九三爻且曰樂以忘憂自得小人之志
歌而鼓缶不興大耋之嗟公以淳德奥學勸講禁中
二十餘年晩節勇退優游里中終始全德近世少匹
真宗優禮种放近世少比一日登龍圖閣放從行真宗
垂手援放以上顧近臣曰昔日明皇優李白御手調
羹今朕以手援放登閣厚賢之禮無前代矣(故將永叔薦放)
(孫謙云放早以逸民被遇章聖有握手登樓之睠)真宗久欲大用放固辭乃
止惜夫
种放少舉進士不第希夷先生謂之曰此去逢豹則止
他日當出於衆人初莫知其意故放隱於南山豹林
谷真宗召見寵待非常拜工部侍郎皆符其言放别
業在終南山放學行高古後生從學者衆性頗嗜酒
躬耕種秫以自釀所居有林泉之勝尤為幽絶真宗
聞之遣中使携畫工圖之開龍圖閣召輔臣觀焉其後
甘棠魏野郊居有幽趣帝亦遣人圖之故野詩云幽
居帝畫看
麻先生仲英有俊才七歲能詩隨侍官鄜州宋翰林白
方謫官鄜聞而召之坐賦詩十篇宋大稱賞翌日宋
以浣溪牋李廷珪墨諸葛氏筆遺之乃贈以詩曰宣
毫歙墨川牋紙寄與麻家小秀才七歲能吟天骨異
前生應折桂枝來十七上禮部歸以二親既喪祿不
及養無復仕宦意退居臨淄辨士里别墅久而記覽
該洽行義高潔鄉黨化服鄉里争訟者聽先生辯之
雖凶年盜不入其家富韓公文潞公皆嘗致書幣龐
莊公出鎮遣其子奉書召至府中禮之極厚薦其行
義於朝詔為國子四門助教州學教授東方學者争
師之卒年九十或以為宋詩前生已折桂枝來即今
世不復折也麻一試不第終身罷舉詩已讖之矣
陜右魏處士野蒲中李徵君瀆乃中表也俱有高節以
吟詠相善野於東郊鑿土室方丈蔭以脩竹泉流其
前曰樂天洞瀆結茅齋中條之陰曰浮雲堂皆有瀟
灑之趣每乘興相過賦詩飲酒累日乃去一日瀆過
野曰前夕恍惚若夢中林下有人曰行到水窮處未
知天盡時即正其誤曰盍云坐看雲起時對曰此浮
雲安得興起邪瀆命此必死期故來訪别還家未幾
年卒
史延壽嘉州人以善相遊京師貴人争延之視貴賤如
一坐輒箕踞爾我人號曰史不拘又曰史我吕文靖
公嘗邀之延壽至怒閽者不開門批之閽者曰此相
公宅雖侍臣亦就客次延壽曰彼來者皆有求於相
公我無求相公自欲見我耳不開門我竟還矣閽者
走白公開門迎之延壽挾術以遊無心於用舍故能
自重如此
建安黃晞慶歷中遊京師高文苦學為世稱重著書數
萬言自號謷隅子貧有守不干科舉而貎寢氣寒不
自修飾石守道太學生員厚禮幣聘為學正踰垣避
之故歐陽文忠公詩曰羔鴈聘黃晞晞驚走隣家近臣
交章薦其道義詔受京官將為國子司業拜命數月
暴卒僧舍
慶歷末杜祁公告老退居南京與太子賓客致仕王渙
光祿卿致仕畢世長兵部郎中分司米實尚書郎致
仕馮平為五老會吟醉相勸士大夫高之祁公以故
相耆德尤為天下傾慕兵部詩云九老且無元老貴
莫將西洛一般看五人年皆八十餘康寧爽健相得
甚歡故祁公詩云五人四百有餘歲深稱分曹與挂
冠而畢年最高時九十餘故其詩云非才忝預最高
年是時歐陽文忠留守睢陽而歎慕借其詩觀之用次
韻卒章云聞說優游多唱和新詩何惜借傳看
初歐陽文忠公與趙少師槩同在中書嘗約還政後再相
會及告老趙自南京訪文忠公於潁上文忠公所居
之西堂曰會老仍賦詩以志一時盛事時翰林吕學
士公著方牧潁職兼侍讀及龍圖特置酒於堂宴二
公文忠親作口號有金馬玉堂三學士清風明月兩
閒人之句
治平初龍圖閣直學士趙公抃鎮成都有張山人者不
知所居數至李道士舍一日語李曰龍圖公促治裝
行當入覲且參大政矣趙聞而異之喻李令與俱來
及再至李邀飲同見公張固辭曰與公相見自有期
今未可也李具以告公公曰俟其再至密令人來白
當屏去導從潛往見之他日又至李方遣人白公而
遽求還留之不可曰龍圖且來矣公方命駕聞其去
乃止益奇之未幾果應召命乃參政柄及出鎮青社
熙寧五年張遺書云當來相見公大喜語賓佐曰張
山人來矣久之無來至秋公奉詔再領成都方悟曰
山人言來乃吾當往也故將行先寄張詩有不同參
政初時入(謂餘慶)也學尚書兩次來(謂張乖崖)到日先生應笑
我白頭猶自走塵埃
富韓公熙寧四年以司空歸洛時年六十八是年司馬
端明不拜樞密副使求判西臺時年五十三二公安
居沖默不交世務後十一年當元豐五年文潞公留
守西京慕唐白樂天九老會於是悉聚洛中大夫賢
而老自逸者韓公置酒相樂凡十二人又命鄭奐圖
形妙覺僧舍各賦詩時人呼之曰洛陽耆英會而司
馬為之序其相聚也用洛中舊俗敘齒不尚官時韓
公年七十九潞公與司封席汝言皆七十七朝議大
夫王尚恭七十六太常卿趙丙祕書監劉几衛州防
禦使馮行已皆七十五天章閣待制楚建中七十三
朝議大夫王慎言七十二大中大夫張問龍圖閣直
學士張燾皆七十司馬六十四故潞公詩云當年尚
齒尤多幸十二人中第二人韓公贈潞詩云顧我年
齡雖第一在公勲德自無雙潞再答韓公詩云惟公
福祿并功德合是人間第一人是時宣徽使王公拱
宸年七十留守大名貽詩二公預其數凡十三人
司馬公優游洛中不屑世務棄物我一窮通自稱曰齊
物子元豐中秋與樂令子訪親洛泗並轡過韓城抵
登封憩峻極下院趨嵩陽造崇福宫至紫霄觀尋會
善寺過轘轅遽達西洛少留廣度寺歴龍門至伊陽
以訪奉先寺登華嚴閣觀千佛巖躡山徑瞻高公真
堂步潛溪還保應觀文富二公之廣化寺拜邠陽堂
下涉伊水登香山到白公影堂詣黃龕院倚石樓臨
節灘還伊口凡所經遊發為詠歌錄叙謂之遊錄
荆南朱昂博學有清德晩年以工部侍郎乞骸骨既得
謝真宗賜坐寵詔留候秋凉還荆南故吳淑贈詩曰
浴殿早凉初閣筆渚宫秋晩得懸車比行錫宴玉津
園侍臣皆赴坐中内侍傳詔各賦詩餞行凡四十八
篇獨李翰長維詩最竒絶云清時納禄猶強健白首
還家正太平昂弟協亦退居里中皆八十餘時謂渚
宫二疏
劉孟節概青州壽光人少師种放篤古好學酷嗜山水
而天姿絶俗與世齟齬故久不得仕晩得一名亦不
去為吏慶歷中朝廷以海上岠嵎山地震逾年不止
遣使遺問安撫使以先生名聞詔命之官不受就青
之南有冶原昔歐冶子劍鑄之地山竒水清旁無人
煙叢筠古木氣象幽絶富韓公之鎮青也知先生久
欲其間為築室泉上為詩并序以餞之曰先生已歸
隱山東人物空且言先生有志於名不幸無位不克
施於時著書以見志謂先生雖隱其道與日月雷霆
相震輝其後范文正公文潞公皆優禮之欲薦之先
生懇祈亦不能強以成其高先生少時多寓居龍興
僧舍之西軒往往凭欄静立懷想世事吁唏或獨以
手拍欄杆嘗有詩曰讀書悞我四十年幾回醉把欄
杆拍
王樵字肩望淄川人性超逸深老易善擊劍有槩世之
志廬梓桐山稱淄右書生不交塵務山東賈同李冠
皆尊仰之咸平中契丹内侵舉族北俘潛入衆中訪
其親累年乃歸持諸喪刻木為親葬奐山東立祠奉
侍終身太守劉通詣樵踰垣遁去其後高弁知州事
范諷為通判相與就見之李冠以詩寄之曰霜臺御
史新為郡棘寺廷評繼下車首謁梓桐王處士教風
從此重詩書晩自號贅世翁為贊書其門曰書生王
樵薄命寡志無益於人道號贅世豫卜地累茆名繭
室中壘石塌刻銘其上曰生前殺軀以虞不備沒後
寄魂以備不虞後感疾即入室自掩戶乃卒以古劍
殉葬著遊邊集安邊三策說史皆散失濟南李芝為
贅世先生傳載其事
蒲中李續好學有高志廬中條山以泉石吟咏自樂未
嘗造州縣真宗祀汾陰詔赴行在續不起有表稱謝
云十行溫詔初聞丹鳳銜來一片閒心已被白雲留
住
澠水燕談錄卷五
