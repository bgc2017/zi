游宦紀聞卷六
宋張世南撰
世南有令原之戚以紹定戊子仲冬往懷玉修伊蒲供
山行百里始至其下捨輿策杖無非崇山峻嶺又二
十里有平地廣袤數百畆人烟數十家田疇井井滿
目桑麻問道傍之人云歲熟可得米千斛其上復有
峰巒圍繞一目不能窮又五里始至寺尋考記載乃
唐大歷中高僧志初經始乾符初元南嶽僧寳光來
居又四年賜名懷玉古志云天帝遺玉此山山神藏
焉故其地靈爽塏仙佛所居因以是名由古至今兵
戈不到疫癘不及僖宗於乾寧之四年改賜定水禪
院時有雙峰長老師復自長安領徒千人止息鄧公
場(今德興縣是也)遣人致詞於寳光曰師復酷愛此山師具
慈悲若為取捨光曰舍則不捨來則不止語意深遠
衆莫曉解於是雙峰選日入院光師擕杖下山别建
禪刹即今興教院是也時禪月大師混居會下深達
性相文筆神敏愛其林木瀟灑水石連雲建讀書堂
修禪觀隐居山中遺趾猶存嘗夢游他國於巖阿石
室親見大士覺而追想謂之應夢羅漢或云師則羅
怙羅(羅漢)身每入定觀率意揮染皆其真容非世間相
末乃照水自狀本形既而絶筆故托於夢感自正本
之外别有臨摸二本予登羅漢閣取禪月親作本諦
觀竟日其間有極破碎糜爛者筆法高玅相貌古怪
至道丙申五月太宗搜天下古書畫悉以進呈至二
年正月復付本寺免進間有題其傍云西嶽僧貫休
作皆篆文或古體或玉筯或柳葉又一軸題云大蜀
國龍樓待詔明因辨果功德大師翔鱗殿引駕内供
奉繼律論道門選練教授三教玄逸大師守兩川僧
錄大師食邑三千戸賜紫大沙門貫休字德隐今人
知禪月之號則以為高僧聞貫休之名則以為能畫
殊不知當時所作神異如此非特能畫且於詩文尤
高有西嶽集三十卷翰學吳融為之序唐相張格韋
莊王鍇周庠皆有詩紀其事去寺之左里許下梯徑
又二里有亭曰輔龍乃先兄之冰翁董諱(煟)字季興
所創季興向為瑞安邑大夫有志斯世所著活民書
夀國脉書嘗經乙覽今浙漕有刊本作亭之意盖為
四方祈禱者憩息之所則輔龍之名良有以也且捨
田入寺為輔龍不朽計又半里許始至龍湫仰望瀑
布作三級傾瀉於兩山之間飛瓊濺雪汹湧澎湃浩
浩然聲若奔雷下臨石壁屹立萬丈真竒觀也時雲
雨未收溪流初漲嵐霧滃鬱山巔水涯千態萬狀得
寓目者移時不忍捨去世南既登覽山川之竒秀且
得考覈其事之顛末故詳紀之以告來者
秦會之當軸時幾務之微𤨏者皆欲豫聞此相權之常
態然士夫投獻必躬自披閱間有去取吾郡德興士
人姚敦臨字公儀能篆書秦喜之令作二十家篆孝
經上表以進時紹興十一年二月十九日也許授以
文資未降旨閒會之招飲姚喜忘其敬不覺振股以
此惡之尋得旨令充樞密院效士辨驗篆文而已又
有蜀士投啓千冊其間一聫云乾坤二百州未有託
身之所水陸八千里來歸造命之司秦尤稱道之遂
得陞擢
董季興昔嘗為世南言沙隨先生紹興丙午苦淋血之
疾兩年不愈明年七月二十四日筮易遇渙之觀其
辭曰渙奔其杌悔亡俄夢知大冶縣趙定叟相訪定
叟名不疚疚久病也言不久病也偶董閱本草因見
白冬瓜治五淋於是日食三大甌七日而愈前此百
藥皆無效董沙隨先生之壻也先生嘗書此事於家
廟之壁
今之遠官及遠服賈者皆曰天涯海角盖俗譚也頃在
成都嘗聞有天涯地角石暇時訪古及閱圖志乃知
天涯石在中興寺耆老傳云人坐其上則脚腫不能
行至今人不敢踐履及坐其上又有天牙石在大東
門對昭覺寺高六七尺有廟今石市于湯家園地角
石舊有廟在羅城内西北角高三尺餘王均之亂為
守城者所壞今不復存矣欽州有天涯亭廉州有海
角亭二郡盖南轅窮途也
柳子厚息壤記永州龍興寺東北陬有堂堂之地隆然
負塼甓而起者廣四步高一尺五寸始之為堂也夷
之而又高凡持鍤者盡死秦甘茂盟息壤乃在秦地
非此也龍興寺今在永州太平寺而息壤不復見矣
江陵城内有法濟院今俗稱為地角寺乃昔息壤祠
圖經引溟洪錄云江陵南門有息壤焉隆起如伏牛
馬狀平之則一夕如故前古相傳不知其始牛馬踐
之或立死開元中裴宙牧荆州掘之深六尺得石城
與江陵城同制中徑六尺八寸棄徙於牆壁間是年
霖雨不止江潦暴漲從道士歐陽獻之謀復埋之祭
以酒脯而水止厥後凡亢旱徧禱無應即詣地角寺
欲發掘必得霶𩃱之雨遂為故事詳見皇祐辛夘刑
侍王子融息壤記二郡大率相類而秦地之息壤則
未詳也
沙隨先生寓居鄱陽一日買得米元暉小端硯後刻銘
曰惟端有溪孕石惟黟兹乃下巖舉無有此色奪芝
英温堅玉理以貽安中是亦成美後書紹興己未盖
元暉親書以遺建昌守喻安中者後又得張無垢遺
樊茂實研後刻詩曰端溪石硯天下竒紫光夜半吐
虹霓不隨凡石追時好真與日月争光輝韜藏久矣
不亂用惟恐翰墨汚染之樊子文章有餘地汪汪萬
頃誰能窺贈君此硯無輕棄經史玅處其發揮飛流
濺沬徧天下要使咳唾皆珠璣無垢居士作子喻子
書盖小篆玉泉先生學張有篆無垢從沈元用學汪
端明從無垢學凡十有二年三公相繼魁多士建炎
二年李順之作魁玉泉亦登高第世南嘗見沙隨先
生親筆紀載卒章云此竒物也子孫世傳不知樊公
家何以不寳守此物以三先生盛名此物乃隨程氏
世傳之寳二硯今亦流落不知所在良可嘆惜
沙隨先生嘗云頃於行在見一道人以笛柱項下吹曲
其聲清暢而不近口竟不曉所以然此說已在三十
年前嘉定庚辰先兄岳翁趙憲伯鳳自曲江擕一道
人歸三衢亦喉間有竅能吹簫凡飲食則以物窒之
不然水自孔中溢出每作口中語則塞喉間作喉間
語則以手掩口先兄之所目覩但不知沙隨先生昔
所見有似此人否
先伯諱(大正)字汝弼登淳熙丁未第初隆興乙酉詣鄉
舉時主司命題云平康正直彊弗友剛克燮友柔克
沈潛剛克高明柔克己而春官失利夢神人告曰汝
若再遇四克始克有濟自以為經旨中别無四克矣
淳熙丁酉再試題云撫于五辰庶績其凝無教逸欲
有邦兢兢業業一日二日萬幾場中遇程三畏字景
宣厲聲云汝弼可賀矣不記向時之夢耶今果有四
克是年遂再薦景宣為解首嘉定辛酉鄉人王佐起
莘以免舉赴省忽一日告從姪慶辰云昨宵夢趙宰
拉赴鹿鳴與公隣坐已而杳然後三舉庚午慶辰豫
薦時新舉只六人宰招已第者十人同宴起莘豫焉
果與慶辰隣坐宰亦天族(師俌)信知得失莫非前定
云
張約齋種花法云春分和氣盡接不得夏至陽氣盛種
不得立春正月中旬宜接櫻桃木樨徘徊黃薔薇正
月下旬宜接桃梅李杏半丈紅臘梅梨棗栗柿楊柳
紫薇二月上旬可接紫笑綿橙匾橘已上種接並於
十二月間沃以糞壤兩次至春時花果自然結實立
秋後可接金林檎川海棠黃海棠寒毬轉身紅祝家
棠梨葉海棠南海棠以上接種法並要接時將頭與
木身皮對皮骨對骨用麻皮緊纏上用篛葉寬覆之
如萌茁稍長即撤去篛葉無有不成也
沙隨先生嘗蓄一歙硯後有蔡忠惠題詩曰玉質純蒼
理緻精鋒鋩都盡墨無聲相如聞道還持去肯要秦
人十五城後以送汪書季路又汪書寓三衢以五千
得一硯後刻東坡銘曰東坡硯龍尾石開鵠卵見蒼
璧與居士同出入更寒暑就燥濕今何者獨先逸同
參寥老空寂二硯皆佳物也
鄱陽自雍熙乙酉梁顥榜至紹定己丑登科者五百七
十餘人其間三世聮登者唯三家龍溪先生汪藻汪
槃汪糓張宗諤張琮張棫鮑煜鮑安世鮑升之汪氏
之登科者七世張氏今亦六世然非正嫡相續也鮑
氏安國安行安世兄弟三科連中故程文昌伯禹贈
之詩有七年三破桃花浪之句其餘父子兄弟俱中
科第者甚多不勝紀載
世南家嘗藏高麗國使人狀數幅乃宣和六年九月其
國遣使金紫光禄大夫檢校司空知樞密院事上柱
國李資德副使太中大夫尚書禮部侍郎柱國賜紫
金魚袋金富轍至本朝謝恩進奉各有四六倣中國
體李之詞云跂予望之適江干之弭節亦既(犯高廟嫌諱)
止幸堂上之披風况飛五朵之雲特貺千金之幣禮
當拜受心則愧惶金之詞云穆如清風幸被餘光之
照酌彼行潦可形將意之勤幸被寬裕而有容敢以
菲微而廢禮所塵名品别具染濡私覿之物則幞頭
紗三枚白成鈒花銀盤一面(十二兩)紫大蔽羅一疋生
大紋羅二疋白蹵大綾一疋生花綾二疋白細苧布
三疋大紙八十幅黃毛筆二十管松烟墨二十挺松
扇三合摺疊扇二隻螺鈿硯匣一副螺鈿筆匣一副
尅絲藥袋一枚剋絲篦子袋一枚繡繫腰一條茯苓
二斤白术二斤白銅器五事而已是年有請於上願
得能書者至國中於是得旨以徐兢為國信使禮物
官兢之歸因譔高麗圖經備載其建國立政之體風
俗事物之宜上之徽廟覽其書大悅召對便殿賜同
進士出身擢為宗丞兼掌書學其奉使時李資謙為
太師尚書令高麗國王多納李氏為后妃由是門戸
光顯資德其弟也金富軾為同接伴金氏為大族自
前史已載其與朴氏族望相埒故其子孫以文學進
富軾豐貌碩體面黑目露博學彊識善屬文知今古
富轍亦有時譽徐嘗密訪其兄弟命名之意盖有所
慕文章動蠻貊此語盖不誣云
游宦紀聞卷六
