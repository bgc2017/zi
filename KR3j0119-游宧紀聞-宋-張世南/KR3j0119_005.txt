游宦紀聞卷五
宋張世南撰
東坡先生嘗親筆錄其外曾祖程公逸事云公諱仁覇
蜀山人以仁厚信於鄉里蜀平中朝士大夫憚遠宦
官缺選士人有行義者攝公攝錄參軍眉山尉有得
盜蘆菔根者實竊而所持刃誤中主人尉幸賞以劫
聞獄掾受賕掠成之太守將慮囚囚坐廡下涕泣衣
盡濕公適過之知其冤咋謂盜曰汝冤盍自言吾為
汝直之盜果稱冤移獄公既直其事而尉掾争不已
復移獄竟殺盜公坐縱囚罷歸不及月尉掾皆暴卒
後三十餘年公晝日見盜拜庭下曰尉掾未伏待公
而決前此地府欲召公暫對我扣頭争之曰不可以
我故驚公是以至今壽盡今日我為公荷擔而往暫
對即生人天子孫壽禄朱紫滿門矣公具以語家人
沐浴衣冠就寢而卒軾幼時聞此言已而外祖父壽
九十舅氏始貴顯壽八十五曾孫皆仕有聲同時為
監司者三人玄孫宦學益盛而尉掾之子孫微矣或
謂盜德公之深不忍煩公暫對可也而獄久不決豈
主者亦因以苦尉掾也歟紹聖二年三月九日軾在
忠州讀陶潜所作外祖孟嘉傳云凱風寒泉之思實
鍾厥心意悽然悲之乃記公之逸事以遺程氏亦庶
幾淵明之心也是歲九月二十七日惠州星華館思
無邪齋書此叚玉山端殿汪公應辰刻先生手書於
石筆法遒美極可愛
辨博書畫古器前輩盖嘗著書矣其間有議論而未詳
眀者如臨摹硬黃響搨是四者各有其論今人皆謂
臨摹為一體殊不知臨之與摹迥然不同臨謂置紙
在傍觀其大小濃澹形勢而學之若臨淵之臨摹謂
以薄紙覆上隨其曲折宛轉用筆曰摹硬黃謂置紙
熱熨斗上以黃蠟塗勻儼如枕角毫釐必見響搨謂
以紙覆其上就明窗牖間映光摹之辨古器則有所
謂欵識臘茶色朱砂斑真青綠井口之類方為真古
其製作則有雲紋雷紋山紋輕重雷紋垂花雷紋鱗
紋細紋粟紋蟬紋黃目飛廉饕餮蛟螭虬龍麟鳳熊
虎龜蛇鹿馬象鸞䕫犧蜼(余季切)鳬雙魚蟠虺如意圜
絡盤雲百乳鸚耳貫耳偃耳直耳附耳挾耳獸耳虎
耳獸足䕫足百獸三螭穟草瑞草篆帶(若糾結之勢)星帶
(四旁飾以星象)輔乳(鐘名用以節樂者)碎乳(鐘名大乳三十六外復有小乳周之)立䕫
雙䕫之類凡古器制度一有合此則以名之如雲雷
鍾鹿馬洗鸚耳壺之類是也如有欵識則以欵識名
如周叔夜鼎齊侯鍾之類是也古器之名則有鐘(大曰)
(特中曰鎛小曰編)鼎尊罍彛舟(類洗而有耳)卣(音酉又音由中尊器也有攀足蓋類)
(壺)瓶爵斗(有耳有流有足流即嘴也)巵觶(之䜴反酒觴也)角(類彛而無柱)杯敦
簠(其形方)簋(類鼎而矮蓋有四足)豆甗(牛偃切無底甑)錠(徒徑切又都定切)斝觚
鬲(形製同鼎漢志謂空足曰鬲)鑊(方宥切玉篇云似釜而大其實類小甕而有環)盉(戶戈切又)
(胡臥切成五味之器也似鼎而有蓋有嘴有執攀)壺(其類有四曰圓曰匾曰方曰温)盦(於含切覆)
(蓋也似洗而腰大有足有提攀)瓿(類壺而矮蒲後切)鋪(類豆鋪陳薦獻之義)&KR0902;(類釜)鑑(盛冰)
(器上方如斗鏤底作風窗下設盤以盛之)匜(弋支切沃盥器)盤洗盆鋗(呼玄切類洗玉篇云)
(小盆也)杅磬錞鐸鉦(類鐘而矮)鐃戚鐓(飾物柄也)奩鑑(即鏡)節鉞戈
矛盾弩機表坐旂鈴刀筆杖頭蹲龍(宫廟乘輿之飾或云欄楯間物)
鳩車(兒戱之物)提梁龜蛇硯滴車輅杔轅之屬此其大概
難於盡備然知此者亦思過半矣所謂欵識乃分二
義欵謂陰字是凹入者刻畫成之識謂陽字是挺出
者正如臨之與摹各自不同也臘茶色亦有差别三
代及秦漢間之器流傳世間歲月寖久其色微黃而
潤澤今士大夫間論古器以極薄為眞此蓋一偏之
見也亦有極薄者有極厚者但觀製作色澤自可見
也亦有數百年前句容所鑄其藝亦今鑄不及必竟
黑而燥須自然古色方為真古也
左太冲三都賦序云相如賦上林而引盧橘夏熟揚雄
賦甘泉而云玉樹青葱考之果木則生非其壤校之
神物則出非其所於辭則易為藻飾於義則虛而無
徵且夫玉巵無當雖寳非用侈言無驗雖麗非經又
云余既思摹二京而賦三都其山川城邑則稽之地
圖其鳥獸草木則驗之方志又蜀都賦則云旁挺龍
目側生荔枝布綠葉之萋萋結朱實之離離讀至此
而竊有疑焉世南游蜀道徧歴四路數十郡周旋凡
二十餘年風俗方物靡不質究所謂龍目未嘗見之
間有自南中㩦到者蜀人皆以為竒果此外如荔枝
橄欖餘甘榕木蜀皆有之但無龍目榧實楊梅三者
耳豈蜀昔有而今無耶抑左氏考方志草木之未精
耶
辛稼軒初自北方還朝官建康忽得㿗疝之疾重墜大
如杯有道人教以取葉珠(即薏苡仁也)用東方壁土炒黃
色然後水煮爛入砂盆内研成膏每用無灰酒調下
二錢即消沙隨先生晚年亦得此疾辛親授此方服
之亦消然城郭人患不能得葉珠只於生藥舗買薏
苡仁亦佳按本草薏苡仁上等上上之藥為君主養
命多服不傷能輕身養命不老延年者本經上品味甘
微寒無毒治拘攣不可屈伸除風濕痺下氣除筋骨
寒邪氣不仁利腸胃消水腫令人能食久服輕身益
氣其根下三蟲生眞定平澤及田野八月採實採根
無時今在在有之眞良藥也蜀中巴蓬間甚多士大
夫以此相饋遺雜之飲食間也饒之城中有宗子善
平病腎虛腰痛沙隨先生以其尊人所傳宋誼叔方
用杜仲酒浸透炙乾擣羅為末無灰酒調下趙如方
製之三服而愈
沙隨先生在泰興時有乳嫗因食冷肉心脾發痛不可
堪忍知縣錢仁老名壽之以藥與之一服痛止再服
即無他其藥以陳茱萸五六十粒水一大盞煎取汁
去滓入官局平胃散三錢再煎熱服錢云高宗嘗以
賜近臣時有歸正官校尉添差縣尉後歸軍中以是
愈人疾甚多其妻弟王得中又以其藥歸昌國亦多
愈人疾眞竒方也
硯品中端石人皆貴重之載於譜記凡數家取予各異
或佳其有眼為端或以無眼為貴然石之青脉者必
有眼嫰則多眼堅則少眼石嫰則細潤而發墨所以
貴有眼不特為石之驗也眼之品類不一曰鸚哥眼
曰鸜鵒眼曰了哥眼(謂秦吉了也)曰雀眼曰雞翁眼曰猫
眼曰菉豆眼各以形似名之翠綠為上黃赤為下諺
謂火黯為佳然亦石之病乾道癸巳高廟嘗書翰墨
數說以賜曹勛其一云端璞出下嵓色紫如猪肝密
理堅緻瀦水發墨呵之即澤研試則如磨玉而無聲
此上品也中下品則皆砂壤相雜不惟肌理既麤復
燥而色赤如後歴新皆不可用製作既俗又滑不留
墨且石之有眼余亦不取大抵瑕翳於石有嫌况病
眼假眼韻度尤不足觀故所藏皆一段紫玉略無點
綴已上皆聖語石眼少而色正者方為佳物
三山方言茨菇曰蘇傍水多植之雖嘗在水中遇晚稻
損蘇亦損有一種柑曰回青實大凌冬不凋滿樹垂
金至春復回青再黃始摘味不甚佳花極香與抹利
相頡頏永嘉之柑為天下冠有一種名朱欒花比柑
橘其香絶勝以棧香或降眞香作片錫為小甑實花
一重香骨一重常使花多於香竅甑之傍以泄汗液
以器貯之畢則徹甑去花以液清香明日再蒸凡三
四易花暴乾置磁器中密封其香最佳朱欒乃好柑
之祖栽接之法始取朱欒核洗淨下肥土中一年而
長名曰柑澹其根簇簇然明年移而疎之又一年木
始大盈握遇春則取柑之佳品或橘之美者接於木
身則盡為佳者矣朱欒乃枳也
三山荔子丹時最可觀四月味成曰火山實小而酸五
月味成曰中冠最後曰常熟中冠品佳者不减莆中
二十年來始能用掇樹法取品高枝壅以肥壤包以
黃泥封護惟謹久則生根鋸截移種之不踰年而實
自是愈繁衍矣日乾致遠者皆次品果中又有黃澹
子金斗子菩提果羊桃皆他處所無黃澹大如小橘
色褐味微酸而甜本草載於橘柚條豈橘中别有名
黃澹者長樂志曰王壇子舊記又云相傳生於王覇
壇側
玉出藍田崑岡本草亦云好玉出藍田及南陽徐善亭
部界日南廬容水中外國于闐疎勒諸處皆善今藍
田南陽日南不聞有玉國朝禮器及乘輿服御多是
于闐玉晉天福中高居誨從使于闐為判官作記紀
其採玉處云玉河在國城外源出崐山西流千三百
里至國界牛頭山分為三曰白玉河在城東三十里
曰綠玉河在城西二十里曰烏玉河在綠玉河西七
里源雖一玉隨地變故色不同每歲五六月水暴漲
玉隨流至多寡由水細大水退乃可取方言曰撈玉
國主未採禁人至河濱大觀中添創八寳從于闐國
求大玉一日忽有國使奉表至故事下學士院召譯
表語而後答詔其表云日出東方赫赫大光照見西
方五百國五百國條貫主師子黑汗王表上日出東
方赫赫大光照見四天下四天下條貫主阿舅大官
家你前時要者玉自家甚是用心力只為難得似你
尺寸底自家已令人兩河尋訪纔得似你尺寸底便
奉上也當時傳以為笑後果得之厚大踰二尺色如
截肪昔未始有也大抵今世所寳多出西北部落西
夏五臺山于闐國玉分五色白如截肪黃如蒸栗黑
如點漆紅如雞冠或如臙脂惟青碧一色高下最多
端帶白色者漿水又分九色上之上之中之下中之
上之中之下下之上之中之下宣和殿有玉等子以
諸色玉次第排定凡玉至則以等子比之高下自見
今内帑有金等子亦此法
三山溪中産小魚斑紋赤黑相間里中兒豢之角勝負
為博戱昔有闘禽未見有闘魚亦可觀也聞永嘉亦
有之
本朝宰相三入者四人趙韓王向文簡王冀公文潞公
四入者止蔡京而已然其人不足算也
自甲至癸為十榦自子至亥為十二枝後人省文以榦
為干以枝為支非也
改元始於共和紀號剏於漢武後世遵用之我宋年號
無過九年者惟天聖盡九年至十年十二月改明道
熙寧亦盡十年紹興乃三十二年淳熙亦十六年而
後揖遜高廟居德壽者二十六年孝廟居重華六年
光廟居壽安宫七年寧宗嘉定十七年
游宦紀聞卷五
