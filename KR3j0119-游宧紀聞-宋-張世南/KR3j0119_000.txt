游宦紀聞雜家類三(雜說之屬)
提要
(臣)等謹案游宦紀聞十卷宋張世南撰陳振
孫書錄解題載其字曰光叔鄱陽人然其名
則作士南未詳孰是其紀年稱嘉定甲戌又
稱紹定癸巳蓋寧宗理宗間人自稱嘗官閩
中多記永福縣事亦不知為永福何官也世
南嘗與劉過高翥趙蕃韓淲諸人遊而述程
迥之說尤多蓋其兄為董煟壻煟為迥之壻
故聞之親串間也其書多記雜事舊聞而無
一語涉時政如記秦觀元祐刺字記黃師尹
解打字義記張嵩先借紫記諱名諱字記蘇
黃用一鴟字記古書刀記何致初搨岣嶁碑
始末皆足資考証其駁黃伯思八十一首之
說及推闡王湜百六之義尤極精核其他如
論犀角龍涎端研古器之類亦足以資博識
宋末說部之佳本也乾隆四十三年七月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
