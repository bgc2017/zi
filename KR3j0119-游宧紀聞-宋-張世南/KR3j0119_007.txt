游宦紀聞卷七
宋張世南撰
沅芷黎溪硯紫者類端石而無眼有金束腰眉予紋間
有潤者其初甚發墨久而復滑或磨以細石乃仍如
新有色綠而花紋如水波者有色黑而金星者有生
自然銅於石中琢以為北斗三台之類者有生白線
當中而為琹樣者其類不一慶元間單路公煒字丙
文始創為硯以遺故舊今遂盛行終在端歙之下單
雖西班乃中原故家居黔陽好古博雅所蓄竒玩甚
富仍精於别辨平生俸入盡費於此學小王書筆法
尤玅始習補之梅而自成一家吾鄉姜堯章學書於
單姜帖今亦少有世南嘗藏姜一帖正與單論劉次
莊軰十數家釋帖非是又云吾帖中只張芝秋凉帖
鍾繇宣示帖皇象文武帖王廙小字二表皆在右軍
之上其說尤親有絳帖平二十卷恨未之見也
嘉定甲申夏有持潁濱先生帖十數幅求售蹤跡所自
知非贋物明甚有黃樓賦一篇讀之其間前則項籍
劉戊一句中觀瀾文作劉備潁濱集作劉季觀瀾文
注云徐州牧陶謙病篤謂别駕糜竺曰非劉備不能
安此邦及謙死竺率州人迎先主先主未敢當陳登
孔融曉諭之先主遂領徐州劉戊乃楚元王交之子
也漢六年既廢楚王信分其地為二國立劉賈為荆
王交為楚王王薛郡東海彭城三十六縣先有功也
及薨戊嗣稍淫暴遂應吳王反起兵會吳與周亞夫
戰絶吳糧道士飢吳王走戊自殺彭城即徐州先生
之意盖以此也不知當來作劉備劉季而後來易以
戊耶或傳寫訛謬而意其為備為季耶要當以先生
手書為定也
己丑孟秋訪一親舊出示古物數種皆所未見一刀長
可七八寸微彎背之中有細齒如鋸末有環予退而
考諸傳記乃知其為削考工記築氏為削長尺博寸
合六而成規此所以微彎也鄭氏謂之書刀以滅青
削槧如仲尼作春秋筆削是也蕭曹皆秦刀筆吏師
古曰刀所以削書也古用簡牒皆以刀筆自隨鄭氏
又謂三分其金而錫居一謂之大刀五分其金而錫
居二謂之削如此是刀與削分為二物也鄭氏曰刃
刀劒之屬削今之書刀孔安國曰赤刀赤刃削少儀曰刀
卻刃授穎削授拊鄭氏曰穎環也拊把也釋名曰刀到也
其末曰鋒若鋒刺之利也其本曰環形似環也然則
直而本環者刀也曲而本不環者削也予所謂有齒
如鋸者正釋名所謂若鋒刺之利者但其本有環又
不可名之以削古人製作精微必有所本更俟請教
於博洽君子云
包遜字敏道衆山先生之上足也寳慶丁亥為世南言
頃在臨安謁魏舍人了翁蒙予進因出雲萍錄令書
包有六子皆從心其間名恊者舍人指曰此非從心
乃是從十有館客李丈留心字學數十年矣待為叩
之少選李至遂及此云其義有二從十乃衆人之和
是謂協和萬邦之協從心乃此心之和是謂三后恊
心之恊世南嘗以語士大夫間有云恐出臆斷後閱
集韻果如前所云是知作字偏旁不可毫髮之差李
丈名肩吾眉人學問甚富世南嘗識之云
坡公元豐七年自黃量移汝海五月訪張文定公於瑞
七八月間留連金陵過陽羡九月抵宜興通真觀側
郭知訓提舉宅即公所館往年邑簿朱冠卿續編圖
經云五十五里地名黃土村坡公嘗與董秀才步田
至焉地主以酒見餉謂坡曰此紅友也坡言此人知
有紅友不知有黃封真快活人也田主有曹姓者已
鬻而造訟有司已察而斥之坡公移牒以田歸之邑
人慕容揮嗜酒好吟不務進取家於城南所居有雙
楠並植如盖東坡訪之目為雙楠居士長橋元豐元
年火四年邑宰褚理復立榜曰欣濟東坡過之為書
曰晉周孝侯斬蛟之橋刻石道傍崇寧禁錮沈石水
中不知所在
諸香中龍涎最貴重廣州市直每兩不下百千次等亦
五六十千係番中禁𣙜之物出大食國近海傍常有
雲氣罩山間即知有龍睡其下或半載或二三載土
人更相守視俟雲散則知龍已去往觀必得龍涎或
五七兩或十餘兩視所守人多寡均給之或不平更
相讐殺或云龍多蟠於洋中大石卧而吐涎魚聚而
噆之土人見則沒而取得又一說大洋海中有渦旋
處龍在下湧出其涎為太陽所爍則成片為風飄至
岸人則取之納官予嘗扣泉廣合香人云龍涎入香
能收斂腦麝氣雖經數十年香味仍在嶺外雜記所
載龍涎出大食西海多龍枕石一睡涎沫浮水積而
能堅鮫人採之以為至寳新者色白稍久則紫甚久
則黑又一說云白者如百藥煎而膩理黑者亞之如
五靈脂而光澤其氣近於臊似浮石而輕或云異香
或云氣腥能發衆香氣皆非也於香本無損益但能
聚烟耳和香而用真龍涎焚之則翠烟浮空結而不
散坐客可用一剪以分烟縷所以然者蜃氣樓臺之
餘烈也又一說云龍出沒於海上吐出涎沫有三品
一曰汎水二曰滲沙三曰魚食汎水輕浮水面善水
者伺龍出没隨而取之滲沙乃被濤浪飄泊洲嶼凝
積多年風雨浸淫氣味盡滲於沙土中魚食乃因龍
吐涎魚競食之復化作糞散於沙磧其氣腥穢惟汎
水者可入香用餘二者不堪曲江鄧灝以為就三說
較之後說頗是諸家之論不同未知孰當以愚見第
一說稍近
天地萬物莫逃乎數知數之理莫出乎易知易之玅惟
康節先生其學無傳觀皇極經世書概可見矣此外
有所謂太乙數能知運祚災祥刀兵水火陰晴風雨
又能以之出戰守城傍門小法亦可知人命貴賤渡
江後有北客同州免解進士王湜潛心此書作太乙
肘後備檢三卷為陰陽二遁繪圖一百四十有四上
自帝堯以來至紹興六年丙辰凡三千四百九十二
年皆隨六十甲子表以分野如通鑑編年前代興亡
歴歴可考然自古及今應者雖多不應者亦或有之
景祐間命司天楊維德脩五福太乙占書考驗行度
亦為精詳其間云自石晉天福四年己亥歲入東北
遼東分至國朝雍熙元年甲申歲入東南吳分至天
聖七年己巳歲入西南蜀分後人繼加考算至熙寧
七年甲寅歲入中宫洛陽分至宣和元年己亥歲入
西北西河分至隆興二年甲申歲入東北遼東分至
嘉定二年己巳歲入東南吳分向後至甲寅年入西
南秦分上來五福太乙所臨之分自合太平至治今
推而上之後周宣帝元年己亥歲至唐高祖武德六
年癸未歲五福太乙在西南凡四十五年中更隋唐
禪代之變正在本宫分野又自唐宣宗大中三年己
巳歲至昭宗景福二年癸丑歲五福太乙在中宫凡
四十五年中更僖宗廣明黃巢之變中國之禍甚慘
既曰五福所臨何為又却如此本朝興國九年有方
士楚芝蘭言五福今照吳分上命建太乙宫於京城
外之蘇村芝蘭為春官正又命宰臣張齊賢醮享之
然其所以不應者亦有說王湜跋肘後備檢立論甚
通其說云后羿寒浞之亂得陽九之數七赧王衰微
得陽九之數八桓靈卑弱得陽九之數九煬帝滅立
得陽九之數十周宣王父厲而子幽得百六之數十
二敬王時吳越相殘海内多事得百六之數十三秦
滅六國得百六之數十四東晉播遷十六國分裂得
百六之數極而反於一五代亂離得百六之數三此
皆所應者也舜禹至治萬世所師得百六之數七成
康刑措四十餘年得百六之數十一小甲雍巳之際
得陽九之數五而百六之數九庚丁武乙之際得陽
九之數六武丁享國五十九年得百六之數八盤庚
小辛之際得百六之數十明帝章帝繼光武而臻泰
定得百六之數十五正觀二十三年近世所謂太平
得百六之數二此皆所不應者也福應集云唐武德
七年甲申五福太乙入中宫洛陽之分繼有正觀之
治遂以此為福應然宣懿僖昭之際再入中宫而正
觀之治何不復舉又云唐昭宗天祐四年丁卯四神
太乙入六宫雍州之分而昭宗禪位於梁遂以此為
福應然開元十六年亦入六宫乃太平極治與正觀
比以至夏桀放於南巢商紂亡於牧野王莾簒漢禄
山亂唐陽九百六之數皆不逢之此其何故也余嘗
深究其所以然者周公問太公何以治齊曰舉賢而
尚功周公以之為強臣之漸太公問周公何以治魯
曰親親而尚恩太公以之為浸弱之基是以聖人推
三代損益而百世可知大抵天下之事因緣積累固
有繋於人事未必盡由天理通天地人曰儒通天地
而不通人曰技拘然執此以為不可改易乃術士之
蔽非儒者之通論善言天地者以人事善言人事者
以天地豈可蔽於天而不知人乎古之善為政者尚
以知變為賢况冥冥之中奉行天地號令或主吉或
主凶皆本於天地之一氣安有固而不知變者以堯
舜禹為君臣文武周公為父子雖遇陽九百六之數
越理而降以禍必不其然自此而下其他不能詳知
者皆可以類推也色不過五五色之變不可勝觀聲
不過五五聲之變不可勝聽太乙不過十神十精四
計之類彼其周流於天地間始而有終終則復始古
既不異於今今亦不異於古然上古至治終不可復
又中間盛衰興廢亦不可循前而取豈非人事之不
齊故應之者亦不一耶術固有之太乙考治人君之
善惡臨有道之國則昌臨無道之國則亡有天下國
家者可不謹哉已上皆王說盖太乙數中專考陽九
百六之數以四百五十六年為一陽九二百八十八
年為一百六陽九竒數也為陽數之窮百六偶數也
為隂數之窮大抵歲運值之終有厄會洪文敏公五
筆中載陽九百六之說與此不同本朝康定庚辰慶
歷辛巳間西羌方熾天下騷動詔求有文武材可用
者參政宋綬侍讀林瑀皆以徐復薦至仁宗訪以世
務復曰今年氣運類唐德宗居奉天時上驚曰何至
爾耶復曰德宗性忌刻其德與凶會陛下恭儉仁恕
屈己容物雖時與德宗同而德與德宗異運雖凶無
能為也此說正與王湜之論合故幷紀之
游宦紀聞卷七
