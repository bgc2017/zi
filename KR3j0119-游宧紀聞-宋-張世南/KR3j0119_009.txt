游宦紀聞卷九
宋張世南撰
世南近於三山郡齋獲觀龍眠所作奉節圖後題云景
文老兄持節守大名從迓吏以訪别念非仁者不能
以言為贈贈之以佛衣綾而不受贈之以紋縠而不
受戲作奉節圖以見分手之拳拳然朝廷委寄之重
雅歌長嘯無復愧於古人矣元祐坤成節日龍眠山
中人李公麟書景文即劉季孫也平之子東坡嘗薦
之後知隰州而歿有詩寄坡云四海共知霜髩滿重
陽能插菊花無死之日無一錢但有書三萬軸畫數
百輻耳其家藏王子敬黃柑三百顆帖坡嘗有詩與
景文云君家子敬十六字氣壓鄴侯三萬籖坡一日
語景文曰一則仲父二則仲父以何為對劉云可對
千不如人萬不如人坡為絶倒
王金陵字說之作率多牽合固不免坡公之譏建炎間
莆中鄭樵字漁仲作六書略謂象形諧聲指事會意
轉注假借從六者而生總計二萬四千二百三十五
其間惟諧聲類最多計二萬一千八百一十約以簡
易而盡得作字之義矣自說文以字畫左旁為類而
玉篇從之不知右旁亦多以類相從如戔有淺小之
義故水之可涉者為淺疾而有所不足者為殘貨而
不足貴重者為賤木而輕薄者為棧青字有精明之
義故日之無障蔽者為晴水之無溷濁者為清目之
能明見者為睛米之去麄皮者為精凡此皆可類求
聊述兩端以見其凡
字學不講多因前代諱惡遂致書畫差誤漢以火德王
都於洛陽惡水能滅火遂改洛為雒故今惟書經作洛
而傳記皆作雒矣秦始皇嫌&KR1255;(韻略上聲)字似皇改為罪
自出己意謂非之多則有&KR1255;也今經書皆以罪為&KR1255;
獨禮記爾雅猶有可考无字乃子雲竒字古文天屈
西北為无今易中無皆從无它書則雜之矣世字因
唐太宗諱世民故今□&KR0034;弃皆去世而從云漏洩縲
絏又去世而從曳世之與云形相近與曳聲相近若
皆從云則泄為沄矣故又從云而變為曳也民則易
而從氏昏愍泯之類至今猶或從氏也以至如晉諱
昭改昭穆之昭為詔音秦諱政而改正月之正為
征音至今從之此何理耶
字聲有清濁非強為差别夫輕清為陽陽主生物形用
未著故音常輕重濁為隂隂主成物形用既著故字
音必重如衣施諸身為衣冠加諸首為冠衣與冠讀
作平聲者其音重已定之物屬乎隂也讀作去聲者
其音輕未定之物屬乎陽也物所藏曰藏人所處曰
處藏平聲處上聲者輕其作去聲者皆重亦其類也
胡堂長伯量記度常卿涵星研云寳慶丙戍秋八月渝
州度史君正奉詔入京過金陵出其所藏坡仙涵星
硯而廬山胡泳記之曰研端石以石眼(闕)得名形
方以今尺度之可廣四寸其表倍蓰高寸有半上廣
下殺其陰容掌不啻面出玉斗為池斗之半微為窪
坡如半月用以限墨星在池者十有三下皆乘以雲
氣大者四其二近半月其二倚南壁而一復差大而
高外微綠中黃瞳如針眼而紺碧衆星此為獨勝小
者九二倚東壁二倚西壁如參商然五者中立一高
二次而三低如聚東井然汲泉滿池&KR1662;&KR1662;相輝半月
止墨玄雲&KR0008;靆而下古人制作之精如此星在陰者
二上列四字曰癸巳端嚴下三字曰子容記子容蘇
丞相頌意其初得也東壁之外有墨書子瞻二字下
有三字惟泓字髣髴二不可辨西壁外子功二字史
君云硯陰七字本亦未嘗刊以借觀者衆懼把玩之
多遂成泯沒故李氏刊之按坡詩有以涵星硯贈范
純夫侍講風月石屏贈子功中書共二首詩中模狀
與此硯實合以年譜考之當在元祐八年癸酉硯後
歸李才元家其孫家於成都之成都縣史君以百五
十緡購得之外周以二髹匣盖陰各有朱字紀歲月
及土人姓名外者己亥洋州造大方誌内者辛未杭
州後洋沈上牢坡仙元祐己巳以龍圖閣直學士左
朝奉郎知杭州至辛未二月九日除翰林承旨則内
匣為坡仙在杭作無疑距作詩為先三年耳范李後
為婣家故硯歸李云
許樞密崧老嘗記黃祕書辯博之說云昔長睿父博學
好古頗得三代之遺器其鼎文有上下畫一而中重
三者長睿父識之曰此爭首也盖著飲食有訟之戒
然則八十一首與周易凖其已久矣以世南之見其
器必後漢時物盖八十一首作於子雲何緣三代時
已有爭首又云初予與長睿父見古太玄於中秘書
長睿父手錄藏之明年予復求之則本已亡長睿父
以其所錄借予而卒予既作傳藏長睿父書襄陵竢
見其子弟歸之會狄難起城䧟而翰所傳玄經與凡
論次周易春秋論語法言以先附便舟適免故古太
玄今獨予有逮渡江畱建業一夕兵變火作鬱攸被
予舍望予戟決藩籬遯去自悼死生未測而書知亡
矣然亂定使人視之則居以反風不焚諸物席卷無
遺而書獨存是歲建炎初元也未幾被召行在以書
屬家人而行家入九江復遇寇而予舟焚儀真擕書
盡亡獨太玄等以家人奉之力又免去歲客分寧邑
人得予書刻之未卒而豫章䧟負書奔瀏陽值亂兵
入盡弃其裝以書夜度大光保平江月餘秋䧟岳陽
游騎至平江復以書還分寧刻書乃成尚念世紛之
未艾也故屬長老清公藏諸黃龍經藏因念經之幾
絶而僅存艱虞若此使學者知斯文之不墜盖有天
助而哀予顛沛流離萬里保有之難也而共振顯之
天人之際精感神昭則必有和同無間而福禄不量
者矣宋建炎四年秋洞霄隠吏許翰記(古太玄今不復見惜哉)
龍圖馬公遵字仲塗吾郡之樂平人至和間為諫官御
史言時政多聽用國史有傳今其家藏蔡忠惠帖用
金花牋十六幅每幅四字玩其波畫令人起敬真竒
物也世南嘗屢得觀之云梅三馬五蔡大皇祐壬辰
中春寒食前一日會飲於普照院仲塗和墨聖俞按
紙君謨揮翰過南都試呈杜公歐陽九評之當處在
何等馬五諾我精婢潤筆皆是竒事凡六十四字今
前一紙四字不存南軒先生嘗跋云蔡端明此書大
得顔平原浯溪磨崖刻筆意世人但知其端嚴有法
度而不察其操縱運用玅處何異趙括讀兵書乎前
輩評端明正書為本朝第一盖不誣也
世南嘗從親戚馬建家見洪文敏公内簡一幅與族伯
提刑云正月十九日晚間宣召從容聖語云近日郡
守辭見並詣議事堂太子封劄子來但思之甚有未
盡處盖全不見語話如何得識其賢否朕於選引郡
守自有見處幾於不傳之妙遂笑云所謂父不能以
傳之子也邁奏每見批出别與差遣人者無不合於
公論上云如張垓者觀其人材儘得一州只緣鄂渚
屯大軍有諸司却恐它費力故改與九江邁奏張垓
是臣鄉人故參知政事燾之子其人誠如聖諭自得
改命極感聖恩至於玉音說其為人雖鄉里與之久
處者不過知之如是而陛下一見即盡其平生可謂
至當上笑而頷首觀此足知簡記不忘故詳以報此
叚乃孝宗皇帝天語拜手敬觀益足以窺聰明冠倫
妙處也
階州産石品第不一白者明潔初琢時可愛久則受垢
色暗今朝廷取為冊寳等用有黃青黑綠數色取之
不窮而性軟易攻故價亦廉巴州嘉定府皆産玉石
曰巴璞嘉璞堅而難琢與玉質無異故價數倍於階
石其温潤略與玉等叙州宣化縣亦有玉石曰宣化
璞溪源出黎雅大渡河其品最高有胭脂標瓜蔞標
琢為器物白若凝脂非精鑒者不能辨峽州之上百
里間有黃牛神祠祠中多玉石皆往來賈客或牽江
人得於沙磧間者以獻有一石質黑紋白隠然龍形
作蜿蜒狀鱗角鬛纖悉備具又有如孔雀尾者是為
石中之異忠州樂磧市出玉石舟至岸人競持來求
售有指甲紋亦有磨見白質者雖光瑩可觀然皆碔
砆也是數郡所產皆予所經歴故亦稍能識别
橄欖閩蜀俱有之閩中丁香一品極小雋永其味勝於
蜀產家君嘗手植核於小圃伺其萌茁再歲而樹壯
畏霜覆以屋又三歲高二丈許始實初如菉豆凡兩
月漸大有墮地者視之木槵子也皮可洗衣功不讓
皂角核則人以為念珠者嗚呼地土風氣之能移物
性如是耶橘踰淮而北為枳鸜鵒不踰濟貉踰汶則
死地氣使然無足多怪
後山贈二蘇公詩末云如大醫王治膏肓外證已解中
尚彊探囊一試黃昏湯一洗十年新學腸任子淵注
云按圖經本草曰合歡夜合也一名合昏韋宙獨行
方胸中甲錯是為肺癰黃昏湯治之取夜合皮掌大
一枚水煮服之其說最為牽合無義沙隨先生云晚
年因閱本草王孫味苦平無毒王五藏邪氣吳名白
功草楚名王孫齊名長孫一名黃孫一名黃昏生海
西川谷盖指當時癖學為五藏邪氣耳取義精深如
此
莊子云䕫憐蚿蚿憐蛇蛇憐風風憐目目憐心盖謂天
機所動何可易邪䕫止一足蛇雖無足行疾於蚿蛇
行雖疾於蚿豈如風之蓬然起於北海入於南海之
疾風雖疾而勝矣豈若目視所到為最疾目視雖疾
又不若心之所之更疾也大率推廣大勝者唯聖人
能之之意晦翁先生答或人論心之問曰心之虛靈
無有限量如六合之外思之則至前乎千百世之已
往後乎千萬世之未來皆在目前又曰人心至靈千
萬里之遠千百世之上一纔發念便到那裏神妙如
此却不去養他自旦至暮只管轉展於利欲之中都
不知覺此說通透極妙如莊子是從譬喻上說來且
卒章不說心字故令人卒看難曉也
南溪柴先生中行字與之吾鄉前軰也以國學上舍登
紹熙庚戌甲科事寧考為秘書監初任臨川推官戊
午秋大比漕司前期取脚色必欲書委不是偽學五
字公得文移即具申云自幼習易讀程伊川之書以
收科第於新制未委是與不是偽學如以為偽不願
考漕難其報後有讒之者内臺欲加論列何公澹在
諫省曰其人所守不變可罪之乎
游宦紀聞卷九
