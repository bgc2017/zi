雲烟過眼錄卷三
宋周密撰
胡存齋詠所藏
范長壽西域圖長三丈餘徽宗御題簽後歸張子有
展子虔春遊圖徽宗題一片上凡十餘人亦歸張子有
玉花尊一隻約高尺四五徑七寸玉色雖不甚白然文
藻碾法極精迺穆陵内府物在燕得之謝太后價止中
統楮(即鈔也)廿定葉森于大德十一年以百一十五定得
之于骨董兼有一香楠木座黑漆光套蓋今亦屬之他
人矣
圓素玉椀一隻亦徑五寸餘色甚佳碾法尤精
玉托子一隻尺二三徑足迺外來
玉匜有足雙耳亦徑尺餘色微黃前後碾兩饕餮口有
緣亦精
玉爵一高寸許滿身文藻把手下有政和二字
玉楪一亦數寸徑腰子樣
靈璧研山一座無天趣不甚佳
楊彦德伯嵓號泳齋家藏
宣和御畫四幅後各有御題詩一首並宣和小璽
易元吉羣獐圖高宗御題乾卦紹興印
胡璀折枝桃花高宗御題御印
郭乾暉架上細脛高宗題乾卦印(細脛下恐有鷹字)
巨然山水二雙幅
刁光胤睡猫高宗題
勾龍爽避秦女便面細如絲髮而精采炯然
盧鴻草堂十志詩林彦祥所臨伯時本遺草堂越館二
所存者八爾今錄于後必盧徵君所賦也
羃翠庭羃翠庭者蓋厓巘積隂林蘿叠翠其上錦羃
其下深湛可以王神可以冥道矣及喧者游之則酣謔
永日汩清薄厚歌曰青厓隂月磵曲重幽叠邃隱淪躅
草樹綿密翠蒙茸當其無亭在中當其有羃翠庭神可
谷道可幽冥有人彈素琴白玉徽兮綠水音聽之愔愔
憺忘心如如野叟林思心書
洞玄室洞玄室者蓋因嵓作室即理談玄室反自然
(闕)斯洞矣及邪者居之則假容竊吟妄作虚境以盜名
歌曰嵐霏微兮岩翠沓室隂虚戶匼匝披蕙帳促蘿筵
淡隂隂兮覈玄玄蕙帳蘿筵洞玄室秘而幽貞且吉道
可廣神可冥繹思秘思兮草玄經幽冥兮存黃庭江湖
散人陳昱書
期仙磴期仙磴者蓋危磴穹窿回接雲路靈仙彷彿
想若可期及儒者毁所不見則黜之蓋疑冰之談信矣
歌曰霏微隂壑上氣騰迤邐懸磴上凌青空赮抄紫雲
垂鸞歌鳳舞吹參差期仙磴鴻雁迎瑶華贈山中人好
神仙想像聞此欲飛烟鑄日液還頽年家居道士米友
仁書
滌煩磯滌煩磯者蓋窮谷岩崖盤石飛流攅激清潄
咸渠藻性滌煩實有幽致可為智者說難為俗人言歌
曰靈磯盤礴兮奔溜磢錯潄冷風兮鎮冥壑研苔滋泉
沫潔一飲一憩氛想或磷漣清淬滌煩磯靈仙境仁智
歸中有琴徵以玉峨峨湯湯彈此曲寄聲知音同所欲
湧泉祭酒道士翟耆年書
雲錦淙雲錦淙者蓋激溜攅衝頑石叢倚鳴湍叠浪
噴若風雷詭輝分麗煥若雲錦可瑩發靈矚幽玩忘歸
及世士觀之則反曰寒泉傷玉趾矣歌曰水攅衝石叢
聳煥若雲錦兮噴洶湧苔駸薰草寅緣芳羃羃兮瀨淺
水石攅叢雲錦淙波連珠文沓峯有潔冥者媚此幽潄
靈(闕)樂天休實獲我心夫何求冷雲菴釋慈賢書
金碧潭金碧潭者蓋水潔若鮮光涵金碧岩花林鶯
有助芳隂鑒洞靈虚道斯勝矣而世事纏乎利害則未
暇存之歌曰水碧色石金光灔漝漝兮瀅煌煌泉花
映春鶯臨紅的的兮翠隂隂紅翠相鮮金碧潭霜月動
烟景涵幽有人兮好冥絶炳其光凝其潔悠悠終古長
不滅無所住净曇書
倒景臺倒景臺者蓋太靈南麓天門治厓傑峰如臺
氣凌倒景登路有三處處可憩或曰三休臺可以會馭
風之客皈絶塵之子超逸興湯退傑此其所絶也及世
人登焉則魂散神越極目心傷矣歌曰天門豁靈臺聳
傑屹峰兮雲傾湧窮三休曠一觀忽若登崑崙兮期汗
漫仙聳天關倒景臺凌顥氣軼囂埃皎皎之子兮曰獨
立雲可朋赮可吸曾何榮辱之可及經堂孫㷋書
桃烟庭桃烟庭者蓋特峰秀起意若桃烟秘庭凝靈
窈如仙會即揚雄謂爰静游神之庭是也可以超絶紛
世永潔精及機士登焉則寥問戃論怒懷清累矣歌曰
聽泱漭皆青熒吐雲烟兮含窈冥怳歘翕沓幽靄意縹
渺兮羣仙會窈冥仙會桃烟庭竦形神凝視聽聞夫至
誠心盛子祈此巔潔顥氣飬田終仿像兮靚云仙隱鶴
石昭問書
先子畫史載劉子禮以五百緡置錢氏畫五百軸初未
嘗發緘銓美惡也既得之後其間有盧鴻草堂圖一卷
已是數百年物矣後李伯時曾臨一本仍自書卷中歌
一篇次則秦少游朱伯原先子書也又其次陳碧虚仲
殊師參寥子輩繼之餘亦一時聞人紹興乙未仲春余
舟過蘇臺石瑩中為長洲令尹得宇文李蒙所藏伯時
本屬林彦祥為模迺亦手書其篇瑩中今輒俾余書先
子所書一篇余悉欲得一時名士繼之嘆其雅尚不凡
因又跋于尾是月二十七日米友仁元暉
李參玄居子曰玄居十志者草堂修身蓄德之府也樾
館延賓閱禮之用也玄室談道衆妙之宗也翠庭棲閒
谷神之致也期仙湛靈寄傲之適也滌煩藻性潔己之
謂也錦淙汰志日新其德也碧潭端形鏡清其色也倒
景熙熙春臺之樂也桃烟渺渺仙山之興也十志者蓋
天地之成數志者即記述之總名玄居子道心惟微幽
賞亦異可謂隱淪之奇禮今昔所未聞故備為錄焉貽
諸好事君子也
甘泉建章空草莽甲第紛紛誰復數嵩嶽澂君一草堂
却有畫圖傳萬古岩巒奥勝帶烟霞曠望幽盤空處所
微范短幅幾臨模便覽市朝如糞土輞川别業王維畫
君陽山記希聲叙胡將冰雪汚囂塵規模難勝非吾侣
(作小篆)唐不知何許人
盧鴻草堂十志今所存者八而遺其草堂樾館二紙據
小米所云林彦祥臨伯時畫而自書其首則云二紙者
亡之久矣書丰度意趣有神遊八極氣象歌語亦清竒凌
厲如酌沆瀣而挹浮丘者若使親接盧處士丰度應不
減識元魯山也余友毛復甫小築林塘自拔流俗娛侍
汝對丙峯先生日徜徉于其間天下至樂無以逾此而
箧衍所奇尤者駴矚如斯卷時以錚錚者耳往輩標矩
藐不可見慨想刻舟之痕以求干將青萍之劍得無為
痴鬼笑乎紹定辛卯復父官左帑且一歲矣丙峯先生
讀書之眼登山之脚尚如少時八十六翁見其駸駸有
位于朝但恐林麓殊愧草堂勒移預為君慮正月十六
日汝陽抱褐翁徐逸
右王方慶于毘陵得伯時畫十志即元暉跋後中所
書者今錄其書人姓名于後
一龍眠山人李伯時書
二高郵秦觀書
三樂圃居士朱長文書
四吳郡周沔書(内缺永字)
五靜常居士曹輔書
六縉雲胡份書
七襄陽漫士米芾書
八碧虚子陳景元書
九太平閒人仲殊書
十參寥子道潛書
然與林彦祥所臨本人物甚大多不同前有奉華大小
印乃曾收拾劉娘子位者後有一印云閉關頌酒之裔
此雖用劉伯倫事然于婦人恐不類耳又有瑞文圖書
李士弘倜號圖嶠所藏
黃山谷大字語溪詩有序甚妙
又草堂書稽康詩
關仝山水四幅雪景尤妙
許道寧華山三峯雙幅
王晉卿著色楚山清曉圖有萬壽無疆之印前所未見
或是偽物
郭熙雙幅山水
又雙幅雪景
董羽子母出水龍手卷徽宗題
高仲器鑄所藏
唐模蘭亭極瘦而自然高子奇跋云此乃馮承素等臨
柳公權小楷清淨經開元五年書于上都昭成觀
東坡書杜少陵驃騎圖並詩後有子由跋山谷二絶句
易元吉草蟲小幅
艾宣鵪鶉
韓滉漁獵圖
郭熙效李成山城圖
又山水雙幅
申屠(闕)用致遠號忍齋所藏
周昉彈筝仕女
戴嵩子母牛
徐熙牡丹
韓滉照月白
韓滉雙彈琵琶觀音(恐非觀音)
又唐佛
黃筌綠竹紅葉花雀圖
又壽星一
王齊翰羅漢
吳生大辨才熾勝光佛絶佳
董羽子母出水龍
馬子卿號性齊所藏
蕭遘幽公帖明昌題
張芝九問帖宣和題恐臨
東坡大字德威堂銘黃絹烏絲欄書甚佳
東坡翰院樂語草書一大卷上有開封趙與懃小印及
齊齋印
石曼卿書大字籌筆驛詩甚奇
山谷草書鸚鵡賦佳
山谷家書數幅
又一帖云近有佳會率以故不得往豈食料禁不批放
耶呵呵
又一帖花四枝謾送餘春尚可賞否戴花人安否前輩
風流可想也
米帖一云胡不入城單外恐不堪久(單外二字甚新)
洪元慎集生書勝業讃高宗題(生疑作王)
許渾烏絲闌上書大軸佳
張萱横笛仕女佳
陸滉初平起石圖高宗題
楊寧幽游人馬思陵題佳
閻立本駱駝
黃居宷拒霜兔明昌題
徐熙牡丹鴿明昌題
胡虔番部卓歇人馬思陵題佳
天王托塔圖不知名
閻立本掃象圖宣和題作胡僧以大帚浥水洗一黑象
一人以巾拭之必有故實甚佳
董北苑松峯圖雙幅重岡叠巘甚奇玉池上有蕭蔡閒
又子及吳激彦高宇文虚中題詩
崔中丞彧所藏
閻立本職貢獅子圖大獅二小獅數枚虎首而熊身色
黃而褐神采粲然與世所畫獅子不同胡王倨坐甚武
傍有女妓數人各執胡琴之類傍有執事十餘人皆沉
著痛快高宗題閻立本職貢獅子圖前有睿思東閣大
印
趙孟頫乙未自燕回出所收
韓幹五陵游騎圖
吳生觀音剔青地葉森曾見公與張伯雨作題魏元君
受經象剔青地
黃筌唐詩故實又脫籜新篁剪金雛雀雙鵪鶉王詵連
山絶壑高宗題
董源山水一卷長丈四五絶佳迺著色小人物為娶婦
故事余向有董源作弄虎人物
董源龍水石佳高宗題
趙希遠蟠松雙兔
崔白兔二軸作紫棘小叢佳
朱熙牛一卷
徽宗御畫古木寒鴉竹有御璽押
王齊翰岩居僧甚古有徽宗題一胡僧莞耳凡口鼻皆
傾斜隨耳所向作快適之狀
易元吉竹石獐猿高宗題
徐熙戴勝梨花
自董源至徐熙梨花葉森于松雪齋屢見之公又有水
殿其中尤多不能盡記也
古琱玉盤螭白地上黑雙螭此是葉森先人所贈與公
者
又有白玉方頂簪一條其玉白瑩絶品也
又有雙荔枝女環一對可長三寸並脚通碾皆白玉也
甚精此必文真後妃故物也惜乎一已損
方銅爐四脚兩耳饕餮面回文内有東宫二字款色正
黑此鼎博古圖所無也
圓銅鼎一文藻極佳内有款云瞿父癸鼎蛟脚大圜壺
可受五斗米滿身蛟螭文
金絲商嵌小鼎元賈氏物文極細後倂高麗商嵌歸之
吳存齋
靈壁石香山一座下有雲根二字
葉森曾見公一靈璧石大如拳峰巒皆五列公名之五
老峯手抓之拂之亦有聲
又靈壁一小山
又古玉筆格一
圓端硯一葉森見公一端石辟雍硯名曰大雅
又洮石名綠漪如玉斗樣古濟研有神品朱字製極精
然滑不受墨
京兆府所刻東方朔畫贊比之今本字稍大
趙子固效湯叔雅霜入干林圖
又作水仙一百一窠中一枝最大號曰百花朝王其後
自跋云效湯所為流落北方子昂得之趙松雪又云北
方好事者收紹興稽古錄二十冊皆高宗時所收三代
古器各圖其物或青或綠或紅各撫其款于右亦各有
考証如宣和博古圖加詳近世諸公所收者多在焉
姚瑞夫燧號牧菴所藏
琱玉盤螭甚奇
鮮于伯機一古玉鈎亦妙中議相博不成葉森曾見姚
先生此物先生所收古銅器尤多不止此一物也
省濟鎮撫所藏
古琱玉盤螭尤奇一螭角上有一小鼠殊不可曉或名
云太虚鼠又云虚木相符皆不可曉云皆太原之高柴
古墓中皆古玉此物紅如血黑如漆白如酥五色俱備
真神品也
天台謝奕修養浩齋所藏
虞永興頭眩帖有機暇清賞文洽公言珍玩蓑笠軒印
亦有紹興印
顔魯公鹿脯帖
乞米帖倩仲跋
楊少師手帖
李西臺詩
蘇滄浪草書
東坡醉草温公帖
陶隱居小楷大洞真經隱訣後有林希父子題
秦少游數帖
周越書劍器行
唐良騵元陵挽郎誥貞元八年三月二十四日三省長
官董晉領吏部選杜黃裳尚書右丞趙景郎中韋夏卿
唐陳尚庭縣尉誥天寶三載丞相李林甫韋陟景融又
稱陳尚庭四十三載改乎為而人歲亦然可怪也告身
乃用羅紋紙殊不可曉後有向若水跋
趙昌之花千里收附
楊補之四清圖
吳越承旨大略如誥勑後書天下兵馬元帥尚父吳越
王銜
王晉卿八帖皆與親賢宅請王書内有送酒一帖云瀑
釀四器納上以酒稱釀可謂好奇
東坡救月圖幷贊畢良史印小米攻媿齋跋
蘇氏譜系帖自源明坡穎而下凡五世世各十餘帖為
六巨帙生平所觀蘇帖未有如是之多也
米老自畫宅圖又小楷三帖又十帖珊瑚等帖米老親
書楷書法畫幷青山白雲老米辨印帖綏乎郡名卯里
右政者中有省文有人收古印文曰相侯宣印迺是丞
相富民侯薛宣印最小繆篆迺今所謂填篆也用辨私
印二字尚書禮部員外郎米芾審定
蔡君謨朱書青紙上大字
東坡書綉觀音贊
吳越王判狀二並贊寧狀忠懿王草書判字一花押
李後主畫戲猿後有建業文房之印
韓滉子母牛有錢氏合章大印
徐熙出獵圖
戴嵩著色山水牛高宗題乾卦印
唐畫二佛
李伯時九歌曹偉吳傳朋跋
張萱煎茶圖
唐日本大荒西經圖思陵題乾卦印
胡虔獵騎圖
已上共三十五卷並賈師憲故物後以此送謝堂堂
不能保歸之起翁翁今亦不自枯也
陳氏所藏
顧愷之初平叱起石羊圖高宗題乾卦紹興印
顧愷之吳王斫鱠圖紙畫後有元祐戊寅四字卦印
菊坡趙氏待制與所藏
韓滉作稽康像
徽宗畫水墨草䖝後題紫宸殿游戲幷御押大印上作
百合萱草羣蟻圖引甚佳
黃筌雪鶻高宗題
易元吉乳猫圖
艾宣野鳬二
孫知微九曜圖
崔白野鳬
黃筌梅竹白鷴
石恪鍾馗
趙希遠紙畫百勞畫二一作五丁開山一作帝仙對奕
上有飛鬼下有神馬疑是石恪畫
黃太史大字發願文
唐畫人物二
又梅枝上鷹一
崔白野鳬雙幅紙上草䖝二作圖香薄苛甚奇
宋秘書省所藏
乙亥秘丞黃汶濟以蓬省旬點邀予偕行于是具衣冠
望拜右文殿然後游道山堂堂有坡仙所作怪石歴汗
青軒營渾儀臺觀銅渾儀其色澤如銀如玉精緻特甚
後步玉渠登秘閣閣内兩旁皆列龕藏先朝會要及御
書畫别有朱漆巨匣五十餘皆古今書法名畫也是日
僅閱秋收冬藏内畫皆以鸞鵲綾象軸為飾有御題者
則加以金花綾每卷表裏皆有尚書省印關防雖嚴往
往以偽易真殊不可曉其佳者有
董元笑虞丘子圖
唐模顧愷之說經圖此二畫絶高古
李成重巒寒溜圖
展子虔伏生無名人三天女亦古妙
孫太古誌公像
燕文貴紙畫山水小卷極精
趙士雷小景
符道士隱山水
胡瓌馬
關仝山水
文與可枯木竹石
陳晦栢餘悉常品亦有甚謬者通閱一百六十餘卷絶
品不滿十焉余想像書之以為平生清賞之冠
董震齋德時所藏
召公尊其蓋細花款文極精妙尊腹五指稱文中有疑
數十字真三代之奇物也博古圖有之俗名搯捏尊後
以開元宫遺火失其物
教化參政所藏
癸字鼎初出蕭山張稱孫其制三足兩耳其花饕餮圖
雷文麄細花相間儼然一局爐耳特青綠自内出外則
裹之以褐色瑩光可愛内有三字款文伏自&KR3187;然其樣
則不古也
張氏收
宋太祖御書一紙前據殿前軍馬數次有御筆兩行云
我自别勾當公事誰要汝具人數來後復有太祖御書
字其下封禪鹵簿使印印上書臣陳康伯四字
雲烟過眼錄卷三
