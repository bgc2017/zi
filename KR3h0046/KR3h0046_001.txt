墨池璅錄卷一
明楊慎撰
鍾太傅云多力豐筋者勝無力無筋者病衞夫人云意
在筆前者勝意在筆後者敗
王羲之筆勢圖云書虛紙用強筆書強紙用弱筆強弱
不等則參差不入用用墨者墨不過三分不得深侵毛
弱無勢
姜白石云真多用摺草多用轉摺欲少駐駐則有力轉
不欲直直則不遒然而真以轉而後遒草以摺而後勁
不可不知也又曰真貴方草貴圓方者參之以圓圓者
參之以方斯為妙矣
歐陽詢云虛拳直腕指掌齊空分間布白勿令偏側墨
淡則傷神彩太濃則滯鋒毫肥則為鈍瘦則露骨
懷素與鄔彤為友嘗從彤受筆法彤曰張長史私教彤
云孤蓬自振驚砂坐飛余自是得奇怪草聖盡于此矣
顔真卿曰師亦有自得乎素云吾觀夏雲多奇峰嘗師
之其痛快處如飛鳥入林驚蛇入草如遇拆壁之路一
一自然真卿曰何如屋漏雨痕素起握真卿手曰得之
矣
董内直書訣曰無垂不縮無往不收如懸針如折釵如
壁拆如屋漏痕如印印泥如錐畫沙左邊短必與上齊
右邊短必與下齊左欲去吻右欲去肩指欲實掌欲虚
李萃云用筆在乎虚掌而實指緩紉而急送意在筆前
字居筆後
山谷云心能轉腕手能轉筆書字便如人意又曰大字
難于結密而無間小字難于寬綽而有餘又曰肥字須
要有骨瘦字須要有肉皆三昧也
米元章云字要骨格肉須裹筋筋須藏肉
智果心成頌覃心一字功歸自得盈虚統視連行妙在
相承起伏張懷瓘云臨仿古帖毫髮精妍隨手變化得
魚忘筌晦翁云放意則荒取妍則拙皆得書訣之妙
范成大云古人書法字中有筆筆中無鋒乃為極致宋
潛溪跋張旭書酒德頌真跡云出幽入明殆類鬼神雷電
余嘗見其千文數字信然
張懷瓘云古文篆籀書之祖也都無節角盖欲方而有
規圓不失矩如人露筋骨是乃病也夫良工理材斤斧
無跡今童蒙有稜角豈謂是哉稜角者書之弊薄也脂
肉者書之滓穢也嬰斯病弊須訪良醫
丁道護襄陽啓法寺碑最精歐虞之所自出北方多朴
而有隸體無晉逸謂之氊裘氣盖骨格者書法之祖也
態度者書法之餘也氊裘之喻謂少態度耳
書法惟風韻難及虞書多粗糙晉人書雖非名法之家
亦自奕奕有一種風流藴藉之氣緣當時人物以清簡
相尚虛曠為懷修容發語以韻相勝落華散藻自然可
觀可以精神解領不可以言語求覓也
得形體不若得筆法學字如女子學梳掠惟性虛者尤
能作態度也世之學阮研者不得其骨力婉媚惟見攣
拳委曲學薄紹之者不得其婉妍淵微徒似其經營險
急所謂醜女效顰見者必走也
行行要有活法字字要求生動
小心布置大膽落筆
篆尚婉而通隸欲精而密草貴流而暢真務簡而便此
四訣者可謂鯨吞海水盡露出珊瑚枝矣
入道于楷僅有三焉化度九成廟堂耳
草書有圓無方有直無横
山谷云入則重規疊矩出則奔轍絶塵盡書法矣
草書尤忌横直分明多則字有積薪束葦之狀而無蕭
散簡遠之氣
草不兼真殆于專謹真不通草殊非翰理譬之良馬磬
控縱送不爾蹶矣古稱鍾繇隸奇張芝草聖孫過庭遂
疑其偏不知乃似孟子不言易而善用易也
鄭子經云偶寫一字不成須于衆碑中求之不可輕易
率爾而作趙子昂所謂必求古人佳樣是也
趙子固云學唐不如學晉人皆能言之晉豈易學學唐
尚不失規矩學晉不從唐入多見其不知量也
鍾紹京云智永硯成臼乃能到右軍石穿透始到鍾索
也陶貞白云右軍臨鍾跡勝其自運山谷云帖中有張
芝書狀二十許行索靖急就章數行清絶瘦勁雖王氏
父子當歛手者也予觀此論所謂強中自有強中手天
下元無第一人信矣今之學書者知有二王而不求二
王之上亦未為善學二王者也
三代之鼎彛字畫皆妙盖勒之金石垂世𫝊後必托于
能者為學古鈎深者謀不為單見淺聞者病也又曰石
鼓文筆法如圭璋特達非後人所能贋作熟觀此書可
得正書行草法盖王右軍亦云耳又曰周秦古器銘皆
科斗文字其文章爾雅朝夕玩之可以披剥華偽自見
真情雖戲弄翰墨不為無補又曰李龍眠得金銅戟于
市漢制也泥金六字字家不能讀蟲書妙絶于今諸家
未見此一種乃知唐玄度僧夢英皆妄作耳又曰草書
與科斗篆隸同法同意又曰大王昨遂不奉深恨帖有
秦漢篆筆姜䕫云真行草書之法圓勁古淡則出于蟲
篆點畫波磔則出於八分轉換向背則出於飛白簡便
痛快則出于章草合黃與姜之言觀之學書者必先乎
此所謂乘槎直入斗牛宫不但窮河源而已不然是弄潢
池而承榼霤豈有驚人之波瀾耶
梁武帝云衆家可識亦當復由串耳六文可工亦當復
由習耳程邈所以能變書體為之舊也張芝所以能盡
書勢學之積也既舊且積方可以肆其談
有功無性神彩不生有性無功神彩不實
雷太簡云聽江聲而筆法進文與可亦言見蛇鬭而草
書長
墨池璅錄卷一
