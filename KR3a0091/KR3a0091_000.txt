二程子抄釋儒家類
提要
(臣)等謹案二程子抄釋十卷明吕柟編前有
自序稱初得二程全書于崔銑以其中解說
六經四書之語與門弟子問答行事之言統
為一書浩大繁博初學難于觀覽因鈔出心
所好者集為八卷凡二十九篇而卷首所列
程子門人姓氏後有嘉靖辛夘柟門人休寧
程爵重刊䟦乃稱涇野先生鈔釋程氏書凡
十卷此本為嘉靖丙申柟門人鄧浩所刊卷
數與爵䟦相合豈柟作序時其書尚止八卷
後或有所增益分晰而序文則未改歟其書
不分門類亦不叙先後仍以二程遺書原載
門人某某所記分編每條之末皆一二語標
其大意昔朱子編遺書嘗病其真贋相襍柟
是書削駁留醇頗為不苟盖柟之學源于河
津最為篤實故去取皆有所見惟其文原出
李夢陽全集率詰屈不可讀故每條下所釋
詞旨往往晦澁非初學所能洞曉云乾隆四
十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
二程子抄釋原序
二程夫子明斯道於宋室盛時其言行多發孔孟之藴
人若有良心未死者讀之未嘗不忘寢食也柟年十七
八時嘗夢明道及呂東萊立涇野草堂之上而柟升階
質疑聆其語論雖夢中亦豁然以為東萊遠不及也以
後動静起居時復思見但愧恨末學實未有所得耳既
舉後得全書於安陽崔子鍾氏每諷誦之益不能釋手
但解說六經四書之語與門弟子問答行事之言統爲
一書則浩大繁博初學觀覽不無難焉暇嘗抄出心所
好者集爲八卷凡二十九篇稍釋其下以備遺亾而於
詩文亦抄出數篇以爲外卷後廵按潜江初公見之命
刻諸解梁書院而以其贖罪金紙作工食費則斯抄釋
其是也柟何敢隱其非也柟又何敢以掩哉始學之士
儻因是而求二夫子之志以遡孔孟之道則亦其有小
補乎其傳是書之門人姓氏名地亦叙列諸後
嘉靖五年三月辛丑後學高陵呂柟序
