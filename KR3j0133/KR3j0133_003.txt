書齋夜話卷三元俞琰撰
井泉冬温夏冷何也曰知渾天之說則知之渾天者何
天體渾渾淪淪如雞卵狀地在天中如雞卵中之黃
也知渾天之說如此又不可不知天輪之斜轉太陽
之遠近與夫南北二極之高下黃赤二道之偏正豈
一語所能盡哉天有南北二極在北而高者曰北極
出地上三十六度如杵柄之倚壁在南而下者曰南
極入地下三十六度如杵頭之著地天有黃赤二道
赤道横絡天腹正當南北二極之間黃道斜絡天腹
上偏於赤道之北而近北極下偏於赤道之南而近
南極赤道之在天也上偏于南下偏于北黃道之在
天也正當地之東西上下故謂之中道仲夏之日晝
在人之頂上夜則偏于北仲冬之日夜在人之足下
晝偏于南蓋因天輪之斜轉也日行常在虛空之中
謂入水者妄也謂入地者猶妄也人孰不見午時大
明當天高懸于太虛去地遼絶如此不知朝夕出没
于東西皆在虛空中去地遼絶亦如此夜半子時去
地遼絶亦莫不然但人處地上不能見之耳隋書謂
日入水而所經焦竭甚可笑也日之行于虛空晝夜
不離乎黃道黃道者天之黃道也如隋書云則黃道
不在天而在水中矣抑何不思之甚歟夫行黃道譬
之絲纏緯車纏向上則如仲夏之日纏向下則如仲
冬之日經于中作於春秋二分之日同春分之日出
卯入酉而晝夜均漸而北則日晷漸漸長逮仲夏出
寅入戌則長之極矣故曰日長至更不北矣故曰日
北至秋分之日亦出卯入酉而晝夜均漸漸向南則
日晷漸漸短逮冬至出辰入申則短之極矣故曰日
短至更不南矣故曰日南至天之北陸晝夜所以有
長短者實因天輪之斜轉也天輪惟其斜轉是以日
行黃道有冬夏遠近之殊也春秋二分日在黃道之
東南則與地之東西正相值又當赤道之交處無南
北高下之偏是以寒暑平日行南陸時偏于赤道之
北隨天輪轉而至午則去北極近太陽之氣蒸于下
也仲夏井泉所以冷也夜半之日乃在地底虛空之
北而太陽氣之去地遠也天雖高地雖厚日雖遠蓋
可以理推理在是則事事物物皆可推之以理豈但
井泉之温冷哉
邵康節曰本一氣也生則為陽消則為陰故二者一而已
矣朱晦庵曰陰陽只是一氣陽之退便是陰之生不
是陽退了又别有陰生愚謂天地間陽氣即太陽之
氣凡太陽所及處便是陽不及處便是陰非别有所
謂陰也請以四時觀之春秋太陽去遠近均故寒暑
平夏則太陽之在人頂上直射于地故熱陰雨則稍
凉冬則太陽在大海之南去地遠故寒雨雪則極寒
四時之温凉寒暑蓋皆由太陽之遠近而然也更以
晝夜觀之盛夏晝熱而夜稍蘇隆冬晝寒而夜尤甚
者太陽晝則見夜則没而不見也
人之生也氣在内而體温死則氣絶而體冷温者陽也
冷者陰也本亦二氣耳陽盡則為陰也
陽入陽中則不見入陰中則見陰在陰中則不見在陽
中則見是以人之呵氣盛夏不見隆冬可見冰之見
日隆冬不氣出盛夏則氣出
邵康節曰冬至之月所行如夏至之日夏至之月所行
如冬至之日愚謂黃道之南北遠近不同故日月所
行春秋皆然若獨論月行之進退長短則一月之間
具日行一年之二分二至月行蓋一月一周天也康
節所云不過謂仲夏仲冬望日之月耳
新安王晦叔曰以周天度數合配十二宫各有分數百
秒為分百分為度歲必三百六十五日零三時而交
春是合周天之度月必三十日零五時而交節是合
一宫之度
一日百刻以十二時分之每時八刻十二時計九十六
刻餘四刻安在或謂散在十二時之交或謂之甲丙
庚壬四時此二說孰是曰皆非也其實歲有三百六
十五日四分日之一故歷家立此百分之法則其餘
四分之一為二十五分蓋易于布算也
堯典云朞三百六旬有六日以閏月定四時成歲今不
閏之年止有三百五十四日者何也邵康節曰朞
三百六旬有六日去日之餘盈六則月之餘縮亦六
若去日月之餘十二則有三百五十四乃日之行數
也
歷法三年一閏五年再閏何也曰一年有日月之餘十
二三年則三十六而贏六又二年二十四而虧六以
三年而贏補二年之虧故又閏也
冬至復餘一日則知來年則知來閏正月餘兩日則閏
二月餘十二日則閏十二月若餘十三日則不閏矣
東漢書云至朔同日謂之章一章七閏凡十九年是年
閏必十月是以至朔必同日此定法也咸淳庚午歷
官誤閏十一月而是年至朔不同廷臣劾之旋復改
正後十九年為至元己丑閏十二月而至朔同日又
復十九年為至大戊申亦當閏十月而至朔同日乃
閏十一月而至朔不同日其誤與咸淳庚午同不知
此後十九年丁卯為復何也如周禮有保章氏至今
歷官稱為保章者正為十九年至朔必同日而不差
也不然何以取其為保章也哉
禮運云五行四時十二月還相為本也五聲六律十二
管還相為宫也蓋為五聲迭奏更相為宫猶五行運
轉更相為始也
書齋夜話卷三
