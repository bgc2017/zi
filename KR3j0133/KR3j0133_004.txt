書齋夜話卷四元俞琰撰
桓譚少好文見揚子雲工賦頌欲從學子雲曰能讀千
賦則善之矣董遇曰讀書百遍其意自見愚謂少年
時果能如董遇所云則聖經之義何患乎不通果能
如揚子雲所云則為文何患乎不工
管子云思之思之又重思之思之不通鬼神將通非鬼
神之力也精誠之極也予矻矻三十年周易集說方
脫藁初十年自以為了次十年心目俱亂後十年黑
白始分思之力也其初未嘗不思思之不審耳
先儒作文皆有所本六經是也試略舉東坡之文言之
如祭統云天子有善讓德於天諸侯有善歸之天子
東坡喜雨亭記乃云太守不有歸之天子天子不有
歸之太虛其說盖本祭統又樂記云夫物之感人無
窮而人之好惡無節則是物至而人化物也東坡王
君寶繪堂記乃云君子可以寓意於物而不可以留
於物其說盖本樂記
有學詩於黃山谷者山谷云公治何經且熟讀經書其
人未逹退而問人有答之者云不明經旨則不識是
非不知輕重何以為詩
李挺之云邵康節云科舉之外有義理之學義理之外
有物理之學物理之外有性命之學程伊川曰古之
學者三異端不與焉一曰文章之學二曰訓詁之學
三曰儒者之學盖文章之學即科舉之學訓詁之學
即義理物理之學儒者之學即性命之學性命為上
物理義理次之科舉之學末也學吟詩又其末也
張子韶云學者專意時文不知研窮經史則舉業之外
叩之空空如也亦可耻也前軰久不以古今灌溉胸
中試引鏡自照面目必可憎對人言語無味謂此也
愚謂幼習科舉之學十六歲而三場粗通輙應咸淳癸
酉鄉貢進士舉嘗手編省監時文效選賦格前韻編
造句幹意後兩韻與論策皆編立說主意并字面乃
今思之儷花鬭葉破碎大道雕蟲篆刻小技而已然
當時以此取士為士者盖不得不然也哉
三場時文雖拘以格律然亦套括之學耳其功全是編
節猶記作勸學講義如何論破題云吾儒分内之事
而致勤上之人勉焉亦可以自愧矣盖倣上詳孝宣
舉廉得眞其破題云以士夫律己之常而致勤人主
之責實可以觀世變矣予用其主意用其字面不用
其句法鄉先生陳通齋云子之文何其妥且熟也予
以實對通齋云一年編可敵十年讀書功夫近日學
者無所用心皆學唐詩等語生徒云欲工唐律須編
唐人諸家詩苟能觸類而長之當有脫胎換骨之妙
如四六之學亦然不然不能進也
司馬温公自言不善四六或謂其倦於屬對非也四六
獻諛失實故温公不肯為也
屬對雖小技然亦不昜如三才天地人四詩風雅頌四
時春夏秋冬三德剛柔正直迅雷風烈烈風雷雨絶
地天通通天地人夫子天尊大士頭上不同官家宦
者宫人身中各别皆以為巧對又如劉蕡下第我軰
何慚雍齒且封吾屬無患勸君更盡一杯酒與汝同
消萬古愁娶妻不用求良媒書中有女顔如玉有名
何在鐫頑石路上行人口是碑古今未嘗無對但我
軰讀書不多尋思不到爾至如街談巷語亦莫不有
對良將手下無弱兵死人身邊有活鬼老手舊肐膊
窮嘴餓舌頭胡猻入布袋鮎魚上竹竿皆巧對也
駢四儷六抽黃對白自是一家之學向之習舉業者皆
不暇及此然有時乎應用則又有不學容不為之予
於元貞乙未自吳江回復入王本齋書院有一啟劄
謝本齋之叔中齋宣慰起聯云揀盡寒枝常歎秋鴻
之獨往還尋故壘何如來燕之相依本齋姊夫黃春
谷語云子嘗謂不善四六此聯並用古詞語而又切
當何也予對生平於此甚疎偶然有此聯耳盖實說
也小女許束敬齋總管之侄予回敬齋禮書云喬木
森森憩園林之如舊夭桃灼灼喜男女之及時句雖
不工束氏所居乃予故廬也因以語生徒云大抵應
用之文須是切當雖工亦奚以為作詩亦然
唐人鷺詩中間兩聯云立當青草人先見行傍白蓮魚
不知兩足獨拳寒雨裏數聲相呌晚秋時雖掩其題
目皆知其為咏鷺予疑秋字當作烟字尤切當盖相
失於晚烟中是以相呌若晚秋相呌則無意味矣
嘗記詩壘元戎云尋常一樣垂楊柳種入宮墻自不同
杜北山變之則為尋常一樣窗前月纔有梅花便不
同孔方平云楊柳不遮春色斷一枝紅杏出墻來又
如朱希貞曰佳人不奈冷重疊着春衣僧北澗云漁
翁不奈冷重沓着簔衣後作皆響於前作
杜少陵詩云夜闌更秉燭相對如夢寐晏小山之詞乃
云今宵剩把銀缸照猶恐相逢是夢中談者但稱晏
詞之美不知其出於杜詩也
文子云所以亡社稷身死人手為天下笑者未嘗非欲
也賈誼過秦論末句蓋用文子語
京房後之視今猶今之視前也王羲之蘭亭詩序蓋用
京房語又如絲竹管絃四字陳遯齋謂其重複蓋亦
用漢書語張雨傳云後堂理絲竹管絃他如死生亦
大矣放浪形骸之外齊彭殤為妄作皆莊子語
黃山谷云凡為文字作語最難老杜作詩退之作文無
一字無來處蓋後人讀書少故謂韓杜自作此語爾
古人之能為文者真能陶冶萬物雖取古人之陳言
入于翰墨如靈丹一粒點鐵成金也
范文正公虀賦中間一聯云陶家瓮裏釀成碧綠青黃
措大口中嚼出宫商徵羽予幼作海&KR0008;賦詩云生以
鰕為目來從水母宫堆槃凝凍結停筯便消融瑩潔
玻瓈白㻞瓓瑪瑙紅酒邊嘗此味牙頰響秋風句雖
粗率響字蓋從范文正公虀賦中來
毗陵向簡齋諱公桂咸淳末為無錫宰酒酣即雜咏上
庠乾為圓賦送聯云惟其不圓乃所以見其圓安得
圓機而與語至元戊寅長洲縣學試儒游六經道最
高賦簡齋代其子作一篇懷其卷問予云汝第二韻
押甚麽字予對曰押最字云道非百氏之侔高惟此
最蓋用上庠乾天下之至健押至之格又問第四韻
如何形容最高予對曰非天之天不可階而升非墻
之牆得其門者寡美難幾及誰居孟氏之隣登必自
卑皆出子思之下又問第七第八如何發意予對曰
第七句徼云此道學愈高歷更世道之萬變蓋人心
之中自有聖人之六經蓋倣上庠六經綂天地之心
第七韻發意第八韻送聯云惟其不自高所以見其
最高深造六經之道閫蓋依叔丈酒邊見教乾為圓
之格簡齋撫予背云可惜可惜早生數年定當博青
衫予亦自謂我生不辰惟有長吟老杜詞賦工無益
之句亦浩嘆耳
窮措大常談云詩文熟便着綠猶漢儒明經取朱紫然
有一生勤苦而無成名者是有命焉不可幸而致也
或疑兩人共試而甲之文工於乙反被黜乙之文不
如甲反中選何也殊不知考試官每房分若干卷限
定各取幾名甲所以被黜者文雖工更有高於甲者
蓋分於某房衆好卷之中也乙之文雖不如甲幸而
分於某房無好卷之中未免短中求長是以中選甲
勝於乙而被黜乙不如甲而中選茲非命也歟
先師紀梅臞先生赴咸淳庚午舉自謂必中選而謄錄
所失其第三場及揭榜後拆席屋有一卷插於笆辮
間乃其第三場策卷也
劉之傑赴省第三場策已寫第一道俄而腹疼挾卷奏
厠插卷於厠屈出則徑行不記取卷復回尋之則無
矣及揭牓後乃登第後累遷置制使有邑宰以公事
稽緩追至庭下邑宰白云昔者濫登末第幸與公同
年輙有一語奉告稟公曰得非省闈中事乎曰然乃
延入屏後問其故對曰因奏厠見策卷欠第二第三
遂拙作補足而納之公曰某一生仕宦皆所賜公何
不早見訪語其故遂呼妻子羅拜堂下而語之云生
我者父母成我者公也於是厚報邑宰予向見先軰
云爾不記邑宰姓名
里人陸蘭坡名逸長予一歲論咸淳末郡庠月試陸之
論每居予前予之賦每居陸前是時教官乃三山董
先生名師謙咸淳辛未别省院試賦魁也陸謂予云
子之論自冐頭題下講腹至結尾必作四叚我則一
片成文俾董公畫斷不得予亦云子之賦是原韻至
八韻皆用賦體我則不用皆弄巧也予嘗對蘭坡至
論縝密吾不如子蘭坡云賦工緻吾不如子彼此皆
相觀而善自科舉之學廢後生晚進之學皆矜已傲
物吟數句詩便以為高於李杜寫數行字便以為過于
羲獻是可笑也亦可憐也笑之者何笑其小器易盈
也憐之者何憐其未聞君子之大道也
昔在林屋山中寄橘入城與先師紀先生問月試拆榜
如何先生荅云策第九名則亦在前列雖小試亦見
斯文之驗也更免旃則不患不成予是時方年十八
雖擾攘間未嘗一日輟筆後三十年偶閱故篋見先
生手帖遂裝成小軸孟能靜于曉山蒲梅月心諸公
皆有題跋梅自今又為古人矣予近年假館江村離
羣索居獨學無友惟以易說自娛屈指城中先軰能
有幾人良可為之嘆息
至元間嘗為道友作玄牝之門賦晦朔之間如何論對
策問丹經之疑雖文場掃地之餘聊作此丹學之三
場以見窮措大疇昔燈忩刻苦之末技爾連江術者
林復齋抄予賦嚴呈何潛齋終篇潛齋批點與一道
者後數年蜀人向玉忩自湖南回吳云潭州見一道
誦子之賦矣問其全篇何在乃秘因以為奇貨可笑
可笑愚曰近在饒州時有紫極宫道士取予此賦予
即手書以贈之彼亦見示一賦忘其作者姓氏朋友
問聞一好說話得一好文字彼此而相與亦是樂處
吾知潭州道者必無此樂也或謂朱晦庵云有朋自
遠方來不亦樂乎程子以為以善及人而信從者衆
故樂何謂以善及人晦庵荅曰如傳得師友說如好
說話得好文字歸好與朋友亦喚及人如有好說話
得好文字緊緊藏在籠篋中如何做得及人愚謂近
來有一等朋友見人有好朋友見人有好文字必設
計取之乃名自已聞得些善言則緘默而不肻語人
寫得些好文字則藏而不肻示人鄙哉誠可惡也
予幼愛雜覽聞朋友間有奇書必告借抄錄以至㤀寢
食而成疾忽一日先師語先人書封鎻其書厨留經
史與先儒性理之書省鑑時文在外自此不敢雜覽
惟專心舉業業成而時異事殊平日勤苦竟為畫餅
因思對漢武帝先帝好老而臣尚少陛下好少而臣
已老時不我逢奈之何哉
德祐喪之餘我軰無所用心但閉門靜坐讀易而已近
邂追黃淵道間話月試題出天地數五予不覺技癢
遂破云理寓乎數陽奇者天地有五以合也位相參
於自然再破云數焉有十五為陽五者為陰兩而配
諸一則曰天一則曰地淵道曰諸卷並無此作蓋天
數五地數五凡兩五以為一十五則非易之旨也易
題最難下筆其造語用事自是一樣格調非知易而
精於賦者不能也文章天下之公器安可誣哉因語
安道曰予自此賦絶筆矣徒費思作此無用之文不
若留氣以煖臍也淵道曰選場開則有用矣予笑曰
何代無美錦繡但恐從來花樣不同翻謄别有新置
有如我軰陳人之陳言决不復用矣淵道亦以為然
淵道閩人也今亡已竊謂義熙遺老貞元朝士一日
無一日至元間學官如淵道者今亦落落如晨星之
稀悲夫
書齋夜話卷四
