明堂灸經醫家類
提要
(臣)等謹案明堂灸經八卷題曰西方子撰不
知何許人與銅人針灸經俱刊于山西平陽
府其書專論灸法銅人惟有正背左右人形
此則兼及側伏較更詳密考唐志有黃帝十
二經明堂偃側人圖十二卷兹或其遺法歟
其曰明堂者錢曾讀書敏求記曰昔黃帝問
岐伯以人之經絡盡書其言蔵于靈臺之室
洎雷公請問乃坐明堂授之後世言明堂者
以此今醫家記鍼灸之穴為偶人點志其處
名明堂非也今考舊唐書經籍志以明堂經
脉别為一類則曾之說信矣古法多鍼灸並
言或惟言鍼或言鍼以該灸靈樞稱鍼經是
也自王燾外臺秘要始力言誤鍼之害凡鍼
法鍼穴俱刪不錄惟立灸法為一門此書言
灸不言鍼蓋猶燾志也乾隆四十六年十二
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
