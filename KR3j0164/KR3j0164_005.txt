香祖筆記卷五
刑部尚書王士禎撰
康熙己巳庚午間在京師每從朱錫鬯黃俞邰借書得
宋元人詩集數十家就中以長沙陳泰志同為冠因鈔
其所安遺稾一卷以周弼伯弜汶陽稾臨江鄧林性之
皇荂曲金華杜旃仲高癖齋小集附之數子者名不甚
著而其詩實足名家按吳正傳䟦杜端父墨蹟云杜汝
霖仁翁學於胡安定為李公擇所稱其孤陵陵五子旟
伯高旃仲高斿叔高旞季高旝幼高伯高登吕成公之
門同時陸務觀陳君舉葉正則陳同甫咸稱其文淳熙
開禧中兩以制科薦有橋齋稾仲高占湖漕舉首與吳
獵楊長孺善著杜詩發微癖齋稾叔高嘗問道考亭與
辛幼安諸公游端平中以布衣召入祕閣校讐季幼文
亦相上下幼有稡裘集葉正則為序人稱金華五高伯
高為最旃子去輕此帖乃去輕手筆蓋先大父碧溪翁
之友宋末士競舉子習而杜氏一門子孫獨尚古文章
今里中殘碑斷碣可見者悉有家法下至字畫亦異此
紙深得山谷老人筆意要非不習而能也
白樂天論詩多不可解如劉夢得雪裏高山頭白早海
中仙果子生遲沉舟側畔千帆過病樹前頭萬木春等
句最為下劣而樂天乃極賞嘆以為此等語在在當有
神物護持悖謬甚矣元白二集瑕瑜錯陳持擇須愼初
學人尤不可觀之白古詩晚歲重複什而七八絶句作
眼前景語却往往入妙如上得籃輿未能去春風敷水
店門前可憐八月初三夜露似珍珠月似弓之類似出
率易而風趣復非雕琢可及(敷水在華州東冰出羅敷谷酈注敷水又北逕集靈)
(宫覀子過其地憶白詩亦為之流連而不發也)
明天啟時内官多購異花種於臨幸之處有紅水仙蛺
蝶菊番蘭柹之屬陳悰天啟官詞云春風香豔知多少
一樹番蘭分外紅又云即美人蕉
南唐名臣如韓熙載孫忌王仲連皆山東人而著述之
多無如朱遵度遵度青州人好藏書高尚其事閒居金
陵著鴻漸學記一千卷羣書麗藻一千卷漆書若干卷
見鄭文寶江表志然陸馬二南唐書皆不為遵度立傳
予昔輯諡法考頗以一字二字為疑讀獨孤及毘陵集
吕諲諡議初擬諡肅而度支郎中嚴郢駁之謂國家故
事宰臣之諡皆有二字以旌德章善請諡忠肅及復駁
之云文王周公晉文武功極盛而皆諡文冀缺甯俞隨
會文德豈不優而皆諡武三代以下朴散禮壞乃有二
字諡非古也唐興杜如晦諡成王珪諡懿陳叔達諡忠
温彦博諡恭岑文本諡憲唐休璟諡忠魏知古諡忠此
皆當時赫赫以功名居相位者不過一字由此觀之二
字不必為褒一字不必為貶若褒貶在字數則是文武
成康不如威烈王愼靚王也齊桓晉文不如魏安釐秦
莊襄趙武靈楚考烈也其言甚辯卒用及議是在唐時
已不知一字二字之例謂何矣(諲為宰相而史入良吏傳亦所未喻)
唐獨孤及至之毘陵集二十卷補闕安定梁肅所編肅
後序稱門下生蓋其門人也集首有虔州刺史李舟序
末有吳郡祝允明䟦云是吳文定所鈔東閣本予按皇
甫湜諭業一篇歷評唐人文章稱獨孤之文如危峯絶
壁穿倚霄漢長松怪石顚倒谿壑今讀其文殊不盡然
大抵序記猶㳂唐習碑版叙事稍見情實仙掌函谷二
銘琅邪溪述馬退山茅亭記風后八陣圖記是其傑作
文稡略已載之權德輿議及諡曰立言遣辭有古風格
濬波瀾而去流宕得菁華而無枝葉其摳衣入室之徒
皆足以掌贊善而秉方册及之為文可徵矣卒諡曰憲
(及位止牧守而得諡亦非常格)
唐歐陽詹四門集八卷之中棧道銘弔九江驛碑材文
最佳其自明誠論有云尹喜自明誠而長生公孫宏自
明誠而為卿張子房自明誠而輔劉公孫鞅自明誠而
佐嬴安得此離經畔道狂誖謬悠之論耶韓文公與之
同時同年獨作原道原性諸篇不愧稱大儒矣
蔡卞壬人也然其作毛詩雜解頗有可取者如木瓜詩
云齊桓信義及於諸侯率懷其德不專畏其力故問遺
得以稱其重輕以為禮孔子所以嘆曰吾於木瓜見苞
苴之禮行焉
天啟中小人造東林朋黨錄點將錄天鑒錄同志錄東
林籍貫盗柄東林夥夥壞封疆錄諸書以媚逆璫殺諸
君子與蔡京黨人之碑韓侂胄偽學之禁無異然其中
亦有以小人竄入者如李清臣章惇曾布張商英之屬
與温潞諸公同列是又不可解也如朋黨錄中之顧秉
謙周延儒魏應嘉馮三元點將錄中之許其孝魏應嘉
郭鞏陳保泰楊春茂同志錄中之張我續東林籍貫之
郭鞏張文熙薛貞盗柄東林夥夥安某等是也
宋臞翁詩集一卷長樂敖陶孫器之所著器之非江西
詩𣲖中人而詩深得江西之體其評詩最精嘗自云此
評手書兩紙一貽莆陽劉潛夫一貽同舍朱仁叔其自
貴重如此韓平原當國時題詩臨安酒家壁弔趙忠定
公云九原若遇韓忠獻休說渠家末代孫幾罹於禍亦
竒男子也
句曲外史雜詩一卷元張雨伯雨著詩多拗體予最喜
其絶句如凌波仙子塵生襪空谷佳人玉鍊容不柰天
寒風露早日高猶傍錦熏籠(三香圖)弁山南下幽人宅萬
箇長松水一瓢月到三層樓上夢鯉魚風起駕春潮(萬壑)
(松濤)雞犬茅茨接暝煙平林如薺遠連天急披竒句無人
賞已近飛鴻滅沒邊(黃子久畫)頗有坡谷遺風自題云乙酉
歲自春徂夏霪雨時多日處幽篁中未有裹飯過子桑
者間弄筆研寫詩盈册以自料理耳詩凡五十五首子
英過之持去勿示不知我者雨告
章丘李中麓太常(開先)藏書畫極富自負賞鑒嘗作畫品
次第明人以戴文進吳偉陶成杜堇為第一等倪瓚莊
麟為次等而沈周唐寅居四等持論與吳人頗異王弇
州與之善嘗言過中麓草堂盡觀所藏畫無一佳者而
中麓謂文進畫高過元人不及宋人亦未足為定論也
(畫品略云戴文進如玉斗精理佳妙復是巨器吳小仙如楚人戰鉅鹿下猛氣横發加於一時陶雲湖如富春)
(先生雲白山青悠然野逸杜古狂如羅浮早梅巫山朝雲仙姿靚潔不同凡品莊麟如山色早秋微雨初沐倪)
(雲林如几上石菖蒲其物雖微以玉盤盛之可也唐六如如賈浪仙身則詩人猶有僧骨宛在黃葉長廊之下)
(石田而下無譏焉)
宋予祠之制予昔與亡友葉訒菴侍郎辯之載池北偶
談然語焉弗詳也考趙昇朝野類要云舊制有三京分
司之官乃退閒之禄神宗置宫觀之職以代之取漢祠
官祝釐之義雖曰提舉主管某宫觀實不往供職也故
奏請者多以家貧指衆為詞降旨則曰依乞差某處宫
觀任便居住惟京師宫觀不許外居此雖優士大夫之
典而儕衣冠於道流亦自非理
笭箵之箵有平上二讀元次山能帶笭箵全獨而保生
蘇子美松江觀漁詩擬來隨爾帶笭箵謝幼槃嚴陵詩
身前萬事一笭箵皆在青韻今小本詩韻止收笭字誤
宋二謝無逸逸幼槃薖皆江西詩𣲖中人潘邠老亦𣲖
中人也幼槃竹友集云邠老嘗作詩云滿城風雨近重
陽邠老亡後無逸兄用此句足成四篇今去重陽只數
日風雨不止凄然有懷作二絶句念泉下二人不再作
不覺流涕覆面詩云地下修文兩玉人清詩傳世墨猶
新却因風雨重陽近獨立蒼茫淚一巾阿兄温潤玉介
導我友澹薄朱絲絃只疑蟬蜕遊人世醉插茱萸若箇
邊邠老詩句至今萟苑流傳為重陽口實而二謝同時
有詩迄無知者因識之續成一則詩話亦使邠老不寂
寞也集十卷詩七卷雜文三卷文雅潔楚楚有法度不
減其詩
陸放翁晚節以韓侂胄南園記為世口實葉紹翁三朝
聞見錄云有鄭棫者嘗第進士自作南園記礱石以獻
韓以陸記為重仆鄭石瘞之地韓敗棫竟得免人固有
幸不幸哉
宋張孝祥于湖集僅四卷門人謝堯仁弟華文閣直學
士孝伯序之于湖紹興甲戌狀元高宗謂為謫仙人天
性倜儻勇於為義真西山目于湖生平雖跌宕至於大
綱大節處直是不放過每作為詩文輙問門人視東坡
何如而堯仁謂其水車詩活脱是東坡然較蘇氏畫佛
入滅次韻水官韓幹畫馬等數篇尚有一二分劣又謂
以先生筆勢讀書不十年吞東坡有餘矣觀集中詩亦
是學步江西尚未到後山境界遽欲上擬坡公妄矣在
南渡之初亦下放翁遠甚
唐衡州刺史吕温集十卷詩二卷雜文八卷温于詩非
所長贊頌等時有竒逸之氣如史所稱凌烟閣功臣贊
張始興畫像贊及集中三受降城古東周城望思臺成
臯諸碑銘皆有可傳者惟武侯廟記持論頗謬同時劉
禹錫柳宗元亟稱之温亦伾文之黨八司馬之貶以使
吐蕃獨免於禍與竇羣羊士諤共傾李吉甫而其父渭
亦附裴延齡皆非長者蓋其門風如此
宋姜䕫堯章白石集予鈔之近百首蓋能參活句者白
石詞家大宗其於詩亦能深造自得自序同時詩人以
温潤推范石湖痛快推楊誠齋高古推蕭千巖俊逸推
陸放翁白石游於諸公間故其言如此其詩初學黃太
史正以不深染江西𣲖為佳
唐沈亞之下賢集十二卷昔人謂其工為情語善窈窕
之思觀集中秦夢記異夢錄湘中怨詞歌者葉記等信
矣然頗類傳竒小說姚鉉槩不之錄毋亦以其誕謾不
經耶至以滄宼李同捷之誅朝廷與栢耆牽連同貶實
以兩河諸將之譖姑謫罰以悅其心耳而晁公武遽以
為亞之狂躁輔耆為惡愚矣哉吾讀下賢與鄭使君書
而悲之
李白云興寄深微五言不如四言七言又其靡也此獨
謂三百篇耳若後來韋孟等作有何興寄但如嚼蠟耳
風雅中如燕燕子飛差池其羽我來自東零雨其濛鸛
鳴于垤婦嘆于室昔我往矣楊柳依依今我來思雨雪
霏霏蕭蕭馬鳴悠悠旆旌其新孔嘉其舊如之何等句
後千萬世縱有能言更從何處著筆耶
徐公文集三十卷南唐徐鉉寶臣著宋都官員外郎胡
克順所撰天禧中表進批答甚優五代時中原喪亂文
獻放闕惟南唐文物甲於諸邦而鉉鍇兄弟與韓熙載
為之冠冕常侍詩文都雅有唐代承平之風入宋與湯
悅(即殷崇義)奉詔撰江南錄至金陵亡國之際不言其君之
過但以歷數為言誄後主文尤極悱惻讀者悲之老學
叢談記常侍入汴市一宅居後見宅主貧甚曰得非市
宅虧價而至是耶吾近撰碑文獲潤筆二百千可以相
濟其人堅辭亟命左右輦致之其厚德如此集外又有
稽神錄若干卷予家亦有寫本
虎為西方猛獸毛族皆畏之然觀傳記所載能制虎者
不一而足如師子銅頭鐵色能食虎豹駮如馬一角食
虎豹兹白出義渠國食虎豹酋耳似虎遇虎則殺之䶂
犬能飛食虎豹黃腰形似鼠狼取虎豹心肝而食竹牛
能伏虎生子竹中虎行過即懾伏又蝟能制虎諾臯記
狒胃食虎猾無骨入虎腹自内齧虎漢武帝時西域貢
獸如貍以付上林虎見之閉目不敢視或曰猛㺎也五
色師子食虎于巨木之岫近見南海子象與虎鬭往往
殺虎則虎之威亦僅僅耳
康熙十五年餘姚有客山行夜宿山神祠夜半有虎跪
拜祠下作人言乞食神以鄧樵夫許之明晨伺於祠外
果見一樵過之逆謂曰子鄧姓乎曰然因告以夜所聞
見戒勿往鄧曰吾有母仰食於樵一日不樵母且饑死
生命也吾何畏哉遂去不顧客隨而覘之樵甫采薪虎
突出叢簀間樵手搏數合持虎尾盤辟久之虎不勝憤
乃震哮一躍拔尾負痛遁去樵逐而殺之客逆勞之樵
曰感君高義盍導我至廟下既至大詬以死虎示神曰
今竟何如遂碎其土偶樵一笑躍上神座瞑目而逝鄕
人重為建祠額曰鄧公廟
上諭戶部蠲免山東康熙四十三年地丁錢糧刑部尚
書(臣)士禎大理寺卿(臣)李斯義等公疏謝
恩
十月十一日
駕幸西安府閱駐防滿洲兵馬
上諭蠲免山西所欠谷草大學士(臣)吳琠(臣)陳廷敬等
公䟽謝
恩
蠲免陜西四十二年以前積欠錢糧右春坊贊善(臣)范
光宗等疏謝
山西平定州知州劉學嘉上䟽為其父劉欽鄰請諡略
云(臣)父某係順治辛丑科進士原任平樂府富川縣知
縣康熙十三年值孫逆(延齡)叛亂罵賊殉節仰蒙
聖慈温綸洊錫優贈太僕寺少卿廕子入監讀書
特賜祭葬以小臣疊邀異數(臣)捐糜頂踵難報高厚於
萬一但查蘇松糧道(臣)馬逸姿伊父馬琾原任永嘉縣
知縣與温處道(臣)陳丹赤同時殉節屢被
聖恩優䘏四十二年
皇上南廵逸姿為父請諡仰蒙俞允(臣)父欽鄰死節與
琾正同幸逢
聖駕西廵誠千載一時之會用敢披瀝下誠援例上請
懇照馬琾之例一體予諡奉
旨下部議
賜諡忠節
特起前贑南道副使劉蔭樞為雲南按察使蔭樞韓城
人官給事中有剛直聲外轉詿誤革職家居至是由廢
籍擢用人皆誦
知人之明云
十月蒙
恩賜内閣九卿西域蒲桃人二株(臣)以尚書與焉
十二月恭領
萬壽節
覃恩誥命三軸祖父皆資政大夫
經筵講官刑部尚書祖母母皆夫人已階資政大夫妻
贈夫人
特擢提督山西學政翰林院侍讀汪灝内閣學士兼禮
部侍郎兼督陜西學政
禮部右侍郎王頊齡轉左侍郎以内閣學士王九齡為
禮部右侍郎同胞兄弟也其胞弟鴻緒時為工部尚書
兄弟三人同時八座
特諭蔚州壬戌進士魏學誠改官翰林故刑部尚書象
樞子也以其父居官清正故有是
命
學士初無大稱唐中宗欲以寵大臣始有大學士之名
五代有文明殿大學士為宰相兼職明設華蓋文華武
英三殿文淵東閣大學士凡五正五品後又添設謹身殿
大學士而為六加尚書乃為正二品
王西寧仲威(鉞)暑窗臆說說山繭一條甚悉可補孫文
定(廷銓)山蠶說所未及輒錄於此藥溪談記禹貢萊夷作
牧厥篚檿絲爾雅曰檿山桑師古曰山桑之絲其韌中
琴瑟之絃蘇氏曰惟東萊有此絲以之為繒堅韌異常
萊人謂之山繭紬爾雅又曰蟓桑繭讐由樗繭今萊陽
之山繭紬蓋樗繭也按山繭即禹貢之檿絲今之山紬
樗繭又别一種乃今之椿紬也樗不才木也土人嫌其
名故借名椿取莊子大椿之義然則爾雅所云蟓桑繭
即今山桑檿絲是也讐由樗繭今樗絲借名椿繭是也
(山東謂樗為臭椿)
又記燕窩一條云燕窩名金絲海商云海際沙洲生蠶
螺臂有兩肋堅潔而白海燕啄食之肉化而肋不化并
津液吐出結為小窩啣飛渡海倦則棲其上海人依時
拾之以貨又云紫色者尤佳湖海搜竒又云出廣東陽
江縣乃海燕採小魚營巢故名燕窩
陳晉州士業(宏緒)云極喜古琴銘四句云山虛水深萬籟
蕭蕭古無人蹤惟石嶕嶢能理會此段便是羲皇以上
人王山史(宏撰)嘗取俞益期牋云步其林則寥朗庇其廕
則蕭條可以長吟可以遠想
士業又云陸務觀梅宛陵别集序蘇翰林多不可古人
惟次韻和淵明及先生二家詩而已是坡公又有和梅
之作今集中無可考見亦未有知其事者矣
宋閨秀李清照號易安居士吾郡人詞家大宗其集名
漱玉而詩不槩見兄西樵昔撰然脂集采摭最博止得
其詩二句云少陵也是可憐人更待明年試春草此外
丫不可得陳士業寒夜錄乃載其和張文潛浯溪碑歌
詩二篇未言出於何書予撰浯溪考因錄入之詩云五
十年功如電掃華清花柳咸陽草五坊供奉鬭鷄兒酒肉
堆中不知老燕兵忽自天上來祿山亦是姦雄才勤政
樓前走鐵馬珠翠踏盡香塵埃何為出戰輒披靡傳置
茘支多馬死堯功舜德本如天安用區區紀文字著功
銘德真陋哉乃令神鬼磨山厓子儀光弼不自猜天心
悔禍人心開夏為殷鑒當深戒簡策汗青今具在君不
見當時張說最多機雖生已被姚崇賣又驚人興廢傳
天寶中興碑上今生草不知負國有奸雄但說功成尊
國老誰令妃子天上來虢秦韓國皆天才苑中羯鼓玉
方響春風不敢生塵埃姓名誰復知安史健兒猛將安
眠死去天尺五抱甕峯峯頭鑿出開元字時移勢去真
可哀姦人心醜深如崖西蜀萬里尚能返南内一閉何
時開可憐孝德如天大反使將軍稱好在嗚呼奴輩胡
不能道輔國用事張后尊祇能道春薺長安作斤賣右
二詩未為佳作然出婦人手亦不易矧易安之逸篇乎
故著之
馮吉少卿五代相道之子世但知其無賴不知其頗有
文學釋文瑩玉壺清話云吉凡賓僚飲讌常為不速之
客酒酣輒彈琵琶彈罷起舞舞罷賦詩自謂馮三絶嘗
撰昭憲太后諡議舉朝嗟服子謂此子欲學晉人作達
當不减謝鎮西勝長樂老多矣可謂幹父之蠱者也
宋戚密學綸初知太和縣每當歲時與囚約曰放汝暫
歸祀祖先櫛沐蟣蝨民感其惠皆及期而還無敢後者
此與唐太宗縱囚何異近見吳江鈕玉樵(琇)所記亞孻
(音來)事尤奇亞孻者廣東增城縣獄卒也為人樸愿萬歷
戊午歲逼除獄囚五十餘人相聚而泣亞孻問之對曰
歲期將届邑之人父母妻子皆得聚首吾曹獨陷縲絏
相見無由是以悲耳亞孻俛首良久曰無難也但汝曹
勿負我衆環叩其故曰與爾輩約各還爾家俟正月二
日畢赴獄我縱爾罪當死爾不來我當死爾來而一或
不至我當死即不釋爾而吾算盡亦無所逃死等死耳
何如為此一事快然而死也言已悉縱之明年新正二
日囚悉至如期集者按籍呼之不逸一人亞&KR0008;鼓掌大
笑曰善哉遂趺坐而化衆哭拜浴其體而加漆焉事聞
於縣縣上廵按御史聞於朝以為縣之獄神廟祀至今
疾病疫癘禱之其應如響陸文定公耆餘雜志云蘄州
刺史吕元膺當錄囚囚白有父母在元旦不得歸省吕
釋械放歸如期而至又臨淄令曹攄囚陷大辟新歲問
知其有父母放令歸家至期歸獄正歐陽子所謂以君
子之難能責小人之尤以必能者也然而太宗賢君也
戚吕曹士大夫也亞孻一獄卒耳而能為賢君名臣之
所為不尤異乎
宋牧仲中丞行賑邳徐間於村舍壁上見二絶句不題
名氏真北宋人佳作也橫笛何人夜倚樓小庭月色近
中秋凉風吹墮雙梧影滿地碧雲如水流渺渺孤城白
水環舳艫人語夕霏間林梢一抹青如畫應是淮流轉
處山
歷下孫氏有别墅在濟南郡城西北十里而近其地四
面皆稻塍與㟙華兩山相望圃中有泉相傳趙松雪洗
硯泉也一日園丁治蔬畦得石刻於土中洗剔視之乃
松雪篆書二詩抱膝獨對華不注孤吟四面天風來泉
聲振響暗林壑山色滴翠落莓苔散髮不冠弄柔翰舉
杯白月臨空階有時扶笻步深谷長嘯袖染烟霞回竹
林深處小亭開白鶴徐行啄紫苔羽扇不搖紗帽側晚
凉青鳥忽飛來同知濟南路總管府事趙孟頫題松雪
篆不多見此石刓缺處惜為石工以意修補寖失古意
今其地名硯溪在濼口之南
康熙丙子余以祭告使秦蜀過劔州之南門外有小廟
一區方改作問之曰鄧艾廟也余謂不祀姜伯約反祀
鄧艾於義悖矣乃從來有司無昌言毁之者何也欲賦
詩正之未果後見唐人唐彦謙一詩云昭烈遺黎死尚
羞揮刀斫石恨譙周如何千載留遺廟血食巴山伴武
侯已先我而言之矣以此見三代之直不冺
亭臯木葉下隴首秋雲飛太液滄波起長楊高樹秋皆
柳文暢詩也六朝名句灼然在人耳目者而某詩話謂
吳興趙孟頫有句云云置之齊梁矯矯有氣可謂眯目
人道白黑而詩話類編取之亦不注作者名氏閱之不
覺捧腹當是松雪嘗書二詩渠遂謂是趙作耳又如春
江欲入戸雨勢來不已小屋如漁舟濛濛水雲裏是坡
公古詩首四句而朱隗撰明詩平論乃以為陳繼儒絶
句蓋亦以陳嘗書此四句而誤也义姚佺撰詩源載一
詩云白日騎羊三洞遠青天捫蝨萬峯高乃宋末人詩
見謝翺天地間集而不之知然如麗江木青太素軒詩
不是閉閒防俗客愛門能有幾人來即宋人賀家湖上
天花寺詩近某亦載之明朝詩何也
謝宣城洞庭張樂地李太白黃鶴西樓月二詩同是絶
唱唐人劉綺莊詩桂楫木蘭舟楓江竹箭流故人從此
去遠望不勝愁落日低帆影廻風引棹謳思君折楊柳
淚盡武昌樓妙處不减謝李徐昌榖洞庭葉未下一篇
尤為清警右四詩皆奇作也
頃有太學生某來謁言近日旗下子弟競尚一書書肆
價直為之頓貴因叩何書某俛首久之對曰似是文選
昭明余匿笑而罷
明詩至楊升菴另闢一境真以六朝之才而兼有六朝
之學者其詩如詠柳垂楊垂柳綰芳年一篇世共知之
又古意凌波洛浦遇陳王鷓鴶詞秦時明月玉弓縣關
山月迢迢賤妾隔湘川出關擬唐人狼弧芒角正彎環
塞下曲長榆塞上接龜沙諸篇工妙天成不减前作又
青蛉行寄内絶句亦絶妙大抵皆自古樂府出益都王
遵坦太平論明詩獨推新都為性之者亦自有見
王端簡公宏祚字玉銘滇之永昌人為戶部尚書時嘗
屬余選張含禺山集余尤喜集中潁川侯祠一篇足稱
詩史至結句云隂風古樹無窮恨長為英雄弔九泉可
以泣鬼神矣
丹鉛錄云麗情集載湖州妓周德華者劉采春女也唱
劉夢得柳枝詞云云此詩甚佳而劉集不載余按此乃
白樂天詩詩本六句非絶句題乃板橋非柳枝蓋唐樂
部所歌多剪截四句歌之如高達夫開篋淚沾臆本古
詩止取前四句李巨山山川滿目淚沾衣本汾隂行止
取末四句是也白詩云梁苑城西三十里一渠春水柳
千條若為此路今重過二十年前舊板橋曾與美人橋
上别更無消息到今朝板橋在今汴梁城西三十里中
牟之東唐人小說載板橋三孃子事即此與謝宣城之
新林浦板橋異地而同名也升菴博極羣書豈未睹長
慶集者而亦有此誤耶
南海鄺露湛若嶠雅有詩云峻嶺極金潾摩天見九真
初見鈔本作金鄰出吳都賦後讀升菴集云張籍蠻中
詩銅柱南邊毒草春行人幾日到金潾金潾交趾地名
水經注所謂金潾清渚是也潾與鄰通今刻本作麟非
詩話類編又一條最可笑者併書之以發一噱云唐高
適官兩浙觀察使過杭之清風嶺題詩云絶頂秋風已
自凉鶴翻松露滴衣裳前山月落一江水僧在翠微開
竹房至台州事竣復登僧房欲改為半江僧言月前有
一官過此稱詩佳矣但一字不如半字適驚問何人僧
曰義烏駱賓王也勿論二人之世遠不相及此詩乃晚
唐任翻巾子山寺詩亦非達夫作達夫又未嘗為兩浙
觀察使乃駱既代宋之問吟樓觀滄海日矣又為達夫
改此半江何其不憚煩耶遇宋時已稱老僧何時鍊形
住世又還俗為官人而為此僧熟識耶
具區志止載麴信陵投江禱雨文余讀洪文敏萬首絶
句載信陵詩三首一過真律師舊院一酬談上人海石
榴一出自賊中謁恒上人詩皆不工而信陵篇什賴此
尚存後世按信陵貞元元年鮑防下及第以六年為望
江令白樂天秦中吟云身歿欲歸葬百姓遮路岐攀轅
不得歸留葬此江湄則信陵卒於官未嘗遷秩審矣不
知其何時陷賊豈未第以前事耶
余康熙乙巳春將去廣陵偶以公事至如臯冒辟疆(襄)
約余修禊水繪園别業時通州八十老人邵潛潛夫及
宜興陳維崧其年縣人許嗣隆山濤及冒氏諸子咸在
坐分體賦詩余得七言古體坐湘中閣立成十章黃岡
杜濬于皇後至他日或問之曰阮亭詩如何杜曰酒酣
落筆搖五獄詩成嘯傲凌滄洲又問君詩如何曰但覺
高歌有鬼神誰知餓死填溝壑
山西興縣去城十里許有一洞洞中有二小人長尺許
衣似樹葉時出洞門坐立冬即罕出見漱石閒談此與
月山叢談所記相類
徐東癡(夜)高士隱居系水之東蓬門晝掩惟余兄弟時
過之先兄西樵贈詩云美人自牧能貽我名士如蠅總
附君余時尚少亦有句云湘東品第留金管江左風流
續玉臺諷之輒想見其人
吳地記云琴高宅在交讓橋法海寺西五十步又有乘
魚橋郡人丁海與琴高友善共營東臯之田行田畔忽
見大鯉魚長丈餘法海試上魚背凝然不動琴高登之
即飛騰冲天而去按列仙傳琴高趙人乘鯉入涿水又
有仙蹟在涇縣之琴溪溪出小魚如丙穴名琴魚而法
海自是寺名乃傅會以為人名鄙謬極矣因論馮驩三
士事連類及之以資嗢噱
續夷堅志又載党承旨藏周亞夫印束鹿柴楫主歷城
簿得彭宣宏印臨淄農夫鄭某耕田得方寸銅印紐作
九猿猴細小如豆諦視之形狀纖悉畢備鄭未有子自
此遂産九男
香祖筆記卷五
