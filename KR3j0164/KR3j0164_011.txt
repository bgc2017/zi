香祖筆記卷十一
刑部尚書王士禎撰
石林言在建康見唐汾州刺史李暹告開元二十年七
月六日下列銀青光祿大夫守兵部尚書兼中書令集
賢殿學士蕭嵩侍中兼吏部尚書宏文舘學士光庭(裴不)
(書姓)學士結銜皆在官下据此則集賢翰林諸學士結銜
在官上始於五代可信不疑
宋宰執享有高壽者五人張鄧公八十六陳文惠八十
二富鄭公八十一杜祁公八十文潞公九十二此葉少
藴所記尚有李文定龐潁公二人皆未及八十
泊宅編歐陽子守滁作醉翁亭記後四十五年東坡為
大書重刻改泉冽而酒甘為泉甘而酒冽今讀之實勝
原句此碑予乙丑過滁琅邪山見之搨得數紙
方勺引劉中壘謂泥中中露衛二邑名式微之詩蓋二
人所作是為聯句所起此說甚新然不知有據依否
異聞錄唐明皇以八月五日生宋文貞公璟表云月惟
仲秋日在端午凡月之五日皆可稱端午也
異聞錄三月為一時兩時為一行兩行為一季二年半
為一雙以閏月兼本月此謂月雙五年再閏為閏䨇今
止謂三月為一季耳
七夕之說自三代以來相沿舊矣宋太平興國中詔以
七日為七夕著之甲令而其後多以六日為七夕名七
夕而用六不知起於何時右見異聞錄按東京夢華錄
初六初七晚貴家多結綵樓於庭謂之乞巧樓則當時
初六初七兩日皆可乞巧遂相沿而不察耳然今竝無
初六為七夕之說
文潞公帶平章事三十七年
本朝惟高陽李文勤公(霨)居内閣二十七年宛平王文
靖公(熙)在内閣二十年二公皆為首揆最久而王公始
終恩禮之厚尤為
本朝宰臣第一予撰文靖神道碑具書之
葉少藴言唐及國初京師皆不禁打繖五代始命御史
服裁帽淳化初又命公卿皆服之既有繖又有帽故謂
之重戴祥符後惟親王宗室得用繖其後通及宰相參
政今裁帽席帽分為兩等中丞至御史六曹郎中於席
帽前加全幅皂紗僅圍其半為裁帽員外郎以下則無
之為席帽按此製似古婦人羃䍦今眼紗之類而名為
裁帽不可解又按張洎題右丞畫孟襄陽吟詩圖云襄
陽之狀峭而瘦衣白袍靴帽重戴乘欵段馬一童總角
負琴而從觀其圖乃帽上加皂色幅巾垂於肩後但不
似羃䍦掩面耳殊近裁帽之製而謂繖與帽為重戴豈
唐宋所謂重戴又有殊異耶
前備載宋太祖至仁宗四聖御押互異石林燕語又記
王安石作押先橫一畫左引脚中為一圈圈多不圓時
謂押歹字予謂以歹為石與安石為人名實亦自相副
前輩有集古名臣花押為一書者唐謂之花書
唐人科場率多請託主司多隔歲預定乃至榜帖亦有
令舉子自為者摭言所載幾同兒戲至宋初始革其弊
如范質為相其姪杲夙受知陶榖竇儀而不敢就試李
昉為相其子宗諤唱名辭不入被黜文正罷相方再登
科先進遺風與明王忠肅王端毅二公輝映前後良可
敬也若秦檜張居正之徒則反是
宋世士大夫最講禮法然有不可解者二仕宦卒葬終
身不歸其鄉一也閥閱名家不以再嫁為恥如范文正
幼隨其母改適朱氏遂居長山名朱說既貴凡遇推恩
多予朱姓子弟其長子純佑與王陶為僚壻純佑卒陶
妻亦亡陶遂再婚范氏長姨忠宣但疎之而已文正輙
聽其改適不為之禁尤不可解也
交梨火棗相㳂稱之未逹其義蠡海集云梨春花秋熟
實蒼花白有金木交互之義故曰交梨非謂交州也
宗室紅蘭主人工詩畫有玉池生集又刻郊島二家詩
曰寒瘦集生於富貴而其胸懷蕭灑乃爾亦竒又鎮國
將軍博問亭自號東臯主人亦以詩名刻白燕棲詩若
干卷天潢多好學如此足見
本朝文教之盛
佛果禪師云閻浮提雨淨水具諸天相方時大旱雨忽
降莫知其價此兜率天上雨摩尼也方欲收禾霖雨不
止此阿修羅中雨兵仗也甘雨及時人皆飽足此護世
城中雨美饍也乙酉春無雨雪四月閏四月麥秋將届
猶不雨至五月乃沛然霑足其後連雨幸旋晴霽而田
家時有恒雨之懼兜率修羅在反掌間信天道之難測
也
馬永卿云曾見李西臺所書小詞中羅敷作羅紂後讀
漢書昌邑王賀妻十六人其一人嚴羅紂紂音敷敷作紂
必有据依當詢之攻六書者
臧武仲名紇紇恨發反字書云下沒切痕入聲懶眞子
云唐蕭穎士性輕薄有同人誤讀臧武仲名譏之曰汝
紇字也不識今俗語云瞎字也不識蓋紇字之訛
黃山谷名庭堅臯陶字也或曰即高陽氏八才子之一
字曰魯直懶眞子云慕季文子之逐莒僕故曰魯直
歸田錄稱楊文公大年作文則與賓客飲博投壺奕棋
而不妨搆思揮翰如飛文不加點門人傳錄疲於應命
眞一代之文豪歐公一代文宗而其推服前輩如此益
知石徂徠怪說之妄且柳開穆修之徒視歐陽豈止如
陳涉之啓漢高耶
田元均為三司使性寬厚有干請者雖不從必温顔強
笑以遣之語人曰為三司使數年強笑多矣直笑得面
似靴皮月泉吟社有謝詩賞答啓云恭惟某官笑面如
靴蓋用此語不惟欠雅馴亦本非佳語而援以為贊頌
之詞謬矣
取大蒜一握道上熱土雜研爛以新水和之濾去滓灌
之治卒然中暑氣閉即蘇見避暑錄
明時稱大學士曰閣學今但稱中堂而稱學士為閣學
按閣學之名起於宋宣和末陳亨伯為龍圖閣直學士
稱龍學顯謨徽猷二閣直學士欲效之而難於稱謨學
猷學乃易閣學然古稱大學士止曰大學明殿閣詞林
記又有殿學閣學詹學諸名
劉原父貢父博雅為北宋第一流惜公是公非二集不
傳故後世之名出歐蘇下耳如石林拈原父詩句云涼
風起高樹清露墜明河此亦何減玄暉仲言襄陽蘇州
耶
菌毒往往至殺人而世人不察或以性命殉之予門人
吳江葉進士元禮(舒崇)之父叔少同讀書山中一日得佳
菌烹而食之皆死予常與人言以為戒又楓樹菌食之
則笑不可止陶隠居本草注掘地以冷水攪之令濁少
頃取飲謂之地漿可療諸菌毒
周體觀伯衡遵化州人順治己丑進士以庶吉士出為
給事中外補饒九南道副使與施愚山(閏章)同為江西監
司又同年也其風流好事略相似有過黃州絶句云不
見當年劉克猷(子壯己丑狀元)西風吹淚古黃州舊時江路能
來否落日招魂故驛樓殊不愧古人也予兄叔子(士祜)重
經采石感懷曹梁父二絶句云憶向江干惜别離黃昏
石壁共題詩今來寂寞空江上獨酹青蓮夜雨祠禪榻
何人對寂寥短檠和淚雨瀟瀟若為灑向寒江裏月黑
雲深欲上潮亦不減周作梁父姑孰文士好交遊其兄淼
字滄波與予善
時聞西窗琴凍折三兩絃孟東野詩也淨几橫琴曉寒
梅花落在絃間楊慈湖詩也松枝落雪滿琴絃倪雲林
詩也鰣魚出水浪花圓北固樓前四月天忽憶戴顒窗
戶裏櫻桃風急打琴絃予在廣陵時詩也此詩今不存
集中
時有自縣令累官開府所至以賄聞為廵撫時黷貨不
已諸子從容諫曰大人位中丞齒高矣家已粗給何必
孳孳於此某諦聽久之答曰汝曹何知多多益善
八米盧郎或云八采說者紛紛不一按太平廣記止是
八詠耳魏高祖山陵詔魏收劉逖祖孝徵盧思道各作
挽詞尚書令楊愔詮之收四首劉祖各二首被用盧獨
取八首時號為八詠盧郎此謂哀挽且非佳事
董卓曹操吳元濟黃巢輩後人有為立廟者是非羞惡
之心安在宋景祐中南郊赦錄朱全忠子孫梁莊肅方
監在京倉上言全忠唐叛臣錄之何以示勸仁宗善之
遂見擢用梁固賢矣仁宗眞聖主哉
宋制紫宸垂拱常朝遇雨則傳旨拜殿門下謂之籠門
刻書始五代固然然石林謂唐柳玭家訓已有之矣
今九卿自大理太常已下官署皆名曰寺沿東漢之舊
也鴻臚寺本以待四裔賓客明帝時摩騰竺法蘭自西
域以白馬䭾經至洛故舍於鴻臚寺今之白馬寺即漢
鴻臚寺舊址後遂以名浮屠之宮非偶同也
王禹玉作龐潁公神道碑其家潤筆參以古書名畫三
十種中有唐杜荀鶴及第試卷予生平為人家作碑版
文字多矣惟安德李氏以楊孟載手書眉菴集一部相
餉耳宋時至有督潤筆者不以為非唐白樂天與元微
之至交白作元誌銘潤筆亦至五六十萬今則諛墓之
金殆絶響矣
黃生某廬州人遊於吾郡偶以偏方療疾皆效記其三
云治痞積方用大蓽麻去殼一百五十箇槐枝七寸香
油半觔二味同入油内浸三晝夜熬至焦去渣入飛丹
四兩成膏再入井中浸三日夜取出先以皮硝水洗患
處貼之治痔方便後以甘草湯盪洗過用五棓子茘枝
草二味以砂鍋煎水盪洗茘枝草一名癩蝦蟆草四季
皆有之面青背白麻紋壘壘竒臭者是治血崩方用猪
鬃草四兩童便清酒各一鍾煎一鍾温服猪鬃草如莎
草而葉圓淨洗用之
今人稱先生古人亦有止稱先者漢梅福曰叔孫先非
不忠也師古注先猶言先生又鄧先好竒計及張談先
之類後世中官稱士大夫曰老先亦有所本
後人妄改古詩如謝茂秦改元暉澄江淨如練之類為
世口實惟王楙野客叢書改陸士衡齊謳行孟諸吞雲
夢百二侔秦京曰八九吞雲夢語既渾成對又精切確
不可易也
唐詩人張祜字承吉與白樂天杜牧之同時其詩事班
班可考野客叢書引祜不信寧王廻馬來及金輿遠幸
無人見偷取邠王小管吹之句以為祜目擊時事而作
又祜有詠武宗時孟才人之作云一聲何滿子雙淚落
君前一述明皇事一述武宗事遂疑其身涉十一朝年
且百二十歲云云此說愚甚可笑唐人詠明皇太眞事
者不可枚舉如元白連昌宮詞長恨歌二篇其最著者
又如李義山如何四紀為天子不及盧家有莫愁之類
亦多矣豈皆同時目擊者耶即祜樂府春鶯囀雨霖鈴
等作皆追詠天寶間事何獨疑於前二詩耶
先大父方伯贈尚書公手書遺訓有云吾既無厚遺而
使汝輩過營喪葬之費心殊不忍虛地上以實地下又
所深惡云云蓋本漢貢禹衆庶葬埋皆虛地上以實地
下其過自上之語
妻之父為外舅母為外姑見爾雅釋名諸書然今俗謂
妻之父為丈人其來亦遠裴松之三國志注獻帝舅車
騎將軍董承句云古無丈人之名故謂之舅則是南北
朝已稱丈人也爾雅妻黨云妻之晜弟為甥姊妹之夫
為甥今無此稱有稱之者鮮不以為怪矣
安祿山生於南陽時李筌為鄧州刺史夜識東南有異
氣於村落物色得之慘然曰此假王也座客勸殺之筌
不聽後有罪當刑節度使張守珪奏於朝亦不殺遂釀
天寶之禍然則眞王不死假王亦不死也豈亦運氣使
然耶筌即注陰符者
唐蔡京假節邕州道經湘口泊浯溪中興頌所僶俛不
前題詩曰停橈積水中舉目孤煙外借問浯溪人誰家有
山賣此詩未收浯溪志予昔撰浯溪考亦遺之偶讀雲
溪友議追錄於此用補向來之闕
夜夜月為青冢鏡年年雪作黑山花唐人尉遲匡詩也
匡以詩干李林甫反遭斥辱雲溪友議具載其事而未
見全篇升菴補作塞上曲極工今載集中
予以順治十二年乙未科登第甫弱冠時預同年讌會
東歸後有寄友人詩云當年曾記鳳城頭比舍相過盡
雅遊道政里中人似璧善和坊北月如鈎閒邀師子尋
新曲醉遣猧兒亂酒籌今日相思一彈指坐驚花事到
黔陬後數年理揚州寄嚴州詩云秋水初波枕畔流欲
將愁思寄嚴州新安江水千餘里何處天邊風露樓皆
有本事今思之已四五十年如前塵昨夢二詩皆不載
集中故追錄
乾州武則天陵墓過客題詩䛁笑者必有風雷之異利州
乃武生處今四川廣元縣是也嘉陵江岸皇澤寺有其
遺像乃是一比丘尼予過之題詩云鏡殿春深往事空
嘉陵禍水恨難窮曾聞奪壻瑶光寺持較金輪恐未工
蓋用洛陽伽藍記瑶光寺尼工奪壻之語以謔之且曰
爾果有靈不妨以風雷相報已而晴江如練微風不作
頃刻百里豈老狐獨靈於乾陵不靈於利州乎記之發
一笑李義山亦有二絶句自注云感孕金輪處
唐人最重進士科然主司舉子關節交通不以為怪乃
至宗族子姓亦不廻避如沈絢尚書主春闈其母曰近
日崔李侍郎皆與宗盟及第汝於諸葉中擬放誰耶絢
曰莫如沈先沈擢母曰二子早有聲價科名不必在汝
沈儋孤寒鮮有知者絢不敢違母命遂放儋及第是以
朝廷名器為宗族之私恩也今廻避之例雖嚴然亦有
可議者如翁壻舅甥不相廻避而外簾供給所等官本
無關涉凡子姓一體廻避如平原同年張良哉(完臣)為國
子監助教三科皆供事會試外簾其子與宗姓三人引
例廻避遂淹滯十年之久詎非傎乎唐人著族惟聞喜
裴氏滎陽鄭氏稱眷不稱房吳興沈氏則稱葉不詳所
始
予既選刻邊尚書華泉集及其仲子習逸詩又訪其七
世裔孫紹祖請於當事為公奉祀歴城諸生張&KR2027;字澄
源邊氏子佃主也又訪其集於臨邑故家得魏允孚刻
本為重鐫之書來請序并謀新公祠宇置祭田可謂好
事喻義者因書之(乙酉七月廿一日記)
宋初收江南西蜀徐熙黃筌父子皆入京師筌畫花卉
但以輕色染成不見墨跡謂之寫生熙以墨筆畫之殊
草草略施丹粉而神氣生動筌惡其軋已言其不入格
罷之熙之子乃效諸黃之格更不用墨直以粉色圖之
謂之没骨圖畫花鳥者今有此兩種如近日姑蘇王武
熙泒也昆陵惲壽平金陵王槩筌泒也二泒並行不可
相非惟觀其神氣何如耳槩字安節詩人方文嵞山之
壻與兄蓍字宓草皆以工花鳥擅名詩亦不凡蓍初名
尸槩初名丐後改今名亡友汪鈍翁贈吳人文點與也
詩云君家道韞擅才華愛寫徐熙沒骨花謂趙凡夫子
婦文俶衡山之孫女也然沈存中謂沒骨花乃熙之子
非熙也
王仲至愛摩詰黃梅出山圖筆談以為黃梅曹溪二像
氣韻神檢各如其為人讀二人事跡還觀所畫乃知其
妙余在廣陵時有余氏女子名韞珠刺繡工絶為西樵
作須菩提像既又為先尚書府君作彌勒像皆入神妙
又為余作神女洛神浣紗杜蘭香四圖妙入毫釐蓋與
畫家同一關捩今有以土塑木雕為人作小照者往往
逼眞亦絶技也
京朝官三品已上在京乘四人肩輿輿前藤棍雙引喝
道四品自僉都御史已下止乘二人肩輿單引不喝道
宋人喝道皆云某官來以便行人廻避明代閣臣入直
呵殿至聞禁中今則棋盤街左右即止凡八座皆然行
人亦無廻避者矣
今京官四品如國子監祭酒詹事府少詹都察院僉都
御史騎馬則許開棍喝道肩輿則否予同年徐敬菴(旭齡)
由僉都御史廵撫山東出都日騎馬開藤棍此舊例也
凡廵撫入京
陛見多乘二人肩輿亦不開棍喝引
沈存中謂楚詞之些蓋楚人舊俗即梵語薩縛訶三字
之合也蓀即菖蒲蕙即零陵香&KR0581;即白芷又云杜蘅即
馬蹄香今偽作細辛用
沈存中云薊州大薊茇如車蓋因言揚州宜楊荆州宜
荆按揚州字從手子雲姓正此揚字又古侯國名今山
西洪洞縣是也如沈說則州名當從木非是然存中號
博物不應有誤當更考之若丹陽亦稱丹楊則自孫吳
江左已來舊矣
存中又云淡竹對苦竹為文除苦竹外悉謂之淡竹今
南人食筍有苦筍淡筍二種淡筍即淡竹也或謂淡竹
别自一種蓋因本草别疏為一物耳非是
急急如律令五字本漢公移常語張天師漢人故承用
之道流至今祖述見雲麓漫鈔
晏元獻為相求擇壻於范文正文正曰公女若嫁官人
則仲淹不敢知必求國士無如富高者高即文忠公弼
舊名也孫公談圃乃謂元獻門下常賣人王青善相人
一日夫人召相其女遽曰國夫人也又曰恰有一秀才
姓富須做宰相明年狀元及第夫人以告元獻遂使人
通好云云不知何據
談圃記曾魯公七十餘病痢鄉人陳應之用水梅花臘
茶服之遂愈但不知水梅花是何物
龍城錄載王宏濟南人與唐文皇少為同學從受八體
書既登極訪宏隱去不見此吾鄉之嚴子陵而志乘佚
不載故著之
俞次尚字退翁湖州人官屯田員外郎與妻皆逹禪理
次尚病呼其妻曰我將死時二子在外妻曰我欲先死
君俟諸子至未晚也言訖奄然而化已而諸子至次尚
曰吾亦行矣即趺坐化去孫莘老為表其墓此與龐公
靈照事同見談圃
舊唐書賈餗傳但言祖渭父寧龍城錄則云餗父名奭
字師道才吏也五十歲棄家隱伊陽鳴臯山著書二十
卷號鳴臯子山中人言其仙去子餗亦有才然不逮於
父風
予為盤山釋智朴題詩用苗茨字朴疑之書詢出處按
洛陽伽藍記奈林南有魏明帝苗茨之碑楊衒之釋曰
以蒿覆之故云苗茨
天下梵刹皆以内典字義為名予昔奉使四方見亦有
不盡然者如太湖道中有釣魚寺成都青羊宮本桃花
尼寺重慶塗山上有相思寺因山有相思竹故名亦可
異也
姑蘇士人家玉蟾蜍一枚皤腹中空每焚香置爐邊煙
盡入腹中久之冉冉復自蟾口噴出
濠州含桃閣下劚地得石匣匣中有巨編數帙乃陳留
鄭向所述五代開皇紀三十卷乾興元年向以尚書屯
田員外郎為郡守瘞此書於閣下有銘云云見墨莊漫
錄按乾興乃眞宗末年年號此書在薛居正後歐陽修
前而世罕知者不知尚有傳本否也
古來武人能詩如宋沈慶之微生遇多幸得逢時運昌
朽老筋力盡徒步還南岡辭榮此聖世何愧張子房梁
曹景宗去時兒女悲歸來笳鼔競借問行路人何如霍
去病北齊斛律金敕勒川陰山下天似穹廬蓋四野天
蒼蒼野茫茫風吹草低見牛羊高敖曹壠種千口羊泉
連百壺酒朝朝圍山獵夜夜迎新婦唐王智興三十年
前老健兒剛被郎官遣作詩江南花柳從君詠塞北煙
霜獨我知宋曹翰三十年前學六韜英名常得預時髦
曾因國難披金甲不為家貧賣寶刀臂健尚嫌弓力軟
眼明猶識陣雲高堂前昨夜秋風起羞覩盤花舊戰袍
岳鄂王飛潭水寒生月松風夜帶秋明郭定襄登甘州
城西黑水流甘州城北邊雲愁玉關人老貂裘敝苦憶
平生馬少游湯胤勣苜蓿含花草露斑奚奴擾擾出沙
灣塵飛大夏三千里泥滿東風十二閑直内銅符初上
繳征西鐵甲未東還可憐絶代賢王手少畫漁陽阿犖
山戚武毅繼光晝角聲傳草木哀雲頭對起石門開朔
風邊酒不成醉落葉歸鴉無數來但使玄戈銷殺氣未
妨白髮老邊才勒名峯上吾誰與故李將軍舞劔臺右
偶舉數篇皆見英雄本色有文士所不能道者又如宋
之劉涇賀鑄韓蘄王世忠明之沐昂俞大猷李言恭萬
表陳第輩不可枚舉孰謂兜鍪之流祇解道明月赤團
團也唐高崇文誰把&KR1076;兒射鴈落白毛空裏亂紛紛雖
俚語亦不凡可竝謝胡撒鹽之句
元祐間明州士人陳生附賈舶泛海遇風引至一島見
有精舍金碧明煥榜曰夫宮之院堂上一老人據牀而
坐神觀清臞左右環侍白袍烏巾者約三百餘人自言
皆中原人唐末避亂至此不知今幾甲子也山巔一亭
榜曰笑秦問老人為誰曰唐相裴休也山中生人葠甚
大多如人形生欲乞數本老人曰此物鬼神所護惜不
可經涉海洋山中金玉任爾取之又云楞嚴乃諸佛心
地之本當循習之復令人導之登舟轉盼之頃已至明
州矣右見墨莊漫錄(人參譜)
天平山僧得蕈一叢煑食之大吐内三人取鴛鴦草啖
之遂愈二人不噉竟死鴛鴦草藤蔓而生黃白花對開
治癰疽腫毒尤妙或服或傅皆可蓋沈存中良方所載
即金銀花也又曰老翁鬚本草名忍冬先方伯贈尚書
府君羣芳譜云一名鷺鷥藤又名金釵骨
蜀洛之黨亦曰許洛蓋以潁濱晚居許田然東坡卜居
陽羡而葬郟未嘗一日居許也墨莊漫錄云崔鷃德符
陳恬叔易皆戊戌生田晝承君李廌方叔皆己亥生竝
居潁昌陽翟為許黨之魁時號戊巳四先生蓋是時東
坡及黃秦之殁久矣而黨論猶未息此蜀洛諸君子賢
知之過毋乃為紹述諸壬人所笑耶
墨莊云濟南為郡在歴山之隂水泉清泠凡三十餘處
予按濟南七十二泉其名具載齊乘實不止三十餘也
又云李格非文叔作歴下水記叙述甚詳文體有法惜
不與洛陽名園記竝傳
王安石嘗患偏頭痛神宗賜以禁方用新蘿蔔取自然
汁入生龍腦少許調勻昂頭滴入鼻竅左痛則灌右鼻
右即反之
米元章論書云江南吳𡷗登州王子韶大隸題榜有古
意吾兒尹仁與之等幼兒尹知代吾名書碑及手書大
字更無辨門下許侍郎尤愛其小楷按尹仁即友仁也
今人止知其畫尹知書則知之者益鮮矣
元章論唐人書最不喜柳云柳出歐陽而為怪醜惡劄
之祖自此世人始有俗書其弟公綽乃不俗予昔兩至
成都謁武侯廟廟有裴度撰碑公綽書也
宋時製墨名家有潘谷陳贍張谷又有常山張順九華
朱覲嘉禾沈珪金華潘衡宣政間有關珪關瑱梅鼎張
滋田守元曾知唯桐栢張浩河東解子誠韓偉昇可與
李氏父子相甲乙
藏書之富有宋宣獻畢文簡王原叔錢穆父王仲及荆
南田氏歴陽沈氏譙郡祁氏曾&KR0776;彦和賀鑄方回
乙酉有書賈來益都之顔神鎮攜蘇過叔黨斜川集僅
二册價至二百金有竒惜未得見之
野客叢書云或有書是非字為氏飛者固好竒之過然
不可謂無所本以氏為是如漢志至玄孫氏為莊王是
也以飛為非如漢碑飛陶唐其若是乎是也
昔人謂江左禁書疏往來故右軍帖多稱死罪以當時
有禁也然孔廟漢碑魯相奏記司徒司空府首具年月
日魯相某等叩頭死罪敢言云云末又云某惶恐叩頭
死罪又孔文舉繁欽陳琳諸人皆用之則非自右軍始
矣
世疑桑欽著水經成一家言何以後漢文苑不為立傳
陸儼山引漢孔安國傳徐敖以毛詩傳塗惲子眞子眞傳
桑欽君長當是西漢末人
康節外紀云邵某與常秩同召某卒不起又云王介甫
方行新法天下紛然以為不便思得山林之士相合秩
引對因盛言新法之便乃除諫官以至待制帝浸薄之
而介甫主之不忘秩之本末如此不知永叔何為取之
行盡江南數十程曉風殘月入華清宋人杜常詩也按
常為昭憲皇后族孫第進士歴官工部尚書而霏雪錄
以為杜牧詩誤矣畫墁錄云神宗聞昭憲之家有登第
者甚喜有旨令上殿翼日謂執政曰杜常第四人登第
卻一雙鬼眼可提舉農田水利即此杜常也
香祖筆記卷十一
