香祖筆記卷二
刑部尚書王士禎撰
異物類苑云山都人面黑長身有尾踵見人則笑笑則
上脣掩目按諸書言人都鳥都猪都皆不爾此乃誤以
狒狒為山都耳
僅字有少餘二義唐人多作餘義用如元微之云封章
諫草繁委箱笥僅逾百軸白樂天哭唐衢詩著文僅千
首六義無差忒小說崔煒傳大食國有陽遂珠趙佗令
人航海盗歸番禺僅千載矣甘澤謠陶峴傳浪跡怡情
僅三十載摭言曲江之宴長安僅於半空玉壺清話南
唐先主傳吴越災遣使唁之賚帑幣糧鏹僅百餘艘之
類至宋人始率從少義迄今㳂用之
令狐子先安陸高士予嘗著之古懽錄矣王彦輔麈史
載其著書甚多有萬卷錄易說精義晉年統緯世總樂
要注默書讒髄琹譜兵途要轄等若干卷又云令狐先
生卒阮逸天隠表之林逸書孟逸篆額號三逸碑
南齊侍中庾杲之家貧每食生韭熟韭韭菹時人為之
語曰孰謂庾郎貧每食二十七種後魏陳留侯李崇為
尚書令性儉恡食止韭菹其客李元佑戲語人曰李令
公一食十八種問其故答曰二九一十八二事極相似
梅村詩話云嘗與陳卧子共宿問其七言律詩何句最
為得意卧子自舉禁苑起山名萬歲複宫新戲號千秋
一聯然予觀其七言殊不止此如九龍移帳春無草萬
馬窺邊夜有霜左徒舊宅猶蘭圃中散荒園尚竹林禹
陵風雨思王會越國山川出覇才石顯上賓居柳市竇
嬰别業在藍田七月星河人出塞一城砧杵客登樓四
塞山河歸漢闕二陵風雨送秦師諸聯沉雄瑰麗近代
作者未見其比殆冠古之才一時瑜亮獨有梅村耳
彈棋之戲始見西京雜記後漢梁冀𫝊注稍詳之似近
投壺而其製不𫝊今人詩多以奕棋當之可發一笑王
建宫詞云彈碁玉指兩参差肯局臨虛鬭著危先打角
頭紅子落上三金字半邊垂讀之亦不能通曉也
揮麈新談記費鵝湖初第謁彭文憲文憲曰殿上金階
滑須慢慢行吾鄉高念東侍郎(珩)有句云金階路滑且
徐行本此
唐蕭倣咸通四年知禮部貢舉責授蘄州刺史有與浙
東鄭大夫書云韓綰即文公之孫柳告是柳州之子鳳
毛殊有而名字陸沉皆倣是年所舉士也
千里馬人皆知之王兆雲湖海搜竒載陜西民家有千
里驢腰有腎六又張翁言有友人省親山東親家以一
驢至曰此千里驢也乘之倏忽抵家
唐人五言絶句往往入禪有得意㤀言之妙與淨名默
然逹磨得髓同一關捩觀王裴輞川集及祖詠終南殘
雪詩雖鈍根初機亦能頓悟程石臞有絶句云朝過青
山頭暮歇青山曲青山不見人猿聲聽相續予每嘆絶
以為天然不可凑泊予少時在揚州亦有數作如微雨
過青山漠漠寒煙織不見秣陵城坐愛秋江色(青山)蕭條
秋雨夕蒼茫楚江晦時見一舟行濛濛水雲外(江上)雨後
明月來照見下山路人語隔溪煙借問停舟處(惠山下鄒流綺)
(過訪)山堂振法鼓江月掛寒樹遥送江南人鷄鳴峭帆去
(焦山曉起送崑崙還京口)又在京師有詩云凌晨出西郭招提過微
雨日出不逢人滿院風鈴語(早至天寧寺)皆一時佇興之言知
味外味者當自得之
南昌陳士業(宏緒)言嘗登泰山日觀峰四更起候日出見
霞彩萬道碧綠交加有赤盤從中涌出晃漾不定久之
乃成日輪因悟氣至此始聚而為日日生一日非以昨
日之日復為今日之日也新吴宋長庚亦有此論此說
甚竒山海經云義和二國名每日出二國人為御推升
太虛語尤荒誕可笑
七言律聯句神韻天然古人亦不多見如高季廸白下
有山皆遶郭清明無客不思家楊用修江山平遠難為
畫雲物高寒易得秋曺能始春光白下無多日夜月黃
河第幾灣近人節過白露猶餘熱秋到黃州始解涼瓜
步江空微有樹秣陵天遠不宜秋釋讀徹一夜花開湖
上路半春家在雪中山皆神到不可湊泊
錢武肅王目不知書然其寄夫人詩云陌上花開可緩
緩歸矣不過數言而姿制無限雖復文人操筆無以過
之東坡演之為陌上花三絶句云陌上花開蝴蝶飛江
山猶是昔人非遺民幾度垂垂老遊女還歌緩緩歸五
代時列國以文雅稱者無如南唐西蜀非吳越所及賴
此一條足以解嘲
韓蘇七言詩學急就篇句法如鴉鴟鷹鵰雉鵠鵾騅駓
駰駱驪駵騵等句予既載之池北偶談近又得五言數
語韓詩蚌螺魚鼈蟲盧仝鰻鱣鮎鯉鰌鸂鶒鴒鷗鳬蔡
襄弓刀甲盾弩筋皮毛骨羽然此種句法間作七言可
耳五言即非所宜解人當自知之
武林女子王倩玉貌甚美而工詩詞已字人矣悦其中
表沈生遹聲而越禮焉母家訟於官杭守戈珽斷離鬻
於駐防旗下沈百方贖歸復為沈生一女而死𫝊其寄
沈長相思一闋云見時羞别時愁百轉千回不自由教
奴怎罷休懶梳頭怯凝眸明月光中上小樓思君楓葉
秋雖淫奔失行其才慧亦尤物也
癸未正月十六日
大駕南廵視河工
上諭官民人等及革職降級官員贖罪人犯願赴山東
被災地方泰安州沂州新泰蒙隂郯城等縣賑濟饑民
者列名以聞事畢議叙
會試總裁官東閣大學士兼禮部尚書熊賜履吏部尚
書陳廷敬吏部右侍郎兼掌翰林院事吴涵禮部右侍
郎許汝霖
本朝惟高陽李文勤公三典會試今孝感熊公以癸丑
甲戌丁丑庚辰癸未五典會試澤州陳公以壬戌辛未
癸未亦三典會試可謂盛事按明二百七十年惟金谿
王公英永樂戊戌宣德庚戌正統壬戌三典會試耳
臺灣風信與他海殊異風大而烈者為颶又甚者為颱
颶倏發倏止颱常連日夜不止正二三四月發者為颶
五六七八月發者為颱九月則北風初烈㦯至連月為
九降過洋以四七十月為穏以四月少颶七月寒暑初
交十月小春天氣多晴暖故也六月多颱九月多九降
最忌颱颶俱多挾雨九降多無雨而風凡颱將至則天
邊有斷虹先見一片如船帆者曰破帆稍及半天如鱟
尾者曰屈鱟土番識風草草生無節則一年無颱一節
則颱一次多節則多次颶之名以時而異正月初四日
曰接神颶初九日曰玉皇颶十三日曰關帝颶念九日
曰烏狗颶二月二日曰白鬚颶三月三日曰上帝颶十
五日曰真人颶念三日曰馬祖颶(真人多風馬祖多兩)已上春三
月共三十六颶此其大者四月八日曰佛子颶五月五
日曰屈原颶十三日曰關帝颶六月十二日曰彭祖颶
十八日曰彭婆颶念四日曰洗炊籠颶七月十五日曰
鬼颶八月一日曰竈君颶十五日曰魁星颶九月十六
日曰張良颶十九日曰觀音颶十月十日曰水仙王颶
念六日曰翁爹颶十一月念七日曰普菴颶十二月念
四日曰送神颶念九日曰火盆颶念四日已後皆曰送
年風(按升菴先生云□當作颶音具)
鳳山縣有薑名三寶薑相𫝊明初三寶太監所植可療
百病
諸羅縣番首名大眉者每歲東作時諸番請其出射射
所及之地稼輙大熟號靈箭
正月二十七日前少傅兼太子太傅保和殿大學士兼
禮部尚書王熙卒公禮部尚書文貞公崇簡長子也順
治丁亥進士父子同官禁林又同為學士康熙壬戌以
兵部尚書大拜居政府者二十年辛巳以病予告至是
卒年七十六
賜諡文靖
王文貞公六子長熙保和殿大學士禮部尚書次槱桃
源縣知縣次然廣西布政使司布政使次照浙江金華
道參議次燕貴州廵撫都察院副都御史次默刑部郎
中閥閱之盛時無其比
二月二十九日放榜會元王式丹(江南寶應人)
康熙中以尚書拜相者或進部銜如宛平王胥庭(熙)相
國以司馬大拜而進兼禮部尚書京江張素存(玉書)相國
以宗伯大拜而進兼戶部尚書是也其後吳沁州銅川
(琠)以刑部尚書大拜止兼本部
浙江廵撫張泰交以士民公籲請前廵撫陞浙閩總督
諡忠貞范承謨春秋特祀允行
湯調鼎淮之清河人順治初進士著辨物志議論多發
人神智偶筆其記人參二則於此隋高祖時上黨民宅
後聞人呼聲求之得人參一本根五尺餘具體人狀占
者謂晉王隂謀奪宗故妖草生予曰非妖也人參如人
形者食之得仙根至五尺而具人狀盖歲久神靈之物
而上黨又人參之所出惜時無張華其人故其物不著
而以為隂謀奪宗之應文帝以丞相僭帝位何嘗不以
隂謀得哉又元覽云人參千歲為小兒枸杞千載為犬
子按參以人名伏土歲久而具體人狀氣類神靈之感
無足怪者枸杞字不從犬何以歲久為犬廣韻云春名
天精子夏名枸杞秋名却老根冬名地骨皮是枸杞特
四名之一考山海經建木上有九欘下有九枸枸根盤錯
也與犬義絶不相涉使枸杞而為犬天精却老地骨皮
又何化乎(人參譜)
呂與叔記二程子語云今日釋氏未消理會大患者在
介甫之學譬之盧從史在潞朝廷將討之當時便使一
處逐節度使朝議欲討之而李文饒之意必欲先討潞
州則不必治彼而自敗今日却要先整頓介甫之學壊
了學者
程子云詩小序必是當時人所傳國史明乎得失之迹
者是也不得此何緣知此篇是甚意思大序則是仲尼
所作要之皆得大意朱子學宗二程子詩序獨不然何
也
伯淳道君實語自謂如人參甘草病未甚時可用病甚
則非所能及愚謂熙寧之病已甚温公出而立起膏肓
天下更生天不祚宋遂使公年不永豈云非所及哉
三月十五日
上南廵視河回
宫内閣九卿迎
駕於南海子西紅門
四川廵撫貝和諾請復設蜀省五十七學學官下禮部
議覆得
俞旨允行
謝在杭肇淛小草齋詩話殊多憒憒啓發人意處絶少
如云詩境貴虛故仙語勝釋釋語勝儒夫仙語如步虛
辭等最易厭釋語入詩最近雅今乃反之豈非強作解
事者惟所云王右丞律選歌行絶句種種臻妙圖繪音
律獨步一時尤精禪理晚居輞川窮極山水園林之樂
唐三百年詩人僅見此耳如云明詩遠過於宋又云本
朝僅數名家力追上古然刻畫摹擬已不勝其費力矣
其他作者雖復如林上乘雋語人不數篇要其究竟尚不
及宋宋人有實學而本朝多剽竊故也右二條自相矛
盾當以後論為允又云國初詩林鴻高啓尚矣鴻一意
盛唐而啓雜出元白長吉夫鴻之為盛唐贋鼎耳安得
與啓並稱而且語有軒輊此真齊人之知有管晏而已
又云李西涯樂府野狐外道夫西涯樂府雖變體自是
天地間一種文字弇州晚年尚爾服膺遽斥之為野狐
外道可乎約略駁正數端以例其餘至外篇雜篇以下
多載晚唐五代宋元詩無可采者正與劉後村詩話同
耳
三月十八日
萬夀節大赦天下
十九日赴
暢春苑啓奏刑部釋放囚犯八百餘人是日請
旨
御批又減等二十一人
二十六日已刻
文華殿經筵滿禮部尚書席爾逹漢禮部尚書韓菼進
講知者樂仁者夀二句滿吏部左侍郎傅繼祖漢詹事
府詹事徐秉義進講易經其德剛健而文明三句講畢
賜宴太和門
上南廵畿輔在籍諸臣迎
駕
詔復原任禮部右侍郎田種玉國子監司業劉芳喆御
史戈英原官至江南
詔起用原任河南廵撫侍郎顧汧翰林編修楊瑄加檢
討尤侗侍講復内閣學士盧琦諭德秦松齡檢討潘耒
徐釚馮勗御史吴震方等原官
特賜江南舉人汪灝何焯蔣廷錫三人與癸未科會試
中式舉人王式丹等一體
殿試
宋中丞牧仲得王介甫唐百家詩選殘本自第五卷王
昌齡李頎起至第八卷錢起盧綸司空曙止又自十三
卷王建起(建詩二卷逸上卷)至十六卷許渾止中間第六卷沈
千運已下全取元次山篋中集而益以李嘉祐等七人
通三十八家盖亦詳於中晚而略於初盛宋人選唐詩
大概如此意初唐盛唐諸人之集更五代亂離𫝊者較
少故也牧仲謂今所𫝊十卷是章安楊蟠所改竄非介
甫元本此雖闕本而真面目尚在山陽閻百詩(若璩)云曾
見閩賈持翻刻本正二十卷惜無從覓之近牧仲有書
至云已購得全本方刻之吴門云
三月二十五日
特命皇長子臨故少傅大學士王熙之喪拜奠舉哀
特恩異數都人驚𫝊以為未嘗有也
上諭以
世祖皇帝舊臣故加殊禮内閣部院諸臣公疏謝
恩報聞
四月初四日
殿試初七日𫝊臚狀元王式丹(會元)江南寳應人榜眼趙
晉福建閩縣人探花錢名世江南武進人是科以違式
黜者三人(吳時寬沈淇雷曾)
十五日引見癸未科進士選汪灝等四十九人為庶吉
士與鼎甲三人同入館讀書
十二日在
暢春苑
御試庚辰科鼎甲汪繹等及庶吉士十七日
命下留館授職者十三人顧圖河(甲戌一甲第二)汪繹季愈皆
鼎甲餘庶吉士滿漢共十人(戊辰庶吉士梁佩蘭張尚瑗辛未庶吉士狄億皆外)
(用外用者共三十一人)
東閣大學士兼吏部尚書熊賜履以老病請告允之仍
令居京師備
顧問
以吏部尚書陳廷敬為文淵閣大學士兼吏部尚書
以副都御史勵杜訥為刑部右侍郎刑部侍郎金璽以
前任湖廣廵撫紅苖事調用
以直隸廵撫兵部侍郎李光地為吏部尚書管廵撫事
鄞縣同年史及超少宗伯前身為僧大成予既書之池
北偶談第二十六卷癸未二月與同年屠少司馬芝岩
(粹忠)會於僧舍屠亦鄞人也因訊及史事屠言其邑人戎
通參上德前身亦僧也嘗以鐵鍊鎖項募緣市中通參
之父戎翁者嘗施齋供與之善後僧化去而通參以是
日生亦夢僧入其室按宋相史彌遠乃覺長老後身即
宗伯之先也
唐武后遊石淙倡和詩首御製自皇太子相王以下和
者十六人相王之後次梁王武三思次内史狄仁傑次
奉宸令張易之麟臺監中山縣開國男張昌宗又次鸞
臺侍郎李嶠鳳閣侍郎蘇味道夏官侍郎姚元崇奉宸
大夫汾隂縣開國男薛曜書久視元年五月刊於平樂
澗之北崖諸詩惟李嶠沈佺期二篇差成章餘皆拗拙
可資笑柄耳黃岡葉井叔(封)知登封縣撰嵩陽石刻集
記始著錄之而刪去九首不為無見而朱竹垞太史憾
其闕略以得覩全碑為喜則亦好竒之過也當牝朝淫
昏之世二張每侍行幸預倡和已令千古齒冷而列銜
於李嶠蘇味道輩之前諸人亦俯首甘之當時君臣上
下豈復知有羞惡之心哉
文海披沙記筆之異者鍾繇張芝王右軍皆用鼠鬚歐
陽蘭臺用貍毛為心蕭祭酒用胎毛為柱張茂先用鹿
毛陶隠居用羊鬚鄭虔謂麝毛一管可書四百紙貍毛
可書八百紙又有豐狐䖮蛉龍筋虎僕及猩猩毛狼毫
雖竒品而醇正得宜不及中山兔毫若淇源之鴨毛雀
雉毛但取五色相間為觀美耳今吴興兔毫佳者直百
錢羊毫僅二十分之一貧士多用之然柔而無鋒臧懋
循欲取貂鼠毛為之輔以兔毫謂鍾王所用鼠鬚必此
也然稍肥舉落運用不如人意已上謝在杭所記備矣
近日湖州專用羊毛殊柔輭無骨形貌亦醜貂鼠珍貴
專為貴人裘帽之用筆工當何從購之
李滄溟食饅頭欲有蔥味而不見蔥唯蔡姬者所造乃
食其法先用蔥不切入饀而留饅頭上一竅候其熟即
拔去蔥而以麫塞其竅此謝在杭文海披沙所載即所
謂蔡姬典盡舊羅裙者也
揚州銀杏樹内有觀音大士像寧波落迦山石有大士
竹林鸚鵡像予皆載之池北偶談閱文海披沙一則云
永州蘇山多石淋以水鋸破中有觀音彌勒寒山拾得
等像西方聖人神道設教理㦯然也
吾鄉風雅盛於明弘正嘉隆之世前有邊尚書華泉後
有李觀察滄溟滄溟集盛𫝊於世華泉集一刻於胡中
丞可泉再刻於魏推官允孚又逸槀六卷刻於王方伯
桃溪又有李中麓太常選本山西臺察趙俟齋刻於太
原予所及見者前三本而中麓選本獨未之見諸本亦
漸就澌滅矣康熙己夘予乃選刻於京師凡四卷予兒
啓洓以予私淑先生之切也移書宗姪苹訪其後裔久
之苹乃詳其家世報洓曰先生二子長子翼以廕官光
禄寺丞其後無聞次子習歷城諸生字仲學號南洲有
詩名習子治禮治禮子節節子庶皆以諸生奉祀事庶
子材材子紹祖自先生至紹祖凡七世其家尚有先生
畫像云先生祀郡邑鄉賢其奉祀至材始失之材今年
老為人佃田紹祖始十餘歲亦失學傭工辛巳予假歸
洓乃為予述之而濟南諸生某某以書導材攜紹祖及
先生畫像謁予里第比予過郡因與廵撫王中丞東侯
提學徐僉事章仲備言先生名德而後裔僅有存者遂
以紹祖奉先生祀焉(先生墓在萊莊亦苹云)
黃子鴻名儀常熟人隠居博學工書法予刻漁洋續集
將仿宋槧苦無解書者門人崑山盛誠齋侍御(符升)聞子
鴻多見宋刻獨工此體因禮致之子鴻欣然而來都無
厭倦今續集自首迄尾皆其手書也尤工小詞有句云
井桐休放月痕來玉階剛臥金鈴犬人多稱之
安丘劉憲石相國(正宗)好為詩嘗賦從軍行云匣裏䨇雄
劔腰間兩石弓蓬蒿真浪死何必怯遼東後竟以事隸
旗下人以為詩䜟
江南蘇松糧儲道參議馬逸姿疏言臣父琾原任永嘉
縣知縣康熙十三年值逆藩耿精忠之變與温處道臣
陳丹赤恪守臣節同時殉難荷蒙
皇恩矜恤屢下
温綸從優議叙贈臣父浙江布政使司參政廕一子入
監併
賜葬祭康熙三十六年撫臣疏請於温州府建䨇忠祠
復荷
俞允先是三十五年丹赤蒙
特恩賜諡三十八年
皇上南廵幸浙丹赤子湖州府知府一䕫恭迎
聖駕復荷
軫念
御書扁額懸之忠祠榮被萬世臣父琾殉難與丹赤同
時
賜祠又復同祀仰懇
皇上破格一體
賜諡賜額昭垂萬世云云禮部議覆奉
旨馬琾著與諡旋
賜諡忠勤
牴&KR3240;二獸名秉心忠直今承天門内華表頂上者是又
衛輝府前石亦是按此亦蒲牢屭屓蚩吻睚眦之屬而
龍生九子不載其名
世𫝊羿妻奔月謂之嫦娥亦曰蟾蜍又酉陽雜爼月中
有一人斫桂樹名吴剛又云月中仙人名宋無忌何月
中人物之紛紛耶又鬱華一名鬱儀奔日之仙結璘奔
月之仙見七聖記
鈕玉樵(琇)云有王秋山者工為㧬畫凡人物樓臺山水
花木皆於紙上用指甲及細針㧬出設色濃淡布境淺
湥一法古名畫按㧬當作巩音築字書以手㧬物也近
閩中有織畫乃破紙為條織成之山水人物花鳥布置
設色種種臻妙與刺繡無異亦竒技也
南海友人陳元孝(恭尹)作狨賦其文甚工予按陸佃云狨
尾作金色俗謂金線狨一名猱猱獼猴也楚人謂之沐
猴甚愛其尾毛柔長可藉宋制官二品狨坐不言食猴
又按石㹼獸名食猴則元孝之賦當作石㹼為是㹼音
菊異物類苑云㹼如師子蒼黑色瞑目聳耳出武當山
又黃山志盧狄似穿山甲而無鱗嗜猿及蜂每呼羣猿
至羅跪於下擇肥者以木葉覆其頂而食之
山海經何羅魚出譙明山譙水中聲如吠犬食之已瘧
今登萊海上三月何羅魚始至味甚美即寧波之鮝也
谷音三卷皆宋末人詩上卷王澮以下凡十人率任俠
節義之士下卷詹本以下凡十五人則藏名避世之流
也番陽布衣瀟湘漁父以下五人不可得其姓字要之
皆宋之逸民也其詩慷慨激烈古澹蕭寥非宋末作者
所及是時謝臯羽林霽山輩皆以文章節義著於東南
而又有此三十人者與之遥為應和亦竒矣此書毛氏
汲古閣本與月泉吟社合刻最工亾友施愚山備兵湖
西又嘗刻之清江盖杜清碧其郡人也適見黃少司馬
雪洲集記此書初得之臨淮顧德光氏後又見江西刻
本多帝虎陶隂之憾間託南都博洽之士是正稍復其
真虞部主事吴時冕見而愛之遂刻諸真州分署以𫝊
知弘正以來此書盖不一刻矣集中諸人本末各有耿
耿不沒者宜有神物在在護持之也黃名瓉字公獻揚
之儀真人
五月十五日
朝退
御乾清門
賜滿漢大學士尚書侍郎
御書扇各一(士禎)得
御製虎丘五言律詩一首(前有暢春小印後有康熙宸翰稽古右文二印)
袁海叟詩集若干卷康熙壬午雲間門人周庶常(彛)策
銘所寄鈔本用羅紋箋寫之甚工有大復空同二序陸
儼山序又董宜陽題編首謂海叟手定國初刻於張氏
者久燬儼山編次為别本而陸序云海叟集舊有刻又
别有選行在野集者暇日與獻吉共讀之又删次為今
集云按明初詩人共推高季廸為冠而大復獨以海叟
為冠空同許為知言今讀其詩古詩學魏晉近體學杜
皆具體而微耳遽躋之青丘生之列未免失倫故予謂
從來學杜者無如山谷山谷語必已出不屑禆販杜語
後山簡齋之屬都未夢見况其下如海叟者乎
詩小序必不可廢古今通儒論皆如此然如郝楚望之
每一詩必駁朱注亦自不可常熟顧大韶仲恭欲刊定
一書用毛𫝊為主毛必不可通然後用鄭毛鄭必不可
通然後用朱毛鄭朱皆不可通然後網羅羣說而以已
意折衷之嚴粲詩緝作於朱注之後獨優於諸家大全
之作敷衍朱注全無發明用覆醬瓿可也此論最公(見顧)
(仲子傳)
益都孫文定公沚亭(建銓)嘗撰顔山雜記四卷極稱簡核
然於建置設官綠起猶未詳按黃瓚雪洲集議礦盗一
疏是瓚廵撫山東時所奏略云臣會同鎮守太監黎鑑
廵按山東監察御史王相徐冠議照禦盗之法本非一
端要在術以防之令以禁之嚴逐捕以銷之足衣食以
安之而已前項礦賊勢雖頗衆其初實倡於一二不逞
之徒而市井無頼與凡窮困無聊者遂相率而從之臣
等查得青州府益都縣去郡二百餘里地名顔神鎮土
多煤礦利兼窰冶四方商販羣聚於此其中時有不逞
之徒此廵海道副使潘珍先有開立縣治之議今有特
設通判之請固欲得其要害而治之誠有見也但鄰近
州縣復多徒黨亦未得專事乎此而遽遺於彼也合無
准照副使潘珍及左布政使姚鏌右布政使盛應期按
察使王泰署都指揮僉事馬愷分守左參政許淳分廵
僉事魯鏎所議於益都縣顔神鎮地方聽令壘石為堡
建立府館一所添設捕盗通判一員許其兼制前項鄰
近州縣舊有礦洞不時廵察新編總甲嚴為約束操練
弓兵民快人等遇有盗賊小則密謀發卒以收掩捕之
效大則移文紏衆以成合擊之功務在斷絶奸盟毋令
復相屯聚示已往於不究開方來以自新則賊黨自此
可消矣云云紀略以為正德十二年廵按御史黃某奏
請兵部覆准盖未詳也但黃疏有聽壘石堡之語而顔
城實嘉靖三十六年王弇州世貞兵備青州時建則正德
中止設官而未建城耳
黃雪洲同畢嘉會送馮憲副還浙一首廣陵淹畢諴越
山老馮唐兩賢師友間力障波瀾狂翩翩遊子衣獨與
朔鴈翔汲古尚董井銷魂更雷塘胡然歌式微綵服戀
故鄉驚心濟南叟桃李空門墻江蘺未堪折遠思憑誰
將嘉會吾邑大司空畢公亨也公官兩淮運使為茶陵
李相所重卒為名臣止從釣臺集得其一詩餘不槩見
偶閱黃集錄之備公故事云
余自少年與先長兄考功同上公車每停驂輟軛輒相
倡和書之旗亭驛壁率不留稾諸同人見之者後在京
師往往為余誦之怳如昨夢近見吴江鈕玉樵(琇)觚賸
亦載余逸句因憶丙午自里中北上戲題德州南曲律
店壁一絶云曲律店子黃河厓(亦地名)朝來一雨清風霾
青松短壑不能住騎驢又踏長安街語雖詼嘲不足存
亦小有風趣聊記於此
今京師宴席最重鹿尾雖猩唇駝峰未足為比然自唐
已貴之陳子昂麈尾賦云卒網羅以見逼受庖割而罹
傷豈不以斯尾之有用而殺身於此堂為君雕爼之羞
厠君金盤之實云云若六朝已來則以麈尾為談柄耳未
聞充盤爼也耶律楚材西域詩亦以鹿尾駝蹄作對
韓宗伯菼所居在宣武門外與胡侍講任輿為鄰韓逝
未浹月胡亦病卒胡甲戌狀元也乙丑狀元陸侍講肯
堂先卒於此宅陸是科會元胡甲子江南解元皆兩掄
元樊川詩云家住城南杜曲旁兩株仙桂一時芳禪師
都未知名姓始信空門意味長諒哉
括異志述吴地記云昔有金牛糞金村民臯伯通逐之
牛入山穴山頽兄弟皆死妄語無稽豈又一金牛耶又
一臯伯通耶吴地記又云漢議郎臯伯通字奉卿卒葬
胥門號伯通墩則伯通非村民又不死於山矣
古今論世者以尹吉甫為名臣徒以伐獫狁及崧高烝
民韓奕江漢四詩耳吾獨疑吉甫惑後妻之言至使其
子伯竒衣苔帶藻作履霜之操此與晉獻驪姬之事何
異夫不能齊家而妄稱之曰萬邦為憲吾不信也其猶
後世詞人之諛韓侂胄賈似道者動以伊周擬之其又
足信乎
姚士麟叔祥言曾見趙松雪自書家用簿運筆精妙凡
養蠶種桑等事與今不殊惟用麫作食及烏豆之類動
至百斤百石耳
姚叔祥又言海鹽有優兒金鳳以色幸於嚴東樓非金
則寢食弗甘金既衰老而所謂鳴鳳記盛𫝊於時於是
金復塗粉墨扮東樓焉此一事較侯方域馬伶傳更竒
見只編云蘭谿魏某嘗客華州王槐野祭酒家見架上
有夏國書凡閱三旬始遍則此書較契丹志金志卷袠
尤多矣右二志予皆有鈔本夏國志則世罕知之
明代自南部入閣者甚少惟萬歷丁未葉文忠向高以
南京吏部侍郎徑授禮部尚書東閣大學士文忠是時
年四十九
鄭端簡古言云永叔毁繫辭君實詆孟子安石非春秋
二程子改古大學晦菴不用子夏詩序皆不可解
香祖筆記卷二
