香祖筆記卷一
刑部尚書王士禎撰
康熙四十一年壬午三月初五日
文華殿經筵(臣)士禎以
經筵講官刑部尚書侍文淵閣大學士吏部尚書熊賜
履禮部侍郎羅察進講四書樊遲問仁子曰愛人一節
禮部尚書韓菼工部侍郎舒輅進講易經繫辭居則觀
其象而玩其辭四句講畢
賜宴太和門
江南道監察御史張瑗題為逆惡之罪既已正典於前
朝私豎之碑豈宜𫝊流於後世亟請乾綱勅毁以儆奸
邪以垂鑒戒事恭聞我
皇上前歲翠華南幸命修岳飛之墓賜題于謙之碑誠
以此二臣者忠貫日月義壯山河故特表而揚之以風
示天下夫善在必彰者則惡在所必癉臣奉命廵視西
城前往西山一帶查閱至香山碧雲寺寺後峻宇繚墻
覆壓數里鬱蔥綿亘金碧輝煌疑是前代王侯寢宫詢
之土人乃知為故明罪惡滔天磔尸身後逆璫魏忠賢
之墓墓上有穹碑二屹然並立合書欽差總督東厰官
旗辦事掌惜薪司内府供用庫尚膳監印務司禮監秉
筆總督南海子提督保和等殿完吾魏公忠賢之墓臣
觀覽之下不禁髮指夫魏忠賢者在故明天啓時竊操
國柄屠毒忠良惡貫滿盈一時羣小皆出其門德碑生
祠幾徧天下神人共憤道路以目至崇禎初年罪狀發
露押往祖陵潛行自盡磔尸河間迄今公論在人尚恨
戮尸不足以蔽厥辜乃畿輔近地尚留此穢惡之蹟僭
越之制何以懲巨憝昭大法哉况當奉
旨纂修明史之時凡明季忠良被禍諸臣無不立𫝊表揚
以彰公道光天化日之下豈容奸孽餘黨膽大潑天目
無三尺仰祈
天威乾斷
勅地方有司立仆其碑剗平其墓俾天下後世知凶惡
之徒不能逭憲典於身前并不能保墳墓於身後其於
聖明癉惡之義不啻炳如日星嚴如斧鉞矣云云奉
旨魏忠賢碑墓著交與該城官員仆毁剗平該部知道
瑗賦詩記事云彰癉表天道誅賞昭王綱伊誰實職之
蘭臺凛秋霜道惟鉏姦宄庶以全善良攬轡出都門陟
睇西山岡廬舍匝阡陌各各營農桑厥俗一以樸民氣
尤悦康榛莽化蘭蕙無復嘷豺狼尋憩古佛刹紺碧何
輝煌背負諸墓碣封樹皆貂璫逆閹塜踰制陵園相頡
頏穹碑矗霄漢長松繞垣墻以彼稔凶惡萬死奚足償
搏噬縱鷹犬湯鑊烹鸞凰天地盡暝晦白日無晶光古
多寺人禍兹禍踰漢唐國步倏臲卼社稷旋淪亾彼身
已寸磔墓胡留山陽我見髮上指衝冠心激昂及此不
鏟薙無乃忤蒼蒼拜疏請
明旨
聖德奮乾綱碑仆墓亦毁狐兔將安藏堯舜除四凶海
宇稱平章誅惡及勝國來者心自臧岩壑湔穢濁草木
回芬芳聊以佐史筆憲紀於焉張瑗字蘧若祁門人予
辛未科所取會元也以編修改御史一時賦詩紀者甚
衆禎按工部郎中萬公燝疏云臣於三月詣陵開工過
香山碧雲寺見魏忠賢所營墳墓碑石峥嶸隧道深閟
翁仲簪朝冠而環列羊虎接駝馬以森羅制作規模髣
髴陵寢云云則閹擅國柄時自營生壙已久特既誅之
後未有建議毁之者故倖存至今耳
羽紗羽縀出海外荷蘭暹羅諸國康熙初八貢止一二
疋今閩廣多有之盖緝百鳥氄毛織成予按異物彙苑
唐安樂公主使尚方合百鳥毛織為裙正視旁視各為
一色日中影中各為一色而百鳥之形狀皆見然則古
亦有之矣又南史齊文惠太子織孔雀毛為裘華貴無
比武后有集翠裘以賜倖臣皆其類也又滿剌加哈烈
出鎖袱一名梭服鳥毳為之紋如紈綺今閩中最多價
不甚高非羽紗羽縀比
浙江廵撫某疏明紹興府知府湯紹恩於三江海口築
塘建閘旱澇無害逮我
朝定鼎以來洩水驅沙靈異尤著禦灾捍患利益宏多
伏祈
勅賜褒封祀典云云下禮部議允行
京師粥花者以豐臺芍藥為最南中所産惟梅桂建蘭
茉莉梔子之屬近日亦有佛桑榕樹榕在閩廣其大有
蔭一畆者今乃小株僅供盆盎之玩佛桑重臺者永昌
名花上花見萟林伐山
鄞處士萬斯同字季野與其兄斯大字充宗同游黃太
冲之門充宗研精經學而季野貫穿史事于明代三百
年典故如指諸掌史官總裁諸公聘入京師一切皆取
衷焉初先伯祖太師公(諱象乾)列傳汪編修(琬)倪檢討(粲)
各有撰述季野從實錄搜采十許事補入視二君為詳
其所撰宋季忠義錄十二卷一卷載恭帝端宗末帝本
紀陳仲微二王始末二卷迄末自江萬里文天祥而下
逮劉辰翁凡四百六人皆向來紀載所未備也所著又
有南宋六陵遺亊一卷庚申君遺事一卷補歷代史表
六十卷歷代宰輔彙表八卷廟制圖考四卷河渠考十
二卷崑崙河源考二卷儒林宗派八卷羣書疑辯十二
卷書學彙編二十四卷可謂通儒壬午四月歿於京邸
甚可惜也
自己夘順天鄉闈
乾清門覆試舉人後直省考試官自侍郎以下槩行開
列恭候
欽點壬午鄉試以副都御史張睿主考陜西御史吳甫
生副之吏部文選郎中陳汝弼主考江南工科給事中
黃鼎楫副之御史劉子章主考江西御史傅作楫主考
浙江翰林滿洲阿爾賽副之湖廣巴海(天理評事予門人)山東
滿保河南傅森皆翰林滿洲人山西孫致彌戊辰庶吉
士副都御史御史庶吉士典鄉試自是科始
二十年來京師士大夫不復用金扇初則尚金陵仰氏
伊氏素紙扇繼又尚青陽扇武林各色夾紗扇未幾廢
而不行獨尚曺氏靴扇溧陽歌扇一時風會雖小物亦
然殆不可曉也
壬午七月浙江廵撫趙申喬疏言浙省每科試卷一萬
二千有竒舊例同考官僅十三人不能徧閱請增三員
禮部覆允併通行各直省如有試卷數多房考不足者
題明量行增加得
俞旨是科浙闈解額視江南之數并著為例
丙子予奉
命祭西嶽西鎮登鳳翔靈山靈鷲寺見如來泥洹像諸
弟子有悲泣者竊以為疑適觀世說顧敷七歲言當由
㤀情故不泣未能㤀情故泣尋味二語大有解會
康熙庚辰夏六月二十八日蒙
恩賜
御書帶經堂扁額謹紀述于居易錄末卷今年壬午四
月六日再蒙
恩賜
御書信古齋扁額回憶戊午夏初蒙
恩賜存誠格物二扁已二十五年矣二十五年中三蒙
御筆題
賜堂額榮寵踰涯宋學士蘇易簡獲賜飛白玉堂之署
四字一時輙侈為盛事(臣)之蒙
恩何啻什倍恭為摹刻懸於蓬蓽之居而什襲
御墨於寳櫝謹紀
頒賜年月以示世世子孫勿㤀報稱云
壬午六月初九日
召集内閣九卿及翰詹卿寺科道各部郎中四品以上
官於
保和殿傳
上諭云尋章摘句華麗詞藻非帝王之本朕四十餘年
惟日兢兢未嘗少釋萬幾自警有始無終之誚念兹在
兹也政事之暇頗好書射歷年以來所積臨摹字幅
賜卿等觀之(臣)士禎得絹素大字一幅共二十七字云
惟正是視玄黃匪惑非禮不觀儀型是則慎爾所覿無
愆斯德臨米芾首尾凡小璽三曰淵鑒齋(長寸餘闊八分白文)康
熙宸翰(方一寸三分白文)勅幾清晏(方一寸田分朱文)是年七月二十
三日恭紀
浙江鄉試廣額既奉
特旨允行順天府府尹錢晉錫上疏以京畿國學首善
之地請照浙江例增廣解額禮部覆准順天等府廣額
十人國學八人奉天府一人宣化府一人八旗滿洲蒙
古三人漢軍一人共廣額二十人湖廣總督郭琇亦以
湖南北地大人衆援例疏請部覆准照浙江例廣十三
人可謂一時右文盛事然止順天國學浙湖三直省而
他省督撫未及疏請部議遂未之及未免向隅矣至予
鄉為
孔子闕里所在解額六十名而至聖裔四氏學二人即
在解額之内則視他省尤為未均惜無言之者
梵言薜荔猶此言餓鬼出大藏服字函
盤山拙菴(智朴)和尚自江南還山以滄浪高唱畫册來索
題盖師訪宋牧仲開府於吳門適朱竹垞(彛尊)太史自禾
中來會於滄浪亭共賦詩見懷而畫史高簡圖之者也
宋詩云青溝闢就老煙霞瓢笠相過道路賖㩗得一缾
豆苗菜(菜名出盤山)來看三月牡丹花因緣大事公能了潦
倒麤官我自嗟好向滄浪亭子上栴檀香裏奉袈裟經
行斜日且觀魚黃鳥緡蠻入耳初接席金風舊亭長(竹垞)
懷人蠶尾老尚書(阮亭)春深玉版容參悟歲晚花宫待掃
除拂子一揮仍小住空林明月暮鐘餘
提督山西學政翰林院侍讀汪灝以大同府人文勝前
疏請撤去門字號照福浙總督侍郎郭世隆三十六年
題請臺灣一府撤去至字號與通省一體勻中之例部
覆得
旨允行
河南廵撫侍郎徐潮疏言二程子後裔五經博士程佳
璠病廢請以其子程舉承襲
明宏治中京口人錢寳者善醫嘗遊齊魯間遇一老僧
能卧大雪中雪為不積問其年數百歲矣後至金陵居
天界寺撫摩能療諸疾後尹蓬頭客於錢氏錢偶言僧
狀尹曰吾師祖也别來久尚亾恙耶已而尹去老僧復
至京口錢為述尹語僧曰是吾孫也徐出度牒示錢則
唐大中四年所給已八百年矣僧秦人不知名字(見外史)
唐時升叔逹三易集有南翔八老人詩序云南翔里有
八老人為社徐爵九十六趙陸九十四陸淙八十五徐
勲張樂俱八十四董儒八十三朱梓八十二陸球八十
一居止不一二里而耄耋相望日杯酒談笑相娛樂誠
太平盛事也詩云白鶴村頭春日曉香霧濛濛百花好
蒼顔素髮八老人花前置酒相傾倒笑說鄰翁學語時
追談邑子知名早不知主客更勸酬争引曾玄互提抱
今年孟春甲子晴占云麻麥俱豐成坐中祭酒九十六
敬酹社翁旨且清其間迭起拜更祝但願脚健䨇眸明
桂林從事八十一只聞喚弟無呼兄南村翳翳桑榆日
出且持杯歸散帙但課兒孫種黍苗何知道士餐芝术
香山居士有遺篇九十不衰真地仙公等康健逢聖世
能無旦莫歌皇天願炊香飯釀秫酒日奉杖履長周旋
正嘉遺事多訛謬欲聞鑾輿南幸年魏學禮長林片葉
集有九峰青厓先生年一百二十一歲詩尤竒
樂府碧玉破瓜時而談苑載呂洞賓謁張洎贈詩云功
成應在破瓜年洎後以六十四卒破瓜者二八也老少
男女皆可稱破瓜亦竒
山海經云北號之山有木狀如楊赤華其實如棗而無
核其味酸甘食之不瘧此即吾鄉之虛中棗也出青城
縣漢上林苑有枵棗見西京雜記又東坡有與蒲𫝊正
覓柿霜無核棗帖元遺山有䟦見玉堂嘉話
異物彙苑巴旦杏出哈烈國今北方皆有之京師者實
大而甘山東者實小肉薄少津液土人賤之不食獨其
仁甘可以佐葅
漢上林令所記桃十種有櫻桃含桃含桃即櫻桃且非
桃類
金剛鑽形如鼠糞色青黑如鐡石產西域諸國在鷙鳥
海東青所遺糞中以之鐫鏤無堅不破右齊東野語所
記或云扶南國剛金能切玉扣以羖角則判張洪使緬
錄云緬蠻地有木曰金剛纂狀如棕櫚枝榦屈曲無葉
剉以漬水暴牛馬令渴極而飲之食其肉必死此又草
木之毒者而名同
京官舊例各衙門稱謂有一定儀注不可那移如翰詹
稱老先生吏部稱選君印君員外以下稱長官科稱掌
科道稱道長是也自康熙丙子祭告回京見聞頓異各
部司及中行評博無不稱老先生者矣此亦觚不觚之
一也
考工記韗人(音運)為臯陶鄭司農注臯陶古木也
徐渭路史一條云唐時高麗貢松煙墨和糜鹿膠造墨
名隃糜此說杜選陋甚按隃糜漢縣名地出石墨即今
隴州之汧陽見於漢官儀其來舊矣非始於唐且與高
麗無涉
青藤山人路史云中山酒中山兔毫竝是應天府之溧
水縣非古中山也不知何据亦出杜撰
高季廸明三百年詩人之冠冕然其明妃曲云君王莫
殺毛延夀留畫商岩夢裏賢此三家村學究語所謂下
劣詩魔不知季廸何以墮落如此而盲者反以為警策
其後有彭三吾者又云畫師休盡殺夢弼要人圖轉入
魔道矣又胡虛白詠綠珠云枉費明珠三百斛荆釵那
及嫁梁鴻郎瑛稱之皆所云癡人前不得說夢也若永
叔耳目所及尚如此萬里安能制夷狄所謂詩論亦自
近腐
以詹事府詹事兼侍讀學士徐秉義(前吏部右侍郎)原任翰林
院侍講徐元夢(滿洲人)為順天考試官二君皆癸丑科進
士
郎瑛七修類纂舉東坡䟦林和靖詩詩如東野不言寒
書似西臺差少骨以西臺為南唐李建中謬甚南唐太
弟太傅李建勲非建中也建中宋初人為西京御史故
稱西臺其書與楊風子先後齊名蘇黃常稱之郎未知
耶
剛夘或曰嚴夘見王莽傳或曰㱾□(音開以)見說文玉篇
以正月夘日作而佩之服虔云長三寸廣一寸四分晉
灼曰長一寸廣五分或用玉或用金予於慈仁寺市中
曾見一枚乃以象牙為之八分書六十六字又按後漢
輿服志長寸二分方六分諸侯王列侯以白玉中二千
石以下黑犀三百石已下以象牙
類纂載武林女子金麗卿詩家住錢塘山水圖梅邊柳
外識林蘇郎瑛謂其不能守禮出則擁蔽其面時方食
不覺噴飯滿案又謂謝無逸以胡蝶詩得名號謝胡
蝶後李商隠襲其語云云則是以唐人蹈襲宋人矣更可
一笑
己夘十一月熊青嶽太宰拜相時宛平胥庭王公為首
揆沁州吳公銅川次之而孝感乃故相再入内閣或疑
其位次王公云若熊公徑以大學士召還自當為首揆
今以禮書召遷吏書而始大拜是由尚書大拜非以大
學士召還也不當讓熊遂次吳而桐城張公敦復又次
熊及王公引疾則丹徒張公素存為首揆桐城請告歸
矣(熊乃王教習門生也)
御史劉子章條奏外官禁止多帶家口下吏部議督撫
止許五十人藩臬四十人道府三十人州縣十五人違
例者革職下九卿詹事科道集議予謂自督撫已下皆遞
減十人胡為州縣之於道府頓減其半也衆韙之乃定
為二十人而女口不與此數違例者止於降級再奉
旨以旗員差多許倍之
辛巳冬杪得倪雲林喬柯竹石小幅澹逸絶塵題字尤
古勁真蹟也詩云隠士江隂許士雍鈿山湖裏泊煙篷
秋來鱸鱠蓴羹美亦欲東乘萬里風後署甲辰八月倪
瓚(雲林故居在厚山地名厚陽)
庚辰三月朝陽門外東嶽廟火殿廡皆燼獨左右道院
無恙
特發内帑并令在京在外大小官員捐助仍以裕親王
監視之閱歲始畢工
親臨幸焉廟中仁聖帝炳靈公司命君四丞相像皆元
昭文館大學士正奉大夫秘書監卿劉元所塑元最善
摶換之法天下無與比至是皆燬於火
羅泌路史云巢父友許繇樊竪繇居沛澤其道日光堯
朝焉而逭之父適聞之洗耳於潁竪方飲其牛乃敺而還
子苹注竪字仲父然則洗耳者巢父飲牛者則樊竪又
别自一人妄說紛紛諸子䜟緯之書杜撰大抵如此可
發一笑
蟲牢地名見春秋其地在今河南之封丘縣然路史雜
國名又有蟲氏牢氏蟲氏條下曰邾地後有蟲氏牢下
曰古牢子國後有牢氏
武會試舊無廷對臚傳之例有之自明末崇禎辛未科
始從考試官方逢年之請也
王孟端仿雲林古木叢篁自䟦云幽篁古樹玉森森白石
仙人翠作襟夜月幾驚龍虎立秋風時聽鳳凰吟畫圖入
思曾飛筆山水留情獨撫琹不是遠尋高士宅何能愜我
出塵心又季廸和東山逸叟和青箬谿道人四言一首
壬午順天鄉試五經監生二人一莊令輿江南武進人
一俞長策浙江桐鄉人初以違例貼出仍具題請
旨奉
旨俱著授為舉人准會試嗣後願做五經者不必禁止
作何定例九卿等詳議具奏
九月初六日辰刻
文華殿經筵講官禮部尚書韓菼吏部左侍郎傅繼祖
進講四書子路問政子曰先之勞之一節(臣)刑部尚書
王士禎兵部右侍郎兼翰林院掌院學士法良進講易
經觀乎人文以化成天下一句講畢
賜宴太和門
翰林掌院舊皆以學士兼禮部侍郎滿官漢官皆然自
崑山徐相國以大學士兼掌桐城張相國以禮部尚書
兼掌與往例不同然凡啓
奏講書等事仍滿前漢後不論所居之本官也今長洲
韓宗伯兼掌院事亦然
唐國史補謂漠漠水田飛白鷺隂隂夏木囀黃鸝乃右
丞竊取李嘉祐語論者或為王諱以為增漠漠四字便
是點鐡成金手叚此亦囈語然此事往往有之予門人
太倉崔舉人華字不雕貧而工詩嘗有句云溪水碧于
前渡日桃花紅似去年時予在廣陵作論詩絶句四十
首舉此二句云江南腸斷何人會只有崔郎七字詩後
汪鈍翁在京師亦有句云溪水碧於前渡日桃花紅似
去年人謂非取崔前語乎汪於崔亦前輩也
譚輅云劉季緒好詆訶文章掎摭利病徐陵為一代文
宗未嘗詆訶作者昔予與故友汪鈍翁在京師鈍翁好
詆訶人前輩名宿自某某而下無得免者後進以詩文
請質亦無恕詞予每勸之故友計甫草東嘗序予門人
汪蛟門(懋麟)集云鈍翁性悁急不能容物意所不可雖百
賁育不能揜其口也其所稱述於當世人物之衆不能
數人焉阮亭性和易寬簡好奬引氣類然以詩文投謁
者必與盡言其得失不少寬假此數語頗得予二人梗
槩顧施愚山又嘗謂予公好奬引人物自是盛德然後
進之士學未有成得公一言便自詡名士不復虛懷請
益非公誤之耶予思其言亦極有理
門人李少京兆子來(先復)言曩過漢中聞南鄭縣之東有
民家老嫗年百二十歲矣尚強健無恙李自往訪之云
晨出往田間栽種未及見
廣州府佛山有諸生黃章者年一百二歲康熙己夘尚
入省闈自言吾今科且未中來科百五歲亦未中至百
八歲始當獲雋尚有許多事業出為國家效力耳聞近
歲已死其言無驗
九月二十五日
車駕南廵視河工
十月初九日夜再雪竟夜積素滿庭晚菊尚敷腴可玩
晨起忍寒坐信古堂對雪看菊忽梁溪琹僧岳蓮見過
彈平沙落鴈漢宫秋二曲古音蕭寥㤀其身在長安官
是秋曺之長也作二詩紀事
臺灣古荒服在福建東南大海中西界於漳南鄰於粤
北與閩安相直其水道則東連日本南鄰琉球暹羅呂
宋荷蘭諸國其沿革莫得而詳也明嘉靖四十二年流
寇林道乾作亂都督俞大猷勦之追及澎湖道乾遁入
臺灣大猷不敢偪留偏師駐澎湖島時哨鹿耳門外徐
俟其敝道乾遁往占城道乾既去澎湖駐師亦罷天啓
改元有顔思齊者為日本國甲螺(猶頭目也)引倭酋歸一王
屯臺灣閩人鄭芝龍附之始建平安鎮城既而荷蘭國
人舟遭颶風至此愛其地借居之遂與倭約盡有臺灣
之地而歲輸鹿皮三萬荷蘭國人善火器其居臺灣也
以夾板船為犄角雖兵不滿千南北土酋咸畏之又建
赤嵌城以居順治庚寅日本甲螺郭懷一謀逐荷蘭人
事覺懷一被殺於歐汪(在今鳳山縣界)辛丑鄭成功自江南敗
歸勢日蹙頓軍厦門適日本甲螺何斌與荷蘭酋長隙
潛誘成功進取臺灣鹿耳門詰屈回旋沙浮水淺猝難
飛渡成功舟至水忽漲十餘丈巨艦縱横畢濟遂克臺
灣荷蘭國人與成功戰不利退保安平鎮城其酋歸一
王以死拒之成功力攻不克乃還山列營以困之荷蘭
人勢窮以十餘艘决戰成功用火攻盡焚之荷蘭人遁
歸其國成功既有臺灣以赤嵌城為承天府改臺灣土
城為安平鎮總名曰東都未幾成功死其子經居鷺江
(即今厦門)成功弟世襲隂有竊據意經攻逐之世襲渡海來
歸經僭立改東都曰東寧改縣曰州設安撫司三南北
路澎湖各一辛酉經死子克塽嗣康熙二十一年壬戌
福建總督姚啓聖用間諜隂結傅為霖為内應事洩為
霖遇害明年癸亥靖海將軍施烺奉
命率舟師進討六月自銅山抵澎湖入罩灣連克虎井
桶盤諸嶼誓師戒嚴鄭克塽奉表降
詔赴京師隸旗下于其地設臺灣府統臺灣鳳山諸羅
三縣隸福建布政使司云
十月二十七日
車駕回
宫
御賜内直吏部尚書陳廷敬副都御史勵杜訥右諭德
查昇各松花江石小研一方色澹綠如洮石腹有
御書研銘八字云以静為用是以永年繼又
賜大學士張玉書吴琠熊賜履工部尚書王鴻緒各一
方鴻緒所得有倭漆研匣匣中有
御用墨四笏時十一月偶
召張及王入
南書房編次
御書得
賜因及吴熊二公云
駕在德州
賜致仕在籍戶部左侍郎田雯寒綠堂扁額原任翰林
侍讀蕭惟豫編修田需亦蒙賜
御書各一幅
召戶部郎中陳奕禧入
南書房
命書大小字各三幅
賜御書
御製塞上詩一幅詩云半嶺黃雲合風悲鼓角聞野羱
沙草外落日自成羣
御製宋高宗父母之仇終身不報論
命大學士熊賜履禮部尚書韓菼
内直吏部尚書陳廷敬右諭德查昇同作又
命浙江舉人查慎行(原名嗣璉)等同作進
呈
詔蠲甘肅等處地方四十一年四十二年錢糧江南上
江下江四十二年錢糧
十二月諸王内閣九卿翰詹卿寺科道請上
尊號奉
旨朕即位四十餘年未嘗少刻不以民生休戚為念遠
邇安静為本雖或慶雲景星嘉禾瑞草天書麟鳳之竒
總無關於黔黎亦無關於朕心反為史書之譏朕以實
心為民天視天聽故有其道難免後人公論若耀功德
取一時之虛名朕之不悦甚矣毋煩數陳
上召海寧舉人查慎行武進舉人錢名世長洲監生何
焯休寧監生汪灝於
南書房屢試詩及制舉文
特賜焯灝舉人明年一體會試
考試新差提督各省學政翰林侍讀學士張廷樞等郎
中翁嵩年等十一人於
南書房稱
旨人賜
御書一幅(八股題夫子循循然善誘人一節詩題□和御製考試嘆)
壬午冬
駕歸自德州考試
内直諸詞林官至二十二日封印後一日始畢定一等
十人侍讀學士陳元龍等二等若干人其三等五人調
知縣用諭德王化鶴中允吴晟修撰戴有祺(辛未狀元)檢討
趙爾孫吴文炎
命吏部右侍郎吴涵兼掌翰林院亊
山行慮迷握嚮蟲一枚於手中則不迷見物類相感志
近時有人作嚮言取此
明文士如桑悦祝允明皆肆口横議略無忌憚悦對丘
文莊言舉天下文章惟悦其次祝允明世但嗤其妄人
耳允明作罪知錄歷詆韓歐蘇曾六家之文湥文周内
不遺餘力謂韓傷易而近儇形麤而情覇其氣輕其口
誇其發疎躁歐陽如人畢生持喪終身不被衮繡東坡
更作儇浮的為利口譁獷之氣肆溢舌表使人奔迸狂
顛而不息曾王既脱衣裳幷除爪髮譬之獸齧腊骨至
於老泉潁濱秦黃晁張則謂不足盡及惟柳如冕裳珮
玉猶先王之法服乃其大旨則在主六代之比偶故實
吁亦鄙而倍矣論唐詩人則尊太白為冠而力斥子美謂
其以村野為蒼古椎魯為典雅麤獷為豪雄而總評之
曰外道李則鳳凰臺一篇亦推絶唱狂誖至於如此醉人
罵坐令人掩耳不欲聞論詩餘則專祖太白飛卿稍許歐晏
周柳以為綴旒謂東坡木強疏脱少游魯直特市廛小
家之子略舉大端如右所謂無忌憚者不足置辯也
西園雜記記明大臣夀考者自王端毅公魏文靖公而
下十三人而不及雒陽劉文靖公晦菴文靖夀九十餘
近百歲又弘正名相也何獨遺之
釋氏言羚羊挂角無跡可求古言云羚羊無些子氣味
虎豹再尋他不著九淵潛龍千仞翔鳳乎此是前言注
脚不獨喻詩亦可為士君子居身涉世之法
大竹破山和尚天童密弟子也蜀亂後居萬峰賊李鷂
子者殘忍嗜殺延師供養請肉食師曰公不殺人我便
食肉李笑而從之全活無算師蹇姓忠定公之裔孫也
鄭端簡云十哲陳蔡一時與難之賢非孔門定論自開
元至今無敢議者夫有若之言四見於論語大類聖人
公西赤志於禮樂有為邦之才不遠優於宰我冉求乎
求我言行不必徵諸史𫝊論語中多有之矣其視二子
優劣何如宜進祀二子於殿上改求我於廡中右與予
官祭酒時具疏大意略同惜為友人中阻疏不果上即
當時禮部未必果行要當存此一叚公論於天下後世
耳予至今悔之
皮日休本字逸少後字襲美見北夢瑣言
康熙乙丑夏予使粤東還便道遊廬山宿開先寺觀陽
明先生石壁大書紀功碑末云嘉靖我邦國若前知世
宗入繼大統者按碧里雜存陽明既平田州之亂先是
州有巨石側卧江滸舊有童謠云田石傾田州兵田石
平田州寧岑猛惡之夜遣人平之明復如故先生定亂
後其石即平先生自往觀之洗剔苔蘚有古刻新建伯
三大字異之遂續加八字併刻於石云嘉靖歲戊子新
建伯王守仁又記先生習静陽明洞預知門人朱白浦
蔡我齋入山事中庸云至誠之道可以前知陽明其庶
幾乎
樂郊私語云海鹽少年多善歌盖出於澉川楊氏其先
人康惠公梓與貫雲石交善得其樂府之𫝊今雜劇中
豫讓吞炭霍光鬼諫敬德不伏老皆康惠自製家僮千
指皆善南北歌調海鹽遂以善歌名浙西今世俗所謂
海鹽腔者實發於貫酸齋源流遠矣
香祖筆記卷一
