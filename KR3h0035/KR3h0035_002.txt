書錄卷中
宋董更撰
江南後主李煜字重光
浮休跋其書云江南後主書雜說數千言及德慶堂
題榜大字如截竹木小字如聚鍼釘似非筆跡所為
歐陽永叔謂顔魯公書正直方重似其為人若以書
觀後主可不謂之倔強丈夫哉
山谷云觀江南後主手改表草筆力不減柳誠懸乃
知今世石刻曾不得彷彿余嘗見其與徐鉉書數紙
自論其文章筆法政如此但步驟太露精神不及此
數字筆意深穩蓋刻意與率爾為之工拙便相懸
皇朝類苑云古之善書有筆法五字擫押鈎格抵用
筆雙鈎則點畫遒勁而盡善矣謂之撥鐙法江南後
主得此法書絶勁復增二字曰導送
張文靖公云李後主專意詞翰而歌詩筆札皆與騷
人墨客分路揚鑣
吳越忠懿王錢俶字文德
山谷云熙陵嘗稱獎錢忠懿王筆法入神品中外學
書無能出其右仰觀英鑒大不可誣
有詩帖一紙刻石於絳臺法帖卷末(諸書之見于刻石者不能具載)
(聊記一二以見大概他倣此)
孫思皓
米元章書史云國初孫妃弟思皓學歐書本朝無人
過也
徐鉉字鼎臣徐鍇字楚金
東都事略云鉉好李斯小篆尤得其妙隸書亦工尺
牘為士大夫所得皆珍藏之
揮麈錄云鉉書映日視之中心有一縷濃墨正當其
中至曲折處亦然乃筆鋒直下不倒故耳
沈存中筆談云(與揮麈同)又云鉉嘗自謂吾晩年始得&KR1915;
(蒯平聲)匾法凡小篆喜瘦而長&KR1915;匾之法非老筆不能也
余按鉉弟鍇亦善篆書有千文刻石傳于世
李居簡王嗣宗字希阮諡景莊
皇朝類苑云凡章草小草點畫皆有法不可率意輒
書近年李居簡善草書太宗甚愛之以贊善大夫直
御書院王嗣宗亦習而不能精諺云信速不及草書
家貧難辦素食言其難置也然小草尤難
李建中字得中
山谷云李西臺書雖少病韻然似高逸高文進畫神
佛翰林工至今以為師又云余嘗許西臺書所謂字
中有筆者也字中有筆如禪家句中有眼他人聞之
瞠若也惟子瞻一聞便欣然耳
東都事略云建中善書札行筆尤工草隸篆籀八分
俱妙好古勤學歐陽集古錄跋楊凝式題名云五代
之際有楊少師建隆以後稱西臺二人者筆法不同
而書名皆為一時之絶
高宗翰墨志云太宗皇帝搜羅法書備盡求訪當時
以李建中字形瘦健始得時譽猶恨絶無秀異至熙
豐以後蔡襄李時雍體製方入格律欲度驊騮終以
駸駸不為絶賞繼蘇黃米薛筆勢波瀾各有趨向
王著
皇朝類苑云太宗留心筆札首得蜀人王著召為御
書院祇候遷翰林侍書善草隸獨步一時永師千文
缺數百字著補之世亦寶重東嶽廟立碑命著書著
辭官卑即日遷轉著善大書其筆甚大全用勁毫號
散卓筆太宗嘗令對御書字初以禇一番令書八字
又一番書六字一番書四字一番書兩字一番書一
字皆極于遒勁上稱善
山谷跋樂毅論石刻云書者是國初翰林侍書王
著寫用筆圓熟亦不易得如富貴人家子非無福氣
但病在韻耳
石林過庭錄云蜀人素少善書國初王著最知名太
宗嘗從著學書自言右軍石泉公方慶之後猶世其
傳家從僖宗入蜀然著亦自端直有守非專以藝進
者也又燕語太宗平蜀王著為趙州隆平縣主簿或
薦其能書召為街尉寺丞史館祇候使詳定急就章
等後遂以為翰林侍書而不加學士之名蓋惜之也
有翰林學士王著自别一人
句中正
張浮休題云精廬五銘句中正所為也句公仕于蜀
孟氏入本朝為汜水令能書太宗召對訪以書法擢
任三館
成都續記云能仁院范忠獻祠堂前有句中正所書
廣政二十五年及第進士九人姓名在板上楷法極
可觀
郭忠恕字恕先
六一跋說文字源云郭忠恕及事皇朝世人但知其
小篆而不知其楷法尤精字書忽廢幾于中絶今求
其如忠恕小楷不可得也
宋綬字公垂諡宣獻
山谷跋武德帖云近世宋宣獻公書號為近古猶未
盡得此筆意也
東都事略云綬筆札精妙仁宗嘗取其所書藏禁中
書史云宋宣獻公綬作參政傾朝學之號曰朝體王
廣淵師其小字
李昌武宗諤
類苑云宋初李建中妙絶一時而行筆結字亦主於
肥厚至李昌武以書著名而不免于重濁故歐陽永
叔評書曰書之肥者譬如厚皮饅頭食之未必不佳
而世命之為俗物矣亦有激而云耳江南李後主善
書嘗為近臣語書有言顔魯公端勁有法後主鄙之
曰真卿之書有楷法而無佳處正如义手並脚田舍
漢耳
青箱雜記云篇什筆札兩皆精妙
書史云李宗諤主文既久士子始皆學其書
張維
類苑云張維者蜀人始為沙門後反初尤善王書絶
得懷素之骨世鮮能及之王嗣宗曾薦于上召試御
書院維自負其能入院視諸人書不覺微哂衆怒排
之止得隸秘閣為楷書不就景德末書鄭州開元寺
新塔碑真一時之絶也
石延年曼卿
晁氏讀書記云善書札縱酒不羈
六一詩話云工於書筆畫遒健體兼顔柳為世所好
嘗以澄心堂紙草書籌筆驛詩至今藏之號為三絶
王直方詩話云以書名世大字愈妙龜山寺三佛名
榜最為雄偉張文潛有詩云煌煌三佛榜鐵貫金石
紐能道其妙處
東坡書曼卿詩筆後云范文正公祭曼卿文其略曰
曼卿之筆顔筋柳骨散落人間寶為神物
李無惑鄭文寶字仲賢
查道高紳
申革葛湍侍書
尹熙古
類苑云皆工篆學又云古撥鐙法今待詔尹熙古亦
得之而所書為一時之絶李無惑工篆亦得其法查
道始習篆患其體勢弱熙古教以此法仍雙鈎用筆
經半年始習熟而篆體勁直甚佳又云李無惑善小
篆為翰林待詔蓋陽冰之後未見其比徐鉉鄭文寶
查道高紳申革葛湍皆善篆弗能及也其勁健端妙
又過于陽冰士大夫家藏之以為寶又云鄭文寶在
江南師徐騎省小篆嘗篆千文以示鉉其字不出一
中指之甲騎省嘗曰篆難于小而易于大鄭子小篆
李陽冰不及若大字可兼爾
東都事略云鄭文寶善篆
王廣淵字才叔臨字大觀
山谷云王才叔兄弟皆喜作大字魁梧臃腫乃以筆
力豪壯為王當治平之元才叔筆墨字價千金蔡君
謨書不值一錢
浮休云王才叔兄弟少小各負才器晩登禁從議論
不阿性喜書人多求之小字師宋宣獻大字法石曼
卿然獨少古意耳
王壽卿章友直字伯益
陳晞畢仲荀
文勛
山谷云陳留有王壽卿得陽冰筆意非章友直陳晞
畢仲荀文勛所能管攝
國朝會要云嘉祐六年二月一日國子監言草澤章
友直篆石經畢詔補將作主簿後友直自以不願仕
進免官乃賜銀百兩
世有石刻時賢帖有友直一帖云已被中旨召書石
經比字體小成於義當往但愧無似孤奉粉飾之私
耳即日泝淮及泗舍舟而徒上元之前期至闕下
東坡銘文勛篆云世人篆字隸體不除如浙人語終
於𢃄吳安國用筆意在隸前汲冢魯壁周鼓泰山
張次立
會要云嘉祐六年五月二十一日詔同篆國子監石
經殿中丞張次立與堂除合入差遣其篆石經月日
理為一任
魏國忠獻公韓琦字稚圭
書史云韓忠獻公好顔書士俗皆學顔書
世有石刻畫鶻行大字一卷又有晝錦堂詩附以蔡
君謨書記刻石行世豫章觀風堂亦刻揚州芍藥詩
一卷
祁國正獻公杜衍字世昌
山谷云杜祁公七十老人書自能如此亦自難得有
草書法帖一卷刻石清江諸公題跋甚詳庚申春沒
於金兵
潞國忠烈公文彦博字寬夫
山谷云余嘗論潞公書極似蘇靈芝公曰靈芝墨猪
耳蓋不肯與靈芝爭長今觀到洛為兒子赴許昌帖
筆勢清勁真不愧古人
陳堯叟字唐夫諡文惠
類苑云陳文惠公善八分書變古之法自成一家雖
點畫肥重而筆力勁健能為方丈大字謂之堆墨八
分凡天下名山勝處碑刻題榜多公親跡世或效之
而莫能及也又云陳文惠公善八分書點畫肥重自
是一體世謂之堆墨書領鄭州日伶人戲以一大紙
濃墨塗之中以粉筆細書四點問曰此何字也曰堆
墨書田字也公大笑
歐陽公修字永叔諡文忠
公好集古刻因得筆意有集古錄一千卷遺墨流傳
人皆寶之遒媚可愛
温國文正公司馬光字君實
中興小歷云紹興六年七月上論司馬光字畫端勁
如其為人朕恨生太晩不及識其風采十一月丙辰
上謂宰執曰司馬光隸字真似漢人近時米芾輩所
不可髣髴朕有光隸字五卷日夕展玩其字不已宰
臣奏曰如光所謂動容中禮無毫髮遺憾者也上曰
然
山谷云温公正書不甚善而隸法極端勁似其為人
(外集)又跋與潞公帖云司馬温公天下士也所謂左凖
繩右規矩聲為律身為度者觀此書猶可想見其風
采余嘗觀温公通鑑草雖數百卷顛倒塗抹訖無一
字作草其行已之度盖如此
范公仲淹字希文諡文正
山谷云范文正公書殊有古氣往時蘇才翁于書少
所許可獨論公書得樂毅論筆意以余考之誠然但
骨氣勁而少肉耳
南軒云文正范公德業之盛借使字畫不工猶當寶
藏况清勁有法度如此哉
有石刻所書韓文公伯夷頌行于世
老泉先生蘇洵字明允
縉雲馮時可文集云老蘇書法力不足韻度有餘蜀
人本不能書元祐間東坡始以筆畫名世其流雖出
于二王其實已濫觴于老蘇淵源中矣
楊公億字大年諡文王伯忠
蔡玠
魏道輔筆錄云楊大年工小楷近臣王伯忠及尚書
郎蔡玠皆善行書
荆國文公王安石字介父
山谷云荆公書法奇古似晉宋間人筆墨又云不著
繩尺而有魏晉間風氣又題法帖王濛書云王荆公
嘗言學濛書
南軒云王丞相書初若不經意細觀其間乃有晉宋
間人用筆佳處又云余喜藏王丞相字畫丞相于天
下事多鑿以己意顧於字畫獨能行其所無事晩年
所書尤覺精到又云荆公率意而作本不求工而蕭
散簡遠如高人勝士敝衣破履行于大車駟馬之間
而目光已在乎牛背矣
周益公云朱元晦言先君子及某喜學荆公書多儲
真跡惟此紙有跨越古今開闔宇宙之氣
書史云王文公安石相士俗亦皆學其體
蘇舜元字才翁舜欽字子美集賢校理
山谷云蘇長史用筆沈著極不凡然四十年來絶難
得知音也又跋二蘇聯句云子美於蜀綾紙上寫楷
字極端勁可愛
浮休云蘇舜欽書平日不逮舜元也今此或亂之矣
舜元為書筆簡而意足元豐中蘇澥拜兩浙提倉既
對神宗問曰頗收卿父書否對曰私家有之其實無
有也既悤悤走親知家掊索得數十百字上之上一
閱擲之座後久之近侍輩取觀乃舜欽書也庸知聖
鑒如此之精東都事略云舜欽尤長於古文歌詩行
草士大夫收之以為墨寶
晁氏讀書記云舜元工草隸舜欽善草書酣醉信筆
為人所傳玩
周越字子發又字清臣
山谷云子發臨書殊勁但併使古人病韻耳又云周
子發下筆沈著是古人法若使筆意姿媚似蘇子瞻
便覺行間茂密去古人不遠矣何止獨行于今代耶
和靖處士林逋字君復
山谷云林和靖字畫尤工筆意殊類李西臺而清勁
處尤妙(外集)又云林處士書清氣照人其端勁有骨亦
似斯人涉世也
晁氏讀書記云善行書
有法帖兩卷刻于豫章漕廨之觀風堂
唐詢字彦猷詔字彦範
錢勰字穆父
山谷云唐彦猷錢穆父皆學歐陽率更書得其髣髴
者類苑云唐彦猷彦範俱擅一時才雅之譽彦猷知
書好古彦範文章氣格高簡不屈竦秀比六朝人物
尤精翰墨遺一小札亦必華牋妙管
錢伯言跋穆父臨大令洛神賦云子敬洛神賦分裂
在范堯夫范中濟王晉卿三家穆父借摹遂全一賦
故數自臨寫至數百過又蜀中石刻跋云錢公内翰
併三家本摹之旦旦臨寫晩極精妙筆勢字體深造
大令閫域宜春所刻洛神賦有伯言跋者殊失真而
蜀中所刻連草書千文為一卷粗見筆法
岳氏讚詢帖云朱長文續書斷所謂筆迹遒媚係之
能品六十六人中又云行書學顔體殆非誣也
蔡公襄字君謨謚忠惠
東都事略云工於書人得其字以為珍藏仁宗尤愛
之御製元舅隴西王碑命襄書之其後又欲襄書温
成皇后父清河郡王碑襄不肯書曰此待詔職也
山谷云君謨書如蔡琰胡笳十八拍雖清壯頓挫時
有閨房之態又云君謨渴墨帖仿佛似晉宋間人書
乃因倉卒忘其善書名天下故能工耳又題廟堂碑
云又知蔡君謨真行簡札能入永興之室也
歐陽文忠公歸田錄云蔡君謨為余書集古目錄刻
石其字尤精勁為世所珍
晁氏讀書記云襄工書為本朝第一殘章斷稿得者
珍藏之
類苑云古人以散筆作隸謂之散隸近世蔡君謨又
以散筆作草謂之散草或曰隸草其法皆本于飛白
亦自成一家
石林過庭錄云君謨初在宋宣獻公幕府授以書法
蘇才翁與君謨厚亦以書相先故二人卒以書知名
劉壯輿漫浪野錄云君謨工筆札為天下第一好事
者爭以珍玩購其書故其珍玩為多又云蘇子瞻論
蔡君謨書謂其與顔柳歐虞禇薛上下唯羲之父子
過之今世再有王羲之乃可議君謨書設使歐虞禇
薛復生僅可與之比肩未可輕議也
君謨自評書云每落筆為飛草書但覺烟雲龍蛇隨
手運轉奔騰上下殊可駭也静而觀之神情歡欣可
喜耳
書史云蔡襄貴士庶皆學之
張文靖公云君謨碑板照四裔而尺牘尤遒媚可愛
有法帖五卷合牡丹記荔枝譜茶錄有美堂記清暑
堂記刻于興化蔡氏最為精好蔡氏君謨後也廬陵
刻法帖一卷豫章刻法帖一卷(其中多有與廬陵同者)觀風堂
刻雜書一卷又學宫刻晝錦堂記相州元刻云書丹
而此本聞諸老先生云以墨跡撫于石廬山陳氏甲
秀堂刻飛草一卷萬安石橋記大字刻石最佳字徑
一尺氣壓中興磨崖湖州學記四碑大字與放生池
碑相上下
南軒云蔡端明書如禮法之士盛服齊居不敢少有
舒肆之意見者自是起敬
六一先生與君謨帖云見昌武詩後跋尾數日把玩
不能釋手昌武亦以筆翰自名當時諒應有愧也(吉帖)
(續三卷謂李昌武也)
東坡嘗題君謨帖尾云宣獻太清留臺太濁自有國
以來當以君謨為第一會有知者當以斯言為然(見碑)
(帖)
又云世之書篆不兼隸行不及草殆未能通其意者
也如君謨書真行草隸無不如意其餘力遺意變為
飛白可愛而不可學非通其意能如是乎(别集廿三)
又云國初李建中號為能書然格韻卑弱猶有唐末
以來衰陋之習其餘未見有卓然追配前人者獨蔡
君謨書天資既高積學深至心手相應變態無窮遂
為本朝第一然行書最勝小楷次之草書又次之大
字又次之分隸小劣又嘗出意作飛白自言有翔龍
舞鳳之勢識者不以為過
蘇公軾字子瞻諡文忠
山谷云東坡字字可珍委頓人家蛛絲煤尾敗箧中
數十年後當有千金懸購者又云蜀人極不能書而
東坡獨以翰墨妙天下蓋其天資所發耳觀其少時
字畫已無塵埃氣那得老年不造微入妙也又云蘇
公長年書筆力豪壯兼李邕徐浩之所長士大夫乃
以為不如少時書此陽春白雪難為唱者耳又云東
坡先生書浙東西士大夫無不規摹頗有用意精到
得其彷彿至于老年下筆沈著痛快似顔魯公李北
海處遂無一筆可尋丹陽高述齊安潘岐其人皆文
藝故其風聲氣格見于筆墨間造作語言想像其人
時作東坡簡筆或能亂真遇至鑒則亦敗矣東坡書
彭城已前猶可偽至黃州後掣筆極有力可望而知
真贋也又云東坡嘗自評作大字不善小字以余觀
之信然然大字多得顔魯公東方先生畫讃筆意雖
時有遣筆不工處要是無秋毫流俗又題寒食詩云
東坡此詩似李太白猶恐太白有未到處此書兼顔
魯公楊少師李西臺筆意跋雪詩云此字和而勁似
晉宋間人書中有草書數字極佳每能如此便勝文
與可十倍蓋都無俗氣耳又云東坡少時規模徐浩
筆圓而姿媚有餘中年喜臨顔尚書真行造次為之
便欲窮本晩年乃喜李北海書其豪勁多似之往時
惟唐林夫學書知古人筆意少所許可甚愛東坡書
此與泛泛好惡者不可同年而語矣
漫浪野錄云子瞻在黃州人爭以金錢購其墨帖每
一帖直百金
張溪雲谷雜記云往時禁東坡山谷書令下之日其
書焚燒殆盡碑刻則例皆毁仆韓子蒼云士大夫有
其書者皆深藏遇好事者相引入密室中屏人相示
猶惴慄恐有竊窺者其禁嚴如此高宗方弛其禁近
日滁州醉翁亭記九江狄梁公碑皆是用模本重刊
李隲字顯夫李時雍字致堯
李時敏字(闕)
高宗翰墨志云熙豐以後蔡襄李時雍體製方入格
律淳祐庚寅冬有蜀士李某者避亂豫章自言家世
以書擅名謂李隲字顯夫者其祖也時雍字致堯者
隲之子也隲以能書名東坡嘗師之時雍克嗣家聲
與米元章同為書學博士嘗對御書跨鼇二字書鼇
字方及半宫人以花簮之不覺滿頭於是能聲高壓
元章又嘗以書出外國敕以絳紗封臂非被旨不許
輒書能以襟袖濡墨走步以作大字(牟德新因余編書錄得此一事)
(以廣所聞)余藏李隲草書文賦一卷(石刻)李時雍真迹數行
非虚得名也
成都續記云朝散大夫李隲與其子時雍時敏皆以
書名得真行草三體而真尤勝時雍嘗為尚書郎馮
澥寫上殿劄子徽宗異之問誰書澥以實對御批李
時雍除書學博士當時士大夫碑記題榜多出時雍
父子之手蓋其結字嫵媚雖乏遒勁然亦自成一家
邵䶵字仲恭丹陽人
崇寧中直龍圖閣知蘇州余家藏其小字游景叔墓
碑刻於京兆武功縣字體清勁又有消灾經石刻皆
其書也後又得其手帖數紙實為佳玩秦少游集中
有聞雁懷仲恭詩一篇即其人也
文同字與可
謝艮齋題法帖云與可此詩其筆法槎牙勁削如作
枯木怪石時自有一種風味蜀中有草書千文一卷
又有草書隂符經一卷皆刻石字多縱健而少圓媚
黃庭堅字魯直
豫章先生傳云公楷法妍媚自成一家游荆州得古
本蘭亭愛玩之不去手因悟古人用筆意作小楷日
進曰他日當有知我者草書尤奇偉公殁後人爭購
之一紙千金
山谷自云余極喜顔魯公書時時意想為之筆下似
有風氣然不逮子瞻遠甚子瞻為予臨寫魯公十數
紙乃如人家子孫雖老少不類然皆有祖父風骨又
云余嘗觀漢時石刻篆隸頗得楷法又云余學書三
十年初以周越為師故二十年抖擻俗氣不脱晩得
蘇子美才翁書觀之乃得古人筆意其後又得張長
史僧懷素高閒墨跡乃窺筆法之妙今來老嬾作此
書如老病人扶杖隨意傾倒不復能工顧異于今人
書者不紐捏容止強作態度耳又自題草書云夜嘗
重醖一杯遂至沈醉視架上有凡子乞書紙因作草
方眼花耳熱既作草十數行于是耳目聰明細觀此
書端不可與凡子因以遺曾公衮公衮胸中殊不凡
又喜學書故也山谷老人年六十一書成自喜似楊
少師書耳又云余寓居開元寺之怡思堂坐見江山
每於此中作字似得江山之助又云三十年作草今
日乃似造微入妙憾文與可不在世耳此書當與與
可老竹枯木並行也又自跋云山谷在黔中時字多
隨意曲折意到筆不到及來𤏡道舟中觀長年盪漿
羣丁撥棹乃覺少進意之所到輒能用筆
米芾字元章
(闕)真楷篆隸不甚工惟於行草誠入能
品以芾收六朝翰墨副在筆端故沈著痛快如策駿
馬進退裕如不煩鞭勒無不當人意處然喜效其體
者不過得其外貎高視闊步氣韻軒昂殊未究其中
本六朝妙處醖釀風骨自然超逸也昔人謂支遁道
人愛馬不韻支曰貧道特愛其神駿耳余于芾字亦
然
高宗裒集芾墨迹刻為十卷今有拓本傳於人間元
章劇跡咸萃焉史家藏拓本嘗妄贊其後曰書家寶
晉殆猶龍妙用通神五指中墨海波瀾無定勢玄雲
夭矯欲隨空格高韻勝存人品脚闊頭空笑俗工建
紹聖人精鑒賞奪真移在玉屏風
石林過庭錄云米元章近世實未有比少時筆力豪
放多出繩墨之外人或謂之顛既見古書帖乃取摹
搨最得其妙亦有天姿絶人中歲但對本臨寫十得
六七豫章刻法帖一卷連小米帖捲雨樓帖中一卷
廬山甲秀堂中刻一卷鎮江研山園刻若干卷最精
今鮮有本薛紹彭嘗戲米曰公故羊欣而評者以婢
比欣公豈俗所謂重儓者耶
薛紹彭字道祖
高宗翰墨志云本朝承五季之後無復字畫可稱至
太宗皇帝始搜羅書法備盡求訪當時以李建中字
形瘦健始得時譽猶憾絶無秀異至熙豐以後蔡襄
李時雍體製方入格律欲度驊騮終以駸駸不為絶
賞繼蘇黃米薛筆勢瀾翻各有趣向然家鷄野鶩識
者自有優劣猶勝冺然與草木俱腐者
蘇公轍字子由諡文定
山谷云子由書瘦勁可喜反覆觀之當是捉筆甚急
而腕著紙故少雍容耳
縉雲文集云穎濱本無書名然風味絶高真可以兄
弟東坡蘇叔謙擕此示余謂之曰世間絶無穎濱書
惟其少尤宜愛惜
秦觀字少游
東坡云少游近日學書便有東晉風味
有絹臨蘭亭(見博議然或議其非真)
張耒字文潛
盤州跋曾躬所藏草書云張右史文名滿天下而後
之人不知其能書觀此墨妙真可以藏之十襲
李公麟字伯時
東都事略云能行草書
山谷云伯時作馬落筆如孫太古湖灘水石而作字
乃爾蓋至妙之關紐不透入字中耶
唐坰字林夫
熙寧間同知諫院彦猷其父也
東坡記其六家書後云林夫之書過我遠矣
山谷云唐林夫學書知古人筆意
江休復字鄰幾
東都事略云休復善隸書
歐陽文忠公跋秦二世詔篆刻後云余友人江休復
官於奉符嘗自至泰山頂上視秦所刻石處云石頑
不可鐫鑿不知當時何以刻也其四面無草木而野
火不能及故若此之久也然風雨所剥其存者纔此
數十字而已可以知其嗜好也
葛藴字叔忱
山谷題李翰林醉墨云是葛八叔忱贋作以嘗其婦
翁諸蘇果不能别蓋叔忱翰墨亦自度越諸賢可寶
藏也南豐題葛藴書云葛君能屬文尤長於詩又特
善書或以淡墨塵紙戲為之假古人之聞名者以傳
而人莫能辨也惜其早死不大顯于世其詩多自書
以余故家藏頗多而參寮又集其平生所往還書為
大軸以示余謂余嘗知葛君者欲余識之若參寮于
葛君可謂篤矣
王珦
會要云熙寧三年十二月十六日明州鄞縣草澤王
珦上篆書證宗要略三卷命御書院祇候
陸經字子履
魏道輔續東軒筆錄云陸經學士坐責流落歐陽文
忠公憐其貧每與人作碑誌必先約令陸子履書欲
以濡潤助之也由是子履書名亦自此而盛
周邦彦字美成
谷中云周美成正行皆善有詞稿藏張宫講宓家
蔣之奇字穎叔
(闕)
章惇字子厚
東觀餘論云近世惟章申公能傳筆意雖精巧不逮
唐而筆勢超超在褚薛上矣又云章申公書暮年愈
妙一以魏晉諸賢為則此其正書殊類逸少所臨鍾
繇宣示帖意象高古非可以近世倫儗也
李漢老跋云申公作書氣韻高絶獨追二王用意處
視諸陸輩自鄶以下無譏焉世傳評書一帖足見
其概
蔡京字元長蔡卞字元度
愚按二蔡書跡自徽宗皇帝好書筆法瘦勁一時鼓
舞故京卞書札亦尚枯健今往往於碑刻中見之士
大夫少稱之者以人廢耳嘗讀張文靖公䟦唐侍讀
書云本朝以書名世者多矣規模古人皆守法度自
二蔡出新意作字崇寧以來士大夫無特操者靡然
從之為傾邪柔媚之態無復古人用筆意其說正大
然後知士之處世不可不以踐履為先也成都記云
府學二大字京書歐陽文忠公所謂蚩尤作五兵紂
作漆器不以二人之惡而廢天下之用也
蔡絛叢談云先魯公嘗問米芾公謂能書者有幾曰
自晩唐楊少師近時公家君謨後天下獨有筆三管
公家兄弟與芾而已
陳歸聖
谷中云陳歸聖官至秘丞能篆書大字徑丈其書極
工
閻蒼舒
谷中云公正書雄健而有楷則尤工扁榜今陳相堯
佐家將相堂大字乃其所書
王升字逸老
谷中云王升宣和間以草書聖經進上除書學錄見
米友仁跋千文
杜唐稽
高宗翰墨志云先皇帝尤喜書致立學養士獨得杜
唐稽一人餘皆體倣了無神氣
杜從古
谷中云杜從古宣和中與米友仁徐兢同為書學博
士見徐兢蘭亭跋(更意恐即唐稽其人也)
李彭字商老
無垢志其墓云其為字畫有鍾王之風
日涉園文集載戲書一篇自云法右軍之贍麗用魯
公之氣骨獵奇峭于誠懸體韵度于凝式
郇國文簡公章得象字希言
東坡云章文簡公楷法尤妙足以見前人篤實謹厚
之餘風也
鄒浩字志完
誠齋楊公詠新隆寺題壁詩云道鄉千古一清風雪
壁銀鈎墨尚濃
陳瑩中名瓘號了翁
張文靖公云字畫精勁蕭散有蘭亭典刑自應寶藏
以傳不朽當不獨以名節之重文辭之工也
沈遼字叡達
熙寧中為審官西院主簿
東軒筆錄云近世沈遼最善行筆
岳氏贊云夢溪筆談載公之論書書之神韻雖得于
心書之法度必資乎學分製有法均停相若三四合
體上下齊脚多寡不(闕)乃異世作又云公以善書稱
王文公曾文肅師其筆法王得其清曾得其楷
東坡云學其家𫝊師
揮麈餘話云遼尤工翰墨王文公曾文肅學其筆法
荆公得其清勁而文肅傳其真楷登科之後游京師
偶為人書裙帶詞頗不典流傳達於宫禁近幸嬪御
服之遂塵乙覽後削籍為民
張察字通之
成都記云成都人嘗帥鼎州以篆名今成都題榜往
往通之筆也
徐郯
成都記云劍南西川四大字乃宣和初席叔獻命成
都貢士徐郯篆字徑五尺雄偉可喜
吳師孟字醇翁張商英字天覺
張唐英字次公
成都記載吳師孟張商英張唐英善書天覺喜草而
不工東坡戲之所謂脱帽風流餘長史是也
趙霆
書史云能篆書
鮑慎田
書史云能行書
劉瑗
書史云能隸書
滕中
書史云能草書
董儲
東坡云儲密州安丘人能書有名寶元慶歷間其書
尤工而人莫知僕以為勝西臺也又云董儲能書近
世亦少其比
劉燾字無言
山谷題續法帖云劉無言箋題便不類今人書使之
春秋高江東又出一羊欣薄紹之矣
宗室仲忽字周臣
書史云能草書紹興府刻蘭亭後有仲忽一帖草法
圓美周膳部之倫也
宗室令穰字大年
浮休題其小草云大抵字難於小雖王氏止有樂毅
論在篆草尤難便大不便小此小字如聚蠅蚊如撮
鍼鐵筆遒而法足觀之使人目力茫然深逼藏真亦
可怪也至貴侯伯能爾吾黨執筆可愧哉
朱服
丁未錄云紹聖元年閏四月朱服召試中書舍人三
省以所試制誥三篇進讀上曰服文采可觀書札亦
工
晁迥字明遠諡文元
晁氏讀書記云國史云書法正楷為時推重
葛珣字叔寶
紹聖間人余嘗得其草書千文一卷朱絲絹上書是
知書者名不見於傳記無從質証
杜介
善草書有詞筆皆精絶也六字題於六一小草帖清
爽圓媚可以見矣曹谷中亦云
翟靜叔
能草書有跋米老遊金山龍游寺題名後草書三行
刻之石谷中云不意無所著名中而有此人筆札駸
駸古人若微吾徒好僻幾冺沒不傳矣
隱居先生陳某
東坡云陳公密出其祖隱居先生之書相示軾聞之
蔡君謨先生之書如三公被衮冕立玉墀之上軾亦
以為學先生之書如馬文淵所謂學龍伯高之為人
也書法備於正書溢而為行草未能正書而能行草
猶未能莊語而輒放言無是道也
雷太簡
有江聲帖云余少年學王右軍樂毅論鍾東亭賀平
賊表歐陽率更醴泉銘褚河南聖教序魏庶子郭
知運碑顔太師家廟碑後見顔行書馬病帖乞米蔡
明遠帖苦愛學之但自憾未及其自然近刺雅安晝
卧郡閣因聞平羌江瀑漲聲想其波瀾翻倒迅駛掀
搕高下&KR1370;逐奔走之狀無物可寄其情遽起作書則
心中之想盡出筆下矣噫鳥跡之始乃書法之宗皆
有狀也唐張顛觀飛蓬驚沙孫姬舞劍懷素觀夏雲
隨風變化顔公謂竪牽法似釵股不如壁漏㾗斯師
法之妙皆其自得者余聽江聲亦有所得乃知斯說
不專為草聖但通論筆法也欽服前賢之言果不相
欺耳
黃伯思字長睿
李觀文伯紀誌公墓云公尤精小學凡字書討論備
盡公之書正行草隸皆精絶初倣歐虞後乃規模鍾
王法勢簡遠有魏晉風氣得其尺牘者多藏去
葉石林跋急就章云長睿好古善隸楷能得古人用
筆意
王鞏字定國
東坡云自君謨沒後筆法衰絶沈遼少時本學其家
傳師晩乃諱之自云學子敬病其似傳師也故出私
意新之遂不如尋常人近日米芾行書王鞏小草亦
頗有高韻雖不逮古人亦必有傳於世也
張有字謙中
善篆書有所著復古篇
范文度
能書有橅本蘭亭記六一先生跋云宋興百年雄文
碩儒比肩而出獨字學不振每以為憾今乃獲見范
君筆法信乎時不乏人又云蔡君謨以書名當世其
為范君不為誤矣
柳淇
學顔書中興頌筆力雖未絶勁而間架已方嚴矣有
袁州學記杭州放生池記刻石
劉次莊
各中云能小楷有戲魚堂法帖釋文元祐間刻于清
江郡
李康年
東坡云江夏人好古博學而小篆尤精
杜庭之
東坡云杜庭之書為世貴重
書錄卷中
