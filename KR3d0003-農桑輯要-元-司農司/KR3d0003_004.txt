農桑輯要卷四
元司農司撰
養蠶
論蠶性
齊民要術春秋考異郵曰蠶陽物大惡水故蠶食而不
飲士農必用蠶之性子在連則宜極寒成蛾則宜極
暖停眠起宜温大眠後宜涼臨老宜漸暖入簇則宜極
暖
收種
齊民要術收取繭種必取居簇中者(近上則絲薄近地則子不生也)
務本新書養蠶之法繭種為先今時摘繭一概並堆箔
上或因繰絲不及有蛾出者便就出種罨壓熏蒸因熱
而生決無完好其母病則子病誠由此也今後繭種開
簇時須擇近上向陽或在苫草上者此乃強良好繭(農桑)
(要旨云繭必雌雄相半簇中在上者多雄下者多雌陳志宏云雄繭尖細緊小雌者圓慢厚大)另摘
出于透風涼房内淨箔上一一單排日數既足其蛾自
生免熏罨鑽延之苦此誠胎教之最先若有拳翅秃眉
焦腳焦尾熏黃赤肚無毛黑紋黑身黑頭先出末後生
者㨂出不用止留完全肥好者勻稀布於連上擇高明
涼處置箔鋪連箔下地須灑掃潔淨(蠶連厚紙為上薄紙不禁浸浴野)
(語云連用小灰紙更妙)候蛾生足移蛾下連屋内一角空豎處立
柴草散蛾于上至十八日後西南淨地掘阬貯蛾上用
柴草撘合以土封之庶免禽蟲傷食(蓋有功于人理當如此農桑要旨)
(云將蛾作三阬埋種田地内能使地中數年不生刺芥)士農必用蠶事之本惟
在謹于謀始使不為後日之患也(眠起不齊由于變生之不一變生不一由)
(于收種之不得其法故曰惟在謹于謀始)
擇繭(出種者)
取簇中腰東南明淨厚實繭蛾第一日出者名苗蛾不
可用(屋中置柴草上放不用蛾)次日以後出者可用每一日所出為
一等輩(各于連上寫記後來下蛾時各為一等輩二日相次為一輩猶可次三日者則不可為將來成)
(蠶眠起不能齊極為患害另作一輩養則可)末後出者名末蛾亦不可用鋪
連于槌箔上雄雌相配當日可提掇連三五次(去其尿也)至
未時後款摘去雄蛾(放在苗蛾一處)將母蛾于連上勻布(稀稠得所)
所生子如環成堆者其蛾與子皆不用其餘者生子數
足更當就連上令覆養三五日(不覆養則氣不足)然後將母蛾
亦置在雄蛾苗蛾末蛾處十八日後埋之
浴連(收貯蠶連附)
歲時廣記集正歴凡浴蠶種了小繩子搭掛上元日浴
畢掛一七日郤收于清涼處著一甕盛貴得清涼令生
遲也(又臘日取蠶種籠掛桑中任霜露雨雪飄凍至立春收謂之天浴蓋蠶蛾生子有實有妄者經寒凍)
(後不復狂生唯實者生蠶則強健有成也)務本新書農家自蛾在連直至
臘月内三八日浴連三次比及此時蛾溺毒氣先熏汙
八九月甚違胎養之方今後自蛾在連即于無煙通風
涼房内桑皮索上單掛不得見日若遇天氣炎熱于午
未間將連鋪在涼房淨地上申時郤掛起至十八日後
遇天色晴明日未出時汲深井甜水浴連約一頓飯間
浸去便溺毒氣依上單掛孕婦並未滿月産婦不得浴
連勿用厚衣緜絮包裹勿近銅鐵鹽灰不得用麻繩繫
掛如或不忌後多乾死不生(本草陳藏器云苧麻近蠶種則蠶不生當遠之)三
伏内再浴至秋高時兩連用線長綴通作一連索上搭
掛庶免秋風磨擦七八月不宜收起早收蠶子不旺至
十月天晴收卷桑皮索繫懸之冬至日臘八日依前浴
掛(長流水為上井花水次之)比及月望數連一卷桑皮索繫定庭前
立竿高掛以受臘天寒氣又採辰精月華至歲除夜用
五方草同桃符木柤以水同煎放冷元日五更浴連辟
諸惡解厭魅宜蠶(五方草者馬齒莧是也五月五日于牆頭並屋上或人迹少到處採者佳)
(若春早遲生至天社日重九日採亦同)立春後無煙屋内置淨甕一隻細
切乾茅草襯底另貯黑豆一二斗上立一絲籰慢卷蠶
連三紙桑皮繫之遶籰豎立以紗蓋甕每十數日將連
取出略見風日(又蛾連大忌煙熏農家少有避煙房舍日值煙氣熏蒸胎先藴熱乘春必變為)
(見桑葉未生多以土豆埋壓蛾遭困苦後必消耗審此病源決合多方救護謂如一村十數家蠶連各自封記)
(社長斂集于無煙處寄放庶免熏埋之苦)士農必用浴畢掛時須蠶子向
外恐有風相磨損其子冬至日及臘八日浴時無令水
極凍浸二日取出(水極凍則不能出連)年節後甕内豎連須使玲
瓏每十數日須日高時一出每隂雨後即便曬曝(恐傷濕潤)
(然見風亦不可多時)
收乾桑葉
務本新書秋深桑葉未黃多廣收拾曝乾擣碎于無煙
火處收頓春蠶大眠後用士農必用桑欲落時捋葉
(未欲落捋傷來年桑眼已落者短津味泥封收囤)至臘月内搗磨成麫(臘月内製者能)
(消蠶熱病甕器内可多收飼蠶餘剩作牛料牛甚美食)
製豆粉米粉
務本新書臘八日新水浸菉豆(每箔約半升)薄攤曬乾又淨
淘白米(每箔約半升)控乾以上二物背隂收頓(野語云臘月造油蠶房内)
(點燈諸蟲不入)
收牛糞
務本新書冬月多收牛糞堆聚(春月旋拾恐臨時闕少)春暖踏成
墼子曬乾苫起燒時香氣宜蠶士農必用臘月曝乾
至春碾搥碎一半收起一半用水拌勻杵築為墼
收蓐草
務本新書臘月刈茅草作蠶蓐則宜蠶
收蒿梢
士農必用收黃蒿豆稭桑梢(其餘梢乾勁不臭氣者亦可)
修治苫薦
士農必用榖草黃野草皆可(但必令緊密一頭截齊一頭留梢者為苫兩頭齊截)
(者為薦也輕野語云苫用茅草上簇快又不蒸熱)
治蠶具(蠶糧附)
齊民要術崔寔曰三月清明令蠶妾具槌椽箔籠(案齊民要)
(術作令蠶妾治蠶室塗隙穴具槌持箔籠)士農必用蠶具及繰絲器皿務
要寬廣(槌箔椽切刀鎌斧軠釡等熱絲則釜宜大冷絲則釜宜小盆欲大其竈臨時治之)舂
磨米麫(蠶忙時不及也)
蠶室
齊民要術修屋欲四面開窗紙糊厚為籬(崔寔曰三月清明治蠶室)
(塗隙穴)務本新書蠶屋北屋為上南屋西屋次之大忌
東屋(為西照日色又西風非長養之氣)至榖雨日先須泥補熏乾豎槌
了畢勿透風氣若逼蠶生旋泥者牆壁濕潤多生白醭
貼沙之病蠶屋正門須重掛葦簾草薦(簷外不必以箔攔夾令時通風)
(日故也)屋内東間另用席箔擗夾一間于内生蛾留小門
出入上掛蒲簾蓋屋小則容易收火氣停眠前後拆去
(蛾或于小屋内生之熟火易為烘暖停眠後移入寬快屋内)蠶屋須要寬快潔淨通
風氣映日陽屋前不宜有大樹密隂南北屋相去宜遠
宜安南北窗大忌西窗南北窗上各糊捲窗一眠之後
但遇白日晴明若是南風郤捲北窗若有北風郤捲南
窗蓋倒溜風氣宜蠶故也假有一家蠶屋三間止養蠶
十數箔雖無北窗亦不須剏開蓋為蠶少屋寬必無太
熱若至二十箔以上決當剏開北窗近下安置但是窗
上須掛葦簾草薦南簷外先架立搭棚檁柱大眠時搭
蓋以隔臨簷熁熱西山牆外另搭趄棚(今時多用薥黍稭壁)以避
滿牆西照蠶屋西南角從柱向南高壘牆壁四五步或
夾厚籬障以泥泥飾防大眠之後剪開窗紙恐有西南
風起此風大傷蠶陜西河南尤甚趙地以北頗緩(要旨云蠶)
(屋地基須高一尺擇地不必以隂陽形勢為法陳志宏云屋基新土填乾于上用泥重覆)士農
必用修屋宜高廣(低則鬱遏多熱)勿接撁厦(南撁隔陽氣北撁助隂氣)蠶生
前一月泥飾(厚則耐寒熱)除正門外每周圍可徧安窗無西
窗不妨宜高大(每間開壁更好如壁内有通山柱者一壁上分安兩座力不及者勻立直柴枝)
(亦可)檁撁之間每一間内各開三照窗(長澗皆五六寸許)兩山壁
窗近上亦各如撁上開照窗(大窗先用故紙全糊外各用草薦密封蓋了照窗亦)
(糊捲窗密封)窗臺高不過二尺五寸每一間附地透開三風
眼(如貓竇)郤用磚坯蓋塞了泥封固密
火倉
齊民要術屋内四角著火(火若在一處則冷熱不均)務本新書生
蠶有小屋者四壁挫壘空龕(或八或六)頗類參星樣一高一
下頓藏熟火庶得火氣勻停如大屋内生蠶一邊難就
壁龕當于箔查外挫壘土臺或釘木橛上安火盆盆外
另夾帷箔收拾火氣蠶小時將牛糞墼子燒令無煙移
入龕内頓放如無壁龕等止于槌箔四向約量頓火(近兩)
(眠則止)若寒熱不均後必眠起不齊又今時蠶屋内素無
禦寒熟火止是旋燒柴薪煙氣熏蒸太甚蠶藴熱毒多
成黑蔫士農必用治火倉屋當中掘一阬闊狹深淺
量屋大小(謂如一二間四椽屋四方一面可闊四尺隨屋大小加減)阬周圍塼坯接
壘高二尺粘泥泥了通計深四尺細碎乾牛糞阬底上
鋪攤一層厚三四指(臘月所收槌碎者)帶根節麤乾柴于糞上
鋪一層(五寸以上徑者凡桑榆槐等堅硬者皆可)柴上又鋪糞一層于柴空
隙處築得極實(慎不可虛虛則火燄起傷屋又熟火不能久)糞柴相間樁阬
滿上復用糞厚蓋了約蠶生前七八日糞上煨熟火黑
黃煙五七日于蠶蛾生前一日少開門出盡烟即閉了
(恐暖氣出)其柴糞陷下已成熟火(蠶小喜暖怕烟不可用生火又生火或驟或歇不能)
(均勻此火既熟絶無烟氣一兩月不減不動便如無火用柴枝剔撥便暖氣熏騰也上必壘高二尺者欲使火)
(氣上騰至空中散布均勻又防夤夜人行誤陷入也)其屋乾透其壁皆暖黑婆等
諸蟲盡熏了牛糞熏屋大宜蠶也(蠶喜牛糞牛喜蠶沙)糊窗窗上
故紙郤用淨白紙替換糊了(外莫捲草薦旋扯故紙糊新紙不使熱氣出去了)
每一窗嵌四大捲窗(宜密)
安槌
齊民要術比至再眠常須三箔中箔上安蠶上下空置
(下箔障土氣上箔防塵埃)士農必用上下二箔上皆鋪切碎稈草
中一箔用切碎擣軟稈草為蓐鋪案平勻仍須四邊留
箔楂五七寸揉淨紙粘成一段可所鋪蓐大鋪于中箔
蓐上(揉紙極軟如棉出要旨云底箔須鋪二領蠶蛾生後每日日高捲一領曬至日斜復布于生蠶箔)
(底明日又將底箔撤出曬曝如前翻覆襯藉使受自然陽和之氣停眠起食然後撤去)
變色
務本新書清明將甕中所頓蠶連遷于避風温室酌中
處懸掛(太高傷風太下傷土)榖雨日將連取出通見風日那表為
裏左捲者郤右捲右捲者卻左捲每日交換捲那捲罷
依前收頓比及蠶生均得温和風日生發勻齊(要旨云清明後)
(種初變紅和肥滿再變尖圓微低如春柳色再變蛾周盤其中如遠山色此必收之種也若頂平焦乾及蒼黃)
(赤色便不可養此不收之種也)士農必用蠶子變色惟在遲速由己
不致損傷自變(視桑葉之生以定變子之日須治之三日以色齊為准農語云蠶欲三齊子齊)
(蛾齊蠶齊是也)其法桑葉已生自辰巳間于風日中將甕中連
取出舒卷提掇舒時連背向日曬至温不可熱(凡一舒一捲時)
(將元捲向外者郤捲向裏元向裏者卻捲向外横者豎捲豎者横捲以至兩頭捲來中間相合)舒捲無
度數但要第一日十分中變灰色者變至三分收了次
二日變至七分收了此二日收了後必須用紙密糊封
了如法還甕内收藏至第三日于午時後出連舒捲提
掇(展連手提之凡半日十數徧)須要變十分(第三次必須至午時後出連者恐第一次先變)
(者先生蛾也蛾生在巳午時之前過午時便不生)桑蠶直說欲疾生者頻舒
捲捲之須虛慢欲遲生者少舒捲捲之須緊實
生蛾
士農必用生蛾惟在涼暖知時開掯得法使之莫有先
後也(生蛾不齊則其蠶眠起至老俱不能齊也)其法變灰色已全以兩連相
合鋪于一淨箔上緊捲了兩頭繩束卓立于無烟淨涼
房内第三日晩取出展箔蛾不出為上若有先出者雞
翎掃去不用(名行馬蛾留則蠶不齊)每三連虛捲為一卷放在新
暖蠶房内(槌匝下隔箔上)候東方白將連于院内一箔上單鋪
(如有露于涼房中或棚下)待半頓飯時移連入蠶房就地一箔上單
鋪少間黑蛾齊生(並無一先一後者)和蛾秤連記寫分兩
下蛾
齊民要術蠶初生用荻掃則傷蠶博聞錄用地桑葉
細切如絲髮摻淨紙上卻以蠶種覆于上其子聞香自
下切不可以鵝翎掃撥務本新書農家下蛾多用桃
杖翻連敲打蛾下之後卻掃聚以紙包裹秤見分兩布
在箔上已後節節病生多因此弊今後比及蛾生當勻
鋪蓐草(蓐宜擣軟)塘火内燒棗一二枚先將蠶連秤見分兩
次將細葉摻在蓐上續將蠶連翻搭葉上蛾要勻稀連
必頻移生盡之後再秤空連便知蠶蛾分兩依此生蠶
百無一損今時如下蛾三兩往往止布一席重疊密壓
不無損傷今後下蛾三兩決合勻布一箔(若分兩多少騐此差分)
又慎莫貪多謂如己力止合放蛾三兩因為貪多便放
四兩以致桑葉房屋椽箔人力柴薪俱各不給因而兩
失士農必用下蛾惟在詳款稀勻使不致驚傷而稠
疊(是時蠶母沐浴淨衣入蠶屋蠶屋内焚香又將院内雞犬孳畜逐向遠處恐驚新蛾也)蛾生既
齊取新葉用快利刀切極細(須下蛾時旋切則葉查上有津若鈍刀預切下則查)
(乾無津)用篩子篩于中箔蓐紙上務要勻薄(須用篩子乃能勻不勻則)
(食偏篩用竹編葦子亦可秫黍䕸亦可如小椀大篩底方眼可穿過一小指也)將連合于葉上
蛾自緣葉上或多時不下連及緣上連背翻過又不下
者並連棄了此殘病蛾也(一箔蓐上下蛾三兩蠶至老可分三十箔每蛾一錢可老)
(蠶一箔也係長一丈闊七尺之箔如箔小可減蛾下蛾多則蠶稠為後患也養蠶過三十箔者可更加下蛾箔)
(養蠶少者用筐可也蓐如前法)
涼暖總論
齊民要術調火令冷熱得所(熱則焦燥冷則長遲)務本新書春
蠶時分一晝夜之間比類言之大概亦分四時朝暮天
氣頗類春秋正晝如夏深夜如冬既是寒暄不一雖有
熟火各合斟量多寡不宜一體自蛾初生相次兩眠蠶
屋内正要温暖蠶母須著單衣以身體較若自身覺寒
其蠶必寒便添熟火若自身覺熱其蠶亦熱約量去火
一眠之後但天氣晴明巳午未之間暫捲起門上薦簾
以通風日免致大眠起後飼罷三頓投食剪開窗紙時
陡見風日乍則必驚後多生病古人云貧家悟得養子
法蓋是多在露地慣見風日之故蠶亦如此至大眠後
蠶長十分葉增十倍蓐廣沙多自然發熱加之天氣炎
熱蠶屋内全要風涼三頓投食罷宜捲起簾薦剪開窗
紙門口置甕旋添新水以生涼氣倘遇猛風暴雨或夜
氣太涼卻將簾薦暫時放下士農必用加減涼暖(蠶成)
(蛾時宜極暖是時天氣尚寒大眠後宜涼是時天氣已暄又風雨隂晴之不測朝暮晝夜之不同一或失應蠶)
(病即生惟蠶屋得法則可以應之屋之制周置捲窗中伏熟火謂如蠶欲暖而天氣寒閉苫窗撥火則外寒不)
(入和氣内生若遇大寒屢撥熟火不能勝其寒則外燒糞墼絶烟置屋中四隅和氣自然熏蒸寒退則去餘火)
(蠶欲涼而天氣暄閉火而捲苫窗則火氣内息而涼氣外入若遇大熱盡捲苫窗不能解其熱則去其窗紙上)
(捲照窗下開風眼窗外槌下灑潑新水涼氣自然透達熱退則糊補其窗閉塞風眼使其蠶自初及終不知有)
(寒熱之苦病少繭成一室之功也然寒不可驟加暖熱當漸漸益火寒而驟熱則黃輭多疾熱不可驟加風涼)
(當漸漸開窗熱而驟風涼則變殭此又不可不知也又正熱猛著寒便禁口不食即用𨫼子盛無烟熟牛糞火)
(用杈托火𨫼于槌箔下往來辟去寒氣蠶自食葉也)
飼養總論
務本新書蠶必晝夜飼若頓數多者蠶必疾老少者遲
老(二十五日老一箔可得絲二十五兩二十八日老得絲二十兩若月餘或四十日老一箔止得絲十餘兩)
飼蠶者慎勿貪眠以懶為累每飼蠶後再宜遶箔巡視
若有薄處必再摻令勻若值隂雨大寒比及飼蠶先用
去葉稈草一把點火遶箔四向照過逼去寒濕之氣然
後飼蠶蠶不生病一眠候十分眠纔可住食至十分起
方可投食若八九分起便投食直到蠶老決都不齊又
多損失停眠至大眠蠶欲向眠若見黃光便合擡解住
食直候起時慢慢飼葉宜輕摻若蠶白光多是困餓宜
細細飼之猛則多傷若蠶青光正是蠶得食力勿令少
葉急須勤飼(今時農家停眠至大眠眠蠶大半蠶母猶自摻葉直候都眠或有起者纔方住食不)
(知先眠之蠶被葉罨蓋多時以漸不能退皮至大眠起後多是往來遊走直到入簇決都不齊)葉忌濕
忌熱蠶食濕葉多生瀉病食熱葉則腹結頭大尾尖(當蓋)
(小屋或趄棚頓放雨露濕葉控去濕潤然後飼蠶)士農必用飼養之節惟在
隨蠶所變之色而為之加減厚薄(後擘黑及三眠條内隨色加減食法具此)
(條註内)使無過不及也(蛾生色黑三日後漸變白則向食少加厚變青則正食宜益加厚雖)
(飽亦不傷復變白則慢食宜少減變黃則短食謂之向眠宜愈減純黃則住食謂之正眠眠起自黃而白自白)
(而青自青復白自白而黃又一眠也凡眠起變色例如此時當減食飼之過則傷傷則禁口不食生病而眠遲)
(時當正食飼之不及則餒餒則氣弱而生病亦眠遲而又繭薄也)
用葉(蠶不可食之葉有三一承帶雨露既濕又寒食則變褐色生水瀉臨老則浸破絲囊)
(不可抽繰製之之法芟葉實積苫席覆之少時内發蒸熱審其得所啟苫覆而攤之濕氣隨化)
(葉亦不寒即可飼之也二為風日所蔫乾者生腹結三浥臭者即生諸疾斯二者無可製之法)
(棄之可也)
韓氏直說抽飼斷眠法蠶向眠時量黃白分數抽減所
飼之葉漸次細切薄摻頻飼(如十分中有三分黃光者即十分中減葉三分比尋)
(常稍宜細切薄摻頓數亦宜稍頻如十分中有五分黃光即減五分比先次又細切薄摻其頓數更宜加頻如)
(十分中有八分黃光即減去八分比先次切令極細摻令極薄其頓亦令極頻)候十分黃光不
問隂晴早夜急須擡過(豫備箔蓐可無失悞)擡過時住食起齊時
投食此為抽飼斷眠之法謂抽減眠蠶之葉不致覆壓
專飼未眠之蠶使之速眠不惟眠起得齊且無葉罨燠
熱之病前人謂學取抽飼斷眠法年年歲計得絲蠶不
可不知也
分擡總論
務本新書擡蠶須要衆手疾擡若箕内堆聚多時蠶身
有汗後必病損漸漸隨擡減耗縱有老者簇内多作薄
皮蠶沙宜頓除不除則久而發熱熱氣熏蒸後多白殭
每擡之後箔上蠶宜稀布稠則強者得食弱者不得食
必遶箔遊走又風氣不通忽遇倉卒開門暗值賊風後
多紅殭布蠶須要手輕不得從高摻下如或高摻其蠶
身遞相擊撞因而蠶多不旺已後簇内懶老翁赤&KR0008;是
也(要旨云蠶有白殭是小時隂氣蒸損天晴急用簸箕三四具轉蠶中庭使日氣煦照擡一箔則復布一箔)
(得日氣則盡解矣者野語云蠶燠乾鬆者其蠶無病蠶燠成片濕潤白積蠶為有病速宜擡解如正可擡卻)
(遇隂雨風冷則不敢擡用茅草細切如豆每一箔可用一斗或二斗勻撒蠶上上再摻葉移時蠶因食葉沿上)
(其茅草能隔燠熱天晴再擡如無茅草稈草次之)士農必用分擡之便惟在
頻款稀勻使不致蒸濕損傷也(蠶滋多必須分之沙燠厚必須擡之失分則不)
(勝稠疊失擡則不勝蒸濕故宜頻蠶者柔輭之物不禁觸弄小而分之猶能愛護大而擡之莫能顧惜也未免)
(久堆亂積遠擲高抛生病損傷實由于此故宜安款而稀勻)或有不齊頻飼以督其
後者使之相及而各取其齊也(蠶眠不齊病原于初今既然矣當從此治之如)
(于純黃之中雜見其退白而向黃者是與純黃不相懸遠頻飼以督之則猶得相及飼頻則可速其眠故爾如)
(已見純黃又多青白此與純黃既遠雖飼之之頻則亦莫及蓋蠶之變色為變之小其眠則絶食退膚為變之)
(大也為蛹為蛾則變之尤大而至于化也凡至純黃則結嘴不食而眠如人之大病周身之氣血一為變換一)
(晝夜靜安不擾則眠為得所今以青白者尚多飼而亂之動而蹂之則眠者失其所矣比其青白者變黃而向)
(眠則此已過眠而動起動起之初欲得少食亦如人之病起欲得少食以接氣血也以後者方眠勒其食而不)
(投以困以餓又必待後者動起而飼之多病少絲端為可惜故蠶經云眠起不齊絲減半良謂此也)
初飼蛾
務本新書初飼蛾法宜旋切細葉微篩(切刀宜快快則麤細勻停)不
住頻飼一時辰約飼四頓一晝夜通飼四十九頓或三
十六頓懶者頗疑煩冗予曰新蛾止食桑葉脂脈若頓
數不多譬如嬰兒小時失乳後必羸弱病生蛾初生須
隔夜採東南枝肥葉甕中另頓旋取細切士農必用
飼蛾之法(當宿澆其桑旋摘其葉宿澆則多液旋摘則不乾利刃以細切之疏篩以薄布之非利刃)
(則無液非細切則蓋蛾非篩則不勻非勻則偏食然葉楂之微液不能久存少頃之間即成枯乾故須旋切而)
(頻篩也)第一日飼一復時可至四十九頓第二日飼至三
十頓(葉微加厚)第三日飼至二十餘頓(又稍加厚)宜極暖宜暗(大凡)
(初蛾宜暗眠宜暗將眠及眠起宜微明向食宜明後皆倣此)
擘黑
士農必用擘黑法第三日巳午時間于别槌上安三箔
(如前初安槌法)微帶燠薄揭蛾款手擘如小棋子大布于中箔
可盈滿(不留楂也)可漸漸加葉飼早晴可捲東窗苫(蠶喜東照)及
當日背風窗(自此後常日宜如此天隂早暮且不宜至夜則閉凡迎風窗苫及西照窗戶不可開)
(蠶畏風也後皆倣此雖大眠後喜涼亦可以避其猛風也)漸漸變色隨色加減食至
純黃則不飼是謂頭眠不以早晩擡過
頭眠擡飼
士農必用擡頭眠(蠶眠結嘴不食皮膚退換蠶之一變也)别槌上鋪四箔
(上下隔塵潤中二箔安蠶用蓐如前)薄帶沙燠揭蠶分如大棋子大布滿
中二箔(沙燠厚則蒸蠶生病)一復時可六頓次日可漸漸加葉可
開捲窗一半初向黃時宜極暖眠定宜暖起齊宜微暖
擡頭眠飽食(正食時擡名擡飽食)分如小錢大布滿三箔(辨色加减)
(食)
停眠擡飼
士農必用擡停眠分如小錢微大布滿六箔起齊頭食
宜薄一復時可四頓次日可漸加葉(辨色加减)或全開捲窗
(惟避當風窗)初向黃時宜暖眠定宜微暖起齊宜温擡停
眠飽食(如前法)蠶可撥可摻不須分揭可布滿十二箔(然不)
(可高抛遠擲恐損蠶身變色加減食)
大眠擡飼
務本新書大眠起燠宜頻除蠶宜頻飼或西南風起將
門窗簾薦放下此際不宜擡解箔上布蠶須相去一指
布蠶一箇取臘月所藏菉豆水浸微生芽曬乾磨作細
麫(臘月所藏白米蒸熟作粉亦可)第四頓投食拌葉勻飼解蠶熱毒絲
多易繰堅韌有色(如葉少去秋所收桑葉再擣為末水灑新葉微濕摻末拌勻接闕飼蠶比)
(食豆麫係本食之物又萬苣亦可接闕)蠶屋南簷外先所架立搭棚檁柱
此時搭蓋士農必用擡大眠分如折二錢大布滿二
十五箔起齊投食一復時可三頓第一頓宜薄(但可覆白)第
二頓比前又薄(不覆白)第三頓如第一頓(覆白此三頓食如不短則其蠶)
(至老食慢)次日可漸加葉(辨色加減頓數)可全開捲窗照窗(過熱則更劙開)
(窗紙但不至熱則不拘此例)初向黃時宜微暖眠定宜温起齊宜涼
落蓐(大眠起投食後第六七頓可落蓐全去沙燠蓐草也即是擡飽食)可分至三十
箔(辨色加減食)正食時每飼後可挾葉筐遶槌巡之但見箔
上有斑黎處即摻葉補合(蠶至大眠後正食時闕一分葉即減一分絲也但見有班)
(黎處是蠶先食透葉也即當補合不如此則後來多有薄繭也)拌米粉(臘月内成造者)至第
七八頓食後于巳午時間將切下葉攤在葉上新水灑
拌極勻待少時細羅白粉子拌令極勻(每葉一筐用新水一升粉子四)
(兩如無止用新水)一筐可飼一箔(所有之蠶皆可飼一頓)拌葉麫(令蠶體充)
(實為繭堅厚為絲堅韌也)切葉灑拌新水極勻羅桑麫拌勻于大眠
後間飼三五頓(假令每頓飼葉二筐今止用一筐減葉一半如蠶盛葉闕大眠後間飼之五頓)
(亦無妨蠶食不闕不可用)擡沙于大眠後飼食第十一二頓間可
擡(擡如前法全去沙燠不如此則不禁蒸鬱臨老生病難以抽繰)蠶欲老飼之宜細薄
宜頻(養老如養小亦如人老頓食則傷若不如此則食葉不淨其葉蒸濕帶葉入簇所結繭亦濕潤如經)
(鹽水此名簇汗繭難抽繰)宜微暖(如人老不禁寒涼然亦可相度當如天氣涼暖消息斟酌大意比大)
(眠後未老時宜微暖也依按其法蠶自蛾至老不過二十四五日過此日數愈多桑愈費而絲愈少也)
韓氏直說蠶自大眠後十五六頓即老得絲多少全在
此數日(葉足則絲多不足則絲少)見有老者依抽絲斷眠法飼之候
十蠶九老方可就箔上撥蠶入簇如是則無簇汗蒸熱
之患繭必早作硬而多絲(養蠶無巧食足便老)
養四眠蠶
蠶桑直說此蠶别是一種與養春蠶同但第三眠止擡
開十五箔擡飽食二十箔大眠擡三十箔
稙蠶之利
韓氏直說稙蠶疾老少病省葉多絲不惟收卻今年蠶
又成就來年桑稙蠶生于榖雨不過二十三四日老方
是時桑葉發生津液上行其桑斫去比及夏至(夏至後一隂生)
(津液不上行)可長月餘其條葉長盛過于往歲至來年春其
葉生又早矣積年既久其葉愈盛蠶自早生
晩蠶之害
韓氏直說晩蠶遲老多病費葉少絲不惟晩卻今年蠶
又損卻來年桑世人惟知婪多為利不知趨早之為大
利壓覆蠶連以待桑葉之盛其蠶既晩明年之桑其生
也尤晚矣
十體
務本新書寒熱飢飽稀密眠起緊慢(謂飼時緊慢也)
三光
蠶經白光向食青光厚飼皮皺為飢黃光以漸住食
八宜
韓氏直說方眠時宜暗眠起以後宜明蠶小并向眠宜
暖宜暗蠶大并起時宜明宜涼向食宜有風(避迎風窗開下風窗)
宜加葉緊飼新起時怕風宜薄葉慢飼蠶之所宜不可
不知反此者必不成矣
三稀
蠶經下蛾上箔入簇
五廣
蠶經一人二桑三屋四箔五簇(謂苫席蒿梢等)
雜忌
務本新書忌食濕葉忌食熱葉蠶初生時忌屋内
掃塵忌煎煿魚肉不得將煙火紙撚于蠶屋内吹
滅忌側近舂擣忌敲擊門窗槌箔及有聲之物
忌蠶屋内哭泣叫喚忌穢語淫辭夜間無令燈火
光忽射蠶屋窗孔未滿月産婦不宜作蠶母蠶母
不得頻換顔色衣服洗手長要潔淨忌帶酒人切桑
飼蠶及擡解布蠶蠶生至老大忌煙熏不得放刀
于竈上箔上竈前忌熱湯潑灰忌産婦孝子入家
忌燒皮毛亂髮忌酒醋五辛羶腥麝香等物士
農必用忌當日迎風窗忌西照日忌正熱著猛風
驟寒忌正寒陡令過熱忌不淨潔人入蠶室蠶
屋忌近臭穢
簇蠶
齊民要術蠶老時值雨者則壞繭宜于屋内簇之薄布
薪于箔上散蠶訖又薄以薪覆之一槌得安十箔務
本新書簇蠶地宜高平内宜通風勻布柴草布蠶宜稀
密則熱熱則繭難成絲亦難繰東北位并食六畜處樹
下阬上糞惡流水之地不得簇(野語如天氣暄熱不宜日午簇蠶蠶老不禁日)
(氣曬暴故也)士農必用治簇之方惟在乾暖使内無寒濕
(簇中繭病有六一簇汗二落簇三遊走四變赤蛹五變殭六黑色簇汗之病蠶老食葉不淨其葉蒸濕帶葉入)
(簇故繭亦濕潤此為簇汗其餘五病皆地濕天寒所致)蠶欲老可簇地盤燒令極
乾除掃灰浮于上置簇韓氏直說安圓簇于阜高處
打成簇腳一簇可六箔蠶十分中有九分老者宜少摻
葉(名上馬桑)就箔上用簸箕般去宜款手摻于簇上(自東南起頭不)
(令落地)務令稀勻上復覆蒿梢(或豆䕸)復摻蠶如前至三箔
復梢倒根在上(如此則簇圓又穩)自後蠶可近上摻至六箔覆
蒿令簇圓上用箔圍苫繳簇頂如亭子樣(防雨)至晩又用
苫將簇從下繳至上苫相接日出高時捲去至晩復繳
三日外繭成不用(馬頭簇亦依上苫繳柴薪要廣簇又玲瓏中間宜架杆蠶多宜馬頭簇簇)
(腳宜南北)曬簇上蠶後第三日辰巳時間開苫箔日曬至
未時復苫蓋如前如當日過熱上搘單箔遮日色翻
簇上蠶時被雨霑濕雨纔止纔晴即選一簇地盤(如雨濕了)
(則取乾牆土厚覆治簇之法如前)不以成繭不成繭翻騰遷移别簇封
苫如前小雨則不須但可曬曝(又有一法臨簇有兩只于蠶屋中本槌下地面)
(上安簇開了門窗使透風氣早夜或隂雨變寒則閉門窗添牛糞火比翻簇之法又為妙也又一法槌箔上虛)
(撒蒿槌周圍簇稍與蒿箔苫圍之蠶自作繭猶勝于雨中簇也搘音支)
擇繭
務本新書繭宜併手忙擇涼處薄攤蛾自遲出免使抽
繰相逼
繰絲
士農必用繰絲之訣惟在細圓勻緊使無褊慢節核(接頭)
(為節疙疸為核)麤惡不勻也(生繭繰為上如人手不及殺過繭慢慢繰殺繭法有三一日曬二鹽)
(浥三蒸蒸最好人多不會日曬損繭鹽浥者穩)熱釜(可繰麤絲單繳者雙繳亦可但不如冷盆所繰)
(者潔淨光瑩也)釜要大置于竈上釜上大盆甑接口添水至甑
中八分滿甑中用一板攔斷可容二人對繰也繭少者
止可用一小甑水須熱宜旋旋下繭(多下則繰不及煮損)冷盆
(可繰全繳細絲中等繭可繰雙繳比熱釜者有精神而又堅韌雖曰冷盆亦是大温也)盆要大必
須先泥其外(口徑二尺五寸之上者豫先翻過用長粘泥泥底並四圍至唇厚四指將至唇漸薄)
(日曬乾名為串盆)用時添水八九分滿(水宜温暖常勻無令乍寒乍熱)釜要小
(口徑一尺以下者小則下繭少繭欲頻下多下則煮過又不勻也)突竈半破塼坯圓壘
一遭中空(直桶子樣)其高比繰絲人身一半其圓徑相盆之
大小當中壘一小臺(徑比盆底小)坐串盆于小臺上其盆要
比圓壘高一唇靠元壘安打絲頭小釜竈比圓壘低一
半揜火透圓壘(竈子後火烟過處名揜火)與揜火相對圓壘匝近上
開烟突口做一臥突長七八尺已上先于安突一面壘
一臺比突口微低又相去七八尺外安一臺高五尺(或就)
(用牆或用木為架子)用長一丈椽二條斜磴在二臺上二椽相去
闊一塼坯許用塼坯泥成一臥突(二椽上平鋪塼坯一層兩邊側立上復平)
(蓋泥了便成一臥突也須與竈口相背謂如竈口向南突口向北是也繰盆居中火衝盆底與盆下臺烟焰遶)
(盆過烟出臥突中故得盆水常温又勻也又得烟火與繰盆相遠其繰絲人不為烟火所逼故得安詳也)
軠車床高與盆齊軸長二尺中徑四寸兩頭三寸(用榆槐木)
四角或六角臂通長一尺五寸(六角不如四角軠角少則絲易解臂者輻條也)
(或雙輻或單輻雙輻者穩)須腳踏又繰車竹筒子宜細(細似織絹穗筒子)鐵
條子串筒兩樁子亦須鐵也(兩豎樁子上横串鐵條鐵條穿筒子既輕又利也不)
(如此則不能成絶妙好絲古人有言工欲善其事必先利其器餘如常法)打絲頭(用一人)小
釜内添水九分滿竈下燃麤乾柴(柴細旋添火不勻停)候火大熱
下繭于熱水内(下繭宜少不宜多多則煮過繰絲少)用筋輕剔撥令繭滾
轉盪勻挑惹起囊頭(麤絲頭名囊頭)手捻住于水面上輕提掇
數度復提起其囊頭下即是清絲摘去囊頭(如重手攪撥囊頭又)
(于手拐子纏數遭可長五七尺將繭上好絲十分中去了二三分實為可惜如輕手剔撥起囊頭長不過一尺)
(也)一手撮捻清絲一手用漏杓綽繭欵送入温水盆内
(杓底上多鏤眼子為漏杓漏瓢更好)將清絲挂在盆外邊絲老翁上(盆邊釘插)
(一橛子名絲老翁)繰絲(用一人)將絲老翁上清絲約十五絲之
上(黃絲麤減繭數)總為一處穿過錢眼(錢下繭攢聚名絲窩又名絮盤)繳過䈏
頭蛾眉杖子上兩繳杖子下兩繳挂于軠上又取絲老
翁上清絲如前挂于軠上(兩箇絲窩其頭齊行)右腳踏軠右轉長
切照覷撥掠兩絲窩于内有繭絲先盡蛹子沈了者繭
絲斷了繭浮出絲窩者其絲窩減小即取清絲約量添
加務要兩絲窩大小長均(眼轉覷手頻撥頻添添不過三四絲失添則細了多添則)
(麤了如或手添不迭腳慢踏軠其絲較爭麤如或手添得多了腳緊踏軠其絲較爭細手腳相應亦可取勻也)
(添絲搭在絲窩上便有接頭將清絲用指面喂在絲窩内自然帶上去便無接頭也此名全繳絲圓緊無疙㾑)
(上等也中作紗羅上等疋緞如蛾眉杖上只兩繳名雙繳絲不甚圓緊有小疙㾑中等也不中紗羅中中等緞)
(疋如蛾眉杖上只一繳名單繳絲又名歇口絲褊慢有大疙㾑不中疋緞只中絹帛亦不堅壯此單絲歇口絲)
(多只是熱釡中繰也)
蒸餾繭法
韓氏直說(如蠶成繭硬紋理麤者必繰快此等繭可以蒸餾繰冷盆絲其繭薄紋理細者必繰不快)
(不宜蒸餾此止宜繰熱盆絲)其蒸餾之法用籠三扇用軟草札一圈
加于釡口以籠兩扇坐于上其籠不論大小籠内勻鋪
繭厚三四指許頻于繭上以手背試之如手不禁熱可
取去底扇卻續添一扇在上亦不要蒸得過了過了則
軟了絲頭亦不要蒸得不及不及則蛾必鑽了如手背
不禁熱恰得合宜于蠶房槌箔上從頭合籠内繭在上
用手微撥動如箔上繭滿打起更攤一箔候冷定上用
細柳梢微覆了其繭只于當日都要蒸盡如蒸不盡來
日必定蛾出釜湯内用鹽一兩油半兩所蒸繭不致乾
丫絲頭(如餾繭多油鹽旋旋入)
夏秋蠶法
齊民要術淮南子曰原蠶一歲再登非不利也然王者
法禁之為其殘桑也務本新書凡養夏蠶止須些小
以度秋種慮恐損壞萌條有悞明年春蠶桑葉今時養
熱蠶以紙糊窗因避飛蠅遮盡往來風氣天晴罨熱病
生隂則濕生白醭隂晴俱不便當以紗糊窗陳稈草作
蓐(紙條先貼紗邊餘紙就糊窗上中間以線繫紗在窗櫺上蠶罷以水潤紙揭下明年再用)或用荻
簾(麤麻線繫織)當窗繫定遮蔽飛蠅透脱風氣另闢一房不
令雜人出入(決安南北窗)以剪剪葉旦暮擡分兼夜頻飼
秋蠶初生時去三伏猶近暑氣仍存蠶屋多生濕潤正
要四通八達風氣往來蓋初生卻要涼快以陳稈草作
蓐勿用麥稭一日一擡失擡多生白醭一眠宜温再眠
如春門窗俱挂薦簾屋内須用無烟熟火大眠全要暄
暖大忌北風寒氣勿飼雨露冷葉春秋蠶法首尾顛倒
深宜體測簇蠶時相次秋高恐值夜寒風冷不能作
繭可于簇西北埋柱繫椽箔遮禦北風寒氣三兩夜之
間便可作繭士農必用夏蠶(此别是一等俗謂三生蠶春養出夏種夏養出)
(秋種秋養出來春種不可間闕闕則絶其種)自蛾至老俱宜涼忌蠅蟲先于
蠶生前用麥糠擁于蠶房壁腳燒之(去濕氣及諸蟲子)擘黑後
須一日早晨一擡其餘並與養春蠶同(此蠶不可多養止欲收秋蠶種)
(多則損葉然只可科採桑中冗條取葉也)秋蠶(一名原蠶捋葉不無傷桑春蠶不幸遇天災不得已)
(養之以補歲計然不宜稙宜穉也)初宜涼漸漸宜暖與養春蠶正相反
(其間體候須欲得所)初可摘葉蠶大則捋葉初用紗糊窗漸漸天
寒上復用紙糊留捲窗簇與繰絲法如前(要旨熱蠶搥底亦宜用麥)
(糠麥䕸燒之又大路上踏踐起乾塵土收三四石生蠶日于槌底攤平可避暑濕簇秋蠶多于簇心用熟火或)
(致焚燒不若止于映北風處為簇簇底用麥䕸均鋪簇則用乾桑柴為梢新乾黍䕸為草得自然温暖之氣不)
(須用火矣經雨則倒簇)
農桑輯要卷四
