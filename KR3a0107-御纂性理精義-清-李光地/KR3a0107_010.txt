欽定四庫全書
御纂性理精義卷十
理氣類
理氣
程子曰有形總是氣無形只是道離隂陽則無道隂
陽氣也形而下也道太虛也形而上也
朱子曰天地之間有理有氣理也者形而上之道也生
物之本也氣也者形而下之器也生物之具也是以
人物之生必禀此理然後有性必禀此氣然後有形
問先有理抑先有氣曰理未嘗離乎氣然理形而
上者氣形而下者自形而上下言豈無先後理無形
氣便粗有查滓理氣本無先後之可言然必欲推
其所從来則須說先有是理然理又非别為一物即
存乎是氣之中無是氣則是理亦無掛搭處氣則為
金木水火理則為仁義禮智問未有天地之先畢
竟是先有理如何曰未有天地之先畢竟也只是理
有此理便有此天地若無此理便亦無天地無人無
物都無該載了有理便有氣流行發育萬物曰發育
是理發育之否曰有此理便有此氣流行發育理無
形體問太極不是未有天地之先有箇渾成之物
是天地萬物之理總名否曰太極只是天地萬物之
理在天地言則天地中有太極在萬物言則萬物中
各有太極
黃氏榦曰天道是理隂陽五行是氣合而言之氣即是
理一隂一陽之謂道也分而言之理自為理氣自為
氣形而上下是也理無迹而氣有形理無際而氣
有限理一本而氣萬殊故言理之當先乎氣深思之
則無不通也
陳氏淳曰二氣流行萬古生生不息不成只是空氣必
有主宰之者曰理是也理在其中為之樞紐故大化
流行生生未嘗止息所謂以理言者非有離乎氣只
是就氣上指出箇理不離乎氣而為言耳太極只
是以理言也理緣何又謂之極極至也以其在中有
樞極之義如皇極北極等皆有在中之義不可便訓
極為中蓋極之為物常在物之中四面到此都極至
都去不得如屋脊梁謂之屋極者亦只是屋之衆材
四面凑合到此處皆極其中就此處分出去布為衆
材四面又皆停勻無偏剩偏欠之處如北極四面星
宿皆運轉惟此不動所以為天之樞若太極云者乃
是就理論天之所以萬古常運地之所以萬古常存
人物之所以萬古生生不息都是理在其中為之主
宰便自然如此就其為天地萬物主宰處論渾淪極
至總天地萬物之理到此凑合更無去處及散而為
天地為人為物又皆一一停勻無少虧欠所以謂之
太極
天地日月
程子曰凡有氣莫非天凡有形莫非地所謂地者特
於天中一物耳如雲氣之聚以其久而不散也故為
對凡所指地者只是土土亦一物耳不可言地要知坤
元承天是地之道也天只主施成之者地也天
地日月一般月受日光而日不為之虧然月之光乃
日之光也地氣不上騰則天氣不下降天氣降而至
於地地中生物者皆天氣也惟无成而代有終者地
之道也詩書中凡有主宰意思者皆言帝有包含
徧覆意思則皆言天論地中儘有說據測景以三
萬里為中若有窮然有至一邊已及一萬五千里而
天地之運蓋如初然則中者亦時中耳地形有高下
無適而不為中故其中不可定下若是因地形高下
無適而不為中則天地之化不可窮也若定下不易
之中則須有左有右有前有後四隅既定則各有遠
近之限便至百千萬億亦猶是有數蓋有數則終有
盡處不知如何為盡也
(案此章言地是渾圓之體非有方隅也蓋以地形三萬里論之則應以一萬五千里處為中然如中國至)
(西域已是一萬五千里而在彼處視天地無異於中國則是地體渾圓無適而不為中也若是有方隅之)
(物則須有前後左右雖億萬里終有盡邊之處然未聞地有盡處者可見其渾淪無窮而非有一定之中)
(審矣)
日之形人莫不見似輪似餅其形若有限則其光
亦須有限若只在三萬里中升降出沒則須有光所
不到處又安有此理今天之蒼蒼豈是天之形視下
也亦須如是日固陽精也然不如舊說周回而行中
心是須彌山日無適而不為精也地既無適而不為
中則日無適而不為精也氣行滿天地之中然氣須
有精處故其見如輪如餅譬之鋪一溜柴薪從頭爇
著火到處其光皆一般非是有一塊物推著行將去
氣行到寅則寅上有光行到夘則夘上有光氣充塞
無所不到若得此意思便知得生物之理
(案此章言日是精氣非形質其朝暮出沒亦無適而不為精而無光所不照之處也莊周言天之蒼蒼是)
(氣也非形也自天而視下亦若是總之一氣泱漭而已引之以明天是氣非形則日亦是氣非形故繼之)
(曰日固陽精也舊說謂周髀也周髀之術言天如蓋笠地如覆槃即佛家日月繞須彌之說又引之以明)
(地是渾圓日是周迴而行無適而非精光之所照後代地平之說有異於是故曰不如舊說也末叚又言)
(日為陽氣之宗雖其精所發見如輪如餅而其氣充塞無所不到以盡前文之意)
極須為天地之中天地之中理必相直今人所定
天體只是且以眼定視所極處不見遂以為盡然向
曾有於海上見南極下有大星十則今所見天體蓋
未定日月升降不過三萬里中然而中國只到鄯善
莎車已是一萬五千里若就彼觀日尚只是三萬里
中也天下之或寒或煗只緣地形高下如屋隂則寒
屋陽則燠不可言於此所寒矣屋之西北又益寒伯
淳在澤州嘗三次食韭黃始食懷州韭次食澤州又
次食并州則知數百里閒氣候爭三月矣若都以此
差之則須爭半歲如是則有在此冬至在彼夏至者
只是一般為冬為夏而已
(案上章既言地之東西無一定之中此章又言地之南北無一定之中也中土北極現而南極隠然至海)
(外則有南極現而北極隠者矣南北之或寒或燠者近日則燠遠日則寒也故雖數百里之間而地氣早)
(晩便異推而遠之至於赤道之南則此之冬至當為彼之夏至矣然南北氣候雖相易要之有夏有冬而)
(已猶之東西晷刻雖相易要之有朝有暮而已此亦即周髀之術也周髀蓋天之術傳者以為周公之)
(書然其學不傳已久自漢之名儒通乎天道者如揚雄張衡蔡邕皆以蓋不如渾實未嘗深知其意也程)
(子此三條所論乃周髀之精理歴家之所未發又古者三萬里之說或以地之四遊言之或以二至相距)
(之景言之皆非確論觀程子之意乃謂地之縱横止於三萬里也蓋以北極高下里差之法推之每二百)
(五十里而差一度周差三百六十度則是地之四圍止得九萬里也三分取一為三萬里是地面縱横之)
(數此說亦極真確)
日月之為物隂陽發見之尤盛者也北辰不動
只不動便是為氣之主故為星之最尊者
朱子曰天地别無勾當只是以生物為心一元之氣運
轉流通略無停間只是生出許多萬物而已問程子
謂天地無心而成化聖人有心而無為曰這是說天
地無心處且如四時行百物生天地何所容心至於
聖人則順理而已復何為哉所以明道云天地之常
以其心普萬物而無心聖人之常以其情順萬事而
無情問普萬物莫是以心周徧而無私否曰天地以
此心普及萬物人得之遂為人之心物得之遂為物
之心只是一箇天地之心爾今須要知得他有心處
又要見得他無心處問天地之心天地之理理是
道理心是主宰底意否曰心固是主宰底意然所謂
主宰者即是理也不是心外别有箇理理外别有箇
心又問此心字與帝字相似否曰人字似天字心字
似帝字天地初間只是隂陽之氣此氣運行磨来
磨去便桚許多查滓裏面無處出便結成箇地在中
央氣之清者便為天為日月為星辰只在外常周環
運轉地便只在中央不動不是在下天運不息晝
夜輥轉故地𣙜在中間使天有一息之停則地須陷
下惟天運轉之急故凝結得許多渣滓在中間地者
氣之渣滓也所以道輕清者為天重濁者為地天
地始初混沌未分時想只有水火二者水之滓脚便
成地今登高而望羣山皆為波浪之狀便是水汛如
此初間極輭後来方凝得硬問想得如潮水湧起沙
相似曰然水之極濁便成地火之極清便成風霆雷
電日星之屬問康節論六合之外恐無外否曰理
無内外六合之形須有内外歴家算氣只算得到日
月星辰運行處上去更算不得安得是無内外道
家有高處萬里剛風之說便是那裏氣清緊低處則
氣濁故緩散想得高山更上去立人不住了離騷有
九天之說注家妄解云有九天據某觀之只是九重
蓋天運行有許多重數裏面重數較輭在外面則漸
硬想到第九重只成硬殼相似那裏轉得又愈緊矣
(案古有九重之說然未實指其數今歴推得最上一重為宗動天乃一氣運行羣動之宗也次一重為恒)
(星天又次一重為土星天又次一重為木星天又次一重為火星天又次一重為太陽天又次一重為金)
(星天又次一重為水星天又次一重為太隂天其高下遠近各有層次若以左旋論之則近外者其行愈)
(速朱子所謂轉得更緊者是也)
地在天中不為甚大只將日月行度折算可知天
包乎地其氣極緊試登極高處驗之可見形氣相催
緊束而成體但中間氣稍寬所以容得許多品物
天道左旋日月星並左旋星不是貼天天是隂陽之
氣在上面下人看見星隨天去耳
(案古今皆以恒星即為天體朱子却謂星不貼天亦正與今歴合所謂隂陽之氣在上面者即宗動天也)
問月本無光受日而有光曰方合朔時日在上月
在下則月面向天者有光向地者無光故人不見及
至望時月面向人者有光故見其圓滿若至弦時所
謂近一遠三只合有許多光又曰月常有一半光月
似水日照之則水面光倒射壁上乃月照也天積
氣上面勁只中間空為日月来往地在天中不甚大
四邊空有時月在天中央日在地中央則光從四旁
上受於月其中昏暗便是地影望以後日與月行便
差背向一畔相去漸遠其受光面不正至朔行又相
遇日與月正緊相合日便蝕無光日所以蝕於朔
者月常在下日常在上既是相會被月在下面遮了
日故日蝕望時月蝕固是隂敢與陽敵然歴家又謂
之闇虛蓋火日外影其中實暗到望時恰當著其中
暗處故月蝕問北辰曰北辰是天之樞紐北辰無
星緣是人要取此為極不可無記認故就其旁取一
小星謂之極星問極星動不動曰極星也動只是他
近那辰後雖動而不覺今人以管去窺極星見其動
来動去只在管裏面不動出去
隂陽五行
程子曰隂陽之氣有常存而不散者日月是也有消長
而無窮者寒暑是也冬至一陽生却須陡寒正如
欲曉而反暗也隂陽之際亦不可截然不相接厮侵
過便是道理天地之間如是者極多艮之為義終萬
物始萬物此理最妙須玩索這箇理
李氏侗曰隂陽之精散而萬物得之凡麗於天附於地
列於天地之两間聚有類分有羣生者形者色者莫
不分繫於隂陽陽以燥為性以竒為數以剛為體其
為氣炎其為形圓浮而明動而吐皆物於陽者也隂
以濕為性以耦為數以柔為體其為氣凉其為形方
沈而晦静而翕皆物於隂者也
朱子曰天地統是一箇大隂陽一年又有一年之隂陽
一月又有一月之隂陽一日一時皆然隂陽作一
箇看亦得作两箇看亦得作两箇看是分隂分陽两
儀立焉作一箇看只是一箇消長看他日月男女
牝牡方見得無一物無隂陽如至微之物也有背面
若說流行處却只是一氣水火清金木濁土又濁
五行之序木為之始水為之終而土為之中以河圖
洛書之數言之則水一木三而土五皆陽之生數而
不可易者也故得以更迭為主而為五行之綱以德
言之則木為發生之性水為貞静之體而土又包育
之母也故木之包五行也以其流通貫徹而無不在
也水之包五行也以其歸根反本而蔵於此也若夫
土則水火之所寄金木之所資居中而應四方一體
而載萬類者也隂陽之為五行有分而言之者如
木火陽而金水隂也有合而言之者如木之甲火之
丙土之戊金之庚水之壬皆陽而乙丁己辛癸皆隂
也以此推之健順五常之理可見清明内影濁明
外影清明金水濁明火日
歴法
程子曰歴象之法大抵主於日日一事正則其他皆可
推
朱子曰歴是古時一件大事故少皥以鳥名官首曰鳳
鳥氏歴正也歲月日時既定則百工之事可考其成
又曰歴是書象是器無歴則無以知三辰之所在無
璣衡則無以見三辰之所在或問天道左旋自東
而西日月右行則如何曰横渠說日月皆是左旋說
得好蓋天行甚健一日一夜周三百六十五度四分
度之一又進過一度日行速健次於天一日一夜周
三百六十五度四分度之一比天進一度則日為退
一度積至三百六十五日四分日之一則天所進過
之度恰周得本數而日所退之度亦恰退盡本數遂
與天會而成一年月行遲一日一夜比天為退十三
度有竒進數為順天而左退數為逆天而右歴家以
進數難算只以退數算之故謂之右行且曰日行遲
月行速問周天之度是自然之數是強分曰天左
旋一晝一夜行一周而又過一度以其行過處一日
作一度日之南北雖不同然皆隨黃道而行耳月
道雖不同然亦常隨黃道而出其旁耳其合朔時日
月同在一度其望日則日月極遠而相對其上下弦
則日月近一而遠三合朔之時日月之東西雖同在
一度而月道之南北或差遠於日則不蝕或南北雖
亦相近而日在内月在外則不蝕此正如一人秉燭
一人執扇相交而過一人自内觀之其两人相去差
遠則雖扇在内燭在外而扇不能掩燭或秉燭者在
内而執扇者在外則雖近而扇亦不能掩燭以此推
之大略可見
(案所謂日在内月在外者非謂日在下月在上也蓋以中土論之日月之行皆在南故以自北視南為自)
(内視外也)
問經星左旋緯星與日月右旋是否曰今諸家皆
如此說横渠說天左旋日月亦左旋看来横渠之說
極是只恐人不曉所以詩傳只載舊說或曰此亦易
見如以一大輪在外一小輪載日月在内大輪轉急
小輪轉慢雖都是左轉只有急有慢便覺日月似右
轉了曰然
(案歴說至今日而大備蓋宗動天為一大輪自恒星至月天以次居内而漸小此所謂九重也日月五星)
(本輪之上又各有小輪以加減其行度遲疾之差分月與五星小輪之上又各有次輪以加減其朔望二)
(弦及伏逆留遲之差分理算俱極精密要其大致則朱子此條盡之)
黃道之差始自春分秋分赤道所交月道之差始
自交朔交中黃道所交日出入赤道二十四度月出
入黃道六度黃道一周退前所交六十分度之一是
謂歲差月道一周退前所交一度八萬九千七百七
十三分度之四萬三千五百三秒半積二萬一千九
百一十五年而歲差周積二百二十一月及分一千
七百五十三而交道周矣
(案日出入赤道其差也微故積六十餘年而後差一度也月道出入黃道其差甚多故積十八年餘而已)
(差一周也月之差即歴家羅計之行是也日之差即歴家歲差之法)
蔡季通嘗言天之運無常日月星辰積氣皆動物
也其行度遲速或過不及自是不齊使我之法能運
乎天而不為天之所運則其䟽密遲速或過不及之
間不出乎虛寬之大數縱有差忒皆可推而不失矣
何者以我法之有定而律彼之無定自無差也季通
言非是天運無定乃其行度如此其行之差處亦是
常度但後之造歴者其為數窄狹而不足以包之耳
歴法蔡季通說當先論天行次及七政此亦未善
要當先論太虛以見三百六十五度四分度之一一
一定位然後論天行以見天度加損虛度之歲分歲
分既定然後七政乃可齊耳
陳氏埴曰日月交會日為月掩則日蝕日月相望月與
日亢則月蝕自是行度分道到此交加去處應當如
是歴家推算專以此定䟽密本不足為變異但天文
纔遇此際亦為隂陽戹會於人事上必有災戾故聖
人畏之側身脩行庶幾可弭災戾也
吳氏澄曰古来歴家蓋非不知七政亦左行但順行不
可算只得將其逆退與天度相直處算之今當以太
虛中作一空盤却以八者之行較其遲速天行最速
一日過了太虛空盤一度鎮星之行比天稍遲積二
十八箇月則不及天三十度歲星之行比鎮星尤遲
積十二箇月與天爭差三十度熒惑之行比歲星更
遲積六十日爭差三十度太陽之行比熒惑又遲但
在太虛盤中一日行一周匝無餘無欠積一月則不
及天三十度太白之行稍遲於太陽但有疾時遲疾
相凖則與太陽同辰星之行又稍遲於太白但有疾
時遲疾相凖則與太白同太隂之行最遲一日所行
比天為差十二三四度其行遲故退度最多今次其
行之疾遲天一土二木三火四日五金六水七月八
天土木火其行之速過於日金水月其行之遲又不
及日此其大率也
地理(潮汐附)
朱子曰冀都是正天地中間山脈從雲中發来雲中正
高脊處自脊以西之水則西流入於龍門西河自脊
以東之水則東流入於海前面黃河環繞右畔是華
山聳立為虎自華来至中為嵩山是為前案泰山聳
於左是為龍淮南諸山是第二重案江南諸山及五
嶺又為第三四重案大凡两山夾行中間必有水
两水夾行中間必有山江出岷山岷山夾江两岸而
行那邊一支去為江北許多去處這邊一支為湖南
又一支仙霞嶺在信州分水之右其脊脈發去為臨
安為建康又一支為閩廣閩中之山多自北来水
皆東南流江浙之山多自南来水多北流故江浙冬
寒夏熱蔡伯靖言山本同而末異水本異而末同
卲子曰海潮者地之喘息也所以應月者從其類也(以下)
(論潮汐)
余氏靖曰潮之漲退海非增減蓋月之所臨則水往從
之月臨卯酉則水漲月臨子午則潮平彼竭此盈往
来不絶皆繫於月太隂西没之期常緩於日三刻有
竒潮之日緩其期率亦如是自朔至望常緩一夜潮
自望而晦復緩一晝潮朔望前後月行差疾故晦前
三日潮勢長朔後三日潮勢大望亦如之春夏晝潮
常大秋冬夜潮常大春為陽中秋為隂中歲之有春
秋猶月之有朔望也故潮之極漲常在春秋之中潮
之極大常在朔望之後
御纂性理精義卷十
