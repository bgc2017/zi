素問入式運氣論奥醫家類
提要
(臣)等謹案素問入式運氣論奥三卷附黃帝
内經素問遺篇一卷宋劉温舒撰温舒里居
未詳前有元符己卯序舊題朝散郎太醫學
司業蓋以醫通籍者也晁公武讀書志云温
舒以素問運氣為治病之要而問荅紛揉文
詞古奥讀者難知因為三十論二十七圖上
于朝今詳考其圖寔二十九蓋十干起運十
二支司天二圖原本别題曰訣故公武不以
入數僅曰二十有七其論寔為三十一篇末
五行勝復論一篇原本别注附字故公武亦
不以入數僅曰三十也卷末别附刺法論一
卷題曰黃帝内經素問遺篇按刺法論已亡
在王冰作注之前温舒生北宋之末何從得
此其注亦不知出自何人殆不免有所依托
未可盡信焦竑經籍志載此書作四卷合此
論為一書益舛誤矣乾隆四十四年三月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
素問入式運氣論奥序
夫醫書者乃三墳之經伏羲觀天文造甲歷神農嘗百
藥制本草黃帝論疾苦成素問因知其道奥妙不易窮
研自非留心刻意豈達玄機且以其間氣運最為補寫
之要雖備見黃帝與岐伯鬼臾區問對分糅篇章卒無
入法稍難施用余性識偏陋竊慕真風棲心聖典積有
歲月雖吏役塵勞之暇亦未嘗暫捨筆萃斯文久以盈
軸莫不究源附說解惑分圖括上古運氣之秘文撮斯
書隂陽之精論若網之在綱珠之在貫粲然明白箋明
奥義咸有指歸詎飾文辭庶易曉晤使覽者經目頓知
妙道幾過半矣詎敢沽譽且畏醫藥之差誤遺人夭殃
絶人長命爾元符己卯歲丁丑月望日序
