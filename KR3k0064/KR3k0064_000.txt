别號錄𩔖書𩔖
提要
(臣)等謹案别號錄九卷
國朝葛萬里撰萬里號夢航崑山人其書取宋
金元明人别號以下一字分韻編輯宋金元
人共一卷明人八卷考錢曾讀書敏求記載
有宋淳祐間錢塘徐光浦自號錄一卷載當
代名公鉅卿騷人墨士之號譚友聞序之其
本為元至正間華亭孫道明所鈔今未之見
萬里此書蓋仿其例而廣之者也古人冠而
稱字年過五十稱伯仲而已至左傳所載子
産子美至於兩字並行已難辨識然猶無别
號商山四皓皆自有名姓而又有黃綺諸稱
其别號之所仿乎自唐以後名目彌繁萬里
謂盛於南宋濫於明見者莫知為誰誠為確
論惟其體例苟簡每韻惟第一人標兩字以
下皆但標一字驟觀殊不了了又宋金元但
註時代明人則兼註爵里而爵止兩字里止
一字亦費推求其中如坡韻收蘇軾之東坡
而翁韻乃遺歐陽修之醉翁失之眉睫亦多
遺漏要其採摭之勤頗足以資考據雖似瑣
屑而於史學實有所補楊萬里之於院吏固
時得一字師未可概以淺陋斥之也乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
别號錄序
别號盛于南宋濫于明見者莫識為誰某余所覩記用
韻𩔖之頗易撿括自慚固陋攷索未周然歷代文章節
義功名道德之人大半入焉陳之几案可當指掌之圖
擕之行笈應施負版之敬夢航居士書
凡例四條
孤單之號無資攷索者未及錄身兼多號韻未收者間
附名下
稱塘又稱川號園又號軒等容有𫝊譌姑備列以便查
閱
同音方芳雲筠隆龍希熙日石介戒笑嘯淡澹諸字與
聲音相近菴巖景敬孟夢等字又某原某源某亭
某庭某林某陵等或係𫝊訛或本通用不及備載
某齋某菴等人尊之曰某翁某翁不繁載
