薛氏醫案卷四
明薛巳撰
女科撮要
保胎
姙娠若元氣不實發熱倦怠或胎動不安用當歸散因
氣惱加枳殼胸膈痞悶再加蘇梗或作痛加柴胡若飲
食不甘或欲嘔吐用六君加紫蘇枳殼若惡阻嘔逆頭
暈體倦用參橘散未應用六君子湯若惡阻嘔吐不食
煩悶亦用參橘散之類若頓仆胎動腹痛下血用膠艾
湯未應用八珍加膠艾若頓仆毒藥腰痛短氣用阿膠
散未應煎送知母丸若頓仆胎傷下血腹痛用佛手散
未應用八珍送知母丸若心驚膽怯煩悶不安名子煩
用竹葉湯未應血虛佐以四物氣虛佐以四君若下血
不止名胎漏血虚用二黃散血去多用八珍湯未應用
補中益氣湯若因事而動下血用枳殼湯加生熟地黃
未應或作痛更加當歸血不止八珍加膠艾若不時作
痛若小腹重墜名胎痛用地黃當歸湯未應加參术陳
皮或因脾氣虚用補中益氣湯若面目虚浮肢體如水
氣名子腫用全生白术散未應用六君子湯下部腫甚
用補中益氣倍加茯苓或因飲食失宜嘔吐泄瀉此是
脾胃虧損用六君子湯若足指發腫漸至腿膝喘悶不
安或足指縫出水作嘔少食余謂寒熱頭痛肝火上衝
也脇脹腹痛肝氣不行也作嘔少食肝侮脾胃也小便
見血肝火血熱也用小柴胡加芍藥炒黑山梔茯苓白
术而愈
一姙娠六月體倦食少勞役見血用六君加當歸熟地
升麻柴胡而愈
一姙娠每三四月胎便作痛余用地黃當歸湯治之不
日而愈
一姙娠三月飲食後因怒患瘧連吐三次用藿香正氣
散二劑隨用安胎飲一劑而愈後因怒痰甚狂言發熱
胸脹手按少得此肝脾氣滯用加味逍遥散加川芎二
劑頓退四劑而安
一婦人每怒發熱脇脹小便淋濇每月經行旬餘未已
受胎三月因怒前症復作朝用加味逍遥散夕用安胎
飲各二劑而安五月又怒復作下血如經行四日未止
仍用前藥而愈
一姙娠將三月嘔吐惡食體倦嗜卧此惡阻之症用人
參橘皮湯二劑漸愈又用六君加紫蘇二劑而安
一姙娠吞酸惡心欲作嘔吐此飲食停滯用六君加麯
蘖炒黑子芩枳殼香附治之而愈
一姙娠飲食後惱怒寒熱嘔吐頭痛惡寒胸腹脹痛大
便不實而色青小便頻數而有血余曰當清肝健脾為
主不信乃主安胎止血益甚問余曰何也余曰大便不
實而或青此是飲食既傷脾土而兼木侮小便頻數而
有血此是肝火血流於胞而兼挺痿也用六君子加枳
殼紫蘇山梔二劑脾胃頓醒又用加味逍遥散加紫蘇
枳殼二劑小便頓清更節飲食調理而安
一姙娠每至五月肢體倦怠飲食無味先兩足腫漸至
遍身後及頭面此是脾肺氣虛朝用補中益氣夕用六
君子加蘇梗而愈凡治姙娠毋泥其月數但見某經症
便用某藥為善
一姙娠因怒吐血塊四日不止兩脇脹痛小便淋濇此
怒而血蓄于上部火炎而隨出也脇脹腹痛小便淋濇
肝經本病也用小柴胡合四物四劑而止却用六君子
安胎飲調理而安
一姙娠氣喘痰甚諸藥不應問治於余詢之云素有帶
下始於目下浮兩月餘其面亦然此氣血有痰飲也用
六味丸料數劑而愈
凡婦人氣血方盛乳房作脹或無兒飲痛脹寒熱用麥
芽二三兩炒熟水煎服立消其耗散血氣如此何脾胃
虚弱飲食不消方中多用之一云麥芽最消腎若氣血
虚而乳汁自出者宜十全大補湯其子多不育
小産
小産重於大産蓋大産如栗熟自脫小産如生採破其
皮殼斷其根蔕豈不重於大産但人輕忽致死者多矣
治法宜補形氣生新血去瘀血若未足月痛而欲産芎
歸補中湯倍加知母止之若産而血不止人參黃茋湯
補之若産而心腹痛當歸川芎湯主之胎氣弱而小産
者八珍湯固之若熱血過多而發熱聖愈湯汗不止急
用獨參湯發熱燥躁肉瞤筋惕八珍湯大渴面赤脈洪
而虛當歸補血湯身熱面赤脈沈而微四君薑附東垣
云晝發熱而夜安静是陽氣自旺於陽分也晝安静而
夜發熱躁是陽氣下陷於隂中也如晝夜俱發熱者是
重陽無隂也當峻補其隂王太㒒云如大寒而甚熱之
不熱是無火也熱來復去晝見夜伏夜發晝止時節而
動是無火也如大熱而甚寒之不寒是無水也熱動復
止倏忽往來時動時止是無水也若陽氣自旺者補中
益氣湯陽氣陷于隂者四物二連湯重陽無隂者四物
湯無火者八味丸無水者六味丸
治驗
一姙娠五月服剪紅丸而墮腹中脹痛服破血之劑益
甚以手按之益痛余曰此峻藥重傷脾胃受患用八珍
倍人參黃茋半夏乳香没藥二劑而痛止數劑而全愈
吳江庠友史萬湖仲子室年二十餘疫疾墮胎時咳服
清肺解表喘急不寐請治余以為脾土虚不能生肺金
藥損益甚先興補中益氣加茯苓半夏五味炮薑四劑
漸愈往視之又與八珍加五味及十全大補湯全愈
大兒婦張氏素怯弱嘉靖癸卯四月生女自乳中患疥
瘡年餘不愈遂致羸困甲辰五月遭先母大故以姑病
勉強代執喪禮旬月每欲眩仆一日感氣忽患心脾高
腫作疼手不可按而嘔吐不止六脈微細之極余以為
脈雖虚而病形則實誤認諸痛不可補氣乃用青皮香
附吳茱等藥而愈繼復患瘧且墮胎又投理氣行血之
藥病去元氣轉脫再投參茋補劑不應矣六脈如絲欲
絶思非附子不能救非立翁不能投迎翁至診云皆理
氣之劑真損之誤也連投參茋歸术附子薑桂六劑間
用八味丸五日眠食漸甘六脈全復翁云心脾疼痛時
即當服此等藥瘧亦不作矣姑婦皆翁再造敢述奇功
附於此門之尾以為初知藥性者之戒制生陳遜稽顙
謹識
保産
姙娠欲産之時但覺腹内轉動即當正身仰卧待兒轉
身向下時作痛試捏産母手中指中節或末節跳動方
與臨盆即産矣若初覺不仰卧以待轉胞或未産而水
頻下此胞衣已破血水先乾必有逆生難産之患若横
生者兒先露手臂令母正卧以手徐推兒臂下體令其
正直復以中指摩其肩勿令臍帶攀係即生逆生者兒
先露足令母正卧以手徐推其足仍推兒轉正即生偏
生者兒頭偏在一邊亦照前法徐正其頭即生或兒頭
後骨偏在谷道旁徐推近上即生礙産者兒頭雖正但
不能下蓋因胎轉臍帶攀肩所致用中指按兒兩肩理
脫臍帶即生坐産者兒將欲生其母疲倦久坐椅褥抵
其生路急用巾帶高懸令母以手攀之輕輕屈足良久
兒順即生盤腸生者臨産母腸先出此難於收上以萆
蔴子四十九粒研爛塗産母頭頂待腸收上急洗去設
或為風吹乾不能收者以磨刀水少許温熱拭潤其腸
再用磁石煎湯服之即收上磁石須隂陽家用有驗者
俗以水噀母面背驚而腸亦收之蓋驚則氣散恐反致
他症戒之若胎衣破而不得分娩者用保生無憂散以
固其血自然生息如血已耗損用八珍湯料一斤益母
草半斤水數碗煎熟不時飲之亦有得生者凡孕婦只
腹痛未産也若連腰痛甚者將産也蓋腎候於腰胞係
於腎故也華佗治横逆産難用蛇脫二條蟬殼二十八
箇胎髮二丸各燒灰每服二錢酒調連進二服即卧片
時兒即順生如無此藥令産母仰面正卧以小針刺兒
手脚心三五次用鹽塗之手脚即縮上待兒身轉順即
生若以蜀葵子四十九粒白滑石三錢順流水煎服
即順生或用好京墨濃磨服之墨水裹兒即下或敗
筆頭一箇煅過以藕節自然汁温湯和下或紫蘇葉
當歸各三錢長流水煎服即下凡孕家宜預請穩婆
有仁心識見者當施恩惠以結其心先與說知倘有生
息不順只說未産或遇雙胎只說胎衣未下恐驚則氣
散愈難生息余家親驗之大抵難産多患於鬱悶安佚
富貴之家治法雖云胎前清氣産後補血不可專執若
脾胃不實氣血不充宜預調補不然臨産必有患難
如因難産或大寒時急以大油紙撚徐徐燒斷其臍帶
雖兒已死令暖氣入腹多得復生切勿用刀斷之
治驗
荆婦孟冬分娩艱難産子已死元氣勞傷用油紙撚燒
斷臍帶取其陽氣以補之俄間兒啼作聲即鵠兒也若
以刀物如常斷之其母亦難保生此兒嗣後一二歲間
並無傷食作瀉之症可見前法之功其穩婆又喜平日
常施少惠得其用心能安慰母懷故無虞耳此穩婆
云止有一女分娩時適當巡街侍御行牌取我視其室
分娩女為此驚嚇未産而死後見侍御更以威言分付
迨視産母胎雖順而頭偏在一邊若以手入推正可保
順生已畏其威不敢施手但回禀云此是天生天化非
人力所能立俟其母子俱死
子死腹中
夫子死腹中者多因驚動太早或觸犯禁或抱腰太重
或頻探試水胞衣先破血水先盡而胎乾涸故耳其候
産母唇舌皆黑者子母俱死若舌黑或脹悶甚者然其
子已死矣先以平胃散一兩酒水各半煎却投朴硝半
兩(即熟皮硝)服或用硝一兩以童便調下亦妙
治驗
一穩婆之女勤苦負重姙娠腹中隂冷重墜口中甚穢
余意其胎必死令視其舌果青黑與朴硝半兩許服之
隨下穢水而安
一婦人胎死服朴硝而下穢水肢體倦怠氣息淹淹用
四君為主佐以四物薑桂調補而愈
胎衣不出
有因惡露入衣脹而不能出有因元氣虧損而不能送
出其惡露流衣中者腹中脹痛用牽牛丹或失笑散以
消瘀血緩則不救其元氣不能送者腹中不脹痛用保
生無憂散
治驗
俱詳婦人良方十八卷第四
交骨不開隂門不閉子宮不收
交骨不開産門不閉子宮不收皆元氣素弱胎前失于
調攝以致血氣不能運達而然也交骨不開隂氣虚也
用加味芎歸湯補中益氣湯産門不閉子宮不收氣血
虚也用十全大補湯
治驗(餘詳婦人良方十七卷第四)
一婦人分娩最易至四十姙娠下血甚多産門不開
亦與前湯一劑又用無憂散斤許一劑煎熟時時飲之
以助其血而産
一産婦隂門不閉發熱惡寒用十全大補加五味子數
劑而寒熱悉退又用補中益氣加五味子數劑而斂若
初産脹腫或焮痛而不閉者當用加味逍遥散若腫既
消而不閉者當用補中益氣湯切忌寒涼之劑
一婦人脾胃素弱兼有肝火産後隂門腫痛寒熱作渴
嘔吐不食敷大黃等藥服驅利之劑腫及於臀虚症蜂
起此真氣虚而作先用六君子以固脾胃乃以補中益
氣湯升舉不數劑而消
一産婦失治腫潰不已形體消瘦飲食少思朝寒暮熱
自汗盗汗半年矣用補中益氣加茯苓半夏以健脾胃
膿水漸少飲食漸進用歸脾湯以解脾鬱共五十餘劑
元氣復而瘡亦愈矣
一産婦隂門不閉小便淋&KR0377;腹内一物攻動脇下或脹
或痛用加味逍遙散加車前子而愈
一婦人子宮腫大二日方入損落一片殊類猪肝已而
面黃體倦飲食無味内熱晡熱自汗盗汗用十全大補
湯二十餘劑諸症悉愈仍復生育血滯成癰方見後
産後腹痛
産後小腹作痛俗名兒枕塊用失笑散行散之若惡露
既去而仍痛用四神散調補之若不應用八珍湯若痛
而惡心或欲作嘔用六君子湯若痛而泄瀉用六君子
湯送四神丸若泄瀉痛而或後重用補中益氣湯送四
神丸若胸膈飽脹或惡食吞酸或腹痛手不可按此是
飲食所致當用二陳加白术山查以消導若食既消而
仍痛或按之不痛或更加頭痛煩熱作渴惡寒欲嘔等
症此是中氣被傷宜補脾胃為主若發熱腹痛按之痛
甚不惡食不吞酸此是瘀血停滯用失笑散以消之若
止是發熱頭痛或兼腹痛按之却不痛此是血虚用四
物加炮薑參术以補之病機要云胎産之病從厥隂經
論之無犯胃氣及上二焦為之三禁不可汗不可下不
可利小便發汗者同傷寒下早之症利大便則脈數而
已動于脾利小便則内亡津液胃中枯燥製藥之法能
不犯三禁則榮衛自和而寒熱止矣如發渴用白虎氣
弱用黃茋血刺痛則用當歸腹中痛則加芍藥宜詳察
脈症而用之丹溪先生云産後當大補氣血為先雖有
雜症從末治之一切病多是血虚皆不可發表
治驗
一産婦腹痛發熱氣口脈大余以為飲食停滯不信乃
破血補虚反寒熱頭痛嘔吐涎沫又用降火化痰理氣
四肢逆冷泄瀉下墜始信謂余曰何也余曰此脾胃虚
之變症也法當温補遂用六君加炮薑二錢肉桂木香
一錢四劑諸症悉退再用補中益氣之劑元氣悉復
一婦人産後腹痛後重去痢無度形體倦怠飲食不甘
懷抱久鬱患蠒唇寐而盗汗如雨竟夜不敢寐神思消
爍余曰氣血虚而有熱用當歸六黃湯内黃芩連栢炒
黑一劑汗頓止再劑全止乃用歸脾湯八珍散兼服元
氣漸復而愈
一産婦小腹作痛服行氣破血之藥不效其脈洪數此
瘀血内潰為膿也以瓜子仁湯二劑痛止更以太乙膏
下膿而愈産後多有此病縱非癰患用之更效
一産婦小腹疼小便不利用薏苡仁湯二劑痛止更以
四物加桃仁紅花下瘀血而愈大抵此症皆因榮衛不
調或瘀血停滯所致若脈洪數已有洪脈但數微有膿
脈遲緊乃瘀血下之即愈若腹脹大轉側作水聲或膿
從臍出或從大便出宜用蠟礬丸太乙膏及托裏藥
一産婦小腹作痛有塊脈芤而濇以四物加玄胡索紅
花桃仁牛膝木香治之而愈
一婦人産後小腹患痛服瓜子仁湯下瘀血而痊凡瘀
血停滯宜急治之緩則腐化為膿最難治療若流注關
節則患骨疽失治多為敗症
一婦人因經水多服濇藥止之致腹作痛以失笑散二
服而瘳
産後血暈并失血
産後元氣虧損惡露乘虚上攻眼花頭暈或心下滿悶
神昏口禁或痰壅盛者急用失笑散主之若血下多而
暈或神昏煩亂者大劑芎歸湯補之或芸薹子散或童
子小便有痰加二陳湯若勞心力而致者宜補中益氣
加香附若因氣血虚極不省人事用清魂散繼以芎歸
湯及大補氣血之劑凡産可預燒稱錘令赤以器盛之
急至床前以醋沃之或以醋塗口鼻聞之即醒或用破
舊漆器或乾漆燒烟薰之或用半夏末冷水和丸入鼻
孔中並無前患丹溪先生云血暈因氣血俱虚痰火泛
上宜以二陳導痰或加減硃砂安神丸以麥門冬湯下
亦可大凡産後口眼喎斜等症當大補氣血為主而兼
以治痰若脾胃虚而不能固者用六君子湯至五七箇
月宜服安胎飲至八九箇月再加大腹皮黃楊腦如臨
産時更宜服保生無憂散庶無前患
治驗
一産婦月餘矣因怒兩脇脹痛忽吐血甚多發熱惡寒
胸腹脹滿用八珍加柴胡丹皮炮薑而安却用十全大
補仍加炮薑而愈前症因脾肺氣血虧損而胸腹虚痞
雖投大補若非薑桂辛温助其脾肺以行藥勢亦無以
施其功而反助其脹耳
家人婦産後小腹作痛忽牙關緊急灌以失笑散良久
而甦又用四物加炮薑白术陳皮而愈
一産婦筋攣臂軟肌膚掣動此氣血俱虚用十全大補
湯而愈
一産婦兩手麻木服愈風丹天麻丸遍身皆麻神思倦
怠䀯熱作渴自汗盗汗此氣血俱虚也用十全大補加
炮薑數劑諸症悉退却去炮姜又數劑而愈但内熱此
血虚也用逍遥散而痊
産後發痓(屋當作痙)
産後發痓因去血過多元氣虧極或外邪相摶其形牙
關緊急四肢勁強或腰背反張肢體抽搐若有汗而不
惡寒者曰柔痓若無汗而惡寒者曰剛痓然産後患之
實由亡血過多筋無所養而致故傷寒汗下過多潰瘍
膿血大泄多患之乃敗症也若大補血氣多保無虞若
攻風邪死無疑矣
治驗
一産婦牙關緊急腰背反張四肢抽搐兩目連劄余以
為去血過多元氣虧損隂火熾盛用十全大補加炮薑
一劑而甦又數劑而安
余在吳江史萬湖第將入更時聞喧攘云某家人婦忽
仆牙關緊急已死矣詢云是新産婦出直厨余意其勞
傷血氣而發痓也急用十全大補加附子煎滚令人推
正其身一人以手夾正其面却挖開其口將藥灌之不
嚥藥已冷令側其面出之仍正其面復灌以熱藥又冷
又灌如此五次方嚥下隨灌以熱藥遂甦
産後便血
産後便血或飲食起居或六淫七情以致元氣虧損陽
絡外傷治法若因膏粱積熱用加味清胃散若因醇酒
濕毒葛花解酲湯若因怒動肝火六君加柴芍芎歸若
因鬱結傷脾加味歸脾湯若因思慮傷心妙香散若因
大腸風熱四物加側栢荆防枳殼槐花若因大腸血熱
四物加芩連若因腸胃虚弱六君子加升麻柴胡若因
腸胃虚寒六君加肉䓻木香若因元氣下陷補中益氣
加茯苓半夏若因氣虚用六君升麻若因血虚用四物
氣血俱虚用八珍俱加柴胡升麻大凡病久或元氣虚
弱見病百端皆因脾胃虧損内真寒而外假熱但用六
君子或補中益氣加炮薑温補脾氣諸症悉退若四肢
畏冷屬陽氣虚寒急加附子病因多端當臨症制宜庶
無誤矣
治驗
一産婦糞後下血諸藥不應飲食少思肢體倦怠此中
氣虚弱用補中益氣加茱炒黃連五分四劑頓止但怔
忡少寐盗汗未止用歸脾湯治之而痊
一婦人但怒便血寒熱口苦或胸脇脹痛或小腹痞悶
此木乘土用六君加柴胡山梔而愈用補中益氣加味
逍遥二藥而不復作
一婦人久下血在糞前屬脾胃虚寒元氣下䧟用補中
益氣加連炒吳茱一錢數劑稍緩乃加生吳茱五分數
劑而愈
一婦人産後便血口乾飲湯胸脇膨滿小腹悶墜内熱
晡熱飲食不甘體倦面黃日晡則赤洒淅惡寒此脾肺
氣虚先用六君加炮薑木香諸症漸愈用補中益氣將
愈用歸脾湯全愈後飲食失節勞役兼怒氣發熱血崩
夜間熱甚譫語不絶此熱入血室用加味小柴胡二劑
而熱退用補中益氣而血止用逍遥散歸脾湯調理而
康
産後大便不通
産後大便不通因去血過多大腸乾涸或血虚火燥乾
涸不可計其日期飲食數多用藥通之潤之必待腹滿
覺脹自欲去而不能者乃結在直腸宜用猪膽汁潤之
若服苦寒藥潤通反傷中焦元氣或愈加難通或通而
瀉不能止必成敗症若屬血虚火燥用加味逍遥散氣
血俱虚八珍湯慎不可用麻子杏仁枳殼之類
治驗
一産婦大便不通七日矣飲食如常腹中如故余曰飲
食所入雖倍常數腹不滿脹用八珍加桃杏二仁至二
十一日腹滿欲去用猪膽汁潤之先去乾糞五七塊後
皆常糞而安
一産婦大便八日不通用通利之藥中脘作痛飲食甚
少或云通則不痛痛則不通乃用蜜導之大便不禁呃
逆不食余曰此脾腎復傷用六君加吳茱肉果骨脂五
味數劑喜其年壯不然多致不起
産後寒熱
産後寒熱因氣血虚弱或脾胃虧損乃不足之症經云
隂虚則發熱陽虚則惡寒若兼大便不通尤屬氣血虚
弱切不可用發表降火若寸口脈微名隂氣不足隂氣
上入于陽中則惡寒用補中益氣湯尺部脈弱名隂氣
不足陽氣下陷于隂中則發熱用六味地黃丸大抵隂
不足陽旺從之則陽内陷而發熱陽不足隂往從之則
隂上入而惡寒此隂陽不歸其分以致寒熱交争故惡
寒而發熱也當用八珍湯若病後四肢發熱或形氣倦
怠此元氣未復濕熱乘之故耳宜補中益氣湯若肌熱
大渴引飲目赤面紅此血虚發熱用當歸補血湯若認
為熱則誤矣
治驗
一産婦惡寒發熱用十全大補加炮薑治之而愈但飲
食不甘肢體倦怠用補中益氣而安又飲食後犯怒惡
寒發熱抽搐咬牙難候其脈視其面色青中隱黃欲按
其腹以手護之此肝木侮脾土飲食停滯而作用六君
加木香一劑而安
一産婦惡寒發熱余欲用八珍加炮薑治之其家知醫
以為風寒用小柴胡湯余曰寒熱不時乃氣血虚不信
仍服一劑汗出不止譫語不絶煩熱作渴肢體抽搐余
用十全大補二劑益甚脈洪大重按如無仍以前湯加
附子四劑稍緩數劑而安
産後咳𠻳
産後咳𠻳或因隂血耗損或因肺氣虧傷或隂火上炎
或風寒所感主治之法若隂血虚者用芎歸熟地參术
肺氣傷者用四君芎歸桔梗隂火上炎者六味地黃加
參术風寒所感者補中益氣加桔梗紫蘇若瘀血入肺
發喘急用二味參蘇飲多有得生者若兼口鼻起黑或
鼻出血急用前散亦有得生者然而所患悉因胃氣不
足蓋胃為五臓之根本人身之根蒂胃氣一虚五臓失
所百病生焉但患者多謂腠理不密所致殊不知肺屬
辛金生于巳土亦因土虚不能生金而腠理不密外邪
所感其隂火上炎亦壯土金生腎水以制火為善若徑
治其病則誤
治驗
一産婦咳𠻳聲重鼻塞流涕此風寒所感用參蘇飲一
鍾頓愈六七乃與補中益氣加桔梗茯苓半夏一劑而
痊又與六君加黃茋以實其腠理而安
一産婦朝吐痰夜發熱兼之無寐泥用清痰降火肌體
日瘦飲食日少前症益甚余曰早間吐痰脾氣虚也夜
間發熱肝血虚也晝夜無寐脾血耗也遂用六君子湯
加味逍遥散加味歸脾湯以次調補不月而痊
一産婦咳𠻳痰盛面赤口乾内熱晡熱徹作無時此隂
火上炎當補脾腎遂用補中益氣湯六味地黃丸而愈
一産婦咳而腹滿不食涕唾面腫氣逆此病在胃關于
肺用異功散而愈
時疫墮胎咳𠻳見小産
産後瘧疾
産後瘧疾因脾胃虚弱飲食停滯或因外邪所感或鬱
怒傷脾或暑邪所伏審係飲食用六君加桔梗蒼术藿
香如外邪多而飲食少用藿香正氣散如外邪少而飲
食多用人參養胃湯飲食勞役用補中益氣湯氣血虚
弱用十全大補加炮薑虚寒用六君加薑桂元氣脫陷
急加附子大凡久瘧多屬元氣虚寒蓋氣虚則寒血虚
則熱胃虚則惡寒隂火下流則寒熱交作或吐瀉不食
腹痛煩渴發熱譫語或手足逆冷寒戰如慄雖見百症
當峻温補其病自退若誤用清脾截瘧之類多致不起
治驗
一産婦患瘧發熱作渴胸脇脹滿遍身作痛三日不食
嚥酸噯氣此是飲食所傷脾胃不能消化用六君加神
麴山查四劑而不作酸乃去神麴山查又數劑而飲食
進其大便不通至三十五日計進飲食七十餘碗腹始
悶令用猪膽汁導而通之其糞且不甚燥
一産婦患瘧久不愈百病蜂起其脈或洪大或微細或
弦緊或沈伏難以名狀用六君加炮薑二十餘劑脈症
稍得又用參术煎膏佐以歸脾湯百餘劑而瘥
一産婦朝寒暮熱或不時寒熱久不愈用六君子補中
益氣兼服百餘劑而尋愈
産後瘧疾心脾痛見小産
産後瀉痢(二症治同兼嘔吐)
産後瀉痢或因飲食傷損脾土或脾土虚不能消食當
審而治之若米食所傷用六君加榖蘖若麪食所傷用
六君加麥蘖若肉食所傷用六君加山查神麴凡兼嘔
吐皆加藿香若兼嚥酸或嘔吐用前藥送越鞠丸若肝
木來侮脾土用六君加柴胡炮薑若寒水反來侮土用
錢氏益黃散若久瀉或元氣下䧟兼補中益氣湯以升
發陽氣若瀉痢色黃乃脾土真氣宜加木香肉果若屬
脾土虚寒當用六君加木香薑桂若脾腎虚寒用補中
益氣及四神丸若屬命門火衰而脾土虚寒用八味丸
以補土母若小便濇滯肢體漸腫或兼喘咳用金匱腎
氣丸以補脾腎利小道若胃氣虚弱而四肢浮腫治須
補胃為主若久而不愈或非飲食所傷而致乃屬腎氣
虧損蓋胞胎主於任而繫於腎况九月十月乃腎與膀
胱所養必用四神六味八味三藥以補腎若用分利導
水之劑是虚其虚也
治驗
一産婦瀉痢發熱作渴吐痰甚多肌體消瘦飲食少思
或胸膈痞滿或小腹脹墜年餘矣余以為脾腎瀉朝用
二神丸夕用六君子湯三月餘而痊
一婦人産後泄瀉兼嘔吐嚥酸面目浮腫此脾氣虚寒
先用六君加炮薑為主佐以越鞠丸而嚥酸愈又用補
中益氣加茯苓半夏而脾胃康
一産婦瀉痢年餘形體骨立内熱晡熱自汗盗汗口舌
糜爛日吐痰三碗許脈洪大重按全無此命門火衰脾
土虚寒而假熱然痰者乃脾虚不能統攝歸源也用八
味丸補火以生土用補中益氣湯兼補肺金而脾胃健
一産婦腹痛後重去痢無度形體倦怠飲食不進與死
為鄰此脾腎俱虛用四神丸十全大補湯而愈但飲食
難化肢體倦怠用補益湯調理而康
一婦人五月患痢日夜無度小腹墮痛發熱惡寒用六
君子湯送香連丸二服漸愈仍以前湯送四神丸四服
全愈至七月終怠惰嗜卧四肢不收體重節痛口舌乾
燥飲食無味大便不實小便頻數灑淅惡寒悽慘不樂
此肺之脾胃虚而陽氣寒不伸也用伸陽益胃湯而痊
附方并註
加味逍遥散治血虚有熱遍身搔癢或口燥咽乾發
熱盗汗食少嗜卧小便濇滯等症
甘草(炙)當歸(炒)芍藥(酒炒)茯苓白术(炒)柴胡(各一錢)
牡丹皮山梔(炒各五錢)
右水煎服
逍遥散即前方去丹皮山梔
歸脾湯治脾經失血少寐發熱盗汗或思慮傷脾不
能攝血妄行或健忘怔忡驚悸不寐或心脾傷痛怠
惰嗜卧飲食不思
人參白术白茯苓黃茋(炒)當歸龍眼肉
遠志酸棗仁(炒各一錢)木香(五分)甘草(炙五分)
右薑棗水煎服
加味歸脾湯即前方加柴胡山梔
補中益氣湯治元氣不足四肢倦怠口乾發熱飲食
無味或飲食失節勞倦身熱脈洪大而無力或頭痛
發熱或惡寒自汗或氣高而喘身熱而煩
黃茋(炙錢五分)甘草(炙)人參當歸(酒拌)白术(炒各一錢)升麻
柴胡(各三分)陳皮(一錢)
右薑棗水煎服
六君子湯即異功散加半夏
十全大補湯治諸臓虧損氣血俱虚惡寒發熱或自
汗盗汗便血吐血或大便不實飲食少思或胸腹作
痛口舌生瘡或耳目不明牙齒不固
人參白术白茯苓黃茋當歸熟地(酒洗)
(蒸焙)川芎白芍藥(炒各一錢)肉桂甘草(炙各五分)
右薑棗水煎服
八珍湯治脾胃虧損氣血俱虚乃内傷之症蓋人之
生以脾胃為主脾胃一虛諸臓失所百病生焉即前
方大補湯去黃茋肉桂
當歸補血湯治肌熱躁熱目赤面紅煩渴引飲晝夜
不息脈洪大而虚重按全無此脈虛血虚也若誤服
白虎湯必死
當歸(三錢)黃茋(炙一兩)
右水煎服
加味清胃散治脾胃有熱口内生瘡或齒作疼或齦
腐爛即前方加犀角連翹甘草
小柴胡湯治肝膽經症寒熱往來或晡熱朝熱不欲
飲食或口苦耳聾咳𠻳發熱或脇痛胠滿轉側不便
或瀉痢咳𠻳嘔吐酸水
柴胡(一錢)黃芩(一錢五分)半夏(一錢)人參(一錢)甘草(炙五分)
右薑棗水煎服
加味小柴胡湯治婦女經行感冒發熱熱入血室寒
熱如瘧晝則安静夜則發熱妄語或素血虚大勞大
怒火動熱入血室亦能致此即前方加生地黃
當歸六黃湯治氣血虚而發熱盗汗等症
當歸(二錢)黃茋(炒)生地黃熟地黃(各一錢)黃連(炒焦)黃
芩(炒焦)黃栢(炒焦各五分)
右水煎服
黃芩清肺飲治肺熱而小便不利
黃芩山梔(各一錢)
右水煎服不利加鹽豉二十粒
六味丸一(名地黃丸加肉桂兩名加減八味丸)治腎虚發熱作渴吐痰小
便淋瀝頭暈眼花咽燥唇裂齒不堅固腰腿酸軟自
汗盗汗便血諸血失瘖水泛為痰之聖藥血虚發熱
之神劑
熟地(八兩杵膏)山茱萸(肉)乾山藥(各四兩)牡丹皮白茯
苓澤瀉(各三兩)
右各另為末和地黃加煉蜜丸桐子大每服七八十
丸空心食前白滚湯下地黃須自製
八味丸治命門大衰不能生土以致脾胃虚寒飲食
少思或臍腹疼痛或多漩溺即前方加桂附各一兩
加減八味丸即六味丸加肉桂一兩
加減濟生腎氣丸治脾腎虚腰重脚腫濕飲留積小
便不利或肚腹腫脹四肢浮腫氣喘痰甚或已成水
症其效如神
白茯苓(三兩)附子(半兩)川牛膝桂澤瀉車前
子山茱萸山藥牡丹皮(各一兩)熟地黃(四兩搯碎)
(酒拌杵膏)
右為末和地黃膏加煉蜜丸桐子大每服七八十丸
空心米飲下
四物二連湯治血虚發熱或口舌生瘡或晝安夜熱
當歸川芎芍藥熟地黃胡黃連宣黃
連(各一錢)
右作一劑水煎服
白虎湯治胃熱作渴暑熱尤效
知母(一錢五分)石膏(四錢)粳米(一合)
右作一劑水煎服
錢氏益黃散治脾土虚寒寒水反來侮土而嘔吐不
食或肚腹作痛或大便不實手足逆冷等症
陳皮(一兩)青皮訶子肉甘草(炙)丁香(二錢)
右為粗末每服四錢水煎服
二神丸治脾腎虚弱侵晨五更作瀉或全不思食或
食而不化大便不實神效
破故紙(四兩炒)肉豆蔲(二兩生用)
右為末用大紅棗四十九枚生薑四兩切碎同棗用
水煑熟去薑取棗肉和藥丸桐子大每服五十丸空
心鹽湯下
人參理中湯治脾胃虚寒嘔吐泄瀉飲食少思肚腹
膨脹
人參白术乾薑(炮)甘草(炙各一錢)
右薑棗水煎服
若因肝木尅脾土而致宜加柴胡芍藥若命門火衰
而患宜兼八味丸
異功散即前湯加陳皮治脾胃虚弱飲食少思或久患
咳𠻳或腹滿不食面浮氣逆等症
人參橘皮湯治脾胃虚弱氣滯惡阻嘔吐痰水
人參陳皮白术麥門(去心各一錢)甘草(三分)厚朴
(製)白茯苓(去皮各五分)
右用淡竹茹一塊薑水煎温服
若因中脘停痰宜用二陳枳殼若因飲食停滯宜用
六君若因脾胃虚宜用異功散
竹葉湯治姙娠心驚膽怯煩悶不安名曰子煩
白茯苓麥門黃芩(各三兩)
右每服四錢竹葉五片水煎服
若因血虚煩熱宜兼用四物若因中氣虚弱宜兼四
君
紫蘇飲治姙娠失調胎氣不安上㽲作痛名子懸
大腹皮川芎白芍陳皮蘇葉當歸(各一)
(兩)人參甘草(各半兩)
右薑葱水煎服
若肝脾血氣虚而有火不安宜兼逍遥散若脾氣虚
弱而不安宜用四君芎歸
膠艾湯治姙娠頓仆胎動不安腰腹疼痛或胎上搶
或去血腹痛
阿膠(炙兩)艾葉(數莖)
右二味以水五升煮取二升分三服
阿膠散或頓仆或因毒藥胎動不安或脇痛腹痛上
搶短氣
熟地黃艾葉白芍川芎黃茋阿膠
當歸甘草(炙各一兩)
右每服四錢薑棗水煎
枳殼湯治胎漏下血或因事下血
枳殼(炒)黃芩(炙半兩)白术(一兩)
右為末每服一錢白湯調下
二黃散治胎漏下血或内熱晡熱或頭痛頭暈或煩
躁作渴或脇肋脹痛等症
生地黃熟地黃
右為末每服三錢煎白术枳殼湯下
前四症若因脾胃虚弱宜用補中益氣湯加五味若
因脾胃虚陷宜用前湯倍用升麻柴胡若因晡熱内
熱宜用逍遥散
知母丸治姙娠頓仆胎動不安或欲墮産用知母一
味炒為末丸梧桐子大每服二十丸白湯下或嚼嚥
之
地黃當歸湯治血虚胎痛
當歸(一兩)熟地黃(二兩)
右每服五錢水煎
若因脾胃弱而血虚者宜用四君芎歸氣血俱虚者
宜用八珍湯
全生白术散治姙娠面目虚浮四肢腫如水氣名曰
胎腫
白术(一兩)生薑皮大腹皮陳皮白茯苓(各半兩)
右各為末每服二錢米飲下
若未應佐以四君子湯
天仙藤散治姙娠自三月之後足指發腫漸至腿膝
飲食不甘狀似水氣或脚指間出黃水名曰子氣
香附(炒)陳皮甘草天仙藤(洗略炒)烏藥(各等分)
右每服三五錢生薑木瓜各三片紫蘇三葉水煎食
前日進三服
若因脾氣虚弱宜兼六君子中氣下陷須用補中益
氣湯
安榮散治姙娠小便澁少遂成淋瀝名曰子淋
麥門冬(去心)通草滑石(各二錢)當歸燈心甘草
(各五錢)人參細辛(各一兩)
右為末每服二錢煎麥門湯調下
若因肺經藴熱宜用黃芩清肺飲若因膏粱厚味宜
用清胃散若因肝經濕熱宜用加味逍遥散
羚羊角散治姙娠虚風頸項強直筋脈攣急語言蹇
塞痰涎不利或時發搐或不省人事名曰子癎
羚羊角(鎊)川獨活酸棗仁(炒)五加皮(各五錢)薏苡
仁防風當歸川芎茯神杏仁(各四分)木
香甘草(各二分半)
右每服五錢薑水煎
若因肝經風熱或怒火所致須用加味逍遥散
安胎飲治姙娠五七箇月用數服可保全産
白术人參當歸川芎熟地黃白芍
陳皮甘草紫蘇炙黃芩(各一錢)
右用薑水煎服
若因中氣虚弱須用四君子加陳皮紫蘇若隂虚内
熱宜用四物黃芩白术
二陳湯治姙娠失調脾胃不和嘔吐痰涎或飲食不
思
陳皮茯苓(各錢五分)半夏(一錢)甘草(五分)
右薑水煎服
若因脾胃虚弱用六君子若因氣滯用紫蘇飲
麥門冬湯治姙娠失於調養内熱口乾或胎動不安
麥門冬(去心)防風白茯苓(各二錢)人參(一錢)
右作一劑水煎服
若血虚有熱用逍遥散氣虚有熱用四君加黃芩紫
蘇
鯉魚湯治胸滿腹脹小便不通遍身浮腫
白术茯苓當歸芍藥(各三兩)
右細剉用鯉魚一頭煮取汁藥四錢入汁一盞半
薑七片橘皮少許煎服
若脾胃虚佐以四君子湯
達子散治姙娠八九月服數劑甚效
紫蘇(梗葉)人參甘草(炙)陳皮(各五分)大腹皮(用黑豆汁洗晒)
(三錢)
右水煎入黃楊葉七莖葱五葉煎服
春加川芎夏加黃芩冬依正方或有别症以意消息
加減
保生無憂散臨産服之補其血順其氣使易産又治
小産瘀血腹痛
南木香當歸川芎白芍藥枳殼乳香
血餘(即亂髮煅)
右等分每服二三錢水煎日二服
若胞衣既破其血已涸或元氣困憊急用八珍湯斤
許水數椀煎熟時飲救之飲盡再製亦有得生者
芎歸補中湯治氣血虚半産
艾葉(代薑)阿膠(炒)川芎五味子(杵炒)黃茋(炙)當歸
白术(炒)芍藥(炒)人參杜仲(炒各一錢)甘草(炙五分)
右每服五錢水煎服
若脾氣虚弱須用補中益氣湯若氣虚而有火宜用
安胎飲
人參黃茋湯治小産氣虚血下不止
人參黃茋(炒)當歸白术(炒)白芍(炒)艾葉(各一錢)
阿膠(炒二錢)
右作一劑水煎服
芸薹散治孕婦九竅出血或作暈欲死
芸薹子當歸(焙各一錢)芍藥官桂(各半錢)
右為末每服三錢以酒并童便各半盞調灌下立瘥
或一味童便温飲尤效
前二症若脾胃氣虚不能統血宜用四君芎歸中氣
下陷補中益氣湯若血脫須補氣為主
當歸川芎湯治小産後瘀血心腹疼痛或發熱惡寒
當歸川芎熟地黃白芍藥(炒)玄胡索(炒)桃
仁紅花香附青皮(炒)澤蘭牡丹皮
右水煎入童便酒各小半盞服
若以手按腹愈痛此是瘀血為患宜用此藥或失笑
散消之若按之反不痛此是血虚宜用四物參苓白
术若痛而作嘔此是胃虚宜用六君子若痛而作瀉
此是脾虚宜六君子送二神丸
四物湯治産後及諸症血虚發熱或口舌生瘡或齒
齦腫潰或日晡發熱
當歸熟地(各三兩)芍藥(炒三錢)川芎(一錢半)
右作一劑水煎服
若因氣虚不能生血而患前症宜補脾胃
加味四物湯即前方加白术茯苓柴胡丹皮
四神散治産後血虚或瘀血腹痛
當歸(二錢)川芎芍藥(炒各一錢)炮薑(五分)
右水煎服
當歸散治産後氣血虚惡露内停增寒發熱宜服此
去之
當歸白芍(炒)川芎黃芩(各一兩)白术(五錢)
右為細末温童便調下二錢
失笑散治産後心腹絞痛欲死或血迷心竅不知人
事及尋常腹内瘀血積血作痛
五靈脂蒲黃(俱炒等分)
右每服三錢酒煎熱服
若瘀血去多而元氣虚損所致宜用四君芎歸炮薑
解語湯治風客心脾舌強不言
附子(炮)防風天麻酸棗仁(各一兩炒)
右每服二三錢水煎服
若因脾胃風熱用秦艽升麻湯
抱膽丸治心驚不語或癲癎等症
水銀(二兩)黑鉛(五錢)硃砂(細研)乳香(各一兩另研)
右將鉛入銚下水銀成砂次下硃砂乳香乘熱用木
槌研勻丸雞頭大每服一丸
若因心氣虚用妙香散
二母散治産後惡露上攻留於肺經咳𠻳喘促
知母貝母白茯苓人參桃仁杏仁(並去)
(皮尖各一兩)
右每服五錢薑水煎
若瘀血既去而𠻳仍作宜補中氣
二味參蘇飲治産後瘀血入肺咳𠻳喘急
人參(一兩)蘇木(二兩)
右作一劑水煎服
若既愈更當用六君子以補脾胃若口鼻黑氣起急
用此藥加附子五錢亦有得生者
清魂散治産後元氣虚瘀血逆行作暈
澤蘭葉人參(各一兩)荆芥穗(四兩)川芎(二兩)甘草(炙八錢)
右為末熱湯温酒各半調下二錢
若因瘀血去多宜四物加參苓白术不應血脫也急
補其氣
硃砂安神丸治産後血暈心神驚悸等症
硃砂(飛過五錢)黃連(酒洗六錢)甘草(炙五分)生地黃(一錢半)當歸
(一錢五分)
右為末飯糊為丸每服十五丸
若因中氣虚宜用四君芎歸兼思慮傷脾須用歸脾
湯
奪命丹治瘀血入衣胞脹滿難下急服此藥血即消
衣自下
附子(半兩炮)牡丹皮(一兩)乾漆(一兩碎之炒令烟盡)
右為細末好醋一升大黃末一兩同熬成膏和藥丸
如桐子大温酒吞五七丸
花蘂石散治胎衣不下其效如神及打撲傷損腹中
瘀血脹痛欲死服之血化為水其功不能盡述
硫黃(上色明淨者四兩搗為末)花蘂石(一兩搗為細末)
右二味相拌和勻先用紙筋和鹽泥固濟瓦罐子一
箇候泥乾入藥再用泥封口候乾安在四方磚上虚
書八卦五行字用炭三十斤周疊煆之罐冷取出為
細末每服一錢童便調下
平胃散治腸胃寒受濕下血等症
蒼术厚朴陳皮甘草(炙)
右薑棗水煎服
益母草丸五月採隂乾石器為末煉蜜丸彈子大臨
産以童便和温酒化下
加味芎歸湯治分娩交骨不開或五七日不下垂死
者
川芎當歸(各一兩)生男女婦人髮(一握燒灰存性)自死龜
殼(一箇如無占過者亦可酥矣)
右為末每一兩水煎服良久不問生死胎自下
芎歸湯治産後去血過多暈煩不省用川芎當歸二
味等分每劑半兩水煎服
若腹疼加桂腹痛自汗頭暈少氣加羊肉若不應用
八珍湯
七味白术散治中氣虚口乾或吐瀉等症
人參白术木香白茯苓甘草藿香
乾葛(各一錢)
右作一劑水煎服
選奇湯治風熱上壅眉稜骨痛頭目或眩暈等症
羌活防風(各二錢)甘草(二錢夏生冬炒)酒黃芩(冬去之熱甚用)
右每服三錢水煎時時飲之
葛花解酲湯治酒積上下分消其濕
白豆䓻砂仁葛花(各五錢)木香(五分)青皮(三錢)陳皮
白茯苓猪苓人參(各一錢半)白术神麴(炒)澤
瀉生乾薑(各一錢)
右為細末每服五錢白湯調下
藿香正氣散治外感風寒内停飲食頭疼寒熱或霍
亂泄瀉或作瘧疾
桔梗大腹皮紫蘇茯苓白芷半夏麴
陳皮白术厚朴(製各一錢)甘草(炙五分)藿香(一錢五分)
右作一劑薑棗水煎熱服
清燥湯治元氣虚濕熱乘之遍身痠軟絶寒水生化
之源小便赤少大便不調等症
黃芩(一錢五分)五味(九粒杵炒)黃連神麴(炒)猪苓柴胡
甘草(炙各二分)蒼术生地黃澤瀉(各五分)白茯苓
人參麥門冬陳皮白术當歸升麻
(各三分)酒栢(一分)
右作一劑水煎服
人參養胃湯治外感風寒内傷飲食寒熱頭疼或作
瘧疾
半夏厚朴(製)橘紅(八分)藿香葉草果茯苓
人參(五分)甘草(炙三分)蒼术(一錢)
右作一劑薑七片烏梅一箇水煎服
大防風湯治足三隂虚患鶴膝風歴節痛風等症不
問或腫而不痛或潰未歛
白术(炒)羌活人參(各二錢)川芎(一錢五分)防風(二錢)甘草
(炙各一錢)牛膝(一錢酒浸)黃茋(炙二錢)當歸(酒拌二錢)白芍(炒二錢)杜
仲(姜製二錢)熟地黃(生者自製)附子(炮去皮臍一錢)
右作一劑水煎服
獨活濟生湯治鶴膝及歷節痛風等症
白茯苓杜仲當歸(酒洗)防風白芍藥人參
細辛桂心熟地黃牛膝秦艽芎藭
寄生草甘草(炙二兩)獨活(三兩)
右每服一兩薑水煎
羌活勝濕湯治痛風血虚腫痛身重脈緩等症
羌活獨活(去蘆一錢)藁本防風川芎甘草(炙)
蔓荆子(各五分)
右作一劑薑水煎服
附子八物湯治歷節作痛發熱作渴飲食少思等症
附子(炮)乾薑(炮)芍藥(炒)茯苓人參甘草(炙各錢半)
肉桂(一錢)白术(二錢)
右作一劑水煎食前服
四生散治臁腿生瘡或癬疥等症
白附子黃茋羌活沙苑蒺藜
右各等分為末每服二錢用猪腰子批開入藥濕紙
包裹煨熟細嚼鹽湯下風癬酒下
妙香散治心脾虧損大便下血又治心氣不足精神
恍惚少睡盗汗
人參桔梗甘草(各五錢)遠志(去心)山藥(薑汁炙)茯苓
(去皮)黃茋(各一兩)辰砂(三錢另研)麝香(一錢另研)木香(煨二錢半)茯神
(一兩)
右為末每服二錢温酒調服
漏蘆散治血風走注作痛無定處
漏蘆當歸牛膝(各三分)桂心地龍(去土)防風
羌活白芷没藥(研各半兩)甜瓜子(半兩)虎脛骨(酥炙)敗
龜(各一兩炙)
右為細末每服二錢熱酒調下
薛氏醫案卷四
