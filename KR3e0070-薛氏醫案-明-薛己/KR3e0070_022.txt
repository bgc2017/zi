薛氏醫案卷二十二
明薛已訂
明醫雜著
續醫論
喘與脹二症相因必皆小便不利喘則必生脹脹則必
生喘但要識得標本先後先喘而後脹者主於肺先脹
而後喘者主於脾何則肺金司䧏外主皮毛經曰肺朝
百脉通調水道下輸膀胱又曰膀胱者州都之官津液
藏焉氣化則能出矣是小便之行由於肺氣之䧏下而
輸化也若肺受邪而上喘則失䧏下之令故小便漸短
以致水溢皮膚而生脹滿焉此則喘為本而脹爲標治
當清金䧏火爲主而行水次之脾土惡濕外主肌肉土
能尅水若脾土受傷不能制水則水濕妄行浸潰肌肉
水既上溢則邪反侵肺氣不得䧏而生喘矣此則脹爲
本而喘爲標治當實脾行水爲主而清金次之苟肺症
而用燥脾之藥則金得燥而喘愈加脾病而用清金之
藥則脾得寒而脹愈甚矣近世治二症但知實脾行水
而不知分别脾肺二症予故為發明之
愚按前症若肺中伏熱不能生水而喘且渴者用黃
芩清肺飲以治肺用五淋散以清小便若脾肺虚弱
不能通調水道者宜用補中益氣湯以培元氣用六
味地黃丸以補腎水若膏粱厚味脾肺積熱而喘者
宜清胃散以治胃用滋腎丸以利小便若心火尅肺
金而不能生腎水者用人參平肺散以治肺用滋隂
丸以滋小便若腎經陰虧虚火爍肺金而小便不生
者用六味地黃丸以補腎水用補中益氣湯以培脾
土若脾氣虚弱不能相制而喘者用補中益氣湯以
培元氣用六味地黃丸以生腎水若肝木尅脾土不
能相制而喘者用六君柴胡升麻以培元氣六味地
黃丸以補腎水若脾胃虚寒不能相制而脹者用八
味丸以補脾肺生腎水若脾腎虚寒不能通調水道
而脹者宜用金匱加減腎氣丸補脾肺生腎水若酒
色過度虧損足三陰而致喘脹痰湧二便不調或大
小便道相牽作痛者亦宜用此丸多有生者一富
商飲食起居失宜大便乾結常服潤腸等丸後胸腹
不利飲食不甘口乾體倦發熱吐痰服二陳黃連之
類前症益甚小便滴瀝大便泄瀉腹脹少食服五苓
&KR1840;麥之類小便不通體腫喘嗽用金匱腎氣丸補中
益氣湯而愈一儒者失於調養飲食難化胸膈不
利或用行氣消導藥咳嗽喘促用行氣化痰肚腹漸
脹用行氣分利睡卧不能兩足浮腫小便不利大便
不實肺腎脉浮大按之微細兩寸皆短朝用補中益
氣湯加薑附夕用金匱腎氣丸加骨脂肉果各數劑
諸症漸愈再佐以八味丸兩月乃能步履却服補中
八味半載而康
氣虚補氣用四君子湯血虚補血用四物湯虚甚者俱
加熟附子蓋四君四物皆和平寬緩之劑須得附子健
悍之劑行之方能成功附子熱藥本不可輕用但當病
雖在暑熱時月亦可用也予嘗治一僕人五月間病熱
口渴唇乾譫語診其脉細而遲用四君子湯加黃茋當
歸芍藥熟附子進一服熱愈甚狂言狂走或曰附子差
矣診其脉如舊仍增附子進一大服遂汗出而熱退脉
還四至矣又嘗治一婦人亦夏間病熱初用平調氣血
兼清熱和解之劑服二三服不應熱愈甚舌上焦黑膈
間有火嗽水不嚥診其脉兩手皆虚微而右手微甚六
七日内譫語撮空循衣摸床惡症俱見後用四物湯加
黃茋人參白术陳皮麥門知母熟附子服之一二時汗
出而熱退次日復熱再服仍退又次日復發知其虚極
也遂連進十服皆加附子而安
愚按前論正所謂捨時從症捨症從脉真有定見者
也一男子發熱煩渴頭痛誤行發汗喘急腹痛自
汗譫語用十全大補加附子治之熱睡喚而不醒及
覺諸症頓退再劑而痊黃武選飲食勞倦發熱惡
寒誤用解表神思昏憒胸發赤斑脉洪數而無力余
曰此内傷元氣非外邪也急用温補之劑彼不從後
果殁
飲食過傷變為異常急暴之症人多不識嘗有一壯年
人忽得暴病如中風狀口不能言語目不識人四肢不
舉急服蘇合香丸不效余偶過聞之因詢其由曰適於
陪客飲食後忽得此症遂教以煎生薑淡鹽湯多飲探
吐之吐出數碗而醒後服白术陳皮半夏麥芽調理而
愈大扺此等症多因飲食醉飽之後或感風寒或着氣
惱而致飲食填塞胃氣不行内傷特重若誤作中風中
氣症而用驅風解表行氣散氣之藥則胃氣重傷死在
旦夕内經雖有暴病暴死之症但恐多有因於食者前
輩不曾明言故人不識耳今後遇有此等急症須要審
問明白若方飲食醉飽或累傷飲食重復受傷但覺胸
膈有食滯只作傷食治之
愚嘗治趙吏部患吐物出皆酸味其脉氣口大於人
迎者二三倍僚友速余投劑余曰此實邪在上候其
吐盡酸味不藥自愈翌早吐止而安一婦人飲食
後因怒忽患血崩四肢逆冷抽搐口禁如發痙然吐
痰如湧灌以二陳柴胡山梔枳殼吐出酸味神思稍
醒藥止次日進薄粥少許但乳脇脹痛寒熱欲嘔四
肢倦怠余以為悉屬肝火熾盛致脾氣不能運化先
用六君柴胡山梔釣藤鈎諸症頓退惟四肢不遂血
崩如初或又以為肝火未息欲投清肝涼血之劑余
以為肝脾氣血俱弱先用補中益氣湯培其脾土而
血氣歸經又用四物參术柴胡養肝筋而四肢便利
(餘見異症名要)
久頭痛病略感風寒便發寒月須重綿厚帕包裹者此
屬鬱熱本熱而標寒世人不識率用辛温解散之藥暫
時得效誤認為寒殊不知因其本有鬱熱毛竅常疎故
風寒易入外寒束其内熱閉逆而為痛辛熱之藥雖能
開通閉逆散其標之寒邪然以熱濟熱病本益深惡寒
愈甚矣惟當瀉火涼血為主而佐以辛温散表之劑以
從法治之則病可愈而根可除也
愚按前症多主於痰痛甚者乃風毒上攻有血虚者
有諸經氣滯者有氣虛者有四氣外傷有勞役所傷
有可吐者有可下者當分虚實寒熱兼變而治之若
夫偏正頭風久而不愈必内挟痰涎風火鬱遏經絡
氣血壅滯甚則目昏緊小二便秘澁宜砭出其血以
開鬱解表余嘗治尚寶劉毅齋但怒則兩太陽作痛
先用小柴胡加茯苓山梔後用六味丸以生腎水而
不再發譚侍御每頭痛必吐清水不拘冬夏吃薑
便止余作中氣虚寒用六君當歸黃茋木香炮薑而
瘥商儀部勞則頭痛余作陽虚不能上升以補中
益氣加蔓荆子而痊
眼赤腫痛古方用藥内外不同在内湯散用若寒辛涼
之藥以瀉其火在外點洗則用辛熱辛涼之藥以散其
邪故點藥莫要於冰片而冰片大辛熱以其性辛甚故
借以拔出火邪而散其熱氣古方用焼酒洗眼或用乾
薑末生薑汁點眼者皆此意也蓋赤眼是火邪内炎上
攻於目故内治用苦寒之藥是治其本如鍋底之去薪
也然火邪既客於目從内出外若外用寒涼以阻逆之
則鬱火内攻不能散矣故點眼用辛熱而洗眼用熱湯
是火鬱則發因而散之從治法也世人不知冰片為劫
藥而誤認為寒常用點眼遂致積熱入目而昏暗瘴翳
故云眼不點不瞎者此也又不知外治忌寒涼而妄將
冷水冷物冷藥挹洗致昏瞎者有之
愚按前症若體倦少食視物昏花或飲食勞倦益甚
者脾胃虚也用補中益氣湯眵多緊澁赤脉貫睛或
臓腑秘結者用芍藥清肝丸若赤翳布白畏日羞明
或痛如刺者上焦風熱也用黃連飲子若久視生花
畏日遠視如霧者神氣傷也用神效黃茋湯大凢午
前甚而作痛者東垣助陽活血湯午後甚而作痛
者黃連天花粉丸午後甚而不痛者東垣益陰腎氣
丸能近視不能遠視地芝丸能遠視不能近視定志
丸故東垣先生云五臓六腑之精氣皆禀受於脾土
貫於目脾者諸陰之首也目者血脉之宗也故脾虚
則五臓之精氣皆失所司不能歸明於目矣心者君
火也主人之神宜静而安相火代行其令相火者包
絡也主百脉皆榮於目既勞役運動勢乃妄行又因
邪氣所并而損血脉故諸病生焉凢醫者不理脾胃
及養血安神治標不治本是不明正理也若槩用辛
涼苦寒之劑損傷真氣促成内障之疾矣給事張
禹功目赤不明服袪風散熱益甚畏明重聽脉大而
虚此因勞心過度飲食失節以補中益氣湯加茯神
酸棗山藥山茱五味頓愈又勞役復甚用十全大補
湯兼以前藥漸愈却用補中益氣湯加前藥而痊
耳鳴證或鳴甚如蟬或左或右或時閉塞世人多作腎
虚治不效殊不知此是痰火上升鬱於耳中而為鳴鬱
甚則壅閉矣若遇此症但審其平昔飲酒厚味上焦青
赤痰火只作清痰降火治之大抵此症多先有痰火在
上又感惱怒而得怒則氣上少陽之火客於耳也若腎
虚而鳴者其鳴不甚其人多慾當在勞怯等症
愚按前症若血虚有火用四物加山梔柴胡若中氣
虚弱用補中益氣湯若血氣俱虚用八珍湯加柴胡
若怒便聾而或鳴者屬肝膽經氣實用小柴胡加芎
歸山梔虛用八珍湯加山梔若午前甚者陽氣實熱
也小柴胡加黃連山梔陽氣虚用補中益氣湯加柴
胡山梔午後甚者陰血虚也四物加白术茯苓若腎
虚火動或痰盛作渴者必用地黃丸經云頭痛耳鳴
九竅不利腸胃之所生也脾胃一虚耳目九竅皆為
之病少宰李蒲汀耳如蟬鳴服四物湯耳鳴益甚
余以為足三陰虚五更服六味地黃丸食前服補中
益氣湯頓愈少司馬黎仰之因怒耳鳴吐痰作嘔
不食寒熱脇痛用小柴胡合四物加山梔茯神陳皮
而瘥
鼻塞不聞香臭或但遇寒月多塞或略感風寒便塞不
時舉發者世俗皆以為肺寒而用解表通利辛温之藥
不效殊不知此是肺經素有火邪火鬱甚則喜得熱而
惡見寒故遇寒便塞遇感便發也治法清肺降火為主
而佐以通氣之劑若如常鼻塞不聞香臭者再審其平
素只作肺熱治之清金瀉火清痰或丸藥噙化或末藥
輕調緩服久服無不效矣此予所親見而治驗者其平
素原無鼻塞舊症一時偶感風寒而致窒塞聲重或流
清涕者自作風寒治
愚按前症若因飢飽勞役所傷脾胃發生之氣不能
上升邪害空竅故不利而不聞香臭者宜養脾胃使
陽氣上行則鼻通矣按東垣云膽移熱於惱則辛頞
鼻淵治之以防風湯大抵胃氣不和之所致者多矣
一男子房勞兼怒風府脹悶兩脇脹痛余作色慾
損腎怒氣傷肝用六味地黃丸料加柴胡當歸一劑
而安一男子面白鼻流清涕不聞香臭三年矣余
以為肺氣虚用補中益氣加麥門山梔而愈
牙床腫痛齒痛搖動或黑爛脱落世人皆作腎虚治殊
不知此屬陽明經濕熱蓋齒雖屬腎而生於牙床上下
床屬陽明大腸與胃猶木生於土也腸胃傷於美酒厚
味膏粱甘滑之物以致濕熱上攻則牙床不清而為腫
為痛或出血或生蟲由是齒不得安而動搖黑爛脱落
也治宜瀉陽明之濕熱則牙床清寕而齒自安固矣
愚按齒痛若因手足陽明經濕熱用東垣清胃散若
因風寒入腦腦痛齒亦痛用羌活附子細辛湯若因
思慮傷脾用歸脾湯若因鬱火所致用越鞠丸若因
酒麵炙煿而𤼵用清胃散若因飲食傷脾用六君子
湯若因勞傷元氣用補中益氣湯若因脾胃素弱用
六君當歸升麻若因腎經陰虚用六味丸若因腎經
陽虚用八味丸若陰陽俱虚用十補丸若脾腎虚寒
用安腎丸徐用誠先生云凢齒病惡寒熱等症屬手
足陽明經齒搖齗脱屬足少陰經齒蝕腫痛出血皆
胃火所致也亦有諸經錯雜之邪與外因為患者
廷尉張中梁齒動搖用安腎丸考功楊仲玉齒動用
補中益氣湯侍御王濟川齒搖齦露用承氣湯文選
鄭伯興齒腦痛用羌活附子湯顔僉憲齒痛用涼膈
散郭職方過飲用清胃散党吏部風熱用犀角升麻
湯朱工部血氣虚用十全大補湯沈大尹頭腦齒痛
頭重手足厥冷此風寒入腦用麻黃附子細辛湯並
愈
小便不禁或頻數古方多以為寒而用温澁之藥殊不
知屬熱者蓋膀胱火邪妄動水不得寕故不能禁而頻
數来也故年老人多頻數者是膀胱血少陽火偏旺也
治法當補膀胱陰血瀉火邪為主而佐以收澁之劑如
牡礪山茱萸五味子之類不可用温藥也病本屬熱故
宜瀉火因水不足故火動而致小便多小便既多水益
虚矣故宜補血瀉火治其本也收之澁之治其標也
愚按經云膀胱不約為遺溺小便不禁常常出而不
覺也人之漩溺賴心腎二氣之所傳送蓋心與小腸
為表裏腎與膀胱為表裡若心腎氣虧傳送失度故
有此症治宜温暖下元清心寡欲又有産辱不順致
傷膀胱若内虚寒者秘元丹韭子丸之類若内虚濕
熱者六味地黃丸或加五味杜仲補骨脂年老者八
味丸産辱收生不謹損破尿胞者參术補胞湯加猪
羊胞煎之竊謂肝主小便若肝經血虚用四物山梔
若小便澁滯或莖中作痛屬肝經濕熱用龍膽瀉肝
湯若小便頻數或勞而益甚屬脾氣虚弱用補中益
氣湯加山藥五味子若小便無度或淋瀝不禁乃陰
挺痿痺也用六味地黃丸若小便澁滯或補而益甚
乃膀胱熱結也用五淋散其脾肺燥不能化生者黃
芩清肺飲膀胱陰虚陽無所生者滋腎丸膀胱陽虚
陰無所化者六味丸若陰痿思色精不出莖道濇痛
如淋用加減八味丸料加車前牛膝若老人精竭復
耗大小便牽痛如淋亦用前藥不應急加附子多有
生者劉大參年踰六旬形氣瘦弱小便不禁或頻
數内熱口乾或咳痰喘暈余以為肺腎氣虚用六味
丸益氣湯以滋化源彼不信反服補陰降火澁精之
劑陰竅作痛或小便不利仍服前藥不兩月而愈
大尹劉天錫内有濕熱大便滑利小便澁滯服淡滲
之劑愈加滴瀝小便腿膝皆腫兩眼脹痛此腎經虚
熱在下反服淡滲導損陽氣陰無以化遂用地黃滋
腎二丸小便如故更以補中益氣湯加麥門五味兼
服而愈州守王用之肚腹膨脹飲食少思服二陳
枳實及淡滲之類小便不利大便不實咳嗽腹脹手
足俱冷余謂足三陰虚寒用金匱腎氣丸而康
男子陰痿不起古方多云命門火衰精氣虚冷固有之
矣然亦有鬱火甚而致痿者經云壯火食氣譬如人在
暑熱而倦怠痿弱遇冬寒而堅強也予嘗親見一二人
腎經鬱火而有此症令服黃柏知母清火堅腎之藥而
效故須審察不可偏認作火衰也
愚按陰莖屬肝之經絡蓋肝者木也如木得湛露則
森立遇酷熱則萎悴若因肝經濕熱而患者用龍膽
瀉肝湯以清肝火導濕熱若因肝經燥熱而患者用
六味丸以滋腎水養肝血而自安學士徐崦西口
乾有痰欲服瓊玉膏余曰此沈陰降火之劑君面白
口乾而有痰屬脾肺氣虚也當用温補之劑不信仍
服兩月餘大便不實飲食少思且兼陰痿始信余言
先用補中益氣加茯苓半夏二味以温補脾胃飲食
漸加大便漸實乃去二味服月餘而痊更服六味丸
三月餘陰道如常矧瓊玉膏固本丸坎離丸此輩俱
是沈寒瀉火之劑非腸胃有燥熱者不宜服若足三
陰經陰虚發熱者久而服之令人無子蓋謂損其陽
氣則陰血無所生故也屢驗
夢遺精滑世人多作腎虚治而用補腎澁精之藥不效
殊不知此症多屬脾胃飲酒厚味痰火濕熱之人多有
之蓋腎藏精精之所生由脾胃飲食化生而輸歸於腎
今脾胃傷於濃厚濕熱内鬱中氣濁而不清則其所化
生之精亦得濁氣腎主閉藏陰静則寧今所輸之精既
有濁氣則邪火動於腎中而水不得寕静故遺而滑也
此症與白濁同丹溪論白濁為胃中濁氣下流滲入膀
胱而云無人知此也其有色心太重妄想過用而致遺
滑者自從心腎治但兼脾胃者多須審察
愚按遺精有四有用心過度心不攝腎而致者有因
色慾不遂精氣失位輸精而出者有色慾太過滑泄
不禁者有年壮氣盛久無色慾精氣滿溢者有小便
出多不禁者或不出小便而自出或莖中出而痒痛
常如欲小便者宜辰砂妙香散或威喜丸大抵調補
元氣為主聖人教人收心養性厥有旨哉少宰汪
涵齋白濁用補中益氣湯加茯苓半夏倍白术愈而
復作飢體消瘦不時眩暈用八味丸而痊司廳陳
石鏡屬脾虚用補中益氣六味地黃而愈光祿柴
黻菴因勞赤白濁如注用歸脾湯而愈司廳張檢
齋小腹不時作痛莖出白滛用小柴胡加山梔龍膽
草山茱芎歸而愈
婦人女子經脉不行有脾胃損傷而致者不可便認作
經閉血死輕用通經破血之藥遇有此症便須審其脾
胃如何若因飲食勞倦損傷脾胃少食惡食泄瀉疼痛
或因誤服汗下攻伐藥傷其中氣以致血少而不行者
只宜補養脾胃用白术為君茯苓芍藥為臣佐以黃茋
甘草陳皮麥芽川芎當歸柴胡等藥脾旺則能生血而
經自行矣又有飲食積滯致損脾胃者亦宜消積補脾
若脾胃無病果有血塊凝結方宜行血通經
愚按經曰飲食入胃遊溢精氣上輸於脾脾氣散精
上歸於肺通調水道下輸膀胱水精四布五經並行
又曰二陽之病發心脾有不得隐曲女子不月二陽
謂陽明胃與大腸也故心脾平和則百骸五臓皆潤
澤而經候如常苟或心脾受傷則血無所養亦無所
統而月經不調矣是故調經者當理心脾為主丹溪
先生亦曰先期而至者血熱也後期而至者血虚也
竊謂先期而至者有因脾經血燥有因脾經鬱火有
因肝經怒火有因血分有熱有因勞役火動過期而
至者有因脾經血虚有因肝經血虚有因氣虚血弱
主治之法脾經血燥者加味逍遥散脾經鬱火者歸
脾湯肝經怒火者加味小柴胡湯血分有熱者加味
四物湯勞役火動者補中益氣湯脾經血虚者人參
養榮湯肝經血虚者六味地黃丸氣虚血弱者八珍
湯蓋血生於脾土故云脾統血凢血病當用苦甘之
劑以助陽氣而生陰血大凢肝脾血燥四物為主肝
脾血弱補中益氣為主肝脾鬱火歸脾湯為主肝經
怒火加味逍遥散為主病因多端不能悉舉治當臨
症制宜可也一婦人晡熱肢體瘦倦食少無味月
經不行或血衂或血崩半載矣或用順氣清熱止血
等劑不應更加寒熱且時欲作嘔余以為鬱怒虧損
脾胃虚火錯經妄行而然耳遂朝用補中益氣湯夕
用六味地黃丸各數劑半載而痊一婦人素沉静
晡熱内熱月經不調後每一二月或齒縫或舌下或
咽間出血碗許如此年餘服清熱涼血調理之藥益
甚問治於余余謂肝脾氣鬱血熱上行先用加味歸
脾湯後用加味逍遥散攝血歸源而經自調前症頓
愈一室女年十七腿外臁忽腫起一紅點作痒搔
破日出鮮血如注及飛小蟲甚多審其由每先寒熱
兩耳下或結核蓋外膁耳下俱屬膽經膽為肝之腑
肝主風熱生蟲血得風而妄行肝火旺而血出其肝
膽陰陽俱虚矣凢病虚則補其母腎乃肝之母用六
味丸滋腎水以生肝木四物柴胡山梔釣藤生肝血
以抑風熱而瘥
婦人半産多在三箇月及五月七月除跌撲損傷不拘
外若前次三箇月而墮則下次必如期復然蓋先於此
時受傷故受至期必應乘其虚也遇有半産者産後須
多服養氣血固胎元之藥以補其虚損下次有胎先於
兩箇半月後即用固胎藥十數服以防三月之墮至四
箇半月後再服八九服防過五月又至六箇半月後再
服以防七月及至九箇月内服丹溪逹生散十數服可
保無虞其有連墮數次胎元損甚者服藥須多久則可
以留方用四物湯加白术人參陳皮茯苓甘草阿膠艾
葉條芩多氣加香附縮砂有痰加薑製半夏調理姙娠
在於清熱養血條實黃芩為安胎聖藥清熱故也暑月
宜加用之養胎全在脾胃譬如鐘懸於梁梁軟則鐘下
墜折則墮矣故白术補脾為安胎君藥若因氣惱致胎
不安者宜用川芎陳皮茯苓甘草多加縮砂少佐木香
以行氣
愚按半産重於大産大産如瓜熟自落栗熟自脱半
産如生採其皮殼斷其根蒂豈不重於大産但人輕
忽致死者多矣治法宜補形氣生新血去瘀血若未
足月痛而産芎歸補中湯倍加知母止之若産而血
不止人參黃茋湯補之若産而心腹痛當歸川芎湯
主之胎氣弱而小産者八珍湯固之若下血過多而
發熱聖愈湯汗不止急用獨參湯發熱煩躁肉瞤筋
惕八珍湯大渴面赤脉洪而虚當歸補血湯身熱面
赤脉沉而微四君子薑附一婦人胎已六月每怒
氣便見血甚至寒熱頭疼脇脹腹痛少食作嘔余謂
寒熱頭疼肝火上衝也脇脹腹痛肝氣不行也少食
作嘔肝侮脾胃也小便見血肝火下流也用小柴胡
加芍藥炒黑山梔茯苓白术而愈一婦胎及六月
形體倦怠飲食少思勞役便血胎動不安用六君生
熟地升麻柴胡而愈一婦人每胎三四月作痛欲
墮余以為痛胎用當歸二錢熟地黃三錢而愈
東垣丹溪治病多自製方蓋二公深明本草藥性洞究
内經處方要法故能自製自宋以来局方盛行人皆遵
用不敢輕率自為局方論症治病雖多差謬丹溪曾辨
論之然方皆名醫所製其君臣佐使輕重緩急大小多
寡之法則不差也近見東垣丹溪之書大行世醫見其
不用古方也率皆效顰治病輒自製方然藥性不明處
方之法莫究鹵莾亂雜反致生無甚有變症多端遂難
識治耳且夫藥之氣味不同如五味子之味厚故東垣
方少者五六粒多者十數粒今世醫或用二三錢石膏
味淡薄故白虎湯用半兩今世醫不敢多用補上治上
劑宜輕小今不論上下率用大劑丸散湯液各有攸宜
今不論緩急率用湯煎如此類者多矣今之醫者若不
熟讀本草深究内經而輕自製方鮮不誤人也
愚按方倣也倣彼而凖此也至於應用更貴權宜非
曰確然不可移而屹然不可動者也是以素問無方
難經亦無方漢時纔有方蓋倣病因以立方也
或問今人有言東垣之法宜用於北丹溪之法可行於
南如何曰東垣北醫也羅謙甫𫝊其法以聞於江浙丹
溪南醫也劉宗厚世其學以鳴於陕西果如人言則本
草内經皆神農黃帝岐伯之說亦止宜於北方耶夫五
方所生異病及治之異宜内經異法方宜論五常正大
論已詳言之矣又如北方多寒南方多熱江湖多濕嶺
南多瘴謂其得此氣多故亦多生此病非謂北病無熱
南病無寒也至於治寒以熱治熱以寒則五方皆同豈
有南北之異耶但人之臓腑火各居二天之六氣熱居
三分又半故天下之病熱多而寒少觀内經至真大論
病機一篇可見又濕熱相火致病甚多自太僕註文湮
没以致局方偏用濕熱之藥故丹溪出而闡内經之旨
辨局方之偏論濕熱相火之病以補前人之未備耳後
人不識見其多用芩連梔柏等苦寒之藥遂以為宜於
南淺矣哉
愚按前論内云火症固多但虚實不同治法亦異故
王太僕先生曰大寒而甚熱之不熱是無火也大熱
而甚寒之不寒是無水也晝見夜伏夜見晝止不時
而動是無火也大抵病熱作渴飲冷便秘此症屬實
為熱故也或惡寒發熱引衣踡卧或四肢逆冷大便
清利此屬真寒或躁擾狂越欲入水中不欲近衣此
症屬虚外假熱而内真寒也故虚勞發熱之症治以
寒藥而不愈者為此故也由此觀之則熱症常少而
寒症常多矣故無火者當用八味丸益火之源以消
陰翳無水者用六味丸壮水之主以鎮陽光然其所
以致疾者皆由氣血方長而勞心虧損或精血未滿
而縱情恣欲根本不固火不歸經以致見症難名雖
宜常補中陰以制其火然而二尺各有陰陽水火互
相生化當於二臓中分各陰陽虚實求其所屬而平
之若左尺脉虚弱而細數者是左腎之真陰不足也
用六味丸右尺脉遲軟或沉細而數欲絶者是命門
之相火不足也用八味丸至於兩尺微弱是陰陽俱
虚用十補丸此皆滋其化源也設使槩服黃柏知母
沉隂瀉火之藥反戕脾胃多致不起(詳見玉機微義治驗見内科方)
暑病(第一卷内備用治暑方併入於此以便觀覧)
夏至日後病熱為暑暑者相火行令也夏月人感之自
口齒而入傷心包絡之經其脉虚或浮大而散或絃細
芤遲蓋熱傷氣則氣消而脉虚弱其為症汗煩則喘渴
静則多言身熱而煩心痛大渴引飲頭疼自汗倦怠少
氣或下血發黃生癍甚者火熱致金不能平木搐搦不
省人事治暑之法清心利小便最好暑傷氣宜補真氣
為要又有惡寒或四肢逆冷甚者迷悶不省而為霍亂
吐利痰滯嘔逆腹痛瀉痢此則非暑傷人乃因暑而自
致之病也以其因暑而得故亦謂之暑病治法不同
若行人或農夫於日中勞役得之者是動而得之陽症
也其病必苦頭痛發燥熱惡熱捫之肌膚大熱必大渴
引飲汗泄無氣以動乃天熱外傷元氣也宜清暑益氣
用香薷黃連扁豆人參黃茋五味知母石膏之類
暑熱發渴脉虚宜用人參白虎湯人參(一錢五分)知母(二錢)石
膏(五錢)甘草(二錢)竹葉石膏湯亦好石膏(一兩)半夏(二錢五分)甘草
(二錢)人參(二錢)麥門冬(五錢)入竹葉水煎
東垣清暑益氣湯治長夏濕熱蒸人人感之四肢困倦
精神短少胸滿氣促肢節作痛或氣高而喘身熱而煩
心下痞閟小便黃數大便溏而頻或痢或渴不思飲食
自汗體重黃茋升麻蒼术(各一錢)人參白术神麯陳皮(各五)
分甘草炙黃柏麥門冬當歸(各三分)葛根澤瀉青皮五味
(各二分)
若暑熱之時無病之人或避暑熱納涼於深堂大夏涼
臺冷館大扇風車得之者是静而得之陰證也其病必
頭痛惡寒身形拘急肢節疼痛而煩心肌膚大熱無汗
此為隂寒所遏使周身陽氣不得伸宜用辛温之劑以
解表散寒用厚朴紫蘇乾葛藿香羌活蒼术之類若外
既受寒内復傷冰水生冷瓜果之類前藥再加乾薑縮
砂神麯之類此非治暑也治因暑而致之病也若外不
受寒止是内傷冰水冷物腹痛泄瀉或霍亂吐逆宜縮
脾飲砂仁草果甘草扁豆乾薑烏梅或理中湯加神麯
麥芽縮砂蒼术此專治内温中消食也
若吐瀉脉沉微甚者不可用涼藥可用附子大順散熟
附子甘草乾薑杏仁桂枝附子理中湯加芍藥
夏月多食冷物及過飲茶水致傷脾胃吐瀉霍亂故治
暑藥多用温脾消食治濕利小便醫者要識此意
若既傷暑熱復傷生冷外熱内寒宜先治其内温中消
食次治其外清暑補氣而以理脾為主於前隂陽二條
内相兼取用東垣清暑益氣湯已兼此意其用黃茋升
麻人參白术甘草麥門冬當歸五味黃柏葛根是清暑
補氣也蒼术神麯陳皮澤瀉青皮是治内補脾也
愚按前症又當分别中暑中暍脉虚脉沉無汗有汗
發熱不熱作渴不渴或瀉不瀉飲寒飲熱辨其隂陽
虚實不可泛投寒凉之劑蓋為夏月伏隂在内古人
用附子大順散之類温補陽氣厥有旨哉何今之老
弱至夏月患食少體倦發熱作渴或吐瀉腹痛頭痛
諸症反服香茹飲復傷元氣無不招引暑症以致不
起至若清暑益氣湯内用澤瀉猪苓之類必審其果
有濕熱壅滯方可用之否則虧損其隂而傷其目矣
用當審察儀部李北川仲夏患腹痛吐瀉兩手足
捫之則熱按之則冷其脉輕胗則浮大重胗則微細
余曰此隂寒之症也急服附子理中湯不應仍服至
四劑而愈
注夏病屬隂虚元氣不足宜補中益氣湯去柴胡升麻
加黃柏(炒)白芍藥挟痰者加半夏陳皮
愚按丹溪先生云天地以五行更迭衰旺而成四時
人之五臓六腑亦應之而衰旺四月屬巳五月屬午
為火太旺火為肺金之夫火旺則金衰六月屬未土
太旺土為水之夫土旺則水衰况腎水嘗藉肺金為
母以補其不足古人於夏月必獨宿而淡味保養金
水二臓經曰冬藏精者春不病温十月屬亥十一月
屬子正火氣潜藏必養其本然之真而為来春發生
之本若於此時不恣欲以自戕至春升之際根本壮
實何病之可言哉文選姚海山中暑頭痛發熱氣
高而喘肢體倦怠兩手麻木余謂熱傷元氣用人參
益氣湯頓安又用補中益氣湯加麥門五味而痊
若夏月傷暑發熱汗大泄無氣力脉虚細而遲此暑傷
元氣也服後方
人參黃茋(蜜炙)麥門冬(去心)白芍藥陳皮(各一錢)
白茯苓(一錢)黃連(炒)甘草(炙各五分)黃柏(三分)白术(一錢五分)
香薷知母(各七分)
右薑水煎食前温服
愚按前症有熱傷元氣而汗出者有勞傷元氣而汗
出者有因元氣素虚腠理不密而汗出者治法暑傷
元氣者清暑益氣湯勞傷元氣者補中益氣湯元氣
素虚而自汗者十全大補湯如兼盗汗佐以六味丸
加五味子前云大汗無力脉虚細遲屬陽氣虚弱内
黃柏知母恐復傷陽氣芍藥茯苓恐導損隂氣也治
者審之
若夏秋暑熱因過用冷物茶水傷其内又過取凉風傷
其外以致惡寒發熱胸膈飽悶飲食不進或兼嘔吐泄
瀉此内外俱傷寒冷也
人參乾薑(炒紫色)厚朴(姜水炒)陳皮羌活白茯
苓枳實(各一錢)白术(一錢五分)甘草(炙五分)
右薑水煎食前温服
愚按前症宜用此方如未應宜用藿香正氣散若内
外已解寒熱未退或飲食不進宜用六君子保命集
云霍亂屬陽明症宜用和中平胃建中湯輩或四君
子湯脉浮自汗四君子加桂枝主之脉浮無汗四君
子加麻黃吐利轉筋脇下痛脉弦者木尅土也用平
胃散加木瓜或建中加柴胡木瓜吐利轉筋腹痛體
重脉沉而細四君子加白芍藥良薑吐利四肢拘急
脉沉而遲屬少陰四君加薑附厚朴吐利四肢厥冷
脉微緩屬厥隂建中加歸附吐利頭痛發寒熱熱多
欲飲水者五苓散寒多不欲水者理中丸主之元戎
云太陰症霍亂者理中加橘紅吐下腹痛手足逆冷
理中加熟附子吐利後轉筋者理中加火煆石膏一
兩上舍徐民則夏月入房及食水菓麵食而患腹
痛余曰此陰寒之症也急用附子理中湯以回陽不
信别用二陳枳實黃連香茹飲之類而死進士劉
華甫夏月食生冷菓品患前症余用附子理中湯一
鍾頓安(凢方内用木瓜者俱用砂器煎炒惡鐵故也餘方倣此)
若夏暑在途中常服以壮元氣清熱驅暑服之免中暑
霍亂泄瀉痢疾等症
人參(一錢二分)白术(一錢五分)麥門冬(去心)五味子(十粒杵碎)白芍
藥(炒)白茯苓(各一錢)知母(炒)陳皮香薷(各七分)黃芩
(炒三分)甘草(炙五分)
右薑水煎食前温服
愚按前症若人元氣虚弱宜用補中益氣去柴胡升
麻加麥門五味或少加炒黑黃柏人參益氣湯亦可
用
若遇勞倦辛苦用力過多即服後方二三服免生内傷
發熱之病此方主於補氣
黃茋(一錢半蜜炙)人參麥門冬陳皮(各一錢)白术(一錢)
甘草(炙七分)
右薑棗水煎食前温服勞倦甚加熟附子四五分
愚按前論開世俗之矇瞶濟無窮之夭枉内附子若
素畏寒飲食者尢宜用若素喜寒飲食者以肉桂或
炮薑代之亦可若或因暑熱傷氣而四肢困倦或手
足麻木者先用人參益氣湯後用補中益氣湯
若人過勞心思慮損傷精神頭眩目昏心虚氣短即用
後方補血為主
人參(一錢)五味子(十五粒杵)當歸(一錢酒洗)白芍(炒一錢)麥門冬
(去心五分)山梔子(炒五分)茯神(去心一錢)酸棗仁(炒一錢)生地黃
(酒洗五分)甘草陳皮川芎(各五分)
右水煎服
愚按前症宜用此方不宜多服其麥門冬芍藥山梔
生地苦寒恐復損脾氣若脾胃素虚熱而患前症但
以補中益氣湯加麥門五味亦可若因飢渴勞役或
因誤行攻伐以致氣高而喘身熱而煩或自汗此為
陽氣内傷宜用補中益氣湯若因飢飽勞役或因悞
出汗以致飢熱大渴引飲目赤面紅脉洪大按之如
無此為血脱煩躁宜用當歸補血湯
附滑伯仁先生診家樞要
脉者氣血之先也氣血盛則脉盛氣血衰則脉衰氣血
熱則脉數氣血寒則脉遲氣血微則脉弱氣血平則脉
治又長人脉長短人脉短性急人脉急性緩人脉緩左
大順男右大順女男子尺脉常弱女子尺脉常盛此皆
其常也反之者逆
左右手配藏府部位
左手寸口心小腸脉所出左關肝膽脉所出左尺腎
膀胱脉所出(命門與腎脉通)
右寸肺大腸脉所出右關脾胃脉所出右尺心三
焦包絡脉所出
五藏平脉
心脉浮大而散肺脉浮濇而短肝脉弦而長脾脉緩而
大腎脉沉而軟滑心合血脉心脉循血脉而行持脉
指法如六菽之重按至血脉而得者為浮稍稍加力脉
道粗者為大又稍加力脉道闊軟者為散肺合毛皮
肺脉循皮毛而行持脉指法如三菽之重按至皮毛而
得者為浮稍稍加力脉道不利為濇又稍加力不及本
位曰短肝合筋肝脉循筋而行持脉指法如十二菽
之重按至筋而脉道如筝弦相似稍加力脉道迢迢者
為長脾合肌肉脾脉循肌肉而行持脉指法如九菽
之重按至肌肉如微風輕颷柳梢之状為緩次稍加力
脉道敦實者為大腎合骨腎脉循骨而行持脉指法
按至骨上而得者為沉次重以按之脉道無力者為軟
舉指来疾流利者為滑
凢此五藏平脉要須察之久久成熟一遇病脉自然
可暁經曰先識經脉而後識病脉此之謂也
四時平脉
春弦夏洪秋毛冬石長夏四季脉遲緩
呼吸浮沉定五藏脉
呼出心與肺吸入腎與肝呼吸之間脾受糓味其脉在
中心肺俱浮浮而大散者心浮而短澁者肺腎肝俱沉
牢而長者肝濡而来實者腎脾為中州其脉在中
因指下輕重以定五藏
即前所謂三菽五菽之重也
三部所主(九候附)
寸為陽為上部主頭項以下至心胸之分也關為陰陽
之中為中部主臍腹肚脇之中也尺為陰為下部主腰
足脛股之分凢此三部之中每部又各有浮中沉三候
三而三之為九候也浮主皮膚候表及腑中主肌肉以
候胃氣沉至筋骨候裡及藏也
持脉
凢診脉之道先須調平自己氣息男左女右先以中指
定得關位郤齊下前後二指初輕按以消息之次中按
以消息之次重按以消息之然後自寸關至尺逐部尋
究一呼一吸之間要以脉行四至為率閏以太息脉五
至為平脉也其有太過不及則為病脉看在何部各以
其部斷之凢診脉須要先識時脉胃脉與腑臓平脉
然後及於病脉時脉謂春三月六部中俱𢃄弦夏三月
俱𢃄洪秋三月俱𢃄浮冬三月俱𢃄沉胃脉謂中按得
之脉和緩腑臓平脉已見前章凢人府藏脉既平胃脉
和又應時脉乃無病者也反此為病凢診脉之際人
臂長則疎下指臂短則密下指三部之内大小浮沉遲
數同等尺寸陰陽高下相符男女左右強弱相應四時
之脉不相戾命曰平脉其或一部之内獨大獨小偏遲
偏疾左右強弱之相反四時男女之相背皆病脉也凡
病之見在上曰上病在下曰下病左曰左病右曰右病
左脉不和為病在表為陽主四肢右脉不和為病在裡
為陰主腹臓以次推之凡取脉之道理各不同脉之
形状又各非一凡脉之来必不單至必曰浮而弦浮而
數沉而緊沉而細之類將何以别之大抵提綱之要不
出浮沉遲數滑澁之六脉也浮沉之脉輕手重手而取
之也遲數之脉以已之呼吸而取之也滑濇之脉則察
夫往来之形也浮為陽輕手而得之也而芤洪散大長
濡弦皆輕手而得之之類也沉為陰重手而得之之類
也而伏石短細牢實皆重手得之之類也遲者一息脉
二至而緩結微弱皆遲之類也或曰滑類乎數澁類乎
遲何也然脉雖似而理則殊也彼遲數之脉以呼吸察
其至數之疎數此滑澁之脉則以往来密察其形状也
數為熱遲為寒滑為血多氣少澁為氣多血少所謂提
綱不出乎六字者蓋以其足以統夫表裡陰陽冷熱虚
實風寒濕燥藏府氣血也浮為陽為表診為風為虚沉
為陰為裡診為濕為實遲為在藏為寒為冷數為在府
為熱為燥滑為血有餘澀為氣獨滯也人一身之變不
越乎此能於是六脉之中以求之則疢疾在人者莫能
逃焉持脉之要有三曰舉曰按曰尋輕手循之曰舉
重手取之曰按不輕不重委曲求之曰尋初持脉輕手
候之脉見皮膚之間者陽也府也亦心肺之應也重手
得之脉附於肉下者陰也藏也亦肝腎之應也不輕不
重中而取之其脉應於血肉之間者陰陽相適冲和之
應脾胃之候也若浮中沉之不見則委曲而求之若隐
若見則陰陽伏匿之脉也三部皆然察脉須識上下
来去至止六字不明此六字則陰陽虚實不别也上者
為陽来者為陽至者為陽下者為陰去者為陰止者為
陰也上者自尺部上於寸口陽生於陰也下者自寸口
下於尺部陰生於陽也来者自骨肉之分而出於皮膚
之際氣之升也去者自皮膚之際而還於骨肉之分氣
之降也應曰至息曰止也明脉須辯表裡虚實四字
表陽也府也凢六淫之邪襲於經絡而未入於胃府及
藏者皆屬於表也裡陰也藏也凢七情之氣鬱於心腹
之内不能越散飲食五味之傷流於府藏之間不能通
泄皆屬於裡也虚者元氣之自虚精神耗散氣力衰竭
也實者邪氣之實由正氣本虚邪得乘之非元氣之自
實也故虚者補其正氣實者瀉其邪氣經曰所謂邪氣
盛則實精氣奪則虚此大法也凢脉之至在筋肉之
上出於皮膚之間者陽也府也行於肌肉之下者陰也
藏也若短小而見於皮膚之間者陰乘陽也洪大而見
於肌肉之下陽乘陰也寸尺皆然
脉貴有神
東垣云不病之脉不求其神而神無不在也有病之脉
則當求其神之有無謂如六數七極熱也脉中(此中字浮中沉)
(之中)有力(言有胃氣)即有神矣為泄其熱三遲二敗寒也脉中
有力(說並如上)即有神矣為去其寒若數極遲敗中不復有
力為無神也將何所恃耶苟不知此而遽泄之去之神
將何以依而主耶故經曰脉者氣血之先氣血者人之神
也善夫
脉陰陽類成
浮不沉也按之不足輕舉有餘滿指浮上曰浮為風虚
動之候為脹為風為痞為滿不食為表熱為喘浮大傷
風鼻塞浮滑疾為宿食浮滑為飲左寸浮主傷風發熱
頭疼目眩及風痰浮而虚遲心氣不足心神不安浮散
心氣耗虚煩浮而洪數心經熱關浮腹脹浮而數風熱
入肝經浮而促怒氣傷肝心胸逆滿浮大胸脇脹滿尺
浮膀胱風熱小便赤澁浮大而芤男子小便血婦人崩
𢃄浮而遲冷疝臍下痛右寸浮肺感風寒咳喘清涕自
汗體倦浮而洪肺熱而咳浮而遲肺寒喘嗽關浮脾虚
中滿不食浮大而澀為宿食浮而遲脾胃虚尺浮風邪
客下焦大便秘浮而虛元氣不足浮而數下焦風熱大便秘
沉不浮也輕手不見重手乃得為隂逆陽鬱之候為實
為寒為氣為水為停飲為癥瘕為脇脹為厥逆為洞
泄沈細為少氣沉遲為痼冷沉滑為宿食沉伏為
霍亂沉而數内熱沉而遲内寒沉而弦心腹冷痛左寸
沉心内寒邪為痛胸中寒飲脇痛關沉伏寒在經兩脇
刺痛沉弦痃癖内痛尺沉腎藏感寒腰背冷痛小便濁
而頻男為精冷女為血結沉而細脛痠陰痒溺有餘瀝
右寸沉肺冷寒痰停蓄虚喘少氣沉而緊滑咳嗽沉細
而滑骨蒸寒熱皮毛焦乾關沉胃中寒積中滿吞酸沉
緊懸飲尺沈病水腰脚疼沉細下利又為小便滑臍下
冷痛
遲不及也以至數言之呼吸之間脉僅三至減於平脉
一至也為陰盛陽虧之候為寒為不足浮而遲表有寒
沉而遲裡有寒居寸為氣不足居尺為血不足氣寒則
縮血寒則凝也左寸遲心上寒精神多慘關遲筋寒急
手足冷脇下痛尺遲腎虚便濁女人不月右寸遲肺感
寒冷痰氣短關遲中焦寒及脾胃傷冷物不食沉遲為
積尺遲為藏寒泄瀉少腹冷痛腰脚重
數太過也一息六至過平脉兩至也為煩滿上為頭疼
上熱中為脾熱口臭胃煩嘔逆右為頬熱目赤左下為
小便黃赤大便秘澀浮數表有熱沉數裡有熱
虚不實也散大而軟舉按豁然不能自固氣血俱虚之
診也為暑為虚煩多汗為恍惚多驚為小兒驚風
實不虚也按舉不絶逼逼而長動而有力不疾不遲為
三焦氣滿之候為嘔為痛為氣塞為食積為氣聚為痢
為伏陽在内左寸實心中積熱口舌瘡咽痛實大頭面
熱風煩躁體疼面赤關實腹脇痛滿實而浮大肝盛目
暗赤痛尺實少腹痛小便澀實而滑淋瀝莖痛溺赤實
大膀胱熱溺難實而緊腰痛右寸實胸中熱痰嗽煩滿
實而浮肺熱咽燥痛喘咳氣壅關實伏陽蒸内脾虚食
少胃氣滯實而浮脾熱消中善飢口乾勞倦尺實臍下
痛便難或時下痢
洪大而實也舉按有餘来至大而去且長騰上滿指為
榮絡大熱血氣燔灼之候為表裡皆熱為煩為咽乾為
大小便不通左寸洪心經積熱眼赤口瘡頭痛内煩關
洪肝熱及身痛四肢浮熱尺洪膀胱熱小便赤澁右寸
洪肺熱毛焦唾粘咽乾洪而緊喘急關洪胃熱反胃嘔
吐口乾洪而緊為脹尺洪腹滿大便難或下血
微不顯也依稀輕細若有若無為血氣俱虚之候為虚
弱為泄為虚汗為崩漏敗血不止為少氣浮而微者陽
不足必身惡寒沉而微者陰不足主臟寒下利左寸微
心虚憂惕榮血不足關微四肢惡寒拘急尺微敗血不
止男為傷精尿血女為崩帶右寸微上焦寒痞冷痰不
化中寒少氣關微胃寒氣脹食不化脾虚噫氣心腹冷
痛尺微臟寒泄瀉臍下冷痛
弦按之不移舉之應手端直如絲絃為血氣收斂為陽
中伏隂或經絡間為寒所入為痛為瘧為拘急為寒熱
為血虚盗汗為寒凝氣結為冷痺為疝為飲為勞倦弦
數為勞瘧雙絃脇急痛弦長為積左寸弦頭疼心惕勞
傷盗汗乏力關弦脇肋痛痃癖弦緊為疝瘕為瘀血弦
小寒癖尺弦少腹痛弦滑腰脚痛右寸弦肺受寒咳𠻳
胸中有寒痰關弦脾胃傷冷宿食不化心腹冷痛又為
飲尺弦臍下急痛不安下焦停水
緩不逮也往来迂緩呼吸徐徐以氣血向衰故脉體為
之徐緩爾為風為虚為痺為弱為痛在上為項強在下
為脚弱浮緩為風沉緩血氣虚左寸緩心氣不足怔忡
多忘亦主項背急痛關緩風虚眩暈腹脇氣結尺緩腎
虚冷小便數女人月事多右寸緩肺氣浮言語氣短關
緩胃弱氣虚浮緩脾氣虚弱不沉不浮從容和緩乃脾
家本脉也尺緩下寒脚弱風氣秘滯浮緩腸風泄瀉沉
緩小腹感冷
滑不澁也往来流利如珠走盤不進不退為血實氣壅
之候蓋血不勝於氣也為嘔吐為痰逆為宿食為經閉
滑而不斷經不閉其斷者經閉上為吐逆下為氣結滑
數為結熱左寸滑心熱滑而實人心驚舌強關滑汗熱
頭目為患尺滑小便淋瀝尿赤莖中痛右寸滑痰飲嘔
逆滑而實肺熱毛髮焦膈壅咽乾痰嗽頭目昏涕唾粘
關滑脾熱口臭及宿食不化吐逆滑實胃熱尺滑因相
火炎而引飲多臍冷腹鳴或時下利婦人主血實氣壅
月事不通若和滑為孕
澁不滑也虚細而遲往来極難參伍不調如雨沾沙如
輕刀刮竹然為氣多血少之候為少血為亡汗為血痺
痛為傷精女人有孕為胎痛無孕為敗血病左寸澁心
神虚耗不安及冷氣心痛關澁肝虚血散肋脹脇滿身痛
尺澁男子傷精及疝女人月事虚敗若有孕主胎漏右
寸澁榮衞不和上焦冷痞氣短臂痛關澁脾弱不食胃
冷而嘔尺澁大便濇津液不足小腹寒足脛逆冷(經云滑者)
(傷熱澁者中霧露金革)
長不短也指下有餘而過於本位氣血皆有餘也為陽
毒内藴三焦煩鬱為壮熱
短不長也兩頭無中間有不及本位氣不足以前導其
血也為陰中伏陽為三焦氣壅為宿食不消
大不小也浮取之若洪而浮沉取之大而無力為血虚
氣不能相入也經曰大則病進
小不大也浮沉取之悉皆損小在陽為陽不足在陰為
陰不足前大後小則頭疼目眩前小後大則胸滿短氣
緊有力而不緩也其来勁急按之長舉之若牽䋲轉索
之狀為邪風激搏伏於榮衞之間為痛為寒浮緊為傷
寒身疼沉緊為腹中有寒為風癎左寸緊頭熱目痛項
強緊而沉心中氣逆冷痛關緊心腹滿痛脇痛肋急緊
而盛傷寒渾身痛緊而實痃癖尺緊腰脚臍下痛小便
難右寸緊鼻塞膈壅緊而沉滑肺實咳嗽關緊腹痛吐
逆緊盛腹脹傷食尺緊下焦築痛
弱不盛也極沉細而軟怏怏不前按之欲絶未絶舉之
即無由精氣不足故脉息痿弱而不振也為元氣虧耗
為痿弱不前為痼冷為閧熱為泄精為虚汗老得之順
壯得之逆左寸弱陽虚心悸自汗關弱筋痿無力婦人
主産後客風面腫尺弱小便數腎虚耳聾骨肉酸痛右
寸弱身冷多寒胸中短氣關弱脾胃虚食不化尺弱下
焦冷痛大便滑
動其狀如大荳厥厥動搖尋之有舉之無不往不来不
離其處多於關部見之動為痛為驚為虚勞體痛為崩
脱為泄痢陽動則汗出陰動則發熱
伏不見也輕手取之絶不可見重取之附着於骨為隂
陽潛伏關膈閉塞之候為精聚為瘕疝為食不消為霍
亂為水氣為榮衞氣閉而厥逆關前得之為陽伏關後
得之為隂伏左寸伏心氣不足神不守常沉憂抑鬱關
伏血冷腰脚痛及脇下有寒氣尺伏腎寒精虚疝瘕寒
痛右寸伏胸中氣滯寒痰冷積關伏中脘積塊作痛及
脾有停滯尺伏臍下冷痛下焦虚寒腹中痼冷促陽脉
之極也脉来數時一止復来者曰促陽獨盛而陰不能
相和也或怒逆上亦令脉促促為氣涌為狂悶為瘀血
發狂又為氣為血為飲為食為痰蓋先以氣熱脉數五
者或一有留滯乎其間則陰之而為促非惡脉也雖然
加即死退即生亦可畏哉
結陰脉之極也脉来緩時一止復来者曰結陰獨盛而
陽不能相入也為癥結為積聚為七情所鬱浮結為寒
邪滯經沉結為積氣在内又為氣為血為飲為痰蓋先
以氣寒脉緩而五者或一有留滯於其間則因而為結
故張長沙謂結促皆病脉
芤浮大而軟尋之中空傍實傍有中無診在浮舉重按
之間為失血之候大抵氣有餘血不足血不能統氣故
虚而大若芤之状也左寸芤主心血妄行為吐為衂關
芤主脇間血氣痛或腹中瘀血亦為吐血目暗尺芤小
便血女人月事為病右寸芤胸中積血為衂為嘔關芤
腸&KR1012;瘀血及嘔血不食尺芤大便血又云前大後細脱
血也非芤而何
革沉伏實大如按鼔皮曰革氣血虚寒革易常度也婦
人則半産漏下男子則亡血失精又為中風寒濕之診
濡無力也虚軟無力應手散細如綿絮之浮水中輕手
乍来重手却去為氣血俱不足之候為少氣為無血為
疲損為自汗為下冷為痺左寸濡心虚易驚盗汗短氣
關濡榮衞不和精神離散體虚少力尺濡男為傷精女
為脱血小便數自汗多右寸濡關熱增寒氣乏體虚關
濡脾軟不化物胃虚不進食尺濡下元冷憊腸虚泄瀉
牢堅牢也沉而有力動而不移為裏實表虚關中氣促
為勞傷痿極大抵其脉近乎無胃氣者故諸家皆為危
殆之脉云亦主骨間疼痛氣居於表
疾盛也快於數為疾呼吸之間脉七至熱極之脉也在
陽猶可在陰為逆
細微眇也指下尋之往来微細如線蓋血冷氣虚不足
以充故也為元氣不足乏力無精内外俱冷痿弱洞洩
為憂勞過度為傷濕為積為痛在内及在下
代更代也動而中止不能自還因而復動由是復止尋
之良久乃復強起為代主形容羸瘦口不能言若不因
病而人羸瘦其脉代止是一藏無氣它藏代之真危亡
之兆也若因病而氣血驟損以至人氣不續或風家痛
家脉見止代只為病脉故傷寒家亦有心悸而脉代者
腹心痛亦有結澁止代不勻者勿以為凶蓋九痛之脉
不可准也又姙娠或有脉代者此必三月餘之胎也亦
無慮焉
散不聚也有陽無陰按之滿指散而不聚来去不明謾
無根抵為氣血耗散府藏氣絶在病脉主虚陽不斂又
主心氣不足大抵非佳脉也
薛氏醫案卷二十二
