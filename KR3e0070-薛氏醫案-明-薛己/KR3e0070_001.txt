薛氏醫案卷一
明薛巳撰
内科摘要
元氣虧損内傷外感等症(一)
車駕王用之卒中昏憒口眼喎斜痰氣上湧咽喉有聲
六脉沉伏此真氣虛而風邪所乘以三生飲一兩加人
參一兩煎服即甦若遺尿手撒口開鼾睡為不治用前
藥亦有得生者夫前飲乃行經絡治寒痰之藥有斬關
奪旗之功每服必用人參兩許駕驅其邪而補助真氣
否則不惟無益適足以取敗矣觀先哲用茋附參附等
湯其義可見
州判蔣大用形體魁偉中滿吐痰勞則頭暈所服皆清
痰理氣余曰中滿者脾氣虧損也痰盛者脾氣不能運
也頭暈者脾氣不能升也指麻者脾氣不能周也遂以
補中益氣加茯苓半夏以補脾土用八味地黃以補土
母而愈後惑於乾坤生意方云凡人手指麻軟三年後
有中風之疾可服搜風天麻二丸以預防之乃朝餌暮
服以致大便不禁飲食不進而殁愚謂預防之理當養
氣血節飲食戒七情遠幃幕可也若服前丸以預防適
所以招風取中也
一男子卒中口眼喎斜不能言語遇風寒四肢拘急脉
浮而緊此手足陽明經虛風寒所乘用秦芁升麻湯治
之稍愈乃以補中益氣加山梔而痊若舌瘖不能言足
痿不能行属腎氣虛弱名曰痱症宜用地黃飲子治之
然此症皆由將息失宜腎水不足而心火暴盛痰滯於
胸也輕者自甦重者或死
一男子體肥善飲舌本硬強語言不清口眼喎斜痰氣
湧盛肢體不遂余以為脾虛濕熱用六君加煨葛根山
梔神麯而痊
吾師僉憲高如齋自大同回謂余曰吾成風疾矣兩腿
逸則痿軟而無力勞則作痛如針刺脉洪數而有力余
告之曰此肝腎隂虛火盛而致痿軟無力真病之形作
痛如錐邪火之象也用壯水益腎之劑而愈先生曰向
寓宦邸皆以為風恨無醫藥若服風劑豈其然哉乃吾
之幸也竊謂前症往往以為風疾輒用發散而促其危
者多矣
大尹劉孟春素有痰兩臂作麻兩目流淚服袪風化痰
藥痰愈甚臂反痛不能伸手指俱攣余曰麻属氣虛因
前藥而復傷肝火盛而筋攣耳况風自火出當補脾肺
滋腎水則風自息熱自退痰自清遂用六味地黃丸補
中益氣湯不三月而痊
一儒者素勤苦惡風寒鼻流清涕寒禁嚏噴余曰此脾
肺氣虛不能實腠理彼不信服袪風之藥肢體麻倦痰
涎自出殊類中風余曰此因風劑耗散元氣隂火乘其
土位遂以補中益氣加麥門五味治之而愈
外舅年六十餘素善飲兩臂作痛恪服袪風治痿之藥
更加麻木𤼵熱體軟痰湧腿膝拘痛口噤語澁頭目暈
重口角流涎身如蟲行搔起白屑始信謂余曰何也余
曰臂麻體軟脾無用也痰涎自出脾不能攝也口斜語
澁脾氣傷也頭目暈重脾氣䧟也身如蟲行白屑脾氣
不能營也遂用補中益氣加神麯半夏茯苓三十餘劑
諸症悉退又用參术煎膏治之而愈
秀才劉允功形體魁偉不慎酒色因勞怒頭暈仆地痰
涎上湧手足麻痺口乾引飲六脉洪數而虛余以為腎
經虧損不能納氣歸源而頭暈不能攝水歸源而為痰
陽氣虛熱而麻痺虛火上炎而作渴用補中益氣合六
味丸料治之而愈其後或勞役或入房其病即作用前
藥隨愈
憲幕顧斐齋飲食起居失宜左半身并手不遂汗出神
昏痰涎上湧王竹西用參茋大補之劑汗止而神思漸
清頗能步履後不守禁左腿自膝至足腫脹甚大重墜如石
痛不能忍其痰甚多肝脾腎脉洪大而數重按則軟濇余朝
用補中益氣加黃栢知母麥門五味煎送地黃丸晩用地黃
丸料加黃栢知母數劑諸症悉退但自弛禁不能全愈耳
庠生陳時用素勤苦因勞怒口斜痰盛脉滑數而虚此
勞傷中氣怒動肝火用補中益氣加山梔茯苓半夏桔
梗數劑而愈
錦衣楊永興形體豐厚筋骨軟痛痰盛作渴喜飲冷水
或用愈風湯天麻丸等藥痰熱益甚服牛黃清心丸更
加肢體麻痺余以為脾腎俱虛用補中益氣湯加減八
味九三月餘而痊已後連生七子壽踰七旬外科精要
云凡人久服加减八味丸必肥徤而多子信哉
先母七十有五遍身作痛筋骨尤甚不能伸屈口乾目
赤頭暈痰壅胸膈不利小便短赤夜間殊甚遍身作痒
如蟲行用六味地黃丸料加山梔柴胡治之諸症悉愈
一男子時瘡愈後遍身作痛服愈風丹半身不遂痰涎
上湧夜間痛甚余作風客淫氣治以地黃丸而愈
一老人兩臂不遂語言蹇澁服袪風之藥筋攣骨痛此
風藥虧損肝血益增其病也余用八珍湯補其氣血用
地黃丸補其腎水佐以愈風丹而愈
一婦人因怒吐痰胸滿作痛服四物二陳苓連枳殼之
類不應更加袪風之劑半身不遂筋漸攣縮四肢痿軟
日晡益甚内熱口乾形體倦怠余以為鬱怒傷脾肝氣
血復損而然遂用逍遥散補中益氣湯六味地黃丸調
治喜其謹疾年餘悉愈形體康健
一婦人脾胃虛弱飲食素少忽痰湧氣喘頭搖目劄手
揚足擲難以候脉視其面色黃中見青此肝木乘脾土
用六君加柴胡升麻治之而甦更以補中益氣加半夏
調理而痊
一婦人懷抱鬱結筋攣骨痛喉間似有一核服烏藥順
氣散等藥口眼歪斜臂難伸舉痰涎愈甚内熱晡熱食
少體倦余以為鬱火傷脾血燥生風所致用加味歸脾
湯二十餘劑形體漸健飲食漸加又服加味逍遥散十
餘劑痰熱少退喉核少利更用升陽益胃湯數劑諸症
漸愈但臂不能伸此肝經血少用地黃丸而愈
一産婦筋攣臂軟肌肉掣動此氣血俱虛而有熱用十
全大補湯而痊其後因怒而復作用加味逍遥散而愈
一産婦兩手麻木服愈風丹天麻丸遍身皆麻神思倦
怠晡熱作渴自汗盜汗此氣血俱虛用十全大補加炮
薑數劑諸症悉退却去炮薑又數劑而愈但有内熱用
加味逍遥散數劑而痊
一男子善飲舌本強硬語言不清余曰此脾虛濕熱當
用補中益氣加神麯麥芽乾葛澤瀉治之一婦人善
怒舌本強手臂麻余曰舌本属土被木尅制故耳當用
六君加柴胡芍藥治之一男子舌下牽強手大指次
指不仁或大便秘結或皮膚赤暈余曰大腸之脉散舌
下此大腸血虛風熱當用逍遥散加槐角秦芃治之
一男子足痿軟日晡熱余曰此足三隂虛當用六味滋
腎二丸補之一婦人腿足無力勞則倦怠余曰四肢
者土也此属脾虛當用補中益氣及還少丹主之俱不
從余言各執搜風天麻二丸并愈風丹而殞
飲食勞倦虧損元氣等症(二)
進士王汝和因勞役失於調養忽然昏憒此元氣虛火
妄動挾痰而作急令灌童便神思漸爽更用參茋各五
錢芎歸各三錢玄參柴胡升麻炙草各一錢服之稍定
察其形倦甚又以十全大補湯加五味麥門治之而安
凡人元氣素弱或因起居失宜或因飲食勞倦或因用
心太過致遺精白濁自汗盗汗或内熱晡熱潮熱發熱
或口乾作渴喉痛舌裂或胸乳膨脹脇肋作痛或頭頸
時痛眩暈目花或心神不寧寤而不寐或小便赤澁莖
中作痛或便溺餘滴臍腹隂冷或形容不充肢體畏寒
或鼻氣急促或更有一切熱症皆是無根虛火但服前
湯固其根本諸症自息若攻其風熱則悞矣
光祿高署丞脾胃素虛因飲食勞倦腹痛胸痞誤用大
黃等藥下之譫語煩躁頭痛喘汗吐瀉頻頻時或昏憒
脉大而無倫次用六君子加炮姜四劑而安但倦怠少
食口乾發熱六脉浮數欲為瀉火之藥余曰不時發熱
是無火也脉浮大是血虛也此因胃虛五臟虧損虛症
發見服補胃之劑諸症悉退
大尹徐克明因飲食失宜日晡發熱口乾體倦小便赤
濇兩腿酸痛余用補中益氣湯治之彼知醫自用四物
黃栢知母之劑反頭眩目赤耳鳴唇燥寒熱痰湧大便
熱痛小便赤濇又用四物芩連枳實之類胸膈痞滿飲
食少思汗出如水再用二陳芩連黃栢知母麥門五味
言語譫妄兩手舉拂屢治反甚復求余用參茋各五錢
歸术各三錢遠志茯神酸棗仁炙草各一錢服之熟睡
良久四劑稍安又用八珍湯調補而愈夫隂虛乃脾虛
也脾為至隂因脾虛而致前症蓋脾禀於胃故用甘温
之劑以生發胃中元氣而除大熱胡乃反用苦寒復傷
脾血耶若前症果属腎經隂虛亦因腎經陽虛不能生
隂耳經云無陽則隂無以生無隂則陽無以化又云虛
則補其母當用補中益氣六味地黃以補其母尤不宜
用苦寒之藥世以脾虛誤為腎虛輒用黃栢知母之類
反傷胃中生氣害人多矣大凡足三隂虛多因飲食勞
役以致腎不能生肝肝不能生火而害脾土不能滋化
但補脾土則金旺水生水得平而自相生矣
一男子每遇勞役食少胸痞發熱頭痛吐痰作渴脉浮
大余曰此脾胃血虛病也脾属土為至隂而生血故曰
隂虛彼不信服二陳黃連枳實厚朴之類諸症益甚又
服四物黃栢知母麥門更腹痛作嘔脉洪數而無倫次
余先用六君加炮薑痛嘔漸愈又用補中益氣全痊
秀才劉貫卿勞役失宜飲食失節肢體倦怠發熱作渴
頭痛惡寒誤用人參敗毒散痰喘昏憒揚手擲足胸間
發癍如蚊所咂余用補中益氣加薑桂麥門五味補之
而愈
黃武選飲食勞倦發熱惡寒或用解表之藥益甚再劑
昏憒胸發黑癍脉洪數而無力余欲用補中益氣之劑
不從而殁
一儒者素勤苦因飲食失節大便下血或赤或黯半載
之後非便血則盗汗非惡寒則發熱血汗二藥用之無
效六脉浮大心脾則濇此思傷心脾不能攝血歸源然
血即汗汗即血其色赤黯便血盗汗皆火之升降微甚
耳惡寒發熱氣血俱虛也乃午前用補中益氣以補脾
肺之源舉下陷之氣午後用歸脾加麥門五味以補心
脾之血收耗散之液不兩月而諸症悉愈
癸卯春人日余在下堡顧氏會間有儒者許梅村云舍
親馬生者發熱煩渴時或頭痛昨服發散藥反加喘急
腹痛其汗如水晝夜譫語余意此勞傷元氣誤汗所致
其腹必喜手按許往詢之果然遂與十全大補加附子
一錢服之熟睡喚而不醒舉家驚惶及覺諸症頓退再
劑而痊凡人飲食勞役起居失宜見一切火症悉属内
真寒而外假熱故肚腹喜煖口畏冷物此乃形氣病氣
俱属不足法當純補元氣為善
一儒者日晡兩目緊澁不能瞻視此元氣下陷用補中
益氣倍加參茋數劑全愈
一男子患症同前服黃栢知母之類目疾益甚更加便
血此脾氣虛不能統血肝氣虛不能藏血用補中益氣
六味地黃以補肝脾生腎水諸症漸愈
一男子飲食勞倦而發寒熱右手麻木或悞以為疔毒
敷服皆寒凉敗毒腫脹重墜面色痿黃肢體倦怠六脉
浮大按之如無此脾胃之氣虛也詢之果是銷銀匠因
熱手入水梅銀寒凝隧道前藥益傷元氣故耳遂用補
中益氣及温和之藥煎湯漬手而愈
一儒者修左足傷其大指甲少許不見血不作痛形體
如故後因飲食勞倦足重墜微腫痛或晝睡或夜寐其
足如故誤服敗毒之劑寒熱腫痛蓋脾起於足大指此
是脾氣虛弱下陷用十全大補湯而愈
余素性愛坐觀書久則倦怠必服補中益氣加麥門五
味酒炒黑黃栢少許方覺精神清妥否則夜間少寐足
内酸熱若再良久不寐腿内亦然且兼腿内筋似有抽
縮意致兩腿左右頻移展轉不安必至倦極方寐此勞
傷元氣隂火乘虛下注丁酉五十一歲齒縫中有如物
塞作脹不安甚則口舌如有瘡然日晡益甚若睡良久
或服前藥始安至辛丑時五十有五晝間齒縫中作脹
服補中益氣一劑夜間得寐至壬寅有内艱之變日間
雖服前劑夜間齒縫亦脹每至午前諸齒并肢體方得
稍健午後仍脹觀此可知血氣日衰治法不同
脾胃虧損心腹作痛等症(三)
唐儀部胸内作痛月餘腹亦痛左關弦長右關弦緊此
脾虛肝邪所乘以補中益氣加半夏木香二劑而愈又
用六君子湯二劑而安此面色黃中見青
儀部李北川常患腹痛每治以補中益氣加山梔即愈
一日因怒肚腹作痛胸脇作脹嘔吐不食肝脉弦緊此
脾氣虛弱肝火所乘仍用前湯吞左金丸一服而愈此
面色黃中見青兼赤
太守朱陽山因怒腹痛作瀉或兩脇作脹或胸乳作痛
或寒熱往來或小便不利飲食不入嘔吐痰涎神思不
清此肝木乘脾土用小柴胡加山梔炮姜茯苓陳皮製
黃連一劑即愈(製黃連即黃連吳茱萸等分用熱水拌濕□二三日同炒焦取連用后倣此)
陽山之内素善怒胸膈不利吐痰甚多吞酸噯腐飲食
少思手足發熱十餘年矣所服非芩連枳實必㯽蘇厚
朴左關弦洪右關弦數此属肝火血燥木乘上位朝用
六味地黃丸以滋養肝木夕用六君加當歸芍藥以調
補脾土不月而愈癸卯夏患背疽症属虛寒用大温補
之藥而愈乙巳夏因大怒吞酸噯腐胸腹脹滿余以他
往旬日或用二陳石膏治之吐涎如湧外熱如灼將用
滚痰丸下之余到診之脉洪大按之如無余曰此乃脾
胃虧損而發熱脾弱而涎泛出也余用六君加姜桂一
鍾即睡覺而諸症如失又數劑而康
儒者沈尼文内停飲食外感風寒頭痛發熱惡心腹痛
就治敝止余用人參養胃加芎芷麯糵香附桔梗一劑
而愈次日抵家前病仍作腹痛請治以手重按痛即止
此客寒乘虛而作也乃以香砂六君加木香炮姜服之
睡覺痛减六七去二香再服飲食少進又加黃茋當歸
少佐升麻而愈
府庠徐道夫母胃脘當心痛劇右寸關俱無左雖有微
而似絶手足厥冷病勢危篤察其色眼胞上下青黯此
脾虛肝木所勝用參术茯苓陳皮甘草補其中氣用木
香和胃氣以行肝氣用吳茱萸散脾胃之寒止心腹之
痛急與一劑俟滚先服煎熟再進諸病悉愈向使泥其
痛無補法而反用攻伐之藥禍不旋踵
一婦人懷抱鬱結不時心腹作痛年餘不愈諸藥不應
余用歸脾加炒山梔而愈
脾腎虛寒陽氣脱陷等症(四)
譚侍御但頭痛即吐清水不拘冬夏吃姜便止已三年
矣余作中氣虛寒用六君加當歸黃茋木香炮姜而瘥
一儒者四時喜極熱飲食或吞酸噯腐或大便不實足
指縫濕痒此脾氣虛寒下陷用六君加薑桂治之而愈
稍為失宜諸疾仍作用前藥更加附子錢許數劑不再
發
一男子形體倦怠飲食適可足指縫濕痒行坐久則重
墜此脾胃氣虛而下陷用補中益氣加茯苓半夏而愈
一男子胸腹脹滿手足逆冷飲食畏寒發熱吐痰時欲
作嘔嘗服清氣化痰及二陳枳實之類胸腹膨脹嘔吐
痰食小便淋漓乂用四苓連栢知母車前小便不利諸
病益甚余曰此脾胃虛寒無火之症故食入不消而反
出遂用八味丸補火以生土用補中益氣加姜桂培養
中宫生發陽氣尋愈
一男子每勞肢體時痛或用清痰理氣之劑不勞常痛
加以導濕臂痛漫腫形體倦怠内熱盗汗脉浮大按之
微細此陽氣虛寒用補中益氣加附子一錢人參五錢
腫痛悉愈又以十全大補百餘劑而康彼計服過人參
一十三斤薑附各斤餘
大雅云家母年四十有二嘉靖壬寅七月患脾虛中滿
痰嗽發熱又因濕麵冷茶吞酸嘔吐絶食誤服芩連青
皮等藥益加寒熱口乾流涎不收且作渴聞食則嘔數
日矣迎先生視之曰脾主涎此脾虛不能約制故涎自
出也欲用人參安胃散惑於衆論以為胃經實火宿食
治之病日增劇忽思冬瓜食如指甲一塊頓發嘔吐酸
水不止仍服前藥愈劇復邀先生視之則神脱脉絶瀕
死矣惟目睛尚動先生曰寒淫於内治以辛熱然藥不
能下矣急用鹽艾附子炒熱熨臍腹以散寒回陽又以
口氣補接母口之氣又以附子作餅熱貼臍間時許神
氣少甦以參术附子為末仍以是藥加陳皮煎膏為丸
如粟米大入五七粒於口隨津液嚥下即不嘔二日後
加至十餘粒諸病少退甘涎不止五日後漸服煎劑一
二匙胃氣少復乃思粥飲後投以參术等藥温補脾胃
五十餘劑而愈大雅敢述病狀之竒用藥之神求附卷
末一以見感恩之意一以示後之患者當取法於此云
爾府學晩生長洲鑊潭沈大雅頓首拜書
命門火衰不能生土等症(五)
廷評張汝翰胸膈作痞飲食難化服枳术丸久而形體
消瘦發熱口乾脉浮大而微用補中益氣加薑桂諸症
悉退惟見脾胃虛寒遂用八味丸補命門火不月而飲
食進三月而形體充此症若不用前丸多變腹脹喘促
腿足浮腫小便淋漓等症急用濟生加减腎氣丸亦有
得生者
一儒者雖盛暑喜燃火四肢常欲沸湯漬之面赤吐痰
一似實火吐甚宿食亦出惟食椒薑之物方快余謂食
入反出乃脾胃虛寒用八味丸及十全大補加炮薑漸
愈不月平復
一婦人飲食無過碗許非大便不實必吞酸噯腐或用
二陳黃連更加内熱作嘔余謂東垣先生云邪熱不殺
穀此脾胃虛弱末傳寒中以六君加炮薑木香數劑胃
氣漸復飲食漸進又以補中益氣加炮薑木香茯苓半
夏數劑全愈後怒飲食頓少元氣頓怯更加發熱誠似
實火脉洪大而虛兩尺如無用益氣湯八味丸兩月餘
諸症悉愈
佐云向因失足劃然有聲坐立久則左足麻木雖夏月
足寒如冰嘉靖己亥夏月因醉睡覺而飲水復睡遂覺
右腹痞結以手摩之腹間瀝漉有聲熱摩則氣泄而止
每每加劇飲食稍多則作痛瀉求治於醫令服枳术丸
固守勿效甲辰歲求治於立齋先生診之喟然嘆曰此
非脾胃病乃命門火衰不能生土虛寒使之然也若專
主脾胃誤矣可服八味丸則愈予亦敬服果驗蓋八味
丸有附子醫家罔敢輕用夫附子斬關奪旗回生起死
非良將莫能用立齋先生今之武侯也家貧不能報德
姑序此以記治驗嘉靖甲辰十二月望後二日杉墩介
庵朱佐頓首拜書
光禄鄺子涇面白神勞食少難化所服皆二陳山梔枳
實之類形體日瘦飲食日减余謂此脾土虛寒之症法
當補土之母彼不信乃徑補土以致不起
羅工部仲夏腹惡寒而外惡熱鼻吸氣而腹覺冷體畏
風而惡寒脉大而虛微每次進熱粥甌許必兼食生薑
甌許若粥離火食腹内即冷余曰熱之不熱是無火也
當用八味丸壯火之源以消隂翳彼反服四物玄參之
類而殁
工部陳禪亭發熱有痰服二陳黃連枳殼之類病益甚
甲辰季冬請治其脉左尺微細右關浮大重按微弱余
曰此命門火衰不能生土而脾病當補火以生土或可
愈也不悟仍服前藥脾上愈弱至乙巳閠正月病已革
復邀治右寸脉平脱此土不能生金生氣絶於内矣辭
不治經云虛則補其母實則瀉其子凡病在子當補其
母况病在母而属不足反瀉其子不死何俟
辛丑年余在嘉興屠漸山第有林二守不時昏憒請余
治之譫語不絶脉洪大按之如無此陽虛之症也當用
參附湯治之有原醫者揚喜而迎曰先得我心之同然
遂服之即静睡覺而進食午後再劑神思如故其脉頓
斂余返後又詐云用附子多矣吾以黃連解之隂仍用
參附湯竊觀仲景先生治傷寒云桂枝下咽陽盛乃斃
硝黃入胃隂盛乃亡不辯而自明矣吾恐前言致誤患
者故表而出之
腎虛火不歸經發熱等症(六)
大尹沈用之不時發熱日飲冰水數碗寒藥一劑熱渴
益甚形體日瘦尺脉洪大而數時或無力王太僕曰熱
之不熱責其無火寒之不寒責其無水又云倏熱往來
是無火也時作時止是無水也法當補腎用加减八味
丸不月而愈
通安橋顧大有父年七十有九仲冬將出少妾入房致
頭痛發熱眩暈喘急痰涎壅盛小便頻數口乾引飲遍
舌生刺縮斂如荔枝然下唇黑裂面目俱赤煩躁不寐
或時喉間如煙火上衝急飲凉茶少解已濱於死脉洪
大而無倫且有力捫其身烙手此腎經虛火遊行於外
投以十全大補加山茱澤瀉丹皮山藥麥門五味附子
一鍾熟寐良久脉症各减三四再與八味丸服之諸症
悉退後畏冷物而痊
下堡顧仁成年六十有一痢後入房精滑自遺二日方
止又房勞感寒怒氣遂發寒熱右脇痛連心胸腹痞自
汗盗汗如雨四肢厥冷睡中驚悸或覺上升如浮或覺
下陷如墮遂致廢寢或用補藥二劑益甚脉浮大洪數
按之微細此属無火虛熱急與十全大補加山藥山茱
丹皮附子一劑諸症頓愈而痊此等元氣百無一二(二顧)
(是父子也)
一儒者口乾發熱小便頻濁大便秘結盗汗夢遺遂致
廢寢用當歸六黃湯二劑盗汗頓止用六味地黃丸二
便調和用十全大補湯及前丸兼服月餘諸症悉愈
州同韓用之年四十有六時仲夏色慾過度煩熱作渴
飲水不絶小便淋瀝大便秘結唾痰如湧面目俱赤滿
舌生刺兩唇燥裂遍身發熱或時如芒刺而無定處兩
足心如烙以冰折之作痛脉洪而無倫此腎隂虛陽無
所附而發於外非火也蓋大熱而甚寒之不寒是無水
也當峻補其隂遂以加减八味丸料一斤内肉桂一兩
以水頓煎六碗冰冷與飲半餉已用大半睡覺而食温
粥一碗復睡至晩乃以前藥温飲一碗乃睡至曉食熱
粥二碗諸症悉退翌日畏寒足冷至膝諸症仍至或以
為傷寒余曰非也大寒而甚熱之不熱是無火也陽氣
亦虛矣急以八味丸一劑服之稍緩四劑諸症復退大
便至十三日不通以猪膽導之諸症復作急用十全大
補湯數劑方應
舉人陳履賢色慾過度丁酉孟冬發熱無時飲水不絶
遺精不止小便淋瀝或用四物芩連之類前症益甚更
加痰涎上湧口舌生瘡服二陳黃栢知母之類胸膈不
利飲食少思更加枳殼香附肚腹作脹大便不實脉浮
大按之微細余朝用四君為主佐以熟地當歸夕用加
减八味丸更以附子唾津調搽湧泉穴漸愈後用十全
大補湯其大便不通小腹作脹此直腸乾澁令猪膽通
之形體殊倦痰熱頓增急用獨參湯而安再用前藥而
愈但勞發熱無時其脉浮洪余謂其當慎起居否則難
治彼以余言為迂至乙巳夏復作乃服四物黃栢知母
而殁
吳江晩生沈察頓首(云云)僕年二十有六所禀虛弱兼
之勞心癸巳春發熱吐痰甲午冬為甚其熱時起於小
腹吐痰而無定時治者謂脾經濕痰鬱火用芩連枳實
二陳或專主心火用三黃丸之類至乙未冬其熱多起
足心亦無定時吐痰不絶或遍身如芒刺然治者又以
為隂火生痰用四物二陳黃栢知母之類俱無驗丙申
夏痰熱愈甚盗汗作渴果属痰火耶隂虛耶乞高明裁
示(云云)余曰此症乃腎經虧損火不歸經當壯水之主
以鎮陽光乃就診於余果尺脉洪大餘郤虛浮遂用補
中益氣及六味地黃而愈後不守禁其脉復作余謂火
令可憂當慎調攝會試且緩但彼忽略至戊戌夏果殁
於京
脾胃虧損吞酸噯腐等症(匕)
大司馬王浚川嘔吐宿滯臍腹痛甚手足俱冷脉微細
用附子理中丸一服益甚脉浮大按之而細用參附湯
一劑頓愈
趙吏部文卿患吐不止吐出皆酸味氣口脉大於人迎
二三倍速予投劑予曰此食鬱上宜吐不須用藥乃候
其吐清水無酸氣寸脉漸减尺脉漸復翌早吐止至午
脉俱平復勿藥自安後撫陜右過蘇顧訪傾蓋清談厚
過於昔且念余在林下頻以言慰之
一儒者面色痿黃胸膈不利吞酸噯腐恪服理氣化痰
之藥大便不實食少體倦此脾胃虛寒用六君加炮薑
木香漸愈更兼用四神丸而元氣復此症若中氣虛弱
者用人參理中湯或補中益氣加木香乾薑不應送左
金丸或越鞠丸若中氣虛寒必加附子或附子理中湯
無有不愈
一上舍飲食失宜胸腹膨脹噯氣吞酸以自知醫用二
陳枳實黃連蒼术黃栢之類前症益甚更加足指腫痛
指縫出水余用補中益氣加茯苓半夏治之而愈若腿
足浮腫或焮腫寒熱嘔吐亦用前藥
儒者胡濟之場屋不利胸膈膨悶飲食無味服枳术丸
不時作嘔用二陳黃連枳實痰湧氣促加紫蘇枳殼喘
嗽腹脹加厚朴腹皮小便不利加梹榔蓬术泄瀉腹痛
悉属虛寒用六君加薑桂二劑不應更加附子一錢二
劑稍退數劑十愈六七乃以八味丸全愈
一上舍嘔吐痰涎發熱作渴胸膈痞滿或用清氣化痰
降火前症益甚痰涎自出余曰嘔吐痰涎胃氣虛寒發
熱作渴胃不生津胸膈痞滿脾氣虛弱須用參茋歸术
之類温補脾胃生發陽氣諸病自退彼不信仍服前藥
虛症悉至復請治余曰飲食不入吃逆不絶泄瀉腹痛
手足逆冷是謂五虛煩熱作渴虛陽越於外也脉洪大
脉欲絶也死期迫矣或曰若然殞於日乎夜乎余曰脉
洪大當殞於晝果然
余母太宜人年六十有五己卯春二月飲食後偶聞外
言忤意嘔吐酸水内熱作渴飲食不進惟飲冷水氣口
脉大而無倫面色青赤此胃中濕熱鬱火投之以藥入
口即吐第三日吐酸物第七日吐酸黃水十一日吐苦
水脉益洪大仍喜冷水以黃連一味煎湯冷飲少許至
二十日加白术白茯苓至二十五日加陳皮三十七日
加當歸炙甘草至六十日始進清米飲半盞漸進薄粥
飲調理得痊
一婦人吞酸噯腐嘔吐痰涎面色純白或用二陳黃連
枳實之類加發熱作渴肚腹脹滿余曰此脾胃虧損末
傳寒中不信仍作實治肢體腫脹如蠱余以六君加附
子木香治之胃氣漸醒飲食漸進虛火歸經又以補中
益氣加炮薑木香茯苓半夏兼服全愈
一婦人性沉静多慮胸膈不利飲食少思腹脹吞酸面
色青黃用疎利之劑余曰此脾虛痞滿當益胃氣不信
仍用之胸膈果滿飲食愈少余以調中益氣加香砂炮
薑漸愈後以六君芎歸貝母桔梗炮薑而愈
伷云家母久患心腹疼痛每作必胸滿嘔吐厥逆面赤
唇麻咽乾舌燥寒熱不時而脉洪大衆以痰火治之屢
止屢作迨乙巳春發熱頻甚用藥反劇有朱存默氏謂
服寒凉藥所致欲用參术等劑余疑痛無補法乃請立
齋先生以折中焉先生診而嘆曰此寒凉損真之故内
真寒而外假熱也且脉息弦洪而有怪狀乃脾氣虧損
肝脉乘之而然惟當温補其胃遂與補中益氣加半夏
茯苓吳茱木香一服而效家母病發月餘竟夕不安今
熟寐徹曉洪脉頓斂怪脉頓除諸症釋然先生之見蓋
有本歟家母餘齡皆先生所賜杏林報德没齒不忘謹
述此乞附醫案諒有太史者采入倉公諸篇以垂不朽
將使後者觀省焉嘉靖乙巳春月吉日陳湖眷生陸伷
頓首謹書
一婦人年三十餘忽不進飲食日飲清茶三五碗并少
用水果三年餘矣經行每次過期而少余以為脾氣鬱
結用歸脾加吳茱不數劑而飲食如常若人脾腎虛而
不飲食當以四神丸治之
一婦人年踰二十不進飲食二年矣日飲清茶果品之
類面部微黃浮腫形體如常仍能步履但體倦怠肝脾
二脉弦浮按之微而結滯余用六君加木香吳茱下痰
積甚多飲食頓進形體始瘦卧床月餘仍服六君之類
而安
婦人患此見女科撮要
脾腎虧損停食泄瀉等症(八)
進士劉華甫停食腹痛瀉黃吐痰服二陳山梔黃連枳
實之類其症益甚左關弦緊右關弦長乃肝木尅脾土
用六君加木香治之而愈若食已消而泄未已宜用異
功散以補脾胃如不應用補中益氣升發陽氣凡泄利
色黃脾土虧損真氣下陷必用前湯加木香肉蔲温補
如不應當補其母宜八味丸
光禄柴黼庵善飲泄瀉腹脹吐痰作嘔口乾此脾胃之
氣虛先用六君加神麯痰嘔已止再用補中益氣加茯
苓半夏瀉脹亦愈此症若濕熱壅滯當用葛花解酲湯
分消其濕濕既去而瀉未已須用六君加神麯實脾土
化酒積然雖為酒而作實因脾土虛弱不可專主濕熱
舊僚錢可久素善飲面赤痰盛大便不實此腸胃濕痰
壅滯用二陳芩連山梔枳實乾葛澤瀉升麻一劑吐痰
甚多大便始實此後日以黃連三錢泡湯飲之而安但
如此禀厚者不多耳
一儒者善飲便滑溺濇食减胸滿腿足漸腫症属脾腎
虛寒用加减金匱腎氣丸食進腫消更用八味丸胃強
脾健而愈
一男子清晨或五更吐痰或有酸味此是脾氣虛弱用
六君送四神丸而愈若脾氣鬱滯用二陳加桔梗山梔
送香連丸若鬱結傷脾用歸脾湯送香連丸若胸膈不
舒歸脾加柴胡山梔送左金丸若胃氣虛津液不能運
化用補中益氣送左金丸
一羽士停食泄瀉自用四苓黃連枳實麯糵益甚余曰
此脾腎泄也當用六君加薑桂送四神丸不信又用沉
香化氣丸一服卧床不食咳則糞出幾至危殆終踐余
言而愈蓋化氣之劑峻厲猛烈無經不傷無臟不損豈
宜輕服
嘉靖乙未紹患肝木克脾面赤生風大腸燥結炎火衝
上久之遂致臟毒下血腸鳴溏泄腹脹喘急馴至絶榖
瀕于殆矣諸醫方以枳實黃連之劑投之展轉增劇乃
求治于立齋先生先生曰爾病脾腎兩虛内真寒而外
虛熱法當温補遂以參术為君山藥黃茋肉果薑附為
臣茱萸骨脂五味歸苓為佐治十劑俾以次服之諸醫
皆曰此火病也以火濟火可乎紹雅信先生不為動服
之浹旬盡劑而血止諸疾遄已先是三年前先生過紹
謂曰爾面部赤風脾胃病也不治將深予心憂之而怠
緩以須疾發又惑於衆論幾至不救微先生吾其土矣
鳴呼先生之術亦神矣哉紹無以報盛德敬述梗槩求
附案末以為四方抱患者告庶用垂惠於無窮云長洲
朱紹
脾胃虧損停食痢疾等症(九)
崔司空年踰六旬患痢赤白裏急後重此濕熱壅滯用
芍藥湯内加大黃二錢一劑减半又劑全愈惟急重未
止此脾氣下陷用補中益氣送香連丸而愈
羅給事小腹急痛大便欲去不去此脾腎氣虛而下陷
也用補中益氣送八味丸二劑而愈此等症候因痢藥
致損元氣肢體腫脹而死者不可枚舉少宗伯顧東江
停食患痢腹痛下墜或用疎導之劑兩足脹腫食少體
倦煩熱作渴脉洪數按之微細余以六君加薑桂各二
錢吳茱五味各一錢煎熟冷服之即睡覺而諸症頓退
再劑全退此假熱而治以假寒也
太常邊華泉嘔吐不食腹痛後重自用大黃等藥一劑
腹痛益甚自汗發熱昏憒脉大余用參术各一兩炙丼
草炮薑各三錢升麻一錢一鍾而甦又用補中益氣加
炮薑二劑而愈
廷評曲汝為食後入房翌午腹痛去後似痢非痢次日
下皆膿血煩熱作渴神思昏倦用四神丸一服頓减又
用八味丸料加五味吳茱骨脂肉蔲二劑全愈
判官汪天錫年六十餘患痢腹痛後重熱渴引冷飲食
不進用芍藥湯内加大黃一兩四劑稍應仍用前藥大
黃或半數劑而愈此等元氣百無一二
通府薛允頫下血服犀角地黃湯等藥其血愈多形體
消瘦發熱少食裏急後重此脾氣下陷余用補中益氣
加炮薑一劑而愈
一上舍患痢後重自知醫用芍藥湯後重益甚飲食少
思腹寒肢冷余以為脾胃虧損用六君加木香炮薑二
劑而愈
一老人素以酒乳同飲去後似痢非痢胸膈不寬用痰
痢等藥不效余思本草云酒不與乳同飲為得酸則凝
結得苦則行散遂以茶茗為丸時用清茶送三五十丸
不數服而瘥
一老婦食後因怒患痢裏急後重属脾氣下陷與大劑
六君加附子肉蔲煨木香各一錢吳茱五分骨脂五味
各一錢五分二劑諸症悉退惟小腹脹悶此肝氣滯於
脾也與調中益氣加附子木香五分四劑而愈後口内
覺醎此腎虛水泛與六味地黃丸二劑頓愈
先母年八十仲夏患痢腹痛作嘔不食熱渴引湯手按
腹痛稍止脉鼓指而有力真氣虛而邪氣實也急用人
參五錢白术茯苓各三錢陳皮升麻附子炙甘草各一
錢服之睡覺索食脉症頓退再劑而安此取症不取脉
也凡暴病毋論其脉當從其症時石閣老太夫人其年
歲脉症皆同彼乃專治其痢遂致不起
横金陳梓園年六十面帶赤色吐痰口乾或時作瀉癸
卯春就診謂余曰僕之症或以為脾經濕熱痰火作瀉
率用二陳黃連枳實神麯麥芽白术柴胡之類不應何
也余脉之左關弦緊腎水不能生肝木也右關弦大肝
木乘尅脾土也此乃脾腎虧損不能生尅制化當滋化
源不信余謂其甥朱太守陽山曰令舅不久當殞於痢
至甲辰夏果患痢而殁
産後痢疾見女科撮要
脾胃虧損瘧疾寒熱等症(十)
冬官朱省庵停食感寒而患瘧自用清脾截瘧二藥食
後腹脹時或作痛服二陳黃連枳實之類小腹重墜腿
足浮腫加白术山查吐食未化謂余曰何也余曰食後
脹痛乃脾虛不能尅化也小腹重墜乃脾虛不能升舉
也腿足浮腫乃脾虛不能運行也吐食不消乃脾胃虛
寒無火也治以補中益氣加吳茱炮薑木香肉桂一劑
諸症頓退飲食頓加不數劑而痊大凡停食之症宜用
六君枳實厚朴若食巳消而不愈用六君子湯若内傷
外感用藿香正氣散若内傷多而外感少用人參養胃
湯若勞傷元氣兼外感用補中益氣加川芎若勞傷元
氣兼停食補中益氣加神麯陳皮若氣惱兼食用六君
加香附山梔若嚥酸或食後口酸當節飲食病作時大
熱躁渴以薑湯乘熱飲之此截瘧之良法也每見發時
飲啖生冷物者病或少愈多致脾虛胃損往往不治大
抵内傷飲食者必惡食外感風寒者不惡食審係勞傷
元氣雖有百症但用補中益氣湯其病自愈其属外感
者主以補養佐以解散其邪自退若外邪既退即補中
益氣以實其表若邪去而不實其表或過用發表虧損
脾胃皆致綿延難治凡此不問隂陽日夜所發皆宜補
中益氣此不截之截也夫人以脾胃為主未有脾胃實
而患瘧痢者若專主發表攻裏降火導痰是治其末而
忘其本前所云乃瘧之大略如不應當分六經表裏而
治之說見各方
大尹曹時用患瘧寒熱用止截之劑反發熱惡寒飲食
少思神思甚倦其脉或浮洪或微細此陽氣虛寒余用
補中益氣内參茋歸术各加三錢甘草一錢五分加炮
薑附子各一錢一劑而寒熱止數劑而元氣復
一儒者秋患寒熱至春未愈胸痞腹脹余用人參二兩
生薑二兩煨熟煎頓服寒熱即止更以調中益氣加半
夏茯苓炮薑數劑元氣頓復後任縣尹每飲食勞倦疾
作服前藥即愈大凡久瘧乃至元氣虛寒蓋氣虛則寒
血虛則熱胃虛則惡寒脾虛則發熱隂火下流則寒熱
交作或吐涎不食泄瀉腹痛手足逆冷寒戰如慄若誤
投以清脾截瘧二飲多致不起
一上舍每至夏秋非停食作瀉必瘧痢霍亂遇勞吐痰
頭眩體倦發熱惡寒用四物二陳芩連枳實山梔之類
患瘧服止截之藥前症益甚時或遍身如芒刺然余以
補中益氣加茯苓半夏内參茋各用三錢歸术各二錢
十餘劑少愈若間斷其藥諸病仍至連服三十餘劑全
愈又服還少丹半載形體充實
一婦人瘧久不愈發後口乾倦甚用七味白术散加麥
門五味作大劑煎與恣飲再發稍可乃用補中益氣加
茯苓半夏十餘劑而愈凡截瘧余常以參术各一兩生
薑四兩煨熟煎服即止或以大劑補中益氣加煨薑尤
效生薑一味亦效
東洞庭馬志卿瘧後形體骨立發熱惡寒食少體倦用
補中益氣内參茋歸术各加三錢甘草一錢五分炮薑
二錢一劑而寒熱止數劑而元氣復
一婦人久患寒熱服清脾飲之類胸膈飽脹飲食减少
余用調中益氣加茯苓半夏炮薑各一錢二劑而痊
一婦人勞役停食患瘧或用消導止截飲食少思體瘦
腹脹余以補中益氣倍用參茋歸术甘草加茯苓半夏
各一錢五分炮薑五錢一劑頓安又以前藥炮薑用一
錢不數劑元氣復而全愈
産後瘧疾見女科撮要
脾肺虧損咳𠻳痰喘等症(十一)
大參李北泉時唾痰涎内熱作渴肢體倦怠勞而足熱
用清氣化痰益甚余曰此腎水泛而為痰法當補腎不
信另進滚痰丸一服吐瀉不止飲食不入頭暈眼閉始
信余用六君子湯數劑胃氣漸復卻用六味丸月餘諸
症悉愈
鴻臚蘇龍溪咳𠻳氣喘鼻塞流涕余用參蘇飲一劑以
散寒邪更用補中益氣湯以實腠理而愈後因勞怒仍
作自用前飲益甚加黃連枳實腹脹不食小便短少服
二陳四苓前症愈劇小便不通余曰腹脹不食脾胃虛
也小便短少肺腎虛也悉因攻伐所致投以六君加黃
茋炮薑五味二劑諸症頓退再用補中益氣加炮薑五
味數劑全愈
地官李北川每勞咳𠻳余用補中益氣湯即愈一日復
作自用參蘇飲益甚更服人參敗毒散項強口噤腰背
反張余曰此誤汗亡津液而變痓矣仍以前湯加附子
一錢四劑而痊感冒咳𠻳若誤行發汗過多喘促呼吸
不利吐痰不止必患肺癰矣
侍御譚希曾咳𠻳吐痰手足時冷余以為脾肺虛寒用
補中益氣加炮薑而愈
職方王用之喘𠻳作渴面赤鼻乾余以為脾肺有熱用
二陳加芩連山梔桔梗麥門而愈
僉憲阮君聘咳𠻳面白鼻流清涕此脾肺虛而兼外邪
用補中益氣加茯苓半夏五味治之而愈又用六君芎
歸之類而安
司廳陳國華素隂虛患咳𠻳以自知醫用發表化痰之
劑不應用清熱化痰等藥其症愈甚余曰此脾肺虛也
不信用牛黃清心丸更加胸腹作脹飲食少思足三隂
虛症悉見朝用六君桔梗升麻麥門五味補脾土以生
肺金夕用八味丸補命門火以生脾土諸症漸愈經云
不能治其虛安問其餘此脾上虛不能生肺金而金病
復用前藥而反瀉其火吾不得而知也
中書鮑希伏素隂虛患咳𠻳服清氣化痰丸及二陳苓
連之類痰益甚用四物黃栢知母玄參之類腹脹咽啞
右關脉浮弦左尺脉洪大余曰脾土既不能生肺金隂
火又從而剋之當滋化源朝用補中益氣加山茱麥門
五味夕用六味地黃加五味子三月餘喜其慎疾得愈
武選汪用之飲食起居失宜咳𠻳吐痰用化痰發散之
藥時仲夏脉洪數而無力胸滿面赤吐痰腥臭汗出不
止余曰水泛為痰之症而用前劑是謂重亡津液得非
肺癰乎不信仍服前藥翌日果吐膿脉數左三右寸為
甚始信用桔梗湯一劑膿數頓止再劑全止面色頓白
仍於憂惶余曰此症面白脉濇不治自愈又用前藥一
劑佐以六味丸治之而痊
錦衣李大用素不慎起居吐痰自汗咳𠻳發熱服二陳
芩連枳殼山梔之類前症不减飲食少思用四物二陳
芩連黃栢知母玄參之類前症愈甚更加胸腹不利飲
食益少内熱晡熱加桑皮紫蘇杏仁紫苑桔梗之類胸
膈膨脹小便短少用猪苓澤瀉白术茯苓枳殼青皮半
夏黃連蘇子胸膈痞滿脇肋膨脹小便不通加茵陳葶
藶喘促不卧飲食不進余診之六脉洪數肺腎二部尤
甚余曰脾土既不能生肺金而心火又乘之此肺癰之
作也當滋化源緩則不救不信後唾膿痰復求治余曰
胸膈痞滿脾土敗也喘促不卧肺金敗也小便不通腎
水敗也脇肋膨脹肝木敗也飲食不化心火敗也此化
源既絶五臟已敗然藥豈能生耶已而果然
絲客姚荃者素鬱怒年近六十脾胃不健服香燥行氣
飲食少思兩脇脹悶服行氣破血飲食不入右脇脹痛
喜用手按彼疑為膈氣痰飲内傷余曰乃肝木尅脾土
而脾土不能生肺金也若内有瘀血雖单衣亦不敢着
肉用滋化源之藥四劑諸症頓退彼以為愈余曰火令
在邇當補脾土以保肺金彼不信後復作另用痰火之
劑益甚求治左關右寸滑數此肺内潰矣仍不信乃服
前藥果吐穢膿而殁
學士吳北川過飲痰壅舌本強硬服降火化痰藥痰氣
益甚肢體不遂余作脾虛濕熱治之而愈
上舍史瞻之每至春咳𠻳用參蘇飲加芩連桑杏乃愈
乙巳春患之用前藥益甚更加喉瘖就治左尺洪數而
無力余曰此是腎經隂火刑尅肺金當滋化源遂以六
味丸料加麥門五味炒梔及補中益氣湯而愈
儒者張克明咳𠻳用二陳芩連枳殼胸滿氣喘侵晨吐
痰加蘇子杏仁口出痰涎口乾作渴余曰侵晨吐痰脾
虛不能消化飲食胸滿氣喘脾虛不能生肺金涎沫自
出脾虛不能收攝口乾作渴脾虛不能生津液遂用六
君加炮薑肉果温補脾胃更用八味丸以補土母而愈
一男子夏月吐痰或𠻳用胃火藥不應余以為火乘肺
金用麥門冬湯而愈後因勞復𠻳用補中益氣加桔梗
山梔片芩麥門五味而愈但口乾體倦小便赤濇日用
生脉散而痊若咳而属胃火有痰宜竹葉石膏湯胃氣
虛宜補中益氣加貝母桔梗若隂火上衝宜生脉散送
地黃丸以保肺氣生腎水此乃真臟之患非滋化源决
不能愈
一婦人患咳𠻳脇痛發熱日晡益甚用加味逍遥散熟
地治之而愈年餘因怒氣勞役前症仍作又太陽痛或
寒熱往來或咳𠻳遺尿皆属肝火血虛隂挺痿痺用前
散及地黃丸月餘而瘥
表弟婦咳𠻳發熱嘔吐痰涎日夜約五六碗喘𠻳不寧
胸瘞躁渴飲食不進崩血如湧此命門火衰脾土虛寒
用八味丸及附子理中湯加减治之而愈(詳見婦人血崩)
一婦人不得於姑患咳胸膈不利飲食無味此脾肺俱
傷痰鬱於中先用歸脾湯加山梔撫芎貝母桔梗諸症
漸愈後以六君加芎歸桔梗間服全愈
一婦人咳𠻳早間吐痰甚多夜間喘急不寐余謂早間
多痰乃脾虛飲食所化夜間喘急乃肺虛隂火上衝遂
用補中益氣加麥門五味而愈
一婦人飲食後因怒患瘧嘔吐用藿香正氣散二劑而
愈後復怒吐痰甚多狂言熱熾胸脇脹痛手按少止脉
洪大無倫按之微細此属肝脾二經血虛以加味逍遥
散加熟地川芎二劑脉症頓退再用十全大補而安此
症若用疎通之劑是犯虛虛之戒矣
上舍陳道復長子虧損腎經久患咳𠻳午後益甚余曰
當補脾土滋化源使金水自能相生時孟春不信乃服
黃栢知母之類至夏吐痰引飲小便頻數面目如緋余
以白术當歸茯苓陳皮麥門五味丹皮澤瀉四劑乃以
參茋熟地山茱為丸俾服之諸症頓退復請視余以為
信遂用前藥如常與之彼仍泥不服卒致不起
産後咳𠻳見女科撮要
各症方藥(十二)
四物湯治肝脾腎血虛發熱或日晡熱甚頭目不清
或煩躁不寐胸膈作脹或脇作痛宜用此湯若脾氣
虛而不能生血宜用四君子湯若脾氣鬱而虛宜用
歸脾湯若腎水涸而不能生肝血宜用六味丸
當歸(三錢)熟地黃(三錢)芍藥(二錢)川芎(一錢五分)
右水煎服
加味四物湯即前方加白术茯苓柴胡丹皮
四君子湯治脾胃虛弱飲食少進或肢體腫脹肚腹
作痛或大便不實體瘦面黃或胸膈虛痞痰𠻳吞酸
若因脾胃虛寒而致宜香砂六君子若因脾經鬱結
而致宜歸脾湯若因肝木侮脾胃而致宜用六君加
木香芍藥若命門火虛而致宜用八味丸
人參白术茯苓(各二錢)甘草(炙一錢)
右薑棗水煎服
異功散治久咳不已或腹滿少食或面腫氣逆又治
脾胃虛弱飲食少思等症即前方加陳皮
六君子湯即四君子加半夏陳皮治脾胃虛弱飲食
少思或久患瘧痢若見内熱或飲食難化作酸乃属
虛火須加炮薑其功甚速
香砂六君子湯即前方加香附藿香砂仁
人參理中湯治脾胃虛弱飲食少思或去後無度或
嘔吐腹痛或飲食難化胸膈不利或瘧疾中氣虛損
久不能愈或中氣虛弱痰氣不利口舌生瘡加附子
名附子理中湯治中氣虛寒而患前症又治入房腹
痛手足逆冷或犯寒氣或食冷物
人參白术乾薑(炮)甘草(炙各等分)
右每服五七錢或一兩水煎服
附子理中湯治脾胃虛寒手足厥冷飲食不入或腸
鳴切痛嘔逆吐瀉即前方加附子等分照前服
八珍湯治氣血虛弱惡寒發熱煩躁作渴或不時寒
熱眩暈昏憒或大便不實小便赤淋或飲食少思小
腹脹痛等症即四物四君合方
十全大補湯即八珍加黃茋肉桂治症同前又治遺
精白濁自汗盗汗或内熱晡熱潮熱發熱或口乾作
渴喉痛舌裂或胸乳膨脹脇肋作痛或臍腹隂冷便
溺餘滴或頭頸時痛眩暈目花或心神不寧寤而不
寐或形容不充肢體作痛或鼻吸氣冷急趍氣促此
皆是無根虛火但服此藥諸症悉退
人參養榮湯治脾肺俱虛發熱惡寒四肢倦怠肌肉
消瘦面黃短氣食少作瀉若氣血虛而變見諸症莫
能名狀勿論其病勿論其脉但用此湯其病悉退
白芍藥(錢半)人參陳皮黃茋(蜜炙)桂心當歸
白术甘草(炙各一錢)熟地黃五味子(炒杵)茯苓(各七分半)
遠志(五分)
右薑棗水煎服
當歸補血湯治氣血俱虛肌熱惡寒面目赤色煩渴
引飲脉洪大而虛重按似無此脉虛血虛也此病多
有得於饑飽勞役者
黃茋(炙一兩)當歸(二錢酒製)
右水煎服
當歸六黃湯
當歸黃茋(炒)生地黃熟地黃(各一錢)黃芩黃
連黃栢(各炒焦五分)
獨參湯治一切失血惡寒發熱作渴煩躁蓋血生於
氣故血脱補氣陽生隂長之理也
人參(二兩)
右棗十枚水煎服
歸脾湯治思慮傷脾不能攝血致血妄行或健忘怔
忡驚悸盗汗或心脾作痛嗜卧少食大便不調或肢
體重痛月經不調赤白帶下或思慮傷脾而患瘧痢
人參白术白茯苓龍眼肉酸棗仁黃
茋(各二錢)遠志當歸(各一錢)木香甘草(炙各五分)
右薑棗水煎服
加味歸脾湯即前方加柴胡山梔
加减八味丸治腎水不足虛火上炎發熱作渴口舌
生瘡或牙齦潰爛咽喉作痛或形體憔悴寢汗發熱
五臟齊損即六味丸加肉桂一兩
六味丸(一一)(名地黃丸名腎氣丸)治腎經不足發熱作渴小便淋
秘氣壅痰𠻳頭目眩暈眼花耳聾咽燥舌痛齒牙不
固腰腿痿軟自汗盜汗便血諸血失音水泛為痰血
虛發熱等症其功不能盡述
熟地黃(八兩杵膏)山茱萸肉乾山藥(各四兩)牡丹皮
白茯苓澤瀉(各三兩)
右各另為末和地黃加煉蜜丸桐子大每服七八十
丸空心食前滚湯下
八味丸治命門火衰不能生土以致脾胃虛寒飲食
少思大便不實臍腹疼痛夜多漩溺等症即六味丸
加肉桂附子各一兩
補中益氣湯治中風虛弱四肢倦怠口乾發熱飲食
無味或飲食失節勞倦身熱脉洪大無力或頭痛惡
寒自汗或氣高而喘身熱而煩脉微細軟弱自汗體
倦少食或氣虛不能攝血或飲食勞役而患瘧痢等
症因脾胃虛而久不能愈或元氣虛弱感冐風寒不
勝發表宜用此代之若病後脾胃久虛四臟不能相
生或洒淅惡寒情慘慘不樂目慌慌不明陽氣鬱遏
者急加附子以回陽
黃茋(炙一錢五分)甘草(炙)人參當歸(酒拌)白术(炒各一錢)升
麻柴胡(各三分)陳皮(一錢)
餘方見下卷
薛氏醫案卷一
