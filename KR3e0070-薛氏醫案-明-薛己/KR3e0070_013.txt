薛氏醫案卷十三
明薛已撰
外科樞要一
論瘡瘍二十六脉所主
浮脉之診浮於指下按之不足舉之有餘再再尋之狀
如太過瞥瞥然見於皮毛間其主表症或為風或為虚
浮而大散者心也浮而短濇者肺也浮而數者熱也而
反惡寒者瘡疽之謂也洪脉之診似浮而大按舉之則
泛泛然滿三部其狀如水之洪流波之湧起其主血實
積熱瘡腫論曰脉洪大者瘡疽之病進也如瘡疽結膿
未成者宜下之膿潰之後脉見洪大則難治若自利者
不可救也
滑脉之診實大相兼往來流利如珠按之則累累然滑
也其主或為熱或為虚此陽脉也瘡疽之病濃未潰者
宜内消也膿潰之後宜托裏也所謂始為熱終為虛也
數脉之診按之則呼吸之間動及六至其狀似滑而數
也若浮而數則表熱沉而數則裏熱也又曰諸數為熱
仲景云脉數不時見則生惡瘡也又云肺脉俱數則生
瘡也診諸瘡洪數者裏欲有膿結也
散脉之診似浮而散按之則散而欲去舉之則大而無
力主氣實而血虛有表無裏瘡腫膿潰之後而煩痛尚
未痊退診其脉洪滑粗散者難治以其正氣虚邪氣實
也又曰肢體沉重肺脉大則斃謂浮散者也
長脉之診按之則洪大而長出於本位其主陽氣有餘
也傷寒得之欲汗出自解也長而緩者胃脉也百病皆
愈謂之長者則易治也
芤脉之診似浮而&KR0008;按之中央空兩邊實其主血虚或
為失血瘡腫之病診得芤脈膿潰後易治以其脉病相
應故也
牢脉之診按之則實而弦且沉且浮而有牢堅之意若
瘰癧結腫診得牢脉者不可内消也
實脉之診按舉有力而類結曰實經曰邪氣勝則實久
病虚人得此最忌瘡疽之人得此宜急下之以其邪氣
與臓腑俱實故也
弦脉之診按之則緊而弦其似緊者為弦如按弦而不
移緊如内繩而轉動以此為異春脉浮弦而平不時見
則為飲為痛主寒主虛瘡疽論曰内寒外熱欲發瘡疽
也
緊脉之診似弦而緊按之如切繩而轉動其主切痛積
癖凡瘡腫得之氣血沉濇也亦主痛也濇脉之診按之
則散而復來舉之則細而不足脉濇則氣濇也亦主血
虚瘡腫潰後得之無妨也
短脉之診按舉則不及本位内經曰短則氣病以其無
胃氣也諸病脉短者皆難治瘡腫脉短真氣短也
細脉之診按之則縈縈如珠絲而欲絶舉之如無而似
有細而微其主亡陽衰也瘡腫之病脉來細而沉時值
者裏虛而欲變症也
微脉之診按之則軟小而極微其主虚也真氣後者生
邪氣勝者危瘡腫潰後脉微而勻舉自瘥也
遲脉之診按舉來遲呼吸定息方得三至其狀似(闕)而
稍遲痼疾得之則善新疾得之則正氣虚憊瘡腫得之
潰後自痊
緩脉之診按之似遲而稍駃於遲仲景云陽脉浮大而
濡隂脉浮大而濇隂陽同等謂之長緩脉見長緩百疾
自瘳凡瘡腫潰後其脉濇遲緩者易愈以其脉病相應
是有胃氣也
沉脉之診舉之不足按之方見如爛綿其主邪氣在臟
也水氣得之則逆此隂脉也瘡腫得之邪氣深也
伏脉之診比沉不同伏于筋下推筋而後見與沉相類
而邪氣益深矣
虚脉之診按之不足極大而軟輕舉指下豁然而空經
曰脉虛則血虛血虛生寒陽氣不足也瘡腫脉虛宜托
裏和氣養血也
軟脉之診按之則如帛在水中極軟而沉細亦謂之軟
其主胃氣弱瘡腫得之宜補虛排膿托裏
弱脉之診似軟而極微來微而似有仲景云微弱之脉
綿綿如瀉漆之絶其主血氣俱虛形精不足大抵瘡家
沉遲濡弱皆宜托裏
促脉之診按之則去數來時一止而復來仲景云陽盛
則促主熱蓄於裏也下之則和瘡腫脉促亦宜下之
結脉之診按之則往來遲緩時一止而復來仲景云隂
盛則結經曰促結則生代則死
代脉之診其止有常數而不忒如十動一止雖數十次
皆見於十動之後如二十動一止雖數十次皆見於二
十動之後代者氣衰也諸病見之不祥凡瘡腫之病脉
促結者難治而况見代脉乎
動脉之診見於關上無頭尾如豆大厥厥然而動搖者
是也脉經曰隂陽相搏故謂之動動于陽則陽氣虛而
發厥動于隂則隂氣虛而發熱是陽生于尺而動于寸
隂生於寸而動於尺不可不辨也
謹按脉者人生之造化病機之外見醫家之凖繩不
可不精究而熟察至於太谿衝陽又為診法之要生
死之機也故十二經脉皆係於生氣是氣者人之根
本寸口脉平而死者生氣獨絶於内也難經云上部
有脉下部無脉其人當吐不吐者死上部無脉下部
有脉雖困無能為害是脉有根本人有元氣也夫人
之受氣於穀乃傳於臟腑清者為榮濁者為衛榮行
脉中衛行脉外隂陽相貫如環無端周流一身晝夜
各有常度其不相應者病也病至於甚脉道乃乖抑
嘗治雀啄屋漏之類若因藥餌尅伐所致急用參茋
歸术薑附之劑多有復生者不可遂棄而不治也
論瘡瘍五善七惡主治
瘡瘍之症有五善有七惡五善見三則瘥七惡見四則
危夫善者動息自寧飲食知味便利調勻膿潰腫消水
鮮不臭神彩精明語聲清朗體氣和平是也此屬腑症
病微邪淺更能慎起居節飲食勿藥自愈惡者乃五臓
虧損之症多因元氣虚弱或因膿水出多氣血虧損或
因汗下失宜榮衞消爍或因寒涼尅伐氣血不足或因
峻厲之劑胃氣受傷以致真氣虛而邪氣實外似有餘
而内實不足法當純補胃氣多有可生不可因其惡遂
棄而不治若大渴發熱或泄瀉淋閉者邪火内淫一惡
也竹葉黃茋湯氣血俱虚八珍湯加黃茋麥門五味山
茱萸如不應佐以加減八味丸煎服膿血既泄腫痛尤
甚膿色敗臭者胃氣虚而火盛二惡也人參黃茋湯如
不應用十全大補湯加麥門五味目視不正黑睛緊小
白睛青赤瞳子上視者肝腎隂虛而目系急三惡也六
味丸料加炒山梔麥門五味如不應用八珍湯加炒山
梔麥門五味喘粗短氣恍惚嗜卧者脾肺虛火四惡也
六君加大棗生薑如不應用補中益氣湯加麥門五味
心火刑尅肺金人參平肺散隂火傷肺六味丸加五味
子煎服肩背不便四肢沉重者脾腎虧損五惡也補中
益氣湯加山茱萸山藥五味如不應用十全大補湯加
山茱萸山藥五味不能下食服藥而嘔食不知味者胃
氣虛弱六惡也六君子湯加木香砂仁如不應急加附
子聲嘶色敗唇鼻青赤面目四肢浮腫者脾肺俱虚七
惡也補中益氣湯加大棗生薑如不應用六君子湯加
炮薑更不應急加附子或用十全大補湯加附子炮薑
腹痛泄瀉咳逆昏憒者陽氣虛寒氣内淫之惡症也急
用托裏温中湯後用六君子湯加附子或加薑桂温補
此七惡之治法也此外更有潰後發熱惡寒作渴或怔
忡驚悸寤寐不寧牙關緊急或頭目赤痛自汗盜汗寒
戰咬牙手撒身熱脉洪大按之如無或身熱惡衣欲投
於水其脉浮大按之微細衣厚仍寒此血氣虛極傳變
之惡症也若手足逆冷肚腹疼痛泄利腸鳴飲食不入
吃逆嘔吐此陽氣虚寒氣所乘之惡症也若有汗而不
惡寒或無汗而惡寒口噤足冷腰背反張頸項勁強此
血氣虚極變痙之惡症也急用參茋歸术附子救之間
有可生者大抵虚中見惡症者難治實症無惡候者易
治宋時齊院令雖嘗纂其狀而未具其因皇明陶節菴
雖各立一方亦簡而未悉予故補其缺云
論瘡瘍當明本末虚實
瘡瘍之作皆由膏粱厚味醇酒炙&KR1572;房勞過度七情鬱
火隂虚陽輳精虚氣節命門火衰不能生土榮衞虚弱
外邪所襲氣血受傷而為患當審其經絡受證標本緩
急以治之若病急而元氣實者先治其標病緩而元氣
虛者先治其本或病急而元氣又虚者必先治其本
而兼以治標大要腫高臖痛膿水稠粘者元氣未損也
治之則易漫腫微痛膿水清稀者元氣虛弱也治之則
難不腫不痛或漫腫黯黑不潰者元氣虚甚治之尤難
者也主治之法若腫高焮痛者先用仙方活命飲解之
後用托裏消毒散漫腫微痛者用托裏散如不應加薑
桂若膿出而反痛氣血虚也八珍散不作膿不腐潰陽氣
虚也四君加歸茋肉桂不生肌不收斂脾氣虚也四君
加芍藥木香惡寒憎寒陽氣虚也十全大補加薑桂晡
熱内熱隂血虚也四物加參术欲嘔作嘔胃氣虚也六
君加炮薑自汗盜汗五臓虚也六味丸料加五味子食
少體倦脾氣虚也補中益氣加茯苓半夏喘促咳𠻳脾
肺虚也前湯加麥門五味欲嘔少食脾胃虚也人參理
中湯腹痛泄瀉脾胃虚寒也附子理中湯小腹痞足脛
腫脾腎虚也十全大補湯加山茱山藥肉桂泄瀉足冷
脾腎虚寒也前藥加桂附熱渴淋秘腎虚隂火也加減
八味丸喘𠻳淋秘肺腎虚火也補中益氣湯加減八味
丸大凡怯弱之人不必分其腫潰惟當先補胃氣或疑
參茋滿中間有用者又加發散敗毒所補不償所損又
有泥於氣質素實或有痰不服補劑者多致有誤殊不
知瘡瘍之作緣隂陽虧損其膿既泄氣血愈虛豈有不
宜補者哉故丹溪先生云但見腫痛參之脉症虚弱便
與滋補氣血無虧可保終吉
論瘡瘍用針宜禁
瘡瘍之症毒氣已成者宜用托裡以速其膿膿成者當
驗其生熟深淺而針之若腫高而軟者發於血脉腫下
而堅者發於筋脉肉色不變者附於骨也小按便痛者
膿淺也大按方痛者膿深也按之而不復起者膿未成
也按之而復起者膿已成也膿生而用針氣血既泄膿
反難成若膿熟而不針腐潰益深瘡口難斂若瘡深而
針淺内膿不出外血反泄若瘡淺而針深内膿雖出良
肉受傷若元氣虚弱必先補而後針其膿一出諸症自
退若膿出而反痛或煩躁嘔逆皆由胃氣虧損宜急補
之若背瘡熱毒熾盛中央肉黯内用托裏壯其脾胃外
用烏金膏塗於黯處其赤處漸高黯處漸低至六七日
間赤黯之界自有裂紋如刀劃然黯肉漸潰矣當用鈚
針利剪徐徐去之須使不知疼痛不見鮮血為妙雖有
裂紋膿未流利及膿水雖出而仍痛此皆未通於内竝
用針於紋中引之患於背脾之間肉腐膿出腫痛仍作
此内有毒筋間膈膿未通耳尤宜引之若元氣虚弱誤
服尅伐患處不痛或肉將死急温補脾胃宜有生者後
須純補之藥庶可收斂若妄用刀針去肉出血則氣無
所依附氣血愈虚元氣愈傷矣何以生肌收斂乎
論瘡瘍作嘔欲嘔
瘡瘍作嘔不可泥於毒氣内攻而槩用敗毒等藥如熱
甚焮痛邪氣實也仙方活命飲解之作膿焮痛胃氣虚
也托裏消毒散補之膿熟脹痛氣血虚也先用托裏散
後用針以泄之焮痛便秘熱藴於内也内疏黃連湯導
之若因寒藥傷胃而嘔者托裏健中湯胃寒少食而嘔
者托裏益中湯中虚寒淫而嘔者托裏温中湯肝木乘
脾土而嘔者托裏益清湯胃脘停痰而嘔者托裏清中
湯脾虚自病而嘔者托裏益黃湯鬱結傷脾而嘔者托
裏越鞠湯若不詳究其源而妄用攻毒之藥則瘇者不
能潰潰者不能斂矣丹溪雖曰腫脹時嘔當作毒氣攻
心治之潰脹時嘔當作隂虚補之殊不知此大槩言之
耳即内經諸痛癢瘡皆屬心火之意况今之熱毒内攻
而嘔者寡脾内虚寒而嘔者多豈可執前聖之言而藥
今人之病歟
治驗
進士張德泓背疽微腫微赤飲食少思余用六君等藥
膿成而潰再用大補陽氣之類肉生而斂忽寒熱作嘔
患處作腫候其脉浮大鼓指按之若無形氣殊倦余謂
之曰此胃氣虚憊非瘡毒也彼云果因侵晨登厠聞穢
氣始作信夫先生胃氣之說也用補托而斂
一男子腹患癰腫硬不潰乃陽氣虚弱嘔吐少食乃胃
氣虛寒法當温補脾胃假如腫赤痛甚煩躁脉實而嘔
為有餘當下之腫硬不潰脉弱而嘔為不足當補之若
痛傷胃氣或感寒邪穢氣而嘔者雖腫脹猶當助胃壯
氣彼不信仍服攻伐藥而果殁
論瘡瘍用汗下藥
仲景先生治傷寒有汗吐下三法東垣先生治瘡瘍有
疏通托裏和榮衞三法用之得宜厥疾瘳矣假如瘡瘍
瘇硬木悶煩熱便秘脈沉而實其邪在内當先疏其内
以下之焮瘇作痛便利調和脉浮而洪其邪在表當先
托其裏以汗之元戍云榮衞充滿抑遏而為癰者當泄
之以奪盛熱之氣榮衞虚弱壅滯而為癰者當補之以
接虚怯之氣又東垣先生云瘡瘍雖面赤伏熱不得攻
裏裏虚則下利仲景先生云瘡家雖身體疼痛不可發
汗汗之則發痙苟不詳審妄為汗下以致血氣虧損毒
反延陷少壯者難以潰斂老弱者多致不救
治驗
給事錢南郭腹患癰已成余用托裏之藥漸起發彼惑
於衆論用行氣破血以圖内銷形體甚勘飲食益少患
處頓陷色黯堅硬按之不痛余用大補之劑色赤腫起
膿熟針之再用托裏腫硬漸消而愈
一男子腹内作痛腹外微腫或用藥汗之外無形色脉
數無力此元氣虧損毒不能外起遂與參茋歸术之類
數劑漸發於外又數劑膿成而欲針之惑於人言用大
黃白芷穿山甲之類引膿從便出以致水瀉不止患處
平陷自汗盜汗發熱作渴不食仍用前藥加半夏陳皮
薑桂四劑形氣漸復又數劑針去其膿仍用補劑喜年
幼未婚而痊
論瘡瘍圍寒涼之藥
内經云五臓不和九竅不通六腑不和留結為癰又云
形傷痛氣傷瘇此則臓腑不和瘡發於外也明矣塗貼
寒涼豈能調和臓腑宣通氣血耶設使瘇痛熱渴脉滑
數而有力屬純陽宜内用濟隂丹外用益陽散則熱毒
自解瘀滯自散若似瘇非瘇似痛非痛似潰不潰似赤
不赤脉洪數而無力屬半陽半隂宜内用冲和湯外用
隂陽散則氣血自和瘀滯自消若微瘇微痛或色黯不
痛或堅硬不潰脉洪大按之微細軟弱屬純隂宜内服
回陽湯外敷抑隂散則脾胃自徤陽氣自回丹溪先生
云敷貼之劑應酬輕小熱症耳若不辨其隂症陽症之
所由分而妄敷寒涼之劑迷塞腠理凝滯氣血毒反内
攻而肉反死矣况運氣得寒而不徤瘀血得寒而不散
瘀肉得寒而不潰新肉得寒而不生治者審焉
治驗
閣老翟石門子耳下作痛内服外敷皆寒涼敗毒更加
瘇痛項間瘇硬肉色如故内焮連胸余適考滿到京邀
視之雖瘇堅而脉滑數此膿内潰也雖足三陽熱毒之
症為寒涼凝結不能外潰先用六君子補中益氣各二
劑調補脾胃升發陽氣患處赤軟針出瘀膿甚多仍服
至數劑而愈
秋官李北山腿患癰内外用敗毒寒涼因痛極刺出膿
瘀方知為癰瘡口開張肉紫冷陷外無瘇勢此陽氣虚
寒而不能收斂用豆豉餅六君子加藿香砂仁炮薑飲
食進而患處煖再以十全大補湯元氣復而瘡口愈
一男子腿瘇一塊經年不消飲食少思強食則脹或作
瀉日漸消瘦兩尺脉微細此命門火衰不能生土以致
脾胃虚寒以八味丸治之飲食漸進瘇患亦消
論瘡瘍泥用定痛散
瘡瘍之作由六淫七情所傷其痛也因氣血凝滯所致
假如熱毒在内便秘而作痛者内疎黃連湯導之熱毒
熾盛焮腫而作痛者黃連解毒散治之不應仙方活命
飲解之瘀血凝滯而作痛者乳香定痛散和之作膿而
痛者托裏消毒散排之膿脹而痛者針之膿潰而痛者
補之若因氣虚而痛四君加歸茋血虚而痛四物加參
茋腎虚而痛六味地黃丸口乾作渴小便頻數者加減
八味丸此皆止痛之法也丹溪先生云膿出而反痛此
為虛也宜補之穢氣所觸者和解之風寒所逼者温散
之若泥用乳没斯執方矣
治騐
鴻臚蘇龍溪小腹内瘇脹作痛大小便秘結作渴飲冷
脉洪數而實用黃連解毒二劑瘇痛頓止二便調和用
活命飲而全愈
一儒者臀患癰瘇焮痛甚用活命飲隔蒜灸而消後因
飲食勞倦腫痛惡寒發熱頭疼用補中益氣湯頻用葱
熨法兩月餘而消
一婦人脇下作痛色赤寒熱用小柴胡湯加山梔川芎
以清肝火而愈但經行之後患處作痛用八珍湯以補
氣血而安若肝膽二經血燥氣逆所致當用小柴胡湯
加山梔膽草芎歸主之若久而脾胃虛弱用補中益氣
為主若兼氣鬱傷脾而患間以歸脾湯若朝凉暮熱飲
食少思當以逍遥散為主
論瘡瘍用生肌之藥
夫肌肉者脾胃之所主收斂者氣血之所使但當純補
脾胃不宜泛敷生肌之劑夫瘡不生肌而色赤甚者血
熱也四物加山梔連翹色白而無神者氣虚也四君加
當歸黃茋晡熱内熱隂血虚也四物加參术膿水清稀
者氣血虚也十全大補湯食少體倦脾氣虚也補中益
氣湯煩熱作渴飲食如常胃火也竹葉黃茋湯不應竹
葉石膏湯熱渴而小便頻數腎水虚也用加減八味丸
料煎服若敗肉去後新肉微赤四沿白膜者此胃中生
氣也但用四君子湯以培補之則不日而斂若妄用生
肌之藥餘毒未盡而反益甚耳殊不知瘡瘍之作由胃
氣不調瘡瘍之潰由胃氣腐化瘡瘍之斂由胃氣榮養
東垣先生云胃乃生發之源為人身之本丹溪先生亦
謂治瘡瘍當助胃壯氣使根本堅固誠哉是言也可不
慎哉
治驗
銀臺鄭敬齋腿患癰瘡口不斂余考績到京請治者皆
用十宣散之類云旬日收斂至今未應何也余診其脉
浮大按之微細此因脾氣虚弱遂用補中益氣加茯苓
半夏壯其脾胃不數日而瘡斂矣
崑庠王子大背患疽年餘瘡口少許不斂色黯陷下面
色痿黃形氣怯弱脉浮緩而澁此脾肺氣虚也用十全
大補湯加附子少許數劑而元氣漸復却去附子又三
十餘劑全愈而領鄉薦
論瘡瘍去腐肉
瘡瘍之症膿成者當辨其生熟淺深肉死者當驗其腐
潰連脫丹溪先生云癰疽因積毒在臓腑當先助胃壯
氣為主使根本堅固而行經活血佐之令其内消余嘗
治脉症虚弱者用托裏之藥則氣血壯而肉不死脉證
實熱者用清熱之劑則毒氣退而肉自生凡瘡聚於筋
骨之間肌肉之内皆因血氣虚弱用十全大補湯壯其
脾胃則未成自散己成自潰又何死肉之有若不大痛
或木痛或不赤或内膿不潰或外肉不腐乃氣血虚弱
宜用桑枝灸及十全大補加薑桂壯其陽氣則四畔即
消瘡頭即腐其毒自解又何待於針割若脾胃虛弱飲
食少思用六君倍加白术壯其榮氣則肌肉受毒者自
活已死者自潰已潰者自斂若初起或因尅伐或犯房
事以致色黯而不痛者乃陽氣脫陷變為隂症急用參
附湯温補回陽亦有可生
治驗
吳庠史邦直之内仲夏患背疽死肉不潰發熱痛甚作
嘔少食口乾飲湯脉洪大按之如無此内真寒而外假
熱當捨時從症先用六君加炮薑肉桂四劑飲食頓進
諸症頓退復用十全大補湯仍加薑桂之類五十餘劑
而死肉潰又五十餘劑而新肉生斯人氣血充盛而瘡
易起易斂使醫者逆知預為托裏必無此患
論瘡瘍未潰用敗毒之藥
瘡瘍之症當察經之傳受病之表裏人之虚實而攻補
之假如瘇痛熱渴大便秘結者邪在内也疏通之瘇焮
作痛寒熱頭疼者邪在表也發散之焮瘇痛甚者邪在
經絡也和解之微瘇微痛而不作膿者氣血虚也補托
之漫瘇不痛或不作膿或膿成不潰者氣血虚甚也峻
補之色黯而微瘇痛或膿成不出或腐肉不潰者陽氣
虚寒也温補之若泥其未潰而槩用敗毒復損脾胃不
惟瘇者不能成膿而潰者亦難收斂七惡之症蜂起多
致不救丹溪先生云瘇瘍内外皆壅宜以托裏表散為
主如欲用大黃寧無孟浪之非潰瘍内外皆虚宜以托
裏補接為主如欲用香散未免虚虚之失治者審之
治驗
一男子不慎房勞背胛瘇高三寸許闊徑尺餘自汗盜
汗内熱發熱口乾飲湯脉浮大按之弱濇此精虚氣節
為患用十全大補加五味麥門山茱山藥四劑諸症悉
退因余他往别用流氣飲一劑虚症悉具腫硬如石余
仍以前藥六劑而愈
一儒者背瘇一塊按之則軟肉色如故飲食如常勞則
吐痰體倦此脾氣虚而痰滯用補中益氣加茯苓半夏
少加羌活外用隂陽散以薑汁調搽而消後因勞頭暈
作嘔仍以前藥去羌活加生薑蔓荆子而愈
崑庠馬進伯母左脾連脇作痛遣人索治余意此鬱怒
傷肝脾用六君加桔梗枳殼柴胡升麻彼别用瘡藥益
甚始請治其脉右關弦長按之軟弱左關弦洪按之濇
滯乃脾土不及肝木太過因飲食之毒七情之火也遂
用前藥四劑脉症悉退再加芎歸全愈此等症誤用敗
毒行氣破血導痰以致不起者多矣
論瘡瘍用針勿忌凥神
針灸之法有太乙人神周身血忌逐年凥神逐日人神
而其穴有禁針禁灸之論犯之者其病難瘳理固然也
但瘡瘍氣血已傷肌肉已壞宜迎而奪之順而取之非
平人針灸之比何忌之有外科精義云瘡瘍之症毒氣
無從而解膿瘀無從而泄反攻於内内既消敗欲望其
生豈可得乎危惡之發於致命之所禍在反掌腹癰囊
癰二便不通胸腹脹悶唇疔喉痺咽喉瘇塞其禍尤速
患者審之
論瘡瘍陽氣脫陷
瘡瘍陽氣脫陷或因尅伐之劑或因膿血大泄或因吐
瀉之後或因誤而入房若發熱頭痛小便淋濇或滑數
便血目赤煩喘自汗發熱氣短頭暈體倦熱渴意欲飲
水投水惡寒憎寒身熱惡衣揚手擲足汗出如水腰背
反張鄭聲不絶此無根虚大之假熱症若畏寒頭痛咳
逆嘔吐耳瞶目矇小便遺難瀉利腸鳴裏急腹痛玉莖
短縮冷汗時出齒牙浮痛肢體麻痺或厥冷身痛或咬
舌嚙唇舌根強硬此陽氣脫陷之真寒症皆勿論其脉
勿論其瘡但見一二急用參附湯補之多有復生者大
凡潰後勞役元氣虧損或夢遺精脱或滑數便血或外
邪乘之或誤用寒涼氣血脫陷而致斯症治以前藥亦
有復生者
治驗
内翰楊臯湖孟夏患背疽服尅伐之劑二旬餘矣漫瘇
堅硬重如負石隔蒜灸五十餘壯背遂輕以六君加砂
仁二劑涎沫涌出飲食愈少此脾虚陽氣脫陷劑用温
補反嘔不食仍用前藥作大劑加附子薑桂又不應遂
以參茋各一斤歸术陳皮各半斤附子一兩煎服三日
而盡流涎頓止腐肉頓潰飲食頓進再用薑桂等藥托
裏徤脾腐脫而瘡愈矣
少參史南湖之内夏患疽不起發脉大而無力發熱作
渴自汗盜汗用參茋大補之劑益加手足逆冷大便不
寬喘促時嘔脉微細按之如無惟太衝不絶仍以參茋
白术當歸陳皮茯苓計斤許加附子五錢水煎二鍾作
一服諸症頓退脉息頓復翌日瘡起而潰仍用前藥四
劑後日用托裏藥調理兩月餘而消
遜婦卧床十三年矣嘉靖癸夘遭回禄益加憂鬱甲辰
三月右肩下發一塊焮瘇如甌中赤外白先用涼藥一
劑不解次用十宣散四劑加痛略紅迎徐南樓視之連
投參茋丁桂防芷之劑膿潰徐云無恙矣辭後眩暈嘔
逆惡寒戰慄頂陷膿清偶檢翁外科發揮至發背門云
若初起一頭如黍不瘇不赤煩躁便秘四五日間生頭
不計其數瘡口各如含一粟名曰蓮房發云云始駭為
惡症治法雖詳不諳於行迎翁至診云辛涼解散氣血
兩虚者忌之連投參茋歸术地黃薑附大劑瘇高膿稠
兼絍烏金膏數日果腐落筋如脂膜者數片人參每服
加至八錢日進二服逾兩月平復立齋翁術之淵微他
醫孰能知之病婦非翁必誤入鬼錄矣謹附此以告後
人毋為時醫之誤當知翁術之竒布在方冊德澤普濟
與天地仝悠久矣晩生陳遜頓首識
論瘡瘍發熱煩躁
瘡瘍發熱煩躁或出血過多或潰膿大泄或汗多亡陽
或下多亡隂以致隂血耗散陽無所依浮散於肌表之
間而非火也若發熱無寐血虚也用聖愈湯兼汗不止
氣虛也急用獨參湯發熱煩躁肉瞤筋惕氣血虚也用
八珍湯大渴而赤脉洪大而虚隂虚發熱也用當歸補
血湯肢體微熱煩躁面赤脉沉而微隂盛發躁也用四
君加薑附東垣云晝發熱而夜安静是陽氣自旺於陽
分也晝安静而夜發熱是陽氣下陷於隂中也如晝夜
俱發熱者重陽無隂也當峻補其隂故王太僕云如大
寒而甚熱之不熱是無火也當治其心如大熱而甚寒
之不寒是無水也熱動復止倏忽往來時動時止是無
水也當助其腎故心盛則生熱腎盛則生寒腎虚則寒
動於中心虚則熱收於内又熱不勝寒是無火也寒不
勝熱是無水也夫寒之不寒責其無水熱之不熱責其
無火熱之不久責心之虚寒之不久責腎之弱治者當
深味之
治驗
操江都憲伍松月背瘡愈後大熱誤為熱火用苦寒藥
一鍾寒熱益甚欲冷水浴身脉浮大按之全無余曰此
陽氣虚浮於肌表無根之火也急用六君子加附子一
劑而愈
春元沈霓川之内暑月面生痤癤乘涼入風面目浮腫
越二日左臂腫痛癮疹如丹背脇髀股等處發腫塊三
四肉色不紅痛甚晝夜號呼寒熱往來飲食不思服活
命飲及行氣敗毒之劑其勢愈熾肝脉浮濇脾脉弦弱
此屬二經榮氣不從風邪乘虚流注經絡為患先以八
珍加黃茋柴胡青皮數劑腫處漸漸紅臖又以十全大
補加金銀花白芷龍胆草貝母十餘劑脇腿二處潰濃
碗許餘瑰漸平仍服十全大補湯調理月餘而安向使
專於祛風攻毒鮮不敗事矣
一儒者患流注發熱作渴頭痛自汗脉洪大按之無力
此氣血虚寒也用十全大補加麥門五味治之其症益
甚仍用前藥加附子一錢四劑諸症悉退却去附子加
肉桂二十餘劑氣血漸復又因勞心發熱惡寒飲食減
少此脾胃復傷元氣下陷用補中益氣加附子一錢二
劑熱止食進仍用大補元氣而安後因考試不利懷抱
不舒更兼勞役飲食日少形氣日衰吐痰作渴頭痛惡
寒或熱來復去或不時而動仍用補中益氣數劑諸症
漸愈元氣漸復乃去附子再加肉桂五分百餘劑而愈
一男子背瘡不斂小便赤澁臖腫發熱口乾體倦脉洪
數而無力用參茋歸术熟地芎芍陳皮麥門五味炙草
肉桂以補元氣引火歸經脉症益甚此藥力未能及也
再劑頓退却去肉桂又數劑而愈此症因前失補元氣
故耳
論瘡瘍輕症用重劑
人生氣血有虚實瘡瘍所發有輕重治療之法有攻補
元戎云若人氣血壅盛榮衞充滿抑遏不行腐化而為
癰者當泄之以奪盛熱之氣若人飲食少思精神衰弱
榮衞短濇寒搏而為癰者當補之以接虚怯之氣丹溪
先生云瘇瘍内外皆虚宜以補接行散為主大扺用藥
之法如執權衡當察病勢輕重邪畜表裡瘡毒腫潰元
氣虚實若不詳究其因率爾投治實實虚虚七惡之禍
不能免矣治者審之
治驗
吳庠盛原慱掌後患疔紅絲至腕惡寒發熱勢屬表症
與奪命丹一服紅絲頓消又用和解之劑大勢已退彼
别服敗毒藥發熱口乾紅絲仍見脉浮大而虚此氣血
受傷而然以補中益氣湯主之而愈盖奪命敗毒性尤
猛烈瘡邪已散而復用之是誅伐太過失内經之旨矣
一儒者元氣素弱余補其氣血出膿而愈後因勞役瘡
痕作癢乃别服敗毒藥一劑以致口噤舌強手足搐搦
痰涎上涌自汗不止此氣血傷而發痙也用十全大補
加附子一錢灌服而甦一男子患疔服奪命丹汗不止
而瘡不痛熱不止而便不利此汗多亡陽毒氣盛而真
氣傷矣用參茋歸木芍藥防風五味二劑諸症悉愈惟
以小便不利為憂余曰汗出不宜利小便汗既止陽氣
復而自利矣仍用前藥去防風加麥門倍用當歸黃茋
四劑便行瘡潰而愈
論瘡瘍當捨時從症
經云諸痛痒瘡瘍皆屬心火若腫赤煩躁發熱引冷便
秘作渴脉洪數實是其常也雖在嚴寒之時必用大苦
寒之劑以瀉熱毒若脉細皮寒瀉利腸鳴飲食不入嘔
吐無時手足逆冷是變常也雖在盛暑之時必用大辛
温之劑以助陽氣内經曰用寒遠寒用熱遠熱有假者
反之雖違其時必從其症
論瘡瘍大便秘結
東垣先生云瘡瘍熱毒深固嘔啘心逆發熱而煩脉沉
而實瘇硬木悶大便秘結此毒在臓宜疎通之故曰疎
通其内以絶其源又曰瘡瘍及諸病面赤雖伏火熱不
得妄攻其裏而陽氣拂鬱邪氣在經宜發表以去之故
曰火鬱則發之凡大便不通者乃直腸乾涸也宜用猪
膽汁導之若腸胃氣虚血涸而不通者宜用十全大補
湯培養之若瘡症屬陽或因入房傷腎而不通者宜用
前湯加薑附回陽多有得生者經云腎開竅於二隂藏
精於腎津液潤則大便如常若潰瘍有此因氣血虧損
腸胃乾涸當大補為善設若不審虚實而一於疏利者
鮮有不誤
治驗
舍親居賓鷗仲夏患發背黯腫尺餘皆有小頭如鋪黍
狀四日矣此真氣虚而邪氣實遂隔蒜灸服活命飲二
劑其邪頓退乃純補其真又將生脉散以代茶飲瘡邪
大退余因他往三日復視之飲食不入中央肉死大便
秘結小便赤濁余曰中央肉死毒氣盛而脾氣虚也大
便不通腸虚而不能傳送小便赤濁脾虚而火下陷治
亦難矣彼始云莫非間斷補藥之過予曰然乃急用六
君子加當歸柴胡升麻飲食漸進大便自通外用烏金
膏塗中央三寸許四圍紅瘇漸消中央黑腐漸去乃敷
當歸膏用地黃丸與前藥間服將百劑而愈
一男子腿患癰因服尅伐虧損元氣不能成膿余為托
裏而潰大補而斂但大便結燥用十全大補湯加麥門
五味而潤月餘仍結惑於人言乃服潤腸丸而瀉不止
余用補中益氣送四神丸數服而止
論瘡瘍大便瀉痢
瘡瘍大便泄瀉或因寒涼尅伐脾氣虧損或因脾氣虚
弱食不尅化或因脾虚下陷不能升舉或因命門火衰
不能生土或因腎經虚弱不能禁止或因脾腎虚寒不
能司職所主之法若寒涼傷脾用六君加木香砂仁送
二神丸脾虚下陷用補中益氣送二神丸命門火衰用
八味丸料送四神丸腎虚不禁用薑附湯加吳茱萸五
味脾腎虚寒用參附湯送四神丸病機云脉沉而細身
不動作睛不瞭瞭飲食不下鼻準氣息者薑附湯主之
身重四肢不舉者參附湯主之仲景先生云下痢腸鳴
當温之脉遲緊痛未止當温之大孔痛當温之心痛當
救裏可與理中附子四逆輩精要云癰疽嘔瀉腎脉虚
者不治此發内經之微旨也凡此實難治之症如按前
法治之多有可生者
治驗
御醫王彭峯之内年踰四十背疽不起發泄瀉作嘔食
少厥逆脉息如無屬陽氣虚寒用大補劑加附子薑桂
不應再加附子二劑瀉愈甚更以大附子薑桂各三錢
參茋歸术各五錢作一劑腹内始熱嘔瀉乃止手足漸
温脉息遂復更用大補而潰再用托裏而斂十年後仍
患脾胃虚寒而殁
論瘡瘍小便淋漓頻數不利
瘡瘍小便淋漓頻數或莖中濇者腎經虧損之惡症也
宜用加減八味丸以補隂足脛逆冷者宜用八味丸以
補陽若小便頻而黃者宜用四物湯加參术麥門五味
以滋肺腎若小便短而少者宜用補中益氣加山藥麥
門五味以補脾肺若熱結膀胱而不利者宜用五淋散
以清熱若脾氣燥而不能化者宜用黃芩清肺飲以滋
隂若膀胱隂虚陽無以生者宜用六味丸若膀胱陽虚
隂無以化者宜用滋腎丸腎虚之患多傳此症非滋化
源不救若用黃栢知母反瀉其陽以速其危若老人隂
痿思色精内敗莖中痛而不利者用加減八味丸加車
前牛膝不應更加附子多有復生者若精已竭而復耗
之大小便中牽痛愈痛則愈便愈便則愈牽痛以前藥
加附子亦有復生者王太僕云無隂則陽無以化無陽則
隂無以生當滋其化源苟專用淡滲復損真隂乃速其
危也
治驗
職方王的塘背疽潰後小便淋漓或時自遺作渴引飲
煩熱不寐瘡口焮赤時或如灼時或似遺余曰此腎虚
之惡症用加減八味丸加麥門數劑而痊
太守朱陽山患背疽漫腫色黯微痛作渴瘡頭數十左
尺洪數按之有力此腎虚之症先用活命飲二劑以殺
其毒午前以參茋歸木之類壯氣血午後以加減八味
丸料固腎氣喜其未用敗毒之藥元氣未損故數日膿
出肉腐而愈
駕部林汝玉冬不衣綿作渴飲冷每自喜壯實哂余衣
綿診其脉數大無力余曰至火令當求余也三日間果
背熱便秘脉濇用四物加芩連山梔數劑大便稍和却
去芩連加參术茯苓二十餘劑及前丸半斤許渴減六
七背熱亦退至夏背發一疽純用托裏之劑而斂
封君袁懷雪背疽發熱作渴脉數無力用四物加黃栢
知母玄參山梔連翹五味麥門銀花背疽漸退又加白
芷參茋腐肉盡潰因停藥且勞熱渴仍作乃以參茋歸
芷炙草山藥山茱茯苓澤瀉肉桂而愈又以六味丸十
全大補而斂
論瘡瘍作渴
瘡瘍作渴若焮痛發熱便利調和者上焦熱也用竹葉
石膏湯腫痛發熱大便秘澁者内臓熱也用四順清凉
飲焮腫痛甚者熱毒藴結也用仙方活命飲漫腫微痛
者氣血虚壅也用補中益氣湯若因胃火銷爍而津液
短少者用竹葉黃茋湯若因胃氣虚而不能生津液者
用補中益氣湯若因胃氣傷而内亡津液者用七味白
术散若因腎水乾涸作渴或口舌乾燥者用加減八味
丸或先口乾作渴小便頻數而後患疽或疽愈後作渴
飲水或舌黃乾硬小便數而疽生者尤其惡也苟能逆
知其因預服加減八味丸補中益氣湯以滋化源可免
是患
論瘡瘍出血
瘡瘍出血因五臓之氣虧損虚火動而錯經妄行也當
求其經審其因而治之若肝熱而血妄行者四物炒梔
丹皮苓术肝虚而不能藏血者六味地黃丸心虚而不
能生血者四物炒連丹皮苓术脾虚熱而不能統血者
四君炒梔丹皮若脾經鬱結用歸脾湯加五味子脾肺
氣虚用補中益氣加五味子氣血俱虚用十全大補隂
火動用六味丸加五味子大凡失血過多見煩熱發渴
等症勿論其脉急用獨參湯以補氣經云血生於氣苟
非參茋歸术甘温等劑以生心肝之血决不能愈若發熱
脉大者不治凡患血症皆當以犀角地黃湯為主
治驗
翰林屠漸山年四十患湿毒瘡疾誤用輕粉之劑虧損
元氣久不能愈一日將晡之際診之肝脉忽洪數而有
力余曰何肝脉之如此侵晨瘡出黯血三四碗體倦自
汗雖甚可畏所喜血黯而脉靜余曰此輕粉之熱血受
其毒而妄行輕粉之毒亦得以泄邪氣而真氣虚也當
急用獨參湯主之余重其為人體恤甚篤但惑於他言
不果致邪氣連綿不已惜哉
一男子背瘡出血煩躁作渴脉洪大按之如無此血脫
發躁用當歸補血湯二劑少愈又以八珍加黃茋山梔
數劑全愈
一婦人潰後吐鮮血三碗許余用獨參湯而血止用四
君熟地芎歸而瘡愈此血脫補氣陽生隂長之理也若
用涼血降火沉隂之劑脾胃生氣復傷不惟血不歸源
而死無疑矣
一老婦手大指患疔為人針破出鮮血手背俱瘇半體
皆痛神思昏憒五日矣用活命飲始知痛在手瘡勢雖
惡不宜大攻再用大補劑又各一劑外用隔蒜灸喜此
手背赤瘇而出毒水又各一劑赤瘇漸潰又用托裏藥
而瘥
南儀部賀朝卿陞山西少參别時余見其唇鼻青黑且
時搔背問其故曰有一小瘡耳余與視之果疽也此脾
胃敗壞為不治之症余素與善悲其途次不便殯殮遂
托其僚友張東沙輩強留之勉與大補但出紫血虚極
也或謂毒熾不能為膿乃服攻毒藥一鍾以致嘔逆脉
脫果卒於南都
僉憲張碧崖腰患疽醉而入房脉洪數兩尺更大余辭
不治將發舟其子強留頃間吐臭血五六碗余意此腎
經虚火而血妄行血必從齒縫出將合肉桂等補腎制
火之藥各用罐别煎熟聽用血止拭齒視之果然遂合
一鍾冷服之熱渴頓止少頃温服一鍾脉細欲脫氣息
奄奄得藥則脉少復良久仍脫其子疑内有膿欲刺之
余曰必無乃以鵝翎管絍内果如余言次日脉脫脚寒
至膝腹内如冰急用六君加薑附腹始温膿始潰瘡口
將完彼因侍者皆愛妾又患小便不通此隂已痿而思
色以降其精精内敗不出而然耳用加減八味丸料加
參茋白术一劑小便雖愈瘡口不斂而殮
薛氏醫案卷十三
