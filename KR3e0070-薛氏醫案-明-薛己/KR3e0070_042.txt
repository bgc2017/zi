薛氏醫案卷四十二
明薛己訂
婦人良方
産後門(産難既明須知産後疾病故以次之)
産後將護法第一
婦人産畢飲熱童便一盞閉目少坐上床倚故立膝仰
卧不時喚醒及以醋塗鼻或用醋炭及燒漆器更以手
從心擀至臍下使惡露不滯如此三日以防血暈血逆
酒雖行血亦不可多恐引血入四肢且能昏暈宜頻食
白粥少許一月之後宜食羊肉猪蹄少許仍慎言語七
情寒暑梳頭洗足以百日為度若氣血素弱者不計日
月否則患手足腰腿痠痛等症名曰蓐勞最難治療初
産時不可問是男女恐因言語而泄氣或以愛憎而動
氣皆能致病不可獨宿恐致虛驚不可刮舌恐傷心氣
不可刷齒恐致血逆須血氣平復方可治事犯時微若
秋毫成病重如山嶽可不戒哉
産後調理法第二
産後將息如法臟腑調和庶無諸疾苦須先服黑神散
四物湯四順理中丸七寳散若壯熱頭痛此乳脉將行
用玉露散頭目不清是血暈用清魂散粥食不美是胃
氣虚用四順理中丸
愚按丹溪先生云肉汁發隂經之火易成内傷之病
當歸丸當歸建中湯四順理中丸雖滋補悉犯桂附
乾薑僣熱之劑臟腑無寒何處消受若夫兒之初産
母腹頓寬便啖雞子火鹽不思雞子難化火鹽發熱
展轉為病醫者不識妄指他病率爾用藥寧不誤人
予每見産婦之無病者皆不用黑神散與雞子火鹽
諸般肉食每白粥調理間以些小石首魚乾淡食之
至半月以後少食雖雞子亦豁開煮之方能養胃却
痰彼富貴之家嬌姿之婦率有白帶頭風氣痛膈滿
痰逆口乾經事不調髮脱體熱皆因失於調理所致
也
産後通用方第三
愚按前方即産後諸症各門自有方論主治故不
再錄
胞衣不出論第四
郭稽中曰胎衣不下者因氣力疲憊不能努出或血入
衣中脹大而不能下以致心胸脹痛喘急速服奪命丹
血散脹消其衣自下牛膝散亦效
愚按前症若出而氣虛不能入用補中益氣湯或萆
麻子仁一兩研塗母頭頂心即上若胎衣不下用萆
麻子仁塗右脚心胎衣下急洗之緩則胎衣仍入益
母丸亦效若胎衣未下若欲斷臍帶須先以少物繫
墜然後斷之
附治驗
一婦人胞衣不出胸腹脹痛手不敢近用滚酒下失
笑散一劑惡露胎衣並下
一産婦胎衣不出腹作痛手按痛稍緩此氣虚而不
能送出也用無憂散而下前症常詢諸穏婆云宜服
益母草丸或就以産婦頭髮入口作嘔胎衣自出其
胎衣不出者必死授與前法效
奪命丹
附子(半兩炮)牡丹皮(一兩)大黃(末一兩)乾漆(一錢炒煙盡)
右為末醋煎大黃成膏丸桐子大温酒吞五七丸
花蕊石散治産後敗血不盡血迷血暈腹中胎衣不
下至死心頭煖者急用一服化水即出其效如神
花蕊石(一斤)上色硫黃(四兩)
右和勻先用紙泥封固瓦罐一箇入二藥仍封固隂
乾如急用以焙籠内炙乾用炭煆赤去火次日取出
細研每服一錢童便熱酒下
牛膝散治胎衣不出腹中脹急服此藥腐化而下緩
則不救
牛膝川芎朴硝蒲黃(各三兩)當歸(一兩五錢)桂心(五錢)
右每服五錢薑三片生地黃一錢水煎
附方
補中益氣湯(方見二十四卷第六論)
失笑散(方見十六卷第五論)
無憂散(方見十六卷第三論)
益母草丸(方見十三卷第九論)
又方用竈下土三四錢好醋調和納臍中續煎生甘草
湯半盞或以醋湯飲之即出
又方用萆麻子仁研爛塗足心下即洗去
又方用紅花一兩酒煮濃汁服
又方用鹿角鎊三錢為末煮葱白湯調服
又方取産母鞋底灸熱熨小腹上下二七次
又方用浸苧水濃煮温飲二碗立下
又方用皂角棘燒為末每服一錢温酒調
産後血暈方論第五
産後血暈乃血入肝經甚至眼花昏悶用黑神散主之
下血過多用清魂散補之或以醋湯細飲或預燒秤錘
以醋沃之或釅醋塗口鼻或燒漆器薰之使産母鼻吸
其氣庶無此患
愚按前症若惡露上行用失笑散血下過多芎歸
湯若過勞所傷補中益氣湯氣血虛極用清魂散大
凡産後口眼喎斜等症當大補氣血為主而兼以治
痰若脾胃虛弱用六君子湯苟於七月之前服安胎
飲至八九月間加大腹皮黃楊頭元氣虛弱八珍湯臨
産用無憂散則無前患
附治驗
一婦八月胎下墜或動面黃體倦飲食少思此脾氣
虛弱用補中益氣湯倍白术加蘇梗三十餘劑而安
産後眩暈胸滿咳嗽用四物加茯苓半夏桔梗而愈
一姙婦因産飲酒惡露甚多患血暈口出酒氣此血
得酒熱而妄行虚而作暈也以佛手散加煨甘葛二
錢一劑而痊酒性慓悍入月及産後不宜飲恐致前
症産室人衆氣熱喧攘亦致此症
奪命丹治血暈腹痛没藥血竭末等分每服二錢熱
童便熱酒下
牡丹皮散治産後惡露悶絶
牡丹皮芒硝大黃(蒸各一兩)冬瓜仁(三七粒去皮尖)
右每五錢水煎服
清魂散治産後氣血暴損虛火妄動血隨火上以致心
神昏亂口噤眼花甚至悶絶而甦
澤蘭葉人參(各一錢)荊芥(三錢)川芎(一錢)
右各另為末和勻每服一二錢熱湯和酒調灌之
當歸芍藥湯(方見十二卷第十二論)
一方五靈脂末半生半炒每服二錢温酒灌入喉即愈
一方荆芥為末童便調
一方神麯末每服二錢熱水調
一方韮菜切入瓶内注熱醋以瓶口對鼻氣入即醒
一方用紅花末五錢酒調服
一方半夏為末丸豆大入鼻中即省亦療五絶
一方赤小豆為末東流水和服錢許不瘥再服
佛手散治産後去血眩暈欲絶(方見十二卷第七論)
又方松煙墨二錢燒赤窨滅為末温酒調半匕京墨亦
可或燒漆器取煙薰之
附方
失笑散(方見二十卷第五論)
補中益氣湯
六君子湯
四物湯(三方見二十四卷第六論)
安胎飲(方見十二卷第二論)
無憂散(方見十六卷第二論)
産後顛狂方論第六
産後顛狂乃敗血上衝用大聖澤蘭散加砂仁末三分
煎酸棗仁湯調下或硃砂二錢研細以乳汁調和入紫項
活地龍一條滚二三沸去之入酒再用重湯煮温分三服
愚按前症乃血虚神不守舍非補養元氣不可仍參
後各門互用
附治驗
一産婦患前症或用大澤蘭湯而愈後又怔忡妄言
其痰甚多用茯苓散補其心虛頓愈又用八珍散加
遠志茯苓養其氣血而瘥
一産婦亦患此用化痰安神等藥病益甚神思消爍
余以為心脾血氣不足用大劑參术芎歸茯神酸棗
仁四觔餘而安乃以歸脾湯五十餘劑而愈
附方
隠居澤蘭湯(方見二十卷第六論)
茯苓散(方見十九卷第三論)
八珍湯
歸脾湯(二方見二十四卷第四論)
産後狂言譫語方論第七
産後狂言譫語乃心血虚也用硃砂末酒調下龍虎丹
參丸琥珀地黃丸亦可如驚悸歌哭顛狂等症當參十
九等卷治之
愚按前症當固胃氣為主而佐以見症之藥為善若
一於攻痰則誤矣
附治驗
一産婦形體甚倦時發譫語用柏子仁散稍愈又用
加味歸脾湯而愈又因怒仍狂言脇痛小便下血用
加味逍遥散以清肝火養肝血頓瘥又佐以加味歸
脾湯而安
治敗血上衝發熱狂走脉虛大者
乾荷葉生地黃牡丹皮(等分)
右濃煎湯調生蒲黃二錢服之即止
妙香散治産後語言錯亂用生地當歸煎湯調服立
效(方見六卷第八論)
附方
小柴胡湯(方見二十四卷第二論)
栢子仁散(方見十九卷首論)
加味歸脾湯(方見二十四卷第四論)
産後不語方論第八
産後不語因心氣虚而不能通於舌則舌強不能言語
者宜服七珍散餘當推其所因而治之可也
愚按經云大腸之脉散舌下又云脾之脉是動則病
舌本強不能言又云腎之别脉上入于心繫舌本虛
則不能言竊謂前症若心腎氣虚用七珍散腎虛風
熱地黃飲大腸風熱加味逍遥散加防風白芷脾經
風熱秦芁升麻湯肝經風熱柴胡清肝散加防風白
芷脾氣鬱結加味歸脾湯加升麻肝木太過小柴胡
加釣藤鈎脾受土侮六君加升麻白芷釣藤鈎肝脾
血虛用佛手散脾氣虛用四君子氣血俱虛八珍湯
如不應用獨參湯更不應急加附子補其氣而生其
血若竟用血藥則誤矣
附治驗
一産婦不語用七珍散而愈後復不語内熱晡熱肢
體倦怠飲食不進用加味歸脾湯為主佐以七珍散
而愈後因怒不語口禁腰背反張手足發搐或小便
見血面色或青或黃或時兼赤余曰面青肝之本色
也黃者脾氣虛也赤者心血虛也用八珍湯加鈎藤
鈎茯苓遠志漸愈又用加味歸脾湯而痊
七珍散
人參石菖蒲生地黃川芎(各一兩)細辛(一錢)
防風辰砂(别研各半兩)
右為末每服一錢薄荷湯調
胡氏孤鳳散治産後閉目不語用生白礬末每服一
錢熱水調下
治産後不語
人參石蓮肉(不去心)石菖蒲(等分)
右每服五錢水煎
附方
地黃飲(方見三卷第四論)
加味逍遥散
加味歸脾湯
八珍湯(三方見二十四卷第四論)
秦芁升麻湯(方見三卷第一論)
清肝散(方見二十四卷第三論)
小柴胡湯(方見二十四卷第二論)
六君子湯
四君子湯(二方見二十四卷第六論)
佛手散(方見十二卷第七論)
獨參湯(方見三卷第十三論)
薛氏醫案卷四十二
