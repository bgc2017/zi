薛氏醫案卷七
眀薛巳撰
原機啟微
淫熱反尅之病
膏粱之變滋味過也氣血俱盛禀受厚也亢陽上炎隂
不濟也邪入經絡内無禦也因生而化因化而熱熱為
火火性炎上足厥隂肝為木木生火母妊子子以淫勝
禍發反尅而肝開竅扵目故肝受尅而目亦受病也其
病眵多眊矂緊澁赤脉貫睛臓腑秘結者為重重者芍
藥清肝散主之通氣利中丸主之眵多眊矂緊澁赤脉
貫睛臓腑不秘結者為輕輕者減大黃芒硝芍藥清肝
散主之黃連天花粉丸主之少盛服通氣利中丸目眶
爛者内服上藥外以黃連蘆甘石散收其爛處兼以點
眼春雪膏龍腦黃連膏㗜鼻碧雲散攻其淫熱此治淫
熱反剋之法也非膏粱之變非氣血俱盛非亢陽上炎
非邪人經絡毋用此也用此則寒涼傷胃生意不上升
反為所害病豈不治而已也噫審諸
風熱不制之病
風動物而生扵熱譬以烮火熖而必吹此物類感召而
不能違間者也因熱而召是為外來久熱不散感而自
生是為内發内外為邪惟病則一淫熱之禍條已如前
益以風邪害豈纖止風加頭痛風加鼻塞風加腫脹風
加涕淚風加腦巔沉重風加眉骨酸疼有一扵此羌活
勝風湯主之風加癢則以杏仁龍膽草泡散洗之病者
有此數證或不服藥或悮服藥翳必隨之而生翳如雲
霧翳如絲縷翳如秤星翳如秤星者或一點或三四點
而至數十點翳如螺盖者為病久不去治不如法至極
而至也為服寒凉藥過多脾胃受傷生意不能上升漸
而至也然必要眀經絡庶能應手翳凡自内眥而出為
手太陽足太陽受邪治在小腸膀胱經加蔓荆子蒼术
羌活勝風湯主之自銳眥客主人而入者為足少陽手
少陽手太陽受邪治在膽與三焦小腸經加龍膽草藁
本少加人參羌活勝風湯主之自目系而下者為足厥
隂手少隂受邪治在肝經心經加黃連倍加柴胡羌活
勝風湯主之自抵過而上者為手太陽受邪治在小腸
經加木通五味子羌活勝風湯主之熱甚者兼用治淫
熱之藥㗜鼻碧雲散俱治以上之證大抵如開鍋盖法
㗜之隨效然力少而銳宜不時用之以聚其力雖然始
者易而久者難漸復而復漸復而又復可也急扵復者
則不治今世醫用磨翳藥者有之用手法揭翳者有之
噫翳猶瘡也奚斯愈乎庸者用此非徒無益增害猶甚
愚者受此欣然而不悮可嘆也哉故置風熱不制之病
治法
七情五賊勞役饑飽之病
隂陽應象大論曰天有四時以生長收蔵以生寒暑燥
濕風寒暑燥濕風之發耶發而皆宜時則萬物俱生寒
暑燥濕風之發耶發而皆不宜時則萬物俱死故曰生
扵四時死扵四時又曰人有五蔵化為五氣以生喜怒
憂悲恐喜怒憂悲恐之發耶發而皆中節則九竅俱生
喜怒憂悲恐之發耶發而皆不中節則九竅俱死故曰
生扵五蔵死扵五蔵目竅之一也光眀視見納山川之
大及毫芒之細悉雲霄之高盡泉沙之深至扵鍳無窮
為有窮而有窮又不能為窮反而聚之則乍張乍斂乍
動乍静為一泓一點之微者豈力為強致而能此乎是
皆生生自然之道也或因七情内傷五賊外攘饑飽不
節勞役異常足陽眀胃之脉足太隂脾之脉為戊巳二
土生生之原也七情五賊總傷二脉饑飽傷胃勞役傷
脾戊巳既病則生生自然之體不能為生生自然之用
故致其病曰七情五賊勞役饑飽之病其病紅赤睛珠
痛痛如刺刺應太陽眼睫無力常欲垂閉不敢久視久
視則酸疼生翳皆成陷下所陷者或圓或方或長或短
或如點或如縷或如錐或如鑿證有印此者柴胡復生
湯主之黃連羊肝丸主之痛睛甚者當歸養榮湯主之
助陽活血湯主之加減地黃丸主之决眀益隂丸主之
加當歸黃連羊肝丸主之龍腦黃連膏主之已上數方
皆羣隊升發陽氣之藥其中有用黃連黃芩之類者去
五賊也㗜鼻碧雲散亦可見用最忌大黃芒硝牽牛石
膏梔子之劑犯所忌則病愈振
血為邪勝凝而不行之病
血隂物類地之水泉性本静行其勢也行為陽是隂中
之陽乃坎中有火之象隂外陽内故行也純隂故不行
也不行則凝凝則經絡不通經曰足陽眀胃之脉常多
氣多血又曰足陽眀胃之脉常生氣生血手太陽小腸
之脉斜絡扵目眥足太陽膀胱之脉起扵目内眥二經
皆多血少氣血病不行血多易凝靈蘭秘典論曰脾胃
者倉廪之官五味出焉五味淫則傷胃胃傷血病是為
五味之邪從本生也又曰小腸者受盛之官化物出焉
遇寒則阻其化又曰膀胱者州都之官津液蔵焉遇風
則散其蔵一阻一散血亦病焉是為風寒之邪從末生
也凡是邪勝血病不行不行漸滯滯則易凝凝則病始
外見以其斜絡目眥耶以其起扵目内眥耶故病環目
青黤如被物傷狀重者白睛亦黤輕者或成斑點然不
痛不癢無淚眵眊矂羞澁之證是曰血為邪勝凝而不
行之病此病初起之時大抵與傷風證相似一二日則
顯此病也川芎行經散主之消凝大丸子主之睛痛者
更以當歸養榮湯主之如此則凝復不滯滯復能行不
行復行邪消病除血復如故志此無所不愈也不志扵
此無所愈也
氣為怒傷散而不聚之病
氣陽物類天之雲霧性本動聚其體也聚為隂是陽中
之隂乃離中有水之象陽外隂内故聚也純陽故不聚
也不聚則散散則經絡不收經曰足陽眀胃之脉常多
氣多血又曰足陽眀胃之脉常生氣生血七情内傷脾
胃先病怒七情之一也胃病脾病氣亦病焉隂陽應象
大論曰足厥隂肝主目在志為怒怒甚傷肝傷脾胃則
氣不聚傷肝則神水散何則神水亦氣聚也其病無眵
淚痛癢羞眀緊澁之證初但昏如霧露中行漸空中有
黑花又漸覩物成二體久則光不收遂為廢疾盖其神
水漸散而又散終而盡散故也初漸之次宜以千金磁
硃丸主之鎮墜藥也石斛夜光丸主之羡補藥也益隂
腎氣丸主之壯水藥也有熱者滋隂地黃丸主之此病
最難治餌服上藥必要積以歲月必要無饑飽勞役必
要驅七情五賊必要德性純粹庶幾易效不然必廢廢
則終不復治久病光不收者亦不復治一證因為暴怒
神水隨散光遂不收都無初漸之次此一得永不復治
之證也又一證為物所擊神水散如暴怒之證亦不復
治俗名為青盲者是也世病者多不為審槩曰目昏無
傷始不經意及成世醫亦不識直曰熱致竟以涼藥投
殊不知涼藥又傷胃况不知涼為秋為金肝為春為木
涼藥又傷肝往往致廢而然後已病者猶不以藥非而
委之曰命也醫者猶不自悟其藥而贅之曰病拙吁二
者俱此誰其罪乎予累見也故兼陳涼藥之誤
血氣不分混而遂結之病
輕清圓健者為天故首象天重濁方厚者為地故足象
地飄騰往來者為雲故氣象雲過流循環者為水故血
象水天降地升雲騰水流各宜其性故萬物生而無窮
陽平隂秘氣行血隨各得其調故百骸理而有餘反此
則天地不降升雲水不騰流各不宜其性矣反此則隂
陽不平秘氣血不行隨各不得其調矣故曰人身者小
天地也難經曰血為榮氣為衛榮行脉中氣行脉外此
血氣分而不混行而不阻也眀矣故如雲騰水流之不
相雜也大抵血氣如此不欲相混混則為阻阻則成結
結則無所去還故隱起扵皮膚之中遂為疣病然各隨
經絡而見疣病自上眼睫而起者乃手少隂心脉足厥
隂肝脉血氣混結而成也初起時但如豆許血氣衰者
遂止不復長亦有久止而復長者盛者則漸長長而不
已如杯如盞如碗如斗皆自豆許致也凡治在初須擇
人神不犯之日大要令病者食飽不饑先汲冷井水洗
眼如冰勿使氣血得行然後以左手持銅筯按眼睫上
右手翻眼皮令轉轉則疣肉已突換以左手大指按之
弗令得動移復以右手持小眉刀尖略破病處更以两
手大指甲捻之令出則所出者如豆許小黃脂也恐出
而根不能斷宜更以眉刀尖斷之以井水再洗洗後則
無恙要在手疾為巧事畢須投以防風散結湯數服即
愈此病非手法則不能去何則為血氣初混時藥自可
及病者則不知其為血氣混也比結則藥不能及矣故
必用手法去去畢必又以升發之藥散之藥手皆至庶
幾了事
熱積必潰之病
積者重疊不解之貎熱為陽陽平為常陽淫為邪常邪
則行行則病易見易見則易治此則前篇淫熱之病也
深邪則不行不行則伏因伏而又伏日漸月聚勢不得
不為積也積已久久積必潰潰始病見病見則難治難
治者非不治也為邪積久比潰已深何則潰猶敗也知
敗者庶可以久其病隠澁不自在稍覺眊矂視物微昏
内眥穴開竅如鍼目按之則沁沁膿出有两目俱病者有
一目獨病者目屬肝内眥屬膀胱此盖一經積邪之所
致也故曰熱積必潰之病又曰漏睛眼者是也竹葉瀉
經湯主之大便不鞭者減大黃為用密劑解毒丸主之
不然藥悞病久終為枯害
陽衰不能抗隂之病
或問曰人有晝視通眀夜視罔見雖有火光月色終為
不能覩物者何也答曰此陽衰不能抗隂之病諺所謂
雀盲者也問曰何以知之答曰黃帝生氣通天論曰自
古通天者生之本本扵隂陽天地之間六合之内其氣
九州九竅五蔵十二節皆通乎天氣又曰隂陽者一日
而主外平旦人氣生日中而陽氣隆日西而陽氣已虛
氣門乃閉又曰陽不勝其隂則五蔵氣争九竅不通故
知也問曰陽果何物耶答曰凡人之氣應之四時者春
夏為陽也應之一日者平旦至昏為陽也應之五臓六
腑者六腑為陽也問曰陽何為而不能抗隂也答曰人
之有生以脾胃中州為主也靈蘭秘典曰脾胃者倉廪
之官在五行為土土生萬物故為陽氣之原其性好生
惡殺遇春夏乃生長遇秋冬則收蔵或有憂思恐怒勞
役饑飽之類過而不節皆能傷動脾胃脾胃受傷則陽氣下
陷陽氣下陷則扵四時一日五臟六腑之中陽氣皆衰
陽氣既衰則扵四時一日五臓六腑之中隂氣獨盛隂
氣既盛故陽不能抗也問曰何故夜視罔見答曰目為
肝肝為足厥隂也神水為腎腎為足少隂也肝為木腎
為水水生木盖亦相生而成也况怒傷肝恐傷腎肝腎
受傷亦不能生也晝為陽天之陽也晝為陽人亦應之
也雖受憂思恐怒勞役饑飽之傷而陽氣下陷遇天之
陽盛隂衰之時我之陽氣雖衰不得不應之升也故猶
能晝視通眀夜為隂天之隂也夜為隂人亦應之也既
受憂思恐怒勞役饑飽之傷而陽氣下陷遇天隂盛陽
衰之時我之陽氣既衰不得不應之時伏也故夜視罔
所見也問曰何以為治答曰鎮隂升陽之藥决眀夜靈
散主之問曰病見富貴乎貧賤者乎答曰憂思恐怒勞
役饑飽富貴者甚乎惟其貧賤者不能免甚也問者稱
善
隂弱不能配陽之病
五臓無偏勝虛陽無補法六腑有調候弱隂有強理心
肝脾胃腎各有所滋生一臓或有餘四臓俱不足此五
臓無偏勝也或浮或為散是曰陽無根益之欲令實翻
致不能禁此虛陽無補法也膀胱大小腸三焦膽包絡
俾之各有主平秘永不危此六腑有調候也衰弱不能
濟遂使陽無禦反而欲匹之要以方術盛此弱隂有強
理也解精微論曰心者五臓之專精目者其竅也又為
肝之竅腎生骨骨之精為神水故肝木不平内挾心火
為勢妄行火炎不制神水受傷上為内障此五臓病也
勞役過多心不行事相火代之五臓生成論曰諸脉皆
屬扵目相火者心包絡也主百脉上榮扵目火盛則百
脉沸騰上為内障此虛陽病也膀胱小腸三焦膽脉俱
循扵目其精氣亦皆上注而為目之精精之窠為眼四
府一衰則精氣盡敗邪火乘之上為内障此六腑病也
神水黑眼皆法扵隂白眼赤脉皆法扵陽隂齊陽侔故
能為視隂微不立陽盛即淫隂陽應象大論曰壯火食
氣壯火散氣上為内障此弱隂病也其病初起時視覺微
昏常見空中有黑花神水淡綠色次則視岐覩一成二
神水淡白色可為冲和養胃湯主之益氣聰眀湯主之
千金磁硃丸主之石斛夜眀丸主之有熱者瀉熱黃連
湯主之久則不覩神水純白色永為廢疾也然廢疾亦
有治法先令病者以冷水洗眼如冰氣血不得流行為
度用左手大指次指按定眼珠不令轉動次用右手持
鴨舌鍼去黑睛如米許鍼之令入白睛甚厚欲入甚難
必要手凖刀完重鍼則破然後斜回鍼首以鍼刀刮之
障落則眀有落而復起者起則重刮刮之有至再三者
皆為洗不甚冷氣血不凝故也障落之後以棉裹黑豆
數粒令如杏核樣使病目垂閉覆眼反上用軟帛纏之
睛珠不得動移為度如是五七日纔許開視視勿勞也
亦須服上藥庶幾無失此法治者五六不治者亦四五
五臓之病虛陽之病六腑之病弱隂之病四者皆為隂
弱不能配陽也噫學者慎之
心火乘金水衰反制之病
天有六邪風寒暑濕燥火也人有七情喜怒悲思憂恐
驚也七情内召六邪外從從而不休隨召見病此心乘
金水衰反制之原也世病目赤為熱人所共知者也然
不審其赤分數等各治不同有白睛純赤如火熱氣炙
人者乃淫熱反尅之病也治如淫熱反尅之病有白有
赤而腫脹外睫虛浮者乃風熱不制之病也治如風熱
不制之病有白睛淡赤而細脉深紅縱横錯貫者乃七
情五賊勞役饑飽之病治如七情五賊勞役饑飽之病
有白睛不腫不脹忽如血貫者乃血為邪勝凝而不行
之病也治如血為邪勝凝而不行之病有白睛微變青
色黑睛稍帶白色白黑之間赤環如帶謂之抱輪紅者
此邪火乘金水衰反制之病也此病或因目病已久抑
鬱不舒或因目病悞服寒凉藥過多或因目病時内多
房勞皆能内傷元氣元氣一虛心火亢盛故火能尅金
金乃手太隂肺白睛屬肺水乃足少隂腎黑睛屬腎水
本尅火水衰不能尅反受火制故視物不眀昏如霧露
中或睛珠高低不平其色如死甚不光澤赤帶抱輪而
紅也口乾舌苦眵多羞澁稍有熱者還隂救苦湯主之
黃連羊肝丸主之川芎决眀散主之無口乾舌苦眵多
羞澁者助陽活血湯主之神驗錦鳩丸主之萬應蟬花
散主之有熱無熱俱服千金磁硃丸鎮墜心火滋益腎
水榮養元氣自然獲愈也噫天之六邪未必能害人也
惟人以七情召而致之也七情匿召六邪安從反此者
豈止能避而已哉猶當役之而後已也
内急外弛之病
隂陽以和為本過與不及病皆生焉急者緊縮不解也
弛者寬縱不收也緊縮屬陽寬縱屬隂不解不收皆為
病也手太陽肺為辛為金也主一身皮毛而目之上下
睫之外者亦其屬也手太隂心為丁手太陽小腸為丙
丙丁為火故為表裡故分上下而目之上下睫之内者
亦其屬也足厥隂肝為乙乙為木其脉循上睫之内火
其子也故與心合心肝小腸三經受邪則陽火内盛故
上下睫之内緊縮而不解也肺金為火尅受尅者必衰
衰則隂氣外行故目之上下睫之外者寬縱而不收也
上下睫既内急外弛故睫毛皆倒而刺裏睛既受刺則
深赤生翳此翳者睛受損也故目所病者皆具如羞眀
沙澁畏風怕日沁爛或痛或痒生眵流淚之證俱見有
用藥夾施扵上睫之外者欲弛者急急者弛而睫毛無
倒刺之患者非其治也此徒能解厄扵目前而終復其
病也何則為不審過與不及也為不能除其原病也治
法當攀出内瞼向外速以三稜鍼亂刺出血以左手大
指甲迎其鍼鋒後以黃耆防風飲子主之無比蔓荆子
湯主之决眀益隂丸主之菊花决眀散主之㗜鼻碧雲
散亦宜兼用如是則緊縮自弛寬縱漸急或過不及皆
復為和藥夾之治忍勿施也徒為苦耳智者宜審此
竒經客邪之病
人之有五臓者猶天地之有五嶽也六腑者猶天地之
有四瀆也竒經者猶四瀆之外别有江湖也竒經客邪
非十二經之治也十二經之外别有治竒經之法也繆
刺論曰邪客扵足陽蹻之脉令人目痛從内眥始啓玄
子王冰註曰以其脉起扵足上行至頭而屬目内眥故
病令人目痛從内眥始也鍼經曰隂蹻脉入&KR0864;屬目内
眥合扵太陽陽蹻而上行故陽蹻受邪者内眥即赤生
脉如縷縷根生扵瘀肉瘀肉生黃赤脂脂横侵黑睛漸
蝕神水此陽蹻為病之次第也或兼銳眥而病者以其
合扵太陽故也銳眥者手太陽小腸之脉也銳眥之病
必輕扵内眥者盖枝蔓所𫝊者少而正受者必多也俗
呼為攀睛即其病也還隂救苦湯主之撥雲退翳丸主
之梔子勝竒散主之萬應蟬花散主之磨障靈光膏主
之消翳復眀膏主之朴硝黃連盧甘石泡散主之病多
藥不能及者宜治以手法先用冷水洗如鍼内障眼法
以左手按定勿令得動移略施小眉刀尖剔去脂肉復
以冷水洗淨仍將前藥餌之此治竒經客邪之法也故
并置其經絡病始
為物所傷之病
志扵固者則八風無以窺其隙本扵密者則五臓何以
受其邪故生之者天也召之者人也雖生弗召莫能害
也為害不已召之甚也生氣通天論曰風者百病之始
也清淨則肉腠閉拒雖有大風苛毒弗之能害隂陽應
象大論曰邪風之至疾如風雨故善治者治皮毛夫肉
腠固皮毛密所以為害者安從其來也今為物之所傷
則皮毛肉腠之間為隙必甚所傷之際豈無七情内移
而為衛氣衰憊之原二者俱召風安不從故傷扵目之
上下左右者則目之上下左右俱病當總作除風益損
湯主之傷扵眉骨者病自目系而下以其手少隂有隙
也加黃連除風益損湯主之傷扵額者病自抵過而上
傷扵耳中者病自銳眥而入以其手太陽有隙也加柴
胡除風益損湯主之傷扵額交巔耳上角及腦者病自
内眥而出以其足太陽有隙也加蒼术除風益損湯主
之傷扵耳後耳角耳前者病自客主人斜下傷扵頰者
病自銳眥而入以其手少陽有隙也加枳殼除風益損
湯主之傷扵頭角耳前後及目銳眥後者病自銳眥而
入以其足少陽有隙也加龍膽草除風益損湯主之傷
扵額角及巔者病自目系而下以其足厥隂有隙也加
五味子除風益損湯主之諸有熱者更當加黃芩兼服
加減地黃丸傷甚者須從權倍加大黃瀉其敗血六節
蔵象論曰肝受血而能視此盖滋血養血復血之藥也
此治其本也又有為物暴震神水遂散更不復治故并
識之扵此
傷寒愈後之病
傷寒病愈後或有目復大病者以其清陽之氣不升而
餘邪上走空竅也其病癮澁赤脹生翳羞眀頭腦骨痛
宜作羣隊升發之劑餌之數服斯愈傷寒論曰冬時嚴
寒萬類深蔵君子固密不傷扵寒觸冐之者乃名傷寒
其傷扵四時之氣者皆能為病又生氣通天論曰四時
之氣更傷臓腑五臓六腑一病則濁隂之氣不得下清
陽之氣不得上今傷寒時病雖愈濁隂清陽之氣猶未
來復濁隂清陽之氣未復故餘邪尚熾不休邪氣上攻
致為目之害也是以一日而愈者餘邪在太陽二日而
愈者餘邪在陽眀三日而愈者餘邪在少陽四日而愈
者餘邪在太隂五日而愈者餘邪在少隂六日而愈者
餘邪在厥隂七日而復是皆清陽不能出上竅而復受
其所害也當為助清陽上出則治人參補陽湯主之羌
活勝風湯主之加減地黃丸主之㗜鼻碧雲散亦宜用
也忌大黃芒硝苦寒通利之劑用之必不治
強陽搏實隂之病
強者盛而有力也實者堅而内克也故有力者強而欲
搏内克者實而自收是以隂陽無两強亦無两實惟強
與實以偏則病内搏扵身上見扵虛竅也足少隂腎為
水腎之精上為神水手厥隂心包絡為相火火強搏水
水實而自收其病神水緊小漸小而又小積漸之至竟
如菜子許又有神水外圍相類蟲蝕者然皆能覩而不
昏但微覺眊矂羞澁耳是皆陽氣強盛而搏隂隂氣堅
實而有禦雖受所搏終止扵邊鄙皮膚也内無所傷動
治法當抑陽緩隂則愈以其強耶故可抑以其實耶惟
可緩而弗宜助助之則反勝抑陽酒連散主之大抵強
者則不易入故以酒為之導引欲其氣味投合入則可
展其長此反治也還隂救苦湯主之療相火藥也亦宜
用㗜鼻碧雲散然病世亦間見醫者要當識之
亡血過多之病
六節蔵象論曰肝受血而能視宣眀五氣篇曰久視傷
血氣厥論曰膽移熱扵腦則辛頞鼻淵傳為衄衊瞑目繆
刺論曰冬刺經脉血氣皆脱令人目不明由此推之目
之為血所養者眀矣手少隂心生血血榮扵目足厥隂
肝開竅扵目肝亦多血故血亡目病男子衂血便血婦
人産後崩漏亡之過多者皆能病焉其為病睛珠痛珠
痛不能視羞眀癮澁眼睫無力眉骨太陽因為酸疼當
作芎歸補血湯主之當歸養榮湯主之除風益損湯主
之滋隂地黃丸主之諸有熱者加黃芩婦人産漏者加
阿膠脾胃不佳惡心不進食者加生薑復其血使其所
養則愈然要忌鹹物宣眀五氣篇又曰鹹走血血病無
多食鹹是忌
癍疹餘毒之病
東垣李眀之曰諸癍疹皆從寒水逆流而作也子之初
生也在母腹中母呼亦呼母吸亦吸呼吸者陽也而動
作生焉饑食母血渴飲母血飲食者隂也而形質生焉
隂具陽足十月而降口中惡血因啼即下却歸男子生
精之所女子結胎之處命宗所謂玄牝玄關者也此血
僻伏而不時發或因乳食内傷或因濕熱下溜營氣不
從逆扵肉理所僻伏者乃為所發初則膀胱壬水夾脊
逆流而尅小腸丙火故頸項已上先見也次則腎經癸
水又尅心火故胸腹已上次見也終則二火熾盛反制
寒水故胸腹已下後見也至此則五臓六腑皆病也七
日齊七日盛七日謝三七二十一日而愈者七為大數
故也愈後或有病疽病瘡者是皆餘毒尚在不去者今
其病目者亦然所害者與風熱不制之病稍同而異總
以羚羊角散主之便不鞭者減硝黃未滿二十一日而
病作者消毒化癍湯主之此藥功非獨能扵目盖專扵
癍者之藥也不問初起已著服之便令消化稀者則不
復出方隨四時加減
深疳為害之病
衛氣少而寒氣乘之也元氣微而飲食傷之也外乘内
傷釀而成之也父母以其純陽耶故深冬不為裳父母
以其惡風耶故盛夏不解衣父母以其數饑耶故飼後
強食之父母以其或渴耶故乳後更飲之有愚戅而為
父母者又不審其寒暑飲食也故寒而不為暖暑而不
能凉飲而不至渴食而不及饑而小兒幽玄銜默抱疾
而不能自言故外乘内傷因循積漸釀而成疳也渴而
湯饑能食而瘦腹脹下利作&KR0034;&KR0034;聲日遠不治遂生目
病其病生翳睫閉不能開眵淚如糊久而膿流竟枯爾
目何則為陽氣下走也為隂氣反上也治法當如隂陽
應象大論曰清陽出上竅濁隂出下竅清陽發腠理濁
隂走五臓清陽實四肢濁隂歸六腑各還其原不反其
常是其治也當作升陽降隂之劑茯苓瀉濕湯主之升
麻龍膽草飲子主之此藥非專扵目并治已上數證然
勿後後則危也為父母者其審諸
薛氏醫案卷七
