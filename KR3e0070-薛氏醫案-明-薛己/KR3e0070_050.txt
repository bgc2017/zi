薛氏醫案卷五十
明薛已訂
錢氏小兒直訣一
脈法
脈弦急(氣不和)脈沉緩(傷食)脈促結(虛驚)脈浮(為風)脈沉細(為寒)脈
亂(不治)
薛按脈者人身之造化病機之先見用藥之凖繩不
可不先明諸心者也全幼心鑑云小兒一歲以前看
虎口食指寅夘辰三關以騐其病脈紋從寅關起不
至卯關者易治若連夘關者難治若寅侵夘夘侵過
辰者十不救一其脈紋見有五色如因驚必青瀉痢
色紫當以𩔖而推之一歲後則可用一指轉側辨其
三部脈弦急浮沉四五歲後脈七八至而細數者為
平九至者傷十至者困六至五至者為虛為寒弦緊
者為風癎弦急為客忤其變蒸者脈必散亂骨間有
熱脈則沉數若浮而不調為鬼祟浮大而數為風熱
伏結為物聚微細為疳積為腹痛浮而洪為有蟲浮
而遲為胃寒此論脈之大要耳然小兒血氣未實驚
則氣散氣散則脈亂矣又當參以三部五脈三部者
乃看面上氣色虎口脈紋寸口一指脈五脈者上按
額前下診太衝并前三部謂之五脈也治法雖分虛
實然實者病氣實而形氣虛也虛者形氣病氣俱虛
也經云真氣奪則虛邪氣勝則實又云虛則補其母
實則瀉其子東垣先生云形病俱實當瀉之形病俱
虛當補之(詳見後圖下)
面部症
左腮為肝右腮為肺額上為心鼻為脾頦為腎若色赤
者熱也宜隨症治之
薛按左腮屬肝其色青者為順白者為逆若色赤主
肝經風熱發熱拘急青黑主驚風腹痛痰赤主潮熱
痰𠻳右腮屬肺其色白者為順赤者為逆若赤色甚
者主咳𠻳喘急悶亂飲水傳於腎則小便赤濇或淋
閉不通額上屬心其色赤者為順黑者為逆若青黑
主驚風腹痛瘈瘲啼哭微黃主盜汗頭髮乾燥驚疳
骨熱鼻屬脾其色黃者為順青者為逆若色赤主脾
經虛熱飲食少思深黃主小便秘而鼻燥衂血頦屬
腎其色黑者為順黃者為逆若色赤主腎與膀胱有
熱而小便不通
目部症
目内色赤者心實熱導赤散淡紅者心虛熱生犀散青
者肝實熱瀉青丸淡青者肝虛熱地黃丸黃者脾實熱
瀉黃散微黃者脾虛熱益黃散白而混者肺實熱瀉白
散目無晴光者腎虛也地黃丸主之
薛按目者五臟之精華各有所主白睛屬肺黑睛屬
肝上下眼胞屬脾紅脈屬心瞳人屬腎此五臟之正
色也然白晴本屬肺而見紅色此心尅肺之賊邪也
見青色此肝乘侮之微邪也見黑色此腎乘肺之實
邪也見黃色此脾乘肺之虛邪也餘倣此
五臟虛實寒熱
心主驚實則呌哭𤼵熱飲水而搐虛則困卧而悸心熱
則合面睡或上竄咬牙者導赤散主之心氣實而喜
仰卧者瀉心湯主之
薛按前症若心小腸實熱宜治以前藥若心肝血虛
用五味異功散加當歸若因心血不足用秘旨安神
丸若肝心血燥用柴胡梔子散若因肝心血虛用六
味地黃丸若因脾虛食鬱生痰而驚悸不安者宜用
四君子以健脾神麯麥芽以消導山梔柴胡以清熱
如用前方病氣雖去前症仍作急調補元氣或反甚
急温補元氣凡此多因姙娠厚味七情或小兒乳哺
失宜或乳母飲食鬱怒所致病氣既見形氣已虛必
當推其所因而以助胃壯氣為主佐以治病之劑為
善餘倣此
肝主風實則面青目直呌哭壯熱項急頓悶虛則咬牙
呵欠肝熱則手尋衣領及亂捻物瀉青丸主之壯熱
飲水喘悶瀉白散主之
薛按前症若肝木實熱生風而自病肺金實熱而尅
木者宜用前二藥以瀉其邪氣之實若肝經風熱而
目直等症者用柴胡梔子散以清肝火加味四物湯
以養肝血若腎虛而咬牙諸症者用六君子湯以健
脾土六味地黃丸以滋腎水苟不審其症之虛實而
妄用前藥則虛虛之禍不能免矣
肝有風則目連劄得心熱則𤼵搐或筋脈牽繋而直視
用瀉青丸以治肝導赤散以清心肝熱則目赤或兼
青𤼵搐者亦用前二藥風甚則身反張強直用地黃丸
以補腎瀉青丸以治肝
薛按前症若肝經實熱而自病宜用瀉青丸若肝經
血燥而自病用抑肝散腎水虛不能生肝者宜用地
黃丸若脾土虛不能培木者宜用六君子湯凡肝經
既病風火相搏則肝臟虧損若不固根本必變他症
百出也
脾主困實則身熱引飲用瀉黃散虛則吐瀉生風用異
功散面白腹痛口中氣冷不思飲食或吐清水以益
黃散温補脾虛下利用調水丸呵欠多睡者脾氣虛
而欲發驚也
薛按前症若發熱作渴喜冷飲食或泄瀉色黃睡不
露睛屬形病俱實宜用瀉黃散疏導之若發熱口乾
惡冷飲食或泄瀉色白睡而露睛屬形病俱虛宜用
異功散調補之若脾氣下陷者補中益氣湯升補之
寒水侮土者益黃散温補之肝木尅土者六君柴胡
平補之若目睛微動潮熱抽搐吐瀉不食宜用秘旨
保脾湯凡小兒諸病先當調補脾胃使根本堅固則
諸病自退愚治沈氏子吐瀉腹痛手足並冷余謂此
脾土虛弱寒水所侮先用益黃散一劑諸症頓愈手
足稍冷此寒水退而脾土虛弱也用異功散少加木
香一劑却去木香再劑而痊
一小兒傷食𤼵熱吐瀉腹痛欲服益黃散余曰内有
丁香良薑非其所宜前症乃脾胃受傷而無寒症不
信仍服前藥其痛益甚二便不通口舌糜爛而歿
肺主喘實則悶亂氣急喘促飲水虛則哽氣出氣肺熱
則手搯眉目鼻面用甘桔湯主之肺盛復感風寒則
胸滿氣急喘𠻳上氣先用瀉白散以清肺氣後用大青
膏以散風寒肺臟怯則唇白用阿膠散補之悶亂氣
粗喘促哽氣者難治肺虛甚也
薛按前症若腠理不密外邪所感而肺病者用清肺
丸若脾胃氣虛不能相生而肺病者用六君子湯若
脾胃氣實大腸不利而肺病者用瀉黃散若心火炎
爍肺金而肺病者用地黃丸
腎主虛若胎虛怯神氣不足目無睛光面白顱解此皆
難育雖育不壽或更加色慾變症百出愈難救療或目
畏明下竄者蓋骨重而身縮也咬牙者腎水虛而不能
制心火也皆用地黃丸
薛按潔古先生云下竄者腎氣不足兩足𤼵熱故不
喜衣覆也蓋臍以下皆腎之所主緣心氣下行於腎
部也所以宜用地黃丸壯水制火而補腎故凡此必
待精血完固而後嫁娶庶可以免前患精血篇云男
子精未滿而御女以通其精則五體有不滿之處異
日有難狀之疾今小兒稟賦不足豈有不本於此哉
(詳見精血篇)
變蒸
小兒在母腹中乃生骨氣五臟六腑成而未全自生之
後即長骨脈五臟六腑之神智也變生易也自内而長
自下而上又身熱故以生之日後三十二日一變蒸即
智意有異於前何也長生臟腑智意故也何謂三十二
日長骨添精神人有三百六十五骨除手足中四十五
碎骨外有三百二十數自生下骨一日十叚而上之十
日百叚而三十二日計三百二十段為一遍亦曰一蒸
骨之餘氣一自腦分入齦中作三十二齒而齒牙不及
三十二數者由變不足其常也或二十八日即長二十
八齒已下倣此但不過三十二之數也凡一周遍乃生
身熱諸病如是十周則小蒸畢也計三百二十日生骨
氣乃全而未壯也故初三十二日一變生腎生志六十
四日再變生膀胱其𤼵耳與骫冷腎與膀胱俱主於水
水數一故先變生之九十六日三變生心喜一百二十
八日四變生小腸其發汗出而微驚心為火火數二一
百六十日五變生肝哭一百九十二日六變生膽其𤼵
目閉而赤肝主木木數三二百二十四日七變生肺聲
二百五十六日八變生大腸其𤼵膚熱而汗或不汗肺
者金數四二百八十八日九變生脾智三百二十日十
變生胃其𤼵不食腹痛而吐乳此後乃齒生能言知喜
怒故云始全也太倉云氣入四肢長碎骨於十變後六
十四日長其經脈手受血故能持物足受血故能行立
也經云變且蒸謂蒸畢而足一歲之日也師曰不汗而
熱者𤼵其汗大吐者微止不可餘治是以小兒須變蒸
蜕齒者如花之易苗所謂不及三十二齒者由變之不
及齒當與變日相合也年壯而視齒方明
薛按小兒變者變其情態蒸者蒸其血脈故三十二
日一變每變畢則情態異常全嬰方論云變蒸者以
長氣血也變者上氣蒸者𤼵熱也輕則體熱虛驚耳
冷微汗唇生白泡三日可愈重者寒熱脈亂腹疼啼
呌不能乳食食即吐哯五日方愈古方以黑散子紫
丸子主之竊謂此症小兒所不免者雖勿藥可也况
前藥乃屬峻厲非惟臟腑不能勝抑且反傷氣血慎
之慎之余嘗見一小兒至二變𤼵熱有痰投以抱龍
丸一粒卒至不救觀此可騐矣若不熱不驚略無症
候而暗變者蓋受胎氣壯實故也
五臟相勝症治
肝臟病秋見肝強勝肺而肺怯也宜阿膠散以補肺益
黃散以補脾瀉青丸以治肝
薛按潔古張先生云肝勝肺則身熱𤼵搐喘促氣短
病見於申酉戌時此受所制而不能勝謂之真強若
心乘肝為實邪壯熱而搐有力利驚涼驚二丸主之
肺乘肝為賊邪呵欠而搐無力以地黃丸補肝以瀉
白散治肺肝乘脾為賊邪多睡體重發抽瀉青丸主
之腎乘肝為虛邪憎寒呵欠而搐羌活膏主之大凡
肝之得病必先察其肺腎然腎者肝之母金者木之
賊非腎水不能相生必肺金鬼邪來尅故其源在肺
先治其肺攻其鬼也其源在腎先補其腎滋其本也
然後察其本臟之虛實而寒温之徐用誠滑伯仁先
生亦云然
心臟病冬見心強勝腎甚則下竄不語當以地黃丸補
腎以導赤散治心
薛按潔古云若喘而壯熱此肺乘心也為微邪用瀉
白散若風熱相搏此肝乘心也為虛邪用大羌活湯
下大青丸吐瀉身熱此脾乘心也為實邪用瀉黃散
若恐怖畏寒腎乘心也為賊邪用安神丸大凡心臟
得病必先調其肝腎腎為心之鬼也肝氣通則心氣
和肝氣衰則心氣之此心病先求其肝清其源也五
臟既病必傳其所勝則腎之受邪必傳於心故先治
其腎逐其邪也若肝腎平和而心自病然後察其虛
實而治之
肺病春見肺勝肝也以瀉白散治肺若目淡青或目赤
者當發搐為肝怯也以地黃丸補肝
薛按潔古云肺病喘𠻳氣盛見於寅夘辰時當補肝
瀉肺若肺病久𠻳宜補脾清心若心乘肺為賊邪熱
而喘𠻳用地黃丸導赤散阿膠散若肝乘肺為微邪
惡風眩冐昏憒用羌活散若腎乘肺為實邪憎寒咳
𠻳清利用百部丸若脾乘肺為虛邪體重吐痰泄瀉
咳𠻳用人參白术散大凡肺之得病必先察心脾二
臟治之若心火亢盛上炎爍肺而肺為病宜先抑心
氣若肺氣不足腠理不密風邪所感宜先補脾氣若
中焦痞實大腸壅滯熱氣上蒸宜先理脾氣若心脾
平和則治其本經
腎病夏見水勝火腎乘心也甚則悸動𤼵搐宣風散主
之
薛按潔古云心乘腎者為微邪𤼵熱不惡風寒用桂
枝丸肺乘腎者為虛邪喘𠻳皮膚寒澁用百部丸肝
乘腎者為實邪拘急發搐身寒用理中丸脾乘腎者
為賊邪體重泄瀉惡寒用理中丸大抵五行之間惟
腎一臟母盛而子反受邪然物之性有不可以一槩
論者肺腎是也何則肺主氣肺有熱則熱得氣而上
蒸不能下生於腎而腎受邪矣此腎之病源於肺也
又有脾經之濕相刑於腎者法當解肺熱去脾濕若
本經自病者宜滋補之
脾病見四傍皆倣此治之順者易治逆者難治脾怯當
面目黃五臟相乘隨症治
薛按潔古云凡脾之得疾必先察其肝心二臟之虛
實而治之蓋肝者脾之賊心者脾之母也肝氣盛則
賊邪勝心氣虧則脾氣虛故肝乘脾則風瀉而嘔茯
苓半夏湯主之若心氣實而壯熱體重泄瀉羌活黃
芩蒼术甘草湯主之若肺乘脾而咳𠻳便秘飲食如
常者煎梹榔大黃湯下葶&KR1047;丸若腎乘脾而惡寒泄
瀉理中丸之類主之竊謂五臟之症相乘伏匿隱顯
莫測然病機不離五行生尅制化之理况小兒未有
七情多因形體怯弱血氣未全故有五臟勝乘之病
更當調治其母若專治其子多致誤矣
急驚風症治
小兒急驚因聞大聲或驚而𤼵搐搐止如故此熱生於
心身熱面赤引飲口中氣熱二便黃赤甚則𤼵搐蓋熱
盛生風陽盛而隂虛也宜以利驚丸除其痰熱不可用
巴豆之藥
薛按秘臟保嬰集云急驚之候牙關緊急壯熱涎湧
竄視反張搐搦顫動口中氣熱頰赤唇紅脈浮洪數
者此肝經血虛火動生風蓋風生則隂血愈散隂火
愈熾火動則肺金愈虧肝木愈盛宜滋肝血養脾氣
若屢服祛風化痰瀉火辛散之劑便宜認作脾虛血
損急補脾土若風火相搏發熱抽搐目瞤筯攣痰盛
者用四物鈎藤鈎以生肝血清肝火用四君子加當
歸以補脾土生肺金若肝經血燥發熱驚搐目瞤筋
攣痰盛者用六味丸以滋腎水四君子以補脾上若
肺金尅肝木用六君子湯以實脾土加芍藥木香以
平肺金若屢服驚藥而脾胃虛寒者須用六君子湯
以補脾胃丁香木香以培陽氣否則必變慢驚愚治
一小兒因驚𤼵熱抽搐頓悶咬牙作渴飲冷大便秘
結面色青赤然印堂左顋赤甚此心肝二經風熱相
摶乃形病俱實之症先用瀉青丸料加炒黃連煎服
一劑大便隨利熱搐頓減用抑青丸一服諸症悉退
但面色痿黃形氣倦怠飲食少思此病氣去而形氣
虛也用補中益氣湯及地黃丸而安
一小兒發熱抽搐口噤痰湧此急驚風也先用瀉青
丸一服六味丸二服諸症頓退又用小柴胡湯加芎
歸山梔鈎藤鈎而安繼以補中益氣湯而愈
一小兒六歲忽然𤼵搐目動咬牙或睡中驚搐痰涎
湧盛或用化痰祛風面色青黃此肝木尅制脾土不
能攝涎而上湧也當滋腎水生肝血則風自息而痰
自消用六味丸而愈
一女子十二歲善怒睡中驚搐遍身作痒飲食少思
此肝火風熱脾土受侮用參术柴苓湯以清肝火涼
肝血健脾胃而愈
一小兒三歲患急驚面赤𤼵熱作渴飲冷先君已用
瀉青丸一服𫝑去大半翌早又自用前丸一服即吐
瀉𤼵搐面色青白手足指冷余以為脾胃受傷用六
君子湯加薑桂升麻柴胡一劑頓安前哲謂小兒易為
虛實攻伐之藥中病即止不可過劑我先君蓋守此法
一小兒三歲因驚抽搐𤼵熱痰盛久用抱龍丸等藥
面色或赤或青此肝心二經血虛風熱用六味丸滋
養肝腎佐以六君加柴胡升麻調補脾胃而愈
嘉興王舉人女七歲因跌傷腿膝兩膁腫潰左顋色
青左關脈無余意驚則氣散而風熱鬱滯先用四君
子加升麻柴胡鈎藤鈎一劑其脈即見再用四物加
柴胡防風鈎藤生血補肝而愈
慢驚風症治
小兒慢驚因病後或吐瀉或藥餌傷損脾胃而肢體逆
冷口鼻氣微手足瘈瘲昏睡露睛此脾虛生風無陽之
症也温白丸主之
薛按保嬰集云急驚屢𤼵屢用直瀉則脾損隂消而
變為慢驚者當補脾養血佐以安心清肺制木之藥
最為切當切謂前症多因脾胃虧損肝木所勝但用
五味異功散加當歸佐以鈎藤飲子以補脾土平肝
木亦多得效如不應用六君加炮薑木香温補脾土
更不應急加附予以回陽若用逐風驅痰之藥反促
其危也每見小兒脾胃弱者一病即成慢驚不可泥
為久病誤藥而後成也内經云為慢脾風言脾虛受
病也其意可見矣
王氏子患吐瀉或用藥下之睡而露睛瘈瘲身冷此慢
驚也即用括蔞湯治之而目開身温但二便不利或用
八正散身復冷不食即用益黃散史君子丸温補脾胃
諸症悉愈後又不語用地黃丸以補腎半月而愈
愚治一小兒停食吐瀉先用尅滯之劑更加咬牙𤼵
搐面色青白手足指冷眉唇抽動余以為脾胃虛弱
因藥復傷肝木所乘而成慢驚矣遂用六君子加木香
柴胡升麻二劑頓安大凡傷食停滯雖見𤼵搐等症
且勿用藥待宿食化盡胃氣漸健而自愈設若強與
飲食或誤用藥餌不惟甚其所有而且生其所無矣
舉人余時正子傷食𤼵丹服𤼵表之劑手足抽搐服
抱龍丸目瞤痰盛余謂脾胃虧損而變慢驚矣用六
君加附子一劑而安再劑而愈
一小兒患抽搐痰涎自流或用驚風之藥益甚視其
面色黃白余用六君子補中益氣二湯而愈
小兒初生壯熱吐哯身體強直手足抽掣目反直視是
胎驚風症也
薛按前症多因娠婦忿怒驚恐調攝乖常或挾外邪
内傷於胎蓋母有所觸胎必感之當用猪乳膏拭兒
口中或用惺惺散加漏蘆令母煎服使藥通乳中兒
病自愈矣
發搐症治
驚癎𤼵搐男則目左視無聲右視有聲女則右視無聲
左視有聲相勝故也故有𤼵時之症
薛按前症多因胎中受患或乳母鬱怒傳兒或小兒
乳傷自病其症吐乳面青若痰實壅積則壯熱面紅
當兼調治其母切不可損其元氣若欲騐逆順男則
握拳拇指义入食指中為順於外為逆女則义入食
指為逆於外為順仍參吮乳不能𩔖以治其母後倣
此
王駙馬子五歲目直視而不欲食或以為鬼祟用符水
噴之反加𤼵搐此肝經實火之症也用瀉青丸而愈
愚治少參王陽湖孫跌傷股骨正體科接之余視其
面青而兼黃口角微掣動此肝木侮脾症也且氣血
筋骨皆資脾土而生但壯脾氣則所傷自愈遂用六
君子加鈎藤鈎當歸三十餘劑諸症悉愈
李寺丞子三歲病搐𤼵而目右視大呌哭師曰逆也凡
男目右視有聲金木相戰故也當瀉其強而補其弱遂
用瀉肺湯肺病退又用地黃丸補腎用涼驚丸瀉青丸
瀉心肝而愈此症男反女故男易治於女也假令女𤼵
搐目左視肺之勝肝又病在秋即肺旺肝不能任故哭
呌當大瀉其肺然後治心續肝所以言男目右視者木
反侮金肝旺勝肺當瀉其肝若更病在春夏金氣極盛
又當補其肺慎勿瀉也
愚治一小兒兩目連劄手足𤼵搐頻服天麻防風丸
之𩔖益甚得飲食則稍愈視其鼻凖及左頰色青黃
此肝木制脾土用六君子加升麻柴胡鈎藤鈎二劑
而愈又用補中益氣湯而安
若寅夘辰時身體壯熱目上視手足動搖口出熱涎頸
項勁強此肝旺也當補腎治肝用地黃丸瀉青丸主之
薛按前症若煩熱作渴飲冷便結者宜用瀉青丸若
𤼵熱飲温大便不結者宜用柴芍參苓散若自汗盜
汗腎虛液不歸源也用地黃丸若服峻劑或久病流
涎脾虛涎不歸源也用六君子湯所云肝旺者乃肝
虛而邪氣旺也故先補其母後瀉其子
一小兒寅夘時𤼵熱或兼搐有痰服抱龍瀉青二丸
而愈後復患仍用前藥以致咳𠻳氣喘不時𤼵搐面
兼赤色或青黃或浮腫或流涎余謂咳𠻳氣喘脾肺
氣虛也不時𤼵搐木乘土也面青赤黃肝入心脾也
浮腫流涎脾氣虛也用益智丸以補心氣補中益氣
湯以養脾肺而愈
若己午未時𤼵搐心神驚悸竄視睛赤牙關緊急口中
流涎手足動搖此心旺也以地黃丸補肝導赤散涼驚
丸治心
薛按前症屬邪氣實而真氣虛故用地黃丸其流涎
不止為心火虛而脾土弱也佐以六君子湯
廣親七太尉病潮熱師曰七使將安八使預防明午驚
搐既而果然遂用藥瀉心肝補腎水而愈蓋見其坐石
杌目直視而腮赤乃心肝俱熱午時者心肝用事也
愚治一小兒己午時𤼵熱驚悸等症𤼵時形氣倦怠
面黃懶食流涎飲湯余以為心氣不足所致不信反
服涼心藥更加吐瀉睡而露睛幾至慢脾風先用六
君子加薑桂佐以地黃丸而愈
一小兒七歲因驚久患搐熱後己午未時益甚形氣
倦怠熱定飲湯余謂心脾氣虛朝用補中益氣湯加
益智仁夕用六君子加當歸釣藤鈎而尋愈後因飲
食過多吐瀉或用保和丸治之加寒熱𤼵搐此脾土
復傷而肝木所侮余用六君子柴胡治之寒熱止而
飲食進但己午未時去後用補中益氣湯加茯苓半
夏釣藤鈎而愈
若申酉戌時微搐而喘目微斜身似熱睡而露睛手足
逆冷大便淡黃肺旺也當用益黃散以補脾導赤散以
治心瀉青丸以治肝
薛按前症屬脾土真寒不能生肺氣而假熱故宜益
黃散以補肺金之母如用六君炮薑尤效若手足不
冷屬虛弱用五味異功散木香其導赤散瀉青丸初
病元氣未虛者酌量用之若久病元氣已虛者必用
六君子湯秘旨安神六味地黃二丸主之
徐氏子三歲日晡𤼵搐身微熱目微斜露睛作喘四肢
逆冷大便微黃師曰此肝實𤼵搐也晡熱肺用事也身
温肺虛也目斜露睛肝肺相勝也四肢逆冷脾氣虛寒
也若脾肺虛而木乘土之症當先用益黃散阿膠散以
補脾肺後用瀉青丸導赤散涼驚丸以治心肝如法而
愈
一小兒潮熱自申酉時熱至子丑時方止遍身似疥
大便秘結小便赤澁熱渴飲冷此脾胃實熱而傳肺
大腸也先用清涼飲四劑結熱始退又用四物加柴
胡黃連數劑其瘡漸愈彼欲速效另用槐角丸之𩔖
諸症益甚遂請施院長治之亦同余藥惟加桃仁赤
芍二味至百劑乃愈
一小兒先停滯飲食服尅伐之藥致面色痿黃體倦
少食申酉時潮熱余欲用調補之藥不信更用清熱
消導益加泄瀉余用六君子數劑又用補中益氣湯
而愈
一小兒酉戍時熱面赤腹中作痛按之益甚服峻厲
之劑下五七次𤼵搐吐痰作渴腹痛按之却不痛此
脾胃復傷而變症也用七味白术散補中益氣湯頓
安
一小兒飲食停滯服消導之藥余曰此因脾胃虛而
食停滯也當補脾為善已而申酉戍時潮熱食少作
渴大便不實用四君子湯而飲食進又用補中益氣
湯而諸症愈
若亥子丑時微搐身體𤼵熱目睛緊斜喉中有痰大便
白色多睡不省當用益黃散以補脾導赤散涼驚丸以
治心
薛按前症屬形病虛寒宜用六君子加炮薑温補脾
土用清心安神丸六味丸調補心血潔古張先生云
此症皆因大病後脾胃虧損所致其旨明矣若非六
君子湯以固本必變慢脾風也
朱監簿子五歲夜半𤼵熱曉則如故用涼藥解之反多
涎喜睡大便青白作渴引飲師曰此當健脾胃則諸症
退遂用白术散一兩水煎恣飲二劑稍愈三劑渴止涎
消又投阿膠散二服而安
愚治一小兒亥子丑時𤼵熱泄瀉用益黃散而愈後
復𤼵服前藥嗜卧露睛作渴少食太便頻黃余謂肝
勝脾虛元氣下陷用補中益氣湯佐以地黃丸而尋
愈
若傷風𤼵搐口中氣熱呵欠頓悶手足動搖當以大青
膏𤼵之
薛按潔古先生云傷風𤼵搐當辨有汗無汗用大青
膏小續命湯竊謂前症若口中氣熱搐而有力屬形
病俱實宜用大青膏以散風邪若口氣不熱搐而無
力屬形病俱虛宜用異功散以補脾土六味丸以滋
肝木釣藤飲以清肝火若因風邪鬱熱而變見諸症
當理肺經清風邪若外邪既解而諸症不愈當實脾
土補肺金若徑治其肺恐脾氣復傷諸症蜂起矣
一小兒傷風鼻塞流涕服藥過重𤼵搐呵欠頓悶汗
出氣喘久不愈其母因勞役𤼵熱余用補中益氣湯
時以五七滴與兒飲之母子並愈
一小兒傷風𤼵搐痰盛喘急余謂此脾肺氣虛腠理
不密而外邪所乘用六君加柴胡升麻桑皮杏仁一
劑痰喘悉退又一劑去桑杏加釣藤鈎而安乃用異
攻散數劑後不復發此症若不補脾胃腠理專治痰
邪鮮有不誤
若傷食後𤼵搐身温多睡或吐不思食者宜先定搐搐
止用白餅子下之後用安神丸主之
薛按前症若飲食停滯嘔吐不食腹脹便秘者屬實
熱宜用白餅子下之若下後搐熱益甚嘔吐不食者
屬虛熱用異功散補之若脾胃既傷肝木所勝用六
君加釣藤鈎以徤脾氣平肝木大凡飲食既消而不
愈者但調補脾胃則諸邪自退矣
一小兒七歲𤼵熱驚悸服袪風化痰藥更惡寒吐痰
喘𠻳腹痛少食又服抱龍丸大便似痢寒熱往來殊
類風症先兄以為脾氣本傷藥復損之諸經無所資
養而然也用四君子湯少用升麻柴胡以升補陽氣
而愈
一小兒傷食𤼵熱抽搐嘔吐氣喘痰𠻳屬脾肺氣虛
以六君子加炒黑黃連山梔各二分一劑而頓安
一小兒三歲停食吐瀉或用尅滯之劑更咬牙𤼵搐
面色青白鼻準青而兼黑手足指冷眉唇搐動此脾
胃虛弱而肝木乘之用六君子加木香柴胡升麻二
劑頓安
百日内𤼵搐真者不過兩三次必死假者頻𤼵不死真
者内生驚癎假者外傷風冷血氣未實不能勝任故𤼵
搐口中氣熱用大青膏塗𩕄浴體二法
薛按前症多因胎中受患或乳母鬱怒傳兒或兒脾
傷自病當固元氣為主而兼調治其母仍參吮乳不
能𩔖治之後倣此
李司戶孫百日𤼵搐日三五次或作胎驚治之不應即
用大青膏豆許并塗𩕄浴體二法三日而愈蓋嬰兒血
氣未實不能勝外邪而𤼵搐故用浴體法凡搐頻者風
在表易治宜𤼵散搐稀者風在臟難治宜補脾
愚治一小兒百日内患抽搐痰涎自流用驚風藥益
甚視其面色黃白仍用六君子補中益氣二湯而愈
一小兒面青黑或痿黃審其母素有鬱怒所致用加
味逍遥散加味歸脾湯治其母其子亦愈
一小兒月内𤼵搐鼻塞余以為風邪所傷以六君子
加桔梗細辛子母俱服更以葱頭七莖生薑一片細
擂攤帛上兩掌護温貼子𩕄間半晌鼻利搐止
一小兒未兩月𤼵搐嘔乳腹膨作瀉余以為乳多傷
脾胃用五味異功散加漏蘆母服之子服數滴而尋
愈
癲癎症治
凡治五癎皆隨臟治之每臟各有一獸之形並用五色
丸治小病也𤼵而重者死病甚者亦死若反折上竄其
聲如犬症屬肝也若目瞪吐舌其聲如羊症屬心也若
目直腹痛其聲如牛症屬脾也若驚跳反折手縱其聲
如雞症屬肝也若肢體如尸口吐涎沬其聲如猪症屬
腎也
薛按姙娠若遇驚恐則必内應於胎故一月足厥隂
脈養驚則肝受病二月足少隂脈養驚則膽受病三
月手少隂脈養驚則心受病四月名為離經五月足
太隂脈養驚則脾受病六月足陽明脈養驚則胃受
病七月手太隂脈養驚則脈受病八月手陽明脈養
驚則大腸受病九月足少隂脈養驚則腎受病是臟
腑納氣於丹田自肝至腎十經滋養而生此則胎中
所致也若既生之後或驚怪所觸或乳哺失節或乳
母飲食起居六淫七情臟氣不平亦致是症須察見
症屬於何經更别隂陽虛實以調補脾胃為主否則
不時舉𤼵甚至不救
愚治一老生子周歲秋初暴冷勿𤼵搐似癎搐過則
氣息淹淹此元氣虛弱所致用補中益氣湯而安
一小兒十歲一小兒七歲各有癎症歲𤼵二次後因
出痘及飲食停滯舉𤼵頻數並用六君子補中益氣
二湯頓安
一小兒六歲忽然𤼵癎目動咬牙或睡中驚搐口流
涎沫服化痰祛風之藥益甚而面色兼青乃屬肝木
尅制脾土而不能攝涎故上湧也當滋腎水生肝血
則風自息痰自消矣用六味丸而愈
一小兒十三歲因驚患癎服硃砂丸之類而愈後每
𤼵輒服前丸不應或謂風涎内積服藥下之𤼵作日
頻略服鎮驚等劑益甚余以為心脾二經氣血虧損
而痰涎留滯朝用補中益氣湯夕用斷癎丹漸愈出
痘瘡後其癎復作仍用補中益氣湯為主佐以八珍
湯及蟬蜕釣藤飲而愈
附面部三指診候圖
小兒半歲之間有病以名中食三指曲按額前眉上髮
際之下若三指俱熱感受風邪鼻塞氣粗三指俱冷感
受風寒臟冷吐瀉若食中二指熱上熱下冷名中二指
熱夾驚之候食指熱胸膈氣滿乳食不消(附)
附虎口三關脈症圖
水鏡訣云隂陽運合男女成形已分九竅四肢乃生五
臟六腑部位各分逆順難明若憑寸口之浮沉必乃横
亡於孩子須明虎口辨别三關消詳用藥必無差誤未
至三歲看虎口三關若脈見風關尚易治交氣關則難
治交命關為死症又當辨其色如獸驚三關必青水驚
三關必赤人驚三關必黑若紫色必瀉痢黃色是雷驚
三關脈通度乃極驚之症必先有紋或青或紅如線直
者是母食傷脾左右一樣者是驚積齊𤼵紋有三條主
肺傷風痰或齁䶎聲青主傷寒及𠻳紅主瀉泄有黑相
兼主下痢紅多白痢黑多赤痢有紫相兼虎口脈亂乃
氣不和也蓋脈紋見有五色由其病甚色能加變至於
純黑者不可得而治矣(附)
五臟瘡疹證治
小兒在胎食五臟血穢伏於命門若遇天行時熱或乳
食所傷或驚恐所觸則其毒當出初起之候面燥腮赤
目胞亦赤呵欠頓悶乍涼乍熱咳𠻳嚏噴手足稍冷驚
悸多睡宜䆒其何臟所𤼵察其何因所起令乳母亦須
節飲食慎風寒五臟各有一症肝臟水泡色青而小
肺臟膿疱色白而大心臟斑色赤而小脾臟疹小次㿀
故色赤黃淺也先𤼵膿疱後𤼵疹子者順先疹子後㿀
子者順反此為逆惟腎無候但見骫冷耳冷是也若寒
水來侮故黑陷而耳骫反熱為逆也急用百祥丸牛李
膏各三服不愈者死如𤼵潮熱三日以上出不甚多
而熱不止者未盡也潮熱隨出如早食潮熱不已為水
疱之𩔖也一𤼵便出盡者重瘡夾疹者半輕半重也出
稀者輕裏外微紅者輕外赤裡黑者微重外白裡黑者
大重也瘡端裡黑點如針孔者𫝑最劇也青乾紫陷昏
睡汗出煩躁熱渴腹脹啼喘二便不通者困也有大熱
利小便解熱毒若紫黑乾陷或寒戰咬牙或身黃腫紫
者急以百祥丸下之復惡寒不已身冷出汗耳骫反熱
者死症也此腎氣大旺脾虛不能制故耳下後身熱氣
温飲水者可治以脾土勝腎寒去而温熱也不黑者不
可下下則内虛歸腎大抵瘡疹屬陽在春夏為順秋冬
為逆冬月腎旺盛寒病多歸腎變黑又當辨春膿疱夏
黑陷秋㿀子冬疹子者十活四五黑者十難救一身
熱煩渴腹滿而喘便澁面赤悶亂大吐此當利小便不
瘥者宣風散下之若能食而痂頭焦起或未焦而喘實
亦可下之若五七日痂不焦是内熱也宣風散導之生
犀汁解之㿀疹作搐為脾虛而肝所乘心火妄動風
熱相摶也當用括蔞湯瀉心肝補脾土瘡黑而便忽
膿血并痂皮者乃脾氣實腎邪退而病安也及瀉而乳
食不化者脾虛不能制腎故難治
薛按痘疹大要與癰疽治法無異宜辨表裏虛實寒
熱蓋表虛而用𤼵表之劑輕則斑爛重則不能起𤼵
而死裡實而用托裡之劑輕則患痘毒重則喘急腹
脹而死裡虛而用疏導之劑輕則難以貫膿結痂重
則不能結靨落靨則死治者可不慎哉若臖赤𤼵熱
疼痛而作渴飲冷便秘此形氣病氣俱實也雖在嚴
冬必用四順清涼飲以救其隂若黑陷不食嘔吐泄
瀉寒戰咬牙手足逆冷此脾土虛敗寒水所侮也雖
在盛暑必用六君薑附或十二味異功散以回其陽
此内經捨時從症之法也若起𤼵遲不紅活不作膿
不結痂或𤼵熱作渴飲食少思此脾胃虛弱也用參
茋四聖散以補之若雖起而色白雖貫膿而不滿雖
結痂而不落或痒塌作渴飲湯腹痛不食嘔吐泄瀉
此脾胃虛寒也用十一味木香散以温之其在四五
日之間死者毒氣盛真氣虛而不能起𤼵也六七日
之間死者元氣虛而不能貫膿也旬日之外死者邪
氣去脾胃敗而元氣内脱也治者但能决其死而不
知其死必本於血氣虧損苟能逆推其因而豫為調
補豈斷無生理哉蓋起𤼵貫膿結痂三者皆由脾胃
榮養不可妄投尅伐之劑以致其夭枉也至於大人
患此治法迥異昔丹溪嘗治一老人初患痘昏憒不
知極用大補四十餘劑遂出痘而愈觀此可見
陸親一大王病瘡疹先用抱龍丸解之彼另用藥下之
其疹稠密余曰瘡疹始出未有他症但用平和之藥解
之如三日不出或出而不快宜微𤼵之更不出當再𤼵
之出而不多脈平和無他症者瘡本稀少不可更𤼵若
瘡起𤼵能食者大黃丸下一二行若初起就用下劑則
裏虛瘡不能盡出而稠密難治至三日其瘡黑陷喜不
寒戰遂用百祥丸牛李膏各一服瘡復紅活而愈蓋黑
者歸腎也腎旺勝脾故脾虛寒戰則難治所用百祥丸
瀉膀胱之邪自不盛也
五大尉因墜鞦韆患急驚𤼵搐或用表散之藥不愈此
急驚當先退其熱以大黃丸玉露散惺惺丸加牛黃丸
麝解之至三日肌膚尚熱余曰再二日不愈必𤼵㿀瘡
已而果然用必勝散七日而愈此乃初因誤𤼵其表内
熱不止而㿀自生也
十太尉瘡疹未出呵欠頓悶驚悸乍涼乍熱手足冷面
顋赤咳𠻳時嚏此五臟症具也以其别無他候故未𤼵
出若已出則歸一臟也用抱龍丸數服瘡疹出而諸症
愈(治見校註痘疹方)
丹瘤
丹瘤之症因熱毒客於腠理搏於氣血𤼵於皮膚當以
白玉散塗之
薛按前症或命門所稟或風熱相摶或頻浴熱湯或
頻着烘衣或傷食𤼵熱或乳母膏粱厚味七情鬱火
皆能致者其赤暈遊走者乃血隨風熱者若稟胎毒
用化毒丹風熱者敗毒散頻浴烘衣者四物連翹山
梔飲食𤼵熱者四君柴胡神麯母食厚味者加味清
胃散母有鬱火者加味逍遥散俱加漏蘆母子俱服
白玉散其性太寒能解熱毒若毒𤼵於四肢而輕淺
者宜用若延及胸背脇腹者為重須用活命飲令人
用力於各患處遍吮毒血各聚於一處急砭出之若
肚腹膨脹二便不通毒入内也用大連翹飲亦有生
者
愚治史少參孫丙申正月隂囊赤腫余作胎毒治之
而瘥後患𤼵熱痰熱等症診其母有鬱火血熱用解
鬱涼血之藥子母俱服而愈至六月初患吐瀉小便
赤澁兩眼瞤動投參术之類不應或以為慢驚余視
其寅卯關脈赤當屬風熱用柴胡清肝散加鈎藤鈎
木賊草一劑即愈至丁酉正月頸患熱毒潰而膿出
感風𤼵熱翌日頭面黯腫如斗急砭出黑血二盞許
隨用清熱化毒湯腫退七八翌日又砭各處血不甚
黑仍用前藥去牛蒡子加熟地黃而愈此症若砭緩
則血凝滯或為破傷風而死
一小兒患之外勢雖輕内苦便閉此患在臟也服大
連翹飲敷神功散而瘥
一小兒臀患之赤暈走徧令人頻吮使其毒各聚一
處乃砭出黑血塗以加味神功散時以金銀花甘草
節為末人乳汁調服而愈月餘後兩足赤腫仍治以
前法而痊數日後兩足復赤或用犀角解毒之𩔖乳
食不進肚腹膨脹此復傷脾胃也乃敷前藥服補中
益氣湯加茯苓而瘥(神功散甚效但砭處微痛用太乙丹亦效)
一小兒腿患之神思如故乳食如常此毒𤼵於肌表
余謂宜砭泄其毒不必服藥不信外敷寒涼内服峻
厲致腹膨脹乳食不進而歿夫寒涼外傷脾氣峻劑
内傷生氣不死何俟
一小兒兩足常患腫似丹毒而不臖𤼵飲水痰盛兩
頦赤色先兄以為禀腎經虛火用地黃丸料母子俱
服而愈一小兒兩足生瘡疥赤暈如丹久而不愈
亦用地黃丸而痊一小兒腿如霞遊走不定先以
麻油塗患處砭出惡血其毒即散更用九味解毒散
一劑而安
一小兒因母酒後飲其乳因睡不醒遍身如丹瘤狀
余以為酒毒傳兒為患令母子俱服葛根解酲湯而
愈
一女子赤暈如霞作痒𤼵熱此肝經血熱用小柴胡
加生地連翹丹皮而愈凡女子天癸將至婦人月經
不調被驚着惱多有此症亦治以前藥
傷風兼變症治二
傷風貪睡口中氣熱呵欠頓悶用大青膏𤼵散之若飲
冷不止而善食者用大黃丸微下之餘不可下也傷
風手足冷者脾臟怯也當以益黃散温脾胃以大青膏
散風邪傷風自利脾臟虛怯也亦用益黃散大青膏
未瘥用調中丸有下症用大黃丸後服温驚丸傷風
腹脹或作喘脾臟虛也當先𤼵散仍補脾傷風兼肝
則𤼵搐頓悶兼心則驚不安兼肺則喘𠻳哽氣兼脾則
困睡兼腎則目畏明各隨補其母傷風多睡能食引
飲吐瀉大便色黃此胃虛熱也當先用白术散以生津
後用大青膏以𤼵散傷風吐沫瀉色青白悶亂不渴
哽氣出氣睡而露睛先用益黃散後用大青膏傷風或
涼或熱多睡氣粗大便黃白嘔乳不消不時咳𠻳先用
大青膏後服益黃散慎不可下傷風誤用下藥而作
渴飲水者此胃無津液而虛熱也多用白术散熱渴自
止
薛按大青膏乃表散之劑必外邪藴結於肺而肺氣
未虧損者方可用之大黃丸乃疏利之劑其食痰積
滯於胃而胃氣尚充實者乃可施之况前症屬脾肺
氣虛腠理不密外邪所乘又當臨症制宜必以固脾
胃為主若兼肢冷自利腹脹喘𠻳者脾肺虛寒也六
君子加木香升麻桔梗若兼驚悸痰甚飲食少思屬
心脾臟虛也四君加芎歸酸棗仁若兼肢體倦怠喘
𠻳哽氣脾肺氣虛也六君當歸桔梗若兼目畏明白
睛多腎氣虛也六味丸加五味鹿茸如未應更用補
中益氣湯加五味子乾山藥以補腎母若多睡能乳
飲水吐瀉大便色黃脾氣虛而下陷也補中益氣湯
升補元氣若吐沫瀉青睡而露睛脾虛木所乘也六
君子加升麻柴胡調補脾氣若乍涼乍熱喘𠻳氣粗
大便黃白嘔乳不消脾肺氣虚而有邪也先用惺惺
散後用四君子湯若悞用下藥而作渴者脾胃之氣
傷也用白术散或六君子補中益氣二湯補之大凡
前症若病邪急而元氣無虧者先用原方或用輕清
表散之劑若元氣不足者當如前法固其元氣則外
邪自退若因病久或因服尅伐之藥而未愈或更加
變症者但調補脾胃諸症自愈其小兒傷風𤼵熱鼻
塞或痰壅𤼵搐多因乳母鼻吹𩕄門但服惺惺膏或
用葱頭三五莖細切擂爛以紙寸餘攤葱在上兩掌
合葱待温貼於𩕄門其邪即解乃去其葱却用絹段
寸餘塗以麵糊仍貼𩕄門永無傷風之患
吳江史安卿子傷風用表散化痰之藥反痰盛咳𠻳
肚腹膨脹面色㿠白此脾肺俱虛用六君子加桔梗
一劑頓愈至三日前症又作鼻流清涕此復傷風寒
也仍用前藥加桑皮杏仁而愈
史玄年子喘𠻳胸腹膨脹泄瀉不食此飲食傷脾土
而不能生肺金也用六君子湯一劑諸症頓愈
史孔修子六歲感冐咳𠻳𤼵散過度喘促不食痰中
有血余曰此成肺癰也次日吐痰而兼膿用桔梗湯
而愈後元氣未復大便似痢或以為痢用五苓黃連
枳實之類痰喘目劄四肢抽搐此脾敗而變慢脾風
也果歿
諸經𤼵熱症治三
潮熱者時間𤼵熱過時即退來日依時而𤼵此欲𤼵驚
也壯熱者常熱不已甚則𤼵驚癎也風熱者身熱
而口中氣熱乃風邪外感也温壯者肢體微熱也
𤼵熱而不欲飲水者胃氣虛熱也用白术散𤼵熱而飲
水作渴喜冷飲食者胃氣實熱也用瀉黃散
薛按秘藏保嬰集云小兒潮熱或壯熱不退多是變
蒸及五臟相勝不必用藥又多食積鬱熱由中𤼵外
見於肌表只理其中清陽明之熱而表熱自除不可
認作外感用小柴胡輕利等藥重傷其内又潮熱不
退恐是出痘亦當審察勿便用藥竊謂𤼵熱飲水者
熱在内不飲水者熱在外也又當以此辨之其諸熱
症說見各類
朱監簿子五歲忽𤼵熱腮唇色赤煩躁飲熱或用牛黃
丸及一物瀉心湯加倦怠不食便利黃水師謂心經虛
熱而誤下之也先用白术散以生胃中津液後用生犀
散以治心經虛熱再與胡黃連丸而愈
鄭人齊姓者子忽臟熱症自用青金膏三服連瀉五行
加困睡𤼵驚再一服又瀉二行益加口乾身熱虚羸師
先煎白术散與時時服之後用香瓜丸而愈
曹宣德子三歲面黃時𤼵寒熱不食飲水或用牛黃麝
香二丸不愈用止渴乾葛散反吐師謂食伏於胃脘先
以白餅子下之又以消積丸磨之而愈
愚治一小兒先壯熱便秘服清涼飲之類愈而復作
服地骨皮散而潮熱不已服四物芩連之𩔖不時而
熱甚余曰不時而熱或晝見夜伏晝伏夜見是虛火
也當滋化源不信仍服寒涼愈甚余夕用六味丸加
五味子朝用補中益氣加山藥山茱萸而瘥
一小兒五歲𤼵熱作渴右顋鼻凖微赤或與冷冰涼
藥即時嘔吐余曰右顋微赤肺經虛熱也鼻凖微赤
胃經虛熱也此胃虛不能生肺耳先用四君子加升
麻三分一劑而不吐又用白术散二劑而不渴再用
四君子四劑而頓安
一小兒𤼵熱作渴用瀉黃散大便重墜口角流涎仍
欲瀉火余曰鼻凖青白脾虛肝木所侮也口角流涎
胃氣不能攝涎也大便重墜脾氣不能升也不信另
服涼劑果眉唇微動四肢微抽余曰此元氣虛極而
變慢脾風也用六君子加炮薑當歸木香鈎藤鈎二
劑益甚彼欲更劑余曰此藥力不及也設藥不對其
症禍在反掌仍以前藥加炮附子一片服之即安乃
去附子又二劑而愈
薛氏醫案卷五十
