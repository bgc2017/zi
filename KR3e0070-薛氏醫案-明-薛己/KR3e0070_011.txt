薛氏醫案卷十一
明薛已撰
正體類要上
正體主治大法
一脇肋脹痛若大便通和喘咳吐痰者肝火侮肺也用
小柴胡湯加青皮山梔清之若胸腹脹痛大便不通喘
咳吐血者瘀血停滯也用當歸導滯散通之内經云肝
藏血脾綂血蓋肝屬木生火侮土肝火既熾肝血必傷
脾氣必虚宜先清肝養血則瘀血不致凝滯肌肉不致
遍潰次壮脾健胃則瘀肉易潰新肉易生若行尅伐則
虚者益虚滯者益滯禍不旋踵矣
一肚腹作痛或大便不通按之痛甚瘀血在内也用加
味承氣湯下之既下而痛不止按之仍痛瘀血未盡也
用加味四物湯補而行之若腹痛按之不痛血氣傷也
用四物湯加參茋白术補而和之若下而胸脇反痛肝
血傷也用四君芎歸補之既下而發熱陰血傷也用四
物參术補之既下而惡寒陽氣傷也用十全大補湯補
之既下而惡寒發熱氣血俱傷也用八珍湯補之既下
而泄瀉脾腎傷也用六君肉果破故紙補之若下後手
足俱冷昏憒出汗陽氣虚寒也急用參附湯吐瀉手足
俱冷指甲青者脾腎虚寒之甚也急用大劑參附湯口
噤手撒遺尿痰盛唇青體冷者虚極之壊症也急投大
劑參附湯多有得生者
一肌肉間作痛營衞之氣滯也用復元通氣散筋骨作
痛肝腎之氣傷也用六味地黃丸内傷下血作痛脾胃
之氣虚也用補中益氣湯外傷出血作痛脾肺之氣虚
也用八珍湯大凡下血不止脾胃之氣脱也吐瀉不食
脾胃之氣敗也苟預為調補脾胃則無此患矣
一作痛若痛至四五日不減或至一二日方痛欲作膿
也用托裏散若以指按下復起膿已成也刺去其膿痛
自止若頭痛時作時止氣血虚也痛而兼眩屬痰也當
生肝血補脾氣
一青腫不消用補中益氣湯以補氣腫黯不消用加味
消遥散以散血若焮腫脹痛瘀血作膿也以八珍湯加
白芷托之若膿潰而反痛氣血虚也以十全大補湯補
之若骨&KR0008;接而復脱肝腎虚也用地黃丸腫不消青不
退氣血虚也内用八珍湯外用葱熨法則瘀血自散腫
痛自消若行血破血則脾胃愈虚運氣愈滯若敷貼涼
藥則瘀血益凝内腐益深致難收拾
一發熱若出血過多或潰膿之後脈洪大而虚重按全
無此陰虚發熱也用當歸補血湯脈沉微按之軟弱此
陰盛發躁也用四君薑附若發熱煩躁肉瞤筋惕亡血
也用聖愈湯如汗不止血脱也用獨參湯其血脱脈實
汗後脈躁者難治細小者易治外臺秘要云陰盛發躁
欲坐井中用附子四逆湯加葱白王太僕先生云凡熱
來復去晝見夜伏夜見晝伏不時而動者名曰無火此
無根之虚火也
一作嘔若因痛甚或因尅伐而傷胃者用四君當歸半
夏生薑或因忿怒而肝傷者用小柴胡湯加山梔茯苓
若因痰火盛用二陳薑炒黃連山梔若因胃氣虚用補
中益氣湯生薑半夏若出血過多或因潰後用六君子
湯加當歸
一喘咳若出血過多面黑胸脹或胸膈痛而發喘者乃
氣虚血乘於肺也急用二味參蘇飲若咳血衂血者乃
氣逆血藴於肺也急用十味參蘇飲加山梔芩連蘇木
一作渴若因出血過多用四物參术如不應用人參黃
茋以補氣當歸熟地以養血若因潰後用八珍湯若胃
熱傷津液用竹葉黃茋湯胃虚津液不足用補中益氣
湯胃火熾盛竹葉石膏湯若煩熱作渴小便淋濇乃腎
經虚熱非地黃丸不能救
一出血若患處或諸竅出者肝火熾盛血熱錯經而妄
行也用加味逍遥散清熱養血若中氣虚弱血無所附
而妄行用加味四君子湯補益中氣或元氣内脱不能
攝血用獨參湯加炮薑以回陽如不應急加附子或血
藴於内而嘔血用四物加柴胡黃芩凡損傷勞碌怒氣
肚腹脹悶誤服大黃等藥傷陽絡則為吐血衂血便血
尿血傷陰絡則為血積血塊肌肉青黯此臟腑虧損經
隧失職急補脾肺亦有生者但患者不悟此理不用此
法惜哉
一手足傷損若元氣虚弱或不戒房勞或妄行攻伐致
死肉上延或腐而不痛黑而不脱者當大補元氣庶可
保生若手足節&KR0008;斷去者無妨骨斷筋連不急剪去若
侵及好肉則不治若預為調補脾氣則無此患大凡膿
瘀内焮者即針之而投托裏散或口噤遺尿而似破傷
風者急用十全大補湯加附子多有生者
一腐肉不潰或惡寒而不潰用補中益氣湯發熱而不
潰用八珍湯若因尅伐而不潰者用六君子湯加當歸
其外皮黑堅硬不潰者内火蒸炙也内服八珍湯外塗
當歸膏其死肉不能潰或新肉不能生而致死者皆失
於不預補脾胃也
一新肉不生若患處夭白脾氣虚也用六君芎歸患處
緋赤陰血虚也用四物參术若惡寒發熱氣血虚也用
十全大補湯膿稀白而不生者脾肺氣虚也用補中益
氣湯膿稀赤而不生者心脾血虚也用東垣聖愈湯寒
熱而不生肝火動也用加味逍遥散晡熱而不生肝血
虚也用八珍牡丹皮食少體倦而不生脾胃氣虚也用
六君子湯膿穢而不生者陰虚邪火也用六味地黃丸
四肢困倦精神短少而不生者元氣内傷也用補中益
氣湯如夏月用調中益氣湯作瀉用清暑益氣湯秋令
作瀉用清燥湯
一傷重昏憒者急灌以獨參湯雖内瘀血切不可下急
用花蕊石散内化之恐因瀉而亡陰也若元氣虚甚者
尤不可下亦用以前散化之凡瘀血在内大小便不通
用大黃朴硝血凝而不下者急用木香肉桂末三二錢
以熱酒調灌服血下乃生如怯弱之人用硝黃須加肉
桂木香同煎假其熱以行其寒也
一大便秘結若大腸血虚火熾者用四物湯送潤腸丸
或以猪膽汁導之若腎虚火燥者用六味地黃丸腸胃
氣虚用補中益氣湯
一傷損症用黑羊皮者蓋羊性熱能補氣也若杖瘡傷
甚内肉已壊欲其潰者貼之成膿固速苟内非補劑壮
其根本毒氣不無内侵外非砭刺泄其瘀穢良肉不無
傷壊若受刑輕外皮破傷者但宜當歸膏敷貼更服四
物芩連柴胡山梔白术茯苓又丁痂不結傷肉不潰死
血自散腫痛自消若槩行罨貼則醖釀瘀毒矣
一跳躍搥胷閃挫舉重勞役恚怒而胷腹痛悶喜手摸
者肝火傷脾也用四君柴胡山梔畏手摸者肝經血滯
也用四物柴胡山梔桃仁紅花若胸脇作痛發熱晡熱
肝經血傷也用加味逍遥散若胸脇作痛飲食少思肝
脾氣傷也用四君芎歸柴梔丹皮若胸腹脹滿飲食少
思肝脾氣滯也用六君加柴胡芎歸若胸腹不利食少
無寐脾氣鬱結也用加味歸脾湯若痰氣不利脾肺氣
滯也用二陳白术芎歸梔子青皮若咬牙發搐肝旺脾
虚也用小柴胡湯川芎山梔天麻鈎藤鈎或用風藥則
肝血益傷肝火益甚或飲糖酒則腎水益虚肝火愈熾
若用大黃等藥内傷陰絡反致下血少壮者必為痼疾
老弱者多致不起
一破傷風河間云風症善行數變入臟甚速死生在反
掌之間宜急分表裏虚實而治之邪在表者則筋脈拘
急時或寒熱筋惕搐搦脈浮弦用羌活防風湯散之在
半表半裏者則頭微汗身無汗用羌活湯和之傳入裏
者舌強口噤項背反張筋惕搐搦痰涎壅盛胸腹滿悶
便溺閉赤時或汗出脈洪數而弦以大芎黃湯導之既
下而汗仍出表虚也以白术防風湯補之不時灌以粥
飲為善前云乃氣虚未損之法也若膿血太泄陽隨陰散
氣血俱虚而類前症者悉宜大補脾胃切忌祛風之藥
一發痙仲景云諸痙項強皆屬於温又云太陽病𤼵
汗大多致痙風病下之則痙復發汗則拘急瘡家發汗
則痙是汗下重亡津液所致有汗而不惡寒曰柔痙以
風能散氣也宜白术湯加桂心黃茋無汗而惡寒曰剛
痙以寒能澁血也宜葛根湯皆氣血内傷筋無所營而
變非風也杖瘡及勞傷氣血而變者當補氣血未應用
獨參湯手足冷加桂附緩則不救
撲傷之症治驗
血脱煩躁
有一患者兩脇脹悶欲欬不欬口覺血腥徧身臀腿脹
痛倦怠不食煩渴脈大此血脱煩躁也與童便酒及砭
患處出死血糜肉甚多忽發熱煩躁汗出投以獨參湯
三劑少止又用補氣血清肝火之藥數劑飲食稍進後
用獨參湯間服諸症悉退飲食頗加但不能多寐以歸
脾湯加山梔竹茹四劑而熟睡因勞心遂煩渴自汗脈
大無力以當歸補血湯二劑而安又以十全大補去川
芎加麥門五味牡丹地骨麻黃根炒浮麥數劑而汗止
死肉且潰又二十餘劑而新肉生
血虚發躁
有一患者煩躁面赤口乾作渴脈洪大按之如無余曰
此血虚發躁也遂以當歸補血湯二劑即止後日晡發
熱更以四物加柴胡牡丹地骨黃栢知母治之熱退而
瘡斂東垣云發熱惡寒大渴不止其脈大而無力者非
白虎湯症此血虚發躁也宜用當歸補血湯治之裴先
生云肌熱躁熱目赤面紅其脈洪大而虚此血虚也若
誤服白虎湯輕則危重則斃
氣虚血熱
有一患者頭額出汗熱渴氣短煩躁骨痛瘀肉不潰遂
割去之出鮮血服芩連之藥益甚其脈洪大而微此氣
血俱虚邪火熾盛所致以四物加參茋术炙草少用柴
胡炒芩二劑頭汗頓止又加麥門五味肉桂二劑諸症
悉退後用參茋歸术炒芍熟地麥門五味十餘劑瘀血
潰而膿水稠矣但新肉不生以前藥倍用白术而斂
瘀血泛注
有一患者瘀血流注腰膂兩足俱黑隨飲童便酒砭出
瘀血糜肉投以小柴胡湯去半夏加山梔芩連骨碎補
以清肝火用八珍茯苓以壮脾胃死肉潰而新肉生後
瘡復潰得靜調治年餘而痊
有一患者瘀血攻注陰囊潰而成漏膿水清稀所服皆
寒涼之劑診其肝脈短濇餘脈浮而無力此肝木受肺
金尅制又元氣虚不能收斂遂用壮脾胃生氣血之方
元氣少復後終殁於金旺之日
瘀血作痛
有一患者腫痛發熱作渴汗出余曰此陰血受傷也先
砭去惡穢以通壅塞後用四物柴胡黃芩山梔丹皮骨
碎補以清肝火而愈
有一患者傷處揉散惟腫痛不消余曰此瘀血在内宜
急砭之不從余以蘿蔔自然汁調山梔末敷之破處以
當歸膏貼之更服活血之劑而瘥數年之後但遇天陰
仍作痒痛始知不砭之失
有一患者臀腿黑腫而皮不破但脹痛重墜皆以為内
無瘀血惟敷凉藥可以止痛余診其尺脈濇而結此因
體肥肉厚瘀血蓄深刺去即愈否則内潰有爛筋傷骨
之患余入針四寸漂黑血數升腫痛遂止是日發熱惡
寒煩渴頭痛此氣血俱虚而然也以十全大補之劑遂
瘥
肝火作痛
有一患者瘀血内脹焮痛發熱口乾作渴飲食不甘四
肢倦怠余曰此肝火熾盛脾土受制故患前症喜其禀
實年壮第用降火清肝活血之劑而愈
肝火忿怒
有一患者患處脹痛悲哀忿怒此厥隂之火為七情激
之而然耳遂砭去瘀血以小柴胡湯加山梔黃連桔梗
而安後用生肝血養脾氣之藥瘡潰而斂
肝火脇脹
有一患者患處脹痛發熱欲嘔兩脇熱脹肝脈洪大余
曰肝火之症也但令飲童便并小柴胡湯加黃連山梔
歸梢紅花諸症果退此症若左關脈浮而無力以手按
其腹反不脹者此血虚而肝脹也當以四物參苓青皮
甘草之類治之若左關脈洪而有力胸脇脹痛者按之
亦痛此怒氣傷肝之症也以小柴胡芎歸青皮芍藥桔
梗枳殼主之蓋此症不必論其受責之輕重問其患處
去血之曾否但被人扭按甚重努力恚怒以傷其氣血
瘀血歸肝多致前症甚則胸脇脹滿氣逆不通或血溢
口鼻卒至不救
肝膽虚症
有一患者愈後口苦腰脇脹痛服補腎行氣等藥不愈
余按其肝脈浮而無力此屬肝膽氣血虚而然耳用參
茋芎歸地黃白术麥門五味治之而愈
血虚腹痛
有一患者杖後服四物紅花桃仁大黃等劑以逐瘀血
腹反痛更服一劑痛益甚按其腹不痛余曰此血虚也
故喜按而不痛宜温補之劑遂以歸身白术參茋炙草
二劑痛即止
氣虚不潰
有一患者瘀血已去飲食少思死肉不潰又用托裏之
藥膿稍潰而清此血氣虚也非大補不可彼不從余強
用大補之劑飲食進而死肉潰但少寐以歸脾湯加山
梔二劑而寐因勞心煩躁作渴脈浮洪大以當歸補血
湯二劑而安
寒凝不潰
有一患者受刑太重外皮傷破瘀血如注内肉縻爛黯
腫上徹胸背下至足指昏憒不食隨以黑羊皮熱貼患
處灌以童便酒薄粥更以清肝活血調氣徤脾之劑神
思稍蘇始言遍身彊痛又用大劑養血補氣之藥腫消
食進時仲冬瘀血凝結不能潰膿又用大補之劑壮其
陽氣其膿方熟遂砭去洞見其骨塗以當歸膏及服前
藥百餘劑肌肉漸生
脾虚不斂
有一患者潰而不斂以内有熱毒欲用寒涼之藥余曰
此血氣俱虚而不能斂耳非歸术參茋之類培養脾土
則肌肉何由而生豈可復用寒涼尅伐之藥重損氣血
耶遂用前藥治之而愈
血虚筋攣
有一患者腹脹嘔吐眩暈用柴胡黃芩山梔紫蘇杏仁
枳殼桔梗川芎當歸赤芍紅花桃仁四劑而定後又出
血過多昏憒目黑用十全大補等藥而蘇時肌肉潰爛
膿水淋漓筋攣骨痛予切其脈浮而濇沉而弱此因氣
血耗損不能養筋筋虚不能束骨遂用養氣血之藥治
之而愈
腎虚氣逆
有一患者杖瘡愈後失於調理頭目不清服祛風化痰
等藥反眩暈服牛黃清心丸又肚腹疼痛杖痕腫癢發
熱作渴飲食不思痰氣上升以為杖瘡餘毒復作診左
尺脈洪大按之如無予曰此腎經不足不能攝氣歸源
遂用人參黃茋茯苓陳皮當歸川芎熟地山藥山茱萸
五味麥門炙草服之而尋愈後因勞熱渴頭痛倦怠少
食用補中益氣湯加麥門五味而痊
濕熱乘肝
有一患者愈後腿作痛余意膿血過多瘡雖愈肝經血
氣尚未充實而濕熱乘虚也遂以八珍加牛膝木瓜蒼
术黃栢防己炙草以祛濕熱養陰血痛漸止乃去防己
黃栢服之遂瘳
肝經鬱火
有一患者瘀血失砭脹痛煩渴縱飲涼童便渴脹頓止
以蘿蔔細搗塗之瘀血漸散已而患處作癢仍塗之癢
止後口乾作渴小腹引陰莖作痛小便如淋時出白津
此肝經鬱火也遂以小柴胡湯加大黃黃連山梔飲之
諸症悉退再用養血等藥而安夫小腹引陰莖作痛等
症往往誤認為寒症投以熱劑則諸竅出血或二便不
通以及危殆輕亦損其目矣
痛傷胃嘔
有一患者痛甚發熱嘔吐少食胸膈痞滿用行氣破血
之劑益甚口乾作渴大便不調患處色黯余曰此痛傷
胃氣所致遂以四君當歸炒芩軟柴藿香二劑諸症漸
愈又用大補之劑潰之而瘳
藥傷胃嘔
有一患者發熱焮痛服寒涼藥更加口乾作渴肚腹亦
痛自以為瘀血欲下之余按其肚腹不痛脈微細而遲
飲食惡寒此涼藥傷胃而然也急用六君加芍藥當歸
炮附子各一錢服之前症益甚反加譫語面赤余意其
藥力未至耳前藥再加附子五分服之即睡覺來諸病
頓退而安
氣血不損
有一患者瘀血雖去飲食形氣如故但熱渴焮痛膈痞
有痰以小柴胡湯加天花粉貝母桔梗山梔二劑少愈
又加生地歸尾黃芩柴胡山梔花粉而愈余治百餘人
其杖後血氣不虚者惟此一人耳治者審之
行氣之非
有一患者服行氣之劑胸痞氣促食少體倦色黯膿清
此形氣俱虚之症也先用六君桔梗二劑胸膈氣和後
用補中益氣去升麻加茯苓半夏五味麥門治之元氣
漸復而愈若用前劑戕賊元氣多至不救
下血之非
有一患者去其患處瘀血用四物柴胡紅花治之焮痛
頓止但寒熱口乾飲食少思用四物白术茯苓柴胡黃
芩花粉四劑寒熱即退用六君芎歸藿香而飲食進腐
肉雖潰膿水清稀以前藥倍用參茋歸术茯苓二十餘
劑腐肉俱潰膿水漸稠悞服下藥一鍾連瀉四次患處
色黯喜其脈不洪數乃以十全大補倍加肉桂麥門五
味數劑肉色紅活新肉漸生喜在壮年易於調理又月
餘而愈否則不救凡杖瘡跌撲之症患處如有瘀血止
宜砭去服壮元氣之劑蓋其氣血已損切不可再用行
氣下血之藥復損脾胃則運氣愈難營達於下而反為
敗症怯弱者多致夭枉
寒藥之非
有一患者腫痛敷寒涼之藥欲内消瘀血反致臀腿俱
冷瘀血併胸腹痞悶余急去所敷之藥以熱童便酒洗
患處服六君木香當歸敷回陽膏臀腿漸温又以前藥
去木香加川芎藿香肉桂四劑瘀血解乃刺之更以壮
脾胃養氣血得痊蓋氣血得温則行得寒則凝寒極生
熱變化為膿腐潰深大血氣既敗肌肉無由而生欲望
其生難矣
不砭之非
有一患者發熱煩躁用四物黃芩紅花軟柴山梔花粉
煩熱已清瘀血深蓄欲針出之不從忽牙關緊急患處
作痛始針去膿血即安用托裏養血新肉漸長忽患處
瘙癢此風熱也用祛風消毒之劑而痊
不補之非
有一患者臀腿脹痛發熱煩躁刺去死血脹痛少寬熱
躁愈甚此血脱邪火旺而然也急用獨參湯補之少愈
又以徤脾胃養氣血藥治之腐肉漸潰遂愈大抵此症
宜預調補以頋收斂切不可伐其氣血不行補益以至
不能收斂矣
破傷風表症
有一患者仲夏誤傷手腰背反張牙關緊急脈浮而散
此表症也遂用羌活防風湯一劑即解此症若在秋冬
腠理緻密之時須用麻黃之類以發汗此乃暴傷氣血
不損之治法也
破傷風裏症
有一患者杖處略破而患此脈洪大而實此裏症也用
大芎黃湯一劑大便微行一次悉退若投表藥必死宜
急分表裏虚實而治之庶無誤矣
膿内焮類破傷風
有一患者寒熱口乾用四物參芪白术軟柴炒芩麥門
五味四劑少退余欲砭去瘀血不從後怔忡不寐飲食
少思牙關牽緊頭目疼痛惡寒發熱此膿内焮也遂砭
去之即安以八珍棗仁麥門五味二十劑前症漸愈又
用前藥及獨參湯瘀肉漸潰後因勞又少寐盜汗以歸
脾湯麥門五味遠志而痊後牙關脹悶面目焮赤又似
破傷風仍以為虚用八珍等藥亦安
膿潰類破傷風
有一患者腹痛喘促作渴寒熱臀腿糜爛與死血相和
如皮囊盛糊用童便煎四物桃仁紅花柴胡黃芩麥門
花粉服之頓退彼用黑羊皮貼之益甚後砭去膿血甚
多氣息奄奄唇口微動牙關緊急患處色黯或欲用破
傷風藥余曰此氣血虚而變症也用參茋芎歸白术并
獨參湯人乳汁元氣復而諸症愈乃用十全大補湯調
理而安此症若膿瘀内焮者宜針之若潰後口噤遺尿
而類破傷風等症者乃氣血虚極也急用大補之劑若
素多痰患風症者宜清痰降火若因怒而見風症者宜
清肝降火若人不慎房勞而忽患前症此由腎水不足
心火熾甚宜滋陰補氣血為主若誤作風症治之即死
内虚變痓(痓當作痙)
有一患者内潰針出膿三五碗遂用大補之劑翌日熱
甚汗出足冷口噤腰背反張衆欲投發散之劑余曰此
氣血虚極而變痙也若認作風治則悮矣用十全大補
等藥而愈此症多因傷寒汗下過度與産婦潰瘍氣血
虧損所致但當調補氣血為善若服尅伐之劑多致不
救
有一患者兩月餘矣瘡口未完因怒發痓瘡口出血此
怒動肝火而為患耳用柴胡芩連山梔防風桔梗天麻
釣藤鈎甘草治之頓愈劉宗厚先生云痓有屬風火之
熱内作者有因七情怒氣而作者亦有濕熱内盛痰涎
壅遏經絡而作者惟宜補虚降火敦土平水清痰去濕
墜跌金傷治驗
瘀血腹痛
有一患者仲秋夜歸墜馬腹内作痛飲酒數杯翌早大
便自下瘀血即安此元氣充實挾酒勢而行散也
一男子跌傷腹痛作渴食梨子二枚益甚大便不通血
欲逆上用當歸承氣湯加桃仁瘀血下而瘥此因元氣
不足瘀血得寒而凝聚也故産婦金瘡者不宜食此
一男子孟秋墜梯腹停瘀血用大黃等藥其血不下反
加胸膈脹痛喘促短氣余用肉桂木香末各二錢熱酒
調服即下黑血及前所服之藥而蘇此因寒藥凝滯而
不行故用辛温之劑散之
脾傷腹痛
陳侍御墜馬腿痛作嘔服下藥一劑胸腹脹痛按之即
止惟倦怠少氣診其脈微細而濇余曰非瘀血也乃痛
傷氣血復因藥損脾氣而然耳投養脾胃生氣血之藥
而愈
血虚脇脹
李進士季夏傷手出血不止發熱作渴兩脇作脹按之
即止此血虚也用八珍加軟柴胡天花粉治之頓愈更
用養氣血之藥調理而痊
血虚煩躁
吳給事墜馬傷首出血過多發熱煩躁肉瞤筋惕或欲
投破傷風藥余曰此血虚火動所致當峻補其血為善
遂用聖愈湯二劑即安又養氣血而瘡瘥
亡血出汗
張進士季秋墜馬亡血過多出汗煩躁翌日其汗自止
熱躁益甚口噤手顫此陰血虚陽火乘之而汗出為寒
氣收斂腠理故汗不得出火不得泄怫鬱内甚而益增
他症也余用四物加柴胡黃芩山梔四劑少止又用四
物參茋軟柴胡五味麥門治之而痊
亡血昏憒(二條)
一婦人孟冬傷足亡血頭汗内熱作渴短氣煩躁不時
昏憒其脈洪大按之微弱此陰血虚於下孤陽炎於上
故發厥而頭出汗也以四物合小柴胡湯一劑汗即止
以四物去川芎加參茋麥門五味炙草少用肉桂四劑
諸症悉去又三十餘劑血氣復而愈
一男子孟夏折腿出血過多其初眩暈眼花後則昏憒
此陰血傷損陽火熾甚制金不能平木木旺生風所致
急灌童便更用人參當歸各五錢荆芥川芎柴胡芍藥
白术各二錢山梔黃栢黃芩桔梗各一錢甘草五分服
之隨爽又用四物參茋各三錢生地柴胡各一錢四劑
煩躁悉去
濕痰作痛(三條)
大宗伯沈立齋孟冬閃腰作痛胸間痰氣不利以枳殼
青皮柴胡升麻木香茴香當歸川芎赤芍神麯紅花四
劑而瘥但飲食不甘微有潮熱以參茋白术陳皮白芍
各一錢歸身二錢川芎八分軟柴胡地骨炙草各五分
十餘劑而康
劉尚寳體微臂閃作痛服透骨丹反致肢節俱痛下體
益甚以二陳南星羌活防風牛膝木瓜蒼术黃芩黃栢
治之身痛遂安以前藥再加歸尾赤芍桔梗治之而痊
鄭吏部素有濕痰孟冬墜馬服辛熱破血之藥遍身作
痛發熱口乾脈大而滑此熱劑激動痰火為患耳治以
清燥湯去人參當歸黃茋加黃芩山梔半夏黃栢熱痛
頓去患處少愈更用二陳羌活桔梗蒼术黃栢薑製生
地當歸遂痊
肝火作痛
楊司天骨已入&KR0008;患處仍痛服藥不應肝脈洪大而急
余曰此肝火盛而作痛也用小柴胡湯加山梔黃連二
劑痛止用四物山梔黃栢知母調理而康
血虚作痛
一婦人磕臂出血骨痛熱渴煩悶頭暈日晡益甚此陰
虚内熱之症用八珍加丹皮麥門五味骨碎補肉桂及
地黃丸治之悉愈却去桂加牛膝續斷二十餘劑而瘡
愈
骨傷作痛(二條)
一小兒足傷作痛肉色不變傷在骨也頻用炒葱熨之
五更用和血定痛丸日間用健脾胃生氣血之劑數日
後服地黃丸三月餘而瘥
一小兒臂骨出&KR0008;接入腫痛發熱服流氣等藥益甚飲
食少思余以葱熨之其痛即止以六君黃茋柴胡桔梗
續斷骨碎補治之飲食進而腫痛消又用補中益氣加
麥門五味治之氣血和而熱退愈矣
氣虚血滯
戴給事墜馬腿腫痛而色黯食少倦怠此元氣虚弱不
能運散瘀血而然耳遂用補中益氣去升麻柴胡加木
瓜茯苓芍藥白术治之而痊
氣虚不潰
少宗伯劉五清膁傷一塊微痛少食用六君子湯倍加
當歸黃茋其痛漸止月餘瘀血内涸而不潰公以為痊
余曰此陽氣虚極須用調補不從至來春頭暈痰涎壅
塞服清氣化痰病勢愈盛脈洪大而微細欲以參茋歸
术附子之類補之不信至秋初因怒昏憒而厥
氣虚壅腫(三條)
一婦人閃臂腕腫大已三月手臂日細肌瘦惡寒食少
短氣脈息微細屬形病俱虚也遂投補中益氣加肉桂
引諸藥以行至臂再加貝母香附以解久病之鬱間服
和血定痛丸以葱熨之腫消二三因怒患處仍脹胸膈
兩脇微痛以前湯更加木香山梔半夏桔梗服之少可
復因驚不寐少食盜汗以歸脾湯加五味麥門二十餘
劑而安腫消三四手臂漸肥但經水過期而少此心脾
之血尚未充足而然也乃用八珍加五味麥門丹皮遠
志香附貝母桔梗四十餘劑諸症悉愈後因怒發熱譫
語經水如湧此怒動肝火以小柴胡湯加生地黃二錢
一劑遂止以四物加柴胡調理而康
州守陳克明子閃右臂腕腫痛肉色不變久服流氣等
藥加寒熱少食舌乾作渴余曰傷損等症腫不消色不
變此運氣虚而不能愈當助脾胃壮氣血為主遂從余
法治之不二月形氣漸充腫熱漸消半載諸症悉退體
臂如常
一小兒閃腿腕壅腫形氣怯弱余欲治以補氣血為主
佐以行散之劑不信乃内服流氣飲外敷寒涼藥加寒
熱體倦余曰惡寒發熱脈息洪大氣血虚極也治之無
功後内潰洩盡氣血而亡
瘀血腫痛
一男子閃傷右腿壅腫作痛余謂急砭去滯血以補元
氣庶無後患不信乃外敷大黃等藥内服流氣飲後湧
出穢膿數碗許其膿不止乃復請治視其腿細而脈大
作渴發熱辭不治後果歿
窗友王汝道環跳穴處閃傷瘀血腫痛發熱作渴遂砭
去瘀血知其下焦素有虚火用八珍加黃栢知母牛膝
骨碎補四劑頓止用十全大補湯少加黃栢知母麥門
五味三十餘劑而斂
筋傷壅腫
李考功子十四歲脚腕閃傷腫而色夭日出清膿少許
肝脈微濇此肝經受傷氣血虚而不能潰難治之症也
急止尅伐之劑不信乃雜用流氣等藥後果出爛筋而
死
肺火衂血
張地官墜馬傷腿服草烏等藥致衂血咳𠻳臂痛目黃
口渴齒痛小便短少此因燥劑傷肺與大腸而致余用
生地芩連黃栢知母山梔山藥甘草以潤肺之燥而生
腎水小便頓長諸症並止以山藥五味麥門參茋芎歸
黃栢黃芩知母炙草以滋陰血養元氣而瘡斂
肝火出血(三條)
俞進士折腿骨已接三月尚發熱出血不止正體醫治
不應左關脈洪數此肝火熾甚血得熱而妄行也遂投
小柴胡湯加山梔芍藥生地防風血止熱退又用八珍
五味麥門治之瘡口即愈
田宗伯侄仲秋因怒跌仆遍身作痛發熱衂血肝脈弦
洪余曰久衂脈弦洪乃肝火盛而制金也至春則肝木
茂盛而自焚或戕賊脾土非易治之症當滋腎水以生
肝木益脾土以生肺金乃雜用瀉肝火等藥歿於仲春
之月
一婦人因怒仆地傷面出血痰盛昏憒牙關緊急余曰
此怒動肝火氣逆拂鬱神明昏冐而卒倒也兩手脈洪
大而無倫次以小柴胡湯加黃連山梔芎歸橘紅茯苓
薑汁治之而甦
胃火作嘔
一膏粱之人跌腿青腫作痛服辛熱之藥反發熱作喘
患處益痛口乾唇揭余曰膏粱之人内多積熱更服辛
熱之劑益其胃火而使然也頻飲童便以清胃散加山
梔黃芩甘草治之頓止患處以葱慰之腫即消散
陰虚作喘
舉人杜克弘墜馬服下血藥反作喘日晡益甚此血虚
所致耳非瘀血為患遂以四物加參茋五味麥門治之
其喘頓止又用補中益氣加五味麥門而愈此症果係
瘀血蒸薰於肺而喘只宜活血行血亦不可下若面黑
胸脹或膈痛作喘當用人參一兩蘇木二兩作一劑水
煎急服緩則不治産婦多有此疾
陰虚發熱
楊進士傷手指焮痛發熱服寒涼之藥致飲食頓減患
處不潰余用托裡養血之藥食進瘡潰後因勞每日晡
發熱此陰虚而内熱也以四物軟柴胡地骨皮乃退更
用養血氣之藥而瘡斂
氣血虚熱
一男子墜馬腹有瘀血服藥下之致發熱盜汗自汗脈
浮濇余以為重劑過傷氣血所致投以十全大補湯益
甚時或譫語此藥力未及而然也以前藥加炮附子五
分服之即睡覺來頓安再劑而痊
血不歸經(二條)
大尹劉國信金瘡出血發熱煩躁屬陰虚為患用聖愈
湯治之虚火息而血歸經矣
梁閣老侄金瘡腫痛出血不止寒熱口乾此氣虚血無
所附而血不歸經也用補中益氣五味麥門主之陽氣
復而愈
氣無所附
舉人余時正金瘡焮痛出血不止惡寒發熱用敗毒等
藥愈甚此亡血過多氣無所附而然耳遂以四物黃栢
知母軟柴胡玄參五味麥門治之即愈
氣血俱虚
余北仕時有留都賈學士子年十六患流注已二載公
陞北宗伯邀余治診其脈洪大而數膿清作渴食少盜
汗朝寒暮熱余曰此氣血俱虚也先以固氣血為主午
前以四君芎歸炙草午後以四物參茋麥門五味兩月
諸症遂可一二有一醫用滲利之劑保其必生治之三
月氣血極虚而形體骨立復懇治余被命南下後果殁
陽氣脱陷
梁閣老侄跌傷腿外敷大黃等藥内服破血之劑遂致
内潰余針出穢膿三碗許虚證悉具用大補之劑兩月
餘少能步履因勞心手撒眼閉汗出如水或欲用祛風
之劑余曰此氣血尚未充足而然也急以艾炒熱頻熨
肚臍并氣海穴處以人參四兩炮附子五錢煎灌良久
臂少動又灌一劑眼開能言但氣不能接續乃以參茋
歸术四味共一斤附子五錢水煎徐徐服之元氣漸復
飲食已進乃去附子服之而瘡愈
膽經血少
一女子年十七閃右臂微腫作痛寅申時發熱余决其
膽經血虚火盛經水果先期而至先以四物合小柴胡
湯四劑熱退更以加味四物湯加香附地骨皮山梔各
五分芩連炙草各三分二十餘劑其腫亦消乃去黃連
山梔又五十餘劑經水調而元氣充矣
腎經虚怯(二條)
儒者王清之跌腰作痛用定痛等藥不愈氣血日衰面
耳黧色余曰腰為腎之府雖曰閃傷實腎經虚弱所致
遂用杜仲補骨脂五味山茱蓯蓉山藥空心服又以六
君當歸白术神麯各二錢食遠服不月而瘥
一三歲兒閃腰作痛服流氣等藥半載不愈余曰此稟
腎氣不足不治之症也後果殁
痛傷胃嘔
一婦人傷指手背俱腫微嘔少食彼以為毒氣内攻診
其脈沉細此痛傷胃氣所致也遂刺出膿碗許先以六
君藿香當歸而食進繼以八珍黃茋白芷桔梗月餘而
瘡愈
氣遏肉死(二條)
一男子修傷足指色黑不痛而欲脱余曰此因陽氣虚
不能運達於患處也急去之速服補劑以壮元氣否則
死肉延足必不救矣不信果黑爛上脛而死大抵手足
氣血罕到之地或生瘡或傷損若戕其元氣邪氣愈盛
潰爛延上必死不潰而色黯者亦死若骨斷筋皮尚連
者急剪去之
一女年數歲嚴寒上京兩足受凍不仁用湯泡潰至春
十指俱爛牽連未落予用托裡之劑助其陽氣自潰脱
得保其生此因寒邪遏絶運氣不至又加熱湯泡漬故
死而不痛也余嘗見人之嚴寒而出凍傷其耳不知痛
癢若以手觸之其耳即落當以煖處良久或熱手熨之
無恙若以火烘湯泡其耳即死至春必潰脱落矣北方
寒氣損人若此可不察之
涼藥遏經
雲間曹子容為室人中風灌藥誤咬去指半節焮痛寒
熱外敷大黃等藥内服清熱敗毒患處不痛不潰膿清
寒熱愈甚余曰此因涼藥遏絶隧道而然也遂敷玉龍
膏以散寒氣更服六君子湯以壮脾胃數日後患處微
痛腫處漸消此陽氣運達患處也果出稠膿不數日半
指潰脱更服托裏藥而斂
上舍王天爵傷足焮腫内熱作渴外敷内服皆寒涼敗
毒患處益腫而不潰且惡寒少食欲作嘔吐余曰此氣
血俱虚又因寒藥凝結隧道損傷胃氣以致前症耳遂
用香砂六君子芎歸炮薑外症悉退惟體倦晡熱飲食
不甘以補中益氣湯加地骨皮五味麥門治之而愈
州守王廷用傷指即用帛裹之瘀血内潰焮腫至手余
謂宜解患處以出瘀血更用推陳致新之劑不信乃敷
涼藥痛雖少止次日復作又敷之數日後手心背俱潰
出瘀穢膿水尚服敗毒之劑氣血益虚色黯膿清飲食
少思仍請余治投以壮脾胃生氣血之劑由是膿水漸
稠而愈
湯火所傷治驗
火毒刑肺金
一男子孟冬火傷臂作痛喘𠻳發熱此火毒刑肺金之
症用人參平肺散治之喘𠻳乃止因勞又惡寒發熱此
氣血虛也以八珍湯加桔梗白芷治之而退再加薄桂三分
以助藥勢温氣血壊肉潰之而愈若初起焮赤作痛用神
效當歸膏敷之輕者自愈重者自腐生肌神效或用側栢
葉末蠟油調敷亦效若發熱作渴小便赤色其脈洪數而實
者用四物茯苓木通生甘草炒黃連脈雖洪數而虚者用八
珍若患處不潰而色黯者四君芎歸黃茋之類若肉死已潰
而不生肌者用四君黃茋當歸炮薑若愈後而惡寒陽氣未
復也急用十全大補切不可用寒涼反傷脾胃
火毒焮作
一男子因醉被湯傷腿潰爛發熱作渴飲水脈洪數而
有得此火毒為患用生地當歸芩連木通葛根甘草十
餘劑諸症漸退却用參茋白术芎歸炙草芍藥白芷木
瓜新肉將完因勞忽寒熱此氣血虚而然也仍用參茋
之藥加五味子酸棗仁而安又月餘而瘡痊
火毒行於下焦
一男子火傷兩臂焮痛大小便不利此火毒𫝊於下焦
用生地黃當歸芍藥黃連木通山梔赤茯苓甘草一劑
二便清利其痛亦止乃以四物參茋白芷甘草而壊肉
去又數劑而新肉生
火毒乘血分
一婦人湯傷胸大潰兩月不斂脈洪大而無力口乾發
熱日晡益盛此陰血虚火毒乘之而為患耳用四物湯
加柴胡丹皮熱退身涼更用逍遥散加陳皮以養陰血
壮脾胃腐肉去而新肉生矣
薛氏醫案卷十一
