薛氏醫案卷七十四
明薛已訂
外科精要上
療發背癰疽灸法用藥第一
經云諸痛痒瘡瘍皆屬心火前輩又謂癰疽多生於丹
石房勞之人凡人年四十已上患發背等瘡宜安心早
治此症如虎入室禦而不善必至傷人宜先用内托散
次用五香連翹湯更以騎竹馬法或隔蒜灸并明灸足
三里以發泄其毒蓋邪之所凑其氣必虚留而不去其
病乃實故癰疽未潰臓腑畜毒一毫熱藥斷不可用癰
疽已潰臓腑既虧一毫冷藥亦不可用猶宜忌用敷貼
之藥閉其毫孔若熱渴便秘脉沉實洪數宜用大黃等
藥以泄其毒後國老膏萬金散黃礬丸遠志酒之類選
而用之
愚按前症若熱毒藴於内大便秘結元氣無虧者宜
用大黃等藥泄其熱毒若隂虚陽凑精虚氣節脾胃
虚弱者宜用甘温之劑培其本源若瘡不焮腫不作
膿者雖未潰仍須温補若瘡已潰而腫不退痛不止
者仍宜清凉之劑治之若病急而元氣實者先治其
標病緩而元氣虚者先治其本或病急而元氣更虚
者必先治本而兼以治標大抵腫高焮痛膿水稠粘
者元氣未損也治之則易漫腫微痛膿水清稀者元
氣虚弱也治之則難不腫不痛或漫腫腫黯不潰者
發於隂也元氣虚甚理所不治若腫高焮痛者先用
仙方活命飲後用托裏消毒散漫腫微痛者宜托裏
散如不應加薑桂若膿出而反痛氣血虚也八珍散
不作膿不腐潰陽氣虚也四君加歸茋肉桂不生肌
不收斂脾氣虚也十全大補加薑桂晡熱内熱隂血
虚也四物加參术欲嘔作嘔胃氣虚也六君加炮薑
自汗盜汗五臓虚也六味丸加五味子食少體倦脾
氣虚也補中益氣加茯苓半夏喘促咳𠻳脾肺虚也
前湯加麥門五味欲嘔少食脾胃虚也人參理中湯
腹痛泄瀉脾胃虚寒也附子理中湯小腹痞足脛腫
脾腎虚弱也十全大補加山茱山藥肉桂泄瀉足冷
脾腎虚寒也前藥加桂附熱渴淋閉腎虚隂火也加
減八味丸喘𠻳淋閉肺腎虚火也補中益氣湯加減
八味丸凡此變症皆因元氣虧損失於預補所致故
丹溪先生云但見腫痛參之脉症虚弱便與滋補氣
血無虧可保終吉旨哉斯言蓋古今虚實不同因時
施治不無少異是集治論義悉類此
附治驗
上林陳靜&KR0636;面患疔脉洪數有力屬邪氣藴結余用
清熱消毒散二劑未應或用黃蓍肉桂等藥二劑反
益其勢致耳目唇口俱腫閉頭面如斗由邪氣外實
也前脉按之無力由元氣内虚也連進托裏消毒之
藥及數砭患處出黑血碗許已而膿與腐肉併潰而
出復用托裏之藥瘡勢漸愈七日後復因調護失宜
以致煩渴不食兩尺脉如絲欲絶急用八味丸料煎
服其脉頓復手足自温使非砭以泄其外托裡散以
補其内八味丸以回其陽則治之失宜必致不救慎
之慎之
憲副陳魯山居官勤苦勞傷元氣背患疽漫腫中央
色黯四畔微赤微痛脉浮大按之微細左寸短而右
寸若無十餘日腫未全起此病氣元氣虚寒朝用參
蓍薑桂歸术陳皮半夏炙草温補其陽夕用加減八
味丸滋其肝腎各四劑而腐潰但膿水清稀盜汗自
汗内熱晡熱脉浮而數改用八珍湯復發熱而夜陽
舉此腎虚而火動仍用加減八味丸料煎服而安又
因怒動肝火瘡出鮮血二盞許左關弦數右關弦弱
此肝木侮脾以致肝不能藏血脾不能統血用十全
大補兼前藥各二劑而血止再用前藥調理而痊
一武職患腦疽内潰熱渴頭面腫脹如斗胸背色焮
如塗丹煩熱便秘此表裏俱實若非苦寒之劑内疏
外泄不救遂針周項出膿及用清凉飲一劑内大黃
用五錢再用消毒散而愈
節推王器之背患疽瘡頭如黍焮痛背重脉沉而實
此毒在内服黃連内疏湯二劑少退更與仙方活命
飲而愈
舉人劉華甫焮腫作痛脉浮而數此毒蓄於經絡用
内托復煎散二劑而焮腫減用仙方活命飲四劑而
腫痛止更用托裏藥而痊
一儒者患背疽腫焮痛甚此熱毒藴結而熾盛用隔
蒜灸而痛止服仙方活命飲而腫消更與托裏藥而
潰愈
一男子背患疽腐肉雖潰而新肉不生此毒氣解而
脾胃之氣虚也用六君子加芎歸五味黃茋漸愈用
十全大補湯全愈
一男子背患疽肉腐膿清肌肉不生此邪去而氣血
俱虚也用十全大補湯月餘而斂
一男子背患疽腫痛赤暈尺餘背如負石其勢當峻
攻其脉又不宜遂砭赤處出紫血碗許腫痛頓退更
用神功散及仙方活命飲二劑瘡口及砭處出血水
而消
儒者周在魯懷抱久鬱背脊患疽肝脉弦洪脾脉浮
大按之微細以補中益氣加桔梗貝母少用銀花白
芷二劑肝脉頓退脾脉頓復乃以活命飲二劑膿潰
腫消肝脉仍弦此毒雖去而胃氣復傷仍用前湯加
半夏茯苓而愈用銀花白芷非為治瘡乃解患者之
疑耳
癰疽備論第二
初虞世云凡癰疽始作須以大黃等藥亟轉利之勿以
困苦為念若與其潰爛而死不若利之而死况有生道
哉古人立法率用五香連翹漏蘆等藥貧乏者单煎大
黃湯以利之至於膿潰乃服黃茋等藥以排膿千金外
臺備矣世以瘡發於外不行轉利而死者多矣悲夫
愚按前症若腫高焮痛臓腑閉結屬内外俱實當用
前藥瀉之若漫腫微痛臓腑不實屬内外俱虚當用
内托補之若患腫無頭肉色不變當助胃壯氣令其
内消若疼痛不止焮腫不消當用人參黃茋散以托
裡排膿若飲食少思肌肉不生當用參茋托裡散以
補養脾胃丹溪云癰疽因積毒在臓腑當先助胃壯
氣使根本堅固次以行經活血藥佐之參以經絡時
令使毒氣外泄治之早者可以内消此内托之旨也
又云腫瘍内外皆壅宜以托裡表散為主如用大黃
寧無孟浪之非潰瘍内外皆虚宜以補接為主如用
香散未免虚虚之失此蓋古今氣禀不同治宜審之
癰疽灸法論第三
陳無擇云癰則皮薄腫高疽則皮厚腫堅初發並宜灼
艾惟癰膿成則宜針疽膿成則宜烙當審察其症疏利
其毒補托其裡然癰疽冠於雜病之首治失次序多致
枉天故集得效灸法以貽學者庶不致妄投也
愚按前症若發熱煩渴大便秘結者由邪蓄於内宜
黃連内疏湯以泄内毒若頭痛拘急發熱惡寒者由
邪客於外宜人參敗毒散以散表邪若腫痛焮赤發
熱作渴此毒氣凝於肉裏宜仙方活命飲解散其毒
若食少體倦發熱惡寒此中氣虚弱宜六君子湯以
補脾胃
騎竹馬灸法第四
治一切瘡瘍即用此法無有不愈其法令病人以肘凭
凡竪臂腕要直用篾一條自臂腕中曲處横紋男左女
右貼肉量起有至中指尖盡處截斷為則不量指甲却
用竹杠一條令病人脫衣正身騎定前後用兩人杠起
令病人脚不着地又令二人扶之勿令傴僂却將前所
量臂篾從竹杠坐處尾骶骨盡處直貼脊背量至篾盡
處為則用墨筆點定此只是取中非灸穴也却用薄篾
作則子量病人中指節相去兩横紋為則男左女右截
為一則就前所點記處兩邊各量一則盡處即是灸穴
兩穴各灸五七壯疽發於左則灸右疽發於右則灸左
甚則左右皆灸蓋此二穴心脉所過之處凡癰疽皆心
火留滯之毒灸此則心火流通而毒散矣起死回生之
功屢試屢騐
愚按前症若毒既解而肌肉不生當求其屬而補之
第三圖
先令病人脫去衣服以大竹杠一條跨定令兩人
徐徐扛起足要離地五寸許兩傍更以兩人扶定
毋令搖動不穩却以第一圖則子貼定竹扛從尾
閭起貼脊量至則子盡以墨點定記之非灸穴也
此是取中穴止處却以第二圖取同身寸則取兩
寸平摺自中穴量之以中分取兩傍各一寸方是
灸穴也
論隔蒜灸得效第五
李氏云治疽之法灼艾之功勝於用藥蓋使毒氣外泄
譬諸盜入人家當開戶逐之不然則入室為害矣凡瘡
初發一二日須用大顆獨蒜切片三分厚貼疽頂以艾
隔蒜灸之每三壯易蒜痛者灸令不痛不痛者灸之令
痛瘡潰則貼神異膏如此則瘡不開大肉不敗壞瘡口
易斂一舉三得此法之妙人所罕知若頭項見疽則不
可用此法(五府極觀碑載)
愚謂瘡瘍之症有諸中必形諸外在外者引而拔之
在内者疎而下之苟或毒氣鬱結瘀血凝滯輕者藥
可解散重者藥無全功是以灼艾之功為大凡灸法
未潰則拔引鬱毒已潰則補接陽氣每治四肢患瘡
氣血無虧者祇以前法灸之皆愈若中氣虚弱不灸
而服敗毒之藥復傷中氣未有不敗者也其頭項患
者亦宜灸之但艾炷宜小而少其壯數為善
背疽腫漫尋頭灸法第六
李氏云凡患背疽漫腫無頭者用濕紙貼腫處但一點
先乾處乃是瘡頭可用大蒜十顆淡鼓半合乳香錢許
研爛置瘡上鋪艾灸之痛否皆以前法為度
愚按前症或附骨疽及臀腿諸毒初起未明者尋頭
用灸多自内消其毒熾盛更服活命飲其功尤捷若
氣血虚弱必以補托為主若背疽大潰欲騐穿透内
膜者不可用皂角取嚏法但以紙封患處令病者用
意呼吸如紙不動者未穿透也倘用取嚏鼓動内膜
反致穿透慎之慎之
蒜餅施用分其輕重第七
伍氏曰凡用蒜餅灸者蓋蒜味辛温有毒主散癰疽假
火勢以行藥力有只用艾炷灸者此可施於頑疽痼發
之類凡赤腫紫黑毒甚者須以蒜艾同灸為妙
愚按前法誠有回生之功若頑瘡痼疾脾胃虚弱營
氣不能滋養患處以致寒邪内襲而不愈宜用小艾
炷頻灸瘡口以祛寒邪補接營氣其内補之法說見
首論及三十二論
灸法要論第八
伍氏方論曰夫癰疽發背皆有所因前篇言之詳矣凡
初覺赤腫先從背脊骨第二陷中兩傍相去同身寸各
一寸五分名熱腑穴二處各灸七壯此能疏泄諸陽熱
氣永無癰疽之苦或隔蒜灸不論壯數則邪無所容而
真氣不損但頭項見瘡宜用騎竹馬法及足三里灸之
愚按前論誠為良策其調理之法當求首論中
史氏引證
甲戌年瘍醫常器之診太學史氐之母云内有蓄熱防
其作疽至辛巳六月果背脾微痒瘡粒如黍灼艾即消
隔宿復作用膏藥覆之暈開六寸許痛不可勝歸咎於
艾適遇一僧自云病瘡甚危嘗灸八百餘壯方甦遂用
大艾壯如銀杏者灸瘡頭及四傍各數壯痛止至三十
餘壯赤暈悉退又以艾作團如梅杏大者四十壯乃食
粥安寢瘡突四寸小竅百許患肉俱壞而愈
愚按灼艾之法必使痛者不痛不痛者痛則其毒隨
火而散否則非徒無益而又害之
附治驗
秋官高竹真患背疽色黯堅硬重如負石神思昏憒
可畏其親廷評鄭沙村請同往治鄭云竹真先任湖
廣某縣時以某河涉險不便竹真為整治有功其民
為立生祠凡渡河者無不禱祭竹真患此悉疑立祠
致祟余曰不然病因元氣虚寒積毒熾盛所致遂以
杵蒜攤患處用錢大艾炷灸二十餘壯尚不知乃攤
蒜補艾灸亦不知乃着肉灸良久方知再灸方痛内
服參附大補之劑而起
癰疽灼艾痛痒論第九
伍氏曰凡治癰疽發背疔瘡不痛者必灸使痛痛者必
灸使不痛若初灸即痛者由毒氣輕淺灸而不痛者乃
毒氣深重悉宜内服追毒排膿外傳消毒之藥大抵癰
疽不可不痛又不可大痛悶亂不知痛者難治
愚按前論惟疔瘡一症其狀不一其色不同或如小
瘡或如水泡或作痛或麻木或有紅絲或寒熱頭疼
或嘔吐惡心或肢體拘急其候多端非前灸法并解
毒之劑卒難濟事若不省人事或牙關緊急者即以
奪命丹為末灌之若生兩足多有紅絲至臍生于兩
手多有紅絲至心生于唇面多有紅絲入喉俱難治
若針其紅絲出血多有生者若患於肢末之處毒愈
凝滯藥難導達艾灸之功為大如妄服疏利之劑耗
損真氣不惟無以去毒而害反隨之矣
附治驗
操江都憲張恒山左足次指患之痛不可忍急隔蒜
灸三十餘壯即能舉步彼欲速愈自敷涼藥遂致血
凝肉死毒氣復熾再灸百壯服活命飲出紫血其毒
方解脚底通潰腐筋爛肉甚多將愈予因考績北上
又誤用生肌藥反助其毒使元氣虧損瘡口難斂予
回用托裏藥補之喜其禀實且客處至三月餘方瘥
表甥居富右手小指患之或用針出血敷以涼藥掌
指腫三四倍六脉洪大此真氣奪則虚邪氣勝則實
也先以奪命丹一服活命飲二劑勢稍緩余因他往
或又遍刺出血腫延臂腕如大瓠手指腫大數倍不
能消潰乃真氣愈虚邪氣愈盛余回用大劑參茋歸
术之類及頻灸遍手腫勢漸消後大便不實時常泄
氣此元氣下陷以補中益氣湯加補骨脂肉豆䓻吳
茱萸五味子又以生脉散代茶飲大便漸實手背漸
潰又用大補藥五十餘服漸愈
一男子唇患之有紫脉自瘡延至口内余曰此脉過
喉則難治矣須針紫脉并瘡頭出惡血以泄其毒則
可不信乃别用解毒之劑頭面俱腫復請治脉洪數
按之全無惡症悉具余曰無能為也彼求治甚篤時
口内腫脹針不能入為砭腫處出血勢雖少退終至
不起
腦疽灸法第十
李氏云腦疽及脛項有疽不可用隔蒜灸恐引毒上攻
宜灸足三里穴五壯氣海穴三七壯仍服涼血化毒之
藥或以騎竹馬穴法灸之凡頭項咽喉生疽古法皆為
不治若用此法多有生者加五香連翹漏蘆等湯國老
膏萬金散皆可選用
愚按前症屬膀胱經或濕熱上壅或隂火上炎若因
濕熱則病氣有餘元氣不足當用黃連消毒散以除
濕毒用補中益氣湯以滋化源若因隂火則元氣病
氣俱不足當用補中益氣湯及六味地黃丸以滋腎
水若腎水乾涸中傳末症急用加減八味丸及補中
益氣湯以固根本引火歸源若色黯不潰或潰而不
斂名曰腦爍不治大凡腫焮痛甚宜活命飲隔蒜灸
之解散瘀血拔引鬱毒但艾炷宜小而少若欲其成
膿腐潰生肌收斂並用托裡為主
附治騐
一婦人患頭項俱腫痛不可當發熱作渴喜冷内服
清熱外敷寒涼色黯不焮胸中氣噎此陽氣虚寒彼
泥素有痰火不受温補余用參茋各五錢薑桂各二
錢一劑腫頓起而潰又用大補藥而愈凡瘡疽腫高
痛甚煩渴飲冷此病氣元氣俱有餘宜用清熱消毒
散仙方活命飲為主若腫高痛甚口乾飲熱此病氣
有餘元氣不足宜用托裡消毒散參茋四補散為主
若漫腫微痛食少體倦此病氣元氣俱不足宜用六
君補中二湯壯其脾胃則未成者消已成者潰已潰
者斂矣
儒者胡本中之内冬患之腫痛熱渴脉洪數實用清
熱消毒之藥潰膿而愈次年三月其舌腫大遍身患
紫疔如葡萄不計其數手足尤多各刺出黑血此脾
胃受毒先服奪命丹七粒出臭汗瘡熱益甚便秘二
日與大黃芩連各三錢升麻白芷山梔薄荷連翹各
二錢生甘草一錢水煎三五沸服之大小便出臭血
甚多下體稍退乃磨入犀角汁再服舌本及齒縫出
臭血諸毒頓消更用犀角地黃湯而愈
癰疽既灸服藥護臓腑論第十一
李氏云背疽之方雖多得效者殊少今擇用驗者錄之
庶不致誤人如護心散凡有疽疾早進數服使毒氣外
出而無嘔吐之患否則咽喉口舌生瘡或黑爛如茵若
瘡發四五日之後宜間用别藥治之
愚按護心散乃解金石發疽之藥若發熱焮腫作渴
飲冷而嘔者宜用若發熱焮腫作渴飲湯而嘔者不
宜用若脾虚停痰或寒邪内侵或痛傷脾胃宜用六
君子湯若喉舌生瘡或口乾作渴或小便頻數宜用
六味丸大凡諸瘡作嘔若飲冷便秘是熱毒也黃連
消毒散解之飲冷便和是胃火也竹葉石膏湯清之
懶食飲湯是胃虚也補中益氣湯以補之大便不實
喜飲熱湯是脾胃虚寒也六君加炮薑以温之常見
脾胃虚弱者用前散反心間隂冷無不致嘔其喉舌
生瘡乃腎水枯涸虚火炎上其症甚惡急用加減八
味丸亦有得生者
附治騐
通府張廷儀背患癰作嘔焮痛大便秘結口乾作渴
此内藴熱毒用竹葉石膏湯二劑諸症頓退用托裡
消毒散四畔腫消用仙方活命飲瘡亦尋愈
上舍李通甫腿患瘡作痛少食作嘔惡寒余以為痛
傷胃氣用六君子湯加當歸四劑疼痛少止飲食加
進又以十宣散加白术茯苓陳皮數劑膿成針而出
之又以前散去防風白芷數劑而痊
舉人邊雲衢腋下患毒嘔逆不食腸鳴切痛四肢厥
冷脉沉而細余謂中氣不足寒邪内淫用托裏温中
湯一劑頓愈更以香砂六君子治之彼謂腫瘍時嘔
當作毒氣攻心治之潰瘍時嘔當作隂虚補之余曰
此丹溪大槩之言也即諸痛痒瘡皆屬心火之意假
如赤腫痛甚煩躁脉實而嘔為有餘法當下之腫硬
不痛不潰脉弱而嘔為不足法當補之亦有痛傷胃
氣或感寒邪穢氣而作嘔者雖腫瘍尤當助胃壯氣
彼執不信用攻伐之藥病愈甚復請診其脉微細而
發熱余謂熱而脉靜脫血脉實汗後脉躁者皆難治
後果殁
護心散
菉豆末(一兩)明乳香(細研半兩)
右煎生甘草湯調時時服之令藥常在膈間
五香連翹湯
乳香木香沉香丁香連翹射干升
麻黃茋木通獨活桑寄生甘草(各三分)
右水煎服
愚按是方說見前論
凡癰疽不可用生肌斂口之藥合用麥飯石膏瘡口自
斂或因毒藥或為刀割重者兼服沉麝湯
愚按前云凡瘡不可用收口藥者恐毒氣未盡反助
其惡蓋肌肉脾之所主但托裡健脾則餘毒自解瘡
口自合若毒發於外氣血無虧麥飯石膏亦可倚仗
若元氣虧損必當補助其脾禁用刀針說見第四十
三
沉麝湯
木香麝香沉香藿香乳香連翹(各等分)
右每服二錢水煎
五香去大黃加人參黃茋犀角湯
木香沉香乳香丁香(各五錢)粉草人參(各四)
(錢)黃茋(一兩)犀角末(二錢)麝香(一錢)
右每服四錢水煎
漏蘆湯
黃茋甘草連翹沉香漏蘆(各半兩)大黃(一兩)
(微炒)
右每服二錢薑棗水煎
愚按三方詳見首論其斂口之法附見第三十三
柞木飲子治一切癰疽未成自消已成自潰甚效
乾柞葉(四兩)萱草根荷葉蒂甘草節地榆(各一)
(兩)
右每服五錢水煎一碗作二劑早晩進
愚按荷葉蒂去惡血萱草解毒柞葉善袪逐地榆甘
草節清血消毒
阿膠飲子治一切癰疽癤毒
牛膠(剉蛤粉炒如珠)粉草(各一兩)橘紅(半兩)
右作三劑水煎服
牛膠飲截治癰疽毒不内攻不傳惡症有益無損
牛皮膠(用明者四兩)
右用酒一碗重湯煑化服加酒至醉不能飲加白湯
愚按二飲消毒殊有良驗
神仙黃礬丸服至一兩以上最止疼痛不動臓腑
白礬(一兩明亮者研)黃蠟(五錢黃色者熔開一方用七錢)
右丸桐子大每服十丸漸加至二十丸熟水或温酒
送下未破内消已破自合如服金石所致更用礬末
一兩徐以温酒送下有人遍身生瘡其狀如蛇頭服
此即效但日服百粒方能禦毒不致内攻又治蛇咬
熔礬熱滴傷處痛即止毒即出
愚按前法果有良驗余常以白礬三錢為末糊丸以
葱湯連進二服其功尤速故名千金化毒湯本用礬
末葱湯調下因末難服故作為丸此藥解金石固臓
腑有益無損用力少而成功多偏僻之處不可不知
國老膏治一切癰疽預服消腫逐毒其功不能盡述
粉草
右以河水浸二宿揉取汁砂器煎膏服一二匙無灰
酒或白湯下最解丹毒
愚按前方誠為解毒之劑但元氣虚弱者當深戒之
萬金散治一切癰疽已潰未潰者
括蔞(一箇杵細)大甘草節(二錢)没藥(一錢研末)
右用酒二碗煎一碗去查入没藥服
愚按前散有消毒破血之功無腐潰生肌之力
遠志酒治一切癰疽因憂怒氣滯所致
遠志(米泔浸洗去土去心)
右為末每服三錢酒一盞調和澄清飲之柤傅患處
愚按遠志酒誠有解鬱消毒之功而無托裡補益之
效
忍冬酒治一切癰疽甚效仍以麥飯神異二膏傅貼
忍冬藤(生取五兩)大甘草節(一兩)
右用水二碗煎一碗入無灰好酒一碗再煎數沸去
查分三服一晝夜用盡病重晝夜兩劑至大小便通
利為度(另用忍冬藤一把爛研入酒少許傅四圍)
又水蓮四十九片握去毛研細酒解温服其功與忍冬
草同
又龍鱗薜荔一握細研以酒解汁温服利惡物為妙
紅内消用水砂器煎熟入酒與藥相半再煎數沸去查
時時服之查焙為末酒糊丸桐子大每服三十丸空心
温酒下為常服之蓋力輕故也藥産建昌者良
愚按前三藥因其簡易解毒而用之略無内托之功
也若毒既去而真氣虚者必須補托以收全功
馬益卿先生癰疽論第十二
論曰夫人有四肢五臓一覺一寐呼吸吐納精氣往來
流而為榮衞暢而為氣色發而為聲音陽用其形隂用
其精此又常數之所同也至其失也蒸則生熱否則生
寒結而為瘤贅陷而為癰疽凝而為瘡癬憤則結癭怒
則結疽又五臓不和則九竅不通六氣不和則流結為
癰皆經絡澁滯氣血不流暢風毒乘之而致然也
愚按此論可謂善言人身之造化瘡瘍之情狀者矣
治法當參詳前論
癰疽敘論第十三
論曰癰疽之症若七情虧損氣血經絡壅結而成者屬
内因若六淫外侵氣血受傷寒化而為癰者屬外因若
服丹石補藥膏粱酒麫房勞所致者屬内外因也又曰
隂滯於陽則發癰陽滯於隂則發疽脉浮洪滑數為陽
沉緩遲濇為隂隂則熱治陽則冷治初覺宜清熱拔毒
已潰宜排膿止痛故用遠志大黃甘草此三因之法也
治當寒者温之熱者清之虚者補之實者瀉之導之以
針石灼之以艾炷破毒潰堅各遵成法以平為期
愚按前症脉沉實大便秘結者屬内因也宜疏利之
脉浮大便調和者屬外因也宜托裡之脉不浮不沉
者屬不内外因也宜調和榮衞此亦治三因法也若
焮腫大痛煩熱飲冷大便秘結脉洪數實者為純陽
宜苦寒之劑清熱拔毒若不腫不痛瀉利不食嘔吐
足冷是為純隂宜辛熱之劑大補陽氣(不拘嚴寒盛暑當捨時從)
症若微腫微痛似潰不潰時出清膿者為半隂半陽
宜辛熱之劑温補胃氣此亦治隂陽症法也治騐詳
見首論
素問良用要論第十四
素問云陽氣凑襲寒化為熱熱甚則肉腐為膿凡發背
多因服金石而發者有因上伐曾服而發者其候多發
於脾起如粟或痛或痒多致不救外面如拳(古人云外面如麻裡)
(面如瓜)有數十孔以手按之諸孔出膿尋時失瘖凡有此
症可用淨土水調量大小作餅厚分許以艾炷灸之内
服五香連翹湯及鉄漿醋調蚌殼灰塗之更以騎竹馬
法灸之甚良
愚按前症仍參首論主治恐其表裏熱毒之不同元
氣虚實之不一也
千金良用備要方論第十五
千金云癰疽始作或大痛或小痛或發如米粒即便出
膿宜急斷口味利去其毒用騎竹馬灸法或就患處灼
艾重者四面中央總灸一二百壯更貼寒藥其效甚速
愚按前症若因元氣虧損或因氣血相滯而患者更
當調補其内
别脉辨症論第十六
伍氏云癰疽之疾有二十餘症熛發痼發石發岩發蜂
窠發蓮子發椒眼發連珠發竟體發有腸癰内發腦背
發眉發顋頷發肺癰瓜瓠發大率隨病淺深内外施治
不可遲緩初發如傷寒脉浮而緊是其候也
愚按前症其名雖殊處治之法詳具各論其肺癰胃
脘癰别載外科樞要
癰疽脉症第十七
陳無擇云癰疽脉數身無熱反洒淅惡寒若有痛處乃
發為癰以手掩上若熱者為有膿不熱者為無膿若脉
不數不熱而疼者發於隂也尤為惡症凡熱甚脉數用
漏蘆散并单煑大黃等湯不甚熱脉緩弱投五香連翹
湯仍依四節八事次序三因以藥之無有不濟者也
愚按前症洒淅惡寒有屬瘡之表邪者有屬脾肺之
氣虚者若潰後焮腫作痛惡寒發熱煩渴脉數乃真
氣虚而邪氣實也仍參詳首論主之
治癰疽用藥大綱第十八
李氏云余之所著方論靡不周備但欲使治者一玩味
次第用之無有不效今略書用藥要領節次于後
一初患癰疽便服内托散以免後來口舌生瘡仍用騎
竹馬或隔灸
一服五香連翹湯如大便䟽快即止仍量人虚實
一癰疽潰後宜服排膿内補散若嘔逆用木香湯下
一癰疽初作便宜灼艾及麥飯石膏塗四圍中留口出
毒如瘡小通傅之既潰用神異膏貼之
一癰疽已潰日用猪蹄湯淋洗將愈之際三日一次
一癰疽將斂宜用神異膏如毒未盡不可遽用生肌之
劑
一癰疽將安宜用加味十全湯補其氣血庶肌肉易生
一背疽多先渴而後發或先疽而後渴不救多矣若服
加减八味丸非特杜絶渴疾抑且大滋氣血生長肌
肉
愚按前症及諸治法各附四十七等論當審用之
一癰疽嘔逆有二一因初發不服内托散伏熱在心一
因脾氣不正若因伏熱在心者心煩身熱焮腫作痛
宜用内托散三兩服若因脾氣不正者則不煩熱或
聞穢氣作嘔宜用嘉禾散如有寒熱用不換金正氣
散五更初兼服山藥丸以補腎
愚按前症治法當與第十一論參看
論癰疽嘔逆症第十九
李氏云癰疽嘔逆是毒氣衝心非脾胃之冷當服内托
散楊氏云鼻䘐初愈不曾表汗毒在經絡則背發大疽
自肩下連腰脇腫硬如石其色紫黑以涼藥投之終夜
大嘔連進托裡散嘔止瘡潰赤水淋漓四十日而愈又
有患&KR1031;者痛過徹嘔服此即止今有病疽不服此藥者
故引楊氏之言以解世人之惑
愚按用藥之法有是病必用是藥但今之脾胃虚寒
氣逆痰滯而嘔吐者十居八九熱毒内攻而嘔吐者
十纔一二當參首論及第十一論主之
論癰疽之源第二十
夫癰疽之源因於氣或因於熱以僕之管見亦有因於
膏粱房勞金石等藥故治法用菉豆犀角礬石國老膏
追毒丸其屬毒明矣華陀中藏所言是毒服宣熱敗毒
之藥不必疑矣
愚按前症若因金石所致元氣充實者誠宜此法若
膏粱積熱房勞過度脾腎虧損者當滋其化源不可
拘執
華陀論癰疽瘡腫第二十一
夫癰疽瘡腫之作皆五臓六腑蓄毒不流非獨因榮衞
壅塞而發也其行也有處其主也有歸假令發於喉舌
者心之毒發於皮毛者肺之毒發於肌肉者脾之毒發
於骨髓者腎之毒發於下者隂中之毒發於上者陽中
之毒發於外者六腑之毒發於内者五臓之毒故内曰
壞外曰潰上曰從下曰逆發於上者得之速發於下者
得之緩感於六腑則易治感於五臓則難瘳又近骨者
多冷近膚者多熱近骨者久不愈則化成血蟲近膚者
久不愈則傳氣成漏成蟲則多痒少痛或先痒後痛成
漏則多痛少痒或不疼不痒内虚外實者多痛少痒血
不止則多死潰膿則多生或嘔逆無度飲食無時皆癰
疽使然症候多端要當詳治
愚按瘡瘍生蟲乃肝經風熱其成漏乃元氣虚弱其
出血乃脾虚有火其潰膿乃元氣充實至於嘔逆等
症屬脾胃虧損所致當調補元氣庶保無虞
論背疽其源有五第二十二
一天行二瘦弱氣滯三怒氣四腎氣虚五飲冷酒食炙
&KR1020;服丹藥
愚按前症所因雖殊其治法亦當别經絡隂陽虚實
表裡腫潰以助胃壯氣為主使根本堅固庶保無虞
追毒丸
轉毒散
单煑大黃湯
神仙截法
秘傳連翹湯
千金漏蘆湯
六味車螯散
止痛靈寶散
神效麻仁丸
清心内固散
清膻竹葉湯
猪蹄湯
神硝散
聖效散
神仙陷脉散
右方見中卷
麥飯石膏
神異膏
神驗血竭膏
壓熱神白膏
牡蠣地黃膏
大川烏丸
二烏丸
蚣蝎散
琥珀犀角膏
犀角散
内托黃茋丸
不換金正氣散
梔子黃芩湯
加減八味丸
忍冬丸
黃茋六一湯
桑枝湯
五味子湯
加味十全湯
人參内補散
神效托裡散
内補十宣散
人參順氣散
茯苓開胃散
陷脉散
桂附丸
神效瓜蔞散
立效散
獨聖散
梅花散
替針丸
綠雲散
宣毒散
小五香湯
塞裡散
托裡散
清涼膏
碧油膏
神效酒煎散
蜞針法
癰疽經騐方
甲疽代指嵌甲方
金瘡竹木湯火傷方
右方見下卷
薛氏醫案卷七十四
