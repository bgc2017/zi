薛氏醫案卷六十一
明薛已訂
保嬰撮要八
脱肛
夫肺與大腸相為表裏肛者大腸之魄門是也巢氏云
實熱則大便秘結虚寒則肛門脱出此多因吐瀉脾氣
虚肺無所養故大腸之氣虚脱而下陷也用補中益氣
或四君子為主若脱出緋赤或作痛者血虚而有熱也
用補中益氣湯佐以四物牡丹皮微者或作痛者氣虚
而有熱也佐以四君牡丹皮大凢手足指熱者屬胃氣
熱手足指寒者屬胃氣寒
治驗
一小兒痢後脱肛飲食少思面色青黃余謂脾土虧
損肝木所勝也不信另服消導尅滯之劑腹痛膨脹
倦怠作嘔余曰脾氣虚甚矣又不信恪服前藥腹益
脹重墜四肢浮腫復請治之仍欲尅滯余曰腹脹重
墜脾氣下陷也先用五味異功散加木香四劑更手
足冷又加乾薑四劑而腹脹諸症漸愈後因飲食過
多作瀉脱肛用補中益氣湯加木香及五味異功散
而愈
一小兒脱肛半載侵晨便泄兩目白多用升補脾氣
之劑不應余曰腎開竅於二陰此屬腎虚也用四神
地黃二丸及補中益氣湯月餘而愈
一小兒痢久脱肛目睛多白面色漸黃余用補中益
氣湯六味地黃丸調補脾腎而痊
一小兒小便先頻數澁滯次下痢脱肛久而不愈余
以為稟父腎虚用六味地黃丸尋愈後患泄瀉咳𠻳
聲瘖亦用前丸而瘥
一小兒脱肛用寒涼之藥肢體倦怠飲食少思肛門
重墜此脾氣虚而中氣下陷也用補中益氣湯加酒
炒芍藥白术茯苓而瘥
一小兒肛門腫痛出血水年餘未愈忽吐血便血皆
成紫塊此腸胃積熱用聖濟犀角地黃湯頓止更用
金銀花甘草為末白湯調服半載而痊
一小兒脱肛雜用除濕袪風收濇等藥面黃體倦少
食便血余欲升補脾氣以攝其血反服四物槐花之
類而血益甚更加作嘔余先用四君木香治之形氣
漸充便血頓止又用補中益氣湯更以萆麻仁塗頂
心而愈
一小兒因咳𠻳服化痰等藥或作或徹服滚痰丸更
吐瀉手足指冷眉目發搐肛門脱而不赤余朝用補
中益氣湯夕用六君子湯治之諸症漸愈但脱肛未
入恪服補中益氣湯而愈
一小兒患痢脱肛色赤或痛用補中益氣湯送香連
丸而愈後傷食作瀉肛復脱不入仍用前湯更以萆
蔴仁研塗頂門而愈
澁腸散治小兒久痢腸頭脱出
訶子(炮)赤石脂龍骨(各等分)
右為末臘茶少許和藥摻腸頭上(闕)
四神丸(方見驚瀉)
地黃丸(方見腎臟)
補中益氣湯(方見虚羸)
聖濟犀角地黃湯(方見便血尿血即濟生犀角地黃湯)
四君子湯(方見内釣)
龍膽瀉肝湯(方見疝氣)
肛門作痒
小兒肛痒或嗜甘肥大腸濕熱壅滯或濕毒生蟲而蝕
肛門若因濕熱壅滯用四味肥兒丸大便秘結者用清
涼飲蟲食肛門先用化蟲丸後用四味肥兒丸外以雄
黃散納肛内若因病不食蟲無所養而食臓食肛者其
齒齦無色舌上盡白四肢倦怠其上唇内有瘡唾血如
粟心内懊憹此蟲在上食臓若下唇内有瘡此蟲在下
蝕肛門若蝕肛透内者不治諸蟲惟上半月頭向上可
用藥追之望後頭向下令患者聞烹食香味蟲頭即向
上矣後用藥追之
治驗
一小兒嗜膏粱甘味患疥瘡余謂當禁其厚味急用
清胃之藥以治其積熱不從乃用敷藥以治其外更
肛門作痒發熱瘡益甚肌體骨立飲食少思遂用九
味蘆薈丸五味異功散加柴胡升麻尋愈
一小兒肛門作痒耳前後結小核如貫珠隱於肌肉
之間小便不便面色青此稟母之肝火為患用九味
蘆薈丸為主佐以五味異功散加山梔柴胡又以加
味逍遙散加漏蘆與母服之而愈
一小兒十二歲肛門作痒或脱出或大便血遍身生
瘡發熱作渴腹大青筋用大蘆薈丸五味異功散其
瘡漸愈佐以補中益氣湯熱渴漸止肛門悉愈又用
異功散為主佐以補中益氣湯加吳茱萸所製黃連
治之而血愈
一小兒十五歲兩目白翳遍身似疥非疥肛門作痒
晡熱口渴形體骨立余以為肝疳之症也用六味地
黃丸而痊後陰莖作痒小便澄白服蟠䓗散肛門腫
痛服大黃等藥肛門脱出作痒不可忍雜用降火之
藥不應下唇内生小白瘡余以為蟲蝕肛門用九味
蘆薈丸而愈
一小兒肛門作痒悞以為痔服槐角丸等藥肢體消
瘦鼻下濕爛下唇内生瘡此蟲食下部也先用化蟲
丸二服乃用五味異功散四劑却用大蕪荑湯四味
肥兒丸而痊
一小兒七歲飲食過多即作瀉面色青黃服峻利尅
劑余謂當節飲食健脾胃為善不信後牙齦赤爛肛
門作痒服清熱之劑腹痛膨脹復請欲用前劑余曰
此元氣虧損虚火上炎也乃不信後腮間黑腐余曰
此脾氣大虚肉死而不知痛也明矣後雖信余已不
救矣若初用五味異功散健脾胃為主佐以大蘆薈
丸四味肥兒丸清脾濕熱豈有不治之理哉後之患
審之
一小兒肛門作痒屬大腸經風熱用槐角丸而愈
一小兒肛門連陰囊痒出水淋漓屬肝經濕熱也用
龍膽瀉肝湯九味蘆薈丸治之並愈
一小兒嗜甘肥肛門作痒發熱作渴雜用清熱之氣
腹脹少食鼻下生瘡余謂脾胃濕熱生蟲也不信後
下唇内生瘡先用四味肥兒丸諸症漸愈又用大蕪
荑湯治之而痊
便血尿血
經云肺朝百脈之氣肝統諸經之血又云氣主呴之血
主濡之蓋榮血為水穀之精氣灌溉五臓六脈四肢百
骸若脾胃有傷榮衞虚弱行失常道故上為衂血吐血
下為尿血便血矣若外感風邪則血鮮為腸風内傷則
血濁為臓毒又熱入大腸則大便下血熱入小腸則小
便出血然小兒多因胎中受熱或乳母六淫七情厚味
積熱或兒自食甘肥積熱或六淫外侵而成若因母食
厚味者加味清胃散怒動肝火者加味小柴胡湯憂思
鬱怒者加味歸脾湯稟父腎燥者六味地黃丸兒有積
熱小便出血者實熱用清心蓮子飲虚熱用六味地黃
丸大便出血者犀角地黃湯風邪外侵者倉廩散病後
元氣下陷者補中益氣湯糞前見血者四君加黃連製
吳茱萸糞後見血者四君加吳茱萸製黃連若嬰兒以
治母為主餘當臨症制宜
治驗
一小兒七歲食菱芡過多腹脹發熱大便不通小便
下血先用消積丸大便即通小便血止又用保和丸
及異功散而愈
一小兒因乳母飲酒小便出血用八正散去大黃加
乾葛山梔漏蘆母子服之並愈
一小兒小便見血或咳血衂血此脾肺虚熱食後用
聖濟犀角地黃湯食前用六味地黃丸頓愈後因食
厚味復作用加味清胃散及六味丸而愈
一小兒稟父氣不足不時便血用六味地黃丸補中
益氣湯而愈後因母飲酒炙煿復致前患母服加味
清胃散子服地黃丸而愈
一小兒便血兩足發熱齒齦潰臭朝用六味地黃丸
夕用異功散加蕪荑月餘漸愈乃佐以補中益氣湯
而愈
一小兒稟父腎虚便血作渴足熱形瘦用六味丸尋
愈後出痘第四日兩足發熱作渴飲冷以前丸料煎
與恣飲三劑後足涼渴止其痘安然而靨
一小兒便血面青脇痛小便頻數此肝木侮脾土而
不能統攝也用異功散加柴胡炒黑龍膽草二劑肝
症頓退仍用異功散而血止
一小兒便血發熱作渴飲冷用黃連解毒湯一劑熱
服諸症頓愈後因飲食過傷下血甚多發熱倦怠飲
食少思先用補中益氣湯元氣復而飲食者又用四
君加升麻而愈
一小兒便血作渴少食先用七味白术散渴止食進
又用補中益氣湯而瘥後食生冷腹脹便秘用保和
丸二便下血或時發搐此脾氣傷而肝火動也用異
功散加鈎藤鈎柴胡而搐止又加升麻木香而血止
一小兒食生冷果品腹脹作痛發熱作渴大便不利
小便尿血用茯苓散加黃連二劑大便通而尿血愈
一小兒尿血兩足發熱用六味地黃丸而愈後患痢
久不愈復尿血作渴飲冷以前丸料煎服兼用補中
益氣湯而愈
一小兒尿血面青脇痛小便頻數用五味異功散加
柴胡炒黑龍膽草次用地黃丸而愈
一小兒久患便血屬脾胃虚熱也諸藥不應用人參
二兩炒黑黃連吳茱萸各半兩為末米糊作丸佐以
補中益氣湯頓痊
一小兒便血面黃腹脹用四味肥兒丸及補中益氣
湯加吳茱萸製黃連木香蕪荑三十餘劑而愈至夏
間患血痢發熱晡熱手足浮腫仍用前藥而痊
一小兒八歲腹脹臍凸大便下血如痢小便色赤似
血面目皆黃兩腮色赤此食積所傷而肝侮之也蓋
脾病則肺虚不能生腎故有是症當先消導積滯遂
用越鞠丸加三稜蓬术薑湯下四服二便通利又用
大安丸二服下血亦止後復傷食發熱腹脹小便下
血服保和丸四服而愈
一小兒年十一歲因勞發熱尿血小便不利先用清
心蓮子飲二劑後用補中益氣湯加山梔而痊
一小兒便血服寒藥過多腹脹小便不利其血益甚
余朝用補中益氣湯夕用金匱加減腎氣丸而痊
甘露飲治小兒胃中客熱齒齦潰爛時出膿血及目
赤腫痛口瘡喉腫或身面背黃大便不調小便黃澁
熟地黃枳殼(炒)茵陳麥門冬(去心焙)甘草(炙)枇
杷葉石斛黃芩(炒)生地黃天門冬(去心炒各等分)
右為末每服二錢水煎服
聚金丸治大便下血發熱煩燥腹中熱痛作渴妄言
舌澁目昏其脈弦數
黃連(一兩水浸晒乾一兩炒一兩灰火煨一兩生用)黃芩防風(各一兩)
右為末每服二錢水煎服
愚按前方若肝脾積熱吐血衂血便血發熱作渴大
便秘小便赤者宜用之若熱既退而作渴下血未止
或日晡益甚者陰血虚也用四物參木主之若熱既
退飲食少思肢體倦怠脾氣虚也用四君當歸主之
若槩用前方則誤多矣
濟生犀角地黃湯治傷寒温病失於表汗致内有瘀
血吐血面色黃大便黑及瘡痘出多以此解之
牡丹皮犀角(各一兩)生地黃(八錢)赤芍藥(七錢)
右每服二錢水煎服
千金地黃丸治小腸積熱臓毒去血
黃連(四兩)生地黃(半觔搗取汁連滓拌勻晒乾)
右為末煉蜜丸桐子大每服一二十丸食後麥門冬
湯下量兒加減
製黃連吳茱萸法
右以黃連吳茱萸各等分熟水拌濕入磁器内熱湯
中良久俟氣味相和取出晒乾炒黃各揀出聽用
清心蓮子飲(方見白濁)
小柴胡湯(方見痙症)
加味歸脾湯
越鞠丸
四君子湯
清胃散
異功散(五方見内釣)
補中益氣湯
保和丸
大安丸(三方見虚羸即保和丸加白术)
加減腎氣丸(方見腹脹)
八正散(方見小便不通)
六味丸(方見腎臟)
茯苓散(方見尿白)
下積丸
白术散(二方見積)
四味肥兒丸(方見寒吐)
大便不通
嬰童百問云小兒大便不通乃肺與大腸有熱以致秘
結不通用清涼飲之類若飲食夾驚及積滯而不通者
用大連翹飲之類驚風積熱而不通者用掩臍法此皆
治實熱之例也余嘗治之因乳母或兒膏粱積熱及六
淫七情鬱火傳兒為患者用清邪解鬱之劑稟賦怯弱
早近色慾大便難而小便牽痛者用滋補肺腎之劑褚
氏遺書云男子精未滿而御女以通其精則四體有不
滿之處異日有難狀之疾老人陰已痿而思色以降其
精則精不出而内敗精已耗而復竭之則大小便牽痛
如淋今童子即有此患益見今人所稟與古人大徑庭
矣人之氣血厚薄既殊而醫之用藥療法又豈可泥執
古方而無加減之變乎
治驗
一小兒食膏粱之味大便不通飲冷發熱用清涼飲
加大黃而通後飲食停滯腹痛大便不通用保和丸
而痛止再煎梹榔湯送保和丸一服而便通
一小兒食粽停滯大便不通痛不可忍手足發搐用
大柴胡湯調酒麯末一錢下滯穢甚多作嘔不食用
五味異功散加升麻柴胡而愈
一小兒大便不通審乳母飲食厚味所致用清胃散
以治母熱兒間飲以一二匙而愈後乳母感寒腹痛
食薑酒之物兒大便秘結兼便血仍用清胃散每日
數匙而愈
一小兒因乳母暴怒大便不通兒亦患之兼用加味
小柴胡湯兒先用保和丸二服後用五味異功散加
升麻柴胡兒日飲數匙並愈
大柴胡湯(方見痙症)
神芎丸(方見驚風)
六味丸(方見腎臓)
清胃散(方見内釣)
小便不通
東垣云小便不利有在氣在血之異夫小便者足太陽
膀胱之所主長生於申申者金也金能生水肺中伏熱
水不能生是絶小便之源也治法用清燥金之正化氣
薄之藥茯苓猪苓澤瀉琥珀燈心通草車前瞿麥萹蓄
之類皆為淡滲能泄肺中之熱而滋水之化源也若不
渴熱在下焦是熱澁其流而溺不泄也須用氣味俱厚
陰中之陰藥治之二者之病一居上焦在氣分而必渴
一居下焦在血分而不渴血中有濕故不渴也二者之
殊至易分别耳竊謂前症若津液偏滲於腸胃大便瀉
利而小便澁少者宜分利若熱藴於下焦津液燥而小
便不行者宜滲泄若脾胃氣澁不能通調水道者宜順
氣若乳母肝心二經有熱者用梔子清肝散肝經怒火
者用柴胡梔子散若因父母曾服燥劑而致者用四物
麥門甘草數而黃者用四物加山茱萸黃栢知母五味
麥門肺虚而短少者用補中益氣加山藥麥門陰挺痿
痺而頻數者用地黃丸熱結膀胱而不利者用五淋散
脾肺燥不能化生者用黃芩清肺飲膀胱陰虚陽無以
生而淋&KR0377;者用滋腎丸若膀胱陽虚陰無以化而淋&KR0377;者
用六味丸若因乳母厚味酒麵積熱者用清胃散五淋
散仍參諸淋覽之
治驗
一小兒十四歲肢體倦怠發熱晡熱口乾作渴吐痰
如湧小便淋&KR0377;或面目赤色身不欲衣此稟賦腎虚
陰燥也用補中益氣湯加減八味丸而愈
一小兒五歲小便不利用五苓散分利澹泄之藥益
加不通小便陰囊漸腫先兄謂前藥復損真陰也用
六味丸料加牛膝肉桂車前子佐以補中益氣湯而
痊
一小兒八歲先小便澁滯服五苓散益甚加木通車
前之類腹脹吐痰加枳殼海金砂而胸滿陰腫遍身
發浮余用六味丸煎送滋腎丸而痊此皆稟父氣所
致其作濕熱痰氣治之而殁者多矣
一小兒八歲先因小便黃赤服五苓導赤等散後患
便血余以為稟賦虚熱也用六味丸及補中益氣湯
而痊
木通散治小便不通少腹作痛
木通滑石(各一兩)牽牛(半兩炒)
右為末燈心葱白水煎空心服
八正散治藴熱咽乾口燥大渴引飲心忪面熱煩躁
不寧目赤睛疼或咽舌生瘡小便赤閉及熱淋血淋
車前子瞿麥(炒)大黃(麵褁煨)山梔滑石扁蓄
木通甘草(炙各一兩)
右為末每服二三錢入燈心水煎食前服
梔子仁散治小便不通臍腹脹悶心神煩熱
梔子仁(五枚)甘草(炙二錢)茅根冬葵子(各半兩)
右為末每服一錢水煎空心服
梔子清肝散
柴胡梔子散(二方見發熱即柴胡清肝散)
補中益氣湯(方見虚羸)
黃芩清脾飲(方見百晬内散)
加減滋腎九(方見腹脹)
清胃散(方見内釣)
四物湯(方見急驚)
五苓散(方見五淋)
六味地黃丸(方見腎臓)
諸淋
夫小兒諸淋者腎與膀胱熱也二經相為表裏俱主水
道水入小腸下行於胞則為弱若膀胱熱則津液内涸
水道不通腎氣熱則小便淋&KR0377;或少腹引臍而痛夫淋
有五石淋者腎熱化石内塞水道痛引膀胱氣淋者肺
氣壅寒小腹脹滿小便澁滯熱淋者三焦有熱傳入腎
膀胱流入于胞小便赤澁血淋者心熱血散失其常經
溢滲入胞寒淋者膀胱氣冷與正氣交争寒戰氣解是
也亦有因姙母肝熱及乳母恚怒者當分五臓蓄熱治
之若心臓有熱者導赤散加黃連肝臓有熱者柴胡梔
子散大便不通瀉青丸脾臓有熱者瀉黃散脾氣不足
異功散脾氣下陷補中益氣湯肺臓有熱者瀉白散肺
氣虚熱異功散加炒黑山梔腎臓有熱者地黃丸或因
乳母肝經熱者用梔子清肝散恚怒者用柴胡清肝散
乳母厚味者用加味清胃散心小腸熱者用清心蓮子
飲或兒早近色慾小便澁滯或作痛及更去後大小便
牽痛者皆屬肝腎不足也用六味地黃丸補中益氣湯
加牛膝車前肉桂未應當參五臓所勝不可輕用滲泄
寒涼之藥大損胃氣仍參前小便不通症覽之
治驗
一小兒小便不通服五苓之類不應頦間及左腮色
赤乃肝腎虚熱也用四物山梔及地黃丸而愈後因
感冒誤汗小便仍不利余用補中益氣湯加麥門五
味而安
一小兒小便不利莖中澁痛時或尿血此稟父腎熱
為患也先用五淋散以疏導又用滋腎丸地黃丸補
肝腎漸愈後出痘色紫小便短赤頦間右腮或赤或
白用補中益氣湯六味地黃丸前症並愈
一小兒小便不利衂血鼻色赤屬脾肺有熱也用濟
生犀角地黃湯而愈後頦間常赤作渴有痰此稟賦
腎氣不足用地黃丸而諸症瘥
一小兒十五歲所賦虚怯且近女色小便滴&KR0377;誤服
五苓散之類大小便牽痛幾至不起用六味丸而愈
金砂散治小便淋&KR0377;不通
鬱金海金砂滑石甘草(各等分)
右為末每服一錢煎地膚子湯調下燈心木通亦可
又方冬瓜最治實熱小便不通内熱口渴
立效散治小兒諸淋不通莖中作痛
木通甘草胡荽王不留行滑石梹榔
海金沙山梔子(各等分)
右每服一錢水煎
五淋散治膀胱有熱水道不通或小腹腫脹
山梔(炒)當歸(各三分)甘草(二分)赤茯苓赤芍藥(各五分)
右用燈心十根水煎
木通散(方見小便不通)
導赤散(方見心臓)
瀉青丸(方見肝臓)
瀉黃散(方見脾臓)
四物湯(方見急驚)
清胃散
異功散(二方見内釣)
補中益氣湯(方見虚羸)
瀉白散(方見肺臓)
地黃散(方見腎臓)
柴胡清肝散
梔子清肝散(二方見發熱即柴胡梔子散)
滋腎丸(方見腹脹)
清心蓮子飲
茯苓散(二方見白濁)
五苓散(方見五淋)
聖濟犀角地黃湯(方見尿血便血)
遺尿
巢氏云腎主水與足太陽相為表裏經曰膀胱者州都
之官津液藏焉臥則陽氣内收腎與膀胱之氣虚寒不
能約制故睡中遺出内經謂膀胱不約為遺是也用破
故紙散益智散鷄腸散之類主之亦有熱客於腎干於
足厥陰之經廷孔鬱結而氣血不能宣通則痿痺而無
所用故液滲入膀胱而漩溺遺失者用六味地黃丸虚
熱亦用前丸脾肺氣虚者用補中益氣湯加補骨脂山
茱萸
治驗
一小兒眼胞微腫咳𠻳惡心小便泔白余謂脾疳食
積也用五味異功散佐以四味肥兒丸而愈後不節
飲食視物不明余曰目為五臓之精脾胃復傷須補
養為主不信乃服峻厲之劑後變慢脾風竟為不起
一小兒三歲素遺尿余視其兩頦微赤此稟父腎與
膀胱二經陰虚也與六味丸服之赤色漸退而遺尿
亦愈
一小兒四歲飲食少思便泄腹痛素遺尿額頦青黑
雖盛暑而惡風寒余謂經云熱之不熱是無火也用
八味丸治之諸症悉愈
破故紙散治膀胱虚冷夜間遺尿或小便不禁
破故紙
右為末每服一錢熱湯調下
湯氏雞腸散治小便不禁睡中遺出
雞腸草(二兩)壯蠣粉(三錢)龍骨(煅)麥門冬(去心)白茯苓
桑螵蛸(各半兩炙)
右為散每服一錢棗水煎
又方五棓子炒焦為末每服半錢白湯調下或糊丸米
湯送下
益智散(方見潮熱即益智丸)
補中益氣湯(方見虚羸)
異功散(方見内釣)
四味肥兒丸(方見寒熱)
六味地黃丸
加減八味丸(二方見腎臓即六味丸加五味子肉桂)
白濁
仁齋曰小兒尿白久則成疳此因心膈伏熱或乳哺失
節傷脾使清濁不分故也全嬰方云小便初溺微赤良
久白濁者乃熱疳之症也初溺黃白良久白濁者冷疳
之症也冷者益黃散熱者牛黃丸冷熱相兼者蘆薈丸
純下白濁者君朴丸諸失津液欲成疳而小便白者茯
苓散小便如疳或良久變白亦有脾虚食積濕熱下注
者先用茯苓散五七服次用四味肥兒丸若乳食少思
或腹肚脹大小便頻數此脾虚元氣下陷也朝用五味
異功散夕用四味肥兒丸若肥體色黃小便不調髮黃
脱落鼻下瘡痍嗜土少食大便青褐者用梔子茯苓湯
仍審其乳母飲食七情治之
治驗
一小兒發熱懶食小便良久變白余用四味肥兒丸
即愈或誤以為積熱用清涼袪逐之劑形體頓弱虚
症悉至小便如泔用補中益氣湯及四味肥兒丸而
愈
一小兒面色痿黃眼胞微腫作渴腹脹飲食少思小
便澄白大便不實此脾疳之症也用四君子加山梔
蕪荑兼用四味肥兒丸而愈
一女子小便或黃或白後前陰痒出水此乃肝經濕
熱先用龍膽瀉肝湯一劑又以加味逍遙散加龍膽
草而愈
一小兒兩耳後腦下名經一核小便白濁面色痿黃
體倦口乾大便不調用蘆薈丸而愈後鼻外生瘡作
痒小便仍白視物不明用四味肥兒丸而愈
一小兒白濁兩耳内耳外生瘡膿水淋漓用大蘆薈
丸而愈後遍身如疥肌體消瘦發熱作渴大便酸臭
小便白濁用九味蘆薈丸五味異功散而愈
一小兒白濁形氣甚虚發熱作渴余謂肝腎虚羸也
用大蘆薈丸地黃丸而愈畢姻後小便仍白唾(闕)發
熱形氣益虚用大劑益氣湯六味丸各五十餘劑而
愈
一小兒白濁發熱口乾體瘦骨立余謂腎經虚羸朝
用補中益氣湯夕用六味地黃丸而愈後兩目或生
白翳面黃浮腫小便仍白此變肝脾疳症用四味肥
兒丸月餘漸瘥
君朴丸治小兒小便白濁久則黃瘦不長肌肉
史君子(煨)厚朴(製)黃連(各一兩)木香(三錢)
右為末蒸餅糊丸桐子大每服一二十丸米湯下
茯苓散治乳食傷脾或心經伏熱小便白濁
三稜(煨)蓬术(煨)砂仁赤茯苓(各半兩)青皮陳皮
滑石甘草(各一錢五分)
右為末每服一錢燈心湯調下
三稜散治小兒尿白久則成疳宜補脾消食化積
三稜蓬术(各一兩炒)益智仁甘草神麯(炒)麥芽
橘皮(各半兩)
右為末每服一錢白湯點下
分清散治小便餘&KR0377;并赤白濁
益智仁川萆薢石菖蒲(鹽炒)烏藥茯苓白
芍藥(各三分)
右入燈心水煎
清心蓮子飲治發熱口乾小便白濁夜則安静晝則
發熱
黃芩麥門冬地骨皮車前子甘草(各三錢半)
石蓮肉茯苓黃茋柴胡人參(各二錢五分)
右每服二錢水煎服
梔子茯苓湯(即大無荑湯方見諸疳症)
大安丸(即保和丸加白术)
補中益氣湯(二方並見虚羸)
龍膽瀉肝湯(方見疝氣)
加味逍遙散
異功散
四君子湯(三方並見内釣)
益黃散(方見脾臓)
牛黃丸(方見驚癎)
蘆薈丸(方見疳症)
疳症
錢仲陽云小兒諸疳皆因病後脾胃虧損或用藥過傷
不能傳化乳食内亡津液虚火妄動或乳母六淫七情
飲食起居失宜致兒為患五臓之疳不同當各分辨肝
疳者一名風疳其症白膜遮睛或瀉血羸瘦心疳者其
症面黃頰赤身體壯熱脾疳者一名肥疳其症肢體黃
瘦皮膚乾澀多生瘡疥腹大食土肺疳者一名氣疳其
症喘𠻳不已口鼻生瘡腎疳者一名骨症其症肢體削
瘦遍身瘡疥喜臥濕地楊氏云又有疳傷者五臓蟲疳
也其名甚多姑舉其要蟲疳者其蟲如絲出於頭項腹
背之間黃白赤者可治青黑者難療蛔疳者皺眉多啼
嘔吐青沫腹中作痛肚脹青筋唇口紫黑頭搖齒痒脊
疳者身熱羸黃煩渴下利拍背有聲脊骨如鋸齒十指
皆瘡頻囓爪甲腦疳頭皮光急滿頭併瘡腦熱如火髮
結如穗遍身多汗顋腫𩕄高疳渴者日則煩渴飲水不
食夜則渴止疳瀉者毛焦唇白額上青紋肚脹腸鳴瀉
下糟粕疳痢者停積宿滯水穀不聚瀉下惡物疳腫者
虚中有積肚腹緊脹脾復受濕則頭面手足虚浮疳勞
者潮熱往來五心煩熱盜汗骨蒸𠻳喘枯悴渴瀉飲水
肚硬如石面色如銀無辜疳者腦後項邊有核如彈丸
按之轉動軟而不疼其内有蟲不速針出則内食臓腑
肢體癰疽便利膿血壯熱羸瘦頭露骨高相傳兒衣夜
露為鴟鳥羽所汚亦致此症若手足極細項小骨高尻
削體痿腹大臍突號哭胸陷名丁奚若虚熱往來頭骨
分開翻食吐蟲煩渴嘔噦名哺露若牙齒蝕爛名走馬
疳蓋齒屬腎腎虚受熱疳火上炎致口臭齒黑盛則齦
爛牙宣大抵其症雖多要不出於五臓治法肝疳用地
黃丸以生腎心疳用安神丸以治心異功散以補脾脾
疳用四味肥兒丸以治疳五味異功散以生土肺疳用
清肺飲以治肺益氣湯以生金胸疳亦用地黃丸無辜
疳用大蕪荑湯蟾蜍丸丁奚哺露用肥兒丸大蘆薈丸
走馬疳敷雄黃散服蟾蜍丸若作渴瀉痢腫脹勞瘵等
類當詳參方論而治之蓋疳者乾也因脾胃津液乾涸
而患在小兒為五疳在大人為五勞總以調補胃氣為
主
治騐
陳職方孫三歲面頰患瘡沿蝕兩目肚大青筋小便
澄白此肝疳之症也用大蕪荑湯二劑而愈
陳司廳子遍身生瘡面色痿黃腹脹内熱大便不調
飲食少思倦怠口乾為肝脾疳症用大蘆薈丸不月
而痊
陳工部長孫腹内一塊小便不調或用行氣破血等
藥發熱口乾體瘦懶食面黃兼青幾成瘵症以補中
益氣湯煎送大蘆薈丸四服又用前湯加車前子煎
送六味丸四服又用清肝生血之藥而痊
一女子十二歲目生白翳面黃浮腫口乾作瀉用四
味肥兒丸而痊
一小兒頭搖目劄口渴下血此肝經血虚風熱也用
地黃丸而痊若肝經實熱兼用瀉青丸蓋虚則補其
母實則補其子也
一小兒十一歲兩耳後腦下各結一核色不變不痛
而面色痿黃體倦口乾去後不調用蘆薈丸治之諸
症頓愈
一小兒鼻外生瘡不時揉擦延及兩耳又一小兒視
物不明鼻内或痒或生瘡用四味肥兒丸並愈
一小兒水入耳内耳外生瘡膿水淋漓經歲不愈余
謂肝火上炎用大蘆薈丸而愈
一小兒遍身如疥或痒或痛肌體消瘦日夜發熱口
乾作渴大便不調年餘不愈用九味蘆薈丸而愈
一小兒數歲腦後並結二核肉色如故亦不覺痛用
大蘆薈丸以清肝脾佐以地黃丸補腎水形體健而
核自消
一小兒腹内結塊小便不調此肝經内疳也用龍膽
瀉肝湯及大味蘆薈丸而痊
一小兒自生後兩目赤腫或作痒或生翳此胎稟肝
火用蘆薈丸六味地黃丸而痊
一小兒患瘰&KR1031;小便頻數兩目連劄作嘔少食泄瀉
後重用補中益氣湯六味地黃丸漸愈佐以蘆薈丸
而痊
一小兒食泥土困睡泄瀉遍身如疥此脾經内外疳
也用六君子湯肥兒丸而愈
一小兒面黃頰赤發熱作渴睡中驚悸此心經内外
症也用秘旨安神丸而痊
一小兒患前症兼掌心發熱遍身如疥用安神肥兒
二丸而愈
一小兒咳𠻳寒熱咽喉不利鼻上有瘡久不結痂此
肺經疳症也用地黃清肺飲而痊
一小兒下疳潰痛爪黑面黧遍身生疥此肝經内外
疳也用地黃蘆薈二丸而痊
史少參幼子二歲項後結核不時仰呌或以為熱瘡
内潰用針決之服消毒之藥後曲腰啼哭余謂此名
無辜疳仰身而哭外瘹症也腰曲而啼内瘹症也元
氣敗矣果殁
一小兒四肢消瘦肚腹漸大寒熱嗜臥作渴引飲此
肝脾疳症名丁奚哺露用白术散為主佐以十全丹
月餘諸症漸愈乃以異功散加當歸及六味丸而痊
一小兒患疳虚症悉具熱如火炙病狀不能盡述朝
用異功散夕用四味肥兒丸月餘諸症稍愈佐以六
味地黃丸自能行立遂朝以六味地黃丸夕以異功
散及蚵蟆丸而痊
一小兒四肢消瘦肚腹脹大行步不能作渴發熱去
後臭穢以十全丹數服諸症漸愈又用異功散肥兒
丸調理漸愈
大蘆薈丸治疳殺蟲和胃止瀉
胡黃連黃連白蕪荑(去扇)蘆薈鶴虱(微炒)木香
白雷丸(破開赤者不用)青皮(各半兩)麝香(二錢另研)
右為末粟米飯丸菉豆大每服一二十丸米飲下
愚按前方肝脾疳積食積發熱目生雲翳或疳熱頸
項結核或耳内生瘡肌體消瘦發熱作渴飲食少思
肚腹膨脹或牙齦蝕落頰顋腐爛或陰囊玉莖生瘡
或胸脇小腹作痛並效内青皮以龍膽草代之麝香
不用尤效
六味肥兒丸消疳化蟲退熱
黃連陳皮神麯(炒)川練子(去核炒)麥蘖(炒各一兩)白
蕪荑(半兩)
右為末糊丸麻子大每服一二十丸空心米飲吞下
愚按前方又治脾疳飲食少思肌肉消瘦肚大頸細
髮稀成穗項間結核發熱作渴精神倦怠大便酸臭
嗜食泥土或口鼻頭瘡肚見青筋囓齒下痢便白五
疳用此丸加乾蟾一兩蕪荑五錢尤妙
蚵蟆丸治無辜疳症一服虚熱退二服煩渴止三服
瀉痢住
蟾蜍(一枚夏月溝渠中腹大不跳不鳴身多癩㿔者)
右取糞蛆一杓置桶中以尿浸之桶上要乾不令蟲
走出却將蟾蜍撲死投蛆中食一晝夜以布袋盛置
浸急水中一宿取出瓦上焙為末入麝香一字粳米
飯揉丸麻子大每服二十丸米飲下
愚按前方又治無辜疳症面黃壯熱不食舌下有蟲
或腦後有核軟而不痛中有粉蟲隨氣流散侵蝕臓
腑便滑膿血日漸黃瘦頭大髮豎手足細軟變生天
瘹猢猻鵝口木舌懸癰重腭著噤臍風撮口重舌龜
背龜胸一十二種敗症急用蟾蜍丸大蕪荑湯治之
多有生者
生熟地黃湯治疳眼閉合不開
川芎赤茯苓枳殼(製)杏仁(去皮)川黃連半夏
麯天麻地骨皮(各二錢半)甘草(炙二錢半)生地黃熟
地黃(各半兩)
右每服二錢黑豆十五粒薑水煎服
嚏疳散治疳
蘆薈黃連(各一錢)麝香(少許)瓜蒂蝦蟆灰猪牙
皂角(各五分)
右為末吹入鼻嚏則可療
脂連丸治五疳潮熱腹脹髮焦
胡黃連(半兩)五靈脂(一兩)
右為末獖猪膽汁丸麻子大米飲下
茯苓丸治心疳驚疳
茯神蘆薈琥珀川黃連(净各三錢)赤茯苓(三錢)鈎
藤皮遠志肉蝦蟆灰(各三錢)石菖蒲(一錢)麝香(少許)
右為末粟米丸麻子大薄荷湯下
神效換肌丸治脾疳肌瘦潮熱盜汗瀉糟粕頭大
腹急
川黃連(炒)鼈甲(酒製)肉豆蔲(煨)史君子(麵褁煨)神麯(炒)
麥芽(炒各半兩)麝香(五分)訶子肉(一錢五分)
右為末糊丸芥子大米湯下
天麻丸治肝疳風疳疳眼
青黛川黃連天麻五靈脂夜明沙(微炒)川
芎蘆薈(各二錢)蟬退(去足)龍膽草防風(各一錢半)全蝎
(二枚焙)麝香(少許)乾蟾頭(炙焦一錢)
右為末猪膽汁浸糕丸麻子大每服十丸薄荷湯下
化&KR0630;丸治諸疳生蟲不時啼哭嘔吐清水肚腹脹痛
唇口紫黑腸頭濕&KR0630;
蕪荑蘆薈青黛(乾)川芎白芷稍胡黃連
川黃連蝦蟆灰(各等分)
右為末猪膽汁浸糕糊丸麻子大每服一二十丸食
後臨臥杏仁煎湯下其鼻常用熊膽煎湯筆蘸洗俟
前藥各進數服却用青黛當歸赤小荳瓜蒂地榆黃
連蘆薈雄黃為末入鼻瘡斂
靈脂丸治脾疳食疳
白荳蔲麥芽(炒)五靈脂縮砂蓬术(煨)青皮
橘紅史君子(焙各二錢)蝦蟆(炙焦三錢)
右為末米糊丸麻子大每服十丸米湯下
下蟲丸治疳蛔諸蟲
新白苦棟根皮(酒浸焙)木香綠包貫衆桃仁(浸去)
(皮)蕪荑(焙各二錢)鶴虱(炒一錢)雞心檳榔(二錢)輕粉(五分)史君
子(五十取肉煨)乾蝦蟆(炙焦三錢)
右為末麵糊丸麻子大每服一二十丸天明清肉汁
下内加當歸川連各二錢五分
龍膽丸治腦疳腦熱瘡
龍膽草升麻赤茯苓苦棟根皮(焙)防風
蘆薈油髮灰(各二錢)青黛(乾)黃連(淨各三錢)
右為末狁猪膽汁浸糕糊丸麻子大薄荷湯下仍以
蘆薈末入鼻
黃連丸治疳勞
黃連(半兩淨狁膽汁浸晒)石蓮瓜蔞根杏仁(浸去皮焙)烏梅
肉(各二錢)
右為末牛膽汁浸糕糊丸麻子大煎烏梅薑蜜湯下
香蔲丸治疳瀉
黃連(三錢炒)肉荳蔲木香訶子肉(煨)砂仁茯
苓(各一錢)
右為末飯丸麻子大米飲下
木香丸治疳痢
黃連(淨三錢)木香紫厚朴(製)夜明沙(隔紙炒各二錢)訶子
肉(炒二錢)
右為末飯丸麻子大乾艾生薑煎湯食前下
十全丹治丁奚哺露
青皮陳皮(各去白)川芎白豆蔲仁五靈脂
雞心檳榔蘆薈(各五錢)木香史君子(焙)蝦蟆灰
(各三錢)
右為末猪膽汁浸糕糊丸麻子大每服一二十丸米
飲下有熱薄荷湯下
湯氏十全丹治前症
檳榔青皮陳皮(去白)枳殼(湯浸去穰麩炒)丁香木香
(各二錢五分炮)香附子(一兩炒)
右為末神麯糊丸黍米大每服三十丸空心食前米
飲下
愚按前症因乳哺不調傷損脾胃不思飲食氣血日
損四肢日瘦肚腹漸大是名丁奚呼吸少氣汲汲苦
熱謂之哺露屬形病俱虚雖用前藥宜佐以異功散
壯脾胃以行藥勢
鱉血煎治疳勞
蕪荑柴胡川芎(各一兩)人參(半兩)史君子(二十一箇)胡
黃連宣黃連
右用鼈血一盞吳茱萸一兩和二黃連淹一宿次早
炒乾去茱萸并血用二連入餘藥末粟粉糊丸麻子
大食前熱水下
地黃清肺飲治肺熱疳蝕穿孔或生瘜肉或鼻外生
瘡
紫蘇前胡防風赤茯苓黃芩當歸
連翹天門冬(去心)桔梗生地黃甘草(炙各二錢)桑
白皮(炒半兩)
右每服二錢水煎服次用化&KR0630;丸
九味地黃丸治腎疳
史君子(肉)赤茯苓川練子山茱萸(肉)當歸
川芎牡丹皮山藥(各二錢)熟地黃(四錢五分)
右為丸蜜丸桐子大每服八十丸空心温酒下
東垣大蕪荑湯(一名梔子茯苓湯)治黃疳土色為濕為熱當
利小便今反利(知黃色中為燥胃經熱也)髮黃脱落(知膀胱腎俱受土邪乃人)
(濕熱之也)鼻下斷作瘡(上逆行營氣伏火也)能乳(胃中有熱也寒則食不入)喜食
土(胃不足也)面黑色(為寒為痺)大便清(寒也)褐色(熱蓄血也)間黃色(腸胃)
(有熱)治當滋榮潤燥外致津液
黃栢甘草(炙)羌活(各二分)柴胡(三分)防風(一分)白术
茯苓大蕪荑(各五分)山梔仁(三分)麻黃根黃連(各一)
(分)當歸(四分)
右水煎服
硃砂安神丸治心疳怔忡心中痞悶
硃砂(四錢)生地黃黃連(各半兩)生甘草(二錢半)銅青
輕粉(各五分)蘭香葉(二錢燒灰)
右為末乾敷上
白粉散治疳瘡
海螵蛸(三分)白芨(二分)輕粉(一分)
右為末先用漿水洗拭乾敷
六君子湯
異功散(二方見内釣)
六味丸(方見腎臓)
四味肥兒丸(方見寒吐)
瀉青丸(方見肝臓)
龍膽瀉肝丸(方見疝氣)
補中益氣湯(方見虚羸)
白术散(方見積)
二便色白
秘旨云小兒便如米泔或溺停少頃變作泔濁者此脾
胃濕熱也若大便泔白色或如魚凍或帶紅黃黑者此
濕熱積滯也宜理脾清滯去濕熱節飲食若忽然變青
此是變蒸也不必用藥若久不愈用補脾制肝若心膈
伏熱則成疳矣大抵多因乳哺失節脾氣有傷元氣下
陷或乳母飲食七情所致小便如泔或大便泔白者用
四味肥兒丸積滯黃黑者用四君子湯加黃連木香色
青日久不復或兼泄瀉或腹痛者用六君子湯加木香
芍藥若小便不利大便褐色髮黃脱落鼻下瘡痍用梔
子茯苓湯乳食少思胸腹膨脹大便頻數用四味肥兒
丸仍審乳母飲食七情主之
治驗
一小兒每食停滯大便色白而頻先用大安丸異功
散少加炒黑黃連一二服後小水澄久如泔發熱體
倦用四味肥兒丸而愈
一小兒患前症停食發熱先用大安丸而愈後患腹
脹午後發熱用五味異功散而瘥
一小兒患前症兼自痢用異功散加升麻柴胡而愈
但日晡微熱倦怠用補中益氣湯四味肥兒丸而愈
一小兒患前症服驅逐之劑手足並冷作渴少食此
脾氣復傷也用六君升麻柴胡而瀉止又四味肥兒
丸而愈
四君子湯
六君子湯
加味逍遙散
五味異功散(四方見内釣)
龍膽瀉肝湯(方見疝氣)
補中益氣湯
大安丸(保和丸加白术二方見虚羸)
四味肥兒丸(方見寒吐)
梔子茯苓湯(即大蕪荑湯方見疳症)
薛氏醫案卷六十一
