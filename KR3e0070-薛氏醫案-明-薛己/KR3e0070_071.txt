薛氏醫案卷七十一
明薛已訂
保嬰撮要十六
不靨悶亂哽氣腹脹之症
陳文宿先生云痘瘡十一日至十二日當靨不靨身熱
悶亂不寧卧則硬氣腹脹泄瀉寒戰咬牙急用異功散
加木香當歸以救隂陽表裏助其收靨竊謂前症若手
足並冷屬脾胃虚寒宜用十二味異功散手足微冷屬
脾胃虚弱宜用五味異功散加木香若手足熱大便秘
屬脾胃實熱宜用清涼飲救其隂以抑其陽
一小兒痘寒戰咬牙瀉渴腹脹手足冷時仲夏飲沸湯
口不知熱先君謂脾氣虚寒用十二味異功散一劑頓
安又用五味異功散調補而愈再用參茋四聖散而愈
一小兒痘不結痂發熱飲湯哽氣腹脹此脾氣虚弱用
五味異功散參茋四聖散而愈後噫氣下氣欲服枳殼
之類余謂噫氣屬心火虚下氣屬脾氣虚朝用六君子
湯加薑桂夕用補中益氣湯而愈
一小兒哽氣喘咳腹脹下氣手足不冷不熱此脾虚不
能攝氣而腹脹下氣肺虚不能攝氣而哽氣喘咳用五
味異功散加升麻而愈
一小兒痘將愈足冷哽氣腹痛手冷至臂唇青面白屬
脾胃虚寒也用五味異功散加附子二劑足稍温又用
六君薑桂二劑諸症漸退乃去薑桂服之而痊
一小兒痘不結痂作渴飲冷大便秘結此腸胃有熱也
先用清涼飲末一錢大便和而頓靨又用人參麥門冬
散八珍湯而痊
一小兒痘不結痂用補中益氣湯地黃丸料煎服而愈
次年畢姻後寒熱作渴頭運脉洪數按之微細此脾腎
虚火上炎也以前藥各加肉桂五分引火歸經而愈
一小兒痘不靨發熱因乳母有肝火用加味逍遥散人
參白术散母子俱服而熱止又用柴胡麥門冬散而痊
一小兒十五歲久而結痂寒熱往來脉洪數按之無力
用十全大補湯而痊後因勞寒熱復發用補中益氣湯
而安
六君子湯治脾氣虚弱或因尅伐之劑虧損中氣飲食
少思或痘瘡不起發灌漿結痂
人參白术(炒)茯苓陳皮(炒)半夏(湯洗)甘草(炒各等分)
右三五錢薑棗水煎徐徐服
四君子湯(即六君子湯去陳皮半夏)
四順清涼飲王海藏先生云痘疹膿貫而不焦者由治
失清涼之法内外熱毒無以收歛辟如五榖得陽氣
而成熟得陰氣而成實用清涼飲子下之(方見大便不通)
十二味異功散(方見頂陷灰白)
人參麥門冬散(方見發熱口渴)
柴胡麥門冬散(方見作痒搔破)
加味逍遥散(方見欲靨不靨)
補中益氣湯
五味異功散(二方見寒戰咬牙)
參茋四聖散
十全大補湯(二方見腹脹氣促)
人參白术散(即七味白术散)
地黃丸(二方見發熱屬隂陽)
兩目生翳痕黯凹凸之症
陳文宿先生云痘瘡十二日至十三日瘡痂漸落其瘢
猶黯或凹或凸肌肉尚嫩不可洗澡并忌五辛煎&KR1020;之
物恐熱毒上薰肝膈眼生瘴翳或有是患用糓精草散
治之竊謂前症目為肝之竅或肝經風熱或肝經血虚
或肝經熱毒或肝經寒熱相摶或肝疳内熱或乳母肝
經有熱或食膏粱厚味故多犯其目若失扵早治多成
廢疾
一小兒出痘兩眼不開先君謂肝經有熱用消毒化癍
湯母子服之而愈
一小兒兩目不開先君謂肝經熱毒先用柴胡麥門冬
散又用四物湯加山梔而愈
一小兒痘瘡目赤腫痛此肝火為患用柴胡麥門冬散
榖精散而愈
一小兒痘將靨目不開脉浮而無力右關按之緩弱此
脾氣虚耳用補中益氣湯加蔓荆子二劑去蔓荆子又
數劑而愈後每勞役目中作脹不能開合朝用補中益
氣湯夕用五味異功散而愈
一小兒眼痛不開屬肝經風熱用柴胡麥門冬散犀角
地黃湯加柴胡各一劑開而見赤翳迷漫仍用前藥加
穀精草而愈
一小兒出痘目閉二十餘日用清肝解熱之藥兩目雖
開其睛已傷此失於早治也
一小兒目中出痘作痛肝脉弦洪有力先用小柴胡加
龍膽草生地黃一劑而痛稍止乃用四物柴胡山梔一
劑痛全止再用加味逍遥散蟬菊散而愈
一小兒目中出痘肝脉弦數此木火相摶用四物山梔
牡丹皮柴胡二劑再用加味逍遥散二劑肝脉平和又
用四物牡丹皮而靨但目有青翳用蛇蛻散三味□精
草散而痊
一小兒素食膏粱目中出痘作痛口渴大便堅實左右
關洪數有力弦長此形病脉俱實先用柴胡梔子散瀉
黃散各一服又用柴胡梔子散柴胡麥門冬散而痊
一痘兒眼不開肝脉數按之有力同柴胡梔子散子母
服之眼漸開又因母勞怒仍閉用加味逍遥散而愈後
復閉用柴胡麥門冬散而痊
一小兒目中生翳診其肝腎疳症用九味蘆薈丸六味
地黃丸及粉丹散翳漸退又用柴胡麥門冬散而痊
羊肝散治痘毒入眼或無辜疳入目
密蒙花青箱子决明子車前子
右為末用密蒙花末三錢餘藥各一錢以羊肝一葉
薄批摻上濕用紙裹煨熟空心食之
蛇蛻散治痘毒目翳
蛇蛻(二錢為末)瓜蔞仁(五錢研爛)
右為末用羊肝一片批開入末二錢用線紥緊米泔
煑熟頻與兒食外用粉丹散
三味穀精草散治痘疹翳膜遮睛瘴瞳子
穀精草(一兩)蛤粉黑豆(各二兩)
右為末用雄猪肝一葉竹刀批開摻藥在内以麻線
縳定砂礶内水煑熟令兒食之
蟬菊散治癍痘入眼或病後生翳障
蟬蛻(洗)白菊花(各等分)
右每服一錢水煎入蜜少許量兒服
二味穀精草散治痘瘡已靨目翳膜障瞳神隠澁淚出
久而不退
穀精草(一兩)生蛤粉(二兩)
右為末用獖猪肝一葉竹刀批片子摻藥在内以綿
扎入砂器内水煑令兒熟食之
粉丹散(即吹耳丹)治眼生翳膜
輕粉黃丹
右為末竹筒吹耳内左眼有翳吹右耳右患吹左耳
即退
通神散治癍瘡入目内生翳障
白菊花菉荳末(生用)穀精草(各等分)
右為末每服一錢乾柿一箇米泔水一盞煑乾末不
拘時但食柿餅五七次至七日可見效
黃柏膏治痘瘡初出就塗面則痘瘡不生於面目用之
若遲雖出亦稀
黃栢(一兩)菉豆甘草(各四兩生用)
右為細末清油調如膏從耳前眼唇面並塗之日三
五度
羊肝丸治痘瘡入目不能開
羯羊肝(一具生用)黃連(炒為末)
右先將羊肝去筋膜於石器内搗爛入黃連末丸如
桐子大每服二三十丸食後清茶送下
蟬蛻散治癍疹入目半年已過者一月取效
蟬蛻(一兩)猪懸蹄甲(二兩瓦罐内用鹽泥封燒存性)
右二味為末入羚羊角末五錢每服五分白湯調下
九味蘆薈丸治肝經積熱面目生翳耳中出水大便不
調肢體消瘦等症(方見疳蝕症)
小柴胡湯(方見瘢症)
柴胡麥門冬散(方見作痒搔破)
四物湯(方見痘瘡出遲)
六味地黃丸(方見痘瘡發熱屬隂屬陽)
瀉黃散(方見靨後發熱咽痛)
消毒化癍湯(即消毒救苦湯方見夾疹痘)
加味逍遥散(方見欲靨不靨)
柴胡梔子散(即柴胡清肝散方見作痒搔破)
補中益氣湯
五味異功散(二方見寒戰咬牙一名小異功散)
靨後發熱咽痛不利之症
陳文宿先生云痘瘡收靨之後渾身壯熱經曰不除别
無他症用柴胡麥門冬散如不退服人參白术散若風
熱咳嗽咽喉不利用桔梗甘草防風湯竊謂前症有因
熱毒未解者有因胃氣虚熱者有因胃氣實熱者其因
不能枚舉當臨症制宜而藥之
一小兒咽痛壯熱痘痕色赤手微熱此餘毒未解用柴
胡麥門冬散而安七日之後復熱手指初捏似熱久捏
則冷此脾氣虚也用五味異功散而痊
一小兒痘咽痛大便不實口渴飲湯手足不熱此脾胃
虚弱也用人參白术散而大便實但不時寒熱用加味
逍遥散而愈
一小兒痘咽痛發熱作渴面赤飲冷此胃經實熱也用
射干鼠粘子湯而愈因食厚味復發手足並熱用瀉黃
散一劑而痊
一小兒痘咽痛發熱飲冷大便黃色手足指熱此脾胃
實熱也用瀉黃清胃二散各一劑而愈後因乳母食厚
味兒口角流涎不能吮乳仍用前藥治母而愈
一小兒痘咽痛足熱余謂此禀足三陰虚而無根之火
上炎也古人有云痘歸腎經必不可救當用壯水之劑
亦有生者奈彼不悟翌日果腰痛咽啞始信余言乃用
大劑地黃丸料加五味子并補中益氣湯而愈
一男子出痘上體甚熱兩足俱冷喉痛作渴瘡亦不起
發此禀腎經虚熱也以六味地黃丸料煎與恣飲漸愈
又用八珍湯而痊
一小兒面色素白出痘咽痛發熱面赤作渴飲湯手足
指冷此禀足三陰虚也用大劑加減八味丸料煎與恣
飲又以益氣湯助其脾肺以滋化源痛止熱退而愈
射干鼠粘子湯治痘疹咽喉作痛及痘疹後癰疽瘡毒
鼠粘子(即牛蒡子)甘草升麻射干(各二錢)
右水煎量服之
瀉黃散治脾胃實熱患瘡口渴飲冷
藿香葉(七葉)石膏(煅五錢)甘草(三錢)防風山梔仁(炒各一兩)
右為末每二錢水煎入蜜少許嬰兒乳母服之
六味地黃丸(方見痘瘡發熱屬隂屬陽)
清胃散(方見痘不結痂)
八珍湯(方見頂陷灰白)
人參白术散(即七味白术散屬隂屬陽方見痘瘡發熱)
柴胡麥門冬散(方見作痒&KR0946;破)
加減八味丸(即六味丸加五味子肉桂)
加味逍遥散(方見欲靨不靨)
五味異功散
補中益氣湯(二方見寒戰咬牙)
頂陷心煩狂躁氣喘之症
陳文宿先生云痘紫色頂陷心煩狂躁氣喘妄語或如
見鬼神内熱便秘者宜用龍腦膏子猪尾膏如無内熱
大便不實不可輕服竊謂前症多因初起熱盛之時失
於解利所致亦有因痘毒未盡有因胃經有熱有因肺
胃有熱有因心脾有熱煩躁痘裂出血便血衂血屎黑
痕赤詳見各症大凡作渴發熱手足指冷或大便秘結
者内有熱也切不可禁其飲水觀張子和述水中兒事
良可驗矣蓋熱極故得水而生也
一小兒痘疹狂喘熱渴飲冷痰涎不利先君用十六味
清膈飲犀角地黃湯而痊
一小兒痘紫發熱小便不利手足發熱此肺經有熱用
人參清肺飲小便隨利又用犀角地黃湯而靨
一小兒痘紫作渴手足並熱余謂胃經有熱用竹葉石
膏湯一劑諸症頓退而愈用人參白术散而痊
一小兒痘紫作痛其頂欲陷發熱飲冷作渴痰喘小便
秘結此肺胃有熱用十六味清膈散一劑諸症頓減又
用葛根麥門冬散一劑而愈
一小兒出痘發狂作渴飲冷此上焦熱熾也用黃連解
毒湯芹菜汁而止又用紫草快癍湯將靨因間藥餌三
日色黑倒靨用紫草散渴止又用人參白术散而痊
一小兒出痘喘咳面赤其脉洪數右寸脉尤甚此心火
尅肺金用人參平肺散以清心肺再用地黃丸以壯腎
水喘嗽頓止
一小兒痘將愈喘躁作渴面赤此禀足三隂虚也用地
黃丸料數劑諸症稍可又佐以益氣湯諸症漸愈後因
沐浴出汗仍喘咳煩躁面赤脉洪大按之如無此汗多
亾陽也用當歸補血湯而愈畢姻後喘咳音啞用地黃
丸益氣湯各百餘劑得遠幃幕而生
一小兒痘愈後時發狂兼喘發過面色黃白手足並冷
此脾胃虚弱也余用補中八珍二湯各三十餘劑或云
當先降火邪而後補元氣乃服芩連朴硝之類汗吐不
止而殁
十六味清膈散治涕唾稠粘喘𠻳痰盛身熱鼻乾大便
如常小便黃赤
人參柴胡當歸芍藥知母桑白皮
白术黃茋紫苑地骨皮茯苓甘草
桔梗黃芩(炒半兩)石膏(煅)滑石
右每服三錢薑水煎量服之
葛根麥門冬湯治痘疹胃經熱甚頭疼悶煩或痘後餘
毒
麥門冬乾葛人參赤芍藥升麻茯苓
(各二分)石膏末(五分)甘草(二分)
右水煎服
犀角地黃湯治鬱熱不解氣血湧為衂血或流入胃脘
而吐血或餘血停滯面色痿黃大便色黑
犀角生地黃白芍藥牡丹皮(各一錢)
右水煎乳母同服
人參平肺散治心火尅肺金傳為癰痿咳嗽喘嘔痰涎
壅盛胸膈痞滿咽嗌不利
人參陳皮甘草地骨皮茯苓(各一錢)知母
青皮(四分)五味子(炒一錢)天門冬(去心四分)桑白皮
右水煎徐徐服
竹葉石膏湯治痘瘡胸中煩悶小便赤澁口乾作渴兼
有赤癍又宜服犀角散(方見泄瀉咬牙)
龍腦膏子治時氣踠痘瘡及赤疹子未透心煩狂躁氣
喘妄語或見鬼神或已發而陷伏宜速治否則毒入
臟必死
生龍腦
右研細滴雄猪心血丸菉豆大每服一丸心煩狂躁
紫草湯下瘡陷伏温酒化下一方加辰砂五分尤妙
服後少時心神清爽得睡瘡疹發透
猪尾膏治痘瘡黑陷倒靨
用小猪尾尖刺血兩三點入腦子少許辰砂末一錢
同研膏以木香湯化下
紫草快癍湯治痘疹下血不止不能發出血氣不足色
不紅活等症(即紫草湯)
紫草人參白术茯苓當歸川芎芍
藥木通甘草糯米
右每服二錢水煎
人參清肺散(方見痘喘)
八珍湯(方見頂陷灰白瀉渴)
黃連解毒湯(方見癍症)
地黃丸(即六味地黃丸)
人參白术散(即七味白术散隂陽二方見發熱屬)
補中益氣湯
當歸補血湯(二方見寒戰咬牙)
作痒抓破膿水淋漓之症
陳文宿先生云痘瘡作痒抓破成瘡膿水淋漓者由血
氣衰肌肉虚也宜用木香散加丁香肉桂及敗草散切
忌用牛糞灰竊謂前症皆因氣血虚弱所致預為調護
使氣血和平庶無此患又必察其外症色白者用四君
之類色赤者用四物之類若因醎味宜用蟬蛻散之類
一小兒口乾作渴脉浮而數此血氣虚而有熱也用參
茋四聖散加蟬蛻而痒止用托裡散加蟬蛻而膿貫又
用托裏散將靨忽發熱作渴而痒此血虚也用八珍湯
當歸補血湯而愈
一小兒痘赤作痒脉弦按之則數此乃肝火血燥生風
先用柴胡麥門冬散加蟬蛻而痒止又用托裏散而痂
脫後仍痒痕白用八珍湯倍加參茋而愈
一小兒痘瘡作痒色赤心肝二脉數而弦此風熱相持
而血熱也用四物黃連柴胡丹皮而痒止用八珍湯當
歸補血湯而瘡愈
一小兒痘後作痒夜甚不寐此脾經氣血俱虚用四君
歸茋數劑而止後傷食作瀉復痒不寐仍用前藥及五
味異功散而愈
一小兒痘瘡愈後身痒膿水淋漓内熱口乾用四君歸
茋及補中益氣湯并六味地黃丸而愈
一小兒痘痕作痒服祛風藥遍身皆痒膿水淋漓口禁
發搐面色皎白此氣血俱虚余用大補湯參芪四聖散
而愈
一小兒痘瘡已愈而犯色慾遍身作痒痘痕赤色氣息
淹淹脉洪數無力左尺為甚先用大補湯内用人參五
錢數劑形氣稍復佐以大劑加料八味丸料又五十餘
劑而痊
一小兒痘將靨身痒脉浮數按之無力此真氣不能榮
於腠理用補中益氣湯漸愈因功課勞心自汗用六一
湯而愈後煩躁面赤自汗如雨用當歸補血十全大補
二湯而愈
一小兒汗出如雨手足發熱作渴飲冷右關洪數有力此
胃經實熱也用清胃散一劑頓退因食膏粱復痒發熱
飲冷用瀉黃散末一錢渴止又用白术散去木香而痊
一女子靨後身痒脉浮大此脾肺氣虚也朝用補中益
氣湯夕用黃茋六一湯而愈經行復痒發熱用加味逍
遥八珍湯而痊
一男子痘愈而入房身痒昏憒脉大而無倫次按之如
無用獨參湯十五劑而甦又大補湯二十餘劑脉歛又
二十餘劑脉微細而畏寒此火歸經又五十餘劑而痊
一婦人痘方愈因勞發痒服消風散口噤流涎余謂曰
此因元氣復傷不信仍服前藥更四肢發搐余用十全
大補加味逍遥而愈
一小兒痘愈後作痒服消風散四肢發搐口噤流涎余
謂脾土虧損而肝木所尅果殁
一小兒痘膿未滿面赤作痒余謂氣血虚而有熱欲行
温補不信乃服清熱之藥而殁
柴胡麥門冬散治肝膽經有熱靨後不解
柴胡麥門冬(各一錢)人參玄參龍膽草(各五分)
甘草(炒)
右水煎量兒大小服
參茋四聖散治痘瘡不能長滿生膿或色白作痒(方見腹脹氣促)
五味異功散治禀賦元氣虚弱肌肉消薄榮衛短促而
患瘡瘍不能消散或脾肺氣虚不能生肌收口大凡
諸症因脾氣虚而不能愈者皆宜服之調補元氣則
自愈矣(方見寒戰咬牙)
黃茋六一湯治瘡瘍後氣虚作渴愈後復渴尤宜服之
黃茋(炙六錢)甘草(炙一錢)
右水煎服
柴胡梔子散治肝膽經有熱瘡毒不愈或發熱不止
柴胡牡丹皮山梔(各一錢)川芎芍藥茯苓
(各七分)白术(炒)甘草(各五分)當歸牛蒡(炒各七分)
右水煎母子同服
十全大補湯
獨參湯
參茋四聖散治痘瘡不起不能長滿生膿或作痒(三方見腹)
(脹氣促)
補中益氣湯治痘瘡中氣虚弱或因尅伐以致身痒惡
寒發熱煩渴體倦飲食少思或不能結痂作痒者
當歸補血湯(二方見寒戰咬牙)
加味逍遥散(方見欲靨不靨)
四君子湯(方見不靨悶亂)
六味地黃丸(方見痘瘡發熱屬隂陽)
四物湯(方見痘瘡出遲)
托裏散(方見痘癰)
八珍湯(即四君四物二方相合)
瀉黃散(方見靨後發熱咽痛)
加減八味丸(即六味加用五味子肉桂肉)
清胃散(方見痘癰)
風邪摶於肌肉患疳蝕之症
陳文宿先生云痘疹已靨未愈之間五臟未實肌肉尚
虚血氣未定忽被風邪摶扵肌肉膚腠之間則津液澁
滯故成疳蝕瘡也宜用雄黃散綿繭散治之久而不愈
則潰蝕筋骨以致殺人竊謂雄黃散清肝殺䖝解毒綿
繭散治膿水淋漓皆治外之良方内無餘毒者宜用此
法若因肝脾疳火上炎或食甘肥而胃火内動或手足
陽明經藴熱或腎經虚熱各有不同皆元氣不足病氣
有餘乘虚而發也焮痛作腫用仙方活命飲大蕪荑湯
疳熱為患用大蕪荑湯四味肥兒丸腎經虚熱用地黃
丸當臨症制宜分五臟相勝審乳母之氣何如扶助胃氣
為善
一女子患疳症因浴熱湯發熱如炙體強如痓此腠理
間泄邪熱乘虚而内作用十全大補湯一劑頓安同時
亦有患此症不用補劑者甚至不救
一小兒痘後遍身津淫作痒此兼因疳為患用大蕪荑
湯及蟾蜍丸而愈後作渴口中作痛用蟾蜍丸人中白
散而安
一小兒痘後毒蝕腮余謂肝脾有熱助疳而患也用大
蕪荑湯大蘆薈丸為主以五味異功散為佐月餘漸愈
却以五味異功散佐以大蕪荑湯而痊
一小兒臀間痘毒蝕爛略敷雄黃散益甚余謂兼肝脾
疳也先用大蕪荑湯活命飲各二劑又用九味蘆薈丸
為主以五味異功散為佐月餘諸症漸愈
一小兒患前症發熱作渴兩足晡熱余謂禀腎經隂虚
不信恪服清熱敗毒而殁
一小兒痘出甚密先四肢患毒膿潰而愈後口患疳涎
蝕牙齦余先用大蕪荑湯活命飲各一劑又用蟾蜍丸
人中白散而安
一小兒痘毒蝕陷敷雄黃散服加味解毒散而愈
一小兒臉患之作痛用仙方活命飲又敷雄黃散大蕪
荑湯而愈
韶粉散治痘瘡毒氣未散瘡痂雖落其瘢猶黯或凹或
凸此藥塗之
韶粉(一兩)輕粉(一兩)
右煉猪脂油拌勻如膏塗之如痘痂欲落不落當用
後方
羊&KR0008;骨髓
右入輕粉研成膏塗之如痘痒搔成瘡及瘡痂欲落
不落用上等白蜜塗之其痂自落亦無瘢痕神效
雄黃散治痘毒牙齦生疳蝕瘡
雄黃(一錢)銅綠(二錢)
右硏細量瘡大小乾摻
綿繭散治痘毒蝕瘡膿水不絶
出蛾綿繭(不拘多少)
右用生礬末碎貫繭内以炭灰燒礬汁乾取出為末
乾貼之
九味蘆薈丸治痘毒成疳齒蝕爛齦或透頰顋或肝脾
疳熱結核耳内生瘡兩目生翳耳中出水或小便出
津拗中結核或大便不調肢體消瘦等症
胡黃連宣黃連(炒)蘆薈木香白蕪荑(炒)
青皮白雷丸鶴虱草(各一兩)麝香(三錢)
右各另為末糊丸麻子大每服五分空心米湯下仍
量兒用之
大蕪荑湯(一名梔子茯苓湯)治痘毒上攻口齒成疳發熱作渴
大便不調髮黃脫落面黑便清鼻下生瘡乳食嘔吐
等症
山梔仁(三分)黃栢甘草(炙各二分)大蕪荑(五分)黃連麻
黃根(一分)羌活(二分)柴胡(三分)防風(一分)白术茯苓(各五分)
當歸(四分)
右水煎服
導赤散
生地黃木通甘草(各等分)
右為末每服一錢淡竹葉水煎
敗草散治痘瘡撾搔成瘡膿血淋漓用屋爛草或蓋牆
爛茅年遠者佳如無曠野生者尤佳為末搽之如遍
身患者須多摻鋪蓆上令兒坐卧其瘡即愈
丹粉散治痘毒膿水淋漓
輕粉黃丹(各二錢)黃連末(三錢)
右研勻搽患處
立效散治一切胎毒瘡疥及風疹痛
大黃黃栢山梔寒水石(煅各等分)
右為末用清油燭調搽若破而膿水淋漓用當歸膏
大楓膏治一切瘡疥
黃連大楓子肉(研膏各二兩)真輕粉枯礬蛇床
子(各一兩)桕油(六兩)
右各另為末入大楓膏和勻更入桕油杵百餘即成
膏矣每用少許塗患處
加味小柴胡湯(方見癍疹)
加味逍遥散(方見欲靨不靨)
人參平肺散
犀角地黃湯(二方見頂陷心煩)
柴胡梔子散(方見作痒抓破)
三黃散(方見癍爛)
八珍散(方見頂陷灰白)
地黃丸(方見發熱屬隂陽)
十全大補湯(方見腹脹氣促)
補中益氣湯
當歸補血湯
五味異功散
竹葉石膏湯(四方見泄瀉咬牙)
四味肥兒丸
加味解毒散
人中白散
東垣消毒救苦湯(四方見夾疹痘)
蟾蜍丸
清胃散
仙方活命飲(三方見痘癰)
癍症
陳文宿先生云癍疹之症俗言疹子是肺胃有熱或時
氣所作發於皮膚遍體狀如蚊蚤所咬凡色赤者十生
一死色黑者十無一生錢氏云癍症初發類似傷寒發
熱五六日或七八日而出或乍涼乍熱或咳嗽泄瀉不
食面赤眼光如水生眵或噴嚏痰涎或熱渴乾嘔或大
便急而小便澁余竊謂前症若身熱煩渴者用升麻湯
自汗煩渴者化癍湯煩渴熱瀉白虎蒼术湯熱盛譫語
導赤散咳𠻳不已生地黃散吐血衂血或大小便血犀
角湯喉間作痛甘桔防風湯咽喉腫痛玄參升麻湯乍
涼乍熱小柴胡湯喘嗽不已柴胡五味子湯小便不利
柴芩湯熱盛乾嘔解毒湯停食嘔吐或腹脹作瀉平胃
散大便不通加枳實飲食已消或仍作嘔四君子湯大
便秘或喘滿者先用前胡枳殼湯下之乃用春澤湯瘥
後熱毒不除葛根黃連湯餘毒成瘡射干鼠粘子湯消
毒飲又有夾痘而出者其勢最速乃血乘其勢而為患
也如大便哽用清涼飲少許下之癍退四君歸茋固其
元氣肢體疼痛用活命飲一服殺其毒氣仍用托裏散
治之
一小兒七日不消頭痛發熱防其内陷此表邪未解用
葛根麥門冬湯一劑頓解再劑而痊
一小兒惡寒發熱頭痛拘急先用人參羌活散一劑外
邪頓散又用五味異功散而安
一小兒月餘不消增實壯熱頭痛拘急此表邪未解也
用人參敗毒散一劑而表邪退再用惺惺散而痊
一儒者年踰二旬患前症煩渴飲冷用竹葉石膏湯化
癍湯各一劑熱渴頓愈用快癍湯痘瘡頓起用八珍湯
而痊
一産婦患此乃風熱所致用惺惺散而風熱散用六味
活血湯而瘡起發用八珍湯而痊
一小兒患此鼻塞聲重發熱身痒用人參消風散而表
症愈後發熱搔破膿水淋漓脉浮大按之無力此脾胃
氣虚不能榮扵腠理朝用補中益氣湯夕用黃茋六一
湯而愈後因感冐服表散之劑煩躁發熱面目俱赤脉
大而虚用當歸補血湯而痊
一小兒發熱作渴二便秘澁用大連翹飲二便隨通但
嘔吐痰涎腹痛不食此邪氣去而眞氣復傷也用五味
異功散而痊
惺惺散治風熱時氣瘡疹頭疼壯熱目澁多睡咳嗽喘
麄
桔梗眞細辛人參甘草白茯苓川芎
白术(各五分)薄荷
右水一盞薑三片煎服
黃連解毒湯治疹毒吐血乾嘔
黃連黃栢黃芩梔子(各三錢)
右水煎量大小服
柴胡五味子湯治癍疹喘𠻳(即小柴胡湯内加五味子)
小柴胡湯治癍疹乍涼乍熱似瘧喘嗽
柴胡(三錢)人參黃芩(各二錢)半夏(一錢二分)甘草(一錢)
右生薑三片水一盞煎至六分温服
柴苓湯治痘疹小便不利
柴胡黃芩猪苓澤瀉茯苓白术(各一錢五)
(分)
右薑水煎量大小服
人參消風散治癍疹等症
人參(三錢)荆芥穗甘草(炙)陳皮(各五錢)白殭蠶茯
苓防風芎藭藿香蟬蛻(各三錢)厚朴(薑製三錢)
羌活(二錢)
右每服一錢水煎服
人參敗毒散治癍疹發熱惡寒咳嗽等症
人參茯苓川芎羌活獨活前胡柴
胡枳殼(麩皮炒)桔梗甘草(炒各等分)
右每服二三錢水煎
生地黃散治痘疹煩熱咳嗽
杏仁陳皮(各一錢)生地黃麥門冬(各一錢半)甘草(五分)
右水煎服忌酒醋鹽酸之物
白虎蒼术散治痘疹癍症
玄參升麻湯
化癍湯(三方見水痘麻痘)
升麻葛根湯(方見後)
乾葛麥門冬湯
犀角湯(二方見頂陷心狂)
快癍湯(方見頂陷心煩)
六味活血散
活命飲(二方見痘癰)
大連翹飲
春澤湯
人參羌活散
葛根黃連湯(四方見夾疹痘)
五味異功散
當歸補血湯
補中益氣湯(三方見寒戰咬牙)
黃茋六一湯(方見作痒抓破)
竹葉石膏湯(方見泄瀉咬牙)
射干鼠粘子湯(方見靨後發熱)
桔梗防風湯(方見痘寒戰)
前胡枳殼湯(方見痘涕唾稠粘)
四君子湯(方見不靨悶亂)
四順清涼飲(方見大便不通)
水痘麻痘
陳文宿先生云水痘之症身熱二三日而止或咳嗽面
赤眼光如水或噴嚏咳唾稠粘與痘不同易出易靨不
能為害湯民望先生云麻痘乃天行時氣熱積扵胃胃
主肌肉故發扵遍身狀如蚊子所嚙色赤者十生一死
色黑者十死一生此症亦與癍症不同其癍症如錦紋
而但空缺處如雲路之狀麻症乃遍身而無空處但以
疎密之不同耳麻痘漸出咳嗽煩悶嘔逆清水眼赤咽
喉口舌痘瘡用黃連杏仁湯若催出而成斑爛如錦紋
或膿水腥臭心胸咳悶嘔吐清水不時身熱用黃芩知
母湯初起發熱疑似之間可用升麻湯然麻症始終宜
用麻黃湯表之痘症表與下皆不可大抵發熱煩渴用
升麻葛根湯發熱咳嗽人參麥門冬湯發熱煩躁小便
不通大連翹飲冬寒腠理閉塞葛根橘皮湯
一小兒患之發熱作渴遍身作痛大小便乾澁此熱毒
鬱滯於内用葛根麥門冬湯一劑頓安又用解毒散而
愈
一小兒患此身痛發熱煩躁此風邪摶扵表也用玄參
升麻湯諸症頓解但倦怠發搐此脾虚為肝所侮也用
和肝補脾湯而安
一小兒患此腹痛煩渴面赤咳嗽痰涎用升麻湯一劑
遍身如錦用化癍湯一劑而安又用人參麥門冬散而
愈
一小兒痘隱於肉裡而不現煩渴躁熱衂血吐血或便
血用解毒湯犀角湯各一劑而血止又用導赤散而愈
一小兒患此寒熱乾嘔先用小柴胡湯加生地黃而寒
熱止用解毒湯而發用生料四物湯而全愈
一小兒患此五日不消發熱煩躁右關脉洪數而有力
此胃經實熱先用化癍湯一劑又用參滑散而愈
三豆飲治天行痘瘡始覺即服之多者必少少者不出
小赤豆黑豆菉豆(各一百粒)甘草節(五錢)
右水煑熟任食之七日自不發
參滑散治水痘
地骨皮麻黃(去節一分)人參滑石大黃(煨一分)知
母羌活甜葶藶(炒一分)甘草(炙半分)
右為末每服五分水一小盞小麥七粒煎數沸每服
三五匙不可多服
按前方發表散邪疏通内熱之峻劑若遍身作痛壯
熱煩躁作渴飲冷大便秘結小便澁滯喘嗽等症宜
用此方然水痘多屬表邪或發熱引飲小便赤澁者
當用升麻葛根湯如無他症不必用藥
和肝補脾湯治風熱瘡疹脾土不及肝木太過
人參陳皮川芎(各五分)白术茯苓芍藥(各七)
(分)柴胡甘草(炙各三分)山梔(炒四分)
右作二劑水煎服
白虎蒼术湯
石膏(四錢)蒼术(一錢五分)知母(一錢)甘草(五分)粳米(一撮)
右水煎服
黃連杏仁湯治麻痘漸出咳嗽煩悶嘔逆清水眼赤咽
喉口舌生瘡作瀉
黃連(一兩)陳皮杏仁(去皮尖麩炒)麻黃(去節)枳殼(炒)葛根
(各五錢)
右每服二錢作瀉者加厚朴甘草
黃芩知母湯治麻症癍爛隠疹如錦紋或膿腥臭心胸
閉悶嘔吐清水温壯不時
葛根知母(洗)黃芩麻黃(去節)陳皮杏仁(去皮尖)
甘草(各等分)
右每服二錢若不嘔逆去陳皮加芍藥如吐則用之
升麻葛乾湯治瘡疹初起發熱咳嗽似傷寒未辨麻疹
白芍藥川升麻甘草乾葛(各等分)
右水煎每服三錢
化癍湯治癍疹渴熱最良
人參知母(各一錢)甘草(五分)石膏末(四錢)
右加粳米一撮水煎量服之
葛根橘皮湯治發癍煩悶嘔吐清汁兼治麻痘等症
葛根陳皮杏仁(去皮尖)麻黃(去節)知母(炒)甘草
黃芩(各半兩)
右每服二三錢水煎
玄參升麻湯治癍疹已發未發或身如錦紋甚則語言
煩躁喉閉腫痛
玄參升麻甘草(炙各等分)
右每服二三錢水煎服
烏梅丸
烏梅(三十箇酒浸肉研爛)細辛附子(炮)乾薑(各一兩)黃連(一兩)
當歸蜀椒(各四兩)
右為末烏梅肉與米飯和丸桐子大每服數錢白湯
下
羌活散(即人參敗毒散加天麻地骨皮)
葛根麥門冬湯(方見頂陷心煩)
解毒散
小柴胡湯(二方見癍疹)
四物湯(方見癍痘出遲)
犀角湯(方見頂陷心狂)
升麻葛根湯(方見痘寒戰)
人參麥門冬湯(一名麥門冬散方見發熱口渴)
大連翹飲(方見夾疹痘)
導赤散(方見疳蝕之症)
痘瘡生癰毒治之症
陳文宿先生云痘疹首尾不宜與水喫若悞與之瘡靨
之後其痂遲落或生癰腫鍼之而成疳蝕以致難愈蓋
脾胃外主肌肉飲水過多濕損脾胃摶扵肌膚則津液
衰少氣血不能周流凝結不散故瘡痂遲落而身生癰
腫也張潔古先生云癰腫發於身前手陽明經也發扵
四肢足陽明經也丹溪先生云痘癰多是餘毒血熱所
致當分上下用藥而以涼血為主大便燥實加大黃如
不應當分經絡所屬血氣虚實其膿成否竊謂前症初
起未成膿者用活命飲隔蒜灸治而消之欲成膿者用
四君子湯加當歸黃茋以補托元氣大凡痘瘡始末皆
係脾腎之氣所主若飲食藥餌一有失宜必致多變他
症凡扵飲食少思内熱晡熱者皆屬脾腎氣虚血弱之
故也宜佐以四君子加川芎當歸黃茋升麻或飲食如
常有發熱作痛亦屬氣血虚弱餘毒為患亦宜佐以射
干鼠粘子湯若飲食如常發熱作痛大便秘結者係屬
熱毒内藴宜用大連翹飲如或不應仍用仙方活命飲
若根赤而作痒者是血虚也宜用四物湯加以牡丹皮
色白而作痒者亦血虚也宜以四君子加當歸芍藥若
色赤而作痛者是血熱也宜以四物湯加連翹與金銀
花若腫而不潰者乃氣血兩虚之故也須用托裡消毒
散若潰而不愈者皆因脾氣虚弱也宜用六君子湯以
滋補之
一小兒痘毒蝕陷敷以雄黃散及服加味解毒散而愈
一小兒痘毒遍身腐潰膿水淋漓以經霜茅草研細末
鋪於寢席之上令小兒睡卧於上更服九味解毒散頓
愈又用神效當歸膏敷之而痊
一小兒痘毒之後更患腿膝腫痛極甚此乃脾腎虚而
毒流注宜先用仙方活命飲服服過四劑其腫痛頓減
大半再用補中益氣湯及六味丸而痊
一小兒腿膝腫潰膿水不止内熱晡熱體倦肌瘦余以
為元氣復傷用八珍湯兼六味丸服三月而愈
一小兒痘瘡已愈兩目昏閉余用鼠粘湯加山梔龍膽
犀角目開而有赤白翳佐以蛇蛻散外用二粉散而安
一小兒痘毒潰而腫不消煩躁作渴小便如淋手數尋
空此肝脾虚熱也用八珍湯加減八味丸料各二劑而
安又用大補湯而愈
一小兒痘毒腿膝腫此脾腎虚而毒流注也用如聖餅
及活命飲四劑腫痛頓減再用益氣湯地黃丸而痊
一小兒腿膝腫潰膿水不止晡熱體倦先君謂元氣復
傷陰虚所致用補隂八珍湯地黃丸而愈
一小兒痘毒敷寒涼藥内潰不愈清膿甚多此元氣虚
也朝用益氣湯夕用八珍湯各五十餘劑佐以豆豉餅
而愈
一小兒腮患毒用活命飲腫痛已退肢體甚倦此邪氣
去而元氣虚也用聖愈湯元氣少復用托裏散而痊
一小兒左耳下連項赤腫作痛此少陽膽經火症用梔
子清肝湯治其母用活命飲治其子而痊後復作誤服
敗毒散潰而不歛瘡口色白余用托裏散而痊
一小兒出痘七日寒熱作渴兩脇及臂外患痘疔此屬
膽經也挑出黑血以小柴胡湯加生地黃一劑熱渴頓
止又用活命飲而痊
一小兒患此面腫肉色如故脉浮而大按之微細余謂
此元氣虚而邪從之也當補元氣為善不信反服犀角
丸化毒丸而殁
神效隔蒜灸法治痘癰大痛或麻木痛者灸至不痛不
痛者灸至痛其毒隨火散用大蒜頭切三分厚安上
用小艾炷於蒜上灸之每五壯易蒜再灸痛不止尤
宜多灸小兒須將蒜切片着肉一面略剜小空灼艾
燃蒜先置大人臂上試其冷熱得宜然後着瘡上又
别灼如前法試之以待相易勿令歇
仙方活命飲治痘疔痘毒及一切瘡毒未成即消已成
即潰此消毒敗膿止痛之聖藥
金銀花陳皮(各三錢)皂角刺(炒)穿山甲(用蛤粉炒)乳香
没藥白芷防風當歸(各一錢)貝母天花
粉甘草節(各七分)
右每服五錢酒煎嬰兒母同服為末酒調服亦可若
勢甚而邪在表者加麻黃散之而毒在内者加大黃
下之當臨症制宜此解回生起死之劑但元氣脫者
不治
六味活血散治癰疽瘡痛初起紅腫不散
當歸川芎赤芍藥生地黃紅花蘇木
(各等分)
右水煎量服之
托裏散治痘毒元氣虚弱不能潰散未成用之自消已
成用之自潰
人參黃茋(炒各二錢)當歸(酒洗)白术陳皮熟地黃
茯苓芍藥(炒各一錢五分)甘草(炙五分)
右三五錢水煎服
托裏消毒散治痘毒氣血虚弱不起發腐潰收斂或發
寒熱肌肉不生
人參黃茋當歸(酒洗)川芎芍藥(炒)白术陳
皮茯苓(各一錢)金銀花連翹白芷(各七分)甘草
(五分)
右每服三五錢水煎
東垣聖愈湯治膿潰心煩無寐體倦少食
熟地黃(自製者佳)生地黃(各二分)川芎人參(各三分)當歸
黃茋(各五分)
右水煎服
濟生歸脾湯治脾血虚損健忘驚悸或心氣虚不能攝
血歸源以致妄行或吐血下血或因乳母心脾二經
有熱瘡不結痂或瘡痕赤色加柴胡山梔即加味歸
脾湯
人參白术黃茋白茯苓龍眼肉當歸
遠志酸棗仁(炒各二錢)木香(一錢)甘草(五分)當歸身(一錢)
右薑棗水煎母子同服
東垣清胃散治胃經有熱齒牙作痛或飲食作渴口舌
生瘡或唇口腫痛焮連頭面或重舌馬牙吐舌流涎
若因服尅伐之劑脾胃虚熱口舌生瘡或弄舌流涎
或嘔吐困睡大便不實者用五味異功散
升麻(五分)生地黃(四分)黃連牡丹皮(各三分)當歸稍(四分)
右水煎服嬰兒母亦服
替針丸治痘癰膿已成不潰
陳壞米(一錢)碙砂(五錢)雄雀糞(四十九粒真雄雀糞直者是也)
右為末米粥丸如麥粒大每用一粒粘瘡頭上以膏
藥貼之半晌其膿自出若瘡頭透而膿不出或出而
愈痛或發熱血氣虚也用托裏散或作嘔吐痰食少
體倦脾氣虚也用六君子湯
神效太乙膏治一切瘡疽潰爛
玄參白芷當歸肉桂赤芍藥大黃
生地黃(各一兩)
右咬咀用麻油四十兩入銅鍋内煎至藥黑攄去查
徐入淨黃丹一斤再煎滴水成珠捻軟硬得中即成
膏矣
神效當歸膏治痘毒津淫或湯火等症及瘡腐不能生
肌收斂者
當歸生地黃黃蠟(各一兩)麻油(六兩)
先將當歸地黃入油煎去渣入蠟熔化候温攪勻即
成膏矣
豆豉餅治瘡瘍腫痛或硬而不潰及潰而不斂并一切
頑瘡毒癤用江西豆豉為末唾津和成餅大如銅錢
厚如三四錢置患處以艾鋪餅上灸之未成者即消
已成者袪逐餘毒間有不效者乃氣血虚敗之症參
疔瘡論灸法用之
神功散治瘡瘍初起腫痛者用之可消加血竭更效
黃栢(炒為末二錢)草烏(生為末二兩)
右用漱口水調敷常以漱水潤之
飛龍奪命丹治痘疔痘毒痘癰或麻木嘔吐重者昏憒
咬牙
真蟾酥(乾者酒化)輕粉(各一錢)枯白礬寒水石銅碌
乳香没藥麝香(各二錢)朱砂(六錢)蝸牛(四十二箇另研)
(如無亦可)
右各為末入蟾酥蝸牛或加酒少許糊丸菉豆大每
服一丸温酒或葱湯送下重者外用隔蒜法灸甚者
多灸或着肉灸
五福化毒丹治痘毒實熱腫痛
生地黃熟地黃天門冬(去心)麥門冬(去心)玄參(各二)
(兩)甘草甜硝(各三兩)青黛(一兩五錢)
右為末蜜丸芡實大每服一丸白湯化下
犀角消毒丸治痘疹餘毒一切瘡毒
生地黃荆芥當歸犀角(屑)防風牛蒡子
(杵炒)赤芍藥連翹桔梗(各七錢)薄荷黃芩甘
草
右為末蜜丸芡實大每服一丸白湯化下
按化毒丹降火涼血解毒寒中之劑消毒丸清熱解
毒破血之劑盖小兒臟腑脆嫩元氣易傷况痘後氣
血皆虚豈能勝當此劑若胃氣一傷則未成者不能
消散已成者不能腐潰已潰者不能生肌殊不知痘
瘡乃臟腑所發遍身之血皆化為膿况此方愈而患
此乃脾胃虚怯肌肉消弱榮衛短濇所致治者審之
蟾蜍丸
蟾蜍(一枚夏月溝渠中腹大不跳不鳴身多癩㿔者)
右取糞蛆一杓置桶中以尿浸之桶上要乾不令蟲
走出却將蟾蜍撲死投蛆中食一晝夜以布袋盛置
浸急流水中一宿取出瓦上焙為末入麝一字粳米
飯丸麻子大每服二十丸米飲下
八珍湯(方見頂陷灰白)
小柴胡湯(方見癍症加生地黃山梔即加味小柴胡湯)
梔子清肝散(即柴胡梔子散方見作痒搔破)
十全大補湯(方見腹脹氣喘)
當歸補血湯
補中益氣湯(二方見寒戰咬牙)
六味地黃丸(加五味子肉桂名加減八味丸)
四君子湯(方見痘不靨悶亂)
加味逍遥散(方見欲靨不靨)
加味歸脾湯(方見痘疳)
加味清胃飲(方見痘不結痂)
大蘆薈丸(方見風邪摶扵肌膚)
人中白散
如聖餅
補隂八珍湯(三方見夾疹痘)
痘疔
痘疔又謂之賊痘或三五枚或五七枚間雜扵諸痘之
間其色紫黯作痛不寧以致諸症蜂起不能貫膿甚至
不救乃熱毒勢甚併結也用仙方活命飲如二便秘澁
量加大黃遍身拘急加麻黃外必用線針挑破出黑血
或吮出毒血以泄其毒餘痘纔得貫膿否則其毒無從
而解必致不起如未應急用隔蒜灸若毒氣盛者或不
知痛者不用蒜隔就着肉灼艾灸之若灸後瘡頭紅腫
發焮用針挑破出毒血灼艾尤好雖此法未出方書予
屢用屢驗者世多用至寳丹之類亦不可恃
一小兒有疔二枚諸痘焮赤作痒而不貫先君以針挑
破隔蒜灸至五十餘炷而貫又十餘壯而痛止用活命
飲末二錢熱酒調服出紫血又二服疔毒悉退痘漿悉
貫更用犀角消毒散而愈
一小兒患痘疔挑出毒血服活命飲而痘愈但疔處或
痒或痛用活命飲隔蒜灸而愈用參茋四聖散而靨
一小兒痘内有疔數枚雖挑出毒血餘毒不解先君用
仙方活命飲一劑徐徐灌之毒解漿貫而愈
一小兒患痘疔遍身焮如丹毒内紫色者三枚用活命
飲隔蒜灸其勢漸退又用活命飲末二錢漿漸貫更用
四聖散犀角消毒散而愈
一小兒出痘第七日寒熱作渴兩脇及臂外側膽經各
患痘疔先用針挑出黑血乃用小柴胡湯加生地黃一
劑熱渴頓止又用活命飲一劑而痊
一小兒出痘稠密痛甚色赤翌日變黑索水飲之神思
稍清先用活命飲末冷酒調服三錢痛雖稍緩其痘如
指色赤腫高又用奪命丹一粒腫痛十減六七又用活
命飲末一服温酒調又得減三四再服而漿貫却用四
聖散而痊
犀角消毒散治癍疹丹毒發熱痛痒及瘡疹等症
牛蒡子甘草荆芥防風(各五分)犀角(鎊二分)金
銀花(三分)
右水煎熱入犀角傾出服
仙方活命飲
飛龍奪命丹
隔蒜灸法(三方見痘癰)
四聖散(方見腹脹氣促)
小柴胡湯(方見癍症)
夾疹痘
夫疹乃風邪外患痘為胎毒内發二症並作臟腑俱病
也二者相雜赤暈發焮痘瘡愈盛誤謂痘出太密多不
可救然此乃疹夾痘也當治以人參羌活散疹毒即解
痘勢亦退其元氣虧損不能結痂當補解胃為急也
人參羌活散治時氣痘疹兼於發表
人參羌活獨活柴胡前胡桔梗茯
苓枳殼川芎天麻甘草地骨皮(各三分)
右入薄荷五葉薑水煎服
東垣消毒救苦湯治癍疹悉自消化使令不出已出稀
者再不生癍十一月立此方隨四時加減通造化明
藥性者能之
麻黃根羌活防風升麻(各五分)柴胡川芎
藁本葛根(各二分)酒黃芩(二分)生地黃(二分)細辛
生黃芩(各一分)黃連酒黃栢紅花(少許)蘇木當
歸身吳茱萸(五分)白术蒼术(二分)生甘草(一分)橘皮
連翹(半分初出減出太盛者加之)
右每服五錢水煎熱服
人中白散
人中白(煅一兩)黃栢(炒黑三錢)
右為末搽口内
如聖餅治一切瘡瘍硬腫不能消散或毒不能解散
乳香没藥木香血竭當歸(等分)麝香(少許)
右各另為末酒糊和為餅炙熱頻熨患處惡瘡加蟾
蜍等分
四味肥兒丸(一名小肥兒丸)治食積脾疳目生雲翳口舌生瘡
牙齦腐爛發熱瘦怯遍身生瘡等症或痘後患之
黃連(炒)蕪荑(炒)神麯(炒)麥芽(炒等分)
右為末水糊丸桐子大每服二三十丸空心白湯下
加味解毒散治癍疹痒痛寒熱甚者煩躁譫語并痘毒
發熱咽乾
犀角(鎊五錢)連翹(炒二錢)牛蒡子(炒三錢)薄荷(一錢)甘草(五分)
右為末每服一二錢滚湯調下
補隂八珍湯(即八珍湯加黃栢知母炒黑)
葛根黃連湯治疹後身熱不除
葛根(五錢)黃連(三錢)黃芩(二錢)甘草(一錢半)
右水煎服
獨參湯(人參一兩薑棗同煎)
春澤湯
人參白术茯苓澤瀉猪苓
右水煎服
大連翹飲
連翹黃芩瞿麥木通滑石柴胡防
風荆芥赤芍藥甘草蟬蛻山梔
右每服三四錢水煎服
薛氏醫案卷七十一
