薛氏醫案卷三十六
明薛己訂
婦人良方
姙娠疾病門(胎後已明須知姙娠疾病故以次之)
姙娠諸病忌毒藥餘當對症依法治之
姙娠隨月服藥將息法第一
千金云姙娠一月名始胚飲食精熟酸美受御宜食大
麥毋食腥辛是謂讒正是月足厥隂脈養不可針灸其
經此經内屬于肝肝主筋血一月之内血行否澀不為
力事寢必安静毋令恐畏况一月隂陽新合為胎寒多
為痛熱多卒驚舉重腰痛腹滿胞急卒有所下當預安
之宜服烏雄雞湯
烏雄雞湯方
烏雄雞(一隻治如食法)吳茱萸(一兩)茯苓阿膠(各二兩炒)生薑
甘草(各一兩)人參芍藥白术(各三兩)麥門冬(五合去心)
右以水一斗二升煮雞取汁六升下藥煮取三升内
酒三升并膠等取汁三升分三服
補胎湯若曾傷一月胎者當預服此藥
細辛(一兩)防風(二兩)烏梅(升)吳茱萸生地黃白术
(各一兩)大夾夕(五合)生薑(四兩)
右以水七升煮取汁二升半分三服寒多倍細辛茱
萸熱多去細辛茱萸加括蔞根二兩有所思去大麥
加栢子仁三合一方有人參一兩忌生菜蕪荑桃李
雀肉等物
姙娠二月足少陽脈養不可針灸其經此經内屬于膽
膽主精是時兒精成于胞裡當謹護勿驚動况二月始
隂陽踞經有寒不成有熱即萎卒中風寒有所動搖心
滿臍下懸急腰背強痛卒有所下乍寒乍熱艾葉湯主
之
艾葉湯方
丹參(三兩)當歸人參麻黃(去節)艾葉阿膠(炙各二兩)
甘草(一兩炙)大棗(十二枚擘)生薑(六兩)
右以酒三升水一㪷内藥煮減半去滓内膠煎取三
升分三服忌海藻菘菜
黃連湯若曾傷二月胎者當預服此藥
黃連人參(各一兩)吳茱萸(五合)生地黃(五兩)生薑(三兩)
右以醋漿七升煮取三升分四服日三夜一每十日
作一劑若覺不安加烏梅一升加烏梅者不用漿直
用水忌猪肉冷水蕪荑一方加當歸半兩
姙娠三月名始胎當此之時未有定儀見物而化欲生
男者操弓矢欲生女者弄珠璣欲子美數視璧玉欲子
賢良端正清虚是謂外象而内感者也是月手心主脈
養不可鍼灸其經此經内屬于心毋悲哀思慮驚動盖
三月為定形有寒則大便清有熱則小便難不赤即黃
卒驚恐憂愁瞋恚喜頓仆動于經脈腹滿繞臍苦痛腰
背痛卒有所下宜服雄雞湯
雄雞湯方
雄雞(一隻治如食法)甘草(炙)茯苓人參阿膠(各二兩炒)黃
芩白术(各一兩)芍藥(四兩)大棗(十二枚擘)生薑(一兩切)麥門
冬(去心五合)
右以水一斗五升煮雞減半内藥煮取一半入清酒
三升并膠再煎取三升分三服日飲盡忌海藻菘菜
酢物桃李雀肉等一方有當歸川芎二兩無黃芩生
薑
茯神湯若曾傷三月胎者當預服此藥
茯神丹參龍骨(各一兩)阿膠(炒)當歸甘草(炙)
人參(各二兩)赤小豆大棗(十二枚擘)
右酢漿一斗煑取三升分四服七日後服一劑腰痛
加桑寄生二兩深師方有薤白二兩麻子一升忌同
前
姙娠四月以受水精始成血脈其食稻粳其羹魚鴈是
謂成血氣以通耳目而行經絡是月手少陽脈養不可
針灸其經此經内輸三焦其時兒六腑順成當静形體
和心志節飲食蓋四月為離經有寒心下溫溫欲嘔胸
滿不食小便如淋臍下苦急卒中風寒頸項強痛寒熱
或驚動身軀腰背腹痛或時胎上胸煩不安卒有所下
宜服菊花湯主之
菊花湯方
菊花(如雞子大一枚)麥門冬(去心一升)麻黃(去節)阿膠(炙各三兩)生薑
(五兩)甘草(炙)當歸半夏(洗各二兩)人參(一兩五錢)大棗(十二枚擘)
右以水八升煮減一半内清酒三升并阿膠煎取三
升分三服温卧當汗以粉撲之護風寒四五日忌食
如前
調中湯
芍藥(四兩)甘草(炙)芎藭續斷(各一兩)柴胡白术(各三)
(兩)烏梅(一升)李根白皮(三兩)當歸(一兩五錢)生薑(四兩)厚朴(炙)
枳實(炙各二兩)
右以水一斗煑取三升分四服日三夜一八日再服
一劑一方有半夏二兩忌海藻菘菜桃李雀肉
姙娠五月始受人精以成其氣晏起沐浴浣衣居處必
厚其衣裳朝吸天光以避寒殃其食稻麥其羹牛羊和
茱萸調以五味是謂養氣以定五臓是月足太隂脈養
不可鍼灸其經此經内輸于脾其時兒四肢成無大饑
無甚飽無食乾燥無自炙熱無大勞倦蓋五月毛髮初
生有熱苦頭眩心亂嘔吐有寒則腹滿痛小便數卒有
恐怖四肢疼痛寒熱胎動無常處腹痛頓欲仆卒有所
下宜服阿膠湯又名旋覆花湯主之
阿膠湯方
阿膠(四兩炙)人參(一兩)生薑(六兩)麥門冬(去心一升)吴茱萸(七合)
旋覆花當歸芍藥甘草(炙)黃芩(各二兩)
右以水九升煮取一半内清酒三升并阿膠微火煎
取三升半分四服日三夜一先食後服便愈不差更
服忌海藻菘菜
安中湯若曾傷五月胎者當預服此方
甘草(炙)芍藥(各三兩)當歸人參生地黃芎藭
(各二兩)五味子(五合)生薑(六兩)麥門冬(去心一升)大麻仁(五合)大
棗(三十五枚擘)黃芩(一兩)
右以水七升清酒五升煑取三升半分四服日三夜
一七日再服一劑忌如前
安胎當歸湯若姙娠五月舉動愕胎不安小腹痛引
腰絡小便下血
當歸阿膠(炒)芎藭人參(各一兩)大棗(十二枚)艾(一把)
右以酒水各三升煑至三升去滓内膠令烊分三服
一方有甘草無參棗
姙娠六月始受金精以成筋身欲微勞無得静處出遊
于野數視走犬走馬食忌鷙鳥猛獸之肉是謂變腠理
紉筋以養其力以堅背膂是月足陽明脈養不可針灸
其經此經内屬于胃主其口目蓋六月之時兒口目皆
成調五味食甘美毋大飽六月卒有所不安寒熱往来
腹内脹滿體腫驚怖忽有所下腹痛如欲産手足煩疼
宜服麥門冬湯
麥門冬湯方
甘草(炙)人參(各一兩)生地黃(三兩)麥門冬(去心一升)黃芩(二兩)
阿膠(炒四兩)生薑(六兩)大棗(十五枚擘)
右以水七升煮減半内清酒二升并膠煎取三升分
三服如人行三四里進糜粥忌海藻菘菜蕪荑
柴胡湯若曾傷六月胎者當預服之
柴胡(四兩)芍藥(一方作紫蔵)白术甘草(炙各二兩)麥門冬(三兩)
(去心)蓯蓉(一兩)芎藭(二兩)生地黃(五兩)生薑(六兩)大棗(三十枚擘)
右以水一斗煮取三升分四服日三夜一仍進糜粥
七日更服一劑忌海藻菘菜蕪荑桃李雀肉等一方
有黃芩二兩
旋覆花湯(亦名阻病)集驗療姙娠六七月胎不安常處
旋覆花(一兩)厚朴(製)白术枳殼黃芩(炒)茯苓(各三)
(兩)半夏(炒一方無)芍藥生薑(各二兩)
右以水一斗煮取二升半先食分五服日三夜二忌
羊肉餳醋桃李雀肉等千金同
姙娠七月始受木精以成骨勞身摇肢無使定止動作
屈伸以運血氣自此後居處必節飲食避寒暑食粳稻
以密腠理是謂養骨而堅齒是月手太隂脈養不可鍼
灸其經此經内屬于肺主皮毛是時兒皮毛已成無大
言無號哭無薄衣無洗浴無寒飲若忽驚恐搖動腹痛
卒有所下手足厥隂脈若傷寒煩熱腹滿短氣常苦頸
項腰背強宜服葱白湯
葱白湯方
葱白(十五枚)半夏(細切炒)麥門冬(去心一升)人參(一兩五錢)生薑
(八兩)甘草(炙)當歸黃芪(炒各三兩)阿膠(炒四兩)黃芩(一兩)旋
覆花(一把)
右以水八升煑減半内清酒三升并膠煎取四升温
服一升日三夜一温卧當汗出無汗加麻黃二兩秋
後勿強汗忌羊肉餳海藻菘菜等
杏仁湯若曾傷七月胎者當預服
杏仁(去雙仁皮尖碎)甘草(炙)鐘乳(研)麥門冬(去心)吴茱萸(各一)
(升)五味子粳米(各五合)紫苑(一兩)
右以水八升煮取三升半分四服日三夜一七日服
一劑忌海藻菘菜
姙娠八月始受土精以成膚革和心静息無使氣極是
謂周密腠理光澤顔色是月手陽明脈養不可針灸其
經此經内屬于大腸大腸主九竅是時兒九竅皆成無
食燥物無輒失食無忍大氣若中風寒有所犯觸身體
盡痛乍寒乍熱胎動不安苦頭眩痛繞臍下寒時時小
便白如米汁或青或黃或寒慄腰背苦冷痛而目視茫
茫宜服芍藥湯
芍藥湯方
芍藥(四錢)人參當歸甘草(炙各二兩)白术(一兩)厚朴(二兩)
(製)薤白(切一升)生薑(切四兩)
右以水五升酒四升煮取三升分四服日三夜一忌
海藻菘菜桃李雀肉等類
葵子湯若曾傷八月胎者當預服
甘草(炙)柴胡白术(各二兩)厚朴(薑製炒)芍藥葵子
(二升)生薑(六兩)大棗(二十枚擘)
右以水九升煮取三升分四服日三夜一日服一劑
忌猪肉冷水蕪荑桃李雀肉酢物等類
姙娠九月始受石精以成皮毛六腑百節莫不具備飲
醴食甘緩帶自持而待之是謂養毛髮多才力是月足
少隂脈所養不可針灸其經此經内屬于腎腎主續縷
皆成無處温冷無著炙衣若卒下痢腹滿懸急上衝腰
背痛不可轉側短氣宜服半夏湯
半夏湯方
半夏(泡炒五合)麥門冬(去心五合)乾薑(炮一兩)當歸吴茱萸
阿膠(炙各三兩)大棗(十二枚擘)
右以水九升煮取三升去渣内白蜜八合微火温分
四服痢即止忌生血物餳
猪腎湯若曾傷九月胎者當預服
猪腎(一具)茯苓桑寄生乾薑(炮)生地黃芎藭
(各三兩)白术(四兩)麥門冬(一升去心)附子(大者一枚炮)
右以水一斗煮猪腎熟去之内諸藥煎三升半分四
服日三夜一十日更一劑忌猪肉蕪荑桃李雀肉酢
物
姙娠十月五臓俱備六腑通納天地氣于丹田故使關
節人事皆備但俟時而生
愚按姙娠所禁之法皆傳自上古當永為遵守其方
藥用須斟酌
芎藭補中湯治懷孕血氣不能榮養以致半産予嘗
治一姙娠不足月而損墜服此藥遂安
乾薑(煨)阿膠(炒)芎藭五味子(各五分)黃耆(炒)當歸
白术(炒)杜仲(炒)白芍藥(各一錢)木香人參甘
草(炙各五分)
右水煎服
姙娠惡阻方論第二
姙娠惡阻病産寶謂之子病巢氏病源謂之惡阻由胃
氣怯弱中脘停痰脈息和順但肢體沈重頭眩擇食惟
嗜酸醎甚者寒熱嘔吐胸膈煩滿半夏茯苓丸主之
愚按前症若中脘停痰用二陳湯加枳殼若飲食停
滯用六君子加枳殼若脾胃虚弱用異功散若胃氣
不足用人參橘皮湯兼氣惱加枳殼胸脇痞悶再加
蘇梗脇痛再加柴胡若飲食少思用六君子加紫蘇
枳殼頭暈體倦用六君子湯若脾胃虚弱嘔吐不食
用半夏茯苓湯蓋半夏乃健脾氣化痰滯之主藥也
脾胃虚弱而嘔吐或痰涎壅滯飲食少思胎不安必
用茯苓半夏湯倍加白术然半夏白术茯苓陳皮砂
仁善能安胎氣健脾胃予常用驗矣
附治驗
一姙婦嘔吐惡食體倦嗜卧此胃氣虚而惡阻也用
人參橘皮湯二劑漸愈又用六君子加紫蘇二劑而
安
一姙婦吞酸惡心時欲作嘔此因脾胃虚而飲食停
滯用六君子加枳殼香附治之而愈
一姙婦停食腹滿嘔吐吞酸作瀉不食余以為飲食
停滯兼肝木傷脾土用六君子湯以健脾胃加蒼术
厚朴以消飲食吴茱萸所製黃連以清肝火諸症悉
愈又以六君子加砂仁調理而脾土乃安
白术湯治胃虚惡阻吐水甚至十餘日粥漿不入
白术(炒一錢)人參(五分)丁香甘草(炒各二分)
右薑水煎服
人參橘皮湯治阻病嘔吐痰水飲食少思肢體倦怠
人參橘紅白术(炒)麥門冬(去心)白茯苓(各一錢)厚
朴(製)甘草(炙五分)
右加竹薑水煎服
保生湯治姙娠惡阻少食嘔吐或兼吐瀉作渴
人參(一錢)甘草(炒)白术香附烏梅橘紅(各五分)
右薑水煎服
安胎飲治體倦惡食㦯胎動腹痛或下血發熱
甘草(炒)茯苓當歸熟地黃(自製)川芎白术(炒)
黃耆(炒)白芍藥(炒)半夏(湯泡)阿膠(切炒)地榆(各五分)
右薑水煎服
又方縮砂仁為末每服二錢薑湯或米飲調下
附方
二陳湯(方見二十四卷第五論)
六君子湯(方見二十四卷第六論)
異功散(方見二十二卷第三論)
半夏茯苓湯(方見後)
姙娠痰逆不食方論第三
姙娠嘔逆者乃水飲停積為痰輕者妨食嘔逆甚者腹
痛傷胎皆由胃氣不健或風冷外乘所致也
愚按前症因食停滯用半夏茯苓湯加枳殼兼氣惱
更加柴胡因痰壅滯用半夏茯苓湯加白术因風寒
外傷用參蘇飲飲食腹脹用香砂六君子湯寒熱嘔
吐人參養胃湯
附治驗
一姙婦嘔吐脇脹或寒熱往来面色青黃此木旺而
尅脾土用六君子加柴胡桔梗枳殼而安
一姙婦嘔吐酸水胸滿不食此脾土虚而肝木所侮
用六君子加芍藥而愈又用四君子加枳殼桔梗而
安
一姙婦胸腹膨脹吐痰不食此脾胃虚而飲食為痰
用半夏茯苓湯漸愈又用六君子加枳殼蘇梗桔梗
而飲食如常後因恚怒脇脹不食吐痰惡心用半夏
茯苓湯加柴胡山梔而愈
半夏茯苓湯治姙娠脾胃虚弱飲食不化嘔吐不止
半夏(泡炒黃)陳皮(各一錢)白茯苓(二錢)砂仁(炒一錢)甘草(炒五)
(分)
右用薑棗烏梅水煎服一二劑後用茯苓丸
茯苓丸治姙娠煩悶頭暈聞食吐逆或胸腹痞悶
赤茯苓人參桂心乾薑(炮)半夏(泡洗炒黃)橘紅
(各一兩)白术(炒)葛根甘草(炒)枳殼(麩炒各二兩)
右為末蜜丸桐子大每服五十丸米飲下日三服
四七湯(方見十一卷第七論)
附方
參蘇飲(方見六卷第十三論)
六君子湯
四君子湯
香砂六君子湯(三方見二十四卷第六論)
人參養胃湯(方見八卷第十八論)
胎動不安方論第四
姙娠胎動或飲食起居或衝任風寒或跌仆擊觸或怒
傷肝火或脾氣虚弱當各推其因而治之若因母病而
胎動但治其母若因胎動而母病唯當安其胎輕者轉
動不安重者必致傷墜若面赤舌青是兒死也面青舌
赤吐沫是母死唇口色青兩邊沫出是母子俱死也察
而治之
愚按前症胎氣鬱滯者用紫蘇飲脾氣虚弱者六君
子湯加蘇殼鬱結傷脾者歸脾湯加柴梔鬱怒傷肝
脾者四七湯加芎歸怒動肝火者加味小柴胡湯若
胎已死急用平胃散加朴硝腐化之
附治驗
一姙婦内熱脯熱或兼寒熱飲食少思其胎或下墜
或上攻此肝經血虚而火動耳先用加味逍遥散數
劑次用六君子加柴胡枳殼各數劑而愈
一姙婦因怒寒熱胸脇脹痛嘔吐不食狀如傷寒此
怒動肝火脾氣受傷也用六君子加柴胡山梔枳殼
牡丹皮而愈但内熱口乾用四君子加芎歸升麻柴
胡而安
釣藤湯治姙娠胎動腹痛面青冷汗氣欲絶者
釣藤鈎當歸茯神(去木)人參(各一錢)苦梗(一錢五分)桑
寄生(一錢)
右水煎服煩熱加石膏
黃耆湯治氣虚胎動腹痛下水
糯米(一合)黃耆(炒)川芎(各一兩)
右水煎分三服
順氣飲子産前服之安胎
紫蘇葉木香(炮)人參草豆䓻茯苓(各一兩)甘
草(炒五錢)大腹子(一兩氣弱不用)
右每服三錢苧根三寸糯米少許水煎服
安胎寄生湯治姙娠下血或胎不安或腰腹作痛
桑寄生白术(各五分)茯苓(四分)甘草(一錢)
右水煎服
又方好銀煑取水入葱白作羹食之
又方川芎二兩葱白五兩水三碗煑二碗半分三服
四物湯加熟艾阿膠茯苓或芎藭補中湯杜仲丸皆妙
方並見前
附方
紫蘇飲(方見十二卷第八論)
六君子湯
四君子湯(二方見二十四卷第六論)
加味小柴胡湯(方見二十四卷第二論)
平胃散(方見七卷第十八論)
加味逍遥散
歸脾湯(二方見二十四卷第四論)
姙娠漏胎下血方論第五
姙娠經水時下此由衝任氣虚不能約制蓋心小腸二
經相為表裏上為乳汁下為月水故姙娠經水壅之以
養胎蓄之以為乳若經水時下名曰胞漏血盡則斃矣
愚按前症若因風熱用防風黃芩丸若因血熱用加
味逍遥散若因血虚用二黃散若因血去太多用八
珍湯未應補中益氣湯若因肝火用柴胡山梔散若
因脾火用加味歸脾湯若因事下血作痛用八珍湯
加阿膠熟艾若因脾胃虚弱用補中益氣湯加五味
子若因脾胃虚陷用前湯倍用升麻柴胡若脯熱内
熱宜用逍遥散
附治驗方藥
一姙婦下血服凉血之藥下血益甚食少體倦此脾
氣虚而不能攝血余用補中益氣湯而愈後因怒而
寒熱其血仍下此肝火旺而血沸騰用加味逍遥散
血止用補中益氣湯而安
一姙婦下血發熱作渴食少體倦屬脾氣虚而肝火
所侮用四君子加柴胡山梔血止因怒復作用六君
子加柴胡山梔升麻而安
二黃散治胎漏下血或内熱晡熱或頭痛頭暈或煩
躁作渴或脇肋脹痛等症
生地黃熟地黃(自製)
右為末每服三錢煎白术枳殼湯調下二黃須杵膏
為丸庶藥不枯槁而有力也
防風黃芩丸(方見後)
加味歸脾湯
加味逍遥散
八珍湯(三方見二十四卷第四論)
四君子湯
補中益氣湯
六君子湯(三方見二十四卷第六論)
柴胡山梔散(方見二十四卷第三論)
姙娠卒然下血方論第六
姙娠下血因冷熱不調七情失宜氣血不和所致若傷
于胎則痛而下血甚則胎墮矣
愚按前症若因氣怒用小柴胡湯若因風熱用一味
防風丸若因血熱用一味子芩丸若因脾氣虚弱用
六君子湯若因中氣下䧟用補中益氣湯若氣血盛
而下血者乃因兒小飲少也不必服藥
附治驗
一姙婦六月每怒下血甚至寒熱頭痛脇脹腹疼作
嘔少食余謂寒熱頭痛乃肝火上衝脇脹腹痛乃肝
氣不行作嘔少食乃肝侮脾胃小便下血乃肝火血
熱用小柴胡加芍藥炒黑山梔茯苓白术而愈
一姙婦六月體倦食少勞役下血用六君子加當歸
熟地升麻柴胡而愈
安胎散治卒然腰痛下血
熟地黃(自製)艾葉白芍藥(炒)川芎黃耆(炒)阿膠
(炒)當歸甘草(炒)地榆(各五分)
右薑棗水煎服
附方
子芩丸治肝經有熱妄行用細條黃芩炒為末每服
一錢以秤錘燒赤焠酒熱調服若脾胃虚不宜用
防風丸治肝經有風以致血得風而流散不歸經用
防風為末每服一錢白湯調服
防風黃芩丸治肝經有風熱致血崩便血尿血用條
芩炒焦防風等分為末酒糊丸桐子大每服三五十
丸食遠或食前米飲或温酒送下
小柴胡湯(方見二十四卷第二論)
六君子湯
補中益氣湯(二方見二十四卷第六論)
姙娠驚胎及僵仆方論第七
姙娠驚胎者乃懷姙將滿胎神已具墜仆傷胎甚至下
血不醒若欲驗其子母安否當參第四論治之
愚按前症或因怒跌仆或手足抽搐用釣藤湯若因
氣滯用紫蘇飲若因脾胃氣虚用六君子加蘇梗若
鬱結傷脾用歸脾湯若鬱怒傷肝脾用四七湯加芎
歸若去血過多用佛手散如不應膠艾湯氣血虚八
珍加膠艾
神妙佛手散治胎痛服之即安胎損服之立下(即芎歸湯)
當歸川芎(各五錢)
右水酒煎血崩昏暈用水煎服
治姙娠從高墜下腹痛下血
生地黃(二錢)益母草(二錢)當歸黃耆(炒各一錢)
右薑水煎服
膠艾湯治姙娠頓仆胎動不安腰腹疼痛或胎上搶
或去血腹痛
阿膠(一兩炙)熟艾葉(數莖)
右以水三碗煮取二碗分三服
又方川芎末二錢酒下二三服胎生即安胎死即下
又方失所胎動或子煩飲竹瀝一升立愈
又方縮砂和皮炒為末每服二錢米飲下腹熱即安
秦芁湯(方見前)
安胎散治頓仆胎動腰腹痛(方見前)
附方
四七湯治七情鬱結成痰或如梅核鯁于喉間或中
脘停痰氣痞或痰壅氣喘或痰飲中脘嘔逆惡心
紫蘇葉厚朴(薑製)茯苓(各一錢)半夏(薑製一錢五分)
右加薑棗水煎白濁送青州白丸子極妙
加味四物湯治症同前
又方治寒邪所犯心腹作痛
桂枝芍藥(炒)半夏(各一錢)茯苓厚朴(薑製)枳殼(麩炒)
甘草(炒各五分)人參紫蘇(各一錢)
右薑棗水煎服
釣藤湯(方見前)
紫蘇飲(方見後)
六君子湯(方見二十四卷第六論)
歸脾湯
八珍湯(二方見二十四卷第四論)
姙娠胎上逼方論第八
姙娠將養如法則血氣調和胎得其所而産亦易否則
胎動氣逆臨産亦難甚至危矣
愚按前症若氣逆胎上用紫蘇飲飲食不甘兼以四
君子若内熱晡熱兼以逍遥散若胃火所致用四君
子黃芩枳殼柴梔若脾鬱所致用歸脾湯加柴梔枳
殼
附治驗
一姙婦每因恚怒其胎上逼左關脈弦洪乃肝火内
動用小柴胡加茯苓枳殼山栀而愈但體倦不食用
六君子調養脾土加柴胡枳殼調和肝氣乃瘥
一姙婦胎上逼胸滿噯氣飲食少思此脾氣鬱滯用
紫蘇飲頓安又用四君子加枳殼柴胡山梔而瘥
紫蘇飲治子懸腹痛或臨産驚恐氣結連日不下或
大小便不利
當歸甘草(炒)大腹皮(黑豆浸水泡)人參川芎橘
皮白芍藥(炒各五分)紫蘇(一錢)
右薑葱水煎一孕婦累日不産催藥不驗此坐草
太早心懷畏懼氣結而血不行也用前飲一服便産
一婦人孕七月止衝腹痛面不赤舌不青乃子懸
也亦用前飲而胎母俱安
當歸湯治胎動煩躁或生理不順唇口青黑手足厥
冷
當歸人參阿膠(炒)甘草(炒各一錢)連根葱白(一握)
右水四碗煎四味至半去滓下葱煎至一碗分二服
大聖散治姙娠忪悸夢驚心腹脹滿連臍急痛
白茯苓川芎麥門冬(去心)黃耆(炒)當歸(各一錢)人
參甘草(炒)木香(各五分)
右薑水煎服
又方治胎上逼熱痛下血或煩悶困篤用葱二十莖
水濃煮飲胎未死即安胎已死即下未效再服若唇
口青黑手足厥冷須佐以當歸湯
白术湯治遍身痛或衝心痛欲死(方見後)
附方
四君子湯
六君子湯(二方見二十四卷第六論)
逍遥散
歸脾湯(二方見二十四卷第四論)
小柴胡湯(方見二十四卷第二論)
姙娠下如豆汁胎動腹痛方第九
愚按前症肝脾濕熱用升陽除濕湯肝脾風熱用加
味逍遥散肝脾鬱怒用加味歸脾湯脾胃氣虚用錢
氏白术散若脾氣下陷用補中益氣湯肝經風熱用
防風黃芩丸風入腸胃用胃風湯
附治驗
一姙婦因怒胸膈不利飲食少思服消導順氣之劑
脾胃愈弱飲食愈少大便不實且無度久而便黃水
㦯帶白視其面色黃中隱白余曰黃色脾虚也白色
肺虚也朝以補中益氣湯升補胃氣夕以六君子湯
培補脾氣而愈
治姙娠忽然下如豆汁等物或胎動腹痛
糯米(五升)黃耆(炒六兩)
右水煎分四服
補遺用野苧根二兩好銀三五兩或金銀首飾水酒各
半煎服
附方
胃風湯治風邪乘虚客于腸胃水穀不化泄瀉下注
腹脇虚滿腸鳴作痛及腸胃虚熱下如豆汁或瘀血
日夜無度(方見第八卷第十論)
東垣升陽除濕湯治婦人女子漏下惡血月事不調
或暴崩不止多下水漿之物皆由飲食失節或勞傷
形體或素患心氣不足因飲食勞倦致令心火乘脾
其脈緩而弦急按之洪大皆脾土受邪也
柴胡羌活蒼术黃耆(炒各一錢五分)防風甘草
(炙)升麻藁本(各一錢)蔓荆子(七分)獨活當歸(各五分)
右水煎食前服
加味逍遥散
加味歸脾湯(二方見二十四卷第四論)
防風黃芩丸(方見前)
補中益氣湯
六君子湯(二方見二十四卷第六論)
錢氏白术散(方見二十一卷第二論)
姙娠誤服毒藥胎動方第十
愚按前症若因毒藥用甘草黑豆淡竹葉若因頓仆
用阿膠散未應煎送知母丸若因頓仆下血腹痛用
佛手散未應用八珍湯送知母丸血出過多用八珍
湯斤許益母草四兩水煎徐徐與服若胎死以朴硝
或平胃散下之
奪命丹治小産或毒藥唇口爪青黑其胎已死
牡丹皮白茯苓桂心赤芍藥(各為末)桃仁(去皮)
(尖研如泥)
右等分蜜丸彈子大每服一丸醋湯速進兩丸立愈
阿膠散治姙娠跌仆或毒藥致胎不安
熟地黃(二錢自製)白芍藥艾葉當歸甘草(炒)阿
膠(炒)黃耆(炒各一錢)
右薑棗水煎服
藥毒胎動甘草烏豆淡竹葉等分用水濃煎服
附方
知母丸(又名一母丸方見十三卷第九論)
佛手散(方見前)
八珍湯(方見二十四卷第四論)
平胃散(方見八卷第十八論)
姙娠心痛方論第十一
姙娠心痛乃風邪痰飲交結若傷心正經為真心痛朝
發夕死夕發旦死若傷心支絡則乍安乍作若傷于子
臓則胎動而血下
愚按前症若飲食所傷用平胃散加枳殼山查若因
錯雜諸邪當審其因而治之
附治驗
一姙婦心痛煩熱作渴用白术散即愈後因停食其
痛仍作胸腹膨滿按之則痛此因飲食停滯用人參
養胃湯按之不痛乃脾胃受傷以六君子補之而愈
一姙婦心腹作痛胸脇作脹吞酸不食此肝脾氣滯
用二陳山查山栀青皮木香而愈又因怒仍痛胎動
不食面色青黃肝脈弦緊脾脈弦長此肝乘其土用
六君子湯加升麻柴胡木香而愈
治姙婦卒心痛氣欲絶
川芎當歸茯苓厚朴(製各一錢)
右水煎服
白术湯治姙娠内熱心痛
白术(四錢)赤芍藥(三錢)黃芩(二錢炒)
右水煎忌桃李雀肉
雷公炮炙論云心痛欲死急覓延胡
又方青竹茹一升酒二升煮二升分二服
又方破雞子一枚調酒服之
紫蘇飲(方見前)
附方
人參養胃湯
平胃散(二方見七卷第十八論)
二陳湯(方見二十四卷第五論)
六君子湯(方見二十四卷第六論)
姙娠心腹痛方論第十二
姙娠心腹痛或宿有冷疾或新觸風寒或痰飲相搏若
痛傷胞絡必致動胎甚則傷墮
愚按前症若風寒痰飲用金沸草散胎氣鬱滯加香
附川芎若飲食停滯用六君子加紫蘇枳殼若怒動
肝火用前藥更加柴胡山栀若鬱結傷脾用歸脾湯
加枳殼山栀
附治驗
一姙婦心腹作痛吐痰惡心胎氣上攻飲食少思此
脾虚氣滯而為痰用六君子加柴胡枳殼諸症漸退
飲食漸進又用四君子加枳殼山栀桔梗而安後因
怒兩脇氣脹中脘作痛惡寒嘔吐用六君子加柴胡
升麻木香一劑而愈
當歸芍藥湯治姙娠心腹急痛或去血過多而眩暈
白芍藥(炒)當歸茯苓白术(炒)澤瀉(各一錢)川芎
(二錢)
右水煎服
阿膠散治胎動腹痛
白茯苓白术(炒)川芎阿膠(各一錢炒)當歸陳皮
(各二錢)甘草(炒三分)
右水薑棗煎服
治胎動腹痛欲落上等銀一斤茅根二斤去黑皮水五
碗煮取三碗入清酒一碗并茅根煎數沸徐徐服立
安金銀首飾亦可
附方
金沸草散(方見六卷第十二論)
紫蘇飲(方見前)
四君子湯
六君子湯(二方見二十四卷第六論)
歸脾湯(方見二十四卷第六論)
姙娠中惡方論第十三
姙娠若忽然心痛悶絶欲死者謂之中惡蓋因氣血不
足精神衰弱故邪毒得以中之也
愚按前症當調補正氣為善用金銀藤一味煎湯飲
之
又方治前症
生地黃(二錢)枳殼(一錢)木香(三分)
右酒煎服
又方苦梗一兩薑半兩水煎服
又方心腹痛或吐血衂血熟艾如拳大煮汁服
又方用鹽一盞水調服以冷水噀之吐出即安
又方竈心土為末每服二錢白湯調
姙娠腰腹背痛方論第十四
腎主腰足因勞役傷損其經以致風冷乘之腰腹相引
而痛蓋婦人腎以繫胞姙娠痛甚則胎墮也
愚按前症若外邪所傷用獨活寄生湯勞傷元氣用
八珍杜仲砂仁膠艾脾腎不足以前藥加白术補骨
胎氣血鬱滯用紫蘇飲加桔梗枳殼肝火所動用小
柴胡湯加白术枳殼山梔肝脾鬱結用歸脾湯加柴
胡枳殼
附治驗
一姙婦頸項強直腰背作痛此膀胱經風邪所致用
拔萃羌活湯一劑而愈又用獨活寄生湯及八珍湯
以袪邪固本而痊
通氣散治腎虚腰痛神妙破故紙炒為末空心每服
二錢嚼核桃肉半個以温酒下
杜仲丸治姙娠腰背痛杜仲炒續斷酒浸等分為末
煮棗肉丸桐子大每服七十丸酒下米飲亦可
膠艾湯治腰腹疼痛胎動欲落即前姙娠下血補遺
内安胎散
附方
獨活寄生湯(方見四卷第七論)
八珍湯
歸脾湯(二方見二十四卷第四論)
紫蘇飲(方見前)
小柴胡湯(方見二十四卷第二論)
羌活勝濕湯(方見四卷第一論)
姙娠小腹痛方論第十五
姙娠小腹痛由胞絡虚風寒相搏痛甚亦令胎動也
愚按前症若風寒所搏用紫蘇飲加生薑氣血虚用
八珍湯脾氣虚用六君子湯中氣虚用補中益氣湯
若腹脹痛用安胎飲加升麻白术不應兼補中益氣
湯
附治驗方藥
一姙婦小腹作痛其胎不安氣攻左右或時逆上小
便不利用小柴胡湯加青皮山梔清肝火而愈後因
怒小腹脹滿小便不利水道重墜胎仍不安此亦肝
木熾盛所致用龍膽瀉肝湯一劑諸症頓愈乃以四
君子加柴胡升麻以培脾土而安
紫蘇飲(方見前)
八珍湯(方見二十四卷第四論)
四君子湯
六君子湯
補中益氣湯(三方見二十四卷第六論)
安胎飲(方見前)
小柴胡湯(方見二十四卷第二論)
龍膽瀉肝湯(方見二十四卷第八論)
姙娠心腹脹滿方論第十六
夫姙娠心腹脹滿者由脾胃虚寒復因冷飲相搏所致
也
愚按前症若外感風寒内傷飲食用藿香正氣散若
食傷脾胃用六君子湯若陽氣壅滯用紫蘇飲
附治驗
一姙婦飲食停滯心腹脹滿㦯用人參養胃湯加青
皮山查枳殼其脹益甚其胎上攻惡心不食右關脈
浮大按之則弦此脾土不足肝木所侮余用六君子
加柴胡升麻而愈後小腹痞悶用補中益氣湯升舉
脾氣乃瘥
下氣湯治心腹兩脇脹悶飲食少思四肢無力
羌活赤芍藥(炒)甘草(炒)檳榔青皮大腹皮
桑白皮(炒)赤茯苓半夏(薑製)陳皮(各五分)桂心(二分)紫
蘇莖(一錢)
右水煎服
局方枳殼散保風散紫蘇飲藿香正氣散皆良
附方
六君子湯
補中益氣湯(二方見二十四卷第六論)
人參養胃湯(方見七卷第十八論)
薛氏醫案卷三十六
