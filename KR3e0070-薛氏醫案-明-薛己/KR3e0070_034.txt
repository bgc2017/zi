薛氏醫案卷三十四
眀薛巳訂
婦人良方
胎教門(求嗣已明須知胎教故以次之)
姙娠總論第一
巢氏病源論姙娠一月名胎胚足厥隂脈養之二月名
始膏足少陽脈養之三月名始胎手心主脈養之當此
之時血不流行形象始化未有定儀因感而變欲子端
正莊嚴常口談正言身行正事欲生男宜佩弦執弓矢
欲生女宜佩韋施環珮欲子美好宜佩白玉欲子賢能
宜看詩書是謂外象而内感者也四月始受水精以成
其血脈手少陽脈養之五月始受火精以成其氣足太
隂脈養之六月始受金精以成其筋足陽眀脈養之七
月始受木精以成其骨手太隂脈養之八月始受土精
以成膚革手陽眀脈養之九月始受石精以成毛髮足
少隂脈養之十月五臓六腑關節人神皆備此其大略
也又五臓論有稱耆婆者論一月如珠露二月如桃花
三月男女分四月形象具五月筋骨成六月毛髮生七
月遊其魂兒能動左手八月遊其魄兒能動右手九月
三轉身十月受氣足更有顱𩕄經云一月為胎胞精血
凝也二月為胎形成脴也三月陽神為三魂四月隂靈
為七魄五月五行分五臓也六月六律定六腑也七月
精開竅通光眀也八月元神具降真靈也九月宫室羅
布以定生人也十月受氣足萬象成也今推究數說如
五臓論者類皆淺鄙妄託其名至於三蔵佛書且涉怪
誕漫不可考今按顱𩕄經三卷云中古巫方所撰其巢
氏論姙娠至三月始胎之時欲談正言行正事佩弦韋
執弓矢施環珮佩白玉讀詩書之類豈非胎教之理乎
嘗試推巢氏所論云姙娠脈養之理若厥隂肝脈也足
少陽膽脈也為一臓腑之經餘皆如此且四時之令必
始於春木故十二經之養始於肝所以養胎在一月二
月手心主心胞絡脈也手少陽三焦脈也屬火而夏旺
所以養胎在三月四月手少隂手太陽乃心脈也以君
主之官無為而尊也足太隂脾脈也足陽眀胃脈也屬
土而旺長夏所以養胎在五月六月手太隂肺脈也手
陽眀大腸脈也屬金而旺秋所以養胎在七月八月足
少隂腎脈也屬水而旺冬所以養胎在九月又况母之
腎臓繫於胎是母之真氣子之所賴也至十月兒於母
腹之中受足諸臓氣脈所養然後待時而生此論奥微
而有至理世更有眀之者亦未有過於巢氏之論矣余
因述其說
受形論第二(娠子即姙娠也故以後受形名篇并附其論)
巢氏論曰陽施隂化精氣有餘兩胎有俱男俱女者道
藏經云婦人月信止後一日三日五日值男女旺相日
陽日陽時交合有孕多男若男女稟受皆壯則男子一
或怯弱則少子顱𩕄經云陽盛發隂當孕成男六脈諸
經皆舉其隂又云三陽所會則生男三隂所會則生女
葛仙翁肘後方云男從父氣女從母氣聖濟經云天之
德地之氣隂陽之至和流薄於一體四氣而左動則屬
陽陽資之則成男因氣而右動則屬隂隂資之則成女
易稱乾道成男坤道成女此男女之别也凡姙娠有疾
投以湯藥衰其大半而已使病去母安胎亦無損矣
愚按東垣丹溪云經水斷後一二日血海始淨精勝
其血感者成男四五日後血脈已旺精不勝血感者
成女蓋父精母血因感而會精之施也血能攝精故
成子此萬物資始於乾元也血之行也精不能攝故
成女此萬物資生於坤元也隂陽交媾胚胎始凝所
藏之處名曰子宫一系在下上有兩歧一達於左一
達於右精勝其血則陽為之主受氣於左子宫而男
形成精不勝血則隂為之主受氣於右子宫而女形
成此二先生之確論也若夫姙娠藥餌宜禁當參本
門考之
受形篇第三
褚氏云男女之合二精交暢隂血先至陽精後衝血開
裹精精入為骨而男形成矣陽精先入隂血後參精開
裹血血入為本而女形成矣陽氣聚面故男子面重溺
死者必伏隂氣聚背故女子背重溺死者必仰走獸溺
死仰伏皆然隂陽均至非男非女之身精血散分駢胎
品胎之兆父少母老産女必羸母壯父衰生男必弱古
之良工首察乎此氣受偏瘁與之補之補羸女則養血
壯脾補弱男則壯脾節色羸女宜及時而嫁弱男宜待
壯而婚此疾外所務之本不可不察也
論胎教第四(馬益卿先生)
論曰胎教産圖之書不可謂之迂而不加信然亦不可
狎犯之方今俚俗之家與不正之屬將息避忌略不如
儀或藥毒不消或産於風露無産厄而子母均安者亦
倖有之若保胎之法須多方豫養方無後患如隣家有
所興修亦或犯其胎氣令兒破形殞命如刀犯者形必
傷泥犯者竅必塞打擊者色青黯繫縛者相拘攣如此
等驗有如指掌不可不慎也
孕元立本章第五
有泰初有泰始混沌一判既見氣矣故曰泰初既立形
矣故曰泰始氣初形始天地相因生生化化品物彰矣
故曰大哉乾元萬物資始至哉坤元萬物資生
吴禔註云混沌未判則氣形俱泯混沌既判則氣形
已分既見氣矣是為太初既立形矣是為太始太初
者凡有氣之所本故天得之以統元氣太始者凡有
形之所本故地得之以統元形天地交泰相因為氣
形生生者得所以生化化者得所以化品物流行而
形色名聲彰矣大哉乾元太初之所寓也故以萬物
之資始為言至哉坤元太始之所寓也故以萬物資
生為言惟萬物資始資生於乾坤故乾元則兆象至
坤元然後形無不成
有生之初雖陽予之正育而充之必隂為之主
薛左丞註隂陽離合論曰天覆地載萬物方生未出
地者命曰隂處名曰隂中之隂出地者命曰隂中之
陽陽予之正隂為之主王冰謂陽施正氣萬物方生
隂為之主羣形乃立字說始而生之者天地也育而
克之者人也
因形移易日改月化坤道之代終也
列子周穆篇尹文先生曰因形移易謂之化莊子曰
予方篇混元曰消息盈虚一晦一眀日改月化曰有
所為而莫見其功易坤卦文言曰地道無成而代有
終也地之承天其無成而有終也豈迫於不得已耶
蓋道之所在萬物失之則死得之則生有生之類聽
命於此故無成而代有終者以道言之也
謂之姙陽既受始隂壬之也壬子謂之姙字說
壬一陽也二隂也陽既受始隂壬之而謂之姙解曰
壬陽水之干也位在亥子之間隂至亥極矣陽復受
始而謂之姙於壬至子然後生
謂之胞已為正陽隂包之也
已正陽也而隂能包之隂與陽更用事故也已者孟
夏之月於卦為乾純陽用事故詩謂之正月正月者正
陽之月也隂方用事而為物之主則雖正陽亦在所
包而退聽焉
謂之坯未成為器猶云坯也
說文瓦未燒者謂之坯胎婦孕一月也字說坯未成
為器猶坯也
謂之胎既食於母為口以也
說文胎婦孕二月也字說元胎既食於母為口以焉
若娠則以時動也
字說女娠以時動
若懷則以身依之也
字說心所懷則身依焉目隸焉
天之德地之氣隂陽之至和相與流薄於一體
靈樞經曰天之在我者德地之在我者氣德流氣薄
而生者也
唯能順時數謹人事勿動而傷則育之道得矣
自一月積之至於十月所謂時數也保衛輔翼防閑
忌慎適其宜所謂人事也
觀四序之運生長收藏代出萬物儀則咸備而天地之
氣未始或虧者蓋隂陽相養以相濟也
隂陽離合論曰天覆地載萬物方生陽予之正隂為
之主故因春生因夏長因秋收因冬藏失常則天地
四塞莊子天地篇曰流動而生物物生成理謂之形
形體保神各有儀則謂之性者曾不知此乃欲拂自
然之理謬為求息之術方且推生死於五行蘄補養
於藥石以偽勝真以人助天雖或有子孕而不育育
而不夀者衆矣昔人論年老有子者男不過盡八八
女不過盡七七則知氣血在人固自有量夫豈能逃
隂陽之至數哉
天真論帝曰有其年已老而有子者何也岐伯曰此其
夭夀過度氣脈常通而腎氣有餘也此雖有子男不過
盡八八女不過盡七七而天地之精氣皆竭矣註雖老
而生子子夀亦不能過天癸之數
凝形殊稟章第六
天地者形之大也隂陽者氣之大也惟形與氣相資而
立未始偏廢
莊子則陽篇太公調曰天地者形之大者也隂陽者
氣之大者也氣以形載形以氣克惟氣與形兩者相
待故曰相資而立未始偏廢
男女構精萬物化生天地隂陽之形氣寓焉
係辭曰天地絪緼萬物化醇男女構精萬物化生
語七八之數七少陽也八少隂也相感而流通故女子
二七天癸至男子二八而精通則以隂陽交合而兆始
故也
岐伯曰女子二七而天癸至任脈通衝脈盛月事以
時下故能有子男子二八腎氣盛精氣溢瀉隂陽和
故能有子傳曰女子十四有為人母之道四十九絶
生育之理男子十六有為人父之道六十四絶陽化
之理
語九十之數九老陽也十老隂也相包而賦形故隂窮
於十男能圍之陽窮於九女能方之則以隂陽相生而
成終故也
字說隂窮於十圍之者男陽窮於九方之者女九有
變也女足以方之十無變也男足以圍之解曰男有
室所以圍隂於外女有家所以方陽於内易曰婦人
之吉從一而終也夫子制義從婦凶也圍圓也君道
也夫道也圓則可以制義而行方仁也臣道也婦道
也方則從一而已男從圍與規從夫同意女從仁與
臣從仁同意
元氣孕毓皆始於子自子推之男左旋積歲三十而至
已女右旋積歲二十而至巳巳為正陽隂實從之自巳
懷壬男左旋十月而生於寅女右旋十月而生於申申
為三隂寅為三陽而生育之時著矣其稟賦也體有剛
柔脈有強弱氣有多寡血有盛衰皆一定而不易也
十九難曰男生於寅寅為木陽也女子生於申申為
金隂也楊氏註云元氣起於子人之所生也男從子
左行三十女從子右行二十俱至於已為夫婦懷姙
也古者男子三十女年二十然後行嫁娶十月而生
者男從巳左行至寅為十月故男行年起於丙寅女
從巳右行至申為十月故女行年起於壬申
以至分野異域則所産有多寡之宜吉事有祥則所夢
各應其類是故荆揚薄壌多女雍冀厚壌多男熊羆為
男子之祥蛇虺為女子之祥是皆理之可推也
周官職方氏揚州其民三男五女荆州其民一男二
女雍州其民三男二女冀州其民五男三女詩斯干
篇名吉夢維何維熊維羆維虺維蛇大人占之維熊
維羆男子之祥維虺維蛇女子之祥
胎化之法有所謂轉女為男者亦皆理之自然如食牡
雞取陽精之全於天産者帶雄黃取陽精之全於地産
者
千金方轉女為男丹參丸用東門上雄雞頭又方取
雄黃一兩縫嚢盛帶之本草丹雄雞補虚温中通神
殺毒其肝補腎其冠血益陽雄黃人佩之鬼神不能
近毒物不能傷
操弓矢藉斧斤取剛物之見於人事者氣類潛通造化
密移必於三月兆形之先蓋方儀則未具陽可以勝隂
變女為男理固然也
巢氏論云姙娠三月始胎形象始化未有定儀見物
而變欲得男者操弓矢食雄雞
氣質生成章第七
具天地之性集萬物之靈隂陽平均氣質完備咸其自
爾然而奇耦異數有衍有耗剛柔異用或強或羸血榮
氣衞不能逃於消息盈虛之理則稟質之初詎可一槩
論耶是以附贅垂疣駢拇枝指侏儒跛蹩形氣所賦有
如此者瘡瘍癰腫聾盲瘖瘂瘦瘠疲瘵氣形之病有如
此者然則胚胎造化之始精移氣變之後保衛輔翼固
有道矣
孝經云天地之性人為貴書泰誓曰惟人萬物之靈
天有五氣各有所湊地有五味各有所入所湊有節適
所入有度量凡所畏忌悉知戒慎資物為養者理固然
也故寢興以時出處以節
六節藏象論曰天食人以五氣地食人以五味王冰
云天以五氣食人者臊氣湊肝焦氣湊心香氣湊脾
腥氣湊肺腐氣湊腎地以五味食人者酸味入肝苦
味入心甘味入脾辛味入肺醎味入腎也
可以高眀可以周密使霧露風邪不得投間而入因時
為養者理固然也故必調喜怒寡嗜慾
禮記月令仲夏之月可以居高眀可以處臺榭脈要
精微論云冬日在骨蟄蟲周密君子居室夏則順陽
在上故可以高眀冬則順陽氣之伏藏故可以周密
作勞不妄而氣血從之皆所以保攝姙娠使諸邪不得
干焉
天真論岐伯曰上古之人其知道者不妄作勞故能
形與神俱而盡終其天年通天論曰聖人陳隂陽筋
脈和同骨體堅固氣血皆從
苟為不然方授受之時一失調養則内不足以為中之
守外不足以為身之強氣形弗充而疾疚因之
脈要曰五臓者中之守也得守者生失守則死又曰
五臓者身之強也得強則生失強則死
若食&KR0693;唇缺食犬無聲食雜魚而生瘡癬之屬皆以食
物不戒之過也
孫真人養胎法云姙娠食兔肉令子缺唇食犬肉令
子無音聲食乾鯉魚令子患瘡癬異法方論云食之
使人熱中註云魚發瘡
心氣大驚而癲疾
奇病論帝曰人生而病癲疾者何岐伯曰名為胎病
此得之在腹中時其母有所大驚氣上不下精氣并
居故令子發為癲疾也
腎氣不足而解顱
巢氏云解顱者言小兒年雖長而𩕄門不合頭縫開
解是皆由腎氣不成故也腎主骨髓而腦為髓海腎
氣不成則腦髓不足不能成故頭顱開解
脾胃不和而羸瘦
巢氏曰夫羸瘦不生肌膚皆為脾胃不和不能飲食
故血寒衰弱不能榮於肌膚也凡小兒在胎而遇寒
或生而伏熱皆令兒不能食故羸瘦也
心氣虚乏而神不足皆由氣血不調之故也誠能推而
達之使邪氣無所乘兹乃生育相待而成者
病源曰肺主氣心主脈而血氣通榮臓腑循行經絡
産則血氣傷損臓腑不足而心統領諸臓使其勞傷
不足則令驚悸恍惚是心氣虚也
故曰天不人不因
法言云天不人不因人不天不成
轉女為男法第八
若婦女懷姙未滿三月男女未定形象未成故藥餌方
術可以轉令生男者理或有之其法以斧置姙娠床下
繫刃向下勿令人知恐不信試令雞抱卵時依此置窠
下一窠盡出雄雞又自初覺有娠取弓弩絃縛婦人腰
下滿百日去之此紫宫玉女秘法也又姙娠三月已前
以雄雞尾尖上長毛三莖潛安婦人卧蓆下又取夫髮
及手足甲潛安卧蓆下俱勿令知之又姙娠纔滿三月
要男者以雄黃半兩衣中帶之要女者以雌黃帶之以
上諸法試之良有驗也
薛氏醫案卷三十四
