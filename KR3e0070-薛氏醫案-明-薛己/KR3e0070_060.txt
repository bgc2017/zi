薛氏醫案卷六十
明薛已訂
保嬰撮要七
執吐
經云胃傷則吐小兒熱吐者因多食甘甜炙&KR1020;之物或
乳母膏粱厚味胃經積熱或夏間暑氣内伏於胃所致
若肌肉瞤動煩熱作渴者暑傷胃氣也先用香薷飲次
用竹茹湯若吐乳色黃不能受納者胃經有熱也先用
瀉黃散次用人參安胃散若吐出酸穢者乳食内停也
用保和丸吐乳不消者胃氣弱也用異功散吐而少食
腹痛欲按者脾氣虚也用六君子加木香凡諸症當驗
其手指熱則胃熱冷則胃寒熱用瀉黃散寒用理中湯
不熱不寒異功散調之
治驗
一小兒夏月吐乳手指發熱作渴飲冷口吐涎水余
謂胃氣熱廉泉開而涎出也用瀉黃散而愈後復嘔
吐另用尅滯之劑口渴飲湯流涎不已余謂胃氣虚
寒不能攝涎也用理中丸而愈
一小兒七歲嘔吐不食面白指冷此胃氣虚寒也用
理中湯嘔吐頓愈又用六君子湯而痊後傷食腹痛
發熱嘔吐流涎先用保和丸一服而痛嘔愈再用四
君山梔而涎止
一小兒食凉粉而嘔吐酸物頭痛發熱此内傷兼外
感也用人參養胃湯末二錢薑湯調服諸症皆愈惟
吐酸涎用大安丸一服而止
一小兒傷食發熱嘔吐酸物手指常冷此胃氣虚寒
陰盛隔陽於外虚熱所致也用保和丸末二錢濃薑
湯調肌而吐止再用六君子湯加山梔而安
一小兒嘔吐作渴暑月或用玉露飲子之類而愈又
傷食吐酸余先用保和丸一服吐止次用五味異功
散飲食漸進又用四君子湯而痊
一小兒暑月患吐瀉服香薷飲五苓散之類而止但
手足並冷睡而露睛飲食不入腸鳴作嘔欲用清凉
之劑余曰此始為熱終為寒也當捨時從症用人參
理中丸以薑湯化二服病勢始定次用助胃膏漸安
又用六君子湯調理而愈
一小兒飲食多即吐余用五味異功散愈之又腹痛
嘔吐先服大安丸仍用異功散而愈後症復作另投
袪逐之劑吐瀉不食腹中痛甚以手按之則止此脾
氣復傷也先用補中益氣湯加茯苓半夏一劑又用
六君升麻柴胡二劑飲食頓進後食生冷挾驚吐瀉
手足並冷唇口搐動用六君釣藤柴胡而愈
一小兒吐酸作渴飲冷腹痛發熱用人參養胃湯加
黃連一劑吐熱稍定又用保和丸一服腹痛頓止後
傷食復吐腹脹大便不通用紫霜丸下之尋愈又感
冒咳𠻳腹脹另服下藥發熱作吐腹脹手足並冷睡
而露睛發搐用六君釣藤鈎而安又用四君加當歸
川芎而愈後患吐瀉手足並冷用助胃膏頓痊
一小兒嘔吐發熱用瀉黃散而愈後因乳母飲酒腹
脹吐泄用葛花解酲湯子母服之漸愈大便日去五
七次用五味異功散加升麻二劑日去三次乃用四
君肉豆蔲而痊
一小兒吐酸發熱用保和丸漸愈又用四君山查神
麯而安後因飲食過多嘔吐復作另用下積丸更加
作瀉腹脹手足發搐余以為肝木侮脾用五味異功
散加柴胡鈎藤鈎而搐止又用六君子湯飲食漸進
而痊
一小兒夏間嘔吐腹痛大便不通服大黃藥而愈又
傷食患吐發熱服瀉黃散等藥嘔吐腹痛按之即止
面色青黃手足並冷此脾胃復傷而虚寒也用異功
散加木香愈之後又傷食腹脹作痛或用消食丸吐
瀉並作小腹重墜午後益甚余朝用補中益氣湯夕
用六君子加木香而愈
一小兒嘔吐發熱腹痛面赤手熱口乾飲湯按其腹
不痛此脾胃氣虚也用異功散加木香乾薑一劑而
愈復傷食吐而嚥酸腹中作痛按之益甚此飲食内
停也用保和丸二服而痊
葛花解酲湯治乳母酒醉後乳兒遺熱為患
白荳蔲砂仁葛花(各五錢)白茯苓陳皮人
參猪苓木香(各五分)青皮(三分)乾生薑白术
澤瀉神麯(炒黃各二錢)
右為末每服二錢白湯調服
愚按前湯先哲不得已而用之蓋醉酒耗氣又服辛
散重損真陰折人長命可不慎哉
助胃膏治脾胃虚寒吐瀉等症
人參白术白茯苓甘草(炙)丁香(各五錢)砂仁
(四十箇)木香(三錢)白豆蔲(十四箇)乾山藥(一兩)肉豆蔲(四箇煨)
右為末蜜丸芡實大每服十丸米飲化下
香薷散(方見熱吐)
竹茹湯
五苓散(二方並見五淋)
玉露散
補中益氣湯
大安丸
保和丸(四方見虚羸)
六君子湯
四君子湯(二方見天釣)
瀉黃散
人參安胃散(二方見脾臟)
理中丸(方見冷瀉)
人參養胃湯(方見瘧症)
寒吐&KR0938;逆
錢仲陽曰寒吐者由乳母當風取凉或風寒客于乳房
其症面目脹額汗出脈沈遲微寒氣停於胃故胃不納
而吐出也&KR0938;逆者由胃氣虚甚過服尅伐使清氣不升
濁氣不降以致氣不宣通而作也風寒在胃者用理中
丸胃氣虚者六君子湯風凉所致者宜捏去敗乳急服
理中丸次服釀乳法若嘔吐清涎夾乳小便清利用大
安丸若因乳母食厚味用東垣清胃散若乳母飲醇酒
用葛花解酲湯飲燒酒服冷米醋三五杯乳母食生冷
而致者用五味異功散乳母停食者母服大安丸子服
異功散乳母勞役者子母俱服補中益氣湯乳母怒動
肝火者用加味逍遙散乳母鬱怒傷脾者用歸脾湯乳
母脾虚血弱者用六君芎歸其子亦服三五滴氣血虚
而乳熱者子母皆服八珍散仍參熱吐霍亂治之
治驗
一小兒因停食腹痛服疎導之藥而愈後復停食又
用前藥寒熱不食腹脹後重大便頻而少此脾氣復
傷而下陷也先用異功散加升麻數劑後重漸愈再
加當歸全愈後因乳母恚怒致兒寒熱發搐作嘔用
六君柴胡山梔以治其母兼灌其兒並愈
一小兒因乳母感冒風寒發熱兒患嘔吐身發赤暈
用東垣人參安胃散而愈又咬牙發搐嘔吐酸腐待
其吐止自安
一小兒時吐乳食診其母有鬱怒之症用加味歸脾
湯加味逍遙散治之而愈
一小兒七歲身羸兼吐少食發熱面黃余謂脾臓受
傷用六君煨薑二劑而飲食進去薑又數劑而愈
一小兒吐乳大便臭穢目睛緩視因乳母交感後飲
乳所致用六君木香藿香治之而安
一小兒吐乳不食手足搐搦痰涎上湧手足指冷額
黑唇青此腎水勝心火也用五味異功散加木香炮
薑頓愈去薑又數服而愈
一小兒不時乾嘔不乳腹膨此脾胃虚而將成疳也
用四味肥兒丸以治疳四君子湯以徤中而痊後傷
食吐瀉完穀形氣困憊四肢微搐余曰且勿藥次日
吐止但搐而瀉青黃此脾土虚而肝木勝也用六君
鈎藤鈎而痊
釀乳法治嬰兒有胎熱症令乳母服之不可遽用冷
藥恐損脾胃若加嘔吐必成大患
澤瀉(二兩五錢)猪苓(去黑皮)赤茯苓天花粉(各一兩半)生地
黃(二兩)山茵陳(去梗)甘草(各一兩)
右每服五錢水煎食後捏去舊乳服
茯苓半夏湯治嘔&KR0938;心下堅痞膈間有水痰眩驚悸
半夏(五錢)白茯苓(二兩)
右每服三錢薑水煎服
二陳湯治痰飲嘔吐惡心或頭眩心悸或中脘不快
或因食冷物胃氣不和
半夏橘紅(各五錢)白茯苓(三錢)甘草(一錢五分炙)
右每服二三錢烏梅一箇薑棗水煎服
四味肥兒丸治嘔吐不食腹脹成疳或作瀉不止或
食積脾疳目生雲翳口舌生瘡牙齦腐爛發熱瘦怯
遍身生瘡又治小便澄白腹大青筋一切疳症
黃連(炒)蕪荑神麯麥芽(炒各等分)
右為末水糊丸桐子大每服一二十丸空心白滚湯
送下
東垣人參安胃散治服峻劑脾胃虧損或成慢驚泄
瀉嘔吐腸胃有熱以致前症(方見脾臓)
東垣清胃散(方見内欽)
理中丸(方見咳𠻳)
葛花解酲湯(方見熱)
大安丸(即保和丸加白术)
保和丸
補中益氣湯(三方見虚羸)
加味逍遙散
加味歸脾湯(二方見内釣)
清胃散
六君子湯
異功散
四君子散(四方見内釣)
八珍湯(方見寒熱)
人參養胃湯(方見瘧症)
霍亂吐瀉
錢仲陽云吐瀉壯熱不食或乳不消是傷乳也宜白餅
子下之後用益黃散和胃若吐瀉身温不乳大便青白
此上實下虚也用益黃散加減治之大凡吐瀉身温乍
凉乍熱氣粗大便黃白吐乳不消此傷風熱也先服大
青膏發散後服益黃散和胃若吐瀉身熱多睡能乳吐
痰大便黃水胃虚也先用白术散生津止渴後用大青
膏鈎藤飲發散風邪若夏至後吐瀉身熱或吐乳瀉黃
此傷熱乳也用玉露散之類凡瀉乳腹痛按之而哭者
食積痛也用白餅子下之按之不哭者脾胃氣虚也用
五味異功散補之手足指冷者脾氣虚寒也用異功散
加木香傷風吐瀉者風木尅脾土也亦用前藥若飲熱
乳而瀉黃者濕熱壅滯也用四苓散如不愈或反甚者
元氣復傷也用白术散瀉而腹中重墜者脾氣下陷也
用補中益氣湯若服尅滯之劑而腹中窄狹者脾氣虚
痞也用六君子湯若面黃瀉青脾虚而肝乘之也用六
君柴胡升麻木香若多噫瀉黃心脾氣虚也用六君炮
薑升麻生下半月旬日内吐者止宜調治其母恐嬰兒
臓腑脆弱不勝藥餌故也
治驗
一小兒盛暑吐瀉米穀不化或用黃連香薷飲之類
腹脹作痛手足指冷此脾氣虚而伏隂在内也用五
味異功散加木香治之而愈先君嘗云凡暑令吐瀉
手足指熱作渴飲冷者屬陽症宜清涼之劑手足指
冷作渴飲熱者屬陰症宜温補之劑故凡病屬陰症
誤用寒涼之藥死後手足青黯甚則遍身皆然於此
可驗
一小兒吐瀉乳食色白不化露睛氣喘此脾肺不足
形病俱虚也先用異功散加柴胡桔梗頓愈再用補
中益氣湯而安
一小兒吐瀉驚悸困倦腹脹此心火虚而脾土怯也
用六君茯神酸棗仁而愈又用秘旨保脾湯乃瘥
一小兒吐瀉驚搐項強乃脾傷而肝侮形氣虚而病
氣實也用異功散加釣藤鈎補脾平肝而愈
一小兒吐瀉呵欠頓悶不語畏明屬脾肺不能生肝
腎也用異功散補脾肺地黃丸補肝腎遂痊
一小兒吐瀉腹脹不乳此脾胃傷也先用香砂助胃
膏而飲食進後用六君子湯而脾胃健
一小兒寒熱作嘔飲食不入按其腹則哭此飲食停
滯也先用大安丸遂安但唇目抽動大便稀黃此病
邪去而脾氣虚弱也用六君子湯以補脾土釣藤鈎
以平肝木悉愈
一小兒白睛多唇色白停食吐瀉困睡驚悸久治不
愈余曰驚悸為心血虚怯困睡為脾氣虚弱皆稟脾
腎不足所致也用補中益氣湯及六味丸加鹿茸而
愈
一小兒未週歲氣短喘急乳食少進時或吐乳乃脾
傷而食積也先用六君山查枳實漸愈後吐瀉作渴
用胃苓膏以治吐瀉白术散以生胃氣而安
一小兒四歲每飲食失節或外驚所忤即吐瀉發搐
服鎮驚化痰等藥後患益甚飲食不入藥食到口即
嘔余用白术一味和土炒黃用米泔水濃煎不時灌
半匙尚嘔次日微嘔又一日不嘔漸加至半杯月餘
而愈
一小兒停食吐瀉身熱作渴瀉下紅白或青黃色服
香連丸而愈甚兼手足指冷余謂始為實終為虚也
用補中益氣湯加木香肉果而愈
一小兒傷食吐瀉大便溏泄或青綠色睡而露睛手
足指冷額黑唇青此中氣虚弱寒水侮土也用五味
異功散加升麻柴胡木香附子一劑而愈後患吐瀉
不已先用胃苓散後用異功散而安
一小兒寒熱嘔吐或瀉青色余謂脾虚肝木所乘也
用六君柴胡升麻治之而愈後因驚寒熱寅夘時益
甚小便頻數久而不愈此肝火血虚先以小柴胡湯
加白术茯苓當歸二劑頓止又用地黃丸而愈
車前子散治暑月霍亂吐瀉煩悶引飲不止小便不
利
白茯苓猪苓香薷車前子(炒)人參(各等分)
右為末燈心湯調下
不換金正氣散治脾胃不和寒熱往來臓腑虚熱霍
亂吐瀉
厚朴(薑製)藿香陳皮半夏蒼术(米泔浸)甘草(炙各)
(等分)
右每服二三錢薑棗水煎服
二順散治中暑霍亂吐瀉煩悶燥渴小便赤濇便血
肚疼
猪苓澤瀉茯苓杏仁(去皮尖雙仁炒)甘草(炙)白术
乾薑桂(各一兩)
右為末每服半錢不拘時水調下或水煎服
又釀乳法治胃虚吐瀉睡中吐舌搖頭嘔乳額上汗
流驚啼面黃令兒饑飲
人參木香藿香沈香陳皮神麯麥
芽(各等分)丁香(減半)
右每服四錢薑十片紫蘇十葉棗三枚水煎每服半
盞令乳母食後捏去舊乳方服臥少時却與兒乳
胃苓湯又名胃苓散為末蜜丸名胃苓膏治腸胃受
濕嘔吐泄瀉
白术茯苓澤瀉厚朴猪苓陳皮甘
草(炒各等分)桂(少許)
右為末每服二錢薑水燈心陳皮煎湯調下若停食
吐瀉小便短少腹脹作痛用此以分利之更用六君
子湯以調補脾胃
益黃散(方見脾臟)
理中湯(方見咳𠻳)
助胃膏(方見熱吐一名香砂助胃)
白餅子(方見發搐)
白术散(方見積痛)
釣藤散(方見慢驚)
玉露散(方見)
五苓散(方見五淋)
香薷飲(方見嘔吐)
定命飲子(方見)
異功散
六君子湯(二方並見内釣)
大青膏(方見肝臓)
補中益氣湯
大安丸(二方見虚羸即保和丸加白术)
香連丸(方見諸痢)
小柴胡湯(方見痙症)
四苓散(方見五淋五苓散去桂)
四君子湯(方見内釣)
魃病
巢氏云小兒魃病者婦人懷姙時有鬼神觸胎所致其
狀微利寒熱往來毛髮鬇鬡情思不悅宜服龍膽湯又
小兒未斷乳母復有胎遂斷其乳羸瘦骨立髮黃壯熱
大便不調名(闕)病又名(闕)病也用紫霜丸下之益黃散
補之令兒斷乳但服消乳丸異功散有姙而抱(闕)兒亦
致此症海藏云魃病者因母有姙兒飲其乳致病如瘧
痢腹大或瘥或發他人相近亦能致之北人有取伯勞
鳥羽帶之云可愈者竊謂前症因邪氣所觸而患故用
紫霜丸下之若元氣被傷吐瀉諸症者當隨各症治之
益黃散(方見脾臟)
消乳丸(方見調護法)
異功散
六君子湯(二方見内釣)
紫霜丸
龍膽湯(二方見噤風撮口)
補中益氣湯(方見虚羸)
冷瀉
湯氏云冷瀉者乃脾胃虚寒水穀不化而泄錢仲陽云
小兒不能食乳瀉褐色身冷無陽也當用益黃散加減
治之大便清白口不煩渴冷積瀉也理中湯主之若口
鼻吸風寒之氣脾胃受生冷之食而作者先用理中湯
後用異功散命門火衰不能温蒸中州之氣故脾胃虚
寒者用益黃散及八味丸脾胃虚弱者五味異功散脾
氣下陷者補中益氣湯脾氣虚寒者人參理中湯寒水
侮土者益黃散肝木乘脾者四君柴胡散手足並冷者
加木香乾薑治者審之
治驗
一小兒瀉利青白手冷面青或時吃逆余用人參理
中湯更加腹痛仍以前湯加木香乾薑二劑稍緩又
以五味異功散加木香漸愈又用五味異功散加升
麻調理而痊
一小兒腹痛作瀉飲食不化小腹重墜用補中益氣
湯加乾薑為末每服錢許米飲調日二三服旬餘稍
愈又以五味異功散為末米飲調服旬餘漸愈又以
四君子湯而痊
一小兒泄瀉腹痛手足並冷唇青額黑余謂寒水侮
土用益黃散痛止再用六君乾薑漏蘆子母服之頓
止又用人參理中湯而痊
一小兒久瀉兼脫肛小腹重墜四肢浮腫面色痿黃
時或兼青諸藥到口即嘔吐審乳母憂鬱傷脾大便
不實先用補中益氣湯五味異功散及四神丸調治
其母不兩月子母並愈
一小兒患瀉乳食不化手足指冷服消乳丸食乳即
瀉余用五味異功散加木香母子服之而愈後時搐
唇口抽動用異功散加木香釣藤鈎補脾平肝而痊
一小兒泄瀉手足發搐痰涎上湧手足指冷額黑唇
青用五味異功散加木香炮薑補心火救脾土而愈
一小兒年十四患泄瀉小腹重墜飲食甚少先用六
君子湯送四神丸數劑瀉漸止飲食稍進又用補中
益氣湯數劑下墜漸愈後因勞發熱自臍而起饑則
熱甚用六君炮薑治之稍安又用加味歸脾補中益
氣二湯而痊
人參理中湯
人參白术(炒)乾薑(炮)甘草(炙各等分)
右每服一二錢水煎蜜丸即人參理中丸加附子即
附子理中湯
益黃散(方見脾臓)
理中湯(方見咳𠻳)
四君子湯
六君子湯
五味異功散(三方見内釣)
補中益氣湯(方見虚羸)
八味丸(方見腎臓即六味丸加肉桂五味子)
四神丸(方見驚瀉)
熱瀉
湯氏云小兒熱瀉者大便黃赤有沫乃臓中有積或藴
熱所致若小便赤少口乾煩躁當用四苓散熱甚者四
逆丸右腮色赤飲冷胃經實熱也用瀉黃散惡冷喜熱
胃經虚熱也用白术散右腮及額間俱赤心脾翕熱也
用瀉黃散加炒黑黃連若左頰右腮俱赤肝火乘脾土
也用四君子湯加柴胡若兒暴傷乳食用保和丸乳母
尤當忌厚味節飲食若乳母停食所傷致兒吐瀉等病
當治其母大抵始病而熱者邪氣勝則實也終變為寒
者真氣奪則虚也久病而熱者内真寒而外假熱也久
瀉元氣虚寒當參前症治之
治驗
一小兒夏間食粽傷胃吐而腹痛余用保和丸彼以
為緩另用重劑吐瀉並作腹痛益甚按其腹却不痛
余曰此食已消而脾胃虚也當温補之仍行消導昏
憒發搐余用異功散加木香治之漸愈後復傷食另
用去積丸吐瀉不食手足並冷睡而露睛變為瘧疾
余用六君木香炮薑治之而愈
一小兒瀉而大便熱赤小便澁少此熱藴於内也先
用四苓散加炒黃連一劑其熱頓退又用白术散去
木香二劑熱渴頓止以四君升麻調理而痊
一小兒食炙煿甘甜之物常作瀉大便熱痛小便赤
澁此膏粱積熱所致用四苓散清胃散各四服諸症
稍退乃用四味肥兒丸而瘥
一小兒九歲食炙煿之物作瀉飲冷諸藥不應肌體
消瘦飲食少思余用黃連一兩酒拌炒焦為末入人
參末四兩粥丸小豆大每服四五十丸不拘時白湯
下服訖漸愈又用五味異功散加升麻服月餘而瘥
後不戒厚味患疳積消瘦少食發熱作渴用丸味蘆
薈丸為主以四味肥兒丸為佐疳症漸退却以四味
肥兒丸為主以五味異功散為佐而痊後又不禁厚
味作瀉飲冷仍服肥兒丸異功散而愈
一小兒侵晨泄瀉服消疳清熱之劑不應余謂脾腎
虚用二神丸治之不信仍服前藥形體骨立復求治
用四神六味二丸治之尋愈停藥數日飲食漸減泄
瀉仍作至十七歲畢姻瀉渴頓作用前藥治之無效
乃用補中益氣湯八味丸而始應
一小兒因母怒氣停食患泄瀉服消導之劑更加吐
乳先用養胃湯加炒黑黃連一錢吳茱萸三分木香
四分治其母子亦灌一二匙悉愈後母傷食患血痢
腹痛其子亦然治以四君子加前三味母子俱服因
惑於人言但令母服子另服治痢之藥加作嘔不乳
手足並冷余用五味異功散加木香炮薑漏蘆母子
並服而愈
一小兒患瀉身熱作渴瀉下穢氣此為内熱而瀉也
用香連丸一服而愈後患瀉服黃連香薷飲益甚余
用六君木香肉果而愈
一小兒患瀉作渴飲冷手足並熱睡不露睛此為熱
瀉用黃芩湯一劑而愈又用白术散二服而安
一小兒患瀉面赤飲冷小便赤色先用四苓散香連
丸各一服而便利勢減又用異功散加木香黃連各
二分吳茱萸一分二服而愈
一小兒瀉而腹痛按之不痛用異功散加升麻而愈
後復瀉服消乳丸益加腹痛余謂脾氣傷也復用異
功散加木香而痊
一小兒吐瀉腹痛睡而露睛小腹重墜手足並冷先
用六君升麻乾薑四服而痛墜愈又用異功散加升
麻木香而悉愈後又傷食腹痛别服袪逐之劑虚症
悉具余用理中丸六君子湯而尋愈但噫氣下氣口
角流涎此脾胃虚寒也復用理中六君子二湯而愈
黃芩湯治下痢頭痛胸滿口乾或寒熱脇痛不時嘔
吐其脈浮大而弦
黃芩(一兩五錢)芍藥甘草(炒各一兩)
右每服二三錢薑水煎嘔加半夏二錢
玉露散治吐瀉黃色
寒水石石膏(各半兩)甘草(一錢)
右為末每服半錢白滚湯調服
四味肥兒丸(方見嘔吐)
異功散(方見内釣)
二神丸
四神丸(二方見驚瀉)
八味丸(即六味丸加肉桂五味方見腎臓)
調中湯(即理中湯方見咳𠻳)
白术散(方見積痛)
四苓散(即五苓散去桂方見五淋)
四逆散(方見積滯)
胃苓湯(方見吐瀉)
養胃湯(方見瘧症)
清胃散
四君子湯
六君子湯(三方見内釣)
保和丸(方見虚羸)
香連丸(方見諸痢)
食瀉
東垣云傷食則惡食小兒食瀉者因飲食傷脾脾氣不
能健運故乳食不化而出若噯臭吞酸胸膈脹滿腹痛
按之益痛者雖作瀉而所停滯之物尚未消也用保和
丸腹痛按之不痛者乳食已消也用異功散脾氣傷而
未復不思飲食者用六君子湯所傷生冷之物及喜熱
者並加木香乾薑乳食已消腹痛已止瀉尚未止者脾
失清升之氣也用補中益氣湯餘有别症當參各門
治驗
一小兒泄瀉不食噯腐酸氣用平胃散一服而瀉止
又用五味異功散而飲食增後復吐泄瀉喘𠻳手足
指冷面色黃白余謂脾虚不能生肺也用六君升麻
桔梗而愈
一小兒傷食作瀉發熱服寒涼藥熱甚作嘔此胃經
虚熱也先用四君升麻而嘔止又用白术散而安
一小兒乳哺失節泄瀉腹痛自用藥下之反加痰搐
又服化痰止搐之藥而痰搐益甚睡而露睛手足微
冷余以謂脾胃已虚而重傷之也用異功散加木香
釣藤鈎母子並服三日而痰搐止五日而瀉痛除
一小兒傷食瀉青發搐余謂肝木勝脾也用六君木
香釣藤鈎而愈後傷食腹痛别用消食丸唇額頓黑
瀉益甚此脾氣虧損寒水反來侮土也用六君木香
乾薑而痊
一小兒面色痿黃傷食作瀉面色頓白氣喘痰湧余
謂脾肺氣虚下陷法當升補彼不信别服清氣化痰
之藥虚症蜂起余先用補中益氣湯一劑諸症頓退
又用五味異功散而痊
一小兒泄瀉兩寸脈或短或伏用補中益氣治之頓
愈余見患前症不服此藥而危者多矣惜哉
一小兒飲食後即瀉先用六君升麻神麯山查而止
又用五味異功散加升麻而痊後傷食吐瀉腹痛用
保和丸二服又用異功散調補脾氣而安
一小兒傷食作瀉腹脹四肢浮腫小便不利先用五
苓散加木香旬餘諸症漸退又用五味異功散為主
佐以加減腎氣丸又旬日二便調和飲食漸進浮腫
旋消乃以異功散調理而愈
一小兒十三歲傷食作瀉服尅伐之劑胸腹膨脹手
足並冷余謂當調補中氣不信後見睡而露睛唇口
搐動乃用六君木香釣藤鈎至四劑搐動頓止又二
劑飲食加進以五味異功散加升麻柴胡膈寬瀉止
而愈
調中湯治傷乳食瀉後脾胃虚&KR0938;吐瀉
人參茯苓白术木香乾薑藿香香
附(炒去毛)縮砂仁甘草(炙)丁香(各等分)
右水煎食前服
香橘餅治傷冷積瀉
木香青皮(各一錢)陳皮(二錢五分)厚朴神麯麥芽
(炒各半兩)
右為末蜜丸為餅每服一枚米飲調下
保安丸治傷食瀉
白殭蠶青皮(去穰)陳皮(去白)三稜(炮)蓬术(炮)甘草(炒各)
(五錢)砂仁香附(各一兩)
右為末用麥芽米糊丸菉豆大每服二三丸白湯下
四君子湯
六君子湯
異功散(三方並見内釣)
白术散(方見積痛)
平胃散(方見胃氣虚冷)
白餅子(方見發搐)
消食丸(方見嘔吐乳)
補中益氣湯
保和丸(加白术名保和湯二方見虚羸)
胃苓散(即五苓散平胃散合用薑棗煎服又名胃苓湯)
金匱加減腎氣丸(方見腹脹)
驚瀉
小兒驚瀉者肝主驚肝木也盛則必傳尅於脾脾土既
衰則乳食不化水道不調故泄瀉色青或兼發搐者蓋
青乃肝之色搐乃肝之症也亦有因乳母脾虚受驚及
怒動肝火而致者經曰怒則氣逆甚則嘔血及餐泄法
當平肝補脾慎勿用峻攻之藥脾氣益虚肝邪彌甚甚
至抽搐反張者亦肝火熾盛中州虧損之變症也凡見
驚症即宜用四君六君異功散等方加白附子定風柴
胡平肝引經以杜漸則必不至瀉搐而自安矣今已見
瀉吐驚搐尚不知補脾平肝以保命抱龍鎮驚等藥治
之其亦去生遠矣
治驗
一小兒因驚久瀉面色青黃余謂肝木勝脾土也朝
用補中益氣湯夕用五味異功散加木香子母俱服
而愈
一小兒泄瀉驚搐其母面青脈弦先用小柴胡湯加
木香漏蘆一劑次用四君木香釣藤鈎山梔母子同
服而愈
一小兒因其母被驚患瀉服藥傷胃反致吐乳余用
五味異功散炒黑黃連木香治其母時灌子三二匙
俱愈後母因鬱怒停食下痢嘔吐腹痛其子昏憒不
食以六君子湯加車前子黃連木香母子俱服而安
一小兒久瀉青色腸鳴厥冷余曰此驚泄也脾土既
虧則肝木來侮須温脾平肝然後可愈彼以為迂自
用治驚等藥腹脹重墜小便不利四肢浮腫始信前
言重復請治余先用五味異功散加升麻柴胡數劑
諸症稍可又以補中益氣湯數劑飲食少加又因傷
食夾驚吐瀉發搐復用異功散加柴胡釣藤鈎四劑
諸症稍退又傷風咳𠻳腹脹作瀉或用發散解痢之
劑手足逆冷睡中發搐余謂此脾土虚而肺金受症
重傷真氣故也用異功散加紫蘇一劑以散表邪次
以補中益氣湯加茯苓半夏調補真氣而痊
一小兒因驚吐瀉腹脹先用六君木香柴胡治之稍
可又以五味異功散而愈後因驚搐痰甚或用鎮驚
化痰之藥倦怠不食而泄益甚先用異功散加木香
釣藤鈎四劑而愈
四神丸治脾虚胃弱大便不實飲食不思或泄痢腹
痛
肉豆蔲(二兩)補骨脂(四兩)五味子(二兩)吳茱萸(一兩)
右為細末用紅棗六十五枚生薑六兩用水二鍾煮
乾取棗肉和丸如桐子大每服五六十丸白湯送下
或化服
二神丸
補骨脂(四兩)肉豆蔲(二兩生用)
右為末用紅棗四十九枚生薑四兩用水一鍾煮乾
取棗肉和丸桐子大每服二三十丸白滚湯下
朱君散治吐瀉後有此症并糞青者宜服之即四君
子湯加辰砂麝香燈心釣藤鈎為末每服一錢白湯
調下(方見内釣)
太乙丹常服安神鎮驚止夜啼
桔梗(炒一兩)藿香葉白藊豆(炒各半兩)白芷川芎(各二)
(錢五分)
右為末蜜丸芡實大辰砂為衣每服一丸薄荷湯磨
下糞青者棗湯下夜啼燈心釣藤湯下加白术茯苓
白芍藥尤妙
補中益氣湯(方見虚羸)
六君子湯
五味異功散(二方並見内釣)
小柴胡湯
至聖保命丹(二方並見痙症)
八味丸(即六味丸加五味肉桂方見腎臟)
諸痢
錢仲陽云瀉痢黃赤黑皆熱也瀉痢青白米穀不化皆
冷也東垣云白者濕熱傷於氣分赤者濕熱傷於血分
赤白相雜氣血俱傷也海藏用四君芎歸治虚弱之痢
四君乾薑治虚寒之痢愚嘗治手足指熱飲冷者為實
熱用香連丸手足指冷飲熱者為虚寒用異功散送香
連丸若兼體重肢痛濕熱傷脾也用升陽益胃湯小便
不利陰陽不分也用五苓散若濕熱退而久痢不愈者
脾氣下陷也用補中益氣湯倍加升麻柴胡瀉痢兼嘔
或腹中作痛者脾胃虚寒也用異功散加炮薑木香或
變而為瘧者肝尅脾也用六君升麻柴胡釣藤鈎若積
滯已去痢仍不止者脾氣虚也用四君子送下香連丸
若因乳母膏梁厚味六淫七情致兒為患者當各推其
因仍兼治其母并參冷熱瀉及積滯腹痛等症覽之
治驗
一小兒下痢赤白裏急後重腹時痛用香連丸而痊
後傷食復變痢欲嘔少食用五味異功散加木香三
分黃連二分吳茱萸一分數劑而愈
一小兒患痢口乾發熱用白术散煎與恣飲時以白
术散送香連丸而安
一小兒久痢裏急後重欲去不去手足並冷此胃氣
虚寒下陷也用補中益氣湯加木香補骨脂倍加升
麻柴胡而愈
一小兒久痢作渴發熱飲湯用白术散為主佐以人
參二兩黃連一兩炒黑為丸時服數粒盡劑而痊
一小兒作瀉不乳服尅伐之劑變痢腹痛後重余用
補中益氣湯送香連丸又用香砂助胃膏六君子湯
而愈
一小兒傷乳食不時嘔吐雜用消導之藥變痢不止
先用六君木香漸愈後用七味白术散而痊
一小兒傷乳食吐瀉變赤痢後重腹痛先用香連丸
而愈又乳食過多腹痛先用保和丸一服痛止又用
五味異功散加木香二劑而愈
一小兒下痢腹痛陰冷小便短少用五味異功散加
肉豆蔲頓愈復作嘔吐嚥酸或用巴豆之藥連瀉五
次飲食頓減手足並冷余用五味異功散加木香乾
薑飲食少進倍用乾薑又四劑手足温而痢亦痊
一小兒痢後腹脹作嘔大便不實小便不利諸藥不
應余先用五味異功散加木香肉果數服二便少調
又數劑諸症少愈用八味丸補命門之火腹脹漸消
用金匱加減腎氣丸諸症頓退又用四君升麻柴胡
而全安
一小兒患痢喘𠻳不已此肺氣虚也用六君子加木
香為末每服錢許以人參陳米薑湯調服即睡乳食
少進又二服而喘𠻳頓安乃用四君子湯而痊
石蓮散治小兒噤口痢嘔逆不食
蓮肉
右為末每服一錢米飲調一方山藥末米飲調下
胃苓湯治風冷客於腸胃乳食不化泄瀉腸鳴腹滿
而痛或下如豆汁或瘀血日夜無度
白芍藥白术肉桂人參當歸川芎
茯苓
右為末每服二錢入粟米水煎空心熱服
香連丸
黃連(十兩用吳茱萸五兩水拌濕入磁器頓滚湯中半日炒焦黑)木香(二兩)
右為末丸如赤豆大每服二三丸白湯下
地榆飲治冷熱痢腹痛下痢赤白頻併
地榆(三分)甘草赤芍藥(炒)枳殼(各二分)
右水煎服
黃連解毒湯治時疾三日汗已解若煩悶乾嘔口燥
呻吟發熱不臥
黃連(炒三錢)黃栢(炒半兩)梔子(炒四枚)黃芩(炒二錢)
右每服二三錢水煎未效再服亦治熱痢
湯氏異功散止渴消暑生津
澤瀉猪苓(去皮三錢)陳皮(二錢半)白术茯苓人參
(各五錢)辰砂(一錢)
右為末蜜丸芡實大每服一丸燈心竹葉湯化下
升陽益胃湯
黃茋(一錢)半夏人參甘草(炙各一錢)獨活防風
白芍藥羌活(各五錢)陳皮茯苓柴胡澤瀉
(各三分)白术黃連(炒各一錢)
右水二鍾薑三片棗二枚煎四分食遠服
五苓散(方見五淋)
愚按前症若津液偏滲於大腸大便瀉而小便少者
宜用此藥分利若陰陽已分而小便短少此脾肺虚
而不能生水也宜用補中益氣湯加門冬五味虚火
上炎而小便赤少者此肺氣受傷不能生水也用六
味加門冬五味不可槩以小便不利而用滲泄之劑
也
四君子湯
六君子湯
五味異功散(三方並見内釣)
補中益氣湯
保和丸(二方見虚羸)
香砂助胃膏(方見熱吐)
白术散(方見積疳)
八味丸(方見腎臟)
金匱加減腎氣丸(方見腹脹)
瘧
經曰夏傷於暑秋必痃瘧其症先起於毫毛伸欠乃作
寒慄鼓頷腰脊俱痛寒去則内外皆熱頭痛如破渴欲
飲冷蓋邪氣并於陽則陽勝并於陰則陰勝陰勝則寒
陽勝則熱陰陽上下交争虚實更作故寒熱間發也有
一日一發二日一發三日一發有間一日連二日發有
日與夜各發有上半日發下半日發及發於夜者有有
汗有無汗此其略也以詳言之當分六經五臓及痰食
勞暑鬼瘴之不同邪中三陰之各異如足太陽之瘧令
人腰痛頭重寒從背起先寒後熱熇熇暍暍然熱止汗
出難已足少陽之瘧令人身體解㑊寒不甚熱不甚惡
見人見人心惕惕然熱多汗出甚足陽明之瘧令人先
寒洒淅洒淅寒甚久乃熱熱去汗出喜見日月光火氣
乃快然足太陰之瘧令人不樂好太息不嗜食多寒熱
汗出病止則善嘔嘔已乃衰足少陰之瘧令人嘔吐甚
多寒熱熱多寒少欲閉戶而處其病難已足厥陰之瘧
令人腰痛少腹滿小便不利如癃狀非癃也數便意恐
懼氣不足腹中悒悒此六經瘧也肺瘧者令人心寒寒
甚熱熱間善驚如有所見者心瘧者令人煩心甚欲得
清水反寒多不甚熱肝瘧者令人色蒼蒼然太息其狀
若死者脾瘧者令人寒腹中痛熱則腸中鳴鳴已汗出
腎瘧者令人洒淅然腰脊痛宛轉大便難目眴眴然手
足寒胃瘧者令人且病也善饑而不能食食而支滿腹
大此五臓瘧也痰瘧者胸膈先有停痰因而成瘧令人
心下脹滿氣逆煩嘔是也食瘧者是飲食傷脾其人噫
氣吞酸胸膈不和是也勞瘧者久而不瘥表裏俱虚客
邪未散真氣不復故疾雖間遇勞即發是也暑瘧者其
人面垢口渴雖熱已退亦常有汗是也鬼瘧者進退無
時是也瘴瘧者感山嵐瘴氣其狀寒熱休作有時是也
作於子午夘酉日為少陰瘧作於寅申巳亥日為厥陰
瘧作於辰戌丑未日為大陰瘧此所謂三陰各異也久
而不愈名曰痎瘧痎瘧老瘧也老瘧不愈結癖於兩脇
之間名曰瘧母此先失於解散或復外感風寒内傷飲
食故纏綿不已也治法風暑之邪從外而入宜解散之
解表後即宜扶持胃氣故丹溪曰無汗要有汗散邪為
主有汗要無汗固正氣為主驟發之瘧宜解表久發之
瘧宜補脾寒瘧宜温温瘧宜和癉瘧宜清挾痰則行痰
兼食則消食勞瘧宜安暑瘧宜解鬼瘧宜袪瘴瘧宜散
此亦其略也更以詳言之則熱多寒少者小柴胡湯寒
多熱少者清脾飲子無汗者桂枝麻黃各半湯有汗者
柴胡桂枝湯渴而小便不利者五苓散熱多汗出腹滿
便閟者大柴胡湯痰瘧者二陳湯加柴胡黃芩甚者加
枳實食瘧者先用大安丸次用異功散勞瘧痃瘧並用
補中益氣湯暑瘧者十味香薷飲鬼瘧者鬼哭散瘴瘧
者四獸飲瘧母者鼈甲飲凡脾胃虚而患瘧者不拘有
汗無汗三陰六經悉以六君子湯為主熱多加柴胡山
梔寒多加乾薑肉桂有汗加黃耆浮麥無汗加蒼术葛
根元氣下陷及肝木乘脾並加升麻柴胡為善若用青
皮草果常山等藥以為攻截良法正氣益虚邪氣益深
是多延綿不止而為勞熱者有矣若乳母七情六欲飲
食不調或寒熱似瘧肝火熾盛致兒為患者又當治其
乳母斯無誤矣
治驗
一小兒先因停食腹痛服峻厲之劑後患瘧日晡而
作余以為元氣下陷欲治以補中益氣湯不信泛行
清熱消導前症益甚食少作瀉余朝用前湯夕用異
功散加當歸月餘而愈
一小兒每午前先寒後熱久不愈用六君子加炮薑
丸芡實大每服一丸旬餘而愈
一小兒患瘧兼便血盜汗年餘矣審乳母素有鬱怒
寒熱便血朝用加味歸脾湯夕用加味逍遙散兒以
異功散加酒炒芍藥為末每服三四分米飲下月餘
母子並痊
一小兒瘧發熱服消導之劑腹脹作嘔四肢浮腫先
用五味異功散加木香諸症頓退飲食頓進後因飲
食過多作瀉用補中益氣湯加木香又用五味異功
散而痊
一小兒瘧後腹脹咳𠻳倦怠屬脾肺氣虚用補中益
氣湯茯苓半夏尋愈後傷食發熱如瘧服寒涼之劑
更加便血用四君升麻柴胡便血頓止又用補中益
氣湯而愈
一小兒瘧將愈飲食過多腹脹發熱小便不通用消
積丸保和丸異功散尋愈後飲食不節寒熱吐瀉用
異功散柴胡升麻愈
一小兒瘧後少思飲食便血發熱腹脹屬脾虚不能
綂血先用異功散加升麻柴胡而血止又補中益氣
湯飲食頓進仍用異功散而痊
一小兒瘧後腹脹用五味異功散四味肥兒丸而漸
愈用補中益氣湯而愈後傷食腹脹大便不實小便
不利用五味異功散金匱加減腎氣丸而愈
一小兒愈後便濇用補中益氣湯加山梔而小便通
因勞發熱不食小便不利用補中益氣五味異功散
加升麻柴胡而痊後每勞心寒熱如瘧用補中益氣
湯飲食失節如瘧用五味異功散隨愈
一小兒十四歲瘧後肚腹膨脹小便不利屬脾腎虚
寒朝用補中益氣湯夕用金匱加減腎氣丸而痊畢
姻後朝寒暮熱肌體消瘦服滋陰之劑更痰甚發熱
腹中作脹小便不利余朝用補中益氣湯夕用金匱
加減腎氣丸而愈
一小兒瘧疾將愈飲食過多腹脹發熱大便不通用
消積丸保和丸異功散調理脾胃而愈後飲食不節
寒熱吐瀉先用胃苓散吐瀉止又用異功散柴胡升
麻寒熱愈
一小兒十五歲瘧後發熱吐痰余謂脾氣所變不信
反服黃栢知母之類諸症悉具謂余曰(闕)火盛而滋
水其症益甚何也余曰症在脾陰上喜温和而惡寒
濕前所用藥悉屬沈陰復傷其生氣故病愈甚也先
用六君柴胡升麻木香四劑諸症頓愈乃佐以異功
散加柴胡升麻元氣漸充又朝用補中益氣湯夕用
異功散而愈畢姻後發熱如瘧用補中益氣湯寒熱
益甚手足並冷另用清熱等藥大便去則小便牽痛
小便去則大便先出余謂此陰精已耗而復傷耳乃
腎氣虚寒之危症也用大劑補中益氣湯八味地黃
丸喜其遠幃幕而生
柴胡桂枝湯治瘧身熱多汗
柴胡(八錢)黃芩(三錢)半夏(二錢半)芍藥甘草桂枝(各三)
(錢)
右每服二三錢薑棗水煎
鬼哭散治瘧久不止
常山大腹皮白茯苓鼈甲(炙)甘草(炙各六錢)
右入桃樹枝各七寸水煎服
清脾飲子治痺瘧脈弦數但熱不寒或熱多寒少膈
滿不食口苦舌乾煩渴小便黃赤大腸不利
青皮(炒)厚朴(薑製)白术草果柴胡茯苓半
夏(炮七次)黃芩甘草(炙各等分)
右每服二三錢薑水煎服
四獸飲治陰陽相勝結聚涎飲為瘧兼治瘴瘧神效
半夏茯苓人參白术草果橘紅(各等分)
甘草(減半)
右用烏梅薑棗濕紙裹煨香熟焙乾入藥每服二錢
水煎服
鼈甲飲子治瘧久不愈脇下痞滿形容羸瘦腹中結
塊時發寒熱名曰瘧母
鼈甲(醋炙)白术甘草黃耆白芍藥川芎
人參養胃湯治外感風寒内傷生冷寒熱如瘧或嘔
逆惡心寒瘧加桂枝
人參厚朴蒼术半夏(炮)藿香草菓仁
茯苓(各五錢)甘草(炙)橘紅(二錢半)
右每服二三錢薑七片烏梅一箇水煎熱服
桂枝麻黃各半湯治發熱自汗或無汗
桂枝白芍藥生薑甘草(炙)麻黃(各一錢)杏仁
(十箇炮去皮尖)
右水一鍾大棗二枚煎四分食遠服
五苓散(方見五淋)
小柴胡湯
大柴胡湯(二方見痙症)
二陳湯(方見寒吐)
大安丸(即保和丸加白术)
補中益氣湯(方見虚羸)
十味香薷飲(方見嘔吐乳)
六君子湯
加味歸脾湯
加味逍遙散
異功散(四方見内釣)
薛氏醫案卷六十
