薛氏醫案卷二十七
明薛已訂
婦人良方
婦人中風諸症方論第一
夫中風者因内虚而中之也盖風為四時八方之氣常
以冬至之日自坎而起從其鄉來者主長養萬物否則
名為虚風賊害萬物從背而入或中腑或中臟或中血
脉經絡其症或肢體不遂或手足偏枯或痰涎壅塞或
口眼歪斜或牙關緊急或腰背反張若眼開口閉涎流
失音者難治如眼閉口開鼾睡遺尿者死中風中氣皆
用蘇合香丸中氣用三生飲若作風治百無一生
愚按中風者即内經所謂偏枯風痱風懿風痺是也
而有中腑中臟中血脉之分焉夫中腑者為在表中
臟者為在裏中血脉者為在中在表者宜微汗在裏
者宜微下在中者宜調榮中腑者多著四肢如手足
拘急不仁惡風寒此數者病淺皆易治用加减續命
湯之類中臟者多滯九竅如眼瞀者中于肝舌不能
言者中于心唇緩便秘者中于脾鼻塞者中于肺耳
聾者中于腎此數者病深多難治中血脉者外無六
經之證内無便溺之阻肢不能舉口不能言用大秦
芁湯主之中腑者多兼中臟如左關脉浮弦面目青
左脇偏痛筋脉拘急日瞤頭目眩手足不收坐踞不
得此中膽兼中肝也用犀角散之類如左寸脉浮洪
面舌赤汗多惡風心神顛倒言語蹇澁舌強口乾忪
悸恍惚此中小腸兼中心也用麻黃散之類如右關
脉浮緩或浮大面唇黃汗多惡風口喎語澁身重怠
惰嗜卧䏎膚不仁皮肉瞤動腹膨不食此中胃兼中
脾也用防風散之類如右寸脉浮濇而短面色白鼻
流清涕多喘胸中冐悶短氣自汗聲嘶四肢痿弱此
中大腸兼中肺也用五味子湯之類如左尺脉浮滑
面目黧黑腰脊痛引小腹不能俛仰兩耳虚鳴骨節
疼痛足痿善恐此中膀胱兼中腎也用獨活散之類
此皆言真中風也而有氣血之分焉盖氣虚而中者
由元氣虚而賊風襲之則右手足不仁用六君子湯
加釣藤薑汁竹&KR0377;血虚而中者由隂血虚而賊風襲
之則左手足不仁用四物湯加釣藤竹&KR0377;薑汁氣血
俱虚而中者則左右手足皆不仁也用八珍湯加釣
藤薑汁竹瀝其與中風相類者則有中寒中濕中火
中氣食厥勞傷房勞等症如中於寒者謂冬月卒中
寒氣昏冐口噤肢攣惡寒脉浮緊用麻黃桂枝理中
湯之類中於暑者謂夏月卒冐炎暑昏冐痿厥吐瀉
喘滿用十味香薷飲之類中於濕者丹溪所謂東南
之人多因濕土生痰痰生熱熱生風也用清燥湯之
類加竹瀝薑汁中於火者河間所謂非肝木之風内
中六淫之邪外侵良由五志過極火盛水衰熱氣怫
鬱昏冐而卒仆也用六味丸四君子獨參湯之類内
有恚怒傷肝火動上炎者用柴胡湯之類中於氣者
由七情過極氣厥昏冐或牙關緊急用蘇合香丸之
類誤作風治者死食厥者過於飲食胃氣自傷不能
運化故昏冐也用六君子加木香勞傷者過於勞役
耗損元氣脾胃虚衰不任風寒故昏冐也用補中益
氣湯房勞者因腎虚精耗氣不歸源故昏冐也用六
味丸此皆類中風者也夫内經主於風河間主於火
東垣主於氣丹溪主於濕愚之斯論僭補前人之闕
也若夫地之南北人之虚實固有不同其男子女人
大略相似當與後論參看通變治之
附治驗
靳閣老夫人先胸脇脹痛後四肢不收自汗如水小
便自遺大便不實口緊目瞤飲食頗進十餘日矣或
以為中臟公甚憂余曰非也若風既中臟真氣既脱
惡症既見禍在反掌焉能延之乃候其色面目俱赤
而面或青診其脉左三部洪數惟肝尤甚余曰胸乳
脹痛肝經血虚肝氣否塞也四肢不收肝經血虚不
能養筋也自汗不止肝經風熱津液妄泄也小便自
遺肝經熱甚隂挺失職也大便不實肝木熾盛尅脾
土也遂用犀角散四劑諸症頓愈又用加味逍遥散
調理而安後因鬱怒前症復作兼發熱嘔吐飲食少
思月經不止此木盛尅土而脾不能攝血也用加味
歸脾湯為主佐以加味逍遥散調補肝脾之氣清和
肝脾之血而愈後每遇怒或睡中手足抽搐復用前
藥即愈
大參朱雲溪母於九月内忽仆地痰昧不省人事唇
口喎斜左目緊小或用痰血之劑其勢稍緩至次年
四月初其病復作仍進前藥勢亦漸緩至六月終病
乃大作小便自遺或謂風中於臟以為不治余診之
左關弦洪而數此屬肝火血燥也遂用六味丸加五
味麥門芎歸一劑而飲食頓進小便頓調隨用補中
益氣加茯苓山梔釣藤丹皮而安至十月復以傷食
腹痛作瀉左目仍小兩關尺脉弦洪鼓指予以六君
加木香吳茱升麻柴胡一劑而痛瀉俱緩復以六君
加肉果故紙一劑諸脉頓平痛瀉俱止余謂左關弦
洪由肝火血燥故左目緊小右關弦洪由肝邪乘脾
故唇口喎斜腹痛作瀉二尺鼓指由元氣下陷設以
目緊口喎誤作風中投以風藥以腹痛泄瀉誤作積
滯投以峻劑復耗元氣為害甚矣後以陽虚惡寒圍
火過熱致痰喘誤服寒劑而卒
一婦人因怒仆地語言蹇澁口眼喎斜四肢拘急汗
出遺尿六脉洪大肝脉尤甚者由肝火熾盛盖肝主
小便因熱甚而自遺也用加味逍遥散加釣藤及六
味丸尋愈
一老婦兩臂不遂語言蹇澁服袪風之藥反致筋攣
骨痛余謂此肝火血虚所致用八珍湯補氣血用地
黃丸補腎水佐以排風湯年餘而愈
一婦人經行口眼歪斜痰涎壅盛此血虚而肝火動
用加味逍遥散加牡丹皮治之尋愈後因飲食停滯
日吐痰涎此脾氣虚不能攝涎歸經也用六君子二
十餘劑而安
一婦人因怒口眼歪斜痰涎上湧口噤發搐此脾肺
氣虚而肝木旺用六君子加木香釣藤柴胡治之漸
愈又用加味歸脾湯調理而安
一産婦勤於女工忽仆地牙關緊急痰喘氣粗四肢
不遂此氣血虚而發痙朝用補中益氣湯加茯苓半
夏夕用八珍湯加半夏各三十餘劑不應此血氣之
未復藥之未及也仍用前二湯又五十餘劑尋愈
一婦人素有内熱月經不調經行後四肢不能伸卧
床半載或用風濕痰火之劑不效其脉浮緩按之則
濇名曰瘈症屬風寒所乘用加味逍遥散加肉桂防
風四劑頓愈更以八珍湯調理兩月餘而瘥
一婦人素經行後期因勞怒四肢不能屈名曰瘲症
此血虚而風熱所乘先用八珍湯加釣藤柴胡漸愈
更佐以加味逍遥散調理而痊
一婦人四肢攣屈煩痛自汗小便短少畏見風寒脉
浮弦緩此氣血虚而風寒濕熱相摶先用東垣清燥
湯漸愈再用加味逍遥散及八珍湯加牡丹皮而痊
一婦人素有火忽然昏瞶瘈瘲抽搐善伸數欠四肢
筋攣痰涎上升此肺金燥甚血液衰少而然也用清
燥湯六味丸兼服尋愈
一婦人肢節作痛不能轉側惡見風寒自汗盗汗小
便短少雖夏亦不必表其脉浮緊此風寒客於太陽
經用甘草附子湯一劑而瘥
一婦人因怒發搐嘔吐痰涎口禁昏憒氣口脉大於
人迎此氣滯而食厥用平胃散加茯苓半夏木香治
之而甦更以六君子加木香漸愈乃去木香又二十
餘劑而痊
一婦人元氣素虚勞則體麻發熱痰氣上攻或用烏
藥順氣散袪風化痰丸之類肢體痿軟痰涎自出面
色痿黃形體倦怠而脾肺二脉虚甚此氣虚而類風
朝用補中益氣湯夕用十全大補湯漸愈又用加味
歸脾湯調理尋愈
一婦人體肥胖頭目眩暈肢體麻木腿足痿軟自汗
身重其脉滑數按之沈緩此濕熱乘虚也用青燥羌
活二湯漸愈更佐以加味逍遥散全愈
一婦人口眼歪斜四肢拘急痰涎不利而惡風寒其
脉浮緊此風寒客於手足陽明二經先用省風湯二
劑後用秦芁升麻湯而愈
一婦人素性急患肝風之症常服搜風順氣丸秦芁
湯之類後大怒吐血唇口牽緊小便頻數或時自遺
余以為肝火旺而血妄行遂用小柴胡湯加山梔牡
丹皮漸愈五年之後又大怒吐血誤服降火袪風化
痰之劑大便頻數胸滿少食用清氣化痰之劑嘔而
不食頭暈口乾不時吐痰用導痰降火之類痰出加
湧四肢常冷余曰嘔而不食胃氣虚弱也頭暈口乾
中氣不能上升也痰出如湧脾氣不能攝涎也四肢
逆冷脾氣不能運行也用補中益氣加茯苓半夏治
之諸症漸愈又用加味歸脾湯兼服而安
鴻臚王繼之室人素有癎症遇勞役怒氣則發良久
自省一日因飲食勞役失宜發而半日方省不能言
語或以為風中於臟用袪風化痰順氣之劑及牛黃
清心丸病益甚六脉浮大兩寸虚而不及本部且進
飲食余曰此脾胃之氣傷也若風中於臟禍在反掌
彼不信仍用風藥後果卒
婦人吐痰頭暈肢體麻木(見第四卷)
娠婦發搐似中風(見第十四卷)
産後發痙似中風(見第十九卷)
男子諸症(見内科摘要)
排風湯治風邪入臟狂言妄語
白鮮皮白术白芍藥桂心川芎當歸
防風杏仁(去皮尖炒)甘草(各二兩)白茯苓麻黃(去節)
獨活(各三兩)
三生飲治卒中不省口眼喎斜痰壅喉響無問外感
内傷痰涎食厥氣虚眩暈但六脉沈悉有神效
生南星生烏頭(去皮尖)生附子(各半兩去皮)木香(一錢)
右每服半兩薑水煎不省人事以細辛皂角末少許
吹鼻中得嚏進藥氣盛只用南星五錢生薑十四片
煎飲之名星薑飲
愚按三生飲乃行經絡治寒痰之良藥斬關奪旗之
神劑每服必用人參兩許驅其外邪而補其真氣否
則不惟無益適以取敗觀先哲用芪附术附等湯其
義可見
加减小續命湯治中風半身不遂口眼喎斜手足戰
掉語言蹇澁神思昏亂筋攣骨痛或脚氣緩弱隂晦
復作
麻黃(去節根)防已人參黃芩(炒)桂心甘草(炒)
白芍藥川芎杏仁(各一兩)附子(炮半兩)防風(一兩半)
右每服五錢薑棗水煎精神恍惚加茯苓遠志有熱
去附子加芍藥心煩加犀角半兩骨冷痛加桂附嘔
逆腹脹加人參半夏一兩躁悶便澁去附子加芍藥
一兩竹瀝一合臟寒下利去防已黃芩加附子白术
一兩自汗去麻黃杏仁加白术一兩脚弱加牛膝石
斛一兩身痛加秦芁一兩腰痛加杏仁杜仲半兩失
音加杏仁一兩
小引風湯
防風獨活細辛川芎五味子(杵炒)白茯苓
人參白芍藥(炒)白术(炒)甘草(等分)
右每服五錢薑三片杏仁五箇水煎服加麻黃蓯蓉
附子當歸羚羊角等分即大引風湯也
必效竹湯治中風痰涎壅盛言語塞滯四肢緩縱
秦芁防風獨活附子(炮各一錢)
右以水二盞煎半盞入生地汁淡竹&KR0377;各半盞再煎
四五沸作四服病既去以他藥調治未愈再服最效
星香湯治中風痰盛服熱藥不得者
南星木香(等分)
右每服四錢薑十片水煎
星附湯治中風痰涎上攻六脉沈伏不知人事
附子(生用)南星(生用各一兩)木香(半兩)
右每服四錢薑水煎寒甚加天雄川烏多灸關元丹
田二穴
附方
三化湯治中風外有六經之形症先以加减續命湯
治内有便溺之阻隔者此方主之
厚朴(薑汁炒)大黃(酒蒸)枳實(麩炒)羌活(各八兩)
右每服一兩水煎
秦芁湯治中風外無六經之形症内無便溺之阻隔
乃血弱不能養於筋手足不能運口強不能言宜養
血而筋自榮也
秦芁石膏(各二兩)甘草(炒)川芎當歸芍藥(炒)
羌活獨活防風黃芩(炒)白芷生地黃
熟地黃(自製)白茯苓白术(各一兩)細辛(半兩)
右每服一兩水煎隂雨加生薑七片春夏加知母一
兩
省風湯治中風口噤口眼喎斜筋脉攣急抽掣疼痛
風熱痰實
防風南星(生用各四兩)半夏(水浸洗生用)黃芩甘草(生用)
(各二兩)
右每服五錢水煎
大八風湯(方見後)
燒竹&KR0377;法用新竹截尺許作兩片用兩磚對立竹仰
磚上中以火燒之兩頭自出取荆亦然
烏藥順氣散治風氣骨節疼痛遍身頑麻手足癱瘓
言語蹇澁宜先疏氣道後隨証投藥
麻黃(去節)烏藥陳皮(去白)川芎白芷桔梗枳
殼(去穰麩炒)甘草(炒各一兩)乾薑(炮半兩)殭𧖟(炒一兩)
右每服五錢薑水煎頭痛加葱白有汗加薄荷
八味順氣散
白术白茯苓青皮白芷陳皮(炒)烏藥
人參(各一兩)甘草(炙半兩)
右每服五錢水煎
導痰湯
半夏南星茯苓陳皮(炒)枳實(炒)甘草(炒)
右薑水煎服
參蘇飲治痰積中脘暈眩嘈雜怔忡&KR0938;逆或痰停關
節手足嚲曳口眼喎斜半身不遂嘔吐惡心頭疼發
熱
人參紫蘇葉半夏茯苓乾葛前胡(各三)
(錢)甘草(炒)木香陳皮(炒)枳殼(製)桔梗(各半兩)
右每服一兩薑水煎腹痛加芍藥
附子理中湯治中寒不語四肢強直昔有武士守邊
大雪出帳觀瞻忽然暈倒又馬觀文之内厥逆惡寒
腹痛服此悉愈(方見十二卷第八論)
牛黃清心丸(方見後第四論)
秦芁升麻湯治風寒客於手足陽明經口眼喎斜惡
見風寒四肢拘急其脉浮緊
秦芁(二錢)升麻乾葛甘草芍藥(炒)人參(各半兩)
防風桂枝(各三錢)
右每劑一兩連鬚葱白二莖水煎服
犀角散治肝臟中風筋脉拘攣手足不收坐踞不得
胷背強直脇肋脹滿面赤心煩言語蹇澁或風流注
四肢上攻頭面作痛口眼喎斜脚膝痛乏
犀角屑(二錢)石膏羌活羚羊角(各一錢)人參甘
菊花獨活黃芩(炒)天麻枳殼(去穰麩炒)當歸
黃芪芎藭白术酸棗仁(炒)防風白芷(各五)
(分)甘草(五分)
右水薑煎
薏苡仁散治肝臟中風
薏苡仁麻黃(去節各一錢半)防風附子(炮去皮臍)川芎
栢子仁桂心枳殼(麩炒)石膏細辛獨活
羚羊角(各一錢)
右薑水煎服
射干湯治肝經受病多汗惡風善悲嗌乾目下青黃
可治急灸肝腧百壯一黃一白不可治
射干芍藥(各二錢半)薏苡仁(三錢)桂心(五分)牡蠣石膏
(各二錢)
右作一劑水煎服
治肝臟中風心神煩熱言語蹇澁不得安卧
竹瀝荆瀝葛根生薑汁白蜜(各一合)
右和勻頻服之
麻黃散治心臟中風多汗惡風善怒心神顛倒言語
蹇澁舌強口乾面赤頭痛翕翕發熱胷背拘急手心
熱甚偃卧不側忪悸恍惚或寒鸇心驚悸口喎冐昧
好笑
麻黃(去節)白术防風川芎甘草(炙)漢防已
當歸人參(各一錢)羌活遠志(去心)茯神(去木各一錢半)升
麻(八分)桂心(五分)
右水薑煎入竹瀝半盞再煎一二沸
茯神散治同前或四肢沈重精神不安或痰氣不利
茯神(去木)羌活麻黃(去節)龍齒(另研)赤芍藥甘草(炙各)
(一錢)蔓荆子薏苡仁麥門冬(去心)人參(去蘆)防風(去蘆)
犀角屑(各七分半)
右水薑煎
加味牛黃散治症同前或恍惚恐亂睡卧不得志意
不定
牛黃麝香犀角(鎊)羚羊角(鎊)龍齒(各另研)防風
天麻獨活人參茯神(去木)升麻甘草(炙)
白蘚皮遠志(去心各二錢半)天竺黃(三錢另研)硃砂(另研水飛)鐵
粉(另研)麥門冬(去心各半兩)
右為末每服二錢煎麥門冬湯調
遠志湯治症同前或偃卧不側悶亂冐絶若唇色正
赤可治急灸心腧百壯若青黃不定面色䁎䁎戰慄
動者不可治
遠志(去心二錢半)人參石菖蒲羌活細辛麻
黃(去根各半兩)赤芍藥白术(各一兩)
右為末每服二錢煎小麥湯調日二服
防風散治脾臟中風多汗惡風身體怠惰四肢不能
動色微黃不嗜食舌強語澁口喎斜僻肌膚不仁腹
膨心煩翕翕發熱神思如醉其脉浮緩胷滿痰涎志
意昏濁
獨活(一錢半)防風茯神(去木)人參附子(炮去皮臍)前胡
沙參半夏(湯洗七次)黃芪(炒)旋覆花羚羊角(鎊末)
甘草(炙各一錢)
右水薑煎
白术湯治症同前或腹滿身黃嘔吐酸水急灸脾腧
百壯目下及手足青者不可治口角兩邊黃者可治
白术厚朴(薑製)防風(各二錢)附子(炮去皮臍)橘紅白蘚
皮五加皮(各一錢)
右水薑煎
細辛散治症同前或肉熱肌膚淫淫如蟲行或汗大
洩皮膚不澤唇鼻黃色
細辛白术獨活附子(炮去皮臍)肉桂防風(各一)
(錢)厚朴(薑製)麻黃(去節各二錢)枳實(麩炒)甘草(炒各一錢五分)
右水煎
防風麻黃散治症同前或志意恍惚肢體沈重
防風麻黃(去節)人參川芎附子(炮去皮臍)桂心
黃芪(炒)赤茯苓酸棗仁(炒)白术獨活桑白
皮(炒各一錢)羚羊角(鎊末一錢)甘草(炒五分)
右水煎服
五味子湯治肺臟中風胷滿短氣冐悶汗出嘘吸顫
掉聲嘶體重四肢痿弱其脉浮晝瘥夜甚偃卧冐悶
其鼻兩邊下至口上至眉其色白者急灸肺腧百壯
若色黃其肺傷而為血矣撮空拈衣摸床者必死
五味子(杵炒)杏仁(炒去皮尖)桂心(各一錢)防風(去蘆)甘草(炙)赤
芍藥川芎(各二錢)川椒(三分)
右水煎服
獨活細辛散治症同前或頭痛項強背痛鼻乾心悶
語蹇胸中少氣四肢疼痛
獨活細辛附子(炮去皮臍)甘菊花麻黃(去蘆)白芷
五味子(杵炒)紫苑茸赤茯苓肉桂白术
桑白皮川芎(各一錢)甘草(炙五分)杏仁(麩炒去皮)防風(各一)
(錢)
右水煎服
獨活散治腎臟中風腰疼不得俛仰或偏枯耳鳴語
聲渾濁面色浮腫骨節痠疼精神昏憒喜恐好忘而
肌色黧黑身體沈重多汗惡風隠曲不利或兩脚冷
痺頭昏耳聾語音渾濁
獨活附子(炮去皮臍)當歸(酒洗)防風天麻桂心(各一)
(錢)川芎甘菊花枳殼(麩炒)山茱萸(取肉)黃芪(炒)丹
參牛膝(酒浸)萆薢(酒浸)甘草(炙)細辛菖蒲白术
(各五分)
右水煎服
萆薢散治症同前或脊骨促痛不能行立肌膚黑色
兩脇赤黃如餅者可治急灸腎腧百壯齒黃髮稿面
如土色者不可治
萆薢(酒浸)白茯苓(去皮)杜仲(炒去絲)狗脊(各一兩)何首烏
天雄(去皮臍炮)澤瀉(各半兩)
右為末每服二錢米飲調下
吳茱萸丸治症同前或惡風多汗面色浮腫腰膝疼
痛形色憔悴
吳茱萸細辛白茯苓獨活山茱萸(取肉)木
香牛膝(酒浸)石斛萆薢(酒浸各半兩)附子(炮去皮臍)芎藭
(各二錢)
右為末酒糊丸桐子大每服二十丸空心鹽湯下日
二服
黃茋丸治症同前或麻痺腫痛少氣肢體乏力
黃茋(炒)川椒(炒)茴香(炒)川烏頭(去皮臍)狼毒防風
白蒺藜(炒)川練子肉地龍(去土炒)黑附子(炮去皮臍)
赤小豆(各等分)
右為末酒糊丸桐子大每服二三十丸温酒下日二
服
四君子湯
六君子湯
補中益氣湯
四物湯(四方見二十四卷第六論)
十全大補湯
八珍湯
加味歸脾湯
加味逍遥散(四方見二十四卷第四論)
理中湯(方見二十卷第八論)
清暑益氣湯
十味香薷飲(二方見七卷第二論)
東垣清燥湯(方見四卷第二論)
六味丸(方見二十四卷第十一論)
獨參湯(方見本卷第十三論)
小柴胡湯(方見二十四卷第二論)
蘇合香丸(方見後)
羌活湯(方見後)
甘草附子湯(方見後)
平胃散(方見十一卷第十八論)
婦人中風角弓反張方論第二
論曰婦人氣虚風入諸陽之經或産後血虚汗出中風
體強口噤腰背反張名為發痙因太陽經先傷風復感
寒而致如發癎狀但脉沈遲弦細無汗惡寒名剛痙有
汗不惡寒名柔痙無汗者葛根湯小續命湯有汗者去
麻黃加葛根
愚按仲景先生云太陽病發汗太多致痙風病下之
則痙三因方云氣血内虚風寒濕熱所中則痙以風
能散氣故有汗而不惡寒曰柔痙寒能澁血故無汗
而惡寒曰剛痙非專於風濕因内虚發汗亡血筋無
所榮而然乃虚象也竊謂傷寒汗下過度與産婦潰
瘍等病及因尅伐之劑傷損氣血而變若金衰木旺
先用瀉青丸後用異功散腎水虚用六味丸肝火旺
先用加味小柴胡湯次用加味四物湯發熱用加味
逍遥散若木侮脾土用補中益氣加芍藥山梔脾經
鬱結用加味歸脾湯脾土濕熱用大承氣湯大凡病
後血氣虚弱用參术濃煎佐以薑汁竹&KR0377;時時用之
如不應用十全大補湯更不應急加附子或用參附
湯緩則不救仍與後治驗參看
附治驗
一婦人脾胃虚弱忽痰壅氣喘頭搖目劄手揚足擲
難以侯脉視其面黃中見青此肝木乘脾土用六君
加柴胡升麻治之而甦更以補中益氣加半夏茯苓
而痊
葛根湯治剛痙無汗惡風
葛根(一錢)麻黃(去根節)殭𧖟(炒各三分)桂枝粉草(少)芍藥
(各五分)大棗(三箇)
右水煎出汗為度(凡産後麻黃宜斟酌用)
附术湯治手足逆冷筋脉拘急汗出項強口噤痰湧
附子(炮)白术獨活(各五分)川芎肉桂(各三分)
右棗水煎服
桂心白术湯治隂痙手足厥冷筋脉拘急汗出不止
白术桂心附子(炮)防風川芎甘草(各等分)
右每服五錢薑棗水煎
八物白术散治隂痙手足厥冷筋急脉拘而無汗者
白术麻黃(去根節)茯苓五味子(杵炒)羌活(各半兩)附
子(炮)桂心(各三錢)良薑(一錢)
右每服四錢薑水煎(凡用麻黃宜斟酌不可過多)
附方
通關散治卒然牙關緊急腰背反張藥不得嚥
細辛薄荷葉牙皂角(各等分)
右為末每用少許吹鼻内候得噴嚏隨進湯藥
瀉青丸(方見二十四卷第三論)
異功散(方見二十二卷第三論)
六味丸(方見二十四卷第十一論)
加味小柴胡湯(方見二十四卷第二論)
補中益氣湯
加味四物湯(二方見二十四卷第六論)
加味逍遥散
十全大補湯
加味歸脾湯(三方見二十四卷第四論)
大承氣湯(方見後)
參附湯(方見十二卷第三論)
婦人中風口噤方論第三
夫中風口噤乃體虚受風入於頷頰盖手三陽之經結
於頷頰上夾於口風邪乘之則筋攣故牙關急而口噤
也
愚按前症若風邪客於手足陽明經口眼喎斜用秦
芁升麻湯若風熱傷氣用省風湯當與後方同用
附治驗
一婦人因怒經事淋&KR0377;半月方竭遇怒其經即至甚
則口噤筋攣鼻衂頭痛痰痙搐搦瞳子上視此肝火
熾甚以小柴胡湯加熟地黃山梔釣藤治之後不復
發
一婦人素隂虚患遍身瘙痒誤服袪風之藥口噤抽
搐肝脉洪數余曰肝血為隂為水肝氣為陽為火此
乃肝經血虚火盛耳宜助隂血抑肝火用四物麥門
五味柴胡山梔生草熱搐頓止又以八珍黃芪麥門
五味釣藤灸草調理而痊
天南星散治中風口噤四肢拘急或痰氣上壅
天南星(薑汁炒黃)白附子(炮)黑附子(炮)烏蛇肉(酒炙)全蝎
(炒等分)
右為末每服五分薑汁温酒調灌
走馬散治中風口噤四肢強直
黑附子(炮)天麻(各半兩)桂心石膏麻黃(去根節)蝎
梢(炒)川烏(炮去皮尖)南星(炮各一錢)麝香(二分另研)
右為末每服三分豆淋酒調灌
附方
秦芁升麻湯
省風湯(二方見本卷第一論)
小柴胡湯(方見二十四卷第二論)
四物湯(方見二十四卷第六論)
八珍湯(方見二十四卷第四論)
婦人中風不語方論第四
巢氏云脾脉絡胃夾咽連舌本散舌下心之别脉係舌
本若心脾受邪則舌強不能言然喉嚨者氣之上下也
會厭者聲之戶舌者聲之機唇者聲之扇若風寒客於
會厭故卒然而瘖經云醉卧當風使人發瘖
愚按前症若因痰迷心竅當清心火若因濕痰舌強
當清脾熱若因風熱牙關緊急當清肝火若因風痰
塞喉當導痰涎若因虚火上炎當壯水之主若因氣
虚厥逆當益火之源若因腎虚舌瘖而不語當補腎
氣
附治驗
一婦人因怒仆地痰湧不語灌牛黃清心丸稍甦用
神仙解語湯加山梔柴胡桔梗漸愈又用六君柴胡
山梔枳殼而痊
一婦人忽然不語半年矣諸藥不應兩尺浮數先用
六味丸料加肉桂數劑稍愈乃以地黃飲子三十餘
劑而痊男子多有此症亦用此藥治之
神仙解語丹治心脾受風言語蹇澁痰唾溢盛
白附子(炮)石菖蒲(去毛)遠志(去心甘草水煮十沸)天麻全蝎
羌活南星(牛膽釀如無只炮各一兩)木香(半兩)
右為末麵糊丸桐子大每服二三十丸薄荷湯下
防風湯治中風内虚脚軟語蹇
石斛(一兩半酒炒)生地黃杜仲(去皮切薑汁炒)丹參(各一兩)防
風川芎麥門冬(去心)桂心獨活(各五錢)
右每服五錢棗水煎
竹&KR0377;湯治風中肝脾四肢不遂舌強語滯或痰涎上
湧
葳靈仙附子(炮)桔梗蔓荆子防風枳殼
(去穰麩炒)川芎當歸(各等分)
右每服四錢薑水煎入竹瀝半盞日四服忌飲茶
三黃獨活湯治中風手足拘攣半身不遂失音不語
麻黃(去根節)黃芪(半兩)黃芩(七錢)獨活(一兩)
右每服四錢水煎取汗為效
小省風湯治中風癱瘓口眼喎斜口噤不語手足頑
麻
防風南星(湯炮各三兩)甘草(炙半兩)
右每服四錢薑十片水煎
秦芁升麻湯(方見本卷第一論)
愈風湯治諸風肢體麻木手足不隨不能動履等症
天麻牛膝(同酒浸焙乾)萆薢(另研細)玄參(各六兩)杜仲(七兩)
羌活(十四兩)當歸熟地黃(自製)生地黃(各一斤)獨活(五兩)
肉桂(三兩)
右為末煉蜜丸桐子大常服五七十丸病甚至百丸
空心食前温酒或白湯下
地黃飲子治腎氣虚弱舌瘖不能言足廢不能行
熟地黃(自製)巴戟(去心)山茱萸(去核)肉蓯蓉(酒浸焙)石斛
附子(炮)五味子(炒杵)白茯苓石菖蒲遠志(甘草湯炮)
麥門冬(去心)桂心(各等分)
右每服三錢入薄荷少許薑棗水煎服
牛黃清心丸治諸風瘈瘲語言蹇澁徤忘恍惚頭目
眩暈胸中煩鬱痰塞喘𠻳精神昏憒或尋常風痰咳
𠻳或傷寒陽症汗下不解發熱煩渴其效如神
牛黃(一兩二錢)麝香龍腦(三味叧研)羚羊角(鎊末各一兩)當歸
(酒洗)防風黃苓白术麥門冬(去心)白芍藥(各一兩)
柴胡桔梗白茯苓杏仁(去皮尖)芎藭肉桂
大豆黃卷阿膠(各一兩七錢)蒲黃人參(去蘆)神麯
(各二兩半)雄黃(另研八錢)甘草(五兩)白蘞(七錢半)乾薑(七錢半)犀角
(鎊末二兩)乾山藥(七兩)金箔(一千三百片内四百片為衣)大棗(一百枚蒸熟去)
(皮核研爛成膏)
右各另為末煉蜜與棗膏丸每兩作十丸用金箔為
衣每服一丸温水化下
蘇合香丸治氣中痰氣上攻牙關緊急不省人事或
卒暴氣逆心痛鬼魅惡氣及一切氣滯等症
沈香麝香訶子肉丁香青木香安息
香香附蓽撥白术白檀(各二兩)薰陸香
蘇合油(各一兩)龍腦(另研一兩)朱砂(另研)烏犀角(鎊末)
右為末用安息香并煉蜜丸桐子大温水化服四丸
每兩作十丸熔黃臘包裹為善
青州白丸子治半身不遂口眼喎斜痰涎壅塞手足
頑麻
半夏(七兩水洗過生用)川烏頭(半兩去皮臍生用)南星(二兩生用)白附
子(二兩生用)
右為末用絹袋盛之水浸日如急用以糊丸桐子大
每服十丸薑湯下
瓜蒂散
瓜蒂(一錢)赤小豆(五分)
右為末每夜於鼻内㗜之取下黃水内服凉劑
六君子湯(方見二十四卷第六論)
婦人風痺手足不隨方論第五
夫婦人風痺手足不隨或肌膚疼痛或肢體麻木盖諸
陽之經皆起於手足循行肢體因氣虚風邪所客而為
患也
愚按經云邪之所凑其氣必虚前症若風邪淫肝或
怒動肝火血燥筋攣用加味逍遥散脾肺氣虚肌膚
不仁手足麻木用三痺湯若腎水虧損不能滋養筋
骨或肝脾血虚而筋痿痺用六味丸服燥藥而筋攣
者用四物生甘草氣血俱虚用八珍湯何醫林集要
等方新刊丹溪心法附錄云若人大拇指麻木不仁
或手足少力或肌肉微掣三年内必有大風之症宜
先服八風湯天麻丸防風通聖散以預防之殊不知
河間云風者病之末也所以中風有癱瘓者非謂肝
木之風内中亦非六淫風邪外襲良由五志過極心
火熾盛腎水虚衰不能制之則隂虚陽實而熱氣拂
鬱心神昏憒筋骨無用而卒倒無知也治當以固元
氣為要若遽服八風等藥則反傷元氣適足以招風
取中(仍參本卷首論主治)
附治驗
一婦人因怒吐痰胸滿服二陳順氣化痰之劑半身
不遂内熱口乾形氣殊倦余視之乃肝火熾盛而侮
脾土也用逍遥散補中益氣湯六味地黃丸喜其慎
疾年餘而愈
一孀婦胸脇脹痛内熱晡熱月經不調肢體痠麻不
時吐痰或用清氣化痰藥喉間不利白帶腹脹又用
清熱理氣藥胸膈不寬肢體時麻余曰此本鬱怒傷
脾肝前藥傷甚耳朝用歸脾湯以解鬱結生脾氣夕
用加味逍遥散以生肝血清肝火百餘劑而愈後因
怒肢體復麻用補中益氣加山梔茯苓半夏而痊後
復怒病再作月經如注脉浮洪而數此肝火傷脾不
能攝血所致也用六君芎歸炮薑一劑而血止用補
中益氣加炮薑茯苓半夏四劑而胃醒更用歸脾湯
逍遥散調理而痊
一婦人頭暈吐痰用化痰理氣藥肢體或麻服袪風
化痰藥肢體常麻手足或冷或熱此脾土虚而不能
生肺金用補中益氣加茯苓半夏炮薑二十餘劑脾
氣漸復諸症稍愈更用加味逍遥散三十餘劑而愈
後因怒吐痰自服清氣化痰丸飲食不進吐痰甚多
胸脇脹滿余用六君子倍加參术少加木香數劑而
康
三痺湯治血氣凝滯手足拘攣風痺等疾
續斷(酒浸炒)杜仲(去皮切薑汁炒)防風桂心細辛人
參白茯苓當歸白芍藥(炒)黃芪(炒)牛膝(酒浸)
(炒)甘草(炒各五分)秦芁生地黃川芎獨活(各三分)
右薑水煎服
五痺湯治風寒濕氣客留肌體手足緩弱麻痺不仁
片薑黃羌活白术防已(各一錢)甘草(炙五分)
右薑水煎服
附方
東垣羌活湯治濕熱身重或眩暈麻木小便赤澁下
焦痿軟不能行履
羌活防風柴胡(各一錢)藁本獨活茯苓
澤瀉猪苓黃芪(炒)甘草(炙)陳皮黃栢(酒炒黑)
黃連(炒)蒼术升麻川芎(各五分)
右水煎服
甘草附子湯治風濕相摶骨節煩疼不時抽痛不能
伸屈抑之則痛劇汗出短氣小便不利惡風不欲去
衣或微腫痛
甘草(炙一兩)附子(一枚重一兩三四錢方是炮去皮尖不真不效)白术(炒一兩)
桂枝(二兩)
右每服五錢水煎
八珍湯治肝脾氣血俱虚不能養筋以致筋攣骨痛
或不能行履或發熱晡熱寒熱往來等症
加味逍遥散治肝經風熱血燥筋攣肢體不遂内熱
晡熱等症
歸脾湯(三方見二十四卷第四論)
六味丸(方見二十四卷第十一論)
四物湯
補中益氣湯
六君子湯(三方見二十四卷第六論)
婦人中風自汗方論第六
古方續命排風越痺等湯皆用麻黃取其發汗而散風
邪也然而無汗者為宜若自汗者用之則津液轉脱反
為大害故仲景云中風自汗用桂枝湯發之口眼瞤動
遍身出汗用獨活湯續命煮散以復榮衛而却風邪
愚按前症若腠理不固而自汗者用桂枝湯或防風
白术牡蠣湯若過服風藥而自汗者用白术防風湯
若陽氣虚弱而自汗者用芪附湯若兼盗汗用補中
益氣湯送六味丸如不應用當歸六黃湯
獨活湯治風虚昏憒手足瘈瘲發熱及中風自汗等
症
獨活羌活人參防風當歸細辛茯
神(去木)半夏(薑製)桂心白薇遠志(去心)菖蒲川芎
(各五分)
右薑水煎服
續命煮散治風氣昏憒四肢無力口眼瞤動或時搐
搦或津液不足渴飲熱湯及産後中風自汗等症
防風獨活當歸人參細辛葛根芍
藥(炒)川芎甘草(炒)熟地黃(白製)半夏(薑製)遠志(去心)荆
芥穗(各半兩)桂心(七錢半)
右每服五七錢薑水煎汗不止加牡礪粉五分
防風白术牡礪散治中風氣虚腠理不密自汗不止
等症
白术(炒)牡礪(煅)防風(等分)
右為末每服二三錢米飲下日三服如不止服黃芪
建中湯
附方
柴胡桂枝湯治傷風發熱自汗或鼻鳴乾嘔或痰氣
上攻等症
桂枝(二錢)黃芩(炒)人參白芍藥(炒各錢半)甘草(炙)半夏
(薑製)生薑(各一錢)柴胡(四錢)大棗(二枚)
右作一劑水煎服
白术防風湯治服表藥過多而自汗者
白术(炒)黃芪(炒各二兩)防風(一兩)
右每服五七錢水煎温服未應倍之
芪附湯(方見十九卷第六論)
補中益氣湯(方見二十四卷第六論)
六味丸(方見二十四卷第十一論)
當歸六黃湯(方見十九卷第六論)
婦人筋脉瘈瘲方論第七(新附)
醫學綱目云瘈者筋脉急也瘲者筋脉緩也急則引而
縮緩則縱而伸或縮或伸動而不止者名曰瘈瘲俗謂
之發搐是也凡癲癎風痙破傷風三症皆能瘈瘲但癲
癎則仆地不省風痙瘈瘲則角弓反張破傷風瘈瘲則
有瘡口竊謂瘈者屬肝經風熱血燥或肝火妄動血傷
瘲者屬肝經血氣不足或肝火汗多亡血以致手足伸
縮不已抽搐不利若因風熱血燥用羚羊角散加釣藤
鈎山梔若肝火妄動用加味四物湯加釣藤鈎山梔若
肝經血氣不足用八珍湯加釣藤鈎山梔若肝火亡血
用加味逍遙散加釣藤鈎山梔如不應須用六味丸以
補腎水生肝木為主佐以前劑治之若其脉長弦者是
肝之本脉也則易治其脉短澁者是肺金尅肝术也則
難治其面色青中見黑者是水生木也當自愈青中見
白者是金尅木也必難愈
附治驗方
一婦人素口苦月經不調或寒熱姙娠五月兩臂或
拘急或緩縱此肝火傷血所致也用四物加柴胡山
梔丹皮釣藤鈎治之而愈
一姙婦因怒寒熱頸項動掉四肢抽搐此肝火血虛
風熱用加味逍遙加釣藤鈎數劑而痊
附方
羚羊角散(方見十四卷第二論)
加味四物湯(方見二十四卷第六論)
八珍湯
加味逍遥散(二方見二十四卷第四論)
六味丸(方見二十四卷第十一論)
婦人顫振方論第八(新附)
黃帝曰人之顫者何氣使然岐伯曰胃氣不實則諸脉
虚諸脉虚則筋脉懈墮筋脉懈墮則行隂用力不復故
為顫因其所在補分肉間醫學綱目云顫振與瘈瘲相
類瘈瘲則手足牽引而或伸或屈顫振則但顫動而不
伸屈也胃虚有痰用參术以補氣茯苓半夏以行痰如
實熱積滯用張子和三法
愚謂顫振者掉眩也易曰鼓萬物者莫疾乎風鼓之
為言動也大扺掉眩乃風木之搖運也諸風掉眩皆
屬于肝治法若肝木實熱用瀉青丸肝木虚熱用六
味丸肺金尅肝木用瀉白散肝木虚弱用逍遥散加
參术釣藤鈎脾血虚弱用六君子加芎歸釣藤鈎胃
氣虚弱用補中益氣湯加釣藤鈎若産後顫振乃氣
血虧損虚火益盛而生風也切不可以風為論必當
大補斯無誤矣
附治驗方藥
一婦人性善怒發熱經水非過期則不及肢體倦怠
飲食少思而顫振余以為脾氣不足肝經血少而火
盛也午前以調中益氣湯加茯苓貝母送六味丸午
後以逍遥散送六味丸兩月餘而愈
一婦人身顫振口妄言諸藥不效余以為鬱怒所致
詢其故盖為素嫌其夫而含怒久矣投以小柴胡湯
稍可又用加味歸脾湯而愈
附方
海藏愈風湯治産後一切失血過多及汗後中風搐
搦(方見十九卷第十二論)
交加散治瘈瘲或顫振或産後不省人事口吐痰涎
當歸荆芥穗(等分)
右為細末每服三錢水一盞酒少許煎至七分灌下
咽即有生理
增損柴胡湯治産後或經適斷致手足牽搐咬牙昏
冐異症
柴胡(八錢)黃芩(炒四錢)半夏(各三錢)石膏(四錢)知母(二錢)黃芪
(炒五錢)甘草(炙二錢)
右為粗末每服半兩薑五片棗四枚水煎温服
本事青鹽丸治肝腎虚損腰膝無力顫振軃曳
茴香(末三兩)兔絲子(末四兩)乾山藥(末二兩)青鹽(一兩)
右先將&KR0693;絲子洗淨無灰酒浸晒七日冬天近火煨
炙乾另為細末和勻酒糊丸梧子大每服五七十丸
温酒或鹽湯下常服壯筋力進飲食一婦人素患足
軃曳久服此藥履地如故
本事星附丸治中風能言而手足軃曳脉虚浮而數
天南星半夏(二味薄切片薑汁浸透)黑附子白附子(炮)
川烏(炮)白殭𧖟(炒)沒藥人參白茯苓(各等分)
右用粗末每服二錢酒水各一盞同煎至八分去滓
熱進三二服汗出即瘥予在桐廬有患此症用前藥
三服得汗手足即能舉動
三因獨活散治氣虚感風或驚恐相乘肝膽受邪使
上氣不守正位致頭招搖手足顫掉漸成目昏
獨活地骨皮細辛芎藭菊花(甘味者)防風
(去又)甘草(炙等分)
右為粗末每服三錢水盞半煎至一盞去滓煎取清
汁六分入竹瀝少許再煎一二沸食後温飲日二服
世𫝊茯苓丸治手臂抽牽或戰掉不能舉物服此藥
立愈又治臂痛如神方見後并註兼治之法
附方
補中益氣湯(方見二十四卷第六論)
六味丸(方見二十四卷第十一論)
加味歸脾湯
逍遥散(二方見二十四卷第四論)
小柴胡湯(方見二十四卷第二論)
婦人風寒臂痛方論第九
婦人臂痛或筋脉攣急遇寒則劇者由肝氣虚弱風寒
客於經絡故其脉緊細宜用栢子仁丸舒筋湯若臂痛
而不能舉或痛無定處此脾虛邪氣相摶中脘伏痰故
其脉沈細如此宜用茯苓丸控涎丹主之
愚按前症若肝血虚用加味逍遥散中氣虚用補中
益氣湯血氣俱虚用八珍湯風熱血燥用秦芁地黃
湯脾腎虚寒用栢子仁丸脾胃實熱用茯苓丸水不
能生木用六味丸逍遥散怒動肝火用小柴胡加川
芎當歸眩暈晡熱用四物柴梔丹皮晡熱月經不調
用加味逍遥散食少體倦無寐盗汗用加味歸脾湯
附治驗
先太宜人遍身作痛筋骨尤甚不能屈伸口乾目赤
頭眩痰壅胸膈不利小便赤短夜間殊甚遍身作痒
如蟲行此屬肝腎氣虚而熱也用六味地黃丸料加
山梔柴胡而愈
栢子仁丸
栢子仁(二兩)熟地黃(自製)茯苓枳殼(去穰麩炒)覆盆子(炒)
五味子(杵炒)附子(炮)石斛(酒蒸炒)鹿茸(酥炙)酸棗仁(炒)桂
心沈香黃芪(各一兩蜜水炙一方等分)
右為末煉蜜丸桐子大每服三十丸空心温酒下
舒筋湯治風寒所傷肩臂作痛及腰下作痛又名五
痺湯
片薑黃(一錢)甘草(炒)羌活(各三分)白术海桐皮當
歸赤芍藥(各五分)
右水煎服
茯苓丸治脾氣虚弱痰邪相摶停伏中脘以致臂内
筋脉攣急而痛
茯苓(二兩)半夏(薑製二兩)枳殼(半兩製)風化朴硝(一兩)
右為末薑汁糊丸桐子大每服二十丸食後薑湯下
控涎丹凡人忽胸背手足頭項腰胯牽痛不定或頭
痛昏倦痰唾稠粘喉中鋸聲手脚重痺此痰涎伏於
胸膈也宜此治之
甘遂(去心)大戟(去皮)真白芥子(各等分炒)
右為末糊丸桐子大臨卧薑湯下五七丸痰盛服十
丸
白芥子散治臂痛牽引背脾或輟或作由榮衛循行
失度痰滯經絡或似癱瘓
真白芥子木鼈子(各三兩麩炒)沒藥(另研)桂心木香
(各半兩)
右為末每服一錢温酒下
愚按前三方脾氣虚弱者必佐以六君子湯中氣虚
弱者必佐以補中益氣湯氣血虚者必佐以八珍湯
脾氣鬱滯者必佐以歸脾湯肝經怒氣者必佐以逍
遥散若專用前方治之胃氣益虚病氣益甚不可不
謹
流氣飲治七情氣滯胸脇悶痞咽喉不利嘔喘面浮
二便不調或氣攻肩背脇肋作痛或脚氣喘急腹脹
便閉元氣充實者宜用此藥慎之
紫蘇葉黃芪(炒)青皮(去白)當歸半夏(薑製)烏藥
芍藥(炒)茯苓桔梗防風(各三錢)川芎陳皮(各七)
(錢五分)枳實(麩炒)木香(二錢五分)甘草(炙五分)大腹子(一兩薑製)
右每服半兩薑棗水煎服
交加散(方見前)
四物湯治血滯中風血虚手足不遂如臂痛加紅花
煎(方見前)
交加散加木瓜牛膝治冷痺肩背作痛即人參敗毒和
五積散
烏藥順氣散加羌活木瓜治外邪氣滯筋骨作痛或痰
氣不利
附方
秦芁地黃湯治肝膽經風熱血燥肩臂疼痛或筋脉
引急或時牽痛其内症發熱或寒熱晡熱月經不調
或肢體酸痛等症
秦芁熟地黃(自製)當歸(各一錢)川芎芍藥牡丹
皮白术茯苓(各一錢五分)釣藤(一錢)柴胡甘草
(炙各三分)
右水煎服
逍遥散
加味逍遥散
加味歸脾湯
八珍湯(四方見二十四卷第四論)
六味丸(方見二十四卷第十一論)
小柴胡湯(方見二十四卷第二論)
四物湯
補中益氣湯(二方見二十四卷第六論)
婦人賊風偏枯方論第十
論曰賊風偏枯其狀半身不遂肌肉枯瘦骨間作痛經
云汗出偏枯使人偏枯如樹木一枝津液不到則枯槁
被風所害古人有云醫風先醫血血行風自滅治法當
用大八風湯增損茵芋酒續斷湯以養其血則風自袪
矣
愚按醫風先醫血此論得之大抵此症多因胎前産
後失於調養以致精血乾涸肝木枯槁治法當滋其
化源考之生氣通天論曰風客淫氣精乃亡邪傷肝
也隂陽應象大論曰風氣通於肝風摶則熱盛熱盛
則水乾水乾則氣不榮故精乃亡此風病之所由作
也
附治驗
一婦人性善怒常自汗月經先期余以為肝火血熱
不信乃汎用降火之劑反致月經過期復因勞怒口
噤呻吟肢體不遂六脉洪大面目赤色用八珍麥門
五味山梔丹皮數劑漸愈兼用逍遥散六味丸各三
十餘劑全愈
大八風湯治中風偏枯失音不語時復恍惚或昏憒
發熱
當歸杏仁(去皮尖麩炒黃)甘草(炙)桂心乾薑(炮各二兩)五
味子(杵炒)升麻(各二兩)川烏(炮去皮尖)黃芩(炒)芍藥(炒)防風
獨活川芎麻黃(去節)秦芁石斛(去根酒浸)人參
茯神(去木)石膏黃芪(炒)紫苑(各一兩)大豆(三兩去皮炒)
右每服五錢水煎服
續斷湯
當歸(三兩)陳皮芍藥(炒)細辛(各一兩)生地黃(二兩)續斷
(酒浸炒)
右每服五七錢水煎臟寒下痢加熟附子一兩
金生虎骨散治半身不遂肌肉乾瘦忌用麻黃發汗
恐津液枯竭惟當潤筋養血消風
當歸(二兩)赤芍藥續斷(酒浸炒)白术藁本虎骨
(炙各五兩)烏蛇肉(炙半兩)
右為末每服二錢酒調骨痛加生地一兩自利加天
雄半兩
虎脛骨酒治中風偏枯四肢不隨一切風痺筋脉攣
拳
石斛石楠葉防風虎脛骨(炙)當歸茵芋
葉杜仲(炒)牛膝(酒浸炒)續斷(酒浸炒)芎藭巴戟(去心)
狗脊(各一兩)
右以絹囊盛藥用酒一斗漬十日每服一盞温飲
附方
八珍湯
逍遥散(二方見二十四卷第四論)
六味丸(方見二十四卷第十一論)
婦人偏風口喎方論第十一
論曰偏風口喎者因體虚受風而入足陽明胃經盖足
陽明之經上夾於口風乘之其筋偏急故也
愚按前症當參本卷首論治之
附治驗(方藥與前諸治驗參看)
一婦人懷抱鬱結筋攣骨痛喉間似有一核服烏藥
順氣等藥口眼歪斜臂難伸舉痰涎愈多内熱晡熱
食少體倦余以為鬱火傷脾血燥生風用加味歸脾
湯二十餘劑形體漸徤飲食漸進又用加味逍遥散
十餘劑痰熱少退喉核少消更用升陽益胃湯數劑
諸症漸愈但臂不能伸此肝經血少而筋攣耳用六
味地黃丸以滋腎水生肝血而愈
附方
升陽益胃湯治脾胃虚弱肢體怠惰或體重節痛口
舌乾渴飲食無味大便不調小便頻數飲食不消兼
見肺病灑淅惡寒悽慘不樂乃陽氣不和也
羌活獨活防風(各五錢)柴胡白术茯苓(渴者)
(不用)澤瀉(各三錢)人參黃連(炒)陳皮(各四錢)
右每服三五錢薑棗水煎早温服如小便愈而病益
加是不宜利小便也當少减茯苓澤瀉
加味歸脾湯
加味逍遥散(二方見二十四卷第四論)
六味丸(方見二十四卷第十一論)
婦人怔忡驚悸方論第十二
夫心藏神為諸臟之主血氣調和則心神安静若勞傷
心血外邪乘襲則心神驚悸恍惚憂懼不安用排風湯
治之
愚按丹溪先生云驚悸者血虚用硃砂安神丸痰迷
心竅用定志丸怔忡者屬火屬痰思慮便動者屬虚
時作時止者火動也假如病因驚而致驚則神出其
舍痰乘而入矣盖人之所主者心心之所養者血心
血一虚神氣不守此驚悸之所由作也治當調養心
血和平心氣而已金氏婦暑月赴筵因坐次失序自
愧成病言語失倫兩脉弦數余曰當補脾導痰清熱
不信以數巫者噴水咒之而死或謂病既無邪以邪
治之何至於死予曰暑月赴筵外受蒸熱辛辣適口
内傷鬱熱而况舊有積痰加之愧悶其痰愈盛又驚
以法尺益驚其神而氣血不寧噴以法水閉其肌膚
而汗不得泄内燔則隂既消而陽不能獨立不死何
待故滑伯仁先生云若膽氣虚寒用茯神湯膽氣實
熱用酸棗仁丸心氣虚熱用定志丸茯苓補心湯心
氣實熱用硃砂安神丸茯神散
附治驗(方藥)
文學歸雲橋内月事不及期忽崩血昏憒發熱不寐
或謂血熱妄行投以寒劑益甚或謂胎成受傷投以
止血亦不效余曰此脾氣虚弱無以統攝故耳法當
補脾而血自止用補中益氣加炮薑不數劑而驗惟
終夜少寐驚悸别服八物湯不效余曰雜矣乃與歸
脾湯加炮薑以補心脾遂如初
一婦人勞則心跳怔忡寒熱往來用歸脾湯為主佐
以八珍湯諸症漸愈又用加味逍遥散寧志丸而安
後復作服歸脾定志二藥即愈
一婦人患驚悸怔忡日晡發熱月經過期飲食少思
用八珍湯加遠志山藥酸棗仁三十餘劑漸愈佐以
歸脾湯全愈後因勞發熱食少體倦用補中益氣湯
又因怒適月經去血不止前症復作先以加味逍遥
散熱退經止又用養心湯治之而痊
一婦人驚悸怔忡無寐自汗盗汗飲食不甘怠惰嗜
卧用歸脾湯而愈至年餘懷抱鬱結患前症兼衂血
便血仍用前湯而愈
茯神散治五臟氣血虚弱驚悸怔忡宜用此安神定
志
茯神(去木)人參龍齒(另研)獨活酸棗仁(炒各三錢)防風
遠志(去心)桂心細辛白术(炒各三錢)乾薑(炒各三兩)
右為末每服四五錢水煎服或蜜為丸服
茯苓補心湯治心氣不足善悲愁怒衂血面黃五心
煩熱或咽喉痛舌本作強
茯苓(四兩)桂心甘草(炒各三兩)紫石英(煆)人參(各一兩)大
棗(二十枚)麥門冬(去心三兩)赤小豆(二十四粒)
右水七升煎二升半分三服
茯神湯治膽氣虚冷頭痛目眩心神恐畏不能獨處
胸中煩悶
茯神(去木)酸棗仁(炒)黃芪(炒)栢子仁(炒)白芍藥(炒)五
味子(杵炒各一兩)桂心熟地黃(自製)人參甘草(炒各半兩)
右每服五錢薑水煎
酸棗仁丸治膽氣實熱不得睡卧神思不安驚悸怔
忡
茯神(去木)酸棗仁(炒)遠志(去心)栢子仁(炒)防風(各一兩)枳
殼(麩炒)生地黃(杵膏各半兩)青竹茹(二錢五分)
右為末煉蜜丸桐子大每服七八十丸滚湯下
定志丸治心神虚怯所患同前或語言鬼怪喜笑驚
悸
人參茯苓(各兩半)菖蒲遠志(去心各一兩)
右為末蜜丸如前服
養心湯治心血虚驚悸怔忡不寧或盗汗無寐發熱
煩躁
黃芪(炒)白茯苓茯神(去木)半夏麯當歸(酒拌)川芎
(各半兩)辣桂(去皮)栢子仁酸棗仁(炒)五味子(杵炒)人參
(各三錢)甘草(炙四錢)
右每服三五錢薑棗水煎服
硃砂安神丸治心經血虚頭暈心神驚悸等症
硃砂(飛過五錢)黃連(酒洗六錢)甘草(炙五分)生地黃當歸(各一)
(錢五分)
右為末飯糊為丸每服十五丸如一二服不應當服
歸脾湯補之
治要茯苓散治心經實熱口乾煩渴眠卧不安或心
神恍惚
茯神麥門冬(各一兩五錢)通草升麻(各一兩二錢五分)紫
苑桂心(各七錢五分)知母(一兩)赤石脂(一兩七錢五分)大棗(十二)
(枚)淡竹茹(五錢)
右每服一兩水煎
補中益氣湯(方見二十四卷第六論)
歸脾湯
八珍湯
加味逍遥散(三方見二十四卷第四論)
寧志丸(方見後)
婦人失血心神不安方第十三(原無論)
竊謂前症若脾肝鬱熱用加味逍遥散脾肝鬱結用
加味歸脾湯脾胃虚弱氣血不足用八珍湯十全大
補湯脾肺虚弱氣血不足用補中益氣湯六君子湯
痰氣鬱結用六君桔梗貝母如不應審係氣虚但補
脾胃如不應用獨參湯如惡寒發熱屬氣血俱虚内
熱晡熱屬血虚作渴面赤是血脱煩躁皆宜甘苦之
劑以補陽氣而生隂血經云血脱補氣若用寒凉之
劑以降火則誤矣仍審所屬之因而治之
寧志膏治失血心神不安言語失常不得安睡等症
辰砂(另研)酸棗仁(炒)人參白茯苓琥珀(另研各五分)
滴乳香(一錢研)
右為末每服一錢煎棗湯空心調下
附方
妙香散治心氣不足精神恍惚虚煩少睡盗汗等症
甘草(炒五錢)遠志(去心炒一兩)辰砂(另研三錢)麝香(二錢另研)人參
(一錢)木香(煨二錢半)山藥(薑汁炙一兩)茯苓茯神(去木)黃芪(各一)
(兩)桔梗(五錢)
右為末每服二錢温酒調
茯神湯(方見前)
温膽湯治膽虚痰熱驚悸不眠
半夏竹茹枳實(麩炒各二兩)陳皮生薑(四兩)甘草
(炒二兩)
右每服一兩水煎
半夏湯治膽腑實熱精神恍惚寒熱泄瀉或寢汗增
風善太息
半夏(一錢五分)黃芩(一錢)遠志(一錢)生地黃(二錢)&KR1045;米(一合)酸棗
仁(炒三錢)宿砂(一錢五分)
右長流水煎服
獨參湯治元氣虚弱惡寒發熱或作渴煩躁痰喘氣
促或氣虚卒中不語口噤或痰涎上湧手足逆冷或
難産産後不省喘急用好人參二兩或三四兩炮薑
五錢一劑水煎徐徐服盖人參性寒故薑佐之如不
應急加炮附子
加味逍遥散
加味歸脾湯
八珍湯
十全大補湯(四方見二十四卷第四論)
補中益氣湯
六君子湯(二方見二十四卷第六論)
婦人風邪顛狂方論第十四
婦人顛狂由血氣虚而風邪所乘若邪并於隂則發狂
邪并於陽則發顛夫顛者卒發而意不樂直視仆地吐
湧涎沫口喎目急手足撩戾無所知覺良久而甦狂者
少卧不饑自高賢自辨智自貴倨妄笑歌樂妄行不休
素問云陽厥狂怒飲以鐵落(狂怒出於肝肝屬木鐵落金也以金制木之意)一
婦人眼見鬼物言語失常循衣直視或作心病治之無
效投養正丹二服煎乳香送三生飲立愈(養正丹三生飲方見本卷)
(第一論)
愚按前症劉宗厚先生云有在母腹中受驚者或有
聞大驚而得者盖驚則神不守舍舍空則痰涎歸之
或飲食失節胃氣有傷痰停胸膈而作當尋火尋痰
固元氣若頑痰膠固上膈必先用吐法若在腸胃亦
須下之
竊謂此症若因元氣虚弱或痰盛發熱等皆是虚象
如慢驚症無風可袪無痰可逐但補脾胃生氣健旺
神智自清痰涎自化若誤用辛散袪逐腦麝之劑必
為敗症
附治驗
一婦人素清苦因驚而癲或用風痰等藥愈甚余用
參芪歸术濃煎佐以薑汁竹&KR0377;三觔餘方愈(仍參十八十九)
(卷狂言譫語乍見鬼神方)
防風茯神散治風顛啼泣歌笑或心神恐懼或語言
失常
防風茯神(去木)獨活人參遠志(去心)龍齒菖
蒲(去毛)石膏牡礪(煆各一兩)秦芁禹餘糧(煅)桂心(各五)
(錢)甘草(炒三分)蛇蜕(一條炙)
右每服五錢水煎服
排風湯
牛黃清心丸治諸風緩縱不隨言語蹇澁痰涎壅盛
怔忡徤忘或發癲狂(二方見本卷首論)
婦人飛尸血厥方論第十五
夫飛尸者遊走皮膚穿行臟腑每發刺痛變作無常遁
尸者附骨入肉攻通血脉見尸喪發哀哭便作風尸者淫
濯四肢痛而昏沈得風雪便作沈尸者纏骨結臟内腫
心脇發而絞痛遇寒冷便作注尸者舉身沈重精神錯
雜時覺昏憒每至節氣便作並宜蘇合香丸治之
愚按丹溪云凡人忽手足逆冷肌膚起如米粒頭面
青黑精神恍惚或錯言妄語或牙關緊急或昏寐仆
倒弔死問喪入廟發墓多有此病先以蘇合香丸灌
之次服調氣散平胃散玉機微義云卒厥飛尸客忤
鬼擊口噤用麻黃湯寒厥表熱裏寒則下利清榖食
入則吐脉沈手足冷用四逆湯熱厥腹滿身重難轉
面垢譫語遺溺手足厥冷自汗脉沈滑用白虎湯若
人身忽然不動目閉口噤惡聞聲音眩冐頃時方寤
此由出汗過多氣併於血陽獨上而不下氣壅塞而
不行耳氣過血還隂陽復通移時方寤名曰鬱冐亦
名血厥宜服白薇湯倉公散
附治驗
錦衣楊永興舉家避𤯝有僕沈醉失避者既而神思
昏昧遍身青傷各煎金銀藤湯灌之即愈
一婦人忽昏憒發譫語自云為前謀賴某人銀兩某
神責我將你起解往城隍理問兩脚踝膝臀處皆青
腫痛不可忍口稱苦楚次日方甦痛尚不止用金銀
藤兩許水煎服即愈
一婦人入古墓患前症以紫金錠灌之即甦通政余
子華太常汪用之皆因往弔而卒死喪家想即是症
蘇合香丸(方見本卷第四論)
白薇湯
白薇當歸(各一兩)人參甘草(一錢)
右每服五錢水煎
倉公散治卒中鬼擊心腹如刺下血不省及卧魘嚙
脚指不覺并諸毒等症
皂莢藜蘆雄黃(研)礬石(煆研各等分)
右每用少許吹入鼻中未嚏再吹以得嚏為度
内鼻散治尸厥脉動静而若死用石菖蒲末吹鼻中
仍以桂末安於舌上(蘇合香丸亦可)
硫黃散治尸厥不省四肢逆冷腹中如雷鳴或痰氣
不降
熖硝(半兩)硫黃(一兩各另為細末)
右每服三分酒調灌之良久再服即甦
附方
麻黃湯治寒厥或傷寒惡風發熱身痛無汗者
麻黃(六錢)桂枝(四錢)甘草(炙二錢)杏仁(二十枚炒)
右作一劑水煎服
調氣散治氣厥不省或痰氣上壅及治氣滯胸膈不
利
白豆蔲丁香檀香木香(各二錢)藿香甘草
(炙各六錢)砂仁(四錢)
右為末每服二錢入鹽少許沸湯調下
四逆湯
白虎湯(二方見七卷第二論)
神仙追毒丸(又名紫金錠又名太乙丹又名神仙解毒萬病丸)能解一切毒或
狐狸莽草毒茵河魨疫死牛馬肉毒或蛇犬惡蟲所
傷及鬼怪惡瘡等毒或二廣斷腸草蛇毒化&KR0818;等毒
文蛤(即五棓子槌破洗焙為末三兩)山茨菰(去皮淨末二兩)千金子(一名續隨)
(子去殼研去油一兩)麝香(二錢另研)紅芽大戟(去蘆焙為末一兩五錢)
右用糯米濃飲和作四十粒用井華水或薄荷湯磨
服利一兩次用粥止之修合須端午七夕重陽或天
德月德日於淨室焚香修製效驗不能具述宜珍藏
之凡人居家出入不可無此藥嶺外有婦與旅合隂
以定年藥置食中且戒之曰子幾時來果從其言彼
復以藥解之可無恙若過期不往必死若遇此毒及
前一應諸毒服前藥一粒或吐或下即愈昔有女子
勞瘵為尸蟲所噬磨服一粒吐下小蟲更服蘇合香
丸遂愈若&KR0818;蕈菰子砒石時行瘟疫山嵐瘴氣自縊
溺水打折傷死瘀血内滯心頭微温用薑湯磨灌一
粒可甦其急喉閉纏喉風脾腫赤眼癰疽發背諸瘡
湯火所傷用東流水磨塗并服顛邪鬼氣鬼胎煖酒
磨服余謂喉閉以下諸症果能灼見形病俱實乃可
用之
薛氏醫案卷二十七
