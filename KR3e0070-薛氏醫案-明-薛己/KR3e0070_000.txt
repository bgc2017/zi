薛氏醫案醫家類
提要
(臣)等謹案薛氏醫案七十七卷明薛巳撰己
字立齋吳縣人是書凡十六種己所自著者
為内科摘要二卷女科撮要二卷保嬰粹要
一卷保嬰金鏡錄一卷原機啟微三卷口齒
類要一卷正體類要二卷外科樞要四卷癘
瘍機要三卷其訂定舊本附以己說者為王
履明醫雜著六卷陳自明婦人良方二十三
卷敖氏傷寒金鏡錄一卷錢氏小兒直訣四
卷其父鎧保嬰撮要二十卷又陳自明外科
精要三卷陳文仲小兒痘疹方論一卷初刻
於秀水沈氏板已殘缺天啓丁夘朱明為重
刻之舊有明紀事一篇載明病困時夢已教
以方藥服之得愈又夢已求刻此書其事甚
怪然精神所注魂魄是憑固亦理之所有不
妨存其說也己本瘍醫後乃以内科得名其
老也竟以瘍卒詬之者以為温補之弊終於
自戕然已治病務求本原用八味丸六味丸
直補真陽真隂以滋化源實自己發之其治
病多用古方而出入加減具有至理多在一
味間見神明變化之妙厥後趙獻可作醫貫
執其成法遂以八味丸六味丸通治各病甚
至以六味丸治傷寒之渴膠柱鼓瑟流弊遂
多徐大椿作醫貫砭因併集矢於薛氏其實
非己本旨不得以李斯之故歸罪荀卿也世
所行者别有一本益以十四經發揮諸書實
非己所著亦非己所校蓋坊賈務新耳目濫
為增入猶之東垣十書河間六書泛收他家
所作以足卷帙固不及此本所載皆已原書
矣乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
