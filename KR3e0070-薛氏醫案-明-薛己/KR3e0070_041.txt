薛氏醫案卷四十一
明薛已訂
婦人良方
産難門(坐月既明須知産難故以次之)
産難論第一
婦人以血為主惟氣順則血和胎安則産順今富貴之
家過於安逸以致氣滯而胎不轉動或為交合使精血
聚於胞中皆致産難若腹或痛或止名曰弄胎穩婆不
悟入手試水致胞破漿乾兒難轉身亦難生矣凡産直
候痛極兒逼産門方可坐草時當盛暑倘或血運血溢
當飲清水解之冬末春初産室用火和煖下部衣服尤
當温厚方免胎寒血結若臨月洗頭濯足亦致産難
愚按丹溪先生曰余族妹苦於産難遇胎則驅之予
甚憫焉盖其形肥而勤女工形肥則氣虚久坐則氣
不運而兒在胞胎因亦不能自運耳當補其母之氣
則兒健易産故後有孕至五六月遂以紫蘇飲加補
氣藥與之數十貼而産甚快大要在隨母之禀性若
胎胞破早血水先乾或難産勞傷氣血者煎八珍湯
或十全大補湯加益母草不時與服以恊濟之或以
黃茋數觔芎歸四五觔許大釡水煎藥氣氤氲滿室
使産婦口鼻俱受其氣臍帶以油紙撚燒斷補接其
陽氣穏婆須擇老練者當先施惠預說與知倘有生
息不順只說是未産或是雙胎只說胎衣未下恐驚
則氣散愈難生息
附治驗方藥
荆婦孟冬分娩艱難傷勞元氣産子已死用油紙撚
燒斷臍帶藉其氣以煖之俄頃忽作聲此兒後無傷
食作瀉之症可見前法之功不誣世用刀器斷臍帶
子母致危者竟不知其由矣且穏婆又喜平日常施
小惠得其用心兼以安慰母懷故無虞耳一穏婆云
我止有一女正分娩時適當巡街侍御行牌取我視
其室分娩女用驚赫未産而死後見侍御更以威顔
分付迨視産母胎順而頭偏在一邊以致難産因畏
其威不敢施手由是其母子俱不能救
紫蘇飲(方見十二卷第八論)
十全大補湯
八珍湯(二方見二十四卷第四論)
楊子建十産論第二
凡生産先知此十証庶免子母之命折於無辜也世之
收生者少有精良妙手多致傾命予因傷痛而備言之
一曰正産
正産者言懷胎十月隂陽氣足忽然作陣疼痛胎至谷
道漿破血下兒即正産
二曰傷産
傷産者言懷胎未足月有所傷動以致忽然臍腹疼痛
或服催藥過早或産母努力太早逼兒錯路不能正生
凡分娩須待兒身轉順頭對産門努力一送兒即正生
三曰催生
催生者言欲産時兒頭至産門方服藥催之或經日久
産母困倦難生宜服藥以助其血氣令兒速生
四曰凍産
凍産者言天氣寒冷産母血氣遲滯兒不能速生故衣
裳宜厚産室宜煖背心亦宜温和庶兒易生
五曰熱産
熱産者言盛暑之月産婦當温凉得宜熱甚産母則頭
疼面赤昏暈若産室人衆熱氣蒸逼亦致前患名曰血
暈若夏月風凉隂雨亦當謹避
六曰横産
横産者言兒方轉身産母用力逼之故也凡産母當令
安然仰卧穏婆先推兒身順直頭對産門以中指探其
肩不令臍帶羈扳方用藥催之繼以産母努力兒即生
七曰倒産
倒産者言兒未能轉身産母努力故也當令産母仰卧
穏婆推入候兒自順若良久不生令穏婆手入産戶一
邊撥兒轉順近産門却服催藥并努力即下
八曰偏産
偏産者言兒回身未順生路産母努力逼兒頭偏一邊
産雖露頂非也乃額角耳當令産母仰卧穏婆輕手正
其頭向産門却令産母努力子即下若兒頂後骨偏拄
穀道露額令穏婆以綿衣灸煖裹手於穀道外傍輕手
推正令産母努力兒即生
九曰礙産
礙産者言兒身已順門路已正兒頭已露因兒轉身臍
帶絆其肩以致不能生令産母仰卧穏婆輕推兒向上
以中指按兒肩脱臍帶仍令兒身正順産母努力兒即
生
十曰坐産
坐産者言兒之欲生當從高處牢繫手巾一條令産母
以手攀之輕輕屈坐令兒生下不可坐抵兒生路
十一曰盤腸産
趙都運恭人每臨産則子腸先出然後産子其腸不
收名曰盤腸穏婆以醋水各半盞默然噀産婦面背
才收不可不知
愚按前症古方以萆麻子仁四十九粒研塗産母頭
頂腸收上急洗去其腸若乾以磨刀水少許温潤之
再用磁石煎湯服之即收上磁石須隂陽家用有驗
者若以水噀母面背恐驚則氣散
治盤腸産以半夏為末搐鼻中腸自上
又方大紙撚以蔴油潤燈吹滅以煙薰産婦鼻中腸即
上
又方腸出盛以潔淨漆器濃煎黃茋湯浸之腸即上
催生方論第三
五行論命以年月日時支干五行相生相值以推其貴
賤其間最切要者時也得其時則終身富貴失其時則
一世貧賤然則命禀於有生之初豈可催乎世之催生
之說盖為産難而設也今開歷驗數方于後
催生柞木飲子治産難或胎爛腹中腹悶其效如神
生柞木(一尺剉)丼草(大者五寸剉五叚)
右用水三鍾紙封罐口煎一鍾半候胎順産門徐徐
温服即時分娩更無諸苦切不可早於坐草及穏婆
下手催逼
催生如神散治逆産横生其功甚大
百草霜白芷(不見火各為末等分)
右每服三錢至胎順産門以童便米醋和如膏加沸
湯調下或童便酒煎進二服然血得黑則止此藥大
能固血又免血乾甚妙
如聖散用黃蜀葵花焙為末熱湯調下二錢若漏血胎
胞乾澁難産併進三服即産如無花用葵子末半合
調温酒服尤妙若打撲胎死紅花酒調下
順生丹治症同上
兔腦髓(去皮膜研如膏)明乳香(一兩細研)母丁香(末二兩)麝香(一錢研細)
右以兔腦髓丸雞頭大隂乾每服一丸温水下男左
女右手握出(兔腦臘月者尤佳)
又方通明乳香一塊如皂子大為末腰痛時用冷水醋
少許調服扶立令兩手拿石燕二箇念醫靈藥聖三
遍行數步坐草便生更無痛楚神效
愚按前法觀之似迂其用者云甚驗
治産不順
蛇蜕(一條全者)蠶蜕紙(一張無則一方)
右入新瓦瓶内鹽泥固濟存性為末煎榆白皮湯下
一錢三服覺痛便生
又方用伏龍肝研末每服一錢酒調下兒頭戴土而下
又方吞槐子十四粒即下
又方當歸為末酒調一錢服良久再服
一方用魚膠一尺許新瓦上煅灰陳醋調服立下
又方大朱砂於端午日晒起以百日為度研為細末用
臘月兔腦髓丸綠豆大欲産時粥飲下一丸良久便
生其藥男左女右手中握出晒硃砂不得着雨
又方臘月兔頭煅為末葱白煎湯調二錢立生或臘月
兔血紙袋盛掛當風處隂乾為末煎乳香湯調下二
錢或兔皮和毛燒為末酒調服二錢即産如胎衣未
下再服
神妙乳砂丹用明乳香為末臘月兔血丸桐子大硃砂
為衣隂乾每服二丸嚼碎冷酒下良久未生再服
難産以蓮葉蒂七箇水煎化服二丸良久未生再服
胞漿先乾胎不得下急服大料四物湯滋其血氣
並濃煎葱湯薰洗産戶更用油燭塗産戶内却服前
藥胎死不出用朴硝五錢滚湯調下或平胃散一
服胞衣未下酒水服一丸横逆不順先用如神散
(方見前)産門不開用加味芎歸湯仍服二丸須月初上
辰日修合鹽塗兒足底急搔摩之即産
應急方好墨新汲水濃磨服之墨水裹兒出
又方清油同蜜等分入滚湯少許調服或油煎一盞服
之或路傍破草鞋一隻取鼻絡小繩燒灰酒調服
交骨不開産門不閉方論第四(新附)
竊謂交骨不開産門不閉皆由元氣素弱胎前失於調
攝以致血氣不能運達而然也交骨不開隂氣虛也用加
味芎歸湯補中益氣湯産門不閉氣血虛也用十全大
補湯
附治驗
地官李孟卿娶三十五歲女為繼室姙娠慮其難産
索加味芎歸湯四劑備用果産門不開止服一劑
頓然分娩
上舍懷德之室産門不開兩日未生服前藥一劑即
時而産懷德傳服此方用者無有不驗
一婦人分娩最易至四十姙娠下血甚多産門不開
與前湯一劑又以無憂散觔許煎熱時時飲之以助
其血而産
一産婦隂門不閉發熱惡寒用十全大補加五味子
數劑而寒熱退又用補中益氣加五味子數劑而隂
戶斂若初産腫脹或焮痛而不閉者用加味逍遥散
若腫既消而不閉者用補中益氣湯切忌寒凉之劑
一婦人脾胃素弱兼有肝火産後隂門腫痛寒熱作
渴嘔吐不食敷大黃等藥服驅利之劑腫及於臀虛
症蜂起此真氣虛也先用六君子以固脾胃乃以補
中益氣湯升舉而消
一産婦失治腫潰不已形體消瘦飲食少思朝寒暮
熱自汗盜汗半年矣余用補中益氣加茯苓半夏以
健脾胃膿水漸少飲食漸進用歸脾湯以解脾鬱共
五十餘劑元氣復而瘡亦愈矣
一産婦隂門不閉小便淋瀝腹内一物攻動脇下或
脹或痛用加味逍遥散加車前子而愈
一婦人子宫腫大二日方入損落一片殊類猪肝面
黃體倦飲食無味内熱晡熱自汗盜汗用十全大補
湯二十餘劑諸症悉愈仍復生育
加味芎歸湯治交骨不開不能生産
川芎當歸(各一兩)自死龜板(一箇酥炙)婦人頭髮(一握燒存性)
右為散每服五錢水煎服約人行五里即生如胎死
亦下灼過龜板亦可
十全大補湯(方見二十四卷第四論)
補中益氣湯(方見二十四卷第六論)
郭稽中産難方論第五
論曰産難者因兒轉身將兒枕血塊破碎與胞中敗血
壅滯兒身不能便利是以難産急服勝金散消散其血
使兒自易生陳無擇云多因兒未轉順坐草太早或努
力太過以致胞衣破而血水乾産路澁而兒難下宜先
服催生如神散以固其血設或逆生横産當用前法針
刺之
勝金散
麝香(末一錢)豆䜴(一兩)
右每服一錢用秤錘燒赤淬酒下催生如神散亦可
用
産難子死腹中方論第六
産難子死腹中多因驚動太早或觸犯禁忌其血先
下胎乾涸而然也須驗産母舌若青黑其胎死矣當下
之故産室坐卧須順四時方向并遵五行避忌則吉
附治驗
一穏婆之女勤苦負重姙娠腹中陰冷重墜口中
甚穢余意其胎已死令視其舌青黑與朴硝半兩許
服之化下穢水而安
一婦人胎死服朴硝下穢水肢體倦怠氣息奄奄用
四君子為主佐以四物薑桂調補而愈
一方水銀半兩桂末一錢作一服温酒調下粥飲亦可
又方以利斧煅赤置酒中待温飲之其子便下
又方以錫粉水銀各一錢棗肉丸大豆許水吞下立出
又方朴硝三錢温童便調下猫犬牛畜用之皆驗
又方平胃散五錢酒水各一盞煎至一盞投朴硝五錢
再煎三五沸温服其胎即化水而出寳慶方云凡欲
斷臍帶先以繫物墜下後可斷之否則胞衣上即冲
心而死
附方
四君子湯
四物湯(二方見二十四卷第六論)
産難生死訣第七
欲産之婦脉離經
難經云一呼三至曰離經此是陽加於隂一倍也一
呼一至亦曰離經此是隂加於陽四倍也註云經者
常也胃脉離常絡之處周即言之一呼脉再至一吸
脉再至曰脾和之脉故一呼脉行三寸一吸脉行三
寸呼吸定息脉行六寸一日一夜一萬三千五百息
脉行八百一十丈乃于一周復從始之經再行今一
呼脉三至一吸脉三至呼吸定息脉行九寸一日一
夜脉行通計一千二百一十五丈過於平脉之數不
在所起之經再起故曰離經若一呼一至脉行寸半
一吸一至脉行寸半呼吸定息脉行三寸一日一夜
通計脉行得四百單五丈乃謂一周是不及平脉之
數周而復始亦不在所起之經再起亦曰離經也
沉細而滑也同名
臨産之婦脉見沉細而滑者乃腎臟本脉之形然腎
繫胞胎見此脉者亦與離經之脉同名也
夜半覺痛應分誕來日日午定知生
若姙婦夜半時覺腹痛定知來日午時當分娩也聖
惠方云夜半子時覺腹痛來日午時必定生産謂子
午相半正半日觀數也
身重軆熱寒又頻舌下之脉黑復青反舌上冷子常死
腹中須遣子歸冥
凡姙婦身有沉重者胃氣絶也又體熱寒膘頭併者
王氣衰隂氣盛也若舌捲下脉青黑色也及舌反捲
上水冷不温者子母俱死之候
面赤舌青細尋看母活子死定應難
凡姙婦面色赤是榮氣流通母活之候舌上青色是
姙脉絡絶胎死之候
唇口俱青沫又出子母俱死總高判
若姙婦唇口俱青色者榮衛氣絶也又口中吐出痰
沫者是脾胃之氣俱絶此是子母俱死之候也
面青舌青沫出頻母死子活是知真不信若能看應驗
尋之賢哲不虛陳
凡姙婦面與舌皆青色又吐痰沫者是産婦榮衛俱
絶胎氣衝上之候此是子活母死之候産下子母必
死也此古賢哲應驗之文不虛妄陳其說也
新産之脉緩滑吉實大弦急死來侵
凡婦人新産之後其脉來緩滑者為氣血通利調和
是生活安吉之兆也若見牢大弦急之脉則凶必死
之脉也
若得沉重小者吉忽若堅牢命不停
若産婦診得沉重微小者此是形虛相應故云吉兆
之脉忽然診得堅硬牢實之脉是脉盛形衰相反性
命不可停留必死也
寸口澁疾不調死
若産後寸口脉澁疾大小不調勻者此是血氣衰絶
之脉故云死也
沉細附骨不絶生
若重手按之乃得其脉沉細附着於骨不斷絶有力
者此生活之兆也
審看此候分明記長須念此向心經
凡為醫者宜詳審脉証分明記於心&KR0909;也
愚按前論與脉訣刊誤所云不同觀者審之
薛氏醫案卷四十一
