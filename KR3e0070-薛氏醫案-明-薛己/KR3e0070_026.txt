薛氏醫案卷二十六
明薛已訂
婦人良方
調經門(凡醫婦人先須調經故以為首)
月經序論第一
岐伯曰女子七歲腎氣盛齒更髮長二七而天癸至任
脈通太衝脈盛月事以時下天謂天真之氣癸謂壬癸
之水故云天癸也然衝為血海任主胞胎二脈流通經
血漸盈應時而下常以三旬一見以像月盈則虧也若
遇經行最宜謹慎否則與産後症相類若被驚怒勞役
則血氣錯亂經脈不行多致勞瘵等疾若逆於頭面肢
體之間則重痛不寧若怒氣傷肝則頭暈脇痛嘔血而
瘰&KR0659;癰瘍若經血内滲則竅穴淋&KR0377;無已凡此六淫外
侵而變症百出犯時微若秋毫成患重如山岳可不畏
哉
愚按血者水穀之精氣也和調五臟洒陳六腑在男
子則化為精在婦人上為乳汁下為血海故雖心主
血肝藏血亦皆綂攝於脾補脾和胃血自生矣凡經
行之際禁用苦寒辛散之藥飲食亦然詩云婦人和
平則樂有子和則陰陽不乖平則氣血不争故經云
平和之氣三旬一見可不慎歟
精血篇第二(齊大夫褚澄遺書)
飲食五味養骨髓肌肉毛髮男子為陽陽中必有陰陰
中之數八故一八而陽精升二八而陽精溢女子為陰
陰中必有陽陽中之數七故一七而陰血升二七而陰
血溢皆飲食五味之實秀也方其升也智慮開明齒牙
更始髮黃者黑筋弱者強暨其溢也凡充身體手足耳
目之餘雖針芥之歷無有不下凡子形肖父母者以其
精血嘗於父母之身無所不歷也是以父一肢廢則子
一肢不肖其父母一目虧則子一目不肖其母然雌鳥
牝獸無天癸而成胎何也鳥獸精血往來尾間也精未
通而御女以通其精則五體有不滿之處異日有難狀
之疾陰已痿而思色以降其精則精不出而内敗小便
澁而為淋精已耗而復竭之則大小便牽痛愈痛則愈
便愈便則愈痛女人天癸既至踰十年無男子合則不
調未踰十年思男子合亦不調不調則舊血不出新血
誤行或漬而入骨或變而為腫後雖合而難子合多則
&KR0377;枯虚人産衆則血枯殺人觀其精血思過半矣
愚按丹溪先生云人受天地之氣以生天之陽氣為
氣地之陰氣為血故氣常有餘血常不足夫人之生
也男子十六歲而精通女子十四歲而經行故古人
必待三十二十而後嫁娶可見陰氣之難成而養之
必欲其固也經曰年至四十陰氣自半而起居衰矣
夫陰氣之成止供給得三十年之運用況男子六十
四歲而精絶女子四十九歲而經斷夫腎乃陰中之
陰也主閉藏者肝乃陰中之陽也主疏泄者然而二
臟皆有相火其系上屬于心心火一動則相火翕然
而從之所以丹溪先生只是教人收心養性其旨深
矣天地以五行更迭衰旺而成四時人之五臟六腑
亦應之而衰旺如四月屬巳五月屬午為火大旺火
為肺金之夫火旺則金衰六月屬未為土大旺土為
水之夫土旺則水衰況腎水嘗藉肺金為母以補其
不足古人於夏月必獨宿而淡味兢兢業業保養金
水二臟正嫌火土之旺爾經又曰冬藏精者春不病
温十月屬亥十一月屬子正火氣潛藏必養其本然
之真以助來春生發之氣則春末夏初無頭痛脚軟
食少體熱注夏之病矣竊謂人之少有老態不耐寒
暑不勝勞役四時迭病皆因氣血方長而勞心虧損
或精血未滿而早斵喪故見其症難以名狀若左尺
脈虚弱或細數是左腎之真陰不足也用六味丸右
尺脈遲軟或沈細而數欲絶是命門之相火不足也
用八味丸至於兩尺微弱是陰陽俱虚用十補丸此
皆滋其化源也不可輕用黃栢知母之類設或六淫
外侵而見諸症亦因其氣内虚而外邪湊襲尤宜用
前藥
附治騐(男子陰痿精耗治騐見内科摘要)
一婦人年三十有七早孀居兩腿骨作痛晡熱體倦
月經不調或發寒熱數年矣一日頸項兩側結核兩
脇脹痛此係肝經鬱火而成也先用小柴胡湯合四
物數劑肝症頓愈又用加味逍遙散加澤蘭乳香沒
藥三十劑血症漸痊再用加味歸脾等藥年餘而安
一孀婦兩腿作痛或用除濕化痰等藥遍身作痛而
無定處余曰此血症也不信乃服流氣飲之類而殁
一放出宫人年四十餘臀腿内股作痛晡熱口乾月
經不調此係肝經血少不能養經絡而然也宜用加
味逍遙散加澤蘭葉五十餘劑諸症稍緩又以歸脾
湯兼服二百餘劑而痊
一放出宫人臀腿腫痛内熱晡熱惡寒體倦咳𠻳胸
痞月經過期而少彼以為氣毒流注服清熱理氣之
劑益甚余曰此乃肝經瘀血停留所致蓋肝經上貫
鬲布脇肋循喉嚨下循膕内膁繞陰器抵少腹主治
之法但當補其所不勝而制其所勝補者脾也制者
肝也經曰虚則補之實則瀉之此定法也彼不信仍
服前方遂致不起
附方
六味丸
八味丸(二方見二十四卷第十一論)
十補丸(方見二十四卷第四論即十全大補湯料煉密為丸)
小柴胡湯(方見二十四卷第二論)
四物湯(方見二十四卷第六論)
加味逍遙散
加味歸脾湯(二方見二十四卷第四論)
産寶方序論第三
大率治病先論其所主男子調其氣女子調其血氣血
者人之神也然婦人以血為基本苟能謹於調護則血
氣宣行其神自清月水如期血凝成孕若脾胃虚弱不
能飲食榮衛不足月經不行肌膚黃燥而無光澤寒熱
腹痛難於子息或帶下崩漏血不流行則成&KR1742;症
愚按前症若婦人脾胃久虚以致氣血俱衰遂而月
經不行宜補其胃氣滋其化源或患中消胃熱津液
不生而致血海乾涸宜清胃補脾其經自行矣經曰
胃者衛之源脾者榮之本鍼經曰榮出中焦衛出上
焦衛不足益之必以辛榮不足補之必以甘甘辛相
合脾胃健而榮衛生是以氣血俱旺也或因勞心虚
火妄動月經錯行宜安心補血瀉火此東垣先生治
法也
王子亨方論第四
論曰經者常候也謂候其一身之陰陽愆伏知其安危
故每月一至太過不及皆為不調陽太過則先期而至
陰不及則後時而來其有乍多乍少斷絶不行崩漏不
止皆由陰陽衰盛所致
愚按經云脾綂血肝藏血此症多因恚怒傷肝鬱結
傷脾所致當從二經為主而參以前論治之
月水不調方論第五
婦人月水不調由風邪乘虚客於胞中而傷衝任之脈
損手太陽少陰之經蓋衝任之脈皆起於胞中為經絡
之海與手太陽小腸手少隂心經為表裏上為乳汁下
為月水然月水乃經絡之餘苟能調攝得宜則經應以
時矣
愚按經曰飲食入胃遊溢精氣上輸於脾脾氣散精
上歸於肺通調水道下輸膀胱水精四布五經並行
東垣先生所謂脾為生化之源心綂諸經之血誠哉
是言也竊謂心脾平和則經候如常苟或七情内傷
六淫外侵飲食失節起居失宜脾胃虚損心火妄動
則月經不調矣又丹溪先生云先期而至者血熱也
後期而至者血虚也愚則謂先期而至者有因脾經
血燥有因脾經鬱火有因肝經怒火有因血分有熱
有因勞役火動過期而至者有因脾經血虚有因肝
經血少有因氣虚血弱主治之法脾經血燥者加味
逍遙散脾經鬱火者歸脾湯肝經怒火者加味小柴
胡湯血分有熱者加味四物湯勞役火動者補中益
氣湯脾經血虚者人參養榮湯肝經血少者六味地
黃丸氣虚血弱者八珍湯蓋血生於脾土故云脾綂
血凡血病當用苦甘之劑以助陽氣而生陰血也
附治騐
一婦人發熱口乾月經不調兩腿無力或用袪風滲
濕之劑腿痛體倦二膝浮腫經事不通余作足三陰
經血虚火燥名鶴膝風用六味八味二丸兼服兩月
形體漸健飲食漸進膝腫漸消半載而痊
一婦人月事未期而至發熱自汗或用清熱止汗之
劑作渴頭眩手掉身麻余曰此肝經血虚火動火為
陽陽盛則生風用柴胡炒芩連山梔歸芍生地丹皮各
一錢參茋苓术各一錢五分川芎七分甘草五分二
劑汗止更用補中益氣而愈
一婦人經行勞役忽然昏憒面赤吐痰余曰此乃去
血過多陽無所附故耳急飲童便碗許神思漸爽更
用參茋各五錢芎歸各三錢玄參柴胡山梔炙草各
一錢一劑又用逍遙散加五味麥門二劑如此月餘
漸愈但體倦面黃又以十全大補加五味麥門治之
而愈
一婦人性善怒産後唇腫内熱或用清熱敗毒散唇
口腫脹日晡熱甚月水不調再用降火化痰遂令食
少作嘔大便不實唇出血水又用理氣消導胸膈痞
滿頭目不清唇腫經閉又用清胃行血肢體倦怠發
熱煩燥涎水湧出又欲用通經之劑余曰病本七情
肝脾虧損又數行攻伐故元氣之益虚耳法當補陰
益陽遂以濟生歸脾湯加味逍遙散補中益氣湯調
治元氣漸復諸症悉愈
薑黃散治瘀血凝滯肚腹刺痛或腹脹發熱口乾等
症
薑黃當歸(洒拌各二錢)蓬术(醋炒)紅花桂心川芎
玄胡索(炒)牡丹皮(各五分)
右水酒各一半煎服
醋附丸治元臟虚冷月候不調頭眩少食渾身寒熱
腹中急痛赤白帶下心忡氣悶血中虚寒胎氣不固
用醋煮香附半觔焙為末醋糊丸桐子大每服三四
十丸米飲下
愚按前症若元臟虚寒手足逆冷用八味丸手足發
熱用六味丸氣血不足用八珍湯中氣不足用補中
益氣湯脾氣不足用六君子湯脾氣鬱結用歸脾湯
若例用香散之劑恐傷氣燥而陰血漸衰也
附方
加味逍遙散
八珍湯
歸脾湯(三方見二十四卷第四論)
加味小柴胡湯(方見二十四卷第二論)
加味四物湯
六君子湯(二方見二十四卷第六論)
補中益氣湯(方見二十四卷第六論)
人參養榮湯(方見二十四卷第三論)
八味丸
六味丸(二方見二十四卷第十一論)
月經不通方論第六
婦人月水不通或因醉飽入房或因勞役過度或因吐
血失血傷損肝脾但滋其化源其經自通若小便不利
苦頭眩痛腰背作痛足寒時痛久而血結於内變為癥
&KR1742;若血水相併脾胃虚弱壅滯不通變為水腫若脾氣
衰弱不能制木水漬肌肉變為腫滿當益其津液大補
脾胃方可保生
愚按經水陰血也屬衝任二脈上為乳汁下為月水
其為患有因脾虚而不能生血者有因脾鬱而血不
行者有因胃火而血消爍者有因脾胃損而血少者
有因勞傷心而血少者有因怒傷肝而血少者有因
腎水不能生肝而血少者有因肺氣虚不能行血者
治療之法若脾虚而不行者調而補之脾鬱而不行
者解而補之胃火而不行者清而補之脾胃損而不
行者温而補之勞傷心血而不行者逸而補之怒傷
肝而不行者和而補之肺氣虚而不行者補肝胃腎
虚而不行者補脾肺經云損其肺者益其氣損其心
者調其榮衛損其脾者調其飲食適其寒温損其肝
者緩其中損其腎者益其精旨當審而治之
附治騐
一婦人停食飽悶發熱或用人參養胃湯益甚再用
木香梹榔丸泄瀉吐痰腹中成塊飲食少思又用二
陳黃連厚朴之類前症益甚腹脹不食月經不至余
以為胃氣虧損用補中益氣加茯苓半夏三十餘劑
脾胃徤而諸症愈又二十餘劑而經自行
一婦人飲食後或腹脹或吞酸彼服枳术丸吞酸益
甚飲食日少胸膈痞滿腿内酸痛畏見風寒又服養
胃湯一劑腿内作痛又二劑腿膝浮腫月經不行余
謂鬱結所傷脾虚濕熱下注侵晨用四君二陳芎歸
午後以前湯送越鞠丸飲食漸進諸症漸愈又用歸
脾八珍二湯兼服兩月餘而經行
一婦人性沈多慮月經不行胸膈少食或作脹或吞
酸余以為中氣虚寒用補中益氣加砂仁香附煨薑
二劑胸膈和而飲食進更以六君加芎歸貝母桔梗
生薑大棗數劑脾胃徤而經自調矣
一婦人素有胃火或用清胃散而安後因勞役躁渴
内熱肌肉消瘦月經不行余謂此胃火消爍陰血用
逍遙散加丹皮炒梔以清胃熱用八珍湯加茯苓遠
志以養脾血而經自行矣
一婦人久患瘧形體怯弱内熱晡熱自汗盜汗飲食
少思月事不行或用通經丸虚症悉具余曰此因虚
而致瘧因瘧以閉經也用補中益氣及六味地黃丸
各百餘劑瘧愈而經自行
一婦人久患瘧瘧作則經不行形虚脈大頭痛懶食
大便泄瀉小便淋&KR0377;口乾唇裂内熱腹膨蓋由久瘧
正氣已虚陰火獨旺用補中益氣湯治之尋愈惟不
時頭痛乃加蔓荆子而痛止又兼用六味地黃丸而
經行
一婦人因勞耳鳴頭痛體倦此元氣不足用補中益
氣加麥門五味而痊三年後得子因飲食勞倦前症
益甚月經不行晡熱内熱自汗盜汗用六味地黃丸
補中益氣湯頓愈
一婦人胃氣素弱為哭母吐血咳𠻳發熱盜汗經水
三月不行余以為悲則傷肺思則傷脾遂朝服補中
益氣加桔梗貝母知母夕用歸脾湯送地黃丸而愈
一&KR0659;婦少寐經水兩月餘一至誤服通經丸展轉無
寐午前惡寒午後發熱余以為思慮虧損脾血用歸
脾湯作丸午前以六君送下午後以逍遙散送下兩
月餘得寐半載經行如期年餘而瘡愈餘詳見各門
附方
補中益氣湯(方見二十四卷第十論)
四君子湯
六君子湯(二方見二十四卷第六論)
二陳湯(方見二十四卷第五論)
越鞠丸(方見六卷第七論)
歸脾湯
逍遙散
八珍湯(三方見二十四卷第四論)
清胃散(方見二十四卷首論)
六味丸(方見二十四卷第十一論)
養生必用論第七
初虞世云女子十四天癸至任脈通月事以時于是有
子天癸者物之自然月者以月至經者有常也其來過
與不及皆謂之病若榮血虧損不能滋養百骸則髮落
面黃羸瘦燥熱燥氣盛則金受邪金受邪則為咳為𠻳
為肺癰為肺痿必矣但助胃壯氣則榮血生而經自行
須慎飲食調七情保神氣庶可得生若暴怒氣逆經閉
不行當用行氣破血之劑
愚按劉宗厚先生云榮者水穀之精和調於五臟灑
陳於六腑乃能入於脈也源源而來生化於脾總統
於心藏受於肝宣布於肺施泄於腎灌溉一身目得
之而能視耳得之而能聽手得之而能握足得之而
能步臟得之而能液腑得之而能氣注之於脈少則
濇充則實常以飲食滋養則陽生陰長變化而為血
諸經恃此則百脈長養耗竭則百脈空虚可不慎哉
若陰氣一傷變症百出妄行於上則吐衂衰涸於下
則癃閉血滲腸間則為腸風陰虚陽摶則為崩中濕
蒸熱瘀則為滯下熱極腐化則為膿血火極似水則
血紫黑熱勝於隂發為瘡瘍濕滯於血則為痛痒癮
疹蓄之在上則善忘蓄之在下則善狂
琥珀散治心膈迷悶肚腹撮痛月信不通等疾
烏藥(二兩)當歸(酒製一兩)蓬术(醋製一兩)
右為末每服二錢温酒調
萬病丸治月經瘀閉臍腹作痛及産後癥&KR1742;等病
乾漆(炒烟出青白為度)牛膝(酒浸焙各一兩)
右為末生地黃汁一升砂器慢火熬膏丸桐子大每
服二十丸空心米飲下仍參前論主之
紅花當歸散治經候不行腰胯重痛小腹堅硬
紅花當歸尾(酒拌)紫葳牛膝(酒製)甘草(炙)蘇木(各二)
(錢)白芷桂心(各一錢半)赤芍藥(炒一兩)劉寄奴(去根五錢)
右為末每服三錢温酒調
室女月水不通方論第八
論曰夫衝任之脈起於胞内為經脈之海手太陽小腸
手少陰心二經為表裏女子十四而天癸至腎氣全盛
衝任流通經血既盈應時而下否則不通也
愚按前症若稟陰血不足用四物參苓怒傷肝血用
加味逍遙散鬱結傷脾用加味歸脾湯肝火拂鬱用
加味小柴胡湯胃經積熱用加味清胃散餘當參考
前論
附方
四物湯(方見二十四卷第六論)
加味逍遙散
加味歸脾湯(二方見二十四卷第四論)
加味小柴胡湯(方見二十四卷第二論)
加味清胃散(方見二十四卷首論)
室女經閉成勞方論第九
寇宗奭曰夫人之生以氣血為本人之病未有不先傷
其氣血者若室女童男積想在心思慮過度多致勞損
男子則神色消散女子則月水先閉蓋憂忿思慮則傷
心而血逆竭神色先散月水先閉且心病則不能養脾
故不嗜食脾虚則金虧故發𠻳腎水絶則木氣不榮而
四肢乾痿故多怒鬢髮焦筋骨痿若五臟傷遍則死自
能改易心志用藥扶持庶可保生切不可用青蒿䖟蟲
等涼血行血宜用栢子仁丸澤蘭湯益陰血制虚火
愚按經云五穀入於胃其糟粕津液宗氣分為三隧
故宗氣積于胸中出於喉嚨以貫心肺而行呼吸榮
氣者秘其津液注之於脈化以為血以榮四末内養
五臟六腑若服苦寒之劑復傷胃氣必致不起
附治騐
一室女年十七&KR0659;久不愈天癸未通發熱咳𠻳飲食
少思欲用通經丸余曰此蓋因稟氣不足陰血未充
故耳但養氣血益津液其經自行彼惑於速效仍用
之余曰非其治也此乃慓悍之劑大助陽火陰血得
之則妄行脾胃得之則愈虚後果經血妄行飲食愈
少遂致不救
栢子仁丸
栢子仁(炒别研)牛膝(酒製)卷栢(各半兩)澤蘭葉(一兩)
右為末密丸桐子大每服三十丸空心米飲下
澤蘭湯
澤蘭葉(二錢)當歸芍藥(炒各一錢)甘草(炙五分)
右水煎服
劫勞散治勞𠻳發熱盜汗體瘦唾中有紅或成肺痿
白芍藥(炒一錢)黃茋(炒)甘草(炒)人參五味子(杵炒)當
歸半夏(薑製)白茯苓熟地黃(自製)阿膠(炒各五分)
右薑棗水煎日三服鄉人楊元鼎女及笄病此甚危
百藥無效偶遇名醫得此方服三十餘劑遂愈不發
血枯方論第十(出駱龍吉方)
腹中論曰有病胸脇支滿妨於食病至則先聞腥臊臭
出清液四肢清目眩時時前後血病名曰血枯此年少
時因大脱血或醉而入房虧損腎肝蓋肝藏血受天一
之氣以為滋榮其經上貫膈布脇肋若脱血失精肝氣
已傷肝血枯涸不榮而胸脇滿妨於食則肝病𫝊脾而
聞腥臊臭出清液若以肝病而肺乘之則唾血四肢清
目眩時時前後血出皆肝病血傷之症也
愚按前症若飲食起居失宜而脾胃虚損當滋化源
而佐以烏賊丸等藥若因脾土虚寒而不能生血宜
補命門火若服燥藥鬱火内作而津液消爍宜清熱
養血若脾胃虧損而氣血虚宜補中益氣若胃熱消
中而血液耗損宜清脾胃之火若大便秘澁小便清
利而經不行宜清胞絡之火若勞傷心火血涸而經
不行宜補心養血仍參看前第三論主治
附治騐
一婦人久患血崩肢體消瘦飲食到口則聞腥臊口
出清液每食少許腹中作脹此血枯之症肺肝脾胃
虧損之患用八珍湯烏賊骨丸兼服兩月而經行百
餘劑而安
烏賊魚骨丸
烏賊魚骨(去甲四兩)䕡茹(一兩)
右為末以雀夘丸小荳大每服五丸加至十丸鮑魚
煎湯下以飯壓之
熟地黃湯治大脱血或醉入房月事不行以致前症
熟地黃(自製)澤蘭葉白茯苓人參五味子(杵炒)
附子(炮)禹餘糧(製)當歸(酒製各五分)
右為末每服三錢水煎空心服
附方
八珍湯(方見二十四卷第四論)
茯苓補心湯治婦人心氣虚耗不能主血又不能制
乎肺金氣得以乘乎肝木肝既虧損則血不能藏漸
致精血枯涸月事不調此方專補心元之虚抑其肺
氣調和榮衛滋養血脈
前方參蘇飲内除木香與四物湯對勻和每服四錢
以薑棗煎温服此方常進用以治宫娥多效(參蘇飲方見三)
(三卷首論四物湯方見二十四卷第六論)
月水不利方論第十一
婦人月水不利者由勞傷氣血體虚而風冷客於胞内
傷於衝任之脈故也若寸脈弦關脈沈是肝病也兼主
腹痛孔竅生瘡尺脈滑血氣實經絡不利或尺脈絶不
至兼主小腹引腰痛氣攻胸膈也
愚按前症屬肝膽二經蓋肝膽相為表裏多因恚怒
所傷若本經風熱用補肝散血虚用四物加酸棗仁
若腎水不足用六味丸若患諸瘡瘍治見第八卷二
十四卷
牛膝散治月水不利臍腹作痛或小腹引腰氣攻胸
膈
牛膝(酒製)桂心赤芍藥(炒)桃仁(去皮尖)玄胡索(炒)當
歸(酒浸)牡丹皮(各一兩)木香(三錢)
右為末每服一錢温酒調下或每服三五錢水煎
附方
補肝散(方見七卷第十七論)
四物湯(方見二十四卷第六論)
六味丸(方見二十四卷第十一論)
月水行止腹痛方論第十二
婦人經來腹痛由風冷客於胞絡衝任或傷手太陽少
陰經用温經湯桂枝桃仁湯若憂思氣鬱而血滯用桂
枝桃仁湯地黃通經丸若血結而成塊用萬病丸
愚按前症若風寒傷胞者六君加炮薑思慮傷血者
四物加參术思慮傷氣者歸脾加柴梔鬱怒傷血者
歸脾逍遙兼服餘參前後論治之
附治騐
一婦人經行腹痛食則嘔吐肢體倦怠發熱作渴此
乃素稟氣血不足用八珍湯二十餘劑而愈後生子
二年而經不行前症仍作服八珍湯逍遙散百餘劑
方愈
地黃通經丸治月經不行或産後惡露臍腹作痛
熟地黃(自製四兩)䖟蟲(去頭翅炒)水蛭(糯米同炒黃去糯米)桃仁(去皮尖各)
(五十枚)
右為末密丸桐子大每服五七丸空心温酒下
萬病丸(方見前第七論)
温經湯治寒氣客於血室以致血氣凝臍腹作痛其
脈沈緊
當歸川芎芍藥桂心蓬术(醋炒)牡丹皮(各五)
(分)人參牛膝(酒炒)甘草(炒各一錢)
右水煎服
桂枝桃仁湯治經脈頓然不行腹中作痛或上攻心
脇欲死或因經脈不行漸成積塊臍下如覆杯
桂枝芍藥生地黃(各二錢)桃仁(七枚去皮尖)甘草(一錢)
右薑水煎
若因七情鬱結血隨氣滯者宜服此湯如不瘥用地
黃通經丸已成血塊者用萬病丸(方見前)
愚按前症若肝經怒氣用加味逍遙散若肝經血虚
用四物參术柴胡牡丹皮若肝經血熱用四物牡丹
皮若肝腎虚火用六味地黃丸若肝脾血虚用八珍
加牡丹皮若肝脾鬱怒用加味歸脾湯若氣虚血弱
用補中益氣湯若脾不能攝血用六君子加川芎當
歸若肝虚不能藏血用補肝散
附方
六君子湯
四物湯(二方見二十四卷第六論)
歸脾湯
逍遙散
八珍湯(三方見二十四卷第四論)
月水不斷方論第十三
婦人月水不斷淋&KR0377;腹痛或因勞損氣血而傷衝任或
因經行而合陰陽以致外邪客於胞内滯於血海故也
但調養元氣而病邪自愈若攻其邪則元氣反傷矣
愚按前症若鬱結傷脾用歸脾湯恚怒傷肝逍遙散
肝火妄動加味四物湯脾氣虚弱六君子湯元氣下
陷補中益氣湯熱傷元氣前湯加五味麥門炒黑黃
栢
附治騐
儒者錢思習子室年三十餘無嗣月經淋&KR0377;無期夫
婦異處幾年矣思習欲為娶妾以謀諸余余意此鬱
怒傷肝脾虚火動而血不歸經乃肝不能藏脾不能
攝也當清肝火補脾氣遂與加味歸脾逍遙二藥四
劑送至其家仍告其姑曰服此病自愈而當受胎妾
可無娶也果病愈次年生子
一婦人性急每怒非太陽耳項㗋齒胸乳作痛則胸
滿吞酸吐瀉少食經行不止此皆肝火之症肝自病
則外症見土受尅則内症作余先以四物加白术茯
苓柴胡炒梔炒龍膽清肺養血次用四君加柴胡芍
藥神麯吳茱萸炒黃連以培土制肺漸愈惟月經不
止是血分有熱脾氣尚虚以逍遙散倍用白术茯苓
陳皮又以補中益氣加酒炒芍藥兼服而安
一婦人多怒經行旬餘方止後淋&KR0377;無期肌體倦瘦
口乾内熱盜汗如洗日晡熱甚皆由肝脾虧損無以
生發元氣用參茋歸术茯神遠志棗仁麥門五味丹
皮龍眼肉炙草柴胡升麻治之獲痊
一婦人懷抱不舒腹脹少寐飲食素少痰涎上湧月
經頻數余曰脾統血而主涎此鬱悶傷脾不能攝血
歸源耳用補中益氣濟生歸脾而愈
附方
歸脾湯
逍遥散(二方見二十四卷第四論)
加味四物湯
四君子湯
六君子湯
補中益氣湯(四方見二十四卷第六論)
婦人殺血心痛方論第十四
婦人血崩而心痛甚名曰殺血心痛由心脾血虚也若
小産去血過多而心痛甚者亦然用烏賊魚骨炒為末
醋湯調下失笑散亦效
愚按前症若陰血耗散用烏賊丸收斂之若瘀血不
散用失笑散行散之若心血虚弱用芎歸湯補養之
若鬱結傷血用歸脾湯調補之
附治騐
一婦人血崩兼心痛三年矣諸藥不應每痛甚虚症
悉具面色痿黃余曰心主血蓋由去血過多心無所
養以致作痛宜用十全大補湯參术倍之三十餘劑
稍愈百餘劑全愈
附方
失笑散(方見二十卷第五論)
芎歸湯(方見十七卷第四論)
歸脾湯
十全大補湯(二方見二十四卷第四論)
暴崩下血不止方論第十五
婦人衝任二脈為經脈之海外循經絡内榮臟腑若陰
陽和平經下依時若勞傷不能約制則忽然暴下甚則
昏悶若寸脈微遲為寒在上焦則吐血衂血尺脈微遲
為寒在下焦則崩血便血大抵數小為順洪大為逆大
法當調補脾胃為主
愚按經云陰虚陽摶謂之崩又云陽絡傷則血外溢
陰絡傷則血内溢又云脾統血肝藏血治法前症因
脾胃虧損不能攝血歸源用六君加芎歸柴胡若肝
經之火而血下行用竒效四物湯或四物加柴梔苓
术若肝經風熱而血妄行用加味逍遥散或小柴胡
梔芍丹皮若怒動肝火而血沸騰亦用前藥若脾經
鬱結而血不歸經用歸脾加柴梔丹皮若悲傷胞絡
而血下崩用四君加柴梔升麻故東垣先生云凡下
血症須用四君子以收功厥有旨哉若大吐血毋以
脈論當急用獨參湯救之若潮熱咳𠻳脈數乃元氣
虚弱假熱之脈尤當用人參温補此等症候無不由
脾胃先損故脈洪大察其有胃氣能受補則可救苟
用寒涼止血之藥復傷脾胃反不能攝血歸源是速
其危也
附治騐
大尹王大成之内久患崩自服四物涼血之劑或作
或輟因怒發熱其血不止服前藥不應乃主降火更
加脇腹大痛手足俱冷余曰此脾胃虚寒所致先用
附子理中湯體熱痛止又用濟生歸脾補中益氣二
湯崩血頓愈若泥痛無補法則誤矣
錦衣楊永興之内患前症過服寒涼之劑其症益甚
更加肚腹痞悶飲食不入發熱煩躁脈洪大而虚余
曰此脾經氣血虚而發躁也當急用八珍湯加炮薑
以温補之緩則不救不信乃服止血降火之劑虚症
蜂起始信余言緩不及治矣
一婦人面黃或赤覺腰間或臍下作痛四肢困倦煩
熱不安經行先發寒熱兩肋如束血湧如崩此脾胃
虧損元氣下陷與相火濕熱所致用補中益氣加防
風芍藥炒黑黃栢間以歸脾湯調補而血始歸經
一婦人因怒崩血久不已面青黃而或赤此肝木制
脾土而血虚用小柴胡合四物清肝火生肝血又用
歸脾補中二湯益脾氣生肝血而瘥此症若因肝經
風熱而血不寧者防風為丸以兼症之藥煎送或肝
經火動而血不寧者炒條芩為丸以兼症之藥煎送
若瘀血為患用五靈脂為末燒鐵器焠酒調服無不
效者
竒效四物湯治肝經虚熱血沸騰而崩久不止
當歸(酒拌)熟地黃(自製)白芍藥川芎阿膠(炒)艾葉
(炒)黃芩(炒各等分)
右每服四錢水煎
治血崩血&KR1742;或經行産後心腹脇痛五靈脂炒烟盡為
末每服一錢温酒調或用三錢水酒童便煎服
治風熱血崩荆芥穗燈火燒焦為末每服三錢童便調
獨聖散治肝經有風血崩用防風去义蘆為末每服
一錢空心食前酒煑白麵清飲調下極驗
神應散治血虚内熱血不歸源而崩用桂心燒存性
為末每服一二錢米飲調下
又方陳槐花一兩百草霜半兩為末每服一二錢燒紅
秤錘焠酒下
附方
四君子湯
六君子湯(二方見二十四卷第六論)
補中益氣湯(方見二十四卷第十論)
四物湯(方見二十四卷第六論)
歸脾湯
加味逍遙散
八珍湯(三方見二十四卷第四論)
小柴胡湯(方見二十四卷第二論)
獨參湯(方見三卷第十三論)
附子理中湯(方見二十卷第八論)
帶下方論第十六
婦人帶下其名有五因經行産後風邪入胞門𫝊於臟
腑而致之若傷足厥隂肝經色如青泥傷手少隂心經
色如紅津傷手太陰肺經形如白涕傷足太陰脾經黃
如爛瓜傷足少陰腎經黑如衃血人有帶脈横於腰間
如束帶之狀病生於此故名為帶
愚按徐用誠先生云前症白屬氣而赤屬血東垣先
生云血崩久則亡陽故白滑之物下流未必全拘於
帶脈亦有濕痰流注下焦或腎肝陰淫之濕勝或因
驚恐而木乘土位濁液下流或思慕為筋痿戴人以
六脈滑大有力用宣導之法此瀉其實也東垣以脈
微細沈緊或洪大而虚用補陽調經乃兼責其虚也
丹溪用海石南星椿根皮之類乃治其濕痰也竊謂
前症皆當壯脾胃升陽氣為主佐以各經見症之藥
色青者屬肝用小柴胡加山梔防風濕熱壅滯小便
赤濇用龍膽瀉肝湯肝血不足或燥熱風熱用六味
丸色赤者屬心用小柴胡加黃連山梔當歸思慮過
傷用妙香散等藥色白者屬肺用補中益氣加山梔
色黃者屬脾用六君子加山梔柴胡不應用歸脾湯
色黑者屬腎用六味丸氣血俱虚八珍湯陽氣下陷
補中益氣湯濕痰下注前湯加茯苓半夏蒼术黃栢
氣虚痰飲下注四七湯送六味丸不可拘肥人多痰
瘦人多火而以燥濕瀉火之藥輕治之也
附治騐
一孀婦腹脹脇痛内熱晡熱月經不調肢體痰麻不
時吐痰或用清氣化痰㗋間不利帶下青黃腹脇膨
脹又用行氣之劑胸膈不利肢體如麻此乃鬱怒傷
損肝脾朝用歸脾湯以解脾鬱生脾氣夕用加味逍
遙散以生肝血清肝火百餘劑而愈
一婦人久瘧兼帶發熱口乾體倦用七味白术散加
麥門五味大劑煎與恣飲再發稍可乃用補中益氣
加茯苓半夏十餘劑而愈
一婦人頭暈吐痰胸滿氣喘得食稍緩苦於白帶二
十餘年矣諸藥不應此氣虚而痰飲也痰飲愈而帶
自愈遂朝用六君子湯夕用六味地黃丸不月而驗
一婦人耳鳴胸痞内熱口乾喉中若有一核吞吐不
利月經不調兼之帶下余以為肝脾鬱結用歸脾湯
加半夏山梔升麻柴胡間以四七湯下白丸子而愈
一婦人吞酸飽滿食少便泄月經不調服清氣化痰
丸兩膝漸腫寒熱往來帶下黃白面痿體倦此脾胃
俱虚濕痰下注用補中益氣倍用參术加茯苓半夏
炮薑而愈
一婦人帶下四肢無力余曰四肢者土也此脾胃虚
弱濕痰下注以補中益氣濟生歸脾二藥治之而愈
一婦人帶下黃白怒則胸膈不利飲食少思或用消
導利氣之藥痰喘胸滿大便下血余曰此因脾氣虧
損不能攝血歸源用補中益氣加茯苓半夏炮薑四
劑諸症頓減又用八珍加柴胡山梔而痊
附方
小柴胡湯(方見二十四卷第二論)
龍膽瀉肝湯(方見二十四卷第八論)
六味丸(方見二十四卷第十一論)
妙香散(方見三卷第十三論)
補中益氣湯
六君子湯(二方見二十四卷第六論)
歸脾湯
八珍湯
加味逍遙散(三方見二十四卷第六論)
七味白术散(方見二十一卷第二論)
四七湯(方見十二卷第七論)
白丸子(方見三卷第四論)
崩中漏血生死脈方論第十七
婦人崩中漏下之症已見前論按其寸口脈弦而大弦
則為緊大則為芤緊則為寒芤則為虚虚寒相摶其脈
為牢婦人半産漏下赤白不止脈小虚滑者生脈大緊
實數者死又脈急疾者死遲者生又云尺寸脈虚者漏
血脈浮者俱不治
愚按前症闡内經微旨濟無窮天札須固胃為善蓋
胃為五臟之本源人身之根蒂所用治法當參前後
論
附治騐
一婦人年將七十素有肝脾之症每作則飲食不進
或胸膈不利或中脘作痛或大便作瀉或小便不利
余用逍遙散加山梔茯神遠志木香而愈後憂女孀
居不時吐紫血其病每作先倦怠而後發熱經曰積
憂傷肺積思傷脾肺布葉舉是令子母俱病不能攝
血歸經而致前症遂以前藥加炒黑黃連三分吳茱
萸二分頓愈復因怒吐赤血甚多躁渴垂死此血脱
也法當補氣乃用人參一兩苓术當歸各三錢陳皮
炮黑乾薑各二錢炙草木香各一錢一劑頓止
一婦人年六十有四久鬱怒頭痛寒熱春間乳内時
痛服流氣飲之類益甚不時有血如經行又因大驚
恐飲食不進夜寐不寧此因高年去血過多至春無
以生發肝木血虚火燥所以至晩隂旺則發赤經云
肝藏魂魄無所附故不能寐先以逍遙散加酒炒黑
龍膽草一錢山梔一錢五分二劑腫痛頓退又二劑
而全消再用歸脾湯加炒梔貝母諸症悉愈
表弟方健甫内五十歲辛丑患血崩諸藥罔效壬寅
八月身熱體痛頭暈涕出吐痰少食衆作火治展轉
發熱絶粒數日余診之曰脾胃久虚過服寒藥中病
未已寒病復起遂用八味丸料一服翌早遂索粥數
匙再服食倍熱減痛止乃服八味丸而愈癸夘秋因
勞役憂怒甲辰夏病復作胸飽發熱脊痛腰疼神氣
怫鬱或作内傷或作中暑崩血便血煩渴引飲粒米
不進昏憒時作脈洪大按之微弱此無根之火内虚
寒而外假熱也以十全大補加附子一劑遂食粥三
四匙崩血漸減日服八味丸始得全愈(備見女科提要)
栢葉散治元氣虚弱崩中漏血年久不愈亦治白帶
栢葉(炒)續斷(酒炒)川芎生地黃當歸鼈甲(炙)
龜甲禹餘糧(各兩五錢)阿膠(炙)赤石脂(煅)牡蠣(煆)地
榆艾葉(炒)鹿茸(炙各五錢)
右為末每服二錢粥飲調下
地黃丸治足三陰虧損經行數日不止或兼帶下無
子
熟地黃(自製)山茱萸肉蕪荑仁(各一兩)乾薑(三錢炮)白
芍藥(微炒)代赭石(各一兩)白殭蠶(炒)厚朴(薑製各三錢)
右為末密丸桐子大每服五十丸空心温酒日三服
許學士云凡婦人有白帶多致不産育宜速治之故
扁鵲過邯鄲聞婦人有此病遂自名帶下醫以就治
之
白芷散治下元虚弱赤白帶下或經行不止等症
白芷(一兩)海漂蛸(二枚燒)胎髮(一團煅)
右為末每服二錢温酒調下
附方
東垣益胃升陽湯治血脱當益其氣蓋先補胃氣以
助生發之氣故曰陽生陰長諸甘藥為之先務舉世
皆以為補氣殊不知甘能生血此陽生陰長之理故
理胃氣則血歸於脾矣故曰脾統血
東垣升麻除濕湯(二方見二十卷第九論)
東垣升陽益胃湯治肺脾胃虚怠惰嗜卧四肢不收
身體沈重口乾食無味大便不調小便頻數食少食
不消洒淅惡寒而或微熱崩帶不止(方見三卷第十三論)
十全大補湯
逍遥散
歸脾湯(三方見二十四卷第四論)
八味丸(方見二十四卷第十一論)
婦人白濁白淫方論第十八
婦人小便白濁白淫由心腎不交水火不濟用金鎖正
元丹若心虚而致用平補正心丹降心丹威喜丸若思
慮傷脾用四七湯吞白丸子更以烏沈湯加茯苓益智
愚按前症若元氣下陷用補中益氣湯脾胃虧損六
君加升麻柴胡脾經鬱結歸脾加黃栢山梔肝經怒
火龍膽瀉肝湯虚則用加味逍遙散宜與帶下參看
主治
一婦人善怒或小腹痞悶或寒熱往來或小便頻數
時下白淫藥久不愈面青口苦余以為積憤而不能
發散所致用龍膽瀉肝湯而愈用加味逍遙散八珍
湯而安
鎖精丸治下元虚弱小便白濁或白帶淋漓小便頻
數
破故紙(炒)青鹽白茯苓(去皮)五味子(炒等分)
右為末酒糊丸桐子大每服三十丸鹽湯或酒下
固精丸治胞氣虚寒小便白濁或小便無度等症
牡蠣(煅)免絲子(酒浸蒸炒)韭子(炒)龍骨(煅)五味子(炒)白
茯苓(去皮)桑螵蛸(酒炙)白石脂(煆)
右等分為末酒糊丸桐子大每服七十丸空心鹽湯
下
附方
補中益氣湯(方見二十四卷第十論)
六君子湯(方見二十四卷第六論)
歸脾湯(方見二十四卷第四論)
龍膽瀉肝湯(方見二十四卷第八論)
婦人天癸過期方論第十九
許學士云婦人經脈過期不盡腰腹疼痛或七七數盡
而月經下者宜用當歸散治之
愚按前症若肝腎虚熱用當歸散肝血虚熱四物加
柴梔丹皮肝火内動小柴胡加山梔丹皮肝火血燥
加味逍遙散脾經鬱火加味歸脾湯肝脾鬱火歸脾
逍遙兼服肝腎虧損歸脾六味兼服仍與前後月經
不調治騐同用
附治騐
一婦人年五十内熱晡熱經水兩三月一至此血虚
有熱用逍遙散加山茱萸治之而愈後有痰作渴或
小便不調或頭暈白帶用六味丸而安
當歸散
當歸(酒洗)川芎白芍藥(炒)黃芩(炒)白术(炒各半兩)山茱
萸肉(一兩半)
右為末每服二錢酒調日三服氣虚去芩加桂心一
兩
附方
四物湯(方見二十四卷第六論)
小柴胡湯(方見二十四卷第二論)
加味逍遙散
加味歸脾湯(二方見二十四卷第四論)
六味丸(方見二十四卷第十一論)
婦人血分水分腫滿方論第二十
婦人經水不通則化為血血不通則復化為水故先因
經水斷絶後至四肢浮腫致小便不通名曰血分宜用
椒仁丸若先因小便不通後身面浮腫致經水不通名
曰水分宜用葶&KR1047;丸經脈不通而化為水流走四肢悉
皆腫滿亦名血分其症與水症相類實非水也用人參
丸
愚按前症或因飲食起居失養或因六淫七情失宜
以致脾胃虧損不能生發統攝氣血乖違行失常道
若先因經水斷絶後至四肢浮腫小便不通血化為
水名曰血分宜用椒仁丸治之若先小便不利後至
身面浮腫經水不通水化為血名曰水分宜用葶&KR1047;
丸治之此屬形氣不足邪淫隧道必用此藥以宣導
其邪而佐以補輔元氣之劑庶使藥力有所仗而行
則邪自不能容而真氣亦不至於復傷矣大凡月水
不通凝結於内久而變為血瘕血水相并亦為水腫
附治騐
一婦人月經不調晡熱内熱飲食少思肌體消瘦小
便頻數或用濟陰丸月經不行四肢浮腫小便不通
余曰此血分也朝用椒仁丸夕用歸脾湯漸愈服人
參丸兩月而愈仍專用歸脾湯五十餘劑而平
一婦人面目浮腫月經不通此水分也朝用葶&KR1047;丸
夕用歸脾湯漸愈更兼服人參丸而全愈
一婦人素性急先因飲食難化月水不調或用理氣
化痰藥反肚腹膨脹大便泄瀉又加烏藥蓬术肚腹
腫脹小便不利加猪苓澤瀉痰喘氣急手足厥冷頭
面肢體腫脹指按成窟脈沈細右寸尤甚余曰此脾
肺虚冷不能通調水道下輸膀胱滲泄之令不行生
化之氣不運東垣云水飲留積若土在雨中則為泥
矣得和氣暖日水濕去而陽化自然萬物生長喜其
脈相應遂與金匱加減腎氣丸料服之小便即通數
劑腫脹消半四肢漸温自能轉側又與六君加木香
肉桂炮薑治之全愈後不戒七情不節飲食頓作泄
瀉仍用前藥加附子五分而安
椒仁丸治血分
椒仁甘遂續隨仁附子(炮)郁李仁黑牽
牛五靈脂(闕)吳茱萸玄參紅花(酒炒)
信砒膽&KR0552;(錢)斑猫(糯米闕炒)芫青(各三十箇糯米炒黃)
(去頭足)
右為末麵糊丸菉荳大每服一丸陳皮湯送下
人參丸治月經不利而化為水流走四肢悉皆腫痛
人參當歸大黃(蒸熟切焙)桂心&KR1840;麥穗赤芍
藥白茯苓(各三兩)葶&KR1047;(炒研一兩)
右為末煉密丸桐子大每服十五丸空心米飲下
葶&KR1047;丸治水分
甜葶&KR1047;(炒别研五錢)續隨仁(五錢别研)乾笋末(一兩)
右用棗肉丸桐子大每服七丸煎扁竹湯下如大便
利減續隨子葶&KR1047;各一錢加白术半兩
小調經散治經水失道流入四肢浮腫(方見産後四肢浮腫)
附方
歸脾湯(方見二十四卷第四論)
金匱加減腎氣丸(方見二十二卷第十論)
六君子湯(方見二十四卷第六論)
衆疾門(經脈不調衆疾生焉故以次之)
産寳方論第一
古人治婦人别著方論者以其胎妊生産崩傷之異況
鬱怒倍於男子若不審其虚實而治之多致天枉
愚按前說誠為精確諺云寧治十男子莫治一婦人
寧治十婦人莫治一小兒義可見矣
博濟方論第二
夫人將攝順理則氣血調和六淫不能為害若勞傷血
氣則風冷乘之脾胃一傷飲食漸少榮衛日衰肌膚黃
燥面無光澤若入大腸則下利若入關元則絶嗣故婦
人病有三十六種皆由衝任勞損而致蓋衝任之脈為
十二經之會海其病皆見於少隂太陽之經當於此候
之
愚按前論精密學者當從此類推之
寇宗奭論第三
婦人雖有别科然亦有不能盡聖人之法岐伯曰凡病
察其形氣相得則易治形氣相失則難治又曰診病之
道觀人勇怯骨肉皮膚能知其情以為診法今富貴之
家身處帷幔出手診候不能盡望聞問切之情率爾投
藥烏可盡其術乎況醫者質問諄諄病家遂謂術業不
精而不信豈能使藥之奏效耶丹溪云凡人之形長不
及短大不及小肥不及瘦人之色白不及黑嫩不及蒼
薄不及厚而況肥人濕多瘦人火多白者肺氣虛黑者
腎氣足形色既殊臟腑亦異外證雖同法法迥别所以
肥人責脈浮瘦人責脈沈躁人疑脈緩緩人疑脈躁以
其不可槩觀也若夫病勢危急必須察色以觀其外診
脈以知其内醫之道庶乎不至於有誤矣
府庠徐道夫母胃脘當心痛極右寸關俱無左雖有
微而欲絶手足厥冷余以上部無脈不吐為不治然
察其眼胞上下青黯此脾虛肝木所勝以參术茯苓
陳皮甘草補中益氣以木香和胃氣行肝氣以吳茱
萸散脾胃之寒止心腹之痛遂急與一劑連去二次
再進諸病悉愈
通用方序論第四
夫通用方者蓋産前産後皆可用也或一方治諸症不
可入專門當通變而施治焉烏可泥也
加減四物湯治血虚月經不調腰腹作痛崩中漏下
半産産後惡露内停或去血過多而痛(方見第八十三論)
愚按血虛之症若肝脾血燥用加味逍遙散肝火血
燥用八珍湯加山梔牡丹皮肝經風熱血燥用六味
地黃丸肝脾火燥血虚用四物柴胡山梔肝經氣血
虚弱用四君芎歸熟地腎水涸而肝血虚用六味地
黃丸金尅木而肝血虚與心火亢而肝血虚亦用前
丸若氣虚而血弱用補心湯胃氣陷而血虚用補中
益氣湯脾氣弱而血虚用六君子湯脾氣鬱而血虚
用加味歸脾湯大凡血虛之症或氣虚血弱或陽氣
脱陷或大失血以致發熱煩渴等症必用四君歸茋
或獨參甘温之劑使陽旺則隂生其病自愈若用寒
涼降火乃速其危也
交加散治經脈不調腹中撮痛或結聚癥瘕産後中
風
生地黃(一觔取汁)生薑(十二兩取汁)
右以地黃汁炒薑柤薑汁炒地黃柤乾為末每服三
錢温酒調加芍藥玄胡索當歸蒲黃桂心各一兩沒
藥紅花各五錢尢效
補中丸治氣血俱虚諸症即八珍湯為丸(方見二十四卷第四)
(論)
附方
加味歸脾湯
加味逍遙散
八珍湯(三方見二十四卷第四論)
六味丸(方見二十四卷第十一論)
四物湯
四君子湯
六君子湯
補中益氣湯(四方見二十四卷第六論)
獨參湯(方見三卷第十三論)
薛氏醫案卷二十六
