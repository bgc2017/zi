薛氏醫案卷七十二
眀薛已訂
保嬰撮要十七
痘稠密
張潔古先生云一發稠密如針頭者形勢重也輕其表
而凉其内連翹升麻湯主之然稠密之處各有經絡部
分所屬額主心面主胃腹與四肢主脾脇主肝兩腋主
肺下部主腎肩背主膀胱當隨見症治之若面色黃大
便黑煩躁喘渴或腹脹者瘀血在内也用犀角地黃湯
或抱龍丸生犀角汁但根窠分眀肥滿者無妨竊謂前
症若屬心經用導赤散之類胃經用犀角散之類肝經
用柴胡湯之類大凡稠密者熱毒熾盛也若密而不痛
用東垣消毒散若密而作痛用仙方活命飲若密而小
便不通用八正散若密而大便不通用承氣湯若密而
惡寒發熱用麻黃甘草湯
一小兒十三歲痘瘡稠密而痛脉洪數而有力先君用
仙方活命飲二劑先出者痛頓止後出者隠於肉裏用
東垣消毒散二劑隠者悉消又用活命飲一劑脉静身
安而痊
一小兒痘稠密身側尤甚焮赤呻吟飲乳不徹先君謂
肝膽之火助邪為患故身側尤多乃乳母肝火傳變也
用柴胡梔子散治其母子飲數滴而靨
一小兒痘瘡甚密身側尤甚貫膿不滿不紅活或云當
歿於十二日余以為氣血虚弱用八珍湯加糯米百粒
數劑至十五日而愈
一小兒痘密而灰白色始末悉用補托之藥安後飲食
過多嘔吐面青白唇目牽動先君以為慢脾風症之漸
不信翌日手足時搐用五味異功散加木香乾薑而愈
一小兒痘稠密色赤先君以為熱毒用東垣消毒散一
劑初出者頓起後出者悉没再劑如斯而靨
一小兒稠密色黑煩躁喜冷手足並熱先君謂火極似
水令恣飲芹汁煩熱頓止先用犀角地黃湯次用地黃
丸料服之而愈
一小兒稠密出遲用四聖散而起發用參茋内托散而
靨後發熱惡寒用八珍湯而愈
一小兒痘密而痛用東垣救苦湯一劑痛頓止用紫草
木通湯而愈
一小兒痘密身痛如刺用活命飲一劑其痛即止又用
犀角消毒散而愈
一小兒痘初出密痛用東垣救苦湯痛頓止又用四聖
散而發用犀角消毒散而愈
麻黃甘草湯治表實痘毒焮盛稠密
麻黃生甘草
右水煎服
柴胡梔子散(方見作痒抓破)
甘桔防風湯(方見痘咳𠻳)
紫草甘草枳殼湯(方見痘喘)
東垣消毒散(一名救苦湯方見痘身痛)
紫草木通湯(方見小便不利)
仙方活命飲(方見痘癰)
六味地黃丸(方見痘瘡發熱屬隂陽)
小柴胡湯(方見癍症)
四聖散(方見痘腹脹氣促)
紫草散(方見頂陷心煩)
抱龍丸(方見痘癎搐)
犀角消毒散(方見痘疔)
柴胡清肝散(即柴胡梔子散一方見痘潮熱)
痘吐瀉
痘疹方云痘疹吐瀉蓋因脾胃不和飲食不調煩渴嘔
吐泄瀉並用白术散然瘡疹皆頼脾土脾土實則易出
易靨萬物得土氣温煖而生吐瀉則傷脾土遂有更變
之症夏月中暑煩渴瀉或腹痛或欠筋用五苓散加藿
香傷食吐瀉用小異功散手足並冷者用益黃散豆䓻
丸頂陷灰白用木香散瘡正出而吐瀉者或見血者俱
為逆症難治竊謂前症雖因脾胃不和然邪實上焦則
宜吐邪實下焦則宜瀉如吐瀉噯腐吞酸皆宜宣發但
微甚不同耳張翼之云若痘疹吐瀉少食為裏虚陷伏
倒靨灰白為表虚二者俱見為表裏俱虚合用十二味
異功散救之甚至薑附靈砂亦可用若止裏虚去官桂
止表虚减肉荳䓻若能食便秘倒靨為裏實而補當用
錢氏及丹溪法下之皆為能食為裏實裏實而補則結
癰毒紅活綻凸為表實表實而補則潰爛不結痂凡痘
見癍便忌葛根湯恐發表虚也如有更變當隨症治之
一小兒痘初出忽吐瀉飲乳不歇屬脾胃虚弱用人參
白术散作大劑母子並服又用五味異功散為末時以
乳調服吐瀉止而靨
一小兒出痘作瀉手足並冷用十二味異功散稍愈又
用五味異功散加薑桂一劑而止又用薑加木香一劑
再用參茋四聖而靨
一小兒痘瘡愈而作瀉不食此脾氣内虚先用五味異
功散而瀉止食進後又傷食吐瀉發搐仍以五味異功
散加天麻柴胡而愈
一小兒痘後作瀉腹中疼痛手足並冷此脾氣虚也用
五味異功散加乾薑一劑乃去薑又數劑而痛止又用
六君子湯加柴胡而瀉止
益黃散治瘡疹因煩渴飲水過多而傷脾胃吐瀉
丁香訶子(煨)青皮陳皮木香(各等分)
右為末每服一錢水煎
橘皮湯治嘔吐不止飲食不入
陳皮生薑(各一錢)人參(五分)
右水煎作三四次服之
生氣散治脾胃氣虚吐瀉肚腹膨脹飲食不化或腹痛
不止
丁香甘草(各五分)白术青皮木香人參(各七)
(分)
右水煎徐徐服
五苓散(方見小便不利)
五味異功散(方見寒戰咬牙)
對金飲治傷食吐瀉(方見不靨悶亂)
豆䓻丸(方見泄瀉咬牙)
十一味木香散
十二味異功散(二方見發熱屬陰陽)
參茋四聖散(方見腹脹氣促)
六君子湯(方見不靨悶亂)
自汗
痘疹方云初起時自汗不妨盖濕熱薰蒸而然也竊謂
前症因邪在經絡自能發散使邪氣外泄若見此症不
當用茋桂之屬以實腠理且自汗則痘熱已輕升麻葛
根之類在所當禁恐發泄太甚則津液内耗隂隨陽散
難以收靨靨後最宜審治若血虚者用當歸補血湯氣
虚者用四君子加黃茋氣血不足者十全大補湯若飲
食自汗者異功散楊氏云痘瘡一見紅點升麻葛根便
不可用此語甚是但此為表虚及無表症者而論若或
邪在表痘赤綻焮者又當用麻黃甘草湯汗之腫焮作
痛者用活命飲加麻黃散之盖自汗盗汗為病不同自
汗者汗無時而自出也屬陽虚盗汗者睡則汗出寤則
汗收也屬隂虚汗者血之所化隂氣不能閉藏所以睡
則汗出也痘家當以補血為主若當歸補血湯六味地
黃丸八珍湯人參養榮湯之類皆可因証施治又有胃
虚者宜用四君及浮麥散食積内熱者宜用四君麯蘖
未靨之際恐致氣血虚而不能結痂既靨之後尤防血
脱隂虚陽無所附矣
一小兒痘將出自汗作渴發搐此心肝二經熱甚用柴
胡麥門冬散而熱症退用紫草快癍湯痘悉見又用四
聖散而結靨
一小兒痘出自汗發搐流涎此木火侮土先用五味異
功散加釣藤鈎諸症頓减次以五味異功散加柴胡而
安
一女子出痘色赤自汗發搐作嘔此肝火侮土先用五
味異功散加柴胡釣藤鈎熱搐悉愈又用托裏散漿貫
而愈
一小兒痘出自汗面赤作渴手足並熱大便亁黃此腸
胃皆熱用瀉黃散末一服諸症頓退又用五味異功散
加山梔麥門冬而痊
人參飬榮湯治氣血俱虚發熱惡寒肢軆瘦倦食少作
瀉或久病虚損口亁欬而下痢驚熱自汗盗汗
人參陳皮黃茋(炒)桂心當歸白术(炒)甘草
(炙各一錢)白芍藥(炒半錢)遠志(五分)熟地黃(自製)五味子(杵炒各七分)
右每服二三錢薑棗水煎
麻黃甘草湯
麻黃甘草(等分)
右每服一錢水煎
浮麥湯
浮麥不拘多少(炒香)
右每服三五錢水煎
當歸六黃湯治血氣不足虛火内動煩躁自汗盗汗不
止(方見煩躁)
痒塌
陳文宿先生云痘瘡痒塌若臓腑調和血氣充實外常
温煖内無冷氣必無此症設服宣利之藥所致宜用異
功散治之丹溪云痘疹痒塌者於形色脉上分之實則
脉有力氣壯虚則脉無力氣怯虚痒則實之更加凉血
藥實痒則大便秘結以凉藥下之竊謂前症若色赤而
兼痒者屬血虚有熱用四物牡丹皮色白而兼痒者屬
氣虚有熱用四君加芎歸若發熱大便秘結者用犀角
消毒散發熱大便調和者用麥門冬飲寒戰渴瀉喘嗽
聲啞氣急先用十一味木香散如未應用十二味異功
散外用敗草散敷之若寒戰咬牙煩熱喘渴足冷灰白
内陷腹脹渴瀉者皆不治
一小兒出痘六日痒塌寒戰錢密庵謂血氣虚寒用十
一味木香散二劑而漿貫用參茋托裏散而靨脱後痕
作痒用大補湯而痊
一小兒第七日痒塌少食手足俱冷發熱惡寒先君謂
陽氣虚寒用十二味異功散一劑而痒止又用托裏散
加肉桂四劑而漿貫用十全大補湯而結靨後痕赤作
痒此血氣虚熱用八珍湯二十餘劑而愈
一婦人出痘熱數日而發見用紫草快癍湯雖紅活而
痒塌詢其素勤勞元氣頗不充實用八珍湯煩熱漸止
又用托裏散而靨
一小兒十六歲第九日痘塌口乾發痒手冷腹痛先君
謂脾胃氣血虚弱用五味異功散加歸茋薑桂四劑痒
漸止又用十全大補湯六劑漿貫用八珍湯數劑而靨
後遍身不時作痒或痘痕色赤用補中益氣湯而痊
一小兒痘漿不滿面赤作痒余謂血氣虚而有熱欲與
温補不信服清熱之藥至十三日瘡痕色赤煩渴腹脹
不食手足逆冷而歿
五味異功散治痘瘡脾胃氣虛痒塌(方見寒戰咬牙)
紫草快癍湯(方見頂陷心煩)
四物湯(方見痘瘡出遲)
四君子湯(即六君子湯出陳皮半夏方見不靨悶亂)
托裏散
犀角消毒散(二方見痘癰)
十全大補湯(方見腹脹)
八珍湯
十一味木香散
十二味異功散(三方見頂陷灰白)
倒靨
丹溪先生云痘疹倒䧟因真氣虚而毒氣不能盡出者
用黃茋人參紫草酒製治之若將成就之際却淡色者
屬血虚用當歸川芎之類或加紅花紫草屬熱毒者用
升麻芩連梗翹之類甚者用犀角屑大解痘毒竊謂前
症若熱毒方出忽被風寒閉塞肌竅血脉不行身體作
痛或四肢微厥癍點不長或變青紫黑色者此為倒靨
若胃氣虚弱不能補接榮衛出而復没者謂之陷伏誤
用解毒之藥必致陷塌若喜熱飲食手足並冷者乃脾
胃虧損陽氣虚寒之症宜用辛熱之劑補之喜冷飲食
手足並熱乃陽氣實熱之症宜用苦寒之劑瀉之外感
風寒者温散之毒入腹者分利之陽氣虚者温補之外
寒觴犯者薰解之陳宿州先生用十二味異功散以預
保脾土於未敗之先實發前人之未發開萬世之矇瞶
也
一小兒痘將愈忽黑陷余謂氣血虚用紫草散加人參
當歸又用參茋托裏散而愈
一小兒將愈而倒靨咬牙寒戰手足並冷飲沸湯而不
知熱用十二味異功散一劑諸症頓退却用五味異功散倍
用參术數劑而愈
一小兒痘飲食多而作吐服枳术丸色黑將陷用五味
異功散加乾薑二劑貫漿而靨
一男子發熱昏憒數日發紅點用快癍湯托裏散貫漿
將靨忽發熱惡寒瘡黑倒靨手足並冷口渴飲湯此陽
氣虚寒也用獨參湯四劑諸症漸愈而靨
一小兒兼嘔手足並冷余謂脾氣虚寒欲用十二味異
功散不信另用雜藥而殁
成都方士禹太和治痘瘡黑陷垂死者用壁間喜蛛如
黃豆大者一枚擂爛一歲兒用雄黃一分二歲二分十
歲者用一錢入蛛蜘内研勻用好焼酒調服愚意此即
木香散異功散之類也若因陽氣虚寒不能榮運週身
以致四肢逆冷腹脹唇青黑陷者宜用焼酒若因元氣
虚弱色白隠於肌膚而不能起發者宜用陳酒亦不可
拘泥於焼酒也若小兒未及週歲或兒大者宜酌量與
之不可拘於杯許也又有一等症氣血俱虚者或色淡
紅不光澤不起發或驚悸咬牙者加紫草紅花以用之
七味白术散(方見發熱屬隂陽)
十一味木香散
十二味異功散(二方見痘灰白色)
癍爛
聞人氏云痘癍爛之症因當發散而不發散則毒氣閉
塞以致喘促悶亂不當發散而誤發散則毒隨陽氣暴
出於外遍身皮膚潰爛治宜調脾胃進飲食大便調和
榮衛健旺毒氣自解而無目赤咽痛口瘡吐䘐等症竊
謂前症若發表過甚大便自利急用理中丸豆䓻丸以
救其裏亦有痘疹如蚊所囓而色黑乃危症也若大小
便秘結煩躁用山梔子湯獖獖尾血調腦子治之自利
不食者不可用盖毒發於表而妄汗之則腠理開泄榮
衛益虚轉增瘡爛由是風邪乘虚變症者有之若毒根
於裏而妄下之則内氣愈虚毒不能出而返入焉由是
土不勝水變黑歸腎身體振寒兩耳尻冷眼合肚脹其
瘡黑陷十無一生治者審之
一小兒患此發熱作渴手足並冷此脾經熱毒先用瀉
黃散五分又用七味白术散而愈
一小兒患此但惡寒發熱體倦頭痛人迎脉大於寸口
二三倍此風邪外傷用補中益氣湯加川芎蔓荆子愈
而自靨
一小兒患此口舌生瘡手足並冷余謂此中氣虚而内
熱耳用五味異功散議論不一猶豫未服翌日腹痛口
噤余用前藥更加乾薑一劑諸症稍緩再劑而愈
一小兒患此或痒或痛發熱口渴先用白术散次用補
中湯而愈後因作課勞心發熱頭痛痘痕焮赤用補中
湯加蔓荆子及八珍湯而愈
一小兒患此作痛喜飲熱湯發熱惡寒手足並冷余謂
此中氣虚而外假熱也用補中湯加參茋各三錢四劑
而愈
一小兒患之多在兩脇時發寒熱此肝經之症用加味
逍遥散而寒熱退又二劑而脇痛止及立效散而痊
一小兒患之作渴發熱額間為甚此心經有熱先用導
赤散母服漸愈又用柴胡梔子散傅三黃散而痊
一小兒患之發熱作渴面目多白尺脉數而無力此禀
足三隂虚也用地黃丸補中湯尋愈畢姻後患瘵症服
黃栢知母等藥幾危余仍用前藥而痊
一小兒患此體倦惡寒此脾胃氣虚也用補中益氣湯
數劑而愈後因飲食停滯發熱而痘痕復赤先用參术
陳皮神麯山查消食仍用補中益氣湯調補脾胃而愈
若誤用敗毒之劑决不起矣
一小兒痘愈後因勞痘痕作痒搔破膿水淋漓面色皎
白脉浮大按之如無余用補中益氣湯漸愈或云先攻
其邪其後補之乃用消風散變痓汗出口噤而死惜哉
山梔子湯治痘疹及癍毒狀如蚊蚤囓毒盛黑色者
梔子仁(一兩)白蘚皮赤芍藥升麻(各一兩)寒水石
甘草(炙各五錢)
右為末每服一錢水八分入紫草
三黃散治疳熱生瘡膿水浸淫膿流處便濕爛
松香五倍子黃連海螵蛸黃丹(各一錢)輕
粉雄黃
右為末用瑩肌散煎洗滲之乾者香油傅
豆䓻丸(方見泄瀉咬牙)
五味異功散
補中益氣湯(二方見寒戰咬牙)
柴胡梔子散(即柴胡清肝散)
加味逍遥散(方見欲靨不靨)
地黃丸(即六味地黃丸)
七味白术散(二方見發熱屬隂陽)
瀉黃散(方見靨後發咽痛)
導赤散
立功散(二方見風邪搏於肌膚)
痘癎搐
錢氏云痘疹癎搐由内相勝也惟心癍脾疹能作搐盖
疹為脾所主脾虚而不勝土風熱相摶而動於心神心
喜熱神氣不安因搐成癎癍為心所生心主熱熱生風
風屬於肝二藏相摶風火相争故發搐當瀉心肝若凉
驚用凉驚丸温驚用粉紅丸海藏云諸痛痒瘡瘍皆屬
心火無論虚實皆從心火土說脾虚則肝氣乘之與心
火相合耳若脾土實心火旺而逆乘以致癎者此實邪
也便結者瀉青丸便軟者瀉心湯潔古云未出而發搐
者是外感風邪之寒内發心火之熱所作也當用解毒
丸犀角地黃丸主之世傳云瘡疹欲出身熱煩躁忽發
驚搐宜用驅風膏小如聖飲小便不通八正散痰涎壅
盛利驚丸抱龍丸丹溪云欲發瘡疹先身熱驚跳搐搦
此非驚風宜用發散之藥竊謂前症痘疹未見而先發
搐者乃毒氣自心經出也若病勢輕緩或形氣虚弱者
不宜用峻厲之劑恐元氣内損則毒氣内陷而瘡不能
起發也或外感風寒之邪内因瘡疹之熱而相搏或肝
血虚火動而内生風當補元氣為主佐以見症之劑然
前方多峻厲之劑審有是症方可用湏察其色赤白而
以脾胃為主虚則用温補實則用解毒若先發搐而後
發瘡多有生意瘡已瘥而發搐或吐瀉者難治
一小兒痘痂脱盡因其穢氣用葱椒煎湯浴之發搐痰
喘用八珍加白殭蠶蟬蜕一劑痰喘頓止又用四君芎
歸釣藤鈎而搐止
一小兒痘瘡色赤四肢發搐眉唇牽動此心肝二經熱
甚乘脾所致也用四君防風釣藤鈎而痊
一小兒痘後四肢發搐眉稜尤動小便頻數臉目青赤
此肝經風熱用四物柴胡山梔少愈但四肢倦怠飲食
少思大便不實此脾氣受傷而未復也用四君升麻當
歸而痊
一小兒痘後寅卯申酉時熱甚或兼搐余謂寅卯時發
熱此肝火本症申酉時發搐乃肝木侮金先以四物白
术茯苓釣藤鈎煎送柴胡二連丸而愈夕用地黃丸朝
用四君山梔柴胡及四君子加當歸而痊
一小兒痘瘡色赤發搐痰盛服抱龍丸而頓愈又因母
大怒兒仍搐母服柴胡梔子散加味逍遥散母子並愈
一小兒痘愈後發搐左額青赤唇口牽動余謂肝心二
經風熱所致先用柴胡梔子散加釣藤鈎後用加味逍
遥散而搐止再用五味異功散而痘愈
一小兒痘將愈發搐痰湧頭目不清脾氣虚弱肝木侮
之先用五味異功散加柴胡釣藤鈎搐愈而靨
柴胡二連丸治肝經實火
柴胡宣黃連胡黃連
各末糊丸桐子大每服二三十丸白湯下
補中益氣湯(方見寒戰咬牙)
六君子湯(方見不靨悶亂)
四神丸(方見泄瀉咬牙)
十一味木香散(方見頂陷灰白)
痘風
丹溪先生曰痘風分氣血虚實虚則黃茋生血之劑主
之佐以風藥實則白芍黃芩為君連翹白芷斷續之類
為佐竊謂前症更當分痘瘡已出未出已靨未靨外邪
所傷内虚火動若未出而搐搦熱毒内藴也紫草快癍
湯加釣藤鈎已出紅綻而搐搦熱毒作痛也東垣逍毒
散加釣藤鈎貫膿而搐搦血氣虚也參茋四聖散加釣
藤鈎若靨後而搐搦血氣尤虚也八珍湯加釣藤鈎或
目瞤或直視者風火相摶也柴胡梔子散或六味地黃
丸加柴胡山梔或口角流涎者木乘土也五味異功散
加升麻柴胡釣藤鈎或目赤眵淚者肝血虚而生風也
四物湯加柴胡釣藤鈎或角弓反張者水不生木也六
味地黃丸加柴胡當歸隨用補中益氣湯加天麻釣藤
鈎不可直用治風之藥盖風藥能燥血散氣必騐其手
足冷熱温和三症而用補瀉調理之法庶無誤矣如嬰
兒當審乳母而治之
一小兒痘瘡將愈發搐服牛黃清心丸更口噤流涎此
脾胃復傷肝木所侮而涎不能歸經耳先用五味異功
散加釣藤鈎諸症頓减次以五味異功散加柴胡而安
一婦人出痘因怒發搐痘痕赤色發躁作渴面目皆赤
此汗多亡陽血脱而然也先用當歸補血湯二劑躁渴
頓止又用八珍柴胡牡丹皮釣藤鈎熱搐悉愈又用八
珍湯而痊
一婦人痘瘡將愈因怒發搐口噤頭痛如裂痘痕皎白
用補中益氣湯加蔓荆子釣藤鈎頓愈又因怒發搐頭
運不食先用補中益氣湯加天麻又六君柴胡而安
當歸補血湯治痘瘡血氣虧損發搐熱渴喜飲脉洪大
而虚重按如無者(方見寒戰咬牙)
抱龍丸治痘瘡風熱發搐或痰甚者
膽星(四兩)天竺黃(一兩)雄黃硃砂(各五錢)麝香(少許)
右為細末用甘草一觔煎膏為丸每一兩作二十丸
用薄荷或燈心湯化下
按前方肝經清熱豁痰利氣祛風之藥過劑則脾肺
復傷而反甚或更加胷腹作脹食少作嘔者宜用人
參白术散倍補中氣
造牛膽南星法蜡月南星中大者為末用黃牛膽汁拌
勻仍入膽殼内以線扎口懸掛當風處隂乾隔年方
可用重製二三次者尤妙
小柴胡湯(方見癍症)
柴胡二連湯(方見前)
六味地黃丸(方見發熱屬隂陽)
四物湯(方見痘瘡出遲)
十全大補湯(方見腹脹氣促)
痘潮熱
張潔古先生云痘疹未有不因潮熱而出者觀其熱之
時知自何臓發出寅卯辰時屬肝出水泡己午未時屬
心出癍瘡申酉戍時屬肺為膿泡亥子丑時屬脾出疹
子惟腎獨居腑下不受穢濁故無症耳竊謂前症當察
其虚實若壯熱飲水便秘屬實熱也少用清凉飲下之
發熱飲冷大便不秘屬虚熱也宜人參白术散補之若
下而發熱愈甚此隂虚而陽無所附也用四物參茋之
類補之若下而潮熱面赤者血氣發躁也用當歸補血
湯補之若見驚搐等症乃肝虚而内生風也用四物天
麻釣藤鈎補之用發散之劑而熱愈甚此表虚而外熱
也用四君當歸黃茋補之
一小兒先潮熱午前甚面青痘赤出而熱不止或時發
搐手足不熱不冷此陽明胃經症為肝木所侮先用補
中益氣湯加釣藤鈎四劑而熱止痘色紅活乃去釣藤
鈎又四劑而貫漿用八珍湯而痊
一小兒痘紅活寅卯時潮熱作渴此肝經風熱症用柴
胡梔子散末三服熱止漿貫又用八珍湯山梔丹皮而
靨
一小兒靨後潮熱手足微冷余謂胃氣虚弱用五味異
功散佐以補中益氣湯而愈因飲食過度前症復作更
腹脹大便不實小腹重墜此脾虚也用補中益氣湯而
痊
一小兒痘後不時寒熱噫氣飲食吞酸服二陳枳實黃
連更寒熱如&KR1211;腹墜下氣此中氣復傷而下陷也朝用
補中益氣湯夕用五味異功散各加乾薑木香而愈
一孺者先潮熱出痘面青脇痛此肝經之症用四君柴
胡當歸山梔二劑脇痛稍緩又佐以加味逍遥散而痛
止却用托裏散漿貫而靨後又潮熱用地黃丸而愈
一婦人患此誤服寒凉之劑煩躁作渴飲沸湯而不知
熱脉洪數按之微細此血氣俱虚用大劑十全大補湯
加薑桂四劑更惡寒咬牙此虚極而藥力未能及也於
前藥内更加附子一片二劑諸症頓退乃去附子又二
劑將安去薑桂常服而痊
一小兒痘愈後潮熱飲食少思面色痿黃久治不愈熱
後面與手足如冰余謂脾氣虚寒當用六君薑桂不信
而死手足皆黑惜哉
柴胡梔子散治痘瘡肝經有熱寅卯時發熱或寒熱往
来或發熱驚搐或咬牙不止四肢勁強(方見濃水淋)
加味逍遥散(即逍遥散加牡丹皮山梔)治因乳母肝脾血虚發熱致
兒發潮熱瘡不能愈者(方見欲靨不靨)
人參白术散
六味地黃丸(二方見發熱屬隂陽)
八珍湯(方見頂陷灰白)
清凉飲(方見大便不通)
托裏散(方見痘癰)
十全大補湯(方見腹脹氣促)
四君子湯(方見不靨悶亂)
當歸補血湯
補中益氣湯
五味異功散(三方見寒戰咬牙)
四物湯(方見痘出遲)
痘吐逆
世傳方云痘瘡吐逆無痰益黃散有痰二陳湯或橘皮
湯半夏湯不止加丁香若吐而瀉者亦宜益黃散及陳
氏木香散異功散吐而身熱煩渴腹滿氣促大小便澁
而赤者當利小便竊謂前症若手足並冷渴飲熱湯或
腹作痛中氣虚寒也宜用益黃散手足不冷吐逆痰涎
中氣虚弱也宜用橘皮半夏湯手足並熱熱毒壅滯也
宜用導赤散口乾飲乳不徹胃經氣熱也宜用竹薷湯
吐逆不乳或吐乳酸穢此脾氣虚而乳食停滯也宜用
枳术丸
一小兒痘不紅活手足微冷此陽氣虚弱也先君用五
味異功散加乾薑肉桂二劑乃去薑桂加木香又二劑
而愈
一小兒十一歲出痘第九日吐逆不食手足並冷此陽
氣虚寒之極也用十二味異功散一劑頓愈用五味異
功散而安用參茋四聖散而靨
一小兒吐逆作渴手指並熱此胃經有熱也用竹茹湯
而熱稍止用人參胃愛湯而吐亦止用化毒湯而貫膿
四聖散而結靨
一小兒吐逆作瀉腹脹煩渴痘出不快手指微冷用七
味白术散而諸症退用四聖散而諸痘出用人參蟬蛻
散而諸痘靨
一小兒吐逆腹脹發熱作渴大便乾臭此因腸胃實熱
用竹茹湯加黃連枳殼諸症稍退用紫草快斑湯瘡勢
頓發如期而靨
一小兒痘出甚密嘔逆飲冷手足並熱此胃經熱甚先
用葛根麥門冬散一劑熱症頓退又用瀉黃散未一錢
用米飲調服而安用白术散而痊
人參胃愛散治痘瘡已發未發吐瀉不止不思飲食或
吐逆等症
人參藿香紫蘇甘草(炒)丁香茯苓木
瓜(各等分)糯米
右每服三錢薑棗水煎
葛根麥門冬散治熱毒斑疹頭疼壯熱必神煩悶亂逆
嘔者(方見頂陷心煩)
按此陽明胃經之藥也外除表邪内清胃火兼補元
氣若非發熱作渴表裏俱實者不可用若表裏俱虚
而發熱作渴宜用人參麥門冬散
七味竹茹湯
橘紅半夏(各等分)白茯苓(二分)甘草竹茹黃連
(薑炒)葛根(各二分)
右薑水煎服
人參蟬蜕散治小便不利痘瘡不發煩躁作渴咬牙喘
滿
人參蟬蜕白芍藥木通赤茯苓甘草
紫草茸
右每服三四錢水煎
橘皮半夏湯
橘皮半夏(等分)
右每服三錢薑水煎
化癍湯(方見水痘麻痘)
紫草快癍湯(方見痘陷心煩)
六君子湯(方見痘腹脹)
導赤散(方見風邪搏於肌肉)
十一味木香散
十二味異功散(二方見痘灰白色)
六味地黃丸
七味白术散(二方見發熱屬隂陽)
四聖散(方見涕唾稠粘)
五味異功散(方見寒戰咬牙)
咳嗽
痘疹方云痘瘡未出之先咳嗽升麻湯頭疼身熱惡寒
咳𠻳參蘇木嘔吐痰涎白术湯時氣頭疼咳嗽或靨後
餘毒咳嗽惺惺散瘡不起發升麻湯感寒頭痛悶亂咳
嗽木香散發熱嗽甚别無他症生地黃散風熱咳嗽五
味子湯咽㗋不利甘桔防風湯竊謂痘疹未出欲出之
際乃熱毒上薰清道肺氣不寕宜用惺惺散若已出之
後則屬元氣虚弱不能固衞腠理風邪乘虚而襲宜用
五味異功散加桔梗五味子以補脾肺
一男子咳嗽嚏噴腮頰赤目胞皆赤遍身赤癗余謂此
心臓痘疹彼疑惑而未用藥旬餘皆紅活起發余謂既
紅活起發不必服藥至十七日大便下血未數日而痊
一小兒痘疹壯熱咳嗽痰甚煩熱作渴用人參清脾散
諸症頓退日用芹菜汁旬餘而靨
一小兒痘漸愈咳嗽肺脉大而無力用參蘇飲咳嗽漸
愈因母飲酒又復咳用五味異功散加桑白皮杏仁山
梔母子並服而愈
一小兒痘瘡十二日患咳嗽唾痰胷中隠痛肺脉數滑
余曰此兼患肺癰也當用桔梗湯不信翌日果吐膿血
用桔梗湯而愈
一小兒十四歲痘愈後咳嗽脉數而無力朝用補中益
氣湯夕用六味丸料各數劑漸愈畢姻後咳嗽發熱仍
用前藥及八珍等藥而痊
一小兒痘將愈咳嗽面色黃白嗽甚則赤用五味異功
散調補而愈
生地黃散治小兒癍疹身熱口亁咳嗽心煩等症
生地黃(半兩)杏仁欵冬花陳皮(各三錢)甘草(炙二錢半)
麥門冬(去心七分)
右每服三五錢水煎徐徐服兒大加之若痰氣痘熱
内作宜用桔梗甘草防風湯若痰上壅者佐以抱龍
丸
桔梗湯治久嗽肺氣傷而吐痰有血痰或腥穢或咳吐
膿血肺癰等症
桔梗(炒)貝母(去心)知母桑白皮枳殼(各一錢)地骨
皮瓜蔞仁薏苡仁杏仁(各五分)黃茋(微炒)當歸
(各一錢)五味子(一錢半)百合(炒錢五分)防已(一錢)葶藶(炒五分)
右每服三五錢水煎服
甘桔防風湯治痘症餘毒瘡毒咽痛
桔梗甘草防風
右水煎服
六味地黃丸
七味白术散(二方見發熱屬隂陽)
五味異功散
補中益氣湯
當歸補血湯(三方見寒戰咬牙)
十六味清膈散(即人参清膈散方見頂陷心煩)
惺惺散(方見㿀症)
五味子湯(即小柴胡湯加五味子)
參蘇飲(方見涕唾稠粘)
喘症
痘疹方若云痘瘡已出未靨之間喘渴白术散甚者木
香散收靨後腹脹喘渴大便利小便澁葶藶木香散喘
嗽五味子湯喘渴靨後餘毒不除大便堅實前胡枳殼
散頭疼身熱惡寒微喘是有表邪也用參蘇飲竊謂前
症若因脾肺虚弱宜用白术散脾肺虚寒宜用木香散
熱毒内藴紫草甘草枳殼湯風邪外感用參蘇飲内外
壅滯人參清膈散大便自利小便澁滯葶藶木香散大
便堅實前胡枳殼散
一小兒痰喘痘赤作痛熱渴喜飲冷水大便不利此胃
經實熱先用前胡枳殼散諸症漸退又用犀角地黃湯
而靨
一小兒面赤有痰口亁作渴右寸口脉洪數此心火刑
肺金用人參平肺散一劑又用地黃丸料四劑而痊
一小兒痘赤而痛喘嗽作渴脉洪數左尺右寸為甚此
腎火上炎乘肺為患用地黃丸料煎與恣飲如期而靨
一小兒十四歲痘方愈而喘促咳嗽余謂脾肺氣虚用
五味子湯而愈後停食發熱喘嗽用五味異功散而安
用補中益氣湯而痊
一男子出痘愈而喘嗽面赤服參蘇飲面色痘㾗皆白
此脾肺氣虚而復傷也用補中益氣五味異功散而痊
一小兒喘渴面白手足時冷此脾肺氣虚用人參白术
散五味異功散而愈
一小兒痘將愈喘渴腹脹大便不結小便澁此脾肺氣
虚而然也先用葶藶木香散又用人參白术散而愈
一小兒痘出氣喘大便秘結手足並熱作渴飲冷用前
胡枳殼散而安但飲食少面白此邪氣去而真氣虚也
用補中益氣湯五味異功散而愈
一小兒十四歲痘方愈而喘手足不熱余謂脾肺氣虚
用補中益氣湯而愈後停食發熱手足不冷余謂脾胃
虚熱而喘嗽用五味異功散二劑而熱退又用補中益
氣湯而愈
一小兒痘瘡狂喘躁熱作渴飲冷痰涎不利先君謂熱
毒壅滯用人參清膈散犀角地黃湯各一劑頓愈又用
當歸補血湯而愈
一男子痘愈而喘嗽面赤服發表之劑喘嗽益甚面色
痘㾗皆白手足並冷余謂脾肺之氣復傷而虚寒也用
補中益氣湯加亁薑一劑元氣漸復却佐以八珍湯而
痊
一男子痘愈而患喘發熱惡寒余用十全大補湯不信
反服清熱之劑汗出如兩身熱如炙面目痘㾗如赭赤
余曰汗多亡陽而虚熱也不信後果殁
六味凉血消毒散
牡丹皮當歸生地黃赤芍藥犀角(如無用升)
(麻)生甘草(等分)
右每服三五錢水煎
紫草甘草枳殼湯
紫草甘草枳殼(各等分)
右每服一二錢水煎
五味子湯
參蘇飲
前胡枳殼散(三方見涕唾稠粘)
六味地黃丸
人參白术散(一名七味白木散二方見發熱屬隂陽)
聖濟犀角地黃湯
人參清膈散(即十一味清膈散方見頂陷心煩)
十一味木香散(方見痘灰白色)
葶藶木香散(方見腹脹氣促)
薛氏醫案卷七十二
