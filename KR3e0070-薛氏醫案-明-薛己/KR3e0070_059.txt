薛氏醫案卷五十九
明薛已訂
保嬰撮要六
發熱症
小兒之熱有心肝脾肺腎五臟之不同虛實温壯四者
之不一及表裏血氣隂陽浮陷與夫風濕痰食各當詳
之心熱者頟上先赤心煩心痛掌中熱而噦或壯熱飲
水己午時益甚肝熱者左頰先赤便難轉筋尋衣捻物
多怒多驚四肢困倦寅卯時益甚脾熱者鼻上先赤怠
惰嗜卧身熱飲水遇夜益甚肺熱者右頰先赤手搯眉
目喘咳寒熱飲水日西熱甚腎熱者頦下先赤兩足熱
甚骨蘇蘇如蟲蝕熱甚不能起於牀夜間益甚仍當辨
其虛實實則面赤氣粗口燥唇腫作渴飲冷大小便難
或掀衣露體煩啼暴呌伸體而卧睡不露睛手足指熱
宜用表下虛則面色青白恍惚神緩口中虛冷嘘氣軟
弱喜熱惡寒泄瀉多尿或乍涼乍温怫鬱驚悸上盛下
泄夜則虛汗屈體而卧睡而露睛手足指冷宜用調補
壯熱者肢體大熱熱不已則發驚癎温熱者肢體微熱
熱不已則發驚搐隂虛則内熱陽盛則外熱以手輕捫
之則熱重按之不熱此皮毛血脉之熱熱在表也重按
之筋骨之分則熱輕手則不熱此筋骨之熱熱在裏也
不輕不重按之而熱此肌肉之熱熱在表裏之間也以
虚實分属表裏而言之壯熱惡風寒為元氣不充表之
虛熱也壯熱不惡風寒為外邪所客表之實熱也壯熱
飲湯為津液短少裏之虚熱也壯熱飲水為内火銷鑠
裏之實熱也若夫内外皆熱則喘而渴齒乾煩冤腹滿
四肢熱逢風寒如炙於火能冬不能夏是皆陽盛隂虚
也脉尺寸俱滿為重實尺寸俱弱為重虛脉洪大或緩
而滑或數而鼓此熱盛拒隂雖形症似寒實非寒也熱
而脉數按之不鼓此寒盛格陽雖形症似熱實非熱也
發熱惡熱大渴不止煩燥肌熱不欲近衣其脉洪大按
之無力或兼月痛鼻乾者此血虛發躁也當補其血如
不能食而熱自汗者氣虛也當補其氣仲景論内外不
足發熱自汗之症禁不可發汗如飲食勞役雖病發熱
誤發其汗則表必虛也身熱而汗出者風也發熱身疼
而身重黃者濕也增寒發熱惡風自汗脉浮胸痞者痰
也發熱頭痛脉數者食也寸口脉微為陽不足隂氣上
入陽中則惡寒尺脉弱為隂不足陽氣下入隂中則發
熱隂陽不歸其分則寒熱交爭也晝則安静夜則發熱
煩躁是陽氣下陷入隂中也晝則發熱煩躁夜則安静
是重陽無隂也當亟瀉其陽峻補其隂至若身熱脉弦
數戰慄而不惡寒者癉瘧也發熱惡寒脉浮數也温病
也若四肢發熱口舌咽乾是火熱乘土位濕熱相合故
煩躁悶亂也若身體沉重走注疼痛乃濕熱相摶風熱
鬱而不得伸也心熱則用瀉心湯導赤散安神丸肝熱
則用瀉青丸柴胡飲子脾熱則用瀉黃散肺熱輕則用
瀉白散重則用凉膈散及地骨皮散腎熱則用滋腎丸
實熱則宜疏下虛熱則宜調補壯熱者導赤散温熱者
瀉黃散若肢體熱輕則用惺惺散重則用羌活散之類
大便秘者二黃犀角散餘熱不退者地骨皮散骨節疼
痛者梔子仁湯宿滯内作者紫霜丸肝火内熱者龍膽
草湯隂盛隔陽而熱者人參理中湯肝經血虚生風而
搐者用四物天麻釣藤鈎若熱藴便秘者四順清凉飲
熱而二便調和風邪藴結於表而發者用惺惺散加麻
黃汗之汗後血虚而熱益甚者六神散加粳米汗後氣
虛而惡寒發熱者補中益氣湯汗後隂虚陽無所附而
熱者用四物湯加參茋汗後陽虛隂無所附而熱者用
四君湯加芎歸嬰兒諸熱其因别症而作者當從所重
而治之或乳母七情厚味飲食停積遺熱於兒或兒嗜
食甘肥衣衾過煖或頻浴熱湯積熱於内為患者各當
詳之蓋小兒臟腑脆弱元氣易虛補泄宜用輕和之劑
庶無變症若乳下嬰兒當兼治其母仍參諸熱症治之
治驗
一小兒夜間發熱天明如故或小腹作痛飲食少思
面色痿黃熱時面赤不時飲湯此食積所致用下積
丸治之而消又用白术散調理而安
一小兒飲食停滯腹痛作嘔用大安丸而愈飲食雖
進其腹仍痛用六君山查神麯痛少止余以為脾氣
傷而飲食難化乃去前二味服六君子四劑而愈後
又傷食仍服前藥痛止而至暮發熱用六君柴胡升
麻而痊此由脾虛下陷不能升發故至暮發熱也
一小兒發熱飲食少思大便不實常服蘆薈等丸視
其鼻赤此寒凉之劑復傷脾至而虛熱也用五味異
功散數劑而愈
一小兒十三歲内熱晡熱形體倦怠食少作渴此禀
賦怯弱之虛熱也用地黃丸異功散補之不越月而
痊
一小兒十四歲而近女色發熱吐痰至有室兩目羞
明頭覺脹大用地黃丸料加五味子當歸黃茋煎服
及補中益氣湯得慎疾而瘥
一小兒十四歲肢體倦怠發熱晡熱口乾作渴吐痰
如湧小便淋瀝面目赤色身不欲衣此禀腎不足而
虛熱也用補中益氣湯六味丸而愈
一小兒五歲發熱作渴右顋鼻凖微赤或與冷水凉
藥即時嘔吐余曰右顋微赤肺經虛熱也鼻凖微赤
胃經虛熱也先用四君升麻一劑吐止又用白术散
二劑而不渴更用四君子湯四劑而安
一小兒九歲發熱作渴用瀉黃散大便重墜口角流
涎彼欲瀉火余曰鼻凖青白脾胃虛寒肝木所侮也
口角流涎脾氣不能攝也大便重墜胃氣不能升也
不信竟服凉藥眉唇微動四肢微搐復求治余曰此
虚極而變慢脾風矣用六君炮薑當歸木香釣藤鈎
二劑益甚欲求更劑余曰藥力未及耳又加炮附子
一片即安後去附子二劑而愈
一小兒四歲停滯腹痛發熱用大安丸而飲食進又
用六君山查神麯四劑而痛止復傷食至暮復熱用
六君柴胡山梔升麻而痊此脾虛兼肝火之治法也
一小兒發熱體瘦夜間遺尿日間頻數此禀脾腎不
足用補中益氣湯加補骨脂及地黃丸加鹿茸治之
而痊畢姻後小便頻數作渴發熱服補隂丸等藥發
熱尤甚小便如淋用補中益氣湯六味地黃丸而愈
一小兒體瘦腹大發熱嗜卧作渴引飲先用白术散
為主佐以四味肥兒丸諸症漸愈又用異功散六味
丸而愈
一小兒十四歲傷食發熱服消食丸胸腹膨脹發熱
作渴此脾氣復傷也先用四君升麻柴胡飲食漸進
用補中益氣湯而愈後因勞心發熱少食用四君升
麻柴胡而愈
一小兒傷風咳嗽服參蘇飲加痰盛喘急腹脹不食
此脾肺虛而復傷也用六君柴胡桔梗一劑諸症頓
愈用六君子湯而痊
一女子十四歲發熱至夜益甚久不愈左關脉弦數
右關脉微按之亦弦此肝火血熱脾胃虛弱先用四
物二連湯加柴胡山梔牡丹皮二劑熱稍退又二劑
熱頓退再用加味逍遥散白术加三錢數劑而痊
嘉靖癸丑閏三月渠下第北歸犬子麟孫方病瀉不
食遍體如焚胸滿腹冷痛日夜不成寢或投以山查
枳殼中氣愈弱瀉愈甚不食至累月日進米飲一半
甌或糕餌棗栗少許稍過節度則肢體熱益壯腹痛
不解奄奄喘息旦暮不保矣立齋先生枉視之則曰
此胃虛不能納脾濕不能運病在戊巳深且久兼木
氣所乘脫服攻治之藥則殆矣亟用補中益氣湯數
裏熱稍退瀉不食如初先生復曰此勿亟惟胃氣漸
復濕漸除當自得效耳改用六君兼補中湯仍服八
味丸生命門火以滋脾土如是三月諸症悉退納榖
倍常日惟稍遇形役或記誦心勞則潮熱遄發先生
復授以歸脾方加梔柴二種熱尋止形氣日充甲寅
七月偶觸暑飲冷前症復作間發瘧疾熱晝夜不止
先生曰此虛寒偪陽法當舍時從症用補中湯多加
炮薑益以生薑二兩及口而瘧止面色青黃相錯更
患痢或謂參茋炮薑不宜先生哂之且曰此固虛弱
自利耳往嘗謂戊巳受病木氣乘之此青黃二色非
正形耶仍用補中益氣多加柴胡參术數日而痢止
餘症亦漸解脫惟吾兒襁褓失母渠每姑息之故其
惟外温而中易怒渠少孤遭家多難藜藿恒不充兒
幼多病失調養故形怯而胃弱致疾之原其所由來
者漸矣先生洞微燭幽知其病深且久而堅持獨見
以袪攻治之惑吾兒再造之慈何幸得此於先生哉
先生之曾大父與先廷評公為中表兄弟先君與先
生同宦游京師末年尤敦泉石之雅先生盛德及於
犬子能使先人後嗣永存區區志感誠不能盡萬分
之一也是歲冬十月望眷晩生張慕渠頓首頓首
嘉靖甲寅敬臣之女年十二患脾胃素弱自夏入秋
時瀉時止小腹微痛至八九月間遂成疳積之症發
熱凡二十餘日不止汗泄熱解汗已復熱自中脘至
小腹膨脹堅直大便溏氣喘咳嗽作噯俱晝輕夜重
徹夜煩躁不睡鼻塞眼暗讝語其母以為必死矣立
齋先生診之曰脉浮大而無根此大虛證也非獨參
湯不可乃用參一兩加熟附三分煨生薑三片日進
二劑仍併渣煎服之大下疳積其氣甚腥腹漸寬熱
漸減脉漸斂然手猶尋捻不已鼻孔出血先生曰此
肝證也煎六味丸料與一服如脫乃晝服獨參參薑
附湯夜服六味丸料脉漸有根諸證漸退先此手足
恒熱至是乃始覺寒先生喜曰此病邪盡退而真氣
見矣然猶飲食不進乃單用六君子湯加炮薑遂能
食咳嗽獨甚與補中益氣湯嗽遂止夜始有睡凡弱
女之得生皆先生力也向非先生卓有定見專治其
本而其末自愈則奄奄一息之軀豈堪雜劑之攻擊
哉其為丘中之骨蓋必然矣敬臣感激之餘無由以
報敬書施療之顛末以附醫錄庶不泯先生之功且
以告同患此者幸無所悞亦推廣先生一念之仁於
萬一云爾孟冬望日眷晩生王敬臣頓首拜書
敗毒散治傷風瘟疫風濕頭目昏眩四肢作痛增寒
壯熱項強睛疼或惡寒咳嗽鼻塞聲重
柴胡前胡川芎枳殼(炒)羌活獨活茯
苓桔梗人參(各一兩)甘草(半兩)
右每服二錢生薑薄荷水煎
滋腎丸治腎熱
黃栢(酒拌炒焦三錢)知母(二錢)肉桂(五分)
右為末熟水丸桐子大每服二十丸至三十丸食前
百沸湯下
四順清凉飲治小兒血脉壅實臟腑蓄熱頰赤作渴
五心煩熱睡卧不安四肢驚掣及因乳哺不時寒温
失度令兒血氣不順腸胃不調大小便澁欲發驚癎
或風熱結核頭面生瘡目赤咽痛瘡疹餘毒一切壅
滯挾熱泄瀉不止加木香煨大黃
赤芍藥當歸甘草大黃(各等分)
右每服一錢水煎作兩服
消風散治小兒解脫致令風邪客於皮毛入於臟腑
則令惡風發熱胸膈痰涎目澁多睡(方見驚癎胎症)
小柴胡湯治傷寒温熱身熱惡風頭痛項強四肢煩
疼往來寒熱脇痛耳聾嘔噦痰實中暑瘧疾並服之
(方見天釣)
愚按前方若肝膽經風熱肝火瘰癧寒熱往來日晡
發熱潮熱不欲飲食或怒火口苦耳聾咳嗽或脇痛
胠滿小便不利或泄瀉吐酸苦水或肢體搐動唇目
抽掣及乳母有前症致兒為患者並宜服之
抑肝散治肝經虛熱發搐或發熱咬牙或驚悸寒熱
或木乘土而嘔吐痰涎腹脹少食睡卧不安(方見肝臟)
梔子清肝散(一名柴胡梔子散)治三焦及足少陽經風熱發熱
耳内作痒生瘡或腹中作痛或胸乳間作痛寒熱往
來
柴胡梔子(炒)牡丹皮(各一錢)茯苓川芎芍藥
當歸牛旁子(炒各七分)甘草(三分)
右水煎服
柴胡清肝散治肝膽三焦風熱怒火或乍寒乍熱往
來寒熱發熱或頭發瘡毒等症
柴胡(一錢五分)黃芩(炒)人參川芎(各一錢)山梔(炒一錢半)連
翹甘草(各五分)桔梗(八分)
右水煎服
柴胡飲子解肌熱蒸熱積熱或汗後餘熱脉洪實弦
數大便堅實
黃芩(七分)甘草(四分)大黃(八分)芍藥(七分)柴胡人參(各五分)
當歸(一錢)
右每服一錢薑水煎
當歸補血湯治肌熱躁熱目赤面紅煩渴晝夜不息
其脉洪大而虚重按全無此脉虚血虚也若悞服白
虎湯必死宜此主之
黃茋當歸(各等分)
右水煎服
三黃丸治三焦積熱眼目赤腫頭項腫痛口舌生瘡
心膈煩躁不美飲食大小便秘澁五臟實熱或下鮮
血瘡癤熱症
黃連黃芩大黃(煨各等分)
右為末煉蜜丸桐子大每服三十丸白滚湯下量大
小加減服
白虎湯治傷寒或吐或下後七八日邪毒不解熱結
在裏表裏俱熱時時惡風大渴舌上乾燥而煩欲飲
數升者宜服之又治夏月中暑汗出惡風寒身熱而
渴
知母(三兩)甘草(一兩炙)石膏(八兩另研)糯米(三合)
右每服二三錢水煎至米熟為度
瀉黃散(方見脾臟)
瀉心湯(方見心臟)
地黃散(方見腎臟)
清凉飲
柴苓散
二黃犀角散
牛黃散
黃龍湯
牛黃膏
梔子仁湯
六物黃芩湯
五物人參飲
地骨皮散(十方見潮熱)
惺惺散
理中湯(二方見咳嗽加人參即人參理中湯)
龍膽湯
紫霜丸(二方見噤風撮口)
四物湯(方見急驚)
六神散(方見夜啼)
白术散(方見積痛)
羌活散(方見驚風)
下積丸(方見積滯)
補中益氣湯
大安丸(即保和丸加白术二方)
六君子湯
四君子湯
加味逍遥散
異功散(四方見内釣)
瀉白散(方見肺臟)
瀉青丸(方見肝臟)
凉膈散(方見瘡瘍)
八珍湯(方見寒熱)
潮熱
錢仲陽曰潮熱者時間發熱過時即退來日依時而至
有風寒疳積食癖之分隂陽虚實五臟之異如汗出身
熱呵欠面赤者風熱也傷寒時疫隂陽相勝外感熱也
肌瘦口乾骨蒸盗汗疳熱也大小便閟澁汗下不解積
熱也腹背先熱夜發旦止食熱也涎嗽飲水乳食不消
癖熱也又有煩熱者氣麄喘促心躁不安頰赤口瘡兼
發癎症瘡疹熱者耳鼻尖冷血熱者己午間發至夜則
凉虚熱者困倦少力發於病後陽邪干心則來去不定
隂陽相勝則寒熱如瘧前症在小兒有因乳母或姙娠
七情厚味遺熱或飲食停積衣衾過煖及頻浴熱湯而
為患若寅卯辰時熱而力盛飲水者肝經實熱也用柴
胡清肝散熱而力怯飲湯者肝經虚熱也用六味地黃
丸己午時熱心經也實用導赤散虛用秘旨安神丸申
酉戌時熱肺經也實用瀉白散虚用秘旨保脾湯亥子
丑時熱腎經也用地黃丸大凡壯熱飲水大便秘結属
實熱用二黃犀角散下之熱渴飲湯大便如常属血虛
用四物湯補之若下後隂虛陽無所附而仍熱用四物
參茋汗出陽虛隂無所生而仍熱用四君芎歸若汗下
後煩渴面赤血虚發躁也當歸補血湯若見驚搐等症
肝血虛而内生風也用四物天麻釣藤鈎頰赤口乾小
便赤澁大便焦黃表裏俱實熱也用清凉飲子如大便
已利或熱未止表邪未解也惺惺散未應加麻黃微汗
之旣汗而仍熱此表裏俱虛氣不歸原陽浮於外而虛
熱也六神散加粳米陽氣下陷於隂中而發熱者用補
中益氣湯若乳下嬰兒當兼治其母
一小兒潮熱煩渴大便乾實氣促咳嗽右顋色赤此
肺與大腸有熱用柴胡飲子一服頓愈後因微驚發
搐咬牙頓悶此肝脾氣血虛也用四君芎歸釣藤鈎
而愈
一小兒潮熱發躁左腮青赤此心肝血虛用秘旨安
神丸及四物防風酸棗仁漸愈又用六味地黃丸調
補肝腎而痊
一小兒潮熱發搐痰涎上湧手足指冷左顋至申酉
時青中隱白手足時搐此肝經虚弱肺金所勝而潮
搐脾土虛弱而手足冷也用補中益氣湯調補脾肺
用六味地黃丸滋補肝腎而愈蓋病氣有餘當認為
元氣不足若用瀉金伐肝清熱化痰則誤矣
一小兒寅卯時發熱或兼搐有痰服抱龍瀉青二丸
而愈後復患服前藥兼咳𠻳氣喘不時發搐面赤色
或青黃或浮腫或流涎余謂咳嗽氣喘脾肺氣虚也
不時發搐肝木乘脾也面青黃肝入心脾也浮腫流
涎脾氣虚也用益智丸以養心血補中益氣湯以補
脾氣而愈
一小兒腹痛作嘔飲食少思至暮腹脹發熱此脾虚
下䧟朝用補中益氣湯夕用六君柴胡升麻而愈後
因勞不時寒熱夜間盗汗用十全大補湯而愈
一小兒夜間發熱腹脹余謂脾虛肝盛朝用五味異
功散夕用四味肥兒丸熱止乃朝用六味地黃丸夕
用異功散而痊
一小兒已午時發熱驚悸發時形氣倦怠而黃懶食
流涎飲湯余謂心氣不足所致不信反服凉心之藥
更加吐瀉睡而露睛手足並冷幾至慢脾風先用六
君薑桂佐以地黃丸而愈
一小兒亥子時患前症用益黃散而愈後復發服前
藥及清熱之劑病發不時嗜卧露睛作渴少食大便
頻黃予謂脾虚而肝木勝之兼元氣下陷也用補中
益氣湯佐以地黃丸而愈
一小兒先停食服尅伐之藥致面色痿黃體倦少食
申酉時潮熱或用清熱消導之劑更加泄瀉予先用
六君子湯數劑後用補中益氣湯漸愈
一小兒申酉時發熱面赤腹中作痛或用峻利之劑
下之致發搐吐痰作渴腹痛按之即止此脾胃傷而
變症也用七味白术散補中益氣湯頓安
柴苓散治壯熱來去
柴胡麥門冬(去心焙)人參赤茯苓甘草(各半兩)
黃芩(一兩)
右為末每服二錢入小麥二十粒青竹葉三片水煎
服
二黃犀角散治温壯心熱神不安大腑秘結
犀角屑大黃(酒浸蒸)釣藤鈎梔子仁甘草
黃芩(各半兩)
右為末每服五分熱湯調下量兒加減
牛黃散治温壯常熱或寒熱往來
牛黃(研)甘草(各半兩)柴胡梔子(酒炒)龍膽草(酒炒)黃芩
(炒各二錢五分)
右為末每服五分以金銀薄荷湯調下
黃龍湯治發熱不退或寒熱往來
柴胡(五錢)黃芩(炒)甘草(炙各二錢)赤芍藥(三錢)
右每服一錢薑棗水煎
牛黃膏治壯熱咽喉涎響或不省人事或左右手偏
搐或唇口眼鼻顫動此熱涎内蓄風邪外感也宜急
服之
蝎尾(四十九枚)巴豆肉(去油膜一錢五分)梅花腦(半匙)辰砂(研二錢)
牛黃(少許)麝香(一匙)鬱金(三錢皂角水煮)
右為末每服一匙蜜水調下量兒虚實用之
梔子仁湯治陽毒壯熱百節疼痛下後熱不退者
梔子仁(酒炒)赤芍藥大青知母(各一兩)升麻黃
芩(酒炒)石膏(各二兩)柴胡(一兩五錢)甘草(五錢)杏仁(二兩浸去皮麵炒微)
(黃)
右每服三錢生薑三片水煎服
六物黃芩湯治壯熱腹大短氣往來寒熱飲食不化
黃芩(酒炒)大青甘草(炙)麥門冬(去心)石膏(各半兩)桂(三錢)
右每服一二錢水煎服
五物人參飲治壯熱咳嗽心腹脹滿
人參甘草(各半兩)麥門冬(去心)生地黃(各一兩半)茅根(半握)
右每服二三錢水煎服
益智丸治脾腎虚熱心氣不足
益智仁茯苓茯神(各等分)
右為末煉蜜丸桐子大每服五六十丸空心白滚湯
下亦治白濁
四物二連湯治血虚勞五心煩熱晝則明了夜則發
熱脇肋并一身盡熱日晡肌熱
當歸生地黃白芍藥川芎黃連胡黃
連(各等分)
右水煎服
地骨皮散治虚熱壯熱
知母柴胡甘草人參地骨皮茯苓
半夏(各等分)
右薑水煎有驚熱加蟬退天麻黃芩
抱龍丸(方見傷寒)
六味丸(方見腎臟)
七味白术散(方見積痛)
導赤散
秘旨安神丸(二方見心臟)
瀉白散(方見肺臟)
惺惺散
保肺湯(二方見咳嗽)
四物湯(方見急驚)
當歸補血湯
柴胡清肝散
清凉飲子(三方見發熱)
六神散(方見夜啼)
補中益氣湯(方見虚羸)
四君子湯
六君子湯(二方見内釣)
益黃散(方見脾臟)
瀉青丸(方見肝臟)
寒熱
經曰陽虚則外寒隂虚則内熱陽盛則外熱隂盛則内
寒寒熱往來此乃隂陽相勝也故寒氣并於隂則發寒
陽氣并於陽則發熱寸口脉微為陽不足隂氣上入陽
中則惡寒尺脉弱為隂不足陽氣下入隂中則發熱陽
不足則先寒後熱隂不足則先熱後寒隂陽不歸其分
則寒熱交爭也又上盛則發熱下盛則發寒陽勝則乍
熱隂勝則乍寒隂陽相勝虚實不調故邪氣更作而寒
熱往來或乍寒乍熱也少陽膽者肝之府界乎太陽陽
明之間半表半裏之分隂陽之氣易於相乘故寒熱多
主肝膽經症以小柴胡湯加減調之若秪見寒熱起居
如常久而不愈及大病後元氣未復悉屬隂虚生熱陽
虚生寒宜用八珍湯補之甚者十全大補湯有食積為
病亦令寒熱用保和丸消之若兼嘔吐泄瀉用六君子
湯厥冷飲熱人參理中丸作渴不止七味白术散食積
旣消而寒熱尚作者肝邪乘脾所勝侮所不勝也用異
功散加柴胡山梔其瘧症寒熱詳見瘧門
治驗
一小兒十四歲朝寒暮熱或時發寒熱則倦怠殊甚
飲食不思手足指冷朝用補中益氣湯夕用六君子
湯各二十餘劑漸愈後因用功勞役前症復作更加
頭痛脉虚兩寸尤弱朝用補中益氣湯蔓荆子夕用
十全大補湯兩月餘而痊但勞役仍復寒熱服前二
湯稍愈畢姻後又用功過度朝寒遍體如冰暮熱身
如炙朝用補中益氣湯加薑桂夕用八味丸加五味
子各五十餘劑而愈
一小兒十三歲壯熱便秘服清凉飲愈而復作服地
骨皮散更潮熱又服芩連四物不時寒熱體倦少食
而熱或晝見夜伏夜見晝伏予謂肝脾虚熱夕用地
黃丸加五味子朝用補中益氣湯加山藥山茱而瘥
一小兒寒熱不愈診其乳母左關脉弦數左脇作痛
遇勞則遍身瘙痒遇怒則小便不利此因肝經血虚
鬱火所致也先用小柴胡湯加山梔牡丹皮諸症頓
退又用加味逍遥散母子並痊
一小兒發熱咬牙乍寒乍熱耳内痛痒緣乳母有肝
火所致用柴胡清肝梔子清肝二散母子並服而愈
一小兒十四歲每日子時分發熱遍身如炙午未時
則寒足骨如冰至膝至子時分熱仍作此内真寒而
外假熱也朝用補中益氣湯加參茋各三錢附子三
分夕用大劑四君子湯加當歸一錢附子五分各二
十餘劑漸安又用參术各五錢歸茋各三錢陳皮甘
草各一錢薑桂五分各數劑乃朝用十全大補湯夕
用六君子湯漸愈又用五味異功散而尋愈
一女子十五歲寒熱月經先期兩寸脉弦出魚際此
肝經血盛之症用小柴胡湯加生地黃烏梅治之而
愈後寒熱消瘦月經過期乃肝脾二經血氣虚弱也
朝用補中益氣湯夕用六味地黃丸而愈
羌活冲和丸治太陽無汗發熱頭痛惡寒脊強脉浮
緊又治非時暴寒人中之頭痛惡寒發熱宜此湯治
之以代麻黃湯用太陽經之神藥也
羌活防風蒼术(各一錢半)川芎甘草細辛
白芷生地黃黃芩(各錢)
右水煎服
八珍湯(四物四君合用四物見急驚四君見内釣)
十全大補湯(方見自汗)
六君子湯
加味逍遥散
異功散(三方見内釣)
人參理中丸(方見冷瀉)
保和丸
補中益氣湯(二方見虚羸)
地骨皮散(方見潮熱)
芩連四物湯(即四物二連湯加黃芩方見潮熱)
地黃丸
八味丸(即地黃丸加五味子肉桂二方見腎臟)
小柴胡湯(方見痙症)
柴胡清肝散
梔子清肝散(二方見發熱)
傷寒夾驚夾食
錢仲陽云小兒正傷寒者謂感冐寒邪壯熱頭痛鼻塞
流涕畏寒拘急是也夾驚者因驚而又感寒邪或因傷寒
熱極生風是熱乘於心心神易動故發搐也用薄荷散
人參羌活散之類解之甚者抱龍丸夾食者或先傷於
風寒後復停滯飲食或先停滯飲食而後傷於風寒以
致發熱氣粗噯氣壯熱頭疼腹脹作痛大便酸臭先用
解散次與消導不解者大柴胡湯週歲已前傷寒熱輕
者用惺惺散週歲已後須解表微汗若五六日不除邪
入於經絡傳變多端不可枚舉若夫榮衛俱傷者羌活
冲和湯主之過此則少陽陽明二經在於半表半裏肌
肉之間脉不浮沉外症在陽明則目疼鼻乾不得眠脉
洪而長以葛根解肌升麻等湯治之在少陽則耳聾脉
弦數小柴胡湯加減和之若少陽陽明俱病小柴胡加
葛根芍藥傳入陽明為裏脉沉實譫妄惡熱六七日不
大便口燥咽乾而渴用大柴胡湯重則三一承氣湯若
兼三焦俱病則痞滿燥實宜大承氣湯三陽之邪在裏
為患不頭痛惡寒而反渴此為温病當遵仲景法治之
其餘正傷寒症治自有專方不復贅論其兼驚兼食者
各從本症治之
治驗(散見各症)
抱龍丸治復風瘟疫身熱氣粗痰實壅嗽常服安神
鎮驚亦治痘疹壯熱
牛膽南星(一兩)天竺黃雄黃辰砂(二錢)麝香(少許)
右為末煑甘草汁丸櫻桃大隂乾每服一丸薄荷湯
下氣喘有痰加枯礬
愚按前方若風熱痰嗽或急驚發搐昏睡咬牙形病
俱實宜用此方若初冐風寒咳嗽痰盛氣喘者属客
邪内作先用十味參蘇飲客邪旣解而腹脹吐瀉發
搐咬牙睡而露睛属脾肺氣虚用五味異功散切忌
袪痰表散若過服尅伐之劑以致前症者尤宜温補
脾肺
紅綿散治傷風咳嗽鼻塞或流清涕
全蝎(五箇)麻黃(去節)殭蠶白芷川芎桔梗天
麻(各二錢)甘草蘇木
右為末每服一錢加紅綿少許水煎有熱加荆芥
葛根解肌湯治發熱惡寒頭痛項強傷寒温病
葛根(四分)桂(一分)黃芩甘草白芍藥(各三分)麻黃
右薑棗水煎服
太乙承氣湯治臟腑積熱痞滿燥實堅脹
甘草枳實(麩炒)厚朴(薑製)大黃芒硝(各等分)
右薑水煎服
升麻湯治小兒中風頭痛增寒壯熱肢體疼痛鼻乾
不得眠兼治瘡痘已發未發皆可服
甘草白芍藥升麻乾葛(各等分)
右為末每服一錢水煎服
小柴胡湯
大承氣湯
大柴胡湯(三方見痙症)
惺惺散(方見咳嗽)
葛根解肌湯
抱龍丸(二方見傷寒)
薄荷湯(方見瘰癧)
人參羌活散(方見驚風)
咳嗽
錢仲陽云嗽者肺感微寒八九月間肺氣正旺若面赤
身熱其病為實當用葶藶丸下之久嗽者不宜下若在
冬月乃傷風嗽當用麻黃湯汗之面赤飲水咳𠻳唾膿痰
咽喉不利者以甘梗湯清之先咳後喘面腫身熱肺氣
盛也以瀉白散平之嗽而唾痰涎乳者以白餅子下之
潔古云嗽而兩脇痛者属肝經用小柴胡湯咳而嘔苦
水者属膽經用黃芩半夏生薑湯咳而喉中如梗者属
心經用甘桔湯咳而失氣者属小腸用芍藥甘草湯咳
而右脇痛者属脾經用升麻湯咳而嘔長蟲者属胃經
用烏梅丸咳而喘息吐血者属肺經用麻黃湯咳而遺
屎者属大腸用赤石脂湯咳而腰背痛甚則咳涎者属
腎經用麻黃附子細辛湯咳而遺尿者属膀胱用茯苓
甘草湯咳而腹滿不欲食面腫氣逆者属三焦用異功
散若咳嗽流涕外邪傷肺也先用參蘇飲喘嗽面赤心
火刑肺也用人參平肺散及六味地黃丸嗽而吐青綠
水肝木乘脾也用異功散加柴胡桔梗嗽而吐痰乳脾
肺氣傷也用六君子加桔梗若嗽唾膿痰者熱藴於肺
而成肺癰也用桔梗湯凡風邪外傷法當表散而實腠
理其用下藥非邪傳於内及胃有實熱者不宜輕用面
色白脉短濇者肺之本症也易治面色赤脉洪數者火
刑金也難治
治驗
一小兒潮熱煩渴大便乾實氣促咳嗽右顋色赤此
肺與大腸有熱用柴胡飲子一服諸症頓退後又發
搐咬牙頓悶此肝脾氣血虚也用四君芎歸釣藤鈎
而愈
一小兒咳嗽惡心鼻塞流涕右顋青白此脾肺氣虚
而外邪所乘也先用惺惺散咳嗽頓愈但飲食不思
手足指冷此外邪雖去而元氣尚虚也當調補脾土
而生肺金遂用六君升麻治之而愈大凡外邪所侵
而痰涎壅塞者宜表散之外邪旣去而喘嗽未愈或
更氣促肺氣虚也属形病俱虚須用六君子之類調
補脾土以生肺金為善設逕補肺氣則反益其邪况
肺乃脆嫩之臟而司腠理以脾為母若腠理不密風
邪外侵藴結於肺而變咳嗽諸症乃形氣不足病氣
有餘也最難調理設或嘔吐傷其胃氣汗下損其津
液必變肺痿肺癰
吳江史萬言子六歲感冐咳嗽發散過度喘促不食
痰中有血用桔梗湯而愈後因元氣未復清氣不升
大便似痢或用五淋散黃連枳實之類痰喘目劄四
肢抽搐變慢脾風而歿
一小兒傷風咳嗽發熱服解表之劑加喘促出汗余
謂脾肺氣虚欲用補中益氣湯加五味子補之不信
乃自服二陳桑皮枳殼而發搐痰湧余仍用前藥加
釣藤鈎而痊
一小兒有哮病其母遇勞即發兒飲其乳亦嗽用六
君桔梗桑皮杏仁治之母子並愈
一小兒傷食發熱抽搐嘔吐喘嗽属脾肺氣虚有熱
用六君炒黑黃連山梔而愈
一小兒咳嗽因乳母素食膏粱炙&KR1020;所致用清胃散
而愈後其母因怒咳嗽脇痛其子亦然母服小柴胡
湯子亦隨愈
吳江史萬洲子傷風咳嗽或用散表化痰之藥反加
痰盛腹脹面色㿠白予謂脾肺氣虚也用六君桔梗
一劑頓愈三日後仍嗽鼻流清涕此復感於風寒也
仍用前藥加桑皮杏仁而愈
一小兒發熱咳嗽右顋色赤此肺金有熱用瀉白散
而愈次日重感風邪前症復作聲重流涕用參蘇飲
加杏仁桑皮而愈但右顋與額微赤此心火乘肺也
用人參平肺散一劑遂痊
一小兒咳嗽發熱右臉赤色作渴煩悶倦怠少食肚
腹作脹此風邪傷肺飲食傷脾先用六君桔梗杏仁
柴胡一劑諸症少愈後去杏仁柴胡又一劑而安
一小兒發熱右臉赤咳嗽痰盛余謂風邪藴結於肺
而痰作也用二陳加桑皮杏仁桔梗治之將愈自用
發散降火之劑風痰不退發熱益甚余曰此脾肺俱
虚也用五味異功散加桔梗四劑漸愈又用六君子
而愈
一小兒三歲痰涎上湧氣喘胸滿大便不實睡而露
睛手足指冷此属形病俱虚也用六君桔梗一劑諸
症稍緩至四劑將愈復傷風寒前症仍作又以前藥
加紫蘇杏仁桑皮而安
一小兒傷風咳嗽痰盛雜用化痰等藥寒熱益甚面
色或青或赤此風熱相摶也用牛黃清心丸一服又
六君桔梗二服而痊
麥煎散治夾驚傷寒吐逆壯熱表裏不解氣粗喘急
面赤自汗或狂語驚呌或不語自汗及治癮疹搔痒
往來潮熱或時行痳痘餘毒未盡痰涎咳嗽或變驚
風手足搐搦眼目上視或傷風頭疼並宜服之
滑石地骨皮赤芍藥石膏白茯苓杏
仁人參知母甘草葶藶子(炒各半兩)麻黃(去節)
(一兩五錢)小麥(五六十粒)
右為末每服一錢麥子煎湯調下若久嗽傳於五臟
或唾痰涎或厥冷驚悸甚則目眶腫黑白睛色赤用
生地黃黑豆濕研成膏掩目眶上服麥煎散久嗽成
癎服散癎之藥
小青龍湯治傷寒表不解惡寒體熱心下停水乾嘔
咳嗽喘急或肺脹胸滿鼻塞清涕噯逆氣喘仲景所
謂表不解心下有水氣乾嘔發熱而咳或渴或噎或
小便不利或小腹脹滿此湯主之
麻黃(去節)赤芍藥半夏(湯泡各七錢)細辛乾薑(炮)甘
草(炙)桂枝(各三錢)五味子(半兩杵)
右每服二錢水煎
理中湯治脾胃虚寒胸膈痞滿或心腹疼痛痰逆嘔
吐飲食減少氣短羸困或霍亂吐利手足厥冷不喜
飲水者
人參白术乾薑(炮各等分)甘草(炒減半)
右每服三錢水煎熱服或研末白湯調下
惺惺散治外感風寒鼻寒痰嗽發熱
桔梗細辛人參白术甘草瓜蔞根
白茯苓
右為末每服二錢入薄荷五葉水煎服
保肺湯治肺胃受風熱痰盛咳嗽喘吐不止及治久
嗽不愈
山藥白茯苓紫蘇葉(各一錢)藿香(五分)白殭蠶
(去絲嘴炒二錢)百部(六分)黃芩防風杏仁(去皮尖麩炒各一錢)百
合(五分)五味子(一錢)桔梗(二錢)
右水煎食後服
天麻防風丸治驚風咳嗽身體壯熱多睡驚悸手足
抽掣精神昏憒痰涎不利及風邪温熱
天麻防風人參辰砂雄黃麝香甘
草(炙各二錢五分)全蝎(炒)殭蠶(各半兩炒)牛黃一方有膽南
星無麝香
右為末煉蜜丸桐子大每服一二丸薄荷湯下
麻黃湯治太陽症頭疼發熱身頭惡風無汗喘滿脉
浮緊八九日不解當發汗汗已煩悶瞑目者必䘐䘐
乃解所以然者陽氣重故也
甘草(半兩)麻黃(去節兩半)桂枝(一兩)杏仁(去皮三十五箇)
右每服三錢水煎
柴胡石膏湯治時行瘟疫壯熱惡風頭疼體疼鼻塞
心胸煩滿寒熱往來咳嗽涕唾稠粘
桑白皮黃芩(各三錢半)升麻(二錢五分)石膏前胡赤
芍藥乾葛柴胡(各五錢)荆芥穗(三錢)
右為末每服一二錢薑二片淡䜴十粒水煎
葶藶丸治脾熱薰肺或傷風咳嗽面赤痰盛身熱喘
促
葶藶子(隔紙略炒)防已黑牽牛(略炒)杏仁(去皮尖雙仁麫炒搗膏一)
(兩)
右為末研入杏膏拌勻取蒸棗肉搗和丸麻子大每
服五七丸淡薑湯下量兒加減
黃芩半夏生薑湯治膽腑欬嘔苦水若膽汁
黃芩生薑(各一錢)甘草(炙)芍藥(各六分)大棗(二箇)半夏
(一錢五分)
右水煎服
甘桔湯治心臟咳咳而喉中如梗狀甚則咽腫喉痺
粉草(二錢)苦梗(一錢)
右水煎食後服
芍藥甘草湯治小腸腑欬欬而失氣
芍藥甘草(炙各一錢)
右水煎服
升麻湯治脾臟咳咳而右脇下痛痛引肩背甚則不
可以動動則欬涎(方見傷寒)
烏梅丸治胃腑咳咳而嘔嘔甚則長蟲出
烏梅(三箇)細辛附子(製)桂枝人參黃栢(各六錢)
乾薑(一兩)黃連(一兩)當歸蜀椒(各兩)
右為末用酒浸烏梅一宿去核蒸之與米飯搗和丸
桐子大每服十丸白湯下
赤石脂禹餘粮湯治大腸咳咳而遺屎
赤石脂禹餘粮(各二兩並打碎)
右每服二錢水煎
麻黃附子細辛湯治腎臟咳咳則腰背相引而痛甚
則咳涎又治寒邪犯齒致腦齒痛宜急用之緩則不
救
麻黃細辛(各二錢)附子(一錢)
右每服一錢水煎
茯苓甘草湯治膀胱咳咳而遺溺
茯苓(二錢)桂枝(二錢五分)生薑(五大片)
右每服二錢水煎
牛黃清心丸(方見急驚)
瀉白散(方見肺臟)
二陳湯(方見吐噦)
補中益氣湯(方見虚羸)
小柴胡湯(方見痙症)
桔梗湯(方見肺癰)
四君子湯
六君子湯
清胃散
異功散(四方並見内釣)
地黃丸(方見腎臟)
五苓散(方見五淋)
人參平肺散(方見夜啼)
白餅子(方見發搐)
百晬内嗽
百晬内嗽者名乳嗽甚難調理當審其虚實若氣粗痰
盛口瘡眼熱先用比金丸嘔吐驚悸困倦自汗用補肺
散驚嗽用琥珀散乳嗽用天麻丸若脾胃内熱者用抱
龍丸風邪外感者用惺惺散痰熱旣去而氣粗痰盛或
流涎者脾肺氣虚也用異功散加桔梗口瘡眼熱大便
堅實者用三黃丸大便不實者用白术散若嘔吐不乳
困倦自汗或自利腹脹者脾胃氣虚也用六君子加柴
胡若驚悸困倦痰盛不乳者心脾血虚也四君子加芎
歸酸棗仁或因乳母食五辛厚味致兒為患者仍參喘
嗽諸症
治驗
一小兒外感風邪服表散之劑汗出作喘此邪氣去
而脾肺虚也用異功散而汗喘止再劑而乳食進
一小兒咳嗽服抱龍丸反吐瀉不乳腹脹發熱用六
君子湯母子並服而瘥後因母飲酒仍嗽用清胃散
加麯蘖母服而子亦愈
一小兒患嗽或用清痰等藥反吐乳發熱搐搦腹脹
此脾胃復傷而内虚熱也用異功散加釣藤鈎漸愈
又用前藥加當歸而安
一小兒患咳嗽服牛黃清心丸加喘促腹脹此脾肺
氣虚也用六君子湯頓愈
補肺散(一名阿膠散)治肺虚惡心喘急久患咳嗽有痰
阿膠(一兩半炒)鼠粘子(炒)馬兜鈴(各半兩)杏仁(七粒)糯米(一兩)
甘草(三分)
右每服一錢水煎服
天麻丸治未滿百晬咳嗽不止
天麻蟬蛻白殭蠶(炒)人參川芎甘草
辰砂天竺黃(各二錢)牛膽南星砒白附子
雄黃(各一錢)金箔(五片)鵬砂(五分)
右為末蜜丸芡實大金箔為衣每服一丸用薄湯下
愚按前方乃金石大毒之劑不可輕用况百晬小兒
多是乳母飲食厚味或母有肺病傳兒昔一婦人服
截瘧丹内有砒者兒飲其乳良久子母昏憒遍身發
赤翌日方甦又一婦人亦服前藥其子吐瀉大作大
人尚不能勝况小兒乎凡服砒石之藥中毒遍身發
赤昏瞶或吐瀉者急灌醋碗許即甦小兒數滴足矣
琥珀散治急慢驚風涎潮昏冐目瞪驚搐内釣腹痛
或驚癎時發
辰砂(一錢五分)琥珀牛黃牛膽南星殭蠶(炒去絲嘴)
全蝎白附子代赭石天麻乳香蟬殼
(各一錢)
右為末每服一二分白湯調下
黃芩清肺飲治肺燥而小便不通
黃芩(一錢)梔子(一箇打破)
右水煎服不利加鹽豉二十粒
異功散
四君子湯
六君子湯
清胃散(四方見内釣)
白术散(方見積痛)
比金丸(方見驚癎)
三黃丸(方見疝症)
惺惺散(方見咳嗽)
抱龍丸(方見傷寒)
牛黃清心丸(方見急驚)
作喘
喘急之症有因暴驚觸心者有因寒邪壅盛者有因風
邪外客者有因食鹹酸痰滯者有因膏粱積熱薰蒸清
道者然喘與氣急有輕重之别喘則欲言不能隘於胸
臆氣急但息短心神迷悶耳治法因驚者用雄朱化痰
定喘丸佐以天麻定喘飲寒傷肺氣者用小青龍湯風
邪傷肺者用三拗湯加減之食醎酸傷肺者㗖以生豆
腐熱傷肺氣者當凉肺定喘哮喘喉聲如鋸者梅花飲
兼用半夏丸前症多因脾肺氣虚腠理不密外邪所乘
真氣虚而邪氣實者為多若已發則散邪為主未發則
補脾為主設槩攻其邪則損真氣逕補其肺則益其邪
凡喘嗽之症若小便不利則必生脹脹則必生喘要分
標本先後先喘而後脹者主於肺先脹而後喘者主於
脾蓋肺金司降外主皮毛肺朝百脉通調水道下輸膀
胱肺旣受邪則失降下之令故小便漸短致水溢皮膚
而生脹滿此則喘為本而脹為標也治當清金降火為
主而行水次之脾土惡濕而主肌肉土能尅水若脾土
受傷不能制水則水濕妄行浸潰肌肉水旣上溢則邪
反侵肺氣不能降而生喘矣此則脹為本而喘為標也
治當實脾行水為主而清金次之苟肺症而用燥脾之
藥則金燥而喘愈甚脾病而用清金之藥則脾寒而脹
益增觀其症若中氣虚弱者用六君子湯中氣虚寒者
前方加炮薑鬱結氣滯者用歸脾湯加柴胡山梔肝木
尅脾土者用六君柴胡山梔肺氣壅滯者用紫蘇飲加
白术食鬱壅滯者用養胃湯加木香肺中伏熱水不能
生而喘者用黃芩清肺飲及五淋散脾肺虚弱不能通
調水道者用補中益氣湯及六味丸膏粱厚味脾肺積
熱而喘者用清胃散及滋腎丸心火刑金不能生水者
用人參平肺散亦用滋腎丸腎水虧虚火鑠金小便不
利者用六味丸及補中益氣湯肝木乘脾不能相制而
喘者用六君柴胡升麻脾胃虚寒臍凸腹脹者用八味
地黃丸脾腎虚寒不能攝水如蠱脹者用加減腎氣丸
凡虧損足三隂而致喘脹或二便不調及牽引侈痛者
俱用六味八味加減腎氣等丸治之仍參傷風咳嗽症
治驗
一小兒嘔吐發熱胸痞脇痛作喘發搐因乳母恚怒
母服加味逍遥散子服異功散加釣藤鈎山梔並愈
一小兒痰喘鼻塞用惺惺散而愈後因傷乳服消導
之劑痰喘腹脹益甚余謂脾虚不能生肺而痰喘脾
氣不能運化而腹脹用異功散而痊
一小兒患喘服發汗之劑汗不出而喘益甚用異功
散頓愈又用六君子湯而全愈後復痰喘服下痰丸
前症愈甚更腹脹作嘔此脾肺復傷也再用異功散
而漸愈半載後患喘嗽面赤此火心尅肺金用人參
平肺散及六味地黃丸而痊
一小兒傷風喘急不能卧服參蘇飲之類不痊余用
小青龍湯一劑而愈後復感寒嗽喘益甚服發表之
藥手足並冷腹脹少食余謂脾肺俱虚也用六君子
加桔梗杏仁而愈
一小兒患喘面赤服牛黃清心丸面色㿠白手足不
熱余謂脾胃復傷用六君子湯不半杯而愈又傷風
寒而喘面色仍白用五味異功散加桔梗生薑治之
頓安
一小兒七歲患前症久不愈或用下痰等藥連瀉數
次飲食不入手足並冷喘急不得卧先用六君薑桂
益甚用人參五錢附子一錢二劑少緩又二劑十減
三四乃用獨參將愈却用四君子湯而瘥
雄朱化痰定喘丸治因驚發喘逆觸心肺暴急張口
虚煩神困
雄黃硃砂(各一錢研)蟬蛻全蝎白殭蠶天南
星白附子(炮各二錢)輕粉(五分)
右為末糊丸麻子大每服數丸茶清送下
梅花飲治五臟積熱喉中有痰面色赤白鼻流清涕
氣逆喘急目赤咳嗽或因驚夜啼
硼砂馬牙硝片腦人參(各一兩)甘草(五錢)芒硝
辰砂麝香(各一錢)
右各另為末磁器收貯每服半匙麥門冬湯調服氣
急喘嗽桑白皮湯下常服薄荷湯下
天麻定喘飲治喘嗽驚風
天麻防風羌活甘草(炒)人參桔梗白
术川芎半夏麯(各等分)
右每服二錢水煎服
三拗湯治感冐風邪鼻寒聲重語音不出或傷風寒
頭疼目眩四肢拘倦咳嗽多痰胸滿氣短
麻黃(不去節)杏仁(不去皮尖)甘草(生用各等分)
右每服二三錢薑水煎服
半夏丸治肺氣不調咳嗽喘滿痰涎壅塞心下堅滿
及風痰嘔吐惡心涕唾稠粘
白礬(一兩半焙)半夏(三兩湯泡七次薑汁製一宿)
右為末生薑自然汁丸赤豆大每服十丸薑湯下
紫蘇飲子治肺受風寒喘熱痰嗽
紫蘇葉桑白皮青皮五味子杏仁麻
黃甘草(炙)陳皮(各二分)人參半夏(各三分)
右薑三片水煎温服
小青龍湯
惺惺散(二方見咳嗽)
異功散
清胃散
六君子湯
加味逍遥散
歸脾湯(五方見内釣)
人參平肺散(方見夜啼)
平胃散(方見胃氣虚冷)
八味丸(即六味丸加肉桂五味子方見腎臟)
牛黃清心丸(方見急驚)
養胃湯(方見瘧症)
黃芩清肺散(方見百晬内嗽)
五淋散(方見五淋)
滋腎丸(方見發熱)
補中益氣湯(方見虚羸)
六味丸(方見腎臟)
金匱加减腎氣丸(方見腹脹)
黃疸
經曰中央黃色入通於脾故黃疸者脾之色也夫人身
之神貴於藏而默用見於外則内虚矣其症皆因脾氣
有虧運化失職濕熱留於肌膚發而為疸錢仲陽所謂
身痛背彊二便澁滯遍身面目爪甲皆黃是也小便褐
色者難治療法宜固脾為先如專用尅伐寬中澹泄利
水之藥則鮮有不至危者矣若初生及百日半年之間
不因病而身黃者胃熱胎黃也腹大食土為脾疳兼作
渴飲冷者用瀉黃散小便不利者茵陳湯病後發黃肢
體浮腫者用白术散清便自調肢冷嗜卧者益黃散身
澹黃白者調中丸及補中益氣湯加茵陳身熱膈滿肌
膚面目皆黃者加減瀉黃散辨其所以若閉目壯熱多
哭不已大小便赤澁口中熱氣者廼姙娠厚味胎毒之
候也母子並服生地黃湯仍忌酒麪五辛熱物設不自
慎悞傷脾土急則變為驚風吐瀉緩則肢體浮腫小便
不利眼目障閉多成疳疾矣又有脾虚發黃者當於脾
胃中求之
治驗
一小兒旬日内先兩目發黃漸及遍身用瀉黃散一
服而瘥
一小兒生旬日面目青黃此胃熱胎黃也用瀉黃散
乳調服少許即愈後復身黃吐舌仍用前藥而安
一小兒因乳母食鬱而致飽脹嚥酸遍身皆黃余以
越鞠丸治其母瀉黃散治其子並愈
一小兒患前症服五苓散消食丸之類其黃不退作
渴飲湯腹膨少食余謂胃氣虚津液少故喜飲湯脾
氣虚故腹脹少食也先用白术散漸愈又用補中益
氣湯而痊
一小兒飲食不調腹脹身黃小便金色雜用治疸之
劑作渴飲水余謂胃氣實熱先用瀉黃散二劑作渴
頓止用梔子栢皮湯其黃亦退用白术散而飲食進
茵陳湯治陽明病發熱汗出者此為熱越不能發黃
也但頭汗出至頸而還小便不利渴飲水漿此瘀熱
在裏而發黃也或傷寒七八日小便不通腹微滿身
黃如橘色者
茵陳蒿(嫩者一兩)大黃(三錢五分)梔子(大者三枚)
右每服一錢水煎服
犀角散治黃疸一身盡黃
犀角(一兩)茵陳葛根升麻龍膽草(酒炒)甘草(各半)
(兩)生地黃(五錢)寒水石(三錢)
右每服三錢水煎服一方瓜蔞根汁和蜜服
小半夏湯治黃疸小便色不變自利腹滿而喘者不
可除熱熱去必噦
半夏(湯洗七次)
右每服二三錢薑三片水煎服
消食丸治胸膈氣痞乳食不消身後黃者(方見嘔吐乳)
茵陳五苓散即五苓散加茵陳每服一錢温水調下日
三服
導赤散(二方見五淋)
越鞠丸(方見天釣)
承氣湯
小柴胡湯(二方見痙症)
調中丸(即理中丸方見冷瀉)
平胃散(方見脾胃虚冷)
史君子丸(方見蚘䖝)
益黃散(方見脾臟)
地黃湯(即濟生地黃湯)
白术散(方見積滯)
四味肥兒丸(方見嘔吐)
瀉黃散(方見脾臟)
嘔吐乳
嘔吐皆主脾胃古人謂脾虚則嘔胃虚則吐是也嘔者
有聲無物吐者有物無聲也蓋乳哺過飽則胃不能受
而溢出銜乳多食睡則脾不能運而作瀉脾胃漸傷疾
病纏綿甚至慢驚之患矣若手足指熱喜飲熱湯或睡
而露睛皆胃氣虚弱也用異功散若手足指熱飲冷或
睡不露睛属胃經實熱也用瀉黃散若作渴少食或小
便色赤胃經虚熱也用七味白术散大凡嬰兒在乳母
尤當節飲食若乳母停食亦能致兒吐瀉故不可不慎
也
治驗
一小兒傷食嘔吐發熱面赤服消導清熱之劑飲食
已消熱赤未退余以為胃經虚熱用六君升麻柴胡
四劑而痊
一小兒傷食嘔吐服尅伐之藥嘔中見血用清熱凉
血反大便下血唇色白而或青余謂脾土虧損肝木
所乘令空心服補中益氣湯食遠服異功散使涎血
各歸其源果愈
一小兒吐酸乳食用四君吳萸黃連木香補脾平肝
而愈後口中有酸水仍用前藥隨愈後吐苦水而口
亦苦用龍膽湯以清肝火四君子湯以補脾土而痊
一小兒吐黃水所食之物悉皆甘味用瀉黃散清其
胃火而愈後因停食服尅伐之藥口甘不食形氣殊
弱用補中益氣湯養其中氣而痊
一小兒傷食噯腐用平胃散一服宿滯頓化余云不
必多藥但節其飲食自愈不信别用尅滯之藥更加
吐瀉以致不救
一小兒傷食發熱面赤抽搐嘔吐氣喘唾痰此飲食
傷脾肺氣虚弱所致用六君子湯炒黑黃連山梔各
二分一劑頓愈
消乳丸治嘔吐消乳食脉沉者傷食不化也
香附子(炒)宿砂仁陳皮甘草(炙)神麯(炒)麥芽
(炒等分)
右為末米糊丸黍米大每服二十丸薑湯下
又方治百晬内嘔吐乳妳或大便青色用少婦乳汁一
盞入丁香十粒陳皮一錢磁器内煑數沸稍熱空心
以綿毬吮服
楊氏消食丸治乳食過多胃氣不能消化
宿砂橘皮三稜蓬术神麯(炒)麥芽(炒各半兩)
香附子(炒一兩)
右為末麯糊丸麻子大白湯送下量兒加減
局方觀音散治外感風寒内傷脾胃嘔逆吐瀉不進
飲食漸至羸瘦
人參(一兩)神麯(炒)茯苓甘草(炒)木香綿黃茋
白扁豆白术(各一錢)石蓮肉(去心二錢五分)
右為末每服一錢入藿香三葉棗水煎服
香朴散治積冷嘔吐
藿香葉陳皮厚朴(薑汁製各七錢)半夏(一兩湯炮七次)甘草
(炙一錢)
右每服三錢薑棗水煎瀉甚加木香肉豆蔲
香薷散治寒温不適飲食失調或外因風寒暑邪致
吐利心腹疼痛霍亂氣逆發熱頭痛或轉筋拘急或
疼痛嘔噦四肢逆冷
香薷(一兩)茯苓白扁豆(炒)厚朴(薑汁製各五錢)
右每服二三錢水煎加酒半杯冷服立效
竹茹湯治胃受邪熱心煩喜冷嘔吐不止
葛根(七錢五分)半夏(炮半兩)甘草(炙三錢)
右每服二三錢入竹茹棗許大薑水煎取清汁微冷
細細服加茯苓三錢尤妙
蘇合丸治傳屍骨蒸殗殢肺痿疰忤鬼氣卒心痛霍
亂吐痢驚補客忤等症
蘇合香油(入安息香膏内)薰陸香(另研)龍腦(研)木香白术
白檀香丁香朱砂(研水飛)沉香香附子(炒)烏
犀屑畢撥安息膏(另為末用無灰酒杵膏)麝香(研)訶黎
勒(煨取皮各二兩)
右為末研勻用安息香膏并蜜和丸桐子大井花水
空心化服一二丸温酒亦得更用臘紙裹彈子大一
丸緋絹袋盛當心帶之辟一切邪及治胸膈噎塞腸
中虚鳴宿食不消
青州白丸子治驚風吐乳
天南星(三兩)白附子(一兩)半夏(浸洗七兩)川烏頭(去皮臍半兩)
右用井花水浸晒過次日早晨再換新水春五日夏
三日秋七日冬十日晒乾為末以糯米粉煎粥清為
丸菉豆大薄荷湯調下
瀉黃散(方見脾臓)
白术散(方見積痛)
異功散
六君子湯
四君子湯(三方見内釣)
龍膽湯(方見噤風)
平胃散(方見脾胃虚冷)
補中益氣湯(方見虚羸)
吐舌弄舌
舌属心脾二經小兒舌微露而即收者名弄舌此属心
脾虧損用温胃散補之舌舒長而良久不收者名吐舌
乃心脾積熱用瀉黃散主之或兼口舌生瘡作渴飲冷
属胃經實熱亦用前散作渴飲熱属胃經虚熱用四君
子湯食少作渴或大便不實脾胃虚弱也用七味白术
散口角流涎或腮頰患腫胃虚風熱也先用人參安胃
散次用七味白术散若午後甚者脾血虚也四物多加
參术茯苓未應用補中益氣湯及審五臟相勝若因疳
瘦所致當參諸疳門
治驗
一小兒弄舌發搐手指不冷余謂肝脾虚熱用異功
散加升麻柴胡而愈後傷乳腹脹服尅滯作瀉弄舌
手指發熱審乳母肝火與小柴胡湯加升麻白术治
之母子並愈
一小兒乳食過多患吐瀉用大劑異功散加柴胡升
麻母子服之而愈後因驚服至寶丹之類發搐弄舌
幾至慢驚余用六君子湯加白附子服而愈
一小兒吐舌發熱飲冷額鼻黃赤吐舌流涎余謂心
脾實熱用導赤瀉黃二散而愈後復作别服清熱等
藥更弄舌余用異功散加釣藤鈎而安又用六君子
湯全愈
一小兒七歲食生冷之物腹痛便秘服峻利之劑連
瀉五次噫氣腹痛余謂心脾虚寒用異功散加薑桂
木香治之不從反治胃火更加吃逆余仍以前藥加
附子一片一服諸症頓退乃去附子又三劑而愈其
時同患是症用清胃化痰者歿而手足俱黯
四物湯(方見急驚)
補中益氣湯(方見虚羸)
小柴胡湯(方見痙症)
導赤散(方見心臟)
瀉黃散
人參安胃散(二方見脾臟)
七味白术散(方見積痛)
異功散
六君子湯
四君子湯(三方見天釣)
五苓散(方見五淋)
薛氏醫案卷五十九
