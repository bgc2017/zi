薛氏醫案卷二十四
明薛已訂
明醫雜著
臍風
小兒初生百日内臍風方書率用南星殭蠶等風藥多
不效當作胎毒瀉陽明火邪馬牙亦是胎毒用針挑破
桑樹白汁塗之桑汁主小兒鵝口及口瘡舌上瘡神效
初生小兒時時與看頻傅桑汁不然舌硬緊漸至撮口
難治
愚按曾世顯云嬰兒一七之内腹肚脹硬臍畔浮腫
口撮不開攢眉而呌名臍風或因剪臍帶少短或因
束縳不緊牽動風入臍中或因鐵器斷臍冷氣入内
傳於脾絡致舌強唇青手足微搐不能吮乳啼聲似
鴉㗋痰潮響急搯破口泡去其毒水以艾灸臍中亦
有復生者治法多端無如灸法或以天南星一錢生
薑自然汁調灌為妙
變蒸
小兒不時變蒸變者異常也蒸者發熱也所以變換五
臟蒸養六腑須待變蒸多遍氣血方榮骨脉始長
愚按錢仲陽先生云小兒在母腹中乃生骨氣五臟
六腑成而未全自生之後即長骨脉五臟六腑之神
智自内而長自下而上故生後三十二日一變蒸始
即智意異前蓋人有三百六十五骨除手足中四十
五碎骨外有三百二十數自生下骨一日十段而上
之十日百段三十二日計三百二十段為一變亦日
一蒸骨之餘氣一自腦分入齦中作三十二齒則齒
數當與變日相合然而齒有不及三十二數者由變
不足其常也有或二十八日即止長二十八齒以下
倣此但不過三十二之數凡一週遍乃生虛熱諸病
如是十周則小蒸畢也計三百二十日生骨氣乃全
而未壯也故初三十二日一變生腎生志六十四日
再變生膀胱其發耳與骫冷腎與膀胱俱生腎水水
數一故先變主之九十六日三變生心喜一百二十
八日四變生小腸其發汗出而微驚心為火火數二
一百六十日五變生肝哭一百九十二日六變生膽
其發目不開而赤肝主木木數三二百二十四日七
變生肺聲二百五十六日八變生大腸其發膚熱而
汗或不汗肺者金金數四二百八十八日九變生脾
智三百二十日十變生胃其發不食腹痛而吐乳此
後乃齒生能言知喜怒故云始全也太倉云氣入四
肢長碎骨於十變後六十四日長其經脉手足受血
故能持物能立能行也經云變且蒸謂蒸畢而足一
歲之日也師曰不汗而熱者發其汗大吐者微止不
可餘治全嬰方云變蒸者長氣血變者上氣蒸者發
熱也輕則體熱虛則體冷微汗唇生白泡三日可愈
重者寒熱脉微腹疼啼呌不能乳食食而即吐哯五
日方愈其後與傷寒相似但以唇上白泡驗之亦有
受胎氣壯實不熱不驚或無證候而暗變者竊謂此
症小兒所不能免不必服藥古方以黑散子素丸子
主之非惟臟腑不能勝受抑且反傷氣血愼之愼之
嘗見一小兒至二變發熱有痰或治以抱龍丸一粒
卒至不救可以驗矣然父母愛子之心勝稍有疾病
急於求醫而醫者不䆒病情率爾投劑殊不知病因
多端見症相類難以卒辨况古人禀厚方多峻厲之
劑緩服可也
潮熱
小兒潮熱或壯熱不退多是變蒸及五臟相勝不必用
藥又多是飲食停積鬱熱由中發外見於肌表只理其
中清陽明之熱而表熱自除不可認作外感輕易發汗
用小柴胡輕利等藥重傷其内又潮熱不退恐是出痘
亦當審察勿便用藥
愚按前症若因飲食停積或腹痛吐瀉或肚腹膨脹
宜用保和丸以消導健脾若飲食既消或腹痛不食
或肚腹膨脹宜用四君子以保養胃氣若因誤行汗
下損傷元氣宜用參蓍歸术陳皮甘草以補中氣大
凡傷食脾胃必損宜固胃氣庶無變症若寅卯辰時
熱者屬肝經也巳午未時熱者屬心經也申酉戌時
熱者屬肺經也亥子丑時熱者屬腎經也當詳其虛
實而治之凡屬虛熱實熱投以攻補之劑其病既不
增减乃是病根深固而藥力未能及耳須宜多服功
力既至諸病悉退切不可改為别治設或藥不對症
禍在反掌愼之李閣老子患潮熱飲食如故自申
酉時甚至子丑時方止遍身似疥大便秘結小便赤
澁熱渴飲冷余以為脾胃實熱傳於肺與大腸先用
清凉飲四劑結熱始退又用四物湯加柴胡黃連數
劑其瘡漸愈彼欲速效另用槐角丸之類諸症益甚
遂求於施院長亦用四物湯加柴胡黃連加桃仁赤
芍藥至百劑而愈(施院長名鑑字銀臺弟)
大小便白
小兒大小便時時審看小便如米泔或澄停少頃變作
泔濁此脾胃濕熱也若大便泔白色或如魚練或帶紅
或色黃黑此積滯濕熱也宜理脾消滯清中宫去濕熱
節飲食若忽然變青此是變蒸也不必用藥若久不愈
用補脾制肝藥一二服亦不宜多用
愚按小便如泔或大便泔白宜用肥兒丸若積滯黃
黑宜用四君子加黃連木香若色青日久不復或兼
泄瀉或兼腹痛當用六君子加木香芍藥若肌體色
黃小便不利髮黃脱落鼻下瘡痍嗜土少食大便青
褐色者須用梔子茯苓湯(詳見治疳要藥下)
小兒病多屬肝脾二經
小兒病大率屬脾土肝木二經肝只是有餘有餘之病
似重急而為治却易見效亦速脾只是不足不足之病
似輕緩而為治却難見效亦遲二經為病惟脾居多用
藥最要分别若肝木自旺則為急驚目直視或動搖手
足搐搦風痰上壅等症此為有餘宜伐木瀉肝降火清
心若脾胃虛而肝木來侮亦見驚搐動搖諸症但其勢
微緩名曰慢驚宜補養脾胃不可錯認將脾經悞作肝
經治也
愚按急驚乃風火之症脾土受制肝經實熱者用瀉
青丸徑伐其肝或導赤散以瀉其子肝經虚熱者用
六味地黃丸以滋腎水補中益氣湯以養脾土則風
木自息脾土自安矣若因乳食不調脾胃虧損木來
侮土似慢驚而見抽搐搖頭劄目咬牙等症宜用六
君子加鈎藤鈎若脾胃虧損寒水反來侮土成慢驚
而見前症用前藥加薑桂如未應更加附子多有復
甦者舉人杜克宏子發熱抽搐口噤痰湧此肝膽
經實火之症即急驚風也先用瀉青丸一服又用六
味丸二服諸症頓退乃以小柴胡湯加芎歸山梔鈎
藤鈎而安却用補中益氣湯而愈
急驚
急驚是有餘之症屬肝木心火陽邪太旺宜直瀉之降
火下痰是也五臟俱有隂陽如肝氣為陽為火肝血為
隂為水肝氣旺則肝之血衰矣火妄動則水被煎沸不
寧矣陽旺隂消風火相搏隂血走散勢所必至也故亦
宜養血急驚雖屬肝心然木火旺則肺金受虧不能平
木木來尅土斯損矣故亦宜養脾况治驚諸藥大率祛
風化痰瀉火峻厲及腦麝辛散之味易於消隂血損脾
胃者故治有餘急驚之症先須降火下痰一二服後加
養血安神之藥若飲食少大便溏或吐瀉則當兼補脾
胃若脾胃原虚當於直瀉藥中加補脾藥若屢作屢服
利驚驅逐之藥便宜認作脾虛血散治驚藥内加養血
補脾藥不可用温熱丁香等藥恐助胃火宜參术芍藥
等以補脾中氣血麥門冬黃連以清金制木
愚按前症若肝經風熱抽搐目瞤筋急痰盛等症用
四物湯以生肝血鈎藤鈎以清肝火更用四君子以
補脾土若肝經血燥發熱驚搐眼瞤痰盛筋攣用六
味丸以滋腎水生肝血用四君子加芍藥以補脾土
生肺金若肺金尅肝木用六君子以實脾土芍藥木
香以平肺金若屢服利驚之劑而脾胃虛寒者須用
六君子以補脾胃加丁香木香以培陽氣若脾土虛
寒腎水反來侮土而致中寒腹痛吐瀉少食等症者
用益黃散以補脾土而瀉寒水庶幾不致慢驚矣治
當審察虛實凡症屬有餘者病氣也不足者元氣也
故有餘當認為不足思患預防斯少失矣
急驚變慢驚
急驚屢發屢治用直瀉藥既多則脾損隂消變為慢驚
當主以補脾養血佐以安心清肺制肝之藥
愚按前症多因吐利脾胃虛損肝木所乘或腎水反
來侮土所致故似搐而不搐先用釣藤飲子如發搐
少退乃用寳鑑天麻散若吐利不食急用木香異攻
散實其脾土其病自已如未應用六君子加木香炮
薑温補脾土更不應急加附子以回陽蓋慢驚之症
外虛熱而内眞寒也無風可逐無痰可驅但温補脾
胃為主大凡發搐因風則目青面赤因驚則呌呼搐
搦因食則噯吐氣悶肺脾虛則生粘痰喉間作鋸聲
乃心火不能生脾土脾土不能生肺金以致肺不能
主氣脾不能攝涎故涎氣泛上而喉中作聲耳若用
祛風治痰理氣之劑則氣散隂消而促其危矣太
平王職方子患瘧疾恪用化痰之劑虛症悉至殊類
驚風謂余曰何也余曰小便頻數肝經隂虛也兩目
連劄肝經風熱也作嘔懶食胃氣虛弱也泄瀉後重
脾氣虛弱也用補中益氣湯六味地黃丸而痊舉
人余時正子傷食發丹毒服發表之劑手足抽搐服
抱龍丸目瞤氣喘痰盛余謂此脾胃虧損而變慢驚
也無風可祛無痰可逐乃虛象也遂用六君子加附
子一劑而安再劑而愈一小兒病後遇驚即痰盛
咬牙抽搐搖頭作瀉却服腦射硃砂等劑以致慢驚
而卒
驚搐
小兒驚抽之症必有痰或因驚而痰聚或因痰而致驚
古人治驚方中俱兼痰藥必須先治其痰然後瀉火清
神若痰壅塞胸膈不去則瀉火清神之藥無所施其功
也二陳湯加竹瀝入少薑汁最穏痰重者滚痰丸白餅
子利驚丸下之滚痰丸下熱痰白餅子利驚丸下痰積
在上者宜吐之重則用藥吐輕則探吐之若不必吐下
以二陳為主脾虛有熱痰加白术芩連風痰調結加南
星貝母枳實胃虛生痰加白术麥芽竹瀝
愚按前症若因心肝二經風熱熾盛兩目連劄四肢
抽搐宜治肝清心若因心經藴熱呌呼戰慄宜清熱
安神若因肺感風邪氣急喘促宜治痰理肺若因飲
食停滯噯吐困睡宜消導健脾若因脾肺虛弱而風
痰壅盛以致前症但宜補中益氣為主若執用祛風
治痰理氣之劑則氣散隂消而促其危矣大尹劉
應昌子患瘰癧略用化痰之劑虚症悉至殊類驚風
又服祛風至寳丹小便頻數肢體抽搐或兩目連劄
咬牙呵欠或作嘔懶食大便重墜或泄瀉此土傷而
木勝也用補中益氣湯六味地黃丸而痊冬官朱
小溪子項間結核面色痿黃肌體消瘦咬牙抽搐頭
搖目劄此肝木尅脾土也用六君子湯九味蘆薈丸
而愈憲幕顧斐齋玄孫二周項結核兩臂反張索
敗毒之藥余意其症屬風熱傷肝血燥筋攣未敢付
藥翌早請治果係前症遂與六味丸一服清晨灌之
午後肢體如常儒者王文遠子患瘰癧痰盛發搐
服金石香燥之劑手足筋攣此肝血復傷而致急驚
風也遂用加味小柴胡加釣藤山梔芎歸一劑又以
六味丸料加五味麥門煎服而安
小兒忽然驚搐目上視搖頭咬牙症候怪異世俗多作
肝經有餘之症投以驚藥豈知飲食停滯痰涎壅積亦
多類驚者便須審察有無傷積腹痛胸滿嘔吐惡食輕
則消滯化痰重則探吐滯積而後調之又有因感冐吐
瀉而發熱氣血虛為熱所迫雖見驚症不可即服驚藥
但調治吐瀉感冐則氣自定熱自退而驚自除矣
愚按前症若因肝木侮脾土用六君子加芍藥木香
柴胡若因脾土虛而自病用五味異攻散大凡飲食
停滯痰積壅滿而見驚症實因脾土虛弱不能運化
所致但健脾胃則食自消痰自化若輕用驚藥風藥
反所以成其風而重其病也况脆嫩臟腑安能受峻
厲之劑耶若專治其病則誤矣姚儀部子每停食
身發赤暈用清中觧鬱湯而愈後患搖頭咬牙痰盛
發抽吐出酸味待其吐盡翌日少以七味白术散後
日以參苓白术散調理脾胃遂不復患大抵吐後兒
安不必更服藥也一小兒停食服通利之劑作嘔
腹脹此脾胃復傷也用補中益氣湯而愈一小兒
兩目動劄手足發搐數服天麻防風丸之類以祛風
化痰前症不愈其痰益甚得飲食諸症稍愈視其凖
頭及左頰色青黃余曰脾主涎此肝木制脾土不能
統攝其涎非痰盛也遂用六君子湯加升麻柴胡鈎
藤二劑飲食漸進諸症漸愈又用補中益氣而安
小兒用藥不宜峻厲
小兒驚藥皆些小丸散多峻厲取其易於成功以之治
肝心有餘之症對病則可中病宜即止不可以為常也
病勢輕淺只用輕劑病退便宜和中調理如牛黃丸三
四十味亂雜殊甚凉驚丸非氣壯實肝火旺者不宜抱
龍丸亦多不見效且麝腦香辛太甚走散眞氣又傷脾
胃元氣虛則病愈生矣
愚按小兒之症有餘便屬肝經不足便屬脾經蓋有
餘是病氣也不足是元氣也凡病氣有餘元氣不足
當補不當瀉况脆嫩臟腑安能受峻厲之藥前論厥
有旨哉一小兒數歲每停食輒服峻厲之劑後患
肚腹膨脹或嘔吐泄瀉余先用六君子湯諸症漸愈
又用補中益氣湯胃氣漸復
驚後目動咬牙
驚後目微動及咬牙固為肝虛亦虛中有熱虛者血不
足熱者氣有餘水不足無以制火而火動故也但牙床
屬胃脾胃虚而有熱亦見微咬不可專歸肝腎當以補
脾為主加黃連芍藥川芎便是瀉肝氣補肝血也生地
黃凉心血故導赤散宜用之熟地黃補腎血故地黃丸
宜用之凡肝腎虛症見者於脾胃藥加地黃可也或以
目劄咬牙為肝腎虛專服地黃丸豈不泥膈生痰適有
以妨於脾胃也
愚按前症亦有肝熱生風風入於目目系牽動則目
連劄熱入於目筋脉拘緊則目直視若面赤仰卧搖
頭咬牙此則心熱之所致也又當别其虛實肝實則
瀉青丸虛則地黃丸心實則導赤散虛則粉紅丸若
脾胃虛熱補中益氣湯加芍藥山梔以實脾土制肝
木若肝腎虛熱用六味地黃丸以補腎水生肝木
奚氏女六歲忽然發驚目動咬牙或睡中驚搐痰涎
壅盛或用化痰祛風等藥益甚余曰面青而見前症
乃屬肝木尅制脾土不能攝涎而上湧也當滋腎水
生肝血則風自息而痰自消矣遂用六味丸而愈
一小兒患前症痰涎自流用驚風之藥其症益甚脾
胃益虛視其面色痿黃口吐痰涎用六君子補中益
氣湯而愈
小兒好睡
小兒時時好睡乃脾虛困倦也不必用温膽湯睡中驚
動不安是心血虛而火動也蓋心虛則驚動宜清心安
神養血降痰又胸膈有痰亦作驚動又脾胃有食鬱滯
不清亦驚動不安此又脾胃與痰所致非由心血也宜
消食化痰食去痰除則補脾胃
愚按前症若因心脾氣虛有痰宜用參术茯苓五味
以補心氣當歸芍藥棗仁以養心血橘紅半夏以開
痰滯若脾肺氣虛胸膈有痰用補中益氣湯以補中
氣用膽星天竺黃以化痰涎若因飲食停滯而作用
四君子湯以健脾胃用山查神麯以消飲食若因脾
虛而好睡用五味異攻散以補脾氣當歸芍藥以生
脾血若因母飲酒致兒醉好睡者以甘草乾葛煎湯
觧之不應用四君子湯楊永興子七歲停食吐瀉
後好睡睡中兼驚久治不愈余曰好睡是脾氣虛困
也善驚是心血虛怯也蓋心為母脾為子也此心火
不能生脾土用補中益氣湯及六味丸加鹿茸治之
而愈
出痘發搐
小兒若因出痘而生驚搐不必治驚若身熱耳冷骫冷
疑似未明古方服升麻葛根湯痘已出及出完調理氣
血只依丹溪痘瘡法分氣血虛實看紅紫淡白稠密稀
疎及參時令用藥常以脾胃為主虛寒用陳文秀温補
法實熱用觧毒法全在活法通變
愚按小兒痘瘡未出則補托之已出及出完則調理
之更當察色聽聲辨其多寡表裏虛實而治之庶不
有誤世皆宗丹溪錢氏陳氏三家之論又必會而通
之與時宜之不至膠柱而鼓瑟也竊謂黑陷耳骫冷
咬牙吐瀉者乃脾土虛敗寒水反來侮土歸腎之惡
候也用百祥丸瀉之急以四君子丁香陳皮木香厚
朴炮薑以温補脾土身熱飲水黑陷復起十救一二
蓋此症因脾土虛敗寒水乘侮故陳文秀先生云若
治寒水於既侮之後何不保脾土於未敗之先此發
前人之未發救後世之誤妄况痘瘡發出成膿收靨
即癰疽起發腐潰生肌皆脾土元氣使然若黑陷寒
戰咬牙泄瀉喘𠻳即癰疽陽氣脱陷寒氣内淫之隂
症急用異攻散倍參茋歸术薑附温補脾胃不可泥
其日期而行觧毒托裏等法但見其虛弱便宜滋補
脾胃以顧收靨觀丹溪先生治一叟發熱而昏倦其
脉大而似數與參茋歸术陳皮大料二十劑而痘出
又二十劑而膿泡成身無全膚又六十劑而安其義
可見
益黃散治病
益黃散治脾胃虛冷故用丁香暖胃二皮理胃消食化
痰訶子澁腸胃止泄固氣甘草和中仍加白术為當若
非虛冷泄瀉清白及無食積者去青皮丁香加白术茯
苓可也温膽湯除痰止吐加白术芍藥黃連便是制肝
補脾之藥
愚按益黃散乃温補脾胃之劑也若嘔吐腹痛泄痢
清白口鼻氣冷者乃寒水反來侮土也宜用錢氏益
黃散若因熱藥巴豆之類或因暑熱傷乳食損其脾
胃而成吐瀉口鼻氣熱者乃胃中氣虛風熱也宜用
東垣安胃散
傷風流涕
小兒八歲以下無傷寒雖有感冐傷風鼻塞流涕發熱
咳𠻳以降痰為主略加微觧凡散利敗毒非幼稚所宜
或冐輕者不必用藥候二三日多有自愈
愚按前症若手足冷或腹脹脾虛也用六君子湯加
升麻柴胡若腹脹或氣喘肺虛也用四君子湯加柴
胡升麻經云肺主氣而司皮毛肺虛則腠理不密外
邪易感凡發表之後其邪既去用補脾肺以實其表
庶風邪不能再入往往表散之後熱𠻳不退復行發
表多變壊症吳江史玄年子傷風用表散化痰之
藥痰盛咳𠻳肚腹膨大而色㿠白此脾土虛不能生
肺金也余用六君子湯加桔梗一劑頓愈至三日前
症仍作鼻中流涕此復傷風寒所致用前藥加桑皮
杏仁桔梗而愈史少參季子喘𠻳胸腹膨脹泄瀉
不食此飲食傷脾土而不能生肺金也用六君子湯
一劑諸症悉愈史木川子六歲感冐咳𠻳發散過
度喘𠻳不食用六君子湯加桔梗而愈時四月隨其
父廵視耕種忽發寒戰仍復咳𠻳或用發表之劑痰
中有血余曰此成肺癰也次日吐痰兼膿用桔梗湯
而愈後元氣未復大便似痢或用五苓黃連枳實之
類痰喘目劄四肢抽搐余曰此脾氣敗而變慢脾風
也辭不治果然
驚搐等症誤用藥餌
小兒或因驚搐或變蒸或食積或寒熱往來誤服觧表
瀉痢之劑傷損脾胃氣血難以發生面黃饑瘦目動咬
牙髮稀足弱不能行步此屬胃虛非肝腎也當長緩調
理復全胃氣可也
愚按藥餌偏勝之味脾胃非所宜也况小兒之疾多
因乳食不調寒温失節虧損脾胃元氣根本不固而
邪得以致之亦有因乳母六淫七情飲食起居所致
苟不明其本末辨其緩急而誤用峻厲之藥重傷脾
胃生生之氣變症百出從其夭亡誰之咎也丹溪先
生慈幼論言之詳矣
風癍及脚指常腫
小兒身常發風㿀及脚指常紅腫此脾經風熱也用防
風通聖散去硝黃加鼠粘子酒炒黃連為末服之亦用
防風白芷薄荷黃芩黃連黃茋黃栢煎湯避風而愈
愚按前症若因脾氣不足濕熱下注宜用參茋歸术
以補脾氣升麻柴胡以升陽氣茯苓澤瀉以導濕熱
若因食鬱内熱宜用四君子湯以健脾胃山查神麯
以消飲食山梔川芎以清肝熱若因風邪收歛腠理
或浴出見風而患者宜用補中益氣湯以補元氣加
芎芷羌活以散風邪潔古先生云癍發於膚外而多
痛疹隱於膚内而多痒大抵安裏之藥為主發表之
藥為佐一小兒瘙痒發熱體倦少食此脾肺氣虛
外邪相搏先用消風散二劑隨用補中益氣湯加茯
苓芍藥而愈一小兒患此作痛熱渴服發表之劑
其症益甚形氣倦怠脉浮而數此邪在經絡誤散表
而損其眞也用人參安胃散補中益氣湯而愈一
小兒作渴發熱用犀角消毒散頓作吐瀉此邪氣上
下俱出也其疹果消勿藥自愈一小兒隂囊赤腫
余作胎毒治之而瘥後患發熱痰喘等症診其母有
鬱火血熱用觧鬱凉血之藥子母俱服而愈又患吐
瀉小便赤澁兩目瞤動視其寅卯關脉赤此屬風熱
用柴胡清肝散加鈎藤鈎木賊草一劑即愈一小
兒腿如霞遊走不定先以麻油塗患處砭出惡血其
毒即散用九味觧毒散一劑而安一小兒患之外
勢雖輕内苦便秘此患在臟也服大連翹飲敷神功
散而瘥
小兒無補腎法
小兒無補腎法蓋禀父精而生此天一生水化生之源
腎之根也此根日頼脾胃乳食水榖長養男至十六而
腎始充滿既滿之後婚媾妄用虧損則可用藥補之若
受胎之時禀之不足則無可補禀之原足又何待於補
耶
愚按小兒行遲齒遲觧顱𩕄填五軟鶴膝腎疳齒豁
睛白多愁凡此皆因禀受腎氣不足當以六味地黃
丸如鹿茸補之若因精氣未滿而御女以通多致頭
目眩暈作渴吐痰或發熱足熱腰腿痠軟或自汗盗
汗二便濇痛變生諸疾難以名狀余常用六味八味
二丸及補中益氣之劑加減用之無不奏效一小
兒九歲觧顱足軟兩膝漸大不能行履屬腎禀不足
用六味丸加鹿茸三月而能步履一小兒十四歲
肢體倦怠發熱晡熱口乾作渴吐痰如湧小便淋瀝
或面目赤色身不欲衣此亦禀賦不足也用補中益
氣湯及前丸而愈一小兒十五歲而御女大小便
道牽痛服五苓散之類虛症蜂起與死為鄰余用補
中益氣湯加減八味丸而愈一小兒十三歲内熱
晡熱形體倦怠食少作渴或用清熱等藥治之虛症
悉具余以為所禀怯弱用六味丸加鹿茸補之不越
月而痊蓋古今元氣虛實不同故也
擬定諸方
治小兒肝經火旺目睛頻動痰氣上升或壯熱驚搐面
色紅脉有力脾胃無傷宜瀉肝火
川芎(八分)當歸(酒洗)柴胡橘紅枳殼(炒)天麻(各六分)
甘草(四分)白芍藥(炒)茯苓(各八分)黃連(四分炒)薄荷(三分)
右每服二錢薑水煎服
愚按前症若肝經風熱而自病宜用本方若肝經血
燥而自病宜用六味丸若肝木剋脾土宜用四君子
湯加升麻柴胡若肺金剋肝木宜用瀉白散若腎水
不能生肝木宜用六味丸若愈後驚悸不寐或寐中
發搐咬牙宜用歸脾湯加茯苓五味蓋有餘者邪氣
實也不足者眞氣虛也凡病有餘當認為不足經云
邪之所凑其氣必虚少參王陽湖孫八歲傷股骨
正體科續之余視其面青而兼黃口角微掣動此乃
肝木侮脾症也且氣血筋骨皆資脾土而生但壯脾
氣則所傷自愈遂用六君子湯加釣藤鈎當歸三十
餘劑諸症悉愈一小兒三歲因驚抽搐發熱痰盛
久用抱龍丸等藥以清風痰反致面色或赤或青余
謂此心肝二經血虚風熱而生痰不足之象也先用
六味地黃丸以滋養肝腎佐以六君子湯少加柴胡
升麻以調補脾胃諸症頓退而痊
治小兒脾經不足土敗木侮目睛微動四肢微搐或潮
熱往來脾胃有傷飲食少進或泄瀉嘔吐而色黃脉無
力宜補脾胃
白术(一錢三分)黃茋(蜜炙)川芎當歸(酒洗)陳皮人參
肉豆蔲(煨)神麯乾葛(各五分)黃連甘草(炙各四分)白
芍藥(一錢酒炒)半夏白茯苓(各七分)
右薑水煎服
愚按前症若因脾胃虛弱用五味異功散補之虛寒
者加木香或再加炮薑温之若因脾氣下陷用補中
益氣湯舉之作渴者用七味白术散主之若因脾胃
虛弱寒水侮土用六君子加木香炮薑温之若因脾
胃虛弱肝木侮土用補中益氣湯加苓芍半夏調之
若因肝木太過脾土受制用小柴胡湯加炒山梔平
之若因傷魚肉等物宜六君子湯更加山查砂仁消
之若因傷生冷腹痛或瀉利清白宜六君子湯加砂
仁木香炮薑温之若因傷辛熱停滯嘔吐酸水或大
便積利不快用六君子湯加黃連吳茱萸木香和之
若食積去而泄瀉不止用四君子湯加肉豆蔲補骨
脂木香煨薑以補脾腎若泄瀉止而飲食少思宜用
白术散以補脾胃一小兒傷食發熱面赤或用養
胃湯枳實黃連山查治之更加腹脹午後發熱按其
腹不痛余以為飲食雖化而脾胃復傷用六君子湯
數劑而痊一小兒傷食發熱嘔吐面赤服消導清
熱之劑飲食已消熱赤如故余曰此胃經虛熱耳用
四君子湯加升麻柴胡各二分四劑而痊一小兒
傷食發熱面赤抽搐嘔吐氣喘吐痰余以為飲食傷
脾發熱肺氣虛弱所致耳用六君子湯再加炒黑黃
連山梔各三分一劑頓安(餘見各類)
治小兒心血虛睡中驚動不安或受驚嚇而作主清心
安神降痰
人參半夏(湯泡)酸棗(仁去殼炒)茯神(去心各一錢)當歸(酒洗)橘
紅赤芍(各七分)五味子(五粒杵)甘草(炙三分)
右水煎入薑汁竹瀝少許入牛黃半分尤妙若温暖
之月心經多熱加生地黃山梔仁(各五分)麥門冬(七分)淡
竹葉若方飲食因驚而停滯者須先消飲食然後治
驚驚藥内仍加白术麥芽以理脾胃蓋驚則氣散宜
收補其氣驚則痰聚宜消化其痰
愚按前症若心血不足而心神驚悸者宜用本方若
木火太過而心神不寧者宜用導赤散若木火翕合
風熱相搏而病者用柴胡梔子散若肝心虛弱木火
未濟而病者用六味丸若因脾胃食鬱生痰驚動不
安者宜用四君子湯以健脾神麯半夏麥芽以化痰
山梔芍藥以清熱若因飲食停滯肚腹膨脹或嘔吐
泄瀉宜用六君子湯以健脾用厚朴神麯以消食如
有痰搐驚症仍用本方調治如見肝經之症加鈎藤
鈎方内赤芍藥易以白芍藥(治驗見各症類)
治小兒食積鬱熱發於肌表潮熱往來主理中清陽明
之熱
乾葛(一錢二分)白术(炒)山查白芍藥(炒各一錢)黃連(炒)枳
實(麩炒)川芎香附米(炒)升麻(各七分)乾葛(一錢二分)甘
草炙草(各三分)
右用薑水煎服若食積去後潮熱未除減山查枳實
香附川芎加人參黃茋陳皮(各五分)再加白术(二三分)有
痰加半夏(六分)
愚按前症若食積去而熱不退用五味異功散以補
胃氣若作嘔少食用四君子加藿香半夏以安中氣
若泄瀉不食宜用六君子湯加升麻柴胡以升補脾
氣若久瀉不已宜用補中益氣湯以升補陽氣若虛
寒加炮薑木香如不應佐以四神丸以補脾腎若體
瘦潮熱口乾大便不調宜用肥兒丸以消疳積若不
分脾氣虛實有無食積槩用剋伐消導寒凉清熱之
劑復傷脾胃主氣反為難治之症儒者薛衡甫子
年七歲身羸發熱面黃皆以為内傷瘀血欲下之余
謂乃脾臟受傷投以六君子湯加煨薑兩服飲食頓
進數服諸症全愈一小兒飲食停滯服消導之劑
余曰此脾胃氣虛故飲食不能剋化也法當調補為
善若數用剋伐之劑脾氣益傷飲食愈停矣已而腹
内又結一塊寒熱潮熱食少作渴大便不實余用四
君子湯飲食漸增又用補中益氣湯而愈一小兒
肚腹膨脹飲食即瀉手足逆冷余以為脾氣虛寒先
用人參理中丸後用六君子湯而愈一小兒常患
停滯數服剋伐消導之劑以致脾胃虛甚患吐瀉慢
脾風而卒(餘見各症類)
治小兒發熱感冐鼻流清涕或咳𠻳吐痰輕者且勿藥
候一二日多自愈重者用清和之劑
橘紅半夏(炮)桔梗川芎(各五分)甘草防風(各四)
(分)白茯苓桑皮(蜜炙各七分)白术薄荷枯黃芩
(炒各三分)
右每服二錢薑水煎服
愚按前症若腠理不密外邪所感鬱於肺而為患者
宜用本方若脾胃氣虛不能生肺金而致患者用補
中益氣湯若脾胃氣實肺氣壅滯而大腸不利者用
瀉黃散若心火上炎消鑠肺金而致咳𠻳者用六味
丸大凡元氣素弱或患病日久宜用補中益氣湯為
主加以半夏茯苓桔梗若見發搐咬牙等症皆虛熱
所迫亦宜用之若痰盛少佐以抱龍丸若風邪既退
而熱痰未巳但健中氣則痰自化而病自愈若用化
痰利氣之藥則中氣愈虛痰熱愈甚矣一小兒傷
風咳𠻳發熱服觧表之劑更加喘促出汗余以為肺
脾氣虛欲用補中益氣湯加五味子補之不信乃服
二陳桑皮杏仁枳殼桔梗之劑前症益甚又加發搐
痰壅余仍用前藥更加鈎藤鈎而痊蓋小兒臟腑脆
嫩氣血易虛所用之藥雖為平和亦有偏勝之味須
審察病氣形氣虛實在表在裏之不同而治之可也
(治法見傷風鼻流涕條)
治小兒大便色泔白及小便濁或澄之如米泔者此疳
病也
白术黃連(薑水炒)白茯苓澤瀉山查青皮
(四分)甘草白芍藥(炒各一錢)
右薑水煎服
愚按前症若因脾氣虛而兼濕熱者宜用四味肥兒
丸若兼泄瀉當以白术散間服
治疳丸小兒要藥
胡黃連蘆薈史君子黃連(各五錢炒)神麯(炒一兩)
阿魏青黛(二錢另研)麝香(少許另研)
右為末稀糊丸黍米大每服十丸清湯下
愚按前方乃肝脾疳症之藥也或内疳或瘡發於外
亦效蓋疳乾也或因哺食太早或因恣食甘肥或因
峻劑重亡津液虛火上炎或因乳母飲食起居七情
勞逸所致若口内生瘡身體壯熱顋唇赤色或咽
乾飲水掌熱便赤盗汗煩熱嚙齒虛驚此心經内外
疳也宜用安神丸主之若鼻瘡目爛體瘦瘡蘚或耳
前後項腋小腹内股玉莖隂丸腫潰小便不調搖頭
側目白膜遮睛羞明畏日肚大青筋口乾下痢此肝
經内外疳也用地黃蘆薈二丸主之若頭髮稀少
生瘡或穗人中口吻赤爛或腹大脚細吐嘔泄瀉飲
食不思口乾嗜土瀉下酸臭小便白濁合目昏睡惡
聞木音此脾經内外疳也用肥兒丸主之若鼻外
生瘡咽喉不利脛腫齒痛咳𠻳寒熱皮膚皺錯欠伸
少氣鼻痒出涕鼻衂目黃小便頻數此肺經内外疳
也用地黃清肺飲主之若腦熱身瘦手足如冰寒
熱往來滑瀉肚痛口鼻乾渴齒齦潰爛面黧爪黑遍
身生瘡耳内出水此腎經内外疳也用地黃丸主之
大凡虛火上炎或痘毒上攻名曰走馬疳為患甚速
敷雄黃散服大蕪夷湯此症輕則牙齦腐爛唇吻腫
痛重則牙齒蝕落顋頰透爛飲食不入者為不治
一小兒二歲莖痿濕痒後隂囊焮腫莖中作痛時出
白津余以為肝火用龍膽化肝湯六味地黃丸而痊
一小兒睪丸作痛小便赤澁寒熱作嘔乃肝脾之
症用小柴胡湯加山梔車前子茯苓而愈一小兒
睪丸腫硬小便黃澁用小柴胡湯加山梔車前子并
蘆薈丸而消一小兒腹内結塊或作痛或上攻小
便不調用龍膽瀉肝湯蘆薈丸而愈後形氣消鑠發
熱作渴此肝木制伏脾土用補中益氣湯及蘆薈丸
而愈一小兒自脱胎時兩目赤腫或作痒或生翳
此胎内之肝火也用蘆薈六味二丸而愈一女子
十五歲患瘰癧身發赤暈形氣倦怠此肝火血虛所
致用加味逍遙散而赤暈愈用益氣湯六味丸而瘰
癧消一小兒下疳潰爛發熱作痛一小兒莖中作
痒不時搔捻一小兒莖中潰痛小便秘濇日晡尤甚
一小兒目痒出水或莖間結核或兩腿連劄或隂囊
搔痒俱屬肝火皆用九味蘆薈丸並愈(餘見各類)
治小兒大病後面黃肌瘦目時動齒微咬髮稀少未能
大行因誤服觧表瀉利傷尅諸藥而致者宜長緩調
理復全胃氣
白术(一錢二分)白芍藥(酒炒)白茯苓(各八分)人參陳皮
川芎(各六分)甘草黃茋(蜜炙)當歸(酒洗各四分)半夏山
查(各六分)
右用薑棗水煎服
安神鎮驚丸驚退後調理安心神養氣血和平預防之
劑
天竺黃(另研)人參茯神南星(薑製各五錢)酸棗仁(炒)
麥門冬當歸(酒洗)生地黃(酒洗)赤芍藥(炒各三錢)薄荷
木通黃連(薑汁炒)山梔(炒)辰砂(另研)牛黃(另研)龍骨(火煆)
(各二錢)青黛(一錢叧研)
右為末蜜丸菉豆大淡薑湯送下每服三五丸
愚按前二方根本之治防微杜漸之法也但鎮驚丸
内多苦寒辛散分利之味病後不宜輕用患復傷胃
氣而變生他症也皆飲食不節致生他症當消導為
主若脾胃損傷而見他症當健中氣大凡病後元氣
未復或因尅伐之劑元氣復傷而見前症但用升補
陽氣為主諸症自愈若專攻其病則誤矣一小兒
七歲患急驚將愈而發熱驚悸或用祛風化痰之劑
更加驚搐吐痰喘𠻳腹膨少食惡寒又用抱龍等丸
更加大便似痢寒熱往來殊類風症先君視之以為
脾氣虧損諸經無所資養而然用四君子湯為主少
用升麻柴胡以升補陽氣而愈
治小兒齒腫流涎腮腫馬牙陽明之熱
升麻川芎白芍藥半夏(炒各七分)乾葛生甘
草防風黃連(酒炒各五分)石膏(火煆過)白术(各一錢)白
芷(三分)
右水煎每服二錢若能潄藥者則含藥潄而吐之潄
藥不用白术半夏
愚按馬牙重舌因胎毒胃熱所致若用線針刺破出
血即愈不必服藥若因飲食所傷脾胃虛熱而致宜
用七味白术散若服熱藥損傷脾胃發熱而致或口
舌生瘡宜用人參安胃散若久病脾胃虛熱口内如
無皮狀宜用七味白术散若脾經隂血不足午後益
甚宜用四物湯加白术茯苓炙草若脾經陽氣下陷
午後益甚宜用補中益氣湯並用茱萸塗脚心若疳
積虛火上炎齦齒腐爛當從疳治亦有滯頥口角流
涎此由脾氣虛冷不能制其津液也宜用温脾散若
脾經實熱舌縱涎下宜用瀉黃散大凡小兒四時皆
以養元氣健脾胃為主若屢有痰症屢服驅風瀉火
之藥多患前症其輕者能節飲食愼調理不藥自愈
序次丹溪小兒痘瘡治法
小兒痘疹大抵與傷寒相似發熱煩躁臉赤唇紅身痛
頭疼乍寒乍熱噴嚏呵欠𠻳喘痰涎始發之時有因傷
風傷寒而得有因時氣傳染而得有因傷食嘔吐而得
有因跌撲驚恐畜血而得或為竄眼驚搐如風之證或
口舌咽喉肚腹疼痛或煩躁狂悶昏睡或自汗或下痢
或發熱或不發熱證候多端卒未易辨亦須以耳冷骫
冷足冷驗之蓋瘡疹屬陽腎藏無症耳與骫足俱屬於
腎故腎之所部獨冷又不若視其耳後有紅脉赤縷為
眞於此可以稽驗矣調護之法首尾俱不可汗下但温
凉之劑兼而濟之解毒和中安表而已虛者益之實者
損之冷者温之熱者平之是為權度借喻而言亦如庖
人籠蒸之法但欲其鬆耳蓋毒根於表如苟妄汗則榮
衛一虛重令開泄轉增瘡爛由是風邪乘間變症者有
之毒根於裏如苟妄下則内氣一虛毒不能出而返入
焉由是土不勝水變黑歸腎身體振寒耳骫反熱眼合
肚脹其瘡黑陷十無一生汗下二說古人深戒以此觀
之瘡疹症狀雖與傷寒相似而其治法實與傷寒不同
傷寒從表入裏瘡疹所發從裏出表故也如欲觧肌乾
葛紫蘇可也其或氣實煩躁熱熾大便秘結則與犀角
地黃湯或人參敗毒散又或紫草飲多服亦能利之故
雖云大便不通者少與大黃尤宜仔細斟酌之若小便
赤少者分利小便則熱氣有所滲而出凡熱不可驟遏
但輕解之若無熱則瘡又不能發也
凡瘡疹春夏為順秋冬為逆瘡疹分人清濁就形氣
上取勇怯凡已發未發並與紫蘇飲但覺身熱症似
傷寒若未見瘡疑似未明且先與惺惺散參蘇飲或人
參羌活軰熱甚則與升麻葛根湯人參敗毒散但一見
紅點便忌葛根湯恐發得表虛也凡痘瘡初欲出時
身發熱鼻尖冷呵欠咳𠻳面赤方是痘出之候便宜服
升麻葛根湯加山查大力子其瘡稀疎而易愈凡痘
初出時或未見時宜服後方多者令少重者令輕方以
絲瓜近蒂三寸連瓜子皮燒灰存性為末砂糖拌乾喫
入硃砂末亦可又方硃砂為末蜜水調服多者可減少
者可無凡痘瘡發熱之時便以惡實子為末蜜調貼
𩕄門上免有患眼之疾凡初出之際須看胸前若稠
密急宜消毒飲加山查黃芩酒洗紫草減食加人參
初出之時色白者便大補氣血參茋芎术升麻乾葛甘
草木香丁香酒洗當歸白芍藥若大便泄加訶子肉豆
蔲初起時自汗不妨蓋濕熱薰蒸而然故也有初起
時煩躁譫語狂渴引飲若飲水則後來靨不齊急以凉
藥解其標如益元散之類亦可用凡瘡已出可少與
化毒湯出不快者加味四聖散紫草飲子紫草木香
湯紫草木通湯或快斑散絲瓜湯出太甚者人參敗
毒散犀角地黃湯疎則無毒密則有毒以凉藥解之雖
數貼亦不妨無害眼之患爐灰色白靜者作寒看齊
勇者燥者炘發者作熱看黑屬血熱凉血為主白屬
氣虛補氣為主中黑陷而外白起得遲者則相兼而
治凡痘瘡分表裏虛實吐瀉少食為裏虛不吐瀉能
食為裏實裏實而補則結癰毒陷伏倒靨為表虛灰白
者亦表虛或用燒人屎紅活綻凸為表實表實而復補
表則要潰爛不結痂痘瘡分氣虛血虛用補藥氣虛
者人參白术加觧毒藥血虛者四物湯中加觧毒藥痘
瘡分氣血虛實多帶氣血不足虛則黃茋生血活血之
劑助之略佐以風藥實則白芍藥為君黃芩亦為君佐
以白芷連翹續斷之類調解之法活血調氣安表和
中輕清消毒温凉之劑兼而治之二者得兼而已温如
當歸黃茋木香軰凉如前胡乾葛升麻軰佐之以川芎
白芍藥枳殼桔梗羌活木通紫草之屬則可以調適矣
黑陷二種因氣虛而毒氣不能盡出者酒炒黃茋紫
草人參軰黑陷甚者亦用燒人屎蜜水調服出子和方
痒塌者於形色脉上分虛實實則脉有力氣壯虛則
無力虛痒以實表之劑加凉血藥實痒如大便不通者
以大黃寒凉之藥少與之下其結糞氣怯輕者用淡
蜜水調滑石末以羽潤瘡上瘡乾者宜退火止用輕
劑荆芥升麻葛根之類濕者用瀉濕乃肌表間濕宜
用風藥白芷防風之類上引用升麻葛根下引用㯽
榔牛膝助以貝母忍冬草白芷瓜蔞之類若咽喉痛
者大如聖散鼠粘子湯喘滿氣壅者麻黃黃芩湯煩
渴者甘草散烏梅湯下痢嘔逆者木香理中湯顔色
正者如上治將欲成就却色淡者宜助血藥用當歸川
芎酒洗芍藥之類或加紅花將成就之際却紫色者
屬熱用凉藥解其毒升麻葛根酒炒黃芩黃連及連翹
之類甚者犀角大解痘毒灰白色將靨時如豆殼者
蓋因初起時飲水多其靨不齊俗呼倒靨不好但服實
表之劑消息他大小便如大便秘通大便小便秘通小
便小便赤澁者大連翹飲甘露飲大便秘結内煩
外熱者小柴胡湯加枳殼最當或少用四順清凉瘡
疹用藥固有權度大小二便一或秘焉則腸胃壅遏脉
絡凝滯毒氣無從發泄眼閉聲啞肌肉黧黑不旋踵而
告變矣陷入者加味四聖散更以胡荽酒薄傳其身厚
傳其足噴其衣服併以厚綿蓋之若猶未也獨聖散入
木香煎湯若其瘡已黑乃可用錢仲陽宣風散加青皮
主之錢氏云黑陷青紫者百祥丸下之不黑者謹勿下
余知其所下者瀉膀光之邪也又云下後身熱氣温欲
飲水者可治水榖不消或寒戰者為逆余知其脾強者
土可以治水也百祥丸太峻當以宣風散代之瀉後温
脾則用人參茯苓白术等分厚朴木香甘草各半為妙
蓋瘡發肌肉陽明主之脾土一温胃氣隨暢獨不可消
勝已泄之腎水乎此錢氏不刊之秘旨也其壊瘡者
一曰内虛泄瀉二曰外傷風冷三曰變黑歸腎近時
小兒痘瘡止宗陳文忠木香散異攻散殊不知彼時立
方之時為運氣在寒水司天時令又値嚴冬大寒為因
寒鬱遏痘瘡不紅綻故用辛熱之劑發之今人不分時
令寒熱一槩施治誤人多矣時値温熱山野農家貧賤
之人其或偶中也丹溪痘瘡治法最為明備近世通
用陳文忠木香異功等方乃一偏之術若痘瘡虛怯淡
白色痒塌此屬虛寒宜用陳文忠方若發熱壯盛齊勇
紅紫色燥痒此屬熱毒急宜凉血解毒自陳文忠方盛
行後屬虛寒者率得生屬熱毒者悉不救痘自胎毒古
人治法只解毒然氣血虛則逆毒氣不出及不能成就
故陳文忠之法亦千載妙訣補前人之未備者但温補
之法既行而解毒之旨遂隱故救得一邊又害了一邊
今必詳究丹溪二法通用斯無誤也痘瘡屬虛寒者
直可延至十數日後方死屬毒盛轉紫色者不過七八
日蓋痘是胎毒自内出外二三日方出齊毒氣方在内
出至六日則當盡發於表七八九日成膿而結痂矣若
毒氣盛不能盡出過六日毒反内入臟腑故須於六日
以前毒氣該出之時急服凉血解毒之藥以驅出之六
日以後毉無及矣故其死最急若虛弱毒氣少者只是
氣血不足不能貫膿成就故綿延日久而後死此虛實
輕重之分也痘瘡多者是毒氣多便先宜解毒然多
則恐氣血周貫不足故隨後亦宜兼補藥以助成膿血
愚按痘疹之疾乃胎禀之熱毒由内發外雖為有餘
之症當瀉不當補然兒體有虛實積毒有重輕又在
變而通之考之錢陳二先生雖俱名家然就而折衷
之則陳為較優蓋錢之用藥偏於清凉而陳之治法
温凉並行以其深究隂陽造化之妙故於病之眞寒
假熱與夫眞熱假寒罔不知之眞而見之定隨症異
宜未嘗執泥假如病屬虛熱而元氣未至虧損者施
之以錢氏之法則固當矣若病氣元氣俱虛或俱實
者而不以陳法治之鮮不致誤且小兒之痘疹譬即
大人之癰疽治法無異其熱毒藴於内臟致二便不
利煩熱作渴脉沉實須用托裏疏通和榮衛三法觀
陳氏異功散人參白术散前胡枳殼湯等方其藥品
深為得宜治者詳訂而遵之可也
薛氏醫案卷二十四
