薛氏醫案卷六十八
明薛已訂
保嬰撮要十三
作痛不止
瘡瘍作痛當審邪之所在症之所因如寒熱而痛邪在
表也用人參敗毒散便秘而痛邪在裏也用内疏黃連
湯腫焮而痛血凝滯也用仙方活命飲作膿而痛者用
托裡消毒散排之膿脹而痛者針之膿潰而痛者補之
氣虚而痛則用四君歸茋血虚而痛則用四物參茋大
抵形傷痛氣傷腫不知此數者徒以乳香沒藥為止痛
之方則非所以為法矣仍審五臟相勝相兼之症而治
之後倣此
一小兒腿癰潰而作痛服敗毒之藥腫勢益甚更嘔腹
痛余謂膿出而反痛攻毒而反嘔其屬胃氣虚弱明矣
急宜補之或謂痛無補法仍用前藥諸症蜂起余用六
君乾薑木香胃氣漸復再用益氣湯托裡散而愈東垣
丹溪云膿出而反痛此為虚也宜補之穢氣所觸和解
之風冷所逼者温養之信矣
一小兒臂瘡潰而作痛脉洪數而有力緣乳母食厚味
胃經積熱所致母服清胃散子服瀉黃散痛止又母子
服加味逍遥散而愈
一小兒項患瘡焮腫作痛左頰色赤此膽經熱毒母用
仙方活命飲末一服痛止再服而潰又用加味小柴胡
湯加味逍遥散母子俱服而斂
一小兒左脇腫痛赤色而硬此禀膽經𫝑毒所致也子
服活命飲母服加味小柴胡湯而軟又子服三味解毒
散母服加味逍遥散而潰復惡寒不食腹脹吐酸此脾
氣弱而飲食停滯也用六君子湯脾氣漸健用托裡散
肌肉漸生又嘔吐寒熱面色青白此脾氣虚而肝邪所
侮也用異功散加柴胡升麻而安又用異功散加當歸
黃茋而愈
一小兒臂患瘡赤腫作痛服大黃藥敷鐵篐散腫痛頓
消余曰此脾氣虚瘡内陷不知痛耳非毒退而内消也
遂朝用益氣湯夕用異功散各數劑色微赤微腫又用
葱熨法及托裡散而瘡消設或再用前藥則患處得寒
而愈滯胃氣得寒而不生多致不起矣
一小兒臂瘡潰而作痛瘡口色白面赤飲湯此禀腎&KR1864;
胱隂虚也朝用八珍湯夕用加減八味丸諸症漸退面
色頓白此熱退而真虚之色見也用托裡散異功散而
愈
一小兒胸患瘡作痛𤼵熱大小便秘此邪在裡也先用
大連翹飲一服熱痛頓止更以五味異功散加升麻白
芷而愈
一小兒面患瘡焮痛𤼵熱惡寒此邪在表也先用荆防
敗毒散解其表邪次用七味白术散固其胃氣而愈
一小兒背患瘡焮腫大痛𤼵熱飲冷服敗毒之藥其痛
益甚此&KR1864;胱經熱毒熾盛也用活命飲加麻黃羌活一
劑諸症頓退乃去麻黃羌活又二劑而膿潰再用清熱
消毒飲而瘡痊次年腹患癰焮腫作痛大便不通其勢
雖劇悉屬形病俱實用活命飲加硝黃一劑大便即通
腫痛頓止又用清熱消毒散而痊
一小兒腿癰潰而膿清脉弱面色痿黃自汗有痰余謂
當補脾肺彼以為緩遂降火敗毒嘔吐喘嗽余曰脾肺
氣絶也不信後果歿
一小兒臂癰潰而面黃痰喘余謂禀脾腎氣虚不信乃
服四物黃栢知母而歿余治此症用地黃丸補中湯滋
其化源多有生者若用四物黃栢之𩔖益傷脾肺乃速
其危矣
神效解毒散治一切瘡瘍作痛不止凡初起腫者服之
即消已潰仍腫者服之即退已潰不解者服之即愈
嬰兒母亦服(自製)
金銀花(一錢)甘草節(五分)黃茋(炒)皂角刺(炒)當歸(各三錢)
乳香沒藥(各二錢)
右為末每服三錢酒煎為末温酒調服亦可如瘡已
潰腫痛已止者去乳没金銀花倍加黃茋
黃連解毒湯治瘡瘍煩躁飲冷脉洪數或𤼵狂言
黃芩黃栢黃連(俱炒)山梔(各一錢五分)
右每用一二錢水煎熱服
内疏黃連湯治瘡瘍𤼵熱而嘔大便秘結脉洪而實
黃連(炒)芍藥(炒)當歸(各二錢)檳榔木香(各五分)黃芩
(炒)梔子(炒)薄荷桔梗(炒)甘草連翹大黃(炒各)
(一錢)
每服一二錢薑水煎
乳香定痛散治瘡瘍潰爛疼痛
乳香没藥(各五錢)滑石寒水石(煅各一兩)冰片(一錢)
右為細末乾敷患處
小柴胡湯(加山梔牡丹皮即加味小柴胡湯)治肝膽經部分瘡瘍作痛
或身熱惡寒頸項強直胸脇作痛(方見脇癰)
三味解毒湯(方見出血不止)
加減八味丸(方見作渴不止)
五味異功散(方見敗毒之藥)
清胃散
四物湯
四君子湯(三方見腹癰)
大連翹飲(方見臂癰)
荆防敗毒散(即人參敗毒散加荆芥防風方見發斑)
葱熨法(方見流注)
清熱消毒散(方見熱毒口瘡)
仙方活命飲
托裡消毒散
托裡散(三方見熱毒瘡瘍)
七味白术散
八珍湯
加味逍遥散(三方見發熱不止)
瀉黃散(方見頭面瘡)
作嘔不止
丹溪先生云腫瘍時嘔當作毒氣攻心治之潰瘍時嘔
當作隂虚補之此論其常耳竊謂前症如腫赤焮痛而
嘔者熱毒甚也用仙方活命飲作膿而嘔者胃氣虚也
用五味異功散膿脹而嘔者血氣虚也用六君子加歸
茋便秘而嘔者熱在臟也用内疏黃連湯寒藥服多而
嘔者胃氣傷也用托裡健中湯食少胃寒而嘔者托裡
益中湯中虚寒淫而嘔者托裡温中湯肝氣乘脾而嘔
者托裡抑青湯胃虚停痰而嘔者托裡清中湯胃虚自
病而嘔者托裡益黃湯鬱結傷脾而嘔者托裡越鞠湯
徐院令云治癰疽不可一日無托裡藥確哉是言也蓋
毒氣者熱有餘也隂虚者脾不足也皆因脾氣虚弱以
致之但宜調補中氣則正氣復而邪氣自去矣嬰童當
兼治其母
一小兒臂患瘡服消毒之劑作嘔少食腫硬不消面色
痿黃此脾胃氣虚而藥復傷也用六君木香乾薑更增
腹痛此虚甚也以前藥入附子一片諸症頓退後飲食
停滯作嘔不食先用保和丸一服次用異功散而愈
一小兒腿癰膿清作嘔瘡口不斂肝腎二脉洪數此因
禀腎水不足而肝火為患用六味地黃丸以補腎九味
蘆薈丸以清肝而愈
一小兒手患瘡作嘔流涎面色痿黃余謂脾氣虚寒遂
用六君乾薑木香而嘔止又用補中益氣湯而涎止不
數劑而瘡愈
一小兒瘡痛作嘔手足並冷此因痛而胃氣復傷也用
六君乾薑藿香痛嘔頓止又用異功散加升麻柴胡而
瘡亦消
一小兒面患瘡作嘔手足並熱面赤作痛此胃經熱毒
所致先用仙方活命飲而痛止又用清熱消毒散而瘡
愈
一小兒腹患瘡作嘔便秘𤼵熱飲冷畜熱也用内疏黃
連湯而便通嘔止又用清熱消毒散而瘡内消
一小兒腿患瘡用護心散嘔吐不食手足並冷余曰此
非毒氣内攻乃胃虚耳宜用異功散補之彼反見疑仍
索前藥余以異功散為末作護心散與服嘔止食進又
用托裡散膿潰而愈後語其故猶不信其效至此也
一小兒臂患瘡服護心散嘔吐腹脹余曰此脾胃復傷
耳不信仍復攻毒益加泄瀉余先用托裡温中湯一劑
次用六君薑桂又用五味異功散而愈
一小兒項患瘡作嘔面黃𤼵熱飲湯余謂胃氣虚熱不
信反清熱敗毒更加吐瀉而歿
一小兒面患瘡作嘔𤼵熱作渴飲湯余謂胃氣虚而作
嘔不能化生津液而作渴不信另用襍藥攻毒致吐瀉
吃逆而殁
托裏益黃湯治瘡瘍因脾胃虚弱寒水反侮土飲食少
思嘔吐泄瀉等症(自製)
人參白术(炒各七分)陳皮茯苓半夏炮薑
丁香炙甘草(各三分)
右薑水煎服
托裡越鞠散治乳母鬱怒肝脾内熱致兒患瘡瘍母子
並服(自製)
陳皮(四分)川芎人參白术(炒一錢)半夏山梔(炒)
蒼术(各三分)炙甘草(二分)
右薑棗水煎嬰兒乳母並服
托裡健中湯治瘡瘍陽氣虚寒腸鳴切痛大便溏泄嘔
逆昏憒此寒變而内陷也急用此藥緩則不救潰瘍
誤服寒劑多患之(自製)
羌活(三分)木香附子(炮)益智丁香沉香(各三分)
茴香(五分)陳皮炙甘草(五分)
右薑水煎徐徐服之
托裡清中湯治瘡瘍脾胃虚弱痰氣不清飲食少思等
症(自製)
人參白术(炒)陳皮茯苓(各五分)半夏(三分)桔梗(二分)
甘草(炒)柴胡(各二分)
右薑棗水煎服
托裡温中湯治瘡瘍元氣虚弱或因凉藥所傷飲食少
思嘔吐泄瀉等症(自製)
人參白术茯苓(各一分)半夏炮薑(各四分)甘草
(炒)肉桂黃茋(炒各一錢五分)
右每服三五錢薑棗水煎
托裡益中湯治瘡瘍中氣虚弱飲食少思或潰而不斂
或腫而不消(自製)
人參白术(炒)陳皮(炒)茯苓半夏炮薑(各五分)
木香甘草(炒各三分)
右薑棗水煎
托裏益青湯治瘡瘍脾土虚弱肝木所侮以致飲食少
思或胸膈不利(自製)
人參白术(炒各五分)陳皮(炒)茯苓半夏(各三分)芍藥
(炒一分)柴胡(二分)
右薑棗水煎服
保和丸
六味丸(二方見發熱不止)
九味蘆薈丸(方見腮癰)
六君子湯(方見腋癰)
補中益氣湯(方見肌肉不生)
五味異功散(方見用敗毒之藥)
清熱消毒散(方見熱毒口瘡)
仙方活命飲
托裡消毒散
托裡散(三方見熱毒瘡瘍)
内疏黃連湯(方見作痛不止)
出血不止(三)
瘡口出血有因五臟相勝隂陽不調而血不止者有因
乳母六淫七情之氣不平而血妄行者若因肝火内動
用四物山梔牡丹皮肝經血虚用六味地黃丸心虚不
能統血用四物參术丹皮酸棗仁脾虚不能統血用四
君山梔牡丹皮脾氣鬱滯用歸脾湯脾肺氣虚用補中
益氣湯氣血俱虚用十全大補湯腎隂不足而肝火内
動用六味地黃丸柴胡梔子散加五味子大凡失血過
多而見煩熱𤼵渴等症勿論其脉不問其症急用獨參
湯以補其氣經云血生於氣苟非參茋歸术甘温之藥
决不能愈若𤼵熱脉大者多不治
一小兒十一歲眉間一核似赤小荳許出血如注𤼵熱
倦怠食少體倦此肝經血熱脾經氣虚也用柴芍參苓
散九味蘆薈丸而痊
一小兒流注出血吃逆腹痛手足並冷用六君子及獨
參湯而益甚此陽氣虚寒之甚藥力未能驟及也遂連
服數劑諸症漸退用月許將愈因飲食失宜寒熱𤼵搦
血出此脾氣虚肝火所乘也用異功散加升麻柴胡而
安又用八珍四君而愈後因勞心𤼵熱頭痛另服清熱
之劑汗出口噤良久方省服大補湯數劑而安又用八
珍湯而愈
一女子臂患瘡出血余謂血虚用聖愈湯而愈後因怒
復作如前先用聖愈湯又用加味逍遥散將愈因惑於
人言别服降火之劑吐瀉腹痛余用異功散聖愈湯而
愈
一小兒頭瘡出血睡中𤼵搐審其母素有鬱怒𤼵熱用
加味逍遥散加味歸脾湯母服之而子自愈
一小兒頭面生瘡出血右顋赤色口乾飲冷此胃經有
熱先用清胃散漸愈又用三味解毒散而愈
一小兒臂瘡出血脉浮大按之無力右寸關為甚此脾
肺氣虚不能攝血歸源先用補中益氣湯而血止又用
托裏散而瘡愈
一小兒頭面生瘡出血作痛𤼵熱飲冷此胃經熱甚而
血妄行也先用仙方活命飲諸症頓愈又用清熱消毒
散瘡口漸歛
一女子十四歲患瘰&KR1031;不時出血面青善怒余謂肝膽
經氣虚而血不能歸經也欲滋腎水以生肝木不信反
清熱敗毒血不止而歿
一小兒患骨疽内潰膿出甚多後瘡口出血惡寒體倦
脉之如無余謂陽隨隂散而氣脱用獨參湯補之不信
而歿
東垣聖愈湯治諸瘡膿血出多心煩不安不得眠睡
當歸川芎(三分)熟地黃生地黃(各二分)黃茋(炒五分)
人參(三分)
右水煎服
歸脾湯治瘡瘍脾氣虚不能攝血歸經而瘡口出血
或乳母脾經鬱熱致兒患瘡𤼵熱出血或瘡口不歛
者(方見脇癰)
獨參湯治瘡瘍潰後氣血俱虚瘡口出血或𤼵熱惡寒
作渴煩躁宜用此藥以補氣則血自生而歸經此陽
生隂長之理用人參一兩薑十片棗十枚水煎服
三味解毒散治瘡瘍熱毒出血或禀熱毒金石毒者尤
宜用之(自製)
金銀花(一兩)甘草(五錢)牛黃(一錢量人用之)
右為末每服五分白湯調下
四物湯(方見腋癰)
柴芍參蘇飲(方見熱毒瘰癧)
柴胡梔子散(方見脇癰即梔子清肝散)
六味地黃丸(方見作渴不止)
加味逍遥散
當歸補血湯(二方見𤼵熱不止)
補中益氣湯(方見肌肉不生)
十全大補湯(方見便癰)
九味蘆薈丸(方見喉痺)
四君子湯
清胃散
六君子湯(三方見腹癰)
異功散(方見用敗毒之藥)
托裡散
仙方活命飲(二方見熱毒瘡瘍)
清熱消毒散(方見熱毒口瘡)
肌肉不生
肌肉乃脾胃所生收歛皆氣血所主二者相濟以成者
也若肌肉不生而色赤者血熱也用四物山梔牡丹皮
晡熱内熱者血虚也用四君歸地牡丹皮膿水清稀者
氣血俱虚也用十全大補湯食少體倦者脾氣虚也用
補中益氣湯煩熱作渴起居如常者胃熱也用竹葉黃
茋湯煩熱作渴小便頻數者腎虚也用六味地黃丸肉
腐而不潰者用烏金膏若肉潰而不斂者用六君子湯
穢臭脉洪大而作渴乃真氣虚而邪氣實也此為難治
大凡瘡瘍久而不愈者皆元氣不足或因邪氣凝滯於
患處苟能調補脾胃則元氣自足元氣既足則邪氣自
消死肉自潰新肉自生而瘡自斂矣使不保其本而槩
敷生肌之劑是反助其邪後更潰爛耳
一小兒臂癰久不斂日晡倦怠敷追蝕之藥腐壊而不
斂余謂因脾氣虚而不能生長肌肉朝用益氣湯夕用
異功散月餘而痊
一小兒腿癰色赤久不生肌日晡𤼵熱此脾經血虚也
用四君歸芎柴胡牡丹皮熱漸止而肌漸生後因停食
吐瀉瘡色變此脾氣虚弱用益氣湯異功散而痊
一小兒臀瘡久不生肌余曰臀屬膀胱乃氣血難到之
所此禀腎虚而患者當調補脾氣滋養隂血遂用五味
異功散地黃丸而痊
一小兒臀癰潰而不斂發熱作渴小便頻數仍欲降火
余謂此禀腎經隂虚而火動耳用補中益氣湯加減八
味丸而愈畢姻後臀復患癰欲速效服敗毒散潰而發
熱脉洪數而無力腎部為甚仍用益氣湯八味丸為主
佐以八珍湯異功散而愈
一小兒腿瘡久不生肌腫痛色赤此脾胃虚而濕熱也
用益氣湯加黃栢防已漸愈又用四君柴胡升麻而痊
一小兒臀瘡腐而作痛不止肌肉不生口乾作渴右關
脉洪數此胃經火盛之惡症先用竹葉黃茋湯二劑而
痛止又以四君加升麻白芷而愈
一小兒臀間腫硬色不變面目皎白余謂禀腎不足反
行敗毒日出清膿而歿
一小兒頸間腫硬余謂禀肝腎不足不信乃用襍藥後
頥間胸脇膝骨皆腫各用火針出水瘡口開張而殁
補中益氣湯治小兒禀賦不足榮衛之氣短促寒薄腠
理閉鬱而為瘡瘍或因瘡瘍服尅伐之劑氣血虧損
而不能消散或已潰氣血虧損而不能生肌或惡寒
發熱煩躁倦怠飲食少思等症
人參黃茋(炒)白术(炒)甘草(炒)當歸陳皮(各五分)
柴胡升麻(各三分)
右薑棗水煎服
神效烏金膏治瘡瘍肉死不腐塗之即腐未死塗之即
生若初起腫痛搽點數處其毒頓消若患頑瘡元氣
無虧久不收斂内有毒根者以紙撚蘸絍之即斂其
方用巴豆仁一味炒黑研如膏點於患處臨用修合
庶不乾耳此法雖不出于方書余製而用之良有竒
驗故並籍焉
五味異功散(方見用敗毒之藥)
四君子湯(方見腹癰)
加減八味丸(即六味丸加五味子四錢肉桂一錢)
四物湯(方見腋癰)
十全大補湯(方見便癰)
竹葉黃茋湯
六味地黃丸(二方見作渴不止)
保和丸(方見發熱不止)
發熱不止
瘡瘍發熱初患乃毒氣所焮已成乃内焮作膿已潰乃
血氣虧損不可槩行敗毒以傷元氣蓋未成者當分邪
之在表在裏將成者當分邪之可攻可補已成者當分
膿之作與未作膿已成者當分膿之淺深高漫膿已潰
者當分痛之止與不止若作痛而發熱者用仙方活命
飲作膿而發熱者用托裏消毒散膿脹而發熱者用加
味托裡散膿出而發熱者用八珍黃茋午前發熱者陽
氣虚也用補中益氣湯午後發熱者隂血虚也用四物
加參茋日晡惡寒發熱者陽氣下陷於隂分也用補中
益氣湯發熱作渴小便頻數者腎氣虚弱也加減八味
丸膿血多而熱者陽無所附也十全大補湯日將晡而
熱者氣血虚也八珍湯若無寐而熱者内補黃茋湯煩
躁者血脱也當歸補血湯自汗而熱者胃氣虚也四君
子湯惡寒發熱者肺氣虚也補中益氣湯或四君黃茋
當歸主之亦有五臟相勝夾食夾驚或乳母六淫七情
所致者不能備述治者臨症詳之
一小兒腿癰發熱腫痛肉色不赤此形氣虚而病氣實
也先用活命飲二劑隨用益氣湯二劑外用葱熨法而
愈
一小兒十五歲眉患癰傅服皆敗毒之藥腹痛腫硬此
脾胃復傷而然也朝用異功散夕用大補湯兩月餘而
愈
一小兒十一歲腿内側患癰漫腫堅硬肉色不變自汗
盜汗此禀肝脾虚羸也用大補湯異功散元氣漸復膿
潰針之仍服前藥而愈
一小兒腿内股患瘡發熱不愈診乳母肝脾血虚有熱
用異功散加柴胡升麻及加味逍遥散與乳母服兒日
服數匙兩月餘而愈
一小兒臂癰腫痛色白余用托裡之劑不從反内外用
敗毒之劑發熱不食手足並冷仍欲敗毒余曰此脾胃
復傷而變症耳若再行攻毒則胃氣益損五臟皆虚諸
症蜂起矣乃用益氣湯佐以異功散而漸安
一小兒潰後發熱飲乳不歇面目或赤此胃氣虚熱津
液不足而作渴也用白术散末以乳調服而愈後發熱
作嘔吐酸腹膨此乳食停滯先用保和丸異功散各末
一服又用托裡散八珍湯而瘡斂
一小兒潰後𤼵熱懶食日晡益甚此脾氣虚弱也先用
四君升麻歸茋飲食漸進次用八珍牡丹皮發熱漸止
後用托裡散而痊
一小兒腹癰潰後𤼵熱作渴手足並冷余謂脾胃陽虚
用六君薑桂治之不信反清熱敗毒果吃逆腹痛而歿
一小兒臀癰潰而𤼵熱面色青白服敗毒藥益甚余謂
脾氣虚寒而隔陽於外非熱也用人參理中湯不信後
吐瀉手足並冷而歿
加味托裡消毒散治潰瘍餘毒𤼵熱作痛
人參(一錢)黃茋(炒一錢)當歸(酒拌一錢)川芎芍藥(炒)白芷
茯苓(各五分)金銀花甘草連翹乳香没
藥(各三分)
右作二劑水煎服
八珍湯治潰瘍氣血俱虚者用此方主之若因脾氣虚
弱而不能生血者宜用異功散
當歸(一錢)川芎(五分)芍藥(炒七分)熟地黃(酒拌)人參白术
(炒)茯苓(各一錢)甘草(炙五分)
右每服三五錢薑棗水煎
加味逍遥散治因乳母肝脾血虚𤼵熱致兒患瘡或兒
肝脾有熱致瘡不愈
當歸甘草(炙)芍藥(酒拌)茯苓白术(炒各一錢)柴胡
牡丹皮山梔(炒各七分)
右作四劑水煎服若乳母肝脾血虚内熱或寒熱遍
身搔痒等症尤宜用之
七味白术散治胃氣虚弱或因尅伐或因吐瀉口乾作
渴飲食少思(作渴飲冷者去木香)
藿香白术木香白茯苓甘草(炒)人參
乾葛(各等分)
右每二錢水煎服
保和丸治飲食停滯𤼵熱者不可多服
神麯(炒)山查半夏茯苓陳皮(各一錢)連翹
蘿蔔子(各半兩)
右為末糊丸小桐子大每服二三十丸白湯送下化
服亦可(加白术名大安丸)
當歸補血湯治瘡瘍血氣虧損或妄服峻劑致血氣俱
虚肌熱大渴喜飲目赤面紅晝夜不息其脉洪大而
虚重按全無其症似宜服白虎湯但脉不長實為可
驗耳若服白虎湯必死
黃茋(炙一兩)當歸(二錢)
右水煎徐徐服
内補黃茋湯治潰瘍膿水出多或過服敗毒之劑致氣
虚血弱發熱無寐或兼盜汗内熱或不生肌(自製)
黃茋(炒二錢)人參白术(炒)茯苓陳皮當歸(各一)
(錢半)五味子(杵)甘草(炒各五分)酸棗仁(炒一錢)
右水煎徐徐服
十全大補湯(方見便癰)
葱熨法(方見流注)
補中益氣湯(方見肌肉不生)
四君子湯
六君子湯(二方見腹癰)
仙方活血飲
五味異功散
托裡散
托裡消毒散(四方見熱毒瘡瘍)
加減八味丸(方見作渴不止)
大便不通
瘡瘍大便不通初起則審所致之因所見之症而行内
疏外表之法已潰則分血氣虚實傳變之症而用托裏
滋補之法不可泛用苦寒疏導之劑恐復傷真氣則腫
者不能消散成膿潰者不能生肌收斂故丹溪先生云
腫瘍内外皆壅宜托裡表散為主潰瘍内外皆虚宜托
裏補接為主治者審之
一小兒胸患癰腫痛熱渴大便不通脉沉數而有力此
形病俱實而邪在内也用涼膈散大便隨通而痛頓減
又用活命飲焮腫隨散瘡頭出膿又用托裡消毒散而
愈
一小兒腹癰腫痛大便不通脉洪數而有力兩寸關為
甚此表裏俱有邪也用大連翹飲去大黃一劑大便頓
通再用活命飲一劑諸症頓退又用清熱消毒散而消
一小兒臂癰腫痛大便乾澁用瀉黃散但面色痿黃此
脾經氣血虚也先用補中益氣湯加熟地黃兩月餘大
便漸利惡寒發熱此邪氣去而真氣虚也用托裡散八
珍湯而痊
一小兒臀癰潰而作渴煩熱大便不通脉洪大而虚用
當歸補血湯及四物加黃茋各二劑而便通又用八珍
湯托裡散而瘡斂
一女子患流注大便不通乾澁色赤或黃頭運惡寒此
脾肺氣虚而血弱也用補中益氣湯加桃仁杏仁麻子
仁而大便潤去三仁加蔓荆子而頭運又用托裏散而
瘡痊
一女子患瘰癧便結面赤口乾晡熱此肝腎隂虚而内
熱也先用加減八味丸八珍湯兩月餘大便漸通又用
加味逍遥散佐以五味異功散而大便通用九味蘆薈
丸而瘡愈
一小兒十五歲瘰癧二年矣余謂禀腎肝隂虚燥熱用
地黃丸之類而愈後大便結燥用通幽湯為主佐以八
珍湯之類兩月餘而漸愈彼欲速效另服碑記黑丸子
通而不止虚症並臻余仍用前法半載而痊
一小兒流注愈而大便秘結發熱作渴兩頥赤色余謂
腎肝隂虚用地黃丸通幽湯而愈次年畢姻後大便仍
秘用潤腸丸余曰東垣云少隂不得大便以辛潤之以
苦泄之不信仍用前藥後果殁
一小兒腹癰潰而大便澁滯面赤作渴余謂腎開竅於
二隂乃禀腎隂不足不信反用疏導之藥泄瀉不止而
歿
一小兒臂癰潰而大便不利或利而後重或虚坐努力
余謂脾氣虧損用補中益氣湯不悟仍用下利之藥吃
逆腹痛而歿
涼膈散治實熱大便不通或咽腫作痛口舌生瘡或便
溺赤澁發熱譫語睡卧不安
大黃朴硝甘草連翹山梔黃芩薄
荷葉(各等分)
右為末每服少許蜜湯調服
大連翹飲(方見臂癰)
清熱消毒飲(方見熱毒口瘡)
加味逍遥散
當歸補血湯(二方見發熱不止)
補中益氣湯(方見肌肉不生)
活命飲
托裏散(二方見熱毒瘍)
九味蘆薈丸(方見喉痺)
大便不止
瘡瘍泄瀉不止或因膿血出多脾氣有傷或命門火衰
不能生土或脾氣虚寒不能司攝或禀腎虚不能禁固
或乳母脾胃虧損元氣下陷致兒為患若瀉而煩熱無
寐脾氣虚也用東垣聖愈湯瀉而口乾飲湯胃氣虚也
用錢氏白术散瀉而煩渴飲水胃經有熱也用東垣瀉
黃散瀉而色黃飲食不化或腹中作痛脾氣虚弱也用
六君加木香瀉而色黃小腹重墜或大便去而不了脾
氣下陷也用補中益氣湯瀉而色青飲食少思腹中作
痛肝木侮土也用六君木香升麻柴胡東垣先生云診
右關脉弦風邪傷脾也用芍藥甘草湯之類右關脉洪
熱邪傷脾也用三黃丸之類右關脉緩本經濕邪傷脾
也用平胃散之類右關脉濇燥邪傷脾也用異功散加
當歸或四君子湯加熟地黃之類右關脉沉細寒邪傷
脾也用益黃散理中丸之類寒甚加附子大凡飲沸湯
而不知熱者陽氣虚寒之症也急用四君桂附飲冰水
而不知寒者陽氣亢熱之症也急用清凉飲之類又法
以手足並冷者為虚寒用五味異功散加薑桂不應急
加附子手足不熱者為虚熱用五味異功散七味白术
散手足並熱者為實熱用瀉黃散多有更生者
一小兒臂癰久潰飲食後即泄瀉小腹重墜面色或痿
黃或皎白兩寸脉短不及本位按之若無此脾氣虚寒
下陷不能升化而然用八味丸補命門火佐以益氣湯
以培胃氣月餘漸愈更佐以二神丸兩月餘而瘡愈
一小兒腿癰潰後泄瀉飲食少思手足並冷多在侵晨
夜間此變脾腎虚寒也用四神丸六君薑桂漸愈以益
氣湯間服而愈
一小兒便癰久不愈泄瀉面黃手足時冷小便重墜此
脾氣虚弱下陷之惡症也朝用益氣湯内人參五錢白
术二錢夕用異功散内人參三錢白术二錢更以人參
一兩煎湯代茶兩月餘而愈至十七歲畢姻後患便癰
泄瀉手足並冷幾危余謂命門火衰用八味丸益氣湯
而愈
一小兒流注潰後作瀉飲食難化余謂脾氣虚弱用六
君子湯而愈後因停食泄瀉手足並冷用六君薑桂不
應用人參一兩附子一錢數劑諸症始退却用獨參湯
月許而愈
一小兒瘰癧泄瀉面青腹脹審乳母乳頭乳房作痛蓋
乳房屬胃經乳頭屬肝經乃肝木勝脾土而然耳兒病
正屬是經乃母子同病也朝用益氣湯夕用六君升麻
柴胡為主佐以四味肥兒丸母子同服並愈
一小兒瘰&KR1031;泄瀉服分利之劑小便不利面黃少食余
謂因脾肺氣虚不能分布諸臟朝用益氣湯夕用異功
散諸症悉愈
一小兒瘰&KR1031;作瀉面青腹脹此脾虚而肝侮也用異功
散為主以四味肥兒丸為佐諸症漸愈却用肥兒丸為
主異功散為佐而愈
一小兒臀癰久不愈大便泄瀉小便不調發熱作渴余
謂腎開竅於二隂故二便不調此禀腎氣虚熱而然也
用地黃丸益氣湯之類諸症漸退肌肉漸生瘡口自愈
一小兒瘰癧兼瀉形氣骨立此肝脾疳症用異功散三
劑却用蚵蟇丸一服月餘而愈
一小兒十五歲已近女色患此服十宣散久不愈余謂
當大補元氣不信致惡寒發熱或作渴唾痰或頭目眩
運或手足發熱去後大小便牽痛形體骨立余謂此精
血未滿而虧損所致用補中益氣湯加減八味丸日以
人參二兩煎湯代茶三月餘而愈
一小兒十五歲腿癰將愈而作瀉余用補中益氣湯及
六君子湯而愈後因功課勞神飲食失節或時復瀉余
謂胃氣未復仍用前藥不信另服消導之藥泄瀉不止
而歿夫胃氣平和飲食入胃精氣則輸於脾上歸於肺
行於百脉而成榮衛若飲食一傷起居不時損其胃氣
則上升精華之氣反下降而飱泄非升陽補氣决不能
愈
八味地黃丸治諸瘡因命門火衰不能生脾土致血氣
虚弱不能生肌而瘡口不合或變諸敗症又諸瘡愈
後小便頻數大便作泄飲食不入作渴發熱肌肉不
生之聖藥但世人未經試驗而不信用惜哉
熟地黃(用生地黃酒浸透砂器内九蒸九晒仍晒乾八兩)牡丹皮白茯
苓澤瀉(各三兩)山茱萸(酒拌取肉)山藥(各四兩)炮附子(一兩)
肉桂(用厚者括去外皮淨一兩)
右以地黃酒拌濕杵膏各味為末和勻再入酒糊丸
少許量大小白湯送下
四神丸治瘡瘍脾虚胃弱大便不實飲食少思或泄瀉
腹痛又治腎虚五更初瀉
肉荳寇(二兩)補骨脂(四兩)五味子(二兩)吳茱萸(一兩)
右為細末用紅棗六十五枚生薑六兩水二鍾煮乾
取棗肉丸桐子大每服二三十丸白湯送下或化服
二神丸治瘡瘍因脾腎隂虚泄瀉
補骨脂(四兩)肉荳寇(二兩生用)
右為末用紅棗四十九枚生薑四兩水一鍾煮乾取
棗肉丸桐子大每服二三十丸白滚湯下
補中益氣湯(方見肌肉不生)
五味異功散(方見用敗毒之藥)
六味地黃丸(方見作渴不止)
六君子湯(方見腹癰)
獨參湯(方見出血不止)
四味肥兒丸(方見貼骨癰)
蚵蟇丸(方見諸疳口瘡即蟾蜍丸)
小便不通
瘡瘍小便不通者其因不一當分經絡虚實而藥之若
心小腸熱而不通者用黃連導赤散心經氣虚用養心
湯肝經實熱用龍膽瀉肝湯肝經虚熱用地黃丸脾經
實熱用瀉黃散脾經虚熱用四君子湯肺經實熱用黃
芩清肺飲肺經虚弱用補中益氣湯腎經燥熱用滋腎
丸腎經虚熱用地黃丸設若潰而惡寒發熱氣血虚也
用八珍湯手足並冷陽氣虚寒也用四君子湯加乾薑
升麻手足不冷乃脾氣虚弱也用四君柴胡升麻半夏
寒熱往來氣血虚也用十全大補湯大便了而不了脾
氣虚而下陷也用補中益氣湯切不可輕用疏導之劑
復傷元氣致腫者不能起發腐潰潰者不能生肌收斂
須臨症制宜而治庶無悮矣
一小兒頭患瘡小便不利胸滿少食此脾肺氣虚也先
用益氣湯飲食頓進又用八珍湯加五味子小便頓利
末用托裡散而痊
一小兒患腹癰小便不利大便乾實此形病俱實先用
八正散一劑二便隨通又用加味清胃散二劑再用仙
方活命飲一劑而痊
一小兒兩脇胸間或兩腿内側患瘡瘍小便不利或作
或輟診乳母肝脾脉洪數母服加味逍遥散子服梔子
仁散加柴胡而痊
一小兒臂瘡服敗毒之藥小便不利腹脹作嘔此胃氣
復傷陽氣虚弱而然耳先用六君薑桂一劑嘔脹頓止
再用異功散小便如常後用托裡散而瘡愈
一小兒患流注小便不利面白口乾手足時冷悉因脾
肺氣虚之所致也用益氣湯加山藥五味子諸症漸愈
又用托裏散而瘡愈
一女子臂瘡飲食少思小便不利余謂脾肺氣虚不能
化生先用四君黃茋當歸小便尋利又用五味異功散
托裏散而瘡愈
一小兒患便癰誤服敗毒之劑虧損元氣不能成膿余
用托裏之藥潰之而愈後小便不利面色痿黃四肢時
冷余謂脾肺氣虚不能下輸膀胱用補中益氣湯不信
另服滲利之藥嘔吐腹痛手足並冷余先用四君薑桂
再用補中益氣湯之類元氣漸復小便漸利
一小兒患腹癰潰而膿清不斂面色青黃余謂肝木侮
脾土用六君柴胡升麻及補中益氣湯之類而愈後小
便頻數而少服木通車前之類乃純隂淡滲之味善傷
陽氣經曰無陽則隂無以生無隂則陽無以化非純陽
補氣之藥不救不信後果歿
一小兒腹癰潰而膿水清稀煩躁時𠻳小便如淋仍欲
分利余曰此脾肺氣虚之惡症分利導損真隂之所致
也急補脾肺脾肺氣旺則小便自調諸症自愈奈何不
悟余言仍服前藥以致不起惜哉
梔子仁散治小便不通或兼見血或臍腹脹悶煩躁不
安
冬葵子茅根(各三分)甘草(二分)梔子仁(炒五分)
右水煎或為末服亦可
八正散治瘡瘍内藴熱毒大小便不利
大黃(炒三分)山梔(炒)萹蓄車前子(炒二分)&KR1840;麥滑
石木通(各二分)
右水煎服
海金沙散治下焦濕熱不施化而小便不利
海金沙鬱金滑石甘草(各等分)
右各為末每服四五分白湯調下
清心蓮子飲治發熱口乾小便不利或兼白濁夜則安
静晝則發熱
黃芩(炒)麥門冬地骨皮車前子(炒)甘草(各三錢半)
石蓮肉(搗碎)茯苓黃茋(炒)柴胡人參(各二錢五分)
右每服二錢水煎
黃芩清肺散治肺燥而小便不調
黃芩(炒一錢)山梔(一箇杵)
右水煎服
滋腎丸治腎熱而小便不調
黃栢(酒拌炒黑三兩)知母(炒三兩)肉桂(三錢)
右為末水糊丸麻子大每服三五十丸白湯下水調
服亦可
導赤散(方見臂癰)
内疏黃連湯(方見作痛不止)
八珍湯(方見發熱不止)
補中益氣湯(方見肌肉不生)
活命飲
托裡散(二方見熱毒瘡瘍)
六君子湯(方見腹癰)
小便不止
瘡瘍小便不止有膀胱氣虚而不能禁止者有膀胱虚
熱而自遺者有肺經傳熱遺於膀胱而然者有肺虚不
能生腎而然者有禀腎虚早近女色而然者治法膀胱
氣虚用六味丸六一散膀胱有熱用六味丸滋腎丸肺
經遺熱用清肺散六味丸肺氣虚用益氣湯六味丸早
近女色而小便不止或大小便牽痛者乃腎肝虧損所
致作渴飲冷屬虚熱用六味丸補中益氣湯作渴飲熱
屬虚寒用八味丸補中湯精血篇云男子精未滿而御
女色以通其精五臟有不滿之處異日有難狀之疾老
人隂已痿而思色以降其精則精不出而内敗小便澁
痛如淋愈痛則愈便愈便則愈痛若不條分縷析而泛
投襍藥則悮矣
一小兒項腋結核潰而體瘦發熱小便不止此禀肝膽
之經血氣虚熱而然也先用加味逍遥散五味異功散
為主以地黃丸為佐月餘以地黃丸為主五味異功散
加當歸柴胡為佐諸症漸愈又以四味肥兒丸間服而
愈
一小兒隂囊時腫余謂胎禀肝火不信後患便癰潰後
小便淋瀝或時澄白此肝火為患潰久肝氣虚弱而小
便如斯也蓋虚則補其母腎為肝之母用地黃丸滋腎
水以補肝漸愈因功課勞心兼怒不時寒熱小便如淋
用加味逍遥散而寒熱止却用地黃丸為主佐以四味
肥兒丸而愈
一小兒流注久潰面白時咳膿水清稀小便短少或如
淋不止余謂脾肺氣虚不能生肝腎而然用補中益氣
湯六味地黃丸為主佐以托裏散而漸愈又間用豆䜴
餅而歛
一小兒鶴膝風久潰小便頻數後淋瀝不止面色黑或
皎白飲食少思四肢倦怠此腎之脾胃虚也朝用補中
益氣湯夕用五味異功散飲食漸加肢體漸健却用地
黃丸而愈
一小兒早近女色患脇癰潰而小便如淋服分利之劑
更加腹脹小便不止莖中作痛大便自遺余謂禀腎隂虚
也當急補脾肺以滋化源不信仍服分利之藥而歿
黃芩清肺飲
滋腎丸(二方見小便不通)
加味逍遥散(方見發熱不止)
四味肥兒丸(方見貼骨癰)
豆䜴餅(方見流注)
八味丸(方見大便不止)
五味異功散(方見用敗毒之藥)
作渴不止
瘡瘍作渴當分經絡所屬及血氣虚實而治若焮痛發
熱便利調和者邪在腑也用清熱消毒散腫痛發熱大
便秘澁者邪在臟也先用瀉黃散如末應用涼膈散焮
痛熾盛邪在經絡也用仙方活命飲右關脉洪數有力
者胃火消爍津液也用竹葉石膏湯右關脉數無力者
胃虚津液短少也用補中益氣湯飲食失度胃氣内傷
而亾津液者用錢氏白术散膿血出多而氣血虚弱者
用八珍湯加五味子禀腎不足而津液短少者用加減
八味丸其餘當臨症制宜
一小兒右頰患瘡作渴飲冷目黃唇烈此脾胃實熱也
用瀉黃散而愈後傷食作渴遍身皆黃少用瀉黃散黃
退而渴益甚此熱退而真氣虚也用白术散而痊
一女子臂癰口乾飲湯小便頻數此脾肺氣虚用四君
黃茋乾薑及益氣湯而愈
一小兒腹癰潰後作渴飲湯此脾胃氣虚用六君黃茋
當歸而渴止用異功散而瘡斂
一女子面瘡作渴飲湯面赤此脾氣虚熱也先用異功
散又用益氣湯而愈
一小兒素食膏粱口舌生瘡作渴飲冷手足常熱此胃
經積熱先用竹葉石膏湯二劑又用竹葉黃茋湯二劑
漸愈再用白术散去木香而愈又一小兒所患同前先
用清胃散再用涼膈散而愈
一小兒患瘰癧面赤作渴余謂肝腎虚熱用加減八味
丸補中益氣湯六味地黃丸月餘諸症頓愈佐以九味
蘆薈丸而愈
一小兒口乾作渴發熱泄瀉諸藥不效皆謂不起右關
脉弦數按之沉伏尋揣腹中隠伏一塊鷄卵大此肝脾
疳也用蟾蜍丸三月而消兼服地黃丸三月諸症漸退
却以白术散而愈
清燥湯治一切瘡瘍癰瘇潰後氣血虚怯濕熱乘之遍
身酸軟或夏秋濕熱肺金受傷絶寒水生化之源腎
無所養小便赤澁大便不調腰腿痿軟口乾作渴體
重麻木頭目眩暈飲食少思自汗體倦胸滿氣促氣
高而喘身熱而煩
黃茋(一錢五分)蒼术(一錢)白术陳皮澤瀉(各五分)五味
子(九粒)人參白茯苓升麻(各五分)麥門冬當歸
身生地黃神麯(炒)猪苓酒栢(各五分)柴胡
黃連甘草(炙各三分)
右薑水煎服濕痰壅盛參茋歸地之類可暫減之
生脉散治金瘡等症發熱體倦氣短或汗多作渴或睡
卧不寧陽氣下陷發熱煩燥或六七月間濕熱大行
火土合病令人脾胃虚弱身重氣短或金為火制絶
寒水化源肢體痿軟脚欹眼昏宜服之
人參(五錢)五味子(一錢)麥門冬
右水煎服
竹葉黃茋湯治氣血虚胃火盛而作渴者
淡竹葉(二錢)黃茋生地黃麥門冬當歸川
芎甘草黃芩(炒)芍藥人參石膏(煅各一錢)
右水煎服
竹葉石膏湯治胃火盛而作渴者
淡竹葉石膏(炒)桔梗木通薄荷甘草(各一)
(錢)
右薑水煎服
瀉黃散治胃經實熱患瘡口渴飲冷
藿香葉(七葉)石膏(煅五錢)甘草(三錢)防風山梔仁(炒各一兩)
右為末每服二錢水煎入蜜少許嬰兒乳母服之
東垣聖愈湯(方見出血不止)
五味異功散(方見用敗毒之藥)
補中益氣湯(方見肌肉不生)
七味白术散(方見發熱不止)
清熱消毒散(方見熱毒口瘡)
仙方活命飲(方見熱毒瘡瘍)
清胃散(方見腹癰)
敷寒涼藥(十一)
瘡瘍敷藥當分隂陽虚實而用内治之法不可槩敷寒
涼之藥若腫痛熱渴脉滑數而有力者其症為純陽宜
服濟隂湯外敷抑陽散則熱毒自消瘀滯自散若似腫
非腫似痛非痛似赤非赤似潰非潰脉洪數而無力者
其症屬半隂半陽宜内服沖和散外敷隂陽散則榮逆
自從血鬱自散若微腫微痛色黯堅硬肉色如故久而
不潰脉按之沉細舉指虚浮者其症屬純隂宜内服回
陽湯外敷抑隂散則寒氣自解陽氣自復凡陽氣虚寒
不能消散腐潰或潰而腫不消口不斂者必内外温補
庶可保全若隂寒之症而用寒涼之藥則腠理迷塞氣
血凝滯毒氣益深良肉反死瘡口不斂惡症蜂起不可
復救矣蓋胃氣得寒則不能運行瘀血得寒則不能消
散死肉得寒則不能腐潰新肉得寒則不能化生治者
不可不察也
一小兒面瘡敷寒涼之藥患處堅實頭面俱腫此脾胃
受寒血氣凝滯而不能行耳先用沖和湯隂陽散患處
和軟次用托裏消毒散堅腫頓消又用托裡散瘡潰而
愈
一小兒腹癰敷寒涼之藥腹脹吃逆手足並冷此脾胃
復傷而虚寒也用回陽湯抑隂散諸症漸退用托裏散
而潰八珍湯而愈
一小兒潰瘍敷寒凉之藥肌肉不生膿水不止余謂脾
氣虧損而然用異功散加升麻白芷漸愈又用托裡散
而痊
一小兒臂癰敷服皆寒涼之藥更加腫硬余謂當助脾
胃以解凝寒乃用益氣湯加茯苓半夏薄桂及如聖餅
熨之而愈大凡瘡瘍久而不愈不問已潰未潰皆因陽
氣虚不能運行耳用如聖餅或葱熨法為善
一小兒兩足脛内外赤腫焮連膝上因痘愈之後或謂
痘毒欲用寒劑或謂丹毒欲砭出血余曰非也此足三
陽經熱毒壅腫耳况痘愈之後元氣未復設若砭刺出
血則患處愈傷敷貼涼藥則榮氣愈滯服敗毒之藥則元
氣愈虚瘀血愈凝不信竟用前法果兩脛潰而色黯瘡
口不歛大便去後如痢欲用治痢之藥余曰此因誤用
前法元氣復傷而下陷也非痢非毒遂用補中益氣湯
之類而愈
一小兒大腿漫腫不赤服敗毒之藥手足並冷吐瀉不
食余曰元氣虚而半隂半陽之症也用隂陽散沖和湯
腫起色赤此變純陽之吉症也仍用前藥佐以活命飲
而消
一小兒臂癰面色痿黃飲食少思脉洪數按之軟弱余
謂真氣虚而邪氣凝滯也用白芷升麻湯以清胃經熱
毒用五味異功散以補胃經元氣不信反用寒涼之劑
外敷内服腫硬至手肉色如故腹中作痛脉浮大按之
沉細此脾胃之氣復傷而變虚寒之症也當袪散寒邪
温補脾氣仍不信又與敗毒吃逆不食手足並冷此寒
氣逼陽於外無根之火泛行耳果死手足俱青患處皆
黑
一小兒足脛腫硬一塊年餘而潰時出清膿其腫益堅
肉色青黯發熱煩躁余謂真氣虚而邪氣實當先調脾
胃或以為熱毒凝滯敷寒涼之藥腫硬至膝肉潰腹脹
吐瀉而死
托裡沖和湯治瘡瘍屬半隂半陽似潰非潰似腫非腫
因元氣虚弱失於補托所致(自製)
人參(二錢)黃茋(三錢)白术(炒)陳皮當歸(各一錢)甘草(炒五)
(分)
右水煎徐徐服手足冷者加薑桂其熱已退而未消
潰用仙方活命飲可内消者再用托裏消毒散可作
膿者再用托裡散
隂陽散(即沖和膏)治瘡瘍元氣虚弱似腫非腫似痛不痛似
熱不熱屬半隂半陽之症用此以和隂陽内服沖和
湯或托裏散以助元氣
赤芍藥(炒)白芷石菖蒲(各二兩)獨活(炒三兩)紫荆皮
(炒五分)
右為末用葱酒調服
托裏回陽湯治瘡瘍屬純隂不腫痛不焮赤不腐潰或
腹痛泄瀉嘔吐逆冷陽氣既陷急用之多有生者(自製)
乾薑附子(重一兩四錢者)當歸陳皮白术黃茋
人參甘草(炒各二錢)柴胡升麻(各三分)
右水煎徐徐服之如不應倍加薑附外傅抑隂散(一方)
(名回陽玉龍膏)
抑隂散治瘡瘍元氣虚寒不能消散或腹痛泄瀉吐嘔
不食手足或冷或不潰斂筋攣骨痛或跌撲所傷為
敷涼藥及癰腫堅硬肉色不變久而不潰潰而不斂
一切冷症並效
草烏(二錢)南星(一兩煨)軍薑(一兩)白芷(一兩)肉桂(五錢)赤芍藥
(一兩炒)
右為末葱湯調塗或熱酒調塗
七味白术散(方見發熱不止)
清熱消毒散(方見熱毒口瘡)
清胃散(方見腹癰)
東垣聖愈湯(方見出血不止)
隂陽散(即沖和膏)
抑陽散
沖和散
白芷升麻湯
益氣湯(五方見肌肉不生)
異功散(方見敗毒之藥)
五味異功散(方見敗毒之藥)
仙方活命飲
托裡消毒散
托裏散(三方見熱毒瘡瘍)
補中益氣湯(方見肌肉不生)
八珍湯(方見發熱不止)
如聖餅
葱熨法(二方見流注)
服敗毒藥
小兒瘡瘍多由胎禀遺熱或乳哺積熱或乳母七情致
熱經云五臟不和九竅不通六腑不和留結為癰又云
氣主嘘之血主濡之治者當察其經絡所因表裏虚實
而調和以固其本假如腫痛熱渴大便秘結者邪在内
也宜疏通之腫焮作痛寒熱頭疼者邪在表也宜發散
之焮腫痛甚者邪在經絡也宜和解之漫腫微痛而不
潰者血氣虚弱也宜補托之色黯微痛而不潰或潰而
不斂者陽氣虚寒也宜温補之如是則五臟自和六腑
自調氣血自生瘡毒自解此即敗毒之法也若槩用寒
凉之劑復損脾胃則腫者不能消散清者不能收斂七
惡蜂起多致不救矣
一小兒臂癰腫硬色白寒熱倦怠此因血氣虚耳先用
五味異功散加木香乾薑諸症漸減去二味又佐以托
裡散如聖餅膿潰而愈
一小兒臂癰服敗毒藥腫硬不消汗出不止此脾肺氣
虚也用異功散加五味子而汗止佐以葱熨法而膿成
用托裡散而瘡愈
一小兒腿癰膿水清稀手足時冷余謂脾胃虚寒先用
益氣湯加乾薑而手足温用異功散葱熨法而膿稠用
八珍湯附子餅而瘡愈
一小兒面生瘡寒熱頭痛服大黃等藥連瀉數度手足
並冷瘡黯吃逆余曰此邪在表誤攻其裡下多而亾隂
也後果歿
一小兒腿癰服麻黃等藥汗出喘急手足並冷余謂此
隂虚誤汗而亾陽也後果歿
五味異功散治禀賦元氣虚弱肌肉消薄榮衛短促而
患瘡瘍不能消散或脾肺氣虚不能生肌收口大凡
諸症因脾氣虚而不能愈者皆宜服之調補元氣則
自愈矣
人參茯苓白术(炒)甘草(炒)陳皮(各等分)
右為末每服二三錢薑棗水煎
托裡散(方見熱毒瘡瘍)
葱熨法
如聖餅(二方見流注)
八珍湯(方見發熱不止)
十全大補湯(方見便癰)
補中益氣湯(方見肌肉不生)
附子餅(方見貼骨癰)
用刀針法
小兒瘡瘍用針法比之大人尤宜慎重當審經絡表裏
之虚實部分肌肉之厚薄而施之夫腫高而軟者發於
血脉也腫硬而堅者發於肌肉也肉色不變者發於骨
也瘡未成者解散以消其毒已成者托裡以速其膿膿
已成者當驗其生熟淺深而後針之以指輕按便痛者
膿淺也重按方痛者膿深也按之不起者膿未成也按
之即起者膿已成也若膿初生而即針則泄其氣血而
膿反難成若膿已熟而不針則腐潰益深而不能收斂
若瘡深而針淺則肉潰不出外血反傷若瘡淺而針深
則其膿雖出良肉亦傷蓋瘡瘍之症氣血已傷肌肉已
壊當隨决其毒不可拘泥人神部分其膿一出諸症自
退若膿出反痛或煩躁嘔逆者皆由胃氣虧損急宜托
裡調補凡膿已成者宜急刺去以紙撚蘸油絍瘡内以
膏藥貼之兒安不必服藥如瘡反覆未痊多是乳母食
厚味或七情火動而然當審所因而調治其母但藥中
加漏蘆令母服之乳中藥過兒瘡自愈
一小兒患瘡腫硬或用針出血寒熱嘔吐乃胃氣虚而
復傷也用異功散而嘔止用八珍湯而血止用托裡散
而瘡愈
一小兒項間患毒膿成未潰欲急刺之不從至脹痛始
針出膿用托裡散而安若及時用針不用藥亦可也
一小兒項間患毒膿内潰脹痛此脾肺氣虚而不能外
潰也用大補湯四劑針之清膿滴瀝發熱惡寒用獨參
湯四劑膿湧泄乃用大補湯托裏散而愈東垣先生云
氣血壯實膿自湧出信矣
一小兒臂癰用針過深出血不止惡寒口噤脉微細尚
可救乃用獨參湯灌之良久嚥下半晌而甦再劑而能
言四劑而膿出又用托裡散異功散而愈
一小兒項瘡膿成不出兩腮皆白余曰此肝膽經之症
腮白乃肺經之色金能尅木當急用針并補脾氣不信
竟歿
五味異功散(方見用敗毒之藥)
八珍湯(方見發熱不止)
托裏散(方見瘡瘍熱毒)
十全大補湯(方見便癰)
五善七惡
瘡瘍之症齊氏陳氏有五善七惡之論又云五善見三
則瘥七惡見四則危竊謂前症各有所屬之經各有所
主之方蓋五善屬六腑氣血無虧人能調攝不治自愈
七惡乃五臟虧損失於滋補所致非瘡瘍自有也調治
失宜必致不起如動息自寧飲食知味乃胃氣平和一
善也便利調勻乃腸胃調和二善也膿潰腫消水鮮不
臭乃邪氣去而胃氣平復三善也神彩精明語言清亮
乃心肺氣血無虧四善也體氣平和脾胃無虧五善也
作渴發熱或泄瀉淋閉者屬胃火内淫一惡也竹葉黃
茋湯氣血俱虚八珍加黃茋麥門冬山茱萸未應佐以
加減八味丸料潰而腫痛尤甚膿色臭敗者屬胃虚火
熾二惡也人參黃茋湯未應十全大補湯加麥門冬五
味子目視不正黑睛緊小白睛青赤瞳子上視者屬肝
腎虚火三惡也六味丸料加山梔麥門冬五味子未應
八珍湯加山梔麥門五味喘麄氣短恍惚嗜卧者屬脾
肺虚火四惡也六君子加薑棗未應用補中益氣湯加
麥門五味若心火刑肺人參平肺散隂火傷肺六味丸
料加五味子煎服潰後肩背不便四肢沉重者屬脾胃
虧損五惡也補中益氣湯加山茱萸山藥五味子如不
應用十全大補湯加山茱萸山藥五味子食不下咽服
藥而嘔食不知味者屬胃氣虚弱六惡也六君子湯加
木香砂仁未應加附子聲嘶色敗唇鼻青赤面目浮腫
者脾肺俱虚七惡也補中益氣湯加薑棗未應加附子
若腹痛泄瀉咳逆昏憒者陽氣虚寒之惡症也用托裡
温中湯次以六君子湯加附子薑桂若潰後發熱惡寒
作渴怔忡驚悸寤寐不寧牙關緊急或頭痛目赤自汗
盜汗寒戰咬牙手撒身熱脉洪大按之微細厚衣仍寒
此氣血虚極傳變之惡症也若手足逆冷肚腹疼痛泄
瀉腸鳴飲食不入吃逆嘔吐者此陽氣虚寒之惡症也
若無汗惡寒口噤足冷腰背反張頸項強直此血氣虚
極轉變之惡症也急用參茋歸术附子救之夫小兒患
之因胃氣虚弱或膿血出多虚邪内作或乳母失調血
氣不和致兒為患能審其所致之因而主之亦有復生
者若更與攻毒乃促其亾也
一小兒臂瘡肉腐色紫焮痛作渴右關脉洪數此胃火
熾盛之惡症用竹葉黃茋湯而痛止用四君升麻連翹
白芷金銀花而愈
一小兒流注吐瀉吃逆腹痛手足並冷余謂陽氣虚寒
之惡症用六君子獨參湯益甚遂以人參五錢附子五
分連服數劑諸症漸退復用獨參湯月許稍愈後飲食
失宜寒熱發搐用五味異功散加升麻柴胡而安又因
勞發熱脉大而虚面赤作渴用當歸補血湯十全大補
湯而安用八珍湯附子餅而愈
一小兒腹癰潰而腫痛益甚飲食少思此脾胃復傷之
惡症先用五味異功散加木香諸症漸愈乃用異功散
加當歸黃茋元氣漸復又用八珍湯托裏散而愈次年
畢姻後寒熱往來患處作痒用大補湯地黃丸而愈
一小兒脇腫一塊敷寒涼之藥益加腫硬腹中隂冷余
謂肌肉受寒而患處腫硬脾氣受寒而腹中隂冷當急
温補脾氣不信仍服前藥加腹痛泄瀉手足並冷余曰
變陽氣虚寒之惡症用五味異功散加薑桂二劑諸症
漸愈乃去二味服之外用葱熨之法患處微腫色赤此
隂氣散而陽氣至遂朝用補中益氣湯夕用異功散而
消
一女子股間結一核不作痛不變色服散堅之劑患處
腫硬更頭運吐痰其脉弦數而無力心脾俱虚不信仍
用攻伐果吐瀉腹痛發搐吃逆余謂變脾土虚寒之惡
症也先用五味異功散加乾薑肉桂脾氣稍復乃用異
功散八珍湯而愈
一小兒腿癰潰後作渴飲湯瀉利無度此脾胃氣虚之
惡症也用益氣湯八珍湯而愈後功課用心口乾作渴
小便頻數用益氣湯加五味及黃茋六一湯各五十餘
劑而痊
一小兒腿癰内潰泄瀉自汗腹痛氣喘余謂脾胃俱虚
之惡症用獨參湯喘汗漸止用大補湯諸症悉退後傷
食吐瀉用五味異功散加乾薑而愈次年畢姻後患腹
癰膿清不斂朝寒暮熱用益氣湯八珍湯各百餘劑而
愈
一小兒患瘰癧服追毒之藥更惡寒發熱手足並冷右
寸脉浮按之而虚用益氣湯百餘劑而稍愈彼欲速效
另服石膏之類吐瀉昏憒脉浮大按之微細乃變陽氣
虚寒之惡症也用人參二兩附子一錢二劑而甦數劑
而安更以五味異功散月餘而愈
一女子十五歲瘰癧發熱晡熱左腮赤甚余謂肝火血
虚用加味逍遥散五味異功散九味蘆薈丸而痊後服
斑猫等藥惡症蜂起手足並冷用參附湯二劑六君薑
附四劑乃朝用益氣湯夕用異功散而愈
一女子患臁瘡腫痛發熱脉洪大而虚此血虚之惡症
也用當歸補血湯煩熱悉止用補中益氣湯佐以加味
逍遥散及葱熨法而痊
一女子脇間患癰色白漫腫寒熱不潰余謂禀肝脾虚
羸之惡症用補托之藥而愈後因經事過期誤服行血
之劑發熱煩躁先用當歸補血湯次用逍遥散八珍湯
而愈
一小兒十五歲脇癰膿清晡熱盜汗遺精此元氣虚甚
之惡症也用大補湯地黃丸料元氣漸復因犯色慾患
處色黯昏憒吃逆手足並冷用獨參湯四劑而甦用大
補湯加乾薑六劑陽氣漸復乃去薑又二十餘劑而痊
一小兒十四歲面目多白足跟腫硬寸許肉色如常遇
勞腫硬宛若一栗口乾面赤余謂禀足三隂經虚症不
信外敷内服皆敗毒之劑翻如熟榴煩躁時嗽腹痛渴
瀉小便如淋余曰此脾肺氣虚之惡症也不信仍復敗
毒更黑睛緊小白睛青赤瞳子土看此肝腎虧損之惡
症併矣余欲救其胃氣以滋五臟又為人所阻用千金
消毒散更加喘短氣恍惚余曰惡症並臻其何能為或
問惡症既甚無乃攻毒之晩耶余曰邪正不並立一勝
一負理之自然胃氣虚則邪氣實也其失在於不預補
正氣邪氣勝則惡症集耳東垣先生云但見腫痛參之
脉症虚弱便與滋補氣血無虧可保終吉信斯言也
一小兒臂間腫硬肉色如故小便短赤而頻服分利之
劑膝脛骨腫余曰腎主骨此禀腎虚所致前藥導損腎
隂而骨腫耳當調補脾肺以坐腎水其骨自消不信仍
用前藥而歿
一小兒腹癰久不斂余欲滋其化源反清熱敗毒惡症
蜂起而歿夫肺者腎之母脾者肺之母前症既不滋肺
腎以生肝木又用寒涼之藥復傷胃氣以絶肺腎之化
源不死鮮矣
一小兒貼骨癰作瀉余欲施調補不信反復分利兩手
撮空肝氣敗也泄瀉無度腎氣敗也痰涎上湧脾氣敗
也喘嗽不止肺氣敗也額間汗出心氣敗也辭不治果
歿
一小兒腿癰腫痛自汗盜汗體倦食少余用托裡之藥
而膿成欲針之或用大黃之類令膿從大便出致大瀉
腹痛余謂脾胃虚脱之惡症急服大補之劑不信又服
前藥而死
一女子十五歲外股腫硬連及内股肉色不變右關脉
緩弱按之弦數此脾虚而肝乘之氣血虚而色不變也
當補脾土為主不信另用流氣飲冰黃散泄瀉腹痛瘡
口開張而歿
參附湯
人參(一兩)附子(製二錢)
右薑棗水煎不拘時服
餘方見各症
薛氏醫案卷六十八
