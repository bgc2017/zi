薛氏醫案卷四十四
明薛已訂
婦人良方
産後遍身疼痛方論第一
産後遍身疼痛者由氣虚百節開張血流骨節以致肢
體沈重不利筋脈引急發熱頭痛宜用趁痛散治之陳
無擇云若兼感寒傷食宜用五積散若誤作傷寒發汗
則筋脈抽搐手足厥冷則變為痓當大補氣血為主
愚按前症若以手按而痛益甚是血瘀滯也用四物
炮薑紅花桃仁澤蘭補而敗之若按而痛稍緩此是
血虚也用四物炮薑人參白术補而養之
附治驗
一産婦身腹作痛發熱不食煩躁不寐盗汗脇痛服
解散祛血之藥不時昏憒六脈洪大如無用補中益
氣加炮薑半夏一劑頓退二三四劑寢食丼美但背
強而痛用八珍散大補湯調理而安
一産婦遍身頭項作痛惡寒拘急脈浮緊此風寒之
症也用五積散一劑汗出而愈但倦怠發熱此邪氣
去而真氣虚也用八珍湯調補而全愈
趁痛散治産後骨節疼痛發熱頭重四肢不舉
牛膝(酒炒)甘草(炒)薤白(各一兩)當歸桂心白术(炒)
黃茋(炒)獨活生薑(各半兩)
右每服半兩水煎
五積散(方見四卷第九論)
附方
四物湯
補中益氣湯(二方見二十四卷第六論)
八珍湯
十全大補湯(二方見二十四卷第四論)
産後腰痛方論第二
腎主腰脚産後腰痛者蓋腎為胎胞所繫此因産勞傷
腎氣以致風冷客之若連背脊痛久未巳後遇有娠必
至損動
愚按前症真氣虚邪乘之者用當歸黃茋湯或十全
大補為主佐以寄生湯如不應須十全大補加附子
附治驗
一産婦腰痛腹脹善噫諸藥皆嘔余以為脾虚血弱
用白术一味炒黃每劑一兩米泔煎時飲匙許四劑
後漸安服百餘劑而愈
治産後風邪頭昡腰痛不可轉側四肢沈重行步艱難
獨活川芎芍藥(炒黃)桂心續斷桑寄生
生薑(各六分)當歸防風(各八分)
右水煎服
四神湯即生料五積散加桃仁逐敗血去風濕産後惡
露不盡腰重痛或兩股痛如錐刺宜服桃仁湯如若作
癰用五香連翹湯
桃仁湯治産後惡露不盡腹中作痛或流注腿股作
痛急用此湯治之如未應多變作癰須用五香連翹
湯
桃仁(去皮尖)蘇木生地黃(各半兩)䖟蟲(去足翅炒)水蛭(炒各)
(三十箇)
右每服五錢薑水煎空心熱服以惡露下為度
五香連翹湯
木香丁香沈香乳香麝香升麻獨
活桑寄生連翹木通(各二兩)
右每服五錢水煎入竹&KR0377;少許服
當歸黃茋湯治腰痛不可轉側或汗出壯熱氣短
黃茋(炒)芍藥(炒各二兩)當歸
右每服四錢水煎
附方
十全大補湯治症同前又治自汗盜汗或内熱晡熱潮
熱發熱或口乾作渴喉痛舌裂或胸乳膨脹脇肋作
痛或臍腹隂冷二便不調或頭頸時痛眩暈目花或
心神不寧恍惚不寐或形容不充肢體作痛或鼻吸
氣冷急趍氣促或因飲食勞役起居失宜或更有一
切虚熱之症但服此藥補其根本諸症悉退(方見二十四卷)
(第四論)
獨活寄生湯(方見四卷第七論)
産後惡露不絶方論第三
産後惡露不絶因傷經血或内有冷氣而臓腑不調故
也
愚按前症若肝氣熱而不能主血用六味地黃丸若
肝氣虚而不能藏血用逍遥散若脾氣虚而不能攝
血用六君子湯胃氣下陷而不能統血用補中益氣
湯若脾經鬱熱而血不歸源用加味歸脾湯若肝經
怒火而血妄行用加味四物湯若氣血俱虚用十全
大補湯若肝經風邪而血沸騰用一味防風丸
附治驗
一産婦惡露淋&KR0377;體倦面黃食少惡寒晝夜不寐驚
悸汗出此脾經虚熱用加味歸脾湯而痊後因怒脇
脹作嘔少食用六君加柴胡治之而痊
一方用蒲黃二兩水煎頓服
一方貫衆醋蘸炙乾為末每服二錢米飲調下
返魂丹(一名益母草丸)治産後惡露不絶及胎前産後諸症(益母)
(草四五月採取隂乾用藥及子子名茺蔚子不許犯鉄器)為末煉蜜丸彈子大
每服一丸細嚼米飲下臨産腹痛或胎動不安或漏
血當歸湯化下死胎或胎衣不出或牙關緊急或血
暈血熱煩悶如見鬼神併童子小便入酒少許化下
惡露腹痛或淋&KR0377;或月水不調當歸酒化下
附方
六味丸(方見二十四卷第十一論)
加味逍遥散
加味歸脾湯
十全大補湯(二方見二十四卷第四論)
補中益氣湯
六君子湯
加味四物湯(三方見二十四卷第六論)
一味防風丸(方見十二卷第六論)
産後惡露不下方論第四
産後惡露不下因臓腑勞傷氣血虚損或風冷相搏所
致
愚按前症若惡露不下用失笑散若氣滯血凝用花
蕊石散若因去血過多而煩熱不止宜參第七論主
治
附治驗(方藥)
一産婦患前症服峻厲之劑惡露随下久而昏憒以
手護其腹余曰此脾氣復傷作痛故用手護也以人
參理中湯加肉桂二劑補之而愈
失笑散(方見後)
人參理中湯(方見後)
花蕊石散(方見十八卷第四論)
返魂丹(方見前)
産後惡露上攻心痛方論第五
産後心痛為隂血虧損随火上衝心絡名曰心胞絡痛
宜大岩蜜湯治之若寒傷心經名曰真心痛朝發夕死
夕發朝死無藥可救
愚按前症若陽氣虚寒用岩蜜湯温之瘀血上衝用
失笑散散之血既散而痛仍作用八珍湯補之大凡
肚腹作痛以手按之却不痛此血虚也須用補養之
劑
附治驗
一産婦患前症昏憒口禁冷汗不止手足厥逆用六
君子加附子一錢以回其陽二劑頓甦又以十全大
補湯養其血氣而安
一産婦患前症手不敢近腹用失笑散一服下瘀血
而愈次日復痛亦用前藥而安
一産婦患前症用大黃等藥其血雖下復患頭痛發
熱惡寒次日昏憒自以兩手堅護其腹不得診脈視
其面色青白余為脾氣虚寒而痛也用六君子湯加
薑桂而痛止又用八珍湯加薑桂調理而安
大岩蜜湯治産後陽氣虚寒心腹作痛不食嘔吐四
肢厥逆
生地黃當歸獨活吴茱萸芍藥(炒)乾薑
(炒)甘草(炒)桂心小草(各一兩)細辛(半兩)
右每服半兩水煎
失笑散治産後惡血上攻心腹作痛或牙關緊急一
服可愈
五靈脂蒲黃(各錢)
右醋水煎一味靈脂尤妙
六君子湯(方見二十四卷第六論)
十全大補湯
八珍湯(二方見二十四卷第四論)
産後惡露腹痛方論第六
産後腹痛或因外感五邪内傷六淫或瘀血壅滯所致
當審其因而治之
愚按前症若瘀血内停用失笑散風寒外感用五積
散
附治驗
一婦産後小腹痛甚牙關緊急此瘀血内停灌以失
笑散下血而甦又用四物加炮薑白术陳皮而愈
一婦人經水来比常度過多不止遂服濇藥止之致
腹作痛此乃氣血凝滯也用失笑散二服而愈
隠居澤蘭湯治産後惡露腹痛或胷滿少氣
澤蘭生地黃當歸芍藥(炒)生薑(各一錢)甘草
(炒五分)大棗(四箇)
右水煎服
四物湯(方見二十四卷第六論)
五積散(方見第四卷九論)
失笑散(方見前)
産後兒枕腹痛方論第七
産後兒枕者乃母胎中宿血也或因風冷凝滯於小腹
而作痛
愚按前症若宿血作痛失笑散行之既散而仍痛四
神散調之若惡心作嘔此屬氣虚用六君子健其胃
氣若發熱頭痛或腹痛按而不痛此屬血虚用四物
炮薑參术補其脾氣
附治驗
一産婦患前症或用驅逐之劑昏憒口噤手足發搐
此血氣虚極之變症也用八珍湯加炮薑二錢四劑
未應又以十全大補湯加炮薑一錢二劑而甦
一方用山查濃煎汁入砂糖少許再煎熱服
失笑散(方見前)
四神散(方見第四卷第四論)
六君子湯
四物湯(二方見二十四卷)(六論)
八珍湯
十全大補湯(二方見二十四卷第四論)
産後小腹痛方論第八
産後小腹作痛由惡露凝結或外寒相搏若久而不散
必成血瘕而月水不調
愚按前症若因氣滯用延胡索散若因外寒用五積
散若因怒氣用四物加木香柴胡若因血虚用四物
參术炮薑若因陽氣虚弱用四君當歸炮薑若因脾
虚血弱用六君當歸炮薑治之
附治驗
一産婦患前症或作嘔或昏瞶此脾氣虚寒用人參
理中湯漸愈又以補中益氣湯加茯苓半夏全愈後
復作痛而兼喘仍用補中益氣湯培補脾肺而瘥
延胡索散治産後惡血凝滯臍下作痛或作寒熱
延胡索桂心(各半兩)當歸(一兩)
右為末每服二錢食前用熱酒調下失笑散尤效
當歸養血丸治産後瘀血心腹脹痛或腰脚疼痛
當歸赤芍藥牡丹皮延胡索(炒各二兩)桂心(一兩)
右為末煉蜜丸桐子大每服三四十丸温酒下
附方
人參理中湯治陽氣虚弱小腹作痛或脾胃虚弱飲
食少思或去後無度或嘔吐腹痛或飲食難化胸膈
不利(加附子名附子理中湯)
人參白术乾薑(炮)甘草(炙各等分)
右每服五七錢或一兩水煎服
五積散(方見四卷第九論)
四物湯
四君子湯
補中益氣湯(三方見二十四卷第六論)
産後寒疝腹痛方論第九
産後臍腹作痛乃冷氣乘虚也用當歸建中湯治之陳
無擇云若産當寒月人門臍下脹痛手不可近者用羊
肉湯治之
愚按前症若脾胃虚弱寒邪所侵用蟠葱散若肝經
濕熱小便不利用龍膽瀉肝湯仍參前論恐有瘀血
為患
附治驗
一産婦小腹作痛小便不利内熱晡熱形體倦怠余
用加味逍遥散以清肝火生肝血用補中益氣湯補
脾胃升陽氣而痊
羊肉湯治産婦脾虚寒邪所乘以致腹痛或頭眩脇
臍急痛
精羊肉(四兩)當歸川芎(各半兩)生薑(一兩)
右以水十盞煎至四盞分四次空心服
蟠葱散
龍膽瀉肝湯(二方見二十四卷第八論)
加味逍遥散
補中益氣湯(二方見二十四卷第六論)
産後兩脇脹痛方論第十
産後兩脇脹痛因惡露不盡或肝經血虚或肝經氣滯
當分而治之
愚按前症若肝經血瘀用玄胡索散若肝經氣滯用
四君青皮柴胡若肝經血虚用四物參术柴胡氣血
俱虚用八珍柴胡若腎水不足不能生肝用六味丸
若肺金勢盛尅制肝木用瀉白散仍參照前各論主
之
附治驗
一産婦因怒兩脇脹痛吐血甚多發熱惡寒胸腹脹
痛余以為氣血俱虚用八珍加柴胡丹皮炮薑而血
頓止又用十全大補湯而寒熱漸退此症苟非用薑
桂辛温助脾肺以行藥勢不惟無以施其功而反助
其脹耳
經效方治産後肝經氣滯不平脇肋腹痛或寒熱往
来内熱晡熱
當歸(一錢五分)芍藥(炒)苦梗(炒)枳殼(麩炒)㯽榔(各八分)桂心
青木香柴胡(各六分)
右水煎服
當歸散治産後隂血虚弱或氣滯血凝以致發熱腹
痛或腹脇脹滿以當歸乾薑等分每服三錢水煎
抵聖湯治血滯腹痛或腹悶滿嘔吐不食(方見後卷第八論)
四君子湯
四物湯(二方見二十四卷第六論)
八珍湯(方見二十四卷第四論)
六味丸(方見二十四卷第十一論)
瀉白散(方見五卷第二論)
玄胡索散(方見前)
産後積聚癥塊方論第十一
夫積者隂氣也五臓所生聚者陽氣也六腑所成然積
為隂隂性沈伏故痛不離其部聚為陽陽性浮動故痛
無常處皆由飲食不節起居失宜産後血氣虚弱風冷
所乘搏於臟腑耳
愚按前症乃真氣虧損邪氣乘之况産後得之尤當
固元氣為主若求旦夕之效而攻其邪則速其危矣
當參前六七論及七卷痃癖諸論治之
附治驗方藥
一産婦腹中似有一鼈或時作痛而轉動按之不痛
面色痿黃痛則皎白脉浮而濇余謂此肝氣虚而血
弱也不信乃行破血行氣痛益甚轉動無常又認以
為血鼈專用破血祛逐之藥痛攻兩脇肚腹尤甚益
信為鼈確服下蟲等藥去血甚多形氣愈虚肢節間
各結小核隠於肉裏以為鼈子畏藥而走於外余云
肝臟血而養諸筋此因肝血復損筋涸而孿結耳蓋
肢節胸項皆属肝膽部分養其脾土補金水以滋肝
血則筋自舒遂用八珍湯逍遥散歸脾湯加减調治
而愈
一婦月經不調兩拗腫脹小便澁滯腹中一塊作痛
或上攻脇腹或下攻小腹發熱晡熱惡寒肌膚消廋
飲食無味殊類瘵症久而不愈余謂肝脾血氣虧損
用八珍湯逍遥散歸脾湯隨症互服而愈
逍遥散
八珍湯
歸脾湯(三方見二十四卷第四論)
産後血瘕方論第十二
産後瘀血與氣相搏名曰瘕謂其痛而無定處此因夙
有風冷而成輕則否澁重則不通
愚按前症乃寒邪乘客氣血壅結此因氣病而血病
也當補養胃氣調和月經寬緩静養為善難經云任
脈之病男子為七疝女子為瘕聚當參前後各論治
之
治血瘕作痛臍下脹滿或月經不行發熱體倦
當歸(八分)桂心芍藥(炒)血竭蒲黃(炒各六分)延胡索
(炒四分)
右為末每服二錢空心酒調下
葛氏方治症同前用桂心為末每服一錢空心酒調下
産後餘血奔心煩悶方論第十三
産後瘀血奔心蓋因分㝃後不飲童便以致虚火上炎
所致宜用後方主之
愚按前症當與前第五論同治
金黃散治惡熱上衝肚腹作痛或發熱作渴
延胡索蒲黃(各一兩)桂心
右為末酒調服
一方用炒蒲黃每服三錢水煎服失笑散亦佳
産後虚熱發熱方論第十四(原無論)
竊謂前症乃陽隨隂散氣血俱虚若惡寒發熱煩躁
作渴急用十全大補湯若熱愈甚急加桂附若作渴
面赤宜用當歸補血湯若誤認為火症投以凉劑禍
在反掌王太僕先生云如大寒而甚熱之不熱是無
火也熱来復去晝見夜伏夜發晝止不時而熱是無
火也當治其心如大熱而甚寒之不寒是無水也熱
動復止倏忽往来時動時止是無水也當助其腎故
心盛則生熱腎盛則生寒腎虚則寒動於中心虚則
熱收於内又熱不勝寒是無火也寒不勝熱是無水
也治法前症無水者六味丸無火者八味丸氣血俱
虚者八珍湯與十全大補湯
附治驗
大尹俞君之内産後發熱晡熱吐血便血兼盗汗小
便頻數胸脇脹痛肚腹痞悶余曰此諸臓虚損也症
當固本為善自恃知醫用降火之劑更加瀉利腸鳴
吐嘔不食腹痛足冷始信余言診其脈或浮洪或沈
細或如無其面或青黃或赤白此虚寒假熱之状時
雖仲夏當捨時從症先用六君子加炮薑肉桂數劑
胃氣漸復諸症漸退更佐以十全大補湯半載全愈
儒者楊敬之内人所患同前但唾痰涎或用温補化
痰之劑不應面色黧黑兩尺浮大按之微細此因命
門火虚不能生脾土脾土不能生諸臓而為患也用
八味丸補土之母而痊
人參當歸湯治産後虚煩短氣煩悶
人參當歸麥門冬桂心生地黃(各二錢)
大棗(四枚)粳米(一合)淡竹葉(二錢)芍藥(炒黃一錢)
右水煎服
蒲黃散治症同上方見前兒枕病
四物湯加茯神遠志治産後虚煩十全大補湯尤效
六味丸
八味丸(二方見二十四卷第十一論)
八珍湯
十全大補湯(二方見二十四卷第四論)
六君子湯(方見二十四卷第六論)
薛氏醫案卷四十四
