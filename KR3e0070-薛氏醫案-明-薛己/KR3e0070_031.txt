薛氏醫案卷三十一
明薛已訂
婦人良方
婦人嘔吐方論第一
婦人嘔吐良由脾胃不調外邪乘之或胃中虚冷或胃
口有熱或中脘停痰或胃經血弱治法胃冷者丁香散
理中丸胃熱者小柴胡湯竹茹湯胃虚者藿香正氣散
停痰者半夏茯苓湯二陳湯血虚者十全大補湯加陳
皮半夏藿香
愚按東垣先生云前症内有故寒與新穀俱入於胃
新故真邪相攻氣併相逆復出於胃故爲噦補手太
陰瀉足少陰又云胃因氣逆爲噦夫嘔吐噦者俱屬
於胃以其氣血多少爲異耳如嘔者陽明也陽明多
血多氣故有聲有物血氣俱病也仲景云嘔多雖有
陽明症慎不可下孫真人云嘔家多服生薑爲嘔家
之聖藥也氣逆者必散之故以生薑為主吐者太陽
也太陽多血少氣故有物無聲為血病也有食入則
吐以橘皮去白主之噦者少陽也多氣少血故有聲
無物乃氣病也以薑製半夏為主若脾胃虛弱寒邪
所客飲食所傷者用六君丁香藿香生薑之類若胃
中有熱膈上有痰用二陳山梔黃連生薑若久病胃
虚嘔而不納穀者用生薑參术黃茋香附之類亦有
痰膈中焦食不得下者有氣逆而嘔者有氣鬱於胃
口者有食滯於心肺之分而復出者有胃口有火與
痰而嘔者若注船大吐渴飲水者即死童便飲之最
妙前論云血不歸源而嘔用十全大補湯誠發前人
之未發愚常用屢效此論與王安道先生源廻集所
論少異仍宜參看之
附治驗
太守陽山之内素善怒胸膈不利吐痰甚多吞酸噯
腐飲食少思手足發熱數年矣所服非芩連枳實必
㯽蘇厚朴左關弦洪右關弦數此肝火血燥木乘土
位朝用六味地黃丸以滋養肝木夕用六君歸芍以
調補脾土而愈乙巳夏因大怒吞酸噯腐胸腹脹滿
或用二陳石膏治之吐痰如湧外熱如灼脉洪大按
之如無余曰此脾胃虧損虚陽發越於外脾敗而涎
泛出也用六君加薑桂一鍾即睡覺而諸症如失又
數劑而康
先太宜人飲食後聞外言忤意嘔吐酸水内熱作渴
惟飲冷水氣口脉大而無倫面色青赤此肝脾鬱火
投之以藥入口即吐第三日吐宿食第七日吐酸黃
水十一日吐苦水脉亦洪大仍喜飲冷以黃連煎湯
冷飲少許至二十日加白术茯苓二十五日加陳皮
三十七日加當歸炙草至六十日始進米飲半盞漸
進薄粥調理得痊
一婦人食後因怒患瘧嘔吐用藿香正氣散而愈後
復怒吐痰狂言熱熾胸脇脹痛手按少得脉洪大無
倫按之微細此屬肝脾二經血虛以加味逍遥散加
熟地川芎二劑脉症頓退再用十全大補湯而安矣
府庠沈姬文母患脾虛中滿痰𠻳發熱又食濕麫冷
茶吞酸嘔吐絶食誤服芩蓮青皮等藥益加寒熱口
亁流涎不收聞食則嘔數日矣迎治余曰脾主涎此
脾虛不能約制也欲用人參安胃散惑於衆論以爲
胃經實火宿食治之病日增劇忽思冬瓜食如指甲
一塊頓發嘔吐酸水不止仍服前藥愈劇復邀視之
則神脱脉絶瀕死矣惟目睛尚動余曰寒淫于内治
以辛熱然藥不能下矣急用鹽艾附子炒熱熨臍腹
以散寒回陽又以口氣補接母口之氣又以附子作
餅熱貼臍間時許神氣少甦以參术附子爲末仍以
是藥加陳皮煎膏爲丸如粟米大入五七粒于口隨
津液嚥下即不嘔二日後加至十粒諸病少退甘液
不止五日後漸服前劑一二匙胃氣少復乃思粥飲
後投以參术等藥温補脾胃五十餘劑而愈
丁香散治脾胃氣弱嘔吐水穀不消
丁香白术縮砂草菓(各三錢)人參(一兩)當歸
白荳蔲藿香甘草(各半兩炒)橘皮(三分)神麯(炒)呵子
(各半兩)
右為末每服二錢薑棗湯調
竹茹湯治胃熱嘔吐
亁葛(二錢)半夏(薑製三錢)甘草(五分)竹茹(一彈子大)
右薑棗水煎服
許學士先生云胃熱者手足心熱也政和中一宗人
病傷寒得汗身凉數日忽嘔吐藥食不下用丁香藿
香滑石等藥下咽即吐余曰此正汗後餘熱留胃脘
正宜竹茹湯用之即愈
許仁則半夏丸治胃冷嘔逆不食
半夏(洗去滑一斤)小麥麵(一斤)
右水和丸如弹子大水煮熟初服四五丸二服加至
十四五丸旋煮間服
七味人參丸服前丸不應可服此藥
人參白术(各五兩)厚朴(薑製)細辛(各四兩)生薑橘皮
(三兩)桂心(二兩)
右爲末煉蜜丸桐子大米飲下十丸漸加至二十丸
青金丸治嘔吐不已
硫黃(二錢)水銀(一錢)
右入銚内慢火化以木片撥炒成砂研至黑不見白
星薑汁糊丸菉豆大每服二三十丸米飲下
附方
人參安胃散治脾胃虚熱嘔吐泄瀉或飲食不入
人參(一錢)黃茋(炒二錢)生甘草炙甘草(各五分)白芍藥
(七分)白茯苓(四分)陳皮(三分)黃連(炒)
右水煎服
六君子湯(方見二十四卷第六論)
加味逍遥散
十全大補湯(二方見二十四卷第四論)
六味丸(方見二十四卷第十一論)
藿香正氣散(方見二十一卷第九論)
婦人霍亂方論第二
論曰嘔吐而利者名霍亂也因腸胃虚弱飲食過度觸
冐風冷清濁相干所致或先腹痛而吐或先吐而痛或
吐利並作當分寒熱而治之飲冷者五苓散飲湯者理
中丸四肢逆冷脉微細者用通脉四逆湯加猪膽汁中
暑霍亂煩渴飲冷轉筋者用香薷散脉浮洪者易治微
遲者難治
愚按賈元良先生云暑者相火行令也夏月人感之
自口齒而入傷心胞絡之經其症頭疼口乾面垢自
汗倦怠少氣或背寒惡熱甚者迷悶不省或霍亂吐
利嘔痰腹痛或下血發黃生斑等症治法清心火利
小便爲主若自汗熱甚用白虎湯若頭疼惡寒用十
味香薷散泄瀉煩渴飲水吐逆用五苓散熱甚煩渴
用益元散清之若表解裏熱甚者用黃連解毒湯
脉微下利作渴喜温或厥冷不省人事宜竹葉石膏
湯加熟附半枚冷飲次以來復丹五苓散治之故東
垣云脾胃虚弱遇夏月淫雨身重短氣甚則四肢痿
軟脚欹眼黑當滋肺氣以補水之源是以五月常服
五味子人參麥門冬之劑爲熱傷元氣故耳丹溪所
謂夏月伏陰在内也蓋人之腹屬地巳月六陽盡出
於地之上矣是人之陽氣亦浮于肌表散于皮毛而
腹中之陽虛矣又加以凉臺水舘大扇風車寒泉水
菓冰涼之物自内及外不用温熱病所由生陳無擇
云凡中暍切不得用冷藥惟用温養得冷即死道途
無湯即以熱土熨臍中溺以熱尿即甦槩可見矣内
經曰脉虚身熱得之傷暑難經曰傷暑得之爲正邪
火自病也當惡臭其病身熱而煩心痛其脉浮大而
散傷寒論曰太陽中暍者身熱疼痛而脉微弱或發
熱惡寒而脉微細芤遲大抵寒傷形熱傷氣蓋傷氣
而不傷形則氣消而脉虚弱故先哲立法夏月宜補
良有以也前症若内有所積外有所感用二陳加减
治之或蘿蔔子搗碎服而吐之若飲米湯即死云云
同前論若轉筋不住男子以手挽陰女子以手牽乳
近兩邊此千金妙法也乾霍亂不得升降死在須臾
當以鹽湯吐之後以二陳湯加川芎蒼术防風白芷
薑煎服若登圊而不通加枳殼若食瓜菓飲冷乘風
霍亂用六和湯倍加藿香凡中暑而亡者皆因元氣
虚弱而暑熱乘之以致泄瀉陽氣暴脱實爲陰寒之
症宜急補其陽庶得保生緩則不救其他執爲暑熱
投以寒藥鮮不誤事愚故以回陽固本之方繼之於
後
附治驗
進士李通甫之内冬間開衣箱其内衣裳乃夏月所
晒者開時覺暑氣所侵良久患霍亂足指足跟俱轉
筋甚惡自分必死用香薷飲一劑急煎下咽即愈
加减理中丸治肚腹疼痛手足逆冷飲食不入等症
人參白术乾薑甘草(各等分)
右爲末煉蜜杵勻每兩作五丸每服一丸白湯化下
嘔吐加枳實泄瀉加乾薑吐瀉乾嘔加半夏體冷微
汗腹寒加炮附子水煎服
四順附子湯治霍亂吐利腹痛手足厥冷脉微絶(方)
(見八卷第十一論)
四逆湯加猪膽汁名四逆猪膽汁湯
甘草(二兩)乾薑(三兩)附子(一枚生)
右每服五錢水煎入猪膽汁半合作二服
香薷散治吐利腹疼發熱頭痛或霍亂轉筋拘急
香薷(二錢)白匾豆厚朴(姜製)茯苓(各一錢)
右水煎冷服連進二三劑加黃連名黃連香薷飲
附方
十味香薷散治伏暑身體倦怠頭疼惡寒或吐瀉等
症
香薷(一兩)人參陳皮白术(炒)茯苓黃茋(炒)木
瓜(不犯鐡器)厚朴(姜製)甘草(炒各半兩)
右每服一兩水煎
清暑益氣湯治長夏濕熱所蒸四肢困倦精神短少
懶於動作胸滿氣促支節作疼或氣高而喘身熱而
煩心下膨悶小便黃數大便溏頻或瀉痢作渴不思
飲食自汗體重
黃茋(炒)蒼术升麻(各一錢)人參白术神麯(炒)
陳皮(各五分)甘草(炙)黃栢(炒)麥門冬(去心)當歸(各三錢)葛
根(二分)澤瀉(五分)青皮(二分)五味子(九粒炒杵)
右水煎服
白虎湯治胃熱作渴暑熱尤效又治熱厥腹滿身難
轉側面垢譫語不時遺溺手足厥冷自汗脉沉滑
知母石膏(各三錢)粳米(半合)
右水煎服
人參白虎湯治暑熱發渴脉虚等症
人參(一錢五分)知母(二錢)石膏(半兩)甘草(一錢)
右入粳米一合水煎服
人參益氣湯治暑熱傷氣四肢困倦嗜卧少食兩手
指麻木
黃茋(炒八錢)甘草(七錢内炙一錢)人參(半兩)升麻(二錢)白芍藥(炒三)
(錢)五味(百四十箇杵炒)柴胡(二錢半)
右㕮咀分作四服
大順散治冐暑伏熱引飲過多脾胃受濕水穀不分
清濁相干陰陽氣逆霍亂嘔吐臟腑不調
甘草(炒)乾薑(炮)杏仁(去皮尖炒)桂(去皮)
右爲末每服二三錢湯點服
消暑丸治傷暑發熱頭疼或嘔吐泄瀉二便不分
半夏甘草(炒)茯苓(各半斤)
右爲末生薑汁和丸桐子大每五十丸水下易簡方
薑汁好醋煑半夏末作糊丸服
薑附湯治霍亂轉筋手足厥冷汗出嘔逆腹痛脉欲
絶者
乾薑(炮一兩)附子(一箇生用)
右爲末每服五錢水煎服
通脉四逆湯治霍亂惡寒腹痛身冷自汗脉沉微如
欲絶
吳茱萸(二兩炒)附子(炮一兩)桂心通草細辛白
芍藥(炒)甘草(炙各半兩)當歸(三錢)
右每服四錢水酒生薑煎如不應更加倍服之以效
爲度
半夏解毒湯治一切暑熱毒五心煩躁口舌咽乾
黃栢(炒)黃芩(炒)山梔子(炒)半夏(等分)
右每服五錢水煎
六和湯治冐暑伏熱煩悶霍亂轉筋吐瀉寒熱交作
頭目昏痛嗜卧倦怠小便赤澁不問胎産並服之
縮砂半夏(湯炮七次)杏仁(去皮尖)人參甘草(炙各一兩)赤
茯苓藿香木瓜(各二兩)香薷厚朴(姜製)白扁豆
(姜汁略炒各四兩)
右每服一兩薑棗水煎服
益元散治中暑身熱小便不利或發熱體痛口乾作
渴
滑石(六兩)甘草(微炒一兩)
右爲末每服三錢加蜜少許湯水任下
二陳湯(方見二十四卷第五論)
來復丹
五苓散(二方見二十一卷第十論)
竹葉石膏湯(方見十三卷第十論)
婦人翻胃吐食方論第三(論新增)
愚按病機云前症有三曰氣積寒也皆從三焦論之
上焦吐者從於氣氣者天之陽也其脉浮而洪食已
暴吐渴欲飲水大便燥結氣上衝胸發痛其治法當
降氣和中中焦吐者從於積有陰有陽食與氣相假
爲積而痛其脉浮而匿其症或先痛而後吐或吐而
後作痛治法當以小毒藥去其積㯽榔木香行其氣
下焦吐者從于寒地之道也其脉沉而遲其症朝食
暮吐暮食朝吐小便清大便秘而不通治法當以毒
藥通其閉塞温其寒氣大便漸通復以中焦藥和之
不令大便秘結而自愈也王太僕曰食不得入是有
火也食入反出是無火也又發明曰噎者六腑之所
主陽也氣也塞者五臟之所主陰也血也二者皆由
陰中伏火而作也劉宗厚先生曰若三焦傳化失常
所致主於氣也若血虧胃脘乾稿所致因於血也塞
猶填塞不通之義故發明有治幽門不通噎塞不便
通幽湯例蓋陽無陰不能通化陰之失位而陽伏其
中傳化不變而反上行矣故前症或由飲食起居七
情虧損脾胃痰飲停滯中氣不運當以補中益氣湯
爲主若鬱結傷脾用歸脾湯加枳殼桔梗若恚怒傷
肝用小柴胡加梔苓參术脾氣虚弱用六君加山梔
枳殼氣血俱虚用八珍湯加山梔半夏若用行氣之
藥胸膈痞悶用六君芎歸之類若過用香燥之劑而
大便結燥用四物參术之類若飲食不能入用六君
山梔吳茱萸製黃連若食入而反出用六君炮薑白
豆䓻黃連製吳茱萸若痰滯而食反出六君枳壳
桔梗若飲食少思大便不實胸膈痞悶吞酸噯腐食
反不化是爲脾胃虚寒用東垣固真丸或八味丸若
發熱煩熱身惡風寒腹畏熱食或手足俱冷胸滿腹
脹是内真寒外假熱用神效附子丸或八味丸大凡
嘔吐善食喜飲冷水是爲有火嘔吐少食喜飲熱湯
是爲無火當審其因而治之
附治驗
一婦人患前症胸腹痞悶得去後或泄氣稍寬余曰
此屬脾氣鬱結而虚弱也當調補爲善不信乃别用
二陳枳實黃連之類不應又用香燥破氣前症益甚
形氣愈虚余用加味歸脾湯調治半載而痊
一婦人患前症胸脇脹悶或小腹不利或時作痛小
便濇滯余曰此肝火血虚也當清肝火生肝血養脾
土生肺金以余言爲迂别服利氣化痰等劑前症益
劇虚症蠭起余用加味逍遥散加味歸脾湯兼服尋
愈
一婦人患吐痰甚多手足常冷飲食少思余曰此肝
脾鬱怒兼命門火衰不信另服化痰利氣之劑胸腹
愈脹又服峻利疎導之劑余曰非其治也必變脾虚
發腫之症急服金匱加减腎氣丸庶有可救仍不信
反服沉香化氣等丸果發腫而殁
白堊散治虚熱翻胃用白堊土一斤米醋一升煆土
赤入醋内再煆再入以醋乾爲度取土一兩入炮薑
一錢爲末每服一錢米飲下甚者二錢須服四兩有
效
治實熱翻胃用黃連五錢生薑汁浸炒山查三錢保和
丸三錢同爲末糊丸麻子大胭脂爲衣每服六十丸
煎人參湯入竹瀝下之
太倉丸治胃弱翻胃
肉豆蔲砂仁(各二兩)丁香(一兩)陳倉米(一升土炒)
右爲末薑汁糊丸桐子大每服六七十丸薑湯下
青金丹每服三十丸生薑陳皮煎湯送下(方見前嘔吐類)
附方
東垣補真丸
肉蓯蓉(酒浸焙)葫蘆巴(炒)附子(炮去皮)陽起石(煅)肉豆
蔲(麫褁煨)川烏(炮去皮)沉香兔絲子(淨酒浸蒸)五味子(各五)
(錢)鹿茸(酒浸炒)巴戟(去心)鍾乳粉(各一两)
右爲末用羊腰子兩對治如食法葱椒酒煑搗爛入
酒糊丸如梧子大每服七十丸空心米飲鹽湯任下
神效附子丸治脾腎虚寒嘔吐或翻胃膈噎用黑附
子重一兩四五錢端正底平尖圓一枚灰火炮皮裂
入生薑自然汁内浸潤晒乾仍炮再入汁浸潤仍晒
再炮用盡薑汁半碗爲度却去皮臍爲末以人參煎
膏丸黍米大每服數丸津唾嚥下胃氣稍復飲食稍
進投以温補之劑
六君子湯
補中益氣湯
四物湯(三方見二十四卷第六論)
歸脾湯
加味歸脾湯
八珍湯
加味逍遥散(四方見二十四卷第四論)
八味丸(方見二十四卷第十一論)
二陳湯(方見二十四卷第五論)
金匱加减腎氣丸(方見二十二卷第十論)
婦人血膈方論第四
愚按前症若氣逆而血滯用流氣飲若恚怒而血逆
用小柴胡山梔丹皮血虚用四物參术柴胡山梔丹
皮若鬱結而血傷用加味歸脾兼加味逍遥散脾虚
不能生血用六君歸芎胃虚不能生血用益氣湯若
肝虚而不能藏血用補肝散如不應兼以六味丸若
因脾肺虚用補中益氣湯如不應用六君加芎歸
附治驗
一婦人患前症胸膈痞悶余曰此屬脾經血虚遂用
四君芎歸調補脾氣尋愈又因怒兼兩脇痞悶頭目
不清月經旬餘未竭用加味逍遥散加鈎藤治之復
瘥
一婦人患前症胸膈作痛面青目劄小便頻數或時
寒熱此肝氣滯而血凝先用失笑散二服痛止又用
加味逍遥散而愈
一婦人所患同前泛用行氣破血之劑以致不起
神功散治血滯胸腹作痛
五靈脂(炒二兩)莪术桂心芸薹子(炒各半兩)
右每服二錢酒水煎
附方
流氣飲(方見三卷第七論)
小柴胡湯(方見二十四卷第二論)
加味歸脾湯
加味逍遥散(二方見二十四卷第四論)
四物湯
補中益氣湯
四君子湯
六君子湯(四方見二十四卷第六論)
補肝散(方見本卷第十七論)
六味丸(方見二十四卷第十一論)
失笑散(方見二十卷第五論)
製吳茱萸黃連法用二味等分用熱湯拌濕和勻重湯
頓煑使氣相通同炒焦各揀出聽用
婦人鼻血方論第五
婦人氣血調和則循環經絡若勞傷元氣陰虚火動氣
逆於肺則血隨鼻而䘐産後尤不可治陳無擇曰亦有
因怒氣而得者趙恭人鼻䘐先用蘇合香丸四粒次用
五苓散濃煎白茅花湯調服即止又用芎歸湯調理而
安一富男鼻血六脉洪數訊之云曾服丹藥遂用芩連
大黃爲末水調服解之而愈
愚按前症若熱鬱於胃經用犀角地黃湯若伏暑於
内用黃連香薷飲若大怒血蓄于上用小柴胡湯若
脾損不能攝血歸源用歸脾湯大凡雜症見血多因
陰分鬱熱或内有所傷皆屬五志所動經曰諸見血
身熱脉大者難治是火邪勝也身凉脉静者易治是
正氣復也仍與後症同用
附治驗
一婦人經素不調因怒䘐血此肝火熾盛用加味小
柴胡加紅花二劑血止又用加味逍遥散八珍湯兼
服三十餘劑經行如期
一婦人鬱結而患前症用加味歸脾湯其血漸止飲
食漸進用加味逍遥散元氣漸復寒熱漸止後因怒
仍䘐寒熱往來用小柴胡湯加芎歸丹皮而愈
一婦人因勞䘐血服凉血之劑更致便血或以血下
爲順仍用治血余曰此因脾氣下陷而血從之當升
補脾氣庶使血歸其經不信果血益甚余朝用補中
益氣湯夕用加味歸脾湯而愈此症用寒凉止血不
補脾肺而死者多矣
刺薊散治血熱鼻䘐
刺薊生地黃(各二錢)桑耳亂髮灰艾葉(炒各一錢)
蒲黃(五分)
右水煎服
犀角地黃湯(方見後)
又方用白茅根汁一合飲之即止
又方用生葱心塞鼻中血即止若刀斧所傷用之血亦
止
四物湯加側栢生地黃治虚熱吐血甚效若脾經血虚
須用四君加芎歸若脾經氣鬱須用歸脾湯若肝腎
虧損須用六味丸若氣血俱虚須用十全大補湯
附方
濟生犀角地黃湯治熱鬱不解泛行經絡或流腸胃
隨氣湧泄以致䘐血吐血或爲便血並皆治之
犀角(鎊如無升麻代)生地黃白芍藥牡丹皮(各一錢)
右每服四五錢水煎若實熱熾甚加炒黃芩若去血
過多或脾肺之氣虧損不能攝血歸源者急用四君
子湯懷抱鬱結者用歸脾湯
枇杷葉散治暑毒攻心䘐血嘔血或吐瀉作渴
香薷(二錢)厚朴(姜製錢半)甘草(炙)麥門冬(去心)木瓜(不見鐵器)白
茅根(各一錢)枇杷葉陳皮丁香(各五分)
右末每服三五錢薑水煎
黃連香薷飲治伏暑䘐血便血不拘四時(方見本卷第二論)
小柴胡湯
加味小柴胡湯(二方見二十四卷第二論)
歸脾湯
加味逍遥散
八珍湯
加味歸脾湯(四方見二十四卷第四論)
補中益氣湯(方見二十四卷第六論)
婦人吐血方論第六
婦人吐血者由臟腑傷損所致夫氣血外行於經絡内
榮於臟腑若六淫七情飲食起居有所損傷行失常道
逆則吐血也
愚按前症若脾經鬱熱用犀角地黃湯脾胃伏暑用
黃連香薷飲心脾鬱熱用生地黃湯心氣耗損用茯
苓補心湯脾氣勞傷用鷄蘇散思慮傷脾用歸脾湯
暴怒肝火用加味小柴胡湯久怒肝傷六味地黃丸
脾肺虚熱用麥門冬飲肝腎虚熱用六味地黃丸氣
血俱虚用十全大補湯經云肺朝百脉之氣肝綂諸
經之血必用甘温之劑補其陽氣使血各歸其經如
大吐血病毋論其脉急用獨參湯救之若潮熱咳𠻳
而脉數者元氣虚而假熱之脉也皆由脾胃先損須
用人參之類本草云人參治脾胃不足補中温中瀉
脾肺中火東垣先生云脾胃虚者心火亢甚而乘土
位脾氣受邪須用黃茋最多人參甘草次之脾胃一
虚肺氣先絶故用黃茋以益皮毛而閉腠理嘗治氣
血虚弱用十全大補最善若用寒凉止血胃氣反傷
無不致禍
附治驗
一老婦每作先飲食不進或胸膈不利或中脘作痛
或大便泄瀉或小便不利余以爲肝脾之症用逍遥
散加山梔茯神遠志木香而愈後鬱結吐紫血每作
先倦怠煩熱以前藥加炒黑黃連三分吳茱萸二分
頓愈復因怒吐赤血甚多燥渴垂死此血脱也法當
補氣乃用人參一兩苓术當歸各三錢陳皮炮黑乾
薑各二錢炙甘草木香各一錢一劑頓止又用加味
歸脾湯調理而痊
一女子懷抱素鬱胸滿食少吐血面赤用六味丸及
歸脾加山梔貝母芍藥而愈
一婦人爲哭母吐血咳嗽發熱盗汗經水不行此悲
傷肺思傷脾朝服補中益氣加桔梗貝母知母夕用
歸脾湯送六味丸而愈
柔脾湯治虚熱吐血䘐血汗出
甘草(炒)白芍藥(炒)黃茋(各半兩)熟地黃(自製一兩五錢)
右每服五錢水酒煎一婦人月經不利忽妄行嘔
血察其形脉如常用四生丸即安一女子飽食負重
而吐血用前湯及青餅子而愈世治吐血並用竹茹
地黃藕汁亦不可拘泥如陽乘於陰血得熱則流散
經水沸溢理宜凉解地黃犀角之類如陰乘於陽所
謂天寒地凍水凝成冰須當温散乾薑肉桂之類
四生丸治陽乘於陰以致吐血䘐血
生荷葉生艾葉生栢葉生地黃(各等分)
右研丸鷄子大每服一丸水煎服陳日華云先公嘗
遊靈石寺主僧留飯設卓一僧見卓不穩急俯穩之
舉首即嘔血明年到寺問舊嘔血者何如主僧言服
得四生丸遂愈自得此方屢治有效愚意前症乃内
熱暴患用之有效若人病久本元不足須補脾以滋
化源否則虛火上炎金反受尅獲生鮮矣
犀角地黃湯(方見前)
薑草湯若陰乘於陽寒而嘔血
甘草(炒)乾薑(各一錢)
右水煎服理中湯亦妙
花蕊石散治瘀血積於内以致大小便不通或血蓄
於上而吐不止一婦人苦吐血百藥不效童便酒調
不數服而愈(方見胎衣不下)
如聖散治吐血不已每服二錢米飲下(方見十七卷催生中)
附方
濟生鷄蘇散治勞傷肺經唾中有血咽㗋不利
鷄蘇葉黃茋(炒)生地黃阿膠(炒)貝母白茅
根(各一錢)桔梗(炒)麥門冬(去心)蒲黃(炒)甘草(炒各五分)
右薑水煎服
生地黃散治鬱熱䘐血咯血吐血陰虚而不能愈者
枸杞子柴胡黃連(炒)地骨皮天門冬白
芍藥(炒)甘草(炒)黃芩(炒)黃茋(炒)生地黃熟地黃
(自製各五分)
右水煎下血加地榆
三因茯苓補心湯治面色黃瘁五心煩熱咳嗽吐血
半夏前胡紫蘇茯苓人參枳殼(麩炒)桔
梗(炒)甘草(炒)乾葛(各五分)當歸(一錢)川芎陳皮
白芍藥(各一錢)熟地黃(自製一錢五分)
右薑棗水煎服
麥門冬飲子治氣虚吐血或氣虚不能攝血者
五味子(杵十粒)麥門冬(去心)黃茋(炒各一錢)當歸身人參
生地黃(各半錢)
右水煎服
十全大補湯治胃氣虚弱吐血䘐血便血不止以致
外症惡寒發熱自汗盗汗食少體倦或寒熱作渴頭
疼眩暈而似中風或氣血俱虚胸腹脇痛或骨節作
痛經候不調或寒熱往來發熱晡熱或五心發熱咽
乾舌燥或痰嗽喘促胸膈虚痞或嘔吐泄瀉手足冷
熱等症
歸脾湯
加味逍遥散(三方見二十四卷第四論)
加味小柴胡湯(方見二十四卷第二論)
六味丸
八味丸(二方見二十四卷第十一論)
獨參湯(方見三卷第十一論)
補中益氣湯(方見二十四卷第六論)
黃連香薷飲
枇杷葉散(二方見本卷前)
婦人痃癖諸氣方論第七
婦人痃癖因元氣虚弱而邪氣積聚蓋痃者在腹内近
臍左右有筋脉急痛如臂如指如絃之狀癖者僻在兩
肋之間有時而痛皆陰陽不和經絡痞膈飲食停滯冷
氣固結而成也
愚按前症因飲食起居七情失宜虧損臟腑氣血乖
違陰絡受傷循行失度所致羅謙甫先生曰養正邪
自除必先調養使榮衛充實若不消散方可議下但
除之不以漸則必有顛覆之害若不守禁忌縱嗜慾
其有不喪身者鮮矣
附治驗
一婦人内熱作渴飲食少思腹内初如鷄卵漸大四
寸許經水三月一至肢體消瘦齒頰似瘡脉洪數而
虚左關尤甚此肝脾鬱結之症外貼阿魏膏午前用
補中益氣湯午後用加味歸脾湯兩月許肝火少退
脾土少健午前以補中益氣下六味丸午後以逍遥
散下歸脾丸又月餘日用蘆薈丸二服空心以逍遥
散下日晡以歸脾湯下喜其謹疾調理年餘而愈
一婦人腹内一塊不時上攻或作痛有聲或吞酸痞
悶月經不調小便不利二年餘矣面色青黃余以
爲肝脾氣滯以六君加芎歸柴胡炒連木香吳茱各
少許二劑却與歸脾湯下蘆薈丸三月餘肝脾和
而諸症退又與調中益氣加茯苓丹皮中氣徤而經
自調
一婦人性多鬱善怒勤於女工小腹内結一塊或作
痛或痞悶月經不調略服伐肝之劑内熱寒熱胸膈
不利飲食不甘形體日瘦牙齦蝕爛此脾土不能生
肺金肺金不能生腎水腎水不能生肝木當滋化源
用補中益氣六味地黃至仲春而愈
松江太守何恭人性善怒腹結一塊年餘上腭蝕透
血氣虚極時季冬肝脉洪數按之弦緊或用伐肝木
清胃火之藥余曰真氣虚而邪氣實也恐伐肝木至
春不能發生耳用八珍湯以生氣血用地黃丸以滋
腎水肝脉頓退因大怒耳内出血肝脉仍大煩熱作
渴此無根之火也仍以前藥加肉桂二劑脉斂熱退
復因大怒果卒於季冬辛巳日乃金尅木故也
一婦人經候過期發熱倦怠或用四物黃連之類反
兩月一度且少而成塊又用峻藥通之兩目如帛所
蔽余曰脾爲諸陰之首目爲血脉之宗此脾傷五臟
皆爲失所不能歸於目也遂用補中益氣濟生歸脾
二湯專主脾胃年餘而愈
麝香丸治痃癖冷氣心腹作痛
麝香(二錢另研)五靈脂(炒)阿魏(五錢麫褁煨令麫熟)桃仁三稜(各二)
(兩醋製)芫花(醋炒)㯽榔(各一兩)莪术(醋製)桂花没藥木
香當歸(各半兩)
右爲末飯丸桐子大每服十丸淡醋湯下
治痃癖神效以獖猪肝一具重十餘兩用芭豆仁五十
枚入肝内用釅醋三碗慢火熬乾研爛量入三稜末
丸桐子大每服五丸食前熱酒下
羅安人每經行臍腹痛甚以桃仁桂枝湯一劑而瘥(方)
(見第一卷十二論)
治經來腹先痛用局方七氣湯送來復丹局方積氣丸
痃癖癥瘕諸氣亦效
附方
蘆薈丸治疳癖肌肉消瘦發熱潮熱飲食少思口乾
作渴或肝疳食積口鼻生瘡牙齦蝕爛等症
蘆薈胡黃連黃連(炒焦)木香白蕪荑(炒)青皮
(各五錢)當歸茯苓陳皮(各一兩五錢)甘草(炒七錢)
右爲末米糊丸桐子大每服七八十丸米湯下
阿魏膏治一切痞塊更服胡連丸
羌活獨活玄參官桂赤芍藥川山甲
生地黃兩頭尖大黃白芷天麻(各五錢)槐
柳桃枝(各三錢)紅花(四錢)木鼈(十枚去殼)亂髮(如鷄子一團)
右用香油二斤四兩煎黑去柤入髮煎髮化仍去柤
徐下黃丹煎軟硬得中入芒硝阿魏蘇合油乳香没
藥各五錢麝香三錢調勻即成膏矣攤貼患處内服
丸藥黃丹須用真正者效凡貼膏藥先用朴硝隨患
處鋪半指厚以紙蓋用熱熨斗熨良久如硝耗再加
熨之二時許方貼膏藥若是肝積加蘆薈末同熨
六君子湯
補中益氣湯(二方見二十四卷第六論)
八珍湯
加味歸脾湯
歸脾湯
逍遥散(四方見二十四卷第四論)
六味丸(方見二十四卷第十一論)
調中益氣湯(方見四卷第五論)
婦人疝瘕方論第八
婦人疝瘕之病由飲食不調氣血勞傷或胎産經行風
冷相摶所致蓋疝者痛也瘕者假也脉弦急者生虚弱
者死尺脉濇浮牢爲血實氣虚腹痛逆氣上行此爲胞
中有惡血久則結成症也
愚按子和先生云遺溺閉癃陰痿脬痺精滑白淫皆
男子之疝也若血涸月事不行行後小腹有塊或時
動移前陰突出後陰痔核皆女子之疝也但女子不
謂之疝而謂之瘕
附治驗
一婦人小腹痞脹小便時下白帶小水淋瀝此肝經
濕熱下注用龍膽瀉肝湯而愈
一婦人小腹脹痛小水不利或胸乳作痛或脇肋作
脹或氣逆心吻余以爲肝火而血傷脾用四物柴胡
青皮玄胡索木香而愈
一婦人小腹痞悶小便不利内熱體倦懶食用八珍
湯加柴胡山梔龍膽草治之而安
乾漆散治疝瘕脇肋疼痛
乾漆(炒令烟盡)木香芫花(醋炒)赤芍藥桂心當歸
川芎琥珀(各半兩)大黃(二兩炒)牛膝(一兩)桃仁(去皮尖一)
(兩另研)麝香(一錢)
右爲末每服一錢温酒調下
蟠䓗散治前症屬寒氣不散疼痛甚效(方見二十四卷第八論)
附方
寶鑑蒺藜湯治陰疝小腹作痛小便不利手足逆冷
或脇腹悶痛
蒺藜(去刺)附子(炮)梔子(去皮各半兩)
右末每三錢水煎食前温服
丹溪定痛散治寒疝疼痛速效
枳殼(十五箇)山梔子(炒)唐毬子吳茱萸(炒過)荔枝核
(炮各等分)
右末用長流水調下一二錢空心服
三因失笑散治小腸疝氣痛或血疝肚腹作痛(方見)
(二十卷第五論)
龍膽瀉肝湯(方見二十四卷第八論)
四物湯(方見二十四卷第六論)
八珍湯(方見二十四卷第四論)
婦人八瘕方論第九
婦人臟腑調和經脉循環則月水以時故能生子而無
病若乘外邪而合陰陽則小腹胸脇腰背相引而痛月
事不調陰中腫脹小便淋瀝而色黃黑則瘕生矣八瘕
者黃青燥血脂狐蛇鼈是也千金外臺言之詳矣
愚按經曰氣主嘘之血主濡之若血不流則凝而爲
瘕也瘕者中雖硬而忽聚忽散多因六淫七情飲食
起居動傷臟腑而成當與痃癖諸症治同慎不可復
傷元氣
桃仁煎治血瘕
桃仁大黃(炒各一兩)䖟蟲(半兩炒黑)朴硝(一兩)
右爲末以醇醋一鍾石器中煑三分下前三味不住
手攪煎至可丸下朴硝丸桐子大不喫晚食五更初
温酒下五丸日午下穢物如未見再服仍以調氣血
藥補之予向在毗陵一婦人小便不通臍腹脹甚予
診之曰此血瘕也用前藥一服腹痛下血塊血水即
愈此藥猛烈大峻氣血虚者斟酌與之
大硝石丸治七癥八瘕當用此藥去之不令人困
硝石(三兩)大黃(四兩)人參(一錢)甘草(八分)
右爲末苦酒一升石器中先入大黃煎膏入餘藥丸
梧子大每服三十丸米飲下三日一服宜下赤物
婦人腹中瘀血方論第十
婦人腹中瘀血者由月經閉積或産後餘血未盡或風
寒滯瘀久而不消則爲積聚癥瘕矣
愚按前症若鬱結傷脾用加味歸脾湯若恚怒傷肝
用加味逍遥散若産後惡露用失笑散若肝脾虧
損用六君柴胡以補元氣爲主胃氣虚弱用益氣湯
加茯苓半夏爲主大凡腹中作痛畏手按者此内有
瘀血若形體如常屬病氣元氣俱實用桃仁承氣湯
直下之若痛而肢體倦怠飲食少思此脾胃受傷屬
病氣有餘元氣不足用當歸散調和之若痛而喜手
按腹形體倦怠飲食少思此形氣病氣俱不足用六
君炮姜芎歸純補之若痛而大便不實飲食難化此
脾腎虚寒用六君炮薑肉果温補之若痛而作嘔少
食此脾胃虚弱用六君炮薑藿香若痛而嘔吐不食
泄瀉用六君加薑桂若兼手足逆冷自汗更加附子
此症多有因攻伐而致者
附治驗
一婦人耳下腫赤寒熱口苦月經不調小腹内一塊
此肝火氣滯而血凝也用小柴胡加山梔川芎丹皮
治之諸症悉退
一婦人久患腹痛去瘀血方止而復大痛諸藥不納
予以脾胃之氣虚寒用參术炮薑丸如黍每用數粒
津嚥下後以二味濃煎漸呷而愈
桃仁丸治瘀血不利月水不調發熱作渴心腹滿急
或肚腹中作痛
桃仁大黃(炒各三兩)䖟蟲(炒去翅足)水蛭(炒焦各四十枚)
右爲末煉蜜丸桐子大每服五六丸空心熱酒下
附方
桃仁承氣湯治瘀血小腹急痛大便不利或譫語口
乾漱水不嚥遍身黃色小便自利或血結胸中手不
敢近腹或寒熱昏迷其人如狂
桃仁(半兩)大黃(炒一兩)甘草(二錢)肉桂(一錢)
右薑水煎發日五更服
附方
加味歸脾湯治瘀血已去或脾經失血小腹作痛無
寐發熱盗汗或脾傷不能攝血或心脾傷痛嗜卧少
食或憂思傷脾血虚發熱或肢軆腫痛大便不調或
經候不准晡熱内熱
加味逍遥散(二方見二十四卷第四論)
失笑散(方見二十卷第五論)
六君子湯
補中益氣湯(二方見二十四卷第六論)
當歸散(方見後卷第五論)
小柴胡湯(方見二十四卷第二論)
婦人癥痞方論第十一
婦人癥痞由飲食失節脾胃虧損邪正相搏積于腹中
牢固不動故名曰癥得冷則作痛冷入子藏則不孕入
胞絡則月水不通
愚按前症若脾胃虚弱用六君子加芎歸若肝脾虚
弱用補中益氣及歸脾湯若肝火鬱滯佐以蘆薈地
黃二丸外貼阿魏膏患者須慎七情六淫飲食起居
治者不時審察病機而藥之庶幾有效
附方
穿山甲散治癥痞瘀血心腹作痛
穿山甲(灰炒燥)鼈甲(醋炙)赤芍藥大黃(炒)乾漆(炒令烟盡)
桂心(各一兩)川芎芫花(醋炒)當歸尾(各半兩)麝香(一錢)
右爲末每服一錢酒調下
六君子湯
補中益氣湯(二方見二十四卷第六論)
歸脾湯(方見二十四卷第四論)
六味地黃丸(方見二十四卷第十二論)
蘆薈丸
阿魏膏(二方見本卷第七論)
婦人食癥方論第十二
婦人食癥由臟腑虚弱經行不忌生冷飲食或勞傷元
氣所致陳無擇云經不行者宜先導之然後固元氣爲
主
愚按前症若形氣虚弱須先調補脾胃爲主而佐以
消導若形氣充實當先疏導爲主而佐之補脾胃若
氣壅血滯而不行者宜用烏藥散散而行之若脾氣
虚而血不行者宜用四君芎歸補而行之若脾氣鬱
而血不行者宜用歸脾湯解而行之若肝脾血燥而
血行者宜用加味逍遥散清而行之大抵食積痞塊
之症爲有形蓋邪氣勝則實真氣奪則虚當養正闢
邪而積自除矣雖然堅者削之客者除之胃氣未虚
或可少用若病久虚乏者不宜輕用
烏藥散(方見後)
婦人積年血癥方論第十三
婦人積年血癥由寒温失節脾胃虚弱月經不通相結
盤牢久則腹脇苦痛宜用三稜煎主之
愚按前症多兼七情虧損五臟氣血乖違而致蓋氣
主嘘之血主濡之脾綂血肝藏血故鬱結傷脾恚怒
傷肝者多患之腹脇作痛正屬肝脾二經症也竊謂
羅謙甫先生云養正積自除東垣先生云人以胃氣
爲本治法宜固元氣爲主而佐以攻伐之劑當以歲
月求之若欲速效投以峻劑反致有誤右七症方藥
當互相參用
附方
三稜煎治血癥血瘕食積痰滯
莪术(醋浸炒)三稜(各三兩)青皮(去白)半夏麥芽(炒各一兩)
右用好醋一鍾煑乾焙爲末醋糊丸桐子大每服三
四十丸淡醋湯下痰積薑湯下
婦人血氣心痛方論第十四
婦人血氣心痛由臟腑虚弱風冷所乘蓋心爲諸臟之
主若心受傷名真心痛朝發夕死夕發旦死若心絡傷
故痛發乍輕乍甚而成斯症也
愚按前症若寒邪所傷温散之飲食停滯消導之肝
火妄動辛平之脾氣鬱結和解之仍與後六症方藥
同用
附治驗
一婦人久患心痛飲食少思諸藥到口即吐予以爲
脾土虚弱用白术一味同黃土炒去土每服一兩以
米泔煎濃徐服少許數日後自能大飲用三斤餘而
安
上舍陳履學長子室素怯弱産後患疥瘡年餘不愈
因執喪旬月每欲眩仆一日感氣忽患心脾高腫作
疼手不可按而嘔吐不止六脉微細或見其形實誤
認諸痛不可補氣乃用青皮木香五味吳茱萸等藥
而愈繼復患瘧且墮胎又投理氣行血之藥病雖去
元氣轉脱再投參茋補劑不應矣六脉如絲欲絶迎
予至診之曰形雖實而脉虚極反用理氣之劑損其
真氣故也連投參茋歸术附子薑桂二劑間用八味
丸五日寢食漸甘六脉全復此症若心脾疼痛時即
服此等藥瘧亦不作矣
附方
烏藥散治血氣壅滯心腹作痛
烏藥莪术(醋浸炒)桂心當歸桃仁青皮
木香(各等分)
右爲末每服二錢熱酒調下
靈苑方用生五靈脂爲末每服一錢沸湯下日三服
八味丸(方見二十四卷第十一論)
婦人血氣心腹疼痛方論第十五
婦人血氣心腹疼痛由臟腑虚弱風邪乘之真邪相摶
隨氣上下故故心腹作痛也
愚按前症若氣滯血瘀用没藥散勞傷元氣用四
物湯肝脾鬱結用四七湯怒動肝火用小柴胡湯肝
脾血虚用四物湯脾肺氣虚用四君子湯中氣虚弱
用補中益氣湯氣血俱虚用八珍湯
附治驗
一婦人每怒心腹作痛久而不愈此肝火傷脾氣也
用炒山梔一兩生薑五片煎服而痛止更以二陳加
山梔桔梗乃不發
一婦人懷抱鬱結不時心腹作痛諸藥不應用歸
脾湯倍加炒山梔而愈
陳湖陸小村母久患心腹疼痛每作必胸滿嘔吐手
足俱冷面赤唇麻咽乾舌燥寒熱不時月餘竟夕不
安其脉洪大衆以痰火治之屢止屢作迨乙巳春發
頻而甚仍用前藥反劇此寒凉損真之故内真寒
而外假熱也且脉息洪弦而有怪狀乃脾氣虧損肝
木乘之而然當温補胃氣遂用補中益氣湯加半夏
茯苓吳茱萸木香一服熟寐徹曉洪脉頓歛怪脉頓
除諸症釋然
附方
琥珀散治氣滯心腹撮痛或月經不行小腹疼痛
烏藥莪术(醋浸炒各二兩)當歸(一兩)
右爲末每服二錢温酒調下
蠲痛散治血氣刺痛
荔枝核(燒存性半兩)香附子(一兩)
右爲末每服二錢塩酒調下
菖蒲丸治血積心脾作疼(男六德續添)
九節菖蒲(六兩)吳茱萸(炒)香附子(各四兩)
右爲末醋調神麯糊丸桐子大每服四五十丸淡薑
湯調下
没藥散治血氣不行心腹作痛或行注疼痛或月經
不調發熱晡熱並用之
紅花没藥當歸玄胡索(炒各等分)
右爲末每服二錢童便酒調下
木香枳术丸破滯氣消飲食開胃進食消化痰涎
木香枳實(炒各一兩)白术(二兩)
右每服五錢薑棗水煎服
木香化滯湯治脾胃虚弱飲食停滯腹脹作痛或
心下痞滿不思飲食若憂怒飲食而致者尤宜用
之
木香紅花(各三錢)橘皮當歸稍(各二錢)柴胡(四錢)草
豆蔲甘草(炙半兩)半夏(一兩)枳實(炒二錢)
右每服三五錢薑水煎服
補中益氣湯
四君子湯
四物湯(三方見二十四卷第六論)
四七湯(方見十一卷第七論)
小柴胡湯(方見二十四卷第二論)
八珍湯
歸脾湯(二方見二十四卷第四論)
二陳湯(方見二十四卷第五論)
婦人血氣小腹疼痛方論第十六
婦人小腹疼痛由胞絡受冷搏於血氣結於小腹因虚
發動故痛也
愚按前症若氣寒血結用葳靈仙散氣滯血凝用當
歸散肝經血虚用四物湯加參术柴胡肝經濕熱用
龍膽瀉肝湯肝脾氣虚用六君子湯加柴胡芍藥肝
脾虚寒用六君子湯加柴胡肉桂若兼嘔吐加木香
四肢逆冷再加炮薑
附治驗
通府張孟威云其妹小腹痛服附子理中湯附子服
過八十餘枚此乃沉寒痼冷之甚不多有者
附方
葳靈仙散凡冷氣滯血小腹疼痛或經行遇怒腹脹
痛宜用之
葳靈仙(一兩)當歸没藥木香桂心(各半兩)
右爲末每服一錢熱酒調
當歸散凡血積小腹疼痛或因氣逆月經不行肚腹
作痛
當歸(炒)赤芍藥劉寄生没藥枳殼(麩炒)玄胡
索(炒各等分)
右爲末每服一錢熱酒調下
四物湯
六君子湯(二方見二十四卷第六論)
龍膽瀉肝湯(方見二十四卷第八論)
附子理中湯(方見二十一卷第九論)
婦人兩脇脹痛方論第十七
婦人兩脇脹痛因臟腑虚弱氣血不調風冷客於胞絡
相搏壅塞故也
愚按東垣先生云胸脇作痛口苦舌乾寒熱往來發
嘔發吐四肢滿悶淋溲便難腹中急痛此肝木之妄
行也竊謂前症若暴怒傷血用小柴胡芎歸山梔氣
虚用四物參术柴梔若久怒傷氣用六君芎歸山梔
若氣血俱虚用六味地黃丸若經行腹痛寒熱晡熱
或月經不調發熱痰咳少食嗜卧體痛用八珍柴胡
丹皮若脇脹發熱口渴唾痰或小便淋瀝頸項結核
或盗汗便血諸血失音用六味丸若兩脇作脹視物
不明或筋脉拘急面色青小腹痛或小便不調用補
肝散若槩用香燥之劑反傷清和之氣則血無所生
諸症作焉丹溪先生云右脇痛用推氣散小龍薈丸
當歸蘆薈丸控涎丹抑青丸十棗湯皆病氣元氣俱
實之劑用者審之
附治驗
一婦人性急吐血發熱兩脇脹痛日晡益甚此怒氣
傷肝氣血俱虚也朝用逍遥散倍加炒黑山梔黃栢
貝母桔梗麥門冬夕以歸脾湯送地黃丸而愈
一孀婦内熱晡熱肢體痠麻不時吐痰或用清氣化
痰藥㗋間不利白帶腹脹用行氣散血藥胸膈不利
肢體時麻此鬱怒傷肝脾而藥益甚也予則朝用歸
脾湯以解脾鬱生脾氣夕用加味逍遥散以清肝火
生肝血百餘劑而愈後因怒飲食日少肢體時麻此
乃肝火侮土用補中益氣加山梔茯苓半夏而痊又
飲食失調兼有怒氣肢體麻甚月經如注脉浮洪而
數此脾受肝傷不能綂血而致崩肝氣虧損陰血而
脉大繼用六君加芎歸炮薑而血崩止又用補中益
氣加炮薑茯苓半夏而元氣復更用歸脾湯逍遥散
調理而康
附方
葳靈仙散治冷氣血滯兩脇作痛(方見前)
人參紫荆皮散治心腹刺痛胸膈飽滿不進飲食
紫荆皮蒼术石菖蒲(各一兩)香附子(二兩)人參(半兩)
木香(三錢)
右爲末米糊丸桐子大每服三十丸食後薑湯下
左金丸(一名四金丸)治肝火胸脇脹痛或發寒熱或頭目作
痛或大便不實或小便淋秘或小腹疼痛及一切肝
火之症
黃連(炒六兩)吳茱萸(一兩湯煑片時用)
右爲末粥丸白术陳皮湯下
當歸龍薈丸治肝經實火胸脇脹痛或大便秘結小
便澁滯凡屬肝經實火皆宜用之
當歸龍膽草(炒焦)梔子仁(炒)黃連(炒)黃芩(炒各一兩)大
黃(炒)蘆薈青黛(各五錢)木香(二錢五分)麝香(另研五分)
右爲末用神麯糊丸桐子大每服二十丸薑湯下
補肝散治肝腎二經氣血虧損脇脹作痛或脇脹頭
暈寒熱發熱或遍身作痛經候不調
當歸山藥五味子(炒杵)山茱萸肉黃茋(炒)川
芎木瓜(各半兩)熟地黃(自製)白术(炒各一錢)獨活酸棗
仁(炒各四錢)
右爲末每服五錢棗水煎服
小柴胡湯(方見二十四卷第二論)
四物湯
補中益氣湯
六君子湯(三方見二十六卷第六論)
六味丸(方見二十四卷第十一論)
八珍湯
逍遥散
歸脾湯
加味逍遥散(四方見二十四卷第四論)
婦人心腹脹滿方論第十八
婦人心腹脹滿由心脾虚損邪氣乘之此足少陰腎經
之脉起於足小指貫腎絡膀胱入肝肺出絡於心若邪
摶三經併結於脾脾虚則心腹脹滿矣
愚按前症脾胃虚痞用六君子湯脾胃虚寒者用人
參理中湯鬱結氣滯者用歸脾湯肝侮脾土用六君
柴芍脾氣壅滯用平胃散肺氣壅滯用紫蘇飲宿食
壅滯用養胃湯脾血虚痞用四物參术(右六症當互相參用仍與)
(六卷第七論同用)
附治驗(嘔吐心腹痛見七卷第一論)
一婦人胸膈不利飲食少思腹脹吞酸或用疏利之
藥反致中滿不食予以爲脾土虚而肝木勝用補中
益氣湯加砂仁香附煨薑又以六君子加芎歸桔梗
而愈
吳江史玄年母久病之後遇事拂意忽胸腹脹滿面
目微腫兩腿重滯氣逆上升言語喘促所服皆清氣
之劑不效予曰此脾肺虚寒也先用六君子湯一劑
病勢頓減後用補中益氣加茯苓半夏乾薑二劑形
體頓安後以七情失調夜間腹脹乃以十全大補加
木香治之而痊
附方
白术散治脾胃氣滯心腹脹滿不欲飲食
白术(炒)草果訶子茯苓㯽榔桂心(各五分)
陳皮厚朴(姜製)人參(各一錢)甘草(炒三分)
右薑棗水煎服
愚按前方治胸膈氣滯飲食内停之良劑若脾血虚
痞須用四物參术脾氣虚痞須用四君芎歸
補遺治心腹脹滿予嘗獨用厚朴薑汁炒每服五錢薑
七片水煎温服不拘時候間服沉香降氣湯得效此
病氣元氣壅實之治法也
附方
平胃散治脾氣壅滯胸腹不利或飲食不進停滯嘔
吐
蒼术厚朴(姜製)陳皮(各一錢五分)甘草(炙五分)
右薑棗水煎服
人參養胃湯治脾氣壅滯胸膈不利或飲食壅滯胸
腹脹悶或兼外感風寒頭痛嘔吐等症(方見二十一卷第九論)
四物湯
六君子湯
補中益氣湯(三方見二十四卷第六論)
人參理中湯(方見二十卷第八論)
十全大補湯
歸脾湯(二方見二十四卷第四論)
紫蘇飲(方見十二卷第八論)
調中益氣湯(方見四卷第九論)
薛氏醫案卷三十一
