薛氏醫案卷十四
明薛已撰
外科樞要二
腦疽
腦疽屬膀胱經積熱或濕毒上湧或隂虚火熾或腎水
虧損隂精消涸初起腫赤痛甚煩渴飲冷脈洪數而有
力乃濕熱上湧當用黃連消毒散并隔蒜灸以除濕熱
漫瘇微痛渴不飲冷脉洪數而無力乃隂虚火熾當用
六味丸及補中益氣湯以滋化源若口舌乾燥小便頻
數或淋漓作痛乃腎水虧損急用加減八味丸及前湯
以固根本引火歸經若不成膿不腐潰陽氣虚也四君
加歸茋不生肌不收斂脾氣虚也十全大補湯若色黯
不潰或潰而不斂乃隂精消涸名曰腦爍為不治若攻
補得宜亦有可愈治者審焉
治騐
一婦人患前症口乾舌燥内服清熱外敷寒涼色黯不
臖胸中氣噎此内真寒而外假熱也彼疑素有痰火不
欲温補余以參茋各五錢薑桂各三錢一劑頓然潰又
用大補藥而愈
一婦人冬間患此腫痛熱渴余用清熱消毒藥潰之而
愈次年三月其舌腫大遍身發疔如蔔萄不計其數手
足尤多乃脾胃受毒也先各刺出黑血随服奪命丹七
粒出臭汗瘡熱益甚便秘二日與大黃芩連各三錢升
麻白芷山梔薄荷連翹各二錢生甘草一錢水煎三五
沸服之大小便出臭血甚多下體稍退乃磨入犀角汁
再服舌本及齒縫出臭血諸毒乃消更以犀角地黃湯
而愈
耳瘡
耳瘡屬手少陽三焦經或足厥隂肝經血虚風熱或肝
經燥火風熱或腎經虚火等因若發熱焮痛屬少陽厥
隂風熱用柴胡梔子散若内熱痒痛屬前二經血虚用
當歸川芎散若寒熱作痛屬肝經風熱用小柴胡湯加
山梔川芎若内熱口乾屬腎經虚火用加味地黃丸如
不應用加減八味丸餘當随症治之
治驗
文選姚海山耳根赤腫寒熱作痛此屬三焦風熱也但
中氣素虚以補中益氣加山梔炒黃芩牛蒡子治之而
愈
一儒者因怒耳内作痛出水或用祛風之劑筋攣作痛
肢體如束此肝火傷血也用六味丸料數服而愈
舉人毛石峯子年二十耳内出水或作痛年餘矣脉洪
數左尺益甚此屬肝腎二經虚熱也用加減八味丸料
一劑而愈
一男子每入房耳内或作痒或出水常以銀簪探入甚
喜隂涼此屬腎經虚熱也用加減八味丸而愈
一婦人因怒發熱每經行即兩耳出膿兩太陽作痛以
手按之痛稍止怒則胸脇乳房脹痛或寒熱往來或小
便頻數或小腹脹悶此皆屬肝火血虚也先用梔子清
肝散二劑又用加味逍遥散數劑諸症悉退又以補中
益氣加五味而全愈
一婦人經行後因怒氣勞役發熱寒熱耳内作痛余以
經行為血虚用八珍湯加柴胡怒氣為肝火用加味逍
遙散勞役為氣傷用補中益氣湯加山梔而愈
一婦人耳内作痛或腫臖寒熱發熱面色素青黃經行
則變赤余以為怒氣傷肝鬱結傷脾用加味歸脾湯加
味逍遥散而愈
一婦人耳内瘇痛寒熱口苦耳内出水焮連頸項飲食
少思此肝火盛而傷脾也用小柴胡湯加山梔牡丹皮
調補肝脾而全愈
一孀婦或耳内外作痛或項側結核内熱晡熱月經不
調唾痰少食胸膈不利余以為鬱怒傷肝脾朝用歸脾
湯以解脾鬱生脾氣夕用加味逍遙散以清肝火生肝
血而愈
太卿魏莊渠癸卯仲冬耳内作痛左尺洪大而澁余曰
此腎水枯竭不能生肝木當滋化源彼不信仍雜用直
補之劑余謂其壻陸時若曰莊渠不能生腎水來春必
不能起至明年季春十八日復請治昏憒不語頥耳之
分已有膿矣且卵縮便數方信余言求治辭不克用六
味丸料一鍾隂莖舒出小便十減六七神思頓醒余曰
若砭膿出庶延數日為立嗣之計否則膿從耳出死立
待矣或謂不砭可生者余因辭歸翌日果耳内出膿至
二十一日己未火日而卒
憲副姜時川癸卯冬右手寸口浮數而有痰口内若有
瘡然余曰此胃火傳於肺也當薄滋味慎起居以禦之
甲辰秋尺脉洪數而無力余曰此肺金不能生腎水無
根之火上炎也宜静調理滋化源以治之彼云今喉耳
不時燥痛肢體不時發熱果是無根之火殞無疑矣後
會劉古峽云姜公之病已如尊料遂拉同往視喉果瘇
潰脉愈洪大又誤以為瘡毒而投苦寒之劑卒于仲春
二十八日乃藥之促其亡也否則尚能延至仲夏
鬢疽(男婦同用)
鬢疽屬肝胆二經怒火或風熱血虚所致若發熱作渴
者用柴胡清肝散腫臖痛甚者用仙方活命飲若大勢
已退餘毒未散用參茋歸术為主佐以川芎白芷金銀
花以速其膿膿成仍用參茋之類托而潰之若欲其生
肌收斂脾虚者六味丸血虚者四物加參茋或血燥或
水而不能生木者用四物湯六味地黃丸氣虚者用補
中益氣湯皆當滋其化源為善
治驗
侍御朱南臯患前症腫痛發熱日晡尤甚此肝胆二經
血虚火燥也用四物湯加玄參柴胡桔梗炙草治之而
愈又因勞役發熱畏寒作渴自汗用補中益氣湯去柴
升加五味麥門炮薑而瘥
州守胡廷器年七十患前症腫焮作痛頭目俱脹此腎
水不足肝胆火盛而血燥也用六味丸料四劑瘡頭出
水而愈後因調養失宜仍瘇痛煩熱喘渴脉洪大而虚
此脾胃之氣傷也用補中益氣以補脾胃用六味地黃
丸以補腎肝而痊
瘰癧(婦人症見婦人良方小兒症見小兒撮要)
夫瘰癧之症屬三焦肝胆二經怒火風熱血燥或肝腎
二經精血虧損虚火内動或恚怒氣逆憂思過甚風熱
邪氣内搏於肝蓋怒傷肝肝主筋肝受病則筋累累然
如貫珠也其候多生於耳前後項腋間結聚成核初覺
憎寒惡熱咽項強痛苦寒熱焮痛者此肝火風熱而氣
病也用小柴胡湯以清肝火并服加味四物湯以養肝
血若寒熱既止而核不消散者此肝經火燥而血病也
用加味逍遙散以清肝火六味地黃丸以生腎水若腫
高而稍軟面色痿黃皮膚壯熱膿已成也可用針以決
之及服托裏之劑若經久不愈或愈而復發膿水淋漓
肌膚羸瘦者必純補之劑庶可收斂否則變成九瘻内
經曰陷脈為瘻留連肉腠即此病也外用豆䜴餅琥珀
膏以驅散寒邪補接陽氣内服補中益氣湯六味丸以
滋腎水培肝木健脾土亦有可愈者大抵肝膽部分結
核不問大小其脉左關弦緊左尺洪數者乃腎水不能
生肝木以致膽火燥而筋攣須用前藥以滋化源是治
其本也外臺秘要云肝腎虚熱則生癧病機云瘰癧不
係膏粱丹毒火熱之變因虚勞氣鬱所致止宜補形氣
調經脉其瘡自消散蓋不待汗之下之而已也其不詳
脈證經絡受病之異者下之則犯經禁病禁虚虚之禍
如指諸掌若脉洪大元氣虚敗為不治若面晄白為金
尅木亦不治若眼内赤脉貫瞳人見幾條則幾年死使
不從本而治妄用伐肝之劑則誤矣蓋伐肝則脾土先
傷脾傷則損五臟之源矣可不慎哉
治驗
閣老楊石齋子年十七發熱作渴日晡頬赤左關尺脉
大而浮此肝腎隂虚用補隂八珍湯五十餘劑又加參
茋二十餘劑而潰但膿水清稀肌肉不生乃以參茋歸
术為主佐以芍藥熟地麥門五味膿水稠而肌肉生更
服必效散一劑癧毒去而瘡口斂
容臺張美之善怒孟春患此或用伐肝之劑不愈余以
為肝血不足用六味地黃丸補中益氣湯以滋化源至
季冬而愈
一儒者愈後體瘦發熱晝夜無定此足三隂氣血俱虚
用八珍加麥門五味二十餘劑又用補中益氣加麥門
五味及六味丸而愈
儒者楊澤之缺盆間結一核余謂此肝火血燥而筋攣
法當滋腎水生肝血彼反用行氣化痰外敷南星商陸
益大如碗余用補中益氣湯六味地黃丸以滋腎水間
用蘆薈丸以清肝火年餘元氣復而消
儒者張子容素善怒患此久而不愈瘡出鮮血左關弦
洪重按如無此肝火動而血妄行症屬氣血俱虚用補
中益氣湯以補脾肺用六味丸以滋腎肝而愈
一男子頸間結核大潰一婦人左眉及髮際結核並用
梔子清肝散海藻散堅丸以清肝火養肝血益元氣而
愈此症亦有大如升斗者亦治以前藥可愈
陸子温兩耳下瘇硬用伐肝軟堅之劑益甚其脉左關
弦緊左尺洪數此腎水虧損而筋攣也當生肺金滋腎
水則肝得血而筋自舒矣彼不悟仍服前藥竟致不起
時毒
夫時毒者為四時邪毒之氣而感之於人也其候發於
鼻而耳項咽喉赤瘇無頭或結核有根寒熱頭痛恍惚
不寧狀如傷寒五七日之間亦能殺人治宜精辨之若
脉浮數者邪在表也用葛根牛蒡子湯解毒升麻湯之
類以發之脉沉濇者邪在裏也用梔子仁湯大黃湯之
類以下之表裏俱病者犀角升麻湯甚者砭出惡血并
用通氣散㗜鼻内取嚏以泄其毒十日外自消若㗜藥
不嚏者不可治之如嚏出膿血者治之必愈至七八日
之間大小便通利頭面瘇起高赤者可服托裏散黃茋
散此病若五日已前精神昏亂咽喉秘塞語聲不出頭
面赤瘇食不知味者必死之候凶荒勞役患之安裏為
主用普濟消毒飲最善然而此症有隂有陽有可汗有
可下若誤認為熱毒而用寒藥則謬矣
治驗
少宰李蒲汀用發散之藥耗損元氣患處不消體倦惡
寒食少口乾余用益氣湯加桔梗及托裏消毒散而愈
秋官陳同野元氣素弱脉微細而伏此形病俱虚也用
參术芎歸陳皮柴胡升麻炙草以升舉陽氣用牛蒡玄
參連翹桔梗以解熱毒二劑瘇頓消而脉亦復矣苟以
脉微細為屬隂以瘇赤為屬陽而藥之鮮有不誤者
一婦人潰後瘇赤不消食少體倦膿清色白乃脾肺氣
虚也先用六君加桔梗芎歸後用益氣湯加桔梗而斂
春官袁谷虚之妹表散過度瘇硬不食脉浮大按之而
短此真氣絶也辭不治後果殁
痄&KR3994;
痄&KR3994;屬足陽明胃經或外因風熱所乘或内因積熱所
致若瘇痛寒熱者白芷胃風湯内熱瘇痛者升麻黃連
湯外瘇作痛内熱口乾者犀角升麻湯内傷寒涼不能
消潰者補中益氣湯發熱作渴大便秘結者加味清涼
飲表裏俱解而仍腫痛者欲作膿也托裏散若飲食少
思胃氣虚弱也六君子湯肢體倦怠陽氣虚弱也補中
益氣湯膿毒既潰瘇痛不減熱毒未解也托裏消毒散
膿出而反痛氣血虚也人參内托散發熱晡熱隂血虚
也八珍湯惡寒發熱氣血俱虚也十全大補湯若瘇焮
痛連耳下者屬手足少陽經當清肝火若連頥及耳後
者屬足少隂經虚火當補腎水患此而有不治者多泥
風熱執用尅伐之藥耳
治驗
地官陳用之服發散之劑寒熱已退腫痛不消此血凝
滯而欲作膿也用托裏消毒散而膿成又用托裏散而
膿潰但膿清作渴乃氣血虚也用八珍加麥門五味三
十餘劑而愈
上舍盧懋樹左尺脉數症屬腎經不足誤服消毒之劑
致損元氣而不能愈余用補中益氣六味丸料而痊
上舍熊棟卿頥後患之膿清體瘦遺精盗汗晡熱口渴
痰氣上湧久而不愈脉洪大按之微細屬腎氣虧損所
致遂用加減八味丸料并十全大補湯而愈
一婦人素内熱因怒耳下至頸瘇痛寒熱此肝膽經火
燥而血虚用柴胡梔子散而瘇痛消用加味逍遙散而
寒熱退用八珍湯加丹皮而内熱止
發背(男婦同用)
發背屬膀胱督脉經或隂虚火盛或醇酒厚味或鬱怒
房勞所致若瘇赤痛甚脉洪數而有力熱毒之症也為
易治漫腫微痛色黯作渴脉洪數而無力隂虚之症也
為難治不瘇不痛或漫腫色黯脈微細陽氣虚甚也尤
為難治若瘇焮作痛寒熱作渴飲食如常此形氣病氣
俱有餘也先用仙方活命飲後用托裏消毒散解之漫
瘇微痛或色不赤飲食少思此形氣病氣俱不足也用
托裏散調補之不作膿或膿成不潰陽氣虚也托裏散
倍加肉桂參茋膿出而反痛或膿清稀氣血俱虚也八
珍湯惡寒形寒或不收斂陽氣虚也十全大補湯晡熱
内熱或不收斂隂血虚也四物加參术作嘔欲嘔或不
收斂胃氣虚也六君加炮姜食少體倦或不收斂脾氣
虚也補中益氣湯加茯苓半夏肉赤而不斂血熱也四
物加山梔連翹肉白而不斂脾虚也四君加酒炒芍藥
木香小便頻數者腎隂虧損也加減八味丸若初患未
發出而寒熱疼痛作渴飲冷此邪氣内藴也仙方活命
飲口乾飲熱漫瘇微痛此元氣内虚也托裏消毒散飲
食少思肢體倦怠脾胃虚弱也六君子湯如未應加薑
桂其有死者乃邪氣盛真氣虚而不能發出也在於旬
餘之間見之若已發出用托裏消毒散不腐潰用托裏
散如不應急温補脾胃其有死者乃真氣虚而不能腐
潰也在於二旬之間見之若已腐潰用托裏散以生肌
如不應急温補脾胃其有死者乃脾氣虚而不能收斂
也在於月餘見之此三證雖不見於經籍余嘗治而歷
驗
治驗
都憲周弘岡背患疽瘇而不潰脉大而浮此陽氣虚弱
而邪氣壅滯也用托裏散倍用參茋反内熱作渴脉洪
大鼓指此虚火也用前散急加肉桂脉證頓退仍用托
裏而愈若以為熱毒而用寒藥則誤矣
太僕王的塘初起因大勞又用十宣散之類加喘渴内
熱脉大無力此陽氣自傷不能升舉下陷於隂分而為
内熱也余以補中益氣加酒炒芍藥麥門冬五味子治
之而愈
上舍張克恭患此内服外敷皆寒凉敗毒遍身作痛欲
嘔少食晡熱内熱惡寒畏寒余曰遍身作痛榮衛虚而
不能營於肉裏也欲嘔少食脾胃虚寒而不能消化飲
食也内熱晡熱隂血内虚而陽氣陷於隂分也惡寒畏
寒陽氣虚弱而不能衛於肌膚也此皆由脾胃之氣不
足所致遂用補中益氣湯諸症漸退更以十全大補湯
腐肉漸潰又用六君子湯加芎歸肌肉頓生而愈
府庠彭碧溪患腰疽服寒涼敗毒之藥色黯不痛瘡頭
如鋪黍背重不能安寢耳瞶目白面色無神小便頻澁
作渴迷悶氣粗短促脉浮數重按如無余先用滋腎水
之藥一劑少頃便利渴止背即輕爽乃砭去瘀血以艾
半觔許明炙患處外敷烏金膏内服參茋歸术肉桂等
藥至數劑元氣稍復自疑肉桂辛熱一日不用手足並
冷大便不禁仍加肉桂及補骨脂二錢肉豆蔲一錢大
便如常其肉漸潰更用當歸膏以生肌肉八珍湯以補
氣血而愈
儒者周兩峯懷抱久鬱背脊患疽肝脉弦洪脾脉浮大
按之微細以補中益氣湯加桔梗貝母少用金銀花白
芷二劑肝脉頓退脾脉頓復乃以活命飲二劑膿潰腫
消肝脉仍弦此毒雖去而胃氣復傷仍用補中益氣湯
加茯苓半夏而愈
上舍蔡東之患此余用托裏之藥而潰瘡口尚未全斂
時值仲冬兼咳𠻳余曰瘡口未斂脾氣虚也咳𠻳不止
肺氣虚也法當補其母一日與其同宴見有羊肉余曰
補可以去弱人參羊肉之類是也最宜食之遂每日不
徹旬餘而瘡斂𠻳亦頓愈矣
憲副屠九峯孟春患此色黯漫瘇作渴便數尺脉洪數
此腎水乾涸當殁於火旺之際不信更用苦寒之藥復
傷元氣以促其殁
京兆柴黼菴仲夏患之色黯微瘇發熱煩躁痰涎自出
小腹隂實手足逆冷右關脉澁兩尺微細余曰此隂虚
之症也王太僕云大熱而不熱是無火也決不能起懇
求治之用大温補之藥一劑流涎雖止患處不起終不
能救
舉人顧東溪久作渴六月初腰患疽不慎起居瘡潰尺
許色黯敗臭小便如淋唇裂舌刺七月終請治右尺洪
數左關浮濇余謂先渴而患疽者乃腎水乾涸虚火上
炎多致不起然膿水敗臭色黯不痛瘡口張大乃脾氣
敗而肌肉死也小便如淋痰壅喘促口乾舌裂乃脾肺
敗而腎水絶也左尺洪數腎無所生也左關浮濇肺尅
肝也况當金旺之際危殆速矣二日後果殁蓋此症既
發於外兩月方殁者乃元氣虚不能收斂也若豫為調
補使氣血無虧亦有得生者
乳癰乳岩結核(婦人症見婦人良方女科撮要)
乳房屬足陽明胃經乳頭屬足厥隂肝經男子房勞恚
怒傷於肝腎婦人胎産憂鬱損於肝脾若焮痛寒熱當
發散表邪瘇焮痛甚當清肝消毒並宜隔蒜灸不作膿
或膿成不潰托裏散為主不收斂或膿清稀補脾胃為
主若膿出反痛或作寒熱氣血虚也十全大補湯體倦
口乾中氣虚也補中益氣湯晡熱内熱隂血虚也八珍
湯加五味子欲嘔作嘔胃氣虚也香砂六君子湯食少
作嘔胃氣虚寒也前湯加藿香食少泄瀉脾氣虚寒也
前湯加炮薑若勞碌腫痛氣血未復也八珍湯倍用參
苓歸术若怒氣瘇痛肝火傷血也八珍湯加柴胡山梔
若肝火血虚而結核者四物湯加參术柴胡升麻若肝
脾氣血虚而結核者四君子加芎歸柴胡升麻鬱結傷
脾而結核者歸脾湯兼瓜蔞散若鬱怒傷肝脾而結核
不痒不痛者名曰乳岩最難治療苟能戒七情遠厚味
解鬱結養氣血亦可保全
治驗
封君袁陽涇左乳内結一核月餘赤腫此足三隂虚兼
怒氣所致用八珍湯加柴梔丹皮治之諸證漸退又用
清肝解鬱湯而愈時當仲秋兩目連劄肝脉微弦此肝
經火盛而風動也更加龍膽草五味并六味地黃丸而
愈若用清熱敗毒化痰行氣鮮有不誤者
一儒者兩乳患瘇服連翹飲反堅硬食少内熱胸脇作
痛日晡頭痛小便赤澀此足三隂虚而兼鬱怒前藥復
損脾肺先用六君加芎歸柴胡山梔四十餘劑元氣復
而自潰乃作痛惡寒此氣血虚也用十全大補湯六味
丸而愈
一儒者兩乳作痛兩脇作脹久服流氣飲瓜蔞散後左
脇下結一塊肉色不變勞則寒熱用八珍加柴胡遠志
貝母桔梗月餘色赤作痛膿將成矣後針出膿碗許頓
然作嘔此胃氣虚而有痰也令時嚼生薑服六君子湯
嘔止加肉桂而瘡愈後出仕每勞怒胸乳仍痛或發寒
熱服補中益氣湯加炒山梔即愈
疔瘡
内經曰膏粱之變足生大疔多由膏粱厚味之所致或
因卒中飲食之毒或感四時不正之氣或感蛇蟲之毒
或感死畜之穢各宜審而治之其毒多生於頭面四肢
形色不一或如小瘡或如水泡或疼痛或麻木或寒熱
作痛或嘔吐惡心或肢體拘急並用隔蒜灸并服解毒
之劑若不省人事或牙關緊急者以奪命丹為末葱酒
調灌之若生兩足者多有紅絲至臍生兩手者多有紅
絲至心生唇面口内者多有紅絲入喉皆急用針挑破
其絲使出惡血以泄其毒若患於偏僻之處藥所難導
者惟灸法大有回生之功然疔之名狀雖有十三種之
不同而治法但審其元氣虚實邪之表裏而庶無悮人
於夭札也若專泥於疏利表散非惟無益而反害之凡
人暴死多是疔毒急取燈遍照其身若是小瘡即是其
毒宜急灸之并服奪命丹等藥亦有復甦者
治驗
長洲庠蘇子忠鼻梁患之症屬表邪但氣血俱虚不勝
發散遂用補中益氣為主佐以防風白芷而愈
一男子小指患之或為針刺出血敷以涼藥掌指皆瘇
三四倍色黯神昏此邪氣鬱遏余先以奪命丹一服活
命飲二劑稍可余因他往或為遍刺其手出鮮血碗許
臂瘇如瓠指大數倍用大劑參茋歸术之類及頻灸遍
身而瘇消但大便不實時常泄氣此元氣下陷以補中
益氣加骨脂肉蔲吳茱五味又日以人參五錢麥門三
錢五味二錢水煎代茶飲又用大補藥五十餘貼而愈
設此症初不用解毒之劑後不用大補之藥死無疑矣
白蓮涇陳伯和子唇患之有紫脉延至口内將及於喉
余曰紫脉過喉則難治矣須針其脉并瘡頭出惡血以
泄其毒則可彼不信别用解毒之劑遂至頭面俱瘇復
求治口内瘇脹針不能入乃砭面唇出黑血碗許勢雖
少退終至不起惜哉
肺疽肺痿(婦人症見婦人良方)
夫肺者五臟之華蓋也處於胷中主於氣候於皮毛勞
傷氣血腠理不密外邪所乘内感於肺或入房過度腎
水虧損虚火上炎或醇酒炙&KR1572;辛辣厚味薰蒸於肺或
咳唾痰涎汗下過度重亡津液之所致也其候惡風咳
𠻳鼻塞項強胸脇脹滿呼吸不利咽燥作渴甚則四肢
微瘇咳唾膿血若吐痰臭濁膿血腥穢胸中隱隱微痛
右手寸口脉數而實者為肺疽若吐涎沫而無膿脉數
而虚者為肺痿也若咳𠻳喘急者小青龍湯咳𠻳胸脹
者葶藶大棗瀉肺湯咳膿腥濁者桔梗湯咳喘短氣或
小便短少者佐以參茋補肺湯體倦食少者佐以參术
補脾湯咳吐痰壅者腎虚水泛也六味地黃丸口乾咽
燥者虚火上炎也加減八味丸此症皆因脾土虧損不
能生肺金肺金不能生腎水故始萌則可救膿成則多
死若脉微緊而數者未有膿也緊甚而數者已有膿也
内經曰血熱則肉敗榮衛不行必將為膿大凡肺瘡咳
吐膿血久久如粳米粥者難治若吐膿而不止者亦不
可治也其吐膿而自止者自愈其脉短而濇者自痊面
色當白而反赤者此火之尅金皆不可治苟能補脾肺
滋腎水庶有生者但恐專攻其瘡脾胃益虚鮮有不誤
者矣
治驗
一儒者患肺癰鼻流清涕咳吐膿血胸膈作脹此風邪
外傷也先用消風散加亂髮灰二服而鼻利又用四君
加芎歸及桔梗湯而愈後因勞役咳𠻳吐膿小便滴瀝
面色黃白此脾土不能生肺金肺金不能生腎水也用
補中益氣湯六味地黃丸而愈
一儒者因素善飲咳膿項強皮膚不澤此脾肺氣虚外
邪所乘而成肺癰也先用桔梗湯後用人參補肺湯而
痊
一男子咳吐痰膿胸腹臌脹兩寸與右關脉皆洪數此
火不能生土而土不能生金也用桔梗湯為主佐以補
中益氣湯而愈
一男子不時咳𠻳作渴自汗發熱便數自用清肺降火
理氣滲利之劑服之反小便不通面目赤色唇裂痰壅
脾肺腎三脉浮大按之而數此足三隂虧損不能相生
當滋化源否則成癰矣不信仍用分利之藥後果患肺
癰余用桔梗湯及六味丸而愈
一男子面赤吐膿發熱作渴煩燥引飲脉洪數而無倫
次先用加減八味丸加麥門大劑一服熱渴頓止即熟
睡良久覺而神爽索食再劑諸症頓減仍用前藥更以
人參五錢麥門二錢五分五味二錢水煎代茶日飲一
劑月餘而安此症面赤者當補肺腎面白者當補脾肺
治者驗之
一婦人素血虚發熱咳𠻳或用痰火之劑後吐膿血面
赤脉數其勢甚危此膿成而血氣虚也余用八珍湯以
補元氣用桔梗湯以治肺症脉症漸愈
一婦人感冐風寒或用發表之劑反咳𠻳喘急飲食少
思胸膈不利大便不通右寸關脉浮數欲用通利之劑
余曰此因脾土虧損不能生肺金若更利之復耗津液
必患肺癰矣不信仍利之虚證悉至後果吐膿余朝用
益氣湯夕用桔梗湯各數劑吐膿漸止又朝仍用前湯
夕用十全大補湯各五十餘劑喜其善調理獲愈
一婦人咳𠻳吐痰胸膈作痛右寸關浮滑項下牽強此
脾胃積熱成痰非癰患也以二陳湯加山梔白术桔梗
治之而痊
一婦人素血虚内熱時咳甲辰孟冬兩尺浮洪余曰當
防患肺症丙午孟春果咳𠻳左右寸脉洪數此心火刑
尅肺金而成肺癰也膿已成矣夏令可憂余用壯水健
脾之劑稍愈彼不慎調攝果殁於仲夏
胃脘癰
聖濟總錄云胃脘癰由寒氣隔陽熱聚胃口寒熱不調
故血肉腐壊以氣逆於胃故胃脉沉細以陽氣不得上
升故人迎熱甚令人寒熱如瘧身皮甲錯或咳𠻳或嘔
膿吐血若脉洪數膿成也急排之脉遲緊瘀血也急下
之否則其毒内攻腐爛腸胃矣丹溪先生云内疽者因
飲食之毒七情之火相鬱而發用射干湯主之愚常以
薏苡仁湯牡丹皮散太乙膏選用之亦效若吐膿血飲
食少思助胃壯氣為主而佐以前法不可專治其瘡
治驗
一男子寒熱作渴不時咳吐口内血腥又五日吐膿身
皮甲錯用射干湯四劑膿血已止但氣壅痰多以甘桔
湯而愈
一男子用射干湯之類將愈但氣喘體倦發熱作渴小
便頻數此肺氣不足用補中益氣山藥山茱麥門五味
時仲夏更以生脉散代茶飲而愈
一婦人素食厚味吐膿已愈但小便淋瀝此肝腎氣虚
用補中益氣加麥門五味及加減八味丸而愈若膏粱
之人初起宜用清胃散
腸癰
孫真人云腸癰為病小腹重強按之則痛小便如淋時
時汗出復惡寒身皮甲錯腹皮急如瘇甚者腹脹大轉
側有水聲或繞臍生瘡或膿從臍出或從大便下蓋因
七情飲食所致治法脉遲緊者未有膿也用大黃湯下
之脉洪數者已有膿也用薏苡仁湯排之小腹疼痛小
便不利膿壅滯也牡丹皮散主之若大便或臍間出膿
者不治内經云腸癰為病不可驚驚則腸斷而死故患
是者其坐卧轉側理宜徐緩時少飲薄粥及服八珍湯
固其元氣静養調理庶可保全其生
治驗
通府張廷用患之兩月餘矣時出白膿體倦惡寒此邪
氣去而中氣虚也余用托裏散兼益氣湯徐徐呷之又
令以猪肚肺煮爛取其湯調米粉煮時呷半盞後漸調
理而痊
一男子裏急後重下膿脹痛此脾氣下陷用排膿散蠟
&KR0552;丸而愈後因勞役寒熱體倦用補中益氣湯而安
一婦人小腹脹痛小便如淋時時汗出此瘀血凝結於
内先以神效瓜蔞散二劑少愈更以薏苡仁湯而愈
一婦人小腹脹痛而有塊脉芤而澀此瘀血為患也以
四物加玄胡索紅花桃仁牛膝木香二劑血下而痊
一婦人小腹脹痛大便秘濇轉側有水聲脉洪數此膿
瘀内潰也以梅仁湯一劑下瘀血諸症悉退再以薏苡
仁湯二劑而瘥
一婦人膿成脹痛小便不利脉洪數此膿毒内潰也服
太乙膏三錢膿下甚多更以瓜蔞散蠟&KR0552;丸及托裏散
而安(如用雲母膏尤妙)
一婦人産後惡血不止小腹作痛服瓜子仁湯下瘀血
而痊凡瘀血停滯宜急治之緩則腐化為膿最為難治
若流注關節則為敗症
腹癰(男婦同用)
腹癰謂瘡生於肚腹或生於皮裏膜外屬膏粱厚味七
情鬱火若漫腫堅硬肉色不變或脉遲緊未成膿也四
君加芎歸白芷枳殼或托裏散瘇軟色赤或脉洪數已
成膿也托裏消毒散膿成而不外潰者氣血虚也卧針
而刺之瘇焮作痛者邪氣實也先用仙方活命飲隔蒜
灸以殺其毒後用托裏以補其氣若初起欲其内消當
助胃壯氣使根本堅固而以行經活血之藥佐之若用
尅伐之劑欲其消散則瘇者不能潰潰者不能斂若用
疎利之藥下其膿則少壯者多為難治老弱者立見危
亡亦有食積疝氣類此者見保嬰撮要
治驗
司馬李梧山患此腹痛而勢已成用活命飲一劑痛頓
止用托裏消毒散瘇頓起此膿將成也用托裏散補之
自潰而愈
錦衣掌堂劉廷器正德辛未仲夏腹患癰潰而膿清熱
渴腹脹作嘔不食或以為熱毒内攻皆用芩連大黃之
劑病愈甚余曰當捨時從症投以參茋姜附等藥一劑
嘔止食進再用托裏等劑而瘡愈
進士邊雲莊腹痛惡寒脉浮數余曰浮數之脉而反惡
寒瘡疽之症也不信數日後復請視之左尺洪數余曰
内有膿矣仍不信至小腹痛脹連及兩臂始悟余曰膿
潰臂矣氣血俱虚何以收斂急服活命飲一鍾臂潰一
孔出膿斗許氣息奄奄用大補藥一劑神思方醒每去
後糞從瘡出痛不可當小腹間如有物上挺即發痙不
省人事煩躁脉大舉按皆實省而診之脉洪大按之如
無用十全大補倍用參茋至四斤更加附子二枚煎膏
服而痙止又用十全大補湯五十餘劑而瘡斂
上舍周一元腹患癰三月不愈膿水清稀朝寒暮熱服
四物黃蘗知母之類食少作瀉痰涎上湧服二陳枳實
之類痰涎愈甚胸膈痞悶謂余曰何也余曰朝寒暮熱
血氣虚也食少作瀉脾腎虚也痰湧胸痞脾肺虚也悉
因真氣虚而邪氣實也當先壯其胃氣使諸臟有所禀
而邪自退矣遂用六君加黃茋當歸數劑諸症漸退又
用十全大補湯肌肉漸斂更用補中益氣湯調理而痊
上舍毛體仁素隂虚春初咳𠻳胸中隱痛腎脉數而無
力肺脉數而時見此腎氣虧損隂火熾盛用六味丸料
一劑服之病勢雖減内癰已成蓋因元氣虚而未能發
出火令可畏不信服痰火之劑兩月後乳間微瘇脉洪
數而無力余曰膿内潰矣當刺出其濃以免内攻之禍
不信又月餘請治但針得一孔膿㨮不利仍復内攻唇
舌青赤余曰臟腑已壊吾何能治之後果殁
從侄孫年十四而畢姻乙巳春年二十四腹中作痛用
大黃等藥二劑下血甚多胸腹脹滿痰喘發熱又服破
氣降火藥一劑汗出如水手足如冰余他往適歸診之
左關洪數右尺尤甚乃腹癰也雖能收斂至夏必變而
成瘵疽用參茋各一兩歸术各五錢陳皮茯苓各三錢
炙草炮薑各一錢二劑諸症少退腹始微赤按之覺痛
又二劑作痛又二劑瘇痛脉滑數針出膿瘀更用大補
湯精神飲食如故因遺精患處色黯用前藥加五味山
茱山藥骨脂吳茱等劑瘡口漸斂瘵症悉具其脉非洪
大而數即微細如無惟專服獨參湯人乳汁少復良久
仍脱余曰當備後事以俟火旺乃禱鬼神巫者歷言往
事如見更示以方藥皆峻利之劑且言保其必生敬信
服之後果殁經曰拘於鬼神者不可與言至德而况又
輕信方藥於邪妄之人耶書此以警後患
流注(婦人症見婦人良方女科撮要小兒症見小兒撮要)
流注或因飲食勞倦脾胃傷損或因房勞隂虚陽氣凑
襲或因營氣不從逆於肉理或因腠理不密外邪客之
或暴怒傷肝或鬱結傷脾或濕痰流注或跌撲血滯或
産後惡露皆因氣虚血注而凝也或生於四肢關節或
生於胸腹腰臀或結塊或漫瘇或作痛皆由元氣虧損
所致也悉宜葱熨及用益氣養榮湯固其元氣則未成
者自消已成者自潰若久而不斂佐以豆䜴餅琥珀膏
祛散寒邪補接陽氣若内有膿管而不斂者用針頭散
腐化之經云形傷痛氣傷瘇又曰真氣奪則虚邪氣勝
則實若不補氣血節飲食慎起居戒七情而專用寒涼
尅伐其不死者幸矣
治驗
侍御朱東溪左脇下近腹肝胆經部分結一塊四寸許
漫瘇不赤按之則痛余曰此當補脾胃彼謂瘇瘍宜表
散乃服流氣飲後胃氣頓虚始信余言遂用四君子加
芎歸酒炒芍藥薑桂胃氣復而惡症退乃去乾薑加黃
茋數劑微赤微痛又三十餘劑焮瘇大痛此膿内潰也
遂針之用補中益氣加減八味丸而愈
一男子元氣虚弱臀瘇硬而色不變飲食少思如此年
餘矣此氣血虚而未能潰也先用六君子湯加川芎當
歸芍藥元氣漸復飲食漸進患處漸潰更加黃茋肉桂
并用葱熨之法月餘俟膿熟而針之又以十全大補湯
及附子餅熨之而愈
一男子腿患瘇肉色不變亦不作痛此真氣虚也以補
中益氣加茯苓半夏少佐以枳殼木香外用香附餅熨
之彼謂氣無補法乃服流氣飲胃氣愈虚余用六君子
加芎歸數劑飲食少進再用補劑月餘而消
一男子脇瘇一塊日久不潰按之必痛脉微而濇此形
症俱虚也當補不當瀉乃用人參養榮湯及熱艾熨患
處膿成以火針刺之用豆䜴餅十全大補湯百劑而愈
一男子腹患此瘇硬不潰脉弱時嘔欲用敗毒等藥余
謂瘇硬不潰乃陽氣虚弱嘔吐少食乃胃氣虚寒法當
温補脾胃彼不信仍用攻伐而嘔愈甚復請治脉微弱
而發熱余曰熱而脉反静脱血脉反實汗後脉反躁者
皆為逆也辭不治後果殁
余北仕時有留都賈學士子年十六患此二載矣公陞
北宗伯邀余治脉洪大而數膿清熱渴食少體倦夜間
盗汗午前畏寒余曰真氣不足邪氣有餘治之無功矣
余午前以四君子加芎歸炙草午後以四君子加五味
麥門參茋兩月諸症遂可一二又有用滲利之劑保其
必生者三月後形體骨立復求余治余時被命南下後
竟不救
鶴膝風(婦人症見婦人良方小兒症見保嬰撮要)
鶴膝風乃調攝失宜虧損足三隂經風邪乘虚而入以
致肌肉日瘦内熱減食肢體攣痛久則膝大而腿細如
鶴之膝故名之若傷於脾胃者補中益氣湯為主傷於
肝腎者六味丸為主若欲其作膿或潰後十全大補湯
為主皆佐以大防風湯初起須用葱熨可以内消若津
涸口乾中氣不足也補中益氣湯加五味子頭暈頭痛
陽氣不升也補中益氣湯加蔓荆子發熱晡熱隂血虚
弱也用四物參茋白术畏寒憎寒陽氣虚弱也用十全
大補湯飲食少思胸膈膨脹脾胃虚痞也用四君子湯
面色痿黃飲食少思脾胃虚弱也用六君湯膿水清稀
肌肉不生氣血俱虚也用八珍湯熱來復去有時而動
無根虚火也用十全大補湯形瘦嗜卧寢息發熱痰盛
作渴小便頻數五臟虚損也用六味丸臍腹疼痛夜多
漩溺脚膝無力頭暈吐痰腎氣冷敗也用八味丸發熱
大渴不欲近衣面目赤色脉大而虚血虚發躁也用當
歸補血湯或有利後而患者亦治以前法餘當臨症制
宜
治驗
州守張天澤左膝瘇痛胸膈痞滿飲食少思時欲作嘔
頭暈痰壅日晡益倦此脾肺氣虚用葱熨法及六君加
炮薑諸症頓退飲食少思用補中益氣加蔓荆子頭目
清爽間與大防風湯十餘劑又用補中益氣三十餘劑
而消
通府劉國威先筋攣骨痛右膝漫瘇用化痰消毒之劑
瘇痛益甚食少體倦加祛風消毒等藥寒熱作嘔大便
不實用二陳除濕之類瘇起色赤内痛如錐余診其脉
滑數而無力此膿已成元氣虚而不能潰也用十全大
補湯四劑佐以大防風湯一劑而潰又百餘劑而得痊
一儒者腿筋弛長月餘兩膝瘇痛此隂虚濕熱所乘也
用六味丸為主佐以八珍湯加牛膝杜仲間以補中益
氣湯三月餘而消
一男子腿痛膝瘇脉浮按之弦緊此肝腎虚弱也用大
防風湯二劑已退彼惑於附子有毒乃服治瘡之藥日
漸消瘦虚症漸至復求治余曰倦怠消瘦脾胃衰而不
能榮運也小便不禁膀胱虚而不能約制也燥熱虚痞
胃氣弱而不能化也惚恍健忘精神失而潰亂也惡症
蜂集余辭之果後殁
天泡瘡
天泡瘡屬元氣不足邪氣所乘亦有傳染而患受症在
肝腎二經故多在下體發起有先筋骨痛而後患者有
先患而後痛者初起脉浮數邪在脾肺經也先用荆防
敗毒散解散之脉弦數邪在肝胆經也先用龍膽瀉肝
湯清解之脉沉數邪在臟腑也先用内疎黃連湯通導
之後用換肌消毒散為主愈後再無筋骨疼痛之患若
瘡凸赤作痛熱毒熾盛也瘡微作痛毒將殺也瘡色白
而不結痂陽氣虚也色赤而不結痂隂血虚也搔癢脉
虚浮氣不能相榮也搔癢脉浮數血不能相榮也臀背
間或頸間作癢膀胱隂虚也隂器間或股内痒肝經血
虚也隂囊作痒重墜肝經隂虚濕熱也小便頻數短少
色赤肝經隂虚也小便頻數色白短少脾肺氣虚也面
目搔痒或搔變赤外邪相摶也眉間痒或毛落肝胆血
燥也飲食少思口乾飲湯胃氣虚也飲食難化大便不
實脾氣虚也侵晨或夜間泄瀉脾腎虚也若治失其法
有蝕傷眼目腐爛玉莖拳攣肢體者但用九味蘆薈丸
以清肝火六味丸以生腎水蠲痺解毒散以養血祛邪
亦有可愈者若誤用輕粉等劑反為難治
治驗
一儒者患前症先玉莖作痒出水後隂囊股内小腹脇
臂發小㿔或乾膿窠誤服祛風等藥肢體倦怠惡寒發
熱飲食漸減大便不實左尺洪數左關弦數右關浮緩
按之微弦余曰此患屬肝胆經也左關脉弦左尺脉浮
數者腎水少而虚熱傳於肝也右關脉浮緩脾胃之氣
弱也按之而弦者肝木乘脾土也用六味地黃丸補中
益氣湯為主佐以換肌消毒散而愈
一儒者患前症色焮赤作痛大便秘而不實服祛風敗
毒等藥舌痛口乾脉浮而數此邪氣去而隂虚所致用
六味丸料加山梔當歸四劑脉症頓退又用八珍湯加
山梔丹皮瘡色漸白後用四君加歸茋而愈
一患者服攻毒等藥患處凸而色赤作痛肢體倦怠惡
寒發熱脉浮而虚此元氣復傷而邪氣實也用補中益
氣湯二劑而痊
一儒者患之誤服祛風消毒之藥復傷元氣因勞役過
度内熱口乾齒齦作痛右關脉洪數而虚此脾胃受傷
而火動用清胃散之類而愈
進士劉華甫患之數月用輕粉硃砂等藥頭面背臂各
結一塊二寸許潰而形氣消弱寒熱口乾舌燥脣裂小
便淋漓痰涎上湧飲食少思此脾胃傷諸臟弱而虚火
動也先用六君子二十餘劑又用補中益氣湯加山茱
山藥麥門五味服之胃氣復而諸症愈惟小便未清痰
涎未止用加減八味丸而痊
一儒者患之頭面搔痒或成粒或成片或出水脾肺脉
俱洪數此風邪所傷先用荆防敗毒散加萆薢鈎藤鈎
數劑漸愈但口乾内熱用四物加山梔鈎藤金銀花甘
草節而愈后遍身搔痒内熱口乾治以六味丸而瘥
一士人每勞役飲酒後則遍身生瘡服祛風敗毒散而
面目胸背臂脇結一塊如桃栗凹凸痒痛膿水淋漓氣
血虚甚寒熱往來作渴痰壅此濕熱壅盛元氣虚而不
能愈也外敷當歸膏内服補隂八珍加萆薢五錢并換
肌消毒散加乾葛鈎藤鈎各一錢二十餘劑諸症漸退
仍以前藥為主佐以調理之劑兩月餘血氣復而瘡愈
赤白遊風
赤白遊風屬脾肺氣虚腠理不密風熱相搏或寒閉腠
理内熱拂鬱或隂虚火動外邪所乘或肝火風熱血熱
治法若風熱用小柴胡湯加防風連翹血熱用四物加
柴胡山梔丹皮風熱相摶用荆防敗毒散内熱外寒用
加味羌活散胃氣虚弱用補中益氣湯加羌活防風及
消風散血虚用加味逍遙散隂虚逍遙散六味丸若肝
腎虚熱用六味丸則火自息風自定痒自止若用祛風
辛熱之劑則肝火愈燥風火愈熾元氣愈虚腠理不閉
風客内淫腎氣受傷相火翕合血随火化反為難治矣
治驗
一男子秋間發疙瘩此元氣虚而外邪所侵也先用九
味羌活湯二劑又用補中益氣加羌防而愈後不慎起
居盗汗晡熱口乾吐痰體倦懶言用補中益氣湯加減
八味丸而愈
一婦人身如丹毒搔破膿水淋漓熱渴頭暈日晡益甚
用加味逍遥散而愈
一婦人患赤白遊風晡熱痒甚余用清肝養血之劑不
信乃服大麻風藥臂痛而筋攣又服化痰順氣之劑四
肢痿弱而殁
一婦人患前症數用風藥煎湯泡洗以致腹脹而殁
一女子赤暈如霞作痒發熱用加味小柴胡湯加生地連
翹丹皮而愈
疥瘡
疥瘡屬脾經濕毒積熱或肝經血熱風熱或腎經陰虚
發熱其體倦食少為脾經濕熱用補中益氣湯飲冷作
痛為脾經積熱用清熱消毒散搔痒發熱為脾虚風熱
用人參消風散搔痒作痛為風熱用當歸飲子便秘作
痛為熱毒用升麻和氣飲熱渴便利為脾肺虚熱用竹
葉黃茋湯内熱晡熱或時寒熱屬肝經血虚風熱用加
味逍遥散六味丸體倦少食或盗汗少寢為脾氣鬱結
用加味歸脾湯逍遥散地黃丸若發熱盗汗或吐痰口
乾者為腎經虚熱用六味丸料煎服
治驗
稽勲李龍岡遍身患此腿足為甚日晡益焮口乾作渴
小便頻赤此腎經虚熱用補中益氣湯六味丸而痊
一儒者善嚏患痒余以為内有濕熱腠理不密外邪所
乘也與補中益氣湯加白芷川芎治之不從自服荆防
敗毒散盗汗發熱作渴焮痛膿水淋漓仍用前湯倍加
參茋五味而痊
一儒者患在臂脚日晡或痒或脹形體倦怠自服敗毒
散痛處發瘇小便赤澀此肺腎隂虚余用補中益氣加
五味麥門冬而愈
一儒者患此誤用攻伐之劑元氣虚而不能愈用補中
益氣湯加茯苓其瘡頓愈又因調養失宜日晡益甚用
八珍湯加五味麥門五十餘劑而愈
一男子色黯作痒出黑血日晡益甚其腿日瘇夜消余
以為氣血虚而有熱朝用補中益氣湯夕用加味逍遥
散而愈
一男子時疫愈後所患如前用藥補養而愈有同患用
砭法出血而死此因隂虚血熱色黑作痒也何乃反傷
隂血哉
一婦人久不愈食少體倦此肝脾虧損而虚熱先用補
中益氣湯加川芎炒山梔元氣漸復更以逍遙散而瘡
漸愈若夜間譫語此熱入血分用小柴胡湯加生地黃
治之血虚者四物合小柴胡湯熱退却用逍遙散以補
脾胃生隂血亦有寒熱如瘧亦治以前藥
附骨疽
附骨疽有因露臥風寒深襲於骨者有因形氣損傷不
能起發者有因尅伐之劑虧損元氣不能發出者有因
外敷寒藥血凝結於内者凡此皆宜灸熨患處解散毒
氣補接陽氣温補脾胃為主若飲食如常先用仙方活
命飲解毒散鬱隨用六君子湯補托榮氣若體倦食少
但用前湯培養諸臟使邪不得勝正若膿已成即針之
使毒不得内侵帶生用針亦無妨如用火針亦不痛且
使易歛其隔蒜灸能解毒行氣葱熨法能助陽氣行壅
滯此雖不見於方書余常用之大效其功不能盡述惟
氣血虚脱者不應
治驗
南司馬王荆山腿瘇作痛寒熱發渴飲食如常脈洪數而
有力此足三陽經溼熱壅滯用檳蘇敗毒散一劑而寒熱
止再劑而瘇痛消更用逍遥散而元氣復兩月後因怒瘇
痛如錐赤暈散漫用活命飲二劑而痛緩又用八珍湯加
柴胡山梔丹皮而痛止復因勞役倦怠嬾食腿重頭暈此
脾胃氣虚而不能升舉也用補中益氣湯加蔓荆子而安
一儒者左腿微瘇肉色如故飲食少思此真氣虛而溼
邪内襲也盖諸氣皆稟於胃法當助胃壯氣遂用六君
加藿香木香當歸數劑飲食漸進更以十全大補元氣
漸復而愈
一儒者兩腿瘇痛肉色不變惡寒發熱飲食少思肢體
倦怠脾氣不足濕痰下注也以補中益氣加半夏茯苓
芍藥二劑寒熱退而瘇痛消又十餘劑脾胃壯而形體
健
一男子患此入房兩臂硬瘇二便不通余謂腎開竅於
二陰乃肝腎虧損也用六味丸料加車前牛膝而二便
利用補中益氣而腫硬消喜其年少得生
一上舍内痛如錐肉色如故面黃懶食痛甚作嘔此痛
傷胃也用六君子以壯其脾胃用十全大補以助其膿
而針之更用前湯倍加參茋芎歸麥門五味遠志貝母
而瘡斂
一男子因負重飲食失節胸間作痛誤認為瘡毒服大
黃等藥右腿股瘇肉色如故頭痛惡寒喘渴發熱脈洪
大而無力此勞傷元氣藥損胃氣而然耳用補中益氣
湯四劑又用十全大補湯數劑喜其年少而愈
多骨疽
多骨疽者由瘡瘍久潰氣血不能營於患處邪氣陷襲
久則爛筋腐骨而脱出屬足三陰虧損之症也用補中
益氣湯以固根本若陰火發熱者佐以六味丸壯水之
主以鎮陽光陽氣虛寒者佐以八味丸益火之源以消
陰翳外以附子餅葱熨法祛散寒邪補接榮氣則骨自
脱瘡自斂矣夫腎主骨若腎氣虧損其骨漸瘇荏苒歲
月潰而出骨亦用前法若投以尅伐之劑復傷真氣鮮
有不誤者
治驗
舉人于廷器腿患流注年餘出腐骨少許午前畏寒午
後發熱口乾吐痰小便頻數余以為足三陰虧損朝用
補中益氣湯夕用六味丸料加黃茋當歸五味子各三
十餘劑外用豆豉餅諸症漸愈又以十全大補之類喜
其慎疾而愈
一儒者患附骨疽失于調理瘡口不斂日出清膿少許
已而常出三腐骨其脈但數而無邪此氣血虛瘡結膿
管而未能愈絍以烏金膏日服十全大補湯而愈
上舍王廷璋患前症三年未愈肢體消瘦飲食難化手
足並冷大便不通手足陰冷余謂此陽氣虚寒用補中
益氣湯八味丸及灸其患處而痊
一男子上腭腫硬年餘方潰内熱作渴肢體消瘦六脈
洪大左手尤甚用補中益氣湯六味丸出腐骨一塊仍
服前藥諸症悉去瘡口亦斂
一男子十六歲間足瘇黯潰而露骨體瘦盜汗發熱口
乾用十全大補湯六味地黃丸各五十餘劑而愈不然
多變瘵症㦯瀝盡氣血而亡
一婦人年三十餘素弱左手背漸瘇二年後潰出清膿
瘇黯連臂内熱晡熱自汗盜汗經水兩月一至此肝脾
氣血虧損朝用歸脾湯夕用逍遥散腫處頻用葱熨法
兩月餘諸症漸愈瘡出腐骨仍服前藥前後共三百餘
劑得愈
翻花瘡
翻花瘡者由瘡瘍潰後肝火血燥生風所致㦯瘡口胬
肉突出如菌大小不同㦯出如蛇頭長短不一治法當
滋肝補氣外塗藜蘆膏胬肉自入須候元氣漸復膿毒
將盡塗之有效不然雖入而復潰若誤用刀針蝕藥灸
法其勢益甚或出血不止必致寒熱嘔吐等症須大補
脾胃為善
治驗
判官張承恩内股患癰將愈翻出一肉如菌余曰此屬
肝經風熱血燥當清肝熱養肝血彼為不然乃内用降
火外用追蝕蝕而復翻翻而復蝕其肉益大元氣益虛
始信余言遂内用梔子清肝散外用藜蘆膏而痊
一上舍素膏粱善怒耳下結一核從潰而瘡口翻張如
菌焮連頭痛㦯胸脇作脹或内熱寒熱或用清熱消毒
之藥年餘未瘥余用補中益氣湯六味地黃丸而尋愈
一男子背瘡斂如豆許翻出肉寸餘用消蝕割繫法屢
去屢大此肝經血虚風熱余用加味逍遥散三十餘劑
塗藜蘆膏而消又用八珍散倍用參茋歸术而斂
一婦人素善怒臂患癰瘡口出肉長二寸許此肝脾鬱
怒氣血虛而風内動用加味逍遙散塗藜蘆膏而愈後
因怒患處脹悶遍身汗出如雨此肝經風熱風能散氣
故耳仍用前散并八珍湯而愈
一男子項患腫痰涎湧甚用散堅行氣等劑腫硬愈甚
喘氣發熱自汗盜汗體倦食少余曰此屬足三陰虧損
當滋化源不信反追蝕患處開翻六寸許㠁巗色赤日
出鮮血三月餘矣肝脈弦洪緊實余用大補湯加麥門
五味五十餘劑諸症漸愈血止三四復因怒飲食頓少
其血湧出此肝傷不能藏脾傷不能攝也用補中益氣
湯為主加五味麥門其血頓止再以六味丸加五味子
常服瘡口斂至寸許遂不用藥且不守禁而殁
薛氏醫案卷十四
