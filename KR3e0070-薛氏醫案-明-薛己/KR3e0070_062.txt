薛氏醫案卷六十二
眀薛已訂
保嬰撮要九
吐血
經曰清者為榮濁者為衛榮行脉中衛行脉外蓋榮者
水榖之精氣也和調於五臟灑陳於六府故能入於脉
夫榮者隂血也所主在心統化在脾藏内在肝宣布在
肺輸泄在腎灌溉一身滋飬百脉諸經由此而生毓焉
然血之所統者氣也故曰氣主呴之血主濡之是以氣
行則血行氣止則血止陽生隂長夫倡婦随之道也若
氣一傷則變症百出故妄行則吐衂衰涸則虛勞降下
則便紅熱䧟則溺赤㵕於腸胃則為腸風隂虛陽搏則
為崩漏此皆氣有殄戾之乖而血乃生㵕溢之患也然
飬隂者可不先知飬陽之道乎小兒患之多因禀賦積
熱或食膏粱厚味或乳母七情鬱火所致治法若氣虛
血弱當以人参補之陽旺則隂生血也若四物湯者獨
能主血分受傷為氣不虛也若左寸關脉數而無力血
虛也四物湯加参术浮而無力氣虛也補中益氣湯尺
脉數或無力腎虛也六味地黃丸右寸關脉數而有力者
肺胃熱也犀角地黃湯後用四物湯加参苓白术尺脉
數而無力隂虛也用六味地黃丸若面黃目澁眵多手
麻者脾肺虛也用黃茋芍藥湯
治驗
一小兒年十餘歲鼻衂肝脉弦數肝藏血此肝火血
熱而妄行用小柴胡加山梔龍膽草四劑而血止又
用四物芩連蘆薈山梔甘草作丸服又以地黃丸滋
腎水生肝血而愈
一小兒久鼻衂右顋鼻凖微赤此脾胃傳熱於肺而
不能統也先用六君桔梗當歸山梔而血止次用人
参黃茋散以補脾肺而愈
一小兒壯熱吐血或兼衂血右顋鼻凖赤色乃肺胃
積熱用濟生犀角地黃四劑而血並止後因母飲酒
復作用清胃散母子服之而愈
一小兒吐血不止鼻凖赤色審其乳母有鬱熱用加
味歸脾湯加味逍遥散母子並服各數劑血少止又
用八珍湯加柴胡牡丹皮而愈
一小兒因母屢恚怒發熱吐血或時衂用加味小柴
胡湯之類治其母並愈後其母因勞役兼怒氣致兒
患驚搐或用抱龍丸又加吐血予以加味逍遥散母
子並愈厥後乳母仍勞役發熱此兒即驚搐或吐血
或衂血母用補中益氣湯子用犀角地黃湯頓愈
一小兒十歲因傷厚味吐血用濟生犀角地黃湯解
食毒清胃熱又用四君牡丹皮升麻調補脾胃而愈
惟肢體倦怠兩手作麻用黃茋芍藥湯數劑而安
一小兒吐血因乳母火鬱發熱兩脇作痛後吐血以
加味歸脾湯加吳茱萸製黃連治母兒不時飲數匙
月餘並愈後母因怒吐血寒熱兒亦吐血先用加味
小柴胡湯二劑後用加味逍遥散治其母悉愈
一女子年十四歲因驚寒熱發搐服鎮驚之藥更吐
血尋衣撮空身如炙煩躁不眠飲食不入脉洪大而
無倫次按之豁然而空用加减八味丸料二劑諸症
悉退脉息按之如絲無氣以動用人参一兩煎服不
應仍用人参一兩附子五錢二劑元氣頓復
一女子十三歲因怒吐血咬牙發搐用加味逍遥散
加釣藤鈎而愈次年懷抱鬱結胸滿食少吐血面赤
此因肝火動而血熱脾氣虛而不能攝血也用六味
丸及歸脾湯加山梔貝母而愈
一小兒十四歲發熱吐血屬足三隂虛余謂宜補中
益氣以滋化源不信仍用寒凉降火前症愈甚或謂曰
小兒未有室何腎虛之有参茋補氣奚為用之余述
丹溪先生云腎主閉藏肝主䟽泄二臟俱有相火而
其系上屬於心心為君火為物所感則相火翕然而
起雖不交會而其精亦暗耗矣又禇氏云男子精未
滿而御女以通其精則五藏有不滿之處異日有難
状之疾正此謂也遂用補中益氣湯及六味地黃丸
而痊
黃茋芍藥湯治衂多歲面黃眼澁多眵手麻
黃茋(三兩)甘草(炙)升麻葛根芍藥(炒黃各一兩)
羌活(半兩)
右每三錢水煎服
愚按此手足太隂陽眀藥也然血虛久則陽亦虛矣
故血不足則麻木隂虛火動變症百出實非風也此
出升陽滋隂例
人参黃茋散治虛勞客熱消瘦倦怠口燥咽乾日晡潮
熱五心煩熱盗汗胸滿食少作渴咳唾時有膿血
半夏知母(炒黃)桑白皮赤芍藥(炒)黃茋(炒)
紫苑甘草(炙各半兩)白茯苓柴胡生地黃
熟地黃秦芃地骨皮(各二兩)天門冬(去心三兩)
人参桔梗(各一兩)鼈甲(醋炙五錢)
右剉散每服三五錢水煎服大人亦得(一方有生薑)
四物湯(方見急驚)
加味小柴胡湯
小柴胡湯(方見痙症)
清胃散
加味歸脾湯
加味逍遥散
四君子湯
六君子湯(五方見内釣)
濟生犀角地黃湯(方見便血)
補中益氣湯(方見虛羸)
八珍湯(即四君四物二湯合用也)
六味丸(方見腎臟)
虛羸
仲陽云小兒虛羸因脾胃不和不能乳食使肌體瘦弱
或大病後脾氣尚弱不能傳化榖氣所致若冷者時時
下利唇口清白熱者身温壮熱肌體微黃更當審其形
色察其見証如面赤多啼心之虛羸也面青目劄肝之
虛羸也耳前後或耳下結核肝經虛火也頸間肉裏結
核食積虛熱也面黃痞滿脾之虛羸也面白氣喘肺之
虛羸也目睛多白腎之虛羸也仍審相勝而藥之又寒
熱二症不可不辨若腹痛瀉利清白不渴喜熱此屬寒
症雖在夏月宜木香丸身熱煩躁瀉利焦黃作渴喜冷
此屬熱症雖在冬月宜胡黃連丸皆捨時從症之治法
也
治驗
一小兒十三歲面赤驚悸發熱形體羸瘦不時面白
噯氣下氣時常停食服保和丸及清熱等藥余曰面
赤驚悸心神怯也面白噯氣心火虛也大便下氣脾
氣虛也此皆禀心火虛不能生脾土之危症前藥在
所當禁者不信又服枳术丸鎮驚等藥而諸症益甚
大便頻數小腹重墜脱肛痰涎飲食日少余先用六
君子湯為主佐以補心丸月餘飲食進痰涎少止又
用補中益氣湯送四神而愈畢姻後病復作墜時至
仲冬面白或黧色手足冷喜食胡椒薑物腹中不熱
脉浮按之微細兩尺微甚乃用八味丸元氣復而形
氣漸充年至二十苦畏風寒面目赤色發熱吐痰唇
舌赤裂食椒薑之物唇口即破痰熱愈甚腹中却不
熱診其脉或如無或欲絶此寒氣逼陽於外内真寒
而外假熱也仍用八味丸而諸症頓愈
一小兒八歲面常青色或時色赤日間目劄夜睡咬
牙二年餘矣服清肝降火之藥益甚形氣日羸余考
績到京求治於余曰肝主五色入心則赤自入則青
蓋肝屬木而生風故肝氣為陽為火肝血為隂為水
此禀肝腎精血不足虛火内動隂血益虛虛而生風
風自火出故變面赤目劄等症耳非外風也遂用地
黃丸以滋腎水生肝木兩月目劄咬牙悉止又三月
許諸症尋愈而元氣亦充矣凡肝經之症若肝木實
熱生風而自病或肺金實熱而尅木者宜用清肝降
火之劑以瀉其邪氣若肝經風熱而目直等症用柴
胡梔子散以清肝火加味四物湯以飬肝血若腎虛
而咬牙諸症用六君子湯以健脾土六味地黃丸以
滋腎水則愈
一小兒脾氣虛弱飲食停滯發熱作渴服瀉黃散不
時下痢余先用保和丸二服而愈但不食惡心面青
手冷又用六君柴胡升麻四劑面色痿黃食進手温
惟形體羸甚倦怠發熱小腹重墜肛門脱出用補中
益氣湯加半夏肉豆䓻二劑而安凡脾胃之症若發
熱作渴飲食喜冷或泄瀉色黃睡不露睛者屬形病
俱實宜用瀉黃散疏導之若發熱口乾惡冷或泄瀉
色白睡而露睛屬形病俱虛宜用異功散調補之若
脾氣下陷者補中益氣湯寒水侮土者益黃散肝木
尅脾者六君加柴胡若目睛微動潮熱抽搐吐瀉不
食宜用秘旨保脾湯凡小兒諸病先當調補脾胃使
根本堅固則諸病自退非藥所能盡祛也
一小兒五歲形氣虛羸睡中咬牙夜間遺尿日間頻
數余以為禀腎氣不足用補中益氣湯加補骨脂地
黃丸加鹿茸以補脾腎而痊畢姻後小便頻數作渴
發熱日晡益甚恪服黃栢知母等藥以滋隂降火後
患腎痿卧床年許余因考績北上仍用前藥喜其慎
疾半載而痊
一小兒年十一歲面白或赤足軟不能久行用地黃
丸加鹿茸年許而瘥畢姻後兩目羞明兩足仍軟用
前丸及補中益氣湯而痊後病復發增口渴足熱頭
𩕄覺開視物覺大此腎虛瞳人散大而然也服前藥
遠房事則愈因不自保終患腎痿而歿仲陽先生云
此症屬腦髄不足不能榮飬宜用地黃丸補之有至
七八歲或十四五歲氣血既盛而自合若縱恣色慾
戕賊真隂亦不能盡其夀矣
一小兒體素虛弱患咳𠻳痰涎服痰藥而痰益甚余
以為脾虛食積先用六君神麯山查漸愈後傷風咳
𠻳腹脹不食泄瀉酸臭此食滯傷脾而肺氣虛也用
六君桔梗而愈又飲食停滯嘔吐痰涎喘𠻳面白余
謂脾虛不能消化飲食而為痰肺虛不能攝氣歸源
而作喘仍用六君子湯而愈大凡腠理不密外邪所
感而肺病者因脾胃氣虛不能相生必用六君子湯
若脾胃氣實大腸不利而肺病者用瀉黃散若心火
炎爍肺金而喘𠻳者用地黃丸
一小兒形瘦不時咳𠻳自用参蘇飲一劑更加喘急
驚搐面白或黃余謂此禀脾肺不足而形氣虛羸因
前劑峻利外邪雖去而肺氣益虛肺虛則宜補脾先
用異功散加桔梗釣藤鈎一劑痰喘頓定乃去桔梗
再半夏當歸再劑驚搐亦去又加酸枣仁治之而安
年十五歲發熱痰盛作渴面赤形體羸瘦用地黃丸
加五味子及補中益氣湯各百餘劑而形氣漸壮若
認為隂火用黃栢知母等藥復傷生化之源其亦不
治者矣
一小兒五歲尚飲乳耳前後頸間至缺盆以手推尋
其筋結小核如貫珠隠於几肉之間小便不調面色
青黃形氣羸瘦此禀母之肝火為患用九味蘆薈丸
五味異功散加山梔柴胡與兒飲之又以加味逍遥
散與母服之尋愈
一小兒患虛羸耳出穢水左手尺關洪數而無力余
為清肝補腎耳中雖愈脉未全斂畢姻後患瘵症誤
服黃栢知母之類復傷元氣不勝寒暑勞役無日不
病幾至危殆余大補脾腎滋飬元氣而愈
一小兒患症如前肢體消瘦面色痿黃大便酸臭此
脾虛食積用四味肥兒丸五味異功散治之而愈
一小兒體瘦腹大寒熱嗜卧作渴引飲以白术散為
主佐以四味肥兒丸諸症漸愈乃以異功散六味丸
而安
一小兒患前症身熱如炙此肝疳之症也朝用異功
散夕用四味肥兒丸諸症稍愈佐以蚵蟆丸數服而
痊
一小兒停食發熱服芩連三稜等劑飲食日少胸腹
膨脹肢體羸瘦余謂脾虛飲食停滯元氣復傷先用
補中益氣湯加木香釣藤鈎數劑漸效又用六君炮
薑調理而安
一小兒虛羸昏倦咳𠻳驚悸自用参蘇散一劑更加
喘急此脾肺氣虛而妄發表也用惺惺散微解外邪
調和胃氣諸症頓愈但手足逆冷又用六君子湯調
補元氣而安
一小兒九歲吞酸惡食肌體消瘦腹中作痛余謂食
積虛羸也用保和丸而愈後腹中數痛皆服保和丸
余曰此因脾胃虛而飲食所傷也當調補脾土以杜
後患不信後腹痛喜按余用五味異功散二劑因未
應自用平胃散等藥腹脹作痛余仍以異功散加木
香四劑而愈若屢用攻伐之劑隂損元氣多致虛羸
深可慎也
参苓白术散治脾胃虛弱飲食少思中滿痞噎心忪氣
喘嘔吐泄瀉
白扁豆(二兩半薑汁浸去皮微炒)人参白茯苓白术
甘草(炒)山藥(各三兩半)薏苡仁桔梗(炒黃色)蓮肉
宿砂仁(各二兩)
右為末每服一錢棗湯調下
地黃丸(加肉桂一兩名加减八味丸)治小兒肝經虛熱血燥或風客
淫氣而患瘰癧結核或四肢發搐眼目抽動痰涎上
湧又治腎疳腦熱消瘦手足如冷寒熱往米滑瀉肚
脹口臭乾渴齒齦潰爛爪黑面黧遍身兩耳生瘡或
耳出水或發熱自汗盗汗便血諸血失瘖等症其功
不可盡述(即六味地黃丸方見腎臟)
補中益氣湯治中氣虛弱體疲食少或發熱煩渴等症
人参黃茋(各八分)白术甘草陳皮(各五分)
升麻柴胡(各二分)當歸(一錢)
右薑棗水煎空心午前服
愚按前方若因藥尅伐元氣虛損惡寒發熱肢體倦
怠飲食少思或兼飲食勞倦頭痛身熱煩躁作渴脉
洪大弦虛或微細軟弱右寸關獨甚者宜用之凡久
病或過服尅伐之劑虧損元氣而虛症悉具者最宜
前湯若母有脾胃不足之症或隂虛内熱致兒為患
者尤宜用之
錢氏異功散治脾胃飲食少思吐瀉不食凡虛冷症先
與數服以正胃氣(即五味異功散)
愚按前方治脾胃虛弱吐瀉不食或驚搐痰盛或睡
而露睛手足指冷或脾肺虛弱咳𠻳吐痰或虛熱上
攻口舌生瘡弄舌流涎若母脾胃虛兒患此症亦當
服之
四君子湯治脾氣虛損吐瀉少食肌肉羸瘦(方見内釣)
保和丸治飲食停滯胸膈痞滿噯氣吞酸或吐瀉腹痛
(加白术一兩即大安丸)
陳皮連翹蘿蔔子(炒五錢)山查神麯(炒)
半夏茯苓(各一兩)
右為末粥丸桐子大每服三十丸白湯送下
愚按前方行氣尅滯之劑若元氣無虧暴停乳食而
致斯症者宜用此消導之若元氣虛弱而乳食所傷
者必調補胃氣為主而佐以消導若乳食已消而作
嘔者乃胃氣被傷當用異功散補之不宜仍用前藥
重損胃氣治者審之
肥兒丸治肝疳食積肢體消瘦二便不調
黃連(一兩五錢)神麯(一兩五錢)木香(一兩五錢)肉荳蔲(二兩煨)
㯽榔(二十箇)史君子(酒浸去皮)麥芽(各四兩)
右為末神麯糊丸麻子大每服二三十丸米飲下
愚按前方若食積五疳發熱口乾大便不調小便不
清或頸項結核髮稀成穗寒熱作渴宜用之若脾胃
稍虛者用五味異功散兼服虛甚者異功散為主以
前藥
枳术丸(方見癖塊)
六君子湯(方見内釣)
四神丸(方見脫肛)
八味丸(方見腎臟)
柴胡梔子散(方見急驚)
四物湯(方見急驚)
九味蘆薈丸(方見疳症)
加味逍遥散(方見内釣)
白术散(方見積滯)
蚵蟆丸(方見疳症)
胃氣虛寒
經曰胃為水榖之海六腑之大源也人身氣血腑臟俱
由胃氣而生故東垣之法一以脾胃為主所謂補腎不
若補脾正此意也在小兒雖得乳食水榖之氣未全尤
仗胃氣胃氣一虛則四臟俱失所養矣故丹溪謂小兒
多肝脾之疾也若面色㿠白目無睛光口中氣冷不食
吐水肌瘦腹痛此胃氣虛寒之症用五味異功散或六
君子湯主之若大便不實兼脾虛也加乾薑温之中滿
不利脾不運也加木香開之喜冷便秘胃實熱也用瀉
黃散凉之命門火衰不能生土者用八味丸補之禀賦
胃氣不足亦用此丸蓋下焦真陽充盛則上生脾元自
能温蒸水榖矣
治驗
一小兒傷食吐瀉不已後便泄青色睡而露睛手足
指冷額黑唇青余謂大便青色木勝土也或時溏泄
脾氣不足也額黑唇青寒水侮土也悉屬中氣虛寒
用五味異功散加升麻柴胡木香附子二劑而愈
一小兒盛暑嘔吐飱泄服黃連香薷飲益甚用白虎
石膏湯而腹脹作痛手足並冷余謂脾氣虛寒且夏
月伏隂在内也用五味異功散加木香而愈
一小兒因傷乳食雜用消導之藥遂變痢久而不愈
先用六君加木香而漸痊後用五味異功散而全愈
一小兒手足常冷腹中作痛飲食難化余謂胃氣虛
寒也先用益黃散二服痛止次用六君子湯數劑即
愈
一小兒九歲素惡風寒飲食少思至秋冬口鼻吸氣
隂冷至腹手足如冰飲薑湯及燒酒方快其脉細微
兩尺如無余謂此禀命門火衰也用還少丹不應改
用八味丸旬餘諸症即愈
平胃散治脾胃不和不思飲食心腹脹痛口苦短氣惡
心噯氣吞酸面黃體瘦嗜卧體痛霍亂吐瀉等症
厚朴(薑汁製五兩)陳皮甘草(炙各一兩)蒼术(米泔浸焙八兩)
右為末每服二錢薑棗水煎沸湯點服亦得常服調
氣煖胃化宿食消痰飲辟四時不正之氣愚按前症
若乳食停滯噯腐吞酸嘔噦惡心者宜服是方若飲
食既消脾胃虛弱嘔吐惡心者則宜四君子湯
調中丸治脾胃虛寒
白术人参甘草(炒各五分)
八味地黃丸即六味地黃丸加肉桂附子各一兩
治禀賦命門火衰不能生土以至脾土虛寒或飲食
少思及食而不化腹臍疼痛夜多漩溺等症内經謂
益火之源以消隂翳正此藥也
錢氏益黃散(一名補脾散)治脾胃虛冷吐瀉(方見脾臟)
愚按前方若脾土虛寒或寒水侮土而嘔吐泄瀉手
足並冷或痰涎上湧睡而露睛不思乳食者宜用此
方若脾土虛弱吐瀉者用六君柴胡如不應或手足
俱冷者屬虛寒加木香炮薑若因乳母脾虛肝侮亦
治以前藥若乳母欝怒致兒患前症者其母兼服加
味歸脾湯
瀉黃散(方見脾臟)
觀音散(方見嘔吐)
銀白散(方見慢驚)
歸脾湯
異功散
六君子湯(三方見内釣)
食積寒熱
小兒食積者因脾胃虛寒乳食不化久而成積其症至
夜發熱天眀復凉腹痛膨脹嘔吐吞酸足冷肚熱喜睡
神昏大便酸臭是也有前症而兼寒熱者名曰食積寒
熱若食在胃之上口者吐之胃之下口者消之腹痛痞
脹按之益痛者下之下後仍痛按之則止者補之夹食
傷寒者先散之用参蘇飲熱甚便秘者先利之用大柴
胡湯如無外感但只傷食不至於甚保和丸調之蓋脾
為至隂之藏也故凡脾病者至夜必熱熱而兼寒則又
見所勝者侮所不勝矣食未消者消之則寒熱自止食
既消者補之則寒熱自痊若手足並冷喜熱飲食此中
州虛寒也宜温之大便欲去不去脾氣下陷也宜升之
若夜間或侵晨泄瀉者脾腎俱虛也用四神丸手足並
熱作渴飲水者脾胃實熱也用瀉黃散大便秘結用大
柴胡湯手足雖熱口不作渴大便不實者用白术散仍
恭腹痛腹脹積痛積滯治之
治驗
一小兒傷食腹脹胸滿有痰余用異功散而痊後復
傷食腹脹作痛或用藥下之痛雖止而脹益甚更加
喘粗此脾氣傷而及於肺也用六君加桔梗調補而
痊
一小兒腹脹惡食寒熱惡心症類外感余曰氣口脉
大於大迎此飲食停滯也用保和丸一服諸症頓退
但腹脹未已用異功散而痊
一小兒傷風咳𠻳痰湧用六君桔梗桑皮杏仁而愈
後飲食停滯腹瀉脹痛又用六君加山查厚朴而安
復停食作嘔或用藥下之更加咳𠻳余謂此脾肺益
虛欲行調補彼以為緩乃服發表尅滯之藥前症益
甚更加搖頭余用天麻散倍加釣藤鈎及異功散而
愈
一小兒胸腹脹痛寒熱頓悶以手按腹即哭此飲食
停滯也先用保和丸一服前症即愈更加煩渴按其
腹不哭此宿食去而脾氣未復也用五味異功散加
柴胡治之而瘳
一小兒飲食停滯服消𨗳之劑飲食既消熱尚未退
此胃經虛熱也用六君子加升麻柴胡四劑而愈
一小兒先因飲食停滯服尅伐之劑更加腹痛按之
則止余用六君子湯而愈後復傷食服保和丸及三
稜㯽榔之類更加腹重善噫此脾氣虛而下陷也仍
用前湯加升麻柴胡木香而愈
一小兒面色青白飲食難化大便頻泄或用消積化
痰等藥久不愈余謂脾胃虛弱也用六君子湯漸愈
或以為食積宜驅逐之遂反作瀉痰喘發搐余謂脾
氣復傷不能生肺肺虛不能平肝而作是症先用六
君加釣藤鈎飲食少進又用五味異功散加升麻而
愈
一小兒患前症腹痛服攻下之劑發熱不已大便不化
按其腹不痛與冷水不飲此食積去而脾氣虛也用
五味異功散加當歸升麻而愈
三黃枳术丸治傷肉濕麵辛辣味厚之物致填塞悶亂
不快
枳實(麸炒五錢)黃連(酒浸炒一兩)大黃(濕紙裏煨一兩)白术(一兩)
黃芩(五錢)
右為末湯浸&KR1339;餅為丸如菉豆大每服五十丸白湯
下臨時量所傷多少加减服之
大柴胡湯(方見痙症)
四神丸(方見驚瀉)
六君子湯
五味異功散(二方見内釣)
瀉黃散(方見脾臟)
白术散(方見積滯)
保和丸(方見虛羸)
加减腎氣丸(方見腹脹)
天麻散(方見百晬内𠻳即天麻丸)
腫脹
經曰至隂者腎水也少隂者冬脉也其本在腎其末在
肺皆積水也又曰腎者胃之關也關門不利故積水而
從其類也上下溢於皮膚故胕腫腹大上為喘呼不得
卧者標本俱病也丹溪云惟腎虛不能行水脾虛不能
制水胃與脾合又胃為水榖之海因虛而不能傳化腎
水泛濫反得以浸漬脾土於是三焦停滯經絡壅塞水
渗於皮膚注於肌肉而發腫也其狀目胞上下微起肢
體重着喘咳忡怔股間清冷小便澁黃皮薄而光手按
成窟舉手即滿是也古方有十種論症以短氣不得卧
為心水兩脇緊痛為肝水大便鶩溏為肺水四肢苦重
為脾水腰痛足冷為腎水口苦咽乾為膽水下虛上實
為大腸水腹急肢瘦為膀胱水小便閉泄為胃水小腹
急滿為小腸水又有濕氣毒氣傷寒後瀉痢後氣血虛
者之五腫及疳氣癥積鎻肚胸膈作膨蛔氣虛冷積者
之七脹亦當詳之其受濕氣者由脾胃之氣敦阜四肢
頭面皆腫也食毒者脾傷積毒停留於胃也傷寒下早
者邪氣乘虛而入也瀉痢後者脾氣虛也皆宜先調胃
氣次可治腫其患七脹皆由血氣不足臟腑怯弱表裏
俱虛邪正相亂以致四肢浮腫腹肚膨滿亦當先調榮
衞分别隂陽治法宜補中行濕利小便凡有熱者水氣
在表也可汗之身無熱者水氣在裏也宜下之腰已下
腫宜利小便腰已上腫宜發汗此仲景之法也若遍身
腫煩渴小便赤澁大便秘結此屬陽水遍身腫不渴大
便溏泄小便清利此屬隂水陽水兼陽證者脉必浮數
隂水兼隂證者脉必沉遲氣若陷下宜用二陳加升提
之藥如腹脹少加木香調之若朝寬暮急屬隂虛朝用
四物湯加参术夕用加减腎氣丸朝急暮寬屬陽虛朝
用六君子湯夕用加减腎氣丸朝暮皆急隂陽俱虛也
用八珍湯主之真陽虛者朝用八味地黃丸夕用補中
益氣湯若肚腹痞滿肢體腫脹手足並冷飲食難化或
大便泄瀉呼吸氣冷者此真陽衰敗脾肺腎虛寒不能
司攝而水泛行也急用加减腎氣丸否則不治惟調補
脾土多有生者
治驗
一小兒傷食腹脹服尅伐之劑小便澁滯改服五苓
散小便益閉四肢頓腫余謂脾胃虚寒不能通調水
道下輸膀胱故也朝用加减金匱腎氣丸夕用補中
益氣湯而愈
一小兒患前症小便赤頻盗汗發熱朝間用補中益
氣湯午間用五味異功散晩間用六味地黃丸而愈
後作功課太勞盗汗發熱用八珍湯六味丸而痊
一小兒患前症飲食少思大便不實先用補中益氣
湯又用五味異功散而愈畢姻後復發更手足並冷
飲食難化或吞酸噯腐用六君子炮薑而痊後又發
用八味地黃丸補中益氣湯而痊
一小兒小腹脹墜小便澁滯午前為甚以補中益氣
湯加木香與朝服以五味異功散加升麻柴胡與夕
服兩月餘而愈後飲食失節腹脹嚥酸用五味異功
散四味茱萸丸而痊畢姻後復患如前更惡寒腹冷
小便清頻大便不實手足並冷用補中益氣湯八味
地黃丸而尋愈
二陳湯(方見寒吐)
五苓散(方見五淋)
八珍湯(即十全大補湯去黃茋肉桂方見自汗)
六君子湯(方見内釣)
加减腎氣丸(方見腹脹)
八味地黃丸(方見腎臟六味丸加肉桂附子)
補中益氣湯(方見虛羸)
蚘蟲
巢氏云蚘蟲者九蟲之一也長尺許或五六寸者因臟
腑虛弱及食甘肥而動其動則腹中攻痛或作或輟口
吐涎水貫心則死用史君子丸之類下之錢仲陽云吐
水不心痛者胃冷也吐沫心痛者蟲痛也與癎相似但
目不斜手不搐耳安蟲散主之田氏云蟲痛者啼哭俛仰
坐卧不安自按心腹時時大呌面色青黃唇色兼白目
無精光口吐涎沫也若因胃冷即吐用理中湯加炒川
椒五粒㯽榔五分煎下烏梅丸古云蟲蝕上部則上唇
有白點蟲蝕下部則下唇有白點腹中諸蟲望前其頭
向上望後其蟲向下如欲用藥先以猪肝油炙香令兒
聞其香味使蟲頭向上則藥昜伏若中氣虛而蟲不安
者但調補脾胃自安丹溪先生云冬月吐蟲多是胃氣
虛寒用錢氏白术散加丁香二粒主之
治驗
一小兒患蟲動心痛先服大蕪荑湯下瘀穢反作嘔
少食右顋鼻凖白中兼黃此脾肺氣虛也用異功散
二服稍應更加炮薑一劑而安
一小兒吐瀉將愈心痛吐水手足並冷忽自手按心
腹此胃氣虛寒類乎蟲痛也用益黃散而愈
一小兒病後吐水心間作痛余謂胃氣虛寒用五味
異功散而愈後每吐凡患病飲食不進手足並冷即
吐水心痛余用前散加升麻柴胡即愈或用逐蟲之
劑前症益甚更加腹痛重墜余用補中益氣湯加炮
薑治之而愈
史君子丸治五疳脾胃不和心腹膨脹時復作痛不食
漸瘦並宜服之
史君子肉(一兩)厚朴(製)橘紅甘草(炒)白芍藥
川芎(各一錢)
右為末蜜丸如皂角子大每服一丸陳米飲化下
安蟲散治蟲痛
白礬(炒枯二錢半)胡粉(炒二錢)鶴虱(炒二錢)川練子(二錢)
㯽榔(二錢)
右為末每服三五分米飲調下
烏梅丸治蚘厥當吐蚘今反静而復煩此為臟寒蚘上
入其膈故湏臾復止得食而嘔又煩蚘聞臭當自吐
及治久痢(方見傷風咳𠻳)
理中湯(方見冷瀉)
大蕪荑散(方見疳症)
異功散(方見内釣)
白术散(方見積痛)
異功散(方見脾臟)
疝氣
小兒隂腫疝氣者多屬肝腎氣虛及坐卧寒濕之地或
風邪所傷血氣相搏或啼呌氣逆水道不行或禀父肝
經虛熱或姙娠肝氣鬱結或乳母怒動肝火而致者若
兒肝經熱用梔子清肝散兒啼躁怒用均氣散乳母恚
怒用柴胡清肝散肝火氣逆用加味逍遥散小腹作痛
小便澁滯用龍膽瀉肝湯久坐冷地小便不利用四苓
散加柴胡山梔車前子不時寒熱者加味小柴胡湯經
云肝氣熱則莖痿宗筋弛縦腎莖腫脹或出白液痒痛
或裏急筋縮挺縦不收或精随便下者此名筋疝俱屬
肝火不係於腎宜詳治之
治驗
一小兒隂囊赤腫余作胎毒治瘥後發熱痰盛等症
診其母素有鬱熱用加味歸脾逍遥二藥子母俱服
而愈後吐瀉小便赤澁兩目瞤動視其寅夘(闕)關脉
赤此屬肝經風熱也用柴胡清肝散加鈎藤鈎木賊
草而愈
一小兒隂莖作痒小便頻數此屬肝火之症反服五
苓散頸間結核余用柴胡梔子散四味肥兒丸諸症
稍愈又用蝦蟆丸而痊
一小兒莖痿濕痒後隂嚢焮腫莖中作痛時出白津
余診之肝火也用龍膽瀉肝湯六味地黃丸而愈
一小兒睪丸作痛小便赤澁寒熱作嘔乃肝脾之疝
用小柴胡湯加山梔車前子茯苓而愈
一小兒睪丸腫鞭小便黃澁用小柴胡湯加車前子
山梔并蘆薈丸而消
一小兒莖中作痒一小兒下疳潰爛作痛發熱一小
兒莖中潰痛小便秘濇日晡尤盛一小兒目痒出水
連劄項間結核隂嚢搔痒俱屬肝火之症俱用九味
蘆薈丸而愈
一小兒小便澁滯隂嚢腫痛寒熱此肝經濕熱也用
龍膽瀉肝湯而消但内熱倦怠此兼脾氣虛也用四
君柴胡山梔芎歸而愈
一小兒隂嚢赤腫因乳母怒氣及飲酒而發余審之
因於怒則用加味逍遥散因於酒則用加味清胃散
並加漏蘆乾葛神麯與母子服之随愈
一小兒隂嚢腫痛小便赤澁用加味小柴胡湯加漏
蘆母子並服而愈
一小兒禀肝腎虛弱睪丸常腫用六味地黃丸料加
柴胡母子並服兩月餘而痊
劉武庫子睪丸作痛小便赤澁寒熱作嘔用小柴胡
湯加山梔車前子茯苓而愈
一小兒腹内一塊攻痛小便不調用龍膽瀉肝湯蘆
薈丸而愈後形氣消爍發熱作渴此肝木制脾土也
用補中益氣湯及蘆薈丸而愈
龍膽瀉肝湯治肝經濕熱兩拗腫痛或腹中作痛或小
便澁滯等症
龍膽草(酒拌炒黃)澤瀉(各二分)車前子(炒)生地黃(酒拌)
木通當歸(酒拌)山梔(炒)黃芩(炒)甘草(各二分)
右水煎服
四君子湯
加味逍遥散
加味清胃散
加味歸脾湯(四方見内釣)
五苓散(方見五淋)
九味蘆薈丸(方見疳症)
補中益氣湯(方見虛羸)
加味小柴胡湯(方見痙症)
六味地黃丸(方見腎臟)
梔子清肝散
柴胡清肝散(二方見發熱)
四味肥兒丸(方見寒吐)
四苓散(即五苓散去肉桂)
渴症
百問云小兒唇紅如丹即發渴紅甚焦黑則危篤若三
焦虛煩作渴者用三黃湯傷寒後唇口焦者用白虎湯
竹葉湯瀉痢作渴者用四苓散之類常治暑積心脾煩
渴引飲者用白虎湯下利脾虛作渴者用七味白术散
熱結膀胱小便秘渴者用五苓散上焦虛熱者用四君
子湯膏粱積熱者用清胃散脾胃積熱者用瀉黃散中
氣虛熱者用異功散腎水虛熱者用六味丸其餘疳症
發熱各詳夲症胎禀所致者當各審其因若誤用寒凉
降火脾胃復傷則腹脹而為敗症矣
治驗
一小兒發熱作渴用瀉黃散大便重墜口角流涎仍
欲瀉火余曰鼻凖青白多而黃色少屬脾胃虛寒肝
木所侮蓋口角流涎胃氣不能統攝也大便重墜脾
氣不能上升也不信另用涼劑果眉唇微動四肢微
搐余曰此虛極而變慢脾風矣用六君當歸木香炮
薑釣藤鈎二劑益甚意欲更劑余曰此藥力未及也
仍以前藥加附子一片服之即安去附子又二劑而
愈
一小兒吐瀉後患渴症飲食少思肌肉消瘦用七味
白术散渴漸止五味異功散加升麻飲食漸進又用
補中益氣湯肌肉頓生
一小兒嗜膏粱甘味發熱作渴小便白濁用四味肥
兒丸佐以瀉黃散稍愈復傷食吐瀉服消食丸胃氣
復傷飲食少思肢體倦怠而渴先用七味白术散而
渴止次用五味異功散而痊
一小兒面目色白患渴症唾痰發熱服清熱化痰之
藥大便洞瀉小便頻數此脾腎虛而復傷也朝用補
中益氣湯夕用四神丸諸症漸愈又佐以六味地黃
丸而愈
一小兒十五歲用心太過兩足發熱日晡益甚服人
参固本丸之類熱益甚痰涎上湧體倦更唾痰服化痰
滋隂之劑痰熱益甚更頭目眩運體倦少食請余治
仍欲清熱化痰滋隂余曰兩足發熱腎經隂虛也痰
涎上湧腎不能攝也頭目昡運胃氣不能上升也此
禀賦不足勞役過度而然耳遂朝用補中益氣湯夕
用加减八味丸元氣漸復諸症漸愈但用心於功課
即頭運發熱用前藥即愈畢姻後諸症復作服前藥
半載而痊後再發更大小便牽痛用補中益氣湯八
味地黃丸獨参湯而得生
竹葉石膏湯
石膏(一錢)半夏(三分)甘草人参(各二分)麦門冬(十粒)
竹葉(一握)
右生薑汁一匙水煎服
三黃湯
黃芩黃連黃栢(各等分)
右水煎服
白虎湯(方見發熱)
五苓散(方見五淋)
七味白术散(方見積滯)
四君子湯
六君子湯
清胃散
異功散
六味丸(方見腎臟)
四苓散(即五苓散去桂)
補中益氣湯(方見虛羸)
四味肥兒丸(方見寒吐)
消食丸(方見嘔吐乳)
四神丸(方見驚瀉)
煩躁
仲景云火入於肺則煩入於腎則躁夫心者君火也火
王則金燔水虧而火獨存故肺腎合而為躁也活人云
但煩熱者虛煩也諸虛煩熱與傷寒相似但不惡寒鼻
不疼故知非傷寒也頭不痛脉不緊故知非裏寒也不
可發汗攻下當與竹葉湯兼嘔者與橘皮湯又心虛則
先煩而後渴翕翕發熱其脉浮緊而大是也蓋煩者心
中煩擾為内熱故屬陽躁者肢體躁動或裸身欲入井
中為外熱故屬隂外熱者無根之火也是以為虛在小
兒當辨其嗞煎不安是煩嗞啀不定是躁嗞煎者心經
有熱精神恍惚煩滿生驚嗞啀者心經有風煩燥驚搐
也熱甚者黃連觧毒湯輕者𨗳赤散風熱者至寳丹脉
數而實便閟有熱者神芎丸此皆實熱之治法也若煩
而頭痛短氣口乾咽燥不渴者虛也用四君加芎歸因
藥攻伐而作渴者用竹茹湯煩而不得眠者酸棗仁湯
心神顛倒煩熱欲吐者朱砂安神丸面戴陽目内赤六
脉洪大按之全無者血虛發躁用當歸補血湯若躁而
裸體欲入井中脉沉細或浮大按之如無者此皆隂盛
發躁也宜用参附湯有回生之功
治驗
一小兒煩躁驚悸熱渴飲冷額間色赤此心經實熱
所致先用瀉心湯一服稍緩又用柴胡梔子散而瘥
一小兒痢後發熱煩躁用四君當歸升麻柴胡頓安
又用補中益氣湯而愈又傷食作瀉前症復作吞酸
先用異功散加吴茱萸木香為末二服吞酸悉止乃
去茱萸木香治之而安
一小兒潰瘍煩躁驚搐撮空用六味地黃丸料煎服
以滋腎肝用五味異功散以補脾肺漸愈又用八珍
湯而痊
一小兒患癍疹服發汗之藥煩躁作渴先用當歸補
血湯及東垣聖愈湯諸症漸安又用八珍湯加麦門
冬五味子而愈
一小兒痢後煩躁作渴面赤脉大按之如無此血脫
煩躁也先用當歸補血湯又用五味異功散加升麻
當歸而安又傷食作瀉不已復煩躁用異功散為主
佐以八珍湯而安
一小兒患瘰癧服下毒之藥發熱煩躁口渴作嘔此
元氣復傷用八珍湯倍加参茋歸术治之漸安又用
四君當歸升麻而安
清熱解毒丸治五臟積熱毒氣上攻胸臆煩悶咽喉腫
痛赤眼壅腫頭面發熱唇口乾燥兩頬生瘡精神恍
惚心忪悶亂坐卧不寕及傷暑毒面赤身熱心煩躁
而渴飲食不下
寒水石石膏(各八兩)青黛(四兩)
右研末入青黛和勻蒸餅七個水調為丸如芡實大
每服一丸食後新汲水化下或細嚼生薑湯下如中
諸毒並宜服之及驚風潮熱痰涎壅塞心胸煩躁頬赤
多渴坐卧不穏每服半粒量大小加减
橘皮湯
橘皮(一兩五錢)甘草(炙半兩)人参(二錢五分)竹茹(半兩)
右每服五錢薑水煎食前服
東垣聖愈湯治諸瘡出血多而煩躁不得眠
&KR0836;地黃(五分)生地黃(五分)川芎(五分)人参(五分)黃茋(一錢)
當歸身(一錢)
右水煎服
瀉心湯治心經實熱口舌生瘡煩躁發渴
宣黃連犀角(各等分)
右水煎服
黃連解毒湯(方見諸痢)
竹茹湯(方見嘔吐乳)
酸棗仁湯(方見驚癎)
朱砂安神丸(方見疳症)
神芎丸
至寳丹(二方見驚風)
導赤散(方見心臟)
異功散
四君子湯(二方見内釣)
注夏
脾為太隂位屬坤土喜燥而惡濕故凡脾胃之氣不足
者遇長夏潤溽之令則不能升舉清陽健運中氣又復
少陽相火之時熱傷元氣則肢體怠惰不收兩脚痿弱
嗜卧發熱精神不足飲食少思口中無味呼吸短乏氣
促目中視物昏>昏>小便赤數大便不調名曰注夏此皆
禀賦隂虛元氣不足之症丹溪補隂論言之詳矣育子
者其可不知冬月飬陽之道乎治法用補中益氣湯去
升麻柴胡加炒黑黃栢主之若因勞後發熱血虛脉大
者用當歸補血湯氣血兩虛者八珍湯肝腎隂虧者地
黃丸大便作瀉者人参理中湯若乳母肝火乘脾寒熱
少食者柴胡梔子散胃火作渴者竹葉石膏湯小兒多
因乳母之氣不調而致當戒怒氣調飲食適寒温則可
以遠病矣又如今人夏月皆以香薷湯浸冷代茶飲之
殊不知香薷利水大損元陽厚朴尅伐大瀉真氣况脾
性喜温而惡寒夏月隂盛於内冷啜傷脾若胃強有火
濕熱為病之人固無大害其脾胃虛弱中氣不足者必
為腹痛少食泄瀉寒中之疾矣此大人亦所當戒者况
小兒乎慎之慎之
治驗
一小兒每春夏口乾發熱怠惰嗜卧勞則頭痛服清
凉化痰之藥喘瀉煩躁不安服香薷飲脉大神思昏
憒余用補中益氣湯去升麻柴胡加五味麦門炮薑
一劑未愈又加肉桂五分即甦更用六味地黃丸而
愈
一小兒禀脾腎虛弱注夏發熱二便不調朝用補中
益氣湯夕用地黃丸而愈後因乳母怒氣致兒發熱
驚搐用柴胡梔子散母子並服而痊
一小兒素有食積注夏發熱倦怠少食大便不實朝
用五味異功散少加升麻柴胡夕用四肥兒丸而尋
愈
一小兒禀賦腎虛患注夏之症因乳母太勞則發熱
益甚用補中益氣湯令母子並服而愈後因乳母多食
膏粱又患瘡疾煩躁作渴先用竹葉石膏湯及補中
益氣湯將瘥母着怒氣大熱發搐用柴胡梔子散加
味逍遥散而痊
一小兒注夏食生冷之物腹中作痛之甚則發搐厥
冷用人参理中丸而愈
一女子年十四患注夏經行之後發熱晡熱煩躁作
渴面赤脉洪大按之如無此血脫發躁先用當歸補
血湯四劑又用八珍湯而安
補中益氣湯(方見虛羸)
當歸補血湯(方見發熱)
八珍湯(方見自汗)
地黃丸(方見腎臟)
人参理中湯(方見冷瀉)
柴胡梔子散(方見急驚)
竹葉石膏湯(方見泄瀉)
五味異功散(方見内釣)
四味肥兒丸(方見寒吐)
薛氏醫案卷六十二
