薛氏醫案卷四十七
明薛巳訂
婦人良方
産後痢疾作渴方論第一
産後下痢作渴者乃内亡津液或胃氣虚不能生津液
但止其渴痢自差
愚按前症若渴而不喜冷飲屬胃氣虚不能生津液
宜用七味白术散夜間發熱口渴屬腎水弱而不能
潤宜用六味丸並佐以益氣湯以滋化源
附治驗方藥
一産婦瀉痢發熱作渴吐痰肌體消瘦飲食少思或
胸膈痞滿或小腹脹墜年餘矣余以為脾腎之瀉朝
用二神丸夕用六君子三月餘而痊
一産婦患前症形體倦怠飲食不進與死為鄰此脾
胃俱虚也用四神丸十全大補湯數劑而愈
附方
七味白术散(方見二十一卷第二論)
六味丸(方見二十四卷第十一論)
補中益氣湯
六君子湯(二方見二十四卷第六論)
十全大補湯(方見二十四卷第四論)
四神丸
二神丸(二方見八卷第八論)
産後大便秘澁方論第二
産後大便秘澁因腸胃虚弱津液不足若小腹悶脹宜
服麻仁丸潤之若用寒藥則促其危矣
愚按前症若計其日期飲食數多即用藥通之禍在
反掌之間必待腹滿覺脹欲去不能者乃結在直腸
宜用猪膽汁潤之若服苦寒疎通反傷中氣通而不
止或成痞症若去血過多用十全大補血虚火燥用
加味四物氣血俱虚用八珍湯雖數日不通飲食如
常腹中如故仍用八珍加桃仁杏仁治之若泥其日
期飲食數多而通之則誤矣
附治驗
一産婦大便七日不通飲食如常腹中如故此腹未
滿也用八珍加桃仁杏仁至二十一日腹滿欲去用
猪膽汁潤去而安
一産婦大便不通或用通利之藥中脘脹痛飲食甚
少又用蜜導之大便不禁吃逆不食余以為脾腎復
傷用六君加吴茱肉果骨脂五味數劑喜其年壮而
愈不然多致不起
一産婦大便秘結小腹脹痛用大黃等藥致吐瀉不
食腹痛胸痞余用六君子加木香炮薑治之而愈
一婦人大便秘澁諸藥不應苦不可言令飲人乳而
安
麻仁丸
大麻仁(研如泥)枳殼人參(各四分)大黃(二分)
右為末入麻仁煉蜜丸桐子大每服二十丸空心温
酒下未通漸加不可過服
阿膠枳殼丸治産後大便秘澁以阿膠枳殼二味等
分為末蜜丸桐子大滑石末為衣温水下二十丸如
或未通再服
附方
十全大補湯
八珍湯(二方見二十四卷第四論)
加味四物湯(方見二十四卷第六論)
産後大小便不通方論第三
産後大小便不通因腸胃虚弱津液燥竭故也
愚按前症當參前後論及八卷八論主治
附治驗
一産婦大小便不通諸藥不應將危矣令飲牛乳一
日稍通三日而痊人乳尤善
桃花散治膀胱氣滯血澁大小便秘
桃仁葵子滑石檳榔(等分)
右為末每服二錢空心葱白湯調下
通氣散治産後大小便不通(方見八卷第七論)
産後遺糞方第四
産後遺糞取故燕窠中草燒為末或枯礬牡蠣或白蘝
芍藥各等分為末俱用酒調服或用固腸丸亦可
愚按前症若脾腎虚弱用還少丹仍以補中益氣湯
為主虚寒加肉豆䓻補骨脂或四神丸若脾腎虚寒
用八味丸兼四神丸仍佐以前二方
附治驗(小便出屎方藥附)
一産婦大便不實飲食少思五更或侵晨遺屎此中
氣虚寒脾腎不足用補中益氣送四神丸而痊
一産婦小便出糞名大小腸交乃氣血俱虚失行常
道先用六君子湯二劑又用五苓散二劑而痊循常
腸交亦可用
附方
還少丹治脾腎虚寒飲食少思發熱盗汗遺精白濁
又治真氣虧損肌體瘦弱等症
肉蓯蓉遠志(去心)茴香巴戟乾山藥枸杞
子熟地黃石菖蒲山茱萸(去核)牛膝杜仲
(去皮薑製)楮實子五味子白茯苓(各一兩)
右各另為末用棗肉百枚并煉蜜丸桐子大每服五
七十丸空心温酒或鹽湯下日三服
補中益氣湯
六君子湯(二方見二十四卷第六論)
四神丸(方見八卷第八論)
八味丸(方見二十四卷第十一論)
五苓散(方見二十一卷第十論)
産後諸淋方論第五
産後諸淋因熱客於脬虚則頻數熱則澁痛氣虚兼熱
血入胞中則血随小便出而為血淋也
愚按前症若膀胱虚熱用六味丸若隂虚而陽無以
化用滋隂腎氣丸蓋土生金金生水當滋化源仍參
第八卷小便淋&KR0377;頻數類
附治驗
一産婦小水淋&KR0377;或時自出用分利降火之劑二年
不愈余以為肺腎之氣虚用補中益氣湯六味地黃
丸而痊
滑石散治熱淋
滑石(五分研)通草車前子葵子(各四分)
右為末以漿水調服
治小腸有熱小便澁痛或為血淋
&KR1840;麥黃芩冬葵子(各二兩)通草(三兩)大棗(十二枚)
右以水七升煎二升半分二服
治脾氣不利小便不通橘紅為末每服二錢空心温酒
下
治肺氣不利小便不通杏仁十四枚去皮尖炒食之
治脬轉小便不利滑石一錢半寒水石一錢水煎服
附方
六味丸(方見二十四卷第十一論)
滋隂腎氣丸
補中益氣湯(二方見二十四卷第六論)
産後小便頻數方論第六
産後小便數者乃氣虚不能制故也
愚按前症若因穏婆不慎以致胞損而小便淋&KR0377;者
用八珍湯以補氣血若因膀胱氣虚而小便頻數當
補脾肺若膀胱隂虚而小便淋&KR0377;須補肺腎仍參第
八卷小便頻諸類
附治驗
一産婦小便頻數時忽寒戰乃屬脾肺虚弱用補中
益氣加山茱山藥為主佐以桑螵蛸散而愈後患發
熱晡熱盗汗自汗月水不調用加味逍遥散而安
一産婦患前症吐痰發熱日晡作渴此膀胱隂虚用
補中益氣湯佐以六味丸而愈又患痢後小便頻數
手足俱冷屬陽氣虚寒用前湯及八味丸而瘳
桑螵蛸散治陽氣虚弱小便頻數或為遺尿
桑螵蛸(三十箇炒)鹿茸(酥炒)黃茋(各三兩)牡蠣(煨)人參厚
朴赤石脂(各二兩)
右為末每服二錢空心粥飲調下
又方用益智仁為末米飲下
附方
八珍湯
加味逍遥散(二方見二十四卷第四論)
補中益氣湯(方見二十四卷第六論)
六味丸
八味丸(二方見二十四卷第十一論)
産後小便不禁方第七
廣濟治産後小便不禁用雞尾燒灰千金翼用白薇芍
藥為末俱用温酒下日三服或桑螵蛸半兩龍骨一兩
為末每服二錢粥飲調下
愚按前症若脾肺陽虚用補中益氣湯若肝腎隂虚
用六味地黃丸若肝腎之氣虚寒用八味地黃丸
附治驗
一産婦小便不禁二年不愈面色或青赤或黃白此
肝脾氣血虚熱用加味逍遥散為主漸愈佐以六味
丸而痊後因怒小便自遺大便不實左目頓緊而色
頓赤乃用前散佐以六君子湯以清肝火生肝血培
脾土而瘳
補脬飲治胞破小便淋&KR0377;
生絹(黃色者一尺)白牡丹(用根并皮)白芨(各一錢)
右水一碗煎至絹爛温服服後忌言語否則無效
雞内金散治氣虚溺床用雄雞䏶胵并腸燒為末温酒
調服
附方
補中益氣湯
六君子湯(二方見二十四卷第六論)
六味丸
八味丸(二方見二十四卷第十一論)
加味逍遥散(方見二十四卷第四論)
産後小便出血方論第八
産後小便出血者因虚熱血滲於脬也以亂髮洗淨燒
為末米飲調服或滑石末一錢生地黃汁調下
愚按前症若膏粱積熱用加味清胃散醇酒濕毒葛
根解酲湯怒動肝火加味小柴胡湯鬱結傷脾加味
歸脾湯思慮傷心妙香散大腸風熱四物側柏槐花
大腸血熱四物炒連槐花腸胃虚弱六君升麻柴胡
元氣下陷補中益氣茯苓半夏胃氣虚弱六君升麻
血虚四物升麻氣血俱虚八珍柴胡升麻大凡元氣
虚弱而發熱者皆内真寒而外假熱也但用六君或
補中益氣加炮薑温補脾氣諸症悉退若四肢畏冷
急加附子
附治驗方藥(大便下血附)
一産婦尿血面黃脇脹少食此肝木乘脾土也用加
味逍遥補中益氣兼服而愈後為懷抱不樂食少體
倦驚悸無寐血仍作用加味歸脾湯二十餘劑將愈
惑於衆論服犀角地黃湯諸症復作仍服前湯而愈
一産婦糞後下血食少體倦此脾氣虚熱用補中益
氣加吴茱炒黃連五分四劑頓愈用歸脾湯而痊
一婦人怒則便血寒熱口苦或胸脇脹痛或小腹痞
悶此肝木乘脾土用六君柴胡山梔而愈用補中益
氣加味逍遥而不復作
一婦人久下血在糞前屬脾氣虚寒用補中益氣加
連炒吴茱一錢數劑稍緩乃加生吴茱五分數劑而
愈(黃連炒吴茱萸法見七卷第五論)
一産婦大便後血口乾飲湯胸脇膨滿小腹悶墜内
熱晡熱食少體倦日晡面赤洒淅惡寒此脾肺氣虚
先用六君加乾薑木香漸愈用補中益氣將愈用歸
脾湯全愈後勞役兼怒發熱血崩夜間譫語此熱入
血室用加味小柴胡二劑而熱退用補中益氣一劑
而血止用逍遥散歸脾湯調理而安
葛花解酲湯治酒積上下外消其濕
白豆蔲砂仁葛花(各五錢)木香(五分)青皮(三錢)陳皮
白茯苓猪苓人參(各一錢半)白术神麯澤瀉
生乾薑(各二錢)
右為末每服五錢白湯調下
加味清胃散(方見二十四卷首論)
加味小柴胡湯(方見二十四卷第二論)
加味歸脾湯
歸脾湯
八珍湯
逍遥散
加味逍遥散(五方見二十四卷第四論)
妙香散(方見六卷第八論)
四物湯
六君子湯
補中益氣湯(三方見二十四卷第六論)
産後隂脱玉門不閉方論第九
産後隂脱玉門不閉因坐産努力舉動房勞所致或脱
肛隂挺逼迫腫痛小便淋瀝
愚按玉門不閉氣血虚弱也用十全大補湯腫脹焮痛
肝經虚熱也加味逍遥散若因憂怒肝脾氣血傷也
加味歸脾湯若因暴怒肝火血傷也龍膽瀉肝湯仍
參第八卷末諸論
附治驗
一産婦玉門不閉發熱惡寒用十全大補加五味子
數劑而寒熱退用補中益氣加五味子數劑而玉門
閉
一婦人脾胃素弱兼有肝火産後玉門腫痛寒熱作
渴嘔吐不食外敷大黃等藥内用驅利之劑腫及於
臀諸症蜂起此真氣虚而邪氣盛也先用六君子以
固腸胃次用補中益氣以升陽氣不數劑而全愈
一産婦患此失治腫潰不巳形體消瘦飲食少思朝
寒暮熱自汗盗汗半年矣用補中益氣加茯苓半夏
膿冰漸少飲食漸進用歸脾湯共五十餘劑而愈
一産婦玉門不閉小便淋&KR0377;腹内一塊攻走脇下或
脹或痛用加味逍遥散加車前子而愈
一産婦隂脱便閉下墜形氣倦甚用十全大補湯而
上因怒仍脱重墜寒熱小便淋&KR0377;用補中益氣湯加
山梔龍膽草一劑重墜减而小便利仍用前湯去二
味倍加參茋升麻而痊
一産婦隂脱腫痛小便淋漓此因元氣甚虚而肝火
旺也用補中益氣湯加山梔車前子四劑而肝症悉
盡退仍用前藥去二味加茯苓而小便利又用十全
大補湯而腫痛遂漸消
一産婦元氣充實初産玉門不閉腫焮作痛小便不
利余謂肝經濕熱壅滯欲以加味逍遥散加車前子
牛膝治之不信乃服十全大補湯腫痛益甚仍用前
藥更加澤瀉一劑而愈
一産婦隂脱腫痛脈又滑數欲作膿也余用十全大
補湯三四劑而膿成又數劑而膿始潰但小便頻數
而患處重墜痛甚此因元氣虚弱而致下陷也又用
補中益氣湯數劑而瘥
一婦人子宫腫大二日方入損落一片殊類猪肝面
黃體倦飲食無味内熱晡熱自汗盗汗用十全大補
湯二十餘劑諸症悉愈仍復生育
硫黃散治産後陽氣虚寒
硫黃烏賊骨(各五錢)五味子(五錢)
右為末撡患處日三易
一方蛇床子一升炒熱帛裹熨患處亦治隂痛
一方子宫脱出以&KR1181;蔴子仁十四枚研塗頂心入即洗
去
附方
十全大補湯
加味逍遥散
加味歸脾湯
歸脾湯(四方見二十四卷第四論)
龍膽瀉肝湯(方見二十四卷第八論)
補中益氣湯
六君子湯(二方見二十四卷第六論)
婦人隂蝕疳方論第十
婦人少隂脈數而滑者隂中有瘡名曰慝或痛或痒如
蟲行状膿水淋瀝亦有隂蝕幾盡者皆由心神煩鬱脾
胃虚弱氣流血滯耳内當補心養胃外以藥敷洗乃可
愚按前症乃肝脾鬱結之症木旺生蟲耳宜解鬱清
肝備見八卷隂中生瘡類
附治驗
一産婦素有肝火患此内潰痒痛食少熱渴小水
淋&KR0377;用五味逍遥散加味歸脾湯兼服間以蘆薈丸
外以鶴虱草煎洗而愈
治疳蟲蝕下部用蒲黃水銀研勻傅入内
平胃散加貫衆末二錢以熟猪肝拌藥内隂中
附方
加味歸脾湯
加味逍遥散(二方見二十四卷第四論)
蘆薈丸(方見七卷第七論)
産後乳少或止方論第十一
婦人乳汁乃氣血所化若元氣虚弱則乳汁短少初産
乳房焮脹此乳未通若怒氣乳出此肝經風熱若累産
無乳此内亡津液盖乳汁資於衝任若婦人疾在衝任
乳少而色黃者生子則怯弱而多疾
愚按前症若氣血虚弱而不能化生宜壯脾胃怒動
肝膽而乳腫汁出宜清肝火夫乳汁乃氣血所化在
上為乳在下為經若屢産無乳或大便澁滯當滋化
源
附治驗
一産婦因乳少服藥通之致乳房腫脹發熱作渴余
謂血氣虚以玉露散補之而愈
湧泉散能下乳忌食薑椒辛辣飲食
王不留行&KR1840;麥麥門冬龍骨(各二錢)
右用猪蹄汁一碗酒一杯煎服以木梳於乳上梳下
治氣血虚鍾乳粉每服二錢煎漏蘆湯調
附方
玉露散治乳脈不行身體壯熱頭目昏痛大便澁滯
等症
人參白茯苓桔梗(炒)芍藥(各一錢)甘草(炙六分)
右水煎服
産後乳出方論第十二
産後乳汁自出乃胃氣虚宜服補藥止之若乳多滿痛
用温帛熨之未産而乳自出謂之乳泣生子多不育
愚按前症氣血俱虚用十全大補湯肝經血熱用加
味逍遥散肝經怒火用四物參术柴梔肝脾鬱怒用
加味歸脾湯
附治驗
一産婦勞役忽乳汁如湧昏昩吐痰此陽氣虚而厥
也灌以獨參湯而甦更以十全大補湯數劑而安若
婦人氣血方盛乳房作脹或無兒飲脹痛增寒發熱
用麥芽二三兩炒熟水煎服立消其耗散血氣如此
何脾胃虚弱飲食不消方中多用之
十全大補湯
加味逍遥散
加味歸脾湯(三方見二十四卷第四論)
獨參湯(方見三卷十一論)
四物湯(方見二十四卷第六論)
産後吹乳方論第十三
産後吹乳因兒飲口氣所吹令乳汁不通壅結腫痛不
急治多成癰速服括蔞散及敷南星更以手揉散之
愚按前症用藥切不可損其氣血治驗見二十四卷
括蔞散乳香二錢括蔞一箇酒煎服用南星温湯調塗
一方用陳皮一兩甘草一錢水煎服
産婦妬乳方論第十四
妬乳因兒未能飲餘乳蓄結以致腫痛初不吮通之必
致成癰若乳頭生瘡浸淫名妬乳宜赤龍皮湯天麻湯
飛烏膏飛烏散傅以黃連胡粉散
愚按乳盛或無子飲乳以致腫痛炒大麥芽煎服其
乳即散若成瘡當從乳癰類治若皮膚津淫成瘡當
用本方
治乳初腫痛内消方用瓜蔞(一箇)粉草(一寸)生薑(一塊半生半炒)酒
二碗煎服少頃去敗乳再服即愈
赤龍皮湯槲皮三升水一斗煮五升温洗之
麻草湯以天麻草五升水煎洗之此草葉若麻葉冬生
夏花赤如鼠尾花亦洗浸淫濕痒隂蝕等瘡
飛烏散用燒硃砂作水銀上黑煙(各維粉者三兩)枯礬一兩傅
之諸熱浸淫丈夫隂蝕痒濕小兒頭瘡疳蝕瘡等症
黃連胡粉膏(治症同前)
黃連(二兩末)胡粉(一錢)水銀(一兩同研令消散)
右皮裹熟挼和合傅之
一方乳頭裂破秋茄子裂開者隂乾燒存性水調塗之
薛氏醫案卷四十七
