薛氏醫案卷五十二
明薛已訂
錢氏小兒直訣三
五臓内外疳症主治
凡小兒疳在内目腫腹脹瀉痢青白體漸瘦弱疳在外
鼻下赤爛頻揉鼻耳或肢體生瘡鼻瘡用蘭香散諸瘡
用白粉散肝疳一名筋疳白膜遮晴或瀉血而瘦用
地黃丸心疳面黃頰赤身體壯用安神丸脾疳一
名肥疳體黃瘦削皮膚乾澁而有瘡疥腹大嗜土用益
黃散腎疳一名骨疳肢體瘦削遍生瘡疥喜卧濕地
用地黃丸肺疳一名氣疳喘𠻳氣促口鼻生瘡用益
黃散若患潮熱當先補肝後瀉心若妄以硝磺諸藥
利之若患癖當消磨若誤以巴荳硼砂下之又傷寒誤
下皆能成疳其初病者為熱疳用黃連丸久病者為冷
疳用木香丸冷熱相兼者用如聖丸津液短少者用白
术散凡此因大病脾胃虧損内亡津液所致當固脾胃
為主而早為施治則不變敗症也
薛按疳症或哺食早或嗜食甘肥或服峻厲之藥重
亡津液虚火熾盛或因稟賦或乳母厚味七情致之
當各調治其内若口舌蝕爛身體壯熱顋唇赤色
或作腫痛腹膈煩悶或掌熱咽乾作渴飲水便赤盗
汗嚙齒虚驚此心經内外疳也用安神丸之𩔖主之
若鼻外生瘡眼目赤爛肢體似癬兩耳前後項側
缺盆兩腋結核或小腹内股玉莖隂囊睪丸腫潰小
便不調或出白津或咬指甲搖頭側目白膜遮睛羞
明畏日肚大青筋口乾下血此肝經内外疳也用地
黃蘆薈二丸主之若頭不生髮或生瘡痂或髮成
穗或人中口吻赤爛腹痛吐逆乳食不化口乾嗜土
瀉下酸臭小便白濁或合目昏睡惡聞木音此脾經
内外疳也用肥兒丸主之若鼻外生瘡咽喉不利
頸腫齒痛咳𠻳寒熱皮膚皺錯欠伸少氣鼻癢出涕
衂血目黃小便頻數此肝經内外疳也用地黃清肺
飲主之或内熱吐痰手足逆冷寒熱往来滑瀉肚
痛口臭作渴齒齦潰爛爪黑面黧身耳生瘡或耳出
水或食自髮此腎經内外疳也用地黃丸主之凡疳
熱上攻或痘毒上升為患甚速名為走馬疳急敷雄
黃散服蟾蜍丸輕則牙齦腐爛唇吻腫痛可治重則
牙齦蝕落腮頰透爛不治(世傳方有云有無辜等疳一十二症補註蟾蜍丸下)
愚治陳職方孫面頰患瘡將蝕兩目或用清熱之藥
久而不愈余用大蕪荑湯二劑清其肝火而愈
陳司廳子遍身生瘡面色痿黃腹脹内熱大便不調
飲食少思倦怠口乾用大蘆薈丸治其肝脾不月而
愈
俞廷評子目劄面青食少體倦大便滑泄此木乘脾
土用芍藥參苓飲而痊
陳工部孫腹内一塊小便不調或以血痞久服行氣
破血等藥𤼵熱口乾體瘦懶食幾成瘵症余謂面黃
兼青乃肝脾疳症用補中益氣湯煎送大蘆薈丸四
服又用前湯加車前子煎送六味丸四服又用清肝
生血之藥而愈
一女子十二歲目生白翳面黃浮腫口乾便澁滯肝
脾之症用四味肥兒丸而愈
一小兒九歲目劄畏明年深不愈或以為實火服瀉
青丸之𩔖益甚求治於余仍欲瀉肝余謂肝經虚火
用地黃丸補之而愈夫肝氣為陽為火肝血為隂為
水肝經之症若非肝火血燥而生風必因肝血虚而
火動其初患而病氣形氣俱實者宜少與瀉青丸瀉
之其久患而病氣形氣俱虚者當與地黃丸補其腎
肝蓋此症原因肝經血少而生風耳不可輒用瀉青
峻劑經云凡病虚則補其母實則瀉其子前症果肝
經實熱宜用柴胡黃連之𩔖以治心火者審焉
一小兒鼻外生瘡不時揉擦延及兩耳又一小兒視
物不明鼻内或痒或生瘡用四味肥兒丸漸愈
一小兒耳内出水耳外生瘡膿水淋漓經歲不愈余
用九味蘆薈丸以治肝用地黃丸以生腎水乃瘥
一小兒遍身如瘡或痒或痛肌體消瘦日夜𤼵熱口
乾作渴大便不調年餘不愈用蘆薈丸以治肝兼五
味異功散以補脾而愈
一小兒數歲腦後並結二核肉色如故而不臖腫正
屬膀胱經觀其形狀審其糞色兼屬肝脾腎三經用
九味蘆薈丸以清肝脾佐用地黃丸以補腎水形體
漸健不兩月而消
一小兒腹内結塊小便不調余以為肝經内疳症用
蘆薈丸為主佐以龍膽瀉肝湯而消
一小兒自脱胎即兩目赤腫或作痒或作翳此胎稟
肝火耳用六味蘆薈二丸而愈
一小兒患瘰&KR1031;小便頻數兩目連劄或作嘔少食泄
瀉後重此肝經熱盛而脾土受邪也用補中益氣湯
六味地黃丸而痊
一小兒面色痿黃眼胞微腫作渴腹脹飲食少思腹
中一塊或移動小便澄白大便不實此脾疳之患用
四君子加山梔蕪荑兼四味肥兒丸而愈
一小兒嗜食泥土困睡泄瀉遍身如疥此脾經内外
疳也用六君子湯及四味肥兒丸而痊
一小兒面黃頰赤𤼵熱作渴睡中驚悸此心經内疳
症用四君加炒黑黃連芎歸為主佐以秘旨安神丸
而痊
一小兒所患同前兼掌心𤼵熱遍身如疥此心經内
外疳症用肥兒丸為主佐以祕旨安神丸而愈
一小兒咳𠻳寒熱咽喉不利鼻上有瘡久不生痂此
肺經疳症用地黃清肺飲四味肥兒丸而愈
一小兒下疳潰爛爪黑面黧遍身生疥此腎經内外
疳症用地黃丸為主佐以四味肥兒丸而瘥
史少參幼子二歲項後結核不時仰首或以為熱瘡
内潰用針决之服消毒之藥後曲腰啼哭余謂此無
辜外弔症也曲腰而啼内弔症也果殁
腹痛腫脹諸症
小兒腹痛體瘦面色㿠白目無晴光口中氣冷不思飲
食或嘔利撮口此脾土虚而寒水所侮也用益黃散調
中丸主之若口中氣温而色黃白目無睛光或多睡惡
食或大便酸臭此積痛也用消積丸甚者白餅子下之
後以白术散調補胃氣若腹脹而悶亂喘滿者實也用
紫霜丸白餅子若不悶亂喘滿者脾虚也誤下之以致
目胞腮面四肢浮腫肚腹愈脹以塌氣丸主之因下而
喘脾氣益虚也脾虚不能勝腎水隨肺氣行於四肢如
水狀若侵浮於肺即大喘也
薛按腹痛不食口中氣冷下利撮口等症屬形病虚
寒也用六君子加炮薑温補之食積多睡口中氣温
惡食面黃白等症屬病氣實而元氣虚也用六君子
加神麯山查消導之劑若腹脹喘滿脾肺虚而氣不
歸源者用補中益氣湯若因下脾肺氣虚而面目四
肢浮腫等症者用金匱加減腎氣丸况此症有因乳
母脾胃宿積飲食傷脾所致其白餅子紫霜丸必形
病俱實方可用也塌氣丸亦非調補之劑宜審用之
愚治一小兒每停食腹痛𤼵赤暈用清中解鬱湯而
愈後患搖頭咬牙痰盛𤼵搐吐酸腐待其吐盡翌日
少以七味白术散次日又以參苓白术散調理脾胃
遂不復患大抵吐後兒安不必更服他藥恐復傷元
氣也
一小兒傷食腹脹嘔吐𤼵熱面赤服消導清熱之劑
飲食已消熱赤未退用六君子加升麻柴胡各二分
升補胃氣四劑而愈
一小兒五歲停食腹痛𤼵熱面赤或用養胃湯枳實
黃連更加腹脹午後熱甚按其腹不痛余以為脾虚
而藥傷用六君子湯數劑而痊
一小兒數歲每停食輒服峻厲之藥後肚腹膨脹嘔
吐泄瀉先用六君子湯諸症漸愈又用補中益氣湯
而安
一小兒肚腹脹飲食即瀉手足逆冷此脾氣虚寒也
先用人參理中丸後用六君子湯而愈
一小兒傷食腹脹胸滿有痰用異功散而痊後復傷
食腹脹兼痛或用下劑痛雖止而脹益甚更加氣喘
此脾益傷而肺益虚也用六君子湯加桔梗調補而
愈
一小兒腹脹惡食𤼵熱惡心殊𩔖外感余曰此飲食
所傷脾肺虚熱也用保和丸一服諸症頓退但腹仍
脹用異功散而痊
一小兒傷食腹脹服剋伐之劑小便濇滯又服五苓
散之𩔖飲食漸減小便不通四肢頓腫余朝用加減
腎氣丸夕用異功散而愈
若腎熱傳於膀胱熱甚逆於脾肺脾胃虚而不能制腎
水流走四肢而身面皆腫若上勝則刑於肺故令喘也
薛按肺主氣腎主水前症因稟賦不足或因大病後
或誤行汗下致脾虚不能制水而溢皮膚肺虚不能
攝氣而氣上逆宜用六味丸補中益氣湯治之如小
便不利用金匱加減腎氣丸腎經虚火上炎肺熱作
喘者用六味地黃丸心火熾盛肺熱作喘者用人參
平肺散凡此皆屬腎經隂虚熱症用六味丸壯水為
主若用清熱分利之藥則誤矣
一小兒稟父腎熱小便赤澁服五苓散之𩔖後患停
食服剋伐之藥四肢面目浮腫小便不利漸至氣喘
此誤行滲利脾肺氣虚不能攝水而患腫脾腎虚寒
不能制水而氣喘用六味丸加牛膝車前及補中益
氣湯而愈
若口吐痰沫或吐清水面㿠白心腹痛而有時者蟲痛
也與癎相似但目不斜手不搐也用安蟲散主之
薛按蟲乃濕熱所生或木氣而化有因臓腑虚弱有
因胃冷胃熱為人身之固有者其為患往来攻痛或
吐涎水肌體消瘦而無正色但當調補脾胃為主若
蟲食上部則上唇有白點蟲食下部則下唇有白點
腹中之蟲朔日之後其頭向上望日之後其頭向下
如或用藥先以肉物近兒烹炙使聞香味蟲頭皆向
上則藥易於奏效丹溪先生云冬月吐蟲多是胃氣
虚寒用錢氏白术散加丁香二粒補之可見小兒之
蟲皆飲食傷脾所致患瘡疥内生蟲虱者皆肝木所
主也
辛氏子五歲病蟲痛或用巴豆硼砂之𩔖哭而俛仰按
腹大呌面青黃而時白目仍青師曰此病大困更加瀉
則不救次夜大瀉并下前藥師曰今面青作瀉此肝木
乘脾形病相反當五日篤七日死已而果然
愚治一小兒蟲動心腹痛先服蕪荑散下之更加作
嘔食少口渴飲湯右顋鼻凖白中兼黃此脾肺氣虚
也余用異功散二服少愈仍加炮薑一服而安
一女子年十三歲面色青黃頭左生癤頸項結核寒
熱往来大便不利余謂此肝木侮脾元氣虧損所致
寒熱非客邪便秘非内實不信仍服雜藥後作泄瀉
癤内出虱余用六君子加升麻柴胡蕪荑為主佐以
九味蘆薈丸諸症悉退頸核頓消
一小兒面色青黃心腹作痛時欲嘔吐或小便淋漓
或隂莖濕痒余以為肝經風熱侮脾不信後遍身生
疥出蟲虱余用四味肥兒丸六君子湯之𩔖尋愈
若腹中有癖不食但飲乳是也當漸用白餅子下之蓋
小兒病此良由乳食不消伏於腹中乍冷乍熱飲水過
多即蕩滌腸胃亡失津液脾胃虚弱不能傳化水穀以
致四肢羸瘦肚腹漸大而成疳矣
愚按此症或因小兒乳食過多致傷脾胃或乳食起
居七情六淫失宜所致必先調補元氣為主佐以消
散之劑若除之不以漸則必有顛覆之患常治食積
既去而熱不退或作嘔吐少食用五味異功散脇脹
少食善怒瀉青用六君子湯加升麻柴胡少食體倦
瀉黃用補中益氣湯手足冷加炮薑木香如不應佐
用四神丸體瘦潮熱口乾大便不調用肥兒丸兼頸
項結核口齒腐爛當參前疳條主之
愚治一小兒腹中痞塞略服二陳枳實黃連其痞益
甚余謂屬脾經血虚用六君子加當歸數劑胃氣漸
復乃朝用異功散加升麻夕用異功散加當歸而愈
一小兒素嗜肉食腹中作痛大便不調半載之後肚
腹膨脹右脇内結一塊不時轉移又三月左脇内亦
結一塊胸腹亦脹齦潰作渴小便赤澁或澄白大便
色穢不一又半載頷下結核三五枚服消塊行滯等
藥元氣益虚其塊益甚余用四味肥兒丸五味異功
散之類隨症進退治之熱渴漸止又月餘腹脹漸消
更佐以九味蘆薈丸齒齦漸愈乃用四君子為主佐
以蕪荑丸之類而痊
一小兒飲食不節或作瀉或腹痛或腹脹腹中一塊
大便不調作渴發熱齦爛口臭專服消導尅滯前症
益甚形體益瘦余曰面色黃中隠青脾土虧損而肝
木所侮也法當調補中氣平肝木則脾氣自旺虚火
自退諸症自愈遂用冲和湯及大蕪荑之類果愈
一小兒患痞服剋滯之藥余謂形氣有餘病氣有餘
者當瀉不當補形氣不足病氣不足當補不當瀉前
症屬形病俱虚非調補中氣不愈不信仍行剋伐元
氣虧損虚火上炎齒齦蝕爛頷下結核余用大蕪荑
湯及異功散之類尋愈
五臓雜症主治
自汗者厚衣卧而額汗出也盜汗者肌肉虚而睡中汗
出也用止汗散遍身汗用香瓜丸胃虚汗者上至項
下至臍也用益黃散六陽虚汗者上至頭下至項難治
薛按前症因小兒元氣未充腠理不密或因飲食停
滯鬱熱或厚衣温煖臓腑生熱而津液妄泄也其自
汗屬心經血熱用導赤散血虚用圑參湯其盜汗屬
腎經虚熱用五味異功散氣血虚弱用人參養榮湯
若寒水侮土用益黃散設泛行施治誤損脾胃多成
疳瘵其六陽虚汗乃稟賦不足若用參附茋附二湯
亦有生者大凡汗多亡陽必至角弓反張頸項勁強
若用十全大補之劑多有生者
張氏三子大者汗出遍身與香瓜丸次者上至項下至
胸與益脾散小者但額有汗與石膏湯各五日而愈若
概用麥煎散治之誤矣
愚治一小兒其面色或白或青或惡寒或發熱鼻間
微黃兼白盜汗自汗胸膈不利飲食少思常懷畏懼
余以為脾肺氣虚不信又用硃砂安神之類前症益
甚更往来寒熱泄瀉不食余用六君子湯加黃茋當
歸為主佐以八珍湯之類而痊
一小兒五歲腹痛泄瀉盜汗鼻間左顋皆白此屬脾
肺氣虚而食積所致用六君子加山查神麯四劑腹
痛頓止去二味又四劑而大便調用四君歸茋二劑
而盜汗止
一小兒十二歲形氣瘦弱右顋白兩頦赤鼻間隠青
盜汗久不愈此稟足三隂虚而然也朝用補中益氣
湯夕用六味丸而愈
一小兒三歲盜汗少食聞藥即嘔此胃傷也用浮麥
炒為末每服少許以乳調服旬餘嘔止乳進佐以六
君子湯而愈
一小兒停食腹痛夜間盜汗此脾虚食積所致用六
君子湯數劑腹痛漸愈盜汗亦止後復停食服消積
丸作瀉不止自汗盜汗飲食甚少睡而露睛四肢發
搐此脾土虚而肝木所勝用六君子少加柴胡治之
飲食漸進諸症漸愈但盜汗不止屬腎虚也佐以地
黃丸愈
一小兒發熱呵欠頓悶咬牙盜汗屬肝膽火症用小
柴胡湯加山梔二劑又前用地黃丸料煎服而愈
夜啼者小兒筋骨血脉未成而多哭脾臓冷而痛也當
與温中藥或花火膏主之若虚怯為冷所乘則唇青
薛按前症多因小兒稟賦不足或乳母飲食七情虧
損所致若面色白白睛多者屬腎氣不足至夜則隂
盛而腹痛也用六味丸若臉青唇白或小便黃短屬
脾氣不足至夜則隂盛而腹痛也用釣藤鈎散若臉
紅舌白或小便赤濇小腸熱也用導赤散加辰砂如
不應屬腎火用地黃丸唇色青白口中氣冷或肢體
冷或泄瀉曲腰或泄瀉不乳此脾腎虚弱用六神散
兼嘔吐用六君子湯大便不化乳少腹脹用五味異
功散加漏蘆令母服之兒病自愈兒亦服四五滴尤
妙兒大數滴
愚治一小兒停食腹痛夜啼用大安丸而愈後乳食
雖入其腹仍痛用六君子加山查神麯痛少止乃去
二味又四劑痛全止
一週歲兒痰𠻳啼哭或用抱龍丸未止余視其右顋
白左顋青此肺肝二經相勝先用瀉白散以祛肺邪
次用柴胡梔子散以平肝火又用地黃丸以滋腎水
而痊
一小兒三歲夜啼面色白黑睛少小便清此腎脾氣
虚朝用補中益氣湯加山藥五味子夕用地黃丸頓
愈
驚啼者邪氣乘心也當以安神主之
愚按哭而不啼多泪是驚悸也啼而無泪是痛也若
因心血不足用秘旨安神丸心火熾盛用導赤散水
火相搏用柴胡梔子散肝血不足用六味丸所云十
啼者蓋亦大同小異耳
愚治一小兒白睛多面色赤時作啼此稟腎不足用
地黃丸半載後忤其意雖哭面色不赤丹溪先生云
小兒忽大呌必死即此義也
若浴後拭臍不乾風入作瘡令兒撮口甚者是脾虚也
若頻撮口是氣不和也益黃散主之
愚按前症果因浴後拭挹不乾用枯礬為末搽之即
愈若兼乳母肝脾有熱助兒為患當用加味逍遥散
以治其母若風入作瘡邪傳於脾撮口者其害匪輕
七日内患者其厄尤速
弄熱舌者脾臓微熱令舌絡牽緊時時舒熱當少用瀉
黃散或飲水者脾胃虚而津液少也兼面黃肌瘦五心
煩熱者疳瘦也用胡黃連丸大病未巳而弄舌者凶
愚按小兒舌微露而即收名弄舌屬心脾虧損用温
脾散補之舌舒長而收緩名吐舌乃心脾積熱少用
瀉黃散主之兼口舌生瘡作渴飲冷屬胃經實熱用
瀉黃散作渴畏冷屬胃經虚熱用四君子湯食少作
渴或大便不實脾胃虚弱也用七味白术散口角流
涎或顋頰患腫胃虚風熱也先用人參安胃散後用
七味白术散若午後甚者脾血虚也四物湯多加參
术茯苓未應用補中益氣湯及審相勝其疳瘦症當
參諸疳門(七味白术散即人參白术散)
解顱者生下顋門不合也長必多愁少笑目白睛多面
色㿠白肢體消瘦皆腎虚也
愚按腎主髓腦為髓之海前症因父母精血不足不
能榮養宜用地黃丸補之有至七八歲或十四五歲
氣血既盛而自合若縱恣食色慾戕賊真隂亦不能
盡其夀矣此症若在乳下當兼補其母更以軟帛緊
束兒首使其易合亦有顋陷顋填俱屬稟不足或五
疳久病元氣虧損者仍參後小便不通類主之
愚治一小兒顱解足軟膝大不能行履用六味丸加
鹿茸治之三月而能步履
一小兒年十四歲而近女色發熱吐痰至有室兩目
羞明頭覺脹大仍不斷慾頭漸大顋門忽開用地黃
丸益氣湯之類斷色慾年餘而愈
一小兒十三歲患前症内熱晡熱形體倦怠食少作
渴余以為所稟怯弱用六味丸加鹿茸補之不越月
而痊
一小兒十四歲解顱自覺頭大視物皆大畏日羞明
先兄以為腎稟怯弱用六味丸加五味鹿茸及補中
益氣加山藥山茱萸半載漸愈二載而顋合後畢姻
覺顋門開解足心如炙喜其斷色慾戒厚味日服前
藥二劑三載而愈
胎肥者生下豐厚白睛粉紅大便乾難時出涎水胎熱
者生下有血色時呌哭身熱淡黃目睛多赤大便色黃
急欲食乳並用浴體法主之胎怯者生下面白肌肉
瘦弱大便白水身無血色哽氣多噦亦用浴體法
薛按浴體之法乃開發腠理疏泄陽氣者也其胎氣
果熱在暑月庶幾可用其或胎怯而用前法恐復傷
真氣也然此症屬有餘者胎肥胎熱也因母食膏粱
厚味或怒火鬱熱胎怯弱者因父精不足或母氣虚
弱用八珍湯父精不足用地黃丸俱加漏蘆令母服
之子亦服之
急欲乳不能食者此風邪由臍而藴熱心脾致舌厚唇
燥不能吮乳也
薛按前症果因外邪而唇口撮緊者名為臍風多不
能救若心脾有熱舌尖痛不能吮乳舌本痛不能送
乳者以柳華散敷之若舌下腫如小舌者或舌絡牽
痛或齒齦患白星俱用線針刺出毒血亦敷前散若
唇腫痛或裂紋作痛以當歸膏調前散敷之若暴病
發熱作渴飲冷大便秘結用瀉黃散疏導其熱若病
後發熱口渴飲湯大便不實用異功散調補胃氣若
服攻伐之劑兼嘔吐或腹痛脾胃復傷也用四君子
湯或口角流涎或痰氣壅盛脾不能攝也用六君子
湯若兒自食甘肥或母食酒麵致兒口舌生瘡用清
胃散以清熱若作嘔少食泄瀉用白术散以補脾若
手足並冷或腹痛惡寒用六君炮薑以温中若因乳
母飲食勞役失宜發熱致兒用補中益氣湯因乳母
肝脾二經血虛内熱傳兒用加味逍遥散八珍湯因
乳母肝脾鬱怒血傷内熱致兒為患用加味逍遥散
加味歸脾湯俱加漏蘆子亦服數滴仍參前弄舌類
(凡針重舌以針直刺不可横桃恐傷舌絡則言語不清)
龜胸龜背者由兒生下風客於臍入於骨髓致成龜背
若肺熱脹滿攻於胸膈即成龜胸並用龜尿點其骨節
自愈(取尿法用青蓮葉安龜在上用鏡照之其尿自出)
薛按小兒元氣未充腠理不密風邪乘之或痰飲藴
熱於肺風熱交攻而致或坐早風入骨髓治當調補
脾肺為主若因乳母厚味辛辣而致者當兼治其母
若因稟父肝腎虚熱者用六味地黃丸若稟腎氣不
足者用八味地黃丸
若患吐瀉或大便後雖有聲而不能言又能嚥物者非
失音此腎怯不能上接於陽也當以地黃丸主之凡口
噤不止則失音語遲
薛按前症多因稟腎不足蓋腎脉繋於舌本非地黃
丸不能治故患此症者若仰首呵欠則𠻳如未應須
兼以補中益氣湯滋其化源若隂火上炎肺金受傷
而失音者亦治以前法保嬰集云小兒五六歲腎氣
不足而不能言者用菖蒲丸口噤不能言者用地黃
丸
愚治一小兒言遲患泄瀉聲音不亮雜用清熱等劑
聲音如瘂飲食少思去後多在侵晨朝用地黃丸加
五味子夕用補中益氣湯其泄頓止却專服前丸不
兩月其言漸亮而愈
一小兒白睛多而黑睛少吐瀉後喉瘖口渴大便不
實朝夕悉服地黃丸而痊後患瀉其喉復瘖仍服前
丸遂愈
若大病後身目皆黃者黃病也身痛背強大小便澁
一身盡黃小便黃赤此黃疸也瀉者難治若百日或
半年不因病而身黃者胃熱胎疸也若淡黃兼白者胃
怯也
薛按大病後身目皆黃或肢體黃胖者脾氣虧損而
真臓為病宜用六君子湯參苓白术散調補元氣病
後發渴者脾氣虚而津液少也用七味白术散若脾
經濕熱壅滯二便秘腠理不得疏泄而為患者名為
黃疸用茵陳湯初生身黃壯熱不乳便秘此為胎熱
用地黃湯若二便赤濇腹脹面赤飲水用茵陳湯調
五苓散若清便自調四肢並冷用益黃散淡黃白用
調中丸
愚治一小兒旬日内先兩目發黃漸及遍身用瀉黃
散服之瘥
一小兒因母食鬱飽脹嚥酸而患遍身皆黃余以越
鞠丸治其母以泄黃散治其子並愈
長大不行行則脚軟齒久不生生則不固髮久不
生生則不黑皆胎弱也
愚按前症即五遲之症也蓋腎主骨齒者骨之餘髮
者腎之榮也良由父母精血不足腎氣虚弱不能榮
養而然耳有肝腎虚長而不能行者有肝氣虚而手
足拳攣者有肝腎虚而脚不能館展者並用地黃丸
滋補之有心氣虚而不能言語用團參湯補中益氣
湯培養之若久病或五疳所致者但調補脾胃為主
全嬰方云頭項手足身軟謂之五軟症皆稟腎氣怯
弱也
愚治一小兒體瘦腿細不能行步齒不堅固髮稀短
少屬足三隂虚用六味地黃丸補中益氣年餘諸症
悉愈形體充實
一小兒三歲言步未能牙髮稀少體瘦骨立發熱作
渴目黑睛少服肥兒丸不應此腎虚疳症也前丸乃
脾胃經之藥久服則腎益虚而疳益甚不信果牙髮
漸落用六味丸加鹿茸五味子半載而愈
一小兒七歲左腿細短寸許不良於行目睛白多或
出盜汗髮黃成穗用地黃丸加鹿茸五味子為主佐
以補中益氣湯半載行履如故
一小兒脫肛半載恪服升補元氣之藥而愈
薛氏醫案卷五十二
