薛氏醫案卷三十七
明薛已訂
婦人良方
姙娠數墮胎方論第一
夫胎乃陽施隂化榮衛調和經養完全十月而産若血
氣虚損不能養胎所以數墮也凡姙婦腰痛多墮胎
愚按丹溪先生曰陽施隂化胎孕乃成血氣虚乏不
能榮養其胎則墜譬如枝枯則果落藤痿則花墜嘗
治賈氏婦每有孕至三月前後必墜診其脈左右大
而無力重則濇知其血虚也補其中氣則血自榮時
正初夏教以濃煎白术湯下黃芩末二錢與數十貼
得保而生因而思之墮于内熱而虚者于理為多曰
熱曰虚蓋孕至三月上屬相火所以易墮不然何以
黃芩熟艾阿膠等為安胎之妙如此也大抵治法須
審某月屬某經育養而藥之
附治驗
一姙婦五月服剪紅丸而胎墮及腹脹痛乃服破血
之劑痛益甚手不敢近予曰此峻藥重傷脾胃也用
八珍倍加參耆半夏乳香没藥二劑而痛止數劑而
安
吳江庠史萬湖仲子室年二十餘疫疾墮胎時咳服
清肺解表之藥喘急不寐予以為脾土虚而不能生
肺金藥復損而益甚也先與補中益氣加茯苓半夏
五味炮薑四劑漸愈後往視之用八珍加五味及十
全大補湯而愈
一方鯉魚二觔者一尾粳米一升用鹽醬煮食甚善月
食三次
芎藭補中湯杜仲丸治氣虚而胎墜(方見十二卷第一論)
附方
十全大補湯
八珍湯(二方見二十四卷第四論)
補中益氣湯(方見二十四卷第六論)
姙娠不長方論第二
夫姙娠不長者因有宿疾或因失調以致臓腑衰損氣
血虚弱而胎不長也當治其疾疚益其氣血則胎自長
矣
愚按前症更當察其經絡審其所因而治之
附治驗
一姙婦胎六月體倦懶食面黃晡熱而胎不長因勞
欲墜此脾氣不足也用八珍湯倍加參术茯苓三十
餘劑脾胃漸健胎安而長矣
一姙婦因怒寒熱往来内熱晡熱脇痛嘔吐胎至八
月而不長此因肝脾鬱怒所致用六君子加柴胡山
梔枳殼紫蘇桔梗病愈而胎亦長矣
黃耆湯治姙娠不長更安胎和氣
黃耆(炒)白术(炒)陳皮麥門冬(去心)白茯苓前胡
人參(各五分)川芎甘草(炒三分)
右薑棗水煎服
集驗用鯉魚長尺許如食法飲其汁其胎漸大而長矣
附方
六君子湯(方見二十四卷第六論)
八珍湯(方見二十四卷第四論)
姙娠胎動不安當下方論第三
夫人以胃氣壯實衝任榮和則胎得所如魚處淵若氣
血虚弱無以滋養其胎終不能成也宜下之以免其禍
愚按前症宜用第十二卷十四方論主之其胎果不
能安者方可議下慎之慎之
附治驗
鴻臚張淑人痢疾後胎動心神不安肢體殊倦用八
珍散二十餘劑漸愈因勞加煩熱頭痛以大劑補中
益氣湯加蔓荆子治之熱痛頓止仍用前散又五十
餘劑而安其後生産甚易
桂心散治姙娠因病胎不能安者可下之
桂心瓜蔞牛膝&KR1840;麥(各五分)當歸
右水煎
又方牛膝一兩酒一鍾煎七分作二服
小品方用麥蘖一升擂碎水二升煮一升服之神效觀
麥蘖能損氣破血如此脾胃虚弱飲食不化者不宜
用明矣
文仲取雞子一枚鹽三錢服之立下
佛手散服之胎死者即下生者亦安(方見十二卷第七論)
附方
八珍湯(方見二十四卷第四論)
補中益氣湯(方見二十四卷第六論)
姙娠墮胎後血下方論第四
墮胎後復損經脈而下血不止甚則煩悶至死皆以調
補胃氣為主
愚按前症若肝經血熱用四物參术山栀肝經風熱
用防風黃芩丸肝經怒火用加味逍遥散脾經氣虚
用四君子歸地脾經鬱滯用加味歸脾湯氣滯不和
用紫蘇飲胃氣下陷用補中益氣湯
附治驗
一姙婦墮胎昏憒不時吐痰自用養血化痰之劑昏
憒不省自汗發搐痰涎湧出彼以為中風欲用袪風
化痰予曰此屬脾氣虚寒所致遂用十全大補湯加
炮薑二十餘劑尋愈
治姙娠損動下血腹痛
阿膠(一兩炒)艾葉(半兩)
右水一大盞煎
因墮胎下血煩滿寒熱狂悶鎊鹿角炒為末每服三錢
水調下日三服或家雞翎燒為末每服二錢温酒下良
久再服以效為度
附方
四物湯
補中益氣湯(二方見二十四卷第六論)
紫蘇飲(方見十二卷第八論)
防風黃芩丸(方見十二卷第六論)
加味逍遥散
加味歸脾湯
十全大補湯(三方見二十四卷第四論)
姙娠未足月欲産方論第五
姙娠未足月而痛如欲産或應産而難或為子煩用知
母一味蜜丸桐子大粥飲服之或槐子蒲黃等分為丸
酒服或蒲黃水調錢許並效
愚按小産重于大産蓋大産如瓜熟自脫小産如生
採斷其根蒂豈不重哉而人輕忽死于是者多矣大
抵治法宜補形氣生新血去瘀血為主若未足月痛
而欲産用芎歸補中湯倍加知母止之産而血不止
人參黃耆湯補之産而心腹痛當歸川芎湯主之元
氣弱而欲産八珍湯固之出血過多而發熱聖愈湯
治之若汗不止或昏憒喘咳急用獨參湯若發熱煩
躁或肉瞤筋惕用八珍湯大渴面赤脈洪而虚者用
當歸補血湯身熱面赤脈沈而微者用四君子薑附
以回其陽可也
附治驗方藥
一姙婦八月胎欲墜如産卧久少安日晡益甚此氣
血虚弱朝用補中益氣湯加茯苓半夏隨愈更以八
珍湯調理而安
當歸川芎湯治小産後瘀血心腹疼痛或發熱惡寒
當歸川芎熟地黃(自製)白芍藥(炒)元胡索(炒)紅
花香附青皮澤蘭牡丹皮桃仁
右水煎入童便酒各小半盞服
若以手按腹愈痛此瘀血為患宜用此藥或失笑散
消之若按之不痛此是血虚宜用四物參芩白术若
痛而作嘔此是胃虚宜用六君子若痛而作瀉此是
脾虚宜六君子送二神丸
芎歸補中湯治氣血虚而欲産
艾葉(代薑)阿膠(炒)川芎五味子(杵炒)黃耆(炙)當歸
白术(炒)芍藥(炒)人參杜仲(炒各一錢)甘草(炙五分)
右每服五錢水煎服
若脾氣虚弱須用補中益氣湯若氣虚而有火宜用
安胎飲
人參黃耆湯治小産氣虚血下不止
人參黃耆(炒)當歸白术(炒)白芍藥(炒)艾葉(各一)
(錢)阿膠(炒二錢)
右作一劑水煎服
當歸散治産後氣血虚弱惡露内停增寒發熱宜服
此藥
當歸白芍藥(炒)川芎黃芩(炒各一兩)白术(五錢)
右為細末温童便調下二錢
聖愈湯(方見二十四卷第九論)
獨參湯(方見三卷第十三論)
當歸補血湯
八珍湯(二方見二十四卷第四論)
補中益氣湯(方見二十四卷第六論)
斷産方論第六
易曰天地之大德曰生然婦人有臨産艱難或生育不
已而欲斷之故錄驗方以備所用若服水銀䖟蟲水蛭
之類不惟孕不復懷且禍在反掌
愚按前云用蠶故紙尺許燒灰為末産後酒服之血
虚者終不復孕大抵斷産之劑多用峻厲往往有不
起者是則産之害未若斷産之害也吾聞閣老張羅
峯太常李恒齋俱因服斷産之劑自謂形體俱怯遇
勞必病有由然矣
千金斷産用油煎水銀一日方息空心服棗大一丸永
斷其孕且不損人
千金去胎大麯五升清酒一斗煮二沸去滓分五服隔
宿勿食旦再服其胎如糜母無所苦千金不傳
四物湯每服五錢加芸薹子二撮于經行後空心温服
姙娠咳𠻳方論第七
夫肺内主氣外司皮毛皮毛不密寒邪乘之則咳𠻳秋
則肺受之冬則腎受之春則肝受之夏則心受之其𠻳
不已則傳于腑姙娠病久不已則傷胎也
愚按前症若秋間風邪傷肺用金沸草散夏間火邪
尅金用人參平肺散冬間寒邪傷肺用人參敗毒散
春間風邪傷肺用參蘇飲若脾肺氣虚用六君芎歸
桔梗若血虚四物桑皮杏仁桔梗腎火上炎用六味
丸加五味子煎服脾胃氣虚風寒所傷用補中益氣
加桑皮杏仁桔梗蓋肺屬辛金生于已土𠻳久不愈
者多因脾土虚而不能生肺氣而腠理不密以致外
邪復感或因肺氣虚不能生水以致隂火上炎所致
治法當壯土金生腎水為善諸臓腑𠻳見六卷第十
一等論
附治驗
一姙婦氣喘痰甚諸藥不效素有帶下始于目下浮
兩月餘其面亦然此氣虚而有痰飲也用六味丸料
數劑而愈
一姙婦𠻳則便自出此肺氣不足腎氣虧損不能司
攝用補中益氣湯以培土金六味丸加五味以生腎
氣而愈
一姙婦咳𠻳其痰上湧日五六碗許諸藥不應予以
為此水泛為痰用六味丸料及四君子湯各一劑稍
愈數劑而安
一姙婦因怒咳𠻳吐痰兩脇作痛此肝火傷肺金以
小柴胡湯加山梔枳殼白术茯苓治之而愈但欲作
嘔此肝侮脾也用六君子加柴胡升麻而痊
桔梗散治風寒咳𠻳喘急不食
天門冬(去心)赤茯苓(各一錢)桑白皮桔梗(炒)紫蘇(各五)
(分)麻黃(去節三分)貝母人參甘草(炒)
右薑水煎
馬兜鈴散治咳𠻳氣喘
馬兜鈴苦梗人參甘草貝母(各五分)陳皮
(去白)大腹皮(黑豆水浸洗)紫蘇桑白皮(各五錢)五味子(五分)
右薑水煎
百合散治咳𠻳胷膈煩悶
川百合紫苑麥門冬桑白皮苦梗(各五分)
甘草(三分)竹茹(二分)
右薑水煎
治姙娠傷寒涎多咳𠻳
知母杏仁天門冬桑白皮(各五分)
右薑水煎服
旋覆花湯治感冐喘𠻳胸滿痰盛(方見二十二卷第四論)
華蓋散治症同上或項背拘急鼻塞頭眩時發寒熱(方見)
(六卷第十二論)
參蘇飲加杏仁五味子治症同上
附方
金沸草散(方見六卷第十二論)
人參平肺散(方見二十四卷第十二論)
人參敗毒散(方見二十四卷第十論)
補中益氣湯
四君子湯
六君子湯(三方見二十四卷第六論)
六味丸(方見二十四卷第十二論)
小柴胡湯(方見二十四卷第二論)
姙娠吐血衂血方論第八
姙娠吐血由七情臓腑所傷氣逆于上致血上溢不止
心悶甚者多死或墮胎也宜用局方必勝散
愚按前症若肝經怒火先用小柴胡山栀生地次用
前藥合四物後用加味逍遥散肝經風熱防風子芩
丸心經有熱硃砂安神丸心氣不足補心湯思慮傷
心妙香散胃經有火犀角地黃湯膏粱積熱加味清
胃散鬱結傷脾加味歸脾湯肺經有火黃芩清肺飲
因氣鬱滯紫蘇飲子氣不攝血用補中益氣湯腎經
虚火加味六味丸仍以七卷第五論互用
附治驗方藥
一姙婦因怒吐血兩脇脹痛小便淋濇此怒而血蓄
于上隨火出也用小柴胡合四物四劑血止用六君
子安胎飲調理而安
紫蘇飲治姙娠失調胎氣不安上攻作痛或氣逆失
血(方見十二卷第八論)
若肝脾氣血虚而有火不安宜兼逍遥散若脾氣虚
弱而不安宜用四君芎歸
小柴胡湯(方見二十四卷第二論)
四物湯
補中益氣湯
六君子湯(三方見二十四卷第六論)
加味逍遥散
加味歸脾湯(二方見二十四卷第四論)
防風子芩丸(方見十二卷第六論)
硃砂安神丸(方見三卷第十論)
養心湯(方見三卷第十論)
妙香散(方見三卷第十一論)
安胎飲(方見十二卷第一論)
犀角地黃湯(方見七卷第六論)
加味清胃散(方見二十四卷第一論)
黃芩清肺飲(方見八卷第一論)
加味六味丸(方見二十四卷第十一論)
姙娠子煩方論第九
論曰姙娠苦煩悶者以四月受少隂君火以養精六月
受少陽相火以養氣若母心驚膽寒多有是症産寶云
是心肺虚熱或痰積于胸若三月而煩者但熱而已若
痰飲而煩者吐涎惡食大凡停痰積飲寒熱相搏吐甚
則胎動不安
愚按前症若因内熱用竹葉湯氣滯用紫蘇飲痰滯
用二陳白术黃芩枳殼氣鬱用分氣飲加川芎脾胃
虚弱用六君紫蘇山梔
附治驗
一姙婦煩熱吐痰惡食惡心頭暈此脾虚風痰為患
用半夏白术天麻湯以補元氣袪風邪漸愈惟頭暈
未痊乃用補中益氣湯加蔓荆子以升補陽氣而愈
竹葉湯治子煩
防風黃芩(炒)麥門冬(各一錢)白茯苓(二錢)
右竹葉數片水煎服
人參散治熱乘心脾煩熱乾渴
人參麥門冬赤茯苓地骨皮乾葛黃
芩(炒)犀角(鎊各一錢)甘草(五分)
右水煎
竹茹湯治姙娠煩躁或胎不安淡竹茹一兩水煎服
益母丸知母炒為末棗肉丸彈子大每服一丸人參煎
湯下
附方
分氣飲治脾胃虚弱氣血不和胷膈不利或痰氣喘
𠻳飲食少思
陳皮茯苓半夏(炒)桔梗(炒)大腹皮紫蘇梗
枳殼(麩炒)白术(炒)山栀(炒各一錢)甘草(炙五分)
右薑棗水煎
紫蘇飲(方見十二卷第八論)
二陳湯(方見二十四卷第五論)
六君子湯
補中益氣湯(二方見二十四卷第六論)
姙娠煩躁口亁方論第十
足太隂脾之經其氣通于口手少隂心之經其氣通于
舌若臓腑不調氣血不和以致内熱乘于心脾津液消
爍故心煩口乾也與子煩大同小異宜用益母丸
愚按前症若胃經實火用竹葉石膏湯若胃經虚熱
用人參黃耆散若胃經氣虚用補中益氣湯若肺經
虚熱用紫蘇飲若肝經火動用加味逍遥散若脾氣
鬱結用加味歸脾湯若腎經火動加味地黃丸
附治驗
一姙婦煩熱兼咽間作痛用知母散加山栀以清肺
經而愈後内熱咳𠻳小便自遺用補中益氣加麥冬
山栀以補肺氣滋腎水而痊
知母散治煩躁悶亂口乾
知母麥門冬黃耆(炒)子芩(炒)赤茯苓(各一錢)甘
草(五分)
右水煎入竹瀝一合更煎二沸而服
人參黃耆散治身熱煩躁口乾
人參黃耆(炒)葛根秦芁赤茯苓麥門冬
(各一錢)知母甘草(五分)
右薑三片竹葉二七片水煎
補遺人參白术散黃耆六一湯皆良
附方
竹葉石膏湯
石膏(一錢)半夏(一錢五分)甘草人參(各一錢)麥門冬竹
葉(各五分)
右薑水煎服
補中益氣湯(方見二十四卷第六論)
紫蘇飲(方見十二卷第八論)
加味逍遥散
加味歸脾湯(二方見二十四卷第四論)
六味地黃丸(方見二十四卷第十一論)
薛氏醫案卷三十七
