薛氏醫案卷十
眀薛已撰
口齒類要
繭唇一
内經云脾氣開扵口又云脾之榮在唇盖燥則乾熱則
裂風則瞤寒則揭若唇腫起白皮皺裂如蠶繭名曰繭
唇有唇腫重出如繭者有本細末大如繭如瘤者或因
七情動火傷血或因心火傳授脾經或因厚味積熱傷
脾大要審本症察兼症補脾氣生脾血則燥自潤火自
除風自息腫自消若患者忽略治者不察妄用清熱消
毒之藥或用藥線結去反為翻花敗症矣
治驗
州守劉克新患繭唇時出血水内熱口乾吐痰體瘦腎
虚之症悉具用濟隂地黃丸年許而愈
一儒者因勞役感暑唇生瘡或用四物加黃栢知母之
類而愈後復作彼仍用前藥益甚腹中隂冷余用補中
益氣湯加茯苓半夏治之而愈
儒者楊國華因怒唇口兩耳腫痛寒熱余謂怒生熱熱
生風用柴胡山梔散數劑而愈
一男子素善怒唇腫脹服清胃等藥時出血水形體骨
立余用補中益氣加半夏茯苓桔梗月餘唇腫漸消元
氣漸復又以四物加柴胡炒梔丹皮升麻甘草數劑乃
去梔加参术而痊
一婦人懷抱久鬱或時胃口嘈辣胸膈不利月水不調
而衰少日晡發熱食少體倦唇腫年餘矣余用歸脾湯
加薑汁炒黃連山梔少佐吳茱萸嘈辣䪺去飲食少進
乃去黃連加貝母遠志胸膈通利飲食如常又用加味
逍遙散歸脾湯間服百餘劑月水調而唇方愈
一婦人懷抱久鬱患繭唇雜用消食降火虚症悉具盗
汗如雨此氣血虚而有熱也用當歸六黃湯内黃芩連
栢俱炒黑二劑而盜汗䪺止乃用歸脾湯八珍散兼服
元氣漸復更以逍遥散歸脾湯間服百餘劑而唇亦瘥
一婦人唇裂内熱二年矣每作服寒凉之劑時出血水
益增他症余用加味清胃散而愈後因怒唇口腫脹寒
熱而嘔用小柴胡加山梔茯苓桔梗諸症頓愈復用加
味逍遥散而康
一婦人善怒下唇微腫内熱體倦用化痰藥食少作嘔
大便不實唇出血水用理氣消導胸膈痞滿頭目不清
唇腫經閉用清胃行血肢體愈倦發熱煩躁涎水湧出
余曰此七情損傷肝脾誤行尅伐所致遂用濟生歸脾
湯食進便實用加味逍遥散腫消熱退用補中益氣湯
脾健涎止後因怒寒熱耳痛胸膈脹悶唇焮腫甚此怒
動肝火而傷隂血用四物合小柴胡加山梔頓愈又因
怒脇乳作脹肚腹作痛嘔吐酸涎飲食不入小水不利
此怒動肝木而尅脾土用補中益氣加川芎芍藥而愈
又勞役怒氣飲食失節發熱喘渴體倦不食下血如崩
唇腫熾甚此肝經有火不能蔵血脾經氣虚不能攝血
用補中益氣加炒黑山梔芍藥丹皮而愈
一男子内熱作渴咳唾痰涎大便乾澁自喜壯實問治
於余余曰此脾腎隂虚陽旺之症當壯水之主不信自
服二陳芩連之類次年下唇漸腫小便赤濇執守前葯
唇出血水大便黑塊小便淋&KR0377;請余往治余曰大便結
黑小便淋&KR0377;肝腎敗也唇口腫白脾氣敗也辭不赴竟
殁
一婦人月經不調两足發熱年餘後而身亦熱勞則足
腿酸疼又年餘唇腫痛裂又半年唇裂血出形體瘦倦
飲食無味月水不通唇下腫如黑棗余曰此肝脾血虚
火症彼不信用通經等藥而死
一婦人善怒唇腫或用消毒之藥唇脹出血年餘矣余
曰須養脾胃滋化源方可愈彼執用前藥狀如翻花瘤
而死
口瘡二
口瘡上焦實熱中焦虛寒下焦隂火各經傳變所致當
分别而治之如發熱作渴飲冷實熱也輕則用補中益
氣湯重則六君子湯飲食少思大便不實中氣虚也用
人参理中湯手足逆冷肚腹作痛中氣虚寒也用附子
理中湯晡熱内熱不時而熱血虚也用八物加丹皮五
味麥門發熱作渴唾痰小便頻數腎水虧也用加減八
味丸食少便滑面黃肢冷火衰土虚也用八味丸日晡
發熱或從腹起隂虚也用四物参术五味麥門不應用
加減八味丸若熱來復去晝見夜伏夜見晝伏不時而
動或無定處或從脚起乃無根之火也亦用前丸及十
全大補加麥門五味更以附子末唾津調搽湧泉穴若
槩用寒涼損傷生氣為害匪輕
治驗
秋官趙君言口舌生瘡勞則體倦發熱惡寒此内傷氣
血之症用補中益氣加五味麥門而愈
進士劉華甫口舌生瘡午前熱甚脉數而有力用清心
蓮子飲稍愈更以四物二連湯全愈後因勞役日晡發
熱脉數而無力用四物加参术柴胡少瘥但體倦口乾
再用補中益氣湯而愈
武庫劉君口舌生瘡口乾飲湯乃胃氣虚而不能化生
津液也用七味白术散而痊
廷評曲汝為口内如無皮狀或咽喉作痛喜熱飲食此
中氣真寒而外虚熱也用加減八味丸而愈
儒者費懷德發熱口舌狀如無皮用寒凉降火藥面赤
發熱作嘔少食痰涎自出此脾胃復傷虚寒而作也用
附子理中湯以温補脾胃用八味丸補命門火乃愈
一男子口糜爛脉數無力此血虚而有火用四物加茯
苓白术少用黃栢知母治之而愈
地官李孟卿子新婚口舌糜爛日晡益甚用八珍湯加
五味麥門而口瘡愈更用加減八味丸而元氣實
一男子唇舌生瘡口苦作嘔小便淋濇此肝脾火動以
小柴胡加山梔酸棗仁遠志麥門諸症漸愈但晡熱體
倦用四物柴胡山梔而愈又加白术茯苓炙草而安
一儒者口苦而辣此肺肝火症先以小柴胡加山梔膽
草茯苓桑皮而漸愈更以六君加山梔芍藥而全瘥若
口苦脇脹小便淋&KR0377;此亦肝經之病用六味丸以滋化
源
一男子口臭牙齦赤爛腿膝痿軟或用黃栢等藥益甚
時或口醎此腎經虚熱余用六味丸悉瘥
一婦人口苦脇脹用小柴胡山梔黃連少愈更以四君
子加芍藥當歸柴胡而瘥
一婦人每怒口苦發熱晡甚以小柴胡合四物二劑更
以四物加柴胡白术茯苓丹皮而愈
一婦人每怒則口苦兼辣頭痛脇脹乳内刺痛此肝肺
之火用小柴胡加山梔青皮芎歸桑皮而安後勞兼怒
口復苦經水頓至用四物加炒芩炒梔炒膽草一劑更
以加味逍遥散而康
齒痛三
齒者腎之標口者脾之竅諸經多有會扵口者齒牙是
也徐用誠先生云齒惡寒熱等症本手足陽朋經其動
搖脫落本足少隂經其蟲疳齦腫出血痛穢皆濕熱胃
火或諸經錯雜之邪與外因為患治法濕熱甚而痛者
承氣湯下之輕者清胃散調之大腸熱而齦腫痛者清
胃散治之重則調胃丸清之六鬱而痛者越鞠丸解之
中氣虚而痛者補中益氣湯補之思慮傷脾而痛者歸
脾湯調之腎經虚熱而痛者六味丸補之腎經虚寒而
痛者還少丹補之重則八味丸主之其屬風熱者獨活
湯大寒犯腦者白芷散風寒入腦者羌活附子湯病症
多端當臨症制宜
治驗
宗伯毛三江胃經虚熱齒牙作痛用補中益氣加熟地
丹皮茯苓芍藥尋愈
廷尉張中梁齒動或用清胃散肢體倦怠飲食少思牙
齒作痛余曰此脾腎虧損用安腎丸補中益氣湯兼服
外用羌活散而愈或牙根潰爛如喜寒惡熱者乃胃血
傷也用清胃散若惡寒喜熱者胃氣傷也用補中益氣
湯
楊考功齒痛作渴屬脾胃虚弱隂火熾盛用補中益氣
加酒炒黑黃柏四劑又服加減八味丸諸症頓愈又用
補中益氣湯而全愈
王侍御齒搖齦露喜冷飲食此胃經濕熱先用承氣湯
以退火又用清胃散以調理而齒固繼用六味丸以補
腎水羌活散以祛外邪而尋愈
王吏部患齒痛或用祛風等劑更加寒熱體倦懶食欲
嘔彼以火盛余曰病因元氣不足前藥復傷遂用補中
益氣加茯苓半夏元氣復而諸症愈
郭職方善飲齒痛腮頰焮腫此胃經濕熱用清胃散加
乾葛荆防而愈
鄭吏部仲冬牙痛連腦此腎經風寒所犯用羌活附子
湯一服即愈此症不問冬夏腎虚者多患之急用此藥
可瘳緩則不救
朱工部午後有熱遇勞遺精其齒即痛此脾腎虚熱先
用補中益氣送六味丸更以十全大補湯而愈
黨吏部齒根腫痛焮連顋頰此胃經風熱用犀角升麻
湯即愈
表兄顔僉憲牙痛右寸後半指脉洪而有力余曰此大
腸積熱當用寒凉之劑自泥年高服補隂之藥呻吟徹
夜余與同舟赴京煎涼膈散加荆防石膏與服一鍾即
愈
大尹余時正素善飲齒常浮痛腹痛作瀉此酒積傷脾
食後用清胃散食前用解酲湯而愈
膳部鍾復齋每勞心則齒縫脹而不能咀嚼此元氣虚
弱先用補中益氣湯而痊更用十全大補湯雖勞不作
儒者柴濟美善飲牙蛀不生或時作痛用桃仁承氣湯
二劑又以清胃散加山梔葛根外搽升麻散其牙復出
一男子晡熱内熱牙痛齦潰常取小蟲此足三隂虚火
足陽眀經濕熱先用桃仁承氣湯二劑又用六味地黃
丸而愈
一男子患齒痛飲食難化大便不實此脾腎不足用還
少丹而愈
一男子每足發熱牙即浮痛此足三隂虚火用加減八
味丸而不復作
一男子齒浮作痛耳面黧色口乾作渴日晡則劇此脾
虚弱也用補中益氣湯加減八味丸而愈
一婦人因怒齒痛寒熱作嘔用清胃等藥益甚此肝
火傷胃寒藥復傷用六君子加芍藥柴胡山梔而愈
一婦人胃中嘈辣甚則熱痛後患齒痛此胃火生痰也
用二陳加芩連下越鞠丸而瘳
一婦人發熱齒痛日晡益甚月水不調此脾經血虚所
致用逍遥散加升麻尋愈後因怒復痛仍以前藥加川
芎而痊
一婦人因怒牙痛寒熱用小柴胡加芎歸苓术山梔而
疼痛止用加味逍遥散而寒熱退
荆婦每産後齒根皆動必踰日乃止後復懷姙臨月時
立齋翁偶至言及此症留十全大補湯二劑令産後煎
服齒不復動矣果如言愚竒其神異敢綴數言附之卷
末後有作者皆得觀法焉則先生之德垂之永久矣後
學吳江史羊生頓首謹書
貎云叔父芝巖先生齒根浮腫痛不可忍命貎求治扵
立翁先生翁曰齒痛齦浮而不動屬扵坤土乃足陽眀
脉所貫絡也因胃有濕熱故爾用清胃散加山梔玄参
進一服應手而瘥貎謹記其梗槩以附醫錄將俾後之
學醫者有所準則云嘉靖丁未仲秋晚眷生郁貎頓首
拜書
舌症四
經言舌乃心之苗此以竅言也以部分言之五臓皆有
所屬以症言之五臓皆有所主如口舌腫痛或狀如無
皮或發熱作渴為中氣虚熱若眼如烟觸體倦少食或
午後益甚為隂血虚熱若咽痛舌瘡口乾足熱日晡益
甚為腎經虚火若四肢逆冷惡寒飲食或痰甚眼赤為
命門火衰若發熱作渴飲冷便閉為腸胃實火若發熱
惡寒口乾喜湯食少體倦為脾經虚熱若舌本作強顋
頰腫痛為脾經濕熱若痰盛作渴口舌腫痛為上焦有
熱若思慮過度口舌生瘡咽喉不利為脾經血傷火動
若恚怒過度寒熱口苦而舌腫痛為肝經血傷火動病
因多端當臨時制宜凡舌腫脹甚宜先刺舌尖或舌上
或邊傍出血泄毒以救其急惟舌下濓泉穴此屬腎經
雖宜出血亦當禁針慎之
治驗
工部徐檢齋口舌生瘡喜冷飲食或咽喉作痛大便秘
結此實熱也用清涼飲治之而愈
仲侍御多思慮舌作痛用苦寒降火藥發熱便血盜汗
口乾肢體日瘦此脾氣虧損血虚之熱用加味歸脾湯
而愈
一男子不慎酒色冬喜飲冷舌常作痛小便頻數舌裂
痰盛此腎水枯涸隂火無制名下消用加減八味丸而
愈若寸脉洪數有力多飲少食大便如常口舌生瘡大
渴引飲者名上消是心移熱扵肺用白虎湯加人参治
之若關脉洪數有力喜飲冷小便黃大便硬而自汗者
名中消調胃承氣湯下之
學士吳北川過飲舌本強痛言語不清痰氣湧盛肢體
不遂余作脾經濕痰治之而愈
秋官鄭(缺)過飲舌本強痛言語不清此脾虚濕熱用
補中益氣加神麯麥芽乾葛澤瀉而愈
一膏粱之人患舌痛敷服皆消毒之藥舌腫勢急余刺
舌尖及两傍出紫血杯許腫消一二更服犀角地黃湯
一劑翌早復腫脹仍刺出紫血杯許亦消一二仍服前
湯良久舌大腫又刺出黑血二杯許腫漸消忽寒熱作
嘔頭痛作暈脉洪浮而數此邪雖去而真氣愈傷與補
中益氣倍用参茋歸术四劑而安又數劑而愈
一婦人善怒舌痛煩熱用降火化痰等藥前症益甚两
脇作脹服流氣飲肚腹亦脹經行不止此肝虚不能蔵
血脾虚不能統血用加味歸脾加麥門五味而愈若因
暴怒而患前症用小柴胡加丹皮山梔血虚者用八珍
加参术柴胡山梔丹皮虚甚須加炮薑
一男子舌下牽強手大指次指不仁或大便秘結或皮
膚赤暈此大腸血虚風熱用逍遥散加棿角秦芁而愈
一婦人冬患腦疽腫痛熱渴脉洪數實余用清熱消毒
散潰之而愈次年三月其舌腫大徧身患紫疔如葡蔔
不計其數手足尤多各刺出黑血服奪命丹七粒出臭
汗瘡熱益甚便秘二日與大黃芩連各三錢升麻白芷
山梔薄荷連翹各二錢生草一錢水煎三五沸服大小
便出臭血甚多下體稍退乃磨入犀角汁再服舌本及
齒縫出臭血諸毒乃消更與犀角地黃湯而愈
一婦人善怒舌本強手臂麻余曰舌本屬脾土肝木尅
之故耳治以六君子加柴胡芍葯而愈
先兄口舌糜爛痰涎上壅飲食如常遇大風欲仆地用
補中益氣湯及八味丸即愈間藥數日仍作每勞苦則
痰盛目赤潄以冷水舌稍愈頓間舌益甚用附子片噙
之即愈服前二藥諸症方痊
喉痺諸症五
喉痺謂喉中呼吸不通語言不出而天氣閉塞也咽痛
嗌痛者謂咽喉不能納唾與食而地氣閉塞也喉痺咽
嗌痛者謂咽喉俱病天地之氣皆閉塞也當辨内外表
裏虚實而治之若鄉村所患相同者屬天行運氣之邪
治法當先表散大忌酸藥搽點寒藥下之恐鬱其邪扵
内而不得出也其病有二
其一屬火經云少陽所致為喉痺又云少陽司天之致
三之氣炎暑至民病喉痺用仲景桔梗湯或面赤斑者
屬陽毒用陽毒諸方汗之可也
其二屬隂濕經云太隂之勝火氣内鬱成喉痺又云太
隂在泉濕淫所勝病嗌腫喉痺用活人半夏桂枝甘草
湯或面青黑者屬隂毒法可汗之
蕭山先生云喉痺不惡寒及寸脉大滑實扵關尺者皆
屬下症宜硝石青黛等寒藥降之或膽&KR0552;等酸劑收之
韓祗和先生云寸脉大扵關尺者宜消陽助隂東垣先
生云两寸脉實為陽盛隂虚下之則愈故予遵此法以
治前症如鼓應桴也
陳無擇治喉痺不語用小續命加杏仁七箇煎服甚效
本草治中氣急喉痺欲死白殭蠶為末薑汁調下立愈
丹溪云殭蠶屬火而有土與水得金氣而成治喉痺者
取其火中清化之氣以從治相火散濁逆結滯之痰
陳蔵器每治臓寒咽閉吞吐不利用附子去皮臍炮裂
以蜜塗炙蜜入内含之勿嚥云
孫押班治都知潘元從喉閉孫以藥半錢吹入喉中少
頃吐出膿血立愈潘詣孫謝曰大急之患非眀公不能
救救人之急非藥不能療贈金百两願求方以濟非常
之急孫曰用猪牙皂角白&KR0552;黃連各等分置新瓦上焙
乾為末既授其方不受所贈謙甫云戊辰春鄉村病喉
痺者甚衆盖前年終之氣及當年初之氣二火之邪也
用甘桔湯加芩連半夏殭蠶鼠粘子葛根等劑發之虚
加参茋當歸之類水漿不入先用解毒雄黃丸醋化灌
之痰出更灌薑汁服前藥無不神驗若用膽&KR0552;酸寒點
過者皆不治盖邪鬱不出故也以上治法内經秘旨救
生之良法故錄之見醫學綱目
治驗
廷評張汝翰患喉痛日晡益甚此氣血虚而有熱用八
珍湯而愈後每入房發熱頭痛用補中益氣加麥門五
味及六味丸常服後不復作
秋官葉常蕃素隂虚因怒忽喉腫寒熱頭痛項強目
直小便自出此皆肝火之症肝主筋膜火主腫脹火旺
則血涸筋攣目係緊急頸項如拔隂挺痿痺則小便自
遺遂刺患處出毒血用四物柴胡山梔玄参甘草而甦
再用六味丸料以生肝血滋腎水諸症悉愈
太守葉(缺)咽喉腫痛痰涎不利手足發熱喜冷飲食
用清咽利膈湯二劑不應刺少商穴喉少寬痰從鼻出
如膠患處出紫血稍寬至七日咳出穢膿而愈
一儒者三場畢忽咽喉腫閉不省人事喘促痰湧汗出
如水肢體痿軟脉浮大而數此飲食勞役無根虚火上
炎用補中益氣加肉桂一劑頓甦
義士顧克眀咽喉作痛至夜發熱此肝腎隂虚之熱用
四物加酒炒黑黃栢知母麥門五味治之而愈後因勞
咽喉腫閉刺患處出血用桔梗湯吐痰而消至仲夏乾
咳聲嘶作渴發熱日晡足熱用滋腎丸加減八味丸間
服三月餘喜其年富謹疾得愈
喉痛六(附乳蛾懸癰楊梅瘡)
丹溪先生云咽痛屬血虚用四物加竹&KR0377;隂虚火上炎
者必用玄参氣虚加人参竹&KR0377;又云咽喉腫痛有隂虚
陽氣飛越痰結在上者脉必浮大重取必澁去死為近
宜人参一味濃煎細細飲之如作實症治之禍在反掌
此發前人未發救無窮之夭枉余更以上焦風熱積熱
及膀胱隂虚等症一二扵後
治驗
通府李朝用咽喉腫痛口舌生瘡此上焦風熱先用荆
防敗毒散二劑喉痛漸愈又以玄参升麻湯口舌遂愈
地官黃比盤喉痛作渴飲冷大便不通此上下表裏實
熱用防風通聖散治之頓愈
地官胡誠甫咽喉燥痛此腎經膀胱虚熱用四物加黃
栢知母玄参四劑少愈更以人参固本丸一劑不復發
職方盧抑齋咽喉腫痛两目矇眛小便赤濇此膀胱濕
熱用四苓散加黃栢黃連知母茵蔯防己治之而頓愈
又用六味地黃丸而痊
儒者王文遠咽喉腫痛口舌生瘡勞則愈甚余為脾肺
氣虚膀胱有熱以補中益氣加玄参酒炒黑黃栢知母
稍愈乃去黃栢知母加山茱山藥乃瘥
一儒者年踰五十咽喉痛服涼藥或過勞痛愈甚此中
氣虚熱以補中益氣加炒黑芩連四劑而愈乃去芩連
又數劑全愈
一儒者脚發熱則咽喉作痛内熱口乾痰涎上湧此腎
經虧損火不歸經用補中益氣加麥門五味及加減八
味丸而全愈
一老人咽喉痛小便數而赤日晡尤甚此膀胱隂虚當
滋化源以補中益氣加酒炒黑黃栢知母二味四劑咽
痛稍可乃去二味加以山茱山藥麥門五味頓愈
一男子咽喉腫痛藥不能下針患處出紫血少愈以破
棺丹噙化更用清咽利膈散而愈
一男子素善飲咽喉作痛内熱作渴小便不利飲食如
常此膀胱積熱用四苓散加茵蔯大黃四劑諸症漸退
又用清心蓮子飲而安
一星士勞而入房喉痛漸閉痰涎上湧四肢乍熱此隂
虚陽氣飛揚用補中益氣加附子煎灌而愈
憲副姜時川癸卯冬就診于余右寸浮數有力口中有
瘡余曰此胃火傳扵肺也當薄滋味慎起居甲辰秋復
就診尺脉洪數而無力余曰此肺金不能生腎水宜静
養以滋化源彼云今喉間及耳内不時燥痛肢體不時
發熱若無根之火殞無疑矣後謂劉古峽云立齋謂我
之病可疑至乙巳孟春古峽謂余曰姜公之病已如尊
料遂同余往視喉果腫潰脉愈洪大或用瀉火之藥反
速其歿
雲間吳上舍年踰五十咽喉腫痛或針去血神思雖清
尺脉洪數而無倫次按之微細如無余曰有形而無痛
陽之類也當峻補其隂今反傷隂血必死已而果歿盖
此症乃腎氣虧損無根之火炎上為患惟加減八味丸
料煎服使火歸源庶幾可救
府庠歸雲橋之内産後患喉痛服清熱等劑益甚余診
之屬膀胱經血虚也盖膀胱之内脉上行至頸而還用
八珍湯加牡丹皮柴胡酒炒黑黃栢二劑而愈
嘉靖辛丑仲秋大方憑几執筆就書咽喉間偶有痰涎
遂左顧吐之口未及合而頸骨如摧莫能轉視至夜增
劇夜發盗汗手足麻冷卧起必藉人扶持稍動則痛連
心腹苦楚萬狀不可勝數如是者三四日得立齋先生
視之曰此怒動肝火膽得火而筋攣縮以六味地黃丸
料山梔子柴胡以清肝火生膽血一劑未竟日而談笑
舉動一一如常矣接見賓從俱以為前日之病者罔
也先生之神妙類多若此惜乎不肖疎怠蹇拙不能盡
述姑以其親試者筆之以為眀驗耳吳門晚學生沈大
方履文再頓首謹書
一婦人喉間作痛两月後而潰徧身筋骨作痛余以為楊
梅瘡毒先以萆薢湯數劑而平更以四物加萆薢黃茋
二十餘劑諸症悉退
一彌月小兒口内患之後延徧身年餘不愈以萆薢為
末乳汁調服母以白湯調服月餘而愈餘見保嬰粹要
一男子先患喉痛後發楊梅瘡用輕粉等劑愈而復發
仍服前藥後又大發上腭潰爛與鼻相通臂腕數顆其
狀如桃大潰年餘不斂虚症悉見余以萆薢湯為主兼
以健脾之劑月餘而安餘見外科樞要
諸骨稻榖髮鯁七
治諸骨鯁用葶麻根杵爛丸彈子大將所鯁物煎湯化
下
一方魚骨鯁用細茶五倍子等分為末吹入咽喉立愈
一方以犬弔一足取其涎徐徐嚥之即消
又方白萼花根搗爛取汁徐徐嚥之不可着牙
治稻芒糠榖鯁喉將鵝弔一足取涎徐徐嚥下即消
治吞釘鐵金銀銅錢等物但多食肥羊脂諸般肥肉等
味隨大便而下
一方吞錢燒炭末白湯調服數匙即出或服蜜升許
或食茨菇其錢自化
治吞髮繞喉不出取自亂髮作灰白湯調服一錢
治吞鐵或針用餳糖半斤濃煎艾汁調和服之
一方磁石磨如棗核大鑚眼以線穿令吞喉間針自引
出或吞銀錢金銅鐵磁石須隂陽家用驗者
治諸鯁呪法八
子和云大凡魚骨麥芒一切竹木刺鯁于喉間及髮絆
不能下用道蔵經中一呪法取東方無根水一碗先以
左手結三台印將水置印上後將右手持一劍訣于水
上虚書一龍字密呪九遍
呪曰吾從東方來路傍一池水水裏一條龍九頭十八
尾問君治何物專用此間水連誦九遍患者飲之即愈
誤吞水蛭九
治誤吞水蛭食蜜即愈試以活蛭投蜜中即化為水屢
驗一書云井中生蛭以白馬骨投之即無試之亦驗夫
蛭即螞蝗也雖死為末見水復活人吞之為害不小治
以前法無不愈者
諸蟲入耳十
治百蟲入耳用藍汁灌之或葱汁尤良或緒肉少許炙
香置耳孔邊亦出或用細蘆管入耳内口吸之蟲隨出
蜒蚰入耳以鹽少許搽耳内即化為水
蜈蚣入耳以雞肉置耳邊自出凡蟲毒入腹作脹飲好
酪二升許化為水而毒亦消矣
蛇入七竅及蟲咬傷十一
凡蟲入七竅劈開蛇尾納川椒數粒以紙封之其蛇自
出更間人参湯飲之或因酒食蒜以解内毒如被蛇咬
食蒜飲酒更用蒜杵爛塗患處加艾扵蒜上灸之其毒
自解凡蟲毒傷並效
男女體氣十二
治腋氣五更時用精猪肉二大片以甘遂末一两拌之
挾腋下至天眀以生甘草一两煎湯飲之良久瀉出穢
物須在荒野之處則可恐穢氣𫝊人故也依法三五次
即愈虚弱者間日為之其他蜜陀僧胡粉之類皆塞竅
以治其末耳
附方并註
清胃散治胃火血燥唇裂或為繭唇或牙齦潰爛作
痛
黃連(炒)生地黃升麻(各一錢)牡丹皮(八分)當歸(一錢二分)
右水煎服
加味清胃散即前散加芎芍柴胡治脾胃肝膽經熱
柴胡清肝散治肝經怒火風熱𫝊脾唇腫裂或患繭
唇
柴胡黃芩(炒各一錢)黃連(炒)山梔(炒各七分)當歸(一錢)川芎
(六分)生地黃(一錢)升麻(八分)牡丹皮(一錢)甘草
右水煎服若脾胃弱去芩連加白术茯苓
濟隂地黃丸治隂虚火燥唇裂如繭
五味子麥門冬當歸熟地黃(自製杵膏)肉蓯蓉
山茱萸(去核)乾山藥枸杞子甘艸菊花
巴戟肉(各等分)
右為末煉蜜丸桐子大每服七八十丸空心食前白
湯送下
歸脾湯(一名濟生歸脾湯)治思慮傷脾血耗唇皺及氣鬱生瘡
咽喉不利發熱便血盗汗晡熱等症
人参白术茯苓黃茋(炒)當歸龍眼肉
遠志酸棗仁(炒各一錢)木香甘草(各三分)
右水煎服
加味歸脾湯即前方加柴胡丹皮山梔治思慮動脾
火元氣損傷體倦發熱飲食不思(闕)血牙疼等症
補中益氣湯治中氣傷損唇口生瘡或齒牙作痛惡
寒發熱肢體倦怠食少自汗或頭痛身熱煩燥作渴
氣喘脉大而虚或微細軟弱
人参黃茋(炒)甘草(各錢五分)白术當歸橘紅(各一)
(錢)柴胡升麻(各五分)
右姜棗水煎服
羌活散治風熱𫝊脾唇口瞤皺或頭痛目眩或四肢
浮腫如風狀
羌活茯苓薏苡仁(各等分)
右每服三五錢水煎入竹&KR0377;一匙服
人参理中湯治口舌生瘡飲食少思大便不實或畏
寒惡熱作嘔腹痞此中氣不足虚火上炎
人参白术乾薑(炮)甘草(炙各等分)
右每服五七錢或一两水煎服
附子理中湯治症同上但四肢逆冷或嘔吐泄瀉
附子人参(各二錢)茯苓白芍藥(各三錢)白术(四錢)
右水煎服
香砂六君子湯治口舌生瘡服凉葯過多以致食少
作嘔或中氣虚熱所致
人参白术茯苓半夏陳皮(各一錢)甘草(炒六)
(分)藿香宿砂仁(炒各八分)
右薑水煎
人参安胃散治胃經虚熱口舌生瘡喜熱飲食
甘草(炙)陳皮(各五分)人参白茯苓(各一錢)黃芩(二錢)黃
連(三)芍藥(七分)
右水煎服
七味白术散治虚熱口舌生瘡不喜飲冷吐瀉口乾
人参白术木香白茯苓甘草(炙)藿香(各五)
(分)乾葛(一錢)
右水煎服
四君子湯治口舌生瘡脾胃虚弱飲食少思肚腹不
利
人参白术茯苓(各一錢)甘草(炙五分)
右薑棗水煎服
六君子湯治胃氣虚熱口舌生瘡或寒涼尅伐食少
吐瀉
人参白术茯苓(各一錢半)陳皮半夏甘草(各一)
(錢)
右薑棗水煎服
二陳湯治脾胃虚弱口舌生瘡或中脘停痰嘔吐惡
心飲食少思等症
陳皮茯苓半夏(各一錢半)甘草(炙五分)
右薑棗水煎服
葛花解酲湯治酒積口舌生瘡或嘔吐泄瀉
白豆蔲縮砂仁葛花(各五分)木香(二分)青皮(二分)陳
皮茯芩猪苓人参白术神麯(炒)澤瀉
乾薑(各三分)
右水煎服得微汗酒病去矣
龍胆瀉肝湯治口苦或生瘡
柴胡(一錢)黃芩(七分)甘草人参天門冬(去心)黃連(炒)
山梔(炒)龍膽草(酒拌炒焦)麥門冬知母(各五分)五味子
(二分)
右水煎服
小柴胡湯治肝膽經風熱侮脾土唇口腫痛或寒熱
往來或日晡發熱或潮熱身熱或怒而發熱脇痛甚
者轉側不便两脇痞滿或瀉利咳𠻳或吐酸苦水
柴胡(一錢)黃連(一錢半)半夏人参(各一錢)甘草(炙五分)
右薑棗水煎服怒動肝火牙齒痛寒熱加山梔黃連
梔子清肝散治三焦及足少陽經風熱口舌生瘡或
耳内作痒出水疼痛或胸間作痛或寒熱往來
柴胡山梔丹皮(各一錢)茯苓川芎芍藥
牛蒡子(炒)當歸(各七分)甘草(五分)
右水煎服
人参敗毒散(加防風荆芥名荆防敗毒散)治一切表症瘡瘍焮痛發
寒熱或拘急頭痛脉細有力者
人参羌活獨活柴胡前胡茯苓川
芎桔梗枳殼甘草(各一錢)
右水煎服
奪命丹治喉閉或疔瘡發大毒或麻木或嘔吐重者
昏憒若疔毒牙關緊急用三五丸為末水調灌下有
奪命之功
蟾酥(乾者酒化)輕粉(各五分)枯白&KR0552;寒水石(煅)銅綠
乳香沒藥麝香(各一錢)硃砂(三錢)蝸牛(二十箇另研無亦效)
右為細末用蝸牛或酒糊為丸如菉豆大每服一二
丸温酒或葱湯下
東垣白芷湯治大寒犯腦牙齒疼痛
麻黃草豆蔲(各一錢)黃茋升麻(各二錢)吴茱萸
白芷(各四分)當歸熟地黃(各五分)藁本(三分)桂枝(二分半)
羌活(八分)
右另為末和勻搽之
東垣牢齒散治牙齦露肉牙疳腫痛或牙齒動搖欲
落或牙齒不長牙黃口臭
升麻(四两)羌活地骨皮(各一两)膽草(一两半酒浸)
右為末以温水潄口每用少許擦之
獨活散治風毒牙痛或齒齦腫痛
獨活羌活川芎防風(各五錢)細辛荆芥
薄荷生地黃(各二錢)
右每服三五錢水煎潄嚥
謙甫加減瀉白散治膏粱醇酒勞心過度肺氣有傷
以致氣出腥臭涕唾稠粘咽嗌不利口苦乾燥
桑白皮(二錢)地骨皮片黃芩甘草(炙各一錢)知母(七分)
五味子(十粒)麥門冬(五分)桔梗(一錢)
右薑棗水煎服
犀角升麻湯治陽眀經風熱牙疼或唇頰腫痛
犀角(鎊)升麻防風羌活(各一錢)白附子(五分)川芎
白芷黃芩(各七分)甘草(三分)
右水煎熟入犀末服
玄参升麻湯治心脾壅熱口舌生瘡或木舌重舌或
两頰腫痛
玄参赤芍藥升麻犀角(鎊)桔梗貫仲
黃芩(炒各一錢)甘草(五分)
右水煎服
二黃丸治實熱口舌生瘡作渴喜冷或齒齦腫痛等
症
黃芩黃連黃栢(各等分)
右為末水糊丸桐子大每服七八十丸白湯下
安腎丸治腎虚牙痛腰疼
補骨脂(炒)葫蘆芭(炒)茴香(炒)川練子肉(炒)續斷(炒各)
(三两)桃仁杏仁(炒)山藥茯苓(各二两)
右為末蜜丸桐子大每服五十九空心鹽湯下
八味丸治腎氣虚寒牙齒作痛面色黧黑精神憔瘦
脚膝無力飲食少思或痰氣上升小便頻數齒不堅
固或口舌糜爛畏飲冷水即後方每料加肉桂附子
各一两
六味丸(加五味肉桂各一两名加減八味丸)治腎經虚熱齒不固密或作
疼痛或發熱渴淋痰氣壅𠻳頭暈眼花咽燥唇裂腰
腿痿軟自汗盗汗便血諸血失瘖水泛為痰之聖藥
血虚發熱之神劑
茯苓(四两)熟地(八两杵膏)山茱萸(肉)乾山藥(各四两)牡丹皮
澤瀉(各三两)
右為末入地黃煉蜜丸桐子大每服七八十丸空心
食前滚湯下地黃須自製
滋腎丸治腎經隂虚齒痛或蘇蝕色黑日晡發熱脚
膝無力小便不利肚腹脹滿(詳見内科摘要)
肉桂(二錢)知母黃栢(各酒炒二两)
右為末水丸桐子大每服二百丸空心白滚湯下
清心蓮子飲治口舌生瘡煩躁作渴小便赤澁口乾
便濁夜間安静晝則舉發此熱在血分
黃芩石蓮茯苓黃茋(炒)柴胡人参(各一錢)
麥門冬地骨皮車前子(炒)甘草(各一錢半)
右水煎服
還少丹治脾腎虚弱牙齒作痛或不堅固又補虚損
生肌體進飲食之聖藥
肉蓯蓉遠志(去心)茴香巴戟(去心)乾山藥枸杞
子熟地黃石菖蒲山茱萸(去核)杜仲(去皮薑製)牛
膝楮實子(炒)五味子白茯苓(各等分)
右為末棗肉并蜜丸桐子大每服七十丸温酒日三
服
羌活附子湯治冬月大寒犯腦令人腦齒連痛名曰
腦風為害甚速非此莫能救
麻黃(去節)黑附子(炮各三)羌活蒼术(各五分)黃茋(一分)防
風甘草升麻白殭蠶(炒)黃栢白芷(各三分)
佛耳草(有寒𠻳者用之如無不用)
右水煎服
十全大補湯治氣血俱虚牙齒腫痛或口舌生瘡或
惡寒發熱自汗盗汗食少體倦或寒熱作渴頭痛眩
暈或似中風之症
白茯苓人参當歸白术黃茋川芎
白芍藥(炒)熟地黃(生者自製)甘草(炙各一錢)肉桂(五分)
右薑棗水煎服
八珍湯治氣血俱虚口舌生瘡或齒齦腫潰惡寒發
熱或煩燥作渴胸脇作脹或便血吐血盗汗自汗等
症
人参白术白茯苓當歸川芎白芍藥
熟地(各錢)一甘草(炙五分)
右為棗水煎服
越鞠丸治六鬱牙齒痛口瘡或胸滿吐酸飲食少思
蒼术(炒)神麯(炒)香附子山查山梔(炒)撫芎
麥芽(炒各等分)
右為末水調神麯丸桐子大每服五七十丸滚湯
下
四物湯(加牡丹皮柴胡山梔名加味四物湯)治血虚發熱口舌生瘡或牙
齦腫潰或日晡發熱煩燥不安或因怒而致
當歸熟地(各三錢)芍藥川芎(各一錢)
右水煎服
當歸補血湯治口舌生瘡血氣俱虚熱渴引飲目赤
面紅其脉洪大而虚重按全無
黃茋(炙一錢)當歸(酒製二錢)
右水煎服
元戎四物二連湯治血虚發熱口舌生瘡或晝寒夜熱
當歸生地黃白芍藥川芎黃連胡黃
連(各一錢)
右水煎服
犀角地黃湯治火盛血妄行或吐衂或下血
犀角(鎊)生地黃白芍藥黃芩牡丹皮黃
連(各一錢)
右水煎熱入犀末服若因怒而患加柴胡山梔
當歸六黃湯治隂虚内熱盗汗
當歸熟地黃(自製)生地黃黃茋(炒)黃連(炒黑)黃芩
(炒黑)黃栢(炒黑各一錢)
右水煎服
逍遥散治血虚有熱口舌生瘡或口燥咽乾發熱盗
汗食少嗜卧
甘草(炙)當歸芍藥(炒)茯苓白术(炒)柴胡(各一錢)
右水煎服
加味逍遥散治肝脾有火血虚即前方加山梔丹皮
謙甫解毒雄黃丸治纏喉風腫閉或卒倒死牙關緊
急
雄黃(一錢)鬱金(一分)巴豆(十四粒去油皮)
右為末醋糊丸菉豆大用熱茶送下七丸吐頑痰立
甦末吐再服若死而心頭猶熱灌下更生
謙甫龍麝聚聖丹治心脾客熱咽喉腫痛或成癰不
消或舌本腫脹口舌生瘡
川芎(一两)生地黃犀角(鎊)羚羊角琥珀玄参
連翹(各五錢)人参赤茯苓馬牙硝片腦
麝香(各三錢)桔梗升麻(各五分)鉛白霜(五錢)硃砂牛
黃(各二錢)南碙砂(一两)金箔(五十片)
右為末蜜丸龍眼大金箔為衣薄荷湯化下或噙嚥
之
拔萃桔梗湯治熱腫喉痺
桔梗甘草連翹山梔薄荷黃芩(各一錢)
右入竹葉水煎服
無擇玉屑無憂散治喉風痰壅或口舌生瘡或骨鯁
不下
玄参管仲滑石縮砂仁黃連甘草
茯苓山豆根寒水石(煨)硼砂(各三錢)荆芥穗(各五)
(錢)
右為末每服一錢清水調下此藥又去邪辟瘟止渴
甘桔湯治咽喉腫痛
甘草(六錢)苦梗(三錢)
右水煎服
白虎湯治胃熱作渴暑熱尤效
知母石膏(各二錢)粳米(半合)
右水煎服
調胃承氣湯治中熱大便不通咽喉腫痛或口舌生
瘡
大黃(一两)甘草(一錢五分)芒硝(四錢五分)
右每服五七錢水煎
桃仁承氣湯(加當歸一錢名當歸承氣湯)治瘀血停滯腹内作痛或
發熱發狂大便秘結
桂枝芒硝甘草(炙各一錢)大黃(二錢)桃仁(五十粒去皮尖研)
右水煎空心服
清熱補氣湯治中氣虚熱口舌如無皮狀或發熱作
渴
人参白术茯苓當歸(酒拌)芍藥(炒各一錢)升麻
五味子麥門冬玄参甘草(炙各五分)
右水煎服如不應加炮薑更不應加附子
清熱補血湯治口舌生瘡體倦少食日晡益甚或目
濇
當歸(酒拌)川芎芍藥(各一錢)熟地黃(酒拌一錢)
知母五味子麥門冬(各五分)玄参(七分)柴胡牡
丹皮(各五分)
右水煎服如不應用補中益氣湯加五味治之
清熱化痰湯治上焦有熱痰盛作渴口舌腫痛
貝母天花粉枳實(炒)桔梗(各一錢)黃芩黃連
(各錢二分)玄参升麻(各七分)甘草(五分)
右水煎服
升麻柴胡湯
芍藥柴胡山梔子升麻木通(各一两)黃芩
大青杏仁(各五錢)石膏
右每服四五錢水煎
涼膈散治實熱口舌生瘡牙齒作痛或喉舌腫痛便
溺秘赤或狂言妄語大便秘結
大黃朴硝甘草(各两)一連翹(四两)山梔黃芩
薄荷葉(各一两)
右為末每服五七錢水煎服如未應當加之
防風通聖散治風熱熾盛口舌生瘡大便秘結或發
熱煩躁瘡毒作痒等症
防風當歸川芎芍藥大黃芒硝連
翹薄荷麻黃桔梗石膏黃芩(各一两)白
术山梔子荆芥(各二錢半)甘草(二两)滑石(三两)
右每服五七錢水煎或為末白湯調下
清咽利膈湯治積熱咽喉腫痛痰涎壅盛煩躁飲冷
大便秘結
金銀花防風荆芥薄苛桔梗(炒)黃芩(炒)
黃連(炒各錢半)山梔子(炒研)連翹(各一錢)玄参大黃(煨)
朴硝牛蒡子(研)甘草(各七分)
右水煎服
金鑰起治喉閉喉風痰涎壅塞
熖硝(一两五錢)硼砂(五錢)腦子(一字)白殭蠶(一錢)雄黃(二錢)
右各為末以竹管吹患處痰涎即出如痰雖出咽喉
不利急針患處以去惡血
潤喉散治氣鬱咽喉閉塞
桔梗(二两五錢)粉草(四錢)草紫荷車(四錢)香附(三錢)百藥煎(一錢)
(五分)
右為末敷口内
又方薄荷葉蓬砂各五錢冰片一錢為末吹患處甚效
破棺丹(一名通關散)治咽喉腫痛水榖不下
青鹽白礬碙砂(各等)
右為末吹患處有痰吐出
小續命湯治隂毒喉痺
麻黃(五分)防風芍藥白术人参川芎附
子(生)防己黃芩(各二分)桂枝甘草(各五分)
右水煎服
仲景半夏湯治傷寒喉中生瘡不能發聲
半夏桂枝甘草(各等分)
右每服七八錢水煎候冷細細嚥之
萆薢散(一名換肌消毒散)治楊梅瘡不拘初起潰爛或發扵舌
間喉間並效
當歸白芷皂角刺薏苡仁(各二錢)白蘚皮
木瓜(不犯鉄器)木通金銀花(各七分)甘草(五)萆薢(一名土茯)
(苓又名冷飯團五錢)
右水煎服
清咽消毒散治咽喉瘡腫痰涎壅盛或口舌生瘡大
便秘結即荆防敗毒散加芩連硝黃
人参固本丸治肺氣燥熱小便短赤或肺氣虚熱小
便濇滯如淋此治虚而有火之聖藥也
生地黃(酒拌)天門冬(去心)麥門冬(去心各一两)人参(五錢)熟地
黃(用生者酒拌銅器蒸半日)
右除人参為末餘藥搗膏加煉蜜少許丸桐子大每
服五十丸空心鹽湯或温酒下中寒人不可服
刺少商穴法穴在手大指内側去爪甲針如韮葉刺
入二分許以手自臂勒至刺處出血即消若膿成者
必須針患處否則不治
薛氏醫案卷十
