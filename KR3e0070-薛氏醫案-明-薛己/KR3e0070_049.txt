薛氏醫案卷四十九
眀薛已撰
敖氏傷寒金鏡錄
凡傷寒熱病傳經之邪比雜病不同必辨其脉&KR0146;舌表
裏汗下之庶有不誤况脉者血之府屬隂當其得病之
初正氣相搏若真氣未衰脉必滑數而有力病久熱甚
氣衰脉必微細而無力方數甚也但可養隂退陽此識
脉之要也或初病即惡寒發熱後必有渴水燥熱之證
或逆厥而利此熱&KR0146;傳經之邪也若始終皆熱&KR0146;惟熱
而不惡寒故傷寒為病初則頭痛必無發熱惡寒渴水
之症一病便有逆厥泄利或但惡寒而無發熱此寒&KR0146;
也此識&KR0146;之妙也如舌本者乃心之竅於舌心屬火主
熱象離眀人得病初在表則舌自紅而無白胎等色表
邪入于半表半裏之間其舌色變為白胎而滑見矣切
不可不眀表&KR0146;故邪傳扵裏未罷則舌必見黃胎乃邪
已入扵胃急宜下之胎黃自去而疾安矣至此醫之不
依次悮用湯久失扵遲下其胎必黑變&KR0146;蚌起此為難
治若見舌胎如漆黑之光者十無一生此心火自炎與
邪熱二火相乘熱極則有兼化水象故色從黑而應水
化也若乃臓腑皆受邪毒日深為&KR0146;必作熱症雖宜下
之乃去胃中之熱否則其熱散入絡臓之中鮮有不死
者譬如火之自炎初則紅過則薪為黑色炭矣此亢則
害承乃制今以前十二舌眀著猶恐未盡諸&KR0146;復作二
十四圖并方治列扵左則區區推源尋流寔可决生死之
妙也(清碧學士杜先生著)
傷寒用藥說
夫醫者何猶防之將也凡視人疾在究其淺深之異而
療之且疾之襲人若寇之侵境方其至也必瞰其勢之
強弱先以安撫次以講和戒嚴守禦以防其返也如堅
然不退至再至三恣強肆侮意謀土地當此之際柰何必
選將練兵剋期至戰寇滅乃已若倉皇無措則土地陷
矣豈非將者不識韜略不知合變以致悞也可勝嘆哉
夫今之醫不閱方書不察脉理臨&KR0146;茫然當解而不解
當吐下而不吐下畏首畏尾顛倒錯亂助病日深殊不
知醫乃司命其可輕忽如此大抵病之輕淺者即為和
解深重者使便攻擊故曰用藥之時膽欲大而心欲小
毋使君臣失職佐使不當反嫁疾焉苟能如將之用兵
進退合宜操存有法何疾之不愈也余每察脉用藥覺
有疑滯幸承先師之誨故始撮其要領以告後人云
至正改元一陽吉日永和三仙至人蕭璜鳴書
驗證舌法
夫人之受病傷寒為甚傷寒之治仲景為詳人皆知之
而未必能行之者豈非以其法浩繁有難卒貫者乎舊
有敖氏金鏡錄一篇專以舌色視病既圖其狀復著
其情而後别其方藥開卷昭然一覽具在雖不期乎
仲景之書而自悉合乎仲景之道可謂深而通約而
要者矣予昔承乏在留都嘗刻之太醫官舍本皆繪
以五采恐其久而色渝因致謬誤乃分注其色扵上
使人得以意會焉
舌
舌見白胎滑者邪初入裏也丹田有熱胸中有寒乃少
陽半表半裏之證也宜用小柴胡湯梔子豉湯治之
小柴胡湯(方見後)
梔子豉湯(方見後)
舌見紅色熱蓄扵内也不問何經宜用透頂清神散治
之
透頂清神散
猪牙皂角細辛白芷當歸
右為末等分和勻令病人先噙水一口以藥少許吹
鼻内吐去水取嚏為度未嚏仍用藥吹入凡瘟疫之
家不拘己未患者皆宜用之
舌見純紅内有黑形如小舌者乃邪熱結扵裏也君火
熾盛反兼水化宜涼膈散大柴胡湯下之
涼膈散(方見後)大柴胡湯(方見後)
舌見紅色而有小黑色者熱毒乘虛入胃蓄熱則發癍
矣宜用玄参升麻葛根湯化斑湯解之玄参升麻葛根
湯(即玄参升麻湯加葛根方見後)
化斑湯(即白虎湯加人参方見後)
舌見淡紅中有大紅星者乃少隂君火熱之盛也所不
勝者假火𫝑以侮脾土將欲發黃之候也宜用茵陳五
苓散治之
茵陳五苓散(方見後)
舌見紅色尖見青黑者水虛火實腎熱所致宜用竹葉
石膏湯治之(方見後)
舌見淡紅色而中有一紅暈沿皆純黑乃餘毒遺扵心
胞絡之間與邪火欝結二火亢極故有是證也以承氣
湯下之(方見後)
舌見紅色更有裂紋如人字形者乃君火燔灼熱毒炎
上故發裂也宜用涼膈散
涼膈散(方見後)
舌見紅色更有紅點如蟲蝕之狀者乃熱毒熾盛火在
上水在下不能相濟故也宜用小承氣湯下之
小承氣湯(方見後)
舌見紅色内有乾硬黑色形如小長舌有刺者此熱毒
熾甚堅結大腸金受火制不能平木故也急用調胃承
氣湯下之
調胃承氣湯(方見後)
舌見紅色内有黑紋者乃隂毒厥干肝經肝主筋故舌
見如絲形也用理中合四逆湯温之
四逆湯
乾薑(半两炮)附子(一枚去皮生作八片)甘草(六錢二字半)
右每服五錢水一鍾煎六分不拘時温服
理中湯(服法如前)
人参甘草(炙)乾薑(炮)白术(炒)
舌見黑色水尅火眀矣患此者百無一生治者審之
余在留都時地官主事鄭汝東妹婿患傷寒得此舌
院内醫士曾禧謂當用附子理中湯人咸驚駭遂止
亦莫能療困甚治棺曾與之隣往視之謂用前藥猶
有生理其家既待以死&KR0838;從之數劑而愈大抵舌黑
之症有火極似水者即杜學士所謂薪為黑炭之意
也宜涼膈散之類以瀉其陽有水來尅火者即曾醫
士所療之人是也宜理中湯以消隂翳又須以老生
薑切平擦其舌色稍退者可治堅不退者不可治
弘治辛酉金臺姜夢輝患傷寒亦得此舌手足厥冷
吃逆不止衆醫猶作火治幾致危殆判院吳仁齋用
附子理中湯而愈夫醫之為道有是病必有是藥附
子療寒其效可數奈何世皆以為必不可用之藥寧
視人之死而不救不亦哀哉至扵火極似水之症用
藥得宜效應不異不可便謂為百無一治而棄之也
敖氏傷寒金鏡錄圖方
舌見尖白根黃其表證末罷也須宜解表然後方可攻
之如大便秘者用涼膈散加硝黃泡服小便澁者用五
苓散加木通合益元散加薑汁少許以白滚湯調服
涼膈散
生甘草(二两)連翹(四两)山梔(一两)大黃(二两)黃芩薄苛(葉)
朴硝(各一两)
右每服一两水二盞淡竹葉二十餘片煎至一盞去
柤入生蜜少許熱服以利為度
五苓散(加茵蔯即茵蔯五苓散)
澤瀉(二錢五分)茯苓猪苓白术(各一两五錢)桂(五錢)木通
滑石甘草(炙各一两)
右為末每服五錢入薑汁并蜜各少許白滚湯調下
舌見弦白心黑而脉沉微者難治脉浮滑者可汗沉實
者可下始病即發此色乃危殆之甚也速進調胃承氣
湯下之
調胃承氣湯
甘草(三錢)大黃(六錢)硝(二錢)
右用水一鍾半先煎甘草大黃將熟去柤下&KR0621;硝再
煎三五沸頓熱服
舌尖白胎二分根黑一分必有身痛惡寒如飲水不至
甚者五苓散自汗渴者白虎湯下利者解毒湯此亦危
證也
五苓散(方見後)
白虎湯
知母(一錢五分)甘草(炙一錢)石膏(四錢)粳米(一撮)
右每服一两用水一鍾半入糯米先煎下諸味再煎
去柤服之加人参亦可
觧毒湯
黃連(一两)黃栢(五錢)黃芩(五錢)山梔子(二十箇)
右每服五錢水一鍾半煎至一鍾去柤頓熱服
舌見白胎中有黑小點亂生者尚有表證其病來之雖
惡宜涼膈散微表之表退即當下之下用調胃承氣湯
涼膈散(方見前)
調胃承氣湯(方見前)
舌見如灰色中間更有黑暈两條此熱乘腎與命門也
宜急下之服解毒湯下三五次遲則難治如初服量加
大黃酒浸泡
解毒湯(方見後)
舌見微黃色者初病即得之發讝語者由失汗表邪入
裏也必用汗下兼行以雙解散加解毒湯两停主之
雙解散加解毒湯
防風川芎當歸芍藥大黃麻黃連
翹&KR0621;硝(各半两)石膏黃芩桔梗(各一两)滑石(三两)
甘草(二两)荆芥(半两)白术山梔(各半两)
右每服一两水一鍾半薑三片煎八分服不拘時一
云有桂枝二两
舌中見白胎外則微黃者必作泄宜服解毒湯惡寒者
五苓散
五苓散(方見前)
解毒散(方見前)
舌見微黃色者表證未罷宜用小柴胡湯合天水散主
之可下者大柴胡湯下之表裡雙除臨證審用之
小柴胡湯
柴胡(四錢)黃芩甘草人参半夏(泡各二錢)
右每服一两水一鍾半薑三片棗一枚煎一鍾温服
天水散
甘草(炙一两)桂府滑石(六两)
右各另為末每服五錢入生薑汁并蜜各少許用白
滚湯任意調服如發表用豆䜴葱頭煎湯調服
大柴胡湯
柴胡(四錢)黃芩芍藥(各一錢五分)半夏大黃(二錢五分)枳
實(麩炒二錢)
右㕮咀每服八錢水一鍾半薑三片棗一枚煎一鍾
温服
舌見黃色者必初白胎而變黃色也皆表而傳裏熱已
入胃宜急下之若下遲必變黑色為惡證為亢害鬼賊
邪氣深也不治宜用調胃承氣湯下之
調胃承氣湯(方見前)
舌左白胎而自汗者不可下宜白虎湯加人参三錢服
之
舌右白胎滑者病在肌肉為邪在半表半裏必往來寒
熱宜小柴胡湯和解之
小柴胡湯(方見前)
舌左見白胎滑此臓結之證邪併入臓難治
舌見四圍白而中黃者必作煩渴嘔吐之證兼有表者
五苓散益元散兼服須待黃盡方可下也
益元散(方見前)
五苓散(方見前)
舌見黃而有小黑點者邪遍六腑將入五臓也急服調
胃承氣湯下之次進和解散十救四五也
調胃承氣湯(方見前)
和解散
藁本桔梗甘草(炙各五錢)蒼术(三錢)陳皮厚朴(姜製)
(各一錢)
右水一鍾半薑三片棗二枚煎七分去查不拘時
服
舌見黃而尖白者表少裏多宜天水散一服涼膈散二
服合進之脉弦者宜防風通聖散
天水散(方見前)涼膈散(方見前)防風通聖散(方見前)
舌見黃而色有膈瓣者熱已入胃邪毒深矣心火煩渴
急宜大承氣湯下之若身發黃者用茵蔯湯下血用
抵當湯水在脇内十棗湯結胸甚者大陷胸湯痞用大
黃瀉心湯
大承氣湯
厚朴(姜製三錢)枳實(麩炒二錢)大黃(三錢)芒硝(二錢)
右每服一两水一鍾半先煎枳實候熟入大黃再煎
數沸入芒硝煎三五沸去柤熱服
茵蔯湯
茵蔯(五錢)大黃(三錢)山梔子(七枚)
右每服一两水一盞半先煎茵蔯半熟次入二味
再煎去柤通口熱服
抵當湯
大黃(三錢)水蛭(糯米炒七个)蝱蟲(炒去羽足七箇)
右作一服水一盞半煎一鍾去柤通口服
十棗湯
芫花(醋浸炒)大戟甘遂(煨各等分)
右每服二錢弱人減半以水一鍾半大棗十枚劈碎
煎取八分去柤通口服
大陷胸湯
大黃(七錢)芒硝(三錢)甘遂(四分)
右用水二鍾先煎大黃至一鍾去柤下芒硝煎三五
沸再下甘遂沫温服取利
大黃瀉心湯
大黃(五錢)黃連黃芩(各三錢五分)
右作一服水二鍾煎一鍾去柤通口温服若有宿食
痰飲者加半夏麯二錢
舌見四邊微紅中央灰黑色者此由失下而致用大承
氣湯下之熱退可愈必三四下方退五次下之而不退
者不治
大承氣湯(方見前)
舌見黃而黑點亂生者其證必渴讝語脉實者生脉濇
者死循衣摸床者不治若下之見黑糞亦不治下宜大
承氣湯
大承氣湯(方見前)
舌見黃中黑至尖者熱氣已深两感見之十當九死惡
寒甚者亦死不惡寒而下利者可治宜用調胃承氣湯
主之
調胃承氣湯(方見前)
舌見外淡紅心淡黑者如惡風表未罷用雙解加解毒
湯相半微汗之汗罷急下之如結胸煩躁目直視者不
治非結胸者可治
雙解散(方見前)
解毒散(方見前)
舌見灰色尖黃不惡風寒脉浮者可下之若惡風惡寒
者用雙解散加解毒湯主之三四下之見糞黑不治
雙解散(方見前)解毒湯(方見前)
舌見灰黑色而有黑紋者脉實急用大承氣湯下之脉
浮渴飲水者用涼膈散解之十可救其二三
舌根微黑尖黃脉滑者可下之脉浮者當養隂退陽若
惡風寒者微汗之用雙解散若下利用解毒湯十生七
八也
雙解散(方見前)
解毒湯(方見前)
舌根微黑尖黃隐見或有一紋者脉實急用大承氣湯
下之脉浮渴飲水者用涼膈散解之十可救其二三
已上三十六舌乃傷寒驗證之捷臨證用心處之百
無一失
薛氏醫案卷四十九
