薛氏醫案卷五十五
明薛已訂
保嬰撮要
面上症
錢仲陽云左腮為肝右腮為肺額為心鼻為脾頦為腎
色青主驚積不散欲發風候紅主痰積驚悸黃者食積
癥傷欲作疳癖白主洩瀉水穀更欲作吐黑主臟腑欲
絶印堂青主初患驚瀉紅主大驚夜啼黑主客忤
山根青主二次驚瀉後發躁黑黃甚者死年壽平䧟
主夭青主發熱生驚黑主利死紅主躁死微黃曰平黃
甚曰霍亂承漿青主食時被驚黃主吐逆亦主血利
黑主驚風白眼黑睛黃主有熱白睛黃主食積疳痐
白睛青主驚風黑睛青主傷寒眉上青吉忽紅主煩
躁夜啼黃主霍亂久病紅者死風氣二池青主風候
紫主吐逆或發熱黃主吐逆赤主煩躁夜啼兩顴赤
主肺有客熱兩太陽青主二次受驚青自太陽入耳
者死紅主血淋兩臉青主客忤黃主痰溢赤主風熱
兩頬赤主傷寒兩頥青主吐蟲兩金匱青主第三
次驚風黑遶口二日死青連目入耳七日死兩風門
紅主風熱黑主疝青主水驚黑從眉入耳即日死唇黑
不食者死面青眼青肝病面赤心病面白肺病面黃
脾病面黑腎病額間赤色主心經有熱煩躁驚悸若
飲水或呌哭屬本經實熱用瀉心散以清心火微赤困
卧驚悸熱渴飲湯屬虚熱用秘旨安神丸以生心血青
黑主驚風腹痛或瘈瘲啼呌用五味異功散加木香柴
胡鈎藤鈎補脾肝青黑主心腹作痛此寒水乘心用益
黃散微黃主驚疳用安神丸左臉青或兼赤主肝經
風熱項強頓悶目劄瘈瘲用柴胡清肝散色微赤倏熱
咬牙屬虚熱用地黃丸青黑主肝剋脾而驚搐腹痛用
六君子加薑桂微赤主潮熱血虚心躁先用秘旨安神
丸次用地黃丸右臉赤主風邪氣麄咳𠻳發熱飲水
為實熱用瀉白散若哽氣出氣唇白氣短屬虚熱用五
味異功散若脾熱所傳用清胃散心火所刑用人参平
肺散淡赤主潮熱心躁或大便堅秘用宣明柴胡飲子
以疏𨗳如潮熱未止更用鈎藤飲以清肝色青白主咳
𠻳惡心先用惺惺散解表邪健脾土更以六君子湯調
補中氣色青黑主驚風腹痛盤腸内釣用六君鈎藤鈎
平肝補脾鼻微黃為平赤主脾胃實熱身熱飲水乳
食如常用瀉黃散清熱理脾微赤主脾經虚熱身凉飲
湯乳食少思用五味異功散補中健脾色深黃主小便
不通鼻中乾燥氣麄衂血乃脾熱傳於肺腎先用濟生
犀角地黃湯後用地黃丸色淡白乃脾虚泄瀉乳食不
化用六君子湯調補中氣青色主脾土虚寒肝木所勝
用五味異功散加木香炮薑温中平肝黑為死候頦
間色赤主腎與膀胱氣滯熱結而小便不通用五苓散
以分利鼻凖微黃兼右腮微赤乃脾肺燥熱不能化生
腎水用黃芩清肺飲膀胱隂虚陽無所主用滋腎丸若
頦間微赤乃膀胱陽虚隂無所化用六味地黃丸若小
腹脹滿或隂囊腫脹屬隂虚濕熱壅滯用六味丸加車
前牛膝脾肺氣虚不能通調水道者亦用前藥其小便
赤色久而尿血亦屬肝腎氣虚有熱用六黃地黃九如
不應則用補中益氣湯益脾肺生肝腎若小便後出白
津或莖中作痛屬肝經濕熱先用龍膽瀉肝湯後用六
味地黃丸印堂青黑主腹痛夜啼此脾氣虚寒也脾
為至隂故夜間腹痛而啼用鈎藤飲色淡白主泄瀉乳
食不化屬脾氣虚弱用五味異功散加木香人中黃
主傷乳胃逆青主下痢乳食不化噯氣酸腐此脾虚停
滯先用大安丸消食後用異功散健脾黑主蛔蟲咬痛
唇色白主吐涎嘔逆或吐血便血乃脾氣虚弱不能
攝涎統血歸源急用六君子湯色赤乾燥而皺者主脾
經熱渴大便不通煩熱不寐先以清胃散治其熱次以
四君黃連山梔調其脾黃主食積泄瀉乳食不化以六
君子湯健脾赤色兼白主衂血乃脾肺虚熱不能攝血
歸源用聖濟犀角地黃湯清熱補血用四君子湯以補
脾氣如久不應用麥門冬散或人参安胃散口畔色
黃主脾經積熱用清胃散久病用四味肥兒丸以治疳
熱唇口抽動主驚熱不安用異功散加山梔鈎藤鈎補
脾平肝若口流涎唇色紫乃脾氣虚寒用異功散加炮
薑木香若腹中痛口吐涎乃蟲作痛先用蕪荑散後用
調中丸不吐涎是積痛也用異功散手足厥冷用理中
湯加烏梅温補中氣而痛自止或吐後或大便去後而
痛止者先用下積丸後用異功散白主失血死青主
驚風死黑色繞口者不治耳微微赤此少陽經風熱用
柴胡飲子清肝生血微黃主睡中驚悸咬牙用四君子
加芎歸升麻以調理脾氣耳乾燥主骨疳蒸熱作渴
盗汗用地黃丸若小便後出白津或玉莖痒痛屬肝經
濕熱先用龍膽瀉肝湯後用地黃丸若禀賦腎氣不足
或早近女色致小便泄滯或作痛如淋者急用地黃丸
補中益氣湯滋其化源或大小便去後榖道牽痛者其
虚尤甚用前丸加牛膝車前肉桂如手足逆冷或畏寒
少食陽氣虚寒也急加附子多可得生大抵多因禀賦
臟氣不平或乳食寒暑失節或姙娠乳母飲食起居六
淫七情所致若初病元氣無虧乳母如常發熱壯熱二
便秘結作渴飲水睡不露睛者悉屬形病俱實當治邪
氣若病久元氣已虧食少發熱口乾飲湯嘔吐泄瀉肢
體畏寒而露睛者悉屬形病俱虚當補正氣更宜審胎
氣之虚實臟腑之相勝而治之庶無悞矣
瀉心散(方見心臟)
秘旨安神丸(方見心臟)
五味異功散(方見内釣)
朱砂安神丸(方見發搐)
柴胡清肝散(方見諸熱)
地黃丸(方見腎臟症)
六君子湯(方見内釣)
瀉白散(方見肺臟)
清胃散(方見内釣)
補中益氣湯(方見虚羸)
人参安胃散(方見脾臟)
宣明柴胡飲子(方見發熱)
鈎藤飲(方見慢驚)
惺惺散(方見咳𠻳)
瀉黃散(方見脾臟)
濟生犀角地黃湯(方見便血)
五苓散(方見五淋)
發搐
錢仲陽云驚癎發搐男左視無聲右視有聲女右視無
聲左視有聲此相勝也盖左為肝部右為肺部金木相
勝故耳若寅邜辰時身熱目上視手足動口流涎項強
急此肝旺也己午未時身熱發搐心神驚悸目上視牙
緊流涎手足搐動此心旺也申酉戌時身熱微搐而喘
目微斜睡露睛手足冷大便淡黃水此肺旺也亥子丑
時微搐卧而不安身微熱目緊斜喉中有痰大便色白
困睡流涎此腎虚也若握拳拇指在内女為順拇指在
外男為順順則易治逆則難愈若涎入心肝則不能言
用凉心鎮驚下痰逆搐者不治吐瀉後變症者亦不治
如手足冷汗搐眉搐肚日夜不止名眞搐當用人参湯
川烏全蝎等藥平其胃氣傷風發搐口中氣熱呵欠手
足動者名假搐用大青膏發散風邪傷食後發搐身熱
困睡嘔吐不思乳食者當先定搐後用白丸子下之百
日内發搐眞者内生風二三次必死假者外生風雖頻
發不死外傷風者用大青膏塗顖門及浴體法寅邜
辰時搐而發熱作渴飲冷便結屬肝膽經虚熱用柴芍
参苓散作渴引飲自汗盗汗屬肝膽經血虚用地黃丸
口吻流涎屬肝木剋脾土用六君子湯己午未時發
搐若兼作渴飲水屬風火相搏以地黃丸補肝𨗳赤散
凉驚丸治心若作渴飲湯體倦不乳土虚而木旺也用
地黃丸以補腎六君子湯以補脾申酉戌時微搐留
喘目微斜身似熱睡而露睛大便淡黃屬脾肺虚熱用
異功散手足逆冷或喘瀉不食屬脾肺虚寒用六君炮
薑木香久病而元氣虚者用六君子六味丸二藥主之
亥子丑時微搐身熱目睛緊斜吐瀉不乳厥冷多睡
屬寒水侮土用益黃散未應用六君薑桂傷風發搐口
氣不熱肢體倦怠用異功散補脾土鈎藤飲清肝木若
因風邪内鬱發熱而變諸症者當理肺金清風邪若外
邪既解而内症未除當理肺補脾若肺經虧損而致驚
搐等症者當補脾肺以平肝心則驚搐自止矣若停食
發搐嘔吐乳食者宜用消食丸若食既消而前症仍作
或變他症者脾土傷而肝木乘之也用六君子加鈎藤
鈎以健脾平肝若百日内搐者因胎氣所禀亦有乳母
七情厚味所致者當兼治其母而以固胃為先不可逕
治其兒也
治騐
一小兒寅卯時發熱痰搐服抱龍丸而愈後復患因
自用前藥更加咳𠻳氣喘不時發搐面赤或青黃或
浮腫或流涎余謂咳𠻳氣喘乃脾肺氣虚不時發搐
乃木乘土位面青而黃赤乃肝助心脾浮腫流涎乃
脾氣虚弱用益智丸以補心神補中益氣湯以養脾
肺頓愈
少參王陽湖孫跌傷股骨正體科已續余視其面色
青黃口角微動此肝木侮脾之症且氣血筋骨皆資
脾土以生但壯脾氣則所傷自愈遂用六君鈎藤當
歸三十餘劑諸症悉痊
一小兒兩目連劄手足發搐服天麻防風丸之類每
發饑時益甚得飲食稍定此肝木制脾土也用六君
升麻柴胡鈎藤鈎二劑而病痊又用補中益氣湯而
全效
一小兒己午時搐熱驚悸發時形氣倦怠而黃懶食
流涎飲湯此心火虚而不能生脾土也不信自服凉
心之藥更加吐瀉睡而露睛幾成慢脾風用六君薑
桂佐以地黃丸而愈
一小兒七歲驚搐發熱不已己午未時益甚形氣殊
倦熱定飲湯此心脾氣虚朝用補中益氣湯加益智
仁夕用六君當歸鈎藤鈎尋愈後飲食過多復作吐
瀉或治以保和丸反加寒熱發搐此脾土復傷而肝
木所侮也用六君柴胡寒熱止而飲食進但午未時
仍瀉用補中益氣湯加茯苓半夏鈎藤鈎而愈
一小兒百日内患搐痰涎自流用驚風藥益甚視其
面色黃中隱白乃脾虚不能攝涎也用六君子補中
益氣二湯而愈後復患兼氣喘自欲表散行痰余謂
此肺虚不能納氣歸源耳用五味異功散加鈎藤鈎
柴胡調補脾肺清理肝火而安
一小兒患前症面青黑或痿黃審其母素有鬱怒用
加味逍遥散加味歸脾湯治其母而子亦愈
一小兒月内發搐鼻塞乃風邪所傷以六君子湯加
桔梗細辛子母俱服更以葱頭七莖生薑一片細擂
攤紙上合置掌中令熱急貼顖門少頃鼻利搐止
一小兒未滿月發搐嘔乳腹脹作瀉此乳傷脾胃用
五味異功散加漏蘆令母服之子亦服匙許遂愈
一小兒驚悸痰盛瀉乳不消此感風邪夾驚肝侮脾
而氣虚先以天麻防風丸袪風定驚後用五味異功
散壯脾止搐而愈
一小兒發熱拘急四肢瘈瘲左腮赤此心肝二經風熱
先用柴胡清肝散次用六味地黃丸而愈
一小兒發搐啼呌手足指冷左腮青黑此脾土虚弱
腎水反所侮也用六君薑桂一劑頓安又以四君芎
歸及補肝散而愈
一小兒發熱作渴用瀉黃散大便重墜口角流涎仍
欲瀉火余曰鼻凖青白多而黃色少屬脾胃虚寒肝
木所侮盖口角流涎脾氣虚而不能攝也大便重墜
脾氣陷而不能升也不信另用凉驚之劑果眉唇微
動四肢微搐余曰此虚極而變慢風矣始用六君當
歸木香炮薑鈎藤鈎二劑未效意欲更藥余曰此藥
力未至也仍加附子一片服之即安後去附子又二
劑而愈
一小兒目内青色發搐目直上視呌哭不已或用牛
黃清心丸更加咬牙頓悶小便自遺余謂此肝脾虚
甚用補中益氣湯六味地黃丸而愈
一小兒發搐目劄屬肝膽經風熱先用柴胡清肝散
以清肝後用六味地黃丸以補腎而愈
凉驚丸治驚疳熱搐心神驚悸白睛赤色牙關緊急
潮熱流涎手足動搐
黃連(五錢)龍腦(一錢研)防風龍膽草(酒拌炒黑)青黛(研三錢)
牛黃麝香(各一字)鈎藤鈎子(二錢)
右各另為末麫糊丸粟米大每服三五丸至一二十
丸煎金銀湯下
愚按前方治心肝二經風熱若心肝虚而見驚搐潮
熱用秘旨安神丸肝木乘脾者用異功散加柴胡鈎
藤鈎心脾虚弱而潮熱流涎者用異功散若虚寒更
加木香不應更加炮薑(詳見滯頥)
擦牙通關散治風搐搦關竅不通痰塞中脘留滯百
節
南星(二錢)麝香(一字)牙皂(二錢燒存性)赤脚蜈蚣(一條)殭蠶(各二)
(錢)
右為末薑汁蘸藥少許擦牙或調服二三點涎自出
至聖保命丹治胎驚内釣腹肚緊硬啼呌不安及急
慢驚風眼目上視手足抽掣不省人事
全蝎(十四箇去毒)防風(二錢)白附子炮南星蟬殼
天麻殭蠶(去絲嘴炒)朱砂(各一錢)麝香(五分)金箔
右為末米糊和每兩作四十丸每服一丸白湯化下
有熱者以膽星易炮星
白餅子治傷食嘔吐肚疼噯氣先用此藥一服推下
食積却用惺惺散加減参蘇飲不可服冷藥
滑石半夏膽南星(各一錢)輕粉巴豆(二十四粒去皮)
(膜用水一升煮乾研爛)
右以三味為末入巴豆輕粉研勻飯丸菉豆大每服
三五丸紫蘇湯下忌熱物量兒加減
十味安神丸治驚
人参茯苓麥門冬山藥(各二錢)片腦(二分)朱砂
甘草寒水石(各五分)龍齒(一錢)金箔(二片)
右為末蜜丸雞豆大燈心湯調下一方有馬牙硝
浴體法
天麻(二錢)蝎尾(去毒)朱砂(各五分)烏蛇(肉酒浸焙)白礬(各二錢)
麝香(一字)青黛(二錢)
右為末每用三錢水三碗桃枝一握煎至數沸温浴
之勿浴背
塗顖法治發搐
麝香(一字)蝎尾(去毒)薄荷葉(三分)蜈蚣牛黃青黛末
(各一字)
右同研用熟棗肉劑為膏新綿上塗勻貼𩕄上四方
可出一指許火上炙手頻熨百日裏外小兒可用此
瀉青丸(方見肝臟)
𨗳赤散(方見心臟)
地黃丸(方見腎臟)
益黃散(方見脾臟)
蘇青膏(方見慢驚)
大青膏(方見肝臟)
目睛瞤動
目者肝之竅也肝膽屬風木二經兼為相火肝藏血血
不足則風火内生故目睛為之瞤動經曰曲直動搖風
之象也宜用四物益其血柴胡山梔清其肝隂血内榮
則虚風自息矣若因肝經血燥而自病者用六味丸以
滋其源因肺金剋肝木者用瀉白散以平金邪若眼眶
瞤動者肝木乘脾土也用抱龍丸若愈後驚悸不寐或
寐中發搐咬牙目睛瞤動者血虚不能榮筋脉也用補
中益氣湯或歸脾湯加茯苓五味盖有餘者邪氣實也
不足者真氣虚也凡病氣有餘當認為不足况此症兼
屬肝脾多為漫驚之漸尤當審之
治驗
一小兒三歲因驚抽搐發熱久服抱龍丸等藥面色
或赤或青余曰始因肝有實邪故宜用前藥今面色
青赤乃肝經虚熱傳心矣遂用六味丸以養肝腎佐
以六君升麻柴胡以補脾胃諸症頓痊
大尹周應昌子患瘰癧恪服化痰之劑虚宜用六君
子湯加小柴胡湯若四肢微搐或潮熱往來或泄瀉
嘔吐面色痿黃皆脾胃有傷也宜用白术黃茋川芎
當歸人参陳皮肉豆蔲神麯乾葛白芍藥黃連炙甘
草白茯苓以補胃氣若脾胃虚弱者用六味異功散
虚寒加木香炮薑若脾氣下陷者用補中益氣湯以
升其陽作渴者用七味白术散以生津液若肝木侮
脾者用補中益氣湯加茯苓半夏芍藥以制肝補脾
治驗
一小兒傷食發熱唇動或用養胃湯枳實黃連山查
之類更加腹脹午後發熱按其腹不痛余以為服前
藥飲食雖化而脾胃復傷也用六君子湯數劑而痊
一小兒傷食發熱嘔吐唇口服消𨗳清熱之劑飲食
已消熱赤如故余曰此胃經虚而安
瀉青丸(方見肝臟)
六味丸(方見腎臟)
四君子湯(方見天釣)
瀉白散(方見肺臟)
唇口蠕動
唇為脾之華口乃脾之竅又陽明之脉環唇口而交人
中陽明胃也是以脾胃虚者多有此症不獨病後而已
夫脾主涎脾虚則不能收攝多兼流涎或誤認為痰而
用祛逐之藥則精液益枯不能滋養筋脉遂致四肢抽
搐病勢愈甚原其治法與慢脾風相同當用大補脾胃
之藥加升麻柴胡切勿用青皮龍膽草之類兼察其色
黃者脾弱也青者肝勝也青黃不澤木來剋土也青赤
相兼木火風熱也黑為寒水反來侮土白為氣虚亾陽
凡此宜用六君子湯加小柴胡湯若四肢微搐或潮熱
往來或泄瀉嘔吐面色痿黃皆脾胃有傷也宜用白术
黃茋川芎當歸人参陳皮肉豆蔲神麯乾葛白芍藥黃
連炙甘草白茯苓以補胃氣若脾胃虚弱者用五味異
功散虚寒加木香炮薑若脾氣下陷者用補中益氣湯
以升其陽作渴者用七味白术散以生津液若肝木侮
脾者用補中益氣湯加茯苓半夏芍藥以制肝補脾
治驗
一小兒傷食發熱唇動或用養胃湯枳實黃連山查
之類更加腹脹午後發熱按其腹不痛余以為服前
藥飲食雖化而脾胃復傷也用六君子湯數劑而痊
一小兒傷食發熱嘔吐唇動服消𨗳清熱之劑飲食
已消熱赤如故余曰此胃經虚熱耳用四君升麻柴
胡四劑而愈
一小兒素面白忽然目唇微動時面色青黃良久其
唇口手足亦微動此脾虚而肝侮之也用五味異功
散加鈎藤鈎白附子一劑而面青少退再二劑唇口
動亦止又用異功散加升麻柴胡四劑而痊
一小兒暑月吐瀉目唇微動面色青白手足並冷仍
用玉露散余謂已變慢脾風也當温補脾胃不信後
果殁
五味異功散(方見天釣内釣)
補中益氣湯(方見虚羸)
七味白术散(方見積痛)
六君子湯(方見天釣)
小柴胡湯(方見痓症)
四君子湯(方見天釣)
驚搐目直
小兒忽然驚搐目直者皆肝之風熱也若肝虚生風則
目連劄而不搐及多欠咬牙若肝經風實則目直大呌
呵欠項急頓悶若肝經有熱則目直視不搐得心熱則
搐氣熱則外生氣温則内生其症手尋衣領及亂捻物
宜用瀉青丸壯熱飲水喘悶宜用瀉白散凡病之新久
皆能引肝風風内動則上入於目故目為之連劄若熱
入於目牽其筋脉兩眥俱緊不能轉視故目直也亦有
飲食停滯中焦致清陽不升濁隂不降肝木生發之氣
不得升致生虚風者須詳審之若胷滿腹痛嘔吐惡食
輕則消𨗳化痰重則探吐滯積更須審其所傷寒物熱
物亦有因感冐吐瀉致使土敗木侮而生虚風者不可
遽服驚藥宜用六君子加芍藥木香柴胡制肝補脾若
因脾土虚而自病者用五味異功散凡飲食停滯痰涎
壅滿而見驚症者寔因脾土虚弱不能生金金虚不能
平木故木邪妄動也宜健脾消食其症自愈若輒用驚
風之藥反成其風而益其病也况臟腑脆嫩不可投以
峻厲之劑治者愼之
治驗
姚儀部子每停食則身發赤暈此飲食内停不消鬱
熱發外用清中解鬱湯而愈後患搖頭咬牙痰盛發
搐吐出酸味伺其吐盡翌日少以七味白术散調理
脾胃遂不復患
一小兒停食服通利之劑作嘔腹脹此脾胃復傷也
用補中益氣湯而愈
一小兒兩目動劄手足發搐數服天麻防風丸之類
前症不愈其痰益甚得飲食稍愈視其凖頭及左頰
色青黃余曰脾主涎此肝木剋脾土不能統攝其涎
非痰盛也遂用六君升麻柴胡鈎藤二劑飲食漸進
諸症漸愈又用補中益氣湯而安
九味養脾湯治小兒大病後面黃肌瘦目動咬牙髮
少未能強步因誤服解表瀉利傷剋諸藥而致者宜
長緩調理全復胃氣
白术(一錢二分)白芍藥(酒炒)白茯苓(各八分)人參陳皮
川芎(各六分)甘草(炙)黃茋(蜜炙)當歸(酒洗各四分)半夏
山查麥門冬(各六分)
右用薑棗水煎服
六君子湯(方見天釣)
五味異功散(方見天釣)
清中解鬱湯(方見丹毒)
七味白术散(方見積痛)
参苓白术散(方見虚羸)
補中益氣湯(方見虚羸)
天麻防風丸(方見傷風咳𠻳)
睡中驚動
小兒睡中驚動由心腎不足所致盖心主血與神肝藏
血與䰟肺主氣與魄腎主精與恐小兒臟腑脆弱易為
驚恐恐則氣下驚則心無所依神無所歸且夫人之神
氣寤則行於目寐則棲於腎今心腎既虚則不能寧攝
精神故睡中驚動也治宜清心安神用茯苓補心湯加
酸棗仁茯神五味亦有驚嚇而作者因擊動其肝故魂
不安也治宜鎮驚定魂用安神鎮驚丸若飲食間因驚
而停滯者用六君子加神麯厚朴食既消而驚未定用
茯苓補心湯若木火太過而心神不寧者用𨗳赤散風
熱相搏者用柴胡梔子散食鬱生痰驚動不安者用四
君以健脾神麯半夏以化痰山梔芍藥以清熱
治驗
一小兒夜睡忽然驚動如搐大便酸臭而色青此飲
食傷脾而肝旺也先用異功散加柴胡升麻山梔又
用四味肥兒丸而愈
一小兒不時睡中驚動發搐作渴飲冷左顋青額間
赤先用柴胡清肝散加鈎藤鈎四劑以治肝火後用
五味異功散以健脾又用地黃丸補腎肝而安
𨗳赤散(方見心臟)
柴胡梔子散(方見諸熱症即梔子清肝散)
六味丸(方見腎臟)
四君子湯(方見天釣)
六君子湯(方見天釣)
五味異功散(方見天釣)
茯苓補心湯(方見瘖)
安神鎮驚丸(方見急驚)
目動咬牙
小兒驚後目微動咬牙者皆病後亡津液不能榮其筋
脉也亦有肝經虚熱而生風者當審其氣血有餘不足
而治之其日中發熱飲冷而動者氣有餘也用瀉青丸
夜間盗汗及睡不寧而動者血不足也用地黃丸或因
肝經風邪傳於脾腎者亦令咬牙先用柴胡清肝散次
用五味異功散六味地黃丸若因脾胃虚熱用補中益
氣湯加芍藥山梔實熱用瀉黃散盖牙牀屬手足陽明
故也若肝腎熱用六味地黃丸
治驗
奚氏女六歲忽然發驚目動咬牙或睡中驚搐痰涎
壅盛或用化痰袪風等藥益甚余曰面青而見前症
乃屬肝木尅脾土不能攝涎而上湧也當滋腎水生
肝血則風自息而痰自消矣遂用六味丸而愈
一小兒患前症痰涎自流用驚風之藥其症益甚脾
胃益虚視其面色痿黃口中吐痰用六君子補中益
氣湯而愈
𨗳赤散(方見心臟)
地黃丸(方見腎臟)
瀉青丸(方見肝臟)
補中益氣湯(方見虚羸)
六味地黃丸(方見腎臟)
六君子湯(方見天釣)
搖頭便血
經曰諸風掉眩皆屬肝木木得風則搖動乃肝經火盛
而生虚風也湯氏治鄭都承子搖頭便血七年用祛風
藥止血藥百試無效此肝經風熱所乘土受木剋不能
攝血而潰入大腸故便血不止遂製清肝益胃湯以平
肝益脾祛風熱兼服胃風湯旬餘諸症悉愈便血者風
木搖動則土受凌虐而不能綂血也或食酸味過多以
益其肝致令隂結經曰結隂者便血一升再結二升三
結三升又邪在五臟則隂脉不和隂脉不和則血留之
結隂之病隂氣内結不得外行渗入腸間故便血也間
亦有乳母恚怒風熱熾盛或肝木傷脾使清氣不升或
風邪侵入大腸者治法若因風熱用柴胡清肝散若因
怒火用加味小柴胡湯若清氣不升脾氣下陷者用補
中益氣湯若風邪侵於大腸者用清肝益胃丸肝經血
熱妄行者用六味地黃丸脾土不能培肝木者用六君
柴胡鈎藤鈎肝木勝脾土者用四君芍藥鈎藤鈎結隂
者用平胃地榆湯
治驗
一小兒傷風咳𠻳痰湧余謂脾虚肺弱腠理不密風
邪外乘用六君子湯加桔梗桑皮杏仁而愈後飲食
停滯作瀉腹脹仍用六君子加山查厚朴而安又停
食作瀉服消𨗳之藥更加咳𠻳余謂當調補脾土不
信自用發表剋滯前症益甚更加搖頭余以天麻散
倍加鈎藤鈎及異功散而愈
一小兒項間結核面色痿黃肌體消瘦咬牙抽搐頭
搖目劄此肝木尅脾土也用六君子湯及九味蘆薈
丸頓愈
一小兒病後遇驚即痰甚咬牙抽搐搖頭作瀉略服
腦麝朱砂等藥以致慢驚而卒
清肝益胃丸
犀角屑甘草全蛇蛻(炙黃)鈎藤鈎子麻黃(去節)
(一錢)黃芪(蜜炙)羌活防風白芍藥天花粉(各半兩)
右為末棗肉杵丸桐子大每服五十丸食後薄荷湯
下
海藏食療云蛇蛻主去風邪明目治小兒一百二十
種驚癎寒熱等症蠱毒安胎炒用又治風癎弄舌搖
頭故前方用之
平胃地榆湯治結隂便血
白术陳皮茯苓厚朴葛根(各五分)地榆(七分)
乾薑(五分)炙甘草當歸炒神麯白芍藥人
参益智(各三分)升麻附子(炮各一錢)
右每服一錢水煎服
胃風湯(方見偏風口噤)
柴胡清肝散(方見諸熱症)
加味小柴胡湯(方見肝臟)
補中益氣湯(方見虚羸)
六味地黃丸(方見腎臟)
瀉白散(方見肺臟)
六君子湯(方見天釣)
四君子湯(方見天釣)
天麻散(方見内𠻳)
異功散(方見天釣)
九味蘆薈丸(方見疳症)
偏風口噤
小兒偏風者屬少陽厥隂肝膽二經証也噤者筋急由
風火太甚而乘於脾以勝水濕則筋太燥然燥金主於
收斂勁切故也又曰風之為病善行而數變或左或右
其因一也治須審而藥之若足陽明胃經氣虚風邪所
乘其筋脉偏急者屬外因若足厥隂肝經風熱乘脾筋
脉偏急者屬内因若脾肺虚弱腠理不密外邪所乘或
服金石之劑耗損肝血或吐瀉後内亡津液不能養肝
致口眼歪斜或半身不遂諸症皆屬肝血不足肝火生
風宜滋腎水養肝血壯脾土治法脾胃虚而動風者異
功散加柴胡鈎藤鈎脾肺虚而外邪所乘者用鈎藤飲
肝火血燥者用六味地黃丸津液不足者用白术散若
兼目緊上視寒熱往來小便淋瀝面色青潔兩脇脹痛
之類皆肝經之本病也或唇口歪斜腹脹少食目泡浮
腫面色青黃肢體倦怠之類皆肝木乘脾之症也當審
五臓相勝而主之說執其見症槩投風藥反成壞症者
有矣
治驗
一小兒口眼喎邪面色或青或赤此肝心風火乘脾
也朝用柴胡清肝散夕用異功散加鈎藤鈎而愈其
時有患前症服祛風𨗳痰之藥者皆不能起
一小兒痢後患前症發搐面色痿黃肢體倦怠此元
氣虚剋伐多矣余用補中益氣湯加鈎藤鈎子服而
漸愈後因乳母七情飲食失宜或兒乳食過多前症
仍作服補中益氣湯五味異功散而應
錢氏全蝎散治驚風口眼喎邪言語不正手足偏廢
不舉
全蝎(去毒炒)殭蠶(眞者炒)川芎黃芩甘草桂枝
麻黃(去節)赤芍藥(各二錢)天麻(六錢)天南星(去臍二錢)
右為末每服二三錢薑五片水煎服
胃風湯治風冷乘虚入客腸胃水穀不化泄瀉注下
及腸胃濕毒下如豆汁或瘀血日夜無度
人参白茯苓芎藭桂當歸白芍藥
白术(各等分)
右散每服二錢入粟米數粒同煎食前服
異功散(方見天釣)
六味丸(方見腎臟)
白术散(方見積痛)
柴胡清肝散(方見諸熱)
補中益氣湯(方見虚羸)
角弓反張
錢仲陽曰角弓反張者由風邪客於太陽經也經曰風
從上受足太陽主周身之氣其脉起於目内眥而行於
背肝屬木主風所以風邪易侵也夫小兒肌膚未密外
邪易傷肝為相火其怒易發若身反張強直發熱不搐
者風傷太陽也宜用人参羌活散小續命湯若因暴怒
而擊動其肝火者宜用瀉青丸若飲前劑其症益甚者
此邪氣已去而脾氣虧也宜用異功散加芎歸補之若
因肝經虚熱或因剋伐真氣虚熱生風者宜用異功散
地黃丸補之若因下而脾氣困憊腹肚膨脹者此中氣
損也宜用白术散補之若氣血素弱或服攻伐之劑而
手尋衣領咬牙呵欠者肝經虚甚也急用地黃丸以補
之仍與肝臟參覽
治驗
一小兒忽腰背反張目上視面青赤曰青屬肝主風
赤屬心主火此風火相摶用柴胡梔子散倍加鈎藤
鈎頓安而痰如舊又用抱龍九而愈
一小兒忽腰背反張服治驚之藥後不時舉發面色
黃白肢體甚倦余用五味異功散十餘劑而愈後因
驚兼飲食不節不時舉發隨用前藥即愈遂日以參
木末每服五七分炮薑大棗煎湯調下服至三兩而
不發已上二症元氣虚而病氣實也若用攻邪之藥
皆誤矣
一小兒素患前症痰盛面色素白而兼青余謂肺氣
不能平肝肝氣乘脾脾氣虚而生痰耳先用抱龍丸
二服以平肝隨用六君子湯以補脾肺月餘而痊半
年之後復發謂非逐痰不能全愈遂用下劑痰涎甚
多而咽喉如鋸聲余曰乃脾不能攝涎也咽間嗚乃
肺氣虚甚也遂用人参五錢炮薑三分水煎服而醒
至第四劑後加棗二枚人参服數兩而愈後每發非
獨参湯不應若執常方鮮不有誤者
人参羌活散(方見驚風)
小續命湯(方見五硬)
瀉青丸(方見肝臟)
異功散(方見肺臟)
地黃丸(方見腎臟)
柴胡梔子散(方見諸熱即梔子清肝散)
抱龍丸(方見傷寒夾驚)
六君子湯(方見天釣)
薛氏醫案卷五十五
