薛氏醫案卷二
明薛巳撰
内科摘要
脾腎虧損頭眩痰氣等症
閣老梁厚齋氣短有痰小便赤濇足跟作痛尺脉浮大
按之則濇此腎虛而痰飲也用四物送六味丸不月而
康仲景先生云氣虛有飲用腎氣丸補而逐之誠開後
學之矇瞶濟無窮之夭枉腎氣丸即六味也
都憲孟有涯氣短痰暈服辛香之劑痰盛遺尿兩尺浮
大按之如無余以為腎家不能納氣歸源香燥致甚耳
用八味丸料三劑而愈
孫都憲形體豐厚勞神善怒面帶陽色口渴吐痰或頭
目眩暈或熱從腹起左三脉洪而有力右三脉洪而無
力余謂足三隂虧損用補中益氣加麥門五味及加減
八味丸而愈若人少有老態不耐寒暑不勝勞役四時
迭病皆因少時氣血方長而勞心虧損或精血未滿而
御女過傷故其見症難以悉狀此精氣不足但滋化源
其病自痊又若飲食勞役七情失宜以致諸症亦當治
以前法設或六淫所侵而致諸症亦因真氣内虛而外
邪乘襲尤當固胃氣為主蓋胃為五臟之根本故黃栢
知母不宜輕用恐復傷胃氣也大凡雜症属内因乃形
氣病氣俱不足當補不當瀉傷寒雖属外因亦宜分其
表裡虛實治當審之
昌平守王天成頭暈惡寒形體倦怠得食稍愈勞而益
甚寸關脉浮大此脾肺虛弱用補中益氣加蔓荆子而
愈後因勞役發熱惡寒譫言不寐得食稍安用補中益
氣湯而痊
大尹祝支山因怒頭暈拗内筋攣時或寒熱日晡熱甚
此肝火筋攣氣虛頭暈用八珍加柴胡山梔牡丹皮二
十餘劑而愈
上舍顧桐石會飲於周上舍第問余曰向孟有涯陳東
谷俱為無嗣納寵已而得疾皆頭暈吐痰並用蘇合香
丸惟有涯得生何也余曰二症因腎虛不能納氣而為
頭暈不能制水而為痰涎東谷專主攻痰行氣有涯專
於益火補益故耳後余應杭人之請桐石房勞過度亦
患前症或用清氣化痰愈甚顧曰我病是腎虛不能納
氣歸源治者不悟而殁惜哉
一男子素厚味胸滿痰盛余曰膏粱之人内多積熱與
法製清氣化痰丸而愈彼為有驗修合餽送脾胃虛者
無不受害
先兄體貌豊偉唾痰甚多脉洪有力殊不耐勞遇風頭
暈欲仆口舌破裂或至赤爛誤食薑蒜少許口瘡益甚
服八味丸及補中益氣加附子錢許即愈停藥月餘諸
症仍作此命門虛火不歸源也
肝腎虧損血燥結核等症(二)
儒者楊澤之性躁嗜色缺盆結一核此肝火血燥筋攣
法當滋腎水生肝血不信乃内服降火化痰外敷南星
商陸轉大如碗余用補中益氣及六味地黃間以蘆薈
丸年餘元氣漸復而腫消
一男子素善怒左項微腫漸大如升用清痰理氣而大
熱作渴小便頻濁余謂腎水虧損用六味地黃補中益
氣而愈亦有胸脇等處大如升斗或破而如菌如榴不
問大小俱治以前法
一男子頸間結核大潰年餘一男子眉間一核初如豆
粒二年漸大如桃悉用清肝火養肝血益元氣而愈
舉人江節夫頸臂脇肋各結一核恪服袪痰降火軟堅
之劑益甚余曰此肝膽經血少而火燥也彼執前藥至
明年六月各核皆潰脉浮大而濇余斷以秋金將旺肝
木被尅必不起後果然
脾腎虧損小便不利肚腹膨脹等症(三)
大尹劉天錫内有濕熱大便滑利小便濇滯服淡滲之
劑愈加滴瀝小腹腿膝皆腫兩眼脹痛此腎虛熱在下
焦淡滲導損陽氣隂無以化遂用地黃滋腎二丸小便
如故更以補中益氣加麥門五味兼服而愈
州守王用之先因肚腹膨脹飲食少思服二陳枳實之
類小便不利大便不實咳痰腹脹用淡滲破氣之劑手
足俱冷此足三隂虛寒之症也用金匱腎氣丸不月而
康
州同劉禹功素不慎起居七情以致飲食不甘胸膈不
利用消導順氣肚腹痞悶吐痰氣逆用化痰降火食少
泄瀉小腹作脹用分利降火小便濇滯氣喘痰湧服清
氣化痰丸小便愈滯大便愈瀉肚腹脹大肚臍突出不
能寢卧六脉微細左寸虛甚右寸短促此命門火衰脾
腎虛寒之危症也先用金匱加减腎氣丸料内桂附各
一錢五分二劑下瘀穢甚多又以補中益氣送二神丸
二劑諸症悉退五六又用前藥數劑并附子之類貼腰
臍及湧泉穴寸脉漸復而安後因怒腹悶惑於人言服
沉香化氣丸大便下血諸症悉至余曰此隂絡傷也辭
不治果殁
一富商飲食起居失宜大便乾結常服潤腸等丸後胸
腹不利飲食不廿口乾體倦發熱吐痰服二陳黃連之
類前症益甚小便滴瀝大便泄瀉腹脹少食服五苓&KR1840;
麥之類小便不通體腫喘嗽用金匱腎氣丸補中益氣
湯而愈
一儒者失於調養飲食難化胸膈不利或用行氣消導
藥咳嗽喘促服行氣化痰藥肚腹漸脹服行氣分利藥
睡卧不能兩足浮腫小便不利大便不實脉浮大按之
微細兩寸皆短此脾腎虧損朝用補中益氣加薑附夕
用金匱腎氣加骨脂肉果各數劑諸症漸愈再佐以八
味丸兩月乃能步履却服補中八味半載而康
一男子素不善調攝唾痰口乾飲食不美服化痰行氣
之劑胸滿腹膨痰涎愈盛服導痰理脾之劑肚腹膨脹
二便不利服分氣利水之劑腹大脇痛睡卧不得服破
血消導之劑兩足皆腫脉浮大不及於寸口朝用金匱
加减腎氣丸夕用補中益氣湯煎送前丸月餘諸症漸
退飲食漸進再用八味丸補中湯月餘自能轉側又兩
月而能步履郤服大補湯還少丹又半載而康後稍失
調理其腹仍脹服前藥即愈
一男子患前症余為壯火補土漸愈彼欲速服攻積之
劑下血甚多余診之曰此隂絡傷故血内溢非所宜也
後果殁
一男子胸膈痞悶專服破氣之藥余曰此血虛病也血
生於脾上若服前藥脾氣弱而血愈虛矣不信又用内
傷之藥反吐血余曰此陽絡傷也後果然
大方世家湖鄕離羣索居山妻趙氏忽嬰痰熱治者多
以寒凉偶得小愈三四年餘屢進屢退于是元氣消爍
庚子夏遍身浮腫手足麻冷日夜咳𠻳煩躁引飲小水
不利大肉盡去勢將危殆幸遇先生診之脉洪大而無倫
按之如無此虛熱無火法當壯火之源以生脾土與金
匱腎氣丸料服之頓覺小水潰决如泉俾日服前丸及
大補之藥二十餘劑而愈三四年間平康無恙迄今甲
辰仲春悲哀動中前症復作體如焚燎口肉盡腐胸腹
腫滿食不下咽者四日夫婦相顧束手待斃而已又承
先生視之投以八味丸二服神思清爽服金匱腎氣丸
料加參茋歸术未竟夕而胸次漸舒陡然思食不三日
而病去五六矣嗣後日用前二丸間服逾日而起至秋
初復患痢又服金匱腎氣丸料加參茋歸术黃連吳茱
木香痢遂止但覺後重又用補中益氣加木香黃連吳
茱五味數劑而全愈大方自分寒素命亦蹇剥山妻抱
病沉痼本難調攝苟非先生援救填壑未免今不肖奔
走衣食於外而可無内顧之憂矣然則先生之仁庇固
不肖全家之福亦不肖全家之感也斯言也當置之座
右以為子孫世誦之不肖嘗侍先生之側檢閱醫案始
知山妻奏效巔末遂秉書紀二丸藥之聖且彰先生用
藥之神萬一云吳門晩學生沈大方履文再拜頓首謹
書
脾胃虧損暑濕所傷等症(四附食生冷入房)
大司徒李蒲汀南吏部少宰時患黃疸當用淡滲之劑
公尚無嗣猶豫不决余曰有是病而用是藥以茵陳五
苓散加芩連山梔二劑而愈至辛卯得子公執余手而
笑曰醫方猶公案先設君避毁譽殘喘安得享餘年而
遂付託之望哉由是禮遇益厚
應天王治中遍身發黃妄言如狂苦于胸痛手不可近
此中焦畜血為患用桃仁承氣湯一劑下瘀血而愈
太守朱陽山弟下部蓄血發狂用抵當湯而愈
一儒者每春夏口乾發熱勞則頭痛服清凉化痰藥瀉
喘煩躁用香茹飲神思昏憒脉大而虛此因閉藏之際
不遠幃幕為患名曰注夏用補中益氣去柴胡升麻加
五味麥門炮薑一劑脉益甚仍用前藥加肉桂五分服
之即甦更用六味丸而痊
一儒者體肥善飲仲秋痰喘用二陳芩連益甚加桑皮
杏仁盗汗氣促加貝母枳殼不時發熱余以為脾肺虛
寒用八味丸以補土母補中益氣以接中氣而愈
一男子夏月入房食冰果腹痛余用附子理中湯而愈
有同患此者不信别用二陳芩連之類而死
一男子盛暑發熱胸背作痛飲湯自汗用發表之藥昏
憒譫語大便不實吐痰甚多用十全大補一劑頓退又
用補中益氣加炮薑二劑全愈
肝脾腎虧損頭目耳鼻等症(五)
給事張禹功目赤不明服袪風散熱藥反畏明重聽脉
大而虛此因勞心過度飲食失節以補中益氣加茯神
棗仁山藥山茱五味頓愈又勞役復甚用十全大補兼
以前藥漸愈却用補中益氣加前藥而痊東垣云諸經
脉絡皆走於面而行空竅其清氣散於目而為精走於
耳而為聽若心煩事冗飲食失節脾胃虧損心火太甚
百脉沸騰邪害孔竅而失明矣况脾為諸隂之首目為
血脉之宗脾虛則五臟之精氣皆為失所若不理脾胃
不養神血乃治標而不治本也
少宰李蒲汀耳如蟬鳴服四物湯耳鳴益甚此元氣虧
損之症五更服六味地黃丸食前服補中益氣湯頓愈
此症若血虛而有火用八珍加山梔柴胡氣虛而有火
四君加山梔柴胡若因怒就聾或鳴實用小柴胡加芎
歸山梔虛用補中益氣加山梔午前甚用四物加白术
茯苓久湏用補中益氣午後甚用地黃丸
少司馬黎仰之南銀臺時因怒耳鳴吐痰作嘔不食寒
熱脇痛用小柴胡合四物加山梔陳皮而瘥尚寳劉毅
齋怒則太陽作痛用小柴胡加茯苓山梔以清肝火更
用六味丸以生腎水後不再發
一儒者日晡兩目緊澁不能瞻視此元氣下陷用補中
益氣倍加參茋數劑全愈
一男子亦患前症服黃栢知母之類更加便血此脾虛
不能綂血肝虛不能藏血也用補中益氣六味地黃而
愈
一儒者兩目作痛服降火袪風之藥兩目如緋熱倦殊
甚余用十全大補湯數劑諸症悉退服補中益氣兼六
味丸而愈復因勞役午後目濇體倦服十全大補而痊
一男子房勞兼怒風府脹悶兩脇脹痛余作色慾損腎
怒氣傷肝用六味地黃丸料加白术當歸一劑而安
一儒者酒色過度頭腦兩脇作痛余以為腎虛而肝病
亦用前藥頓安
一男子面白鼻流清涕不聞馨穢三年矣用補中益氣
加麥門山梔而愈
一男子年二十素嗜酒色兩目赤痛或作或止兩尺洪
大按之微弱余謂少年得此目當失明翌早索途而行
不辨天日衆皆驚異余與六味地黃丸料加麥門五味
一劑頓明
婦人症見女科撮要
脾肺腎虧損小便自遺淋濇等症(六)
大司徒許函谷在南銀臺時因勞發熱小便自遺或時
不利余作肝火隂挺不能約制午前用補中益氣加山
藥黃栢知母午後服地黃丸月餘諸症悉退此症若服
燥劑而頻數或不利用四物麥門五味甘草若數而黃
用四物加山茱黃栢知母五味麥門若肺虛而短少用
補中益氣加山藥麥門若隂挺痿痺而頻數用地黃丸
若熱結膀胱而不利用五淋散若脾肺燥不能化生用
黃芩清肺飲若膀胱隂虛陽無以生而淋瀝用滋腎丸
若膀胱陽虛隂無以化而淋濇用六味丸若轉筋小便
不通或喘急欲死不問男女孕婦急用八味丸緩則不
救若老人隂痿思色精不出而内敗小便道澁痛如淋
用加减八味丸料加車前牛膝若老人精已竭而復耗
之大小便道牽痛愈痛愈欲便愈便則愈痛亦治以前
藥不應急加附子若喘嗽吐痰腿足冷腫腰骨大痛而
目浮腫太陽作痛亦治以前藥若痛愈而小便仍濇宜
用加减八味丸以緩治之(詳見褚氏遺書精血篇但無冶法耳)
司徒邊華泉小便頻數濇滯短赤口乾唾痰此腎經陽
虛熱燥隂無以化用六味滋腎二丸而愈
司馬李悟山莖中作痛小便如淋口乾唾痰此思色精
降而内敗用補中益氣六味地黃而愈
考功楊村庵口舌乾燥小便頻數此膀胱陽燥隂虛先
用滋腎丸以補隂而小便愈再用補中益氣六味地黃
以補肺腎而安若汗多而小便短少或體不禁寒乃脾
肺氣虛也
司空何燕泉小便赤短體倦食少缺盆作痛此脾肺虛
弱不能生腎水當滋化源用補中益氣六味丸加五味
而安
商主客素膏粱小便赤數口乾作渴吐痰稠粘右寸關
數而有力此脾肺積熱遺於膀胱用黃芩清肺飲調理
脾肺用滋腎六味二丸滋補腎水而愈
一儒者發熱無時飲水不絶每登厮小便濇痛大便牽
痛此精竭復耗所致用六味丸加五味子及補中益氣
喜其謹守得愈若肢體畏寒喜熱飲食用八味丸
儒者楊文魁痢後兩足浮腫胸腹脹滿小便短少用分
利之劑遍身腫兼氣喘余曰兩足浮腫脾氣下陷也胸
腹脹滿脾虛作痞也小便短少肺不能生腎也身腫氣
喘脾不能生肺也用補中益氣湯加附子而愈半載後
因飲食勞倦兩目浮腫小便短少仍服前藥頓愈
甲戌年七月余奉侍武廟湯藥勞役過甚飲食失節
復兼怒氣次年春莖中作痒時出白津時或痛甚急以
手緊捻纔止此肝脾之氣虛也服地黃丸及補中益氣
加黃栢柴胡山梔茯苓木通而愈至丁酉九月又因勞
役小便淋瀝莖痒竅痛仍服前湯加木通茯苓膽草澤
瀉及地黃丸而愈
大尹顧榮甫尾閭作痒小便赤濇左尺脉洪數属腎經
虛熱法當滋補彼不信乃服黃栢知母等藥年許高骨
腫痛小便淋瀝肺腎二脉洪數無倫余曰子母俱敗無
能為矣後果殁
余甲辰仲夏在横金陳白野第會其外舅顧同厓求余
診脉左尺澁結右寸洪數余曰此肺金不能生腎水誠
可慮果至季冬莖道澁痛如淋愈痛則愈欲便愈便則
愈痛而殁
脾肺腎虧損虛勞怯弱等症(七)
庶吉士黃伯鄰發熱吐痰口乾體倦自用補中益氣湯
不應余謂此金水俱虛之症兼服地黃丸而愈後背患
一癤煩痛寒熱彼因前月嘗偕往視郭主政背疽郭不
經意余决其殞於金旺之日果符余言已而郭氏妻孥
感其毒皆患惡瘡伯鄰所患與郭患同心甚恐余曰此
小瘡也憎寒等症皆隂虛舊症果是瘡毒亦當補氣血
余在第就以地黃丸料煎與服之即睡良久各症頓退
自後常有頭面耳目口舌作痛或吐痰眩暈之類服前
藥即愈後任都憲督鹽法道出於蘇必垂顧焉
少司空何瀟川足熱口乾吐痰頭暈服四物黃連黃栢
飲食即减痰熱益甚用十全大補加麥門五味山藥山
茱而愈
一儒者或兩足發熱或脚跟作痛用六味丸及四物加
麥門五味玄參治之而愈後因勞役發熱惡寒作渴煩
躁用當歸補血湯而安
儒者劉允功形體魁偉冬日飲水自喜壯實余曰此隂
虛也不信一日口舌生瘡或用寒凉之劑肢體倦怠發
熱惡寒余用六味地黃補中益氣而愈
一男子腿内作痛用滲濕化痰藥痛連臀肉面赤吐痰
脚跟發熱余曰乃腎虛隂火上炎當滋化源不信服黃
栢知母之類而殁
余甥居宏年十四而娶至二十形體豐厚發熱作渴面
赤作脹或外為砭血内用降火肢體倦怠痰涎愈多脉
洪數鼓指用六味丸及大補湯加麥門五味而痊
余甥凌雲漢年十六庚子夏作渴發熱吐痰唇燥遍身
生疥兩腿尤多色黯作痒日晡愈熾仲冬腿患瘡尺脉
洪數余曰疥腎疳也瘡骨疽也皆腎經虛症針之膿出
其氣氤氲余謂火旺之際必患瘵症遂用六味地黃十
全大補不二旬諸症愈而瘵症具仍用前藥而愈抵冬
娶妻至春其症復作父母憂之俾其外寢雖其年少謹
疾亦服地黃丸數斤煎藥三百餘劑而愈
其弟雲霄年十五壬寅夏見其面赤唇燥形體消瘦余
曰子病將進矣癸卯冬復見之曰子病愈深矣至甲辰
夏胃經部分有青色此木乘土也始求治先以六君加
柴胡芍藥山梔蕪荑炒黑黃連數劑及四味肥兒六味
地黃二丸及參苓白术歸芍山梔麥門五味炙草三十
餘劑肝火漸退更加膽草柴胡三十餘劑乃去芍加肉
桂三十餘劑及加减八味丸元氣漸復而愈
脾肺腎虧損遺精吐血便血等症(八)
少宰汪涵齋頭暈白濁余用補中益氣加茯苓半夏愈
而復患腰痛用山茱山藥五味萆薢遠志頓愈又因勞
心盗汗白濁以歸脾湯加五味而愈後不時昡暈用八
味丸全愈
南銀臺許函谷因勞發熱作渴小便自遺或時閉濇余
作肝火血虛隂挺不能約制午前用補中益氣加山藥
山茱午後服地黃丸月餘諸症悉退
司廳陳石鏡久患白濁發熱體倦用補中益氣加炮薑
四劑白濁稍止再用六味地黃兼服諸症悉愈
光禄柴黼庵因勞患赤白濁用濟生歸脾十全大補二
湯間服而愈
司廳張檢齋隂囊腫痛時發寒熱若小腹作痛則莖出
白津用小柴胡加山梔膽草茱萸芎歸而愈
朱工部勞則遺精齒牙即痛用補中益氣加半夏茯苓
芍藥并六味地黃丸漸愈更以十全大補加麥門五味
而痊
一男子白濁夢遺口乾作渴大便閉澁午後熱甚用補
中益氣加芍藥玄參并加减八味丸而愈
一男子莖中痛出白津小便秘時作痒用小柴胡加山
梔澤瀉炒連木通膽草茯苓二劑頓愈又兼六味地黃
丸而痊
一男子發熱便血精滑一男子尿血發熱一男子
發熱遺精或小便不禁俱属腎經虧損用地黃丸益氣
湯以滋化源並皆得愈
一男子鰥居數年素勤苦勞則吐血發熱煩躁服犀角
地黃湯氣高而喘前病益盛更遺精白濁形體倦怠飲
食少思脉洪大舉按有力服十全大補加麥門五味山
茱山藥而愈
儒者楊啓元素勤苦吐血發痙不知人事余以為脾胃
虛損用十全大補湯及加减八味丸而痙愈再用歸脾
湯而血止
一儒者因飲食勞役及惱怒眉髮脱落余以為勞傷精
血隂火上炎所致用補中益氣加麥門五味及六味地
黃丸加五味眉髮頓生如故
一男子年二十巔毛脱盡用六味地黃丸不數日髮生
寸許兩月復舊吳江史萬湖云有男女偶合眉髮脱
落無藥調治至數月後復生
一童子年十四發熱吐血余謂宜補中益氣以滋化源
不信用寒凉降火愈甚始謂余曰童子未室何腎虛之
有參茋補氣奚為用之余述丹溪先生云腎主閉藏肝
主疎泄二臟俱有相火而其系上属於心心為君火為
物所感則易於動心動則相火翕然而隨雖不交會其
精亦暗耗矣又精血篇云男子精未滿而御女以通其
精則五臟有不滿之處異日有難狀之疾遂用補中益
氣及地黃丸而瘥
一男子咳𠻳吐血熱渴痰盛盗汗遺精用地黃丸料加
麥門五味治之而愈後因勞怒忽吐紫血塊先用花蕊
石散又用獨參湯漸愈後勞則咳𠻳吐血一二口脾肺
腎三脉皆洪數用補中益氣六味地黃而全愈
辛丑夏余在嘉興屠内翰第遇星士張東谷談命時出
中庭吐血一二口云久有此症遇勞即作余意此勞傷
肺氣其血必散視之果然與補中益氣加麥門五味山
藥熟地茯神遠志服之而愈翌早請見云每服四物黃
連山梔之類血益多而倦益甚余得公一七吐血頓止
神思如故何也余曰脾綂血肺主氣此勞傷脾肺致血
妄行故用前藥健脾肺之氣而嘘血歸源耳後率其子
以師余余曰管見已行於世矣子宜覽之
肝脾腎虧損下部瘡腫等症(九)
通府黃廷用飲食起居失宜兩足發熱口乾吐痰自用
二陳四物益甚兩尺數而無力余曰此腎虛之症也不
信仍服前藥足跟熱痒以為瘡毒又服導濕之劑赤腫
大熱外用敷藥破而出水久而不愈及用追毒丹瘡突
如桃始信余言滋其化源半載得瘥
儒者章立之左股作痛用清熱滲濕之藥色赤腫脹痛
連腰脇腿足無力余以為足三隂虛用補中益氣六味
地黃兩月餘元氣漸復諸症漸退喜其慎疾年許而痊
府庠鍾之英兩腿生瘡色黯如錢似癬者三四痒痛相
循膿水淋漓晡熱内熱口乾面黧此腎虛之症用加味
六味丸數日而愈此等症候用袪風敗毒之劑以致誤
人多矣
一男子素遺精脚跟作痛口乾作渴大便乾燥午後熱
甚用補中益氣加芍藥玄參及六味丸而愈
餘症見外科樞要
脾肺腎虧損大便秘結等症(十)
一儒者大便素結服搜風順氣丸後胸膈不利飲食善
消面帶陽色左關尺脉洪而虛余曰此足三隂虛也彼
恃知醫不信乃服潤腸丸大便不實肢體倦怠余與補
中益氣六味地黃月餘而驗年許而安若脾肺氣虛者
用補中益氣湯若脾經鬱結者用加味歸脾湯若氣血
虛者用八珍湯加肉蓯蓉若脾經津液涸者用六味丸
若發熱作渴飲冷者用竹葉黃茋湯若燥在直腸用猪
膽汁導之若肝膽邪侮脾者用小柴胡加山梔郁李枳
殼若膏粱厚味積熱者用加味清胃散亦有熱燥風燥
陽結隂結者當審其因而治之若復傷胃氣多成敗症
一老儒素有風熱飲食如常大便十七日不通肚腹不
脹兩尺脉洪大而虛此隂火内爍津液用六味丸二十
餘劑至三十二日始欲去用猪膽潤而通利如常
一婦人年七十有三痰喘内熱大便不通兩月不寐脉
洪大重按微細此属肝肺腎虧損朝用六味丸夕用逍
遥散各三十餘劑計所進飲食百餘碗腹始痞悶乃以
猪膽汁導而通之用十全大補調理而安若間前藥飲
食不進諸症復作
一男子年五十餘因怒少食大便不利服潤腸丸大便
秘結胸脇作痛欲兼服脾約丸肝脾腎脉浮而濇余曰
此足三隂精血虧損之症也東垣先生云若人胃強脾
弱約束津液不得四布但輸膀胱小便數而大便難者
用脾約丸若人隂血枯槁内火燔灼肺金受邪土受木
傷脾肺失傳大便秘而小便數者用潤腸丸令滋其化
源則大便自調矣如法果驗
一儒者懷抱鬱結復因場屋不遂發熱作渴胸膈不利
飲食少思服清熱化痰行氣等劑前症益甚肢體倦怠
心脾二脉濇滯此鬱結傷脾之變症也遂用加味歸脾
湯治之飲食漸進諸症漸退但大便尚濇兩顴赤色此
肝腎虛火内傷隂血用八珍湯加蓯蓉麥門五味至三
十餘劑大便自潤一男子所患同前不信余言服大
黃等藥泄瀉便血遍身黑黯復求治余視之曰此隂陽
二絡俱傷也經曰陽絡傷則血外溢隂絡傷則血内溢
辭不治後果然
職方陳莪齋年踰六旬先因大便不通服内疏等劑後
飲食少思胸腹作脹兩脇作痛形體倦怠兩尺浮大左
關短濇右關弦濇時五月請治余意乃命門火衰不能
生脾土而肺金又尅肝木憂其金旺之際不起後果然
各症方藥(十二)
小柴胡湯治肝膽症寒熱往來或日晡發熱或濕熱
身熱默默不欲食或怒火口苦耳聾咳嗽發熱脇下
作痛甚者轉側不便兩袪痞滿或泄瀉咳嗽或吐酸
食苦水或因怒而患瘧痢等症
柴胡(二錢)黃芩(一錢五分)人參半夏(各七分)甘草(炙五分)
右薑水煎服
加味小柴胡湯治血虛大勞大怒火動熱入血室或
婦女經行感冐發熱寒熱如瘧夜間熱甚或譫語即
前方加生地黃一錢
黃芩半夏生薑湯治膽腑發咳嘔苦水如膽汁
黃芩(炒)生薑(各三錢)甘草(炙)半夏(各二錢)
右薑水煎服
桔梗湯治心臟發咳咳而喉中如梗狀甚則咽腫喉
痺
苦梗(三錢)甘草(六錢)
右水煎服
芍藥甘草湯治小腸腑發咳咳而失氣
芍藥甘草(炙各四錢)
右水煎服
升麻湯治脾臟發欬欬而右脇下痛痛引肩背甚則
不可以動
升麻白芍藥甘草(各二錢)葛根(三錢)
右水煎服
烏梅丸治胃腑發欬欬而嘔嘔甚則長蟲出
烏梅(三十箇)細辛附子桂枝人參黃栢(各六)
(錢)乾薑(一兩)黃連(一兩五錢)當歸蜀椒(各四兩)
右為末用酒浸烏梅一宿去核蒸之與米飯搗如泥
丸桐子大每服三十丸白湯下
麻黃湯治肺臟發欬欬而喘急有聲甚則唾血
麻黃(三錢)桂枝(二錢)甘草(一錢)杏仁(二十箇)
右水煎服
赤石脂禹餘粮湯治大腸腑發欬欬而遺屎
赤石脂禹餘粮(各二兩並打碎)
右水煎服
麻黃附子細辛湯治腎臟發欬欬則腰背相引而痛
甚則欬涎又治寒邪犯齒致腦齒痛宜急用之緩則
不救
麻黃細辛(各二錢)附子(一錢)
右水煎服
茯苓甘草湯治膀胱腑發欬欬而遺溺
茯苓(二錢)桂枝(二錢五分)生薑(五大片)甘草(炙一錢)
右水煎服
異功散治久欬不已或腹痛少食面腫氣逆又治脾
胃虛弱飲食少思等症
人參茯苓白术甘草陳皮(各等分)
右每服三五錢薑棗水煎
法製清氣化痰丸順氣快脾化痰消食
半夏南星(去皮尖)白礬皂角(切)乾薑(各四兩)
右先將白礬等三味用水五碗煎取水三碗却入半
夏二味浸二日再煑至半夏南星無白點為度晒乾
陳皮青皮(去欀)紫蘇子(炒)蘿葡子(炒另研)葛根神
麯(炒)麥蘖(炒)杏仁(去皮尖炒研)山查子香附子(各二兩)
右為末蒸餅丸桐子大每服五七十丸臨卧食後茶
湯下
升陽益胃湯治脾胃虛弱肢體怠惰或體重節痛口
舌乾渴飲食無味大便不調小便頻數飲食不消兼
見肺病洒淅惡寒悽慘不樂乃陽不和也
羌活獨活防風(各五錢)柴胡白术茯苓(渴者)
(不用)澤瀉(各三錢)人參半夏甘草(炙各一兩)黃茋(二兩)芍
藥黃連陳皮(各四錢)
右每服三五錢薑棗水煎早温服如小便愈而病益
加是不宜利小便也當少减茯苓澤瀉
生脉散治熱傷元氣肢體倦怠氣短懶言口乾作渴
汗出不止或濕熱大行金為火制絶寒水生化之源
致肢體痿軟脚欹眼黑最宜服之
人參(五錢)五味子麥門冬(各三錢)
右水煎服
清燥湯治元氣虛濕熱乘之遍身痠軟或肺金受邪
絶寒水生化之源腎無所養小便赤少大便不調腿
腰痿軟或口乾作渴體重麻木頭目眩暈飲食少思
或自汗盗汗肢體倦怠胸滿氣促
黃茋(一錢五分)黃連神麯(炒)五味子(九粒杵炒)猪苓柴
胡甘草(炙各二分)蒼术白术麥門冬陳皮
生地黃澤瀉(各五分)白茯苓人參當歸升
麻(各三分)黃栢(酒拌一分)
右水煎服
清暑益氣湯治元氣弱暑熱乘之精神困倦胸滿氣
促肢節疼痛或小便黃數大便溏頻又暑熱瀉痢瘧
疾之良劑
升麻黃茋(炒去汗各一錢)蒼术(一錢五分)人參白术陳
皮神麯(炒各五分)甘草(炙)乾葛(各三分)五味子(九粒杵炒)
右水煎服
香茹飲(加黃連名黃連香茹飲)治一切暑毒腹痛霍亂吐瀉或頭
痛昏憒
香薷茯苓白扁豆厚朴甘草(各一錢)
右水煎服
麥門冬湯治火熱乘肺欬唾有血
麥門冬(去心)防風(各二錢)白茯苓(二錢)人參(一錢)
右水煎服
二神丸治脾腎虛弱侵晨五更作瀉或全不思食或
食而不化大便不實神效
破故紙(四兩炒)肉豆䓻(二兩生用)
右為末用大紅棗四十九枚生薑四兩切碎用水煑
熟去薑取棗肉和藥丸桐子大每服五十丸空心鹽
湯下
五味子散治腎泄在侵晨五更作瀉飲食不進或大
便不實不時去後為丸尤效
五味子(炒二兩)吳茱萸(炒五錢)
右為末每服二錢白湯調
四神丸治脾腎虛弱大便不實飲食不思
肉豆䓻補骨脂五味子吳茱萸(各為末)生薑
(四兩)紅棗(五十枚)
右用水一碗煑薑棗去薑水乾取棗肉丸桐子大每
服五七十丸空心日前服
保和丸治飲食停滯胸膈痞滿或吞酸腹脹
神麯(炒)半夏茯苓(各一兩)山查(取肉二兩蒸)蘿蔔子(炒)
陳皮連翹(各五錢)
右為末粥丸加白术二兩名大安丸
越鞠丸治六鬱胸膈痞滿或吞酸嘔吐飲食不化
蒼术神麯撫弓麥芽(炒)香附山查山
梔(各等分)
右為末水調神麯麥芽末糊丸桐子大每服六七十
丸滚湯下
茵陳五苓散治酒積分利其濕
茵陳白术猪苓(各一錢)桂(三分)澤瀉(一錢五分)
右水煎服
葛花解酲湯治酒積上下分消
白豆䓻砂仁葛花(各半兩)木香(五分)青皮(三錢)陳皮
白茯苓猪苓人參(各一錢半)白术神麯(炒)澤
瀉乾薑(各二錢)
右為末每服五錢白湯調得微汗酒病去矣
益黃散治脾土虛寒寒水反來侮土而嘔吐不食或
肚腹作痛或大便不實手足逆冷等症
陳皮(一兩)青皮阿子肉甘草(炙)丁香(各二錢)
右每服四錢水煎服
人參安胃散治脾胃虛熱嘔吐或泄瀉不食
人參(一錢)黃茋(二錢)生廿草炙甘草(各五分)白芍藥(七分)
白茯苓(四分)陳皮(三分)黃連(二分)
右水煎服
人參養胃湯治外感風寒内傷飲食寒熱頭疼或作
瘧疾
半夏厚朴(薑製)橘紅(各八分)藿香葉草菓茯苓
人參(各五分)甘草(炙三分)蒼术(一錢)
右薑七片烏梅一箇水煎服
藿香正氣散治外感風寒内停飲食頭疼寒熱或霍
亂泄瀉或作瘧疾
桔梗大腹皮紫蘇茯苓厚朴(製各一錢)丼草
(炙五分)藿香(一錢五分)
右薑棗水煎熱服
白虎湯治胃熱作渴暑熱尤效
知母石膏(各二錢)粳米(半合)
右水煎服
竹葉黃茋湯治胃虛火盛而作渴
淡竹葉(二錢)黃茋生地黃麥門冬當歸川
芎甘草黃芩(炒)芍藥人參石膏(煅各一錢)
右水煎服
竹葉石膏湯治胃火盛而作渴
淡竹葉石膏(煅)桔梗木通薄荷葉甘草
(各一錢)
右水煎服
四七湯治七情鬱結心腹絞痛或為膨脹
人參官桂半夏(洗七次各一錢)甘草(炙五分)
右薑水煎服
青州白丸子治風痰咳嗽或牙關緊急或痰喘體麻
南星(三而)半夏(七兩)白附子(一兩)川烏(半兩各生用)
右為末絹袋盛井水擺浸仍換水浸三五日晒乾糯
米粉丸如急用以薑汁糊丸亦可
左金丸(一名四金丸)治肝火脇刺痛或發寒熱或頭目作痛
或大便不實或小便淋秘或小腹疼痛一切肝火之
症
黃連(六兩)吳茱萸(一兩湯煑片時用)
右為末粥丸白术陳皮湯下
當歸龍薈丸治肝經實火大便秘結小便澁滯或胸
膈作痛隂嚢腫脹凡属肝經實火皆宜用之
當歸龍膽草梔子仁黃連黃芩(各一兩)大
黃蘆薈青黛(各五錢)木香(二錢五分)麝香(另研五分)
右為末炒神麯糊丸每服二十丸薑湯下
神效黃茋湯治渾身或頭面手足麻木不仁目緊縮
小及羞明畏日或視物不明
黃茋(二兩)人參(八錢)甘草(炙)白芍藥(各一兩)蔓荆子(一兩)陳
皮(五錢)
右每服五錢水煎臨卧熱服如麻木不仁雖有熱症
不用黃栢加黃茋
益氣聰明湯治久病或因尅伐脾胃傷損眼目昏暗
或飲食失節勞役形體脾胃不足得内瘴耳鳴之患
或多年眼目昏暗視物不明此藥能令廣大聰明久
服無内瘴外瘴耳鳴耳聾等症
黃茋甘草(炙)人參(各五錢)蔓荆子(一錢五分)升麻葛
根(各三錢)芍藥黃栢(酒炒各一錢)
右每服五錢水煎臨卧并五更服
芍藥清肝散治眵多眊燥緊澁羞明赤脉貫睛臟腑
秘結
白术甘草川芎防風荆芥桔梗羌
活(各三分)芍藥柴胡前胡薄荷黃芩(各二分半)
山梔知母滑石石膏(各二分)大黃(四分)芒硝(二分)
(半)
右水煎食後熱服
黃連天花粉丸治症同上
黃連菊花川芎薄荷(各一兩)天花粉連翹
黃芩梔子(各四兩)黃栢(六兩)
右為末滴水丸桐子大每服五十丸加至百丸食後
臨卧茶湯下
㗜鼻通氣散治眼腫脹赤昏暗羞明癮澁疼痛或風
痒鼻塞頭痛腦酸外翳攀睛眵淚稠粘
鵝不食草(二錢)青黛川芎(各一錢)
右為末含水滿口每用如米許㗜鼻内淚出為度
選竒湯治風熱上壅眉稜骨痛或頭目眩暈
羌活防風(各三錢)甘草(二錢夏生冬炒)黃芩(酒製冬去之熱甚用)
右每服三錢水煎時時服
助陽活血湯治眼睫無力常欲垂閉餘治同上
黃茋甘草(炙)防風當歸(各五分)白芷(四分)蔓荆子
(四分)升麻(七分)
右水煎食後熱服
益隂腎氣丸治症同上
熟地黃(三兩)當歸(酒洗)柴胡五味子乾山藥山
茱萸(去核各半兩)茯苓澤瀉(各二錢半)生地黃(酒炒四兩)
右為末煉密丸桐子大每服百丸茶湯下日二三服
連翹飲治目中溜火惡日與火癮澁小角緊久視昏
花迎風有淚
蔓荆子生甘草連翹(各三錢)柴胡(五錢)黃芩(酒製五分)
生地黃當歸紅葵花人參(各三分)黃茋(五分)升
麻(一錢)防風羌活(各二分)
右水煎服
地芝丸治目不能遠視能近視或妨近視
生地黃(焙乾四兩)天門冬(去心)枳殼(麩炒)真甘菊花(各二兩)
右為末煉蜜丸桐子大每服百丸茶清或温酒下
定志丸治目不能近視反能遠視
白茯苓人參(各二兩)遠志(去心)菖蒲(各一兩)
右為末煉蜜丸桐子大以硃砂為衣每十丸至三十
丸米飲食後下日三服
大蘆薈丸(一名九味蘆薈)治大人小人下疳潰爛或作痛又治
肝疳食積口鼻生瘡牙齦蝕爛
胡黃連黃連蘆薈木香白蕪荑(炒)青皮
白雷丸鶴虱草(各一兩)麝香(三錢)
右為末蒸餅糊丸如麻子大每服一錢空心米飲下
四味肥兒丸(一名小肥兒丸)治諸疳發熱目生雲翳口舌生瘡
或牙齦腐爛肌肉消瘦遍身生瘡等症與地黃丸兼
服
黃連(炒)蕪荑(炒)神麯(炒)麥芽(炒各等分)
右各為末水糊丸桐子大每服二三十丸空心白湯
下
阿魏膏治一切痞塊更服胡連丸
羌活獨活玄參官桂赤芍藥川山甲
生地黃兩頭尖大黃白芷天麻(各五錢)
槐柳桃枝(各三錢)紅花(四錢)木鱉子(二十枚去殼)亂髮(如雞子大)
(一塊)
右用香油二斤四兩煎黑去查入髮煎髮化仍去柤
徐下黃丹煎軟硬得中入朴硝阿魏蘇合油乳香没
藥各五錢麝香五錢調勻即成膏矣攤貼患處内服
丸藥黃丹須用真正者效凡貼膏藥先用朴硝隨患
處鋪半指厚以紙蓋用熱熨斗熨良久如硝耗再加
熨之二時許方貼膏藥若是肝積加蘆薈末同熨
桃仁承氣湯治血結胸中手不可近或中焦蓄血寒
熱胸滿漱水不欲嚥善忘昏迷其人如狂
桃仁(半兩)大黃(一兩)甘草(二錢)桂(三錢)芒硝(三錢)
右每服一兩薑水煎
抵當湯治下部蓄血腹内作痛手不可近或發狂少
腹滿硬小便自利大便反黑如狂者在中發狂者在
下也
大黃水蛭(炒各半兩)蝱蟲(去翅足)桃仁(各三錢)
右每服五錢水煎服如作丸煉蜜和之
花蕊石散
硫黃(上色明淨者四兩)花蕊石(一兩)
右各為末拌勻先用紙筋和鹽泥固濟瓦礶一箇泥
乾入藥仍用泥封口候乾用炭周疊煅赤罐冷取出
為細末每服一錢童便酒下
搜風順氣丸治痔漏風熱閉結
車前子(兩半)大麻子(微炒)大黃(五錢半生半熟)牛膝(酒浸)郁李仁
兔絲子(酒浸)枳殼山藥(各二錢)
右為末煉蜜丸桐子大每服三十丸白湯下
五淋散治膀胱有熱水道不通淋澁不出或尿如豆
汁或成沙或如膏汁或熱怫便血
赤茯苓(一錢五分)赤芍藥山梔(各一錢)當歸甘草(各一)
(錢五分)
右入燈心水煎服
加味逍遥散治肝脾血虛發熱或潮熱晡熱或自汗
盗汗或頭痛目澁或怔忡不寧或頰赤口乾或月經
不調肚腹作痛或小腹重墜水道澁痛或腫痛出膿
内熱作渴等症
當歸芍藥茯苓白术(炒)柴胡(各錢)牡丹皮
山梔(炒)甘草(炙各五分)
右水煎服
逍遥散即前方去山梔牡丹皮
還少丹治脾腎虛寒飲食少思發熱盗汗遺精白濁
又治真氣虧損肌體瘦弱等症
肉蓯蓉遠志(去心)&KR1708;香巴戟乾山藥枸杞
子熟地黃石菖蒲山茱萸(去核)牛膝杜仲
(去皮薑製)楮實子五味子白茯苓(各一兩)
右各另為末和勻用棗肉百枚并煉蜜丸桐子大每
服五七十丸空心温酒或鹽湯下日三服
交加散治食瘧神效
肉豆䓻(二箇一生一煨)草豆䓻(二箇一生一煨)甘草(二錢半炙半生甪)厚
朴(二錢半製用半生用)生薑(一兩煨五錢生五錢)
右薑水煎發日五更服
仲景白虎加桂枝湯治温瘧
知母(六錢)甘草(炙二錢)石膏(五錢)桂枝(一錢)粳米(一合)
右水煎服此太陽陽明經藥也
柴胡桂薑湯治寒多微有熱或但寒不熱名曰牝瘧
桂枝黃芩牡蠣甘草(炙)乾薑(各一錢)栝蔞根
柴胡(各二錢)
右水煎服汗出即愈此少陽經藥也
桂枝羌活湯治瘧處暑以前發頭項痛脉浮惡風有
汗
桂枝羌活防風甘草(各一錢五分)
右水煎發而服如吐加半夏麯
麻黃羌活湯治症如前但惡風而無汗
麻黃(去節)羌活防風丼草(各半兩)
右如前服加法同上二方太陽經藥也
白芷湯治瘧病身熱目痛熱多寒少脉長先以大柴
胡下之餘熱不盡當服此湯
白芷(一兩)知母(一兩七錢)石膏(四兩)
右依前服此陽明經藥也
桂枝芍藥湯治瘧寒熱大作不論先後此太陽陽明
合病寒熱作則必戰慄經曰熱勝而動也發熱汗出
不愈内熱也此湯主之
桂枝(五分)黃茋知母石膏芍藥(各二錢)
右水煎此太陽陽明經藥也
桂枝黃芩湯如服前藥轉劇三陽合病也宜此和之
柴胡(一錢五分)黃芩人參甘草(各八分)半夏石膏
知母(各五分)桂枝(二分)
右依前服如外邪已解而内邪未已從卯至午發者
宜大柴胡下之從午至酉發者邪氣在内也宜大承
氣下之從酉至子發者或至寅發者邪氣在血也
桂枝石膏湯治瘧隔日發先寒後熱寒少熱多
桂枝(五錢)黃芩(一兩)石膏知母(各一兩五錢)
右水煎分三服此太陽陽明經藥也
麻黃黃芩湯治瘧發如前而夜發者
麻黃(一兩去節)甘草(炙三錢)桂(二錢)黃芩(五錢)桃仁(三十箇去皮尖)
右依前服桃仁味苦甘辛肝者血之海血驟則肝氣
燥經所謂肝苦急急食甘以緩之故桃仁散血緩肝
謂邪氣深遠而入血故夜發此湯發散血中風寒乃
三隂經藥也
香連丸治痢疾并水瀉暑瀉甚效
黃連(净二十兩)吳茱萸(去枝梗十兩)
右先將二味用熱水拌和入磁器内置熱湯頓一日
同炒至黃連紫黃色去茱用連為末每末四兩入木
香末一兩淡醋米飲為丸桐子大每服二三十丸滚
湯下久痢中氣下陷者用補中益氣下中氣虛者用
四君子下中氣虛寒者加薑桂
三黃丸治熱痢腹痛或口舌咽喉齒痛及一切實火
症
黃芩黃連黃栢(各等分)
右各另為末水丸桐子大每服七八十丸白湯下
芍藥湯治便血後重經曰溲而便膿血知氣行而血
止也行血則便自愈調氣則後重自除
芍藥(一兩)當歸黃連(各半兩)梹榔木香甘草(炙各)
(二錢)桂(二錢五分)黃芩(五錢)
右每服半兩水煎如痢不减加大黃
加减濟生腎氣丸治脾腎虛腰重脚腫小便不利或
肚腹腫脹四肢浮腫或喘急痰盛已成蠱症其效如
神
白茯苓(三兩)附子(半兩)川牛膝肉桂(去皮)澤瀉車前
子山茱萸山藥(各一兩)牡丹皮(一兩)熟地黃(四兩酒抺搯辟)
(杵膏)
右為末加煉蜜丸桐子大每服七八十丸空心白湯
下
三因當歸散治脾土不能制水水氣盈溢滲透經絡
發為水腫
木香赤茯苓當歸桂木通赤芍藥
牡丹皮㯽榔陳皮白术(各等分)
右每服五錢水煎服
不換金正氣散治脾氣虛弱寒邪相搏痰停胸膈致
發寒熱或作瘧疾
厚朴(去皮姜製)藿香半夏(薑製)蒼术(米泔浸)陳皮(各一錢)甘
草(炙五分)
右薑棗水煎服
七味白术散治中氣虧損津液短少口舌乾渴或口
舌生瘡不喜飲冷或吐瀉後口乾最宜服
人參白术木香白茯苓甘草藿香(各五)
(分)乾葛(一錢)
右水煎服
參苓白术散治脾胃不和飲食少進或嘔吐泄瀉凡
病後宜此調理
人參茯苓白扁豆(去皮薑汁半炒)白术(炒)蓮肉(去心皮)
砂仁(炒)薏苡仁(炒)桔梗(炒)山藥甘草(炙各二兩)
右為末每服二三錢用石菖蒲湯下或作丸
半夏湯治膽腑實熱精神恍惚寒熱泄瀉或寢寒增
風善太息
半夏(一錢五分)黃芩(一錢)遠志(一錢)生地黃(二錢)秫米(一合)宿薑
(一錢五分)酸棗仁(三錢炒)
右長流水煎服
犀角地黃湯治血虛火盛血妄行吐䘐便下若因忿
怒而致加山梔柴胡
犀角(鎊末)生地黃白芍藥牡丹皮(各一錢半)
右水煎傾出入犀末服之
人參平肺散治心火刑肺金患肺痿咳嗽喘嘔痰涎
壅盛胸膈痞滿咽喉不益
人參(四分)青皮(四分)茯苓(七分)天門冬(四分)陳皮(五分)地骨皮
(五分)甘草(炙五分)知母(七分)桑皮(一錢)五味子(一十粒杵碎)
右薑水煎服
清凉飲治實熱便秘或喉中腫痛
當歸赤芍藥甘草(炙)大黃(蒸各等分)
右每服五錢水煎服
清胃散治醇酒厚味唇齒作痛或齒齦潰爛或連頭
面頸項作痛
黃連(炒一錢半)當歸生地黃牡丹皮(各一錢)升麻(二錢)
右水煎服
犀翹清胃散前方加犀角連翹甘草
凉膈散治實熱喉舌腫痛便溺秘結
大黃朴硝甘草梔子仁黃芩薄荷葉
(各一兩)連翹(四兩)
右為末每服四五錢竹葉蜜少許煎服仍量加减
潤腸丸治伏火風熱大腸乾燥若因失血或因腎不
足當滋腎最忌此丸
麻子仁桃仁(去皮尖另研各一兩)羌活當歸尾大黃
(煨)皂角仁秦芃(各五錢)
右另研為末煉蜜丸猪膽汁丸尤妙每服三十丸食
前滚湯下若燥在直腸用猪膽汁導之亦忌前藥
滋腎丸治熱在血分不渴而小便不利或腎虛尺熱
腿膝無力不能履地
知母黃栢(各酒炒二兩)肉桂(二錢)
右各另為末水丸桐子大每服二百丸空心百滚湯
下
黃芩清肺飲治肺熱小便不利宜用此藥清之
黃芩(一錢)山梔(二錢)
右水煎服不利加鹽䜴二十粒
清心蓮子飲治熱在氣分口乾作渴小便白濁夜安
晝熱或治口舌生瘡咽乾煩躁作渴小便赤淋
黃芩(炒)麥門冬地骨皮車前子(炒)甘草(各一錢半)
石蓮肉茯苓黃茋柴胡人參(各一錢)
右每服五錢水煎服
調中益氣湯治濕熱所傷體重煩悶口失滋味二便
清數或痰嗽稠粘熱壅頭目體倦少食等症
黃茋(一錢)人參(去蘆)甘草蒼术(各五分)柴胡橘皮
升麻木香(各二分)
右水煎空心服
三生飲治卒中昏不知人口眼喎斜半身不遂并痰
厥氣厥
南星(一兩生用)川烏(去皮生用)附子(去皮生用各半兩)木香(二錢)
右每服五錢薑水煎
秦芁升麻湯治風寒客手足陽明經口眼喎斜惡見
風寒四肢拘急脉浮緊
升麻乾葛丼草芍藥人參秦芁白
芷防風桂枝(各三錢)
右每服一兩葱白二根水煎
愈風丹治諸風肢體麻木手足不隨等症
天麻牛膝(同酒浸焙乾)&KR1181;薢(另研細)玄參(各六兩)杜仲(七兩)
羌活(十四兩)當歸熟地黃(自製)生地黃(各一斤)獨活(五兩)
肉桂(三兩)
右為末煉蜜丸桐子大常服五七十丸病大至百丸
空心食前温酒或白湯下
地黃飲子治腎氣虛弱舌瘖不能言足廢不能行
熟地黃巴戟(去心)山茱萸(去核)肉蓯蓉(酒浸焙)石斛
附子(炮)五味子白茯苓石菖蒲遠志(去心)麥
門冬(去心)官桂(各等分)
右每服三錢入薄荷少許薑棗水煎服
餘方見上卷
薛氏醫案卷二
