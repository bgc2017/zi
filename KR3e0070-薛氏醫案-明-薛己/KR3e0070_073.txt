薛氏醫案卷七十三
明薛已訂
保嬰撮要十八
小便不利
痘疹方云痘疹未出之先熱盛恐欲起驚小便不利導
赤散微解之熱入膀胱如有血淋犀角湯初出不快小
便赤色生聖散已出未愈之間白术散或五苓散加木
通收靨之後小便不利煩熱而渴猪苓湯竊謂前症當
分所因若小腸熱結用導赤散肝經熱用柴胡麥門冬
湯脾經熱用犀角湯肺經熱用生地黃湯腎經熱地黃
丸靨後氣血虚弱用八珍湯中氣虚弱用五味異功散
一小兒小便不利口舌生瘡乾渴用導赤散加味四物
湯而膿貫又用白术散去木香治之而愈
一小兒小便不通口舌如靡作渴面赤左尺脉數此膀
胱熱結先用五淋散而小便利又用地黃清肺飲參茋
四聖散而愈
一小兒小便數而欠利面赤口渴兩足發熱此禀隂虚
也地黃滋腎二丸煎服用四劑而愈又用地黃丸料加
黃茋當歸而痊愈
一小兒痘將愈小便不利服五苓散之類小便愈少喘
咳唾痰此脾肺復傷也先用補中益氣湯三劑送滋腎
丸却用補中異功二藥而痊
八正散治下焦積熱大小便不通或小便淋澁脉症俱
實者
大黃(酒炒)車前子(炒)瞿麥萹蓄山梔(炒)木通(各一)
(錢)滑石(煅二錢)甘草(一錢)
右每服二錢水煎
滋腎丸為末水糊
黃栢(炒黑)知母(炒黑各二兩)肉桂(二錢)
益元散治痘疹初起煩躁作渴小便不通
滑石(六錢)甘草(一錢)
每服五六分白湯調下
導赤散治小腸實熱生瘡作渴發熱小便秘赤或小便
不利者(方見作痒搔破)
柴苓湯治疹瀉小便不利(方見癍症)
五苓散
茯苓猪苓白术澤瀉(各等分)肉桂(减半)
右為末每服四分白湯下
黃芩清肺飲
黃芩(炒)山梔(炒等分)
右每服二錢水煎
生地黃湯
生地黃(五錢)麥門冬(七錢)杏仁(去皮尖二錢)欵冬花陳皮
(各三錢)甘草(二錢五分)
右每服二三錢水煎
紫草木通湯治痘疹出不快小便不利
紫草人參木通茯苓糯米(各等分)甘草(减半)
柴胡麥門冬散(方見作痒抓破)
犀角湯(方見頂陷心灰)
仙聖散(方見痘瘡出遲)
加味四物湯(方見痘入口)
白术散(即七味白术散)
六味地黃丸(二方見發熱屬隂陽)
痘便血或黑屎
聞人氏云痘瘡大便下血或黑糞若睡而不醒是為惡
候乃内熱盛也用犀角地黃湯抱龍丸小柴胡湯加生
地黃主之竊謂前症若寒熱作渴小柴胡加生地黃發
熱體倦用五味異功散加當歸口乾作渴用人參白术
散大凡作渴引飲發熱者屬實熱作渴飲湯手足不熱
者屬虚熱手足逆冷者屬虚寒治者審之
一小兒出痘便血痘赤痛如錐或瘡内出血余謂肝火
熾盛用小柴胡湯加生地黃一劑随用犀角地黃湯一
劑而痊
一小兒痘瘡下血且不起發先君謂氣血不足用紫草
快癍湯加參茋歸术血頓止瘡頓起用八珍湯而愈
一小兒痘瘡下血小便赤色瘡色如赭發熱飲冷二便
不利先君謂心小腸實熱用八正散後用解毒防風湯
及飲芹菜汁而痊
一小兒痘疹便血倦怠作渴飲湯余謂倦怠便血脾虚
下䧟也少食作渴津液枯涸也用五味異功散加紫草
而愈
一小兒便血腹脹困倦身熱口乾飲渴四肢逆冷先君
謂脾氣虚寒不能攝血用五味異功散加丁香炮薑二
劑血止痘貫而靨
一小兒痘將愈而便血面白惡寒大便欲去而不去余
謂此元氣虚而下陷也用益氣湯不信服凉血之劑致
吐瀉腹痛而殁
一小兒痘將愈患便血面白惡寒手足並冷脉沉細如
無余謂陽氣虚寒欲用人參薑桂不從翌日而死手足
青黑惜哉
解毒防風湯治痘瘡毒氣熾盛便血
防風地骨皮黃茋白芍藥(炒)荆芥牛蒡
子(各等分)
右每服四錢水煎或為末白湯調下
紫草快癍湯治痘疹下血不能起發出不快色不紅活
等症(即紫草湯方見頂陷心煩)
聖濟犀角地黃湯治熱毒内藴煩躁作渴面色赤大便
黑屎或神昏便血(方見痘作渴)
小柴胡湯治肝經有熱不能藏血而便血(方見痘身痛)
五味異功散治脾胃氣虚不能統血而大便下血(方見寒戰)
(咬牙)
八珍湯治氣血不能攝血而便血(方見頂陷灰白)
八正散治心小腸有熱小便赤澁大便下血(方見痘小便不利)
七味白术散(即人参白术散方見痘發熱)
痘瘡焮裂出血
聞人氏云痘瘡大便不通小便如血或結癰毒身痘破
裂乃内火熾盛失於解利急用犀角地黃湯小柴胡湯
加生地黃四順飲之類治之竊謂前症若心脾熱盛用
犀角地黃湯心肝熱盛用小柴胡湯加生地黃若大便
不通先用四順飲次用犀角湯若色赤焮痛二便不通
急用活命飲加硝黃若色赤焮痛惡寒發熱用活命飲
加麻黃若因乳母怒火用加味逍遥散加味歸脾湯
一小兒痘根赤色寒熱作痛此肝經有熱也先用加味
小柴胡湯二劑諸症漸退又用加味逍遥散一劑而貫
膿末用八珍湯而靨
一男子痘根赤痛發熱作渴服紫草飲痘裂出血余謂
心肝二經風火相摶先用小柴胡湯加生地黃犀角二
劑用聖濟犀角地黃湯而愈
一小兒患前症大便不利小便赤澁作渴飲冷先君謂
脾胃實熱先用凉膈散一劑漸愈又用犀角地黃湯芹
菜汁而痊
一小兒患此診乳母有欝火用加味逍遥散加味歸脾
湯而痊同時患是症而用雜藥者俱致不救凉膈散治
上焦實熱煩渴面赤咽燥喉痛便溺赤濇狂言譫語
睡臥不安
大黃朴硝甘草連翹山梔黃芩薄
荷葉(各等分)
右為細末每服少許煎竹葉密湯調乳母同服
加味清胃散(方見痘癰)
加味逍遥散(方見痘潮熱)
犀角地黃湯(方見頂陷心灰)
加味小柴胡湯(即小柴胡湯加山梔生地黃方見痘身疼)
八珍湯(方見頂陷灰白)
聖濟歸脾湯(方見痘癰)
痘䘐血吐血
痘疹方云若痘發之際正宜微見與發汗同體然血與
汗雖殊其源則一盖痘疹乃穢血所發邪結肺胃毒氣
自然上越也若見此症不可妄投以藥恐治失其宜瘀
蓄者不出而已出者復傷反生變症也若作渴飲冷手
足並熱此毒氣熾盛而血上溢也宜用聖濟犀角地黃
湯若肺經熱毒而鼻䘐用地黃清肺飲胃經熱毒而吐
血亦用聖濟犀角地黃湯若腸胃熱毒而便血亦用之
作渴飲湯手足不熱者脾肺氣虚不能攝血而妄行也
宜用五味異功散若出血作渴煩躁面赤色者血脱也
宜用當歸補血湯
一小兒出痘三四日大便下血日有數滴至八日不能
止瘡不能起御醫錢春林謂其脾氣虚寒用木香散二
劑加丁香十一粒人參五錢次日痘起有膿由是血止
二十餘日而愈
一小兒痘瘡紅活但不時作痒口渴便血面赤先君謂
腸胃有熱用聖濟犀角地黃湯加柴胡一劑諸症漸退
用四君加當歸紅花而愈
一小兒痘瘡赤痛煩熱作渴或便血䘐血先君用犀角
地黃湯而血止又用紫草快癍湯而痛愈後瘡㾗色白
用四君黃茋當歸而痊
一小兒䘐血右寸脉數此肺金有火也用瀉白散而血
止但四肢倦怠用益氣湯而愈
一小兒痘痛赤色吐血發熱此胃經熱毒也先用聖濟
犀角地黃湯諸症漸愈又用五味異功散而痊
一小兒痘後䘐吐面色黃白因脾肺氣虚弱用麥門冬
散而愈後因勞䘐血發熱痘㾗赤色用四君歸茋而䘐
血止用五味異功散而熱退
一小兒痘後䘐血發熱則㾗赤熱止則㾗白此脾胃氣
虚也朝用補中益氣湯加乾薑夕用五味異功散加當
歸而愈
一小兒痘後䘐血頭運唇白惡心此中氣虛而清陽不
能上升也用補中益氣湯加蔓荆子稍愈去蔓荆子又
數劑而痊
一小兒痘後非䘐血即便血痘㾗赤白靡定手指冷熱
無常余謂此元氣虚而無根之火倏往倏来也朝用補
中益氣湯夕用五味異功散各二十餘劑而愈後因勞
心復發仍用前二藥為主佐以十全大補湯而愈
瀉白散
桑白皮(炒)甘草地骨皮
右每服二三錢水煎
人參竹葉湯治虚煩不得寐或兼自汗
人參竹葉甘草(各二錢)半夏(二錢五分)小麥麥門
冬(各一錢半)
右每服二三錢薑二片粳米一撮水煎服
八珍湯
十一味木香散(二方見頂陷灰白)
五味異功散
當歸補血湯(二方見寒戰咬牙)
紫草快癍湯(方見便血屎黑)
四君子湯(即六君子湯去陳皮半夏方見不靨悶亂)
十全大補湯(方見腹脹氣促)
痘煩躁
東垣云火入於心則煩入於腎則躁皆心火為之盖火
旺則金爍水虧故心腎合而為躁也宜用梔子豆䜴湯
凡痘瘡盛作之時必令心火有所導引苟或毒氣出而
未盡遂生煩躁以生黑豆煎湯或生犀磨汁飲之亦可
若津液不足虚煩不得臥者活人酸棗仁湯此症多因
脾胃氣虚或服剋伐之劑所致但當調補中氣為善
一小兒患此飲冷不止或作脹痛余謂胃火所致用犀
角地黃湯芹菜汁而頓愈
一小兒煩躁作渴飲冷不止先君謂脾胃熱毒用犀角
地黃湯而愈後復作喜飲熱湯面目赤色用當歸補血
湯而痊惟倦怠少食用白术散而愈
一小兒貫膿之際煩躁不寕肝脾脉數用聖濟犀角地
黃湯一劑稍止用八珍湯加牡丹皮而止又一劑漿漸
貫却用内托散倍用參茋歸术而靨
一小兒痘將貫膿煩躁面赤脉數大而虚此氣血虚也
先用參茋四聖散又用當歸補血湯而愈
一小兒出痘煩躁作渴面赤口乾脉洪而大按之無力
兩尺為甚此禀腎不足隂虚而火動也用大劑地黃丸
料加五味子煎與恣飲諸症頓减乃佐以補中益氣湯
二劑痘齊乃用參茋四聖散而靨
一小兒出痘煩躁作渴飲湯面目赤色脉數無力兩尺
為甚此禀足三隂虚也用益氣湯及地黃丸料加五味
子大劑始末服而靨
一男子出痘煩躁作渴虛症不能悉舉先君用益氣湯
地黃丸料加五味子各三十餘劑更用人參五觔煎湯
代茶飲兩月餘而靨又用歸茋參术各數斤半載始能
步履得元氣充實且慎調攝而痊
一小兒十五歲痘將愈而煩躁脉數而無力勞則益甚
且無寐或驚悸余用歸脾補中二湯漸愈後因勞仍作
或用四物化痰之劑前症益甚更發熱惡寒頭運而殁
一小兒痘愈後煩躁面赤脉洪大按之如無余謂血虚
朝用補中湯夕用歸脾湯將愈因飲食過多功課勞心
吐瀉腹痛頭運惡寒反服藿香正氣散發熱如炙汗出
如雨手足並冷而殁
活人酸棗仁湯治痘疹虚煩驚悸不得眠
酸棗仁(炒)甘草(炙)知母(炒)白茯苓麥門冬(去心)川
芎乾薑(炒各三分)
右水煎服兒大倍之
梔子豆豉湯
山梔(四箇)豆䜴(半兩)
右水二盞先煑梔子一盞内豆䜴煎至七分去滓温
服得快吐即止後服
當歸六黃湯治血氣不足虛火内動或煩躁盗汗不止
當歸熟地黃黃茋(炒)黃栢(已下俱炒黑)黃芩黃
連生地黃
右每服三五錢水煎
八珍湯治氣血俱虚或用剋伐之劑脾胃虚損肌肉消
瘦發熱惡寒飲食少思等症(方見頂陷灰白)
補中益氣湯
當歸補血湯(二方見寒戰咬牙)
六味地黃湯(方見痘發熱屬隂陽)
聖濟犀角地黃湯(方見頂陷心煩)
内托散(即托裏散方見痘癰)
七味白术散(方見痘發熱屬隂陽)
痘腹痛
婁全善先生云痘腹痛多是熱毒為患當臨症消息之
又云痘出腹痛或身痛脉洪數者用解毒凉藥加芍藥
甘草竊謂前症若痘未出而發熱煩躁或作渴飲冷大
便堅實此熱毒壅滯也用疏利之藥若痘已出而不熱
躁不飲冷大便不實此元氣虚弱也用白术散之類補
之若噯腐吞酸大便穢臭乳食停滯也用保和丸消之
凡腹痛作渴飲冷手足並熱者屬實熱作渴飲湯手足
並冷者屬虚寒虚寒者當温補脾胃虚弱者當調補脾
胃
一小兒善食作渴腹痛便秘痘㾗赤色先用加味四物
湯而愈後仍痛惡食此脾胃受傷用白术散而痊
一小兒痘將靨腹脹發熱面赤午後益甚按其腹不痛
余謂脾虚用五味異功散而痊
一小兒出痘腹痛大便似利寒熱往来余以為脾氣虚
用白术散而痊
一小兒出痘腹痛作渴飲食如常光澤紅活此胃經實
熱先用瀉黃散一劑頓安又用白术散而痊
一小兒痘後腹痛作渴飲冷便秘用清凉飲末五分頓
安後腹痛吐瀉發搐用白术散加釣藤鈎而愈
一小兒出痘腹痛噯腐呑酸此飲食停滯先用保和丸
二服續用五味異功散而痛止又用托裏散而靨
人參理中湯治脾胃虚寒胸膈痞滿或心腹疼痛痰逆
嘔吐少氣或霍亂吐利手足厥冷不喜飲水加附子
理中湯(名附子理中湯)
人參白术乾薑(炮各等分)甘草(炒减半)
右每服三錢水煎或研末白湯調下
五味異功散治小兒諸般釣症角弓反張胸膈臍凸以
透明沒藥為末薑湯調下
桔梗枳殼湯治氣壅痞結腹脇疼痛
桔梗枳殼(炒各一兩)甘草(炙)
右每服二三錢薑水煎
七味白术散治肚腹作痛和胃氣生津液若脾胃氣虚
作渴飲湯或因吐瀉津液虧損煩渴引飲或脾胃氣
虚腹脹瀉渴弄舌流涎手足指冷並宜服之以温補
脾氣化生津液(方見發熱屬隂陽)
保和丸治飲食停滯腹痛或惡寒發熱不可多服
神麯(炒)山查半夏茯苓陳皮(各一兩)連翹
蘿蔔子(各五錢)
右為末粥飯丸小豆大每服二三十丸白湯送下化
服亦可加白术名大安丸
六君子湯治脾胃氣虚肚腹作痛或吐瀉不食或肺虚
痰喘氣促惡寒或肝虚驚搐眩暈自汗諸症並宜服
即四君子湯加陳皮半夏(方見不靨悶亂)
瀉黃散(方見痘瀉渴)
五味異功散(方見寒戰咬牙)
聖濟犀角地黃湯(方見頂陷心煩)
托裏散(方見痘廱)
四物湯(方見痘瘡出遲)
清凉飲(方見痘瘡大便不通)
痘腰痛
經曰腰者腎之腑若痘瘡而見前症者皆因腎經虚怯
相火内燥真隂不能勝邪故腰作痛也急服地黃丸以
防變黑歸腎乃克有濟大抵此痘因禀賦腎家精氣不
足故目睛多白俗謂之拆腰痘是也若平素面白眼白
睛多行遲語遲者出痘必歸腎經預為調補腎氣庶免
此患
一小兒十三歲眼睛多白或時面赤常患頸痛尺脉洪
數先君謂禀腎氣虚用地黃丸料煎服而愈至十五歲
出痘先君云須多服前藥仍用地黃丸益氣湯更作倦
怠乃以地黃丸大劑煎與恣飲又用大劑八珍湯痘漸
出如式恪服前藥至朞歲二藥計十七斤餘而愈先君
每見嬰兒白睛多面色白或色赤令其預補脾腎以防
出痘但信者少耳
一小兒出痘腰痛足熱發渴此禀腎虚火動也先君用
大劑加减八味丸料煎與恣飲諸症漸退佐以大劑八
珍加紫草糯米數劑膿漸貫仍用前藥而結痂用八珍
湯而靨
一小兒出痘將愈因停食泄瀉作渴腰痛此脾腎虚弱
也先君用加減八味丸料及五味異功散渴瀉頓止又
與六味丸料及八珍湯而靨
一小兒出痘愈後腰足作痛此禀足三隂虚也用六味
丸料煎服及補中益氣湯而愈後又傷食作瀉腰痛用
四神丸六味而愈
一小兒面色常白目睛多白時常腰痛兩足時熱冬不
衣綿年九歲先君謂禀腎虚令每日服地黃丸至十歲
出痘腰痛發渴面赤飲冷用地黃丸每劑加肉桂半錢
煎與恣飲數劑之後熱渴頓止腰痛頓愈却去肉桂仍
與服之至五十餘劑而靨
一小兒痘愈後腰痛口渴兩足生瘡飲水不絶此禀足
三隂虚先君用地黃丸益氣湯至畢姻後不慎起居復
患瘰&KR1031;以致不起
一小兒面素白發熱作渴或面生瘡先君謂腎虚用加
味地黃丸補中益氣湯而愈後出痘腰痛仍用前藥而
痊次年畢姻患腎痿而卒
加味地黃丸
熟地黃(酒浸蒸丸晒乾八兩酒拌杵膏)山茱萸(肉)亁山藥五味
子(炒各四兩)澤瀉白茯苓牡丹皮鹿茸(炙各三兩)肉
桂(厚者去皮取肉一兩發熱者以此加之引虚火歸腎經而熱自止也)
右各另為末入地黃和勻量入米糊丸服煎服更好
六味地黃丸(方見發熱屬隂陽)
五味異功散
補中益氣湯(二方見寒戰咬牙)
八珍湯(方見頂陷灰白)
八味丸(即六味丸加附子肉桂各一兩方見痘作渴)
二神丸
四神丸(二方見痘作瀉)
痘面青
聞人氏云痘疹屬火症其面色赤者為順甚者為熱若
肝木尅制脾土致面色青者是為逆也急用四君升麻
柴胡調補脾胃色正纔治竊謂前症若傷食而嘔吐搐
搦脾氣受傷而瀉利搐搦或厥逆皆慢脾風之漸也用
人參理中湯加柴胡釣藤鈎治之或有少誤多致不起
若有痘毒内外欝蒸發出遇風寒相摶凝滯於肌肉遍
身皮膚青色者用透肌散胃傷則生風嘔吐脾傷則生
風厥逆用五味異功散加天麻若瘡密熱盛便秘飲冷
面赤者用犀角解毒散貫漿之後發熱煩躁作渴面赤
者用當歸補血湯足熱腰痛目睛赤者地黃丸皆要法
也
一小兒痘瘡紅活起發因飲食過多吐瀉腰痛唇面青
色手足並冷此脾胃虚寒而受尅也先君用六君薑桂
一劑前病不退痘色欠赤再劑加附子二分諸症頓退
翌日用參茋四聖散二劑將愈更用八珍湯内參茋各
五錢四劑而靨
一小兒出痘飲冷過多腹痛面青手足並冷此寒邪傷
脾而虚寒也用附子理中湯一劑而痛止用人參一兩
薑一錢二劑而膿貫又用人參煎湯代茶與飲月餘而
靨
一小兒出痘面青腹痛手足並冷此脾氣虚寒也先用
五味異功散加木香肉桂又用内托散參茋四聖散貫
膿痂靨
一小兒出痘面青腹痛手足並冷此脾土虚寒也先服
益黃散末三錢再以六君木香而安又傷食作瀉面青
用五味異功散而痊
一小兒出痘面色青手足冷此寒水侮土非十二味異
功散不能救不信乃服疏通之藥殁而遍身皆青悔無
及矣
六君子湯
四君子湯(二方見不靨悶亂)
人參理中湯(加附子名附子理中湯方見痘腹痛)
五味異功散
當歸補血湯(二方見寒戰咬牙)
内托散(即托裏散方見痘癰)
十二味異功散(方見頂陷灰白)
參茋四聖散(方見腹脹氣促)
六味地黃丸(方見發熱屬隂陽)
犀角地黃湯(方見頂陷心煩)
痘㾗赤白
痘㾗赤白各有所因治法亦異凢㾗赤而作痒血虚而
有熱也用四味牡丹皮赤而作痛餘熱也用四君連翹
金銀花若發熱而大便調和者脾胃虚熱也用五味異
功散若發熱而大便秘結者腸胃内熱也用聖濟犀角
地黃湯若母有肝火用加味逍遥散若母有鬱怒用加
味歸脾湯佐以加味逍遥散治之㾗白者多屬氣虚而
血衰也宜固元氣為本痒而作渴者氣血俱虚也十全
大補湯之類乳食减少四肢倦怠者中氣虚也五味異
功散之類氣虚發熱者補中益氣湯之類血虚發熱者
當歸補血湯之類須參兼變之証治之此症若服藥而
漸紅活者可治色不轉者不治雖經年後多患瀉痢而
死若妄投攻伐禍在反掌
一小兒痘瘡如期而愈㾗赤如赭余謂此乳母有熱也
診之果有肝脾鬱火先用加味逍遥散四劑與母服之
子各飲少許而並愈
一小兒痘㾗色赤作痛熱渴喜冷大便不利先用前胡
枳殼散便利渴止再用聖濟犀角地黃湯而安又用芹
菜汁而靨
一小兒痘㾗色赤大便不利小便赤澁作渴飲冷此上
焦實熱也先君用瀉黃散一劑頓愈又用濟生犀角地
黃湯及芹菜汁而痊
一小兒痘愈而㾗赤作痛内熱作渴二便不利先君謂
胃經熱毒用濟生犀角地黃湯及芹菜汁而痊
一小兒痘㾗色白時痛時痒作渴飲湯大便稀溏此脾
胃虚熱也用五味異功散加當歸黃茋而瘥
一小兒十六歲痘㾗白用獨參湯數斤色漸如舊又用
地黃丸大補湯而安
一小兒痘後因母怒㾗赤時或作痛先用加味小柴胡
湯加味逍遥散治其母而愈
一小兒因乳母食膏粱之味痘㾗色赤用清胃散治其
母而兒自愈
一小兒痘㾗色白作痒發熱大便不實諸藥不應余用
五味異功散每劑用人參一兩四劑之後其熱稍退仍
用前藥兼服四神丸而愈
一小兒痘㾗白色時或作痒先君謂氣血俱虚不信反
服解毒之藥後變慢脾風而殁
一男子患此色白作痒搔破膿水淋漓惡寒體倦余謂
脾肺氣虚不信反袪風敗毒果發搐而死
一小兒患此惡寒發熱或痒或痛或白或赤余謂氣血
俱虚不悟反降火袪風發痙而死
一小兒痘㾗色白服尅伐之劑致瀉不止余謂此脾氣
下陷也不信果殁遍身如白傅粉信氣虚矣
葛花解醒湯治乳母酒醉後乳兒遺熱為患
白豆䓻砂仁葛花(各五錢)亁生薑白术(炒)神
麯(炒黃)澤瀉(各二分)白茯苓陳皮人參猪苓
木香(各五分)青皮(三分)
右為末每二錢白湯調服
四順清凉飲治血脉壅實臓腑蓄熱頰赤作渴五心煩
熱睡臥不安四肢驚掣或頭面生瘡目赤咽痛痘疹
餘毒(方見大便不通)
四君子湯(方見不靨悶亂)
加味逍遥散(方見痘潮熱)
獨參湯
十全大補湯(二方見腹脹氣促)
四物湯(方見痘出遲)
犀角地黃湯(即聖濟犀角地黃湯方見頂陷心煩)
前胡枳殼湯(方見痘涕唾)
瀉黃湯(方見痘瀉渴)
六味地黃丸(方見發熱屬隂陽)
五味異功散(方見寒戰咬牙)
聖濟歸脾湯
清胃散(二方見痘癰)
痘瘖
王海藏先生云痘疹初出後聲音洪亮形病而氣不病
也痘疹未發聲音不出形不病而氣病也瘡疹既發聲
音不出形氣俱病也宜用八風湯或凉膈散去硝黃主
之竊謂前症若心火上炎刑爍肺金者宜用人參平肺
散若津液不足虚火薰蒸者宜用六味地黃丸凡小兒
面素白善哭足熱腰痛或解顱面白黑睛淡者出腎虚
痘面青善怒或兩頥赤者出肝脾虚也盖邪之所湊其
氣必虚當預為調補若在乳下尤當補其母及慎飲食
起居為善此余之親騐者也
一小兒仲冬出痘呻吟煩躁焮痛作渴音啞便實先君
謂心肺實熱之症令急與水飲之遂恣啜始定大便稍
和更食梨子數枚得生夫梨者利也能令人作瀉今食
之而安乃内有實熱而應用也
一小兒痘愈而聲瘖面赤足心發熱小便赤少先君謂
腎經虚熱用地黃丸益氣湯而愈其時患是症者用清
熱解毒之藥俱致不起
一小兒痘愈而聲瘖面白兩睛多白兩足發熱作渴飲
湯脉浮數左尺更數而無力余謂禀腎經隂虚朝用益
氣湯夕用地黃丸加五味子兩月餘聲漸出又服兩月
餘而愈
一小兒出痘聲瘖脉息如前余用前藥治之聲漸復清
又飲食過多泄瀉復瘖朝用益氣湯夕用異功散地黃
丸聲始如舊
一小兒痘後聲瘖半載以為廢人余詢之但云頭運其
聲即瘖脉浮而緩按之不及兩寸此中氣虚不能上接
清陽之氣耳用補中益氣湯地黃丸俱加五味子不半
載聲音漸復
一男子痘後患瘖惡寒體倦勞則頭運余謂元氣虚而
不能上升不信乃服清痰降火之藥而殁
一小兒十四歲痘後勞而喉瘖頭運脉洪數而無力惡
寒發熱大便欲去而不去余謂元氣下陷也宜用益氣
湯不悟乃雜用疏導之藥泄瀉不止而殁
八風散(即八風湯)
藿香(半兩去土)白芷(一兩)前胡(去蘆一兩)黃茋(二兩)甘草(炙二兩)人
參(二兩)羌活(三兩)防風(三兩)
右為末每服入薄荷少許煎湯調服
凉膈散(方見痘瘡焮裂)
人參平肺散治心火尅肺金而聲瘖(方見頂陷心煩)
六味地黃丸治腎虚聲瘖(方見發熱屬隂陽)
補中益氣湯治中氣不足不能上接清陽之氣而瘖
五味異功散(二方見寒戰咬牙)
痘瘡痛
王海藏先生云痘瘡出而煩痛用木香五物主之更用
芒硝為末以猪膽汁調敷之若身後痛屬膀胱經也用
羌活荆芥甘草湯身前痛屬肺經也用升麻葛根紫草
湯身側痛屬膽經也用連翹防風湯四肢痛屬胃經也
用防風芍藥甘草湯以急止之盖恐呌號傷氣忍痛傷
血而變症也若熱毒盛者用東垣消毒散或仙方活命
飲食鷄魚蒲萄酒物者用東垣清胃散生犀汁若發熱
飲冷大便調和用四物連翹牡丹皮若發熱飲冷大便
秘結脾胃實熱也用清凉飲若發熱作渴飲湯者脾胃
虚熱也用七味白术散大凢痘切不可食毒物恐作痛
致傷元氣輕者反重重者難治大人亦然
一小兒痘瘡作痛色赤飲冷此熱毒熾盛也用活命飲
末二服痛止用東垣消毒散一服諸症悉退而瘥若非
此藥必作疔毒之類
一小兒痘焮痛出血診其母有肝火用小柴胡湯加山
梔生地母子服之頓愈又用加味逍遥散而痊
一小兒痘痛不止色淡欲陷此痛傷元氣也先用仙方
活命飲一劑而痛止用八珍湯而靨
一婦人時疫將愈出痘發熱體倦痛甚昏憒飲湯脉洪
數按之如絲用十全大補湯調硃砂末一錢二劑其痛
頓止食進體徤仍用前湯十餘劑而愈
一男子痘瘡痛甚先用仙方活命飲一劑其痛頓止又
用東垣消毒散一劑精神如常而靨
一小兒痘瘡痛甚脉有力此邪氣實也用活命飲末二
錢痛止起發又用東垣消毒散而靨
一小兒痘赤痛用活命飲末二錢痛止用當歸黃茋金
銀花將愈用四君當歸芍藥而靨
一小兒痘赤痛發熱飲冷大便不通脉洪數而有力用
活命飲加大黃一服痛赤頓减更用東垣消毒散一服
如期而愈
一小兒痘瘡紅活焮痛作渴飲冷手足並熱余謂此痘
屬形病俱實非清熱解毒不能殺其勢當用活命飲化
癍湯不信另服鼠粘子湯痘焮脹大其色如赭先用前
藥二劑腫痛悉止乃用鼠粘子湯而愈
一小兒痘瘡焮痛服鼠粘子湯之類患痘疔三枚甚苦
用隔蒜炙服活命飲痛止貫膿又用東垣消毒散而靨
一小兒遍身發熱兩足尤甚作渴飲湯脉洪數而無力
此禀腎經虚熱也用地黃丸料加當歸黃茋大劑煎與
恣飲三日服數劑熱渴全止又數劑而愈
一小兒痘瘡熱痛服敗毒藥四肢患痘癰寒熱發渴余
謂當補元氣不信果殁
木香五物湯治出痘煩痛
青木香(四兩)丁香(一兩)薰陸香白礬(各一兩)麝香(一錢)
右每服五錢水煎熱盛加犀角一兩施銀臺常用此
方其效如神
鼠粘子湯治痘瘡欲出未透皮膚發熱眼赤心煩咽痛
不利等症(减地骨防風名消毒散)
鼠粘子(四錢炒杵)荆芥(二錢)甘草防風(五分)地骨皮(一錢)
右為末每服一二錢白湯調下
仙方活命飲治痘瘡焮痛熱盛者服之頓衰勢弱者服
之頓愈真聖藥也
東垣清胃散
托裏消毒散(二方見痘癰)
東垣消毒散(方見炙疹痘一名救苦湯)
射干鼠粘子湯(方見痘咽痛)
羌活荆芥甘草湯(即此三味等分)
柴胡山梔連翹防風湯(即此四味等分)
連翹防風湯(方見痘疔)
防風芍藥甘草湯(即此三味等分)
化癍湯(方見水痘麻痘)
清凉飲
消毒散(二方見大便不通)
四聖散(方見痘出不快)
犀角消毒散
隔蒜灸法(二方見痘疔)
痘身疼
經云痒則為虚痛則為實内快外痛為外實内虚外快
内痛為内實外虚今痘瘡身痛者是膚厚理密或外寒
相摶或熱毒内作或血虚不能榮養若熱毒而血瘀者
先用活命飲次用東垣消毒散血虚而瘀者用四物湯
之類遍身囓而色黑者毒氣壅滯而血凝也乃是危症
若二便秘結喘急煩躁用梔子仁湯或猪尾膏血調片
腦治之自利不食者不治
一小兒痘未發遍身作痛余謂熱毒勢盛先用仙方活
命飲一劑痛緩痘出用東垣消毒散一劑末用四聖散
而靨
一小兒痘未出透遍身作痛此熱毒鬱滯而未盡發於
外也先用活命飲一劑而痛愈用參茋四聖散而結靨
一小兒痘瘡遍身作痛用東垣消毒散而痛愈用紫草
快癍湯而膿貫用托裏散而愈
一小兒痘癰肢體作痛發熱惡寒此氣虚而寒邪客于
表也用人參羌活散而表解用參茋四聖散而起發用
參茋内托散而膿潰
一姙婦發熱作渴遍身疼痛用活命飲二劑諸症稍愈
形氣甚倦用紫草木香散痘出少許用白术散貫膿而
愈
一男子出痘根窠赤痛發熱作渴痘裂出血肝火熾也
用小柴胡湯加生地犀角諸症頓减又用聖濟犀角地
黃湯而結痂
黃茋六一湯治痘瘡氣虚作渴愈後作渴尤宜服之
黃茋(炙六錢)甘草(炙一錢)
右水煎服
參茋四聖散
參茋内托散治痘瘡疼痛或裏虚發痒或不潰膿或為
倒靨等症(二方見寒戰咬牙)
小柴胡湯(加牡丹皮生地黃即加味小柴胡湯)治發熱惡風身痛或四肢
勁強寒熱往来(方見癍症)
紫草快癍湯(方見便出血或黑屎)
七味白术散(方見發熱屬隂陽)
四物湯(方見痘出遲)
八珍湯
聖濟犀角地黃湯(二方見頂陷心煩)
仙方活命飲
托裏散
東垣消毒散(三方見夹疹痘)
五苓散(方見小便不利)
製附子法
將附子重一兩三四錢有蓮花瓣頭圓底平者先備
童便五六碗將附子放在竈上熱處或炭火烘炙乘
熱投童便中浸五七日候潤透揭去皮切四塊用粗
紙濕裹數層埋灰火中煨候熟取出切片如有白星
瓦上炙至無星為度如急用切大片用熱瓦炙熱亦
可
薛氏醫案卷七十三
