薛氏醫案卷五
明薛巳撰
保嬰粹要
寒熱瘰癧
小兒瘰癧乃肝膽三焦經風熱或肝疳食積或胎氣所
致其症發於項腋或耳前後累累如貫珠當分表裏而
治若作痛或赤腫風熱也用人參敗毒散若作痛或寒
熱肝火也用加味小柴胡湯若隱於肉裏而色不變肝
疳食積也用九味蘆薈丸若膿成不潰或潰不斂脾氣
虚也用益氣養榮湯凡女子頸腋不問有無結核但作
寒熱肝脉長出魚際乃血盛無偶之症用生地黃丸治
法雖清肝火湏兼滋腎水以生肝木否則多變為瘵症
眼中有赤脉上貫瞳神見幾條則幾歲死無則可治
治驗
閣老梁厚齋侄患此膿水淋漓其核未消發熱憎寒此
肝經血氣虚而有熱用補隂八珍湯為主間以清肝益
榮湯而愈後復結核日晡熱甚小便赤濇發熱作渴此
肝經血虚所致用參芍柴苓湯為主佐以六味丸加柴
胡山梔治之而消
閣老楊石齋子年十五歲發熱作渴日晡頰赤脉數無
力症屬隂虛有熱用補隂八珍湯五十餘劑又加參茋
二十劑而潰但膿水清稀肌肉不生此脾氣虚也以參
茋歸术為主佐以白芍藥熟地麥門五味氣血乃復遂
以必效散一服癧毒去而瘡斂矣
閣老張羅峯孫患此掌院公投以化痰削堅之劑夜熱
吐痰甚劇邀余治之時值季夏脉浮大按之而濇余曰
症屬於肝而反見肺脉當甚於金旺之際至期果卒其
嗣中書患勞瘵公以火治之雖少愈而晡熱未止復囑
余治其時孟冬脉洪數余謂水虧火旺不宜於夏公愈
忌余尋搆謗余由此而歸後季夏中書竟不起翁乃服
前言不妄蓋二症皆屬隂虚設滋化源猶可冀其生柰
何見之不早也
張光禄子十三歲患此三年未愈不時寒熱飲食少思
此肝火而脾血虚也用益脾清肝散佐以九味蘆薈丸
而痊年十六復患莖痿或謂腎氣虚寒服溫補之藥竅
出臭津舊痕腫痛予用清肝火藥而愈
大尹周應昌子十五歲患此恪用化痰等劑虛症悉至
余曰小便頻數肝經隂虛也兩目連劄肝經風熱也作
嘔懶食胃氣虚弱也泄瀉後重脾氣虚陷也用補中益
氣湯六味地黃丸而痊
舉人杜克宏子頸腫發熱四肢發搐口噤痰湧此肝膽
經症即急驚風也先用瀉青丸一服又用六味丸二服
諸症頓退乃以小柴胡加芎歸山梔鈎藤鈎而安却用
補中益氣湯而愈
一小兒十四歲患二年矣膿水清稀肌體骨立晡熱盜
汗口乾欬痰此腎水不能生肝木用補中益氣湯六味
地黃丸三月餘元氣復而瘡漸愈
周世菊子十一歲眉間生一核如赤小豆出血如注發
熱倦怠食少體瘦此肝經血熱脾經氣虚用柴芍參薈
散九味蘆薈丸而愈
一女子十六歲經事不調項側兩臂胸乳脇肋兩股兩
腿内外膁有核如榛如豆不計其數隱於肉裡其色不
變大按則痛或投以降火消毒不按自痛發熱作渴日
晡益甚經水過期左關脉數此肝火血燥也用清肝益
榮湯六十餘劑諸症已愈惟項核未消以當歸龍薈丸
數服及八珍湯加柴胡山梔三十餘劑而痊
一女子耳下結核焮痛寒熱此屬肝經風熱用梔子清
肝散一劑諸症悉愈後因怒耳前後并額兩角作痛寒
熱此兼少陽經症仍以前藥加羌活二劑而痊
一女子十五歲項患五核時常寒熱肝脉弦長而出寸
口此血盛無偶之症也用小柴胡湯加生地烏梅治之
而愈舍親吳海槎子十五歲肝膽經部分結數核每服
化痰之劑乙巳春形體消瘦膿成不潰脉洪數無力余
用大補之劑元氣頓復潰者漸愈腫者膿成惑於衆論
服内消之劑吐瀉大作而死余治肝膽經症數人至乙
巳風木之年實者得痊虚者必殁
驚搐瘰癧
小兒因驚搐項側肉裏結核屬肝脾之症當治其本而
末自退假如因外邪而致者清表為主木旺而致者清
肝為主停食而致者消𨗳為主脾傷而致者調中為主
大凡肝木自病驚搐痰壅目瞤抽搐等症是為有餘宜
凉肝生血實脾土則火自息而風自定矣若肝木侮脾
土而致前症是為不足宜滋腎水實脾土則肝得血而
熱自退風自息矣其食積致痰而患者當調補脾胃脾
胃既徤則食化痰清而核亦自消矣若用金石香燥之
劑脾損隂消不惟結核不散適足以成慢驚矣
治驗
冬官朱小溪子項間結核面色痿黃肌體消瘦咬牙抽
搐頭搖目劄此肝木尅脾土用六君子湯九味蘆薈丸
而愈
謝吏部子項間及四肢結核久潰形體骨立大便不調
小便頻數此肝脾之症用九味蘆薈丸補中益氣湯而
愈
吳侍御子項久結核目劄唇動搖頭抽搐此風木凌脾
土用皂角子丸補中益氣湯漸愈九味蘆薈丸而愈
下堡顧斐齋玄孫甫週歲項間結核兩臂反張索敗毒
之藥余意其症屬肝經血燥未敢付藥翌早請治詢之
嘗患驚風或用硃砂等劑服之以致此耳遂與六味丸
滋其肝血一服而愈盖硃砂金石之藥大助陽火况小
兒臟腑脆軟不可用也嘗觀周禮註以硃砂雄黃等為
五毒内經以石藥之氣為慓悍宋史以火煉硃砂牙硝
生犀等為化毒丹薛居正服之而暴卒夫何今人執古
偏方用金石之藥耶或用抱龍丸及黃連大寒諸藥皆
遭其毒予不能不為之惻然也因併及之
儒者王文遠子痰盛發搐服金石香散之劑手足筋攣
此肝血復傷即急驚風也遂用加味小柴胡加鈎藤鈎
山梔芎歸一服六味丸料加五味門冬而安
一小兒病後遇驚即痰盛咬牙抽搐搖頭作渴却服腦
麝硃砂等藥以致慢驚而卒
流注
小兒流注或因閃跌瘀血滯於隧道或因脾虛濕痰流
於經絡或因肝火氣逆結於肢節或因元氣虚弱外邪
摶於肉裏或因脾經積熱或因禀賦所致乃不足之症
也治法閃跌氣滯者和血定痛丸濕痰濕熱者徤脾滲
濕湯肝熱風熱者九味蘆薈丸食積脾熱者四味肥兒
丸禀賦鬱火者九味蘆薈丸間以補元氣扶脾胃則未
成者自散已成者自潰若膿成而未潰者元氣虛也先
補而針之庶使膿毒不致内攻氣血不致陷脱若膿出
而反痛氣血虛也八珍湯作嘔少食胃氣虛也四君子
湯欲嘔不食或腹脹有痰脾胃傷也六君子湯口噤搐
搦等症氣血虚極而變症也十全大補湯内傷晡熱隂
血虛於内也四味參苓白术表熱惡寒者陽氣浮於外
也十全大補湯仍審其傳變兼變而治之若熱來復去
晝見夜伏晝伏夜發或時節而動是謂虛熱當亟補元
氣色赤腫硬而膿稠尚可治不赤腫破而膿清脉大寒
熱發渴不受補者皆不治
治驗
鴻臚楊國威子年十二左脇下患此或用流氣敗毒之劑
至半載而潰又用十宣托裏之類年餘不斂左右脉數
而無力左關脉弦而細短此膽經之症蓋膽屬肝因腎
水不足肝木血燥而然遂用六味地黃丸以補腎水用
九味蘆薈丸以清肝火而愈
通府李振之子十六歲腰患之三年不愈色黯下陷此
腎經之症寒氣逆於肉裏其腰必傴矣内宜滋化源以
生腎水外宜散寒邪以接陽氣可保其生不信仍以雜
治元氣益虛七惡蜂起始從余言而果驗
州守陳克明子閃右臂腕腫痛或用流氣等藥加發熱
惡寒飲食少思口舌乾渴腫痛愈熾形氣益疲此脾氣
復損遂以助脾胃壯氣血為主佐以外治之法而愈
地官黃北盤子腿患之腫痛發熱作濕毒治之虚症悉
至余謂元氣虛外邪所乘用十全大補湯如聖餅而愈
吳江龐氏子臂肘腫硬或用流氣飲肉色不變飲食少
思余曰此肝脾虚症先用六君子加桔梗薄桂飲食漸
進又用補中益氣加桔梗薄桂茯苓半夏及如聖餅而
消
一小兒腋下腫年餘而潰形體日瘦一小兒股内結
核如桃堅硬如石寒熱作渴飲食少思一小兒小腹
一塊三月而潰延及左脇出膿不止一小兒耳前結
核潰而不愈又結三核一小兒乳間頸下及缺盆各
腫一塊一小兒脇下患腫久而不潰俱用補脾胃之
藥及九味蘆薈丸並愈余北仕時有留都賈學士子年
十六患二載矣公陞北宗伯邀治診其脉洪大而數膿
清熱渴食少體倦夜間盜汗午前畏寒余曰真氣不足
邪氣有餘治之無功公聞之改容曰宦寓留都如大旱
之望雲霓今得君一診冀吾兒之必生何固辭也懇治
午前以四君加芎歸炙草午後以四君加麥門五味參
茋兩月諸症遂可一二公喜曰是吾兒也余曰未也有
一遠醫自薦以滲利之劑保其必生公竊喜未幾公奉
使荆襄此醫治已三月形體骨立公還大駭復懇於余
余奉命南下辭不治後果殁
一小兒閃腿腕壅腫形氣怯弱余欲以補氣血為主佐
以行散之劑反内服流氣飲外敷寒凉藥加發熱惡寒
形體愈虛復求治余曰惡寒發熱脉息洪大屬氣血俱
虛治之無功後内潰瀝盡氣血而亡
鶴膝風
小兒鶴膝風其腿漸細而膝愈粗如鶴之膝故名之因
禀賦不足外邪乘之初則膝内作痛外色不變伸屈艱
難一二月間焮腫而作膿者可治腫硬而不作膿者難
治或三四月或半載後膿成自破者尤難治其初起腫
硬膿成未潰者用大防風湯為主佐以益氣養榮湯膿
潰者用益氣養榮湯為主佐以大防風湯和血定痛丸
切不可用十宣流氣等藥若禀賦不足氣血不榮肌肉
消瘦膝骨粗大乃由腎氣不能生髓故不榮於骨也當
用加味地黃丸補之若不潰或潰不斂或有發熱等症
皆為氣血兩虚須以補益為主否則必變他症慎之
治驗
地官王天成姪患此大潰不斂體倦食少口乾發熱日
晡尤甚用十全大補湯五劑以補元氣復用大防風湯
一劑以散其邪月餘諸症悉退遂用補中益氣為主佐
以大防風湯而斂
儒者胡濟之姪患此潰而不斂不時寒熱小便赤澁用
十全大補湯加麥門五味諸症頓退乃去桂常服佐以
和血定痛丸間用獨活湯而愈
胎毒發丹(一名胎瘤)
小兒丹毒乃禀毒於胎胎或風熱相搏或頻浴熱湯或
着烘衣其赤暈遊走者乃血隨風熱也其微赤而兼白
者外寒束其腠理也若禀熱毒風熱者用敗毒散化毒
丹大便秘者用大連翹飲頻浴或烘衣者用清熱凉血
飲甚者必用砭法令人多吮患處取毒聚一處方砭而
泄之若發於四肢毒入腹者難治治法雖多惟砭有回
生之功亦有女子年十五六經未行而常患此血熱也
以四物黃芩柴胡荆防或加味逍遥散行經自愈
治驗
少參史南湖孫乙未生丙申正月隂囊赤腫余作胎毒
治之而瘥後患發熱痰熱等症診其母有欝火血熱用
解鬱凉血之藥子母俱服而愈至六月初患吐瀉小便
赤澁兩眼瞤動投參术之類不應以為慢驚然欲用附
子之藥請余議視其寅夘關脉赤此屬風熱用柴胡清
肝散加鈎藤鈎木賊草一劑即愈至丁酉正月初旬頸
患熱毒膿出貼藥感風發熱翌日頭面黯腫如大斗兩
耳厚寸許此風熱上攻血得熱而然急砭兩額出黑血
二盞許次砭面額亦如之隨用清熱化毒湯腫黯十退
七八翌日又砭各處血不甚黑乃止仍用前藥去牛蒡
子加熟地黃而愈此症若砭緩則血凝滯或為破傷風
皆致死
劉欽天之子腿如霞遊走不定先以蔴油塗患處砭出
惡血其毒即散用九味解毒散一劑而安
一小兒患之外勢雖輕内苦便閉此患在臟也服大連
翹飲敷神功散而瘥
一小兒遍身皆赤砭之投解毒藥而愈一小兒不從
砭治毒入腹而死
一小兒臀患之赤暈走散令人頻吮患處使其毒聚於
吮所乃砭出黑血餘暈塗以加味神功散時以金銀花
甘草節為末用人乳汁調服而愈月餘後兩足赤腫仍
治以前法而痊數日後兩足復赤或用犀角解毒之類
乳食不進其腹膨脹此復傷其脾胃也仍敷前藥服補
中益氣湯加茯苓而瘥
一小兒腿患之神思如故乳食如常此毒發於肌表余
謂砭泄其毒不必服藥其家不信外敷寒凉内服峻厲
傷其脾胃腹乃膨脹乳食不進而歿夫寒凉凝結瘀毒
峻劑復傷生氣不死何待
一女子赤暈如霞作痒發熱此肝經血熱用小柴胡加
生地連翹丹皮而愈凡女子天癸將至婦人月經不調
被驚着惱多有此症治當詳審
一女子十二歲善怒睡中抽搐遍身作痒飲食少思此
肝火風熱脾土受侮仍用柴參术苓湯以清肝火凉肝
血徤脾胃而愈半載後遍身起赤痕或時昡暈余曰肝
火熾盛血得熱而妄行也其夜果經至
傷食發丹
小兒傷食發丹乃因脾胃之氣不足為患用四君加山
梔柴胡神麯若赤既退而仍熱此脾胃之氣未復用四
君加當歸芍藥若因脾經風熱相摶而患用人參消風
散加連翹山梔若脾虚發熱而患用四君加川芎蒼术
苟槩用發散以攻其末必至慢驚矣
治驗
張儀部子每停食身發赤暈用清中解鬱湯而愈越月
忽搖頭咬牙痰盛發搐吐出酸腐待其吐盡翌日少以
七味白术散次日又以參苓白术散調理脾胃遂不復
患大抵吐後兒安不必更服藥也
杜欽天之子停食大便不通四肢赤色用枳實厚朴山
查黃連神麯便通赤止更頭暈咳𠻳此脾氣虚而不能
生肺金用六君子湯而愈
張廷評子停食面赤用清熱發散之劑腹脹痰喘倦怠
惡寒此脾胃傷而不能生肺金用六君桔梗以補脾肺
山查神麯以消餘食頓愈
舉人余時正子患此服發表之劑手足抽搐服抱龍丸
目瞤氣喘痰甚此脾胃虚弱而慢驚也無風可祛無痰
可逐乃虚象也遂用六君加附子一劑而安再劑而痊
一小兒停食服通利之劑作嘔腹脹此脾胃復傷用補
中益氣湯而愈
秀才夏忠齋子停食服辛熱之劑腹脹如蠱脉洪而數
内作膿也不信果便膿而死
癍疹
小兒癍疹或因風寒收斂腠理濕熱拂鬱或因新浴見
風相摶為患盖癍發於膚外則多痛疹隱於肉内則多
痒疹而痒者消風散痛者犀角散癍而痛者清解散便
秘者解毒散潔古先生云二者並出小兒難禁防患他
症切不可下必用安裏之藥為主若便秘則微䟱之身
溫為順身凉為逆大要外不宜敷貼寒凉内不宜尅伐
元氣海藏先生云此症首尾俱不可下為癍未見於表
下之則邪氣不得伸越故禁首不可下也為癍毒已顯
於外下之則癍氣逆陷故禁尾不可下也
治驗
司廳徐東白子瘙痒發熱體倦少食此脾肺氣虚外邪
相摶先用消風散二劑隨用補中益氣湯加茯苓芍藥
而愈
喬秋官子作痛發渴乃服發表之劑其症益甚形氣倦
怠脉浮而數此邪在經絡誤散表而損其真也用人參
安胃散補中益氣湯而愈若主祛風必成慢驚矣
豐考功子作痒發熱用犀角消毒散一劑頓作吐瀉此
邪氣上下俱出其疹果消勿藥自愈
五臟疳瘡(五臟痞塊同治)
小兒頭面耳項等處或如瘡疥或如結核乃五臟受病
而發於外或有積塊成形於腹内者名五疳之症盖疳
乾也或哺食太早或恣食甘肥或因峻利之藥重亡津
液虚火熾甚或因乳母飲食起居七情所致但調補其
内諸病自愈若口蝕爛身體壯熱顋唇赤色或作腫痛
胷膈虚煩或咽乾飲水掌熱便赤盜汗作渴囓齒虛驚
名曰心疳宜用安神丸之類若鼻外生瘡眼目赤爛肢
體似癬兩耳前後項側缺盆兩腋結核或小腹内股玉
莖隂囊睾丸腫潰小便不調搖頭側目白膜遮睛惡明
畏日肚大青筋口渴下痢名曰肝疳宜用地黃蘆薈二
丸主之若頭不生髮或生瘡痂或髮成穗或人中口吻
赤爛腹大吐逆飲食不化口乾嗜土瀉下酸臭小便白
濁或合目昏睡惡聞木音名曰脾疳宜用肥兒丸主之
若鼻外生瘡咽喉不利頸腫齒痛咳嗽寒熱皮膚皺錯
欠伸少氣鼻痒出涕鼻䘐目黃小便頻數名曰肺疳宜
用地黃清肺飲主之若腦熱吐痰手足如冰寒熱往來
滑泄肚痛口臭作渴齒齦潰爛瓜黑面黧身耳生瘡或
耳出水名曰腎疳宜用地黃丸主之大凡疳火上炎或
痘毒上攻為患甚速名為走馬疳急敷雄黃散服大蕪
荑等湯輕則牙齦腐爛唇吻腫痛可治重則牙齒蝕落
顋頰透爛飲食不入不可治
治驗
職方陳莪齋孫三歲面頰患瘡將蝕兩目此肝疳之症
用大蕪荑湯二劑而愈
陳司廳子遍身生瘡面色痿黃腹脹内熱大便不調飲
食少思倦怠口乾病屬肝脾用大蘆薈丸不月而愈
俞廷評子目劄面青食少體倦大便滑泄此木乘土用
芍藥參苓飲而愈
工部陳樿亭長孫腹内一塊小便不調或用行氣破血
等藥發熱口乾體瘦懶食幾成瘵症面黃兼青此肝脾
之疳用補中益氣湯煎送大蘆薈丸四服又用前湯加
車前子煎送六味丸四服又用青肝火生肝血之藥而
愈
一女子十二歲目生白翳面黃浮腫口乾便泄用四味
肥兒丸而痊
一小兒目劄畏明年餘矣此肝經虛熱用地黃丸補腎
而痊若肝經實熱兼用瀉清丸若肝經血少風熱亦用
地黃丸盖虛則補其母實則瀉其子也
一小兒十一歲兩耳後腦下各結一核色不變不作痛
面色痿黃體倦口乾去後不調用蘆薈丸治之諸症頓
愈而核亦消
張掌科子未周歲目内有翳余謂此禀母之肝火也詢
其母乃侍媵素多恚怒且患瘰癧目疾自乳其子余因
併治其母稍愈後張外補醫與異治其子遂瞽
一小兒鼻外生瘡不時揉擦延及兩耳一小兒視物
不明鼻内或痒或生瘡用四味肥兒丸並愈
一小兒耳内出水耳外生瘡膿水淋漓經歲不愈余用
九味蘆薈丸而愈
一小兒遍身如疥或痒或痛肌體消瘦日夜發熱口乾
作渴大便不調年餘不愈用蘆薈丸而痊
口瘡
小兒口瘡或母食厚味或兒嗜甘肥喜冷飲食者屬實
熱用瀉黃散畏冷飲食者屬虛熱用補黃散若飲食少
思作渴引飲大便不實者脾胃虚弱也用七味白术散
若停滯顋頰焮腫者脾胃虚而熱鬱先用人參安胃散
後用七味白术散午後益甚四物加白术茯苓麥門五
味如不應用補中益氣湯或以茱萸末塗脚心若疳積
虚火炎上齒齦腐爛當從口疳論治若馬牙重舌但以
線針刺出血即愈不必服藥若口瘡兼弄舌舒舌其因
不同弄舌者微露即收此得於病後脾氣虧損也急用
補中益氣湯補之舒舌者出長收緩此乃心脾有熱少
與瀉黃散主之
治驗
地官李北泉子十歲每口舌生瘡服凉藥即愈年至十
五復患之服四物加黃栢方愈
吏部姚海山子口内生瘡用寒凉之劑更加發熱飲湯
不絶余用補中益氣加炮薑一劑而愈
工部張頥齋子二歲口舌生瘡症屬胃火敷柳華散加
味解毒散而愈後因傷食吐瀉不時弄舌用四君子湯
而愈此症亦有發搐痰喘者皆中氣受傷而虚熱也亦
用前湯即愈
唐儀制子口舌生瘡延及頭面胸臂膿水淋漓此胎毒
之症内用牛黃解毒丸外以當歸膏調黃栢末塗之而
愈
鄭司諫子口舌生瘡齒齦腐爛延及頭面膿水淋漓體
瘦瘙痒此脾經疳熱用肥兒丸及大楓膏而愈
瘡瘍(與痘瘡參看)
小兒瘡瘍乃胎中遺熱或母食厚味所致若腫焮疼痛
宜消毒熱渴便秘宜䟱𨗳不消散不成膿宜托裡大凡
腫起或結核作痛者用犀角消毒丸腫焮痛甚者用活
命飲若腫硬色白用如聖餅腫硬色赤用隔蒜灸若膿
成而不潰宜托裡有膿即刺之若肉赤而不斂用四物
參术以補血肉白而不斂用四君加芎歸以補氣食少
體倦而不斂用六君加芎歸升麻以補脾若煩躁時嗽
腹痛渴甚大便無度小便如淋膿毒痛甚目視不正喘
粗恍惚嗜卧不食服藥而嘔四肢浮腫此脾胃虚損血
氣虧極之惡症並用補中益氣或六君子亦可轉危而
安若動息自寧飲食知味便利調勻膿潰腫消神彩精
明語聲清朗此血氣無虧之善症也善候多而惡候少
或脉微濇遲緩者易愈惡候多而善候少或脉洪大粗
散者難治余嘗治七惡並至但用前二湯補其脾胃多
有復生者故丹溪先生云但見腫痛參之脉症虚弱便
與滋補氣血可保終吉若用驅逐敗毒虚虚之禍不免
矣
治驗
太常邊華泉子三歲面生小瘡内服發散外敷蝕藥面
目腫焮視其寅關脉青而微赤此風熱也症輕而劑重
表裏皆傷俾洗去前藥用補中益氣加白芷桔梗一劑
而愈
王通府子腿患毒膿已成腫痛發熱作嘔少食用托裏
散而膿潰翌日吐瀉發搐乃膿潰而脾氣復虚也余用
薑术補中湯而安仍用托裏而愈
戚侍御子頸間患毒膿成不潰此氣虚也當刺之不從
至脹痛始針膿出即安此症若膿已成急刺去用紙撚
蘸蔴油絍瘡口以膏藥貼之兒安不必服藥凡小兒瘡
毒不愈或愈而復發多因母食厚味或有熱症宜於治
母藥中加漏蘆令母服之並痊
南都葉太守孫兩臂患毒敷服皆寒凉兩臂腫硬當助
胃壯氣以解凝寒乃用補中益氣加茯苓半夏薄桂服
之更以如聖餅熨之而愈凡患腫硬不拘赤白不問痛
否但未成膿者用如聖餅或熱葱熨其效如神
儒者陳方洲女十歲左耳下連項赤腫頭痛此少陽膽
經火症用梔子清肝散而消一小兒所患相同作嘔
懶食此木尅脾土用小柴胡去黃芩加茯苓芍藥治之
而消一小兒患亦同前因誤服寒凉虧損脾胃以前
藥更加木香而消
一小兒缺盆患之發熱作痛此膿内潰所致症屬肺經
喜其左顋白右顋黃而乃脾土生肺金也遂針出膿用
托裏藥而愈
都憲王涵峯幼子項患毒膿成不出兩顋皆白余曰此
肝膽虚熱之症今顋白乃肺金尅肝木也當急用針并
調補脾氣不信余言果内潰而歿
瘡疥
小兒瘡疥有膏粱積熱有肝熱腎熱有父母遺熱治法
若遺熱用化毒丹厚味用肥兒丸肝熱用九味蘆薈丸
腎熱用六味地黃丸若兼項側有核用九味蘆薈丸兼
齒齦潰爛用六味地黃丸
治驗
南都劉太守子患此肌體消瘦便滑寒熱齦爛口渴此
腎疳也用六味地黃丸更搽解毒散而愈
劉鴻臚子頭面初起似癬非癬不時作痒久則焮赤膿
水淋漓延及遍身用加味消毒散及搽清凉散解毒散
而愈
閣老靳介菴子三歲或痛或痒膿水淋漓此胎毒為患
用牛黃解毒丸更以當歸膏調黃栢末塗之乳母以解
毒散加漏蘆服之而愈
一小兒遍身生瘡久而不愈胗其乳母有肝火血燥之
症用加味逍遥散更加漏蘆治之用當歸膏調山梔黃
栢末塗兒患處俱愈
痘毒
小兒痘疹餘毒輕則肌表津淫瘙痒重則肢節壅腫作
痛若發熱而大便秘結者犀角消毒散發熱而大便調
和者清熱消毒散大便調和而渴者麥門冬飲腫痛發
熱而渴者仙方活命飲大凡根赤而作痒者血虚也四
物加牡丹皮色白而作痒者血虚也四君加當歸芍藥
色赤而作痛者血熱也四物加連翹金銀花色白而不
焮痛者血氣虚也托裏散不成膿或不腐血氣俱虚也
八珍湯膿既潰而不歛脾氣虚也六君子湯按之隨指
復起者内有膿也即刺之勿使内攻膿出兒安不必服
藥如膿清稀或反作痛或倦怠熱渴或作痛等症皆屬
氣血虚甚急以參茋歸术之類補之若虛中見惡症者
不可救實中無惡症者多自愈辛夘南畿患痘甚衆十
死八九壯年者亦然云服硃砂痛苦頓解食毒物肢體
如錐大人且然小兒豈能勝哉當深戒之丹溪先生云
痘癰多是餘毒血熱王海藏先生云肝虚則入目肺虚
則為疥發於骨節者腎之虚發於肌肉者脾之虚發於
口齒咽喉腫痛者各隨本經見症治之
治驗
進士曹時用子痘疳蝕陷敷以雄黃銅綠及服加味解
毒散而愈一小兒遍身膿水淋漓以經霜茅草研末
鋪於寢席更服前散而愈用神效當歸膏調敷之尤妙
南都姚太守子腿膝腫痛此因脾胃虚而毒流注先用
活命飲四劑腫痛頓減再用補中益氣湯及六味地黃
丸而痊
表姪方位兩臂腿腕焮赤腫強不能舉動俱以為痼疾
余用黃豆末熱水調敷服活命飲二劑而消
表姪方位兩目赤腫痛不可當此肝火為患用四物合
小柴胡山梔牛蒡子生甘草倍用榖精草數劑而愈
一小兒腿膝腫潰而膿水不止内熱晡熱體倦肌瘦此
元氣復傷也用補隂八珍湯六味丸三月餘而愈
天疱瘡
小兒天疱瘡乃脾肺二經風熱而發若發熱焮痛者用
人參敗毒散發熱咳嗽者加味抱龍丸發熱寒熱者清
氣消毒散熱渴便秘者用加味清凉飲此肌膚之症當
去毒水以黃栢蚯蚓屎敷之用當歸膏亦善兒既安不
必服藥
治驗
劉司廳子患此焮赤發熱敷金黃散服大連翹飲三劑
少愈更用加味解毒散而痊
一小兒焮痛發熱挑去毒水以金黃散敷之更服荆防
敗毒散而愈更用柴芍參苓散而安
考功楊璞菴幼子服敗毒之劑喘嗽唇白此藥傷脾肺
先用補中益氣加茯苓麥門五味一劑諸症悉退後去
門冬五味加桔梗白芷二劑全愈
楊梅瘡(近時名)
楊梅瘡乃天行濕毒有傳染而患者有禀賦而患者受
症在肝經故多在下焦發起治失其法多至蝕傷眼目
腐爛腎莖拳攣肢節原其初起有上體多者先用荆防
敗毒散下體多者用龍膽瀉肝湯大便秘者用大連翹
飲後用換肌消毒散為主若蝕眼目兼以九味蘆薈六
味地黃二丸肢節拳攣者兼用蠲痺解毒湯若脾胃虧
損而不能愈者先用六君子湯若氣血虚弱而不能愈
者先用八珍湯後用換肌消毒散若槩用輕粉等劑多
致不起
治驗
一週歲小兒染此誤薰銀硃之藥昏憒不乳遍身無皮
余用菉豆黃栢末遍鋪於蓆令用睡卧更用金銀花生
甘草末白湯調服漸愈若瘡乾燥更用當歸膏若誤用
輕粉亦以前法解之
一小兒患此年餘形體消瘦日晡熱甚余晨用八珍湯
夕用換肌散并太乙膏三月餘而愈
一小兒三年不愈肌體消瘦膿水淋漓此因元氣虚耗
而兼肝症用換肌散九味蘆薈六味地黃二丸兩月餘
愈
黃水粘瘡
小兒黃水粘瘡屬脾肺二經風濕熱所致若邪在表而
痒痛者輕則用犀角消毒散重則連翹防風湯邪在内
而大便秘者輕則用九味解毒散重則用連翹飲若頭
目不清憎寒壯熱便秘表裏俱有邪也用加味清凉飲
治之
治驗
毛通府子患此夘關脉黃兩目時劄形體困倦此土虛
木旺當用和肝補脾湯及服敗毒散前症益甚更加吐
瀉不食遍身發泡余仍用前湯撥去泡水以菉豆甘草
末頻鋪蓆上任其睡卧後用神效當歸膏而痊
沈尚寳子發疙&KR1792;或用大連翹飲致腹脹少食此表症
而反瀉其裏致元氣復損也余用補中益氣湯治之漸
愈
一小兒疙&KR1792;作痒發熱既破膿水淋漓此肝火血熱用
加味逍遥散而愈
一女子十四歲遍身疙&KR1792;搔破成瘡膿水淋漓發熱煩
躁日晡益甚乃血氣虛而有熱用加味逍遥散而愈
痔瘡
小兒痔瘡或因胎熱或因熱痢或因厚味所致盖肛門
腫痛者濕熱也作痛者風熱也便秘者火盛也清膿者
熱熾也濕熱者加味槐花散之類風熱者秦芁蒼术之
類便秘者潤燥湯清之膿潰者黃茋散托之
治驗
侍御陸釣雪子患此彼執用寒凉之藥肢體倦怠飲食
少思肛門重墜大便不實余曰此脾胃傷而中氣陷故
爾用補中益氣湯加酒炒白芍藥白术茯苓而康
倪二守孫肛門腫痛出血水年餘矣忽吐血便血皆紫
而成塊此腸胃積熱用犀角地黃湯頓止更用金銀花
炙甘草末白湯調服半載而痊
肛門作痒
小兒肛痒或嗜甘肥大腸濕熱壅滯大便秘結或濕毒
生蟲而蝕肛門若濕熱壅滯者用四味肥兒丸大便秘
結者用清凉飲蟲食肛門者先用化䘌丸後用四味肥
兒丸外以雄黃散納肛内若因病不食蟲無所養而食
臟食肛者其齒齦無色舌上盡白四肢倦怠當視其上
唇内有瘡唾血如粟心内懊憹此蟲在上食臟若下唇
内有瘡此蟲在下蝕肛門若食肛透内者不治道藏經
云諸蟲惟上半月頭向上可用藥追之望後頭向下患
者親自烹餁蟲聞香味頭即向上亦可追之
治驗
一小兒肛門作痒余以為大腸經風熱用槐角丸一
小兒連肛門連隂囊痒余以為肝經濕熱用龍膽瀉肝
湯蘆薈丸一小兒吐嘔青沬腹脹筋青唇口紫黑余
以為肝木尅脾土用火蘆薈丸並愈
囊癰
小兒囊癰屬肝經濕熱或胎禀熱毒初起腫痛用龍膽
瀉肝湯三四劑如不消用托裏以速其膿若膿未潰而
小便不利毒壅滯也當滲之膿已成而不利者膿壅塞
也當針之膿去而痛不減者當解毒膿去而反痛者當
補托甚者隂囊盡潰睾丸懸露亦不為害若疝氣誤服
熱劑隂囊腫痛亦治以前法
治驗
司徒李杏岡仲子小便澁滯腫痛寒熱此肝經濕熱用
龍膽瀉肝湯而消但内熱倦怠此兼脾氣虚弱用四君
子加柴胡山梔芎歸而愈
林侍御子二歲腫痛寒熱尅伐過多不能成膿用托裏
清肝散而潰又用托裏散而斂後寒熱如瘧小便閉塞
亦屬肝火用小柴胡加山梔龍膽草車前子而愈
鮑尚寶子三歲大潰痛甚煩躁飲冷此餘毒尚在與活
命飲二劑腫痛頓退與四君加柴胡山梔四劑諸症既
退再以托裏散而斂
下疳并陰痿
小兒下疳隂痿屬肝火濕熱若下疳腫痛發熱用九味
柴胡湯小便赤濇用小龍膽瀉肝湯其腎莖萎軟乃肝
火濕熱盖肝火屬木得雨露則森立遇酷日則痿軟若
誤為虚寒投以熱劑輕則囊莖生瘡重則腐而不斂皆
宜滋腎水生肝木清肝火經云肝氣熱則筋痿故宗筋
弛縱腎莖腫脹或出白液或痒痛或裏急筋縮挺縱不
收或精隨便下名筋疝俱屬肝火與腎無干也
治驗
宗伯黃久菴子春初生時母棄淹於水逾日不死始收
之遂成喘嗽又頷腋臂背股各結塊核潰而色紫若誤
觸之痛應於心服辛温化毒等劑綿延不愈時巳弱冠
詢治於予予曰初生而喘嗽者乃飲冷傷肺也既長而
喘嗽者乃肝火刑肺也故結核俱在肝膽部分始用補
中益氣湯後用九味蘆薈丸不月諸症咸愈此禀父母
之肝火而患也
吳江庠生史玄年自乳兒時即患目疾年二十歲目劄
頭搖用六味丸加五味子而安一日前症復作目忽生
翳余用聰明益氣湯并前丸即愈既而前症反甚形氣
消瘦脉洪大數用補中益氣湯及前丸而肺症悉平後
因赴選勞役患痢形氣憊弱肺洪大弦長按之微細仍
用前湯送香連丸而痢止再用六味丸料加五味子而
元氣復
侍御吳東隅子下疳潰爛發熱作痛日晡尤甚先用補
中益氣湯後用九味蘆薈丸治之諸症悉愈
太常邊華泉子二歲莖痿濕痒出白津余以為肝火不
信乃温補腎經果隂囊焮腫莖中作痛余用龍膽瀉肝
湯用六味地黃丸而痊
劉武庫子睾丸作痛小便赤澁寒熱作嘔用小柴胡湯
加山梔車前子茯苓而愈
一小兒睾丸腫硬小便黃澁用小柴胡湯加山梔車前
子并蘆薈丸而消
一小兒腹内一塊或作痛或上攻小便不調用龍膽瀉
肝湯蘆薈丸而愈後形氣消爍發熱作渴此肝木制伏
脾土用補中益氣湯及蘆薈丸而愈
一小兒自脱胎時兩目赤腫或作痒或生翳此禀賦之
肝火也用蘆薈六味二丸而愈
一女十五歲患瘰癧身發赤暈形氣倦怠此肝火血虚
所致用加味逍遥散而赤暈愈用益氣湯六味丸兼服
而瘰癧消
一小兒下疳潰爛發熱作痛一小兒莖中作痒不時
搔捻一小兒腎莖中潰痛小便秘澁日晡尤甚一
小兒目痒出水或項間結核或兩眼連劄或隂囊搔痒
年餘矣俱屬肝火用九味蘆薈丸並愈
附方并註
人參敗毒散(加荆芥防風名荆防敗毒散)治瘡瘍焮痛寒熱或拘急
頭痛邪在表者
人參羌活獨活前胡柴胡
桔梗枳殼茯苓川芎甘草(各五分)
右水煎服
益氣養榮湯治氣血損傷四肢頸頂等處患腫不問
軟硬赤白痛否日晡發熱或潰而不斂
人參茯苓陳皮貝母
香附當歸(酒拌)川芎黃茋(鹽水拌炒)
熟地黃(酒拌)芍藥(炒各五分)甘草(炙)桔梗(炒)
柴胡(各三分)白术(炒一錢)
右薑水煎服大人倍用
九味蘆薈丸治疳積瘰癧結核耳内生瘡或疝氣囊
癰下疳潰爛或莖出白津股腹有瘡或體瘦熱渴大
便不調牙齦蝕落頰顋腐爛等症
胡黃連黃連蘆薈木香
白蕪荑(炒)青皮白雷丸鶴虱草(各一兩)
麝香(三錢)
右為末蒸餅糊丸如麻子大每服一錢空心米湯下
生地黃丸治室女寡婦師尼惡風體倦乍寒乍熱面
赤心煩或時自汗症類時疫但肝脉弦長
生地黃(一兩酒拌杵爛)黃芩硬柴胡(各半兩)
赤芍藥秦艽
右為末加煉蜜少許丸桐子大每服二三十丸
九味柴胡湯治肝膽經熱毒瘰癧或耳内耳下生瘡
發熱潮熱或肝經濕熱下注囊癰便毒腫潰或小腹
脇股結核凡肝膽經部分一切瘡瘍發熱並用之
柴胡黃芩(炒各五分)人參山梔
半夏龍膽草當歸芍藥(各三分)
甘草(三分)
右水煎服
地黃丸(加肉桂一兩名加減八味丸)治小兒肝經虛熱血燥或風客
滛氣而患瘰癧結核或四肢發搐眼目抽動痰涎上
湧凡傷損出血多抽搐發熱又治牙疳腦熱消瘦手
足如冰寒熱往來滑泄肚脹口臭乾渴齒齦潰爛爪
黑面黧遍身兩耳生瘡或耳内出水成發熱自汗盜
汗便血諸血失瘖等症其功不能盡述(即六味地黃丸)
牡丹皮白茯苓澤瀉(各三兩)熟地黃(八兩杵膏)
乾山藥山茱萸肉(各四兩)
右為末和地黃煉蜜丸桐子大每服三五十丸空心
白滚湯下地黃須自製
薄荷湯治風熱瘰癧初起元氣無虧者
薄荷皂角(去皮弦)連翹三稜(煨)
蔓荆子(一兩)豆豉(三兩五錢)荆芥穗(一兩)何首烏(米泔水没)
右為末醋糊丸桐子大每服二十丸食後滚湯下量
兒加減
皂角子丸治肝膽經風熱頸脇兩側等處結核
連翹(八錢)當歸柴胡(各一兩)皂角子(炒二兩)
芍藥山梔(炒)川芎(各一兩)桔梗
甘草(炒)龍膽草(酒炒黑各半兩)
右為末米糊丸菉豆大量兒大小用之
必效散治瘰癧元氣無虧用此以去之若癧既去而
不收斂服益氣養榮湯若元氣怯弱宜先補後服癧
毒已下仍服前湯庶無他患
輕粉(一錢)南硼砂(二錢五分)巴豆(五箇去皮心膜)
白檳榔(一箇)斑猫(四十箇去頭翅同檽米炒)麝香(五分)
右同研極細取雞子二箇去黃用清調藥仍入殼内
以濕紙數重糊口入飯甑蒸熟取出曝乾研末每服
五分用炒生薑酒五更初調服如覺小腹痛用益元
散一服其毒俱從大腸出
隔蒜灸法治鶴膝風流注等症腫硬每日灸二三十
壯痛者灸至不痛不痛者灸至痛其毒隨火而散盖
火以暢達拔引鬱毒此從治之法有回生之功其法
用大蒜去皮切三文錢厚安瘡處用艾壯於蒜上灸
之三壯換蒜復灸未成即消已成者亦殺其毒如瘡
大用蒜杵爛攤患處將艾鋪上燒之蒜敗再換如不
痛或不作膿及不發起或隂瘡尤當多灸凡瘡不痛
不作膿不起發氣血虛極也不治惟患在頭面不宜
多灸
神效葱熨法治流注結核骨癰鶴膝等症腫硬或先
已隔蒜灸而愈腫未消最宜用熨以助氣血行壅滯
有益無損其功甚大又為跌撲傷損止痛敗血消腫
之良劑其法用葱白頭搗爛炒熱頻熨患處冷再換
出頭散治一切頑瘡瘀肉不化或癧核不消瘡口不
合
赤石脂(半兩)乳香(二錢)白丁香(二錢)砒(生用)
黃丹(各一錢)輕粉麝香(各五分)蜈蚣(一條炙)
右為末搽瘀肉上其肉自化若瘡口小或痔瘡用糊
作條隂乾絍之凡瘡久不合者内有膿管須用此藥
腐爛兼服托裏之劑方效
琥珀膏治瘰癧不潰或潰而膿水不絶變成漏症
琥珀(一兩)木通桂心當歸
白芷防風松香硃砂
木鱉子丁香木香(各二兩)
右先用琥珀丁香桂心硃砂木香松香為細末其餘
為咀以麻油二斤六兩慢火煎白芷焦黃濾去徐下
淨黃丹一斤以柳枝不住手攪煎至黑色滴水中捻
硬軟得中却入琥珀等末攪勻於磁器盛之用時取
少許攤貼
和血定痛丸(一名黑丸子)治流注膝風或撲跌瘀血或六淫
所傷肢節腫痛服之自消若潰而發熱與補藥兼服
自斂
百草霜(五兩)白芍藥(二兩)赤小豆(八兩)川烏(炮一兩五錢)
白斂(八兩)白芨(二兩)當歸(二兩)南星(炮三兩)
牛膝(三兩)骨碎補(四兩)
右為末酒糊丸桐子大每服二三十丸白湯下
神效太乙膏治癰疽瘡毒潰爛
玄參白芷當歸肉桂
赤芍藥大黃生地黃(各一兩)
右用蔴油二斤八兩銅鍋内煎至黑濾去徐入淨黃
丹一斤再煎滴水中捻軟硬得中即成膏矣
乳香定痛散治一切瘡瘍潰爛疼痛
乳香没藥(各三錢)滑石(七錢)寒水石(一兩煅)
冰片(二錢)
右為細末搽患處痛即止甚效
如聖餅治一切瘡瘍硬腫不能消散
乳香没藥木香血竭當歸
麝香(少許)
右各另為末酒糊和為餅炙熱頻熨患處
徤脾滲濕湯治瘡瘍初起焮腫作痛或濕毒下注或
環跳穴痛
人參白术蒼术(鹽炒)防己(酒拌)
黃栢(酒炒)川芎(各一錢)陳皮(酒拌)當歸
茯苓木瓜柴胡稍甘草(三分)
右水煎服如三劑不退加桂少許或用酒煎小
便澁倍用牛膝有熱加黃連身痛加羌活量兒
大小用
化䘌丸治諸疳生蟲不時啼哭嘔吐清水肚腹脹痛
唇口紫黑腸頭濕䘌
蕪荑青黛蘆薈蝦蟆(燒灰)川芎
白芷胡黃連
右等分各另為术猪膽浸糕丸如蔴子大每服一二
十丸食後並臨卧杏仁湯下
蘆薈丸治肝疳口舌生瘡牙齦腐爛體瘦生瘡虛熱
往來或髮稀腹脹小便白濁飲食無度瀉痢無時或
兩眼生翳搖頭揉目不時咬指或口乾作渴嗜卧食
土腹大胸高嘔食吐蟲非此藥不能治
史君子(肉煨)芍藥(炒各半兩)乾蟾(半兩炙黑)黃連(炒)
蕪荑(炒)神麯(炒)麥芽(炒各一兩)蘆薈(三錢)
右為末神麯糊丸黍米大每服五七分空心米湯下
大蘆薈丸治三焦肝膽經風熱目生雲翳或疳熱瘰
癧耳内生瘡寒熱作痛肌體消瘦發熱作渴飲食少
思肚腹不調或牙齦蝕落頰顋腐爛下部生瘡等症
蘆薈胡黃連當歸龍膽草(酒浸炒)
芍藥川芎蕪荑(各一兩)木香
甘草(各三錢)
右為末茯神糊丸麻子大每服三五十丸滚湯下
東垣大蕪荑湯(一名梔子茯苓湯)治黃疳土色(為濕為熱)當利小便
(今反利巳黃色中為燥胃經熱)髮黃脱落(知膀胱腎俱受土邪乃大濕熱之症)鼻下斷
作瘡(土逆行營氣伏火也)能乳(胃中有熱也寒則食不入)喜食土(胃不足也)面黑
色(為寒為痺)大便清(寒也)褐色血黑色(熱蓄血中)間黃色(腸胃有熱)治
當滋營潤燥外致津液
山梔仁(二分)黃蘗甘草(炙各二分)大蕪荑(五分)
黃連(二分)麻黃(不去根節)羌活柴胡(各三分)
防風(一分)白术(五分)茯苓當歸(各四分)
右水煎服仍量兒大小
大肥兒丸治脾疳飲食少思肌肉消瘦肚大頸細髮
稀成穗項間結核發熱作渴精神倦怠便去酸臭愛
食泥土或口鼻頭瘡或肚見青筋嚙齒下利便白五
疳即肥兒丸加乾蟾一兩蕪荑五錢
肥兒丸治食積五疳頸項結核或白秃肌瘦肚大筋
青髮稀成穗發熱作渴等症或母食厚味致兒為患
黃連神麯木香(各一兩半)肉豆蔲(二兩炮)
檳榔(二十枚)麥芽(炒)史君子(酒浸去皮各四兩)
右為末麵糊丸麻子大每服三五十丸米飲下
四味肥兒丸(一名小肥兒丸)治食積脾疳目生雲翳口舌生瘡
牙齦腐爛發熱瘦怯遍身生瘡等症
黃連(炒)蕪荑(炒)神麯麥芽(炒等分)
右為末水糊丸桐子大每服二三十丸空心白湯下
地黃清肺飲治肺疳咳嗽
明阿膠(一錢麵炒)馬兜鈴甘草(各五分)生地黃
杏仁(七枚去皮)糯米(炒十粒)鼠粘子(三分炒)
右水煎服量兒加減
硃砂安神丸治心疳怔忡心下痞悶
硃砂(四錢)黃連(半兩)生地黃(半兩)生甘草(二錢五分)
右為末蒸餅糊丸如米大每服十丸連津送下
茯神丸治心疳
茯神蘆薈琥珀川黃連
赤茯苓鈎藤皮遠志(姜製焙乾)蝦蟆灰(各一錢)
麝香(少許)菖蒲(一錢)
右為末粟米糊丸麻子大每服十丸白湯下
天麻丸治肝疳眼目生翳昏花濕爛等症
青黛川黃連天麻五靈脂
川芎夜明砂(微炒)蘆薈(各一錢)龍膽草
蟬蜕(去足)防風(各一錢)全蝎(二枚焙)麝香(少許)
右為末猪膽汁浸糕丸麻子大每服二三十丸白滚
湯下
阿魏膏治一切痞塊不拘年月遠近甚者口齒蝕傷
更服蘆薈丸
羌活獨活玄參官桂
赤芍藥穿山甲生地黃兩頭尖
大黃白芷天麻(各五錢)槐柳桃(枝各三錢)
紅花(四錢)亂髮(如鷄子大一塊洗去膩)木鱉子(廿枚去殼)
右用香油二斤四兩煎至黑色去查入髮再煎待髮
化盡去查徐下黃丹一斤煎至軟硬得中方入芒硝
四錢阿魏五錢蘇合油麝香各三錢乳香没藥各五
錢調勻即成膏矣攤貼患處内服消積丸藥黃丹須
真正者效凡貼膏藥先用朴硝隨患處大小鋪之約
半指厚以紙盖之用熱熨斗熨良久如硝耗再加熨
之熨二時許方貼膏藥若是肝積加蘆薈末同熨
加味逍遥散治婦人隂虚發熱兒飲其乳以致患瘡
甘草(炙)當歸(炒)芍藥(酒炒)茯苓
白术(炒)柴胡(各一錢)牡丹皮(六分)山梔(炒五分)
右水煎服
大防風湯治膝風腫痛不問已潰未潰
附子(炮去皮)牛膝(酒浸)甘草(炙各一錢)羌活
人參杜仲(姜製)當歸(酒浸)防風
白芍藥(炒)黃茋熟地黃(用生者酒拌蒸半日忌鐵器各二錢)
川芎(一錢五分)
右每服三五錢薑水煎空心服進三五劑更服六味
地黃丸二三服
獨活湯治鶴膝風不問腫潰疼痛及腰背不便四肢
不仁
獨活(五分)當歸(酒洗)白术黃茋(炒)
薄桂牛膝(各三分)甘草(炙二分)
右薑葱水煎服量兒加減
托裏散治流注鶴膝及一應瘡毒已成不潰已潰不
斂或膿出反痛發熱
人參(五分)黃茋(炒一錢)白术(六分)陳皮(五分)
甘草(炙三分)當歸(七分)川芎芍藥(酒炒)
熟地黃(酒拌)白茯苓(各五分)
右水煎服
加味地黃丸治小兒賦禀腎經虚熱耳内生瘡或肌
肉消瘦骨節皆露名節疳即地黃丸加鹿茸牛膝各
一兩五味子四兩若顱解不合牙齒不生眼睛不黑
腿軟難行最宜此藥
砭法治小兒丹毒赤色遊走不定口吮毒聚在一處
用細磁器擊碎取其有芒者一塊以筋一根劈開頭
尖夾之用線縛定兩指輕撮筯稍令磁芒正對聚處
懸寸許再用筯一根頻擊筯頭令毒血遇刺皆出毒
入腹者不救症輕者止用口吮出毒用藥敷之如患
在頭皮不用砭法止宜用針卧倒挑患處以出毒血
消熱消毒散治一切癰疽陽症腫痛發熱作渴
黃連山梔連翹當歸(各五分)
川芎生地黃芍藥(炒各六分)金銀花(一錢)
甘草(二分)
右水煎服
托裏消毒散治瘡瘍先用消解之劑不退宜服此藥
助其成膿
人參黃茋陳皮白术
當歸(各一錢)金銀花皂角刺(炒)甘草(各四分)
右水煎服
神功散治一切瘡毒未成膿者用之内消加乳没尤
好
黃栢(炒)草烏(炒)血竭(等分)
右為末唾津水調搽赤腫既退洗淨搽後方二味解
毒散
化毒丹治小兒熱毒咽乾口舌生瘡口齒出血或驚
惕狂躁睡卧不寧並宜用之
玄參桔梗(各五錢)茯苓(二兩五錢)人參
牙硝青黛(各一兩)甘草(七錢半)麝香(一字)
金銀箔(各十片)
右為末煉蜜丸豆大每一歲服一丸白湯化下
犀角消毒散(一名犀角散)治小兒丹毒發熱痛痒及瘡疹等
毒
牛蒡子(炒)甘草荆芥防風(各五分)
犀角(二分鎊末)金銀花(三分)
右水煎熟傾出入犀角服
加味四物湯治小兒血熱丹毒
當歸川芎(各一錢)芍藥生地黃(各七分)
柴胡山梔(炒各五分)
右水煎服
消風散治小兒癮疹搔痒
荆芥穗甘草(炙)陳皮(各半兩)人參
白殭蠶茯苓防風芎藭
藿香蟬蜕(各二分)厚朴(三分姜製)羌活
右水煎服
清解散治風熱癍疹發熱作渴及痘毒
連翹荆芥穗甘草(各三分)牛蒡子(炒五分)
玄參(四分)金銀花(二分)
右水煎服
解毒散治癍疹痒痛寒熱甚者煩躁譫語并痘毒發
熱咽乾
犀角(鎊五錢)連翹(三錢)薄荷(一錢)牛蒡子(炒二錢)
甘草(五分)
右為末每服一二錢滚湯調下
一方治虛熱口内生瘡白礬二兩杵碎滚湯三碗入
在内頻浸兒脚
牛黃解毒丸治胎毒
牛黃甘草(等分)
右為末用煉蜜丸量兒服
瀉黃散治脾胃實熱口舌生瘡喜飲冷物又治脾熱
吐舌若不時出舌名弄舌屬心脾虚熱宜用人參安
胃散
藿香葉(七錢)石膏(煅五錢)甘草(三錢)防風(去心炒)
山梔仁(炒各一两)
右用蜜酒同炒為末每服二錢水煎服
補黃散治脾胃虚熱口舌生瘡畏寒冷飲食
人參白术(炒各一錢)白芍藥(炒)陳皮(各五分)
甘草(炒五分)
右薑棗水煎服
四順清凉飲(加山梔牛蒡子名加味清凉飲)治小兒痘瘡後臟腑秘結
實熱驚掣
當歸赤芍藥甘草(炙)大黃(蒸各三分)
右水煎服大黃非實熱便秘不宜用
人參安胃散治小兒因服峻厲損其脾胃口舌生瘡
或因傷熱乳而致吐瀉或作慢驚口鼻氣熱或胃中
風熱伏火嘔吐泄瀉
人參(一錢)黃茋(二錢)生甘草炙甘草(各五分)
白芍藥(七分)白茯苓(四分)黃連(二分)
右為末每服三五錢水煎服
溫中丸(一名人參理中丸)治中氣虛熱口舌生瘡不喜飲冷肢
體倦怠飲食少思
人參甘草白术(各炒等分)
右為末用薑汁糊丸菉豆大每服三五十丸
補中益氣湯治中氣傷損惡寒發熱肢體倦怠飲食
少思或頭痛身熱煩躁作渴氣高而喘或微細軟弱
自汗倦怠飲食不甘等症
人參黃茋甘草(炙各一錢)白术
當歸身陳皮(各五分)柴胡升麻(各二分)
右薑棗水煎服
七味白术散(一名錢氏白术散)治中氣虛熱口舌生瘡不喜飲
冷或吐瀉口乾
人參白术木香白茯苓
甘草(炙)藿香(各五分)乾葛(一錢)
右水煎服
香連丸治痢疾并水瀉暑瀉甚效
黃連(淨十二兩)吳茱萸(去核梗十兩)
右先將二味用熱水拌和入磁器内置熱湯頓一日
同炒黃連至紫色去茱用連為末每淨末四兩入木
香淨末一兩淡醋米飲為丸桐子大每服二三十丸
滚湯下中氣下陷用補中益氣湯下中氣虛用四君
子湯下中氣虚寒加薑桂
參苓白术散治脾胃不和飲食不進或嘔吐泄瀉凡
病後宜此調理
人參茯苓白扁豆(去皮薑汁拌炒)
白术(炒)蓮肉(去心皮)砂仁(炒)薏苡仁(炒)
桔梗(炒)山藥甘草(炙各二兩)
右為末每服一錢白湯下或作丸服
柴胡參苓湯治肝火血熱遍身瘙痒或起赤暈
柴胡山梔(炒)川芎芍藥(炒各五分)
熟地黃當歸(各八分)茯苓(八分)甘草(炒五分)
右水煎服
柴芍參苓散治肝膽經部分結核瘰&KR1031;瘤瘊等症或
肝血燥熱脾氣虛弱發熱少食
柴胡川芎白术人參
茯苓白芍當歸(各五分)牡丹皮
甘草山梔(炒各三分)
右薑棗水煎服
清肝益榮湯治肝膽經風熱血燥筋攣結核或作瘊
子
柴胡山梔(炒各五分)當歸(六分)龍膽草(酒炒五分)
川芎芍藥(各六分)甘草(三分)薏苡仁(五分)
右水煎服
清熱凉血飲治風熱血燥丹毒等症大便秘結
當歸川芎芍藥(炒)生地黃(各一錢)
黃連(炒五分)荆芥(六分)
右水煎服大便秘量加大黃
清中解鬱湯治脾氣虚弱飲食停滯欝熱生痰或身
發熱赤暈
白术茯苓陳皮山梔(炒)
山查神麯(炒)麥芽(炒)川芎
桔梗甘草(炒各五分)
右薑水煎服
芍藥參苓飲治肝木尅脾土目劄面青食少體倦
芍藥(炒)柴胡山梔茯苓
白术陳皮(各七分)甘草(炙五分)
右薑水煎服
薑术補脾湯治元氣虛寒嘔吐不食腹痛泄瀉等症
乾薑(炒)白术人參茯苓
陳皮半夏甘草(炒各五分)當歸
黃茋(炒各四分)
右薑棗水煎服
和肝補脾湯治風熱瘡疹脾土不及肝木太過
人參陳皮川芎(各五分)白术
茯苓芍藥(各七分)柴胡甘草(炙各三分)
山梔(炒四分)
右水煎服
益脾清肝散治肝經之症或寒熱體痛脾胃虛弱
人參白术茯苓甘草
川芎當歸黃茋(各五分)柴胡(三分)
牡丹皮(四分)
右水煎服
梔子清肝散治三焦及足少陽經風熱耳内作痒或
生瘡出水或脇肋胸乳間作痛或寒熱往來
柴胡牡丹皮梔子(各一錢)茯苓
川芎芍藥當歸牛蒡子(炒各七分)
白术甘草(各五分)
右水煎服
柴胡清肝散治肝膽三焦風熱怒火或項胸作痛或
增寒發熱
柴胡黃芩(炒)人參(各三分)山梔(炒)
川芎(各五分)連翹桔梗(各四分)甘草(三分)
右水煎服
加味消毒散治一切瘡瘍丹毒遊風等症
玄參連翹(各五錢)升麻芍藥
當歸羌活生地黃牛蒡子(炒各三錢)
黃芩甘草(各二錢)
右為末每服一錢薄荷燈心湯下或用蜜為丸
十全大補湯治諸瘡血氣虛弱不散解不潰斂或膿
出發熱惡寒汗出煩弦口眼歪斜或肌瘦少食發熱
口乾等症須多服為善即四君四物加黃茋肉桂
四物湯治發熱煩躁或日晡發熱若因脾胃虚弱而
不能生血宜用四君子之類最忌此藥
熟地黃當歸(各三錢)芍藥(二錢)川芎(一錢半)
右水煎服
四君子湯治脾胃虛熱唇口生瘡不消散不潰斂或
食少作嘔大便不實若因肝木乘脾上而致加柴胡
芍藥
人參白术茯苓甘草(炙一錢)
右薑棗水煎服
六君子湯治脾胃虛弱飲食少思或大便不調肢體
消瘦面色痿黃即四君子湯加陳皮半夏
八珍湯治氣血俱虛腫潰不愈或惡寒發熱或晡熱
作渴飲食少思即四君四物薑水煎服
補隂八珍湯治屬足三隂虛熱渴體倦小便頻數即
八珍湯加酒炒黑黃栢知母各三四分
加味八珍湯治元氣虚弱不能潰斂或内熱晡熱肌
體消瘦即八珍湯加牡丹皮五味子炙甘草各三四
分
當歸補血湯治潰瘍肌熱躁熱面赤煩渴脉洪大而
虛重按全無此脉虛血虚也誤服白虎湯必死
黃茋(二錢炒)當歸(一錢酒製)
右水煎服
大連翹飲治風熱熱毒表裏皆受患者
連翹&KR1840;麥荆芥木通
赤芍藥蟬蜕甘草防風
柴胡滑石山梔(炒)黃芩(炒)
當歸(各等分)
右量兒大小水煎服
立效散治眉瘡耳瘡及一切瘡疥
定粉松香黃栢黃連(各五錢)
枯礬(二錢)
右為末用清燭油調搽
犀角消毒丸治一切瘡毒焮腫熱痛用三五服不消
乃欲成膿也宜用托裏之劑
犀角薄荷連翹玄參(各二錢)
牛蒡子(二錢)金銀花(一錢)甘草(三分)
右為末煉蜜丸麻子大每服三十丸滚湯下
韶粉散治痘瘡已愈瘡痂不落或凹或凸
韶粉輕粉(各二兩)
右為末入猪脂油調塗亦無瘢痕神效
雄黃散治走馬疳并痘毒疳蟲蝕肛門
雄黃銅綠(各二錢)
右為末摻瘡上
柳華散治熱毒口瘡
黃栢(炒)蒲黃青黛人中白(煅等分)
右為末敷之
敗草散治痘瘡&KR0946;搔成膿淋漓
屋爛草(用盖墻爛草亦可要多年者佳)
右為末糝之若渾身膿水粘衣難以臥坐用一二升
攤於蓆上令兒坐臥即安其草經年霜雪雨露受天
地隂陽之氣能解瘡毒
榖精草散治痘後眼有翳膜或癮澁出淚
榖精草(一兩)生蛤粉(一兩)
右為末用猪肝一葉以竹刀批開糝藥在内縛定磁
器内煑熟食之
治痘毒用黃豆為末温水調塗以水潤之膿未成自消
又方治症同前
貝母南星殭蠶天花粉
白芷草烏大黃(各四兩)猪牙皂角(四兩)
寒水石(煅八兩)
右各為末醋調敷
加味小柴胡湯治痘疹熾盛或大便下血或昏憒不
食或發癤毒甚效又治肝火等症
軟柴胡人參黃芩甘草(炙各五分)
半夏(二分)生地黃(一錢)
右薑水煎服
犀角地黃湯治痘出稠密熱渴赤痛大便秘結小便
赤濇或結痘毒或便血䘐血急服之以涼血解毒
犀角(一錢如無升麻代之)生地黃(五分)赤芍藥
牡丹皮(各一錢)
右水煎服
麥門冬飲治痘毒發熱作渴咽痛
黃芩(三分)甘草(五分)人參玄參(各三分)
金銀花(五分)麥門冬(去心四分)
右水煎服
射干散治痘毒咽喉腫痛
升麻甘草桔梗射干(各五分)
鼠粘子(四兩炒香)
右水煎服
加減抱龍丸治風痰壅盛驚搐昏睡等症
雄黃辰砂(各二錢)天竺黃(四錢)麝香(五分)
天麻(六錢)牛膽南星(八錢)
右為末煑甘草糊丸皂角子大每一丸薄荷湯下
解毒散治一切瘡瘍風疹痒痛
黃栢(炒)山梔(等分)
右為末水調搽若破而膿水淋漓用當歸膏或燭油
調搽
清凉解毒散治症同前或作焮痛
大黃黃栢山梔寒水石(煅等分)
右各另為末調搽當歸膏尤好
大楓子膏治一切瘡疥膿窠等瘡
大楓子肉(杵細二兩)白礬(枯末二兩)真輕粉(一兩)
桕油(六兩)
右將桕油溶化入三味和勻用之
黃金散治天疱瘡止痛消毒
滑石甘草(等分)
右為末挑破去水敷之
換肌消毒散(一名&KR1181;薢散)治楊梅瘡不拘初起潰爛並效
土茯苓(五錢)當歸白芷皂角子
薏苡仁甘草(各五分)白蘚皮木瓜(不犯鐵器)
木通金銀花(各三分)
右水煎食前并空心服
蠲痺解毒散
薑黃羌活白芷赤芍藥
當歸(各四分)白术(五分)土茯苓(一錢)白芷
皂角子(炒各三分)
右水煎服
龍膽瀉肝湯治肝經濕熱玉莖患瘡或便毒懸癰囊
癰腫痛或潰爛作痛小便澁滯或睾囊懸掛
車前子(炒)木通生地黃(酒拌)當歸尾(酒拌)
山梔(炒)黃芩(炒)甘草(各五分)龍膽草(酒拌炒黃)
澤瀉(各一錢)
右水煎服
九味解毒散治一切熱毒腫痛或風熱搔痒
黃連(三分)金銀花連翹漏蘆(各五分)
山梔(四分)白芷(六分)當歸(八分)防風(三分)
甘草(三分)
右水煎服
升麻除濕湯自上而下者引而升之
升麻柴胡(各五錢)蒼术(一錢)陳皮
甘草神麯防風大麥蘖(各三分)
猪苓澤瀉半夏(各五分)
右薑棗水煎服胃寒腸鳴加益智仁(五分)
神效當歸膏治杖撲湯火等瘡毒不問已潰未潰殊
有神效
當歸黃蠟(各一兩)生地黃(一兩)蔴仁(六兩)
右先將當歸地黃入油煎黑去查入蠟溶化候冷攪
勻即成膏矣白蠟尤好治症詳見正體治驗
四苓散(加桂名五苓散)治下焦濕熱小便不利
猪苓澤瀉白术茯苓(各五分)
右水煎服
加味槐花散治腸風下血痔瘡腫痛發熱
槐花熟地黃白术青皮
荆芥穗川芎(各二分)當歸身升麻(各五分)
枳殼條芩(炒各二分)
右水煎服
秦艽蒼术湯治痔漏大便堅硬小便頻數(闕)作渴
秦芁(五分)蒼术(三分)澤瀉(二分)防風(三分)
桃仁皂角子(炒)當歸尾黃栢(酒炒)
檳榔條芩(炒)山梔(炒)
右水煎服
潤燥湯治痔瘡大腸風熱血燥秘結不通
生地黃麻子仁(研)山梔(各五分)川芎
羌活黃栢條芩(各三分)郁李仁
赤芍藥當歸尾甘草(各四分)澤瀉(二分)
右水煎服
黃茋散治痔瘡并一切癰毒潰後補虚去客熱
茯苓黃茋(各五分)當歸川芎(各四分)
白芍藥白芷(各三分)升麻山梔(炒各二分)
右水煎服
枳殼散治痔瘡腫痛或下血
枳殼(去炒)槐花荆芥皂角子(炒)
蝟皮(炙各等分)
右為末每服一錢滚湯下作丸亦可
加味槐角丸治症同前
槐角枳殼當歸黃芩
皂角仁蝟皮(炙)秦芁白芷
右為末蜜丸量兒大小服
消毒膏治痛消毒
羊膽(一箇)冰片(五分)
右將冰片為末以羊膽調塗之
小龍膽瀉肝湯治肝經濕熱隂囊腫痛小便赤澁發
熱作渴等症如三四劑不退必欲作膿也用托裏之
劑
澤瀉柴胡車前子(炒)木通(各五分)
生地黃黃芩(炒)當歸尾(酒洗)龍膽草(酒浸炒黃)
赤茯苓(各五分)山梔(一錢)甘草稍(三分)
大龍膽瀉肝湯治囊癰熱毒熾盛腫脹便秘即前湯
加防己連翹大便秘更加大黃如大便通而腫不退
或愈加脹痛内有膿也用托裏之劑及時針之最易
收斂
當歸龍薈丸治肝膽二經一切有餘火症
草龍膽當歸大梔子黃連
黃芩(各一兩半)大黃蘆薈黃栢(各半兩)
麝香(少許)木香(二錢半)
右為末麵糊丸桐子大量兒服
附避難止小兒啼
用綿為小毬隨大小為之但使滿口不閉其氣置兒口
中使吮其味兒口中有物自不能作聲但軟物不傷兒
口亦可凡避寇匿山谷中多為兒啼卒不免難由是避
者預將兒棄之哀哉兹大司成邱公以此方梓行於世
特取以附之庶或可以推廣其仁心也
薛氏醫案卷五
