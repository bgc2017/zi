薛氏醫案卷十八
明薛已撰
續治諸症
一男子遍身患小瘡或時作痒口乾作渴服消風散起
赤痒益甚服遇風丹膿水淋漓飲食無度肌肉消瘦尺
脉洪數左尺尤甚余謂腎水不足虚火上炎為患先用
加減八味丸其渴漸止用補中益氣湯加五味子肌肉
漸生佐以八珍湯加牡丹皮麥門冬百餘劑而痊二年
後不節房勞其瘡復作惑於人言又服消風散之類其
瘡復患余仍用前藥調治而痊
一男子善怒面青腿内膁患癬類色赤作痒或為砭刺
出血發熱焮腫作痛服消風散而益甚服遇仙丹愈加
發熱作渴仍服之膿水淋漓其脉洪數左關為盛余謂
肝經血虚火内動復傷其血而瘡甚耳先用柴胡清肝
散數劑又用四物山梔治之諸症漸愈用八珍湯地黃
丸兩月餘而痊
一男子面赤作渴面常患有瘡作痒服祛風藥遍身發
赤㿔服花蛇酒更發赤暈遍行砭刺又服消風散發熱
口渴飲水不止余謂肝經血虚而風熱也用梔子清肝
散及地黃丸料煎服熱渴漸止瘡漸結靨又用八珍湯
地黃丸瘡靨漸脫又服月餘瘡漸愈
一男子面生粉刺或生小㿔服消風散瘡益甚服遇仙
丹加遍身赤痒仍服前藥發熱焮腫又服旬餘潰而出
水形體骨立先用四君當歸桔梗數劑飲食稍進又用
八珍湯數劑而痊
一男子患腎臟風飲燒酒發赤暈砭出血敷追毒之藥
成瘡出水日晡益甚類大麻風服遇仙丹眉毛拆落大
便下血虚羸内熱飲食甚少勢誠可畏余先用聖濟犀
角地黃湯其血漸止又用五味異功散加當歸升麻飲
食漸進用四物參术牡丹内熱漸減用易老祛風丸膿
水漸少又用八珍牡丹皮之類月餘瘡漸結靨因思慮發
熱盜汗瘡復作痒兼起赤暈用加味歸脾湯數劑汗熱
漸止用加味逍遙散六味地黃丸而痊
一男子嗜膏粱炙&KR1572;醇酒辛辣之物遍身生㾦㿔甚為
作痒服消風散之類更起赤暈又砭出血其痒益甚敷
敗毒之劑遂各成瘡膿水津淫眉毛漸脫赤痒益甚此
脾經積熱傷血所致余先用犀角地黃湯諸症稍退乃
用濟生犀角地黃湯加黃連治之膿水漸止乃以八珍
湯加山梔牡丹皮眉毛漸生因飲食失宜胸腹作脹飲
食少思或大便下血用五味異攻散加升麻飲食漸進
又用補中益氣湯而血止仍用八珍加丹皮乾葛連翹
而痊
一男子内膁作痒色黯搔起白皮各砭刺出血其庠益
甚更起赤暈延及外膁津淫不已服祛風之藥肢體益
然作渴引飲左尺脉洪大數而無力余謂此腎經虚火
復傷其血火益甚而患耳先以八珍湯加五味子牡丹
皮三十餘劑諸症漸愈乃佐以加減八味丸料又百餘
劑而痊
一男子常咳𠻳腿患白癜風皮膚搔起白屑服消風散
之類痒益甚起赤暈各砭出血赤暈開胤而痒愈甚服
遇仙丹之類成瘡出水殊類大麻風咳𠻳吐痰面色皎
白時或痿黃此脾肺二經虚熱之症先用五味異攻散
治之虚熱稍退又用地黃清肺飲肺氣漸清又用八珍
湯六味丸而尋愈後又咳𠻳痰喘患處作痒用參蘇飲
二劑散其風邪又用五味異攻散加桔梗補其肺氣而
痊二年後咳𠻳作渴飲水脉洪大左尺為甚用加減八
味丸補腎水而痊
一男子素不慎房勞其髮漸落或發熱惡寒或吐痰頭
運或口乾作渴或小便如淋兩足發熱或冷至痙屬足
三隂虧損而隂火内熾朝用十全大補湯夕用加減八
味丸諸症退而髮漸生後兩腿腕患紫癜風延於兩股
作痒各砭出血痒處日甚服消風等藥患處微腫延及
上體兩眼昏澁余謂腎臓風先用四生散四服後用易
老祛風丸月餘用地黃丸兩月餘而痊後飲食起居失
宜肢體色赤服二丸隨愈
一男子患白癜風過飲或勞役患處色赤作痒服消風
散之類頓起赤暈遍身作痒砭出血服祛風藥患處出
血恪服遇仙丹患處愈焮元氣日虚余先用九味蘆薈
丸加味羌活湯諸症頓愈用加味逍遥散加味四物湯
乃安
一男子不時患疙瘩搔痒成瘡膿水淋漓惡寒發熱先
用羌活當歸散而痒止又用易老祛風丸而不發後飲
燒酒起赤暈二便不通口舌生瘡熱渴不安用防風通
聖散二便通利但口乾體倦飲食不入用七味白术散
去木香四劑而安
一男子患瘡疥搔破出膿水面赤作渴大便堅實脉洪
數左關寸為甚此水火相摶也先用瀉青丸料煎服熱
勢頓減又用梔子柴胡散加味逍遙散而瘡愈
一男子患搔痒破而成瘡如大麻風服遇仙丹發熱作
渴大便秘結脉沉實右關為甚此熱蓄於内也先用黃
連内疏湯而大便通利又用防風通聖散去硝黃而熱
渴止却用八珍湯而瘡愈
一儒者素食膏粱發熱作渴飲冷患瘡如大麻風大便
出黑血服清熱祛風等寒藥益甚余謂血分有熱火也
故寒之不寒用四物二連湯以清熱涼血用六味地黃
丸以補腎生水而熱退又用柴胡梔子散調理而痊
一男子遍身患疙瘩作痒勞而益甚用參茋歸术為君
佐以柴胡炒芩桔梗川芎炙草而瘥更用補氣血之藥
後不再發
一男子患疙瘩瘙痒發熱形氣虚弱口鼻氣熱且喜飲
冷屬外邪也以消風散二劑外邪悉解但倦怠少食更
治以參茋歸术陳皮炙草五味子而健又以補中益氣
湯去柴胡升麻加茯苓芍藥乃痊
一男子患前症多在臋脚勞役則痒益甚小便色黃服
敗毒散芩連之劑患處痒痛夜不得寐余謂脾氣受傷
用補中益氣湯加五味麥門少用炒黑黃栢治之而痊
凡病日間如故日晡倦怠或勞愈加晨起如故皆元氣
虚也宜用前藥補而治之
一儒者遍身生瘡瘙痒膿水淋漓自知醫服八珍荆防
之類益甚脉洪大按之無力余謂此氣血虚熱也用八
珍湯加牡丹皮治之而愈繼娶後兩足生瘡久不愈尺
脉數而無力余用地黃丸八珍湯而痊
余甥凌雲漢年十六庚子夏作渴發熱吐痰唇燥遍身
如疥兩腿尤多色黯作痒日晡愈熾仲冬腿患瘡尺脉
洪數余曰疥腎疳也瘡骨疽也皆腎經虚症針之膿出
其氣氤氲余謂火旺之際必變瘵症用六味地黃丸十
全大補二旬諸症愈而瘵症具仍用前藥而愈抵冬畢
姻至春其症復作仍服地黃丸數斤煎藥三百餘劑而
愈
稽勲李龍岡遍身患此腿足為甚日晡益焮口乾作渴
小便頻數此腎經虚熱用補中益氣湯六味地黃丸而
痊
一儒者善嚏患疥余以為腠理不密外邪所摶用補中
益氣湯加白芷川芎治之不從自服荆防敗毒散盜汗
發熱作渴焮痛膿水淋漓仍用前湯倍加參茋五味而
痊
一儒者患在臂脚日晡或痒或脹形體倦怠自服敗毒
散痛處發腫小便赤澁此肺腎隂虚余用補中益氣湯
加茯苓治之其瘡頓愈又因調養失宜日晡益甚用八
珍湯加五味子麥門冬五十餘劑而愈
一男子患疙瘩色黯作痒出黑血日晡至夜益甚其腿
日腫夜消余以為氣血虚而有熱朝用補中益氣湯夕用
加味逍遙散而愈
一男子時疫愈後遍身發㿔作痒服補中益氣湯而愈
有同患者不信余言乃用砭法出血而死此因隂虚血熱
色黑作痒也何乃反傷隂血哉
一男子患㿔乾痒作痛以芩連荆防山梔薄荷芍藥歸
梢治之而愈
一儒者應試後遍身瘙痒後成疙瘩此勞傷元氣隂火
内熾秋寒收斂腠理鬱熱内作用補中益氣湯加茯苓
川芎白芷而愈後復勞仍作惑於人言服祛風敗毒藥
如大風之狀又發熱作渴倦怠懶食余用補中益氣湯
倍加參茋歸木半夏茯苓五味子麥門冬而愈
舉人陸世明會試途中勞役胸患癍焮赤作痛頭痛發
熱形倦少食大便或溏或結小便赤澁此勞傷元氣而
虚火内動投補中益氣湯一劑頓退再劑而痊又數劑
而元氣復
一男子脾腎氣血虚熱略服四物黃栢知母之類元氣
愈虚倦熱益甚余朝用補中益氣湯夕用六味地黃丸
如五味子煎服而愈後至閩為商遍身搔痒時喜熱水
浴之後患瘡㿔破而出水用風藥益甚或赤或白眼作
花痒先用胡麻散六味丸痒漸愈用六味丸消風散瘡
漸愈用八珍湯六味丸而痊次年兩股小腹頸項復作
痒用四生散六味丸而愈
一婦人經水先期勞役或氣惱則寒熱作痒服祛風降
火等藥不勞怒而自痒發熱更加痰喘氣促服化痰清
氣之劑形氣倦怠食少胸痞身發瘡疹服消毒之類膿
水淋漓服大麻風藥口乾作渴欲水而不敢飲經水又
過期眉間若動又服月餘眉毛脫落經水淋漓余謂心
肝二經風熱相摶制金不能平木木尅脾土而不能統
血肝火旺而不能藏血也眉間屬甲木而主風風動血
燥而眉毛脫落又若動也經云水生木遂朝用地黃丸
以滋腎水生肝血夕用加味逍遙散以清肝火生肝血
月餘諸症漸愈又佐以四君芎歸牡丹皮月餘經水旬
日而止又兩月餘經水五十餘日而至乃夕用五味異
攻散加當歸服兩月經水四十餘日而至因怒惱寒熱
經水如崩眉稜覺動脉洪數弦肝脾二脉為甚用柴胡
梔子散二劑以平肝火用五味異功散二劑以補脾氣
發熱頓退經水頓止更以八珍湯倍加參术及地黃丸
兩月餘經水如期眉毛漸生因飲食停滯腹脹作痛另
服祛逐之劑泄瀉不止小腹重墜飲食甚少余先用六
君子湯送四神丸數劑瀉漸止飲食稍進又用補中益
氣湯倍用升麻數劑重墜漸愈後因勞心發熱飲食難
化嘔吐涎水其熱自臍上起覺饑熱頻作乃用六君子
湯加炮姜治之熱時飲稠米湯稍安兩月餘又常服加
味歸脾補中益氣二湯而痊
一婦人秋間肢體作痒時發寒熱日晡熱甚口苦喜酸
月水先期面色常青熱甚則赤略服清熱涼血後發疙
瘩赤痒益甚乃清熱敗毒破而膿水淋漓余謂肝脾血
燥虚熱不信仍治瘡毒其瘡益甚形氣倦怠飲食減少
余先用補中益氣湯間佐以六君當歸元氣稍復乃以
八珍湯倍用參术少用川芎芍藥炒焦間佐以補中益
氣湯諸症漸愈又以四君子湯為主佐以加味逍遙散
兩月餘膿水漸少又服月餘瘡漸結靨因怒惱寒熱腹
脹飲食少思患處復甚用六君子湯加山梔柴胡乃用
四君子湯為主而瘡漸愈又因怒月經甚多發熱作渴
瘡痛出血用柴胡清肝散熱退痛止仍用四君子湯而
結靨又用八珍山梔牡丹皮而瘡愈
一婦人變身搔痒膿水淋漓發熱身如蟲行月經不調
先用升麻湯送瀉青丸熱痒頓退又用加味逍遙散經
行如期用換肌丸而瘡愈後因怒經行不止筋骨作痛
用秦芁地黃湯易老祛風丸而痊
一婦人遍身患疙瘩發熱作痒内服敗毒祛風外搽攻
毒追蝕各潰成瘡膿水津淫形氣消瘦飲食日減惡寒
發熱作渴飲冷脉浮數按之則濇此元氣復傷也先用
七味白术散數劑其渴漸止飲食稍加乃用八珍湯加
柴胡牡丹皮膿水漸乾又用六君芎歸丹皮山梔瘡漸
收斂仍用八珍山梔牡丹皮而瘡愈
一婦人每秋間兩手心作痒搔起白皮因勞役惱怒則
發寒熱變身作痒起疙瘩或以為風症内服花蛇等藥
外敷硫黃之類患處焮潰又服遇仙丹熱渴益甚月水
不通余謂肝脾二經血燥生風先用加味逍遙散熱渴
漸減又用八珍柴胡山梔患處少可後因怒氣發熱脇
痛患處焮腫用加味逍遙散四劑而安又用四君芎歸
山梔牡丹皮半載而痊
一婦人因怒寒熱發赤暈服祛風之藥發疙瘩或砭出
血患處焮腫發熱頭痛内服外敷俱係風藥膿水淋漓
服花蛇酒之類前症益甚更加晡熱煩渴不寐脉洪大
按之如無余謂血脫煩躁先用補血當歸湯稍緩用四
君當歸數劑得睡但倦怠頭運少食用補中益氣湯加
蔓荆子稍可又用八珍湯少用芎芍倍用參术三十餘
劑而能步履又服月餘而瘥
一婦人患白癜風誤以為大麻風服蛇酒等藥患處焮
腫經水兩三月一行余曰此肝血傷而内風也誤服風
藥必筋脉拘急不信仍作風治果身起白屑四肢拳攣
始信余言先用八珍湯四劑又用四君子湯二劑月餘
乃以四君子湯又用八珍湯二劑又月餘諸症漸退元
氣漸復又以四君子湯為主以逍遙散為佐將兩月瘡
靨脫落又月餘而愈
一婦人性急善怒月經不調内熱口苦患疙瘩作痒服
敗毒之藥膿水淋漓熱渴頭暈日晡益甚用加味逍遙
散漸愈後因大怒月經如湧眼赤出淚用四物湯加山
梔柴胡連芩數劑而愈年餘左足臂腕起白點漸大搔
起白屑内熱盜汗月經兩月餘一至每怒或惡寒頭痛
或不食作嘔或胸乳作脹或腹内作痛或小便見血或
小水不利或白帶下注此皆肝木制伏脾土元氣虚而
變症也用補中益氣湯加炒黑山梔及加味歸脾湯間
服半年而愈後每怒惱患赤暈或以風疾治之發疙瘩
又服遇仙丹赤腫作痒出膿水外敷追蝕之藥寒熱作
渴又服胡麻草烏之藥遍身搔痒眉毛脫落膿水淋漓
咳𠻳發熱月經兩月一行余用四君當歸牡丹皮月餘
熱渴稍止飲食稍進又服月餘咳𠻳稍可却用八珍湯
加牡丹皮二十餘劑患處漸乾經水如期後因傷食作
瀉不食用六君子湯飲食漸進又因怒發熱作渴患處
作痛經行不止用加味逍遙𣪚漸可仍用四君子湯而
全愈
一婦人性沉靜懷抱不樂月經過期遍身作痒服祛風
清火之劑搔破成瘡出水不止其痒益甚或用消風散
之類眉稜跳動眉毛折落又服遇仙丹患處俱潰咳𠻳
發熱飲食日少月經先期余作肝脾鬱怒而血燥前藥
復傷而益甚先用四君芎歸山梔牡丹皮飲食漸進服
月餘而𠻳止又以加味逍遙散加釣藤鈎二十餘劑而
眉不動乃去釣藤倍加參术當歸月餘瘡漸結靨又以
八珍湯加山梔牡丹皮而痊
一婦人患前症膿水淋漓發熱作渴體倦惡寒經水不
調久而不愈此肝脾虧損而虚熱也先用補中益氣湯
加川芎山梔而元氣漸復又用逍遙散而瘡漸愈又産
後患疥遍身作痒搔起疙瘩破而出膿或出血水誤服
醉仙散殊類風症余用八珍湯數劑而安又用十全大
補湯患處漸乾因惱怒停食腹脹少食發熱作渴患處
復潰用六君子湯加炒黑山梔數劑飲食漸進又用八
珍湯之類而痊
一婦人日晡身痒月餘口乾又月餘成瘡服祛風治瘡
之劑膿水淋漓午前畏寒午後發熱殊類風症余謂此
肝火傷脾外邪所摶先用補中益氣湯加山梔鈎藤又
用加味逍遙散兼八珍散而痊
一婦人素清苦因鬱怒患前症遍身發疙瘩晡熱内熱
盜汗自汗月經不行口乾咽燥余用歸脾湯數劑諸症
稍退後兼加味逍遙散五十餘劑而愈
一婦人性躁患㾦㿔作痒膿水津淫寒熱口苦脇痛耳
鳴腹脹溺濇乃肝脾血虚火症用六君柴胡山梔龍膽
數劑以逍遙散兼服漸愈又與六味丸逍遙散七十餘
劑諸症悉退
一婦人患癍症作痒脉浮數以人參敗毒散二劑少愈
更以消風散四劑而安又用柴胡清肝散而愈
一婦人患癍症痒痛大便秘脉沉實以四物湯加芩連
大黃槐花治之而便利用四物二連湯而瘡愈
一婦人身如丹毒搔破淋漓熱渴頭眩日晡益甚用逍
遙散加炒山梔丹皮而愈又用八珍柴胡山梔丹皮而
痊
一婦人患前症誤服大麻風藥破而出水煩渴頭運誠
類風症六脉洪數心肝脾為甚余曰風自火出此因怒
動肝火血燥而生風耳非真風症也與逍遙散六味丸
以清肝火滋脾血生腎水而愈
一婦人患前症搔破久不愈食少體倦此肝脾虧損隂
虚發熱也先用補中益氣湯加川芎炒梔元氣漸復更
以逍遙散而瘡愈
一婦人身如丹毒後發疙瘩搔破膿水淋漓熱渴頭運
日晡益甚先用消風散二劑又用加味逍遙散而愈
一婦人患赤遊風晡熱痒甚余用清肝養血之劑不信
乃服大麻風藥臂痛筋攣又服化痰順氣之劑四肢痿
弱又一婦患前症數用風藥煎湯泡洗以致腹脹並殁
一女子月經先期或經行上身先發赤暈微腫作庠若
遇氣惱赤痒益甚服祛風之劑患處更腫砭出紫血甚
多其痒愈作余謂肝火血燥風藥復傷血而為患也先
用加味逍遙散清肝火益肝血赤痒少止用地黃丸滋
腎水生肝木各五十餘貼而痊後因惱怒經水不止發
熱作渴患處赤痒先用加味小柴胡湯二劑諸症頓止
又用加味逍遙散而安
一女子二十歲月經先期而或過期或有怒身發赤暈
或患疙瘩六七日方退服祛風藥赤暈不退搔痒作渴
熱為風症恪服前藥搔破成瘡膿水津淫余曰此肝火
生風再服是藥必致筋攣不悟後兩手果攣始信先用
地黃丸四物湯月餘熱渴頓減乃佐以加味逍遙散又
月餘患處膿少又用四君山梔牡丹皮二十餘劑指能
伸屈因怒發熱經水不止睡中筋脉抽動不安以加味
逍遙散加鈎藤鈎治之而痊仍用四物山梔鈎藤鈎牡
丹皮而瘡結靨乃去鈎藤鈎調理元氣復而瘡靨脫
一女子常患癮疹作痒因怒發熱變為疙瘩臖腫痒其
余用梔子清肝散治之而愈後又怒患痕起赤暈遊走
不定自砭出紫血甚痒徹骨其熱如炙如大麻風欲用
風藥余紿之曰然乃以當歸補血湯四劑其熱悉止又
用聖愈湯加味逍遙散而痊
一女子赤暈如霞作痒發熱用小柴胡湯加生地連翹
丹皮而愈後時常發熱遍身如蟲行因惱怒起赤暈作
痒用柴胡清肝散熱痒頓止用加味逍遙散熱痒全止
但見風起赤暈或發癮疹或患疙瘩用胡麻散隨愈
一女子常患疙瘩時或作痒服消風之類搔破成瘡其
痒不止延及頭面余先用羌活當歸散其痒頓止用加
味逍遙散其熱頓痊又用當歸飲而瘡亦愈用八珍柴
胡山梔而不再作
一小兒因有食積服尅滯之劑肢體生瘡似疥服消毒
之藥發疙瘩赤色作痒膿水津淫先用五味異攻散加
柴胡山梔以補脾胃平肝木赤痒漸消又用四味肥兒
丸五味異功散治之而食積愈
一女子赤暈作痒寒熱發搐服風藥身發疙瘩搔破出
水此肝血風熱之症先用加味小柴胡湯後用四味肥
兒丸而愈後傷風咳𠻳頭面搔痒微腫先用消風散一
劑又用梔子清肝散而痊
一小兒遍身生瘡小便不調頸間結核兩目連劄服祛
風之劑眉毛脫落余謂肝經風熱之症先用大蘆薈丸
後用四味肥兒丸漸愈後因飲食停滯發熱其瘡復臖
用大蕪荑湯四味肥兒丸而痊後每停食遍身發赤作
痒服四味肥兒丸即愈
一小兒遍身患瘡似疥作痒肌體消瘦發熱齦爛口渴
飲水大便不實此腎肝之症也先用地黃丸治之又用
大蕪荑湯而愈後因飲食所傷其瘡復焮先用四味肥
兒丸後用大蕪荑湯而痊
一小兒遍身生瘡似疥或痒或痛膿水淋漓眉毛脫落
大便酸臭小便澄白余謂肝脾之症先用大蘆薈丸後
用四味肥兒丸諸症漸愈又佐以五味異功散而痊
一小兒遍身生瘡頭髮成穗眉毛脫落肌肉消瘦大便
酸臭小便不調頸間結核肚大青筋余先用五味異功
散月餘後用四味肥兒丸又用大蕪荑湯異功散而痊
一小兒先隂莖作痒小便不調後遍身生瘡作痒服消
風敗毒之劑臖如大風之症頸間結核發熱如炙余先
用柴胡梔子後用大蘆薈丸四味肥兒丸諸症少愈又
用蝦蟇丸四味肥兒丸而痊
一小兒部面浮腫遍身如癬半年後遍疙瘩色紫作痒
敷巴豆之藥皮破出水痛痒寒熱大便堅硬脾肺脉洪
數而實先用防風通聖散便利調和又用四物湯加荆
防黃芩柴胡皂角刺甘草節諸症漸愈更以八珍湯加
白术荆防皂角刺五加皮而愈後但勞則上體發赤暈
日晡益甚此氣血虚而有火也先用四物湯加丹皮參
术柴胡治之稍愈又用補中益氣湯加酒炒黑黃栢知
母月餘全愈後不守禁忌遍身生瘡誠如癘風大便酸
臭肚大青筋頭髮成穗先用肥兒丸月餘又用大蕪荑
湯數劑又用大蘆薈丸四味肥兒丸而尋愈
一女子十二歲善怒遍身作痒出水用柴胡川芎山梔
芍藥以清肝火用生地當歸黃芩以涼肝血用白术茯
苓甘草以徤脾胃而愈半載之後遍身起赤痕或時眩
暈寒熱余曰此亦肝火熾盛血得熱而妄行其夜果經
至後因肝經血燥生瘡發熱作痒搔破出水眉毛脫落
用大蘆薈丸四物二連湯而熱退用五味異功散四味
肥兒丸而瘡愈
一小兒遍身生瘡大便下血發熱作渴腹大青筋眉毛
漸落余用大蘆薈丸五味異攻散其瘡漸愈佐以補中
益氣湯熱渴漸止又用異功散為主佐以補中益氣湯
加吳茱萸所製黃連治之血止瘡愈
一小兒十五歲遍身似疥非疥膿水淋漓晡熱口乾形
體骨立四年矣此腎肝之症用六味丸而痊後隂莖作
痒小便澄白患瘡疥如大風余用大蘆薈丸四味肥兒
丸諸症漸愈又用大蕪荑湯而尋愈後停食吐瀉不食
發赤㿔先用二陳山查麥芽次用異攻散飲食如常又
用大蕪荑湯而愈
一女子赤暈如霞作痒發熱用小柴胡湯加生地黃連
翹丹皮而愈
一女子性急多怒月經先期患㾦㿔色赤作痒搔破膿
水不止服祛風藥其瘡益甚服花蛇酒四肢瘈瘲眉毛
折脫余先用柴胡清肝散加釣藤鈎數劑又用加味逍
遙散加鈎藤鈎諸症漸愈又用易老祛風丸而痊
一女子素有肝火因怒頸項結核寒熱晡熱遍身起赤
暈作痒服祛風之藥搔痒出水唇目搐動余以為脾經
血虚内熱生風用梔子清肝散加釣藤鈎而搐熱頓減
又用當歸川芎散而諸症漸愈乃用加味逍遙散而痊
一小兒患赤遊風余先用羌活白芷散二劑又用加味
逍遙散而愈後傷風熱起疙瘩搔破出水或用大麻風
藥十指拳攣膿水津淫余先用秦芁地黃丸手指如常
又用易老祛風丸而瘡亦痊
一小兒遍身搔痒或如蟲行内服胡麻散外敷解毒散
患處皆潰誠如麻風之症視其唇或掣動或兩目連劄
此肝木乘脾土用升麻湯煎送瀉青丸而漸愈又用樺
皮散而痊
一小兒遍身搔痒起赤暈後膿水不止先用歸脾飲二
劑又用柴胡散而愈後因驚挾食發熱起赤暈用越鞠
丸一錢枳术蓬术末各五分葱湯調服二次又用消風
散一服赤暈頓消又用越鞠丸而痊
薛氏醫案卷十八
