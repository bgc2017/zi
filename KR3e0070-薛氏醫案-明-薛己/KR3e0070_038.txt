薛氏醫案卷三十八
明薛己訂
婦人良方
姙娠中風方論第一
論曰四時八方之氣為風也常以冬至之日候之若從
其鄉来者長養萬物否則名為虚邪賊害萬物體虚中
之客于皮膚則頑痺不仁入于筋脈則攣急喎僻若兼
濕熱則弛縱痿軟若入臓腑氣隨所傷經絡而為諸病
姙娠中之必須早治庶免墮胎之患
愚按病機機要云風本為熱熱勝則風動宜以静勝
其燥是亦養血也治法須少汗亦宜少下多汗則虚
其衛多下則損其榮雖有汗下之戒而有中臓中腑
之分中腑者多着四肢之間則脈浮惡寒拘急不仁
中臓者多着九竅之中則唇緩失瘖耳聾鼻塞目瞀
便秘中腑者宜汗之中臓者宜下之表裡已和宜治
在經當以大藥養之此中風之要法也姙婦患之亦
當以此施治而佐以安胎之藥仍參三卷首論主治
之為是
防風散治姙娠中風卒倒口噤肢強或痰氣上升
防風桑寄生葛根(各五分)家菊花細辛防
已秦芁當歸桂心茯神甘草羚羊
角(鎊各三分)
右水煎入竹瀝半合服
白术酒治姙娠中風口噤不語
白术(一兩半)獨活(一兩)黑豆(一合炒)
右酒煎分四服灌之得汗即愈
補遺治姙娠中風排風湯續命湯參蘇湯(加羌活)
引風湯皆可選用(方見第三卷中風類)
姙娠風痙方論第二
論曰姙娠體虚受風而傷足太陽經遇風寒相搏則口
噤背強甚則腰反張名之曰痙須臾自醒良久復作又
名子癎子冒當審察其因而治之
愚按前症若心肝風熱用釣藤湯肝脾血虚加味逍
遥散肝脾鬱怒加味歸脾湯氣逆痰滯紫蘇飲肝火
風熱釣藤散脾鬱痰滯二陳薑汁竹瀝若兼症相雜
當參照子煩門
附治驗
一姙婦出汗口噤腰背反張時作時止此怒動肝火
也用加味逍遥散漸愈又用釣藤散而止更以四君
加釣藤山栀柴胡而安
一姙婦因怒忽仆地良久而甦吐痰發搐口噤項強
用羚羊角散漸愈用釣藤散始痊又用歸脾湯而安
羚羊角散治姙娠冐悶角弓反張名曰子癎風痙
羚羊角(鎊)獨活酸棗仁(炒)五加皮薏苡仁(炒)
防風當歸(酒浸)川芎茯神(去木)杏仁(去皮尖各五分)木香
甘草(炙各二分)
右薑水煎
附方
釣藤湯(方見十二卷第四論)
加味逍遥散
加味歸脾湯(二方見二十四卷第四論)
紫蘇湯(方見十二卷第八論)
釣藤湯(方見四卷第四論)
二陳湯(方見二十四卷第五論)
四君子湯(方見二十四卷第六論)
姙娠瘈瘲方論第三(新附)
竊謂瘈者筋脈急而縮也瘲者筋脈緩而伸也一縮一
伸手足相引搐搦不已大抵與嬰孩發搐相似謂之瘈
瘲也此症多屬風蓋風主搖動駱龍吉云心主脈肝主
筋心屬火肝屬木火主熱木主風風火相熾則為瘈瘲
也治法若因風熱用釣藤湯加柴胡山栀黃芩白术以
平肝木降心火養氣血若風痰上湧加竹瀝南星半夏
若風邪急搐加全蠍殭蠶虧損氣血用八珍湯加釣藤
山栀為主若無力抽搐戴眼反折汗出如珠者肝氣絶
也皆不治
附治驗(方藥)
一姙婦四肢不能伸服袪風燥血之劑遺屎痰甚四
肢抽搐余謂肝火血燥用八珍湯加炒黑黃芩為主
佐以釣藤湯而安後因怒前症復作小便下血寒熱
少寐飲食少思用釣藤散加山栀柴胡而血止用加
味逍遥散寒熱退而得寐用六君子湯加芍藥釣藤
飲食進而漸安
八珍湯(方見二十四卷第四論)
六君子湯(方見二十四卷第六論)
姙鬼胎方論第四
夫人臓腑調和則血氣充實精神健旺若榮衛虚損精
神衰弱妖魅之類乘之亦如懷姙之狀故曰鬼胎也
愚按前症因七情脾肺虧損氣血虚弱行失常道衝
任乖違而致之者乃元氣不足病氣有餘也若見經
候不調就行調補庶無是症治法以補元氣為主而
佐以雄黃丸之類行散之若脾經鬱結氣逆者用加
味歸脾湯調補之若脾虚血不足者用六君芎歸培
養之肝火血耗者用加味逍遥散滋抑之肝脾鬱怒
者用加味歸脾逍遥二藥兼服腎肝虚弱者用六味
地黃丸
附治驗
一婦人經閉八月肚腹漸大面色或青或黃用胎症
之藥不驗余診視之曰面青脈濇寒熱往来肝經血
病也面黃腹大少食體倦脾經血病也此鬱怒傷脾
肝之症非胎也不信仍用治胎散之類不驗余用加
味逍遥歸脾二藥各二十餘劑諸症稍愈彼欲速效
别服通經丸一服下血昏憒自汗惡寒手足俱冷嘔
吐不食余用人參炮薑二劑漸愈又用十全大補湯
五十餘劑而安
雄黃丸治鬼胎瘀血腹痛
雄黃鬼臼(去毛)獺肝(炙黃)丹砂(細研)巴豆(去油皮)莽草
蜥蜴(一枚炙黃)蜈蚣(一條炙黃)
右為末蜜丸桐子大每服二丸空心温酒下日二服
㦯下如蛇蟲之類其病乃除
治鬼胎及血氣痛不可忍
斑猫(去頭翅足製)延胡索(炒各等分)
右為末以温酒調下半錢以下穢物為度
附方
加味歸脾湯
加味逍遥散
十全大補湯(三方見二十四卷第四論)
六君子湯(方見二十四卷第六論)
六味丸(方見二十四卷第十一論)
姙娠傷寒方論第五
夫時令嚴寒體虚所傷即成傷寒輕者洒淅惡寒翕翕
發熱微咳鼻塞數日而愈重者頭疼體痛寒熱交作久
而不愈者多致傷胎也
愚按前症為害匪輕當審其經絡表裡而治之不可
輕忽
加減四物湯治姙婦腹痛或月事不調胎氣不安産
後血塊或亡血過多或惡露不下
當歸川芎白芍藥(炒)熟地黃(各一兩)
右每服四五錢水煎日二三服下血加艾葉阿膠虚
熱口乾加括蔞根麥門冬惡血腹痛加當歸芍藥血
崩血淋加熟地蒲黃因熱生風加川芎柴胡頭昏項
強加柴胡黃芩大便秘結加大黃桃仁嘔吐惡心加
白术人參虚煩不眠加竹葉人參煩躁大渴加知母
石膏水停吐逆加猪苓茯苓虚煩傷寒加人參柴胡
防風
阿膠散治時氣先服此以安胎却以主藥間服
阿膠(炙)白术(炒)桑寄生人參白茯苓
右為末等分每服一錢用糯米飲調下日三服
前胡湯治傷寒頭痛壯熱肢節煩疼
石膏(一錢)前胡甜竹茹栀子(炒)黃芩(炒)大青
知母(各五分)
右用葱白水煎服
蘇木湯治傷寒時行洒淅寒振或兼噦者
赤芍藥橘紅黃芩(炒)黃連甘草蘇木(各五)
(分)
右用水煎服汗出即瘥如胎不安兼服阿膠湯
黃龍湯治姙婦寒熱頭疼嘿嘿不食脇痛嘔痰及産
後傷風熱入胞宫寒熱如瘧或經水適来勞復熱不
解散
柴胡(二錢)黃芩(炒)人參甘草(各一錢)
右用水煎服
柴胡石膏湯治頭痛惡寒身熱拘急口乾
柴胡(二錢)甘草(一錢)石膏(三錢)
右用薑水煎服氣虚加人參
枳實散治傷寒四日至五六日腹脹少食腹疼體重
枳實(炒三錢)陳皮(一錢)麥門冬(一錢五分)
右用生薑葱白水煎服
旋覆花湯治傷寒頭目旋疼壯熱心躁
旋覆花赤芍藥甘草(各五分)前胡石膏(各一錢)
白术人參麻黃(去根節)黃芩(各三分)
右用薑水煎服
麥門冬湯治傷寒壯熱嘔逆頭疼胎氣不安
人參石膏(各錢半)前胡黃芩(各五分)葛根麥門
冬(一錢)
右薑棗竹茹一分用水煎服
栀子大青湯治發斑變黑尿便血
升麻栀子(一錢)大青杏仁黃芩(各一錢)
右用葱白三寸水煎服
白术湯治傷寒煩熱頭痛胎動或時吐逆不食
白术橘紅麥門冬人參前胡赤茯苓
川芎甘草半夏(各五分)
右用生薑竹茹一分水煎服
良方白术散治傷寒
白术黃芩(炒各二錢)
右用薑棗水煎服若四肢厥逆隂症也不可用
芎蘇散治外感風寒壯熱頭疼心胸煩悶
紫蘇葉川芎白术白芍藥麥門冬(去心)陳
皮乾葛(各五分)甘草(炙三分)
右用生薑葱白水煎
參蘇飲(去木香)治證同前(方見六卷第十二論)
姙娠時氣方論第六
論曰四季之間非其時而有其氣謂春寒夏冷秋熱冬
煖之不正也所感者不拘長少其症相類故云時氣姙
娠患之重者多致傷胎
愚按前症與前傷寒互相主治
秦芁散治時氣五六日不得汗口乾飲水狂言嘔逆
秦芁柴胡(各五分)石膏(一錢)犀角(鎊)赤茯苓前胡
甘草葛根升麻黃芩(各四分)
右用淡竹茹一分水煎服
葛根飲子治時氣煩熱口乾頭痛
亁葛麻黃(去節根各半兩)石膏(一兩)豉(一合)白米(半合)栀子(二七)
(粒)葱白(二莖)
右用水煎分三服汗出為效
消熱飲子治時氣六七日大小便不利
芒硝(一兩細研)葵子(二兩)
右如前煎服以利為效芒硝即朴硝
人參敗毒散(方見二十四卷第十論)
姙娠熱病方論第七
冬時觸冐嚴寒即病為傷寒藏于肌骨夏至發為暑病
即熱症也姙娠患之多致墮胎熱病與中暑相似但熱
病者脈實中暑者脈虚治當審察不可槩施
愚按此症與前後三症同治
治姙娠熱病頭痛嘔吐煩悶
人參(一方無)竹茹葛根(各一兩)知母(三兩)蘆根(二兩)麥門
冬(去心一兩半)
右每服四錢連根葱白三寸水煎
栀子仁飲治熱病發斑黑色小便如血氣喘急胎欲
落
栀子升麻石膏生地黃(各二兩)黃芩大青
(各一兩)
右每服半兩葱白七寸豉四十九粒水煎
大黃飲治熱病六七日大小便秘澀
大黃(微炒)石膏(各兩)知母赤茯苓前胡(各三分)栀
子甘草黃芩(各半兩)
右每服五錢生地黃一分煎服
又方伏龍肝細研每服一錢水調下(外用水調塗臍下)
又方葛根煮汁時服一盞
補遺蘆根湯治熱病頭疼心煩嘔吐
知母(四兩)青竹茹(三兩)
右每服五錢生蘆根一握糯米一撮水煎
栀子五物湯治姙婦傷寒壯熱頭痛
栀子前胡知母(各二兩)黃芩(一兩)石膏(四兩)
右每服五錢用水煎服
升麻六物湯治傷寒斑黑溺血
升麻栀子(各二兩)大青杏仁黃芩
右每服五錢葱頭水煎
姙娠傷寒熱病防損胎方論第八
論曰非節之氣傷于姙娠熱毒侵損胞胎若不早治多
致墮胎漏血則子母之命亦不能全矣
愚按前症當分察六經為主而參于前後方論
治姙娠傷寒身痛壯熱
葱白(切一升)前胡葛根石膏(各十分)青黛(六分)升麻
(八分)栀子(十二個)
右用水煎分三服
治姙娠傷大小便秘結
前胡(十分)大黃石膏(各二十分)栀子(十枚)知母黃芩
茯苓生薑(各八分)
右用水煎分三服
治姙娠傷寒發斑忽黑小便如血胎欲落
栀子升麻(各四兩)青黛(二兩)生地黃(二十枚)石膏(八兩)
葱白(切片)黃芩(三兩)
右用水煎分三服忌熱物
又用井中泥塗心下乾則易(二方出本事再錄有效)
補遺治姙娠熱病先以白术散安胎(方見前)
姙娠熱病胎死腹中方論第九
論曰熱病以致胎死不能出者但服黑神散胎自下矣
愚按陳無擇先生曰前症當視産母若面赤舌青知
其子死面青舌赤知母死子生唇青吐沫子母俱死
若雙胎㦯一死一活用黑神散竊謂前症宜補助産
母使其胎自下黑神散恐其太熱不宜輕用果一胎
已死者用平胃散朴硝水銀下之最為穩當庶不併
傷生者(平胃散方見後)
黑神散(又名烏金散靈苑方名肉桂散)
桂心當歸芍藥甘草(炙)乾薑(炒)生地黃(各一)
(兩)黑豆(炒去皮二兩)附子(泡去皮臍半兩)
右為末每服二錢空心用温酒調下
補遺胎死用紅花酒煮汁飲二三碗
又方伏龍肝為末温酒調下二錢白湯亦可
又方朴硝末童子小便和熱酒調下三錢立出
姙娠瘧疾方論第十
論曰姙娠病瘧乃夏傷于暑客于皮膚至秋而發陽盛
則熱隂盛則寒隂陽相離寒熱俱作其發晏者由風邪
客于風府循膂而下衛氣至一日一夜常大會于風府
故發日晏與早者衛氣之行風府日下一節二十一日
下至尾骶二十二日入脊内上注于伏衛之脈其行九
日出缺盆其氣既止故發更早其間日發者風邪内搏
五臓横連募原其道遠其氣深其行遲不能日作也姙
娠而發多傷于胎
愚按前症因脾胃虚弱飲食停滯或外邪所感或鬱
怒傷脾或暑邪所伏審係飲食停滯用六君子加桔
梗蒼术藿香外邪多而飲食少用藿香正氣散外邪
少而飲食多用人參養胃湯勞傷元氣用補中益氣
湯若鬱怒所傷用小柴胡兼歸脾湯若木侮土久而
不愈用六君子為主佐以安胎藥乃參三隂三陽經
而治之
附治驗
一婦人因怒患瘧舉發無期久而不已胸腹不利飲
食少思吞酸吐痰用六君子加柴胡山栀二十餘劑
尋愈但晡熱少食又用四君子加柴胡升麻為主佐
以逍遥散而痊
一婦人瘧久不已噯氣下氣胸腹膨脹食少欲嘔便
血少寐此屬肝脾鬱怒用歸脾湯加柴胡山栀漸愈
又用六君子湯加柴胡山栀升麻而愈
一姙婦患瘧已愈但寒熱少食頭痛晡熱内熱此脾
虚血弱也用補中益氣湯加蔓荆子頭痛頓止又用
六君子湯加芎歸飲食頓進再用逍遥散加參术而
寒熱愈
七寶散治瘧疾一日一發或一日兩發或間一日發
常山厚朴(薑製)青皮陳皮(並去白)甘草(炒)檳榔
草菓(等分)
右每服半兩酒水各一碗煎至一盞去柤露一宿發
時面東温服良久再服一姙婦先寒後熱六脈浮緊
用前散一劑而愈
人參養胃湯治姙娠瘧疾寒多熱少或但寒不熱頭
痛惡心身痛面色青白脈弦遲者又有驅邪散治證
亦同(方見七卷第十八論)
清脾湯治姙婦瘧疾寒少熱多或但熱不寒口苦舌
乾大便秘澀不進飲食脈弦數者
青皮厚朴(薑製)白术(炒)草菓茯苓半夏(炒)黃
芩柴胡甘草(炙各五分)
右用薑水煎
附方
交加散治食瘧神效
肉豆蔲(二箇一生一煨)草豆蔲(二個一生一煨)甘草(二錢半炒半生)厚朴
(二錢半炒半生)生薑(一兩半煨半生)
右用薑水煎發日五更服
仲景白虎加桂枝湯治温瘧
知母(六錢)桂枝黃芩(各一錢)括蔞根(二錢)甘草(炙)牡蠣
乾薑(各一錢)
右用水煎服汗出即愈此少陽經藥也
桂枝羌活湯治瘧處暑以前頭痛脈浮惡風有汗
桂枝羌活防風甘草(各一錢五分)
右水煎發服吐加半夏麯
麻黃羌活湯治症如前但惡寒無汗
麻黃(去節)羌活防風甘草(各半兩)
右如前服加法同二方太陽經藥也
白芷湯治瘧身熱目痛熱多寒少脈長先以大柴胡
下之微利為度餘熱不盡當服此湯
白芷(一兩)知母(一兩七錢)石膏(四兩)
右粗末依前服陽明經藥也
桂枝芍藥湯治瘧寒熱不論先後此太陽陽明合病
寒熱作則必戰經曰熱勝而動也發熱則必汗泄經
曰汗出不愈知内熱也乃隂盛陽虚之證此湯主之
否則久而傳于隂經矣
桂(五分)黃耆(炒)知母石膏芍藥(各二錢)
右粗末水煎此太陽陽明經藥也
桂枝黃芩湯如服前藥轉甚三陽合病也宜此和之
柴胡(一錢五分)黃芩人參甘草(各八分)半夏石膏
知母(各五分)
右每粗末依前服如外邪已解而内未已再服下藥
從卯至午發大柴胡下之從午至酉發邪氣在内也
大承氣下之從酉至子發或至寅發邪氣在血也桃
仁承氣湯下之微利後更以小柴胡湯徹其邪氣按
此太陽陽明少陽經藥也以上諸方並係發風寒暑
熱之氣自外而入中于三陽之經者也
桂枝石膏湯治瘧疾隔日先寒後熱寒少熱多
桂枝(五錢)石膏(一兩五錢)知母(一兩五錢)黃芩(一兩)
右分三服水煎此太陽陽明經藥也隔日發者邪氣
所舍深者也
麻黃黃芩湯治瘧發如前症而夜發者
麻黃(一兩去節)甘草(炙三錢)黃芩(五錢)桂(二錢)桃仁(三十個去皮尖)
右依前服桃仁味苦甘辛肝者血之海血驟則肝氣
燥經所謂肝苦急急食甘以緩之故桃仁散血緩肝
謂邪氣深遠而入血故夜發乃隂經有邪此湯發散
血中風寒治風暑深入隂分乃血受病邪氣所舍尤
深者也麻黃桂枝桃仁等乃太陽經血藥非三隂經
藥也
附方
四君子湯
六君子湯
補中益氣湯(三方見二十四卷第六論)
藿香正氣散(方見二十一卷第十論)
人參養胃湯(方見七卷第十八論)
小柴胡湯(方見二十四卷第二論)
逍遥散
加味歸脾湯(二方見二十四卷第四論)
姙娠霍亂方論第十一
夫飲食過度觸冐風冷隂陽不和清濁相干謂之霍亂
其間或先吐或腹痛吐利是因于熱也若頭痛體疼發
熱是挾風邪也若風折皮膚則氣不宣通而風熱上衝
為頭痛若風入腸胃則洩利嘔吐甚則手足逆冷此陽
氣暴竭謂之四逆姙娠患之多致傷胎也
愚按前症若因内傷飲食外感風寒用藿香正氣散
若因飲食停滯用平胃散果脾胃頓傷陽氣虚寒手
足逆冷者須用温補之劑治當詳審毋使動胎也
附治驗
一姙婦霍亂已止但不進飲食口内味酸泛行消導
寬中余曰此胃氣傷而虚熱也當用四君子湯彼不
信乃服人參養胃湯嘔吐酸水其胎不安是藥復傷
也仍與四君子湯俾煎熱令患者先嗅藥氣不作嘔
則呷少許恐復嘔則胎為釣動也如是旬月而愈
人參散治脾胃虚寒霍亂吐瀉心煩腹痛飲食不入
人參厚朴(薑製)橘紅(各一錢)當歸乾薑(炮)甘草(炙各)
(五分)
右用棗水煎服
人參白术散治脾胃虚弱吐瀉或吐瀉作渴不食
白术茯苓人參甘草(炒)木香藿香(各五分)
乾葛(一錢)
右用水煎服吐甚加生薑汁頻飲之
縮脾飲解伏熱除煩渴消暑毒止吐瀉宣沈冷頻服
草菓仁(四兩)烏梅肉(三兩)甘草(炒二兩半)
右每服半兩用薑十片水煎
木瓜煎治吐瀉轉筋悶絶
吳茱萸(湯泡七次)生薑(切各一分)木瓜(木刀切兩半)
右每服二三錢用水煎
治霍亂其效神速一方有黃連無扁豆仍與第二論通用
姙婦霍亂腹痛四肢冷逆汗脈細理中湯治之傷食
加陳皮寒甚脈欲絶隂症悉具加炮附子方見二十
卷
竹茹湯治霍亂熱渴脈數(見七卷嘔吐門)
附方
藿香正氣散(方見二十一卷第十論)
平胃散(方見七卷第十八論)
四君子湯(方見二十四卷第六論)
人參養胃湯(方見七卷第十八論)
五苓散(方見二十一卷第十論)
理中丸(方見二十卷第八論)
香薷飲(方見七卷第二論)
薛氏醫案卷三十八
