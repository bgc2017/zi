薛氏醫案卷二十三
明薛已訂
明醫雜著
風症
問左手臂攣縮不能伸舉手指拳縮肩背重墜有似筋
牽引作痛伸縮間骨節處筋作痛左足大指中指常欲
反張難屈左手指掌時常作麻指縫近掌處但覺有物
夾於其間左足底近前高突處如腫硬急脹摸之無形
步履時只多如一氊墊者語言短澁拜起頭暈口眼喎
斜舌根痰纏胸膈痰礙咽中有痰核左肋下有痰核不
時打寒噤嚏噴呵欠便牽動手足之病左耳左面左體
使手或粗衣摸擦則皮膚痛左腮左項左脇肋皆時常
木而急如有物粘貼其上左體或頭項或手足作痒左
眼時常有淚流凝不乾左口角似寬縱左面上似蟲蟻
遊行被風吹襲左鼻孔清涕出即打嚏噴等症答大經
小絡貫串一身謂之脉脉者血之隧道也血隨氣行周
流無停筋者周布四肢百節絡聫而束縛之此屬肝木
得血以養之則和柔緩而不急脉皆起於手足指端故
十二經皆以手足名之而筋則無處無之皮毛者屬肺
主外而易於感冒人身之血行於脉絡而外充於皮毛
滲透肌肉滋養筋骨故百體和運動無礙若氣滯則血
滯氣逆則血逆得熱則瘀濁得寒則凝泣衰耗則運行
不周滲透不徧而外邪易侵矣津液者血之餘行乎脉
外流通一身如天之清露若血濁氣滯則凝聚而為痰
痰乃津液之變如天之露也故云痰遍身上下無處不
到蓋即津液之在周身者津液生於脾胃水穀所乘濁
則為痰故痰生於脾土也所以古人論中風偏枯麻木
酸痛不舉諸症以血虚死血痰飲為言是論其致病之
根源至其得病則必有所感觸或因風或因寒或因濕
或因酒或因七情或勞力勞心房勞汗出因感風寒濕
氣遂成此病此血病痰病為本而外邪為標其病中於
皮毛血脉經絡肌肉筋骨之間而未入臟腑故邪在皮
毛肌肉則不知痛痒麻木不仁如有物一重貼於其上
或如蟲遊行或洒洒寒慄或腫脹或自汗遇熱則或痒
遇陰虚則沉重酸痛邪入血脉經絡則手足指掌肩背
腰膝重硬不遂難於屈伸舉動或走注疼痛所陳諸症
皆外自皮毛以至筋骨之病凢脉所經所絡筋所會所
結血氣津液所行之處皆凝滯鬱遏不得流通而致然
也亦何必一一強度某病屬某經某病屬某臟而雜治
之哉若邪入臟腑則為危病而難於用藥東垣書論之
明矣經云知其要者一言而終不知其要流散無窮此
之謂也
愚按難經曰邪在氣氣為是動邪在血血為所生病
經云陽之氣以天地之疾風名之此風非外来風邪
乃本氣病也故諸方多言皆由氣體虚弱榮衞失調
或七情過度以致真氣耗散腠理不密邪氣乘虚而
入及其中也然左半體者肝腎所居之地肝主筋腎
主骨肝藏血腎藏精精血枯槁不能滋養故筋骨偏
廢而不用也河間曰風病多因熱甚俗云風者言末
而忘其本也經云汗出偏沮使人偏枯如樹木一枝
津液不到則此枝枯槁被風所害由此觀之實因肝
腎二經精血枯槁之所致也前症云云亦當察其形
症審其兼變而治之尤不可泥執於風經曰三陰三
陽發病為偏枯痿易四肢不舉亦未嘗必指於風也
其真中者當辨其中藏中府而治之眼瞀者中於肝
舌不能言者中於心唇緩便秘者中於脾鼻塞者中
於肺耳聾者中於腎此五者病深多為難治中血脉
者外無六經之形症内無便溺之阻隔肢不能舉口
不能言用大秦芁湯主之中腑者多兼中臟如左關
脉浮弦面目青左脇偏痛筋脉拘急目瞤頭目眩手
足不收坐踞不得此中膽兼中肝也用犀角散之類
如左寸脉浮洪面赤汗多惡風心神顛倒言語蹇澀
舌強口乾忪悸恍惚此中小腸兼中心也用麻黃散
之類如右關脉浮緩或浮大面唇黃汗多惡風口喎
語澁身重怠惰嗜卧肌膚不仁皮肉瞤動腹脹不食
此中胃兼中脾也用防風散之類如右寸脉浮濇而
短必鼻流清涕多喘胸中冐悶短氣自汗聲嘶四肢
痿弱此中大腸兼中肺也用五味子湯之類如左尺
脉浮滑面目黧黑腰脊痛引小腹不能俛仰兩耳虚
鳴骨節疼痛足痿善恐此中膀胱兼中腎也用獨活
散之類此皆言真中風之症治也其間亦有氣血之
分焉氣虚而中者右手足不仁用六君子湯加鈎藤
薑汁竹瀝血虚而中者左手足不仁用四物湯加鈎
藤竹瀝薑汁氣血俱虚而中者左右手足皆不仁用
八珍湯加鈎藤薑汁竹瀝其與中風相類者不可不
别如中於寒謂冬月卒中寒氣昏冒口禁肢攣惡寒
脉浮緊用麻黃桂枝理中湯之類中於暑謂夏月卒
冒炎暑昏冐痿厥吐瀉喘滿用十味香薷飲之類中
於濕丹溪所謂因濕土生痰痰生熱熱生風也用清
燥湯之類加竹瀝薑汁因於火者河間謂五志過極
火盛水衰熱氣怫鬱昏冒而卒仆也用六味丸四君
子湯獨參湯之類内有恚怒傷肝陰火上炎者用小
柴胡湯之類中於氣者由七情過極氣厥昏冒或牙
關緊急用蘇合丸之類食厥者過於飲食胃氣不能
運行故昏冐也用六君子加木香勞傷者過於勞役
耗損元氣脾胃虚衰不任風寒故昏冐也用補中益
氣湯房勞者因腎虚耗氣不歸源故昏冐也用六味
丸此皆類於中風者也夫中風者内經主於風此真
中風也若河間主於火東垣主於氣丹溪主於濕皆
是因火因氣因濕而為暴病暴死之症類中風而非
真中風也治者審之卒中昏憒口眼喎斜痰氣上湧
咽喉有聲六脉沉伏此真氣虚而風邪所乘以三生
飲一兩加人參一兩煎服即甦若遺尿手撒口開鼾
睡為不治用前藥亦有得生者三生飲乃行經絡治
寒痰之藥有斬關奪旗之功每服必用人參兩許以
袪其邪而補助真氣否則不惟無益適足以取敗矣
觀先哲用茋附參附等湯其義可見大尹劉孟春
素有痰兩臂頑麻兩目流淚服袪風化痰藥痰愈甚
臂反痛不能伸手指俱攣余曰麻屬氣虚誤服前藥
肝火熾盛肝血乾涸筋無所養虚而攣耳當補脾肺
滋腎水則風自息熱自退痰自清遂用六味地黃丸
補中益氣湯不三月而痊一儒者素勤苦惡風寒
鼻流清涕寒噤噴嚏屬脾肺氣虚反服袪風之藥肢
體麻倦痰涎自出殊類風症余以為風劑耗散元氣
陰火乘其土位以補中益氣湯加麥門五味子治之
而愈舉人干尚之素腎虚積勞足痿不能步履後
舌瘖不能言面色黧黑余謂腎氣虚寒不能運及所
發用地黃飲子治之而愈後不慎調攝而復作或用
牛黃清心丸之類發熱痰甚誠似中風用袪風化痰
之類小便秘澁口舌乾燥仍用前飲及加減八味丸
漸愈又用補中益氣湯而痊一膏粱之人素不慎
起居忽失音不能語神思昏憒痰涎上壅余謂河間
云夫瘖屬腎經虚寒其氣厥不至醫學綱目云少隂
氣至則囓舌少陽氣至則囓頬今失音腎氣不能上
接清陽之氣也不信仍用風藥後囓舌始信余言先
用地黃飲子及六味地黃丸而愈儀部袁補之患
前症不信余言數服袪痰之劑後囓舌而殁一男
子體肥善飲舌本強語澁痰壅口眼喎斜肢體不遂
余謂脾虚濕熱痰涎所致用六君子煨乾葛山梔神
麯而愈外舅年六十餘素善飲兩臂作痛余曰此
脾虚有濕也不信恪服袪風治痰之藥更加麻木發
熱體軟痰壅腿膝拘痛口禁語澁頭目暈重口角寬
縱痰涎流出兩月後遍身如蟲行搔起白屑始信余
曰臂麻體軟脾無用也痰涎湧出脾不能攝也口斜
語澁脾氣傷也頭目暈重脾氣不升也痒起白屑脾
氣不能營也遂用補中益氣湯加神麯半夏茯苓三
十餘劑諸症悉愈又用參术膏而痊一男子元氣
素弱或頭目眩暈或肢體倦熱仲夏因勞役飲食不
時兩手麻木肢體倦怠余以為暑熱傷元氣用人參
益氣湯而愈一男子卒中口眼喎斜言語不出惡
見風寒四肢拘急脉浮而緊此屬脾胃受症故舌本
強而不能言用秦芁升麻湯治之稍愈乃以補中益
氣湯加山梔治之而痊一婦人懷抱鬱結筋攣骨
痛喉間似有一核服烏藥順氣等藥口眼歪斜臂難
伸舉痰涎愈多内熱晡熱食少體倦余以鬱火傷脾
血燥生風用加味歸脾湯加丹皮山梔二十餘劑形
氣漸健飲食漸加又用加味逍遥散十餘劑痰熱少
退喉核少消更用升陽益胃湯數劑諸症漸愈但臂
不能伸此肝經血少而筋攣耳用地黃丸而愈一
産婦兩手麻木服愈風丹天麻丸遍身皆麻神思倦
怠晡熱作渴自汗盗汗余謂氣血俱虚用十全大補
湯數劑諸症悉退又數劑而全愈但内熱用加味逍
遥散而痊一産婦筋攣臂軟肌肉抽掣皆屬氣血
虚用十全大補湯而痊
問兩腿自膝以下或時内熱或骨中覺熱或有一點酸
痛熱者何
答此血熱也但是風病其血必熱惟其血熱故風寒之
氣一襲之則外寒束内熱而為痛丹溪論痛風謂血熱
得寒汚濁凝滯所以作痛遇夜痛甚行於陰也遇風雨
陰寒痛甚寒濕勝也又風病必血燥風木生火故血熱
生燥
愚按前論最為切當臨川陳先生云醫風先醫血血
行風自減蓋肝藏血而至風又肝氣為陽為火肝血
為陰為水若肝火旺則肝血必虚故凢風病多因肝
經風火為患當推五臟相勝相生以益其血經云腎
藏精而主骨故腎虚者則骨中熱或湧泉穴或兩脛
兩足内熱多患骨痿以致不起屬足三隂虧損之虚
熱耳滋其化源庶可保其生也僉憲高如齋兩腿
逸則筋緩痿軟而無力勞則作痛如針刺脉洪數而
有力余曰此腎肝陰虚火之象也用六味地黃丸而
愈知州韓廷儀先患風症用疏風化痰養血之藥
而痊其腿膝骨肉發熱作痛服十味固本丸天麻丸
益甚兩尺脉數而無力余以為腎水虚不能生肝木
虚火内動而作非風邪所致也不信又服羌活愈風
丹之類四肢痿軟遍身麻木痰涎上湧神思不清余
曰皆脾氣虧損不能營養周身又不能攝涎歸源先
用六君子加芎歸木香數劑壮其脾氣以攝涎歸源
又以八珍湯數劑以助五藏生化之氣以榮養周身
而諸症漸愈乃朝以補中益氣湯培養脾肺夕以六
味地黃丸滋補肝腎如此三月餘而安一婦人因
怒患痰厥而蘇左手臂不能伸手指麻木口喎眼斜
痰氣上攻兩腿骨熱或骨中酸痛服烏藥順氣散之
類諸症益甚不時昏憒更加内熱晡熱余以為肝經
血虚内熱生風前藥復耗肝血虚火熾盛而益甚也
先以柴胡梔子散調養肝經氣血數日後用八珍湯
加釣藤鈎散諸症稍愈又用加減八味丸料少加酒
炒黃柏知母黑色者數劑諸症頓退乃服八珍湯柴
胡梔子散半載而痊後勞役即有復作之意柴胡梔
子散随安
問有醫教以四物湯二陳湯間服後惑於南星半夏不
可輕服之言二陳通不入口專用四物而痰藥亦少用
枳术丸可專服否
答此少差耳用血藥而無行痰開經絡達肌表之藥以
佐之血藥屬陰性頗凝滯焉能流通經絡驅逐病邪以
成功也故古人以烏頭為半身不遂行經絡者此也蓋
風疾原於血虚血熱挟火與痰經絡肌表之間病根在
矣後因感冐涼風寒氣或因過飲助痰火或因惱怒逆
肝氣遂成半身不遂之症世謂之風病其病成於肌表
皮毛筋骨經絡之間末入五臟六腑故治之亦兼在外
而不專於内若只用四物湯是專補内也此病之痰亦
在經絡若只用枳术丸是亦專治内也須補養其内以
固其本治其外以去邪斯為可耳
愚按前症若因腎虚陰火而肝燥者宜用六味地黃
丸生腎水滋肝血若因怒動肝火而血耗者用四物
加柴梔丹皮茯苓以清肝火生肝血若因脾經鬱結
而血耗者用歸脾四物二湯以補脾氣生肝血若脾
氣虚而痰滯者用二陳加白术柴胡徤脾氣以化痰
若因脾虚濕而風痰不利者用二陳加南星蒼术防
風脾氣鬱而滯者用歸脾湯加柴胡半夏腎經敗液
而為痰者用六味丸顧憲幕年六十不慎飲食起
居左半身手足不遂汗出痰壅或用參茋之類汗止
神清左腿自膝至足指仍舊腫墜痰多作痛肝腎脾
脉洪大而數重按則軟濇余以為足三陰虚朝用補
中益氣湯加黃柏知母數劑諸症悉退但自弛守禁
不能全愈靳閣老夫人先胸脇脹痛後四肢不收
自汗如水小便自遺大便不實口緊目瞤飲食難進
十餘日或以為中臟公甚憂余曰非也若風既中臟
真氣既脱惡症既見禍在反掌焉能延之乃候其色
面目俱赤而或青診其脉左三部洪數惟肝尤甚余
曰胸乳脹痛肝經血虚肝氣否塞也四肢不收肝經
血虚不能養筋也自汗不止肝經風熱津液妄泄也
小便自遺肝經熱甚陰挺失職也大便不實肝木熾
盛尅脾土也遂用犀角散四劑諸症頓愈又用加味
逍遥散調理而安後因鬱怒前症復作兼發熱嘔吐
飲食少思月經不止此木盛尅土而脾不能攝血也
用加味歸脾湯為主佐以逍遥散調補肝脾之血而
愈後每遇怒或睡中手足搐搦復用前藥即愈大
參朱雲溪母於九月内忽仆地痰昧不省唇口喎斜
左目緊小或用治痰調血之劑其勢稍緩至次年四
月初其病復作仍進前藥勢亦漸緩至六月終病乃
大作小便自遺或謂風中於臟以為不治余診之左
關弦洪而數此屬肝火血燥也遂用六味丸加五味
麥門芎歸一劑而飲食頓進小便自調隨用補中益
氣加茯苓山梔釣藤丹皮而安至十月復以傷食腹
痛作瀉左目仍小兩關尺脉弦洪鼓指余以六君加木香
吳茱升麻柴胡一劑而痛泄俱緩復以六君加肉果
補脂一劑諸脉頓平痛泄俱止余謂左關弦洪由肝
火血燥故左目緊小右關弦洪由肝邪乘脾故唇口
歪斜腹痛作瀉二尺鼓指由元氣下陷設以目緊口
喎誤作中風投以風藥以腹痛泄瀉誤作積滯投以
峻劑復耗元氣為害甚矣後卧火箱熱蒸太過致痰
喘誤服寒凉之劑益甚後請診辭不治果殁一婦
人因怒仆地語言蹇澁口眼喎斜四肢拘急汗出遺
尿六脉洪大肝脉尤甚皆由肝火熾盛肝主小便因
熱甚而自遺也用加味逍遥散加鈎藤及六味丸尋
愈一老婦兩臂不遂語言蹇澁服袪風之藥反致
筋攣骨痛余謂此肝火血虚所致用八珍湯補氣血
用地黃丸補腎水佐以排風湯年餘而愈一婦人
經行口眼歪斜痰涎上湧此血虚而肝火動用加味
逍遥散加牡丹皮治之尋愈後因飲食停滯日吐痰
涎此脾氣虚而不歸經也用六君子二十餘劑而安
一婦人因怒口眼歪斜痰涎上湧口禁發搐此脾
肺氣虚而肝木旺用六君子加木香鈎藤鈎柴胡治
之漸愈又用加味歸脾湯調理而安一産婦勤於
女工忽仆地牙關緊急痰喘氣粗四肢不遂此氣血
虚而發痙朝用補中益氣湯加茯苓半夏夕用八珍
湯加半夏各三十餘劑不應此虚之未復藥力之未
及也仍用前二湯各五十餘劑尋愈一婦人素有
内熱月經不調經行後四肢不能伸舒卧床半載或
用風濕痰火之劑不效其脉浮緩按之則濇名曰瘈
症屬風寒所乘用加味逍遥散加肉桂防風四劑頓
愈更以八珍湯調理兩月餘而瘥一婦人素經水
過期因勞怒四肢不能屈曲名曰瘲症此血虚而風
熱所乘先用八珍湯加釣藤柴胡漸愈更佐以加味
逍遥散調理而痊一婦人四肢攣屈煩痛自汗小
便短少畏見風寒脉浮弦緩此氣血虚而風寒濕熱
相摶先用東垣清燥湯漸愈再用加味逍遥散及八
珍湯加牡丹皮而痊一婦人素有痰火忽然昏憒
瘈瘲抽搐善伸數欠四肢筋攣痰涎上升此肺金燥
甚血液衰少而然也用清燥湯六味丸兼服尋愈
一婦人肢節作痛不能轉側惡見風寒自汗盗汗小
便短少雖夏亦不去衣其脉浮緊此風寒客於太陽
經用甘草附子湯一劑而痊一婦人因怒發搐嘔
吐痰涎口禁昏憒氣口脉大於人迎此氣滯而食厥
用平胃散加茯苓半夏木香治之而甦更以六君子
加木香漸愈乃去木香又二十餘劑而痊
問或謂二陳湯南星半夏一切燥藥止能治痰飲濕痰
其於陰虚火動之痰殊無相干且與補陰藥相反
答陰虚火動之痰不宜用南星半夏若中風偏枯麻木
症之痰當用南星半夏也蓋其感病在肌表經絡筋骨
之間耳
愚按丹溪先生云痰病之原有因熱而生痰者亦有
因痰而生熱者有因風寒暑濕而得者有因驚而得
者有因氣而得者有因食積而得者有脾虚不能運
化而生者若熱病則多煩熱風痰多成癱瘓竒症冷
痰多成骨痺濕痰多怠惰軟弱驚痰多成心痛癲疾
飲痰多脇痛臂痛食積痰多成癖塊痞滿其為病種
種難名竊謂前症若因腎水虚弱陰虧難降使邪水
上溢故多痰唾宜滋其化源其痰自消若因肝木侮
脾土而風痰壅滯者先用南星半夏清其痰後用六
君子之類調胃氣痰自不生若槩用風藥耗其陽氣
而絶陰血之源適足以成其風益其病也冡宰劉
紫岩因勞下體軟痛發熱痰盛用清燥湯入竹瀝薑
汁服之熱痛減半再劑而全愈庠生陳時用素勤
苦復因勞怒口斜痰甚脉滑數而軟余謂勞傷中氣
怒傷肝火用補中益氣湯加山梔茯苓半夏神麯桔梗
數劑而愈錦衣楊永興筋骨軟痛氣粗痰盛作渴
喜水或用愈風湯天麻丸更加痰甚體麻余以為脾
腎俱虚用補中益氣湯加減八味丸三月餘而痊
陶天爵妾媵素多時患頭暈痰甚勞則肢體痿軟筋
骨作痛殊類風症余以為腎虚不能納氣歸源用加
減八味丸而痊後因房勞氣惱頭暈項強耳下作痛
此肝火之症仍用前藥滋腎水生肝血制風火而愈
問倒倉吐痰不盡病根痰又甚作胸膈之上咽喉之下
居多夜間更為所苦吐甚難出後服蘿菔子欲吐之因
空腹遂入大腸作痢
答病在腸胃者宜用之腸胃如倉格致餘論說明倒倉
二字宜玩倉中有陳腐敗穀須倒之腸胃中有痰血積
滯須滌蕩之牛肉屬坤土本補脾胃之物非吐下藥也
特飲之過多滿而致吐下耳此借補以為瀉故病去之
後胃得補而氣發生乃巧法也若病不屬腸胃者豈可
輕用古人治風初病時痰涎壅塞胸膈阻礙經絡藥無
所施故先吐去其痰方可施法今既倒倉之後豈可復
行吐下哉吐下之後再行吐而行下是虚虚也痰久積
在胸膈腸胃者固宜吐下之但痰日逐生豈倒倉可盡
其根但恐倒倉之後胃虚而痰易生故丹溪先生云宜
補中氣以運痰也又皮膚經絡隧道之間俱為邪所客
而阻滯少通則津液行於其間者亦聚而為痰於是日
逐飲食入胃所生之津液不得流散而化為痰飲聚於
胸膈上升於咽喉宜其多也此亦因外而傷内
愚按前症若因脾氣虧損痰客中焦閉塞清道以致
四肢百骸發為諸病者理宜壮脾氣為主兼佐以治
痰則中氣健而痰涎自化若倒倉之後而痰反甚此
脾氣愈虚則津液反為痰者理宜補中益氣非參术
二陳之類不能治最忌行氣化痰及倒倉之法州
判蒋大用年五十形體魁梧中滿吐痰勞則頭暈所
服皆清痰理氣余曰中滿者脾氣虧損也痰盛者脾
氣不能運也頭暈者脾氣不能升也指麻者脾氣虚
而不能周也遂以補中益氣加茯苓半夏以補脾土
八味丸以補脾母而愈乾坤生意方云凢人手指麻
軟三年後有中風之疾可服搜風順氣丸天麻丸秦
芁湯之類以預防之彼惑此而恪服之以致大便不
禁飲食不進而殁竊謂預防之理當養氣血節飲食
戒七情遠幃幕若服前藥以為預防適所以反招風
而取中也秀才劉允功形體魁梧素不慎酒色因
勞怒氣頭暈仆地痰涎上湧手足麻痺時或面赤口
乾引飲六脉洪而無力甚數余曰肺主氣腎藏氣今
腎虚不能納氣歸源陽獨居上故作頭暈又不能攝
水歸源飲停於中故化而為痰陽氣虚熱而麻痺虚
火上炎而作渴當滋化源用補中益氣合六味地黃
丸料一服而愈後勞役或入房即作用前藥隨愈
問自倒倉後常覺口中痰甚而有熱頗易飢有痰常少
用石膏瀉之稍可
答倒倉後胃虚不可用石膏脾胃陰血虚則陽火旺火
能消食故易飢暫用石膏瀉胃火故覺效然非正法只
以白术補脾而用白芍藥生血甘草緩中瀉火陳皮茯
苓行痰則王道之治也
愚按倒倉之後而火反旺者乃脾胃虚寒之假象也
設認為實熱則誤矣東垣先生脾胃論言之最詳若
人氣高而喘身熱而煩或揚手擲足口中痰甚者屬
中氣虚弱而變症也宜用補中益氣湯若人形怯氣
弱畏惡風寒或肢體踡攣而痰上湧者屬脾氣虚弱
而不能攝涎也宜用六君子湯若兼口角涎流者屬
脾氣虚寒而不能主涎也用張氏温脾散如不應急
用六君子加附子若因命門火衰不能生脾土者急
用八味丸若人素腎虚發熱或腎虚有痰者兼以六
味丸料若人素陽虚惡寒或腎虚有痰者兼以八味
丸料一儒者脾腎素虚而有痰或用導痰之法痰
甚作渴頭暈煩熱余謂中氣虚弱而變症用補中益
氣湯而愈後勞役發熱頭暈此氣虚不能上升也用
前湯加蔓荆子而愈後又勞神畏見風寒四肢逆冷
口沃痰涎余以為脾氣虚寒之真病以六君子加炮
薑肉桂而愈一男子素腎虚而咳痰亦用導痰之
法虚症悉具痰涎上湧小便頻數余謂足三陰虚而
復損也朝用補養脾氣湯培養脾肺之氣夕用六味
丸加五味子收斂耗散之精而愈
問自倒倉後行動頗覺眩暈作痰每暈必於勞役後方
作又平日大便常不結實近亦結燥
答倒倉非正對病症故諸風病未見退而痰多便結頭
眩眼花皆吐下後元氣虚故也倒倉大腸亾陽故結燥
黃連苦寒性燥苦能燥濕寒能去熱黃連能實大腸平
日大便常不實者乃腸胃中有濕熱因服黃連亦見結
實
愚按倒倉之後胃氣受傷元氣虧損不能化生陰精
而虚火内作以致前症也當甘補之經曰土位之主
其瀉以苦其補以甘是也蓋頭暈眼花胃氣不能上
升也大便不實脾虚不能約制也大便結燥者血虚
不能濡潤也經云腎主大便又云腎主五液若腎氣
調和津液滋潤則大便自然通調矣凢此皆宜實脾
土補肺金諸病自愈若因大腸火燥而大便秘結者
宜用六味地黃丸若因脾胃虚弱而大便不實用六
君炮薑若因脾腎虚弱而大便不實者須用四神丸
補中益氣湯大尹陳克明導痰後痰益多大便不
實喜極熱飲食手足逆冷余謂命門火衰而脾肺虚
寒不能攝涎歸源用八味丸而尋愈進士張禹功
飲食停滯胸滿唾痰或用藥導之痰涎上湧眩暈熱
渴大便秘結喜冷飲食手足發熱余謂腎水虚弱津
液難降敗液為痰用六味丸而愈
問近有欲為温針者乃楚人法其法針於穴以香白芷
作圓餅套針上以艾針温之多取效
答古者針則不灸灸則不針未有針而加灸者此後人
俗法也此法行於山野貧賤之人經絡受風寒致病者
或有效只是温經通氣而已於血於痰無預也古針法
妙甚但今無傳恐不得精高之人誤用之則危拙出頃
刻惟灸得穴有益無害日後宜行之
愚按針灸之法各有所宜亦各有所禁經曰形氣不
足病氣不足此陰陽俱不足也不可刺之刺之則重
不足重不足則陰陽俱竭血氣皆盡五臟空虚筋骨
髓枯老者絶滅壮者不復矣東垣曰脉浮數而發熱
咽乾面赤時渴者皆熱在外也不可灸灸之灾害立
生由此觀之所禁所宜不可不慎温針之法尤為乖
謬若用之於寒氣之腫八風之邪其庶幾乎
問酒飲數杯則手足和軟如無病者醫勸煮酒藥服之
何如
答酒温行氣活血故飲少覺好但濕熱之味生痰助火
實能增病又此等病多有因酒後毛竅開氣血熱因為
寒風凉氣所襲而成惟五加皮一味浸酒日逐服數杯
於此病有益諸藥浸酒惟五加皮與酒相合且味美煮
酒時入五加皮於内泥之滿月後可服
愚按前方袪風活血之藥如不應當求其本而治之
此病治法活血行痰開經絡通腠理内固根本外散病
邪但今倒倉之後中氣未復宜補中氣理痰為重為先
人參亦可用也近日之藥重在理脾理痰故今服四物
湯雖多而不應蓋血藥陰寒凝滯且下行故損胃氣胃
氣者上升之清氣也又春宜升而久服降藥逆天時矣
故云中氣虚而痰易生也
愚按經云邪之所凑其氣必虚留而不去其病為實
若人脾胃充實營氣徤旺經隧流行而邪自無所容
今倒倉之後脾氣愈虚法當補中益氣則中氣清和
而痰自化若因脾土虚寒或命門火衰者須用八味
丸若因腎氣虧損水泛為痰或頭暈口乾者用六味
丸一婦人元氣素虚勞則體麻發熱痰氣上攻或
用烏藥順風散袪風化痰丸之類肢體痿軟痰涎自
出面色痿黃形體倦怠而脾肺二脉虚甚此虚而類
風也朝用補中益氣湯夕用十全大補湯漸愈又用
加味歸脾湯調理尋愈一婦人素性急患肝風之
症常服搜風順氣丸秦芁湯之類後大怒吐血唇口
牽緊小便頻數或時自乏余以為肝火旺而血妄行
遂用小柴胡湯加山梔牡丹皮漸愈後大怒吐血誤
服降火袪風化痰之劑大便頻數胸滿少食用清氣
化痰之劑嘔而不食頭暈口乾不時吐痰用導痰降
火之類痰出如湧四肢常冷余曰嘔而不食頭暈口
乾胃氣不能升也痰出如湧脾氣不能攝涎也四肢
逆冷脾氣不能運行也用補中益氣湯加茯苓半夏
治之諸症漸愈又用加味歸脾湯兼服而安鴻臚
王繼之室素有癎症遇勞役及怒氣則發良久自省
一日因飲食後勞役失宜發而半日方省不能言語
或以為風中於臟用袪風化痰順氣之劑及牛黃清
心丸病益甚六脉浮大兩寸虚而不及本部且進飲
食余曰此脾胃之氣傷也若風中於臟禍在反掌彼
不信仍用風藥後果卒
常避涼風寒露霧濕氣身熱四肢汗出或脱衣去靴襪
之時莫當風取凉最易感也惱怒尤忌之酒後忌當風
見涼脱巾襪後便用手多磨擦令毛竅閉此等病寒月
固怕寒風暑月外熱毛竅開尤易感也
日後若灸火只灸手足上穴治風症者手上如肩窩曲
池合谷等是也口歪斜可灸夾車承漿口面上艾炷須
小手足上則可粗也灸火須自上灸下不可先灸下後
灸上
愚治一婦人口眼歪斜四肢拘急痰涎不利而惡風
寒其脉浮緊此風寒客於手足陽明二經先用省風
湯二劑後用秦芁升麻湯而愈一婦人體肥胖頭
目眩暈肢體麻木腿足痿軟自汗聲重其脉滑數按
之沉緩此濕熱乘虚脾氣下流於腎肝之部也用清
燥湯羌活湯漸愈更佐以加味逍遥散全愈
面上木處可將桂枝為末用牛皮膠和少水化開調敷
之厚一二分
愚按前症若屬肺氣虚弱者補脾土如不應則補其
土母
脚㡳硬木處可將牛皮膠熔化入生薑真汁調和仍入
南星末五錢和勻用厚紙攤貼二三分乘半熱裹貼脚
㡳上用温火烘之此外治法也膠和薑汁方出内經用
治脾病謂風寒濕三氣合而成病客於皮膚肌肉之間
不知痛痒但不仁如木耳後人治腰硬作痛及手足痺
木而兼痛者加入乳香没藥或加羌活南星末用之多
效煎調要得法則如膏藥在手足腰者用熱鞋底熨之
愚按經云風寒濕三氣雜至合而為痺風氣勝者為
行痺寒氣勝者為痛痺濕氣勝者為著痺丹溪先生
云大率因血虚受熱其血已自沸騰或加之以涉水
寒濕熱血得寒汚濁凝滯不得運行所以作痛治以
辛温佐以辛涼流散寒濕開通鬱結血行氣順無有
不安若因足三陰虧損當補元氣為主
敷貼是治皮膚肌肉針灸是治血脉經絡滋血是兼治
筋骨筋骨無血則不任矣
癱瘓痿軟之病此是無血及兼痰火濕熱耳古人云不
可作風治而用風藥謂小續命湯西州續命湯排風湯
等藥如羌活防風麻黃桂枝烏頭細辛等劑皆發散風
邪開通腠理之藥若誤用之陰血愈燥也
愚按前症江南之人所致者多屬陰虚氣虚濕熱相
火其癱瘓痿軟多屬手足陽明等經陰虚濕熱治者
審之
擬治諸方
治半身不遂手足欠利語言費力呵欠噴嚏面木口眼
歪斜寬弛頭目眩暈痰火熾盛筋骨時痛或頭痛心悸
川芎(一錢二分)當歸熟地黃生地黃(薑汁水炒)牛膝(酒洗)
橘紅(鹽水洗)黃芩(酒炒)酸棗仁(炒各八分)紅花(酒洗)甘草(炙各四分)
羌活防風柳桂(各六分)南星(製)半夏(製)白芍藥
(酒炒)白茯苓天麻(各一錢)白术(一錢五分)黃柏(酒炒三分)
右水煎入淡竹瀝薑汁二三茶匙侵晨服
四物湯加紅花牛膝共六錢二分補血涼血活血二陳
湯加南星白术黃芩治濕痰風痰火痰再加竹瀝薑汁
以行肌表經絡之痰共五錢九分羌活防風天麻柳桂
皆行經絡肌表辛温開發之劑引送血藥流散邪滯柳
桂横行手臂牛膝黃柏行腰腿
白术為君佐以茯苓甘草白芍藥橘紅半夏又以固脾
胃之氣血以運行諸藥輸送各經
酸棗仁佐川芎當歸羌活入肝治筋骨酸疼濕痺又佐
地黃當歸入心治心虚振悸
四物湯得羌活防風柳桂南星半夏為佐使則經絡肌
表筋骨之血皆補其虚而活其滯矣
南星半夏二味雖燥共止二錢羌活防風柳桂雖辛温
三味止一錢四分通共三錢四分温燥之藥加於血藥
六錢二分之内况又有黃芩黃柏甘草苦寒甘寒藥共
一錢五分多寡懸絶焉得燥吾之血耶此正君臣佐使
分兩多少之法痰之為物遍身上下無處不到故古人
用二陳湯通治之隨其所在而用藥引導之今用天麻
南星竹瀝薑汁導之入手足經加以白术黃芩降其膈
上之火痰
冬寒月減黃芩二三分或加炮川烏二分若用川烏減
桂只用一二分風病減去可去川烏桂減南星羌活若
素有火黃芩不必減
羌活風家要藥若寒涼月重有感冐可加至一錢有汗
而惡風此真感風症也可加桂枝六七分病減則減去
之川烏桂枝羌活防風南星等藥皆行經絡開發腠理
之劑故治風家必用之風能燥故必用滋血潤燥藥邪
既客於經絡肌表之中則津液不得流通凝滯而為痰
飲故必用治痰風也血也痰也三者相因但各有輕重
先後之不同或先因中風則治風為重或先因血虚血
熱則治血為重或先因痰則治痰為重
愚按五臟之病相乘伏匿隐顯莫測參以徐用誠先
生五臟治要尤善詳見一卷或問仲景處方藥品條
内
張仲景小續命湯是論風也劉張丹溪諸說是論血與
痰火也要在隨症推移消息之耳
愚按前症多因飲食失節起居失宜虧損元氣腠理
不緻外邪所侵或勞傷元氣怒動肝火皆屬内因所
致也前藥亦當審而用之太宜人年七十五遍身
作痛筋骨尤甚不能伸屈口乾目赤頭眩痰湧胸膈
不利小便赤濇而短少夜間痰熱殊甚遍身作痒如
蟲行此肝經氣燥而風動也用六味地黃丸料加山
梔柴胡治之而愈一男子時瘡愈後遍身作痛服
愈風丹半身不遂痰涎上湧夜間痛甚余作風客淫
氣治以地黃丸而愈一老婦兩臂不遂語言蹇澁
服袪風之藥筋攣骨痛此因風藥虧損肝血用八珍
湯補氣血用地黃丸補腎水乃佐以愈風丹而愈
一婦人因怒吐痰胸滿作痛服二陳四物芩連枳殼
之類不應更加袪風之劑半身不遂筋攣痿軟日晡
益甚内熱口乾形氣殊倦此足三陰虧損之症也余
用逍遥散補中益氣六味地黃調治喜其謹疾年餘
諸症悉愈形體康徤
倒倉後脾虚痰盛宜先理中治痰且將風藥血藥減去
俟中氣復然後通用
白芍藥白术(各一錢半)陳皮(八分)白茯苓半夏(薑製)瓜
蔞仁人參(各一錢)黃芩(酒炒)枳實(麩炒)甘草(炙各五分)桔梗
香附米(鹽水炒)麥門冬麥芽(炒各七分)黃連(薑炒四分)
右水煎入竹瀝三匙薑汁三匙服
若寒月覺胃中冷易泄加炒乾薑一二分
愚按前云倒倉後脾虚痰盛矣然而方内芩連瓜蔞
枳實之類苦寒泄氣尅滯之劑雖兼六君子之調補
恐所益不償所損雖加乾薑一二分亦恐未能濟其
寒也蓋痰之為病有因熱而生痰者亦有因痰而生
熱者有因飲食積滯而得者有因腎水虧損津液敗
濁而似痰者有因腎水不足陰火上炎而生痰者有
因脾肺氣虚不能攝涎而似痰者不能枚舉當各推
所因而治之然倒倉之後而痰反盛必因中氣復傷
所致故治痰用峻厲之劑而痰愈甚者乃脾氣愈傷
津液不能運化而然耳前症當補脾胃調中氣則津
液各歸其所而為元氣矣
倒倉後大便燥結頭暈眼花未除加當歸身尾桃仁去
皮尖各一錢川芎五分山藥一錢
愚按前方若因酒麫炙煿致痰膠固脾氣無虧者宜
用之若因腎氣虧損津液不足者宜用六味丸因脾
氣虚弱者宜用六君子湯因中氣虚者宜用補中益
氣湯因腎氣虧損水泛上而為痰者宜用六味丸因
脾腎虚寒小水不調肚腹膨脹者宜用金匱腎氣丸
儒者王錄之素痰甚導吐之後大便燥結頭暈眼
花等症尺脉浮大按之則濇此腎氣虚而兼血虚也
四物送六味丸四劑諸症悉退仍用前丸月餘而康
僉憲高如齋素唾痰服下痰藥痰去甚多大便秘
結小便頻數頭暈眼花尺脉浮大按之如無余謂腎
家不能納氣歸源前藥復耗金水而甚用加減八味
丸料煎服而愈儒者楊文魁素唾痰諸藥不應服
牛黃清心丸吐痰甚多或頭暈或熱從脇起左脉洪
大有力右脉浮大而無力余曰此足三陰虧損虚火
不能歸源用補中益氣加麥門五味及加減八味丸
補其化源而愈秋官張碧崖面赤作渴痰盛頭暈
此腎虚水泛為痰用地黃丸而愈儀制賀朝卿吞
酸胸滿痰盛作瀉飲食少思用清氣化痰等藥前症
益甚兩膝漸腫寒熱往来余謂脾胃虚濕熱下注用
補中益氣倍參术加茯苓半夏炮薑而愈余甥范
允廸咳嗽痰盛胸腹不利飲食少思肢體倦怠脉浮
大按之微弱服二陳枳殼等藥愈盛余曰脾肺腎虚
也用補中益氣六味丸而愈一婦人吐痰發熱遍
身作痛小便頻數陰中作痒日晡熱甚余曰此肝脾
血虚氣滯而兼濕熱也用加味逍遥散加車前子而
愈一婦人懷抱不舒腹脹少寐飲食素少痰涎上
湧月經頻来余曰脾統血而主涎此鬱悶傷脾不能
攝血制涎歸源用補中益氣濟生歸脾二湯而愈
專治痰加味二陳湯胃氣復後間服理痰
橘紅(八分)半夏(薑汁炒)白茯苓白术(各一錢二分)甘草(炙)
連翹黃芩(炒)前胡(各五分)香附米(鹽水炒七分)瓜蔞仁
(杵)桔梗(各一錢)大麥芽(炒一錢)
右水煎入生薑汁三匙竹瀝兩蜆殼半飢温服蓋治
痰藥亦以脾胃為主
愚按前方若因脾土太過營氣壅滯宜用之若因脾
土不足營氣虚痞者宜補中氣為主若因肝木乘脾
土者宜補脾土為主若脾土虚寒者宜補命門火為
主侍御譚希曾喘咳吐痰或手足時冷此中氣虚
寒用補中益氣炮薑而愈職坊盧抑齊飲食素少
忽痰壅氣喘頭搖目劄揚手擲足難以候脉視其面
色黃中見青此肝木乘脾土如小兒慢驚之症先用
六君柴胡升麻而安更以補中益氣加半夏而痊
考功楊朴菴嘔吐痰涎胸腹膨脹飲食少思左關脉
弦長按之無力右關脉弦長按之微弱此木尅土用
六君子加柴胡山梔木香而愈一儒者體肥仲夏
患痰喘用二陳芩連桔梗痰喘益甚加桑皮杏仁瓜
蔞盗汗氣促加貝母枳殼不時發熱飲食漸減脉大
而無力余以為脾肺虚寒用八味地黃丸以補土母
用補中益氣湯以接中氣而愈一婦人早間吐痰
甚多夜間喘急不寐夫早間多痰乃脾虚飲食所化
夜間喘急乃肺虚陰火上衝用補中益氣加麥門五
味而愈
加味化痰丸治痰滿胸膈咽喉不利
半夏(湯炮七次薑汁水拌滲透)橘紅(鹽水洗各三兩)桔梗海蛤粉(另研)
瓜蔞仁(另研各一兩)枳殼(麩炒)連翹香附米(淡鹽水炒)枯黃
芩(炒各五錢)貝母(去心炒一兩)訶子皮枯礬(各二錢五分)
右為末煉蜜薑汁為丸如黍米大淡薑湯下四五十
丸不可過服恐傷上焦元氣
愚按前症若因鬱傷脾氣脾血虚損用歸脾湯加炒
梔柴胡治之若因怒動肝火脾土受尅用六君子加
炒梔柴胡平之若因飲食傷脾營氣虚弱用六君子
湯調之若因勞傷元氣用補中益氣湯主之東垣先
生云胃為五臟之根本胃氣益虚脾無所禀五臟皆
虚諸症蜂起矣二守陳子忠飲食少思吐痰口乾
常服二陳枳實黃連之類脾胃受傷乃問於余余述
東垣先生曰脾胃之症實則枳實黃連瀉之虚則白
术陳皮補之彼遂以二味等分為丸常服由是多食
而不傷過時而不飢徽州汪商常服二陳枳實黃
連青皮厚朴胸腹快利後患腹脹請治脉已脱余曰
至暮必殁已而果然故内經千言萬語只在人有胃
氣則生又曰四時皆以胃氣為本凡脉促代屋漏之
類或暴脱余急用參附等藥多有復生者
薛氏醫案卷二十三
