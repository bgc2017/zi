武編前集卷五
明唐順之撰
牌
羅拱辰牌論曰若敵在百步之外我兵必先用弓弩及
邊銃以制其鋒及至來近短兵相接尚在三十步内外
必須用鏢鎗以飛擊之敵人見鏢必避之中鏢者必倒
我兵必乘其勢各持便器而入各兵衝進又必列牌於
隊前以蔽矢石而牌乃陣中第一器所不可少者陸戰
之法大率以十人為一隊每隊以一人為隊長就將原
熟竿子鎗上縛一號旗以便擺陣用内牌手三人執牌
在前謹蔽敵鋒用手牌者執鏢一二枝以備飛擊鏢既
發矣而隨用腰刀其用挨牌者手持長鎗一以護衆一
以旋刺而腰刀又隨身可用則用也次鎗手四人傍牌
而行避身牌後亦各兼帶鏢鎗一枝次又或弓或弩或
銃者共三人又藏身於鎗手之後居中立者其面向前
左右立者以背相向臨敵則先發弓弩銃賊近則牌手
竿子手所執飛鏢齊發鏢發則牌手與弓弩銃等兵乘
勢并進長短相間彼此相護斯能取勝手牌亦名燕尾
牌宜用白楊木或輕松木為之取其輕而堅也每面約
長五尺七寸闊一尺上下兩頭比中間闊三四分俱小
尺用手牌便於用刀先以鏢鎗飛擊先挫賊鋒然後用
刀則前後左右隔賊技器施我刀法此手牌之利也左
手執牌大指横挽刀一把裏又帶鏢一枝右手擎鏢一
枝與賊相近三十步内外先用右手鏢飛擊次取牌裏
鏢又飛擊然後用刀瞷賊或鎗或刀如後二式應之手
牌隔鎗左手執牌右手執刀與賊相近時見賊用則將
牌下手節閃於身前露身對賊賊鎗必對身戳來以牌
向後一拍我刀順牌角而下則賊鎗被牌拍去而我刀
傷賊矣又一法將牌緊閉身俟賊鎗對戳來略將牌前
面向後一扭其鎗自虚落於我後我刀隨即砍去手牌
隔刀與賊相近以左手執牌將牌略閃身後露身前半
俟賊刀砍下以牌從前執起迎隔賊刀右手用刀攔腰
砍下賊刀被我牌隔去而我刀傷賊身矣挨牌亦用白
楊木為之每面約長五尺闊一尺五寸下頭比上略小
四五分俱小尺挨牌用繩索用木橄欖者用挨牌則以
牌上長繩上木橄欖扣入繩回中掛於項上以左手中
指縫中夾牌下短繩上木橄欖仍以五指挽鎗前半節
右手執鎗後半節或伸或縮或長或短或左或右旋刺
非惟護自身且護從牌之兵手牌止用得鏢與刀一手
持牌也挨牌可以用鎗手兩手俱不持牌也此用挨牌
式以左手中指縫中緊夾下面短索上木橄欖照前牌
下式以頸項掛牌上繩照前牌上式仍以左手五指挽
鎗前半節右手執鎗後半節或伸或縮或出長出短或
左或右旋刺非惟護自身且護從牌之兵
兹者乞製無敵神牌二十八面其牌可以衝鋒乞取䂝
礶五萬斤其物可以足餉揀選精兵日逐訓練使知攻
殺擊刺之方出竒埋伏之妙任倭千萬無能相拒仰惟
試用生民萬幸儒生今承考試理合繪圖具呈須至呈
者
計開
無敵神牌式
此是軍中一技名曰無敵神牌一人可以敵百十卒能
敵千人無拘山戰水戰可用攻營守營能鎖我兵之不
退能拒敵兵之前進
提綱曰團牌者櫓盾之屬用以遮蔽矢石也若雜於五
兵互相捍衛可以拒勍敵可以遏奔冲若獨用可以護
身殺敵可以擺路塞門遇溪河可以浮人渡水執斯器
者須會大七星閃馬牌等法習熟為能凡操牌俱攅一
處二十五人一行令通曉跳牌官旗教演聽鑼聲為節
制鑼嚮一聲習牌一路如有進退合度覱牌如壁閃牌如
電起伏得宜翻身不露身滚牌不露足張牌能殺其敵斂
牌能蔽其身是謂能矣用之以拒勍敵以衛短兵大七星
歌曰牌嚮覱牌扻刀上步再牌嚮扻刀背擎刀紋絲步回
撒花蓋頂收了出牌見力翻身上小跳翻身下出牌韯刀
上小跳翻身下閃馬牌歌曰韯牌再韯牌坎一刀復一刀
再坎一刀再復一刀翻身上小跳翻身下又坎一刀又復
一刀又坎一刀又復一刀翻身上小跳翻身下
鐵
澤潞出鐵上等鐵絲鐵如黃豆大長丈餘用工最多次
等鐵條銕中鑿三眼三等手指鐵鑿五條紋下等塊子
鐵出鐵之處條鐵止用兩箇錢一斤而已
薊州好兵器用桅孤鐵
達子鍊鐵用馬糞火
鐵有生鐵有熟鐵鋼有生鋼有熟鋼生鐵出廣東福建
火鎔則化如金銀銅錫之流走今人鼓鑄以為鍋鼎之
類是也出自廣者精出自福者粗故售廣鐵則加價福
鐵則減價熟鐡出福建温州等處至雲南山西四川亦
皆有之聞出山西及四川瀘州者甚精然南人實罕用
之不能知其悉熟鐵多瀵滓入火則化如豆查不流走
冶工以竹夾夾出以木捶捶使成塊或以竹刀就罏中
畫而開之今人用以造刀銃器皿之類是也其名有三
一方鐵二把鐵三條鐵用有精粗原出一種鐵工作用
以泥漿淬之入火極熟糞出即以鐵捶捶之則渣滓瀉
而淨鐵合初煉色白而聲濁久煉則色青而聲清然二
地之鐵百煉百拆雖千斤亦不能存分兩也生鋼出處
州其性脆拙工鍊之為難蓋其出爐冶者多雜糞炭灰
土且其塊粗大惟巧工能看火候不疾不徐捶擊中節
若火候過則與糞滓俱流火候少則本體未鎔而不相
合此鋼出自處惟浙東用之若其他遠土則皆貨熟鋼
也熟鋼無出處以生鐵合熟鐵煉成或以熟鐵片夾廣
鐵鍋塗泥入火而團之或以生鐵與熟鐵并鑄待其極
熟生鐵欲流則以生鐵於熟鐵上擦而入之此鋼合二
鐵兩經鑄鍊之手復合為一少沙土糞滓故凡工鍊之
為易也人謂久鍊則生鐵去而熟鐵存其性柔頗似不
然蓋生鐵雖百鑄所拆甚少熟鐵每一鑄所拆甚多其
去其存不知其孰多而孰少也人有謂團鋼久鋼則脆
與性柔之說相反此二鋼久鍊之其形質細膩其聲清
甚若鐵之久鍊者聲雖清然不及鋼也一先將毛鐵逐
塊下爐入火候微紅時鉗出用稻草灰拌鐵身却入爐
大火扇透紅發值時鐵花飛冒之際鉗出鎚成板子就
以鋼鏨鑿縱横深紋於其上其紋路俱隔分數如此三
遍初次一煉一二次二合一三次四合一
其蘸灰鑿紋總同前法但盡此法製其色白聖如銀其
聲清而有韻此其證驗
計用福建方毛鐵對客買每百斤算買脚并搬運脚價
共用銀九錢
福建條鐵今人用造釘裝家火造大器械不用廣東條
鐵今人用抽鐵絲造大器不用
一鍊鐵每十斤權鍊作三斤計用匠五工工食二錢五
分約用炭價銀一錢六分通算鍊就鐵計用銀一錢六
分六釐六毫得鐵一斤此鍛鍊之大數至於成造刀銃
工又益加鐵又益拆此須逐樣監試一件纔能定價
一鍊鋼每斤計銀二錢可作甲葉計銀三兩可作好刀
一弊端估造噐械官價率有餘然内而監造人員與掌
局工作以漸侵尅是以高價而得低物也鐵與鋼鍊之
已精未精非若金銀可以成色辨計往昔只照常制造
尚自弊多至於鍊鐵則弊益易着手盜炭指粗鐵以為
精鐵以粗鐵而易精鐵將無所不至矣
一鍊鐵之工須得素用堪用之人方彼此相解若造鳥
銃須得慣造得法之人為之指撥
刀花羊角煅灰粉心水提過酸酸草燒灰硝醬
刀方羊角鐵石&KR1288;沙
火器
一保生牌上列鉛子小銃一十五箇一人左手執牌右
手執刀内運某機則銃齊發發無不中較之鳥銃嘴只
傷一人者有間矣此為衝鋒第一神器也
一百步火龍内藏神器二十四件諸般毒藥飛沙發泄
而凝聚不散入目則目盲入㗋則㗋啞劫營破寨勢若
燎毛陸戰水攻截殺用之無不取勝此為破敵第一神
器也
一千子銃即大將軍也以毒藥法制生鐵千斤藏於銃
内銃發則片如雨雖萬衆莫能當也一中其賊頃失其
命而不自知其終矣宿火用鐵片炭基
一水底雷以大將軍為之埋伏於各港口遇賊船相近
則動其機銃發於水底使賊莫測舟楫破而賊無所逃
矣用大木作箱油灰粘縫内宿火上用繩絆下用三鐵
猫墜之
一法制火毬以諸般毒藥和火器為之毬碎而火不息
火散而煙不滅此宜於水攻破敵而燒舟楫者也
一子母舟母用二小船為之遇賊船密以繩連環其柁
柁不應則船不可使然後以戰艘臨之無不破敵
一飛懸神銃固守城池者也埋伏於城下每離十箇垜
口只用一人守之遇賊攻城上動其機則銃發於城下
此為形而示之以無形伏而疑之以無伏兵不勞而城
可守者也
一迷眼火沙以諸般毒藥為之置於長鎗之首占其上
風賊中火器氣則目即盲
一火車取勝或以牛馬載之縱之使入賊營陣則火舉
而賊衆奔潰觸處皆傷手足無措聞其煙氣者命絶而
不知所終矣
鳥銃匠頭義士馬十四呈每銃一桿用福鐵二十斤價
銀二錢
炭一百七十斤該價銀五錢一分
煉坯打板六工該工食銀一錢八分
煑筒六工共該工食銀一錢九分(内加鉗手銀一分)
鑚銃心每桿七工該工食銀二錢一分
剉磨四工該工食銀一錢二分
打照星火門促仗頭并剉完共二工該工食銀六分
鑲照星火門事件該工食銀八分
剉銃磨鏨幫鑲一工該工食銀三分
鑚火門事件細眼一工該工食銀三分
發剉匠一工該工食銀三分
打鑚修接通條二工該工食銀六分
木托工料銀九分
銅打鉸鍊工食銀一錢二分
促杖竹桿該工料銀一分
油硝醬竹甲鐵線共銀二分
鋼鐵一斤銀四分
通條爐楞鑚鐵二斤銀二分
外照依番式活底螺螄篆工料銀三分
以上每銃一桿用工料價銀二兩三錢一分
今開王直估定過每鳥銃一桿該用工料價銀三兩八
錢三分
每銃一桿用鐵四十斤該銀三錢六分炭五百斤該銀
八錢五分
煉鐵爐每爐六人煉該四日共二十四工内鉗手每工
四分散匠三分算該銀七錢六分并鐵一爐六人用一
日内鉗手四分散匠三分算該銀一錢九分
煑筒一爐六人用一日内鉗手四分散匠三分算該銀
一錢九分
鑚鐓十工該銀三錢
剉磨五工該銀一錢五分
螺螄篆該銀三錢
打剉火門照星一工銀三分
鑲篏火門照星銀八分
剉銃鑚細眼一工銀三分
通條雜用鐵銀三分
修通條鑚頭一工銀三分
作剉一工銀三分
鋼鐵該銀二分
&KR0034;杖木托柸價銀六分
木匠二工銀六分
銅撥鬼活釘一副重六兩連炭該銀六分
銅匠二工銀六分
稻草該銀三分
硝醬竹甲鐵線該銀二分
射
吳越春秋論射曰其道甚微而易其意甚幽而深道有
門戸亦有隂陽開門閉戶隂衰陽興凡手戰之道内實
精神外示安儀見之似好婦奪之似懼虎布形候氣與
神俱往杳之若日偏如兔追形逐影光若彿彷呼吸往
來不及法禁縱横逆順直復不聞斯道者一人當百百
人當萬正射之道道衆而微古之聖人射弩未發而前
名其所中臣未能如古之聖人請悉其要夫射之道身
若戴板頭若戴激夘左蹉右手若足横左手若附枝右
手若抱兒舉弩敵翕心咽煙與氣俱發得其和平神定
思去去止分離右手發機左手不知一身異教豈况雄
雌此正射持弩之道也願聞望敵儀表投分飛矢之道
音曰夫射之道從分望敵合以參連弩有斗石矢有輕
重石取一兩其數乃平遠近高下求之銖分道要在斯
無有遺言
弓
王琚教射經曰凡射必中席而坐一膝正當垜一膝横
順席執弓必中在把之中且欲當其弦心也以弓當左
膝前豎按席稍吐下弰向前微令上傾向右然後取箭
覆其手微拳令指第三節齊平以三指捻箭三分之一
加於弓亦三分之一以左手頭指授之則轉弓令弦稍
離身就箭即以右手尋箭羽下至闊以指頭第二指節
當闊約弦徐徐送之令衆指差池如鳳翮使當於心又
令當闊羽向上弓弦既離身即易見箭之高下取其中
平直然後擡弓離席目睨其的按手頥下引之令滿其
持弓手與控指及左膊肘平如水准令其肘可措杯水
故曰端身如幹直臂如枝直臂者非初直也架弦畢便
引之此及滿使臂直是也引弓不得急急則失威儀而
不主皮不得緩緩則力難為而箭去遲唯善者能之箭
與弓靶齊為滿半靶之中為貫盈信美而及者難要令
大指知鏃至然後發箭故曰鏃不上指必無中矢指不
知鏃同於無目試之至也或以目視簇馬上與暗中則
乖此為無術矣故矢在弓右視在左箭發則靡其弰厭
其肘仰其腕目以涇之手以駐之心以趣之其不中何
為也又曰矢量其弓弓量其力無動容無作色和其支
體調其氣息一其心志謂之楷式如此五者為上德故
曰莫患弓軟服當自遠若患力羸恒當引之但力勝其
弓則容貌和發無不中故始學者先學持滿須能制其
弓定其體後乃射之然其的必始於一丈百發百中寸
以加之漸至於百步亦百發百中乃為術之成或升其
的於高山或致其的於深谷或曳之或擲之使其的縱
横前却所以射禽獸與敵也凡弓惡右傾箭惡直懦頥
惡傍引頸惡却垂胷惡前亞背惡後偃皆射之骨髓疾
也故身前疎為猛方騰額前臨為封兕欲鬭出弓弰為
懷中吐月平箭闊為弦上縣衡此皆有威儀之稱也
又曰凡控弦有二法無名指中指壓大指頭指當弦直
豎中國法也屈大指以頭指壓勾之此羌法也此外皆
不入術羌法力少利馬上漢法力多利步用然其持妙
在頭指間世人皆以其指末齪弦則致箭曲又傷羽但
令指面隨弦直豎即脱而易中其致遠乃過常數十步
古人以為神而秘之羌法不使大指過頭指亦為妙耳
其執弓欲使把前入扼把後當四指本節平其大指承
鏃却其頭指使不礙
井儀開弓形所謂懷中吐月也
襄尺襄平也尺曲尺也平其肘所謂肘上可置杯水
也
白矢矢白鏃至指也所謂彀率也
剡注注指也以弓弰直指於前以送矢俗所謂絶力
控也剡銳也弓弰也靡其弰
參連矢行急疾而連參也
俞大猷曰烈女𫝊曰怒氣開弓息氣放箭蓋怒氣開弓
則力雄而引滿息氣放箭則心閒而慮周凡打袖皆因
把持不固凡矢搖而弱皆因鏃不上指也法曰指不知
鏃同於無目此指字乃是左手中指末知鏃者指末自
知鏃到不假於目也必指末知鏃然後為滿必箭箭皆
知鏃方可言射妙審者審於弓滿弓發之際今人多於
大半矢之時審之亦何益乎審者今人皆以為審的而
已殊不知審的第審中之一事耳蓋弓滿之際精神已
竭手足已虚若率然而發則矢直不直中不中皆非由
我心使之也必加審之使精神和易手足安固然後發
矢其不直不中為何大指壓中指把弓此至妙之古法
也凡箭去寧高而過的慎勿低而不及也
習挽進力古法曰莫患弓軟服當自遠蓋習射之始必
須積挽其法以木弓三四斗挽少至多不可驟越積至
弓服然後加以斗力推而上之至一石止蓋石力人皆
有之可勉而及挽力既進則架箭以試其滿弓欲弱箭
欲長弓弱則易至滿箭長則引滿有餘他日射之可無
殘箭之患
古事林廣記曰執弓取箭古法曰遠之能近之功蓋挽
力既進然後習以左手連雙箭夾弓而執箭筈齊上弰
上三指實下二指虚其箭自偃以右手下三指仰抹取
偃箭至箭之半即以小指勾定推近鏃分寸之間次以
食指勾其上箭控筈上弦不可以目視取筈凡取箭之
體須側右手於右則不撞弝不視取筈則恐不真不真
則不能及強揣模久之則又非式亦恐有落架脱弦之
病必控筈之際以食指包簳其筈縱未遽入弦可以一
移而無脱落先習於十步之内百發百中然後增五步
推而上之至百步止此古善射者之法
牽放體勢古法曰前手如托太山後手如抱嬰兒前足
如踏雞子後足如踏蝎蝮丁字不成八字不正謂手欲
前直而後圓足欲前虚而後實前足尖對的後足横則
有力也左膊惡高右肘惡下頸惡傍引頭惡却垂胷惡
前仰背惡後偃肚惡凸臀惡高力勝弓則容貌閑和弓
勝力則體動神疲蓋射以和容為上主皮次之其或撮
口挽弓嗔目牽箭斜視其的架挽失容一身態度尚不
自持又安能求中
遣放求親古法曰射不入鐡不如不發射不入石徒勞
爾力又曰有力不親不能害人親而無力不能入物又
曰疾而箭狂反被敵傷親而箭遲敵可閃移三者射之
要也蓋射始於舉筸終於遣箭筈高則下插而箭斜筈
低則上插而箭徐弓急則失威儀而難中弓緩則力弱
而去遲昔由基百步穿楊鐏甲七札精通於神唯在遣
放遣放之法須人力勝弓操審在我偃其左手仰其右
腕箭發則靡其前弰前弰畫地後稍附右膊後手不得
戀前手不得連身不得動文牽而武放然後發無不疾
疾無不毒毒無不親
治心調攝古法曰得之於心應之於手蓋心一不治則
射無中理凡射有十不可他想不可他憂不可奔走而
至不可醉不可饑不可飽不可怒不可不欲射不可射
多而好不止不可争奮不可戒此十者則不徒射矣射
中勿喜喜則心易而反跌射不中勿憂憂則心惑而無
主手執其弓弦安其箭目注其的心實運之平居暇日
更當調其氣息節其飲食避其寒暑持其喜怒誡其嗜
欲此射之至要
步射總法左肩與胯對朵之中兩脚先取四方立後次
轉左脚大指垜中心此為丁字不成八字不就左手開
虎口微鬆下二指轉弝側臥則上弰可隨矢直指的下
弰可低脾骨下此為靡其弰右手摘弦盡勢翻手向後
要肩背與腕一般平直仰掌現掌紋指不得開露此為
壓肘仰腕
持弓審固左手垂下微曲大指羈弝第二第三指着力
把弓箭餘指斜籠下弰指左脚面曲右手當心右臂貼
肋以大指第二第三指於節上四指絃畟促弰箭筈與
手齊訣持弓審固事須垜在南時面向西右手捉弓左
當弝仍令箭筈兩相齊
舉弝摟弦欽身微曲注目視的左手輪指坐腕弝弓箭
如懷中吐月之勢續以左手第二指與第三指靠心斜
入撥弦令弓上傳着右肩然後舉左脚三移其步以箭
訣曰舉弝撥弦横從脚輪指坐腕手微欽上弰斜傅右
肩膊左手持弝横對心
抺羽取箭以左手三指丞下緊抵前四指五指鈎落上
箭先舉右脚隨步合右手指弰低弝以二指按箭三指
斜擗箭四指五指向裏斜鈎左手二指三指羈簳掣箭
至鏃訣曰前當弓弝一般齊三實兩虚勢漸離小指取
箭緊羈鏃抺羽入弦無暫遲
當心入筈右手第二指緊控箭筈大指捻筈當心前手
就後手拶簳入筈左脚尖指垜脚跟微出右脚横直鞋
&KR1651;對垜淺坐箭筈左手第二第三指坐腕羈前雙眼斜
覻的訣曰右手二指抱箭筈兩手相迎穩入弦捻筈當
心斜覻貼緊膨兩膝直如衡
鋪膊牽弦輪指把弝推出前手微合上弰兩臂弰曲不
可展盡左手輪指空第二指過弓弝節上大指面緊着
弓弝屈起指節餘指實屈鋪下前膊左右膝着力同入
筈法訣曰前脚推下若推山右手彎弓緊冠弦兩臂稍
曲不展盡文牽須用緩投肩
斂身開弓以左手第二指知箭弝外覻帖側手引箭至
鏃大指靠定血盆骨為進凡鏃與弝齊為滿半弝之間
為貫盈貫盈信美難有及者大抵脇肋脚膝着力亦同
入筈法訣曰開弓發矢要歛身弝外分明認帖真前筈
肘上翻雙膊脅肋脚膝力須勻
極力遣箭竦腰出弰上弰畫地下弰傅右膊後手仰腕
極力&KR0146;後肘過肋倚後手向後前手猛分虎口着力向
下急捺轉腕以第四第五指緊鈎弓弝兩肩凸出則箭
力倍勁訣曰弰去猶如搦斷弝箭發應同撚折弦前弰
畫鞋後靠脊極力遣出猶自然
捲弦入弰後箭前兩手相迎直右手過胷曲左手捲弦
以左手第二指取箭前脚跟聳身稍斂雙眼覻帖曲右
手帖肘以左手第二第三指側手羈簳直右手上臂仰
腕過胸取箭訣曰右指羈箭當胸出左手捲弦弰靠肩
箭已中時無動手抺羽入筈法如前
修後手法宋盧宗邁大尉釋摋蘇割切說文云側手擊
物曰摋謂當後手如擊物之狀令臂與肩一般平直是
也捩音列說文云捩拗也謂以前手推弝後手控弦如
用力拗捩之狀㔢租說切說文云㔢斷也謂當以後手
摘弦如㔢斷之狀翻手向後仰掌向上令見掌文是也
控丁結切俗作擷說文云控擲也謂當以前手點弰如
擲物之狀令上弦指的下弰抵脾骨下也
步射病色開弓勘手謂前手太高後手低不平開弓提
手謂前手太低後手高開弓偃弰謂身直頭偃前手腕
仰兩摘謂不發用力及前後分解不齊斫弦謂遣箭分
弓實握不轉腕微鬆手轉弝肥弝謂手太鬆倒提手弝
㔇弰弰子大二件謂下弰傳二胛後手約謂手側不仰
腕後手小謂斂定手不放平後手偃後手捲二件謂遣
箭不直硬或剪弦列手
射馬總法勢如追風目如流電滿開弓硬放箭目無瞬
視身勿倨坐不失其馳舍矢如破
射疏及遠中微制大必資於弓矢今弓手止射長箭而
不知射邊箭弩手亦不知用弩之法况各止用竿子雖
可取勝殊非長技為照長箭去遲而敵人易見故彼得
以閃避且得拾取復射其利在彼邊箭去疾而敵人難
窺非惟彼不能回箭况邊箭所到倍長箭百步有餘其
利在我長邊二箭務令弓手兼習若賊尚遠緩則射邊
箭如來近迫則射長箭各從其便鈞石之石五權之名
石重百二十斤後以一一斛為一石自漢已如此飲酒
一石不亂是也挽蹶弓弩古人以鈞石率之今人乃以
粳米一斛之重為一石凡石者以九十二斤半為法乃
漢秤三百四十一斤也今之武卒蹶弩有及九石者計
其力乃古之二十五石比魏之武卒人當二人有餘弓
有挽三石者乃古之三十四鈞比顔高之弓人當五人
有餘此皆近歲教養所成以至擊刺馳射皆盡夷夏之
術器仗鎧胄極今古之工巧武備之盛前世未有其比
黑韃遺事曰其騎射則孩時繩束以板絡之馬上隨母
出入三歲以索維之鞍俾手有所執從重馳騁四五歲
挾小弓短矢及其四時業田獵凡其奔驟也跂立而不
坐故力在跗者八九而在髀者一二疾如飆至勁如山
壓左施右折如飛翼故能左顧而射右不特抺鞦而已
弓有六善一者往體少而勁二者太和而有力三者久
射力不屈四者寒暑力一五者弦聲清實六者一張便
正凡弓往體少則易張而壽但患其不勁欲其勁者妙
在治筋凡筋生長一尺乾則減半以膝湯濡而極之復
長一尺然後用則筋力已盡無復伸㢮又揉其材令仰
然後傅角與筋此兩法所以為筋也凡弓節短則和而
虚(虚謂挽過吻則無力)節長則徤而柱(柱謂挽過咳則木強而不來節調把捎椑木長則柱)
(短則虛)節得中則和而有力仍弦聲清實凡弓初射與天
寒則勁強而難挽射久天暑則弱而不勝矢則膠之為
病也凡膠欲薄而筋力盡強弱任筋而不任膠此所以
射久力不屈寒暑力一也弓所以為正者材也相材之
法視其理其理不因矯揉而直中繩則張而不跛此弓
人之所當知也
弓制
一馬蝗面弓謂用大牛角解截成面而闊遇拽滿則曲
如扇圈受力均勻不嚼不走不閃不肭
一泥鰍面弓謂用小牛角解截成面而狹遇拽滿則曲
如折竹受力不勻易嚼易走易閃易肭
一披背筋法披筋一版晴暄合待半月隂雨合待一月
方令再上或連披數版則内濕外乾射不旬月解脱可
待
一膝弓背面法用漆一重晴暄合待十日隂雨合待二
十餘日方再漆不可日添數重則内濕外乾射不季月
斷脆可待
一裹弓之法或用黃樺或用桃皮或用朱紅皆不若黑
生漆免被水透
一弰弓之法或用白角或用魚枕或用繪畫或用紅綠
花彩皆不若用黑生漆免費工績
臣嘗聞軍器三十有六而弓為稱首武藝一十有八而
弓為第一其緊切尚矣今之制者何蔑裂之甚邪蓋筋
角不能自相固結故假之以膠漆膠漆不能自相堅實
故壯之以筋角然二物相資必隔旬日候其自乾然後
再用是謂年弓月箭否則弓雖易成膠亦易脱馬蝗面
闊而受力均勻受弦端正故發矢可期於破甲泥鰍面
狹而弓愛走反面愛斷嚼故臨用多至於誤人皆由擇
角之初大角價高小角價低有司喜賤而惡貴故凡所
在買到軍須小角常多而大角常少有司非喜用小角
而惡用大角也大角之價常倍於小角小角之價常半
於大角此固價之不相若矣况角之大者至為艱得若
全用大角則作匠所選愈難而倉卒亦無收買去處戎
監只得兼用夫小角界成狹面面闊則力硬故令面薄
遂成馬蝗之狀泥鰍乃員滑之水族馬蝗乃闊匾之介
蟲此取喻耳至若用黃樺桃皮以裹弓面牛角魚枕以
裹弓弰徒為觀美不若用出山生漆刷髹兩重則雨不
能濕水不能透亦必弓力軟弱饑疲之卒方能牽挽滿
箭不能則拽不過面箭去無力是謂弓制
矢不破堅與無矢同矢不破甲反資敵用造矢不可無
法尚矣近日所製箭鏃太重箭簳太粗膠易解散翎易
脱落其故何耶蓋古人之制箭欲其去之勁直也故翎
之以羽曰鵝曰鸛曰鴻曰鵠所用不拘於一名欲其去
之鋒利也故鏃之以金石石蓮曰鑿子曰喬麥稜曰破
甲錐所制不拘於一樣簳有腦節巴翎腰瞷之辨筈有
山繭采色桐油柿漆之别然考其已驗之迹翎則鵰鷴野
雉為最捷鏃則寸金鑿破甲錐為最銳簳則通簳去直
而易中筈則黑漆易成而省費餘皆徒事觀美不堪實
用敵中軍器上皆有原監造官姓名年月遇有損壞有
悞使用即將元監造官依法施行斷不輕恕所以敵人
器具一一如法而吾軍製作之司一切不問只欲速成
可以逃責備數足矣此所以類皆苟簡蔑裂而不中用
也况鏃重則弓軟而去地遠箭重則弓硬而中甲不入
舊法箭頭重過三錢則箭去不過百步箭身重過十錢
則弓力當用一碩是謂弓箭制
古事林廣記曰古法曰弓不等箭與短兵同箭不等弓
與無鏃同謂箭重則緩輕則颺也蓋弓有強弱矢有銖
兩弓不合度矢不端直雖蒙羿不能必中古者弓矢之
制弓八斗以弦重三錢半箭重八錢為凖學成或致的
於深谷或昇於高山或曳或擲使其的縱横前却施之
於敵發無不中
焙宜火候江南之地多卑濕弓矢四時必火焙適宜然
後筋角膠漆和暢而不解使弓斗力常存矢翎羽常附
凡造焙之制高不過五尺横稱弓身而有餘隨弓之多
寡而廣狹之弓之去火四尺之上下火近太迫則燥火
去弓太遠則火氣不及務適宜耳弓面上向焙其背不
焙其面凡火四時有寬猛增減不欲太猛亦不欲太寬
蓋太猛則有弓枯之患太寬則火氣易息與無火同火
在爐春夏秋冬上常覆三分灰於梅蒸則宜上覆二分
之灰春夏隂潤亦如之常使微露見火朝以繼暮夜以
繼日四時值天氣明爽時取弓出而列於架使筋角之
活也良久復藏於焙江南射者易傷其弓往往恃秋冬
不潤或置之風殊不知一日失焙弓未遽解積日則解
矣凡自焙内取弓出射必候頓晷令弓絶無火氣方可
安弦庶幾無傷折之患箭亦不可不焙不焙則翎羽不
附焙箭之法要在以直安箭箭横安則易曲也弦之新
者必潤安之於焙以去其潤然後結而上弓庶不差於
長短大抵射以弓矢為本凡當謹護其逐月用火分數
詳列於左正月二月用火五分三月四月用火六分五
月梅蒸用火十分六七月用火七八分十一月十二月
用火五分八九十月用火六七分矢長八寸為鞭箭四
寸為白蛇吐信皆用溜子發之鞭箭先撘箭後撘溜子
白蛇先撘溜子後撘箭
弩
程太昌曰書云若虞機張往省括于度則釋機者弩牙
也牙之所以遏弦也括者矢之尾末岐而為二可以御
弦也度者立為分寸使可以凖望以求正鵠之所在故
必待其尺寸之實故力始可發也虞者度也入聲往者
矢尚在弦未離弓臂之上也為其目力已注乎機即為
往也欽厥止者弩人虞度機牙之時也所止已定則率
祖而行以釋矢於弦者也釋者發機激之時也揚子曰
奠而後發發必中矣後漢愍王寵善弩射十發十中中
皆同處李賢注曰寵射秘法曰三微為經三小為緯經
緯相將萬勝之方然要在機牙案此即三微三小者其
措矢之分寸也目之所注分寸可凖則矢之所發必無
毫厘或差弓弩蓋一律也夫惟有分寸可凖則虞度所
施正在擬發之間矣三微三小分寸在弦而十發十中
往必中鵠以機牙之分寸必與正鵠之分寸相對也目
注乎此而擬度及彼是為往省也
列子仲尼篇言射者能令後鏃中前括發相及矢矢相
屬前矢造凖而無絶落後矢之括猶銜弦視之若一焉
唐六典庫武令注箭曰其本曰鏑其旁曰羽其矢末曰
括括旁曰疑書所謂往省括于度則釋者矢之末分岐
而銜弦者是括也
劉天和曰前代名將如漢耿恭虞詡唐李靖郭子儀宋
劉錡吳璘宗澤輩用彊弩以破羌寇者不可勝數而漢
且置彊弩將軍之官宋始有神臂弓之制其實弩耳臣
亦未敢遽是也近於陜西省城見有城樓舊題神臂弩
數百張相傳者百餘年矣乃知先朝亦嘗制此雖皆
損壞而制度猶存但箭則無矣臣謹從宜遵倣造成其
制以闊厚堅勁大弓其力一百五十斤上下及一百二
十斤上下及九十斤上下為三等慮人力有強弱也其
長均四尺五寸矢取其利最遠而端可及三百步内外
者為式其長均七寸五分其重則六錢上下亦三等俾
與弩稱復倣漢耿恭之法箭鏃開四尖又𫝊以河南嵩
縣等處射虎箭藥俾人馬中之無不立斃尤敵所畏其
箭鏃後小鐵管心僅長分許入箭簳處内用漆膠外用
竹絲以夾縛之俾敵不能取以返射蓋敵之射藝極精
矢無虚發惟此足以勝之臣謬謂彊弩為中國長技之
一者此也
提綱曰最為利器射堅及遠爭險守隘遏衡制突非弩
不克或者謂用弩不便於戰然非弩不便於戰乃為將
者不善於弩也善用弩者列為五層每層或三或五攅
箭注射射訖掣回而張張訖挨次而射遞相輪翻繼而
不絶尤宜處高臨下仍令弩手各帶腰刀一把賊若近
前則跨弩而用刀如此則長短得以相濟一教弩法曰
張弩丁字立當弩八字立高揎手届衫襟左手承撞右手
迎上當心著張張有闊狹左䏶右膊還復當心安箭高
舉手敵遠則擡頭放箭敵近則&KR0685;身敵右則右回身敵
左則左回身敵在高高擎手敵在下低伏手發訖唱殺
殺然後掣
北征錄一蹺蹬弩牙裡一尺八寸五分葫蘆頭四寸木
檐長五尺八寸一名馬蝗一名克敵一名一滴油張憲
伏之於中林而捉真珠郎時俊用之於射狄關而敗四
太子一神臂弩樁牙裏一尺八寸葫蘆頭四寸鐙二寸
樁長二尺三寸角檐長四尺五寸一鍫頭如樁二尺葫
蘆頭五寸鐙五寸三口五寸鍫頭五寸樁凡長四尺木
檐長七尺春夏雨水蒸濕宜用角弩番長於馬漢長於
弩制騎一弩此舊說也然近日諸軍弩手皆欠指版人
身通以五尺為率上頂至項一尺則下止四尺泥濘五
寸則上止有三尺四五寸弩手進則踏弩以射退則病
弩以歸檐長若過六尺樁長若過三尺肩弩則檐梢柱
地而下有綰絆之憂踏弩則樁頭柱胷而上無牽挽之
力草萊藤蔓之地懼其牽綰必棄弩而空走塗潦泥塹
之地被其踢絆必為弩而喪軀今欲使弩㪷力自二碩
至三碩不許太硬令久疲之兵易於蹉踏使弩檐自五
尺至六尺不許太長令矮短之兵易於肩射夏暑之月
梅雨蒸潤筋角易脱則用木弩秋冬之月風色嚴冷木
索重滯則用角弩其鍫頭等樁檐太長者悉令諸軍減
令短捷則庶無廢器是謂弩制
臣聞弩箭之制與弓箭不同弓箭瞰弦而安筈頗難弩
箭平頭而安筈甚易弓箭太長而擇簳甚費弩箭太短
而擇簳甚省比者帥臣造華車弩而箭用索翎故失於
太鈍而不能取親均於無用要之鏃用石蓮頭喬麥稜
則光滑而不能入甲不若用破甲錐寸金鑿子則鑿上
有鋒而易入竅隙翎用禽羽則得箭者尚堪再射不若
用竹片裁製則翎口如刀而易穿肌肉是謂弩箭制
弩有踏張者梢小則有跳蹬弩木弩跳蹬弩亦曰小黃
其用尤利木弩雖可施不能久邊兵不甚用其力之強
弱皆以石斗為等箭有點鋼木羽風羽木撲頭三停木
羽者以木為簳羽咸平初軍校石歸宋上之箭中人雖
簳去鏃留牢不可拔戎人最畏之風羽者謂當安羽處
剔空兩邊以容風氣則射時不捍此不常用備翎羽之
乏耳三停者箭形至短羽簳鏃三停故云三停箭中物
不能出以短故也
雙弓牀弩前後各施一弓以繩軸絞張之下施牀承弩
其名有小大合蟬有射手合蟬者謂如兩蟬之狀大者
張時用十許人次者五七人一工凖所射高下一人以
搥發其牙箭用大小鑿頭箭惟手射斗子弩最小數人
就牀張訖一人手發之射并及一百二十大步
三弓休弩前二弓後一弓世亦名八牛弩張時凡百計
人法皆如雙弓弩箭用木簳鐵羽世謂之一鎗三劒箭
其次者用五七十人(闕)則或鐵或翎為羽次三弓并利
攻城故人謂其箭為踏撅箭者以其射著城上人可踏
而登之也又有繫鐵㪷於弦上㪷中著當箭數十隻凡
十發可中數十人世謂之㪷子箭亦云寒鵶箭言矢之
紛散如鵶飛也三弩并射及二百大步其箭皆可施火
藥用之輕重以弩力為凖
三弓弩用皮弦一條甚寬宛轉貫三弓之間或用兩小
銕圈在弓稍
甲
程大昌曰三代秦漢以前軍旅多用皮甲其曰犀兕者
是也然史傳所載已有鍛金為甲者矣顧其用者尚少
耳筦子曰葛盧之山發而出黃金蚩尤受之以為劍鎧
鎧即甲也然則前乎三代已有金甲矣若其軍旅之所
通用不勝其多則直鍛皮為之耳許氏說文鎧甲也釬
臂鎧也錏鍜頭鎧也三者字皆從金則可知其必以金
鑄矣周禮函人所典犀甲兕甲合甲凡三甲也此三甲
者率皆以皮為扎扎成堅之以火故函人曰凡鍜不摯
則不堅已敝則撓是也三者惟牛可畜則可隨須隨有
矣若犀與兕皆非可畜之獸其皮亦不可常得也勾踐
又有水牛之甲即以水牛皮為之矣荀子曰楚人鮫革
犀兕以為甲堅如金石鮫魚者皮上傳砂其鋩可錯可
以為甲亦與犀兕同堅於是遂名水犀者即是本鮫魚
之為水産而取之以名也晉書載馬隆之討凉州也夾
道累磁石賊首負鐵鎧行不得前隆卒即被犀甲無所
留礙賊以為神則是隆軍有鐵甲可擐而不得擐也王
隠晉書亦載其事乃曰隆兵悉著牛皮鎧得過則是實
用牛皮為之而名以為犀焉耳
仲長統昌言曰古者以兵車戰而甲無鐵札之制今試
以革甲當強弩亦必喪師亡國則甲用銕札西都已然
不待漢末也
慶歷元年太常丞田况言今賊甲皆冷砧而成堅滑光
瑩非勁弩可入自京齎去衣甲皆軟不足當矢石以朝
廷之事力國之役巧乃不如一小羌乎由彼專而精我
漫而略故也今請下逐處悉令土匹冷磚打造純鋼甲
旋發赴緣邊先用八九斗力弓試射以觀透箭深淺而
賞罰之聞太祖朝舊用絶為精好但歲久斷綻乞且穿
貫三五萬聯均給四路亦足以禦敵也
北征錄周禮有函人之職司馬法有甲士之制鼂錯以
五同論兵甲弩矢馬燧以短長三制造鎧衣士皆所以
避鋒鏑全肢體稱大小便進趨也然造甲之法步軍欲
其長馬軍則欲其短弩手欲其寬鎗手則欲其窄其用
不同其制亦異否則拘於定式昧於從變肥者束身太
緊甲身則可周後背而前胸不交甲裙則可閉後膺而
前胯不掩瘦者掛體太寬挽弓發箭則甲不貼體而胷
臆絣撲有繼弦脱筈之憂揮劍刺鎗則甲不付身而腰
背鬆虚有抵手礙足之患長者不過膝腕而矢石可及
短者垂及脚面而泥濘不前小有不便則拆去甲葉而
遺棄不收大有所妨則割去全段而抛擲不顧製作之
難費耗之廣不幾於徒費乎故君子謹其微於制作之
初
士有肥瘠甲身不可無廣狹材有高下甲裙不可無長
短故第一等甲所以給肥胖之士也肥胖之士亦有長
短故甲裙又分為三制使肥而長肥而短者皆可披帶
第三等甲所以給中常之士也二者亦有長短故甲裙
又為三制使長者短者皆可披帶每遇給散則隨其肥
瘠長短而選給之則肥瘠長短無一不稱其用人瘦甲
寬則都管皮柱定不可行坐甲小人大則包掩不及罔
避金矢皆成棄物是謂人甲制
馬軍與步人之甲有四不同步人則直身起立馬軍則
蹲坐抵控馬軍腰圈若依人步皆用五吊則上柱兩腋
而不容低昂下擦雙胯而不堪轉動所以獨用四吊步
人則兩足循行左掩則背安結項有穿扣不順馬軍則
緩急上馬右掩則搐定左足而跨鐙不及馬軍甲身所
以獨用左掩步人則直身行立短則露足馬軍則曲膝
蹲坐長則綰絆馬軍甲裙所以獨用過膝三寸步人則
甲身腰圈吊腿連成一片名曰全裝而易為披帶馬軍
則吊腿拖泥遴作二段名曰摘吊而便於去取故截為
兩段上安結項四枚遇敵則掛上吊腿而用避矢石退
師則解入撘袋而免被牽制馬軍吊腿所以獨用摘吊
是謂馬軍甲制
弩手與鎗牌弓箭劍斧手馬軍之甲有三不同蓋馬軍
鎗牌等手例欲身材長大獨弩手不嫌矮短故軍中類
選不及等仗者為之比馬軍鎗牌弓箭等手已為最短
况舉足入蹬而易被兜絆曲膝靠樁而易為走衮此弩
手裙所以獨用短捷其他甲裙後交前倥則恐被矢石
弩手甲裙前交後倥則有礙樁鐙蓋故法陣前有車車
後伏弩今制陣前有牌弩隨牌後弩手之甲雖不庇兩
足而車高一丈二尺牌高六尺五寸全身亦可庇護此
弩手甲裙所以獨用向後它甲惟欲緊束則挽弓刺鎗
無所牽制弩手惟欲鬆寬則踏蹬衮樁無所靠倚此弩
手甲身所以獨用寬綽是謂弩手甲制
周馬之身最為利害惟頭面胷臆馬面子舊制雖巧近
日符離陳蔡之役馬多被傷中壽星腦額而死臣今制
為貼額用綿布衲作一片貼在馬面子内額腦之間脱
遇矢石可透鐵面尚有鐵額可隔此馬面所以合用貼
額大全裝雞項大而秋錢小或暑月悶熱雪雨冰結徹
去秋錢尚有雞項可蔽肥肉此馬甲所以合用小全裝
我軍馬甲甲身例是垂下過䪌一尺許所以披帶重滯
馳驅綰絆賊軍馬甲甲身只是平腹下用虎斑布裙遇
箭皆被矯揉所以披帶輕捷馳驟俏俊此馬甲身所以
合用平䪌雞項重則頭低項曲而馬被控抑雞項輕則
頭高項直而馬臆鬆寬此雞項所以合用綿布甲衲赤
身帶甲則擦損肌肉而久成臭爛襯以藉褥則護惜皮
毛而不致破傷此馬甲所以未帶甲先用馳滑辣甲圈
兩件是謂馬甲制
廣西造皮甲法生牛皮裁成甲片用刀刮毛以破碗舂
碎篩取米大屑調生漆傅上油浸透則利刃不能入
拳
拳有勢者所以為變化也横邪側面起立走伏皆有牆
戶可以守可以攻故謂之勢拳有定勢而用時則無定
勢然當其用也變無定勢而實不失勢故謂之把勢作
勢之時有虚有實所謂驚法者虚所謂取法者實也似
驚而實取似取而實驚虚實之用妙存乎人故拳家不
可執泥裏外圈長短打之說要須完備透曉乃為作手
技欲精欲多用欲熟欲騪欲狼兩精則多者勝兩多則
熟者勝兩熟則騪與狼者勝數者備矣乃可較敵一家
數温家長打七十二行着二十四尋腿三十六合鎖趙
太祖長拳多用腿山西劉短打用頭肘六套長短打六
套用手用低腿吕短打六套趙太祖長拳山東專習江
南亦多習之三家短打鉞亦頗能温家拳則鉞所專習
家有譜今不能盡述也略具數節于後一勢四平勢井
闌四平勢高探馬勢指襠勢一條鞭勢七星勢騎虎勢
地龍勢一撒步勢拗步勢長拳變勢短打不變勢逼近
用短打若遠開則用長拳行着既曉短打復會行着短
不及長矣一手有上中下切斫鈎扳攙金手高立挌揚
逼攻抖盤旋左右脚來蹖調出五横三推肘你行當面
我行傍你行傍來我直走倘君惡狠奔當胷風雷絞砲
劈掛手騰搥手雙打雙砍雙過肘左右走手怕邊拳調
出飛虹忽捉手喝聲打上下頭虚顧下還須上捉手只
些真訣是原𫝊還有通仙六隻手旂鼓拳閃横拗步脚
上前高怕黃鶯雙拍手低怕撩隂跨襠拳挨靠緊追休
脱手會使斜横搶半邊長拳行着凡打法行着多從探
馬起直行虎打法三着打左右七星拗步高探馬驚法
右腿蹴驚右手斬手左手飛拳上臉連右手拳一齊再
發撘脚進步高探馬左拳哄臉右腿低彈左腿右拳飛
拳上臉倒身一蹖倒插旛高探馬專打高探馬右腿驚
左腿左腿上蹖玉女穿針高探馬變一條鞭右拳驚右
腿隨拳窩裏暗出倒馬鎈四平變身法回身勒馬聽風
諸勢俱打一腿六腿左右通用本家俱有短腿可破又
有還腿可用一鑚左上右鑚右上左鑚一蹖左顛右蹖
右顛左蹖左偷右蹖右偷左蹖一鎈一蹴一掛一跟一
低彈演法凡學腿先虚學踢開腿後依法演習鑚腿虚
學蹖腿懸米袋或蒲團學鎈腿虚學或用柱掛蹴腿虚
學或用掛柱腿用柱學跟蹆虚踢後用柱式彈腿用三
尺長櫈竪立或用石礅在平地上學
圓光手四平手腮肩手高撘手沉墜手釣脚行着短打
長拳卧魚脚跽一脚鬼撮脚伸一脚俱右俱用鐵門拴
即搶壁卧番身雙脚打重不倒身站法脚尖正背人腿
起如馬踢為樁腿平踢為彈腿習彈腿便捷用櫈以脚
凳竪地上彈腿踢去取平行不倒為度習彈腿力用磉
石以踢遠磉石為度習蹖腿虚腿用糠懸梁上蹖腿高
踢去復還俱以腰力為主度習蹖腿實腿用柱以蹖腿
踢柱上儘力為度鈎腿指拳腿灣向裏習樁腿則有力
綿張拳護胷脇腰温拳護頭面頸脚要打高手亦取高
專用脚以手輔之手不能當脚脚起半邊虚說不着温
家高脚拄下用脚接低脚踢上用脚斷長拳張拳設套
待彼入套本家設套待改調處疾遲痴死四勝左手如
鑚錢右手如弄琴前腿如山後腿如撑前手如龍變化
後手如虎靠山左右不離前後方鈎入眼不睫見鎗速
進鈎連密莫犯莫敵點用單手送如點水蜻蜓有活動
之意扎用雙手老實送一扎用稍一棍用根根稍互用
步步進前如隂手棍隂手蓋陽手挈此是少林士真妙
訣扒止左右打上揭不宜向下磕恐扒頭重難起也盤
腿裏盤外盤腿
鎗
頭一合鎗先用圈鎗為母後用封閉捉挐救護閃賺是
花鎗名色呌做梨花擺頭第二合先有纏鎗後有攔鎗
黃龍戰扞黑龍入洞拿鎗救護閃賺是花鎗名色呌做
鐵子掃第三合鎗先有穿指鎗後有穿袖鎗鷂子拿鵪
鶉救護閃賺是花鎗名色呌做鳳點頭第四合鎗先有
白拿鎗後有進步鎗如猫捉鼠加朋退救護閃賺是花
鎗呌做白蛇弄風第五合鎗先有迎風鎗後有截進鎗
四封四閉死中返活無中生有四面使鎗第六合一截
二進三拿四纏五攔六徹共加六路花鎗上有場秦王
摩旗下有場撥草尋蛇中調四路閃賺梨花擺頭鐵掃
子鳳點頭白蛇弄風
爾鎗動我鎗拿爾鎗不動我鎗發中間一點難招架指
人頭取人面高低遠近通要見鎗勢浮腰索先取手後
取脚取了脚與手閉住五路通傷口鎗有三件大病那
三件大病一立身法不正二立當不上不照鼻尖中不
照鎗尖下不照脚尖三件大病疾上又加疾扎了猶嫌
遲
他使裏把門等我我將鎗閃向圈外攔拿放鎗他若一
攔拿我我閃過圈裡進鎗他若使外把門等我我將鎗
閃過圈裡纏拿放鎗他若一纏拿我我閃過圈外進鎗
此順其勢而用之也他若使裏把門等我我用纏拿硬
上一刴放鎗他纏拿我我閃從圈外進鎗他若使外把
門等我我攔拿硬上一刴放鎗他攔拿我我閃從圈裏
進鎗此逆其勢而用之也番來覆去我從圈裏放鎗他
纏拿我我閃從圈外反攔拿他所謂死中反活也番來
復去我從圈外放鎗他攔拿我我閃過圈裏反纏拿他
所謂無中生有也拿圈裏鎗為纏拿為封拿圈外鎗為
攔拿為閉重手為拿輕手為封閉仰手向裏為穿指隂
手向外為穿袖鳳點頭上下帶左右後手上下動上覻
面下覻手白蛇動風右轉梨花擺頭左右上下鐵掃子
左右動俯身者進仰身者退也纏拿伸前手後拿挨身
身俯攔拿縮後手前手挨身身仰纏拿後手手心向裏
攔拿後手手心向外老楊封閉皆用隂陽滚手老樊以
為滚手遲一着只兩手心俱向下拿定竿子救裏鎗
只前手略左旋一打開為封救外鎗只前手略右
轉一為閉手法甚緊其為母雙手持鎗離彼前手
前三尺即放下前手將後手挨竿一轉進鎗其救下鎗
為提亦不全滚手略滚一半便轉手持中&KR0685;鎗頭交三
尺滚彼在裏即轉右足兩手用氣力將竿捺住為纏
或彼抽出鎗扎我外即將竿從下向上一挑為攔彼
若使花鎗則纏攔不住我或用低鎗或用降鎗待彼將
穿過時我鎗從上乘機疾札前手蓋彼以左穿右穿為
妙我正乘其穿而用之也穿指鎗從外穿過札裏
我用仙人抱琵琶勢將前後手一縮向上托開穿袖鎗
從裏穿過札外我用帖挑勢從下向上托開向左
此二法纔用滚手以彼撒手進鎗近也二鎗從下揭上
此法一一楊所無
樊封閉移後脚左右孔鳳封閉移前脚左右離子午松
單手轉身進步送鎗本雙手跪進鎗濟寧吏單手不進
步送進鎗俱不離子午
一鎗桿蒺䔧條為上柘條次之楓條又次之餘木不可
用
鎗制木桿上刃下鐏騎兵則鎗首之側施倒雙鈎倒單
鈎或桿上施環步兵則直用素木或鵶項鵶項者以錫
飾鐵嘴如烏項之白其小别有錐鎗梭鎗槌鎗錐鎗者
其刃為四稜頗壯銳不可折形如麥穗邊人謂為麥穗
槍梭鎗長數尺本出南方蠻獠用之一手持旁牌一手
摽以擲人數十步内中者皆踣以其如梭之擲故云梭
槍亦曰飛梭槍槌槍者木為圓首教閱用之近邊臣獻
太寧筆槍首刃下數寸施小鐡盤皆有刃欲刺人不能
捉搦也以狀類筆故云
拒馬槍其制以竹若木三枝六首交竿相貫首皆有刃
植地輒立貫處以鐵為索更相勾聯或布陣立營拒險
塞空皆宜設之所以禦賊突騎使不得騁故曰拒馬
繩繫槍頭則為斜鞭繩離鎗頭尺餘則為團腰斜鞭左
脚左手在前隂手使團腰右脚右手在前隂陽手使其
妙在善收以銕團恍人目則即進鎗也吕公拐降鎗前
有月牙鏟左搧右搧使孫臏拐小拐羣鎗亦降鎗前有
鎗頭離頭一尺五置一横拐離一尺又置一横拐十字
相交以折鎗竿長丈二三圓轉不停即與狼銑降鎗同
法
處州人使狼銑右脚右手在前隂陽手使攩扒亦多如
此猶開弓之左右也
攻行守固法
凡鎗以動静兩分動則為攻靜則為守攻内有行守内
有固此為攻行守固以無為是也凡攻至交姤得氣處
止棍頭接着為得氣攻而有兩行則以守攻而後行内
有守攻而不行方激而後行以守激不行而再激行得
以前攻行激守皆為正攻内有化為斜以金木水火土
為正五行五行有變上下跳躍走步謂之不正為斜斜
偏也偏以勾隔劈絞為外五行因偏故不及子午正攻
無制攻行之說乃進鎗之要訣也外有虚空無之要乃
攻行之内發用之道也
激為問問之必答問而無應者如癡啞之人面立也戰
鬭之機何以為勝敗乎守固者皆為備已攻行者諸能
治人斜正交行内有酌見子午配合觀其動靜知識攻
行化論故可以守待其動也神不定而心亂為謂之不
識斜正
右論攻行守固不在扎法内講
扎法
實扎虛扎拿扎打扎穿扎滚扎
單手扎扎中扎三陽扎挫手扎
有不犯五行扎
有量鎗扎衝開子午之門埋頭上扎先隂變陽攻
抛高扎乃陽變隂攻此三扎不在五行虚實中論
虚實有空忘勢為無交合故有内去留之道分其濁辨
其浮沉可取皆在於五行混濁之内紛紛遶遶周度無
窮洞察元微道合氣行有億萬化生學者可以詳究為
節萬無一失論中虚實滚穿花浮為虛打拿挫撲
為實上抛中量下顛扎内行空至極為無伏
虎等勢俱斜路棍習棍法兩敲卓離一尺高一尺
劍
電挈昆吾晃太陽
一升一䧏把身藏(左右四顧四劍)
搖頭進步風雷嚮
滚手連環上下防(開右足一劍進左足一劍又左右各一劍收劍)
左進青龍雙探爪(縮退二步開劍用右手十字撩二劍刺一劍)
右行單鳳獨朝陽(用左手一刺跳進二步左右手各一挑左右手各一蓋右手一門轉步開)
(劍作勢)
撒花蓋頂遮前後(右滚花六劍開足)雙䜿劍
馬步之中用此方
蝴蝶雙飛射太陽(右足進步右手來去二劍左足進步左手一刺一晃)
梨花舞袖把身藏(退二步從上舞下四劍)
鳳凰浪翅乾坤少(進右足轉身張兩手仍翻手左手一劍右手來去二劍左手又劍開劍進)
(右足)
掠膝連肩劈兩旁
進步滿空飛白雪(從下舞上四劍先右手)
回身野馬去思鄉(右手抺眉一劍右手抺脚一劍抺眉一劍左手抺腰一劍一刺右劍一手)
(收劍)
鏌鎁曾入千軍隊
以生牛皮裁成甲片用刀刮毛以破碗舂碎篩成半米
大屑調生漆傅上則利刃不能入
刀
雙刀他若使一伏虎打我頭却以左手監住右手一抺
刀若被他徹捧走了番身一抺刀他若使一水&KR0685;鎗來
扎我却以右手監住左手一抹刀他若使一秃龜來折
我脚面以左手監住右手斫虎口他若使一單提來打
我膀不拘左右以手監住一抹刀他若使老僧拖杖掃
我脚以左監住右手一抺刀若徹捧走了就削虎口他
若使一横龍鎗來札我以左手監住右手一抹刀他若
使一仙人教化來戳以左手監住右手一抹刀他若使
一老鸛銜食來斫我脚以刀十字架住一刀就斫虎口
他若使一鞭鋪來打我以右手監住左手一抹刀他若
使一舉手朝天來打我以刀左手監住右手一抹刀他
若使一虎歇勢來打我不拘左右一手監住一抹刀用
者有法
簡
簡破捧法簡有刺手臥步且如他一絞手掃膁疾便把
簡以左手監住右手刺胷若被他提立水走了番身左
手斫右手刺右邊右手一般使用他若打一伏虎以右
手監住以右手刺心下若被他打腰以右手監住左手
刺左邊以左手監住右手刺之若使一水平鎗來以左
手監住右手刺喉下他若徹鎗走了便隨他番身就斫
刺肋下若接草打我頭以簡十字架住徹右手簡刺齊
他若番鑚折我心就以右手簡住刺斫他若使老僧拖
杖來掃我脚以簡監住不拘左右手刺之他若使一秃
龜來折我脚面以左手監住右手刺之他若使一虎歇
勢來打我以右手監住左手刺之他若使一單提來打
我膀不拘左右手簡監住刺之他若使果然強來掃我
脚以左手簡監住右手刺之右邊以右手簡監住左手
刺之他若使一黃龍鎗來擢我把脚步攝過來以左手
簡監住以右手刺之他若後面打一伏虎來打我頭番
身不拘左右簡住刺肋下他若使一棒來打我耳根以
右手撲開左手刺之他若使一下絞手來打我以左手
簡監住右手刺之右邊以右手監住左手刺之他若使
老鸛銜食來拆我脚面不拘左右手監住刺之他若使猿
猴抱樹以簡抵住徹右手簡刺之若被他番鑚拆我心
頭以簡監住刺之用者有法
且如他使一伏虎我却以左手打開右手打&KR0685;他若使
一秃龜來拆我脚面不拘左右手打開却打頭他若使
一水平鎗來扎我以左手打開却以右手打頭他徹鎗
走了番身却打他若使一果然強來掃我脚却以左手
打開右手打頭他若使一老鸛銜食來斫脚面却以左
手打開右手打他若使一鎗來扎我膝不拘左右以手
打開却打他若使一脚伏梁來打我膀以右手打開左
手打頭他若使一老僧拖杖來掃脚不拘左右以手打
開却打他若使一黃龍鎗來扎我却以左手打開右手
打頭用者有法
鎚
夫鎚者暗器也不得已而用之步勢為之黑星穿月流
星鎚有二前頭者謂之正鎚後面手中提者謂之救命
鎚用者有法上使撒花蓋頂下使枯樹盤根
扒
扒步勢謂之七賢過關若被他一伏虎打我頭我使一
扒就地托起番鑚拆心頭若被一棒打開我又復一扒
他使一水平鎗來戳我一中横扒打開就戳喉下他使
一絞手打我脚一鑚住支又復一扒他若右邊使一絞
手打我脚我使一鑚支住就發一鎗他若使一伏虎來
打我頭番身一鑚打開又復一扒打面他若使後頭戳
一水平鎗來番身一中横扒打開他若使一單提來打
我膀一上横扒打開番一鑚戳喉下使打開一横戳心
下用者有法
攩
攩大進三步使小七星上存身臥步復回步角入步大
量上托掩獲頭身脚步裏步外分左右要遮攔雙手雙
脚要舉正不欲外視分圈裏圈外扎遠對棒不要懼飛
身入合功難當上面來時并口掩月下若扎膁疾使雞
撥食就削中刺水平中横攩打開疾莫上步左肋使天
王托㙮那步又助掩月向前鷂子翻身左邊若是棒家
急進步一鎗一棒疾為先海青拿鵝左手攅高右手將
頭在地雙魚錢水中札用之飛身追趕相隨步正面對
機關不怕英鎗伏虎左右脇肋切要護如若左邊一棒
來一鑚打開提玉兔番身三滚手切莫向右走一頭了
十頭低虎背山前威勢有九托三趕七番八拗十撲二
十四打攩且如他打一伏虎一鑚打開復一横攩他若
使水平鎗先來扎我我以一中横攩打開就削上去若
使一絞手&KR0008;膁一鑚打開復一拍攩就削上去若使秃
龜來拆我脚面一鑚打開就削上去他若使一鞭鋪來
打我膀一鑚打開復上一横攩削之他若使横龍鎗來
扎我一上横攩打開就削之他若使一長行用來打我
我以一鑚打開復一横攩就削之上有機關下有散法
火
兵法曰凡火攻有五一曰火人二曰火積三曰火輜四
曰火庫五曰火隊所謂火人者焚其營栅及其士卒駭
而攻之必潰也所謂火積者焚其糧食薪芻軍無以存
也所謂火輜者器械財貨及軍士衣裝在道未止者也
所謂火庫者軍在營壘已有止舍也二者焚之使其乏
絶也所謂火隊者焚其行伍因亂擊之可覆也此五者
滅敵之大利也
呈為軍務事一凡用火須用發竿遠近務要定准其火
内藏鐵銃發去可傷人可阻衝陣其火從地而起使賊
不能伏地隨用火龍車開則排成陣勢合則作為一城
衝打一陣之後衆兵俱入城内觀賊聚散如何復再衝
打至夜觀賊團結何所用火箭射入賊巢内觀其虚實
我兵暗伏三面多用火器發入巢内我兵暗處埋伏望
火明處急發弓弩火器使賊自亂我兵各帶小燈用青
布為罩不露火光照行各散埋暗處見賊散走急急衝
殺此決勝之策以逸待勞備具用火意思待置造操演
纔見明白
五材並用火德最靈秉熒惑之精氣酌朱雀之權衡軒
轅創法以衞民生五金八石按炎帝之草經範金修火
命風后而制兵謂銛鋒利鏃力尚有窮而火燄之精無
堅不潰雖則硝硫之悍烈亦藉飛灰而匹配驗火性之
無我寄諸緣而合會硝則為君而硫則臣本相湏以有
為硝性䜿而硫性横亦並行而不悖惟灰為之佐使實
附尾于同類善能革物尤長䧟陣性炎上而不下故畏
軟而欺硬臣輕君重藥品斯勻烈火之劑一君二臣灰
硫同在臣位灰則武而硫則文剽疾則武收殊績猛炸
則文策奇勛雖文武之二途同輸力於主君世直道而
番右武時横行而乃尚文如豨苓與桔梗時為帝而稱
珍若乃硝材真正君明則宜硝匪其材主暗取譏君賢
明而治理城郭完全文恬武熙君不明而暴虐文武縱
横滅裂裳衣且藥不精專雖多亦少藥能精製以少為
多過與不及兮失其調劑用之適中兮燮理平和灰硝
少文雖速而發火不猛硝黃缺武縦燃而力慢奈何棄
武用文勢既偏而力弱堪成白火之用棄文用武事雖
濟而力窮乃在噴火之科臣懦君強不堪布政惟宜直
前宣吐臣勇君明有似煥汗忽爾中含激烈賢哲明此
兩端昏愚豈諳優劣文一武十是謂先驅渾圓則流轉
不窮而四圍跳躍直遂則中通一線而百步爭途縦一
兩之藥行三百步有竒恐千里之馬終有一蹶不虞難
于百發百中大抵藥力多少之論耳若夫方以類聚材
在兼收滴醋以酸折助順火酒以燥性相投木折皮或
微潮而噀遠班猫以酷烈而取遒至如獨蒜氣亦相求
論其製法須諳利弊硫黃粗兮灰易細文武乖暌硝研
細而黃灰粗煎熬失味合藥不厭精碾藥不厭細錘打
不嫌多築虚最所忌若夫土囊所以壓砲蓋為金土相
生沸湯用以和藥是則水火既濟聊且撮其大都指破
迷途之士
解云謂硝産不是道地硝性微軟故曰不明因硝不道
地加上黃灰恐致暴裂故曰虐
硝六分之一爆伏用之黃居硝三十分之一灰居硝五
分之一為下料為行火藥火箭流星地老鼠及藥線用
之一云有硝無黃為藥線黃多則能發火杉灰為緊藥
輕煤為慢藥柳枝灰茄楷灰最輕而易引火瓢灰蜂窠
灰則又輕矣
硫黃本是火之精燄硝一見便興兵硝為君而硫作臣
炭灰佐使最通靈硝力豎而硫性横炭灰在内助力真
三家本是各類産會合君臣萬古雄
黃居硝三分之一或四分之一灰居硝四分之一為上
料凡紙筒紙毬梨花竹筒瓦罐敝口之物火箭頭上及
銕砲欲炸者用之黃居硝二分之一古火毬煙毬用之
黃居硝十分之一為中料灰同為中料凡銃砲及鳥銃
用之黃與灰各居
口敞則火散而力緩口撮則火拘而力急如人開口舒
氣則無力撮口出氣則有力藥箭出管難則行遠出管
易則行近如射箭後手放箭扣緊則有力扣鬆則無力
砲聲細則響而震耳聲宏則散而不震耳如樂聲管聲
入耳深鼓聲入耳淺
藴青此二物和勻半斤黃蠟四兩香油入水不息紙在
中間布夾在外三分布一分紙撚紙撚以蠟油裹浸
各藥稱足分兩先碾硫黃如麵細次下硝碾將灰稱足
投入熟水投入硝黃内碾為片塊晒乾復碾極細愈細
愈佳此即良法
火兵以驍騎夜銜枚縛馬口人負束薪束藴懷火直抵
敵營一時舉火營中驚亂急而乘之靜而不亂捨而勿
攻(火攻皆因天時燥旱營舍茅竹積芻穗糧軍營于桔草宿莽之中因風而焚之)
火獸以艾煴火置瓢中瓢開四孔繫瓢于野猪麞鹿項
上針其尾端向敵營而縦之奔走入草瓢敗火發火次
遣人音服與敵同者夜竊號逐便懷火偷入敵營焚其
積聚火發乘亂而出
火弩以擘張弩射及三百步者以瓢盛火冠矢端以數
百張中夜齊射敵營中芻草積聚
火禽以胡桃剖分空中實艾火開兩孔復合繫野雞項
下針其尾而縦之奔入草器敗火發
火箭以小瓢盛油冠矢端射城樓櫓板木上瓢敗油散
因燒矢鏃内簳中射油散處火立然復以瓢續之則樓
櫓盡焚
猛火油以熟銅為櫃下施四足上列四卷筒卷筒上横
施一巨筒皆與櫃中相通横筒首大尾細尾開小竅大
如黍粒首為圓口徑寸半櫃傍開一竅卷筒為口口有
蓋為炷油處横筒内有拶絲杖杖首纏散麻厚寸半前
後貫二銅束約定尾有横拐拐前貫圓揜入則用閉筒
口放時以杓自沙羅中挹油注櫃竅中及三斤許筒首
施火樓注火藥于中使然(發火用烙錐)入拶絲杖放于横管
令人自後抽杖以力蹙之油自火樓中出皆成烈熖其
挹注有椀有杓貯油有沙羅發火有鑵貯火有鑵有鈎
錐通錐以開筒之壅塞有鈴以夾火有烙鐵以補漏(通櫃)
(有罅漏以蠟油清補之凡十二物除錐鈴烙鐵外悉以銅為之)一法為大一卷筒中央
貫銅胡盧下施雙足内有小筒相通(亦皆以銅為之)亦施拶絲
杖其放法凖上凡敵來攻城在大壕内及傅城上頗衆
勢不能過則先用藁韎為火牛縋城下於踏空版内放
猛火油中人皆糜爛水不能滅若水戰則可燒浮橋戰
艦於上流放之(先扵上流簸糠粃熟草以引其火)
火箭頭白火六兩四錢六錢四分樟腦八錢
淨江龍慢藥六兩二錢輕煤四兩八錢砂四兩
雄四錢八分&KR1288;八錢鉛制汞四兩
緊藥四兩八錢杉灰四兩一兩六錢雄&KR1288;砂汞
同上
噴鎗五兩四兩八錢一兩六錢雄二兩四錢
砂三兩二錢汞三兩二錢銕沙半斤
子劣火藥四兩四兩一云八錢一兩六錢一
云硝一斤黃五兩灰同上
噴筒四兩八錢四兩八錢八錢一云枀皮久烟
一窩蜂四兩四兩八錢火彈五分石子三分
砂一兩六錢鐵菱一錢鐵子一錢汞四兩
火毬四兩三錢
荔枝砲四兩杉灰四兩
火龍口四兩柳灰四兩四兩八錢
紙砲急藥三兩二錢四兩
機銃一兩六錢二兩四錢四兩
銃母藥一兩一錢二分四兩
炮仗一兩二錢八分二兩四錢
流星藥線四兩八錢
火龍暴驚風猪四錢八分四兩八錢八錢
火箭硝一斤黃四錢八分灰四兩八錢離筒
四指半稱勻不勻後用鎖墜子
廣東梨花方硝一斤黃六兩砂六兩八錢輕
煤六錢二兩四錢砲長藥二兩八錢
砲長藥方硝一斤二兩三錢灰二兩三錢
不灰木五斤用五倍子代之黑棗三斤煤炭五
斤鐵皮四兩八錢黃三兩七兩團七日
又南棗栗炭木等分糯米粥丸七兩團五日
子砲用火燒紅投入醋内三次其鐵脆而易於炸碎貯
火用鐵罐火藥用木器
破綿紙碎五錢舊青布碎五錢用此二物微有烟又用
作紙撚用舊綿花絮浸隂溝内取乾入罐内燒存性馬
勃
不灰木出上黨今澤潞山中皆有之蓋石類也其色青
白如爛木燒之不然以此得名或云滑石之根也出滑
石處皆有今處州山中出一種松石如松幹而實石也
或云松久化為石人家多取以飾山亭及琢為枕雖不
入藥然與不灰木相類故附之陳藏器要燒成灰即斫
破以牛乳煑了便燒黃牛糞燒之成灰榆麪不灰木炭
屑棗肉内獸炭料艾三兩杉灰三兩星石黑的即火石
一兩星石耐火無星石用陳乾桃核破兩半个入諸末
内乾綿子玄仁二兩煤用自然煤末取其輕一兩
提硝用瓦烏盆濾至一百斤得三十斤乃可作藥線用
熬熟老桐油粘紙作藥線衣過水入地無碍
火毬硝一斤黃四兩灰三錢
荔枝砲硝一斤黃四兩杉灰四兩
火龍口硝一斤黃四兩柳灰四兩砒四錢八
分藥信方硝一斤黃四錢八分杉灰四錢八
分
一母十四子砲焰硝一斤硫黃三兩二錢杉灰
四兩小一窩蜂即鐵梨花硝一斤黃四兩杉
灰四兩八錢硃砂一兩六錢為末鉛治過水銀四兩
石子每箇重三分火弹子每箇重五分用火藥打成塊
生鐵菱角每箇一錢生鐵子每箇重一錢一云製過用
硫黃煎鐵塊噴鎗一把連竹節替馬子發箭硝一
斤黃五兩杉灰四兩八錢砒霜一兩六錢硃
砂三兩二錢雄黃二兩四錢水銀三兩二錢鉛
治大生鐵砂半斤
細作水攻淨江龍緊藥方硝一斤黃四兩八
錢杉灰四兩雄黃四錢八分砒霜一兩六錢
&KR1288;砂八錢水飛過硃砂四兩鉛治水銀四兩共為
細末聽用
慢藥方硝一斤黃六兩二錢墨煤四兩砒霜
八錢雄黃四錢八分&KR1288;砂八錢水飛過硃砂四
兩鉛治水銀四兩共研細末聽用
蜂窠火噴筒松皮久烟火彈石彈鳥壁喜窠灰
硝十兩黃八兩灰嫩柳枝輕煤瓢灰茄
科灰筩藥線方硝四兩黃一兩二分灰一
兩二錢火藥方硝一斤黃一兩一錢二分灰
四兩杉木炭灰一錢五分母快火藥方白一斤兮
黃四兩黃四兩兮黑八錢再加朝腦錢八分便是無敵
大將軍獨火飛將軍□盞口將軍□藥線硝一兩灰
三錢極要研細拌勻(硝四兩黃一錢二分灰一兩二錢)噴筒一箇用藥
十料每料硝一斤黃四兩八錢(黃多則能發火)信八錢杉灰四
兩八錢内用八錢浸燒酒數次細細築實愈實愈好每
一寸築五分用鐵槌打凡流星水老鼠火箭皆同此料
水老鼠用氐礬紙
總要火毬法(加入草烏巴豆狼毒各五兩砒二兩則為毒烟毬若其氣熏人則口鼻血出)
晉州硫黃十四兩窩黃七兩焰硝二斤半麻茹
一兩竹茹一兩乾漆一兩雌黃一兩定粉一
兩黃丹一兩黃蠟半兩清油一分桐油半兩
濃油一分松脂十四兩
右以晉州硫黃窩黃焰硝同搗羅雌黃定粉黃丹同研
乾漆搗為末竹茹麻茹微炒為碎末黃蠟松脂清油桐
油濃油同熬成膏入前藥末旋和勻以紙五重裹以麻
縛定更别鎔松脂或&KR0377;青傅之以砲放之
紙砲火鍼
神驚石半斤硝四十斤熏黃一斤狼筋十斤
巽羽一斤&KR1649;螋二斤&KR1288;一斤孔雀尾二斤砒
半斤鴝鵒肉共用一斤砂四兩隱飛鳥十个鴟
共煎油一斤骨成灰共為末裝為紙包其大如斗外以
竹絲圍之内以針塞密火發針刺人無不立死
藥方製法不嚮一斤硝内用燒存性為末二錢又云壁
喜窠硝用好硝十斤入鍋提六七次務要提淨形如針
芒者可用硫用好硫黃十斤將麻油先製去油後用去
硫黃内油法先將硫打荳粒樣碎塊每斤硫黃用麻油
二斤入鍋燒滚再下青栢葉半斤在油内看栢枯黑色
撈去栢葉然後入硫黃在滚油内待油面上黃沫起至
半鍋隨取起安在冷水盆内倒去硫上黃油淨硫凝一
併在鍋底内者是取起打碎入栢枝湯内煮洗淨聽用
砒紅者去脚用
膏百斤入銅鍋内慢火熬清去杳再熬入芒硝硫黃砒
霜三味各等分量油多寡入鍋熬煉漫漫微火焙枯火
大即著全在微微火候煉時不可見風日
膏乾用膏先熬清淨然後火熬乾成黑灰用
煉塵梁一斗將水拌濕為圑入炭火内煅紅再濕再團
再煅如此九次至輕白聽用
苦蘆灰將苦蘆切為細塊黃甕内閉了口外用糠火
煨通紅量内蘆成灰止火
特蓬殺收數斤煅成黑灰同前法
鐺灰取鐺上輕灰見火星即著者用
風火砲
見日與風則發如陽燧取火特蓬殺二斤分半膏炒入
膏百斤煉十斤
砒一斤同當灰炒入鐺灰二斤硫十斤升淨同瓢灰研
瓢灰二斤班毛四兩巽毛灰三兩
黃天硫八錢末炒一斤取八錢
&KR1288;四錢賣魚腥水制過
水火藥
鶘夷魚油肝及子末半斤砂挼子一斤邵陽魚尾四兩
土濕地生足多如蠼&KR0008;蟲十兩予脂三兩黃淨二十斤
鮎蠖魚油二十斤硝淨三十斤蠱蟲二斤五色蜘蛛一
斤&KR1288;一斤砒半斤不灰木一斤
用礦子石灰一斗為極細麪桑霜蕎霜茄霜
蓼霜&KR1288;砂砒各一斤俱為極細麪
川烏二斤草烏二斤用燒酒十五碗臘醋十五碗
煮二烏熬去十碗去查將前酒醋熬成膏子同前七樣
和膏一處慢火炒乾仍研極細仍入鍋炒成灰冷定手
試隨縫而出方可成或做紙砲或做烟火花筒俱于中
間做小筒盛火藥小筒週遭將毒烟藥築滿照常紙砲
點放
先天風火藥特蓬殺為末先天水火藥江豚油為主特
蓬殺味辛苦温小毒主飛金石用之煉丹亦須生西國
似石脂蠣粉之類透金石鐵無礙下通出
丣彈火次火丸硝八兩黃四梁塵二苦胡灰
一特蓬灰一鐺灰一有半人(闕)六二神膏制
過藥四神膏乾五錢擂絶細末擂了再擂入酉夘
内半中間入火丸中去黃白乾淨老雄雞(缺)
神膏油胡桃二棗核内肉一不灰木五錢為末
(缺)梁塵五錢槐角末五錢共搗成團和如細桐子大
入夘時燒紅用(缺)花縛定
井油出眉州入水不息從石中出春夏流不止一分二
厘一斤
神烟方火硝一斤硫四兩用小便煮過炭三兩獐腦一
兩輕粉一錢陽起石一兩石黃一斤砒四兩共研極細
緊築子竹筒内發之可迷百步良久不散
神火方烟硫一斤為末好燒酒三斤拌汁晒乾加&KR1288;砂
一兩硝半斤針砂四兩硫黃四兩炭二兩共研極細緊
築于鎗筒内臨敵發之可燒賊人也
一炷香
夏枯草末五斤閙羊花五斤末地星草子二十斤
(地胡椒)金線斷腸草十斤(秋海棠)金喬麥楷五斤黃
花地丁二斤紫花地丁二斤江豚油二斤射香
五兩牙皂一斤&KR1288;一斤鳳仙五斤膽礬十斤
金星草二兩(或栢樹背隂之地生)獐腦一斤公灰三十斤
(柳灰)粉霜五斤(葉如韮菜背有金精相對)榆樹皮二十斤銅青
一斤土蜂房三斤(黑胡蜂窠在壁上)檀香二斤高良姜
一斤宿香一斤兩頭尖(竹節附子二斤)栢香十斤川
烏草一斤毒蛇十條浮萍一斤膏十斤合牡
犡五斤爛體烟以物染油使有附著
砒二斤班毛一斤獐屎一斤江豚油五斤黃
十斤石脂二斤硝二十斤南星子一斤&KR1288;二
斤茄灰五錢瓢灰十斤壁蠳二斤巴豆二斤
蛇埋草十兩(主)信十兩(用桃花色)蛇含石五兩羊烏
三兩狼毒三兩杏仁二兩竹茹三兩大蒜十
兩人糞十兩(炒)皂角(主二十兩)大戟五兩斷腸草
五兩(甲燒酒浸)鑚骨草五兩(童便浸)紅商陸五兩血見
愁十兩(童便浸)木鼈子三兩巴豆五兩
狼糞二十兩(主)班毛五兩右用硝六十五斤硫
十斤炭十三斤石灰三斤燒酒童便共製三次
藥末計一百三十四兩通共九十六斤十一兩
達達蒜囉囉藤商陸狼毒川烏草烏焦
芫花閙羊花蛇埋草鐵甲將軍草皂角鑚
骨草金絲斷腸草鐵線草黃龍尾甘遂紅
牙大戟碎骨草透腸草箭頭草馬連草大
蓼小蓼水葫椒草蒼耳草巴豆南星鶴
蝨草左纏藤蔓&KR0034;花旋風草鐵角蘭鑚心
穿肺草韭子鵝腸猫眼草
已上三十六味按三十六天罡俱用童便製七次過為
末
九老仙師兵甲遁法白雲神水一宗
先取陽起石隂起石二物真正者研為細末用清水在
磁盆内淘淨輕輕隨水飛出之物澄又淘如此九次只
要用功淘澄細膩者晒乾如膩粉有光亮射目方好用
也無光采少神氣不可用也澄出者以一斤為則用好
燒酒浸過日晒如此浸透晒乾七次為准聽用
配合法白粉五觔研細為末風化石灰四觔羅細共一
處拌勻火酒浸晒三次又重羅篩細加獐腦半觔雲母
粉半斤共研極細每半斤裝一銃先裝銃藥完後裝此
藥紙筒内安在銃中心用藥二包成砲築于筒内如法
封固臨敵砲嚮白雲蒙結敵陣如此一箇時辰慢慢散
去
製神水之法先用人之大便以鐵鍋熬成黑色如膏焙
乾煅細紅入清滚水濾汁去查仍將汁熬至半乾入草
烏膏一斤麻花膏四兩信石一斤&KR1288;砂半斤人靈石四
斤五靈膏一斤共熬如稀糊收貯臨用時以五靈膏水
調汁安疾桶内用之白雲銃一枚在前疾桶百枚在後
此神水發之人着點皮肉腐爛而死
烟毬用好火藥加皂角末椒末乾姜末皆生用毒每
火藥一斤加四末五六兩隔紙帶末半斤用五灰水煉
成五毒膏加&KR1288;信并狼毒和在隔紙末内用瓦甕
行烟猛烟衝人無拒者凡攻城邑旬日未拔則備蓬艾
薪草萬束已上其束輕重使人力可負以乾草為心濕
草外傅候風勢激烈于上風班布發烟漸漸逼城仍具
皮笆傍牌以禦矢石
天火毬此火不用凡火以藥修合三五個月仍可用
見風見日即着合必須在地窨内不見風方可其藥用
黑豆楷燒灰每存性每一斤加焰硝半斤硫黃四兩班
毛一兩真黃天硫一兩六錢無風日處攅合當時即裝
入雞鴨卵壳内令滿每一個令加頑石子一塊如栗子
大夾紙封口用茄柴灰固濟半指厚遇敵令軍士以繩
圈投去到彼處跌破不拘落在草船木人身服盡成火
水亦不能救若陸戰燒敵糧輜積尤妙
火罐内有火塊刀背藏銃鴛鴦銃藏鉛子拒銃簾
軟硬相兼猫竹掛草薦軟泡又云綿包沙
月落香銷毬即大砲天墜砲即子母砲
千里勝即竹發熕子砲用醋煮過易碎
結烟狼糞雌黃陽起石石黃
爛藥&KR1288;班毛巴豆紫金沙壞眼出雲南番中
麻藥績花川草烏附子半夏南星
碎藥蜜陀僧雌黃雄黃信製火慢藥性宜用不宜
多
又如製造紙糊圓砲今製者不過震嚮一聲無益于用
本職因此舊物而觸為新製造成此砲待其糊成紙亮
之時中含小鐵刺菱二三十枚地火鼠一二十枝方入
藥于其内然後緊糊其口每砲一枚開藥線眼四處各
穿藥線使其丢落城下不至滅火賊近城下時燃炮而
下砲一响則砲中所藏刺菱自然布散其中火鼠飛去
賊見火鼠燒身必走而刺菱又傷其足况城上且擊之
矣
飛空神砂火此砂制度不一水陸皆可用也用山水
河内流出細砂類玉田砂者佳如無將爛石搗為末先
用細絹羅麪不用次用粗羅羅下勻砂每斗用藥一升
炒過聽用以神火鎗自空飛去以害敵人眼目鎗用白
竹片為身用起火二桶交口顛倒之連身長七尺徑一
寸五分絲麻纏綁一處前桶口向後後桶口向前此來
去身也前用爆瘴一個長七寸徑七分安在桶頭上藥
線置起火桶内爆外用三四層夾紙作圈桶連起火粘
為一處爆外圈内裝前製過砂糊嚴密頂上用薄倒須
鎗如在陸地不用此鎗放時光照前身起火藥線用大
茅竹作榴子桶照敵放去刺彼蓬上彼不齊救信破爆
落砂下每一星入人眼内痛若鎚剜既瞎莫救彼既不
敢救信至後桶其船即焚矣如陸戰對敵放去爆破砂
下其鎗身自回本營敵莫知其所以也
一窩蜂噴筒之意用檀木桿子徑二寸半趕紙筩一尺
三寸厚四分或用大竹外以生牛皮裹住晒乾亦可頭
上留大指頭一眼以紙塞住用前數件藥末并後五件
攪勻打實封固綁于長鎗頭上火發三四丈長鎗一丈
二尺此器火發如羣蠭相似敵人離我四五丈地先被
此火并火石鐵三色子燒臉目不能睜我先勝四五丈
地彼敵不能前進參離大軍短刀長牌于隊中此為步
下攻城之寶也
一把蓮用毛竹一段約長二尺五寸打通節留底下用
黃土上用鐵口外用細麻索細繞一層用濃礬水瀝扵
上又用麻布料灰一層晒仍用麻布再用麻索一層麄
細瓦灰後上洿却將半指厚鐵片照桶底大小安平黃
土實築二寸晒乾為度將前各色藥攪勻實築畢打再
用随竹筩大小竹一節二寸在口内上加黃土築實方
安木桿鐵頭鐵翎箭在口内插滿長一尺皮作護手盤
子下以木柄鐵篐三道晒乾聽用
久不打的銃砲恐其驟打而炸也穵地窖文餘先用火燒坑
以銃使砂石打洗内外淨入坑中内以泥塗覆薪燒煉俟其
冷取出復用桃艾湯洗以牛或羊猪血塗内外仍入坑煉之
神鎗改為快鎗即鉛錫銃
手把銃歌曰一裝鎗二撚線三裝藥四馬子五投至子
六打三鎚七插箭八行鎗九聽號頭哵哵嚮單擺開鑼
響點火摔鈸嚮收隊
火器手合用藥匙汪碗藥簡透針鋼鎚
木馬子裂鑚至子斧子北九件快藥不用
凡地中有寳及藏物伏屍之類可用神燭照之法常以
十二月猪脂和曾青碌硝二兩石膏硫黃一兩末不用
水搜于合子内七月七日收麻花中或花暈中照之星
明地下者有伏藏金錢也色赤光四散者近不過五尺
下有金也聲鳴或暗或明不散者兵器錢物也光搖色
明者銀也色赤明聲烘烘者寶玉也青焰光而有聲者
赤寶玉也黃淡或明或暗者古銅兵器也光聲垂地或
光微垂地火照處小者鐘鼎器也光如龍蛇照赤明動
而焰直上烟如虹者寶劍圭璧符璽也暗黑影大如沉
者伏屍也忽然明咤黑光下垂者人墓也内有寶物金
玉不明咤下垂者不動者婦人也動者丈夫也聲如雷
鳴紅光震動者下有神龍也不可動之光有青圓乍欽
者錢也色青黑况而影動搖或下垂者乃鉛汞之物色
白不明或聚不散不得照之有怪物及冤家死之鬼也
仔細察之無不驗矣光焰亭不動高明輝耀異常者下
有神丹不死之藥或神書異物舍利等及古人所藏寶
器異常之物
又法於丹砂中取出水銀方家謂之靈液與牛羊豕三
脂同杵萬下山中有金寶處以通草為炷照色赤眀而
下垂者有金白者銀黑者鐡黃者銅青者鉛眀而嚮者
至寳也不眀者砂礦相雜也赤眀垂散者井砂也青見
亭亭周上赤暈者玉也四散黑光暗而明者以異常妖
怪或隱伏龍蛇不可發也五色如虹上下者丹藥異寳
也
鮎魚無鱗寒而有毒勿多食赤目赤鬚者並殺人也豚
魚一名鰗鮧
蠼螋能溺人影令發瘡如熱沸而大繞腰匝不可療蟲
如小蜈蚣色青黑長足山蠼螋溺毒更猛諸方中大有
主法其蟲無能惟扁豆葉傅即瘥
予脂有毒折傷肉損瘀血以脂塗上炙手及熱摩之即
透生嶺南蛇頭鼈身亦水宿亦樹栖取其膏以銅及瓦
器盛之浸出唯雞卵盛之不漏摩理毒腫大驗透物甚
於醍醐也
砂挼子有毒殺飛禽走獸合射㒺用之人亦生取罡椀
令夫妻相好生砂石中作旋孔有蟲子如大豆背有刺
能倒行一名倒行狗子性好睡亦呼為睡蟲是處有之
蝮蛇俗名土虺膽味苦微有毒主&KR0034;瘡肉釀作酒療癩
疾蝮蛇形短鼻反錦文著足斷足著手斷手不爾合身
糜潰其蝮蛇七八月毒盛時嚙樹以泄其氣樹便死又
吐口中涎沬于草木上著人身腫成瘡卒難療名曰蛇
漠瘡衆蛇之中此獨胎生
蠱蟲陶云服敗鼓皮即喚蠱主姓名按古人愚質造蠱
圖富皆取百蟲甕中盛經年開之必有一蠱盡食諸蟲
即此名為蠱能隱形似鬼神與人作禍然終是蟲鬼咬
人至死者或從人諸竅中出候取之燎乾有患蠱人燒
為黑灰服少許立愈亦是其類自相伏耳新注云凡蠱
蟲燎蠱是知蠱名即可治之如蛇蠱用蜈蚣蠱蟲蜈蚣
蠱用蝦蟇蠱蟲病蟆蠱蟲用蛇蠱蟲是互相能伏者可
取治之
五灰桃柳桑灰蕎麥灰好陳石灰和水煉熟
每斗水加信四兩□六兩蟾酥一兩
五毒膏川烏(主)草烏(主)南星半夏狼毒加入神水内
煉成膏若作神砂用五灰水煉成五毒膏加庸巴豆
末和砂焙乾麻
桑柴灰五斗苦蕎麥灰十斗豆楷灰三斗五升
茄楷灰三斗五燈頭灰五斗巴豆灰一斗五升
藜蘆灰一斗川草烏灰二斗地星草汁三斗
共淋水三石煎至八斗後入地星草汁微熬再入硇五
兩砒三兩膽礬五兩皂末二兩銅青三兩再微熬藥澪
為度以竹筒出之
又水出鹽處久積鹽水鹽膽水三斤苟印油二斤古塚
中水五斤藍蛇頭七個春夏水(毒蛇水)五斗隂泉水(背隂泉水)
三升銅汗三升熱湯遏銅器汗
共微熬用之人食立死
糞砲罐法先以人清塼内成揀擇淨㬗乾打碎用篩羅
細盛在甕内每人清十六斤用狼毒半斤草烏頭半斤
巴豆半斤皂角半斤砒霜半斤砒黃半斤班猫四兩石
灰一斤荏油半斤入鑊内煎沸入薄罐容一斤半者以
草塞口入砲内放以擊攻城人可以透鐵甲中則成瘡
潰爛放毒者仍以烏梅甘草置口中以辟其毒
金火罐法其制圍九寸高四寸形圓口徑八分先用麻
皮泥漿次使麥麪泥次又口用猪濕氊裹入砲放其盛
器則有生鐵節(用鑄成者以盛金汁仍有兩耳手把)挹注則有生鐵杓熟
鐵杓(並挹注金汁)若敵來攻城有團隊者以金砲打之人馬
中則解散放宜急勿使凝結
銕汁入信錫每斤入錫四兩則常融而不凝
人糞不落地鍊霜白馬汁
三四月間採草烏頭子一百斤去皮葉止用肉摏碎酒
窄部窄水約三十斤將竹篾做簍高四尺迴一丈下留
一門燒火紙糊將薄板三四塊作一層架楞上半中間
將大椀盛藥水用紙蓋碗口放在板上下用木窩樹柴
有量星在上出在杭州細明火如篾纜㰯火燒四日四
夜時時要將藥水并在大家火盛一處去椀底渾脚將
布拭淨又將椀盛熏一日如此要并十次夜并換去脚
十次後用細柴煨烟熏三日三夜仍前并換去脚不可
絶火薰至成藥二斤將雞試不效再薰試好收入磁器
收貯吊在烟火頭上不可冷處又忌松烟一入藥性則
解又忌煤烟并出脚丢在河内猪&KR0008;食死
八月採烏啄搗笮取汁日晒為射罔以傅箭射走獸十
步倒地中人則死速宜解之
製弩箭藥法合弩箭藥
大金藤飛蠱藤地鞠地油麻吕公縧樟木
悶多羅根百蛇藤單摩根半天藤烏龍藤(爛藥)
(少許)木通
右各等分為粗末用淨瓦碗一箇地上撅一孔放碗在
孔内用薄竹笆蓋在碗口上用生茅草三葉十字放在
竹笆上後放藥末在竹笆上用大樹葉或諸般樹葉蓋
在藥上留頂上孔却用温灰團團煨住頂孔上放炭火
燒徐盡火量時抽出茅草看黃色為度取出竹笆用碗
内藥汁調擴藥母乳鉢内研爛不稀不稠就擦上箭頭
上晒乾後用粟壳草燒烟熏箭頭此箭見血便死每一
錢擴藥母須搽七根箭頭為效此箭用箭筒裝不要走
了氣掛在燒火有烟處搽藥時箭頭上用綿子些少纏
住箭頭上後然後搽藥上始不落了藥
烏頭味辛甘温大熱有大毒其汁煎之名射罔殺禽獸
射罔味苦有大毒按中蠱通用藥云射罔温大毒云土
附子味㢛辛熱有毒生去皮搗濾汁澄清旋添晒乾
取膏名為陶獵人將作毒箭使用或中者以甘草藍青
小豆葉浮萍冷水苨薺皆可禦也
射罔毒藍汁大小豆汁竹&KR0377;大麻子汁六畜血貝齒屑
葍根屑蚯蚓屎藕芰汁
草烏藥傅矢臨用浸以姜汁以火薰以助藥力炒冬杞
包則火藥盡壞故以此解
桂海志云蠻人以毒藥濡箭鋒中者立死藥以蛇毒草
為之
好毒箭藥出那地州諸蠻亦不能多得
桂海虞衡志云都管草一莖六葉辟蜈蚣蛇
圖經云都管草生施州及宜州田野味辛辣性寒主風
癰腫毒赤疣以醋磨其根塗之亦治咽喉腫痛切片含
之立愈其根似羌活頭歲長一節高二尺許葉似土當
歸有重臺生二月八月採根隂乾施州生者作蔓又名
香毬蔓長丈餘赤色秋結紅實四時皆有採其根枝煎
湯淋洗去風毒瘡腫
解箭頭藥名
大昴頭(解牙齒緊又能治塗罨腫痛喉内疼痛)大統管(解擴治&KR0008;痛)小昴
頭(解散治骨脉疼痛毒瘡檑爛酒調)山桂皮(治大畜散)山八角(解壯血存生氣)
(治利)九將官(解身骨疼痛)木都管(解擴藥治百木死氣)飄風浪(解水)
(面生氣)山明靈(解飛蛇)木明靈(解水高龍魚鼈)飄風散(解散心氣)
(血脹)解土藤(解吐)青龍藤(解百蛇噴心)白龍藤(解百蛇)南蛇藤(解百)
(蛇氣)猛蛇藤烏龍藤(解擴藥子)大烏蛇藤(解蛇)霜凉藤(解喉渴)
蝴蝶藤(解迷悶困睡)大蚶藤(解牙緊)半天藤(煮水洗刀傷)小
烏蛇藤(解蛇)大金藤(解身骨病痛)温斗藤(解血氣)白蛇藤
(解蛇)引領藤(䛿論衆生氣即天冬)木通藤(解手脚軟弱)車帶藤(洗刀)
(傷)蜈蚣藤(治蜈蚣洗腫毒)川石藤(治攀觔發)照頂木(煑洗腫爛)
破石攀根(解蛤睡即胡系姜)七鬭根(洗刀傷骨節)通引藤(引出生氣)
百萬解(解衆生氣即金則根)銀弟(解擴)縛脛香藤(解衆生氣不冷藥發)
(用水浸闕細如筯縛&KR0008;上藥箭不功喉)金弟(解擴)項引藤(解牙緊)山獸
藤(解山上鳥猿如法此藤煎酒喫洗)小丁茹藤(解洗箭口)身硬藥(煮水洗身)
高樓望月(根龍飛禽)山都管(解擴藥)
右為末引子用五倍子為末用鹽等分焰硝等分烏梅
肉多用水煎爛同煉蜜搜為膏磁罐收之不許乾了如
不酸倍加五倍子烏梅肉此係酸藥各每服一錢重噙
化下日進三服治被藥箭傷通即先服此藥疎醒後却
服定心丸
定心丸
母丁香(減半)木香(鳥朋)沙焰硝甘草沉香雄
黃辰砂各等分
右將前五十味藥同八味煉為膏密用罐盛之每服一
錢噙化日三服為丸如米粥
解擴藥箭服酸藥墊後服此
大昴頭九將官大統官木都管
山都管金弟銀弟地菊
山苦練金藤紗藤山八角
右件為末合成用酒煎滚放家鹽摻温服不犯鐵器用
銅銚煎更將原燒藥竹笆燒作灰碾爛酒調服金解了
藥煎過藥合就得每服一餅細嚼姜湯送下如利不止
凉水補之更用凉水洗手然後喫粥
大戟五兩地油麻一兩土當歸一兩
右為末稠米糊為餅子即過藥
千里漿(一名水葫蘆)
木瓜紫蘇葉桂(各半兩)烏梅肉赤茯苓(各一兩)
右為細末煉蜜為丸如彈子大噙化一丸嚥津
又方
百藥煎烏梅肉紫蘇葉人參甘草麥門冬
右各等分為細末煉蜜為丸噙化
甘草(三兩為末)甘葛(二兩為末)綠豆粉(一兩五錢)蒲黃(五錢為末)
烏梅肉(二兩)厚朴(二兩)紫合花草(二兩)
將蜜水與烏梅肉為丸如圓眼核大噙化
走血藥似解毒
桂心乾蝎烏樟根突厥白
䖟蟲水蛭蜣蜋土狗子
不灰木朝桂鼠渾鹽葉黎母子
鹽麩子獨顆栗子大糞火鐵精末
夷
中國戎夷五方之民俗皆有性不可推移剛柔遲速異
齊器械異制衣服異宜故朔陲積隂之野食肉飲酪其
人密理故耐寒百粤多陽之地其人疎理故耐暑是其
天性然也古之名將受命伐國必度其俗之強弱能之
長短常以我之長擊彼之短料其所好而誘之因其所
惡而攻之大抵北方之狄與西方之戎其性相類士力
能彎弓盡為甲騎寬則隨畜田獵禽獸為生急則習戰
攻以侵伐為事其長兵則弓矢短兵則刀鋋利則進不
利則退不羞遁走苟利所在其擊之法利為伏兵相其
險阻隱匿之地或叢林薈翳之處擇精兵利器千人為
在各伏其要以猛而不堅者從其弱卒佯為不利以數
百千人委之必貪其獲俟其競進發伏以擊之必克若
與之&KR0685;原廣野度長絜大爭一切之利則非我所長又
彼之能在弓矢我當以強弩邀之故春秋時戰法曰使
勇而無剛者嘗寇而速去之為三覆以待之戎輕而不
整貪而無親勝不相讓敗不相救先者見獲必務進進
而遇覆必速奔後者不救則無繼矣此已試之效也其
俗亦好為誘兵羸師以致敵宜謹視之故漢高帝擊冒
頓冒頓匿其精兵見其羸弱漢悉兵北逐之高帝先至
平城步兵未盡到冒頓縱精兵三十萬圍之白登七日
此已然之驗也近世戎狄竒策亦不過是此名將之所
察而愚將之所陷也然其技藝與中國異匈奴之長技
三中國之長技五前使稱狄兵五而當漢兵一今雖頗
得漢巧猶三而當一是中國之利器居多且其人善騎
而不善步中國步兵有強弩利刃之銃足以抗之然中
國之不敵人者人性習安不若其耐勞苦於霜雪沙磧
不毛之地又其性不善攻攻不久為利衝擊故前世名
將必以竒制之而不與爭馳騎逐也南之夷蠻其性剽
悍狠怒樂為盗賊而勢不能堅惟用標槍旁牌飛刀環
刀木弩以為兵器善為藥箭中者大呌信宿輒死依山
阻水怙恃其險急則竄伏緩則抄掠泛船則水道多絶
陸行則險阻不進非中國之所能擊此之法利於平地
以竒略誘其人隱伏精兵竊發而禽之誘之術多縦反
間出甘言重幣招致使來則入吾計中大凡中國之民
屋宿火食衣被繒纊北方殺氣早降手足皸瘃不能渡
漠南方暑濕谿谷毒厲不能踰嶺以中國之人戍守則
十不當一故古者以蠻夷攻蠻夷則強弱相當是以濱
家之民召募為用闢曠土以食之厚賞格以激之馳射
格鬭是其素所畜積省縣官之費減轉餉之勞多縦間
諜以重賂誘其酋豪大姓使之攻擊比用華人其利十
倍
制北狄者先制其馬制東夷者先制其船制南蠻者先
制其鏢牌
遼記曰每契丹南侵其衆不啻十萬國主入界之時步
騎車帳不從阡陌東西一槩而行大帳前及東西面差
大首領三人各散萬騎支散遊奕百十里外交相覘邏
謂之欄子馬戎主吹角為號衆即頓舍環遶穹廬以近
及遠折木稍屈之為弓子鋪不設槍營塹栅之備每軍
行聽鼓三伐不問昏晝一布便行未逢大敵不乘戰馬
俟近敵師即競乘之所以新羈戰馬蹄有餘力其用軍
之術成列而不戰俟退而乘之所多伏兵斷糧道冒夜
舉火上風曳柴饋餉自齎退敗無恥散而復聚寒而益
堅此其所長也
金記云其用兵則戈為前行號曰硬軍人馬皆全甲刀
自副弓矢在後設而不發非五十步不射弓力不過七
斗箭鏃至六七寸形如鑿入輒不可出人攜不滿百隊
伍之法十五百皆有長五長擊柝十長執旗伯長挾鼓
千長則旗幟金鼓悉備五長戰死四人皆斬十長戰死
五長皆斬百長戰死十長皆斬負鬭戰之師以歸者則
得其家貲之半凡為將人自執旗人視其所向而趨自
主帥至步卒皆自馭無從者國有大事適野環坐畫灰
而議自卑者始議畢即漫滅之人不聞聲其密如此將
行軍大會而飲使人人獻策主帥聽而擇焉其合者即
為將任其事師還又大會聞有功高下賞之以金若干
舉以示衆或以為薄復增之初叛之時率皆騎兵旗幟
之外各有字記小大牌子繫馬上為號每五十人分為
一隊前二十人全裝重甲持棍槍後三十人輕甲操戈
每遇敵必有一二人躍馬而出先覘陣之虚實或向其
左右前後結隊而馳擊之百步之内弓矢齊發中者常
多勝則整隊而緩追敗則復聚而不散其分合出入應
變若神人自為戰則勝
方大戰時烏珠被白袍乘甲馬以牙兵三千督戰兵皆
重鎧甲號鐵浮圖戴鐵兜牟周匝綴長簷三人為伍貫
以五貫索每進一步即用拒馬擁之人進一步拒馬亦
進退不可却敵又以鐵騎分左右翼號拐子馬皆女真
為之號長勝軍專以攻堅戰酣然後用之自用兵以來
所向無前
尼雅滿二太子優劣雖殊皆善將兵皆紀律嚴密鼓下皆
用命頃在殿前見御寳批降到金人三生陣同命隊法
令姚友仲已下各陳所見以聞凡敵人遇我師必布圓
圍陣當鋒次張兩陣左右夾攻故謂之三生陣每隊一
十五人一人為旗頭二人為角三人為從四人為副五
人為繳旗頭死從不得生還還者并斬得勝受賞亦然
故謂之同命隊諸將亦皆畫陣圖詣殿前帥司獻欲以
方陣迎敵次兩陣夾攻其左右敵兵厚重復用兩直陣
掩其旁此五行陣法也或欲分為八陣擊首則尾應擊
左則右應擊中則首尾皆應此八陣法也僕笑而進曰
自古陣必相其地之利便敵人之多寡或披山或背水
或設伏料敵應變在臨時豈可預為之若使敵人知我
之情别布他陣將何以禦姚友仲以為然復問同命隊
法奈何僕曰國家係伍連法行之舊矣且如五人為伍
積五十人為隊押隊引于前擁隊驅于後全伍勝擁押
隊有賞全伍負有誅如此則自然用命夷狄之法不足
遵也姚公友仲深以為然
黑韃其陣利野戰不見利不進動靜之間知敵強弱百
騎環繞可裹萬衆千騎分張可盈百里摧堅陷陣全藉
前鋒袵革當先例十之三凡遇敵陣則三三五五四五
斷不簇聚為敵所包大率步宜整而騎宜分敵分亦分
敵合亦合故其騎突也或遠或近或多或少或聚或散
或出或沒來如天墜去如電逝謂之鴉兵撒星其合而
分視馬箠之所向其分而合聽姑詭之聲以自為號自
邇而遠俄頃千里其夜則望燎煙而知其所戰其極寒
無雪則磨石而禱天其破敵則登高眺遠先相地勢察
敵情偽專務乘亂故交鋒之始每以騎隊徑突敵陣一
衝纔動則不論衆寡長驅直入敵雖十萬亦不能支不
動則前隊横過次隊再撞再不能入則後隊如之方其
衝敵之時乃遷延時刻為布兵左右與後之計兵既四
合則最後生者一聲姑詭四方八面嚮應齊力一時俱
撞此計之外或臂圓牌下馬步射一部中謫則兩旁俱
潰潰則必亂從亂疾入敵或見便以騎蹙步則步後駐
隊馳敵迎擊敵或堅壁百計不中則必驅牛畜或鞭生
馬以攪敵陣未有不敗敵或森戟外列拒馬絶其奔突
則環騎疎哨時發一矢使敵勞動相持稍久敵必絶食
或乏薪水不容不動則進兵相逼或敵陣已動故不遽
擊待其疲困然後衝入或其兵寡則先以土撒後以木
拖使塵衝天敵疑兵衆每每自潰不潰則衝其破可必
或驅降俘聽其戰敗乘敵力竭擊以精銳或纔交仞佯
北而走詭棄輜重故擲黃白敵或謂是誠敗逐北不止
衝其伏騎往往全沒或因真敗而巧計取勝只在乎彼
縱此横之間有古法之所未言者其勝則尾敵襲殺不
容逋逸其敗則散迸走追之不及
一倭賊本無長技但聞官兵進剿輒將賊黨或十名或
四五十名預于土堆溝旁叢林茂草人家僧寺等處凡
可隠形藏身者各先行潜躱謂之伏兵一遇官兵則伏兵
四起或自後邊圍繞以致官兵眩惑紛錯務遣嚮馬導
并精銳馬兵四望爪探搜捕行陣對敵嚴謹防備毋墮
計中一倭賊臨陣先以數十人前來衝突官兵進𠞰仍
佯敗即回使我兵輕視遠追入其套中賊復擁衆來攻
謂之誘兵宜相度地勢審察機宜可追則追可止則止
毋得輕率致有違失一倭賊防我官兵進𠞰先將錫塊
傾為銀錠及將粗惡衣服雜于蒿草裹為大包遇兵戰
賊勢不支之時即將錫錠衣包抛擲在地使兵不察其
偽羣去搶奪賊將乘兵淆雜肆其兇殘謂之餌兵如遇
賊抛棄物件在地不許爭取敢有違者統兵官即于陣
前將本犯斬首若獲功取勝之後所遺財物監督官查
給軍士並不入官一倭賊黠詐多端每遣奸細探知我
兵號色衣裝輒照號衣色樣臨陣混入及至陣中方去
偽衣露出本色衣號謂之詭兵凡我發去號衣俱臨進
兵之期方行縫綴自相認識不得先期呈露為賊規探
以售其奸
永順保靖二司凡一鄉出一無頼之徒能殺人放火者
則極意撫養以為殺手財貨美妻恣其所欲一鄉盡役
屬之以是能強其兵
武編前集卷五
