衛濟寶書卷下
方法
正藥指授散此藥本無名因先生遇老人於山自云
姓徐指而授之乃號徐仙芝方散皆以為名按仙芝
圓者為陽方者為隂隂陽對生面青背紫黑色根盤
如蜈蚣四葉對芳五月而花有花無實凌冬不凋叢
秀異於他草生於深山大澤水石之間採以五月五
日採訖擇根令齊便於急水中擺去沙土掛於微帶
風日處不可大把疊束恐爛不佳而氣味無力方圓
各收一處不可相雜既乾臨時用方圓兩根各作一
包無令差誤每用磨子磨之不得近鐵取極細為度
忌僧尼婦人孝子雞犬一切厭穢見之揀天德月德
天醫或七月七日吉日合之依此法則其驗如神尋
常疎縱不依此法則功效便遲矣人既尊奉此藥不
可不虔為製造殺毒定瘡即以為散用釅醋調之
根傅其頭圓者傅其右方者傅其左一箇時辰當住
大痛若不住加一服又不住可加後藥
仙芝根葉(共一兩半)梓寄生(半兩)夜明砂(一分)
右依前法厚調傅之風毒盛極加趙侯鬚一兩本
草名敗醬絲瓜半兩生者佳冬日無可霜前收臨時
末之以傅生者則細切石臼中杵絞汁以一盞當一
兩不用醋調只用汁調更佳此物亦有隂陽長瘦為
陽短肥為隂可偶用之如烟漿沸潑風毒火丹甚
者可加夜明砂通前半兩真牛黃一字犀角水磨
半錢不然細末之依前法不用醋調以絲瓜汁犀
角水調傅
服食仙翁指授散
仙芝(四兩方圓根莖枝葉對用製如前法)絲瓜(一兩)夜明砂(一分)
右每用三大錢温酒調下病在上者先食後服凡毒
盛者加趙侯鬚一兩犀角末半錢每用三錢酒
調下飲酒悶者木通湯下如烟漿者加牛黃一
錢赤茯苓半錢用酒調下
老翁神杖散
梓寄生(一兩)夜明砂(一兩)
右為細末每用二錢温酒調下催服依仙芝式敷藥
如前以醋調之絲瓜汁尤佳梓寄生即梓樹上老
寄生藤自地下量起與人額齊以下者不用以上者
取七尺如無只取三尺六寸每條皆如此若一藤一
枝者不取一藤二枝者可取擇二吉日採無令人多
見採歸以利瓷片輕手刮去外黃皮再刮取中間白
肉内心不用瓦上慢火焙乾磨子磨之五月五日尤
佳
玉女飛花散
蜀桑根(取大者)
右即芫花根不用木五月五日採水中輕輕洗去土
燒淡醋令沸以花根於醋中一走過覺色變白如寄
生法當日採當日刮令極細每服一字温酒一大盞
放藥于盞良久面上花飛服下催服如入門式傅以
絲瓜汁醋調亦可
趙侯鬚散
趙侯鬚即敗醬草(乾者四兩)苦辣回根(七寸)甘草節
(三寸)乳香(一錢)穿山荷根(即蒲桃藤根七寸)
右生擣為粗末乾者為細末共為一劑分三服每服
用好酒三升半煎至七分去滓服傅用酒調依上法
六化丹即犀角丸易名以神貴其藥而俗子所珍因
其能化風化熱化毒化結化積化膿為水故曰六也
犀角(生者一兩)黃芩(一兩)大黃(一兩)巴豆(半兩去心出油)
升麻(一兩)當歸(一兩)栀子仁(一兩)白蘞(一兩)甘草
(一兩炙)天南星(一兩)黃耆(一兩半)防風(去蘆一兩)
右為細末以早潮順流新汲水丸如梧桐子大每服
五丸不拘時候隨證量人大小用之
十奇散本法稱此藥無情全不類治癰疽者然古聖
神工所制殆不可測不拘老幼已潰未潰服十二服
立效據考證今收入平補藥中庶幾的中
人參(一兩去蘆)當歸(一兩去蘆)黃耆(一兩)川芎(半兩)白
芷(半兩)桔梗(半兩用苦者不可用甜者)甘草(半兩炙)桂(半兩薄者)
(去皮取心)厚朴(半兩去皮薑汁製)防風(半兩)
右為細末每服二錢温酒調下催服如前法本法加
至六錢止
逼毒散
當歸(一兩)枳殼(一兩去瓤炒)甘草(一兩炙)白芷(一兩)
貝母(三兩去心)
右為細末每服二錢酒水各半盞煎至六分日四五
服
黃真君妙貼散
硫黃(好者不計多少)
右用蕎麥麫為窩子包黃在内於熱火中兩邊煅令
黃黑取出入乳香半兩細研用井花水調以熟絹剪
如所腫樣貼之留竅日兩易
托裏地脈散
當歸地蜈蚣赤芍藥甘草(各一兩)
右為細末每服二錢温酒調下
黃芩散洗瘡腫爛處化惡血膿汁活血調榮衛
黃芩(二兩)秦皮(真者)莽草細辛白芷川芎
黃連(各半兩)羌活(一兩半)
右為粗末每用一兩半以豬蹄煮熟去蹄入前藥煎
數沸通手以綿惹洗癌瘡直至藥冷為度洗後使麝
香膏貼春冬一日一洗夏秋一日兩洗
秦皮散破與未破宜先洗以此藥消逐惡肉膿水
秦皮(三兩)莽草(二兩)細辛苦參(各一兩半)黃芩
當歸(各一兩)
右為粗末每洗時用豬蹄湯和藥一兩同煎二十沸
去滓通手以綿惹洗以五枝煎貼之
芎黃散洗疽瘡化毒氣散膿汁生肌肉止疼痛
川芎大黃黃芩何首烏(各五錢)當歸黃
連香白芷(各三錢半)
右為細末擣爛每用豬蹄湯煎藥數沸去滓以綿惹
洗之藥冷止
豬蹄湯
豬蹄(一隻治如食法)黃耆(三兩)黃連(三錢)芍藥(三兩)黃
芩(二兩)狼牙根(二兩)薔薇根(二兩)
右以水三斗煑豬蹄令熟澄取二斗六升或一斗六
升下諸藥煎取一斗去滓分三服洗瘡
槐白皮湯
槐白皮(一兩)桑白皮紫藤香(即降真香)防風(各半兩)
右㕮咀水三升煎至一升半代豬蹄湯洗
燻藥
雄黃(好者一兩)雌黃(一兩)蚌粉(三兩)
右為細末用闊口瓶入米醋一升不蛀皂角一挺藥
末五錢同煎至沸以氣燻瘡氣冷欲盡再燒羊脡炭
投醋中取氣燻之直至炭淬醋盡為度日一用
活血散治膿出不快肢體悶痛寒熱無時口苦舌乾
不思飲食
金星草(五葉)川芎羌活(各一分)人參(半兩)甘草
節(三分)
右為末每服二錢温下日三服如大腫赤疼痛用麥
門冬五錢搗爛熱調令清以鵝毛刷在瘭腫瘢上
輕肌散止疼化毒膿除寒熱煩燥脚手無力四肢倦
虚渴氣乏不勻
慈姑(一兩)何首烏甘草(炙各三分)獨行(一兩去皮)地
黃(半兩)蝦啾唧(三分)
右為末每服二錢水一盞薄荷七葉煎至八分温酒
調下
大車螯散
車螯(一箇黃泥固濟煅通紅去泥置地上去火氣)大戟(淨洗)芫花(醋炒)
漏蘆甘草(炙)檳榔(各半兩)甘菊(去梗葉其梗一名𫝊延草)
大黃(三分)膩粉(一分)
右各為末每服二錢車螯末二錢膩粉一錢拌和於
更初用瓜蔞酒下如人行五里即下惡毒膿血二三
行不用止自住凡後生只一服老少加減
小車螯散
車螯(二分)輕粉(二錢)甘草(一分)瓜蔞(一箇)
右各為末和勻每服二大錢五更初煎瓜蔞酒調下
内托散大止疼痛如未破即點破有膿
川烏(一兩炮)茯苓(三分)苦杖(半兩)獨活白芷
甘草(炙各一兩半)
右為末每服二錢酒調下日三服
解關散治疽毒頭痛寒熱心煩悶燥肌困無力去惡
毒膿血
麻黃(三分去節)大黃(三分)肉桂(半分)甘草(半兩炙)訶
子(五箇去核)枳殼木通(各一兩)木瓜(一箇)
右為末每服二錢水一盞薑三片葱白三寸連鬚煎
至八分通口服片時自然汗出再進數服痛熱即減
金花散順氣補内去邪毒治疽皮燥痛快膿止疼
蒲黃(一兩)赤芍藥(二分)地骨皮蔓荆子(各半兩)
石菖蒲(一分)甘草(三分)
右為末每服二錢温酒調下薄荷湯亦可
排膿散去疼膿逐惡血化腫毒退寒熱
防風(一兩洗)仙靈脾(即淫羊藿)甘草(炙各半兩)川芎(半兩)
白芷(三分)人參(一兩半)細辛(一兩半)
右為末每服二錢温酒調下如不飲糯米湯調下不
拘時候
五積勻氣丸治五發風毒逐餘毒惡氣行血脈
杏仁(八十一粒去皮尖)巴豆(八十一粒去皮研)木香(一分)黑
附子(一分)當歸(一分)小坯(半兩即蘇木)
右為末和勻用糯米煑飯為丸如菉豆大每服五丸
臨臥用薄荷湯或薑湯吞下量虚實加減
敗毒散已破宜服逐惡毒流清去毒濁
麻黃(一兩一分去節)白术蒼术荆芥(各一兩)甘草
(三分炙)大黃(半兩)薄荷(生花者一分)黃芩(半兩)
右為末每服二錢水一盞葱白三寸煎至八分不拘
時候
托裏散止疼托裏固濟臟腑
山蜈蚣(二兩)當歸(二分)地黃(去土)甘草(炙)厚朴
(炙)白术白芷川芎(各半兩)川烏(三分炒)黑
豆(一合)麻黃(三分去節)
右為末每服一錢温酒調下如不飲酒水一盞薑三
片薄荷五葉同煎至八分日進三五服
内補散已破而膿汁出多瘡壊爛肌肉未生宜服此
方
附子(一兩炮)粉草(三分炙)茯苓(半兩)陳皮(半兩去白)
白薑(一分)人參(三分)麻黃(半兩)官桂(一錢)
右為末每服一錢葱白三寸棗一箇煎七分服
内消散已破去膿積瘀血止痛退寒熱進飲食活百
脈
紅内消(二兩)何首烏玄參苦參蔓荆子
葳靈仙(各半兩)
右為細末每服二錢温酒調下熱水亦可不拘時
活體散治瘡毒熱痛燥肢節疼痛食減少無味
天麻(一兩酒浸)川山甲(三分醋炙)萆薢(半兩)羌活(一分)
甘草(三分)
右為細末每服二錢酒調下不拘時
五參丸治疽瘡經延日月𫝊成冷疽毒宜服此藥
丹參人參苦參玄參沙參蔓荆子
何首烏紫苑威靈仙木香(各三分)乳香(一分)
右為末煉蜜丸如梧桐子大空心用麝香酒下三十
丸或四十丸
内消丸解利風毒氣癰痼發之毒作痛煩
黑附子(半兩炮)川烏(炮去皮尖)草烏(水煮去皮)乾蝎
僵蠶(各一分)雄黃(半兩研)
右為末煉蜜丸如菉豆大每服二丸薄荷酒嚼下大
段發急者只作散子每服一錢薄荷酒調下
内消活關輕竅散可同内解散間服更將疽發中金
花散同煎服如欲洗亦用芎黃散洗後用百花膏貼
如漸覺消退未十分好更服瘭中内托散固濟丸再
用瘭内秦皮散洗之碧油五枝煎膏藥貼之不然使
癌發内作檳榔散亦得
附子(半兩炮)川烏(半兩炮去皮尖)草烏(一兩半如前法)麻黃
(去節)沈香(一分)蒼术(三分)防風(半兩炙)萆薢(一分)
杜仲(半兩炙)
右為末每服二錢水一盞薑三片棗一箇煎七分通
口服
生肉膏凡瘡既愈肉漸滿可將收口且用收口藥微
摻一層乃用生肉膏蓋之五日後去膏用正收藥仍
蓋以油单忌傷風也
檳榔(半兩)生地黃(二兩)辛夷(二兩)薤白(五兩)獨活
當歸大黃白芷芎藭黃芩芍藥續
斷(各一兩)
右以臘月豬脂為煎
麝香膏長肉逐敗血合瘡口
黑附子(半兩生)肉豆蔲(五箇去皮)陳皮(半兩去白)皂角
(三莢肥者)檳榔(四箇)羌活(一分)黃連白芷當歸
(各半兩)白薑大黃縮砂(各一兩)
右細擣微爛麻油一觔於鐺内同煎又慢火煎至一
半藥焦黑為度去滓再入淨鐺煎滚入黃丹篩過者
五兩又入油煎乾一半許以淨甆鉢盛之放地下出
火一日
桃紅散治瘡口未合爛臭瘀肉未去時水出以此糝
之
黃丹(一兩隔紙炒)硫黃(三分)茱萸(三分)輕粉(四錢)
右為細末用麻油調和再乾之洗瘡拭後糝之
白檳榔散收瘡口長肉
檳榔(炒)白芨大蘖(去粗皮)木香(各半兩)
右為末輕粉二錢和勻如瘡乾即以臘月豬脂調藥
傅之濕則乾糝
紅雪散斂瘡口長肉
黃蘖黃連(各一兩半)黃丹(三分隔紙炒)輕粉(二錢)
右為末凡經十飲次洗後其爛肉瘀膿不盡方用此
生肌藥凡癰疽已潰多有瘀肉壊在四旁遂令瘡深
寖至斷筋蝕骨法須去瘀肉用速急生肉藥庶幾不
令傷風日久不愈去瘀肉法淡醋一椀入鹽一字以
雞羽輕輕拂瘀肉處少頃用竹片夾縛作一摘鑷子
摘去瘀肉以藥糝之
川烏(一分炮)訶子(三箇去核)紫藤香(一分)生硫黃
食茱萸(各半兩)龍骨白蘞(各一錢)
右為細末乾糝却用生肉膏浮虚蓋之勿令相著其
肉立生如瘡乾恐痛或乾已痛則用茱萸四十至五
十粒清油一燈盞煎取茱萸焦調傅住
捍骨散安愈後宜用之
牡丹皮(一兩)柴胡(三分)赤芍藥茯苓白芍藥
當歸(各半兩)甘草
右為末每服一錢半水一盞薑三片棗一箇同煎至
八分通口服一日三服不拘時
乳癰
凡乳癰易明皆由氣逆寒熱相乘榮衛縫結故乳汁不
行而生癰四十以下治之多愈四十以上十愈四五未
成者吸其乳非乳者下其已成者如癰法治之在乳房
而不善治腐漏者三年而死中乳房者不救(此句言鍼)
乳癰方
萱草根
右擣爛酒浸服滓傅
又方
苣霜葉
右不計多少取隂乾為末如急用則焙乾之以井花
水調塗不若取絲瓜汁調最妙此藥貼塗發背一切痛
癤與玉女飛花散為表裏
疹癰方
牛角(切成片)蚌粉(三錢匕)糯米(安角上同于炭火上煅成灰取七錢)
(匕)
右作五服嚼乳香酒下乳香入在内尤佳
導經散子
皂角灰蛤粉
右為細末半錢或一字温酒調下急以手揉乳傅以
天南星末用水調上未效加木鼈子以醋調塗次服
栝樓散
栝樓散
栝樓(一兩)乳香(一錢)
右為細末每用一錢温酒調下如有乳者急以紙五
寸闊一片用火燒於三升許瓶中火欲過未過便以
瓶口掩乳以手扶定其乳吸在瓶中覺颼颼乳在瓶
則便取去急洗以藥若本無乳依癰法治(危亦林得效方云熱)
(者加石膏末少許)
軟癤
問曰軟癤之稱何由有此答曰大人毒存而為漏小兒
毒存而為軟癤逼其毒而已矣
止痛水銀膏尋常小可瘡癤無膿而痛不可忍諸藥
所不能止者用此立效
水銀(一分好者)寒水石(一兩)巴豆(二十七粒火炮過)硃砂
硫黃犀角白蘞(各半兩)海螵蛸黃丹(煅各二兩)
右先以津液調和水銀如泥後和諸藥末用米飲丸
如兩梧桐子大取新汲井水研藥一丸當瘡心點之
如冰透内則住不然加之以知為度服金石人用砂
糖為丸去海螵蛸加朴消半兩井花水頓進五粒便
下然須識證者可使否則虚實失宜矣
軟癤方宜用淡豉餅
薤白淡豉(等分)
右二味共舂作餅掩之留瘡口泄氣
又方
槐樹上自起皮青布灰伏出兒雞子殼(瓦上燒)
輕粉
右為細末調塗之
又方
銀鍋子為細末調塗之極妙雞子白調亦可
治清丁
榖精草蟬殼(各一兩)蒼术(五兩)
右為末每服一錢水調服食前仍以鍼刺丁出水用
桑柴灰汁洗之立效
