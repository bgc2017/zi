續茶經附錄
候補主事陸廷燦撰
茶法
唐書德宗納戶部侍郎趙贊議税天下茶漆竹木十取
一以為常平本錢及出奉天乃悼悔下詔亟罷之及朱
泚平佞臣希意興利者益進貞元八年以水災减税明
年諸道鹽鐵使張滂奏出茶州縣若山及商人要路以
三等定估十税其一自是歲得錢四十萬緡穆宗即位
鹽鐵使王播圖寵以自幸乃增天下茶税率百錢增五
十天下茶加斤至二十兩播又奏加取焉右拾遺李珏
上疏謂𣙜率本濟軍興而税茶自貞元以來方有之天
下無事忽厚歛以傷國體一不可茗為人飲鹽粟同資
若重税之售必高其弊先及貧下二不可山澤之産無
定數程斤論税以售多為利若騰價則市者寡其税幾
何三不可其後王涯判二使置㩁茶使徙民茶樹于官
場焚其舊積者天下大怨令狐楚代為鹽鐵使兼摧茶
使復令納㩁加價而已李石為相以茶税皆歸鹽鐵復
貞元之制武宗即位崔珙又增江淮茶税是時茶商所
過州縣有重税或奪掠舟車露積雨中諸道置邸以收
税謂之踏地錢大中初轉運使裴休著條約私鬻如法
論罪天下税茶增倍貞元江淮茶為大模一斤至五十
兩諸道鹽鐵使于悰每斤增税錢五謂之剩茶錢自是
斤兩復舊
元和十四年歸光州茶園于百姓從刺史房克讓之請
也
裴休領諸道鹽鐵轉運使立税茶十二法人以為便
藩鎮劉仁恭禁南方茶自擷山為茶號山曰大恩以邀
利
何易于為益昌令鹽鐵官㩁取茶利詔下所司毋敢隠
易于視詔曰益昌人不征茶且不可活矧厚賦毒之乎
命吏閣詔吏曰天子詔何敢拒吏坐死公得免竄耶易
于曰吾敢愛一身移暴于民乎亦不使罪及爾曹即自
焚之觀察使素賢之不劾也
陸贄為宰相以賦役煩重上疏云天災流行四方代有
税茶錢積戶部者宜計諸道戶口均之
五代史楊行密字化源議出鹽茗俾民輸帛幕府高勖
曰創破之餘不可以加歛且帑貲何患不足若悉我所
有以易四鄰所無不積財而自有餘矣行密納之
宋史𣙜茶之制擇要會之地曰江陵府曰真州曰海州
曰漢陽軍曰無為軍曰蘄之蘄口為𣙜貨務六初京城
建安襄復州皆有務後建安襄復之務廢京城務雖存
但會給交鈔往還而不積茶貨在淮南則蘄黃廬舒光
夀六州官自為場置吏總謂之山場者十三六州採茶
之民皆隸焉謂之園戸歲課作茶輸租餘則官悉市之
總為歲課八百六十五萬餘斤其出鬻者皆就本場在
江南則宣歙江池饒信洪撫筠袁十州廣德興國臨江
建昌南康五軍兩浙則杭蘇明越婺處温台湖常衢睦
十二州荆湖則江陵府潭灃鼎鄂岳歸峽七州荆門軍
福建則建劍二州歲如山場輸租折税緫為歲課江南
百二十七萬餘斤兩浙百二十七萬九千餘斤荆湖二
百四十七萬餘斤福建三十九萬三千餘斤悉從六𣙜
貨務鬻之茶有二類曰片茶曰散茶片茶蒸造實棬模
中串之唯建劍則既蒸而研編竹為格置焙室中最為
精潔他處不能造有龍鳳石乳白乳之類十二等以充
歲貢及邦國之用其出虔袁饒池光歙潭岳辰灃州江
陵府興國臨江軍有仙芝玉津先春綠芽之類二十六
等兩浙及宣江鼎州又以上中下或苐一至苐五為號
散茶出淮南歸州江南荆湖有龍溪雨前雨後之類十
一等江浙又有上中下或苐一等至苐五為號者民之
欲茶者售於官給其食用者謂之食茶出境者則給劵
商賈貿易入錢若金帛京師𣙜貨務以射六務十三場
願就東南入錢若金帛者聽凡民茶匿不送官及私販
鬻者沒入之計其直論罪園戸輙毁敗茶樹者計所出
茶論如法民造温桑為茶比犯真茶計直十分論二分
之罪主吏私以官茶貿易及一貫五百者死自後定法
務從輕减太平興國二年主吏盗官茶販鬻錢三貫以
上黥面送闕下淳化三年論直十貫以上黥面配本州
牢城廵防卒私販茶依舊條加一等論凡結徒持仗販
易私茶遇官司擒捕抵拒者皆死太平興國四年詔鬻
偽茶一斤杖一百二十斤以上棄市(厥後更改不一載全史)
陳恕為三司使將立茶法召茶商數十人俾條陳利害
第為三等具奏太祖曰吾視上等之說取利太深此可
行于商賈不可行于朝廷下等之說固滅裂無取惟中
等之說公私皆濟吾裁損之可以經久行之數年公用
足而民富實
太祖開寶七年有司以湖南新茶異于常歲請高其價
以鬻之太祖曰道則善毋乃重困吾民乎即詔苐復舊
制勿增價值
熙寧三年熙河運使以歲計不足乞以官茶博糴每茶
三斤易粟一斛其利甚溥朝廷謂茶馬司本以博馬不
可以博糴于茶馬司歲額外增買川茶兩倍朝廷别出
錢二萬給之令提刑司封樁又令茶馬官程之邵兼轉
運使由是數歲邊用粗足
神宗熙寧七年幹當公事李杞入蜀經畫買茶秦鳳熙
河博馬王上韶言西人頗以善馬至邊交易所嗜惟茶
自熙豐以來舊博馬皆以粗茶乾道之未始以細茶遺
之成都利州路十二州産茶二千一百二萬斤茶馬司
所收大較若此
茶利嘉祐間禁𣙜時取一年中數計一百九萬四千九
十三貫八百八十五錢治平間通商後計取數一百一
十七萬五千一百四貫九百一十九錢
瓊山丘氏曰後世以茶易馬始見於此盖自唐世回紇
入貢先已以馬易茶則西北之嗜茶有自來矣
蘇轍論蜀茶狀園戶例收晩茶謂之秋老黃茶不限早
晩隨時即賣
沈括夢溪筆談乾德二年始詔在京建州漢陽蘄口各
置𣙜貨務五年始禁私賣茶從不應為情理重太平
興國二年刪定禁法條貫始立等科罪淳化二年令商
賈就園戸買茶公於官場貼射始行貼射法淳化四年
初行交引罷貼射法西北入粟給交引自通利軍始是
歲罷諸處𣙜貨務尋復依舊至咸平元年茶利錢以一
百三十九萬二千一百一十九貫為額至嘉祐三年凡
六十一年用此額官本雜費皆在内中間時有增虧歲
入不常咸平五年三司使王嗣宗始立三分法以十分
茶價四分給香藥三分犀象三分茶引六年又改支六
分香藥犀象四分茶引景德二年許人入中錢帛金銀
謂之三說至祥符九年茶引益輕用知秦州曹瑋議就
永興鳳翔以官錢收買客引以救引價前此累增加饒
錢至天祐二年鎮戎軍納大麥一斗本價通加饒共支
錢一貫二百五十四乾興元年改二分法支茶引三分
東南見錢二分半香藥四分半天聖元年復行貼射法
行之三年茶利盡歸大商官場但得黃晩惡茶乃詔孫
奭重議罷貼射法明年推治元議省吏計覆官旬獻官
皆决配沙門島元詳定樞密副使張鄧公參知政事吕
許公魯肅簡各罰俸一月御史中丞劉筠入内内侍省
副都知周文賈西上閣門使薛招廊三部副使各罰銅
二十斤前三司使李諮落樞密直學士依舊知洪州皇
祐三年算茶依舊只用見錢至嘉祐四年二月五日降
勅罷茶禁
洪邁容齊隨筆蜀茶税額總三十萬熙寧七年遣三司
幹當公事李杞經畫買茶以蒲宗閔同領其事剏設官
場增為四十萬後李杞以疾去都官郎中劉佐繼之蜀
茶盡𣙜民始病矣知彭州吕陶言天下茶法既通蜀中
獨行禁𣙜杞佐宗閔作為弊法以困西南生聚佐雖罷
去以國子博士李稷代之陶亦得罪侍御史周尹復極
論𣙜茶為害罷為河北提點刑獄利路漕臣張宗諤張
升卿復建議廢茶場司依舊通商皆為稷劾坐貶茶場
司行劄子督綿州彰明知縣宋大章繳奏以為非所當
用又為稷詆坐衝替一歲之間通課利及息耗至七十
六萬緡有竒
熊蕃宣和北苑貢茶錄陸羽茶經裴汶茶述皆不第建
品說者但謂二子未嘗至閩而不知物之發也固自有
時盖昔者山川尚閟靈芽未露至於唐末然後北苑出
為之最時偽蜀詞臣毛文錫作茶譜亦第言建有紫筍
而蠟面乃產於福五代之季建屬南唐歲率諸縣民采
茶北苑初造研膏繼造蠟面既又製其佳者號曰京挺
本朝開寳末下南唐太平興國二年特置龍鳳模遣使
即北苑造團茶以别庶飲龍鳳茶盖始於此又一種茶
叢生石崖枝葉尤茂至道初有詔造之别號石乳又一
種號的乳又一種號白乳此四種出而臘面斯下矣真宗
咸平中丁謂為福建漕監御茶進龍鳳團始載之於茶
錄仁宗慶歷中蔡襄為漕改剏小龍團以進甚見珍惜
旨令歲貢而龍鳳遂為次矣神宗元豐間有旨造密雲
龍其品又加於小龍團之上哲宗紹聖中又改為瑞雲
翔龍至徽宗大觀初親製茶論二十篇以白茶自為一
種與他茶不同其條敷闡其葉瑩薄崖林之間偶然生
出非人力可致正焙之有者不過四五家家不過四五
株所造止於二三銙而已淺焙亦有之但品格不及於
是白茶遂為第一既又製三色細芽及試新銙貢新銙
自三色細芽出而瑞雲翔龍又下矣凡茶芽數品最上
曰小芽如雀舌鷹爪以其勁直纖挺故號芽茶次曰揀
芽乃一芽帶一葉者號一鎗一旗次曰中芽乃一芽帶
兩葉號一鎗兩旗其帶三葉四葉者漸老矣芽茶早春
極少景德中建守周絳為補茶經言芽茶只作早茶馳
奉萬乘嘗之可矣如一鎗一旗可謂竒茶也故一鎗一
旗號揀芽最為挺特光正舒王送人閩中詩云新茗齋
中試一旗謂揀芽也或者謂茶芽未展為鎗已展為旗
指舒王此詩為誤盖不知有所謂揀芽也夫揀芽猶貴
重如此而况芽茶以供天子之新嘗者乎夫芽茶絶矣
至於水芽則曠古未之聞也宣和庚子歲漕臣鄭可簡
始創為銀絲水芽盖將已揀熟芽再為剔去祗取其心
一縷用珍器貯清泉漬之光明瑩潔如銀絲然以制方
寸新銙有小龍蜿蜒其上號龍團勝雪又廢白的石乳
鼎造花銙二十餘色初貢茶皆入龍腦至是慮奪真味
始不用焉盖茶之妙至勝雪極矣故合為首冠然猶在
白茶之次者以白茶上之所好也異時郡人黃儒撰品
茶要錄極稱當時靈芽之富謂使陸羽數子見之必爽
然自失蕃亦謂使黃君而閱今日之品則前此者未足
詫焉然龍焙初興貢數殊少累增至於元符以斤計者
一萬八千視初已加數倍而猶未盛今則為四萬七千
一百斤有竒矣(此數見范逵所著龍焙美成茶錄逵茶官也)白茶勝雪以次
厥名實繁今列於左使好事者得以觀焉
貢新銙(大觀二年造)試新銙(政和年造)白茶(宣和年造)
龍團勝雪(宣和二年)御苑玉芽(大觀二年)萬夀龍芽(大觀二年)
上林第一(宣和二年)乙夜清供承平雅玩
龍鳳英華玉除清賞啓沃承恩
雪英雲葉蜀葵
金錢(宣和三年)玉華(宣和二年)寸金(宣和三年)
無比夀芽(大觀四年)萬春銀葉(宣和二年)宜年寶玉
玉清慶雲無疆夀龍玉葉長春(宣和四年)
瑞雲翔龍(紹聖二年)長夀玉圭(政和二年)興國岩銙
香口焙銙上品揀芽(紹興二年)新收揀芽
太平嘉瑞(政和二年)龍苑報春(宣和四年)南山應瑞
興國岩揀芽興國岩小龍興國岩小鳳
(以上號細色)揀芽小龍
小鳳大龍大鳳(以上號粗色)
又有瓊林毓料浴雪呈祥壑源供重篚推先價倍南
金暘谷先春夀岩却勝延平石乳清白可鑒風韻甚
高凡十色皆宣和二年所製越五歲省去
右茶歲分十餘綱惟白茶與勝雪自驚蟄前興役浹日
乃成飛騎疾馳不出仲春已至京師號為頭綱玉芽以
下即先後以次發逮貢足時夏過半矣歐陽公詩云建
安三千五百里京師三月嘗新茶盖異時如此以今較
昔又為最早因念草木之微有瓌竒卓異亦必逢時而
後出而况為士者哉昔昌黎感二鳥之蒙采擢而自悼
其不如今蕃於是茶也焉敢效昌黎之感姑務自警而
堅其守以待時而已
外焙
石門乳吉香口
右三焙常後北苑五七日興工每日采茶蒸榨以
其黃悉送北苑併造
北苑别錄先人作茶錄當貢品極勝之時凡有四十餘
色紹興戊寅歲克攝事北苑閱近所貢皆仍舊其先後
之序亦同惟躋龍團勝雪於白茶之上及無興國岩小龍小
鳳盖建炎南渡有旨罷貢三之一而省去之也先人但
著其名號克今更寫其形製庶覽之無遺恨焉先是任
子春漕司再攝茶政越十三載乃復舊額且用政和故
事補種茶二萬株(政和周曹種三萬株)此年益虔貢職遂有創增
之目仍改京挺為大龍團由是大龍多於大鳳之數凡
此皆近事或者猶未之知也三月初吉男克北苑寓舍
書
貢新銙(竹圈銀模)方一寸二分試新銙(仝上)
龍團勝雪(仝上)白茶(銀圈銀模)徑一寸五分
御苑玉芽(銀圈銀模)徑一寸五分萬夀龍芽(仝上)
上林第一方一寸二分乙夜清供(竹圈)
承平雅玩龍鳳英華玉除清賞
啓沃承恩(俱仝上)雪英横長一寸五分
雲葉(仝上)蜀葵徑一寸五分
金錢(銀模)(仝上)玉華(銀模)横長一寸五分
寸金(竹圈)方一寸二分無比夀芽(銀模竹圈)(仝上)
萬春銀葉(銀模銀圈)兩尖徑二寸二分
宜年寳玉(銀圈銀模)直長三寸
玉清慶雲方一寸八分
無疆夀龍(銀模竹圈)直長一寸
玉葉長春(竹圈)直長三寸六分
瑞雲翔龍(銀模銀圈)徑二寸五分
長夀玉圭(銀模)直長三寸
興國岩銙(竹圈)方一寸二分香口焙銙(仝上)
上品揀芽(銀模銀圈)新收揀芽(銀模銀圈)(俱仝上)
太平嘉瑞(銀圈)徑一寸五分
龍苑報春徑一寸七分
南山應瑞(銀模銀圈)方一寸八分
興國岩揀芽(銀模)徑三寸小龍
小鳳大龍大鳳(俱仝上)
北苑貢茶最盛然前軰所錄止於慶歷以上自元豐後
瑞龍相繼挺出制精於舊而未有好事者記焉但於詩
人句中及大觀以來增創新銙亦猶用揀芽盖水芽至
宣和始名顧龍團勝雪與白茶角立歲元首貢自御苑
玉芽以下厥名實繁先子觀見時事悉能記之成編具
存今閩中漕臺所刊茶錄未備此書庶幾補其闕云淳
熙九年冬十二月四日朝散郎行祕書郎國史編修官
學士院權直熊克謹記
北苑貢茶綱次
細色第一綱
龍焙貢新水芽十二水十㝛火
正貢三十銙創添二十銙
細色第二綱
龍焙試新水芽十二水十㝛火
正貢一百銙創添五十銙
細色第三綱
龍團勝雪水芽十六水十二宿火
正貢三十銙續添二十銙創添二十銙
白茶水芽十六水七宿火
正貢三十銙續添五十銙創添八十銙
御苑玉芽
小芽十二水八㝛火正貢一百斤
萬夀龍芽
小芽十二水八㝛火正貢一百斤
上林第一
小芽十二水十㝛火正貢一百銙
乙夜清供
小芽十二火十㝛火正貢一百錢
承平雅玩
小芽十二水十㝛火正貢一百銙
龍鳳英華
小芽十二水十㝛火正貢一百銙
玉除清賞
小芽十二水十㝛火正貢一百銙
啓沃承恩
小芽十二水十㝛火正貢一百銙
雪英
小芽十二水七㝛火正貢一百銙
雲葉
小芽十二水七㝛火正貢一百片
蜀葵
小芽十二水七㝛火正貢一百片
金錢
小芽十二水七㝛火正貢一百片
寸金
小芽十二水七㝛火正貢一百銙
細色第四綱
龍團勝雪見前正貢一百五十銙
無比夀芽小芽十二水十五㝛火
正貢五十銙創添五十銙
萬夀銀葉小芽十二水十㝛火
正貢四十片創添六十片
宜年寳玉小芽十二水十㝛火
正貢四十片創添六十片
玉清慶雲小芽十二水十五㝛火
正貢四十片創添六十片
無疆夀龍小芽十二水十五㝛火
正貢四十片創添六十片
玉葉長春小芽十二水七㝛火
正貢一百片
瑞雲翔龍小芽十二水九㝛火
正貢一百片
長夀玉圭小芽十二水九㝛火
正貢二百片
興國岩銙中芽十二水十㝛火
正貢一百七十銙
香口焙銙中芽十二水十㝛火
正貢五十銙
上品揀芽小芽十二水十㝛火
正貢一百片
新收揀芽中芽十二水十㝛火
正貢六百片
細色第五綱
太平嘉瑞小芽十二水九㝛火
正貢三百片
龍苑報春小芽十二水九宿火
正貢六十片創添六十片
南山應瑞小芽十二水十五宿火
正貢六十銙創添六十銙
興國岩揀芽中芽十二水
十㝛火正貢五百十片
興國岩小龍中芽十二水
十五㝛火正貢七百五片
興國岩小鳳中芽十二水
十五㝛火正貢五十片
先春雨色
太平嘉瑞仝前正貢二百片
長夀玉圭仝前正貢一百片
續入額四色
御苑玉芽仝前正貢一百片
萬夀龍芽仝前正貢一百片
無比夀芽仝前正貢一百片
瑞雲翔龍仝前正貢一百片
麤色第一綱
正貢
不入腦子上品揀芽小龍一千二百片六水十
㝛火
入腦子小龍七百片四水十五㝛火
增添
不入腦子上品揀芽小龍一千二百片
入腦子小龍七百片
建寧府附發小龍茶八百四十片
麤色第二綱
正貢
不入腦子上品㨂芽小龍六百四十斤
入腦子小龍六百七十二片
入腦子小鳳一千三百四十片四水十五㝛火
入腦子大龍七百二十片二水十五㝛火
入腦子大鳳七百二十片二水十五㝛火
增添
不入腦子上品揀芽小龍一千二百片
入腦子小龍七百片
建寧府附發小鳳茶一千三百片
麤色第三綱
正貢
不入腦子上品揀芽小龍六百四十片
入腦子小龍六百四十片
入腦子小鳳六百七十二斤
入腦子大龍一千八百片
入腦子大鳳一千八百片
增添
不入腦子上品揀芽小龍一千二百片
入腦子小龍七百片
建寧府附發大龍茶四百片大鳳茶四百片
麤色第四綱
正貢
不入腦子上品㨂芽小龍六百片
入腦子小龍三百三十六片
入腦子小鳳三百三十六片
入腦子大龍一千二百四十片
入腦子大鳳一千二百四十片
建寧府附發大龍茶四百片大鳳茶四百片
麤色第五綱
正貢
入腦子大龍一千三百六十八片
入腦子大鳳一千三百六十八片
京鋌改造大龍一千六百片
建寧府附發大龍茶八百片大鳳茶八百片
麤色第六綱
正貢
入腦子大龍一千三百六十片
入腦子大鳳一千三百六十片
京鋌改造大龍一千六百片
建寧府附發大龍茶八百片大鳳茶八百片又京
鋌改造大龍一千二百片
麤色第七綱
正貢
入腦子大龍一千二百四十片
入腦子大鳳一千二百四十片
京鋌改造大龍二千三百二十片
建寧府附發大龍茶二百四十片大鳳茶二百四
十片又京鋌改造大龍四百八十片
細色五綱
貢新為最上後開焙十日入貢龍團為最精而建
人有直四萬錢之語夫茶之入貢圈以箬葉内以
黃斗盛以花箱護以重篚花箱内外又有黃羅羃
之可謂什襲之珍矣
麤色七綱
揀芽以四十餅為角小龍鳳以二十餅為角大龍
鳳以八餅為角圈以箬葉束以紅縷包以紅紙緘
以舊綾惟揀芽俱以黃焉
金史茶自宋人歲供之外皆貿易於宋界之𣙜場世宗
大定十六年以多私販乃定香茶罪賞格章宗承安三
年命設官製之以尚書省令史往河南視官造者不嘗
其味但採民言謂為温桑實非茶也還即白上以為不
幹杖七十罷之四年三月於淄密寧海蔡州各置一坊
造茶照南方例每斤為袋直六百文後令每袋减三百
文五年春罷造茶之坊六年河南茶樹槁者命補植之
十一月尚書省奏禁茶遂命七品以上官其家方許食
茶仍不得賣及饋獻七年更定食茶制八年言事者以
止可以鹽易茶省臣以為所易不廣兼以雜物博易宣
宗元光二年省臣以茶非飲食之急今河南陜西凡五
十餘都郡日食茶率二十袋直銀二兩是一歲之中妄
費民間三十餘萬也奈何以吾有用之貨而資敵乎乃
制親王公主及現任五品以上官素蓄存者存之禁不
得買餽餘人並禁之犯者徒五年告者賞寶泉一萬貫
元史本朝茶課由約而博大率因宋之舊而為之制焉
至元六年始以興元交鈔同知運使白賡言初𣙜成都
茶課十三年江南平左丞吕文煥首以主茶税為言以
宋會五十貫凖中統鈔一貫次年定長引短引是歲征
一千二百餘錠泰定十七年置㩁茶都轉運使司於江
州路總江淮荆湖福廣之税而遂除長引專用短引二
十一年免食茶税以益正税二十三年以李起南言增
引税為五貢二十六年丞相桑哥增為一十貫延祐五
年用江西茶運副法忽魯丁言減引添錢每引再增為
一十二兩五錢次年課額遂增為二十八萬九千二百
一十一錠矣天歷己巳罷𣙜司而歸諸州縣其歲徵之
數盖與延祐同至順之後無籍可考他如范殿帥茶西
番大葉茶建寧銙茶亦無從知其始末故皆不著
明會典陜西置茶馬司四河州洮州西寧甘州各司並
赴徽州茶引所批騐每歲差御史一員廵茶馬
明洪武間差行人一員齎榜文於行茶所在懸示以肅
禁永樂十三年差御史三員廵督茶馬正統十四年停
止茶馬金牌遣行人四員廵察景泰二年令川陜布政
司各委官廵視罷差行人四年復差行人成化三年奏
准每年定差御史一員陜西廵茶十一年令取回御史
仍差行人十四年奏准定差御史一員專理茶馬每歲
一代遂為定例弘治十六年取回御史凡一應茶法悉
聽督理馬政都御史兼理十七年令陜西每年於按察
司揀憲臣一員駐洮廵禁私茶一年滿日擇一員交代
正德二年仍差廵茶御史一員兼理馬政
光禄寺衙門每歲福建等處觧納茶葉一萬五千斤先
春等茶芽三千八百七十八斤收充茶飯等用
博物典彙云本朝捐茶利予民而不利其入凡前代所
設𣙜務貼射交引茶由諸種名色今皆無之惟於四川
置茶馬司四所於關津要害置數批驗茶引所而已及
每年遣行人於行茶地方張挂榜文俾民知禁又於西
番入貢為之禁限每人許其順帶有定數所以然者非
為私奉盖欲資外國之馬以為邊境之備焉耳
洪武五年戶部言四川産巴茶凡四百四十七處茶戸
三百一十五宜依定制每茶十株官取其一歲計得茶
一萬九千二百八十斤令有司貯候西番易馬從之至
三十一年置成都重慶保寧三府及播州宣慰司茶倉
四所命四川布政司移文天全六番招討司將歲收茶
課仍收碉門茶課司餘地方就送新倉收貯聽商人交
易及與西番易馬茶課歲額五萬餘斤每百加耗六斤
商茶歲中率八十斤令商運賣官取其半易馬納馬番
族洮州三十河州四十三又新附歸德所生番十一西
寧十三茶馬司收貯官立金牌信符為驗洪武二十八
年駙馬歐陽倫以私販茶撲殺明初茶禁之嚴如此
武夷山志茶起自元初至元十六年浙江行省平章高
興過武夷製石乳數斤入獻十九年乃令縣官蒞之歲
貢茶二十斤采摘戶凡八十大德五年興之子久住為
邵武路總管就近至武夷督造貢茶明年剏焙局稱為
御茶園有仁風門第一春殿清神堂諸景又有通仙井
覆以龍亭皆極丹雘之盛設場官二員領其事後歲額
浸廣增戸至二百五十茶三百六十斤製龍團五千餅
泰定五年崇安令張端本重加修葺於園之左右各建
一坊扁曰茶場至順三年建寧總管暗都剌於通仙井
畔築臺高五尺方一丈六尺名曰喊山臺其上為喊泉
亭因稱井為呼來泉舊志云祭後羣喊而水漸盈造茶
畢而遂涸故名迨至正末額凡九百九十斤明初仍之
著為令每歲驚蟄日崇安令具牲醴詣茶場致祭造茶
入貢洪武二十四年詔天下産茶之地歲有定額以建
寧為上聽茶戸采進勿預有司茶名有四探春先春次
春紫筍不得碾揉為大小龍團然而祀典貢額猶如故
也嘉靖三十六年建寧太守錢嶫因本山茶枯令以歲
編茶夫銀二百兩及水脚銀二十兩齎府造辦自此遂
罷茶場而崇民得以休息御園尋廢惟井尚存井水清
甘較他泉迥異仙人張邋遢過此飲之曰不徒茶美亦
此水之力也
我
朝茶法陜西給番易馬舊設茶馬御史後歸廵撫兼理
各省發引通商止於陜境交界處盤查凡産茶地方
止有茶利而無茶累深山窮谷之民無不沾濡
雨露耕田鑿井共樂昇平此又有茶以來希遇之盛也
雍正十二年七月既望陸廷燦識
續茶經附錄
