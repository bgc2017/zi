青囊序唐曾文辿撰
楊公養老看雌雄天下諸書對不同先看金龍動不動
次察血脉認來龍龍分兩片隂陽取水對三义細認蹤
江南龍來江北望江西龍去望江東是以聖人卜河洛
瀍澗二水交華嵩相其隂陽流水位卜年卜宅世都宫
晉世景純傳此術演經立義出元空朱雀發源生旺氣
一一講說開愚蒙一生二兮二生三三生萬物是元關
山管山兮水管水此是隂陽不待言識得隂陽元妙理
知其衰旺生與死不問坐山與來水但逢死氣皆無取
先天羅經十二支後天再用干與維八干四維輔正位
子母公孫同此推二十四山分順逆共成四十有八局
五行即在此中分祖宗却從隂陽出陽從左邊團團轉
隂從右路轉相通有人識得隂陽者何從大地不相逢
陽山陽向水流陽執定此說甚荒唐隂山隂向水流隂
笑殺拘泥都一般若能勘破個中理妙用本來向一體
隂陽相見兩為難一山一水何足言二十四山雙雙起
少有時師通此義五行分布二十四時師此訣何曾記
山上龍神不下水水裏龍神不上山用此量山與步水
百里江山一餉間更有淨隂淨陽法前後八尺不宜雜
斜正受來隂陽取氣乘生旺方無煞來處起頂須要知
三節四節不須拘只要龍神得生旺隂陽却與穴中殊
天上星辰似織羅水交三八要相過水發城門須要會
却如湖裏雁交鵝穴上明堂并朝水文庫大小俱得位
截定生旺莫教流直射直流家業退射破生方定少亾
冲破旺位財狼&KR0008;文若來時男女亂庫方來到定為殃
生出剋出名為退生入剋入名為進退水宜流千百步
進水須教庭戶迎進退得位出公卿家資巨富旺人丁
旺方帶煞來不宜庫中蔵煞去亦非更看諸位高峰起
尖秀方圓須得位生方高聳旺人丁官旺起峰官禄生
水中消息少知音却向元空裏面尋坐向須明生剋化
進退水路總非輕四金四木竝八水四火四土少五行
大小盡在元空裏二十四山有水神十個退神靈如鬼
十四進神如鬼靈生入剋入為進神生出剋出為退神
進神宜進家資旺若還退時家不興退神宜退亦同旺
若還進時主官刑溝壑明堂定方隅便從品折自縈紆
四尺八寸為一步折取須交向所宜小神須要入中神
中神流入大神位三折更上御街去一舉登科名冠世
竒貴貪狼并禄馬三合聯珠貴無價凶神流短吉神長
富貴聲名滿天下子午卯酉號衙廳神壇寺觀亦能興
内有旗鎗紅門水雷公館位使人驚水神禍福原非細
更須一一查公位乾坤艮㢲長男興寅申巳亥長伶仃
甲庚丙壬中男發子午卯酉中男殺乙辛丁癸小男強
辰戌丑未小男殃富貴貧賤在水神水是山家血脉精
山静水動晝夜定水主財禄山人丁乾坤艮㢲號御街
四大尊神在内排生剋須憑五行布要識天機元妙處
乾坤艮㢲水長流吉神先入家豪富請騐一家舊日墳
十墳埋下九墳貧惟有一墳能發福去水來山盡合情
宗廟本是隂陽元得四失六難為全三才六建雖為妙
得三失五盡為偏蓋因一行擾外國遂把五行顛倒徧
以訛傳訛竟不明所以禍福為錯亂
青嚢序
