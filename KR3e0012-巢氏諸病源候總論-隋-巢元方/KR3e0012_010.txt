欽定四庫全書
巢氏諸病源候總論卷十
隋巢元方撰
温病諸候(凡三十四論)
温病候
經言春氣温和夏氣暑熱秋氣清凉冬氣冰寒此四時
正氣之序也冬時嚴寒萬類深藏君子固密則不傷於
寒觸冒之者乃為傷耳其傷於四時之氣皆能為病而
以傷寒為毒者以其最為殺厲之氣焉即病者為傷寒
不即病者為寒毒藏於肌骨中至春變為温病是以辛
苦之人春夏必有温病者皆由其冬時觸冒之所致也
凡病傷寒而成温者先夏至日者為病温後夏至日者
為病暑其冬復有非節之暖名為冬温毒與傷寒大異
也有病温者汗出輒復熱而脉躁病不為汗衰狂言不
能食病名為何也曰病名曰隂陽交隂陽交者死人所
以汗出者皆生於穀穀生於精今邪氣交爭於骨肉之
間而得汗者是邪却而精勝則當食而不復熱熱者邪
氣也汗者精氣也今汗出而輒復熱者是邪勝也汗出
而脉尚躁盛者死今脉不與汗相應此不稱其病也其
死明矣狂言者是失志失志者死今見三死不見一生
雖愈必死凡皮膚熱甚脉盛躁者病温也其脉盛而滑
者汗且出也凡温病人二三日身軀熱脉疾頭痛食飲
如故脉直疾八日死四五日頭痛脉疾喜吐脉來細十
二日死此病不治八九日脉不疾身不痛目不赤色不
變而反利脉來牒牒按不彈手時大心下&KR1836;十七日死
病三四日以下不得汗脉大疾者生脉細小難得者死
不治也下利腹中痛甚者死不治其湯熨針石别有正
方存神攘辟今附於後
養生方導引法云常以雞鳴時存心念四海神名三遍
辟百邪止鬼令人不病
東海神名阿明南海神名祝融
西海神名巨乘北海神名禺強
又云存念心氣赤肝氣青肺氣白脾氣黃腎氣黑出周
其身又兼辟邪鬼欲辟却衆邪百鬼常存心為炎火如
斗煌煌光明則百邪不敢干之可以入温疫之中
温病一日候
温病一日太陽受病諸陽主表表謂皮膚也病在皮膚
之間故頭項腰脊痛
温病二日候
温病二日陽明受病病在於肌肉故肉熱鼻乾不得眠
故可摩膏火灸發汗而愈
温病三日候
温病三日少陽受病故胸脇熱而耳聾三陽始傳病訖
未入於藏故可發汗而愈
温病四日候
温病四日太隂受病太隂者三隂之首也三陽受病訖
傳入於隂故毒氣入胸膈之内其病咽乾腹滿故可吐
而愈
温病五日候
温病五日少隂受病毒氣入腹其病口熱舌乾而引飲
故可下而愈
温病六日候
温病六日厥隂受病毒氣入腹胃其病煩滿而隂縮故
可下而愈
温病七日候
温病七日病法當愈此是三隂三陽傳病竟故也今七
日病不除者欲為再經病也再經病者是經絡重受病
也
温病八日候
温病八日已上病不觧者或是諸經絡重受於病或經
發汗吐下之後毒氣未盡所以病證不罷也
温病九日已上候
温病九日已上病不除者或初一經受病即不能相傳
或已傳三陽訖而不能傳於三隂所以停滯累日病證
不罷皆由毒氣未盡表裏受邪經絡損傷府藏俱病也
温病發斑候
夫人冬月觸冒寒毒者至春始發病病初在表或已發
汗吐下而表證未罷毒氣不散故發斑瘡又冬月天時
温暖人感乖戾之氣未即發病至春又被積寒所折毒
氣不得發泄至夏遇熱温毒始發出於肌膚斑斕隠軫
如錦文也
温病煩候
此由隂氣少陽氣多故身熱而煩其毒氣在於心府而
煩者則令人悶而欲嘔若其胃内有燥糞而煩者則謬
語而繞臍痛也
温病狂言候
夫病甚則棄衣而走登高而歌或至不食數日踰垣上
屋所上非其素時所能也病反能者皆隂陽爭而外并
於陽四支者諸陽之本也邪盛則四支實實則能登高
而歌熱盛於身故棄衣而走陽盛故妄言罵詈不避親
戚大熱遍身狂言而妄聞視也
温病𠻳候
邪熱客於胸府上焦有熱其人必飲水水停心下則上
乘於肺故令𠻳
温病嘔候
胃中有熱穀氣入胃與熱相并氣逆則嘔或吐下後飲
水多胃虚冷亦為嘔也
温病噦候
伏熱在胃令人胸滿胸滿則氣逆氣逆則噦若大下後
胃氣虚冷亦令致噦
温病渴候
熱氣入於腎藏腎藏惡燥熱盛則腎燥腎燥則渴引飲
温病取吐候
温病熱發四日病在胸鬲當吐之愈有得病一二日便
心胸煩滿為毒已入兼有痰實亦吐之
温病變成黃候
發汗不解温毒氣瘀結在胃小便為之不利故變成黃
身如橘色
温病咽喉痛候
熱毒在於胸府三焦隔絶邪客於足少隂之絡下部脉
不通熱氣上攻咽喉故痛或生瘡也
温病毒攻眼候
肝開竅於目肝氣虚熱毒乘虚上衝於目故赤痛重者
生瘡瞖也
温病衂候
由五藏熱結所為心主血肺主氣而開竅於鼻邪熱傷
於心故衂衂者血從鼻出也
温病吐血候
諸陽受邪熱初在表應發汗而不發致熱毒入深結於
五藏内有瘀血積故吐血也
温病下利候
風熱入於腸胃故令洞泄若挾毒則下黃赤汁及膿血
温病膿血利候
熱毒甚者傷於腸胃故下膿血如魚腦或如爛肉汁此
由温毒氣盛故也
温病大便不通候
脾胃有積熱發汗太過則津液少使胃乾結熱在内故
大便不通
温病小便不通候
發汗後津液少膀胱有結熱移入於小腸故小便不通
也
温病下部瘡候
熱攻腸胃毒氣既盛穀氣漸衰故三蟲動作食人五藏
則下部生瘡重者肛爛見府藏
温病勞復候
謂病新瘥津液未復血氣尚虚因勞動早更生於熱熱
氣還入經絡復成病也
温病食復候
凡得温毒病新瘥脾胃尚虚穀氣未復若食犬猪羊肉
并腸血及肥魚炙脂膩食此必大下利下利則不可復
救又禁食餅餌炙膾棗栗諸生菓難消物則不能消化
停積在於腸胃便脹滿結實大小便不通因更發熱復
成病也非但雜食梳頭洗浴諸勞事等皆須慎之
温病隂陽易候
隂陽易病者是男子婦人温病新瘥未平復而與之交
接因得病者名為隂陽易也其男子病新瘥未平復而
婦人與之交接得病者名陽易其婦人得病雖瘥未平
復男子與之交接得病者名隂易若二男二女並不自
相易所以呼為易者隂陽相感動其毒度著於人如換
易也其病之狀身體熱衝胸頭重不舉眼中生眯四支
拘急小腹㽲痛手足拳皆即死其亦有即不死者病苦
小腹裏急熱上衝胸頭重不欲舉百節觧離經脉緩弱
氣血虚骨髓竭便怳怳吸吸氣力轉少著牀不能搖動
起居仰人或引歲月方死
温病交接勞復候
病雖瘥隂陽未和因早房室令人隂腫縮入腹腹㽲痛
名為交接之勞復也
温病瘥後諸病候
謂其人先有宿疹或患虚勞風冷積聚寒疝等疾因温
熱病發汗吐下之後熱邪雖退而血氣損傷府藏皆虚
故因兹而生諸病
温病令人不相染易候
此病皆因歲時不和温凉失節人感乖戾之氣而生病
則病氣轉相染易乃至滅門延及外人故須預服藥及
為法術以防之
疫癘病諸候(凡三論)
疫癘病候
其病與時氣温熱等病相類皆由一歲之内節氣不和
寒暑乖候或有暴風疾雨霧露不散則民多疾疫病無
長少率皆相似如有鬼厲之氣故云疫癘病
養生方云封君達常乘青牛魯女生常乘駮牛孟子綽
常乘駮馬尹公度常乘青騾時人莫知其名字為誰故
曰欲得不死當問青牛道士欲得此色駮牛為上青牛
次之駮馬又次之三色者順生之氣也云古之青牛者
乃栢木之精也駮牛者古之神宗之先也駮馬者乃神
龍之祖也云道士乘此以行於路百物之惡精疫氣之
癘鬼將長揖之焉延年之道存念心氣赤肝氣青肺氣
白脾氣黃腎氣黑出周其身又兼辟邪鬼欲辟却衆邪
百鬼常存心為炎火如斗煌煌光明則百邪不敢干之
可以入温疫之中
疫癘皰瘡候
熱毒盛則生皰瘡瘡周布遍身狀如火瘡色赤頭白者
毒輕色黑紫黯者毒重亦名為登豆瘡
瘴氣候
夫嶺南青草黃茅瘴猶如嶺北傷寒也南地暖故太隂
之時草木不黃落伏蟄不閉藏雜毒因暖而生故嶺南
從仲春訖仲夏行青草
巢氏諸病源候總論卷十
