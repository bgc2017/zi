欽定四庫全書
巢氏諸病源候總論卷三十四
隋巢元方撰
瘻病諸候(凡三十五論)
瘻病候
諸瘻者謂瘻病初發之由不同至於瘻成形狀亦異有
以一方而治之者故名諸瘻非是諸病共成一瘻也而
方說九瘻者是狼瘻鼠瘻螻蛄瘻蜂瘻蚍蜉瘻蠐螬瘻
浮疽瘻瘰癧瘻轉脉瘻此頸之九瘻也狼瘻者年少
之時不自謹慎或大怒氣上不下之所生也始發之時
在於頸項有根出缺盆上轉連耳本其根在肝鼠瘻
者飲食之時不擇蟲蛆變化所生也使人寒熱其根在
肺螻蛄瘻者食果蓏子不避有蟲即便噉之外絶於
綱内絶於腸有毒不去變化所生也始發之時在於頸
上狀如蝸形癮胗而出也其根在大腸蜂瘻者食飲
勞倦渴乏多飲流水即得蜂毒不去變化所生也始發
之時其根在頸歴歴三四處俱腫以潰生瘡狀如癰形
瘥而復移其根在脾蚍蜉瘻者因寒腹中臚脹所得
寒毒不去變化所生也始發之時在其頸項使人壯熱
若傷寒有似疥癬婁婁孔出其根在肺蠐螬瘻者恐
懼愁憂思慮哭泣不止餘毒變化所生也始發之時在
其頸項無頭尾如棗核或移動皮中使人寒熱心滿其
根在心浮疽瘻者因恚結馳思往反變化所生也始
發之時在於頸亦在掖下如兩指無頭尾使人寒熱欲
嘔吐其根在膽瘰癧瘻者因強力入水坐濕地或新
沐浴汗入頭中流在頸上之所生也始發之時在其頸
項恒有膿使人寒熱其根在腎轉脉瘻者因飲酒大
醉夜卧不安驚欲嘔轉側失枕之所生也始發之時在
其頸項濯脉轉身如振使人寒熱其根在小腸復有
三十六種瘻方不可次第顯其名而有蜣蜋蚯蚓等諸
瘻非九瘻之名此即應是三十六種瘻之數也但瘻病
之生或因寒暑不調故血氣壅結所作或由飲食乖節
狼鼠之精入於腑臟毒流經脉變化而生皆能使血脉結
聚寒熱相交久則成膿而潰漏也其生身體皮肉者亦
有始結腫與石癰相似所可異者其腫之中按之累累
有數脉喜發於頸邊或兩邊俱起便是瘻證也亦發兩
掖下及兩顳顬間初作喜不痛不熱若失時治即生寒
熱也所發之處而有輕重重者有兩種一則發口上㗁
有結核大小無定或如桃李大此蟲之窠窟止在其中
二則發口之下無有結核而穿潰成瘡又蟲毒之居或
腑臟無定故瘻發身體亦有數處其相應通者多死其
瘻形狀起發之由今辨於後章
養生方云六月勿食自落地五果經宿蚍蜉螻蛄蜣蜋
遊上喜為九瘻
又云十二月勿食狗鼠殘肉生瘡及瘻出頸項及口裏
或生咽内
鼠瘻候
鼠瘻者由飲食不擇蟲蛆毒變化入於腑臟出於脉稽
留脉内而不去使人寒熱其根在肺出於頸掖之間其
浮於脉中而未内著於肌肉而外為膿血者易去也決
其生死者反其目視之其中有赤脉從上下貫瞳子見
一脉一歲死見一脉半一歲半死見二脉二歲死見二
脉半二歲半死見三脉三歲死赤脉而不下貫瞳子可
治也
養生方云正月勿食鼠殘食作鼠瘻發於頸項或毒入
腹下血不止或口生瘡如有蟲食
蜂瘻候
蜂瘻者由飲食勞倦渴乏多飲流水即得蜂毒流入於
臟其根在脾出發於頸項歴歴三四處或累累四五處
蜂臺或發胸前俱腫以潰生瘡狀如癰形瘥而復移
蟻瘻候
蟻瘻者由飲食有蟻精氣毒入於五臟流出經絡多著
頸項戢戢然小腫核細乃遍身體
蚍蜉瘻候
蚍蜉瘻者由飲食内有蚍蜉毒氣入於臟流於經脉使
身寒似傷寒腹虚臚脹其根在肺發於頸項如疥癬婁
婁孔出初生痒搔之生痕不治一百日生蚍蜉瘻
蠅瘻候
此由飲食内有蠅窠子因誤食之入於腸胃流注入血
脉變化成瘻發於頸下初生痒帀帀如蠅窠子狀使人
寒熱久其中化生蠅也
螻蛄瘻候
螻蛄瘻者由食果蓏子不避有蟲即便噉之有蟲毒氣
入於腹内外發於頸其根在大腸初生之時其狀如風
矢亦如蝸形癮胗而痒搔之則引大如四寸更其中生
道乃有數十中生螻蛄亦有十數不治二年殺人
蠐螬瘻候
此由恐懼愁憂思慮哭泣不止氣毒變化所生因動臟
外蔵於頸項其根在心又方根在膀胱初生之時無頭
尾腫如棗核或移動皮肉使人寒熱心滿狀似蜂瘻而
深坎蜂瘻則高而圓蠐螬瘻方五寸作坑邊有脣畔而
痒搔之則引大如六寸更庝痛日夜令人呻號三年生
孔道乃有十數中生蠐螬乃有百數不治五年殺人
鵰鳥鶴瘻候
鵰鳥鶴瘻初腫如覆手疼痛一年生孔道數十處黃水
出二年化生鶴水鳥首而生口觜是也
尸瘻候
人皆有五尸在人腹内發動令心腹脹氣息喘急衝擊
心胸攻刺脇肋因而寒熱頸掖之下結瘰癧膿潰成瘻
時還衝擊腹内則脹痛腰脊攣急是也
風瘻候
此由風邪在經脉經脉結聚所成或諸瘡得風不即瘥
變作其瘡得風者是因瘡遇冷膿汁不盡乃成也其風
在經脉者初生之時其狀如腫有似覆手搔之則皮脫
赤汁出乍腫乍减漸漸生根結實且附骨間不知首尾
即潰成瘻若至五十日不消不潰變成石腫名為石癰
久久不治令寒熱惡氣入腹絶悶刺心及咽項悉皆腫
經一年不治者死
鞠瘻候
腫痛初生癰如大桃狀亦如瘤膿潰為瘡不治成石瘻
化生鞠作竅傍行世呼為石鞠瘻
蜣蜋瘻候
此由飲食居處有蜣蜋毒氣入於臟腑流於經脉所生
也初生之時其狀如鼠竅直下腫如覆手而痒搔之疼
痺至百日有十八竅深三寸中生蜣蜋乃有一百數蜣
蜋成尾自覆刺人大如盂升至三年殺人
骨疽瘻候
骨疽瘻者或寒熱之氣摶經脉所生或蟲蛆之氣因飲
食入人腑臟所生以其膿潰侵食於骨故名骨疽瘻也
初腫後乃破破而還合邊傍更生如是或六七度中有
膿血至日西痛發如有針刺
蚯蚓瘻候
蚯蚓瘻者由居處飲食有蚯蚓之氣或飲食入腹内流
於經脉所生其根在大腸其狀腫核潰漏
花瘻候
花瘻者風濕客於皮膚與血氣相摶因而成瘡風濕氣
多其内突出外如花開之狀世謂之反花瘡不瘥生蟲
成瘻故謂之花瘻也
蠍瘻候
此由飲食居處有蠍蟲毒氣入於腑臟流於經脉或生
掖下或生頸邊腫起如蠍蟲之形寒熱而潰成瘻久則
瘡裏生細蠍蟲也
蚝瘻候
蚝瘻者由飲食居處有蚝蟲毒氣入於腑臟流於經脉
變化而生著面頰邊即脫肉結腫初如蚝蟲之狀久則
成瘻而蚝生是也
腦瘻候
腦瘻者頭頸逐氣上下疼痛而後腦瘻
癰瘻候
癰瘻者是癰潰瘡後其不瘥膿汁不盡因變生蟲成瘻
故為癰瘻也
橛瘻候
橛瘻者其瘡横闊作頭狀如杏子形亦似瘰癧處出血
是也
蟲瘻候
諸瘻皆有蟲而此獨以蟲為名者是諸瘡初本無蟲經
久不瘥而變生蟲故以為名也
石瘻候
石瘻之狀初起兩頭如梅李核&KR1836;實按之強如石而寒
熱熱後潰成瘻是也
蛙瘻候
此由飲食居處有蛙之毒氣入於腑臟流於經脉而成
瘻因服藥隨小便出物狀似蛙形是也
蝦蟆瘻候
此由飲食有蝦蟆之毒氣入腑臟流於經脉結腫寒熱
因潰成瘻服藥有物從小便出如蝦蟆之狀故謂之蝦
蟆瘻也
蛇瘻候
蛇瘻者由居處飲食有蛇毒氣入於腑臟流於經脉寒
熱結腫出處無定因潰成瘻服藥有物隨小便出如蛇
形狀謂之蛇瘻
螲蟷瘻候
螲蟷瘻者由居處飲食有螲蟷毒氣入腑臟流於經脉
所生初得之時如棗核許戾契或滿百日或滿周年走
不定一處成竅而膿汁潰瘻也故謂之螲蟷瘻
赤白瘻候
人有患瘡色赤白分明因而成瘻謂之赤白瘻
内瘻候
人有發瘡色黑有結内有膿久乃積生侵食筋骨謂之
内瘻
雀瘻候
此由居處飲食有雀毒氣入於臟流於脉發無定處腫
因潰成瘻服藥有物隨小便出狀如雀□故謂之雀瘻
膿瘻候
諸瘻皆有膿汁此瘻獨以膿為名者是諸瘡久不瘥成
瘻而重為熱毒氣停積生膿常不絶故謂之膿瘻也
冷瘻候
冷瘻者亦是謂瘡得風冷久不瘥因成瘻膿汁不絶故
如冷瘻也
久瘻候
久瘻者是諸瘻連滯經久不瘥或暫瘥復發或移易三
兩處更相應通故為久瘻也
瘰癧瘻候
此由風邪毒氣客於肌肉隨虚處而停結為瘰癧或如
梅李棗核等大小兩三相連在皮間而時發寒熱是也
久則變膿潰成瘻也其湯熨針石别有正方補養宣導
今附於後
養生方導引法云踑踞以兩手從曲脚入據地由脚加
其上舉尻其可用行氣愈瘰癧乳痛
㿉瘻候
㿉病之狀隂核腫大有時小歇歇時終大於常勞冷隂
雨便發發則脹大使人腰背攣急身體惡寒骨節沉重
此病由於損腎也足少隂之精腎之脉也其氣下通於
隂隂宗脉之所聚積隂之氣也勞傷舉重傷於少隂之
經其氣不衝於隂氣脹不通故成㿉也其湯熨針石别
有正方補養宣導今附於後
養生方導引法云正偃卧直兩手兩足念月所在令赤
如油囊丹除㿉少腹重不便腹中熱但口内氣息出之
數十不須小咽氣即腸中不熱者七息已澀熱咽之十
數
痔病諸候(凡六論)
諸痔候
諸痔者謂牡痔牝痔脉痔腸痔血痔也其形證各條如
後竟又有酒痔肛邊生瘡亦有血出又有風痔大便難
而血出肛亦出外良久不肯入諸痔皆由傷風房室不
慎醉飽合隂陽致勞擾血氣而經脉流溢滲漏腸間衝
發下部有一方而治之者名為諸痔非為諸病共成一
痔痔久不瘥變為瘻也
養生方云忍大便不出久作氣痔其湯熨針石别有正
方補養宣導今附於後
養生方導引法云一足踏地一足屈膝兩手抱犢鼻下
急挽向身極勢左右換易四七去痔五勞三里氣不下
又云踞坐合兩膝張兩足不息兩通治五痔
又云兩手抱足頭不動足向口受氣衆節氣散來去三
七欲得捉左右側身各急挽腰不動去四肢腰上下髓
内冷血冷筋急悶痔
又云兩足相踏向隂端急蹙將兩手捧膝頭兩向極勢
捧之二七竟身側兩向取勢二七前後努腰七去心勞
痔病
牡痔候
肛邊生鼠乳出在外者時時出膿血者是也
牝痔候
肛邊腫生瘡而出血者牝痔也
脉痔候
肛邊生瘡痒而復痛出血者脉痔也
腸痔候
肛邊腫核痛發寒熱而血出者腸痔也
血痔候
因便而清血隨出者血痔也
巢氏諸病源候總論卷三十四
