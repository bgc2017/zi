欽定四庫全書
巢氏諸病源候總論卷五
隋巢元方撰
腰背病諸候(凡十論)
腰痛候
腎主腰脚腎經虚損風冷乘之故腰痛也又邪客於足
少隂之絡令人腰痛引少腹不可以仰息診其尺脉沈
主腰背痛寸口脉弱腰背痛尺寸俱浮直下此為督脉
腰強痛
凡腰痛病有五一曰少隂少隂腎也十月萬物陽氣傷
是以腰痛二曰風痺風寒著腰是以痛三曰腎虚役用
傷腎是以痛四曰䐴腰墜墮傷腰是以痛五曰寢卧濕
地是以痛其湯熨針石別有正方補養宣導今附於後
養生方云飯了勿即卧久成氣病令腰疼痛又曰大便
勿強努令人腰疼目澀
又云笑多即腎轉腰痛
又云人汗次勿企牀懸脚久成血痺兩足重及腰痛
養生方導引法云一手向上極勢手掌四方轉迴一手
向下努之合手掌努指側身欹形轉身向似看手掌向
上心氣向下散適知氣下緣上始極勢左右上下四七
亦然去髆并肋腰脊疼悶
又云平跪長伸兩手拓席向前待腰脊須轉遍身骨解
氣散長引腰極勢然始却跪便急如似脊内冷氣出許
令臂搏痛痛欲似悶痛還坐來去二七去五臟不和背
痛悶
又云凡人常須覺脊強不問時節縮咽轉内似迴搏内
似面努搏并向上也頭左右兩向挼之左右三七一住
待血行氣動定然始更用初緩後急若無病人常欲得
旦起午時日没三辰如用辰別三七除寒熱脊腰頸痛
又云舒兩足足指努上兩手長舒手掌相向手指直舒
仰頭努脊一時極勢滿三通動足相向一尺手不移處
手掌向外七通更動足二尺手向下拓席極勢三通去
遍身内筋脉虚勞骨髓疼悶長舒兩足身角上兩手捉
兩足指急搦心不用力心氣并在足下手足一時努縱
極勢三七去踹臂腰疼解谿足氣日日漸損
又云凡學將息人先須正坐膝頭足初坐先足指指相
對足跟外扒坐上少欲安穩須兩足跟向内相對坐上
足指抧覺悶疼漸漸舉身似𣢾便兩足上待共坐相似
不痛始雙竪足跟而上足指并反而向外每坐常學去
膀胱内冷面冷風膝冷足疼上氣腰疼盡自消適也
腰痛不得俛仰候
腎主腰脚而三隂三陽十二經八脉有貫腎絡於腰脊
者勞損於腎動傷經絡又為風冷所侵血氣擊搏故腰
痛也陽病者不能俛隂病者不能仰隂陽俱受邪氣者
故令腰痛而不能俛仰
又云伸兩脚兩手著足五指上愈腰折不能低著唾血
久疼愈
又云長伸兩脚以兩手捉五指七通愈折腰不能低仰
也
風濕腰痛候
勞傷腎氣經絡既虚或因卧濕當風而風濕乘虚搏於
腎腎經與血氣相擊而腰痛故云風濕腰痛
卒腰痛候
夫勞傷之人腎氣虚損而腎主腰脚其經貫腎絡脊風
邪乘虚卒入腎經故卒然而患腰痛
久腰痛候
夫腰痛皆由傷腎氣所為腎虚受於風邪風邪停(缺)
邪氣客於足少陽之絡令人脇痛欬汗出隂氣擊於肝寒氣
客於脉中則血泣脉急引脇與小腹診其脉絃而急脇
下如刀刺狀如飛尸至困不死左手脉大右手脉小病
右脇下痛寸口脉雙絃則脇下拘急其人濇濇而寒其
湯熨針石別有正方補養宣導今附於後
養生方導引法云卒左脇痛念肝為青龍左目中魂神
將五營兵千乘萬騎從甲寅直符吏入左脇下取病去
又云右脇痛念胏為白帝右目中魄神將五營兵千乘
萬騎甲申直符吏入右脇下取病去脇側卧伸臂直脚
以鼻内氣以口出之除脇皮膚痛七息止
又云端坐生腰右顧視月口内氣咽之三十除左脇痛
開目
又云舉手交項上相握自極治脇下痛坐地交兩手著
不周遍握當挽久行實身如金剛令息調長如風雲如
雷
消渴病諸候(凡八論)
消渴候
夫消渴者渴不止小便多是也由少服五石諸丸散積
經年歲石勢結於腎中使人下焦虚熱及至年衰血氣
減少不復能制於石石勢獨盛則腎為之燥故引水而
不小便也其病變多發癰疽此坐熱氣留於經絡不引
血氣壅澀故成癰膿診其脉數大者生細小浮者死又
沈小者生實牢大者死有病口甘者名為何何以得之
此五氣之溢也名曰脾癉夫五味入於口藏於胃脾為
之行其精氣溢在脾令人口甘此肥美之所發此人必
數食甘美而多肥令人内熱甘者令人滿故其氣上溢
為消渴厥隂之病消渴重心中疼飢而不欲食甚則欲
吐蚘
養生法云人睡卧勿張口久成消渴及失血色赤松子
云卧閉目不息十二通治飲食不消其湯熨針石別有
正方補養宣導今附於後
法云解衣惔卧伸腰瞋少腹五息止引腎去消渴利隂
陽解衣者使無罣礙惔卧者無外想使氣易行伸腰使
腎無逼蹙瞋者大努使氣滿小腹者即&KR0008;腹牽氣使上
息即為之引腎者引水來咽喉潤上部去消渴枯槁病
利隂陽者饒氣力此中數虚要與時節而為避初食後
大飢時此二時不得導引傷人亦避惡日時節不和時
亦避導已先行一百二十步多者千步然後食之法不
使大冷大熱五味調和陳穢宿食蟲蝎餘殘不得食少
眇著口中數嚼少喘咽食巳亦勿眠此名穀藥并與氣
和即真良藥
渴病候
五臟六腑皆有津液若臟腑因虚實而生熱者熱氣在
内則津液竭少故渴也夫渴數飲其人必眩背寒而嘔
者因利虚故也診其脉心脉滑甚為善渴其久病變成
發癰疽或成水疾
大渴後虚乏候
夫人渴病者皆由臟腑不和經絡虚竭所為故病雖瘥
血氣未復仍虚乏也
渴利候
渴利者隨飲小便故也由少時服乳石石熱盛時房室
過度致令腎氣虚耗下焦生熱熱則腎燥燥則渴腎虚
又不得傳制水液故隨飲小便以其病變多發癰疽以
其内熱小便利故也小便利則津液竭津液竭則經絡
澀經絡澀則榮衞不行榮衞不行則由熱氣留滯故成
癰疽膿
渴利損後候
夫渴利病後榮衛虚損臟腑之氣未和故須各宣暢也
渴利後發瘡候
渴利之病隨飲小便也此謂服石藥之人房室過度腎
氣虚耗故也下焦生熱熱則腎燥腎燥則渴然腎虚人
不能制水故小便利其渴利雖瘥熱猶未盡發於皮膚
皮膚先有風濕濕熱相搏所以生瘡
内消候
内消病者不渴而小便多是也由少服五石石熱結於
腎内也熱之所作所以服石之人小便利者石性歸腎
腎得石則石石則消水漿故利利多不得潤養五臟臟
衰則生諸病由腎盛之時不惜其氣恣意快情致使虚
耗石熱孤盛則作消利故不渴而小便多
強中候
強中病者莖長興盛不痿精液自出是由少服五
石五石熱住於腎中下焦虚少壯之時血氣尚豐能制於五
石及至年衰血氣減少腎氣不復能制精液若精液竭
則諸病生矣
巢氏諸病源候總論卷五
