欽定四庫全書
巢氏諸病源候總論卷四十一
隋巢元方撰
婦人姙娠病諸候上(凡二十論)
姙娠候
經云陰摶陽别謂之有子此是氣血和調陽施陰化也
診其手少陰脈動甚者任子也少陰心脈也心主血脈
又腎名胞門子戶尺中腎脈也尺中之脈按之不絶者
姙娠脈也三部沉浮正等按之無斷絶者有娠也又左
手沉實為男右手浮大為女左右俱沉實生二男左右
俱浮大生二女又尺脈左偏大為男右偏大為女左右
俱大産二子又左右手尺脈俱浮為産二男不爾女作
男生俱沉為産二女不爾男作女生又左手尺中脈浮
大者男右手尺脈沉細者女又得太陰脈為男得太陽
脈為女太陰脈沉太陽脈浮欲知男女遣面南行還復
呼之左廻首是男右㢠廻首是女又看上圊時夫從後急
呼之左廻首是男右廻首是女婦人任娠其夫左邊乳
房有核是男右邊乳房有核是女懷娠一月名曰始形
飲食精熟酸美受御宜食大麥無食腥辛之物是謂才
貞足厥陰飬之足厥陰者肝之脈也肝主血一月之時
血流澁如不出故足厥陰飬之足厥陰穴在足大指歧
間白肉際是任娠二月名曰始膏無食腥辛之物居
必静處男子勿勞百節皆痛是謂始藏也足少陽飬之
足少陽者膽之脈也主於精二月之時兒精成於胞裏
故足少陽飬之足少陽穴在足小指間本節後附骨上
一寸䧟中者是任娠三月始胎當此之時血不流形
像始化未有定儀見物而變欲令見貴盛公主好人端
正莊嚴不欲令見傴僂侏儒醜惡形人及猿猴之類無
食薑兔無懷刀繩欲得男者操弓矢射雄雞乘肥馬於
田野觀虎豹及走犬其欲得女者則著簮珂環佩弄珠
璣欲令子美好端正者數視白璧美玉看孔雀食鯉魚
欲令兒多智有力則噉牛心食大麥欲令子賢良盛德
則端心正坐清虚和一坐無邪席立無偏倚行無邪徑
目無邪視耳無邪聽口無邪言心無邪念無妄喜怒無
得思慮食無到脔無邪臥無横足思欲果瓜噉味酸葅
好芬芳惡見穢臭是謂外象而變者也手心主飬之手
心主者脈中精神内屬於心能混神故手心主飬之手
心主穴在掌後横文是診其任娠脈滑疾重以手按之
散者胎已三月也任娠四月之時始受水精以成血
脈其食宜稻秔其羹宜魚鴈是謂盛榮以通耳目而行
經絡洗浴遠避寒暑是手少陽飬之手少陽者三焦之
脈也内屬於府四月之時兒六府順成故手少陽飬之
手少陽穴在手小指間本節後二寸是也診其任娠四
月欲知男女左脈疾為男右脈疾為女左右俱疾為生二
子當此之時慎勿瀉之必致産後之殃何謂也是手少
陽三焦之脈内屬於三焦静形體和心志節飲食深任
娠五月始受火精以成其氣臥必晏起洗浣衣服深其
屋室厚其衣裳朝吸天光以避寒殃其食宜稻麥其羹
宜牛羊和以茱萸調以五味是謂飬氣以定五臟者也
一本云宜食魚鱉足太陰飬之足太陰脾之脈主四季
五月之時兒四支皆成故足太陰飬之足太陰穴在足
内踝上三寸也診其任娠脈重手按之不散但疾不滑
者五月也又其脈數者必向懷脈緊者必胞阻脈遲者
必腹滿喘脈浮者必水懷為腫深任娠六月始受金精
以成其筋身欲微勞無得静處出遊於野數觀走犬及
視走馬宜食鷙鳥猛獸之肉是謂變腠膂筋以飬其爪
以牢其背膂足陽明飬之足陽明者胃之脈主其口目
六月之時兒口目皆成故足陽明飬之足陽明穴在太
衝上二寸是也任娠七月始受木精以成其骨勞躬
摇支無使定止動作屈伸居處必燥飲食避寒常宜食
稻秔以密腠理是謂飬骨牢齒者也手太陰飬之手太
陰者肺脈主皮毛七月之時兒皮毛已成故手太陰飬
之手太陰穴在手大指本節後白肉際䧟中是診其任
娠七月脈實大牢強者生沈細者死懷軀七月而不可
知時時衂而轉筋者此為軀衂時嚏而動者非
軀也懷軀七月暴下斗餘水其胎必倚而墮此非時孤漿預下
故也任娠八月始受土精以成膚革和心静息無使
氣極是謂密腠理而光澤顔色手陽明飬之手陽明者
大腸脈大腸主九竅八月之時兒九竅皆成故手陽明
飬之手陽明穴在大指本節後宛宛中是診其任娠八
月脈實大牢強弦緊者生沈細者死任娠九月始受
石精以成皮毛六府百節莫不畢備飲醴食丼緩帶自
持而待之是謂飬毛髮多才力足少陰飬之足少陰者
腎之脈腎主續縷九月之時兒脈續縷皆成故足少陰
飬之足少陰穴在足内踝後微近下前動脈是也任
娠十月五臓俱備六腑齊通納天地氣於丹田故使關
節人神咸備然可預修滑胎方法也
任娠惡阻候
惡阻病者心中憒悶頭眩四支煩疼懈惰不欲執作惡
聞食氣欲噉鹹酸果實多睡少起世云惡食又云惡字
是也乃至三四月日以上大劇者不能自勝舉也此由
婦人元本虚羸血氣不足腎氣又弱兼當風飲冷太過
心下有痰水挾之而有娠也經血既閉水潰於藏藏氣
不宣通故心煩憒悶氣逆而嘔吐也血脈不通經絡否
澀則四支沈重挾風則頭目眩故欲有胎而病惡阻所
謂欲有胎者其人月水尚來而顔色皮膚如常但苦沈
重憒悶不欲食飲又不知其患所在脈理順時平和即
是欲有胎也如此經二月日後便覺不通則結胎也
任娠轉女為男候
陰陽和調二氣相感陽施陰化是以有娠而三陰所會
則多生女但任娠二月名曰始藏精氣成於胞裹至於
三月名曰始胎血脈不流象形而變未有定儀見物而
化是時男女未分故未滿三月者可服藥方術轉之令
生男也
任娠飬胎候
任娠之人有宿挾痾疹因而有娠或有娠之時節適乖
理致生疾病並令腑臟衰損氣力虚羸令胎不長故湏
服藥去其疾病益其氣血以扶飬胎也
任娠禁忌候
任娠男女未分之時未有定儀見物而化故湏端正莊
嚴清静和一無傾視無邪聽兒在胎日月未滿陰陽未
備腑臟骨節皆未成足故自初訖于將産飲食居處皆
有禁忌
任娠胎間水氣子滿體腫候
胎間水氣子滿體腫者此由脾胃虚弱腑臟之間有停
水而挟以任娠故也任娠之人經血壅閉以飬於胎若
挾有水氣則水血相摶水漬於胎兼傷腑臟脾胃主身
之肌肉故氣虚弱肌肉則虚水氣流溢於肌故令體腫
水漬於胞則令胎壊然任娠臨將産之月而脚微腫者
其産易所以爾者胞藏水血俱多故令易産而水乘於
外故微腫但湏將産之月耳若初任而腫者是水氣過
多兒未成具故壊胎也壊胎脈浮者必腹滿而喘懷娠
為水腫
任娠漏胞候
漏胞者謂任娠數月而經水時下此由衝脈任脈虚不
能約制太陽少陰之經血故也衝任之脈為經脈之海
皆起於胞内手太陽小腸脈也手少陰心脈也是二經
為表裏上為乳汁下為月水有娠之人經水所以斷者
壅之以飬胎而蓄之為乳汁衝任氣虚則胞内泄漏不
能制其經血故月水時下亦名胞阻漏血盡則人斃也
任娠胎動候
胎動不安者多因勞役氣力或觸冐冷熱或飲食不適
或居處失宜輕者止轉動不安重者便致傷墮若其母
有疾以動胎治母則胎安若其胎有不牢固致動以病
母者治胎則母瘥若傷動甚者候其母面赤舌青者兒
死母活母脣口青口兩邊沬出者母子俱死母面青舌
赤口中沫出母死子活
任娠僵仆胎上搶心下血候
此謂行動倒仆或從高墮下傷損胞絡致血下動胎而
血傷氣逆者胎隨氣上搶心其死生之候其母舌青者
兒死母活唇口無沫兒生脣青沫出者母子俱死脣口
赤舌青者母死兒活若下血不住胞燥胎枯則令胎死
任娠胎死腹中候
此或因驚動倒仆或染温疫傷寒邪毒入於胞臟致令
胎死其候當胎處冷為胎已死也
任娠腹痛候
腹痛皆由風邪入於腑臓與血氣相擊摶所為任娠之
人或宿挾冷疹或新觸風邪㽲結而痛其腹痛不已邪
正相干血氣相亂致傷損胞絡則令動胎也
任娠心痛候
夫心痛多是風邪痰飲乘心之經絡邪氣摶於正氣交
結而痛也若傷心正經而痛者為真心痛心為神統領
諸藏不可受邪邪若傷之朝發夕死夕發朝死若傷心
支别絡而痛者則乍間乍盛休作有時任娠之人感其
病者痛不已氣乘胞絡傷損子臓則令動胎凡胎動則
胎轉移不安不安而動於血者則血下也
任娠心腹痛候
任娠心腹痛者或由腹内宿有冷疹或新觸風寒皆因
藏虚而致發動邪正相擊而并於氣隨氣下上上衝於
心則心痛下攻於腹則腹痛故令心腹痛也任娠而痛
之者正邪二氣交擊於内若不時瘥者其痛衝擊胞絡
必致動胎甚則傷墮
任娠腰痛候
腎主腰脚因勞損傷動其經虚則風冷乘之故腰痛婦
人腎以繫胞任娠而腰痛甚者多墮胎也
任娠腰腹痛候
腎主腰脚其經虚風冷客之則腰痛冷氣乘虚入腹則
腹痛故令腰腹相引而痛不止多動胎腰痛甚者則胎
墮也
任娠小腹痛候
任娠小腹痛者由胞絡宿有冷而任娠血不通冷血相
摶故痛也痛甚亦令動胎也
任娠卒下血候
此謂卒有損動或冷熱不調和致傷於胎故卒痛下血
不止者墮胎也
任娠吐血候
吐血皆由腑臟傷所為憂思驚怒皆傷臟腑氣逆故吐
血吐血而心悶胷滿未欲止心悶甚者死任娠病之多
墮胎也
任娠尿血候
尿血由勞傷經絡而有熱熱乘於血血得熱流溢滲入
於胞故尿血也
任娠數堕胎候
陽施陰化故得有胎榮衞和調則經飬周足故胎得安
而能成長若血氣虚損者子臓為風冷所居則血氣不
足故不能飬胎所以致胎數墮候其任娠而恒腰痛者
喜墮胎也
巢氏諸病源候總論卷四十一
