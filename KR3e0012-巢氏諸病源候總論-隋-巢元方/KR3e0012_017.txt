欽定四庫全書
巢氏諸病源候總論卷十七
隋巢元方撰
痢病諸候(凡四十論)
水穀痢候
水穀痢者由體虚腠理開血氣虚春傷於風邪氣留連
在肌肉之内後遇脾胃大腸虚弱而邪氣乘之故為水
穀痢也脾與胃為表裏胃者脾之府也為水穀之海脾
者胃之蔵也其候身之肌肉而脾氣主消水穀水榖消
其精化為榮衞中養蔵府充實肌膚大腸肺之府也為
傳導之官化物出焉水榖之精也為血氣行於經脉其
糟粕行於大腸也肺與大腸為表裏而肺主氣其候身
之皮毛春陽氣雖在表而血氣尚弱其飲食居處運動
勞役血氣虚者則為風邪所傷客在肌肉之間後因脾
胃氣虚風邪又乘虚而進入於腸胃其脾氣弱則不能
剋制水穀故糟粕不結聚而變為痢也又新食竟取風
名為胃風其狀惡風頭多汗膈下塞不通食飲不下腹
滿形瘦腹大失衣則瞋滿食則洞泄其洞泄者痢無度
也若胃氣絶者痢絶則死診其脉微手足寒難治也脉
大手足温易治下白沫脉沈則生浮則死身不熱脉不
懸絶滑大者生懸濇者死以蔵期之也脉絶而手足寒
者死脉還手足温者生脉不還者死脉時小絶者生洪
大數者死懸濇絶者死細微而濇者生緊大而滑者死
得代絶脉者不死
養生方云秋三月此謂容平天氣以急地氣以明早卧
早起與雞俱興使志安寧以緩秋刑收斂神氣使秋氣
平無外其志使肺氣清此秋氣之應也養收之道也逆
之則傷肺冬為餐泄
又云正月勿食未成核果及桃棗發癰癤不爾發寒熱
變黃疸又為泄痢
久水榖痢候
夫久水穀痢者由脾胃大腸虚弱風邪乘之則泄痢虚
損不復遂連滯涉引歲月則為久痢也然痢久則變嘔
噦胃弱氣逆不下食故嘔逆也氣逆而外冷氣乘之與
胃氣相折不通故噦也嘔又變為䘌蟲動食於五蔵也
凡諸蟲在人腹内居腸胃之間痢則腸胃虛弱蟲動侵
食若上食於蔵則心悶齒齗紫黑唇白齒斷生瘡下食
於肛門則穀道傷爛而開也亦有變為水腫所以然者
水氣入胃腸虛則泄大腸金也脾土也金土母子也脾
候身之肌肉性本剋消水穀也痢由脾弱腸虚金土氣
衰母子俱病不復相扶不能剋水致水氣流溢浸漬肌
肉故變腫也亦有不及成腫而五蔵傷敗水血並下而
五蔵五色隨之而出謂之五液俱下也凡如此者多死
而嘔噦腫䘌治之時有瘥者若五液俱下者必死五蔵
傷敗故也
赤白痢候
凡痢皆由榮衞不足腸胃虚弱冷熱之氣乘虚入客於
腸間虚則泄故為痢也然其痢而赤白者是熱乘於血
血滲腸内則赤也冷氣入腸摶腸間津液凝滯則白也
冷熱相交故赤白相雜重者狀如膿涕而血雜之輕者
白膿上有赤脉薄血狀如魚脂腦世謂之魚腦痢也
久赤白痢候
久赤白痢者是冷熱乘於血血滲腸間與津液相雜而
下甚者腸虚不復故赤白連滯久不瘥也凡痢久不瘥
脾胃虚弱則變嘔噦胃弱氣逆故嘔也氣逆而外有冷
折之不通故噦亦變為䘌蟲食人五蔵也三尸九蟲常
居人腸胃腸胃虚則動上食於五蔵則心懊而悶齒齗
唇口並生瘡下食於腸則肛門傷爛而穀道開也輕者
可治重者致死也
赤痢候
此由腸胃虚弱為風邪所傷則挾熱熱乘於血則流滲
入腸與痢相雜下故為赤痢
久赤痢候
久赤痢者由體虚熱乘於血血滲腸間故痢赤腸胃虛
不平復其熱不退故經久不瘥胃氣逆則變嘔噦也胃
虚穀氣衰蟲動侵食則變為䘌
血痢候
血痢者熱毒折於血入大腸故也血之隨氣循環經絡
通行蔵府常無停積毒熱氣乘之遇腸虚者血滲入於
腸腸虚則泄故為血痢也身熱者死身寒者生診其關
上脉芤大便去血暴下血數升也
久血痢候
此由體虚受熱熱折於血血滲入腸故成血痢熱不歇
胃虚不復故痢血久不瘥多變嘔噦及為濕䘌
膿血痢候
夫春陽氣在表人運動勞役腠理則開血氣虚者傷於
風至夏又熱氣乘之血性得熱則流散其遇大腸虚血
滲入焉與腸間津液相搏積熱藴結血化為膿腸虚則
泄故成膿血痢也所以夏月多苦膿血痢腸胃虚也秋
冬診其脾脉微濇者為内潰多下血膿又脉懸絶則死
滑大則生脉微小者生實急者死脉沈細虚遲者生數
疾大而有熱者死
久膿血痢候
久膿血痢者熱毒乘經絡血滲腸内則變為膿血痢熱
久不歇腸胃轉虚故痢久不斷皆變成濕䘌及嘔噦也
冷痢候
冷痢者由腸胃虚弱受於寒氣腸虚則泄故為冷痢也
凡痢色青色白色黑並皆為冷痢色黃色赤並是熱也
故痢色白食不消謂之寒中也診其脉沈則生浮則死
也
久冷痢候
久冷痢者由腸虚而寒積故冷痢久不斷也而廪丘公
說云諸下悉寒也凡人腸中大便有寒則常鴨溏有熱
則儐&KR1836;人見病身體發熱而下便謂熱下非也平常恒
自將節飲食衣被調適其人無宿寒者大便自調強人
適發越薄衣冷飲食表有熱不覺裏冷而胃内潛冷冷
即下也今始發熱而下當與理中湯加大附子一枚連
服三四劑重覆令微汗出微汗出則熱除不復冷胃氣
温暖下與發熱俱瘳矣宿寒之家其人常自患冷躡濕
地若足踏凁地或衣被薄皆發風下最惡何謂風下當
風吹腰腹冷氣徹裏而暴下者難治也久痢胃虚氣逆
則變嘔嘔而氣逆遇冷折之氣逆不通則變噦亦變濕
䘌也胃虚蟲動故也
熱痢候
此由腸胃虚弱風邪挾熱乘之腸虚則泄故為熱痢也
其色黃若熱甚黃而赤也
久熱痢候
此由腸虚熱積其痢連滯故久不瘥也痢久胃氣虚則
變嘔嘔而氣逆遇冷折之氣不通則變噦亦變濕䘌也
胃虚蟲動故也
冷熱痢候
夫冷熱痢者由腸胃虚弱宿有寒而為寒熱所傷冷熱
相乘其痢乍黃乍白是也若熱摶於血血滲腸間則變
為血痢也而冷伏腸内摶津液則變凝白則成白滯亦
變赤白痢也其湯熨針石别有正方補養宣導今附於
後
養生方導引法云泄下有寒者微引氣以息内腹徐吹
欲息以鼻引氣氣足復前即愈其有熱者微呼以去之
雜痢候
雜痢謂痢色無定或水穀或膿血或青或黃或赤或白
變雜無常或雜色相兼而痢也挾熱則黃赤熱甚則變
膿血也冷則白白甚則青黑皆由飲食不節冷熱不調
胃氣虛故變易
休息痢候
休息痢者胃脘(音管)有停飲因痢積久或冷氣或熱氣乘
之氣動於飲則飲動而腸虚受之故為痢也冷熱氣調
其飲則静而痢亦休也腸胃虚弱易為冷熱其邪氣或
動或静故其痢乍發乍止謂之休息痢也
白滯痢候
白滯痢者腸虚而冷氣客之摶於腸間津液凝滯成白
故為白滯痢也
痢如膏候
痢如膏者是由蔵府虚冷冷氣入於大腸成痢冷氣積
腸久虚滑脂凝如膏也
蠱注痢候
此由歲時寒暑不調則有濕毒之氣傷人隨經脉血氣
漸至於蔵府大腸虚者毒氣乘之毒氣挾熱與血相搏
則成血痢也毒氣侵食於蔵府如病蠱注之家痢血雜
膿瘀黑有片如雜肝與血雜下是也
腸蠱痢候
腸蠱痢者冷熱之氣入在腸間先下赤後下白連年不
愈侵傷於蔵府下血雜白如病蠱之狀名為腸蠱也
下痢便腸垢候
腸垢者腸間津汁垢膩也由熱痢藴積腸間虚滑所以
因下痢而便腸垢也
不伏水土痢候
夫四方之氣温凉不同隨方嗜欲因以成性若移其舊
土多不習伏必因飲食以入腸胃腸胃不習便為下痢
故名不伏水土痢也即水穀痢是也
嘔逆吐痢候
嘔逆吐痢者由腸胃虛邪氣并之蔵府之氣自相乘剋
也脉經云心乘肝則吐痢心火也肝木也火木子母也
火乘於木子扶母也此為二蔵偏實也大腸金也胃土
也金土母子也大腸虚則金氣衰微不能扶土致令胃
氣虚弱此兩府偏虚也木性剋土火性剋金是為火木
相扶心肝俱盛而金畏於火土畏於木則為腸胃皆弱
腸虚弱則泄痢胃虚弱則嘔吐故逆而復吐痢也診其
關上脉數其人吐跗陽脉微而濇微則下痢濇即吐逆
也
痢兼煩候
春傷於風邪氣留連因飲食不節腸胃虚弱邪氣乘之
則變為痢痢則府蔵俱虚水氣相并上乘於心心氣不
宣暢否滿在内故令痢而兼煩也
痢兼渴候
夫水穀之精化為血氣津液以養蔵府蔵府虚受風邪
邪入於腸胃故痢痢則津液空竭府蔵虛燥故痢而兼
渴也渴而引飲則痢不止翻溢水氣脾胃已虚不能剋
消水水氣流溢浸漬肌肉則變腫也
下痢口中及腸内生瘡候
凡痢口裏生瘡則腸間亦有瘡也所以知者猶如傷寒
熱病胃爛身則發瘡也此由挾熱痢蔵虚熱氣内結則
瘡生腸間熱氣上衝則瘡生口裏然腸間口裏生瘡皆
胃之虚熱也胃虚榖氣弱則九蟲三尸發動則變成䘌
痢兼腫候
痢兼腫者是痢久脾虚水氣在於肌肉之所為也脾與
胃合俱象土脾候身之肌肉胃為水穀之海而以脾氣
剋消水穀也風邪在内腸胃虚弱則水穀變為痢也膀
胱與腎合俱象水膀胱為津液之府小腸與心合俱象
火而津液之水行於小腸下為小便也土性本剋水今
因痢脾胃虚弱土氣哀微不能剋制於水致令水得妄
行不流於小腸而浸漬蔵府散流皮膚與氣相搏腠理
壅閉故痢而腫也
痢穀道腫痛候
是由風冷客於腸胃腸胃虚則痢痢久腸虚風邪客於
肛門邪氣與真氣相搏故令疼痛也
痢後虚煩候
夫體虚受風冷風冷入於腸故痢痢後虚煩者由府蔵
尚虚而氣内搏之所為也水穀之精以養蔵府痢則水
穀減耗致令府蔵微弱痢斷之後氣未調理不能宣暢
則膚腠還相搏蔵府蔵府既虚而使氣還相搏故令虚
煩
痢後腫候
痢後腫由脾胃尚虚肌肉為風水所乘故也脾胃虚弱
受於風邪則水穀變成痢脾與胃為表裏俱象土胃為
水穀之海脾候肌肉土性剋水而痢者則脾胃虚弱土
氣衰微不能剋水令水妄行散溢肌肉痢雖得斷水猶
未消肌肉先受風邪風水相搏膚腠閉密而成腫也
痢後不能食候
痢後不能食由脾胃虚弱氣逆胸間之所為也風邪入
於腸胃而痢痢則水穀減耗脾胃虚弱痢斷之後脾胃
尚虚不勝於食邪搏於氣逆上胃弱不能食
痢後腹痛候
痢後腹痛者體虚受風冷風冷入於腸胃則痢後腹痛
是蔵氣猶虚風冷餘熱未盡蔵府未平復冷氣在内與
蔵府相搏真邪相擊故令腹痛也
痢後心下逆滿候
痢後而心下逆滿此由蔵虚心下有停飲氣逆乘之所
為也風邪入腸胃則下痢下痢則府蔵虚弱痢斷之後
府蔵猶未調和邪氣尚不消盡邪乘於氣則氣逆與飲
食相搏而上故令心下逆滿也
脫肛候
脫肛者肛門脫出也多因久痢後大腸虚冷所為肛門
為大腸之候大腸虚而傷於寒痢而用氣&KR0008;其氣下衝
則肛門脫出因謂脫肛也
大下後噦候
夫風冷在内入於腸胃則成大下下斷之後脾胃虛氣
逆遇冷折之其氣不通則令噦也
穀道生瘡候
穀道肛門大腸之候也大腸虚熱其氣熱結肛門故令
生瘡
穀道蟲候
穀道蟲者由胃弱腸虛而蟯蟲下乘之也穀道肛門大
腸之候蟯蟲者九蟲之内一蟲也在於腸間若府蔵氣
實則蟲不妄動胃弱腸虚則蟯蟲乘之輕者或癢或蟲
從穀道中溢出重者侵食肛門瘡爛
穀道癢候
榖道癢者由胃弱腸虚則蟯蟲下侵穀道重者食於肛
門輕者但癢也蟯蟲狀極細微形如今之蝸蟲狀也
穀道赤痛候
肛門為大腸之候其氣虛為風熱所乘熱氣擊搏故令
穀道赤痛也
巢氏諸病源候總論卷十七
