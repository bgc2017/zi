欽定四庫全書
巢氏諸病源候總論卷二十
隋巢元方撰
疝病諸候(凡十一論)
諸疝候
諸疝者隂氣積於内復為寒氣所加使榮衞不調血氣
虚弱故風冷入其腹内而成疝也疝者痛也或小腹痛
不得大小便或手足厥冷繞臍痛自汗出或冷氣逆上
搶心腹令心痛或裏急而腹痛此諸候非一故云諸疝
也脉弦緊者疝也
寒疝候
寒疝者隂氣積於内則衞氣不行衞氣不行則寒氣盛
也故令惡寒不欲食手足厥冷繞臍痛自汗出遇寒即
發故云寒疝也其脉弦緊者是也其湯熨針石别有正
方補養宣導今附於後
養生方導引法云蹲踞以兩手舉手蹲極横治氣衝腫
痛寒疝入上下致腎氣蹲踞以兩手捉趾令離地低跟
極横挽自然一通愈榮衞中痛
寒疝心痛候
夫寒疝心痛隂氣積結所生也隂氣不散則寒氣盛寒
氣盛則痛上下無常言冷氣上衝於心故令心痛也
寒疝腹痛候
此由隂氣積於内寒氣結搏而不散府蔵虛弱故風邪
冷氣與正氣相擊則腹痛裏急故云寒疝腹痛也
寒疝心腹痛候
此由府蔵虚弱風邪客於其間與真氣相擊故痛其痛
隨氣上下或上衝於心故在於腹皆由寒氣所作所以
謂之寒疝心腹痛也
寒疝積聚候
積聚者由寒氣在内所生也血氣虛弱風邪搏於府蔵
寒多則氣澀氣澀則生積聚也積者隂氣五蔵所生始
發不離其部故上下有所窮已聚者陽氣六府所成也
故無根本上下無所留止但諸蔵府受邪初未能為積
聚邪氣留滯不去乃成積聚其為病也或左右脇下如
覆杯或臍上下如臂或胃脘間覆大如盤羸瘦少氣或
洒淅寒熱四支不收飲食不為肌膚或累累如桃李或
腹滿嘔泄寒即痛故云寒疝積聚也其脉駃而緊積聚
浮而牢積聚牢強急者生虚弱急者死
七疝候
七疝者厥疝癥疝寒疝氣疝盤疝胕疝狼疝此名七疝
也厥逆心痛足寒諸飲食吐不下名曰厥疝也腹中氣
乍滿心下盡痛氣積如臂名曰癥疝也寒飲食即脇下
腹中盡痛名曰寒疝也腹中乍滿乍減而痛名曰氣疝
也腹中痛在臍旁名曰盤疝也腹中臍下有積聚名曰
胕疝也小腹與隂相引而痛大便難名曰狼疝也凡七
疝皆由血氣虚弱飲食寒温不調之所生
五疝候
一曰石疝二曰血疝三曰隂疝四曰妬疝五曰氣疝是
為五疝也而范汪所錄華佗太一决疑雙丸方云治八
否五疝積聚伏熱留飲往來寒熱而不的顯五疝之狀
尋此皆由府蔵虚弱飲食不節血氣不和寒温不調之
所生也
心疝候
疝者痛也由隂氣積於内寒氣不散上衝於心故使心
痛謂之心疝也其痛也或如錐刀所刺或隂隂而疼或
四支逆冷或唇口變青皆其候也
飢疝候
隂氣在内寒氣客於足陽明手少隂之絡令食竟必飢
心為之痛故謂之飢疝
疝瘕候
疝者痛也瘕者假也其病雖有結瘕而虛假可推移故
謂之疝瘕也由寒邪與蔵府相搏所成其病腹内急痛
腰背相引痛亦引小腹痛脉沈細而滑者曰疝瘕緊急
而滑者曰疝瘕方云乾脯曝之不燥者食之成疝瘕其
湯熨針石别有正方補養宣導今附於後
養生方導引法云挽兩足指五息止引腹中氣去疝瘕
利孔竅
又云坐舒兩脚以兩手捉大拇指使足上頭下極挽五
息止引腹中氣遍行身體去疝瘕病利諸孔竅往來易
行久行精爽聰明脩長
痰飲諸病候(凡十六論)
痰飲候
痰飲者由氣脉閉塞津液不通水飲氣停在胸府結而
成痰又其人素盛今瘦水走腸間漉漉有聲謂之痰飲
其病也胸腹脹滿水穀不消結在腹内兩肋水入腸胃
動作有聲體重多唾短氣好眠胸背痛甚則上氣欬逆
倚息短氣不能卧其形如腫是也脉偏弦為痰浮而滑
為飲其湯熨針石别有正方補養宣導今附於後
養生方導引法云左右側卧不息十二通治痰飲不消
右有飲病右側卧左有飲病左側卧又有不消氣排之
左右各十有二息治痰飲也
痰飲食不消候
此由痰水結聚在胸府膀胱之間久而不散流行於脾
胃脾惡濕得水則脹脹則不能消食也或令腹裏虚滿
或水穀不消化或時嘔逆皆其候也
熱痰候
熱痰者謂飲水漿結積所生也言隂陽否隔上焦生熱
熱氣與痰水相搏聚而不散故令身體虚熱逆害飲食
頭面噏噏而熱故云熱痰也
冷痰候
冷痰者言胃氣虚弱不能宣行水榖故使痰水結聚停
於胸膈之間時令人吞酸氣逆四支變青不能食飲也
痰結實候
此由痰水積聚在於胸府遇冷熱之氣相搏結實不消
故令人心腹否滿氣息不安頭眩目暗常欲嘔逆故言
痰結實
鬲痰風厥頭痛候
鬲痰者謂痰水在於胸鬲之上又犯大寒使陽氣不行
令痰水結聚不散而隂氣逆上上與風痰相結上衝於
頭即令頭痛或數歲不已久連腦痛故云鬲痰風厥頭
痛若手足寒冷至節即死
諸痰候
諸痰者此由血脉壅塞飲水積聚而不消散故成痰也
或冷或熱或結實或食不消或胸腹否滿或短氣好眠
諸候非一故云諸痰
流飲候
流飲者由飲水多水流走於腸胃之間漉漉有聲謂之
流飲遇血氣否澀經絡不行水不宣通停聚溢於膀胱
之間即令人短氣少息遇冷亦能虚脹久不瘥結聚而
成癖也
流飲宿食候
流飲宿食者由飲水過多水氣流行在脾胃之間脾得
濕氣則不能消食令人噫則有宿食之氣腹脹滿亦壯
熱或吞酸皆其候也
留飲候
留飲者由飲酒後飲水多水氣停留於胸鬲之間而不
宣散乃令人脇下痛短氣而渴皆其候也
留飲宿食候
留飲宿食者由飲酒後飲水多水氣停留於脾胃之間
脾得濕氣則不能消食令人噫氣酸臭腹脹滿吞酸所
以謂之留飲宿食也
癖飲候
此由飲水多水氣停聚兩脇之間遇寒氣相搏則結聚
而成塊謂之癖飲在脇下弦亘起按之則作水聲
諸飲候
諸飲者皆由榮衞氣否澀三焦不調而因飲水多停積
而成痰飲其為病也或兩脇脹滿或心胸煩悶或眼暗
口乾或嘔逆短氣諸候非一故云諸飲其湯熨針石别
有正方補養宣導今附於後
養生方導引法云行左之右之側卧閉目氣不息十二
通治諸飲不消右有飲病左不息排下消之
又云鶩行氣低頭倚壁不息十二通以意排之痰飲宿
食從下部出息鶩行氣者身直頸曲排氣下行而一通
愈宿食久行息然能出不須孔塞也
支飲候
支飲謂飲水過多停積於胸鬲之間支乘於心故云支
飲其病令人欬逆喘息身體如腫之狀謂之支飲也
溢飲候
溢飲謂因大渴而暴飲水水氣溢於腸胃之外在於皮
膚之間故言溢飲令人身體疼重而多汗是其候也
懸飲候
懸飲謂飲水過多留注脇下令脇間懸痛咳唾引脇痛
故云懸飲
癖病諸候(凡十一論)
癖候
夫五蔵調和則榮衞氣理榮衞氣理則津液通流雖復
多飲水漿不能為病若攝養乖方三焦否隔三焦否隔
則腸胃不能宣行因飲水漿過多便令停滯不散更遇
寒氣積聚而成癖癖者謂僻側在於兩脇之間有時而
痛是也其湯熨針石别有正方補養宣導今附於後
養生方云卧覺勿飲水更眠令人作水癖
又云飲水勿急咽久成水癖
又云舉兩膝夾兩頰邊兩手據地蹲坐故久行之愈伏
梁伏梁者宿食不消成癖腹中如杯如盤宿癰者宿
水宿氣癖數生癰久行腸化為筋骨變為實
久癖候
久癖謂因飲水過多水氣壅滯遇寒熱氣相搏便成癖
在於兩脇下經久不瘥乃結聚成形叚而起按之乃水
鳴積有年歲故云久癖
癖結候
此由飲水聚停不散復因飲食相搏致使結積在於脇
下時有弦亘起或脹痛或喘息短氣故云癖結脉緊實
者癖結也
癖食不消候
此由飲水結聚在於膀胱遇冷熱氣相搏因而作癖癖
者冷氣也冷氣久乘於脾脾得濕冷則不能消穀故令
食不消使人羸瘦不能食時泄利腹内痛氣力乏弱顔
色黎黑是也關脉細微而絶者腹内有癖不能食也
寒癖候
寒癖之為病是水飲停積脇下弦強是也因遇寒即痛
所以謂之寒癖脉弦而大者寒癖也
飲癖候
飲癖者由飲水過多在於脇下不散又遇冷氣相觸而
痛即呼為飲癖也其狀脇下弦急時有水聲
痰癖候
痰癖者由飲水未散在於胸府之間因遇寒熱之氣相
搏沈滯而成痰也痰又停聚流移於脇肋之間有時而
痛即謂之痰癖
懸癖候
懸癖者謂癖氣在脇肋之間弦亘而起欬唾則引脇下
懸痛所以謂之懸癖
酒癖候
夫酒癖者因大飲酒後渴而引飲無度酒與飲俱不散
停滯在於脇肋下結聚成癖時時而痛因即呼為酒癖
其狀脇下氣急而痛
酒癖宿食不消候
此由飲酒多食魚膾之類腹内否滿因而成渴渴又飲
水水氣與食結聚兼遇寒氣相加所以成癖癖氣停積
乘於脾胃胃得癖氣不能消化故令宿食不消腹内脹
滿噫氣酸臭吞酸氣急所以謂之酒癖宿食不消也
飲酒人瘀癖葅痰候
夫飲酒人大渴渴而飲水水與酒停聚胸鬲之上藴積
不散而成癖也則令嘔吐宿水色如葅汁小豆汁之類
酸苦者故謂之酒癖葅痰也
否噎病諸候(凡八論)
八否候
夫八否者榮衞不和隂陽隔絶而風邪外入與衞氣相
搏血氣壅塞不通而成否也否者塞也言府蔵否塞不
宣通也由憂恚氣積或墜墮内損所致其病腹内氣結
脹滿時時壯熱是也其名有八故云八否而方家不的
顯其證狀范汪所錄華佗太一决疑雙丸方云治八否
五疝積聚伏熱留飲往來寒熱亦不說八否之名也
諸否候
諸否者榮衞不和隂陽隔絶府蔵否塞而不宣通故謂
之否但方有八否五否或六否以其名狀非一故云諸
否其病之候但腹内氣結脹滿閉塞不通有時壯熱與
前八否之勢不殊故云諸否其湯熨針石别有正方補
飬宣導今附於後
養生方導引法云正坐努腰胸仰舉頭將兩手指相對
向前捺席使急身如共頭胸向下欲至席還起上下來
去二七去胸肋否蔵冷臑疼悶腰脊悶也
噎候
夫隂陽不和則三焦隔絶三焦隔絶則津液不利故令
氣塞不調理也是以成噎此由憂恚所致憂恚則氣結
氣結則不宣流使噎噎者噎塞不通也
五噎候
夫五噎謂一曰氣噎二曰憂噎三曰食噎四曰勞噎五
曰思噎雖有五名皆由隂陽不和三焦隔絶津液不行
憂恚嗔怒所生謂之五噎噎者噎塞不通也
氣噎候
此由隂陽不和蔵氣不理寒氣填於胸鬲故氣噎塞不
通而謂之氣噎令人喘悸胸背痛也
食噎候
此由蔵氣冷而不理津液澀少而不能傳行飲食故飲
食入則噎塞不通故謂之食噎胸内痛不得喘息食不
下是故噎也
久寒積冷候
此患由血氣衰少府蔵虚弱故令風冷之氣獨盛於内
其冷氣久積不散所以謂之久寒積冷也其病令人羸
瘦不能飲食久久不瘥更觸犯寒氣乃變成積聚吐利
而嘔逆也
腹内結強候
此由榮衞虚弱三焦不調則令虚冷在内蓄積而不散
也又飲食氣與冷氣相搏結強而成塊有上有下或沈
或浮亦有根亦無根或左或右也故謂之腹内結強久
而不差積於年歲轉轉長大乃變成癥瘕病也
巢氏諸病源候總論卷二十
