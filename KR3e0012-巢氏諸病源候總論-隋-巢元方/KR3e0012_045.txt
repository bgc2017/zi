欽定四庫全書
巢氏諸病源候總論卷四十五
隋巢元方撰
小兒雜病諸候一(凡二十九論)
飬小兒候
經說年六歲已上為小兒十八已上為少年二十已上
為壯年五十已上為老年也其六歲已還者經所不載
是以乳下嬰兒病難治者皆無所承按故也中古有巫
方立小兒顱𩕄經以占夭夀判疾病死生世所相傳有
小兒方焉逮乎晉宋推諸蘇家傳襲有驗流於人間
小兒始生肌膚未成不可暖衣暖衣則令筋骨緩弱宜
時見風日若都不見風日則令肌膚脆軟便易傷損皆
當以故絮著衣莫用新綿也天和暖無風之時令母將
抱日中嬉戲數見風日則血凝氣剛肌肉硬密堪耐風
寒不致疾病若常藏在幃帳之内重衣温暖譬如陰地
之草木不見風日軟脆不任風寒又當薄衣薄衣之法
當從秋習之不可以春夏卒減其衣則令中風寒從秋
習之以漸稍寒如此則必耐寒冬月但當著兩薄襦一
複裳耳非不忍見其寒適當佳耳愛而暖之適所以害
也又當消息無令汗出汗出則致虚損便受風寒晝夜
寤寐皆當愼之其飲乳食哺不能無痰癖常當節適乳
哺若微不進仍當將護之凡不能進乳哺則宜下之如
此則終不致寒熱也又小兒始生生氣尚盛無有虚勞
微惡則須下之所損不足言及其愈病則致深益若不
時下則成大疾疾成則難治矣其冬月下之難將護然
有疾者不可不下夏月下之後腹中常當小脹滿故當
節哺乳將護之數日間又節哺之當令多少有常劑兒
稍大食哺亦當稍增若減少者此是腹中已有小不調
也便當微將藥勿復哺之但當乳之甚者十許日輕者
五六日自當如常若都不肯食哺而但飲乳者此是有
癖為疾重要當下之不可不下不下則致寒熱或吐而
發癎或致下利此皆病重不早下之所為也則難治先
治其輕時兒不耗損而病速除矣小兒所以少病癎者
其母懷娠時時勞役運動骨血則氣強胎飬盛故也若
侍御多血氣微胎飬弱則兒軟脆易傷故多病癎兒皆
須著帽項衣取燥菊花為枕枕之兒母乳兒三時摸兒
項風池若壯熱者即須熨使微汗微汗不瘥便炙兩風
池及背第三椎第五椎第七椎第九椎兩邊各二壯與
風池凡為十壯一歲兒七壯兒大者以意節度增壯數
可至三十壯惟風池特令多七歲已上可百壯小兒常
須愼護風池諺云戒飬小兒愼護風池風池在頸項筋
兩轅之邊有病乃治之疾微愼不欲妄針炙亦不用輙
吐下所以然者針炙傷經絡吐下動腑臟故也但當以
除熱湯浴之除熱散粉之除熱赤膏摩之又以臍中膏
塗之令兒在涼處勿禁水洗常以新水洗新生無疾愼
不可逆針炙逆針炙則忍痛動則脈喜因成癎河洛間
土地多寒兒喜病痙其俗生兒三日喜逆炙以防之又
炙頰以防噤有噤者舌下脈急牙車筋急其土地寒皆
决舌下去血炙頰以防噤江東地温無此疾古方既𫝊
有逆針炙之法今人不詳南北之殊便按方用之多害
於小兒是以田舍小兒任自然皆得無横夭又云春夏
决定不得下小兒所以爾者小兒腑臟之氣軟弱易虚
易實下則下焦必益虚上焦生熱熱則增痰痰則成病
自非當病不可下也
變蒸候
小兒變蒸者以長血氣也變者上氣蒸者體熱變蒸有
輕重其輕者體熱而微驚耳冷髖亦冷上脣頭白泡起
如死魚目珠子微汗出而近者五日而歇遠者八九日
乃歇其重者體壯熱而脈亂或汗或不汗不欲食食輒
吐哯無所苦也變蒸之時目白睛微赤黑睛微白亦無
所苦蒸畢自明了矣先變五日後蒸五日為十日之中
熱乃除變蒸之時不欲驚動勿令傍邊多人變蒸或早
或晩依時如法者少也初變之時或熱甚者違日數不
歇審計日數必是變蒸服黑散發汗熱不止者服紫䨇
丸小瘥便止勿復服之其變蒸之時遇寒加之則寒熱
交爭腹痛夭矯啼不止者熨之則愈變蒸與温壯傷寒
相似若非變蒸身熱耳熱髖亦熱此乃為他病可為餘
治審是變蒸不得為餘治其變日數從初生至三十二
日一變六十四日再變變且蒸九十六日三變變者丹
孔出而泄也至一百二十八日四變變且蒸一百六十
日五變一百九十二日六變變且蒸二百二十四日七
變二百五十六日八變變且蒸二百八十八日九變三
百二十日十變變且蒸積三百三十日小蒸畢後六十
四日大蒸後百二十八日復蒸積五百七十六日大小
蒸畢也
温壯候
小兒温壯者由腑臟不調内有伏熱或挾宿寒皆摶於
胃氣足陽明為胃之經主身之肌肉其胃不和調則氣
行壅澀故藴積體熱名為温壯候小兒大便其糞黃而
臭此腹内有伏熱宜將服龍鬚湯若糞白而酢臭則挾
宿寒不消當服紫雙丸輕者少服藥令默除之甚者小
增藥令微利皆當節乳哺數日令胃氣和調若不節乳
哺則病易復復則傷其胃氣令腹滿再三利尚可過此
則傷小兒矣
壯熱候
小兒壯熱者是小兒血氣盛五臟生熱熏發於外故令
身體壯熱大體與温壯相似而有小異或挾伏熱或挾
宿寒其挾伏熱者大便黃而臭挾宿寒者糞白而有酸
氣此二者府藏不調冷熱之氣俱乘腸胃藴積染漸而
發温温然熱不甚盛是温壯也其壯熱者是血氣盛熏
發於外其發無漸壯熱甚以此為異若壯熱不歇則變
為驚極重者亦變癎也
驚候
小兒驚者由血氣不和熱實在内心神不定所以發驚
甚者掣縮變成癎又小兒變蒸亦微驚所以然者亦由
熱氣所為但須微發驚以長血脈不欲大驚大驚乃炙
驚脈若五六十日炙者驚復更甚生百日後炙驚脈乃
善耳
欲發癎候
夫小兒未發癎欲發之候或温壯連滯或摇頭弄舌或
睡裏驚掣數齧齒如此是欲發癎之證也
癎候
癎者小兒病也十歲已上為癲十歲已下為癎其發之
狀或口眼相引而目睛上摇或手足掣縱或背脊強直
或頸項反折諸方說癎名證不同大體其發之原皆因
三種三種者風癎驚癎食癎是也風癎者因衣厚汗出
而風入為之驚癎者因驚怖大啼乃發食癎者因乳哺
不節所成然小兒氣血微弱易為傷動因此三種變作
諸癎凡諸癎正發手足掣縮愼勿捉持之捉則令曲突
不隨也
發癎瘥後身體頭面悉腫滿候
凡癎發之狀或口眼相引或目睛上摇或手足掣縱或
背脊強直或頭項反折或屈指如數皆由以兒當風取
涼乳哺失節之所為也其癎瘥後而腫滿者是風癎風
癎因小兒厚衣汗出因風取涼而得之初發之狀屈指
如數然後掣縮是也其癎雖瘥氣血尚虚而熱未盡在
皮膚與氣相摶致令氣不宣泄故停并成腫也
發癎瘥後六七歲不能語候
凡癎發之狀口眼相引或目睛上摇或手足瘈瘲或脊
背強直或頭項反折屈指如數皆由以兒當風取涼乳哺
失節之所為也而癎發瘥後不能語者是風癎風癎因
兒衣厚汗出以兒乘風取涼太過為風所傷得之其初
發之狀屈指如數然後發瘈瘲是也心之聲為言開竅
於口其癎發雖止風冷之氣猶滯心之絡脈使心氣不
和其聲不發故不能言也
驚癎候
驚癎者起於驚怖大啼精神傷動氣脈不定因驚而發
作成癎也初覺兒欲驚急持抱之驚自止故飬小兒常
愼驚勿聞大聲每持抱之間常當安徐勿令怖又雷鳴
時常塞兒耳并作餘細聲以亂之驚癎當按圖炙之摩
膏不可大下何者驚癎心氣不定下之内虚則甚難治
凡諸癎正發手足掣縮愼不可捉持之捉之則令曲突
不隨也
風癎候
風癎者由乳飬失理血氣不和風邪所中或衣厚汗出
腠理開風因而入初得之時先屈指如數乃發掣縮是
也當與㹠心湯又病先身熱瘈瘲驚啼喚而後發癎脈
浮者為陽癎内在六府外在肌膚猶易治病先身冷不
驚瘈不啼喚乃成病發時脈沈者為陰癎内在五藏外
在骨髓極者難治病發時身軟時醒者謂之癎身強直
反張如尸不時醒者謂之痙診其心脈滿大癎瘈筋攣
肝脈小急亦癎瘈筋攣尺寸脈俱浮直上直下此為督
脈腰背強直不得俛仰小兒風癎三部脈緊急癎可治
小兒脈多似雀闘要以三部脈為主若緊者必風癎凡
諸癎發手足掣縮愼勿持之捉則令曲突不隨也
患癎瘥後更發候
癎發之狀或口眼相引目睛上摇或手足瘈瘲或背脊
強直或頭項反折或屈指如數皆由當風取涼乳哺失
節之所為其瘥之後而更發者是餘勢未盡小兒血氣
軟弱或因乳食不節或風冷不調或更驚動因而重發
如此者多成常疹凡諸癎正發手足掣縮愼勿持之捉
則令曲突不隨也
傷寒候
傷寒者冬時嚴寒而人觸冐之寒氣入腠理摶於血氣
則發寒熱頭痛體疼謂之傷寒又春時應暖而反寒此
非其時有其氣傷人即發病謂之時行傷寒者小兒不
能觸冐寒氣而病傷寒者多由大人解脫之時久故令
寒氣傷之是以小兒亦病之診其脈來一投而止者便
是得病一日假令六投而止者便是得病六日其脈來
洪者易治細微者難治也
傷寒解肌發汗候
傷寒是寒氣客於皮膚寒從外摶於血氣腠理閉密冷
氣在内不得外泄藴積故頭痛壯熱體疼所以須解其
肌膚令腠理開津液為汗發泄其氣則熱歇凡傷寒無
問長幼男女於春夏宜發汗又脈浮大宜發汗所以然
者病在表故也
傷寒挾實壯熱候
傷寒是寒氣客於皮膚摶於血氣腠理閉密氣不宣泄
藴積生熱故頭痛體疼而壯熱其人本藏氣實者則寒
氣與實氣相摶而壯熱者謂之挾實實者有二種有冷
有熱其熱實糞黃而臭其冷實食不消糞白而酸氣比
候知之其内雖有冷熱之殊外皮膚皆壯熱也
傷寒兼驚候
傷寒是寒氣客於皮膚摶於血氣使腠理閉密氣不宣
泄藴積生熱故頭痛體疼而壯熱也其兼驚者是熱乘
心心主血脈小兒血氣軟弱心神易動為熱所乘故發
驚驚不止則變驚癎也
傷寒大小便不通候
傷寒是寒氣客於皮膚摶於血氣使腠理閉密不宣泄
藴積生熱故頭痛體疼而壯熱其大便不通是寒摶於
氣而生熱熱流入大小腸故澀結不通凡大小便不通
則内熱不歇或乾嘔或言語而氣還逆上則心腹脹滿
也
傷寒腹滿候
傷寒是寒氣客於皮膚摶於血氣使腠理閉密氣不宣
泄藴積生熱故頭痛體疼而壯熱其腹滿者是熱入腹
傳於藏藏氣結聚故令腹滿若挾毒者則腹滿心煩懊
悶多死
傷寒咽喉痛候
傷寒是寒氣客於皮膚摶於血氣使腠理閉密氣不宣
泄藴積生熱故頭痛體疼壯熱其咽喉痛者是心胷熱
盛氣上衝於咽喉故令痛若挾毒則喉痛結腫水漿不
入毒還入心煩悶者死
傷寒嗽候
傷寒是寒氣客於皮膚摶於血氣使腠理閉密氣不宣
泄藴積生熱故頭痛體疼而壯熱其嗽者邪在肺肺候
身之皮毛而主氣傷寒邪氣先客皮膚隨氣入肺故令
𠻳重者有膿血也
傷寒後𠻳候
傷寒是寒氣客於皮膚摶於血氣使腠理閉密氣不宣
泄藴積生熱故頭痛壯熱體疼也瘥後而猶嗽者是邪
氣猶停在肺未盡也寒之傷人先客皮毛皮毛肺之候
肺主氣寒摶肺氣入五臓六腑故表裏俱熱熱退之後
肺尚未和邪猶未盡邪隨氣入肺與肺氣相摶故傷
寒後猶病嗽也
傷寒汗出候
傷寒者是寒氣客於皮膚摶於血氣使腠理閉密氣
不宣泄藴積生熱故頭痛體疼壯熱也而汗出者陽虚
受邪邪摶於氣故發熱陰氣又虚邪又乘於陰陰陽俱
虚不能制其津液所以傷寒而汗出也
傷寒餘熱往來候
傷寒是寒氣客於皮膚摶於血氣腠理閉密氣不宣泄
藴積生熱使頭痛體疼而壯熱也其餘熱往來者是邪
氣與正氣交爭正氣勝則邪氣却散故寒熱俱歇若邪
氣未盡者時干於正氣正氣為邪氣所干則壅否還熱
故餘熱往來不已也
傷寒已得下後熱不除候
傷寒是寒氣客於皮膚摶於血氣使腠理閉密不得
宣泄藴積生熱故頭痛體疼而壯熱也若四五日後熱
歸入裏則宜下之得利後熱猶不除者餘熱未盡故其
狀肉常温温而熱也
傷寒嘔候
傷寒是寒氣客於皮膚摶於血氣腠理閉密氣不宣
泄藴積生熱故頭痛體疼而壯熱其嘔者是胃氣虚熱
乘虛入胃胃得熱則氣逆故嘔也
傷寒熱渴候
傷寒是寒氣客於皮膚摶於血氣腠理閉密氣不宣
泄藴積生熱故頭痛體疼而壯熱其渴者是熱入臓臟
得熱則津液竭燥故令渴也
傷寒口内生瘡候
傷寒是寒氣客於皮膚摶於血氣腠理閉密氣不得
宣泄藴積生熱故頭痛體疼而壯熱其口生瘡熱毒氣
在臟上衝胷膈氣發於口故生瘡也
傷寒鼻衂候
傷寒是寒氣客於皮膚摶於血氣腠理閉密氣不得
宣泄藴積毒氣故頭痛體疼而壯熱其鼻衂是熱摶於
氣而乘於血也肺候身之皮毛開竅於鼻藴寒先客
皮膚摶於氣而成熱熱乘於血血得熱而妄行發從鼻
出者名鼻衂也凡候熱病而應衂者其人壯熱頻發汗
不止或未及發汗而鼻燥喘息鼻氣鳴即衂凡衂小兒
止一升數合則熱因之為然若一升二升者死
傷寒後下利候
傷寒是寒氣客於皮膚摶於血氣使腠理閉密氣不宣
泄藴積毒氣頭痛體疼而壯熱也其熱歇後而利者是
熱從表入裏故也表熱雖得解而裏熱猶停腸胃與
水榖相并腸胃虚則泄利其狀利色黃若壯熱不止則
變為血利若重遇冷則冷熱相加則變赤白瀉利也
巢氏諸病源候總論卷四十五
