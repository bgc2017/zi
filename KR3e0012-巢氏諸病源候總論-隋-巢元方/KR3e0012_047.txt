欽定四庫全書
巢氏諸病源候總論卷四十七
隋巢元方撰
小兒雜病諸候三(凡四十五論)
注候
注之言住也謂其風邪氣留人身内也人無問大小若
血氣虚衰則陰陽失守風邪鬼氣因而客之留在肌肉
之間連滯腑臟之内或皮膚掣動遊易無常或心腹刺
痛或體熱皮腫沈滯至死死又注易傍人故為注也小
兒不能觸冐風邪多因乳母解脫之時不避温涼暑濕
或抱持出入早晩其神魂軟弱而為鬼氣所傷故病也
尸注候
尸注者是五尸之中一尸注也人無問小大腹内皆有
尸蠱尸蠱為性忌惡多接引外邪共為患害小兒血氣
衰弱者精神亦羸故尸注因而為病其狀沈默不的知
病處或寒熱淋瀝涉引歲月遂至於死死又注易傍人
故名之為尸注也
蠱注候
人聚蟲蛇雜類以器皿盛之令相噉食餘一存者即名
為蟲能變化或隨飲食入腹食人五臓小兒有中者病
狀與大人老子無異則心腹刺痛懊悶急者即死緩者
涉歴歲月漸深羸困食心藏盡利血心藏爛乃至死死
又注易傍人故為蠱注也
陰腫候
足少陰為腎之經其氣下通於陰小兒有少陰之經虚
而受風邪者邪氣衝於陰與血氣相摶結則陰腫也
腹脹候
腹脹是冷氣客於藏故也小兒腑臟嫩弱有風冷邪氣
客之摶於藏氣則令腹脹若脾虚冷移入於胃食則不
消若腸虚冷氣乘之則變下利
霍亂候
霍亂者陰陽清濁二氣相干謂之氣亂氣亂於腸胃之
間為霍亂也小兒腸胃嫩弱因解脫逄風冷乳哺不消
而變吐利也或乳母觸冐風冷食飲生冷物皆冷氣流
入乳令乳變敗兒若飲之亦成霍亂吐利皆是觸犯腑
臟使清濁之氣相干故霍亂也挾風而絡實者則身發
熱頭痛骼疼而復吐利凡小兒霍亂皆須暫斷乳亦以
藥與乳母服令血氣調適乳汁温和故也小兒吐利不
止血氣變亂即發驚癎也
吐利候
吐利者由腸虚而胃氣逆故也小兒有解脫而風冷入
腸胃腸胃虚則泄利胃氣逆則嘔吐此大體與霍亂相
似而小輕不劇悶頓故直云吐利亦不呼為霍亂也
服湯中毒毒氣吐下候
春夏以湯下小兒其腸胃脆嫩不勝藥勢遂吐下不止
藥氣熏臟腑乃煩懊頓乏者謂此為中毒毒氣吐下也
嘔吐逆候
兒啼未定氣息未調乳母忽遽以乳飲之其氣尚逆乳
不得下停滯胷膈則胷滿氣急令兒嘔逆變吐又乳母
將息取冷冷氣入乳乳變壊不捻除之仍以飲兒冷乳
入腹與胃氣相逆則腹脹痛氣息喘急亦令嘔吐又解
脫換易衣裳及洗浴露兒身體不避風冷風冷因客膚
腠摶血氣則熱入於胃則腹脹痛而嘔吐也凡如此風
冷變壊之乳非直令嘔吐腸虚入於胃大腸則為利也
噦候
小兒噦由哺乳冷冷氣入胃與胃氣相逆冷折胃氣不
通則令噦也
吐血候
小兒吐血者是有熱氣盛而血虚熱乘於血血性得熱
則流散妄行氣逆即血隨氣上故令吐血也
難乳候
凡小兒初生看産人見兒出急以手料拭兒口無令惡
血得入兒腹則兒腹内調和無有疾病若料拭不及時
則惡血穢露兒咽入腹令心腹否滿短氣兒不能飲乳
謂之難乳
又云兒在胎之時母取冷過度冷氣入胞令兒著冷至
兒生出則喜腹痛不肯飲乳此則胎寒亦名難乳也
吐哯候
小兒吐哯者由乳哺冷熱不調故也兒乳哺不調則停
積胷膈因更飲乳哺前後相觸氣不得宣流故吐哯出
診其脈浮者無苦也
百病候
小兒百病者由將飬乖節或犯寒温乳哺失時乍傷
飢飽致令血氣不理腸胃不調或欲發驚癎或欲成伏熱
小兒氣血脆弱病易動變證候百端若見其微證即便
治之使不成衆病故謂之百病也治之若晩其病則成
凡諸病至於困者汗出如珠著身不流者死也病如胷
䧟者其口脣乾目反張口中氣出冷足與頭相柱臥不
舉手足四肢垂其臥正直如縳得其掌中冷至十日必
死不可治也
頭身喜汗出候
小兒有血氣未實者膚腠則疎若厚衣温臥腑臟生熱
蒸發腠理津液泄越故令頭身喜汗也
盗汗候
盗汗者眠睡而汗自出也小兒陰陽之氣嫰弱腠理易
開若將飬過温因睡臥陰陽氣交津液發泄而汗自出
也
痰候
痰者水飲停積胷膈之間結聚痰也小兒飲乳因冷熱
不調停積胷膈之間結聚成痰痰多則令兒飲乳不下
吐涎沫變結而微壯熱也痰實壯熱不止則發驚癎
胷膈有寒候
三焦不調則寒氣獨留膈上不通則令兒乳哺不得消
下噫氣酸臭胷膈否滿甚則氣息喘急
癥瘕癖結候
五臟不和三焦不調有寒冷之氣客之則令乳哺不消
化結聚成癥癖也其狀按之不動有形叚者癥也推之
浮移者瘕也其弦急牢強或在左或在右癖也皆由冷
氣痰水食飲結聚所成故云癥瘕癖結也
否結候
否者塞也小兒胷膈熱實腹内有留飲致令榮衞否塞
腑臟之氣不宣通其痛腹内氣結脹滿或時壯熱是也
宿食不消候
小兒宿食不消者脾胃冷故也小兒乳哺飲食取冷過
度冷氣積於脾胃脾胃則冷胃為水榖之海脾氣磨而
消之胃氣和調則乳哺消化若傷於冷則宿食不消診
其三部脈沈者乳不消也
傷飽候
小兒食不可過飽飽則傷脾脾傷不能磨消於食令小
兒四肢沈重身體苦熱面黃腹大是也
食不知飽候
小兒有嗜食食已仍不知飽足又不生肌肉其亦腹大
其大便數而多泄亦呼為豁治此腸胃不守故也
哺露候
小兒乳哺不調傷於脾胃脾胃衰弱不能飲食血氣減
損不榮肌肉而柴辟羸露其腑臟之不宣則吸吸苦熱
謂之哺露也
大腹丁奚候
小兒丁奚病者由哺食過度而脾胃尚弱不能磨消故
也哺食不消則水榖之精減損無以榮其氣血致肌肉
消瘠其病腹大頸小黃瘦是也若久不瘥則變成榖癥
傷飽一名哺露一名丁奚三種大體相似輕重立名也
洞泄下利候
春傷於風夏為洞泄小兒有春時解脫衣服為風冷所
傷藏在肌肉至夏因飲食居處不調又被風冷入於腸
胃先後重沓為風邪所乘則下利也其冷氣盛利甚為洞
泄洞泄不止為注下也凡注下不止者多變驚癎所以然
者本挾風邪因利臟虚風邪乘之故也亦變眼痛生障
下焦偏冷熱結上焦熏於肝故也
利後虚羸候
腸胃虚弱受風冷則下利利斷之後脾胃尚虚榖氣猶
少不能榮血氣故虚羸也
赤白滯下候
小兒體本挾熱忽為寒所折血氣不調大腸虚弱者則
冷熱俱乘之熱摶血滲腸間其利則赤冷摶腸津液凝
其利則白冷熱相交血滯相雜腸虚者泄故為赤白滯
下也
赤利候
小兒有挾客熱客熱入於經絡而血得熱則流散滲入
大腸腸虚則泄故為赤利也
熱利候
小兒本挾虚熱而為風所乘風熱俱入於大腸而利為
熱是水榖利而色黃者為熱利也
冷利候
小兒腸胃虚或解脫遇冷或飲食傷冷冷氣入於腸胃
而利其色白是為冷利也冷甚則利青也
冷熱利候
小兒先因飲食有冷氣在腸胃之間而復為熱氣所傷
而腸胃宿虚故受於熱冷熱相交而變下利乍黃乍白
或水或榖是為冷熱利也
卒利候
小兒卒利者由腸胃虚暴為冷熱之氣所傷而為卒利
熱則色黃赤冷則色青白若冷熱相交則變為赤白滯
利也
久利候
春傷於風至夏為洞泄小兒春時解脫為風所傷藏在
肌肉至夏因為水榖利經久連滯不瘥也凡水榖利久
腸胃虚易為冷熱得冷則變白膿得熱則變赤血若冷
熱相加則赤白相雜利久則變腫滿亦變病䘌亦令嘔
噦皆由利久脾胃虚所為也
重下利候
重下利者此是赤白滯下利而挾熱多者熱結肛門利
不時下而久&KR0008;氣謂之重下利也
利如膏血候
此是赤利腸虚極腸間脂與血俱下故謂利如膏血也
蠱毒利候
歲時寒暑不調而有毒厲之氣小兒解脫為其所傷邪
與血氣相摶入於腸胃毒氣藴積值大腸虚者則變利
血其利狀血色藴瘀如鷄鴨肝片隨利下此是毒氣盛
熱食於人臟狀如中蠱故謂之蠱毒利也
利兼渴候
此是水榖利津液枯竭腑臟虚燥則引飲若小便快者
利斷渴則止若小便澁水不行於小腸滲入腸胃渴亦
不止利亦不斷凡如此者皆身體浮腫脾氣弱不能剋
水故也亦必眼痛生障小兒上焦本熱今又利下焦虚
上焦熱氣轉盛熱氣熏肝故也
被鬾候
小兒所以有鬾病者婦人懷娠有惡神導其腹中胎妬
嫉而制伏他小兒令病也任娠婦人不必悉能制鬾人
時有此耳鬾之為疾喜微微下寒熱有去來毫毛髮鬇
鬡不悦是其證也
驚啼候
小兒驚啼者是於眠睡裏忽然啼而驚覺也由風熱邪
氣乘於心則心臟生熱精神不定故卧不安則驚而啼
也
夜啼候
小兒夜啼者藏冷故也夜陰氣盛與冷相摶則冷動冷
動與藏氣相并或煩或痛故令小兒夜啼也然亦有犯
觸禁忌亦令兒夜啼則可法術斷之
躽啼候
小兒在胎則其母將飬傷於風冷邪氣入胞傷兒臟腑
故兒生之後邪猶在兒腹内邪動與正氣相摶則腹痛
故兒躽張蹙氣而啼
胎寒候
小兒在胎時其母將飬取冷過度冷氣入胞傷兒腸胃
故兒生之後冷氣猶在腸胃之間其狀兒腸胃冷不能
消乳哺或腹脹或時谷利令兒顔色素皅時啼者是胎
寒故也
腹痛候
小兒腹痛多由冷熱不調冷熱之氣與臟腑相擊故痛
也其熱而痛者則面赤或壯熱四肢煩手足心熱是也
冷而痛者面色或青或白甚者乃至面黑脣口爪皆青
是也
心腹痛候
小兒心腹痛者腸胃宿挾冷又暴為寒氣所加前後冷
氣重沓動與藏氣相摶隨氣上下衝擊心腹之間故令
心腹痛也
巢氏諸病源候總論卷四十七
