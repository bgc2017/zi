欽定四庫全書
巢氏諸病源候總論卷四十四
隋巢元方撰
婦人産後病諸候下(凡四十一論)
産後月水不利候
手太陽少陰之經主下為月水太陽小腸之經少陰心
之經也心主血脈因産傷動血氣其後虚損未復而為
風冷客於經絡冷摶於血則血凝澁故令月水不利也
産後月水不調候
夫産傷動血氣虚損未復而風邪冷熱之氣客於經絡
乍冷乍熱冷則血結熱則血消故令血或多或少乍在
月前乍在月後故為不調也
産後月水不通候
夫産傷動血氣其後虚損未平復為風冷所傷血之為
性得冷則凝結故風冷傷經血結於胞絡之間故令月
水不通也凡血結月水不通則變成血瘕水血相并後
遇脾胃衰弱肌肉虚者變水腫也
産後帶下候
帶下之病由任脈虚損任脈為經絡之海産後血氣勞
損未平復為風冷所乘傷於任脈冷熱相交冷多則白
多熱多則赤多也相兼為帶下也
又云帶下有三門一曰胞門二龍門三曰玉門産後屬
胞門謂因産傷損胞絡故也
産後崩中惡露不盡候
産傷於經血其後虚損未平復或勞役損動而血暴崩
下遂因淋瀝不斷時來故謂崩中惡露不盡凡崩中若
小腹急滿為内有瘀血不可斷之斷之終不斷而加小
腹脹滿為難愈若無瘀血則可斷易治也
産後利候
産後虚損未平復而起早傷於風冷風冷乘虚入於大
腸腸虚則泄故令利也産後利若變為血利則難治世
謂之産子利也
産後利腫候
因産勞傷榮衞脾胃虚弱風冷乘之水榖不結大腸虚
則洩成利也利而腫者脾主土候肌肉土性本剋水今脾
氣衰微不能剋消於水水氣流溢散在皮膚故令腫也
産後虚冷洞利候
産勞傷而血氣虚極風冷乘之入於腸胃腸胃虚而暴
得冷腸虚則泄遇冷極虚故變洞利也
産後滯利候
産後虚損冷熱之氣客於腸胃熱乘血血滲於腸則赤
冷摶腸間津液則變白其冷熱相交故赤白相雜連滯
不止故謂滯利也
産後冷熱利候
産後臟虚而冷熱之氣入於腸胃腸虚則泄故成冷熱
利凡利色青與白為冷黃與赤為熱不止熱甚則變生
血冷極則生白膿膿血相雜冷熱不調則變滯利也
産後客熱利候
産後臟虚而熱氣乘之熱入於腸腸虚則洩故為客熱
利色黃是也熱甚則黃赤而有血也
産後赤利候
赤利血利也因産後血虚為熱氣所乘熱摶血滲入腸
腸虚而洩為血利凡血利皆是多熱熱血不止藴瘀成
膿血利也
産後陰下脫候
産而陰脫者由宿有虚冷因産用力過度其氣下衝則
陰下脫也
産後陰道痛腫候
臟氣宿虚因産風邪乘於陰邪與血氣相摶在其腠理
故令痛血氣為邪所壅否故腫也
産後陰道開候
子臟宿虚因産冷氣乘之血氣得冷不能相榮故令開
也
産後遺尿候
因産用氣傷於膀胱而冷氣入胞嚢胞嚢洩漏不禁小
便故遺尿多因産難所致
産後淋候
因産虚損而熱氣客胞内虚則起數熱則洩漏故成淋
也
産後渴利候
渴利者渴而引飲隨飲隨小便而謂之渴利也膀胱與
腎為表裏膀胱為津液之府婦人以腎繋胞産則血水
俱下傷損腎與膀胱之氣津液竭燥故令渴也而腎氣
下通於陰腎虚則不能制水故小便數是為渴利也
産後小便數候
胞内宿有冷因産氣虚而冷發動冷氣入胞虚弱不能
制其小便故令數
産後尿血候
夫産傷損血氣血氣則虚而挾於熱摶於血血得熱流
散滲於胞故血隨尿出是為尿血
産後大小便血候
夫産傷動血氣腑臟勞損血傷未復而挾於熱血得熱
則妄行大腸及胞嚢虚者則血滲入之故因大小便而
血出也
産後大小便不通候
大小腸宿有熱因産則血水俱下津液暴竭本挾於熱
大小腸未調和故令大小便澀結不通也
産後大便不通候
腸胃本挾於熱因産又水血俱下津液竭燥腸胃否澀
熱結腸胃故大便不通也
産後小便不通候
因産動氣氣衝於胞胞轉屈辟不得小便故也亦有小
腸本挾於熱因産水血俱下津液竭燥胞内熱結則小
便不通也然胞轉則小腹脹滿氣急絞痛若虚熱津液
竭燥者則不甚脹急但不通津液生氣和則小便也
産後小便難候
産則津液空竭血氣皆虚有熱客於胞者熱停積故小
便否澀而難出
産後嘔候
胃為水榖之海水榖之精以為血氣血氣榮潤腑臟因
産則腑臟傷動有血虚而氣獨盛者氣乘腸胃腸胃燥
澀其氣則逆故嘔不下食也
産後欬嗽候
肺感微寒則成欬嗽而肺主氣因産氣虚風冷傷於肺
故令欬嗽也
産後時氣熱病候
四時之間忽有非節之氣而為病者謂之時氣産後體
虚而非節之熱氣傷之故為産後時氣熱病也診其脈
弦小者足温則生足寒則死凡熱病脈應浮滑而懸急
以為不順手足應温而反冷為四逆必死也
産後傷寒候
觸冐寒氣而為病謂之傷寒産婦血氣俱虚日月未滿
而起早勞動為寒所傷則嗇嗇惡寒吸吸微熱數日
乃歇重者頭及骨節皆痛七八日乃瘥也
産後寒熱候
因産勞傷血氣使陰陽不和互相乘剋陽盛則熱陰盛
則寒陰陽相加故發寒熱凡産餘血在内亦令寒熱其
腹時刺痛者是也
産後瘧候
夫瘧者由夏傷於暑客在皮膚至秋因勞動血氣腠理
虚而風邪乘之動前暑熱正氣相擊陰陽交争陽盛則
熱陰盛則寒陰陽更盛故發寒熱陰陽相離則寒熱俱
歇若邪動氣至交爭復發故瘧休作有時其發時節漸
晏者此由邪客於風府邪循膂而下衞氣一日一夜常
大會於風府其明日下一節故其作日晏其發早者衞
氣之行風府日下一節二十一日至尾骶二十二日入
脊内上注於伏衝之脈其行九日出於缺盆之内其氣
既上故其病發更早其間日發者由邪氣内薄五臟横
連募原其道遠其氣深其行遲不能日作故間日蓄積
乃發産後血氣損傷而宿經傷暑熱今因産虚復遇風
邪相折陰陽交争邪正相干故發作成瘧也
産後積聚候
積者陰氣五臓所生聚者陽氣六腑所成皆由飲食失
節冷熱不調致五臟之氣積六腑之氣聚積者痛不離
其部聚者其痛無有常處所以然者積為陰氣陰性沈
伏故痛不離其部聚為陽氣陽性浮動故痛無常處
産婦血氣傷損腑臟虚弱為風冷所乘摶於臟腑與氣
血相結故成積聚也
産後癥候
癥病之候腹内塊按之牢強推之不移動是也産後而
有癥者由臟虚餘血不盡為風冷所乘血則凝結而成
癥也
産後癖候
癖病之狀脅下弦急刺痛是也皆由飲食冷熱不調停
積不消所成産後臟虚為風冷摶於停飲結聚故成癖
也
産後内極七病候
産後血氣傷竭為内極七病則舊方所云七害也一者
害食二者害氣三者害冷四者害勞五者害房六者害
任七者害睡皆産時傷動血氣其後虚極未平復犯此
七條而生諸病凡産後氣血内極其人羸疲萎黃冷則
心腹絞痛熱則肢體煩疼經血否澀變為積聚癥瘕也
産後目瞑候
目不痛不腫但視物不明謂之目瞑肝藏血候主於目
産則血虚肝氣不足故目瞑也
産後耳聾候
腎氣通耳而婦人以腎繋胞因産血氣傷損則血氣虚
其經為風邪所乘故令耳聾也
産後虚熱口生瘡候
産後口生瘡者心藏虚熱心關竅於口而主血脈産則
血氣虚臟有客熱氣上衝胷膈重發於口故生瘡也
産後身生瘡候
産則血氣傷損腠理虚為風所乘風邪與血氣相摶臟
腑上熱熏發肌膚故生瘡也
産後乳無汁候
婦人手太陽少陰之脈下為月水上為乳汁任娠之人
月水不通初以飬胎既産則水血俱下津液暴竭經血
不足者故無乳汁也
産後乳汁溢候
婦人手太陽少陰之脈上為乳汁其産雖血水俱下其
經血盛者則津液有餘故乳汁多而溢出也
巢氏諸病源候總論卷四十四
