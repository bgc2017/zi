欽定四庫全書
巢氏諸病源候總論卷四十八
隋巢元方撰
小兒雜病諸候四(凡四十六論)
解顱候
解顱者其狀小兒年大𩕄應合而不合頭縫開解是也
由腎氣不成故也腎主骨髓而腦為髓海腎氣不成則
髓腦不足不能結成故頭顱開解也
囟填候
小兒囟填由乳哺不時飢飽不節或熱或寒乘於脾胃
致腑臟不調其氣上衝所為也其狀囟張如物填其上
汗出毛髮黃而短者是也若寒氣上衝即牢&KR1836;熱氣上
衝即柔軟又小兒脅下有積又氣滿而體熱熱氣乘於
藏藏氣上衝於腦囟亦致囟填又欬且啼而氣乘藏上
衝亦病之啼甚久其氣未定因而乳之亦令囟填所以
然者方啼之時陰陽氣逆上衝故也
囟䧟候
此謂囟䧟下不平也由腸内有熱熱氣熏藏臓熱即渴
引飲而小便洩利者即腑臓血氣虚弱不能上充髓腦
故囟䧟也
重舌候
小兒重舌者心脾熱故也心候於舌而主於血脾之絡
脈又出舌下心火脾土二臟母子也有熱即血氣俱盛
其狀附舌下近舌根生形如舌而短故謂之重舌
滯頥候
滯頥之病是小兒多涎唾流出漬於頥下此由脾冷液
多故也脾之液為涎脾氣冷不能收制其津液故令涎
流出滯漬於頥也
中風候
小兒血氣未定肌膚脆弱若將飬乖宜寒温失度腠理
虚開即為風所中也凡中風皆從胃諸臟俞入若心中
風但得偃臥不得傾側汗出脣赤若汗流者可治急炙
心俞若脣或青或白或黃或黑此是心壊為水面目亭
亭時悚動皆不復可治五六日而死若肝中風踞坐不
得低頭若繞兩目連額上色微有青脣色青而面黃可
治急炙肝俞若大青黑面一黃一白者是肝已傷不可
復治數日而死若脾中風踞而腹滿身通黃吐鹹汁出
者可治急炙脾俞若手足青者不可復治也若腎中風
踞而腰痛視脇左右未有黃色如餅&KR0008;大者可治急炙
腎俞若齒黃赤鬢髮直面土色不可治也肺中風偃卧
而胷滿短氣冐悶汗出視目下鼻上下兩邊下行至口
色白可治急炙肺俞若黃為肺已傷化為血不可復治
也其人當要掇空或自拈衣如此數日而死此五臓之
中風也其年長成童者炙皆百壯若五六歲已下至於
嬰兒炙者以意消息之凡嬰兒若中於風則的成癲癎
也
中風四肢拘攣候
小兒肌肉脆弱易傷於風風冷中於膚腠入於經絡風
冷摶於筋脈筋脈得冷即急故使四肢拘攣也
中風不隨候
夫風邪中於肢節經於筋脈若風挾寒氣者即拘急攣
痛若挾於熱即緩縱不隨
白虎候
按堪輿歴遊年圖有白虎神云太歲在卯即白虎在寅
凖此推之知其神所在小兒有居處觸犯此神者便能
為病其狀身微熱有時啼喚有時身小冷屈指如數似
風癎但手足不瘈瘲耳
卒失音不能語候
喉嚨者氣之道路喉厭者音聲之門戶有暴寒氣客於
喉厭喉厭得寒即不能發聲故卒然失音也不能語者
語聲不出非牙關噤也
中風口噤候
小兒中風口噤者是風入頷頰之筋故也手三陽之筋
入結頷頰足陽明之筋上夾於口膚腠虚受風冷客於
諸陽之筋筋得寒冷則攣急故機關不利而口噤也
中風口喎邪僻候
小兒中風口喎邪僻是風入於頷頰之筋故也足陽明
之筋上夾於口手三陽之脈偏急而口喎邪僻也
中風痙候
小兒風痙之病狀如癎而背脊項頸強直是風傷太陽
之經小兒解脫之臍瘡未合為風所傷皆令發痙
羸瘦候
夫羸瘦不生肌膚皆為脾胃不和不能飲食故血氣衰
弱不能榮於肌膚凡小兒在胎而遇寒冷或生而挾伏
熱皆令兒不能飲食故羸瘦也挾熱者即温壯身熱肌
肉微黃其挾冷者即時時下利脣口青皅
虚羸候
此由小兒經諸大病或驚癎或傷寒或温壯而服藥或
吐利發汗病瘥之後血氣尚虚脾胃猶弱不能𫝊化榖
氣以榮身體故氣力虚而羸也
嗽候
嗽者由風寒傷於肺也肺主氣候皮毛而俞在於背小
兒解脫風寒傷皮毛故因從肺俞入傷肺肺感微寒即
嗽也故小兒生須常暖背夏月亦須單背襠若背冷得
嗽月内不可治百日内嗽者十中一兩瘥耳
欬逆候
欬逆由乳哺無度因挾風冷傷於肺故也肺主氣為五
臟上蓋在胷間小兒啼氣未定因而飲乳乳與氣相逆
氣相引乳射於肺故欬而氣逆謂之欬逆也冷乳冷哺
傷於肺摶於肺氣亦令欬逆也
病氣候
肺主氣肺氣有餘即喘欬上氣若又為風冷所加即氣
聚於肺令肺脹即胷滿氣急也
腫滿候
小兒腫滿由將飬不調腎脾二臟俱虚也腎主水其氣
下通於陰脾主土候肌肉而剋水腎虚不能𫝊其水液
脾虚不能剋制於水故水氣流溢於皮膚故令腫滿其
挾水腫者即皮薄如熟李之狀也若皮膚受風風摶而
氣致腫者但虚腫如吹此風氣腫也
毒腫候
毒腫是風熱濕氣摶於皮膚使血氣澀不行藴積成毒
其腫赤而熱是也
耳聾候
小兒患耳聾是風入頭腦所為也手太陽之經入於耳
内頭腦有風風邪隨氣入乘其脈與氣相摶風邪停積
即令耳聾
耳鳴候
手太陽之經脈入於耳内小兒頭腦有風者風入乘其
脈與氣相擊故令耳鳴則邪氣與正氣相擊久即邪氣
停滯皆成聾也
中風掣痛候
小兒耳鳴及風掣痛其風染而皆起於頭腦有風其風
入經脈與氣相動而作故令掣痛其風染而漸至與正
氣相擊輕者動作幾微故但鳴也其風暴至正氣又盛
相擊則其動作疾急故掣痛也若不止則風不散津液
壅聚熱氣加之則生黃汁甚者亦有薄膿也
聤耳候
耳宗脈之所聚腎氣之所通小兒腎臟盛而有熱者熱
氣上衝於耳津液壅結即生膿汁亦有因沐浴水入耳
内而不傾瀝令盡水濕停積摶於血氣藴結成熱亦令
膿汁出皆為之聤耳久不瘥即變成聾也
目赤痛候
肝氣通於目臟内客熱與胷膈痰飲相摶熏漬於肝肝
熱氣衝發於目故令目赤痛也甚則生翳
眼障翳候
眼是腑臟之精華肝之外候而肝氣通於眼也小兒腑
臓痰熱熏漬於肝衝發於眼初只熱痛熱氣藴積變生
障翳熱氣輕者止生白翳結聚小者如黍粟大者如麻
豆隨其輕重輕者止生一翳重者乃至兩三翳也若不
生翳而生白障者是疾重極徧覆黑睛滿眼悉白則失
明也其障亦有輕重輕者黑睛邊微有白膜來侵黑睛
漸染散漫若不急治熱勢即重滿目併生白障也
目盲候
眼無障翳而不見物謂之盲此由小兒臟内有停飲而
無熱但有飲水積漬於肝也目是五臓之精華肝之外
候也肝氣通於目為停飲水漬臟氣不宣和精華不明
審故不赤痛亦無障翳而不見物故名青盲也
雀目候
人有晝而睛明至暝便不見物謂之雀目言如鳥雀暝
便無所見也
緣目生瘡候
風邪客於瞼眥之間與血氣相摶挾熱即生瘡浸漬緣
目赤而有汁時瘥時發世云小兒初生之時洗浴兒不
淨使穢露津液浸漬眼臉睫皆後遇風邪發即目赤爛
生瘡喜難瘥瘥後還發成疹世人謂之胎赤
鼻衂候
小兒經脈血氣有熱喜令鼻衂夫血之隨氣循行經脈
通遊腑臟若冷熱調和行依其常度無有壅滯亦不流
溢也血性得寒即凝澀結聚得熱即流散妄行小兒熱
盛者熱乘於血血隨氣發溢於鼻者謂之鼻衂凡人血
虚受熱即血失其常度發溢妄行乃至發於七竅謂之
大衂也
䘌鼻候
䘌鼻之狀鼻下兩邊赤發時微有瘡而痒是也亦名赤
鼻亦名疳鼻然鼻是肺氣所通肺候皮毛其氣不和風
邪客於皮毛次於血氣夫邪在血氣隨虚處而入停之
其停於鼻兩邊與血氣相摶成瘡者謂之䘌鼻也
齆鼻候
肺主氣而通於鼻而氣為陽諸陽之氣上榮頭面若氣
虚受風冷風冷客於頭腦即其氣不和令氣停滯摶於
津液膿涕結聚即鼻不聞香臭謂之齆
鼻塞候
肺氣通於鼻而氣為陽諸陽之氣上榮頭面其氣不和
受風冷風冷邪氣入於腦停滯鼻間即氣不宣和結聚不
通故鼻塞也
喉痺候
喉痺是風毒之氣客於咽喉之間與血氣相摶而結腫
塞飲粥不下乃成膿血若毒入心心即煩悶懊憹不可
堪忍如此者死
馬痺候
馬痺與喉痺相似亦是風熱毒氣客於咽喉頷頰之間
與血氣相摶結聚腫痛其狀從頷下腫連頰下應喉内
腫痛塞水漿不下甚者膿潰毒若攻心則心煩懊悶致
死
齒不生候
齒是骨之所終而為髓之所飬也小兒有禀氣不足者
髓即不能充於齒骨故齒久不生
齒痛風齲候
手陽明足太陽之脈並入於齒風氣入其經脈與血氣
相摶齒即腫痛膿汁出謂之風齲
齒根血出候
手陽明足太陽之脈並入於齒小兒風氣入其經脈與
血相摶血氣虚熱即齒根血出也
數歲不能行候
小兒生自變蒸至於能語隨日數血脈骨節偹成其臏
骨成即能行骨是髓之所飬若禀生血氣不足者即髓
不充強故其骨不即成而數歲不能行也
鶴節候
小兒禀生血氣不足即肌肉不充肢體柴瘦骨節皆露
如鶴之脚節也
頭髮黃候
足少陰為腎之經其血氣華於髮若血氣不足則不能
潤悅於髮故髮黃也
頭髮不生候
足少陰為腎之經其華在髮小兒有禀性少陰之血氣
不足即髮疎薄不生亦有因頭瘡而秃落不生者皆由
傷損其血血氣損少不能榮於髮也
惛塞候
人有禀性陰陽不和而心神惛塞者亦有因病而精采
闇鈍皆由陰陽之氣不足致神識不分明
落床損瘀候
血之在身隨氣而行常無停積若因墮落損傷即血行
失度隨傷損之處即停積若流入腹内亦積聚不散皆
成瘀血凡瘀血在内顔色痿黃氣息微喘濇濇小寒噏
噏微熱或時損痛也
脣青候
小兒臓氣不和血虚為冷所乘即口脣青皅亦有臓氣
熱脣生瘡而風冷之氣入瘡雖瘥之後血色不復故令
脣青
無辜病候
小兒面黃髮直時壯熱飲食不生肌膚積經日月遂致
死者謂之無辜言天上有鳥名無辜晝伏夜遊洗浣小
兒衣席露之經宿此鳥即飛從上過而取此衣與小兒
著并席與小兒卧便令兒著此病
巢氏諸病源候總論卷四十八
