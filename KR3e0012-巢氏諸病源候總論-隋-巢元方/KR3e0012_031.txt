欽定四庫全書
巢氏諸病源候總論卷三十一
隋巢元方撰
癭瘤等病諸候(凡一十五論)
癭候
癭者由憂恚氣結所生亦曰飲沙水沙隨氣入於脉博
頸下而成之初作與癭核相似而當頸下也皮寬不急
垂搥搥然是也恚氣結成癭者但垂核搥搥無脉也飲
沙水成癭者有核㿔㿔無根浮動在皮中又云有三種
癭有血癭可破之有息肉癭可割之有氣癭可具針之
養生方云諸山水黑土中出泉流者不可久居常食令
人作癭病動氣增患
瘤候
瘤者皮肉中忽腫起初如梅李大漸長大不痛不痒又不
結強言留結不散謂之為瘤不治乃至塸大則不復消
不能殺人亦愼不可輒破
腦濕候
腦濕謂頭上忽生肉如角謂之腦濕言腦濕氣濕蒸衝
擊所生也
黑痣候
黑痣者風邪搏於血氣變化生也夫人血氣充盛則皮
膚潤悦不生疵瘕若虚損則黑痣變生然黑痣者是風
邪變其血氣所生也若生而有之者非藥可治面及體
生黑點為黑痣亦云黑子
赤疵候
面及身體皮肉變赤與肉色不同或如手大或如錢大
亦不痒痛謂之赤疵此亦是風邪摶於皮膚血氣不和
所生也
白癜候
白癜者面及頸項身體皮肉色變白與肉色不同亦不
痒痛謂之白癜此亦是風邪摶於皮膚血氣不和所生
也
癧瘍候
癧瘍者人頸邊有胷前掖下自然班剥點相連色微白
而圓亦有烏色者亦無痛痒謂之癧瘍風此亦是風邪
摶於皮膚血氣不和所生也
疣目候
疣目者人手足邊忽生如豆或如結筋或五箇或十箇
相連肌裏粗強於肉謂之疣目此亦是風邪摶於肌肉
而變生也
鼠乳候
鼠乳者身面忽生肉如鼠乳之狀謂之鼠乳也此亦是
風邪摶於肌肉而變生也
多忘候
多忘者心虚也心主血脉而藏於神若風邪乘於血氣
使隂陽不和時相并隔乍虚乍實血氣相亂致心神虚
損而多忘
養生方云丈夫頭勿北首卧神魂不安多愁忘
嗜眠候
嗜眠者由人有腸胃大皮膚澀者則令分肉不開解其
氣行則於隂而遲留其陽氣不精神明爽昏塞故令嗜
眠其湯熨針石别有正方補養宣導今附于後
養生方導引法云踑踞交兩手内並脚中入且兩手急
引之愈又寐精氣不明交脚踑踞凡故言踑踞以兩手
從内屈脚中入左手從右趺踠上入左足隨孔下右手
從左足踠上入右足隨孔下出抱兩脚急把兩手極引
二通愈久寐精神不明久行則不唾長精明
又云一手拓頦向上極勢一手向後長舒急努四方顯
手掌一時俱極勢四七左右換手皆然拓頦手兩向共
頭欹側二身二七去臂髆風眠睡尋用永吉日康
鼾眠候
鼾眠者眠裏喉咽間有聲也人喉嚨氣上下也氣血若
調雖寤寐不妨宣暢氣有不和則衝擊喉咽而作聲也
其有肥人眠作聲者但肥人氣血沉厚迫隘喉間澀而
不利亦作聲
體臭候
人有體氣不和使精液雜穢故令身體臭也其湯熨針
石别有正方補養宣導今附于後
養生方云以手掩口鼻臨目微氣久許時手中生液速
以手磨面目常行之使人體香
狐臭候
人腋下臭如葱豉之氣者亦言如狐狸之氣者故謂之
狐臭此皆血氣不和藴積故氣臭
漏腋候
腋下常濕仍臭生瘡謂之漏腋此亦是氣血不和為風
邪所摶津液藴瘀故令濕臭
丹毒病諸候(凡一十三論)
丹候
丹者人身體忽然焮赤如丹塗之狀故謂之丹或發手
足或發腹上如手掌大皆風熱惡毒所為重者亦有疽
之類不急治則痛不可堪久乃壊爛去膿血數升若發
於節間便流之四支毒入腸則殺人小兒得之最忌
白丹候
白丹者初發痒痛微虚腫如吹軫軫起不痛不赤而
白色由挾風冷故使色白也
黑丹候
黑丹者初發亦痒痛或熛腫起微黑色由挾風冷故色
黑也
赤丹候
赤丹者初發軫起大者如連錢小者如麻豆肉上粟如
雞冠肌理由風毒之重故使赤也亦名茱萸丹
丹軫候
丹軫者肉色不變又不熱但起隱軫相連而微痒故謂
為丹軫也
室火丹候
室火丹初發時必在腓腸如指大長三二寸瘦色赤而
熱是也
天竈火丹候
天竈火丹發時必在於兩股裏漸引至隂頭而赤腫是
也
廢竈火丹候
廢竈火丹發時必於足趺上而皮色赤者是也
尿竈火丹候
尿竈火丹發於胷腹及臍連隂頭皆赤是也
熛火丹候
熛火丹者發於背亦在於臂皮色赤是也
瘑火丹候
瘑火丹者發於髀而散走無常處著皮赤是也
螢火丹候
螢火丹者發於髆至脇皮赤是也
石火丹候
石火丹者發通身似纈目突如粟是也皮色青黑
腫病諸候(凡一十七論)
諸腫候
腫之生也皆由風邪寒熱毒氣客於經絡使血澀不通
壅結皆成腫也其風邪不作者腫無頭無根浮在皮上
如吹之狀也不赤不痛或腫或散不常腫其寒氣與血
相摶作者有頭有根色赤腫痛其熱毒作者亦無正頭
但急腫久不消熱氣結盛壅則為膿其候非一故謂之
諸腫
風腫候
凡人忽發腫或著四支或在胸背或著頭項水牢如畔
大虚腫回回如吹之狀不痛不赤著四支者乃欲不遂
令人煩滿短氣身體常冷皆由冬月遇温風入人肌裏
至春復適大寒風不得出氣壅肌間不自覺至夏取風
凉濕氣聚不散而成腫久不瘥氣結盛生熱乃化為膿
血並皆爛敗則殺人右手關上脉浮而虚者病腫
卒風腫候
人卒有腫不痛不赤移無常處而兼痒由先無患偶腠
理虚而逢風所作也
風毒腫候
風毒腫者其先赤痛飈熱腫上生瘭漿如火灼是也
毒腫候
毒腫之候與風腫不殊時令人壯熱其邪毒甚者入腹
殺人
毒腫入腹候
此候與前毒腫不殊但言腫熱不盛入腹故也毒入腹
之候先令人勑嗇惡寒心煩悶而嘔逆氣急而腹滿如
此者殺人
惡核腫候
惡核者内裏忽有核累累如梅李小如豆粒皮肉燥痛
左右走身中卒然而起此風邪挾毒所成其亦似射工
毒初得無常處多測測痛不即治毒入腹煩悶惡寒即
殺人久不瘥則變作瘻
腫核候
凡腫挾風冷則不消而結成核也
氣腫候
氣腫者其狀如癰無頭虚腫色不變皮上急痛手纔著
便即痛此風邪摶於氣所生也
氣痛候
人身忽然有一處痛如打不可堪耐亦乍走身間發作
有時痛發則小熱痛靜便如冰霜所加故云氣痛亦由
體虚受風邪所侵遇寒氣而折之邪氣不出故也
惡脉候
惡脉者身裏忽有赤絡脉起巃嵸聚如死蚯蚓狀看如
似有水在脉中長短皆逐其絡脉所生是也由春冬受
惡風入絡脉中其血瘀結所生久不瘥緣脉結而成瘻
惡肉候
惡肉者身裏忽有肉如小豆突出細細長乃如牛馬乳
亦如雞冠之狀不痒不痛久不治長不已由春冬被惡
風所傷風入肌肉結瘀血積而生也
腫有膿使潰候
腫壯熱結盛則血化為膿若不早出膿膿食筋爛骨則
不可治也
腫潰後候
凡癰腫既潰訖膿汁須及時而盡若汁不盡還復結腫
如初腫之候無異則稍難治
遊腫候
遊腫之候青黃赤白無復定色遊走皮膚之間肉上微
光是也
日遊腫候
日遊腫其候與前遊腫相似但手近之微痛如復小痒
為異世言觸犯日遊神之所作
流腫候
流腫凡有兩候有熱有冷冷腫者其痛隱隱然沉身著
臂髆在背上則腫起憑憑然而急痛若手按及針灸之
即腫起是也熱腫者四支熱如火炙之狀移無常處或
如手或如盤著背腹是劇則背熱如火徧身熠熠然五
心煩熱脣口乾燥如注之狀此皆風邪摶血氣所生以
其移無常處故謂流腫
丁瘡病諸候(凡一十三論)
丁瘡候
丁瘡者風邪毒氣於肌肉所生也凡有十種一者瘡頭
烏而強凹二者瘡頭白而腫實三者瘡頭如豆垽色四
者瘡似葩紅色五者瘡頭内有黑脉六者瘡頭赤紅而
浮虚七者瘡頭葩而黃八者瘡頭如金薄九者瘡頭如
茱萸十者瘡頭如石榴子亦有初如風軫氣搔破青黃
汁出裏有赤黑脉而小腫亦有全不令人知忽以衣物
觸及摸著則痛若故取便不知處亦有肉突起如魚眼
之狀赤黑慘痛徹骨久結皆變至爛成瘡瘡下深孔如
大針穿之狀初作時突起如丁蓋故謂之丁瘡令人惡
寒四支強痛兼忉忉然牽疼一二日瘡便變焦黑色腫
大光起根&KR1836;強全不得近酸痛皆其候也在手足頭面
骨節間者最急其餘處則可也毒入腹則煩悶恍惚不
佳或如醉患此者三二日便死
養生方云人汗入諸食内食之作丁瘡
雄丁瘡候
雄丁瘡者大如錢孔烏黶似灸瘡四畔泡漿色赤又有
赤粟乃言瘡而不腫刺之不痛而兼熱者名為雄丁瘡
雌丁瘡候
雌丁瘡者頭小黃向裏黶亦似灸瘡四畔泡漿外赤大
如錢孔而多汁腫而不痛瘡内有十字畫而兼冷者謂
之雌丁瘡
紫色火赤丁瘡候
此瘡色紫赤如火之色即謂紫色火赤丁瘡也
牛丁瘡候
牛丁瘡皮色不異但腫而頭黑挑之黃水出四邊赤似
茱萸房者名為牛丁瘡
魚臍丁瘡候
此瘡頭黑深破之黃水出四畔浮漿起挾長似魚臍故
謂之魚臍丁瘡
赤根丁瘡候
瘡形狀如赤豆或生掖下如鴨子大者世人不識但見
其赤即謂之赤根丁瘡
犯丁瘡候
犯丁瘡謂丁瘡欲瘥更犯觸之若大嗔及食猪魚麻子
并狐臭人氣熏之皆能觸犯之則更極乃甚於初更令
熱焮腫先寒後熱四支沉重頭痛心驚嘔逆煩悶則不
可治
丁瘡腫候
丁瘡腫謂此瘡熱氣乘之與寒毒相搏而成腫
犯丁瘡腫候
犯丁瘡腫謂瘡腫欲瘥更犯觸之瘡勢轉劇乃甚於初
或腫熱疼掣或心悶恍惚或四支沉重或嘔逆煩心此
皆犯瘡之候多能殺人
丁腫候
此由是丁瘡而帶焮腫而無根者也
丁瘡久不瘥候
瘡久不瘥謂此丁瘡濃汁不止亦平陷不滿皆由過冷所作也
犯丁腫候
犯丁腫謂病丁腫而或飲食或居處觸犯之令腫增極
也
巢氏諸病源候總論卷三十一
