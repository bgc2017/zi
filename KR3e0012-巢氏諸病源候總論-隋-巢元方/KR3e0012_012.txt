欽定四庫全書
巢氏諸病源候總論卷十二
隋巢元方撰
黃病諸候(凡二十八論)
黃病候
黃病者一身盡疼發熱面色洞黃七八日後壯熱口裏
有血當下之法如㹠肝狀其人小腹内急若其人眼睛
澀疼鼻骨疼兩膊及項強腰背急即是患黃多大便澀
但令得小便快即不慮死不用大便多多即心腹脹不
存此由寒濕在表則熱畜於脾胃腠理不開瘀熱與宿
榖相搏煩鬱不得消則大小便不通故身體面目皆變
黃色凡黃候其寸口近掌無脉口鼻冷氣並不可治也
急黃候
脾胃有熱穀氣鬱蒸因為熱毒所加故卒然發黃心滿
氣喘命在頃刻故云急黃也有得病即身體面目發黃
者有初不知是黃死後乃身面黃者其候得病但發熱
心戰者是急黃也
黃汗候
黃汗之為病身體洪腫發熱汗出不竭狀如風水汗染
衣上黃如蘗汁其脉自沈此由脾胃有熱汗出而入水
中浴若水入汗孔中得成黃汗也
犯黃候
有得黃病已瘥而將息失宜飲食過度犯觸禁忌致病
發胃名為犯黃候
勞黃候
脾藏中風風與瘀熱相搏故令身體發黃額上黑微汗
出手足中熱薄暮發膀胱急四支煩小便自利名為勞
黃
腦黃候
熱邪在骨髓而腦為髓海故熱氣從骨髓流入於腦則
身體發黃頭腦痛眉疼名為腦黃候
隂黃候
陽氣伏隂氣盛熱毒加之故但身面色黃頭痛而不發
熱名為隂黃
内黃候
熱毒氣在脾胃與穀氣相搏熱蒸在内不得宣散先心
腹脹滿氣急然後身面悉黃名為内黃
行黃候
瘀熱在脾藏但肉微黃而身不甚熱其人頭痛心煩不
廢行立名為行黃
癖黃候
氣水飲停滯結聚成癖因熱氣相搏則鬱蒸不散故脇
下滿痛而身發黃名為癖黃
噤黃候
心脾二藏有瘀熱所為心主於舌脾之絡脉出於舌下
若身面發黃舌下大脉起青黑色舌噤強不能語名為
噤黃也
五色黃候
凡人著黃五種黃皆同其人至困冥漠不知東西者看
其左手脉名手肝脉兩筋中其脉如有如無又看近手
屈肘前臂上當有三歧脉中央者名為手肝脉兩廂者
名歧脉看時若肝脉全無兩廂壞其人十死一生難可
救濟若中央脉近掌三指道有如不絶其人必不死脉
經三日漸徹至手掌必得汗汗罷必愈婦人患黃看右
手脉眼青黃視其瞳子青脉亦青面色青者是其由脾
移熱於肝肝色青也其人身熱而發黃赤視其眼赤高
視心腹脹滿脉赤便是此由脾移熱於心心色赤故其
人身熱而發赤黃不可治治之難差其人身熱發黃白
視其舌下白垢生者是此由脾移熱於肺肺色白也其
人身熱發黑黃視其唇黑眼黃舌下脉黑者是此由脾
移熱於腎腎色黑也故其身熱而發黃也
風黃候
凡人先患風濕復遇冷氣相搏則舉身疼痛發熱而體
黃也
因黃發血候
此由脾胃大熱熱傷於心心主於血熱氣盛故發黃而
動熱故因名為發血
因黃發痢候
此由瘀熱在於脾胃因而發黃挾毒即下痢故名為發
痢
因黃發痔候
此病由熱傷於心心主血熱盛則血隨大便而下名為血
痔
因黃發癖候
夫黃病皆是大熱所為熱盛之時必服冷藥冷藥多則
動舊癖
因黃發病後小便澀兼石淋候
黃病後小便澀兼石淋發黃疸此皆由蓄熱所為熱流
小腸小便澀少而痛下物如沙石也
因黃發吐候
黃病吐下之後胃氣虚冷其人宿病有寒飲故發吐
黃疸候
黃疸之病此由酒食過度府藏不和水穀相并積於脾
胃復為風濕所搏瘀結不散熱氣鬱蒸故食已如飢令
身體面目及爪甲小便盡黃而欲安卧若身體多赤黑
多青皆見者必寒熱身痛面色微黃齒垢黃爪甲上黃
黃疸也渴而疸者其病難治疸而不渴其病可治發於
隂部其人必嘔發於陽部其人振寒而微熱
酒疸候
夫虚勞之人若飲酒多進穀少者則胃内生熱因大醉
當風入水則身目發黃心中懊痛足脛滿小便黃面發
赤斑若下之久久變為黑疸面目黑心中如噉蒜虀狀
大便正黑皮膚爪之不仁其脉浮弱故知酒疸心中熱
欲嘔者當吐之則愈其小便不利其候當心中熱足下
熱是其候證明也脉浮先吐之沈弦先下之
穀疸候
穀疸之狀食畢頭眩心忪怫鬱不安而發黃由失飢大
食胃氣衝熏所致陽明病脉遲食難因飽飲者則發煩
頭眩者必小便難此欲為榖疸雖下之其腹必滿其脉
遲故也
女勞疸候
女勞疸之狀身目皆黃發熱惡寒小腹滿急小便難由
大勞大熱而交接交接竞入水所致也
黑疸候
黑疸之狀若小腹滿身體盡黃額上反黑足下熱大便
黑是夫黃疸酒疸女勞疸久久多變為黑疸
九疸候
夫九疸者一曰胃疸二曰心疸三曰腎疸四曰腸疸五
曰膏疸六曰舌疸七曰體疸八曰肉疸九曰肝疸凡諸
疸病皆由飲食過度醉酒勞傷脾胃有瘀熱所致其病
身面皆發黃但立名不同耳
胞疸候
胞疸之病小腸有熱流於胞内故大小便皆如蘗汁此
為胞疸
風黃疸候
夫風濕在於府藏與熱氣相搏便發於黃即小便或赤
或白好卧而心振面虚黑名為風黃疸
濕疸候
濕疸病者脾胃有熱與濕氣相摶故病苦身體疼面目
黃小便不利此為濕疸
冷熱病諸候(凡七論)
病熱候
夫患熱者皆由血氣有虚實邪在脾胃陽氣有餘隂氣
不足則風邪不得宣散因而生熱熱搏於府藏故為病
熱也診其脉關上浮而數胃中有熱滑而疾者亦為有
熱弱者無胃氣是為虚熱跗陽脉數者胃中有熱熱則
消榖引食跗陽脉粗而浮者其病難治若病者發熱身
體疼痛此為表有病其脉自當浮今脉反沈而遲故知
難瘥其人不即得愈必當死以其病與脉相反故也其
湯熨針石别有正方補養宣導今附於後
養生方導引法云偃卧合兩膝布兩足而生腰口内氣
振腹七息除壯熱疼痛通兩脛不隨
又云覆卧去枕立兩足以鼻内氣四十所復以鼻出之
極令微氣入鼻中勿令鼻知除身中熱背痛
又云兩手却據仰頭向日以口内氣因而咽之數十除
熱身中傷死肌
客熱候
客熱者由人府藏不調生於虚熱客於上焦則胸鬲生
痰實口苦舌乾客於中焦則煩心悶滿不能下食客於
下焦則大便難小便赤澀
冷熱候
夫虚邪在於内與衛氣相搏隂勝者則為寒真氣去去
則虚虚則内生寒視其五宫色白為有寒診其脉遲則
為寒緊則為寒濇遲為寒微者為寒遲而緩為寒微而
緊為寒寸口虚為寒其湯熨針石别有正方補養宣導
今附於後
養生方導引法云一足向下踏地一足長舒向前極勢
手掌四方取勢左右換易四七去腸冷腰脊急悶骨疼
令使血氣上下布潤又云兩足相合兩手仰捉兩脚向
上急挽頭向後振勢極三七欲得努足手兩向舒張身
手足極勢二七去竅中生百病下部虚冷
又云义趺兩手反向拓席漸漸向後努齊腹向前散氣
待火急還放來去二七去齊下冷脚疼五藏六府不和
又云兩手向後拓腰蹙膊極勢左右轉身來去三七去
腹肚齊冷兩膊急胸腋不和
又云于跪兩手向後手掌合地出氣向下始漸漸向下
覺腰脊大悶還上來去二七身正左右散氣膊腰三七
去齊下冷解谿内疼痛
寒熱候
夫陽虚則外寒隂虚則内熱陽盛則外熱隂盛則内寒
陽者受氣於上焦以温皮膚分肉之間今寒氣在外則
上焦不通不通則寒獨留於外故寒慄也隂虚内生熱
者有所勞倦形氣哀少穀氣不盛上焦不行下脘不通
胃氣熱熏胸中故内熱也陽盛而外熱者上焦不通利
皮膚緻密腠理閉塞不通衛氣不得泄越故外熱也隂
盛而内寒者厥氣上逆寒氣積於胸中而不瀉不瀉則
温氣去寒獨留則血涘泣血涘泣則脉不通其脉不通
脉則盛大以濇故隂陽之要隂密陽固若兩者不和若
春無秋若冬無夏因而和之是謂聖度故陽強不能隂
氣乃絶因於露風乃生寒熱凡小骨弱肉者善病寒熱
骨寒熱病無所安汗注不休齒本槁取其少隂於隂股
之絡齒爪槁死不治診其脉沈細數散也
寒熱往來候
夫寒氣并於隂則發寒陽氣并於陽則發熱隂陽二氣
虚實不調故邪氣更作寒熱往來也脉緊而數寒熱俱
發必當上乃愈脉急如弦者邪入陽明寒熱脾脉小甚
為寒熱
養生方云已醉飽食發寒熱也
冷熱不調候
夫人榮衞不調致令隂陽否塞陽并於上則上熱隂并
於下則下冷上焦有熱或喉口生瘡胸鬲煩滿下焦有
冷則腹脹腸鳴絞痛泄痢
寒熱厥候
夫厥者逆也謂隂陽二氣卒有哀絶逆於常度若陽氣
哀於下則為寒厥隂氣衰於下則為熱厥熱厥之為熱
也必起於足下者陽起於五指之表集於足下而聚於
足心故也故陽勝則足下熱熱厥者酒入於胃則絡脉
滿而經脉虚脾主為胃行其津液隂氣虚則陽氣入陽
氣入則胃不和胃不和則精氣竭精氣竭則不榮其四
支此人必數醉若飽已入房氣聚於脾中未得散酒氣
與穀氣相并熱起於内故遍於身内熱則尿赤夫酒氣
盛而慓悍腎氣冇哀陽氣獨勝故手脚為之熱寒厥之
為寒必從五指始上於膝下隂氣起於五指之裏集於
膝下聚於膝上故隂氣勝則五指至膝上寒其寒也不
從外皆從内寒寒厥何失而然隂者宗筋之所聚太隂
陽明之所合也春夏則陽氣多而隂氣衰秋冬隂氣盛
而陽氣哀此人者質壯以秋冬奪其所用下氣上爭未
能復精氣溢下邪氣因從之而上氣因於中陽氣衰不
能添榮其經絡故陽氣日損隂氣獨在故手足為之寒
夫厥者或令人腹滿或令人暴不知人或半日遠至一
日乃知人者此由隂氣盛於上則下氣重上而邪氣逆
逆則陽氣亂亂則不知人太陽之厥踵首頭重足不能
行發為眴仆陽明之厥則癲疾欲走則呼腹滿不卧卧
則面赤而熱妄見妄言少陽之厥則暴聾頰腫胸熱脇
痛䯒此不可以運太隂之厥腹滿䐜脹後不利以不欲
食食之則嘔不得卧也少隂之厥者則舌乾尿赤腹滿
心痛厥隂之厥者小腹腫痛䐜脹不利好卧屈膝隂縮
腫脛外熱其湯熨針石别有正方補養宣導今附於後
養生方導引法云身正偃卧展兩足鼻内氣自極搖足
三十過止除足寒厥逆也
巢氏諸病源候總論卷十二
