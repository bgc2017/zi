欽定四庫全書
巢氏諸病源候總論卷五十
隋巢元方撰
小兒雜病諸候六(凡五十一論)
三蟲候
三蟲者長蟲赤蟲蟯蟲為三蟲也猶是九蟲之數也長
蟲蚘蟲也長一尺動則吐清水而心痛貫心即死赤蟲
狀如生肉動則腸鳴蚘蟲至細微形如菜蟲也居胴腸
間多則為痔劇則為癩因人瘡處以生諸癰疽癬瘻瘑
疥齲蟲無所不為此既九蟲之内三者而今則别立名
當以其三種偏發動成病故謂之三蟲也
蚘蟲候
蚘蟲者九蟲内之一蟲也長一尺亦有長五六寸者或
因腑臓虚弱而動或因食甘肥而動其動則腹中痛發
作腫聚行來上下痛有休止亦攻心痛口喜吐涎及清
水貫傷心者則死診其脈腹中痛其脈法當沉弱而弦今
反脈洪而大則是蚘蟲也
蟯蟲候
蟯蟲者九蟲内之一蟲也形甚細小如今之瘑蟲狀亦
因腑臟虚弱而致發甚者則成痔瘻瘑疥也
寸白蟲候
寸白者九蟲内之一蟲也長一寸而色白形小𥚹因腑
臟虚弱而能發動或云飲白酒一云以桑樹枝貫串牛
肉炙并食生栗所作或云食生魚後即食乳酪亦令生
之其發動則損人精氣腰脚疼弱又云此蟲生長一尺
則令人死也
脫肛候
脱肛者肛門脫出也肛門大腸之候小兒患肛門脱出
多因利方腸虚冷兼用躽氣故肛門脱出謂之脱肛也
病㿉候
㿉者陰核氣結腫大也小兒患此者多因啼哭躽氣不
止動於陰氣陰氣而擊結聚不散所成也
差㿉候
差㿉者陰核偏腫大亦由啼哭躽氣擊於下所致其偏
腫者氣偏乘虚而行故偏結腫也
狐臭候
人有血氣不和腋下有如野狐之氣謂之狐臭而此氣
能染易著於人小兒多是乳飬之人先有此病染著小
兒
四五歲不能語候
人之五臟有五聲心之聲為言小兒四五歲不能言者
由在胎之時其母卒有驚怖内動於兒臟邪氣乘其心
令心氣不和至四五歲不能言語也
氣癭候
氣癭之狀頸下皮寬内結突起膇膇然亦漸長大氣結
所成也小兒啼未止因以乳飲之令氣息喘逆不得消
散故結聚成癭也
胷脅滿痛候
看飬小兒有失節度而為寒冷所傷寒氣入腹内乘虚
停積後因乳哺冷熱不調觸冐宿寒與氣相擊不散在
於胷脅之間故令滿痛也
服湯藥中毒候
小兒有疹患服湯藥其腸胃脆嫩不勝藥氣便致煩
毒也故謂之中毒
蠼螋毒繞腰痛候
蠼螋蟲長一寸許身有毛如毫毛長五六分脚多而甚
細足處屋壁之間云其遊走遇人則尿人影隨所尿著
影處人身即應之生瘡世病之者多著腰瘡初生之狀
匝匝起初結㾦㿔小者如黍粟大者如麻豆染漸生長
闊大繞腰生膿汁成瘡也
疣目候
人有附皮肉生與肉色無異如麥豆大謂之疣子即疣
目也亦有三數相聚生者割破裏狀如筋而強亦微有
血面小復生此多由風邪客於皮膚血氣變化所生故
亦有藥治之瘥者亦有法術治之瘥者而多生於手足
也
頭瘡候
腑臓有熱熱氣上衝於頭而復有風濕乘之濕熱相摶
折血氣而變生瘡也
頭多蝨生瘡候
蝨者按九蟲論云蟯蟲多所變化亦變為蝨而小兒頭
櫛沐不時則蝨生滋長偏多囓頭遂至生瘡瘡處蝨聚
也謂之蝨窠然人體性自有偏多蝨者
白秃候
白禿之候頭上白點斑剥初似癬而上有白皮屑久則
生痂癝成瘡遂至徧頭洗刮除其痂頭皮瘡孔如筯頭
大裏有膿汁出不痛而有微痒時其裏有蟲甚細微難
見九蟲論亦云是蟯蟲動作而成此瘡乃至自小及長
大不瘥頭髮禿落故謂之白禿也
頭面身體諸瘡候
腑臟熱甚熱氣衝發皮膚而外有風濕折之與血氣相
摶則生瘡甚壯初赤起㾦㿔後乃生膿汁隨瘥隨發或
生身體或出頭面或身體頭面皆有也
惡瘡候
夫人身體生瘡皆是臓熱衝外外有風濕相摶所生而
風濕之氣有挾熱毒者其瘡則痛痒腫焮久不瘥故名
惡瘡也
熛瘡候
小兒為風熱毒氣所傷客於皮膚生熛漿而潰成瘡名
為熛瘡也
瘰癧候
小兒身生熱瘡必生瘰癧其狀作結核在皮肉間三兩
箇相連累也是風邪摶於血氣焮結所生也
惡核候
惡核者是風熱毒氣與血氣相摶結成核生頸邊又
遇風寒所折遂不消不潰名為惡核也
㯃瘡候
人無問男女大小有禀性不耐㯃者見㯃及新㯃器便
著㯃毒令頭面身體腫起隠胗色赤生瘡痒痛是也
癰瘡候
六腑不和寒氣客於皮膚寒摶於血則壅遏不通稽留
於經絡之間結腫頭成癰其狀腫上皮薄而澤是也熱
氣乘之熱勝於寒則肉血腐敗化為膿膿潰之後其瘡
不瘥故曰癰瘡
腸癰候
腸癰之狀小腸微強而痛是也由寒熱氣摶於腸間血
氣否結所生也
癤候
腫結長一寸至二寸名之為癤亦如癰熱痛久則膿潰
捻膿血盡便瘥亦是風寒之氣客於皮膚血氣壅結所
成凡癰癤捻膿血不盡而瘡口便合其惡汁在裏雖瘥
終能更發變成漏也
疽候
五臟不調則生疽亦是寒氣客於皮膚折於血氣血氣
否澀不通結聚所成大體與癰相似所以為異其上如
牛領之皮而硬是也癰則浮淺疽則深也至於變敗膿
潰重於癰也傷骨爛筋遂至於死
疽瘡候
此疽瘡者非癰疽也是瘑之類世謂之瘑疽多發於指
節脚脛間相對生作細㾦㿔子帀帀而細孔瘡裏有蟲
痒痛搔之有黃汁出隨瘥隨發也
瘻候
寒熱邪氣客於經絡使血氣否澀初生作細瘰癧或如
梅李核大或如箭幹或圓或長者至五六分不過一寸
或一或兩三相連時發寒熱仍膿血不止謂之漏也是
皆五臟六腑之氣不和致血氣不足不受寒熱邪氣然
瘻者有鼠瘻螻蛄瘻蚯蚓瘻蠐螬等瘻以其於當病
名處說之也
瘑候
瘑者風濕摶於血氣所成多著手足節腕間帀帀然搔
之痒痛浸淫生長呼謂之瘑以其瘡有細蟲如瘑蟲故
也
疥候
疥瘡多生手足指間染漸生至於身體痒有膿汁按九
蟲論云蟯蟲多所變化亦變作疥其瘡裏有細蟲甚難
見小兒多因乳飬之人病疥而染著小兒也
癬候
癬病由風邪與血氣相摶於皮膚之間不散變生隠軫
軫上如粟粒大作匡郭或邪或圓浸淫長大痒痛搔之
有汁名之為癬小兒面上癬皮如甲錯起乾燥謂之乳
癬言兒飲乳乳汁漬汚兒面變生此仍以乳汁洗之便
瘥
赤疵候
小兒有血氣不和肌肉變生赤色染漸長大無定或如
錢大或闊三數寸是也
臍瘡候
臍瘡由初生斷臍洗浴不即拭燥濕氣在臍中因解脱
遇風風濕相摶故臍瘡久不瘥也臍瘡不瘥風氣入傷
經脈則變為癎也
蟲胞候
小兒初生頭即患瘡乃至徧身其瘡有蟲故因名蟲胞
也
口瘡候
小兒口瘡由血氣盛兼將飬過温心有客熱熏上焦令
口生瘡也
鵝口候
小兒初生口裏白屑起乃至舌上生瘡如鵝口裏世謂
之鵝口此由在胎時受榖氣盛心脾熱氣熏發於口故
也
鷰口生瘡候
此由脾胃有客熱熱氣熏發於口兩吻生瘡其瘡白色
如燕子之吻故名為燕口瘡也
口下黃肥瘡候
小兒有涎唾多者其汁流溢浸漬於頥生瘡黃汁出浸
淫肥爛挾熱者瘡汁則多也
舌上瘡候
心候於舌若心臟有熱則舌上生瘡也
舌腫候
心候舌脾之絡脈出舌下心脾俱熱氣發於口故舌腫
也
噤候
小兒初生口裏忽結聚生於舌上如黍粟大令兒不能
取乳名之曰噤此由在胎時熱入兒臟心氣偏受熱故
也
凍爛瘡候
小兒冬月為寒氣傷於肌膚摶於血氣血氣壅滯因即
生瘡其瘡亦焮腫而難瘥乃至皮肉爛謂之為凍爛瘡
也
金瘡候
小兒為金刃所傷謂之金瘡若傷於經脈則血出不止
乃至悶頓若傷於諸臓俞募亦不可治自餘腹破腸出
頭碎腦露並亦難治其傷於肌肉淺則成瘡終不慮死
而金瘡得風則變痙
卒驚瘡候
此由金瘡未瘥忽為外物所觸及大啼呼謂為驚瘡也
凡瘡驚則更血出也
月食瘡候
小兒耳鼻口間生瘡世謂之月食瘡隨月生死因以為
名也世云小兒見月初生以手指指之則令耳下生瘡
故呼為月食瘡也
耳瘡候
瘡生於小兒兩耳時瘥時發亦有濃汁此是風濕摶於
血氣所生世亦呼之為月食瘡也
浸淫瘡候
小兒五臓有熱熏發皮膚外為風濕所折濕熱相摶身
體其瘡初出甚小後有膿汁浸淫漸大故謂之浸淫瘡
也
王灼惡瘡候(王音旺)
腑臟有熱熱熏皮膚外為濕氣所乘則變生瘡其瘡偏
盛者其瘡發勢亦成初生如麻子須臾王大汁流潰爛
如湯火所灼故名王灼瘡
疳濕瘡候
疳濕之病多因久利脾胃虚弱腸胃之間蟲動侵蝕五
臓使人心煩惱悶其上蝕者則口鼻齒斷生瘡其下蝕
者則肛門傷爛皆難治或因久利或因臟熱嗜眠或好
食甘美之食並令蟲動致生此病也
陰腫成瘡候
小兒下焦熱熱氣衝陰陰頭忽腫合不得小便乃至生
瘡俗云尿灰火所為也
巢氏諸病源候總論卷五十
