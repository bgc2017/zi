欽定四庫全書
巢氏諸病源候總論卷二十一
隋巢元方撰
脾胃諸病候(凡五論)
脾胃氣虛弱不能飲食候
脾者蔵也胃者府也脾胃二氣相為表裏胃為水穀之
海主受盛飲食者也脾氣磨而消之則能食今脾胃二
氣俱虚弱故不能飲食也尺脉浮滑不能飲食速疾者
食不消脾不磨也
脾胃氣不和不能飲食候
脾者蔵也胃者府也脾胃二氣相為表裏胃受穀而脾
磨之二氣平調則榖化而能食若虚實不等水榖不消
故令腹内虚脹或泄不能飲食所以謂之脾胃氣不和
不能飲食也其湯熨針石别有正方補養宣導今附於
後
養生方導引法云欹身兩手一向偏側急努身舒頭共
手競扒相牽漸漸一時盡勢氣共力皆和來去左右亦
然各三七項前後兩角緩舒手如是似向外扒放縱身
心摇三七遞牙亦然去太倉不和臂腰虚悶也
胃反候
榮衞俱虚其血氣不足停水積飲在胃脘則蔵冷蔵冷
則脾不磨脾不磨則宿榖不化其氣逆而成胃反也則
朝食暮吐暮食朝吐心下牢大如杯往往寒熱甚者食
已即吐其脉緊而弦緊則為寒弦則為虚虚寒相搏故
食已即吐名為胃反
五蔵及身體熱候
榮衞不調隂陽否隔若陽氣虚隂氣盛則生寒冷之病
今隂氣虚陽氣實故身體五蔵皆生熱其狀噏噏而熱
唇口乾小便赤也
肺萎候
肺主氣為五蔵上蓋氣主皮毛故易傷於風邪風邪傷
於府蔵而血氣虚弱又因勞役大汗之後或經大下而
亡津液津液竭絶肺氣壅塞不能宣通諸蔵之氣因成
肺萎也其病欬唾而嘔逆涎沫小便數是也欬唾咽燥
欲飲者必愈欲欬而不能欬唾乾沫而小便不利者難
治診其寸口脉數肺萎也甚則脉浮弱
嘔噦諸病候(凡六論)
乾嘔候
乾嘔者胃氣逆故也但嘔而欲吐吐而無所出故謂之
乾嘔
嘔噦候
嘔噦之病由脾胃有邪穀氣不治所為也胃受邪氣則
嘔脾受邪氣脾脹氣逆遇冷折之氣不通則噦也
噦候
脾胃俱虚受於風邪故令新穀入胃不能傳化故穀之
氣與新穀相干胃氣則逆胃逆則脾脹氣逆因遇冷折
之則噦也右手關上脉沈而虚者善噦也
嘔吐候
嘔吐者皆由脾胃虚弱受於風邪所為也若風邪在胃
則嘔鬲間有停飲胃内有久寒則嘔而吐其狀長太息
心裏澹澹然或煩滿而大便難或溏泄並其候
養生方云八月勿食薑一云被霜瓜向冬發寒熱及温
病食欲吐或心中停飲不消或為反胃其湯熨針石别
有正方補養宣導今附於後
養生方導引法云正坐兩手向後捉腕反拓席盡勢使
腹弦弦上下七左右換手亦然除腹肚冷風宿氣積胃
口冷食飲進退吐逆不下
又云偃卧展脛兩手左蹻兩足踵以鼻内氣自極七息
除腰中病食苦嘔
又云坐直舒兩脚以兩手挽兩足自極十二通愈腸胃
不能受食吐逆以兩手直义兩脚底兩脚痛舒以頭枕
膝上自極十二通愈腸胃不能受食吐逆
噫醋候
噫醋者由上焦有停痰脾胃有宿冷故不能消榖穀不
消則脹滿而氣逆所以好噫而吞酸氣息醋臭
惡心候
惡心者由心下有停水積飲所為也心主火脾主土土
性剋水今脾虚則土氣衰弱不能剋消水飲水飲之氣
不散上乘於心腹遇冷氣所加之故令火氣不宣則心
裏澹澹然欲吐名為惡心也
宿食不消病諸候(凡四論)
宿食不消候
宿食不消由蔵氣虚弱寒氣在於脾胃之間故使榖不
化也宿榖未消新穀又入脾氣既弱故不能磨之則經
宿而不消也令人腹脹氣急噫氣醋臭時復增寒壯熱
是也或頭痛如瘧之狀寸口脉浮大按之反澀尺脉亦
微而澀者則宿食不消也其湯熨針石别有正方補養
宣導今附於後
養生方導引法云凡食訖覺腹内過飽腸内先有宿氣
常須食前後兩手捺膝左右欹身肚腹向前努腰就肚
左三七右二七轉身按腰脊極勢去太倉腹内宿氣不
化脾痺腸瘦蔵府不和得令腹脹滿日日消除
又云閉口微息正坐向王氣張鼻取氣逼置臍下小口
微出十二通氣以除結聚低頭不息十二通以消飲食
令身輕強行之冬月不寒
又云端坐生腰舉右手承左脇鼻内氣七息除胃中寒
食不消
又云端坐生腰舉右手仰掌以左手承左脇以鼻内氣
自極七息所除胃寒食不變則愈
又云鶩行氣低頭倚壁不息十二通以意排痰飲宿食
從下部出自愈鶩行氣者身直頸曲排氣下行十二通
愈宿食
又云鴈行氣低臂推膝踞以繩自縳拘左低頭不息十
二通消食輕身益精神惡氣不入去萬邪一本云正坐
仰天呼吸天精解酒食飲飽出氣吐之數十須臾立飢
且醒夏月行之令人清凉
食傷飽候
夫食過於飽則脾不能磨消令氣急煩悶睡卧不安寸
口脉盛而緊者傷於食脉緩大而實者傷於食也其湯
熨針石别有正方補養宣導今附於後
養生方導引法云若腹中滿食飲若飽端坐生腰以口
内氣數十滿吐之以便為故不便復為之有寒氣腹中
不安亦得之
又云端坐生腰口内氣數十除腹中滿食飲過飽寒熱
腹中痛病
榖勞候
脾胃虛弱不能傳消穀食使府蔵氣否塞其狀令人食
已則卧支體煩重而嗜眠是也
卒食病似傷寒候
此由脾胃有伏熱因食不消所以發熱狀似傷寒但身
不疼痛為異也
水腫病諸候(凡二十二論)
水腫候
腎者主水脾胃俱主土土性剋水脾與胃合相為表裏
胃為水穀之海今胃虛不能傳化水氣使水氣滲溢經
絡浸漬府蔵脾得水濕之氣加之則病脾病則不能制
水故水氣獨歸於腎三焦不瀉經脉閉塞故水氣溢於
皮膚而令腫也其狀目裹上微腫如新卧起之狀頸脉
動時欬股間冷以手按腫處隨手而起如物裹水之狀
口苦舌乾不得正偃偃則欬清水不得卧卧則驚驚則
欬甚小便黃澀是也水病有五不可治第一唇黑傷肝
第二缺盆平傷心第三臍出傷脾第四足下平滿傷腎
第五背平傷肺凡此五傷必不可治脉沈者水也脉洪
大者可治微細者死
養生方云十一月勿食經夏自死肉脯内動於腎喜成
水病其湯熨針石别有正方補養宣導今附於後
養生方導引法云蝦蟇行氣正坐動搖兩臂不息十二
通以治五勞水腫之病又云人卧勿以脚懸蹹高處不
久遂致成腎水也
水通身腫候
水病者由腎脾俱虚故也腎虚不能宣通水氣脾虛又
不能制水故水氣盈溢滲液皮膚流徧四支所以通身
腫也令人上氣體重小便黃澀腫處按之隨手而起是
也
風水候
風水病由脾腎氣虛弱所為也腎勞則虛虚則汗出汗
出逢風風氣内入還客於腎脾虚又不能制於水故水
散溢皮膚又與風濕相搏故云風水也令人身浮腫如
裹水之狀頸脉動時欬按腫上凹而不起也骨節疼痛
而惡風是也脉浮大者名曰風水也
十水候
十水者青水赤水黃水白水黑水懸水風水石水暴水
氣水也青水者先從面目腫徧一身其根在肝赤水者
先從心腫其根在心黃水者先從腹腫其根在脾白水
者先從脚腫上氣而欬其根在肺黑水者先從脚趺腫
其根在腎懸水者先從面腫至足其根在膽風水者先
從四支起腹滿大目盡腫其根在胃石水者先從四支
小腹腫獨大其根在膀胱暴水者先腹滿其根在小腸
氣水者乍盛乍虚乍來乍去其根在大腸皆由榮衞否
澀三焦不調府蔵虚弱所生雖名證不同並令身體虛
腫喘息上氣小便黃澀也
大腹水腫候
夫水腫病者皆由榮衞否澀腎脾虛弱所為而大腹水
腫者或因大病之後或積虛勞損或新熱食竟入於水
自漬及浴令水氣不散流溢腸外三焦閉塞小便不通
水氣結聚於内乃腹大而腫故四支小隂下濕手足逆
冷腰痛上氣欬嗽煩疼故云大腹水腫
身而卒洪腫候
身面卒洪腫者亦水病之候腎脾虛弱所為腎主水腎
虚故水妄行脾主土脾虛不能剋制水故水流溢散於
皮膚令身體卒然洪腫股間寒足䯒壅是也
石水候
腎主水腎虚則水氣妄行不依經絡停結聚在臍間小
腹腫大&KR1836;如石故云石水其候引脇下脹痛而不喘是
也脉沈者名曰石水尺脉微大亦為石水腫起臍下至
小腹垂垂然上至胃脘則死不治
皮水候
肺主於皮毛腎主於水腎虚則水妄行流溢於皮膚故
令身體面目悉腫按之没指而無汗也腹如故而不滿
亦不渴四支重而不惡風是也脉浮者名曰皮水也
水腫欬逆上氣候
腎主水肺主氣腎虛不能制水故水妄行侵溢皮膚而
身體腫滿流散不已上乘於肺肺得水而浮浮則上氣
而欬嗽也
水腫從脚起候
腎者隂氣主於水而又主腰脚腎虛則腰脚血氣不足
水之流溢先從虚而入故腰脚先腫也
水分候
水分者言腎氣虛弱不能制水令水氣分散流布四支
故云水分但四支皮膚虚腫聶聶而動者名水分也
毛水候
夫水之病皆由腎虚所為腎虚則水流散經絡始溢皮
毛今此毛水者乃肺家停積之水流溢於外肺主皮毛
故餘經未傷皮毛先腫因名毛水也
疸水候
水病無不由脾腎虚所為脾腎虚則水妄行盈溢皮膚
而令身體腫滿此疸水者言脾胃有熱熱氣流於膀胱
使小便澀而身而盡黃腹滿如水狀因名疸水也
燥水候
燥水謂燥水溢於皮膚因令腫滿以指畫肉上則隠隠
成文字者名曰燥水也
濕水候
濕水者謂水氣溢於皮膚因令腫滿以指畫肉上隨畫
隨散不成文字者名曰濕水也
犯土腫候
犯土之病由居住之處穿鑿地土犯之土氣而致病也
令人身之肌肉頭面徧體盡腫滿氣急故謂之犯土也
不伏水土候
不伏水土者言人越在他境乍離封邑氣候既殊水土
亦别因而生病故云不伏水土病其狀身體虚腫或下
利而不能食煩滿氣上是也
二十四水候
夫水之病皆生於府蔵方家所出立名不同亦有二十
四水或十八水或十二水或五水不的顯名證尋其病
根皆由榮衞不調經脉否塞脾胃虛弱使水氣流溢盈
散皮膚故令徧體腫滿喘息上氣目裹浮腫頸脉急動
不得眠卧股間冷小便不通是其候也
水癥候
水癥者由經絡否澀水氣停聚在於腹内大小腸不利
所為也其病腹内有結塊&KR1836;強在兩脇間膨膨脹滿徧
身腫所以謂之水癥
水瘕候
水瘕者由經絡否澀水氣停聚在於心下腎經又虚不
能宣利溲便致令水氣結聚而成形假在於心腹之間
抑按作水聲但欲飲而不用食徧身虚腫是也
水蠱候
此由水毒氣結聚在内令腹漸大動搖有聲常欲飲水
皮膚麤黑如似腫狀名水蠱也
水癖候
水癖由飲水漿不消水氣結聚而成癖在於兩脇之側
轉動便痛不耐風寒不欲食而短氣是也癖者謂癖側
在於脇間故受名也
巢氏諸病源候總論卷二十一
