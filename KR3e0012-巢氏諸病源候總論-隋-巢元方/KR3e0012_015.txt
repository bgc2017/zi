欽定四庫全書
巢氏諸病源候總論卷十五
隋巢元方撰
五臓六府病諸候(凡十三論)
肝病候
肝象木王於春其脉弦其神魂其候目其華在爪其充
在筋其聲呼其臭臊其味酸其液泣其色青其藏血足
厥隂其經也與膽合為府而主表肝為蔵而主裏肝氣
盛為血有餘則病目赤兩脇下痛引小腹善怒氣逆則
頭眩耳聾不聰頰腫是肝氣之實也則宜瀉之肝氣不
足則病目不明兩脇拘急筋攣不得太息爪甲枯面青
善悲恐如人將捕之是肝氣之虚也則宜補之於四時
病在肝愈於夏夏不愈甚於秋秋不死待於冬起於春
於日愈在丙丁丙丁不愈加於庚辛庚辛不死待於壬
癸起於甲乙於時平旦慧下晡甚夜半静禁當風肝部
左手關上是也平肝脉來綽綽如按琴瑟之絃如揭長
竿春以胃氣為本春肝木王其脉弦細而長是平脉也
反得微澀而短者是肺之乘肝金之剋木大逆十死不
治反得浮大而洪者是心乘肝子之乘母雖病當愈反
得沈濡滑者是腎乘肝母之歸子雖病當愈反得大而
緩者是脾之乘肝為土之凌木土之畏木雖病不死肝
脉來盛實而滑如循長竿曰平肝病脉來急益勁如新
張弓弦曰肝死真肝脉至中外急如循刀刃賾賾然如
新張弓弦色青白不澤毛折乃死
養生方云春三月此謂發陳天地俱生萬物以榮夜卧
早起廣步於庭被髮緩形以使春志生生而勿殺與而
勿奪賞而勿罰此春氣之應也養生之道也逆之則傷
於肝夏變為寒則奉長生者少
又云肝蔵病者憂愁不樂悲思憤怒頭旋眼痛呵出氣
而愈
心病候
心象火王於夏其脉如鈎而洪大其候舌其聲言其臭
焦其味苦其液汗其養血其色赤而蔵神手少隂其經
也與小腸合小腸為府而主表心為蔵而主裏心氣盛
為神有餘則病胸内痛脇支滿脇下痛膺背髆脾間痛
兩臂内痛喜笑不休是心氣之實也則宜瀉之心氣不
足則胸腹大脇下與腰背相引痛驚悸恍惚少顔色舌
本強善憂悲是為心氣之虚也則宜補之於四時病在
心愈於長夏長夏不愈甚於冬冬不死待於春起於夏
於日愈在戊巳戊巳不愈加於壬癸壬癸不死待於甲
乙起丙丁於時日中慧夜半甚平旦静禁温衣熱食心
部在左手寸口是也寸口脉來累累如連珠如循琅玕
曰平心夏以胃氣為本夏心火王其脉浮洪大而散名
曰平脉也反得沈濡滑者腎之乘心水之剋火為大逆
十死不治反得弦而長是肝乘心母歸子雖病當愈反
得大而緩是脾乘心子之乘母雖病當愈反得微濇而
短是肺之乘心金之凌火為微邪雖病不死病心脉來
喘喘連屬其中微曲曰心病死心脉前曲後倨如操帶
鈎曰心死真心脉至牢而摶如循薏苡累累然其色赤
黑不澤毛折乃死
養生方云夏三月此謂蕃秀天地氣交萬物英實夜卧
早起無厭於日使志無怒使華英成秀使氣得泄若所
愛在外此夏氣之應養長之道也逆之則傷心秋為痎
瘧其湯熨針石别有正方補養宣導今附於後
養生方導引法云心蔵病者體有冷熱若冷呼氣入若
熱吹氣出
又云左卧口内氣鼻出之除心下不便也
脾病候
脾象土王於長夏其脉緩其候口其聲歌其臭香其味
甘其液涎其養形肉其色黃而蔵意足太隂其經也與
胃合胃為府主表脾為蔵主裏脾氣盛為形有餘則病
腹脹溲不利身重苦飢足痿不收行善瘈脚下痛是為
脾氣之實也則宜瀉之脾氣不足則四支不用後泄食
不化嘔逆腹脹腸鳴是為脾氣之虚也則宜補之於四
時病在脾愈在秋秋不愈甚於春春不死待於長夏於
日愈於庚辛庚辛不愈加於甲乙甲乙不死待於丙丁
起於戊巳於時日昳慧平旦甚下晡静脾欲緩急食甘
以緩之用苦以寫之甘以補之禁温食飽食濕地濡衣
脾部在右手關上是也六月脾土王其脉大阿阿而緩
名曰平脉也長夏以胃氣為本反得弦而急是肝之乘
脾木之乘土為大逆十死不治反得微濇而短是肺之
乘脾子之剋母不治自愈反得浮而洪者是心乘脾母
之歸子當瘥不死反得沈濡而滑者是腎之乘脾水之
凌土為微邪當瘥脾脉長長而弱來疎去概再至曰平
三至曰離經四至曰奪精五至曰死六至曰命盡病脾
脉來實而盛數如雞舉足曰脾病死脾脉來堅銳如烏
之啄如鳥之距如屋之漏如水之溜曰脾死真脾脉弱
而乍數乍疎然其色青黃不澤毛折乃死
養生方云脾蔵病者體面上遊風習習痛身體癢煩悶
疼痛用嘻氣出
肺病候
肺象金王於秋其脉如毛而浮其候鼻其聲哭其臭腥
其味辛其液涕其養皮毛其蔵氣其色白其神魄手太
隂其經與大腸合大腸為府主表肺為蔵主裏肺氣盛
為氣有餘則病喘欬上氣肩背痛汗出尻隂股膝踹脛
足皆痛是為肺氣之實也則宜瀉之肺氣不足則少氣
不能報息耳聾嗌乾是為肺氣之虚也則宜補之於四
時病在肺愈在冬冬不愈甚於夏夏不死待於長夏起
於秋於日愈在壬癸壬癸不愈加於丙丁丙丁不死待
於戊巳起於庚辛禁寒飲食寒衣於時下晡慧夜半静
日中甚肺欲收急食酸以收之用辛寫之肺部在右手
關前寸口是也平肺脉微短濇如毛秋以胃氣為本病
肺脉來上下如循雞羽曰病肺病其色白身體但寒無
熱時時欲欬其脉微遲為可治秋金肺王其脉浮濇而
短是曰平脉也反得浮大而洪者是心之乘肺火之剋
金為大逆十死不治也反得沈濡而滑者是腎之乘肺
子之乘母病不治自愈反得緩大而長阿阿者是脾之
乘肺母之歸子雖病當愈反得弦而長者是肝之乘肺
木之凌金為微邪雖病當愈肺脉來汎汎而輕如微風
吹鳥背上毛再至曰平三至曰離經四至曰奪精五至
曰死六至曰命盡死肺脉來如物之浮如風吹毛曰肺
死秋胃微毛曰平胃氣少毛多曰肺病但如毛無胃氣
曰死毛有弦曰春病弦甚曰今病真肺脉至大如虚如
毛羽中人膚然其色赤白不澤毛折乃死
養生方云多語則氣争肺脹口燥
又云秋三月此謂容平天氣以急地氣以明早卧早起
與雞俱興使志安寧以緩秋形收斂神氣使秋氣平無
外其志使肺氣清此秋氣之應也養收之道也逆之則
傷肺冬為飱泄其湯熨針石别有正方補養宣導今附
於後
養生方導引法云肺蔵病者體胸背痛滿四支煩悶用
嘘氣出以兩手據地覆之口内氣鼻出之除胸中肺中
病也
腎病候
腎象水王於冬其脉如石而沈其候耳其聲呻其臭腐
其味鹹其液唾其養骨其色黑其神志足少隂其經也
與膀胱為府主表腎為蔵主裏腎氣盛為志有餘則病
腹脹飱泄體腫喘欬汗出憎風面目黑小便黃是為腎
氣之實也則宜瀉之腎氣不足則厥腰背冷胸内痛耳
嗚苦聾是為腎氣之虚也則宜補之腎病者腹大體腫
喘欬汗出憎風虚則胸中痛於四時病在腎愈在春春
不愈甚於長夏長夏不死待於秋起於冬於日愈於甲
乙甲乙不愈加於戊巳戊巳不死待於庚辛起於壬癸
無犯塵垢無衣炙衣於時夜半慧日乘四季甚下晡静
腎欲堅急食苦以堅之鹹以瀉之苦亦補之腎部在左
手關後尺中是也腎脉來如引葛按之益&KR1836;曰腎病腎
風水其脉大緊身無痛形不瘦不能食善驚驚以心萎
者死冬腎水王其脉沈濡而滑名曰平脉也反得浮大
而緩者是脾之乘腎土之剋水為大逆十死不治反得
浮濇而短者是肺之乘腎母之歸子為虚邪雖病易可
治反得弦細長者是肝之乘腎子之乘母為實邪雖病
自愈反得浮大而洪者是心之乘腎火之凌水雖病治
之不死也腎死脉來發如奪索辟辟如彈石曰腎死冬
胃微石曰平胃少石多曰腎病但石無胃曰死石而有
鈎曰夏病鈎甚曰今病蔵真下於腎腎蔵骨髓之氣真
腎脉至搏而絶如彈石辟辟然其色黃黑不澤毛折乃
死諸真藏見者皆死不治
養生方云冬三月此謂閉蔵水冰地拆無擾乎陽早卧
晩起必待日光使志若伏匿若有私意若已有得去寒
就温無泄皮膚使氣亟奪此冬氣之應也養蔵之道也
逆之則傷腎春為萎厥其湯熨針石别有正方補養宣
導今附於後
養生方導引法云腎蔵病者咽喉窒塞腹滿耳聾用呬
氣出
又云兩足交坐兩手捉兩足解谿挽之極勢頭仰來去
七去腎氣壅塞
膽病候
膽象木王於春足少陽其經也肝之府也謀慮出焉諸
府蔵皆取決斷於膽其氣盛為有餘則病腹内冒冒不
安身軀習習是為膽氣之實也則宜瀉之膽氣不足其
氣上溢而口苦善太息嘔宿汁心下澹澹如人將捕之
嗌中介介數唾是為膽氣之虚也則宜補之
小腸病候
小腸象火王於夏手太陽其經也心之府也水液之下
行為溲便者流於小腸其氣盛為有餘則病小腸熱焦
竭乾濇小腸䐜脹是為小腸之氣實也則宜瀉之小腸
不足則寒氣客之腸病驚跳不言乍來乍去是為小腸
氣之虚也則宜補之
胃病候
胃象土王於長夏足陽明其經也脾之府也為水榖之
海諸蔵府皆受水穀之氣於胃氣盛為有餘則病腹䐜
脹氣滿是為胃氣之實也則宜瀉之胃氣不足則飢而
不受水穀飱泄嘔逆是為胃氣之虚也則宜補之胃脉
實則脹虚則泄關脉滑胃内有寒脉滑為實氣滿不欲
食關脉浮積熱在胃内
大腸病候
大腸象金王於秋手陽明其經也肺之府也為傳導之
官變化糟粕出焉其氣盛為有餘則病腸内切痛如錐
刀刺無休息腰背寒痺攣急是為大腸氣之實也則宜
瀉之大腸氣不足則寒氣客之善泄是大腸之氣虚也
則宜補之診其右手寸口脉手陽明經也脉浮則為陽
陽實者大腸實也苦腸切痛如錐刀刺無休息時
膀胱病候
膀胱象水王於冬足太陽其經也腎之府也五穀五味
之津液悉歸於膀胱氣化分入血脉以成骨髓也而津
液之餘者入胞則為小便其氣盛為有餘則病熱胞濇
小便不通小腹偏腫痛是為膀胱氣之實也則宜寫之
膀胱氣不足則寒氣客之胞滑小便數而多也面色黑
是膀胱氣之虚也則宜補之其湯熨針石别有正方補
養宣導今附於後
養生方導引法云蹲坐欹身努兩手向前仰掌極勢左
右轉身腰三七去膀胱内冷血風骨節急強
又云互跪調和心氣向下至足意裏想氣索索然流布
得所始漸漸平身舒手傍肋如似手掌内氣出氣不止
面覺急悶即起皆至地來去二七微減膝頭冷膀胱宿
病腰脊強臍下冷悶
三焦病候
三焦者上焦中焦下焦是也上焦之氣出於胃上口並
咽以貫鬲布胸内走掖循太隂之分而行上至舌下至
足陽明常與榮衞俱行主内而不出也
中焦之氣亦並於胃口出上焦之後此受氣者泌糟粕
承津液化為精微上注於肺脉乃化而為血主不上不下也
下焦之氣别廻腸注於膀胱而滲入焉主出而不内故
水穀常并居於胃成糟粕而俱下於大腸也謂此三氣
焦乾水穀分别清濁故名三焦三焦為水榖之道路氣
之所終始也三焦氣盛為有餘則脹氣滿於皮膚内輕
輕然而不牢或小便濇或大便難是為三焦之實也則
宜瀉之三焦之氣不足則寒氣客之病遺尿或泄利或
胸滿或食不消是三焦之氣虚也則宜補之診其寸口
脉遲上焦有寒尺脉遲下焦有寒尺脉浮者客陽在下
焦
五蔵横病候
夫五蔵者肝象木心象火脾象土肺象金腎象水其氣
更休更王互虚互實自相乘剋内生於病此為正經自
病非外邪傷之也若寒温失節將適乖理血氣虚弱為
風濕隂陽毒氣所乘則非正經自生是外邪所傷故名
横病也其病之狀隨邪所傷之蔵而形證見焉其湯熨
針石别有正方補養宣導今附於後
養生方導引法云從膝以下有病當思臍下有赤光内
外連没身也從膝以上至腰有病當思脾黃光從腰以
上至頭有病當思心内赤光病在皮膚寒熱者當思肝
内青綠光皆當思其光内外連而没巳身閒氣收光以
照之此消疾却邪甚驗篤信精思行之病無不愈
脾脹病候
脾脹病有是脾虚為風邪所乘正氣與邪氣交結令脾
氣不宣調擁聚而脹也其病喜噦四支急體重不能勝
置也
巢氏諸病源候總論卷十五
