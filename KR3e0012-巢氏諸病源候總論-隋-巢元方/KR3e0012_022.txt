欽定四庫全書
巢氏諸病源候總論卷二十二
隋巢元方撰
霍亂病諸候(凡二十四論)
霍亂候
霍亂者由人温涼不調隂陽清濁二氣有相干亂之時
其亂在於腸胃之間者因遇飲食而變發則心腹絞痛
其有先心痛者則先吐先腹痛者則先痢心腹並痛者
則吐痢俱發挾風而實者身發熱頭痛體疼而復吐痢
虛者但吐痢心腹刺痛而已亦有飲酒食肉腥膾生冷
過度因居處不節或露卧濕地或當風取涼而風冷之
氣歸於三焦傳於脾胃脾胃得冷則不磨不磨則水穀
不消化亦令清濁二氣相干脾胃虚弱便致吐痢水穀
不消則心腹脹滿皆成霍亂霍亂有三名一名胃反言
其胃氣虚逆反吐飲食也二名霍亂言其病揮霍之間
便致繚亂也三名走哺言其哺食變逆者也診其脉來
代者霍亂又脉代而絶者亦霍亂也霍亂脉大可治微
細不可治霍亂吐下脉微遲氣息劣口不欲言者不可
治
養生方云七月食蜜令人暴下發霍亂
霍亂心腹痛候
冷熱不調飲食不節使人隂陽清濁之氣相干而變亂
於腸胃之間則成霍亂霍亂而心腹痛者是風邪之氣
客於蔵府之間冷氣與真氣相擊或上攻心或下攻腹
故心腹痛也
霍亂嘔吐候
冷熱不調飲食不節使人隂陽清濁之氣相干而變亂
於腸胃之間則成霍亂霍亂而嘔吐者是冷氣客於府
蔵之間或上攻於心則心痛或下攻於腹則腹痛若先
心痛者則先吐先腹痛者則先痢而此嘔吐是冷入於
胃胃氣變亂冷邪既盛穀氣不和胃氣逆上故嘔吐也
霍亂心腹脹滿候
冷熱不調飲食不節使人隂陽清濁之氣相干而變亂
於腸胃之間則成霍亂霍亂而心腹脹滿者是寒氣與
蔵氣相搏真邪相攻不得吐利故令人心腹脹滿其有
吐利過多蔵虛邪猶未盡邪搏於氣氣不宣發亦令心
腹脹滿
霍亂下利候
冷熱不調飲食不節使人隂陽清濁之氣相干而變亂
於腸胃之間則成霍亂霍亂而下利是冷氣先入於腸
胃腸胃之氣得冷則交擊而痛故霍亂若先腹痛者則
先利也
霍亂下利不止候
冷熱不調飲食不節使人隂陽清濁之氣相干而變亂
於腸胃之間則成霍亂霍亂而下利不止者因腸胃俱
冷而挾宿虚穀氣不消腸滑故洞下不止也利不止虛
冷氣極冷入於筋則變轉筋其胃虛冷氣乘之亦變嘔
噦
霍亂欲死候
冷熱不調飲食不節使人隂陽清濁之氣相干而變亂
於腸胃之間則成霍亂霍亂欲死者由飲食不消冷氣
内搏或未得吐利或雖得吐利冷氣未歇致真邪相干
隂陽交爭氣厥不理則煩悶逆滿困乏故欲死也
霍亂嘔噦候
冷熱不調飲食不節使人隂陽清濁之氣相干而變亂
於腸胃之間則成霍亂霍亂而嘔噦者由吐利後胃虛
而逆則嘔噦氣逆遇冷折之氣不通則噦
霍亂煩渴候
冷熱不調飲食不節使人隂陽清濁之氣相干而變亂
於腸胃之間則成霍亂霍亂而煩渴者由大吐逆上焦
虛氣不調理氣乘於心則煩悶大利則津液竭津液竭
則蔵燥蔵燥則渴煩渴不止則引飲引飲則利亦不止
也
霍亂心煩候
冷熱不調飲食不節使人隂陽清濁之氣相干而變亂
於腸胃之間則成霍亂霍亂而心煩者由大吐大利府
蔵氣暴極夫吐者胃氣逆也利者腸虛也若大吐大利
虚逆則甚三焦不理五蔵未和冷搏於氣逆上乘心故
心煩亦有未經吐利心煩者是冷氣入於腸胃水穀得
冷則不消蘊瘀不宣氣亦逆上故亦心煩
霍亂乾嘔候
冷熱不調飲食不節使人隂陽清濁之氣相干而變亂
於腸胃之間則成霍亂霍亂乾嘔者由吐下之後脾胃
虛極三焦不理氣否結於心下氣時逆上故乾嘔乾嘔
者謂欲嘔而無所出也若更遇冷冷折於胃氣胃氣不
通則變成噦
霍亂心腹築悸候
冷熱不調飲食不節使人隂陽清濁之氣相干而變亂
於腸胃之間則成霍亂霍亂而心腹築悸者由吐下之
後三焦五蔵不和而水氣上乘於心故也腎主水其氣
通於隂吐下三焦五蔵不和故腎氣亦虛不能制水水
不下宣與氣俱上乘心其狀起臍下上從臨至心氣築
築然而悸動不定也
霍亂嘔而煩候
冷熱不調飲食不節使人隂陽清濁之氣相干而變亂
於腸胃之間則成霍亂霍亂嘔而煩者由吐下後胃虛
而氣逆故嘔也氣逆乘心故煩所以嘔而煩也
乾霍亂候
冷熱不調飲食不節使人隂陽清濁之氣相干而變亂
於腸胃之間則成霍亂霍亂者多吐利也乾霍亂者是
冷氣搏於腸胃致飲食不消但腹滿煩亂絞痛短氣其
腸胃先挾實故不吐利名為乾霍亂也
霍亂四逆候
冷熱不調飲食不節使人隂陽清濁之氣相干而變亂
於腸胃之間則成霍亂霍亂而大吐下後其腸胃俱虚
乃至汗出其脉欲絶手足皆冷名為四逆四逆者謂隂
陽卒厥絶也
霍亂轉筋候
冷熱不調飲食不節使人隂陽清濁之氣相干而變亂
於腸胃之間則成霍亂霍亂而轉筋者由冷氣入於筋
故也足之三隂三陽之筋起於人足指手之三隂三陽
之筋起於手指並循絡於身夫霍亂大吐下之後隂陽
俱虛其血氣虚極則手足逆冷而榮衞不理冷搏於筋
則筋為之轉冷入於足之三隂三陽則脚筋轉入於手
之三隂三陽則手筋轉隨冷所入之筋筋則轉者皆由
邪冷之氣擊動其筋而移轉也
中惡霍亂候
冷熱不調飲食不節使人隂陽清濁之氣相干而變亂
於腸胃之間則成霍亂而云中惡者謂鬼氣卒中於人
也其狀卒然心腹絞痛而客邪内擊與飲食寒冷相搏
致隂陽之氣亦相干亂腸胃虛則變吐利煩毒為中惡
霍亂也
霍亂諸病候
霍亂之病由冷熱不調飲食不節隂陽錯亂清濁之氣
相干在腸胃之間發則心腹絞痛吐利府蔵虚弱或煩
或渴或嘔噦或手足冷或本挾宿疹今因虛而發也
霍亂後諸病候
冷熱不調飲食不節使人隂陽清濁之氣相干而變亂
於腸胃之間則成霍亂而霍亂之後榮衞未和調府蔵
尚虚冷或吐利不止嘔逆未定或宿疹乘虛而發更生
諸病也
霍亂後煩躁卧不安候
冷熱不調飲食不節使人隂陽清濁之氣相干而變亂
於腸胃之間則成霍亂霍亂之後而煩躁卧不安者由
吐下之後府蔵虛極隂陽未理血虛氣亂故血氣之行
未復常度内乘於府蔵故煩躁而不得安卧也
霍亂後不除候
冷熱不調飲食不節使人隂陽清濁之氣相干而變亂
於腸胃之間則成霍亂霍亂之後而不除者由吐胷鬲
宿食不盡或不得吐而但利其冷氣不散因而著食入
胃胃氣未和故猶脹痛煩滿謂之不除也
轉筋候
轉筋者由榮衞氣虚風冷氣搏於筋故也手足之三隂
三陽之筋皆起於手足指而並絡於身若血氣不足隂
陽虛者風冷邪氣中於筋隨邪所中之筋則轉轉者謂
其轉動也經云足太陽下血氣皆少則喜轉筋喜踵下
痛者是血氣少則易虛虚而風冷乘之故也診其左手
關上肝脉也沈為隂隂實者肝實也若肉動轉筋左手
尺中名神門以候脉足少隂經也浮為陽陽虚者病若
轉筋其湯熨針石别有正方補養宣導今附於後
養生方導引法云偃卧展兩脛兩手外踵者相向亦鼻
内氣自極七息除兩膝寒脛骨疼轉筋
又法覆卧傍視立兩踵生腰鼻内氣去轉筋
乂云張脛兩足指號五息令人不轉筋極自用力張脚
痛挽兩指號言寬大去筋節急攣躄痛久行身開張
又云覆卧傍視立兩踵生腰以鼻内氣自極七息已除
脚中弦痛轉筋脚酸疼一本云治脚弱
筋急候
凡筋中於風熱則弛縱中於風冷則攣急十二經筋皆
起於手足指循絡於身也體虚弱若中風寒隨邪所中
之筋則攣急不可屈伸其湯熨針石别有正方補養宣
導今附於後
養生方導引法云兩手抱足頭不動足向口面不受氣
衆節氣散來往三七欲得捉足左右側身各各急挽腰
不動去四支腰上下髓内冷血脉冷筋急
又云一足向前互跪押踹極勢一手向前長努拓勢一
足向後屈一手搦解谿急挽盡勢膝頭樓席使急面頭
漸舉氣融散流向下左右換易四七去腰伏菟掖下悶
疼髓筋急
又云長舒一足一脚屈兩手抱膝三里努膝向前身却
挽一肘取勢氣内散消如似骨解逓互換足各别三七
漸漸去髆脊冷風冷血筋急
又云張脛兩足指號五息止令人不轉筋極自用力張
脚痛挽兩足指號言寬大去筋節急攣躄痛久行身開
張
又云雙手反向拓腰仰頭向後努急手拓處不動展兩
肘頭相向極勢三七去兩臂髆筋急冷血咽骨掘弱
又云一手拓前極勢長努一手向後長舒盡勢身似天
形左右逓互換手亦二七腰脊不動去身内八節骨肉
冷血筋髓虚項
又云一足蹹地一手向前長舒一足向後極勢長舒一
手一足一時盡意急振二七左右亦然去髓疼筋急百
脉不和
又云兩手掌倒拓兩髆并前極勢上下傍兩掖急努振
搖來去三七竟手不移處努兩肘向上急勢上下振搖
二七欲得捲兩手七自相將三七去項髆筋脉急勞一
手屈捲向後左一手捉肘頭向内挽之上下一時盡勢
屈手散放舒指三左轉手皆極勢四七調肘髆骨筋急
張兩手拓向上極勢上下來往三七手不動將兩肘向
極勢七不動手肘臂側身極勢左右廻三七去脛骨冷
氣風急
結筋候
凡筋中於風熱則弛縱中於風冷則攣急十二經之筋
皆起於手足指而絡於身也體虚者風冷之氣中之冷
氣停積故結聚謂之結筋也
巢氏諸病源候總論卷二十二
