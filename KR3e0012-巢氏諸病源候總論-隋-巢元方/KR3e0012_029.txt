欽定四庫全書
巢氏諸病源候總論卷二十九
隋巢元方撰
鼻病諸候(凡十一論)
鼻衂候
經云脾移熱於肝則為驚衂脾土也肝木也木本剋土
今脾熱為土氣翻盛逆往乘木是木之虚不能制土故
受脾之移熱也肝之神為魂而蔵血虚熱則魂神不定
故驚也凡血與氣内榮腑臓外循經絡相隨而行於身
周而復始血性得寒則凝澀熱則流散而氣肺之所生
也肺開竅於鼻熱乘於血則氣亦熱也血氣俱熱血隨
氣發出於鼻為鼻衂診其寸口微芤者衂血寸脉微苦
寒為是衂血寸脉微弱尺脉澀發熱弱為無血必厥其
人微嘔夫厥當眩不眩而反頭痛痛為實下虚上實必
衂也肝脉大喜為衂脉隂陽錯而浮必衂血脉細而數
數反在上法當吐而不吐其面顴上小赤眼中白膚上
自有細赤脉如髮其趣至黑瞳子上者當衂病人面無
血色寒熱脉沉弦者衂也衂發從春至夏為太陽衂從
秋至冬為陽明衂連日不止者其脉輕輕在肌尺中自
浮目精暈黃衂必未止若目精了慧如衂令止脉滑小
弱者生實大者死診人衂其脉小滑者生大躁者死不
治也鼻衂脉沉細者生浮大而牢者死
養生方云思慮則傷心心傷則吐衂血
鼻衂不止候
肝藏血肺主氣開竅於鼻血之與氣相隨而行内榮腑
臟外循經絡腑臟有熱熱乘血氣血性得熱即流溢妄
行發於鼻者為鼻衂臟血虚盛故衂不止
鼻大衂候
鼻衂由氣虚熱故也肝藏血肺主氣而開竅於鼻血之
與氣相隨而行循於經絡榮於腑臟若勞傷過度腑臟
生熱熱乘血氣血性得熱則流散妄行從鼻出者謂之
衂其云鼻大衂者是因鼻衂而口耳鼻皆出血故云鼻
大衂也
鼻久衂候
鼻衂由熱乘血氣也肝藏血肺主氣開竅於鼻勞損臓
腑血氣生熱血得熱則流散妄行隨氣發於鼻者名為
鼻衂臟虚不復勞熱停積故衂經久不瘥
鼻齆候
肺主氣其經手太隂之脉也其氣通鼻若肺臓調和則
鼻氣通利而知臭香若風冷傷於臟腑而邪風乘於太隂
之經其氣藴積於鼻者則津液壅塞鼻氣不宣調故不
知香臭而為齆也其湯熨針石别有正方補養宣導今
附於後
養生方導引法云東向坐不息三通手捻鼻兩孔治鼻
中患交脚踑坐治鼻中患通脚癰瘡去其涕唾令鼻道
通得聞香臭久行不已徹聞十方
鼻生瘡候
鼻是肺之候肺氣通於鼻其藏有熱氣衝於鼻故生瘡
也其湯熨針石别有正方補養宣導今附於後
養生方導引法云踞坐合兩膝張兩足不息五通治鼻
瘡
鼻息肉候
肺氣通於鼻肺臓為風冷所乘則鼻氣不和津液壅塞
而為鼻齆冷摶於血氣停結鼻内故變生息肉其湯熨
針石别有正方補養宣導今附於後
養生方導引法云端坐生腰徐徐以鼻内氣以右手捻
鼻除目闇淚苦出徐徐閉目吐氣除鼻中息肉耳聾亦
能除傷寒頭痛洗洗皆當以汗出為度
又云東向坐不息三通以手捻鼻兩孔治鼻中息肉
鼻窒塞氣息不通候
肺氣通於鼻其臓為冷風所傷故鼻氣不宣利壅塞成
齆冷氣結聚摶於血氣則生息肉冷氣盛者則息肉生
長氣息窒塞不通也
鼻涕候
夫津液涕唾得熱即乾燥得冷則流溢不能自收肺氣
通於鼻其臓有冷冷隨氣入乘於鼻故使津涕不能自
收
鼻痛候
肺氣通於鼻風邪隨氣入於鼻内摶於血氣邪正相擊
氣道不宣故鼻痛
食諸物誤落鼻内候
頑(音元)顙之間通於鼻道氣入有食物未及下咽或因言
語或因嚏咳而氣則逆故食物因氣逆者誤落鼻内
耳病諸候(凡九論)
耳聾候
腎為足少隂之經而藏精氣通於耳耳宗脉之所聚也
若精氣調和則腎藏強盛耳聞五音若勞傷血氣兼受
風邪損於腎臟而精脫精脫者則耳聾然五臟六腑十
二經脉有絡於耳者其隂陽經氣有相并時并則有蔵
氣逆名之為厥厥氣相摶入於耳之脉則令聾其腎病
精脫耳聾者候頰顴其色黑手少陽之脉動而氣厥逆
而耳聾者其候耳内煇煇焞焞也手太陽厥而聾者其
候聾而耳内氣滿
養生方云勿塞故井及水瀆令人耳聾目盲其湯熨針
石别有正方補養宣導今附於後
養生方導引法云坐地交又兩脚以兩手從曲脚中入
低頭又項上治久塞不能自温耳不聞聲
又云脚着項上不息十二通必愈大塞不覺暖熱久頑
冷患耳聾目眩久行即成法法身五六不能變
耳風聾候
足少隂腎之經宗脉之所聚其氣通於耳其經脉虚風
邪乘之風入於耳之脉使經氣否塞不宣故為風聾風
隨氣脉行於頭腦則聾而時頭痛故謂之風聾
勞重聾候
足少隂腎之經宗脉之所聚其氣通於耳勞傷於腎宗
脉虚損血氣不足故為勞聾勞聾為病因勞則甚有時
將適得所血氣平和其聾則輕
久聾候
足少隂腎之經宗脉之所聚其氣通於耳勞傷於腎宗
脉虚損血氣不足為風邪所乘故成耳聾勞傷甚者血
虚氣極風邪停滯故為久聾
耳鳴候
腎氣通於耳足少隂腎之經宗脉之所聚勞動經血而
血氣不足宗脉則虚風邪乘虚隨脉入耳與氣相擊故
為耳鳴診其右手脉寸口名曰氣口以前脉浮則為陽
手陽明大腸脉也沉則為隂手太隂肺脉也隂陽俱虚
者此為血氣虚損宗脉不足病苦耳鳴嘈嘈眼時妄見
光此是肺與大腸俱虚也左手尺中名曰神門其脉浮
為陽足太陽膀胱脉也虚者膀胱虚也腎與膀胱合病
苦耳鳴忽然不聞時惡風膀胱虚則三焦實也膀胱為
津液之府若三焦實則尅消津液尅消津液故膀胱虚
也耳鳴不止則變成聾
聤耳候
耳者宗脉之所聚腎氣之所通足少隂腎之經也勞傷
血氣熱乘虚也入於其經邪隨血氣至耳熱氣聚則生
膿汁故謂之聤耳
耳疼痛候
凡患耳中策策痛者皆是風入於腎之經也不治流入
腎則卒然變脊強背直成痙也若因痛而腫生癰癤膿
潰邪氣歇則不成痙所以然者足少隂為腎之經宗脉
之所聚其氣通於耳上焦有風邪入於頭腦流至耳内
與氣相擊故耳中痛耳為腎候其氣相通腎候腰脊主
骨髓故邪流入腎脊強背直
耳聤聹候
耳聤聹者耳裏津液結聚所成人耳皆有之輕者不能
為患若加以風熱乘之則結&KR1836;成九核塞耳亦令耳暴
聾
耳瘡候
足少隂為腎之經其氣通於耳其經虚風熱乘之隨脉
入於耳與血氣相摶故耳生瘡
牙齒病諸候(凡二十一論)
牙齒痛候
牙齒痛者是牙齒相引痛牙齒是骨之所終髓之所養
手陽明之支脉入於齒若髓氣不足陽明脉虚不能榮
於牙齒為風冷所傷故疼痛也又有蟲食於牙齒則齒
根有孔蟲居其間又傳受餘齒亦皆疼痛此則針灸不
瘥傅藥蟲死乃痛止
牙痛候
牙齒皆是骨之所終髓氣所養而手陽明支脉入於齒
脉虚髓氣不足風冷傷之故疼痛也又蟲食於齒則根
有孔蟲於其間又傳受餘齒亦痛掣難忍若蟲痛非針
灸可瘥傅藥蟲死乃痛止
齒痛候
手陽明之支脉入於齒齒是骨之所終髓之所養若風
冷客於經絡傷於骨髓冷氣入齒根則齒痛若蟲食齒
而痛者齒根有孔蟲在其間此則針灸不瘥傅藥蟲死
痛乃止其湯熨針石别有正方補養宣導今附於後
養生方云常向本命日櫛髮之始叩齒九通隂呪曰太
帝散靈五老反真泥丸玄華保精長存左迴拘月右引
日根六合清練百疾愈因咽唾三過常數行之使齒不
痛髮牢不白頭腦不痛
又云東向坐不息四通琢齒二七治齒痛病大張口琢
齒二七一通二七又解四通中間其二七大勢以意消
息瘥病而已不復疼痛解病鮮白不梨亦不疎離久行
不已能破金剛
又云東向坐不息四通上下琢齒三十六下治齒痛
風齒候
手陽明之支脉入於齒頭面有風陽明之脉虚風乘虚
隨脉流入於齒者則令齒有風微腫而根浮也其湯熨
針石别有正方補養宣導今附於後
養生方導引法云凡入覺脊背皆崛強不問時節縮咽
髆内仰面努髆并向上頭左右兩向按之左右三七一
住待血行氣動定然始更用初緩後急不得先急後緩
若無病人常欲得旦起午時日没三辰如用辰别三七
除寒熱病脊腰頸項痛風痺口内生瘡牙齒風頭眩終
盡除也
齒齗腫候
手陽明之支脉入於齒頭面有風風氣流入於陽明之
脉與齗間血氣相摶故成腫
養生方云水銀不得近牙齒發腫善落齒
齒間血出候
手陽明之支脉入於齒頭面有風而陽明脉虚風挾熱
乘虚入齒齗摶於血故血出也
牙齒蟲候
牙齒蟲是蟲食牙又食於齒亦令牙齒疼痛皆牙齒根
有孔蟲居其内食牙齒盡又度食餘牙齒
牙蟲候
牙蟲是蟲食於牙牙根有孔蟲在其間亦食牙疼痛食
一牙盡又度食餘牙
齒蟲候
齒蟲是蟲食於牙齒根有孔蟲在其間亦令齒疼痛食
一齒盡又度食餘齒
養生方云雞鳴時常叩齒三十六下長行之齒不蠧蟲
令人齒牢
乂云朝未起早潄口中唾滿口乃吞之輒琢齒二七過
使人丁壯有顔色去蟲而牢齒
又云人能恒服玉泉必可丁壯妍悅去蟲牢齒謂口中
唾也
齒齲注候
手陽明之支脉入於齒足太陽脉有入於頰遍於齒者
其經虚風氣客之絡摶齒間與血氣相腫乘則齗熱氣
加之膿汁出而臭侵食齒齗謂之齲齒亦曰風齲
養生方云朝夕琢齒齒不齲
又云食畢當潄口數過不爾使人病齲齒
齒䘌候
齒䘌者是蟲食齒至齗膿爛汁臭如屯之收故謂之䘌
齒
齒挺候
手陽明之支脉入於齒頭面有風冷傳入其脉令齒齗
間津液化為膿汁血氣虚竭不能榮於齒故齒根露而
挺出
齒動搖候
手陽明之支脉入於齒足陽明之脉又遍於齒齒為骨
之所終髓之所養經脉虚風邪乘之血氣不能榮潤故
令搖動
齒落不生候
齒牙皆是骨之所終髓之所養手陽明足陽明之脉並
入於齒若血氣充實則骨髓強盛其齒損落猶能更生
若血氣虚耗風冷乘之致令齒或齲或齗落者不能復
生
齒音離候
齒音離者是風冷客於齒齗間令齒齗落而膿出其齒
則疎語則齒間有風過之聲世謂齒音離也
牙齒歴蠧候
牙齒皆是骨之所終髓之所養也手陽明足陽明之脉
皆入於齒風冷乘其經脉則髓骨血損不能榮潤於牙
齒故令牙齒黯黑謂之歴蠧
齒漏候
手陽明之支脉入於齒風邪客於經脉流滯齒根使齗
腫膿汁出愈而更發謂之齒漏
齒齭候
齒者骨之所終髓之所養髓弱骨虚風氣客之則齒齭
拔齒損候
手陽明足陽明之脉並入於齒拔齒而損脉者則經血
不止蔵虚而眩悶
齘齒候
齘齒者是睡眠而相磨切也此由血氣虚風邪客於牙
車筋脉之間故因睡眠氣息喘而邪動引其筋脉故上
下齒相磨切有聲謂之齘齒
齒黃黑候
齒者骨之所終髓之所養手陽明足陽明之脉皆入於
齒風邪冷氣客於經脉髓虚血弱不能榮養於骨枯燥
無潤故令齒黃黑也
巢氏諸病源候總論卷二十九
