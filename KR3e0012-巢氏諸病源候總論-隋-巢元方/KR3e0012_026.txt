欽定四庫全書
巢氏諸病源候總論卷二十六
隋巢元方撰
蠱毒病諸候下(凡二十七論)
解諸毒候
凡藥有大毒不可入口鼻耳目即殺人者一曰鈎吻生
朱崖二曰&KR0008;又名䲰曰狀如黑雄雞生山中三曰隂命
赤色著木懸其子生山海四曰海薑狀如龍赤色生海
中五曰鴆羽狀如雀黑項赤喙食蝮蛇生海内但被此
諸毒藥發動之狀皆似勞黃頭項強直背痛而欲寒四
支酸灑手悴色枯肌肉纏急神情不樂又欲似瘴病或
振寒如瘧或壯熱似時行或吐或利多舌頭痛又言人
齒色黑舌色赤多黑少並著藥之候也嶺南俚人别有
不強藥有藍藥有焦銅藥金藥菌藥此五種藥中人者
亦能殺人但此毒初著人不能知欲知是毒非毒者初
得便以灰磨洗好熟銀令淨復以水楊枝洗口齒含此
銀一宿卧明旦吐出看之銀黑者是不強藥銀青黑者
是藍藥銀紫斑者是焦銅藥此三種但以不強藥最急
毒若熱酒食裏著者六七日便覺異若冷酒食裏著經
半月始可知耳若含銀銀色不異而病候與著藥之狀
不殊心疑是毒欲得即知者可食鯉魚鱠食竟此毒即
發亦空腹取銀口含之可兩食頃出著露下明旦看銀
色若變黑即是藥毒又言取雞子煮去殼令病人齒齧
雞子白處亦著露下若齒齧㾗處黑即是也又言覺四
大不調即須空腹食炙雞炙肫鴨等肉觸犯令藥發
即治之便瘥若久不治毒侵腸胃難復攻治者定知著藥
而四大不羸者取大戟長三寸許食之必大吐利若色
青者是焦銅藥色赤者是金藥吐菌子者是菌藥此外
雜藥利亦無定色但小異常利耳又有兩種毒藥並名
當孤草其一種著人時脉浮大而洪病發時嗇嗇惡寒
頭微痛乾嘔背迫急口噤不覺嚼舌大小便秘澀眼匡
脣口指甲顔色皆青是也又一種當孤草毒者其病發
時口噤而乾舌不得言咽喉如錐刀刺胷中甚熱髆胛
滿不至百日身體脣口手脚指甲青而死又著烏頭毒
者其病發時咽喉強而眼睛疼鼻中艾臭手脚沉重常
嘔吐腹中熱悶脣口習習顔色乍青乍赤經百日死凡
人若色黑大骨及肥者皆胃厚則勝毒若瘦者則胃薄
不勝毒也
解諸藥毒候
凡藥物云有毒及有大毒者皆能變亂於人為害亦能
殺人但毒有大小自可隨所犯而救解之但著毒重者
亦令人發病時咽喉強直而兩眼睛疼鼻乾手脚沉重
常嘔吐腹裏熱悶脣口習習顔色乍青乍赤經百日便
死其輕者乃身體習習而痺心胷(闕)然或吐或利無
度是也但從酒得者難治言酒性行諸血脉流徧周體
故難治因食得者易愈言食與藥俱入胃胃能容雜毒
又逐大便泄毒氣毒氣未流入血脉故易治若但覺有
前諸候便以解毒藥法救之
食鯸鮐魚中毒候
此魚肝及腹内子有大毒不可食食之往往致死
食蟹中毒候
此蟹食水茛水茛有大毒故蟹亦有毒中其毒則悶亂
欲死若經霜已後遇毒即不能害人未被霜蟹煮食之
則多有中毒令人悶亂精神不安
食諸菜蕈菌中毒候
凡園圃所種之菜本無毒但蕈菌等物皆是草木變化
所生出於樹者為蕈生於地者為菌並是鬱蒸濕氣變
化所生故或有毒者人食遇此毒多致死甚疾速其不
死者猶能令煩悶吐利良久始醒
食諸蟲中毒候
野菜芹荇之類多有毒蟲水蛭附之人誤食之便中其
毒亦能悶亂煩躁不安
飲食大醉連日不解候
飲酒過多酒毒漬於腸胃流溢經絡使血脉充滿令人
煩毒惛亂嘔吐無度乃至累日不醒往往有腹皆穿宂
者是酒熱毒氣所為故須摇動其身以消散也
飲酒中毒候
凡酒性有毒人若飲之有不能消便令人煩毒悶亂其
湯熨針石别有正方補養宣導今附於後
養生方云正坐仰天呼出酒食醉飽之氣出氣之後立
飢且醒
飲酒腹滿不消候
夫酒性宣通而不停聚故醉而復醒隨血脉流散故也
今人有榮衛否澀痰水停積者因復飲酒不致大醉大
吐故酒與痰相摶不能消散故令腹滿不消
惡酒候
酒者水穀之精也其氣慓悍而有大毒入於胃則酒脹
氣逆上逆於胷内蘸於肝膽故令肝浮膽横而狂悖變
怒失於常性故云惡酒也
飲酒後諸病候
酒性有毒而復大熱飲之過多故毒熱氣滲溢經絡浸
溢腑臟而生諸病也或煩毒壯熱而似傷寒或洒淅惡
寒有同温瘧或吐利不安或嘔逆煩悶隨藏氣虚實而
生病焉病候非一故云諸病
服藥失度候
凡合和湯藥自有限劑至於圭銖分兩不可乖違若增
加失宜便生他疾其為病也令人吐下不已嘔逆而悶
亂手足厥冷腹痛轉筋久不以藥解之亦能致死速治
即無害
諸飲食中毒候
凡人往往因飲食忽然困悶少時致甚乃至死者名為
飲食中毒言人假以毒物投食裏而殺人但其病頰内
或懸癰内初如酸棗大漸漸長大是中毒也急治則差
久不治毒入腹則死但診其脉浮之無陽微細而不可
知者中毒也
食諸肉中毒候
凡可食之肉無甚有毒自死者多因疫氣所斃其肉則
有毒若食此毒肉便令人困悶吐利無度是中毒
食牛肉中毒候
凡食牛肉有毒者由毒蛇在草牛食因誤噉蛇則死亦
有蛇吐毒著草牛食其草亦死此牛肉則有大毒又因
疫病而死者亦有毒食此牛肉則令人心悶身體痺甚
者乃吐逆下利腹痛不可堪因而致者非一也
食馬肉中毒候
凡駿馬肉及馬鞍下肉皆有毒不可食之食之則死其
有凡馬肉則無毒因疫病死者肉亦有毒此毒中人多
洞下而煩亂
食六畜肉中毒候
六畜者謂牛馬猪羊雞狗也凡此等肉本無毒不害人
其自死及著疫死者皆有毒中此毒者亦令人心煩悶
而吐利無度
食六畜百獸肝中毒候
凡禽獸六畜自死者肝皆有毒不可食往往傷人其疫
死者彌甚被其毒者多洞利嘔吐而煩悶不安
食鬱肉中毒候
鬱肉毒者謂諸生肉及熟肉内器中密閉頭其氣壅積
不泄則為鬱肉有毒不幸而食之乃殺人其輕者亦吐
利煩亂不安有脯炙之不動得水而動食之亦殺人
食狗肉中毒候
凡狗肉性甚躁熱其疫死及狂死者皆有毒食之難消
故令人煩毒悶亂
食豬肉中毒候
凡豬肉本無毒其野田閒放或食雜毒物而遇死者此肉
則有毒人食之則毒氣攻藏故令人吐利困悶不安
食射□肉中毒候
射獵人多用射□藥塗箭頭以射蟲鹿傷皮則死以其
有毒故也人獲此肉除箭處毒肉不盡食之則被毒致
死其不死者所誤食肉處去毒箭遠毒氣不深其毒則
輕雖不死猶能令人困悶吐利身體痺不安□藥者以
生烏頭搗汁日作之是也
食鴨肉成病候
鴨肉本無毒不能損人偶食觸冷不消因結聚成腹内
之病
食漏脯中毒候
凡諸肉脯若為久故茅草屋漏所濕則有大毒食之三
日乃成暴癥不可治亦有即殺人者凡脯炙之不動得
水則動亦殺人
食魚鱠中毒候
凡人食魚鱠者皆是使生冷之物食之甚利口人多嗜
之食傷多則難消化令人心腹否滿煩亂不安
食諸魚中毒候
凡食諸魚有中毒者皆由魚在水中食毒蟲惡草則有
毒人食之不能消化即令悶亂不安也
食鱸魚肝中毒候
此魚肝有毒人食之中其毒者即皮面剥落雖爾不至
於死
巢氏諸病源候總論卷二十六
