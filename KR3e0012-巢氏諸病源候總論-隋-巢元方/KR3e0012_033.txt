欽定四庫全書
巢氏諸病源候總論卷三十三
隋巢元方撰
癰疽病諸候下(凡二十九論)
緩疽候
緩疽者由寒氣客於經絡致榮衛涘澁氣血壅結所成
其寒盛者則腫結痛深而回回無頭尾大者如拳小者
如桃李冰冰與皮肉相親著熱氣少其腫與肉相似不
甚赤積日不潰久乃變紫黯色皮肉俱爛如牛領瘡漸
至通體青黯下作頭而穿潰膿出是也以其結腫積久
而肉腐壊遲故名緩疽亦名肉色疽也緩疽急者一年
殺人緩者數年乃死
熛疽候
熛疽之狀肉生小黯點小者如粟豆大者如梅李或赤
或黑乍青乍白有實核燥痛應心或著身體其著手指
者似代指人不别者呼為代指不急治毒逐脉上入臓
則殺人南方人得此疾皆截去指恐其毒上攻臓故也
又云十指端忽策策痛入心不可忍向明望之晃晃黃
赤或黯黯青黑是熛疽直截後節十有一異
又云風胗痛不可忍者熛疽發五臓俞節解相應通洞
熛疽也諸是熛疽皆死又齒間臭熱血出不止熛疽也
七日死治所不瘥以灰掩覆其血不爾著人
又云諸是熛疽皆死唯痛取利十有一活耳此皆毒氣
客於經絡氣血否澁毒變所生也
疽發口齒候
寒氣客於經絡血澁不通結而成疽五臓之氣皆出於
口十二經絡有入齒者有連舌本者榮衞之氣無處不
行虚則受邪挾毒乘虚而入脉故也其發口齒者多血
出不可禁皆死
行疽候
行疽候者發瘡小者如豆大者如錢往來布身及生面
上謂之行疽此亦寒熱客於腠理與血氣相摶所生也
風疽候
腫起流之血脉而攣曲疾痛所以發瘡歴年謂之風疽
此由風濕之氣客於經絡與氣相摶所成也
養生方云大解汗當以粉粉身若令自乾者成風疽也
石疽候
此由寒氣客於經絡與血氣相摶血澁結而成疽也其
寒毒偏多則氣結聚而皮厚狀如痤癤&KR1836;如石故謂之
石疽也
禽疽候
禽疽發如胗者數十處其得四日腫合牢核痛其狀若
變十日可刺其初發身戰寒齒如噤欲坐如是者十五
日死也此是寒濕之氣客於肌肉所生也
杼疽候
杼疽者發項及兩耳下不瀉十六日死其六日可刺其
色黑見膿如癰者死不可治人年三十十九二十三三
十五三十九五十一五十五六十一八十七九十九神
皆在兩耳下不可見血見血者死此是寒濕之氣客於
肌肉折於血氣之所生也
水疽候
此由寒濕之氣客於皮膚摶於津液使血氣否澁濕氣
偏多則發水疽其腫狀如物裏水多發於手足此是隨
肌膚虚處而發也亦有發身體數處而壯熱遂至死
肘疽候
肘疽是疽發於肘謂之肘疽凡諸疽發節解並皆斷筋
節而發肘者尤為重也此亦是寒濕之氣客於肌肉折
於血氣所生也
附骨疽候
附骨疽者由當風入骨解風與熱相摶復遇冷濕或秋
夏露卧為冷所折風熱伏結壅遏附骨成疽喜著大節
解間丈夫及産婦女人喜著鼠&KR0008;髂頭䏶膝間嬰孩嫩
兒亦著髆肘背脊也其大人老人著急者則先覺痛不
得轉動挼之應骨痛經日便覺皮肉生急洪洪如肥狀
則是也其小兒不知字名抱之纔近其便略喚則是支
節有痛處便是其候也大人老人著緩者則先覺如肥
洪洪耳經日便覺痺痛不隨也其小兒則覺四支偏有
不動不動摇者如不隨狀看支節解中則有肥洪洪處
其名不知是隨骨疽乃至合身成膿不潰至死皆覺身
體變青黯也其大人老人皆不悟是疽乃至於死也亦
有不别是附骨疽呼為急賊風其緩者謂風腫而已
久疽候
此由寒氣客於經絡折於氣血血澀不通乃結成疽凡
疽發諸節及腑臓之俞其卒急也其久疽者發於身體
閑處故經久積年致膿汁不盡則瘡内生蟲而變成瘻
也
疽虚熱候
此由寒摶於熱結壅血澀乃成疽疽膿雖潰瘥之後餘
熱未盡而血已虚其人噏噏苦熱惙惙虚乏故謂虚熱
也
疽大小便不通候
此由寒氣客於經絡寒摶於血血澀不通壅結成疽腑
臓熱不泄熱入大小便故大小便不通也
癰發背候
夫癰發於背者多發於諸腑俞也六腑不和則生癰諸
腑俞皆在背其血氣經絡於身腑氣不和腠理虚者經
絡為寒所客寒折於血則壅不通故結成癰發其俞也
熱氣加於血則肉血敗化故為膿癰初結之狀腫而皮
薄以澤又云背上忽有赤腫而頭白搖根入應胸裏動
是癰也又發背若熱手不可得近者内先服王不留行
散外摩背膏大黃貼若在背生破無苦良不得膿以食
肉膏散著瓮頭内癰口中人體熱氣歇服术散五日後
癰欲瘥者服排膿内塞散
癰發背潰後候
此由寒氣客於經絡折於血氣血澀不通乃結成癰發
背癰膿出之後眼白睛青黑而眼小一逆也内藥而嘔
二逆也傷痛渴甚二逆也髆項中不仁四逆也音嘶色
脫五逆也此等五逆者皆不可治也或熱或渴非倉卒
而急可得漸治之也凡發背則熱氣流入腑臓膿潰之
後血氣則虚腑臓燥熱渴而引飲飲冷入腸胃則變下
利胃虚氣逆則變嘔也嘔逆若遇冷折之氣不通則噦
也其瘡若膿汁不盡而瘡口早合雖瘥更發惡汁連滯
則變成瘻也
癰發背後下利候
此是寒氣客於經絡折於血氣血澀不通乃結成癰癰
發後利者由内熱而引飲取冷太過冷入腸胃故令下
利不止則變嘔所以然者脾與胃合俱象土脾候身之
肌肉胃為水穀之海脾虚則肌肉受邪胃虚則變下利
下利不止氣逆故變嘔嘔而遇冷折氣逆不通則噦也
癰發背渴候
此由寒氣客於經絡折於氣血血澀不通乃結成癰也
癰發背五臓熱盛虚燥故渴而冷飲入腸胃則變利也
癰發背兼嗽候
肺主氣候於皮毛氣虚腠理受寒客於經絡則血否澀
熱氣乘之則成癰也肺氣虚其寒復乘胏胏感於寒則
成欬嗽故發癰而兼嗽也
癰發背大便不通候
此由寒氣客於經絡血氣否澀則生熱藴結成癰氣壅
在臓腑熱入腸胃故令大便不通也
癰發背惡肉不盡候
此由寒氣客於經絡折於氣血血澀不通乃結成癰發
背膿潰之後外有風氣摶之變生惡肉壅塞瘡者則毒
氣内侵須傅藥以食之
疽發背候
疽發背者多發於諸臓俞也五臓不調則發疽五臓俞
皆在背其血氣經絡於身腑臓不調腠理虚者經脉為
寒所客寒折於血血壅不通故乃結成疽其發臓俞也
熱氣施於血則肉血敗腐為膿也疽初結之狀皮強如
牛領之皮是也疽重於癰發者多死又發起肺俞若肺
俞不瀉二十日死其八日可刺也發而赤其上肉如椒
子者死不可理人年十九二十五三十三四十九五十
九六十七十三八十一九十七神皆在背不可見血見
血者死蜂疽發背是起心俞若髆髃二十日不瀉即死
其八日可刺也其色赤黑膿見青者死不治人年六歲
十八二十四四十五十六六十七六十二九十八神皆
在髆不可見血見血者死
疽發背潰後候
此由寒氣客於經絡折於血氣血澀不通乃結成疽發
背疽膿出之後眼白睛青黑而眼小一逆也内藥而嘔
二逆也傷痛渴甚三逆也髆項中不便四逆也音嘶色
脫五逆也皆不可治自餘或熱渴或刺嘔非倉卒之急
也可得漸治凡發背則熱氣流入腑臓膿潰之後血氣
則虚腑臓積熱渴而引飲飲冷入於腸胃則變下利胃
虚氣逆則變嘔也嘔逆若遇冷折之氣不通即噦也其
瘡若膿汁不盡而瘡口早合雖瘥更發惡汁連滯則變成
瘻也
疽發背熱渴候
此由寒氣客於經絡折於氣血血澀不通乃結成疽疽
發背則腑臟皆熱熱則臓燥故渴也而冷飲入腸胃則
變利也
腸癰候
腸癰者由寒温不適喜怒無度使邪氣與榮衞相干在
於腸内遇熱加之血氣藴積結聚成癰熱積不散血肉
腐壊化而為膿其病之狀小腹重而微強抑之即痛小
便數似淋時時汗出復惡寒其身皮皆甲錯腹皮急如
腫狀診其脉洪數者已有膿也其脉遲緊者未有膿也
甚者腹脹大轉側聞水聲或繞臍生瘡穿而膿出或膿
自臍中出或大便去膿血惟宜急治之又云大便膿血
似赤白下而實非者是腸癰也卒得腸癰而不曉治之
錯者殺人寸脉滑而數滑則為實數則為熱滑則為榮
數則為衛衛下降榮上升遇熱榮衞相干血為濁敗小
腹否&KR1836;小便或難汗出或復惡寒膿為巳成診脉遲緊
聚為瘀血血下則愈膿成引白又諸浮數脉當發熱而
反洗淅惡寒若有痛處當積有膿脉滑濇者小腸癰出
血者也
養生方云六畜卒疫死及夏病者腦不宜食喜生腸癰
也
内癰候
内癰者由飲食不節冷熱不調寒氣客於内或在胸鬲
或在腸胃寒折於血血氣留止與寒相摶壅結不散熱
氣乘之則化為膿故曰内癰也胸内痛少氣而發熱以
手按左眼而其右眼見光者胷内結癰也若不見光熛
疽内若吐膿血者不可治也急以灰掩其膿血不爾著
人腸内有結痛或在脇下或在臍左近結成塊而壯熱
必作癰膿診其脉數而身無熱者内有癰
養生方云四月勿食螺雞肉作内癰在胷掖下出瘻也
肺癰候
肺癰者由風寒傷於肺其氣結聚所成也肺主氣候皮
毛勞傷血氣腠理則開而受風寒其氣虚者寒乘虚傷
肺寒摶於血藴結成癰熱又加之積熱不散血敗為膿
肺處胸間初肺傷於寒則微嗽肺癰之狀其人欬胷内
滿隱隱痛而戰寒診其肺部脉緊為肺癰又肺癰喘而
脚滿又寸口脉數而實咽乾口内辟辟燥不渴時時出
濁唾腥臭久久吐膿如粳米粥者難治也又肺癰有膿
而嘔者不須治其嘔膿止自愈又寸口脉微而數微則
為風數則為熱微則汗出數則惡寒風中於衛呼氣不
入數過於榮吸而不出風傷皮毛熱傷血脉風舍於肺
其人則嘔口乾喘滿咽燥不渴唾而濁沫時時戰寒熱
之所過血為凝滯蓄結癰膿吐如米粥始萌可救膿成
則死又欲知有膿者其脉緊數膿為未成其脉緊去但
數膿為巳成又肺病身當有熱欬嗽短氣唾為膿血其
脉當短濇而反浮大其色當白而反赤者此是火之剋
金大逆不治也
䐔病候
䐔病者由勞役肢體熱盛自取風冷而為凉濕所折入
於肌肉筋脉結聚所成也其狀赤脉起如編繩急痛壯
熱其發於脚者患從鼠&KR0008;起至踝赤如編繩故謂䐔病
也發於臂者喜掖下起至手也可即治取消其潰洗勝
則筋攣也其著脚若置不治不消復不潰其熱歇氣不
散變作尰腫緩濇相摶腫䐔巳成膿也
痤癤候
痤癤者由風濕冷氣摶於血結聚所生也人運役勞動
則陽氣發泄因而汗出遇風冷濕氣摶於經絡經絡之
血得冷所折則結澀不通而生痤癤腫結如梅李也又
云腫一寸二寸癤也其不消而潰者即宜熟捻去膿至
清血出若膿汁未盡其瘡合者則更發其著耳下頷頸
掖下若膿汁不盡多變成瘻也
養生方云人汗入諸食中食之作癰癤
又云五月勿食不成核果及桃棗發癰癤也
巢氏諸病源候總論卷三十三
