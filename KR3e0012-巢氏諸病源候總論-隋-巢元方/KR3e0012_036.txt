欽定四庫全書
巢氏諸病源候總論卷三十六
隋巢元方撰
獸毒病諸候(凡四論)
馬嚙蹹人候
凡人被馬嚙蹹及馬骨所傷刺并馬韁靽勒所傷皆為
毒瘡若腫痛致煩悶是毒入腹亦斃人
馬毒入瘡候
凡人先有瘡而乘馬汗并馬毛垢及馬屎尿及坐馬皮
韀並能有毒毒氣入瘡致焮腫疼痛煩熱毒入腹亦斃
人
猘狗嚙候
凡猘狗嚙人七日輒一發過三七日不發則無苦也要
過百日方大免耳當終身禁食犬肉及𧖟蛹食此發則
死不可救矣瘡未愈之間禁食生魚猪雞膩過一年禁
之乃佳但於飲下飯蒸魚及於肥器中便發若人曾食
落葵得犬嚙者自難治若瘡瘥十數年後食落葵便發
狗嚙重發候
凡被狗嚙瘡忌食落葵及狗肉云雖瘥經一二年但食
此者必重發重發者與初被嚙不殊其猘狗嚙瘡重發
則令人狂亂如猘狗之狀
蛇毒病諸候(凡五論)
蛇螫候
凡中蛇不應言蛇皆言蟲及云地索勿正言其名也惡
蛇之類甚多而毒有瘥劇時四月五月中青蛙三角蒼
虺白頸大蜴六月七月中竹狩艾蝮黑甲赤目黃口反
鉤白蛙三角此皆蛇毒之猛者中人不即治多死又有
赤連黃頷之類復有六七種而方不盡記其名水中黑
色者名公蠣山中一種亦相似不常聞螫人又有鉤蛇
尾如鉤能倒牽人獸入水没而食之又南方有呴蛇人
忽傷之不死終身伺覓其主不置雖百人衆中亦直來
取之惟遠去出百里乃免耳又有柂蛇長七八尺如船
柂狀毒人必死即削取船柁煮汁漬之便瘥但蛇例雖
多今皆以青條矯尾白頸艾蝮其毒尤劇大者中人若
不即治一日間舉體洪腫皮肉坼爛中者尚可得二三
日也凡被蛇螫第一禁第二藥無此二者有全劑雄黃
麝香可預辦故山居者宜令知禁法也又惡蛇螫者人
即頭解散言此蛇名黑帝其瘡冷如凍凌此大毒惡不
治一日即死若頭不散此蛇名赤帝其毒小輕瘡上冷
不治故得七日死凡蛇瘡未愈禁熱食熱食便發治之
依初被螫法也
蝮蛇螫候
凡蝮中人不治一日死若不早治之縱不死者多殘斷
人手足蝮蛇形乃長頭褊口尖頸斑身亦艾斑色青黑
人犯之頸腹帖著地者是也江東諸山甚多其毒最烈
草行不可不慎又有一種狀如蝮而短有四脚能跳來
嚙人名曰千歲蝮中人必死然其嚙人竟即跳上樹作
聲云斫木者但營棺具不可救若云擣菽者猶可治吳
音呼藥為菽故也
虺螫候
虺形短而褊身亦赤黑色山草自不甚多每六七月中
夕時出路上喜入車轢中令車轢腹破而子出人侵晨
及冒昏行者每傾意看之其螫人亦往往有死者
青蛙蛇螫候
青蛙蛇者正綠色喜緣樹及竹上自掛與竹樹色一種
人看不覺若入林中行有落人項背上者然自不傷齧
人齧人而蛇無正形極大者不過四五寸世人皆
呼為青條蛇言其與枝條同色乍看難覺其尾二三寸
色黑者名&KR3470;尾毒最猛烈中人立死
䖻毒候
此是諸毒蛇夏日毒盛不泄皆齧草木及吐毒著草木
上人誤犯著此者其毒如被蛇螫不殊但瘡腫上有物
如蟲蛇眼狀以此別之名為䖻毒
雜毒病諸候(凡十四論)
蜂螫候
蜂類甚多而方家不具顯其名惟地中大土蜂最有毒
一螫中人便即倒悶舉體洪腫諸藥治之皆不能卒止
舊方都無其法雖然不肯殺人有禁術封唾亦微效又
有瓠&KR1383;蜂抑亦其次餘者猶瘥
蠍螫候
此蟲五月六月毒最盛云有八節九節者彌甚螫人毒
勢流行多至牽引四支皆痛過一周時始定
蠆螫候
陶隠居云蠆蟲方家亦不能的辯正云是蝘蜓子或云
是小烏蟲尾有兩歧者然皆恐非也疑即是蠍蠍尾歧
而曲上故周詩云彼都人士拳髮如蠆
蜈蚣螫候
此則百足蟲也雖復有毒而不甚螫人人誤觸之者故
時有中其毒
蜞蜍著人候
江東及嶺南無處不有蜞蜍蜞蜍乃是兩種物蜞者在
草裏名為山蜞在水裏名馬蜞皆長四五寸許黑色身
滑人行涉山水即著人肉不甚痛而癢兩頭皆能嗍人
血血滿腹便自脱地無甚毒害蜍者無不背作文理粗
澀多著龜螺殼上若著人肉即於肉裏生子乃至十數
枚經日便腫癢隠軫起久久亦成瘡瘻
石蛭螫人候
山中草木及路上石上石蛭著人則穿齧肌皮行人肉
中浸淫起瘡灸斷其道則愈凡行山草之中常以膏和
藥塗足脛則蛭不得著人
𧖟齧候
𧖟既是人養之物性非毒害之蟲然時有齧人者乃令
人增寒壯熱經時不瘥亦有因此而致斃斯乃一時之
怪異救解之方愈
甘鼠齧候
此即鼷鼠也形小而口大多食傷牛馬不甚痛云其口
甜故名甘鼠時有齧人者
諸魚傷人候
魚類甚多其鯆魮鯸鮐之徒鬐骨芒刺有毒傷人則腫
痛
惡&KR2708;齧候(&KR2708;房中切)
惡&KR2708;一名滿大如毒蜱似蝗無尾前有兩角觸後則傍
後觸前則却行生於樹皮内及屋壁間又喜在紙書内
圓似榆莢其色赤黑背横理二月生十月蟄螫人惟以
三時五月六月七月尤毒初如皰狀中央紫黑大如粟
粒四旁微腫焮焮色赤或有青色者癢喜搔之若飲酒
房室近不過八九日遠不過十餘日爛潰為膿汁亦殺
人
蛌尿刺候
云是野狐尿棘刺頭有人犯之者則多中於人手指足
指腫痛焮熱有端居不出而著此毒者則不必是狐尿
刺也盖惡毒氣耳故方亦云惡刺毒者也
蚝蟲螫候
此則樹上蚝蟲耳故名蚝毛此毒以其毛刺能螫人盖
輕不至深斃然亦甚痛螫處作軫起者是也
蠼螋尿候
蠼螋蟲云能尿人影即令所尿之處慘痛如芒刺亦如
蚝蟲所螫然後起細㾦瘰作聚如茱萸子狀其㾦瘰徧
赤中央有白膿如粟粒亦令人皮肉拘急惡寒壯熱極
者連起多著腰脇及胷若繞腰匝徧者重也
入井塚墓毒氣候
凡古井塚及深坑穽中多有毒氣不可輒入五月六月
間最甚以其鬱氣盛故也若事輒必須入者先下雞鴨
毛試之若毛旋轉不下即是有毒便不可入
金瘡病諸候(凡二十三論)
金瘡初傷候
夫被金刃所傷其瘡多有變動若按瘡邊乾急肌肉不
生青黃汁出瘡邊寒清肉消臭敗前出赤血後出黑血
如熟爛骨及血出不止白汁隨出如是者多凶若中絡
脈髀内隂股天聰眉角横斷腓腸乳上及與鳩尾攢毛
小腹尿從瘡出氣如賁豚及腦出諸瘡如是者多凶少
愈診金瘡血出太多其脈虛細者生數實大者死小者
生浮大者死所傷在陽處者去血四五斗脈微緩而遲
者生急疾者死
金瘡血不止候
金瘡血出不斷其脈大而止者三七日死金瘡血出不
可止前赤後黑或黃或白肌肉腐臭寒冷&KR1836;急者其瘀
難愈亦死
金瘡内漏候
凡金瘡通内血多内漏若腹脹滿兩脇脹不能食者死
瘀血在内腹脹脈牢大者生沉細者死
毒箭所傷候
夫被弓弩所傷若箭鏃有菵藥入人皮脈令人短氣須
臾命絶口噤脣亁血為斷絶腹滿不言其人如醉未死
之間為不可治若榮衛青瘀血應時出瘡邊温熱口開
能言其人乃活毒箭有三種嶺南夷俚用焦銅作箭鏃
次嶺北諸處以蛇蟲毒熬物汁著管中漬箭鏃此二種
纔傷皮便洪腫沸爛而死惟射豬犬雖困得活以其噉
糞故也人若中之便即食糞或飲糞汁并塗瘡即愈不
爾須臾不可復救芮箭著寬處者雖困漸治不至死若
近胷腸便宜速治小緩毒入内則不可救
金瘡腸出候
此謂為矛箭所傷若中於腹則氣激氣激則腸隨瘡孔
出也
金瘡腸斷候
夫金瘡腸斷者視病深淺各有死生腸一頭見者不可
連也若腹痛短氣不得飲食者大腸一日半死小腸三
日死腸兩頭見者可速續之先以針縷如法連續斷腸
便取雞血塗其際勿令氣泄即推内之腸但出不斷者
當作大麥粥取其汁持洗腸以水漬内之當作硏米粥
飲之二十餘日稍作強糜食之百日後乃可進飲耳飽
食者令人腸痛決漏常服錢屑散若腸腹&KR0008;(音珊)從瘡出
有死者有生者但視病取之各有吉凶&KR0008;出如手其下
牢核煩滿短氣發作有時不過三日必死□下不留安
足不煩喘息如故但瘡痛者當以生絲縷繫之其血脈
當令一宿乃可截之勿閉其口膏稍𨗳之
金瘡筋急相引痛不得屈伸候
夫金瘡愈已後肌肉充滿不得屈伸者此由傷絶經筋
榮衛不得循行也其瘡雖愈筋急不得屈伸也
金瘡傷筋斷骨候
夫金瘡始傷之時半傷其筋榮衛不通其瘡雖愈合後
仍令痺不仁也若被瘡截斷諸解身軀肘中及腕膝髀
若踝際亦可連續須急及熱其血氣未寒碎骨便更縫
連其愈後直不屈伸若碎骨不去令人痛煩膿血不絶
不絶者不得安諸中傷人神十死一生
箭鏃金刃入肉及骨不出候
箭鏃金刃中骨骨破碎者須令箭鏃出仍應除碎骨盡
乃傅藥不爾瘡永不合縱合常疼痛若更犯觸損傷便
驚血沸漬有死者
金瘡中風痙候
夫金瘡痙者此由血脈虛竭飲食未復未滿月日榮衛
傷穿風氣得入五藏受寒則痙其狀口急背直摇頭馬
鳴腰為反折須臾大發氣息如絶汗出如雨不及時救
者皆死凡金瘡卒無汗者中風也邊自出黃汁者中水
也並欲作痙急治之又痛不在瘡處者傷經絡亦死
金瘡驚腫候
夫金瘡愈閉後勿驚腫動起糜沸跳手大者如盂小者
如杯名為盗血此由肌未定裏不滿因作勞起早故令
盗血涌出在人皮中不肯自消亦不成膿反勞核又有
加血加血者盗血之滿也其血凝深不可妄破破之者
盗血前出不可禁止加血追之出即滿瘡中便留止令
人短氣須臾命絶
金瘡因交接血驚出候
夫金瘡多傷經絡去血損氣其瘡未瘥則血氣尚虛若
因而房室致情意感動隂陽發泄驚觸於瘡故血汁重
出
金瘡驚悸候
金瘡失血多者必驚悸以其損於心故也心主血血虛
則心守不安心守不安則喜驚悸悸者心動也
金瘡煩候
金瘡損傷血氣經絡空虚則生熱熱則煩痛不安也
金瘡欬候
金瘡傷血損氣氣者肺之所主風邪中於肺故欬也
金瘡渴候
夫金瘡失血則經絡空竭津液不足腎臟虛燥故渴也
金瘡蟲出候
夫金瘡久不瘥及裹縛不如法瘡内敗壞故生蟲也
金瘡著風候
夫金瘡亁無汁亦不大腫者中風也寒氣得大深者至
藏便發作痙多凶少愈中水者則腫多汁或成膿
金瘡著風腫候
此由瘡著於風風氣相搏故腫也
金瘡成癰腫候
夫金瘡冬月之時衣厚絮温故裹欲薄夏月之時衣單
日凉故裹欲厚重寒傷榮重熱傷衛筋勞結急肉勞驚
腫骨勞折沸難可屈伸血脈勞者變化作膿榮衛不通
留結成癰凡始縫其瘡各有縱横雞舌隔角横不相當
縫亦有法當次隂陽上下逆順急緩相望陽者附隂隂
者附陽腠理皮脈復令復常但亦不曉略作一行隂陽
閉塞不必作膿榮衛不通留結為癰晝夜不卧語言不
同碎骨不去其人必凶雞舌隔角房不相當頭毛解脱
忘失故常瘡不再縫膏不再漿
金瘡中風水候
夫金瘡裹縛不密為風水氣所中則疼痛不止而腫痛
内生青黃汁
金瘡下血虛竭候
金刃中於經絡者下血必多腑臟空虛津液竭少無血
氣榮飬故須補之
金瘡久不瘥候(缺)
承右脇以鼻内氣自極七息除瘀血結氣
又云鼻内口閉有極七息除兩脇下積血氣
又云端坐生腰舉左手右手承右脇鼻内氣七息除瘀
血
又云端坐右手持腰鼻内氣七息左右戾頭各三十止
除體瘀血項頸痛
又云雙手搦腰手指相對向盡勢前後振摇二七又將
手大指向後極勢振摇二七不移手上下對與氣下盡
勢來去三七去雲門腰掖血氣閉塞
壓迮墜墮内損候
此為人卒被重物壓迮或從高墜下致吐下血此傷五
内故也
腕傷初繫縛候
夫腕傷重者為斷皮肉骨髓傷筋脉皆是卒然致損故
血氣隔絶不能同榮所以湏善繫縛按摩導引令其血
氣復
被損久瘀血候
此為被損傷仍為風冷摶故令血瘀結在内久不瘥也
腕折中風痙候
夫腕折傷皮肉作瘡者慎不可當風及自扇若風入瘡
内犯諸經絡所致痙痙者脊背強直口噤不能言也
腕折中風腫候
此為風入瘡内而不入經絡其摶於氣故但腫也
刺傷中風水候
此為竹木所刺傷其瘡中風水者則腫痛乃至成膿
巢氏諸病源候總論卷三十六
