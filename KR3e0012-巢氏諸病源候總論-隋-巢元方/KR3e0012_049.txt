欽定四庫全書
巢氏諸病源候總論卷四十九
隋巢元方撰
小兒雜病諸候五(凡五十論)
丹候
風熱毒氣客於腠理熱毒摶於血氣蒸發於外其皮上
熱而赤如丹之塗故謂之丹也若久不瘥即肌肉爛傷
五色丹候
五色丹發而改變無常或青黃白黑赤此由風毒之熱
有盛有衰或冷或熱故發為五色丹也
赤黑丹候
丹病本是毒熱折於血氣藴蒸色赤而復有冷氣乘之
冷熱互交更相積瘀令色赤黑
白丹候
丹初是熱毒挾風熱摶於血積蒸發赤也熱輕而挾風
多者則其色微白也
丹火候
丹火之狀發赤如火之燒須臾熛漿起是也
天火丹候
丹發竟身體斑赤如火之燒故謂之天火丹也
伊火丹候
丹發於髈骨青黑色謂之伊火丹也
熛火丹候
丹發於臂背榖道者謂之熛火丹也
骨火丹候
丹發初在臂起正赤若黑謂之骨火丹也
厲火丹候
丹發初從骼下起皆赤能移走謂之厲火丹也
火丹候
火丹之狀往往如傷赤著身而日漸大者謂之火丹也
飛火丹候
丹著兩臂及背膝謂之飛火丹也
遊火丹候
丹發兩臂及背如火炙者謂之遊火丹也
殃火丹候
丹發兩脅及腋下髈上謂之殃火丹也
尿竈火丹候
丹發膝上從兩股起及臍間走入陰頭謂之尿竈火丹
也
風火丹候
丹初發肉黑忽腫起謂之風火丹也
暴火丹候
暴火丹之狀帶黑皅色謂之暴火丹也
留火丹候
留火丹之狀發一日一夜便成瘡如棗大正赤色謂之
留火丹也
朱田火丹候
丹先發背起徧身一日一夜而成瘡謂之朱田火丹也
欝火丹候
丹發從背起謂之欝火丹也
神火丹候
丹發兩髈不過一日便赤黑謂之神火丹也
天竈火丹候
丹發兩髈裏尻間正赤流陰頭赤腫血出謂之天竈火
丹也
鬼火丹候
丹發兩臂赤起如李子謂之鬼火丹也
石火丹候
丹發通身自突起如細粟大色青黑謂之石火丹也
野火丹候
丹發赤斑斑如梅子竟背腹謂之野火丹也
茱萸火丹候
丹發初從背起徧身如細纈謂之茱萸火丹也
家火丹候
丹初發著兩腋下兩髈上名之曰家火丹也
廢竈火丹候
丹發從足跌起正赤者謂之廢竈火丹也
螢火丹候
丹發如灼在脅下正赤初從骼起而長上痛是螢火丹
也
赤丹候
此謂丹之純赤色者則是熱毒摶血氣所為也
風瘙隠胗候
小兒因汗解脱衣裳風入腠理與血氣相摶結聚起相
連成隠胗風氣止在腠理浮淺其勢微故不腫不痛但
成隠胗瘙痒耳
卒腹皮青黑候
小兒因汗腠理則開而為風冷所乘冷摶於血隨肌肉
虚處停之則血氣沈澀不能榮其皮膚而風冷客於腹
皮故青黑
藍注候
小兒為風冷乘其血脈血得冷則結聚成核其皮肉色
如藍乃經久不歇世謂之藍注
身有赤處候
小兒因汗為風邪毒氣所傷與血氣相摶熱氣蒸發
於外其肉色赤而壯熱是也
赤遊腫候
小兒有肌肉虚者為風毒熱氣所乘熱毒摶於血氣則
皮膚赤而腫起其風隨氣行遊不定故名赤遊腫也
大便不通候
小兒大便不通者腑臟有熱乘於大腸故也脾胃為水
榖之海水榖之精華化為血氣其糟粕行於大腸若三
焦五臟不調和熱氣歸於大腸熱實故大便燥澀不通
也
大小便不利候
小兒大小便不利者腑臓冷熱不調大小腸有遊氣氣
壅在大小腸不得宣散故大小便澀不流利也
大小便血候
心主血脈心臟有熱熱乘於血血性得熱流散妄行不
依常度其流滲於大小腸者故大小便血也
尿血候
血性得寒則凝澀得熱則流散而心主於血小兒心臟
有熱乘於血血滲於小腸故尿血也
痔候
痔有牡痔牝痔脈痔腸痔血痔酒痔皆因勞傷過度損
動血氣所生小兒未有虚損而患痔止是大便有血出
腸内有結熱故也
小便不通利候
小便不通利者腎與膀胱熱故也此二經為表裏俱主
水水行於小腸入胞為小便熱氣在其臟腑水氣則澀
故小便不通利也
大小便數候
脾與胃合胃為水榖之海水榖之精化為血氣以行經
脈其糟粕水液行之於大小腸若三焦平和則五臟調
適虚實冷熱不偏其脾胃氣弱大小腸偏虚下焦偏冷
不能制於水榖者故令大小便數也
諸淋候
小兒諸淋者腎與膀胱熱也膀胱與腎為表裏俱主水
水入小腸下於胞行於陰為小便也腎氣下通於陰陰
水液之道路膀胱津液之府膀胱熱津液内溢而流於
澤水道不通水不上不下停積於胞腎氣不通於陰腎
熱其氣則澀故令水道不利小便淋瀝故謂為淋其狀
小便出少起數小腹急痛引臍是也又有石淋氣淋熱
淋血淋寒淋諸淋形證隨名具說於後章而以一方治
之者故謂諸淋也
石淋候
石淋者淋而出石也腎主水水結則化為石故腎容砂
石腎為熱所乘熱則成淋其狀小便莖中痛尿不能卒
出時自痛引小腸膀胱裏急砂石從小便道出甚者水
道塞痛令悶絶
氣淋候
氣淋者腎虚膀胱受肺之熱氣氣在膀胱膀胱則脹肺
主氣氣為熱所乘故流入膀胱膀胱與腎為表裏膀胱
熱則氣壅不散小腹氣滿水不宣利故小便澀成淋也
其狀膀胱小腹滿尿澀常有餘瀝是也亦日氣癃診其
少陰脈數者男子則氣淋也
熱淋候
熱淋者三焦有熱氣𫝊於腎與膀胱而熱氣流入於胞
而成淋也
血淋候
血淋者是熱之甚盛者則尿血謂之血淋心主血血之
行身通徧經絡循環腑臓其熱甚者血即散失其常經
溢滲入胞而成血淋矣
寒淋候
寒淋者其病狀先寒戰然後尿是也小兒取冷過度下
焦受之冷氣入胞與正氣交争寒氣勝則戰寒正氣勝
則戰寒解故得小便也
小便數候
小便數者膀胱與腎俱有客熱乘之故也腎與膀胱為
表裏俱主水腎氣下通於陰此二經既受客熱則水行
澀故小便不快而起數也
遺尿候
遺尿者此由膀胱有冷不能約於水故也足太陽為膀
胱之經足少陰為腎之經此二經為表裏腎主水腎氣
下通於陰小便者水液之餘也膀胱為津液之府既冷
氣衰弱不能約水故遺尿也
巢氏諸病源候總論卷四十九
