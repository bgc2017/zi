欽定四庫全書
巢氏諸病源候總論卷三
隋巢元方撰
虚勞病諸候上(凡三十九論)
虚勞候
夫虚勞者五勞六極七傷是也五勞者一曰志勞二曰
思勞三曰心勞四曰憂勞五曰瘦勞又胏勞者短氣而
面腫鼻不聞香臭肝勞者面目乾黑口苦精神不守恐
畏不能獨卧目視不眀心勞者忽忽喜忘大便苦難或
時鴨溏口内生瘡脾勞者舌本苦直不得咽唾腎勞者
背難以俛仰小便不利色赤黃而有餘瀝莖内痛隂濕
囊生瘡小腹滿急六極者一曰氣極令人内虚五臓不
足邪氣多正氣少不欲言二曰血極令人無顔色眉髮
墮落忽忽喜忘三曰筋極令人數轉筋十指爪甲皆痛
苦倦不能久立四曰骨極令人痠削齒苦痛手足煩疼
不可以立不欲行動五曰肌極令人羸瘦無潤澤飲食
不生肌膚六曰精極令人少氣噏噏然内虚五臟氣不
足毛髮落悲傷喜忘七傷者一曰隂寒二曰隂痿三曰
裏急四曰精連連五曰精少隂下濕六曰精清七曰小
便苦數臨事不舉又一曰大飽傷脾脾傷善噫欲卧面
黃二曰大怒氣逆傷肝肝傷少血目闇三曰強力舉重
久坐濕地傷腎腎傷少精腰背痛厥逆下冷四曰形寒
寒飲傷肺肺傷少氣欬嗽鼻鳴五曰憂愁思慮傷心心
傷苦驚喜忘善怒六曰風雨寒暑傷形形傷髮膚枯夭
七曰大恐懼不節傷志志傷恍惚不樂男子平人脈大
為勞極虚亦為勞男子勞之為病其脈浮大手足煩春
夏劇秋冬差隂寒精自出痠嘶寸口脈浮而遲浮即為
虚遲即為勞虚則衛氣不足浮則榮氣竭脈直上者遲
逆虚也脈澀無陽是腎氣少寸關澀無血氣逆冷是大
虚脈浮微緩皆為虚緩而大者勞也脈微濡相搏為五
勞微弱相搏虚損為七傷其湯熨針石别有正方補養
宣導今附於後
養生方導引法云唯欲嘿氣養神閉氣使極吐氣使微
又不得多言語大呼喚令神勞損亦云不可泣淚及多
唾洟此皆為損液漏津使喉澀大渴
又云鷄鳴時叩齒三十六通訖䑛唇漱口舌聊上齒表
咽之三過殺蟲補虚勞令人強壯
又云兩手拓兩頰手不動摟肚肘使急腰内亦然住定
放兩肋頭向外肘髆氣散盡勢大悶始起来去七通去
肘臂勞又云兩手抱兩乳急努前後振摇極勢二七手
不動摇兩肘頭上下来去三七去兩肘内勞損散心向
下衆血脈遍身流布無有壅滯又云兩足跟相對坐上
兩足指向外扒兩膝頭拄席兩向外扒使急始長舒兩
手兩向取勢一一皆急三七去五勞腰脊膝疼傷冷脾
痺又云跪一足坐上兩手䏶内捲足努踹向下身外扒
一時取勢向心来去二七左右亦然去五勞足臂疼悶
膝冷隂冷又云坐抱兩膝下去三里二寸急抱向身極
勢足兩向身起欲似胡牀住勢還坐上下來去二七去
腰足臂内虚勞胱膀冷又云外轉兩腳平蹋而坐意努
動膝節令骨中鼓挽向外十度非轉也
又云兩足相蹋向隂端急蹙將兩手捧膝頭兩向極勢
捺之二七竟身側兩向取勢二七前後努腰七去心勞
痔病膝冷調和未損盡時須言語不瞋喜偏跏兩手抱
膝頭努膝向外身手膝各兩極勢挽之三七左右亦然
頭須左右仰扒去背急臂勞又云兩足相蹹令足掌合
地蹙足極勢兩手長舒掌相向腦項之後兼至髆相挽
向頭髆手向席来去七仰手七合手七始兩手角上極
勢腰正足不動去五勞七傷齊下冷暖不和數用之常
和調適又云一足蹹地一足屈膝兩手抱犢鼻下急挽
向身極勢左右換易四七去五勞三里氣不下
乂云蛇行氣曲卧以正身復起踞閉目随氣所在不息
少食裁通腸服氣為食以䑛為漿春出冬藏不財不養
以治五勞七傷
又云蝦蟇行氣正動摇兩臂不息十二通以治五勞七
傷水腫之病也
又云外轉兩足十遍引去心腹諸勞内轉兩足各十遍
引去心五息止去身一切諸勞疾疹
虚勞羸瘦候
夫血氣者所以榮養其身也虚勞之人精髓痿竭血氣
虚弱不能充盛肌膚此故羸瘦也其湯熨針石别有正
方補養宣導今附於後
養生方云朝朝服玉泉使人丁壯有顔色去蟲而牢齒
也玉泉口中唾也朝未起早嗽口吞之輒琢齒二七過
如此者三乃止名曰練精
又云咽之三過乃止補養虚勞令人強壯
虚勞不能食候
脾候身之肌肉胃為水榖之海虚勞則藏府不和脾胃
氣弱故不能食也
虚勞胃氣虚弱不能消榖候
胃為府主盛水榖脾為藏主消水榖若脾胃温和則能
消化今虚勞血氣衰少脾胃冷弱故不消榖也
虚勞三焦不調候
三焦者謂上中下也若上焦有熱則胷鬲否滿口苦咽
乾有寒則吞酢而吐沫中焦有熱則身重目黃有寒則
善脹而食不消下焦有熱則大便難有寒則小腹痛而
小便數三焦之氣主焦熟水榖分别清濁若不調平則
生諸病
虚勞寒冷候
虚勞之人氣血虚竭隂陽不守臟腑俱衰故内生寒冷
也其湯熨針石别有正方補養宣導今附於後
養生方導引法云坐地交义兩腳以兩手從曲腳中入
低頭义手項上治久寒不能自温耳不聞聲
虚勞痰飲候
勞傷之人脾胃虚弱不能剋消水漿故為痰也痰者涎
液結聚在於胸鬲飲者水漿停積在膀胱也
虚勞四攴逆冷候
經脈所行皆起於手足虚勞則血氣衰損不能温其四
支故四支逆冷也
虚勞手足煩疼候
虚勞血氣衰弱隂陽不利邪氣乘之冷熱交爭故以煩
疼也
虚勞積聚候
積聚者腑臟之病也積者臟病也隂氣所生也聚者腑
病也陽氣所成也虚勞之人隂陽傷損血氣挨澁不能
宣通經絡故積聚於内也
虚勞癥瘕候
癥瘕病者皆由久寒積冷飲食不消所致也結聚牢強
按之不轉動為癥推之浮移為瘕虚勞之人脾胃氣弱
不能剋消水榖復為寒冷所乘故結成此病也
虚勞上氣候
肺主於氣氣為陽氣有餘則喘滿逆上虛勞之病或隂
陽俱傷或血氣偏損今是隂不足陽有餘故上氣也
虚勞客熱候
虚勞之人血氣微弱隂陽俱虚小勞則生熱熱因勞而
生故以名客熱也
虚勞少氣候
虚勞傷於肺故少氣肺主氣氣為陽此為陽氣不足故
也其湯熨針石别有正方補養宣導今附於後
養生方導引法云人能終日不唾恒含棗核而嚥之受
氣生津此大要也
虚勞熱候
虚勞而熱者是隂氣不足陽氣有餘故内外生於熱非
邪氣從外来乘也
虚勞無子候
丈夫無子者其精清如水冷如冰鐵皆為無子之候又
泄精精不射出但聚於隂頭亦無子無此之候皆有子
交會當用陽時陽時從夜半至禺中是也以此時有子
皆聰眀長壽勿用隂時隂時從午至亥有子皆頑暗而
短命切宜審詳之凡婦人月候来時候一日至三日子
門開若交會則有子過四日則閉便無子也男子脈得
微弱而濇為無子精氣清冷也
虚勞裏急候
虚勞則腎氣不足傷於衝脈衝脈為隂脈之海起於關
元關元穴在臍下隨腹直上至咽喉勞傷内損故腹裏
拘急也上部之脈微細而卧引裏急裏急心鬲上有熱
者口乾渴寸口脈陽絃下急隂絃裏急絃為胃氣虚食
難已飽飽則急痛不得息寸微關實尺絃緊者少腹腰
背下苦拘急痛外如不喜寒身憒憒也其湯熨針石别
有正方補養宣導今附於後
養生方云正偃卧以口徐徐納氣以鼻出之除裏急飽
食後小嚥氣數十令温寒者乾嘔腹痛從口内氣七十
所大填腹後小嚥氣數十兩手相摩令極熱以摩腹令
氣下
虚勞傷筋骨候
肝主筋而藏血腎主骨而生髓虚勞損血耗髓故傷筋
骨也
虚勞筋攣候
肝藏血而候筋虚勞損血不能榮養於筋致使筋極氣
虚又為寒邪所侵故筋攣也
虚勞驚悸候
心藏神而主血脈虚勞損傷血脈致令心氣不足因為
邪氣所乘則使驚而悸動不定
虚勞風痿痺不随候
夫風寒濕三氣合為痺病在於隂其人苦筋骨痿枯身
體疼痛此為痿痺之病皆愁思所致憂慮所為診其脈
尺中虚小者是脛寒痿痺也
虚勞目暗候
肝候於目而藏血血則榮養於目腑臟勞傷血氣俱虚
五臟氣不足不能榮於目故令目暗也
虚勞耳聾候
腎候於耳勞傷則腎氣虚風邪入於腎經則令人耳聾
而鳴若膀胱有停水浸漬於腎則耳聾而氣滿
虚勞不得眠候
夫邪氣之客於人也或令人目不得眠何也曰五榖入
於胃也其糟粕津液宗氣分為三隧故宗氣積於胸中
出於喉嚨以貫心肺而行呼吸焉榮氣者祕其津液注
之於脈也化為血以榮四末内注五臟六腑以應刻數
焉衞氣者出其悍氣之剽疾而先行於四末分肉皮膚
之間而不休者晝行於陽夜行於隂其入於隂常從足
少隂之分肉間行於五臟六腑今邪氣客於臟腑則衞
氣獨營其外行於陽不得入於隂行於陽則陽氣盛陽
氣盛則陽蹻滿不得入於隂隂氣虚故目不得眠
大病後不得眠候
大病之後臓氣尚虚榮衞未和故生於冷熱隂氣虚衞
氣獨行於陽不入於隂故不得眠若心煩不得眠者心
熱也若但虚煩而不得眠者膽冷也
病後虚腫候
夫病後經絡既虚受於風濕膚腠閉塞榮衞不利氣不
宣泄故致虚腫虚腫不已津液澀或變為微水也
虚勞脈結候
脈動而暫止因不能還而復動是脈結也虚勞血氣衰
少脈雖乘氣而動血氣虚則不能連屬故脈為之結也
虚勞汗候
諸陽主表在於膚腠之間若陽氣偏虚則津液發泄故
為汗汗多則損於心心液為汗故也診其脈寸口弱者
陽氣虚為多汗脈也
虚勞盜汗候
盜汗者因眠睡而身體流汗也此由陽虚所致久不巳
令人羸瘠枯瘦心氣不足亡津液故也診其脈男子平
人脈虚弱細微皆為盜汗脈也
諸大病後虚不足候
大病者中風傷寒熱勞温瘧之類是也此病之後血氣
減耗臟腑未和故使虚乏不足虚乏不足則經絡受邪
随其所犯變成諸病
大病後虚汗候
大病之後復為風邪所乘則陽氣發泄故令虚汗汗多
亡陽則津液竭令人枯瘦也
風虚汗出候
夫人胭肉不牢而無分理理粗而皮不緻者腠理疎也
此則易生於風風入於陽陽虚則汗出也若少氣口乾
而渴近衣則身熱如火臨食則流汗如雨骨節懈惰不
欲自營此為漏風由醉酒當風所致也
虚勞心腹否滿候
虚勞損傷血氣皆虚復為寒邪所乘臟腑之氣不宣發
於外停積在裏故令心腹否滿也
虚勞心腹痛候
虚勞者臟氣不足復為風邪所乘邪正相干冷熱擊搏
故心腹俱痛
虚勞嘔逆候
勞傷之人五藏不安六腑不調胃為水榖之海今既虚
弱為寒冷所侵不勝於水榖故氣逆而嘔也
虚勞欬嗽候
虚勞而欬嗽者臟腑氣衰邪傷於肺故也久不已令人
胸背微痛或驚悸煩滿或喘息上氣或咳逆吐血此皆
臟腑之欬也然肺主於氣氣之所行通榮臟腑故欬嗽
俱入肺也
虚勞體痛候
勞傷之人隂陽俱虚經絡脈濇血氣不利若遇風邪與
正氣相搏逢寒則身體痛值熱則皮膚痒診其脈緊濡
相摶主體節痛其湯熨針石别有正方補養宣導今附
於後
養生方導引法云雙手舒指向上手掌從面向南四方
廻之屈肘上下盡勢四七始放手向下垂之向後雙振
輕散氣二七上下動兩髆二七去身内臂肋疼悶漸用
之則永除
又云大踑坐以兩手捉足五指自極低頭不息九通治
頸脊腰腳痛勞疾
又云偃卧展兩足指右向直兩手身旁鼻内氣七息除
骨痛
又云端坐生腰舉右手仰其掌却左臂覆右手以鼻内
氣自極七息息間稍頓左手除兩臂背痛
又云胡跪身向下頭去地五寸始舉頭面向上將兩手
一時抽出先左手向身用長舒一手向後身用長舒前
後極勢二七左右亦然去臂骨脊筋隂陽不和疼悶㽲
痛
又云坐一足上一足橫鋪安膝下押之一手捺上膝向
下急一手反向取勢長舒頭仰向前共兩手一時取勢
捺摇二七左右迭互亦然去髀胷項掖脈血遲濇攣痛
悶疼雙足互跪安穩始抽一足向前極勢頭面過前兩
足指上下来去三七左右換足亦然去臂腰背髀膝内
疼悶不和五臟六腑氣津調適一足屈如向前使膀胱
著膝上一足舒向後盡勢足指急努兩手向後形狀欲
似飛仙虚空頭昂一時取勢二七足左右換易一寸去
遍身不和
又云長舒兩足足指努向上兩手長舒手掌相向手指
直舒仰頭努脊一時極勢滿三通動足相去一尺手不
移處手掌向外七通須臾動足二尺手向下拓席極勢
三通去徧身内筋節勞虚骨髄疼悶長舒兩手向身用
上兩手足足指急摑心不用力心氣幷在足下手足一
時努縱極勢三七去踹臂腰疼解谿蹙氣日日漸損
虚勞寒熱候
勞傷則血氣虚使隂陽不和互有勝弱故也陽勝則熱
隂勝則寒隂陽相乘故發寒熱
虚勞口乾燥候
此由勞損血氣隂陽斷隔冷熱不通上焦生熱令口乾
燥也其湯熨鍼石别有正方補養宣導今附於後
養生方導引法云東向坐仰頭不息五通以舌撩口中
嗽滿二七咽愈口乾若引腎水發醴泉来至咽喉醴泉
甘美能除口苦恒香潔食甘味和正久行不巳味如甘
露無有飢渴
又云東向坐仰頭不息五通以舌撩口漱滿二七咽治
口苦乾燥
巢氏諸病源候總論卷三
