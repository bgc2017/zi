欽定四庫全書
巢氏諸病源候總論卷二十五
隋巢元方撰
蠱毒病諸候上(凡九論)
蠱毒候
凡蠱毒有數種皆是變惑之氣人有故造作之多取蟲
蛇之類以器皿盛貯令其自相噉食惟有一物獨在者
即謂之為蠱便能變惑隨逐酒食為人患禍患禍於他
則蠱主吉利所以不羈之徒而畜事之又有飛蠱去來
無由漸狀如鬼氣者得之卒重凡中蠱病多趨於死以
其毒害勢甚故云蠱毒著蠱毒面色青黃者是蛇蠱其
脉洪壯病發之時腹内熱悶胷脇支滿舌本脹強不喜
言語身體恒痛又心腹似如蟲行顔色赤脣口乾燥經
年不治肝鬲爛而死其面色赤黃者是蝪蜥蠱其脉浮
滑而短病發之時腰背微滿手脚脣口悉皆習習而喉
脉急舌上生瘡二百日不治噉人心肝盡亂下膿血羸
瘦顔色枯黑而死其面色青白又云其脉沉濡病發時
咽喉塞不欲聞人語腹内鳴喚或下或上天隂雨轉劇
皮内如蟲行手脚煩熱嗜醋食欬唾膿血顔色乍白乍
青腹内脹滿狀如蝦蟆若成蟲吐出成科斗形是蝦蟆
蠱經年不治噉人脾胃盡脣口裂而死其脉緩而散者
病發之時身體乍冷乍熱手脚煩痛無時節吐逆小便
赤黃腹内悶胷痛顔色多青毒或吐出似蜣蜋有足趐
有蜣蜋蠱經年不治噉人血脉枯盡而死欲知是蠱與
非當令病入唾水内沉者是蠱浮者非蠱
又云旦起取井花水未食前當令病人唾水内唾如柱
脚直下沉者是蠱毒沉散不至下者草毒又云含大豆
若是蠱豆脹皮脫若非蠱豆不爛脫又云以鵠皮置病
人卧下勿令病人知若病劇者是蠱也又云取新生雞
子煮熟去皮留黃白令完全日晩口含以齒微微隱之
勿令破作兩炊時夜吐一丸上著霜露内旦看大青是
蠱毒也昔有人食新變鯉魚中毒病心腹痛心下&KR1836;發
熱煩冤欲得水洗沃身體搖動如魚得水狀有人診云
是蠱其家云野間相承無此毒不作蠱治遂死其湯熨
針石别有正方補養宣導今附於後
養生方導引法云兩手著頭相义坐地緩舒兩脚以兩
手從外抱膝中痛低頭入兩膝間兩手交义頭十二通
愈蠱毒及三刀毒腰中大氣
又云常度日月星辰清淨以雞鳴安身卧𠻳口三咽之
調五藏殺蠱蟲令人長生治心腹痛
又云治百病邪蠱當正偃卧閉目閉氣内視丹田以鼻
徐徐内氣令腹極滿徐徐以口吐之勿令有聲令入多
出少以微為故存視五藏各如其形色又存胃中令解
明潔白如素為之倦極汗出乃止以粉粉身摩捋形體
汗不出而倦者亦可止明日復為之又當存作大雷電
隆晃走入腹中為之不止病自除
蠱吐血候
蠱是合聚蟲蛇之類以器皿盛之任其相噉食餘一存
者名為蠱能害人食人府藏其狀心切痛如被物齧或
&KR1836;面目青黃病變無常是先傷於鬲上則吐血也不即
治之食藏府盡則死
蠱下血候
蠱是合聚蟲蛇之類以器皿盛之令其自相食噉餘留
一存者為蠱能變化為毒害人有事之以毒害多因飲
食内行之人中之者心腹懊痛煩毒不可忍食人五藏
下血瘀黑如爛雞肝
氐羌毒候
氐羌毒者猶是蠱毒之類於氐羌界域得之故名焉然
其發病之狀猶如中蠱毒心腹刺痛食人五藏吐血利
血故是蠱之類也
猫鬼候
猫鬼者云是老狸野物之精變為鬼蜮而依附於人人
畜事之猶如事蠱以毒害人其病狀心腹刺痛食人府
藏吐血利血而死
野道候
野道者是無主之蠱也人有畜事蠱以毒害人為惡既
積乃至死滅絶其蠱則無所依止浮游田野道路之間
有犯害人者其病發猶是蠱之狀但以其於田野道路
得之故以謂之野道
射工候
江南有射工毒蟲一名短狐一名蜮常在山澗水内此
蟲口内有横骨狀如角弓其蟲形正黑狀如肉蠻生齧
髮而有雌雄者口邊兩角角端有掗能屈伸冬月並在
土内蟄其上氣蒸怵怵冬月有雪落其上不凝夏月在
水内人行水上及以水洗浴或因大雨潦時仍逐水便
流入人家或遇道上牛馬等跡内即停住其含沙射人影
便病初得時或如傷寒或似中惡或口不能語或身體
苦強或惡寒熱四支拘急頭痛骨悁屈伸張口欠䚿或
清朝小蘇晡夕則劇劇者不過三日則齒間有血出不
即治殺人又云初始證候先寒熱惡冷欠㰦筋急頭痛
目疼狀如傷寒亦如中尸便不能語朝旦小蘇晡夕輒
劇寒熱悶亂是也始得三四日可治急者七日皆死緩
者二七日遠不過三七日皆死其毒中人初未有瘡但
惡風瘮癛寒熱或如針刺及其成瘡初如豆粒黑子或
如火燒或如蠼螋尿瘡皆肉内有穿空如大針孔也其
射中人頭面尤急腰以上去人心近者多死中人腰以
下者小寬不治亦死雖不死皆百日内乃可保瘥又云
瘡有數種其一種中人瘡正黑如黶子狀或周徧悉赤
衣被犯之如有芒刺痛其一種作瘡久即穿陷或鎮寒
熱其一種如火炙人肉熛起作瘡此最急數日殺人其
一種突起如石癤狀俱能殺人但有遲連耳大都此病
多令人寒熱欠伸張口閉眼此蟲冬月蟄在土内人有
識之者取帶之溪邊行亦佳若得此病毒仍以為屑漸服
之夏月在水中者則不可用
沙蝨候
山内水間有沙蝨其蟲甚細不可見人入水浴及汲水
澡浴此蟲著身及隂雨日行草間亦著人便鑽入皮裏
其診法初得時皮上正赤如小豆黍粟以手摩赤上痛
如刺過三日之後令百節疼強痛寒熱赤上發瘡此蟲
漸入至骨則殺人人在山澗洗浴竟巾拭[穫-禾+火][穫-禾+火]如芒毛
針刺熟看見處以竹簪挑拂去之已深者用針挑取蟲
子正如疥蟲著爪上映光劣見行動也挑不得灸上三
七壯則蟲死病除若止兩三不能為害多處不能盡挑
灸挑灸其上而猶覺昏昏是其已大深便應須依土俗
作方術拂出之并作諸藥湯浴皆得一二升出都盡乃
止此七日内宜瘥不爾則續有飛蟲來入攻噉心藏便
死飛蟲白色如韭葉大長四五寸初著腹脇腫痛如刺
即破雞㩉之盡出食雞或得三四數過與取盡乃止兼
取麝香犀角護其内作此治可瘥勿謂小小不速治則
殺人彼土呼此病為呼□(吳沙作□讀如鳥音長尾□□音也)言此蟲能
招呼沙蝨入人體内人行有得沙蝨還至即以火自灸
燎令徧則此蟲自墮地也
水毒候
自三吳已東及南諸山郡山縣有山谷溪源處有水毒
病春秋輒得一名中水一名中溪一名中灑(蘇駭反)一名
水中病亦名溪温令人中溪以其病與射工診候相似
通呼溪病其實有異有瘡是射工無瘡是溪温初得惡
寒頭微痛目匡疼心内煩懊四支振焮腰背骨節皆強
兩膝疼或噏噏熱但欲睡旦醒暮劇手足指逆冷至肘
膝二三日則腹生蟲食下部肛内有瘡不痒不痛令人
不覺視之乃知不即治六七日下部便膿潰蟲上食五
藏熱盛煩毒注下不禁八九日死一云十餘日死水毒
有隂陽覺之急視下部若有瘡正赤如截肉者為陽毒
最急若瘡如鱧魚齒者為隂毒猶小緩皆殺人不過二
十日又云水毒有雌雄脉洪大而數者為陽是雄溪易
治宜先發汗及浴脉沉細遲者為隂是雌溪難治欲知
審是中水者手足指冷即是若不冷非也其冷或一寸
或至腕或至肘膝冷至二寸為微至肘膝為劇又云作
數斗湯以蒜四五升擣碎投湯内消息視之莫令大熱
絞去滓適寒温以自浴若身體發赤斑文者是也又云
若有發瘡處但如黑點繞邊赤狀似雞眼在高處難治下
處易治無復餘異診但同覺寒熱頭痛腰背急強手
脚冷欠㰦欲眠朝瘥暮劇便判是溪病不假蒜湯及視
下部瘡也此證者至困時亦不皆洞利及齒間出血惟
熱勢猛者則心腹煩亂不食而狂語或有下血物如爛
肝十餘日至二十日則死不測蟲食五藏肛傷以不死
又云溪病不歇仍飛蟲來入或皮膚腹脇間突起如燒
痛如刺登破生雞㩉上輒得白蟲狀似蛆長四五六七
寸或三四六八枚無定此即應是所云蟲噉食五藏及
下部之事又云中溪及射工法急救令七日内瘥不爾
則有飛蠱來入人身内攻噉五藏便死彼土辟却之法
略與射工相似
巢氏諸病源候總論卷二十五
