欽定四庫全書
巢氏諸病源候總論卷四十三
隋巢元方撰
婦人將産病諸候(凡三論)
産法
人處三才之間禀五行之氣陽施陰化故令有子然五
行雖復相生而剛柔刑殺互相害剋至於將産則有日
遊反支禁忌若犯觸之或横致諸病故産時坐臥産處
須順四時五行之氣故謂之産法也
産防暈法
防暈者諸臨産若觸犯日遊反支諸所禁忌則令血氣
不調理而致暈也其暈之狀心煩悶氣欲絶是也故須
預以法術防之
胞衣不出候
有産兒下苦胞衣不落者世謂之息胞由産婦初時用
力比産兒出而體已疲頓不能更用氣産胞經停之間
外冷乘之則血道否澀故胞久不出須急以方藥救治
不爾害於兒所以爾者胞系連兒臍胞不出則不得以
時斷臍浴洗冷氣傷兒則成病也舊方胞衣久不出恐
損兒者依法截臍而以物繫其帶一頭亦有産而看産
人不用意愼護而挽牽甚胞系斷者其胞上掩心則斃
人也縱令不死久則成病也
婦人難産病諸候(凡七論)
産難候
産難者或先因漏胎去血臟燥或子臟宿挾疹病或觸
禁忌或始覺腹痛産時未到便即驚動穢露早下致子
道乾澀産婦力疲皆令難也候其産婦舌青者兒死母
活脣青口青口兩邊沬出者子母俱死面青舌赤沬出
者母死子活故將産坐臥産處須順四時方面并避五
行禁忌若有犯觸多令産難産難腹痛而腰不痛者未
産也若腹痛連腰甚者即産所以然者腎候於腰胞繫
於腎故也診其尺脈轉怠如切繩轉珠者即産也
横産候
横産由初覺腹痛産時未至驚動傷早兒轉未竟便
用力産之故令横也或觸犯禁忌所為將産坐臥産處
須順四時方面并避五行禁忌若觸犯多致災禍也
逆産候
逆産者初覺腹痛産時未至驚動傷早兒轉未竟便
用力産之則令逆也或觸犯禁忌故産處及坐臥須順
四時方面并避五行禁忌若觸犯多致災禍
飬生方云任娠大小便勿至非常之去處必逆産殺人
也
産子上逼心候
任娠將飬得所則氣血調和故兒在胎則安當産亦易
若節適失宜則血氣乖理兒在胎則亟動至産育亦難
産而子上廹於心者由産難用力胎動氣逆胎上衝廹
於心也凡胎上廹心則暴悶絶胎下乃甦甚者至死凡
産處及坐臥須順四時方面并避五行禁忌若有觸犯
多致災禍也
産子但趍後孔候
産子但趍後孔者由坐臥未安怱遽強&KR0008;氣暴衝擊故
兒失其道婦人産有坐有臥若坐産者須正坐傍人扶
抱肋腰持捉之勿使傾斜故兒得順其理臥産者亦待
臥定背平著席體不傴曲則兒不失其道若坐臥未安
身體斜曲兒心轉動怱遽強&KR0008;氣暴衝擊則令兒趍
後孔或横或逆皆由産時怱遽或觸犯禁忌坐臥不
安審所為故産坐臥須平正順四時方面避五行禁忌
若有觸犯多致災禍也
産已死而子不出候
産婦已死而子不出或觸犯禁忌或産時未到驚動傷
早或傍看産人抱腰持捉失理皆令産難而致胎上掩
心悶絶故死也候其婦將困乏際面青舌赤口沫出者
則母死兒活也故産處坐臥須順四時方面避五行禁
忌若有觸犯多招灾禍也
産難子死腹中候
産難子死腹中者多因驚動過早或觸犯禁忌致令産
難産難則穢沃下産時未到穢露已盡而胎枯燥故子
死腹中候其産婦舌青黑及胎上冷者子已死也故産
處坐臥須順四時方面避五行禁忌若有觸犯多招灾
禍也
婦人産後病諸候上(凡三十論)
産後血暈悶候
運悶之狀心煩氣欲絶是也亦有去血過多亦有下血
極少皆令暈若産去血過多血虚氣極如此而暈悶者
但煩悶而已若下血過少而氣逆者則血隨氣上掩於
心亦令暈悶則煩悶而心滿急二者為異亦當候其産
婦血下多少則知其産後應暈與不暈也然煩悶不止
則斃人凡産時當向坐臥若觸犯禁忌多令暈悶故血
下或多少是以産處及坐臥須順四時方面避五行禁
忌若有觸犯多招灾禍也
産後血露不盡候
凡任娠當風取涼則胞絡有冷至於産時其血下必少
或新産而取風涼皆令風冷摶於血致使血不宣消蓄
積在内則有時血露淋瀝下不盡
産後惡露不盡腹痛候
任娠取風涼過度胞絡有冷比産血下則少或新産血
露未盡而取風涼皆令風冷摶於血血則壅滯不宣消
蓄積在内内有冷氣共相摶擊故令痛也甚者則變成
血瘕亦令月水不通也
産後血上搶心痛候
産後氣虚挾宿寒寒摶於血血則凝結不消氣逆上者
則血隨上搶衝擊而心痛也凡産餘血不盡血冷則結
與氣相摶則痛因重遇於寒血結彌甚變成血瘕亦令
月水否澀不通
半産候
半産謂任娠兒骨節腑臟漸具而日月未足便産也多
因勞役驚動所致或觸犯禁忌亦然也
産後血瘕痛候
新産後有血氣相擊而痛者謂之瘕痛瘕之言假也謂
其痛浮假無定處也此由宿有風冷血氣不治至産血
下少故致此病也不急治多成積結妨害月水輕則否
澀重則不通
産後風虚腫候
夫産傷血勞氣腠理則虚為風邪所乘邪摶於氣不得
宣泄故令虚腫輕浮如吹者是邪摶於氣氣腫也若皮
薄如熟李狀則變為水腫也氣腫發汗即愈水腫利小
便即瘥
産後腹中痛候
産後臟虚或宿挾風寒或新觸冷與氣相擊摶故腹痛
若氣逆上者亦令心痛胷脇痛也久則變成疝瘕
産後心腹痛候
産後氣血俱虚遇風寒乘之與血氣相擊隨氣而上衝
於心或下攻於腹故令心腹痛若久痛不止則變成疝
瘕
産後心痛候
産後臟虚遇風冷客之與血氣相摶而氣逆者上攻於
心之絡則心痛凢心痛乍間乍甚心之支别絡為邪所
傷也若邪傷心之正經為真心痛朝發夕死夕發朝死
所以然者心為諸臟之主不受邪邪傷即死也
産後小腹痛候
此由産時惡露下少胞絡之間有餘血者與氣相擊摶
令小腹痛也因重遇冷則血結變成血瘕亦月水不利
也
産後腰痛候
腎主腰脚而婦人以腎繫胞産則勞傷腎氣損動胞
絡虚未平復而風冷客之冷氣乘腰者則令腰痛也若
寒冷邪氣連滯腰脊則痛久不已後有娠喜墮胎所以
然者胞繋腎腎主腰脊也
産後兩脅腹滿痛候
膀胱宿有停水因産惡露下少血不宣消水血壅否與
氣相摶積在膀胱故令脅腹俱滿而氣動與水血相擊
則痛也故令兩脅腹滿痛亦令月水不利亦令成血瘕
也
産後虚煩短氣候
此由産時勞傷重者血氣虚極則其後未得平和而氣
逆乘心故心煩也氣虚不足故短氣也
産後上氣候
肺主氣五臟六腑俱禀氣於肺産則氣血俱傷臟腑皆
損其後肺氣未復虚竭逆上故上氣也
産後心虚候
肺主氣心主血脈而血氣通榮腑臟徧循經絡産則血
氣傷損臟腑不足而心統領諸臟其勞傷不足則令驚
悸恍惚是心氣虚也
産後虚煩候
産血氣俱傷臟腑虚竭氣在内不宣故令煩也
産後虚熱候
産後腑臓勞傷血虚不復而風邪乘之摶於血氣使氣
不宣泄而否澀生熱或支節煩憒或脣乾燥但因虚生
熱故謂之虚熱也
産後虚羸候
夫産損動腑臟勞傷氣血輕者節飬將攝滿月便得平
復重者其日月雖滿氣血猶未調和故虚羸也然産後
虚羸將飬失所多沉滯勞瘠乍起乍臥風冷多則辟瘦
顔色枯黑食飲不消風熱多則腲退虚乏顔色無異於
常食亦無味甚傷損者皆著床此勞瘠也
産後風冷虚勞候
産則血氣勞傷腑臟虚弱而風冷客之風冷摶血氣血
氣則不能自温於肌膚使人虚乏疲頓致羸損不平復
謂之風冷虚勞若久不瘥風冷乘虚而入腹摶於血則
否澁入腸則下利不能飬或食不消人子臟并胞臟冷
亦使無子也
産後汗出不止候
夫汗由陰氣虚而陽氣加之裏虚表實陽氣獨發於外
故汗出也血為陰産則傷血是為陰氣虚也氣為陽其
氣實者陽加於陰故令汗汗出而陰氣虚弱不復者則
汗出不止凡産後皆血虚故多汗因之遇風則變為痙
縱不成痙則虚之短氣身體柴瘦脣口乾燥久變經水
斷絶津液竭故也
産後汗血候
肝藏血心主血脈産則勞損肝心傷動血氣血為陰陰
虚而陽氣乘之即令汗血此為陰氣大虚血氣傷動故
因汗血出乃至斃人
産後虚渴候
夫産水血俱下腑臟血燥津液不足宿挾虚熱者燥竭
則甚故令渴
産後餘疾候
産後餘疾由産勞傷腑臟血氣不足日月未滿而起早
勞役虚損不復為風邪所乘令氣力疲乏肌肉柴瘦若
氣冷入於腸胃腸胃虚冷時變下利若入摶於血則經
水否澀冷摶氣血亦令腹痛隨腑臟虚處乘虚傷之變
成諸疾以其因産傷損餘勢不復致羸瘠疲頓乍瘥乍
甚故謂産後餘疾也
産後中風候
産則傷動血氣勞損腑臟其後未平復起早勞動氣虚
而風邪乘虚傷之致發病者故曰中風若風邪冷氣初
客皮膚經絡疼痺不仁若之少氣其人筋脈挾寒則攣
急過僻挾渴則強脈緩弱若入傷諸臟腑恍惚驚悸隨
其所傷腑臟經絡而為諸疾凡中風風先客皮膚後因
虚入傷五臟多從諸臟俞入若心中風但得偃臥不得
傾側汗出若脣赤汗流者可治急炙心俞百壯脣或青
或白或黃或黑此是心壊為水面目亭亭時悚聽皆不
可復治五六日而死若肝中風視坐不得頭眩若繞兩
目連額上炙微指青脣青面黃可治急炙肝俞百壯若
大青黑面一黃一白者是肝已傷不可復治數日而死
若脾中風踞而腹滿體通黃吐鹹水出可治急炙脾俞
百壯若手足青者不可復治也腎中風踞而腰痛視脅
左右未有黃色如餅&KR0008;大者可治急炙腎俞百壯若齒
黃赤鬢髮直面土色不可復治也肺中風偃臥而脅滿
短氣冐悶汗出視目下鼻上下兩邊下行至口色白可
治急炙肺俞百壯若色黃為肺已傷化為血而不可復
治其人當妄掇空或自拈衣如此數者死
産後中風口噤候
産後中風口噤者是其氣虚而風入於額頰夾口之筋
也手三陽之節結入於頷産則勞損腑臟傷動筋脈風
乘之者其三陽之筋偏虚則風偏摶之筋得風冷則急
故令口噤也
産後中風痙候
産後中風痙者因産傷動血脈臟腑虚竭飲食未復未
滿日月榮衞虚傷風氣得入五臟傷太陽之經復感寒
濕寒摶於筋則發痙其狀口急噤背強直摇頭馬鳴腰
為反折須臾十發氣急如絶汗出如雨手拭不及者皆
死
産後中柔風候
柔風者四肢不收或緩或急不得俛仰也由陰陽俱虚
風邪乘之風入於陽則表緩四肢不收也入於陰則裏
急不得俛仰也産則血氣皆損故陰陽俱虚未得平復
而風邪乘之故也
産後中風不隨候
産後腑臟傷動經絡虚損日月未滿未得平復而起早
勞動風邪乘虚入邪摶於陽經者氣行則遲機關緩縱
故令不隨也
産後風虚癲狂候
産後血氣俱虚受風邪入并於陰則癲忽發臥地吐涎
口喎目急手足繚左又無所覺知良久乃甦是也邪入
并於陽則狂發則言語倒錯或自高賢或罵詈不避尊
卑是也産則傷損血氣陰陽俱虚未平復者為風邪所
乘邪乘血氣乍并於陽乍并於陰故癲狂也
巢氏諸病源候總論卷四十三
