欽定四庫全書
巢氏諸病源候總論卷二十四
隋巢元方撰
注病諸候(凡三十四論)
諸注候
凡注之言住也謂邪氣居住人身内故名為注此由隂
陽失守經絡空虛風寒暑濕勞倦之所為也其傷寒不
時發汗或發汗不得真汗三陽傳於諸隂入於五蔵不
時除差留滯或宿食冷熱不調邪氣流注或乍感生死
之氣卒犯鬼物之精皆能成此病其變狀多端乃至三
十六種九十九種而方不皆顯其名也又有九種注一
曰風注皮肉掣振或遊易不定一年之後頭髮墮落頸
項掣痛骨立解鳴兩目疼鼻中酸切牙齒蟲蝕又云其
病人欲得解頭却巾頭痛此名溫風病人體熱頭痛骨
節兩強此名汗風或遊腫在眼或在手脚此名柔風結
或噉食眠卧汗出此名水風或腦轉肉裂目中系痛不
欲聞人語聲此名大風或不覺絶倒口有白沫此名絶
風或被髮狂走打破人物此名顛風或呌呼罵詈獨語
談笑此名狂風或口噤面喎戾四支不隨此名寄風或
體上生瘡眉毛墮落此名糾風或頑痺如蚝螫或瘡或
痒或痛此名蚝風或舉身戰動或鼻塞此名罩風又云
人死三年之外魂神因作風塵著人成病則名風注二
曰寒注心腹懊痛嘔沫二年之後大便便血吐逆青沫
心懊痛&KR1836;腹滿腰脊疼強痛三曰氣注走入神機妄言
百日之後體皮腫起乍來乍去一年之後體滿失顔色
三年之後變吐作蟲難治四曰生注心脇痛轉移無常
三日之後體中痛移易牽掣衝絞心脇一年之後顔目
赤精澤青黑二年之後欬逆下痢變作蟲難治五曰凉
注心下乍熱乍寒一年之後四支重喜卧噫酸體常浮
腫往來不時皮肉黑羸瘦生癖目黃爪甲及口唇青六
曰酒注體氣動熱氣從胸中上下無處不痛一年之後
四支重喜卧喜噦噫酸面體浮腫往來不時七曰食注
心下&KR1836;痛懊憹徹背一年之後令人羸瘦虚腫先從脚
起體肉變黑臍内時絞痛八曰水注手脚起腫百日之
後體肉變黃髮落目失明一年之後難治三年身體腫
水轉盛體生蟲死不可治九曰尸注體痛牽掣非常七
日之後體肉變白駮咽喉内吞如有物兩脇裏&KR1836;時痛
凡欲知是注非注取紙覆痛處燒頭髮令熱以簇紙上
若是注髮黏著紙此注氣引之也若非注髮即不著紙
診其注病脉浮大可治細而數難治
養生方云諸濕食不見影食之成卒注
風注候
注之言住也言其連滯停住也風注之狀皮膚遊易往
來痛無常處是也由體虚受風邪邪氣客於榮衞隨氣
行遊故謂風注其湯熨針石别有正方補養宣導今附
於後
養生方導引法云兩手交拓兩髆頭面兩肘頭仰上極
勢身平頭仰同時取勢肘頭上下三七搖之去髆肘風
注咽項急血脉不通
鬼注候
注之言住也言其連滯停住也人有先無他病忽被鬼
排擊當時或心腹刺痛或悶絶倒地如中惡之類其得
瘥之後飲氣不歇停住積久有時發動連滯停住乃至
於死死後注易傍人故謂之鬼注
五注候
注者住也言其連滯停住死又注易傍人也注病之狀
或乍寒乍熱或皮膚淫躍或心腹脹刺痛或支節沉重
變狀多端而方云三十六種九十九種及此等五注病
皆不顯出其名大體與諸注皆同
轉注候
轉注言死又注易傍人轉注之狀與諸注略同以其在
於身内移轉無常故謂之轉注
生注候
注者住也言其病連滯停住死又注易傍人也人有隂
陽不調和血氣虚弱與患注人同共居處或看侍扶接
而注氣流移染易得患與病者相似故名生注
死注候
人有病注死者人至其家染病與死者相似遂至於死
復易傍人故謂之死注
邪注候
注者住也言其病連滯停住死又注易傍人也凡云邪
者不正之氣也謂人之府蔵血氣為正氣其風寒暑濕
魅鬾魍魎皆謂為邪也邪注者由人體虚弱為邪氣所
傷貫注經絡留滯府蔵令人神志不定或悲或恐故謂
之邪注
氣注候
注者住也言其病連滯停住死又注易傍人也風邪搏
於肺氣所為也肺主氣氣通行表裏邪乘虚弱故相搏
之隨氣遊走衝擊痛無定所故名為氣注
寒注候
人虚為寒邪所傷又搏於隂隂氣久不泄從外流内結
積其病之狀心腹痛而嘔沫爪青休作有時至冬便劇
故名為寒注也
寒熱注候
注者住也言其病連滯停住死又注易傍人也隂陽俱
虚府蔵不和為風邪搏於血氣血者隂也氣者陽也邪
搏於隂則寒搏於陽則熱致使隂陽不調互相乘加故
發寒熱去來連年有時暫瘥而復發故謂之寒熱注
冷注候
注者住也言其病連滯停住死又注易傍人也隂陽偏
虚為冷邪所傷留連府蔵停滯經絡内外貫注得冷則
發腹内時時痛骨節痛疼故謂之冷注其湯熨針石别
有正方補養宣導今附於後
養生方導引法云一手長舒合掌二手捉頦挽之向外
一時極勢二七左右亦然手不動兩向側勢急挽之二
七去頸骨急強頭風腦旋喉痺髆内冷注偏風
蠱注候
注者住也言其病連滯停住死又注易傍人也蠱是聚
蛇蟲之類以器皿盛之令其自相噉食餘有一箇存者
為蠱也而能變化人有造作敬事之者以毒害於他多
於飲食内而行用之人中之者心悶腹痛其食五蔵盡
則死有緩有急急者倉卒十數日之間便死緩者延引
歲月遊走腹内常氣力羸憊骨節沉重發則心腹煩懊
而痛令人所食之物亦變化為蠱漸侵食五蔵盡而死
則病流注染著傍人故謂之蠱注
毒注候
注者住也言其病連滯停住死又注易傍人也毒者是
鬼毒之氣因飲食入人腹内或上至喉間狀如有物吞
吐不出或遊走身體痛如錐刀所刺連滯停久故謂之
毒注
惡注候
注者住也言其病連滯停住死又注易傍人也惡注者
惡毒之氣人體虛者受之毒氣入於經絡遂流移心腹
其狀往來擊痛痛不一處故名為惡注
注忤候
注者住也言其病連滯停住死又注易傍人也忤者犯
也人有卒然心腹擊痛乃至頓悶謂之客忤是觸犯鬼
邪之毒氣當時療治雖歇餘毒不盡留住身體隨血氣
而行發則四肢肌肉淫奕或五内刺痛時休時作其變
動無常是因犯忤得之成注故名為注忤
遁注候
注者住也言其病連滯停住死又注昜傍人也由人體
虚受邪毒之氣停遁經絡蔵府之間發則四肢沉重而
腹内刺痛發作無時病亦無定以其停遁不瘥故謂之
遁注
養生方云背汗倚壁成遁注又雞肉合獺肉食之令人
病成遁注
走注候
注者住也言其病連滯停住死又注昜傍人也人體虛
受邪氣邪氣隨血而行或淫奕皮膚去來擊痛遊走無
有常所故名為走注
養生方云食米甘甜粥變成走注义兩脇也
温注候
注者住也言其病連滯停住死又注昜傍人也人有染
温熱之病瘥後餘毒不除停滯皮膚之間流入蔵府之
内令人血氣虚弱不甚飲食或起或卧沉滯不瘥時時
發熱名為温注
喪注候
注者住也言其病連滯停住死又注昜旁人也人有臨
尸喪體虚者則受其氣停經絡府蔵若觸見喪柩便即
動則心腹刺痛乃至變吐故謂之喪注
哭注候
注者住也言其病連滯停住死又注昜傍人也人有因
哭泣悲傷情性感動府蔵致虛凶邪之氣因入腹内使
人四肢沉重其後若自哭及聞哭聲悵然不能自禁持
悲感不已故謂之哭注
殃注候
注者住也言其病連滯停住死又注昜傍人也人有染
疫癘之氣致死其餘殃不息流注子孫親族得病證狀
與死者相似故名為殃注
食注候
注者住也言其病連滯停住死又注昜傍人也人有因吉
凶坐席飲噉而有外邪惡毒之氣隨食飲入五蔵沉滯
在内流注於外使人肢體沉重心腹絞痛乍瘥乍發以
其因食得之故謂之食注
水注候
注者住也言其病連滯停住死又注昜傍人也人腎虛
受邪不能通傳水液故也腎與膀胱合俱主水膀胱為
津液之府腎氣下通於隂若腎氣平和則能通傳水液
若虚則不能通傳脾與胃合俱主土胃為水榖之海脾
候身之肌肉土性本剋水今腎不能通傳則水氣盛溢
致令脾胃翻弱不能剋水故水氣流散四肢内潰五蔵
令人身體虚腫腹内鼔脹淹滯積久乍瘥乍甚故謂之
水注
骨注候
注者住也言其病連滯停住死又注昜傍人也凡人血
氣虛為風邪所傷初始客在皮膚後重遇氣血勞損骨
髓空虚遂流注停滯令人血氣減耗肌肉消盡骨髓間
時噏噏而熱或濈濈而汗柴瘦骨立故謂之骨注
血注候
注者住也言其病連滯停住死又注昜傍人也人血氣
虚為邪所乘故也心主血脉心為五蔵之主血虚受邪
心氣亦不足其狀邪氣與血并心心守虚恍惚不定邪
并於血則經脉之内淫奕沉重往來休作有時連注不
瘥故謂之血注
濕痺注候
注者住也言其病連滯停住死又注昜傍人也凡有人
風寒濕三氣合至而為痺也濕痺者是濕氣多也名為
濕痺濕痺之狀四支或緩或急骨節疼痛邪氣往來連
注不瘥休作無度故為濕痺注
勞注候
注者住也言其病連滯停住死又注易傍人也人大勞
虚而血氣空竭為風邪所乘致不平復小運動便四支
體節沉重虚噏啜乏汗出連滯不瘥小勞則極故謂之
勞注
微注候
注者住也言其病連滯停住死又注易傍人也人血氣
虚損為邪風所乘搏人血氣在於皮膚絡脉之間隨氣
遊走與氣相擊而痛去來無有常處但邪勢浮薄去來
幾微而連滯不瘥故謂之微注
泄注候
注者住也言其病連滯停住死又注易傍人也人府蔵
虚弱真氣外泄致風邪内侵邪搏於氣乘心之經絡則
心痛如蟲嚙氣上搏喉間如有物之狀吞吐不去發作
有時連注不瘥故謂之泄注
石注候
注者住也言其病連滯停住死又注易傍人也人血氣
虚為風冷邪氣客在皮膚折於血氣或痛或腫其牢強
如石故謂之石注
産注候
注者住也言其病連滯停住死又注易傍人也人産後
經絡空虚血氣傷竭為風邪所搏致不平復虚乏羸極
血氣減少形體柴瘦沉痼不已因産後得之故謂之産
注
土注候
注者住也言其病連滯停住死又注易傍人也夫五行
金木水火土六甲之辰並有禁忌人禀隂陽而生含血
氣而長人之五蔵配合五行土内主於脾氣為五行五
蔵之主其所禁忌尤難觸犯人有居住穿鑿地土不擇
便利觸犯禁害土氣與人血氣相感便致疾病其狀土
氣流注皮膚連入府蔵骨節沈重遍身虚腫其腫自破
故謂之土注
飲注候
注者住也言其病連滯停住死又注易傍人也人飲水
漿多水氣不消停積為飲而重因體虚受風冷風冷搏
於飲則成結實風飲俱乘於府蔵使隂陽不宣寒熱來
往沉滯積月累時故名為飲注
巢氏諸病源候總論卷二十四
