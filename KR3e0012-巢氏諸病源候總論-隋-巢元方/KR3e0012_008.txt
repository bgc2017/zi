欽定四庫全書
巢氏諸病源候總論卷八
隋巢元方撰
傷寒病諸候下(凡四十四論)
傷寒餘熱候
傷寒病其人或未發汗吐下或經服藥已後而脉洪大
實數腹内脹滿小便赤黃大便難或煩或渴面色變赤
此為腑臟有結熱故也
傷寒五臟熱候
傷寒病其人先苦身熱嗌乾而渴飲水即心下滿洒淅
身熱不得汗惡風時欬逆者此肺熱也若其人先苦身
熱嗌乾而小腹繞臍痛腹下滿狂言默默惡風欲嘔者
此肝熱也若其人先苦手掌心熱煩心欲嘔身熱心下
滿口乾不能多飲目黃汗不出欲得寒水時妄笑者此
心熱也若其人先苦身熱四肢不舉足脛寒腹滿欲嘔
而泄惡聞食臭者此脾熱也若其人先苦嗌乾内熱連
足脛腹滿大便難小便赤黃腰脊痛者此腎熱也
傷寒變成黃候
陽明病無汗小便不利心中懊憹必發黃若被火額上
微汗出而但小便不利亦發黃其人狀變黃如橘色或
如桃枝色腹微滿此由寒濕氣不散瘀熱在於脾胃故
也
傷寒心腹脹滿痛候
此由其人先患冷癖因發熱病服冷藥及飲冷水結在
心下此為臟虚動於舊癖故也或吐下已後病不解内
外有熱故心腹脹滿痛此為有實也
傷寒宿食不消候
此謂被下後六七日不大便煩熱不解腹滿而痛此為
胃内有乾糞挾宿食故也或先患寒癖因有宿食又感
於傷寒熱氣相摶故宿食不消
傷寒大便不通候
傷寒陽脉微而汗出少為自始汗出多為太過陽明脉
實因發其汗汗出多者亦為太過太過者陽氣絶於裏
則津液竭熱結在内故大便牢而不通也
傷寒小便不通候
傷寒發汗後而汗出不止津液少胃内極乾小腸有伏
熱故小便不通
傷寒熱毒利候
此由表實裏虚熱氣乘虚而入攻於腸胃則下黃赤汁
此熱毒所為也
傷寒膿血利候
此由熱毒傷於腸胃故下膿血如魚腦或如爛肉汁壯
熱而腸痛此濕毒氣盛故也
傷寒利候
傷寒病若表實裏虚熱乘虚而入攻於腸胃則下黃赤
汁若濕毒氣盛則腹痛壯熱下膿血如魚腦如爛肉汁
若寒毒入胃則腹滿身熱下清下清者不可攻其表汗
出必脹滿表裏俱虚故也傷寒六七日不利更發熱而
利者其人汗出不止者死但有隂無陽故也下利有微
熱其人渴脉弱者今自愈脉沈弱弦者下重其脉大者
為未止脉微數者為欲自止雖發熱不死少隂病八九
日而身手足盡熱熱在膀胱必便血下利脉浮數尺中
自滑其人必清膿血若利止惡寒而拳手足温者可治
也陽明病下利其脉浮大此皆為虚弱強下之故傷寒
下利日十餘行其脉反實死
傷寒病後胃氣不和利候
此由初受病時毒熱氣盛多服冷藥以自瀉下病折已
後熱勢既退冷氣乃動故使心下愊牢噫噦食臭腹内
雷鳴而泄利此由脾胃氣虚冷故也
傷寒上氣候
此由寒毒氣傷於太隂經也太隂者胏也胏主氣胏虚
為邪熱所客客則脹脹則上氣也
傷寒欬𠻳候
此由邪熱客於肺也上焦有熱其人必飲水水停心下
則肺為之浮肺主於欬水氣乘之故欬𠻳
傷寒衂血候
傷寒病血衂者此由五臟熱結所為也心主於血肝藏
於血熱邪傷於心肝故衂血也衂者鼻血出也肺主於
氣而開竅於鼻血隨氣行所以從鼻出陽明病口燥但
欲漱水不欲咽者必衂衂家不可攻其表汗出額上葅
急而緊直視而不能眴不得眠亡血不可攻其表汗出
則寒慄而振脉浮緊發熱其身無汗自衂者愈
傷寒吐血候
此由諸陽受邪熱初在表應發汗而汗不發致使熱毒
入深結於五臟内有瘀積故吐血
傷寒隂陽毒候
夫欲辯隂陽毒病者始得病時可看手足指冷者是隂
不冷者是陽若冷至一二三寸者病微若至肘膝為病
極過此難治隂陽毒病無常也或初得病便有毒或服
湯藥經五六日以上或十餘日後不瘥變成毒者其候
身重背強咽喉痛糜粥不下毒氣攻心心腹煩痛短氣
四肢厥逆嘔吐體如被打發斑此皆其候重過三日則
難治陽毒者面目赤或便膿血隂毒者面目青而體冷
若發赤斑十生一死若發黑斑十死一生陽毒為病面
目斑斑如錦紋喉咽痛清便膿血七日不治五日可治
九日死十一日亦死
壊傷寒候
此謂得病十二日已上六經俱受病訖或已發汗吐下
而病證不解邪熱留於腑臟致令病候多變故曰壊傷
寒本太陽病不解轉入少陽脇下牢滿乾嘔不能食往
來寒熱尚未吐下其脉沈緊與小柴胡湯若已吐下發
汗飲柴胡證罷此為壊病知犯何逆以法治之寸口脉
洪而大數而滑洪大榮氣長滑數胃氣實榮長陽即盛
鬱怫不得出胃實即牢大便難即乾燥三焦閉塞津液
不通醫已發陽氣盛不用復重下之胃燥畜大便遂儐
小便不利榮衛相摶煩心發熱兩目如火鼻乾面正赤
舌燥齒黃焦故大渴過經成壊病
傷寒百合候
百合病者謂無經絡百脉一宗悉致病也多因傷寒虚
勞大病之後不平復變成斯疾也其狀意欲食復不能
食常默默欲得卧復不得卧欲出行復不能行飲食或
有美時或有不用飲時如強徤人而卧不能行如有寒
復如無寒如有熱復如無熱若小便赤黃百合之病諸
藥不能治得藥即劇吐利如有神靈者身形如和其人
脉微數每尿輒頭痛其病六十日不愈若尿頭不痛淅
淅然者四十日愈若尿快然但眩者二十日愈體證或
未病而預見或病四五日而出或病二十日一月微見
其狀惡寒而嘔者病在上焦也二十三日當愈其狀腹
滿微喘大便&KR1836;三四日一大便時復小溏者病在中焦
也六十三日當愈其狀小便淋瀝難者病在下焦也四
十三日當愈各隨其證以治之耳
傷寒狐惑候
夫狐惑二病者是喉隂之為病也初得狀如傷寒或因
傷寒而變成斯病其狀默默欲卧目攣不得卧卧起不
安蟲食於喉咽為惑食於隂肛為狐惡飲食不欲聞食
臭其人面目翕赤翕黑翕白食於上部其聲嗄食於下
部其咽乾此皆由濕毒氣所為也
傷寒濕&KR0630;候
凡得傷寒時氣熱病腹内有熱又人食少腸胃空虚三
蟲行作求食食人五臟及下部&KR0630;病之候齒無色舌上
盡白甚者脣裏有瘡四肢沈重忽忽喜眠如此皆為蟲
食其肛肛亂見五臟即死當數看其上脣内有瘡唾血
脣内如粟瘡者則心内懊憹痛此蟲在上食其五臟下
脣内生瘡者其人不寤此蟲食下部皆能殺人
傷寒下部痛候
此由大腸偏虚毒氣衝於肛門故下部卒痛甚者痛如
鳥啄
傷寒病後熱不除候
此謂病已間五臟尚虚客邪未散真氣不復故旦暮猶
有餘熱如瘧狀此非真實但客熱也
傷寒病後渴候
此謂經發汗吐下已後腑臟空虚津液竭絶腎家有餘
熱故渴
傷寒病後不得眠候
夫衞氣晝行於陽夜行於隂隂主夜夜主卧謂陽氣盡
隂氣盛則目瞑失令熱氣未散與諸陽并所以陽獨盛
隂偏虚雖復病後仍不得眠者隂氣未復於本故也
傷寒病後虚羸候
其人血氣先虚復為虚邪所中發汗吐下之後經絡損
傷隂陽竭絶熱邪始散真氣尚少五臟猶虚穀神未復
無津液以榮養故虚羸而生病焉
傷寒病後不能食候
此由陽明太隂受病被下之後其熱已除而脾胃為之
虚冷穀氣未復故不能食也
傷寒病後虚汗候
夫諸陽在表陽氣虚則自汗心主於汗心臟偏虚故其
液妄出也
傷寒内有瘀血候
夫人先瘀結在内因傷寒病若熱搏於久瘀則發熱如
狂若有寒則小腹滿小便反利此為血瘀宜下之其脉
沈結者血證諦也
傷寒毒攻眼候
肝開竅於目肝氣虚熱乘虚上衝於目故目赤痛重者
生瘡翳白膜息肉
傷寒毒攻足候
此由熱毒氣從内而出循經絡攻於足也人五臟六腑
并榮俞皆出於手足指故毒從臟腑而出
傷寒毒流腫候
人隂陽俱虚濕毒氣與風熱相摶則榮衞澀榮衞澀則
血氣不散血氣不散則邪熱致壅隨其經絡所生而流
腫也
傷寒病後脚氣候
此謂風毒濕氣滯於腎經賢主腰脚今腎既濕故脚弱
而腫其人小腸有餘熱即小便不利則氣上脚弱而氣
上故為脚氣也
傷寒病後霍亂候
霍亂吐下利止後更發熱傷寒其脉微澀本是霍亂今
是傷寒却四五日至隂經上轉入隂當利本素嘔下利
者不治若其人即欲大便但反失氣而不利是為更屬
陽明心強二十二日愈所以然者經竟故也下後當強
強能食者愈今反不能食到後經中頗能食復一經能
食過之一日當愈若不愈者不屬陽明也惡寒脉微而
後利利止必亡血
傷寒病後瘧候
病後邪氣未散隂陽尚虚因為勞事致二氣交争隂勝
則發寒陽勝則發熱故寒熱往來有時休作而成瘧也
傷寒病後渴利候
此謂大渴飲水而小便多也其人先患勞損大病之後
腎氣虚則熱熱乘之則腎燥腎燥則渴渴則引水腎虚則
不能制水故飲水數升小便亦數升名曰渴利也
傷寒肺痿候
大發汗後因復下之則亡津液而小便反利者此為上
虚不能制於下也虚邪中於肺肺痿之病也欲欬而不
能唾濁涎沫此為肺痿之病也
傷寒失聲候
邪客於肺肺主聲而通於氣今外邪與真氣相摶真氣
虛而邪氣勝故聲為之不通也
傷寒夢泄精候
邪熱乘於腎則隂氣虚隂氣虚則夢交通腎藏精今腎
虚不能制於精故因夢而泄
傷寒勞復候
傷寒病新瘥津液未復血氣尚虚若勞動早更復成病
故勞復也若言語思慮則勞神梳頭澡洗則勞力勞則
生熱熱氣乘虚還入經絡故復病也其脉緊者宜下之
傷寒病後食復候
傷寒病新瘥及大病之後脾胃尚虚穀氣未復若食猪
肉腸血肥魚及久膩物必大下利醫所不能治也必至
於死若食餅&KR0008;黍飴餔炙鱠棗栗諸菓脯物及牢強難
消之物胃氣虚弱不能消化必更結熱適以藥下之則
胃虚冷大利難禁不可下之必死下之亦危皆難救也
大病之後多坐此死不慎護也夫病之新瘥後但得食
糜粥寧少食忍飢慎勿飽不得他有所食雖思之勿與
引日轉久可漸食羊肉糜若羹慎不可食猪狗等肉
傷寒病後令不復候
傷寒病後多因勞動不節飲食過度更發於病名之為
復復者謂復病如初也此由經絡尚虚血氣未實更致
於病耳令預服藥及為方法以防之故云令不復也
傷寒隂陽易候
隂陽易病者是男子婦人傷寒病新瘥未平復而與之
交接得病者名為隂陽易也其男子病新瘥未平復而
婦人與之交接得病者名陽易其婦人得病新瘥未平
復而男子與之交接得病者名隂易若二男二女並不
相易所以呼為易者隂陽相感動其毒度着如人之換
易也其得病之狀身體熱衝胸頭重不能舉眼内生眯
四肢拘急小腹㽲痛手足拳皆即死其亦有不即死者
病苦小腹裏急熱上衝胸頭重不欲舉百節解離經脉
緩弱氣血虚骨髓空竭便怳怳吸吸氣力轉少著牀不
能摇動起居仰人或引歲月方死
傷寒交接勞復候
夫傷寒病新瘥未滿百日氣力未平復而以房室者略
無不死也有得此病愈後六十日其人已能行射獵因
而房室即吐涎而死病雖云瘥若未平復不可交接必
小腹急痛手足拘拳二時之間亡范汪方云故督郵顧
子獻得病已瘥未徤詣華旉視脉旉曰雖瘥尚虚未平
復陽氣不足勿為勞事也能勞尚可女勞即死臨死當
吐舌數寸獻婦聞其瘥從百餘里來省之住數宿止交
接之間三日死婦人傷寒雖瘥未滿百日氣血骨髓未
牢實而合隂陽快者當時乃未即覺惡經日則令百節
解離經絡緩弱氣血虚骨髓空竭便怳怳吸吸氣力不
足著牀不能動摇起居仰人食如故是其證也丈夫亦
然其新瘥虚熱未除而快意交接者皆即死若瘥後與
童男交接者多不發復復者亦不必死
傷寒令不相染易候
傷寒之病但人有自觸冐寒毒之氣生病者此則不染
着他人若因歲時不和温凉失節人感其乖戾之氣而
發病者此則多相染易故須預服藥及為方法以防之
巢氏諸病源候總論卷八
