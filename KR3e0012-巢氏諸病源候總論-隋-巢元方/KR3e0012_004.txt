欽定四庫全書
巢氏諸病源候總論卷四
隋巢元方撰
虚勞病諸候下(凡三十六論)
虚勞骨蒸候
夫蒸病有五一曰骨蒸其根在腎旦起體凉日晚即熱
煩躁寢不能安食無味小便赤黃忽忽煩亂細喘無力
腰疼兩足逆冷手心常熱蒸盛過傷内則變為疳食人
五臟二曰脈蒸其根在心日增煩悶擲手出足翕翕思
水口吐白沫睡即浪言或驚恐不定脈數若蒸盛之時
或變為疳臍下悶或暴利不止三曰皮蒸其根在肺必
大喘鼻乾口中無水舌上白小便赤如血蒸盛之時胸
滿或自稱得注熱兩脅下脹大嗽徹背連胛疼眠寐不
安或蒸毒傷臓口内唾血四曰肉蒸其根在脾體熱如
火煩躁無汗心腹鼓脹食即欲嘔小便如血大便祕澁
蒸盛之時身腫目赤寢卧不安五曰内蒸亦名血蒸所
以名内蒸者必外寒而内熱把手附骨而内熱甚其根
在五臓六腑其人必因患後得之骨肉自消飲食無味
或皮燥而無光蒸盛之時四支漸細足趺腫起又有二
十三蒸一胞蒸小便黃赤二玉房蒸男則遺瀝漏精女
則月候不調三腦蒸頭眩悶熱四髓蒸髓沸熱五骨蒸
齒黑六筋蒸甲焦七血蒸髮焦八脈蒸脈不調九肝蒸
眼黑十心蒸脣焦十一脾蒸舌乾十二肺蒸鼻乾十三
腎蒸兩耳焦十四膀胱蒸右耳偏焦十五膽蒸眼白失
色十六胃蒸舌下痛十七小腸蒸下脣焦十八大腸蒸
鼻右孔乾痛十九三焦蒸亦雜病乍寒乍熱二十肉蒸
二十一膚蒸二十二皮蒸二十三氣蒸遍身熱凡諸蒸
患多因熱病患愈後食牛羊肉及肥膩或房或酒觸犯
而成此疾久蒸不除多變成疳必須先防下部不得輕
妄治也
虚勞舌腫候
心候舌養於血勞傷血虚為熱氣所乘又脾之大絡出
於舌下若心脾有熱故令舌腫
虚勞手足皮剝候
此由五臟之氣虚少故也血行通榮五臟五臟之氣潤
養肌膚虚勞内傷血氣衰弱不能外榮於皮故皮剝也
虚勞浮腫候
腎主水脾主土若脾虚則不能剋制於水腎虚則水氣
流溢散於皮膚故令身體浮腫若氣血俱澀則多變為
水病也
虚勞煩悶候
此由隂陽俱虚隂氣偏少陽氣暴勝則熱乘於心故煩
悶也
虚勞凝唾候
虚勞則津液減少腎氣不足故也腎液為唾上焦生熱
熱衝咽喉故唾凝結也
虚勞嘔逆唾血候
夫虚勞多傷於腎腎主唾肝藏血胃為水榖之海胃氣
逆則嘔腎肝損傷故因嘔逆唾血也
虚勞嘔血候
此内傷損於臟也肝藏血肺主氣勞傷於血氣氣逆則
嘔肝傷則血隨嘔出也損輕則唾血傷重則吐血
虚勞鼻衂候
肺主氣而開竅於鼻肝藏血血之與氣相隨而行俱榮
於臟腑今勞傷之人血虚氣逆故衂衂者鼻出血也
虚勞吐下血候
勞傷於臟腑内崩之病也血與氣相隨而行外養肌肉
内榮臓腑臟腑傷損血則妄行若胸鬲氣逆則吐血也
流於腸胃腸虚則下血也若腸虚而氣復逆者則吐血
下血表虚者則汗血皆由傷損極虚所致也
虚勞吐利候
夫大腸虚則泄利胃氣逆則嘔吐虚勞又腸虚胃逆者
故吐利
虚勞兼痢候
臟腑虚損傷於風冷故也胃為水穀之海胃冷腸虚則
痢也
虚勞秘澁候
此由腸胃間有風熱故也凡腸胃虚傷風冷則泄利若
實有風熱則祕澀也
虚勞小便利候
此由下焦虚冷故也腎主水與膀胱為表裏膀胱主藏
津液腎氣衰弱不能制於津液胞内虚冷水下不禁故
利也
虚勞小便難候
膀胱津液之府腎主水二經共為表裏水行於小腸入
於胞而為溲便今胞内有客熱熱則水液澀故小便難
虚勞小便餘瀝候
腎主水勞傷之人腎氣虚弱不能藏水胞内虚冷故小
便後水液不止而有餘瀝尺脈緩細者小便餘瀝也
虚勞小便白濁候
勞傷於腎腎氣虚冷故也腎主水而開竅在隂隂為溲
便之道胞冷腎損故小便白而濁也
虚勞少精候
腎主骨髓而藏于精虚勞腎氣虚弱故精液少也診其
脈左手尺中隂絶者無腎脈也若足兩髀裏急主精氣
竭少為勞傷所致也
虚勞尿精候
腎氣衰弱故也腎藏精其氣通於隂勞傷腎虚不能藏
於精故因小便而精液出也
虚勞溢精見聞精出候
腎氣虚弱故精溢也見聞感觸則動腎氣腎藏精今虚
弱不能制於精故因見聞而精溢出也
虚勞失精候
腎氣虚損不能藏精故精漏失其病小腹絃急隂頭寒
目眶痛髮落今其脈數而散者失精脈也凡脈芤動微
緊男子失精也
虚勞夢泄精候
腎虚為邪所乘邪客於隂則夢交接腎藏精今腎虚不
能制精因夢感動而泄也
虚勞喜夢候
夫虚勞之人血氣衰損臟腑虚弱易傷於邪邪從外集
内未有定舍反淫於臟不得定處與榮衞俱行而與魂
魄飛揚使人卧不得安喜夢氣淫於腑則有餘於外不
足於内氣淫於臟則有餘於内不足於外若隂氣盛則
夢涉大水而恐懼陽氣盛則夢大火燔爇隂陽俱盛則
夢相殺上盛則夢飛下盛則夢墜甚飽則夢行甚飢則
夢卧肝氣盛則夢怒肺氣盛則夢恐懼哭泣飛揚心氣
盛則夢喜笑恐畏脾氣盛則夢歌樂體重身不舉腎氣
盛則夢腰脊兩解不屬凡此十二盛者至而瀉之立已
厥氣客於心則驚見山嶽熛火客於肺則夢飛揚見金
鐵之器竒物客於肝則夢見山林樹木客於脾則夢見
丘陵大澤壊屋風雨客於腎則夢見臨深没於水中客
於膀胱則夢遊行客於胃則夢飲食客於大腸則夢田
野客於小腸則夢遊聚邑街衢客於膽則夢鬪訟自割
客於隂則夢接内客於項則夢多斬首客於脛則夢行
走而不能前又居深地中客於股則夢禮節拜起客於
胞則夢溲便凡此十五不足者而補之而已尋其致夢
以設法治則病無所逃矣
虚勞尿血候
勞傷而生客熱血滲於胞故也血得温而妄行故因熱
流散滲於胞而尿血也
虚勞精血出候
此勞傷腎氣故也腎藏精精者血之所成也虚勞則生
七傷六極氣血俱損腎家偏虚不能藏精故精血俱出
也
虚勞膝冷候
腎弱髓虚為風冷所搏故也腎居下焦主腰腳其氣榮
潤骨髓今腎虚受風寒故令膝冷也久不已則腳酸疼
屈弱其湯熨針石別有正方補養宣導今附於後
養生方導引法云兩手反向拓席一足跪坐上一足屈
如仰面看氣道衆處散適極勢振之四七左右亦然始
兩足向前雙蹹極勢二七去胷腹病膝冷臍悶
又云互跪調和心氣向下至足意想氣索索然流布得
所始漸漸平手舒手傍肋如似手掌内氣出氣不上面
覺急悶即起背至地來去三七微減去膝頭冷膀胱宿
病腰内脊強臍下冷悶
又云舒兩足坐散氣向涌泉可三通氣徹倒始收右足
屈捲將兩手急捉脚涌泉挽足蹹手挽一時取勢手足
用力送氣向下三七不失氣數尋去腎内冷氣膝冷脚
疼
又云跪一足坐上兩手䏶内捲足努踹向下身外扒一
時取勢向心來去二七左右亦然去痔五勞足臂疼悶
膝冷隂冷
又云卧展兩脛足十指相拄伸兩手身旁鼻内氣七息
除兩脛冷腿骨中痛
又云偃卧展兩脛兩手外踵者相向亦鼻内氣自極七
息除兩膝寒脛骨疼轉筋
又云兩足指向下拄席兩涌泉相拓坐兩足跟頭兩膝
頭外扒手身前向下盡勢七通去勞損隂疼膝冷脾瘦
腎乾
又云兩手抱兩膝極勢來去搖之七七仰頭向後去膝
冷
又云偃卧展兩脛兩足指左向直兩手身旁鼻内氣七
息除死肌及脛寒
又云立兩手搦腰遍使身正放縱氣下使得所前後振
摇七七足并頭兩向振摇二七頭上下搖之七縮咽舉
兩髆仰柔脊冷氣散令臟腑氣向涌泉通徹
又云互跪兩手向後掌合地出氣向下始漸漸向下覺
腰脊大悶還上來去二七身正左右散氣轉腰三七去
臍下冷悶膝頭冷解谿内病
虚勞隂冷候
隂陽俱虚弱故也腎主精髓開竅於隂今隂虚陽弱血
氣不能相榮故使隂冷也久不已則隂痿弱
虚勞髀樞痛候
勞傷血氣膚腠虚疎而受風冷故也腎主腰脚腎虚弱
則為風邪所乘風冷客於髀樞之間故痛也
虚勞偏枯候
夫勞損之人體虚易傷風邪風邪乘虚客於半身留在
肌膚未即發作因飲水水未消散即勞於腎風水相搏
乘虚偏發風邪留止血氣不行故半身手足枯細為偏
枯也
虚勞隂痿候
腎開竅於隂若勞傷於腎腎虚不能榮於隂器故痿弱
也診其脉瞥瞥如羹上肥陽氣微連連如蜘蛛絲隂氣
衰微而風邪入於腎經故隂不起或引小腹痛也
養生方云水銀不得近隂令玉莖消縮
虚勞隂痛候
腎氣虚損為風邪所侵氣流入於腎經與隂氣相擊真
邪交争故令隂痛但冷者唯痛挾熱則腫其湯熨針石
别有正方補養宣導今附於後
養生方導引法云兩足指向下拄席兩涌泉相拓坐兩
足跟頭兩膝頭外扒手身前向下盡勢七通去勞損隂
疼膝冷
虚勞隂腫候
此由風熱客於腎經腎經流於隂器腎虚不能宣散故
致腫也
虚勞隂疝腫縮候
疝者氣痛也衆筋會於隂器邪客於厥隂少隂之經與
冷氣相搏則隂痛腫而攣縮
虚勞隂下痒濕候
大虚勞損腎氣不足故隂冷汗液自泄風邪乘之則搔
痒其湯熨針石別有正方補養宣導今附於後
養生方導引法云卧令兩手布膝頭取踵置尻下以口
内氣腹脹自極以鼻出氣七息除隂下濕少腹裏痛膝
冷不隨
虚勞隂瘡候
腎榮於隂器腎氣虚不能制津液則汗濕虚則為風邪
所乘邪客腠理而正氣不泄邪正相干在於皮膚故痒
搔之則生瘡
風虚勞候
風虚者百痾之長勞傷之人血氣虚弱其膚腠虚疎風
邪易侵或遊易皮膚或沈滯臟腑隨其所感而衆病生
焉其湯熨針石别有正方補養宣導今附於後
養生方導引法云屈一足指向地努之使急一手倒挽
足解溪向心極勢腰足解溪頭如似骨解氣散一手向
後拓席一時盡勢三七左右換手亦然去手足腰髆風
熱急悶
又云仰頭却背一時極勢手向下至膝頭直腰面身正
還上去三七始正身縱手向下左右動腰二七上下挽
背脊七漸去背脊臂髆腰冷不和頭向下努手長舒向
背上高舉手向上共頭漸漸五寸一時極勢手還收向
心前向背後去來和諧氣共力調不欲氣強於力不欲
力強於氣二七去胸背前後筋脉不和氣血不調
又云伸左脛屈右膝内壓之五息止引胏去風虚令人
目明依經為之引胏中氣去風虚病令人目明夜中見
色與晝無異
巢氏諸病源候總論卷四
