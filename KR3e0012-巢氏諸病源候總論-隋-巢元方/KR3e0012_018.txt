欽定四庫全書
巢氏諸病源候總論卷十八
隋巢元方撰
濕䘌病諸候(凡三論)
濕䘌候
濕䘌病由脾胃虚弱為水濕所乘腹内蟲動侵食成䘌
也多因下利不止或時病後客熱結腹内所為其狀不
能飲食忽忽喜睡綿綿微熱骨節沈重齒無色舌上盡
白細瘡如粟若上脣生瘡是蟲食五蔵則心煩懊若下
脣生瘡是蟲食下部則肛門爛開甚者府蔵皆被食齒
下上齗悉生瘡齒色紫黑利血而濕由水氣也脾與胃
合俱象土胃為水榖之海脾氣磨而消之水榖之精化
為血氣以養府蔵若脾胃和則土氣強盛水濕不能侵
之脾胃虚弱則土氣衰微或受於冷或傷於熱使水穀
不消化糟粕不儐實則成下利翻為水濕所傷若時病
之後腸胃虚熱皆令三尸九蟲因虚動作侵食五蔵上
出脣口下至肛門胃虚氣逆則變嘔噦蟲食五蔵傷敗
利出瘀血如此者死其因脾胃虚微土氣衰弱為水濕
所侵蟲動成䘌故名濕䘌也
又云有天行之濕初得不覺行坐不發恒少氣力或微
利或不利病成則變嘔吐即是蟲内食於蔵
又云有急結濕先因腹痛下利膿血相兼出病成翻大
小便不通頭項滿痛小腹急滿起坐不安亦是内食五
蔵凡如此雖初證未發於外而心腹亦常煩懊至於臨
困脣口及肛門方復生瘡即死也
心䘌候
心䘌者由蔵虚諸蟲在腸胃間因虛而動攻食心謂之
心䘌初不覺他病忽忽嗜睡四支沈重此䘌或食心則
心煩悶懊痛後乃侵食餘處診其脉沈而細手足冷内
濕䘌在心也
疳䘌候
人有嗜甘味多而動腸胃間諸蟲致令侵食府蔵此猶
是䘌也凡食五味之物皆入於胃其氣隨其府蔵之味
而歸之脾與胃為表裏俱象土其味甘而甘味柔潤於
脾胃脾胃潤則氣緩氣緩則蟲動蟲動則侵食成疳䘌
也但蟲因甘而動故名之為疳也其初患之狀手足煩
疼腰脊無力夜卧煩燥昏昏善忘嘿嘿眼澀夜夢顛倒
飲食無味面失顔色喜睡起即頭眩體重䏶脛痠疼其
上食五蔵則心内懊惱出食咽喉及齒齗皆生瘡出黑
血齒色紫黑下食腸胃下利黑血出食肛門生瘡爛開
胃氣逆則變嘔噦急者數日便死亦有緩者心沈嘿支
節疼重食飲減少面無顔色在内侵食乃至數年方上
食口齒生瘡下至肛門傷爛乃死
又云五疳一是白疳令人皮膚枯燥面失顔色二是赤
疳内食人五蔵令人頭髮焦枯三是蟯疳食人脊膂遊
行五蔵體重浮腫四是疳䘌令人下部疼癢腰脊攣急
五是黑疳食人五蔵多下黑血數日即死凡五疳白者
輕赤者次蟯疳又次之甘䘌又次之黑者最重皆從腸
裏上食咽喉齒齗並生瘡下至穀道傷爛下利膿血嘔
逆手足心熱腰痛嗜睡秋冬可春夏極
又云面青頰赤眼無精光脣口燥腹脹有塊日日瘦損
者是疳食人五蔵至死不覺
又云五疳緩者則變成五蒸五蒸者一曰骨蒸二曰脉
蒸三曰皮蒸四曰肉蒸五曰血蒸其根源初發形候雖
異至於蒸成為病大體略同皆令人腰疼心滿虚乏無
力日漸羸瘦或寒熱無常或手足煩熱或逆冷或利或
澀或汗也五蒸别自有論與虚勞諸病相從也
九蟲病諸候(凡五論)
九蟲候
九蟲者一曰伏蟲長四分二曰蚘蟲長一尺三曰白蟲
長一寸四曰肉蟲狀如爛杏五曰肺蟲狀如蠶六曰胃
蟲狀如蝦蟇七曰弱蟲狀如瓜瓣八曰赤蟲狀如生肉
九曰蟯蟲至細微形如菜蟲伏蟲羣蟲之主也蚘蟲貫
心則殺人白蟲相生子孫轉大長至四五尺亦能殺人
肉蟲令人煩滿肺蟲令人欬嗽胃蟲令人嘔逆吐喜噦
弱蟲又名膈蟲令人多唾赤蟲令人腸鳴蟯蟲居胴腸
多則為痔極則為癩因人瘡處以生諸癰疽癬瘻瘑疥
齲蟲無所不為人亦不必盡有有亦不必盡多或偏無
者此諸蟲依腸胃之間若府蔵氣實則不為害若虚則
能侵蝕隨其蟲之動而能變成諸患也
三蟲候
三蟲者長蟲赤蟲蟯蟲也為三蟲猶是九蟲之數也長
蟲蚘蟲也長一尺動則吐清水出則心痛貫心則死赤
蟲狀如生肉動則腸鳴蟯蟲至細微形如菜蟲也居胴
腸間多則為痔極則為癩因人瘡處以生諸癰疽癬瘻
瘑疥齲蟲無所不為此即是九蟲内之三者而今别立
名當以其三種偏發動成病故謂之三蟲也其湯熨針
石别有正方補養宣導今附於後
養生方導引法云以兩手着頭相义長氣即吐之坐地
緩舒兩脚以兩手外抱膝中疾低頭入兩膝間兩手交
义頭上十三通愈三尸也
又云叩齒二七過輒咽氣二七如三百通乃止為之二
十日邪氣悉去六十日小病愈百日大病除三蟲伏尸
皆去面體光澤也
蚘蟲候
蚘蟲者是九蟲内之一蟲也長一尺亦有長五六寸或
因府蔵虚弱而動或因食甘肥而動其發動則腹中痛
發作腫聚去來上下痛有休息亦攻心痛口喜吐涎及
吐清水貫傷心者則死診其脉腹中痛其脉法當沈弱
弦今反脉洪而大則是蚘蟲也
寸白蟲候
寸白者九蟲内之一蟲也長一寸而色白形小褊因府
蔵虚弱而能發動或云飲白酒以桑枝貫牛肉炙食并
生栗所成
又云食生魚後即飲乳酪亦令生之其發動則損人精
氣腰脚疼弱又云此蟲生長一尺則令人死
蟯蟲候
蟯蟲猶是九蟲内之一蟲也形甚小如今之蝸蟲狀亦
因府蔵虚弱而致發動甚者則能成痔瘻疥癬癩癰疽
瘑諸瘡蟯蟲是人體虚極重者故為蟯蟲因動作無所
不為也
巢氏諸病源候總論卷十八
