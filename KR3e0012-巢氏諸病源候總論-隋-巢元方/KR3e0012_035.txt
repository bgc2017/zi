欽定四庫全書
巢氏諸病源候總論卷三十五
隋巢元方撰
瘡病諸候(凡六十五論)
頭面身體諸瘡候
夫内熱外虚爲風濕所乘則生瘡所以然者肺主氣候
於皮毛脾主肌肉氣虚則膚腠開爲風濕所乘内熱則
脾氣温脾氣温則肌肉生熱也濕熱相摶故頭面身體
皆生瘡其瘡初如皰湏臾生汁熱盛者則變爲膿随瘥
随發
頭面身體諸久瘡候
諸久瘡者内熱外虚爲風濕所乘則頭面身體生瘡其
藏内熱實氣盛熱結肌肉其熱留滯不歇故瘡經久不
瘥
諸惡瘡候
諸瘡生身體皆是體虚受風熱風熱與血氣相摶故發
瘡若風熱挾濕毒之氣者則瘡痒痛焮腫而瘡多汁身
體壯熱謂之惡瘡也
養生方云銅噐盖食汁入食發惡瘡内疽也
又云醉而交接或致惡瘡又云飲酒熱未解以冷水
洗面令惡瘡輕者皻皰又云五月五日取棗葉三
升井華水搗取汁浴永不生惡瘡又云井華水和粉
洗足不病惡瘡其湯熨針石别有正方補養宣導今附
於後
養生方導引法云龍行氣叩頭下視不息十二通愈風
疥惡瘡熱不能入
又云五月一日八月二日九月九日十月七日十一月
四日十二月十三日沭浴除惡瘡
久惡瘡候
夫體虚受風熱濕毒之氣則生瘡痒痛焮腫多汁壯熱
謂之惡瘡而濕毒氣盛體外虚内熱其瘡漸增經久不
瘥爲久惡瘡
瘑瘡候
瘑瘡者由膚腠虚風濕之氣折於血氣結聚所生多著
手足間逓相對如新生茱萸子痛痒㧓搔成瘡黃汁出
浸淫生長折裂時瘥時劇變化生蟲故名瘑瘡
燥瘑瘡候
膚腠虚風濕摶於血氣則生瘑瘡若濕氣少風氣多者
其瘑則乾燥但痒搔之白屑出乾枯拆痛此蟲毒氣淺
在皮膚故名燥瘑瘡也
濕瘑瘡候
膚腠虚風濕摶於血氣生瘑瘡若風氣少濕氣多其瘡
痛痒搔之汁出常濡濕者此蟲毒氣深在於肌肉内故
也
久瘑瘡候
瘑瘡積久不瘥者由膚腠虚則風濕之氣停滯蟲在肌
肉之間則生長常痒痛故經久不瘥
癬候
癬病之候皮肉隱胗如錢文漸漸增長或圓或斜痛痒
有匡郭裏生蟲搔之有汁此肉風濕邪氣客於腠理復
值寒濕與血氣相摶則血氣否澀發此疾
按九蟲論云蟯蟲在人腸内變化多端發動亦能爲癬
而癬内實有蟲也
養生方云夏勿露面卧露下堕面皮厚及喜成癬
乾癬候
乾癬但有匡郭皮枯索痒搔之白屑出是也皆是風濕
邪氣客於腠理復值寒濕與血氣相摶所生若其風毒
氣多濕氣少故風沈入深故無汁爲乾癬也其中亦生
蟲
濕癬候
濕癬者亦有匡郭如蟲行浸淫赤濕痒搔之多汁成瘡
是其風毒氣淺濕多風少故爲濕癬也其裏亦生蟲
風癬候
風癬是惡風冷氣客於皮折於血氣所生亦作圓文匡
郭但㧓搔頑痺不知痛痒其裏亦有蟲
白癬候
白癬之状白色硿硿然而痒此亦是腠理虚受風風與
氣并血澀而不能榮肌肉故也
牛癬候
俗云以盆噐盛水飲牛用其餘水洗手面即生癬名牛
癬其狀皮厚㧓之&KR1836;強而痒是也其裏亦生蟲
圓癬候
圓癬之狀作圓文隱起四畔赤亦痒痛是也其裏亦生
蟲
狗癬候
俗云狗䑛之水用洗手面即生癬其狀微白點綴相連
亦微痒是也其裏亦生蟲
雀眼癬候
雀眼癬亦是風濕所生其文亦是雀眼故謂之雀眼癬
搔之亦痒中亦生蟲
刀癬候
俗云以磨刀水用洗手面而生癬名爲刀癬其形無匡
郭縱横無定是也中亦生蟲
久癬候
久癬是諸癬有蟲而經久不瘥者也癬病之狀皮肉隱
胗如錢丈漸漸增長或圓或斜痒痛有匡郭搔之有汁
又有乾癬枯索痒搔之白屑出又有濕癬如蟲行浸淫
赤濕痒搔之有汁又有風癬搔之頑痺不知痛痒又有
牛癬因飲牛餘水得之其狀皮厚㧓之&KR1836;強又有圓癬
作圓文隱起四面赤又有狗癬因以狗䑛餘水洗手面
得之其狀微白點綴相連亦微痒又有雀眼癬作細文
似雀眼搔之亦痒痛又有刀癬因以磨刀水洗手面得
之其狀無匡郭縱邪無定如此之癬初得或因風濕客
於肌膚折於血氣所生或因用牛狗所飲餘水洗手面
得之至其病成皆有蟲侵食轉深連滯不瘥故成久癬
疥候
疥者有數種有大疥有馬疥有水疥有乾疥有濕疥多
生手足乃至遍體大疥者作瘡有膿汁焮赤痒痛是也
馬疥者皮内隱嶙起作根墌搔之不知痛此二者則重
水疥者㾦㿔如小瘭摘破有水出此一種小輕乾疥者
但痒搔之皮起作乾痂濕疥者小瘡皮薄常有汁出並
皆有蟲人往往以針頭挑得狀如水内瘑蟲此悉由皮
膚受風邪熱氣所致也
按九蟲論云蟯蟲多所變化多端或作瘑疥痔瘻無所
不爲其湯熨針石别有正方補養宣導今附於後
養生方導引法云龍行氣叩頭下視不息十二通愈風
疥惡瘡熱不能入
乾疥候
乾疥但痒搔之皮起作乾痂此風熱氣深在肌肉間故
也
濕疥候
濕疥起小瘡皮薄常有水汁出此風熱氣淺在皮膚間
故也
熱瘡候(缺)
查疽之狀隱胗赤起如今查&KR0008;子形是也亦是風邪客
於皮膚血氣之所變生也其瘡亦有蟲亦痒痛時焮腫
汁出
頑疽候
此由風濕客於皮膚血氣變隱胗生瘡痒而不痛故名
頑疽
棖疽候
棖疽是諸雜瘡帶風濕苦痒數以手㧓搔棖觸便侵食
闊久不瘥乃變生蟲故名棖疽
月食瘡候
月食瘡生於兩耳及鼻面間并下部諸孔竅側侵食乃
至筋骨月初則瘡盛月末則瘡衰以其随月生因名之
爲月食瘡也又小兒耳下生瘡亦名月食世云小兒見
月以手指指之則令病此瘡也其生諸孔竅有蟲久不
瘥則變成瘻也
天上病候
天上病者人神采昏塞身體沉重下體生瘡上食五臟
其者至死世人隱避其名故云天上病也此是臓腑虚
腸胃之間蟲動侵食人五臟故也
甜瘡候
甜瘡生面上不痒不痛常有肥汁出汁所留處随即成
瘡亦生身上小兒多患之亦是風濕摶於血氣所生以
其不痒不痛故名甜瘡
浸淫瘡候
浸淫瘡是心家有風熱發於肌膚初生甚小先痒後痛
而成瘡汁出侵潰肌肉浸淫漸闊乃徧體其瘡若從口
出流散四肢則輕若從四肢生然後入口者則重以其
漸漸增長因名浸淫也
反花瘡候
反花瘡者由風毒相摶所爲初生如飯粒其頭破則血
出便生惡肉漸大有根膿汁出肉反散如花狀因名反
花瘡凡諸惡瘡久不瘥者亦惡肉反出如反花形
瘡建候
人身上患諸瘡熱氣盛者腫焮痛附畔别結聚狀如瘰
癧者名爲瘡建亦名瘡根也
王爛瘡候(王音旺)
王爛瘡者由臟腑實熱皮膚虚而受風濕與熱相摶故
初起作瘭漿漸漸王爛汁流浸潰爛故名王爛也亦名
王灼瘡其初作瘭漿如湯火所灼也又名洪燭瘡初生
如沸湯洒作瘭漿赤爛如火燭故名洪燭也
白頭瘡候
白頭瘡者由體虚帶風熱遍身生瘡瘡似大疥痒漸白
頭而有膿四邊赤疼痛是也
無名瘡候
此瘡非癰非疽非癬非疥狀如惡瘡或瘥或劇人不能
名無名瘡也此亦是風熱摶於血氣所生也
猪灰瘡候
猪灰瘡者坐處生瘡赤黑有竅深如大豆許四邊青中
央坼作臼䧟而不甚痛狀如猪灰因以爲名此亦是風
熱摶於血氣所生也
不痛瘡候
諸瘡久不瘥觸風冷有惡肉則搔針炙不覺痛因以不
痛爲名
雁瘡候
雁瘡者其狀生於體上如濕癬癧瘍多著四支乃遍身
其瘡大而熱疼痛得此瘡者常在春秋二月八月雁来
時則發雁去時則瘥故以爲名亦雁過荆漢之域多有
此病
蜂窠瘡候
其瘡如疽瘻之類有小孔象於蜂窠因以爲名此亦風
濕摶於血氣之所生也
斷咽瘡候
此瘡繞頸而生皮傷赤若匝頸則害人此亦是風濕摶
於血氣之所生也
毒瘡候
此由風氣相摶變成熱毒而生瘡於指節或指頭初似
疥甚痒經宿乃紫黑也
瓠毒瘡候
俗云人有用瓠花上露水以洗手遇毒即作瘡因以名
之
晦瘡候
其瘡生皆兩兩相對頭戴白膿俗云人有誤小便放竈
處即生此瘡小兒多患也
集瘡候
此瘡十數箇集生一處因以爲名亦是皮膚偏有虚處
風濕摶於血氣變生
屋食瘡候(缺)
斷耳瘡候
斷耳瘡生於耳邊久不瘥耳乃取斷此亦月食之類但
不随月生長爲異此瘡亦是風濕摶血氣所生以其斷
耳因以爲名也
新婦瘡候
此瘡狀繞腰生如蠼螋屎但不痛爲異耳此瘡亦是風
濕摶血氣所生而世人呼之爲新婦瘡也
土風瘡候
土風瘡狀如風胗而頭破乍發乍瘥此因肌腠虚疎風
塵入於皮膚故也俗呼之爲土風瘡也
逸風瘡候
逸風瘡生則遍體狀如癬疥而痒此由風氣散逸於皮
膚因名逸風瘡也
甑帶瘡候
甑帶瘡者繞腰生此亦風濕摶血氣所生狀如甑帶因
以爲名又云此瘡繞腰帀則殺人
兔齧瘡候
凡疽發於脛名曰兔齧瘡一名血實瘡又随月生死盖
月食之類非脛瘡也尋此瘡亦風濕摶於血氣血氣實
熱所生故一名血實又名兔齧者亦當以其形狀似於
兔齧因以爲名
血瘡候
血瘡者云諸患風濕摶血氣而生瘡其熱氣發逸瘡但
出血者名爲血瘡也
瘡中風寒水候
凡諸瘡生之初因風濕摶血氣發於皮膚故生也若久
不瘥多中風冷水氣若中風則噤痙中冷則難瘥中水
則腫也
露敗瘡候
凡患諸瘡及惡瘡初雖因風濕摶血氣藴結生蒸發皮
肉成瘡若觸水露氣動經十數年不瘥其瘡瘀黑作痂
如被霜瓠皮瘡内肉似斷故名露敗瘡也
瘡惡肉候
諸瘡及癰疽皆是風濕摶血氣血氣藴結生熱而發肌
肉成瘡久不瘥者多生惡肉四邊突起而好肉不生此
由毒熱未盡經絡尚壅血氣不到故也
瘡瘥復發候
諸惡瘡皆因風濕毒所生也當時雖瘥其風毒氣猶在
經絡者後小勞熱或食毒物則復更發
漆瘡候
漆有毒人有禀性畏漆但見漆便中其毒喜面痒然後
胷臂䏶腨皆悉瘙痒面爲起腫繞眼微赤諸所痒處以
手搔之随手輦展起赤㾦㿔㾦㿔消已生細粟瘡甚微
有中毒輕者證候如此其有重者遍身作瘡小者如麻
豆大者如棗杏膿焮疼痛摘破小定有小瘥随次更生
若火燒漆其毒氣則厲著人急重亦有性自耐者終日
燒煮竟不爲害也
凍爛腫瘡候
嚴冬之月觸冐風雪寒毒之氣傷於肌膚血氣壅澁因
即&KR0146;凍焮赤疼腫便成凍瘡乃至皮肉爛潰重者支節
堕落
夏日沸爛瘡候
盛夏之月人膚腠開易傷風熱風熱毒氣摶於皮膚則
生沸瘡其狀如湯之沸輕者帀帀如粟粒重者熱汗漬
漬成瘡因以爲名世呼爲沸子也
傷瘡病諸候(凡四論)
湯火瘡候
凡被湯火燒者初慎勿以冷物及井下泥尿泥及蜜淋
搨之其熱氣得冷即却深摶至骨爛人筋也所以人中
湯火後喜攣縮者良由此也
炙瘡急腫痛候
夫炙瘡膿潰已後更焮腫急痛者此中風冷故也
炙瘡久不瘥候
夫炙之法中病則止病已則瘡瘥若病勢未除或中風
冷故久不瘥也
針炙瘡發洪候
夫針炙皆是節穴俞募之處若病甚則風氣衝擊於瘡
凡血氣相随而行故風乘於氣而動於血血從炙瘡處
出氣盛則血不止名爲發洪
巢氏諸病源候總論卷三十五
