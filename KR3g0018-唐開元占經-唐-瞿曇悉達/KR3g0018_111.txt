唐開元占經卷一百十一
八穀占唐瞿曇悉達撰
八穀生長
神農曰禾生於棗出於上黨羊頭之山右谷中生七十
日秀六十日熟凡一百三十日成忌於寅邜黍生於
榆出於大梁之山左谷中生六十日秀四十日熟凡一
百日成忌於丑大豆生於槐出於沮石之山谷中九
十日華六十日熟凡一百五十日成忌於夘小豆生
於李出於農石之山谷中生六十日華五十日熟凡一
百一十日成忌於邜秫生於楊出於農石之山谷中
七十日秀六十日熟凡一百三十日成忌於午蕎麥
生於杏出於長石之山谷中生二十四日秀五十日熟
凡七十五日成忌於子麻生於荆出於農石之山谷
中生七十日秀六十日熟凡一百三十日成忌於未午
辰亥日小麥生於桃出於須石之山谷中生三百
日秀三十日熟凡三百三十日成忌於子稻生於柳
出於農石之山谷中生八十日秀七十日熟凡百五十
日成忌於亥五榖生長日種者多實以老死日種者
無實又難生以忌日種之一人不食禾生於已疾於
酉長於子老於戌惡於丙丁忌於寅邜黍生於寅疾
於午長於丙丁老於戌死於申惡於壬忌於丑豆生
於申疾於子長於壬老於丑惡於甲乙忌於丙丁麥
生於酉疾於夘長於辰老於午死於已惡於戌忌於子
太歲在四季葶藶子熟時可種禾豆夏至時可種黍麻
夏至後百五十日地氣上時可種麥(丑未戌是也)太歲在四
仲椹熟時可種禾豆夏至可種黍糜夏至後九十日地
氣上可麥(子午邜酉是也)太歲在四孟以蠶卧起時可種禾豆
夏至前五十日可種稻黍糜夏至後八十日地氣上可
種麥(寅申巳亥是也)
八榖隂陽相衝
黃帝占曰榖有隂陽衝位相當王相廢休名在其鄉
黃帝要經曰春夏為陽秋冬為隂隂當合賤陽當合貴
春夏賤為順秋冬貴為逆黃帝占曰稻與小麦為隂
陽稻賤時小麥貴十五日反之亦等黍與小豆為隂
陽黍賤時小豆貴麻與大麥為隂陽麥賤時大麥貴
大麥賤時小豆貴麻與大麥為隂陽麻賤時大麥貴
大麥賤時麻貴粟與大豆為隂陽粟賤大豆貴大豆
賤粟貴
候八榖貴賤及歲雜物蚕善惡
黃帝占曰粟嘗以建戌之月下旬二十五日下價為本
以建亥之月上旬上價為末乘本貴之一錢以五并本
價以為来年春夏極貴定即亥月與戌月平者更以建
子之月乘亥月價見一貴之一貴之以三皆并本價以
為来年春夏極貴各在其衝月即冬三月皆不貴各平
平者来年春不復貴矣黍常以建酉之月下旬二十
五日下價為本以建戌之月上價上旬為末本一錢貴
之以五并本價以為来年春夏極價定即冬三月平平
者春夏不復貴麻常以建戌之月下旬二十五日價
為本以建亥之月上旬價為末末乘其本一錢貴之以
五并本價以為来年春夏價定即冬三月皆平平者春
夏不復貴大豆常以建亥之月下旬二十五日下
價為本以建子之月上旬上價為末末乘其本一錢貴
之以五并本價以為来年春夏極價定矣即冬三月皆
平平者春夏不復貴麥常以建午之月下旬二十五日
下價為本以建未之月上旬上價為末末乘本一錢貴
之五并本價以為来冬春價極貴定矣夏秋三月平平
者冬不復貴師曠占曰常以正月一日迄十二日以
占十二月以日易月每歲黃氣其氣為差歲風從西来
西南来皆為榖貴從東即榖賤黃帝占曰正月上邜
日候風其有寒風者榖小貴若至衝必貴矣其邜日不
風寒而温者即中平也春雨甲申五榖熟夏雨甲申
五榖大好神農占曰正月上朔有風雨三月榖貴石
五百錢黃帝占曰春雨甲寅乙夘入地五寸糴小貴
若不貴夏榖貴正月丙丁為朔穄黍貴戊巳為朔粟
貴庚辛為朔麻稻貴甲乙為朔大小麥貴壬癸為朔大
小豆貴正月三日當風不風則莫不同者謂無黍
東方朔占曰正月朔日雨歲中下田麥成禾黍小貴
沛公占常以正月甲辰先至大麥貴丙辰先至黍貴戌
辰先至粟貴庚辰先至大豆貴壬辰先至小豆貴正
月一日得寅貴盡十二日以占十二月黃帝占曰正
月晦二月朔有風雨稻惡糴貴二月晦三月朔有風雨
其年大水麥惡十二月晦正月朔風雨春旱三月晦四
月朔有風雨春糴貴四月晦五月朔有風雨其年大水
麥惡五月晦六月朔有風雨春旱六月晦七月朔有風
雨春糴貴七月晦八月朔有風雨歲糴貴東方朔占
曰三月得已朔大麥熟庚朔禾熟兵賊起辛朔下田不
收壬朔赤地千里米穀貴癸朔熟三月有三邜大豆
好無三邜旱種禾四月丙午夏苗長四月無三邜旱
種麻京房占曰五月無三邜旱種大豆六月無三邜
穄不好神農占曰八月有三邜麥大善無三邜麥不
善京房占曰八月無三邜旱種麥黃帝占曰四月
朔日風起東来雞鳴至日出禾黍畆三斛至日中畆二
十斛至夜半畆三十斛以中田准之黃帝占曰夏至
以五月朔日至者其國大驚榖小貴四月五日六日至
者榖大貴十日十二日至者五榖大貴二十七日二十
九日至者國王大驚以晦日至者國有大喪六月朔至
者人民相食及五年事四月至上又云夏至在天門土
國大驚在地戶谷雨五榖大貴在人門為三公羣臣大
夫榖貴必察之二日之中又五六月晦朔日夏至者賣
田宅榖貴十倍人民相食其歲惡田宅雖賤慎勿取之
立夏戊子大風自北来糴石三百倍貴黃帝要經
曰春雨乙邜夏糴貴夏雨丁邜秋糴貴秋雨辛夘冬糴
貴冬雨癸邜春糴貴倍雨一卯斛百文雨二邜斛二百
雨三邜斛三百雨四邜斛一斤金沛公占曰三月一
日乙邜荆楚賤得丁邜周秦貴得己邜燕趙貴得辛邜
韓魏貴得癸邜梁魯貴神農占曰凡蟲食李則黍貴
食棗粟貴食杏麥貴食荆麻貴食桑絲貴正月上朔
日風從東来植禾善風從南來植黍善風從北来稚禾
善四月四日風從東来植豆善西来四日至七日中善
七日至十日稚禾善十四日無風不可種豆從東至日
到来年滿六十日有大風雨折樹木麥大善從平朔至
食時植麥善至日中中麥善至日入稚麥善常以夏至
後九十日可種四月朔日風從東来從平明至辰時
植黍善至日中中黍善至日入稚黍善正月朔日
日清明蚕善京房占曰正月一日候風平明和調不
風植稼蠶善日中和調中稼稚蠶善至暮無風五榖桑
蠶滋茂人民六畜無病沛公占曰正月一日平明温
不風早蠶善日中不風中蠶善日入不風稚蠶善終日
不風植稚皆善東方朔曰正月朔日當温更風雨者
米大貴蠶傷風起西方來年兵革貴京房曰太歲在
寅歲中三十日大隂蠶不登菽麥昌人民食四升太
歲在邜中調和豆麥昌人民食五升旱四十日在六月
太歲在辰歲中旱三十日六月大風旱六十日歲人
病豆成太歲在已小兵起大麥登四十日旱在六月
百物賤不宜早蠶晚者成五榖熟太歲在午五百日
旱蠶登百榖不為晚蠶傷兵革起六畜小兒死大歲
在未十月小兵豆登麥惡旱蠶不成晚者好旱六十日
在二月太歲在申蠶登麥熟五榖旱五十日人多病
兵革起早蠶不成晚者好太歲在酉兵起人病早蠶
不登晚者好六畜傷六月七月旱太歲在戍兵起蠶
不登肉賤牛馬貴高山旱人飢米斗七十文太歲在
亥兵起人飢人多病憂在四十日在州旱七十日豆麥
好五榖成蠶子如星太歲在子水旱不時五榖不成
旱三十三日在六月西方米麥暴貴太歲在丑有兵
起早蠶不成晚者好人民不安黃帝占曰太歲在亥
名曰天空糴法當貴太歲在丑名曰隂盡陽起可取
陽榖陽榖者粟也太歲在已名曰地空糴法當貴
太歲在未名曰陽盡隂起可取隂榖隂榖者黍也太
隂乘寅早水晚旱蠶禾菽麥昌人食四升太隂乘邜
禾稻菽麥黍昌人食二升太隂乘辰早旱晚水人飢
豆昌麥熟民食二升太歲乘已小兵動蠶麥昌二升
太隂乘午大旱蠶成稻菽麥昌禾不為二升太歲
乘未小兵起蠶稻昌菽麥不為三升太隂乘酉大兵
民疫蠶菽麥皆不成民食七升大耗太隂乘亥有兵
麥禾善五升太隂乘子天大霧歲水大出稻麥蠶禾
昌民食三升大隂乘丑歲小兵早蠶不登稻疾菽不
成麥昌民食三升黃帝占曰正月一日二日雨民食
二升三日四日雨民食四升五日六日雨民食六升七
日八日雨民食一升十日雨不占師曠占曰正月七
日風從西北來起荆地弱來人民霖變訟六畜貴榖亦
貴過度歲不善京房占曰正月初一日為雞二日為
狗三日為羊四日為猪五日為牛六日為馬七日為人
八日為榖和調不風寒即人不病六畜不死亡郗萌
曰常以正月朔日暮候東井上有雲歲水潦務耕山田
高處東方朔曰常以正月一日夜半子時候東方有
黃色雲者春大赦南方有黃雲者夏有赦西方有黃雲
者秋有赦北方有黃雲者冬有赦雜者皇太子有赦有
黑雲雜者必有皇后若女子之赦京房易占曰正
月一日雲氣五色偹且精神十二律氣各具歲則天下
太平風雨從西北起糴貴神農曰正月有甲子糴初
貴後賤沛公曰正月甲寅先至棺木貴丙寅先至絲
帛貴壬寅先至魚鹽貴各三倍正月朔日大風發屋
折木揚沙動石其歲惡風從東方来人民多疾病風從
南方來大旱風從西方来六畜死亡傷風從北方來下
田不收高田好常從冬至後却數到來年正月上午
滿五十日食足不滿一日之月過一日長一月神農
曰正月上辛温者善風寒者不好黃帝占曰常以正
月八月夜候月在昴東年中大喜月在昴西歲多雨月
在昴北其年大惡月在昴南其年大旱京房曰正月
八月候月在參東大善在參西多水蟲在參北大惡
黃帝占經曰春不欲雨乙卯夏不欲雨丁邜秋不欲雨
辛邜冬不欲雨癸邜以此四邜日雨者人民多病黃
帝占曰常以正月一日夜半子時至明視北方有黑雲
七月水四丈七尺青雲必有疾病流行燕趙當之赤黃
雲人民大飢國多刑獄白雲素服之變赤雲國有喜母
子同光女有昌視南有赤雲當大旱赤地千里五月炎
旱六月有風雨發屋折木并白雲國有大喪天子失喪
坐有黑雲大水不出其年五月有青雲者大吉婦女謀
内視西方有白雲秋有兵内相走宫鐘不鳴劔戟交鋒
有青雲大凶君克臣必死物在市不出其年九月黑雲
者大吉利秋雨甲申六畜多死冬雨甲申人民疾病
九月晦十月朔有風雨其歲惡有小水十月晦十一
月朔有風雨人民多死四月一日二日得酉人民大樂
三日四日得酉人民悦和五日六日得酉人民多疾病
七日八日得酉人民多病九日十日得酉人民多流十
一日十二日得酉人民自相食大凶京房曰五月朔
日當熱而風雨者米貴人食草木風從北方来禾大敗
人民相食黃帝占曰立夏後五日虹始出者萬物皆
實冬至後一日二日得酉其歲半熟三日四日得酉
人民大樂五日六日得酉田禾大熟七日八日得酉大
惡九日得酉五榖大貴十日十一二日得酉五榖大成
傷害六畜寇賊多興十三日得酉人民相戰大凶災八
方俱沸沸酉者金兵之本收成之元首京房曰冬至
後一日有壬無雨二日有壬稚再生三日四日有壬上
下皆熟五日六日有壬溝渠溢苗易治七日八日有壬
水横流九日十日有壬無立牆過十日有壬還一等至
後三日七日有壬苗難治黃帝占曰青車木位甲寅
之精不周風至一日賊風至棺木貴葦席賤廣莫風至
材木貴葵韮賤條風至葱薤賤芻藁貴明庶風至梏朽
賤蒲席貴清明風至棺木賤葦席貴景風至材木
賤葵韮貴凉風至芻藁賤葱薤貴閶闔風至蒲席賤梏
朽貴火車丙寅之精不周風至枲麻絡賤黃白綠貴廣
莫風至纑縷賤錦綉貴條風至布縷賤繒帛貴明庶風
至綿皮革賤絓絮貴清明風至黃白綠賤枲麻絡貴景
風至錦綉絓賤纑貴凉風至繒席賤布縷貴閶闔風至
絓絮賤綿皮革貴土車戊寅之精不周風至稻賤秫术
麥貴廣莫風至小荳賤黍貴條風至大豆賤粟貴明庶
風至大麥賤麻縑貴清明風至秫與小麥賤稻貴景風
至黍賤小豆貴凉風至粟賤大豆貴閶闔風至麻縑賤
大麥貴金車庚寅之精不周風至鐡器賤鉛錫貴廣莫
風至膠漆賤黃金貴條風至珠璣賤銅器貴明庶風至
玉器賤田宅貴清明風至鉛錫賤鐡器貴景風至黃金
賤膠漆貴凉風至銅器賤珠璣貴閶闔風至田宅賤玉
器貴水車壬寅之精不周風發鹽豉賤海錯貴廣莫
風至雞犬賤鯉魚貴條風發猪㹠賤生魚貴明庶風發
牛馬賤羊羔貴清明風發海魚賤鹽豉貴景風發鯉魚
賤雞犬貴凉風發生魚賤猪㹠貴閶闔風至羊羔賤牛
馬貴凡五寅之風所從吹本鄕來之處賤風往所衝之
處為貴一日分出時終日貴在六十日從日入至夜半
貴在二旬中從夜半至雞鳴平明貴在一時常以庚
寅之日候五車金星動故有耗其物金鐡貴動而不明
即貴有大風寒折木發屋即大貴大風寒大貴小風寒
小貴其温即賤不風寒自如常以壬寅之日候五車
水星主船筏六畜水中自行者故水車星動微黑即貴
水物有大風寒折木發屋者大貴大風寒大貴小風寒
小貴不風寒自如常以甲寅之日候五車木星立柱
材木苗蘆薪苛茅故木車星動微青即貴有風寒折木
發屋大風寒大貴小風寒小貴其温即賤不風寒自如
常以丙寅之日候五車火星主蟲采繒帛皮革色赤
動即貴有大風發屋折木大風寒大貴小風寒小貴其
温即賤不風寒自如常以戊寅之日候五車土星主
土公田宅五榖其星赤黃有柱動即榖貴有大風寒發
屋折木大風寒大貴小風寒小貴温即賤不風寒自如
唐開元占經卷一百十一
