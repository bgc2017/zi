唐開元占經卷三十二
唐瞿曇悉達撰
熒惑占三
熒惑犯北方七宿
熒惑犯南斗
石氏曰熒惑犯南斗為赦又曰破軍殺將海中占曰
熒惑犯南斗且有反臣道路不通丞相有事(案司馬彪天文志曰)
(孝順永和二年八月庚子熒惑犯南斗明年五月吳郡太守羊珍等起兵反殺吏民燒宫室太守王衡拒殺珍)
(等又江賊蔡伯流等數百人攻廬陵九江燒滅城郭殺都尉)聖洽符曰熒惑入南
斗口將相有謀反者石氏曰熒惑入南斗三月吳王
死二月王后死一月相死不死出走又曰大國之臣外
内謀大亂(案宋書天文志曰吳王赤烏十三年五月熒惑北至逆行入南斗犯魁第二星而東大元)
(二月權薨是時王陵謀立楚王彪晉太安二年正月熒惑入南斗七月右衛將軍陳眕率衆奉帝伐成都王大)
(軍敗績兵逼乘輿九月王又攻成都王於鄴鄴兵潰成都由是衰亡帝還洛張方又脅如長安時天下盗賊群)
(起張昌尤甚)甘氏曰熒惑入南斗中國大亂兵大起(司馬彪天文志)
(曰孝順嘉平元年十月熒惑入南斗中其十一月會稽賊許昭聚衆自稱大將軍昭父坐為越王攻破郡縣也)
熒惑入南斗口中大臣反被誅者若將相出走郗萌
曰熒惑入南斗國饑熒惑入南斗口中立太子期不出
百二十日熒惑入南斗天下受爵禄期六十日若九十
日熒惑逆行三芒入斗口中必有亾國死王玉歴曰
逆行角入斗口中必有大喪郗萌曰熒惑行南斗有
土功事海中占曰熒惑逆行南斗怒動大明天下大
驚郗萌曰熒惑過南斗出斗上行疾天子憂出斗下
行疾臣有憂春秋緯曰熒惑入南斗先潦後大旱
郗萌曰熒惑留南斗無功者賞甘氏曰熒惑舍南斗
之西木菓不實海中占曰熒惑舍南斗環繞成鈎己
太尉上卿宰相死郗萌曰熒惑舍南斗之東天下大
戰一曰守三十日其君憂玉歷曰熒惑出入留舍斗
魁之中五日不下天下有兵將軍國易政改元不出一
年有兵事黃帝占曰熒惑守南斗百日五穀出婦女
轉漕若有諸侯客來見天子者熒惑守南斗糴貴又
曰七日以上太子疾十二日以上庶子當之又曰去復
還守之吳越有憂期不出三年河圖曰熒惑守南斗
宰相坐之有兵罷熒惑逆行守南斗山崩又曰兵車
合國君為帥石氏曰熒惑守南斗百二日大赦巫
咸曰熒惑入南斗若留守所守之國當誅五行傳曰
熒惑與斗晨出東方因留守斗其國絶嗣(漢書景帝元年七月丙戌)
(熒惑在斗晨出東方留守斗後三年吳王濞率七國舉反漢太尉周亞夫敗之滅國之應)熒惑守南
斗為亂為賊為喪為兵守之久其國絶嗣(漢武帝元鼎中熒惑守南)
(斗是時南越王趙嬰齊將入朝漢其相呂嘉不願内屬乃殺其王及王太后舉兵反漢遣六將軍將兵誅之遂)
(滅其國置交州為七郡也)海中占曰熒惑守南斗旱多火災郗
萌曰熒惑守南斗留二十日大人憂守三十日有德
令郗萌曰熒惑以十月守南斗三十日民介胄不出
一百日其國有亾兵熒惑守南斗有内變期一年
熒惑守南斗地動嬰兒多疾死關梁不通留二十日以
上出復大人憂期五月陳卓曰熒惑守南斗五榖不
成期百二十日又曰熒惑守南斗且有廢臣天下大亂
道路不通一曰上官吏死
熒惑犯牽牛二
郗萌曰熒惑犯牽牛其國之君必有外其大臣陳卓
曰熒惑犯牽牛臣謀主石氏曰熒惑入牽牛中四月
越主死巫咸曰熒惑入牽牛糴大貴二十八宿山
經注曰熒惑入留牽牛三日不出越王為強兵所逐
陳卓曰熒惑入牽牛三月若四月齊王死一曰晉王當
之郗萌曰熒惑乘牽牛為天下有大水起穀貴人相
棄於道挺輔占曰牽牛為令天下者熒惑居陽則喜
居隂則憂海中占曰熒惑出入留舍牽牛春旱秋水
一曰關梁不通齊伯曰熒惑出入留舍牽牛三十日
不下薪蒿有急牛且大貴進行十度以上至三十度不
出百六十日客兵來黃帝占曰熒惑守牽牛民為亂
貴人多死石氏曰熒惑守牽牛民餓有自賣者巫
咸曰熒惑守牽牛為多火災又曰牛大疫多有死者灾
非一國牛貴十倍石氏曰三倍道無行牛一曰當有税
牛之役海中占曰熒惑守牽牛為旱熒惑守牽牛
有急行又曰歲多雨露郗萌曰熒惑十月守牽牛不
十日兵大起熒惑守牽牛若有穀畜産事熒惑守
牽牛有犧牲之事有反逆者從中起有走軍死將期一
年(案宋書天文志曰晉成帝咸康元年六月乙亥火犯牽牛中央星建元二年征西將軍庾亮薨)荆
州占曰熒惑守牽牛三十日以上人相食北官候曰
熒惑守牽牛二十日以上有反逆者牛車用期四十日
若七十日聖洽符曰熒惑入守牽牛歲大水津河不
通五穀大傷其歲不中郗萌曰熒惑入牽牛中出守牽
牛之南有大赦期二十日荆州占曰熒惑以春二月三月
留牽牛相守者芻蒿貴至八月止又占曰熒惑犯守
牽牛大星臣謀主諸侯將兵大人憂之其國亂人民饑
甘氏曰熒惑犯牽牛留守之有破軍殺將海中占
曰熒惑犯守牽牛諸侯多疾
熒惑犯須女三
帝覽嬉曰熒惑犯須女若守之三十日不下女主有病
者若府藏中有甲兵十日不下主后有死者期百八十
日石氏曰熒惑入須女中旬主后死郗萌曰熒惑
入須女留二十日為天子受女之慶近期三十日遠期
四月熒惑入須女糴貴石三百人有自賣不出縣邑
有死者熒惑入守妃貴人女子多死者荆州占曰
熒惑入須女布帛貴天子内美女不然甲兵起郗萌
曰熒惑出須女中主也出須女两傍諸臣也留為憂
春秋緯曰熒惑之須女上求女郗萌曰熒惑在須女
逆行至牛復還女倏去倏還為千里無稼穡河圖曰
熒惑居須女陽有喜居隂有憂郗萌曰熒惑舍須女
蠶不得熒惑出入留舍須女五十日不下天下人民
大恐其國開庫出兵加於吳越城熒惑留須女有反
逆者從女者諸夫人家起齊伯曰熒惑出入留須女
十日不下刀劍大貴黃帝占曰熒惑以十二月守須
女之西南姦人入邑守其北百日有諸侯嫁女絶國者
黃帝占曰熒惑守須女皇后疾宫中有火灾文曜
鈎曰熒惑守須女人主以媵為后以妾為妻若有獻女
者甘氏曰熒惑守須女王者發布帛守二十日絲綿
布帛大貴陳卓曰熒惑守須女大人不安五榖不登
民多病疾甘氏曰熒惑守須女國饑糴貴民有自賣
者巫咸曰熒惑守須女邦有女子喪主后也又曰宫
女有憂牛角大貴郗萌曰熒惑守須女后夫人有憂
大人不安熒惑守須女女子為天下政一曰女子為
亂法令更行疾無憂國有嫁女娶婦事臣下衣服奢侈
守三十日其君憂熒惑守須女北國大水人民處木
上荆州占曰熒惑守須女色靑有女喪宫女有憂黑
女多死黃白吉海中占曰熒惑犯守須女多妖祥大
臣當之荆州占曰熒惑守犯乘須女二十日大人婦
女有反逆者從女起若有女喪其年糴三倍人民多死
陳卓曰熒惑留逆犯守乘凌須女天子及大臣有變
必有竒令
熒惑犯虛四
黃帝占曰熒惑入虛東一曰居其左右君恐失火(荆州占曰)
(君有大事)文曜鈎曰熒惑入虛咎在毁傷石氏曰熒惑
入虛中三月齊王死入旬相死不死出走巫咸曰熒
惑入虛中伺其出日而數之期三十日為兵發伺始入
處之變一日期十日軍罷郗萌曰熒惑入虛逐功臣
一曰牛車貴荆州占曰熒惑入虛天下有變諸侯有
死者有罷軍破將天下更政令期一年陳卓曰熒惑
在虛東東藩旱在虚南楚地旱在虚西廬江旱在虛北
遼東遼西旱郗萌曰熒惑入虛成鈎己天下大亂政
急大人憂以戰不勝一曰有德令春秋緯曰熒惑留
虚有以喪徭郗萌曰熒惑留虚群臣不尊敬祭祀女
主不謹熒惑留虚三十日其君臣憂熒惑舍天府
天下喜賜諸侯王又曰舍天府門中央天下赦齊伯
曰熒惑出入留舍虚之間憂在齊其國治城郭兵來期
不出十年中敗黃帝占曰熒惑守虚赤地千里人相
食熒惑守虚大臣為亂百姓多疾聖洽符曰熒惑
守虚百二十日以上諸侯增土地將有慶賜爵封者
春秋圖曰熒惑守虚五穀大貴吏民死觧石氏曰熒
惑守虛將軍及兵發起天下更令(晏子春秋曰熒惑守虚期年不去公問晏)
(子曰孰當之晏子曰齊當之公不悦曰天下大國十二齊何以獨當之晏子曰虚齊分野且天下之殃固於富)
(強為善不用出政不行賢人使遠䜛人反昌百姓疾怨是以列舍無次熒惑逆行公曰可去乎對曰出冤聚之)
(獄使反田矣散百官之財施之民矣賑孤寡而敬老人若能是者惡可去何獨孽乎公曰善行之三日而熒惑)
(遷)郗萌曰熒惑守虚危有土功事九十日天下亂歲
大饑甘氏曰熒惑守危以人民為變天下大水郗
萌曰熒惑守危以民流多死一曰女子多死玉歷曰
熒惑守危以水火入多疾疫若有土功修治陵廟期不
出年黃帝占曰熒惑入虚而犯守之天子自將兵流
血滿野必有死國死王期三年郗萌曰熒惑犯守虚
有土功之事一曰合於虚土功當舉石氏曰熒惑犯
守虚天下有變更令者百姓多疾歲旱不熟赤地千里
穀糴踊貴菽粟三倍(荆州占曰十倍)
熒惑犯危五
荆州占曰熒惑犯危天下大亂黃帝占曰熒惑入危
大赦天下石氏曰熒惑入危賊臣起熒惑入危中
三月齊王死不死出走郗萌曰熒惑入危中天下有
變更之令又曰入天府天子臨府事黃帝占曰熒惑
入危越地亡郗萌曰熒惑逆行危其君簡祭祀熒
惑入危留之以過復還留之大人當之熒惑留危群
臣不敬宗祀熒惑舍天府天子賜諸侯王舍門中天
下赦熒惑出入留舍危其國繕城郭而起兵巫咸
曰熒惑出入留舍危國中大亂吏民相攻熒惑守危
大國有憂人民為變國易政不出其年天下大疾死者
不葬熒惑守危國為政者急黃帝占曰熒惑守危
大臣為亂文曜鈎曰熒惑守危民多疾疫歲旱不熟
天下大饑兵起海中占曰熒惑守危春旱秋多水災
郗萌曰熒惑守危大人變常熒惑守危賓客有事
死熒惑守危宫地震裂熒惑守危為大人盖屋事
荆州占曰熒惑守危南方有兵諸侯有死者庫室有
繕者陳卓曰熒惑守危宫多火災北官候曰熒惑
守危有土功饑兵起諸侯相謀石氏曰熒惑守危守
之三十日不下有立宫廟哭泣之事六十日不下國易
政荆州占曰熒惑入危乘守二十日若九十日東方
兵起國有死者歲旱不熟糴十倍民食草木嫁妻賣子
牛羊倍價熒惑乘危天下大亂北官候曰熒惑入
危留守三十日若九十日天下易政咎以入日占黃
帝占曰熒惑入危諸侯王謀大兵起天下易變若有
土功守上星為人民死守中星諸侯死守下星大臣死
期百八十日郗萌曰熒惑守墳墓為人主有哭泣聲
熒惑犯營室六
郗萌曰熒惑犯營室者犯陽為陽有急犯隂為隂有急
石氏曰熒惑犯營室以賤人為役熒惑入營室中
入三月衛君死入五月相死不死出走荆州占曰熒
惑犯乘營室諸侯相攻大戰糴倍甘氏曰熒惑入營
室大臣匿謀巫咸曰熒惑入營室臣伐主一曰有兵
兵罷郗萌曰熒惑入營室壁中有惡謀熒惑入營
室中賊臣起非盗乃客期六十日荆州占曰熒惑入
營室齊國有兵諸侯若民多死歲不收期十月聖洽
符曰熒惑逆行營室成鈎己天子失宫殿大臣為亂兵
大起石氏曰熒惑逆行營室環繞之三十日有破國
六十日不下有崩王吳太子死期一年中二年遠三年
石氏曰熒惑逆行經犯營室臣謀兵起河圖曰熒
惑居營室两軍相據當相和不相和有殃罰荆州占
曰熒惑經營室中諸侯兵相謀洛書曰熒惑入營室
留守之大人有憂臣有隂欲殺主者後宫有大變期不
出年黃帝占曰熒惑入營室中天子宫也留二十日
已上天子惡之(郗萌曰天子失位也)期不出十月中其經之大臣
伐主海中占曰熒惑入營室留二十日天子死守其
南皇后死(郗萌忌忌)守其西太子死(郗萌忌忌)守其北為諸侯有
死者郗萌曰熒惑留營室六月大人憂期百日陳
卓曰熒惑留營室后死一曰臣下欲為賊北官候曰
熒惑舍營室大人死復居久者三年禍發中二年近一
年居其隂萬家邑拔千家邑敗掠居其陽千家邑拔萬
家邑亾郗萌曰熒惑出入留舍營室中有客來欲見
君者其歲多土功河圖曰熒惑守營室火起後宫有
變赤色怒赤而環之成鈎己乃有咎不然無咎必察喜
怒以决吉凶元命包曰熒惑守營室群妃鬭文曜
鈎曰熒惑守營室專於妻妃石氏曰熒惑守營室天
子為軍自守王者有水災糴貴又曰守三月王者崩
及立王甘氏曰熒惑守營室客燒主人將軍凶不有
誅必有逆兵主將去之有禍又曰人民為變守之三十
日以上天子死巫咸曰熒惑守營室旱五榖不成多
火災海中占曰熒惑守營室人民疾疫多死亡郗
萌曰熒惑守營室人君攻宫室為土功事又曰以正月
守營室三月若五月有大旱之灾天下大饑石氏曰
營惑入若守天宫四十日諸侯轉粟千里各虛文曜
鈎曰熒惑入守犯營室以内淫近色及天殃皆不以命
終王者惡之郗萌曰熒惑犯守營室中皆有土功事
黃帝占曰熒惑守離宫正東為父守正西為母守正
北為妻守正南為子守舍星為身其焰赫赫其國離易
期三年遠五年兵起
熒惑犯東壁七
春秋圖曰熒惑入東壁百九十日且服勞文曜鈎曰
熒惑入東壁大臣為謀人主自將兵賊臣内起天子以
兵自守石氏曰熒惑入東壁中三月衛君死入五月
相死不死出走甘氏曰熒惑入東壁有匿謀郗萌
曰熒惑入東壁九州當之甲乙日入東方有咎丙丁日
入南方有咎戊巳日入中央有咎庚辛日入西方有咎
壬癸日入北方有咎熒惑入東壁民疾荆州占曰
熒惑入東壁大臣有謀殺者北官候曰熒惑入東壁
天下以食為憂海中占曰赤星入營室東壁大臣凌
主河圖曰熒惑入東壁两軍相據當相和不相和有
殃罰郗萌曰熒惑出入留舍東壁三十日不下五穀
貴民流亡不居其鄉六十日不下兵至其國黃帝占
曰熒惑守東壁言政事者誅術士不相隱藏内外相譛
以相勝正三軍亦大起兵巫咸曰熒惑入東壁歲不
熟萬物不成海中占曰熒惑守室壁宫失火一曰旱
五榖不成一曰兵民多死郗萌曰熒惑守東壁為天
下兵起一曰伏兵起又曰為大人衛守又為多水若歲
晚水或西方有憂熒惑守東壁三十日其君憂二十
日大赦熒惑守東壁為有土功事熒惑守東壁其
光潤澤大吉熒惑守東壁三十日不下三年兵起荆
州占曰熒惑守東壁人主自將兵糴石至千又曰文章
者傷郗萌曰熒惑守東壁諸侯相謀陳卓曰熒惑
守東壁王者大災北官候曰熒惑守東壁守其南主
后死守其西天于死守其北諸侯死守其東大人自將
兵熒惑守東壁臣下不明巫咸曰熒惑入東壁留
守之有土功郗萌曰熒惑留守東壁臣下弄法二十
日以上賊臣起期十月荆州占曰熒惑逆行守乘壁
女主自恐一曰民多疾齊伯曰熒惑逆行守東壁成
鈎己有大兵加於衛其國無以待之若三月不下衛王
死不則出走
唐開元占經卷三十二
