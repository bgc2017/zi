唐開元占經卷五十
唐瞿曇悉達撰
太白占六
太白犯南方七宿
太白犯東井一
海中占曰太白犯東井人主浮船石氏曰太白犯東
井將軍惡之(宋檀道鸞晉陽秋日孝武太元五年五月丁酉太白犯東井八月己巳領軍將軍新)
(除太常韓伯卒安帝元年三月丙辰太白犯東井後將軍王國寳於獄賜死又左將軍王緒斬於市也)
石氏曰太白入東井中大人衛守國君失政大臣為亂
兵大起(案晉書天文志曰晉永康二年二月太白出西方逆行入東井是時齊王冏起兵討趙王倫倫)
(滅冏擁兵不朝專權淫侈明年誅死車頻秦書曰符生夀光三年二月太白犯東井太史奏曰必有暴兵生曰星)
(入井者必將渴耳何怪也時長安謠曰百里望空城蔚蔚一何青瞎兒不知法仰目不見星其年符法殺生而)
(堅代立是其應也)郗萌曰太白入東井中先起兵者大敗天
下大水(宋書天文志曰晉穆帝昇平三年六月太白犯東井四年五月天下大水之驗也)
郗萌曰太白出東方入咸池東下行入東井下不忠有
謀上者荆州占曰太白入東井將軍有戮死者玉
歴曰太白入東井失道行陽先起者亡後發者昌郗
萌曰太白入東井出入諸侯兵驚政急民流南官侯
曰太白入東井留二十日以上天下更政若六畜疾
又曰兵大起天下易正朔(謂留井中)黃帝占曰太白入東
井為水石氏曰太白守東井為旱石氏曰太白守
東井十日不下大臣坐之三十日不下神水出歲多土
功郗萌曰太白守東井一東一西一南一北男子不
得耕女子不得織巫咸曰太白守東井邑君失政大
人當之大臣為盜有誅者又占曰太白守東井為萬物
不成若失火郗萌曰太白守東井兵起東南石氏
曰太白入若守東井中大臣為盜郗萌曰太白犯乘
守井鉞為其國内亂兵起黃帝占曰太白入犯井鉞
為臣誅郗萌曰太白入若犯鉞將誅石氏曰太白
犯守鉞有兵起不出其年
太白犯輿鬼二
甘氏曰太白犯輿鬼質將戮(司馬彪天文志曰孝安永初三年六月癸酉太白入)
(輿鬼為將凶後中郎將任尚坐贓侵其年檻車徵棄市也)荆州占曰太白入輿鬼
將誅陳卓曰太白入輿鬼兵革起石氏曰太白犯
天尸將軍有憂其主廢齊伯曰太白犯入輿鬼以罪
斬大臣(案司馬彪天文志曰孝桓延熹八年五月癸酉六月壬戌太白行入輿鬼九年十一月太原郡)
(守劉瓚等坐殺無辜荆州刺史李隗為賊所拘皆棄市永康元年十二月大將軍竇武尚書令尹勲黃門令山)
(冰等皆枉死也)若五十日不下且有大喪石氏曰太白入輿
鬼西北婦人多兵死郗萌曰太白入輿鬼為大人卒
事以命終(案司馬彪天文志曰孝質本初元年四月辛巳太白入輿鬼閏月一日孝質帝為梁冀所)
(鴆之騐)郗萌占曰太白入輿鬼歲惡婦人多懷子而死
者荆州占曰太白入輿鬼亂臣在内有屠城(案檀道鸞晉陽)
(秋曰孝武太元二年四月戊戌太白入輿鬼四年二月襄陽城陷四月魏興城崩五月彭超攻陷盱眙城)
南官候曰太白入輿鬼犯積尸國有大喪大兵起將軍
有戰人多死白骨滿野無有葬者期二年郗萌曰太
白舍輿鬼東北天下多梟死者一曰有兵郗萌曰太
白舍輿鬼中央左右羣臣有伏劍若吞藥而死者郗
萌曰太白出入留舍輿鬼五十日不下民大疾死而不
收(案宋書天文志曰孝武孝建三年四月戊戌太白犯輿鬼明年夏京邑疾疫明帝泰始四年六月壬寅太)
(白又犯輿鬼其年普天下大半疾疫也)南官候曰太白出入留舍輿鬼
五十日不下國兵起開庫發卒石氏曰太白守輿鬼
有兵災若旱多火災萬物五穀不成郗萌曰太白守
輿鬼傍萬民當之石氏曰太白守輿鬼大人有祭祀
之事海中占曰太白守輿鬼出其南水出其北旱
南官候曰太白久守輿鬼病在女主其留二十日以上
有喪期八月玉歷曰太白行守輿鬼成勾己若環繞
之國有死王大臣有戮者五十日不下人民死者大半
郗萌占曰太白入若守輿鬼為主憂財寶出亂臣在
内若大臣謀有干鉞棄質者君貴人憂金玉用民多疾
南入為男北入為女西入為老人東入為丁壯棺木倍
貴荆州占曰太白干犯守輿鬼隨所守王者發之不
出七十日其下國有大喪陽為人君隂為皇后左為太
子右為貴臣郗萌曰太白輿鬼鬭不出其年有反臣
太白犯柳三
南官候曰太白犯柳有木功事若名木見伐者郗萌
曰太白入柳天庫兵起西北方又曰大人守禦南官
侯曰太白入注兵大起有益地者海中占曰太白逆
行入柳成鈎己下刑上臣謀主民有怨仇多暴死春
秋文曜鈎曰殘百姓誅名臣則太白入柳石氏曰太
白去柳一尺國有專臣專命無忌荆州占曰太白提
天相出入有隂謀南官候曰太白逆乘注下刑上民
多怨仇暴死者又占曰太白抵柳出入隂謀其主諸
侯應其急甘氏曰太白守柳將軍受賀王者封臣
石氏曰太白守柳戰大勝大得地海中占曰太白守
柳兵大起一歲罷若小旱傷五穀南官候曰太白守
柳為反臣中外兵以德令解之南官候曰太白守柳
兵起一歲大益也郗萌曰太白守柳敵不安齊伯
曰太白守柳秦兵且至無王者巫咸曰太白犯守注
有急兵若有變更之令下陵上君弱臣強奸臣賊子謀
殺其主郗萌曰太白守柳人民多狂荆州占曰太
白迫守柳大將軍出
太白犯七星四
郗萌曰太白犯七星臣為亂甘氏曰太白入七星有
君置太子者郗萌曰太白出七星太子且立石氏
曰太白去七星一尺國致七十二人郗萌曰太白提
天都出入歲旱惡荆州占曰太白經七星民非吾民
一曰當有詐為王者郗萌曰太白犯守七星兵大起
曝巫移市又占曰太白留七星中央為天下大憂
齊伯曰太白出入留舍七星三十日不下兵且起六十
日不下必有破國亡王死將八十日不下三年兵起期
在春一曰有急令期不出年黃帝占曰太白守七星
不出二十日有兵又占曰太白守七星二十日以上
有急兵石氏曰太白守七星兵渡津橋者大凶甘
氏曰太白守七星將軍納忠國君有德巫咸曰太白
守七星兵大起又為水萬物五穀不成郗萌曰太白
守七星國失政大人當之郗萌曰太白守七星戰大
勝天子益地荆州占曰太白守七星七日以上至三
十日大將軍出又占曰太白守七星車騎滿野又曰
行天都王者有憂南官候曰太白守七星為反臣中
外兵以德令解之
太白犯張五
春秋文曜鈎曰太白入張天子以微誅巫咸曰太白
乘犯張三日以上至七日將軍内反賊臣在側郗萌
曰太白提張出入相自擅隂謀其主荆州占曰太白
提張出入諸侯應其急石氏曰太白守張春旱郗
萌曰太白出入留舍張兵起於其國甘氏曰太白守
張其國有兵謀不成天下以空發兵一曰兵起不行
巫咸曰太白守張必有大水多水灾萬物五穀不成民
憂食南官候曰太白守張為反臣中外兵以德令解
之百二十占曰太白守張先旱後水石氏曰太白
犯守張兵革滿四野必有亡國天下易政巫咸曰太
白守張下凌上君弱臣強奸臣賊子謀殺其主郗萌
曰太白犯守張人民多狂
太白犯翼六
荆州占曰太白入翼天下兵塞郗萌曰太白出入留
舍翼大風將至一曰其國不平若大水出海中占曰
太白去翼一尺翼陽也太白金隂也隂來附陽秦朝楚
郗萌曰太白舍翼有客一曰舍左翼旱黃帝占曰
太白舍右翼兵起郗萌曰太白犯守翼其國失地
石氏曰太白守翼為萬物不成人民流亡石氏曰太
白守翼三日以上大臣不臣一曰大臣為亂巫咸曰
太白守翼有反臣中兵也郗萌曰太白守翼四夷兵
大起五穀傷風民多疫玉歷曰太白守翼有急事若
有大風齊伯曰太白守翼臣不承令人主有憂百
二十占曰太白守翼有兵在西方黃帝占曰太白守
翼易代臣行主命
太白犯軫七
石氏曰太白守軫其國兵起得地海中占曰太白犯
軫將軍為亂其國兵起臣欲謀君賊人謀貴人兵死一
曰去之一尺天下大飢期不出百八十日巫咸曰太
白入軫中伺其出日而數之期二十日為兵發伺始入
處之率一日期十日軍罷黃帝占曰太白犯守軫兵
起西方郗萌曰太白出入留舍軫軫分為楚府廷太
白秦國之星也主金行軫客兵來過楚矣必有死主
黃帝占曰太白守軫將軍為亂車騎出甘氏曰太白
守軫將軍有憂海中占曰太白守軫兵車四夷兵大
起南官候曰太白守軫兵大起有亡地千里恐有大
喪又占曰太白守軫兵謀欲起人有代上之符入軫
中兵起國易政及有自來侯王受命於王者男子有功
封爵之慶士卒有遠征之役諸侯應之魏以位禪晉時
太白入軫中及留度進過於午之間二十餘日晉代吳
之二年太白入軫荆州占曰太白守軫將軍有疾
玄冥占曰太白入守軫中央兵起國易政亡地千里若
有大喪士卒有遠征之役吳楚當受其兵期二年郗
萌曰太白起左角逆行至軫國亡地
唐開元占經卷五十
