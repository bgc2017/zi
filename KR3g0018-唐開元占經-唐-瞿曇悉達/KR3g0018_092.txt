唐開元占經卷九十二
唐瞿曇悉達撰
雨占
雨者隂陽和而天地氣交之所為也太清之世十日一
雨雨不破塊京房曰太平之時一歲三十六雨是為休
徵時若之應凡雨三日以上為霖久雨謂霪
雜占
天無雲而雨謂之天泣其占為國易政若出軍逄之其
軍必不還河圖曰主急恚怒則無雲而雨抱朴子曰無雲
而雨是謂雨血將軍當揚兵講武以應之雨大軍中尤
甚者將軍敗死京房曰人君進無德樹為功則無雲
而雨
正月
一日有風雨三月榖貴一曰正月一日風雨其年大惡
微風小雨年小惡風悲鳴疾作灾起又曰正月一日風
雨米貴蚕傷風雨從四方來兵起正月一日無風而
雨歲中下田麥成禾黍小貴正月上旬雨卯
榖貴一倍中旬雨卯榖貴十倍
正月晦日雨風兼至糴貴禾惡
二月
一日風雨榖貴禾惡二日七日八日九日當雨不雨
道中有餓死人九日至十五日當雨不雨兵起十七十
八日當雨不雨蟲冬不蟄十九二十日當雨不雨三月
大旱二十六日至二十八日當雨不雨有逆風從東來
損物
二月晦日風雨多疾病死亡
三月
一日雨井泉空二日雨澤無餘三日雨水旱不時四日
雨變易治五日雨溝瀆滂六日雨壊垣牆七日雨决隄
防八日雨乘船行九日雨難可期三月一日風雨民
疾病百蟲生其日雷雨有旱三月一日至三日當雨
不雨秋多大霧道有餓死人七日當雨不雨榖貴九日
至十五日不雨兵在外者罷十八日至二十日當雨不
雨角蟲死天下民有恐二十三日至二十七日當雨不
雨冬蟲不蟄民病三月辰日雨百蟲生未日雨百蟲
死三月三日小雨蠶善大雨蚕惡三月十六日雨
桑柘賤
春
甲寅乙卯日雨入地五寸榖小貴若不貴至夏大貴
春甲申至己丑日雨庚寅至癸巳日雨皆為榖大貴
春甲申雨其年五榖熟春甲乙日俱不雨民不耕
四月
一日風雨米貴麥惡赤地千里四月二日三日有雨
其年五榖熟四月四日至七日當雨不雨蟄虫冬出
民自恣不安其處十一日至十四日當雨不雨歲惡十
八日當雨不雨大旱冬温二十一日當雨不雨兵起東
北千里三十日當雨不雨有大風傷屋四月四日雨
五榖貴五日六日雨宜旱麥四日至七日風大豆熟四
月晦日雨至五月朔大飢其年大水麥惡蝗生
五月
一日風雨米大貴人食草木一曰牛貴五月四日至
七日當雨不雨大旱䖝生十一日至十七日當雨不雨
西方千里外人疫病二十日當雨不雨草木枯死二十
三日當雨不雨乳母多病二十六日當雨不雨大旱風
至秋九月多雨二十九日三十日當雨不雨大暑熱
五月上辰日有雨蝗䖝發一曰䖝隨雨下食禾巳日雨
同
五月晦日風雨米貴不則在其衝
六月
一日有風雨米貴六月三日四日六日當雨不雨角
䖝多死四日至二十日當雨不雨牛貴二十日至二十
二日當雨不雨下田水人少食二十三日至二十四日
當雨不雨合凍二十七日當雨不雨下田水人飢六
月晦日風雨來年春榖貴
夏
甲乙丙丁日俱無雨人不耕甲申至己丑日雨麥貴
夏甲申日雨米大貴夏丙寅丁卯日雨秋榖貴一
倍夏三月内辰日雨百蟲生未日雨蟲死夏甲子
庚辰辛巳日雨蟲死有雷亦然
七月
一日大風雨米貴人多疾疽者一曰來春榖貴七月
七日大雨糴倍貴小雨糴大賤七月二十二日當雨
不雨有大水二十三日二十四日當雨不雨大風害物
二十五日當雨不雨兵起外國七月晦日風雨榖貴
八月
一日風雨榖貴其日隂雨宜麥布貴麻子大貴占至三
日而止其日晴無雲麥不實八月一日當雨不雨有
大雷風二日至五日當雨不雨秋大霜民病八日至十
五日當雨不雨多大寒十九日當雨不雨民多妖言二
十一日當雨不雨牛貴二倍二十六日當雨不雨冬多
大雷八月九日有雨牛貴一倍八月晦日風雨來
年有水有旱京房曰八月晦日昏而雨繒帛貴人定時
雨貴人賤賤人貴夜半雨米貴嬰兒多損雞鳴雨兵起
一曰夜半雨雨所建寇賊起雞鳴雨兵事急民徙其鄉
九月
一日雨麻子貴十倍二日雨貴五倍一曰九月一日風
雨來年春旱夏水九月一日當雨不雨霜早降殺物
人棄妻子十二日當雨不雨民多死二十日當雨不雨
天下有恐
九月晦日有風雨有水歲惡
十月
一日有風雨年内旱來年夏多水麻子貴一曰其歲惡
一曰十月一日大雨米大貴小雨小貴十月二日雨
麻子貴五倍十月三日當雨不雨兵起西北方七日
至十日當雨不雨江河决水逆流十三日至十五日當
雨不雨多大風寒十九日當雨不雨小兒病二十五日
當雨不雨冬温無水連年疾病
十月晦日風雨榖貴五倍人多死
十一月
一日風雨人多死十一月四日當雨不雨大旱八日
至十一日當雨不雨乳母多死十六日當雨不雨民多
死亡貧者富富者貧
十一月晦日風雨春旱榖貴五倍京房曰十一月雨
水横流天下飢又曰冬大雨水君死國亡
十二月
一日風雨來年春旱夏多雨榖貴二日四日至六日
當雨不雨大旱九日至十三日當雨不雨多大霧二十
日當雨不雨有角䖝為賊二十七日當雨不雨有大風
雷十二月晦日風雨春旱
冬
壬寅癸卯日雨春榖大貴甲申至己丑日雨米大貴
庚寅至癸巳日風雨米賤收榖者折閱
干支占雨
春雨甲子六十日旱夏雨甲子四十日旱秋雨甲子四
十日澇冬雨甲子二十七日寒雪
春雨甲申五榖熟夏雨甲申五禾大美秋雨甲申六畜
死冬雨甲申人多死
春雨乙卯夏糴貴夏雨丁卯秋糴貴秋雨辛卯冬糴貴
冬雨癸卯來春糴貴黃帝占曰春不欲雨乙卯夏不
欲雨丁卯秋不欲雨辛卯冬不欲雨癸卯以此四日占
民安否若其日雨則疾疫起
凡四時卯日雨皆主榖價雨一卯斛百文雨二卯斛二
百文雨三卯斛三百雨四卯斛金一斤
正五九月殺在丑二六十月殺在戌三七十一月殺在
未四八十二月殺在辰以此日雨雨所建賊犯之期六
十日
凡壬戌癸亥日雨以乘甲子旬乃止賤人伐貴者京
房占曰諸寅卯日有小雨小急大雨大急丙午日雨
有圍城戊午日雨霖三日止其下大戰乙卯日雨
旱有兵起東方丁卯雨旱有兵起南方己卯雨旱有兵
起中央辛卯雨旱有兵起西方癸卯雨旱有兵起北方
立春
雨復五榖
立秋
雨害五榖
天鏡占
天雨三日以上不絶隂謀興漢五行志文帝後三年大
雨晝夜不絶四十五日以上不絶其後新垣平謀反
凡雨作於四時旺相之日草木得之莫不榮茂其死囚
休廢之日雖有雨不能生物也
凡泰和之世雷雨必作於己午陰生之後至夜而止者
吉若作於子丑寅卯至丙而晴者為亂為兵亡民失國
凡先風後雨為順先雨後風為逆雨止而風雷不止雲霧
不散者國亂人灾
凡先雷後雨其雨必小先雨後雷雨必大也
易候凡占雨以晦朔弦望雲氣四塞者皆雨東風則當
日雨黑氣如牛彘者有暴雨黑氣如水牛不出三
日大雨黑氣如羣羊奔如飛鳥五日必雨黑雲氣
如浮船雨蒼黑雲如櫛綿蔽日月五日内雨雲如
兩人提鼓持桴有暴雨四望見青白雲名曰天塞之
雲雨之徵也尚書大𫝊曰五岳之雲觸石而出皆不崇
朝而雨
京房曰諸六甲日無雲一旬少雨月離畢之隂則雨
離畢之陽無雨日傍有赤雲如冠珥不有大風必有
大雨
東方朔占
子日東風卯日雨丑日東風辰日雨寅日東風巳日雨
卯日東風午日雨辰日東風未日雨巳日東風申日雨
午日東風即日雨未日東風申日雨申日東風子日雨
酉日東風丑日雨戌日東風寅日雨亥日東風辰日雨
又曰甲子日雨丙寅止乙丑雨丁卯止丙寅雨即日
止丁夘雨夕止戊辰雨夜半止己巳雨立止庚午日雨
辛未止辛未日雨戊寅止壬寅日雨即日止癸酉日雨
甲戌止甲戌日雨即時止己卯日雨立止庚辰日雨即
止辛巳日雨癸未止壬午日雨即日止癸未日雨甲申
止甲申日雨即止乙酉日雨丙戌止丙戌日雨夕止丁
亥日雨即時止戊子日雨庚寅止己丑日雨壬辰止庚
寅日雨即時止辛卯日雨止壬辰日雨辛丑止癸巳
日雨夕止甲午日雨即時止乙未日雨丁酉止丙申日
雨夕止丁酉日己亥止戊戌日辛丑止己亥日即止庚子
日壬辰止辛丑日壬寅止壬寅日即止癸卯日即時止
甲辰日即止乙巳日丙午止丙午日即止丁未日即時
止戊申日庚戌止己酉日辛亥止庚戌日即止辛亥日
癸丑止壬子日癸丑止癸丑日即時止甲寅日即止乙
卯日丙辰止丙辰雨丁巳止丁巳雨即時止戊午日即
止己未日即止庚申日即止辛酉日即時止壬戌日即
止癸亥日即時止子日雨立止不止寅日止丑日丙
寅日止不止至卯止寅日雨即止不止卯止卯日即止
不止巳止辰日雨巳止巳日雨未止不止申止午日雨
立止不止至十日隂未日雨申止不止戌止申日雨夕
止見日不見日久隂酉日雨立止不止久隂戌日雨立
止不止久隂亥日雨立止不止久隂此其大槩也
唐開元占經卷九十二
