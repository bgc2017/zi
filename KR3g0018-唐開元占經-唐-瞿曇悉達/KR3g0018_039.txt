唐開元占經卷三十九
唐瞿曇悉達撰
填星占二
填星犯東方七宿
填星犯角一
黃帝占曰填星犯左角大戰一曰軍死郗萌曰填星
入角亢去左角三尺若一尺與角並出左角一寸期丙
丁日中地動春秋圖曰填星逆行角中王后有異喜
郗萌曰填星逆行角女主出入不時石氏曰填星
在左角失行至房侯王皇帝出入不時王者有所誅
春秋圖曰填星之角天下有徙家為二千石者荆州
占曰填星起右角之左角尉理受執填星乘右角后族
家若將相有坐法死者郗萌曰填星乘右角為旱乘
左角為水為兵填星留西角間軍興國廷間邊境不
通填星逆乘凌左右角其為日食國有大變填星
出入天門中兵在外罷填星宿角不明者女主少子
孝經緯曰帝誠孝填角幷黃帝占曰填星出中道
天下太平出陽道旱陰道多雨陳卓曰填星出陰道
多陰謀荆州占曰填星出入留舍角六十日不下天
下多暴獄七十日不下天下有急令八十日不下一國
有急事石氏曰填星守角萬物不成填星守左角
天門多直人填星守右角天子好游獵國亡填星
守天門中國弱四夷侵甘氏曰填星守角星后有喜
巫咸曰填星守角為水為兵海中占曰填星守角
五穀多傷人民流亡填星守左角右角其色潤澤即
歲大熟其逆行從一宿得二宿穀貴一倍從二宿得三
宿三倍其還立賤填星左右角其色黃小旱民小厲
其逆行即旱其退立雨郗萌曰填星守角將有憂一
曰有土功之事填星守左角更政令填星守角為中
兵大臣也玉歷曰填星守角天子微弱賢人為輔臣
郗萌曰填星出角若守角兵起西方甘氏曰填星
犯守角強臣不伏若更政令郗萌曰填星守犯凌右
角為有禍咎
填星犯亢二
郗萌曰填星犯亢廷臣為亂諸侯當有失國者石氏
曰填星數入亢其國疾疫甘氏曰填星逆行亢女主
治政一曰徙倚亢前後女主非其人若賤人女暴貴
郗萌曰填星逆行亢女主干朝事荆州占曰填星倚
亢前後春夏為火秋冬為水春秋圖曰填星之亢天
下有大喪郗萌曰填星合亢為歲小有水填星乘
滅亢右星為大人憂為天下有竒令填星出入留舍
亢其國以歲致天下一曰有失地之君天下憂齊伯
曰填星出入留舍亢其國有兵起菓實大賤賤人之女
暴貴春秋圖曰填星守亢去一尺若七尺四夷附中
國石氏曰填星守亢五穀傷民流亡填星守亢四
海且安居貴禮義填星守亢色青有兵黃有土功白
義黑客事甘氏曰填星守亢旱有土功天下必有得地
之君其國以歲致天下巫咸曰填星守亢為土功又
曰旱傷在南方萬物不成多火災民疾疫有中兵海
中占曰填星守亢北水在北方郗萌曰填星守亢人
民田宅賤一曰人民大亡五穀以水傷敗填星守亢
為燋旱不生草一曰多蟲蝗黃帝占曰填星逆行守
亢為中兵聖洽符曰填星入守亢為民多疫物不成
五穀傷民流亡郗萌曰填星乘亢右星為水乘左星
為大兵穀貴填星乘若守亢右星為水若糴大貴乘
左星為兵海中占曰填星守若舍亢為五穀頗不成
甘氏曰填星犯守亢逆行不順失明其邑大政不用
填星犯氐三
荆州占曰填星犯氐左星左中郎將誅死犯右星右中郎
將誅死期三年陳卓曰填星入氐中期三十日彗星
出王邑西南指郗萌曰填星逆行氐女主不居宫
春秋圖曰填星入氐果實大賤賤人女暴貴郗萌曰
填星徙倚前後於氐女主非其人填星乘氐之右星
天下有大水乘氐之左星天子自將兵於野填星出
入留舍氐天下用兵期不出四年更立侯王填星出
入留舍氐必有亡地者黃帝占曰填星守氐皇后有
拜賀太子一曰賤人女有暴貴者若有土功之事黃
星守氐有赦令石氏曰填星守氐有德令填星守
氐即歲安色赤有分土裂地之君四夷不服天下大疫
填星守氐國有大賢填星守氐有土功之事填
星守氐田宅大貴一曰有赦甘氏曰填星守大星皇
后有賀郗萌曰填星守氐太子有智慧九州清填
星守氐天下必有亡國死王荆州占曰填星守氐為
后夫人憂謂東行反還去氐兩星二尺期百二十日去
兩星尺期六十日與兩星齊期二十日以赦解之荆
州占曰填星守氐姦臣有謀二十八宿山經注曰填
星色青守氐四十日鄭國王死更立人君海中占曰
填星入守氐必有亡城者天下用兵期不出三年更立
侯王八十日不下野有萬人之衆
填星犯房四
石氏曰填星犯房天下相誅荆州占曰填星犯房右
服為秦魏左服為楚右驂為齊左驂為趙郗萌曰填
星犯房成勾己為后夫人喪填星入房三道為天子
有子填星入房十日成勾己者天子惡之以赦解之
聖洽符曰填星逆行房成勾己女主自恣若淫泆
石氏曰填星到房心皆正不失儀失儀則為變填星
在右角失行至房侯王皇帝出入不時王者有所誅
春秋圖曰填星之房倉穀豐援神契曰填星舍房符
命道興石氏曰填星舍房更起土功宫室數移多殃
禍填星守房左二國交易守房右世多鰥寡人守
房左右去復還庶子乘國應去而守房其國有殃
甘氏曰填星守房國有女主喜巫咸曰填星守房有
獻馬者若有土功事起宫室者填星守房貴人多死
者填星守房地動多旱民疾疫一曰民多疾海中
占曰填星守房為土功郗萌曰填星守房大赦其國
有兵一曰人主無下堂又為天下諸侯相謀慮道不通
又為敵兵發一云南為旱北為水並在宋地填星守
房為大飢人相食死者不葬荆州占曰填星守房有
反逆臣大人喪天下易主(宋書天文志曰晉光熙元年九月己亥填星守房心占曰)
(土守房多禍喪守心國内亂天下赦是時司馬越專權十一月惠帝崩懷帝即位大赦天下)黃帝
占曰填星行房南若守之為大旱行房北犯守之為大
水郗萌曰填星逆行守房女主出入自恣一曰女主
干政荆州占曰填星入房留居之有失國君進而守
之其國有兵退而守之其國有慶填星中犯凌房國
君憂色青憂喪色赤憂兵積尸成山色黑有將相誅色
白有芒角大哭海中占曰填星入房若犯之有失地
君其國有兵若女主憂郗萌曰填星中犯乘守房左
驂若左服皆為其君死所中將誅填星中犯乘守右
驂若右服皆為大人死所中相誅陳卓曰填星中犯
乘守房南二星君死北二星大人死郗萌曰填星留
逆犯守乘房左右驂主崩臣有陰謀逆行乘凌中道太
子失位而亡順行乘凌中道天下和平韓楊曰填星
犯鈎鈐王者憂郗萌曰填星犯乘鈎鈐大臣有謀天
子不尊事天者致火災於宗廟王者不宜出宫下殿有
謀匿於廟中者黃帝占曰填星守鈎鈐王者失天下
填星犯心五
海中占曰填星犯天王王者絶嗣犯太子太子不得代
犯庶子庶子不利郗萌曰填星入心大臣有喜填
星逆行心女主怨望一曰女主干政黃帝占曰填星
至房心皆正不失其道天下和平軌道失繩災變填
星經心清明列照天下内奉明王帝必延年填星之
心主贊明其國安泰人主有增地天下太平天子有慶
郗萌曰填星在心多雨澤歲熟巫咸曰填星在心
主人親賢石氏曰填星乘心其國相死黃帝占曰
填星居心人主任賢聖洽符曰填星犯乘心為内亂
臣欲弑主有失地君近期十月中期一年遠期二年
荆州占曰填星犯乘心大人凶近期三年遠期九年郗
萌曰填星中犯乘凌心天下大赦石氏曰填星中犯
乘凌太子位太子憂少子位少子憂填星犯食心左
星為天子因後有憂海中占曰填星出入留舍心二
十日不下且有急令三十日不下有名人死者四十日
不下其國大空民亡去其室堂感精符曰填星守心
為旱若有火災石氏曰填星守心萬物不成一曰義
士多烈節庸夫立義填星守心色黃無故青黑旱飢
死甘氏曰填星守心聖主天下太平若天子有慶
巫咸曰填星守心其國内亂若有土功事一曰民多疾
病又云有火郗萌曰填星守心國安大人有喜增地
一云太子反陳卓曰填星守心太子庶子凶色光明
黃吉有慶賜之事甘氏曰填星逆行守心成勾己若
環繞之其國内亂天子惡之赦解之期六月郗萌曰
填星犯乘守心明堂為内亂臣欲弑主有亡國近期十
月中期一年遠期三年又曰大臣當之填星犯乘太
子者太子憂不死則去犯乘守明堂大人憂近期十月
遠三年郗萌曰填星犯乘守心右星為庶子憂東
官候曰填星犯乘心明堂萬民備火巫咸曰填星中
犯乘守心明堂為戰不勝將軍鬭死郗萌曰填星中
犯乘守明堂為旱若備火石氏曰填星中犯守明堂
大臣當之在陽為燕在陰為越海中占曰填星留逆
犯守乘凌心王者宫内戰亂臣下有謀易立天子權在
宗家得勢大臣
填星犯尾六
黃帝占曰填星逆行入尾箕妾為女主若星色黃后宫
有喜若立后渾儀曰填星出入尾必有大將出征魚
鹽大貴填星與火入尾縑布大貴則將相人民去其
城郭填星宿尾逆行而變色女多進者郗萌曰填
星出入留舍尾魚鹽貴至六倍齊伯曰填星出入留
舍尾必有大將出者而加於齊矣其國無以持之石
氏曰填星守尾禽獸多暴百姓填星守尾若角動更
姓易政天下不安其處巫咸曰填星守尾兵起海
中占曰填星守尾高田不得食下田荒人民飢郗萌
曰填星守尾大臣誅玄冥占曰填星守尾后貴人有
喜若立后石氏曰填星犯尾有兵起國多盗賊一曰
天下旱人民飢郗萌曰填星犯守尾為夫人女主后
妃惡之填星留逆犯守乘陵尾皇后有以珠玉簮珥
惑天子者巫䜛大起后相貴臣誅宫人出走兵起宫門
填星犯箕七
春秋緯曰填星犯箕若入宫中天下大亂兵大起郗
萌曰填星犯箕女主有憂一曰為天下大赦又曰大亂
巫咸曰填星入箕中伺其出而數之如期二十日兵
發伺始入而處之率一日期十日軍罷荆州占曰填
星入箕盗大起多鬭死者歲不熟石氏曰填星入箕
天下大亂其中有一星民莫處其室養者星在箕南旱
在箕北有風在箕踵歲熟不者不熟百二十占曰填
星之箕丘陵且發郗萌曰填星舍箕用事坐之石
氏曰填星出箕穀大貴天下旱飢死過半郗萌曰填
星出入流舍箕年多蟲蝗石氏曰填星守箕后貴人
大喜若立后一曰王者陵發填星守箕后有亂填
星守箕若角動色黑有土功其色青有兩軍相當先起
兵者敗中起兵者昌後起兵者亡巫咸曰填星守箕
有水災兵起五穀萬物不成海中占曰填星守箕有
大喪有土功事郗萌曰填星守箕為其歲水玄冥
曰填星依度之箕歲大熟玉歷曰填星守箕人主有
謀二十日不下兵大起若有水災東官候曰填星出
入箕留守之九十日民人流亡兵大起期一年多雨蟲
必有空國死王谷水至小人專政矣海中占曰填星
出入舍守箕兵大起
唐開元占經卷三十九
