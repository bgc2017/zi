唐開元占經卷十一
唐瞿曇悉達撰
月占一
月名體
皇甫謐年歴曰月者羣隂之宗光内影月以宵耀名曰
夜光易說卦曰坎為月河圖帝覽嬉曰月者金之
精春秋感精符曰月者隂之精地之理廣雅曰夜光
謂之月天官書曰太隂之精上為月月者天地之陰
金之精也王子年拾遺記曰瀛洲水精為月禮記
曰月者闕也范子計然曰月者水也淮南子曰月
者天之使也水氣之精者為月漢書李尋上疏曰月
者衆隂之長妃后大臣諸侯之象張衡靈憲曰月者
隂精之宗積而成象兔蛤焉隂之類數偶也羿請不死
之藥於西王母姮娥竊之以奔月遂托身於月是謂蟾
蠩春秋演孔圖曰蟾蠩月精也楊泉物理論曰月
隂之精其形也圓其質也清禀日之光而見其體日不
照則謂之魄故月望之日日月相望人居間盡睹其明
故形圓也二弦之日日照其側人觀其旁故半照半魄
也晦朔之日日照其表人在其裏故不見也
月行度二
四十分日之七百四十三竒一則遲疾之一終而復始
矣月朔而晨見東方謂之側匿行遲也月晦而夕見西
方謂之脁行疾也遲疾相通謂之平行一日十三度六
十七分度之二十五半二十七日一千三百四十分度
之七百四十三竒一而周天矣一年月十三周天有閏
之年則十四周天與日合度是為月朔日月相與東行
日行遲而月行疾二十九日一千三百四十分日之七
百一十一則月周天復還及日即二朔去之日數也
春秋元命包曰日月右行周天二十三萬里河圖曰
日月五星同道過牽牛女虛危室壁奎婁胃昴皆行其
南去之九尺畢北七尺觜參北一丈三尺貫井出鬼南
六尺出柳北六尺出七星張北一丈三尺出翼軫北一
丈三尺貫角亢出氐南二尺出房左右服間出心北二
尺尾北十尺出箕北六尺貫斗至牛此日月五星行常
道也洛書曰日月五星行歴左角内行左亢外四尺
歴左右氐外行房兩服間行心内六尺行尾内十八尺行
箕内十二尺行斗柄中一尺行牛中行女外四尺行虚
外六尺行危外十三尺行室外十六尺行壁外十三尺
行奎外十三尺行婁外九尺行胃外十一尺行昴外五
尺歴畢左角行觜内六尺行參内十八尺行井中行鬼
外十四尺行柳内九尺行七星内十五尺行張内十八
尺行翼内十六尺行軫内十三尺在上者為北此日月
五星之正道也
月行盈縮三
石氏曰明王在上月行依道若主不明臣執勢則月行
失道大臣用事背公向私兵刑失道則月行乍南乍北
女主外戚擅權則或進退脁朒皆君臣刑德不正之咎
也有不如常隨事占其吉凶月行疾則君刑緩行遲則
君刑急月之與日遲疾勢殊而事勢異也是故人君月
有變則省刑以德恩從肆赦故春秋有眚災肆赦劉
向洪範傳曰晦而月見西方謂之脁朔而月見東方謂
之側匿脁則王侯其舒言政緩則陽行遲隂行疾也側
匿則王侯其肅言政急則陽行疾隂行遲也舒者臣驕
而執政也肅者臣下恐懼太甚也劉歆曰舒者王侯展意專政
臣下促急故月行疾也肅者王侯縮訥不任事臣下弛縱故行遲
也春秋運斗樞曰主勢集於后族羣妃之黨横僭為害則月盈
京房易飛候曰月生八日當中五日六日而中有兵在列大戰
荆州占曰月行疾天下有急事又曰月行過急奸邪起月行
不及度多留事又曰入月五日昏而月中急兵大起糴大貴
又曰大月八日昏中小月七日昏中過度有兵事不及度有喪事
月行隂陽四
京氏對灾異曰人君好用佞邪朝無忠臣則月失其行
班固天文志曰月失節度而妄行出陽道則旱風出
陰道則隂雨京房妖占曰月行南為旱行北為水當
道天門駟之間天下大安五穀大得人主延年益夀
河圖帝覽嬉曰月行一歲不三出昴畢間来年有兵
郗萌曰月不道東西咸必有賊京房易飛侯曰月入
八日北向隂國亡地月不盡八日北向陽國亡地
月光明五
易萌氣樞曰臣道修則月明有光高宗占曰月出如
盛天下且有主治也尚書緯考靈曜曰五政不失日
月光明五政謂四時及夏季之政也禮緯含文嘉曰
君道尊而制命即日月精明黃帝占曰有道之國日
月過之即明人君吉昌人民安樂孫氏瑞應圖曰人
君不假臣下以權則日月揚光甘氏曰月經心清明
烈照天王内明必有延慶
月變色六
河圖帝覽嬉曰月光如張炬火所宿其國立王亦立上
卿京氏妖占曰月變色青為飢與疫赤為爭與兵黃
為德與喜白為旱與喪黑為水民半死京房占曰君
幼弱月青色京房易飛候曰月生八日當玄兔色上
旬糴貴無則上旬糴賤不盡八日色下旬糴貴無則豐
而下旬賤荆州占曰月赤如赭大將死於野又曰月
赤如血有死王以宿占國荆州占曰月生而色黃主
人受其殃月二十八日其色黃攻地入客受殃河
圖帝覽嬉曰月入而黃主人受殃出而黃赤客受其謫
赤三日不復主人戰不勝河圖帝覽嬉曰月生三日
其中縵縵如絲布狀其野虛兵在内盡出在外主人不
勝
月光盛七
郗萌占曰月初生盛女主持政京氏易飛候曰月之
光如張芒所宿之國立君三齊所宿之國立將軍上卿
荆州占曰月上弦已後盛君無戕德臣執權柄人背
君尊其臣
月無光八
太公隂秘曰君不明臣不忠故月無光月不明見變變
不救殃禍生臣欲反主失名其救也安百姓用賢人弱
者扶無則害黃帝占用兵要訣曰沉隂日月俱無光
晝不見日夜不見月星皆有雲障之而不雨此為君臣
俱有隂謀兩敵相當隂相圖議也若晝隂夜月出君謀
臣夜隂晝日出臣謀君下逆上也甘氏曰人君宰相
不從四時行令刑罰不時大臣奸謀離賢蔽能即日月
無光見瑕讁不救其國五穀不成六畜不生人民上下
不從盜賊並起河圖帝覽嬉曰日月無光有亡國死
王期不出五年孝經内記圖曰主驕慢日月失明
京氏占曰月大無光國無王民不安天下有兵京氏
占曰月昏無光則淵涸山崩王者惡之河圖帝覽嬉
曰月大無光主死士戰不勝高宗占曰月大無光城
不降月小無光城降京氏妖占曰月無光臣下作亂
教令不行民飢國亡京氏易飛候曰月不光貴人死
荆州占曰月生無光下有死王京房易飛候曰月
生無光君子徒凶
月兔不見九
河圖帝覽嬉曰月中無兔蟾蜍天下無官荆州占曰
月中兔蟾蜍不見天下失女主一曰宫女不安河圖
曰蟾蜍去月天下大亂黃帝占曰月望而月中蟾蜍
不見者月所宿之國山崩大水城䧟民流亾亦為失主
宫中必不安
月中有離雲氣十
荆州占曰有雲如杆長七尺衝月所宿國主君將死
京房易飛候曰白雲如杵長七尺衝月所宿之國人主
死杵柄中月王后死入月中王后當之月戴珥主人来
疾河圖帝覽嬉曰月始出時有雲居其中如禽獸狀
其名曰綦婁甲乙見東方受之丙丁見南方受之戊巳
見中央受之庚辛見西方受之壬癸見北方受之受者
受其害荆州占曰月下有氣如人相隨者是謂惡成
侯王有坐之者有分國荆州占曰月中有雲如人行
者臣害主兩主爭客勝有三人天維絶主人必更河
圖帝覽嬉曰月旁有白雲大如杵者三抵月期六十日
外有戰破軍死將荆州占曰月始出有黑雲貫月名
曰激雲不出三日異雨有害人者客且至河圖帝覽
嬉曰月旁多赤雲如人頭大戰多白為風黑為雨荆
州占曰有赤雲黑雲交臨月當其國亡軍河圖帝覽
嬉曰月旁有白雲一黑雲二蒼雲一其大如厚布抵貫
月圍城拔邑高宗占曰青雲挟月是謂賊害王受其
殃歲為五穀不熟赤雲挾月是謂仇賊黃雲挾月女主
有戮死者期不出三十日白雲挟月其國君遇賊黑雲
挾月隂雨踰時荆州占曰月中有黑氣大如桃若李
臣有蔽主明者京氏易傳曰有黑雲狀如羣羊豕如
飛烏如鳴雞在月及月旁三日五日不雨匈奴兵起
京房易傳曰赤氣覆月如血光大旱人民飢千里荆
州占曰常以十四日夜候月中有氣如飛烏其野無居
者尚書金櫃曰視不明聽不聪則雲氣五色蔽日月
之明無救則羣臣謀殺關梁不通其救闢四門求仁賢
春秋感精符曰諸氣之出皆歴日月旁天子國君之
害也期如日蝕遠近之符荆州占曰凡諸氣日月有
變不出兩日大雨吉不雨皆凶小雨無益
月生牙齒爪足十一
河圖曰月生齒主見欺(闕)
春秋文曜鈎曰趙有君尹吏日月生齒在畢宿主見欺
大星占曰子殺父臣刺君期歲二月有兵患(宋均注曰月太隂之)
(精也屬水水生于金畢金精也水齒之臣子殺逆之象也畢又為邊兵畢主八月其冲則二月兵患於此發也)
荆州占曰月生齒人主有賊臣王者偏左右(闕)
徐廣歷記曰隆安五年三月甲子月生齒在斗占曰月
生齒人生有賊臣羣下相賊(闕)春秋感精符曰月
生齒妻妾黜外垂牙主威歇考異郵曰諸侯謀叛則
月生爪牙荆州占曰月生爪牙國君遇賊又曰月爪
所指四方煩苦有土功事洛書曰陪臣執命王公望
風其將叛謀公卿羣下並附諸侯歸心則月舉足垂牙
河圖秘徵曰帝滛泆政不平則月生足春秋緯曰
生足君有過后族擅權月生足芒有此類則亡國也
荆州占曰月生牙齒天子有賊臣羣下自殘害郗萌
曰月生爪牙主賞罰不行偏任兵起招賢明奪強國兵
勢則已海中占曰月生爪牙人主偏左右遇賊有刺
客各在中分
月生角芒刺十二
春秋運斗樞曰后族擅權月生芒洛書摘芒辟曰月
盈而生芒后黨成輩且害其主春秋運斗樞曰月垂
芒國亂憂在公禍大作兵敗北夏氏曰月上有黃芒
君福昌一曰皇后有喜荆州占曰月生角天下兵國
將受殃河圖帝覽嬉曰月生四日月兩角刺如矛狀
其野有弑其君者且廢之其上角大者君上勝其下角
大者臣下勝荆州占曰月生刺在一日是謂賊賦生中
國月二日生刺是謂隐其女子卒有隂疾月三日生刺
是謂内傷大陽是謂天芒月四日生刺是謂不明是謂
蔽光月五日生刺是謂音蕩當有訛言者月六日生刺
是謂内虛是謂去邑月七日生刺是謂有剝其地弱月
八日生刺是謂割地有分民其當者名曰禽獲陽平月
九日生刺其地民飢民以食弱其世以兵行月十日生
刺隂始盛主女子執朝政月十一日生刺是謂憂土居
老幼穴處月十二日生刺其地有以隂死者月十三日
生刺是謂始強得地月十四日生刺是謂不利其女君
傷下月十五日生刺是謂盛強其強地多兵月十六日
生刺是謂内弱大臣弑其主月十七日生刺是謂威法
主有流兵月十八日生刺是謂君瘟死月十九日生刺
是謂陽衰隂治女子執事月二十日生刺是謂地有土
功月二十一日生刺是謂千里外聚其都有土功月二
十二日生刺是謂始衰貴人多死者月二十三日生刺
是謂陰盛女子為王月二十四日生刺是謂中有大謀
月二十五日生刺是謂隐蔽是謂佚殃月二十六日生
刺是謂感多憂在内謀月二十七日生刺是謂大飢月
二十八日生刺是謂竟城數政月二十九日生刺是謂
内亂是謂自伐
月大小十三
荆州占曰月初生小而形廣大者月有水災海中占
曰月大而體小者旱有氣色非常皆為皇后隂謀事
月分毁及墜下流十四
京氏易妖占曰月毁為三四五六見天下亂荆州占
曰月分為兩國無道君失天下河圖占曰地淪月𣪚
必有立王京氏易妖占曰月自天墜有道之臣亡
京房易妖占曰月出地中庶民為王公
月晝見十五
易緯辨終篇曰月晝見隐謀合國雄逃京房曰月晝
見必有亡國京氏對災異曰月晝明奸邪並作專明
擅君之朝京房對災異曰月若晝明者月為臣日為
君臣以明續君黨當在其時不可與君用力含穢以舒
刑今晝明者奸邪並作專明擅君之朝不救則失其行
而毁矣其救也出退強臣斷奸佞近直臣親賢良則月
得其行不可專明矣洛書曰月與大星並出晝見是
謂爭明大國弱小國強有立侯王者
月當盈不盈十六
石氏曰月當盈不盈君侵臣不則有旱災
月當朔而不朔晦不盡十七
荆州占曰月當朔而不朔國有大喪月當晦而不盡所
宿國亡地
月當弦不弦不當弦而弦十八
荆州占曰月生六日而弦大臣為政不用主命荆州
占曰月生七日而弦主人勝客不勝主人將死荆州
占曰月未當弦而弦是謂兵起當弦不弦國有大兵
郗萌占曰不當上弦而弦國兵起荆州占曰未當
下弦而弦臣下多奸荆州占曰月生八日而弦天下
大安八日而不弦攻人城者不勝河圖帝覽嬉曰月
十日不弦以戰不勝主將死當弦弦也是謂大安
月當望不望未當望而望十九
荆州占曰月十四日而望主更令期一年十五日而望
主安久長天下和人民歌樂以行河圖帝覽嬉曰月
未當望而望是謂趣兵以攻人城者大昌當望不望以
攻人城者有殃所宿之國亡地荆州占曰月十六日
而望主不昌更立公王期十年(此謂不依歷數而望他皆倣此)易萌
氣樞曰月當滿不滿君侵臣當毁不毁臣陵君君侵臣
則大旱之災臣陵君則有兵水之難大進月盈則有人
君之憂縮則有臣下之害郗萌占曰月行急未當中
而中未當望而望皆為急兵大戰軍破將死大臣執政
逼君女主將有擅權天下亂易宗廟
月當毁不毁未當缺而缺二十
春秋漢含孳曰妻怨成無詘制之者則月滿不虧有女
妃虐(宋均曰不虧不缺也虐若趙飛燕妒殺皇子)荆州占曰月當毁不毁
隂事無形黃帝占曰月未當缺而缺大臣滅女主黜
諸侯世家絶
月當出不出出而復沒二十一
京房占曰月當出而不出有隂謀有死王天下亂郗
萌占曰月生七日見者天下有兵十日見者有大兵十
二日至十六日而後見者天下有滅國海中占曰月
出復沒天下亂
月再中反缺二十二
京氏曰月再中帝王窮荆州占曰月望前西缺望後
東缺名曰反月臣下不奉法制度侵奪主勢無救為涌
水兵起其衝其救也正刑罸誅奸猾任賢而稽疑定謀
事成即月變為復矣
月失行及偃仰二十三
郗萌占曰月出非其所行非其路皆女主失行奸通内
外隂國兵強中國人飢下欲僭權海中占曰月生正
偃天下有兵合無兵主人凶京房易飛侯曰正月有
偃月必有喜
月出異方二十四
黃帝曰月始生見南方而蝕者糴大貴荆州占曰月
始生天中者上謀下其事不成
月並出及重累二十五
京房易傳曰君弱而婦強為隂所乘則月並出京氏
曰月並出為并明天下有兩王立又云相去二寸臣作
亂滅其主春秋運斗樞曰主勢奪於后族羣妃之黨
横僭為害則月盈並若兩月連出妃黨交萌若炤同力
排滅王公郗萌曰月並出相重當有急兵至荆州
占曰三月並見其分有立諸侯而亡女主有競兩月並
出天下治兵異姓大臣争朝勢為害王者選能授之月
重出皆為異兵殘害為天下亂首將有亡天下之象(案漢成帝)
(建始元年八月戊午晨漏未盡二刻兩月重見京氏易傳曰君弱婦強為隂所乘則兩月並見其後趙飛燕為)
(皇后姊娣專寵殺害皇子成帝不能禁後皆誅滅之應也又按故太史令李淳風云隋大業九年正月二十)
(七日曉起東方有二月見相去二尺許在箕斗之間衆俱見之俄而楊玄感于黎陽起逆朱變管宗義殘賊江)
(南天下因此遂兵賊相繼至于滅亡此尤效)海中占曰月兩弦中間月光
盛而衆多或二三或四五及至十月並見皆為天下分
裂天子失政政在諸侯自立(諸月傍氣象皆與日占大同)春秋潛
潭巴曰十月並出不必爭強猾出(宋均曰月為大臣今如是大臣必多爭並)
(為奸稱疾也)郗萌占曰東方小月承大月小國毁大月承
小月大國伐之為主客在西方小月承大月小邑勝大
月承小月大邑勝春秋運斗樞曰小月承大月羣姦
在宫當此之時主若贅旒(宋均注曰喻見制在下也)大月承小月近
臣起讒人横陪臣執命三公望風(宋均曰望風者望陪臣風而事之也)
唐開元占經卷十一
