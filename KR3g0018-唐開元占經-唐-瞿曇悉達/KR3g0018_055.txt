唐開元占經卷五十五
唐瞿曇悉達撰
辰星占三
辰星犯北方七宿
辰星犯南斗一
石氏曰辰星犯南斗為赦巫咸曰辰星入南斗口中
大臣誅一曰不用衆而有天下郗萌曰辰星入南斗
天下受爵禄期六十日若九十日文曜鈎曰辰星之
南斗天下大水五穀傷人民飢辰星居南斗河戍間
道不通黃帝占曰辰星守斗有兵赤而角天下敗白
而大裂地相賂為和黑而小其國亡石氏曰辰星守
南斗在北民凍死在西虎狼多入邑在南狗多死在東
女子多死劉向洪範傳曰辰星守南斗不可舉事用
兵必受其殃甘氏曰辰星守南斗若角動色青黑萬
民大死橋梁不通天下水起辰星失次守南斗所守
者誅郗萌曰守南斗有兵易正朔陳卓曰辰星守
南斗萬物不成五穀傷石氏曰辰星犯南斗留守之
破軍殺將司馬彪天文志曰辰星犯南斗有戮將若
有死相
辰星犯牽牛二
郗萌曰辰星乘牽牛為人相弃於道陳卓曰辰星乘
牽牛穀貴天下大水巫咸曰辰星守牽牛為五穀不
成感精符曰辰星守牽牛國以水為敗犧牲疫牛多
死春秋緯曰辰星守牽牛牛先賤後貴石氏曰辰星
守牽牛水涌為敗大牛多死辰星守牽牛民有自賣
者歲多水災萬物不成五穀傷一曰地氣泄貴人多死
甘氏曰辰星守牽牛有犧牲之事若使人以四足䖝
為虎來者色青有病色黑有死喪海中占曰辰星守
牽牛歲多水民歸兵陵齊燕尤甚郗萌曰辰星守牽
牛民人死喪一曰穀貴民多流亡荆州占曰辰星守
牽牛關梁不通陳卓曰辰星守牽牛臣謀其主甘
氏曰辰星犯牽牛留守之為有破軍殺將陳卓曰辰
星犯守牽牛涌水出北官候曰辰常以冬朝牽牛當
朝不朝名曰失律二時不朝名曰失政三時不朝五穀
不登郗萌曰辰星急過牽牛一度過水一動二度過
水二動三度過水三動四度過水四動五度過水小出
六度過水大出地為之動
辰星犯須女三
黃帝占曰辰星守須女其國當有娶婦嫁女之事若他
國來貢女者一曰兵起大臣當之石氏曰辰星守須
女為有女喪巫咸曰辰星守須女為萬物不成海
中占曰天下水雨無濟者至關東盡然郗萌曰為后
夫人有變妾為主一曰為大水且至若守須女南其地
數被火守其北數被水石氏曰辰星犯守須女女主
御世天下大赦其國驚水國大亂荆州占曰天下多
寡女若子死繒帛貴陳卓曰天下有雨災萬物不成
國飢民多疾陳卓曰辰星逆行留犯守陵須女天子
及大臣有變必有奇政令
辰星犯虚四
洛書曰辰星犯虚大臣為謀主有兵起其國必敗甘
氏曰辰星犯虚其邦多水災洛書曰辰星入虚有兵
起文曜鈎曰辰星躍入虚得所欲巫咸曰辰星入
虚中伺其出日而數之期二十日為兵發伺始入處之
率一日期十日軍罷郗萌曰辰星入虚為有德春
秋緯曰辰星之虚兵起大水出郗萌曰辰星在虚東
春水虚南夏水虚西秋水虚北冬雷雨水黃帝占曰
辰星守虚雨水常降流溢滂其國失綱人民流亡石
氏曰辰星守虚國内亂一曰政急天下大亂天下虚大
人憂甘氏曰辰星守虚若角動青色臣有欺君者有
兵有喪於國内海中占曰辰星守虚有兵災丁壯行
徭妻子獨居萬室虚一曰春旱秋水五穀不成郗萌
曰辰星守虚有武臣誅國必亡一曰中山水出人民無
所居從山而處災生日並見荆州占曰辰星犯乘虚
若冬守其陽色赤黃旱萬物不成亂兵起
辰星犯危五
荆州占曰辰星犯入危奸臣謀主一曰天下大亂若賊
臣起巫咸曰辰星之危霖雨百日其國大水五穀不
成人民飢石氏曰辰星守危糴大貴天下起兵兵大
發辰星去危客水滅名宫若守危大水有大喪甘
氏曰辰星守危大臣有戮刑法官有憂一曰皇后憂病
兵喪並起海中占曰辰星守危天下兵大發郗萌
曰其國破危一曰為大人蓋屋事若逆行守危其君簡
祭祀陳卓曰辰星犯守危國多水災郗萌曰辰星
守墳墓為人主有哭泣之事
辰星犯營室六
郗萌曰辰星犯營室為土功事犯陽陽有急犯隂隂有
急黃帝占曰辰星入營室天下兵乘水欲攻王侯之
國不出百二十日春秋圖曰辰星之營室天下徭役
民不寧其處甘氏曰辰星守營室其色青宫中女多
有死者大人憂一旬三月相近三旬五月國君死巫
咸曰辰星守營室多水災五穀不成郗萌曰徭役起
一曰后夫人憂有大喪一曰守營室東壁北關梁不通
又曰守營室為大人忌以赦令解之玄冥曰辰星守
營室大兵乘船大水欲入侯王之國不出四十日百
二十占曰天下諸侯發動於西北聖洽符曰犯守營
室中女有夭死者大人有土功之事
辰星犯東壁七
陳卓曰辰星犯東壁王者刑急法深朝廷憂愁國有蓋
藏保守之事春秋圖曰辰星之東壁天下和平石
氏曰守東壁國有大喪一曰大水又曰兵革起郗萌
曰辰星守東壁為大人衛守一曰為天下兵起又曰秋
兵起亦云有土功事又曰為多水一曰歲晚水春秋
圖曰辰星入東壁而守之奸臣有謀玉歷曰逆行守
東壁大水出橋梁不通舟船用民大飢
唐開元占經卷五十五
