唐開元占經卷九十六
唐瞿曇悉達撰
雲氣犯列宿占
大角
黑氣奄大角久而不散主命者惡之蒼白氣入國有
大喪黃白氣如月近大角乍明乍暗青雲一道如千
尋槍竿衝大角而過天子棟樑拆
進賢
蒼白氣入進賢相黜野逸憂白氣入賢士喪黑氣
入賢士憂黃氣入賢士有恩賜
庫樓
赤氣直如千尋槍竿衝庫樓天子自將兵兵大動中外
震驚武庫官憂天下不安
拆威
蒼白氣入拆威中大臣為亂兵起天子失威出之則禍
除赤氣入拆威中大臣反天子出將兵黃白氣入
拆威外國有來求和親者出拆威天子有德令黑氣
入天子惡之出則禍除
陽門
赤氣入陽門邊兵起有戰
騎官
蒼白氣入騎宫騎將死赤氣出騎兵大出赤氣入
騎士憂黑氣入軍中有疾病
從官
黃氣入巫醫受爵
天江
赤氣出天江將軍出野青氣入天江大水黃白氣
入天江天子用兵出之兵罷
傅說
赤氣入傅說巫祝之官受戮
魚星
赤氣入魚星東騎滿軍大動將軍憂黃氣出魚星天
子用事起兵入之兵罷
龜星
赤氣入龜星巫卜之官有誅
鱉星
赤黑氣入鱉星有白衣會天下易政
九坎
赤雲氣入九坎天下大旱黑氣入大水
河鼓
蒼白氣入河鼓將有憂軍在外則天子之軍敗將死出
之則禍除赤氣入河鼓兵起客軍入赤氣出河鼓
軍出將軍戰不勝黃白氣入有以衆來降者出之將
有喜黑氣入將死青氣入將憂
織女
蒼白雲氣入織女女主憂病一曰人主憂出則禍除赤
氣入有以女子故而家受誅者赤氣入女子多死外
兵黑氣入王者為女所害一曰女子多病死白氣
入女有喪黃白氣入天子以女幸一家出之天子外
得美女
天津
蒼白氣入天津中君有水憂赤氣入大旱黃氣入
天子有德令赤氣出兵起黑氣入大水天津漢
中有黑氣獨居大若席名曰雲漢不滿三日遲不出五
日大雨黑氣狀如舡若一疋布維河津間不出十日
大雨
敗臼
赤氣入敗臼人主凶黑氣入天下人灾
瓠瓜
蒼白氣入瓠瓜瓜菓不可食出瓠瓜其禍除赤氣入
天子攻一邑殘之黃白氣出天子以菓賜諸侯黑氣
入天子食菓致害
天壘城
赤氣奄入壘城北夷驚有疾疫
羽林軍
蒼白氣入羽林軍有憂入其南若入羽林直南出皆為
后有憂入其北諸侯憂出之則禍除赤氣出羽林兵
隨之凶赤氣入兵起入其東后起兵入其西太子起
兵入其北諸侯起兵黃氣入天子入軍中黃白氣
出羽軍南后有所獻出其北太子有獻黑氣入兵起
大戰入其南天子忌之入其西太子忌之入其北諸侯
憂
北落師門
蒼白氣入北落有疾疫赤氣出兵出赤氣入外兵
入黃氣入中使至軍有喜黑氣入將死
螣蛇
黑氣出入天蛇天下大水
天廐
蒼白氣入天廐馬有驚
王良
蒼白氣入王良天子憂墜車馬奉車憂出之禍除赤
氣入王良太僕奉車誅赤氣中駟馬内亂兵起赤
氣出車騎滿野黃氣入奉車拜賜天子有喜諸侯有
獻馬者一曰有神馬見黃氣出奉車受命行德令一
曰天子出車馬賜諸侯王黑氣入奉車太僕死
附路
蒼白氣入附路太僕憂之出附路禍除赤氣入太僕
有鈇鉞之誅赤氣出兵起黃白氣入太僕拜賜出
之有德令黑氣入太僕死
閣道
白氣入閣道有急事在内白氣出人主有疾病黃
氣入天子有喜
天大將軍
蒼白氣入天將軍軍中有疾疫兵多將死赤氣出兵
多出赤氣入兵將皆有凶軍在外防客兵來
土司空
黃雲氣入土司空土工失作有建國徙都之事
天倉
蒼白氣入天倉歲不熟出之禍除赤氣入兵内起有
火災赤氣出以兵出粟赤氣如波揚入之大旱火
大起黃白氣入天下大熟蒼黑氣入天下不熟
天廩
赤氣入天廪大旱有火災黑氣入廪粟腐敗黃白
氣入歲豐黃白氣出天子出粟賑民黑氣出大水
傷榖蒼白氣入䖝大生出之則禍除赤氣出天子
以用兵出粟
大陵
蒼白氣入大陵天下多死喪赤氣入天下兵起多以
兵死黑氣入大疫
積尸
黑氣入積尸天下人大疫死
天舡
赤氣入天舡不出一年有自立者一曰不出九十日水
中兵戰赤氣出水兵起蒼白氣入有殃天子不可
乘舡出之禍除赤黑氣入天子戒乘舡黃白氣入
天子幸舡有喜必有神狀若光景處舡上者青氣或黑
氣舟師勿行
芻藁
赤雲氣入天積積中火起赤氣入天子用火出散貨
黃白氣入天子自喜多出貨財出之天子有喜出貨
財
天苑
蒼白氣入天苑牛馬畜獸疫出之則禍除赤氣入牛
馬多死傷赤氣出牛馬以兵事出黃白氣入牛馬
禽獸蕃息黑氣入牛馬死出之禍除
五車
蒼白氣入五車兵大起民流亡赤氣入兵起大戰
赤氣出兵車大出
天潢
蒼白黑氣入天潢有死喪憂出之則禍除赤氣入兵
内起赤氣出兵出戰赤氣出入如揚波者兵庫焚
黃氣入若出之天子有喜有兵則兵罷
咸池
蒼白氣入咸池水䖝多死一曰池中魚多飛亡黑氣
入大水赤氣出旱黃白氣入天子有喜出則有神
魚見
天關
黃氣入天關四方來貢玉帛
天高
白氣出天高早霜傷稼
参旗
赤氣出参旗不出一年西戎來欲盗中國若侵地不出
三年天下煩擾百姓多憂青氣出入同上
天園
白氣出天園兵起
玉井
青氣從参下入玉井中不出三年人不飲食井黃氣
入三日不去軍在外絶水白氣入兵起赤黃氣潤
澤入之有軍來降
屏星
黑氣入屏星大疫
天厠
蒼白氣入天厠天子有隂病青氣入内兵起黑氣
入天子憂白氣入天子有隂病赤氣入有兵赤
雲氣出天厠禍除黃白氣出入皆為有喜
南北两河
蒼白氣入两河戒間兵大起道不通出河戒則禍除入
北河則邊兵動又為疾疫夷主死赤氣出兩河間天
子用兵於諸侯黃白氣入河戒間隨河行天子出德
令天下有難道路不通
五諸侯
蒼白氣入五諸侯諸侯有黜死者
積水
蒼白氣入積水天下水災
積薪
赤氣入積薪火焚積聚
水位
黑氣入水位大水赤氣入大旱
軍市
赤氣入軍市軍中大驚
闕丘
赤氣入闕丘宫中火災天子不安其居
狼星
赤氣入天狼胡兵入塞民大恐憂
弧矢
赤氣入弧矢天下驚恐一曰邊陲有警黑氣入弧胡
中疫作
老人
白氣奄入老人王者國絶
天紀
黑氣奄入天紀禽獸大疫六畜死耗
爟星
赤氣入之天下烽火舉動
酒旗
赤氣入酒旗天子以酒喪身
軒轅
蒼白氣入軒轅後宫憂有疾疫赤氣入宫憂火
天相
黃氣入天相相臣有喜黑氣入天相相臣死不則有
疾病蒼白氣入相臣憂赤氣入相臣憂赤氣出
相出師
器府
赤氣入器府天下樂廢
石氏中外宫占
大理
黃雲氣入大理刑法官有遷巫咸曰有赦黑氣入大
理决獄不平刑受誅
六甲
黃雲氣入六甲術士用黃白氣入太史受爵賜黑
氣入太史憂
内厨
黑氣入内厨飲食防毒
北斗
雲氣五采入北斗天子立太子近期百日遠二年
輔星
黃白雲氣集輔星相有喜赤氣入輔星相受斧鉞之
誅蒼白氣入輔星相有憂白氣入輔星相黜黑
氣入輔星相死
天理
赤雲氣入天理兵大起相出師
相星
黃白氣入天相將相有喜黑氣入將相憂死
勢星
黃氣入勢中官受賜赤氣出入中官反黑氣入中
官憂
三台
黃氣入將相喜赤氣入多敗傷黑氣入三公憂將
相死
天掊
黃氣入天子先驅有拜賜者赤氣入大人憂
天槍
赤氣入天槍天子驚恐一曰失位蒼白氣入兵起
玄戈
黑氣入戈胡兵退蒼白雲氣入胡人大疫死赤氣
出胡兵大起
招摇
赤氣入招搖正中有兵内起大將為亂赤氣出於招
搖兵起大戰黃白氣出天子以喜用師
梗河
黑氣出梗河兵起大戰赤氣出梗河國兵大出入梗
河大戰蒼白氣入將死
貫索
蒼白氣入貫索中天子憂亡地出則禍除赤氣入有
内亂兵起赤氣出内兵出黃白氣入天子有喜
黑氣入大人惡之赤白氣入獄多枉死者
女床
黃氣出入女床後宫有子喜白氣入后宫有喪黑
氣入有死者青氣入有病赤氣入宫中兵起
宦者
黃氣入宦者受賜赤氣入宦者誅黑氣入宦者死
赤氣出宦者作奸蔽主
郎位
蒼白氣入郎位中兵起一曰中郎有内亂出則禍除赤
氣入兵起出郎位多用兵遠出行黃白氣入中郎受
賜
靈臺
青黑氣入有大風雨期三日遠七日中黃氣入太史
喜赤白氣入太史有憂
少微
蒼白氣入少微賢士憂一曰大臣黜赤氣入宰臣謀
叛
長垣
蒼白氣入長垣胡兵起赤氣入胡兵入有火災赤
氣出邊兵起
攝提
青雲氣入攝提九卿有憂黃氣入九卿有賞赤氣
入戈盾用事黑氣入大臣誅
唐開元占經卷九十六
