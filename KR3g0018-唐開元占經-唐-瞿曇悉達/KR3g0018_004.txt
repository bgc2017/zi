唐開元占經卷四
唐瞿曇悉達撰
地占
地名體
易曰天地貞觀日月貞明坤卦曰牝馬地類行地無疆
象曰地勢坤君子以厚德載物淮南子曰重濁者
淹滯而為地說文曰元氣初分重濁為地萬物所陳
列也洪範五行傳曰地者成萬物者也元命包曰
地者易也言養物懷任易變化含吐應節故其立字土
力於一者為地聖證論曰孔昆云普天之下華岳列
居河海所流丘陵墳衍總謂之地素問曰積隂為地
故地者濁隂元命包曰地所以右轉者氣濁清少含
隂而起遲故轉右迎天(謂隂氣也)考靈曜曰地有四游冬
至地上北而南三萬里矣恒動而不止而人不知譬如
人在大舟行而人不覺也漢地理志曰保章氏掌天
文以星土辨九州之地所封之域皆有分星以視吉凶
地數
河圖括地象曰地廣東西二萬八千里南北二萬六千
里有君長之八極之廣東西二億三萬三千里南北二
億三萬一千五百里詩含神霧曰天地東西二億三
萬三千里南北二億三萬一千五百里天地相去億五
萬里廣雅曰神農所治四海内東西九十萬里南北
八十一萬里唐帝所治九州地二千四百三十萬八千
四十二頃夏禹所治四海内地東西二萬八千里南北二
萬六千里命歷序曰神農始立州制形甄曜度曰
四海東西九十萬里南北八十萬里山海經曰帝命
䜿亥步自東極至于西極五億十選(郭璞註曰䜿亥健行人選萬也)九
千八百八步䜿亥左手把策右手指青丘一曰禹令
䜿亥一曰五億十萬九千八百步紀年曰穆王東征
天下二億二千五百里西征億有九萬里南征億有七
百三里北征二億七里山海經曰天地之東西二萬
八千里南北二萬六千里出水者八千里受水者八千
里博物志曰地祗之位起形于崑崙縱廣萬里高萬
一千里神物所生聖人仙人之所集崑崙之東北地轉
下三千六百里有八玄幽都方二十萬里地下有四柱
柱廣十萬里有三千六百軸犬牙相舉也吕氏春秋
曰凡四海之内東西有五億九萬七千里南北亦有五
億九萬七千里淮南子曰禹乃使大章步自東極至
于西極二億三萬三千五百里七十五步使䜿亥自北
極至于南極二億三萬三千五百里七十五步古今
通論曰夫地者厚三萬里凡八極之廣東西二十三萬
三千里南北二十三萬一千五百里
地動
京氏曰地動隂高者為下下者為陽此人君俱進君子
為小人同倫任小人為上宰置君子於下位此隂高而
陽卑也故反也害及大人河圖祕徵篇曰地之動大
臣逆雒書雒罪級曰土震不言衆虐盛尚書夏侯
說曰地動大臣盛將有為下不靜兵數動也運斗樞
曰地之動亂並孳羣臣蹷施(宋均曰蹷動也施放縱之也)隂讙譁
又曰地震之異隂倍主保乾圖曰地動下逆無陽自
燭則退強臣誅大過免近戚潛潭巴曰地動搖臣下
謀上運斗樞曰后族專權地動搖宫春秋公羊傳
曰臣專政隂而行陽故地震穀梁曰地動大臣盛將
動有變(變謂反也)夏氏曰地動民不安搖擾流移劉向
洪範傳曰地動者臣不臣也臣下大貴也董仲舒對
灾異曰地者隂之類也動者後宫臣下專主之盛陽衰
故致疾疫當制後宫齊御百官以救之京房對灾異
曰地者大臣之位當載安萬民懷藏物類而動搖者此
不欲為君載安萬民動搖不安思欲簒殺也京房傳
曰地動蹷城天下亡天鏡曰地動世主失不出千日
京房曰地動蹷屋室人天下兵行地移或西或東
不列王公此謂不公其行也地動動牀木歲大熟
地動教令從臣下出必有流血饑亡地動有赤水出
司馬戮地動疾驚牛馬禽獸變動天子失地地獨
動於靈廟中及朝廷邑有亂臣且凶國無忠臣地動
不已地比四五日動人主不安地數動殺人賊臣
暴地以春動有音歲不昌以夏動有音人主有喪以
四月動有音五穀不熟民大饑以五月動有音人主有
喪民流亡以六月動有音少老多死歲惡以秋動有音
大兵起以九月動有音殃大以冬動有音人主有喪兵
起以十月動有音邑有土功以十一月動有音其邑有
大兵喪及民饑亡以十二月動有音其邑有兵行地
鏡曰地動三年其國民流東西動十日以上必有兵
地動千里是謂隂盛陽衰人君犯四時興土功不出年
國有喪地動壊城郭宫室是謂隂道失四海有兵喪
抱朴子曰軍中地動必大戰或有謀反張衡上書
曰地動者民擾也易坤靈圖曰地大動搖世主之宫
國不安國語曰周幽王二年西周三川皆震伯陽父
曰周將亡矣夫天地之氣不失其序若過其序民之亂
也陽伏而不能出隂迫而不能烝于是有地震今三川
實震陽失其所也史記曰周幽王二年西周三川皆
震三川涇渭洛也伯陽甫曰周將亡矣天地之氣不失
其序若過其序民亂之也陽伏而不能出隂迫而不能
烝于是有地震今三川實震是陽失其所而填隂也陽
失而在隂原必塞原塞國必亡夫水土演而民用也土
無所演民乏財用不亡何待昔伊洛竭而夏亡河竭而
商亡今周德若二代之季矣其川原又塞塞必竭川竭
山必崩夫國必依山川山崩川竭亡之徵也若國亡不
過十年數之紀也左傳曰昭公二十三年八月丁酉
南宫極震萇弘謂劉文公曰君其勉之先君之力可濟
也周之亡也其三川震今西王之大臣亦震天弃之矣東
王必大克注子朝在王城故謂西王敬王居狄泉在王
城之東故曰東王漢安帝永初元年郡國十八地震
地者隂也法當安靜今乃越隂之職專陽之政故應以
震動漢獻帝初平年中京師地震董卓以問蔡伯喈
伯喈對曰地動隂盛大臣踰制之所致也公乘青蓋車
遠近以為非宜為先是山東豪傑並起卓懼乃徙天子
都長安燔燒洛陽宫室自為太師號曰尚父乘青蓋車
金華爪畫兩輪故諫之卓乃更乘金華皂蓋車地鏡
曰地動而折有急令近臣謀主兵革興
地坼
祕徵篇曰三公秉執卦錄在心則地坼考異郵曰臣
恣地裂坼漢含孳曰大夫專權兵陵地坼海中占
曰主好聽讒言廢置大臣女子為政刑法誅殺不以道
理則地坼京房對灾異曰隂倍陽則地坼臣叛君則
義廢此人君不親上下不厚致此灾也不捄則骨肉相
殘父子分離羌夷叛去演孔圖曰地坼隂畔
不靜陽不施臣下專恣故天下以謀去主潛潭巴曰
地裂下分威執曰臣不臣漢書曰和帝永元七年趙
國易陽地裂京房易傳曰地坼裂者臣下分離不肯
相從灾及王公張衡上書曰土裂者威分月令曰季
秋行冬令則土地分裂尚書說曰黃帝相亡則地裂
京房易妖占曰隂倍陽地分坼又曰地分下叛主
賢明者退不肖者進又曰地劈大者此謂兵起天下
分離長一里以上及成谷其中有水且至所謂地劈者
坼也又曰地劈于邑城毁廢劈于邑朝天下有大兵
其邑獨亡春夏無傷劈于朝廷邑分離為數鄉劈于宫
殿室邑社稷滅亡劈于社稷乃大祠其下邑有大殃劈
於丘塜下民大死亡抱朴子曰軍中地裂急徙居不
則軍敗地鏡曰地裂劈臣下有分離若在城門驕臣
從中起邑有謀兵地裂朝廷分其鄉部地裂社稷天下
有大兵地裂市里居家不出三年大兵起國有憂王道
中忽坼不出四年王道絶有分天地居地分裂一里以
上或山阜破丘有水天下流亡地劈有音及見雜物形
若于朝廷宗廟丘社道中咸為兵亂國亂地坼有聲天
下不安國分急兵起地夏裂一丈以上殺五榖秋裂民
流亡冬裂大凶兵起國主亡京房易妖占曰地以正
月劈不傷歲以二月劈人主吉歲樂以三月劈歲熟吉
以四月劈人主吉歲熟五穀登以五月劈五穀收以六
月劈此歲定以七月劈此驚駭兵起發以八月劈兵大
作民流亡以九月劈煞兵行人主恐亡以十月劈有亡
邑有兵以十一月劈民不安兵大作以十二月劈人主
大降將凶潜潭巴曰地鳴而坼君不專政臣叛作
易坤靈圖曰黃之人精兵起地大裂土化為人易妖
占曰地劈有狀掌掌闌闌此兵急邑分有音哅哅亂天
下不安傳驛相從地分坼軍破將急出去不可止
漢陽嘉二年六月雒陽宣德亭地坼長八十五丈時李
固對策以為隂類專恣將有分離之象上帝以戒陛下
地陷
地鏡曰地自陷天王亡地書緯運期授曰赤帝亡五
郡陷祕徵篇云邑之淪主勢奪運斗樞曰邑之淪
隂吞陽下相屠潜潭巴曰天子無深鑿地深則民苦
邑反淪而下保乾圖曰地淪山亡之兆亂如塗禍漫
漫地鏡曰地無故自下天下亂兵大起易妖占曰
地自下其君亡又曰家無故宅自陷下此必人亡其
邑君矣地鏡曰地陷没入人君為臣下所擒異苑
曰晉武帝太康五年宗廟地歘陷無故梁自折凡宗廟
所以承祖先嗣承世不利安居摧陷是縹絶之徵也
京房曰山無故自下陷天下兵作晉太康八年七月
大雨殿前陷方五尺深數丈中有破船京房妖占
曰地以正月自下且有大事以三月自下水月火至以
五月自下不吉天下有兵民分離鄉以六月自下大水
且至多不常以七月自下天下兵大行以八月自下天
下大搖民多行以九月自下天下有亡主以十月自下
天下有兵以十一月自下有水且行以十二月自下大
水且移者傷地鏡曰春地陷有大水魚行人道夏陷
兵起國分有非常水秋陷有大兵冬陷有兵水
地燃
京房易傳曰火出地其國大出水其君死述異記曰
姚興永和十年華山東界地燃廣百餘步草木烟枯井
谷沸竭置生物皆熟民殘之徵也晉惠帝光熙元年五
月范陽國北地燃可爨至九月而驃騎范陽王司馬虓
薨十一月惠帝用食而崩懷帝即位太傅東海王司馬
越殺太宰河間王司馬顒專柄朝政又尋死遂泪永嘉
之亂海淪殪越之亂副亦皆殄滅石勒焚越之尸此其
應也前秦錄曰初秦之未亂也關中大燃無火而烟
氣大起月餘不滅慕容熙光始四年遼東新郡地燃
五年八月為遼西太守邵顔聚徒反至九月敗誅熙建
始元年正月華陽郡地燃是歲熙僣號之七年也其年
五月為尚書郎苻進謀反事覺誅至九月熙出逸妻瘞
進餘黨推之賊高和為主據城反熙馳還不得入遂逃
不免為和所誅後三年宋高祖平齊冬盡坑其衆二燕
並滅慕容氏殱焉此皆不祥之應也
地鳴
地鏡曰地中哅哅有聲人君好興兵相攻潜潭巴曰
地鳴有聲天子不知國政任婦人地中有聲洞洞者
邑亡京房易候曰地中訩訩若嗷嗷為凶祥所愛子
死邦有殃
地生毛
地鏡曰地忽生毛天下亂兵起易妖占曰地生毛百
姓勞苦史記曰趙王遷時人訛言曰秦為笑趙為號
以為不信視地之生毛後五年地果生毛七年而秦滅
趙
地嘔血
地鏡曰地出血為兵亂國亡地忽生血國將虚潜
潭巴曰地嘔血禍之極效也地鏡曰地無故赤如燃
兵大起河圖曰地赤如丹血流汎汎易妖占曰功
臣戮厥地生血王隠晉書曰祖約為豫州府内地皆
如丹其後果凶京房曰地生血賊必來攻凶急去勿
留
地出光
地鏡曰地忽生光如火照憂國危亡潜潭巴曰地生
光女謁行地忽生光小人進賢人滅(注云近驗敬暉桓範等被逐而)
(小人用事于時洛陽城東白馬寺側地光如鏡行者影現)京房易候曰不顧骨肉
不親九族厥德已衰地出光
地自出泉
地鏡曰地無故自成泉天下亂兵起大水易候曰天
不下雨而地自出泉其國大水亂從中生地鏡曰湧
泉忽出臣為禍害或以疾不過三年國憂有喪家中
庭忽出泉者當富
地自長
地鏡曰地忽自長在道中天下不通地長邑下其治毁
地長市中國有利地長社稷王者增土地長洲嶼上亦
增土地無故自長如丘隴室屋其上或生草木皆失地
亡民春長者吉昌卒長有生樹天王安有死樹國王亡
地夏長年中熟秋長殺生易地冬長國不安地上卒息者
大人將起
地自營宫地生雜物地生卵
地鏡曰大澤中地無故自營宫女患位卑者暴貴
地鏡曰地無故生雜物天下亂兵起大水
易傳曰地自生卵將軍且疾
地生石
京房易傳曰地自生石軍可久居地鏡曰石生平野
庶人逆謀興兵臣反不出三月齊兵起
地生穀
京房易傳曰地自出五穀將軍得大道生黃色將軍得
土地
唐開元占經卷四
