唐開元占經卷五十二
唐瞿曇悉達撰
太白占八
太白犯石氏外官一
太白犯庫樓一
郗萌曰太白入庫樓三日兵起尤甚一曰兵起西北方
若舍之三十日諸侯兵悉發大將出玉歷曰太白守
庫樓兵起將軍出車騎徧野
太白犯南門二
石氏曰太白犯守南門邊夷兵起若道路不通
太白犯平星三
石氏曰太白犯平星凶文曜鈎曰太白歴平星主命
傾甘氏曰太白守平星執政臣憂若有罪誅期一年
太白犯騎官四
甘氏曰太白犯守騎官有兵起馬多發若多死石氏
曰太白入騎官若守之兵大起車騎用將軍出若騎士
憂郗萌曰太白入守騎官不出二十日赦天下
太白犯積卒五
石氏曰太白入積卒若守之兵大起士卒大行若多死
期二年玄冥占曰太白犯守積卒主失位天下亂兵
大起期百二十日
太白犯鼈星六
黃帝占曰太白守鼈星為有白衣之會巫咸曰太白
犯守鼈星天下有水旱之災守陽則旱守隂則水
太白犯九坎七
石氏曰太白守九坎天下旱名水不流五穀不登人民
大飢一曰之陽大旱之隂有水又曰犯守九坎凶
太白犯敗臼八
石氏曰太白守敗臼民不安其室失其釜甑若流移去
其鄉
太白犯羽林九
郗萌曰太白入羽林有反臣中兵也(宋書天文志曰宋明帝泰始元年十)
(二月己巳太白入羽林占曰兵動明年羽林兵出誅太宰江夏王義恭尚書令柳元景僕射顔師伯等明年會)
(稽太守尋陽王子房廣州刺史袁曇遠雍州刺史袁顗青州刺史沈文秀並反)太白經過羽
林中天子為軍自守黃帝占曰太白守羽林兵起期
六十日石氏曰太白守羽林為有馬行期三十日
甄曜度曰太白入守羽林兵大起大將軍出行臣謀其
主若有喪期二年海中占曰太白入守羽林有兵起
若逆行變色成勾己天下大兵關梁不通不出其年
荆州占曰太白入天軍大將軍在外石氏曰太白入
天軍中為兵起一曰入天軍留守若變色逆行成勾己
為兵起急郗萌占曰太白犯天軍為兵起有破軍死
將太白入天壘天下有兵期二十日若百二十日
石氏曰太白入守壘壁陣天下兵起左右倖臣為亂期
四十日若百二十日
太白犯北落十
石氏曰太白入守北落亦為兵大合軍門海中占曰
太白守北落天下有兵夷狄入塞來侵中國將士出
石氏曰太白與北落相貫抵觸有光芒相及為兵戰覆
軍殺將伏尸流血不可當也期百八十日若一年
太白犯土司空十一
聖洽符曰太白守土司空邦君有死者海中占曰太
白守土司空其國以土起兵若有土功之事天下旱
石氏曰太白守土司空有兵喪天下憂水
太白犯天倉十二
黃帝占曰太白入天倉中主財寶出主憂臣在内天下
有兵而倉庫之戶俱開主人勝客事不成期二十日而
發荆州占曰太白守天倉天下飢粟出齊伯曰太
白守天倉諸侯有發粟之事有兵起星若當戶守之將
受命不為主用石氏曰太白入守天倉有兵起食粟
散出一曰年穀不登人民飢郗萌曰太白中犯乘守
天倉四夷人相食期三歲兵起西方若北方
太白犯天囷十三
石氏曰太白入天囷天下兵起囷倉儲積之物發用一
曰御物多有出者庫藏空虚期二年海中占曰太白
入天囷天下兵起諸侯謀囷倉庫藏有破者(宋書天文志曰晉孝)
(武大元二年四月壬申太白入天囷占曰為飢隆安元年王恭舉兵脅朝廷内外戒嚴出國寶以謝之又水旱)
(民飢)
太白犯天廩十四
石氏曰太白守天廩天下大飢甘氏曰太白入守天
廩天下有兵歲大飢倉粟散不出其年玉歴曰太白
入守天廩兵起滿野天下粟出給軍糧一曰糴貴石
氏曰太白犯守天廩天下亂粟散出
太白犯天苑十五
荆州占曰太白入天苑出兵犯外夷荆州占曰太白
守天苑兵起馬死石氏曰太白入守天苑牛羊禽獸
多疾疫若守之二十日天下兵起馬多死其國憂(漢班固天)
(文志曰漢孝武元鼎五年太白入天苑占曰將以馬起兵也一曰馬將以軍而死耗其後以天馬故誅大宛馬)
(大死於軍)玄冥占曰太白入守天苑邊境兵起王者出兵
征外夷天下馬發
太白犯參旗十六
文曜鈎曰太白守參旗九州騷動天下皆兵弓不下弦
矢不舍筈其國不寧王者有憂海中占曰太白守參
旗兵大起弓弩用將士出行一曰弓矢貴
太白犯玉井十七
黃帝占曰太白入玉井為強國失地其出之強國得地
巫咸曰太白入玉井國有水憂若以水為敗水物為
不成期不出年感精符曰太白入守玉井水兵大起
若以水為變魚鹽十倍
太白犯屏星十八
甘氏曰太白入屏星為大臣戮若疾玄冥占曰太白
入守屏星諸侯有謀若大臣有戮死者
太白犯天厠十九
黃帝占曰太白守天厠為大臣戮者郗萌曰太白守
厠星國多疾疫兵飢並起人主有憂甄曜度曰太白
入守天厠天下大飢人相食死者大半期二年
太白犯天矢二十
帝覽嬉曰太白守天矢貴人多有疾而病死者一曰民
多以飢死
太白犯軍市二十一
荆州占曰太白守軍市以飢兵起石氏曰太白入守
軍市兵大起大將軍出若以飢兵起一曰天下亂四夷
兵起道路不通一曰大軍飢絶其糧兵士逃亡期二年
太白犯野鷄二十二
甘氏曰太白入軍市犯守野雞其國凶有死將軍營敗
兵士散
太白犯狼星二十三
感精符曰太白守狼星車騎出滿野守二十日將相有
死者石氏曰太白守狼星野獸死郗萌曰太白提
狼星而出入守之車騎兵出大將有千里之行荆州
占曰太白守狼敵兵起太白犯守狼星大將出行其
國有兵一曰有兵將死齊伯曰太白犯守狼星兵大
起士卒行天下凶諸侯相攻多賊盜(宋書天文志曰晉惠帝永興二年四)
(月丙子太白犯狼星是年苟晞破公師藩張方破莊陽王虓關西諸將攻河間王顒顒奔走東海王逐而殺之)
(也)
太白犯弧星二十四
荆州占曰太白守弧星弓弩矢貴大將軍有千里之行
民多死者玄冥占曰太白守弧星臣有謀主者庫兵
盡用關梁四塞津道不通期二年
太白犯稷星二十五
海中占曰太白犯天稷有旱災五穀不登歲大飢五穀
散出
太白犯甘氏中官二
太白犯四輔一
荆州占曰太白犯乘守四輔星君臣失禮輔臣有誅者
太白犯天厨二
荆州占曰太白犯天厨大官事誅石氏曰太白守天厨大官吏死
太白犯鼓旗三
石氏曰太白守鼓旗兵革起
太白犯天田四
文曜鈎曰發大兵相殘賊則太白入天田荆州占曰
太白守天田五穀傷
太白犯天門五
荆州占曰太白舍天門中人主無出邦門之遠宫廊廣
門大有伏兵
太白犯平道六
甘氏曰太白入守平道天下兵亂
太白犯酒旗七
文曜鈎曰太白犯酒旗三公九卿謀荆州占曰太白
守酒旗天下大酺有酒肉財物若爵宗室
太白犯天高八
黃帝曰太白以四月從東方來入天高留三十日民受
賜留五十日兵起宫中郗萌曰太白入天高成勾己
天下有憂太白舍天高中有奇令
太白犯礪石九
荆州占曰太白守礪石兵起以入日占國
太白犯積尸十
石氏曰太白守積尸大人當之
太白犯天潢十一
黃帝曰太白入天潢中天下大亂易政一曰貴人死又
曰兵起軍起道不通郗萌曰太白失度留天潢為人
主憂以水為害若以井為害以入日占其國
太白犯咸池十二
黃帝曰太白入咸池中犯乘守之有喪春秋緯曰太
白入咸池天下亂易政人君惡之石氏曰君死皆以
入日占其國甘氏曰太白入咸池有兵喪天子且以
大敗失忠臣若旱一曰大水道不通貴人死以入日占
國石氏曰太白入天井大臣為亂國家易政令郗
萌曰太白入咸池中犯乘守之若糴貴一曰為有迷惑
人主者荆州占曰太白中犯乘守咸池大兵起百萬
人以上
太白犯天街十三
郗萌曰太白當天街為諸侯自立為主一曰大水若留
止逆行其中為兵革起荆州占曰太白守天街兵塞
道文曜鈎曰太白犯守天街徘徊亂行主弱臣強道
路絶天下不通荆州占曰太白不行天街為政令不
行不出其年有兵
太白犯甘氏外官三
太白犯狗星一
石氏曰太白守狗星守衛之臣作亂
太白犯狗國二
荆州占曰太白順行守狗國出兵討鮮卑烏丸逆守之其國為亂
太白犯天田三
郗萌曰太白提天田出入大水一曰五穀霜死
太白犯哭泣四
宋書天文志曰晉孝武太元四年十一月太白犯哭星
占曰天子有哭泣事九月癸未皇后王氏崩孝武大
明三年十月太白犯哭泣後六宫多喪公主薨天子舉
哀歲大旱民飢
太白犯八魁五
荆州占曰太白守八魁兵大起
太白犯鈇鑕六
荆州占曰太白犯鈇鑕五日以上臣有謀主者太白
犯鈇鑕誅執法之官郗萌曰太白犯乘鈇鑕為鈇鑕
用一曰將有憂
太白犯芻藳七
黃帝曰太白入芻藳中主寶出憂臣在内
太白犯九州殊口八
荆州占曰太白守九州殊口九州兵起
太白犯天節九
荆州占曰太白守天節大將以兵出
太白犯軍井十
荆州占曰太白入軍井三日以上其歲大水
太白犯天狗十一
荆州占曰太白入天狗北夷大飢來歸隣國多土功
太白犯天紀十二
荆州占曰太白守天紀天下兵悉起
太白犯天廟十三
黃帝曰太白入天廟若守之為廟有事一曰為凶憂又
曰太白入守天廟有廟殘之事吏不去死
太白犯巫咸外官四
太白犯長垣一
感精符曰太白入長垣三公九卿謀主兵大起天下亂
王者有憂
太白犯土司空二
荆州占曰太白出入土司空有大徭之事
太白犯鍵閉三
郗萌曰太白犯乘鍵閉星大臣有悮天子不尊事天者
致大災於宗廟天子崩一曰王者不宜出宫下殿有匿
兵於宗廟中者
太白犯天桴四
荆州占曰太白守天桴兵鼔起
太白犯天淵五
荆州占曰太白守天淵海水出江河決若海魚出
太白犯斧鑕六
郗萌曰太白中犯乘守斧鑕為斧鑕用一曰兵將有憂
黃帝曰太白入斧鑕為大臣用荆州占曰太白犯
守斧鑕兵起郗萌曰太白入斧鑕大將誅荆州占
曰太白犯斧鑕誅執法之臣
太白犯天廐七
荆州占曰太白入天廐十日以上廐馬有食變太白
守天廐為廏災之事人主以馬為憂不則馬疾郗萌
曰太白守天廏三十日騎馬出
唐開元占經卷五十二
