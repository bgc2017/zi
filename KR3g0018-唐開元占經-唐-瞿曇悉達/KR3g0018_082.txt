唐開元占經卷八十二
唐瞿曇悉達撰
客星占六
客星犯石氏中官上
客星犯攝提一
郄萌曰客星入攝提座謀臣在側聖人受制郄萌曰
客星當攝提口將受主俸不為主用郄萌曰客星舍
攝提角不去國家有喜一曰天下必有開倉者河圖
聖洽符曰客星出攝提若守之天下大亂人君自將兵
君臣謀兵起宫中不出其年
客星犯大角二
甘氏曰客星出大角大兵起天下亂若守之二十日以
上王者惡之國易政期三年海中占曰客星出入大
角天下亂兵大起臣謀其主不則天下出水入城郭煞
人民期百日(郄萌曰期三十日)郄萌曰客星入中大角天角
天子之席有竒令郄萌曰客星舍抵大角留不去國
家有大責石氏曰他星守大角諸侯有謀上者郄
萌曰客星守大角天下有憂郄萌曰客星守大角太
子耗衰郄萌曰客星入座謀臣在側聖人受制
客星犯梗河三
海中占曰客星干犯梗河天子慎邊四裔不靖荆州
占曰有星入天矛天下兵起陳卓曰客星入梗河天
下兵起石氏曰黃白星出天矛天子用兵玉歷曰
客星出梗河北兵為亂侵陵中國人主有憂期二年(按司)
(馬天文志曰孝明帝永平四年八月辛酉客星出梗河西北指貫索七十日去梗河為北兵至五年十一月北)
(匈奴七千騎入五原塞又入雲中至原陽也)石氏曰黃白星走天矛正中
之有軍兵罷無軍天子有獻兵者星赤兵内起大將為
亂蒼白將有疾黑將死三夜不去天子多戮者石氏
曰客星舍梗河主在東之君人民相師長強者為虎狼
小民為魚肉海中占曰客星舍梗河隂陽不和天下大
風樹木皆倒天官書曰客星守天矛若出之北兵大
動有喪石氏曰客星出入若守梗河朔兵大起
客星犯招摇四
石氏曰客星干犯招摇朔兵大來不出一年韓楊曰
客星入招摇南夷王且操竒物來降國者黃帝占曰
客星出招摇朔兵來一曰夷狄勝若旱多風石氏曰
客星出招摇兵革大起朔兵為亂若單于死期一年
黃帝曰客星當天庫天下兵革石氏曰客星當天庫
將受主命不為主用石氏曰客星走招摇北兵來黃
帝曰客星居招摇間北兵起郄萌曰客星舍匈奴星
(按招摇無匈奴之名郄萌曰此當以招摇主北兵以入招摇占中國兼錄之也)人面龍身留十
餘日不去占主内相賊國家兵起敵人來降石氏曰
客星守招摇北主死其民亂石氏曰客星守招摇蠻
夷君死民亂班固天文志曰客星守招摇蠻夷有亂
客星犯玄戈五
陳卓曰客星干犯玄戈占單于大敗期二年黃帝占
曰客星出玄戈敵兵大敗若有死王期二年荆州占
曰客星守玄戈天子死石氏曰客星守玄戈北兵來
客星犯天槍六
郄萌曰客星入天槍天下有饑兵荆州占曰客星入
天槍有大戰石氏曰客星出天槍邊外有急機槍用
有兵起大將出期一年
客星犯天棓七
石氏曰客星干犯天棓兵大起期二年焦延壽曰有
星入天棓大兵當起玉歷曰客星出天棓兵大起下
謀上大人有戮者期二年
客星犯女牀八
石氏曰客星干犯女牀貴人暴誅期百八十日郄萌
曰有星入女牀有異女來誤我王荆州占曰客星入
女牀若動摇女有大行若天下女子有憂甘氏曰客
星出女牀若守之強臣執政貴人有暴誅者期百八十
日荆州占曰客星守女牀後宫女凶
客星犯七公九
河圖聖洽符曰客星出七公及守之將相有憂御臣受
戮若議人有罪直言者凶黃帝占曰客星守七公為
饑民君不安
客星犯貫索十
石氏曰客星干犯貫索不有大赦必有大獄民叛簒弑
君不過三年石氏曰客星入貫索天下多死人石
氏曰他星入貫索二日有喪荆州占曰黃星入貫索
諸侯有以地坐法者黃帝占曰有星出貫索中有赦
星大大赦星小小赦荆州占曰客星出貫索其國亡
土邑齊伯曰客星入貫索大臣有謀下有反者貴人
多下獄一曰守之十日有大赦期一年(按司馬彪天文志曰孝明皇帝)
(永平四年八月辛酉客星出梗河西北指貫索七十日去貫索貴人之牢陵鄉侯梁松怨望懸飛書誹謗朝廷)
(下獄死妻子家屬徙九真也)
客星犯天紀十一
黃帝占曰客星入天紀有拘主黃帝占曰客星入天
紀諸侯舉兵國政亂甄耀度曰客星出天紀大臣執
權兵宫中人主有憂若強臣相戮期不出二年郄萌
曰客星行紀星有饑民君不安石氏曰他星守紀星
君不安有饑民
客星犯織女十二
石氏曰客星犯織女天子女誅死陳卓曰客星干犯
織女后族為亂貴女有誅者期三年郄萌曰客星入
織女為旱郄萌曰客星入織女貫索須女者皆等須
女主帛絮貫索主麻縷織女主布帛及五綵皆貴各守
其價十日一倍二十日再倍三十日三倍皆以四時
相執守南南方貴守北北方貴守西西方貴守東東方
貴守中中貴所守其國皆貴其餘星皆倣此荆州占
曰竒星入織女有兵十年乃解一曰人主攻一家一國
若族之石氏曰赤星入織女主攻一國殘之又曰接
客來黃星入女子受地者黑星入淫婦憂青星入以憂
來者石氏曰客星入織女有女使者若中守乘犯之
女君誅若有婦女之事石氏曰黑星出織女女子多
懷子死海中占曰客星出織女若入之后族為亂若
誅臣一曰貴女有誅者各以五色占白為喪赤為兵黑
為水黃為旱青為饑荆州占曰客星出織女宫人逃
(一書曰青星)黃帝占曰客星出入織女絲絮布帛貴在後
年石氏曰客星出入(郄萌曰守)織女有誅臣降王郄萌
曰客星在織女下兵起必戰不出十日郄萌曰客星
舍織女後宫有以藥死者石氏曰他星守織女女有
憂若有嫁娶之事石氏曰他星守織女乍出乍入前
後左右回惑其色色青為饑赤為兵黃為旱白為喪黑
為水郄萌曰客星守織女山摇地動若牛疾荆州
占曰客星守織女有女子使來者色青憂以來赤有竒
客來黃白宫女有喜
客星犯天市垣十三
文曜鈎曰客星入天市垣兵大起斧鉞用大臣當有斬
者近期一年遠期三年石氏曰客星入天市垣色黑
市使死石氏曰客星入天市黃白市使憂黑死以日
占何國石氏曰客星入天市聚者皆起或不得耕
食大兵横流期三年石氏曰客星入天市大臣誅有
戮卿一曰有戮王皆期一年遠三年(按班固天文志曰孝宣地節元年七)
(月癸酉客星入天市芒炎東南指其色白是時楚王延壽謀逆自殺地節二年故將軍瞿告夫人顯將軍霍禹)
(范明友奉車霍山及諸昆弟嬪婚為侍中諸曹九卿郡守皆謀反夷族伏其辜也)郄萌曰客
星入市中兵犯外城郄萌曰客星入天市中糴石三
百居市門者石五百五十亦曰遊市旁者石百郄萌
曰赤星入天市棄市滿天下郄萌曰黃白星入天市
嗇夫不遷即賜郄萌曰客星遁或若填星所發入市
中而出外死罪復生郄萌曰赤星長尋集天市中有
兵郄萌曰青黑星出天市嗇夫不死即免司馬彪
天文志曰孝靈中平五年六月丁卯客星如三升椀出
貫索西南南行入天市至尾占曰為貴人喪明年四月
宫車晏駕謝承後漢書曰吳郡周敞師事京房房為
石顯所譖繫獄謂敞曰吾死後三十日客星必出天市
即吾無辜也後果如言敞上書陳其枉荆州占曰客
星出入天市旗兵大起大將斬玄冥曰客星出天市
執令者死大臣誅有貴人多市死者期二年郄萌曰
客星入若守天市執令者死郄萌曰太白星入若守
天市天下亂郄萌曰太白星入若守天市度量不平
市亂
客星犯帝座十四
石氏曰客星干犯帝座人民大亂官朝徙大臣期三年
荆州占曰客星入帝座留不去則有貴人變更令
荆州占曰赤星入帝座朝廷有兵河圖帝覽嬉曰客
星出帝座若守之不去則有貴人變更法令大臣為亂
人主不安
客星犯天候十五
荆州占曰客星入天候星士卒罷人有急行石氏曰
客星出候星天下亂人民相攻士卒出有急行石氏
曰客星守候星候者憂石氏曰客星守候星外客欲
為主也荆州占曰客星守候星天下大亂
客星犯宦者十六
石氏曰客星干犯宦者宦者滅亡郄萌曰客星舍宦
者星左右貴人有不長者玉歷曰客星出守宦者星
左右貴人有不廢者不能守其貴一曰有讓位者
客星犯宗人十七
河圖聖洽符曰客星出宗人帝族親多死者一曰王者
不親宗族郄萌曰客星舍宗人留不去有貴人死者
客星犯宗正十八
荆州占曰客星守宗正更號令甘氏曰客星出宗正
守之不去左右宗族羣臣多死不出其年
客星犯宗星十九
聖洽符曰客星出宗星帝族親多死者一曰王者不親
宗族石氏曰客星守宗星宗人不和
客星犯東西咸二十
齊伯曰客星出東西咸女主自恣若淫泆一曰貴人女
有憂若有黜者不出其年荆州占曰客星守東西咸
人主淫泆失道
客星犯天江二十一
黃帝占曰客星入天江河津關絶道不通一曰河津吏
有憂甄曜度曰客星出天江有大水河海溢津關塞
民多饑陳卓曰客星干歴天江大兵攻王國王者以
赦除之則國豐年黃帝占曰客星守天江星一曰津
河吏有憂
客星犯建星二十二
陳卓曰客星干犯建星王失道忠言者誅賢士逃亡
海中占曰客星入建星(郄萌曰守)有憙福穀大熟郄萌曰
客星入建星君不親其大臣郄萌曰赤星入建星人
主謀兵兵罷出建星軍乃戰郄萌曰赤星入建星津
河水大出橋梁不通海中占曰客星出建星君不親
其大臣上下相疑主令不行郄萌曰客星舍建星留
不去即有大兵馬大貴郄萌曰客星守建星人民安
郄萌曰客星入守建星人臣自臨府事玄冥曰客
星中而守之天下道塞多有盜賊關梁不通期二年
客星犯天弁二十三
文曜鈎曰客星出天弁若守之有囚徒兵起一曰五穀
傷大貴
客星犯河鼓二十四
黃帝占曰客星入河鼓色赤有兵黃則天下安蒼則不
用郄萌曰有星入河鼓有兵三軍出之野郄萌曰
大星入河鼓有兵三將軍出郄萌曰大星入河鼓天
下鼓出郄萌曰大赤星入河鼓星大將驚蒼黑憂黃
更地黑入之死荆州占曰客星入河鼓兵吏驚黃
帝占曰客星出河鼓兵出入河鼓兵入巫咸曰客星
出河鼓旗鼓大用有兵起將軍立旗幟一曰穀貴軍絶
糧不出其年石氏曰大赤星若出河鼓所守之國將
驚若受令出郄萌曰客星舍河鼓中國有鐘鼓之音
若立旗幟石氏曰客星守河鼓三將軍食絶郄萌
曰客星守河鼓將軍戰亡有奪鼓者荆州占曰客星守
河鼓兵革起旗鼓用黃帝占曰客星中犯乘守河鼓
所中犯者誅若有罪
客星犯離珠二十五
荆州占曰客星犯離珠後宫凶玉歴曰客星出離珠
若守之後宫凶若宫人有罪誅者期二年
客星犯匏瓜二十六
石氏曰客星干犯匏瓜政亂近臣相譖宫有戮死者以
赦除咎黃帝占曰客星入匏瓜有大憂若魚鹽價十
倍石氏曰客星色青入匏瓜諸侯有來獻果者中有
藥不可食石氏曰客星色赤入匏瓜人主攻一邑族
之石氏曰客星色白入匏瓜有喪石氏曰有星色
黑入匏瓜中若外皆為魚鹽貴出匏瓜君使人賜諸侯
果黃帝占曰客星色赤出匏瓜天下有遊兵而不戰
黃帝占曰客星白(一本白色青也)出匏瓜君使人遺諸侯果
甘氏曰客星出匏瓜人主憂備毒藥若諸侯獻果中
有藥不可食防備之若食憂期三年黃帝占曰有星
出入匏瓜若在其下皆為食官有憂黃帝占曰客
星守匏瓜山摇黃帝占曰有星守匏瓜有食有憂
石氏曰客星守匏瓜山谷多水黃帝占曰客星入若
守匏瓜備奸人獻食物有毒藥也
客星犯天津二十七
石氏曰客星干犯天津賊斷王道黃帝占曰客星入
天津中若守之津河道不通聖洽符曰客星出天津
天下關絶不通若津吏有憂罪者郄萌曰客星入天
津諸侯不通天下備道修橋梁郄萌曰客星入河中
貴人有溺死者郄萌曰客星守天津水道不通若船
貴一曰津河吏有憂荆州占曰客星守天津津不可
渡石氏曰他星守犯天津津河為敗
客星犯螣蛇二十八
荆州占曰客星守螣蛇水雨為災石氏曰他星守犯
螣蛇水物不成水蟲為敗
客星犯王良二十九
郄萌曰客星入王良將士皆亡甄曜度曰客星出王
良天下有急關津不通兵起若馬多死期二年石氏
曰客星守王良津河不通郄萌曰客星守王良天下
有急馬大動一曰疾病郄萌曰赤星守王良兵起一
曰守王良天下大水橋梁不通海中占曰客星入王
良而守之天下兵起車騎行人主憂將軍有死者期三
年
客星犯閣道三十
陳卓曰客星干犯閣道王者居正殿不私行則災自消
玄冥曰客星出閣道有驚戒之事若道中有伏兵人
主備左右慎女兵
客星犯附路三十一
陳卓曰客星干犯附路道不通天下半隔期一年焦
延壽曰有星入附路兵大起郄萌曰有星入附路馬
賤巫咸曰客星出附路若守之太僕有憂若以馬罪
一曰馬當賤期不出一年
客星犯天將軍三十二
河圖帝覽嬉曰客星出將軍將軍有憂若黜者若軍吏
不忠有過罪者石氏曰有星守天將軍大將軍有憂
一曰軍吏不安以饑為敗
客星犯大陵三十三
荆州占曰客星入大陵若守之君有大陵功之令黃
帝占曰客星出大陵有土功墳陵之事若犯積尸國有
大喪人主當之期三年石氏曰他星若入守大陵有
土功事
客星犯天船三十四
郄萌曰客星入天船水大至石氏曰客星出天船天
下大水舟船用若有船事期不出年郄萌曰客星守
天船有兵一曰王船有事不出一年
客星犯卷舌三十五
玉歴曰客星出卷舌若守之天下有妄言惑其君者君
信讒臣罪無辜者(按班固天文志曰元帝二年五月客星見昴分居卷舌東可五尺青白色)
(炎長三寸其年十二月鉅鹿都尉謝君男詐為神人論死父免官孟康注曰姓謝名君男兒也不紀其名直)
(言男者也)
客星犯五車三十六
石氏曰客星干犯五車兵滿野天下半傾百姓徙居去
其土期三年黃帝占曰客星入五車色黃人主受賀
色白言義色赤言兵色青言憂色黑大人當之海中
占曰客星入五車所守土穀貴郄萌曰客星入五車
糴倍價一曰車倍價皆為後年郄萌曰客星入五車
為赦荆州占曰客星入五車人相食若大水溝瀆溢
黃帝占曰有星出五車色白君使人諸侯以車為戒
色黃受賀赤言兵車騎滿路色黑多死者以其日占期
郄萌曰客星出五車兵出入五車兵入玄冥曰客
星出五車天下兵起車騎滿野將相有憂五穀大貴人
民饑期百八十日中一年遠三年郄萌曰客星出入
五車以守五車可取者客星出入蕡車取蕡出入麥車
取麥出入豆車取豆出入黍粟車取黍粟出入稻米車取
稻米出以其行為粟其出入中行石二百出入外行石
百錢黃帝占曰客星守五格休左者軍大發守休右
留十日天下有喪大亂郄萌曰客星守五車兵革起
海中占曰客星入五車犯守之大人有憂車騎發用
將軍出令國易政期三年
客星犯天關三十七
黃帝占曰客星入天關諸侯不通民多相攻且有兵子
伐父弟伐兄是謂不理各去其鄉郄萌曰客星入天
關民多疾病郄萌曰有星入天關天下有急一曰關
市不通荆州占曰客星入天關多盜賊道路不通
石氏曰他星入天關兵戰不勝石氏曰客星出天關
門天下起兵不戰孝經章句曰客星守天關羊馬牛
大貴不出三年有德令荆州占曰客星守天關諸侯
不通期十二日又曰民饑又有自賣者
客星犯南河界三十八
石氏曰客星出南河界有男喪事於外入南河界有男
喪事於内石氏曰客星出南河有喪事於外皆為男
喪暈三重必有降城一曰客星干犯兩界間天子出走
大臣執威王者以赦除咎羣臣尊負天子以寡黃帝
占曰客星守南河界有水荆州占曰客星守南河界
民多温病齊伯曰客星出南河若守之蠻夷兵道不
通一曰入南河界為旱災天下大饑期二年郄萌曰
客星行南河界中若守之皆為旱郄萌曰客星入北
河界從東入九十日有兵從西入六十日有喪郄萌
曰客星他所來入北河界間諸侯有奸甄曜度曰客
星出北河朔兵動關道塞其國有憂一曰入北河為水
饑期一年黃帝占曰北河界多客星朔兵起郄萌
曰北河界下多小星者民不治將不明多有失職郄
萌曰客星若赤星守北河界臣賊主一曰大臣誅荆
州占曰客星守北河界后有乳疾郄萌曰客星見南
北河界間奸人在中帝覽嬉曰大客星居兩界間天
下有難道在天門中邦家不通
客星犯五諸侯三十九
石氏曰客星干犯五諸侯王室大亂兵起天子宗廟不
祀海中占曰客星出五諸侯大臣有憂若執法者有
罪一曰議臣有黜者郄萌曰客星守五諸侯天下大
亂郄萌曰客星守五諸侯天子親屬失位大水行五
穀大貴天下民多死於道旁者秦國尤甚荆州占曰
客星守五諸侯諸侯亡地一曰諸侯有憂秦國受重殃
客星犯積水四十
石氏曰客星干犯積水兵起宫門宗廟毁絶大臣有憂
巫咸曰客星出積水天下大水溝渠溢有攻隄防之
事期不出年
客星犯積薪四十一
石氏曰客星干犯積薪有亂臣在宗廟石氏曰客星
出積薪有憂若以薪蒿之事而致罪者
客星犯水位四十二
石氏曰客星干犯水位水道不通伏兵在水中以水為
害荆州占曰客星守水位而川流溢玉歴曰客星
出水位天下以水為令法官有憂若臣下有謀兵起期
三年
唐開元占經卷八十二
