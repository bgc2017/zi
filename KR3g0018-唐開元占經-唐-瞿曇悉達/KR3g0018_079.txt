唐開元占經卷七十九
唐瞿曇悉逹撰
客星占三
犯北方七宿
客星犯南斗一
甘氏曰客星干犯南斗度其國必亂兵大起期一年
陳卓曰客星干犯南斗王者疾病臣謀其君子謀其父
弟謀其兄是謂無理諸侯不通天下易政期百八十日遠
不出一年黃帝曰客星入南斗中三尺三日不去城
郭閉道不通貴人坐之又曰入鈇鉞外兵擒士卒殺傷
其將外國來䧏(北官侯曰國來而不䧏)河圖曰有星入南斗有
君來見吾君者聖洽符曰小赤星氣交入南斗建中
此揚見精者宫人子方生非其子也石氏曰有星入
南斗諸侯客有來見天子者出斗天子使人之諸侯色
青皆言憂赤皆言兵黃皆言土白皆言義黑皆言凶
客星入南斗中三日三夜天下有赦期三月巫咸曰
客星入南斗諸侯不通天子且有舉兵伐父者弟攻其
兄夏氏曰客星入南斗諸侯相攻伐郗萌曰客星
入南斗多盗賊以十一月四月入斗中天下赦無餘囚
期六十日遠期六月陳卓曰客星入南斗中榖不登
人相攻石氏曰客星出南斗兵革大起有大水天下
饑人相食一曰關梁不通期二年宋書天文志曰晉
孝武太元二年三月客星在南斗至六月乃没占曰有
兵一曰有赦是後雍兗冀常有兵役十二月正月大赦
八月又赦郗萌曰赤白星暴出南斗魁前宫室兵起
中魁神將軍坐之戮死帝覽嬉曰客星居南斗道不
通黃帝曰客星守南斗五榖登賤貴於後冬文耀
鉤曰客星守南斗五十日大臣有謀兵大起國易政王
者有憂期三年黃帝曰客星守南斗其君不親信其
臣有兵興石氏曰客星守南斗天下有喜福五榖熟
郗萌曰客星守南斗諸侯謀王者役軍人皆走又曰
大旱宫廟有火之憂人多疾疫又曰客星守南斗天
下易政一曰兵官憂一曰以水饑班固天文志曰元
帝初元元年四月客星大如瓜色青白在南斗第二星
東可四尺其五月渤海水大溢荆州占曰客星守天
庫兵革起
客星犯牽牛二
陳卓曰客星犯牽牛有犧牲之事石氏曰客星中犯
牽牛吳越兵自立三年而滅期不出一年遠三年中
彗要占曰客星干犯牽牛中國起兵黃帝曰客星入
牽牛諸侯有兵又曰入天鼓外國來降郗萌曰客星
入牽牛大臣外交諸侯赤黃白成青黑敗又曰有星入
牽牛諸侯客有來以四足䖝為幣者出牽牛君使之諸
侯以四足蟲為幣色青皆道疾黑死不至荆州占曰
客星入牽牛有兵發而行甘氏曰客星出牽牛有兵
起大將出若關梁不通若地大動馬牛貴三倍期二年
巫咸曰客星出牽牛其國兵起大將出若關梁不通
多死期不出一年陳卓曰客星出牽牛兵北行郗
萌曰客星舍牽牛臣謀其主五榖不登續漢書天文志
曰孝明永平九年正月戊申客星出牽牛長八尺歴建
星至房南滅見五十日牽牛主吳越房心為宋後廣陵
王荆與沈凉楚王英顔忠各謀逆事覺皆自殺廣陵属
吳彭城古宋地石氏曰守牽牛越有善象獻中國
甘氏曰赤星守牽牛人民為亂郗萌曰客星守牽牛
王者外其大臣又曰客星守若入牽牛盗賊在江海
歲多水(案司馬彪天文志曰孝順永建六年十二月壬申客星芒氣長二尺餘西南指色蒼白在牽牛)
(六度後一年會稽海賊曾於等殺長吏拘奪吏民揚州六郡逆賊章何等犯四十九縣大攻吏人也)地軸
占曰客星守牽牛地大動海中占曰客星出入守牽牛
馬貴價三倍
客星犯須女三
陳卓曰客星干犯須女隣國有以竒女來進侍者妾近
為后石氏曰客星入須女諸侯有進女侍者陳卓
曰客星入須女麻貴諸侯有兵江淮道路不通郄萌
曰客星入須女畱不去天下諸侯王有不通者一曰父
子不通荆州占曰客星入須女有嫁女娶婦事多絲
帛絮貴帝覽嬉曰客星出須女宫人有謀女主憂兵
起宫門若貴人有死期一年遠二年石氏曰客星出
須女有嫁女事黃白吉青黑凶赤憂郗萌曰客星暴
出須女女主戮罪期一年又客星舍須女畱不去有
竒令百二十占云他星出須女御女有出者黃帝
曰赤星守須女女子之喪孝經内記曰客星守須女
有竒女䧏絲絮布帛貴甘氏曰赤星守須女人民為
亂甘氏曰客星守須女南有獻女賤女暴貴郗萌
曰客星守須女女子亂其國亡其政赤星守須女有
急兵食貴人自賣者一去女妾為妻陳卓曰客星守
須女糴貴北官侯曰青星入須女多以兵事死者
百二十占云他星入須女守之天下有内美女者荆
州占曰有黑星出須女有喪
客星犯虚四
郗萌曰客星干犯虚中哭泣之事有井田之法改制之
事黃帝曰客星入虚有軍在外大饑將離散卒死亡
天下有大令石氏曰客星虚中主出將有二客星天
下無處主客星入虚中色赤有遊客入國色黃白吉
色青黑有凶事郗萌曰客星入虚種貴糴大貴又曰
天府有德令期十一月客星入虚中三日環之有赦
期七十日客星入虚大人當之客星入虚危色赤
有贄客來者色白有無幣客來者赤星入虚糴貴人有
自賣者荆州占曰客星入虚天下大亂政急大人憂
其國饑百二十占曰他星入虚危青若黑有以喪事
使者石氏曰有星入虚危色青黑有哭泣之事客
星出虚大臣為亂兵大起國有喪天下有哭泣之事期
三年(案司馬彪天文志曰孝安永初三年十一月甲午客星見西方色蒼白在虚危南至胃昴至建光元)
(年三月癸巳鄧太后崩)郗萌曰客星入虚君使人之諸侯赤無
幣青黑有告喪者客星出入虚天子自將兵於野
客星舍天府天下有急行期十月石氏曰夏三月視
虚中有竒星一在虚邦不居其處有竒星二將死有竒
星三相死有竒星四將軍敗有竒星五大凶司馬彪
天文志曰客星在虚危為喪孝經章句曰客星守虚臣
亂其上而不知又曰國君死或有德令甘氏曰客星
守其國兵玉歴曰客星守虚三十日不去其國君死
若大臣有戮兵喪並起期百八十日遠一年百二十
占云他星守虚有謀巫咸曰客星出虚而守之其國
君死若大臣有戮期百八十日遠一年石氏曰客星
犯守虚近一年遠二年當有哭泣之事(郗萌曰國有哭臨之事)
陳卓曰客星犯守虚天下有謀
客星犯危五
郗萌曰客星犯危國有哭泣之事(案宋書天文志曰魏明帝景初二年十月癸巳客星見危)
(逆行在離宫北螣蛇南三年正月明帝崩)一曰多雨水五穀不收人相食於道荆州
占曰客星入危有土功王者築宫室不出一年大水不
出三年大飢萬人無食百二十占曰他星入危有盖
屋之事色赤大變青憂甘氏曰客星出危大臣被刑
法官有憂國多水災有土功王者築宫室期不出年
甘氏曰赤星出危以火廢國郗萌曰客星出危中大
水一曰大饑甘氏曰客星守危王者遷都其國更立
侯王郗萌曰客星守危天下必有易政更令客星
守危人主失勢奪土強臣專國命在台族又曰具有大
風有所危敗又曰不出三年王者蓋屋治宫天下匠工
起多土功又曰人流亡郗萌曰客星守危國政危
巫咸曰客星入守危糴大貴不出三年荆州占曰客
星守危若彗星干之王侯有薨者王改服不出百八十
日(黃帝占曰以日入命其國)黃帝曰客星入守危若出危大饑人
食貴為後年郗萌曰客星守墳墓人主有哭泣之聲
客星犯營室六
郗萌曰客星犯營室國且有宗廟哭泣事黃帝曰竒
星入營室中者天子有憂河圖曰客星入營室順行
有德逆行凶聖洽符曰黑星起廟南入廟北女主有
死者死者廢廟之事若出廟以北行中人有鴆死者或
曰廟祭之事黑星出月入廟人主有藥死不然有藥
人主者巫咸曰客星入營室天下有兵又曰人民流
食千里海中占曰客星入營室有軍軍中大饑將離
散士卒死亡郗萌曰客星入營室外夷兵起貸倉多
饑死者客星入營室邊外起兵此為外夷之事客
星入營室國亂去其主竒星入營室不盗即賊大亂
又曰無兵兵起有兵兵罷星大軍皆大星小軍皆小
黑星起廟北而南入女主惡之客星從東壁入西
壁廟若城郭有起者赤星入廟人臣謀主荆州占
曰他星入營室諸侯有來使者出營室君使人之諸侯
色赤皆言兵白皆言義黃皆言土青皆有憂黑皆凶
又竒星入營室有隂雨垣墻無立者又黑星出入廟
廟上有死者不死者見血起廟北而南入女主有死者
有廟廢之事聖洽符曰白星出廟正南廷有兵或曰
赤亦然客星出營室國有土功人大饑大臣為亂兵
大起士卒亡(齊伯曰期一年不二年)春秋緯曰星赤黃出營室
中名曰怪獲主竒去其國貴人有死者上旬見其年髮
半白來月上旬死中旬見其年鬢白來月中旬死偏任
后雄烈之毒也下旬見其年盛壯來月下旬死將用事
毒害流郗萌曰客星出西壁若東壁城郭有壊者
赤星出廟上正南抵庭有兵作廟上有兵白星出廟
以北中人有受賜者黃帝曰赤星從東壁之西壁臣
有戮其主聖洽符曰赤星在營室有死者不死者見
血郗萌曰客星舍營室其國且作宗廟多土功事畱
不去匃奴有兵來石氏曰客星守離宫兵起人君有
憂一曰有急甘氏曰客星守營室有軍者客降主得
人地郗萌曰客星守營室亂出其城郭之事有竒
星守東壁天子為軍自守一曰天下摇動在四方黃
帝曰客星入若守東壁諸侯相謀郗萌曰客星入若
守東壁天下且有大喪白衣滿野
唐開元占經卷七十九
