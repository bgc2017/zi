唐開元占經卷三十五
唐瞿曇悉達撰
熒惑占六
熒惑犯石氏中官上
熒惑犯攝提一
洛書曰熒惑入攝提鈎己帝必亡百二十占曰熒惑
入攝提兵聚一國若大臣有誅人主憂期百八十日
巫咸曰熒惑入若犯攝提坐大臣成刑石氏曰熒惑
出若入攝提大臣誅兵滿野黃帝占曰熒惑與攝提
合相走去郗萌曰熒惑守左攝提左挍兵作右攝提
右校兵作
熒惑犯大角二
郗萌曰熒惑舍大角東西必有立侯海中占曰熒惑
守大角臣謀主者有兵起急人主憂王者誡愼左右期
不出百八十日遠一年郗萌曰熒惑守大角有亡國
一曰守三日天下大哭玄冥曰熒惑犯守大角臣謀
君子謀父天下兵起王者惡之若有大喪近期一年中
二年遠三年
熒惑犯梗河三
巫咸曰熒惑犯守梗河國有謀兵四夷兵起來侵中國
邊境有憂
熒惑犯招摇四
聖洽符曰熒惑犯招摇邊兵大起敵人為寇若守之敵
人敗若敵主死不出二年荆州占曰熒惑入犯招摇
回紇兵起侵犯中國若防守之兵自退主其國有憂期
三年又占曰熒惑入若守招搖旗幟起又占曰熒
惑守歴招搖星者遠夷有内相殺者若邊將有不請於
上而誅夷狄者
熒惑犯玄戈五
春秋緯曰熒惑守玄戈之陽以左右占其方合則主居
媵宫天下有議女令横行石氏曰熒惑守玄戈亂於
邑春秋緯曰熒惑逆行守玄戈以妾為妻聖洽符
曰熒惑犯守玄戈邊兵大起敵人為患若守之敵人敗
若敵王死期不出二年
熒惑犯天槍六
巫咸曰熒惑守天槍邊夷兵起機槍大用防戍有憂若
誅邊臣期不出年荆州占曰熒惑守天槍多梟民一
曰鈇鉞大用
熒惑犯天棓七
黃帝占曰熒惑犯天棓兵四起巫咸曰熒惑犯天棓
邊夷兵起機槍大用防戍有憂若誅邊臣期不出年
熒惑犯女牀八
荆州占曰熒惑犯牀凶又曰熒惑守女牀後宫姦謀
甘氏曰熒惑犯守女牀兵起宫中若妃后有暴誅者
期百八十日遠一年
熒惑犯七公九
石氏曰熒惑犯七公群臣有疑議黃帝占曰熒惑守
七公為民飢君子安石氏曰熒惑守七公有亂疾之
事石氏曰熒惑犯七公輔臣有議臣相疑若有誅者
人主有憂玄冥占曰熒惑犯守七公天下亂有兵起
大臣當國有憂
熒惑犯貫索十
石氏曰熒惑入天牢中犯乘守者以獄為亂多不平
荆州占曰熒惑入天牢天下有賊又占曰熒惑入天
牢大水期一年一曰旱期一年一曰歲飢人相食黃
帝占曰熒惑入天牢赦其守天牢二十日赦以丑未日
候之荆州占曰熒惑舍貫索有國滅無後又占曰
熒惑干貫索天下赦守二十日小赦三十日大赦洛
書曰熒惑守天牢獄冤囚多荆州占曰熒惑守天牢
名水有絶者若大魚死又占曰熒惑守天牢十月大
赦遠期八十日巫咸曰熒惑守貫索天下亂兵大起
多有獄事人有死者
熒惑犯天紀十一
石氏曰熒惑犯天紀天下國相攻郗萌曰熒惑舍天
紀星西人相食東五穀不實北木菓實南天下州戰
巫咸曰熒惑守天紀天下國相繫石氏曰熒惑守天
紀君不安有飢民文曜鈎曰熒惑守天紀幸臣執權
有兵起王者有憂甘氏曰熒惑犯守天紀天下亂山
崩地動人主不安有亡國期二年
熒惑犯織女十二
黃帝占曰熒惑入織女兵起十年乃解北方又占曰
熒惑入織女人主政一家族之一曰政一國族之郗
萌曰熒惑入東橋二十日兵起玉歴曰熒惑入織女
天下有女喪産乳多死一曰絲綿布帛大貴黃帝占
曰熒惑犯守織女天下有女憂有兵起急不出其年
海中占曰熒惑入犯守織女有大兵起十年乃罷若貴
女有憂
熒惑犯天市垣十三
黃帝占曰熒惑入天市成鈎己反環繞之天下惡期十
月石氏曰熒惑入天市都邑有兵甘氏曰熒惑入
天市幣亂人民憂一曰錢幣亂海中占曰熒惑入天
市天子失廷期六月郗萌曰熒惑入天市名曰受榖
糴大貴又占曰熒惑入天市中為將凶一曰五官有
憂一曰赦荆州占曰熒惑入天市之中大飢玉歴
曰熒惑入天市中為將相凶有戮死者石氏曰熒惑
入天市中而出市外死罪復生郗萌曰熒惑出入天
旗大將斬又占曰火居天市有金錢之徵黃帝占
曰熒惑入若經天市市驚亂人民有憂郗萌曰熒惑
當天市門而止糴貴再倍若入市門中糴五倍更入廷
而守之糴貴十倍人民大飢又占曰熒惑居天市民
訟石氏曰熒惑起角芒長色如雞血三十日舍天市
臣謀其主黃帝占曰熒惑守天市天下兵起劉向
洪範傳曰熒惑守天市必戮臣不忠者郗萌曰熒惑
守天市垣若入之皆為辟亂若天下名市移及失火若
有暴買立市皆大臣坐之玄冥占曰熒惑守天市垣
若入之皆為天下亂名人受誅人主憂期一年郗萌
曰熒惑入若守天市必有大臣戮郗萌曰熒惑入若
守天市皆為更幣一曰幣易
熒惑犯帝座十四
石氏曰熒惑犯帝座有逆亂事玄冥占曰熒惑犯帝
座為臣謀主天下亂兵大起急不出年石氏曰熒惑
犯天廷兵大起有自立主者若有徒王期百八十日若
一年
熒惑犯候星十五
聖洽符曰熒惑守候星天下飢兵革起國有憂期二年
海中占曰熒惑犯守候星陰陽不和五穀傷人大飢有兵起
熒惑犯宦者十六
甘氏曰熒惑犯守宦者左右輔臣有誅若戮死期不出
年
熒惑犯斗星十七
郗萌曰熒惑守市斗糴石五百守斗中糴石千石氏
曰熒惑守斗斗斛之事倉吏不平
熒惑犯宗正十八
石氏曰熒惑犯守宗正左右羣臣多死若更政令人主
有憂
熒惑犯宗人十九
石氏曰熒惑犯宗人親族貴人有憂若有死者一曰人
親宗有離絶者
熒惑犯宗星二十
甘氏曰熒惑犯宗星宗室之臣有分離者玄冥占曰
熒惑觸抵宗星宗中幸臣有誅者期二年
熒惑犯東西咸二十一
陳卓曰熒惑犯東西咸當去不去賊臣有謀不出一年
石氏曰熒惑守東西咸先樂後憂又占曰熒惑守
咸星女主憂誅若貴女有戮死期二年郗萌曰熒惑
守東西咸大戰荆州占曰熒惑守東西咸憂兵石
氏曰熒惑守犯東西咸者為有臣不從令有陰謀
熒惑犯天江二十二
石氏曰熒惑守天江必有立王一曰賊起水中(案韋昭洞記曰)
(漢靈帝中平三年熒惑守天江江夏兵過南陽反殺太守岑頡太尉張延克也)巫咸曰熒惑
犯守天江天下有水若入之大水齊城郭人民飢亡去
其鄉(案宋書天文志曰晉穆帝升平三年七月乙酉熒惑犯天江四年五月天下大水)
熒惑犯建星二十三
聖洽符曰熒惑犯建星臣謀其主若大臣不親其君上
下相疑有兵起王者有憂郗萌曰熒惑犯建星嬰兒
多死大臣相譛黃帝占曰熒惑入建星人臣有走者
甘氏曰熒惑入建星津河水大若出關梁不通郗
萌曰熒惑入建星人主謀兵罷出建星軍乃戰石氏
曰熒惑入建星留二十日已上諸侯謀反期百二十日
甘氏曰熒惑舍建星有置主郗萌曰熒惑舍建星
馬大貴荆州占曰熒惑舍建星人民起蠶桑以作婦
各安其土天下大樂黃帝占曰熒惑色青守建星北
天下有辱王西去天下有女主治者又占曰熒惑守
建星三十日天下有水石氏曰熒惑守建星三十日
色赤大旱赤地千里民流滿道星色青黑則有女君憂
郗萌曰熒惑守建星宰相坐之又占曰熒惑守旗
附三十日兵起又占曰熒惑守建星地氣泄貴人多
死荆州占曰熒惑守建星歲水民飢有自賣者玄
冥占曰熒惑守建星諸侯有謀若大臣有戮死者期百
八十日
熒惑犯天弁二十四
甘氏曰熒惑犯天弁若守之則囚徒起兵一曰五穀不
成糴大貴人民飢
熒惑犯河鼓二十五
巫咸曰熒惑犯河鼓大將死犯左右將左右將死黃
帝占曰熒惑守河鼓軍食絶文曜鈎曰熒惑守河鼓
三十日大將出必有戰守左將左將憂守右將右將憂
去疾軍罷疾去遲軍罷遲期不出年郗萌曰熒惑居
河鼓中若守之日因數出入其間百日兵大起
熒惑犯離珠二十六
石氏曰熒惑犯離珠宫中有事若亂宫者若宫人有罪
黜者海中占曰熒惑犯離珠宫人有憂若兵起宫中
若有誅期二年黃帝占曰熒惑守離珠有憂行徐憂
甚行疾無故
熒惑犯匏瓜二十七
郗萌曰熒惑入匏瓜中人主攻一邑殘之星出匏瓜天
下有遊兵不戰甘氏曰熒惑守匏瓜二十日狗羣嘩
雞夜鳴天下盡驚若有兵期百八十日若一年聖洽
符曰熒惑犯守匏瓜天下有憂若有遊兵名菓貴一曰
魚鹽貴價十倍不出期年
熒惑犯天津二十八
海中占曰熒惑犯天津關道絶不通有兵起若關吏有
憂郗萌曰熒惑犯天津五日國相出走又占曰熒
惑入漢中大亂大旱大殘以其所近舍四方中央死而
不葬易世立王郗萌曰熒惑入漢中為將相貴人有
渡江事一曰貴人溺死又占曰熒惑色青若蒼二十
日舍天津中必有亡海失江天下備道路脩橋梁又
占曰熒惑赤芒而守天津三十日關梁不通不可以渡
人主有憂若諸侯兵起有亡國期一年遲二年石氏
曰熒惑守天津兵船大貴聖洽符曰熒惑入天津去
復還守之津道不通諸侯起兵天下亂期三年
熒惑犯螣蛇二十九
石氏曰熒惑犯螣蛇魚鹽貴甘氏曰熒惑守螣蛇天
子前驅凶若姦臣有謀前驅為害海中占曰熒惑入
守螣蛇天子憂前驅為害若因水為敗期不出年
熒惑犯王良三十
巫咸曰熒惑入王良人主墮墜以車為敗馬多死關道
不通郗萌曰熒惑入王良車騎貴又占曰熒惑入
天橋赦又占曰熒惑舍王良地動石氏曰熒惑三
十日舍王良將亡一曰將士皆亡車騎行文曜鈎曰
熒惑守王良津橋不可渡幷諸侯不通守之三十日大
兵起車騎行期二年春秋緯曰熒惑守王良兵馬起
郗萌曰熒惑守王良天下大水道不通郗萌曰熒
惑守天馬天子馬多死者齊伯占曰熒惑守王良天
下有兵諸侯相攻強臣謀主期不出年
熒惑犯閣道三十一
巫咸曰熒惑守閣道閣道中有伏兵臣有謀主者若宫
中兵起期百八十日若一年荆州占曰熒惑守閣道
中有伏兵人主當藏房戶或備女兵石氏曰熒惑犯
守閣道而絶漢者為九州異政各主其王天下有兵期
二年
熒惑犯附路三十二
石氏曰熒惑守附路太僕有罪若有誅一曰馬多死道
無乘馬者
熒惑犯天大將軍三十三
郗萌曰熒惑入天大將軍興軍者吉荆州占曰熒惑
舍天大將軍有陰謀石氏曰熒惑守天大將軍軍吏
不安飢為敗巫咸曰熒惑守天大將軍三十日天下
有兵大將出行期一年荆州占曰熒惑守天大將軍
兵大起將軍行石氏曰熒惑守犯天大將軍為大將
死若誅
熒惑犯大陵三十四
石氏曰熒惑入大陵國有大喪大臣誅若戮死者大半
皆不出年荆州占曰熒惑入大陵女主宗室有誅者
又占曰熒惑入大陵天下盡喪死人如丘山玉歴
曰熒惑入守大陵天子崩若幸臣有死者大人當之期
二年
熒惑犯天船三十五
巫咸曰熒惑入天船諸侯有自立者有兵起若關津不
通人主憂郗萌曰熒惑守天船不出三年樓船大作
五穀大貴玄冥占曰熒惑守天船天下有兵若有喪
守之三十日有亡國聖洽符曰熒惑入守天船兵大
起舟楫用有亡國期不出年
熒惑犯卷舌三十六
郗萌曰熒惑入卷舌國有佞臣謀其君以口舌為害人
主有憂石氏曰熒惑乘卷舌天下多喪春秋緯曰
熒惑守卷舌天下多亂謀國君以口舌之害起寇石
氏曰熒惑守卷舌有讒言亂主明口舌作文曜鈎曰
熒惑入卷舌若守之天下大旱有兵起讒臣亂主其國
有憂期不出年
熒惑犯五車三十七
石氏曰熒惑犯五車大旱若有喪一曰犯庫星兵起西
北方若西方犯倉星穀貴若有水黃帝占曰熒惑入
五車大旱一曰留不去大旱海中占曰熒惑入五車
兵大起車騎行五穀不成天下民飢若軍絶糧巫咸
曰熒惑入五車天下亂大兵起其國大旱人民飢亡若
有赦期百八十日郗萌曰熒惑入五車大旱以所近
占四方中央又占曰熒惑入五車赦必先軍起後有
令又占曰熒惑以春入五車赦韓楊曰熒惑出入
五車貴人溺死郗萌曰熒惑至五車兵在外者有功
得地五百里黃帝占曰熒惑過畢口直五車一月兵
連戰一歲留二月兵連戰二歲留三月兵連戰三歲若
其留土車兵在外有小功得地百五十里留水車當以
水為難郗萌曰熒惑出五車東東西留二十日以上
卿死之去之復還其國君死之有大赦又占曰熒惑
舍五車西南萬民多死黃帝占曰熒惑守五車星五
穀大貴人相食郗萌曰熒惑守五車必易帝王天下
有以車之名為官者大敗有車器之怪又占曰熒惑
守五車格休留十日有大喪又占曰熒惑守五車二
十日有喪以入日占何國又占曰熒惑守五車格休
右軍大發一曰大赦黃帝占曰熒惑入五車中犯乘
守天倉星下轉菽粟大貴又占曰熒惑入五車中犯
乘守天倉星以食起兵荆州占曰熒惑入五車中犯
乘守天庫星兵起亂十年
熒惑犯天關三十八
海中占曰熒惑出入天關左右必有置立關塞之事一
曰必有逆兵不順者石氏曰熒惑守天關道路不通
多盗賊弟攻兄子攻父臣攻君郗萌曰熒惑守天關
大臣有不道者又占曰熒惑守天關二十日若四十
日天下大赦又占曰熒惑守天關必有一國之王不
朝者車有急行荆州占曰熒惑守天關為有兵關梁
不通玄冥占曰熒惑守天關若以七月十月守之二
十日若三十日必有大赦期不出年帝覽嬉曰熒惑
逆行守天關車騎有急行兵大起士卒滿野期九十日
雒書摘亡辟曰熒惑逆行守天關東方兵起荆州
占曰熒惑入天關留止守焉不出百日天下兵悉起州
州戰海中占曰熒惑守犯天關道絶天下相疑有關
梁之令郗萌曰熒惑行不從天關不出其年有兵
熒惑犯南北河戍三十九
黃帝占曰熒惑行南河戍中若留止守南河戍為旱
石氏曰熒惑行南河戍中若留止者為四方兵起百姓
疾病郗萌曰熒惑行南河戍中若留止守南河戍皆
為兵又占曰熒惑經南河戍之南行法峻暴誅罰不
當經北河戍之北以女子金錢貪色奢侈失治道近期
三年中期六年遠期九年而災至荆州占曰熒惑中
犯乘守南河戍天下兵盡起黃帝占曰熒惑乘南河
戍若出南河為中國兵又占曰熒惑舍南河戍二十
日若三十日國有男喪海中占曰熒惑舍南闕下飢
黃帝占曰熒惑蝕南河戍西星有兵蝕南河戍東星
天下州戰巫咸曰熒惑守南河戍之西星木菓不實
郗萌曰熒惑守南河戍間大國君重不吉子代又
占曰熒惑守南河戍女主憂若多旱灾石氏曰熒惑
守南河蠻夷兵起邊戍有憂若有旱災人民飢玉歴
曰熒惑守南河戍以火為害一曰邊寇入境文曜鈎
曰熒惑逆行犯守南河有男主之喪若犯守北河有女
主之喪守二十日以吉成凶荆州占曰熒惑中犯乘
守南戍天下兵盡起一曰家相擊一曰州戰一曰飢
郗萌曰熒惑入北河戍從西入六十日有喪從東入五
十日有兵荆州占曰熒惑入北河守戍西留止焉不
出即天下兵悉起荆州占曰熒惑入北河戍大臣有
盗賊者郗萌曰熒惑北至北戍去北戍三丈當復發
千人以上去北戍二丈復萬人以上去北戍一丈城閉
道無人行又占曰熒惑守北河戍環繞之主突厥主
死黃帝占曰熒惑入若舍北河戍天下有覆獄移擊
一曰大臣誅郗萌曰熒惑舍北河戍三十日有女喪
文曜鈎曰熒惑守北河邊兵大起來侵境若守之二
十日其國有憂郗萌曰熒惑守北戍間大國女主重
不吉又占曰熒惑失度守陰門若陽門皆為諸侯奸
荆州占曰熒惑守北河戍有兵兵罷無兵兵起一曰
水玄冥占曰熒惑守北河三十日不下天下大水人
民飢期不出年若二年郗萌曰熒惑出北河戍北若
守北河戍環繞之邊境將帥有不請於上而伐夷狄之
君者勝之巫咸曰熒惑守若舍北河戍之西星人相
食蝕北戍之東星五穀無實黃帝占曰熒惑留止守
北河戍不出百日天下兵悉起又占曰熒惑守若蝕
北戍之東星有兵郗萌曰熒惑守輿鬼逆行守北河
有女子喪又占曰熒惑舍兩河中留二十日關河不
渡諸侯不通黃帝占曰熒惑守南北河三十日諸川
皆溢文曜鈎曰熒惑守兩河兵起天下困悲司馬
遷天官書曰熒惑守南北河穀不登郗萌曰熒惑守
兩河戍間百日天下中隔不通荆州占曰熒惑守兩
河間天下乖離道路不通石氏曰熒惑久守天闕門
主絶祀以入日占國郗萌曰熒惑守天闕門中三十
日有大喪又占曰熒惑守日月之門國内亂以其日
占國又占曰熒惑入天高先軍起後有赦又占曰
熒惑守衡星大國女主有憂黃帝占曰熒惑入天高
中留二十日小赦三十日大赦郗萌曰熒惑不行天
門天闕門為有喪又占曰熒惑逆行天高中必有破
軍死將亡國去王
熒惑犯五諸侯四十
巫咸曰熒惑入五諸侯伺其出日而數之皆二十日兵
發伺始入處之率一日期十日軍罷文曜鈎曰主軟
弱憒愚則熒惑守五諸侯郗萌曰熒惑守五諸侯諸
侯有奪地斬死者石氏曰熒惑犯五諸侯若守之兵
大起將士出諸侯有憂若有兵死者期三年(案宋書天文志曰晉)
(太興三年十二月己亥熒惑居五諸侯南踟蹰留止三十日永昌元年三月王敦攻京師六軍敗績于是殺周)
(顗刁協戴淵等)海中占曰熒惑犯五諸侯其國有兵車騎出
行若貴臣有殃若有死者玉歴曰熒惑逆行犯守五
諸侯秦國不以興兵先起亡後起昌郗萌曰熒惑中
犯乘守五諸侯為所中犯乘守者誅若有殃期三年兵
發
唐開元占經卷三十五
