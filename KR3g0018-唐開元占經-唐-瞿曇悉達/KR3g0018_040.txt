唐開元占經卷四十
唐瞿曇悉達撰
填星占三
填星犯北方七宿
填星犯南斗一
石氏曰填星犯南斗為大赦郗萌曰填星犯行入南
斗且失地使之不然無淫於樂無見諸侯客無出遊如
此即止又曰入庫以喪起兵國中填星入南斗天下
受爵禄期六十日若九十日陳卓曰填星出南斗兵
起四方若西南郗萌曰填星逆行南斗地動(宋書天文志曰)
(晉孝懷永嘉三年填星久守南斗其年地動)填星逆行南斗女主賞賜不
當黃帝占曰填星守南斗先水後旱若守之一旬名
水有溢者不然則有暴水出郗萌曰填星居南斗河
戍間道不通北官侯曰填星處南斗不用衆有天下
填星與太白舍南斗抵斗若兩大宰相為亂郗萌
曰填星出入留舍南斗之間二十日不下有大喪齊
伯曰填星出入留舍南斗二十日不下有喜三十日不
下民人無事五十日不下彗星出六十日不下民人憂
九十日不下天下用兵春秋緯曰填星守斗王者封
賞諸侯若上官吏有受賜者石氏曰填星守斗國多
義士郗萌曰填星守南斗地裂一曰山崩天子失制
天下大赦荆州占曰填星守斗大臣逆姦民賊子欲
殺其主又曰在陽田宅賤在陰田宅貴石氏曰填星
逆行守斗女主賞淫泆一曰姦臣賊子欲謀君巫咸
曰填星失次守斗所守之國當誅聖洽符曰填星入
斗口而守之人民有背主者天下壅蔽在陽為天子在
隂為諸侯期不出一年郗萌曰填星不入南斗道女
主嫡子不代
填星犯牽牛二
郗萌曰填星入牽牛為天下牛車有行一曰有盗賊
陳卓曰填星逆行牽牛女主為姦為賊春秋圖曰填
星之牛天下求皮革筋角郗萌曰填星乘牽牛為天
下有大水起又為人相乘於道填星出入留舍牽牛
有失地之君春秋圖曰填星守牛二十日不下大人
有疾牛馬多疫疾而死石氏曰填星守牽牛諸侯多
忠烈一曰大赦天下有急守牛南為天子牛北為吳
郗萌曰填星守牽牛貴人憂海中占曰填星守牽牛
為牛多疾一曰兵起凶關東憂雨雪大人疾民人疫
郗萌曰填星守牽牛為穀貴又曰山崩地裂冬雷疾病
姦臣賊子謀弑其主有急令一曰涌水出陳卓曰填
星守牛鹽貴石氏曰填星犯守牛有土功事甘氏
曰填星犯牛留守之為破軍殺將
填星犯須女三
荆州占曰填星入須女天子有大喜陳卓曰填星逆
行須女主不親事荆州占曰填星犯乘須女人民相
惡有女喪郗萌曰填星守須女逆行色不明女主不
親桑齊伯曰填星出入留舍須女其國得以強且以
武致天下三十日不下國有失地之君五十日不下且
有亡王走王民人歸其故鄉春秋緯曰填星守須女
后宫有喜賤女暴貴若后宫專政女謁横行石氏曰
填星守須女多姣女朝臣幸巫咸曰填星守須女世
多姣好一曰貴女與賤人交海中占曰填星守須女
陰山水出廬宅壞天下多土功事郗萌曰填星守須
女為大水且至陳卓曰填星逆行留犯守凌須女天
子及大臣有變必有竒政令
填星犯虚四
巫咸曰填星入虚中伺其出日而數之期二十日為兵
發伺始入處之率一日軍罷郗萌曰填星入虚有德
令大人憂天下大虚天下亂政急填星逆行虛危其
時天下宗廟及諸侯血食有官者盡罷荆州占曰填
星逆行虚君臣不尊敬祭祀女主不謹春秋圖曰填
星之虚有大憂郗萌曰填星舍天府門中央赦填
星出入留舍虚中且有急令行未當至而至有客兵不
過五日而去當至不至其國且用兵文曜鈎曰填星
守虚土壅水有土功事若宫女有死亡之憂石氏曰
填星守虚之中水且為急進而守之有客兵斧鑕將用
一曰世俗遊讒高談雅論巫咸曰填星守虚宫人多
有病瘧死者若水雨不時天下大旱多風粟貴一曰有
兵災為水災萬物不成穀敗海中占曰填星守虚人
民不安多妖言郗萌曰填星守虚大臣有欲危宗廟
者填星守天府必有亡國死主又曰天下賜喜石
氏曰填星逆行守虚其君簡祭祠海中占曰填星入
虚犯守之當有急令星行疾而入必有客兵斧鑕用不
出其年
填星犯危五
荆州占曰填星入危天下大亂若賊臣死郗萌曰填
星逆行危女主事先人不謹一曰齋戒不謹春秋圖
曰填星之危黍大熟民有憂填星出入留舍危其國
破亡矣必有流血國空虚有死王期二年一曰中外有
急未當至而至國有客兵不出五日而去當去而不去
其國且用兵河圖曰填星守危去之一尺皇后有憂
若貴女有死者文曜鈎曰填星守危人民有憂石
氏曰填星守犯若角動色黃黑以興功搆架屋事一曰
天下弋獵事在天子海中占曰填星守犯兵起南方
一曰野物入國庫人君戮有土功為旱五穀不實民人
不安寧民流亡且有疾郗萌曰填星守危為大人盖
屋事一曰民多兵荆州占曰填星守危民多病癰疽
者小有兵郗萌曰填星逆行守危其君簡祭祀甘
氏曰填星犯守危皇后憂疾兵喪並發國且有大戰工
匠大用海中占曰填星入危留守之其國破亡有流
血將軍戰死亡地五百里必有徙王期三年郗萌曰
填星守墳墓為人主有哭泣之聲
填星犯營室六
石氏曰填星犯營室犯陽為陽有急犯陰為陰有急
荆州占曰填星犯營室宫中有變土功事興春秋圖
曰填星之室田宅大貴巫咸曰填星居營室關梁不
通出入操持符節貴人多死郗萌曰填星宿室而逆
行則女子自恣北官候曰填星出入留舍營室中六
十日不下土功事大起河圖曰填星守營室邦君有
喜賜其爵禄有封土者石氏曰填星守營室東壁天
下不安百姓易處人主徙宫有工匠之事一曰守室色
黃白宫女有分離賜邑而去者甘氏曰填星守營室
國有軍若有爵封增國海中占曰填星守營室南則
主賜金錢郗萌曰填星守營室為大人忌以赦令解
之一曰后夫人憂齊伯曰填星守營室三十日不下
土功大起王者作宫室郗萌曰填星犯守營室宫中
有夭死大人皆有土功之事荆州占曰填星犯守室
為女有宗廟事以赦解之春秋圖曰填星逆行留守
室天下不寧貴族不相信親戚離公侯不相敬下欲謀
上
填星犯東壁七
郗萌曰填星逆行東壁女主干治春秋圖曰填星之
東壁民大煩郗萌曰填星出入留舍東壁九十日不
下帝王且有起一曰有徙王一曰必有喪兵石氏曰
填星守東壁遠國獻珍寶巫咸曰民多疾郗萌曰
填星守東壁為大人衛守又有土功之事又為天下兵
起一曰狄兵起又為多水一曰歲晚水一曰圖書興文
章進士用人主之廷天下大豐人民順百二十占曰
填星守壁且有易市聖洽符曰填星入壁而守之歲
大旱民多病萬物不成甘氏曰填星逆行守東壁成
勾己其國必有大兵政之事六十日不下有立王郗
萌曰填星逆行守東壁旱民多病萬物不成一曰女主
自恣
唐開元占經卷四十
