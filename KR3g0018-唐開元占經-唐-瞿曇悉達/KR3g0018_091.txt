唐開元占經卷九十一
唐瞿曇悉達撰
風占
候風法
凡候風必於高平暢達之地立五丈竿以雞羽八兩為
葆属竿上候風吹羽葆平直則占亦可竿首作槃作三
足烏於槃上兩足連上而外立一足係下而内轉風來
則烏轉迴首向之烏口銜花花旋則占之羽必用雞取
其属巽而能知時羽重八兩以相八風竿長五丈以法
五音烏者日中之精巢居知風烏為其首也今按古書
云立三大五尺竿以雞羽五两係其端羽平則占然則
長短輕重惟其適宜不在過泥但須出衆中不被隐蔽
有風即動直而不激便可占候羽毛必須五兩以上八
兩以下蓋羽重則難舉輕則易平時常占候必須用烏
行軍權設取便用羽作葆之法取雞羽中破之取其毛
多處以細繩緊縛内中夾之長三四尺許属竿上其觸
鹿扶搖四轉五復之風各以形狀占之
風名狀
爾雅曰風而雨土曰霾隂而風曰曀日出而風為暴迴
風為飄焚輪謂之頽扶搖謂之猋
李淳風曰按占風之家多云發石折木揚沙走石等語若
每占中俱着此語其文至繁今輙以一家例之
古云發屋折木揚沙走石今謂之怒風多為不吉之
象一日之内三轉移方古云四轉五復今謂之亂
風亂風者狂亂不定之象無雲晴爽忽起大風不
經刻而止絶絶復忽起古云暴風卒起乍有乍無今
謂之暴風暴風王有卒暴事鳴條擺樹蕭蕭有聲
今謂之飄風善惡依經旨迅風觸塵蓬勃古云觸
塵蓬勃今謂之勃風迴旋羊角古云扶搖羊角今
謂之回風回風者旋風也回風卒起而圜轉扶搖有
如羊角向上轉輪有自上而下者有自下而上者或
平條長或磨地而起緫謂之回風亦專有占古云
清涼温和塵埃不起今謂之和風古云暗冥昏濁
寒尅者今謂之霾曀
凡風和暢清悦温涼適時埃塵不起人情恬淡是謂祥
風天色晦暝雲氣昏濁風聲寒惨埃壒蓬勃是謂
災風風勢紛雜交亂乍起乍止深藏莫測其聲聒耳
是謂小人魅惑風風勢暴起南北不定離合氛埃
是謂上下不寧風風勢冥冥白日隂惨黃霧四合
是謂政化未明風風勢慽慽南北雜亂高下蓬勃
是謂大兵將至風風勢凜烈人懷戰慄是謂刑罰
惨刻風風聲啾唧惨切令人悲&KR0579;為大喪風風
聲歘歘如火奔馳乍起乍息為旱火風連風冥晦
四日五日人皆悲傷為大水殺人風
凡吉祥之風日色清明風勢和緩從歲月日時德上來
或乘王相而來去地稍高不揚塵沙人心喜悦是謂祥
風人君德令下施之應
凡凶災之風日色白濁天氣昏寒風聲呌怒飛沙捲塵
乘刑殺而至當詳五音定八方觀其起止占之今略
諸家寒尅白濁為例諸稱寒尅白濁今謂之災氣諸
稱清明温和謂之和風諸稱大風寒冥冥日無光沉
没霧氣今云昏氣
諸例
黃帝占曰凡風之動皆不安之象也若在山川海濱空
穴之間風所出處皆不可占之以為常式若在宫宅城
營之内戰陣之所風勢異常揚沙走石日光昏濁則必
占之
凡人君理順四時則春無凄風夏無苦雨先王之治以
天下為家兆民為子風起異常用意察之若紛錯交横
離合氛埃相注此風之應必在人主
李淳風曰巽為風風占災異最騐凡候風須築高二十
四尺於上設竿令其四達無隠則遠近皆知期尅不爽
矣
凡鳴條以上怒風起止皆詳其五音與歲月日時刑德
合衝墓殺五刑生克王相囚死以言吉凶仍以六情推
之萬不失一
凡年月日時四殺五墓風從上來白濁昏寒皆為凶風
其日三刑最急坐不及起有賊來暴至若行即防伏兵
平時無兵防人謀害
凡年月日時刑殺五墓風起日色白濁日氣昏寒興兵
動衆逢之急整武偹
凡兩軍相當以分主客以日辰所得納音為各以時下
十二時辰與風所來方為主若日辰納音能克時辰及
方為客勝時下支神及風來方能克納音則客敗主人
勝尋常家居亦以此分内外
凡惡風黑風三刑衝破墓殺風當日有大雨及三日内
有大雨其災皆散一曰宫日風當日雨徵風三日雨羽
風五日雨商風七日雨角風九日雨但依日數得雨皆
解
凡風自衝來為殃為喪為火為兵為大人死以占何國
若當時有大雨即不占
凡風滚雨及風後降雨皆雨氣也不占
凡風從太歲上来鳴條擺樹而天色清爽日光明盛着
體清涼温和者祥風也天子有德令法不私大臣畏慎
國昌民安之象若風勢蓬勃揚塵蔽天着人寒惨日白
無光兼刑帶殺則為國有暴令月建為大臣日為
令長時來為民
凡風濕熱逼人著地走石吹沙鳴條落葉為囚風以日
辰占何國飢荒人不安
風勢和緩不揚塵土氣色清温日光皎㓗以日辰占何
國歲美人安
凡風起歲月日時德上鳴條落葉及宫日宫時天門乾
上發風皆吉風五音之日風起歲月日時刑上黑色
勃勃然經刻冥冥不見人形是謂妖風宫日為君以下
四日為大臣死其分下不熟民災以日占國
干德
甲丙戌庚壬為陽陽德自處甲德在甲丙德在丙
戌德在戍壬德在壬此謂自處
乙丁己辛癸為隂隂德在陽乙德在庚丁德在壬
己德在甲辛德在丙癸德在戍此謂在陽取合
為德也
支德
歲月日時在巳德在子在丑德在午在寅德在未
在卯德在甲在辰德在酉在巳德在戌在午
德在亥在未德在子在申德在丑在酉德在寅
在戌德在卯在亥德在辰以次順行前五辰是也
月干德
寅午戊月德在丙亥卯未月德在甲申子辰月德
在寅巳酉丑月德在庚
三合
申子辰亥卯未寅午戌巳酉丑
六合
寅亥子丑卯戌辰酉巳申午未
德干合
甲己乙庚丙辛丁壬戊癸
歲月日時殺
寅午戌殺在丑巳酉丑殺在辰申子辰殺在未
亥卯未殺在戌
吟呻殺
四孟月在酉四仲月在巳四季月在丑
歲月日時刑
子刑卯卯為刑下子為刑上丑刑戌戌為刑下未為
刑上寅刑巳巳為刑下申為刑上卯刑子子為刑
下卯為刑上辰刑辰巳刑申申為刑下寅為刑上
午刑午未刑丑丑為刑下戌為刑上申刑寅寅
為刑下巳為刑上酉刑酉戌刑未未為刑下丑為
刑上亥刑亥
凡刑下來者禍淺刑上來者災深自刑者兼刑上刑下
其災尤深謂之三刑者刑上刑下自刑也
五墓
亥卯未木墓在未寅午戌火墓在戌申子辰水墓
在亥巳酉丑金墓在丑土墓在辰
干刑
甲刑戊乙刑己丙刑庚丁刑辛戊刑壬己
刑癸庚刑甲辛刑乙壬刑丙癸刑丁
衝破
十二支衝子衝午午衝子丑衝未未衝丑寅衝申
申衝寅卯衝酉酉衝卯辰衝戌戌衝辰巳衝亥
亥衝巳
五音六属法
五音一言宫三言徵五言羽七言商九言
角六属庚属震辛属㢲戊属坎巳属離
丙属艮丁属兊子午属庚丑未属辛寅申属
戊卯酉属己辰戌属丙巳亥属丁
乾主甲子壬午甲為陽日之始壬為陽日之終子為
陽辰之始午為陽辰之終乾初在子則四在午乾主陽
内子外午内為始外為終也
坤主乙未癸丑乙為隂日之始癸為隂日之終丑為
隂辰之始未為隂辰之終坤為初在未四在丑坤主隂
故内主未外主丑
震主庚子庚午震為長男乾初九主甲對於庚故震
主庚以父授子故主子午與父同也
巽主辛丑辛未㢲為長女坤初主乙乙與辛對故㢲
主辛以母授女故主丑未與母同也
坎主戊寅戊甲坎主中男故主中干中辰
離主巳卯巳酉離為中女亦主中干中辰
艮主丙辰丙戌艮為少男乾上主壬對丙故主丙辰
丙戌是第五配
兊主丁巳丁亥兊為少女坤上主癸對丁故主丁巳
丁亥是第六配
以地十二辰合十干以十干所属者命之以其言數納
其音以主一日日辰相配共得一音此納音之法也
納音
甲子壬申甲午庚辰壬寅庚戌為陽商乙丑癸酉辛
亥乙未辛巳癸卯為隂商丙寅戊子甲辰甲戌丙申
戊午為陽徵丁卯己丑乙巳乙亥丁酉己未為隂徵
戊辰庚寅壬午壬子戊戌庚辰為陽角己巳辛卯
癸未癸丑己亥辛酉為隂角庚午丙戌戊申戊寅庚
子丙辰為陽宫辛未丁亥己酉己卯辛丑丁巳為隂
宫甲申壬辰丙午甲寅丙子壬戌為陽羽乙酉癸
巳丁未丁丑乙卯癸亥為隂羽凡言宫商角徵羽日皆
依此
地十二辰五音法
子主陽宫土主帝王丑為陽徵火主旱主火災主宫
寺主口舌寅為陽徵火主旱主火主烽燧卯為陽
羽水主雨霖主水主霧辰為陽商金主大將軍主吏
士巳為陽角木主疾病主憂患午為陽宫土主后
妃未為隂徵火主庶人主土功主蜚䖝主詔誥主書
檄主旱申為隂徵火主郵驛尉侯主旱火酉為隂
羽水霜雪主雷電主沉隂主雹戌為隂商金主小將
主兵刃亥為隂角木主死喪哭泣
李先生曰自午至巳皆為隂律所生故為陽自午至亥
皆為陽律所生故為隂
五音相動風占
宫日風從子午宫來為宫動宫主人君出行急風暴起
急出有急令慢風慢出有喜令以干占知遠近宫日
風從陽宫來山陵崩壊人君出行地動旱有土工風從
隂宫來地震裂若后出行又為旱又曰陽宫之日風從
子午宫來君出行隂宫之日風從子午宫來后出行
宫日風從子午宫來時加子午為重宫君欲行大臣走
又為風雨不調
宫日風從丑未寅申徵來為宫動徵有火燭有土功寳
物出有兵
時加徵為重徵有義兵行有土功有詔令謂之義風
宫日風從夘酉來為宫動羽且有大雨不則大臣出走若
復為旱宫君羽臣君怒臣走宫土羽水土盛水衰水衰
則火起故復為旱也
時加羽為重羽即有雨五榖成
宫日風從辰戌商來為宫動商有兵行且有客兵來
時加辰戌為重商有兵殃
宫日風從巳亥角來為宫動角有兵戰人主憂客兵傷
有喪從陽商來邊兵戰有大喪宫為土為君角為木土
動木不勝故君凶木主哭泣故主喪
時加巳亥為重角君不昌有大喪
宫日大風從乾來有暴雨湧水若風不揚塵氣色和暢
日光明盛不寒惨者國有善令艮來山陵崩壞人君
出行水湧地裂巽來蝗蟲生害五榖坤來有土功
走獸為害己上時加宫則占
徵日風從陽宫來土功起大旱火灾頓起宫寺風從
隂宫來太子有疾
時加徵為重徵有土功火災起
徵日風從丑寅陽徵來有火災君有恐走獸為人害宫
寺多焚從王相來歲太旱又多火災風從未申隂徵
來人君憂走獸為火災一曰六畜多死時加丑寅未
申為重徵國四門閉為火事
徵日風從陽商來有急兵人主出以兵自守期七日若
七十日從隂商來有急兵戰一曰風從陽商來輔臣強
大臣死民有殃以日占國
徵日風從陽羽來四鄰有事寳物出隂盛於陽且有雷
電霜雹諸侯大臣多失多火四夷有兵從隂羽來寳
物出多震雷四夷有事
徵日風從陽角來有兵邊有急金克木木子火反克金
故有兵亦為有喪從隂角來邊有驚火一曰邊兵大
起春有喪
羽日風從陽宫來人持財物聚君有吏令邊兵起土功
興將受命有集會有寒雪雹風從隂宫來暴寒傷物
有水有土功兵集
羽日風從陽宫來國有兵有急令臣有憂關梁塞道路
不通從隂徵來邊兵憂
羽日風從羽來有白衣聚有大喪大寒雪雹期五日若
五十日且有大雨雨從南方來國有憂人多病雨從北
方來賊聚水中且有雪雹陽羽日應隂羽夜應
羽日風從商來有兵圍城不戰邊有急關梁不通大雨客兵不
利金水子母和故不戰羽為角除害象臣為君討賊故
動必大雨不出戰故也
羽日風從角來邊有兵圍城城破一曰兵不解時加
己亥為重角有圍城有大喪
商日風從陽宫來戒太子忌怒人臣有急兵宫土商金
母憂其子故為太子亦為人主有疾從隂宫來庶子
有憂有急變兵起北方
商日風從徵來國邑受令兵行將在外兵還不戰臣受
兵令而行徵為號令商為兵商受徵尅故兵退一曰小
旱時加徵為重徵有火有大旱
商日風從羽來大雨水歲大荒國憂亂有兵起東方羽
水從金生故有大兵大水之事
商日風從陽商來有白衣聚衆且有大水關梁不通大
將出忌外兵邑有小寇人主憂國門四閉兵在西方
從隂商来國有大殃粟貴國有兵風怒期七日七十日
有急令兵大起商為金二金並行故有大喪一曰商日
風從商來大臣死
商日風從陽角上來有猝兵有急令從隂角上來有
喪土功作
角日風從陽宫上來兵從中起君憂國門四閉從隂
宫來有大喪貴人多疾病有土功宫為君角主喪死故
有大喪
角日風從徵上來大臣災亦防火䖝生粟貴一曰吏撿
人財有兵倉粟寳物出
角日風從羽上來有大雨土功興邊有兵卿大夫多口
舌疾病亦為夷人相奪
角日風從商來有急兵一曰臣不忠
角日風從陽角來邊兵起人主憂有賊至戰不勝多死
從隂角來有兵有大喪一曰遠喪至時加角有喪有
邊兵戰盗賊起粟貴民飢野多死人角主死喪重角尤
甚也
唐開元占經卷九十一
