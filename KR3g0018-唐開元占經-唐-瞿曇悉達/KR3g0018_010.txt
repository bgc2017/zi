唐開元占經卷十
唐瞿曇悉達撰
日占六
日四時蝕一
春秋左氏傳曰魯昭公二十一年秋七月壬午朔日有
蝕之公問梓慎曰是何物也禍福何為對曰二至二分
日有蝕之不為灾日月之行也分同道也至相過也其
他月則為灾陽不克也故常為水甘氏曰日者
人主之象故王者服道不道施德不德日為之變見
道不明德薄日為之無光無德日乃盡蝕春蝕大凶
又曰國有女喪夏蝕無年又曰諸侯王多死者秋蝕有
兵戰勝又曰主死冬蝕有喪一曰相死甘氏曰春丙
丁夏庚辛秋壬癸冬甲乙日蝕者皆相死諸蝕三日有
雨解之甘氏曰春以庚辛夏壬癸秋丙丁冬戊巳日
蝕皆臣弑君也一曰以德令除咎京氏曰日冬蝕相
死不即有逐荆州占曰日夏蝕陽為南國隂為北國
是為禍國
日十二月蝕二
京房易傳曰正月日蝕大臣出走不然大臣一人死
石氏曰正月日蝕不見光人多疾陳卓曰正月日蝕
齊大凶五穀貴京房易傳曰二月日蝕人主夫人死
不然大旱石氏曰二月日蝕不見光人多喪陳卓
曰二月日蝕魯大凶豆貴牛死京房易傳曰三月日
蝕有欲反者近期三月遠期三年石氏曰三月日蝕
不見光水大出陳卓曰三月日蝕楚大凶絲綿布帛
貴京氏易傳曰四月日蝕人主有過臣有憂石氏
曰四月日蝕不見光天下大旱陳卓曰四月日蝕宋
大凶牛食貴六畜死京氏易傳曰五月日蝕諸侯多
死期三年石氏曰五月日蝕不見光大旱民飢陳
卓曰五月日蝕梁大凶牛死畜貴京房易傳曰六月
日蝕人主有謀外國侵土地分石氏曰六月日蝕不見
光六畜貴陳卓曰六月日蝕沛大凶稻米穀粟貴
京房易傳曰七月日蝕有反者從内起期三年石氏
曰七月日蝕不見光其歲惡又曰秦國惡之陳卓曰
七月日蝕陳大凶繒大貴京房易傳曰八月日蝕大
水敗城郭天下更始期三年石氏曰八月日蝕不見
光兵大起陳卓曰八月日蝕鄭大凶兵起兵革金貴
京氏易傳曰九月日蝕外主欲自立不成期一年
石氏曰九月日蝕不見光布帛貴又曰衛國大惡陳
卓曰九月日蝕韓大凶衣鹽貴京氏易傳曰十月日
蝕奸臣在朝二人親一人遠陵君君走石氏曰十月
日蝕不見光六畜貴又曰魏國魚鹽貴陳卓曰十月
日蝕秦大凶魚鹽貴京房易傳曰十一月日蝕王者
亡地子弑父石氏曰十一月日蝕不見光魚鹽貴又
曰趙國大惡陳卓曰十一月日蝕燕大凶魚鹽貴
京氏易傳曰十二月日蝕天下有兵大臣欲自立不成
夫人弑君也石氏曰十二月日蝕不見光穀粟貴又
曰燕國牛死陳卓曰十二月日蝕趙大凶帛貴京
房易傳曰日以十二月正月蝕破為兩以上王者盡
走
日六甲蝕三
甘氏曰甲乙日蝕東夷侵丙丁日蝕南夷侵春秋潛
潭巴曰甲子日蝕有兵狄強起京氏曰甲子日蝕北
夷欲殺中臣有謀不者大水在東方春秋潛潭巴曰
乙丑日蝕大旱大夫執綱京房曰乙丑日蝕諸侯之
臣欲弑其君在西北兵行不勝後有小兵五穀頗蟲傷
春秋潛潭巴曰丙寅日蝕蟲久旱多水徵京氏曰
丙寅日蝕司徒欲弑君後有小旱在東南春秋潛潭
巴曰丁卯日蝕旱有兵京房曰丁夘日蝕諸侯欲弑
君在北方後有蝗蟲之殃春秋潛潭巴曰戊辰日蝕
地動隂強京房曰戊辰日蝕同姓近臣欲殺君後有
地動變在東南春秋潛潭巴曰己巳日蝕地動火灾
數降京房曰己巳日蝕婚家欲弑君後有諸侯謀兵
在西南春秋潛潭巴曰庚午日蝕後火燒後宫有兵
行京房曰庚午日蝕司徒欲弑其主兵必行後有大
旱在南方春秋潛潭巴曰辛未日蝕大水湯湯京
氏曰辛未日蝕司空欲弑君後有大蟲在東方春秋
潛潭巴曰壬申日蝕水盛陽潰隂欲朔京氏曰壬申
日蝕諸侯相弑在東北方後有小兵寇盜並行春秋
潛潭巴曰癸酉日蝕連隂不解淫雨數出有兵京房
曰癸酉日蝕上強天下謀兵不出其年大兵行始于西
方春秋潛潭巴曰甲戌日蝕草木不滋王令不行
京房曰甲戌日蝕近臣欲弑君反為戮辱後有小旱在
西南春秋潛潭巴曰乙亥日蝕陽不明冬無冰京
房曰乙亥日蝕子欲弑父身獲虜後有隂雨一曰日蝕
陰天下大亂春秋潛潭巴曰丙子日蝕五月大霜
京房曰丙子日蝕諸侯欲相弑兵必行在東後有大水
春秋潛潭巴曰丁丑日蝕誅三公京氏曰丁丑日
蝕諸侯近臣欲弑其君在西北方後有小兵春秋潛
潭巴曰戊寅日蝕天下大風無園菓京氏曰戊寅日
蝕異姓近臣欲弑其君後歲旱土沸騰春秋潛潭巴
曰己卯日蝕地賊起砂石踊以有壅京氏曰己卯日
蝕東夷欲殺後有大蟲春秋潛潭巴曰庚辰日蝕彗
星東出有寇兵京氏曰庚辰日蝕君易賢以剛卒以
自傷後有水在東北春秋潛潭巴曰辛巳日蝕妃謀
王子用兵京房曰辛巳日蝕諸侯外親欲弑其君兵
行暴至期衝兵起西北春秋潛潭巴曰壬午日蝕久
雨旬望京氏曰壬午日蝕三公與諸侯相賊弱其君
王天應而蝕三公失國後旱且水春秋潛潭巴曰癸
未日蝕仁義不明京氏曰癸未日蝕諸侯上侵下臣
欲弑其君在東北後有小蟲春秋潛潭巴曰甲申日
日蝕蟲四月大霜京房曰甲申日蝕司馬大夫欲弑
君後有小水在晉春秋潛潭巴曰乙酉日蝕仁義不
明賢人消京氏曰乙酉日蝕君弱臣強司馬將兵反
征其主春秋潛潭巴曰丙戌日蝕臣憎主獄不理多
冤訟京氏曰丙戌日蝕同姓近臣欲弑其君後有大
旱火從天堕春秋潛潭巴曰丁亥日蝕匿謀滿王室
京氏曰丁亥日蝕君臣無别司馬牧民司徒將兵後
有蟲在西北方春秋潛潭巴曰戊子日蝕宫室内淫
必惑雄京房曰戊子日蝕妻欲害夫九族夷滅後有
大水在東方春秋潛潭巴曰己丑日蝕臣伐其主天
下皆亡京房曰己丑日蝕婚家欲弑後有小兵在
西方春秋潛潭巴曰庚寅日蝕誅相大水多死傷
京房曰庚寅日蝕臣欲將兵誅過軄身被刑殺後有小
旱在東南方春秋潛潭巴曰辛卯日蝕臣伐其主
京氏曰辛夘日蝕天子微弱諸侯誅兵欲弑其主卒反
得其殃後有小蟲在東方春秋潛潭巴曰壬辰日蝕
河決海溢久霜連隂京氏曰壬辰日蝕諸侯欲弑其
君當誅日復蝕之後有大水在東方春秋潛潭巴曰
癸巳日蝕在陽位者權不行京氏曰癸巳日蝕諸侯
隔絶轉相伐兵稍出春秋潛潭巴曰甲午日蝕大蟲
螟蝗興主貪暴民流亡京房曰甲午日蝕南夷欲弑
其君後有大旱春秋潛潭巴曰乙未日蝕天下多邪
氣鬱鬱蒼蒼京氏曰乙未日蝕君責衆庶暴虐黎民
背叛後有地動春秋潛潭巴曰丙申日蝕諸侯相攻
京氏曰丙申日蝕君暴死臣下横恣上下相賊後有
大水春秋潛潭巴曰丁酉日蝕侯侵王京房曰丁
酉日蝕諸侯之臣欲弑其主身反獲傷後有大兵起西
北春秋潜潭巴曰戊戌日蝕有殃主后死天下諒陰
京氏曰戊戌日蝕婚家欲弑後有旱馬驂運春
秋潜潭巴曰己亥日蝕小人用事京氏曰己亥日蝕
主弱小人持政慾心成天應日蝕誡使精春秋潛潭
巴曰庚子日蝕君疑其男京氏曰庚子日蝕庶子欲
弑嫡卒不得守臣征伐後有大水春秋潛潭巴曰辛
丑日蝕主疑三公京氏曰辛丑日蝕賢者離𣪚小人
盛常欲弑主春秋潛潭巴曰壬寅日蝕天下苦兵大
臣横京房曰壬寅日蝕諸侯欲弑主反亡其國在東
南後有小旱在東南春秋潛潭巴曰癸夘日蝕羣鳥
翔禽入國外伐内主危亡京氏曰癸夘日蝕諸侯非
其天子不順司徒亡國後有大蟲春秋潛潭巴曰甲
辰日蝕四騎脅京房曰甲辰日蝕王后爵命絶後有
水春秋潛潭巴曰乙巳日蝕東國發兵京氏曰乙
巳日蝕諸侯上侵以自益近臣盜竊以為積天子不知
日為之蝕春秋潛潭巴曰丙午日蝕者民多流亡
京房曰丙午日蝕親戚争嗣同姓欲弑其主後有大旱
在南方春秋潛潭巴曰丁未日蝕王者崩京氏曰
丁未日蝕執政欲弑司徒不肖後有蟲地震動春秋
潛潭巴曰戊申日蝕地動摇宫外侵兵強京房曰戊
申日蝕臣欲弑君意在王位後必有小水春秋潛潭
巴曰己酉日蝕妃死子不葬以内亂相怨疑京房曰
己酉日蝕西夷欲弑君後有大兵必西行春秋潛潭
巴曰庚戌日蝕臣相侵京氏曰庚戌日蝕司馬之卿
欲殺有小旱春秋潛潭巴曰辛亥日蝕子為雄京
房曰辛亥日蝕司馬之大夫欲弑君反受其殃後有蟲
害春秋潛潭巴曰壬子日蝕女謀王京氏曰壬子
日蝕諸侯同姓任政者欲弑其君大夫害春秋潛潭
巴曰癸丑日蝕水湯湯京氏曰癸丑日蝕寇盜行兵
恐君王目為不明春秋潛潭巴曰甲寅日蝕雷擊殺
人骨肉爭功京氏曰甲寅日蝕同姓大臣欲弑其君
後有旱春秋潛潭巴曰乙夘日蝕雷不行霜不行殺
草長人入宫京氏曰乙夘日蝕必有專政欲殺不出
三年身被其誅後有大蟲春秋潛潭巴曰丙辰日蝕
山水淫淫京氏曰丙辰日蝕帝命之極武王乃得
春秋潛潭巴曰丁巳日蝕下有聚兵京房曰丁巳日
蝕天乃去惡依聖人後有小兵春秋潛潭巴曰戊午
日蝕久旱穀不傷京氏曰戊午日蝕有婚家執政賊
由妻始後有旱春秋潛潭巴曰己未日蝕失名王
京氏曰己未日蝕臣不安居羣隂謀欲侵後地大動
春秋潛潭巴曰庚申日蝕夷狄内攘京氏曰庚申日
蝕骨肉相賊後有水春秋潛潭巴曰辛酉日蝕女謁
且興京氏曰辛酉日蝕昆弟相殺更有國家後有兵
大行三年不息春秋潛潭巴曰壬戌日蝕羣山崩
京房曰壬戌日蝕諸侯欲殺在西南春秋潛潭巴曰
癸亥日蝕大人崩京氏曰癸亥日蝕天下命終極聖
人更起不可救止後大雨水
日十二辰蝕四
春秋感精符曰日蝕寅夘辰木域招謀者司徒也日蝕
巳午未火域招謀者太子也日蝕申酉戌金域招謀者
司馬也日蝕亥子丑水域招謀者司空也(按端謀人卒難别故以時)
(粗略其官位南方陽精也為君君城有異雖子属也)孝經雌雄圖曰子日日蝕
者燕國王死期在五月十一月丑日日蝕趙國王死
期在六月十二月寅日日蝕者齊國王死期在七月
正月卯日日蝕者魯國王死期在八月二月辰日
日蝕者楚國王死期在九月三月(魏氏曰越王死)巳日日蝕者
宋國王死期在十月四月午日日蝕者梁國王死期
在五月十一月未日日蝕者沛國王死期在六月十
二月申日日蝕者陳國王死期在七月正月酉日
日蝕者鄭國王死期在八月二月(魏氏曰吳國王死)戌日
日蝕者韓衛王死期在九月三月亥日日蝕者秦
魏王死期在十月四月
日在東方七宿蝕五
黃帝占曰日入角而蝕將吏有憂國門四闢其邦凶
甘氏曰日在角亢而蝕戒之在於耕田之臣京氏曰
日蝕角中其國不安一曰貴臣有憂一曰主農之官憂
春秋感精符曰日蝕亢中其邦君有憂石氏曰日
蝕亢中其謀在朝廷之臣有罪者黃帝占曰日月蝕
氐中天子疾崩石氏曰日蝕氐中卿相䜛䛕人君滅
無辜甘氏曰日在氐房而蝕戒之在三公九卿大夫
且有相譖誤主上使過刑殺不辜者甘氏曰日蝕氐
中大官惡之一曰右宫惡之王者復以赦除之雒書
說徵示曰淫色信讒日以蝕房參石氏曰日入房而
蝕王者有憂昏亂大臣專權必有憂病郗萌曰日在
房心而蝕公卿大夫有黜者春秋感精符曰日在心
而蝕兵喪並起甘氏曰日在心而蝕王者臣下相疑
不相信也甘氏曰日入心而蝕政令失儀禮度失䋲
則為變甚一曰君臣不相信有疑惑海中占曰日蝕
心度兵喪並發王者以赦除咎春秋感精符曰日蝕
尾箕中尊后有憂甘氏曰日在尾箕而蝕將有疾風
飛車發屋折木戒之於出入
日在北方七宿蝕六
春秋感精符曰日蝕入斗將相有憂其國飢凶一曰兵
大起甘氏曰日入斗度而蝕其國反叛兵起甘氏
曰日在牛而蝕戒之在右夫人姪婦且有祠禮求幸于
主者春秋感精符曰日蝕須女邦有女主憂天下女
工不為甘氏曰日在湏女而蝕戒之宫中且有使巫
祝禱祀以求貴幸者戒之在於巫祝黃帝占曰日蝕
虛中其邦有崩喪天下改服期九十日甘氏曰日在
虚危蝕戒之在於主市租税及繒帛刀劒金玉之臣(如少)
(府是也)甘氏曰日蝕危必有兵喪大臣薨天下改服
黃帝占曰日在營室離宫而蝕出入無近妃色趣任輔成功業
春秋感精符曰日蝕營室王者自將兵天下擾動甘
氏曰日在營室東壁而蝕則陽消微男道施而不能泄
隂道壤而不能化故多有傷者敗石氏曰日在東
壁而蝕王者不從師友失忠孝故曰虧文章圖書不用
日在西方七宿蝕七
春秋感精符曰日蝕奎南邦不寧有白衣之會石氏曰
日蝕奎魯國凶邦君不安甘氏曰日在奎婁而蝕慎
之在主邊境廐庫之臣一曰慎在邊境得意之臣
春秋感精符曰日蝕婁則王者郊祠不時天下不和神
靈不享小臣不忠責在大臣甘氏曰日在婁而蝕戒
之在聚斂之臣黃帝占曰日在胃而蝕王者食大絶
或亡主委輸之臣有黜者春秋感精符曰日蝕胃國
王奉修宗廟敬祀神靈則害消石氏曰日蝕胃國有
憂大臣誅一曰主修郊廟奉皇天其咎消甘氏曰日
在胃而蝕戒之在主委輸之臣(如今大司農是也)春秋感精
符曰日蝕昴王宗謀國同姓自立石氏曰日蝕昴臣
厄囹圄者解石氏曰日蝕昴王者有疾甘氏曰日
在昴畢而蝕戒之在衆主獄之臣有亂天子者春秋
感精符曰日蝕畢邊王死邊軍自殺其將若軍校尉誅
遠國謀亂石氏曰日蝕畢天下主獄之臣有當黜者
春秋感精符曰日蝕觜臣殺主慎之石氏曰日蝕
觜大將謀議甘氏曰日在觜參伐而蝕戒之在將兵
之臣(如今諸將軍校尉執金吾是也)春秋感精符曰日蝕參大臣有
憂之臣自相戮以外勝内遠國強王者修身則日蝕不
為災甘氏曰日在參伐而蝕戒之在將帥之臣
日在南方七宿蝕八
甘氏曰日蝕東井秦邦不臣蝕不盡謀不成天下大旱
民流千里甘氏曰日在東井輿鬼蝕戒之在供養之
臣陳卓曰日蝕東井其國内亂苛法(盛懸象說曰晉咸和二年五月)
(甲申朔日有蝕之在東井女主之象明年皇太后以憂逼崩)春秋感精符曰日蝕
輿鬼其國君不寧臣下易服一曰秦君當之一曰皇后
貴臣甘氏曰日蝕輿鬼其國君不安近期一年遠期
三年春秋感精符曰日蝕柳王者以疾不安宫室
石氏曰日蝕柳君厨官憂甘氏曰日在柳七星而蝕
戒之在門尸道橋之臣(若今衛尉是也)春秋感精符曰日蝕
柳七星虧正陽王者不賜衣裳承天郊退太常放在獄
則無咎石氏曰日蝕柳七星橋門之臣有黜者春
秋感精符曰日蝕張王者失禮宗廟不親急退太常以
廷尉代之不者不安期在十二月與五月甘氏曰日
在注張而蝕戒之在主山澤汙池之臣(如今水衡也)黃帝占
曰日蝕翼王者退太常以法官代之有德則日蝕不為
害其歲旱石氏曰日蝕翼者王者失禮宗廟不親
甘氏曰日蝕翼者忠臣見譛言正者亡不出其年甘
氏曰日在翼軫而蝕戒之在主車駕之臣(如今太僕奉車駙馬是也)
河圖聖洽符曰日蝕軫國有喪以赦除其咎甘氏
曰日蝕軫貴臣亡一曰后不安期百八十日海中占
曰日蝕軫王侯夀絶王者以赦除咎則安一曰其國有
憂必有喪事
救日蝕九
春秋感精符曰救日蝕天子南面秉圖書察九野萌生
者絶始正本案類勑下聞異郡官修政招賢進士獨絶
其萌所以防塞之者故日蝕大水則鼔用牲于社言社
者隂之主朱絲縈社鳴鼓脅之也(按左氏傳曰莊公二十五年六月辛未朔)
(日有食之鼔用牲于社非常也惟正月之朔日有食之于是乎用幣于社伐鼔于朝秋大水鼓用牲于門亦非)
(常也凡天灾有幣無牲文公十五年六月辛丑朔日有蝕之天子不舉伐鼔于社諸侯用幣于社伐鼓于朝以)
(昭事神訓民事君示有等威古之道也)春秋感精符曰消變之道案明壇
南郊日之將蝕漸青黑謹遣大將三公如變所感之過
以告天曰天子臣某謹承皇戒退避正居思行諐誤陽
精有幣已政類素正事去非釋苛禁不敢直命遣臣欽
喻已絶國害之讁近以緒盡力宣文思維表道願得修
政以奉宗祖追往翼今勉開嘉紀縱大揚精以興日寳
歸報天子三日就宫遣使詔諸侯問過舉名士察奸理
冤督教化不宣者審以勑身務佐為行天子吉春秋
感精符曰朔日蝕正臣隂退后妃以内過省已蝕二日
者王侯蕃黜州輔以暴恣自改晦日蝕者正近臣退素
食周禮地官司徒曰救日蝕則詔王鼔(鄭玄曰救日月食王必親)
(擊鼔)禮記昏義曰男教不修陽事不得讁見于天日為
之蝕是故日蝕則天子素服修六官之職蕩天下陽事
(鄭玄曰讁之言責也)穀梁傳曰日有食之鼓用牲于社鼓禮也
用牲非禮也天子救日蝕置五麾陳五兵五鼓諸侯置
三麾陳三兵三鼔大夫擊門士擊杵(言救日降殺多少之禮也門取開閤)
(有隂陽之道杵舂粢盛之具亦有上下陰陽之道也)星傳曰日者德月者刑日
蝕修德月蝕修刑洪範天文曰凡日蝕改行修德即
灾消除不改應在三年三年不改至六年六年不改至
九年九年而災成司馬彪五行志曰君道有虧為隂
所乘故日蝕者陽不克也人君改修德其事則咎害除
京氏對災異曰人君驕溢專明為隂所侵則有日蝕
之災不救之必有篡臣之萌其救也君懷謙虚下賢受
諫位有德禄有智日蝕災消也京氏曰日蝕既下謀
上救也設七事正圖書修經術改惡為化已隨賢則國
家安社稷寧董仲舒災異對曰日蝕者隂氣盛滀漸
奪君明治道有失臣專君政出入為奸則治道在上德
不宣下民常怨當應析寵臣之勢减玉食之權無忽諫
言大惡在於任賢則灾害不生也董仲舒曰日蝕者
邪臣蔽主之治不有反臣必有亡國退臣絶隂止權平
衡以德消則無害荆州占曰日蝕審所始蝕之鄉及
星之野以名之當者之國吉凶在焉是故聖主見變則改
身修行親賢問老與共憂之則患可止而福可致故曰
有福將来受之以危則福為禍將受之以德則禍反為
福輙禳祠之去禍致福也虞贄决疑曰凡救日蝕者
皆着幘以助陽日將蝕天子素服避正殿内外嚴警太
史靈臺伺日有變便伐鼔聞鼓音侍臣皆赤幘帶劒則
災異消
唐開元占經卷十
