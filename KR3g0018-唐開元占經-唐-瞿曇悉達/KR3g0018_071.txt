唐開元占經卷七十一
唐瞿曇悉逹撰
流星占一
流星名狀一
河圖曰諸流星皆鉤陳之精天一之御也流星大如
缶若瓮行絶跡名曰飛星其跡著天名曰流星孟康
曰流星光相連也大如瓜桃名曰使星飛星主謀事流
星主兵事使星主行事以所出入宿占之(自上而降曰流自下而升)
(曰飛)爾雅曰奔星謂之彴(便窕切)約(流星大而疾曰奔)郭璞曰
彴而約流星别名也石氏曰流星如缶瓮初直後白
其前分為兩是為使星所之國受福帝覽嬉曰流星
夜見光望之有尾離離如貫珠名曰天狗從所下兵大
起王者徙都邑期三年巫咸曰流星有光見面墜地
若不至地望之有足名曰天狗所往之鄉有戰流血其
君失地期不出三年災應又曰大流星堕破如金散
而有音聲野雉盡呴名曰天狗其所之地必有戰流血
班固天文志曰流星有聲止地類狗堕望如火光炎
炎中天天官書曰衝天其下圜照數頃處上銳有黃
色名曰天狗見則兵起千里破軍殺將一曰狀如大鏡
玄冥占曰流星夜見頭足如奮火名曰天狗其所下
有兵起必有戰期二年黃帝占曰流星大如瓮頭大
尾小長可三四尺其後形迹皎皎然赤白色名曰天棓
見則其國兵起流血有死將期一年遠三年雒書曰飛
星大如缶瓮而行絶迹色如煙火堕名曰天保此星所往
者其分受福有利若有吉事期不出年文耀鉤曰流
星有光夜見墻垣而有聲者野雞盡呴名天保所止之
野大兵起荆州占曰流星有光黃白從天堕有音如
炬煙火下地雞盡鳴名天保也所墜國安有喜若水
石氏曰流星如缶瓮其後縵縵白亘天王者吏均封疆
荆州占曰將軍均封疆海中占曰流星有聲如雷
其音止地野雞盡呴名曰天鼓其所止國兵大起必有
戰殭尸滿野期三年巫咸曰流星有光青赤其長二
三丈名曰天鴈將軍之精也其國起兵將軍當從星所
之荆州占曰流星其色青名曰地鴈其所墜者起兵
聖洽符曰流星大如瓮其光赤黑有喙者名曰頓頑
見則其國有兵有失地君期二年荆州占曰飛星大
如缶若瓮後皎然白前卑後高此謂頓頑其所從者多
死亡削邑而不戰聖洽符曰飛星如瓮荆州占曰
大而赤若瓮後皎然白長可一丈荆州占云長數丈
其星滅化為雲周流天下名曰浩滑荆州占曰名曰
大滑海中占曰名曰否顛見則其國必有大戰流血
積骨期一年遠二年齊伯曰飛星如瓮荆州占曰
如缶若瓮其後皎然白前卑後高名曰浩亢荆州占
云名曰䧏石摇頭乍上乍下大饑人相食荆州占曰
人食不足期三年荆州占曰飛星大如缶若瓮後皎
然白星滅後白者曲環如車輪此謂觧銜其國人相斬
為爵禄此謂自相齧食荆州占曰流星大如缶其光
赤黑有喙者名曰梁星其所墜之鄉有兵君失地太
公隂秘曰凡出軍擊賊見大流星所指向者將之用兵
順之行則勝又曰流星下入軍營必空主將無功避之
則吉推度災曰奔星所墜其下有兵文耀鉤曰流
星前如缶盆後皎然白其欲入時施施如金散此謂使
星其所入宿受福期一年遠二年春秋緯曰大奔星
有聲望之如火光見則破軍四方相射(案續漢書曰靈帝中平二年邊)
(章韓遂將數萬騎寇三輔五月夜有流星如火光長卓十餘丈照章遂營中驢馬盡鳴賊以為不祥欲走董)
(聞之喜明日併兵俱攻大破之斬首數千級章遂敗走丈魏志曰司馬宣王圍公孫文懿夜有大流星長數十)
(從首山東北堕襄平城東之南及文懿走當流星處斬)又近騐前代邊將敗績多有
奔星墜其營中石氏曰流星落落如遺大光其下
有戰傷又曰赤流星其後圓如輪所之國有兵其將
有他意甘氏曰流星色黃其後如一疋帛練所之國
增地有喜期一百八十日班固天文志曰漢孝昭始
元中流星下燕萬載宫極東去(李竒曰極屋梁也三輔間名為極或曰極棟也尋棟東去也延篤謂)
(之堂前欄楯也)法曰國恐有誅其後左將軍與長公主燕刺王謀作亂咸
伏其罪荆州占曰大流星赤光照地流而東吳越部兵(一書云齊)
(地部兵)流而南楚宋部兵流而西秦鄭部兵流而北燕趙部兵(案宋)
(天文志曰晉孝懷永嘉元年九月辛夘有大流星自西南流於東北小者如斗相隨天盡赤聲如雷是年五月)
(汲桑殺東燕王勝遂據河北十一月始遣和郁為征北汲將軍鎮鄴西田甄等大破汲桑斬于樂陵於是以甄為)
(郡太守弟蘭鉅鹿太守小星相隨小將副帥之象也司馬越忿魏郡以東平原以南皆黨於桑悉以賞甄等於)
(是侵掠桑地有聲如雷忿怒之象也)荆州占曰流星耀然有光色白長
竟天者人主之星也星之所往人主從之人主不從即
將軍若相從之星如瓮者為發謀起事大如桃者為使
事也荆州占曰流星之尾長二三丈耀然有光竟天
其色白者主使也其色赤者將軍使也(案司馬彪天文志曰光武中元)
(二年十月戊子大流星從西南東北行如雷是時使中郎將竇固楊虛侯馬武楊鄕侯王賞將兵征西羌宋)
(天文志曰晉海西公太和四年十月壬申大流星下有聲如雷明年遣使免袁真為庶人桓温征夀春真病死息瑾代之求救於苻)
(堅温破堅軍六年夀春城䧟如雷將士怒之象也)荆州占曰小流星從敵軍
上來徐至吾軍上而入有間謀者且來間吾軍又流
星前赤後青黑者客軍敗死又流星夜見光尾長如
厚布色蒼白為使赤有兵黑死喪又流星甚大其光
照地色青赤流四旁若有赤光人饑五榖不藏又無
風雲有流星見久食間乃入為大風發屋折木玉歷
曰流星出都邑中王者有憂欲去都邑及有叛者期不
出二年宋書志曰蜀後主建興二年諸葛亮帥大衆
伐魏屯於渭南有長星赤而芒角自東北西南投亮營
三投再還往大還小占曰兩軍相當有大流星東走軍
上及墜軍中者皆破敗之徵也九月亮卒于軍焚營而
退羣師交惡多相誅戮宋幽川王幽明錄曰陳郡袁
真在豫州送妓女阿薛阿郭阿馬三人與桓宣武至經
時二人共出庭前觀望見一流星直墜盆水中薛郭二
人更以瓢酌取皆不得阿馬最後取星正入瓢中便飲
之即覺有姙遂生桓玄
流星四面交行二
考異郵曰陪臣專行請謁至尊衆星數流主命凶海
中占曰流星紛紛交行耀目人君自貴視臣如草土臣
欲有離散之象也期不出二年班固天文志曰孝昭
元平元年二月有大流星如月衆星隨而西行大如月
大臣之象也衆星隨之衆人皆隨從大臣之象也此大
臣欲行權以安社稷其四月昌邑王賀行淫僻立二十
七日大將軍霍光白皇太后廢賀韋昭洞記曰四月
癸未昭帝崩司馬彪天文志曰流星百數四面行者
庶人移徙之象(案宋天文志曰宋明帝大始二年三月乙未有流星大小西行不可勝數至曉)
(乃息占曰人流之象其年淮北四州地彭城兖州並為虜所没人流之象)黃帝占曰大流
星出行衆星紛紛從之而流期不出三年王者徙都邑
去其宫殿又曰星數流者天下不安急使絡驛之象也
石氏曰流星紛紛交行移時不止天下大饑兵起人
民流亡各去其鄉期不出三年司馬彪天文志曰光
武建武十二年正月己未小流星百枚以上或西北或
正北或正東或東北二夜止六月戊寅流星百枚以上
四面行小星者庶人之類流行者移徙之象于時西討
公孫述北征虜羯匃奴侵邊漢遣將軍馬武等屯下曲陽
臨呼沱以備胡匃奴入河東中未安米穀荒貴人或流散
後三年吳漢等從鴈門代郡上谷關西使人六萬餘置
常關居庸關以東以避胡寇宋書天文志曰晉孝懷
永嘉元年十二月丁亥流星震散(案劉向說天官列宿在位之象衆小星無)
(名者庶人之類此百官庶人將流散之象也其後天下大亂百官萬人流移轉死矣騐近事中宗朝衛王重俊)
(與李多祚等欲舉兵誅鋤干紀者武三思等于時光夜有流星繽紛交亂不可勝記向晚有大流星百數皆有)
(尾迹紛馳漸下向西南及至王與左右將軍等奔退多向西南衛王亦殞身于西南方有鄠之野又騐景龍)
(二年六月癸未夜有流星無數四方奔墮繽繽紛紛不可勝記多出虛危河鼓天津貫索織女羽林王良閣道)
(北又先天二年六月庚戌夜有流星無數皆向北及西流從羽林飛入紫微宫者甚衆亦出河鼓織女等坐)
(後皆朝有變故因羽林兵誅岑羲等賊干戈垂於紫宫鋒鏑流于絳闕羣小流移急使駱驛又騐其月丙辰夜)
(小流星四面交流極多不可勝記所流者不過二尺後果京兆醴泉坊人遞相訛恐多棄已宅散走他里經宿)
(而止凡小流星者庶人之象交流者驚馳之應也)荆州占曰流星以人定至
夜半見者期歲數夜半至雞鳴見者期月數雞鳴至平
明見者期日數石氏曰流星見甲子旬為東方丙子
旬為南方庚子旬為西方壬子旬為北方戊子旬為中
方司馬彪天文志曰流星者貴使也星大者使大星
小者使小聲隆隆者怒之象也行疾者期疾行遲者期
遲也天文志曰景元四年六月大流星二並如斗西
方分流南北光炤地隆隆有聲占曰流星為貴使星大
者使大是年鍾鄧尅蜀二星盖二帥之象二帥相背又
分流南北之應鍾會既叛三軍憤怒隆隆有聲兵將怒
之象也荆州占曰流星大無光者衆人之事也小而
光者貴人之事也大而光者其貴人且衆乍明乍滅者
敗謀也前大後小者憂恐也前小後大者喜事也蛇行
者奸事也往疾者往而不反也長者其事長久也短者
其事疾也
流星晝行三
黃帝占曰流星名曰營頭營頭所之下流血滂沱赤地
三千里若過四關天下道不通期不出三年司馬天
文志曰王莽地皇四年六月莽使司徒王尋司空王邑
將兵號百萬衆驅犀象虎狼放之道路晝有雲氣如壊
山墜其軍上人皆似壓所為營頭之星也是時光武將
兵數千人赴昆陽奔擊二公兵并力焱發號呼聲動天
地虎狼豹驚怪散會天大風飛屋瓦雨如注水二公兵
亂敗自相賊殺者數萬人競赴滍水死者委積滍水為
之不流殺司徒王尋軍人皆散走歸本郡王邑還長安
莽敗俱誅死晉大安二年十一月辛巳有星晝隕中
天北下有聲如雷明年劉淵石勒攻掠并州多所殘滅
王浚起燕代百姓塗地洛書摘亡辟曰流星晝行
亡君之誡甘氏曰星晝行名曰營首營首所在有流
血滂沱則天下不通一日大旱赤地千里所謂晝行者
日未入也巫咸曰流星晝行名曰爭明其分有兵國
破君亡期一年遠三年京房曰星晝行唯百姓不安
荆州占曰暮若晝有流星甚大而長兵從之其後散
無功又曰流星晝見墜邑都中有王來入都邑者
玉歷曰流星晝行下都邑中赤不出二年外國相有來
者色白臣謀主不成戮死班固天文志曰成帝元延
元年四月丁酉日晡時天清晏殷殷如雷聲有流星頭
大如缶長十餘丈皎然赤白色從日下東南去四面或
如大盆或如雞子耀耀如雨下至昏止郡國皆言星隕
春秋星隕如雨王者失勢諸侯起霸之異也其後王莽
遂專國政王氏之興萌於是也是時已有星隕之變後
王莽遂簒國
流星犯日四
荆州占曰奔星入日中有臣欲謀其主凡流星貫日不
中者臣謀主事不成而戮死也
流星犯月五
河圖曰天無雲有流星過月下若月上其國有喜洛
書曰流星入月中不出三年人主憂海中占曰流星
入月中星無光不出其年亡國星出亡國復立海中
占曰使星入月中女主疾荆州占曰流星入月中無
光四夷侵中國不出十月又奔星入月中有臣謀其
君又使星入月中有君失地者又曰使星入月中
無光將軍戮期十年
流星犯五星六
郗萌曰流星抵歲星大臣弑主一曰相戮死又云流
星抵歲星歲星没不見流星反為歲星人主死相出走
荆州占曰使星入歲星色蒼黑則大農相國死赤歲
大病天下饑黃白饑青足食又流星抵熒惑天子將
大行國旱饑又使星入熒惑國多讒臣天子備火
黃帝曰流星抵填星后忌之郗萌曰流星抵太白有
喜令天官書曰流星抵太白没不見流星反為太白
更國政令將戮死有内兵又云流星抵辰星辰星没
不見流星反為辰星國大亂
唐開元占經卷七十一
