唐開元占經卷二十九
唐瞿曇悉達撰
歲星占七
歲星犯石氏外官一
歲星犯庫樓一
黃帝占曰歲星犯庫樓兵出一曰民饑舉兵巫咸曰
歲星入庫樓其國以饑起兵若有旱灾期不出年
歲星犯南門二
荆州占日歲星守南門王者出畋獵不出三十日石
氏曰歲星犯守南門夷兵起若路不通
歲星犯平星三
石氏曰歲星犯平星凶甘氏曰歲星守平星執政臣
憂若有罪誅者期一年
歲星犯騎官四
甘氏曰歲星犯守騎官有兵起馬多發若多死
歲星犯積卒五
石氏曰歲星入積卒若守之兵大起士卒大行若多死
期二年
歲星犯龜星六
海中占曰歲星犯龜星天下有水旱之災守陽則旱守
陰則水
歲星犯守傅說七
石氏曰歲星犯守傅說王者簡宗廟廢五祀後宫凶一
曰有絶嗣期不出三年
歲星犯魚星八
甘氏曰歲星犯守魚星之陽為大旱魚行人道犯守魚
星之陰為大水魚鹽貴
歲星犯杵星九
海中占曰歲星入杵星若守之天下有急發米之事不
出其年
歲星犯鼈星十
黃帝占曰歲星守鼈星為有白衣之會石氏曰歲星
守鼈星有白衣若聚衆若大水巫咸曰歲星守鼈星
國有水旱之災守陽則旱守隂則水
歲星犯九坎十一
石氏曰歲星守九坎天下旱名水不水五穀不登人民
大饑一曰之隂大水之陽大旱
歲星犯敗臼十二
石氏曰歲星守敗臼民不安其室憂失其釜甑若流移
去其鄕
歲星犯羽林十二
海中占曰歲星入守羽林有兵起若有逆行變色成鈎
已天下大兵關梁不通不出其年郗萌曰歲星入守
羽林有反臣中兵起也玄冥占曰歲星入守羽林諸
侯悉發兵強臣謀主王者憂期二年(案宋天文志曰晉安帝義熙五年五)
(月戊戌歲星入羽林是年四月高祖討鮮卑西虜攻安定姚略自以大衆救之六年二月鮮卑滅)石
氏曰歲星入天軍諸侯悉發甲兵一曰興兵者吉郗
萌曰歲星犯守天軍為兵起有破軍死將
歲星犯北落十四
石氏曰歲星與北落相貫抵觸光芒相及有兵大戰破
軍殺將伏屍流血不可當也期百八十日若一年又守
北落亦為兵起
歲星犯土司空十五
海中占曰歲星守土司空其國以土起兵若有土功之
事天下旱郗萌曰歲星守土司空多土功事
歲星犯天倉十六
黃帝占曰歲星入天倉中主財寶出主憂亂臣在内天
下有兵而倉庫之戶俱開主人勝客客事不成期二十
日中而發巫咸曰歲星入天倉若守之天下有轉粟
之事歲惡民饑齊伯占曰歲星守天倉諸侯有發粟
之事兵起星若當戶守之將受命不為主用
歲星犯天囷十七
石氏曰歲星入天囷天下兵起囷倉儲積之物皆發用
一曰御物多有出者庫藏空虚期二年
歲星犯天廪十八
石氏曰歲星犯守天廪天下亂大饑粟散出甘氏曰
歲星入守天廪天下有兵歲大饑倉粟散出不出其年
歲星犯天苑十九
甘氏曰歲星入守天苑牛羊禽獸多疾疫若守之二十
日兵起馬多死其國憂
歲星犯參旗二十
海中占曰歲星守參旗兵大起弓弩用士將出行一曰
弓弩貴
歲星犯玉井二十一
黃帝占曰歲星入玉井為強國失地其出之強國得地
巫咸曰歲星入玉井國有水憂若以為水敗水物不
成期不出年
歲星犯天屛二十二
甘氏曰歲星入守天屏星諸侯有謀若大臣有戮死者
歲星犯天厠二十三
黃帝占曰歲星入守天厠為大臣有戮者甄耀度曰
歲星入守天厠星天下大饑人相食死者大半期二年
歲星犯軍市二十四
石氏曰歲星入守軍市兵大起大將出若以饑兵起
歲星犯野鷄二十五
甘氏曰歲星入犯守野鷄其國凶必有死將軍營敗兵
士散走
歲星犯狼星二十六
郗萌曰歲星守犯狼星大人免石氏曰歲星入守犯
狼星野獸死荆州占曰歲星守犯狼星大將出行其
國有兵一曰有死將玉歷曰歲星犯守狼星大將出
天下多兵盗賊起人主憂
歲星犯弧星二十七
荆州占曰歲星守弧貴人多死若將當貴人伐荆州
占曰歲星守弧大將有千里之行國驚
歲星犯天稷二十八
海中占曰歲星犯守天稷有旱灾五榖不登歲大饑一
曰五穀出
歲星犯甘氏外官二
歲星犯四輔一
荆州占曰歲星中犯乘守四輔星君臣失禮輔臣有誅
者
歲星犯日星二
荆州占曰歲星守日星王者得忠臣陰陽平守之二十
日至四十日不去王者與天同心四夷和平五榖大豐
歲星犯天田三
荆氏占曰歲星守天田五榖豐不出年中
歲星犯平道四
甘氏曰歲星守平道天下治隱士外不出一年
歲星犯酒旗五
荆州占曰歲星守酒旗天下大酺有酒肉財物賜若爵
宗室
歲星犯天高六
黃帝占曰歲星逆行天高其君齋戒不謹一曰守天高
赦
歲星守天潢七
黃帝占曰歲星入天潢為天下大亂易政一曰貴人死
黃帝占曰歲星入天潢為運道不通兵起郗萌曰
歲星失度入天潢中為人主以水為害若以井為害以
見入之日占其國及與其官黃帝占曰歲星中犯乘
守天潢期二十日兵起
歲星犯咸池
甘氏曰歲星入咸池有兵喪天子且以火敗失忠臣若
旱一曰大水道不通貴人死以入日占國郗萌曰歲
星入咸池為有以迷惑人主者一曰大旱歲饑郗萌
曰歲星入咸池北大水出咸池南旱荆州占曰歲星
入咸池天下大亂人君死易政以入日占其國
歲星犯天街九
郗萌曰歲星當天街為諸侯自立為王一曰大水郗
萌曰歲星留止逆行天街中為兵革起石氏曰歲星
犯守天街及徘徊亂行主弱臣強道隔絶天下不通
郗萌曰歲星不從天街為政令不行不出其年有兵
歲星犯甘氏外官三
歲星犯哭泣一
甘氏曰歲星犯哭泣有大喪(案宋天文志曰孝武太元二年一年六月辛巳歲星犯)
(哭泣星占曰有哭泣事是年九月孝武帝崩)
歲星犯鈇鑕二
荆州占曰歲星犯天鈇鑕五日以上臣有謀又曰歲
星犯鈇鑕誅國相郗萌曰歲星中犯乘守鈇鑕為鈇
鑕用一曰兵將有憂
歲星犯芻藁三
黃帝占曰歲星入天積中主財寳出憂臣在内(天積芻藁也)
歲星犯軍井四
荆州占曰歲星入軍井三日以上其歲大水
歲星犯天狗五
荆州占曰歲星入天狗北夷大饑來歸隣國多土功
歲星犯天廟六
黃帝占曰歲星入天廟若守皆為廟事一曰為凶憂
荆州占曰歲星入天廟有廟殘之事吏不去死
歲星犯巫咸外官四
歲星犯土司空一
荆州占曰歲星守入土司空有土徭之事
歲星犯鍵閉二
荆州占曰歲星犯守乘鍵閉星大臣有誤天子尊事天
者天子不宜出宫下殿有匿兵於宗廟中者荆州占
曰歲星守鍵閉王者出國不出七十日
歲星犯天淵三
郗萌曰歲星守天淵海水出江河决溢若海魚出
歲星犯天廐五
荆州占曰歲星入天廐中十日以上馬有食變黃帝
占曰歲星守天廐為灾之事人主以馬為憂不則馬死
唐開元占經卷二十九
