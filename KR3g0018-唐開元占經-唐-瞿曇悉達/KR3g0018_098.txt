唐開元占經卷九十八
唐瞿曇悉達撰
虹蜺占
元命包曰陰陽交為虹蜺漢書天文志曰虹蜺陰陽之
精如淳曰雄曰虹雌曰蜺又曰色著為虹色微為蜺
月令季春之月虹始見爾雅曰螮蝀謂之虹也京
房曰虹日旁氣也蔡氏月令章句曰虹螮蝀也陰陽
交接之氣著於形色者也雄曰虹雌曰蜺常依陰晝見
於日衝無雲不見太陰亦不見虹常依象陽見於日旁
白而直者曰蜺凡日旁者四時常有之惟虹起季春
見至孟冬乃藏爾雅曰蜺為挈貳郭注云蜺雌虹雄
也挈貳蜺别名也說文曰蜺屈虹青赤或白色陰氣
也合誠國曰虹蜺主惑心潛潭巴曰虹蜺主内淫
春秋緯曰虹蜺者斗亂之精也主失度主惑譽又云
虹蜺見雨即晴旱即雨註云謂久雨虹見即晴久旱蜺
見即雨也京氏曰凡蜺者陰撓陽后妃無德以色親
也雒罪級曰蜺出不言内妬亂京氏曰蜺三出三已
三辰除之除即日雨韋昭注曰三辰從寅至辰也詩
曰螮蝀在東莫之敢指朝隮于西崇朝其雨毛氏曰夫
婦過禮則虹氣盛元命包曰世惑臣謀虹舒照高
宗八節虹氣占曰虹以立春四十六日内出正東貫震
中春多雨夏多火災冬多海賊秋多水民流亡虹以
春分四十六日内出東南貫巽中春大旱災北起虹
以立夏四十六日内出正南貫離中大旱火為災麻獨
甚虹以夏至四十六日内出西南貫坤中小水虫為
災食穀魚不滋虹以立秋四十六日内出正西貫兊
中秋多水冬旱虹以秋分四十六日内出西北貫乾
中秋多水虎為災食人逆賊生虹以立冬四十六日
内出東北貫艮中春多旱夏火粟貴京氏曰虹春出
西方黑雲覆之夏大水白雲覆之夏多寒民病瘧若温病者赤雲
覆之夏多旱黃雲覆之夏大旱穀不熟虹夏出西方黑雲覆之
秋多雨白雲覆之冬多風青雲覆之冬多寒民病瘧若病瘟赤
雲覆之秋大旱黃雲覆之秋大收虹秋出西方黑雲覆之冬
多雨白雲覆之冬多風又多寒民病瘧若病瘟又赤雲
覆之冬大旱若黃雲覆之冬糴大賤京房氏傳曰虹
冬出西方黑雲覆之春多雨白雲覆之春多狂風青雲
覆之春多寒民病瘧若病瘟赤雲覆之春大旱黃雲覆
之春雨和調虹出南方無春夏秋冬所見之處不出
三年民流亡不歸收葬風雨不時民飢虹出北方雨
陰陽不調當雨反旱當旱反雨冬夏不調萬人大愁所
照之國必有賣幼孫者其歲多病疾夏小雨冬荒不出
三年所照之國民守其倉暴骨惶惶哭泣相望童子行
行大旱二百八十日乃雨所照之國尤甚易飛候占
曰虹凡相有五法蒼無胡虹也赤無胡者蚩尤旗也白
無胡者蜺也衝不屈者天杵也直上不詘者天棓也此
五虹以甲乙出東方歲若穀大賤犬食人食丙丁出南方
天下大旱庚辛出東南甑釜不充釜食多空戶五步六
死人虹以四月五月六月出西麥貴七月八月出西
菜貴九月出西大小豆貴十月出西盡貴一出一倍再
出再倍三出三倍四出四倍五出五倍飢民千里十
月虹出東北者其國亡虹出横至上反入又不曲正
直者不出九十日民多病死不出三年大旱民流亡所
照之國尤甚虹出直上行名曰章所出之處民多病
而死民多瘟者不然大旱千里民多妖言所照之國尤
甚又曰温而不雨虹出無處者下精不功之事也
温而虹出家人屋姙婦多死夫王道之始先正夫婦
夫婦正則父子親父子親則君臣忠君臣忠則化行王
道之興無不以德衰無不以危天見變異以為戒欲其
覺悟故為虹蜺之異所以譴告人君也后專夫權民苦
刑殺人妖君之行故虹蜺五色也韓詩曰蝃蝀刺奔
女也蝃蝀在東莫之敢指蝃蝀東方名也詩人言蝃蝀
在東者邪色乘陽人君淫泆之徵臣為君父隱諱故言
莫之敢指刺衛奔女私奔淫泆决成家室之計皆指女也
抱朴子曰屈虹見城上其下必大戰流血屈虹從
城外入城中者三日内城可屠黃帝占曰攻城從外
南方入飲城中者從虹攻勝郗萌曰城上有交頭虹
城可攻潛潭巴曰虹五色迭至照於宫有兵革之事
張璠漢記曰靈帝時虹晝見殿前色青赤蔡氏曰小
人女子之祥也續漢書靈帝光和元年有黑氣隨北
宫温殿東庭中如車蓋隆起奮迅五色有頭長十餘丈
形皃似龍上問蔡氏蔡氏對曰所謂天投蜺者也不見
足尾不得稱龍中平元年黃巾賊張角起兵六年宫車
宴駕漢五行志曰后妃有專蜺再重赤而專至旱注
云專者負也潛潭巴曰五蜺俱出天子詘感精符
曰九虹俱出五色從横或頭衝尾或尾繞頭失節九女
並譌妃族族悉黜天外若兵起威内奪京氏曰蜺有
九皆主身也專君者以色專愛及君事也通卦驗
曰虹不時見女謁亂宫虹者陰陽交接之氣陽唱陰和
之象今失節不見者似人君心在房内不修外事廢禮
失義夫人淫恣而不敢制故女謁亂宫地鏡曰虹從池
井出若飲國空虛易妖占曰虹出君池若飲君井其
君無後漢書曰天雨虹下屬燕王只井中飲井井水
竭只後誅周書時訓曰清明後十日虹始見不見婦
人色亂小雪之日虹藏不見收虹不藏婦不專一演
孔圖曰地歐蜺承天而敗皆臣子逆四方注云地歐蜺
土中躍出也抱朴子曰赤虹見城上其下必大戰流
血易候曰赤虹如杵萬人死其下白虹亦然運斗
樞曰帝老不聽政赤虹填門注云不能聽政故虹貫塞
主門以絶之也文曜鈎曰齊舉管夷吾虹貫牛山趣
齊去婦毋近妃宫齊侯大懼更立賢輔宋均曰出君住
而陰氣貫之君惑於妻館之象故夷吾勸去之也
虹蜺貫日二
京氏對灾異曰虹蜺近日則姦臣謀貫日客伐主其
救也釋女樂戒非常正股肱入賢良雒罪級曰五虹
刺不言内妾恣京氏曰臣傷君不救國君亡易候
曰赤虹與日俱出其所之有急甘氏曰赤虹出日左
大凶
白虹三
易候曰白虹其下有流血晉天文志曰白虹者百殃
之事衆亂所基白虹霧姦臣謀君擅權主威夜霧白
虹見臣有憂晝霧白虹見君有憂虹頭反至地流血之
象黃帝占曰白虹繞城不匝從虹所在擊之勝其决
賊及從其地破走抱朴子曰白虹見城上其下必大
戰流血京房曰秋有白虹一雙出西方急陳兵待之
其赤氣依傍者必有獲城
白虹貫日四
感精符曰宰相之謀欲有國則白虹貫日毁滅息摘
亡辟曰白虹貫日四夷為禍主恐見伐感精符曰白
虹貫日天子將排荆州占曰白虹貫日臣殺主甘
氏占曰日旁有白虹衝日在東方東方反在西方西方
反在四方皆然期不出五年中有臣倍其主者白大將
死色赤大夫出一曰有反城白虹貫日近臣為亂諸
侯有欲反者赤黑虹尤甚期不出三年雒罪級曰白
虹貫日近臣亂勝主人亡易妖占曰白虹在日為喪
又為兵京房對災異曰虹蜺貫日客殺主專君位大
臣乘樞不救之則兵至宫殿戰史記曰鄒陽上書曰
荆軻慕燕丹之義白虹貫日太子畏之應邵曰燕太子
丹秦始皇遇之無禮丹亡去故厚養荆軻令刺秦王積
誠感天白虹為之貫日列士𫝊曰太子見虹貫日不徹
曰吾事不成矣後漢書曰唐樟永建五年舉孝廉除
郎中時白虹貫日樟因上便宜三事陳其咎徵書奏棄
官去之詩推度灾曰撓弱不立邪臣蔽主則白虹刺
日為政無常天下逆京房易傳曰白虹雙出日中妻
以貴嬌夫白虹在日側黑蜺裹之氣正直妻不從正
蜺與日會婦人擅國蜺日奪明而火温温而雨尊卑不
别列宿虹蜺出郗萌曰虹與日俱出房心間諸侯王
死期不三年甘氏曰虹出牽牛之度必有壞城期二
年陳卓曰虹出須女后族專權謀殺為害洛書曰
天無雲有赤蜺遶昴畢東北角西行臣主相謀伐洛
書摘亡辟曰蒼雲白虹圍軫亡之戒也運斗樞曰后
族專權虹貫太微
唐開元占經卷九十八
