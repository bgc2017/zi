唐開元占經卷二
唐瞿曇悉達撰
論天
夫言天體者蓋非一家也世之所傳有渾天有蓋天說
渾天者言渾然而圓地在其中蓋天者言天形如車蓋
地形如覆槃皆中高外下二曜推移五星迭覿見伏昏明皆
由遠近運移麗天不入於地日之將没去人彌遠明衰光滅
故闇其明及其將出去人彌近光明炎熾故顯其照揚雄
以為渾天得之難蓋天曰今於高山之上設水平以望
日則日出水平下若天體常高地體常卑日無出下之
理於是蓋天無以對也渾天之說天體包裹地在其中
七曜躔離道有常率天體旁倚故日道南高而北下運
轉之樞南下而北高二樞為轂日道為輪周迴運移終
則復始北樞謂之北極北極出地上三十六度故天北
際七十二度常見而不伏南樞謂之南極南極入地下
亦三十六度故天南際七十二度常伏而不見
周髀云日一度二千九百三十二里有竒夏至景一尺四寸
冬至一丈三尺五寸周天百七萬一千里徑三千五萬七千
里四表内萬五千里其外亦萬五千里故天日四遊于三萬
里之中冬南夏北春西秋東皆薄四表而止地亦升降于天
之中旁遊之數與天遊同日道星宿之外亦萬五千里圓周
之徑正與四表等冬至之日出辰入申夏至之日出寅入戌
進退於六十度之中焉非專四遊之差亦有地之升降
冬至之後日轉北移非專日之移也亦由天地遊而南故
物有生而不死夏至之後日轉南移非專日之移也亦
由天地遊而北故物有伏而不生二分之日出夘入酉正與
地上平故半表之徑得天地相去十九萬里然則地處
天半而下也故曰出地上百八十二度八分度之五謂
之晝入地下百八十二度八分度之五謂之夜晝則出
地上而西夜則入地下而東周匝百刻昏明五十刻分
之日刻數既均天度又等與極應規謂之中繩居寒暑
景之和處遲疾之中春分之後日行中繩之北故晝長
而夜短伏少而見多景短而温氣甚秋分之後日行中
繩之南故晝短而夜長伏多而見少景長而寒氣多易
說冬至之景一丈三尺夏至之景一尺四寸八分并二
至之景得一丈四尺四寸八分春分之景七尺二寸四
分秋分之景與春分等并二分之景亦得一丈四尺四
寸八分然東西南北經緯均也太平時和七曜順軌優
遊兩儀之中不内不外漢之乾象魏之景初皆以二分
之時行渾儀之内故南北闊而東西狹冬至去極百一
十五度景長一丈三尺夏去極六十七度有竒景長一
尺五寸并度得百八十二度八分度之五并景得一丈
四尺五寸春分去極八十九度景長五尺二寸五分秋分
去極九十度景長五尺五寸并度得百七十九度并景
得一丈七寸五分東西少於南北三度焉東西九千度
弱東西之景短於南北之景三尺七寸五分為里三萬
七千五百東西之徑定也而度與景里則有殊然則一
度之里一寸之差及四遊之說殆難明矣鄭玄以二至
之景一寸俱差千里夏至之日八尺之表景得一尺五
寸日下之地南於嵩高一萬五千里冬至之日八尺之
表景得一丈三尺日下之地南於嵩高十三萬里夫日
高則景小卑則景差多日無上下之說而天地有升降安
得千里同差一寸也故東西之徑小於南北之徑以度
言之則九千里以景言之則三萬七千五百里二分之
日南北千里蓋當景差四寸矣鄭氏之言豈合理哉天
遊薄四面而止日道與四表等不升不降常與四表交
錯二分之日道與二極應規而天地居四遊之中春分
之後天地降而下遊西南至于夏至天遊至南表而止
故視日北而高(景差少高之故)自此以後而北至秋分還與日
道應規秋分之後天地升而上遊而北至於冬至則天
遊至北表而止故視日卑而南(景差多卑之故)計其進退南北
不繫於三萬里之内春分之後至夏差度二十四除其
鈎弦之數乃常南遊六萬餘里此蓋升降之度里則少
矣今置渾天於地以衡望日地升渾上則日去極遠地
降渾下則日去極近遠近之驗不必在於南北亦由升
降可知矣然則旁遊與外降各十二度與天地遊三萬
里相近矣日月麗天有虧有盈有交有會日行日出以
半周天焉即月道交錯半入日道之内半出日道之外
在外謂之行陽在内謂之行隂當交則會會則有食
蔡氏月令章句曰天者純陽精剛轉運無窮其體渾而
包地地上者一百八十二度八分之五地下亦如之其
上中北偏出地三十六度謂之北極極星是也史官以玉
衡長八寸孔徑一寸從下端望之此星常見於孔端無
有移動是以知其為天中也其下中南偏入地亦三十
六度謂之南極從上端望之當孔下端是也此兩中者
天之輻軸所在轉運之所由也天左旋出地上而西入
地下而東其繞北極徑七十二度常見不伏圖内赤小
規是也繞南極徑七十二度常伏不見圖外赤大規是
也據天地之中而察東西則天半見半不見圖中赤規
截婁角者是也岌按此與張衡所說不殊而云玉衡長八
寸則似是古儀矣又云據天地之中所云規數據蓋圖
綴星是也
後漢末吳人陸績字公紀於孫權時又作渾天儀說績
造渾天圖曾于土室居令不覺晝夜巳在内推步度數
擊鼓節與外相應而不失毫釐陸公紀渾天說云先王
之道存乎治歷明時本之驗著在於天儀夫法象莫如
渾天渾天之設久矣昔在顓頊使南正重司天而帝嚳
亦序三辰尭命羲和欽若昊天歷象日月星辰舜之受
禪在璿璣玉衡以齊七政以是數者言之曩時已立渾
天之象明矣周公序次六十四卦兩兩相承反覆成象
以法天行周而復始晝夜之義故晉卦象曰晝日三接
明夷象曰初登于天後入于地仲尼說之曰明出地上
晉進而麗乎大明是以晝日三接明入地中明夷明夷
夜也先晝後夜先晉後明夷故曰先登于天照四國也後入
于地失則也日月麗乎天隨天轉運出入乎地以成晝夜
也渾天之義蓋與此同(云云)餘巳見前篇至與蔡氏張
衡同故略云故曰言天體非一家也
吳時廬江王蕃字興元為中常侍善數術嘗造渾儀及
渾天象說云幽平之後周室遂卑(云云)至日光不得曜
星也(與前說並同)
唐開元占經卷二
