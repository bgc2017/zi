唐開元占經卷七
唐瞿曇悉達撰
日占三
日冠
石氏曰有氣青赤立在日上名為冠王朔曰日冠者
聞也冠者如半暈也法當在日上如淳曰日氣在日
上為冠魏氏曰冠者君有私事在南宫中高宗占
曰日冠者有喜氣從冠外入從中出有喜喜氣者謂王相
氣潤澤也甘氏曰日冠天子立侯王不出三年孝
經雌雄圖曰日冠謂臣權在君上也不損至于進所愛
復不損害忠良復不損專主威復不損邪行私復不損
王政衰復不損謀為非冠也謂不以禮自治也上不知
也孝經内記曰日上冠者君與兄弟姊妹私通孝
經雌雄圖曰日冠甲乙天子欲養仇丙丁君臣相反
覆下逆上上不能止息也戊巳妻黨貴寵極也庚
辛將帥僣號欲為奸賊也壬癸寒賤暴貴
日戴
石氏曰氣在日上名為戴又曰戴之色青赤王朔
曰日戴者形如直狀其上微起在日上為戴戴者德也
國有喜也如淳曰氣在日上為戴高宗占曰重戴
天子有喜得地若有所立
日珥
石氏曰日兩傍有氣短小中赤外青名為珥釋名曰
日珥者在日兩傍之名也珥言似耳在兩傍也如淳
曰氣在日傍直對為珥王朔曰珥耳也珥者仁也珥
者近臣也珥者親近之人也珥者當如珥也甘氏曰
珥朝有耳純白色為喪間赤為兵間青為疾間黑為水間
黃為喜甘氏曰日朝有珥國有行進之事其不行凶
能戎荆氏占曰日夕有珥赤黑白有大客董仲舒
曰日交速而珥兵大出荆州占曰日交珥象一方衆
兵皆起軍在外者罷孝經内紀曰日珥赤兵白喪青
憂黑死黃有喜不出三年孝經内記曰日珥人主有
喜為拜將軍若有子孫一曰有風郗萌曰日珥人主
有憙兵在外亦有憙洛書曰日珥而張者即人主有
憂欲聽欲外荆州占曰日珥北方以及三方必有疾
雷石氏曰有軍日有一珥為憙在日西西軍戰勝東
軍戰敗在日東東軍勝西軍敗南北亦然無軍而珥為
拜將孝經雌雄圖曰日左珥者君有隂事與傍妻為
奸在西宫中欲立摘亡辟曰日有赤黑珥夷人起兵
外降附之孝經雌雄圖曰右珥者君有重宫婦人隂
事私發夏氏曰日左右有黃白珥君下赦京氏曰
日以春有二珥人君聽事王朔曰日珥等兩軍相當
無相奈何摘王辟曰日有兩珥無封侯桀恐還自伐
京氏曰日兩珥且有大使一日兩珥焰焰如光為人
君有喜洛書曰日兩珥中赤外青色黃白潤澤天子
喜洛書曰珥中有赤雲貫日有名之人死京氏曰日
有三珥人君有女子憂孝經内記圖曰珥有四天子
大喜石氏曰日有四珥天子拜將太子立王侯甘
氏曰日四珥天子有子孫喜期不出三年京氏曰日
出四珥將軍亡日入四珥有大兵京氏曰日朝五珥
國憂兵起夕珥臨日兩傍必有大客來言北方之事
甘氏曰日有六珥命曰大提六十日分有喪若赤雲掩
日下有亡國
日抱
如淳註漢書曰氣如半環向日為抱蔡伯喈曰氣見
于日傍内曲向日為抱京氏曰氣青外赤内曲向日
月為抱兩軍相當順抱者勝王朔曰氣向日暈狀而
短則為抱抱者苞也苞者附也抱者近臣也抱者和親
也按其色占之抱黃白潤澤法有赦京氏曰氣向日
月為抱抱多者來親附者衆多也孫氏瑞應圖曰君
賢得土地則有黃抱京氏曰氣抱日為和親見者其
臣欲親石氏曰日抱鄰國臣佐來降石氏曰抱氣
青赤在日月傍為其分若王者有子孫之喜孝經援
神契曰黃氣抱日輔臣納忠孝經内記圖曰日光潤
澤有抱國昌洛書曰日抱黃白潤澤中赤外青天子
有喜有和親來降者軍不戰敵降軍罷色青將喜赤將
兵爭白將喪黑將死高宗占曰抱傍有黃氣如人
像人主有賢佐匡天下夏氏曰日有兩齊等以戰抱
先衰者敗高宗占曰日傍氣圖日有兩抱外欲自親
者人主有喜夏氏曰日傍有氣抱戰勝無軍有欲和親
者高宗日傍氣圖曰日有三抱天子喜天下和平色
赤黃白皆吉若有親者孝經内記曰日四傍各有重
抱四方附信也高宗占日傍氣圖曰日四抱天子有
喜皆將相向主若有來和親者夏氏日暈圖曰日傍
抱五重再戰順抱者勝也
日背
京氏曰日中赤外青曲向外名為背蔡伯喈曰氣見
于日傍外曲曰背石氏曰背氣青赤而曲外向為叛
象其分臣反石氏曰日背有反臣若邊將去善防之
夏氏曰日背背者大夫卿欲為主孝經内記曰日
兩背有反者孝經内記曰日四背有兵兵罷無兵兵
起以宿分占之太公兵法曰日四背見軍在外有反
者摘亡辟曰日四背天下駭擾大將起在中野春
秋感精符曰日背出天下分裂臣子得志主上弱春
秋考異郵曰諸侯謀反五背刺日
日璚
石氏曰氣青赤曲向外中有一横狀如帶鈎名為璚如
淳曰日刺日曰璚璚決傷也孟康曰璚者日將蝕
先有異氣也王朔曰日璚璚者決也璚者臣下走也
璚者臣下急也形如背狀微小而鈎則為璚璚者謫也
為乖離也夏氏曰日傍有青璚大臣有去者不去有
德令也孝經雌雄圖曰日璚者此變最劇敗傷君者
也致滅上有之徵禍從君不禁下起在左右禍從臣詐
主在上禍從妃后在下禍從臣專政從為自用横為暴
多有奸臣通春秋考異郵曰臣謀反璚刺日孝經
内記圖曰日傍一璚萬人死其下夏氏曰日四璚有
兵兵罷無兵兵起(闕)春秋感精符曰日四璚
並立政不一(按五行傳曰日傍有氣皆為晉國之將亡四璚刺日而後三卿分晉以滅其祀)
春秋感精符曰日九璚後起之人並出春秋吕氏曰
人主自恣不修古王道逆天暴物妖禍起地曜日璚日
反光地曜璚氣上刺反光日景見南又上光盛無能見
其輪體及至反光午上體見光微没時却忽時暫明亦
如燈將盡而光忽暫明熾自古以來將亡之國必生暴
君虐主其君必夭蕩其志使窮極驕盈而神照如來故
以反光深誡之也
日直
石氏曰日直色赤丈餘正立日月之傍名為直其分有
自立者夏氏曰日直直者正直在日上下左右主直
臣自立也直在下光色潤澤有立侯王者夏氏曰日
有黃直君立臣青赤直臣自立夏氏日暈圖曰日傍
有一直色黃白潤澤有立侯王洛書曰有一傍直一
方欲自立侯王有二傍直二方欲自立三傍直三方欲
自立四傍直四方皆欲自立侯王孝經内記曰日傍
有一直蔽在一傍欲自立從直所擊者勝孝經内記
曰日傍有兩直其色潤澤有侯王立夏氏日暈圖曰
日傍有二直欲自立者其色中赤外青不成高宗日
傍氣圖曰日有二重直在左右謀欲自立洛書曰日
四直者是謂四強色黃白潤澤天子有喜安足無兵國
多幸臣使王色青天子有憂赤有兵白民多喪黑主死
國分
日交
王朔曰日有交交者青赤如暈狀或如合背或正直交
者偏交者兩氣相交也或相貫穿或相背交主内亂軍
中不和石氏曰日交人受淫勃之氣京氏曰偏交
在日傍從交在日傍交所擊者勝甘氏曰常以九月
上景候日傍交赤雲其下有兵
日提
夏氏日暈圖曰日傍有赤雲曲如車蓋映日名曰扶提不
出其年有自立者以日宿占之荆州占曰日傍有白
雲曲而向日其一者居東方其一者居西方名曰提不
出其年中有自立者孝經内記曰日有赤雲如車輪
或二或四(按圖有二雲或背日或向日當如車蓋不應如車輪字之誤也)其背向外提
外臣背其主期六月一提不出六年王者亡地其曲向
日為内臣背其主二提期三十日至四提期六十日至
孝經内記曰日傍有赤雲如車輪四曲向日名曰兵
提不出其年有自立者以宿占之甘氏曰日四傍有
赤雲曲而向日名曰四提荆州占曰提猶耳也不出
其年中兵起王者死一曰亡地有自立者孝經内記
曰日四提不出二年大有兵大將出亡五穀貴價一倍
三十日至大雨不止京氏曰四提不出二年有大兵
有大饑高宗曰日六提國君當之宜防京氏曰日
六提天子亡布貴天下亂五十日至董仲舒曰殷時
有雲居日左右曲布向日名曰日提占曰不出六年天
子不利必有立者高宗感之修德昌祚數百年可謂灾
消而福生也
日格
甘氏曰有青氣横在日上下者為格也格者格鬭之象
也
日履紐纓
洛書曰日下有赤黑青氣是謂履氣交日下將纓或曰
紐也天子有喜有臣反從外來者所以然者日天子之
象也黑水之精也赤臨是謂水火相薄故言天子喜水
者陷故言有臣從外來反
日承
夏氏曰承者氣如半暈在日下則名為承承者臣承君
也為君臣相承有吉高宗日傍氣圖曰日下有黃氣
三重若抱名曰承福人主有吉喜且得地
雜冠戴紐珥抱背玦直虹刺
洪範傳曰日抱珥重光以見吉祥君獲賀福祿並降
夏氏曰日冠而珥人主有喜且有所立期不出年中
洛書曰日平曉冠有兩珥色黃白潤澤天子有喜聽言
立王色青憂白喪黑死所以然者平曉至食時為王兩
珥有所聽黃白兩設為有喜立王朔曰日冠當有兩
珥甚吉魏氏曰日冠右珥者邦東有善人出得位
孝經雌雄圖曰日冠左珥者君為婦母私相知孝經
内記曰日左珥冠者君東宫私婦女之事石氏曰日
冠右珥者邦南善人欲為政位魏氏曰日冠左右珥
者君與羣女婦姊妹私相通孝經内記曰日冠左右
珥者天下有喜魏氏曰日冠纓上下者邦南北有善
人出為政孝經雌雄圖曰日紐冠者君兄弟婦女私
相知奸淫也洛書曰日戴而冠不中日者名為婦一
名離疎中赤外蒼色黃且潤澤天子有臣暴幸者色青
以音幸色赤以兵幸白與黑者主失用所以然者日天
子之象也色黃白潤澤是謂附故言天子有喜不中日
故言附上有戴故言有暴幸隂陽不和故言失用高
宗日傍氣圖曰日戴珥人主有喜天下和平有所立
高宗日傍氣圖曰日重戴左右珥天子有喜得地若有
所立洛書曰日兩珥有直出珥中中赤外青色皆黃
白潤澤天子有珠寶喜立王侯所以然者日天子之象
珠者隂之榮也直者輔也黃白潤澤故言天子有喜寳
直有立侯青有憂赤有兵白有喪黑者水也孝經内
記圖曰日出而珥戴天子有德令一曰有賀喜孝經
雌雄圖曰日四傍有四珥珥外左右有二抱者子孫昌
司馬遷天官書曰日抱且戴喜孝經援神契曰王
者德至于天則日抱戴京氏曰日抱一背為破走抱
者順氣也背者逆氣也兩軍相當順抱擊逆者勝故言破
走洛書曰日抱有一珥色皆白潤澤中赤外青平晚
至食時見天子有喜日中至日入色蒼白為憂為有人
從外來者有喜事者不可信也高宗曰日抱兩珥下
有黃氣如月名曰遺德有太子喜無氣天子喜高宗
曰日重抱在左右人主有喜高宗日傍氣圖曰日有
重抱兩珥人主有喜夏氏曰日重抱中有璚順抱擊者
勝軍中有欲反者又曰重抱且背順抱擊者勝得地
并有罷師洛書曰三抱重有兩珥正方色皆黃白潤
澤天子有喜是謂大和抱者親和之象也珥方者兵之
象也春秋渾付曰人主修名無誠言外方語内懷負
心驕蹇自恣不謁忠稱孝毁所增日背璚青赤不明
洛書曰日背而内璚色中黑故言水主大臣反故言天
子有憂外赤中黑故言有水火相伐反臣從中起天子
死京氏曰日背璚在日之南及其三方者其國有反
臣易緯曰日背璚重累小人略地大人爭時京氏
曰日月皆璚其國有反者洛罪級曰日背璚不言内
乖惡摘亡辟曰日背璚并出顛倒相貫屈天子滅下
作禍春秋緯曰桀之世有后通族擅權背璚刺日垂
其耀光有此則亡引也春秋感精符曰君臣乖錯不
和則日背璚高宗日傍氣圖曰日傍有一直赤氣如
鱗在上近臣欲自立也高宗日傍氣圖曰日有二背
一直大臣謀欲自立也甘氏曰日四璚是謂大役軍
衆在外有反者孝經内記曰日有四背璚無軍在外
而見天下兵起軍在外天下兵盡罷春秋感精符曰
日四背璚臣射主孝經内記曰日四背璚氣如大車
隨者四人主不安大國不出一年大車貫二背有反臣
三月大雨下春秋緯曰日有四背璚其國内亂有兵
起若有背叛魏氏曰日傍有二直三抱有自立者不
成順抱擊者勝殺將魏氏曰日纓左珥後宫出位喜
孝經雌雄圖曰日冠紐左珥者君與舅母私相通
孝經雌雄圖曰日冠紐左右珥天下有吉喜五逆皆除
日暈圖曰日冠纓左眊者後宫有喜日暈圖曰日冠
纓右珥後宫出位有喜又曰日暈冠纓左右毦天下大
喜除刑孝經雌雄圖曰日紐左珥者為兄弟私相知
孝經内記曰日冠鈕者君與青衣私相愛欲成立為
妻已在宫也甘氏曰日戴珥天子有賀喜抱以為和
親抱亦親多抱珥見數國家懽喜而和甘氏曰日戴
且珥天子有子孫昌期不出其年夏氏曰日戴而珥
有令德夏氏曰日重抱抱中外有璚而珥順抱擊者
勝破軍軍中不和不相信孝經内記曰日傍有重抱
其一傍有抱抱后有背戴順抱者勝高宗日傍氣圖
曰日有一抱一直一珥人主有喜且有所立吕氏曰
日背璚四直交在中臣欲為邪色青中赤外有芒刺則
為逆其色赤中青外無芒刺為謀若數見則國家凶向
日為抱背日為背背且抱有欲為者順勝逆明勝枯久
勝疾若有白虹以攻戰從抱擊之者勝芒外者中人勝
芒内者外人勝皆以象類為法孝經雌雄圖曰日上
有冠三重日下有虹下行正直長丈不出一年立故貴
人絶後者其年小熟小賤歲有兵一年中天下不安
夏氏曰日抱且兩珥一虹貫抱中日順虹擊者勝殺將
夏氏曰日抱兩珥且璚二虹貫抱中日順虹擊者勝
二將有相去夏氏曰日重抱有三白虹貫抱中日順
虹擊者破軍將二虹殺大將一虹殺偏將魏氏曰日
重抱左右二眊有白紅虹貫抱順擊勝得二將有三虹
得三將高宗日傍氣圖曰日一背一直有赤氣如捲
近臣欲自立二背一直大臣欲自立孝經雌雄圖曰
日刺冠重累並出邊見者是臣弑君子弑父之變也不
可不審察也見于東方父子自為之見于南方君臣為
之見于西方親戚將卒為之變在君者多赤變在臣者
多青變在邊夷者多黑自天生大賊五色錯亂
唐開元占經卷七
