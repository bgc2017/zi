唐開元占經卷八十九
唐瞿曇悉達撰
彗星占中
彗星晝見一
彗星圖曰彗星晝見所臨國下當為河天地合矣(按孫盛晉)
(陽秋曰惠帝大安元年夏四月彗星晝見不行其占也)
彗星犯日二
孝經雌雄圖曰彗在日傍子欲殺父又曰四彗在日中
君有德天下歡以大豐盛也石氏曰彗星守日侯精
星也天下大亂兵革大起羣臣並謀天子亡期不出三
年玉歷曰彗星貫日臣殺君子謀父貫日過事必然
期百日遠一年
彗星犯月三
河圖聖洽符曰彗星入月中必有破軍死將兵大起其
國以火灾此三年大飢洛書曰彗星入月中必有亡
軍亡將起以北國海中占曰彗星入月中兵大起有
臣欲弑其君者十二年大飢海中占曰彗星入月中
星無光不出其年亡國星出亡國復立河圖曰彗星
角襲月臣弑其主(按戰國策曰唐睢謂秦王曰專諸判王僚彗星襲月也)甘氏
曰彗星在月首必有大兵起者將軍死有失地君不出
二年文曜鈎曰彗星之行掩月五星拂而過兵大起
必有戰有死將臣專政逐其主王者憂期三年孝經
雌雄圖曰彗星在月中臣當坐君子死憂齊伯曰彗
星貫月天下有大兵臣殺主若女主當之期一年遠二
年
彗星犯五星四
黃帝占曰彗星出入太白長可五六丈金火之兵大用
大戰流血天下更政期三年遠五年石氏曰掃星出
守五星侯稱皇天下起兵諸侯並謀天子亡
彗星犯東方七宿五
角彗孛犯角
甘氏曰彗孛干犯兩角間白者軍起不戰邦有大喪其
色赤戰芒所指必有破軍侵城期七十日或三年(按宋書天)
(文志曰魏甘露二年十一月彗星見角色白景元元年高貴卿公帥左右兵襲晉文王未及戰為成濟所害哀)
(帝興寧元年八月有星孛於角亢入天市三年正月皇后王氏崩二月哀帝崩三月慕容攻洛陽沈勁等戰死)
石氏曰彗星出角天下大亂更政易王暴兵起必有戰
期三年中五年遠九年陳卓曰彗星出角天子起兵
王廷榖大貴大疾疫韓楊曰彗星出角后黨恣外連
禍郗萌曰彗星出入角長可七八尺天下更政金火
之兵大用
亢彗孛犯亢
黃帝占曰彗孛星干犯亢國有昏亂釋舊布新易帝王
近期百八十日遠一年甘氏曰彗茀干犯亢中國不
安兵起政亂期一年巫咸曰彗星出亢天下大飢其
國有兵人民多疫人相食期不出三年(按檀道鸞晉陽秋曰孝武帝寧)
(康二年三月丙戌彗星出氐亢移及角軫翼張長十丈東北指十一月天門逆賊攻郡殺吏民威遠將軍桓)
(石虔破羌賊姚萇於墊江三年正月丁未八月大赦天下太元二年九月符堅屠凉州虜判史張天錫車騎冲)
(發三州史民移諸流民悉居淮南也)荆州占曰彗星出亢天子失德天下
大飢有水兵疫(按宋書天文志曰魏景元三年十一月壬寅彗星見亢色白長五丈積四十五)
(日滅鍾會鄧艾伐蜀克之會艾反亂)陳卓曰彗星出亢為兵喪五榖不成
氐彗孛犯氐
黃帝占曰彗孛干犯氐大臣殺其主兵大起更政近期
百六十遠期一年陳卓曰彗孛干犯氐大赦天子失
德糴大貴甘氏曰彗茀干入氐中後宫有亂暴兵不
出百八十日遠三年黃帝占曰彗星入氐房間綺綺
索索如冬木無葉從風而倚此星出為兵戎此歲星之
變見不過一年石氏曰彗星出氐天子不安有大赦
中宫有亂暴兵起不出百八十日石氏曰彗星出氐
中天下大赦其滅民大疾惡糴大貴有兵事石氏曰
彗星起氐中天子不安宫移徙必失座按宋書天文
志曰宋少帝景初元年十月戊午有星孛于氐北尾長
三四丈西北指貫攝提向大角東行日長六七尺十餘
日滅明年五月徐羡之等廢帝
房彗孛犯房
甘氏曰彗茀干犯房王國有兵起民飢骨肉相殘也
石氏曰茀從房出天子絀行為無道諸侯舉兵守國
甘氏曰彗星出房大兵起水旱不調人多飢死去其宅
田一曰人相食期不出二年郗萌曰彗星出房中國
大飢有兵擅興在道旁矛戟在野戰鬭不止蜚䖝横下
陳卓曰彗星出房山崩尚書中侯曰星孛房四邦
灾(按春秋魯昭公十年冬有星孛于大辰魯大夫申須曰諸侯其有火灾乎明年五月宋衛陳鄭四國同日)
(火)考異郵曰彗孛貫房王室大亂荆州占曰彗孛星
於房赤帝之後受命人主凶有亡國郗萌曰彗星如
房後百二十日火甄曜度曰彗星守房天下有喪戴
麻鏘鏘天子亡不出其年春秋緯演孔圖曰彗星守
房心天下有喪一曰天子亡一曰大人憂詩緯含神
務曰蒼之亡彗出房石氏曰彗孛干犯鈎鈐王宫大
亂不出三年
心彗孛犯心
堯圖變書曰大辰有孛主謀見煞必有立王相射伐春
秋緯曰星茀干大辰國分為二大夫制君春秋緯潛
潭巴曰有星茀干大辰受命之君大振兵旅爭于野
春秋緯演孔圖曰彗星賊起入大辰天帝謀易王春
秋感精符曰孛星賊起光入大辰者將有隂謀以邪犯
正與天子爭勢居位者大臣謀主兩王並立周分之異
也易緯曰彗星守大辰東方之疫天子亡春秋緯
曰彗星守大辰天子哭(按宋書天文志曰魏青龍四年十月甲申有孛星干大辰長三)
(文景初元年皇后毛氏崩)黃帝占曰彗星出心兵起宫中劒戟交鋒
大臣相疑有戮死者近七日中七十日遠八十日春
秋運斗樞曰孛星守心主位分大臣謀上天子凶玄
冥曰彗星出心若守之天子有喪德令不出蝗䖝大起
民大飢流亡去其鄉期一年遠二年(司馬彪天文志曰孝桓延禧四年五)
(月辛酉客去營室稍順行生芒長五尺所至心一轉為彗為大喪後年鄧后以憂死也)宋書天文
志曰安帝義熙十一年五月甲申彗星出天市掃帝位
在房心北房心宋之分野占曰得彗柄者興除舊布新
宋興之象也玄冥曰彗星出心若守之大水五穀不
成石氏曰彗孛犯守心宫鐘大鳴劍戟交横大臣相
疑天下兵起心變期急近期七日中期七十日遠期百
八十日
尾彗孛犯尾
合誠圖曰掃出尾箕間狀如蓬首掃臣專權陳卓曰
彗星出尾宿兵革罷弊天下大飢君子賣衣小人賣妻
歲多大風大雨海中占曰彗星出入尾后相貴臣誅
兵起宫門宫人走出國易政期一年中二年遠三年(按洪)
(範天文志曰星辰變占曰漢文后七年九月星孛于西方其本直尾箕末指虚危長丈餘及天漢十六日不見)
(後三年吳楚七國同時皆反也)石氏曰彗星孛干犯守尾后有以珠玉
簪珥惑天子者諸䜛大起后相貴臣誅宫人出走兵起
宫門多土功近期百八十日遠一年
箕彗孛犯箕
石氏曰彗星出箕夷狄為亂大兵起天下大旱糴貴十
倍人多餓死死者大半期二年海中占曰彗星出箕
天下大飢大臣有見棄捐者河圖聖洽符曰彗星出
入箕天下大旱榖貴人民飢死十有五死聖洽符曰
彗星守箕東夷下濕與水軍將為亂
彗孛犯北方七宿六
斗彗孛犯南斗
甘氏曰彗孛干犯南斗度其國必亂兵大起期一年
陳卓曰彗茀長干犯南斗王者病疾臣謀其君子謀其
父弟謀其兄是謂無理諸侯不通天下易政大亂兵起
期百八十日遠不出一年(按宋書天文志曰晉武帝太康八年九月星孛干南斗長)
(數十丈十餘日滅太康末武帝躭晏遊多病疾是月乙酉帝崩永平元年賈后誅楊駿及其黨與皆夷三族楊)
(太后亦殺是年又誅汝南王亮大保衛瓘楚王偉王室兵喪之應也)春秋緯曰彗星出南
斗天下有勢皆謀孝經雌雄圖曰彗星出南斗中宫
中失火燒寶甘氏曰彗星出南斗大臣謀反兵水並
起天下亂將軍有戰若流血星若滅斗其國主亡若星
明反臣受殃近三年中五年遠七年荆州占曰彗星
出南斗天下皆謀上石氏曰彗星茀於斗房赤帝之
後受令人主凶有亡國
牛彗孛犯牛
甘氏曰彗茀干犯牽牛吳越兵自立三年而滅(陳卓云期一年)
(遠三年)彗要占曰彗茀干犯牽牛中國起兵荆州占曰
彗入天鼔有兵荆州占曰彗星干牽牛須女之間狀
如彗其本有四星壘然此星出為兵此辰星變見不過
一年兵大起國飢海中占曰彗星出牽牛四夷兵起
邊境為亂來侵中國人主有憂期一年中二年遠三年
(司馬彪天文志曰孝章建初元年八月庚寅彗星出天市長二尺所行稍入牽牛三度積四十日稍滅彗出天)
(市為外軍牽牛為吳越是時蠻夷陳縱等反安夷長宋延為西羌所殺校尉馬防行車騎將軍征西羌又阜陵)
(王延子男魴謀反大逆天道得不誅廢為侯)陳卓曰彗星牽牛改元易號之
象也(按班固天文志曰哀帝建平二年彗出牽牛七十餘日傳曰彗所以掃舊布新也牽牛日月五星所)
(從起歴數之元三正之始彗而出之政更之象也而出久者其事大也其六月甲子夏賀良等建言當改元易)
(號增漏刻詔書改建平二年為大初元德元年號曰陳聖劉太平皇帝漏刻以百二十為度八月丁巳悉復蠲)
(除之賀良及黨與皆伏誅流放其後卒有王莽簒國之禍宋書天文志曰晉惠帝永康元年十二月彗出牽牛)
(之西指天市明年趙王簒位改元尋為大兵所滅也)又曰多兵糴貴牛大死春
秋聖洽符曰彗星牽牛北夷驕奢治將為亂
須女彗孛犯須女
石氏曰彗茀干犯須女隣國有以竒女來侍省石氏
曰彗孛干犯須女其邦兵起女為亂若妾遷為后王者
無信大亂期不出三年退女所親天下安寧矣感精
符曰彗星出須女其國大兵起女主為亂王者惡之將
軍戮死若以戰亡期不出三年(按檀道鸞晉陽秋曰孝武寧康二年正月丁巳)
(有星孛于女虚芒長四尺西南指太元二年五月苻錫堅遣偽帥毛當符寇逼西涼州虜刺史西平公張天)
(送于堅所冬十月車騎桓冲遣咨議參軍淮南太守劉波沈舟淮泗乘虚設計以送涼州又發三州官吏穆救)
(流民悉置淮南也)巫咸曰彗星出須女之間辰星之變也陳
卓曰彗星出須女帝以女亡有水灾糴大貴塩貴
虚彗星孛犯虚
郗萌曰彗星干犯虚中有哭泣之事牆垣無立者有井
田之法改制之事荆州占曰彗星干犯虚宗廟起兵
陳卓曰彗星孛犯干虚其國野戰流血星芒角所指
兵所積也甘氏曰彗星孛于虚其國亡帝覽嬉曰
彗星出虚兵大起天子自將兵於野大戰流血其芒炎
所指國必亡期三年遠五年春秋緯運斗樞曰彗孛
出虚危間大司空行誅郗萌曰彗星出虚危間天下
亂荆州占曰彗星出虚危間司空行謀陳卓曰彗
星出虚大水期三年玉歴曰彗星出虚危之間其國
有叛臣兵大起將軍出行國易政期三年(按宋書天文志曰晉惠帝)
(永康二年四月彗星見齊分是時齊王冏起兵討趙王倫倫滅冏擁兵不朝專權淫奢明年誅死宋武永初三)
(年二月辛巳有星孛于虚危繞河津掃河鼓占曰為兵喪五月宫車晏駕明年遣軍救青司二月太后蕭氏崩)
危彗孛犯危
石氏曰彗孛干犯危其國有叛者兵起大將軍出甘
氏曰彗星出危天下亂司空行誅有土功之事兵大起
期二年玄冥曰彗星出危其國有叛臣兵大起將軍
出國易政若大水民飢期三年陳卓曰彗星出孛於
危帝必易有大水糴大貴
營室彗犯室
甘氏曰彗孛干犯營室先起兵者弱不可以戰戰必亡
地主將必亡去之近期百八十日遠二年聖洽符曰
彗星出營室有大水(按韋昭洞紀曰漢成建始元年正月有星孛于營室三年秋關内大)
(水也)聖洽符曰彗星出營室天下兵大起齊伯曰彗星
出室壁間兵大起若有大喪有亡國死王期不出三年
(按司馬天文志曰孝順帝永和六年二月丁巳彗星見東方長六七尺色青白西南指營室及墳墓星後四年)
(孝順帝崩宋天文志曰宋武永初三年十一月戊午有星孛于室壁少帝景平元年正月乙夘有星孛于東壁)
(南白色二丈餘拂天苑二十日滅是年兵救青司二月太后蕭氏崩)黃帝占曰彗星出營
室天下亂易政(按宋書天文志曰魏嘉平三年十一月癸亥有星孛于營室積九十日正元二)
(年二月李豐豐弟兖州刺史翼后父光禄大夫張緝等謀亂皆伏誅皇后亦廢其九月帝廢為齊王高貴鄉)
(公代立也)郗萌曰以五色占其吉凶黃帝占曰孛見營
室中後宫且有亂一曰有德令(按洪範天文志星辰變占曰漢成建始元年正)
(月有星孛于營室青白色長六七丈廣尺餘占曰營室為後宫懷妊之宫彗星加之將害人性其後許皇后坐)
(祝詛廢趙飛鷰為皇后弟為昭儀害兩皇子卒皆伏辜家属徙於遼西也)郗萌曰諸孛氣在
營室民人疾疫死亡河圖曰彗起芒臨營室以告咎
荆州占曰彗星干守營室則五校三軍動兵不戰牛
馬驚不出七十日石氏曰彗星犯守營室先起兵者
不可以戰必亡地期三年遠六年
壁彗星孛犯東壁
石氏曰彗茀干犯東壁其國起兵火灾廟堂四門流血
天下隔荆州占曰彗孛干犯東壁文章者死郗萌
曰諸孛氣入東壁人民疾疫多死亡巫咸曰彗星出
東壁王者起兵毁壞宗廟四門伏兵流血滂滂人民偟
偟莫知其殃近期一年中期三年遠五年荆州占曰
彗星出東壁大水民流于道
彗孛犯西方七宿七
奎彗孛犯奎
甘氏曰彗星干犯奎度其國君出戰大飢人相食國無
繼嗣近期一年遠三年石氏曰彗星出西北舉兵伐
中國其下食石千錢天下大水海中占曰彗星出奎
有大兵起四夷來伐中國郡君出戰天下大飢有水灾
期三年遠五年河圖曰杵彗出貫奎庫兵悉出禍在
強侯外夷相應首謀期三年遠九年(按宋書天文志曰晉惠帝元康五年)
(四月有星孛于奎到軒轅太微經三台大陵占曰奎為陵魯又為庫兵軒轅為後宫太微天子廷三台為三公大)
(有積尸死喪之事明年武庫火西羌反後五年司空張華遇禍賈后廢死魯公賈謐誅又明年趙王倫簒位於)
(是三公興兵討倫士民戰死十餘萬人也)荆州占曰彗星守奎魯國兵起宋
書天文志曰晉成帝咸康二年正月辛巳彗星夕見西
方在奎占曰為兵喪奎又邊兵四年石虎伐慕容晃不
克既退晃追擊之又破麻秋時晃稱藩邊兵之應也
婁彗孛犯婁
石氏曰彗孛干犯婁國有大兵四時絶祠遠不出三年
陳卓曰彗孛干犯婁臣奪君位近期一年遠三年
海中占曰彗星出婁國有大兵四時絶祠有亡國先旱
後水人民飢死五穀大貴糴無價期一年遠二年陳
卓曰彗星出婁六畜疫
胃彗孛犯胃
石氏曰彗茀干犯胃五榖不成倉庫空虚甘氏曰彗
干犯胃其國兵起不出三年黃帝占曰彗星出胃昴
之間狀如竹竿而細此星出為兵戎此太白之變見不
過一年其國兵起若有喪巫咸曰彗星出胃大臣為
亂天下兵起五穀不升人民飢餓京都囷倉悉皆空虚
期三年中五年遠七年郗萌曰彗星出胃昴之間狀
如竹彗為兵灾若火荆州占曰彗星出胃昴之間大
國起兵
昴彗孛犯昴
甘氏曰彗星孛干犯昴度大臣亂國兵大驚期一年
春秋運斗樞曰彗星孛出昴畢間大邦起王甘氏曰
彗星出見昴有喪巫咸曰彗星出昴大臣為亂君弱
臣強邊兵大起天子憂之人民驚恐國有憂主期一年
中二年遠三年(按司馬彪天文志曰光武建武十五年正月丁未彗星見昴稍西北行入營室)
(犯離宫三月乙未至東壁滅見四十九日彗星為兵又除穢昴為胡兵至十一月定襄都尉隂承反太守隨誅)
(之盧芳從匈奴入居高柳至十六年十月芳降上璽綬離一曰昴為獄事是時大司徒歐陽歙以事繋獄踰歲死)
(宫妃后之所居彗星犯之是除宫也是時郭后已䟽至十七年十月遂廢為中山太后也)郗萌曰彗
星出昴色赤邊有大兵謀反天子有憂郗萌曰彗星
出昴赦
畢彗孛犯畢
荆州占曰彗孛犯畢必有死丈夫數萬人甘氏曰彗
孛干犯畢邊兵寇中國亡近期一年遠期五年荆州
占曰彗星干犯畢邊軍大戰陳卓曰彗孛干犯畢中
原流血黃帝占曰彗星畢觜之間小而長狀如直竿
上有星壘壘然此星出為兵戎此鎮星之變見不過一
年兵起宫中女主有殃石氏曰彗星出畢大兵起馬
貴其星内指邊兵勝其星落地兵破巫咸曰彗星出
畢突厥為寇亂中國邊兵戰有流血若有亡主死將期
三年遠五年黃帝占曰彗孛守畢柄侯邑益土守畢
口中邦相為亂邑易政邑君大臣當之黃帝占曰彗
星出附耳庶雄起陪臣反司馬彪天文志曰孝獻建安
五年十月辛亥有星孛于大梁冀州分也時袁紹在冀
州其年十一月紹軍為曹公所破七年夏紹死後公遂
取冀州
觜彗星孛犯觜
石氏曰彗星干犯觜觿國兵起天下動擾期一年遠三
年荆州占曰彗星干犯觜觿其國兵起破亡甘氏
曰彗星出觜觿其國兵起有失地死王天下民流大臣
出戰下有亡國期三年遠五年石氏曰彗星出觜觿
穀大貴大臣出戰期七月劉向洪範傳曰彗星見觜
觿必有破國亂君伏死其辜者(按漢書天文志曰景帝中二年三月丁酉彗)
(星夜見西北色白長丈在觜觿旦去益小十五日不見觜觿梁也是時梁王恐懼伏斧鉞謝罪然後得免也)
參彗孛犯參
石氏曰彗孛干犯參其國邊兵大敗其君亡近期一年
遠期三年黃帝占曰彗星出參伐天子更政甘氏
曰彗星出參大兵蔽地大臣謀反后有憂天子躬甲斧
鉞大用兵馬馳道弓弩恒張期三年遠五年(漢書五行志曰元延)
(三年星孛及攝提大角從參至辰並亡世嗣王莽簒也)荆州占曰彗出於參東井
之間上柱煞伐長吏黃帝占曰彗星與熒惑並見於
參天子更政一曰天子受政石氏曰彗星見參伐大
國君不吉郗萌曰彗茀星流入參若出參其年兵起
(按班固天文志曰元帝初元五年四月彗星出西北赤黃白色長八尺所後數日長丈餘東北指參分後二年)
(餘西羌反左將軍奉世擊平之)
彗孛犯南方七宿
東井彗孛犯東井
黃帝占曰彗孛干犯東井大使出野有兩軍相當不出
三年甘氏曰彗星干犯東井其國兵起(按車類秦書曰苻堅九年)
(四月有客星出尾箕長十餘丈狀如彗而末曲或名蚩尤旗拂于東井自夏及冬不滅太史令張益孟光奏彗)
(起尾箕尾箕燕分而拂東井東井秦分燕首兆亂於秦東胡鮮卑歴世稱燕今慕容暐父子兄弟亡處而不報)
(聖朝職爵鱗次執權乘勢馳輪躍焉貴榮莫與為二宜少抑退除其渠帥夫蝮蛇螫手壯夫解腕玄象告兆事)
(應無差堅不納後慕容氏遂稱王於燕地)荆州占曰彗星干犯東井則大臣
謀其國用兵期百八十日石氏曰彗星出東井其國
兵大起車騎滿野有軍大戰將軍有死者若大臣有誅
期三年中六年遠九年郗萌占曰掃出東井上莖煞
漸漸長上白下赤狀如矛刃此為兵灾乃太白之變
陳卓曰彗星出東井民人䜛言國政崩壞天下大水
陳卓曰彗在東井大人死見三十日兵將當之見五十
日相當之時見七十日主當之
鬼彗孛犯輿鬼
石氏曰彗孛干犯輿鬼大兵横行近期一年遠三年天
子小赦除咎石氏曰彗星出輿鬼國有大兵戰死於
野骸骨滿坑人民疾病死者縱横期不出三年王者以
赦除咎則灾消矣石氏曰彗星出輿鬼名曰喪樓皆
以赦解應之荆州占曰彗星出輿鬼有喪陳卓曰
彗星出輿鬼人民疾病死者半棺木貴
柳彗孛犯柳
甘氏曰彗孛干犯柳國誅大臣兵喪並發外臣凌主天
下傾危期三年(按班固天文志曰孝武建元三年三月有星孛于注張歴太微干紫宫至于天)
(潢其後濟東膠西江都王皆坐法削黜自殺淮南衡山謀反而誅之)荆州占曰彗星干犯
柳周國當之期九十日黃帝占曰彗星出張注之間
狀如吹之火且燃此星出有兵灾此熒惑之變見一過
一年兵起國亡巫咸曰彗星出柳國誅大臣兵喪並
起強臣凌主天下傾危其國大旱民以飢死期三年遠
五年陳卓曰彗星出柳有兵臣凌主大旱穀貴詩
緯含神務曰彗星守咮南夷將為亂(按司馬彪天文志曰孝明永平八年)
(六月壬午長星出柳張三十七度犯軒轅刺天船大陵微氣至上階凡五十六日去柳周也是歲受雨水郡十)
(四傷稼)
七星彗星犯七星
甘氏曰彗星干犯七星邦有亂臣國主不定兵起宫殿
貴臣戮大臣相疑近期七十日遠期百八十日荆州
占曰彗星干犯七星其國有大兵不出百八十日河
圖曰彗孛出七星天子與聖叶期三年聖人出甘氏
曰彗星出七星國有叛臣人主不安兵起宫中大臣戮
死貴人當誅若有水灾民飢期不出三年遠三年(按宋書天)
(志曰魏齊王正始六年八月戊午彗星見七星長二丈色白進至張積二十三日滅七年十月癸亥又見軫長)
(一丈積一百五十六日滅九年二月又見昴長六尺色青白芒西南指七月又見翼長三尺進至軫積四十二)
(日滅嘉平元年司馬懿誅曹爽兄弟及其黨與皆夷三族京師嚴兵實始剪魏三年誅楚王彪又襲王陵於淮)
(南淮南東楚也幽魏諸王于鄴)郗萌曰掃星出七星張之間狀如布從
風如靡此星為兵戎熒惑之變也郗萌曰彗星出七
星張之間狀如欻之火且燃為兵熒惑之變也
張彗孛犯張
甘氏曰彗孛干犯張其國外内用兵王徙宫天下半亡
石氏曰彗星出張天下大亂有兵王者徙宫殿天下
半亡人民惶惶无有聊生見五十日期三年七十日期
五年百日期七年百五十日期九年必發(按司馬彪天文志曰王莽)
(地皇三年十一月有星孛于張東南行五日不見後一年正月光武起兵㫪陵會下鄉新市賊張卬王常及更)
(始兵亦至俱攻破南陽斬莽前隊大夫甄阜属正梁丘賜等煞其士衆數萬人更始立為天子至河南都洛陽)
(西入長安敗死光武興於河北復都洛陽)陳卓曰彗星出張大旱穀石三千粟尤甚
宋天文志曰魏明帝景初二年八月彗孛星見張長三尺逆西行
三十一日滅占曰為兵喪張周分野洛邑惡之其十月
斬公孫淵明年正月明帝崩晉武帝太康二年八月有
星又孛于張四年三月戊申孛於西南四年三月癸丑
齊王攸薨四月戊寅任城王陵薨五月己亥瑯琊王佃
薨十一月戊午新都王該薨
翼彗孛犯翼
黃帝占曰彗星干翼國用兵大臣有憂遠期百八十日
甘氏曰彗孛干犯翼其國有大兵芒所指降伏近期
三年遠期七年孝經鈎命决曰天子失禮則孛於翼
黃帝占曰彗星出翼軫之間天下皆謀上國有大喪
人主死亡必有大兵期不出三年春秋運斗樞曰孛
掃出翼軫之間天下有勢皆謀石氏曰彗星出翼其
國有喪以水為飢民多流亡視芒所指必有降伏期三
年遠六年(按宋書天文志曰魏明帝太和六年十一月丙寅有星孛於翼近太微上將星明年孫權)
(有遼東之敗權又自向合肥新城遣全琮攻六安皆不克而去又明年諸葛亮入秦川據渭南司馬懿距之孫)
(權遣步隲諸葛瑾等臨江夏江口孫韶張承等向廣及陵淮隂權以大衆圍新城以應亮於是帝自東征權)
(詣將乃退太和六年十二月陳王桓薨青龍元年夏北海王蕤薨三年正月太后郭氏崩也)郗萌曰
彗茀出翼軫之間狀如布從風而靡為兵灾熒惑之變
也石氏曰彗星守翼大臣謀反五榖貴甘氏曰彗
孛干犯軫兵喪並起期百八十日遠一年(按宋書天文志曰晉武帝)
(太始四年正月丙戌彗星見軫青白色二月皇太后王氏崩十月吳將施續寇江夏或寇襄陽後將軍田章荆)
(州刺史胡烈等破却之司馬彪天文志曰孝獻建安十二年十月辛夘有星孛于鶉首荆州分野時荆州牧劉)
(表專據荆州益州從事周羣以為荆州牧將死而失主明年秋表卒子琮自代曹公將攻荆州琮懼舉軍詣公)
(降也)
彗孛犯軫
巫咸曰彗星出軫天子崩兵喪並起滿宫門車馬無主
民無定君期三年中五年遠九年王者以赦除咎則消
矣
唐開元占經卷八十九
