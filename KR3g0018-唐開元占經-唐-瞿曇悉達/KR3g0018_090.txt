唐開元占經卷九十
唐瞿曇悉達撰
彗星占下
彗孛犯石氏中官一
彗孛犯攝提一
石氏曰彗星出攝提天下亂帝自將兵於野兵起宫中
王者有憂期不出二年郗萌曰彗星出攝提主迷惑
羣下爭起
彗孛犯大角二
齊伯曰彗孛出大角傍可六七丈天下大亂兵大起國
易政期三年中五年遠七年按洪範五行傳曰秦始
皇帝三十七年五月彗星出於大角其長七尺以東北
入于女御有一大星與星鬭於宫中三月五月彗星
盡大星乃亡始皇以六月乙丑死于沙丘及西南行至
咸陽乃禍諸子女官及九卿皆死以兵天下大亂起而
攻秦遂亡又曰五月彗星出於鶉首十五餘日漢三年
十月有彗星出於大角旬餘乃入是時項籍為楚王覇
主諸侯天下歸心於漢楚將滅故彗除位也郗萌曰
彗星出入角可七八丈天下更政鈎命决曰天子失
仁則彗守大角黃帝曰彗星犯守大角大兵起國不
安天子失御有亡國更政令雒書說微示曰彗星貫
坐亂起荆州曰彗星孛大角人主亡
彗孛犯梗河三
海中占曰彗孛干犯梗河天子慎邊防亂中國陳卓
曰彗孛干犯梗河北兵為敗巫咸曰彗星出梗河四
夷兵為敗中國有邊患若守之王者誅四夷期三年
彗孛犯招摇四
陳卓曰彗孛干犯招摇邊兵大動期一年石氏曰彗
星出招摇突厥入寇守之勝黃帝攻胡星孛招摇(天官)
(書曰漢兵伐大宛星孛招摇也)石氏曰彗星守招摇犯北主期出三年
班固天文志曰漢孝武大初中星孛于招摇其後漢
兵擊大宛斬其王
彗孛犯玄戈五
陳卓曰彗孛干犯玄戈主戰單于大敗期二年玉歷
曰彗星出玄戈北方兵起單于大敗其國破亡期一年
遠三年
彗星犯天槍六
甘氏曰彗星出天槍王者偹四夷防捍邊境若有驚恐
人民憂陳卓曰彗星守天槍鈇鉞大用誅殺不當多
梟首之民
彗孛犯天棓七
聖洽符曰彗星出天棓兵大起五仗用國有憂期二年
陳卓曰彗星守天棓兵四起
彗孛犯女牀八
石氏曰彗孛干犯女牀貴人暴誅期百八十日齊伯
曰彗星犯女牀貴人有憂若有暴誅者一曰貴女有罪
者期百八十日遠一年
彗星犯七公九
甄曜度曰彗星出七公忠言者凶議人下獄政令不行
王者信䜛邪臣在側其國憂敗
彗孛犯貫索十
春秋緯曰彗星出貫索大臣憂有反者海中占曰彗星
出貫索必有反臣殺君若有大赦期百日遠一年孝經
内記曰彗星在天獄諸侯作禍
彗孛犯紀星十一
陳卓曰彗星犯紀星天下國相擊若地震按班固天文
志曰孝武建元三年四月星孛天紀四年十月而地震
宋書天文志曰青龍四年十一月己亥彗星犯天紀景
初元年六月地震玄冥占曰彗星出天紀大臣相戮
兵起宫中主后憂若出走期二年
彗星犯織女十二
陳卓曰彗孛干犯織女后族為亂貴女有誅者期三年
文曜鈎曰彗星出織女后黨為亂貴女有誅者若有
女變期百八十日按班固天文志曰孝武建元三年
四月有孛星于天紀至織女其後陳皇后廢甘氏曰
彗星出見織女有降主運斗樞曰彗星出織女女主
之黨反
彗孛犯天市十三
石氏曰彗孛犯天市所犯者誅巫咸曰彗星出天市
豪傑内外俱起執令者死大臣有誅期三年司馬彪
天文志曰孝獻初平四年十月孛星出兩角間東北行
入天市中而滅占曰彗除天市將徙帝將易都是時上
在長安後二年東遷明年七月至洛陽其八月曹公迎
上都許何法盛中興書曰哀帝興寧元年八月有星孛
于亢入天市後有龍相誅寶之亂車頻秦書符堅建
元八年五月遣少弟陽平公融鎮鄴停㶚東苟太后以
融少子憂甚比發三出送之垂半夜竊往内外莫知太
史令魏述夜奏天市南門内有后妃移動之像堅撿而
知之驚曰天道與人何其不遠遂重星占
彗孛犯帝座十四
石氏曰彗孛犯帝座民人大亂宫朝徙治大臣不臣期
三年帝覽嬉曰彗星出帝座大臣為亂守之不去貴
人有變更政令
彗孛犯侯星十五
石氏曰彗孛干犯侯星兵起帝宫大國易治期三年若
出侯星天下亂宗人相敗若相攻士卒有急行不出其
年
彗孛犯宦者十六
玉歴曰彗孛出宦者左右貴人有罪若刑於市者不出
二年按宋書天文志曰魏青龍四年十一月己亥彗
星犯宦者劉向五紀論曰宦者在天市為中外有兵景
初元年九月吳將朱然圍江夏荆州刺史胡質擊走之
二年正月討公孫淵
彗孛犯斗星十七
聖洽符曰彗星出斗星天下亂民不從市外不用事人
民飢
彗孛犯宗正十八
甘氏曰彗星出宗正宗主有事若左右親族有死者期
百八十日遠一年
彗孛犯宗人十九
齊伯曰彗星出宗人王者同姓臣罪若親族有謀者期
不出一年
彗孛犯宗星二十
甄曜度曰彗星出宗星主恩薄以親為疎簡宗廟則彗
出之春秋緯曰彗星出宗星族人反
彗孛犯東西咸二十一
文曜鈎曰彗星出東咸女主淫泆自恣宫門不禁若貴
女有憂
彗孛犯天江二十二
巫咸曰彗星出天江天下大水舟船用五穀不登其歲
人相食期三年陳卓曰彗孛干歴天江大兵攻王國
王者以赦除之則國豐平
彗孛犯建星二十三
陳卓曰彗孛干犯建星王失道忠言者誅賢士逃亡
黃帝曰彗星出建星道路不通多盜賊子攻父弟攻兄
守之則有大兵將軍出行期一年遠三年
彗孛犯天弁二十四
帝覽嬉曰彗孛出天弁寶玉大貴若糴貴五倍萬物不
興其國飢郗萌曰彗星入若守天弁者皆為囚徒起
兵
彗孛犯河鼔二十五
郗萌曰彗星入河鼓且有兵黃帝曰彗星出河鼓天
下兵起大將出謀旗鼔立若守之有死將守中星大將
死守旁兩星小將死期一年中三年遠五年春秋緯
曰彗星出河鼔鼔鳴武士發天子賦
彗孛犯離珠二十六
石氏曰彗孛犯離珠後宫為亂若宫人有誅守之陽為
大旱隂為大水五穀不登人民飢
彗孛犯匏瓜二十七
石氏曰彗星干犯匏瓜政亂近臣相譖宫有戮死者王
者以赦除咎玉歴曰彗星出匏瓜人主因食瓜而亡
若果中有藥害其君若食官憂玉歴曰彗星守匏瓜
魚塩貴十倍果物不成
彗孛犯天津二十八
石氏曰彗星犯天津賊斷王道郗萌曰彗星干犯入
漢中有亡國當其野者變之甘氏曰彗星出天津關
津不通若關吏有憂若守之天下大亂津河隔塞有旱
災期三年雒書摘亡辟曰彗星見漢中亡君之戒
何法盛中興書曰安帝隆安四年十一月星孛于貫索
及天市中天津其時元顯輔政刑罸不中故掃貫索發
徭無度故掃天市建士失節故掃天津天津關通萬川
利關梁也天市貨財帛周百姓也貫索平察刑獄無枉
濫也而元顯皆反之天若曰掃除穢惡令改革也顯不
悛遂致覆滅
彗孛犯王良二十九
運斗樞曰彗星出王良好遊馳奉車反齊伯曰彗星
出王良兵馬大動車騎行天下有急馬多死一曰水道
不通津開塞期二年遠三年宋書天文志曰魏陳留
王咸熙二年五月彗星見王良丈餘色白東南指積十
二日滅占曰王良天子御駟彗星掃之禪伐之表除舊
布新之象白色為喪王良東壁宿又并州之分野八月
晉王薨十二月帝遜位於晉
彗孛犯螣蛇三十
陳卓曰彗孛干犯螣蛇水道不通天下隔期二年聖
洽符曰彗星出螣蛇以水雨為害大水出萬物不成民
人飢一曰水䖝為敗
彗孛犯閣道三十一
陳卓曰彗星干犯閣道王者居正殿不私行則灾自消
甄曜度曰彗星出閣道天下津不通兵大起御道有
伏兵欲謀其主王者宜偹之
彗孛犯附路三十二
陳卓曰彗孛干犯附路道不通天下半隔期一年海
中占曰彗孛出附路天下大飢車騎滿野道中縱横人
主臨兵期三年
彗孛犯天將軍三十三
玄冥占曰彗星出天將軍兵大起將軍出旗陳立若守
之大將死若有誅期不出二年
彗孛犯大陵三十四
文曜鈎曰彗星出大陵國有大喪有土功墳陵之事若
守之天子崩明審期不出三年遠五年春秋緯曰彗
星出大陵天子以不慈見犯復出之將反
彗孛犯天船三十五
春秋緯曰彗星出舟星外夷侵巫咸曰彗星出天船
天下大水舟船用事若外夷來侵水兵起期一年按
司馬彪天文志曰漢孝明帝永平三年六月丁夘彗星
出天船北長二尺所稍北行至亢南百三十五日去是
歲伊雒水溢到津城門壞伊橋郡七縣三十二皆大水
宋書天文志曰晉穆帝升平二年五月丁亥彗星出
天船在胃宿中四年五月天下皆大水
彗孛犯五車三十六
石氏曰彗孛干犯五車兵滿野天下半傾百姓徙居去
其土期三年黃帝曰彗星出五車兵大起車騎行有
攻戰糴大貴人民飢彗若守之先起兵者昌後起兵者
亡期三年春秋緯曰彗星出五車谷霜兵起主賣位
天下賢名起
彗孛犯卷舌三十七
帝覽嬉曰彗孛出卷舌人主用䜛言誅忠臣貴人有戮
死者一曰民多言訟不出年春秋緯曰彗星出卷舌
主以聽䜛之主遇殺大臣反按宋書天文志曰宋文
帝元嘉二十八年五月彗星見卷舌入太微過帝座犯
上相拂屏出端門滅翼軫三十年天子巫蠱呪咀事覺
遂以殺逆害朝臣孝建元年荆江二州反皆夷滅卷舌
呪咀之象彗之所起是其應也
彗孛犯天關三十八
石氏曰彗星出天關兵大起道路不通民多盜賊必有
關塞之事人主有憂玄冥占曰彗星出天關而守之
天下道絶國多盜賊關梁不通人主有憂期一年遠二
年
彗孛犯南北河戒三十九
海中占曰彗星出南河蠻越兵起邊域有憂若關吏有
罪者郗萌曰彗星出天高廟臣反名侯王起海中
占曰彗星守南河為大旱出北河夷為亂來侵中國若
守胡軍敗又曰守北河為大水期不出三年石氏曰朝
鮮之伐星拂河戒按班固天文志曰漢武帝元封中
星孛干河戒其後漢兵擊拔朝鮮北為樂浪玄菟郡
石氏曰彗孛干兩戒間天子出走大臣親盛亡王者以
赦咎
彗孛犯五諸侯四十
石氏曰彗孛干犯五諸侯王室大亂兵起天子宫廟不
祀春秋緯曰彗星出五諸侯州牧反九州合謀玉歴
曰彗星出五諸侯執政臣有謀若有被戮者貴人當之
人主有憂期一年遠二年司馬彪天文志曰孝獻建
安十七年十二月有星孛于五諸侯時周羣以為西方
專據土地者皆將失亡是時益州劉璋據益州漢中太
守張魯别據漢中韓遂據涼州宋建别據抱罕明年冬
曹公遣偏將擊涼州十九年獲宋建韓遂逃于羌中病死
其年秋璋失益州二十年秋公攻漢中魯降也
彗孛犯積水四十一
石氏曰彗星干犯積水兵起宫門宗廟毁絶大臣有憂
彗孛犯積薪四十二
石氏曰彗孛干犯積薪有亂臣在宗廟
彗孛犯水位四十三
石氏曰彗孛干犯水位水道不通伏兵在水中以水為
害甘氏曰彗孛出水位天下以水為憂有兵起五穀
不成人民飢
彗孛犯軒轅四十四
石氏曰彗孛干犯軒轅近臣誅滅宗族王者以赦除咎
黃帝曰彗孛出軒轅皇后有憂若失勢宫人不安人
主有憂春秋緯曰彗星入軒轅后族亂運斗樞曰
彗孛出軒轅女妃為寇石氏曰彗星犯軒轅天下大
亂易王以五色占期黃帝占曰彗星入軒轅若守之
天下大亂易王宫門當閉若女主死期三年遠五年
彗孛犯少微四十五
石氏曰彗孛干犯少微白衣聚者凶術士不顯智者逃
亡期三年巫咸曰彗星出少微多能臣有死者若上
臣有罪一曰法令臣有誅者石氏曰彗星出少微士
夫起宋書天文志曰魏黃初六年十月乙未有星孛
于少微歴軒轅占曰孛彗為喪除舊布新之象是時帝
軍廣陵辛丑親御甲胄跨馬觀兵明年五月文帝崩
彗孛犯太微四十六
春秋緯曰彗星茀干太微天子亂陳卓曰彗孛干入
太微帝宗后族為亂亡社稷一曰所犯者亡聖洽符
曰彗星入太微庭中臣謀主有兵起王者灾社稷其國
憂期百八十日遠一年郗萌曰赤黃星狀如帚入太
微婦女喜心出太微天子賜諸侯美女春秋緯曰彗
若出犯執法御史反運斗樞曰彗孛出若干太微法
式滅帝死於野春秋緯曰彗星出而茀太微天下亂
不過三五必易政以色占期按司馬彪天文志曰孝
靈光和五年七月彗星出下台東南行入太微至太子
幸臣二十餘日而消彗入太微天下易主至中平六年
宫車晏駕孝獻建安二十三年三月彗孛晨見東方二十
餘日夕出西方犯歴五車東井五諸侯文昌軒轅后妃
太微鋒炎指帝座二十五年正月魏文帝受禪玉歴
曰彗星出太微帝宗后族為亂大臣弑主謀在親戚御
臣王者有憂期三年石氏曰彗星出太微中宫火大
起殺人甘氏曰彗星出太微天庭中有立王若徙王
孝經雌雄圖曰彗在太微君害臣玉歴曰彗星犯
太微天子妃后去宫人不安女主有憂
彗孛犯黃帝座四十七
石氏曰彗孛如粉絮入太微犯守帝座國有崩喪大臣
立主(石氏曰王者以赦除咎)天下大亂兵起若犯守四帝輔臣有
誅執政者亡期三年石氏曰彗星如粉絮犯座星兵
喪並起又大彗茀干犯座星王者亡子孫不昌王者循
孝於天奉宗廟郊祠則災除雒書說徵示曰彗指帝
座四旁中大亂荆州占曰星銳如劍正赤直扺座星
天子驚兵一曰驚火又云星如苴菷扺座星旁左右諸
臣兵起内亂陳卓曰星狀如帚正赤扺聖座星婦女
兵
彗孛犯屏星四十八
玉歴曰彗星出屏星守衛臣有謀若有罪執法者當之
彗孛犯郎位四十九
陳卓曰彗孛干犯郎位臣失勢運斗樞曰彗出郎位
郎官謀反天子因官郎位所主之官也王歴曰彗星
出郎位左右守衛為亂若有謀者人主驚偹之
彗孛犯郎將五十
玉歴曰彗星出郎將大將有誅若有罪一曰大臣為亂
有兵起
彗孛犯常陳五十一
甘氏曰彗星出常陳若守之王者出誅左右守衛之臣
一曰若防守者有死期三年
彗孛犯三台五十二
黃帝曰彗星出上台司命有兵起大臣三公有自出者
若守之貴臣有誅上公有憂期百八十日遠一年黃
帝曰彗星出中台司中姦臣有謀兵大起貴人當出彗
若守之中公有罪若憂誅黃帝曰彗出下台司禄近
臣有罪若憂死若守之貴人多死下公當之將憂皆不
出三年運斗樞曰彗星出三台西相反出其中太尉
反出其東大司馬反按韋昭洞紀曰漢靈帝光和五
年彗星出下台十月太尉許盛免孝經内記曰彗在三
台臣害君者也宋書天文志曰晉惠帝大安二年三
月彗見東方指三公占曰兵喪之象三台為三公是年
冬成都河間攻洛陽三年正月東海王越長沙王反張
方討之雌雄圖曰彗星出三台有隂謀姦軌起一曰
宫中火起一曰臣害君禍大起
彗孛犯相星五十三
陳卓曰彗孛干犯相星輔相憂不出一年天下變更其
令民多移徙
彗孛犯天牢五十四
雌雄圖曰彗星出天牢諸侯作禍相賊害荆州曰彗
星出天牢豪傑中外俱起齊伯曰彗星出天牢貴人
多下獄者若大臣有戮其國亡期百八十日遠一年
彗孛犯文昌五十五
石氏曰彗孛干犯文昌則輔臣受殃近期三年遠期六
年運斗樞曰彗星出文昌上將星大將軍反出次將
左右將軍反出貴相大司徒反出司禄得勢大臣反出
司命天下有權者俱反亂尤甚合誠圖曰彗星出而茀
文昌天下大亂政以色占甘氏曰彗星出文昌若守
之天下大亂大臣受殃國易政各以五色占之近期一
年中二年遠三年
彗孛犯北斗五十六
春秋緯曰星茀于北斗中有雄聖人受命天子潛潭
巴曰星孛于北斗璇璣更授天子起走感精符曰孛
賊入北斗中者大國結謀伐天子運樞行之主號諸侯
爭權天下皆叛兵合禍構逆亂之變也辨終備曰彗入
北斗帝宫空按韋昭洞紀曰頃王六年彗星入北斗
晉趙有率諸侯平周亂立王子班是為匡王宋書天
文志曰義熙十四年五月壬子孛于北斗魁中癸亥彗
星出太微西柄起上相星下芒衡長至十餘丈進掃北
斗紫微中占曰彗出太微社稷亡天下易王入北斗紫
微帝宫空一曰得聖主是年宋高祖受宋公恭帝元熙
元年七月晉帝遜位高祖入宫也感精符曰星孛入
北斗兵大起將有以外制權以兵為政者坤靈圖曰
至德之萌黃星孛于北斗必以戊巳日其光無芒文行
無武動事莫之敢拒者漢含孳曰彗星入北斗強國
亂鈎命决曰周襄王不能事其母孛入北斗甘氏
曰彗茀流入北斗魁中得名人其不入北斗魁失名人
劉向鴻範傳曰孛入于北斗邪亂之臣將弑其君
京房曰星孛入北斗則大臣叛郗萌曰赤星入北斗
中國使匈奴荆州占曰彗星流入北斗諸侯戮春夏
期三月秋冬期一年黃帝曰彗星出北斗長可八九
尺天下更政易王暴兵卒起期百八十日若一年春
秋緯曰彗星出北斗九星中九卿反如星所主其政毁
其人亂潛潭巴曰彗星芒出於斗樞天子亡諸侯息
雌雄圖曰彗星出北斗中宫中火起石氏曰彗星
出北斗長可七八尺天下大亂國易政有兵起若大戰
先起者亡中起者殃後起者昌期三年中五年遠九年
海中占曰彗星出北斗大臣謀反兵大起按洪範
天文星象變占曰漢武建元三年三月有星孛于王良
芒自太微經斗内至天漢其後濟東王膠東王江都王
皆坐法削黜自殺衡山王反誅之也又曰若入斗魁
大臣誅死若被誅三日乃占春夏期三年秋冬期一年
魏氏圖曰菷星出于斗中者宫中失火燒寶郗萌
曰彗星出北斗長可八九丈名曰勉功勉功出天下更
政荆州占曰彗星出北斗之中反而入北斗後將得
大臣其出北斗亡大臣其一西一東害於侯公一南一
北戒在金革一入一羸天下不寧荆州曰彗星出北
斗中聖人受命玄冥曰彗星出北斗必有大戰流血
若入斗中得名將不入斗中失名將各以其日占知其
國不出其年石氏曰孛星出北斗中大臣諸侯有受
地巫咸曰彗星見於北斗天下更政洪範傳曰孛
星見北斗中大臣諸侯有受誅者一曰受兵甄曜度
曰彗孛貫北斗下有傑王五軍合演孔圖曰彗星守
北斗天帝謀易王春秋緯曰彗星守北斗強國發諸
侯爭天下海中占彗孛守北斗強國發兵大臣爭權
大人有憂國易其主天下不寧守之三日以上大臣當
誅期三年遠五年按左氏傳魯文公十四年七月星
孛于北斗周内史叔服曰不出七年宋齊晉之君皆將
死亂後十六年宋襄夫人使昭公田孟諸而弑之十八
年齊閻職反邴歜弑懿公於申池宣公二年晉趙穿弑
靈公於桃園杜預曰史服但言事不論其占服虔曰晉
趙盾弑靈公也春秋緯曰彗星出輔星庶雄起陪臣
反
彗孛犯紫宫五十七
感精符曰星孛于紫宫將有隂謀反者陳卓曰星孛
于紫宫有大變拔兵上殿一曰入紫微宫有竒令春
秋緯曰彗星入紫微宫其國謀反黃帝曰彗星出而
扺紫宫天下大亂荆州曰彗星出長垣邊反又曰
彗星而扺紫宫天下易政按司馬彪天文志曰孝靈
中平五年二月彗星出奎逆行入紫微宫復出六十餘
日乃消占曰天下易主明年宫車晏駕韋昭洞紀曰
漢黃龍元年三月有星孛于王良閣道入紫宫十二月
宣帝崩黃帝占曰彗星出紫宫入守之宫中有兵天
下大亂有亡主國易政以五色占其國期百八十日中
一年遠三年按司馬彪天文志曰孝獻建安九年十
月有星孛于東井輿鬼入軒轅太微十一年正月有星
孛北斗首入斗中尾貫紫宫及北辰占曰彗掃太微紫
宫人主易位其後魏文帝受禪司馬彪天文志曰孝
章建初元年十二月戊寅彗星出婁二度長八九尺稍
入紫微宫中百六十日消滅大人忌後四年六月癸丑
明德皇后崩荆州曰彗星守天子宫有亂天子之政
者
彗孛犯北極鈎陳五十八
春秋緯曰彗星入樞名人起相誅天下亂玄冥曰彗
星出北辰臣謀弑主有自立王彗耀刺下為寇害期一
年春秋緯曰彗星入樞期八年五霸起帝主亡荆
州曰彗星刾天樞五精之類謀黃帝曰彗星入守北
辰除舊布新三王立五旗生有端命之應名人起兵天
下大亂君臣相誅期不出百八十日中一年遠三年
石氏曰彗星出鈎陳臣弑其主若入守鈎陳幸臣亂宫
若有誅者期不出一年遠三年
彗孛犯天一太一五十九
黃帝曰彗孛干歷天一則宫門不閉王者内不安近臣
亂不出三年
彗星犯石氏外官二
彗孛犯天庫樓一
春秋緯曰彗孛出天庫樓兵動驚主泣血下不聽石
氏曰彗星出庫樓天下兵起車騎滿野庫兵用一曰民
以飢兵起期三年
彗孛犯南門二
玉歴曰彗星出南門有兵起兵器用若道路不通
彗孛犯平星三
齊伯曰彗星出平星執法臣憂政令不行國失綱紀
石氏曰彗星平星主以峻法為過海内亂
彗孛犯騎官四
春秋緯曰彗星出騎官英雄起天子憂甘氏曰彗星
出騎官士卒發用兵騎出若守之將軍若有死者期三
年
彗孛犯積卒五
甄曜度曰彗星出積卒為謀星去疾謀不成若守之主
將有憂春秋緯曰彗星出積卒衛士並為亂禍不成
彗孛犯龜星六
文曜鈎曰彗星出龜星珠玉有出者寶物大貴若守之
君臣不和上下乖離
彗孛犯傅說七
春秋緯曰彗星出傅說主以祠非其神失禮為内外所
謀巫祝起天下匿䜛在宫中石氏曰彗星出傅說王
者後宫少子孫若守之有絶祀之君
彗孛犯魚星八
春秋緯曰彗星出魚星后黨反玉歴曰彗星出魚星
天下大水海魚出名水溢若守之天下大旱魚行人道
不出其年
彗孛犯杵星九
甘氏曰彗星出杵星歲大飢有兵起民以米粟為憂若
絶軍粮
彗孛犯鼈星十
聖洽符曰彗星出鼈星有大水白衣之會若有水令若
守之其國大旱
彗孛犯九坎十一
齊伯曰彗星出九坎有水旱之災出南則大旱出北則
大水
彗孛犯敗臼十二
甄曜度曰彗星出敗臼天下有急兵當於米粟之事國
有憂期二年
彗孛犯羽林十三
春秋緯曰彗星出羽林軍人謀反海中占曰彗孛出
羽林兵起宫中臣弑其主大人被甲有亡國若守之三
十日國破主亡期三年春秋緯曰彗星出壘城校尉
以反軍成
彗孛犯北落十四
玄冥占曰彗星出北落若守之兵起大戰若殺大將人
主自將兵於外四夷作亂期三年遠五年
彗孛犯土司空十五
文曜鈎曰彗星出土司空兵大起有土功事若營室一
曰大將憂期一年
彗孛犯天倉十六
巫咸曰彗星出天倉兵革大起粟大出天下民飢以粟
為憂若有轉輸之事海中占曰彗星出天倉天下粟
出若守之久國無儲粮人民飢期三年
彗孛犯天囷十七
巫咸曰彗星出天囷倉庫虚空無儲積有出粟天下大
饑人民流移期二年
彗孛犯天廪十八
帝覽嬉曰彗星出天廪其國大饑倉粟出廪人飢死其
分兵起期不出三年
彗孛犯天苑十九
春秋緯曰彗星入天苑都護反黃帝曰彗星出天苑
兵大起馬多發牧畜不蕃多有死者一曰禽獸麞鹿多
死按司馬彪天文志曰孝安永初三年十二月乙亥彗
起天苑南東北指長六七丈色倉天苑為外兵起是後
羌兵討賊杜季貢又使烏丸擊鮮卑又使中郎將任尚
護羌校尉馬賢擊虜皆降之
彗孛犯參旗二十
春秋緯曰彗星出天弓暴骨將死死尸滿谿流血千里
石氏曰彗星出參旗天下大亂兵起弓弩用大將出
有變一曰弓弩大貴期三年
彗孛犯玉井二十一
玉歴曰彗星出玉井兵大起強國失地一曰彗守玉井
天下大水河海溢流民多沒死
彗孛犯屏星二十二
甘氏曰彗星出屏星大臣有戮國有憂一曰彗守屛人
民疾疫有移國
彗孛犯厠星二十三
聖洽符曰彗孛出厠大人有憂若厠有謀兵欲害主一
曰彗星入厠天下飢人相食期二年
彗孛犯矢星二十四
齊伯曰彗星出矢星若守之貴人多患腹而死若人民
多死以五色占黃則吉青白疾黑死
彗孛犯軍市二十五
甄曜度曰彗孛出軍市大兵起軍粮絶天下大飢將士
離散兵多死亡期二年
彗孛犯野鷄二十六
海中占曰彗星守野鷄大將死軍市破諸侯相攻有亡
國期三年
彗孛犯狼星二十七
黃帝曰彗星出狼星國有急兵名將出行將軍有憂若
守之必有千里之行大戰流血死者大半期三年中五
年遠七年運斗樞曰彗星出狼弧主以恣侵為過外
夷反
彗孛犯弧星二十八
石氏曰彗星出弧星弓矢大用大兵起其國亂驚人民
不寧多盜賊按司馬彪天文志曰孝靈光和三年冬
彗星出狼弧東行至于張反去後四年京都發兵擊黃
巾賊
彗孛犯老人星二十九
巫咸曰彗星出老人其色黃王者昌若守之赤彗三芒
人主受殃老者不康
彗孛犯天稷三十
海中占彗星出天稷歲大飢五穀不成人民流亡社稷
不安
彗星犯甘氏中官三
彗星犯天理一
春秋緯曰彗星出天理大司空斬將逐天子
彗孛犯策星二
彗孛星近策星王者不宜出宫下有謀亂不過七十日
彗星犯造父三
陳卓曰彗星入造父若守之僕御謀弑主有斬死者兵
盡起
彗孛犯臥星四
春秋緯曰彗星出臥星尚書反人星一名臥星也
彗孛犯扶筐五
陳卓曰彗星出扶筐將作反
彗星犯酒旗六
春秋緯曰彗星出酒旗主以酒過為相所害
彗孛犯諸王七
春秋緯曰彗星出諸王星諸侯穪王皇以南吳楚北燕
趙東齊宋西秦晉
彗孛犯怪八
春秋緯曰彗星出司怪主多妖祥僻偽起大臣侯王代
主位
彗星犯天高九
春秋緯曰彗星出天高廟臣反名王起改號
彗孛犯天演十
春秋緯曰彗星出天演但聞之將反
彗孛犯天街十一
運斗樞曰彗星出天街五侯並起天子自理海中占曰
彗星出天街内有賊人
彗孛犯甘氏外官四
彗孛犯鈇鑕一
春秋緯曰彗星出斧淫兵多主以妄誅將鑕之臣反
彗孛犯闕丘二
春秋緯曰彗星出闕丘帝滅
彗孛犯巫咸中外官五
彗孛犯長垣一
甘氏曰彗星出長垣大臣謀反兵起宫中天下有亂亡
國人主有憂期不出二年春秋緯曰彗星出長垣邊
反
彗孛犯天廏二
陳卓曰彗星出天廏守之天下名廏有失火者若移徙
一曰天下廏車馬有怪春秋緯曰彗星出廏官法令
違法度數起變臣執主勢
唐開元占經卷九十
