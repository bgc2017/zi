唐開元占經卷六十六
唐瞿曇悉達撰
石氏中官
閣道星占三十一
石氏曰閣道六星(司馬遷天官書云後六星絶漢抵營室曰閣道案圖簿營室北有螣蛇二十二)
(星其閣道止六星恐由子長之謬矣)在王良東北(南星入奎五度去極四十三度少在黃道内五)
(十八度少)巫咸曰閣道水官也石氏曰閣道形如飛閣
之狀從紫微北門出至河上天子法駕乘其行神乘也
石氏曰閣道王良旗也一名紫宫旗在王良傍而抵
紫宫垣旗動摇不如其故旗所指者兵所起春秋緯
曰閣道所以扞衝難滅諸咎黃帝占曰閣道天子御
道也絶漢直紫宫後名曰閣道其星明行列正直人主
吉天下安其星動摇不如其故若星不具則天子津道
不通有謀臣閣道星主道星天子私出入王者别宫
以候近出星明大則王者聖明四方大通若星不具天
子道津不通焦延夀曰閣道星與紫宫蕃星同行辟
溺河梁若王者宫闕道有害者石氏讚曰閣道六星
神所乘
附路星占三十二
石氏曰附路一星在閣道南傍(入奎三度去極四十三度在黃道内五十七度)
郗萌曰附路一名王濟之太僕一名伯樂一名就父
論䜟曰附路主掃除郗萌曰附路主御風雨石
氏曰附路以通道若閣道道壞當從附路道備豫不虞
以候災害故曰備路禮緯曰附路明天子夀昌萬民
無疫病之殃論䜟曰附路亡道塗塞石氏曰附路
星芒則車騎滿野郗萌曰附路正馬車騎滿野天下
大亂期十月王良駟馬也正馬謂移在駟馬之前石
氏讃曰附路一星備敗傷
天將軍占三十三
石氏曰天將十一星在婁北(大星入奎十五度半去極六十度少強在黃道内二)
(十九度少)巫咸曰天將軍金官也郗萌曰天將軍者天
所以將率忠正之羣士而自衞者石氏曰天將軍者
天之大將軍也中大星大將也外衞小吏士也大將星
動摇兵起大將出黃帝占曰天將軍小星動摇不具
兵發又占曰天將軍星欲明安靜天下無兵大將安
寧其星不明摇動天下大兵大將出行海中占曰天
將軍星動摇天子自將兵出郗萌曰天將軍旗陳直
揚者所指者勝所背者負旗者左右星也石氏讚曰
天將軍十一星主武兵
大陵星占三十四
石氏曰大陵八星在胃北(北星入婁六度少去極四十三度少在黃道内四十度少)
石氏曰大陵一名積京其星明蕃國多有大喪民多
疾病諸侯有喪石氏曰大陵中有積尸星明則有大
喪死人如丘山甘氏曰大陵喪墓積尸隨居郗萌
曰積京者大陵也卷舌之口也大陵曲而北向卷舌曲
而南向相為牝牡郗萌曰積京中星衆則粟聚星少
則粟散石氏讃曰大陵八星主崩喪
天船星占三十五
石氏曰天船九星在大陵北河中(北星入婁九度去極四十三度半在黃道)
(内四十三度少)郗萌曰天船九星一名王船中有四星常欲
均明即天下大安不明移處消小不見天下有兵若有
喪石氏曰天船主水旱之事一名天更黃帝占曰
天船主帝王濟渡之官常居漢中郗萌曰天船天將
軍兵船也石氏曰天船常在漢中不明天下兵起津
河不通川水大出舟船用焦延夀曰舟星頭四星常在漢中
將以水戰不成若有沒國水大出石氏讚曰天船九
星濟不通
卷舌占三十六
石氏曰卷舌六星在昴北(北星入胃十度少去極五十六度在黃道内四十一度太)
黃帝占曰卷星一名勝舌一名左舌一名積京一名
積薪春秋合誠圖曰卷舌主口語石氏曰卷舌主
利口明大則利口用事石氏曰卷舌星欲微小不明
明大多䜛言下多䜛口舌作也石氏曰卷舌星曲如
舌即吉舌直天下多口舌之害聖洽符曰卷舌動其
中星衆兵大起多口舌卷舌安靜其中星希則國寧無
兵郗萌曰卷舌星蕃盛天下多口舌民多疾死一曰
兵起人死如丘山郗萌曰卷舌星動兵大起多口舌
星希則無兵郗萌曰卷舌星出守不居漢中天下盡
為口舌妄言石氏讚曰卷舌六星知䜛謗
五車星占三十七
石氏曰五車五星三柱九星凡十四星在畢東北(西星入畢)
(三度去極六十三度在黃道内十度太)石氏曰五車一名天庫一名天
倉凡五星在畢昴北大陵東其西北端一大星曰天庫
天庫將畢也秦也太白也其神名曰令尉次東北星名
曰獄燕趙也辰星也其神名曰風伯次東星名曰天倉
天倉衞魯也其神名曰雨師次東南星名曰司空楚也
鎮星也其神名曰雷公次西南星名曰鄕鄕韓魏也熒
惑也其神名曰豐隆石氏曰五車中有三柱(晉均曰柱解音)
(注)三星鼎足居柱一名休格一名旗郗萌曰五車一
名咸池一名為五潢一名為重華居豐隆也天文志
曰三淵者五車柱也黃帝占曰五車者五帝之座
巫咸曰五車天子五兵水官郗萌曰五車天子大澤
也主輕車石氏曰五車西北大星大豆東北星稲也
東南星麻也正南星粟也西北麥也甘氏曰五車星
五穀各有所主分野其星動摇變色其國有兵五穀大
貴人民饑亡隨(闕)決吉凶郗萌曰
五車主五穀一車主蕡蕡麻也一車主麥一車主赤黑
豆一車主黍一車主稲米黃帝占曰五車三柱星動
期三十日車騎發禮緯含文嘉曰天子觀天文察地
理和隂陽揆星度原神明之變獲福於無方得靈臺之
禮則五車三柱均明不離其常川原陸澤年豐穰(宋均注曰)
(天子考察天氣若祥填見赤星之祲者也所以獲福禳災五車主五穀為民禳災得民福民無饑寒之困故五)
(車星均明以應之也)春秋元命包曰五車三柱象天下之車一
柱不見三分一車行二柱不見三分二車行三柱不見
天子自將兵文曜鈎曰咸池中三柱不具兵革起
石氏曰五車中一柱出若不見兵少半出二柱出若不
見兵大半出三柱盡出若不見兵盡出柱入而兵入柱
外出不與天庫相近者軍出穀貴轉穀千里柱外出一
月穀貴期一歲出二月穀貴六倍期二歲出三月穀貴
九倍期三歲出三月不入穀貴十倍石氏曰五車柱
外出不居兩星之間者天下大水木大貴柱倒立者就
車行土大貴轉土千里石氏曰五車星欲其均明闊
狭有常五車天庫星中河而不見天下有積屍人不可
度河河不通即有軍石氏曰五車明大若星繁衆兵
革大起石氏曰五車休出庫者甲兵強輕車騎出休
出倉者大車出婦女挽糧休格所指者車從之石氏
曰五車倉星不見其所臨之軍必絶食大窮而亡郗
萌曰五車旗不見天下大風發屋折木又占曰五車
休旗動四夷畔又占曰五軍休格反抵大星兵起天
下先兵者勝荆州占曰五車柱倒立戰軍行石氏
曰五車星俱明五穀豐一星不明則其穀不升又占
曰五車星失色赤地三千里不生石氏曰五車星有
不見其國饑有兵憂石氏讚曰五車三柱欲均明主
穀豐耗知敗傷
天關星占三十八
石氏曰天關星在五車南參西北(入觜初度去極七十三度半在黃道外二)
(度太)郗萌曰天關天門也在黃道中日月不出其中行
必有一國之主不朝者一曰柱不道者五星不出其中
臣必有不道者黃帝占曰日月五星不出天關中者
必有叛臣不從君命若主不道臣謀君有兵起石氏
曰天關星芒角有兵焦延夀曰天關星不在若與五
車星舍大將披甲國門閉天官書曰黑帝行德天關
為之動石氏曰天關星欲大明明大則王道平通
石氏讚曰天關一星道所從
南北河戍占三十九
石氏曰南河北河六星夾東井(東河中央入井十七度少去極八十度在黃道)
(外十四度)春秋緯曰井鉞北曰北河南曰南河兩河天關
門為關梁也黃帝占曰南河戍名曰南紀陽門南宫
南高南關越門黃帝占曰南北河戍一名天高一名
天亭兩河戍間為天道郗萌曰南河戍一名南藏北
河戍一名北藏一名天門黃帝占曰北河戍名曰北横隂門
北宫北高北闕胡門黃帝占曰南河戍為權北河戍為衡
權不正則天傾所謂不正者南河戍南五尺黃帝占
曰南北河戍為天街天街流相抵天下大亂親離也
巫咸曰南北戍北門水官也石氏曰天關者河戍也
主中國之難此皆天之度以昭示人也郗萌曰兩河
戍與戍俱為帝闕又占曰兩戍間為天門日月五星
常出其門中經行吉不得久留守焉日月五星不出其
中者為王失道行其南以刑法舉錯不當失道行
其北以女及財物金錢失道近期三年中期六年遠期
九年韓楊曰南北戍者天門也兩戍間為天道日月
五星常出南北戍間出北旱黃帝占曰兩河星欲明
大小如其故則天下安寧四夷来朝其星不明若動摇
不於其常則邊兵大動交侵中國人主有憂郗萌曰
北河戍下多小星有民不治將不明多失職黃帝占
曰日月五星行不出天道間必有不道之臣一曰必有
道不通石氏曰南戍主夷狄北戍主中國兩戍之間
天關門石氏曰南北河星不具道不通一曰大水
石氏讚曰兩河六星知逆邪
五諸侯占四十
石氏曰五諸侯五星在東井北近北河(西星入井二度去極五十七度)
(在黃道内三度少)黃帝占曰五諸侯主帝心一曰帝師二曰
帝友三曰三公四曰博士五曰太史此五者為帝定疑
也巫咸曰五諸侯士官石氏曰五諸侯五星在北
戍之南東西列東端第一星齊也西端一星秦也其餘
星皆為諸國春秋緯元命包曰五諸侯主刺舉戒不
虞援神契曰五諸侯主危傾此皆諸侯之職也石
氏曰五諸侯者使發摘奸謀司察陰私伏匿之事春
秋緯曰五諸侯理陰陽舉外害察得失九州之外使五
星之變逆出名罰第一典歲其次如位故以上天禍從
中起禮緯含文嘉曰五禮修偹則五諸侯星正行光
明不相凌侵五禾五木應以大豐黃帝占曰五諸侯
星欲均大小齊明則王吉昌天下太平其臣皆忠星若
差戾摇動不明則輔臣不忠王者不安天下有憂春
秋緯元命包曰五諸侯生角禍在中春秋緯元命包
曰五諸侯星流四去外牧傷天子避宫公卿逃石氏
曰五諸侯星明大潤澤大小齊同者吉諸侯忠良王道
大興細微者凶郗萌曰五諸侯星當明即天下大治
安昌不明若不見者天下之貴人有謀其主者不出三
年而發韓楊曰五諸侯糺戒見亂相屠石氏讃曰
五諸侯星主議疑
積水星占四十一
石氏曰積水一星在北河西星北(入井十三度去極五十五度在黃道内十)
(二度太)石氏曰積水一星一名聚水積聚美水以給酒
官之旗巫咸曰積水之官黃帝占曰積水一星給
酒旗積水者甘泉也擬於醪釀以待賓客其星欲明天
下安饗讌之禮行其星不明人主不安五穀不豋饗讌
禮廢徭役殷煩人民憂石氏曰積水星明大動摇天
下水河海溢流津道不通石氏讚曰積水星給酒旗
積薪星占四十二
石氏曰積薪一星在積水東南(入井二十一度半去極六十一度半在黃道内)
(十度太)石氏曰積薪聚薪也聚薪以給享祀黃帝占
曰積薪所以給庖厨以燎熟飲食其星欲明明則王者
安五穀熟其星不明則庖厨空虛天下旱歲不登人民
饑王者有憂石氏曰積薪與積水相去五尺以内天
下太平五穀成若相去一丈以外天下饑荒人民流亡
去其鄉石氏曰積薪明大則人君增庖厨石氏曰
積薪星明大禘嘗察星不明君臣不和百祀不享石
氏讚曰積薪一星主給庖
水位星占四十三
石氏曰水位四星在東井東南北列(南星入井十九度半去極七十二度)
(半在黃道外三度太)黃帝占曰水位主水官也其星微小如其
故則陰陽和雨澤以時天下安其星明大大水横流溝
渠溢滿五穀死傷民以水饑石氏曰水位星主水衡
衡平象水澤平而後流澤不壅塞也星明大則兵水興
焦延夀曰水位星上近北戍國沒為河不乃有滔天
之水以日占國石氏讚曰水位四星瀉溢流
軒轅星占四十四
石氏曰軒轅十七星在七星北(大星入張太去極七十一度在黃道内一度少)
詩推度災曰黃龍在内正土職也一曰陳陵二曰權
星主雷雨之神石氏曰軒轅一名昏昌宫而龍蛇形
凡十七星南端明者女主也母也女主北六尺一星夫
人也屛也上將也北六尺一星次夫人也妃也次將也
北六尺一星次妃也其次皆次妃也女主南三尺星不
明者女御也御西南丈所一星大明也太后宗也御東
南丈所一星少明也皇后宗也郗萌曰軒轅女主之
廷也一名天柱荆州占曰軒轅前大星明一曰天關
主陰關淮南鴻烈曰軒轅帝妃之舍也巫咸曰軒
轅天子后妃之庭主土官也黃帝占曰軒轅十七星
主后妃黃龍之體以應主南第一星皇后也次北一星
三夫人又北一星九嬪也次北一星二十七世婦其次
北一星八十一御女西南六尺一星太后宗也東星六
尺一星皇后宗也后妃星南一尺一星小者皇子也次
南二尺一星女史也其星主雷雨風霜霧露虹蜺背璚
抱珥此軒轅之變氣皆應主之祥石氏曰軒轅星王
后以下所居宫也一曰帝南宫中央土神女主之象也
女主之位黃帝之舍也禮緯含文嘉曰諸舅有儀則
軒轅東西角大張孝經(闕)挈曰軒轅列明后女爭譽
石氏曰軒轅屏星去無君臣之義石氏曰軒轅星
如其故色黃而潤澤則天下和年大豐石氏曰軒轅
移外民流亡從胡人移其内民人大饑胡人来焦延
夀曰軒轅星動有摇若相就皆為后夫人之宗有死喪
若卑伐尊者又占曰女御星去後星遠有賊星迫近
之有賞賜事其東西至大民少民王者娶不以次淫泆
不用道理以下賊為正也郗萌曰軒轅角振后族敗
振動也荆州占曰軒轅欲小小黃明也消小不見皇
貴妃不安黑色大凶石氏曰軒轅星合為百二十妃
大小相次后宫多子孫不明有暴憂石氏讚曰軒轅
龍體主后妃
少微星占四十五
石氏曰少微四星在太微西南北列(南星入張十度半去極七十度半在)
(黃道内三度半弱)韓楊曰天官圖簿少微四星謂第一處士
第二博士第三義士第四大夫也(别書云有五星南端一星主真人老子許)
(由也第二星處士孔子也第三星工士奚仲魯班也第四星術士定鍾律師曠也第五星能士力舉九千鈞也)
(又天官書曰廷蕃西有堕星五案圖簿止有四星且韓楊又云異聞今故兼錄也)文曜鈎曰
少微士大夫位也一名處士巫咸曰處士水官也
石氏曰少微伏戲之廷巫咸曰少微天子副主或曰
博士官一曰主衞掖門黃帝占曰少微主藝能之士
若聞如孔子巧如魯班道術之士悉皆主之黃帝占
曰少微星明而行列王者任賢良舉隱逸才用天下安
其不明微而不見賢良不出術士潛藏人主不安春
秋緯曰大夫專權則兵陵地坼少微纖昧石氏曰少
微星明大而黃潤澤則賢士舉而忠臣用石氏曰少
微星微小則賢士退而忠臣廢巫咸曰少微星非其
故女主有憂巫咸曰處士明王命興輔佐出焦延
夀曰少微星近太微若一星獨前入太微西門胡主有
謀賊辟石氏讚曰少微四星逸士位
太微星占四十六
石氏曰太微十星(案司馬遷天官書班固天文志並匡衞十二星驗圖簿及所見星位止十)
(星未詳其占)在翼軫北(門右星入翼九度去極七十六度半在黃道内二度太也)吳龔
天官星占曰太微者天關也南門關千里分為左右掖
郗萌曰太微之宫天子之廷上帝之治五帝之座也
(案張衡靈憲曰太微為五帝之庭)名曰保舍十二諸侯之府也其外蕃
九卿也軒轅為權太微為衡(案續晉陽秋曰桓温入蜀聞有善星者後有大志遂)
(致之夜獨執其手於星下問國社之修短星人曰太微紫微文昌三宫氣候如此决無憂虞五十年外不論耳)
(温不悦遺絹一疋錢五千星人詣習鑿齒曰受□自裁乞命為標楬棺木鑿齒問其故星人曰賜絹令我自縊)
(乞錢買棺故知之耳鑿齒曰君幾誤死君亦知星宿人有不覆之義乎絹以戲君錢供資粮是聽君去耳星)
(喜以此言詣温温歎曰君三十年看儒書不如一詣習主簿)淮南鴻烈曰太微者
主朱鳥也(許慎曰大風之鄉朱鳥)孝經緯曰太微天廷帝以紀
錄出圖五星並設神靈集謀故置將相輔佐執法郎位
少微以議疑巫咸曰太微天子常侍土官也黃帝
占曰太微天子之宫西蕃四星南北列南端第一星為
上將北間為太陽西門門北一星為次將北間為中華
西門門北一星為次相北間為太隂西門北端一星為
上相東蕃四星南北列南端第一星為上相北間為太
陽東門門北一星為次相北間為中華東門門北一星
為次將北間為太隂東門北端一星為上將南蕃兩星
東西列其西星為右執法其東星為左執法廷尉尚書
之象兩執法之間太微天廷端門也右執法西間為右
掖門左執法之東為左掖門帝有四部將軍相有十帝
之所尊貴者為上將相不以廷尉尚書為例洛書曰
太微西蕃將執威誅不順東蕃相執美拒侯王春秋
元命包曰太微權政所在又曰太微為天廷理法平
辭監升授德列宿受符諸神考節舒情稽疑也南蕃二
星東星曰左執法廷尉之象也西星曰右執法御史大
夫之象也執法所以舉刺凶姦者也兩星之間南端門
也左執法之東左掖門也右執法之西右掖門也東蕃
四星南第一星曰上相上相之北東門也第二星曰次
相次相之北中華門也第三星曰次將次將之北太隂
門也第四星曰上將所謂四輔也西蕃四星南第一星
曰上將上將之北西門也第二星曰次將次將之北中
華門也第三星曰次相次相之北太隂門也第四星曰
上相亦為四輔也春秋緯曰天廷微序五統三立法
式成章匡衞星為蕃臣西星將位東星為相位中執法
南兩星端門旁左右掖門五諸侯王
唐開元占經卷六十六
