唐開元占經卷一百二十
龍魚蟲蛇占唐瞿曇悉達撰
龍龜魚蟲瑞
龍
瑞應圖曰王者承天命而天道四通而悉達無益之術
藏而世無浮言言吉則河出龍圖援神契曰天子孝
則大龍負圖也禮記曰聖王用水火金木必時頒爵
位必當年得無水旱之灾妖孽之疾則龍在宫沼天
鏡曰凡龍春見無殃咎瑞應圖曰青龍水之精也乘
雲而上下不處淵泉王者有仁則出又曰君子在位
不有斥退則見禮稽命徵曰王者得禮之制則山澤
谷之中有赤龍瑞應圖曰黃龍者五龍之長也不混
池魚德及淵泉則黃龍應和氣而遊池沼蔡氏月令
章句曰智聽政事則黃龍見瑞應圖曰王者精察賢
德則白龍見河圖曰黃龍負鱗甲成字以授黃帝帝
令侍臣寫之以示天下(注)魏文帝雜事曰黃帝錄圖五
龍舞河此應聖賢之符也尚書中候曰河出龍圖赤
文像字以授軒轅元命包曰唐帝遊河渚赤龍負圖
以出圖赤色如錦牀赤玉為匣白玉為檢黃珠為泥玄
玉為鑑章曰天皇大帝合神制署天上帝孫伊堯龍潤
涓圖在唐典右尉舜等百二十臣發視之藏之大麓
運斗樞曰舜為天子東廵至寽中月臨觀(注云)臨河觀望
月或為丹字也五采負圖出置舜前圖黃為匣如櫃長
三尺廣八寸厚一寸四分而連有石白玉為檢黃金為
匣黃芝為泥封兩端章曰天皇帝符璽五字廣長各三
寸深四分鳥文舜與三公大司空禹等三十人發視玄
色而綈状可卷舒長四十二尺廣九尺中有七十二帝
地形之制天文分度之差(注云)黃帝含樞紐之使也故龍
匣皆黃四合者有道相入也有戶言可開闔也尚書
中候云舜沉璧黃龍負卷舒圖出水壇畔赤文綠字也
大戴禮曰顓頊端抶以有謀疏通以知事養財以任
地履時以象天依鬼神以制義治氣以教民潔誠以祭
祀乘龍而至四海動静之物大小之神日月所照莫不
祗屬又曰帝嚳妙日月而送迎之明鬼神而教事之
春夏乘龍秋冬乘馬括地圖曰禹平天下二龍降之
禹御龍行城既周而還(注)神虛記曰禹乘二龍郭裏而
為御尚書中候曰周公攝命七年歸政成王沉璧於
河榮光幕河青雲浮至青龍御玄甲臨壇吐圖而去(注云)
周公攝政歸美成王制禮作樂天下治和榮光五色從
河水出幕覆其上浮雲從榮光中來青龍者蒼帝靈威
仰之使也玄甲所以裹圖也
蛟
山海經曰禱過之山虎蛟魚身蛇尾音鴛鴦(注云)似蛇四
脚龍之属也說文曰魚滿千頭蛟來為之長率魚而
飛置苛韭水即蛟去淮南子曰蛟龍寝于淵而卵乳
於陵(注云)許慎曰蛟鱉屬乳謂卵自乳者也文子曰王有
道德者天與之地助之鬼神輔之則蛟龍宿其沼(注云)山
海經言蛟龍蛇而四脚小頭細頸頸有白嬰大者十數
圍也
玉龜龜負圖玄龜負書
瑞應圖曰玉龜者為聖國出師曠時至以錄䜟書禮
稽命徵曰制禮作樂改損祭器有鬼神之助則龜負圖
又曰刑殺當其罪賞錫其功立事得禮之宜則龜負
象戴白虎通曰德至淵泉雒出龜書禮含文嘉曰
伏羲德洽上下故地應以龜書伏羲乃象以作卦尚
書中候曰黃帝東廵至洛龜書咸赤文綠字以授軒轅
(注云)虛龜負書所出黃帝咸則也尚書中候曰唐帝沉
璧於洛水龜負書出背甲赤文成字止壇也又曰湯
沉璧於河黑龜出赤文題又曰周公沉璧玄龜青純
(注云)何休觧純綠也謂綠純千歲龜也含光刻背甲書止
洛於壇赤文似字周公視周王乃視龜留不去周公援
筆以世文而寫之書成文消龜去宋書符瑞志曰玄
龜洛書者天符也王者德至淵泉則出
虛龜五色龜在宫沼
瑞應圖曰虛龜者玄文五色神虛之精也上隆法天下
平象地能見存亡明於吉凶不偏不黨唯義是從其惟
龜乎書龜從此謂也虛者德之精也龜者久也能明於
久遠事王者不偏不黨尊耆老不失舊故則神龜出又
曰虛龜似鱉而長合五行之精三百歲遊於藕葉之上
千歲遊於蒲上進一尺二寸王者奉順后土承天則見
宋書符瑞志曰王者德澤湛清畋獵順時則出五色
鮮明龜三百歲遊於蓮葉上三千歲常遊於卷耳之上
禹卑宫室虛龜見春秋禮演圖曰文命將興龜穴蓮
禮記曰聖王用民必順頌爵當時無水旱之災妖孽
之疫則龜在宫池
毛龜四眼六眼八眼龜
宋書符瑞志曰宋文帝三獲白龜孝武帝獲毛龜明帝
獲四眼龜六眼龜八眼龜前書不載當時並以為嘉
祥今附於龜瑞之末并戴(戴當作載)其形以示將來也
比目魚黃魚躍出白魚入舟神魚儛
河
瑞應曰王者明照出遠則比目魚見(注云)爾雅曰狀如牛
脾細鮮紫色兩片相合乃行尚書中候曰湯沉璧於
洛水黃魚雙躍出濟千澶玄鳥隨魚出示止化為玄玉
赤勒日玄精太乙受神命伐天下服(注云)黃土色明土歸
湯玄鳥叶光紀之使天乙湯名天命之伐桀也尚書
中候曰周武王渡於孟津中流白魚躍入於王舟王俯
取魚魚長三尺赤文有字題目下頰右曰姬發遵昌王
燔以告天有火自天流為赤烏(注云)孟津南河津名也右
助天告以伐紂之意姬周姓遵循也昌文王名言武王
之業也宋均注元命包曰燔魚祭天烟火光化為赤烏
烏日中陽物有光明而能照也漢書曰宣帝詔云朕飭
躬齊精所為百姓未濟大河天氣清淨神魚儛河朕之
德懼不能任
赤蛇大螾大螻
禮稽命徵曰王者得禮之制則澤谷必有赤蛇東觀
漢記云安帝生赤蛇盤於妝席之間吕氏春秋曰黃
帝時天見大螾黃帝曰氣勝故其色尚黃其事則王注
曰螾蚯蚓也帝王世紀曰黃帝得螾如虹應劭云神
螾大五六圍長十餘丈也吕氏春秋曰黃帝時天見
大螻黃帝曰土氣勝故其色尚黃其事則王
野蠶成蠒
後漢書曰光武建武元年六月己未即皇帝位大赦天
下野蠶生麻尤盛野蠶成蠒被於山阜民獲其利非一
吳志曰孫權黃龍三年夏有野蠶蠒大如卵由卷野
稻自生改為禾興縣
龍龜魚蟲怪
無雲而龍出黃龍墜龍五色
天鏡曰大兵將至大水為害則無雲龍出春秋合誠
圖曰黃帝將亡則黃龍墜握鏡曰君失木行則春青
龍見國被兵其鄉散亡青狼豕亦然失火行則夏赤失
金則秋白失水則冬黑失土則四季黃皆如上占又
曰蒼龍見國有凶黃龍見國有喪白龍見有兵黑龍見
有憂凶
龍見邑社廷廟
京房曰山見龍過於邑邑遷赤龍見於國不出三年
必有大禍野人為政天鏡曰龍見於社稷必有大戰
流血龍從宫中出讒人聚其國亡地鏡曰龍下朝
廷人君不順四時行出不時龍以冬出當道或鬭邑
中或乳國中或見上腹下背有大戰主憂(春夏秋出不占)墨子
曰昔三苖大亂天命殛之龍生於太廟異苑曰會稽
有獨姥常織蘆布為業以義熙初晒綪於庭忽疾風雷
雨山隂縣東魏家堂屋上有一蒼龍長數丈須臾而散
成綪從風飄亂姥先以大瓮著階下有頃天雨蘆綪滿
瓮視之悉是蘆綪爾日郭中有曝晒者莫不失之後有
盧龍之難尋自散走咸謂是其應矣
龍見井中
潜潭巴曰龍從井中出下為猾謀慮大兵不本而出(注云)
龍從井出聖人在下位今而見勢稍大欲猾亂時主祥
也京房曰井出龍若馬君不守宗廟又曰有德遭
害厥妖龍見井中又曰君行暴惡黑龍從井中出
漢書五行志曰惠帝二年正月癸酉旦有兩龍見於蘭
陵延東里温陵井中至乙亥夜去劉向以為龍貴象而
困於庶人井中象諸侯將有幽執之禍其后呂太后幽
殺趙王諸吕亦終誅滅魏志曰高貴鄉公正元元年
冬十月戊戌黃龍見於鄴井中甘露元年正月辛丑青
龍見軹縣井中二年二月青龍見温縣井中三年黃龍
仍見頓丘冠軍陽夏縣界井中四年正月黃龍二見寧
陵縣界井中(注)漢晉春秋曰是非龍人乃咸以為吉祥
帝曰龍者君德也上不在天下不在地揜而數居於井
非嘉兆也乃作潜龍詩以自諷焉司馬文王見而惡之
五年五月己丑高貴鄉公卒時年二十又曰帝見威
權日去不勝其忿遂帥僮僕數百摻鼓而出文王弟十
七騎校尉伸入遇帝於東門左右訶之伸衆奔走中護
賈充入逆帝戰南闕下帝自用劍衆欲退太子舍人成
濟前刺帝刃出於背陳留王景元元年十二月甲申
黃龍見華縣井中三年二月青龍見軹井咸熙二年十
一月壬戌詔羣公卿士奉皇帝璽綬策禪位於晉嗣王
晉陽秋曰太原五年龍見武庫井中帝觀有喜色百
官將賀劉毅以為不祥孫楚上事曰頃聞武庫井中有
二龍羣官或謂之禎祥而稱賀或有謂之非祥無所賀
可謂楚既失之而齊亦未為得也而龍守鱗翼潛於重
淵或仰攀雲漢遊於蒼昊而今蟠於坎井同雄於蛙蝦
豈獨管庫之士或有隱伏期役之賢沒於行伍故龍見
光景有所感悟耶異苑曰謝晦家室各宅南路上有
古井以元嘉二年汲者忽見二龍甚分明行道住觀者
莫不嗟異有人入井看乃是磚隱起龍形泉從邊出澆
灌殊駛後晦等皆伏法淮南所謂井見而貴臣拘者也
龍逐人
洪範五行𫝊曰秦文公大獵有龍出逐文公公射得之
龍逐人非所當也射而得之非所當射得也射為射妖
龍為龍孽皆瞀亂之君所致也龍者天之象陽之表超
乎衆也射兵革之禍也龍傷獲為擒滅之患是國且有
兵將擒獲也文公感悟改行自新因居汧之隂子孫繁
昌
龍鬭龍死
考異郵曰龍鬭則主將易宋均曰龍君象鬭則將争也
潜潭巴曰日月食之則蛟龍羣鬭京房曰龍鬭邑
中歷數日不止人主且分比兵為憂漢書五行志曰
左𫝊昭公十九年龍鬭於鄭時門之外洧淵劉向以為
近龍孽也鄭小國攝乎晉楚之間重以強吴鄭當其衝
不純修德將鬭三國以自危亡是時子産任政内惠於
民外善辭令以交三國鄭卒亡患此純以德消變之效
也(案春秋經即鄭定公也)續漢書五行志曰桓帝延熹元年河
内野王山有死龍長可數十丈㐮楷以為龍者帝王瑞
天鳳中黃山宫有死龍漢兵誅王莽此易代之徵後魏
代漢
靈龜執龜無文穿井得龜
合誠圖曰玄帝將亡則靈龜執堯錄書曰玄帝之將
終也水不流下則龜無文世語曰晉長沙王從封長
沙至國穿井入地四丈得大石其中有靈龜而長二尺
餘長沙王誅之象也車頻奏書曰苻堅建元十三年
高陸縣民穿井得龜其大三尺六寸背文負八卦古字
堅藏之太卜因而養之十六年而堅死今取其骨稽問
吉凶名曰客龜太卜佐齊魯夢客龜言我歸江南不過
死於秦魯自觧曰龜三萬六千歲而終之必有灾國之
徵
巨魚見丹魚見
京房曰海數見巨魚邪人進賢者疏漢書五行志曰
靈帝熹平二年東萊海出大魚二長八九丈高二丈餘
明年中山王暢任城王博並薨異苑曰勃勃虜都
長安端門外瓮水有聲視水如沸有丹魚長三尺有赤
光國尋滅
河魚逆上及生人魚偃行
京房曰衆逆同志厥妖河魚逆上洪範五行𫝊曰秦
始皇八年河魚逆水上劉向以為魚孽魚隂類民象也
逆水上民將不從君令為逆行也京房易候曰下無
臣大人不實則魚生人運斗樞曰天下將亂則魚偃
無足行宋均曰魚潛伏今見且偃行是弱而降自恣無
所畏也
魚飛魚見屋上
京氏曰魚飛者治國無禮義則魚飛水有淵奥即魚居
焉國無禮義民去焉故魚飛不救有虛邑其救也安民
治業定禮興樂又曰魚入師中司馬將戰勝魚飛集
於司馬鼓上司馬當之地鏡曰魚飛入路中兵作又
曰魚飛去水國有暴兵漢書五行傳曰聽之不聰是
謂不謀君嚴寒氣動故有魚孽魚去水而飛極隂之孽
也京房易傳曰青魚去水飛入道兵將起握鏡曰
魚忽出屋上死道中皆有兵奔敗魏志曰齊王正始
中有二魚長尺集於武庫之屋有司以為吉祥王肅曰
魚生於淵而居於屋介鱗之物失其所也邊將其殆有
乘甲之變而後果有東闕之敗
五色蛇蛇有翼足
淮南萬畢術曰君失春政則倉蛇見於邑即歲多禍君
失夏政則赤蛇見君失秋政則白蛇見君失冬政則黑
蛇見京房曰玄蛇冬出則君凶河圖曰蛇四足四
翼各羣立見則兵作合誠圖曰白帝將亡則蛇有足
伏如人京氏易傳曰青蛇見足軍中將罷
蛇入都邑宫廟
禮記曰威儀曰賤人為君則蛇入都潜潭巴曰朝有
大蛇親属無道將何為宋均注曰蛇隂物而性蠶燕今
而在朝是親属或欲為無道何為言不成也吕氏春
秋曰妖孽生國有遊蛇蛇一西一東漢書五行志曰
皇之不極是謂失德則有蛇孽灾異圖曰外鎮王侯
不祗上命尅暴百姓則龍蛇見京氏曰蛇羣聚大道
上邑有急兵蛇聚於國必有圍城黃蛇見於邑旱長
蛇見大水淮南萬畢術曰君室無故見蛇君且去蛇
無故在牀上君非其子漢書五行志曰左傳文公十
六年有蛇自泉宫出入於國如先君之數劉向以為泉
宫在囿中公母姜氏嘗居之蛇從之出象宫將不居也
又蛇入國將有女憂也如先君之數者公母將薨之
象公惡之乃毁泉臺後二年薨公子遂殺文公之二子
惡視而主宣公文夫人歸於齊搜神記曰魯定公元
年秋有九蛇繞柱占曰以為九世廟不祀乃立煬宫
會稽典錄曰淳于翼字叔通除洛陽市長桓帝即位有
大蛇見德陽殿上翼占曰以蛇有鱗甲兵之應也晉
徵祥說曰大寧中武昌有大蛇居神寺神樹上出頭從
人受食(案京房易妖占曰)大蛇見神寺不出三年有大兵國有
大憂時王敦作逆晉惠帝起居注曰齊有大蛇長三
百餘步又負二蛇長十餘步過市市人悉逐觀之繇齊
城北門入漢景祠須臾不復見京房易傳曰蛇見將
軍營中師罷出則中軍將軍得志或曰得士
蛇鳴君室蛇交市廷蛇衝腹蛇鬭
淮南萬畢術曰為死事則蛇鳴君室京房曰蛇鳴君
室凶地鏡曰蛇交於市及廷中者不出三年必有亡
主各以其國君應之運斗樞曰君失政臣挾私期(期字)
(當作則)蛇衝巴(巴腹蟲也)河圖曰大蛇朝市路羣鬭又去不
去霸者當路淮南萬畢術曰蛇無故鬭於君室後必
争立小死小不勝大死大不勝小大皆死皆不立也
漢書五行志曰左傳鄭厲公時有内蛇與外蛇鬭鄭南門中
内蛇死劉向以為先是鄭厲公劫相祭仲而逐昭公代
立後厲公奔出公復入弟子儀代立厲公自外劫大夫
傅瑕使僇子儀此外蛇殺内蛇之象趙書曰前趙時
安定太守邵琨上言蛇與鼠鬭於郡門而蛇自死
蛙聚蛙與蝦蟇鬭
易辨終備曰蛙聚大盜出運斗樞曰妃色惑主蛙累
入邦門漢書武帝元鼎五年秋蛙與蝦墓羣鬭是歲
四將軍衆十萬征南越
候蚯蚓出蜈蚣入邑蟻聚土候螳蜋
生候蜩鳴
周書時訓曰立夏後五日蚯蚓出不出則臣奪后令冬
至之日蚯蚓結不結則君政不行京房曰見山□蛆
入於邑内殺廣雅曰蜈蚣也又曰蟻無故當道若門
戶城聚土水且傷人易通卦驗曰螳蜋摶蟬□之蟲
乘虛而殺物自隱蔽而有所害捕摶之象也奸人性隂
邪行令失節所生武官不務詰奸故為奸猾事發月令云
小暑至螳螂生周書曰夏至後五日蜩始鳴不鳴則貴
臣放逸立秋之日寒蜩不鳴通卦騐曰遁上九候蟬
始鳴蟬不鳴人臣力争國多妖言
螻蛄集朝廷蚯蚓螻蛄見軍中螻蛄大
如牛
京房易飛候曰螻蛄集朝廷厥咎黜又曰蚯蚓螻蛄
見軍中尤多師將罷有謀者不久地生諸蟲將軍急去
大凶抱朴子曰螻蛄見軍尤生多有軍罷又宜備叛
京氏曰螻蛄大如牛長一丈見邑且有賤人貴
蜂食苖蜂生國蜂入軍中蛾飛蔽日
五行𫝊曰秦昭王委事太后弟穣侯為丞相弟謙蕩君
皆用事私門權傾公朝三十八年上郡大饑山東盡死
民無所食蜂食民苖蜂食民苖者赤祥之災也能飛揚
之類赤挾毒火之色也不當食苖象不當位也故見災
以蜚之蜂見挾毒物之害也天意若曰君不明臣下若
蜂蠆而奪民將為國家害也天鏡曰蜂生國舍内空
亡象兵書曰軍行蜂羣飛蜂及蜜蜂尤多者必大戰
道路防之又曰軍中有蜂鳴移主將敗士卒亡矣
漢書元帝紀曰建昭元年春三月上幸雍祠五畤秋八
月有白蛾飛蔽日從東都至軹道(注)如淳曰三輔黃圖
長安城東北次門號曰宣平城門其外郭曰東都門也
冬河間王元有罪廢遷房陵
蝗生
五行傳曰介蟲者小蟲有甲能蜚揚之類陽氣所生於
春秋為象蟲今謂之蝗皆其類也曰介蟲之孽也說文
曰蝗螽也旱氣動象至使乞貸則生螣舊說螟螣蟊
賊一種蟲也如言寇盜奸宄内外言之耳故捷為文學
曰此四種皆蝗也禮月令曰孟夏行春令則蝗蟲為
灾春秋緯曰愁精所感擾氣所生螽冬生天不能滅
地不能藏潜潭巴曰生蝗蟲兵大起行千里五行
傳曰君行暴虐而賦稅貪叨無厭以師動衆取邑治城
而失衆心則蟲為害爾雅曰蝗蟲食苖心曰螟食苖
葉曰&KR3823;食苖根曰蟊食苖節曰賊董仲舒對灾異曰
佞臣居位貪叨之徵邪人在位則蝗蟲食葉君用臣才
不任職則蟲食莖君用佞人在朝則蟲食節君用奸賊
在位則蟲食根禮月令仲春行夏令蟲蝗為害說文曰
螟蟲食榖心從冥聲吏冥冥犯法即生螟呂氏春秋
曰亂國之妖有螟集其國其年凶淮南子曰政惡生
孽蟲食心京房曰吏為貪狼多螟螣宫室奢蟲食葉
漢書五行志曰春秋魯哀公十二年十二月螟十三
年九月螟十二月螟劉向以為春用田賦冬而螟此三
螟皆虐取民之效春秋漢含孳曰魯室履畝而税貪
恣太過則蝝生漢書五行志曰劉歆以為蝝螕&KR3223;之
有翼(音蚍蜉)食榖為灾黑𤯝也董仲舒以為蝝螟始生也
是時初税畝亂先王制故應是而蝝生詩推度覽曰在
下不臣蟲食葉貸者伐也小臣為政事變其法故立字
貸與伐同其變臣欲殺也京房曰得無節蟲食葉說
文曰野蟲食草根者也吏抵冐取民則生&KR2171;京房曰
臣安禄厥灾蟲食根不絀無德蟲食本害忠孝蟲食根
握鏡曰螟蟲食根咎在女主社稷毛詩義禮曰蟊
長而細或說云蟊螻蛄也螻蛄食苖根為人患詩推
度覽曰傷苗食之賊也京房曰與公侯争蟲食蛬傷
忠臣蟲食蛬史記秦始皇四年十月螟蟲從東方來
蔽天如嚴雪是歲天下失苽瓠漢書五行志曰景帝
中元三年秋蝗匈奴寇邊武帝元光五年秋蝗五將衆
三十萬伏馬邑又四將征匈奴元鼎五年秋蝗四將征
南越元封六年秋蝗兩將征朝鮮太初元年夏蝗從東
方飛至燉煌三年秋復蝗其年貳師征大宛天下奉其
役連年征和三年秋蝗四年夏蝗先是一年三將連衆
十餘萬征匈奴貳師七萬人沒不還平帝元始二年秋
蝗徧天下是時王莽秉政漢書王莽地皇三年夏蝗
從東方來蔽天至長安入未央宫緣殿四年漢兵斬莽
續漢書五行志曰安帝永初四年夏蝗是時西羌寇
亂軍衆征距之連年五年夏九州蝗六年三月去年蝗
處復蝗子生七年二月郡國蝗順帝永建五年郡國十
二蝗是時鮮卑寇朔方用衆征之永和元年秋七月偃師
蝗去年年冬烏桓寇沙南用衆征之續漢書五行志
曰桓帝永興元年七月郡國三十二大蝗是時梁冀秉
政東觀漢記曰馬稜伯威為廣陵太守連年有蝗榖
貴稜奏罷強官薄賦税蝗蟲飛入海中化為魚蝦晉
中興徵祥說曰元帝大興二年徐州及揚州之西江郡
蝗三年冀州蝗皆胡肆暴之徵武帝太元十六年五
月棠邑界有蝗廣千里長三十里許從南來其飛蔽天
害苖稼是時官以賄成皆入私庫貪私苟得之徵也
趙書曰石勒十四年五月飛蝗穿地而生二十日化如
蠶七八日而卧四日蜕則飛周遍河朔百草無遺唯不
食三豆及庥
蜮生蠅蔽蛟虻興䖟大如牛蠛蠓滿
野
春秋漢含孳曰妃黨縱横佞人譛世則蜮生春秋魯
莊公十八年秋有蜮注云蜮短狐也蓋以含沙射人為
災也漢書五行志曰莊公十八年有蜮劉向以為蜮
生南越之地多婬婦人男女同川淫女為主亂氣所生
故宣武名之蜮(蜮由惑也謂之短)是時莊公將取齊之淫女故
蜮至五行傳曰詩云為鬼為蜮則不可得蓋氣精也
詩義禮曰一名射景如鱉三足紀年晉獻公二年春周
惠王居于鄭鄭人入王府多取玉玉化為蜮射人古
今注曰成帝建始元年六月蒼蠅萬數集白虎門朝坐
處蔽地漢書昌邑王賀夢青蠅矢積西階東河五六
石以屋瓦覆發視之青蠅矢也以問龔遂遂曰階下左
側讒人衆多願皆放之賀不用其言卒至於廢詩推
度災曰逆天地絶人倫則蚊䖟興兵書曰軍行逢䖟
尤多者必大戰道路防之異郵曰陳涉即亡景駒為
主項羽誅嬰都制九塞自稱楚王地生神䖟大如牛
淮南子衰世飛蛩滿野許慎曰蛩蠛蠓也
蟄蟲不藏蟲兩足飛蟲反墜蟲生宗
廟
春秋繁露曰木干水冬蟄蟲不藏土干水蟄蟲冬出
潜潭巴曰蟲兩足赤口諸侯強五經異義公羊說后
夫人之家專權擅勢秉持國政蠶食百姓則蟲飛反墜
握鏡曰甲蟲無故生宗廟中不出三年臣背叛兵興
國憂亡天下蟲無故自死用刑暴戕害過京房曰軍
行道逢蟲蛇怒必大戰吏兵與馬賊將死以君大就五
校亂錯故致以怪
唐開元占經卷一百二十
