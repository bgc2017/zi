唐開元占經卷七十八
唐瞿曇悉逹撰
客星占二
犯東方七宿
客星犯角一
甘氏曰客星干犯兩角間白者軍起不戰邦有大喪其
色赤戰所指必有破軍侵城期七十日或三年石氏
曰他星入左角兵吏有來擊者色赤皆以兵擊黃皆以
土訟白皆以義黑皆以死青皆以憂巫咸曰客星入
左角獄多死囚荆州占曰黃星若白星入左角裏有
受咎者又曰獄官吉入右角尉有喜荆州占曰赤星
入左角兵吏有攻者也黃訟土事白以好訟青以憂訟
黑以死訟石氏曰白星入右角兵吏有易者青以憂
去黃以好去白以義去黑以死去海中占曰赤星入
右角兵吏有置兵軍受命者夏氏曰客星入角五榖
傷蝗虫生郗萌曰黑星入右角兵吏有以喪置兵者
色黃若白以好置兵青以憂置兵又曰客星入角將
相后族家有收戮者石氏曰赤星從兩角間過不入
亢中有兵色白有過客色黑有過喪郗萌曰有星出
亢入兩角間君有使諸侯有口令色赤言兵黃言土白
言義青言憂黑言凶石氏曰他星出左角獄吏易者
色赤以兵色黃以好去色白以義去色黑以死色青為
憂郗萌曰有星出左角與星相廹大如缶赤如血其
名為禍星三日三夜不入命曰動兵三年而國亡以其
日占之又曰黃白星出左角獄嗇夫受梃色青有大
憂色黑有死者石氏曰有星出右角有驚將色赤將
不勝青憂黃將去白不戰黑將死海中占曰大赤星
出右角國門有出兵左角國入兵郗萌曰黃星出右
角國有驚(一云兵驚)不戰受地星白者不戰而進色黑青者
戰不勝凶荆州占曰赤星出右角(郗萌曰出右角入左角也)將有
攻吏者國有驚其星不摇散不綂絶戰勝巫咸曰客
星出角臣謀其主賊從外來天下大亂將相將有誅者
海中占曰赤星出角亢間國邑有圍者郗萌曰大
赤星若白星出角亢國有大盗黃星出北止天門中天
下兵在外者罷客星出角兵大起期不出二年荆州
占曰赤星出兩角間國有恐人民驚又曰經兩角間軍
道塞二十八宿山經注曰有客星如半席出於角亢
則其年韓土有死兵公使大臣謀死多災殃郗萌曰
赤星經兩角間國門閉可以觀邑門之閉開也星白軍
在外道塞赤星從兩角間過不入亢中有過兵黃
白星數就右角若左角兵使有受地者赤星大如鋒
矢赤如雞血數就右角若左角兵使遇賊黃帝占曰
大黃星之兩角間有貴客來見君廟將有事海中占
曰黃星起右角之左角尉理受執黃帝曰赤星止兩
角間國門閉其食道絶陳卓曰客星舍角天下有䧟
地郗萌曰客星入舍右角小人有兵多恐兵起不用
石氏曰客星守左角色赤天下大旱五榖不成郗
萌曰客星守左角獄吏多冤石氏曰客星守右角有
大水巫咸曰客星守右角(一曰色赤)多暴虐事郗萌曰
客星守南角間赦(一云黃星守兩角間)不盡出期不出四十日
班固天文志云客星守兩角間姦人在宫庭黃帝占
曰大客星守角白天下中隔不通石氏曰客星守角強
臣寵取國勢他星守角獄多訟巫咸曰客星守角五榖
不登大旱不生草木郗萌曰守角臣謀其主一曰賊
臣從外入又客星守角大旱五榖不熟燋旱不生一
曰色赤守角有兵又客星守角天庭大臣有亂者凶
一曰入天庭十日天下大亂又客星逆行守左角榖
貴荆州占曰客星犯守角大旱五榖不登富人貧
又赤星畱守兩角間有兵國閉青有大獄事白有義來
者黃有土功黑有凶人主有殃
客星犯亢二
甘氏曰客星干犯亢中國不安兵起政亂期一年石
氏曰有星出入角間入亢色赤有過兵白有過客黑有
過喪海中占曰客星數入亢國疾疫出亢疾已夏
氏曰客星入亢人流亡郗萌曰客星入亢天庭十日
天下大亂又客星入亢有小旱期三十日又曰旱
又曰有小水八榖水傷又曰五榖不登為後年(一書云五榖豐)
(人有禮讓)又曰客星入亢兵戰士卒行不出九年又曰天下
大亂荆州占曰客星入亢中天下有德令色白期秋
赤期夏黃期六十日黑期百二十日又有星出氐入
亢中而散人主有病從𢃄而上東官候曰赤星入亢有
宗廟事色黑廟中有喪色青見血白有兵女主有喪
百二十占曰他星入亢有來使者受命於廟色赤言兵
黃言土白言義青言憂黑言憂客石氏曰有星出亢
有出使者以色占赤言兵黃言土白言義青使者憂黑
使者凶一曰多兵郗萌曰有星暴出亢愛臣以口舌
事自殺期一月若一年又黃星白星出廟以北中人有
受賜者又黑星出廟北而南入廟女主有客事者有
廟之事又客星出入亢五榖不登為後年石氏曰
有星經兩角間入亢諸侯客有來者廟將有事有口令
海中占曰大赤星從角就亢人主遇賊郗萌曰客
星與亢合相為亂國易政黃帝曰赤星集亢氐間廊
廟間有陳兵海中占曰客星出亢若守之其國大旱
五榖傷貴人去其鄕人民流亡若芒角變色地動為害
期三年黃帝曰客星守亢國臣不祥巫咸曰客星
守亢有德令郗萌曰客星守亢天下通臣有謀其主
者軍敗不成多䖝蝗糴貴絲貴有竒令又客星守亢
下田傷東官侯曰客星守亢則五榖頻不成糴貴
荆州占曰客星畱守亢色赤旱青黃人去其鄕黃無他
害黑人民流徙貴人憂芒角變色地動摇宫海中占曰
客星犯守國多妖祥
客星犯氐三
甘氏曰客星干入氐中後宫有亂暴兵動期百八十日
遠三年黃帝曰有客星入氐色白即將嗇夫受賜色
黃遷色青黑不死則兇又客星入氐日食地震糴貴
石百五十有竒令(一云糴石千五百榖為玉)石氏曰客星入氐棺槨貴
甘氏曰客星入氐(文曜鉤云守氐)邊邦有獻女者海中占曰
大赤星入氐卒大出郗萌曰客星數入氐有疾(一云没巴)數
出疾已陳卓曰客星入氐兵從邊起若後宫亂暴兵動
五榖不成荆州占曰客星入氐麥麻羊貴黃帝曰客
星出氐(一云入氐)色黃白與兩星齊期十日而赦去兩星二尺
期百日有赦黃帝曰有星出氐若有疾於國外文曜
鉤曰客星出氐人主憂病一曰有德令若邊國有獻女者
郗萌曰有星入氐中而散入主有疾從帶下而上荆
州占曰有星入氐中人主有疾從帶而下石氏曰客星
起氐中天子不安宫移徙女失坐郗萌曰客星乘氐下
星馬牛大貴黃帝曰客星逆行入貫氐中央日月薄食
郗萌曰客星逆入貫氐中大人奪執失威大臣乘國之
權又客星逆乘滅氐有土功事黃帝曰有星守氐色黑
大水其國有復王白廊廟有憂黃有喜赤有兵在廟中近
臣謀弑貴人文曜鈎曰客星守氐人主憂帶下病石
氏曰客星守氐有謀臣欲危其主巫咸曰客星守氐
兵起國亡天下受圖而俱起亡軍海中占曰客星守
氐有德令郗萌曰客星守氐天下中外不通馬不急
行國易政(案後魏志武紀曰桓帝時有黃星見於楚宋之分遼東殷馗善天文言後五十歲當有真)
(人起豐沛間其鋒不可當至五十年而太祖破袁紹天下莫敵)荆州占曰客星守氐
木器布帛倍價郗萌曰客星逆守乘滅氐諸侯王
坐法者誅絶無後
客星犯房四
河圖曰客星干房失春政不法甘氏曰客星干犯房
王國空兵起人饑骨肉相殘黃帝曰客星入房糴石
千錢人多餓死相食多移去其田宅皆期後年石氏
曰客星入房輸食有入者出房輸食有出者赤星入
房國名寳用龍馬貴客星入房諸侯有獻馬者糴大貴
郗萌曰赤星就房國圍又曰入房馬貴出房名寳有
出者客星入左服若右服其有來獻馬者出左右服
人君使諸侯以馬為幣客星入房有大臣弑其君者
又曰入天府天下有變更之令若有急令客星入天
廐之中滿三日而去有赦荆州占曰白星入房下北
門有攻戰排門者在於近臣期百二十日客星入天
府有德令一曰有賊人一曰有兵發一曰天下且有大
喪韓揚曰白星入房赦黃帝曰客星出(玉歴云出若守之)
在陽為旱為喪為饑在隂為兵為水亦為饑班固天
文志曰漢孝武元光元年六月客星見於房二年十一
月單于將十萬騎入武州漢遣兵三十萬以待之郗
萌曰客星出房近臣謀主若暴死期一年又有星出
房左為父次為太子出房右為母次為長女荆州占
曰青星出右驂若左驂而散人主為牛犇敗郗萌曰
客星在表之北多水去下田耕高田在表之南多旱去
高田耕下田客星在中道天下太和馬貴一曰牛貴
客星舍房左右羣臣有奪地者又曰吞藥死者石
氏曰客星守房左驂馬貴客星守房宫有謀臣臣欲
無其主巫咸曰客星守房糴貴郗萌曰客房天下
有急令且恐治馳道又曰馬疾一曰人主以馬為憂
海中占曰客星犯鉤鈐主有犇馬之敗石氏曰客星
犯鉤鈐王宫大亂不出三年
客星犯心五
石氏曰有星入心諸侯有來使者星出心君使人於諸
侯色赤言兵也色黃言土功色白言義色青言使者憂
色黑言客凶甘氏曰赤星入心畱逥之天子不有喪
當兵死夏氏曰客星入心有德令郗萌曰客星入
天子之宫十日成勾已天下有大赦客星入太子宫
太子益官(一本云太子不得代)黑星出房而入心近臣謀主若暴
死期一月中客星入心丞相憂疾又曰大赦期三月
赤星入心右星太子有兵入心左星庶子有兵青
黑星入心右星太子有憂若有罪入左星庶子有憂若
有罪黃白星入心右星太子受賜入左星庶子受賜
甘氏曰客星出心天下大旱兵起滿野車騎用國易
政期三年郗萌曰客星出心中央星以南若左右有
抵罪而走者黃白無故青憂黑死赤以兵隨之又曰
心上有一星去心一尺所有中謀下有星去心一尺所
有外謀星多謀多星少謀少謀多者謂人多也上下俱
星中外俱有謀星遠人遠星近人近近期百日中期在
衝月遠期在一年中荆州占曰以四月五月在心尾
間至七月八月大䖝從東南來黃帝曰有星大如疋
布貫尾判心下星諸侯有來附兵於君者郗萌曰客
星舍心兵起客星逆乘滅心有謀易君者宫内有亂
謀權在宗家得執大臣黃帝曰客星守心不過三旬
有善令赤星大如鋒矢赤如雞血入守心人主遇賊
其出心也行道甚遠人主戮於千里之外聖洽符曰
客星守心五十日不去兵大起國有喪人民以饑亡糴
貴十倍期不出百八十日遠一年巫咸曰客星守心
糴貴人饑兵臣謀有姦臣成勾已有德令期三月十月
稷布大貴郗萌曰客星守心有大土功有大喪大人
當之乂曰人疾客星守心中央星大人憂守太子太
子得立守庶子庶子誅客星守心赤為亡兵青黑為
憂客星守心二十日榖大貴荆州占曰赤星守心
大軍兵滿野車騎用布帛貴媍女運榖三年易改雜
候集曰他星守心其國亡邑有善令天旬占曰客星
守心蜚蝗大起糴大貴十倍萬人饑流亡在道下有謀
反逆者石氏曰客星犯守心宫鐘大鳴劒戟大横大
臣相疑天下兵起心變期急近期七日中期七十日遠
期百八十日荆州占曰客星犯乘守心者大旱天下
偹火近期十日遠期三年
客星犯尾六
黃帝曰客星入尾歲饑人相食多死者聖洽符曰客
星入尾大水其入之順行有德逆行凶石氏曰客星
入尾北夷大饑來降客星入尾人多移徙又曰入
天司空多上功事有尾之禽大貴天下大水黑星若蒼
星入尾故臣有來使者白星入尾箕邊城將侯司空
死之客星入尾皇后有以珠玉簮珥惑天子者客
星入尾多風一曰水祥一曰雨䧏客星入尾宫人惡
之荆州占曰客星入尾天下大振一東一西一南一
北男不得耕女不得織
客星犯箕七
黃帝占曰客星守箕多土功事又曰守箕北小熟守箕
東大熟守箕南小饑守箕西大饑石氏曰客星守箕
天下饑色赤則為兵郗萌曰客星入箕民流亡若出
箕宫人出荆州占曰客星入箕多風暴雨宫女不安
或外國有使來一曰官木用武密曰客星入箕則有
風雨天文總論曰客星入箕有土功事守箕則秋冬
水災天文錄曰客星出於箕民饑大臣有見棄者入
箕北夷饑
唐開元占經卷七十八
