唐開元占經卷三十三
唐瞿曇悉達撰
熒惑占四
熒惑犯西方七宿
熒惑犯奎一
黃帝占曰熒惑入奎中民多疾又曰亂臣弑其主文
曜鈎曰熒惑入奎主偏阿誅不决石氏曰熒惑入奎
中三月魯主死及國相死不死出走北官候曰熒惑
入奎成勾己及環繞之天子災宮殿期六月海中占
曰熒惑潤澤出奎有喜令其變色入奎有偽令來者若
出奎有偽令出使者巫咸曰熒惑從婁逆行至奎有
兵起甘氏曰熒惑入奎環繞之三十日相死三月不
行其國王死不死出走期三年石氏曰熒惑入奎留
二十日以上大臣有匿謀若國有伏賊期八十日若九
月郗萌曰熒惑留奎臣下專權一曰霸者争立孝
經章句曰熒惑舍奎有兵起其民有自賣於縣邑者歲
為下齊伯曰熒惑出入留舍奎天下且有爭言者不
且有伏士出者其國兵至加於魯之城其國無以得之
黃帝占曰熒惑守奎農夫不得耕春秋圖曰熒惑
守奎天下有叛者感精符曰熒惑守奎庫兵當起車
騎用國有死君歲多獄事石氏曰熒惑守奎兵起北
夷侵邊一曰粟有補於民甘氏曰熒惑至奎其國相
譖天下懷憂父子不相信君隔臣蔽又曰民多疾熒
惑守奎摇動進退為赦又曰天下有水民多死巫咸
曰熒惑守奎天下大水海中占曰熒惑守奎其國坐
之三十日不下其君憂郗萌曰熒惑守奎多獄關梁
不通又曰女淫熒惑以二月守奎百日多出盗又曰
女子多乳死者熒惑守奎為溝瀆事一曰有水事
荆州占曰熒惑守奎為王者憂一曰大人當之熒惑
守奎兵起車騎滿野貴人多病若有死者菽粟貴一曰
歲大熟西官候曰熒惑守奎二十日以上大臣有謀
國有兵若有死王兵加於魯國之地期一年熒惑守
奎其國諸貴為孽國有大賊謀在近臣近期三月遠期
九月熒惑守奎兵官當之期百二十日又曰熒惑以
二月守奎多盗賊來二千石多調役之事石氏曰熒
惑守奎色正明留二十日以上下有兵荆州占曰熒
惑逆行守奎女子多暴死
熒惑犯婁二
石氏曰熒惑入婁中三月魯主死入旬相死不死出走
熒惑入婁而守之天下有聚衆兵大起車騎用必有
死君走相天下不熟飢非一國若山林有大盗路不通
期一年遠二年甘氏曰熒惑入婁國有兵人民多死
荆州占曰熒惑入婁天下有聚衆近期四十日遠期
二百四十日兵大起車騎用西官候曰熒惑起芒角
而入婁國且有焚燒倉庫之災石氏曰熒惑逆行入
婁成勾己國有焚燒倉廪庫之災若逆行至奎大兵起
臣謀君將軍為亂期不出年荆州占曰熒惑留婁獄
多奸郗萌曰熒惑出入留舍婁中守之色赤而光明
胡人為凶齊伯五星占曰熒惑出入留舍婁其國必
有名者死石氏曰熒惑守婁即庫兵動民多死熒
惑守婁為有白衣之會甘氏曰熒惑守婁有大臣不
當其位損常制亂政者又曰有水殃民多疾巫咸曰
熒惑守婁中民病大水金銀貴熒惑守婁旱為多火
災五穀貴郗萌曰熒惑守婁有兵北夷侵邊道不通
又曰關梁不通霸者爭立又曰大赦天下又曰北主死
又曰牛多死牛大貴熒惑以二月守婁百日多山盗
一曰女多乳死熒惑守婁之南大赦荆州占曰熒
惑守婁歲大飢若收財物陳卓曰熒惑守婁二十日
以上宫中大臣死期八十日玉歷曰熒惑守奎婁有
名人死民多疾百二十占曰熒惑守婁車騎發有死
軍一曰貴人當獄事海中占曰熒惑入若守婁天子
受賀期三十日遠八月郗萌曰熒惑入守婁其國坐
之一曰守三十日其君憂
熒惑犯胃三
郗萌曰熒惑犯胃為天下榖無實以食為憂熒惑犯
胃為國有暴兵伐中國者石氏曰熒惑入胃主死入
三旬王后死甘氏曰熒惑入胃二十日天下有兵亂
倉粟出郗萌曰熒惑入天府法令更荆州占曰熒
惑入胃國有匿謀其事不行熒惑以三月入胃進退
犯凌百日以上天下倉廩不實國有大兵流血千里
二十八宿山經曰熒惑黃黑繞環胃昴畢憂多疾死
春秋圖曰熒惑之胃賤人當有封者石氏曰熒惑舍
於胃天下大飢有轉粟之令黃帝占曰熒惑守胃糴
大貴河圖曰熒惑守胃其年旱飢民多疫疾倉粟大
出文曜鈎曰熒惑守胃其國貴人戮死賤人當貴一
曰大人有入牢獄者石氏曰熒惑守胃其年旱飢民
多疾王者行仁則大吉(甘氏曰王者行仁則熒惑去也)以火尅金以仁教
義天下無咎熒惑守胃天下藏府有火災甘氏曰
熒惑守胃有水殃海中占曰熒惑守胃三十日其君
憂郗萌曰熒惑守胃大臣不愛百姓一曰牢獄空
荆州占曰熒惑守胃銅貴西官候曰熒惑守胃若其
中星衆者則粟聚星少粟散石氏曰熒惑入胃而守
之三十日不下趙地大急人民半死大兵起客軍敗主
人勝期不出一年巫咸曰熒惑入若守胃東出民擾
郗萌曰熒惑入若守胃牛疾熒惑入若守胃若天
倉四十日旱陳卓曰熒惑入犯守胃貴人有死者若
貴人子繫獄聖洽符曰熒惑逆行守胃天下有急兵
人民飢倉廩用有賦歛之憂若有火災
熒惑犯昴四
巫咸曰熒惑犯昴若入之中國有邊警匈奴大出四夷
兵起國有憂(案晉書天文志曰晉成帝咸和六年十一月熒惑守胃昴八年七月石勒死石虎自)
(立多所殘滅是時雖勒虎僣號而其強常占昴不關太微紫微宫)文曜鈎曰棄法律
熒惑入昴石氏曰熒惑入昴天子有急令郗萌曰
熒惑入昴天下大安無兵有兵亦罷四月五月大赦近
期十五日遠期三十日赦又曰不可為害一曰貴人多
戮死巫咸曰熒惑入昴畢中一入一出即有大兵可
立而待郗萌曰熒惑逆行入昴成勾己天下大赦期
八十日洛書曰熒惑入昴二十日不下國有大衆甲
兵大起將軍有出者(巫咸曰期六十日遠六月)歲大旱人飢海中
占曰熒惑入昴留二十日以上牛馬多疾郗萌曰熒
惑留昴典吏多為奸者甘氏曰熒惑舍昴天下多大
賊郗萌曰熒惑舍昴天下多賦歛巫咸曰熒惑出
入留昴赤色而光因犯以行邊地多警不出三月軍起
在其西北八百里齊伯占曰熒惑出入留舍犯昴多
有立屋室且有兵黃帝占曰熒惑以春三月守昴夏
旱夏守秋旱秋守冬旱冬守春旱熒惑守天獄赦河
圖曰君苛政擾民苦其誅愁氣布則熒惑守昴六月大
怪孝經章句曰熒惑守昴天下多獄其政煩雨澤不
時歲為中巫咸曰火犯守昴四夷兵起甘氏曰熒
惑守昴無罪者誅(案石虎列傳曰十一年冬熒惑守昴五十餘日不移太史令趙攬奏昴趙)
(分也熒惑舍留分其王惡之宜以朝廷寵貴大臣姓王者當之虎於是假以他罪誅中書監王浚欲以消咎於)
(是議者進以宋景三吐仁君之言熒惑退舍夫修短分定命不可延而殺人求福不亦悖乎)巫咸
曰熒惑守昴天下多火災萬物不成人民疾多死海
中占曰熒惑守昴邊境不寧熒惑守昴憂在大人
郗萌曰熒惑守昴大人為亂天下謀主大將出反國政
不安一曰多獄事大將有囚者又曰地裂山崩又曰守
一二日相死火以夏三月守昴至秋糴貴熒惑守昴
男子有急一曰女子有急熒惑守昴當有津河發事
熒惑以二月守昴百日其國有流民荆州占曰熒
惑守昴東齊越負兵守其南荆宋負兵守其西秦鄭負
兵守其北燕趙負兵熒惑守昴星色大而黃馬牛貴
西官候曰熒惑守昴兔多死春三月旱牛馬皆死
熒惑守昴大將有外出者若憂旱野有流血大將死士
卒病百二十占曰熒惑守昴且有急令諸侯謀道不
通陽為中國陰為四夷若陰國有憂石氏曰熒惑若
以三月守昴皆百二十日其國有白衣之聚巫咸曰
熒惑守昴以去後反守之有臣為天子破匈奴者期三
年荆州占曰熒惑若守昴北主突厥王死(宋書天文志曰晉成)
(帝咸和八年七月火入昴是月石勒死)春秋圖曰熒惑經昴畢之間而
守之三十日不出即馬踴其足群兇相續婦兒哀哭無
所止屬民食不足人相食西官候曰熒惑犯守昴中
民疾病一曰赦獄訟疑出囚郗萌曰熒惑中犯乘守
昴兵北征匈奴又曰為天下有禍一曰逆臣為亂
熒惑犯畢五
黃帝占曰熒惑犯畢右角大戰犯畢左角小戰熒惑
犯畢出其北為陰國有憂出其南陽國有憂海中占
曰熒惑犯畢國有畋獵之事黃帝占曰熒惑入畢中
國君有衛守文曜鈎曰熒惑入畢而出之有赦令一
曰有德令爵禄之事期一百八十日巫咸曰熒惑入
畢將相憂一曰國相亂熒惑入畢中各伺其出日而
數之二日期二十日為兵發伺如入處之率一日期十
日軍罷郗萌曰熒惑入畢中有女主喪熒惑入畢
中有大赦令期十五日若三十日將若相憂若其國有
白衣之聚期不出一年熒惑入畢為憂兵其國易主
玉歴曰熒惑入畢將相有咎郗萌曰熒惑出畢中
央主也出旁臣也其行徐憂其行疾無故石氏曰熒
惑出畢陽則旱出陰則水為政令不行五行傳曰熒
惑行畢至昴為死喪(案漢文帝七年熒惑東行行畢陽還畢東北西而逆行至昴南而東)
(行後四年趙王與七國謀反北連匈奴誅死之應)河圖曰熒惑在畢畢天空
也不可為人客為人客者殃罰春秋緯曰熒惑之畢
有德令郗萌曰熒惑與畢合幷光主必亡熒惑留
畢昴間天下道路塞關梁不通熒惑入畢中留二十
日以上兵起期四十日若三月西官候曰熒惑留畢
臣獵不當甘氏曰熒惑舍畢其國多枉刑郗萌曰
熒惑舍畢口六十日貴人誅死一曰貴臣有夷族者一
曰貴臣有餓死者熒惑舍畢之口其國滅無後
熒惑舍畢輔太子奉蕃國熒惑入舍畢邊有兵熒
惑出入舍留畢左右明年小旱又曰明年天下有失地
之君齊伯曰熒惑出留舍畢中軍起三年若居其左
右兵起其野禾豆不入歲小旱必有失土之君春秋
緯曰熒惑守畢口即馬馳人走天下有急兵國有敗傷
人民流亡文曜鈎曰畋獵不時熒惑逆守畢甄曜
度曰熒惑守畢將相有憂白衣之會(郗萌曰期在歲中案宋書天文志曰)
(熒惑守畢占曰萬民飢後大官多喪公主薨亡天子舉哀相繼歲大旱民飢)石氏曰熒惑
守畢天子虐國多枉刑甘氏曰熒惑守畢邊兵大驚
侵凌中國倉穀出又曰敵兵起郗萌曰熒惑守畢不
出二十日若三十日大赦一曰成勾己赦一曰環繞之
赦熒惑守畢有亡國又曰天下多盗一曰大帥將兵
期二十日邑驅掠熒惑守畢太歲子午卯酉有兵
熒惑守畢三十日其君憂若以四月守畢踵大人憂之
石氏曰熒惑守畢有大兵大師為亂郗萌曰熒惑
以四月守畢百日匈奴有降王三十日男子有賫爵命
若有赦令熒惑入畢己去復還守之諸侯女子貴臣
有誅者期不出三年荆州占曰熒惑守畢有走君
熒惑守畢踵人民駭走去家千里兒婦啼哭無所觸抵
留一月大兵連薄留二月二年戰留三月三年戰三月
以上易政熒惑入畢去復還守之有吏臣為天子破
匈奴者期三年熒惑逆守畢兵大起馬頓蹄牛運其
角婦兒碌碌無所止屬萬民去其處飢於菽粟人相食
若其國正不安其留二十日以上貴人當有掠者期七
十日越地凶河圖曰熒惑入畢留守之六十日不下
有女主之喪大臣諸侯相謀邊兵起若有戰期一年
陳卓曰熒惑犯附耳為兵起若將相有喪憂不即免退
熒惑犯觜觹六
石氏曰熒惑犯觜觹其國兵起天下動移甘氏曰熒
惑入觜中天下有善政郗萌曰熒惑入觜觹中伺其
出日而數之期二十日兵發伺始入處之率一日期十
日軍罷甘氏曰熒惑出觜觹間天下亂西方大得東
方大失(西官候曰東方吉西方凶)春秋圖曰熒惑之觜觹大臣且
有憂石氏曰熒惑以觜觹合趙相死郗萌曰熒惑
以觜觹合無光主必亡荆州占曰熒惑留觜觹誅罷
不行熒惑出入留舍觜觹君臣將兵黃帝占曰熒
惑守觜觹將軍反天子之軍破牛馬有急行黃帝占
曰熒惑守觜觹參國有喪期六十日若糴貴文曜鈎
曰逐功臣熒惑守觜參石氏曰熒惑守觜觹西方客
動侵地欲為君王崇禮以制義則國安一曰西羌兵起
熒惑守觜觹君臣和同甘氏曰熒惑守觜觹萬物
不生天下愁悲巫咸曰熒惑守觜觹旱多火災五穀
不成天子不可動兵巫咸曰熒惑守觜觹有石墮其
野者一曰有怪石以入日占何國熒惑守觜觹榖貴入
之石二百不入石一百海中占曰熒惑守觜觹其國
有憂郗萌曰熒惑守觜觹參棄法律又曰小民多傷
熒惑犯守觜觹不出三十日有兵熒惑守觜觹國
易政天下多不孝子父子相鬭鐡器貴一曰禾貴西
官候曰熒惑守虎首一日為十日以上天下兵起斧鉞
用齊伯曰熒惑守觜觹害國之君將兵入於秦之域
矣六畜大疫山谷盡空春秋圖曰熒惑守觜觹有兵
起將為亂若有急令天下斧鉞大用不出百八十日
黃帝占曰熒惑犯觜觹野多反者斧鉞用郗萌曰熒
惑犯觜觹而守之六十日其國有喪大臣有誅被逐者
萬物不生天下飢穀大貴
熒惑犯參七
黃帝占曰熒惑犯參有大將反者兵大連精四方相射
王者不安轉徙宫室石氏曰熒惑犯參左肩大戰星
角明大天下之兵卒起而強微細天下兵弱說題辭
曰熒惑入參主威下國廢文曜鈎曰熒惑入伐有兵
戰守之五日以上大將死郗萌曰熒惑入參若伐天
子憂市一曰君國失市春秋緯曰熒惑逆入參成勾
己天下大亂天子失度大人憂若環繞之主命惡若有
大喪期一年遠三年荆州占曰熒惑逆入參必有一
國之君餓若戮死者春秋圖曰熒惑之參將有憂
郗萌曰熒惑南至參將必有下獄者甘氏曰熒惑舍
伐不出三旬大赦郗萌曰熒惑宿參若伐直横者為
有反臣中兵熒惑入參一月相死二月后死三月君
死西官候曰熒惑入參留二十日以上兵戰出期七
十二日若十月若有喪小兒多傷郗萌曰熒惑逆行
若留止衡中為兵軍起熒惑出入留舍參中天子宫
中兵起黃帝占曰熒惑守參多霜雹河圖曰熒惑
以四月守參其國兵起兵起宮中戰有功若封侯者五
月守之大人有憂下獄者孝經章句曰熒惑守參兵
大殺千里之行淮主亦驚牛馬多死雨澤不時歲為下
石氏曰熒惑守參大將軍反天子之軍破牛馬急行
麥大貴人相食甘氏曰熒惑守參王者不安徙宫室
巫咸曰熒惑守參有怪石墮其野以入内占熒惑
守參旱多火災萬物五穀不成其國有憂海中占曰
熒惑守伐五日人主死郗萌曰熒惑守參足下五日
糴暴賤二十日以上糴大賤三十日有赦一曰四月守
參三十日赦熒惑守參為大人當之荆州占曰熒
惑以四月守參天下金貴郗萌曰熒惑守伐百二十
日成勾己若環繞之大人惡之若有憂期六月荆州
占曰熒惑守參白虎兵起鈇鉞用陳卓曰火守伐天
下更正朔西官候曰火守伐燕王當死其留二十日
以上大人惡之期六十日若秦地凶甘氏曰熒惑守
參有赤星出參中邊有兵石氏曰熒惑以四月守參
火入舍金錢發熒惑入參守之二十日以上兵起於
野將軍出戰有死將石隕其野多反者熒惑與龍星
並見參中天子更政有戮死臣熒惑與彗星若妖星
見參伐天子更政妖星一名望能郗萌曰熒惑經參
能見參伐大國君為臣所謀熒惑與彗星見參大國
君不吉
唐開元占經卷三十三
