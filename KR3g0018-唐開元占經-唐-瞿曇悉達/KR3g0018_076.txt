唐開元占經卷七十六
唐瞿曇悉逹撰
雜星占
星晝見一
甘氏曰星與日並出名曰女嫁星與日爭光武且弱文
且強女子為主而昌在邑為喪野為兵辨終偹曰星
晝見虹不藏臣人生海失常主滛於色酒湎沉慎失職
出遊遨甘氏曰明星奪日光天下有立王吕氏春
秋曰武王勝殷將二虜而問焉曰若國有妖乎二虜對
曰國有妖星晝見甘氏曰星無故常晝見者名女王
不出三年大水浩洋若有女王立京氏曰晝星見人
臣有奸心上不明臣下縱横修撰孝經雌雄圖曰一
星晝見者君子失國亡道入邊為虜魏氏圖曰一星
晝見者君子失國亡世當敗必死雌雄圖曰二星晝
見者皇后失勢以刑死一曰公亡刑則失度為羌狄所
賊又曰有白衣問詐在宫中魏氏圖曰三星晝見
者君有亡邦憂羌人入界欲為天子一曰臣有憂其世
絶又曰參與辰俱見天下有兵二邦相攻血流孝
經内記曰三星在日上下者外人欲殺奸在後宫又
曰三星在日左右者臣欲殺君與將軍共為一心雌
雄圖曰三星晝見者臣有大憂公卿為夷狄賊所害
又曰四星及五星晝見者王侯為外界人所殺一曰君
弟有死憂内記曰四星在日上下者王侯欲伐國政
之憂魏氏圖曰北斗晝見者君死亡絶後嗣也
恒星不見二
楊泉物理論曰凡無名之星一見一不見唯二十八宿
度數有常故曰恒星左氏傳曰魯莊公七年四月辛
卯夜恒星不見(恒常也謂常見之星也辛卯四月五日夜月光尚微盖時無雲日光不以昏没)
(也)夜中星隕如雨(如而也夜半乃有雲星落而且如雨其數多也皆記異也日光不匿)
(恒星不見云夜中者以水漏也)傳曰恒星不見夜明也星隕如雨與
雨偕也(偕俱也)榖梁傳曰常星者在位人君之類不見
者無君之象也公羊傳曰恒星布列四方助天為光
明諸侯之象不見者象諸侯之背叛不佐王者奉順法度
春秋緯曰恒星不見言周制絶滅衆燿隕亂運斗
樞曰蒼帝行失則列星滅雒罪級曰恒星不見主嚴
法度消助佐期曰列星不見精無耀天子失政諸侯
横暴董仲舒曰常星二十八舍人君之象也衆星者
萬民之類也列宿不見象諸侯微也許慎曰衆星者
庶民之象也與列宿俱亡中國微滅也鄭玄曰恒星
謂列舍持天子之正也不見者諸侯乘天子禮義法度
又夜明象諸侯概然將強大也河圖舍占篇曰將失
政不法則星亡尚書中侯准䜟哲曰煌煌之滅(闕)失
權流頓斬恒星滅
星鬭占三
吕氏春秋曰至亂之化有星鬭班固天文志曰辰星
與他星相遇而鬭天下大亂
衆星摇動四
洪範天文星變占曰漢武元光中天星盡摇上問候星
對曰星摇民勞也後征伐四夷百姓勞於兵革也
星隕占五
京房易傳曰星者隂精也五行之形其體在下精燿在
天百官之本各因其原星飛反行萬民不安太星隕下
陽失其位災害之萌也其救也人君當悔過反政克己
責躬省徭役安國封侯以寧民為先則宿正矣洪範
傳曰星者在位人君之類也隕者衆其隕墜失其所也
夜中然後隕者言不得終其性命中道而敗或曰象
其叛也夜中然後反者言當以中和之道反之也天變
所以語人也防惡遠非隕卑有微將以安之也班固
天文志曰夜中星隕者為中國也鹽鐵論曰常星猶
公卿也衆星猶萬民也列星正則衆星齊常星亂則衆
星墜感精符曰天下無法度莫能相治患禍並見四
夷為邪則星隕皆失其正異姓起行貪奢強國并兼民
流彼邦此王者失執諸侯起覇之異董仲舒曰星隕
者君主太盛臣下墜落之象也省刑罪無加賢臣以救
之洛書曰衆星隕不言侯伯伐王天鏡曰國易主
則星墜國有大凶其主亡則衆星墜董仲舒曰衆星
墜民失其所也荆州占曰星墜當其下有戰場天下
亂期三年推度災曰奔星之所墜其下有兵列宿之
所墜滅家邦衆星之所墜萬民亡運期授曰黃帝亡
也黃星墜文曜鉤曰鎮星墜海水溢考異郵曰黃
星騁海水躍運斗樞曰黃星墜海水傾淮南子曰
奔星墜而渤海决(許慎曰奔星流星也)天官書曰宋襄公時隕
如雨(杜預春秋曰如而也星落而且雨也)大子微諸侯力政五伯代興更
為民主自是之後衆暴寡大并小並為戰國京房曰
星以春三月墜歲凶不登其二月大殃秋三月墜兵起
八月大殃左傳曰星隕如雨與雨偕也洪範曰此
象天子微弱民將去土諸侯起覇終於微滅之應也
潜潭巴曰星隕如雨厥民叛下有專討歸衆京房曰
人君不仁傷胎孕殺無辜則歲星失度星隕如雨不收
則弟殺兄臣誅君其救也内慈仁敬讓外慮恩施惠無
犯四時歲星承度隕星上覆列宿又曰君不任賢厥
妖天雨星也漢書曰成帝永始二年二月癸未夜過
中星隕如雨長一二丈繹繹未至地滅至雞鳴止谷永
對曰日月星辰燭臨下土其有食隕之異即遐邇幽隱
靡不咸覩星附麗於天猶庶民附麗王者君失道也綱
紀廢頽下將畔去故星畔天而隕以見其象春秋記異
星隕最大自魯莊公己未于今再為見臣聞三代所以
喪亡者繇婦人羣小沉湎于酒書云乃用其婦人之言
四方之多罪逋逃是信是使詩云赫赫宗周褒姒滅之
顛覆厥德荒湛于酒及秦所以二世而亡者養生太奢
奉終太厚方今國家兼而有之社稷宗廟之大憂也
天鏡曰星墜為石天下兵起流血萬里又曰國有兵
凶則星墜為鳥獸京房曰天下將亡則星墜為飛蟲
又曰歲大饑大殃則星墜為粟豆又曰天下大兵則
星墜為金鐡天鏡曰天下有水則星墜為水又曰
國有大饑有兵流血則星墜為上又曰國主亡有兵
則星墜為草木又曰兵起國主亡則星墜為沙京
房曰星墜為人而言者善惡如其言又曰國有大喪
則星墜為龍河圖曰將失政不法石墜星亡援神
契曰星墜石墜大人憂京房曰星墮化為石臣下倍
主主妄行又曰兵將作妖星隕為石天官書曰星
墜地則石也河濟之間時有墜星左傳曰僖十六
年春隕石于宋五隕星也周内史叔興聘於宋宋襄公
問曰是何祥也吉凶焉在對曰今兹魯多大喪明年齊
有亂君將得諸侯而不終退而告人曰君失問是隂陽
之事非吉凶所生也吉凶由人吾不敢逆君故也洪
範占曰明年齊桓公卒五子爭國宋公伐齊行霸後六
年為楚所敗不終之應也抱朴子外圖曰隕星者其
精耀非隕其質也隕石于宋五非星也俗人視天上惟
有日月與星計言從天上墮惟當是此三物而日月常
在故謂墮者必是星耳天或雨血雨魚雨灰雨草木雨
兵雨石雨榖如此是天降怪異無所不有春秋時隕石
所謂雨石者也何必星乎或四方高山之石飛行為怪
墜之於地耳其妖大甚不可悉載史記秦始皇三十
六年有墜星下東郡至地為石黔首或刻其石云始皇
死而地分始皇問之遣御史遂問莫服盡取石旁舍人誅
之燔其石洪範占曰是歲始皇崩三年而秦滅亡
趙書曰石勒時有星隕魏郡鄴縣東北六十里初有黑
黃雲如幕長數十疋交錯音聲如雷墜地熱氣如火塵
起連天時左右有私鋤者皆震疊塵止經視之土猶帶
熱求覓見有一石方一尺青色而輕擊之聲如磬未幾
石勒死虎殺其子而自立
唐開元占經卷七十六
