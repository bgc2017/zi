唐開元占經卷九十三
唐瞿曇悉達撰
候星善惡雲氣占
元日祥瑞
漢魏鮮正月朔旦八風占云風南來大旱西南來小
旱西來有兵西北來有胡兵胡豆成北方來為中
歲東北來為上歲東來大水東南來人病歲惡
八風各與其衝對課多勝少疾勝徐自旦至食時為
麥食時至日昳為稷昳至晡時為黍晡時至下晡為菽
下晡至日沒為麻
風從北來宜客南來為主吉西來宜客東來宜主西北來
宜客東南來宜主西南來有謀不成東北來主客俱不
利若風熱冷異常或暴急昏濁又當以八卦暴風占之
京房占正月朔日候八風從乾來有憂兵坎來有大水
艮來人疾疫歲内有䖝蝗震來陽氣干歲大旱有喪巽
來年内多風傷五穀離來歲旱大熱多火灾坤來有疾
疫道上多死人兊來有兵事
八節日氣候
立春正月節其日晴明少雲歲熟隂則旱䖝傷禾豆風
從乾來暴霜殺物榖猝貴坎來冬大寒胡兵内擾
艮來五穀熟震來氣洩物不成巽來多風䖝離
來旱傷物坤來春寒六月水人多愁土功兊來早霜
兵起
春分二月中其日東方有青雲歲熟晴明物不成風
從乾來歲多寒金鉄倍貴坎來豆菽不成民飢病
艮來夏不熱米貴一倍震來五穀成亦無盗賊巽
來䖝生四月多暴寒離來五月先水後旱坤來小
水人多瘧疾兊來春寒八月國有憂有兵
立夏日南方有赤雲歲豐清明則旱風從乾來其年凶飢夏霜
麥不刈坎來多雨水魚行人道艮來山崩地動人
疫震來雷不時擊物巽來其年大熟離來夏旱
禾焦坤來萬物夭傷兊來蝗䖝大作
夏至日南方有赤氣則熟晴明則旱風從乾來寒傷
萬物坎來寒暑不時夏日多寒艮來山水暴出
震來八月人多疾巽來九月風落草木離來五榖
熟坤來六月雨水横流兊來秋多雨霜
立秋日有白雲及小雨則吉晴明物不成風從乾來甚寒多
雨坎來冬多雪多隂寒艮來秋氣不和震來秋
多雨雹人不和草木再榮巽來内兵猝起離來兵
戎不利多旱坤來五穀熟兊來兵起將行
秋分日西方有白雲則善晴明物不成風從乾來人
多相掠坎來多寒艮來十二月多隂寒震來人
疫再花不實巽來十月多風離來兵動國南七百
里坤來土功興兊來五穀大收
立冬日晴明小寒人君吉天下喜風從乾來君令行天下安
坎來冬雪殺走獸艮來地氣洩人多病震來人不安居
多寒㢲來冬温明年夏旱離來明年五月大疫
坤來水泛溢魚塩倍多兊來妖言為幻兵在山澤
冬至日有雲雪寒明年大豐晴明物不成風從乾來
強國有憂多寒坎來歲美人安艮來正月多隂
震來雷不發大雨併巽來百虫害物離來冬温乳
母多死水旱不時人疫坤來䖝傷苗多水兊來明
年秋雨兵起
立夏巽卦王風從乾來為一逆小凶立春艮卦王風
從坤來為二逆兵起立秋坤卦王風從艮來為三逆
穀無實立冬乾卦王風從巽來為四逆人去其鄉秋
分兊卦王風從震來為五逆帶刀入市
冬至坎卦王風從離來為六逆人民潰散夏至離卦
王風從坎來為七逆臣子為亂春分震卦王風從兊
來為八逆殿上有刺客
七十二候當候不候
正月
是月也東風解凍蟄蟲始振魚陟負冰獺祭魚候雁北草木萌動
孟春行夏令則雨水不時草木早落國時有恐行秋令
則其民大疫猋風暴雨總至藜莠蓬蒿並興行冬令則水
潦為敗雪霜大摯首種不入
二月
桃始華倉庚鳴鷹化為鳩玄鳥至雷乃發聲始電
仲春行秋令則其國大水寒氣搃至宼戎來征行冬令則
陽氣不勝麥乃不熟民多相掠行夏令則國乃大旱暖
氣早來䖝螟為害
三月
桐始華田鼠化為鴽虹始見萍始生鳴鳩拂其羽戴勝
降于桑
季春行冬令則寒氣時發草木皆肅國有大恐行夏令
則民多疾疫時雨不降山陵不收行秋令則天多沉隂
滛雨早降兵革並起
四月
螻蟈鳴蚯蚓出王瓜生苦菜秀靡草死麥秋至
孟夏行秋令則苦雨數來五穀不滋四鄙入保行冬令
則草木早枯後乃大水敗其城郭行春令則蝗蟲為敗
暴風來格秀草不實
五月
螳螂生鵙始鳴反舌無聲鹿角解蜩始鳴半夏生
仲夏行冬令則雹凍傷穀道路不通暴兵來至行春令
則五榖晚熟百螣時起其國乃飢行秋令則草木零落
果實早成民殃於疫
六月
温風至蟋蟀居壁鷹始摯腐草為螢土潤溽暑大雨時
行
季夏行春令則穀實觧落國多風欬民乃遷徙行秋令
則丘隰水潦禾嫁不熟乃多女災行冬令則風寒不時
鷹隼早鷙四鄙入保
七月
凉風至白露降寒蟬鳴鷹乃祭鳥天地始肅禾乃登
孟秋行冬令則隂氣大勝介䖝敗榖戎兵乃來行春令
則其國乃旱陽氣復還五穀不實行夏令則其國火灾寒
熱不節民多瘧疾
八月
鴻鴈來玄鳥歸羣鳥養羞雷始收聲蟄䖝坏戶水始涸
仲秋行春令則秋雨不降草木生榮國乃大恐行夏令
則其國乃旱蟄虫不蔵五穀復生行冬令則風災數起
收雷先行草木早死
九月
鴻鴈來賓雀入大水為蛤菊有黃華豺乃祭獸草木黃
落蟄䖝咸俯
季秋行夏令則其國大水冬蔵殃散民多鼽嚏行冬令
則國多盗賊邊境不寧土地分裂行春令則暖風來至
民氣解惰師興不居
十月
水始冰地始凍雉入大水為蜃虹蔵不見天氣上升地
氣下降閉塞而成冬
孟冬行春令則凍閉不密地氣上泄民多流亡行夏令
則國多暴風方冬不寒蟄虫復出行秋令則霜雪不時
小兵時起土地侵削
十一月
鶡鴠不鳴虎始交荔挺出蚯蚓結麈角解水泉動
仲冬行夏令則其國乃旱氛霧冥冥雷乃發聲行秋令
則天時雨汁瓜瓠不成國有大兵行春令則蟲螟為敗
水泉咸竭民多疾癘
十二月
雁北鄉鵲始巢雉雊雞乳征鳥厲疾水澤腹堅
季冬行秋令則白露蚤降介䖝為妖四鄰入保行春令
則胎夭多傷國多痼疾命之曰逆行夏令則水潦敗國
時雪不降冰凍消釋
唐開元占經卷九十三
