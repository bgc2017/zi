唐開元占經卷一百十二
竹木草藥占唐瞿曇悉達撰
草木休徵
朱草
孫氏瑞應圖曰朱草者草之精也聖人之德無所不至
則生鶡冠子曰惟聖人能正其音調其聲故德上及
泰清下及泰寕中及萬靈朱草生尚書大𫝊曰德光
地序則朱草生淮南子曰太清之世流黃出朱草生
春秋運斗樞曰璇星得則朱草生尚書侯曰文命
得成俊乂在官朱草生郊魏略曰文帝欲禪朱草生
於文昌殿側大戴禮曰朱草生日生一葉至十五日
止十六日落一葉
嘉禾
春秋感精符曰德淪於地則嘉禾生春秋運斗樞曰
璇星得則嘉禾液
福草
禮斗威儀曰君乘木而王福草生於廟中瑞應圖
曰福草者宗廟齋敬則生宗廟中
芝草
運斗樞曰瑶光得則陵出芝草瑞應曰芝草者親近
耆老養有道則生地鏡曰敬事耆老不失舊故則芝
草生
禾連理
地鏡曰不失民心則木連理生
木同本異枝
京房曰有木同本而異枝是華光國有吉昌五榖登他
民歸國京房傳曰樹同本異末君有慶諸侯朝
木卒長
地鏡曰國治樹木卒長自大其君方有嘉京房易傳
曰木成員圍以上一夜長數丈當有臣強於君
木生君屋上及朝廷
地鏡曰木卒生人屋室上其地出聖人京房易傳曰
木生於君屋上及朝廷其君有聖子
木生木及木垂枝
地鏡曰木生木國益土又曰木生枝盡向下者大吉
木偃自起及木生有實
京房曰有偃木而起歲有大吉木生有實其邑有慶
竹木咎徵
竹木自死疾疫非時枯落
地鏡曰竹栢枝遍一百里是謂隂消陽國必亡又曰
竹栢夏枯王侯失位又曰樹木非其時而枯是謂金
尅伐不出一年暴兵外國來又曰凡樹忽生死主易
兵將至又曰社樹自死世主國君亡京房曰有木
夏落葉有兵喪京房易侯曰秋葉落七十步人民移
徙大飛揚人民離鄕地鏡曰木葉非時落去本七十
步國有兵民棄故鄕
木生復死
京房易侯曰枯楊生荑斷枯復生天辟當之地鏡曰
竹葦樹木枯死忽復生輔臣執政流其令又曰枯木
冬生易謂隂陽易位不出二年國有喪小人近君子亡
又曰木實當死者反生世主凶京房易傳曰木枯
而生不及二年國有大喪上貪色以寵人為主又曰
枯楊生花國后當之
木冬榮
地鏡曰木冬生有兵民流一曰君失政又曰木冬華
當生反死京房曰木冬生王者不平有卿相出走
又曰有木冬榮黍不成又曰木冬生國后當之
木再榮
地鏡曰木一歲再花實有兵民流又曰木再榮世主
堕手姬女致兵之象又曰桃再花夏有霜杏再花夏
有電李再花春有霜榆再莢有寬令當死反生又曰
木春冬再作實世主凶秋夏再花實隣國逼之京房
曰木歲再花國后當之又曰木一歲再實隣國來其
國又曰木再榮於夏后亡國有喪若五榖不熟百姓
罷作
桑榖自生朝廷及木生不入土
地鏡曰桑榖俱生於廟廷世主廢賢用不肖又曰木
生不入土而獨立天下危
木卒生道中及木卒枝
地鏡曰木卒生道中君失治九宫廢又曰木無故一
夜十枝藂生邑將虚
木傷葉及木自鳴
地鏡曰木生一枝偏無葉歲惡民飢又曰木忽自鳴
主死自鳴作金聲者主地方分裂
木哭泣及出血并生齒
地鏡曰樹木泣天下有兵京房飛侯曰樹哭實邑虚
虚邑實地鏡曰木無故血出及汁流出地邑敗有兵
京房曰伐木有血侯王有憂又曰林木生齒有兵起
榆莢不落
京房曰榆莢不落國受大咎
竹實反枝
地鏡曰竹實衆鳥羣行不出二年大飢又曰竹忽實
而枯主易民飢又曰國中竹皆盡枯地失
黍穄生疣
京房易傳曰黍生疣大君有憂相去亡穄生疣大君憂
大臣死
蓬葉生
京房易傳曰蓬葉繁興歲不熟
唐開元占經卷一百十二
