唐開元占經卷二十七
唐瞿曇悉達撰
歲星占五
歲星犯南方七宿
歲星犯東井占
黃帝占曰歲星入東井軍在外歲星進兵退歲星退兵
進郗萌曰歲星入東井一南一北侯王憂又曰害於
黍稷黃帝占曰歲星入東井留二十日以上易正朔
又曰天下有土功川瀆之事期十月若十一月义
曰居其東五穀不成居其南國君病諸侯多死居其西
者及兒子多死居其北有改令黃帝占曰歲星出入
留舍東井三十日天下一國有水者陳卓曰歲星在
東井兵起近期一年遠五年黃帝占曰歲星中犯東
井人君有戮者陳卓曰歲星犯守東井王者法令急
多獄事其年大水民饑天下改令郗萌曰歲星中犯
乘東井其國内外有兵起(案孝武帝政和二年四月乙卯歲星在東井占曰兵起近)
(期一年遠五年到三年正月匈奴入五原酒泉殺两都尉三月遣將軍廣利七萬人出五原御史大夫高成將)
(兵三萬人出河西重合保馬通將四萬騎出酒泉與虜戰多斬首廣利敗匈奴積三年又案魏甘露三年三)
(月庚子歲星順行犯東井距星占曰兵起到景元元年己丑太后令曰昔日立東海王子&KR0008;悖逆不道自䧟大)
(禍以民禮葬之京師嚴兵積二年三月)荆州占曰歲星去東井七寸七
日以上至一百五十日則王者用法大臣修度天下和
平石氏曰歲星守東井河溢甘氏曰歲星守東井
法令急多獄事其年大赦黃帝占曰歲星守東井歲
大饑人民疾病黃帝占曰歲星守東井南男子多寒
熱病郗萌曰歲星守東井大人多病若有喪守其北
多暴雨又曰歲星守東井若將相死一曰君死又曰
糴貴石氏曰歲星守東井旱荆州占曰歲星守東
井道上多死人黃帝占曰歲星守東井水郗萌曰
歲星守東井百物五穀不成久守之金錢易陳卓曰
歲星守東井百川皆溢郗萌曰歲星入若守東井有
土功事又曰歲星入犯乘守東井留三日以上其歲
諸侯當之感精符曰五精入東井從歲星聚殺白而
發黃神奉絶用兵卒亂以義得天下石氏曰歲星逆
行東井有兵一曰歲星守東井有兵(案宋書天文志曰晉永興二年九月)
(歲星守東井占曰有兵井又秦分也是年荀晞破公師蕃張方破范陽王虓關西諸將攻河間王顒顒奔走東)
(海王迎殺之)郗萌曰歲星逆行東井其君出入不時陳
卓曰歲星逆行東井山川壅寒又曰歲星中犯乘守
東井若鉞人君有戮死者又曰歲星環繞鉞諸侯誅
一曰赦(案魏武帝甘露二年八月壬午歲星犯鉞其年九月庚寅歲星逆行井鉞到三年征東將軍諸)
(葛誕誅積六月應)黃帝占曰歲星入鉞大臣誅一曰歲星入
鉞賢相死郗萌曰歲星干鉞者為斧鉞用又曰歲
星中犯乘守鉞其國内亂兵起
歲星犯輿鬼二
郗萌曰歲星入輿鬼相誅巫咸曰歲星入輿鬼為十
日以上金錢大散於諸侯期六十日若十月石氏曰
木入輿鬼大臣誅一曰亂臣在内(案漢孝武帝後元二年十月戊午歲星在)
(輿鬼中占曰大臣有誅者一曰有金錢之賜令近期一年遠五年到昭帝始元二年二月賜諸侯王列侯進宗)
(室金錢各有差七月賜天下民牛酒到四年六月復賜丞相以下至郎吏錢帛各有差廷尉李种有罪棄市)
(在期内如占說月又案漢宣帝元康二年六月歲星入輿鬼到四年三乃出占曰歲星入輿鬼滿數十日金)
(錢帛之施諸侯一曰大臣誅一曰歲樂糴石三四十錢一曰有大喪近期一年遠五年其月詔賜天下將吏二)
(千石諸宗室高年錢帛男子爵女子牛酒是比年豐穀石五錢大司馬衛將軍張安世薨到神爵二年司隸尉)
(盖寬饒有罪自殺星乂案魏甘露四年四月甲申木犯輿鬼東南星東南主兵占曰木入輿鬼大臣有誅者)
(金錢之令到景元元年五月尚書王經伏誅到也六月當逆鄉公即位賜天下民爵積一年二月)石氏
曰木犯守鬼積尸邦有兵犯南星王有疾崩若戮死者
近布帛發布帛近金錢發金錢近馬發馬近兵發兵七
寸以内為近其守之三日以上所發明審也又曰歲
星逆行出鬼陽男坐之隂女坐之出鬼左貴女坐之右
為貴人坐之抵其中央君坐之郗萌曰歲星去五諸
侯入輿鬼諸侯世子有疾死者期六十日去天高入輿
鬼不出百二十日大人惡之石氏曰歲星出入留舍
輿鬼五十日不下有大喪六十日不下國相不明百日
不下民半死郗萌曰歲星舍輿鬼東北麻豆成稻不
成舍東南豆麦熟有渴死人舍西南萬民多喪舍西北
黍稷成麥不成早蠶不熟晚蠶熟舍中歲樂石三四錢
黃帝占曰歲星處輿鬼南有易君處其北國易相處
其西殺老人一曰殺姙子者甘氏曰歲星犯輿鬼人
君必有所戮巫咸曰歲星守輿鬼天子賜諸侯金錢
郗萌曰歲星守輿鬼五穀多傷民以饑死者無數又
曰多狂病死者海中占曰歲星守輿鬼角動有殺主
者色黑誅死不成石氏曰歲星犯天尸國有兵王者
病疾一曰人君有戮死者海中占曰木守鬼出其北
旱出其南雨水五穀熟郗萌曰歲星逆行輿鬼其君
不聦明用財奢浮過度治衰荆州占曰歲星逆行輿
鬼其君不聦於事荆州占曰歲星入輿鬼財寳出
荆州占曰歲星入輿鬼亂臣在内有屠城郗萌曰歲
星乘質鈇鉞用荆州占曰歲星乘質君貴人憂金玉
用人民多疾從南入為男從北入為女從西入為老人
從東入為丁壯若棺木倍價司馬彪天文志曰歲星
入輿鬼為死喪荆州占曰歲星干犯守輿鬼者皆為
天下有大喪陽為后左為天子右為貴臣又隨所守主
物王者發之不出七十日石氏曰歲星守輿鬼為大
人有祭祀事郗萌曰歲星守輿鬼大人以命終又
曰歲星守輿鬼西南皆為秦漢有反臣以赦解之
歲星犯柳三
郗萌曰歲星入天庫以饑起兵一曰五穀收入石氏
曰歲星入柳諸侯有慶賀天下安寕五穀豐熟不出其
年民人歌舞而行又曰歲星處柳東晚穉不成處其
南有易君處其西殺老人一曰殺姙子一曰民疾處其
北貴人徙一曰國昜相又曰歲星處柳南地必動處
其西民疾歲大水一曰大人坐甘氏曰歲星守柳貴
臣得地有德令不出九十日石氏曰歲星守柳人饑
巫咸曰歲星守柳多水災萬物五穀不成郗萌曰
歲星守柳多獄不然獄空又曰守天相政事急民有
千里之行陳卓曰歲星逆行柳隂女主坐之逆行柳
中其君坐之若逆行柳陽男坐之若逆行柳左右坐貴
親郗萌曰歲星與柳合同光其國將大強荆州占
曰歲星與熒惑合柳歲星色赤兵起黃白五穀傷黑為
憂靑而角赤兵起近期三十日遠六十日郗萌曰歲
星守柳有反臣中兵也海中占曰歲星居柳歲和熟
又曰歲星出入留舍柳九十日不下將軍出又曰
歲星逆行柳其君不敬祭祀
歲星犯七星四
荆州占曰歲星入七星五穀多傷天下盗賊起期一年
陳卓曰歲星出入留舍七星其國有以義致天下
郗萌曰歲星居七星歲和同又曰歲星處七星民疾
處其西歲水陳卓曰歲星犯七星天子憂兵功臣受
封甘氏曰歲星守七星皇天以祐王者其邦獲五福
九十年陳卓曰歲星與七星同光者以粟當錢巫
咸曰歲星守七星旱多火災萬物五穀不成有兵饑
海中占曰木犯七星使者滿道子弑父臣弑主荆州
占曰歲星犯七星王者敬天宗廟有禮天下和平郗
萌曰歲星逆行七星其君衣服不法荆州占曰歲星
逆行七星處其南地伏動處其西大人坐之處其北貴
人徙黃帝占曰木犯七星逆臣為亂郗萌曰歲星
逆行七星地動黃帝占曰木守七星為反臣也一曰
夏物不成石氏曰木守七星有兵郗萌曰歲星守
七星反臣中兵也甘氏曰歲星入七星有君置太子
者郗萌曰歲星留守七星天下大憂憂中央
歲星犯張五
石氏曰歲星入張天子有慶賀之事天下大樂穀大豐
荆州占曰歲星入張不出一年天子有慶賀之事天
下大樂巫咸曰歲星入張星多火災萬物五穀不成
郗萌曰歲星出入留張舍三十日不下有兵六十日
不下更立侯王石氏曰歲星守張民人病疫一曰其
歲民多心腹疾郗萌曰歲星居張歲和熟甘氏曰
歲星守張其國大豐守之一年七年昇平君臣同心
又曰歲星處張南地必動若六畜貴處張西其歲水
荆州占曰歲星守張四十日至百二十日隂陽和羣臣
忠良王者吉郗萌曰歲星守張政事急民有千里之
行一曰貴人死荆州占曰歲星逆行張其君衣服不
法郗萌曰歲星逆行張其君用樂淫佚又曰歲星
守張有反臣中兵也荆州占曰歲星與墳星合於張
歲不和貴人多内喪一曰大水六年郗萌曰歲星與
墳星合於張天下有變不傷為政者則害於民一曰民
憂盗賊若功臣受封又曰後且大旱荆州占曰歲
星與墳合守張天下易令民流千里
歲星犯翼六
石氏曰歲星入翼五穀風傷期一年郗萌曰歲星出
入留舍翼六十日不下地亡六十里石氏曰歲星出
入留舍翼且有急事徵召郗萌曰歲星居翼歲和熟
石氏曰歲星守翼有兵若大水一曰川枯不通甘
氏曰歲星守翼聖臣代主荆州占曰歲星守翼王道
大興王者得天心將相忠良不出九十日文術大用
郗萌曰歲星守翼南六畜貴海中占曰歲星守翼處
其東魚鹽瓦噐貴處其南車貴處其西不占處其北五
穀不成郗萌曰歲星逆行翼其君用樂淫泆若失火
甘氏曰歲星入翼有海客郗萌曰歲星入翼四海
有急國憂石氏曰歲星守翼萬物不成石氏曰歲
星守翼人民流亡
歲星犯軫七
郗萌曰歲星入軫天下多喪荆州占曰歲星入軫邦
有將死期六年陳卓曰歲星入軫兵大起荆州占
曰歲星在軫王者憂疾不出九十日巫咸曰歲星入
軫中伺其出而數之期二十日為兵發伺始入處之率
一日期十日軍罷郗萌曰歲星舍軫七日不移赦
黃帝占曰歲星處軫東糴貴處軫西有女喪有水海
中占曰歲星犯守軫天子養孤老不平大臣背叛師旅
起車騎盡發荆州占曰歲星干犯守軫大臣戮死
甘氏曰歲星守軫國主疾王者修宗廟赦三百里内則
灾消巫咸曰歲星守軫民多疾病海中占曰歲星
守軫主庫者有罪郗萌曰歲星守軫有土功事若旱
萬物不成民饑黃帝占曰歲星守軫南六畜皆貴
郗萌曰歲星守軫北五穀不成荆州占曰歲星逆行
軫失火郗萌曰歲星逆行軫其君持喪服不謹若貴
親坐之又曰木守軫川楫不通也
唐開元占經卷二十七
