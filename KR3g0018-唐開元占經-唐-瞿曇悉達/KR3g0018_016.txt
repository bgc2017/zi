唐開元占經卷十六
唐瞿曇悉達撰
月占六
月暈石氏中官一
郗萌曰月暈攝提大角在暈中天下兵横行不禁諸侯
分政天下大亂内興兵與上争立者以其時赦黃帝
占曰月暈大角人君侯王親戚憂服郗萌曰月暈大
角國家亡地郗萌曰月以正月三暈天牢大赦一曰
天下大敗多盜(貫索别名)石氏占曰月暈織女兵滿天下
郗萌占曰月暈天市有兵郗萌曰月暈津星大將
死五穀不成民流千里牛馬大疫荆州占曰月暈津星
蛟龍見郗萌曰月暈津星之口不出二旬天下大赦
郗萌曰月暈津星有亂臣更天子之法令者荆州
占曰月暈津星天下大亂亡陳卓曰月暈河鼔大將
出將失計荆州占曰月暈圍大陵前足赦死罪圍後
足赦小罪郗萌曰月暈五車其國女主惡之石氏曰月
暈五車圍一星赦小罪圍二星三星四星赦次罪圍五星
赦死罪并暈畢昴大陵必大赦巫咸占曰月暈五車一
柱兵少出圍二柱兵半出圍三柱兵盡出兵在外暈一柱
兵少罷二柱兵半罷三柱兵盡罷郗萌曰月暈五車不
及獄星無赦又曰月以正月暈五車圍五星有德令以四
月七月十月暈五車有水隂雨五十日以十一月暈五車
五穀貴又曰以十二月暈五車期四月有德令郗萌
曰月一歲三暈天關其年赦又曰月暈天關不出六月有
大喪以其日占國暈天關民多疾(南北河之别名)荆州占曰
月行宿天門暈三重氣青關梁不通帝覽嬉曰月暈南
北河戍有雲貫之起兵者勝郗萌曰月暈南北河戍有
土功黃帝占曰月暈軒轅有女喪荆州占曰月暈軒
轅不出其月有客来京房曰庚子夜月暈軒轅後甲
子有大赦郗萌曰月暈圍軒轅不出五十日天下小赦荆
州占曰月暈天庭天子以兵自衛巫咸占曰月暈太微庭
天子發軍自衛不入將軍之軍又曰一二三軍庭人主
自衛郗萌曰月三暈紫微赦石氏曰月暈太微宫
天子以兵自守三暈之天子自臨兵行甘氏曰月一
月三暈圍太微庭天子座發軍謀在軍中一曰天子亡
也以大赦解之京房占曰月以庚子夜暈太微至後
甲子有赦令郗萌曰月暈黃帝座有赦令郗萌曰
月暈文昌赦荆州占曰月以正月三暈天牢大赦
巫咸占曰月暈連環及北斗天下大亂國喪民徙千里
不則有流亡拔城反地者不出二年黃帝占曰月暈
北斗有喪流民千里糴貴兵聚甲乙期百二十日丙丁
期八十日戊己期六十日庚辛期四十日壬癸期二十
日皆行矣一曰兵大起有益地者一曰天下火兵大起
郗萌占曰月暈北斗再重如連環狀不出三年大臣
有誅者又曰暈北斗有大喪赦天下(按魏黃初四年十一月十七日有此到)
(七年五月文帝崩明帝即位大赦天下)陳卓曰月暈北斗太微大角各
得一星兵大動天下亂不然即水入城傷人民期三十
日夏氏曰暈如連環重暈北斗魁前第一星第二星
大臣下獄流移二千里又曰暈輔星大臣下獄石氏
曰月暈一重下缺不合上有冠戴旁有兩珥白暈連環
貫珥接北斗國有大兵大戰流血其分亡地不出一年
月暈石氏外官二
石氏曰月暈平星凶又曰月暈魚星凶石氏曰月
暈九次凶郗萌曰月以四月七月十月暈弧兵起
荆州占曰月暈狼星狗多暴死
月暈甘氏中官三
荆州占曰月宿天門暈三重氣青關梁不通郗萌曰
曰月暈天高不出六月必有大喪以其日占邦石氏
曰月暈月星不出四年有殃内禍匿謀郗萌曰月暈
天街關梁不通
月暈而珥冠戴抱背玦直虹蜺雲氣四
帝覽嬉曰月暈而珥歲為平安帝覽嬉曰暈而兩珥
先起兵者有喜帝覽嬉曰月有雲暈不合外有四倍
璚外有謀不成甘氏曰月暈有虹背蜺亂起期百八
十日帝覽嬉曰月暈蜺雲乘之以戰從蜺所往者大
勝石氏曰月暈無精光青赤暈虹蜺背璚是謂大盪
兵喪並起王者以赦除高宗占曰月暈有雲加之兵
入境所宿國主有喪帝覽嬉曰月暈有雲貫暈左右
吏死京房易傳曰月暈有雲貫暈不期年所值國有
喪荆州占曰月暈有雲横貫之起兵者勝帝覽嬉
曰月暈有雲大如厚布四貫暈通月不出其年主人憂
帝覽嬉曰月暈有雲如厚布若三若四貫暈抵月以
戰勿當當者破帝覽嬉曰月暈赤雲大如杵有軍在
外萬人死其下荆州占曰月暈有白雲出其中東西
竟天萬民受賜帝覽嬉曰月有白雲貫暈其雲大如
杵一端抵月月之所直者不出年中國主女喪高宗
占曰月暈多白氣從外入攻城城拔得大將多白氣從
中出主人勝帝覽嬉曰月暈有白氣廣可二三尺而
抵月在東方名嬰兒攻人地者亡其師卓氏曰月暈
有雲貫暈約月不出其年所直國有喪荆州占曰月
暈有白雲一黑雲二如布扺暈有國城拔邑將死帝
覽嬉曰月暈有青雲刺月是謂賊害主受其殃為歲五
穀不熟有赤雲刺月是謂仇賊有黃雲圍月有女主
戮死者期不出四十日有白雲刺月其國君遇賊有黑
雲貫月乍一乍二乍三其名曰衡雲所宿國主死若將
軍死
月暈有流星出入月暈中五
荆州占曰月暈有流星出其中其國貴人有出走者流
星入其中有大使入者帝覽嬉曰月暈有流星横貫
月度暈中者諸侯皇后有亡失國者又曰流星貫暈不
中月出月右如建鼔右吏死出月左左吏死帝覽嬉
曰天下無雲有流星過月下若月上其國有喜一曰兵
出荆州占曰月暈有流星從中出其色蒼其國憂若
赤拔城黃益地白来年穀熟黑軍敗帝覽嬉曰月暈
有星出中國貴人有出走者有星從外入暈中其國有
大夫入者
月暈客星六
帝覽嬉曰月暈客星所宿之國憂石氏占曰月暈客
星星在月北北國勝星在月南南國勝(他方準此)
唐開元占經卷十六
