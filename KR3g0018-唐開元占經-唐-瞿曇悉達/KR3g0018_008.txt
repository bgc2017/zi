唐開元占經卷八
唐瞿曇悉達撰
日占四
日暈
石氏曰日傍有氣圓而周匝内赤外青名為暈夏氏
曰日暈者運也如淳曰暈日運也暈者屯也暈者圍
也一說暈者軍營衛氣也營衛君也蔡伯喈曰氣見
於日傍四周為暈方言曰日暈為躔躔歴行也爾
雅曰弇日為蔽雲郭璞曰即暈氣五色覆日者也釋名
曰暈卷也氣在外卷結也春秋感精符曰一失陽事
則日暈石氏曰日暈者軍營之象周環匝日無厚薄
敵與軍勢齊等若無軍在外天子失御民多反叛班
固天文志曰兩軍相當日暈等力均也甘氏曰日月
皆暈共戰不合若兵罷洛書曰日出而暈必有取主
不乃有師破石氏曰日以庚子暈有赦令河圖帝
覽嬉曰正月日暈兵春起不勝河圖帝覽嬉曰日以
正月若五月中有九暈以上道上有熱死將一曰多死
人荆州占曰日有朝夕之暈是謂失地主人必敗
荆州占曰日三暈軍分為三夏氏曰日暈圖云日暈
潤黃濁黑搖為風雨且惡不動搖有憂病不則有暴惡
令太公隂祕曰日暈明分中赤外青外人勝中青外
赤中人勝中黃外青黑中人勝外黃中青黑外人勝外
白内青外人勝内白外青中人勝中黃外青外人勝中
青外黃内人勝太公隂祕曰日暈黃白不鬭兵未解
青黑和解分地色黃土功動民不安色黑有水隂國盛
色白有喪色青為疾病色赤大旱流血千里京氏曰
日暈有兵在外者主人不勝宜客太公兵法曰日暈
始起前滅後匝而後成者後面勝太公兵法曰日暈
周匝東北偏厚厚為福東軍在東北戰西南戰敗孝
經内記曰日暈而明天下有兵兵罷無兵兵起不戰
洛書摘亡辟曰日暈明人主有隂伏之謀京氏曰日
暈若井垣若車輪二國皆兵亡石氏曰日有青暈不
出旬有大風糴貴十倍人民多疾病凶河圖帝覽嬉
曰日暈中赤外青羣臣親外赤中青羣臣内其身外其
心石氏曰日有黑暈灾在用事臣高宗日傍氣圖
曰日暈蒼黑女主有憂京氏曰日有黃暈一重人主
有喜洛書曰日有青圍之謂之青暈不出二旬大寒
糴大貴外長三錢一歲五見糴五倍六見糴六倍不止
不出一年民相食多疾疫在所見之國禮斗威儀曰
君乘木而王其政昇平則日黃中而青暈洛書曰日
有黑圍之候不出六十日有大水傷五穀敗人室宅所
見之國糴貴十倍三旬止一歲十見此者四海有役窮
民不得守其鄉死不收藏禮斗威儀曰君乘水而王
其政昇平則日黃中而黑暈孝經内記曰日有白圍
之候一本日白暈不出九十日有大暴兵粟大貴三倍
歲多暴風春雪霜民多病亡野犬多狂所見之國尤多
其君不安禮斗威儀曰君乘金而王其政象平則日
黃中而白暈(宋均曰象者取象于鏡見儀表端正)洛書曰日有赤圍之
候不出終食必有大雨雷霹靂殺乎為人民者天下不
同獨以所見為然必有大暑道無行人圍候者日與辰
星俱失度不出旬日圍候數如此者不便貴人一歲數
有圍候歲十餘王者不安大臣坐事不出二年中天子
亡細布貴後一年蠶不為縑絮四倍萬民大寒見此之
戒禮斗威儀曰君乘火而王其政煩平則日黃中而
赤暈孝經内記曰日有黃圍之候風雨農田治一歲
數見且大安所見之國吉不出三年孝經内記曰日
暈亡日無雨大風起兵若土功各當其星占(凡日月傍有異氣抱)
(珥強帶虹蜺背璚纓紐格履之屬三占日内有大風二日内有大雨灾解不)甘氏曰日暈七
日無風雨兵大作不可起衆大敗不乃月蝕
日方暈連環暈
高宗日傍氣圖曰日方暈而上下聚二背將敗民散
又曰日暈方如井幹天下不和荆州占曰日暈連如
環為兩軍兵起君爭地高宗日傍氣圖曰日暈環而
聚君死(四邊亞出也)
日暈而珥
京氏曰日暈而珥宫中多事后宫分爭七日不雨審察
中甘氏曰日暈而珥主有謀軍在外外軍有侮荆
州占曰日暈而珥天下有立侯王荆州占曰日暈而
珥于暈上將軍易甘氏曰日暈而珥如井幹者國亡
以亂有大兵反又曰日暈而珥合在軍中一珥一國
二珥二國三珥三國同攻是國也甘氏曰日暈而珥
聚在傍貴人有罷者太公兵法曰日暈而珥主有謀
十日不雨兵起石氏曰日暈而珥合國有謀反日
暈圖曰日暈右珥者王侯有喜人君有私事在后宫
洛書曰兩敵相當日暈兩珥平等俱起而色同軍無相
奈何色厚潤者賀喜又曰日暈兩珥君有喜一曰衆
在外有大事石氏曰春暈有四珥人主更令
日暈而負
夏氏曰日負負者青赤如半暈狀以着暈上則為負負
者位也得地為喜京氏曰日暈重有四負殃大國亂
若三日大雨不占孝經内記圖曰日暈負且戴國有
喜戰從戴所擊者勝得地
日暈而冠戴珥抱背璚直提虹蜺雲氣
孝經内記曰日暈且冠戴又有反照于日上有戴赤青
長四五尺左右上下有氣各一丈許不出九十日有立
侯王不出百日有大赦糴貴十倍大豆尤甚石氏曰
日暈且冠且戴天下有立侯王若自立者分必益土
石氏曰日暈且冠王者有拜謁若立諸侯德令四方天
下大赦孝經内記圖曰日暈有冠兩珥有纓貫珥中
下交日下天下有名之臣死不出三十日有赦太公
兵法曰日暈冠三珥天子有喜或為大赦或拜大將軍
高宗曰日暈冠珥紐人主有喜慶且有所立不出年
中京氏曰日暈戴抱珥其色皆赤内青外清明即國
家有吉賀喜洛書曰日暈且戴而暈兩有氣皆如珥
形中赤外青是謂琪璧一名霧成色皆黃白潤澤有獻
璧玉寶瑤器者天子有喜所以然者日天子象也璧玉
者隂之榮也黃白潤澤故言天子有喜夏氏曰日暈
而珥外有一抱所圍城者在外外人勝孝經内記曰
日暈暈中有珥一抱所謂圍城者在中中人勝高宗
日傍氣圖曰日暈珥兩抱天子且有慶一抱喜至氣黃
白赤皆吉也荆州占曰日暈而珥背左右如大車輪
兵起其國亡城兵滿野而城復歸京氏曰日暈有四
珥各四背璚期六十日羣臣有異謀者有急事閉關不
行使天下更命三日雨不占四背白氣干之其端青赤
是妃與臣下共弑其君夏氏曰有軍日暈有一抱抱
為順貫暈中在日西西軍大勝東軍大敗中赤外青若
在日東東軍大勝西軍大敗南北亦然石氏曰日暈
有抱抱為順在日月之傍王者有喜子孫吉昌政令行
洛書曰凡占兩軍相當必謹審日月之暈氣知其所
起止遠近應與不應遲疾大小厚薄長短抱背為多少
有無實虚久亟密疎澤枯相應日等無相奈何故曰近
勝遠疾勝遲大勝小厚勝薄長勝短抱勝背多勝少有
勝無實勝虚久勝亟密勝疎澤勝枯重抱大勝無抱也
抱為和親抱多親者益多背為不和分離相去背于中
者離于中背于外者離于外也凡分離相去之相親疎
赤中外青以和相去青中外赤以惡相去太公兵法
曰日暈抱珥喜氣日暈黃者主人有喜太公隂秘曰
日一暈一抱一背為不和信者更逆不信者順夏氏
曰日暈圖云暈有重抱後有偕戰順抱者勝得地高
宗曰日暈兩抱天子有喜天下和平色赤黃白皆吉有
和親高宗日傍氣圖曰日暈四抱天子有喜將相治
端皆向主者來和親甘氏曰日暈抱珥上將軍易
京氏曰日暈背氣有暈中此為不和分離相去其色青
外中赤忠臣受命主有所之兩軍相當中人軍欲降叛
于外也董仲舒曰日暈而背君臣俱危主失節太
公隂祕曰日暈有背大臣有叛者或曰左右欲有走
石氏曰日暈而背兵起其分失城石氏曰日暈有背
背為逆有降叛有反城在日東東有叛在日西西有叛
南北亦如之高宗日傍氣圖曰日暈一背臣弑主(按中)
(興書曰隆安元年十二月壬辰日暈有背璚是後帝不親萬幾會稽世子元顯專行威罰義熙六年五月丙子)
(日暈有背璚是時盧循逼京都戰于郊也)石氏曰有軍日暈有一背背為
逆在日西東軍大勝西軍大敗若在日東西軍大戰東
軍敗南北亦然孝經内記圖曰日暈上下有兩背無
兵兵起有兵兵入魏氏曰日暈四背在暈内名曰不
和有内亂離于中夏氏日暈圖曰日暈暈中有兩背
兩璚又半暈臨日反臣起中不成孝經内記圖曰日
暈外四背璚所謂離于外者外臣有離去者孝經内
記曰日暈中有四背璚其背端盡出暈者反役内起
京氏曰日暈而背四如大車者四提設其國衆在外有
反臣高宗日傍氣圖曰日暈一背麗陣貫之大臣欲
犯其主孝經内記圖曰日暈有璚裂地立王石氏
曰日暈中有璚氣璚為不順與背同人臣不忠而外其
心君臣乖離其國兵起若有逃臣京氏曰日暈直氣
貫暈中白其色將失順其氣攻破軍高宗曰日暈清
明一傍直有立侯王其色青外赤内潤澤者上所立也
石氏曰日暈有直氣在兩傍其國有自立者若立諸
侯一曰王者封賞左右魏氏圖曰日暈有二直欲自
立者明者立若黑不明者死魏氏圖曰日暈有一直
一背欲自立二直二背欲自立有三直三背欲自立有
四直四背皆欲自立也赤中青外不成夏氏曰日暈
有直珥為破軍貫日中為殺將高宗日傍氣圖曰日
暈兩直一背有反臣石氏曰日暈四提必有大將出
亡者京氏曰日暈而且冠三重日下有虹行正長數
丈不出其年有反者貴人絶後有兵饑(按司馬彪續漢書曰光武建武)
(七年四月丙寅日而日有暈虹貫暈在畢八度畢邊兵秋隗囂反侵安定)荆州占曰日暈
而珥赤虹貫直其國分者受其害石氏曰日暈有抱
背珥直而有虹貫之者順虹擊之大勝得地玄冥曰
日月暈背彗孛虹蜺在箕兵起後宫玄冥曰日月暈
虹蜺彗孛在尾兵起於宫將交走期百八十日石氏
曰日月無精光青赤暈蜺背璚在心度中是謂大盪兵
喪並起王者以赦降外京氏曰凡日出虹暈主分地
日入虹暈諸侯分地黑者以兵分地白者以喪分地也
荆州占曰日暈而白虹奸而屬域之東東斥地域之
南南斥地域之西西斥地域之北北斥地四方皆紆而
四方斥地是謂人主驕溢期不出五年夏氏曰日暈
二白虹貫暈有客戰勝孝經内記曰日暈有虹貫暈
中順虹擊者勝殺將甘氏曰日暈而珥有雲穿之者
天下名士死高宗日傍氣圖曰日暈兩珥而下有黃
雲人主有喜期百二十日遠年中甘氏曰日暈而兩
珥在外有聚雲在中與外不出三日城圍出戰春秋
感精符曰日一暈兩珥有立雲貫日出國多妖孽洛
書摘亡辟曰日暈而兩珥立雲貫之國有大疾春秋
緯曰日暈有兩珥黃雲貫之不出三月貴人有死者
黃帝兵法曰日月暈仰視之須臾忽有雲氣從傍入者
急隨雲以攻之大勝太公隂祕曰日暈有五色雲如
杵貫日從外入外人歸勝從内出内人勝欲知姓字白
者商赤者徵青者角黑者羽黃者宫太公隂祕曰日暈
有衆雲在左右色黃白吉青白兵行黑白内亂青赤和
解青黑流血俱明者未解兵不歸明者勝甘氏曰日
暈有聚雲不去者兵起甘氏曰日暈有聚雲外入不
出三日國城圍夏氏曰日暈有雲氣從暈外入者兵
得入雲氣從中出者兵從中出孝經内記曰日暈有
青雲三從外貫暈戰客勝夏氏曰貫日以日宿占之
夏氏曰日暈有青氣從中四出有圍城城中勝有直
交三有欲自立不成夏氏日暈圖曰日暈有青雲從
外四貫暈有圍城外勝中高宗日傍氣圖曰日暈下
有青雲如死虹屬暈大將死亡五音候曰日暈合氣
如人在暈中偕日者臣叛不脱日暈不合叛者得脱
孝經内記圖曰日有白氣從外向内刺外人勝圍城城
拔孝經内記圖曰日暈有白氣從内向外刺中人勝
圍城城不拔石氏曰日暈有白雲如車蓋臨上城降
得地高宗曰日暈有赤氣如戟臨之其國兵起高
宗日傍氣圖曰日暈傍有赤氣如節如旗狀在外名曰
蚩尤之旗兵從内起孝經内記圖曰日暈赤氣貫中
屬日臣賊主赤甚者為用兵不甚者為用藥隂者不發
人莫知之高宗日傍氣圖曰日暈有黃氣承之得地
不出年中夏氏日暈圖曰日暈有虹貫暈不中日戰
從貫所擊之勝得小將夏氏日暈圖曰日暈有白虹
貫從虹所擊戰勝破軍殺將魏氏圖曰日暈有白虹
七貫暈以圍城主人勝城不拔孝經内記曰日暈有
氣如牛入居暈不出三日寇入城京氏曰日暈不合
有雲如牛在暈外來入暈中臣不服京氏曰日暈有
氣如毛羽臨日不去國有大兵憂高宗曰日暈有四
銳氣如峯四出國君亡高宗曰日暈有錦文氣潤色
從外入者有文書喜至從中出者王使出喜事也枯乾
不明者舉事憂王朔曰日暈有錦文之氣在暈中君
欲遣使文書大行日暈有錦文之氣在暈外外文書來
五音候曰日暈氣如人在暈中向日中人受令在暈
外向日外人受令一曰使臣還得其正色有喜不得王
氣有憂五音候曰日暈氣如卧人在暈上其下破敗
五音候曰卧人氣在暈中君有憂臣暴死又曰日
暈卧人氣在暈外臣有憂憂主死
日重暈
魏氏曰日重暈中赤外青有臣謀邪不成夏氏曰日
重暈攻城圍邑不拔重暈天下有立侯王不乃拔城
京氏曰日重暈有德之君得天下石氏曰日暈再重
其分戰有功河圖帝覽嬉曰日暈二重其外青中濁
不散孝經内記曰日有青暈二重者其灾在春内女
親用事甲乙暈者所見之國彫殺草木五穀不出六十
日中有兵起所見之處者用事弱亂故日暈青三年乃
止石氏曰日有青暈再重主后親戚在内為亂王者
有憂(案洪範五行傳曰周幽之敗也日暈再重中暈赤外暈青一黑盡上下通在日中是歲有幽王之敗)
孝經内記曰日有黑暈二重其灾在冬月
唐開元占經卷八
