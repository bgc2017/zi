唐開元占經卷六十一
唐瞿曇悉達撰
北方七宿占二
南斗占一
石氏曰南斗六星二十六度四分度之一甘氏同(洪範傳古)
(二十二度淮南子無四分之一)度距魁第四星先至去北極百一十六
度(在黃道外二度半舊歷有四分度之一在斗度中後推校知度少為多今歷不三百四分度之一七十五)
(在營室一度之末)春夏為水秋冬為金(巫咸釋五星入宿吉凶占曰諸斗木星也)日
月五星常貫之為中道(吳之分野)黃帝占曰南斗一名鈇
鉞春秋佐助期曰南斗主爵禄神名帙瞻姓拒終
石氏曰南斗魁第一星主吳第二星主會稽第三星主
丹陽第四星主豫章第五星主廬江第六星主九江郗
萌曰南斗六星一名天庫知之使人不妄北官候曰
南斗一名天府天關一名天機一名天同天子旗也斗
北二星天府廷中央二星相也南二星天庫樓也天梁
也斗西大星天關也天子正旗也土官也六星欲均
明天下安寧韓揚曰南斗第一星上將第二星相第
三星妃第四星太子第五星第六星天子荆州占曰
南斗太宰位也聖洽符曰南斗者天子之廟主紀天
子壽命之期甘氏曰南斗天子夀命之期也故曰將
有天下之事占於南斗也二十八宿山經曰斗山在吳
陽羨山南斗星之神常居其上甘氏曰南斗主兵斗
動者兵起南斗星明大爵祿行天下安寧將相同
心其星不明大小失次芒角動摇則王者失政天下多
憂郗萌曰南斗星明五穀大熟其臣得勢而親近治
道和平風雨順時斗星不明五穀不收移徙位直其臣
逐風雨不節天下病石氏讚曰斗主爵祿褎賢達士
故曰直建星以成輔又曰斗主爵祿功德祥歲周受分
和陰陽
牽牛占二
石氏曰牽牛六星八度(古九度)度距中央大星先至去極
百一十度(在黃道内四度)春夏為木秋冬為火(巫咸曰木星也)日月五
星常貫牽牛中道也(吳之分野)佐助期曰牽牛主關梁神
名略緒熾姓蠲除北官候曰牽牛一名天鼓一名天
關牛第一兩星如連李名即路一名聚火石氏曰牽
牛六星天府也日月七政所王者即察政視牛星明大
次第相承王道大昌天下安寧牛星不明其常色其
歲五穀不成牛多災凶甘氏曰牽牛上二星主道路
次南星主關梁次南三星主南越故動摇變色從而占
之郗萌曰天鼓星怒者馬貴天官書曰牽牛為犧
牲宋均曰牽牛為牛角月食占曰牽牛為冬獄
二十八宿山經曰牛山與女山相連各法其星形牽牛
須女星神常居其上黃帝占曰牽牛大星亡大牛死
小星亡小牛死疫中央大星不明而黃者天下芻大貴
十倍牽牛星直糴平曲糴貴牛中央大星左右出不
明大將心不正牛大貴後星前近中央大星者牛貴遠
牛賤前星左右出者前將心不正後星左右出者後將心
不正所謂前者星南星也後者星北星也牽牛不與織
女星直者天下陰陽不和黃帝曰牽牛遠漢者天下
牛大貴其入漢中者天下牛多死甘氏曰牽牛動牛
災四方皆然郗萌曰牽牛明大關梁通利牽牛主
大豆始出色黃豆賤也赤豆蟲也色青豆貴荆州占
曰牽牛後星前近中央星者諸侯以四足為弊色青
道病色黑死不至牽牛星明牛貴細微不明牛賤
石氏曰牽牛生於列澤之邑以主越國為府廷百二
十占曰將有犧牲之事占於牽牛石氏讚曰牽牛主
關梁七政故置九坎通水道又曰牽牛險阻主關梁
中星高下牛多殃
須女占三
石氏曰須女四星十二度(古十度距西)度距西南第一星先
至去極百六度(在黃道内八度)春夏為水秋冬為火(巫咸占曰須女水星)
(也)須女南九尺是中道(越之分野)佐助期曰須女星布帛
名色舒姓終梨時北官候曰須女一名天少府一名
天女一名務女一名臨官女聖洽符曰須女者主娶
婦嫁女也巫咸曰須女天女也天府天市斗也郗
萌曰須女主麻其色白者麻為色黃不為色青麻蟲
黃帝曰須女星欲明明則士女有緒國富民殷郗萌
曰須女星明大則女工昌不明則法令易詩書滅絶
玄冥曰須女星明天下大豐女工有儲國充富星不明
天下虚藏不足甘氏曰須女動則嫁娶將有嫁娶占
於須女石氏讚曰須女主布帛裁置之故置離珠為
藏府又曰須女珍物寶所藏故主布帛奉給主
虚宿占四
石氏曰虚二星十度(古十四度)度距南星先至去極一百四
度(在黃道内八度)春夏為水秋冬為金(巫咸曰虚金星也)虚南九尺是
中道(齊之分野)佐助期曰虚危為禮堂虚神名開陽聖
洽符曰虚危天蓋也孝經内記曰虚府廷也北官
候曰虚主哭泣諒闇之事一名天軍市一名臨宫一名
天府一名鄉中黃鍾宫也一名兊宫一名申宫郗萌
曰虛者生於牛山之中以為齊國府廷爾雅曰北陸
虚也(注曰北陸虛星名也)一名天府主邑居主廟堂主祭祀王祀
禱之事黃帝曰虛二星主墳墓冢宰之官十一月萬
物盡於虚星主之故虚星死喪甘氏曰虚主喪事
動則有喪郗萌曰虚危并為一體主觴客之事中
有六星不欲明見也明見則神龜用事將有哭泣之事
則占於虚二十八宿山經曰虛山危山相連在齊臣
首山中坐虚危星神常居其上郗萌曰虚星動摇有
井田之法虚星不明天下大旱荆州占曰虚危中有
六星不欲明見明見則有大喪近期一年中期二年遠
期三年
危宿占五
石氏曰危三星墳墓四星十七度(古九度)度距西南星先
至去極九十九度(在黃道内九度太)春夏為水秋冬為火(巫咸曰危)
(土星也)危南九尺是中道(齊之分野)佐助期曰虚危為禮堂神名推
長姓呂賈王北官候曰危一名天府一名天市巫咸曰危
為百姓市又為架搆黃帝占曰危主廟堂上視危星以主室
危星主柱主蓋屋以成帝宫以教天下其星明則天下安寧
甘氏曰危主架屋星動則有架屋之事郗萌曰危星動搖移
徙天下謀作不解其星不明客有誅者玄冥占曰危動搖
不明天子作宫殿民有土功事石氏曰虚危主廟堂
祀考妣故置墳墓識先祖塋域虚危五星為祠堂墳
墓四星祠祀享郗萌曰危為發屋之事為蓋屋將有
蓋屋之事則占於危石氏讚曰墳墓四星主悲諒也
營室占六
石氏曰營室二星離宫六星十六度(古二十度)度距南星先
至去極八十五度(在黃道内十八度半)春夏為水秋冬為土(巫咸曰營)
(室木星也)室南九尺是中道(衛之分野)佐助期曰營室主軍市
之糧神名玄耀登姓婁方皇甫謐年歷營室一名休
官地軸占營室一名鮧&KR0008;北官候曰營室一名玄
冥一名天官大人之宫郗萌曰營室西壁也爾雅
曰營室謂之定(郭璞曰定正也)巫咸曰營室為天庫宋均
曰營室為舌俞角天官書曰營室為清廟廣雅曰
營室曰豕聖洽符曰營室主土天子廟又曰攝提宫
府廷也二十八宿山經曰營室山在城山東南與東
壁山相連室壁星神常居其上黃帝曰營室二星主
軍糧離宫六星主隱藏營室三軍所立外有羽林以衛
帝其星欲明明則國昌動摇則兵出甘氏曰營室動
有土功事郗萌曰離宫一星不具憂子郗萌曰
營室一星小不明禱祀不實鬼神不享一曰國家多
疫郗萌曰將有土功之事則占於營室營室二
星亡則輔臣病死營室東壁四星四輔也欲
其正中有二星二舍也欲其實正猶方實其旁
多小星也又荆州占曰四輔不正則輔臣不
忠越職賣權二舍不實則宫女淫出入不常適媵相踰
君不悉御後宫女怨曠去心荆州占曰離宫者天子
之别宫也主隱藏止息之所也石氏讚曰營室主軍
糧以廩士故置羽林省道理又曰營室二星主軍糧
東壁占七
石氏曰東壁二星九度(古十五度)度距南星先至去極八十
六度(在黃道内十二度半)春夏為金秋冬為水(巫咸曰東壁土星也)東壁南
九尺為中道(衛之分野)佐助期曰東壁主文章神名瞻工
姓刑孫王北官候曰東壁一名天池一名天術巫
咸曰東壁為天梁孝經章句曰東壁市也又曰天市
聖洽符曰東壁主土功之事黃帝占曰東壁失色
大小不同則王者好武經士不用圖書隱藏天下咸愚
甘氏占曰東壁主土星動則土功事興東壁星明
大王者明道術學大興國有君子郗萌曰東壁離徙
作治田就聚以田宅為憂一曰將有土功之事占於東
壁石氏曰東壁主文章圖書府故置壘壁以衛後
石氏讚曰東壁主文章萬物犯壁本鄉洪範𫝊曰北
方七宿九十九度今九十八度四分度之一
唐開元占經卷六十一
