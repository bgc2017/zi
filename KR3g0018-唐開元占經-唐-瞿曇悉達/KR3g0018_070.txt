唐開元占經卷七十
唐瞿曇悉達撰
甘氏外官
青丘星占一
甘氏曰青丘七星在軫東南(青丘南方蠻夷之國號也)荆州占曰
青丘星非常動摇大官有事甘氏讃曰南夷蠻貊大
赫青丘
折威古二
甘氏曰折威七星在亢南(折威者獄卒也)石氏曰折威者天
子執法之徒也郗萌曰折威星不居積卒間胡兵大
興中國大傷邊將死甘氏讃曰將威斷獄棄諸市都
陣車占三
甘氏讃曰陣車三星在氐南(陣車猶革車也)
騎陣將軍占四
甘氏曰騎陣將軍一星在騎官中東端(騎陣將軍將軍騎將之行陣也)
車騎星占五
甘氏曰車騎三星在騎官南巫咸曰車騎金官也
甘氏讃曰陣車騎部行
糠星占六
甘氏曰糠一星在箕舌前甘氏讃曰箕主簸揚糠給
犬猪
農丈人星占七
甘氏曰農丈人一星在南斗西南(農丈人老農也)郗萌曰農
丈人主歲豐耗在箕東歲大熟在箕西饑在箕南小旱
穰在箕北大穰甘氏讃曰先農丈人執斗與箕
狗星占八
甘氏曰狗二星在南斗魁前荆州占曰狗星不如常
戒禦之臣當之甘氏讃曰狗主守内夾門伏跗
狗國星占九
荆州曰狗國四星在建星東南黃帝曰狗國星不具
天下有大盗甘氏讃曰狗國鮮卑烏丸沃沮
天田星占十
甘氏曰天田九星在牽牛南郗萌曰天田如井幹狀
在營室南甘氏讃曰天田夲農耕器犂鉏
哭星占十一
甘氏曰哭二星在虚南
泣星占十二
甘氏曰泣二星在哭星東甘氏讃曰哭泣悲凉墳墓
倚廬
蓋屋星占十二
甘氏曰蓋屋二星在危南(主蓋治之官也)甘氏讃曰危蓋屋
室柱樑侏儒
八魁星占十四
甘氏曰八魁九星在北落東南甘氏讃曰八魁䧟穽
棧門揭翹(八魁主張捕䧟穽設機也棧覆穽也揭翹為毒熾使人無踐也)
雷電星占十五
甘氏曰雷電六星在營室西南甘氏讃曰雷電震音
殷殷動摇
雲雨星占十六
甘氏曰雲雨四星在霹靂南甘氏讃曰雲雨興和休
祁茂孳(興發也和善也休亦善也祁雨盛貌孳草木蕃茂也)
霹靂星占十七
甘氏曰霹靂五星在土公西南甘氏讃曰霹靂奮擊
捽(拽拖投也)
土公星占十八
甘氏曰土公二星在東壁南論語䜟曰土公主豫儲
土公吏星占十九
郗萌曰土公吏主司過度甘氏曰土公吏二星在營
室西南一曰土公司屏廏設儲
鈇鑕星占二十
甘氏曰鈇鑕五星在天倉西南甘氏讃曰鈇鑕剉鈞
石有饒(鈇斧也鑕椹也主斬藁以飴牛馬四石為鈞言斬剉豐饒盈鈞石也)
天溷星占二十一
甘氏曰天溷七星在屏南甘氏讃曰天溷伏作杼厠
糞丘(天溷厠也)
外屏星占二十二
甘氏曰外屏七星在奎南(外屏所以障天溷也)甘氏讃曰屏蔽
擁幛安溷莫睹
天庾星占二十三
甘氏曰天庾三星在天倉東南(屋積曰倉露積曰庾)甘氏讃曰
天庾積穀草茂身拊
芻藁星占二十四
甘氏曰芻藁六星在天苑西郗萌曰芻藁一曰天積
天積天子之藏府也黃帝占曰天積中星盛則百庫
之藏存中星無百庫之藏散出郗萌曰芻藁星見芻
藁賤不即芻藁貴又曰天積中星繁則歲豐穰民乃
安寧星希則貨財散出甘氏讃曰芻藁甸服納銍揔
輸(生草曰芻禾稗曰藁故禹貢曰百里賦納總二百里納銍刈藁曰總刈穗曰銍謂甸服入之以供牛馬之)
(食也)
天園星占二十五
甘氏曰天園十三星在天苑南郗萌曰天園中小勾
曲星明菓熟苑馬牛羊皆善又曰天苑南牛馬櫪也
其中小星櫪槽也不見者牛馬羊多死傷者甘氏讃
曰天園草實菜茹蓄儲(生曰菜熟曰蓄茹儲卑薪也)
九州殊口星占二十六
甘氏曰九州殊口九星在天節下黃帝占曰九州殊
口一名勾風凡九星在參間常以十月十一月候若一
星不具其國凶三星已上不具兵起天下亂巫咸曰
九州外官也郗萌曰九州殊口主聚議甘氏讃曰
九州殊口重譯辭(九州殊口能曉方言之官九州言語不同要荒蠻夷重譯乃通也)
天節星占二十七
石氏曰天節八星在畢附耳南甘氏曰天節小而明
節使忠直其不明若不見奉使無威敬甘氏讃曰天
節奉使專對無疑(天節以給使命靈威德於四海)
九游星占二十八
甘氏曰九游九星在玉井西南郗萌曰九游一名苑
游在參西九星石氏曰九游一名司曲一名天旗主
司五星之過元命苞曰九游統九州别邦石氏曰
九游光芒盛兵起元命苞曰九游星明大則其位多
大人微則小人臨州甘氏讃曰九游威旗色盛兵興
軍井星占二十九
甘氏曰軍井四星在屏東南荆州占曰天井如輪曲
與狼星俱主水旱甘氏讃曰軍井給水師用不竭
水府星占三十
甘氏曰水府四星在東井南巫咸曰水府水官也
甘氏讃曰水府隄防開道激滿
四瀆星占三十一
甘氏曰四瀆四星在東井南轅東(四瀆者江河淮濟之精也)甘氏
讃曰四瀆受輸滌源注海
闕丘星占三十二
甘氏曰闕丘二星在南河南元命苞曰闕丘主滅除
之官毁疏明恩以帝五常(宋均曰闕丘主闕墜丘之官也毁疏過於王歴則遷之於)
(禮更立近明恩情所在諸星也)甘氏讃曰闕丘䨇塾外屏罘罳(闕丘門外)
(象魏也天子謂之闕諸侯謂之兩觀丘高也塾門西高堂也天子外屏罘罳在宫門外諸侯内屏罘罳在宫門)
(内所以别尊卑也)
天狗星占三十三
甘氏曰天狗七星在狼東北元命苞曰天狗主守賊
郗萌曰天狗非其故天下有大盗甘氏讃曰野狗
嚮吠雌雄咸嘷
丈人星占三十四
石氏曰丈人二星在軍市西南
子星占三十五
甘氏曰子二星在丈人東
孫星占三十六
甘氏曰孫二星在子星東甘氏讃曰丈人杖行子孫
扶持
天社星占三十七
甘氏曰天社六星在弧南(昔共工子曰勾龍能平水土其精為星故祀以為社也)
郗萌曰天公社者小人天公祠祀非私所事也所祠
者公社主也甘氏讃曰老人天社理落禱祀
天紀星占三十八
甘氏曰天紀一星在外厨南(天紀主知禽獸年齒凡所烹宰不殺孕不夭幼以致)
(繁盛故處外厨之門也)甘氏讃曰紀别少齒胎夭不屠
外厨星占三十九
甘氏曰外厨六星在柳南甘氏讃曰外厨烹淪雞羊
犬猪
天廟星占四十
甘氏曰天廟十四星在張南(天子之祖廟也)黃帝占曰天廟
星均明則吉微細則凶又曰星非其故有凶憂若白
衣之會又曰有兵軍食不通郗萌曰天廟星大色黃
潤則吉蒼白為憂青黑憂在宫中荆州占曰天廟星
非其故有廟殘之事吏不去則死甘氏讃曰天廟祭
祀示民不怠
東甌星占四十一
甘氏曰東甌五星在翼南(東甌東越也今永嘉之永寧縣是也謂東甌星兼主此地)
(也)甘氏讃曰康居穿骨越裳東甌
器府星占四十二
甘氏曰器府三十二星在軫南(器府樂器之府)甘氏讃曰器
府掌故管絃絲竹
巫咸中外官
太尊星占一
巫咸曰太尊一星在中台北巫咸讃曰太尊一星職
比聖人
三公星占二
巫咸曰三公在北斗魁第一星西黃帝曰三公一星
去天下危二星去天下亂三星去天下不治巫咸讃
曰三公星七政齊同三公猶今三公也和隂陽齊七政
也
大理星占三
巫咸曰大理二星在紫宫門左星内大理者平獄之官
也巫咸讃曰大理奏事南門左陬
女御星占四
巫咸曰女御四星在鈎陳星後北女御為八十一御妻
之象也巫咸讃曰女御禮儀威容步趨
天相星占五
巫咸曰天相三星在七星大星北石氏曰天相者天
丞相也主服綵色文章巫咸讃曰天相爵服綵色顯
光
長垣星占六
巫咸曰長垣四星在少微西南北列郗萌曰長垣在
七星北南星亦在太微西六七尺合誠圖曰長垣主
界域巫咸讃曰長垣四星城邑相包
虎賁星占七
巫咸曰虎賁一星在下台南(虎賁士以虎皮為冠示威猛也)巫咸讃
曰虎賁四騎室旄頭
軍門星占八
巫咸曰軍門二星在青丘西天子六軍之門也荆州
占曰軍門非其故軍道不通巫咸讃曰軍門營候虎
尾威旗
土司空星占九
巫咸曰土司空四星在軍門南合誠圖曰土司空主
土城石氏曰土司空四星近青丘司空水土司察者星
黃潤則吉巫咸讃曰土司空主界域族神土糞
陽門星占十
巫咸曰陽門二星在庫樓東北巫咸讃曰陽門戍遠
劍戟楯矛
頓頑星占十一
巫咸曰頓頑二星在折威東南頓頑亦獄官也所以與
折威相近巫咸讃曰頓頑捕制察伺獄囚
從官星占十二
巫咸曰從官二星在房星南巫咸讃曰從官二星主
疾病醫
天輻星占十三
巫咸曰天輻二星在房距西星天輻宰乘輿之官也
元命苞曰天輻主言祠事氣有離合設禱謝(宋均曰離星相遠也)
(合星相近)焦延夀曰天輻近尾吉遠尾天下有為害者
巫咸讃曰天輻陳駕被軒鸞旗
鍵閉星占十四
巫咸曰鍵閉一星在房東北鍵閉主鑰關門之官(天官書鈴)
(北一星牽前天文志曰常也)荆州占曰鍵閉星明則道大昌不明
則闇亂宫門不禁津梁隔絶巫咸讃曰鍵閉司察心
腹口喉
罰星占十五
巫咸曰罰三星在東咸西南北列巫咸讃曰罰星受
金罰贖市租
列肆星占十六
巫咸曰列肆二星在天市中斛西北列肆列店也販鬻
金玉珠珍故在市南巫咸讃曰列肆貨販金玉璣珠
車肆星占十七
巫咸曰車肆二星在天市門左星内巫咸讃曰車肆
二星百賈肆區車肆者列車服之賈百品隨類區别也
帛度星占十八
帛度二星在宗星東北巫咸讃曰帛度賣買與平者
俱
屠肆星占十九
巫咸曰屠肆二星在帛度北巫咸讃曰屠肆烹煞盛
饌賓娛樓星監市斗食毒夫(屠宰之肆以供待賓客相娛樂)
奚仲星占二十
巫咸曰奚仲四星如衡狀在天津北巫咸讃曰奚仲
彌輪路軨優絝(奚仲車正也軨在軾前優絝覆軨者也)
鈎星占二十一
巫咸曰鈎九星如鈎狀在造父北禮含文嘉曰王者
賜命諸侯皆如其德則隂陽和風雨時其九為鈎曲直
(宋均曰天之九星主珍異令賜諸侯亦所以顯異之也應於主珍之星故為之曲有直者也)荆州
占曰鈎星非其故地動巫咸讃曰鈎星戒道𫝊路宣
輿
天桴星占二十二
巫咸曰天桴四星在河鼓左旗端南北列黃帝占曰
天桴者一名奚仲星在河鼓東天桴前近河鼓則鼓用
又曰天桴動桴鼓用石氏曰天桴星明軍鼓鳴
荆州占曰天桴星不明度數改漏刻失時巫咸讃曰
天桴應度節漏省時(天桴鼓槌也)謂應漏刻時節也
天鑰星占二十三
巫咸曰天鑰八星在南斗南杓第二星西(天鑰琯鑰也)巫
咸讃曰天鑰祀記稽問莫疑
天淵星占二十四
巫咸曰天淵十星在龞東南九坎間一名天淵一名天
海主灌溉之官廣雅曰天淵轅路寝巫咸讃曰天
淵灌溉盈滿淵區
齊星占二十五
齊一星在九坎東
趙星占二十六
趙二星在齊西北
鄭星占二十七
鄭一星在趙東北
越星占二十八
越一星在鄭西北
周星占二十九
周二星在越東北
秦星占三十
秦二星在周東南
代星占三十一
代二星在秦東南
晉星占三十二
晉一星在代西南
韓星占三十三
韓一星在晉北
魏星占三十四
魏一星在韓近秦星
楚星占三十五
楚一星在魏西南近鄭星
燕星占三十六
燕一星在楚東南近晉星巫咸曰齊趙諸國應天列
宿土地九州其星有變各為其國
離瑜星占三十七
巫咸曰離瑜三星在代東南北列(離袿衣也瑜玉飾此婦人服也)巫
咸讃曰離瑜玩飾并見舅姑
天壘城星占三十八
巫咸曰天壘城十三星如貫索狀在哭泣南巫咸讃
曰天壘主北夷丁零匃奴
虚梁星占三十九
巫咸曰虚梁四星在危南(虚梁園陵也非人所處故曰虚梁也)巫咸讃曰
虚梁宫室屋室謹禱
天錢星占四十
巫咸曰天錢十星在北落西北巫咸讃曰天錢藏府
聚衆談誇
天綱星占四十一
巫咸曰天綱一星在北落西南(天綱大絙索也以張帳幔天子遊犒野次所湏)
巫咸讃曰天綱武帳宫府置衞
鈇鑕星占四十二
巫咸曰鈇鑕三星在八魁西北一曰鈇鉞元命苞曰
鈇鑕主亂行斬誅枉詐郗萌曰星欲不明明若動皆
為&KR0008;鑕用又曰鈇鑕非其故兵起鈇鉞用荆州占曰
星非其故兵將有憂巫咸讃曰鈇鑕拒難斬伐姦謀
天廏星占四十三
巫咸曰天廏十星在東壁北近王良合誠圖曰天廏
官主𫝊舍巫咸曰天廏星非其故有廟戒之事人主
以馬為憂否則馬疾巫咸讃曰天廏置驛逐漏馳騖
天廏主馬如今驛馬其行急疾與晷漏競也
天隂星占四十四
巫咸曰天隂五星在畢柄西巫咸讃曰天隂羽獵附
耳密謀
唐開元占經卷七十
