唐開元占經卷三十六
唐瞿曇悉達撰
熒惑占七
熒惑犯石氏中官下
熒惑犯積水四十一
巫咸曰熒惑入積水大臣誅熒惑守積水有大名水
出出入定有水兵甘氏曰熒惑守積水兵起國有水
災荆州占曰熒惑入積水若守之大水兵起巫咸
曰熒惑犯守積水水物不成魚鹽貴一曰以水為敗糴
大貴民飢期二年
熒惑犯積薪四十二
巫咸曰熒惑守積薪大旱江河易道若火事石氏曰
熒惑守積薪大旱為火事庖官以火為憂郗萌曰熒
惑守積薪多火災若火事旱兵起甘氏曰熒惑犯守
積薪天下大旱五榖不登民飢亾
熒惑犯水位四十三
荆州占曰熒惑守水位下田不治石氏曰熒惑犯守
水位天下以水為害津關不通一曰大水入城郭傷人
民皆不出二年
熒惑犯軒轅四十四
荆州占曰熒惑犯軒轅女御天子僕死熒惑犯軒轅
所中以官名名之皆成刑(黃帝曰成刑者憂喪)文曜鈎曰熒惑
入軒轅主以后妃黨之過亡一曰用事女當惑之又曰
曰有白衣兵期在百三十日中荆州占曰熒惑入軒
轅中其端門中而東大臣出令雒書曰熒惑犯若勾
己軒轅妃后内亂文曜鈎曰熒惑展轉軒轅中遠后
愛媵春秋緯曰專於妻妃則熒惑展轉軒轅中黃
帝占曰熒惑行軒轅中犯女主女主失勢(失勢者憂喪也)列大
夫有放逐者五官有不法者色悴為憂為疾其所中犯
乘守者誅若有罪黃帝占曰熒惑中女御為女主當
之石氏曰熒惑在軒轅中有女子謀人君者郗萌
曰熒惑留軒轅率留一日為十日久以率推之其在軒
轅四方中央各為其方黃帝占曰熒惑守軒轅期五
月兵起元命包曰熒惑守軒轅貴妾争春秋緯曰
熒惑守貴房側主亂於色石氏曰熒惑守軒轅宫中
有放者期百二十日内赦海中占曰熒惑守軒轅十
五日以上大兵起宫人不安天下亂國易政期三年
郗萌曰熒惑守軒轅女主惡之(宋天文志曰前廢帝永光元年九月丁酉熒惑)
(入軒轅在女主大星北明年昭太后崩也)熒惑守軒轅天下有慶賀事赦
類也(晉陽秋曰孝武寧康元年七月乙未火犯軒轅大星二年正月癸未大赦天下)荆州占
曰熒惑守犯軒轅地動又曰御女有誅者石氏曰熒
惑守軒轅守衛有誅者河圖曰熒惑入軒轅中復還
守應以善事則已文曜鈎曰熒惑逆行守軒轅大星
環繞之若成勾己天下大亂后妃當誅宫破主亡易其
王期百八十日遠一年巫咸曰熒惑行犯守軒轅女
主失政若失勢一曰大臣當之若有黜者期二年荆
州占曰熒惑犯乘守軒轅主命惡之石氏曰熒惑入軒
轅中乘守之有逆賊若火災熒惑中犯乘守軒轅太
民星大飢大流皇太后族有誅者若有罪中犯乘守少
民星小飢小流皇后之族有誅者若有罪
熒惑犯少微四十五
郗萌曰熒惑犯少微賢士有讓善者石氏曰熒惑入
少微君當求賢佐不求賢佐則失威嚴奪勢矣石氏
曰熒惑犯守少微名士有憂王者任用小人忠臣被害
有死者黃帝占曰熒惑入犯乘守少微宰相易熒
惑中犯乘守少微女主憂石氏曰熒惑入中犯乘守
少微五官亂宰相有憂
熒惑犯太微四十六
郗萌曰熒惑犯太微天下不安(宋書天文志曰明帝泰始二年四月壬午熒惑)
(入太微犯右執法其年四方反叛内兵大出六師親戎蔡昭太后崩撫軍將軍殷孝祖為南賊所殺尚書右僕射)
(興宗以熒惑犯右執法自解不許後失淮北四州地彭城兖州並為虜所沒)帝覽嬉曰熒
惑行犯太微左右執法大臣有憂(宋書天文志曰晉成帝咸康四年五月戊)
(戌熒惑犯右執法五年七月庚申丞相王導薨未武帝永初三年九月癸卯熒惑經太微犯右執法己犯左)
(執法元嘉三年徐羨之及傅亮謝晦悉誅十六年九月熒惑犯右執法明年大將軍義康出徙豫章誅其黨)
(晉陽秋曰太元十二年五月丙午熒惑出端門犯左執法十三年正月丙午左將軍謝玄薨戊辰冠軍將軍桓)
(石虎薨)巫咸曰熒惑犯太微門右大將死門左小將死
(晉陽秋曰孝武寧康元年九月癸巳火入太微掩西蕃上將二年正月己酉北中郎將徐兖二州刺史刁彛薨)
(行宋書天文志曰晉成帝咸康六年三月甲寅熒惑順犯上將星四月丁丑又犯右執法是時何充為執法)
(有譴命避其咎明年求為中書令建元二年庾冰死皆大將執政之應也是歲正月征西將軍庾亮薨穆帝)
(升平四年八月丙辰熒惑犯太微西上將星五年正月北中郎將郗曇薨宋前廢帝永光元年熒惑入太微)
(犯西上將星其年太宰江夏王義恭尚書令柳元景僕射顔師伯等並誅太尉沈慶之薨廬陵王敬先南平王)
(敬猷南康侯敬淵並賜死太司馬彪天文志曰孝桓延熹八年五月壬午熒惑入微犯右執法九年九月辛)
(亥熒惑入太微西門積五十八日九年十一月太原守劉瓉荆州刺史李隗等皆棄市永康元年十二月太傅)
(陳蕃大將軍竇武尚書令尹勲黃門令山冰等皆枉死)郗萌曰熒惑犯左右執
法左右執法者誅若有罪陳卓曰熒惑犯太微東南
陬星天下大飢近期一年遠期五年荆州占曰熒惑
道從太微西蕃北南方星間入到南蕃東方星間出道
中西蕃直出入者非道也甘氏曰熒惑常以十月十
一月入太微天庭受制而出行列宿司無道之國罰無
道之君失禮之臣若犯左相左相誅犯右相右相誅守
宫三旬必有赦期六十日玄冥占曰熒惑常以十月
丙子入太微宫七日受制而出行列宿司無道之國七
日以上成災如占文曜鈎曰熒惑以戊子日順入太
微庭中受使於天子不為咎非其日災殃如占郗萌
曰熒惑當太微門為受制當左執法為受事左執法當
右執法為受事右執法守太微門三日以下為受制三
日以上為兵為賊為亂飢荆州占曰熒惑出東掖門
為相受命東南出德事也出西掖門為將受命西南出
刑事也期以春夏黃帝占曰熒惑入天庭色白潤澤
為期百八十日有赦帝覽嬉曰熒惑入太微而出端
門者臣不臣(司馬彪天文志曰孝桓永夀元年八月己巳熒惑入守太微二十一日出端門為亂)
(臣是時梁氏專政)聖洽符曰熒惑入太微天庭中央帝族相
攻伐天子憂若守端門臣謀弑君若留止門外大臣戮
死熒惑入太微庭中天倉閉婦女不得食天下飢荒
郗萌曰熒惑入天庭在屛南出門扉左左將死出門
扉右右將死直出無為合誠圖曰熒惑入華闕門臣
殺之候也熒惑入庭中臣多逆不軌(司馬天文志曰孝靈光和五年)
(四月熒惑在太微中守屛占曰熒惑入太微為亂臣是時中常侍趙忠張譲郭勝孫璋等並姦亂也)石
氏曰熒惑入太微中華東西門若左右掖門而南出端
門者為必有反臣熒惑入太微西門出東門臣謀其
主人君不安欲求賢佐有入中華西門出中華東門為
臣出令有入太陰西門出太陰東門為天下大亂有喪
若水太熒惑若入中華西門天子憂之若出中華東
門天下大亂兵大起期不出二年甘氏曰熒惑出太
微天庭中有立王若徙王郗萌曰熒惑出天庭中當
道而為勾己天庭天下更紀(宋天文志曰晉安帝義熙十四年十月癸巳熒惑入太微犯西蕃上將仍)
(順行至左掖門留二十日乃逆行元熙元年三月五日出西蕃上將西三尺許又徙還入太微時填星在太微)
(繞填星成勾己其年四月二十七日丙戌從端門出占曰熒惑填星勾己天庭天下更紀二年六月晉帝遜位)
(高祖入宫也)郗萌曰熒惑入太微西門犯天庭出端門為
臣伐主入西門而折出右掖門為大臣假主之威而不
從主命熒惑入西華門出端門為臣詐稱詔熒惑
入太微端門出東門為貴者奪威勢荆州占曰熒惑
出太微南門執法用大事出左掖門大臣誅(司馬彪天文志曰孝)
(安延光二年八月己亥熒惑出太微端門是時大將軍耿寶中常侍江京等譛太子乳母王男厨監邴吉等殺)
(之徙其父母妻子日南也九月丁酉廢太子為濟陰王)荆州占曰熒惑入太微
宫為天下驚一曰有兵熒惑入天庭國不安其宫
熒惑入太微庭中主命無期熒惑入天庭君子惡之
又曰大臣死熒惑入太微色白無芒天下大亂一曰
天下大飢黃帝占曰熒惑東行入太微庭出東門天
下有急兵(宋書天文志曰安帝義熙十年五月癸卯熒慧惑順行入太微十一年林邑寇交州刺史杜)
(度距戰於九真大敗之)若守將相丞御史大臣有死者若入端門
守天庭大禍至入南門出東門國大旱若入南逆行出
西南門有大水逆行入東門出西門大國破亡若順入
西蕃而留不去楚國凶殃巫咸曰熒惑逆行入太微
天庭中為大臣有誅若諸侯戮死期二年石氏曰熒
惑逆行太微之中及出左右掖門者有逆謀天子有命
將征伐之事一曰大赦可以解其患郗萌曰熒惑逆
行入左掖門為臣劫其主(宋書天文志曰晉安帝元興三年正月戊戌熒惑逆行犯)
(太微西垣占曰天子戰於野上相死是年二月丙辰殺桓玄等桓循劫帝如江陵)荆州占曰
熒惑逆行入太微天庭中為諸侯將有殺上者至黃座
而成不至黃座而還有謀不成以其日入占國熒惑
逆行天庭中不止有大獄郗萌曰熒惑入太微宫中
至屛而留有兵在中郗萌曰熒惑入天庭中留十日
以上赦荆州占曰熒惑道南蕃入留止南門為大臣
有憂(司馬彪天文志曰光武中元二年八月丁巳火犯太微西南角星相去二寸太微西南星為將相後)
(太尉趙熹李訢等免官)熒惑入太微若從右入七日以上為人
主有憂(司馬彪天文志曰孝桓永康元年正月庚寅熒惑逆行入太微東門留百日出端門其年十二)
(月丁丑桓帝崩逆宋書天文志曰晉簡文咸安元年十二月辛卯熒惑行入太微二年三月不退是時帝憂)
(桓玄之逼常懷憂慘十二月帝崩也)熒惑入天庭中二十日以上廷尉
坐之期六月熒惑留太微庭中為天下大憂中央留
十日以上為天下有亡徒為兵者黃帝占曰熒惑守
太微垣門外之左廷尉有事守門外之右丞相御史有
事熒惑守端門中二十日臣謀反主出走期不出百
二十日(宋書天文志曰晉海西公太和六年閏月熒惑守端門十一月桓玄廢帝)甘氏曰
熒惑守角亢反守太微臣有謀兵於天子者春秋緯
曰熒惑守太微王者惡之郗萌曰熒惑守太微諸侯
及三公謀其上鈇鑕用必有斬臣又曰女主不吉(宋書天文)
(志曰晉元康三年四月熒惑守太微六十日後賈后陷殺太子而趙王廢后又殺之斬張華裴頠遂簒位廢帝)
(為太上皇天下從此搆亂連禍也)玄冥占曰熒惑入太微無所犯守
順度而行出左右掖門所之野天子謀之黃帝占曰
熒惑干太微留守三日以上為必有兵革天下赦合
誠圖曰熒惑入太微陵犯留止後三年必有喪荆州
占曰熒惑入太微天庭所犯乘守者若有罪各以守官
名之熒惑食太微東西蕃四輔輔臣有誅者
熒惑犯黃帝座四十七
石氏曰熒惑犯黃帝座改政易王天下亂存亡半甘
氏曰熒惑入中華門犯帝座天下亂賊臣害主破宫期
九十日荆州占曰熒惑犯黃帝座大臣戮死玉歴
曰熒惑入太陰西門犯黃帝座天子宫破國滅絶嗣不
出二年甘氏曰熒惑中黃帝座臣殺其主雒罪級
曰熒惑入黃帝座不吉強臣弑主甘氏曰熒惑入黃
帝座大人戮死朝廷有哭郗萌曰熒惑入天庭直出
期十日入蕃期二十日去出尺期十日有赦荆州占
曰熒惑入帝座其色白者為有赦熒惑入天庭至黃
帝座有赦荆州占曰熒惑出黃帝座北諸侯徙天子
辱若中黃帝座為大人傷甘氏曰熒惑近黃帝座大
臣謀為亂不成熒惑觸黃帝座主亡黃帝占曰熒
惑守黃帝座為大人憂
熒惑犯四帝四十八
玉歷曰熒惑入太微犯四帝臣有謀若被誅石氏曰
熒惑犯守四帝臣謀主去之一尺事不成石氏曰熒
惑犯乘守四帝坐辟憂(辟君也)甘氏曰熒惑中犯乘守
四帝坐天下亡
熒惑犯屛星四十九
郗萌曰熒惑入太微宫中至屛而留為有兵在中(宋書天文)
(志曰宋明帝泰始二年正月甲午熒惑逆行在屛而南其年四方反叛内兵大出六卿親戎)甘氏
曰熒惑犯守屛星君臣失禮下謀上一曰大臣有戮死
者石氏曰熒惑中犯乘守屛星為君臣失禮而輔臣
有誅者若免罷去
熒惑犯郎位五十
甘氏曰熒惑犯守郎位輔臣有誅左右宿衞者為亂王
者宜備之
熒惑犯郎將五十一
巫咸曰熒惑守郎將曰凌凌則將有誅若將有憂一曰
大臣為亂戒慎左右荆州占曰熒惑犯乘守郎將且
有以符節為姦者熒惑中犯乘守郎將必有不還之
使
熒惑犯常陳五十二
甘氏曰熒惑犯守常陳守衞有謀兵起宫中天子自出
行誅期百八十日遠一年
熒惑犯三台五十三
玉歷曰熒惑入犯上台司命近臣有罪若有誅一曰近
臣有逃去者以五色占黃白無故青黑憂死喪期一年
郗萌曰熒惑犯守上台宫中禁門燔太尉病天子惡
之犯守中台司徒公族皇后忌犯守下台司空為庶人
皆期百七十二日文曜鈎曰熒惑犯守中台司中姦
臣有謀若有誅者中公當之巫咸曰熒惑犯守下台
司禄近臣有罪若出走色黑者死黃帝占曰熒惑守
三台三十日天下大亂兵起宫中大臣戮死若守三台
間尤甚急期百八十日郗萌曰熒惑守三台三日以
上三公有戮死者熒惑守三能之中央百二十日三
公皆謀害國熒惑入天柱天下有慶賀之事熒惑
居天柱兵起三年乃止熒惑留繫天柱地大動兵大
起春秋緯曰天下奮擊臣子相譛三公專恣則熒惑
流而觸能
熒惑犯相星五十四
石氏曰熒惑犯相星輔臣凶熒惑守相星三十日大
臣為亂天下兵起人主有憂
熒惑犯太陽守五十五
石氏曰熒惑犯守太陽守執御臣憂内將軍有死者期
九十日甘氏曰熒惑犯守太陽守大臣戮死若有誅
期不出年
熒惑犯天牢五十六
荆州占曰熒惑入天獄貴人多枉死者石氏曰熒惑
入天牢若守之二十日名人有繫者一曰若有赦期不
出百八十日海中占曰熒惑犯守天牢王者以獄為
蔽一曰貴臣多下獄若有叛臣簒獄殺君不出二年
熒惑犯文昌宫五十七
黃帝占曰熒惑入文昌宫庭中有兵天下有耗土空民
飢春秋緯曰熒惑入文昌庭守之二十日以上必有
兵君不康石氏曰熒惑入文昌天下大亂王者憂亡
期一年荆州占曰熒惑守文昌天下大亂不出其年
郗萌曰熒惑入司命近臣有抵罪者熒惑三十日
舍司禄民大疾舍司命小童疾
熒惑犯北斗五十八
郗萌曰熒惑入北斗魁天下多獄廷尉坐之熒惑入
守北斗貴人有繋者甘氏曰熒惑守北斗天下大亂
諸侯皆起兵王者有憂郗萌曰熒惑守北斗有移徙
民宫宅賤玉歷曰熒惑守衡星有女喪若貴女有殃
有兵兵罷無兵兵起雄圖三光占曰熒惑入北斗魁
中而守之十日天下大亂易其王天子死五都亡期二
年遠三年春秋緯曰熒惑入北斗杓頭為政令猶豫
海中占曰熒惑抵北斗杓頭星女主政令猶豫若女
主用事期一年齊伯曰熒惑舍北斗西人相食舍其
東五榖無實舍其南菓無實舍其北而之東天下大兵
戰郗萌曰熒惑繫輔星有死相若夷之巫咸曰熒
惑與北斗鬭有徙王移都邑宫室破壞人民去其鄉不
出年
熒惑犯紫微宫五十九
石氏曰熒惑入紫微宫中大臣有謀兵起宫中天下大
亂人民傍徨背棄其鄉逃走四方期不出二年遠三年
荆州占曰熒惑入紫微宫天下邑裂大夫多死者一
為天下有亡國天下無人一曰帝有亂臣一曰天下大
亂又曰從陰入有死王帝覽嬉曰熒惑守紫微宫中
天下諸侯伐其主主以驕暴失帝位巫咸曰熒惑守
紫微宫民莫處其家宅流移去其鄉荆州占曰内亂
(宋書天文志曰晉孝懷永嘉三年正月庚子熒惑犯紫微占曰當有野死之王又為火燒宫是時太史令高堂)
(冲奏乘輿宜遷幸不然必無洛陽後帝崩於平陽)
熒惑犯北極鈎陳六十
黃帝占曰熒惑入紫宫犯北極中央大星為不道臣弑
其君子害其父賊臣破國天下大亂期不出九十日
春秋緯曰熒惑犯北極左星支為嗣郗萌曰熒惑犯
北極中央大星帝有亂臣應以善事已巫咸曰火入
北極天下亂兵大起聚於一國若出之疾兵還罷荆
州占曰火入天樞國家有變一為天下之兵聚一國
雄圖三光占曰火入北極天子憂若犯抵之天子死
後宫亂不出三年黃帝占曰火出天樞兵盛於四野
荆州占曰火舍天樞下三月芒赤色怒地大動民大
恐兵起不已三年乃止甘氏曰火犯北極若守之大
臣謀主若耀刺北極為殺太子期百二十日荆州占
曰火守天樞大人憂一曰天子女多死郗萌曰火犯
太子星太子憂死犯庶子星庶子憂死一曰中犯北極星主
有大憂一為有大喪一為有反相荆州占曰火守鈎
陳人主憂黃帝曰火犯鈎陳後宫亂兵起宫中倖臣
謀主王者有憂
熒惑犯天一六十一
石氏曰火犯天一幸臣有謀有兵起人主憂齊伯曰
火守天一臣弑其主餘殃為水災
熒惑犯太一六十二
石氏曰火犯守太一幸臣有謀有兵起人主憂
唐開元占經卷三十六
