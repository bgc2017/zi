唐開元占經卷二十一
唐瞿曇悉達撰
五星占四
熒惑與填星相犯一
巫咸曰熒惑犯填星兵大起(按宋書天文志曰晉穆帝升平二年八月戊午熒惑)
(犯填星三年十月諸葛攸舟軍入河敗績)荆州占曰熒惑與填星合而犯
大將軍為亂若守之女主凶期三年司馬彪天文志
曰熒惑犯填星大人忌春秋緯曰熒惑干填星大旱
荆州占曰熒惑入填星中將軍為亂文耀鈎曰主
喜不失政則熒惑與填星相扶荆州占曰熒惑去填
星而復歸環繞之不出六年中國亡主又曰為獄事
石氏曰熒惑與填星會主走出巫咸曰熒惑與土合
是謂内亂班固天文志曰土與水合為壅沮(晉灼曰水性壅)
(而弱土故曰壅沮一曰壅填也)不可舉事用兵又曰國亡地郗萌曰
熒惑與填星合其國争者坐之又曰熒惑與填星環繞
之不出三年天子失位又曰熒惑與填星合女子坐之
文耀鈎曰填星與火合則大旱陽行害又曰火與土
合憂主孽祥石氏曰填星與火合大人惡之海中
占曰填星與熒惑合女子為天下害郗萌曰填星與
熒惑合為禍喪其國不可舉事用兵必受其殃(按司馬彪天文)
(志曰孝順帝漢安二年六月乙丑熒惑光芒犯填星明年八月孝順帝崩孝冲即位明年正月乂崩)荆
州占曰填星與熒惑合土在火上他兵加之必有尅土
在火下各不動者名曰子母同光其國得地猛強若同
上下民有逆心其分兵起更王石氏曰地侯與熒惑
所合宿戰不勝國飢(按宋書天文志曰宋武大明五年正月火土同在須女占曰女主惡)
(之三月孝穆皇后崩此其應也)石氏曰熒惑從填星聚于一舍名曰
大陽其下國且有重德致天下期在十年文耀鈎曰
熒惑與土鬭則子弟亂巫咸曰填星與熒惑鬭不出
其年有亡國郗萌曰熒惑與土合鬭兵起近期十五
日中期三十日遠期六十日荆州占曰填星與熒惑
合鬭必有叛臣為亂有兵起期不出二年又曰熒惑與
填星鬭不出三年有亡國又曰熒惑與填星鬭王者
亡地將軍死之又曰填星與熒惑合相守主以孽為
憂其下國失地若有圍邑又曰熒惑與填星相守為
憂喪石氏曰熒惑守填星旱一曰兵大起
熒惑與太白相犯二
荆州占曰熒惑與太白相犯大戰太白在熒惑南南國
敗在熒惑北北國敗文耀鈎曰熒惑從太白軍憂離
之軍却出太白之隂有分軍出其陽有偏將之戰當其
行太白逮之破軍殺將荆州占曰熒惑太白相犯為
兵喪為逆謀甘氏曰熒惑干太白草木傷華妨政石
氏曰熒惑與太白會為鑠荆州占曰太白熒惑合去
之一尺曰鑠其下之國不可舉事用兵必受其殃荆
州占曰熒惑入太白將軍戮海中占曰與熒惑合金
從火有兵罷火從金兵大起(按張璠漢紀曰初王師敗於河陽欲浮河東下太史)
(令王立曰春太白犯填星于斗過天津熒惑又逆行守北河不犯也由是遂渡北河將自軹關東出立又謂宋)
(開鄧艾曰太白守天關與熒惑會金火交金革之象也漢祚終矣晉魏必有興者後立數言于帝曰天命有去)
(就五行不常旺代火者土也承漢者魏也能安天下者曹姓惟委任曹氏而已公聞之語立曰知公忠于朝廷)
(然天道深遠幸勿多言)荆州占曰太白與熒惑遇是謂金入火
有兵兵罷國安無禍海中占曰熒惑太白合野有破
軍將死(按班固天文志曰孝景後元年五月壬午火金會合于輿鬼之東北不至柳出輿鬼北可五寸)
(丙戌地大動鈴鈴然民大疫死棺貴至秋止婁司馬彪天文志曰孝殤延平元年正月丁酉金火在金火合)
(大人憂是歲八月辛亥孝殤帝崩)荆州占曰熒惑與太白合主人兵
不勝又曰所合國野有殃二旬四五日兵過其野三旬
四五日兵宿其野三月不去其國亡又曰熒惑與太
白合同舍其分有兵戰相離則軍離(按檀道鸞晉陽秋曰孝武寕康二年)
(十一月癸酉太白掩熒惑在營室時桓石虔破氐賊姚萇於盭江)又曰熒惑秋與太
白合其國不可以舉兵反受其殃黃帝占曰熒惑太
白俱入斗不出其年國亂有憂又曰熒惑入東井太白
隨之兵喪並起郗萌曰熒惑入東井太白隨之將若
相死一曰君死又曰糴貴荆州占曰熒惑入東井太
白隨之道上多死人陳卓曰熒惑入東井太白隨之
百川皆溢韓楊曰熒惑太白接皆赤而芒三十日舍
天津關河不渡諸侯不通其君死之石氏曰熒惑與
太白相隨西行熒惑舍天門西太白舍天門中一曰舍
天津人主無出國門荆州占曰太白從熒惑聚于一
舍熒惑在上名曰乘太白其歲多兵不用其國將以武
致天下逆行兵起石氏曰熒惑太白所守之宿在東
方女勝男海中占曰熒惑太白中上出破軍殺將客
勝荆州占曰熒惑入太白中五十日將死又曰熒
惑與太白相入入而不出其國亂有憂又曰熒惑出
太白之左左軍戰左將勝出其右右軍戰右將勝又曰
出太白之左小戰出太白右去之三尺軍小敗黃帝
兵法曰熒惑出太白之隂若不有分軍必有他急分大
軍也荆州占曰熒惑所在太白從之伐不利無功太
白所在熒惑從之伐者利有功石氏曰熒惑往從太
白聚於一舍太白為失明熒惑赤色而光環繞太白所
守之國大兵起荆州占曰太白與熒惑遇是謂金入
火有兵罷無徭役又曰太白在熒惑之上所聚之國且
以義致天下若在左右名曰秋兵其國必大敗又曰
熒惑在太白前後左右成戰客勝又曰太白出熒惑
之東不出三月兵起又曰太白居熒惑之後而相及破
軍殺將又曰太白上居熒惑上復下居熒惑下有反
者宋武兵法曰太白熒惑一南一北為死喪郗萌
曰太白乘熒惑軍敗隨熒惑軍憂又曰熒惑太白合
而太白起角芒而光居熒惑之上其國且有用兵三十
日不去天下三年兵起六十日不去下有空國死主
荆州占曰太白與熒惑相留十日如去有兵大戰其不
滿十日有兵而不戰期不出一年中又曰熒惑環太
白大將死文耀鈎曰熒惑方行太白環之破軍殺將
石氏曰熒惑薄太白亡偏將荆州占曰熒惑從太
白下上抵太白不入軍急不戰又曰熒惑正抵太白不
去客將死又曰熒惑摩太白下破軍主將死又曰
熒惑摩太白有數萬人戰軍敗人主死又曰太白貫
熒惑亡偏將春秋緯曰熒惑與太白相逢而鬭勝太
白破軍殺將熒惑破人主弱名聞海内文耀鈎曰熒
惑與金鬭隂不制又曰有戰兵兵不在外為在内(按宋書天)
(文志曰晉惠帝永寧二年十月熒惑太白鬭于虚危十二月熒惑就太白于營室初齊王冏定京都因留輔政)
(遂專傲無君是月成都河間長沙王討之冏乂交戰攻焚宫闕冏兵敗夷滅乂殺其兄上將軍實以下二十餘)
(人也)巫咸曰太白與熒惑鬭不出其年兵起又曰太
白與熒惑春鬭歲旱夏鬭不出其年易相秋鬭不出其
年兵起冬鬭不出二年有喪荆州占曰熒惑與太白
相過而鬭不勝有憂又曰太白與熒惑鬭大將戰死
又曰熒惑與太白鬭諸侯王有喪若離國若多口舌
有内疾人民尚伐好戰殺大將歲大飢又曰熒惑與
太白鬭不出三年易相又曰春太白與熒惑鬭亡君
之戒也夏鬭不出三年名山破冬鬭不出其年有大喪
一曰女喪郗萌曰熒惑守太白北太子終若皇子終
守其南嬖人死若季子死居東西亦然若相死皆期三
月荆州占曰太白與熒惑相守其間容斧血滿其野其
間容矛有血流久相守血盈滿
熒惑與辰星相犯三
劉向洪範傳曰火水合於斗不可舉事用兵必受其殃
(按洪範天文星辰變占曰漢景帝初元年十一月熒惑與辰星合于斗後三年吴王濞變七國同舉兵反漢大尉)
(周亞夫敗之)荆州占曰熒惑與辰星秋合有兵冬合有喪
又曰熒惑與兔星合東方免星白而火兵在外削地
為和又曰熒惑與辰星合大水交行其國不可以先起
兵合於東方臣謀其主合於西方不出九十日其國宫
中有事又曰熒惑與辰星合於尾箕其國大臣凶春
夏為兵秋冬為喪凶郗萌曰熒惑與辰星在尾箕相
近天下將大赦又曰熒惑與辰星處虚北冬雷雨水
流忌甲子石氏曰熒惑與辰星合為水必飢舉事用
兵有内亂又曰熒惑與辰星相去三尺大人當之一
曰天下大赦又曰免星與熒惑會冬為刑他時為淬
(晉灼曰火入水故曰淬也)其下之國不可舉事用兵必受其殃(天官書曰)
(為喪)甘氏曰免星干火星雨雹上即妨太子嬖人下即
妨太尉司馬荆州占曰辰星與熒惑合而相守水火
亂行國有兵喪若不有兵疾疫流行(按班固天文志曰孝景五年四月乙)
(巳水火合於參其年四月梁孝王死)荆州占曰免星與熒惑合其國大
旱赤地千里又為飢將行舉事大敗有覆軍殺將陳
卓曰免星與熒惑合其國主出走又曰熒惑所在辰
星從之伐者利有功辰星所在熒惑從之伐者不利
又曰熒惑與辰星相過是謂不祥不可用兵命曰自伐
一曰野有兵不戰兵在外亦罷文耀鈎曰辰星抵觸
熒惑展轉復離而合河漂山天雨蛤國主哭於宫荆
州占曰熒惑薄辰星抵之貫之殺偏將文耀鈎曰熒
惑與水鬭則以暴敗班固天文志曰火與水合為北
軍角荆州占曰火與水合鬭女子為天下害又曰
熒惑與辰星鬭相毁敗也則有外兵不即内亂其國鬭
東方臣伐主鬭西方期九十日強國宫中有亂又曰
熒惑與辰星鬭辰星滅將死又曰熒惑與辰星合鬭其
國内亂有兵起其分凶
唐開元占經卷二十一
