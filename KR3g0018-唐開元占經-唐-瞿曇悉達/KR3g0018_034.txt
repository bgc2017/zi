唐開元占經卷三十四
唐瞿曇悉達撰
熒惑占五
熒惑犯南方七宿
熒惑犯東井一
黃帝占曰熒惑犯東井小有兵(案宋書天文志曰安帝義熙九年二月丙午熒)
(惑填星皆犯東井十三年三月索頭大衆緣河為寇高祖討之奔退其别帥跋嵩交戰大破之嵩殲焉復攻關)
(中八月擒宏也)陳卓曰熒惑犯東井羣臣有以家事坐罪者
(案宋書天文志曰魏高貴鄉公正元二年十二月戊午熒惑犯東井北轅西頭第一星甘露元年諸葛誕族滅)
(宋孝武大明二年三月辛未熒惑入東井其年四月海陵王休茂為雍州刺史五年休茂反誅)黃帝
占曰熒惑以春入東井有赦文曜鈎曰熒惑入東井
失道行陽天下大旱有火災若内亂期不出三年石
氏曰熒惑入東井兵起若旱其國亂有兵兵止無兵兵
起大臣當之(案宋書天文志曰晉成帝咸康元年八月戊戌熒惑入東井是年夏發衆列戍加王)
(遵司馬以備胡賊也)熒惑入東井必先軍起役有令熒惑角
氣行疾入東井十日相死三十日主終后命惡之黃
帝占曰熒惑入東井牛大疫兵器鉞大貴石氏曰熒
惑入東井中海水出水暴下甘氏曰熒惑入東井有
逃主又曰四百人貴一人巫咸曰熒惑入東井中國
有遁主熒惑入東井貴人不安其位一國大旱郗
萌曰熒惑入東井國失火(案漢書天文志曰景帝四年七月癸未火入東井行陰後)
(二年有栗氏事後未央東闕火災洪範天文星辰夏占曰未央門火災)熒惑入東井太
白隨之糴貴道上多死人熒惑入東井先起兵者大
將戮死期六十日熒惑逆行東井貴人死傷若失火
海中占曰熒惑入東井角動赤黑色大人當之以水
起兵其環繞之事必成其留二十日色赤黃大人增地
黑憂奪地司馬彪天文志曰熒惑入東井口中大臣
有誅者石氏曰熒惑正過東井中南出者天下有易
王業者海中占曰熒惑過東井上二丈者軍將必當
去其兵歸必有病事黃帝占曰熒惑去北戍至東井
干一星將軍有野死不葬者干二星中倖臣有市死者
北戍者北河也春秋圖曰熒惑之東井有從白衣之
封為侯者海中占曰熒惑在東井北戍去戍三丈當
復發千人以上去戍二丈復發萬人去戍一丈門開道無
行人若其留戍下六十日天下大赦晉灼曰熒惑留
東井中三十日天下大水人主以身游水熒惑西方
守東井輿鬼去復還反之強國君忌之海中占曰熒惑
入東井留三十日以上既去復還居之若環繞成勾己
者國君有憂若重有喪期九十日若一年郗萌曰熒
惑出入留舍東井三十日不下必有破國死王河圖
曰熒惑在西方若東方守東井有男喪石氏曰熒惑
以十二月守東井且憂火熒惑守東井名水有絶者
大魚死國大旱熒惑守東井如炬火兵起甘氏曰
熒惑守東井貴相戮熒惑以五月守東井六十日江
海决溢水出巫咸曰熒惑守東井間有逐王郗萌
曰熒惑守東井為萬物不成久守之金錢易熒惑守
東井南主后死守其西太子死守其北諸侯有死者
熒惑守日月之門國内亂以其日占國熒惑守東井
大人憂(案宋書天文志曰晉元帝大興三年十月乙亥熒惑在東井永熙元年十二月元帝崩)
陳卓曰熒惑守東井天下不安郗萌曰熒惑守東井
天子為軍自守熒惑守東井百川溢黃帝占曰熒
惑入東井留守井中天子有火災感精符曰熒惑逆
行守東井成勾己天子坐之天下兵起守之二十日以
上相惡之四十日以上人主當之先起殃後起昌甄
曜度曰熒惑入東井而守之二十日以上其國有大兵
起有大喪三十日不下有逃走相破軍殺將其國失地
不出期年遠二年石氏曰熒惑入若守東井河决有
水令熒惑入若守東井二十日以上宮中以火為敗
若内亂臣當之郗萌曰熒惑入若守東井為土功事
熒惑犯乘守入東井中以日占臨其時者辱也留三
日以上占其大臣當之期三月若一年二年三年遠五
年洛書曰熒惑守鉞兵大起臣謀主斧鉞用將相有
戮死者(案宋書天文志曰魏高貴鄉公甘露元年七月乙卯熒惑犯井鉞三年諸葛誕夷滅晉陽秋曰)
(安帝隆安元年八月乙巳熒惑守井鉞二年八月以譙王尚之弟允之為振威將軍守蕪湖以備庾楷等由是)
(内外騷動王恭慮禍難復密要殷仲堪桓玄同會京師玄等皆嚮遣石顯仲堪在蕪湖朝廷震駭)石
氏曰熒惑犯守鉞大臣有誅斧鉞用有兵起一曰執法
者誅不出其年郗萌曰熒惑中犯乘守鉞斧鉞用為
其國内亂兵起一曰執法者誅
熒惑犯輿鬼二
黃帝占曰熒惑犯輿鬼皇后憂失勢帝覽嬉曰熒惑
犯輿鬼為國有憂大臣誅(案司馬彪天文志曰孝明永平十三年閏月丁亥火犯輿)
(鬼其十二月楚王英與顔忠等造作妖書謀反英自殺忠等皆伏誅)甘氏曰熒惑犯輿
鬼執法者戮(司馬天文志曰延禧七年八月庚戌熒惑犯鬼質星八年二月太僕南鄉侯左勝以)
(罪賜死弟中常侍上蔡侯綰等自殺宗親侍中比陽侯鄧康河南尹鄧萬等皆繫萬等死康等免官桂陽太守)
(任胤等背散走皆棄市九年七月乙未熒惑行鬼中犯質星十一月太原太守劉瓉南陽太守成瑨皆坐殺無)
(罪尚書郎孟璫坐受金漏言皆棄市永康元年十二月桓帝崩)荆州占曰熒惑犯輿
鬼忠臣戮死皆不出一年中甘氏曰熒惑入輿鬼犯
積尸天下兵起大戰流血有沒軍死將(宋書天文志曰晉安帝義熙十)
(四年七月甲辰熒惑犯輿鬼占曰秦有兵十五年西虜寇長安雍州刺史朱齡石諸軍䧟沒)三十日
不下國有大喪人民流亡死者大半期三年黃帝占
曰熒惑入輿鬼有兵喪金玉用有大赦及留守之物貴
天下大疾疫其留二十日以上兵大起多戰死者為宗
廟神明事若民多疴疾若有女喪期十月(司馬天文志曰孝桓建和)
(元年八月壬寅熒惑犯輿鬼質和平元年十二月甲寅梁太后崩宋書天文志曰晉成帝咸和九年三月己)
(酉熒惑入輿鬼占曰兵在西北有没軍死將四月鎮西將軍郭權始以秦州歸從尋為石斌所滅徙其衆於青徐)
春秋緯曰熒惑入輿鬼主以内亂淫泆孝經章句
曰熒惑入輿鬼主坐之(司馬天文志曰孝質本初元年三月癸丑熒惑入輿鬼閏月一)
(日孝質帝為梁冀鴆而崩)石氏曰熒惑入輿鬼中旬主后死七日
相死四月主死熒惑入輿鬼斧鑕用其星視動頡頡
然是謂王府國家不安故則物不欲聚也皆以入日命
其國巫咸曰熒惑入輿鬼將相有誅者(宋書天文志曰晉成帝咸)
(和九年三月己亥熒惑入輿鬼犯積尸四月鎮西將軍雍州刺史郭權始以秦州歸從守為石虎所滅從其衆)
(於青徐也)劉向洪範曰熒惑入輿鬼大賊在大人之側(宋書)
(天文志曰晉安帝元興元年七月戊寅熒惑在東井又犯輿鬼積尸二年桓玄簒位遷帝於潯陽)海
中占曰熒惑入輿鬼中央星可四五日大人當之郗
萌曰熒惑入輿鬼為大人卒事以命終也熒惑守柳
入輿鬼人相食荆州占曰熒惑入輿鬼為亂臣在内
有屠城陳卓曰熒惑入輿鬼有金錢令(宋天文志曰明帝泰始三)
(年六月熒惑犯輿鬼九月以皇后六宫衣服金釵雜物賜北征將士也有火災)齊伯曰熒惑
入鬼中大臣有誅兵大起白骨滿野(五行傳日漢宣帝本始四年熒惑入)
(輿鬼天質後三年霍氏謀反之應也)郗萌曰熒惑留輿鬼臣下不明
南官候曰熒惑留輿鬼君臣疾病逆行失火女主用財
大奢過度郗萌曰熒惑舍輿鬼中十餘日出輿鬼又
舍南河二十日三十日因南行國有小男喪正月初見
者七月吉凶發正月七月孟長男坐之九月初見者三
月吉凶發九月三月季少男坐之熒惑舍輿鬼中央
十餘日出輿鬼又舍北河二十日三十日北行邦有小
女喪十月初見者四月吉凶發十月四月孟長女坐之
十二月初見者六月吉凶發六月十二月季少女坐之
熒惑舍輿鬼中三十日至五十日天下有大喪十一
月見五月應之他放此熒惑舍輿鬼中央多霜露風
雨不時熒惑舍輿鬼西北婦人多姙子而死者舍
中央小兒多死一曰萬民多病頭目痛舍東北長年多
死一曰必有流水舍東南老人多死齊伯曰熒惑出
入留舍輿鬼五十日不去國傷水邑空黃帝占曰熒
惑守輿鬼女主病留十日諸侯王夫人當之留二十日
太子夫人當之東去病在孔竅不利南去在頭西去病
在手足北去病在陰熒惑守輿鬼東南七日少年病
守十日老人病熒惑守輿鬼中央大人憂石氏曰
熒惑守輿鬼貴相戮熒惑守輿鬼大人有祭祀之事
巫咸曰熒惑守輿鬼有兵兵罷多水災萬物五穀不
成熒惑守輿鬼人君貴人憂鈇鉞用郗萌曰熒惑
守輿鬼去復還居之大國君不吉海中占曰熒惑守
輿鬼出其南水出其北旱(巫咸曰守北水守南旱)郗萌曰熒惑
守輿鬼執法吏有過罪者一曰主死民多疾喪棺木蔴
布貴一曰牛馬貴熒惑守輿鬼東北男子兵相殺守
東南萬民多死守西北為戎皆反逆叛兵軍守西南人
君惡之秦漢有反臣兵事以赦令解之熒惑守輿鬼
在南有男喪在北有女喪熒惑守輿鬼有土功事若
有德令熒惑守輿鬼北七十日女子病守南七十日
男子疾熒惑經歴輿鬼中東行還守西北角有逐王
來降其後匈奴大敗北地(班固天文志曰熒惑守輿鬼為火變有喪漢孝武六年熒)
(惑守輿鬼其歲高園有火災竇太后崩)荆州占曰熒惑守輿鬼東北星
棺木貴守東南星五穀貴守西南星金錢貴守西北星
鐡器魚鹽皆百倍玉歴曰熒惑守輿鬼秦有疾病金
玉貴石氏曰熒惑守輿鬼必大赦期六十日入鬼已
去復還守之大赦熒惑出西方若東方出入輿鬼守
成勾己尊者失宗廟期六十日若百八十日春秋緯
曰熒惑逆行守輿鬼成勾己王者惡之兵起財帛金錢
散將軍有戰死者若有火災期不出年郗萌曰熒惑
入輿鬼去復還守之期不出三年中熒惑入若守輿
鬼為多憂財空出亂臣在内若大臣謀有干鉞乘質者
君人憂金玉用民多疾從南入為男北入為女西入為
老東入為丁壯河圖曰熒惑入輿鬼犯守之天下白
徒聚土功興荆州占曰熒惑干犯守輿鬼隨所守物
王者發之不出七十日天下有大喪陽為人君陰為皇
后左為太子右為貴臣荆州占曰熒惑經輿鬼中犯
乘積尸者兵在西北有沒軍死將久留守之天子有喪
其以十二月入守之下賤多死有土功事有德令
熒惑犯柳三
河圖曰熒惑犯柳當有謀臣不從王命石氏曰熒惑
犯柳有木功事若名木見伐者郗萌曰熒惑犯注色
赤三芒天下有亡王若死將黃帝占曰熒惑入注大
人禦守甄曜度曰熒惑入注而去之天下安大歸其
鄉有兵兵止萬民安樂貴人吉安其社禝以六月守注
百二十日其國人飢旱巫咸曰熒惑入柳諸侯有慶
賀之事天下大樂郗萌曰熒惑入柳國有觴客之事
一日五日宫中觴南官候曰熒惑入柳麻貴在後年
又曰入注天下安郗萌曰熒惑逆行柳失火春秋
圖曰熒惑之柳天下憂四夷郗萌曰熒惑入注留二
十日以上有負海之客荆州占曰熒惑留柳供養者非
其人郗萌曰熒惑以三月舍注下芒赤色怒左右倚
兩傍冬地大動民大恐兵大起三年乃止春秋圖曰
熒惑出入留舍柳三十日不下天下有急令天子大憂
將有誅者其國之中必有敗土功事大起郗萌曰熒
惑出入留舍柳將有訛言者其國必敗黃帝占曰熒
惑守柳侯王不寧文曜鈎曰熒惑六月守柳其國失
地人民以飢流亡石氏曰熒惑守柳有兵逆臣在側
石氏曰熒惑守柳為反臣中外兵以赦令解之熒
惑守柳天下旱多火災萬物五穀不成糴大貴巫咸
曰熒惑守柳天下大旱羊貴郗萌曰熒惑守注三十
日以上萬家邑拔千家邑擄退居之南北去之其邑不
可舉事用兵反受其殃郗萌曰熒惑守注官有治宮
之事民多疾疫一曰宫有大火熒惑守柳南聖人在
南國荆州占曰熒惑迫守柳宫門閉陳卓曰熒惑
守注三十日其君憂百二十占曰熒惑守柳讒臣亂
若有兵黃帝占曰熒惑犯守柳有導主為非亂其國
事者若天子以飲食為害不安社禝
熒惑犯七星四
郗萌曰熒惑犯七星臣為亂南官候曰熒惑犯近七
星三日以上所近犯者誅文曜鈎曰幷味沉湎熒惑
入注侯星(宋均曰注侯七星也)甘氏曰熒惑入七星必有君置
太子者巫咸曰熒惑入七星必有觴客事郗萌曰
熒惑留七星為天下大憂憂中央聖洽符曰熒惑舍
七星人民趣舍安桑蠶寧其土郗萌曰熒惑出入留
舍七星國失地天下大亂若臣下衣服失度齊伯曰
熒惑出入留舍七星周國多男女喪失城有水天下决
江歲多土功大亂更為元年郗萌曰熒惑逆行七星
地動若失火石氏曰熒惑與七星合國君惡之郗
萌曰熒惑與七星合光大人必有疾者黃帝占曰熒
惑守七星有兵若獵車騎又曰社禝傾亡宫中生荆棘
又曰治宫室之事黃帝占曰熒惑守七星四十日其
君憂河圖曰熒惑守七星二陽同居其歲枯旱五穀
不成若守之百日三年不雨王者退火官伐之則災消
郗萌曰熒惑守七星為反臣中兵也甄曜度曰熒
惑守七星民有憂萬物不成天下有水石氏曰熒惑
守七星地動巫咸曰熒惑守七星白魚貴海中占
曰熒惑守七星人主有憂津橋不通郗萌曰熒惑守
七星三旬以上大凶天下有憂期一年熒惑守七星
曝巫於市金鼓不行百鬼不饗熒惑守七星為臣中
外兵以德令解謂赦令也熒惑守七星為國有大徭民苦
南官候曰熒惑守天都民有憂大水為灾感精
符曰熒惑入七星若犯守之人主有憂大臣有誅必有
大客貴人有繫者若守五十日民多死不出其年人主
行急令郗萌曰熒惑入若守七星有觴客之事南
官候曰熒惑入若守七星大人有疾者若國有徭
熒惑犯張五
石氏曰熒惑入張大亂兵起六月干之國空巫咸曰
熒惑入張國有觴客之事郗萌曰熒惑入張貴人安
其社禝其歲男子小憂熒惑出張中旱陳卓曰熒
惑出張種大貴郗萌曰熒惑逆行張地動若失火
陳卓曰熒惑逆行張功臣當之石氏曰熒惑逆行乘
張大亂兵起春秋圖曰熒惑之張天下霜巫咸曰
熒惑之張三十日不下其君憂有兵起石氏曰熒惑
與張星會所在之國不可舉事用兵必受其殃河圖
曰熒惑居張絶糧道郗萌曰熒惑留張臣下衣服失
度黃帝占曰熒惑守張大將有千里驚大水五穀貴
一曰土功作役不時百姓怨謗春秋緯曰殘陰則熒
惑守張考異郵曰熒惑守張諸侯謀反孝經章句
曰熒惑守張政不平民多訴訟黃葭貴雨澤不時谷水
不通歲為下石氏曰熒惑守張天下必有歸兵一曰
鳳凰下以其守日占之知何國火主禮故也熒惑守
張五榖貴大人不恤政事危急民飢有千里行者郗
萌曰熒惑守張者為有臣中兵也石氏曰熒惑守張
兵起女主用事宫中生荆棘熒惑守張天下大飢國
倉空巫咸曰守張國必有大客遠來者甘氏曰熒
惑非其次守張當去不去其色大赤其國舉兵從留得
其次不為災殃海中占曰熒惑守張功臣當有封者
郗萌曰熒惑守張天子有兵事熒惑以六月守張
六十日歲穰熟其歲民有慶賜之事熒惑守張國治
宗廟期二十日熒惑守張為反臣中外兵以德令解
謂赦令也南官候曰熒惑入張而守之天下大亂大
人憂兵大起若有急弓甲聚其地其將亡海中占曰
熒惑犯張若守之天下有兵宫門當閉男子有急女子
不安五穀不成民大飢一曰火居張人絶糧荆州占
曰熒惑犯若守張宫門當閉大將被甲兵
熒惑犯翼六
荆州占曰熒惑犯入翼車騎無極四海大兵民當何所
息萬民飢愁當何所食石氏曰熒惑入翼四月楚主
死旬相死不死出走郗萌曰熒惑入翼四海有急國
憂陳卓曰熒惑入翼中將軍為亂南官候曰熒惑
入翼魚鹽貴水蟲倍價郗萌曰熒惑逆行翼不出其
年大軍起天下大憂荆州占曰熒惑逆行翼邪臣亂
朝廷忠臣不可以進熒惑逆行翼失火郗萌曰熒
惑入翼留二十日以上大人有病一曰守三十日其君
憂熒惑入翼留二十日以上國有白服之朝期百三
十日中若人有病若國大徭民苦以勞南官候曰熒
惑留翼臣下淫佚逆行色赤失火一曰大亂臣亂朝廷
郗萌曰熒惑出入留舍翼使者有急事兵起不用於
外地逆行之不出九年必有軍起天下亡矣甄曜度
曰熒惑守翼王者微弱臣不順命若大人有病天下有
憂孝經章句曰熒惑守翼先水後旱布縷大貴人病
頭首雨澤不時石氏曰熒惑守翼若大旱魚鹽五榖
貴萬物不成熒惑守翼天下修兵甘氏曰熒惑守
翼王者軟弱臣不從令忠心奉天則熒惑退郗萌曰
熒惑守翼為反臣中外兵以德令解謂赦令也陳卓
曰熒惑守翼川谷不通多盗賊人民相惡玉歴曰熒
惑守翼有急事若大風南官候曰熒惑守翼歲飢民
流千里有亡國穀貴蛇龍見熒惑守翼佞臣亂政其
歲多風雨車騎聚天下大飢熒惑以十月守翼五十
日甲兵卒車騎軍屯輕將行五十日而罷卒有功而錫
金者百二十占曰熒惑守翼大旱色赤亂且至人民
流一曰有海國客獻神鳥也感精符曰熒惑逆行守
翼邪臣為亂忠臣不立不出其年兵大起王者憂也
文曜鈎曰熒惑犯翼若守之天下大亂車騎無極大兵
起四海匈匈然於無命
熒惑犯軫七
春秋緯曰熒惑入軫中兵大起石氏曰熒惑入軫中
四月楚主死入旬相死不死出走甘氏曰熒惑入軫
有負海客巫咸曰熒惑入軫中伺其出日而數之期
二十日皆為兵發伺始入處之率一日期十日軍罷
郗萌曰熒惑入軫大水田宅貴若車貴陳卓曰熒惑
入軫國有大喪若將軍死南官候曰熒惑入軫兵益
水旱為害人民擾動妖言無實國政數改士卒勞苦
石氏曰熒惑出軫南民多病出其北民多死郗萌曰
熒惑出軫陰兵出軫陽乍西乍東遠去之游其國小憂
去而復還其國大憂近期一年中期二年遠期三年
熒惑行軫左負海國有殃行軫右中國有殃石氏曰
熒惑逆行軫失火文曜鈎曰熒惑逆行至軫名曰逕
天其下之國當有敗者大將有憂士卒擾動人民苦役
多有死者郗萌曰熒惑守兩角間若至軫道絶不通
出其南多病出北多死出其陰陰伐利戰勝取將出其
陽陽伐利戰勝取將河圖曰熒惑在軫不可為人客
為人客者有殃罰當死石氏曰熒惑與軫合而幷光
主必亡巫咸曰熒惑守軫旱川枯不通國多火災萬
物五穀不成郗萌曰熒惑與軫鬭諸侯當有奪地者
黃帝占曰熒惑以十月守軫三十日車騎發其居軫中
也天下盡給軍事無得居家者春秋圖曰熒惑守軫
繞環及已去復還守之成勾己天下兵潰起主命惡之
大臣欲謀其君大人有憂不出年石氏曰熒惑守軫
青絳帛枲其物皆貴其國有兵之災石氏曰熒惑守
軫有兵天子車駕凶若有病若大臣戮死郗萌曰熒
惑守軫兵戰將有功期不出三年熒惑守軫為反臣
中外兵以德令解謂赦令也一曰水荆州占曰熒惑
守軫將軍大敗河圖曰熒惑入軫若守之其國有喪
將軍為亂兵革大起人主惡之必有亡國期不出二年
王者以赦除咎則災消南官候曰熒惑干犯軫大臣
戮死
唐開元占經卷三十四
