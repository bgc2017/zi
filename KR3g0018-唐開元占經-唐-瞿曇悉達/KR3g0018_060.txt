唐開元占經卷六十
唐瞿曇悉達撰
東方七宿占一
角一
春秋緯曰列宿二十八是日月五星之所由吉凶之所
由兆也故石氏簿讚皆始於角而終於軫今如舊次東
方七神之宿為少陽攝提建節青華叶流蒼帝靈威仰
協助所因乘也角二星天關也其間天門也其内天
庭也故黃道經其中日月五星之所行也角主兵一曰
維首一曰天陳一曰天相左角為天田為獄為理主刑
南三度曰太陽道右角為尉為將主兵北三度曰太
陰道右角蓋天之三門猶房之四表也萬理之所由禍
福之源始也故三光軌道從之則吉干僻抵觸則凶也
石氏曰角二星十二度(劉向洪範傳曰與古度同)度距左角先去
極九十一度在黃道外度金星也(巫咸占同)春夏為木秋冬
為金兩角之間是中道(鄭之分野)角一名天田一名天根右
角為尉左角為獄角者天之府庭也天門者左右角之
間天道之所治也陽氣之所升也臣之象也郗萌曰
右角為天庭左角為天田又曰角亢秋獄角為龍角
二十八宿山經曰角山與亢山相連在韓金門山中山
中有憂變則星應於上星若有變則山應於下角亢星
神常居其上(君臣和同山星無異麒麟鳳凰芝草醴泉四時降矣)黃帝占曰視
兩角星明王道大治其星微小不明王道失政輔臣不
言角星左蒼右黃正色也吉其色白也凶王者大行百
八十日災應遠不出一年二年角星明而潤澤朝臣
有次第兩角微小而不明天下有兵德令不行亂錯角
垂芒角星明大王道太平角為天將之官兩角之
間三光之道也南三度太陽道北三度太陰道日月五
星出入中道天下太平出陽多旱出陰多雨有陰謀
乘左角法官謀南三尺獄理多冤兩角不明天下
有兵右角赤明天下有兵左角赤明天下平日月五
星天之三明也皆從角所行行陽道道其陽不從其
行歲大水有兵二十八宿皆同角星明大潤澤賢
者在朝廷蒼帝德行天門為開角主為兵動内五寸
國中兵起動外五寸邊兵起左右動摇非其常人主憂
臣弑君各以日占
亢二
石氏曰亢四星九度(在黃道内五度半)春夏為火秋冬為水(五星)
(占曰亢火也)亢北四尺是中道(鄭之分野)石氏曰亢者廟也亢
者天帝廟宫亢為天府海中占曰亢三光也三公之
事下者地也中央者丞相也主享祠一曰亢亦為疏廟
一名天庭主火與疾故亢龍多疾亢星齊明宗廟有
敬朝廷有序星不明則輔臣失次君令不行亢星不
明王者内亂星明大輔臣納忠天下平安郗萌曰亢
星明大民無疾疫石氏曰亢星垂芒為亂錯亢星
離落位有天子動旗而卒戰於野亢為疾國有疾占在亢
秋分視亢不見五穀盡傷糴將二倍石氏曰亢為朝
廷總領四海故置平星以統理海中占曰亢為朝廷
布政宫
氐宿三
石氏曰氐四星十五度(古十七度)距西南星先至去極九十
四度(在黃道内一度)春夏為金秋冬為水(五星入宿占氐木也)氐南二尺
是中道(宋之分野)氐天子行宫也一名天廟一名天府前二
大星嫡後二星妾前星皇后貴族府其星欲明臣奉法
度邦君安寧當大而小其位臣失勢其星動其臣出
海圖曰氐宿宫后女之貴府出入路寢之宿氏星發
即有土功事氐為天庭氐主疫二十八宿山經曰氐
山在鄭白馬山東氐星神常居其上氐星明大則民
無出門之徭馬無汗勞氐主徭役氐動者徭役起
氐為宿路寢所止故置庫樓以捍咎氐為宿宫休解
之房
房宿四
石氏曰房四星鈎鈐二星五度(古七度)距房西南第二星
去極一百八度(在黃道外一度弱)春夏為水秋冬為火(又曰房土星也)
房兩服之間是中道(宋分野)房為天府一曰天馬或曰天
駟一名天旗一名天廐一名天市一名天街一名天燕
一名天倉一名天表一名天龍房為天子明堂王者
歲始布政之堂房為天馬主車駕房為四表表者桀也
石氏曰天道四表之間三光之正路人天之定位也
(天廟者房也房者闕也日月之行常出其中不出其中為不道不道者政令不行石氏曰房主宿街南二星)
(君位也北二星夫人之位也房主財寶房動外財寶出動内財寶入)二十八宿山經曰
房山在宋地與心山相連房心星神常居其上房心二
宿動摇則房心之山崩國有走主填星色黑出入七十
日以上房心山崩下伐上也其星不明則山有音聲人
民擾擾五穀貴房心星暗黑火星守之二百日房心山
則音聲萬民相驚大水魚鹽五穀貴百姓愁若星色赤
赤地千里房心不見帝無教房星欲明羣臣奉忠天下
道興
鈎鈐天子御也鈎鈐相去疎者天下且赦相去數者天
子急多暴令關閉鈎鈐去房不駕鈎鈐離房法令王者
至孝則鈎鈐明昆弟有親親之思則鈎鈐不離房鈎鈐
去房欲其近也近則天下同心遠則天下不和房主開
閉以其蓄藏之所由也
心宿五
石氏曰心三星五度(古十二度)距前第二星去極一百八度
半(在黃道外三度半)春夏為木秋冬為水(又曰心星火也)北四尺是中
道(宋之分野)心為天相一名大辰一名大火一名天司空
心者宣氣也心為大丞相石氏曰心三星帝座大
星者天子也心者木中火故其色赤為天關梁心三
星星當曲天下安直則天子失計心為明堂中大星天
王位前後小星子屬以開德發陽不欲直直王失勢期
九十日地動主客天子以弱亡爾雅曰大火謂之大
辰房心尾也主天下之賞罰主天下之急故天下變動
則心星見不祥明堂旁多小星天子憂弱子未處天子
威令不出閣天下乖爭無君伯八九心星直心星變色黑
大人有憂民血流心星滅則主泣血后奔逃強國起
心星消江河為害期九年天子滅心星動國有急心
星動摇若角芒者天下大兵心星離移有流民心前
後星皆光明赤黃者太子庶子各有賜賀之事心三
星明大則天下同慶響風被澤太史公曰心三星上
星太子星星不明太子不得代下星庶子星星明庶子
代後心動者國有憂
尾宿六
石氏曰尾九星十八度(古九度)距東第二星先至去極百
三十四度(在黃道外十五度少)春夏為火秋冬為水(又曰水星)尾北十
尺是中道(燕之分野)尾一名後族一名天厠一名天狗一
名天司空一名天雞尾者後宫之場也妃后之府也
上第一星后也第三星旁一星相去一寸名神宫解衣
之内室說虞之堂一曰天矢一曰天九江尾者邊臣
也又曰通溜宫尾市也天復船也尾第一星嫡妃也
第三星夫人也次五星嬪妾星欲均明大小相承則後
宫有序多子孫二十八宿山經曰尾山與箕山相連
在燕九都山西尾箕星神常居其上尾主水又主君
臣尾動者君臣不和必有事尾天子之九子也騰躍坼
絶不居其所天下大亂君臣不和尾星明大皇后有
喜不明微細皇后有憂及疫尾星疏遠皇后失勢尾
星明五穀大熟則民不煩擾其星不明五穀大傷尾星
離徙而直皇后失勢其星就聚有大水君臣不和則占
於尾
箕宿七
石氏曰箕四星十一度(古十度又十一度四分之一)度距西北星先
至去極百一十八度(在黃道外五度少)春夏為金秋冬為土(又曰)
(金星也)箕北六尺是中道也(燕之分野)箕星一名風星月宿之
必大風(箕星為風東北之星也)一名天陣一名狐星主狐貉一名
風口一名天后也為天狢府廷天雞也主時金星也箕
斗天子之冠服也竝後宫别府也二十七世婦八十一御
女妾别宫四者女相也故尾箕主百二十妃尾者蒼龍
之末也直寅主八風之始箕后星動風揚箕主致客
箕庫也一曰天司空箕為寄客爾雅曰析木謂之津
箕斗之間漢津也一曰天市主八風箕為風又箕主
蠻夷箕動者蠻夷有使來箕舌一星芒動則大風不出
三日箕舌動如致風揚沙箕星居河邊歲大惡若中
河而居天下食人易緯是類謀曰大山失金雞西岳亡
玉羊箕星明大即國無䜛賊箕中少星則糴貴箕者
人之精也故天下安樂即星衆不安即星少箕星離
徙天下大不安民移徙其處星不明天下五穀傷其星
明穀大熟其就聚細微天下憂食箕中欲其多星石
氏曰尾箕主後宫妃后府故置傅說衍子孫
唐開元占經卷六十
