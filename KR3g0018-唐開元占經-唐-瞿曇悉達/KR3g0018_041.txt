唐開元占經卷四十一
唐瞿曇悉達撰
填星占四
填星犯西方七宿
填星犯奎宿一
郗萌曰填星入奎以喪起兵一曰國有水事海中占
曰填星潤澤出奎有善令其變色入奎有偽令來者若
出奎有偽令出使者郗萌曰填星逆行奎女主為賊
若舍奎四夷皆服來朝中國荆州占曰填星舍奎國
有德令石氏曰填星出入留舍奎大水不通行黃
帝占曰填星出奎女主攝政國有女喜若有女貴郗
萌曰填星出奎兵起東方荆州占曰填星出入留舍
奎其國大亂更為元年黃帝占曰填星守奎有名者
死石氏曰填星守奎天子戒在邊境不可遠將兵凶
郗萌曰填星宿奎地動石氏曰填星守奎色黃黑
有土功之事巫咸曰填星守奎有兵災萬物不成
荆州占曰填星守奎王者憂之一曰大人當之
填星犯婁二
海中占曰填星之婁五穀豐熟人民息天下安填星
出入留舍婁天下且起兵一曰外國兵來入邊陳卓
曰填星守婁有亡國者石氏曰填星守婁天下國土
同心天子優賞賢士郗萌曰填星守婁者皆為有白
衣之會一曰天子或在邊境不可遠將兵凶荆州占
曰填星守婁逆不去有姦臣謀主巫咸曰填星逆行
守婁三十日不下女主出入不時女主謁行若守之久
九十日不下有姦臣謀主荆州占曰填星出入守婁
六十日不下用兵三年至十月小旱秋有兵禾稼不成
歲有小霜
填星犯胃三
石氏曰填星犯胃臣為亂郗萌曰填星在胃陽女主
不用事居其陰女主死又曰犯胃為天下榖無實以
食為憂石氏曰填星之胃天下有德令當有封爵者
郗萌曰填星出入留舍胃九十日不下客軍大敗天
下小憂兵不用填星舍胃開倉廪賜貧窮石氏曰
填星守胃白帝金人將來獻騶&KR0008;一曰歲穀大貴動搖
有兵填星守胃赤黃天子自將兵甲而出其國以亡
填星守胃天子無蓄積一曰有德令巫咸曰填星
守胃多水災又為兵災萬物不成玉歴曰填星逆行
守胃若成勾己天下有兵六十日不下士卒大飢軍大
敗九十日不下鄰國有暴兵來伐中國期不出年巫
咸曰填星犯守胃天下倉有繕者當有殃罰
填星犯昴四
聖洽符曰填星入昴敵人為亂若其王死將軍出兵當
有流血兵起東北不出其年郗萌曰土星入昴中地
動水溢宗廟壞填星逆行昴女主飲食過度石氏
曰填星守昴天下人民貧不得飽又為民多疾一曰多
火災為旱甘氏曰皇后憂失勢王者以赦除咎石
氏曰守昴有土功巫咸曰填星守昴萬物五穀不成
石氏曰填星出入守昴外人多為亂一歲不下大將
出兵三年乃止守西北方百里流血玉歷曰填星犯
守昴居其南男子多死居其北有女喪居其東六畜死
居其西兵起國有憂郗萌曰填星中犯守昴天下有
福一曰土星居北為國家憂若北主死又曰兵北征於
狄一曰為白衣之會
填星犯畢五
黃帝占曰填星犯畢出其北陰國有憂郗萌曰填星
犯畢有兵謀期八十日若八月巫咸曰填星入畢中
伺其入日而數之期二十日為兵發伺始入處之率一
日期十日為兵罷郗萌曰填星入畢者為其國易王
若入畢口中大人當之又曰地大動水溢又曰入畢
中為憂有兵若出奎入畢大亂若舍畢口諸侯夷滅一
曰大人當之兵起一曰不戰填星出入留舍畢中八
十日不下兵起居野而不用客軍死之若守畢口君禦
守石氏曰填星守畢人君為下所制赦令不行甘
氏曰填星守畢邊有軍者降王侯受賀若有大戰(宋書天文)
(志曰晉安帝義熙六年九月丁丑填星犯畢九年三月林邑王范明達將萬餘人入寇九真太守杜慧度拒破)
(之朱齡石滅蜀)巫咸曰填星守畢徭役賦歛煩衆卑者竭尊
者盈下惡其上強凌弱兵並起郗萌曰土星逆行畢
女主數遊弋獵不當陳卓曰填星守附耳兵起若將
相有憂若喪不即免退
填星犯觜觽六
石氏曰填星犯觜觽其國兵起天下動移郗萌曰土
星守觜觽民人數亡黃帝占曰填星入觜觽中有兵
郗萌曰填星入觜中伺其出日而數之期二十日兵
發伺始入處之率一日期十日兵罷石氏曰填星守
觜國有叛者巫咸曰有兵災為水萬物五穀不成
石氏曰民流不安去其國宅一曰君和同又曰西方客
動侵地君王崇禮以制義則國安黃帝占曰土星犯
守觜國有土功事甘氏曰土守觜天下安寧巫咸
曰有兵災為水一曰為萬物不成五穀不盈郗萌曰
女主喜怒不常土星逆行觜參荆州占曰填星守觜
觽所出之宿其國亡地所入之宿其國得地
填星犯參七
石氏曰填星犯參國有叛者郗萌曰填星逆行若留
止衡中者為兵革起西官候曰填星舍參國有行城
郭兵備郗萌曰土宿參伐高田賤下田貴石氏曰
填星守參天下有大喪填星犯守參大臣有出國使
者又曰守參有赤星出參中邊有兵甘氏曰填星
守參大人出使天下治城姦臣謀主有外兵海中占
曰土星守參軍破國亡郗萌曰填星守參若角動赤
黑色觸破參中央星臣子弑其君父填星守參為后
夫人當之
唐開元占經卷四十一
