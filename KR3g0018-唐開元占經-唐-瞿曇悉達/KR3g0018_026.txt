唐開元占經卷二十六
唐瞿曇悉達撰
歲星占四
歲星犯西方七宿
歲星犯奎一
郗萌曰歲星入奎其年五穀以蟲為害居其南春糴賤
牛馬繒帛皆賤居其西糴貴凡物皆貴民不安海中
占曰歲星潤澤出奎有善令變色入奎有偽令來者若
出奎有偽令出使者帝覽嬉曰歲星之奎有喜慶之
事若有赦令石氏曰歲星居奎五穀以水傷處奎中
有土功之事郗萌曰歲星處奎中有白衣之會海
中占曰歲星處奎中小赦帝覽嬉曰歲星舍奎南牛
馬繒布帛賤舍其北八月兵起七十二日罷或至三歲
乃罷海中占曰歲星舍奎處其南春食賤處其東糴
乍賤乍貴民移徙不安處其西四月五月食貴處其北
民憂齊伯五星占曰歲星出入留舍奎有小旱晚多
水雨居左右者不占其中者外客軍且來矣黃帝占
曰歲星守奎北夷來降洛書曰歲星守奎三十日天
下道興符明洛書曰歲星守奎五穀成熟石氏曰
歲星守奎大饑甘氏曰歲星守奎其國道興王者至
仁行忠臣並進天下三年而平海中占曰歲星守奎
執法吏多死海中占曰歲星守奎逆行旱五穀耗其
順行色潤澤即歲大熟海中占曰歲星守奎南馬賤
一曰牛賤郗萌曰歲星守天庫多獄貴人又曰歲
星守天庫以饑起兵若有客軍又曰歲星守奎為有
溝瀆事一曰有水事荆州占曰歲星守奎王者憂之
一曰大人當之又曰歲星逆行守奎女子多死河
圖曰歲星入奎中而守之國有匿謀有兵起人主有憂
若大臣當之甘氏曰歲星逆行入奎而守之其君好
攻戰兵甲不息人民流亡不安其居
歲星犯婁二
荆州占曰歲星入婁國有聚人若有喪期一年海中
占曰歲星入居婁中小赦春秋圖曰歲星之婁牛馬
大賤郗萌曰歲星居婁五穀以水傷歲多水海中
占曰歲星處婁南春食賤牛馬繒帛賤處其北八月兵
起七十二日罷遠期三年郗萌曰歲星處婁北有奪
地之君處東金噐貴海中占曰歲星舍婁胃去婁舍
奎有赦河圖聖治符曰歲星守婁天下赦石氏曰
歲星守婁三十日不下天下平九十日不下國有兵穀
貴甘氏曰歲星守婁王者承天得度天下安平巫
咸曰歲星守婁王者承天位天下安寕有慶賀有兵罷
司馬彪曰歲星守婁為兵為匿謀海中占曰歲星
守婁中又暈之大赦期九十日巫咸曰歲星守婁民
多疾疫郗萌曰歲星守婁有土功之事一曰大熱
又曰歲星守婁歲多獄貴人又曰歲星守婁有死君
歲大饑又曰歲星守婁有白衣之會荆州占曰歲
星守婁東有徙民守其北有兵守其西不占守其隂牢
空天下有慶賀又曰歲星守婁有德令牛馬多死苑
囿空虚玄冥占曰歲星守婁去之五尺以外守之十
五日以上至三十日王者出祀四海山川百神不出九
十日西官候曰歲星守婁南春糴賤牛馬又賤皆在
歲月中守其東一貴一賤守其中有白衣之會又有小
赦玄冥占曰歲星守婁六畜大貴其國尤甚海中
占曰歲星逆行守婁甚其君牢吏獄斷不以時人多怨
訟若有赦令感精符曰歲星入婁犯守之有白衣衆
聚三十日不下其國有兵九十日不下必有大喪期三
年
歲星犯胃三
郗萌曰歲星犯胃為天下榖不實以食為憂石氏曰
歲星經胃昴畢趙水澇魚行人道春秋圖曰歲星之
胃其年早霜又曰歲星處胃北八月兵起七十二日
罷遠三年郗萌曰歲星處胃中有白衣之會處其南
男子疾一曰牛馬賤處其東民移徙不定若食貴又
曰歲星舍胃是謂去陽之隂有喜牢空荆州占曰歲
星宿之逆行胃其君不愛五穀齊伯五星占曰歲星
入留守胃國家即妄動土功事不祥小人且亡絲綿布
帛有急令郗萌曰歲星出入留舍胃兵起不用一曰
大人有憂一曰十月小旱巫咸占曰歲星守胃為兵
灾萬物不成黃帝占曰歲星守胃國以無義失幣有
水旱事甘氏曰歲星守胃王者順天德中畿國昌
海中占曰歲星守胃歲大熱一曰五穀大熟郗萌曰
歲星守胃趙兵伐中國荆州占曰歲星守胃三尺以
外守入二十日王者開倉廩大賦天下轉運不出百八
十日甄曜度曰歲星入胃犯守之國有更令大人有
憂若有禍殃必有土功郗萌曰歲星犯守胃鄰國有
暴兵伐中國者荆州占曰歲星犯胃國有變更之令
期四月又曰天下獄空陳卓曰歲星犯守胃天下無
人
歲星犯昴四
甄曜度曰歲星入昴胡兵入國有土功若有赦令郗
萌曰歲星入昴天下有白衣之會期六十日遠百二十
日郗萌曰歲星入昴中小赦西官候曰歲星入昴
為金寳貴春秋圖曰歲星之昴棺木大貴郗萌曰
歲星乘昴若出北者為隂國有憂若外王死郗萌曰
歲星居昴畢間赤色大旱一曰其國有大殃又曰歲
星處昴南男子病歲旱早水晚處昴北多暴雨處昴東
徙民又曰歲星留之逆行昴其君殺不辜荆州占
曰歲星舍昴處南有土功民多口舌郗萌曰歲星入
留舍昴五十日不下必有死君期三歲若有死將期四
月又曰歲星出入留舍昴其年早霜齊伯五星占
曰歲星出入留舍昴胡人以出其國無兵禾豆耗布帛
貴黃帝占曰歲星守昴東糴大貴三月復守北其國
有德令孝經章句曰歲星守昴在其南糴一貴一賤
其月土功有死君變其政在其東金噐刀劍貴在其北
有别離之國奪地之君若死在其西不占甘氏曰歲
星守昴王者有德令昴者天之囚室歲星近之下獄之
臣皆有解者不出四十日巫咸曰歲星守昴大饑為
萬物不成又曰歲星守昴大旱多火灾若有兵海
中占曰歲星守昴天倉實郗萌曰歲星守昴夷狄勝
中國又曰歲星守昴北多暴雨又曰歲星守昴東
行至天高復反至五車邊兵發一曰為赦令石氏曰
歲星入若守天獄天下獄虛河圖曰歲星犯守昴大
臣有坐法死者津關吏憂人民饑多食草實郗萌曰
歲星中犯乘守昴為兵北征於狄一曰近臣為亂一曰
白衣之會甘氏曰歲星守昴王者失禮䧟於刑大赦
除咎郗萌曰歲星中犯乘守昴天下有福一曰近臣
為亂
歲星犯畢五
黃帝占曰歲星犯畢出其北為隂國有憂出其南為陽
國有憂聖洽符曰歲星入畢口將相憂大人當之期
不出百八十日石氏曰歲星入畢中邊有兵巫咸
曰歲星入畢中各伺其出日而數之期二十日為兵發
伺始入處之率一日期十日為軍罷郗萌曰歲星入
畢為其國易主又曰歲星入畢中邊有憂兵西官
候曰歲星入畢中八十日若有百四十日人君謀兵大
起石氏曰歲星出畢陽則旱出畢隂則水為政令不
行郗萌曰歲星逆行畢其君畋獵不時若徙倚不明
其君不敬祠春秋圖曰歲星之畢有德令郗萌曰
歲星居畢昴間色赤大旱國有大殃在王一曰在民
又曰歲星處畢北其歲有赦令有别離之國奪地之君
一曰歲星處畢南有土功男子多疾早旱晚水處畢東
多暴雨金噐刀劍貴又曰歲星出入留舍畢二十日
其國有以武致天下絲絮布帛大貴兩百斤千荆州
占曰歲星出入留舍畢三十日不下人民流亡不反故
鄉春秋圖曰歲星守畢王者出遊獵不出四十日兵
車行石氏曰歲星守畢中國大赦王賜夷狄若有德
令一曰糴大貴巫咸曰歲星守畢為大旱多水灾
郗萌曰歲星守畢萬物不成國以饑亡玉歴曰歲星
入畢留守之三十日不下人君有謀大兵起有攻戰客
軍敗人民流亡不反其鄉期一年陳卓曰歲星犯守
畢年穀小豐西官候曰歲星犯守畢軍亂國有赦令
王者有賜夷狄若有謀兵期八十日若二百四十日
陳卓曰歲星犯畢附耳兵起若將相有喪憂也若不即
免退
歲星犯觜觿六
石氏曰歲星犯觜觿萬物不成石氏曰歲星犯觜觿
其國兵起天下動移郗萌曰歲星入觜觹中伺其出
日而數之期二十日兵發伺始入處之率一日期十日
軍罷郗萌曰歲星入觜觹五穀更貴更賤歲一旱一
水天氣不和調一曰有兵郗萌曰歲星入觜觹多盗
賊又曰歲星逆行觜觹其國君誅罰不當春秋圖
曰歲星之觜觹兵噐大貴洪範傳曰歲星舍觜觹為
白衣之會郗萌曰歲星入留觜觹六十日不下禾豆
半傷九十日不下侯王見功又曰歲星出入留舍觜
觹二百日不下客軍大敗主人大勝一曰山林空石
氏曰歲星守觜觹三日以上王者大將軍出兵在道
石氏曰歲星守觜觹國有反者民疫天下大饑又曰
歲星守觜觹西方客動侵地欲為君主崇禮以制義則
國安又曰歲星守觜觹君臣和同荆州占曰歲星
守觜觹妖怪起丁壯多暴死玄冥占曰歲星守觜觹
大臣且亡(魏時木守觜觹後諸葛公亡)齊伯五星占曰歲星守觜
觹六十日五穀傷九十日兵起石氏曰歲星犯守觜
觹不出一旬民病瘧海中占曰歲星犯守觜觹不出
一旬必有偵候之事農夫不耕天子皇后俱崩期甲辰
日玉歴曰歲星犯守觜觹三十日五穀傷其國大饑
民多餓天下大疫農夫不耕婦女不績
歲星犯參七
石氏曰歲星犯參水旱不時聖洽符曰歲星入參天
子更布政宰相不安期六月郗萌曰歲星逆行參其
君誅罰不當又曰歲星逆行若留上衡中為兵革起
黃帝占曰歲星處參東若處伐東多走民多暴雨處
參西若處伐西多流民從東方來處參北若伐北衡水
郗萌曰歲星處參南若處伐南為易君一曰大人多
寒熱之疾處參北國有易相處參東若伐東晚稼不成
處參西若伐西産子者多死一曰老人多死荆州占
曰歲星處參所近者是王者欲封為遠國君也期一年
郗萌曰歲星宿參若宿伐者為有反臣中兵也荆
州占曰歲星入參七日以上至七十日王者欲出之他
國不出百八十日石氏曰歲星守參國有反者五穀
更貴又曰歲星守參天下農夫不耕又曰歲星守
參有赤星出參中邊有兵甘氏曰歲星守參其歲大
疫王者恐疫木入金其君危荆州占曰歲星守參多
雨歲惡巫咸曰歲星守參萬物不成民大饑海中
占曰歲星守參多盗賊高田貴下田賤其年樹木多爛
郗萌曰歲星守參晚稼不成海中占曰歲星守參
后夫人當之一曰天下有兵驚一曰旱人民多病春
秋圖曰歲星入參犯守之其國以兵致天下退而守之
士卒有驚若離散五穀貴一曰水火為敗郗萌曰歲
星入參守伐天下有兵驚不足傷民天下受兵事
唐開元占經卷二十六
