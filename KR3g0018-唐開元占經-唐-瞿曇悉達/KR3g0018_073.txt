唐開元占經卷七十三
唐瞿曇悉逹撰
流星占三
流星犯攝提一
黃帝占曰流星入攝提外國當以兵為使來者若有急
流星出之王者以兵出使各以五色占
流星犯大角二
黃帝曰流星抵破大角兵大起四塞有急若刺大角過
王者失位期三年石氏曰流星抵大角有兵起大將
出人主憂期百八十日流星觸破大角四兵合有急
刺大角主失位裂之尤甚流星發大角盛光明耀大
將出破大角亡不吉
流星犯梗河三
陳卓曰流星入梗河王者誅夷國不出三年玉歷曰
流星入犯梗河王者誅四夷若邊兵起一曰蠻王死期
一年遠二年
流星犯招摇四
黃帝曰流星起招摇其所向者兵在焉又曰賊宼大敗
石氏曰流星入抵招摇四夷兵來邊兵大敗若王敗
敵有憂期一年
流星犯玄弋五
聖洽符曰流星入抵玄弋夷欲入中國戰大敗流星所
抵兵徙來期不出二年
流星犯天槍六
齊伯曰流星入天槍外夷來侵防戍有急者邊境憂
流星犯天棓七
甄曜度曰流星入天棓兵大起五丈長國有兵王者憂
期二年陳卓曰流星入天棓諸侯多訟地者部分不
均平也出四夷安
流星犯女牀八
海中占曰流星入女牀後宫有憂貴女當有暴誅者期
百八十日
流星犯七公九
玄冥曰流星入七公人主信䜛佞誅忠直諫者凶人起
兵義人入獄期一年石氏曰流星經七公當有兵將
出文曜鉤曰流星入抵七公有兵起大將出一曰輔
臣有誅不出二年
流星犯貫索十
巫咸曰流星入貫索天下有獄事多有死者一曰臣有
入獄者期一年(案異苑曰田鎮之夜傍階墀走忽值流星入貫索天獄也舊傳若見此者必致)
(死兵要應披頭仰瞻須星出則無禍矣鎮懼潛語其婦散髮屋上兄宵起見上有物謂是怪鳥引弓射之應絃)
(而墜乃其弟也)陳卓曰流星入貫索中女主死若有兵又曰
使星入天牢有赦(案檀道鸞晉陽秋曰孝武大元三年三月庚辰夜流星大如三斗噐尾長三丈)
(從七公西行至招摇須臾轉還東行至貫索而没六月苻堅遣其子丕等十萬餘人五道寇襄陽四年正月辛)
(酉大赦天下)春秋緯曰大流星赤黃出貫索中者怪獲死
者女子也石氏曰大奔星赤黃出貫索中其國貴女
有死者荆州占曰流星絶連貫索國城屠
流星犯天紀十一
黃帝占曰流星入天紀大臣為亂兵起宫中妃后有出者
期二年
流星犯織女十二
石氏曰流星入織女貴女有憂若有白衣女來者一曰
后族當有出者期不出百八十日遠則一年司馬彪
天文志曰孝明永平七年正月戊子流星大如杯從織
女西行照地織女天之貴女流星出之女主憂其月癸卯光烈
皇后崩巫咸曰流星入織女有使從諸侯所來者出
織女有使之諸侯韓楊曰流星入織女有白衣女子
會其出也賊將出石氏曰流星出入織女有大水
黃帝曰流星出織女有白衣會為賊兵吏凶滛内宋
書天文志曰穆帝永和十年四月癸未流星大如斗色
赤黃出織女没造父有聲如雷占曰燕齊有兵民流昇
平元年慕容雋遂據臨漳盡有幽并青冀之地緣河諸
將漸奔散河津隔絶矣
流星犯天市十三
石氏曰流星入天市色蒼白萬物貴赤必大災民多疾
又云大臣有罪戮於市者若市吏有憂者巫咸曰
流星入天市亂度量不平執命者死郗萌曰流星入
天市而出死罪復生玉歷曰流星入天市若有死罪
當戮入市而得免者不出二年司馬彪天文志曰孝
明永平元年四月丁酉流星大如斗起天市楼西南行
光照地流星為使天市為外兵西南行為西南夷是時益
州發兵擊姑復蠻夷大牟替陵斬首𫝊詣雒陽
流星犯帝座十四
甘氏曰流星抵帝座諸侯兵起臣謀主若貴人變更政
期三年
流星犯候十五
聖洽符曰流星抵候星有兵起近臣相攻夷狄内侵王
者有憂
流星犯宦者十六
齊伯曰流星入宦者左右臣不寧若有憂一曰當有被
黜者期一年
流星犯斗星十七
郗萌曰流星扺斗星權量不平市吏有憂一曰五榖貴
斗不用事
流星犯宗正十八
海中占曰流星入宗正左右貴臣多死若帝宗后族有
黜者期百八十日遠一年
流星犯宗人十九
甄曜度曰流星入宗人親戚臣為亂若宗中有變事親
戚離别期不出年
流星犯宗星二十
玄冥曰流星抵宗星王者宗族不相親宗室相疑以親
為疎
流星犯東咸二十一
黃帝曰流星入抵東咸后出入不得時滛泆自恣一曰
女主亂宫王者憂期一年遠二年
流星犯天江二十二
石氏曰流星入天江有大水河海溢人民饑
流星犯建星二十三
玉歷曰流星入建星關道不通若有使來者一曰兵起
四塞民多盗賊不出三年陳卓曰流星入建星天下
謀亂赤者昌
流星犯天弁二十四
甘氏曰流星入天弁糴大貴人民饑若抵犯之有兵起
將士行期二年
流星犯河鼓二十五
海中占曰流星入河鼓有兵起大將出若抵之有死將
隨其所犯將當之期一年遠二年大星為大將小星為
小將郗萌曰使星入河鼓大將亡其旗鼓石氏曰
流星出河鼓兵出入河鼓兵入又曰流星入河鼓所入
將驚死出河鼓所出將廢宋書天文志曰宋明帝太
始二年六月己卯竟夜有流星百餘西南行有一大如
甌尾大餘黑色從河鼓出南行至尾没占曰天下鼓出
其年四方反叛内兵出大帥親戎
流星犯離珠二十六
聖洽符曰流星入離珠兵宫中起其宫人有罪及誅者
流星犯匏瓜二十七
齊伯曰流星入匏瓜天下有憂若有獻菓者中有藥不
可食防偹之期百八十日甄曜度曰流星出匏瓜食
官有憂一曰魚鹽價千倍
流星犯天津二十八
帝覽嬉曰流星入漢中而不出士卒不可以涉星若絶
漢即可涉三日内雨則不吉石氏曰流星入天津必
有大使隨星所之期一年海中占曰流星入天津水
道不通梁塞若津渡有憂石氏曰流星出北斗人主
使於諸侯郗萌曰流星入漢中不出軍不可渡水先
渡者不還又曰使星入河津有大衆行者荆州占曰
流星入漢中貴人有戮死者若溺死
流星犯騰蛇二十九
玄冥曰流星入騰蛇雨水為害魚鹽貴水物不成期不
出年
流星犯王良三十
文曜鉤曰流星入王良天下有急關津不通有兵起及
牛馬多死陳卓曰流星入王良天下兵盡起
流星犯閣道三十一
巫咸曰流星入閣道王者有憂左右有謀道中有伏兵
若道不通期百十日遠一年
流星犯附路三十二
帝覽嬉曰流星抵附路太僕有憂若馬多死若馬大出
期二年
流星犯天將軍三十三
黃帝曰流星入天將軍大將出士卒用若抵犯之將有
憂星所之兵所來期三年石氏曰流星入天將軍大
將驚出(案司馬彪天文志曰孝和永元元年正月辛卯有流星起參長四丈有光色黃白二月流星起)
(天棓東北行三丈所滅色青白壬申夜有流星起太微東蕃長三丈三月丙辰流星起天津壬戌有流星起天)
(將軍東北行參為邊兵天棓為兵太微為天庭天津為水天將軍為兵流星起之為兵其六月漢車騎將軍竇)
(憲執金吾耿康度遼將軍鄧隲出朔方並進兵臨私渠北鞮海斬虜首萬餘級獲生口牛馬羊百萬頭日逐王)
(等八十一部降凡三十餘萬人追單于至西海是歲七月又雨水漂人民也)
流星犯大陵三十四
石氏曰流星入大陵有土功事墳陵之役若抵之國有
大喪大人當之期不出三年
流星犯天船三十五
玉歷曰流星入天船天下大水舟船用若津道不通有
急事
流星犯卷舌三十六
甘氏曰流星入卷舌有䜛言亂主者若有口舌於君幸
臣有憂
流星犯五車三十七
黃帝曰流星入五車天下兵車騎發先起者昌若抵之
其所主五榖貴期二年遠三年郗萌曰流星入五車
以甲子日中粟車期三十日粟貴丙午日中麥車期二
十日麥貴戊寅日中豆車期二十七日豆貴庚申日中
蕡車期二十日蕡貴壬戌日中黍車期十日黍貴以月
所見流星之處則縣邑之市為貴矣石氏曰流星出
五車色白諸侯以兵為憂色黃受賀色赤寇兵車騎滿
野青黑多死者各以其日占
流星犯天關三十八
石氏曰流星入抵天關天下有急兵關道不通若多盗
賊人民憂期百八十日遠一年
流星犯南河三十九
巫咸曰流星犯南河蠻兵起防戍有憂一曰流星入南
河為旱為兵宋天文志曰宋武大明八年四月有流
星大如五斗甌赤色有光照面尾長一丈餘從參北出
東行直下經東井過南河没占曰民饑吳越有兵明年
四方賊起王師水陸征伐義興吳陵大戰殺傷千計
流星犯北河四十
巫咸曰流星入北河胡兵起來入中國若關梁不通一
曰流星入北河為水為饑皆期二年黃帝曰流星絶
兩河間天下大難路不通石氏曰南河北河有流星
絶兩河戍間有客抵之天下大亂親戚不恤
流星犯五諸侯四十一
石氏曰流星出五諸侯有大喪以星所入曰占其國
玉歷曰流星入五諸侯輔臣有憂若有黜者一曰諸侯
兵有謀主期不出年石氏曰赤流星出諸侯有叛者
其中星散絶諸侯坐其殃咎
流星犯積水四十二
甘氏曰流星入抵積水有大水舟船用民大饑
流星犯積薪四十三
聖洽符曰流星抵積薪天下以薪藁為憂若厨官有罪
者
流星犯水位四十四
齊伯曰流星入水位天下有水河海溢流五榖不成流
民大饑期三年
流星犯軒轅四十五
甄曜度曰流星入軒轅后妃有亂女主有逆謀天子宜
防之期三年郗萌曰流星散入軒轅間女主宫多䜛
亂荆州占曰流星大如瓮出東陵西下必有積血
流星犯少微四十六
郗萌曰流星入扺少微賢良集道術出一曰能人多來
者
唐開元占經卷七十三
