唐開元占經卷一百十七
唐瞿曇悉達撰
牛休徵
金牛
瑞應圖云王者土地開闢則金牛見注云案交州記曰九真
羣居風山有金牛時時見光照數十里又武昌郡有金牛岡
岡邊石上有牛跡焉又羅浮山記云增城縣有牛潭潭側有
圓石金牛出時盤此石上有周靈潛往掩擊得金鏁三尺許
牛出水時有五色光又吳與巴及淮南並有金牛皆帶金鏁也
牛有上齒
地鏡曰世主治而增地則牛有上齒
牛咎徵
牛舞牛悲鳴
握鏡曰牛忽舞戲軍中軍罷還鄕天鏡曰牛如舞其
國將亡潜潭巴曰宫殿中有牛悲鳴政教衰諸侯并
牛者兵之符也注云牛有角兵象也鳴喻教令也京
房曰牛無故夜皆鳴且有暴兵牝牛善牡鳴及於大道
上邑有大兵運斗樞曰主憂下愁隂類逆則牛哭於
田
牛能言
吕氏春秋曰亂國之妖牛能人言京房曰牛能言如
其言占吉凶搜神記曰晉太安中江夏郡功曹張駃
乘牛忽言曰天下方亂吾甚疾焉乘我何之駃懼中道
而反犬又曰歸何早也安陸縣有善卜者駃從人占之曰大
凶非惟一家之禍亦天下將有兵亂也後一郡皆破亡
駃還牛又人立行百姓聚觀者衆其秋張昌亂一郡殘
傷者大半駃家族滅
牛從地中出牡牛生子
天鏡曰牛從土中出者不出千日有兵民流亡京房
曰牛自地中出邑中有兵小民破亡君有喪不出三年
天鏡曰牛從地中出不出二年有大殃京房曰牡
牛有子其君無后
牛生子異形
運斗樞曰人君七政錯壅下懵闇上不明則牛五頭不
能行(宋均注云)五頭喻五方不肯趍上命也京房曰牛生
子一首二身其邑分牛生子二頭天下分胡氏之象也
天鏡曰牛兩頭軍分為兩搜神記曰元帝大興中
割晉陵郡封少子以嗣太傅東海王俄而世子母石婕
妤疾病使郭璞筮之遇明夷之既濟曰世子不宜裂土
分國以致患悔母子並貴之咎也法所封内當有牛生
一子兩頭者見此物則疾瘳矣其七月曲河縣陳門牛
生子兩頭郡縣圖其形而上之元帝以示石氏石氏見
而有間或問其故晉陵土上所以受命之邦也凡物莫
能兩大使世子並其方其氣莫以取之故致兩頭之妖
以為警也河圖說徵示曰人主失國無民見牛四角
二足京房曰牛生八足上有三首邑增地君任邪佞
則牛兩頭八足二尾又曰牛生子三角其邑且有兵
牛生三目以上邑有賊臣臣多口則牛四目在背
牛生子三鼻其邑有兵牛生子鼻一孔邑作事不成
君臣不聽事則牛一耳牛生子三耳以上邑大亂人
君衆惡同志至德潜隱興徭役奪民時則牛生五蹄民
人徭三月邑有賊臣則牛二尾牛生子三隂已上君
多子牛生子目在腹下及旁邑且有事牛生子口
在腹下及在頭上邑有大事牛生子口在四肢邑君
亡牛生子口在背其邑臣口舌牛生子耳在腹下
民大饑牛生子耳鼻在腹及背其君相謀傷牛生
子鼻在四肢上邑有大賊牛生子足在腹邑徙牛
生子尾在腹邑大徭牛生子尾在四肢邑君易牛
生子無首邑無令君不吉牛生子無鼻民太息牛生
子無尾民貧士弱牛生子無毛有羽邑君亡牛生
子無隂其君無子君無子則牛無隂牛生子無足其
邑榖不成牛生子足在背邑且有大兵兵行徭役奪
民時厥妖牛生五足牛生子三足其邑君有久疾
灾異圖曰王公侯刺史不祗上命尅暴百姓則牛八足
漢書五行志曰秦文公五年遊胊衍有獻五足牛者
劉向以為近牛禍也先是文惠王初都咸陽廣大宫室
足者止也戒秦建止奢泰也又曰景帝中元六年梁
孝王田北山有獻牛足生背上者劉向以為近牛禍先
是孝王驕奢起苑方三百里宫舘閣道相連欲求為漢
嗣足出於背下奸上之象也異苑曰晉永嘉中曲阿陳
文家牛生兩頭犢建武中曲阿牛生犢一軀兩頭永昌
元年江北郭洗牛生兩頭八足咸和元年護軍營牛生
兩頭六足太元中蜀人獻動角牛奮頭則角耳摇石虎
時牸牛水道在腹下宋元嘉中倉谷王石豐家牛生尾
在額上元嘉十四年十月東陽留元子家牛生兩頭犢
堕地便勦健善走元子射之乃死以呈郡守荀伯子余
親睹焉廣漢戴道周元嘉中牛生犢有脚而無脊骨也
牛生人
京房曰牛生人民流亡牛生人一身二首其邑昌
牛生人一身三首其邑有兵牛生人一身二首無口
三鼻一鼻在項一鼻在頰其邑有兵不遠牛生人一
身一首無目一耳相臣有兵牛生人一身二首無目
三耳一耳在項一耳在頰其邑有兵牛生人一身三
首一鼻在項一鼻在頰女人治其政牛生人一身二
首無耳三口一口在頰民饑牛生人一身二首無耳
三口以上一口居頂一口居頰人民饑牛生人一身
三首二口無耳一口在頂民驚兵君亂亡牛生人一
身二首無耳三口一口在頰一口在股上民且大驚其
邑有亂亡牛生人一身三首三耳無目一耳居頂一
耳居頰其邑有兵民多流亡牛生人三頭三面有軍
行牛生人一首四面其君亡地牛生人一首二口
其邑大饑牛生人一首一鼻邑民貧牛生人一首
三目以上天下有争者牛生人一首三耳以上邑治
且亂牛生人一首一面天下有争者牛生人一身
項以上無其邑有兵牛生人二首以上其臣有反者
又云邑有大疾牛生人三足以上民多相讒牛生
人三臂以上其邑兵行牛生人三隂以上其國有謀
臣牛生人目在腋下其君且凶牛生人目在腹天
下諸侯雜居目在背其邑有大臣反牛生人目在足
下此謂不親其邑有大謀牛生人鼻在腋下主令不
行牛生人鼻在足民哭牛生人鼻在腹其邑榖不
成牛生人鼻在背其民多牛生人口在腹下邑有
火牛生人口在背邑得利臣有凶事牛生人腹在
脛邑有饑牛生人隂在背腹其君有大事牛生人
無鼻邑有喪牛生人無耳有鬼驚人者相主走牛
生人無足其邑不種牛生人無臂其邑疾牛生人
無體其邑有事牛生人無腹其邑饑牛生人人身
而六畜面者此則不吉臣下不受命牛生人人身而
鳥頭面者邑有兵牛生人人面而六畜身者此謂不
祥其邑有兵牛生人人面而犬身其邑苦牛生人
人面而野獸身者邑有亡地牛生人人面魚身邑有
水牛生人人身而蟲蛇面者其邑亡地牛生人人
面而蟲蛇身者此邑皆空
牛生六畜
天鏡曰牛生六畜兵且作其君不安京房曰邑更主
則牛生六畜牛生六畜其邑女子為主君不安宅則牛
生馬牛生馬兵將作人零落不安宅牛生六畜人
形者其邑更主牛生六畜一身一首其君亡牛生
六畜二鼻以上其君有兵牛生六畜二口以上邑有
兵牛生六畜三耳三口以上邑亡地牛生六畜無
目其邑令不行牛生六畜無四肢主不治
牛生野獸飛鳥牛生魚
牛生野獸天下不通牛生野獸似人形其邑有兵
兵大作則牛生鼠國有兵水則牛生飛鳥牛生飛
鳥鳴者有他變且為兵水京房曰天下虛則牛生魚
牛生五榖屎金鐵石木草土布帛牛疫
京房曰牛生五榖其邑昌且大穣牛生土及屎土邑
地大昌牛生金鐵其邑有兵兵強主武則牛生石
牛屎生草木其君死牛屎布帛其君有令握鏡
曰牛大疫觔革動主用兵雜城郭不出三年有大殃
唐開元占經卷一百十七
