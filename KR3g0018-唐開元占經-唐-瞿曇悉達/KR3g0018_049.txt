唐開元占經卷四十九
唐瞿曇悉達撰
太白占五
太白犯西方七宿
太白犯奎一
荆州占曰太白入奎中大水横流不出百八十日郗
萌曰太白入天庫兵起西方海中占曰太白出奎起
兵於國外太白潤澤出奎有善令變色入奎有偽令
來者若出奎有偽令出使者石氏曰太白守奎外夷
入海中占曰太白守奎出復入糴貴人流食貴石
氏曰太白守奎五十日不下大水有兵且戰一歲不下
三歲有兵甘氏曰太白守奎大霜海中占曰太白
守奎以水起兵國中巫咸曰太白守奎萬物不成民
疾病海中占曰太白守奎兵起凶一曰聖人出一曰
徭大起郗萌曰太白守奎有匿謀不過歲中又曰大
將軍戰死若戮死期九十日國有流民又曰赦荆州
占曰太白守奎為王者憂一曰大人當之玉歷曰太
白入奎若守之水泉湧出五十日不下秦且開庫發兵
加魯城有兵戰國多流民石氏曰太白守奎外國兵
來入有軍不戰一曰水潦為害傷五穀甘氏曰太白
犯守奎外兵來入國若去奎一尺四夷共治中國期二
年文曜鈎曰太白垂芒守奎天下柝擊
太白犯婁二
郗萌曰太白犯婁有衆聚發事玉歷曰太白順行之
婁子離其母其政和平國有喜石氏曰太白經婁四
夷還去太白去婁一尺爵禄貴太白出入留舍婁
外國兵來入齊伯曰太白出入留舍婁天下大兵起
秦國以發兵必有兵加於魯之城黃帝占曰太白守
婁小旱萬物不成郗萌曰太白守婁有兵期四十日
又曰有大令石氏曰太白守婁赦甘氏曰太白守
婁子守其母天子至孝將有德荆州占曰太白守婁
為聚衆兵起三軍行天下多飢豕大貴石氏曰太白
守犯婁其鄕吉天下和平將軍有喜
太白犯胃三
甘氏曰太白犯胃色赤五十日不下其國大敗有亡主
期不出年海中占曰太白入胃中守之有喪黃帝
占曰太白守胃二十日兵大起流血石氏曰太白守
胃五十日兵大起其鄉有轉穀百里百姓飢國大亂
甘氏曰太白守胃大臣執忠天子奉其祀四海安寧
巫咸曰太白守胃民疾病若流亡一曰民小流又曰太
白守胃為有兵災萬物不成郗萌曰太白出入留舍
胃五十日不下天下大亂百姓饑其國必敗海中占
曰太白守胃有德令兵革不用有兵兵不用陳卓曰
太白犯守胃將為亂國以無義亡太公決事曰太白
守胃五十日不下兵見百里流血後月赦郗萌曰太
白守胃有仁令一曰天下大赦西官候曰太白守胃
色赤如火兵起見血流一曰青黃有德令文曜鈎曰
太白貫胃倉廩虚邊兵結四夷侵禍謀成黃帝占曰
太白逆行守胃成勾己其國君死大臣有誅若去之一
尺燕趙大饑人相食期百八十日孝經右祕曰歲將
大惡金加胃
太白犯昴四
文曜鈎曰太白入昴天子以歲誅陳卓曰太白犯昴
旱大暑(宋書天文志曰晉成帝咸康元年二月己亥太白犯昴六月旱)陳卓曰太白
犯昂兵起近期一年遠期五年(宋書天文志曰晉成帝咸康元年二月己亥太)
(白犯昴四月石虎偵騎至歴陽朝廷慮其哨衆復至加司徒王導大司馬治兵動衆又遣慈湖牛渚鹿湖三戍)
(五月乃罷是時湖賊又圍襄陽庾亮拒而退之)石氏曰太白入昴天下擾兵
大起期五十日(宋書天文志曰晉惠帝大安二年太白入昴是年冬成都河間攻洛陽二年正)
(月東海王越執長沙王乂張方反殺晉康帝建元二年正月壬午太白又入昂是年石虎其太子邃及其妻)
(子徒屬二百餘人又遣將劉寧寇没狄道又使將張舉將萬人屯荆東以備慕容皝)郗萌曰太
白入昴中大赦近期十五日遠期三十日太白行疾期
近行遲期遠又占曰太白入昴中大赦期九十日
玉歷曰太白入昴中大憂國易政有流血千里主命惡
之不出其年石氏曰太白去昴一尺賤人貴郗萌
曰太白奔昴若出北者為隂國有憂黃帝占曰太白
犯昴若舍昴留四五日不去即大臣有死者又占曰
太白出入留舍在昴北有女喪在昴南有男喪又占
曰太白守昴四夷有兵事(司馬彪天文志曰孝章帝建初元年正月丁巳太白在昴)
(西一尺昴為邊兵是時蠻夷陳縱等叛漢)春秋元命苞曰太白守昴政絶
石氏曰太白守昴兵從門闖入人主出走一曰胡兵
入且亡國若有謀主之變居其北則四夷有毒霜早降
歲有疾癘一曰胡不安期六十日當有自來王甘氏
曰太白守昴將軍下獄海中占曰太白守昴將軍有
聚衆石氏曰太白守昴有更令若有大赦期百八十
日巫咸曰太白守昴國易政大人當之巫咸曰太
白逆行守昴擾有兵起民多有恨獄者一曰大臣有獄
死又占曰太白入昴若居昴北若犯乘守北主死
郗萌曰太白與昴鬭不出其年有反臣又占曰太白
中犯乘守昴為兵北征於邊荆州占曰太白犯乘守
昴有角兵大起天下流血千里民多疾
太白犯畢五
黃帝占曰太白犯畢出北陽國有憂石氏曰太白犯
畢左角大戰不勝將軍死太公決事占曰太白犯畢
口大兵起一歲罷西官候曰太白犯畢右角敵兵大
戰(按司馬彪天文志曰孝明永平十六年四月癸未太白犯畢畢為邊兵後北匈奴入雲中至咸陽使者高)
(弘發三郡兵追討無所得太僕蔡彤坐不進下獄)石氏曰太白入畢口中為
大人當之國危石氏曰太白入畢口有女喪西官
候曰期百二十日遠期十月一曰將相當之若有憂大
人惡之(天文志曰孝安永初三年五月丙寅太白入畢口中延光元年三月癸巳鄧太后崩五月庚辰)
(太后兄車騎將軍鄧隲等七侯皆免官自殺之驗也)石氏曰太白入昴近陽星
大將出征立功有光榮石氏曰太白入畢口與兩股
齊期四十日兵起入直一星期十日兵起守之五日期
三日兵起若有人以獵惑人君者也郗萌曰太白出
入留舍畢不下一國有憂兵起北方出入留舍六十日
不下天下有立王百日不下不越四年中王侯有大喪
巫咸曰太白入畢中各伺其出日而數之期二十日
為兵發伺始入處之率一日期十日為軍罷郗萌曰
太白入畢口不出民人走有狄奪國又曰大赦近期十
五日遠期三十日太白行疾期近行遲期遠西官候
曰太白入畢人主守衞將相有亂者人主當之犯左角
大兵戰左右將死乘陵其上邊將軍死太公決事占
曰太白出東方入畢口車馬貴易政石氏曰太白出
畢陽則旱出畢隂則為政令不行石氏曰太白出畢
一尺國豐西官候曰太白抵天都尉出入天下有兵
驚民離主亦驚文曜鈎曰太白貫畢倉廩虚邊兵繕
四夷侵禍謀成石氏占曰太白守畢傍有兵石氏
曰太白守畢天子虚國多枉刑甘氏曰太白守畢大
將有功大臣使出巫咸曰太白守畢諸侯兵起一歲
罷又曰為水萬物五穀不成西官候曰太白守畢柄
有兵邑益強一曰大臣出使又曰太白入畢守之將軍
謀反大將出從竟立功名國易政期不出二年玄冥
占曰太白入畢而守之將軍為亂國君守衞大臣當之
改朔易令郗萌曰太白犯守畢有大兵民多死郗
萌曰太白犯守畢有急令一曰相死邊境不安黃帝
占曰太白犯守畢左股邊夷兵起左將軍戰死若犯守
右股右將軍戰死不出其年海中占曰太白犯守附
耳國有讒亂之臣在主側以畋獵惑主者若相有喜
陳卓曰太白犯附耳兵將相憂喪也若不即免退
太白犯觜觿六
石氏曰太白犯觜觿萬物不成石氏曰太白犯觜觿
其國兵起天下移動甘氏曰太白犯觜觿大臣為亂
大臣當之國易政兵起鈇鉞用期九十日郗萌曰太
白入觜觿中有兵郗萌曰太白出入留守觜觿地數
裂兵且起大人當之黃帝占曰太白守觜觿時節不
調當温反寒當寒反温當雨反晴當晴反雨石氏曰
太白守觜觿不出三十日有將軍叛天子之軍破牛馬
有急行石氏曰太白守觜觿西方客動侵地欲為君
王崇禮以制義則國安荆州占曰太白守觜觿天下
兵石氏曰太白守觜觿君臣和同甘氏曰太白守
觜觿四夷和合天下咸寧巫咸曰太白守觜觿為萬
物不成一曰民多疫大臣有變西官候曰太白犯守
觜觿天下兵起人民相謀
太白犯參七
太公決事占曰太白犯參左股戰大勝郗萌曰太白
犯參右股戰不勝將軍死海中占曰犯參有大兵將
行西官候曰太白犯參右肩有戰右將憂犯守左肩
亦有戰左將憂若大臣當之將軍有死者荆州占曰
太白抵參出入天下驚抵天都尉出入天下發兵石
氏曰太白逆行若留止衡中兵革起荆州占曰太白
宿參若宿伐為反臣中兵也齊伯曰太白出入留舍
參名將死天下大亂兵起而不用人民流亡不居其鄉
不出年山谷亦空石氏曰太白守參有兵天子之軍
破牛馬有急行巫咸曰太白守參大臣為變石氏
曰太白守參有赤星出中邊有兵郗萌曰太白守參
天下不安國大危大憂若糴貴甘氏曰太白守參將
軍出外降邊兵大戰巫咸曰太白守參國有反臣
海中占曰太白守參若大水在西方石氏曰太白守
犯參伐大臣為亂車騎人皆急兵起郗萌曰太白守
伐衛尉若國將當之期五月
唐開元占經卷四十九
