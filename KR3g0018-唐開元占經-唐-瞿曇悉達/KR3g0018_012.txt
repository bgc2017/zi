唐開元占經卷十二
唐瞿曇悉達撰
月占二
月冠珥戴一
黃帝占曰月珥而冠者天子大喜或大風荆州占曰
月珥且戴不出百日主有喜帝覽嬉曰月珥期六十
日兵起京房易傳曰月珥期三十日兵起帝覽嬉
曰月不暈而珥人主有喜兵在外亦有喜荆州占曰
月昏而珥者兵半起夜過半珥者邊地恐春秋運斗
樞曰主排公侯狡猾起尊能主則月珥兩帝覽嬉曰
月珥青憂也赤兵起黃喜也白喪也黑失國期皆不出三
年高宗占曰月兩珥十日雨三珥國喜四珥女主喪
又曰人主諸侯立荆州占曰月珥大水又曰月四提
天子無妻若國有喪月六提天子遊天下(提猶珥也)荆州
占曰月珥且戴不出百日有大喜
月背璚二
春秋緯感精符曰背璚以外圍月者臣弛縱叛逆欲相
殘賊不和之氣也天子偏左右帝覽嬉曰月不暈有
四璚臣有謀不成京房易傳曰月背璚其國有反者
劉向鴻範傳曰月背璚臣欲為邪也其色青中赤外
有芒刺則為逆其色赤中青外無芒刺為謀此數見即
國凶且背且抱為不和有欲為忠有欲為逆者也
月與五星合宿同光芒相陵三
荆州占曰月與歲星光明相逮飢三年糴貴民流亡
巫咸曰歲星與月同光以其月月蝕且以飢亡一曰國
以女樂亡海中占曰月與歲星同光即有飢亡黃
帝占曰月陵歲星年多盗賊刑獄煩京房易傳曰月
與熒惑會宿國王死海中占曰月與熒惑合其國太
子死貴人復傷凶不可有為若有内兵荆州占曰月
與五星熒惑合光芒刺相及其國有内亂兵三年又曰
其國太子死期三年巫咸曰月與熒惑同光以其月
月蝕内有亂臣且以飢亡荆州占曰月與填星合芒
刺相及其國飢巫咸曰月與填星同光以其月月蝕
且有以徭徙亡者京房易傳曰月與太白會宿太子
死荆州占曰月與太白聚合宿其國立太子期不出
一年荆州占曰月與太白合其下兵大起巫咸曰太
白與月同光其月月蝕且以兵亡荆州占曰月與太
白皆出城守為賣城聖主明王急便守城河圖帝覽
嬉曰月與太白相過月出其南陽國受兵月出其北隂
國受兵海中占曰太白出月右隂國有謀出左陽國
有謀月挟太白諸侯將相謀不軌太白出月下芒相燿
君死民飢荆州占曰月戴太白卒兵期五日巫咸
占曰月不盡三日候太白出東方在月南中國勝在月
北中國不勝巫咸占曰月入月三日太白出西方在
月南皆海國敗在月北皆海國勝荆州占曰月入月
三日太白失行而月在北太白在南秦戰不勝荆州
占曰秋冬入月三日太白出西方居月北者君強月南
君弱荆州占曰入月三日月刺太白陽大邑拔小邑
驅掠刺太白隂兵在外者不及入在内者不及出南方
為陽北方為隂巫咸占曰辰星與月同光其月月蝕
且以女樂亡荆州占曰辰星與月光相逮其國水
海中占曰月與辰星相遇所合宿雨水敗帝覽嬉曰
月與辰星合宿其國亡地君王死荆州占曰月與辰
星合所宿之國兵起
月與五星相犯蝕四
巫咸占曰五星入月中人主死不出臣死非將即相也
近期一年遠期三年帝覽嬉曰月犯五星粟貴二犯
之數貴海中占曰月貫五星天子坐之郗萌占曰
金火與月相近其間六寸天下有兵間尺天下憂兵五
尺無害荆州占曰五星入月中其野有逐君大臣賊
主月蝕五星若薄若舍皆其分有災河圖帝覽嬉曰
歲星入月中其國有逐相春秋緯文曜鈎曰歲星入
月中以妃黨之譛去黃帝占曰歲星入月中不出一旬
天下有大災人君不平天星墜若雨霧不出一年糴什
長八不出二年天下亾徙為亂若有野兵海中占曰
歲星蝕月有大喪女主死臣弑君易位荆州占曰歲
星入月中大臣賊其主荆州占曰月犯歲星其國民飢
死一曰主死期三年(按大興四年十二月丁亥犯歲星在房占曰其國兵飢民流亡永昌)
(元年王敦率江荆之衆来攻京都六軍敗績不能有以拒戰于是殺護軍將軍周顗尚書令刁恊驃騎將軍戴)
(淵又鎮北將軍劉隗出奔四月又殺湘州刺史譙王氶鎮南將軍甘車閏十二月元帝崩)荆州占
曰月犯歲星其國疾春秋緯元命包曰歲星逆犯月
法令散河圖帝覽嬉曰月犯歲星其國飢一年二年
乘之主死荆州占曰月乘歲星相死帝覽嬉曰月
貫歲星有流民不出十二年國飢亡司馬遷天官書
曰月蝕歲星其宿地飢若亡帝覽嬉曰月蝕歲星其
鄉大戰大拔邑(按晉建興三年正月乙卯月掩歲星在參益州分也六月鎮西將軍益州刺史)
(周撫薨十月梁州刺史入益州以叛朱序率衆助刺史周楚討平之)荆州占曰月蝕歲
星邦主無人人相食荆州占曰月吞歲星其國十二歲
而敗河圖帝覽嬉曰熒惑入月中憂在宫中非賊乃
盜也有亂臣死相若有戮者(按洪範傳漢宣帝地節元左年正月戊午夜月食熒惑)
(角亢亢為朝廷憂在殿内非其賊有盜有内亂讒臣在傍故將軍霍光妻與其子及昆弟諸婿為侍中諸曹九)
(卿太守皆謀反伏誅又晉太元十二年二月戊申熒惑入月占曰有亂臣死相若有戮者一曰女親為政是時)
(瑯琊王輔政王妃從兄國寳以姻昵受寵又陳郡袁主悦私媚荀進交通主相扇揚朋黨十三年殺悦是時)
(相有隙亂階興矣)海中占曰熒惑入月中臣以戰不勝内臣
死荆州占曰火星入月中臣賊其主黃帝占曰熒
惑蝕月讒臣貴後宫有害女主者海中占曰熒惑入
月中及近月七寸之内主人惡之一曰讒臣在傍主用
邪巫咸曰熒惑居河若守之月數出其間百日兵多
移巫咸曰熒惑犯月戰小吏死帝覽嬉曰月犯熒
惑國内降貴人兵死京氏妖占曰月犯熒惑天下有女主憂
荆州占曰月戰勝之國大將鬭而死帝覽嬉曰熒惑貫月
隂國可伐期不出三年其國亂貴人兵死近期不出五年其國
受兵遠期不出十年而以兵亂亡也海中占曰熒惑觸月上
角為相下角為將中央為主司馬遷天官書曰月蝕熒惑
其宿地亂海中占曰月蝕熒惑有白衣之事又曰其國内
敗五年大兵荆州占曰月蝕熒惑有死相荆州占
曰月蝕火星天下滅亡期九年帝覽嬉曰月蝕熒惑
其國以兵起飢又以亂亡月以旦相及太子當晦以君
當之劉向洪範五行傳曰月蝕熒惑在角亢憂在中
宫非賊而盜也有内亂一曰有死相若戮者貴人兵死
讒臣在旁荆州占曰月毁熒惑急在臣下黃帝占
曰月吞火賊滅國荆州占曰月咽熒惑其師破敗
河圖帝覽嬉曰填星入月中臣賊其主黃帝占曰填
星入月中不出四旬有土功事若貴人絶嗣不出其年
王者當之郗萌占曰填星蝕月女主凶當黜者有喪
河圖帝覽嬉曰月犯填星為亾地期不出十年其
國以飢亡一曰天下且有大喪(按洪範傳漢成帝建始元年十一月乙卯月蝕)
(填星在輿鬼西北八九尺其占為飢民流千里後十五年民人飢函谷關逐食)荆州占曰月
犯填星其國貴人兵死天下亂一曰主死先舉事者
敗若天下有大風巫咸曰月犯填星女主敗(按魏青龍二年)
(十月乙丑月犯填星三年丙寅正月太后郭氏無疾乃忽崩)河圖帝覽嬉曰
月乘填星地動不乃天裂河圖帝覽嬉曰填星貫月國
内亂期不出五年而亡河圖帝覽嬉曰月蝕填星女
主死其國以伐亡若以殺亡司馬遷天官書曰月蝕
填星其宿地下犯上班固天文志曰月蝕填星民流
千里荆州占曰月蝕填星國女亂巫咸占曰月不
盡三日候太白出東方與月并准之其間容一指則八
月有破軍死將主人不勝容二指期十三日客軍不破
主人亡地容三指期二十日有破軍死將主人亡地容
四指期八十日客大敗容五指期三十日軍起而不戰
巫咸曰入月三日候太白與并准之其間容一指軍在
外期十日有破軍死將客勝容二指期十五日破軍死
將主人勝容三指期十八日有破軍死將客軍大勝主
人亡地容四指期二十五日客軍入境主人不勝容五
指期三十日軍陣不戰荆州占曰太白與月光并軍
大戰相去一寸有拔城二寸有憂城三寸有憂軍郗
萌占曰太白與月相去三寸天子罷相巫咸占曰太
白與月相近五寸天下有憂兵間五尺天下無害荆
州占曰太白東方始出為低在月南為得行在月北為
失行其與月相過失行月不盡一日二月二日三月三
日四月四日五月五日六月六日七月七日八月八日
九月而起兵荆州占曰太白在西方以始入為低在
月北為得行在月南為失行其與月相過失行月生一日
二月二日三月三日四月四日五月五日六月六日七
月七日八月八日九月而起兵荆州占曰太白入月
中不出客將死出者主人將死無軍大將當之帝覽
嬉曰太白入月中將軍戮死一曰臣謀主不成皆不出
三年又曰必有内惡戰不勝亡地海中占曰太白入
月中有殺不及九年國以兵亡郗萌曰太白入月中
國失政大人為亂期三年一曰大人當之荆州占曰
太白入月中無軍大將當之兵死期四十日又軍出主
人將死河圖帝覽嬉曰月弦太白入月中侯多死者
荆州占曰太白入月中其國有分國立王郗萌占
曰西方先起軍者即太白與月相去三尺有憂軍相去
二尺有憂城相去一尺有拔城郗萌占曰月犯太白
將有兩心戴太白有卒兵帝覽嬉曰月犯太白強侯
作難國戰不勝人君死亡國(按宋書天文志青龍二年十一月戊寅月犯太白占)
(曰人君死為兵景初元年七月公孫淵叛三年正月遣司馬懿討之三年正月明帝崩)荆州占
曰月犯太白強侯死又曰大將有兩心又曰太白與月
相犯國多寇盜帝覽嬉曰太白與月貫期不出三年
國大危戰敗亡地以女亂亡期不出六年帝覽嬉曰
月蝕太白強國以飢亡不必九年以城亡司馬遷天
官書曰月蝕太白強國以戰敗班固天文志曰月蝕
太白其國以戰亡郗萌占曰月蝕太白其年臣弑主
勝臣亦死荆州占曰月蝕太白民靡散(按晉興寧三年十月丙戌)
(夜月掩太白在須女占曰天下民靡散)郗萌曰太白蝕月易大將刑死
海中占曰太白居月中無光名曰月蝕太白臣弑其
主勝皆期三年(崔鴻春秋燕錄曰正始三年秋八月太白入月中冬十月戊辰雲臨東堂幸臣)
(雜班姚仁懷劒執袋而入稱有所啟劎擊雲雲以反拒仁仁進而殺)帝覽嬉曰辰星入
月中賊臣欲殺主不出三年必有内惡戰不勝亡地
黃帝占曰辰星入月中不出三旬内有匿謀春夏有大
水秋冬有大雪牛馬疾疫穀貴(按晉陽秋考曰太元十三年十一月戊子辰星)
(入月在晉濤水入石頭春大水冬大雪牛馬死穀踊貴不出百日)荆州占曰辰星入
月刑事起荆州占曰辰星入月中復出君死入不出
君臣皆死帝覽嬉曰月犯辰星兵大起上卿死一曰
廷尉有憂期不出三年京房妖占曰月犯辰星天下
大水海中占曰辰星貫月不出四年有殃内禍匿謀
荆州占曰辰星貫月國以女子内亂期六年巫咸
占曰辰星與月薄所舍之宿其主死其國亡帝覽嬉
曰月蝕辰星其國以女亂亡若水飢期不出三年又曰
兵未起而飢所當之國起兵戰不勝京房易傳曰月
蝕辰星其國女以戰郗萌占曰辰星蝕月大水
唐開元占經卷十二
