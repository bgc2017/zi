唐開元占經卷一百二
唐瞿曇悉逹撰
雷
易說卦曰震為雷動萬物者莫疾乎雷河圖始開圖
曰陰陽相薄為雷河圖帝通紀曰雷天地之鼓也
洪範五行傳曰雷者諸侯之象也河圖曰黃帝以雷
精起尚書中候曰秦穆公出狩天震大雷下有火化
為白雀銜丹書集公車史記曰高祖母劉媪嘗息大
澤之陂夢與神遇時雷霆冥晦見蛟龍於其上已而有
娠遂産高祖元命包曰陰陽為雷京房曰凢雷者
陰陽合和震動萬物使各戴其元而起故雷以動聞百
里或聞七十里或聞五十里或聞二十里各應其德而
起以應人君行之動靜或雨且雷和氣令雷聲或殷
殷&KR0942;&KR0942;風雨微皆陰陽和利稼之雨象君臣百姓和合
也論衡曰圖畫之士圖雷之狀纍纍如連鼓形又圖
一人若力士之容謂之雷公京房曰雷者月當有效
於消息以為主聲聞於人雷之為政大壯始君臣強從
解起風俗通曰雷已發聲作醬令人腸中雷鳴故雷
不作醬也京房曰雷起乾宮人民多疾病雷起坎宮
國邑多雨雷起艮宮禾好枲長五糓賤雷起震宮五糓
暴貴多傷雷起㢲宮雨霜傷五糓雷起離宮夏少水旱
蝗虫雷起坤宮蝗虫害五糓雷起兊宮兵起銅鐵貴
雷起水門流潦滂沱雷起天門人不安雷起石門蝗虫
食大凶雷起木門棺木貴歲大熟雷起風門霜禾傷雷
起金門銅鐵貴雷起火門夏旱蝗虫食雷起土門五糓
賤魚不長雷起鬼門人民常暴死春始雷東方東方
五糓盡熟人民蕃殖以夜雷歲半熟雷始南方歲小
旱夜雷大旱糴倍種不成雷始西方糓小熟有虫夜
雷六畜病雷始西方五糓不熟有曝骨其野馬牛
大病夜雷赤地千里糴貴雷始北方海水出百川皆
流溢五糓不成夜雷百川皆溢春不雷而霜樹木以
風落皆為人疾病春三月甲子己丑戊寅辛卯戊午
有雷霹靂石其下有兵春夏甲子丙寅戊子有雷殺
人有將軍在外大戰期不出三十日夏三月雷電不
聞多疾病害五糓夏三月甲子己丑戊寅辛卯疾風
雷其在城壊軍在外大戰戊子雷雲露變土易民以
其雷入月深淺日當一月或當一歲不出其月必有亾
國死王庚子雷必有惡令期不出三十日或日有令
庚午日雷不出其月兵起甲子雷亦兵矣春己丑
丁丑夏甲午壬戌己亥丁未冬甲寅又曰春戊寅夏戊
申冬戊子不雨而雷雷之所建有所將流血戊子雷雨
三日止其下大戰不雨而雷外兵必歸不雨而雷兵起
必阻王者動事不時正月大雷動事不明但雷而不
電當雷不雷太陽弱此君弱臣強臣奪君政故春分
之後雷不發聲君當揚威武退強臣正治道當發聲矣
人神德隆雷鳴盛春秋分雷春分不雷秋分不雷
春分雷春過一日秋亦過一日春雷不發秋雷不藏
君死國亡冬雷上朔皆為所當之鄉骸骨盈野夜
雷亦然冬雷者陽氣之盛應之各以雷之日知何方
鳴東方各以其辰為方冬三月有大雷聞千里者人
君絶令霹靂者以兵去温者以弱去矣天冬雷地必
震教令撓則冬雷民飢冬雷不蟄兹謂自藏萬物化
不成天官書云無雲而雷是謂天狗所當之國必有甲
兵王國偏虚冬雷而星下胡蠻之王死中野不雷而
星下其國兵起又曰冬雷而星不下當日之國王死其
所冬雷屈折不及三年有兵喪有更政天無雲而
雷者此君無恩澤於百姓國將易君萬人不靜小人失
命雷聲掩掩狀如欲息雨疎無風此人君深念憂百
姓又曰雷或一聲而止此人君出令重也雷而不雨此
人君欲動其事無補於百姓有風令行無風令不行
雷風雨霹靂丘陵者逆先人之令雷或霹靂大風甚
雨發屋折木此皆小人處位賢士隱雷雨大風霹靂
此皆人君用讒言刑殺正人上下不和歲少雷雷不
雨者有聲無實也士走霹靂破害也賢人興道雷止其
處不然夜半雷一聞其聲若電無雷皆為人君絶令一
名枉矢雷或霆此人君動令下不蔽欺明君雷蛟
龍出國有賢士止言不詘者陰中陰也雷之發聲於
坎多水於艮山崩於震多風於㢲必大風起於離大旱
於坤土功於兌兵起於乾天象雷聲或格格雨下籍
籍此人君施百姓侮之雷聲深&KR0942;&KR0942;狀如欲伏雨疎
無風者此人君深憂念百姓入震卦雷一聞聲後不
復聞若有電無雷皆為人君絶令亦名枉矢雷如聚
火而徙此人君且絶之象雷電皆生火有所擊極陰生
陽也雷或霹靂無風雨者此皆剛柔不均激氣並作
此君臣相忿爭惡令暴出雷或霹靂甚大風雨俱至
者此皆亂令大作以動百姓雷聲或在南或在北或
在西或在東此人君為政不知所去就也先雷後雨
不濕土先雨後雷屋舍崩隤師曠占曰春雷始起其
音栢栢格格霹靂者謂雄雷旱氣也其鳴依依音音不
大霹靂者謂雌雷水氣也春不雨有雷音在地中其
所有兵起其下禮記月令曰春日夜分雷乃發聲有
不戒其容止者生子不偹必有凶災天鏡曰冬震兵
飢晉中興書曰昇平二年十一月雷是時皇太后臨
朝政舒緩洪範五行傳曰秦二世元年無雲而雷雷
陽也雲陰也有雲然後有雷有臣然後有君也無雲而
雷示君獨處無人民也河圖曰臣僭大者不犯主則
雷電擊朝京氏五星占曰人君承用節度即雷風以
節暴行威福則雷霆擊人其救也議獄緩死則災消矣
京氏對災異曰雷鳴連而不絶者此謂人君政事民
不恐懼又曰雷電俱出或先鳴而後電者此謂執法
貪苛
霹靂占
春秋繁露曰霹靂者金氣也其音商故應以霹靂說
文曰震霹靂振物也釋名曰霹靂折也所歷皆破折
震戰也所擊輙破若攻戰也范子計然曰天者變化
行精氣者也令者謂暴風雨霹靂也晉朝雜事曰元
康七年霹靂破城南高媒石高禖中宮求子像也賈后
妬忌將殺懷愍天怒霹靂之賈后將誅應也搜神記
曰扶風楊道和夏於田中値天雷雨止桑樹下霹靂擊
之道和以鋤格折其左股遂落地不得去赤如丹目如
鏡手如牛角長三尺餘狀如六畜頭似獼猴續搜神
記曰吳興人章狗者五月中於田中耕以飯蘿置菰裏
晚飢求食而飯已盡如此非一後日於菰中伺之見一
大蛇偷食其飯狗即以鑊刈之蛇便走去狗乘船逐之
至一坂有穴蛇便入穴但聞啼哭人云斫某甲或云當
何如或言符雷公命霹靂殺奴須臾雲雨四合震電傷
狗狗於是跳梁大罵云天公我貧窮展力耕墾蛇来偷
食我飯罪應在蛇反更来霹靂許是無知雷公若来今
當以鑊斫汝腹破須臾雲雨輙開乃更還霹靂向穴諸
蛇死者數十天鏡曰雷霆擊宮庭中大夫欲逆不出
五年交兵流血合誠圖曰霹靂擊於殿女宮急潛
潭巴曰霹靂擊宮室君情泄下有謀起天鏡曰雷霆
擊宗廟是謂天戒人君暴云不出八年削地奪國春
秋繁露曰王言下不從革而秋多霹靂天鏡曰雷電
擊貴人從官車騎此乃人君惑於佞人失衆和漢獻
帝紀曰初平二年無雲而霹靂殺人天鏡曰雷霆擊
貴人正殿此謂重陽之戒此佞人持政不出六年地削
君亾晉中興書曰元興三年秋永安王皇后自巴陵
將設威儀入宮天大雷震人馬一時俱慄續晉陽秋
曰大元年震含章殿四柱殺内侍二人
電
河圖曰激陽為電易稽覽圖曰陰陽和合其電耀耀
也其光長元命包曰陰陽激為電河圖曰大電繞
樞星炤郊野感符寳而生黃帝天官書曰電者陰陽
之動也莊子曰陰氣伏於黃泉陽氣上通於天陰陽
交爭故為電釋名曰電殄也乍見則殄威也京房
曰電生火有所擊極陰生陽之象董仲舒曰太平世電
不眴目霣示光耀而已
霆
京房曰凢霆者金餘氣也金者内鏡而外冥人君即位
乃先敬讓而内尚賊心陰行衆物舉事發微自以為明
虚言妄據深依以考凢事亦自以為能矣故無雲而霆
霆或為火者此人君以暴罰也霆或聚火者光起而
從此人君將衆之象也霆或中天而見此人君自以
為明也霆或將如交蛇光明之而一正者此人君行
明行直霆或正赤下至地而復上者此人君聽讒言
也霆或東西南北皆有霆者此人君行役不避四時
也霆或正直而長光明者此人君行微人不知曲直
霆或正黃澤者此人君行明雖得事實取其中也
或霧而霆者此人君默行不得事實而亂不息下將不
制霆瞬瞬暉暉者此人君質不知自明也霆或奕
奕明之而復息者此人君譏問内直言之事霆或無
雲而以昏數見者此人君誠以微言而以害人也一云
默言霆或將如蝶蛇明久而微正者此人君行不明
莫有非也天陰不雨但為霆者此人君陰行欲以来
事實也
唐開元占經卷一百二
