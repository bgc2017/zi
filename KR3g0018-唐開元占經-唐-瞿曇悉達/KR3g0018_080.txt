唐開元占經卷八十
唐瞿曇悉達撰
客星占四
犯西方七宿
客星犯奎一
石氏曰客星犯奎國有溝瀆之事黃帝曰客星犯入
奎破軍殺將甄耀度曰客星亂芒而角入奎有破軍殺
將王者有憂人主當之期三年石氏曰客星入奎外
夷起兵麻枲貴甘氏曰客星入奎強國奪地變爭兵
起白衣自立擾中國郄萌曰客星入奎刀劔布帛貴
赤星入奎兵起期十年一曰出奎國兵出一曰數入
奎國兵聚客星入奎西夷有兵來到而還客星入
奎諸山水澮荆州曰客星入奎邊兵大動土功大起
陳卓曰客星入奎武庫之臣且有罪西官候曰客
星入奎赤邊兵大動黑天下溝渠之事黃土功大起
石氏曰有星入奎有無所受命而來使者荆州曰有
星入奎有陂瀆之事於國中出奎有陂瀆之事於國外
黃星入奎宫有土功事宫中有變西官候曰赤星
入奎兵聚有敗軍巫咸曰客星出奎邊兵大起白衣
立為王刀劔大出奎國兵出入奎國兵聚荆州曰星
赤黑出奎有敗軍西官候曰赤星出奎外夷動兵
石氏曰有星出奎有無受命矯使者巫咸曰赤星逆
行從婁至奎有兵郄萌曰客星舍奎留不去飢一曰
繒帛貴黃帝曰赤星守奎糴賤郄萌曰客星守奎
糴賤賊臣在側其事敗又曰謀臣有巧偽惑天子者一
曰國以佞亡又客星守奎天下修兵臣有國者客星
守奎有殺霜不時下者一曰牛疾疫一曰六畜貴荆
州曰客星守奎王者憂大人當之又曰魯國起兵玄
冥占曰客星守奎強國爭起兵有白衣自立動國
客星犯婁二
石氏曰客星干犯婁國有大兵四時紀祠婁主苑牧給
享祠天以奉宗考王者以承天諸占遠不出三年黃
帝曰客星入婁糴大貴在後年石氏曰客星入婁外
夷兵起有聚衆之事郄萌曰客星入婁中三日環之
天下有赦贖作期七十日赤星入婁兵起期十年
荆州曰客星入婁旱千里有火災其國燔燒金銀用倉
庫虚天下人民多疾病百二十占他星入婁有聚衆
於國内石氏曰客星出於婁邊城和荆州曰客星出
婁有罷衆之令西官候曰有星出婁有白服衆事
百二十占他星出婁有罷衆於國外石氏曰客星守
婁人民亂一曰有聚衆之事郄萌曰客星守婁天下
大虚臣有惑天子奪主之權者歲多獄訟布帛貴又曰
有從諸侯來附其君不成一曰多獄訟又曰客星入
若守婁其國且燔燒囷倉海中占客星出婁而守之
天下欲有分奪國者一曰客欲奪王國邊境侵地期一
年遠二年郄萌曰客星守犯婁天下欲分社稷者白
衣自立者牛馬貴一曰有白衣之聚
客星犯胃三
石氏曰客星干犯胃五穀不成倉庫空虚海中占客
星犯胃有軍發之事陳卓曰客星犯胃倉粟用石
氏曰有星入胃有葆食之事入出胃葆食之事出者又
曰客星入胃王者有倉之事其有出胃中有出穀粟事
郄萌曰客星入胃中三日一環之期七十日赦又
曰五穀大貴天下無聚物荆州曰有星入胃王者有
廪倉之事百二十占客星入胃飲食之事入出之飲
食之事出黃帝曰客星出胃入廂人主食藥死一曰
有藥人主者荆州曰客星出胃有出榖粟事玄冥
占曰客星出胃王者備四夷強臣陵國有大兵天下發
粟金銅之事期百八十日遠年孝經章句赤星守胃
國無事甘氏曰客星守胃強臣陵國郄萌曰客星
守胃留不去天下飢荆州曰客星守胃天下有發粟
事金銅貴郄萌曰有星入若守胃有竒令又曰客星
乘滅若守胃國官之倉有大兵焚燒其倉
客星犯昴四
黃帝占客星入天獄中二月天下有赦期五月石氏
曰客星入昴有白衣之會於國内又曰貴人有繫囚者
昴濁之間天街也若客星守之天下有謀慮郄萌曰
客星入昴天下且有大喪又曰衆獄且妄殺不辜以誤
主上客星入昴畢間諸侯有謀上者又曰留三日赦不
留有憂客星從昴陽入有客荆州曰客星入天獄
中有德令水泉出民去本土就丘邑西官候曰客星
暴出胃入昴中國大人暴死期一年百二十占他星
入昴貴人有德令若出昴兵衆滿野司馬彪天文志
曰孝明永平十四年正月戊子客星出昴六十日昴主
邊兵後漢遣奉車都尉顯親侯竇固等將兵三千餘人
擊匈奴石氏曰有星出昴兵衆滿野非喪則會也
郄萌曰客星從昴隂出有走主客星居昴北有别離
之國奪地死者客星入若留昴王者絶嗣同姓有起
入為主者客星舍昴不去天下囚多則盜賊並起若
留十餘日不去回紇内相賊國家兵起回紇來降有
星入舍昴南糴一貴一賤聖洽符曰他星守昴漁獵
起石氏曰客星守昴萬民亂甘氏曰客星守昴有
詐稱王命者不出百八十日郄萌曰客星守昴讒臣
有蔽主德者又曰有謀以藥害上者又曰囚徒有聚兵
弩攻獄者西官候曰客星守昴執法臣誅客星占
曰客星守昴朔地殃天下多亂獄百二十占他星守
昴萬民憂文耀鈎客星出昴若犯守之當有詐稱王
令譎命中國若有妄言讒諛者必有自敗郄萌曰有
星入守昴金器刀劔貴荆州曰客星犯守昴讒諛賊
臣在内諸侯謀上一曰有白衣徒聚謀慮
客星犯畢五
黃帝曰有星入畢中而復出其星小小赦星大大赦
聖洽符曰客星入畢順行有德逆行凶石氏曰客星
入畢人主獵一曰有以獵惑人主者一曰兵起邊兵大
動一曰羊貴又曰大赤星入畢口天下大赦期十五日
若三十日六十日將相有大憂郄萌曰客星入畢多
獄事一曰貴人有繫囚者黃星入畢三夜常見相死
九十日后死百二十日大人當之客星入畢中二月
天下有赦除責期五月客星入畢口與兩股齊者有
走主又曰期四十日兵發率一日而十日兵罷其去也
視其東南西北所往及其所近宿或受兵客星入畢
中與兩股齊期四十日兵發直一星期二十日兵發居
期十日兵發荆州曰客星入畢四夷兵起並為盜
西官候曰客星入畢中率一日為十日諸侯女主當之
君有憂先起兵者亾百二十占他星入畢有兵革謀
春秋緯曰赤星出濁大卒出孝經章句曰客星出
濁中國人為亂有走君在濁傍有讒臣在傍者入濁兵
起巫咸曰客星出畢邊兵為亂四裔兵起疆宇靡寧
天下飢必有亡國近一年遠二年郄萌曰客星出畢
邊有兵車馬有急行荆州曰客星出畢人主好畋獵
郄萌曰客星從畢赤黑隂出有走主西官候曰客
星居畢中不時出主喪郄萌曰客星入畢中留不去
馬貴一曰牛貴黃帝曰客星守畢歲大饑石氏曰
客星守畢大臣有謀者邊有謀臣一曰讒臣蔽主之德
甘氏曰客星守畢外國稱王詐來不可信外臣謀叛
興近臣通奸郄萌曰客星守畢大臣憂多隂謀其事
不成一曰有土功風雨不時榖貴又曰有走主客星
飛守畢有德令客星守畢天子絶嗣無後(案宋書天文志曰晉)
(惠帝永興元年五月客星守畢光熙元年惠帝崩終無繼嗣也)又曰星守畢后族可收
者一曰霜大下一曰諸侯有謀慮一曰溝水大出荆
州曰客星守畢王者大將出黃帝曰客星入若守畢
有福有德令陳卓曰客星犯守畢大臣有誅者無兵
兵罷(石氏曰視其東西知其往國受兵)河海盈溢人民多流亡郄萌
曰客星守附耳兵一曰邊兵尤甚
客星犯觜觹六
荆州曰客星干犯觜觹其國破亡黃帝曰客星入觜
觹車馬有急期四月五月郄萌曰客星入觜觹有大
喪荆州曰有星入觜觹色青凶赤有喪黃若白吉喜
黑死若有水災穀糴百倍黃帝曰赤白星入觜觹若
暴出觜中臣與外臣謀弑其王星遊行先覺不得成不
行不明不覺期一月(石氏曰星明期三月)百二十占他星入觜
觹有葆旅之事於國内星出觜有葆旅之事於國外一
曰兵罷巫咸曰客星出觜觹國有大喪若有侵土欲
為君王者若有水災穀貴糴百倍人多餓死期不出三
年陳卓曰客星食觜觹食大貴石氏曰客星守觜
觹魏有良臣輔國主在西南二千里甘氏曰客星守
觜觹西戎動侵土欲為君王者崇禮以制義則國安
郄萌曰客星入守觜觹牛馬有急行郄萌曰客星犯
若守觜觹其國破亡一曰食貴一曰有大喪
客星犯參七
黃帝曰有星入參中央星色白縣令有賜若伐色青黑
縣令有罪夏氏曰客星入參五穀貴百二十占他
星入參有衡石之事於國内星出有衡石之事於都外
色青黑不出一年兵大起國之邊境壊石氏曰客星
入參中邊有暴兵起邊地圍而壊郄萌曰客星入伐
有兵不足以傷又曰入天尉中十日宫中有自殺者入
其陽為男入其隂為女皆期三十日郄萌曰有星入
伐有斬刈之事於國内若出伐有斬刈之事於國外色
赤以兵斬刈色白白衣斬刈石氏曰赤星出參中央
星邊有兵縣令自將兵客星出參邊有暴兵起邊城
有圍客軍入國若有戰期不出二年郄萌曰有星出
參中者大臣有憂一星出則一人有憂二星出則二人
有憂三星出則三人有憂客星出參斧鉞兵出入斧
鉞兵入荆州曰客星出參而環繞之邊城兵起石
氏曰赤星出參武卒用若守之天尉中媵嫡相距客
星在伐色黑為水郄萌曰客星在伐色黃為土功色
白為喪甘氏曰客星守參亡地郄萌曰客星守參
有小兵大臣有執主之命者若讒臣有女子惑天子者
一曰老人多死馬貴又曰更易君色白為死赤為兵
黃為易位黑為憂蒼為小喜又曰旱糴貴石氏曰客
星守參魏多君子巫咸曰客星入守參諸侯國當之
郄萌曰客星守伐誅大臣
唐開元占經卷八十
