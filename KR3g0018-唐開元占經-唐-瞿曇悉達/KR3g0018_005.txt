唐開元占經卷五
唐瞿曇悉達撰
日占一
日名體
張揖廣雅曰朱明曜靈東君日也兵法曰姓張名長生
字子房一名子明字長史能者知便不畏白刃皇甫
謐年歷曰日以晝明名曰曜靈春秋元命苞曰日之
為言實也節也含一開度立節使物咸别故謂之日言
陽布散合如一故其立字四合共一者為日望之度尺
以千里立(實者周圓缺合一言其身者)春秋元命包曰天尊精為
日陽以一起日以發紀尊故滿滿故施施故仁仁故明
明故精精故外光故火日外景陽精外吐春秋元命苞
曰元開陽為天積精為日散而分布為大辰天一陽成
于三故日中有三足烏淮南天文問詰曰積陽之熱氣
生火火氣之精者為日日者陽之主也故陽燧見日則
然而為火又曰日者天之使也河圖曰在天為日月
在地為水火楊泉物理論曰日者天陽之精也夏則
陽盛故晝長夜短冬則隂盛故夜長晝短春秋則隂陽
均故晝夜等張衡靈憲曰日者陽精之宗積而成鳥
象烏有三趾陽之類其數竒也日譬猶火也月譬猶水
也火則外光水則含景故宣明于晝納明于夜如有瑕
必露其匿人君者仰則焉石氏曰日光旁照十萬二
千里經三十二萬四千里同一百萬二千里暉經千里
(周髀曰經一千二百五十里)周三千里(徐整長歷曰日經千里周三千里周三千里與石氏同也)
張衡靈憲曰日月其當天七百三十分之一(徐整長歷曰日)
(下于天七千里)
日行度
揚雄方言曰日暈為躔歴行也(躔踐也)春秋元命包曰
日行一度以立序行三百六十五度四分度之一春
秋元命包曰日月左行周天二千三萬里河圖曰天
元十一月甲子夜半朔日月俱起牽牛初度推歷考
宿正月在營室二月在奎三月在胃四月在畢五月在
東井六月在柳七月在翌八月在角九月在房十月在
尾十一月在斗十二月在牽牛河圖曰日月五星同
道過牽牛女虚危室璧奎婁胃昴皆行其南之九尺畢
北七尺觜參北一丈三尺貫東井出鬼南六尺出柳北
六尺出七星張北一丈三尺出翌軫北一丈三尺貫角
亢出氐南一尺出房左右股間出心北二尺出尾北九
尺出箕北一尺貫南斗復至牛此日月五星行常道也
洛書曰日月五星行歴左角内行左亢外四尺行歴
左氐外行房兩股間行心内六尺行尾内十八尺行箕
内十二尺行斗柄中一尺行牛中行女外四尺行虚外
六尺行危外十三尺行室外十六尺行璧外十三尺行
奎外十三尺行婁外九尺行胃外十尺行井中行鬼外
十四尺行柳内九尺行觜内八尺行參内十八尺行七
星内十五尺行張内十八尺翌内十六尺行軫内十六
尺在上者為北此日月五星之正道也易坤靈圖曰
王者至德之萌則日月若連珠璧(鄭玄曰至德之萌謂將興之時連璧謂無)
(朔朢之異也)尚書考靈曜曰天地開闢曜滿舒元歷紀名
月首甲子冬至日月五緯俱起牽牛初日月若懸璧五
星若連珠淮南天文問詰曰太隂元始建于甲寅(大元)
(初有日月五星之時也)日月俱入營室五度(日月如連璧五星如貫珠皆右行)天
一以始建七十六歲日月復以正月入營室五度無餘
分(餘分少餘也)名曰一紀天一凡二十紀千五百二十歲大
終日月星辰復始甲寅之元日月行危一度而歲有竒
四分度之一(危北方宿也)故四歲而積千四百六十一日而
復合故舍八十歲而復故曰子午夘酉為二繩丑寅辰
巳未申戌亥為四鈎東北為報德之維西南為倍陽之
維東南為常羊之維西北為&KR0146;&KR0146;之維日冬至則井北中
繩隂氣極陽氣萌故曰冬至為德日夏至則斗南中繩
陽氣極隂氣萌故曰夏至為刑隂氣極則北至北極下
至黃泉故不可以鑿地穿井萬物閉藏蟄蟲首穴故曰
德在室陽氣極則南至南極上至朱天故不可以夷邱
上屋萬物蕃息五穀兆長故曰德在野(夷平也)漢書天
文志曰凡君行急則日行疾君行緩則日行遲日行不
可指而知也故以二至二分之星為候日東行星西轉冬
至昏奎八度中夏至氐十三度中春分柳一度中秋分
牽牛三度七分中此其正行七日行疾則星西轉疾事勢
然也故過中則疾君行急之感也不及中則遲君行緩
之象也至月行則以晦朔決之日冬則南夏則北冬至
于牽牛夏至于東井日之所行為中道月五星皆隨之
禮緯曰天子服中禮從容中則日月五星不敢縱横
京房别對灾異日行房乘三道太平上道昇平中道
霸世行下道云
日晷影
許慎說文曰晷日景也劉熙釋名曰晷規也如規畫
也周禮地官司徒曰以土圭之法測土深正日景以
求地中日南則景短多暑日北則景長多寒日東則景
夕多風日西則景朝多隂日至之景尺有五寸謂之地
中天地之所合也四時之所交也風雨之所會也隂陽之所
和也(按土圭者非削土為其圭象訓為度也置圭度景謂之土圭日南則景短多暑者謂夏至日躔南方)
(井宿也日北則景長多寒謂冬至日躔北方斗宿也日東則景夕多風者謂秋分日躔東方角宿也故秋分祭)
(月也日西則景朝多隂者謂春分日躔西方婁宿也故春分祭朝日也古來天圖春秋二分並交婁角也諒知)
(夕者秋分之異名朝者春分之别號景長稱南至景短稱北至今日南則景短日北則景長者先論日躔宿也)
(後論日躔景也)周髀曰周髀長八尺其勾之損益一寸千里
張衡靈憲曰懸天之晷薄地之儀皆移千里差一寸
鄭司農曰土圭之長尺有五寸以夏至日立八尺表
其景適與圭等謂之地中今潁川陽城地為然(按晉太康地記)
(曰河南陽城縣是謂土中夏至景尺有五寸所以為候也南越志曰南景在日之南五月立表望之日在表北)
(景在表南交州日景較北三寸林邑九寸一分也)鄭玄曰凡日景於地千里
而差一寸景尺有五寸者南戴日下萬五千里也洪
範五行傳曰日月之行則有冬有夏而為寒暑若南失
節晷過而長則為寒退而晷短則為燠人君急則晷進
疾而寒舒則晷退遲而燠故曰急恒燠若一曰晷長為
潦晷短為旱奢者為扶扶者邪臣進正臣疎君子不足
奸人有餘漢書天文志曰冬至日南極晷長南不極
則温為害夏至日北極晷短北不極則寒為害故書曰
日月之行則有冬有夏也故治變于下日月運於上矣
易緯曰日冬至人主不出宫室寢兵聽樂日擊黃鍾
之磬公卿大夫列奏音侍則隂陽之晷如度故夏至之
禮如冬至之禮又曰冬至之日樹八尺之表日中視
晷晷如度者則其歲美人民和順晷不如度者則其歲
惡人民多偽言政令為之不平晷進則水晷退則旱進
一尺二寸則月蝕退則日蝕月食則正王臣之行日蝕
則正人主之道又曰冬至晷長一丈三尺(按周髀曰長三尺五)
(寸劉向曰長一丈一尺四寸何承天長一丈三尺祖暅銅表長一丈三尺今歷景長一丈二尺七寸五分)當
至不至則旱多温病未當至而至則多病暴逆心痛應
至夏至易緯曰小寒晷長一丈二尺四分(按周髀長一丈二尺)
(五寸小分五何承天長一丈二尺四寸八分祖暅長一丈二尺四寸三分今歷景長一丈二尺二寸八分)當
至不至先小旱後大水丈夫多病喉痺未當至而至多
病身熱來年麻不熟易緯曰大寒晷長一丈一尺八
分(按周髀長一丈一尺五寸一分小分四何承天長一丈一尺三寸四分祖暅長一丈一尺二寸今歷景長)
(一丈一尺一寸五分)當至不至則先大旱後大水麥不成病厥未
當至而至多病上氣&KR3059;腫易緯曰立春晷長一丈一
寸二分(按周髀長一丈五寸二分小分三何承天長九尺九寸一分祖暅長九尺八寸今歷景長九尺)
(六寸二分)當至不至兵起麥不成病瘧疾未當至而至多病
熛疾易緯曰雨水(是今歷啟蟄也)晷長九尺一寸六分(按周髀長)
(九尺五寸三分小分二何承天長八尺二寸八分祖暅長八尺一寸七分今歷景長八尺七寸)當至
不至旱麥不熟多病心痛未當至而至多病薨易緯
曰驚蟄(是今歷雨水也)晷長八尺二寸(按周髀長八尺五寸四分小分一何承天長六)
(尺七寸二分祖暅長六尺六寸二分今歷景長六尺五寸四分)當至不至則霧稚禾不
穗老人多病疾瘧未當至而至多病癰疽脛腫易緯
曰春分晷長七尺二寸四分(按周髀長七尺五寸五分劉向長七尺二寸六分何)
(承天長五尺三寸九分祖暅長五尺三寸七分今歷景長五尺三寸三分)當至不至先旱後
水歲惡禾不熟多病痺未當至而至多病疚身癢易
緯曰清明晷長六尺二寸八分(按周髀長六尺五寸五分小分五何承天長四)
(尺二寸五分祖暅長四尺二寸五分今歷景長四尺三寸四分)當至不至菽豆不熟多
病疾瘧振寒未當至而至多病暴死易緯曰穀雨晷
長五尺三寸二分(按周髀長五尺五寸六分小分四何承天長三尺三寸五分祖暅長三尺)
(二寸六分今歷景長三尺三寸)當至不至水物雜揉羊不蕃多病疾瘧
振寒霍亂未當至而至老人多病瘟氣腫易緯曰立
夏晷長四尺三寸六分(按周髀長四尺五寸七分小分四何承天長二尺五寸祖暅)
(長二尺五寸三分今歷景長二尺四寸九分)當至不至旱五穀傷牛畜病未
當至而至多病頭痛腫嗌喉痺易緯曰小滿晷長三
尺四寸(按周髀長三尺三寸八分小分二何承天長一尺九寸七分祖暅長一尺九寸九分今歷景長)
(一尺九寸八分)當至不至多凶言有大喪先水後早多病筋急
痺痛未當至而至多病熛氣嗌腫易緯曰芒種晷長
二尺四寸四分(按周髀長二尺五寸九分小分一何承天長一尺六寸九分祖暅長一尺六寸)
(九分今歷景長一尺六寸四分)當至不至多凶主國有枉令未當至而
至多病厥頭眩病易緯曰夏至晷長一尺四寸八分
(按周髀長一尺六寸劉向長一尺五寸八分何承天長一尺五寸祖暅長一尺五寸今歷景長一尺四寸九分)
當至不至國有大殃旱隂陽並傷草木夏落有大寒未
當至而至多病肩腫易緯曰小暑晷長二尺四寸(按周)
(髀長二尺五寸九分小分一何承天長一尺六寸九分祖暅長一尺六寸九分今歷景長一尺六寸四分)當
至不至先小水後旱有兵多病泄注腹病未當至而至
多病膨&KR0008;易緯曰大暑晷長三尺四寸(按周髀長三尺五寸八分)
(小分一何承天長一尺九寸七分祖暅長一尺九寸七分今歷景長一尺九寸七分)當至不至外
兵來年饑多病筋痺胸痛未當至而至多病脛痛惡氣
易緯曰立秋晷長四尺三寸六分(按周髀長四尺五寸七分三何承天)
(長二尺五寸祖暅長二尺五寸五分今歷長二尺四寸九分)當至不至暴風為災來
年歲不稔未當至而至多病疾瘧上氣咽腫易緯曰
處暑晷長五尺三寸二分(按周髀長三尺五寸六分小分四何承天長三尺二寸五)
(分祖暅長三尺二寸六分今歷景長三尺三寸)當至不至國多淫合兵起麥不
熟未當至而至病脹身熱不汗易緯曰白露晷長六
尺二寸八分(按周髀長六尺五寸五分小分五何承天長四尺二寸五分祖暅長四尺二寸五分)
(今歷景長四尺)當至不至多病疽疸泄未當至而至多病水腹
閉疝瘦易緯曰秋分晷長七尺二寸四分(按周髀長七尺五寸)
(五分劉向長七尺二寸六分何承天長五尺三寸九分祖暅長五尺三寸七分今歷景長五尺三寸三分)當
至不至草木復榮多病温悲心痛未當至而至多病胸
脇腹痛易緯曰寒露晷長八尺二寸(按周髀長八尺五寸四分小分)
(一何承天長六尺七寸二分祖暅長六尺六寸七分今歷景長六尺五寸四分)當至不至來年
穀不成畜鳥獸被殃多病疝&KR1742;腰痛不當至而至多病
熱中易緯曰霜降晷長九尺一寸六分(案周髀長九尺五寸二分)
(小分二何承天長八尺三寸八分祖暅長八尺一寸七分今歷景長八尺七寸)當至不至百物
大耗來年多大風人病腰痛未當至而至多病胸脇肢
䐽易緯曰立冬晷長一丈一寸二分(按周髀長一丈五寸二分小分)
(二何承天長九尺九寸一分祖暅長九尺八寸今歷景長九尺六寸三分)當至不至地氣不
藏立夏寒早旱晚水萬物不成未當至而至多病臂掌
痛易緯曰小雪晷長一丈一尺八分(按周髀長一丈一尺五寸一分)
(小分四何承天長一丈一尺三寸四分祖暅長一丈一尺三寸今歷景長一丈一尺一寸四分)當至不
至來年黍麥不熟多肘腋病未當至而至亦為肘腋痛
易緯曰大雪晷長一丈二尺四分(按周髀一丈一尺五寸小分五何承)
(天長一丈二尺四寸八分祖暅長一丈二尺四寸三分今歷景長一丈二尺二寸八分)當至不至
温氣泄夏蝗生大水多病少氣五疽小腫未當至而至
多病癠疽應在芒種
日光明
劉向洪範傳曰日者昭明之大表光景之大紀羣陽之
精衆貴之象也故曰其氣布德而主在地日德者生之
類也故日出而天下光明日入而天下冥晦
日變色
禮斗威儀曰日青中黃外是為一不可(日者黃中為主應行君仁黃中而青)
(外君禮黃中而赤外君義黃中而黑外君智五色積聚明照四方矣今反青中而黃外是位次倒置黃為外奪)
(故為一不可矣)赤君喜怒無常輕殺不辜無罪不事天地忽于
鬼神天則雨土常熱日蝕無光地動雷下降(赤者火火死為土禮)
(失其政天雨土也南方者火故常熱也南方為離離為日故日蝕無光火滅灰為土故地動雷者土氣所為故)
(雷下降也下者雷電折擊下殺人民也)其時不救兵從外來為害戮而不
葬日赤中黃外是為二不可白君亂無威臣獨逆理而
不能誅(白者變為白白係西方之色也萬物衰老之處也故為君德衰亂亂臣專其威無禮君衰亂于)
(政事不能誅也)賢者不得為輔朝中因女而進者衆嶐山數崩
時大旱河海不流虎狼害人其民好賕吏並為奸兵數
十起千里之内其時不救及其年中亡當誅臣逆理進
者以禁絶災害因女進者時日以救則灾及其年日白
中黃外是為三不可也黑賤人為君婦人輕賢佞諂候
間得親將小臣所私及危其身(色變為黑者闇故賤人為君黑隂色故婦人持)
(政輕誅賢黑者水流行無所不及隨器方員以喻佞人隨君方圓故候間得親私者竊也小人將盜竊其位及)
(其身)時則常雨不休水則海潰河溢民多溺水死乘舟者
多蛇入都邑雞雉同宿(好婦人者必用其言欲廢嫡立庶故蛇入都邑雉從雞宿蛇雉)
(有文章在野喻同政賢從欲代其位故易萌氣樞曰繼體不改號令不行羣下爭利君弱臣強選舉失暴風發)
(屋折木為咎則有蛇入都邑雉從雞宿也)婦人多重死胎子不就(用婦人言欲專其政)
(轉相嫉害也)其時不救患在門内(當遠婦人復進賢也)其日黑中黃外
是為四不可也春秋潛潭巴曰箕主正月日色如青
赤者昧暝玄黃亭亭奪光旬望以上七月朔日日蝕近
侯輔臣反其正月地動搖官兵大擾春秋潜潭巴曰
房主二月日色如正月旬朢以上八月二日日蝕南夷北
狄侵中國流星數出天下旱三年兵來二月天雨血後
九十日名水決天下多譌臣朝廷女黨悖天子備玩好
之喜且以此逢害春秋潜潭巴曰角主三月日色如
正月望旬以上五月大霧九月朔日日蝕十月有兵倉
皇其來三月彗星如房后百二十日名山崩熒惑守心
其效也故日者天子之象君父夫兄之類中國之應也
夫明主之踐位羣賢履職天下和平黎民康寧則日麗
其精明揚其光耀黃帝占曰有道之國日月過之即
明人君吉昌人民安寧尚書考靈曜曰五政不失日
月光明五政謂四時及季夏之政也尚書考靈曜曰
日照四極九光東日日中南日日永西日宵中北日日
短光照四十四萬六千里禮斗威儀曰君乘土而王
其日太平則日五色無主(宋均曰包五行之色不主于一也)禮緯含
文嘉曰君政尊而制命日月貞明春秋感精符曰王
者之明以日為契日明則道正暗昧不明則道亂各以
其類占天子常戒以自勵孝經古秘曰日光明海内
樂無怨心隂陽調年命長民人以康孝經内記曰日
和五色君有德京房易傳曰日者衆陽之精内明玄
黃五色無主以象人君光照無主不可以色名也京
房易傳曰聖主在上則日五色備京氏曰日大光天
下和平上下俱昌延年益壽世無極孫氏應瑞圖曰
人君不假臣下以柄權則日月揚光又曰王者動不
失時日揚光王充論衡曰王者道至于天則日揚大
光韓楊曰日則帝興亡微(闕)太子崩海内失命哭
聲吟吟天下定異推在名公萌之出天子格自正孝度
天心思消之天子吉春秋潜潭巴曰軫主四月日色
白丹如黃丹青比梅葉芄蘭無色旬朔以上十一月朔
日日蝕天子誅于強臣百二十日五山亡一曰君死不
葬吳楚以東十國稱王天子繼絶諸侯多亡豪杰縱横
春秋潜潭巴曰張主五月日色如正月旬朢以上十
一月朔晦日日蝕南夷為亂後九十日地嘔血兵禍並
起逆為天上百二十日五星從熒惑聚中國四夷爭起
妻妾哭于宫天子滅于國其五月彗星五芒出于斗極
九虹見交與日並立天子亡諸侯自君上滅庶雄制命
兵雷令春秋潜潭巴曰東井主六月日色赤如赬旬
望以上十月朔日日蝕四方射主武將威兵後九十日
國大亂其六月天鳴地坼三公九卿皆反各自立為君
勝者稱王非天命也春秋潜潭巴曰氐主七月日色
青赤若昧暝亭亭奪光旬朢以上正月朔日日蝕後七
十日山冡絶崩百川沸騰大臣皆用祿在名公百二十
日高峯為谷深谷為陵天下昏亂羣小執綱以方為圓
以欺為忠帝人失勢俛從風靡天子大弱可防而消
春秋潜潭巴曰昴主八月日色如正月旬朢以上三月
朔日日蝕妻后殺主後百二十日地必大動天下起兵
害誅王其來八月殞石五六月天下謀殺其王易于卿
大雨壤波流翔主失伍姓不亡期百二十日斗星消易
姓起至期而無徵天子繕三王之政五帝之功以立中
興春秋潜潭巴曰奎主九月日色如正月青黑不明
旬朢以上來歲天雨蝗五月殞霜京師中三月晦日日
蝕天子以色后妃黨横其來九月虎入邦雉羣翔巢國
中天子好野遊主人去外人昌吳楚以南滅兵亂以興
春秋潜潭巴曰東璧主十月日色如黑文網網然四
月朔日日蝕後七十日蛇羣入市雉死廟堂之中主失
國野鳥跦跦或致鸜鵒君王危天下驚隣國入主出臣
下逐上其類令天子偹司禍為福春秋潜潭巴曰虚
主十一月日色如綠綈旬朢以上十日天雨堵(宋均曰堵當作)
(赭赤色土也)五月朔日日蝕大臣殺主七十日大霜天下無
所措不出民或藏匿走入宫主驚去國天下瓦解禮義
消爍中國夷狄其來七月出兵大合屠君誅父無服之
屬九族之親君臣易位春秋潜潭巴曰斗主十二月
日色如灰如塗如虹如合瓜旬朢以上六月朔晦二日
日蝕九十日日魄大臣專國代其君為王天子廢斥強
侯執命夷狄内侵中國百年上無天子下無方伯衆狼
為政後二百二十日虎哭地陷天雨沙山躍石其來六
月天子弱大臣為主春秋感精符曰君營于邪輔宰
不納奢大縱盜快意所欲民不聊生則遊氣蔽日日青
黃白黑春秋感精符曰主弱則日色赤如灰王淪濘
則日流血又曰大臣擅命妻專盜成黨女妃虚賦歛
殘賊則日為青黃又曰君不聽明無知德為臣下所
侵則日光青赤後大旱地動搖又曰日青赤黃白黑
乍連于氣茫茫不可以類推象度三十日以往蝕無期
此至亂故比年日蝕又曰夷狄並侵兵將用則日紫
又曰日色赤如灰主以急見伐春秋緯曰日黃濁
布散必有后黨嬖孝經契曰日和五色明照四方黃
白失信赤青奪明黑多暴害乖離失信則慢孝經左
契曰日變有五色蒼色見于百姓也京氏曰察天不
順厥異日赤其中有黑京氏曰日變色青為饑與憂
赤為爭與兵黃為德與善白為旱與喪黑為水民半死
又曰日赤如赭布如灰不出其歲有大將死于野
又曰日有黑光不出六十日有大水傷五糓空屋所見
之國糴貴十倍二旬乃止京氏曰救黃經云賢者之
言行之而蔽其人有以其美自揚厥異日色黃黃者
中和色喻美行也人君内有賢臣卒得其位保其社稷
人君自知非其德行所能設稱揚其人則復矣赦赤
經云人君不學道無以教下發號令動害百姓日應之
而赤人君聽用仁賢尊之如賓客避寢思道則復矣
救黑經云臣不能進諫其君怨下見百姓故日黑人主
當憂勞求賢罷左右強臣則黑除矣救白經云人君
軟弱海内咸貧日白六旬不可復變未滿六旬求任賢
臣抗武揚威誅罰為非則復矣夏氏圖曰日暈黃濁
黑動搖為風雨其不動搖憂病暴怨荆州占曰日始
出一竿赤如血有死王以宿占國又曰日赤如血其
國君死赤始末赭將軍戰死于野(按王隠晉書曰東海王越自陽成帥甲士)
(四萬京邑多徙次許昌以鳴崇為兵司馬越領豫州牧三月四日日有赤散流其光若血下流其光之所照皆)
(赤日中有若飛鷁者七八十九日越薨于項也)孝經内記曰主不敬天地犯
名山大川則日色青白黃黑甘氏曰日或黑青黃師
破喪侯王京氏曰日者太陽之精萌于東盛于南其
色赤今乃青青東方少陽色也謂人君微弱國無賢輔
則致此灾不救日蝕為灾其救也率股肱正台輔任忠
直報功能立將軍修城郭京房易傳曰人君不聞道
德其亂國背上則日赤(按洪範曰漢成帝河平元年正月壬寅朔日月俱在營室日赤)
(二月十二日癸未日朔日又赤其夜月赤十三日甲申日出赤如血無光漏上四刻半乃頗有光照地赤黃食)
(時後乃復是時帝無道德后宫趙氏亂内外宗王氏擅朝逐主亡國之應)京房易傳曰上
微弱無法制則日白六十日萬物無霜而死又曰臣
下無智勇天下自征伐則日白體動而寒又曰人君
弱而能任其事謂不亡則日白又曰人君公行愆過
不自改則日黑大風起(天無雲而日光掩也)京房曰日有青光
不出二旬大風糴貴斗米二千一歲五見糴倍十見以
上民多疾疫不出一年京氏曰日青君弱亡君無知
也黃間若不與也黑慈(闕)甘氏曰臣逆君法日赤如火
其國必亂荆州占曰日色赤而三日不復則霧而昏
晝昏此人君無德故也又曰日色赤黃其月旱又
曰有黃光照下國有土水若流血名王死之有白光破
國主憂喪有青色國實倉有赤光流血滂滂有黑光多
死兵(以上日色之變)乍赤乍白各十日臣有伏兵欲謀君
又曰日色如紫名為日死王者惡之
日戴光
太公兵法曰日戴天下大凶期不出三年
日無光
太公隂祕曰君不明臣不忠故日無光月不明見變不
救殃禍生臣欲反主失名安百姓用賢人弱者扶則無
害又曰凡四時受王之日日月當清明五星順度潤
澤有光凡此君臣和同或晝不見日夜不見月五星失
度隂蔽日光亂風連日此國君迷荒不順時令疾病蟲
霜忠臣受誅讒言者昌兵火欲起民人惶惶盜賊滿道
死者不葬黃帝用兵要法曰沈隂日月俱無光晝不
見日夜不見月星皆有雲障之而不雨此為君臣俱有
隂謀兩敵相圖謀也若晝隂夜月出君謀臣夜隂晝日
出臣謀君下逆上又曰日濛濛無光士卒内亂河
圖帝覽嬉曰日月不光有亡國死王期不出五年春
秋感精符曰三失陽事則日無光春秋感精符曰君
行内虚外有肅敬布政修度之名苟無至誠為下犯冒
晚晚不驚則日光冥冥鬱怏不清其後水數淫雨霧霜
屢臻春秋感精符曰日無光主主勢奪羣臣盜讒蔽
行(按洪範日月曰漢元帝永光元年四月日色青白無影日中時影無光是夏寒至九月乃有光是時宦者)
(弘恭石顯等倚勢讒賊忠良上弱不明不義不達之應也)春秋感精符曰妻黨翔
羣臣恣横則日黃無光(翔横言從盜也黃地色妻象也恣奸謀故先見于天使日黃至)
(于無光澤也)偏任權柄大臣擅法則日青黑(日為君月為臣月生于水水色)
(青母子助故二氣並見)子黨犯命權威宫國則遊氣蔽日日赤鬱
怏無色(日色赤子生于父父子同氣今赤氣蔽日子奸父之象也)九十日日黃則日
中無影其時叛作璚珥數出黃雲入國妻黨翔應青則
寒霜虐雹偏任氣應赤則日鬭湛隂霧集(霧集猶霧冥也子犯命應)
春秋感精符曰日久不明天子蔽塞各以其類自勅
以消之春秋孔演圖曰騏驎鬭兮日無光春秋緯
曰日光亡諸侯叛三十日不光羣禍起孝經内記圖
曰日無故過中時無光人君不明天下有雨主兵甘
氏曰日出一年而無光耀其月有王死一曰王有憂
孝經内記圖曰王驕慢日月失明孝經内記圖曰日
出東方二竿亭亭無光為日病未入二竿亭亭無光為
日死日死君死日病君病甘氏曰見一日為十日見
二日為一月見一月為一歲不出其年兵起(按韋昭曰日下無光)
(謂唯質見耳)荆州占曰日始出二竿未入二竿其色赤而
無光其分主凶必有兵喪春則為旱災在六月太公
兵法曰日未入兩竿而無光曜其月必主死一曰主憂
京氏曰日未入二竿亭亭無光所舍國君死日出三
日無光國乃不昌甘氏曰日出旦無光陽見德也日
旦而無明入而無光此謂陽見刑也甘氏曰人君宰
相不從四時行令刑罰不明大臣奸謀離賢蔽能則日
月無光見瑕適不改其行其國五穀不成六畜不生人
民上下縱横賊盜並起甘氏曰日出無光曜者主病
一曰主有負于臣百姓有冤心甘氏曰日失色所臨
之國不昌京房易妖占曰君不明日不光京氏曰
天下雲盡赤日不光三十日者有大兵王者亡五十日
者兵且作大饑民亡七十日者有大殃亡主兵作大
饑九十日者社稷亡百二十日者邑墟亡京氏曰
日月大無光國無王民不安天下有兵京氏曰日
失光明主令不行民饑流亡京氏曰日無故久無光
天下不彰社稷隳亡京氏曰日月皆無光則淵涸山
崩王者惡之董仲舒災異占曰日無故白無光其主
不死國乃不昌青無光天下人民相食主去日赤無光
天下兵起大旱日黃無光天下主失德名山崩地動日
黑無光臣下為政氣經曰日光赤氣見為賊者皆君
左右大臣也京房易妖占曰日赤無光君凶也
唐開元占經卷五
