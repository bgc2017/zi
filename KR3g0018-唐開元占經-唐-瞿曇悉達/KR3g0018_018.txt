唐開元占經卷十八
唐瞿曇悉達撰
五星占一
五星所主一
春秋緯曰天有五帝五星為之使荆州占曰五星者
五行之精也五帝之子天之使者行於列舍以司無道
之國王者施恩布德正直清虛則五星順度出入應時
天下安寧禍亂不生人君無德信姦佞退忠良遠君子
近小人則五星逆行變色出入不時揚芒角怒變為妖
星彗孛茀掃天狗枉矢天槍天掊攙雲格澤山崩地振
川竭雨血衆妖所出天下大亂主死國滅不可救也餘
殃不盡為飢旱疾疫甘氏曰五星主兵太白為主五
星主穀歲星為主五星主旱熒惑為主五星主土填星
為主五星主水辰星為主五星木土以逆行為凶火以
鈎已為凶金以出入不時為凶水以不效為凶五凶並
見其年必惡巫咸曰五星者五勝也十二辰二十八
宿舍於刑德日為朱鳥月為玄武房心為青龍參為白
虎常每向北斗太一審能知此萬事盡畢五星二十八
舍以王時則王者之事也以相時則卿相之事以囚時
則囚徒之事也以廢時則萬民之事也五星各受制
而司無道之國故審五星逆順變色留守觀其喜怒變
色所加宿之左右前後遠近疏數害剋隂陽及見五氣
相賊王者而救之轉禍為福宗廟可得而保社稷可得
而有石氏五星讚曰五星更出司不祥應節守道不
為殃月滿不入其事興過時不出隂謀行以星所守占
其方芒角變動非其常審察五色别青黃各以事類知
其殃
五星行度盈縮失行二
石氏曰五星不失行則年穀豐昌黃帝占曰有道之
國五星過之不失其行則人君吉昌萬民安寧又曰
出中道天下太平出陽道旱出隂道多雨水動聲儀
曰五音和則五星如度陳卓曰五星出隂道多隂謀
石氏曰五星分天之中積于東方中國大利積于西
方負海之國用兵者利春秋緯曰五星早出為盈盈
者為客晚出為縮縮者為主人禍發其衝考靈曜曰
天失日月遺其珠囊(珠五星也遺&KR0809;者盈縮失度也)黃帝占曰五星
不出兩河間必有不道之臣一曰必有道不通春秋
緯曰君臣有謀心憤未言精象動於物五星錯於官
郗萌曰五星不行天門天闕間皆為有喪五星不道
東西咸皆為必有賊五星行往天闕不出其年有兵
五星皆逆行主且乘法臣且謀其主石氏曰五星
行二十八舍星七寸内者及宿者其國君死五星舍
一十八宿王者誅除其國五星犯合宿中間星其坐
者在國中犯南為男犯北為女東為少西為老五星
逆行去宿雖非七寸内而守之者其國君被誅刑死順
而留之疾病死郗萌曰五星並出皆逆行不出其年
天下遣五將期五十日巫咸曰五星受制而出司無
道之國變色而逆行犯度列宿及中官留守二十日以
上皆臣殺滿六十日以上王者殺則彗茀出所過之鄉
其下有亂兵故世亂感則天文變下侵上則五星逆
五星逆守列宿若已去之還復居之繞環成勾已乍大
乍小乍明乍晦是謂絶紀其禍愈甚海中占曰五星
不當歴列宿絶列星有分國貴人有獄抵列舍其國有喪
以五色占其吉凶黃為喜赤為兵白為喪蒼為憂黑為
水董仲舒曰五星失行度者臣非其人賢不肖並立
臣亂於下則星錯於上進賢退不肖以救之黃帝占
曰五星逆行變色出入不時則王者宜變俗更行起毁
宗廟立無後賑貧窮恤孤寡寬刑罰賞有功舉名士禮
賢者順天道四時發蔵財物虛府庫薄賦歛則日月五
星妖孽虹彗不為禍害矣郗萌曰五星有逆行及變
色若非其常則以聞於上各以其事脩其政
五星喜怒芒角變色冠珥三
甘氏曰几五星同色天下偃兵百姓安寧歌舞以行不
見疾病五穀大昌巫咸曰五星起怒犯凌留守列舍察
其守犯審其始留之日觀其時氣有與五星相賊者以
决其事視其色變以知吉凶之情又别其光芒所指以
知兵起所加之鄉芒多而短者謀而未成芒少而長者
其謀已成其氣專而上行芒從一至四是謂道極芒或
指西或指東或指其南或指其北四芒已具其下必有
亡國之主芒過四以上未可救也凡五星之起怒芒
角四達其形未變是謂誡兵其星形變而銳上向下大
小狀如拔劍是謂成形不可救復急堅甲勵兵以待不
祥海中占曰五星有三角者兵息有五角者則兵行
以角多戰也甘氏曰五星反羽其下之國不可久處
反羽者光芒上大下小狀如反羽也郗萌曰五星之
常行刑即乘芒上銳下大色如其常及其逆行而反芒
上向狀如反羽黃帝占曰無道之國五星過之即鬭
狀如故炭争流而去熒惑太白還而不離妖星數見徘
徊不去如此者兵之所攻國家滅亡又以有喪考靈
耀曰五政俱失五星色明年穀不登石氏曰熒惑色
黑填星色青太白色赤辰星色黃歲星色白者必敗熒
惑為火災填星為土功太白為兵災辰星為大水甘
氏曰五星日月争光臣有無道與其主争者巫咸曰
吉凶憂患各比色變言之將有兵金星變將有水水星
變明主聖王候而司之轉祸為福使災不来巫咸曰
五星變色進退逆順喜怒皆與時氣相應至其象也審
明金不可以怒火之鄉木不可以怒金之鄉水不可以
怒土之鄉火不可以怒水之鄉土不可以怒木之鄉逆
順進退左右前後五星皆同法天官書曰五星色白
圜為喪旱赤圜則中不平為兵青圜為憂水黑圜為疾
多死黃圜則吉五星色赤角犯我城黃角地之爭白
角哭泣之聲青角有兵憂黑角則水巫咸曰二十八
舍各有國分水旱之災皆相應故旱之歲其國火星赤
水星黑五星守二十八宿各以其色占以其害為禍
敗歲星守木星其色白必敗熒惑守火星其色黑必敗
填星守土星其色青必敗太白守金星其色赤必敗辰
星守水星其色黃必敗郗萌曰五星變色者太史公
以關於上上乃以修其身平政决獄寬刑罰薄賦斂去
關市之税廢關津之禁以利宣天地之氣則以次行
孝經右祕曰五星冠珥臣下逐
五星所守列宿中外官四
甘氏曰五星犯列宿若入其國官有殃巫咸曰五星
守木星有木異守火星有火異守土星有土異守金星
有金異屠城守水星有水異二十八宿中外官者各
有金木水火土氣五星守之禍敗皆不相賊害為吉凶
以官名其事歲星守木星熒惑守火星填星守土星
太白守金星辰星守水星是為五重守并氣之象也法
曰并氣者是謂重施過節則民多疾疫五穀不成災害
並生一曰天下旱萬物不成歲星守火熒惑守土填
星守金太白守水辰星守木是謂五星守其子陽不施
之象陽氣不足故多水災五穀不成歲星守土熒惑
守金填星守水太白守木辰星守火是謂守所勝下
之象也法曰賦歛衆多徭役繁數下民屈竭莫之能供
故下皆惡其上則強凌弱衆暴寡故盜賊衆多兵革並
起一曰人民相惡歲星守金熒惑守水填星守木太白
守火辰星守土是謂守所不勝上之象也法曰民臣隆
盛侵凌其上君弱臣強故姦臣賊子謀殺其主歲星
守水熒惑守木填星守火太白守土辰星守金是謂五
星守其母隂氣不成之象法曰氣不足故旱多火災五
穀不成一曰萬物不成
唐開元占經卷十八
