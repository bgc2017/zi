鶴林玉露卷十五
宋羅大經撰
白樂天詩云為問長安月誰教不相離相字下自注云
思移切乃知今俗作厮字者非也
秦檜少遊太學博記工文善幹鄙事同舍號為秦長脚
每出遊飲必委之辦集既登第及中詞科靖康初為
御史中丞金人陷京師議立張邦昌檜陳議狀大略
謂趙氏傳緒百七十年號令一統綿地萬里子孫蕃
衍布在四海德澤深長百姓歸心只緣姦臣誤國遂
至喪師失守豈可以一城而決廢立哉若必欲舍趙
氏而立邦昌則京師之民可服而天下之民不可服
京師之宗子可滅而天下之宗子不可滅望稽古揆
今復君之位以安天下金雖不從心嘉其忠與之俱
歸檜天資狡險始陳此議特激於一朝之諒既至金
廷情態遂變諂事達蘭傾心為之用烏珠用事侵擾
江淮韓世忠邀之於黃天蕩幾為我擒一夕鑿河始
得遁去再寇西蜀又為吳玠敗之於和尚原至自髠
其鬚髮而遁知南兵日強懼不能當乃隂與檜約縱
之南歸使主和議檜至行都紿言殺金之監已者奔
舟得脱見高宗遂道南自南北自北之說時上頗厭
兵入其言會諸將稍恣肆各以其姓為軍號曰張家
軍韓家軍檜乘間密奏以為諸軍但知有將軍不知
有天子跋扈有萌不可不慮上為之動遂決意和戎
而檜專執國命矣方金之以七事邀我也有毋易首
相之說正為檜設洪忠宣自金回戲謂檜曰撻辣郎
君致意檜大恨之厥後金人徙汴其臣張師顔者作
南遷錄載孫大鼎疏備言遣檜間我以就和好於是
檜之姦賊不臣其迹始彰彰矣方其在相位也建一
德格天之閣有朝士賀以啓云我聞在昔惟伊尹格
於皇天民到于今微管仲吾其左衽檜大喜超擢之
又有選人投詩云多少儒生新及第高燒銀燭照娥
眉格天閣上三更雨猶誦車攻復古詩檜益喜即與
改秩盖其胸中有慊故特喜此諛詞以為掩覆之計
真猾夏之賊也余觀唐則天追貶隋臣楊素詔曰朕
上嘉賢佐下惡賊臣嘗欲從容於萬幾之暇褒貶於
千載之外矧年代未遠耳目尚存者乎夫楊素異代
之姦臣則天一女主尚知惡而貶之矧如檜者密奉
敵謀脅君誤國罪大惡極上通於天其可赦乎開禧
用兵雖嘗追削嘉定和戎旋即牽復是可嘆也檜之
初歸一節中興遺史說得尤詳
洪容齋云易乾坤之下六卦皆有坎此聖人防患備險
之意也余謂屯蒙未出險者也訟師方履險者也戒
之宜矣若夫需者燕樂之象比者親附之象乃亦有
險焉盖斧斤鴆毒每在於衽席杯觴之間而詡詡笑
語未必非關弓下石者也於此二卦其戒尤不可不
嚴焉
王荆公新法煩苛毒流寰宇晚歲歸鍾山作放魚詩云
物我皆畏苦捨之寧啖茹其與梁武帝窮兵嗜殺而
以麵代犠牲者何殊余嘗有詩云錯認蒼姬六典書
中原從此變蕭疎幅巾投老鍾山日辛苦區區活數
魚
唐宣宗遺詔立䕫王而中尉王宗貫等迎鄆王立之是
為懿宗上嘗出宦官請鄆王監國奏令宣徽使楊公
慶持示宰相杜悰曰當時宰相無名者皆以反法處
之悰謂公慶及兩樞密曰主上新踐阼當以仁愛為
先豈得遽贊成殺宰相事若習與性成則中尉樞密
豈得不自憂乎公慶色沮而去帝怒亦釋慶歷中劫
盜張海過高郵軍晁仲約令百姓斂金帛牛酒勞之
海悦徑去不為暴事聞富鄭公欲誅仲約范文正不
可富公愠曰方今患法不舉而多方沮之何以整衆
范公曰祖宗以來未嘗輕殺臣下此盛德事奈何欲
輕壊之他日主上手滑吾輩亦未敢自保也富公不
以為然其後自河北還朝不許入國門未測朝廷意
終夜徬徨不能寐思范公語繞牀歎曰范六丈聖人
也文正之言與杜悰略同皆至言也李斯勸胡亥以
煩刑而身具五刑以死為人臣者可以監矣建炎初
維揚諫官袁植乞誅黃潜善等九人高宗不可曰朕
方責已豈可歸罪股肱宰相吕頥浩曰本朝輔弼大
臣縱有大罪止從貶竄故盛德足以祈天永命植發
此言虧陛下好生之德乃出植知池州大哉高宗之
德至哉頥浩之論當時若從植言潜善等固死有餘
罪然此門既開厥後秦檜專國必借此藉口以鉏善
類其産禍寧有極乎
張文潜云詩三百篇雖云婦人女子小夫賤隸所為要
之非深於文章者不能作如七月在野以下皆不道
破至十月入我牀下方言是蟋蟀非深於文章者能
之乎然是詩乃周公作其超妙宜矣荆公絶句云昏
黑投林曉更驚背人相唤百般鳴柴門長閉春風暖
事外還能見鳥情盖祖此法
王景文云有心於避禍不若無心於任運斯言固達矣
然必自反無愧自省無憾乃可安之於命伊川曰人
之於患難只有一箇處置盡人事然後理足而無憾
物之有成必有壞譬如人之有生必有死而國之有
興必有亡也雖知其然而君子之養身也凡可以久
生而緩死者無不用其治國也凡可以存存而救亡
者無不為至於不可奈何而後已此之謂知命
伊川謫涪渡江風浪大作舟中之人皆失色伊川正襟
端坐神色泰然既及岸有樵夫問曰公是達後如此
是舍後如此伊川登岸欲與之言已去不可追矣余
謂惟達故舍惟舍故達達是智舍是勇夫子曰朝聞
道夕死可矣使未聞道必有貪生怖死之心安能夕
死而可哉可者委順而無貪怖之心也朝聞道是達
夕死可矣是舍達須是平時做工夫舍則臨事自然
如此
周益公作胡忠簡神道碑云武王一戎衣而天下定義
士猶或非之孔子奚取焉為萬世計也盖忠簡力詆
和議乞斬秦檜而紹興終於和戎故以忠簡比夷齊
以高宗比武王可謂回護得體
康節邵子云夫子定書以秦誓綴周魯之後知周之必
為秦也前輩頗不然其說余嘗思之亦自有理盖說
者皆謂取穆公悔過一念故特錄其書然作誓之後
彭衙令狐汾曲之師貪忿愈甚烏在其為真悔過夫
子奚取焉況二百餘年千八百國之諸侯豈無一君
之賢一言之幾於道奚獨於西戎之君有取哉盖當
是時周已不可為而列國又皆不自振惟秦駸駸始
大夫子知周之亡也諸侯必折而入於秦故定書之
末特收此篇以微見其意或曰聖賢言理不言數若
爾則夫子亦言數乎曰此非數也勢也夫子嘗曰如
有用我者吾其為東周乎乎者疑詞也謂吾道若獲
用則西周之美可尋不止乎東周而遂已也此正欲
以理而回其勢也及歴聘不逢自衛反魯則道不獲
行而勢之所趨有不可挽者矣安得不憫然寓意於
定書之末乎考秦之強實自穆公始秦以割地斃列
國非特戰國時為然在春秋時已然矣左氏傳曰賂
秦伯以河外列城五又曰秦始征晉河東置官司焉
此皆薪不盡火不滅之兆也周亡而秦興已粲然在
目中矣孰謂夫子而不知乎且非特定書為然也其
刪詩亦然十五國風莫非中國之詩也吳楚流而入
於蠻夷則削而不錄秦與吳楚等也獨存其詩今觀
列國之風大抵流蕩昏淫有日趨於亾之勢惟秦始
有車馬禮樂其詩奮厲猛起已有招八州畢六王之
氣象夫子存之不刪豈無意乎
荆公少年不可一世士獨懷刺候濓溪三及門而三辭
焉荆公恚曰吾獨不可自求之六經乎乃不復見余
謂濓溪知荆公自信太篤自處太高故欲少摧其銳
而不料其不可回也然再辭可矣三則已甚使荆公
得從濓溪沐浴於光風霽月之中以消釋其偏蔽則
他日得君行道必無新法之煩苛必不斥衆君子為
流俗而社稷蒼生將有賴焉嗚呼豈非天哉
秦虎視山東蠶食六國不知六國未滅而秦先滅矣何
也始皇乃吕不韋之子則是嬴氏為吕氏所滅也司
馬氏欺人孤寡而奪之位不知魏滅未幾而晉亦滅
矣何也元帝乃牛金之子則是司馬氏為牛氏所滅
也春秋書莒人滅鄫義正如此胡致堂欲用春秋法
於始皇紀便明書吕氏以從其實
景公千駟不及夷齊顔子一瓢乃同禹稷孔孟垂教深
切著明而後世利欲之私至於包括天地蔽遮日月
太史公曰天下攘攘皆為利往天下嘻嘻皆為利來
(音離)吁可哀也哉
舜誅四周公誅二趙廣漢誅一原禇而潁川服尹翁歸
誅一許仲孫而東海服趙尹固不足道而所用刑者
則舜與周公之術也彼臨渭論囚渭水盡赤者獨何
為哉
學不必博要之有用仕不必達要之無愧學而無用塗
車芻靈也仕而有愧鶴軒虎冠也
楚不以白珩為寳而觀射父之作訓辭左史倚相之通
訓典乃楚之至寳也齊不以徑寸之珠為寳而檀子
之守南城盻子之守高唐黔夫之守徐州種首之備
盜賊乃齊之至寳也故忠賢才識之士謂之寳臣若
無寳而不知求得寳而不知識有寳而不知重棄荆
玉而喜燕石賤周璞而藏鄭鼠國之不亡者幸也
楊誠齋云人皆以饑寒為患不知所患者正在於不饑
不寒爾此語殊有味乞食於野人晉重耳之所以霸
燎衣破竈而啜豆粥漢光武之所以興況下此者其
可不知饑寒之味哉
張子韶對策至晡未畢貂璫促之子韶曰未也方談及
公等故其策曰閹寺聞名國之不祥也堯舜閹寺不
聞於典謨三王閹寺不聞於誓誥豎刁聞於齊而齊
亂伊戾聞於宋而宋危
杜陵詠鷗云江浦寒鷗戲無他亦自饒却思翻玉羽隨
意點春苗雪暗還須落風生一任飄幾羣滄海上清
影日蕭蕭言浦鷗閒戲使無他事亦自饒美奈何不
免口腹之累故閒戲未足已思翻玉羽而點春苗為
謀食之計雖風雪凌厲有所不暇顧末言海鷗之曠
逸清影翛然不為泥滓所點染非浦鷗所能及以興
士當高舉遠引歸潔其身如海鷗不當逐逐於聲利
之場以自取賤辱若浦鷗也
蘇養直之父伯固從東坡遊我夢扁舟浮震澤之詞為
伯固作也養直屬玉雙飛水滿塘之句亦見賞於坡
稱為吾家養直作此詩時年甚少而格律已老蒼如
此紹興間與徐師川同召師川赴養直辭師川造朝
便道過養直留飲甚歡二公平日對奕徐高於蘇是
日養直拈一子笑視師川曰今日須還老夫下此一
著師川有愧色游誠之跋養直墨蹟云後湖胷中本
無軒冕是以風神筆墨皆自蕭散非慕名𨼆居者比
也士生斯世苟無利及人區區奔走老死塵埃不如
學蘇養直
北魏主珪問博士李先曰天下何物最益人神智先曰
莫若書王荆公詩曰物變有萬殊心思纔一曲讀書
謂耶夫着一能讀書之心横於胷中則錮滯有我其
心已與古人天淵懸隔矣何自而得其活法妙用哉
吕東萊解尚書云書者堯舜禹湯文武周公之精神
心術盡寓其中觀書者不求其心之所在夫何益然
欲求古人之心必先求吾心乃可見古人之心此論
最好真讀書之法也當時趙清獻公之折荆公曰臯
䕫稷契何書可讀此亦忿激求勝之辭未足以服荆
公夫自文籍既生以来便有書臯䕫之前三墳亦書也
伏羲所畫之卦亦書也太公所稱黃帝顓帝之丹書
亦書也孟子所稱放勲曰亦書也豈得謂無書哉特
臯䕫稷契之所以讀書者當必與荆公不同耳當時
答荆公之辭只當曰公若錮於有我之私不能虛心
觀理稽衆從人乃是不能讀書也嗚呼荆公往矣後
之君子窮而講道明理達而撫世酬物謹無着一能
讀書之心横在胸中也哉
秦朝松封大夫陳朝石封三品李誠之詠松云半依嵓
岫倚雲端獨上亭亭耐歲寒一事頗為清節累秦時
曾作大夫官荆公三品石云草沒苔侵棄道周誤恩
三品竟何酬國亡今日頑無恥似為當年不與謀夫
松石無知之物一為二朝名寵所點染猶不免萬世
之包彈矧士大夫其於進退辭受之際可苟乎哉
吳孫秀曰討逆弱冠以一校尉剏業今後主舉江南而
棄之唐李翺曰神堯以一旅取天下後世子孫不能
以天下取河北忠臣志士之歎古今一也
荆公題舒州山谷寺石牛洞泉穴云水泠泠而北出山
靡靡以旁圍欲窮源而不得竟悵望以空歸晁無咎
編續楚詞謂此詩具六藝羣書之餘味故與其經學
典策之文俱傳朱文公編楚詞後語亦收此篇
五代時扈載有文名嘗遊相國寺見庭竹可愛作碧鮮
賦題璧間周世宗命小黃門錄進覽之稱善王朴尤
重之薦之宰相李榖榖曰非不知其才然薄命恐不
能勝朴曰公為宰相以進賢退不肖為職何言命耶
乃拜知制誥為學士居歲餘果卒余謂榖言陋矣不
幸而中若朴者真宰相之言也近時周益公長身瘦
面狀若野鶴在翰苑多年壽皇一日燕居歎曰好一
箇宰相但恐福薄爾盖疑其相也一老璫在傍徐奏
曰官家所歎豈非周必大乎上曰爾何知曰臣見所
畫司馬光像亦如必大清&KR0751;上為之一笑未幾遂登
庸為太平宰相與聞揖遜之盛出鎮長沙退休享清
閑之福十有餘年
陶淵明神釋形影詩曰大鈞無私力萬理自森著人為
三才中豈不以我故我神自謂也人與天地並立而
為三才以此心之神也若塊然血肉豈足以並天地
哉末云縱浪大化中不喜亦不懼應盡便須盡無復
獨多慮乃是不以死生禍福動其心泰然委順養神
之道也淵明可謂知道之士
元祐中東坡知貢舉李方叔就試將鎻院坡緘封一簡
令送方叔值方叔出其僕受簡置几上有頃章子厚
二子曰持曰援者來取簡竊觀乃揚雄優於劉向論
一篇二章驚喜攜之以去方叔歸求簡不得知為二
章所竊悵惋不敢言已而果出此題二章皆模倣坡
作方叔幾於閣筆及拆號坡意魁必方叔也乃章援
第十名文意與魁相佀乃章持坡失色二十名間一
卷頗竒坡謂同列曰此必李方叔視之乃葛敏修時
山谷亦預校文曰可賀内翰得人此乃僕宰太和時一
學子相從者也而方叔竟下第坡出院聞其故大歎
恨作詩送其歸謂平生漫說古戰場過眼終迷日五
色者是也其母歎曰蘇學士知貢舉而汝不成名復
何望哉抑鬱而卒余謂坡拳拳於方叔如此真盛德
事然卒不能增益其命之所無反使二章得竊之以
發身而子厚小人將以坡為有私有黨而無以大服
其心豈不重可惜哉
韓柳文多相佀韓有平淮碑柳有平淮雅韓有進學解
柳有起廢答韓有送窮文柳有與韋中立論文韓有
張中丞傳叙柳有段太尉逸事至若韓之原道佛骨
疏毛穎傳則柳有所不能為柳之封建論梓人傳晉
問則韓有所不能作韓如美玉柳如精金韓如靜女
柳如名姝韓如德驥柳如天馬歐似韓蘇似柳歐公
在潁於破筐中得韓文數册讀之始悟作文法東坡
雖遷海外亦惟以陶柳二集自隨各有所悟入各有
所酷嗜也然韓柳猶用竒重字歐蘇唯用平常輕虛
字而妙麗古雅自不可及
光堯之喪金使來弔祭京仲遠以檢正假禮部尚書為
報謝使康元弼館伴金錫燕汴亭仲遠與郊勞使康
元弼言請免燕不許請撤樂如告哀遺留使亦不許
至期遽促入席傳呼不絶仲遠曰若不撤樂有死而
已不敢即席元弼等知不可奪乃傳言曰請先拜酒
果之賜徐議撤樂仲遠方率其屬拜受北典籖者連
呼曰北朝燕南使敢不即席聲甚厲仲遠趨退復位
甲士露刃閉門仲遠命左右叱曰南使執禮何物卒
徒乃敢無禮排闥而出元弼等以聞其主仲遠留館
俟命賦詩曰鼎湖龍馭去無蹤三遣行人意則同凶
禮強更為吉禮北風誰說競南風設令耳與笙鏞末
只願身糜鼎鑊中已辦滯留期得請不辭築館汴江
東越七日竟獲免樂之命既還孝宗勞之曰卿能執
禮為朕增氣何以賞卿對曰彼畏陛下威德非畏臣
也正使臣死於彼亦常分也敢覬賞乎上喜謂宰相
曰京鏜今之毛遂也除權侍郎以至大用
士卒畏將者勝畏敵者敗愛將者勝愛身者敗畏將則
不畏敵畏敵則不畏將愛將則不愛身愛身則不愛
將畏將在將之威愛將在將之恩有李光弼斬張用
濟之威則三軍股慄矣何患其不畏將有吳起吮士
疽之恩則赴死如歸矣何患其不愛將雖然戮一不
用命誅一不循律則威振矣不必數數然也至若撫
循之恩則終始有所不可廢東山之詩昵昵兒女語
此周之所以長潼關之敗唐幾亡矣而僕射如父兄
識者以是占中興焉謀帥擇將者則何以哉
九金聚粹共圖魑魅之形孤劒埋光尚負斗牛之氣此
吕惠卿表也邪人指正人為邪人如此人主何以辨
之
五代史漢劉銖惡史肇弘楊邠於是李業譛二人於帝
而殺之銖喜謂業曰君可謂僂羅兒矣僂羅俗言猾
也歐史閒書俗語甚竒
鶴林玉露卷十五
