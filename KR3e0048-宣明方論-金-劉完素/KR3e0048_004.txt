宣明方論卷四
金劉完素撰
風論
黃帝曰病熱當何禁之岐伯曰病熱少愈食肉則復多
食則遺此其禁也因熱少愈猶未盡除不戒飲食勞動
情慾擾亂柰脾胃氣虚未能消化堅食故熱復生五臓
者皆熱
夫熱病者傷寒之類也人之傷於寒則為病熱寒毒藏
於肌膚陽氣不行散發而内為怫結故傷寒者反病為
熱熱雖甚不死柰巨陽為首巨陽者諸陽之屬也
諸陽為熱以氣諸隂為寒以血熱病已愈其有復作謂
病已衰而熱有作所藏因其榖氣相薄兩熱相合故有
所遺緣熱也雖邪氣而不盡遺熱在故當復作
五藏俱熱者皆視之肝熱左頰先赤心熱顔先赤脾熱
鼻先赤肺熱右頰先赤腎熱頥先赤肝熱者小便黃腹
痛多卧身熱熱爭則狂驚脇滿手足躁而不得安卧心
熱者不樂數日乃熱熱爭則卒心痛煩悶善嘔頭痛面
赤無汗脾熱者頭重頰痛煩心顔青欲吐身熱熱爭則
腰痛不可仰腹滿泄兩頷痛肺熱者淅然厥起毫毛惡
風寒舌上黃身熱熱爭則唾咳痛走胸背不得太息頭
痛不堪汗出而寒腎熱者腰痛胻痠苦渴數飲食熱熱
爭則項痛而強胻寒且痠足下熱不欲言經曰汗出
脉躁盛一死脉不與汗相應其病二死狂言失志者三
死皆是怫鬱結不能解散以致危殆
素問諸熱瞀瘛暴瘖冐昧躁擾狂言罵詈驚駭胕腫疼
痠氣逆皆手少陽相火心胞絡三焦之氣也
夫腎水真陰本虚心火狂陽積熱以甚以致風熱壅滯
頭面昏眩肢體麻痺皮膚瘙痒觔脉拘倦胸膈痞滿時
或痛悶或鼻窒鼽衂口舌生瘡咽喉不利牙齒疳蝕或
徧身生瘡癬疥或睡語咬牙驚惕虚汗或徤妄心忪煩
燥多睡或大小便澁滯或煩熱腹滿或酒過積毒勞役
過度中外一切勞損神狂氣心志不寧口苦咽乾飲食
減少變生風熱諸病虚羸困倦或酒病瘦悴及老弱虚
人或脾腎經虚風熱燥鬱色黑齒宣身瘦焦痿或熱中
煩滿飢不飲食或癉或消中善食而瘦或消渴多虚頭
面腫小便數或服甘辛熱藥過度變成三消上則消渴
中則消中下則消腎小便白膏也
神芎丸治一切熱證常服保養除痰飲消酒食清頭
目利咽膈能令徧身結滯宣通氣利而神強體徤耐
傷省病并婦人經病及産後血滯腰脚重痛小兒積熱
驚風潮搐藏用丸亦曰顯仁丸加黃連薄荷川芎各半
兩名曰神芎丸
大黃黃芩(各二兩)牽牛滑石(四兩)
右為細末滴水為丸如小豆大温水下十丸至十五
丸每服加十丸日三服冷水下亦得或煉蜜丸愈佳
或久病熱鬱無問瘦悴老弱并一切證可下者始自
十丸每服加十丸以利為度如常服此藥但除腸垢
積滯不傷和氣推陳致新得利便快並無藥燥搔擾
亦不困倦虚損頗遂病人心意或熱甚必須急下者
便服四五十丸未利再服以意消息三五歲孩兒丸
如麻子大凡此一法此藥至善常服二三十丸不利
藏府但有益無損或婦人血下惡物加桂枝半兩病
微者常服病重者亦取利因而結滯開通惡物自下
也此方除藏府滑泄者或重寒脉遲者或婦人經病
産後血下不止者及孕婦等則不宜服除此以外一
切風熱雜病悶壅塞神氣不和或平人保養常服自
顯其功若以效驗觀其藥味則非明本草造化之理
者不可得而知其然也猶孔子讃易道明顯應化萬
仁之善而不見其大道之功用故曰顯諸仁藏諸用
因以云藏用丸亦其義也兼以世訛之久矣而反不
喜此等妙方不肯服之每有久獲大效而誠懇求其
方不得已而授之既見其方反生疑懼不復用焉亦
有效而志信求其方務以廣傳救病因而衆議百端
擬疑妄生謗說使致俗醫皆畏之致道不能神但有
妨病者後之君子但行其藥明顯諸人勿示其方而
密藏諸用耳或以一法加黃連川芎薄荷等各半兩
治一切頭目昏眩者愈佳
柴胡飲子治解一切肌骨蒸積熱作發寒熱往來(表熱)
(裏和則發寒裏熱表和則發熱邪熱半在表半在裏出入進退無和即寒熱往來陰陽相勝也)畜熱寒
戰(表之陽和正氣與邪熱并畜於裏脉道不行故身冷脉絶寒戰而反煩渴也)及傷寒發汗
不解或中外諸邪熱口乾煩渴或下後熱未愈汗後勞
復或骨蒸肺痿喘嗽婦人餘疾産後經病
柴胡人參黃芩甘草大黃當歸芍
藥(各半兩)
右為末每服抄三錢水一盞生姜三片煎至七分温
服日三服病熱甚者加減之
崔宣武柴胡飲子加半夏五味子桔梗(各三錢)劉
庭瑞柴胡飲子(與前分用不同故以錄之)
柴胡甘草(二兩)黃芩當歸芍藥大黃(各一兩)
人參(半兩)半夏(半兩)
右為大勞熱病五七錢以利為度未利更加使病不
再發也
木香萬安丸治一切風熱怫鬱氣血壅滯頭目昏眩
鼻塞耳鳴筋脉拘倦肢體焦痿咽嗌不利胸膈痞塞腹
脇痛悶腸胃燥澁淋閟不通腰脚重痛疝瘕急結痃癖
堅積腸滯胃滿久不了絶走注疼痛瘖風癎病濕病腹
脹水腫
木香揀桂甘遂(各一分)牽牛(二兩)大戟(半兩)大黃
紅皮檳榔(各一兩)皂角(二兩要得肥好者洗淨水三盞煑三二沸取出槌碎)
(楺取汁再煑成稠膏下蜜熬二沸便取出)
右膏丸小豆大每服十丸至十五丸生姜湯下小兒
丸如麻子大水腫癎病諸積快利為度
玉芝徐老丸治一切風壅消痰利膈胸脇痞悶美飲
食調五味(徐老緩慢遲老)
天南星乾薑(各半兩)黃栢(一兩半)牽牛(四兩)半夏白
礬大黃(各一兩)蛤粉(二兩)
右為末滴水和丸如小豆大每服十丸至二十丸温
水下食後日三服常服順氣調血令人徐老或已衰
大便結者除腸垢積物可漸加至三五十丸孕婦滑
泄病忌服滑泄為牽牛大黃孕婦為南星半夏
消痞丸治積濕熱毒甚者身體面目黃心脇腹滿嘔
吐不能飲食痿弱難以運動咽嗌不利肢體焦尫眩悸
膈熱坐卧不寧心火有餘而妄行上為咳血衂血下為
大小便血腸風痔瘻三焦壅滯閟癉熱中消渴𫝊化失常
小兒疳積熱
黃連乾葛(各一兩)黃芩大黃黃蘗梔子
薄荷藿香厚朴茴香(炒各半兩)木香辣桂(各一)
(分)青黛(一兩研)牽牛(二兩)
右為細末滳水丸如小豆大每服十丸新水下温水
亦得小兒丸如麻子大病本濕熱内甚本自利者去
大黃牽牛忌發熱諸物
和中丸治口燥舌乾咽嗌不利胸脇痞滿心腹痛悶
小便赤澀大便結滯風氣怫鬱頭目昏眩筋脉拘急肢
體疼倦一切風壅常服寬膈美食消痰止逆
牽牛(一兩)官桂(一分)大黃紅皮黃芩茴香(各半兩)
木香(一分)滑石(二兩)
右為末滴水丸如小豆大每服二十丸煎生薑湯下
温水亦得日三服
崔宣武和中丸大黃(一兩)茴香(炒)外七味同
龍腦丸治大小人一切蘊積熱毒氣不散及失瘖癮
疹
龍腦朱砂鵬砂牛黃(各等分)
右為末鎔黃蠟為丸如米粒大每服三五丸以甘草
人參湯下不計時候
大金花丸治中外諸熱寢汗咬牙睡語驚悸溺血淋
閟咳衂血瘦弱頭痛并骨蒸肺痿喘
金花丸又名既濟解毒丸
黃連黃蘗黃芩大黃(各半兩)
右為末滴水丸如小豆大每服三二十丸新汲水下
自利去大黃加梔子小兒丸如麻子大三五丸
當歸龍膽丸治腎水陰虚風熱蘊積時發驚悸筋惕
搐搦神志不寧榮衛壅滯頭目昏眩肌肉瞤瘛胸膈痞
寒咽嗌不利腸胃燥澁小便溺閟筋脉拘竒(竒猶急也重也)肢
體痿弱暗風癎病小兒急慢驚風常服宣通血氣調順
陰陽病無再作
當歸(焙)龍膽草大梔子黃連黃蘗黃芩
(各一兩)大黃蘆會青黛(各半兩)木香(一分)麝香(半錢别研)
右為末煉蜜和丸如小豆大小兒如麻子大生薑湯
下每服二十丸忌發熱諸物兼服防風通聖散
軟金丸治一切熱疾常服潤飢膚柰老諸熱證皆可
服
大黃牽牛皂角(各二兩)朴硝(半兩)
右為末滴水和丸如桐子大每服三十丸白湯下自
十丸服至三十丸食後服
妙香丸治一切久遠沉積傷寒結胸太陽厥證燥鬱
攻不開者皆可服此藥亦名大聖丸
芭豆(出皮不油)膩粉碙砂龍腦麝香牛黃
(少許)朱砂(各分)水銀(各一錢錫結砂子)
右為末煉蜜和丸又一方用䗶丸如皂子大用藥時
急要動一丸分作三丸劄作眼子冷水浸煎大黃湯
下然後服熱茶一盌便行也局方内無碙砂加金薄
妙功藏用丸(新補)亦名顯仁丸又名神芎丸治嘔噦不食
痿弱難運血溢血洩淋閟不通或泄利三焦壅滯傳化
失常功不可逑並宜服之
大黃黃芩黃連(各半兩)黑牽牛(一兩)滑石(二分)荆芥
穗(二兩)防風(一分)川芎(一兩)木香(二分)官桂(三分去皮)
右為末滴水為丸如小豆大每服二十丸三十丸生
薑湯下日三服溫水亦得
宣明方論卷四
