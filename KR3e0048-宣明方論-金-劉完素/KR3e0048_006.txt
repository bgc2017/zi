宣明方論卷六
金劉完素撰
傷寒方
扺當湯治傷寒日深表證乃甚畜熱下焦脉微沈不
結胸發狂者小腹脹而硬小便自和者瘀血證也小便
不和無血也或陽明畜熱内甚而喜忘或狂大便雖硬
而反易其色黑者有畜血也無表裏證但發熱日深脉
雖浮者亦可下之或已下後脉數胃熱消榖善飢數日
不大便有瘀血也
桃仁(七個)大黃(一分)水蛭(炒)䖟蟲(各十個去趐足炒)
右剉如麻豆大分作二服水一盞煑半盞絞去滓温
服未下再服
扺當丸治傷寒有熱小腹滿小便不利者為有血也
當下之不可餘藥
桃仁(八)大黃(一分)水蛭(炒)䖟蟲(各七炒依前)
右為末蜜和作二丸用水一小盞煑一丸至六分温
服睟時血未下再服
大承氣湯治表裏俱熱病勢更甚者陽明脉遲汗出
不惡寒身裏煩燥時或作譫語如見鬼狀劇者發則不
識人循衣摸牀惕而不安微喘直視陽明裏熱極甚或
吐下後不解大便五六日至十餘日日晡潮熱心胃燥
熱而懊憹復如瘧狀脉沈實或小便不利大便乍難乍
易喘冒不能卧或腹滿實痛煩渴譫妄脉實數而沈裏
熱燥甚腸胃怫鬱留飲不散胸腹高起痛不可忍但嘔
冷夜大渴反不能飲強飲不能止喘急悶者
大黃(半兩)芒硝(半兩)厚朴(半兩去皮)枳實(半兩)
右剉如麻豆大分半水一盞半生薑三片煎至六分
内(音納)硝煎去滓服
小承氣湯治傷寒日深恐有燥屎腹中轉失乃可攻
之不轉失者必初硬後溏未可攻之攻之則腹滿不能
食飲水而噦其後發熱大便復硬若腹大滿不通或陽
明多汗津液外出腸胃躁熱大便必硬而譫語脉滑吐
下微煩小便數大便結或下利譫語脉滑病二三日脉
弱無太陽證柴胡證煩心心下結至四五日雖能食少
少與承氣湯和之令小安
大黃(半兩)厚朴(三錢去皮)枳實(三錢)
右剉如麻豆大分作二服水一盞生薑三片煎至半
盞絞汁服未利再服
調胃承氣湯治諸發汗和解不惡寒但發熱蒸蒸然
者或日深心下温温欲吐胸中痛大便溏腹滿鬱鬱微
煩先此時吐下者或日深裏熱譫語法當下之以銀粉
巴豆燥熱大毒丸藥下之致真陰損虚邪熱轉甚因而
恊熱下利不止及表裏熱下之太早乘虚而入不成結
胸但為熱利不止滿鞕或痛煩渴咽乾脉滑數而實諸
腹滿實痛者煩渴譫妄小便赤大便鞕脉滑實緊
大黃芒硝甘草(各等分)
右剉如麻豆大分一半水一大盞煎至半盞絞去滓
内硝煎不利再煎服
三一承氣湯治傷寒雜病内外所傷日數遠近腹滿
煩亂魘囈譫妄心下按之硬痛小便赤澁大便沉滯肺
痿痞或積久而為滑泄熱甚喘咳悶亂驚悸狂噪反覆
甚至舌腫喉痺癰瘍陽明胃熱發斑脉沈可下者小兒
惡風驚涎痰須喘昏寒并斑疹黑色胸膈心腹刺痛欲
死或斑疹後熱不退久不作痂或作斑紋瘡癬久不已
者怫熱内成疹癖堅積黃瘦痛疾久新卒暴心痛風痰
酒膈腸垢積滯久壅風熱暴傷酒食煩心悶亂脉數沈
實或腎水隂虚陽熱獨甚而僵仆卒中一切暴音不語
(一名失音)畜熱内甚陽厥極深脉反沈細欲絶或表之冲和
正虚寒邪熱并之於裏則裏熱亢極陽極似陰反為寒
戰脉微而絶或風熱燥甚客於下焦而大小便澁滯不
通者或産婦死胎不下及兩感表裏熱甚須可下者
大黃(半兩去皮)芒硝(半兩)厚朴(半兩去皮)枳實(半兩)甘草(一兩)
右剉如麻豆大水一盞半生薑三片煎至七分内硝
煎二服去滓服
十棗湯治太陽中風下利嘔逆短氣不惡寒熱熱汗
出發作有時頭痛心下痞硬引下痛兼下水腫腹脹并
酒食積脹垢積滯痃癖堅積畜熱暴痛瘧氣久不已或
表之正氣與邪熱并甚於裏熱極似陰反寒戰表氣入
裏陽厥極深脉微而絶并風熱燥甚結於下焦大小便
不通實熱腰痛及小兒熱結乳癖積熱作發驚風潮槒
斑疹熱毒不能了絶者
大戟芫花(慢火炒變色仲景鄉俗異語云炒作熬下凡言熬者皆乾炒也)甘遂
(各等分)
右為末水一大盞棗十枚切開煑取汁半盞調半錢
已實人每一錢
茵陳湯治陽明裏熱極甚煩渴熱鬱留飲不散以致
濕熱相摶而身發黃疸但頭汗出身無汗小便不利渴
引水漿身心發黃(宜茵陳湯謂下桂芩散)黃利大小便
茵陳蒿(一名茵陳一兩去莖)大黃(半兩)大梔子(七箇色深堅實好者稍小者用)
(十箇)
右剉如麻豆大水二盞半慢火煑至一盞絞汁温服
以利為度甚者再作當下如爛魚肚及膿血膠膘等
物及小便多出金色如皂筴汁或見證將發黃此一
劑分作四服調五苓散三錢凡治發黃者無越此法
妙
桂苓甘露散(一名桂苓白术散一方甘草一兩半)治傷寒中暑胃風飲食
中外一切所傷𫝊受濕熱内甚頭痛口乾吐瀉煩渴不
利間小便赤澁大便急痛濕熱霍亂吐下腹滿痛悶及
小兒吐瀉驚風
茯苓(一兩去皮)甘草(二兩炙)白术(半兩)澤瀉(一兩)桂(半兩去皮)石膏
(二兩)寒水石(二兩)滑石(四兩)猪苓(半兩)
右為末每服三錢温湯調下新水亦得生薑湯尤良
小兒每服一錢同上法(此藥下神金丸止瀉痢無不騐也并解内外諸邪所傷濕)
(熱又一方却不用猪苓或曰三服不計時候)
梔子蘗皮湯治頭微汗小便利而微發黃者濕熱相
摶微者宜服
黃蘗(半兩)甘草(一分)大梔子(十五箇)
右剉如麻豆大水三盞煎至一盞絞汁分次作一日
温服之
梔子湯治懊憹煩心反傷不得眠燥熱怫鬱於内而
氣不宣通胸滿痛頭微汗虚煩
大梔子(七箇剉碎)豆豉(半合俗言鹽䜴少氣者加甘草一分嘔者誤以丸藥下之者加)
(生薑半兩或用温湯濯手足使心胸結熱宣通而已)
右剉如麻豆大或先以水二盞煑梔子至一盞半内
豉煑至半盞絞汁温服(凡加者皆用梔子先煑或吐止後服凡用梔子湯皆非吐)
(人之藥以其燥熱鬱結之甚而藥頓攻之不能開通則發熱而又吐發開鬱結則氣通津液宣行而已故)
(不須再服也)
大陷胸湯治汗下之後不大便五六日舌乾而渴日
晡潮熱從心至小腹脹滿而痛不可近脉當沈緊滑數
或但胸結則無大叚熱頭微汗出脉沈濇者水結也
大黃(三錢)芒硝(三錢)甘遂末(三)
右剉如麻豆大分作二服每服水一盞煎大黃至六
分内硝一二沸絞汁調甘遂一字七半温服末快利
再服勢惡不能利以意加服
小陷胸湯治小結胸心下按之痛脉浮而滑無大叚
熱表未罷不可下之下之即死小結胸宜服
半夏(四錢湯洗全用不剉)生薑(二錢切)黃連(二錢剉)栝樓實(大者半兩)
(惟剉其殼子則不剉若剉其中子者非也)
右以水三盞煑栝樓汁一盞半内藥至一盞絞汁兩
次温服以效
大陷胸丸治發熱而下之太早熱入因作結胸者項
亦強如柔痓狀下之則和也
大黃(半兩)芒硝(一分)杏仁(十二箇去皮尖雙仁草灰炒變色)葶藶(三錢微炒)
右大黃為末下葶藶杵羅研杏仁硝如泥和彈子大
每服一丸入甘遂末三字白密半匙水一盞煑至半
盞温服當一宿許乃下未利再服
梔子厚朴湯治傷寒下後心煩腹滿坐卧不安者
大梔子(七箇)枳實(二錢)厚朴(半兩去皮炙)
右剉如麻豆大以水一盞半煑絞汁半盞温服
檳榔散治傷寒陰痛下之太早成痞心下痞滿而不
痛按之軟虚也
檳榔枳殼(等分)
右為末每服三錢煎黃連湯調下不計時候温服
大黃黃連瀉心湯治傷寒成病痞不已心腹亦實熱
煩滿或譫妄而脉沈無他證者
大黃黃連黃芩(各一分又一法加生薑一分甚良)
右剉如麻豆大水二盞煎至一盞絞汁分三次温服
黃連解毒湯治傷寒雜病躁熱毒煩悶乾嘔口燥吟
呻喘滿陽厥極深畜熱内甚俗妄傳為陰毒者及汗下
吐後寒凉諸藥不能退熱勢兩感證同法
黃連(去鬚)黃蘗黃芩大梔子(各半兩)
右剉如麻豆大每服秤半兩水一茶盞煎至四分絞
去滓温服或腹滿嘔吐或欲作利者每服加半夏(三箇)
(生全用)厚朴(二錢剉)茯芩(二錢去皮剉)用水一盞半生薑三片
煎至半盞絞汁温服名半夏黃連解毒湯
白虎湯(加減白虎湯隨證用)治傷風自汗桂枝證表未解半斑於
裏中暑自汗脉虚弱傷寒自汗脉滑數而實表裏俱熱
三陽合病腹滿身重口燥面垢譫語發黃厥逆自汗和
解兩感解頭痛止自汗雜病時疫未瀉發斑兼豆疱瘡
疹伏熱
知母(一兩半)甘草(一兩炙)粳米(一合)石膏(四兩兩末)
右剉如麻豆大抄五錢水一盞煎至六分去滓温服
無時候日三四服或眩欬嘔者加半夏半兩紅皮半
兩每服生薑三片煎服傷寒發汗不解脉浮者加蒼
术白虎湯汗吐下後煩渴口乾脉洪大加人參半
兩名人參白虎湯
賈同知已效方
石膏(四兩)知母(一兩)甘草(一兩)
劉庭瑞已效方
知母(一兩半)石膏(四兩)粳米(一合)
崔宣武已效方
知母(一兩)石膏(三兩)甘草(一兩半)
右為末每服三錢水一盞入粳米二十五粒煎至六
分未曾下胃熱發斑兼豆疱如液虚瘦加人參半兩
白术半兩頭疼加川芎荆芥各三錢咳嗽加半夏三
錢桔梗一兩恍惚加人參三錢茯芩半兩
凉膈散(一名連翹飲子亦有加減法)治傷寒表不解半入於裏下證
未全下後燥熱怫結於内煩心懊憹不得眠藏府積熱
煩渴頭昏唇焦咽燥喉閉目赤煩渴口舌生瘡欬唾稠
粘譫語狂妄腸胃燥澁便溺閟結風熱壅滯瘡癬發斑
驚風熱極黑陷將死
連翹(一兩)山梔子(半兩)大黃(半兩)薄荷葉(半兩)黃芩(半兩)甘草
(一兩半)朴硝(一分)
右為末每服二錢水一盞密少許同煎至七分去滓
温服虚實加減咽喉痛涎嗽加桔梗(一兩)荆芥穗(半兩)嗽
而嘔者加半夏(半兩每服生薑三片同煎)血衂嘔血加當歸(半兩)芍
藥(半兩)生地黃(一兩)淋者加滑石(四兩)茯芩(一兩去皮)風眩加芎
(半兩)石膏(三兩)防風(半兩)酒毒加葛根(一兩)荆芥穗(半兩)赤芍藥
(半兩)芎(半兩)防風(半兩)桔梗(半兩三歲兒可服七八錢或無熱甚黑䧟腹滿喘急小便赤澁)
(而將死者此一服更加大防風湯約以下之得和者立效)凡言加者皆自本方加
也以上之減退表裏熱加益元散效速
人參石膏湯治傷寒咳嗽不已心煩及風熱頭痛精
神不利惛憒宜服
人參(一錢)石膏(三兩)芎(半兩)半夏(二錢去滑)白术(半兩)茯芩(半兩)甘
草(一兩炙)大梔子(三錢)知母(一兩半)芩(三錢)
右為末每服一錢水一盞生薑三片煎至六分去滓
温服
崔宣武人參石膏湯治傷寒頭痛心煩悶風熱并汗
後餘熱自汗多清頭目定喘嗽
人參(二錢半)石膏(一兩)芎(一兩)黃芩(二錢)茯芩(三錢)甘草(半兩)防
風(三錢)
右為細末每服五錢水一盞半煎至六分去滓温服
不計時候
雙解散治風寒暑濕飢飽勞役内外諸邪所傷無問
自汗汗後雜病但覺不快便可通解得愈小兒生瘡疹
使利出快亦能氣通宣而愈
益元散(七兩)防風通聖散(七兩)
右二藥一處相和名為雙解散益元散方在痢門通
聖散方在風門各七兩攪勻每服三錢水一盞半入
葱白五寸鹽䜴五十粒生薑三片煎至一盞温服
白术散治傷寒雜病一切瀉煩渴霍亂虚損氣弱保
養衰老及治酒積嘔噦
白术茯芩(去皮)人參(各半兩)甘草(一兩半炙)木香(一分)藿香
(半兩)葛根(一兩)
右為末白湯調下二錢煩渴者加滑石二兩甚者加
薑汗續續飲之
四逆湯治傷寒表熱未入裏誤以寒藥下之太早表
熱不已入裏寒下利不止因表熱裏寒自利急以温裏
利止又治少陰病脉沈下利厥逆煩渴嘔吐
甘草(一錢炙)乾薑(一分)附子(半箇生去皮臍附子以半兩者佳小者力弱大者性)
(惡非古方之宜也不但以美其大者要知古人之有則也)
右剉如麻豆大水二盞煎至一盞絞汁温服或畜熱
深極而手足厥冷者不宜此方當以下之
茯苓半夏湯治傷寒雜病一切嘔吐或喘咳疼痛痞
滿頭痛者
茯苓(一分去皮)半夏(一錢)生薑(一分取汁)
一方治風痰加黃芩(一分去腐)甘草(一分)紅皮(一分去穰)
右剉如麻豆大水一盞煎至四分空心下生薑汁温
服不計時候
宣明方論卷六
