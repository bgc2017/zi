宣明方論卷七
金劉完素撰
積聚論
素問曰積聚留飲痞隔中滿濕積霍亂吐下瘕癥堅硬
腹滿皆太陰濕土乃脾胃之氣積聚之根也(積者不散聚者不化)
(留者不行飲者停滯痞者不通隔者阻也中滿者濕為積霍亂吐下為留停瘕癥者瘕也瘕假也)斯疾
迺五藏六腑陰陽變化興衰之制也亢則害承迺制極
則反矣
謂水得燥則消散而得濕則不消乃為積飲也謂人形
精神與榮衛血氣津液出入流通謂夫腠理閉密乃為
痞也謂腸胃隔絶𫝊化失常而乃滯也土主形體腹滿
於中央乃曰中滿以傳化失度故甚則霍亂吐瀉也癥
者腹中主硬按之應手然水體柔順而今乃堅硬如此
者亢則害承乃制也瘕者中雖硬而忽聚忽散無其常
故其病未及癥也經曰血不流而滯故血内凝而乃
瘕也
小腸移熱於大腸乃為虙瘕大腸移熱於小腸謂血熱
相摶則血溢而為伏瘕血澁不利月事沈滯而不行故
行為虙瘕為虙與伏同瘕與疝同為傳寫誤也世𫝊冷
病然瘕病亦有熱或陽氣鬱結怫熱壅滯而堅硬不消
者世𫝊為寒癥瘕也或堅痞腹滿急痛(寒主筋縮故急主痛)寒極
血凝泣而反兼土化制之故堅痞之腹滿或熱鬱於内
而腹滿堅結痛不可忍者皆可為寒誤矣誤矣
何不以脉證辨之凡諸疾病皆有陰陽寒熱宜推詳之
五藏六腑四季皆有積聚心之積名曰伏梁在於臍上
大如臂上至於心横於心上如屋梁故曰伏梁肝之積
名曰賁(音奔)氣在左脇下覆如杯有頭足久不愈令人痎
瘧脾之積名曰痞氣在胃腕覆大如杯久不愈令人四
肢不收發黃疽食不為膚肌肺之積名曰息賁結在右
脇下覆大如杯久不愈令人灑淅寒熱喘咳發為肺癰
腎之積名曰賁(音奔)㹠在於小腹上至心下如㹠賁走往
來無定久不愈令人喘逆發為骨痿少氣乏力此為五
藏之積也嘗䆒斯義未可悉也
傳其所勝者死傳不勝者可治假令肺病𫝊肝肝病傳
脾脾病傳腎腎病傳心心病傳肺皆傳所勝五藏之氣
虚而内外諸邪所侵故留稽不行遂成積聚其脉沈細
而微者是也
木香三稜丸治一切氣悶胸膈痞滿榮衛不和口吐
酸水嘔逆惡心飲食不化肋脇疼痛無問久新
青木香破故紙茴香黑牽牛甘遂芫
花大戟荆三稜蓬莪荗川棟子葫蘆
巴巴戟(已上各一兩)巴豆(去皮不出油二分)陳米(三合將芭豆一處同)
(炒黑)縮砂仁(一兩半)
右件一十五味用好醋二升除縮砂木香餘藥入醋
中浸一宿入鍋煑盡為度亁為細末醋麫糊和丸如
菉豆大每服五七丸食後加減看虚實隨湯水下
導氣枳殼丸治氣結不散心胸痞痛逆氣上攻分氣
逐風功不可述
枳殼(去穰麩炒)木通(剉炒)青皮(去皮)陳皮(去白)桑白皮(剉炒)蘿蔔
子(微炒)白牽牛(炒)黑牽牛(炒)莪荗(煨)茴香(炒)荆三稜
(煨各等分)
右為末生薑汁打麫糊為丸如桐子大每服二十丸
煎橘皮湯下不計時候
透膈寬腸散治腸上壅實膈熱難行者
白牽牛(一兩)芒硝(三兩)川大黃(二兩)甘遂(半兩)
右為細末食後温蜜水調下一錢虚實加減疎動止
密補固真丹治皮腎真元損虚泄痢痰嗽噦痞水榖
酸臭飲食無味臍腹冷痛肢體麻痺下虚痰厥上實壅
滯腎虚耳鳴脾虚困憊耳焦齒稿面黧身悴唇黃口燥
髮墮爪退風虚偏枯中滿膈氣一切脾胃虚證常服補
養宜通氣血
天南星(半兩)半夏(製)神麵麥蘗茴香(炒)荆三稜
(炮各一兩)白附子乾生薑川烏頭(生各一兩)巴豆(七箇)牽
牛(三兩)代赭石(二兩)官桂(一分)
右為末水和丸小豆大每服十丸加至五十丸温水
下除泄瀉外並加大黃一兩
木香丸治和脾胃膈消痰逆止嘔吐進益美飲食
官桂乾薑(各半兩)木香(一分)大黃蓬莪荗芫花
(醋拌濕炒乾)枳殼(去穰)陳皮(各半兩)半夏(二兩)牽牛(半斤取末四兩)茴
香(一兩炒)巴豆(四箇)
右為末滴水為丸如小豆大每服二三十丸温水下
散金丸治心胸腰腹急痛或淋悶升産後經病血刺
痛
當歸(半兩)破故紙黑牽牛(各五錢别研用)輕粉碙砂
粉霜(各一分)蓬莪茂(二錢炒)
右同研勻棗同為膏蜜丸梧子大新水下一丸病甚
者加得利後復
泥金丸治心腹急痛取久效能消積滯推陳致新
黃蘗大黃巴豆五靈脂(各半兩)猪牙皂角(一分)
輕粉鉛霜碙砂(各一分)
右研勻煉密拌得所杵千下丸菉豆大新水下一丸
未利更加服
狀元丸治膈氣酒膈酒積涎嗽腹痛吐逆痞滿
巴豆(五十各取霜)神麴(半兩末)半夏(一兩洗)雄黃白麫(一兩)
(炒)
右研勻酒水丸小豆大細米糠炒變赤色食後温水
下童子二丸三四歲一丸歲半半丸止嗽温&KR1197;汁下
止嘔吐生薑湯下
玄胡丸治積聚癥瘕解中外諸邪所傷
玄胡索青皮(去白)陳皮(去白)當歸木香雄黃(别研)
荆三稜生薑(各一兩)
右為末酒麫糊為丸如小豆大每服五七丸生薑湯
下
又一方無陳皮生薑有廣荗(一兩)檳榔(分兩同)
大延胡索散治婦人經病産後腹痛腹滿喘悶癥瘕
癖塊及一切心腹暴痛
延胡索當歸芍藥京三稜川苦棟蓬
莪荗官桂厚朴木香川芎(各一分)桔梗
黃芩大黃(各半兩)甘草(一兩)檳榔(二錢)
右為麄末每服三錢水一盞煎至六分去滓熱服食
前如惡物過多去大黃官桂加黃藥子染槐子龍骨
各半兩如前法煎服平人心急痛加本方得利尤良
後常服
三稜湯治癥瘕痃癖積聚不散堅滿痞膈食不下腹
脹
荆三稜(二兩)白术(一兩)蓬莪荗(半兩)當歸(半兩焙)檳榔木
香(三錢)
右為末每服三錢沸湯點服食後每日三服
消飲丸治一切積聚痃癖氣塊及大小結胸痛不能
仰按
天南星半夏芫花自然銅(等分生用)
右為末醋煑麫糊為丸如桐子大每服五七丸食前
温水下良久葱粥投之相虚實加減
除濕丹治諸濕客摶腰膝重痛足脛浮腫筋脉緊急
津液凝澁便溺不利赤癮疹疽癰發背疥癬走注脚氣
無首尾瘡癤功效不可盡述
檳榔甘遂葳靈仙赤芍藥澤瀉葶歴
(已上各二兩)乳香没藥(一兩别研)黑牽牛(半兩)大戟(二兩炒)陳
皮(四兩去白)
右為末麫糊為丸如桐子大每服五十丸至七八十
丸温水下後食如服藥前後忌酒一日藥後忌濕麫
食温粥補暖
保安丸治癥積心腹内結如拳漸上不止搶心疼痛
及遶臍腹痛不可忍者
川大黃(三兩新水浸一宿蒸熟切片子焙)乾薑(一兩炮)大附子(半兩去皮)
(臍)鱉甲(一兩半)
右為末取三年米醋一大升先煎四五合然後和藥
丸如桐子大每服十丸至二十丸空心服或酒米飲
下後取積如魚腸膿血爛肉汁青水當下
開結妙功丸治怫熱内盛痃癖堅積腸腹癥瘕結聚
疼痛脹悶作發有時三焦壅滯二腸滑泄逆氣煩心不
得眠咳喘噦逆不能食或風濕内攻肢體麻痺腫脹黃
瘦眼澁昏暗一切所傷心腹暴痛神思煩鬱偏正頭疼
筋脉拘瘓肢體麻痺走注疼酸兩目昏眩中風偏枯邪
氣上逆上實下虚脚膝疲軟不通氣血
荆三稜(炮)茴香(各一兩炒)川烏頭(四兩)神麴麥芽大
黃(各一兩好醋半升熬成稠膏不破堅積不須熬膏水丸)乾薑巴豆(二箇破堅)
(積用四箇)半夏(半兩)桂(二錢)牽牛(二錢)
右為末膏丸小豆大生薑湯下十丸十五丸温水冷
水亦得或心胃間稍覺藥力煖性却凉尤數以加至
快利三五行以意消息病去為度
木香分氣丸治積滯癖塊不消心腹痞結疼痛搶刺
如覆杯狀
陳皮(去白)檳榔(各一兩)破故紙(二兩)木香(一兩半)黑牽牛(十二)
(兩炒香熟取末五兩半餘不用)
右為末滴水為丸如桐子大每服二三十丸生薑湯
下食後臨卧服
開胃生薑丸治中焦不和胃口氣寒水榖不化噫氣
不通噎塞痞滿口淡吞嗽食時膨脹噦逆惡心嘔吐痰
水宿食不消中滿膈氣刺痛寬中開胃導飲食
桂心(一兩)陳皮(去白)甘草(炙各二兩)砂仁(四十九箇)廣荗當歸(各半兩)
右為末煉蜜為丸如彈子大每服一丸食前細嚼沸
湯化下
導滯定功丸治一切心腹卒暴疼痛及胸中不利消
食止逆定疼痛
大椒木香(各一錢)蝎梢(三錢)巴豆(八箇出油為度)
右為末後入芭豆霜研勻醋麫糊和丸如菉豆大朱
砂為衣每服五丸至十丸淡醋湯下
積氣丹治一切新久沈積氣塊面黃黑瘦諸氣無力
癥瘕積聚口吐酸水
檳榔(二箇)芫花(一兩)碙砂(二錢)芭豆(二錢半生)青皮(去白)陳皮(各三)
(錢)蓬莪荗雞爪黃連京三稜章柳根牛
膝(各一兩)肉豆蔲(三箇)大戟川大黃甘遂白牽
牛乾薑青礞石乾漆(各半兩)木香(二錢)石菖蒲
(三錢)
右為末醋麪和為丸如桐子大每服一丸臨卧燒棗
湯下每夜一丸或二丸候肚内作聲病退為度
金露紫菀丸治一切脾積兩肋虚脹臍疼痛
草烏頭(去尖炒)黃連(半兩)官桂桔梗乾地黃乾
生薑川椒蕪荑紫菀(去皮)柴胡防風厚
朴甘草人參川芎鼈甲(酒浸)貝母枳殼
(去穰)甘遂(各一兩)巴豆(三兩醋煑半日出油)入碙砂
右為末水煑麫糊為丸如桐子大每服五丸空心臨
卧米飲湯下或微疎動詳虚實加減
信香十方青金膏灌頂法王子所𫝊十二上願云藥
師瑠璃光如來應當供養正徧知明行足善遊世間解
無上士調御丈夫天人師
佛世尊方境授治周身中外隂陽不調氣血壅滯變生
百病乃至虚羸困倦偏攻酒食内傷心腹滿塞急痛或
酒積食積癥瘕積聚痃癖堅積中滿膈氣食臭酸醋嘔
吐翻胃或膈癉消中善食而瘐或消渴多飲而數(色角切頻)
(也)小便或腸風下血痔瘻痒痛或胃癕疹或偏身癰疸
惡瘡或瘡毒已入於裏腹滿嘔吐或成瀉痢或出惡瘡
瘜肉或下痢腹痛或一切風氣肢體疼痛及中風偏枯
或痰逆生風痰涎嗽兼産後腹痛及小兒疳疾諸風潮
搐但平人常服補養宣行榮衞調飲食
信砒乳香輕粉粉霜芭豆(已上各一两同硏)龍
腦(半字)麝香(半字)青黛(二錢同研)黃蠟(三錢)
右研細末鎔蠟入蜜半錢就搓勻旋丸菉豆至小豆
大先服小丸病在上食後在下食前在中不計時候
面東頂禮一丸淨器盛水送下如合藥即淨處面東
每一丸密念呪三遍或病人不能呪請人呪
或師氏呪過呪曰
信香十方青金膏藥師圓成蜜遍抛
普濟有緣除百病仰吞一粒體堅牢
密呪曰
但言八金剛莫說十方佛
五藴六根俱不道十二上願自然成
金黃丸治酒積食積諸積面黃疸積硬塊
荆三稜香附子(半两)澤瀉(二錢半)巴豆(四十九粒出)黍米
粉牽牛(二錢半)
右為末用梔子煎湯和丸如菉豆大每服三丸至五
丸如心痛艾醋湯下七丸
逆氣丸治心胸滿悶脇肋刺痛不思飲食常服寬膈
進美飲食
薑黃(四兩)香附子(四两)縮砂甘草廣荗(各二两)丁皮
甘松木香荆三稜(各一两)白檀(半两)藿香葉(半两)
右為末入菉豆粉二兩用湯浸蒸餅為丸如桐子大
每服三二十丸細嚼曰湯下食後日進三服
丁香散治痃癖氣脇下痞滿息而不消積而不散元
氣在胃不妨食者
好丁香(二十五箇)白丁香(七十箇)蜜陀僧舶上硫黃
黃鶯調(各五分)
右為細末每服一字皂子煎湯調下不計時候治肚
内生硬物黑瘦如柴嘔吐積滯日三服食後
聖餅子治一切沉積氣脹兩脇氣滿無問久新者
大黃(三两)黑牽牛頭末(一两)碙砂(三錢)山梔子(半兩)輕粉(二錢)
右為末煉蜜和丸捻作餅子如小錢大厚樣食後每
服三餅子細嚼温酒下臨卧如行粥補之虚實加減
無憂散(一名萬病散)治風疾瘡腫疥癬或臓腑積冷壅滯氣
結風勞膀胱宿冷臓腑虛衰面色痿黃内有癥癖氣并
當有疳蟲蛇蟲攻心腹俱痛忽中傷寒頭痛不忍狀若
山嵐時氣瘟疫之疾並宜急服此藥宣通三五行立瘥
或中風口喎語多蹇澁睡後口中涎出不限時節不問
男子女人但五日一服不過三服永瘥人患腰膝疼痛
脚氣腫滿運動艱難飲食無味并小兒疳痢脫肛者量
大小與服利三五行自瘥大人久泄氣痢狀若休息痢
止有時俱一服取下冷膿一二升當日見效藥無四時冷
熱老幼衰弱病患悉皆除之任服他藥無妨若服常時
蓋緣搜出藏府中積滯蟲膿故也無孕婦人久患血虚
氣弱痿黃無力者亦可依方服宣通氣候殊不困倦無
妨此藥凡有百病並皆治之其功不可具載有孕婦人
或遇隂晦時即不可服天道晴明可進若雖復疾而未
愈者再可服
黃耆木通桑白皮陳皮(各一两)胡椒白木
木香(各半两)白牽牛(四两炒别取頭末)
右七味為細末每服二錢牽牛末二錢生薑二錢切
作片子煎生薑湯一大盞調藥須臾又用生薑湯或
温湯送下平明可行三五次快利無妨如病瘥後
以白粥補之痊矣
五積丹治心腹痞滿嘔吐不止破積聚者
皂莢一鋌(一尺二寸火燒留性淨盆合之四面土壅合物令出煙)巴豆(十二箇白)
(麵一兩五錢同炒令黃色為度)
右為末醋麵糊為丸菉豆大每服十丸鹽湯下食後
加減
宣明方論卷七
