重修政和經史證類備用本草卷第二十四(巳酉新增衍義)
成都唐慎微續證類
臣曹孝忠奉
敕校勘
米穀部上品總七種
三種神農本經(白字)
二種名醫別錄(墨字)
一種新𥙷
一種新分條
凡墨蓋子巳下並唐慎微續證類
胡麻(葉附)青蘘(音箱)麻蕡(音墳子附)
胡麻油(元附胡麻條下今分)白麻油(新補)
灰藋(自草部今移)
胡麻味甘平無毒主傷中虚羸𥙷五内益氣力長肌肉填髓
腦堅筋骨療金瘡止痛及傷寒温瘧大吐後虛熱羸困久服
輕身不老明耳目耐飢渴延年以作油微寒利大腸胞衣不
落生者摩瘡腫生秃髮一名巨勝一名狗蝨一名方莖一名鴻
藏葉名青蘘生上黨川澤(陶隱居云八榖之中惟此為良淳黑者名巨勝巨者大也是為大勝)
(本生大宛故名胡麻又莖方名巨勝莖圓名胡麻服食家當九蒸九暴熬擣餌之断榖長生充飢雖易得俗中學者猶不)
(能常服而况餘藥耶蒸不熟令人髮落其性與茯苓相宜俗方用之甚少時以合湯丸爾唐本注云此麻以角作八稜者)
(為巨勝四棱者名胡麻都以鳥者良白者劣爾生嚼塗小兒頭瘡及浸滛惡瘡大效臣禹錫等謹按吴氏云胡麻一名方)
(金神農雷公甘平無毒秋採青蘘一名夢神抱朴子云巨勝一名胡麻餌服之不老耐風濕廣雅云狗蝨巨勝藤苰胡麻)
(也藥性論云葉擣汁沐浴甚良又牛傷熱擣汁灌之立差又患崩中血凝疰者生取一升擣内熱湯中絞取半升立愈巨)
(勝者仙徑所重白蜜一升子一升合之名曰静神丸常服之治肺氣潤五藏其功至多亦能休粮填人骨髓甚有益扵男)
(子患人虚而吸吸加胡麻用陳藏器云花隂乾漬取汁溲麫至韌易滑陳士良云胡麻人生嚼塗小兒頭瘡亦療婦人隂)
(瘡初食利大小腸久食即否去陳留新日華子云胡麻補中益氣養五藏治勞氣産後羸困耐寒暑止心驚子利大小腸)
(催生落胞逐風温氣遊風頭風𥙷肺氣潤五藏填精髓細研塗髮長頭白蜜蒸為丸服治白病葉作湯沐潤毛髮滑皮膚)
(益血色)
圖經曰(胡麻巨勝也生上黨川澤青蘘音箱巨勝苗也生中原川谷今並處處有之皆園圃所種稀復野生苗梗)
(如麻而葉圓銳光澤嫰時可作𬞞道家多食之謹按廣雅云狗蝨巨勝也藤苰胡麻也陶隱居云其莖方者名巨勝圓者)
(名胡麻蘇恭云其實作角八稜者名巨勝六稜四稜者名胡麻如此巨勝胡麻為二物矣或云本生胡中形體類麻故名)
(胡麻又入榖之中最爲大勝故多巨勝如此似一物二名也然則仙方乃有服食胡麻巨勝二法功用小别疑本一物而)
(種之有二如天雄附子之類故葛稚川亦云胡麻中有一葉兩莢者爲巨勝是也食其實當九蒸暴熬擣之可以断穀又)
(以白蜜合丸曰静神丸服之益肺潤五藏壓取油主天行熱秘腸結服一合則快利花隂乾漬汁溲麫至肕而滑葉可沐)
(頭令髮長一說今人用胡麻葉如荏而狹尖莖方高四五尺黃花生子成房如胡麻角而小嫩葉可食甚甘滑利大腸皮)
(亦可作布類大麻色黃而脆俗亦謂之黃麻其實黑色如韭子而粒細味苦如膽杵末略無膏油又世人或以爲胡麻乃)
(是今之油麻以其本出大宛而謂之胡麻也皆以烏者良白者劣本草注服胡麻油須生笮者其蒸炒作者正可食及然)
(尔不入藥用又序例謂細麻即胡麻也形扁扁尔其方莖者名巨勝其說各異然胡麻今服食家最爲要藥乃尔差誤豈)
(復得效也)
︻新注云(胡麻白大豆棗三物同九蒸九暴作團食令人不飢延年断榖又合蒼耳子爲散服之治風癩)
雷公云(凡使有四件八稜者兩頭尖色𬗋黑者又呼胡麻並是誤也其巨勝有七稜色赤味澁酸是真又呼烏油)
(麻作巨勝亦誤若修事一斤先以水淘浮者去之沉者漉出令乾以酒拌蒸從巳至亥出攤㬠乾於臼中春令麄皮一重)
(盡拌小豆相對同炒小豆熟即出去小豆用之上有薄皮去留用力在彼殼也)
食療(潤五藏主火灼山田種為四稜土地有異功力同休粮人重之填骨髓𥙷虚氣)
聖惠方(治五藏虚損羸瘦益氣力堅筋骨巨勝蒸暴各九遍每取二合用湯浸布裹挼去皮再研水濾取汁煎飲)
(和粳米煑粥食之)
外臺秘要(治手脚酸疼兼微腫烏麻五升熬碎之酒一升浸一宿隨多少飲之)
又方(沸湯所淋火燒爛瘡杵生胡麻如泥厚封之)
千金方(常服明目洞視胡麻一石蒸之三十遍末酒服每日一升)
又方(治腰脚疼痛胡麻一升新者熬令香杵篩日服一小升計服一斗即永差酒飲羹汁蜜湯皆可服之佳)
又方(治白髮還黑烏麻九蒸九暴末之以棗膏丸服之)
肘後方(治隂痒生瘡嚼胡麻傅之)
又方(治齒痛胡麻五升水一斗煑取五升含漱吐之莖葉皆可用之姚云神良不過二劑腫痛即愈)
經驗後方(治暑毒救生散新胡麻一升微炒令黑色取出攤冷碾末新汲水調三錢又或丸如彈子新水化下)
(凡着熱外不得以冷物逼外得冷即死)
梅師方(治蚰蜓入耳胡麻杵碎以袋盛之為枕)
孫真人(胡麻三升去黃黑者微熬令香杵爲末下白蜜三升和調煎杵三百杵如梧桐子大丸旦服三十丸腸化)
(為筋年若過四十巳上服之效)
修真秘旨(神仙服胡麻法服之能除一切痼病至一年面光澤不飢三年水火不能害行及奔馬久服長生上)
(黨者尤佳胡麻三斗净淘入甑蒸令氣遍出日乾以水淘去沬却蒸如此九度以湯脫去皮簸令净炒令香杵為末蜜丸)
(如彈子大每温酒化下十丸忌毒魚生菜等)
丹房鏡源云(巨勝煑丹砂)
梁簡文帝勸醫文(胡麻止救頭痛今人云灰滌菜者恐未是蓋今之藜也又韓保云灰滌莱愈謬矣)
神仙傳(魯支生篇魯女生服胡麻餌术絶榖八十餘年甚少壯一日行三百里走及麞鹿)
本事詩云(胡麻好種無人種正是歸時君不歸俗傳云胡麻夫婦同種即生而茂熟故詩句不取他物唯以胡)
(麻為興也)
續齊諧記(漢明帝永平十五年中釗縣有劉晨阮肈二人入天台山採藥迷失道路忽逢一溪過之過遇二女)
(以劉阮姓名呼之如舊識耳曰郎等來何晚耶遂邀之過家設胡麻飯以延之故唐詩有云御羹和石髓香飯進胡麻)
衍義曰(胡麻諸家之說參差不一止是今脂麻更無他義蓋其種出扵大宛故言胡麻今胡地所出者皆肥大其)
(紋鵲其色紫黑故如此區别取油亦多故詩云松下飯胡麻此乃是所食之榖無疑與白油麻為一等如川大黃川當歸)
(川升麻上黨人參齊州半夏之類不可與他土者更為二物蓋特以其地之所宜立名也是知胡麻與白油麻為一物嘗)
(官於順安軍雄覇州之間備見之又二條皆言無毒治療大同今之用白油麻世不可一日闕也然亦不至於大寒宜兩)
(審之)
青蘘(音箱)味甘寒無毒主五藏邪氣風寒濕痺益氣𥙷腦髓堅
筋骨久服耳目聪明不飢不老增夀巨勝苗也生中原川谷
(陶隱居云胡麻葉也甚肥滑亦可以沐頭但不知云何服之仙方並無用此法正當隂乾擣為丸散爾旣服其實故不復)
(假苗五符巨勝丸方亦云葉名青蘘本生大宛度來千年爾唐本注云青蘘本經在草部上品中既堪噉今從胡麻條下)
圖經曰(文具胡麻條下)
︻食療(生杵汁沐頭髮良牛傷熱亦灌之立愈)
衍義曰(青蘘音箱即油麻葉也陶隱居注亦曰胡麻葉也胡地脂麻鵲色子頗大日華子云葉作湯沐潤毛髮乃)
(是今人所取胡麻葉以湯浸之良久涎出湯遂稠黃色婦人用之梳髮由是言之胡麻與白油麻今之所謂脂麻者是矣)
(青蘘即其葉無疑)
麻蕡(音墳)味辛平有毒主五勞七傷利五藏下血寒氣破積止
痺散膿多食令見鬼狂走久服通神明輕身一名麻勃此麻
花上勃勃者七月七日採良
麻子味甘平無毒主𥙷中益氣中風汗出逐水利小便破積
血復血脉乳婦産後餘疾長髮可為沐藥久服肥健不老神
仙九月採入土者損人生太山川谷(畏牡蠣白薇惡茯苓陶隱居云麻蕡即牡麻牡)
(麻則無實今人作布及履用之麻勃方藥亦少用術家合人參服令逆知未來事其子中人合丸藥并釀酒大善然而其)
(性滑利麻根汁及煑服之亦主瘀血石淋唐本注云蕡即麻實非花也爾雅云蕡枲實禮云苴麻之有蕡者注云有子之)
(麻為苴皆調子爾陶以一名麻勃謂勃勃然如花者即以為花重出子條誤矣既以麻蕡為米之上品今用花為之花豈)
(堪食乎根主産難衣不出破血壅脹帶下崩中不止者以水煑服之效漚麻汁主消渴擣葉水絞取汁服五合主坑蟲擣)
(傅蠍毒效今按陳藏器本草云麻子下氣利小便去風痺皮頑炒令香擣碎小便浸取汁服婦人倒産吞二七枚即正麻)
(子去風令人心歡壓為油可以油物早春種為春麻子小而有毒晚春種為秋麻子入藥佳臣禹錫等謹按爾雅云黂枲)
(實釋曰枲麻也黂麻子也儀禮注苴麻之有黂者又禹貢青州厥貢岱畎絲枲是也又曰荸麻釋曰苴麻之盛子者也一)
(名荸一名麻毋藥性論云麻花白麻是也味苦微熱無毒方用能治一百一十種惡風黑色遍身苦痒逐諸風惡血主女)
(人經候不通䗪蟲為使又葉沐髮長潤青麻湯淋瘀血又主下血不止麻青根一十七枚洗去土以水五升煑取三升冷)
(分六服又云大麻人使治大腸風熱結澀及熱淋又麻子二升大豆一升熬令香擣末蜜丸日二服令不飢耐老益氣子)
(五升研同葉一握擣相和浸三日去滓沐髮令白髮不生𥙷下膲主治渴又子一升水三升煑四五沸去滓冷服半升日)
(二服差陳士良云大麻人主肺藏潤五藏利大小便疎風氣不宜多食損血脉滑精氣痿陽氣婦人多食發帶疾日華子)
(云大麻𥙷虛勞逐一切風氣長肌肉益毛髮去皮膚頑痺下水氣及下乳止消渴催生治横逆産)
圖經曰(麻黂麻子生泰山川谷今處處有皆田圃所蒔續其皮以爲布者麻蕡一名麻勃麻上花勃勃者七月七)
(日採麻子九月採入土者不用陶隱居以麻蕡爲牡麻牡麻則無實蘇恭以爲蕡即實非花也又引爾雅蕡枲實及禮云)
(苴麻之有蕡者皆謂蕡爲子也謂陶重出子條爲誤按本經麻蕡主七傷利五藏多食令人狂走觀古今方書用麻子所)
(治亦爾又麻花非所食之物如蘇之論似當矣然朱字云麻蕡味辛麻子味甘此又似二物疑本草與爾雅禮記有稱謂)
(不同者耳又古方亦有用麻花者云味苦主諸風及女經不利以䗪蟲爲使然則蕡也子也花也其三物乎其葉與桐葉)
(合擣浸水沐髮令長潤青皮淋湯濯瘀血根煑汁冷服主下血不止今用麻人極難去殼醫家多以水浸經三兩日令殼)
(破暴乾新瓦上擂取白用農家種麻法擇其子之有班文者謂之雌麻云用此則結實繁它子則不然葛洪主消渴以秋)
(麻子一升水三升煑三四沸飲汁不過五升便差唐韋宙獨行方主踠折骨痛不可忍用大麻根及葉擣取汁一升飲之)
(非時即煑乾麻汁服亦同亦主撾打瘀血心腹滿氣短皆效篋中方單服大麻人酒治骨髓風毒疼痛不可運動者取大)
(麻人水中浸取沉者一大升漉出暴乾於銀噐中旋旋炒直湏漫火待香熟調勻即入木臼中令三兩人更互擣一二數)
(令及萬杵看極細如白粉即止平分為十貼每用一貼取家釀無灰酒一大瓷湯捥以砂盆柳木槌子點酒研麻粉旋濾)
(取白酒直令麻粉盡餘殼即去之都合酒一處煎取一半待冷熱得所空腸頓服日服一貼藥盡全差輕者止於四五貼)
(則見效大抵甚者不出十貼必失所苦耳其效不可勝紀雜它物而用者張仲景治脾約大便秘小便數麻子丸麻子二)
(升芍藥半斤厚朴一尺大黃枳實各一斤杏仁一升六物熬擣篩蜜丸大如梧桐子以漿水飲下十丸食後服之日三不)
(知益加之唐方七宣麻仁丸亦此類也)
︻唐本餘(主五勞麻子寒肥健人不老)
食療云(微寒治大小便不通髮落破血不飢能寒取汁煑粥去五藏風潤肺治關節不通髮落通血脉治氣青葉)
(甚長髮研麻子汁沐髮即生長麻子一升白羊脂七兩蠟五兩白蜜一合和杵蒸食之不飢洞神經又取大麻日中服子)
(末三升東行茱萸根剉八升漬之平旦服之二升至夜虫下要見鬼者取生麻子昌蒲鬼白等分杵為丸彈子大每朝向)
(日服一丸服滿百日即見鬼也)
聖惠方(治生眉毛用七月烏麻花隂乾為末生烏麻油浸每夜傳之)
又方(主姙娠心痛煩悶用麻子一合研水一盞煎取六分去滓非時温服)
外臺秘要(治瘰&KR0659;七月七日出時收麻花五月五日收葉二件作炷子扵&KR0659;上炎百壯)
又方(治嘘勞下焦虚熱骨節煩疼肌肉急小便不利大便數少吸吸口燥少氣淋石熱大麻仁五合研水二升煑去)
(半分服四五劑差)
又方(治嘔麻仁三兩杵熬以水研取汁着少益喫立效李諫議嘗用極妙)
千金方(治髮落不生令長麻子一升熬黑壓油以傅頭長髮妙)
又方(治風癫及百病麻仁四升水六升猛火煑令牙生去滓煎取七升旦空心服或發或不發或多言語勿怪之但)
(人摩手足湏定凡進三劑愈)
又方(主産後血不去麻予五升酒一升漬一宿明旦去滓温服一升先食不差夜再服一升不吐不下不得與男子)
(通一月將養如初)
肘後方(葛氏大便不通研麻子相和為粥食)
又方(治淋下血麻根十枚水五升煑取二升一服血止神驗)
又方(大渴日飲數㪷小便赤澀者麻子一升水三升煑三四沸取汁飲之無限日過九升麻子愈)
又方(卒備毒箭麻仁數升杵飲汁差)
食醫心鏡(治風水腹大臍腰重痛不可轉動冬麻子半升碎水研濾取汁米二合以麻子汁煑作稀粥着葱椒)
(薑豉空心食之)
又方(主五淋小便赤少莖中疼痛冬麻子一升杵研濾取汁二升和米三合煑粥着葱椒及熟煑空心服之)
又方(主姙娠損動後腹痛冬麻子一升杵碎熬以水二升煑取汁熱沸分爲三四度)
新續十全方(令易産大麻根三莖水一升煎取半升頓服立産衣不下服之亦下)
子毋秘錄(産後穢汚不盡腹滿麻子三兩酒五升煑取二升分温二服當下惡物)
又方(治小皃赤白痢多體弱不堪大困重者麻子三合炒令香熟末服一錢匕蜜漿水和服立效)
又方(治小兒疳瘡嚼麻子傅之日六七度)
周禮典枲職䟽(枲麻也案喪服傳云牡麻者枲麻也則枲是雄麻對苴是麻之有蕡者也毛詩九月菽苴)
(䟽云謂採麻實以供羹食)
詩云(桃之夭夭有蕡其實蕡即實也麻蕡則知麻實也非花也麻亦花而後有實也)
龍魚河圖曰(歲暮夕四更中取三七豆子二七麻子家人頭少許髮合麻子豆著井中祝敕井吏其家竟年)
(不遭傷寒辟五温鬼)
衍義曰(大麻子海東来者最勝大如蓮實出毛羅島其次出上郡北地大如豆南地者子小去殼法取麻子帛包)
(之沸湯中浸湯冷出之垂井中一夜勿令着水次日日中暴乾就新瓦上挼去殼簸揚取仁粒粒皆完張仲景麻仁丸是)
(用此大麻子)
胡麻油微寒利大腸胞衣不落生者摩瘡腫生秃髮(陶隱居云胡麻)
(油生笮者若蒸炒正可供作食及燃爾不入藥用也藥性論云胡麻生油塗頭生毛髮陳藏器云胡麻油大寒主天行熱)
(秘腸内結熱服一合取利為度食油損聲令體重生油殺蟲摩惡瘡)
圖經曰(文具胡麻條下)
︻食療云(主瘖瘂塗之生毛髮)
野人閑話(杜天師昇遐篇以麻油傳兩足繒帛裹之可日行萬里)
白油麻大寒無毒治虚勞滑腸胃行風氣通血脉去頭浮風
潤肌食後生噉一合終身不輟與乳母食其孩子永不病生
若客熱可作飲汁服之停久者發霍亂又生嚼傅小兒頭上
諸瘡良久食抽人肌肉生則寒炒則熱又葉擣和漿水絞去
滓沐髮去風潤髮其油冷常食所用也無毒發冷疾滑骨髓
發藏腑渴困脾藏殺五黃下三膲熱毒氣通大小腸治蛔心
痛傅一切瘡疥癬殺一切蟲取油一合雞子兩顆芒消一兩
攪服之少時即瀉治熱毒甚良治飲食物湏逐日熬熟用經
宿即動氣有牙齒并脾胃疾人切不可喫陳者煎膏生肌長
肉止痛消癰腫𥙷皮裂(新𥙷見子詵及陳藏器陳士良日華子)
圖經曰(油麻本經舊不著條然古醫方多用之無毒滑腸胃行風氣久食消人肌肉生則寒炒熟則熱仙方蒸以)
(辟糓壓笮為油大寒發冷疾滑精髓發藏腑渴令人脾困然治癰疸熱病近效方婆羅門僧療大風疾并壓丹石熱毒熱)
(風手脚不遂用消石一大兩生烏麻油二大升合内鐺中以土墼蓋口以紙泥固濟勿令氣出細進火煎之其藥未熟時)
(氣腥候香氣發即熟更以生油麻油二大升和合又微火煎之以意斟量得所即内不津器中服法患大風者用火為使)
(在室中重作小紙屋子外然火令患人在紙屋中發汗日服一大合病人力壯日二服服之三七日頭面疱瘡皆滅若服)
(諸丹石藥熱發不得食熱物著厚衣卧厚床者即兩人共服一劑服法同前不用火為使忌氣二七日若丹石發即不用)
(此法但取一匙内口中待消嚥汁熱除忌如藥法劉禹錫傳信方蚰蜒入耳以油麻油作煎餅枕卧湏史蚰蜒自出而差)
(李元淳尚書在河陽日蚰蜒入耳無計可為半月後腦中洪洪有聲腦悶不可徹至以頭自擊門柱奏疾狀危極因發御)
(藥以療之無差者其為受苦不念生存忽有人獻此方乃愈)
︻外臺秘要(治匈喉間覺有癥蟲上下偏聞葱豉食香此是髮蟲油煎葱豉令香二日不食開口而卧將油)
(葱豉致口邊蟲當漸出徐徐以物孔去之)
又方(治傷寒三五日怱有黃則宜服此取生烏麻油一盞水半盞雞子白一枚和之熟攪令相勻一服令盡)
又方(近效治嘔白油麻一大合清酒半升煎取三合看冷熱得所去油麻頓服之)
又方(治小兒急疳瘡嚼油麻令爛傅之)
又方(治髮癥欲得飲油一升香澤煎之大沙鑼貯安病人頭邊口鼻臨油上勿令得飲及傅之鼻面並令香氣叫喚)
(取飲不得必當疲極眠睡髮癥當從口出煎油人等守視之并石灰一裹見癥出以灰粉手捉取癥抽出湏臾抽盡即是)
(髮也初從腹出形如不流水中濃菜随髮長短形亦如之無忌)
肘後方(治卒心痛生油半合温服差)
又方(治豌豆瘡服油麻一升湏利即不生白漿大效)
經驗後方(治蚰蜒蜘蛛子咬人用油麻研傅之差孫真人同)
孫真人(枕中記云麻油一升薤白三斤切内油中微火煎之令薤黑去滓合酒服之半升三合百脉血氣充盛服)
(金石人先宜服此方)
斗門方(治産後脫腸不收用油五斤煉熟以盆盛後温却令産婦坐油盆中約一頓飯久用皂角炙令脆去麄皮)
(為末少許吹入鼻中令作嚏立差神效)
博物志(積油滿百石則生大武帝大始中武庳火災積油所致)
塞上方(治心痛無問冷熱一合生麻服)
譚氏小兒方(治小兒軟&KR2043;焦炒油麻從銚子中取乘熱嚼吐傅之止)
宋明帝(宫人患腰痛牽心發則氣絶徐文伯視之曰髮瘕以油灌之吐物如髮引之長三尺頭巳成蛇能動摇懸)
(之滴盡唯一髮)
衍義曰(白油麻與胡麻一等但以其色言之此胡麻差淡亦不全白今人止謂之脂麻前條巳具炒熟乘熱壓出)
(油而謂之生油但可點照湏再煎鍊方謂之熟油始可食復不中點照亦一異也如鐵自火中出而謂之生鐵亦此義耳)
飴(音貽)糖味甘微温主𥙷虚乏止渴去血(陶隱居云方家用飴糖乃云膠飴皆是濕)
(糖如厚蜜者建中湯多用之其疑強及牽白者不入藥今酒麴糖用蘖猶同是米麥而為中上之異糖當以和潤為優酒)
(以醺亂為劣也臣禹錫等謹按蜀本圖經云飴即軟糖也北人謂之餳粳未粟米大麻白术黃精枳音止椇音矩子等並)
(堪作之惟以糯米作者入藥孟詵云餳糖𥙷虚止渴建脾胃氣去留血𥙷中白者以蔓青汁煑頓服之日華子云益氣力)
(消痰止嗽并潤五藏)
︻食療(主吐血建脾凝強者為良主打損瘀血熬令焦和酒服之能下悪血又傷寒六毒嗽扵蔓菁薤汁中煑一)
(沸頓服之)
外臺秘要(誤吞錢取飴糖一斤漸漸盡食之鐶及釵便出)
肘後方(魚骨哽在喉中衆治不能去飴糖丸如雞子黃大吞之不出大作丸用炒)
衍義曰(飴糖即錫是也多食動脾風今醫家用以和藥糯與粟米作者佳餘不堪用蜀黍米亦可造不思食人少)
(食之亦使脾胃氣和唐白樂天詩一楪較牙餳者是此)
灰藋味甘平無毒主惡瘡蟲𧖟蜘蛛等咬擣碎和油傳之亦
可煑食亦作浴湯去疥癬風瘙燒為灰口含及内齒孔中殺
齒&KR0630;甘瘡取灰三四度淋取汁蝕息肉除白癡風黑子面䵟
著肉作瘡子炊爲飯香滑殺三蟲生熟地葉心有白粉似藜
而藜心赤莖大堪爲杖亦殺蟲人食爲藥不如白藋也(新𥙷見陳)
(藏器)
︻雷公(金鎻天時呼爲灰藋是金鎻葉撲蔓翠上往往有金星堪用也若白青色是忌女莖不入用也若使金鎻)
(大葉莖高仾二尺五寸妙也若長若短不中使凡用勿令犯水先去根日乾用布拭上囱毛令盡細剉焙乾用之)
重修政和經史證類備用本草卷第二十四
