重修政和經史證類備用本草卷第三(已酉新增衍義)
成都唐慎微續證類
臣曹孝忠奉
敕校勘
玉石部上品總七十三種
一十八種神農本經(白字)
三種名醫别錄(墨字)
一種唐本先附(注云唐附)
三種今附(皆醫家嘗用有效注云今附)
五種新𥙷
五種新分條
三種海藥餘
三十五種陳藏器餘
凡墨盖子巳下並唐慎微續證類
丹砂雲母玉屑
玉泉石鍾乳礬石
消石芒消朴消(甜消附)
玄明粉(新𥙷)馬牙消(新補)生消(今附)
滑石石膽空青
曾青禹餘粮太一餘粮
白石英紫石英五色石脂
青石脂赤石脂黃石脂
白石脂黑石脂(巳上五種元附五色石脂今新分條)
白青綠青石中黃子(唐附)
無名異(今附)菩薩石(新𥙷)婆娑石(今附)
綠礬(新𥙷)柳絮礬(新補)扁青(音𥚹)
三種海藥餘
車渠金線礬波斯礬
三十五種陳藏噐餘
金漿古鏡勞鐡神丹
鐵鏽布鍼銅盆釘棺下斧聲
枷上鐵釘黃銀石黃石脾
諸金水中石子石漆燒石
石藥研朱石搥暈石流黃石
白師子玄黃石石欄干玻瓈
石髄霹靂鍼大石鎮宅金石
化爲汞作末名真朱光色如雲母可析者良生符陵山谷採
無時(惡礠石畏鹹水陶隱居云按此化爲汞及名真朱者即是今朱砂也俗醫皆别取武都仇池雄黃夾雌黃者名)
(爲丹砂方家亦往往俱用此爲謬矣符陵是涪州接巴郡南今無復採者乃出武陵西川諸蠻夷中皆通属巴地故謂之)
(巴砂仙經亦用越砂即出廣州臨漳者此二處並好惟湏光明瑩徹爲佳如雲母片者謂雲母砂如樗蒲子紫石英形者)
(謂馬齒砂亦好如大小豆及大塊圓滑者謂豆砂細末碎者謂末砂此二種麁不入藥用但可畫用爾採砂皆鑿坎入數)
(丈許雖同出一郡縣亦有好惡地有水井勝火井也鍊餌之法備載仙方最爲長生之寳唐本注云丹砂大略二種有土)
(砂石砂其土砂復有塊砂末砂體並重而色黃黑不任畫用療瘡疥亦好但不入心腹之藥爾然可燒之出水銀乃多其)
(石砂便有十數種最上者光明砂云一顆别生一石龕内大者如雞卵小者如棗栗形似芙蓉破之如雲母光明照澈在)
(龕中石臺上生得此者帶之辟惡爲上其次或出石中或出水内形塊大者如拇指小者如杏人光明無雜名馬牙砂一)
(名無重砂入藥及畫俱善俗間亦少有之其有磨差新井别井水井火井芙蓉石末石堆豆末等砂形類頗相似入藥及)
(畫當擇去其雜土石便可用矣别有越砂大者如拳小者如雞鵝卵形雖大其雜土石不如細明净者經言未之名真朱)
(謬矣豈有一物而以全末爲殊名者也今注今出辰州錦州者藥用最良餘皆次焉陶云出西川非也蠻夷中或當有之)
(臣禹錫等謹按藥性論云丹砂君有大毒鎮心主尸疰抽風日華子云凉微毒潤心肺治瘡疥痂息肉服并塗用)
圖經曰(丹砂生符陵山谷今出辰州宜州階州而辰州者最勝謂之辰砂生深山石崖間土人採之穴地數十尺)
(始見其苗乃白石耳謂之朱砂牀砂生石上其塊大者如雞子小者如石榴子狀若芙蓉頭箭鏃連牀者紫黯若鐡色而)
(光明瑩澈碎之嶄巖作牆壁又似雲母片可析者真辰砂也無石者彌佳過此皆淘土石中得之非生於石牀者陶隱居)
(注謂出武陵西川諸蠻中今辰州乃武陵故地雖号辰砂而本州境所出殊少往往在蠻界中溪溆錦州得之此地蓋陶)
(所謂武陵西川者是也而後注謂出西川爲非是不曉武陵之西川耳宜砂絶有大塊者碎之亦作牆壁但罕有類物狀)
(而色亦深赤爲不及辰砂蓋出土石間非白石牀所生也然宜州近地春州融州皆有砂故其水盡赤每煙霧欎蒸之氣)
(亦赤黃色土人謂之朱砂氣尤能作瘴癘深爲人患也階砂又次都不堪入藥惟可畫色耳凡砂之絶好者爲光明砂其)
(次謂之顆塊其次謂之鹿蔌其下謂之末砂而醫方家惟用光明砂餘並不用採無時謹按鄭康成注周禮以丹砂石膽)
(雄黃礜石礠石爲五毒古人惟以攻創瘍而本經以丹砂爲無毒故人多鍊治服食鮮有不爲藥患者豈五毒之說勝乎)
(服餌者當以爲戒)
︻雷公云(凡使宜湏細認取諸般尚有百等不可一一論之有妙硫砂如拳許大或重一鎰有十四面面如鏡)
(若遇隂沉天雨即鏡面上有紅漿汁出有梅栢砂如梅子許大夜有光生照見一室有白庭砂如帝硃子許大面上有小)
(星現有神座砂又有金座砂玉坐砂不經丹竈服之而自延夀命次有白金砂澄水砂隂成砂辰錦砂芙蓉砂鏡面砂箭)
(鏃砂曹末砂土砂金星砂平面砂神末砂巳上不可一一細述也夫修事朱砂先於一静室內焚香齋沐然後取砂以香)
(水浴過了拭乾即碎搗之後向鉢中更研三伏時竟取一甆鍋子着研了砂於内用甘草紫背天葵五方草各剉之著砂)
(上下以東流水煮亦三伏時勿令水火關失時候滿去三件草又以東流水淘令淨乾㬠又研如粉用小甆瓶子盛又入)
(青芝草山鬚草半兩蓋之下十斤火煅從巳至子時方歇候冷再研似粉如要服則入熬蜜丸如細麻子許大空腹服一)
(丸如要入藥中用則依此法凡煅自然住火五兩硃砂用甘草二兩紫背天葵一鎰五方草自然汁一鎰若東流水取足)
外臺秘要(傷寒時氣温疫頭痛壯熱脉盛始得一二日者取真砂一兩以水一斗煑取一升頓服覆衣被取汗忌生血物)
又方(辟瘟疫取上等硃砂一兩細研以白蜜和丸如麻子大常以太歲日平旦一家大小勿食諸物面向東立各吞)
(三七丸永無疫疾勿令近齒)
又方(瘠心腹宿癥及卒得癥取硃砂細研搜飯令殊勻以雄雞一隻先餓二日後以硃飯飼之著雞於板上收取糞)
(曝燥爲末温清酒服方寸匙至五錢日三服若病困者晝夜可六服一雞少更飼一雞取足服之俟愈即止)
斗門方(治小皃未滿月驚着似中風欲死者用硃砂以新汲水濃磨汁塗五心上立差最有神驗)
十全慱救(療子死腹中不出用硃砂一兩以水煑數沸末之然後取酒服之立出)
姚和衆(小兒初生六日温腸胃壯血氣方鍊成硃砂如大豆許細研以蜜一棗大熟調以綿揾取令小兒吮之一)
(日令盡)
太上八帝玄變經(三皇真人煉丹方丹砂一斤色發明者研末重絹篩之令靡靡以醇酒不見水者沃)
(丹撓之令如葑泥狀盛以銅盤中置高閣上勿令婦人見曝之身自起居數撓燥復沃之當令如泥若隂雨疾風復藏之)
(無人處天晏出曝之盡酒三斗而成能長曝之三百日當紫色握之不汚手如著手未乾可丸欲服時沐浴蘭香齋戒七)
(日勿令婦人近藥過傍丸如麻子大常以平旦向日吞三丸服之一月三蟲出服之五六月腹内諸病皆差服之一年眉)
(髮更黑歲加一丸服之二年神人至)
張潞云(烏髭鬢大效方以小雌雞一對别處各養餵不得令食蟲并雜物只與烏油麻一件并與水喫使雞長大)
(放卵時專覷取出先放者卵收取及别處更放卵絶却收先放者卵細研好硃砂一兩擊破卵巔些些作竅入砂於卵内)
(安置用紙粘損處數重候乾用後放者卵一齊令雞抱候雞子出為度其藥在卵内自然結實打破取出爛研如粉用蒸)
(餅丸如菉豆大不計時候酒下五七丸不惟變白亦愈疾矣)
青霞子(丹砂自然不死若以氣衰血散體竭骨枯入石之功稍能添益若欲長生久視保命安神湏餌丹砂且八)
(石見火悉成灰燼丹砂伏火化爲黃銀能重能輕能神能靈能黑能白能暗能明一斛人擎力難昇舉萬斤遇火輕速上)
(騰鬼神尋求莫知所在)
太清服鍊靈砂法(丹砂外包八石内含金精先禀氣於甲受氣於丙出胎見壬結魄成庚增光歸戊隂)
(陽升降各本其原且如&KR1133;石五金俱受五隂神之氣結亦分爲五類之形形質頑嚚志性沉滯)
寳藏論(硃砂若草伏住火胎包在韛成汁可點銀爲金次點銅爲銀)
别說云(謹按金商州亦見出一種作土氣色微黃陜西河東河北京東京西等路並入藥及畫家亦用長安蜀中)
(研以代水銀朱作漆噐又信州近年出一種極有大者光芒牆壁略類宜州所産然皆有砒氣破之多作生砒色入藥用)
(見火恐殺人今浙中市肆所貨往往多是用者宜審詳之)
(晟近得武林陳承編次本草圖經本參對陳於圖經外又以别說附著於後其言皆可稽㩀不妄因增入之)
衍義曰(丹砂今人謂之朱砂辰州朱砂多出蠻峒錦州界狤獠峒老鴉井其井深廣數十丈先聚薪于井滿則縱)
損少氣止痢久服輕身延年悅澤不老耐寒暑志高神仙一
名雲珠色多赤一名雲華五色具一名雲英色多青一名雲
液色多白一名雲砂色青黃一名磷石色正白生太山山谷
齊廬山及琅邪北定山石間二月採(澤瀉爲之使畏鮀甲及流水陶隱居云按仙經)
(雲母乃有八種向日視之色青白多黑者名雲母色黃白多青名雲英色青黃多赤名雲珠如冰露乍黃乍白名雲砂黃)
(白皛皛名雲液皎然純白明澈名磷石此六種並好服而各有時月其黯黯純黑有文班班如鐡者名雲膽色雜黑)
(而強肥者名地涿此二種並不可服鍊之有法惟宜精細不爾入腹大害人今虚勞家丸散用之並只擣篩硃爲末允琅)
(邪在彭城東北青州亦有今江東惟用廬山者爲勝以砂土養之歲月生長今鍊之用礬石則柔爛亦便是相畏之效百)
(草上露乃勝東流水亦用五月茅屋溜水臣禹錫等謹按藥性論云雲母粉君惡徐長卿忌羊血粉有六等白色者上有)
(小毒主下痢腸癖補腎冷楊損之云青赤白黃紫者並堪服餌惟黑者不任用害人日華子云凡有數種通透輕薄者爲)
(上也)
圖經曰(雲母生泰山山谷齊廬山及琅邪北定山石間今兗州雲夢山及江州濠州杭越間亦有之生土石間作)
(片成層可折明滑光白者爲上江南生者多青黑色不堪入藥二月採其片絶有大而瑩潔者今人或以飾澄籠亦古屏)
(扇之遺事也謹按方書用雲母皆以白澤者爲貴惟中山衛叔卿單服法雲母五色具者蓋本經所謂一名雲華者是一)
(物中而種類有别耳葛洪抱朴子内篇云雲母有五種而人不能别也當舉以向日看其色詳占視之乃可知正爾於隂)
(地視之不見其雜色也五色並具面多青者名雲英宜以春服之五色並具而多赤者名雲珠宜以夏服之五色並具而)
(多白者名雲液宜以秋服之五色並具而多黑者名雲母宜以冬服之但有青黃二色者名雲砂宜以季夏服之皛皛純)
(白者名磷石四時可服也然則醫方所用正白者乃磷石一種耳古之服五雲之法甚多陶隱居所撰太淸諸石藥變化)
(方言之備矣今道書中有之然修鍊節度恐非文字可詳誠不可輕餌也又西南天竺等國出一種石謂之火齊亦雲母)
(之類也色如紫金離析之如蟬翼積之乃如紗縠重沓又云瑠璃類也亦堪入藥)
︻雷公云(凡使色黃黑者厚而頑赤色者經婦人手把者並不中用湏要光瑩如冰色者爲上凡修事一斤先)
(用小地膽草紫背天葵生甘草地黃汁各一鎰乾者細剉濕者取汁了於甆堝中安雲母并諸藥了下天池水三鎰著火)
(煑七日夜水火勿令失度其雲母自然成碧玉漿在鍋底却以天池水猛投其中將物攪之浮如蝸涎者即去之如此三)
(度淘淨了取沉香一兩擣作末以天池水煎沉香湯三升已來分爲三度再淘雲母漿了日中曬任用之)
聖惠方(治火瘡敗壊用雲母粉同生羊髄和如泥塗之)
千金方(治風疹遍身百計治不差者煅雲母粉以清水調服之看人大小以意酌量與之多少服)
千金翼(治熱風汗出心問水和雲母服之不過再服立差)
又方(治帶下温水和服三方寸匕立見神效差)
又方(治赤白痢積年不差飲調服方寸匕兩服立見神效)
又方(治金瘡并一切惡瘡用雲母粉傅之絶妙)
又方(治淋疾温水和服三錢匕)
經效方(青城山丈人觀主康道豐傳治百病煅製雲母粉法雲母一斤折開揉碎入一大瓶内築實上澆水銀一)
(兩封固以十斤頂火煅通赤取出却拌香䓗紫引翹草二件合擣如泥後以夾絹袋盛於大水盆内摇取粉餘滓未盡再)
(添草藥重擣如前法取粉沉水乾以小木盤一面於灰上印一淺坑鋪紙傾粉在内直候乾移入火焙焙之取出細研以)
(麫糊丸如梧桐子大遇有病者服之無不效知成都府辛諫議曾患大風衆醫不效過此道士進得此方服之有神驗)
食醫心鏡(治小兒赤白痢及水痢雲母粉半大兩研作粉煮白粥調空腹食之)
(其精潤藏府滓穢當完出也又爲粉服之者即使人淋壅屑如麻豆其義殊深臣禹錫等謹按抱朴子云玉屑服之與水)
(餌之俱令人不死所以不及金者令人數數發熱似寒食散狀也若服玉屑者宜十日輙一服雄黃丹砂各一刀圭散髮)
(洗沐寒水迎風而行則不發熱也日華子云玉潤心肺明目滋毛髮助聲喉)
圖經曰(玉按本經玉泉生藍田山谷玉屑生藍田陶隱居注云好玉出藍田及南陽徐善亭部界中日南盧容水)
(中外國于闐疎勒諸處皆善今藍田南陽日南不聞有玉禮噐及乘輿服御多是于闐國玉晉金州防禦判官平居誨天)
(福中爲鴻臚卿張鄴本二名上一字紀太祖廟諱上字使于闐判官回作行程記載其國採玉之地云玉河在于闐城外)
(其源出崑山西流一千三百里至于闐界牛頭山乃䟽爲三河一曰白玉河在城東三十里二曰綠玉河在城西二十里)
(三曰烏玉河在綠玉河西七里其源雖一而其玉隨地而變故其色不同每歲五六月大水暴漲則玉随流而至玉之多)
(寡由水之大小七八月水退乃可取彼人謂之撈玉其國之法官未採玉禁人輙至河濱者故其國中噐用服飾往往用)
(玉今中國所有多自彼来耳陶隱居云玉泉是玉之精華白者質色明激可消之爲水故名玉泉世人無復的識者惟通)
(呼爲玉爾玉屑是以玉爲屑非應别是一物仙經服瑴玉有擣如米粒乃以苦酒輩消令如泥亦有合爲漿者蘇恭云玉)
(泉者玉之泉液也以仙室池中者爲上其以法化爲玉漿者功劣於自然泉液也餌玉當以消作水者爲佳又屑如麻豆)
(服之取其精潤藏府滓穢當完出若爲粉服之即使人淋壅周禮玉府王齊則供食玉鄭康成注云玉是陽精之純者食)
(之以禦水氣王齊當食玉霄正義云玉屑研之乃可食然則玉泉今固無有玉屑醫方亦稀用祥符中元帝嘗令工人碎)
(玉如米豆粒制作皆如陶蘇之說然亦不聞以供膳餌其云研之乃食如此恐非益人識不可輕服也方書中面膏有用)
(玉屑者此恐是研粉之乃可用既非服餌用之亦不害也書傳載玉之色曰赤如雞冠黃如蒸栗白如截肪黑如純漆謂)
(之玉符而青玉獨無說焉又其質温潤而澤其聲淸越以長所以爲貴也今五色玉清白者常有黑者時有黃赤者絶無)
(雖禮之六噐亦不能得其真今儀州出一種石如蒸栗色彼人謂之栗玉或云亦黃玉之類但少潤澤又聲不清越爲不)
(及耳然服玉食玉惟貴純白它色亦不取焉)
海藥(云按異物志云出崑崙又淮南子云出鍾山又云藍田出美玉燕口出璧玉味鹹寒無毒主消渴滋養五藏止)
(煩躁宜共金銀麥門冬等同煎服之甚有所益仙經云服玉如玉化水法在淮南三十六水法中載又别寶經云凡石韞)
(玉但夜將石映燈看之内有紅光明如初出日便知有玉楚記卞和三獻玉不鑒所以遭刖足後有辨者映燈驗之方知)
(玉在石内乃爲玉璽價可重連城也)
李預(每羡古人飡玉之法乃採訪藍田躬往掘得若環璧雜噐形者大小百餘枚稍麄黑皆光潤可玩預乃搥七十)
(枚成屑日食之經年云有效驗而世事寢息並不禁節又加之以好酒損志及疾篤謂妻子曰服玉當屏居山林排棄嗜)
(慾或當有大神力而吾酒色不絶自致於死非藥之過也尸體必當有異於人勿使速殯令後人知飡服之驗時七月中)
(旬長安毒熱預停尸四宿而體色不變其妻常氏以玉珠二枚含之口閉因嘱其口都無穢氣)
寶藏論(玉玄真者餌之其命無極令人舉身輕飛不但地仙而巳然其道遲成服一二百斤乃可知也玉可以烏)
(米酒及地榆酒化之爲水亦可以慈漿水消之爲粘亦可餌以爲丸可燒爲粉服一年已上入水中不濡)
王莽(遺孔休玉休不受莽曰君面有疵美玉可以滅瘢休猶不受莽曰君嫌其價遂搥碎進休休方受之)
青霞子(玉屑一升地榆草一升稻米一升三物取白露二升置銅噐中煑米熟絞取汁玉屑化爲水名曰玉液以)
(藥内柸中美醴所謂神仙玉葉也)
天寶遺事(唐貴妃含玉嚥津以解肺渴)
葉天師枕中記(玉屑味甘和無毒屑如麻豆久服輕身長夀惡鹿角)
馬鳴先生金丹訣(玉屑常服令人精神不亂)
丹房鏡源(玉末養丹砂)
服延年益夀好顔色不老令人有子不鍊服之令人淋一名
公乳一名蘆石一名夏石生少室山谷及太山採無時(蛇牀爲之)
(使惡牡丹玄石牡蒙畏紫石英蘘草陶隱居云第一出始興而江陵及東境名山石洞亦皆有惟通中輕薄如鵝翎管碎)
(之如瓜甲中無鴈齒光明者爲善長挺乃有一二尺者色黃以若酒洗刷則白仙經用之少而俗方所重亦甚貴唐本注)
(云鍾乳第一始興其次廣連澧朗郴等州者雖厚而光潤可愛餌之並佳今峽州青溪房州三洞出者亞於始興自餘非)
(其土地不可輕服多發淋渴止可擣篩白練裹之合諸藥草浸酒服之陶云鍾乳一二尺者謬說今按别本注云凡乳生)
(於深洞幽穴皆龍蛇潜伏或龍蛇毒氣或洞口隂陽不勻或通風氣鴈齒澀或黃或赤乳無潤澤或其煎鍊火色不調一)
(煎巳後不易水則生火毒即令服人發淋又乳有三種有石乳竹乳茅山之乳石乳者以其山洞純石以石津相滋隂陽)
(交備蟬翼文成謂爲石乳竹乳者以其山洞徧生小竹以竹津相滋乳如竹狀謂爲竹乳茅山之乳者山有土石相雜徧)
(生茅草以茅津相滋爲乳乳色稍黑而滑潤石乳性温竹乳性平茅山之乳微寒一種之中有上中下色餘處亦有不可)
(輕信凡乳光澤爲好也臣禹錫等謹按吴氏云鍾乳一名虚中神農辛桐君黃帝醫和甘扁鵲甘無毒生山谷隂處岸下)
(溜汁成如乳汁黃白色空中相通二月三月採隂乾藥性論云鍾乳亦名黃石砂有大毒主泄精寒嗽壯元氣建益陽事)
(能通聲忌羊血蕭炳云如蟬翅者上瓜甲者次鵝管者下明白薄者可服日華子云𥙷五勞七傷通亮者爲上更有蟬翼)
(乳功亦同前凡將合鎮駐藥湏是一氣研七周時點末臂上便入肉不見爲度慮人歇即將鈴繫於槌柄上研常鳴爲驗)
圖經曰(石鍾乳生少室山谷及泰山今道州江華縣及連英韶階峽州山中皆有之生嵓穴隂處溜山液而成空)
(中相通長者六七寸如鵝翎管狀碎之如瓜甲中無鴈齒光明者善色白微紅採無時舊說乳有三種有石鍾乳者其山)
(純石以石津相滋狀如蟬翼爲石乳石乳性温有竹乳者其山多生篁竹以竹津相滋乳如竹狀謂之竹乳竹乳性平有)
(茅山之乳者其山上石相雜徧生茅草以茅津相滋乳色稍黑而滑潤謂之茅山之乳茅山之乳性微寒凡此三種尤難)
(識别而唐李𥙷闕鍊鍾乳法云取韶州鍾乳無問厚薄但令顔色明淨光澤者即堪入鍊惟黃赤二色不任用柳宗元與)
(崔連州論鍾乳書云取其色之美而巳不必惟土之信是此藥所重惟明白者不必盡如上所說數種也今醫家但以鵝)
(管中空者爲最又本經中品載殷孽云鍾乳根也生趙國山谷又生梁山及南海又云孔公孽殷孽根也生梁山山谷又)
(云石花石牀並與殷孽同陶隱居云凡鍾乳之類有三種同一體從石室上汁溜積久盤結者爲鍾乳牀即此孔公孽也)
(其以次小巃嵸者爲殷孽今人呼爲孔公孽殷孽復溜輕好者爲鍾乳雖同一類而療體爲異蘇恭云二孽在上牀花在)
(下陶謂孔公孽爲乳牀非也又有石腦云亦鍾乳之類凡此五種今醫家稀復用之但用鍾乳耳又觀二孽所出州郡不)
(同陶云三種同根而所出各處當是随其土地爲勝既云是鍾乳同生則有孽處皆當有乳今並不聞有之豈用之既寡)
(則採者亦稀乎抑時人不知孽中有乳故不盡採乎不能盡究也下品又有土隂孽經云生高山崖上之隂色白如脂陶)
(隱居以爲鍾乳孔公孽之類蘇恭云即土乳也出渭州生平地土窟中土人云服之亦同鍾乳而不發熱又云是土之脂)
(液狀如殷孽故名之今亦不見用者)
︻雷公云(凡使勿用頭麄厚并尾大者爲孔公石不用色黑及經大火驚過并久在地上收者曾經藥物制者)
(並不得用湏要鮮明薄而有光潤者似鵝翎筒子爲上有長五六寸者凡修事法以五香水煮過一㐲時然後漉出又别)
(用甘草紫貝天葵汁漬再煮一伏時凡八兩鍾乳用沉香零陵藿香甘松白茅等各一兩以水先煮過一度了第二度方)
(用甘草等二味各二兩再煮了漉出拭乾緩火焙之然後入臼杵如粉篩過却入鉢中令有力少壯者三兩人不住研三)
(日夜勿歇然後用水飛澄了以絹籠之於日中晒令乾又入鉢中研二萬遍後以甆合子收貯用之)
傷寒類要(治舌癉渴而數飲用鍾乳石主之)
柳宗元(與崔連州書論石鍾乳直産於石石之精麄疎密尋尺特異而穴之上下土之薄厚石之高下不可知則)
(其依而産者固不一性然由其精密而出者則油然而清洞然而輝其竅滑以夷其肌廉以微食之使人榮華温柔其風)
(宣流生胃通腸夀考康寧其麄疎而下者則奔笑結澀乍大乍小色如枯骨或類死灰淹顇不發叢齒積類重濁頑璞食)
(之使人偃塞壅欎泄火生風戟侯痒肺幽關不聦心煩喜怒肝舉氣剛不能平和故君子慎取其色之美而不必唯土之)
(信以求其至精凡爲此也)
太清石壁記(鍊鍾乳法太清經云取好細末置金銀甌器中瓦一片密蓋甌上勿令泄氣密之自然化作水)
丹房鏡源(乳石可爲冰匱)
青霞子(補髄添精)
衍義曰(石鍾乳蕭炳云如蟬翼爪甲者爲上如鵝管者下經既言乳今復不取乳此何義也蓋乳取性下不用如)
(鴈齒者謂如烏頭附子不用尖角之義同但明白光潤輕鬆色如鍊消石者佳服鍊别有法)
礬石味酸寒無毒主寒熱洩痢白沃隂蝕惡瘡目痛堅骨齒
除固熱在骨髄去鼻中息肉鍊餌服之輕身不老增年𡵨伯
云久服傷人骨能使鐵爲銅一名羽(泥結切)一名羽澤生河
西山谷及隴西武都石門採無時(甘草爲之使惡壮蠣陶隱居云今出益州北部西川)
(從河西来色青白生者名馬齒礬巳鍊成絶白蜀人又以當消石名白礬其黃黑者名難屎礬不入藥惟堪鍍作以合熟)
(銅投苦酒中塗鐡皆作銅色外雖銅色内質不變仙經單餌之丹方亦用俗中合藥皆先火熬令沸燥以療齒痛多即壞)
(齒是傷骨之證而云堅骨齒誠爲疑也唐本注云礬石有五種青礬白礬黃礬黑礬絳礬然白礬多入藥用青黑二礬療)
(疳及諸瘡黃礬亦療瘡生肉兼染皮用之其絳礬本来綠色新出窟未見風者正如瑠璃陶及今人謂之石膽燒之赤色)
(故名絳礬矣出瓜州今注陶云蜀人用白礬當消石誤也臣禹錫等謹按藥性論云礬石使一名理石畏麻黃有小毒能)
(治鼠漏瘰&KR0659;療鼻衂治齆鼻生含燕津治急喉痺日華子云白礬性凉除風去勞消痰止渴暖水藏治中風失音疥癬和)
(桃人葱湯浴可出汗也)
圖經曰(礬石生河西山谷及隴西武都石門今白礬則晉州慈州無爲軍綠礬則隰州温泉縣池州銅陵縣並煎)
(礬處出焉初生皆石也採得碎之煎鍊乃成礬凡有五種其色各異謂白礬綠礬黃礬黑礬絳礬也白礬則入藥及染人)
(所用者綠礬亦入咽喉口齒藥及染色黃礬丹竈家所須時亦入藥黑礬惟出西戎亦謂之皂礬染鬚鬢藥或用之絳礬)
(本来綠色亦謂之石膽燒之赤色故有絳名今亦稀見又有礬精礬蝴蝶皆鍊白礬時候其極沸盤心有濺溢者如物飛)
(出以鐵匕接之作蟲形者礬蝴蝶也但成塊光瑩如水晶者礬精也此二種入藥力緊於常礬也又有一種柳絮礬亦出)
(礬處有之煎鍊而成輕虚如綿絮故以名之今醫家用治痰壅及心肺煩熱甚佳劉禹錫傳信方治氣痢巴石丸取白礬)
(一大斤以炭火淨地燒令汁盡則其色如雪謂之巴石取一大兩細研治以熟猪肝作丸空腹飲下丸數随氣力加减水)
(牛肝更佳如素食人餅丸之亦通或云白礬中青黑者名巴石又治蛇交蠍螫燒刀子頭令赤以白礬置刀上看成汁)
(便熱滴咬處立差此極神驗得力者數十人正元十三年有兩僧流向南到鄧州俱爲蛇齒令用此法救之傅藥了便瘥)
(更無他苦又崔氏方治甲疽或因割甲傷肌或因甲長侵肉遂成瘡腫痛復緣窄靴研損四邊腫焮黃水出浸淫相染五)
(指俱爛漸漸引上脚趺泡漿四邊起如火燒瘡日夜倍增醫方所不能療者綠礬石五兩形色似朴消而綠色取此一物)
(置於鐵板上聚炭封之囊袋吹令火熾其礬即沸流出色赤如融金汁者是真也看沸走汁盡去火待冷取出按爲末色)
(似黃丹收之先以塩湯洗瘡拭乾用散傅瘡上惟多爲佳著藥訖以軟帛緩裹當日即汁斷瘡乾若患痛急即塗少酥令)
(潤每日一遍塩湯洗濯有膿處常洗使淨其痂乾處不湏近每洗訖傅藥如初但急痛即塗酥五日即覺上痂漸剥起亦)
(依前洗傅藥十日即瘡漸漸剥盡痂落軟處或更生白膿泡即擦破傅藥自然緫差刑部張侍郎親嬰此病卧經六十日)
(困頓不復可言京衆醫並經造問皆随意處方無效驗惟此法得效如神故錄之以貽好事者又有皂筴礬亦入藥或云)
(即綠礬也傳信方治喉痺用之取皂筴礬入好米醋或常用釅醋亦通二物同研嚥之立差如苦喉中徧一傍痛即側卧)
(就痛處含之勿嚥云此法出於李謩甚竒黃礬入藥見在元亮海上方滅瘢膏以黃礬石燒令汁出胡分炒令黃各八分)
(惟湏細研以臘月猪脂和更研如泥先取生布揩令痛即用藥塗五度又取鷹糞白鷰窠中草燒作灰等分和人乳塗之)
(其瘢自滅肉平如故)
︻雷公云(凡使湏以甆瓶盛於火中煅令内外通赤用鉗揭起蓋旋安石蜂窠於赤瓶子中燒蜂窠盡爲度將)
(鉗夾出放冷敲碎入鉢中研如粉後於屋下掘一坑可深五寸却以紙裹留坑中一宿取出再研每修事十兩用石蜂窠)
(六兩盡爲度又云凡使要光明如水精酸鹹澁味全者研如粉於甆瓶中盛其瓶盛得三升巳来以六一泥泥於火畔炙)
(之令乾置研了白礬於瓶内用五方草紫背天葵二味自然汁各一鎰旋旋添白礬於中下火逼令藥汁乾用蓋子并瓶)
(口更以泥泥上下用火一百斤煅從巳至未去火取白礬瓶出放冷敲破取白礬若經大火一煅色如銀自然伏火珠絫)
(不失搗細研如輕粉方用之)
聖惠方(治小兒臍中汁出不止并赤腫用礬燒灰細研傅之)
外臺秘要(療&KR0909;中多痰瘀癖頭痛不欲食礬石一兩以水二升煮取一升内蜜半合頓服湏臾未吐當飲少熱湯)
又方(主目翳及胬肉用礬石最白者内一黍米大於翳上及努肉上即令淚出綿拭之令惡汁盡其疾日日減翳自)
(消薄便差礬石湏真白好者方可使用)
千金方(治小兒舌上瘡飲乳不得以白礬和雞子置醋中塗兒足底二七即愈)
又方(治鼻中息肉澆礬石末猪脂和綿裹塞鼻中數日息肉自随其藥出)
又方(治齒斷間津液血出不止以礬石一兩燒水三升煮取一升先拭齒乃含之)
千金翼(治隂痒脫方燒礬石一味研爲末每日空心酒調方寸匕服日三)
又方(治脚氣衝心白礬三兩以水一斗五升煎三五沸浸洗脚良)
肘後方(救卒死而壯熱者礬石半斤水一斗半煮消以浸脚及踝即得甦也)
又方(目中風種赤眼方礬石二錢熬和棗丸如彈丸以摩上下食頃止日三度)
又方(足大指角忽爲甲所入肉便刺作瘡不可著履靴用礬石一物燒汁盡取末著瘡中食惡肉生好肉細細割去)
(甲角旬日即差此方神效)
又方(療猘犬咬人摻礬石末内瘡中裹之止痛其瘡速愈)
又方(療耳卒腫出膿水方礬石燒末以筆管吹耳内日三四度或以綿裹塞耳中立差)
又方(療人隂生瘡膿出作&KR0875;取高昌白礬麻仁等分斫作末用猪脂相和成膏槐白皮作湯洗瘡拭令乾即塗膏然)
(後以楸葉貼其上不過三度差)
又方(患歴齒積久碎壊欲盡常以綿裹礬石含嚼之吐汁也)
經驗方(治大小便不通用白礬細研末令患人仰卧置礬末於臍中滿以新汲水滴之候患人覺冷透腹内即自)
(然通如爲曾灸無臍孔即於元灸盤上用紙作鐶子籠灸盤高一指半巳来著礬末在内仍依前法用水滴之)
孫真人食忌(主蝎螫以礬石一兩醋半升煎之投礬末於醋中浸螫處)
王氏博濟(治驢涎馬汗毒所傷神效白礬飛過黃丹炒令紫色各等分相衮合調貼患處)
靈苑(治折傷先用止痛湯法搗白礬爲未每用一匙匕沸湯一椀衝了以手帕蘸乘熱熨傷處少時痛止然後排整)
(筋骨貼藥)
孫用和(治懸癰垂長咽中妨悶白礬一兩燒灰塩花一兩右二味細研爲散以筯頭點藥在上差)
子母秘錄(治小兒風疹不止白礬十二分煖熱酒投化用馬尾揾酒塗之)
姚和衆(治小兒目睛上白膜白礬一分以水四合熟銅器中煎取半合下少白蜜調之以緜濾過每日三度點一)
(芥子大)
又方(初生小兒産下有皮膜如榴中膜裹舌或遍舌根可以指甲刺破令血出燒礬入細研傅之半菉豆許若不摘)
(去兒必瘂)
御藥院(治脚膝風濕虚汗少力多疼痛及隂汗燒礬作灰細研末一匙頭沸湯投之淋洗痛處)
丹房鏡源(紫礬石可製汞)
異苑(魏武北征踰頓升嶺眺瞩見山崗不生百草王璨曰是古塚此人在世服礬石而石生熱蒸出外故卉木燋滅)
(即令發看果得大墓内有礬石滿瑩)
太平廣記(壁鏡毒人必死用白礬治之)
簡要濟衆(治牙齒腫痛白礬一兩燒灰大露蜂房一兩微炙爲散每用二錢水一中盞煎十餘沸熱煠牙令吐之)
衍義曰(礬石今坊州礬務以其火燒過石取以煎礬色惟白不逮晉州者皆不可多服損心肺却水故也水化書)
(紙上纔乾水不能濡故知其性却水治涎藥多湏者用此意爾火枯爲粉貼嵌甲牙縫中血出如&KR1518;者貼之亦愈)
(一種物其色理與朴消大同小異朏朏如握塩雪不冰強燒之紫青煙起仍成灰不停沸如朴消云是真消石也此又云)
(一名芒消今芒消乃是鍊朴消作之與後皇甫說同並未得覈研其驗湏試效當更證記爾化消石法在三十六水方中)
(隴西蜀秦州在長安西羌中今宕昌以此諸山有鹹土處皆有之唐本注云此即芒消是也朴消一名消石朴今鍊麄惡)
(朴消淋取汁煎鍊作芒消即是消石本經一名芒消後人更出芒消條謬矣今注此即地霜也所在山澤冬月地上有霜)
(掃取以水淋汁後乃煎鍊而成蓋以能消化諸石故名消石非與朴消芒消同類而有消名也一名芒消者以其切煎鍊)
(時有細芒而狀若消故有芒消之號與後條芒消全别舊經陶注引證多端蓋不的識之故也今不取焉臣禹錫等謹按)
(蜀本云大黃爲使按今消石是鍊朴消或地霜爲之狀如釵脚好者長五分巳来能化七十二種石爲水故名消石吳氏)
(云消石神農苦扁鵲甘藥性論云消石君惡曾青畏粥味鹹有小毒主項下瘰&KR0659;瀉得根出破血一名芒消燒之即成消)
(石矣主破積散堅結一作苦消甚治腹脤其消石芒消多川原人製作問之詳其理日華子云消石畏杏人竹葉含之治)
(喉閉真者火上伏法用柳枝湯煎三周時如湯减少即入熱者伏火即止也)
圖經(文具朴消條下)
︻雷公云(凡使先研如粉以甆瓶子於五斤火中煅令通赤用鵝腸菜栢子仁和作一處分丸如小帝珠子許)
(待瓶子赤時投消石於瓶子内其消石自然伏火每四兩消石用難腸菜栢子人共十五箇帝珠子盡爲度)
聖惠方(治眼赤痛用消石研令極細每夜臨卧以銅筯取如黍米大點目&KR1475;頭至明旦以塩漿水洗之)
外臺秘要(療惡寒嗇嗇似欲發背或巳生瘡腫[病-丙+(穩-禾)]疹起方消石三兩以暖水一升和令消待冷取故青布揲三)
(重可似赤處方圓濕布搨之熱即换頻易立差)
靈苑方(治五種淋疾勞淋血淋熱淋氣淋石淋及小便不通至甚者透格散用消石一兩不夾泥土雪白者生研)
(爲細末每服二錢諸淋各依湯使如後勞淋勞倦虚損小便不出小腹急痛葵子末煎湯下通後便湏服𥙷虛丸散血淋)
(小便不出時下血疼痛滿急熱淋小便熱赤色淋瀝不快臍下急痛並用冷水調下氣淋小腹滿急尿後常有餘瀝木通)
(煎湯下石淋莖内痛尿不能出内引小腹膨脹急痛尿下砂石令人悶絶將藥末先入銚子内隔紙炒至紙燋爲度再研)
(令細用温水調下小便不通小麥湯下卒患諸淋並只以冷水調下並空心先調使藥消散如水即服之更以湯使送下)
(服諸藥未效者服此立愈)
陳藏器拾遺序(頭疼欲死鼻内吹消末愈)
兵部手集(服丹石人有熱瘡疼不可忍方用紙環圍腫處中心填消石令滿匙抄水淋之覺甚不熱疼即止)
於朴消(石韋爲之使惡麥句薑陶隱居云按神農本經無芒消只有消石名芒消爾後名醫别載此說其療與消)
(石正同疑此即是消石舊出寧州黃白粒大味極辛苦頃来寧州道斷都絶今醫家多用煑鍊作者色全白粒細而味不)
(甚烈此云生於朴消則作者亦好又皇甫士安解散消石大凡說云無朴消可用消石生山之隂塩之膽也取石脾與消)
(石以水煮之一斛得三斗正白如雪以水投中即消故名消石其味苦無毒主消渴熱中止煩滿三月採於赤山朴消者)
(亦生山之隂有塩鹹苦之水則朴消生於其陽其味苦無毒其色黃白主療熱腸中飽脹養胃消糓去邪氣亦得水而消)
(其療與消石小異按如此說是取芒消合煮更成爲真消石但不知石脾復是何物夲草乃有石脾石肺人無識者皇甫)
(既是安定人又明醫藥或當詳煉之以朴消作芒消者但以煖湯淋朴消取汁清澄煮之减半出著木盆中經宿即成狀)
(如白石英皆六道也作之忌雜人臨視今益州人復煉礬石作消石絶柔白而味猶是礬石爾孔氏解散方又云熬煉消)
(石令沸定汁盡如此消石猶是有汁也今仙家湏之能化佗石乃用於理第一唐本注云晉宋古方多用消石少用芒消)
(近代諸醫但用芒消尠言消石豈古人昧於芒消也夲經云生於朴消朴消一名消石朴消石一名芒消理既明白不合)
(重出之今法此即出於朴消以煖水淋朴消取汁鍊之令减半投於盆中經宿乃有細芒生故謂之芒消也又有英消者)
(其狀若白石英作四五稜白色瑩澈可愛主療與芒消頗同亦出於朴消其煎煉自别有法亦呼爲馬牙消唐注以此爲)
(消石同類深爲謬矣臣禹錫等謹按蜀本又一說人若常鍊石而服者至殁塜中生懸石名芒消冷如雪能殺火毒與此)
(不同舊注說朴消消石芒消等互有得失乃云不合重有芒消條也夫朴消一名消石朴即鍊朴消成消石明矣故有消)
(石條焉又消石一名芒消即明芒消亦是鍊朴消而成也凡藥雖爲一體蓋同出而異名修鍊之法既殊主治之功遂别)
(矣藥性論云芒消使味鹹有小毒能通女子月閉癥瘕下瘰&KR0659;黃疸病主堕胎患漆瘡汁傅之主時疾壅熱能散惡血陳)
(藏器云石脾芒消消石並出於洒戎鹵地鹹水結成所主亦以類相次)
圖經云(文具朴消條下)
︻雷公云(凡使先以水飛過用五重紙滴過去脚於鐺中乾之方入乳鉢研如粉任用芒消是朴消中煉出形)
(似麥芒者號曰芒消)
聖惠方(治伐指用芒消煎湯淋漬之)
千金方(療漆瘡方用湯漬芒消令濃塗之令乾即易之)
梅師方(治火丹毒水調芒消塗之)
又方(治一切疹以水煮芒消塗之)
又方(治傷寒發豌豆瘡未成膿研芒消用猪膽相和塗瘡上立效)
子母秘錄(小兒赤遊行於體上下至心即死以芒消内湯中取濃汁以拭丹上)
百一方(療關隔大小便不通脹滿欲死兩三日則殺人芒消三兩紙裹三四重炭火燒之令内一升湯中盡服當)
(先飲湯一升巳吐出乃服之)
孫真人食忌(主眼有醫取芒消一大兩置銅器中急火上鍊之放冷後以生絹細羅點眼角中每夜欲卧時)
(一度點妙)
丹房鏡源(芒消伏雌黃)
衍義曰(芒消經云生於朴消乃是朴消以水淋汁澄清再經熬鍊减半傾木盆中經宿遂結芒有廉稜者故其性)
(和緩古今多用以治傷寒)
(之唐本注云此物有二種有縦理縵理用之無别白軟者朴消苗也虚軟少力鍊爲消石所得不多以當消石功力大劣)
(也今注今出益州彼人採之以水淋取汁煎鍊而成朴消也一名消石朴者消即是本體之名石者乃堅白之號朴者即)
(未化之義也以其芒消英消皆從此出故爲消石朴也其英消即今俗間謂之馬牙消者是也臣禹錫等謹按藥性論云)
(朴消君味苦鹹有小毒能治腹脹大小便不通女子月候不通日華子云主通泄五藏百病及瘡結治天行熱疾消腫毒)
(及頭痛排膿潤毛髮凡入飲藥先安於盞内攪熱藥澆服)
圖經曰(朴消生益州山谷有鹹水之陽消石生益州山谷及武都隴西西羌芒消生於朴消今南北皆有之而以)
(西川者爲佳舊說三物同種初採得其苗以水淋取汁煎鍊而成乃朴消也一名消石朴以消石出於其中又鍊朴消或)
(地霜而成堅白如石者乃消石也一名芒消又取朴消以煖水淋汁鍊之减半投於盆中經宿而有細芒生乃芒消也雖)
(一體異名而修鍊之法既珠則主治之功别矣然本經各載沂出疑是二種而今醫方家所用亦不復能䆒其所来但以)
(末鍊成塊微青色者爲朴消鍊成盆中上有芒者爲芒消亦謂之盆消其芒消底澄凝者爲消石朴消力緊芒消次之消)
(石更緩未知孰爲真者又按蘇恭謂晉宋古方多用消石少用芒消近代諸醫但用芒消尠言消石是不然也張仲景傷)
(寒方承氣湯䧟&KR0909;丸之類皆用芒消葛洪肘後方傷寒時氣温病亦多用芒消惟治食鱠&KR0909;膈中不化方用朴消云無朴)
(消者以芒消代皆可用也是晉宋以前通用朴消芒消矣又胡洽方十棗湯用芒消大五飲丸用消石亦云無消石用芒)
(消是梁隋間通用芒消消石矣以此言之朴消消石爲精芒消爲麄故陶隠居引皇甫士安鍊消石法云乃是取芒消與)
(石脾合煮成爲真消石然石脾無復識者又注礬石云生者名馬齒礬青白色巳鍊成絶白蜀人以當消石是消石當時)
(巳爲難得其真矣故方書罕用通以相代若然今所用者雖非真識而其功效既相近亦可通用無疑矣其本經所以各)
(載所出州土者乃方俗治鍊之法有精粗故湏分别耳至如芎藭之與蘼蕪大戟之與澤漆俱是一物本經亦各著州土)
(者蓋根與苗土地各有所宜非别是一物則朴消消石别著所出亦其義也他同此比又有英消者亦出於朴消其狀若)
(白石英作四五稜白色瑩澈可愛功用與芒消頗同但不能下利力差小耳亦謂之爲牙消蓋以類得名近世用之最多)
(又金石凌法用馬牙消芒消朴消消石四種相參次第下之詳此法出於唐世不知當時如何分别也又下有生消條云)
(生茂州西山巖石間其形塊大小不常色青白鮮見用者而今醫家又用一種甜消彌更精好或疑是此乃云出於英消)
(鍊治之法未聞又南方醫人論消或小異有著說云本草有朴消消石芒消而無馬牙消諸家所注本草三種竟無堅决)
(或言芒消消石本是一物不合重出又言煎鍊朴消投於盆中經宿乃有細芒既如是自當爲馬牙消又云馬牙消亦名)
(英消自是一物既以芒消爲朴消所出不應更有英消今諸消之體各異理亦易明而至若此之惑也朴消味苦而微鹹)
(本經言苦名醫别錄以爲辛蓋誤爲消石也出蜀部者瑩白如冰雪内地者小黑皆蘇脆易碎風吹之則結霜泯泯如粉)
(熬之烊沸亦可鎔鑄以水合甘草猪膽煮之减半投大盆中又下凝水石屑同漬一宿則凝結如白石英者芒消也掃地)
(霜煎鍊而成如解塩而味辛苦燒之成熖都盡則消石也能化金石又性畏火而能制諸石使拒大亦天地之神物也牙)
(消則芒消是也又有生消不因煮鍊而成亦出蜀道類朴消而小堅也其論雖辯然與古人所說殊别亦未可全信也張)
(仲景傷寒論療膀胱急小腹滿身盡黃額上黑及足下熱因作黑癉大便必黑腹臚脹滿如水狀大便溏者女勞得之非)
(水也腹滿者難療消石礬石散主之消石熬黃礬石燒令汁盡二物等之合裌絹篩大麥粥汁和服方寸匕日三重衣覆)
(取微汗病随大小便去小便正黃大便正黑也大麥用無皮者千金方消石用二分礬石用一分劉禹錫傳信方著石旻)
(山人甘露飯療熱壅涼膈上歐積滯蜀朴消成末每一大斤用蜜冬用十三兩春夏秋用十二兩先擣篩朴消成未後以)
(白蜜和令勻便入新青竹筒随小大者一節著藥得半筒巳上即止不得令滿却入炊甑中令有藥處在飯内其虚處出)
(其上不妨甑箄即得候飯熟取出承熱綿濾入一甆鉢中竹篦攪勿停手令至凝即藥成收入合中如熱月即於冷水中)
(浸鉢然後攪每食後或欲卧時含匙半匙漸漸咽之如要通轉亦得)
聖惠方(治時氣頭痛不止用朴消二兩擣羅爲散用生油調塗於頂上)
又方(治乳石發動煩悶及諸風熱用朴消鍊成者半兩細研如粉每服以蜜水調下一錢匕日三四服)
外臺秘要(療喉痺神驗朴消一兩細細含嚥汁頃刻立差)
孫真人食忌(主口瘡取朴消含之)
簡要濟衆(治小便不通膀胱熱白花散朴消不以多少研爲末每服二錢匕温茴香酒調下無時服)
衍義曰(朴消是初採掃得一煎而成者未經再鍊治故曰朴消其味酷澀所以力堅急而不和可以熟生牛馬皮)
(及治金銀有僞曷洪治食鱠不化取此以蕩逐之臘月中以新瓦鑵滿注熱水用朴消二升投湯中攪散掛北簷下俟消)
(滲出鑵外羽收之以人乳汁調半錢掃一切風熱毒氣攻注目驗外及發於頭面四支腫痛應手神驗)
玄明粉味辛甘性冷無毒治心熱煩躁并五臟宿滯癥結明
目退膈上虚熱消腫毒此即朴消鍊成者(新捕見藥性論并日華子)
︻仙經(以朴消製伏爲玄明粉朴消是太隂之精華水之子也隂中有陽之藥)
太隂號曰(玄明粉内搜衆疾功莫大焉治一切熱毒風搜冷痃癖氣脹滿五勞七傷骨蒸傳屍頭痛煩熱搜除)
(惡疾五藏秘澁大小腸不通三焦熱淋疰忤疾欬嗽嘔逆口苦乾澁咽喉閉塞心肝脾肺藏胃積熱驚悸健忘榮衞不調)
(中酒中膾飲食過度腰膝冷痛手脚痠久冷久熱四肢壅塞背膞拘急眼昏目眩久視無力腸風痔病血癖不調婦人産)
(後小兒疳氣隂毒傷寒表裏疫癘等疾並悉治之此藥久服令人身輕耳明駐顔延夀急解毒藥𥙷益妙)
唐明皇帝(聞說終南山有道士劉玄真服食此藥遂詔而問曰朕聞卿夀約三百歲服食何藥得住世間充悅)
(如此玄真荅曰臣按仙經修鍊朴消號玄明粉止服此藥遂無病長生其藥無滓性温能除衆蒺生餌尚能救急難性命)
(何况修鍊長服益精壯氣助陽證隂不拘丈夫婦人幼雅襁褓不問四時冷熱即食後冷熱俱治一兩分爲十二服但臨)
(時酌量加减似覺壅熱傷寒頭痛鼻塞四肢不舉飲食不下煩悶氣脹不論晝夜急疾要宣瀉求安即看年紀高下用藥)
(一分或至半兩酌量加减用桃花湯下爲使最上㳄用葱湯下如未通宣更以湯一椀或兩椀投之即驗自然調𥙷如常)
(要微暢不秘澁但長服之稍稍得力朝服暮服應不搜刮人五藏怡怡自泰其藥初服之時每日空腹酒飲茶湯任下三)
(錢匕食後良久更下三錢匕七日内常微瀉利黃黑水涎沫等此是搜淘諸疾根本出去勿用畏之七日後漸覺腹藏暖)
(消食下氣唯忌食苦參或食諸魚藕菜飲食諸毒藥解法用葱白煎湯一茶椀調玄明粉兩錢頓服之其諸毒藥立瀉下)
(若女人身懷六甲長服安胎誕孩子生日無瘡腫疾病長服除故養新氣血日安如有偶中毒物取地膽一分薺苨犀角)
(各半兩服之立解如長服用大麻湯下爲使此藥偏暖水藏女人服補血脉及治骨蒸五勞驚悸健忘熱毒風等服之立)
(愈令人悅澤開關建脾輕身廷壽駐精神明目諸餘功效不可具載有傳在太隂經中朴消二斤湏是白淨者以甆爐一)
(箇疊實却以瓦一片蓋爐用十斤炭火一煅爐口不蓋著炭一條候沸定了方蓋之復以十五斤炭煅之放冷一伏時提)
(廬出藥以紙攤在地上盆蓋之一伏時日晒取乾入甘草二兩生熟用細搗羅爲末)
馬牙消味甘大寒無毒能除五臟積熱伏氣末篩點眼及點
眼藥中用甚去赤腫障瞖澀淚痛(新𥙷見藥性論并日華子)
圖經(文已具朴消條中)
︻經驗方(治良物過飽不消遂成痞鬲馬牙消一兩碎之吳茱萸半升陳者煎取茱萸濃汁投消乘熱服良久)
(未轉更進一服立愈竇群在常州此方得效)
又方(退醫明目白龍散馬牙消光淨者用厚紙裹令按實安在懷内著肉處養一百二十日取出研如粉入少龍腦)
(同研細不計年歲深遠眼内生瞖膜漸漸昏暗遠視不明但瞳人不破散並醫得每點用藥末兩米許點目中)
簡要濟衆(治小兒鵝口細研馬牙消於舌上摻之日三五度)
姚和衆(治小兒重舌馬牙消塗舌下日三度)
滑石味甘寒大寒無毒主身熱洩澼女子乳難癃(音隆)閉利小
便蕩胃中積聚寒熱益精氣通九竅六腑津液去留結止渴
令人利中久服輕身耐飢長年一名液石一名共石一名脫
石一名番石生赭陽山谷及太山之隂或掖北白山或卷(羌權)
(切)山採無時(石韋爲之使惡曾青陶隱居云滑石色正白仙經用之以爲泥又有冷石小青黃性並冷利亦)
(能熨油汚衣物今出湘州始安郡諸處初取軟如泥久漸堅強人多以作塜中明器物并散熱人用之不正入方藥赭陽)
(縣光属南陽漢哀帝置明本經所注郡縣必是後漢時也掖縣属青州東萊卷縣属司州榮陽唐本注云此石所在皆有)
(嶺南始安出者白如凝脂極軟滑其出掖縣者理麄質青白黑點惟可爲器不堪入藥齊州南山神通寺南谷亦大有色)
(青白不佳至於滑膩猶勝掖縣者臣禹錫等謹按藥性論云滑石臣一名夕冷能療五淋主難産服其未又木與丹參蜜)
(猪脂爲膏入其月即空心酒下彈丸大臨産倍服令滑胎易生除煩熱心躁偏主石淋陳藏器云按始安及掖縣所出二)
(石形質既異所用又硃陶云不知今北方有之否當陶之時此方阻絶不知之者曷足怪焉蘇恭引爲一物深可嗟訝其)
(始安者軟滑而白是滑石東萊者硬澁而青乃作器石也南越志云膋石音僚城縣出膋石膋石即骨石也土人以爲燒)
(器以烹魚日華子云滑石冶乳癰利津液)
圖經曰(滑石生赭陽山谷及泰山之隂或掖北白山或卷山今道永萊濠州皆有之此有二種道永州出者白滑)
(如凝脂南越志云膋城縣出膋石膋石即滑石也土人以爲墝器用以烹魚是也莱濠州出者理麄質青有白黑點亦謂)
(之班石二種皆可作器用甚精好初出軟爛如泥久漸堅強彼人皆就穴中乘其軟時制作用力殊少不然堅強費功本)
(經所載土地皆是北方而今醫家所用多是色白者乃自南方来又按雷斆炮炙方滑石有五色當用白色如方解石者)
(其綠色者性寒有毒不入藥又云凡滑石似冰白青色畫石上有白膩文者爲真如此說則與今南中来者又皆相類用)
(之無疑矣然雷斆雖名隋人觀其書乃有言唐以後藥名者或是後人增損之歟或云沂州出一種白滑石甚佳與本經)
(所云泰山之隂相合然彼土不取爲藥故醫人亦鮮知用之今濠州醫人所供青滑石云性微寒無毒主心氣澁滯與本)
(經大同小異又吴錄地理志及大康地記云欝林州布山縣哆虺其毒殺人有冷石可以解之石色赤黑味苦屑之著瘡)
(中并以切齒立蘇一名切齒石今人多用冷石作粉治疿瘡或云即滑石也但味之甘苦不同耳按古方利小便治淋澁)
(多單使滑石又與石韋同搗末飲服刀圭更駃又主石淋發煩悶取滑石十二分研粉分兩服以水和攪令散頓服之煩)
(熱定即停後服未巳盡服必差)
︻雷公云(凡使有多般勿誤使之有白滑石綠滑石烏滑石冷滑石黃滑石其曰滑石如方解石色白於石上)
(畫有白膩文方使得滑石綠者性寒有毒不入藥中用烏骨石似黳色盡石上有青白膩文入用妙也黃滑石色似金顆)
(顆圓盡石上有靑黑色者勿用殺人冷滑石青蒼色盡石上作白膩文亦勿用若滑石色似冰白青色畫石上有白膩文)
(者真也凡使先以刀刮研如粉以牡丹皮同煮一伏時出去牡丹皮取滑石却用東流水淘過於日中晒乾方用)
聖惠方(治乳石發動躁熱煩渴不止滑石半兩細研如粉以水一中盞絞如白飲項服之未差再服)
又方(治婦人過忍小便致胞轉滑石末葱湯調下二錢匕)
又方(治膈上煩熱多渴通利九竅滑石二兩搗碎以水三大盞煎取二盞去滓下粳米二合煮粥温温食之效)
外臺秘要(療姙娠不得小便滑石末水和泥臍下二寸)
廣利方(治氣壅開格不通小便淋結臍下妨悶兼痛㕥滑石八分研如麵以水五大合和攪頓服)
楊氏産乳(療小便不通滑石末一升以車前汁和塗臍四畔方四寸熱即易之冬月水和亦得)
丹房鏡源(滑石能制雄雌黃爲外匱)
周禮(以滑養竅注云滑石也凡諸物通利往来似竅)
(陶隱居云仙經有用此處俗方甚少此藥殆絶今人時有採者其色青綠狀如瑠璃而有白文易破折梁州信都無復有)
(俗用乃以青色礬石當去聲之殊無髣髴仙經一名立制石唐本注云此物出銅處有形似曾青兼綠相間味極酸苦磨)
(鐡作銅色此是真者陶云色似瑠璃此乃絳礬比来亦用絳礬爲石膽又以醋揉青礬爲之並僞矣真者出蒲州虞鄉縣)
(東亭谷窟及薛集窟中有塊如雞卵者爲真臣禹錫等謹按吳氏云石膽神農酸小寒季氏大寒桐君辛有毒扁鵲苦無)
(毒藥性論云石膽君有大毒破熱毒陸英爲使日華子云味酸澁無毒治蚛牙鼻内息肉通透清亮蒲州者爲上也)
圖經曰(石膽生羌道山谷羌里句青山今惟信州鉛山縣有之生於銅坑中採得煎鍊而成又有自然生者尤爲)
(珍貴並深碧色入吐風痰藥用最快二月庚子辛丑日採蘇恭云真者出蒲州虞鄕縣東亭谷窟及薛集窟中有塊如雞)
(卵者爲真今南方醫人多使之又著其說云石膽最上出蒲州大者如拳小者如桃栗擊之縱横解皆成疊文色青見風)
(久則綠擊破其中亦青也其次出上饒曲江銅坑間者粒細有廉稜如釵股米粒本草注言偽者以醋揉青礬爲之今不)
(然但取麄惡石膽合消石銷溜而成今塊大色淺渾渾無脉理擊之則碎無廉稜者是也亦有挾石者乃削取石膽牀溜)
(造時投消汁中及凝則相著也)
︻唐本餘(下血赤白面黃女子藏寒)
外臺秘要(療齒痛及落盡細研石膽以人乳汁和如膏擦所痛齒上或孔中日三四度止痛復生齒百日後復)
(故齒生止每日以新汲水漱令淨)
梅師方(治甲疽以石膽一兩於火上燒令煙盡碎研末傅瘡上不過四五度立差)
勝金方(治一切毒以膽子礬爲末用糯米糊丸如雞頭實大以朱砂衣常以朱砂養之冷水化一丸立差)
又方(治口瘡衆療不效膽礬半兩入銀堝子内火煅通赤置於地上出火毒一夜細研每取少許傅瘡上吐酸水清)
(涎甚者一兩上便差)
譚氏小兒方(治初中風癰緩一日内細研膽礬如麵每使一字許用温醋湯下立吐出延漸輕)
太清伏煉靈砂法(石膽所出嵩岳蒲州禀靈石異氣形如琴瑟)
沈存中筆談(信州鉛山有苦泉流以爲澗挹其水熬之則成膽礬烹膽礬即成銅熬膽礬鐡釜久之亦化爲)
(銅)
(出銅處有乃兼諸青但空青爲難得今出蔚州蘭州宣州梓州宣州者最好塊段細時有腹中空者蔚州蘭州者片塊大)
(色極深無空腹者今注今出饒信等州者亦好臣禹錫等謹按范子計然云空青出巴郡白青曾青出新淦青色者善藥)
(性論云空青君畏莵絲子能治頭風鎮肝瞳人破者再得見物蕭炳云腹中空如楊梅者勝日華子云空青大者如雞子)
(小者如相思子其青厚如荔枝殼内有漿酸甜能點多年青盲内障瞖膜養精氣其殼又可摩翳也)
圖經曰(空青生益州山谷及越嶲山有銅處銅精熏則生空青今信州亦時有之狀若楊梅故别名楊梅青其腹)
(中空破之有漿者絶難得亦有大者如雞子小者如豆子三月中旬採亦無時古方雖稀用而今治眼瞖障為最要之物)
(又曾青所出與此同山療體頗相似而色理亦無異但其形纍纍如連珠相綴今極難得又有白青出豫章山谷亦似空)
(青圓如鐡珠色白而腹不空亦謂之碧青以其研之色碧也亦謂之魚目青以其形似魚目也無空青時亦可用今不復)
(見之)
︻千金方(治眼昏>昏>不明以空青少許漬露一宿以水點之)
又方(治口喎不正取空青一豆許含之即效)
肘後方(治卒中風手臂不仁口喎僻取空青未一豆許著口中漸入咽即愈)
(理小類空青甚難得而貴仙經少用之化金之法事同空青唐本注云曾青出蔚州鄂州蔚州者好其次鄂州餘州並不)
(任用)
圖經(文附空青條下)
︻雷公云(凡使勿用夾石及銅青若修事一兩要紫背天葵甘草青芝草三件乾濕各一鎰並細剉放於一甆)
(堝内將曾青於中以東流水二鎰并諸藥等緩緩煮之五晝夜勿令水火失時足取出以東流水浴過却入乳鉢中研如)
(粉用)
丹房鏡源(曾青結汞製丹砂金氣之所生)
寶藏論(曾青若住火成膏者可立制汞成銀轉得八石)
青霞子(爽神氣)
(名也其云弃之江中而爲藥乃與生海池澤者同種乎)
︻經驗方(治産後煩躁禹餘粮一枚狀如酸䭑者入地埋一半四面緊築用炭一秤發預火一斤煅去火三分)
(耗二爲度用濕砂土罨一宿方取打去外面一重只使裏内細研水淘澄五七度將紙襯乾再研數千遍患者用甘草煎)
(湯調二錢匕只一服立效)
勝金方(治婦人帶下白下即禹餘粮一兩乾薑等分赤下禹餘粮一兩乾薑半兩右件禹餘粮用醋淬搗研細爲)
(末空心温酒調下二錢匕)
别說云(謹按越州會稽山中見出一種甚良彼人云昔大禹會稽於此地餘粮者本爲此爾)
太一餘粮味甘平無毒主欬逆上氣癥瘕血閉漏下除邪氣
肢節不利大飽絶力身重久服耐寒暑不飢輕身飛行千里
神仙一名石腦生太山山谷九月採(杜仲爲之使畏貝母昌蒲鐡落陶隱居云今人)
(惟總呼爲太一禹餘粮自專是禹餘粮爾無復識太一者然療體亦相似仙經多用之四鎮丸亦總名太一禹餘粮唐本)
(注云太一餘粮及禹餘粮一物而以精麄爲名爾其殼若瓷方圓不定初在殼中未凝結者猶是黃水名石中黃子久凝)
(乃有數色或青或白或赤或黃年多變赤因赤漸紫自赤及紫俱名太一其諸色通謂餘粮今太山不見採得者會稽王)
(屋澤潞州諸山皆有之臣禹錫等謹按吳氏太一禹餘粮一名禹哀神農𡵨伯雷公甘平季氏小寒扁鵲甘無毒生太山)
(上有甲甲中有白白中有黃如雞子黃色九月採或無時)
圖經(文巳具禹餘粮條下)
︻陳藏器云(蘇云禹餘粮及太一禹餘粮皆以精麄爲名餘粮中黃子年多變赤從赤入紫俱名太一餘粮)
(雜色者即禹餘粮案蘇恭此談直以紫色爲名都無按據且太一者道之宗源太者大也一者道也大道之師即禹之理)
(化神君禹之師也師常服之故有太一之名兼服混然張司空云還魂石中黃子鬼物禽獸守之不可妄得即其神物也)
(會稽有地名蓼出餘粮土人掘之以物請買所請有數依數必得不可妄求此猶有神豈非太一也)
雷公云(凡使勿誤用石中黃并卵石黃此二名石真似禹餘粮也其石中黃向裏赤黑黃味淡微跙卵石黃味酸)
(箇箇如卵内有子一塊不堪用也若誤餌之令人腸乾太一禹餘粮看即如石輕敲便碎可如粉也兼重重如葉子雌黃)
(此能益脾安藏氣凡修事四兩先用黑豆五合黃精五合水二斗煑取五升置於甆堝中下禹餘粮著火煑旋添汁盡爲)
(度其藥氣自然香如新米搗了又研一萬杵方用)
(以澤州者爲勝也臣禹錫等謹按吳氏云白石英神農甘岐伯黃帝雷公扁鵲無毒生太山形如紫石英白澤長者二三)
(寸採無時又云青石英如白石英青端赤後者是赤石英赤喘白後者是赤澤有光味苦補心氣黃石英黃色如金在端)
(者是黑石英黑澤有光藥性論云白石英君能治肺癕吐膿治嗽逆上氣疸黃日華子云五色石英平治心腹邪氣女人)
(心腹痛鎮心療胃中冷氣益毛髮悅顔色治驚悸安魂定魄壯陽道下乳通亮者爲上其補益随藏色而治青者治肝赤)
(者治心黃者治皮膚白者治肺黑者治腎)
圖經曰(白石英生華隂山谷及泰山陶隱居以新安出者佳蘇恭以澤州者爲勝今亦澤州出焉大抵長而白澤)
(明澈有光六面如削者可用長五六寸者彌佳其黃色如金在端者名黃石英赤端白後者名赤石英青端赤後者名青)
(石英黑澤而有光者名黑石英二月採亦云無時古人服食惟白石英爲重紫石英但入五石欲其黃赤青黑四種本經)
(雖有名面方家都不見用者故乳石論以鍾乳爲乳以白石英爲石是六英之貴者惟白石也又曰乳者陽中之隂石者)
(隂中之陽故陽生十一月後甲子服乳隂生五月後甲子服石然而相反畏惡動則爲害不淺故乳石之發方治雖多而)
(罕有能濟者誠不可輕餌也)
聖惠方(治腹堅脹滿號石水方用白石英十兩搥如大豆大以甆瓶盛用好酒二㪷浸以泥重封瓶口將馬糞及)
氣不足定驚悸安魂魄填下膲止消渴除胃中久寒散癰腫
令人悅澤久服温中輕身延年生太山山谷採無時(長石為之便得)
(茯苓人參芍藥共療心中結氣得天雄昌蒲共療霍亂畏扁青附子不欲魨甲黃連麥句薑陶隱居云今第一用太山石)
(色重澈下有根次出雹零山亦好又有南城石無根又有青綿石色亦重黑不明澈又有林邑石腹裏必有一物如眼吳)
(興石四面纔有紫色無光澤會稽諸暨石形色如石榴子先時並雜用今丸散家採擇惟太山最勝餘處者可作丸酒餌)
(仙經不正用而爲俗方所重也臣禹錫等謹按吳氏云紫石英神農扁鵲味甘平季氏大寒雷公大温岐伯甘無毒生太)
(山或會稽採無時欲令如削紫色逹頭如樗蒲者藥性論云紫石英君女人服之有子生養肺氣治驚癇蝕膿虚而驚悸)
(不安加而用之嶺南錄異云隴州山中多紫石英其色淡紫其實瑩澈随其大小皆五稜兩頭如箭鏃煑水飲之暖而無)
(毒比北中白石英其力倍矣日華子云紫石英治癰腫毒等醋淬擣為末生薑米醋煎傅之摩亦得)
圖經曰(紫石英生泰山山谷今嶺南及會稽山中亦有之謹按吳普本草云紫石英生泰山及會稽欲令如削紫)
(色逹頭如摴蒲者陶隱居云泰山石色重澈下有根最佳會稽石形色如石榴子最下先時並雜用今惟用泰山石餘處)
(者可作丸酒餌又按嶺表錄異云今隴州山中多紫石英其色淡紫其實瑩澈随其大小皆五稜兩頭如箭鏃煑水飲之)
(暖而無毒比北中白石英其力倍矣然則泰山會稽嶺南紫石英用之亦久乳石論無單服紫石者惟五石散則通用之)
(張文仲有鎮心單服紫石煑水法胡洽及千金方則多雜諸藥同用今方家用者惟治療婦人及治心病藥時有使者)
︻聖惠方(𥙷虚勞止驚悸令人能食紫石英五兩打碎如大豆大水淘一遍以水一斗煑取一升去滓澄清細)
(細服或煑粥羔食亦得服盡更煎之)
青霞子(紫石英輕身充飢)
衍義曰(紫石英明澈如水精其色紫而不勻張仲景治風熱瘈瘲及驚癎瘈瘲風引湯紫石英白石英寒水石石)
(膏乾薑大黃龍齒牡礪甘草滑石等分混合㕮咀以水一升煎去三分食後量多少温呷不用滓服之無不效者)
青石赤石黃石白石黑石脂等味甘平主黃疸洩痢腸澼膿
血隂蝕下血赤白邪氣癰腫疽痔惡瘡頭瘍疥瘙久服𥙷髄
益氣肥健不飢輕身延年五石脂各随五色𥙷五臟生南山
之陽山谷中(臣禹錫等謹按蜀本云今義陽山甚有之一本南陽山谷中也)
青石脂味酸平無毒主養肝膽氣明目療黃疸洩痢腸澼女
太山之隂採無時(惡大黃畏芫花唐本注云此石濟南太山不聞出者今虢州盧氏縣澤州陵川縣及)
(慈州呂鄕縣並有色理鮮膩宜州諸山亦有此五石脂中又有石骨似骨如玉堅潤服之力勝鍾乳臣禹錫等謹按藥性)
(論云赤石脂君惡松脂補五臟虚乏)
圖經曰(赤石脂生瘠南射陽及泰山之隂蘇恭云清南泰山不聞出者惟虢州盧氏縣澤州陵川縣慈州呂鄕縣)
(並有及宜州諸山亦出今出潞州以色理鮮膩者爲勝採無時古人亦有單服食者乳石論載服赤石脂發則心痛飲熱)
(酒不解治之用葱䜴綿裹水煑飲之千金翼論曰治痰飲吐水無時節者其源以冷飲過度遂令脾胃氣羸不能消於飲)
(食飲食入胃則皆變成冷水反吐不停皆赤石脂散主之赤石脂一斤擣篩服方寸匕酒飲自任稍稍加至三匕服盡一)
(斤則終身不吐淡水又不下痢補五臟令人肥健有人淡飲服諸藥不效用此方遂愈其雜諸藥用者則張仲景治傷寒)
(下痢不止便膿血者桃花湯主之其方用赤石脂一斤一半全用一半末用乾薑一兩粳米半升以水七升煑之米熟爲)
(凖去滓每飲七合内赤石脂末方寸匕服日三愈止後服不爾盡之又有烏頭赤石脂丸主心痛徹背者烏頭一分附子)
(二分並炮赤石脂乾薑蜀椒各四分五物同杵末以蜜和丸大如梧子先食服一丸不知稍增之)
︻斗門經(治小兒疳瀉用赤石脂杵羅爲末如麵以粥飲調半錢服立差或以京芎等分同服更妙)
白石脂味甘酸平無毒主養肺氣厚腸補骨髄療五臟驚悸
不足心下煩止腹痛下水小腸澼熱溏便膿血女子崩中漏
下赤白沃排癰疽瘡痔久服安心不飢輕身長年生泰山之
隂採無時(得厚朴并米汁飲止便膿驚屎爲之使惡松脂畏黃苓唐本注云白石脂今出慈州諸山勝於餘處)
(者太山左側不聞有之臣禹錫等謹按蜀本及蕭炳云畏黃連甘草飛廉藥性論云白石脂一名白符惡馬目毒公味甘)
(辛澀大腸)
圖經曰(白石脂生太山之隂蘇恭云出慈州諸山泰山左側不聞有之今惟潞州有焉潞與慈相近此亦應可用)
(古斷下方多用而今醫家亦稀使採無時五色石脂舊經同一條並生南山之陽山谷中主治並同後人各分之所出既)
(殊功用亦别用之當依後條然今惟用赤白二種餘不復識者唐韋宙獨行方治小兒臍中汁出不止兼赤腫以白石脂)
(細末熬温撲臍中日三良又斗門方治瀉痢用白石脂乾薑二物停㨶以百沸湯和麵爲稀糊搜勻併手丸如梧子暴乾)
(飲下三十丸久痢不定更加三十丸霍亂煎漿水爲使)
︻子母秘錄(治小兒水痢形羸不勝大湯藥白石脂半大兩研如粉和白粥空肚與食)
别說云(謹按唐注云出蘇州餘杭山今不採而蘇州今乃見貢赤白二種然入藥不甚佳唯延州山中所出最良)
(揭兩石中取之延州每以蕃寇圍城若無水廼撅地深廣三五丈以石脂密固貯水得經時久不滲漏宜以此爲良)
衍義曰(白石脂有初生未滿月小兒多啼叫致臍中血出以白石脂細末貼之即愈未愈微微炒過放冷再貼仍)
(不得剥揭)
黑石脂味鹹平無毒主養腎氣強隂主隂蝕瘡止腸澼洩痢
療口瘡咽痛久服益氣不飢延年一名石涅一名石墨出類
川陽城採無時(陶隱居云此五石脂如本經療體亦相似别錄各條所以具載今俗用赤石白石二脂爾)
(仙經亦用白石脂以塗丹釜好者出吳郡猶與赤石脂同源赤石脂多赤而色好惟可斷下不入五石散用好者亦出武)
(陵建平義陽今五石散皆用義陽者出&KR3585;縣界東八十里狀如㹠䐉色鮮紅可愛随採復而生不能斷痢而不用之餘三)
(色脂有而無正用黑石脂乃可畫用爾唐本注云義陽即申州也所出者名桃花石非五色脂色如桃花久服肥人土人)
(亦以療下痢舊出蘇州餘杭山大有今不收採爾臣禹錫等謹按吳氏云五色石脂一名青赤黃白黑符青符神農甘雷)
(公酸無毒桐君辛無毒季氏小寒生南山或海涯採無時赤符神農雷公甘黃帝扁鵲無毒季氏小寒或生少室或生太)
(山色絳滑如脂黃符季氏小寒雷公苦或生嵩山色如㹠腦鴈鶵採無時白符一名随岐伯雷公酸無毒季氏小寒桐君)
(甘無毒扁鵲辛或生少室天婁山或太山黑符一名石泥桐君甘無毒生洛西山空地日華子云五色石脂並温無毒畏)
(黃芩大黃治瀉痢血崩帶下吐血衂血并澀精淋瀝安心鎮五藏除煩療驚悸排膿治瘡癤痔瘻養脾氣壯筋骨補虚損)
(久服悅色文理膩綴脣者爲上也)
白青味甘酸鹹平無毒主明目利九竅耳聾心下邪氣令人
吐殺諸毒三蟲久服通神明輕身延年不老可消爲銅劔辟
五兵生豫章山谷採無時(陶隱居云此醫方不復用市人亦無賣者惟仙經三十六水方中時)
(有湏處銅劒之法具在九元子術中唐本注云陶所云今空青圓如鐡珠色白而腹不空者是也研之色白如碧亦謂之)
(碧青不入畫用無空青時亦用之名魚目青以形似魚目故也今出簡州梓州者好)
子非也(唐本先附臣禹錫等謹按日華子云功同上去殼研用即是殼内未乾凝者)
圖經曰(石中黃子本經不載所生州土云出禹餘粮處有之今惟出河中府中條山谷内舊說是餘粮殼中未成)
(餘粮黃濁水今云其石形如麵劑紫黑色石皮内黃色者謂之中黃兩說小異謹按葛洪抱朴子云石子中黃所在有之)
(近水之山尤多在大石中其石常潤濕不燥打石石有數十重見之赤黃溶溶如雞子之在殼得者即當飲之不爾便堅)
(凝成石不中服也破一石中多者有一升少者數合法當正及未堅時飲之即堅凝亦可末服也若然舊說是初破取者)
(今所用是久而堅凝者耳採無時)
衍義曰(石中黃子此又字誤也子當作水况當條自言未成餘粮黃濁水焉得却名之子也若言未乾者亦不得)
(謂之子也子字乃水字無疑又曰太一餘粮者則是兼石言之者也今醫家用石中黃只石中乾者及細末者即便是若)
(用禹餘粮石即用其殼故本條言一名石腦湏火燒醋淬如此即是石中黃水爲一等石中黃爲一等太一餘粮爲一等)
(斷無疑焉)
(之每欲食及食罷輙含吮數四以防毒今人有得指面許塊則價直百金人莫能辨但水磨㳙滴點雞冠熱血當化成水)
(乃真也俗謂之摩娑石)
衍義曰(無名異今圖經曰本經云味甘平治金瘡折傷生肌肉今云味鹹寒消腫毒癰腫與本經所說不同疑别)
(是一種今詳上文三十六字未審今云字下即不知是何處云也)
菩薩石平無毒解藥毒蠱毒及金石藥發動作癰疽渴疾消
撲損瘀血止熱狂驚癎通月經解風腫除淋並水磨服蛇蟲
蜂蝎狼犬毒箭等所傷並末傳之良(新補見日華子)
︻楊文公談苑(嘉州峨眉山有菩薩石人多採得之色瑩白若太山狼牙石上饒州水晶之類日光射之)
(有五色如佛頂圓光)
衍義曰(菩薩石出峨嵋山中如水精明澈日中照出五色光如峨嵋普賢菩薩圓光因以明之今醫家鮮用)
綠礬凉無毒治喉痺蚛牙口瘡及惡瘡疥癬釀鯽魚燒灰和
服療腸風瀉血(新𥙷見日華子)
圖經(文具礬石條下)
︻集驗方(治小兒疳氣不可療神效丹綠礬用火煅通赤取出用釅醋淬過復煅如此三度細研用棗肉和丸)
(如菉豆大温水下日進兩三服)
柳絮礬冷無毒消痰治渴潤心肺(新𥙷見日華子)
圖經(文具礬石條下)
扁(音𥚹)青味甘平無毒主目痛明目折跌(音迭)癰腫金瘡不瘳(音抽)
破積聚解毒氣利精神去寒熱風痺及丈夫莖中百病益精
久服輕身不老生朱崖山谷武都朱(音殊)提(音時)採無時(陶隱居云仙經)
(俗方都無用者朱崖郡先属交州在南海中晉代省之朱提郡今属寧州唐本注云此即前條陶謂綠青是也朱崖巴南)
(及林邑扶南舶上来者形塊大如拳其色又青腹中亦時有空者武昌者片塊小而色更佳簡州梓州者形扁作片而色)
(淺也臣禹錫等謹按吳氏云扁青神農雷公小寒無毒生蜀郡治丈夫内絶令人有子)
圖經(文具綠青條下)
三種海藥餘
車渠集韻云生西國是玉石之類形似蜯蛤有文理大寒無
毒主安神鎮宅解諸毒藥及蟲螫以玳瑁一片車渠等同以
人乳磨服極驗也又西域記云重堂殿梁檐皆以七寳飾之
此其一也
金線礬廣州志云生波斯國味鹹酸澁有毒主野雞瘻痔惡
瘡疥癬等疾打破内有金線文者爲上多入燒家用
波斯白礬廣州記云出犬秦國其色白而瑩淨内有棘針紋
味酸澁温無毒主赤白漏下隂蝕洩痢瘡疥解一切蟲蛇等
毒去目赤暴腫齒痛火煉之良惡牡蠣多入丹竈家功力逾
於河西石門者近日文州諸番往往亦有可用也
三十五種陳藏器餘
金漿味辛平無毒主長生神仙久服腸中盡爲金色
古鏡味辛無毒主驚癎邪氣小兒諸惡煑取汁和諸藥煑服
之文字彌古者佳爾
勞鐵主賊風燒赤投酒中熱服之勞鐵經用辛苦者鐵是也
神丹味辛温有小毒主萬病有寒温飛金石及諸藥随寒温
共成之長生神仙
鐵繡主惡瘡疥癬和油塗之蜘蛛蟲等咬和蒜磨傳之此鐵
上衣也鏽生鐵上者堪用
布鍼主婦人横産燒令赤内酒中七遍服之可取二七布鍼
一時火燒麄者用縫布大鍼是也
銅盆主熨霍亂可盛灰厚二寸許以炭火安其上令微熱下
以衣藉患者腹漸漸熨之腹中通熱差
釘棺下斧聲之時主人身弩肉可候有時專聽其聲聲發之
時便下手速擦二七遍已後自得消平也産婦勿用
枷上鐵及釘有犯罪者怱遇恩得免枷了取葉釘等後遇有
人官累帶之除得災
黃銀銀注中蘇云作器辟惡瑞物也按瑞物即黃銀載扵圖
經銀瓮丹甑非人所爲既堪爲器明非瑞物今烏銀辟惡煑
之工人以爲器物養生者爲器以煑藥兼扵庭中高一丈夜
承得醴投别器中飲長年今人作烏銀以琉黃薰之再宿寫
之出即其銀黑矣此是假非真也
石黃雄黃注中蘇云通名黃石按石黃今人敲取精明者爲
雄黃外黑者爲薰黃主惡瘡殺蟲薰瘡疥蟣虱和諸藥薰嗽
其武都雄黃燒不臭薰黃中者燒則臭以此分别之蘇云通
名未之是也
石脾芒硝注中陶云取石脾爲硝石以水煑之一斛得三斗
正白如雪以石投中則消故名消石按石脾芒消消石並生
西戎鹵地鹹水結成所生次類相似
諸金有毒生金有大毒藥人至死生嶺南夷獠洞穴山中如
赤黑碎石金鐵屎之類南人云毒蛇齒脫在石中又云蛇著
石上又鴆屎著石上皆碎取毒處爲生金以此爲雌黃有毒
雄黃亦有毒生金皆同此類人中金藥毒者用蛇解之其候
法在金蛇條中本經云黃金有毒悞甚也生金與彼黃金全
别也
水中石子無毒主食魚鱠腹中脹滿成瘕痛悶飲食不下日
漸瘦取水中石子數十枚火燒赤投五升水中各七遍即熱
飲之如此三五度當利出瘕也
石漆堪燃燭膏半釭如漆不可食此物水石之精固應有所
主療檢諸方見有說博物志酒泉南山石出水其如肥肉汁
取著器中如凝脂正黑與膏無異彼方人爲之石漆今檢不
見其方深所恨也
燒石今赤投水中内塩數合主風瘙癮疹及洗之又取石如
鵝卵大猛火燒令赤内醋中十餘度至石碎盡取屑暴乾和
醋塗腫上出北齊書醫人馬嗣明發背及諸惡腫皆愈此並
是尋常石也
石藥味苦寒無毒主折傷内損瘀血止煩悶欲死者酒消服
之南方俚人以傅毒箭鏃及深山大蝮中人速取病者當頂
上十字𠢐之令皮斷出血以藥末瘡上并傅所傷處其毒必
攻上下洩之當出黃汁數升則悶解俚人重之帶於腰以防
毒箭亦主惡瘡熱毒癰腫赤白遊瘻蝕等瘡北人呼腫名之
曰遊並水和傅之出賀州石上山内似碎石&KR1216;砂之類土人
以竹筒盛之
研朱石槌主姤乳煑令熱熨乳上取二槌更互用之以巾覆
乳上令熱徹内數十遍取差爲度也
暈石無毒主石淋磨服之亦燒令赤投酒中服生大海底如
薑石紫褐色極緊似石是鹹水結成之自然有暈也
流黃香味辛温無毒去惡氣除冷殺蟲似流黃而香吳時外
國傳云流黃香出都昆國在扶南南三千里
南洲異物志云流黃香出南海邊諸國今中國用者從西戎
来
白師子主白虎病向東人呼爲歴節風置白師子於病者前
自愈此壓伏之義也白虎鬼古人言如猫在糞堆中亦云是
糞神今時人掃糞莫置門下令人病此療之法以雞子揩病
人痛呪願送著糞堆頭勿反顧
玄黃石味甘平温無毒主驚恐身熱邪氣鎮心久服令人眼
明令人悅澤出淄川北海山谷土石中如赤土代赭之類又
有一名零陵極細研服之如代赭土人用以當朱呼爲赤石
恐是代赭之類也人未用之
石欄干味辛平無毒主石淋破血産後惡血磨服亦煑汁服
亦火燒投酒中服生大海底高尺餘如樹有眼莖莖上有孔
如物點之漁人以網&KR0699;得之初從水出微紅後漸青
玻瓈味辛寒無毒主驚悸心熱能安心明目去赤眼熨熱腫
此西國之寳也是水王或云千歲冰化爲之應玉石之類生
土石中未必是冰今水精珠精者極光明置水中不見珠也
熨目除熱淚或云火燧珠向日取得火
石髄味甘温無毒主寒熱中羸瘦無顔色積聚心腹脹滿食
飲不消皮膚枯槁小便數疾癖塊腹内腸鳴下利腰脚疼冷
男子絶陽女子絶産血氣不調令人肥徤能食合金瘡性擁
宜寒瘦人生臨海華蓋山石窟土人採取澄淘如泥作丸如
彈子有白有黃彌佳矣
霹靂鍼無毒主大驚失心恍惚不識人并下淋磨服亦煑服
此物伺候震處掘地三尺得之其形非一或言是人所造納
與天曹不知事實今得之亦有似斧刃者亦有如剉刃者亦
有安二孔者一用人間石作也注出雷州并河東山澤間因
雷震後時多似斧色青黑班文至硬如玉作枕除魔夢辟不
祥名霹靂屑也
大石鎮宅主災異不起宅經取大石鎮宅四隅荆楚歲時記
十二月暮日掘宅四角各埋一大石爲鎮宅又鴻寳萬畢術
云埋丸石於宅四隅槌桃核七枚則鬼無能殃也
金石味甘無毒主久羸瘦不能食無顔色𥙷腰脚冷令人徤
壯益陽有暴熱脫髮飛鍊服之生五臺山清涼寺石中金屑
作赤褐色
玉膏味甘平無毒(五石)主延年神仙術家取蟾蜍膏軟玉如泥
以苦酒消之成水此則爲膏之法今玉石間水飲之長生令
人體潤以玉投朱草汁中化成醴朱草瑞物巳出金水卷中
十洲仙記瀛洲有玉膏泉如酒飲之數杯輙醉令人長生洲
上多有仙家似吳兒雖仙境之事有可憑者故以引爲證也
温石及燒塼主之得熱氣徹腰腹久患下部冷久痢腸腹下
白膿燒塼并温石熨及坐之並差但取堅石燒暖用之非别
有温石也
印紙無毒主令婦人斷産無子剪有印處燒灰水服之一錢
匕神效
煙藥味辛温有毒主瘰&KR0659;五痔瘻癭瘤瘡根惡腫石黃空青
桂心並四兩乾薑一兩爲末取鐡片闊五寸燒赤以藥置鐡
上用甆椀以猪脂塗椀底藥飛上待冷即開如此五度随瘡
孔大小以藥如鼠屎内孔中麫封之三度根出也無孔者鍼
破内之
特蓬殺味辛苦温小毒主飛金石用之煉丹亦湏用生西國
似石脂蠣粉之類能透金石鐵無礙下通出
阿婆趙榮二藥有小毒主丁腫惡瘡出根蝕瘜肉肉刺齊人
以白薑石犬屎緋帛棘鍼鈎等合成如墨硬土作丸又有阿
婆趙榮藥功狀相同云石灰和諸蟲及緋帛棘鍼合成之並
出臨淄齊州
六月河中諸熱砂主風濕頑痺不仁筋骨攣縮脚疼冷風掣
癰緩血脉斷絶取乾沙日暴令極熱伏坐其中冷則更易之
取熱徹通汗然後随病進藥及食忌風冷勞役
重修政和經史證類備用本草卷第三
