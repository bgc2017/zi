治世龜鑑
元蘇天爵撰
治體
書伊尹申誥于王曰嗚呼惟天無親克敬惟親民罔常
懷懷于有仁鬼神無常享享于克誠天位艱哉德惟
治否德亂與治同道罔不興與亂同事罔不亡終始
慎厥與惟明明后
蔡氏曰申誥重誥也天之所親民之所懷鬼神之
所享皆不常也惟克敬有仁克誠而後天親之民
懷之鬼神享之也曰敬曰仁曰誠者各因所主而
言天謂之敬者天者理之所在動静語默不可有
一毫之慢民謂之仁者民非元后何戴鰥寡孤獨
皆人君所當恤鬼神謂之誠者不誠無物誠立於
此而後神格於彼三者所當盡如此人君居天之
位其可易而為之哉分而言之則三合而言之一
德而已太甲遷善未幾而伊尹以是告之其才固
有大過人者歟德者合敬仁誠之稱也有是德則
治無是德則亂治固古人有行之者矣亂亦古人
有行之者也與古之治者同道則無不興與古之
亂者同事則無不亡治而謂之道者盖治因時制
宜或損或益事未必同而道則同也亂而謂之事
者亡國喪家不過貨色遊畋作威殺戮等事事同
道無不同也治亂之分顧所與如何耳始而與治
固可以興終而與亂則亡亦至矣謹其所與終始
如一惟明明之君為然也
張南軒云西漢末年正如病者元氣先敗凡疾皆得以
入之而皆得以亡之為當時大臣者要當力陳國勢
根本之已撅勸人主以自強於德多求賢才以自輔
庶可以扶助元氣消弭沈痼若不循其本而姑因一
事之謬一人之進而指陳之縱使一事之正一人之
去亦將有繼其後者終無益也
漢哀帝時諫大夫鮑宣上書曰竊見孝成皇帝時外親
持權濁亂天下奢泰亡度窮困百姓是以日蝕且十
彗星四起危亡之徵陛下所親見也今柰何反覆劇
於前乎朝臣亡有大儒骨鯁之士論議通古今憂國
如饑渴者敦外親小童幸董賢等在省戶下陛下欲
與此共承天地安海内甚難昔堯放四罪而天下服
今除一吏而衆皆惑古刑人尚服今賞人反惑今民
有七亡水旱為災一也重責賦稅二也貪吏取受三
也豪彊蠶食四也苛吏繇役五也郡落鼓鳴六也盜
賊劫掠七也七亡尚可又有七死酷吏敺殺一也治
獄深刻二也冤䧟無辜三也盜賊横發四也怨讎相
殘五也歲惡饑餓六也時氣疾疫七也民有七亡而
無一得欲望國安誠難民有七死而無一生欲望刑
措誠難此非公卿守相貪殘成化之所致耶羣臣幸
得居尊官食重禄豈有肯加惻隠於細民助陛下流
教化者耶但在營私家稱賓客為奸利而已以苟容
曲從為賢以拱默尸禄為智謂如臣宣等為愚天下
乃皇天之天下也陛下為天牧養元元視之當如一
今貧民菜食不厭衣又穿空父子夫婦不能相保柰
何獨私養外親幸臣賞賜大萬使奴從賓客漿酒藿
肉非天意也官爵非陛下之官爵乃天下之官爵也
陛下官非其人而望天說民服豈不難哉孫寵息夫
躬奸人之雄惑世尤劇宜以時罷退及外親幼童未
通經術者皆宜令休就師傅急徵傅喜使領外親何
武師丹彭宣龔勝可大委任陛下尚能容亡功德者
甚衆曾不能忍武等邪治天下者當用天下之心為
心不得自專快意而已也宣語雖刻上以宣名儒優
容之
唐太和六年文宗謂宰相曰天下何時當太平卿等亦
有意於此乎牛僧孺對曰太平無象今四夷不至交
侵百姓不至流散雖非至理亦謂小康陛下若别求
太平非臣所及因累表請罷乃出鎮淮南
司馬公曰君明臣忠上令下從俊良在位佞邪黜
遠禮修樂舉刑清政平奸宄消伏兵革偃戢諸侯
順附四夷懷服時和年豐家給人足此太平之象
也于斯之時閽寺脅君於内藩鎮阻兵扵外士卒
殺逐主帥拒命自立軍旅歲興賦役日急而僧孺
謂之太平不亦誣乎當文宗求治之時僧孺位居
承弼進則偷安取容以竊位退則欺君誣世以盜
名罪孰大焉
五代唐明宗時大理少卿康澄上疏言時事其言曰為
國者有不足懼者五深可畏者六三辰失行不足懼
天象變見不足懼小人訛言不足懼山崩川竭不足
懼水旱蟲蝗不足懼也賢士藏匿深可畏四民遷業
深可畏廉恥道消深可畏毁譽亂真深可畏直言不
聞深可畏也識者皆多澄言切中時病
宋仁宗慶歷中范仲淹為參知政事每進見上必以太
平責之仲淹嘆曰上之用我者至矣然事有先後而
革弊於久安非朝夕可也旣而上再賜手詔趣使條
天下事又開大章閣召見賜坐授以紙筆使疏于前
仲淹惶恐避席始退而條列時所宜先者上之其詔
天下興學取士先德行不專文辭革磨勘例選以别
能否減任子之數而除濫官用農桑考課守宰等事
十數事
易泰之九二曰包荒用馮河程子曰人情安肆則政舒
緩而法度廢弛庶事無節治之之道必有包含荒穢
之量則其施為寬裕詳密弊革事理而人安之若無
含弘之度有忿疾之心則無深遠之慮有暴擾之患
深弊未去而近患已生矣故在包荒也自古泰治之
世必漸至於衰替盖由狃習安逸因循而然自非剛
斷之君英烈之輔不能挺特奮發以革其弊也故曰
用馮河或疑上云包荒則是包含寬容此云用馮河
則是奮發改革似相反也不知以含容之量施剛果
之用乃聖賢之為也
程子曰聖人為戒必扵方盛之時方其盛而不知戒故
狃安富則驕侈生樂舒肆則紀綱壞忘禍亂則釁孽
萌是以浸淫不知亂之至也
程伊川荅人示奏藁書云觀公之意專以畏亂為主頥
欲公以愛民為先力言百姓饑且死丐朝廷哀憐因
懼將為寇亂可也不惟告君之體當如是事勢亦宜
爾公方求財以活人析之以仁愛則當輕財而重民
懼之以利害則將恃財以自保古之時得丘民則得
天下後世以兵制民以財聚衆聚財者能守保民者
為迂惟當以誠意感動覬其有不忍之心而已
用人
五峯胡氏曰為治湏用盡天下人才人才用不盡則事
便有闕漢高祖盡羅籠許多人才所以成功曹操羅
籠許多不得故成三分
宋嘉定中殿中侍御史劉光祖言比年以來士大夫不
慕廉靖而慕奔竸不尊名節而尊爵位不樂公正
而樂軟美不敬君子而敬庸人既安習以成風謂苟
得為至計良由前輩長老零落殆盡今之負物望協
公論者不聚於朝廷後生晚進議論無所㩀依無所
宗主正議益衰士風不竸幸詔大臣妙搜人物必朝
野所共屬賢愚所同敬者一二十人參錯立朝國勢
自壯夫今日之患在扵不務封殖人才臺諫但有摧
殘廟堂初無長養且人才者國家之基本乏則養之
有則用之慶歴之所以盛者豈一日之積乎惟其非
一日之積是以非一日之用也
南軒張氏曰莫易於宰相形便勢利有人可以任事莫
難於宰相少有私意便隔絶矣施設不過舉其大綱
先使官得其人君子聚於朝中人皆可化而為善小
人得用中人皆被引去又曰附麗匪人如黥如劓雖
欲湔洗而痕跡尚在夫人得而指之不復為完人矣
東莱吕氏曰殺百萬生靈亡數百年社稷皆生於士大
夫患失
横渠張氏曰觀大節必於細事觀立朝必於平日平日
趨利避害他日必欺君賣國矣平日負約失期他日
必附下罔上矣
王沂公為宰相語諫官韓琦曰近日頻見章疏甚佳只
如此可矣向者如高若訥輩多是擇利范希文亦未
免近名要須純意於國家事耳
趙清獻公為御史其言常欲朝廷别白君子小人每謂
小人雖小過當力排而絶之後乃無患君子不幸而
有詿誤當保持愛惜以成就其德故言事雖切而人
不厭
徽宗初年吏部侍郎陸佃上疏曰人君踐祚要在正始
正始之道本於朝廷近時學士大夫相傾竸進以善
求事為精神以能訐人為風采以忠厚為重遲以静
退為卑弱相師成風莫之或止正而救之實在今日
又曰今天下之勢如人大病向愈當以藥餌輔養之
須其安平苟為輕事改作是使之騎射也
易漸之九三曰利禦寇程子𫝊曰君子之與小人比也
自守以正豈唯君子自完其己而已乎亦使小人得
不䧟於非義是以順道相保禦止其惡也又曰防小
人之道正己為先
邵康節云君子贏得做君子小人枉了做小人
趙明誠曰夫善惡如水火決不可同器惟人主能辨小
人遠之然後君子道長而天下治若俱收並用則小
人必得志小人得志則君子必被其禍
魏了翁曰君子雖在内而上意不向猶外也小人雖在
外而上意向之猶内也又曰人才以黨論故迭為僨
興古人選于衆聽于國人旁蒐而渴用焉猶慮弗給
後世俗薄世壞人才鮮少尚乃番休代進一則常以
一半置在閒散故才不周於用次則久閒者多君子
而小人固不久於閒三則棄之於聰明未衰之日而
用之於老疾交至之時四則小人敗壞國家浸不可
支然後以君子捄之小人常居其逸而幸免君子常
處其難而受責五則迭為消長進退如人數更疾病
元氣不無耗傷焉
唐會昌三年六月内侍監仇士良致仕武宗外尊寵士
良内實忌之士良頗覺遂以老病致仕其黨送歸私
第士良教之曰天子不可令閑常宜以奢靡娱其耳
目使日新月盛無暇更及他事然後吾輩可以得志
慎勿使之讀書親儒生彼見前代興亡心知憂懼則
吾輩疎斥矣其黨拜謝而去
范氏曰小人莫不養其君之欲以濟己之欲使其
君動而不静為而不止則小人得以行其計矣豈
獨奢靡之娱足以蕩其心哉又有甚焉者矣或殖
貨利或治宫室或開邊境或察臣下随其所好以
竊權寵人君樂得其欲而不知其為天下害是以
政日亂而不自知惟能親正直遠邪佞則可以免
斯患矣胡氏曰士良狡黠思所以蠱君者密矣
然知其利而不知其害者也已無疎斥之道以忠
信謹厚服其軄亦何用蠱君然後得安苟欲自安
而蠱君至於危亡之地則豈有君亡而我存之理
其禍豈止於疎斥而已哉故士良之術自以為智
實則愚也黃氏曰仇士良戒其徒毋令天子暇
暇則觀書親儒生莫若殖財貨盛鷹馬日以毬獵
聲色蠱其心嗚呼是誠何心哉然士良隂用其術
雖有損於一時史臣明記其言實有益於萬世使
有天下者常書士良𫝊一通揭之座隅朝夕觀省
焉彼挾士良之術者又安得而售乎
五代周顯德初太師中書令瀛王馮道卒道少以孝謹
知名唐莊宗世始貴顯自是累朝不離將相公師之
位為久清儉寬弘人莫測其喜愠滑稽多智浮沈取
容嘗著長樂老叙自述累朝榮遇之狀時人往往以
德量推之
歐陽公曰禮義廉恥國之四維四維不張國乃滅
亡况為大臣而無廉恥天下其有不亂國家其有
不亡者乎馮道其可謂無廉恥者矣則當時天
下國家可知也予於五代得全節之士三死事之
臣十有五皆武夫戰卒豈於儒者果無其人哉得
非高節之士惡時之亂而不肯出歟嘗聞是時有
王凝者家青齊之間為虢州司戶參軍以卒妻李
氏負其遺骸以歸東過開封止於旅舍主人不納
牽其臂而出之李氏仰天慟曰我為婦人不能守
節而此手為人所執邪即引斧自斷其臂見者為
之嗟泣開封尹聞之白其事於朝厚恤李氏而笞
其主人嗚呼士不自愛其身而忍恥以偷生者聞
李氏之風宜少知愧哉司馬公曰天地設位聖
人則之以制禮立法内有夫婦外有君臣婦之從
夫終身不改臣之事君有死無貳此人道之大倫
也苟或廢之亂莫大焉范質稱馮道厚德稽古宏
才偉量雖朝代遷貿人無間言屹若巨山人不可
轉也夫為女不正雖復華色之美織絍之巧不足
賢矣為臣不忠雖復材智之多治行之優不足貴
矣何則大節已虧故也道之大節如此雖有小善
庸足稱乎或以為當是之時失臣節者非道一人
豈得獨罪道哉夫忠臣憂公如家見危致命智士
有道則見無道則隠今道尊寵冠三師權任首諸
相國存則竊位素餐國亡則迎謁勸進兹乃奸臣
之尤安得與他人為比哉或謂道能全身遠害於
亂世斯亦賢已夫君子有殺身成仁豈專以全身
遠害為賢哉然不正之女中士羞以為家不忠之
人中君羞以為臣若道之為臣而不誅不棄則亦
時君之責也
守令
漢興之初反秦之敝與民休息凡事簡易禁罔疏闊而
相國蕭曹以寬厚清静為天下帥民作畫一之歌孝
惠垂拱高后女主不出房闥而天下晏然民務稼穡
衣食滋殖至於文景遂移風易俗是時循吏如河南
守吴公蜀守文翁之屬皆謹身帥先居以廉平不至
於嚴而民從化孝武之世外攘四夷内改法度民用
彫敝奸軌不禁時少能以化治稱者唯江都相董仲
舒内史公孫弘兒寬居官可紀三人皆儒者通於世
務明習文法以經術潤飾吏事天子器之孝昭幼冲
霍光秉政承奢侈師旅之後海内虚耗光因循守軄
無所改作至於始元元鳳之間匈奴鄉化百姓益冨
舉賢良文學問民所疾苦於是罷酒𣙜而議鹽鐵
矣及至孝宣繇仄陋而登至尊興于閭閻深知民事
之囏難自霍光薨後始躬萬機厲精為治五日一聽
事自丞相以下各奉軄而進及拜刺史守相輙親見
問觀其所繇退而考察所行以質其言有名實不相
應必知其所以然常稱曰庶民所以安其田里而亡
歎息愁恨之心者政平訟理也與我共此者其唯良
二千石乎以為太守吏民之本數變易則下不安民
知其將久不可欺罔迺服從其教化故二千石有治
理效輙以璽書勉厲增秩賜金或爵至關内侯公卿
缺則選諸所表以次用之是故漢世良吏於是為盛
稱中興焉
黃霸為潁川太守使郵亭鄉官皆畜雞豚以贍鰥寡貧
窮者為條教行之民間勸以為善防奸及務耕桑節
用殖財種樹畜養初若煩碎然精力能推行之吏民
見者語次尋繹問他陰伏以相參考聰明識事吏民
不敢有所欺奸人去入他郡盜賊日少霸力行教化
而後誅罸務在成就全安長吏曰數易長吏送故迎
新之費及奸吏因緣絶簿書盜財物公私費耗甚多
皆當出於民所易新吏又未必賢或不如其故徒相
益為亂凡治道去其泰甚者耳霸以外寬内明得吏
民心戶口歲增治為天下第一徵守京兆尹
漢章帝元和二年春正月詔曰俗吏矯飾外貎似是而
非朕甚厭之甚苦之安静之吏悃愊無華日計不足
月計有餘如襄城令劉方吏民同聲謂之不煩雖未
有它異斯亦殆近之矣夫以苛為察以刻為明以輕
為德以重為威四者或興則下有怨心吾詔書數下
冠盖接道而吏不加治民或失職其咎安在勉思舊
令稱朕意焉
唐開元間張九齡上疏曰乖政之氣發為水旱天道雖
遠其應甚邇昔東海枉殺孝婦天旱久之一吏不明
匹婦非命則天昭其冤况六合元元之衆縣命於縣
令宅生於刺史陛下所與共治尤親於人者乎若非
其任水旱之繇豈唯一婦而已今刺史京輔雄望之
郡猶少擇之江淮隴蜀三河大府之外稍非其人繇
京官出者或身有累或政無状用牧守之任為斥逐
之地或因附會以忝高位及勢衰謂之不稱京職出
以為州武夫流外積資而得不計於才刺史乃爾縣
令尚何言哉甿庶國家之本務本之職乃為好進者
所輕承弊之民遭不肖所擾聖化從此銷欝不選親
人以成其弊也古者刺史入為三公郎官出宰百里
今朝廷士入而不出其於計私甚自得也京師衣冠
所聚身名所出從容附會不勤而成是大利在於内
而不在於外也智能之士欲利之心安肯復出為刺
史縣令哉國家賴智能以治而常無親人者陛下不
革以法故也臣愚謂欲治之本莫若重守令守令既
重則能者可行宜遂科定其資凡不歴都督刺史雖
有高第不得任侍郎列卿不歴縣令雖有善政不得
任臺郎給舍都督守令雖遠者使無十年任外如不
為此而救其失恐天下猶未治也又古之選士惟取
稱職是以士修素行而不為徼幸奸偽自止流品不
雜今天下不必治於上古而事務日倍於前誠以不
正其本而設巧於末也所謂末者吏部條章舉贏千
百刀筆之人溺於文墨巧史猾徒緣奸而奮臣以謂
始造簿書備遺忘耳今反求精於案牘而忽於人才
是所謂遺劒中流刻舟以記者也凡稱吏部能者則
曰自尉與主簿繇主簿與丞此執文而知官次者也
乃不論其賢不肖豈不謬哉夫吏部尚書侍郎以賢
而授者也豈不能知人如知之難拔十得五斯可矣
今膠以格條據資配職為官擇人初無此意故時人
有平配之誚官曹無得賢之實臣謂選部之法敝於
不變今若刺史縣令精覈其人則管内歲當選者使
考才行可入流品然後送臺又加擇焉以所用衆寡
為州縣殿最則州縣慎所舉可官之才多吏部因其
成無庸人之繁矣今歲選乃萬計京師米物為耗豈
多士哉盖冒濫抵此爾方以一詩一判定其是非適
使賢人遺逸此明代之闕政也天下雖廣朝廷雖衆
必使毁譽相亂聽受不明事則已矣如知其賢能各
有品第每一官闕不以次用之豈不可乎如諸司要
官以下等叨進是議無高卑唯得與不爾故清議不
立而名節不脩善士守志而後時中人進求而易操
也朝廷能以令名進人士以修名獲利利之出衆之
趨也不如此則小者得以苟求一變而至於阿利大
者許以分義再變而成朋黨矣故於用人不可不第
其高下高下有次則不可以妄干天下之士必刻意
脩飾而刑政自清此興衰之大端也
劉安禮問臨民程子曰使民各得輸其情問御吏曰正
己以格物又曰教人者養其善心而惡自消治民者
導之敬讓而争自息
宋孝宗初朱子應詔上封事曰四海之利病係於民生
之休戚民生之休戚係於守令之賢否而本原之地
在乎朝廷若不自朝廷擇監司以察州縣雖今日降
一詔明日行一事欲以惠民而適增擾欲以興利而
適重害也
愛民
子曰道千乘之國敬事而信節用而愛人使民以時
朱子曰道治也千乘諸侯之國其地可出兵車千
乘者也敬者主一無適之謂敬事而信者敬其事
而信於民也時謂農隙之時言治國之要在此五
者亦務本之意也程子曰當時諸侯果能此亦
足以治其國矣若推其極堯舜之治亦不過此
楊氏曰上不敬則下慢不信則下疑下慢而疑事
不立矣敬事而信以身先之也易曰節以制度不
傷財不害民盖侈用則傷財傷財必至於害民故
愛民必先於節用然使之不以其時則力本者不
獲自盡雖有愛人之心而民不被其澤矣
孟子對梁惠王曰地方百里而可以王王如施仁政於
民省刑罸薄稅歛深耕易耨壯者以暇日脩其孝悌
忠信入以事其父兄出以事其長上可使制梃以撻
秦楚之堅甲利兵矣
朱子曰百里小國也然能行仁政則天下之民歸
之矣省刑罸薄稅歛二者仁政之大目也君行仁
政則民得盡力於農畆而又有暇日以脩禮義是
以尊君親上而樂於效死也
晁錯上封事曰聖王在上而民不凍饑者非能耕而食
之織而衣之也為開其資財之道也故堯禹有九年
之水湯有七年之旱而國亡捐瘠者以畜積多而備
先具也今海内為一土地人民之衆不避湯禹加以
亡天災數年之水旱而蓄積未及者何也地有餘利
民有餘力生榖之土未盡墾山澤之利未盡出也游
食之民未盡歸農也民貧則奸邪生貧生不足不足
生於不農不農則不地著不地著則離鄉輕家雖有
高城深池嚴法重刑不能禁也夫寒之於衣不待輕
煖饑之於食不待甘旨饑寒至身不顧廉恥人情一
日不再食則饑終歲不製衣則寒夫腹饑不得食膚
寒不得衣雖慈母不能保其子君安能以有其民哉
明王知其然也故務民於農桑薄賦歛廣畜積以實
倉廩備水旱故民可得而有也
唐太宗時魏徵上疏言陛下志業比貞觀之初漸不克
終者凡十條其一以為頃年輕用民力乃云百姓無
事則驕佚勞役則易使自古未有因百姓逸而敗勞
而安者此恐非興邦之言也
范祖禹曰有國者不憂百姓之貧而疑其財之有
餘取之不已不恤百姓之勞而疑其力之有餘使
之不已此二者亡之道也人主曷不反諸己已欲
富而惡貧欲逸而惡勞則富而逸者民之所欲也
與其所欲去其所惡而不王者未之有也
唐明宗自初即位減罷官人伶官廢内藏庫四方所上
物悉歸之有司廣夀殿火灾有司理之請加丹雘喟
然歎曰天以火戒我豈宜增以侈邪歲嘗旱已而雪
暴坐庭中詔武德司宫中無掃雪曰此天所以賜我
也數問宰相馮道等民間疾苦聞道等言榖帛賤民
無疾疫則欣然曰吾何以堪之當與公等作好事以
報上天
宋慶歴中議弛茶鹽之禁及減商稅參政范文正公以
為不可茶鹽商稅之入但分減商賈之利耳行於商
賈未甚有害也今國用未減歲入不可闕既不取之
於山澤商稅今為計莫若先省國用國用有餘當先
寬賦役然後及商賈弛禁非所當先也其議遂寢
為政
漢光武建武六年六月辛卯詔曰張官置吏所以為人
也今戸口耗少吏職尚煩其令司隸州牧各實所部
省減吏員郡縣不足置長吏者可并合者上大司徒
大司空二府於是條奏并省四百餘縣
程子曰為民立君所以養之也養民之道在愛其力民
力足則生養遂生養遂則教化行而風俗美故為政
以民力為重也春秋凡用民力必書其所興作不時
害義固為罪也雖時且義必書見勞民為重事也然
有用民力之大而不書者為教之意深矣僖公脩泮
宫復閟宫非不用民力也然而不書二者復古興廢
之大事為國之先務如是而用民乃所當用也人君
知此義知為政之先後輕重矣
東萊吕氏曰楊炎併租庸調為二稅二稅外不許誅求
一錢他却不知保不得後來大凡治財最不可壞舊
法最不可併省名目
唐自安史之亂天下戶口什亡八九所在宿重兵其費
不貲皆倚辦於轉運使劉晏晏有精力多機智變通
有無曲盡其妙常以厚直募善走者置遞相望覘報
四方物價不數日皆達食貨輕重之權悉制在掌握
國家獲利天下無甚貴甚賤之憂晏以為辦集衆務
在於得人故必擇通敏精悍廉勤之士而用之常言
士䧟贓賄則論棄於時名重於利故士多清脩吏雖
潔廉終無顯榮利重於名故吏多貪汚其勾檢簿書
出納錢榖事雖至細必委之士類吏惟書符牒不得
輕出一言其属官雖居數千里外奉教令如在目前
無敢欺紿權貴属以親故晏亦應之俸給多少遷㳄
緩速皆如其志然無得親職事晏又以戶口滋多則
賦稅自廣故其理財常以養民為先諸道各置知院
官每旬月其雨雪豐歉之狀以告豐則貴糴歉則賤
糶或以穀易雜貨供官用而於豐處賣之知院始見
不稔之端先申至某月須如干蠲免某月須如干救
助及期晏不俟州縣申請即奏行之不待其困弊流
殍然後賑之也由是戶口蕃息始為轉運使時天下
見戶不過二百萬其季年乃三百餘萬非晏所統亦
不增也其初財賦歲入不過四百萬緡季年乃千餘
萬緡晏專用㩁鹽法充軍國之用時自許鄭之西皆
食河東池鹽度支主之汴蔡之東皆食海鹽晏主之
晏以為官多則民擾故但於出鹽之鄉置官收鹽轉
鬻於商人任其所之其去鹽鄉遠者轉官鹽於彼貯
之或商絶鹽貴則減價鬻之謂之常平鹽官獲其利
而民不乏鹽其始江淮鹽利不過四十萬緡季年乃
六百餘萬緡由是國用充足而民不困弊先是運關
東榖入長安者以河流湍悍率一斛得八斗至者則
為成勞受優賞晏以為江汴河渭水力不同各随便
宜造運船教漕卒緣水置倉轉相受給自是每歲運
榖或至百餘萬斛無斗升沈覆者船十艘為一綱使
軍將領之十運無失授優勞官於揚子置場造船艘
給千緡或言用不及半請損之晏曰不然論大計者
不可惜小費凡事必為永久之慮今始置船場執事
者多當先使之私用無奢則官物堅完矣若遽與之
屑屑校計安能久行乎異日必有減之者減半以下
猶可也過此則不能運矣後五十年有司果減其半
及咸通中有司計費而給之無復羡餘船益脆薄漕
運遂廢晏為人勤力事無閑劇必於一日中決之後
來言財利者皆莫能及
胡氏曰劉晏言出納必委於士類理財以養民為
先官多則民擾論大事不計小費事必於一日中
決之皆可法也
唐武宗時李德裕為相削平叛亂威令赫然上惡僧尼
耗蠧天下欲去乃先毁山野招提蘭若尋敕上都
東都各留二寺每寺留僧三十人天下鎮節各留一
寺寺分三等留僧有差餘僧及尼並勒歸俗寺皆立
期毁撤仍遣御史分道督之財貨田産並沒官寺材
以葺公廨驛舍銅像鐘磬以鑄錢凡天下所毁寺四
千六百餘區招提蘭若四萬餘區歸俗僧尼二十六
萬五百人收良田數千萬頃奴婢十五萬人
五代周世宗以縣官久不鑄錢而民間多銷錢為器皿
及佛像錢益少敕立監采銅鑄錢惟法物軍器及寺
觀鐘磬鈸鐸之類聽留外民間銅器佛像五十日内
輸官受直過期匿五斤以上罪死不及者論刑有差
謂侍臣曰佛以善道化人苟志於善斯奉佛矣彼銅
像豈所謂佛邪且吾聞佛志在利人雖頭目猶舍以
布施若朕身可以濟民亦非所惜也
司馬公曰若周世宗可謂仁矣不愛其身而愛民
若周世宗可謂明矣不以無益廢有益
周世宗留心農事常刻木為農夫蠶婦置之殿庭欲均
天下租稅先以元稹均田圖賜諸道於是詔𣪚騎常
侍艾穎等三十四人分行諸州均定田租又詔諸州
併鄉村率以百戶為團團置耆長三人又諸品諸色
課戶及俸戶並勒歸州縣其幕職州縣官自今並支
俸錢及米麥
張九齡曰書生貴游不諳民事輕於獻計不知一旦施
行片紙之出兆姓蒙害
黃震曰宋之名相惟李沆人上利害一切不行而日奏
四方盜賊水旱在漢惟魏相亦然後之為相者則喜
變祖宗法度惡聞天下災異
趙普為相廳事後置二甕有投利害文字皆置其中滿
即焚於通衢李沆為相自言居位無補萬一惟四方
言利害未嘗一見施行聊以此報國自常情論之二
公若苟且廢事者而時國家治安百姓富庶何也天
下事不可輕易改更興一利必有一害今日之有益
於民者他時或有損於民是故法不至甚弊守之可
也載其清淨民以寧一曹參之於漢亦然
少儀𫝊曰今之為後世謀者不過廣營生計以遺之田
疇連阡陌邸肆跨坊曲粟麥盈囷倉金帛充篋笥慊
慊然求之猶未足施施然自以為子子孫孫累世用
之莫能盡也然不知以義方訓其子以禮齊其家自
於十數年中勤身苦體以聚之而子孫以歲時之間
奢靡遊蕩以散之反笑其祖考之愚不知自娱又怨
其吝嗇無恩於我而厲之也始則欺紿攘竊以充其
欲不足則立約舉債於人以俟其死而償之觀其意
惟患其祖考之夀也甚者至於有疾不療隂行酖毒
亦有之矣然則曏之所以利後世者適足以長子孫
之惡而為身禍也
止盜
易大畜之六五曰豶豕之牙吉程子𫝊曰物有緫攝事
有機會聖人操得其要則視億兆之心猶一心道之
斯行止之則戢故不勞而治其用若豶豕之牙也豕
剛躁之物若強制其牙則用力勞而不能止治豶去
其勢則牙雖存而剛躁自止君子發豶豕之義知天
下之惡不可以力制也則察其機持其要塞絶其本
原故不假刑法嚴峻而惡自止也且如止盜民有欲
心見利則動苟不知教而迫於饑寒雖刑殺日施其
能勝億兆利欲之心乎聖人則知所以止之之道不
尚威刑而脩政教使之有農桑之業知廉恥之道雖
賞之不竊矣
季康子患盜問於孔子孔子曰苟子之不欲雖賞之不
竊
朱子曰子不貪欲則雖賞民使之為盜民亦知恥
而不竊矣
孟氏使陽膚為士師問於曾子曾子曰上失其道民散
久矣如得其情則哀矜而勿喜
謝氏曰民之散也以使之無道教之無素故其犯
法也非迫於不得已則陷於不知也故得其情則
哀矜而勿喜朱子曰民之生業不厚教化不脩
内無尊君親上之心外無仰事俯育之賴是以恩
疎義薄不相維持而日有離散之心耳
漢宣帝地節中渤海歲饑盜賊並起上選能治者丞相
御史舉龔遂拜渤海太守召見問何以治賊盜對曰
海瀕遐遠不霑聖化其民困於饑寒而吏不恤故使
陛下赤子盜弄陛下之兵於潢池中耳今欲使臣勝
之邪將安之也上曰選用賢良固欲安之也遂曰臣
聞治亂民猶治亂繩不可急也唯緩之然後可治臣
願丞相御史且無拘臣以文法得一切便宜從事上
許焉加賜黃金贈遣乘𫝊至渤海界郡發兵以迎遂
皆遣還移書敕屬縣罷逐捕吏諸持田器者皆為良
民吏毋得問持兵者乃為賊遂單車至府盜賊聞遂
教令即時解散棄其弓弩而持鉤鉏於是悉平民安
土樂業遂乃開倉廩假貸貧民選用良吏尉安牧養
焉齊俗奢侈好末技不田作遂躬率以儉約勸民務
農桑各以口率種樹畜養民有帶持刀劍者使賣劍
買牛賣刀買犢曰何為帶牛佩犢勞來循行郡中皆
有畜積獄訟止息於是召為水衡都尉
梁羅研為益州别駕齊狗兒作亂臨汝侯嘲羅研曰卿
蜀人樂禍貪亂一至於此對曰蜀人積弊實非一朝
百家為村不過數家有食窮迫之人十有八九束縛
之使旬有二三貪亂樂禍無足多怪若令家畜五母
之鷄一母之豕床上有百錢布被甑中有數升麥飯
雖蘇張巧說於前韓白按劍於後將不能使一夫為
盜况貪亂乎
唐自懿宗以來奢侈日甚用兵不息賦歛愈急關東連
年水旱州縣不以實聞百姓流殍無所控訴相聚為
盜所至蜂起州縣兵少人不習戰每與盜遇官軍多
敗僖宗乾符元年濮州人王仙芝聚衆數千人起於
長垣明年仙芝及其黨尚君長攻陷濮曹州天平節
度使薛崇出兵擊之不利冤句人黃巢善騎射喜任
俠嘗與仙芝共販私鹽至是聚衆應之攻剽州縣民
之困於重歛者争歸之數月之間衆至數萬其後朱
温相繼而起卒以亡唐
范祖禹曰自古賊盜之起國家之敗未有不由暴
賦重歛而民之失職者衆也唐之季世政出閹尹
不惟賦歛割剥復販鬻百物盡奪民利故有私鹽
之盜使民無衣食之資欲不亡其可得乎
五代劉知遠時天下多盜宰相蘇逢吉自草詔書下州
縣凡盜所居本家及鄰保皆族誅或謂逢吉曰為盜
族誅已非王法况鄰保乎逢吉恡以為是不得已但
去族誅而已於是鄆州捕賊使者張令柔盡殺平隂
縣十七村民數百人衛州刺史葉仁魯聞部有盜自
率兵捕之時村民十數共逐盜入于山中盜皆𣪚走
仁魯從後至見民捕盜者以為賊悉擒之斷其脚筋
暴之山麓宛轉號呼累日而死聞者不勝其冤而逢
吉以仁魯為能由是天下因盜殺人滋濫
南安獄有囚法不當死轉運使王逵欲深治之逵苛刻
吏無敢與相可否濓溪周子時為司理參軍獨力争
之不聽則置手板歸取告身委之而去曰如此尚可
仕乎殺人以媚人吾不為也逵亦感悟囚得不死
治世龜鑑
