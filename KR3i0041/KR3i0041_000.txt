筍譜譜錄類三(草木禽魚之屬)
提要
(臣)等謹案筍譜一卷不著撰人名氏晁公武
讀書志作僧惠崇撰陳振孫書錄解題作僧
贊寧撰案惠崇為宋初九僧之一工於吟咏
有句圖一卷又工於畫有黃庭集題其所作
蘆雁圖詩然不聞曾作是書考宋史藝文志
亦作贊寧則振孫說是也贊寧德清高氏子
出家杭州龍興寺吳越王錢鏐署為两浙僧
統宋太宗嘗召對於滋福殿詔修高僧傳咸
平中加右街僧錄至道二年卒諡曰圓明大
師所著物類相感志歲久散佚世所傳者皆贋本
惟此書猶其原本書分五類曰一之名二之
出三之食四之事五之說其標題蓋仿陸羽
茶經援據奥博所引古書多今世所不傳深
有資於考證三之食以前皆有注似所自作
然筍汗煮羹一條注乃駁正其說以為羹不
如蒸又似後人之所附益不可考矣王得臣
麈史曰僧贊寧為筍譜甚詳掎摭古人詩詠
自梁元帝至唐楊師道皆詩中言及筍者惟
孟蜀時學士徐光溥等二人絶句(案此數句似有脱文)
(今姑仍其舊)亦可稱勤篤然未盡也如退之和侯
協律詠詩二十六韻不收何耶豈寧忿其排
釋氏而私懷去取耶抑文公集當時未出乎
不可知也云云今檢譜中果佚是作然以一
人之耳而採摭歷代之詩歌一二未周勢所
必有不足為是書病也
菌譜
(臣)等謹案菌譜宋陳仁玉撰仁玉履貫不見
於他書是編前有淳祐乙已序自稱山人而
序有仙居介台括叢山入天仙靈所宫爰産
異菌語則仁玉即仙居人矣考說又曰菌地
蕈也蕈桑䓴也䓴木耳也一曰萮茈是在地
者謂之菌在木者謂之蕈䓴其名有殊而種
類則一皆可以供食品南宋建都臨安故台
州所産尤見珍於時書中所錄凡十有一種
末附以解毒之法在區區口腹之微物本不
足紀述而太平御覽蔬部無菌類全芳備祖
所載亦止二條向來典故甚少故附著於錄
以備咏物家隸事之助焉乾隆四十六年三月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
