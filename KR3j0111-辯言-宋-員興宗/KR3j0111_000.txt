提要
辨言一卷雜家類三(雜說之屬)
臣等謹案辨言一卷宋員興宗撰興宗宋史
無傳其名僅見於姓氏急就篇所著有九華
先生集世亦不傳惟永樂大典間為採入並
錄集末所載當時祭文六首以諸文參考其
出處興宗盖蜀人字顯道始應召官太學再
遷至著作郎乾道中以有所論劾奉祠而去
終於潤州而趙汝愚所為文至以歐陽永叔
蘇明允為比傾倒甚至盖亦獨立自好之士
也此書載永樂大典中然不題九華集字疑
於集外别行書中歴摭經傳史子下及宋代
諸儒之說凡於理未安者各為之辨中間惟
論公羊傳紀季入齊一條稱紀以千乘畏人
為非乃因紹興時事而發未為切當若其辨
尚書六宗舊解之誤禮記文王九齡之誕以
及譏劉氏漢書刊誤為不知史家行文之法
皆具有特識其他亦多中理要至以詩不待
序而明而斷序之作為非古則沿鄭樵之新
說各存一解可矣乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
