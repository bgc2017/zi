守城錄卷二
陳規守城機要
一城門舊制門外築甕城甕城上皆敵樓費用極多以
禦尋常盜賊則可以遮隔箭鑿若禦敵人大砲則不可
用須是除去甕城止於城門前離城五丈以来横築護
門墻使外不得見城門啟閉不敢輕視萬一敵人奔衝
則城上以砲石向下臨之更於城門裏兩邊各離城二
丈築墻長五六十步使外人乍入不知城門所在不可
窺測縱使奔突入城亦是自投䧟穽故城門不可依舊
制也
一護門墻只於城門前十步内横築高厚墻一堵亦設
鵲臺高二丈墻在鵲臺上高一丈三尺脚厚八尺上收
三尺兩頭遮過門三二丈所以遮隔衝突門之啟閉外
不得知縱使突入墻内城上砲石雨下兩邊羊馬墻内
可以夹擊
一城門貴多不貴少貴開不貴閉城門既多且開稍得
便利去處即出兵擊之夜則斫其營寨使之晝夜不得
安息自然不敢近城立寨又須為牽制之計常使彼勞
我逸又於大城多設暗門羊馬城多開門竇填壕作路
以為突門大抵守城常為戰備有便利則急擊之
一城門舊制皆有門樓别無機械不可禦敵須是兩層
上層施勁弓弩可以射遠下層施刀鎗又為暗板有急
則揭去注巨木石以碎攻門者門為三重却後一層如
常制皆舊加厚次外一重門以徑四五寸堅實圓木鑿
眼貫串以代板不必用鐡葉釘裹又外一重以木為柵
施於護門墻之兩邊比之一樓一門大叚濟事
一城門外壕上舊制多設釣橋夲以防備奔衝遇有寇
至拽起釣橋攻者不可越壕而来殊不知正碍城内出
兵若放下釣橋然後出兵則城外必須先見得以為備
若兵已出復拽起橋板則緩急難於退却苟為敵所逼
逐往往溺於壕中此釣橋有害無益明矣止可於門前
施機械使敵必不能入拆去釣橋只用實橋城内軍馬
進退皆便外人皆懼城内出兵晝夜不敢自安
一干戈板(亦名兼板)舊制用鉄葉釘裹置於城門之前城上
用轆轤車放亦是防遏衝突其碍城出兵則與鈎橋無
異既於城門裏外安置機械自可不用干戈板以為出
兵快便之利
一城身舊制多是四方攻城者往往先用攻角以其易
為力也城角上皆有敵樓戰棚蓋是先為隄備苟不更
改攻城者終是得利且以城之東南角言之若直自東
南角攻則無足畏砲石力小則為敵樓棚所隔砲石力
大即必過入城裏若攻城人於城東立砲則城上東西
數十步人必不能立又於城南添一砲則城上南北數
十步人亦不能立便可進上城之具此城角不可依舊
制也須是將城角少縮向裏若攻東城即須近北立砲
若攻南城則須近西立砲城上皆可用砲倒擊其後若
正東南角立砲則城上無敵樓戰棚不可下手將城角
縮向裏為利甚不可忽也
一女頭墻舊制於城外邊約地六尺一個高者不過五
尺作山字樣兩女頭間留女口一個女頭上立狗脚木
一條掛搭皮竹篦籬牌一片遮隔矢石若禦大砲全不
濟事又女頭低小城外箭鑿可中守禦人頭面須是於
城上先築鵲臺高二尺闊五尺鵲臺上再築墻高六尺
厚二尺自鵲臺向上一尺五寸留方眼一個眼闊一尺
高八寸(一云方徑及尺)相離三尺又置一個兩眼之間向上一
尺又置一個状如品字向上作平頭墻敵若登城只於
方眼中施槍刀自可刺下方眼向上自有平頭墻即是
常用篦籬牌掛搭不必臨時施設也更於鵲臺上靠墻
每相去四寸立排叉木一條高出女墻五尺横用細木
夹勒兩道或三道攻城者或能過品字眼亦不能到平
頭墻上更兼墻上又有排叉木限隔若要越過排叉木
必須用手攀緣則刀斧砍之鎗刃刺之無不顛仆守者
用力甚少攻者必不得志也
一馬面舊制六十步一座跳出城外不减二丈闊狭隨
地利不定兩邊直覷城脚其上皆有樓子所用木植甚
多若要畢備須用氊皮掛搭然能遮隔大砲一為所擊
無不倒者樓子既倒守禦人便不得安或謂須預備樓
子隨即架立是未嘗經歴攻守者之言也樓子既倒敵
必以砲石弓弩併力臨城雖損害人命至多亦不可架
立今但只於馬面上築高厚墻中留品字空眼以備覘
望又可通過鎗刀靠城身兩邊開兩小門下看城外可
施禦捍之具墻内造瓦厦屋與守禦人避風雨遇有攻
擊便拆去瓦厦屋靠墻立高大排叉木用麤繩横編若
造笆相似任其攻擊必不能為害
一城不必太高太高則積雨摧搨修築費力城面不可
太闊太闊則砲石落在城上緩急擊中守禦人城面通
鵲臺只可一丈五尺或一丈六尺高可三丈或三丈五
尺㳂邊大郡城壁高亦不過五丈闊不過二丈而已
一羊馬墻舊制州郡或無之其有者亦皆低薄高不過
六尺厚不過三尺去城遠近各不相同全不可用蓋羊
馬城之名本防寇賊逼逐人民入城權暫安泊羊馬而
已故皆不以為意然捍禦寇攘為利甚漙當於大城之
外城壕之裏去城三丈(一云去城二丈)築鵲臺高二尺(一云高二三尺)
闊四尺臺上築墻高八尺(一云高及一丈)脚厚五尺(一云厚及六尺)上
收三尺每一丈留空眼一個以備覘望遇有緩急即出
兵在羊馬城裏作伏兵正是披城下寨仍不妨安泊羊
馬不可去城太遠太遠則大城上抛甎不能過太近則
不可運轉長鎗大凡攻城須填平壕方可到羊馬墻下
使其攻破羊馬墻亦難為入入亦不能駐足攻者止能
於所填壕上一路直進守者可於羊馬墻内兩下夾擊
又大城上甎石如雨下擊則是一面攻城三面受敵城
内又有小砲可施凡攻城器械皆不可直抵城脚攻計
百出皆有以備之也
一羊馬墻内須均量地步遠近安排叉木作排叉門分
布安排人兵易於點檢兼防奸細入城
一城郭舊制止是一重城外有壕或有低薄羊馬城者
使善守者守之雖遇大敵攻計百出亦可退郤或不經
歴攻守者忽遇大敵圍城不無畏怯須是先為隄備當
於外壕裏修築高厚羊馬墻與大城兩城相副即是一
壕兩城更於大城裏開掘深闊裏壕上又築月城即是
兩壕三城使攻城者皆是能者亦無可攻之理大抵城
與壕水一重難攻如一重至若裏城裏壕則必不可犯
計羊馬城與裏城裏壕之費亦不甚多若為永久之計
實不可缺
一修築裏城秪於裏壕垠上增築高二丈以上上設護
險墻下臨裏壕須闊五丈深二丈以上攻城者或能上
大城則有裏壕阻隔更使能過裏壕則裏城亦不可上
若此則不特可禦外敵亦可潛消内患裏城裏壕費用
不多不可不設庶免臨急旋開築也
一修城舊制多於城外脚下或臨壕栽丫叉木名為鹿
角大為無益若城中人出至鹿角内壕外人施放弓弩
鹿角不能遮隔若乘風用火可以燒毁不如除去為便
也
一今來修城制度止是在外州軍城池若是京都會府
須於城内向裏量度遠近再於外修築一重其外安置
營寨向裏更築一重作官府若此豈獨堅固而已哉内
外之患無不革盡
一攻城用雲梯是欲蟻附登城今女頭上既留品字眼
又有排叉木又有羊馬墻重重限隔則雲梯雖多無足
畏也
一攻城用洞子止是遮隔城上箭鑿欲以搬運土木甎
石填壘壕塹待其填平方進攻具或欲逼城&KR3857;掘今既
有羊馬墻為之限隔則洞子亦自難用
一對樓則與城上樓子高下相對鵝車稍高向前瞰城
頭向下附城脚天橋與對樓無異止是於樓上用長板
作脚道或摺疊翻在城上皆是登城之具今羊馬墻既
有人守自可兩邊横施器刃敵人别用撞竿與其他應
急機械自不足畏大凡攻城用天橋鵝車對樓火車火
箭皆欲使人驚畏有以備之則不能為害
一攻城多填幔道有至三數條者高與城等直逼城頭
今羊馬墻中既有人拒敵又大城上抛擲甎石自然難
近大城更照所填幔道於城内靠城脚急開裏壕垠上
更築月城兩邊栽立排叉木大城上又起木棚置人於
棚上又於欲來路上多設籖刺使能登城亦不能入城
或能入城亦不能過裏壕縱過裏壕决不能過月城以
幔道攻城者百無一二今所備如此亦何足畏凡攻城
者有一策則以數策應之
一攻城用大砲有重百斤以上者若用舊制樓櫓無有
不被摧毁者今不用樓子則大砲已無所施兼城身與
女頭皆厚實城外砲來力大則自城頭上過但令守禦
人靠墻坐立自然不能害人力小則為墻所隔更於城
裏亦用大砲與之相對施放兼用遠砲可及三百五十
步外者以害用事首領蓋攻城必以驅擄脅從者在前
首領及同惡者在後城内放砲在城上人照料偏正遠
近自可取的萬一敵砲不攻馬面只攻女頭急於女頭
墻裏栽埋排叉木亦用大繩實編如笆相似向裏用斜
柱撑槍砲石雖多亦難擊壊砲既不能害人天橋對樓
鵝車幔道之類又皆有以備之則人心安固城無可破
之理
一攻守利器皆莫如砲攻者得用砲之術則城無不拔
守者得用砲之術則可以制敵守城之砲不可安在城
上只於城裏量遠近安頓城外不可得見可以取的每
砲於城立一人專照斜直遠近令砲手定放小偏則移
定砲人脚太偏則移動砲架太遠則減拽砲人太近則
添拽砲人三兩砲間便可中物更在砲手出入脚步以
大砲施小砲三及三百步外若欲摧毁攻具須用大砲
若欲害用事首領及搬運人湏用遠砲砲不厭多備若用
砲得術城可必固其於制造砲架精巧處又在守城人工
匠臨時增减(製造砲梢須及時月夏以六月冬以十一月十二月採取櫟木檀木皆一生笋長成)
(少枝節者置溝渠内淹浸百餘日或半年取出去皮窨乾用穏木上下自根至梢按捺如張盤新弓相似取略)
(無損者然後用麻索生皮相間繫扎以防隂晴緩慢日晴則皮緊索緩隂雨則索堅皮緩若此繫扎可保無失)
一用砲摧毁攻具須用重百斤以上或五七十斤大砲
若欲放遠須用小砲只黃泥為團每個乾重五斤輕重
一般則打物有凖圓則可以放遠又泥團到地便碎不
為敵人復放入城兼亦易辦雖是泥團若中人頭面胷
臆無不死者中人手足無不折跌也
一城被圍閉城内務要安静若城外有人攻擊城内驚
擾種種不便須是將城内地步分定界分差人巡視遇
有人逼城號令街巷不得往来非籍定係上城守禦及
策應人不得輒上城在城上人不得輒下城過當防閑
不特可免驚惶亦可杜絶不虞
