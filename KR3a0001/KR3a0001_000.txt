孔子家語序
王氏
鄭氏學行五十載矣自肅成童始志于學
而學鄭氏學矣然尋文責實考其上下義
理不安違錯者多是以奪而易之然世未
明其欵情不謂其苟駮前師以見異於前
人乃慨然而嘆曰予豈好難哉予不得巳
也聖人之門方壅不通孔氏之路枳棘充
焉豈得不開而辟之哉若無由之者亦非
予之罪也是以撰經禮申明其義及朝論
制度皆據所見而言孔子二十二世孫有
孔猛者家有其先人之書昔相從學頃還
家方取巳來與予所論有若重規疊矩昔
仲由曰文王旣沒文不在兹乎天之將喪
斯文也後死者不得與於斯文也天之未
喪斯文也匡人其如予何言天喪斯文故
令巳傳斯文於天也今或者天未欲亂斯
文故令從予學而予從猛得斯論以明相
與孔氏之無違也斯皆聖人實事之論而
恐其將絕故特爲解以貽好事之君子語
云牢曰子云吾不試故藝談者不知爲誰
多妄爲之說孔子家語弟子有琴張一名
牢字子開子張衞人也宗魯死將往吊孔
子止焉春秋外傳曰昔堯臨民以五說者
曰堯五載一巡狩五載一巡狩不得稱臨
民以五也經曰五載一巡狩此乃說舜之
文非說堯孔子說論五帝各道其異事於
舜云巡狩天下五載一始則堯之巡狩年
數未明周十二歲一巡寧可言周臨民十
二乎孔子曰堯以火德王天下而尚黃黃
土德五土之數故曰臨民以五此其義也
孔子家語目錄
卷之一
相魯始誅王言解
大婚解儒行解問禮
五儀解
卷之二
致思三恕好生
卷之三
觀周弟子行賢君
辯政
卷之四
六本辯物哀公問政
卷之五
顔回子路初見在厄
入官困誓五帝德
卷之六
五帝執轡本命解
論禮
卷之七
觀鄕郊問五刑解
刑政禮運
卷之八
冠頌解廟制解辯樂
問玉屈節解
卷之九
七十二弟子解本姓解
終記解正論解
卷之十
曲禮子貢問曲禮子夏問
曲禮公西赤問
孔子家語目錄
