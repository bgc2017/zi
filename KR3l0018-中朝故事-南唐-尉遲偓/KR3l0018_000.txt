







　　欽定四庫全書　　　　　子部十二

　　提要

　　中朝故事　　　　　　小説家𩔖一(雜事之屬
臣)等謹案中朝故事二卷南唐尉遲偓撰偓
履貫未詳書首舊題朝議郎守給事中修國
史驍騎尉賜紫金魚袋臣尉遲偓奉㫖纂進
盖李氏有國時偓為史官承命所作李昪自
以為出太宗之後承唐統緒故稱長安為中

朝也其書皆記唐宣懿昭哀四朝舊聞上卷
多君臣事跡及朝廷制度下卷則雜録神異
怪幻之事中間不可盡據者如宣宗為武宗
所忌請為僧㳺行江表一事司馬光通鑑考
異已斥其鄙妄無稽又路巖傾害劉瞻賴幽
州節度使張公素上疏申理一事考是時鎮
幽州者乃張允伸非張公素所記殊誤又鄭
畋鬼胎一事與唐人所作齊推女𫝊首尾全

同而變其姓名尢顯出蹈襲然其時去唐未
逺故家文獻所記亦往往足徴如崔彦昭王
凝相仇一事司馬光考異雖摘其以彦昭代
凝領鹽鐵之誤而其事則全取之又昭宗菩
薩蠻詞選家所録亦率本於此讀者茍與正
史分别㕘觀去訛存是固未嘗不足以資㕘
證也

　　金華子　　　　　　　小説家𩔖一(雜事之屬

臣)等謹案金華子二卷南唐劉崇逺撰崇逺
家本河南唐末避黄巢之亂渡江南徙仕李
氏為文林郎大理司直嘗慕皇初平之為人
自號金華子因以為所著書名崇逺有自序
一篇頗具梗概序末題名具官稱臣不著年
月而書中所稱烈祖髙皇帝者乃南唐先主
李昪廟號又有昇元受命之語亦南唐中主
李景紀年晁公武讀書志乃以為唐人陳振

孫書録解題則泛指為五代人宋濂諸子辨
則併謂其人不可考諸説紛紜皆未核其自
序而誤也其書宋藝文志作三卷世無𫝊本
惟散見永樂大典者蒐採尚得六十餘條核
其所記皆唐末朝野之故事與晁氏所云録
唐大中後事者相合其中於將相之賢否藩
鎮之強弱以及文章吟咏神竒鬼怪之事靡
所不載多足與正史相㕘證觀資治通鑑所

載宣宗引對令狐綯李景讓稟母訓王師範
拜縣令王式馭亂卒諸事皆本是書則司馬
光亦極取之惟其紀劉鄩襲兖州一條以兖
帥為張姓而考之五代歐薛二史則當時兖
帥實葛從周不免𫝊聞異詞然要其大致可
信者多與大唐𫝊載諸書摭拾委巷之談者
相去固懸絶矣胡應麟九流緒論乃以鄙淺
譏之考應麟仍以崇逺為唐人不糾晁氏之

誤知未見其自序又取與劉基郁離子蘇伯
衡空同子相較是並不知為記事之書誤儕
諸立言之列明人詭薄好為大言以售欺不
足信也謹裒綴編次分為二卷而以崇逺原
序冠之簡端以存其畧焉乾隆四十六年九
月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀










