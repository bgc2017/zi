







　　欽定四庫全書

　　中朝故事卷上

　　南唐尉遲偓撰

　　大中皇帝多微行坊曲間跨驢重戴縱目四顧往往及
暮方歸大内近臣多諫陛下不合頻出上曰吾要採訪
民間風俗事只如明皇帝未平内難已前在藩邸間出
游城南韋杜之曲間行村落之舎遇王琚閒話果賛成
大事吾是以要訪人物焉一日到天街中道旁見一人

狀若軍將坐槐𣗳下石上見上來遽起鞠躬而立上詰
之云姓趙淮南人也問之云聞杜琮相公出鎮淮南欲
往謁耳上曰舊識耶對云非舊識始往投誠上曰公聞
杜公何如人也對曰杜是累朝元老聖上英明復委用
之非偶然也上恱之詰曰懐中何有乃一牘述行止也
上留之戒曰但留邸中伺候杜公必來奉召翌日上以
狀授邠公乃批云授淮南别勅押衙終身獲厚祿焉其
人感遇人皆稱之


　　宣宗即憲皇少子也皇昆即穆宗也穆宗敬宗之後文宗
武宗相次即位宣皇皆叔父也武宗初登極深忌焉一日㑹
鞠於禁苑間武宗召上遙覩瞬目於中官仇士良躍馬向前
曰適有㫖王可下馬士良命中官輿出軍中奏云落馬已不
救矣尋請爲僧游行江表間㑹昌末中人請還京遂即位
僖宗皇帝以咸通三年降誕十四年七月十九日即位
年十二左軍䕶軍田令孜輔翊於朝僖宗呼爲阿父朝
綱由已人無敢言每入對敭皆自備兩牙盤果食便對

御前從容良久而退以爲常式數年後扈從幸蜀轉恣
眦睚殺害孔多及翠華還京不敢侍從時令孜見陳敬
瑄爲西川節度乃求爲監軍而殂

　　昭宗皇帝即僖皇弟也咸通八年丁亥嵗降生文德元
年三月即位春秋二十二體貌端明人望偉如也雖運
鍾艱險智量過人每與侍臣言論商較時政曾無厭倦
乾寧三年鳳翔李茂貞與朝臣有隙將欲搆難犯干神
京上乃順動欲幸太原行止渭北華州韓建迎歸郡中

上鬱鬱不樂時登城西齊雲眺望眀年秋製菩薩蠻詞
二首曰登樓遥望秦宮殿茫茫只見雙飛燕渭水一條
流千山與萬丘逺烟籠碧𣗳陌上行人去何處是英雄
迎孥歸故宫又一曰飄颻且在三峯下秋風往往堪沾
灑腸斷憶仙宫朦朧烟霧中思夢時時睡不語常如醉
早晩是歸期穹蒼知不知上戊午年還京庚申歲以中
官多兇惡欲去其用事者十一月五日爲左軍軍容劉
季述右軍王仲仙樞宻使王彦範薛齊偓擁禁兵喚諸

道進奏官僞上表請上頥養遜位扶上出東内冊德皇
監國上明年正月一日反正誅四輩改天復元年十一
月朱全忠領兵入河中四月冬節上又爲鳳翔兵士擁
幸政城朱全忠將兵迎駕圍逼旹涉三載癸亥歲正月
二十二日駕出朱全忠寨中乃還輦轂甲子歲全忠迎
上幸洛四月改天祐元年八月十一日乃行簒逆寰海
莫不寃痛也

　　京兆尹有生殺之柄然而清要之官多輕薄之目爲所

由之司京國士子進士成名後便列清途屈指以期大
用故事若登廊廟須曽揚歴於字人遂假途於長安萬
年之邑或駕在東洛亦爲河南洛陽之宰數月之後必
遷居閤下京尹不可侔也兩縣令初欲蒞事須謁謝京
尹皆異常待之庭前鋪置茵褥府史引一人投刺於尹
前云某邑令某姓名讃兩拜而已大尹降西廊迎之從
容便就飯㑹府中遂爲體例

　　咸通中中書侍郎平章事劉瞻以清儉自守忠正佐時

懿皇以同昌公主薨謝怒其醫官韓宗紹等縶於霜臺
并親屬二三百人散繫大理内外憂懼瞻上䟽切諫時
路巖韋保衡恃寵忌之出瞻爲荆南節度使中外咸不
平之翰林承㫖鄭畋爲制詞略曰早以文學疊中殊科
風棱甚高恭愼無玷而又僻於亷潔不尚浮華安數畆
之居仍非己有却四方之賄唯畏人知云云韋路大怒
貶畋爲梧州刺史取十道圖檢見驩州去京萬里乃謫
瞻爲驩州司戸叅軍舎人李庾行誥詞駮責深焉將欲

加害時遇懿皇厭代僖皇初立用元臣蕭倣佐佑大政
倣舉瞻自代又幽州節度使張公素上䟽理之韋路意
乃止焉俄而路巖出爲益帥保衡又離相位召瞻爲康
州刺史再授虢州瞻旋至湘江韋保衡南竄相遇於江
中瞻家人齊登舟外詬罵之保衡約束家人無辭以對
至賀州驛内伏法乃是數年前殺楊收閤子中榻上也
瞻至湖南李庾方典是郡出迎於江次竹牌亭置酒瞻
唱竹枝詞送李庾躡履過溝竹枝恨渠深女兒庾懾怒

乃上酒於瞻瞻命庾酬唱庾云不曉詞間音律瞻投杯
曰君應只解爲制詞也是夕庾飲鴆而卒瞻至京俄入
中書時宰相劉鄴先與韋路相熟深有憂色方判鹽鐵
乃於院中置㑹召瞻飲中寘毒而薨鄴尋授淮南節度
使僖皇於麟德殿置宴伶人有詞曰劉公出典揚州庶
事必應大治民瘼康㤗矣諸伶人皆倡和曰此真最藥
王菩薩也人皆哂之路巖即貶儋州百姓至江陵籍没
家産不知紀極有蚊㡡一領輕宻如碧烟人疑其鮫鮹

也及新州伏法

　　咸通中輔相崔彦昭兵部侍郎王凝乃外表兄弟也凝
大中元年進士及第來年彦昭猶下第因訪凝凝&KR1651;衣
見之崔甚恚凝又戲之曰君却好應明經科舉也彦昭
忿怒而出三年乃登第懿皇朝多自夏官侍郎判鹽鐵
即秉鈞軸一旦凝拜是官决意入相彦昭陷之後數月
之間鹽鐡中有隳壞凝罷職朝廷以彦昭爲之半載而
入相彦昭母乃命多製鞋履謂侍婢曰王氏妹必與王

侍郎同竄逐吾要伴小妹同行也彦昭聞之泣拜其母
謝曰必無此事王凝竟免其責也

　　古者五行官守皆不失其職聲色香味俱能别之賛皇
公李德裕博達之士也居廟廊日有親知奉使於京口
李曰還日金山下揚子江中泠水與取一壺來其人舉
棹日醉而忘之泛舟上石城下方憶及汲一瓶於江中
歸京獻之李公飲後驚訝非常曰江表水味有異於頃
歲矣此水頗似建業石城下水其人謝過不敢隱也有

親知授舒州牧李謂之曰到彼郡日天柱峯茶可惠三
數角其人獻之數十斤李不受退還明年罷郡用意精
求獲數角投之賛皇閱之而受曰此茶可消酒肉毒乃
命烹一甌沃於肉食以銀合閉之詰旦同開視其肉已
化爲水矣衆伏其廣識也

　　舊說海中有𣲖水貫於新羅國色清而甘或彼國怠於
進奉中華則彼水濁而無味又嶺南茘枝明皇幸蜀後
江南之人使罕及此果亦彼中不稔乾符中僖皇在蜀

洞庭柑橘東都嘉慶李睦仁柿亦味醋而澁北省官往
日遺補每上䟽諌諍多謝罪立誓詞右補闕與左拾遺
結狀故中朝士人重右補闕左拾遺也

　　前朝宰相罕有不左降者唯徐商持政公直數十年不
曽有累其子齊國公彦若亦以忠於上和於衆竟無貶
謫之禍

　　盧耽自進士登科後出將入相四十九年不曽稱前衘
皆從此任受於彼宰相堂飯常人多不敢食鄭延昌在

相位一日本廳欲食次其弟延濟來遂與之同食延濟
手擎餺飥及數口椀自手中墜地遂中風痺一夕而卒
太常卿初上寺内以雅樂全作而呈之少卿初上以半
呈之

　　搢紳子弟皆怯於尚公主葢以帝戚强盛公主自置羣
僚以至莊宅庫轝盡多主吏宅中各有院落聚㑹不同
公主多親戚聚宴或出盤游駙馬不得與之相見凡出
入間婢僕不敢顧盼公主則恣行所爲往往數朝不一

相見唯于琮相國所尚廣德公主則賢和不同乃懿皇
親妹于琮遭韋路所逐同到昭州于公累起被中官賜
藥酒公主詬罵奪而擲之常侍于公手執公腰帶而坐
凢所經歴州郡官吏不敢叅迎道途肩舁門相對而行
果尋被詔却還輦轂授太子少傅次除右僕射所謂公
主之力也

　　宮苑之間八節游從固多名目每歲櫻桃熟時兩軍各
擇日排宴祗候行幸謂之行從盛陳歌樂以至盡日倡

優百戲水陸無不具陳在處堆積櫻桃以充看翫也

　　同州有長春宮其間園林繁茂花木無所不有芳菲長
如三春節矣中書政事堂後有五房堂候官共十五人
每嵗都釀醵錢十五萬貫秋間於坊曲稅四區大宅鱗
次相列取便脩装徧栽花藥至牡丹開日請四相到其
中并家人親戚日迎達官至暮娱樂教坊聲妓無不來
者恩賜酒食亦無虛日中官驅髙車大馬而至以取金
帛優賞花落而罷


　　京輦自黄巢退後脩葺殘毀之處鎭州王家有一兒俗
號王酒胡居於上都巨有錢物納錢三十萬貫助修朱
雀門上又詔重脩安國寺畢親降車輦以設大齋乃十
二撞新鐘捨錢一萬貫令諸大臣各取意擊之上曰有
人能捨錢一千貫文者却打一槌齋罷王酒胡半醉入
來徑上鐘樓連打一百下便於西市運錢十萬貫入寺
韓建䘮母尋訪松楸之地有術士云只有一穴可置大
叚錢物亦乃不乆而散若華州境内即莫加於此也建

乃於兹葬母明年大駕來幸三峯四海之人罔不輻湊
建乃廣收商稅二載之後有見錢九百萬貫後三年盡
爲朱全忠所有

　　兩軍所置街巡禁止軍中兇暴若百姓爲盜鬬即屬京
兆府并兩縣捕賊司軍人百姓不相叅雜天下亦如此
天街兩畔槐樹俗號爲槐衙曲江池畔多柳亦號爲柳
衙意謂其成行列如排衙也

　　每歲上巳日許宮女於興慶宮内大同殿前與骨肉相

見縱其問訊家眷更相贈遺一日之内人有千萬有初
到親戚便相見者有及暮而呼喚姓第不至者涕泣而
去歲歲如此

　　華清宮湯泉内天寶中刻石爲座及芙蓉聞說到今猶
在屋木亦有全者驪山多飛禽名阿濫堆明皇帝御玉
笛採其聲翻爲曲子名焉左右皆傳唱之播於逺近人
競以笛效吹故詞人張祐詩曰紅樹蕭蕭閤半開上皇
曽幸此宮來至今風俗驪山下村笛猶吹阿濫堆


















　　中朝故事卷上

