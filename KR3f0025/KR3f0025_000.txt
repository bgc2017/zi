天學會通天文算法類(推步之屬)
提要
(臣)等謹案天學會通一卷
國朝薛鳳祚撰鳳祚有兩河清彙已著錄是書
本穆尼閤天步真原而作所言皆推算交食
之法按推算交食凡有兩例一用積月積日
以取應用諸行度數由平三角弧三角等法
逐次比例而得食分時刻方位者一用立成
表按年月日時度數逐次檢取加減而得食
分時刻方位者鳳祚此書盖用表之例殊為
簡捷精密梅文鼎訂注是書亦稱其以西法
六十分通為百分從授時之法實為便用惟
仍以對數立算不如直用乘除為上法惜所
訂注之處未獲與之相質云乾隆四十七年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
