杜陽雜編小說家𩔖二(異聞之屬)
提要
(臣)等謹案杜陽雜編三卷唐蘇鶚撰鶚有
演義已著錄此編所記上起代宗廣德元年
下盡懿宗咸通十四年凡十朝之事皆以三
字為標目其中述竒技寳物𩔖涉不經大抵
祖述王嘉之拾遗郭子横之洞冥雖必舉所
聞之人以實之殆亦俗語之為丹青也所稱
某物為某年某國所貢者如日林大林文單
吳明拘弭大軫南昌淛東條支鬼谷訶陵兜
離唐書外國傳皆無此名諸帝本紀亦無其
事即如夫餘國久併於渤海大氏而云武宗
會昌元年夫餘來貢罽賓地接葱嶺漢書唐
書均有明文而云在西海尤舛迕之顯然者
矣然鋪陳縟艷詞賦恒所取材固小說家之
以文采勝者讀者挹其葩蘂遂亦忘其夸飾
至今沿用殆以是歟其曰杜陽雜編者晁公
武讀書志謂鶚居武功之杜陽蓋因地以名
其書云乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
