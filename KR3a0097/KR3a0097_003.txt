欽定四庫全書
劉子遺書卷三
眀劉宗周撰
學言二
喜怒哀樂雖錯綜其文實以氣序而言至殽而為七情
曰喜怒哀懼愛惡欲是性情之變離乎天而出乎人者
故紛然錯出而不齊所謂感於物而動性之欲也七者
合而言之皆欲也君子存理遏欲之功正用之於此若
喜怒哀樂四者其發與未發更無人力可施也(後人解中和悮
認七情故經旨晦至今)喜屬木少陽樂屬火太陽怒屬金少隂哀
屬水太隂然天一生水地六成之地二生火天七成之
天三生木地八成之地四生金天九成之四氣之中又
莫不各有隂陽也
伯淳少喜獵既見周茂叔後自謂已無此好矣茂叔曰
未也但此心潛隐未發耳一日萌動復如初矣後十二
年復見獵者不覺有喜心乃知其果未也但不知此後
更當何如予嘗謂伯淳十二年後之喜心定與十二年
前不同既嘗學問之人其於習氣自覺輕淺即再過十
二年見獵仍復有喜心亦不害其為伯子學者於此宜
仔細理會始得
顔子不遷怒不是即就怒上做工夫蓋平日從事於慎
獨之學得力既久即易發難制莫如怒已得箇不遷地
位可知慎獨工夫常在其於七情一一如是
或問顏子不遷怒能終身打成一片否曰未也顔子但
不貳過耳(言怒纔遷時便是過也)
薛河東二十年治一怒字不去嘗見得治不去便是他
過人處
程子曰克己可以治怒明理可以治懼然人情亦有生
而多懼者膽力不足易為一切利害所勝學者須是持
其志
古人恐懼二字常用在平康無事時及至利害當前無
可迴避只得赤體承當世人只是倒做了
喜怒有情而愛惡有意好惡有理而愛惡有欲
凡欲重之為貨利輕之為衣飲濃之為聲色淡之為花
草俗之為田宅輿馬雅之為琴書大之為功名小之為
技藝須一一對壘過而朱子獨約以財色兩關
只無欲二字直下做到聖人前乎濓溪後則白沙亦於
此有得白沙詩曰無極老翁無欲教一番拈動一番新
或曰周子既以太極之動静生隂陽至於聖人立極處
偏著一静字何也曰隂陽動静無處無之如理氣分看
則理屬静氣屬動不待言矣故曰循理為静非動静對
待之静
友人病予曰躁深為切中因知多欲在
聖人情順萬事而無情何嘗有七情之累
周子曰聖誠而已矣誠則無事更不須說第二義纔說
第二義只是明此誠而已故又說个幾字
去此矜己之言與短人之言戔戔之陳言悠悠之漫言
謔言綺言流言終日無可啟口者此即不覩不聞入路
處也
口容止聲容静静亦静動亦静也
九容九思一主静二字足以概之如手容恭足容重如
何做恭重樣子只不亂動便是
程子曰未有箕踞而心不放者戲動出於為也
九容分眀畫出有道氣象然學者一味學不得吾病其
徇外而為人也
横渠十五年學个恭而安不成程子曰可知學不成有
多少病痛在予謂學者亦只有一病一病除百病除或
問如何是一病曰心病
容貌辭氣皆一心之妙用非但德符而已一絲一竇漏
一隙一缺陷正是獨體之莫見莫顯處若於此更加裝
點意思一似引賊入室永難破除厥害匪輕
誠則必形有誠者天道之形有誠之者人道之形天道
之形見乎蓍龜動乎四體是也人道之形睟面盎背施
於四體是也語曰人無所不至惟天不容偽故君子不
問其形之者而惟問其誠之者
孔叢子曰心之精神謂之聖精神即鬼神之别名精藏
於隂神著於陽其妙合乎隂陽之際者即鬼神之德而
聖之所以為聖也
如云輕當矯之以重急當矯之以緩褊當矯之以寬躁
當矯之以静皆不是無本領學問只令獨知一轉種種
瑕累如入紅爐無所不化
人身游氣耳而心為效靈之官以其静而能治也今夷
天君於百體而同其擾擾則衆侮交起將何恃而不亂
乎易曰終有大敗以其國君凶
處嚴憚之友最有益使人檢身之功惟恐不及遇異己
者亦然
好佞者惟恐人之不我佞也時以其意挑之即有時而
我規矣亦取其近於佞者而收之佞乃愈集矣好佞人
者惟恐人之知我佞也時以其意覆之即有時而知我
佞矣亦取其遠於佞者而佞之佞乃愈工矣此之謂相
得益彰
象山先生嘗自言所學只是切己反觀遷善改過直如
此端的
思則得之又曰無思何謂也曰思其所無思則無思矣
得其所無得則有得矣
朱子云略綽提撕言用力之不多也人心一點虚明烱
烱不昧本自提撕何用著力纔着力時便有眼中金玉
屑之病在孟子謂之助長然不著力時又一味放倒恁
地昏昏不得不自提自醒耳此之謂勿忘勿助之間
人心虚眀之體本自烱烱而乘於物感不能不恣為情
識合於義理不得不膠為意見情識意見紛紛用事而
虚眀之體隐覆於其中如皎日之下有重雲然然其為
虚眀自若也覆以情識即就情識處一提便醒覆以意
見即就意見處一提便醒便醒處仍是虚明之能事更
無提醒此虚眀者
本體只是這些子工夫只是這些子并這些子仍不得
分此為本體彼為工夫既無本體工夫可分則亦并無
這些子可指故曰上天之載無聲無臭至矣(以上丙子京邸書名獨證
編)
子曰易有太極太極之說夫子只就二四八與六十四
中看出非實有一物踞其上也故濓溪曰無極而太極
又曰太極本無極盖恐人執極於有而為是轉語耳乃
後之人又執無於有之上則有是無矣轉云無是無語
愈玄而道愈晦矣宜象山之齗齗而訟然惜乎象山知
太極之說而不足以知濓溪也
河圖左畔陽居内而隂居外右畔隂居内而陽居外陽
左隂右皆以内者為主盖陽生於隂隂生於陽也至周
子圖太極左畔言陽之動而反以隂居内右畔言隂之
静而反以陽居内將以内者為主乎外者為主乎内者
生氣也外者偽氣也似與圖意不同雖各有取義而終以
河圖為正盖河圖陽生於隂而周子以為太極動而生
陽河圖隂生於陽而周子以為太極静而生隂是河圖
之二氣自相生而周子皆以太極生之也自相生則不
必有太極若以太極生兩儀則太極實有一物矣為此
言者蓋擬夫子贊易之說而誤焉者也毫釐之差千里
之謬也
按易𫝊天地定位一節乃造化隂陽配合自然之理非
有所為乾南坤北離東坎西之說而處之有定位也乃
邵子圖之以為此伏羲先天之易豈伏羲而後言易者
天地不當定位水火不必相濟乎至帝出震一章盖序
造化四時八節之氣自元而亨利貞以時運旋其象有
如此者而邵子圖之以為此文王後天之易豈文王以
前言易者不得有四時八節之氣乎若先天後天之說
尤屬附會程子曰體用一原顯微無間豈先天專以體
言後天專以用言乎總之易一而已作易者一人而已
文王止以次序自别於夏商而繋彖互有損益仍還之
伏羲而止安得别有所謂文王之易哉後人輒圖之而
象之而種種穿鑿附會之甚矣其闇於大道也
君子之於學也必大有以作之則八卦之義盡是矣然
約之不過存養省察二者而已如風雷火動氣也即省
察之說而繼之以致役之坤省察之後宜存養也如澤
水山静氣也即存養之說而間之以乾之戰存養之中
有省察也至艮以成終之後復轉而震貞下起元存養
省察之功迭運不窮又有無時而可息者此聖學之所
以日進無疆與又以對待之體言之則乾之健即濟之
以坤之順震之動即濟之以巽之入火之燥即濟之以
水之濕兑之說即濟之以艮之止一時並致交養互資
有勿忘勿助之妙更何先後工夫之可分乎後儒或言
涵養是主人省察是奴婢或言無事時存養有事時省
察未免落於偏指惟程子涵養須用敬進學則在致知
二語庶幾其無弊與
盈天地間皆道也而歸管於人心為最真故慈湖有心
易之說太極隂陽四象八卦而六十四卦皆人心之撰
也聖人近取諸身如此既而遠取諸物如此大取諸天
地亦如此方見得此理平分物我無大無小直是活潑
潑地令人不可思議
聖人於道體指出一易字大是奇特只此一字將天地
間有無動静終始大小常變之故一齊托出天地間更
有何事不該其中
盈天地間一氣而已矣有氣斯有數有數斯有象有象
斯有名有名斯有物有物斯有性有性斯有道故道其
後起也而求道者輒求之未始有氣之先以為道生氣
則道亦何物也而能遂生氣乎
或曰虚生氣虚即氣也何生之有吾遡之未始有氣之
先亦無往而非氣也當其屈也自無而之有有而未始
有及其伸也自有而之無無而未始無也非有非無之
間而即有即無是謂太虚又表而尊之曰太極
天者萬物之總名非與物為君也道者萬器之總名非
與器為體也性者萬形之總名非與形為偶也
盈天地間一氣也氣即理也天得之以為天地得之以
為地人物得之以為人物一也人未嘗假貸於天猶之
物未嘗假貸於人此物未嘗假貸於彼物故曰萬物統
體一太極物物各具一太極自太極之統體而言蒼蒼
之天亦物也自太極之各具而言林林之人芸芸之物
各有一天也
一心也而在天謂之誠人之本也在人謂之明天之本
也故人本天天亦本人
子曰形而上者謂之道形而下者謂之器程子曰上下
二字截得道器最分明又曰道即器器即道畢竟器在
斯道在離器而道不可見故道器可以上下言不可以
先後言有物先天地異端千差萬錯總從此句來
一氣之變雜然流行類萬物而觀人亦物也而靈者不
得不靈靈無以異於蠢也故靈含蠢蠢亦含靈類萬體
而觀心亦體也而大者不得不大大無以分於小也故
大統小小亦統大
人心徑寸耳而空中四達有太虚之象虚故靈靈故覺
覺有主是曰意此天命之體而性道教所從出也(覺有主是
蒙創見)
天者無外之名蓋心體也
心生之謂性心率之謂道心修之謂教(此中庸三言註脚)
天樞轉于於穆地軸亘於中央人心藏於獨覺
太極圖說言太極生隂陽隂陽生五行五行生成萬物
物鍾靈有人人立極有聖聖合德天地似一事事有層
節豈知此理一齊俱到在天為隂陽在地為剛柔在人
為仁義人與物亦復同得此理蠢不為偏靈不為全聖
不加豐凡不加嗇直是渾然一致萬碎萬圓不煩比擬
不假作合方見此理之妙
凡事皆有始終由一言一動一呼一吸推之乃知天地
有大始終然始無所始當其始有終之用終無所終當
其終有始之用終終始始相禪無窮間不容髮總一呼
一吸之積
惟天太虚萬物皆受鑄於虚故皆有虚體非虚則無以
行氣非虚則無以藏神非虚則無以通精即一草一木
皆然而人心為甚人心渾然一天體也
理即是氣之理斷然不在氣先不在氣外知此則知道
心即人心之本心義理之性即氣質之本性千古支離
之說可以盡埽而學者從事於入道之路高之不墮於
虚無卑之不淪於象數道術始歸於一乎
或問理為氣之理乃先儒謂理生氣何居曰有是氣則
有是理無是氣則理於何麗但旣有是理則此理尊而
無上遂足以為氣之主宰氣若其所從出者非理能生
氣也
程子曰无妄之謂誠不欺其次矣不欺所以致明也
天命流行物與无妄言實有此流行之命而物物賦畀
之非流行之外别有个无妄之理也
乾坤合德而無為故曰一陰一陽之謂道非迭運之謂
也至化育之功實始乎繼體之長子而長女配之成乎
少男而少女配之故曰繼之者善也成之者性也今曰
繼静而動亦非也以斯知人心之獨體不可以動静言
而動静者其所乘之位也分明造化之理
陽明子言良知每謂个个人心有仲尼至於中和二字
則反不能信謂必慎獨之後方有此氣象豈知中和若
不是生而有之又如何養成得中只是四時之中氣和
只是中氣流露處天若無中氣如何能以四時之氣相
禪不窮人若無中氣如何能以四端之情相生不已故
曰哀樂相生循環無端正明目而視之不可得而見傾
耳而聽之不可得而聞故曰是故君子戒慎乎其所不
睹恐懼乎其所不聞嗚呼其旨微矣
性情之德有即心而見者有離心而見者即心而言則
寂然不動感而遂通當喜而喜當怒而怒當哀而哀當
樂而樂由中導和有前後際而實非判然分為二時離
心而言則維天於穆一氣流行自喜而樂自樂而怒自
怒而哀自哀而復喜由中導和有顯微際而亦非截然
分為兩在然即心離心總見此心之妙而心之與性不
可以分合言也故寂然不動之中四氣實相為循環而
感而遂通之際四氣又迭以時出即喜怒哀樂之中各
有喜怒哀樂焉如初喜屬喜喜之暢屬樂喜之斂屬怒
喜之藏屬哀是也又有逐感而見者如喜也而溢為好
樂也而溢為樂怒也而積為忿懥一哀也而分為恐為
懼為憂為患非樂而淫即哀而傷且陽德衰而陰慘用
事喜與樂之分數減而忿懥恐懼憂患之分數居其偏
勝則去天愈遠心非其心矣
陽明子曰言語正到快意時便截然能忍默得意氣正
到發揚時便翕然能收斂得憤怒嗜欲正到沸騰時便
廓然能消化得此非天下之大勇不能然見得良知親
切工夫亦自不難愚謂言語既到快意時自當繼以忍
默意氣既到發揚時自當繼以收斂憤怒嗜欲既到沸
騰時自當繼以消化此正一氣之自通自復分明喜怒
哀樂相為循環之妙有不待品節限制而然即其間非
無過不及之差而性體原自周流不害其為中和之德
學者但証得性體分明而以時保之則雖日用動靜之
間莫非天理流行之妙而於所謂良知之見亦莫親切
於此矣若必借良知以覺照欲就其一往不返之勢皆
一一逆收之以還之天理之正則心之與性先自相仇
而杞柳桮棬之說有時而伸也必矣
中庸言喜怒哀樂專指四德而言喜仁之德也怒義之
德也樂禮之德也哀智之德也而其所謂中即信之德
也人無一時離喜怒哀樂故道不可湏臾離若以七情
言如何止四即云四情如何喜樂又犯重而止為三且
聖人固畢世而無怒也雖誅四凶不過與以應得之罪
耳親戚既没雖欲哀誰為哀者是喜怒哀樂不必徧人
皆具而道有時而可離也湏知一心耳而氣機流行之
際自其盎然而起也謂之喜於所性為仁於心為惻隠
之心於天道則元者善之長也而其時為春自其油然
而暢也謂之樂於所性為禮於心為辭譲之心於天道
則亨者嘉之會也而其時為夏自其肅然而斂也謂之
怒於所性為義於心為羞惡之心於天道則利者義之
和也而其時為秋自其愀然岑寂而止也謂之哀於所
性為智於心為是非之心於天道則貞者事之幹也而
於時為冬乃四時之氣所以循環而不窮者獨頼有中
氣存乎其間而發之即謂之太和元氣是以謂之中謂
之和於所性為信於心為真實無妄之心於天道為乾
元亨利貞而於時為四季故自喜怒哀樂之存諸中言
謂之中不必其未發之前别有氣象也即天道之元亨
利貞運於於穆者是也自喜怒哀樂之發於外言謂之
和不必其已發之時又有氣象也即天道之元亨利貞
呈於化育者是也蓋以表裏言不以前後際言也惟存
發總是一機故中和渾是一性如内有陽舒之心為喜
為樂外即有陽舒之色動作態度無不陽舒者内有陰
慘之心為怒為哀外即有陰慘之色動作態度無不陰
慘者推之一動一静一語一默莫不皆然此獨體之妙
所以即隠即見即微即顯而慎獨之學即中和即位育
此千聖學脉也自喜怒哀樂之說不明於後世而性學
晦矣
立人之道曰仁與義而禮智該焉故樂者喜之餘氣哀
者怒之餘氣關雎樂而不淫哀而不傷專指其盛者言
盛者有餘之氣也如春之氣盛於夏秋之氣盛於冬也
惟自樂而怒是相克之數然人樂極必生悲故王右軍
云欣暢之下感慨係之關雎輾轉寤寐豈是涕泣之謂
而曰哀於此益足發明中庸之旨
聖人定之以仁義中正而主静立人極焉分明為中庸
𫝊神蓋曰致中和而要之於慎獨云慎獨所以致中和
而周子先言定之以仁義中正亦隂陽之外别無太極
耳故曰一隂一陽之謂道
或問子以意為心之所存好善惡惡非以所發言乎曰
意之好惡與起念之好惡不同意之好惡一機而互見
起念之好惡兩在而異情以念為意何啻千里
心意知物是一路不知此外何以又容一念字二心為
念盖心之餘氣也餘氣也者動氣也動而遠乎天故念
起念滅為厥心病還為意病為知病為物病故念有善
惡而物即與之為善惡物本無善惡也念有昏明而知
即與之為昏明知本無昏明也念有真妄而意即與之
為真妄意本無真妄也念有起滅而心即與之為起滅
心本無起滅也故聖人化念還心要於主静
心之官則思一息不思則官失其職故人心無思而無
乎不思絶無所為思慮未起之時惟物感相乘而心為
之動則思為物化一點精明之氣不能自主遂為憧憧
往來之思矣如官犯贓乃溺職也
思即是良知之柄
知無不良只是獨知一點
人生而静天之性也感於物而動性之欲也欲動情熾
而念結焉感有去來念有起滅起滅相尋復自起自滅
人心出入存亡之機實係於此甚矣念之為心祟也如
苗有莠
思積而為慮慮返為知知返為性此聖路也念積而為
想想結為識識結為情此狂門也
朱子以未發言性仍是逃空墮幻之見性者生而有之
之理無處無之如心能思心之性也耳能聽耳之性也
目能視目之性也未發謂之中未發之性也已發謂之
和已發之性也搏而躍之可使過顙激而行之可使在
山勢之性也
性即理也理無定理理亦無理
程子曰性即氣氣即性故曰喜怒哀樂之未發謂之中
程子又曰論性不論氣不備論氣不論性不明是性與
氣分明兩事矣即前說亦近儱侗凡言性者皆指氣質
而言也或曰有氣質之性有義理之性亦非也盈天地
間止有氣質之性而義理之性即在其中如曰氣質之
理即是豈可曰義理之理乎
周天三百六十五度四分度之一日一歲一周天而天
以一氣進退平分四時温凉寒燠不爽其則一歲如此
萬古如此即其間亦有愆陽伏隂釀為災祥之數而終
不易造化之大常此所謂大哉乾乎剛健中正純粹精
也
天道有氣盈朔虚積而成閏最是窮則變變則通通則
久處其在人心即是一中䟎出過不及之端如大舜之
不告而娶周公之破斧東征皆處時勢之不得不然而
委曲旁行以全其愛親敬長之心所謂過而不過也
朱子於獨字下補一知字可謂擴前聖所未發然專以
屬之動念邊事何耶豈静中無知乎使知有間於動静
則不得謂之知矣
以知還獨是明中之誠以獨起知是誠中之明
大學言至善中庸言至德至道至聖至誠及天載之至
皆指出獨中消息易曰知至至之可與幾也知乎此者
謂之到家漢
誠者天之道也獨之體也誠之者人之道也慎獨之功
也孟子曰思誠者人之道也思字於慎獨之義更分明
思曰睿獨體還明之路也故夫子於艮象曰君子以思
不出其位慎之至也故又曰慎思之
天有四德運為春夏秋冬四時而四時之變又有風雨
露雷以效其用謂風雨露雷即春夏秋冬非也人有四
德運為喜怒哀樂四氣而四氣之變又有笑啼恚詈以
效其情謂笑啼恚詈即喜怒哀樂非也故天有無風雨
露雷之日而决無無春夏秋冬之時人有無笑啼恚詈
之日而决無無喜怒哀樂之時知此可知未發已發之
說矣
心無存亡但離獨位便是亡
程子云凡言心者皆指已發而言是以念為心也朱子
云意者心之所發是以念為意也又以獨知偏屬之動
是以念為知也陽明子以格去物欲為格物是以念為
物也後世心學不明如此毋怪乎說愈煩而旨愈晦也
程子心指已發言之說亦本之大學大學言正心以忿
懥恐懼好樂憂患証之是指其所發言也中以體言正
以用言周子言中正即中和之别名中和以性情言中
正以義理言也知心以所發言則意以所存言益明矣
惻隠心動貌即性之生機故屬喜非哀傷也辭讓心秩
貌即性之長機故屬樂非嚴肅也羞惡心克貌即性之
收機故屬怒非奮發也是非心湛貌即性之藏機故屬
哀非分辨也又四德相為表裏生中有克克中有生發
中有藏藏中有發
禮之用和為貴而以節為體體陰而用陽也又曰忠信
禮之本也故哀樂相為表裏又曰喪禮忠之至也故曰
喪與其易也寧戚聖人以証禮本焉
智者良知靜深之體良知貫乎四德而獨於智見其體
蓋深根寧極之後正一點靈明葆任得地處故曰復其
見天地之心乎
貞下起元是天道人心至妙至妙處
仁統四端智亦統四端故孔門之學先求仁而陽明子
以良知立教良知二字是醫家倒藏法也
天道八風之氣一一通之人心如風自東則雲滃而雨
萬物資生自南則雨潤之後繼以日暄萬物長養自西
則雲歛而霽天道清肅萬物自長而成自北則重隂凝
結氣乃沍寒萬物自成而實四時各循其序八風適得
其調分明喜怒哀樂中節之象若動不以時或互相淩
越或紛然飈舉則八風皆能殺物而金氣為甚金氣盛
則雨澤不降萬物受刑故西方之教行於中國吾道之
賊也
日用之間嘗見得滿腔子生意流行否生意周流無間
否行而不過其則各止其所否如此乃是真實工夫也
詩云維天之命於穆不已盖曰心之所以為心也大哉
乾元萬物資始心之幾也乾道變化各正性命保合太
和幾始著矣日新之謂盛德富有之謂大業
體用一原顯微無間此宋儒見道之語後人往往信不
過看大學不明只為意字悮解非與格致事漢疏八目
先誠意故文成本之曰大學之道誠意而已矣乃他日
解格致則有意在乎事親等語是亦以念為意也至未
起念以前工夫反坐之正心位下故曰無善無惡者心
之體有善有惡者意之動夫正心而既先誠意矣今欲
求無善無惡之體而必先之有善有惡之意而誠之是
即用以求體也即用求體將必欲誠其意者先修其身
欲修其身者先齊其家又先之治國平天下種種俱宜
倒說也此亦文成意中事故曰明明德以親民而親民
正所以明其明德至以之解中庸亦曰致中無工夫工
夫專在致和上夫文成之學以致良知為宗而不言致
中專以念之起處求知善知惡之實地無乃粗視良知
乎其云大學之道誠意而已矣誠意之功格物而已矣
格物之極止至善而已矣止至善之則致知而已矣此
其供狀也看來果是大學本文否
慈湖宗無意亦以念為意也無意之說不辨并夫子毋
意之學亦不明慈湖只是死念法夫意則何可無者無
意則無心矣龍溪有無心之心則體寂無意之意則應
圓等語此的𫝊慈湖宗旨也文成云慈湖不免著在無
意上則龍溪之說非師門定本可知若子之毋意正可
與誠意之說相發明誠意乃所以毋意也毋意者毋自
欺也
子絶四首云毋意聖人心存太虚一疵不存了無端倪
可窺即就其存主處亦化而不有大抵歸之神明不測
而已惟毋意故并無必固我自意而積成為我纔說得
是私意今意云私意是以念為意也
宋人云乾坤二畫為誠明誠立而明至明立而誠至故
誠不至則進之以明明不至則進之以誠互相鞭人上道也
中庸指出二字為學問雙關鎖鑰如連環劫子永無敗著
凡事之不可言者皆其不可行者也故君子遇大事先
謀慮乃心必曰如之何如之何甚者書之於策而後行
是以動鮮敗績今也率意而行即心口且不能自語安
望其及於人乎故曰擬之而後言議之而後動擬議以
成其變化
治道之要在知人君德之要在體仁御臣之要在推誠
用人之要在擇言理財之要在經制足用之要在薄斂
除寇之要在安民(以上丁丑冬日)
化念還虚化識還虚化氣還虛虛中受命德合無疆理
從此顯數從此出河洛天機一齊輻輳所謂宇宙在手
造化生心
日用之間動靜云為莫不各有自然之理苟能順以應
之如飢食渴飲夏葛冬裘不起一見則亦無往而非道
矣纔起一見便屬我見強我合道動成兩畔
德日慎小心日謹微
無事時存養有事時省察若無事時存養不得力且就
有事時省察有事時省察不得力且就無事時存養若
兩者皆不得力只合查考存養是存養个恁省察是省
察个恁此時昭昭然揭出一本心便須不由人不存養
不得亦并無存養可說且不由人不省察不得亦并無
省察可說方是真存養真省察
凡過生於悞然所以造是悮者必過也惡生於過然所
以造是過者亦悮而已故過與惡每相因而過尤易犯
過而不已卒導於惡君子惓惓於改過所以杜為惡之
路也
孟子言本心言良心言人心言不忍人之心言四端之
心言赤子之心不一而足最後又言良知良能益勘入
親切處凡以發明性善之說此陽明之教所自來也其
曰致良知亦即是知皆擴而充之之意然以之解大學
殊非本旨
大學言明德不必更言良知知無不良即就明德中看
出陽明特指點出來蓋就工夫參本體耳非全以本體
言也又曰良知即天理即未發之中則全以本體言矣
將置明德於何地乎
以良知為性體則必有知此良知者獨不曰知得良知
却是誰又曰此知之外更無知輾轉翻駁總要開人悟
門故又曰致知存乎心悟自是陽明教法非大學之旨
大學是學而知之者
上士樂天中士制命於禮下士制命於刑小人制命於欲
身置名教之中心融物理之妙真切為己務闇然而日
章不愧屋漏即上達乎天德(友人有問學者每拈此語為的)
學問之宗心尚矣然心一也而學或異有本心之學有
師心之學有任心之學本心之學學得其心聖學也師
心之學索隠行怪自以為是而不可與入堯舜之道者
也任心之學則小人而無忌憚矣(以上戊寅)
佛氏止言一心心外無法萬法歸空依空立世界何等說
得高妙乃其教門則忍情割愛逃親棄君事事落邊際見
此又何等執著乃言空耶流遯既窮則云空本無空指一
點識神認作本來人而又不自居識神起時隨識起滅時
隨識滅時起時滅隨起隨滅即謂之不起不滅幾何而
不認賊作子乎至是則佛氏之言心可謂喪心之極
人心本無惡近儒解克已不以去私言亦是然形氣之
病獨非私耶仁者渾然與物同體有己而後有物安得
仁故克己復禮為仁此是聖學宗旨不可草草看過
決機審慮患長與人周見利淡四者處事之要
存其心養其性存得恰好處便是養本是一个工夫却
須兩句說正如宋儒言涵養須用敬進學則在致知
吳朗公言天無時不動而天樞則不動是動静判然二
物也天樞之動甚微如紡車筦一線極渺忽處其動安
可見故謂之居其所其實一線之微與四面車輪同一
運轉無一息之停故曰維天之命於穆不已此可以悟
心體之妙故曰幾者動之微吉之先見者也此學不明
遂令聖真千載沉錮而二氏之說得而亂之
學不可不講尤不可一時不講如在父即當與子講在
兄即當與弟講在夫即當與妻講在主即當與僕講在
門以内與家人講在門以外與鄉里親戚朋友講若是
燕居獨處無可講時即當自心自講如何而為食息如
何而為起居如何而為聖為狂為人為禽有一時可放
空耶纔一時放却便覺耳目無所加手足無所措大之
而三綱淪小之而九法斁
君子謹身勿勿乎如不及也平康之中有險阻焉衽席
之内有鴆毒焉衣飲之間有禍敗焉(除夕訓兒輩以上
己夘)
至哉萬物備我之說萬物皆備而後成其所謂我若一
物不備我分中便有虧欠一物有虧欠并物物皆成滲
漏如人身五官百骸有一官一骸之不備則衆官骸皆
不成其位置故君子一舉足而不敢忘敬也一啟口而
不敢忘信也
人心如穀種滿腔都是生意物欲錮之而滯矣然而生
意未嘗不在也疏之而已耳又如明鏡全體渾是光明
習染薰之而暗矣然而明體未嘗不存也拂拭而已耳
惟有内起之賊從意根受者不易除更加氣與之拘物
與之蔽則表裏夾攻更無生意可留明體可覿矣是謂
喪心之人君子惓惓於謹獨以此
從前旬日皆落空忽忽從忙裏過或從憂裏怒裏過須
得陽和一轉方解此个病痛不是小小
學者須是見道分明見道後方知所謂道不可離者不
是我不可須臾離道直是道不能須臾離我
知言是學問入路養氣是學問進路惟知之至斯養之
至養之至則知益至矣詩云維天之命於穆不已氣之
本也誠者天之道也勿忘勿助敬之至也思誠者人之
道也
省察二字正存養中吃緊工夫如一念動於欲便就欲
處體體得委是欲欲不可縱立與消融猶覺消融不去
仍作如是觀終與消融而後已一念動於忿便就忿處
體體得委是忿忿不可逞立與消融猶覺消融不去仍
作如是觀終與之消融而後已是勿忘勿助中最得力
處
問萬物皆備之義曰萬物綂於我矣萬形綂於身矣萬
化綂於心矣萬心綂於一矣問一何綂乎曰綂於萬一
綂於萬一故無一萬綂於一萬故無萬無一之一是謂
一本無萬之萬是謂萬殊致一者體仁之功滙萬者強
恕之說一乎二乎安乎勉乎
問恕曰恕己己所不欲勿施於己曰恕己焉己乎曰恕
己則盡乎人矣周子曰公於己者公於人未有不公於
己而公於人者也曰請問其方曰不欲勿欲不為勿為
近取諸身一飲一食子臣弟友如斯而已然則古之為
方也強而難子之言方也順而易乎曰以易始之以難
竟之斯可矣
應事接物儘有差處只是心粗也淺深不得其度緩急
不得其宜皆犯心粗
火氣一平便無入不自得此一道大氣從何處熾然
示韓參夫云力剗浮誇之習深培真一之心又曰從聞
見上體驗即從不聞不見消歸從思慮中研審即向何
思何慮究竟庶幾慎獨之學
輕當矯之以重急當矯之以緩躁當矯之以靜褊當矯
之以寬四者為變化氣質之要
涵養全得一緩字語言動作皆是
劉子遺書卷三
