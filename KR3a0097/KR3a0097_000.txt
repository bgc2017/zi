欽定四庫全書子部一
劉子遺書儒家類
提要
(臣)等謹案劉子遺書四卷明劉宗周撰宗周
有周易古文抄已著錄是編凡聖學宗要一
卷載周子太極圖說張子東銘西銘程子識
仁說定性書朱子中和說王守仁良知問答
等篇各為註釋蓋本其友人劉去非宋學宗
源一書而增益之加以詮解改為今名學言
三卷則宗周講學語錄其門人姜希轍所刻
宗周生於山隂守其鄉先生之傳故講學大
旨多淵源於王守仁蓋目染耳濡其來有漸
然明以來講姚江之學者如王畿周汝登陶
望齡陶奭齡諸人大抵高明之過純入禪機
奭齡講學白馬山至全以佛氏因果為說去
守仁本旨益遠宗周獨深鑒狂禪之弊築證
人書院集同志講肄務以誠意為主而歸功
於慎獨其臨沒時猶語門人曰為學之要一
誠盡之而主敬其功也云云蓋為良知末流
深砭痼疾故其生平造詣能盡得王學所長
而去其所短卒之大節炳然始終無玷為一
代人倫之表雖祖紫陽而攻金谿者亦不能
以門戸之殊併詆宗周也知儒者立身之本
末惟其人不惟其言矣乾隆四十六年八月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
