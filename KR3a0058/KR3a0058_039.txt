大學衍義卷三十九
宋真德秀撰
齊家之要二
嚴内治
内臣忠謹之福
春秋左氏傳僖公二十四年晉文公既入(文公重耳也)吕郤
畏偪(吕甥郤苪惠公之臣畏為文公所偪害)將焚公宫而弑晉侯寺人披
請見(寺人内官披其名也)公使讓之且辭焉(辭不見)曰蒲城之役君
命一宿女(音汝)即至(君謂晉獻公也重耳在蒲城獻公以驪姬之讒伐之重耳遂奔翟)其
後余從狄君以田渭濱女為惠公來求殺余命女三宿
女中宿至雖有君命何其速也夫袪猶在(袪衣也披斬重耳之袪)
女其行乎對曰臣謂君之入也其知之矣若猶未也又將
及難君命無二古之制也除君之惡唯力是視蒲人狄
人余何有焉(言文公在蒲則蒲人在狄則狄人於我何有也)今君即位其無蒲
狄乎齊桓公置射鈎而使管仲相(乾時之役管仲射桓公中帶鉤)君若
易之何辱命焉(言君若反齊桓之所為己將自去不須辱命)行者甚衆豈惟
刑臣(言一失人心則去者多也披閹人故自謂刑臣)公見之以難告(告吕郤欲焚公宫)
三月晉侯潛會秦伯于王城(潛出以避吕郤之難)己丑晦公宫火
瑕甥(即吕甥也)郤芮不獲公乃如河上秦伯誘而殺之
臣按披可謂知君臣之義矣方獻惠時重耳為公
子在外公使伐焉若披有二心於重耳豈得為忠
丁公為項羽將而私漢王終以被戮漢景帝為太
子而召衛綰綰不往以此見褒披惟知此義是以
事獻惠時知有獻惠而不知有文公及文公既入
即吾君也有難而不以告又豈得為忠乎文公見
之遂免於難觀其言曰君命無二古之制也除君
之惡唯力是視非賢而能之乎此不惟内臣所當
法凡為人臣皆所當法也
漢元帝時史游為黃門令勤心納忠有所補益
臣按漢藝文志游有所著急就篇行於世方是時
石顯以中人筦執樞機肆為姦慝而游乃勤心納
忠有所禆益可謂賢矣顯雖叨權竊寵卒不免竄
流以死千載之下讀其傳者猶唾詈之而游於侍
從之暇優游翰墨著為小學之書有補世用身保
寵禄名垂方來豈不美哉豈不美哉
順帝時中常侍良賀清儉退厚位至大長秋陽嘉中詔
九卿舉武猛賀獨無所薦帝問其故對曰臣生自草茅
長於宫掖既無知人之明又未嘗交接士類昔衛鞅因
景監以見有識知其不終今得臣舉者匪榮伊辱固辭
之
臣按晉文公得原(邑名)難其守問於寺人勃鞮以畀
趙衰夫衰賢者也舉而得賢則勃鞮亦賢也後之
議者猶以為譏蓋中臣之職承侍左右從容納忠
可也而薦引人才則非其職矣良賀能以景監薦
商鞅為非自謂得臣舉者匪榮伊辱賢矣哉後之
中臣蓋有援引小人使預機政相與表裏以成其
姦者皆賀之罪人也
吕強少以宦官為小黃門再遷中常侍為人清忠奉公
靈帝時例封宦者以強為都鄉侯強辭讓懇惻固不敢
當帝乃聽之因上疏陳事曰諸侯上象四七下裂茅土
高祖重約非功臣不侯所以重天爵明勸戒也中常侍
曹節王甫張讓等並為列侯宦官祜薄品卑人賤䜛謟
媚主佞邪徼寵疾妬忠良而陛下不悟妄授茅土開國
承家小人是用陰陽乖剌罔不由兹又後宮綵女數千
衣食之費日數百金民有饑色而莫之䘏宮女無用填
積後庭豈無憂怨又今外戚四姓貴倖之家及中官公
族無功德者造起館舍凡有萬數樓閣連接丹青素堊
雕刻之費不可單言喪葬踰制奢麗過禮競相放效穀
梁傳曰財盡則怨力盡則懟師曠曰梁柱衣繡民無褐
衣池有棄酒士有渴死廐馬秣粟民有饑色此之謂也
又前召議郎蔡邕對問於金商門邕不敢懷道迷國切
言極對陛下不密其言至令宣露羣邪膏脣拭舌競欲
咀嚼造作飛條陛下曲受誹謗致邕刑罪室家徙放老
幼流離豈不負忠臣哉今羣臣以邕為戒上畏不測之
難下懼劍客之害臣知朝廷不復聞忠言矣太尉段熲
武勇冠世習於邊事而為司隸校尉楊球所誣一身既
斃妻子遠播天下惆悵功臣失望宜徵邕更授任反熲
家屬則忠正路開衆怨以弭矣帝知其忠而不能用時
帝多稸私蔵收天下之珍每郡國貢獻先輸中署強上
疏諫不省黃巾賊起帝問所宜施行強欲先誅左右貪
濁者大赦黨人料簡刺史二千石能否帝納之乃先赦
黨人諸常侍人人求退又各自徵還家親子弟在州郡
者中常侍趙忠等遂共搆強云與黨人共議朝廷數讀
霍光傳帝不悅使中黃門持兵召強強怒曰吾死亂起
矣丈夫欲盡忠國家豈能對獄吏乎遂自殺
臣按吕強雖處内侍之官而有直臣之節使當時
處以大長秋之任必能振起綱維肅清宫省使同
類者相觀而化皆為忠良而所事之主適皆昏庸
凡所開陳一不之用乃以䜛誣交締䧟之刑網觀
其慷慨就死略無惴懼之意可謂烈丈夫矣或謂
強之所職非諫爭也而乃譊譊不已毋乃侵官乎
是不然古者官師相規工執藝事以諫工猶可諫
况内侍乎巷伯刺䜛之詩亦寺人所作也特不當
招權撓政然後為侵官爾強雖坐直言以死而千
載之下仰其芬烈視彼同時諸貂璫輩賣弄福威
取快一時終不免於大僇者鳳凰鴟鴞相去遠矣
唐劉貞亮本俱氏名文珍冒所養父改焉性忠強識義
理順宗立淹痼弗能朝唯李忠言牛美人侍美人以帝
旨付忠言忠言授之王叔文叔文與柳宗元等裁定然
後下中書忠言素懦謹每見叔文與論事無敢異同唯
貞亮乃與之争又惡朋黨熾結因與中人劉琦薛文珍
等同勸帝立廣陵王為太子監國(王即憲宗也)帝納其奏貞
亮召學士衛次公鄭絪等至金鑾殿草定制詔太子已
立盡逐叔文黨委政大臣議者美其忠憲宗之立貞亮
為有功然終身無所寵假
臣按劉貞亮之忠不減吕強至其排去姦邪之黨
請立英明之嗣有功於唐之社稷又非強所及矣
自昔人臣凡與援立者莫不以定策元勲自詭怙
權徼寵雖以霍光之賢有不免焉貞亮内臣也既
居近密又著勲勞而乃退然自處委政廟堂無秋
毫侵紊豈不賢哉帝之立貞亮有功而終身無所
寵假憲宗豈少恩者耶霍氏之誅正以寵過而驕
之故憲宗於貞亮無所假者乃所以全之歟君臣
之道於是乎兩得之矣
馬存亮元和時知内侍省事進左神策中尉軍所籍凡
十餘萬存亮料東尤精伍無罷士(罷當作疲)都無冗員敬宗
初染署工張韶與卜者蘇玄明善玄明曰吾嘗為子卜
當與殿食我與焉吾聞上晝夜獵出入無度可圖也韶
每輸染材入宮衛士弗呵也乃陰結諸工百餘人匿兵
車中若輸材者入右銀臺門約昏夜為變有詰其載者
韶謂謀覺殺其人出兵大呼成列時帝擊毬清思殿驚
將幸右神策或曰賊入宮不知衆寡道遠可虞不如入
左軍近且速從之初帝嘗寵右軍中尉梁守謙每游幸
兩軍角勝帝多欲右勝而左軍以為望至是存亮出迎
捧帝足泣負而入以五百騎往迎二太后比至而賊已
斬關入清思殿仗士拒之不勝存亮遣左神策大將軍
康藝全右神策大將軍康志睦等率騎兵討賊射韶及
玄明皆死遲明盡捕亂黨左右軍清宫車駕還羣臣詣
延明門見天子存亮於一時功最高乃推委權勢求淮
南監軍
太和中中尉王守澄誣宰相宋申錫謀立漳王湊上甚
怒守澄欲即遣二百騎屠申錫家存亮固爭曰如此則
京城自亂矣宜召他相議其事守澄乃止後致仕存亮
逮事德宗更六朝資端畏善訓士唐世中人以忠謹稱
者唯存亮西門季玄嚴遵美三人而已
唐史臣曰楚鄖公辛不敢讐君而忘父冤(事見左傳)昭愍
之世(昭明愍宗諡)兩軍寵遇有厚薄而卒用存亮夷難功
莫及者自古忠臣出於疏棄不用蓋多矣存亮豈通
記書道理之人邪何其識君臣大義明甚不尸大勞
畏權處外又愈賢矣
臣按存亮以一身扞人主之難可謂忠矣又以一
言全宋申錫闔門之命不幾於仁乎嗚呼賢哉
嚴遵美歴左軍容使嘗歎曰北司供奉官以胯衫給事
今執笏過矣樞密使無聽事唯三楹舍蔵書而已今堂
狀帖黃決事此楊復恭奪宰相權之過也蓋疾時中官
肆横云後從昭帝遷鳳翔求致仕後徵為兩軍中尉遵
美曰一軍尚不可為况兩軍乎固辭不起隱青城山年
八十餘卒
臣按嚴遵美之為人知分義明去就蓋賢者也方
其時為樞密使為中尉者鮮不以怙權寵致覆敗
獨遵美抗冥鴻之志投簪紱隱山林以夀考終非
賢而能之乎臣是以表而出之
以上論内臣忠謹之福臣按歐陽修作五代
史記叙後唐張承業本末謂其事甚偉反復
稱道之迹其本末如修言不謬顧其時與事
有不可為後法者故略之
嚴内治
内臣預政之禍
春秋左氏傳僖二年齊寺人貂始漏師于多魚(地名)
杜預曰寺人内奄官豎貂也齊桓多嬖寵内則如夫
人者六人外則幸豎貂易牙等終以此亂國傳言貂
於此始擅貴寵漏泄桓公軍事為齊亂張本(齊亂事見係國)
(本篇)
臣按内臣之預軍政自此始方其時管仲相桓公
霸諸侯功烈赫然而禍亂之本已潛伏於閨闥中
曾莫之察故聖人作易以勿用取女為戒其有旨
哉
秦趙高者生而隱宫始皇聞其強力通於獄法拜中車
府令使教胡亥決獄胡亥幸之高有罪始皇使蒙毅治
之毅當高法當死始皇以高敏於事赦之復其官二世
即位趙高說以嚴法刻刑令有罪者相坐誅滅大臣及
宗室更為法律務益刻深(餘事已見姦臣篇漢石顯之屬放此)
漢宦官傳序(范蔚宗撰)曰易曰天垂象聖人則之宦者四星
在皇位之側故周禮置官亦備其數閽者守中門之禁
寺人掌王宫之戒其來尚矣漢襲秦制置中常侍官然
亦用士人以參其選皆銀璫左貂給事殿省及高后稱
制乃以張卿為大謁者出入卧内受宣詔命文帝時有
趙談北宫伯子頗見親倖至武帝數宴後庭或潛游離
館故請奏機事多以宦人主之中興之初宦官悉用閹
人不復雜調他士永平中始置員數中常侍四人小黃門
十人和帝即阼幼弱而竇憲兄弟專總權威内外臣僚
莫由親接所與居者唯閹宦而已故鄭衆得專謀禁中
終除大憝遂享分土之封超登宫卿之位於是中官始
盛焉委用漸大而其員稍增中常侍至有十人小黃門
二十人改以金璫右貂兼領卿署之職不得不委用刑
人寄之國命手握王爵口含天憲非復掖庭永巷之職
閨牖房闥之任也其後孫程定立順之功曹騰參建桓
之策續以五侯合謀梁冀受鉞迹其公正恩固主心故
中外服從上下屏氣舉動回山海呼吸變霜露阿旨曲
求則光寵三族直情忤旨則參夷五宗漢之綱紀大亂
矣若夫高冠長劍紆朱懷金者布滿宮闈苴茅分虎南
面臣人者蓋以十數皆剝割萌黎競恣奢欲同敝相濟
故其徒有繁敗國蠧政不可殫書所以海内嗟毒志士
窮棲寇劇緣間摇亂區夏因復大考鈎黨轉相誣染凡
稱善士莫不離被災毒竇武何進位崇戚近乘九服之
囂怨協羣英之勢力而以疑留不斷至於殄敗斯亦運
之極乎雖袁紹龔行芟夷無餘然以暴易亂亦何云及
自曹騰說梁冀竟立昏弱魏武因之遂遷龜鼎(魏武曹操者曹)
(嵩之養子嵩又騰之養子也)所謂君以此始必以此終信乎其然矣
和帝永元中竇憲兄弟專權帝以朝臣上下莫不附憲
獨中常侍鄭衆不事豪黨遂與定議誅憲鄭衆遷大長
秋帝策勲班貴每辭多受少帝由是賢之嘗與議論政
事宦官用權自此始矣
臣按此東漢内臣預政之始也鄭衆之為人雖賢
於其徒然開端作俑終為漢世大患豈非孝和之
罪哉
安帝永初元年太尉徐防以災異寇賊策免司空尹勤
以雨水漂流策免
仲長統昌言曰光武慍數世之失權忿強臣之竊命
矯枉過正雖置三公事歸臺閣三公之職備員而已
政有不治猶加譴責而權移外戚之家寵被近習之
孺親其黨類用其私人内充京師外布列郡顛倒賢
愚貿易遷舉疲駑守境貪殘牧民怨氣並作陰陽失
和此戚宦之臣所致然也反策讓三公至於死免可
謂噭號泣血者矣昔文帝之鄧通可謂寵愛而猶展
申屠嘉之志見任如此何患於左右小臣哉近世戚
宦請託不行立能陷人於不測之禍惡可得而彈正
哉
二年太尉楊震數論中常侍樊豐等罪為所譖罷為庶
人飲酖卒
臣按是時宦官能譖殺大臣其權又盛扵永元矣
安帝崩閻太后臨朝欲久專國政迎北鄉侯懿為嗣濟
陰王(安帝子已立為儲嗣後為閻顯等譖廢)以廢黜不得上殿親臨悲號
不食未幾北鄉侯病篤中常侍孫程謂濟陰王謁長者
長興渠曰王以嫡統本無失德先帝用䜛遂至廢黜若
北鄉侯不起相與共斷江京閻顯事無不成者渠然之
北鄉侯薨顯白太后秘不發喪而更徵諸王子閉宫門
屯兵自守程等聚謀迎濟陰王即位收閻顯等誅之封
孫程等皆為列侯程食邑萬戶是為十九侯(濟陰王立是為順帝)
臣按宦官至是以立君之功封侯者十九人則其
權又盛於永初矣
順帝陽嘉二年夏六月丁丑洛陽宣德亭地拆長八十
五丈帝引公卿所舉樸敦之士使之對策及特問以當
世之敝為政所宜李固對曰詔書所以禁侍中尚書中
臣子弟不得為吏察孝廉者以秉威權容請託故也而
中常侍在日月之側聲勢振天下子弟祿任曾無限極
雖外託謙默不干州郡而謟偽之徒望風進舉今可為
設常禁同之中臣又宜罷退宦官去其權重裁置常侍
二人方直有德者省事左右小黃門五人才智閑雅者
給事殿中如此則論事厭塞昇平可致也上覧衆對以
李固為第一諸常侍叩頭謝罪朝廷肅然以固為議郎
宦官疾之作為飛章以陷其罪事從中下久乃得釋出
為洛令固棄官歸漢中四年春二月初聽中官得以養
子襲爵初帝之復位宦官之力也由是有寵參與政事
御史張綱上書曰竊尋文明二帝德化尤盛中官常侍
不過兩人近倖賞賜裁滿數金惜費重民故家給人足
而頃者以來無功小人皆有官爵非愛民重器承天順
道者也書奏不省
臣按宦官權寵至此愈盛李固言之而獲辠張綱
言之而不省其漸將有不可制者矣
桓帝延熹元年帝召小黃門史唐衡中常侍單超小黃
門史左悺中常侍徐璜黃門令具瑗等五人共定議誅
梁冀(誅冀事見後外戚傳)詔賞誅冀之功封單超徐璜具瑗左悺
唐衡皆為侯超食二萬戶璜等各萬餘戶世謂之五侯
仍以悺衡為中常侍自是權勢專歸宦官矣五侯尤貪
縱傾動内外時災異數見白馬令李雲露布上言移副
三府曰梁冀雖持權專擅虐流天下今以罪行誅猶召
家臣搤殺之耳而猥封謀臣萬戶以上高祖聞之得無
見非西北列將得無解體孔子曰帝者諦也(諦審也)今官
位錯亂小人諂進財貨公行政化日損尺一拜用(尺一詔版)
(也)不經御省是帝欲不諦乎帝得奏震怒下有司逮雲
詔尚書都護劍戟送黃門北寺獄使中常侍管霸與御
史廷尉雜考之時弘農五官掾杜衆傷雲以忠諫獲罪
上書願與雲同日死帝愈怒遂并下廷尉皆死獄中於
是嬖寵益横
臣按桓帝因宦侍而殺直臣又併殺其論救者於
是亾國之兆見矣
三年尚書朱穆疾宦官恣横上疏曰按漢故事中常侍
參選士人建武以後乃悉用宦者自延平以來浸益貴
盛假貂璫之飾處常伯之任天朝政事一更其手權傾
海内寵貴無極子弟親戚並荷榮任放濫莫能禁禦窮
破天下空竭小民愚臣以為可悉罷省遵復往初更選
海内清淳之士明達國體者以補其處即兆庶黎萌蒙
被聖化矣帝不納後穆因進見復口陳曰臣聞漢家舊
典置侍中中常侍各一人省尚書事黃門侍郎一人傳
發書奏皆用姓族自和熹太后以女主稱制不接公卿
乃以閹人為常侍小黃門通命兩宫自此以來權傾人
主窮困天下宜皆罷遣博選耆儒宿德與參政事帝怒
不應穆伏不肯起左右傳出良久乃趨而去自此中官
數因事稱詔詆毁之穆素剛不得意居無幾憤懣發疽
卒
臣按桓帝寵宦孺而抑忠良李雲杜衆以此死於
前朱穆又以是死於後亾國之政日促矣
初帝為蠡吾侯受學於甘陵周福及即位擢福為尚書
時同郡河南尹房植有名當朝鄉人為之謠曰天下規
矩房伯武(植字)因師獲印周仲進(福字)二家賓客互相譏揣
遂各樹朋徒漸成尤隙由是甘陵有南北部黨人之議
自此始矣汝南太守宗資以范滂為功曹南陽太守成
瑨以岑晊為功曹皆委心聽任使之裒善糾違肅清朝
府滂尤剛勁疾惡如讐滂甥李頌素無行中常侍唐衡
以屬資資用為吏滂寢而不召郡中中人莫不怨之宛
有富賈張汎者與後宫有親又善雕鏤玩好之物頗以
賂遺中官以此得顯位用勢縱横晊勸瑨收捕汎等既
而遇赦瑨竟誅之小黃門趙津貪横放恣為一縣巨患
太原太守劉瓆使郡吏王允討捕亦於赦後殺之於是
中常侍侯覽使張汎妻上書訟冤宦官因緣譖訴瑨瓆
帝大怒徵瑨瓆皆下獄有司承旨奏瑨等罪當棄市太
傅陳蕃等共請瑨瓆等罪帝不悅有司劾奏之蕃乃獨
上疏曰寇賊在外四支之疾内政不理心腹之患前梁
氏五侯毒徧海内天啓聖意收而戮之天下之議冀當
小平明鑑未遠覆車如昨而近習之權復相扇結小黃
門趙津大猾張汎等肆行貪虐姦媚左右前太原太守
劉瓆南陽太守成瑨糾而戮之雖言赦後不當誅殺原
其誠心在乎去惡而小人道長熒惑聖聽遂使天威為
之發怒必加刑讁已為過甚况乃重罰令伏歐刀乎昔
丞相申屠嘉召責鄧通雒陽令董宣折辱公主而文帝
從而請之光武加以重賞未聞二臣有專命之誅而今
左右羣豎惡傷黨類妄相交援致此刑譴聞臣是言當
復嗁訴陛下深宜割塞近習與政之源引納尚書朝省
之士簡練清高斥黜佞邪如是天和於上地洽於下休
禎符瑞豈遠乎哉帝不納宦官由此疾蕃彌甚瑨瓆竟
死獄中瑨瓆素剛直有經術知名當時故天下惜之
河内張成善風角推占當赦教子殺人司隸李膺督促
收捕既而逄宥獲免膺愈懷忿疾竟案殺之成素以方
伎交通宦官帝亦頗信其占宦官教成弟子牢修上書
告膺等養太學遊士交結諸郡生徒更相驅馳共為部
黨誹訕朝廷疑亂風俗於是天子震怒班下郡國逮捕
黨人布告天下使同忿疾案經三府太尉陳蕃卻之曰
今所案者皆海内人譽憂國忠公之臣此等猶將十世
宥也豈非罪名不章而致收掠者乎不肯平署帝愈怒
遂下膺等於黃門北寺獄其辭所連及太僕杜密御史
中丞陳翔及陳實范滂之徒二百餘人或逃遁不獲皆
懸金購募使者四出相望陳蕃復上書極諫帝諱其言
切託以蕃辟召非人策免之永康元年陳蕃既免朝臣
震栗莫敢復為黨人言者賈彪曰吾不西行大禍不解
乃入雒陽說城門校尉竇武上疏曰陛下即位以來未
聞善政常侍黃門競行譎詐妄爵非人伏尋西京佞臣
執政終喪天下今不慮前事之失復尋覆車之軌臣恐
二世之難必將復及趙高之變不朝則夕近者姦臣牢
修造設黨議遂收前司隸校尉李膺等逮考及數百人
曠年拘錄事無效驗臣唯膺等建忠抗節志經王室此
誠陛下稷卨伊吕之佐而虛為姦臣賊子之所誣枉天
下寒心海内失望唯陛下留神澄省時見理出以厭人
鬼喁喁之心如此咎徵可消天應可待書奏因以病上
還城門校尉槐里侯印綬霍諝亦為表請帝意稍解使
中常侍王甫就獄訊黨人范滂等皆三木囊頭暴於階
下甫以次辨詰曰卿等更相拔舉迭為脣齒其意如何
滂曰仲尼之言見善如不及見惡如探湯滂欲使善善
同其清惡惡同其汙謂王政之所願聞不悟更以為黨
古之修善自求多福今之修善身陷大戮身死之日願
埋滂於首陽山側上不負皇天下不愧夷齊甫愍然為
之改容乃得並解桎梏李膺等又多引宦官子弟宦官
懼請帝以天時宜赦六月庚申赦天下改元黨人二百
餘人皆歸田里書名三府禁錮終身
臣按黨議之興本由成瑨殺張汎劉瓆殺趙津爾
姦豪驕恣為民蟊賊二千石舉職奉法按而誅之
亦何罪之有桓帝以嬖近之譖暴興大獄舉天下
善士一網而空之使非宦官自為身謀力請宜赦
則二百餘人者皆為東市之鬼矣然則帝非宥黨
人乃宥宦官也然猶書名三府禁錮終身自古大
無道之世所未有也
靈帝建寧元年以城門校尉竇武為大將軍前太尉陳
蕃為太傅與武及司徒胡廣參錄尚書事己亥解瀆亭
侯宏至即皇帝位初竇太后之立也陳蕃有力焉及臨
朝政無大小皆委於蕃蕃與竇武同心戮力以奬王室
徵天下名賢李膺杜密尹勲劉瑜等皆列於朝廷與共
參政事於是天下之士莫不延頸想望太平而帝乳母
趙嬈及諸女尚書旦夕在太后側中常侍曹節王甫等
共相朋結謟事太后太后信之故出詔命有所封拜蕃
武疾之嘗共會朝堂蕃私謂武曰曹節王甫等自先帝
時操弄國權濁亂海内今不誅之後必難圖武深然之
蕃大喜武於是引同志尚書令尹勲等共定計策會日
有食之蕃謂武可因此斥罷宦官以塞天變武乃白太
后曰故事黃門常侍但當給事省内門戶近署財物耳
今乃使與政事任重權子弟布列專為貪暴天下匈匈
正以此故宜悉誅廢以清朝廷太后曰漢元以來故事
世有宦官但當誅其有罪者豈可盡廢時中常侍管霸
頗有才略專制省内武先白收霸及中常侍蘇康等皆
坐死武復白誅曹節等太后猶豫未忍宦官反誣蕃武
奏白太后廢帝為大逆乃夜召所親歃血共盟謀誅武
等蕃武皆死遷太后於南宫於是羣小得志士大夫皆
喪氣
臣按宦官之惡至是極矣然蕃武欲盡戮之毋乃
已甚乎太后以為但當去其有罪者斯言是也使
蕃等因管霸既死之餘亟如太后指擇其罪之尤
者戮一二人自餘或逐之外服或許之自新重整
權綱勿使内臣預朝政則宫省穆然無事矣不此
之為而欲肆其屠翦使逆孺得反其鋒而用之豈
天不祚漢乎何蕃武之賢而為謀弗臧也嗚呼悲
夫
初李膺等雖廢錮天下士大夫皆高尚其道而穢汙朝
廷希之唯恐不及更共相標榜為之稱號以竇武陳蕃
劉淑為三君君者言一世之所宗也李膺杜密等為八
俊俊者言人之英也又有八顧八及八厨之目及陳竇
用事復舉拔膺等陳竇誅膺等復廢宦官疾惡膺等每
下詔書輒申黨人之禁侯覽怨張儉尤甚覽鄉人朱並
素佞為儉所棄承覽意指上書告儉與同鄉二十四人
共為部黨圖危社稷而儉為之魁詔刊章捕儉等大長
秋曹節因此諷有司奏諸鉤黨者故司空虞放及李膺
杜密朱㝢荀翌翟超劉儒范滂等請下州郡考治是時
上年十四問節等曰何以為鉤黨對曰鉤黨者即黨人
也上曰黨人何用為惡而欲誅之耶對曰欲為不軌上
曰不軌欲如何對曰圖危社稷上乃可其奏或謂李膺
曰可去矣對曰事不辭難罪不逃刑臣之節也吾年已
六十死生有命去將安之乃詣詔獄考死門生故吏並
被禁錮范滂詣獄其母與之訣曰汝今得與李杜齊名
死亦何恨滂跪受教再拜而辭顧其子曰吾欲使汝為
惡惡不可為使汝為善則我不為惡行路聞之莫不流
涕凡黨人死者百餘人妻子皆徙邊天下豪傑及諸學
有行義者宦官一切指為黨人有怨隙者因相陷害睚
眦之忿濫入黨中州郡承旨或有未嘗交關亦罹禍毒
其死徙廢禁者又六七百人郭泰聞黨人之死私為慟
曰詩云人之云亾邦國殄瘁漢室滅矣但未知瞻烏爰
止于誰之屋耳
臣按易之否小人道長君子道消聖人以為上下
不交而天地無邦無邦亾國之謂也今黨人之死
者皆忠良志義之士而靈帝所與共國者不過十
數姦倖之人雖欲不亾不可得已郭泰之慟不亦
宜乎
六年鉅鹿張角反以中常侍封諝徐奉等為内應中平
元年帝召羣臣會議北地太守皇甫嵩以為宜解黨禁
上問計於中常侍吕強對曰黨錮久積人情怨憤若不
赦宥輕與張角合謀為變滋大悔之無救帝懼而從之
遂赦天下黨人還諸徙者是時中常侍趙忠張讓等皆
列侯貴寵帝言張常侍是我公趙常侍是我母由是宦
官無所憚畏並起宅第擬則宮室上嘗欲登永安侯臺
宦官恐望見其居處乃使中大夫尚伹諫曰天子不當
登高登高則百姓虛散上自是不敢復升臺榭及封諝
徐奉事發上詰責諸常侍曰汝曹常言黨人欲為不軌
皆令禁錮或有伏誅者今黨人更為國用汝曹反與張
角通為可斬未皆叩頭曰此王甫侯覽所為也於是諸
常侍人人求退各自徵還宗親子弟在州郡者趙忠夏
惲等遂共譖吕強自殺郎中張鈞上書曰竊唯張角所
以能興兵作亂萬民所以樂附之者其源皆由十常侍
多放父兄子弟婚親賓客典據州郡辜榷財利侵掠百
姓百姓之冤無所告訴故聚為盗賊宜斬十常侍縣頭
南郊以謝百姓遣使者布告天下可不須師旅而大寇
自消帝以鈞章示諸常侍皆免冠徒跣頓首乞自致雒
陽詔獄並出家財以助軍費有詔皆冠履視事如故帝
怒鈞曰此真狂子也十常侍固當有一人善者不御史
承旨遂誣奏鈞學黃巾道收掠死獄中
臣按靈帝平時以閽寺為父母以忠賢為仇讐故
雖知中常侍之與賊通而不能誅知黨人之為國
用而不能湔祓任之也惽亂之君無足譏者特以
為將來之監云
靈帝崩皇子協立何太后臨朝改元光熹大將軍何進
秉朝政袁紹勸進悉誅宦官太后未從進用紹計多召
四方猛將及諸豪傑使並引兵向京城以脇太后時并
州牧董卓亦在召中侍御史鄭泰諫曰董卓強忍志欲
無厭若借之朝命授以大事將恣凶欲必危朝廷尚書
盧植亦言不宜召卓進皆不從卓聞召即時就道進謀
積日頗泄中官懼而思變張讓率其黨數十人持兵伏
省戸下詐以太后詔召進入於是斬進紹引兵闕下捕
趙忠等斬之遂閉北宫門勒兵捕諸宦者無少長殺之
凡二千餘人或有無鬚而誤死者張讓等困迫將帝步
出穀門夜至小平津公卿無得從者唯尚書郎盧植河
南中部掾閔貢夜至河上貢厲聲質責讓等且曰今不
速死吾將殺汝因手劍斬數人讓等惶怖投河死
臣按東漢宦官之禍起於鄭衆等之有功夫人臣
而有功夫豈不善而禍之起顧由此何哉蓋婦寺
之職均在中闈婉嫕淑謹婦之善者也柔順忠篤
寺之善者也婦不貴於有能則寺亦豈貴扵有功
哉有功則寵寵則驕驕則横雖欲無禍得乎故安
順桓靈之世寺人之寵日盛寵盛則為害愈深為
害深則被禍愈酷至於陳蕃竇武圖之而不勝漢
以益亂袁紹圖之而勝漢遂以亾曹節王甫趙忠
張讓之徒最其魁桀無一能全其首領者然則寵
而驕驕而横是乃殞身喪元之招也曷若史游良
賀之徒優游終始無所疵吝之為得邪吁來者其
尚鑑諸
以上論内臣預政之禍
大學衍義卷三十九
