大學衍義卷七
宋眞德秀撰
格物致知之要一
明道術
天理人倫之正(帝王事親之孝)
堯典曰有鰥在下田虞舜(鰥無妻之名在下謂卑賤也虞氏舜名)父頑(父瞽)
(瞍心不則德義之經為頑)母嚚(母瞽瞍後妻舜繼母也口不道忠信之言為嚚)象傲(象舜後母弟名)
(傲慢不友也)克諧以孝(諧和也)烝烝乂不格姦(烝進也乂治也姦惡也史記)
(舜父瞽瞍盲而舜母死瞽瞍更娶妻而生象象傲瞽瞍愛後妻子常欲殺舜舜避逃及有小過則受罪順事父)
(及後母與弟日以篤謹)
臣按舜以一身處頑父嚚母傲弟之間而能諧和
以孝俾其善日進惡日泯非至誠之積薰蒸浸灌
何以有此先儒曾鞏引詩烝之浮浮爲譬其意以
爲甑之炊也火然於下其氣相續故能通徹於上
舜之積誠感父亦猶是也其說得之矣
帝初於歷山(山名舜微時所耕)往于田日號泣于旻天(旻閔也)于
父母負罪引慝(慝惡也)祗載見瞽瞍(祗敬也載事也)䕫䕫齊慄(齊莊)
(敬也慄戰栗也䕫䕫莊敬戰栗之貌)瞽亦允若(允信也若順也)
臣按舜以不獲於父母之故號泣於天自負其罪
不敢以爲父母之罪自引其慝不敢以為父母之
慝其誠於孝如此宜其卒能感動也
孟子曰天下大悅而將歸已視天下悅而歸已猶草芥
也惟舜爲然不得乎親不可以為人不順乎親不可以
爲子舜盡事親之道而瞽瞍底豫(底致也豫順也)瞽瞍底豫而
天下化瞽瞍底豫而天下之爲父子者定此之謂大孝
臣按舜之所値者至難事之親也然積誠感動猶
能使之底豫况其不如瞽瞍者乎故瞽瞍底豫而
天下之爲人子者皆知無不可事之親而各勉於
為孝此所謂天下化也昔豫章羅從彥論此曰只
為天下無不是底父母諫議陳瓘聞而善之曰惟
如此而後天下之爲父子者定彼臣弑君子弑父
者常始於見其有不是處爾嗚呼罪已而不非其
親者仁人孝子之心也怨親而不反諸己者亂臣
賊子之志也後之事難事之親者其必以舜為法
萬章問曰舜往于田號泣于旻天何為其號泣也孟子曰怨
慕也萬章曰父母愛之喜而不忘父母惡之勞而不怨然則
舜怨乎曰長息問於公明高(長息公明高弟子公明高曾子弟子)曰舜往于田
則吾既得聞命矣號泣于旻天于父母則吾不知也公明高
曰是非爾所知也夫公明高以孝子之心為不若是恝(恝無愁之)
(貌)我竭力耕田共爲子職而已矣父母之不我愛於我
何哉帝使其子九男二女百官牛羊倉廪備以事舜於
畎畆之中天下之士多就之者帝將胥天下而遷之焉
爲不順於父母如窮人無所歸天下之士悅之人之所
欲也而不足以解憂好色人之所欲妻帝之二女而不
足以解憂富人之所欲富有天下而不足以解憂貴人
之所欲貴為天子而不足以解憂人悅之好色富貴無
足以解憂者惟順於父母可以解憂人少則慕父母知
好色則慕少艾(艾美好也)有妻子則慕妻子仕則慕君不得
於君則熱中(熱中躁急心熱也)大孝終身慕父母五十而慕者
予於大舜見之矣
臣按孟子可謂知大舜之心矣蓋窮天下之可欲
皆外物也聖人視之如浮雲然得喪去來不以介
意惟不順於父母則以為己之大罪而不敢自恕
人知舜怨之爲怨獨孟子知其怨乃所以為慕慕
之為言愛之深思之切也五十始衰禮所謂不致
毁之時也大舜於此猶慕焉聖人純孝之心不以
老而衰也揚雄亦曰事父母自知不足者其舜乎
蓋舜雖已順其親而其心常若不足此其所以為
終身之慕
禮記子曰舜其大孝也與德為聖人尊為天子富有四
海之内宗廟饗之子孫保之(子孫謂虞思陳胡公之屬歷三代為諸侯)故大
德必得其位必得其禄必得其名必得其壽故天之生
物必因其材而篤焉(材質也篤厚也)故栽者培之(栽植也培養也)傾者
覆之詩曰嘉樂君子憲憲令德宜民宜人受祿于天保
祐命之自天申之(詩大雅假樂之篇憲詩作顯申重也)故大德者必受命
臣按舜以聖人之德居天子之位其福祿上及於
宗廟而下延於子孫此所以為大孝也然舜所知
者孝而已若祿位名壽則天實命之非舜有心於
得之也孔子以天之眷舜如此因言天之生物必
因其材質而加厚焉其本固者雨露得以滋培之
其本傾者風雷得以顛覆之其培之也非恩之也
其覆之也非害之也咸其自取焉爾又引詩以明
之以見大德者必受命知舜德為聖人尊為天子
宗廟饗之子孫保之然後為大孝則夏商後王不
敬厥德而至於覆宗絶祀者其為不孝可知
子曰武王纘太王王季文王之緒(纘繼也太王王季之父王季文王之父)壹戎
衣而有天下(戎衣甲胄之屬言一著戎衣以伐紂卽有天下也)尊為天子富有
四海之内宗廟饗之子孫保之武王末受命(末謂老武王有天下)
(時已老矣)周公成文武之德追王太王王季上祀先公以天
子之禮(先公后稷公劉之屬)子曰武王周公其達孝矣乎(達通也天下之)
(人通言其孝也)夫孝者善繼人之志善述人之事者也春秋脩
其祖廟(祖宗之廟)陳其宗器(先世所藏之重器若周赤力天球之屬)設其裳衣(先祖)
(之遺衣服祭則設之以授尸也)薦其時食(四時之食各有其物)踐其位行其禮奏
其樂敬其所尊愛其所親事死如事生事亡如事存孝
之至也
臣按此章稱武王周公亦猶前章之稱舜也大抵
爲人君以光祖宗遺後嗣為孝周自太王實始翦
商至文王三分天下有其二而武王遂成之躬衣
戎服誅獨夫受而有天下此武王之繼志述事也
周公追王太王王季祀先公以天子之禮又制禮
作樂使世世子孫奉承宗廟之祀事死如生事亡
如存此周公之繼志述事也舜之孝如天之不可
名故曰大武王周公之孝天下稱之無異辭故曰
達後世人主有志於孝治者當合大舜文武周公
之事而考之蓋大舜以瞽瞍為父處人倫之變者
也文王以王季為父處人倫之常者也舜文所遇
不同而其心則一使舜遇文王之時必能盡處常
之道使文王遇舜之時亦必能盡處變之方所謂
易地則皆然也至於繼志述事則當持守而持守
固繼述也當變通而變通是亦繼述也凡此皆人
主所當知臣故推衍其說以廣中庸言外之指
文王之為世子朝於王季日三雞初鳴而衣服至於寢
門外問内豎之御者曰今日安否何如(内豎小臣之屬掌外内之通命)
(者御如今小吏直日)内豎曰安文王乃喜及日中又至亦如之及
莫又至亦如之其有不安節則内豎以告文王文王色
憂行不能正履王季復膳然後亦復初食上必在視寒
煖之中(在察也)食下問所膳(問所食者)命膳宰曰末有原(末猶勿也)
(原再也已進者勿有所再進)應曰諾然後退武王帥而行之不敢有
加焉文王有疾武王不說冠帶而養(說與脱同)文王一飯亦
一飯文王再飯亦再飯旬有二日乃間(間猶瘳也)
臣按文武二聖人事親之孝如此眞萬世帝王之
法也故傳禮者述其事以爲世子之記漢文帝之
為代王太后嘗病不解衣交睫者三年藥非口嘗
不進蓋其天質之美故能庶幾盛王之孝文帝亦
賢矣哉
漢高帝詔曰人之至親莫親於父母故父有天下傳歸
於子子有天下尊歸於父此人道之極也前日天下大
亂兵革竝起萬民苦殃朕親被堅執銳平暴亂立諸侯
偃兵息民天下大安此皆太公之教訓(太公高帝父也)王侯卿
大夫已尊朕為皇帝而太公未有號今上尊太公為太
上皇九年淮南王梁王趙王楚王朝未央官置酒前殿
上奉玉巵爲太上皇壽曰始大人常以臣無頼(頼利也無利入)
(於家也)不能治產業不如仲力(仲高帝兄力勤也)今某之業所就
孰與仲多殿上羣臣皆稱萬歲大笑為樂
唐太宗貞觀三年突利可汗入朝上謂侍臣曰往者太
上皇以百姓之故稱臣於突厥朕嘗痛心今單于稽顙
庶幾可雪前恥四年李靖擒頡利可汗以獻上皇聞之
歎曰漢高祖困白登不能報今我子能滅突厥吾託付
得人復何憂哉上皇命置酒凌煙閣酒酣上起舞公卿
迭起為壽
臣按漢高帝歸尊於父唐太宗雪父之恥可謂孝
矣惜也高帝未央之宴哆(音侈又昌者反)然以功業自矜
有夸其父之意而太宗之初起借助突厥因而臣
之長其桀驁之態後來之雪恥僅足以贖前過而
已况其父子昆弟之間慙德為多功烈雖盛瑜終
不能以揜瑕也
太宗嘗謂近臣曰吾今日生日世俗皆為樂在朕翻成
傷感今君臨天下富有四海而欲承顏膝下永不可得
此子路有負米之恨也詩云哀哀父母生我劬勞柰何
以劬勞之日更為宴樂乎因泣數行下左右皆悲
明皇開元中以生日宴百官於花萼樓每歲八月五日
為千秋節布於天下咸令宴樂尋又移社就千秋節
臣按范祖禹曰太宗不以生日宴樂以爲父母劬
勞之日也乾曜等以人主生日為節又移社以就
之夫節者隂陽氣至之候不可為也社者國之大
祀不可移也明皇享國旣久驕心寢生乾曜等不
能以義正君每為諂媚以逄迎之其得為名臣乎
臣謂太宗之思親發於眞誠至今讀者猶為之感
愴明皇君臣上驕下諂大陳燕享創立節名後世
沿循遂成故典臣子以此爲尊其君固已末矣人
主亦從而忘其親其可乎哉近代以來士大夫又
以其尊君者而尊用事之臣餽遺之珍歌頌之侈
視人主之生日殆遠過焉又何義也法太宗之誠
監開元之失而杜人臣交私黷貨之源其必自聖
君始
肅宗上元元年平兩京迎上皇自蜀歸京師居興慶宮
上時自夾城往起居上皇亦間至大明宮内侍李輔國
素微賤雖暴貴用事上皇左右多輕輔國輔國意恨且
欲立奇功以固寵乃言於上曰上皇居興慶宮日與外
人交通陳元禮(上皇侍衛大將)高力士(内侍久事上皇)謀不利於陛下
上泣曰聖皇慈仁豈容有此對曰上皇固無此意其如
羣小何陛下當為社稷大計消亂未萌豈得徇匹夫之
孝且興慶宮垣墉淺露非至親所宜居大内深嚴奉迎
居之與彼何殊又得杜絶小人熒惑聖聽如此上皇享
萬歲之安陛下有三朝之樂庸何傷乎上不聽興慶宮
先有馬三百匹輔國矯敕取之纔留十匹上皇謂高力
士曰吾兒為輔國所惑不得終孝矣輔國又令六軍將
士號哭叩頭請迎上皇居西内上泣不應輔國遂矯稱
上語迎上皇遊西内至睿武門輔國將射生五百騎露
刅遮道曰皇帝以興慶宫湫隘迎上皇遷居西内上皇
驚幾墜遂如西内居甘露殿所留侍衛兵纔尫老數十
人陳元禮等及舊宮人皆不得留左右輔國與六軍大
將見上請罪上迫於諸將乃勞之曰卿等恐小人熒惑
防微杜漸以安社稷何所懼也高力士流巫州陳元禮
勒致仕上皇日以不懌因不茹葷辟穀浸以成疾上初
猶往問安旣而上亦有疾但遣人起居其後上稍悔惡
輔國欲誅之畏其握兵竟猶豫不能決
二年五月初李輔國與張后共謀遷上皇於西内是日
端午山人李唐見上上方抱幼女謂唐曰朕念之卿勿
怪也對曰太上皇思見陛下亦如陛下之念公主也上
泫然泣下然畏張后尚不敢詣西内明年改元寶應建
巳月上皇崩
臣按肅宗之平長安也上皇自蜀還都曰朕為五
十年太平大子未為貴今為天子父乃貴耳此元
結之頌所謂宗廟再安二聖重歡者也豈不盛哉
徒以内侍握兵妄為讒間而迫遷之謀出焉其所
以然者肅宗柔懦無斷故張后輔國得以劫之以
天子之貴而不能芘其父使抑鬱無聊遂以致疾
肅宗之罪於是乎通天矣方其少在東宮本以孝
名倘能勵乾純之德絶柔道之牽當輔國進言之
時奮發威斷明諭諸將斥其離間父子之罪執而
戮之命駕西宮俯伏謝過二帝懽然和氣充塞彼
爪牙之士不過為輔國所迫耳人誰無父子之情若
告戒明切必將幡然悔悟孰肯舍仁孝之天子而
從悖逆之内侍哉帝乃泯然無所開曉但有垂涕
而已將士見帝不言未必不謂實己心許而不欲
形之於口此輔國之計所以得行也大抵姦賊之
臣離人骨肉率以利害惑其主使疑情動於中徊
徨顧慮欲為自保之計然後堕其機穽肅宗之不
能力却脅遷之請者亦以輔國所陳有以動其疑
情故也疑情萌則懼心作保身之念勝則愛親之
志衰肅宗之罪正坐於此吁可戒哉
以上論天理人倫之正三
大學衍義卷七
