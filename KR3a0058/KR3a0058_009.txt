大學衍義卷九
宋眞德秀撰
格物致知之要一
明道術
天理人倫之正(夫婦之别)
禮記孔子侍坐於哀公哀公曰敢問人道孰爲大對曰
古之爲政愛人為大所以治愛人禮爲大所以治禮敬
爲大敬之至矣大昏為大(大昏國君昏禮)大昏旣至冕而親迎
親之也親之也者親之也是故君子興敬為親捨敬是
遺親弗愛不親弗敬不正公曰冕而親迎不已重乎孔
子愀然作色而對曰合二姓之好以繼先聖之後以為
天地宗廟社稷之主君何謂已重乎天地不合萬物不
生大昏萬世之嗣也君何謂已重焉天地合而後萬物
興焉夫昏禮萬世之始也取於異姓所以附遠厚别也
易曰正其本萬物理失之毫釐繆以千里故君子愼始
也春秋之元(謂書元年元者始也)詩之關雎禮之冠昏易之乾坤
皆愼始敬終云爾
臣按禮傳數條皆言昏婣之禮凢人皆所當知况
人君處至尊之位其擇配也將以繼先聖之後為
天地宗廟社稷之主其可不味孔子之言以致謹
重之意乎
易坤文言曰隂雖有美含之以從王事弗敢成也地道
也妻道也臣道也地道無成而代有終也
臣按陽者天道也夫道也君道也隂者地道也妻
道也臣道也故在天道則乾始之坤生之陽主歲
功而隂佐陽以成歲在人道則夫主一家之事而
妻佐之天子主天下之事諸侯主一國之事而后
夫人佐之君臣亦然妻之與臣雖有善美含而晦
之從其事而不敢尸其功亦猶地道代天終物而
成功則歸之天也詳玩此指則爲人之妻者其可
以擅家之柄為人之臣者其可以擅國之柄乎書
稱牝鷄之晨惟家之索又稱臣而作福作威玉食
則害於家凶於國其指一也嗚呼可不戒哉
小畜(卦名畜止也)九三輿脱輻夫妻反目象曰夫妻反目不
能正室也
臣按程頥曰三以陽爻居不得中而密比于四隂
陽之情相求也又暱比而不中為隂畜制者也故
不能前進猶車輿說去輪輻而不可行也隂受制
於陽者也而反制陽如夫妻之反目也反目謂怒
目相視不順其夫而反制之未有夫不失道而妻
能制之者也三自處不以道故四得制之不使進
猶夫不能正其家室故致反目也臣觀自昔柔闇
之主若唐高宗受制於武氏不足怪也隋文剏業
之君而亦受制於獨孤何哉由自處之不正故耳
自處不正然後妻得制之頥之言可以為永鍳也
已
歸妹(卦名妹少女之稱歸嫁也此卦震上兊下震長男兊少女也故曰歸妹)彖曰歸妹天
地之大義也天地不交則萬物不興歸妹人之終始也
說以動所歸妹也征凶位不當也无攸利柔乘剛也
臣按歸妹卦體長男在上少女在下若得其正者
然震動也兊說也故程頥謂以說而動未有不失
正者又曰男女有尊卑之序夫婦有倡隨之禮此
常理也苟不由常正之理徇情肆欲惟說是動則
夫婦瀆亂男牽欲而失其剛婦狃說而忘其順如
歸妹之乘剛是也所以凶無所往而利也夫隂陽
之配合男女之交遇理之常也然從欲而流放不
由義理則滛邪無所不至傷身敗德豈人理哉歸
妹之所以凶也臣謂乘者陵跨之謂柔乘剛婦乘
夫此逆理亂常之事故聖人深以為戒云
記郊特牲婦人從夫者也幼從父兄嫁從夫夫死從子
夫也者夫也(猶丈夫也)夫也者以知帥人者也(知與智同)
家語(孔子之書)曰女子者順男子之教而長其理者也是故
無專制之義而有三從之道
臣按婦者坤道也故以柔順爲貴而無專制之義
夫者乾道也故以剛健爲貴而有帥人之智帥人
者謂其剛眀果斷可以統御乎人也士大夫則統
制一家諸侯則統御一國天子則統御天下無二
道也爲婦而剛彊則婦不婦矣爲夫而柔弱則夫
不夫矣夫也者夫也謂其當盡丈夫之道也孟子
謂無違夫子以順爲正者妾婦之道至於居廣居
立正位行大道而富貴貧賤威武所不能移奪者
然後謂之大丈夫於此可見夫與婦之分矣
以上論天理人倫之正五
大禹謨曰后克艱厥后(后君也艱難也)臣克艱厥臣政乃乂黎
民敏德
定公問一言而可以興邦有諸孔子對曰言不可以若
是其幾也(幾期也)人之言曰爲君難爲臣不易如知爲君
之難也不幾乎一言而興邦乎曰一言而喪邦有諸孔
子對曰言不可以若是其幾也人之言曰予無樂乎爲
君唯其言而莫予違也(違逆也)如其善而莫之違也不亦
善乎如不善而莫之違也不幾乎一言而喪邦乎
臣按大禹言君臣之道蔽之以克艱之一言可謂
至矣蓋以為艱則存敬畏之心以為易則啓驕逸
之志此治亂安危之所自分也孔子告定公之言
其與大禹若出一揆萬世君臣之藥石也言不可
以若是其幾者謂未可若是必期其效也然知為
君之難則邦必興唯予言而莫敢違則邦必喪是
又必然而可期者也子思之告衛侯曰君之國事
將日非矣君出言自以為是而卿大夫莫敢矯其
非卿大夫出言自以為是而士庶人莫敢議其非
此所謂唯其言而莫予違也苟如是未有不亡者
嗚呼可不戒與
益稷(虞書篇名)帝庸作歌曰勑天之命惟時惟幾(勑戒也幾微也)乃
歌曰股肱喜哉元首起哉(股肱謂臣元首謂君)百工熙哉(熙廣也)臯
陶拜手稽首颺言(拜手首至手稽首首至地言盡敬于君大言而疾曰颺)曰念哉
率作興事(率總率也)愼乃憲(憲法度也)欽哉(欽敬也)屢省乃成欽哉
乃賡載歌(賡續也載始也)曰元首明哉股肱良哉庶事康哉又
歌曰元首叢脞哉(叢脞煩碎也)股肱惰哉萬事隳哉(隳壊也)
臣按此章繫于命䕫典樂之後蓋當是時治定功
成禮樂大備和氣浹于天壤之間鳳儀獸舞有不
召自至者帝舜則曰天命靡常可戒而不可恃也
眞情所發見于詠歌唯時者謂無時而不戒也惟
幾者謂無微而不戒也天道難諶理亂安危相為
倚伏斯須敬畏之不存則怠荒之所自起毫髮幾
微之不察則禍亂之所自生帝將作歌先言所以
歌之意也帝之意責成於臣故謂股肱喜然後元
首起而百官之事熙焉喜謂樂於有爲起謂有所
作興也臯陶之意則歸重於君謂事雖作於百官
而總率作興者君也法度之已定者不可不謹守
之事功之已成者不可不數省之守之不謹則定
者壞省之不數則成者虧敬哉敬哉不可忽也此
亦先言欲歌之意也於是續成其歌曰元首明則
股肱良而庶事康又歌曰元首煩碎則股肱惰而
萬事隳范祖禹嘗論之曰君以知人為明臣以任
職為良君知人則賢者得行其所學臣任職則不
肖者不得苟容於朝此庶事所以康也若夫君行
臣職則叢脞矣臣不任君之事則惰矣此萬事所
以隳也斯言得之然帝之歌本為勑天命而作君
臣唱和乃無一語及天者修人事所以勑天命也
後之人主宜深體焉
自克艱以下皆言君臣之道
洪範(周書篇名箕子作也)惟辟作福(惟獨也辟君也福謂慶賞之類)惟辟作威(威謂)
(刑罰之類)惟辟玉食(玉食謂珍貴之食)臣無有作福作威玉食臣之
有作福作威玉食其害于而家凶于而國(而汝也)人用側
頗僻(人謂有位之人側頗僻皆不平不正之意)民用僣忒(僣謂僣上忒差也)
臣按此箕子爲武王陳萬世君臣之大法也福威
者上之所以御下玉食者下之所以奉上也曰惟
辟者戒其權不可下移曰無有者戒其臣不可上
僣也夫君臣上下之分如天冠地履之不可易臣
而福威則盗上柄矣臣而玉食則儗上之奉矣大
夫為此則害于家諸侯為此則凶于國臣民尤而
效之亦將傾邪而妄作僣忒而踰分矣孟子所謂
不奪不饜者理固然也或謂吳楚僣天子魯之三
家嘗僣諸侯不聞其害與凶何邪曰惠迪吉從逆
凶順乎道卽吉逆乎道則凶也臣而僣上卽所謂
害卽所謂凶也况吳楚之簒殺相尋而季孟之家
臣繼叛又非凶害而何吁洪範九疇箕子受之大
禹大禹受之于天片言隻辭莫非天理而可違乎
以此坊民猶有竊弄威福如齊田氏選物上第盡
歸私室如漢董賢者
詩蘀兮(鄭國風)剌忽也(昭公名)君弱臣彊不倡而和也蘀兮
蘀兮風其吹女叔兮伯兮倡予和女蘀兮蘀兮風其漂
女(漂猶飃也)叔兮伯兮倡子要女(要法也)
臣按春秋傳昭公之立祭仲用事所謂臣強者指
祭仲而言也君尊臣卑天下之定分卑者宜弱而
反強者由尊者當強而反弱也尊者何以弱柔懦
而不自立怠惰而不自振此其所以弱也君旣弱
矣威福之權必有所歸此臣之所以強也君倡臣
和天下之常理君旣弱不能司出令之權而其臣
自相倡和而不禀於君蘀兮蘀兮風其吹女諸大
夫處強臣之中猶蘀之遇風危墜而不能自保也
於是叔伯相語自為倡和自結黨與以為避禍之
計蓋知上之不足頼也國勢至此所謂吾末如之
何也已矣為人君者其可不以乾健自勵也哉
狡童剌忽也不能與賢人圖事權臣擅命也彼狡童兮
不與我言兮維子之故使我不能餐兮彼狡童兮不與
我食兮維子之故使我不能息兮
臣按蘀兮之刺曰臣強而已至此則一國之權盡
歸祭仲生殺予奪仲得專之其強又益甚矣夫天
下未嘗無賢雖權臣用事之時亦必有不肯阿附
者人君能卽而圖之其勢猶有可回之理若齊之
權在田氏而有晏嬰使景公能與嬰圖之田氏未
必能遂其簒國之志魯之權在季氏而有子家羈
使昭公能與羈圖之季氏未必能成其逐君之謀
二國之權不可以復收由二臣之言不見于用也
此詩蓋當時賢者所作賢者不見遇於君而無自
絶之意故雖不與言不與食而幽憂憤切至于不
能餐不能息焉其心之忠厚何如哉使昭公能與
斯人圖之必將有以處此而昭公莫之能也未幾
祭仲得以竊廢立之權逐忽如棄梗置突如易棋
(突厲公也)其漸非一日矣先儒以目君狡童為非禮臣
以為此發憤怒罵之辭辭雖不遜而其心則至惓
惓也讀者毋以辭害意云
孔子曰天下有道則禮樂征伐自天子出天下無道則
禮樂征伐自諸侯出自諸侯出蓋十世希不失矣(希少也)
自大夫出五世希不失矣陪臣執國命(陪臣大夫之家臣)三世
希不失矣天下有道則政不在大夫天下有道則庶人
不議
臣按是時季氏以大夫而專魯國之政陽虎以家
臣而專季氏之政孔子之言蓋傷之也天無二日
尊無二上天下之事惟天子得專之故天下有道
則禮樂征伐自天子出而諸侯不能干焉天下無
道則天子不能有其柄而諸侯得以竊之矣諸侯
猶不可專况大夫乎大夫猶不可專况家臣乎春
秋之世齊晉秦楚迭主夏盟禮樂征伐不出于天
子世變至是蓋可傷矣未幾而諸國大夫專權自
用禮樂征伐又不出于諸侯既而家臣竊弄而政
令復不出於大夫名分凌夷舛逆日甚其可傷益
甚焉然非道而得亦必以非道而失逆理愈甚則
失之愈速故諸侯竊天子之柄少有十世而不失
者自餘則或五世或三世少不失者以理言之大
槩如此曷若三代盛時天子之下以至家臣各安
其分歴數百年而無禍哉旣又言天下有道則政
不在大夫天下有道則庶人不議蓋是時諸侯之
政多在大夫如魯之三家晉之六卿齊之田氏皆
以人臣專國而國人公議皆所不與故重言之以
見政在大夫决非可久之道也自秦罷侯置守諸
侯不得以擅天子之事宜若海内之勢歸于一尊
而内重之埶成當國用事之臣又得以竊其柄如
漢之莽操魏之師昭至于簒國莽之禍及其身操
始三傳而司馬氏竊取之司馬氏再傳而天下多
故兵難相尋去亡無幾質諸先聖之言殆若符契
吁可戒哉
孔子曰禄之去公室五世矣政逮於大夫四世矣故夫
三桓之子孫微矣(三桓者季氏叔孫氏孟氏皆桓公之子故曰三桓)
臣按此章專為魯而言也魯自文公薨公子遂殺
子赤立宣公(赤嫡也宣公庶也)而君失其政至此歴五公
矣自季孫宿專國政歴四世至桓子而為陽虎所
執夫禄去公室而政歸大夫大夫之埶宜益強也
而三家之子孫乃反微弱而不振何邪蓋以臣僣
君者逆理亂常之事其能久乎善乎先儒蘇軾之
說曰強生於安安生於上下之分定今諸侯大夫
皆陵其上則無以令其下矣故皆不久而失之也
嗚呼其亦可為後世人臣顓國者之戒歟
以上言君臣之名分雖嚴而上下之交不可
無禮故以君使臣之禮繼之
定公問君使臣臣事君如之何孔子對曰君使臣以禮
臣事君以忠
臣按君以敬待其臣是之謂禮臣以誠事其君是
謂之忠二者皆職分所當然非相為偽也然君使
臣以禮則臣事君以忠亦理之必然也意者定公
之於使臣容有未能盡禮者故孔子以是告之而
語意渾然又若非有為而發者此其所以爲聖人
之言與
孟子告齊宣王曰君之視臣如手足(視猶待遇也)則臣視君
如腹心君之視臣如犬馬則臣視君如國人君之視臣
如土芥則臣視君如寇讐王曰禮爲舊君有服何如斯
可爲服矣曰諫行言聽膏澤下于民有故而去則君使
人導之出疆又先於其所往去三年不反(反還也)然後收
其田里此之謂三有禮焉(導之出疆一也先于其所往二也三年不反然後收其田)
(里三也)如此則爲之服矣今也爲臣諫則不行言則不聽
膏澤不下於民有故而出則君搏執之(謂拘繫之不容去也)又極
之於其所往(極窮也如晉錮欒盈與諸侯盟勿受之使其窮無所歸也)去之日遂收
其田里此之謂寇讐寇讐何服之有
臣按戰國之君以爵禄奔走士大夫無復遇臣之
禮其臣亦懷利苟從無復事君之忠故孟子以此
深警齊王也昔魯穆公問於子思曰爲舊君反服
古與子思曰古之君子進人以禮退人以禮故有
舊君反服之禮也今之君子進人若將加諸膝退
人若將墜諸淵毋為戎首不亦善乎又何反服之
有孟子之告齊王卽子思之告穆公者也然其辭
益峻切矣揆諸前章孔子之言可以見聖賢氣象
之分雖然孟子爲齊王言則然也而所以自處則
不然也千里見王不遇故去而三宿出晝(齊邑名)未
嘗有悻悻之心猶幸王之一悟而追己也曷嘗以
寇讐視其君哉故曰孟子為齊王言則然而所以
自處則不然也
以上總言君臣交際之禮
明道術
天理人倫之正(君使臣之禮)
鹿鳴(詩小雅之篇名周文武時詩)燕羣臣嘉賓也旣飲食之又實幣
帛筐篚以將其厚意然後忠臣嘉賓得盡其心矣其一
章曰呦呦鹿鳴(呦呦和聲也)食野之苹(苹今蘋蒿也)我有嘉賓鼓
瑟吹笙(笙瑟燕樂也)吹笙鼓簧(吹笙之時鼓笙中之簧)承筐是將(筐篚屬所)
(以行幣帛也承以藉之篚以貯之)人之好我示我周行(周行大道也)
臣按詩之所謂嘉賓指羣臣之與燕者也於朝則
曰君臣於燕則曰賓主先王以禮使臣之厚也如
此鹿食苹則相呼呦呦焉而樂君臣賓主之相樂
亦猶是也夫君之資於臣主之資於賓果為何事
哉欲聞道義而已故飲食以享之琴瑟以樂之幣
帛以將之則庶乎好愛我而示我以道矣夫賢者
豈以幣帛飲食為悅哉婚姻不備則正女不行禮
樂不備則賢者不處故必如是然後示我以道焉
此詩凢三章皆叙燕樂嘉賓之意今姑摘首章以
見先王之待其臣如此士之死職宜矣中庸曰體
羣臣則士之報禮重詎不信夫
禮記曰君子式黃髮(君子謂人君也人君乘車有所敬則憑其軾故武王式商容之閭黃)
(髮老人也)下卿位(卿位卿之朝位君出過之而上車入未至而下車)
臣按式黃髮所以敬老下卿位所以尊賢古者不
卑其臣也如此漢世待宰相御坐爲起在輿爲下
或其遺意與
國君不名卿老世婦(卿老上卿也上卿貴故曰卿老世婦兩媵也)
臣按國君之貴卿老世婦皆其臣妾而不名之所
以示敬也漢世待大臣之有勲德者贊拜不名意
本如此
五官之長曰伯(謂為三公者)其擯於天子曰天子之吏(擯相之辭)
天子同姓謂之伯父異姓謂之伯舅(稱之以父與舅親親之辭也)九
州之長入天子之國曰牧(每一州之中天子選諸侯之賢者以為之牧也)天子
同姓謂之叔父異姓謂之叔舅
臣按古者天子待公侯之禮親之尊之至于如此
視後世有間矣
禮記卿大夫疾君問之無算(言屢往無數也)士壹問之君於卿
大夫比葬不食肉比卒哭不舉樂為士比殯不舉樂(比及)
(也卒哭葬後之祭殯歛也)
儀禮坐撫當心要節而踊(此君臨臣喪之儀撫謂撫其尸也)
春秋傳晉荀盈卒未葬晉侯飲酒樂膳宰屠蒯趨入曰
君之卿佐是謂股肱股肱或虧何痛如之
臣按古者君視臣如手足故其疾也憂之至焉其
死也䘏之至焉禮記而下三條可見其略而鄉黨
亦有君視臣疾之文曰東首加朝服拖紳則疾而
見君之禮也衛有太史柳莊社稷之臣也獻公聞
其死釋祭而弔之荀盈未葬而晉侯飲樂則屠蒯以
為譏世降春秋君臣之間愛且敬猶若此三代之盛從
可知矣古道旣淪斯禮掃地然唐太宗之於房杜
魏三臣其疾也憂惻之其亡也愍悼之極君臣終
始之遇(杜如晦疾篤上自臨視既薨上每得佳物輙思如晦遣賜其家久之語及如晦必流)
(涕後忽夢如晦若平生勑所御饌往祭房玄齡疾篤上令肩輿上殿至御座側乃下相對流涕因留)
(宮中小愈則喜形于色加極則憂悴病篤上自臨視握手與訣悲不自勝魏徵寢疾上與太子同至)
(其第撫之流涕問所欲言後數日上夢徵若生平及旦而奏徵薨)而於張公謹之
殁雖辰日不爲之輟哭視古蓋庶幾焉太宗亦賢
矣哉
漢文帝時賈誼上疏曰人主之尊譬如堂羣臣如陛衆
庶如地故陛九級上廉遠地則堂高(級等也廉側隅也)陛亡級
廉近地則堂卑高者難攀卑者昜陵理埶然也故古者
聖王制為等列内有公卿大夫士外有公侯伯子男然
後有官師小吏延及庶民等級分明而天子加焉故其
尊不可及也里諺曰欲投鼠而忌器此善喻也鼠近於
器尚憚不投恐傷其器况貴臣之近主乎廉恥禮節以
治君子故有賜死而無戮辱是以黥劓之罪不及大夫
以其離主上不遠也禮不敢齒君之路馬蹵其芻者有
罰見君之几杖則起遭君之乘車則下入門則趨君之
寵臣雖有過刑戮之罪不加其身者尊君之故也此所
以爲主上豫遠不敬也所以體貌大臣而厲其節也今
自王侯三公之貴皆天子之所改容而禮之也古天子
之所謂伯父伯舅也而令與衆庶同黥劓髠刖笞傌棄
市之法然則堂不無陛乎廉恥不行大臣無廼握重權
大官而有徒隸無恥之心乎又曰主上遇其大臣如遇
犬馬彼將犬馬自爲也頑頓(音鈍)無恥集(音纈正作奊)詬無節
(集詬謂無志分也)廉恥不立且不自好苟若而可故見利則逝
見便則奪主上有敗則因而挻(扇平聲)之矣主上有患則
吾苟免而已立而觀之耳有便吾身者則欺賣而利之
耳人主將何便於此又曰古者大臣有坐不廉而廢者
不謂不廉曰簠簋不飾坐汙穢淫亂男女無别者不曰
汙穢曰帷薄不脩坐罷(音疲)軟不勝任者不謂罷軟曰下
官不職故貴大臣定有其罪矣猶未斥然正以謼(音呼)之
也尚遷就而為之諱也遇之有禮故羣臣自憙(音喜去聲)嬰
以廉恥故人矜節行上設廉恥禮義以遇其臣而臣不
以節行報其上者則非人類也故化成俗定則為人臣
者主耳忘身國耳忘家公耳忘私利不苟就害不苟去
唯義所在上之化也故父兄之臣誠死宗廟法度之臣
誠死社稷輔翼之臣誠死君上守圉捍敵之臣誠死城
郭故曰聖人有金城者此物此志也彼且為我死故吾
得與之俱生彼且為我亡故吾得與之俱存夫將為我
危故吾得與之皆安顧行而忘利守節而伏義故可以
託不御之權可以寄六尺之孤此厲廉恥行禮誼之所
致也
臣按臯陶賡歌而舜拜之益進昌言而禹拜之周
公獻卜而成王拜之古者聖帝明王以禮遇其臣
者蓋若此自秦而後尊君卑臣之禮日以益甚於
是君之於臣直謂名位足以牢籠之禄利足以鼓
舞之臣不能無求于我而我可以無藉于臣君亢
然自尊于上如天地神明之不可親臣退焉自卑
于下如僕隸趨走之唯恐後上下之情日以乖隔而
亂亡之禍至易之所謂上下不交而天下無邦者
也故因孔子使臣以禮之言上引周詩下及賈誼
之論以見君之待臣不可不以禮云
以上論天理人倫之正六
大學衍義卷九
