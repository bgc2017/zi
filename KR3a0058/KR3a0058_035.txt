大學衍義卷三十五
宋真德秀撰
脩身之要
謹言行
易大傳子曰君子居其室出其言善則千里之外應之
况其邇者乎居其室出其言不善則千里之外違之况
其邇者乎言出乎身加乎民行發乎邇見乎遠言行君
子之樞機(樞門樞機弩牙)樞機之發榮辱之主也言行君子之
所以動天地也可不慎乎
臣按孔子因中孚鳴鶴之爻而發明感應之理謂
人君雖處宮庭而其言不可以不謹又推而廣之
言行皆不可以不謹蓋鶴鳴子和由氣之相感上
倡下應亦理之自然故言之善否出于一室之間
而人之從違見于千里之外一言之出則為號令
而百姓被之一行之著則為儀表而四方見之身
之有言行猶戶有樞弩有機啓閉張弛由此而出
言行之發榮辱隨之其取喻也明矣猶懼人之易
忽也則又曰言行君子之所以動天下也蓋天地
之大不可測識然一言一行之善感格之效捷於
影響其可不謹乎或謂居室出言人誰聞之千里
之外何由應之吁驪姬夜半之泣書之國語飛燕
憤恚之辭筆之班書明皇妃子比翼連理之誓見
之詩歌皆深宫無人私語密約無不暴白于天下
後世者此所以為微之顯誠之不可揜與為人主
者其深戒之
抑(衛武公所作之詩名)之五章曰慎爾出話敬爾威儀無不柔嘉
白圭之玷(玷缺也)尚可磨也斯言之玷不可為也六章曰
無易由言(易輕也)無曰苟矣莫捫朕舌(捫持也)言不可逝矣
(逝往也)
臣按此衛武公自警之詩曰爾者皆自斥之辭話
言之謹威儀之敬皆人主脩身之至要柔者欲其
順而非巧言以為柔也嘉者欲其善而非令色以
為嘉也白圭至寶苟有玷缺尚可磨而平之斯言
之出一有玷缺則不可復為矣言之不可不謹也
如是故又曰無易由言欲其不輕易也無曰苟矣
欲其不苟且也言出于口誰能持吾之舌者既形
之言則不可追之于往此武公所以嚴于自飭也
南容三復白圭孔子稱之又嘗告其門人曰駟不
及舌嗚呼可不戒與
子曰君子欲訥於言而敏於行
臣按言欲其謹於出故曰訥行欲其勇於為故曰
敏
子貢問君子子曰先行其言而後從之
臣按行先於言則其言有實未行先言則其言難
踐故聖人戒之
子曰君子耻其言而過其行
臣按言欲其不浮於行行欲其有餘於言此雖戒
學者之辭然自人君言之則漢之文帝退然淵默
而寬仁恭儉之德為三代以後賢主之最行勝其
言也武帝雄辯駿發見于制詔者燦然可觀然以
多欲之故卒不能施仁義是言浮于行也後之人
主宜知所法戒云
子張問行子曰言忠信行篤敬雖蠻貊之邦行矣言不
忠信行不篤敬雖州里行乎哉立則見其參於前也在
輿則見其倚于衡也夫然後行子張書諸紳
臣按子張問行者欲行其道於天下也孔子則曰
言苟忠信行苟篤敬雖蠻貊可以行如言不忠信
行不篤敬雖州里亦不可行忠信合而言之即誠
也篤敬者誠於敬也蓋地無遠近同此一理人無
夷夏同此一心未有誠敬而人不心服者也未有
不誠不敬而能使人心服者也故言之與行必誠
必敬無一念之舍無一息之違立則見其參列於
前在車則見其依倚於衡涵養操存之熟心與理
一故其形見如此若是將何往而不行子張欲行
之天下而孔子教以反之一身是雖為學者言然
人君之道亦不外乎此古昔帝王能使四夷咸賓
者其誠敬有以感之也後世人君道不行於妻子
者以其不誠不敬故也聖人之言上下俱通大抵
若此豈獨學者所宜書紳佩服之哉
玉藻(禮記篇名)天子動則左史書之言則右史書之
臣按古者建官皆所以約飭人君之身使之心正
意誠而無言動之失也故一動則左史書之一言
則右史書之事為春秋言為尚書其來尚矣今郎
舍人之設乃其遺制又許直前論奏以正救于未
形之先制雖不盡古而意則猶古也必擇其人以
舉厥職使於人主言動無不得書則庶乎其有儆
矣
緇衣子曰君子道人以言而禁人以行(禁猶謹也)故言必慮
其所終而行必稽其所敝則民謹於言而慎于行
臣按道人以言者謂以言辭命令開導而誘掖之
也然言可以導人之善而不能禁人之不善其必
以行乎蓋天下之理有諸已而後可責諸人無諸
已而後可以非諸人已無不善之行雖不禁人人
自從之已有不善之行雖欲禁人人必違之故空
言不可以禁人惟實行乃足以禁人也夫言出于
口至易也然不慮其所終則一言之過貽患將不
勝救行出于身亦至易也然不稽其所敝則一行
之差流禍或至於無窮不善者固不足言善矣而
慮之不深稽之不遠未有不反而為不善者也老
莊非善言乎其終為浮虚之害夷惠非善行乎其
弊有隘不恭之失况尊居人上言行所關安危自
出故必謹之審之而不敢苟則民亦從其化而不
苟於言行矣慮終稽弊之言尤人主所宜知故錄
焉
漢董仲舒告武帝曰言出於已不可塞也行發于身不
可掩也言行治之大者君子之所以動天地也故盡小
者大慎微者著(全文見帝王之學)
臣按為善之道未有不自細微始其不善亦未有
不自細微積故舜禹君臣一則曰幾二則曰幾後
世人主或昧乎此是以滔天之禍或濫觴於片言
累世之患或推輪於跬(音犬蘂反半步也)步可不戒哉
以上論謹言行
正威儀
成王命召公畢公相康王曰思夫人自亂于威儀爾無
以釗冒貢于非幾(釗康王名冒妄也貢進也非是非之非幾微也)
臣按吕祖謙曰斯言也蓋成王平日至親至切之
學至是始發其秘也周公精微之傳成王得之將
終乃以示羣臣孔子精微之傳曾子得之將終乃
以示孟敬子皆近在于威儀容貎顔色辭色之間
然則周孔豈惟同道其用功之次第品目亦莫不
同也人受天地之中以生是以有動作威儀之則
蓋莫非天命也躁輕縱緩自踰其則特人自亂之
耳天秩何嘗亂哉曰思夫人自亂于威儀遡其語
意之深長可見其觀之遠也威儀失則豈惟形于
事見于行然後當戒一俯一仰毫釐之間即非天
命己有進于非之幾矣曰爾無以釗冒貢于非幾
味其告語之嚴密可見其精微之察也用力于聖
學者其可不從事斯語乎臣謂威儀者内心之表
也内心正則威儀之形于外者亦正此善之幾也
内心不正則威儀之形於外者亦不正此惡之幾
也非之幾猶言惡之幾也祖謙以為告語之嚴密
豈不然哉
抑之首章曰抑抑威儀惟德之隅(抑密也隅角也)二章曰敬慎
威儀維民之則(則法也)五章曰敬爾威儀無不柔嘉(柔安也嘉)
(善也)八章曰淑慎爾止(止容止也)不愆于儀(愆過也)不僣不賊(僣差)
(也賊者凶暴之謂)鮮不為則九章曰温温恭人維德之基
臣按此衛武公自警之詩也十有二章之中言及
威儀者凢五六抑抑云者密而又密也觀威儀之
嚴密則可知其德之嚴密猶見隅角之方正可知
其宫庭之方正也有諸中必形于外其可揜也哉
民視儀而動聽倡而應者也上能敬慎其威儀則
可以為民之法矣上能淑慎其容止不愆于儀形
無僣差無暴亂則民鮮不以為法矣温者和易之
意築室者以基為固脩身者以敬為先故此温温
恭謹之人有立德之基也首章曰德之隅此章曰
德之基熟味其辭武公作聖之功於是焉在其可
忽哉
衛侯在楚北宫文子(衛大夫)見令尹圍之威儀(楚圍公子)言於
衛侯曰令尹其將不免詩云敬慎威儀維民之則令尹
無威儀民無則焉民所不則以在民上不可以終公曰
善哉何謂威儀對曰有威而可畏謂之威有儀而可象
謂之儀君有君之威儀其臣畏而愛之則而象之故能
有其國家令聞長世臣有臣之威儀其下畏而愛之則
而象之故能守其官職保族宜家順是以下皆如是是
以上下能相固也衛詩曰威儀棣棣(富而閑習貎)言君臣上
下父子兄弟内外大小皆有威儀也周詩曰朋友攸攝
攝以威儀言朋友之道必相教訓以威儀也故君子在
位可畏施舍可愛進退可度周旋可則容止可觀作事
可法德行可象聲氣可樂動作有文言語有章以臨其
下謂之有威儀也
臣按自古之論威儀未有若北宫文子之備者有
威而可畏之謂威威非徒事嚴猛而已正衣冠尊
瞻視儼然人望而畏之夫是之謂威儀非徒事容
飾而已動容周旋莫不中禮夫是之謂儀然君有
君之威儀臣有臣之威儀梁襄王君也望之而不
似君非君之威儀也令尹圍臣也見之而似君非
臣之威儀也當是時令尹圍專楚國之政有簒奪
之心焉故形諸威儀必有僣偪于上者故北宫文
子知其不終也未幾以簒得國果不能終當春秋
之世聖學之傳未泯名卿大夫率以威儀觀人晉
侯受玉惰(惠公)内史過曰不敬則禮不行禮不行則
上下昏何以長世而晉侯果失國成子受脤(音蜃祭肉)
(也)於社不敬(肅公)劉康公曰成子惰棄其命矣而成
子果卒于行蓋威儀者德之表也德有敬嫚形諸
外者亦然故君子因其外以覘(音癡廉反)其中見其容
止而知其福禍也自在位可畏以下凡十言所謂
動容周旋中禮者非盛德積于中安能有此為人
君者其亦勉諸
劉康公曰民受天地之中以生是以有動作禮義威儀
之則以定命也能者養之以福不能者敗以取禍
臣按人之動作威儀非可以強為也天地有自然
之中而人得之以生故動作有動作之則禮義有
禮義之則威儀有威儀之則皆天命一定而不可
違者也能循其則者順天地之命者也故曰養之
以福不能循其則者逆天地之命者也故曰敗以
取禍然所謂能與不能者豈有他哉亦曰敬與不
敬而已矣
曾子曰君子所貴乎道者三動容貌斯遠暴慢矣(暴慢謂容)
(貌之麤暴慢易也)正顔色斯近信矣(信實也)出辭氣斯遠鄙倍矣
(鄙倍謂辭氣之鄙俗悖戾也)籩豆之事則有司存
臣按此曾子垂没之言也道無精粗之間然君子
必以躬行為本故所貴者三動容貌斯遠暴慢者
持敬之有素也正顔色斯近信者存誠之有素也
出辭氣斯遠鄙倍者涵養之有素也此曾子平生
積學之效故於此以告孟敬子焉三者脩身之要
為政之本君子之所當貴若籩豆禮文之事則有
司存此教人省躬務本之意也
玉藻足容重(舉欲遲)手容恭(高且正)目容端(不睇視)口容止(不妄)
(動)聲容静(不噦咳)頭容直(不傾顧)氣容肅(似不息)立容德(似有所得)
朱熹曰自足容重以下皆敬之目也
漢成帝即位丞相匡衡上書曰聖主之自為動靜周旋
奉天承親臨朝享臣物有節文以章人倫蓋欽翼祗栗
事夭之容也温恭敬遜承親之禮也正躬嚴恪臨衆之
儀也嘉惠和說饗下之顔也舉錯動作物遵其儀故形
為仁義動為法則諸侯正月朝覲天子天子惟道德昭
穆穆以示之(昭明也穆穆者天子之容)又觀以禮樂饗醴迺歸故萬
國莫不獲賜祉福蒙化而成俗今正月初幸路寢臨朝
賀置酒以饗萬方傳曰君子慎始願陛下留神動静之
節使羣下得望盛德休光以立基楨天下幸甚上敬納
其言
臣按匡衡之所以告成帝者善矣帝亦臨朝淵默
尊嚴若神史氏稱其有穆穆天子之容然湛于酒
色不知主敬以立其本則所謂威儀者亦徒矯飾
於外而已非所謂動容周旋中禮盛德之至也然
衡之言實天下之名言也故錄焉
大學衍義卷三十五
