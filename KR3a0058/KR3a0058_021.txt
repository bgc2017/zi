大學衍義卷二十一
宋真德秀撰
格物致知之要二
辨人材
憸邪罔上之情(讒臣)
詩十月之交大夫刺幽王也其八章曰黽勉從事不敢
告勞無罪無辜(辜亦罪也)讒口囂囂(囂囂衆多貌)下民之孽匪降
自天(孽災害也)噂(音撙上聲)沓背憎職競由人(噂聚也沓重複也皆多言之貌職主)
(也競爭也)
臣按是時十月之朔日有食之陰盛陽微謫見于
天又有震電之異川湧山頽之變詩人推原其故
以讒人之衆多也士大夫竭力以從王事不敢告
勞而無罪無辜橫遭讒口是非顛倒邪正混淆此
天之所以見異也然則災害之降人自為之豈天
也哉讒邪小人面則多言以相悅背則憎疾以相
毁職此紛競者豈非人乎其人為誰曰前章所謂
皇父也家伯也仲允也番也棸(音鄒)也蹶也楀(音舉)也
此七子者皆王朝之卿大夫士而競為讒口而又
有豔妻處中以為之主女子小人表裏交煽此讒
口之所以得行君子之所以受屈也噂沓背憎四
字耳而於讒人之情態摹寫略盡人主其可以不
三復哉
小弁(音盤)大夫刺幽王也太子之傅作焉(太子幽王之太子宜臼也)其
七章曰君子信讒如或酬之(酬醻酢之義也)君子不惠不舒究
之(舒緩也究察也)
臣按傳稱幽王取申女生太子宜臼又說褒姒生
子伯服立以為后而放宜臼將殺之故太子之傅
為此詩以刺王也父子天性之恩太子天下之本
幽王一聽褒姒之讒如受獻酬之爵得則飲之曾
不少拒夫讒者之言驟而聽之則不能無惑徐而
察之則可得其情幽王惟無愛子之心故一聞讒
言不復舒緩以究其實而遽加放逐焉此太子所
以不能自明也雖然褒姒亦豈能自為讒哉國語
謂褒姒有寵於是乎與虢石父比而逐宜臼虢石
父者讒諂面從之人也幽王立之以為卿士聘后
棄而内妾立庶孽寵而嫡長危皆石父實為之也
卒使申矦銜忿以召戎幽王死褒姒擄宜臼雖立
而周東遷矣讒人之害至于如此可不監哉
巧言刺幽王也大夫傷於讒故作是詩也其二章曰亂
之初生僭始旣涵(僣側蔭切涵容也)亂之又生君子信讒君子
如怒亂庶遄沮(遄速也沮止也)君子如祉亂庶遄已(祉猶喜也已亦止也)
臣按小人為讒於其君必以漸入之其始也進而
嘗之君容之而不拒于是復進旣而君信之然後
亂成矣僣始之僣與譛同譛者讒之初讒者譛之
極方譛之始涵容之而不辨則亂生及讒之進又
信之而不辨則亂成必也聞讒而怒聞善而喜好
惡明白斷决不疑則亂為之止矣故人君杜絶讒
邪之道一曰辨二曰斷又按此詩凢六章皆斥讒
人之害而三章有曰盗言孔甘(孔甚也)亂是用餤(餤進)
(也)五章有曰巧言如簧顔之厚矣蓋讒夫小人乘
間伺隙以中君子如穿窬之盗然惟其言之甘故
聽者嗜之而不厭此亂之所由以進也憸巧之言
悅可人意如笙簧然使其知媿則不為矣惟其顔
之厚是以為之而不耻也人君之于聽言知其為
盗則謹防之知其為巧則深遠之夫然後讒夫不
得而昌君子得以自立此詩人垂戒之指也
何人斯蘇公刺暴公也(暴蘇皆畿内國名)暴公為卿士而譛蘇
公焉其卒章曰為鬼為蜮(蜮短狐也所謂含沙射影者)則不可得有
靦面目(靦面見人之貌)視人罔極
臣按此深嫉讒者之辭也鬼蜮害人而不可見讒
者藏形匿迹使人受禍而不知猶鬼蜮然我雖不
汝見汝有面目與人相視無有窮極獨能安之而
不媿乎夫小人之為讒豈復有媿于面目而詩人
猶以此望之厚之至也
巷伯刺幽王也寺人傷於讒故作是詩也(寺人内臣巷伯寺人之長)
(也)萋兮斐兮成是貝錦(萋斐文章相錯也貝錦錦文也)彼譛人者亦已
太甚哆兮侈兮成是南箕(哆侈皆張大貌南箕箕宿)彼譛人者誰適
與謀緝緝翩翩謀欲譛人(緝緝口舌聲翩翩往來貌)慎爾言也謂爾
不信捷捷幡幡謀欲譛言(捷捷猶緝緝也幡幡猶翩翩也)豈不爾受旣
其女遷驕人好好(好好喜也)勞人艸艸(艸艸憂也)蒼天蒼天視彼
驕人矜此勞人(矜憫也)彼譛人者誰適與謀(此二句疑衍文)取彼
譛人投畀豺虎(投棄也畀與也豺惡獸虎猛獸)豺虎不食投畀有北(北方)
(也)有北不受投畀有昊(昊昊天也)楊園之道猗于畆丘(楊園園名)
(猗加也畆丘丘名)寺人孟子作為此詩(寺人字孟子)凢百君子敬而
聽之
臣按幽王之時讒說盛行自太子之親大臣之重
下至於閽寺之微無不被讒者故小弁以下諸詩
皆為此作夫為讒者巷伯也而寺人乃以刺王蓋
君德不明而後讒者獲售受此責者非王而誰首
章以貝錦為比蓋讒者織組人罪如錦工之為錦
也錦成而文采可玩猶讒成而文理可聽也彼譛
人者無乃太甚乎二章以南箕為比箕星在南其
形如箕踵狹舌廣蓋䜛者之張其口如南箕之廣
其舌彼誰與謀而為是乎三章四章則皆形容䜛
者情態緝緝捷捷者口舌急疾之聲翩翩幡幡者
往來經營之狀詩人雖疾之而猶戒之曰汝不謹
其言人亦將不汝信矣汝譛人而人受之人亦將
譛汝而還自反矣五章則以驕人譛行而自喜勞
人遇譛而深憂呼天而愬曰其察彼驕人乎其憫
此勞人乎情之哀辭之切至今誦之猶使人涕泗
也六章欲取譛人者而棄之豺虎焉豺虎不食則
欲置之北方陰寒之地焉北方不受則又欲委之
于天而制其罪焉蓋䜛人為害至深故詩人疾之
亦甚舜之治四凶也必投諸四裔以禦魑魅而大
學於不仁之人欲迸諸四夷不與同中國詩人之
情亦若是也末章又言楊園下地而其道可至于
高丘以喻寺人卑者而譛言先及焉且將馴至于
高位也小弁以下諸詩皆為䜛而作而疾惡之甚
莫如此篇故悉載其全以為來者之鑒
青蠅大夫刺幽王也營營青蠅止于樊(營營往來貌樊藩也)豈弟
君子無信䜛言(豈弟樂易也)營營青蠅止于棘(棘木之有刺者也多近藩)
(植之)䜛人罔極交亂四國(極巳也)營營青蠅止于榛(榛所以為藩也)
䜛人罔極構我二人(構猶合也合構交亂也)
臣按青蠅之為物出於汙穢之中而貪嗜食飲常
譁然杯案間以敗人之酒醪羹胾世之小人行汙
而逐利以傷人害物實似之營營者旣侔其狀又
象其聲也蠅之飛或往或來若有所營而聲又營
營不已以喻䜛邪之人朝夕經營欲陷害人而言
出于口亦營營然不息也詩人妙體物情故形容
如此止于樊止于棘止于榛者欲其棲泊于外毋
入人堂室以汙物亦猶䜛邪之人宜屏之於外毋
在朝廷以傷善良也自昔不惟狂暴之君信䜛害
政雖慈祥樂易之君一惟䜛言是信亦能變移心
志如成王疑周公是也成王豈非樂易之資哉始
為管蔡流言所入幾至猜阻賴天動威而後悔故
曰豈弟君子無信䜛言也䜛人之情志在傷善無
有窮也故家有䜛則家亂國有䜛則國亂管蔡流
言而四國不靖乃其驗也故曰䜛人罔極交亂四
國末章又指實事而言二人者當時被䜛之人也
䜛人之為䜛皆架虚造端如匠者湊合材木以成
室二人本無罪而䜛者巧成其罪故曰䜛人罔極
構我二人痛其為害之無已也巷伯青蠅二詩摹
寫䜛人之情狀幾無餘藴為人君者其三復之
晉獻公生太子申生又娶二女於戎生重耳夷吾晉伐
驪戎以驪姬歸生奚齊其娣生卓子驪姬嬖欲立其子
賂外嬖梁五與東關嬖五(梁姓也五名也在門闥之外者東關嬖五别在關塞者亦)
(名五皆大夫為獻公所嬖幸)使言於公曰曲沃君之宗也(曲沃晉先君宗廟所)
(在)蒲與二屈(蒲屈皆邑名)君之疆也不可以無主宗邑無主
則民不威疆埸無主則啓戎心若使太子主曲沃而重
耳夷吾主蒲與屈則可以威民而懼戎且旌君伐(旌章也伐)
(功也)使俱曰(俱謂同聲而言)狄之廣莫於晉為都(蒲屈本狄地名遣二公子往都)
(之)晉之啓土不亦宜乎(啓開也)晉矦說之使太子居曲沃
重耳居蒲夷吾居屈唯二姬子在絳(絳晉國都)二五卒與驪
姬譛羣公子而立奚齊晉人謂之二五耦(言二人共墾傷晉室如耦)
(耕之墾土見左傳)
公之優曰施通於驪姬(優俳也施其名㫄滛曰通)驪姬問曰吾欲為
難安始而可(難謂欲殺三公子始先也)優施曰必于申生其為人小
心精潔精潔易辱甚精必愚是故先施䜛于申生
優施教驪姬夜半而泣謂公曰吾聞申生甚仁而彊今
謂君惑於我必亂國無乃以國故而行彊于君(謂申生恐敗國)
(之故而以彊加於君謂弑君也)盍殺我無以一妾亂百姓公曰夫豈惠
於民而不惠於父乎驪姬曰為仁與為國不同為仁者
愛親之謂仁為國者利國之謂仁故長民者無親衆以
為親苟衆利而百姓和豈能憚君公懼曰若何而可驪
姬曰君盍老而授之政彼得政而行其欲乃釋君公曰
不可我以武與威是以臨諸矦未沒而亡政不可謂武
有子而不勝不可謂威爾勿憂吾將圖之驪姬曰臯落
翟之苛我邊鄙君盍使之伐翟以觀其果于衆也若不
勝翟雖濟其罪可也若勝翟則善用衆矣求必益廣乃
可厚圖也公說故使申生伐東山(東山臯落氏也)申生敗翟而
反䜛言益起驪姬曰吾聞申生之謀愈深日吾固告君
曰得衆衆弗利焉能勝翟今矜翟之善其志益廣君若不
圖難將至矣公曰吾不忘也抑未有以致罪焉驪姬告
優施曰君旣許我殺太子而立奚齊矣吾難里克奈何
優施曰吾來里克一日而已子為我具特羊之饗姬許
諾乃具使優施飲里克酒中飲優施起舞乃歌曰暇豫
之吾吾(吾讀如魚魚魚者游泳自得之意)不如鳥烏人皆集于菀(音鬱木茂)
(貌)巳獨集于枯(此譏里克不能擇所依不如鳥烏能擇茂木而棲之吾吾自得也)里克
笑曰何謂菀何謂枯優施曰其母為夫人其子為君可
不謂菀乎(此謂驪姬母子)其母旣死其子又有謗可不謂枯乎
(此指申生母子)里克曰而言戲乎抑有所聞之乎曰然君旣許
驪姬殺太子而立奚齊謀旣成矣里克曰秉君以殺太
子吾不忍(秉者執持之意言扶助君以殺太子也)通復故交吾不敢(交與太子)
(交也)中立其免乎優施曰免(中立不阿君亦不助太子見國語)
將立奚齊旣與中大夫成謀(中大夫即里克也克旣許以中立即是成其殺太子)
(之謀也)姬謂太子曰君夢齊姜必速祭之太子祭于曲沃
歸胙于公(胙祭之酒肉)公田(田畋獵也)寘諸宫六日公至毒而獻
之(毒酒經宿輒敗而經六日明公之惑)公祭之地地墳(墳地裂也)與犬犬斃與
小臣小臣亦斃姬泣曰賊由太子太子奔新城或謂太
子子辭君必辨焉(以六日之狀自理)太子曰君非姬氏居不安
食不飽我辭姬必有罪君老矣吾又不樂(吾自理則姬死姬死則君)
(必不樂是由吾使然也)曰子其行矣(行謂出奔)太子曰君實不察其罪
被此名也以出人誰納我十二月縊于新城姬遂譛二
公子曰皆知之重耳奔蒲夷吾奔屈
臣按驪姬之䜛申生也其機變亦甚巧矣夫父子
之情日相親近則間言不得而入惟以術離之然
後譛愬可施焉故驪姬首賂二五使說獻公出三
子于外此離之之術也獻公者喜功貪得之人闢
地啓土正其所欲故二五因以啗之且為之辭發
諸歌詠以動盪其心志公安得不悅而從之三子
旣出則圖之易矣旣又與優施謀作難之先後優
施知申生之可陷也則請先之其言曰精潔易辱
又曰甚精必愚蓋精潔之人惜名顧行惟恐點汙
故曰易辱以節自勵不以智自全故曰必愚申生
惟其精潔也故一辱以弑君之名則必以死自明
而後已臣前論石顯之陷蕭望之其情亦然夫必
頑鈍無耻沉鷙有謀之人則雖辱之而不動淮陰
少年嘗辱韓信矣信寧甘俛出跨下之耻不死也
諸葛亮嘗辱司馬懿矣懿寧得畏蜀如虎之誚不
戰也若申生則輕死重名不能如信懿之忍可以
術激之而使死故優施欲先陷焉然恐獻公未忍
果於殺也則又夜半而泣以危言動之謂申生有
將為逆之意自請先死公懼而謀之則又勸授之
政而避禍焉夫獻公剛猛人也能滅霍魏虢虞諸
國以一其封雖齊桓久主夏盟未嘗一為之屈而
肯為其子屈乎懷怒必殺之心自此啓矣然猶患
無隙以加之罪也則使將兵而伐翟焉勝則加以
得衆之名敗則繩以覆師之罪申生至是無逃死
之路矣然又慮大臣或守正力爭則公之意未必
不回也則又使優施往飲里克而諷其附麗之計
鳥烏之歌亦猶二五晉都之歌也詩歌于人最為
易動故三姦之言無不售焉里克大臣也許以中
立則殺嫡立庶之謀成矣獻公旣惑驪之䜛故歸
胙之詐最為易辨而不復辨申生之仁恐傷君意
又不忍自辨惟有一死而已申生死而二子奔無
不如優施之所料者卒之獻公卒奚齊立里克弑
之卓子立又弑之夷吾立不終迨重耳立而後定
晉國之亂垂二十年由驪姬之䜛而三姦助之也
褒姒有一虢石父猶能合謀以逐宜臼况驪姬有
三姦之助乎故女子小人表裏交締者危國亡家
之本也
以上論憸邪罔上之情
大學衍義卷二十一
