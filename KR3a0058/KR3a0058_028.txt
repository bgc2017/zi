大學衍義卷二十八
宋真德秀撰
誠意正心之要一
崇敬畏
修巳之敬
堯典曰欽明文思(欽敬也)又曰允恭克讓(允信也恭敬也克能也讓遜也)
舜典曰温恭允塞(温恭者和粹而恭敬也塞實也)
禹貢曰祗台德先(祗敬也台我也言敬德為天下先)不距朕行(距違也)
詩商頌曰湯降不遲(謂應期而生不後也)聖敬日躋(躋進也升也)
大雅曰穆穆文王(穆穆深遠之意)於緝熙敬止(於美也緝續也熙廣也止助辭)
臣按堯舜禹湯文武皆天縦之聖而詩書之敘其
德必以敬為首稱盖敬者一心之主宰萬善之本
原學者之所以學聖人之所以聖未有外乎此者
聖人之敬純亦不已即天也君子之敬自強不息
由人而天也聖人之敬安而行之然成湯之日躋
文王之緝熙雖非用力亦若未嘗不用其力者盖
日躋者進進不已之意緝熙者續續無窮之功此
湯文之所以聖益聖也人主而欲師帝王其可不
用力於此乎
曲禮(禮記首篇名)毋不敬(毋者禁止之辭)儼若思(儼端莊貌人之坐思貌必儼然)安
定辭(辭言也)安民哉
呂大臨曰毋不敬者正其心也儼若思者正其貌也
安定辭者正其言也三者正則無所往而不正天下
雖大取之修身而無不足故曰安民哉
臣按曲禮一篇為禮記之首而毋不敬一言為曲
禮之首盖敬者禮之綱領也曰毋不敬者謂身心
内外不可使有一毫之不敬也其容貌必端嚴而
若思其言辭必安定而不遽以此臨民民其有不
安者乎此章凡四言而修身治國之道略備其必
聖賢之遺言與
表記(禮記篇名)君子莊敬日彊安肆日偷
臣按程頤之說以為常人之情纔簡束則日就規
矩纔放肆則日就曠蕩學者猶爾况於人君處宮
閫之邃極富貴之奉儻非以莊敬自持凜然肅然
如對神明如臨師保其不流於放蕩者幾希彊與
偷主心志而言莊敬則志立而日彊安肆則志惰
而日偷彊則毅然以進德修業自任視天下之善
無不可為者雖天行之健亦思企及一或偷焉則
視蔭苟安惟知燕嬉娛樂而已趙武晉卿爾一有
偷心事功遂以不競况人君乎臣因推衍其說以
為溺心安肆者之戒
子路問君子子曰修己以敬曰如斯而已乎曰修己以
安人曰如斯而已乎曰修己以安百姓修己以安百姓
堯舜其猶病諸
臣按孔子答子路之問其言雖甚約其理則極至
而無餘盖自堯舜以來世相傳授惟此一敬臣既
列之於前矣至若禹之征苗曰昏迷不恭侮慢自
賢啟之伐有扈曰威侮五行怠棄三正武王之數
紂曰狎侮五常荒怠弗敬謂已有天命謂敬不足
行夫堯舜禹湯文武天下之大聖也苗扈商辛天
下之大惡也而其所以為大聖大惡之分者敬與
弗敬而已君子之為君子其能外是乎子路未知
而復問故孔子再以安人安百姓者言之盖修己
非求於安百姓而百姓自安理之必然無可疑者
然此修身極至之驗也故雖堯舜猶病其難曾謂
子路而易之乎異時子思作中庸亦曰君子篤恭
而天下平程頤推明之曰上下一於恭敬則天地
自位萬物自育氣無不和而四靈畢至聰明睿知
皆由此出惟聖明之主深體而力行之則天下幸
甚以上論修己之敬臣按自漢以來世之諸儒未
有深知敬之為義者惟程頤有曰主一之謂敬無
適之謂一又曰整齊嚴肅則心自一而朱熹又為
之箴曰正其衣冠尊其瞻視潛心以居對越上帝
足容必重手容必恭擇地而蹈折旋蟻封出門如
賓承事如祭戰戰兢兢罔敢或易守口如瓶防意
如城洞洞屬屬罔敢或輕不東以西不南以北當
事而存靡他其適(此四言釋無適之意)不貳以二不參以三
惟心惟一萬變是監(此釋主一之義)從事於斯是曰持敬
動靜弗違表裏交正(此二言乃箴之綱領)須臾有間私欲萬
端不火而熱不冰而寒毫釐有差天壤易處三綱
既淪九法亦斁(九法謂洪範九疇也斁敗也)烏乎小子念哉敬
哉墨卿司戒敢告靈臺敬之為義至是無復餘蘊
有志於聖學者宜熟復之
崇敬畏
事天之敬
舜典在璿璣玉衡以齊七政(在察也璿珠也七政日月五星也)
臣按璣衡正天文之器今渾天儀是也舜方歷試
之時納于大麓(納入也大麓大山林麓也)而烈風雷雨弗迷矣
(不迷錯也)使之主祭而百神享之矣逮兹即位猶懼已
之未當天心焉察璿璣以揆日月五星之運其循
軌耶是天之與我也其失度耶是天之警我也正
如人子之事親候伺顔色惟恐一毫少咈於親心
此大舜事天之敬也
臯陶謨天敘有典勑我五典五惇哉(敘次也勑正也惇厚也)天秩
有禮自我五禮有庸哉(秩品秩也庸常也)同寅協恭和衷哉(寅敬)
(也協合也衷心也)天命有德五服五章哉天討有罪五刑五用
哉政事懋哉懋哉(懋勉也)天聰明自我民聰明天明畏自
我民明威達于上下(上謂天下謂民)敬哉有土
臣按帝王居天之位其所職無非天之事者君臣
父子夫婦長幼朋友之典其别有五天之所敘也
待我而厚君臣父子夫婦長幼朋友之禮其别亦
有五天之所秩也自我而不失其常其可不敬乎
寅與恭皆敬也君臣一心恪奉天職是謂之和衷
有德者天之所命也五服之章則在我有罪者天
之所討也五刑之用則在我其可不敬乎大而命
討之政小而命討之事勉之又勉是亦敬也天之
聰明在民天之明威在民民心所在即天心也天
人一理通達無間有民社者其可不敬乎此臯陶
之告舜者如此隆古君臣之間講論政治無一事
不本於天無一事不主於敬真後王所當法與
伊尹作太甲曰先王顧諟天之明命(先王謂湯也顧謂常目在之諟是也)
以承上下神祇社稷宗廟罔不祇肅(祇敬也肅亦敬也)天監厥
德用集大命撫綏萬方
臣按此太甲不惠于阿衡之時也(惠順也阿衡伊尹之號)故
尹作書以湯之所以敬天者告之夫天之明命至
可畏也常人視之邈乎幽顯之隔聖人視之瞭然
心目之間故常瞻顧而不敢斯須間斷惟恐己之
所為少咈天意則明命去之推此一心於天神地
示社稷宗廟無不祗肅天視成湯之德如此故大
命集焉俾任撫安萬民之責湯惟敬天天亦睠湯
曰顧曰監可見天人之交至近而非遠也嗚呼為
人主者奈何弗敬
伊尹申誥于王曰嗚呼惟天無親克敬惟親民罔常懷
懷于有仁鬼神無常享享于克誠天位艱哉德惟治否
德亂與治同道罔不興與亂同事罔不亡終始慎厥與
惟明明后先王惟時懋敬厥德克配上帝(配合也)今王嗣
有令緒尚監兹哉(監視也)
臣按此太甲悔過思庸之後也伊尹猶恐其持守
之未篤則儆之以三言使知天道之無私親惟敬
則親民心之無常懷惟仁則懷鬼神之無常享惟
誠則享而終之以敬德之一言盖敬則仁不敬則
私欲賊之而不仁矣敬則誠不敬則私欲雜之而
不誠矣曰誠曰仁何所用力惟敬而已夫有德則
必治與治同道則必興成湯之敬德至與天合太
甲其可不與之同道耶能與湯合則亦與天合矣
斯言也豈獨為太甲謀萬世人主皆當取法
伊尹作咸有一德曰嗚呼天難諶(諶信也)命靡常常厥德
保厥位厥德靡常九有以亡又曰惟吉凶不僭在人(僭差)
(也)惟天降災祥在德
臣按此伊尹將告歸之時也太甲處仁遷義伊尹
之責塞矣猶慮其德之未一故以斯言儆之曰天
難諶者謂今日而善則福之明日而淫則禍之難
必信也曰命靡常者有德則歸于我無德則去而
之人無定在也吉與祥為類德之吉則祥應之凶
與災為類德之凶則災從之天雖難信然常厥德
者必保厥位乃所以為可信也命雖靡常然有吉
德者必降祥乃所以為有常也
召誥(成王命召公相宅因作誥)嗚呼皇天上帝改厥元子兹大國殷
之命(紂殷王長子元長也)惟王受命無疆惟休(休美也)亦無疆惟恤
(恤憂也)嗚呼曷其奈何弗敬又曰天亦哀于四方民其眷
命用懋王其疾敬德(疾速也)又曰王敬作所不可不敬德
(所居處也)我不可不監于有夏(監視也)亦不可不監于有殷我
不敢知曰有夏服天命惟有歷年我不敢知曰不其延
惟不敬厥德乃早墜厥命我不敢知曰有殷受天命惟
有歷年我不敢知曰不其延惟不敬厥德乃早墜厥命
又曰嗚呼若生子罔不在厥初生自貽哲命(哲智也)今天
其命哲命吉凶命歷年知今我初服宅新邑肆惟王其
疾敬德王其德之用祈天永命(祈求也永長也)又曰上下勤恤
其曰我受天命丕若有夏歷年式勿替有殷歷年(替廢也)
欲王以小民受天永命
臣按召公一誥丁寧反覆老臣事少主惓惓之心
也始則謂皇天上帝改厥元子大邦殷之命盖紂
元子也殷大邦也其命若未易改而天遽改之豈
不可畏也哉次言今王受命雖有無窮之美亦有
無窮之憂盖以天命之靡常而去留之難必此其
為可憂也既又舉夏商言之謂其既服受天命矣
其歷年之永不永我皆不敢知所可知者惟不敬
厥德迺早墜厥命此則灼然不誣者也既又以生
子喻之凡人之生子其明智其夀考皆定於初講
學則明愛身則夀今王受命之始亦猶子之初生
况肇卜新大邑而居之是又一初也天之命以哲
命以吉凶命以歷年皆自今日始其可不謹乎既
又曰王惟德之用祈天永命夫天命至公不可以
求而得也今曰祈天永命何哉盖一於用德乃不
祈之祈也然天命至重必君臣同德然後可保故
曰上下勤恤恤即所謂無疆之恤也上下一心勤
而憂之則夏商之歷年庶乎其可冀矣末則欲王
以小民受天永命命在天於小民乎何與盖天無
心以民為心者也一篇之中言敬者凡七八曰嗚
呼曷其奈何不敬曰王敬作所曰不可不敬德曰
王其疾敬德言之諄望之切臣故曰此老臣惓惓
之心也異時成王享百年之夀而周家卜世過於
夏商然後知召公之言真有補於周室
文王(大雅篇名)文王受命作周也其一章曰文王在上於昭
於天周雖舊邦其命維新有周不顯(不顯顯也)帝命不時(不時)
(時也)文王陟降(陟升也降下也)在帝左右又曰穆穆文王於緝熙
敬止假哉天命(假大也)有商孫子商之孫子其麗不億(麗數)
(也十萬為億)上帝既命侯于周服侯服于周天命靡常又曰
無念爾祖(無念念也)聿修厥德(聿述也)永言配命(配合也)自求多
福又曰殷之未喪師(師衆也)克配上帝宜鑒于殷駿命不
易(駿大也)又曰命之不易無遏爾躬(遏止也)宣昭義問有虞
殷自天(虞度也)上天之載(載事也)無聲無臭儀刑文王(儀法也刑)
(亦法也)萬邦作孚(孚信也)
臣按此詩周公所作舉文王之事以戒成王也首
章言文王在上其德之昭明上徹于天與之為一
周之有邦自后稷公劉以來綿歷千載可謂舊矣
惟文王與天同德故天錫以維新之命焉有周不
顯盖言其甚顯也帝命不時盖言其甚時也詩人
之辭類如此德既顯矣命既時矣然文王一陟一
降常若在上帝之左右而未嘗少間此所謂文德
之純也四章言穆穆哉文王緝熙其敬純亦不已
故大命集焉夫以商之孫子其數不止於億然天
命既歸于周商之孫子亦皆侯服于周周固嘗臣
商矣今乃反臣於周可見天命之靡常也故五章
之首申言之又呼王之藎臣而告之曰得無念爾
祖文王之德乎藎臣者忠誠篤至之臣周公言之
欲其申戒于王也六章又言欲念文王惟在述修
其德而已能修德則可以長配天命而福祿自來
矣孟子曰禍福無不自己求之者商自求禍周自
求福天何容心其間哉方有商未失衆之時盖嘗
克配上帝矣今其子孫乃至於是宜以為鑒而自
省焉則知天命之難保矣末章又謂命之難保毋
使僅及爾躬而止周至成王再世爾周公已憂其
命之不延而欲成王布昭善問而度商之所以失
天命者盖博詢衆言然後知商之所以亡知商之
所以亡則知周之所以興矣讀毋遏爾躬之一語
至今猶使人凜然震懼况周公親言之而成王親
聽之乎亦猶堯之告舜曰天祿永終也以後世言
之必且謂此不祥之語而古者君臣更相告戒不
諱危亡如此斯其所以不危亡也篇將終乃斷之
曰凡欲配命者當法天然天無聲臭可求惟法文
王則合乎天而萬邦所以信服也文王之詩七章
盖周公親筆後之王者欲保天命所宜列之屏幛
書之簡牘晝讀而夜思之則將若上帝之實臨其
上雖欲斯須之自放有不可得惟聖明其深念之
大明文王有明德故天復(去聲)命武王也明明在下赫赫
在上天難忱斯(忱信也)不易惟王天位殷適(紂殷之正適)使不
挾四方(挾謂挾而有之)其三章曰維此文王小心翼翼(翼翼恭順貌)
昭事上帝聿懷多福(懷來也)厥德不回(回違也)以受方國其
七章曰上帝臨女無貳爾心
臣按明明在下指君德而言赫赫在上指天命而
言君有明明之德則天有赫赫之命矣觀赫赫在
上之言則其威明可畏曾不違咫尺之間此天之
所以為難忱而為君之所以不易也以商紂言之
所居之尊則天位所傳之正則殷適一旦失道雖
欲挾四方而有之有所不能此與召誥皇天改厥
元子之命同意皆所以深警成王也既言商紂之
失又言文王之得謂其小心恭順以昭事上帝遂
能懷來百福由其德不違於天故天使膺受四方
之國此又所以深勉成王也上帝臨女無貳爾心
此言武王以諸侯伐紂衆寡不侔所恃者上帝之
臨而已汝者武王自謂也商紂無道天命討之其
可以強弱貳其心乎此二言也雖為伐商而發然
玩其辭則若上帝實臨其上人主而能時時誦味
則非心邪念自當潛弭於冥冥之中矣豈小補哉
敬之(周頌篇名)羣臣進戒嗣王也(嗣王成王)敬之敬之天維顯思
(顯明也思語辭)命不易哉無曰高高在上陟降厥士(士與事同)日鑒
在兹
臣按成王即政之初羣臣進戒首以敬天為言盖
帝王所當尊者莫如天所當從事者莫如敬故重
言以求其聽夫天道甚明不可欺也天命惟難不
易保也昧者徒曰高高在上不與人接而不知人
君一升一降於事為之間天之鑒視未嘗一日不
在此也豈可忽哉當時羣臣之學以格心為主故
其言純粹如此人主宜深味之
我將祀文王於明堂也伊嘏文王既右享之我其夙夜
畏天之威于時保之
臣按此即孝經所謂宗祀文王於明堂以配上帝
者也此頌作於成康之時古人謂受福曰嘏夫既
受福於文王而享吾之祭矣然豈敢自滿哉必也
夙興夜寐亹亹怵惕畏天之威於是以保其天命
爾後世人主一行郊祀明堂之禮類哆然有矜大
之心如漢武諸詔是也其視我將之頌可愧多矣
板(變大雅篇名)凡伯刺厲王也(厲王周無道之君凡伯其臣也)其卒章曰敬
天之怒無敢戲豫敬天之渝無敢馳驅(渝變也)昊天曰明
及爾出王(爾指王而言出王出入往來也)昊天曰旦(旦亦明也)及爾游衍(衍猶)
(逸也)
臣按迅雷烈風之屬天之怒也日食星變之類天
之渝也人君為天所子其事天如事親然親之容
色少有不懌人子當痛自咎責敢有輕忽傲慢之
意耶天之變異有少失常人君當深自戒懼敢為
戲渝馳驅之失耶易之洊雷震曰君子以恐懼修
省孔子於迅雷風烈必變而記禮者亦曰若有疾
雷迅風甚雨必變雖夜必興衣服冠而坐古之人
主於日食星變之類必減膳徹樂或責已求言凡
皆所以示敬也然天道昭明凡人君出入往來之
頃優游暇逸之時天之監臨無乎不在又不待變
異失常然後當知警也吁此文王在帝左右之事
而凡伯迺以刺厲王古之忠臣不敢謂君不能類
如此惜厲王之終不悟也
以上論事天之敬
大學衍義卷二十八
