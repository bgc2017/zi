大學衍義卷四十一
宋眞德秀撰
齊家之要三
定國本
建立之計宜蚤
春秋莊六年九月丁卯子同生
胡安國曰經書子同生所以正國家之本防後世配
嫡奪正之事垂訓之義大矣此世子也其不曰世子
何也天下無生而貴者誓於天子然後為世子
臣按賈誼之書有曰誓明則民定而出於一道故
人争為宰相而不姦為世子非宰相尊而世子卑
也不可以智求不可以力争也臣謂古者之生世
子則已表而揚之使國人皆知之所以繫衆望也
是則國本之定不在於建儲之日而已定於始生
之初此春秋於子同之生必謹而書之也
僖十七年齊侯之夫人三王姬徐嬴蔡姬皆無子齊侯
好内多内寵内嬖如夫人者六人長衛姬生武孟(武孟公子)
(無虧)少衛姬生惠公(公子元)鄭姬生孝公(公子昭)葛嬴生昭公
(公子潘)密姬生懿公(公子商人)宋華子生公子雍(華氏之女子姓)公與
管仲屬孝公於宋襄公以為太子雍巫有寵於衛共姬
因寺人貂以薦羞於公(雍巫雍人名巫即易牙)亦有寵公許之立
武孟(易牙既有寵於公為長衛姬請立武孟)管仲卒五公子皆求立冬十
月乙亥齊桓公卒易牙入與寺人貂因内寵以殺羣吏
(内寵内官有權寵)而立公子無虧孝公奔宋十八年春宋襄公
以諸侯伐齊三月齊人殺無虧(以說宋)齊人將立孝公不
勝四公子之徒遂與宋人戰(無虧已死故曰四公子)夏五月宋敗
齊師于甗立孝公而還
臣按管仲相桓公霸諸侯匡天下而身殁未幾五
公子争立國内大亂垂二十年以不蚤定之故也
其所以不早定者溺愛於少子故也蓋桓公君臣
知以富國彊兵為急而不知修身齊家之本故其
禍卒兆於此可不戒諸
史記齊景公適子死寵妾芮姬生子荼荼少其母賤無
行諸大夫恐其為嗣乃言願擇諸子長賢者為太子景
公老惡言嗣事又愛荼母欲立之憚發之口乃謂諸大
夫曰為樂耳國何患無君乎秋景公病命國惠子高昭
子立少子荼為太子逐羣公子景公卒太子荼立是為
晏孺子羣公子畏誅皆出亡晏孺子元年田乞(齊大夫)攻
高昭子殺之乃使人之魯召公子陽生陽生至齊匿田
乞家十月田乞請諸大夫曰常之毋有魚菽之祭幸來
會飲田乞盛陽生槖中置坐中發槖出之曰此齊君也
鮑叔怒曰子忘景公之命乎諸大夫相視欲悔陽生前
頓首曰可則立之否則已鮑叔恐禍起乃復曰皆景公
子也何為不可乃與盟立陽生是為悼公悼公入宫使
人遷晏孺子於駘殺之而逐孺子母芮子芮子故賤而
孺子少故無權國人輕之
臣按景公之失亦由嗣子不蚤定之故其所以不
蚤定者以私欲立荼之故也雖高國二臣曲從其
亂命而適以啟田乞之姦心殺荼而立陽生齊國
之政遂歸田氏不再傳而田氏代齊矣吁可戒哉
魏武侯卒子罃與公中緩争為太子韓懿侯與趙成侯
并兵以伐魏(乘其國内亂而争伐之)戰於濁澤魏氏大敗趙謂韓
曰除魏君立公中緩割地而退我且利韓曰不可殺魏
君人必曰暴割地而退人必曰貪不如兩分之魏分為
兩不強於宋衛則我終無魏之患矣趙不聽韓不悅以
其步卒夜去惠王之所以身不死國不分者二家謀不
和也若從一家之謀則魏必分故曰君終無適子其國
可破也
臣按適嗣之不蚤立敵國之資也故書之以為戒
云
漢文帝元年正月有司言曰蚤建太子所以尊宗廟也
請立太子上曰朕既不德上帝神明未歆享天下人民
未有嗛志(嗛音愜)今縱不能博求天下賢聖有德之人而
禪天下焉而曰豫建太子是重吾不德也謂天下何其
安之有司曰豫建太子所以重宗廟社稷不忘天下也
上曰楚王季父也春秋高閱天下之義理多矣明於國
家之大體吳王於朕兄也惠仁以好德淮南王弟也秉
德以陪朕豈為不豫哉諸侯王宗室昆弟有功臣多賢
及有德義者若舉有德以陪朕之不能終是社稷之靈
天下之福也今不選舉焉而曰必子人其以朕為忘賢
有德者而專於子非所以憂天下也朕甚不取有司皆
固請曰古者殷周有國治安皆千餘載古之有天下者
莫不長焉用此道也立嗣必子所從來遠矣高帝親率
士大夫始平天下建諸侯為帝者太祖諸侯王及列侯
始受國者皆亦為其國祖子孫繼嗣世世弗絶天下之
大義也故高帝設之以撫海内今釋宜建而更選於諸
侯及宗室非高帝之志也更議不宜子啟最長純厚慈
仁請建以為太子上乃許之(太子立是為景帝)
臣按文帝以謙力辭而有司以誼固請然後文帝
屈而從之君臣之間可謂兩得矣
以上論建立之計宜蚤或曰國本之宜蚤建
固也然在位久而繼嗣未生如之何曰本朝
則有故事矣仁宗皇帝春秋四十有四聖嗣
未立張述以太常博士請遴擇宗親才而賢
者異其禮秩試以職務俾内外知聖心有所
屬(皇祐五年)其後范鎮以諫官言之(嘉祐元年)趙抃以
御史言之(同上)司馬光以并州通判亦言之(同上)
自是文彦博歐陽修王堯臣吳奎諸臣莫不
言者迄頼韓琦而後定焉太山磐石之基於
是乎壯吁此我祖宗公天下之心三代以來
之所未有者也因傅著於此云臣伏見高宗
皇帝建炎三年元懿太子薨布衣李時雨乞
於皇族中擇宗室之賢者一人使視皇子以
係四海之望是時高宗年甫二十有三耳不
以太蚤為忤也迨紹興元年張浚言之婁寅
亮又言之上讀寅亮之言於是大悟越五年
孝宗皇帝有建國之封是高宗以二十五而
定議二十九而錫命也其為宗社之計尤蚤
於仁祖也於乎懿哉
定國本
諭教之法宜豫
文王世子(禮記篇名)凡三王教世子必以禮樂樂所以修内
也禮所以修外也禮樂交錯於中發形於外是故其成
也懌(懌說)恭敬而温文立太傅少傅以養之欲其知父子
君臣之道也太傅審父子君臣之道以示之少傅奉世
子以觀太傅之德行而審喻之太傅在前少傅在後(謂其)
(入學時)入則有保出則有師(謂燕居出入時)是以教喻而德成也
(以有四人維持之)師也者教之以事而喻諸德者也保也者愼
其身以輔翼之而歸諸道者也(愼其身者謂安護之)記曰虞夏商
周有師保有疑丞設四輔及三公不必備唯其人語使
能也君子曰德德成而教尊教尊而官正官正而國治
君之謂也仲尼曰昔者周公攝政踐阼而治抗世子法
於伯禽(伯禽周公長子所謂魯公者也)所以善成王也是故知為人子
然後可以為人父知為人臣然後可以為人君知事人
然後能使人成王幼不能涖阼(阼階人君之位言成王幼未能涖君位也)以
為世子則無為也(言既為王矣又不可用世子之禮)是故抗世子法於
伯禽使之與成王居(亦學此學於成王側)欲令成王之知父子君
臣長幼之義也君之於世子也親則父也尊則君也有
父之親有君之尊然後兼天下而有之是故養世子不
可不愼也行一物而三善皆得者唯世子而已其齒於
學之謂也(物猶事也)故世子齒於學國人觀之曰將君我而
與我齒讓何也曰有父在則禮然然而衆知父子之道
矣其二曰將君我而與我齒讓何也曰有君在則禮然
然而衆著於君臣之義也其三曰將君我而與我齒讓
何也曰長長也然而衆知長幼之節矣故父在斯為子
君在斯謂之臣居子與臣之節(所以尊君親親也)故學之為父
子焉學之為君臣焉學之為長幼焉父子君臣長幼之
道得而國治語曰樂正司業父師司成一有元良萬國
以貞世子之謂也(司主也一一人元大良善也貞正也)
臣按三王之教世子必以禮樂者禮所以起人之
敬心敬心生則慢心窒矣樂所以感人之和心和
心生則戾心消矣其薰陶德性變化氣質莫妙於
此者然樂雖修内由内以逹外禮雖修外由外以
入中二者醺醲涵暢相與無間故其成也但見其
悅懌而已恭敬温文而已恭者敬之發於外者也
敬者恭之主於中者也温則不暴文則不野此皆
教之以禮樂之功也然禮樂者教之之具而師傅
者教之之人故立太傅少傅以養之養者從容啟
廸以養其本然之善使之自然開悟也然其道無
他不過父子君臣之大倫而已太傅以審示言謂
修於身以示之也少傅以審喻言謂開說其義以
曉之也太傅少傅所以教者雖同然太傅以身教
少傅以言教二者蓋互相發也以一世子之身而
太傅在前少傅在後入有保出有師四人者維持
而左右之教安得不逹德安得不成哉師者教世
子以事而喻諸德謂教之以事親之事則知孝之
德教之以事長之事則知弟之德天下無事外之
德也保則安護世子之身輔之翼之使歸諸道耳
目口體不以欲而動即所謂道天下無身外之道
也古者所謂師保其職蓋如此周公抗世子法於
伯禽者蓋成王雖幼已為君矣不可復以教世子者
教之惟以教世子者教伯禽使成王觀之是乃所
以善成王也傳言成王有過則撻伯禽成王不可
撻也撻伯禽則成王知警矣然周公之所以教者
亦不過為人子為人臣與事人之道而已能此三
者則他可類推矣古者天子公侯卿大夫士之子
皆入於學而世子與之齒遜焉夫天子之世子將
為君者也而乃與公侯卿大夫士之子以齒為後
先何哉君在故也父在故也長長故也身為世子
而以尊君親親敬長之道為天下倡人其有不翕
然視效者哉秦漢以來禮樂既廢而又無師保之
教齒胄之禮世子生而狃於貴驕之習此篇雖存
無復有考之者矣此治之所以不古若與
保傅篇(漢賈誼作)夏為天子十有餘世而殷受之殷為天子
二十餘世而周受之周為天子三十餘世而秦受之秦
為天子二世而亡人性不甚相遠也何三代之君有道
之長而秦無道之暴其故可知也古之王者太子迺生
固舉以禮使士負之有司齊肅端冕見之南郊見於天
也(謂三月朝也)過闕則下(敬君典法之處)過廟則趨孝子之道也故
自為赤子而教固已行矣周成王幼在襁褓之中召公
為太保周公為太傅太公為太師保保其身體(保謂安守之)
傅傅之德義(傅輔也)師導之教訓此三公之職也於是為
置三少皆上大夫也(卿也謂三孤也)曰少保少傅少師是與太
子宴者也故迺孩提有識(迺猶也)三公三少固明孝仁禮
義以導習之逐去邪人不使見惡行於是皆選天下之
端士孝悌博聞有道術者以衛翼之使與太子居處出
入故太子迺生(迺始也)而見正事聞正言行正道左右前
後皆正人也夫習與正人居之不能毋正猶生長於齊
不能不齊言也習與不正人居之不能毋不正猶生長
於楚不能不楚言也故擇其所嗜必先受業迺得嘗之
擇其所樂必先有習迺得為之(恐其懈惰故以所味好而誘之)孔子曰
少成若天性習貫如自然(貫與慣同)及太子少長知妃色(妃色)
(妃匹之色)則入於學承師問道退習而考於太傅太傅罰其
不則而匡其不及則德智長而理道得矣及太子既冠
成人免於保傅之嚴則有記過之史徹膳之宰進善之
旌誹謗之木敢諫之鼓瞽史誦詩(瞽無目者也)工誦箴諫(工樂)
(人也瞽官長誦謂隨其過誦詩以諷)大夫進謀士傳民語習與智長故切
而不媿(謂習聞規誨與智俱長故諫之雖切亦能受之而不媿恨也)化與心成故中
道若性(言教化與心俱成故所為皆合于道如性自然也)三代之禮天子春朝
朝日秋暮夕月所以明有敬也春秋入學坐國老執醬
而親饋之所以明有孝也行以鸞和(鸞和車上鈴)步中采齊
(樂詩名也字或作薺又作茨)趣中肆夏(亦樂詩名趣讀曰趨)所以明有度也其
於禽獸見其生不忍見其死聞其聲不忍食其肉故遠
庖厨(玉藻曰血氣之類弗身踐)所以長恩且明有仁也夫三代之所
以長久者以其輔翼太子有此具也及秦而不然其俗
固非貴辭讓也所上者告訐也固非貴禮義也所上者
刑罰也使趙高傅胡亥而教之獄(趙高宦者秦中車府令胡亥始皇少子二)
(世也)所習者非斬劓人則夷人之三族也故胡亥今日即
位而明日射人忠諫者謂之誹謗深計者謂之妖言其
視殺人若艾草菅(艾讀曰刈菅茅也音姦)豈惟胡亥之性惡哉彼
其所以道之者非其理故也鄙諺曰不習為吏視已成
事(觀前成事也)又曰前車覆後車誡夫三代之所以長久者
其己事可知也然而不能從者是不法聖知也秦世所
以亟絶者其轍跡可見也(亟急也車跡曰轍)然而不避是後車
又將覆也夫存亡之變治亂之機其要在是矣天下之
命懸於太子太子之善在於早諭教與選左右(諭曉告也與猶)
(及也)夫心未濫而先諭教則化易成也開於道術知義理
之指則教之力也若其服習積貫則左右而已胡粤之
人生而同聲嗜欲不異及其長而成俗累數譯而不能
相通行者有雖死而不能相為者則教習然也(言習俗之殊終)
(身不變雖至於死而不能相放效)故曰選左右早諭教最急夫教得而
左右正則太子正矣太子正而天下定矣
臣按保傅之篇雖漢賈誼所作大抵古之遺言也
欲知教諭之方者文王世子其首而此篇次之無
餘藴矣
周文王使太公望傅太子發嗜鮑魚而太公弗與曰禮
鮑魚不登於爼豈有非禮而可以養太子哉
臣按古人之教太子其嚴如此可以為萬世法矣
漢晁錯學申商刑名孝文時詔太常遣錯受尚書伏生
所因上書言人主所以尊顯功名揚於萬世之後者以
知術數也故人主知所以臨制臣下而治其衆則羣臣
畏服矣知所以聽言受事則不欺蔽矣知所以安利萬
民則海内必從矣知所以忠孝事上則臣子之行備矣
此四者臣竊為皇太子急之人臣之議或曰皇太子亡
以知事為也臣之愚誠以為不然竊觀上世之君不能
奉其宗廟而劫殺于其臣者皆不知術數者也皇太子
所讀書多矣而未深知術數者不聞書說也夫多誦而
不知其說所謂勞苦而不為功臣竊觀皇太子材智高
竒馭射伎藝過人絶遠然於術數未有所守者以陛下
為心也竊願陛下幸擇聖人之術可用今世者以賜皇
太子因時使太子陳明於前唯陛下裁察上善之於是
拜錯為太子家令
臣按錯與賈誼皆所謂明申韓者也誼之論教太
子一出於孝仁禮義而錯專以術數為言其醇駁
之異如此詎可同日語哉文帝擇東宫之傅卒舍
誼而用錯焉豈非帝之學出於黃老故於錯之言
有以深契其心歟且是時錯方受書伏生所伊傅
周召之言固嘗聞之矣而此疏所陳無一語與之
合者豈所受者唯訓詁章句而於義理初未嘗玩
而繹之故耶其後錯事景帝建為削地之議遂召
七國之變其原蓋兆於此然則世之任輔導之責
者不開之以理義而誘之以數術未有不誤事而
基禍者也
武帝為太子據立博望苑使通賓客從其所好故賓客
多以異端進者(據被䜛事已見前䜛臣篇)
司馬光曰古之明王教養太子為之擇方正端良之
士以為保傅師友使朝夕與之遊處左右前後無非
正人然猶有淫放邪僻而䧟於禍敗者焉今乃使太
子自通賓客從其所好夫正直難親諂諛易合此固
中人之情宜太子之不終也
晉元帝立子紹為太子帝好刑名家以韓非子賜太子
庾亮諫曰申韓刻薄傷化不足留聖心太子納之(太子是為)
(明帝)
臣按申韓之學非唯刻薄而已且導人君以驕淫
放恣李斯嘗以誤二世矣豈可以教儲貳者耶庾
亮雖清談之徒然斯言則有益於世故取焉
陳宣帝太子叔寶欲以左戸部尚書江總為詹事令管
記陸瑜言於吏部尚書孔奐奐謂瑜曰江有潘陸之華
(謂潘岳陸機皆前世文士也)而無園綺之實(謂四皓中園公綺里季也)輔弼儲宫
竊有所難太子自言於帝帝將許之奐奏曰江總文章
之士今皇太子文華不少豈藉於總如臣愚見願選敦
重之才以居輔導之職帝卒以總為詹事頃之總與太
子為長夜之飲太子亟微行遊總家上怒免總官
臣按孔奐之言可謂忠矣叔寶資雖闇劣然使得
端良忠信之士輔而翼之亦未必無補乃如叔寶
之請竟用江總其後即位以總等為狎客酣醟(音咏)
流連竟以亡國蓋文士多浮華而少實以之居輔
導之職其有損無益也宜哉
憲宗元和初右拾遺元稹以貞元中王伾王叔文以伎
術得幸東宫永貞之際幾亂天下上書勸上早擇脩正
之士使輔導諸子以為太宗自藩王與文學清修之士
十八人居後代太子諸王雖有僚屬日益疎賤至於師
傅之官非眊瞶廢疾不任事者則休戎罷帥不知書者
有之其友諭贊議之徒尤為冗散之甚搢紳皆恥由之
就使得僻儒老生越月踰時僅獲一見又何暇傅之德
義納之法度哉夫以匹士愛其子猶知求明哲之師而
教之况萬乘之嗣繫四海之命乎上頗嘉納其言
臣按元稹欲為太子諸王簡僚屬其論當矣憲宗
雖頗嘉納然其後立遂王為儲貳未聞妙選一時
之賢俊以充輔導之職也嗣立未幾游畋聲色無
所不有卒隳元和已成之業吁可惜哉
以上論諭教之法宜豫
大學衍義卷四十一
