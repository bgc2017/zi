大學衍義卷三十
宋真德秀撰
誠意正心之要二
崇敬畏
規警箴誡之助
大學曰湯之盤銘(盤沐浴之盤也銘者名其器以自警之辭)曰苟日新(苟誠也)
日日新又日新
朱熹說已見大學或問
踐阼篇(大戴禮篇名)武王踐阼三日受丹書於太公惕若恐
懼而為戒書於席之四端為銘焉(云云全文見第二卷)
席四端銘曰安樂必戒無行可悔一反一側亦不可以
忘殷監不遠視爾所代(爾武王自謂也代謂周代商)
臣按安樂則易怠怠則必有悔故孟子曰生於憂
患而死於安樂當寢而安逸欲易作一反一側敬
不可忘淫戲自絶視彼殷商銘席四端為心之防
鑑銘曰見爾前慮爾後
臣按鑑雖甚明見面而不見背猶吾一心有所明
亦有所蔽患常伏於照察所不及過常生於意慮
所不周故雖聖人懔乎隠憂
盤銘曰與其溺於人也寧溺於淵溺於淵猶可游也溺於
人不可捄也
臣按盥沐之盤朝夕自潔因而為銘與湯一轍溺
人溺淵因水生戒蓋溺於淵者猶可浮游而出憸
夫壬人所以䧟溺其君者千智百態使吾沉迷於
旨酒厚味顛倒於豔色淫聲方恬安而莫覺倏禍
敗之遄興斯其為患詎止於溺淵而已乎
楹銘曰毋曰胡殘(殘害也)其禍將然毋曰胡害其禍將大
毋曰胡傷其禍將長
臣按斯銘凡三反復蓋人情每忽於窈微而禍亂
常生於隠伏銘之於楹朝夕見之以敬以戒保於
未危
杖銘曰於乎危(於音烏一本作惡音同)於忿疐(於如字忿疐怒也)於乎失
道於嗜欲於乎相忘於富貴
臣按大易所謂懲忿窒欲逞忿者有危身之愛縱
欲者有失道之辱杖之為物于以自扶操之則安
全有頼舍之則顛踣可虞富貴奢淫易忘兢畏於
杖為銘是或此義
牖銘曰隨天之時以地之財敬祀皇天敬以先時
臣按天實生時地實生財而君用之敢昧自來祀
以報本亦必先時匪物是貴敬以將之齊明盛服
對越上帝於牖為銘朝夕是戒
劒銘曰帶之以為服動必行德行德則興倍德則崩(倍與)
(背同崩傾壞也)
臣按劒之為服以示威武然德寔威本威乃德輔
惟德是行無思不服一於用威祗取顛覆額額獨
夫所寳者劒終以自燔千古之鑑
矛銘曰造矛造矛少間弗忍(少間謂須臾也)終身之羞余一人所聞
以戒後世子孫
臣按兵者凶器聖人所重苟非拯民其忍輕用一
矛之造謹之戒之況於兵端一啓伏尸百萬流血
千里殘生靈之命奸天地之和者皆斯須不忍實
為之寧王以此戒其子孫萬世人主可違斯言(銘凡)
(十有四今摘其詞義易知者如右)
禮運(禮記篇名)三公在朝三老在學(即三公之致仕者)王前巫而後
史卜筮瞽侑(卜筮掌卜筮之官瞽無目者誦詩以侑也)皆在左右王中心無
為也以守至正
臣按古之所以衆建忠賢森列左右者皆以正人
君之心也在朝則有三公焉所謂道之教訓傅之
德義保其身體者也在廟則有三老焉所謂憲德乞
言者也巫掌祀以鬼神之事告王史掌書以三皇
五帝之事告王掌卜筮者以吉凶諫王瞽矇之叟
以歌詩諫王一人之身而左右前後挾而維之以
引以翼有孝有德雖欲斯須自放得乎故王中心
它無所為惟守至正而已後世人主所親者䙝御
近習所說者淫聲美色狐媚蠱惑者千態萬貌雖
欲無邪其思得乎此君德之所以不如古也
古之君子必佩玉右徵角左宫羽(宫商角徵羽五音也佩在右者其音中徵)
(角在左者其音中宫羽)趨以采齊(路門外之樂節也門外謂之趨齊音茨采齊即今楚茨之詩)
行以肆夏(登降之樂節也肆夏即今時邁之詩)周旋中規(周旋反行也宜圓)折旋
中矩(折旋曲行也宜方)進則揖之退則揚之然後玉鏘鳴也(揖之)
(謂小俛佩見於前揚之謂小仰佩見於後鏘玉聲)君子在車則聞鑾和之聲(鑾和)
(皆鈴聲)行則鳴佩玉是以非辟之心無自入也
臣按古之君子於所以養其心者無不至也佩玉
中宫徵之音步趨有詩樂之節行必中規矩在車
則聞鑾和進退俯仰之間出入動靜之際莫不節
之以禮和之以樂故於是時防邪僻而導中正其
為功也易後世一切無之而所以熒惑斵喪者則
不可勝數故於是時防邪僻而導中正其為力也
難夫惟知其難而益勉持敬之功庶乎非僻無自
而入不然非臣之所敢知也
國語衛武公年數九十有五矣猶箴儆於國曰自卿至
于師長士(卿者執政之官師長官師之長士謂上中下士)苟在朝者無謂我耄
而舍我必恭恪於朝朝夕以交戒我聞一二之言必誦
志而納之以訓道我(謂聞人之言必誦念記憶而納之也志猶記也)在輿有旅
賁之規(輿車也旅賁虎賁也)位宁有官師之典(宁者人君之位)倚几有誦
訓之諫(倚几閒居之時誦訓主誦書之官)居寢有&KR0591;御之箴(居寢燕息之時&KR0591;御)
(謂近習也)臨事有瞽史之道(瞽史知天道者)宴居有師工之誦(師工樂官)
史不失書(史掌書史者)矇不失誦(矇謂瞽矇)以訓御之於是乎作
懿戒以自儆巳(懿戒即今抑詩也)及其没也謂之叡聖武公
臣按衛武公之所以約敕其身者可謂至矣自卿
以下無一人不使任箴規之職自在輿以下無一
處不欲聞箴規之言猶且作抑詩使人誦之不離
其側如是而意不誠心不正者未之有也惟能如
此故生有令名殁有美諡後之人主尚其法諸
孔子觀於魯廟有欹器焉孔子曰吾聞古之欹器者虚
則欹中則正滿則覆顧謂弟子挹水而注之中而正滿
而覆虛而欹孔子喟然數曰吁惡有滿而不覆者哉子
路曰敢問持滿有道乎孔子曰聰明聖知守之以愚功
被天下守之以讓勇力振世守之以怯富有四海守之
以謙此所謂挹而損之之道也
臣按欹器古之遺法自三皇五帝有之所謂宥坐
之器也天下之理至于中而止故列聖相傳以中
為大法而制器亦象焉虛而欹不及也滿而覆過
也過與不及均為非中惟中則正矣斯器日陳于
前是亦几杖有銘之意也孔子因之以陳持滿之
戒使人知挹損之道富哉言乎
孔子觀周入后稷之廟右階之前有金人焉三緘其口
而銘其背曰古之慎言人也戒之哉無多言無多事多
言多敗多事多害安樂必誡無行所悔勿謂何傷其禍
將長勿謂何害其禍將大勿謂不聞神將伺人焰焰弗
滅炎炎若何涓涓不壅終為江河綿綿不絶或成網羅
毫末不扎將尋斧柯誠能慎之福之根也曰是何傷禍
之門也強梁者不得其死好勝者必遇其敵盜憎主人
民怨其上君子知天下之不可上也故下之知衆人之
不可先也故後之江海雖左長於百川以其卑也天道
無親常與善人戒之哉戒之哉孔子既讀斯文也顧謂
弟子曰小子志之此言實而中情而信詩云戰戰兢兢
如臨深淵如履薄冰行身如此豈口過患哉(言無口過之可憂也)
臣按斯文大略與武王諸銘相出入必古之遺言
也孔子因是而發臨深履薄之言人主誠能誦之
於口志之於心而書之宥坐以自警亦進德之一
助云
唐穆宗問開元治道最盛何致而然宰相崔植對曰玄
宗即位得姚崇宋璟此二人蚤夜孜孜納君於道璟嘗
手寫尚書無逸為圖以獻勸帝出入觀省以自戒其
後朽暗乃代以山水圖稍怠于勤左右不復箴規姦
臣日用事以至于敗今願陛下以為元龜則天下幸
甚
臣按無逸一書萬世之蓍龜也宋璟手寫為圖以
獻可謂有志於正君矣今經筵所在每設此圖庶
幾開元故事然必玩而繹之如姬公之在前宋璟
之在後惕然自省不敢暇逸然後此圖能為進德
之助不然則視山水之繪其與幾何惟聖明其深
念之
以上論規警箴誡之助臣聞程頥有言古之
人耳之於樂目之於禮左右起居盤盂几杖
有銘有戒動息皆有所養今皆廢此獨有理
義之養心耳但存此涵養意久將自熟敬以
直内是涵養意頥之意蓋欲學者敬以自持
而内自直雖無禮樂銘戒之助可也然以學
者言之則今之所無固未易復以人君言之則
亦何所欲而不可耶誠能内主乎敬而凡古
人所以自警之具如湯武之銘筆之翰墨設
之屏幛可也使人諷誦入耳著心可也燕閒
永日毋深居中禁而時御便朝使儒臣環侍
迭陳規益如衛武公之自警可也魯廟之器
倣而為之設于宥坐以致滿盈之誡可也不
寧惟是宫庭宴樂以古者獻酬之禮而易今
之舉觴命釂以古者房中之樂(如周南召南是也)而
代今之樂府歌辭惟所欲為孰曰不可内外
交養動靜弗違而意不誠心不正者未之聞
也臣敢昧死以為聖明之獻
大學衍義卷三十
