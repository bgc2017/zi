大學衍義卷十
宋真德秀撰
格物致知之要一
明道術
天理人倫之正(臣事君之忠)
子曰君子之事君也進思盡忠退思補過將順其美(將猶)
(承也)匡救其惡(匡正也)故上下能相親
(臣)按進謂入見其君則思盡己之忠退謂出適私
室則思補君之過無一時一念之不在君也有善
焉承順之使之益進於善有惡焉正救之使之潛
銷其惡此愛君之至者也臣以忠愛而親其君君
亦諒其忠愛而親之非古昔盛時臣主俱賢無此
氣象也後世人臣有盡其忠愛而君反以為仇者
吁可歎哉
子路問事君子曰勿欺也而犯之(犯者犯顔之謂非陵犯之犯也)
臣按僞言不直謂之欺直言無隱謂之犯欺與犯
正相反故夫子之告子路使勿欺而犯之以全其
事君之直戒其欺君之僞也禮記謂事君有犯而
無隱與此略同
子曰所謂大臣者以道事君不可則止
臣按道者正理也大臣以正理事君君之所行有
不合正理者必規之拂之不苟從也道有不合則
去之不苟留也或謂不合則去毋乃非愛君之意
乎曰此所以爲愛君也君臣之交蓋以道合非利
之也道不合而弗去則有苟焉徇利之志是使君
輕視其臣謂可以利籠絡之也君而輕視其臣何
所不至惟大臣者能以道爲去就則足以起其君
敬畏之心敬畏之心存而後能適道臣故謂不合
而去乃所以爲愛君也
孟子將朝王(齊宣王也)王使人來曰寡人如就見者也有寒
疾不可以風朝將視朝不識可使寡人得見乎對曰不
幸而有疾不能造朝明日出弔於東郭氏(東郭氏魯大夫其家有喪)
(故孟子弔之)公孫丑(孟子弟子)曰昔者辭以病今日弔或者不可
乎曰昔者疾今日愈如之何不弔王使人問疾醫來孟
仲子(孟子之從兄弟學於孟子者也)對曰昔者有王命有采薪之憂(古者)
(有疾自稱曰不能采薪謙辭也)不能造朝今病小愈趨造于朝我不識
能至否乎使數人要於路曰請必無歸而造于朝不得
已而之景丑氏宿焉(景丑氏齊大夫)景子(即景丑氏)曰内則父子外
則君臣人之大倫也父子主恩君臣主敬丑見王之敬
子也未見所以敬王也曰(孟子言)惡(歎辭)是何言也齊人無
以仁義與王言者豈以仁義爲不美也其心曰是何足
與言仁義也云爾則不敬莫大乎是我非尭舜之道不
敢以陳於王前故齊人莫如我敬王也
臣按孟子是時在賓師之位故其君有就見之禮
宣王託疾而要其朝敬賢之心不篤故孟子亦託
疾而不往也景子但知聞命奔走爲敬其君不知
以尭舜之道告其君者乃敬之大者也僕隸之臣
唯唯承命外若敬其君然心實薄之曰是何足與
言仁義此不敬之大者也齊人之敬君以貌孟子
之敬君以心故曰齊人莫如我敬王也
孟子曰責難於君謂之忠陳善閉邪謂之敬吾君不能
謂之賊
范祖禹曰人臣以難事責於君使其君爲尭舜之君
者尊君之大也開陳善道以禁閉君之邪心唯恐其
君或陷于有過之地者敬君之至也謂其君不能行
善道而不以告者賊害其君者也
孟子曰人不足與適也(適音讁義亦同)政不足間也(間猶非也)惟大
人爲能格君心之非(格正也)君仁莫不仁君義莫不義君
正莫不正一正君而國定矣
臣按程頥曰天下之治亂繫乎人君之仁不仁耳
心之非即害于政不待乎發之于外昔者孟子三
見齊王而不言事曰我先攻其邪心心既正而後
天下之事可得而理也夫政亊之失用人之非知
者能更之直者能諫之然非心存焉則事事而更
之後復有其事將不勝其更矣人人而去之後復
用其人將不勝其去矣是以輔相之職必在乎格
君心之非然後無所不正而欲格君心之非者非
有大人之德則亦莫之能也而故侍講張栻亦曰
格之爲言感通至到也書曰格于上帝蓋君心之
非不可以氣力勝必也感通至到而使之自消靡
焉所謂格也臣謂頥栻之言深得孟子本指故略
著于此云
孟子曰君子之事君也務引其君以當道志于仁而已
臣按孟子此言蓋謂事君者不在用兵廣地而在
于善其君之身心當道謂其動合于理也志仁謂
心在于仁也君之所行皆合乎理而其心常在於
仁則雖土地之狹不害於興湯文所以由七十里
百里而王天下也君之所行不合乎理而其心不
在於仁則雖土地之廣不能保其有楚之所以六
千里而爲讎人役也然道之與仁非有二也以事
之理而言則曰道以心之德而言則曰仁孟子告
齊梁諸君一曰仁二曰仁正欲其志於此也心存
於仁則其行無不合道矣事君者其可不知此
春秋傳齊景公至自田晏子侍(晏子名嬰字平仲齊之賢大夫)子猶馳
而造焉(子猶梁丘據也齊嬖臣字子猶)公曰唯據與我和夫晏子對曰
據亦同也焉得爲和公曰和與同異乎對曰異和如羹
焉水火醯醢鹽梅以亨魚肉(亨與烹同言用六物煑魚肉以爲食也)燀之
以薪(燀音戰猶然也)宰夫和之(和去聲調也)濟其不及以洩其過君
子食之以平其心君臣亦然君所謂可而有否焉臣獻
其否以成其可君所謂否而有可焉臣獻其可以去其
否是以政平而不干民無争心故詩曰亦有和羹既戒
既平鬷假無言(鬷總也假大也)時靡有争(此商頌烈祖之篇本言祭事晏子引之以)
(爲如和羹之既戒備既均平則總大政不待于言而時人自無争者)今據不然君所謂可
據亦曰可君所謂否據亦曰否若以水濟水誰能食之
(言只用水而不以醯醢鹽梅和之則不可食也)若琴瑟之專一誰能聽之(琴瑟皆樂)
(也必有五音十二律然後聲和而可聽若專用一音一律則不可聽矣)同之不可也如是
臣按古昔盛時明良會聚不惟都俞而有吁咈焉
曰都曰俞者相可之謂也曰吁曰咈者相否之謂
也惟其可否相濟所以爲唐虞之治衛矦言事自
以爲是而羣臣和之若出一口所以致亂亡也後
之人主有所欲爲率惡人之已異曰此沮吾之事
也不知以否濟可乃所以成吾事而何沮之云惟
斟酌劑量於可否之間如和羹然期于適口而已
則其異也乃所以爲同而其忤也適以爲順吁人
主於晏子之言可不深味也哉
漢汲黯爲主爵都尉列于九卿其諫犯主之顔色上方
招文學儒者(上漢武帝也)上曰吾欲云云(言欲施仁義也)黯對曰陛
下内多欲而外施仁義奈何欲效唐虞之治乎上怒變
色而罷朝公卿皆爲黯懼上退謂人曰甚矣汲黯之戇
也(戇謂愚直也)羣臣或數黯(數責也謂責其太直)黯曰天子置公卿輔
弼之臣寕令從諛承意陷主于不誼乎且已在其位縱
愛身奈辱朝廷何黯病嚴助爲請告(嚴助亦時近官)上曰汲黯
何如人也曰使黯任職居官亡以瘉人(瘉與愈同勝也)然至其
輔少主守成雖自謂賁育弗能奪也(孟賁夏育古勇士也)上曰然
古有社稷之臣如汲黯近之矣
臣按人臣之義以忠直爲本故上取孔孟之言下
迄汲黯之事欲人君知盡言極論者乃所以爲尊
君爲親上不惟容之而又當用之也從諛承意者
乃所以爲欺君爲嫚上不惟察之而又當遠之也
汲黯之直武帝以爲近于古社稷臣而卒不能用
公孫弘輩乃寵任始終焉蓋帝之心以佞邪爲適
已而不知其益己之疾也以忠直爲拂已而不知
其成己之德也臣故著此以爲來者之戒
以上論天理人倫之正七
明道術
天理人倫之正
伐木(亦小雅篇名周文武時詩燕朋友故舊則作之)燕朋友故舊也自天子至
于庶人未有不須友以成者(須待也)親親以睦(此一語指上篇常棣)
(而言)友賢不棄不遺故舊則民德歸厚矣其一章曰伐木
丁丁(伐木相應之聲)鳥鳴嚶嚶(鳥鳴相和之聲)出自幽谷遷于喬木(喬高)
(也)嚶其鳴矣求其友聲相彼鳥矣(相視也)猶求友聲矧伊
人矣不求友生神之聽之終和且平
臣按鹿鳴之詩曰燕羣臣嘉賓是以臣爲賓也伐
木之詩曰燕朋友故舊是以臣爲友也以臣爲賓
敬已至矣以臣爲友敬益至焉故序者謂雖天子
必須友以成得其指矣伐木非獨力而成故曰丁
丁以其聲之相應也鳥非獨鳴而和故曰嚶嚶以
其聲之相求也伐木微事且猶相應人其可無友
乎鳴鳥微類且猶相求人其可無友乎友之相須
其重如此故質之神明欲其有和平而無乖戾也
玩其詩止見爲人之求友而不見爲君之求臣蓋
先王樂道忘勢但知有朋友相須之義而不見有
君臣相陵之分故也詩凡三章皆言燕樂之義二
章曰既有肥羜以速諸父又曰既有肥牡以速諸
舅諸父者朋友之同姓而尊者也諸舅者朋友之
異姓而尊者也三章曰籩豆有踐兄弟無遠兄弟
者朋友之同儕者也夫以天子之貴而尊其友曰
父曰舅親其友曰弟曰兄此其爲尊德樂道之至
也夫此其所以爲有周之盛也夫
萬章問曰(萬章孟子弟子)敢問友孟子曰不挾長(挾謂持也長謂年也)不
挾貴(貴謂名位之尊)不挾兄弟而友友也者友其德也不可以
有挾也孟獻子百乘之家也(孟獻子魯賢大夫仲孫蔑也百乘之家謂大夫食邑)
(可出車百乘)有友五人焉樂正裘牧仲(二賢人名)其三人則予忘
之矣獻子之與此五人者友也無獻子之家者也此五
人者亦有獻子之家則不與之友矣非惟百乘之家爲
然也雖小國之君亦有之費惠公曰(費小國也惠諡)吾於子思
則師之矣(子思孔伋之字)吾於顔般則友之矣王順長息則事
我者也(顔般王順長息皆賢人名)非惟小國之君爲然也雖大國之
君亦有之晉平公之於亥唐也(平公晉君亥唐賢臣)入云則入坐
云則坐食云則食(此言平公造之唐言入公乃入餘同)雖疏食菜羹未嘗
不飽蓋不敢不飽也(唐設食而公飽之也)然終于此而已矣(終于此謂)
(其止如是)弗與共天位也弗與治天職也弗與食天祿也士
之尊賢者也非王公之尊賢也舜尚見帝(尚上也)帝館甥
于貳室亦饗舜迭爲賓主(館舍也禮妻父曰外舅謂我舅者吾謂之甥尭以女妻舜)
(故謂之甥貳室副宮也尭舍舜于副宮而就饗其食)是天子而友匹夫也用下敬
上謂之貴貴用上敬下謂之尊賢貴貴尊賢其義一也
臣按孟子謂自天子至大夫皆有友賢之義然知
友賢而未知用賢則猶未也蓋位者天位所以處
賢者也職者天職所以命賢者也祿者天祿所以
養賢者也三者皆天所以待賢人使治天民者也
而晉平公之于亥唐特虚尊之而已未嘗處之以
位命之以職食之以祿也此豈王公尊賢之道哉
必如尭之于舜然後爲盡友賢之道矣夫貴貴尊
賢其理本一然戰國之世人但知貴貴而不復知
尊賢故孟子歴叙友賢之事而終欲以尭爲法焉
以堯之聖猶頼友以自輔而尊之如此則伐木求
友之義信雖天子不可忘也
萬章問曰庶人召之役則往役君欲見之召之則不往
見之何也曰往役義也往見不義也(往役者庶人之職不往見者士之禮)
且君之欲見之也何爲也哉曰爲其多聞也爲其賢也
曰爲其多聞也則天子不召師而况諸侯乎爲其賢也
則吾未聞欲見賢而召之也繆公亟見于子思曰(繆公魯君亟數)
(也)古千乘之國以友士何如子思不悦曰古之人有言
曰事之云乎豈曰友之云乎子思之不悦也豈不曰以
位則子君也我臣也何敢與君友也以德則子事我者
也奚可以與我友千乘之君求與之友而不可得也而
况可召與
臣按孟子此章又明賢者以道自重諸侯不得而
友之義
天下有達尊三爵一齒一德一朝廷莫如爵鄉黨莫如
齒輔世長民莫如德惡得有其一以慢其二哉故將大
有爲之君必有所不召之臣欲有謀焉則就之其尊德
樂道不如是不足與有爲也故湯之于伊尹學焉而後
臣之故不勞而王桓公之于管仲(桓公齊君管仲齊相)學焉而後
臣之故不勞而霸(先就學師之也後以爲臣任之也)今天下地醜德齊
(醜類也)莫能相尚無他好臣其所教(所教謂聽從于己者)而不好臣
其所受教(所受教己之所從受教者)湯之于伊尹桓公之于管仲則
不敢召管仲且猶不可召而况不爲管仲者乎(管仲伯者之佐)
(猶不可召孟子學王道者也其可召乎)
學記(禮記篇名)君之所不臣於其臣者二當其爲尸則弗臣
也(尸祭主也說己見前)當其爲師則弗臣也大學之禮雖詔於天
子無北面所以尊師也(詔告也北面臣禮爲師弗臣故無北面)
臣按此二條又明王者有師臣之義不特友之而
已湯之于伊尹文武之于太公望成王之于周公
皆師之者也故仲虺之誥曰能自得師者王而傳
亦有師臣友臣僕臣之别焉後世之君其能友臣
者已不多得惟漢高帝之于子房光武之于嚴子
陵昭烈之于孔明庶幾近之若漢明章雖以師禮
待其臣然所傳者特章句之業非三王四代之所
謂師也至於僕隸之臣諾諾唯唯則無世不有君
日以驕臣日以諂此所以多亂而鮮治也與
以上論天理人倫之正八
大學衍義卷十
