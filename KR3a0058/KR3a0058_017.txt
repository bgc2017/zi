大學衍義卷十七
宋真德秀撰
格物致知之要二
辨人材
姦雄竊國之術
春秋傳晉魏絳曰(晉國名魏絳晉大夫)昔有夏之方衰也后羿自
鉏遷于窮石(后羿夏諸侯鉏及窮石皆地名)因夏民以代夏政(禹孫太康淫放)
(失國夏人立其弟仲康仲康亦微弱仲康卒子相立羿遂代相號曰有窮)恃其射也(羿善射)不
脩民事而淫于原獸(淫放原野)棄武羅伯困熊髠尨圉(四子皆羿)
(之賢臣)而用寒浞寒浞伯明氏之讒子弟也伯明后寒棄
之夷羿收之(夷氏)信而使之以為已相浞行媚于内(内宫人)
而施賂于外愚弄其民而虞羿于田(樂之以遊田)樹之詐慝
以取其國家外内咸服(信浞詐)羿猶不悛(悛改也)將歸自田
家衆殺而烹之(家衆寒浞之私黨也烹煮也殺羿而煮食之也)浞因羿室(就其妃妾)
臣按自古姦臣欲盜其君之國非挾宫闈之助合
左右之交則不能獨為故寒浞之相羿也行媚于
内而施賂于外内外盤結無一發其姦者然後得
以愚弄上下而恣其所欲為使羿無從禽之荒則
兹心未惽猶有時而覺也故又虞羿于田使之馳
騁弋獵以汨亂其精神顚倒其志慮於是詐慝之
謀得立而取羿之國戕羿之身若反手然當有夏
之時風俗淳質已有巧於篡盜如寒浞者况後世
哉是以虞周君臣更相勑戒曰無逸游無躭樂以
此為防後世猶有湛(音耽)于酒色而舉國授人如漢
成帝者
史記(漢司馬遷所作)齊世家(齊世家紀齊國之事也)田乞事齊景公為大
夫其收賦稅於民以小斗受之其粟與民以大斗行隂
德於民而景公弗禁由此田氏得齊衆心宗族益彊晏
子數諫公弗聽景公有寵姬生子荼景公病命其相國
惠子高昭子立荼為太子景公卒兩相立荼是為晏孺
子田乞不說遂立景公他子陽生而殺晏孺子專齊政
乞卒(諡釐子)子常立復脩釐子之政以大斗出貸以小斗
收執其君簡公而弑之立簡公弟是為平公田常言於
平公曰德施人之所欲君其行之刑罰人之所惡臣請
行之行之五年齊國之政皆歸田常常於是盡誅鮑晏
監止(鮑晏監三氏皆齊大家)及公族之彊者而割齊自安平以東
至琅琊(安平琅琊皆邑名)自為封邑封邑大於平公之所食常
卒(諡成子)子盤立使其兄弟宗人盡為齊都邑大夫盤之
孫田和乃遷其君康公於海上食一城以奉其先祀和
立為齊侯
臣按左氏傳載晏子對景公略曰陳氏雖無大德
而有施於民(田氏本出於陳故又曰陳氏)豆區釡鍾之數其取
之公也薄其施之民也厚在公厚斂焉陳氏厚施
焉民歸之矣後世若少惰陳氏而不亡則國非其
國也公曰善哉是可若何對曰唯禮可以巳之在
禮家施不及國大夫不收公利公曰善哉我不能
矣史記所謂晏子諫而公不聽者此也方田氏之
初不過以小惠市於國人而已使景公用晏子之
言脩明君臣上下之禮使惠施出於上而下不得
私利權歸於上而下不得擅則大分明而人心一
雖百田氏其能竊國乎景公乃善之而不能用在
公則厚斂焉田氏則厚施焉是驅其人而歸之也
景公既沒於是田乞因主少國疑之際得以擅廢
立之權而國之大柄在其掌握矣及田乞死而常
代立旣專惠施以作福又專刑罰以作威於是弑
君而人莫敢討世臣公族以次翦滅而人莫敢問
越再世卒有齊國亦云晚矣易曰臣弑其君子弑
其父非一朝一夕之故其所由來者漸矣由辨之
不早辨也田氏之禍在景公世猶可為也及其旣
久則不可為矣蓋其漸之不圖而早之不辨至於
簒勢之已成孰得而遏之哉漢人有言權臣易世
則危蓋言顓國之久則其權不可收其勢不可制
必至於危也故田乞之後有田常遂以代齊季宿
之後有意如亦以擅魯(季武子名宿其子季平子名意如逐昭公)至於
鳳莽操丕之於漢(王鳳專政歷五侯至從子莽簒位曹操專政至子丕簒位是為)
(魏文帝)懿師昭炎之於魏(司馬懿始專政其子師繼之師弟昭遂封晉王昭子)
(炎簒位是為武帝)皆以其漸取之推原本末由其不早辨
故爾然則人主其可一日失其操柄也哉
秦昭王子安國君為太子安國君有子二十餘人其愛
姬華陽夫人無子夏姬之子子楚為秦質子於趙趙不
甚禮子楚子楚居處困不得志陽翟大賈吕不韋賈邯
鄲見之曰此奇貨可居乃往見請以千金西游事安國
君及華陽夫人立子為適嗣子楚曰必如君策請得分
秦國與君共之不韋乃以五百金與子楚為進用結賓
客復以五百金買奇物玩好自奉而西游秦求見華陽
夫人姊而以其物獻華陽夫人因言子楚賢智結賓客
徧天下常曰楚也以夫人為天日夜泣思太子及夫人
夫人大喜不韋因使其姊說夫人請立子楚以為嗣安
國君許之乃與夫人刻玉符約以為適嗣而請吕不韋
傅之不韋取邯鄲諸姬絶好善舞者與居知有身子楚
從不韋飲見而說之因起為夀請之不韋怒念已破家
為子楚乃遂獻其姬姬自匿其身至大期時生子政子
楚遂立姬為夫人昭王薨安國君立為王華陽夫人為
王后子楚為太子秦王立三日薨諡孝文王子楚立是
為莊襄王以不韋為丞相封文信侯莊襄王立三年薨
太子政為王尊不韋為相國稱仲父秦王年少太后時
時私竊通不韋後始皇帝壯不韋事發誅
臣按吕不韋非直大賈蓋大盗也方其見子楚曰
奇貨可居固料己之能使子楚得國又能移子楚
之國為己之國矣其捐千金也非輕利也謂其利
有百乎此也其獻姬也非能割己之欲也謂其所
欲有萬乎此也史稱子楚之請姬也不韋怒旣不
獲已與之夫不韋不出他姬而飲子楚而以娠者
飲子楚固知其見而悅悅而請請而與之則異時
得國者吾之子也其獻也所欲而非強也其怒也
偽而非情也包藏深而布置遠非獨子楚不能察
雖後之作史者猶莫之察也且孝文之立三日而
薨莊襄之立三年而薨豈其偶然邪抑必有其故
矣夫以不韋之智巧能使子楚外入超在内二十
餘公子而得國安知其不能速二君之死而趣立
其子乎子政立則嬴氏之國轉而吕氏有矣蓋自
子楚之嗣至此不二十年而吕氏得國故先儒以
謂始皇旣立伯翳之祀已絶史氏紀錄宜曰後秦
可也秦自孝公以至昭王國勢日益雄張嘗合五
國之師百萬之衆攻之而不能克而不韋以一女
子從容談笑奪其國於袵席之間故曰不韋非獨
大賈蓋大盜也其後楚相黃歇亦先納李園之妹
娠而獻之君生子為太子遂以黃代芉其竊國之
術與不韋同然二人卒以是自族果何益哉臣今
列此於簒臣之篇者欲人君知姦臣用智之可畏
謹毋以色而傾其國也噫
漢王莽孝元皇后之弟子也莽羣兄弟皆乘時侈靡以
輿馬聲色佚游相高莽獨折節為恭儉成帝封莽為新
都侯遷騎都尉光禄大夫侍中宿衛謹勑爵位益尊節
操益謙散輿馬衣裘振施賓客收贍名士交結將相卿
大夫甚衆故在位更推薦之游者為之談說虛譽隆洽
傾其諸父矣敢為激發之行處之不慙恧(恧愧也)後大司
馬曲陽侯根薦莽自代上遂擢為大司馬莽旣拔出同
列繼四父而輔政(鳳商立根四人皆為大司馬而莽之諸父也)欲令名譽過
前人遂聘諸賢良以為掾史賞賜邑錢盡以享士哀帝
即位以爭傅太后稱尊號事遣就國
臣按此莽飾偽釣名之始也然當是時豈必遽有
簒志哉履霜之不戒則其漸必至於堅冰是以聖
人畏諸
哀帝崩無子太皇太后召莽拜為大司馬迎中山王為
後是為平帝時年九歲太后臨朝稱制委政於莽莽以
大司徒孔光名儒相三主太后所敬於是盛尊事光引
光女壻甄邯為侍中諸哀帝外戚及大臣居位素所不
說者莽皆傅致其罪(傅讀曰附附益而引致之令入於罪)為請奏令邯持
與光光素畏謹不敢不上之莽白太后輒可其奏於是
附順者拔擢忤恨者誅滅王舜王邑為腹心甄豐甄邯
主擊斷平晏領機事劉歆典文章孫建為爪牙莽色厲
而言方(外示勁厲之色而假為方直之言)欲有所為微見風采黨與承
其指意而顯奏之莽稽首涕泣固推遜焉上以惑太后
下以示衆庶
臣按此莽得權用事之始也故其情狀浸與昔異
其推尊孔光以其有重名而易制也名重則可以
欺天下易制則不妨巳之權而可以行己之志前
則霍光之於蔡義後則伾文之於杜佑其術略同
自色厲言方以下史氏所以狀莽之情態也孔子
以色厲内荏為穿窬之盜蓋外為剛勁之色而中
實陰柔所以欺世盜名也莽之竊國蓋用此術欲
有所為微示風指及其得請則涕泣固辭姦偽至
此雖明君未能遽察况易欺之母后與易惑之衆
庶乎其潛移漢鼎宜矣
始風益州令塞外蠻夷獻白雉莽白太后以白雉薦宗
廟羣臣因奏莽功德致周成白雉之瑞宜賜號安漢公
莽上書讓不聽又固辭羣臣復上言宜以時加賞太后
下詔益封莽二萬八千戶為太傅賜安漢公於是莽為
惶恐不得已而起受策又譲還益封爵邑
臣按此莽居攝之漸也安漢之稱用周公故事也
旣如周公之稱公亦可如周公之居攝矣
莽欲專斷知太后厭政乃風公卿奏言太后不宜親省
小事令太后下詔自今封爵乃以聞他事安漢公四輔
平決權與人主侔矣
臣按此莽奪國之漸也凢姦臣之欲奪國必先顓
國顓則惟吾之所欲為雖奪人之國莫與爭者矣
莽念中國已平唯四夷未有異乃遣使者齎金幣重賂
匈奴單于使上書聞中國譏二名故名囊知牙斯今更
名知慕從聖制所以誑耀媚事太后下至旁側長御其
故萬端(旁側長御謂太后宫中諸妾御也)
臣按莽於元后為近親自足以得其意矣而猶必
事旁側長御者此寒浞行媚於内之故智也姦賊
之心所以彌縫上下者其密如此
莽旣尊重欲以女配帝為皇后以固其權奏言長秋宫
未建請考論五經定娶禮正十二女之義以廣繼嗣博
采二王後及周公孔子世列侯在長安者適子女(適讀曰嫡)
(謂妻所生也)事下有司上衆女名王氏女多在選中者莽恐
其與己女爭即上言身無德子材下不宜與衆女並采
太后以為至誠乃下詔王氏女朕之外家其勿采庶民
諸生郎吏以上守闕上書及公卿大夫咸言安漢公盛
勲堂堂如此今當立后奈何廢公女願得公女為天下
母莽遣長史以下分部曉止而上書者愈甚太后不得
已聽采莽女莽復自白宜博選衆女公卿爭不宜采諸
女以貳正統莽女遂立為后後又采伊尹周公稱號加
莽為宰衡位上公
臣按莽旣顓國柄又求為后父則其尊莫與匹矣
然委蛇曲折備極姦偽之態若不得已而後受焉
自是身為宰衡女配宸極朝廷宫省之權一出于
已於奪國也何有其後曹操將簒漢亦殺伏后而立
其女隋楊堅以后父而取後周之天下大抵類此
是歲莽奏起明堂辟雍靈臺為學者築舍萬區徵天下
通一藝以上皆詣公車網羅天下異能之士至者前後
千數
臣按莽將篡漢故為此以要譽於天下之士非真
有意育材致賢為國家計也
羣臣奏言宰衡位宜在諸侯王上詔曰可其議九錫之
法遂加九命之錫(九錫者車馬衣服樂懸朱戶納陛虎賁鈇鉞弓矢秬鬯)
臣按九錫者天子之禮也齊桓晉文有功於周室
所錫者二三而已今莽備之是乃居攝即真之漸
也其後人臣將簒者必先加此蓋皆用莽故事云
莽先所白遣風俗使者八人還詐為郡國造歌謠頌功
德凡三萬言泉陵侯劉慶言周成王幼小稱孺子周公
居攝今帝富於春秋宜令安漢公行天子事平帝崩(莽酖)
(之也)莽選宣帝玄孫中最幼子嬰年二歲託以卜相最吉
是月前輝光謝囂奏武功長孟通浚井得白石有丹書
文曰告安漢公莽為皇帝符命之起自此始莽使羣公
以白太后曰莽非有他但欲稱攝以重其權填服天下
耳太后許之乃令居攝踐阼如周公故事明年改元居
攝立嬰為皇太子號曰孺子後又稱符命即真天子位
定有天下之號曰新云班固贊曰王莽始起外戚折節
力行以要名譽及其居位輔政成哀之間勤勞國家動
見稱述豈所謂色取仁而行違者邪莽旣不仁而有佞
邪之材又乘四父歷世之權遭漢中微國統三絶而太
后夀考為之宗主故得肆其姦慝以成簒竊之禍及其
竊位南面處非所據顚覆之埶險於桀紂而莽晏然自
以為黃虞復出也廼始恣睢奮其威詐滔天虐民窮凶
極惡毒流諸夏亂延蠻貊自書傳所載亂臣賊子無道
之人考其禍敗未有如莽之甚者也
臣按班固所評可謂盡莽之情狀矣然嘗論之莽
之姦偽固足以欺天罔人然使成帝不假外戚以
政而元后不私外家以權則莽雖挾材任數方陳
力奔走之不暇何惡之能為故莽之至此者成帝
元后之罪也雖然豈獨莽哉前而田常後而操懿
姦則姦矣使人主能愼履霜之戒而不失馭臣之
柄則皆當時之能臣也嗚呼有天下者其可不防
其漸
以上論姦雄竊國之術臣按古今簒臣多矣
而獨載此四人者以其姦謀詭計最巧且密
故也若曹操之簒漢則因討賊而顓兵柄司
馬懿之簒魏則因受遺而盜國柄其後劉裕
之簒晉也似操楊堅之簒周也似懿是數人
者皆以虎豹之暴劫取神器其情狀為易知
而此四人者其狡如兔其媚如狐其隂中人
如鬼蜮其居膏肓之間如二豎子能使人主
隂授以國而不知其情狀為難察臣故略其
易知者而著其難察者欲有天下者開卷瞭
然如見九鼎而識魑魅罔兩之形圖之於未
然杜之於未兆庶乎竊國之姦不得而逞矣
嗚呼艱哉
大學衍義卷十七
