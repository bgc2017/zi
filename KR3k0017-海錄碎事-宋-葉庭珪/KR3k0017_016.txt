海錄碎事卷十六宋葉廷珪撰
音樂部
樂門(舞附)
廣樂
金枝中樹廣樂四陳金枝燈也廣樂天子樂也又鈞天
廣樂(孔文舉表)
皇眄
禮登佇睿情樂闋延皇眄(顔延之詩)
天上樂
響犀槌其槌響犀也雲檀香為架上令奏涼州音韻清
越上謂曰天上樂(杜陽編)
鈞吹
通宵客夢聞鈞吹幾日朝衣𢃄御香(王禹玉考制科詩)
采薋
行以肆夏趨以采薺劉德曰歌樂在逸詩師古曰薺才
私反禮經或作薋又作茨音並同(西漢禮樂志)
武德舞
武德舞高帝作以象已行武除亂也
五行舞
本周舞秦始皇更曰五行
文始舞
本舜招舞高帝更曰文始
四時舞
漢文作以示天下之安和也(並禮樂志)
金支
房中歌注金支秀華庶旄翠旌注樂上衆飾有流遡羽
葆以黃金為支其首敷散若草木之秀也
宴娭
神來宴娭庶幾是聽娭戲也許其反言庶幾神來宴戲
聽此樂也(禮樂志房中歌)
梅吹
塞北曲柏墻飛五將梅吹動三軍(沈佺期)
咸英不墜
祖徵強記洽聞以䕫襄任已終使咸英不墜韶濩惟新
天宇地廬
天宇駭地廬驚言樂作如此
咸池
咸池黃帝作
六莖
六莖顓頊作言及根莖也
五英
帝嚳作英茂也
大章
大章堯作樂名(並禮樂志)
吟青黃
吟青黃四時之樂吟謂歌誦
幼眇聲
今臣心結日久每聞幼𦕈之聲不知涕泣之横集也幼
一笑反眇音妙言樂聲之精微也(漢中山王傳)
留好音樂
漢元帝留好音樂注留意於音樂
歸昌
采奇律於歸昌注歸昌鳳鳴也(七命)
水樂
元結有水樂說曰元子於山中所耽愛者有水樂縣水
淙淙然于耳猶便
鼓吹
唐制一品鹵簿有棡鼓大鼓
壽陽樂
壽陽樂南平穆王所作
藏鈎樂七夕樂相逢樂萬歲樂
玉女行觴
皆隋煬帝所造
西京樂
西京樂起苻氏之末魏代至隋咸重之遂謂之國伎
國伎(見上)
泰容吟
欽泰容之高吟注泰容者黃帝樂師思玄賦曰太容吟
曰念哉
理樂
漢書注令樂家五日一習樂為理樂
調露
寧足以繼想南風克諧調露樂動聲儀曰四時之節動
静各有分職不得相越謂調露之樂也宋均曰謂和致
甘露也(任彦升啟)
大予樂
大予協樂東觀漢記孝明詔曰正大樂官曰大予樂官
韶濩
舜作大韶湯作大濩
宋世寧
宋世寧舞曲也
齊代昌
齊代昌齊朝舞曲也
晉代寧
晉代寧晉舞曲也
鞞舞
鞞舞漢以燕享
鐸舞
鐸舞漢舞曲也
鼓舞伎
晉有鞞舞歌五篇鐸舞歌一篇幡舞一篇鼓舞伎六曲
並陳於元會
幡舞(見上)
鞞扇舞
鞞扇舞梁舞曲(已上舞曲名並出通典)
小部音樂
六月一日上幸華清宫是貴妃生日上命小部音樂小
部者梨園法部所置凢三十人皆十五歲以下於長生
殿奏新曲未名會南海進荔支因名荔枝香(明皇日錄)
樂制門
曲懸
軒轅三面其形曲故春秋傳曰請曲懸繁纓以朝又軒
懸去其南面也
四懸
漢樂歌云高張四懸神來燕享謂宫懸也
朱干玉戚
通典文舞持翠武舞持朱干玉戚戚斧也干楯也
夷樂門
持鉞舞
東夷之樂持矛舞助時養也西夷之樂持鉞舞助時殺
也北夷之樂持干舞助時藏也
詠韎任
韎任蠻夷樂也
賨旅
奮之則賨旅翫之則渝舞漢高帝募賨人以定三秦
卷桃皮
黃夷有卷桃皮似篳篥也
樂器門
鳴䈔
文選鳴䈔泛蘭汜䈔笛也(陸士衡)
鳴簧
鳴簧發丹唇朱絃繞素腕簧笙也(陸士龍)
絲竹生塵
劉琨荅盧諶詩澄觴覆醪絲竹生塵
張女彈
齊僮梁甫吟秦娥張女彈(陸士衡)
沈何翹
杜陽編宫人沈何翹本吳元濟女進白玉方響云是元
濟所與光明瑩潔
樂句
牛僧孺謂拍板為樂句
鼓顙
盛弘之荆州始興郡山有橡木秦時伐為鼔顙
箜篌
箜篌釋名師延所作靡靡之樂盖空國之侯所作也
秦聲
風俗通云筝秦聲也古筝詩秦聲猶可憐
秦箏
沈約箏詩秦箏吐絶調
撮絃
蕭放詩吹箎先弄曲調箏更撮絃
鵾絃
錢鏗詩妙曲動鵾絃言用鵾雞筋為絃也
善平弄
申胡子觱篥歌序朔客大喜稱善平弄於是以弊辭配
聲與子為夀(李賀)
蘆中聲
顔熟感君酒含嚼蘆中聲花娘篸綏妥休睡芙蓉屏
太平管
誰截太平管列點排空星直貫開花風天上驅雲行(並)
(李賀詩)
開花風(見上)
雲林璈
漢武内傳上元夫人自彈雲林之璈
鷺鼔鳧鍾
鷺鼔鳧鍾出唐樂章
八絃
李搔字德沉有才藝曾採諸聲别造一器號曰八絃時
人稱有思理(北史)
筝語
温庭筠偶題書明金冉冉筝語玉纖纖
秦筝齊瑟
秦筝何慷慨齊瑟自和柔
擊筑
筑音竹似琴而大頭安絃以竹擊之故名曰筑史記高
漸離擊筑
坎侯
或曰黃帝使素女鼓五十絃瑟悲帝禁不止故破其瑟
為二十五絃於是禱祠太一后土始用樂舞益召歌兒
作二十五絃及坎侯瑟自此始注作空侯與瑟
霜絲
胡人叶玉笛越女彈霜絲(李白詩)
暴辛為塤
庖犧作琴神農造瑟女媧製簧暴辛公作塤樂也
女媧製簧(見上注笙也並馬季長笛賦)
擊缶
缶說文曰瓦器也所以盛酒漿秦人鼓之以節歌也爾
雅曰盎謂之缶注盆也
塤嘂
塤嘂爾雅曰塤之小如雞子大者嘂音呌
兩枝鼔
羯鼔亦謂之兩枝鼔
義觜笛
横笛加觜謂之義觜笛
悲篥
篳篥本名悲篥出於胡中其聲悲
擘箜篌
胡樂有豎箜篌漢靈帝好之體曲而長二十三絃豎抱
於懷中用兩手齊奏謂擘箜篌
都曇鼓
都曇鼓似腰鼓而小
鷄樓鼓
鷄樓鼓正圓而首尾可擊之處平可數寸
荅臘鼓
荅臘鼓制廣如羯鼓而短以指揩之其聲甚震俗謂之
揩鼔
揩鼓(見上)
鞀鼓
鞀鼓小鼔有柄音桃
代抃
拍板長闊如手重十餘枚以掌連之擊以代抃
減瑟足琴
自古聖賢名習樂者如伏羲減瑟文王足琴
哀匏冽唱
哀匏冽唱蹙缺景凝餘晶
琴瑟門
單鵠寡鳧
劉道強善琴每為單鵠寡鳧之弄聽者皆悲(西京雜記)
梁山操
曾子耕太山下雨雪不得歸思父母作梁山操
北忩三友(見詩門)
上絃
知我故来意取琴為我彈上絃驚别鶴下絃操孤鸞(淵)
(明詩)
汎清瑟
褰朱幃而正坐汎清瑟以自欣(閑情賦)
瑟道
桓譚善鼓琴著琴道一篇未成肅宗使班固續成之東
觀記琴道未畢但有發首一章
静瑟
員山有林風振地而林不動以為静瑟名曰静瑟(拾遺記)
雙璅
南齊柳世隆善彈琴時稱柳公雙璅(南史)
風中琴
已有池上酌復此風中琴注置琴于風中令琴自鳴也
(謝玄暉詩)
危柱
殷勤訴危柱慷慨命促管(謝靈運詩)
三調
古樂府君子行注瑟有三調平調清調側調也
懦響
急絃無懦響亮節難為音(陸士衡詩)
蜀琴
蜀琴抽白雪郢曲繞陽春(鮑明遠詩)
綠綺琴
佳人遺我綠綺琴何以贈之雙南金(張孟陽詩)
偏絃
譬偏絃之獨張含清唱而靡應(陸士衡詩)
雅琴
嵇叔夜琴賦乃斵孫枝制為雅琴
浮彈
輕行浮彈留而不滯注謂浮弦上而彈之(同上)
九寡
孤子之鉤以為隐九寡之珥以為㢩丁亦反隠㢩皆琴
上飾(七發)
寒山桐
寒山之桐出自太冥含黃鐘以吐榦據蒼岑而孤生
危絃促柱
撫促柱則酸鼻揮危絃則涕流琴如此感人(七命)
新弄
戴顒受琴於父逵父没所傳之聲不忍復奏更造新弄
王綏造之曰聞卿善琴試欲聽不答
號鐘
齊桓公有琴名號鐘
繞梁
楚莊有琴名繞梁
鳳凰琴
虞世南怨歌行香銷翠羽帳絃斷鳳凰琴
七絃琴(見舟門)
焦梧桐
願傾腸肺事盡入焦梧桐(賈島詩)
鱓魚聽
傳曰伯牙鼓琴鱓魚出聽
鳳凰柱
趙瑟初停鳳凰柱蜀琴欲奏鴛鴦絃(李白詩)
一揮手
蜀僧抱綠綺西下蛾眉峯為我一揮手如聽萬壑松(李)
(白詩)
三峽流泉
䄂拂白雲開素琴彈為三峽流泉音
悲風調
忽聞悲風調宛若寒松吟(月夜聽琴)
陌上桑
含情弄柔瑟彈作陌上桑
紫瓊琴
遺我綠玉杯兼之紫瓊琴
弄雲和
遥知玉窗裏纖手弄雲和(上並李白詩)
暢操
風俗通凡琴曲和樂而作謂之暢因憂愁而作謂之操
琴德
衆器之中琴德最優(嵇叔夜琴賦序)
九弄
琴調蔡邕五弄楚調四弄謂之九弄
箕子操
箕子被髮佯狂為奴遂隠而鼓琴以自悲故傳之曰箕
子操
瑶徽
為君中夕促瑶徽(王禹玉詩)
上琴難
劉孝先詩笙冷調簧數絃脆上琴難梁時人
琴箋
崔遵常著琴箋以天地自然有十三聲徽非月數也
紅絲瑟
湘妓紅絲瑟秦郎白玉簫(鄭畋詩)
&KR0008;籥
彈琴&KR0008;籥奴牒切一烏牒切與擪同(南都賦)
絲桐練響
絲桐練響練擇也(月賦)
歴山盤
琴操曰歸耕者曾子所作也曾子事孔子十有餘年念
二親年衰養之不備於是援琴鼓之曰歔欷歸耕来兮
安祈耕歴山盤兮
歸耕操(見上)
奏愁思
援雅琴以變調奏愁思之不可長言奏愁思之曲
横玉柱
横玉柱而霑軾(别賦)
絙瑟
絙瑟促柱古鄧反急絃也(長笛賦)
聑柱
瓠巴聑柱磬襄弛絃聑丁挾切止也(同上)
龍唇鳳足
琴有龍唇鳳足(琴賦)
鍾山玉
絃以園客之絲徽以鍾山之玉(同上)
進南荆
進南荆發西秦紹陵陽度巴人五臣注荆南西秦陵陽
巴人皆琴曲(同上)
張急
張急故聲清氣和故響逸(同上)
間聲
或間聲錯雜狀若詭赴(琴賦)
不隻彈
西缶終雙擊東琴不隻彈(盧子諒詩)
東謳
秦筝發西氣齊瑟揚東謳(曹子建詩)
高徽
長歌赴促節哀響逐高徽(陸士衡詩)
汎瑟
汎瑟卧遥帷汎撫也(謝琨詩)
聽三樂
尤宜聽三樂安慰白頭翁(白樂天詩)
琴心
參以酒德間以琴心(列仙傳涓子作琴心三篇)
樂分龍趙
樂分龍趙詩析齊韓注雅琴龍氏有九十九篇趙氏七
篇
笙簫門
鹿角爪
羊侃有彈筝人陸太喜著鹿角爪長七寸
吹鳴籟
吹鳴籟簫也
似君子
澎濞慷慨一何壯士優柔温潤又似君子(王子淵賦)
武聲
其武聲則若雷霆輘輷佚豫以沸渭其仁聲則若凱風
紛披容與而施惠(同上)
悲愴怳
悲愴怳以惻惐(同上)
終詩卒曲
終詩卒曲尚餘音兮(同上)
如鄭何
王曰其如鄭何言如鄭衛之音也(傅武仲舞賦)
列管匏
中施簧管端郭璞言笙如此
曲沃懸匏
河汾之寳有曲沃之懸匏焉注可以為笙底(笙賦)
管攅羅
管攅羅而表列音要妙而含清(笙賦)
寫皇翼
寫皇翼以插羽摹鸞音以厲聲(同上)
衆清林
惟笙也能摠衆清之林(同上)
吹參差
客從南楚来為我吹參差注云簫也(魏文帝詩)
熟簧
笙賦&KR1479;生簳裁熟簧注云簧以熟銅為之&KR1479;力結反
參差竹
脞說笙象翼亦名參差竹
銀簧
山谷詩傅粉未歸啼玉筯吹笙無伴澀銀簧
九靈簫
九靈簫仙人吹以自娛聲聞四十里
天上春
鳳女吹玉簫吟弄天上春(李白詩)
鳳女簫(見上)
洞簫
洞簫言其無底上下通洞也
巢笙
巢笙傳曲沃撡鼓發漁陽(子儀)
銀甲
十二學彈筝銀甲不曾卸(李義山詩)
秦女
杜詩遂有馮夷来擊鼓始知秦女善吹簫
鼓笛門
疉鼓
凝笳翼高盖疉鼓送華輈(謝玄暉詩)
柯亭笛
桓伊有蔡邕柯亭笛
縹玉笛
武遊郎者言昔見漢武帝乘蔚金檝泛積翠池自吹縹
玉笛(幽怪錄)
上清吟
陸魯望潺湲洞何人乘月弄應作上清吟
鼕鼕鼓
馬周上言令金吾每街隅懸鼓夜擊以止其行李以備
竊盗時人遂呼為鼕鼕鼓也有道人裴脩戲為詞曰遮
莫鼕鼕鼓須傾滿滿杯金吾若相問報道玉山頽(出雍)
(洛靈異小錄)
猿臂笛
有人以猿臂骨為笛吹之聲清圓絶勝竹(酉陽雜爼)
銀字管
尉遲雅善吹觱篥取銀字管吹于般涉調(羯鼔錄)
許雲封
李中吹笛詩不見樽前吹一曲令人重憶許雲封注開
元時人善吹笛
龍調管
雅曲龍調管芳罇蟻泛萍(宋之問應制)
未遽央
高爽題鼔詩曰面皮如許大受打未遽央(南史)
秋引
聆皇禽之夕聞聽朔管之秋引注商聲也(月賦)
能吹笛
馬融字季長能鼔琴吹笛
清雲呌
胡牀紫玉笛郄坐清雲呌(李白詩)
呌玉笛
胡人呌玉笛越女彈霜絲(李白詩)
琵琶門
雙鵠繁絃
嫌離鴻之細筦愛雙鵠之繁絃謂琵琶
虬首龜腹
樣懸虬首龜腹工非熊據龍旋言琵琶也
有天際想
桓大司馬曰謝仁祖企脚北忩下彈琵琶故自有天際
真人想
玉鼻琵琶
玉鼻琵琶五色絲夜彈胡曲舞胡兒(盧綸詩)
琵琶
昔公主嫁烏孫令琵琶馬上作樂以慰其道路之思其
送明妃亦爾也其新造曲多哀怨之聲(石季倫詩)
揮危絃
揮危絃撫促柱(七命)
子絃
張祐琵琶詩金屑檀槽玉腕明子絃輕撚為多情
金捍撥
金捍撥在琵琶面上當絃或以金塗為飾所以捍護其
撥也
綠水蚕絲
妃子琵琶其水温潤如玉光耀可鑒有金縷紅紋蹙成
雙鳳絃乃木訶彌國所獻綠水蚕絲也(外傳)
琵琶弟子
諸王郡主妃之姊妹皆師妃為琵琶弟子每一曲徹廣
有獻遺(外傳)
棖棖
龍頭瀉酒邀酒星金槽琵琶夜棖棖(李賀詩)
春風恨
彎頭見小憐請上琵琶絃破得春風恨今朝值幾錢(李)
(賀詩)
邏逤檀槽
開元中有中人自蜀回得琵琶其槽以邏逤檀為之温
潤如玉妃子嘗奏之
弄鳴絲
歌鼓燕趙兒魏姝弄鳴絲(李白詩)
搊琵琶
貞觀中始有手彈之法今已廢所謂搊琵琶是也
曲項琵琶
曲項琵琶豎箜篌皆西戎
歌舞門
追清哇
追清哇赴嚴節(七命)
高唐善謳
高唐齊邑善謳者緜駒居此(陳孔璋書注)
河激
河激獻趙謳注女涓者津吏之女趙簡子渡河於中流
奏河激之歌(顔延年)
竒舞
北里多竒舞(阮嗣宗詩)
雅舞
西城善雅舞總章饒清彈(選詩)
櫂歌
櫂歌發中流鳴鞞響沓嶂鞞小鼓沓嶂重山(丘希範詩)
微吟
援琴鳴絃發清商短歌微吟不能長(魏文帝)
名謳
陽阿奏竒舞京洛出名謳(曹子建詩)
七盤
丹唇含九秋妍迹陵七盤九秋曲名七盤楚舞(羅敷豔歌)
阿那
俯仰紛阿那顧步咸可懽注阿那柔弱貌(同上)
歌梁
舞館識餘基歌梁想遺囀(鮑明遠詩)
哀哇動
哀哇動梁塵滛聲也(王粲)
餘哇
餘哇徹清昊(曹植詩)
㜕娟
舞賦眉㜕娟以增繞目流睇而横波
吳歈蔡謳
吳歈蔡謳奏大吕言使吳人歌謠蔡人吟謳(宋玉招魂)
餘弄
優游變化餘弄未盡言薛訪車子能喉囀引聲與笳同
音
蚩鄙
聽白雲之音觀綠水之節然後東野巴人蚩鄙益著注
東野巴人楚之下曲
歌珠
盧鄴詩更吐歌珠宴庾樓
綘樹
魏文帝與繁欽書今之妙舞莫巧於綘樹
清彈
梁簡文舞賦酌蒲萄坐柘觀命妙舞徵清彈
緹幕
謝偃舞賦煙浮暉於緹幕燭龍光於綺疏
歌容舞態
漢書樂有歌舞之容又古賦云舞無常態
藝歌
孟才人嘆序云妾常藝歌
圓紗
張正見怨歌行舞衫飄冶䄂歌扇掩圓紗
巴歌
晉初南隠者自號南翁人莫知其来歴因社日至衆會
上願聽巴歌乞此日一醉
縈塵集羽
燕昭王時廣延國来獻舞女二人昭王飲以珉瑌之膏
飴以丹泉之粟其舞一名縈塵二名集羽三名懷風
歌聲匝梁
漢武時王母降聞其歌不見其人聲匝梁棟間
舞衿
李賀三月詞東方風来滿眼春花城柳暗愁幾人複宫
深殿竹風起新翠舞衿静如水
唱月
寒鬢斜釵玉燕光高樓唱月敲雲璫(李賀詩)
玉喉
玉喉窱窱排空光牽雲曳雪留陸郎(李賀詩)
隂康氏
漢書相如游獵賦奏陶唐氏之舞聽葛天氏之歌注陶
唐當為隂康字之誤也古今人表有葛天氏隂康氏吕
氏春秋云昔隂康氏之時民氣鬱作舞宣導之
張淨琬
舞人張淨琬腰圍一尺六寸能掌上舞有孫荆玉能反
腰帖地銜得席上玉簮也
鞞舞歌
本漢巴渝舞也
嵬峩
音我白居易九老詩嵬峩狂歌教婢拍婆娑醉舞遣孫
扶
張紅紅
大歴中才人張紅紅善歌曲(出脞說)
代面
北齊蘭陵王體身白晳而美風姿乃著假面以對敵數
立竒功齊人作舞以效之號代面舞
阿婆舞
鄭傪出妓以宴趙紳而舞者年已長伶人孫子多獻口
號云相公經文復經武常侍好今兼好古昔日曾聞阿
武婆今日親見阿婆舞(出金華子)
吉留馨
膠東有異人不知姓名常歌舞於市稱吉留馨後於市
中白日乘雲而去(金華子)
玉&KR0772;窱
迎娘歌喉玉&KR0772;窱蠻兒舞帶金威蕤(楊妃外傳)
記曲娘子
張紅紅善歌每聽新聲一遍即能記其節奏後入宫號
記曲娘子(羯鼓錄)
動梁塵
漢時有魯人虞公善雅歌發聲清哀盖動梁塵
柘枝舞
柘枝舞本拓䟦氏之舞後人鄙之易曰柘枝(遯齋閑覽)
那得言佳
郭訥觀妓人歌言佳石崇問其曲訥不知崇笑曰卿不
識曲那得言佳曰譬如見西施何必識其名姓然後知
美(鄧粲晉紀)
緩歌長舞
緩歌長舞彈筝吹笛
樹棃
尒朱榮酒酣耳熱必自匡坐唱虜歌為樹棃普棃之曲
飛鳧啼烏
庾肩吾舞詩飛鳧袖始拂啼烏曲未終
危柱促管
殷勤訴危柱慷慨命促管(謝靈運詩)
長袖善舞
韓子曰長袖善舞多錢善賈
隠雙蛾
何敬容舞詩因風且一顧揚袂隠雙蛾
鄭舞
二八齊容起鄭舞(楚詞)
擊甕扣缶
擊甕扣缶彈筝搏髀而歌嗚嗚者真秦之聲也
葆佾
陳階葆佾所以障舞人也(王元長詩序)
戚奏翹舞
戚者斧也翹者舞名(同上)
倚瑟歌
文帝使慎夫人鼓瑟上自倚瑟而歌注猶今之以歌合
曲也
白紵山
歌動白苧山舞廻天門月(李白詩)
踏歌聲
李白乘舟將欲行急聞岸上踏歌聲
一道夜歌
郎聽採菱女一道夜歌歸(李白詩)
唱鷓鴣
秋浦清溪雪夜對酒客有唱鷓鴣者詩云客有桂陽至
能吟山鷓鴣(李白詩)
吳歈越吟
吴歈越吟歈音俞(吳都賦)
采䔖歌
榜人奏采䔖之歌(七命)
遏雲
薛青撫節悲歌聲振林木響遏行雲
白雪
博物志白雪是天帝使素女鼔五絃琴曲名以其詞高
人遂寡和
翹䄂舞
西京雜記戚夫人善為翹袖折腰之舞
獨速舞
孟郊詩銅斗飲江酒拍手銅斗歌儂是拍浪兒飲則拜
浪婆脚踏小舷頭獨速舞轉莎東坡云齊聲爭唱浪婆
詞
折盤
怨西荆之折盤注舞曲名(南都賦)
妍唱
有懷妍唱敬接末曲(雪賦)
頓足舞
頓足起舞抗音高歌(閑居賦)
嘯門
嘯十五章
嘯有十五章有深溪虎高柳蟬空林鬼巫峽猿下鴻鵠
古木鳶之類峨嵋陳道士善長嘯作霹靂聲坐客驚慄
(封氏見聞記)
蹙口聲
毛詩箋曰嘯者蹙口而出聲也
慨慷
中矯厲而慨慷又乃慨慷而長嘯(並嘯賦)
羣鳴號
又似鴻雁之將雛羣鳴號乎沙漠(同上)
聲驛驛
聲驛驛而響連驛驛聲連貌
與笳同音
薛訪車前年十四能囀喉引聲與笳同音笳簫也
舒嘯
登東臯而舒嘯舒發也緩也(歸去来詞)
樂人門(百戲附)
藏鈎
荆楚歲時記云歲前為藏鈎之戲辛氏三秦記云漢昭
帝母鈎弋夫人手拳而國色今人藏鈎亦法此鈎亦作
摳
悖㧝兒
明皇宫中有容兒弄鉢頭邠娘羯鼓要娘歌悖㧝兒舞
張祐各有詩
長入人
唐黎園長入人許小客求教坊判官注每日在至尊左
右曰長入
崖公
今日崖公其蜆斗散樂人呼天子為崖公歡喜為蜆斗
擊鞠
鞠音菊古者以毛實皮蹙而不擊後世以杖擊丸或于
驢馬之上當言毬不當言鞠也(唐音訓)
均工
樂工也河間獻王樂語有五均之官
薛校書(見時官稱號門)
音監
樂府音監景武注音監監主樂人也
俳兒優子
俳兒優子言辭無度非所以導仁義示雍和也
音聲人
唐每歲閱司農戶容儀端正者歸太樂與前代樂戶總
名音聲人
高絙伎
梁有高絙伎盖今之戲繩者也有舞輪伎盖今之戲車
輪者也
緣竿伎
梁有緣竿伎又有獼猴緣竿伎
擲到伎
擲到伎到行而舞也
透三峽伎
透三峽伎盖今之透飛梯
跳劍伎
跳劍伎並出自梁朝
窟&KR1235;子
亦曰魁&KR1235;子作偶人以戲本喪樂漢末用之于嘉會
乞寒
乞寒外蕃之樂裸露形體澆灌衢路鼓跳躍而索食唐
張說上言遂罷其戲
潑胡
張說言乞寒潑胡未聞典故裸體跳足盛德何觀揮水
投泥失容斯盛
撥頭舞
西域胡人為猛獸所噬其子求獸殺之為此舞以象之
都都知(見武部將帥門)
都盧
非都盧之善緣孰能超而究升太康地里制都盧國其
人善緣高
擊壌戲
周處風俗記擊壤者以木為之前廣後銳長四尺三寸
其形如履將戲先側一壤于三四十步外以手中壤擊
之
歌曲名門
綠腰
琵琶錄康崑崙彈新翻羽調綠腰注即錄要也本自樂
工進曲上令錄出要者乃以為名言綠腰誤也
曲高寡和
宋玉對楚襄王曰陽菱白露朝日魚麗含商吐角絶節
赴曲國中唱而和之者不過數人盖曲彌高而和彌寡
(襄陽耆舊傳)
陌上桑
竹家槽裏新聲足舊曲新傳陌上桑
紫雲㢠
玄宗嘗夢仙子十餘輩御卿雲而下各執樂器懸奏之
曲度清越一仙人曰此神仙紫雲廻今傳授陛下為正
始之音上覺命玉笛習之盡得其曲(明皇雜錄)
得寳子(見后妃門)
淩波曲
玄宗夢淩波池中龍女製淩波曲(上)
雨霖鈴
上至斜谷霖雨涉旬於棧道雨中聞鈴聲因採其聲為
雨霖鈴曲以寄悼貴妃焉(同上)
水調
隋煬帝開汴河自造水調(出杜牧揚州詩)
鬱輪袍
王維素為岐王所知善琵琶將應舉告王為地王曰子
舊詩可錄數篇乃作一琵琶曲因引維至一貴戚家自
彈貴戚問何曲名曰鬱輪袍大愛之因出其詩曰此非
伶人乃能文之士遂為夤緣是年為舉首也
謫仙怨
明皇幸蜀妃子既死一日登高山望秦川謂高力士曰
吾聽張九齡言不至於此遣使祭之吹笛為曲號曰謫
仙怨(劇談錄)
菩薩蠻
唐大中初女蠻國貢獻其人皆危髻金冠瓔珞被體故
謂之菩薩蠻遂製曲以為名者也(杜陽編)
一斛珠
會夷使至封珍珠一斛賜妃妃不受以詩報上上悵然
命樂府度新聲號一斛珠
睢陽曲
晉太康地記睢陽方十三里梁孝王築之鼔倡節杵而
後下和之者稱睢陽曲今踵以為故今之樂家睢陽曲
是其遺音
夢江南
曲始自李德裕鎮浙西日為亡妓謝秋娘作後改曰望
江南亦曰夢江南
荔枝香
楊妃生日小部奏新曲因南海進荔支到因名荔枝香
小部者梨園法部所置
懊儂歌
石崇綠珠所作有綠布澀難縫一曲
桃葉歌
王子敬妾名桃葉緣於篤愛所以作歌
上聲歌
此因上聲促柱得名所謂哀思之音不合中和者也
碧玉歌
碧玉晉汝南王妾名寵之作歌
三州歌
三州歌諸商客數由巴陵三江口往還日共作此歌
採桑
因三州曲作採桑
玉女行觴
玉女行觴曲名煬帝所造也
明之君
明之君漢代鞞曲也梁改其曲詞以歌君德
河陽
隋庾信聽歌詩恊律新教罷河陽始學歸但令聞一曲
餘聲三日飛
羽觴行
魏明帝易古詩名曰羽觴行用為上夀曲
獨酌謠
獨酌謠古樂府沈炯作
估客歌
估客歌云恒隨鷁首舫屢逐雞潮鳴
楚妃歎
楚妃歎曲名
清商曲
蘇子卿詩欲展清商曲謂秋聲而多思也
海錄碎事卷十六
