海錄碎事卷十七宋葉廷珪撰
農田部
農門
藨蔉
選藨蔉致功必有豐殷注藨耘草蔉瘞田也(張茂先詩)
焚枯魚
田家何所有酌醴焚枯魚(應璩詩)
東菑
連隂盛農節臺笠聚東菑(謝玄暉詩)
把鉏犁
不能效沮溺相隨把鉏犁(王仲宣詩)
白丁
隋書樂平公主曰李敏一白丁耳
斗酒自勞
田家作苦斗酒自勞(楊惲書)
榖父蚕母
續仙傳三川饑有青衣童子語人曰世人厭棄五榖地
司已收五榖之神矣可相率祈謝榖父蚕母當致豐穰
也
土膏黑
健犢春耕土膏黑(李賀詩)
瘽身從事
今農瘽身從事而有租税之賦(漢文帝詔)
敖民
四民陳力受職故邑無敖民地無曠土注敖謂逸游也
(漢志)
地著
理民之道地著為本(漢食貨志)
受田歸田
民年二十受田六十歸田七十以上上所養也十歲以
上上所長十一以上上所強也(食貨志)
獲如寇盗
力耕數耘收獲如寇盗之至(食貨志)
工巧奴
趙過使大農置工巧奴為作田器(食貨志)
寥翹
餉婦寥翹布領寒牧童擁茸蓑衣濕
力耕
乏牛故以力耕
金釵負米
竹枝辭山上層層桃李花雲間煙火是人家銀釧金釵
來負米長刀短笠去燒畬
翔貴
榖價翔貴注猶鳥之回翔言不離于貴也若暴貴稱騰
踊之類(漢食貨志)
農鳸春
秦皇但求蓬島藥豈思農鳸春(李白詩)
耘耔
耘除草耔附根也因耨隴草潰其土以附根
熂山封水
熂山封水保為家利許氣反
草馬
杜畿為河東教民畜牸牛草馬
始為牛耕
趙過始為牛耕實勝耒耜之利(齊民要術)
作耬犁
皇甫隆為燉煌教民作耬犁所省庸力過半得榖加倍
機春
機舂潺湲力吹簸飃䬙精(韓退之詩)
農節
連隂盛農節耕時也(謝玄暉詩)
擊壤歌
逸士傳堯時老人擊壤歌曰日出而作日入而息鑿井
而飲耕田而食帝何力於我哉
田奴
俗諺云耕則問田奴絹則問織婢
五榖門(薯芋附)
黃獨
杜詩黃獨無苖山雪盛本草赭魁江東名土芋江西名
土卵食之如芋魁
天河生
康巢縣令場畢膳夫經以芋頭為天河生(出談助)
芋牆
閣皂山僧勤種植收芋甚多杵之如泥造塹為墻後遇
饑數十口俱活
四種
兗州榖宜四種注黍稷稻麥也
自然榖
扶海洲上有草名蒒其實食之如大麥名曰自然榖亦
曰禹糧(山海經)
稻孫
稻經穫再生者名稻孫(番禺雜記)
五穫榖
管子云恒山五榖之所蕃熟四種五穫焉
粟奴
折粟米法取簡粟米一石加粟奴五升舂之粟奴能令
馨香
濟陽九
徇蹲鴟之沃則以為世濟陽九言可以救饑也(吳都賦)
禾稻門(黍粟附)
育育
彼黍離離彼稷育育注生長貌(劉越石詩)
芊芊
稻㘽肅芊芊黍苖長離離皆長茂貌(潘安仁詩)
時苖
長嘯歸東山擁耒耨時苗(潘安仁詩)
蟬鳴稻
廣志有蟬鳴稻七月熟
青芊稻
廣志有青芊稻六月熟
重思
雜爼酆都稻名重思其米如石榴子粒稍大味如菱亦
以上獻仙官杜瓊作重思賦曰霏霏春暮翠矣重思靈
氣交被嘉榖應時
黏稻
字林云穤黏稻也秔稻不黏者說文稌稻即穤也
雨稻
述異記夏禹時天雨稻古詩云安得天雨稻飼我天下
民
食心螟
爾雅食苗心螟食節賊食葉&KR0008;食根蟊
重秬香秔
華薌重秬滍臯香秔(吳都賦)
木禾
西膜之所謂木禾注粟之類長五尋大五尺圍(山海經)
並根穗(見寓情門)
丹泉粟(見歌舞門)
五梁禾
王莽種五梁禾於殿中先鬻鶴髓毒冒犀玉二十餘物
漬種此黃帝榖仙之術也注五梁禾即五色禾谷永所
謂耕耘五德也
箭子稻
箭子稻歲供京師
冄熟稻
鄉貢再熟之稻國税八蚕之緜(魏都賦)
苗生欲孤
吕氏春秋苗其弱也欲孤其長也欲相與俱其熟也欲
相扶
杏實禾善
師曠占術杏多實不蟲者來年秋禾善五木者五榖之
先欲知五榖先視五木擇其木盛者來年多種之萬不
失一也
九熟
抱朴子曰南海有九熟之稻
豆麥門
麥含含
梁鴻詩麥含含兮方秃
䅘麰
說文云大麥䅘也小麥麰也
得時菽
吕氏春秋云得時之菽長莖而短足其莢二七以為族
豆神
春秋佐助期云豆神為靈植長七尺大目通於時節
宿麥
章帝詔比再得時雨宿麥潤澤宿舊也麥經歲始熟
無麥
建初五年詔書云春秋書無麥苗重之也莊公七年秋
大水無麥苗何休注曰不書榖至麥苗獨書人食最重
也
成麥
後漢詔書云重以蝗蟲滋生害及成麥
燕麥
燕麥一名雀麥本草云生故墟野林下苗似小麥而弱
實似穬麥而大
天麥毒
顯德中齊有人病狂每歌曰踏陽春人間二月雨和塵
陽春踏盡秋風起腸斷人間白髮人又歌曰五雲華盖
曉玲瓏天府由来汝腹中惆悵此情言不盡一丸蘿蔔
火吾宫後遇一道士作法治之乃云每夢中見一紅衣
少女引入宫殿皆紅多召紫州小姑令歌道士曰此正
犯天麥毒女即心神小姑即脾神也按醫經蘿蔔治麵
毒故曰火吾宫即以藥兼蘿蔔食其疾遂愈(出洞微志)
祈麥實
三月祈麥實麥者五榖之先見者故急祈而祀之也夏
小正
戎菽
戎菽大豆也一名荏菽詩云藝之荏菽是也
蠶織門
嬾婦驚
古語促織鳴嬾婦驚
八繭蠶
將餧吳王八繭蠶(李賀詩)
網車
竹裏繰絲挑網車(李賀詩)
蠶蠕蠕
越婦未織作吳蠶始蠕蠕(李賀詩)
煙素素
嬴女機中煙素素(李賀詩)
冷水絲
食柘之蠶其絲以冷水繰之謂之冷水絲可為琴瑟絃
盖檿絲之類(零陵總記)
金蠶銀繭
南齊時有盗發桓温女冡有金蠶銀繭
枯桑
枯桑知天風海水知天寒
馬頭娘
蜀中寺觀多塑女人披馬皮謂之馬頭娘以祈蠶
流黃機
顧野王陽春歌蒯門寒未歇為斷流黃機又云銀鞍俠
客至柘彈婉童歸
再眠蠶
再眠蠶言將老也
啞軋
機絲弄啞軋(杜詩)
帝女桑
未染仙人杏偏柔帝女桑(王禹玉皇后閣春帖)
女兒蠶
搜神記人家女思其父語所養馬若得父吾將嫁汝馬
迎得父後見女輒怒父怪之女語其故父殺馬曝皮於
庖中一日皮忽卷女飛去桑樹間俱為蠶其繭厚大今
世謂蠶為女兒古之遺語也
諸暨三如
圖經諸暨出三如如綿之桑言檿桑文如綿可作碁局
如拳之栗如絲之苧
耕勞織擾
淮南子曰耕之為事也勞織之為事也擾擾勞之事而
民不舍者知其可以衣食也
勸農桑門
春鳸耕稼
昔在金天勤於民事命春鳸以耕稼召夏鳸以芸鋤秋
鳸所以收歛冬鳸於焉盖藏
杏花葛葉
杏花葛葉耕穫不愆月令云杏花生種百榖吕氏春秋
云葛始生於是耕也(王元長策秀才文)
美農臺
九域圖興元有美農臺漢中記云漢太守桓宣每登以
勸農
農扈春
宋之問吾君不事瑶池樂時雨来看農扈春
田疇門
綠疇
言歸望綠疇國語注一井為疇(謝玄暉詩)
清甽
田中為隴廣尺深尺停水潤田甽古犬反(王元長策文)
斥鹵
薄地也音赤(王元長策文)
潮田
以潮水溉田曰潮田(番禺雜記)
一稜田
陸龜蒙詩我本曾無一稜田生涯惟有空漁船
十萬步
陸龜蒙自敘有田竒十萬步
手實
自占其一産之實而里籍之
高仰田
倪寬請穿鑿六輔渠以益溉鄭國之傍高仰之田
緣山濱水
緣山濱水以廣田畜
疁田
洞庭霜橘疁田粟歲計猶堪比徹侯疁力周切田不耕
燒種也
三熟
荆州記城南六里有温泉其下流數千畆常十二月下
種明年三月新榖登一年三熟
田一廛
揚氏處岷山之勝有田一廛有宅一區揚雄之先也
㽪田
果州合州等處無平田農人於山隴起伏間為防瀦雨
水用植稉稬稻謂之㽪田俗名雷鳴田盖言待雷而後
有水也戎州亦有之
雷鳴田(見上)
稼芒芒
芒芒其稼參參其穡
穡參參(見上)
無晩歲
良田無晚歲言早得收穫也
區田
二畆十斛謂之良田不知區可百餘斛汜勝之田農書
曰上農區田大區方深各六寸相去七寸一畆三千七
百區丁男女治十畆至秋收三斗粟畆得百斛也區烏
侯反一曰謂區隴而種非漫田也
屯田門
宜禾都尉
宜禾都尉後漢明帝置屯田伊吾廬城
田曹郎
屯田太康中謂之田曹郎
農部郎
魏有農部郎亦屯田之事
豐年門
黃雲覆車(見雲門)
玉燭
尸子曰四時之氣和謂之玉燭
歲豆
曉澌猶未破歲豆已知豐(王禹玉喜雨詩)
登歲
登歲之功既不可希頗為老農而值年灾(陶淵明詩)
餘粮栖畆
餘粮栖畆而不收言鳥之栖宿也
賑濟門
失稔
隂陽愆候九榖失稔
年灾(見豐年門)
道殣
馬融傳米穀踊貴道殣相望音覲饑餓死為殣
饑荒門
養贍官
王莽末歲饑荒流民入關者數十萬人置養贍官以稟
之
嗟來之食
齊大饑黔敖為食於路以待餓者而食之有餓者蒙𬒮
輯屨貿貿然來黔敖左奉食右執飲曰嗟来食揚目而
視之曰予惟不食嗟来之食以至於斯也(禮記)
半菽
今歲饑民貧卒食半菽軍無見粮臣瓉注謂士卒食蔬
菜以菽雜半之菽豆也(漢書)
鳥面鵠形
侯景之亂所在荒饑其絶粒久者鳥面鵠形
海錄碎事卷十七
