海錄碎事卷二宋葉庭珪撰
天部下
歲歷門
太歲
太歲在寅曰攝提格卯單閼辰執徐已大荒落午敦牂
未協洽申涒灘酉作詻爾雅作噩戍掩茂亥大淵獻子
困敦丑赤奮若(西漢天文志)
司分
司分簡日注歷官也
白猿歷
周羣嘗學山中忽有白猿化為老人而至授書一卷乃
黃帝而下歷日也羣遂洞明陰陽吳中人謂之陰陽之
精
歲祀年載
夏曰歲商曰祀周曰年唐虞曰載
上元甲子
肅邕永亨注上元甲子太初元年甲子朔旦冬至也(前)
(漢志)
傅著(傅音附著直略反)
辯士見一端或妄意以傅著星歷(前漢)
仙茆(見節序門)
傳送年(見科第門)
紀年門
改元
史記秦本紀惠文王十四年更為元年
年號
年號起自漢武帝建元元年
禾興
孫權改禾興為嘉興(三國志)
年紀
紀記也記其年之數也(白虎通)
春門
化先
開冬春徂物殘悴盈化先言初春化之先(顔延年)
駘蕩
朋情以鬱陶春物方駘蕩(謝玄暉選詩)
蘭時
歡友蘭時往注云春時也(陸子衡選詩)
豔陽年
茲辰自為美當避豔陽年注謂春也(鮑明遠詠雪)
曖微霄
山滌餘靄宇曖微霄春景也(陶淵明詩)
女夷
今春皥馭節女夷司景(江文通)
草浮光
敬岑草浮光句沚冰解脉謂春到也(杜牧之詩)
冰解脉(見上)
送春杯
悵望送春杯殷勤掃花箒(杜牧詩)
四刻長
雪後新正半春來四刻長(杜牧早春詩)
春祺
羣生啿啿惟春之祺(啿音湛)
剪刀催
今年春色早應為剪刀催(宋之問詩)
汎花枝
五陵春色汎花枝(陳羽詩)
送春目
倚劍登高臺悠悠送春目(李賀詩)
春人
春意春已繁春人春不見(梁元帝)
開春
開春發歲(楚辭)
末春垂
崔駰臨洛觀賦云迎夏之首末春之垂
青鳥司開
青鳥司開條風發歲言春時(楚辭)
熙春
熙春寒往(文選)
夏門
首夏
首夏猶清和芳草亦未歇(謝靈運詩)
脩景
南陸迎脩景朱明送末垂謂夏至後日影長送末垂六
月將盡之時(潘安仁詩)
恢台
收恢台之孟夏注夏以長物恢台長養也(楚辭)
冰丸霜散
立夏日服六壬六癸符或玄冰丸飛霜散則暑不能侵
(朝野僉載)
第一聲
樺墮初開豔蟬聞第一聲(杜牧詩)
盛長
朱明盛長(前漢紀)
秋門
蕭辰
哲匠感蕭辰肅此塵外軫注謂秋風蕭索之辰(文選)
開秋
開秋兆凉氣蟋蟀鳴床帷(阮嗣宗詩)
杪秋
杪秋尋遠山山遠行不近(謝靈運詩)
金素
述職期闌暑理棹變金素西方其色白故云金素(謝靈)
(運詩)
火旻
秋岸澄夕陰火旻團朝露火心星為秋候旻秋天也(文)
(選謝靈運詩)
素節
金風扇素節丹霞啟陰期秋為白藏故云素節赤雲見
則雨(文選張景陽詩)
蕭瑟
悲哉秋之為氣也蕭瑟兮草木搖落而變衰(楚辭九辯)
凛秋
皇天平分四時兮竊獨悲此凜秋(楚辭九辯)
平分四時(見上)
疎杵
入夜聽疎杵遙知耿此情(李餘慶詩)
露先泣
露先泣殘蕙蟲響連夜發(李賀詩)
商天
戊日辭巢燕商天向浦鴻(范絳詩)
悲商
悲商叩林白雲依山仰睇天路俯促鳴絃(淵明閑情賦)
西顥
西顥沆碭秋氣肅殺西方少昊也(前漢紀)
一蟬鳴
羅鄴詩西風纔起一蟬鳴又時節一蟬催出門
霜輿
白帝霜輿欲御秋(陸龜蒙詩)
盛秋
將軍其率師東轅彌節白檀以臨右北平盛秋言秋高
防入寇也(李廣傳)
天秋
天秋木葉下月冷莎雞悲(李白詩)
蕙草暮
蕪然蕙草暮颯爾凉風吹(李白詩)
弦海月
蓐收肅金氣西陸弦海月謂初秋也(李白詩)
秋興逸
我覺秋興逸誰云秋興悲(李白詩)
火落
火落金風高謂初秋也(李白詩)
火逝
火逝首秋節謂七月也(謝靈運詩)
虛星
尚書考靈曜曰虛星為秋候昴為冬期
盲風
仲秋之月盲風至鄭玄云疾風也
解華叢
密苑解華叢言秋至草木凋(楚辭)
厲秋節
凉風厲秋節司典告詳刑(文選)
風盈幕
肅肅風盈幕泫泫露傾枝(宋武帝秋夜詩)
龍火西頽
七命曰龍火西頽龍火火星也秋則西南見
石雁
南康記平固縣覆笥山上有湖中有石雁每至秋天飛
鳴如候時也
迅商
迅商薄清穹商風疾故曰迅商(謝宣遠詩)
冬門
玄冥節
不隨妖豔開獨媚玄冥節(韋莊梅詩)
解冬嚴
依稀和氣解冬嚴已就長日辭長夜(李賀詩)
嚴冰在節
梁張纘謝果然褥啟嚴冰在節朔飈結宇吹綸愧煖挾
纊慙温
節序門
四節
四節逝不處繁華難久鮮(沈休文詩)
鳥過目
人生瀛海内忽如鳥過目(張景陽雜詩)
年芳
麗日屬元已年芳俱在斯(沈休文詩)
臘一伏二
嶺表所重之節臘一伏二冬三年四(嶺表錄)
楝木華
楝木華而石首至秋風起而鱖魚肥
陽月
爾雅十月為陽月孫炎注云純陰用事嫌於無陽故以
名之
柞木
至于陽月焚菜柞木士稚反斫木也周禮柞氏攻草木
貙膢
後漢張卭等欲以立秋日貙膢時共劫更始前書音義
云貙獸以立秋日祭獸王者亦此日出臘用祭宗廟冀
州北郡以八月朝作飲食為膢其俗語曰膢臘社伏(貙)
(丑于反)
梅潤
石室凉生菌閣虛已應梅潤入圖書(林逋詩)
夏小正
夏小正者大戴禮之篇名本夏后氏著十二月之候也
八節
四立二分二至為八節皆諸天大慶吉會之日(太霄經)
文鶯
湛露改寒司文鶯變陽旭王融詩
隨宜倍調
今歲隨宜過寒食明年倍調作清明(張說詩)
三長月
釋氏智度論曰天帝擇以大寶鏡照四大神州每月一
移察人善惡正月五月九月照南贍部州故唐制此三
月不行死刑今俗名三長月
仙茆
帝軒挾鳳鳴以調律唐堯觀蓂莢以知月注堯時有草
夾階而生隨月開蓂莢又曰歷莢又曰仙茆也(抱朴子)
玄月
九月也范蠡曰王姑待之至於玄月
歲季月除
歲季月除大蜡始節繁霜朝雰凄風夕發(文選)
梅天
梅天一雨清(嚴維詩)
子月初
駕幸温泉日嚴霜子月初(王昌齡詩)
火改木
君還石門日朱火始改木春草如有情山中尚含綠(李)
(白詩)
龍火飛
桃花開東園含笑誇白日偶蒙春風榮生此豔陽質宛
轉龍火飛零落早相失(李白詩)
天南廻
天南廻而變夏火西飛而獻秋(李白詩)
花蒔(實吏切)
覽花蒔之時育(文選)
冬索春敷
感冬索而春敷嗟夏茂而秋落(潘安仁秋興賦)
背冬涉春
背冬涉春陰施陽謝七發曰背秋涉冬(文選)
授寒服
風至授寒服霜降休百工(謝宣遠詩)
除月
鄭玄曰四月為除(文選注)
天凝地閉
天凝地閉風厲霜飛(文選)
日躔胃維
日躔胃維月軌青陸季春之月日在胃維畔也河圖帝
覽嬉曰立春春分月從東青道(文選)
受節
受節人逾老驚寒菊半黃(李嘉祐詩)
元日門
三朝
三國朝慶畢休沐還舊邦三朝歲之朝月之朝日之朝
(謝靈運)
獻歲
獻歲發春
膠牙餳
元日食膠牙餳取膠固之義(荆楚歲時記)
却鬼丸
梁武帝正月賜羣臣却鬼丸
獻節
唐太宗正月臨朝詩云條風開獻節灰律動初陽
三元肇慶
徐陵云今三元肇慶六吕司春
如願
錄異記云有商人過清明湖見清明君問所須有人教
云但乞如願君許之果得一婢自是商人所有求皆如
願曉起而撻之走入糞壤中忽不見今人正旦以細繩
繫偶人投于糞壤中云令如願(荆楚歲時記)
神燕鬼丸
金薄圖神燕朱泥却鬼丸庾肩(吾元旦詩)
椒花頌
柏葉隨銘至椒花逐頌來庾(信謝正旦賜酒)
長命杯
正旦辟惡酒新年長命杯(庾信詩)
辟惡酒(見上)
開元首正
開元首正元首皆始也謂正月上日也(甘泉賦)
受歲
李嘉祐元日無衣冠入朝白髭空受歲丹陛不朝天
薦屠蘇
陳陶朝元引曰萬寓靈祥擁帝居東華元老薦屠蘇
人日門
元七
東平王蒼安仁峰銘正月元七厥日惟人
華勝相遺
荆楚歲時記人日造華勝相遺見賈充李夫人典戒云
象瑞圖金勝之形又取像西王母戴勝也
上元門
正月望夜
柳彧上奏云竊見近代以來都邑及外州每至正月望
夜充塞街陌聚戲朋遊鳴鼓聒天燎炬照地高棚跨路
廣幕連雲袨服靚粧車馬填咽破貲竭産競此一時寖
以成俗實損於民
迎紫姑
劉敬叔異苑記紫姑本人家妾為大婦所妬正月十五
日感激而死故世人作其形於厠以迎卜
寒食門(清明附)
繫千秋
未到清明先禁火還依桑下繫千秋注云事見王延壽
千秋賦(山谷詩)
紫筍茶(見茶門)
千秋戲
徐鉉云案詞人高無際鞦韆賦序云鞦韆武帝後庭之
戲本云千秋語訛轉為秋千後人不本其意又旁加革
彩毬
寒食賜麥粥帖彩毬鏤雞子玉(燭寶典)
粥香餳白
粥香餳白杏花天(李義山詩)
社門
治聾酒
俗言社日酒治聾故李昉贈李濤云社翁今日没心情
為乏治聾酒一瓶(社翁李濤小字也)
擇元日
月令擇元日命民社為社稷春事興故祭之以祈農元
日謂近春分前後戊日也
上巳門
元巳
麗日屬元巳年芳具在斯(沈休文詩)
細柳圈
雜爼唐制三月三日賜侍臣帶細柳圈免蠆毒
蚕市
三月三日遠近祈福於龍橋命曰蠶市(成都記)
蘭亭
蘭亭會者四十一人羲之制序用蠶繭紙鼠鬚筆遒勁
絶代
大潔
後漢三月上巳官民皆潔於東流水上曰洗濯祓除去
宿垢疢為大潔
讌曲水
顔延年有應詔讌曲水作詩曲水者引水環曲為渠以
流酒杯而行焉
褉飲
宋文帝褉飲於樂遊苑且祖道江夏王義恭
桃花水
韓詩外傳三月桃花水之時鄭國之俗三月上巳於溱
洧兩水之上執蘭招䰟祓除不祥也
褉絜
風俗通曰褉者絜也於水上盥絜也
布和辰
皇祗發生之始后土布和之辰謂上巳(文選)
粤上斯巳
粤上斯巳惟暮之春謂於此上巳也(文選)
風舞之情
風舞之情咸蕩褉飲之日在茲(文選)
油花卜
池陽上巳之日婦女以薺花點油祝而灑之水中若成
龍鳳花卉之狀則吉謂之油花卜(圖經)
巳會
晉阮瞻有巳會賦阮脩有巳會詩蓋元巳之會
端午門
筒糭
屈原五月五日投汨羅楚人以其日作筒貯米祭之名
筒糭(續齊諧記)
赤靈符
五月五日作赤靈符書著心前以辟五兵(抱朴子)
艾先生
端午日以艾為人置戶上辟惡故師曠占云歲多病則
艾先生(荆楚歲時記)
水車
競渡者治其舟使輕利謂之飛又曰水車又曰水馬(荆楚)
(歲時記)
畫扇輪
浴殿凉生畫扇輪
長命縷
更傳長命縷寶歷萬年餘(王禹玉端午詩)
赤靈符
欲謝君恩却無語心前笑指赤靈符(王禹玉端午帖)
九子糭
爭傳九子糭皇祚續千秋(王禹玉端午皇后閤帖)
延年縷
夕燃辟惡仙香度朝結延年帝縷成(王禹玉端午帖)
仙艾靈絲
仙艾垂門細靈絲遶戶長(王禹玉端午帖)
薦木
更聞天子孝薦木助長年(王禹玉太皇后端午帖)
翠釡湯
金縷黃龍扇蘭芽翠釡湯(王禹玉夫人閤端午帖)
雙條達
繞臂雙條達紅紗晝夢驚(王禹玉夫人閤端午帖)
朝節
池陽風俗不喜端午而重夏至以角黍舒雁相饋遺謂
之朝節(圖經)
伏日門
辟惡餅
伏日食湯餅名辟惡餅(荆楚歲時記)
萬鬼行
後漢永元六年六月己酉初令伏閉盡日漢官舊儀曰
伏日萬鬼行故盡日閉不干他事
亢陽
王彪之賦曰三伏焦暑亢陽重授
七夕門
開襟樓
漢宫女七夕穿針皆會于開襟樓針皆七孔
七孔針(見上)
相連愛
漢宫七夕臨百子池以五縷相羈謂之相連愛
曝衣樓
太液池西有漢武帝曝衣樓常至七月七日上宫女出
后衣於是樓曝也
百子池
西京雜記戚夫人侍高祖七月七日臨百子池作于闐
樂
織女斜河
沈警遇張女郎廟作詩云靡靡春風至微微春露輕可
惜關山月還成無用明後與女郎遇將别女郎曰姮娥
妬人不肻留照織女無賴已復斜河(聞異集)
織女無賴(見上)
借天帝錢
道書云牽牛娶織女取天帝錢二萬備禮久而不還被
驅在營室故劉子儀詩云天帝聘錢還得否晉人求富
是虛辭
牽郎何在
郭翰問牽郎何在女曰河漢阻隔不復相見(神異經)
擔鼓
楚人呼牽牛星為擔鼓爾雅云何鼓謂之牽何荷也亦
擔義也
天媛
天媛貪忙為靈匹幾時留巧向人間(劉子儀詩)
天之眞女
織女天之眞女(續齊諧記)
癡牛騃女
盧仝詩癡牛與騃女不肻勤農桑徒勞含淫思夕旦遙
相望
夕無雙
昔離秋巳兩今聚夕無雙(謝惠連詠牛女)
東南顧
牽牛西北回織女東南顧(沈休文詩)
中元門
盂蘭盆
盂蘭盆天竺為盂蘭此云倒懸救器謂目連救母饑厄
如解倒懸之具也今人遂飾食味于盆誤矣
青蓮頳菓
楊炯盂蘭盆賦青蓮吐而非夏頳菓搖而不寒
中秋門
梯雲挈月
周生者有道術中秋夜會月色方瑩謂坐客曰我能挈
月置之懷袂因取筯數百條繩而駕之曰我梯取此月
俄以手舉月懷中出月寸許光色照爛寒入肌骨也(宣)
(室志)
八月望
將以八月之望觀濤乎廣陵之曲江尚書傳曰十五日
日月相望(文選)
重九門
九日臺
南齊高祖以九月九日登高颷館世呼為九日臺
菊酒
漢俗九月九日佩茱萸房食蓬餌飲菊花酒云令人長
壽其法採花雜黍米釀酒密封置室中至來歲重陽日
開謂之菊酒
萸房
魏文頒菊蕊漢武錫萸房(沈佺期九日應制)
兩重陽
九月十日即事詩云昨日登高罷今朝更舉觴菊花何
太苦遭此兩重陽(李白詩)
冬至門
五日樂
冬至始人主與君臣左右從樂五日天下亦家家從樂
五日以迎日至之禮(易通卦驗)
三極
冬至日有三極晝漏極短去北極遠晷景極長(月令)
日正南(見日門)
踐長
曹植曰冬至獻履所以迎福踐長
獻履(見上)
觀臺
僖公五年正月辛亥朔日南至公既視朔遂登觀臺以
望而書禮也凡分至啟閉必書雲物為備故也
候景
登祉闓門以候景至闓讀與開同候冬至之景也
寢鼓息兵
晉劉遐云冬至微陽初興寢兵息鼓不欲震蕩也
一線
杜詩刺繡五紋添弱線魯直詩宫線添尺餘歲時記謂
魏晉間宫中以紅線量日影冬至後日影添長一線未
知孰是
臘日門(除日附)
臘賜
漢官儀臘賜大將軍三公錢各二十萬特進及卿以下
有差
用漢祖臘
陳咸平帝時為尚書王莽簒位咸猶用漢家祖臘
盗樹
陳留志曰范喬邑人臘夕盗斫其樹人有告喬佯不聞
邑人愧而歸之喬曰卿臘日取柴欲與父母相歡娛耳
竊食
袁山松後漢書曰韓卓字子助陳留人臘日奴竊食祭
其先人卓義其心即免之
宿歲
荆楚歲時記歲暮家家具殽簌備宿歲之儲以迎新年
沉香火山
隋主每除夜設火山數十座盡沉香木根也火山暗則
以甲煎沃之熖起火香傍聞十里
儺門
儺翁儺母
歲除日進儺内二老人為儺翁儺母
逐除
吕氏春秋注云前歲一日擊鼓驅疫癘之鬼謂之逐除
亦曰儺
三儺
論語疏儺逐疫鬼也為陰陽之氣不節厲鬼隨而作禍
故天子使方相氏黃金為四目熊皮為帽口作儺儺之
聲以驅疫鬼一年三遍為之月令季春命國儺季秋天
子乃儺至冬命有司大儺旁磔故曰三儺
儺儺之聲(見上)
逐除(見上)
陰陽門
陰閉陽開
帥爾陰閉霅然陽開(甘泉賦)
陰陽氣
淮南子積陽之熱氣生火積陰之寒氣為水
陰陽之精(見歲歷門)
律吕門
黍谷
劉向别錄鄒衍在燕燕有谷地寒不生五榖衍乃吹律
而温氣至堪植黍今謂之黍谷
灰剰飛
李賀閏月詞天官玉琯灰剰飛
文好律歷
張蒼文好律歷注云名為好律歷也
易京
君明識音律京房字君明精於易故曰易京
寸管下傃
寸管下傃天地不能以氣欺尺表逆立日月不能以影
逃(陸機演連珠)
刻漏門
銅龍
玉壺傳點咽銅龍(李義山詩)
刁斗
虞子陽詩刁斗晝夜驚注以銅作鐎受一斗晝炊食夜
擊持行(漢注)
渴烏
李蘭刻漏法云以銅為渴烏以引器中水以銀龍口中
吐之蕭貫曉寒歌云渴烏涓涓不相續
桑廕
桑廕不徙而大功立言晷刻未移也劉子曰堯之知舜
未違桑廕
秋點長
李郢詩云江風徹曙不成睡二十五聲秋點長(金華子)
蓮花漏
燕肅獻蓮花漏而不與崇天歷合罷在明州又為海潮
圖海潮論
壺郎
陸倕賦掌漏官謂之壺郎
金柝
潘岳謂刁斗曰金柝大銅點亦是也
丁丁漏水
丁丁漏水夜何長漫漫輕雲度月光(王涯秋夜曲)
龍漏
唐太宗冬宵詩彫宫靜龍漏綺閣宴公侯
三嚴
唐制日未明七刻槌一鼓為一嚴侍中奏開宫殿門及
城門未明五刻槌二鼓為再嚴侍中版奏請中嚴羣官
五品以上俱集朝堂未明二刻槌三鼓為三嚴侍中中
書令以下俱詣西閤奉迎鑾駕出宫詣太極殿
蘭夜
蘭夜沈沈鵠漏長劉(子儀詩)
鵠漏(見上)
嚴更
衞以嚴更之署西都賦注嚴更督夜行鼓也
增漏刻
漢書漏刻以百二十為度韋昭曰舊漏晝夜共百刻哀
帝增之
孔壺為漏
孔壺為漏浮箭為刻(續漢書)
叢木
叢木乖方擊刁舛次注打更木也挈壺氏曰凡軍事懸
壺以序聚&KR1909;(新刻漏銘)
金徒抱箭
銅史司刻金徒抱箭注張衡漏水轉渾天儀制曰蓋上
又鑄金銅仙人居左壺為胥健居右壺皆以左手抱箭
右手指刻(新刻漏銘)
寒暑門
歊蒸
選歊蒸鬱冥(張茂先詩)
闌暑
述職期闌暑理棹變金素金西方其色白故云金素(謝靈)
(運詩)
暄濁
秋夜凉風起清氣蕩暄濁(張景陽詩)
綿絮折
阮籍歌曰陽和微弱陰氣竭海凍不流綿絮折呼吸不
通寒洌洌
蟬喘雷乾
貫休熱詩蟬喘雷乾并井融
仲暑月
吳子夜四時歌鬱蒸仲暑月
燥濕遘厲
燥濕遘厲寒暄結舋
南羲熾暑
潘岳狹室賦于時祝融火炎鶉精共耀南羲熾暑夕陽
傍照
竒寒
梁遣明少遐宴魏崔劼劼曰今歲竒寒江淮亦冰
冰蛇
明皇以申王畏暑賜冷蛇不傷人白如冰雪玩之不熱
(酉陽雜爼)
臨淄汗
實無河朔飲空有臨淄汗(何選苦熱詩)
寒事
魯國寒事早初霜刈渚蒲(李白詩)
奮景炎
奮景炎揚洪輝注景明炎盛也
握冷鐶
清砌千廻坐冷鐶再三握(韓退之納凉詩)
蒸暑
凉風徹蒸暑(王仲宣詩)
虐暑薰天
虐暑薰天涸陰凝地(演連珠)
沉寒凝海
沉寒凝海烈火流金(演連珠)
水旱門(蝗蟲附)
陽肝
淮南子曰禹為水以身請於陽肝之河湯苦旱以身禱
于桑林之祭
無陰以憩
應璩與岑文瑜書頃者炎旱日更增甚沙礫銷鑠草木
焦卷處凉臺而有鬱蒸之煩浴寒水而有灼爛之慘宇
宙雖廣無陰以憩土龍矯首于玄寺泥人鶴立于闕里
土龍泥人(見上)
剪爪
割髮宜及膚剪爪宜侵肌應(休璉書)
旱母
蕭推歷淮南晉陵吳郡太守所至必赤地大旱其人號
旱母焉
龍星
杜預云龍見而雩謂建巳之月龍星角亢見東方雩遠
也遠為百榖求膏雨也鄭玄云雩吁也吁嗟而求雨
閔雨
魯僖公時大旱公憂閔玄服避舍釋徭罷誅所蠲浮苓
四十五事乃大雨(春秋考異記)
龍親家
李玘言求雨取蛇醫四十頭石甕二枚實以水浮二蛇
醫以水蓋密泥之令十歲小兒執小青竹晝夜更擊其
甕試之一日兩夜雨大注舊說龍曾與蛇師為親家也
崖山
太原東有崖山天旱土人常燒此山以求雨俗傳崖山
神娶河伯女河伯見火必降雨救之(雜俎)
嬰白
尸子曰商湯救旱素車白馬嬰白茅以身為牲
螽水
往因螽水頗傷時稼謂蝗蟲及水災也(北史)
禜國門
唐制久雨禜祭國門諸州禜城門
土氣不養
吳孫皓時常歲無水旱苖稼豐美而實不成百姓以饑
闔境皆然連歲不巳吳人以為傷露非也按劉向春秋
說曰水旱當書不書水旱而曰大無麥禾者土氣不養
稼穯不成此其義也
耕父
山海經豐山神耕父常遊清冷之淵出入有光又有九
鐘霜降則鳴南都賦注耕父旱鬼也
旱得蹇卦
漢明帝時大旱御雲臺之上筮得蹇卦帝以問沛王輔
輔曰蹇者坎上艮下此山上有水雨即至矣果如其言
石井
安成記云羅霄山有石井天旱祀之以木投井中即雨
至井溢木出雨乃止
倛&KR0146;
淮南子曰西施毛嬙猶䫏醜也高誘曰倛醜請雨土人
也
小雨由山
張士伯禱雨于&KR2494;山忽聞空中語曰大雨由天小雨由
山
災異門
地開成井
梁普通二年始平郡石鼓村地自開成井方六尺六寸
深三十二丈
龍鬭
梁普通五年六月龍鬭於曲阿玉陂因西行至建陵城
所經樹木倒折開數十丈
星隕如雨
梁大通四年七月星隕如雨
黃塵如雪
梁大同二年十一月雨黃塵如雪攬之盈掬
雨灰
大同三年正月雨灰黃色
辟邪起舞
大同元年曲阿縣建陵隧口石辟邪起舞又青蟲食陵
樹葉略盡
竟天有聲
梁大同元年六月竟天有聲如風雨相薄
天裂
太清二年六月天裂于西北長十丈闊二丈光出如電
其聲若雷
兩月相承
梁大同二年正月朔兩月相承如鈎見于西方
游仙震動
梁武帝捨身光嚴重雲殿游仙化生皆震動三日乃止
當時謂之祥瑞識者以為非動而動在洪範以此有石
季龍之敗殿壁畫人頭皆縮入頸之類
石言
左傳昭八年石言於晉平公問於師曠對曰石不能言
神或憑依作事不時怨讟動於民則有不言之物而言
錢龍
梁元帝幸玄洲苑見大蛇盤屈于前羣小蛇遶之皆黑
色帝惡之宫人曰此非怪恐是錢龍帝以錢千萬鎮其
處
奈何帝
陳後主未敗前蔣山衆鳥鼓翼而鳴曰奈何帝奈何帝
黃衣圍城
陳後主夢黃衣圍城乃盡去遶城橘樹
雪且雷
宋文帝元嘉七年二月雪且雷
雨草
宋明帝泰始四年雨草于宫中
茀星
茀星將出彗星何懼乎
堂堂有此
彗星見齊景公坐柏床歎曰堂堂誰有此乎
霜書下
齊河清二年十二月霜書下雨血於太原
木饑火旱
太歲所在金穰水毁木饑火旱此其大經也
星搖
元光中天星盡搖星搖者勞民也其後伐四夷百姓勞
於兵革
月食星
孟康凡星入月見月中為星食月月掩星星滅為月食
星
流星如雨
元延元年有流星頭大如缶長十餘丈皎然赤白色從
日下東南去四面或大有如盆或如雞子燿燿如雨下
昏止郡國皆言星隕春秋星隕如雨為王者失勢諸侯
起伯之異其後王莽遂顓國政因以簒位
木冰
魯成公十六年雨木冰劉向以為冰者陰之盛而水滯
者也木者少陽貴臣卿大夫之象也此人將有害則陰
氣脅木木先寒故得雨而冰也是時叔孫喬如出奔公
子偃誅死
木介
又或曰今之長老名木冰為木介甲兵之象也
黑雲如焱
有黑雲如焱風亂鬊為兵象鬊音舜髮也(吕氏春秋)
天開縣物
天開縣物地動坼絶注天裂而見物象也(前漢志)
石鼓鳴
漢成帝鴻嘉三年天水冀南山大石鳴聲隆隆如雷名
之曰石鼓鳴亦主兵象是歲廣漢鉗子劫略吏民自號
曰山君
龜孽雞旤
傳曰貌之不恭是謂不肅時則有服妖龜孽雞旤下體
生上之疴青眚青祥說曰草木之類謂之妖蟲豸之類
謂之孽六畜謂之旤人謂之疴異物生謂之眚自外來
謂之祥
冠狗
昌邑王賀為王時見大白狗冠方山冠龔遂曰此天戒
言在仄者盡冠狗也
雞生角
京房易傳曰賢者居明夷之世為時所傷或衆邪在位
厥妖鷄生角(為時所傷一作知時所傷)
鼠舞門
又誅不原情鼠舞門
鼠巢柏
成帝時鼠銜黃蒿寘柏葉上及榆樹上為巢此賤人居
顯貴之位也其後趙皇后自微賤登至尊
天雨毛
天雨毛賢人逃邪人進
牡飛
成帝時長安章城門門牡自亡京房曰關動牡飛辟為
無道臣下為非
草妖
視之不明厥咎舒時則有草妖(並漢書)
鼓妖
君嚴猛而閉臣戰摽而塞耳則妄聞之氣發於音聲故
有鼓妖(京房易傳摽)一(作徱)
不書霰
盛陰雨雪凝滯而冰寒陽氣薄之不相入則散而為霰
春秋不書霰者猶月食也(京房易傳)
馬頭雹
元封元年雨雹大如馬頭二年雹如雞子成帝時雨雹
大如斧蜚鳥皆死(東漢志)
魚星
魚星中河而處車騎滿野
華孽
華孽謂秋冬草木復華也(東漢志)
水波木搖
易傳曰臣事雖正專必震其震於水則波於木則搖於
屋則瓦落
蜮生南越
蜮生南越越地多婦人男女同川淫女為主亂氣所生
日夜食
莊公十八年日食榖梁傳曰不言日不言朔夜食也史
推合朔在夜明旦日食而出出而解是為夜食劉向以
為象晉文行伯道召天王而朝之日食者臣之惡也夜
食者掩其罪也
薄食
京房易傳曰凡日食不以晦朔者名曰薄日月雖不同
宿陰氣盛薄日光也
提揚眉
李尋奏記翟方進云今提揚眉矢貫中狼奮角弓旦張
金歷庫土逆度輔沉沒火守舍萬歲之期近慎朝暮未
幾而方進敗
彗星極異
彗星極異也七精所生
地鏡
宋文帝時青州城南遠望見地中如水有影謂之地鏡
星入井
有司奏太白犯東井東井秦之分太白罰星必有暴兵
起於京師星入井必將渴耳
罰星(見上)
晦朔門
泱漭
曉星正寥落晨光復泱漭上烏朗下莫蕩切不明之貌
(謝玄暉詩)
晨光(見上)
促促
促促薄暮景(陸士衡選詩)
四五圓
下車如昨日望舒四五圓(選張景陽雜詩)
星闌
夜聽極星闌朝遊窮曛黑闌稀也(陳琳詩)
薄暮景
願垂薄暮景照妾桑榆時(劉休玄擬古)
紅旭
紅旭對黃昏(吳融詩)
飛暮塵
幽興殊未盡東城飛暮塵(耿緯詩)
暮序
稱陰晦平陸凄風結暮序(謝徽儕)
十四昔
十四昔十四夕也
旬次
密邇旬次言一兩日間也(南史)
浹辰
十日則一周故言浹日十二日則一辰浹故言浹辰
曉曨&KR0008;
李賀九月詞露花飛飛風草草翠錦爛斑滿層道雞人
唱罷曉曨&KR0008;鴉啼金井下疎桐
星盡
星盡四方高萬物知天曙(李賀詩)
日餘
輕煙淡柳色重霞掩日餘(何遜詩)
遲明
遲明圍苑樹三匝文穎曰遲未也史記作遜明亦徐緩
之意
昒爽
十一月辛巳朔旦冬至昒爽天子始郊注昒爽謂日尚
冥蓋未明之時也音忽前(漢志)
夕景昏
一笑復一歇不知夕景昏(李白詩)
五曉
哀哀晨雞鳴夜夜達五曉(李白詩)
旬歲間
翟方進為丞相司直旬歲間免兩司隸注旬歲猶言滿
歲若十月之一周也
夜參半
夜參半而不寐參及也(選賦)
玄夜
遺思在玄夜相與復翺翔(劉公榦詩)
曛日
朝忘曛日馳曛日晩也(謝靈運詩)
暑宴
暑宴夏日晩(謝靈運詩)
對星分
獨靜闕偶坐臨堂對星分言夜也周禮以星分為夜(謝)
(靈運詩)
辰漢中
寢興鬱無已起觀辰漢中注辰大辰漢天河也中正也
(謝靈運詩)
夜景
夜景湛虛明(陶淵明詩)
頽暮
遊子直頽暮(陶淵明詩)
落景
徘徊踐落景日暮也(謝鯤詩)
熹微
恨晨光之熹微
半景
趙彦昭應制詩雲驂驅半景星蹕坐中天
初星
溪北映初星謂初夜也(李嘉祐詩)
合昏暮卷
合昏暮卷蓂莢晨生注合昏槿也其葉夜合而明舒(陸)
(公佐新漏刻銘)
清猿
清猿與壺人爭旦(出應璩書)
月死為灰(見月門)
光景門
决隙
二世謂趙高曰人生世間譬猶騁六驥過决隙也
飛光
李賀苦晝短詞云飛光飛光勸爾一杯酒吾不識青天
高黃地厚唯見月寒日暖來煎人壽食熊則肥食蛙則
瘦
利門名路
利門名路兩何憑百歲風前短熖燈(杜荀鶴贈詩)
一窖塵
百年奇特幾張紙千古英雄一窖塵(謝濤詩)
蓬科
山谷云著鞭莫落人後百年風轉蓬科
流電驚
人生能復幾倏如流電驚
酣中客
寄言酣中客日没燭可炳
葉中華
皎皎雲間月灼灼葉中華豈無一時好不久當如何(陶)
(淵明詩)
口燥唇乾
美哉行古詞云來日大難口燥唇乾言人命不可保當
樂見親友且求長生術
星燧貿遷
星燧貿遷江山阻隔(段成式)
短短
白日何短短百年苦易滿(李白詩)
日臨圭
日臨圭而易落晷中臬而南傃(蕭子雲歲暮賦)
凋年
急景凋年(鶴賦)
老晼晩
時飄忽其不再老晼晩而將及(歎逝賦)
時飄忽(見上)
世閱人
川閱水而成川水滔滔而日度世閱人而成世人冉冉
而行暮(歎逝賦)
薄暮途
年彌往而念廣途薄暮而意迮(歎逝賦)
日西頽
歲云暮兮日西頽(選寡婦賦)
一瞬
撫四海於一瞬吕氏春秋曰萬世猶一瞬
曜靈俄景(見日門)
容華消歇
容華坐消歇端為誰苦辛陸機長歌行容華宿夜零
頽魄傾曦(見日門)
日歸
日歸功未見時往歲載陰(選詩)
後塗
前路既已多後塗隨年侵(年一作欲陸士衡詩)
隨年落
容華隨年落(選詩)
來日苦短
來日苦短去日苦長(陸士衡短歌行)
生年
生年不滿百常懷千歲憂(選古詩)
衡紀
衡紀無淹度晷運倏如催玉衡星也(選古詩)
圓景
圓景早已滿曹子建云圓景光未滿衆星粲已繁
代祀忽
參差代祀忽寂寞市朝變
年運倏
業遙年運倏(以上皆選古詩)
河無梁
怨彼河無梁悲此年歲暮(陸士衡擬古)
露彩月華
露彩方泛豔月華始徘徊(休上人)
時邁齒臷
時邁齒臷與耋同(陳孔璋牋)
百年已分
謂百年已分可長共相保謂百年之歡為巳分之有分
去聲(魏文帝書)
人生行樂
人生行樂耳須富貴何時(楊惲書)
俟河之清
俟河之清人壽幾何(周詩也)
駟隙
駟隙不留尺波電謝(劉孝標書)
促世珠
瑟瑟盤傾促世珠黃泥局瀉流年箭(陳陶將進酒)
忽西流
夕陽忽西流(劉越石詩)
風景門
朝華夕秀
謝朝華於巳披啟夕秀於未振(文賦)
供餘清
陸龜蒙新秋月詩風初寥寥月乍滿杉篁左右供餘清
曉氣酣
宫北田塍曉氣酣(李賀)
霄幄
仲長綂云垂露成幃帳霄成幄
明玕清瑶
迢遞槐江嶺是謂元圃丘亭亭明玕照落落清瑤流(陶)
(淵明詩)
亹亹秋
疎煙亹亹秋(杜牧詩)
村羃羃
鳧浴漲汪汪鴉嬌村羃羃(杜牧詩)
光汃汃
好鳥響丁丁小溪光汃汃普八切(杜牧詩)
峯伍伍
綺席草芉芊紫嵐峯伍伍(杜牧詩)
差新燕
野水差新燕芳郊哢夏鶯(杜牧)
遶舍啼
泉聲遶舍啼(杜牧)
黯淡天
柳暗霏微雨花愁黯淡天(杜牧詩)
半峯寒
塵飛遠騎没日徙半峯寒(庾肩吾詩)
山山澗澗
山山白鷺滿澗澗白猿吟(李白詩)
轉疎雨
落景轉疎雨晴雲散遠空(李白詩)
沉青靄
落日舟去遥廻首沉青靄(李白詩)
終日夕
清風無閒時瀟灑終日夕(李白詩)
落日低軒
落日低軒窺燭盡飛花入戶笑牀空(李白春愁詩)
風谷雲谿
右當風谷左臨雲谿(七命)
鱗鱗夕雲
鱗鱗夕雲起獵獵晩風遒(鮑明遠)
樹披衣
雨嵓天作帶雲壑樹披衣
雨嵓(見上)
江樹
雲中辨江樹(謝玄暉詩)
帶廻谿
下屬帶廻谿廻曲也(潘安仁詩)
雪罷枝青
雪罷枝即青冰開水便綠(王僧孺詩)
皺月
仝溪詩戰蒲知雁唼皺月覺魚來
湛清華
水木湛清華(謝叔源詩)
凄緊
風物自凄緊(殷仲文)
空水澄鮮
雲日相輝映空水共澄鮮(謝靈運詩)
氾崇蘭
光風轉蕙氾崇蘭氾音汎(楚辭)
海錄碎事卷二
