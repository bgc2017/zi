海錄碎事卷十上宋葉庭珪撰
帝王部
帝王門
罄天
亘地稱皇罄天作主(顔延年詩)
秉籙握樞
秉籙御天握樞臨極籙符也天子執之以御制天下者
也樞北斗第一星握此以臨八極以取萬物所仰而知
四時之不失也(王元長策秀才文)
儋耳龍
明皇幸蜀德宗年十五有父老曰有儋耳龍在寧縮縮
畏賊乎(鄴侯家傳)
宅家
唐人呼天子為宅家
蘿圖
淮南子覽冥篇說女媧云功烈上際九天下契黃壚乘
雷車服應龍驂青蛇援絶瑞席蘿圖黃雲絡前白螭後
奔
大奴
玄宗臨崩常翫一紫玉笛語侍宦曰將此笛遺大奴大
奴代宗小字
春皇
伏羲氏以木德稱王故曰春皇大昊氏居東方叶于木
德故曰木皇(拾遺記)
商殷
湯伐桀金生水故為水德天下號曰商後曰殷者以契
封商湯居殷受命故二號
三皇步
白虎通曰三皇步五帝驟三王馳五霸騖
題期立象
漢書注舜題五德之期立將起之象
簡聖
乾廻歷數簡聖授賢
握乾圖
握乾圖之休徵應五百之顯期曹植論光武
上儀
皇代之遐迹帝王之上儀罔不畢舉(蔡邕)
相者導儀
魏文帝論周成王體上聖之休氣禀賢妣之詒謀周召
為保傅吕尚為太師口能言則行人稱辭足能履則相
者導儀目厭威容之美耳飽仁義之聲所謂沉浸玄流
而沐浴清風者矣(蔡邕)
金符帝籙
尚書璇璣鈐湯受金符帝籙白狼銜鈎入殷朝
金天氏
少昊號金天氏(帝王世紀)
黃軒
晉牽秀黃帝頌曰邈矣黃軒
問政青丘
庾信黃帝見廣成畫贊治身紫府問政青丘
帝暉臨幄
顔延年曲水序曰帝暉臨幄百司就列
都君
都君舜字也(帝王世紀)
大巢氏
顔竣始學篇曰上古穴處有聖人教之巢居號大巢氏
日兄月姊
春秋感精符曰人主兄日姊月
大螾
吕氏春秋黃帝時見大螾言以土德王
握天鏡
握天鏡而授河圖執玉衡而運乾象(徐陵文)
泰表戴干
乾鑿度曰泰表戴干鄭玄注云表者人形體之彰識也
干盾也泰人之表戴干王劭言隋文帝有龍顔戴干之
表指示羣臣
萬葉
韓顯宗上書曰愚謂代京宜建畿置尹一如故事崇本
重舊以光萬葉
握乾符
西都賦握乾符闡坤珍言光武也
坤珍(見上)
鋪鴻藻
鋪鴻藻申景鑠(東都賦)
景鑠(見上)
膺籙受圖
膺籙受圖順天行誅言漢高祖(東都賦)
宅中圖大
彼偏據而規小豈如宅中而圖大(上)
膺籙受符
&KR0574;籙受符五德更運(晉武帝華林園詩)
規億載
規億載恢帝業(長楊賦)
洪聖
三正迭紹洪聖啟運(陸士衡詩)
纂隆
皇上纂隆(陸士衡詩)
宅中拓字
奄受敷錫宅中拓宇(顔延年詩)
羲皇齊泰
踵羲皇而齊泰(七啟)
宸歷
宸歷御宇注宸歷天子歷數也(沈休文彈奏)
肇基景命
肇基景命高祖宣皇帝
廓帝紘
廓帝紘恢皇綱(班孟堅賓戲)
函之如海
函之如海養之如春(上)
參天地
參天地而施化(同上)
宅天衷
宅天衷立民極衷心也極本也(顔延年詩序)
拓世垂統
拓世垂統固萬葉而為量晉詔桓玄曰蕃衞王家垂固
萬葉(同上)
握機創歷
握機創歷誕命建家(王元長詩序)
彈壓山川
彈壓山川牢籠天地(同上)
揆景緯
揆景緯以裁基求中和而經處(同上)
放唐
展放唐之眀文言尭也(班固典引序)
纂修洪業
及孝宣承統纂修洪業(公孫弘贊)
内外禪
尭舜内禪漢魏外禪内禪不舉兵戈外禪不用殘殺(晉紀)
(論)
正位居體
正天子之位得中正之體(晉紀總論)
蒙故業
蒙故業因遺策(過秦論)
囊括四海
囊括四海并吞八荒(同上)
日角
鄭玄尚書中候注日角謂庭中骨起状如日光武隆凖
日角
鉅公
羣臣有言見一老父牽狗云吾欲見鉅公注天子為天
下父故曰鉅公鉅大也
三漏耳(見炳靈門)
英姿四照
仰英姿之四照覩神藝之一發言眀皇射弓獲兔
鼎玉龜符
干戈揖讓取之也殊途鼎玉龜符成之也一致
儀乾
儀乾開寶歷御極轉金輪宗楚客應制
奕世載德
奕世載德至於湯武而有天下(王命論)
降佐昊穹
大人基命不擢才於后土眀主聿興不降佐於昊穹(陸)
(機演速珠)
天人啓惎
晷緯冥合天人啟惎巨吏切謀也(陸佐公石闕銘)
乾顧
高皇赫矣仰&KR0574;乾顧(沈休文碑)
釐闕典
釐三才之闕典啟天地之禁闈(陸士衡吊魏武帝文)
帝德門(帝業附)
皇流
帝迹懸衡皇流共貫(顔延年)
桂海冰天
文軫薄桂海聲教燭冰天桂海南極冰天北極也(袁)
(淑詩)
廻霜收電
迴霜收電使不隕越(陸士衡表)
禁生類藥
天監十六年勑太醫不得以生類為藥
斷織鳥獸
天監中勑公家織官紋錦並斷仙人鳥獸之形以為䙝
衣裁剪有傷仁恕
三服官
漢書詔罷三服官注齊有三服官春獻冠夏輕綃冬紈
素
統揖羣元
陛下躬發聖德統揖羣元注揖與輯集三者皆同字(出)
(倪寬傳)
民得四生
聖人在上民得四生一謂諸侯不私相攻民不私門二
謂衣食足無凍餒三謂刑罰廢無夭遏之誅四謂民無
癘疾(出賈誼書)
一面驅禽
一面驅禽三方解網庾信湯解網贊
聖猷王度
翹懷聖猷思仰王度(南郊賦)
童牛童馬
周書文王語太子發曰吾厚德而廣惠不為驕侈不為
泰靡童牛不服童馬不馳萬物不失其性
粲而不殊
骨肉之親有罪粲而不殊注粲眀也殊絶也(宣帝紀)
三條帶
錢俶進寳犀帶太祖曰朕有三條帶與此不同俶請宣
示太祖笑曰汴河一條惠民河一條五丈河一條俶大
愧服(東齋記)
扇暍
帝王世說武王見暍人擁而扇之
重明疊聖
重眀疊聖元首康哉(李彪表)
六瘼
頃者亢旱踰時人懷望歲陛下爰發眀詔廣求六瘼同
禹湯之罪已六瘼六事也
皇明
西都賦天人合應以發皇眀
皇基
圖皇基於億載(西都賦)
四三皇
四三皇而六五帝曾何周夏之足言(景福殿賦)
武創元基
武創元基文集大命(上)
載祀二三
載祀二三言即位六年也(上)
武義
武義粤其肅陳文教迄已優洽(白馬賦)
黈益
若然六噐者猶以二皇聖哲黈益注黈他斗反增也演
也(長笛賦)
萬流仰鏡
庶士傾風萬流仰鏡仰之以為鍳戒(顔延年釋奠詩)
惠浸萌生
惠浸萌生信及翔泳注萌生萬物也(顔延年詩)
纏民思
息肩纏民思注言結民心也(謝宣遠詩)
休明
接景事休眀注王孫滿曰德之休眀(任彦升詩)
王度清夷
但願隆弘美王度日清夷(傅長虞詩)
皇道燠炳
皇道燠炳帝載緝熙(七啟)
允當天人
受茲介福允當天人(阮嗣宗牋)
伊周奉轡
伊周奉轡桓文扶轂(任彦升牋)
千載一逢
千載一逢再造難荅(任彦升表)
三天二地
馳騖乎兼容并包勤思乎三天二地言賢君如此(司馬)
(相如難蜀檄)
禔百福
上&KR0574;萬壽下禔百福禔氏移反(顔延年詩序)
汪汪軌度
汪汪軌度恂恂德心(袁彦伯序)
十五王
十五王而文始平之十六王而武始居之十七王而康
克安之(晉紀摠論)
沈機先物
沈機先物深略緯文(光武贊)
明明廟謀
眀眀廟謀糾糾雄斷(光武贊)
因利乘便
因利乘便宰割天下言秦也(過秦論)
乾奥坤區
包乾之奥括坤之區(海賦)
右賢左戚
文帝詔先王望祀不祈其福右賢左戚先民後已今祠
官祝釐皆歸福於朕躬朕甚愧之釐福也音僖
官奴婢
文帝赦天下免官奴婢為庶人
過行
朕既不敏嘗畏過行以羞先帝之遺德注行有過失也
(西漢詔)
沬風雨
高皇帝蒙霜露沬風雨注沬亦&KR0008;字胡内反沬洗面也
白日曬光
白日曬光幽隠皆照眀月耀夜蟁蝱霄見曬暴也舒也
音山豉反
湛恩汪穢
湛恩汪穢威武紛紜湛音沈(相如難蜀檄)
遠撫長駕
遠撫長駕博恩廣施(同上)
咸五登三
上咸五下登三言上可咸五帝之美下可登三王之上
也(同上)
鎔鈞庶品
鎔鈞庶品罔不和悦
蕃祉
荅三靈之蕃祉音煩多祉也(封禪文)
逢吉丁辰
逢吉丁辰景命也(同上)
睿才
已知聖澤深無限更喜年芳入睿才(李憕興慶宫詩)
睿想
睿想入希夷真游到具茨(錢起)
繳大風
淮南子曰尭之時窫窳九嬰大風封豕鑿齒修蛇皆為
害尭乃使羿誅鑿齒於疇華之澤殺九嬰於凶水之上
繳大風於青丘之野上射十日而下殺窫窳斷修蛇於
洞庭禽封豕於桑林高誘曰疇華南方九嬰水火為人
害者北狄之地有凶水大風鷙(辨命論)
日日新
湯之盤銘曰苟日新日日新又日新
螻蟻穴
尸子曰舜之行其猶河海乎千仞之溪亦滿之螻蟻之
宂亦滿之(沈休文碑)
君道門
笑有為笑
韓昭侯曰眀主愛一嚬一笑嚬有為嚬笑有為笑
玉掌
晉孫惠傳含竒謨於朱唇握神策於玉掌
甲夜觀事
唐太宗曰若不甲夜觀事乙夜觀書何以為人君也
皇明
蘇良嗣上疏曰小人竊弄威福以虧皇明
日鏡
欲仰成陛下日鏡之明
恩澤門
恩紀
儲后降嘉命恩紀被微身言陸機為太子洗馬被恩遇
也(陸機詩)
天波
塵洗天波謗絶衆口(陸士衡表)
嘉澍
漢書冀蒙嘉澍
賜餔
賜餔音蒲合錢飲酒也漢律三人已上無故不得聚飲
故時賜之以為恩
恩隠周渥
恩隠周渥注隠私也(馬賦)
皎日期
願垂湛露惠信我皎日期(張華詩)
渥洽
嘗被君之渥洽渥厚也洽澤也(離騷)
開弘曠蕩
開弘曠蕩重惜民命(陳孔璋檄)
澤普泛
澤普泛而無私法含弘而不殺(王元長詩序)
湛恩龐鴻
湛恩龐鴻易豐也(封禪文)
夭胎
施及夭胎少長曰夭在孕曰胎夭烏老反
萬歲雷
恩洽三時雨歡騰萬歲雷(吳子華應制)
德洋恩普
德洋恩普物無不得其所(相如難蜀檄)
君臣門
在三之節(見師授門)
君臣知等
李彪曰五帝臣不若君故君親攬其事三王君臣知等
故共理機務
君者中心
君者中心臣者外體(四子講德論)
天動星㢠廻
天動星迴而宸極猶居其所璣琁輪轉而衡軸猶執其
中(運命論)
簡君
鳥則擇木臣亦簡君(潘安仁誄)
非少主臣
上目送亞夫曰此鞅鞅非少主臣也(亞夫傳)
和事天子
崔琬彈奏宰相宗楚客中宗令琬與楚客約為兄弟時
人竊號為和事天子
政出多門
九舜十堯
桓範要論執權者衆雖九舜猶亂韓子云桀紂生而在
上位雖十堯舜不能化之
一國三公
左傳狐裘蒙茸一國三公吾誰適從
一與一奪
又七年中一與一奪二三孰甚焉
符命門
五老入昴
尭見五老入於河一老人曰河圖將来告帝期又一曰
河圖推龜告帝謀又一曰山川魚鼈荷聖恩又一曰河
圖推龍銜玉䋲歌訖五老飛於天入於昴(任彦升令)
侯日蓂
龍馬銜赤文綠字圖候日蓂以應尭
天寳符
唐開元末於弘農古函谷間得寳符遂改元為天寳
洲滿百
江陵先有九十九洲古老相傳洲滿百當出天子桓玄
鑿破一洲以應百數隨而崩散太清末復生一洲眀年
而元帝即位
龍圖龜書
河圖挺輔佐曰黃帝曰余夢兩龍以白圖授予天老曰
河有龍圖洛有龜書天其授帝圖乎
綠圖
黃帝齋於翠媯之川有大魚至魚沉白圖五色畢具蘭
葉朱文以授於帝名曰綠圖
司命益年
隋巢子天命夏禹於玄宫有大神人面烏身降而福之
司禄益冨而國家實司命益年而民不夭
烏集
周用烏集而王
天符
天符既彰人瑞又眀(四子講德論)
夭剖符
天剖神符地合靈契創億兆規萬世(揚雄劇秦美新)
勾芒錫年
冊府元龜北齊樊遜對策云秦穆有道勾芒錫年虢公
凉德蓐收降禍又李矯表云樞紐薦符勾芒錫壽又黃
龍樞紐之使来授舜圖
祥瑞門
銀甕
瑞應圖云王者宴不及醉刑罰中則銀甕出焉
珊瑚鉤
瑞應圖王者恭信則珊瑚鉤見
矞雲瑞露
矞雲瑞露嘉蓮神芝
嘉蓮(見上)
卿雲爛
尚書大傳於時俊乂百工相和而歌卿雲帝舜乃唱之
曰卿雲爛兮禮縵縵兮日月光華旦復旦兮
景雲
孫氏瑞應圖曰景雲者太平之應也孝經援神契天子
孝則景雲出游
玉琯
漢章帝時舜祠下得白玉琯古以玉為琯
丹蕖
神農時陸地生丹蕖並生如車蓋(拾遺記)
豢龍圃
香露下流成池因為豢龍圃
霞漿
時有流雲洗液名為霞漿
九穗禾
丹雀銜九穗禾(上並拾遺記)
木入斗
唐乾符中木入南斗術士邊岡以為帝王之兆木在斗
於文為朱而其應全忠也(諸集拾遺)
天酒
甘露一曰天酒(神異經)
玉英見
新垣說上欲出周鼎當有玉英見瑞應圖玉英五常並
修則見上文帝也
碧珪
遯甲開山圖曰禹游東海得玉珪碧色如日月以自照
洞逹幽眀(文選别賦注)
甘露榮泉
食甘露飲榮泉言泉有光華也(房中歌)
抱重光
李竒曰太平之世日抱重光(倪寬傳)
宣重光
癸亥宗祀日宣重光(倪寬傳)
延喜玉
尚書琁璣鈐禹開龍門導積石玄圭出刻曰延喜玉受
德天賜佩
河圖
尚書中候曰伯禹曰臣觀河伯人首魚身出水曰吾水
河精也授君河圖
五麟七鳳
光武生有赤光照室影如五麟七鳳(金樓子)
銅池
金芝九莖産於函德殿銅池中注銅池承霤也(宣帝詔)
玉露
天甘玉露地秀金芝(江摠哀策文)
翠龜負字
翠龜負字赤雀銜書(江摠哀策文)
遂寧佛現
徽宗初封遂寕郡王元符三年縣下慧照院忽覩佛像
五次出現父老咸云遂寧佛出世越三年徽宗登寳位
人咸謂遂寕佛現之祥應在今日本遂州因改為遂寕
府出本府圖經
大唐應運
瑞應山在合州舊經云隋義寕元年有工人於其上採
柴中有文云大唐應運刺史陳華奏聞因名瑞應山
九莖
甘泉宫生芝九莖赦天下(漢志)
靈華
齋房歌云齊房産草九莖連葉蔓蔓日茂芝成靈華齊
讀曰齋
萐莆
蕙肴清萐莆玉醴湛金甌瑞草也王者孝德至則生於
其厨葉大如羽不搖自扇於飲食之中清凉以助供養
劉子儀
嶽修貢
嶽修貢兮川效珍(班孟堅寳鼎詩)
素烏
獲白雉兮效素烏(班固白雉詩)
瑞應車
張揖曰山出象輿瑞應車也
德連木理
德連木理仁挺芝草(魏都賦)
五芝
山海經赤芝一名丹芝黃芝一名金芝白芝一名玉芝
黑芝一名玄芝紫芝一名木芝
梢雲
江賦梢雲冠其㟽注孫氏瑞應圖曰梢雲瑞雲也人君
德至則出若樹木梢梢然也
一年三秀
一年三秀注謂芝草(嵇叔夜詩)
昴宿垂芒
昴宿垂芒德精降祉注德星也(任彦升序)
雙觡共抵
雙觡共抵之獸(封禪文)
般般獸
般般之獸樂我君圃音班(同上)
濯濯之鱗
濯濯之鱗游波靈畤(上)
宛宛黃龍
宛宛黃龍與德而升(上)
應圖合謀
應圖合謀窮祥極瑞(班固曲引序)
玄秬黃&KR1279;
周有素雉朱鳥玄秬黃&KR1279;之事君臣動色左右相趨(上)
靈貺自甄
靈貺自甄甄成也表也(光武贊)
龍叙之圖
受昭華之玉納龍叙之圖揚雄覈靈賦大易之始河序
龍馬雒貢龜書(陸佐公石闕銘)
徵兆門
鳳度三橋
東昏侯與羣小立帽騫其口而舒兩翅名曰鳳度三橋
群向後摠而結之名曰反縳黃麗梁武帝宅居三橋鳳度
者鳳翔之驗黃麗者皇離為日而反縳之東昏敗之應
反縳黃麗(見上)
永昌二日
郭璞言永昌之名有二日之象隆昌之號實亦同焉隆
昌欝林王年號
蛇虹
太史令康相言於劉聰曰蛇虹見彌天一岐南徹三日
並照此皆大異其徵不遠也
朝會門
充庭車
後漢書永初四年春正月元會徹樂不陳充庭車注云
每大朝會必陳乘輿法物車輦於庭故曰充庭車時年
饑故不陳也
朝珂
聽鼓事朝珂(李義山詩)
入閣
唐制天子日御前殿見羣臣曰常參朔望薦食陵寝有
思慕之感不能臨前殿則御便殿見羣臣謂之入閣前
殿即宣政殿若今文德殿便殿即紫宸殿立仗必於前
殿喚仗則自東西閣而入故也
受圖籍
春王三朝會同漢京天子受四海之圖籍(東都賦)
皇儀
䆒皇儀而展帝容(東都賦)
騶唱
故事令僕中丞騶唱而入宫門至於馬道郭祚以為非
敬言於帝納之下詔御在太極騶唱至止車門御在朝
堂至司馬門騶唱不入宫門自此始也
朝正月
今單于稱北藩臣朝正月(宣帝紀)
火城
唐百官早朝列燭有五六百炬謂之火城宰相至則撲
滅
御宴門
樂池
天子休於玄池之上奏廣樂是曰樂池(穆天子傳)
天歡
李宗楚等謝曰既陪天歡不敢不醉
三杯(見詩門)
天杯
又曰敬舉天杯飲(李宗楚)
百花醇
曲成雙鳳舞酒入百花醇(王禹玉玉津園錫宴詩)
鈞曲
夜又更傳仙鶴語為延鈞曲與民娛是夕傳宣緩奏露
臺樂(王禹玉詩)
燕胥
我慙昔預春祠客曾夢鈞天侍燕胥(王禹玉祠太一)
宸豫
楚筵光聖邸宸豫覧宏規(沈佺期應制)
仙人六膳
仙人六膳調神鼎玉女三漿捧帝壺(沈佺期)
玉女三漿(見上)
皇歡浹
皇歡浹羣臣醉(東都賦)
宸賞
月斜宸賞洽清吹入重關(武三思應制)
軒駕
韋安石梁王宅侍宴應制梁園開聖鏡軒駕動宸衷
上席
尭樽臨上席舜樂下前溪(姚崇應制)
鎬飲洛宴
伊思鎬飲每惟洛宴(顔延年應制)
蘭莚
竹町羅千衞蘭莚降兩宫(宗楚客)
内料
内料大官之食
禹膳加
樂舉尭觴滿歌闌禹膳加(李相侍宴詩)
芍藥和
芍藥之和具而後進之(子虚賦)
賜宴門
大飲長歠
魏都守曲阜食飲兼人每賜食於前大飲長歠左右相
屬數人益之乃供太祖壮之
甘露羹
李林甫婿鄭平鬢髮斑眀皇幸林甫第賜食以甘露羹
與平食之一夕鬢如黳(眀皇雜錄)
諸王修事
翰林學士賜食有物若畢羅大而味美謂之諸王修事
也(雜說)
銀餅㗖
宣宗賜韋澚孫宏銀餅㗖食之甚美皆乳酪膏腴之所
為(摭言)
雲上
陸堅千秋節應制風移覃土宇雲上浹羣臣言賜宴也
使雲上於天需事
蓬池鱠
荷靜蓬池鱠冰寒郢水醪注學士初上賜食皆是蓬萊
池中鱠夏至後頒冰及焼香酒常和冰而飲禁中有郢
酒坊(李德裕)
中樽
始聞傳上命定是賜中樽(庾信謝賜酒)
栢葉銘
庾信謝正旦賜酒栢葉隨銘至椒花逐頌來
儀衞門(服御附)
雲旆
雲旆象漢徙宸網擬星懸言天子衞從如此(袁淑詩)
朱櫂
朱櫂麗寒渚金鍐映秋山朱櫂幰竿也亦天子事(上)
鷹得按
韓渥苑中詩外使調鷹初得按中官過馬不教嘶注五
方按使以鷹集初調習始能擒獲謂之得按上每乘馬
必閹宦馭方進謂之過馬
過馬(見上)
鹵簿
古之用字鹵與櫓同本以載兵噐之籍因此曰鹵簿
禁䟆
禁䟆隨曦馭曾城轉斗機(王禹玉詩)
周廬
周廬千列徼道綺錯言宿衞也(班固西都賦)
植鎩懸&KR0008;
植鎩懸&KR0008;用戒不虞衞尉之事也出張衡西京賦上所
拜反下音代打更木也
嚴更署
周以鈎陳之位衞以嚴更之署(班固西都賦)
鳳扆龍旗
揚龍旗而饗帝御鳳扆以承天徐陵勸進梁元帝
環列之尹
春秋左氏傳潘崇為太師且掌環列之尹注宮衞之官
列兵而環王宫
陛兵
陛兵偏近羽林營夜靜仍傳紫禁聲(鄭畋詩)
蒲博具
韓顯上書曰諸宿衞内直者無令繕其蒲博之具
御三百
天子之御造父三百又云三百為御(穆天子傳)
八神警蹕
八神而奔警蹕兮振殷轔而軍装(甘泉賦)
綈几
天子玉几冬則加綿其上謂之綈几(西京雜記)
王研滴滴
以玉為研以酒為滴以取不凍(同上)
黃屋車
紀信乘黃屋車傳左纛纛毛羽幢也在車衡左方上
乘輿
乘猶載也輿車也天子以天下為家不以京師宫室為
常處則當乘車輿以行天下故羣臣託乘輿以言之也
亦或云車駕(出漢諸王傳)
華芝
王禹玉後苑賞花釣魚禁籞平眀帳殿開華芝初下未
央來又清曉華芝度景陽華芝華蓋也亦曰彤芝蓋
輦出房
漢帝長樂宫朝十月皇帝輦出房百官執戟傳警之(叔)
(通傳)
鸞和
大戴禮王升車則聞鸞和之聲在衡曰鸞在軾曰和馬
行而鸞鳴鸞鳴而和應其聲曰鸞和
孔蓋翠旌
楚辭注孔雀之羽為車蓋
翠蓋鸞旗
翠蓋鸞旗畫鸞於旗(甘泉賦)
玉車
方玉車之千乘注以玉飾車也(上)
星旄
流星旄以電燭(上)
玉軑
肆玉軑而下馳注玉餙車也軑音大(上)
玉鑾譻譻
曳雲旗之離離鳴玉鑾之譻譻烏庚反(思玄賦)
罔車
建罔車之幕幕注罔車畢星也(上)
駟蒼螭
駟蒼螭乘玉輿(高唐賦)
蜺為旌
蜺為旌翠為蓋言王者如此(上)
星樞扶輪
星樞扶輪月御案節(顔延年詩)
申宫警守
申宫警守以崇不畜之威(陸士衡詩)
魚甲貝胄
魚甲煙聚貝胄星離(王元長詩序)
虹旃蜺旄
虹旃蜺旄(西京賦)
芝蓋九葩
注以芝為蓋蓋有九葩之采也(西都賦)
龍輈
龍輈華轙注轅上刻龍頭也爾雅曰截轡謂之轙
八神奔
八神奔而警蹕注八方之神也(甘泉賦)
六素虬
駟蒼螭兮六素虬(同上)
六玉虬
乘鏤象六玉虬(上林賦)
秋御
備法駕理秋御注尹需學御夜受秋駕於其師司馬彪
曰秋駕法駕也(魏都賦)
飛輶戒道
飛輶軒以戒道環彀騎而清路勒五營使按部聲八鑾
以節步顔延年馬賦
八鑾節步(見上)
琁蓋
彫雲麗璇蓋注以玉飾蓋也(顔延年詩)
屬車
屬車之清塵從車也不敢斥言(司馬長卿書)
長麗
音離張衡賦前長麗使拂羽相如賦前長麗而後裔皇
舊說鸞也
六飛
今陛下騁六飛馳不測(袁盎傳)
先景乘
撫翠鳳之駕六先景之乘注馬行疾速常在景前也
禮官整儀
禮官整儀乘輿乃出(東都賦)
鳳蓋
張鳳蓋建華旗(西都賦)
乘時龍
登玉輅乘時龍言出獵(東都賦)
鳳棽麗
鳳蓋棽麗和鑾玲瓏(東都賦)
七萃
七萃鑾輿動千年瑞撿開(宗楚客應制)
雲驂星蹕
雲驂驅半景星蹕坐中天(趙彦昭應制)
鳳扆
鳳扆朝碧落龍圖耀金鏡(王維應制)
雲輅
玉鑾登嶂遠雲輅出苑遲(錢起詩)
藻駕
藻駕及時遊鮑昭為始興王作
千衞
竹町羅千衞蘭筵降兩宫(宗楚客詩)
鳳蹕
仙樂龍媒下神臯鳳蹕留(王維應制)
黃屋左纛
黃屋左纛注天子車以黃繒為蓋裏纛毛羽幢也(前漢)
大菰
大菰晉先蚕注車駕住吹大菰發吹小菰即笳也
騎吹
列於殿庭者為鼓吹今之從行鼓吹為騎吹
騎執菰
漢鹵簿圖有騎執菰菰即笳也
大駕
天子出車駕次第謂之鹵簿有大駕有法駕有小駕
霜仗
羽林十二將羅列應星文霜仗懸秋月蜺旌卷夜雲(李)
(太白詩)
周衞交戟
周衞交戟禁不時栢梁臺詩又周衞言霜衞周密也(吳)
(都賦)
御遊門
夙御
夙御嚴清制朝駕守禁城(顔延年詩)
層虹
神行燭玄漢帝旆委層虹(沈約前緩聲歌)
轥煙雨
九疑轥煙雨三山馭螭鴻(同上)
回軫還衡
回軫還衡背阿房反未央(羽獵賦)
千人舟
成帝於太液池作千人舟號合宮之舟(趙后外傳)
黿橋
黿橋浮少海鵠蓋上中峯庾信駕幸終南山詩
鵠蓋(見上)
龍旌鳳蓋
謝莊侍宴蒜山詩龍旌拂紆景鳳蓋起流雲
帳殿
春豫靈池近滄波帳殿開昆眀池應制宋之問
春豫(見上)
徵螢火
煬帝於景陽宫徵求螢火得數斛夜出遊山放之光徧
岩谷
駟飛龍
駟飛龍兮騤騤(南都賦)
按平路
總萬乘兮徘徊按平路兮來歸(南都賦)
軼浮景
騰清霄而軼浮景(甘泉賦)
入凌兢
馳閶闔而入凌兢閶闔天門名凌兢高絶寒凉之處(甘)
(泉賦)
鳳銜蕤
鸞鳳紛其銜蕤言銜纓綏也(同上)
纖阿
陽子驂乘纖阿為御注陽子孫陽也與纖阿皆古之善
御者也(子虚賦)
輕荑
輕荑承玉輦細草藉龍騎(丘希範詩)
金駕
金駕映松山金輅也(顔延年詩)
夾道陳
漢書宣帝登長平坂王侯迎者夾道陳也(鮑明遠詩注)
扶宫
扶宫羅將相夾道列王侯(鮑明遠詩)
驂飛黃
驂飛黃敕雲輅(七命)
出蒼垠
旌拂霄堮軌出蒼垠言天之畔也(七命)
警蹕清夷
警蹕清夷表裏悅穆(顔延年詩序)
天動神移
天動神移淵旋雲被以降於行所禮也(顔延年詩序)
七萃連鑣
七萃連鑣九斿齊軌(王元長詩序)
重英曲瑵
重英曲瑵之飾注重英彩畫之矛曲瑵車蓋玉也(王元)
(長詩序)
㢠廻輿駐罕
東觀漢記天子行有畢罕(同上)
仙蹕
姚元崇應制游豫停仙蹕登臨到晩晴
龜津
綵旗臨鳳闕翠幕遶龜津謂洛水也龜負書出洛(宗楚)
(客應制)
人間無
明皇東封至嘉會頓有兔起於御馬之前引弓傍射獲
之時突厥遣其大臣頡利發入朝因扈從頡利發下馬
捧兔舞蹈曰聖人神武超絶若天上則不知人間無也
詔命門
發中之詔
羊祜讓台司表云降發中之詔加非次之榮
天書(見御史門)
偃波虎爪
摯虞决疑要曰尚書徵召用虎爪書告下用偃波書以
防矯作
一文半字
舊制宣詔以謁者不知書故用拾遺把麻低聲摘句以
助之後吕温被唤把麻不肯去遂成故事柳宗元戲言
云幸識一文半字何不與他把也
把麻(見上)
黃紙勑
唐高宗上元三年以制勑施行既為永式用白紙多為
䖝蝕遂用黃紙
鳳詔
後趙石季龍置戲馬觀觀上安詔書用五色紙銜於木
鳳口而頒之今大禮肆赦亦用此禮自石季龍始也
白麻
開元改翰林供奉為學士專掌内命凡拜免將相號令
征伐皆用白麻
内命(見上)
塗歸
詔勑有不便於事者塗却進之謂之塗歸杜陽編
甲令乙令
易先甲三日後甲三日注云甲者創制之令又若漢世
之時甲令乙令也(弘明集)
尺一令
右鑒曰宰相三日不朝與尺一令歸第
鵷掖詔
文采自高鵷掖詔姓名應冠紫臺書(王禹玉)
芝封詔墨
芝封詔墨春生潤綺結宫錢夕帶隂(王禹玉雪詩)
雌黃牘
徐齊慰勞郡國詔牘方廣一尺雌黃塗飾其上(出隋書)
銀詔
彩衣人競看銀詔帝親書(盧綸詩)
天制天勑
宣帝改制詔為天制勑為天勑
受命如絲
受命如絲明之如緡(四子講德論)
格明詔
淮南王安雍閼奮擊匈奴者雷被等格明詔當棄市注
音閣謂攱閣不行(淮南王傳)
紫泥書
鳳凰丹禁裏銜出紫泥書昔放三湘去今還萬死餘(李)
(太白詩)
封禪門
乾符坤珍
張說封禪頌神寶沓至乾符坤珍
登空躡岱
晉地理志序黃帝登空躡岱空謂空同山
玉檢石䃭
玉檢所以受封石䃭所以受玉匱䃭音感(唐音訓)
銀牛(見山門)
梨棗錢
後漢祭祀志注漢武封禪至太山下未上百官先上跪
拜置梨棗錢于道以求福則詔書所謂酢梨酸棗狼籍
散錢
昭姓考瑞
封泰山禪梁父昭姓考瑞(兒寬傳)
鄗上黍
鄗上黍北里禾以為盛言封禪如此也(漢志)
修封
武帝凡五修封於泰山
怨氣滿腹
光武建武三十年羣臣請封禪詔書曰即位三十年百
姓怨氣滿腹吾誰欺欺天乎
封岱勒成
封岱勒成(東都賦言光武)
握河沈璧
握河沈璧封山紀石帝王世紀曰堯與羣臣沈璧於河
乃為握河記今尚書候是也(王元長詩序)
登介丘
登介丘太山也(封禪文)
挈三神
挈三神之歡缺王道之儀
泰山靡記
泰山靡記梁父罔幾幾冀也
修德錫符
修德以錫符奉符以行事
進越
不為進越也言不為踰禮
慶成
上帝垂恩儲祉將以慶成
欵謁天神
欵謁天神修禮地祗
展宷錯事
展宷錯事宷官也
名山顯位
名山顯位望君之來君乎君乎侯不邁哉(上並封禪文)
登假皇穹
登假皇穹鋪衍下土(楊雄劇秦美新)
增封廣禪
增封太山廣禪梁甫(同上)
疾病遺忠
司馬相如洿行無節但有浮華之詞不周於用至於疾
病而遺忠主上求取其書竟得誦述功德言封禪事忠
臣效也(班固典引序)
帝者上儀
帝者之上儀誥誓所不及也(同上)
封神丘
封神丘兮建龍碣(班固銘)
隆碣(見上)
廵狩門
良常山
秦始皇發句曲北垂山嘆曰巡狩之樂莫過於山海自
今已往良為常也爾乃羣臣並稱壽嘆曰良為常矣乃
改句曲北垂為良常之山
帝狩王游
虞風載帝狩夏諺頌王游(顔延年詩)
宸駕
春方動宸駕東方也(同上)
蹕嶠路
山祗蹕嶠路水若警滄流(同上)
天儀
神御出瑶&KR0942;天儀降藻舟畫舟也(同上)
靈誅
先驅摠昌會後至伏靈誅(宋之問禹廟詩)
崇文駐步
崇文時駐步東觀還停輦
龜城
龜城秦惠王遣張儀收蜀之行跡築子城故殷文圭云
象闕近灾龜城出狩謂僖宗避巢寇出幸西川也
木偶馬
漢武帝因廵狩禮其名山大川用駒者悉以木偶馬代
征伐門(親征和戎附)
揃妖覇
掃蕩遊氛克揃妖覇(北史)
掃遊氛(見上)
銳欲發
伍被為王言用兵權變於是王銳欲發注言王意欲發
兵如鋒刃之銳也
䲔鯢
古者伐不敬取其䲔鯢築武軍封以為大戮於是乎有
京觀以懲滛慝䲔古鯨字
天下誅
長驅西征致天下誅(陳孔璋檄)
兵不鈍鋒
兵不鈍鋒言兵未用而克(上)
登寅車
登寅車而戒路執金板而先驅麾鉞一臨凶黨冰泮
金板先驅(見上)
碎轒輼
碎轒輼破穹廬轒音汾輼於云反匈奴車也(長楊賦)
指日遄逝
指日遄逝言定日而行也(潘安仁詩)
龍戰虎爭
龍戰虎争分裂諸夏(班孟堅賓戲)
夷險芟荒
夷險芟荒掃除羣穢(同上)
義征不譓
義征不譓譓順也(封禅文)
武怒
奮其武怒運其神策
刷馬
刷馬江洲洗兵海島
動軔
盛暑行師詩人所重實非至尊動軔之時
二毛不戎
二毛不戎則老者無頓伏之患
投杯震怒
齊文宣嘗於東山游宴以關隴未平投杯震怒召魏收
於前立為詔書宣示遠近將事西行西人震怒
纂嚴
皇帝親征纂嚴事畢解嚴
香火情
唐太宗令騎告突利可汗曰爾往與我盟急難相救今
將兵來何無香火之情
交臂受事
單于震駭交臂受事屈膝請和交臂拱手也(司馬相如)
籍田門
青旗肅事
祥正而青旗肅事土膏而朱紘戒典注言行籍田禮青
旗籍田之旗朱紘冠飾也(王元長策秀才文)
元旬
將崇嚴配必在元旬上旬也
震方千畆
普通三年詔曰平秩東作義不在南前代因襲有乖禮制
可於震方具兹千畆於是徙籍田於東郊外
豫耕司
梁普通四年二月耕籍田賜孝悌力田爵一級豫耕之
司尅日勞酒
神倉
神倉所謂御廪也
青輅黛耜
籍田東郊青輅黛耜順春氣也注耒端曰耜(潘岳賦)
紺轅綴於黛耜
籍歛時
籍歛之時掩收嘉榖師古曰籍歛謂收籍田也(房中歌)
弄田
漢昭帝幼即位耕於鉤盾弄田注宦者近署故往試耕
為戲弄
乙地
漢章帝正月北巡耕於懷縣其籍田儀正月始耕嘗以
乙日祀先農及耕於乙地
三蓋車
宋文帝耕于辰地乘耕根三蓋車駕蒼駟建青旆佩蒼
玉王公以下皆衣青
盡壠耕
唐明皇欲重勸耕籍遂進耕五十餘步盡壠乃止
千畆甸
皇帝親帥羣后籍於千畆之甸注甸郊野之稱(籍田賦)
青壇翠幕
青壇蔚其岳立翠幕黕以雲布春故也(上)
遐阡邇陌
遐阡繩直邇陌如矢(上)
葱犗
葱犗服于縹軛紺轅綴于黛耜犗牛也(上)
御耦
乃降靈壇撫御耦(上)
洪縻
洪縻在手牛轡也(上)
禮動義舉
籍田以禮動大閱以義舉(魏都賦)
缺三推
周宣墮千畆之籍虢公納諫漢文缺三推之義賈生置
言吐回反(王元長策秀才文)
八校
山川八校滿井邑三農竟(王維應制)
郊祀門
竹宫
漢儀郊泰畤皇帝平明出竹宫東向揖日其夕西向揖
月
代牲以麫
梁天監中祈告天地宗廟以去殺之理欲被之含識郊
廟牲牷皆代以麫其山川諸祀則否時以宗廟去牲則
為不復血食朝野喧囂竟不從是年冬宗廟薦羞始用
蔬果
薦用&KR0034;果(見上)
幔城
在郊丘故有帷幔城
清平官
南詔謂祠臣為清平官
夕祼霄燔
黃流凝夕祼紫熖亘宵燔(王禹玉郊祀慶成)
宸幄帝轅
星拱低宸幄雲回護帝轅(王禹玉郊祀慶成)
大圓
寶歴迎長至神丘放大圓(王禹玉郊祀慶成)
千福一誠
靈宫千福墮清廟一誠專(王禹玉南郊)
側班
側班回衆弁虚次待高煙注舊制親祠百官側班迎駕
詔特止之自亞献行禮不入小次拱立以俟升燎(王禹玉)
虛次(見上)
&KR0778;膋蕭
&KR0778;膋蕭注膋腸間脂蕭香蒿&KR0778;人說反(漢房中歌)
紫壇
爰熙紫壇熙興也(漢房中歌)
嘉壇
扢嘉壇椒蘭芳扢摩也(漢房中歌)
雍神休
惟漢十世將郊上玄雍神休雍讀曰擁(甘泉賦)
靈辰
乃命羣僚歴吉日恊靈辰星陳而天行(上)
八神警蹕
八神奔而警蹕(上)
玉車千乘
敦萬騎於中營方玉車之千乘(上)
上宿
秦嘗以十月上宿郊見注云上旬也(漢志)
若光輝
文帝作渭陽五帝廟親郊見爟火舉而祠若光輝然屬
天焉(漢志)
練時日
郊祀曲名也練選也(房中歌)
三犧
薦三犧效五牲(東都賦)
天行星陳
天行星陳清道案列(東京賦)
元祀
元祀惟稱羣望咸秩注元大也(上)
高煙
揚蘸燎之炎煬致高煙乎太一(東京賦)
歆馨
神歆馨而碩德祚靈主以元吉(上)
祚元吉(見上)
大丙弭節
東京賦大丙弭節風后陪乘注淮南子曰鉗旦大丙之
御也馬莫使之而自走
皇皇帝天
魏明帝冬至祀皇皇帝天於圓丘
六鸞八騄
升金軒撫太僕揚六鸞齊八騄(郭璞南郊賦)
二丘
齊孝閔祀圓丘詔曰予本自神農其於二丘宜作厥主
上天之縡
上天之縡香旭卉兮縡事也旭卉難知也(甘泉賦)
郊祖展義
天子有事於柴丘以郊祖而展義(閑居賦)
高燎煬晨
高燎煬晨金精照夜金精流星也(顔延年詩)
萬玉陪
殷薦三神享明祠萬玉陪(宗楚客詩)
海錄碎事卷十上
海錄碎事卷十下宋葉庭珪撰
明堂門
帝禋
明堂奉帝禋(王禹玉)
䆳幄清壇
䆳幄留飊御清壇墮月津(明堂慶成王禹玉)
陽館
殷人謂明堂曰陽館(尸子)
宗廟門
宗祏
說文曰宗廟之木主曰祏又凡廟之主藏於戶外北牖
下有石函故名宗祏(摯虞要訣)
木主
五經要義木主之狀四方穿中央以達四方天子長尺
二寸諸侯長尺皆刻謚於其背
熖室
熖室藏神主之室也(通典)
宗祊
受命宗祊精貫朝日
社稷門(國家附)
金甌
梁武帝曰我國家猶若金甌無一傷缺
原廟
惠帝思高祖之樂沛以沛宫為高祖之原廟注原再也
既已立廟今又再立故謂之原廟
官稷
王莽言漢興已有官社未有官稷遂於官社後官稷
求遺書門
周官五篇
漢武帝時有李氏得周官五篇闕冬官一篇河間獻王
千金購之不能得遂取考工以補其闕
史臣車
傳聞訪遺事應走史臣車注司馬遷少嘗乘傳求四方
諸侯遺事(王禹玉和史院開局)
放失
網羅天下放失舊文言放棄亡失之文也(馬遷書)
陳農
陳農所未究河間所未稱漢書成帝時以書頗散亡遣
謁者陳農求遺書於天下河間獻王德從人得善書必
為好寫與之留其真加金帛賜以招之由是或有先祖
舊書多奉以奏獻王者故得書多與漢朝等(任彦升)
勤政門(仁政附)
傳籖
陳文帝起自布衣知民間疾苦每雞人伺漏傳籖於殿
中者令投於階石上鎗然有聲云吾雖得眠亦令驚覺
其自強如此
日聽
齊王封田嬰為郭靖君嬰言於王曰五官之計不可不
日聽而數覧也王從之已而厭之悉以委郭靖君由是
得專齊之權
遊意太平
陛下遊意於太平勞精於政事(張敞傳)
寸隂
禹不重徑尺之璧而愛日寸隂(帝王世紀)
損膳省宰
宣帝詔曰今歲不登其令太官損膳省宰
孤獨園
梁普通二年詔置孤獨園以恤孤幼
具明廢寢
具明廢寢具晷忘餐具及也(王元長詩序)
納隍
陸贄奏議聖人之於天下也人有不得其所者若已納
之於隍又曰當軫納隍之慮
中興門
司隸舊章
司隸舊章見之者隕涕蓋用見漢官儀事也
九區
九區反政七廟寧謐
漢朝則
復覩東都輝重見漢朝則(陳琳詩)
王塗
天步初夷王塗尚阻
治平門
夷世
夷世不可逢平世也(鮑明遠詩)
登三在運
登三在運畫一成歌(四六集)
欝搖
武王克殷之後民乃大安酌酒欝搖注欝搖喜貌(出藝)
(文類聚)
偃革為軒
殷事已畢偃革為軒倒載干戈示不復用言偃武備而
治禮樂也(張良傳)
曰行上道
袁充奏隋興以來日景漸長京房云太平日行上道升
平行次道霸世行下道
重熙累盛
至於帝皇遂重熙而累盛東都賦云至於永平之際遂
重熙而累洽也(景福殿賦)
興王之軌
興王之軌既接泰階之平可升(赭白馬賦)
天驥呈才
漢道興而天驥呈才魏德懋而澤馬效質(同上)
九區率順
暨明命之初基罄九區而率順(同上)
同文共規
削平天下同文共規(恨賦)
五緯不愆
五緯不愆六氣無易(補亡詩)
文化内輯
文化内輯武功外悠悠遠也(同上)
九區克咸
九區克咸咸和也(陸士龍詩)
函夏無塵
函夏無塵海外有謐(同上)
吹萬
在宥天下理吹萬羣方悦
偃閉武術
偃閉武術闡揚文令術道也(顔延年詩)
擊壤歌
論衡堯時百姓無事有五十之民擊壤於塗觀者曰大
哉堯之德也擊壤者曰吾日出而作日入而息鑿井而
飲耕田而食堯何力於我也
濟須臾
龐眉耆耉之老咸愛惜朝夕願濟須臾觀大化之淳流
(四子講德論)
旌旗仆
旌旗仆甲士寢(同上)
人識廉隅
人識廉隅家知禮讓(陸佐公石闕銘)
日漸長
開皇十九年十一月有司言元年以來日漸長
魚豎讓陸
耕父推畔魚豎讓陸(七命)
六合時邕
六合時邕和也(七命)
開泰
遲覩人神開泰之路
九野清泰
九野清泰八方中央也(孫子荆書)
晷緯
晷緯昭應山瀆效靈(顔延年詩序)
赬莖素毳
赬莖素毳并柯共穗之瑞史不絶書棧山航海踰沙軼
漢之貢府無虚月(同前)
五戎不距
五戎不距四方無拂(王元長詩序)
偃革辭軒
偃革辭軒銷金罷刃辭軒者去兵車也(同前)
紫脫華
紫脱華朱英秀注禮斗威儀曰人君乘土而王其政太
平而遠方之神獻其朱英紫脫宋均注曰紫脫北方之
物
雲潤星輝
雲潤星輝風揚月至
月至風揚
含文嘉曰朋友有舊内外有差則箕為之直月至風揚
月至者不失度也
踐八九
踐八九之遐迹邁三五而不追注七十二君為八九(已)
(上並王元長詩序)
協氣横流
協氣横流武節猋逝(封禪文)
餘粮棲畆
餘粮棲畆牛馬被野(晉紀總論)
外閭
外閭不閉(同上)
帝學門
讀書左右
梁元帝性愛書籍既患目多不自執卷置讀書左右番
次上直晝夜為常夜中五人各伺一更常至達曉
夜分乃寐
光武性嗜書每觀書至夜分乃寐
何苦穿鑿
唐文宗讀施士匄春秋曰學者讀書如浚井得美水足
矣何苦穿鑿
乙夜觀書
唐文皇帝每視朝後即閱羣書嘗曰若不甲夜視事乙
夜觀書何以為人君也
皇覽
魏文帝使諸儒撰經傳隨類相從千餘篇號皇覽
七耀
蘇味道應制聖酒千鍾滿神章七耀懸
天藻
蘇味道侍宴厚眷䊸天藻深慈解御衣
七夕詩
梁武詔任昉曰聊為七夕詩五韻殊不近詠歌卿雖訥
於言而辨於才可即制付使者(任彦升啟)
漢四世
漢在四世魏稱三祖言皆有文章也(同前)
恭儉門
衣三浣
唐肅宗性節儉嘗出袖示近臣曰此衣三浣矣
翡翠不裂
翡翠不裂瑇瑁不蔟音蔟謂不毁裂其羽不义簇其體
也(東京賦)
土事不飾
土事不飾木功不彫言尚節儉也(羽獵賦)
斵雕為朴
光武中興斵雕為朴(范蔚宗皇后紀論)
一冠三載
梁武帝日止一食惟豆羹糲飯而已身衣布衣木綿皂
帳一冠三載一被二年
日止一食(見上)
瓦器蜯盤
陳武帝性尚素儉私饗曲宴皆瓦器蜯盤
用人門(略細過不用儒附)
雞子
苟變常為吏賦於民而食人二雞子衞侯不用子思曰
今君選爪牙之士而以二卵棄干城之將此不可使聞
於鄰國也(史記)
數尺朽
杞梓連抱而有數尺之朽良匠不棄
萬里思愆
齊帝謂劉祥曰原卿性命令卿萬里思愆
衣飾
王符潛夫論曰今貢士必覈其實其有小疵勿強衣飾
謂装飾以成其過
門品
李冲對孝文曰陛下今日何為專崇門品不有拔才之
詔
有方幅
宜選忠良宿德有方幅者
積薪
汲黯見上言曰陛下用羣臣如積薪耳後來者居上黯
罷上曰人果不可以無學觀汲黯之言日其甚矣
疵細瑕
論大功者不錄小過舉大美者不疵細瑕
家丞秋實
陸韓卿詩春華與秋實庶子及家丞注魏志邢顒字子
昂為平原侯植家丞無所屈撓由是不合庶子劉楨書
諫植曰家丞邢顒北士之彦今楨禮遇殊特顒反疎簡
私懼觀者將謂君侯習近不肖禮賢不足采庶子之春
華忘家丞之秋實
坐知千里
光武命將坐知千里(任彦升奏)
赦罪責功
赦罪責功棄瑕錄用(丘希範書)
天下之選
朝廷任職之臣皆天下之選(杜恕疏)
談書
江祐薦明山賓明帝不重學謂祐曰聞山賓談書不輟
何堪官耶遂不用
求賢門
設虡
策秀才文或揚旌求士或設虡待賢注禹治天下以五
聲為銘於虡曰教我以道者擊鼓以義擊鐘以事振鐸
語以憂擊磬語以獄揮鞞
一目羅
文子曰得鳥者羅之非一目今為一目羅無可得鳥
弓旌
奚在弱冠首應弓旌注天子招引賢良使使持弓旌以
為信
歌碩鼠
說苑寗戚飯牛康衢擊車輻而歌碩鼠桓公得之而霸
累千金
古語黃金累千不如一賢
遲直士
肅宗詔朕思遲直士注遲猶希望
一人半
石勒䧟襄陽得釋道安及習鑿齒習蹇疾勒與諸鎮書
曰晉氏平吳利在二陸今破漢南獲士裁一人有半耳
玄處先生
蒙遜平酒泉得劉延明拜秘書郎專管注記築陸沉觀
於西苑專往謁焉
魚鱗雜襲
天下之士雲合霧集魚鱗雜集飄至風起雜襲雜沓也
(蒯通傳)
二八升
二八升而唐堯盛謂十六相(袁彦伯序)
狐腋
千金之裘非一狐之腋大厦之材非一丘之木太平之
功非一人之略(四子講德論)
前席
上問鬼神之本誼具道所以然之故至夜半文帝前席
(賈誼傳)
春林葩
邦彦應運興粲若春林葩(陸士衡詩)
納諫門(拒諫附)
謗木
應劭曰謗木今橋梁兩邊板是也古人以書政治得失
白獸樽
晉志元旦設白獸樽於殿上若能獻直言則發樽飲酒
盡下
方當隆寬廣問褒直盡下之時(劉輔傳)
養忠
同姓近臣本以言顯其於治親養忠之義誠不宜幽囚
於掖庭獄(同上)
精銳銷䎡
陛下進用輔丞而折傷之暴人有懼心精銳銷䎡莫敢
盡節正言(同上)
逆耳倒心
吕氏春秋至忠逆于耳倒于心非賢主孰能聽之注倒
亦逆也
納履
夫士貧賤者言不用行不合則納履而去耳
惇史
魏帝詔曰乞言納諫著在惇史
奢侈門
無愁天子
北齊幼主高緯驕恣為無愁之曲時號無愁天子
楚艷漢侈
楚艷漢侈流弊不還
粘雨
晉武於樓上以酒灑塵名粘雨(拾遺記)
鷹師
煬帝徵天下鷹師悉集東京至者萬餘人
州造佛圖
靈太后銳於興繕在京師則起永寧太上公等佛寺外
州各造五級佛圖百姓疲於土木之功金銀之價為湧
金蓮
東昏鑿金為蓮花帖地潘妃行其上曰此步步生蓮華
也
窮泰極侈
歴十二之延祚故窮泰而極侈(西都賦)
夏癸殷辛
夏癸之瑶臺殷辛之瓊室(東京賦)
暴虐門
天杖
周宣帝對臣下自稱為天每捶人皆以百二十為度名
曰天杖
微反唇
大農顔異為人告事下張湯治異異與客語初令下有
不便者異不應微反唇奏異腹非論死自是有腹非法
刑經聖制
周宣帝性殘忍廣刑書要制而更峻其法謂之刑經聖
制
礔礰車
周宣帝又作礔礰車以威婦人
恒常醉
後周宣帝酣飲過度有下士楊文祐因歌曰朝亦醉暮
亦醉日日恒常醉政事日無次帝怒賜杖死
夾指壓踝
北齊文宣帝酷暴有司折獄皆酷法訊囚則有車輻拱
杖夾指壓踝又立之燒犁耳上或使以臂貫燒車缸既
不勝其苦皆致誣服
牛飲
辛紂暴虐懸肉成林積醪為沼使男女裸體相逐於其
間伏詣酒池中牛飲者三千餘人
嚴霜夏零
梁毗上封事言楊素云忤意者嚴霜夏零阿旨者膏雨
冬澍榮枯由其唇吻廢興候其指麾
利嘴長距
秦政利嘴長距終得擅場(東京賦)
築怨
劇蒙公之疲民為強秦乎築怨(北征賦)
暴三殤
力政吞九鼎苛慝暴三殤(謝宣遠詩)
百姓怔忪
百姓怔忪無所措其手足忪周容反(四子講德論)
炮烙
史記紂為炮烙之刑
䜟記門(童謠附)
當塗高
周舒字叔布學術於楊厚人有問春秋讖曰代漢者當
塗高何也舒曰當塗高者魏也
班蘭耳
吳中童謠云黃金車班蘭耳開昌門出天子後孫權即
帝位(三國志)
火酣酣
梁天監中寶誌為詩曰昔年三十八今年八十三四中
復有四城北火酣酣後應同泰寺灾三十八帝尅建鄴
之年遇灾歲實八十三四月十四日火灾
使虜奴
齊師至秣陵陳霸先擊敗之虜其將帥蕭軌等四十八
人先是童謠云虜萬夫入五湖城南酒家使虜奴是時
以賞俘酒者一人裁得一醉
無際畔
後主起齊雲觀國人歌曰齊雲觀寇來無際畔
武昌魚
孫皓欲徙都武昌童謠言寧飲建業水不食武昌魚
綈袠秘記
後漢楊春卿善圖讖臨終戒其子曰吾綈袠中有先祖
秘記為漢家用爾其修之
三羊五馬
五代童謠曰三羊五馬馬子離羣羊子無舍後淮南荆
南國祚應之
錦里遊
西蜀有尼造補鬢香油本州進之宫中謂之錦里遊乃
幸蜀之䜟
止戈龍
上元初寇天師嘗言止戈龍意為武后也(宣室志)
歕沙歕玉
王東游於黃澤宿於曲洛時人語曰黃之地其馬歕沙
皇人威儀黃之澤其馬歕玉皇人壽榖(穆天子傅)
槐街
符堅時隴人歌曰長安大街兩邊樹槐下走朱輪上有
鸞栖
殿棘
石季龍大饗羣臣於大武殿佛圖澄曰殿乎殿乎棘子
成林將壞人衣季龍發下石果有棘生
石虎截頭
石虎山在長沙縣俗云能食廪粟昔長沙王吳芮時倉
廪耗少截其頭童謠云長沙置市五榖生石虎截頭倉
廪盈(出湘中記)
赤精子
成帝時齊人甘忠可詐造天官歷包元太平經以言漢
家逢天地之大終當更受命於天天帝使真人赤精子
下教我此道
魚登日
魯宗之與司馬休之同舉兵嘗有䜟曰魚登日輔帝室
戰敗為宋武帝所殺
兩頭然
慕容熙初立有童謠曰一束藁兩頭然秃頭小兒來滅
燕後為慕容雲所滅雲本姓高父小字秃頭藁子上草
下禾兩頭然則禾草盡乃高字
黃頭小人
王恭在京口百姓間忽云黃頭小人欲作亂頼得金刀
作蕃杵黃字上恭字頭也小人恭字下也後恭為劉牢
之所敗
局縮肉
武帝平吳後江南謠曰局縮肉數横目中國當敗吳當
復横目者四字自吳亡至元帝興幾四十年元帝懦無
斷局縮肉者有所斥也
檿弧箕服
檿弧箕服實亡周宣王時童謠有夫婦賣是器者宣王
執而殺之不知其應在褒姒(運命論)
六八而謀
河洛曰以文命者七九而衰以武興者六八而謀文王
九十七而亡武王八十六代紂七九六八言之倒也(運)
(命論)
荆筆楊板
初謠曰二月末三月初荆筆楊板行詔書宫中大馬幾
作驢是時楊駿專權楚王用事言二人不誅則君臣禮
悖故曰幾作驢也
上桑打椹
苟晞將破沒桑童謠曰元超兄弟大落度上桑打椹為
苟作由是越惡晞奪其兖州隙難遂構
豆田中
愍帝初謠曰天子何在豆田中後帝降劉曜在城東豆
田壁中
牽流蘇
庾亮初鎮武昌出至石頭百姓於岸上歌曰庾公上武
昌翩翩如飛鳥庾公還楊州白馬牽旒旐又曰庾公初
上時翩翩如飛鳥庾公還楊州白馬牽流蘇後連徵不
入及薨於鎮以喪還都葬皆如謠言
白門廉
升平末俗間忽作廉歌有扈謙者聞之曰廉者臨也歌
云白門廉宫庭廉内外悉臨國家其大諱乎少時而穆
帝宴駕
不滿斗
哀帝隆和初童謠曰升平不滿斗隆和那得久升平五
年而穆帝崩不滿斗升平不至十年也
紫遊韁
太和中百姓歌曰青青御路楊白馬紫遊韁
魚羊田斗
符堅初童謠曰魚羊田斗當滅秦識者以為魚羊鮮也
田斗卑也堅自號秦言滅之者鮮卑也其群臣諫堅令
盡誅鮮卑堅不從及淮南敗還初為慕容冲所攻又為
姚萇所殺身死國滅
耕御路
太和末童謠云犁牛耕御路白門種小麥及海西公被
廢百姓耕其門以種小麥遂如謠言
今成龍子
海西公初生皇子百姓歌云鳳凰生一雛天下莫不喜
本言是馬駒今定成龍子其歌甚美其旨甚微海西公
不男使左右向龍與内侍接生子以為己子
拉颯栖
孝武帝太元末京口謠曰黃雌雞莫作雄父啼一旦去
毛衣衣被拉颯栖尋而王恭起兵誅王國寳旋為劉牢
之所敗故言拉颯
三公鋤
孫休永安二年將守質子群聚嬉戲有異小兒忽來言
曰三公鋤司馬如又曰我非人熒惑星也言畢上昇仰
視若曳一匹練有頃沒干寳曰後四年而蜀亡六年而
魏廢二十一年而吳平於是九服歸晉魏與吳蜀並戰
國三公鋤司馬如之謂也
鼓嚨胡
桓帝初謠曰小麥青青大麥枯誰其穫者婦與姑文夫
何在西擊胡吏買馬君具車請為諸君鼓嚨胡是時羌
叛征役作鼓嚨胡者不敢正言私咽語也
金版
金版出地告龍逢之怨論語隂嬉䜟曰庚子之旦金版
刻書出地庭中曰臣族虐王禽龍逢同姓(任彦升版)
玉馬駿奔
玉馬駿奔表微子之去論語比考䜟曰殷惑妲己玉馬
走(任彦升版)
啄皇孫
漢成帝時謠曰鷰鷰尾涎涎飛鷰來啄皇孫皇孫死鷰
啄矢涎涎光澤貎後趙飛燕害皇子應之也
肥去肉
裴晉公討吳元濟至境上發地得石刻有雞去肥酒未
熟之語解之曰雞去肥無肉也肥去肉為己酒未熟無
水也酒去水為酉破賊之期其在己酉乎後果以是日
入城(宣室志)
皇太后門
東朝
惠帝為東朝長樂宫注朝太后於長樂宫
菰廬
東晉安帝庶母李太后崩於西堂設菰廬
后妃門(宫女附)
女中王
魏文帝郭皇后少而父竒之曰此吾女中王也遂以女
王為字
元妃
元妃嫡夫人也晉獻升戎女為元妃
王明君
王眀君者本為王昭君以觸晉文帝諱改之
西京七族
西京七族皆后黨呂竇衞上官霍許王(庾亮表)
東京六姓
東京六姓亦后黨鄧馬竇閻梁何是為六姓(庾亮表)
夜明苔
晉太始中外國獻金苔宫人有幸者賜之照耀滿室名
曰夜眀苔
坤極
漢書有司奏請立長秋宫以梁貴人宜配天祚正位坤
極帝從之
瑶齋
張華晉武皇后哀策云瑶齋元主長去蒸嘗
脂澤田
晉氏要事安帝九年右丞張項元議琅邪及湖熟界有
皇后脂澤田四十頃請以借貧人
萬年春
唐高宗太子納妃詩云方期六合泰共享萬年春
萬年蛤
真臘夷獻萬年蛤不夜珠光彩皆若月照人亡妍醜絶
美艷帝以蛤賜趙后珠賜婕妤
不夜珠(見上並出趙后外傳)
沉香浴壺
趙后報婕妤以雲錦五成帳沉水香浴壺(趙后外傳)
淑肩沙麓
淑肩沙麓德駕河洲皆皇后事
椒塗
淪美椒塗掩華蘭掖皇后薨
椒閫
椒閫后宫也
温柔鄉
帝謂合德為温柔鄕曰吾老是鄕矣不能效武帝求白
雲鄉也(趙后外傳)
配德
配德早終長秋虚位
益八字
宋文帝袁皇后薨詔永嘉太守顔延之為哀策文甚麗
及奏上自益撫存悼亡感今懷昔八字以致意焉
羊車
宋文帝好乘羊車經諸房潘淑妃密令左右以鹹水灑
地帝每至戶羊輙䑛地不去帝曰羊乃為汝徘徊况於
人乎
翬珩褕組
翬珩照品褕組在飾(江淹慶皇后正位章)
飛燕
趙后飛燕名宣主纖便輕細舉止翩然人謂之飛燕(趙)
(后外傳)
肌滑
趙飛燕妹昭儀名合德肌滑出浴不濡姊弟皆出世色
也
淖夫人
帝召合德宣帝時披香博士淖方成白髮教授宫中號
淖夫人在帝後唾曰此禍水也滅火必矣
唾褏
后與昭儀坐誤唾昭儀褏昭儀曰姊唾染人紺褏正似
石上華故令尚方為之未必能如此衣之以為石華
擁背
昭儀泣拜曰姊忘共被夜長苦寒不成寐使合德擁姊
背耶(上並趙后外傳)
落妃池
楊貴妃生於蜀嘗誤墜池中後又呼為落妃池池在蜀
州導江縣前(楊妃外傳)
得寳子
上得貴妃喜甚謂宫人曰朕得楊氏女如得至寳也乃
製曲曰得寳子又曰得鞛子方孔反
五麓之車
五麓之車即沙麓也元后所生之地(謝元暉哀策文)
玉衣
魏志注甄后少時家中髣髴見有人持玉衣覆其上常
共怪之
求故劍
漢宣帝詔求微時故劔於是大臣請許婕妤為后(謝元)
(暉哀策文)
賜衣撫鏡
慕方纏於賜衣哀日隆於撫鏡注東觀漢記云上賜東
平王蒼書曰今以光烈皇后假結帛巾各一衣一篋遺
王可時視瞻以慰凱風寒泉之思西京雜記云漢宣帝
被係時猶有史良娣毒國鏡一枚及即位每持此鏡感
咽移辰(謝玄暉哀策文)
琵琶弟子(見琵琶門)
玉鐶
楊妃小字玉鐶
樓東賦(見賦門)
軫粟
飛燕善行氣術微時通隣羽林射鵰兒雪夜露立閉息
順氣體温舒亡軫粟射鵰者異之以為神仙飛燕外傳
榴房多子
北齊安德王新納妃母宋氏薦二石榴于帝前帝莫知
其意魏收曰石榴房中多子欲子孫衆多也
金銀鐶
毛詩注后妃羣妾以禮御于君所女史書其日月御者
以鐶授之以進退之生子月辰則以金鐶退之當御者
以銀鐶進之著於右手既御著於左手
中大人
後漢鄧后臨制時宦夫出入多能有所毁譽其中耆宿
皆稱中大人
續命
北齊後主馮淑妃名小憐穆后愛衰以五月五日進之
號曰續命
武媚
則天太宗朝為才人帝賜號武媚
月中聚雪
蜀先主置甘后於白綃帳中望之如月中聚雪時河南
獻玉人長三尺夕則擁后而玩玉人嬖寵者非唯嫉甘
后亦妬玉人也
太主
欒大傳云自太主將相以下皆為獻之徐廣曰武帝之
姑竇太后女也
璿宫
后宫曰璿宫(拾遺記)
椒風
哀帝時董賢女弟為昭儀所居殿名椒風(三輔黃圖)
女相如
煬帝以合歡水果賜吳絳仙以紅牋小簡進詩謝帝曰
絳仙才調女相如也(南部煙花記)
來夢兒
隋煬帝沉湎失度每睡須摇動勞頓方就一睡侍兒韓
俊兒尤得意每就枕必令振聳支節常得美睡乃呼為
來夢兒(南部煙花記)
梅妃
梅妃姓江氏名采蘋高力士使閩粤選歸侍眀皇性喜
梅所居植梅上榜曰梅亭梅開賦賞花下夜分不去以
其好戲名曰梅妃
鑄金人
北史后妃傳序魏故事皇后將立必令手鑄金人以成
者為吉否則不得立也
曾沙
謝玄暉齊敬皇后策文曰曾沙&KR0574;慶注春秋時沙麓山
崩晉史占之曰後六百四十五年宜有聖女興漢元后
之宅正居其地年數後與之相符曾高也
芝童桂女
捧藥芝童下焚香桂女流(崔温應制詩)
眉缺
鮮家婦生一女姿色殊異後入宫上問曰何以眉缺對
曰寳劔寧無缺眀珠尚有瑕命之曰鮮明珠
練行尼
孝文廢皇后馮氏真謹有節操遂號練行尼
然馬屎
鄭太妃微時為神武然馬屎作靴鄭神武妃也
八妾
御稟夫人八妾所舂米之臧以奉宗廟者也顔師古曰
諸侯一娶九女正嫡一人餘皆妾也
昭儀
元帝傳婕妤更號曰昭儀在婕妤上昭其儀尊之也
對食
官婢道房與中宫史曹宫對食應劭云宫人自相為夫
婦名對食甚相妬忌也
顓房燕
霍后立上亦寵之顓房燕
婕妤娙娥
武帝制婕妤娙娥傛華充依各有爵位婕妤音接予娙
五經反傛音容
鈎弋子
拳夫人趙婕妤居鉤弋宫生昭帝號鉤弋子
攣攣
上所以攣攣顧我者乃以平生容貎也音力全反又讀
曰戀
彤史
彤史二人正六品唐制
四妃
帝䕛有四妃以象后妃四星其一眀者為正妃餘三小
者為次妃
三妃
舜不告而娶不立正妃但三妃而已謂之夫人
十家
津陽門詩云十家三國爭光輝内人得幸者謂之十家
月華月光
劉聰納靳凖二女為左右貴嬪大曰月光小曰月華皆
絶色也
海棠睡
太真外傳上皇登沉香亭詔妃子時卯酒未醒命侍兒
扶掖而至妃子醉韻殘粧鬢亂釵横不能再拜上皇笑
曰是豈妃子醉直海棠睡未足耳
乘茵步輦
乘茵步輦惟所息宴西都賦注漢舊儀皇后婕妤乘輦
皆以四人輿以行
愛所丁
盛衰無常惟愛所丁丁當也言後宫所寵也(西京賦)
充下陳
飾後宫充下陳陳列也墨子曰有二女願得入身於下
陳也(李斯書)
密坐
前日雖因常調得為密坐曹大家欹器論曰侍君王之
密坐(曹子建書)
正位宫闈
正位宫闈同體天王言皇后也(范蔚宗皇后紀論)
述宣隂化
述宣隂化修成内則后妃事(范蔚宗皇后紀論)
掖庭三千
自武元之後世增滛費至乃掖庭三千增級十四謂漢
武帝元帝也(范蔚宗皇后紀論)
臨朝六后
東京權歸女主臨朝者六后謂鄧太后閻太后竇太后
章德竇太后梁太后何太后(同上)
定策帷帟
定策帷帟委事父兄貪孩童以久其政抑眀賢以專其
威言女主擅朝也
宫卿
宫卿大長秋也(范蔚宗宦者論)
花蘂夫人
費氏蜀之青城人以才色入蜀宫後主嬖之號花蘂夫
人效王建宫詞百首許彦周詩話
女史箴
張華懼后妃之盛作女史箴
望月方娥
望月方娥瞻星比婺(謝希逸詩)
姒幄
翼訓姒幄贊軌尭門(同上)
聯跗齊穎
聮跗齊穎接萼均芳(上)
世覆冲華
世覆冲華國虚淵令言妃亡如此(同上)
率禮蹈和
率禮蹈和稱詩納順(顔延年哀策文)
壼政
壼政穆宣房樂韶理(同上)
房樂
儀禮有房中樂后夫人諷誦以事君子(同上)
野狐落
雜記宋次道為西都詩以野狐落對五鳳樓言野狐落
唐人名宫中所聚也
親蠶門
棘墻
天子諸侯必有公桑蚕室築宫仞有三尺棘墻而外閉
之
桑三條
北齊皇后躬桑三條鞠衣者採五條展衣綠衣九條以
授蚕母
三㚤
後周皇后率六宫三妃二㚤祭奠先蠶西陵氏神㚤音
弋婦官名
勞酒
開元皇后親桑還宫之眀日内外命婦設會於正殿如
元會義曰勞酒
繭館
宫闕䟽云蚕所曰繭舘(三輔黃圖)
儲嗣門
玉裕
陸機侍皇太子宣猷堂詩曰茂德川冲天姿玉裕
雙龍符
六典傳符之制太子監國曰雙龍之符左右各十左者
進内右者付外
顛童
南齊文惠太子立樓舘於童山下號曰東田東田反語
為顛童文惠竟薨焉
東儲
正位東儲出南齊文惠太子傳
鷄鳴戟
晉東宫舊事曰崇福門鷄鳴戟十張
少海
天子比大海太子比少海
銀牓碧鏤
東眀山有宫焉青石為墻四面銀牓碧鏤題曰天地長
男宫(神異經)
十縣
漢書舊制太子食湯沐十縣
堯母門
武帝趙婕妤生皇子弗陵任身十四月上曰昔尭亦十
四月而生命所生門曰尭母門
思子宫
武帝憐戾太子無辜死乃作思子宫為歸來望思之臺
於湖太子死於湖
委裘
賈誼云朝委裘而天下不亂言子幼未能視朝但朝衣
裘而已
固辭終辭
皇太子親迎禮至於階主人曰請皇太子升曰某敢辭
曰固請曰某敢固辭曰終請曰某敢終辭某也辭不得
命敢不從某也既前受命唯命是聽
海重潤
漢眀帝為太子時樂人作歌四章贊德曰日重光星重
輝海重潤月重輪(崔豹古今注)
鶴禁
宫闕疏曰白鶴太子所居故曰鶴禁(三輔黃圖)
是勿兒
明皇問黃幡綽是勿兒人得人憐對以自家兒可憐時
楊妃以禄山為子肅宗在東宫甚危是勿猶是何也
玉契
唐崔神慶言太子用玉契
儀宸極
文選顔延年詩美太子德曰儀宸作貳注儀宸極而作
副貳也
眀兩承乾
眀兩承乾元良作貳(謝莊賀太子冠表)
天下本
叔孫通曰太子天下本
青殿春宫
皇太子束修束帛一篚五疋酒一壺二㪷修一束脡
䘏胤
䘏胤錫羨言成帝憂無嗣續故修泰畤祀后土也
妙善居質
文選儲后濬圻在躬妙善居質
東朝
君彼東朝金昭玉粹東朝太子朝也(顔延年詩)
元良
元良乘上德率土被中孚(徐陵詩)
繼天接聖
言太子繼天子位接其靈聖也(顔延年詩序)
上嗣
周朝推上嗣漢代慙重眀(劉孝威詩)
守器
立儲樹嫡守器承祧(梁武帝詔)
毓德
正體毓德於少陽太子也(顔延年詩序)
蘭儀
誕發蘭儀光啟玉度(謝希逸詩)
元子
親居元子屬當儲貳(王褒請立太子表)
燔翳捐褶
崔琰諫魏太子獵云唯世子燔翳捐褶以塞衆望世子
報曰昨奉嘉命惠示雅教翳己壊矣褶亦去焉
公主門(諸王女附)
公主
崔浩議天子尊令諸公代主婚焉故曰公主諸王卑自
主婚故曰翁主
盛姬
盛栢之子也天子賜之上姬之長是曰盛姬乃為之臺
是曰重璧之臺盛同姓也
重璧臺(見上)
滿月杯
除夜子星廻天孫滿月杯安樂公主滿月侍宴(沈佺期)
夀陽粧
宋書武帝女夀陽公主人日卧于含章簷下梅花落公
主額上成五出之花拂之不去自後有梅花粧
脂粉磑
昇平公主有脂粉磑兩輪
沁水園
竇憲奪沁水公主田園
千金公主
宣帝以趙王招女為千金公主嫁突厥
親為挽歌
常誕尚公主及死魏帝親作挽歌詞
縣公主
漢制皇女皆封縣公主其尊崇者加號長公主
面首左右
宋廢帝為山隂公主立面首左右三十人
為子求郎
後漢舘陶公主為子求郎眀帝不許而賜錢千萬
駙馬門
駙馬
魯恭子撫為郎中駙馬從駕注說文曰副馬也非主所
乘
承翁主
娶天子女曰尚公主娶諸侯女曰承翁主尚承皆卑下
之名(王吉傳)
尚公主
尚公主注尚猶配也易得尚于中行王弼亦以為配也
或言如尚食之尚誤矣
宗室門
宗室遺老
劉向曰吾為宗室遺老
磐石之宗
高帝封王子弟地犬牙相制此所謂磐石之宗也
宗傑
後魏史論文宣貞固俊逸鬱為宗傑
宗老
梁蕭琛為侍中武帝呼為宗老
間平文雅
北齊史論曰北齊諸子雖文雅之道有謝間平
十王宅
玄宗諸子同為大宅分院居為十王宅又於十宅外置
百孫院
百孫院(見上)
沛王傳易
沛王傳易楚王好詩猶且傳之不朽以為盛事湘東
召學生教
玉林皆寳
慕容超傳天族多竒玉林皆寳
分枝若木
分枝若木䟽𣲖天潢
過百萬
宗室德嘗持老子知足之計家産過百萬則以振昆弟
賓客飲食曰富民之怨也(劉德)
託肺附
臣幸得託肺附劉向自言如肝肺相附着也一說謂研
木之肺札也自言於帝室猶肺札附於大林木(劉向傳)
屬為諸父
武帝方好藝文以安屬為諸父辯博善為文辭甚尊重
之每為報書及賜常召司馬相如等視草乃遣注安於
天子服屬為從父叔父(淮南王安傳)
暇豫王孫
暇豫王孫游閒公子(馬季良笛賦)
禀潤天潢
禀潤天潢承輝日觀(崔廓荅豫章王啟)
糾宗綏族
紏宗綏族注糾合綏安也(南都賦)
劉宗
劉宗下輦而自王備漢後故曰宗(吳都賦)
為善最樂
後漢詔東平王蒼曰處家何等最樂王言為善最樂
族茂麟趾
族茂麟趾宗固磐石(顔延年詩序)
枝葉碩茂
枝葉碩茂本根頼之(六代論)
枝幹相持
至於王赧降為庶人猶枝幹相持得居虚位
芟刈股肱
芟刈股肱猶任胷腹
首尾為用
枝葉相扶首尾為用言封宗姓
非體之尾
末大必折尾大難掉尾同於體猶或不從况乎非體之
尾其可掉哉(上並六代論)
百足之蟲
百足之蟲至死不僵扶之者衆也淮南子(六代論)
親王門
跗萼之親
跗萼之親親王傳贊
二三尺衣(見衣服門)
小舉手
長沙定王發景帝之子諸王來朝有詔更前稱夀歌舞
定王但張褏小舉手左右笑其拙上怪問之對曰國小
地狹不足回旋帝乃以武陵零陵桂陽益焉
定著
高祖制詔御史長沙王忠其著令注以芮至忠故著令
使特王也
殿下第下
境内稱諸王曰殿下公侯封郡縣者境内稱之曰第下
戚里門
天子取婦
宣帝為張放取皇后弟平恩侯許嘉女上為放供帳賜
甲第充以乘輿服飾號為天子取婦皇后嫁女
渭陽里
魏明帝追念舅氏名其里曰渭陽里
戚藩
晉史贊曰惠懷不競戚藩力爭
凶德參會
竇嬰不知時變灌夫亡術而不遜田蚡負貴而驕溢凶
德參會待時而發注三人相遇故曰參會
令月吉辰
納后受制書荅文曰皇帝嘉命使者某重宣中詔令月
吉辰備禮以迎螻蟻之族猥承大禮憂懼戰悸欽承舊
章肅奉典制某官臣姓某稽首頓首再拜承詔制
螻蟻之族(見上)
仕因紈袴
前代外戚仕因紈袴
升遐門
綴衣辰
實不忍自固於綴衣之辰拒違於玉几之側注云王將
崩之時命執衣于庭而王憑玉几此言受頋命之時(任)
(彦升表)
大行
漢書韋昭注云大行者不反之辭也天子崩未有謚號
故稱大行
軒鼎將成
軒鼎將成禹書就掩言帝夢
厭代
厭代莊子言千歲厭世去而上仙言厭棄人世而往也
唐以太宗偏諱多為代
昆臺
黃帝厭世於昆臺乃鼎湖極峻處也(拾遺記)
榖林夢
呂氏春秋尭舜夢於榖林
雲駕
先朝雲駕日遠虞祔已深(沈佺期)
雲蹕
雲蹕上仙(沈佺期表)
蜃綍龍菆
江揔陳宣帝哀策文望蜃綍而攀摽拜龍菆而慟絶
玉床弗豫
金英掩色玉床弗豫
祖鬯
哭仍几之將徹慟祖鬯之虚斟
蜃輅
攀蜃輅雨泣(哀策文)
臯路啟扉
臯路啟扉輴菆㢮殯(同上)
星暗虚中
星暗虚中氣禋日下哀策文
六繂
六繂已散九旗方卷哀策文
大諱
孝文崩於行宫秘匿而還至魯陽郡始發大諱
若無天地
李彪表云孝文皇帝奄焉崩殂凡百黎氓若無天地
宫車晚駕
祖挺謂和士開曰宫車一日晩駕君欲何以克終
降輿客位
降輿客位撤奠賓階(顔延年宋元皇后哀策文)
灑零雨泗
顔延年哀策文噭噭儲嗣哀哀列辟灑零玉墀雨泗丹
掖
往駕弗援
往駕弗援謂不可攀援也(謝元暉哀策文)
筵卷六衣
筵卷六衣俎徹三獻(謝玄暉齊景皇后哀策文)
蜃衛
懷蜃衞而延首想鷖輅而撫心蜃車也周禮安車彫面
鷖總(謝元暉策文)
左言
旋詔左言光敷聖善謂左史記言也(見上)
靖寐
違率土以靖寐戢彌天於一棺
戢一棺(見上)
委裘
魏略云先帝委裘下席孫權欲因大喪寡弱王室謂操
薨
山陵門
一抔
張釋之傳言盗長陵一抔土音蒲侯反
玉椀
沈炯祭漢武陵云甲帳珠簾一朝零落茂陵玉椀遂出
人間
栢城
諸王公女陪葬栢城注植栢于塋域
薙器
天子祭陵右校令具薙器以備汛掃注以剗草也汛音
迅灑地也
神路幽嚴
皇塗昭列神路幽嚴(顔延年哀策文)
雞毬雷車
以寒食薦餳粥鷄毬雷車於諸陵諸陵戲物也
發引
發引音胤引棺索也
蜃車
輴者載棺之具如床一轅前後出有輪而無輻以人挽
之附地而行似蜃故亦曰蜃車
玉杯
帝葬後茂陵持玉杯貨于市吏捕之忽不見而得其杯
乃隨葬者霍光問持杯人状吏言之頗類帝(漢武故事)
龍輴
龍輴勑倫反天子之殯也菆塗龍楯以椁注菆木以周
龍楯如椁而塗之天子殯以楯車畫轅為龍
為椑
君即位而為椑歲一漆之椑謂地棺親尸者歲一漆之
若未成然蒲歴房益二反
青嵩道
西葬青嵩道千秋豈復晨(仁宗挽詞)
月出游
高帝寝衣冠月出游高廟後為原廟渭北衣冠月出游
之注謂從高帝陵寝出衣冠游于高廟每月一為之漢
制如此
瘞錢
盗發孝文園瘞錢注埋錢於園林以送死也
夀原
文選皇后哀策曰夷體夀原謂陵也
大隧
大隧長啟乃徂玄宫哀策文
象為之耕
傳曰舜葬蒼梧象為之耕(史記本紀注)
羣鳥耘田
禹葬會稽山今山上有禹塚并祠下有羣鳥芸田帝王
世紀
赤車
王朗云西京太常行陵赤車千乘
梓廬
遠近親軌奔赴梓廬猶言梓宫也(北史)
地市
尭葬榖林農不易畆舜葬蒼梧市不改肆秦始皇作為
地市下錮三泉
神臯福壤
遂得神臯福壤營建山陵
秩長陵令
秩長陵令二千石注高祖陵尊之故增其令秩
卜年二千
獻皇后崩隋文帝令蕭吉卜擇葬所吉至一處具圖上
之曰卜年二千卜世二百後謂人曰吾前紿曰卜年二
千者是三十字也卜世二百者取世二運也
錮南山
使其中有可欲雖錮南山猶有隙言厚葬也(張釋之)
龍攅
龍攅將啟蜃輅將駕帝王葬也
園縣
園縣極方望園陵之邑也
山庭寢日
山庭寝日隧路抽隂(顔延年哀策文)
龍輁
龍輁纚綍容翟結驂輁音巨恭反凶餙也容翟吉制也
纚音離(同上)
祖饋
祖饋皇帝親臨祖饋躬瞻霄載白虎通曰始載於庭轜
車辭祖&KR0008;也
霄載(見上)
黼筵
悲黼筵之移御痛翬䄖之重晦(並同上)
夀陵夀原
景帝作壽陵起邑漢書音義天子未死曰壽原
葬附禺
陋蒼梧之下從遵附禺以同壤山海經大荒之中附禺
之山帝顓頊與九嬪葬焉
帝王諱門
代宗
代宗唐諱世故曰代
晉陵
毗陵因晉元帝諱改曰章陵
野雞
野鷄雉也漢避呂后諱
茂才
舊言秀才避光武諱改稱茂才
海錄碎事卷十下
