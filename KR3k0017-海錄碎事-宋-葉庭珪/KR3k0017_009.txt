海錄碎事卷九上宋葉廷珪撰
聖賢人事部下
交遊門(擇交附)
詩弟子
悼方干幾多詩弟子無限酒知聞
酒知聞(見上)
鸞不輟軛
郭林宗至汝南造袁奉高居車不停軌鸞不輟軛詣黃
叔度乃彌日信宿
卿用卿法
王夷甫不與庾子嵩交庾卿之不置王曰君不得為爾
庾曰卿自君我我自卿卿我自用我法卿自用卿法子
嵩名敳
枉光塵
應休璉詩自昔枉光塵結言固終始又繁欽書云冀事
速訖旋侍光塵
結言(見上)
雙情交映
雙情交映言情相照(陸士衡四言詩)
接餘歡
未嘗銜杯酒接殷勤之餘歡(馬遷書)
解交書
袁喬與禇將軍解交書
紀羣間
魯國孔融高才倨傲年在紀羣之間先與紀友後與羣
交陳紀陳羣之父也
數面
諺云數面成親舊(陶淵明詩)
平素
促席延故老揮觴道平素(上)
初交
淡美初交利乖歲寒
刎頸交
張耳議陳餘曰始吾與君為刎頸交
開心寫意
原嘗春陵六國持開心寫意君所知(李白詩)
海上契
喜結海上契身為天外賓(李白詩)
季友伯兄
交深季作友義重伯為兄(宋之問餞薛司馬)
雅故
吕氏雅故本推轂高帝就天下(西漢)
干謁門
根柢之容
無根柢之容言無先容也(李斯書)
望火馬
嘉祐中未有謁禁士人爭馳騖請托有一人號望火馬
又一人號日遊神言日有奔競
日遊神(見上)
一葉影
鄭太穆書于于頔云分千樹一葉之影即是濃隂減四
海數滴之泉便為膏澤
文權
劉得仁上從兄猶祈啟金口一為動文權
客鳥
賈氏譚錄顧况謝李鄴侯詩云萬里飛來為客鳥曾蒙
丹鳳借枝柯
槐柳齊
盧思道欲詣和士開恐為人所見未明而行比至其門
立者衆矣盧駐轡望之曰彼何人斯森然與槐柳齊因
鞭馬疾去
門狀
門狀文宗朝以前無之始於李德裕百官無以希取其
意相扇具銜起居
十一詣
許玄度出都劉真長九日十一詣之曰卿不去使我成
薄德二千石(世說)
輕薄尹(見刺史門)
紹介
魯仲連傳請為紹介
李錐
後魏李世哲善事人以貨賂自逹世號李錐
郭尖
後魏郭景尚善事權寵號曰郭
板刺
未有板刺無容拜謁南史謂名刺也
還刺
李元忠初謁高歡未即見之謂門者曰今公方召儁傑
聞國士至不能吐飱輟洗可還吾刺勿通也
一株桃李
王冷然上裴耀卿書曰拾遺補闕寕有種乎僕不佞亦
相公一株之桃李也(談藪)
名紙生毛
劉魯風江西投謁頗為典謁所阻因賦詩曰萬卷詩書
劉魯風烟波千里謁文翁無錢乞與報知客名紙生毛
不為通(雜說)
屈尊門下
今旦外白有一尉兩計吏不道屈尊門下更啟乃知已
去冀承清誨以釋遙懷(皇甫規書)
爵里龍門
一投爵里遽造龍門
金剛杵
薛保遜好殺巨編自號金剛杵(摭言)
謁如鬼
蘇秦曰楚國之食貴於玉薪貴於桂謁者難見如鬼王
難得見如天帝今令臣食玉炊桂因鬼見帝
朱門跼影
裁尺牘以函誠欵朱門而跼影注跼蹙踖也(殷文圭啟)
刺字漫滅
禰衡來遊許下隂懷一刺既無所適於是刺字漫滅
詣前
祁侯與楊王孫書曰王孫苦疾僕迫從上祠雍未得詣
前(西漢)
枉高駕
多君枉高駕贈我以徽言(李白詩)
忽來儀
李侯忽來儀把袂苦不早(李白詩)
枉清眄
君子枉清眄不知東走迷(李白詩)
臨况
將軍廼肯幸臨况魏其請語魏其具將軍旦日蚤臨(灌)
(夫傳)
送贈門
報百縑
李元忠曾貢文襄王蒲桃一盤文襄報以百縑(北史)
麤糲之質(見貧窮門)
苞苴禮
毛詩木瓜注孔子曰吾於木瓜見苞苴之禮行
流黃素
選何以報之流黃素環濟要略曰間色有五紺紅紫縹
流黃也
贈芳花
遵大路兮攬子祛贈以芳花辭甚玅(好色賦)
嘉貺
是用感嘉貺賜也(張茂先詩)
税人
未仕者不敢税人如税人則以父兄之命注謂以物遺
人也始銳反(禮記)
金錯刀
美人贈我金錯刀何以報之英瓊瑤古者佩刀以金錯
鏤其環(張平子詩)
英瓊瑤(見上美玉也)
青琅玕
美人贈我青琅玕何以報之䨇玉盤以餙琴也(張平子)
錦繡叚
美人贈我錦繡叚何以報之青玉案(張平子)
青玉案(見上)
書問門(音信附)
歸風響
願記歸風響寄言遺所欽(陸士衡)
字不滅
置書懷䄂中三歲字不滅(選古詩)
書札
客從遠方來遺我一書札(選古詩)
幽緘
盈篋自余手幽緘俟君開(謝惠連詩)
雙飛鷰
䄂中有短書願寄雙飛鷰
重荅書
劉孝標有重荅劉秣陵沼書沼為秣陵郡太守重荅非
一其後沼作書未出而死有自其家得以示孝標乃作
此荅之故曰重荅
致書郵
殷洪喬不能為置書郵(晉書)
十部從事
得劉公一紙書賢于十部從事劉宏也(晉書)
整兩春
低折滄洲簿無書整兩春(林逋詩)
鳥封
王瑳長相思云鳥封歸飛斷鯉素還流絶
鯉素(見上)
論白髮
遠寄一紙書數字論白髮(賈島詩)
空中書
幾歲寄我空中書注恐是鴈書
千里面目
江南諺云尺牘書疏千里面目
信鴿
又送新羅僧詩欲整扶桑棹先教信鴿廻
善尺牘
習鑿齒善尺牘又杜詩尺牘倒陳遵
三十六鱗
叚成式送雲藍紙與温庭筠詩曰三十六鱗充使時數
番猶得裹相思
不荅小紙
何曾為丞相有以小紙為書勑記室勿荅
别紙
唐盧光啟受知於租庸使張濬每致書凡一事别為一
紙朝士效之盖重疊别紙自光啟始也
隴西李稹
李稹酒泉公義琰之後門戸第一而有清名常謂爵位
族望官至司封郎中懷州刺史與人書惟云隴西李稹
(國史補)
翰驛
坐馳之際翰驛復來(叚成式)
鵝毛襞素
鵝毛襞素鳥迹裁書(温庭筠)
代面
片牘代面尺書布懷(叚成式)
飛走之懼
捧讀增藏去之榮執持有飛走之懼言得人書尺
孔融書
孔融與諸卿書曰多惠胡桃深知篤意
結素魚
李季蘭有結素魚贈友人詩云尺素如殘雪結為雙鯉
魚欲知心裏事看取腹中書
託毫素
向秀甘淡薄深心託毫素
來訊
寫誠酬來訊曹植與吳季重書曰得所來訊
書土風
牽綴書土風辭單意未已
誦讀反覆
誦讀反覆雖諷雅頌不復過此
成誦
成誦在心借書于手
損辱嘉問
損辱嘉問蔚矣其文(楊德祖牋)
闕然
闕然久不報幸勿為過(馬遷書)
勞結
雖書疏往返未足解其勞結(魏文帝書)
當自白書
當自白書恐傳言未審是以令舍弟子建因荀仲茂特
從容喻鄙旨(魏文帝與鍾大理書)
奉所惠貺
信到奉所惠貺發函伸紙是何文采之巨麗而文教之
綢繆乎(吳季重荅東阿王)
申詠
申詠反覆曠若復面(曹子建書)
復面(見上)
適欲遣書
適欲遣書會承來命(應休璉與曹長思書)
不喜作書
性不便書不喜作書而人間多事堆案盈几不相酬答
則犯教傷義欲自勉強則不能久四不堪也(嵇康書)
八行書
後漢馬融與竇伯向書曰孟陵奴來賜書見手跡歡喜
何量次放面也書雖多紙紙八行行七字竇章字伯向
見本傳注
西飛鴻
寄書西飛鴻贈爾慰離析(李白詩)
一鴈書
莫惜一鴈書音塵坐胡越(李白詩)
桃竹書筒
桃竹書筒綺繡文(李白詩)
雲錦字
有鳥海上來今朝發何處口銜雲錦字與我忽飛去一
作雲錦書(李白詩)
雲錦書(見上)
書附鶴
閬苑有書多附鶴女牀無樹不棲鸞(李義山詩)
潔齋俟
潔齋俟兮惠音聲(宋玉賦)
鵲聲喜
梁蕭紀詠鵲今朝聽聲喜家信必應歸
三清鳥
層城自有三清鳥不要遼東雙鯉魚(叚成式詩)
三鳥
懷素縷之雙針願因之于三鳥也(蕭子範七誘)
言談門(遊說附)
衆難
諸葛表云群疑滿腹衆難塞胷言議論不一也
兵子
劉巴不與張飛語諸葛亮問之巴曰大丈夫處世當交
四海英雄如何與兵子共語
進熟
漢使往外國既多其少從率進熟天子注謂進成熟之
言也
光誦
奉承光誦來伏思託後旌(沈休文詩)
芳訊
綢繆結風徽絪緼吐芳訊注芳言也(謝宣遠詩)
執慎將軍
來敏數以言語不節貶削以其耆宿廢而復起後以為
執慎將軍欲令以官重自警戒(蜀志)
覼縷
羅縷豈闕辭注羅或作覼(魏太子詩)
機警有鋒
謝安謂顧和珪璋特逹機警有鋒
笑䐑言鯖
笑䐑言鯖足添腹笥
春蛙秋蟬
物理論曰虛無之談其華藻此猶春蛙秋蟬聒耳而已
老胡
有過盧思道見一胡人在坐問何等荅曰從兄浩反語
盧浩為老胡(唐宋逸史)
緩頰
漢王謂酈食其曰緩頰往說魏王豹注徐言引譬諭也
(西漢)
說客
食其從沛公常為說客(西漢)
有口辨
陸賈以客從高祖定天下名有口辨(西漢)
辨口快耳
辨口快耳其實未可從
雋永
蒯通論戰國時說士權變亦自序其說號曰雋永師古
曰雋字兖反肥肉也永長也言所論甘美而味深長也
(西漢)
攘袂
攘袂而正議者獨大王耳(西漢)
口語籍籍
國中口語籍籍甚無復至江都言王建淫亂也(西漢)
難言
魯共王餘為人口吃難言(西漢)
參語
敞夫人與田延年參語許諾注三人共言故曰參語
破秋毫
王子析道論微言破秋毫(李白詩)
捫虱而言
桓温入關王猛被褐而詣之一面談當世之務捫虱而
言旁若無人温察而異之温之將還賜猛車馬拜高官
督護請與俱南猛還山諮師師曰卿與桓温豈並世哉
在此自可富貴何為遠乎猛乃止
談叢
談叢理窟(王孝逸啟)
言議英發
孫仲謀謂吕子明可以次于公瑾但言議英發不及之
耳
目論
越世家目見毫毛而不見其睫今王知晉之失計而不
自知越過是目論也(史記)
舌妙
吳孫權傳註沈友字子正善屬文好武事又辯于口時
稱其筆之妙舌之妙刀之妙
談助
蔡邕得論衡以為談助
雄辨士
蔡澤天下雄辨之士
酒甕飯嚢
彌衡云荀彧可強與言餘皆酒甕飯嚢
炊飯成糜
有客詣陳太丘談鋒甚敏太丘乃令元方季方炊飯以
延客二子竊聽客語飯落釜成糜而進客去太丘將責
之具言其故且誦客語無遺太丘曰但糜自可何必飯
耶
談鋒(見上)
鎻吾口
公卿縱不憐寕能鎻吾口(李賀詩)
嘲玄發墨
戲必嘲玄論常發墨(段成式)
筆杪
談端筆杪兩難支當
卜夜論
新破毗曇義相期卜夜論(段成式)
陷身機
向來躐等語長作陷身機(杜牧之詩)
疲於津梁
庾公見卧佛曰此子疲於津梁於時以為名言
與者忘少
晉武帝每餉山濤嘗少謝安以問子弟謝玄荅曰嘗由
欲者不多而使與者忘少
以舌得官
高帝罵婁敬曰齊虜以舌得官廼今委言沮吾軍
一黌儁
管輅字公明十五至官舍讀書于時黌上有遠方客至
四百餘人皆服其才琅邪太守單子春聞輅一黌之儁
欲與議論曰吾自與卿旗鼓相當于是論難鋒起而輅
答對言皆有餘
蛇言鳥語
軍中見人文談曰蛇言鳥語(出北夢𤨏言)
矯尾厲角
蘇秦有矯尾厲角之辯(出殷文圭集)
言談林藪
言談林藪(裴顔書)
一代談宗
樂廣謂潘岳曰君天才過人若學必為一代談宗岳遂
勤學又王衍當時談宗
麈毛落
晉劉殷與孫盛對食奮麈尾毛悉落飯中
坐談客
郭嘉曰劉表坐談客耳自知才不足以御備重任之則
恐不能制輕用之則備不為用
黃馬劇談
騁黃馬之劇談
頭沒杯案
魏太祖每與人談論及歡悦大笑至以頭沒杯案中肴
膳皆沾洿巾幘
亹亹逼人
謝安弱冠詣王濛清言濛謂子修曰此客亹亹來逼人
諧喙
蘇世長機辯為天策府軍諮祭酒禇亮為之贊曰軍諮
諧喙超然辯悟
言語言
郭林宗使能言語生茅容追徐穉而與之言
談論上首
郄超孫綽等與支道林為塵外之友推道林為談論上
首支名遁
羊公鶴(見時號喻物門)
忮辯
巧行召灾忮辯召患哀哉韓生竟死說難
談柄
南朝栖霞寺大朗法師每說論手執松枝以為談柄
太牢筆
京師語曰太牢筆少牢口東西南北何處走太牢牛僧
孺少牢楊虞卿
喙長三尺(見刺史門)
闌夕
繼以闌夕語閑也(應瑒詩)
當談笑
粗舉大綱以當談笑
樵蘇不爨
樵蘇不爨清談而已有似周黨之過閔子應璩荅曹長
思書注周黨過閔仲叔共飲水而已
胡蘆語
長安市人語各不同有胡蘆語有鎻子語紐語練語三
摺語通謂之市語
松枝
陳後主勑取松枝手以屬張譏曰可代麈尾
應對之能
漢武帝時徐樂諸才備應對之能
晤言
雄猜多忌豈獲晤言之適
原本山川
於是使辯博之士原本山川極命草木
窮澤生流
辯言之豔能使窮澤生流枯木發榮
三窟
馮煖說孟嘗君曰狡兔所以免於死者有三窟矣今為
君一窟矣請更為二窟為焚劵事(國策)
市義
馮煖曰臣矯君命盡以債賜人而燒其劵此市義也(國)
(策)
說誘甘言
說誘甘言懷寳小惠(陳孔璋檄)
蹶千金
魯連飛一矢而蹶千金蹋也(班孟堅)
捐相印
虞卿以顧眄而捐相印(史記)
從人
從人合之横人散之(史記)
據徼乘邪
據徼乘邪以求一日之富貴古堯反
行話談
行話談於公卿之門陳懿誠於本朝之上
噓枯
後漢孔公緒清談高論噓枯吹生無軍旅之才
畢景
殷孚清言畢景
不根持論
司馬相如以辭賦得幸東方朔枚臯不根持論好詼諧
上以俳優畜之雖數賞賜終不任以事
諧隠
詼諧隠語
騰頰
以口語争之易曰咸其輔頰舌騰口說也
形相門(七情附)
貌寢
田蚡為人貌寢生貴盛注侵短小也
妍皮
晉書載記慕容超傳諺云妍皮不裹癡骨
汗珠
杜詩馬驕汗珠落東坡日輪亭午汗珠鎔却是人汗也
眼泉
眼泉鮑溶詩即淚也
不曾晴
淚眼不曾晴鬼詩也
面之山
康僧淵目深而鼻高王丞相每調之僧淵曰鼻者面之
山目者面之淵山不高則不靈淵不深則不清(世說)
須髥
顔師古曰在頥曰須在頰曰髥
顔子鬢
李賀詩顔子鬢先春又云顔回十九頭已白
長鬛公
許遵美湏下垂至帶號長鬛公
身鏡體牖
眼者身之鏡耳者體之牖視多則鏡昏聽衆則牖閉妾
有磨鏡之石决牖之術(九華真妃言)
神庭腦華
面者神之庭髮者腦之華心悲則面燋腦减則髮素妾
有童面之經還白之法(同上)
度形舟
西域真人常歌曰神為度形舟薄岸當别去
關神形
或問王右軍夫人眼耳未覺惡否曰髮白齒落屬乎形
體至于眼耳關于神形可便與人隔
三千丈
白髮三千丈緣愁似个長不知明鏡裏何處得秋霜(李)
(白詩)
淚向南雲
躊躇未得往淚向南雲滿(李白詩)
玉筯
啼流玉筯盡坐恨金閨切又玉筯日夜流雙雙落朱顔
(李白詩)
賣眼
賣眼擲春心折花調行客(李白詩)
副急淚
沈約宋書世祖至殷貴妃墓令羊志哭志亦嗚咽或問
志卿安得此副急淚荅曰我爾日自哭亡妾耳
含辛為淚
符后死慕容熙制百寮於宫内哭使有司案檢無淚則
罪之群臣莫不含辛以為淚
齒本
齒本曰哂大笑開口則見故哂為笑也
寳唾
寳唾拾未盡玉啼墮猶鎗
盰衡
注眉上曰衡字林曰盰張目也
涕横墜
涕横墜而弗禁(登樓賦)
涕洟流
長笛賦涕洟流漫說文洟鼻液也
淚如綆
淚下如綆縻(王仲宣詩)
舌如電光
舌如電光目如曜星(揚雄解嘲)
素髮垂領
斑鬢髟以承弁素髮颯以垂領(潘安仁秋興賦)
華緇鬢
撫鏡華緇鬢(謝靈運詩)
心奓體忲(奓侈字忲音泰)
張平子西京賦有憑虛公子心奓體忲
疎煩想
疎煩想于心胷(天台賦)
五盖
發五盖之遊蒙注五盖貪欲嗔恚睡眠調戲疑悔也(天)
(台賦)
五情塞
執紙五情塞揮筆涕汍瀾(歐陽堅石詩)
金石軀
願保金石軀慰此長饑渴(陸士衡詩)
靈根
宴安清靈根黃庭經云玉池清水灌靈根謂身也
鮮膚
鮮虜一何潤秀色若可餐(陸機豔歌行)
衣文蛇
閩越衣文蛇言閩越人皆刻鏤其身為蛇文如人衣服
也(張景陽詩)
大宅
陽氣見於眉宇之間侵淫而上幾滿大宅注大宅面也
頭顱
袁尚被執兄熙曰卿頭顱方行萬里
清矑
甘泉賦云玉女無所眺其清矑注云音盧目瞳子也
目成
鳬藻馳目成注將以目擊冀成其心(顔延年詩)
藐眄
藐眄覯青崖衍漾觀綠疇藐眄廻顧貌衍漾廣大也(顔)
(延年詩)
衍漾(見上)
偉幹
詠之常見桓玄玄鄙其精神不儁謂坐客曰庸神而宅
偉幹不成令器
皴碏
南梁叟肌膚皴碏鬢蒼浪
清揚
褰裳不足難清揚未可候注人之眉目間也詩云婉如
清揚(曹顔遠詩)
金骨
蟻壤漏山河絲淚毁金骨(鮑明遠詩)
揚衡
揚衡含笑注衡眉目之間也
屑淚
王筠望君終不見屑淚且長吟
金篦
老杜詩金篦定刮眼鏡象未離詮湼槃經云如目盲人
為治目故遣詣良醫即以金篦定刮其眼膜
目瞤無爽
目瞤無爽指動有徵(四六集)
星星
蹙蹙感物嘆星星白髮垂(謝靈運詩)
蝟毛磔
桓温湏如蝟毛磔眼如紫石稜
髮神
髮神曰玄華目神曰虛鑒
衰蓬
秋來因覽鏡強欲理衰蓬
鼓髥
石勒攘𬒮鼔髥
鏡中絲
欲知憂解老為視鏡中絲(王融詩)
雪刺
宋璟致仕表云霜毛在頸雪刺滿頭
面如凝脂
王右軍見杜弘理而歎曰面如凝脂目如點漆神仙中
人也(晉書)
振素
揮手如振素言手如練白(陸士衡詩)
履跗
智伯曰吾乃今知水可以亡人國也桓子肘康子康子
履桓子之跗
剥葱
方干美人詩剥葱十指轉籌疾
老拳
石勒謂李陽曰孤往日厭卿老拳卿亦飽孤毒手
動魄悦魂
蛾眉詎同貌而俱動於魄芳草寧共氣而相悦于魂(江)
(文通古别離序)
魂去幹
魂兮來歸去君之恒幹何為兮四方些幹體也些蘇賀
反辭也(離騷)
游魂
西涼張重華上疏晉室云石季龍自斃遺燼游魂宜速
平蕩
睹記
翟璜曰以耳目之所睹記臣何負於魏成
淚泓泓
清琴醉眼淚泓泓
剪秋水
一雙瞳人剪秋水(李賀詩)
眼明囊
述仙記八月作五明囊盛百草露以洗眼
竹抨眼(見佛僧門)
眼之食
箋云睡是眼之食既七日不眠眼則枯
齇王
後魏王惠龍世齇鼻江東謂之齇王
齇奴
宋廢帝罵孝武為齇奴
廣長舌
菩薩以廣長舌于一音中現無量音應時說法
虯紫須
縣官騎馬來獰色虯紫須
蘆花色
從君翠髮蘆花色獨共南山守中國(李賀詩)
歸鬢
吳霜點歸鬢身與塘蒲晩(李賀詩)
眉刷翠
李賀唐兒歌杜幽公之子頭玉磽磽眉刷翠
香絲
李賀疏頭歌一編香絲雲撒地玉釵落處無聲膩
霜草
未應白髮如霜草(魯直詩)
雄髮
雄髮指危冠猛氣衝長纓(荆卿詩)
縣旌
楚王曰寡人心搖搖然如縣旌而無所終薄
白元君
肺部注白元君主肺宫之神(黃庭經)
尺宅
脾部尺宅面也
玉廬
玉廬鼻也
桃康
脾長章丹田下神名桃康
黃野
靈臺章脾曰黃野
三關
三關章口為天關手為人關脚為地關
寸田
三丹田各方一寸故曰寸田
五牙
常念章在潄五牙不饑渴五牙者五行之氣配五藏也
(已上並黃庭經)
七慢岳
若令七慢之岳未摧五俗之谷未填慧陽之日未照無
明之雲未晴永冥之風未息夜遊之明未返(弘明集)
五俗谷(見上)
覺元
覺元腦神名(酉陽雜俎)
半面
應奉字世叔嘗詣相袁賀賀出造車匠開門扇出半面
視奉
靈監
靈監目神名(酉陽雜俎)
始梁
始梁舌神名(酉陽雜俎)
六臣不邪
心王若正則六臣不邪
頫聽
伏櫺檻而顛頫聽注頫低頭也古音府字(西京雜記)
作勞耳鳴
石勒微時力耕每聞鞞環之音毋曰作勞耳鳴非不祥
也
報恩珠
李白贈義士樊介詩心為殺人劍淚是報恩珠
果然
果然有髥髥黑其手亦黑好理其髥
禄仕門(士不遇吏隠附)
年官
蔣琬為尚書令中軍師楊儀自謂年官先琬才能踰之
於是怨憤(蜀志)
蟬腹龜腸
宋史檀桂託王僧虔求禄不得與書云蟬腹龜腸為日
已久饑虎能嚇人遽與肉餓麟不噬誰為落毛王乃用
為安城郡丞
南服
守臣及南服言仕于南方也(謝宣源)
彯華纓
仕子彯華纓遊客竦輕轡韻略音飄彯彯長組貌(鮑明)
(遠詩)
窘然
吏道何其迫窘然坐自拘(張茂先詩)
纓緌徽纆
纓緌為徽纆文憲焉可踰(張茂先詩)
牽絲
牽絲及元興解龜在景平謝靈運初去永嘉郡詩牽絲
謂牽王如絲之言而仕也解龜謂解去所佩龜印也元
興晉安年號景平宋少帝年號
倦游客
余本倦游客豪彦多舊親(陸士衡詩)
要路津
何不策高足先據要路津(選古詩)
圈牢物
此徒圈牢之養物言虛受禄養無益于時(曹子建表)
琴歌
琴歌既斷酒賦難續北山移文言出仕無復樂此也
軒冕年
江揔詩十五詩書日六十軒冕年
麞頭鼠目
李揆輕元載地寒謂苗晉卿曰龍章鳳姿士不見用麞
頭鼠目子乃求官耶
三互
漢書有三互法謂婚姻之家及兩州不得交互為官
印牀
唐李慶餘送主簿詩僧來茶竈動吏去印牀閑
日秩
禮云八十日有秩言常給膳
宦牒
粗霑文科遂汙宦牒
窮猿投林
晉李充家貧求外任乃除劇縣或問之荅曰窮猿奔林
豈暇擇木
戸限上
南史劉瑀為右將軍圖侍中不得謂所親曰人仕宦不
出當入不入當出安能長居戸限上因求益州
名宦海
仙傳拾遺顔真卿舉進士甲科有道士謁曰子有青簡
之名可以度世上補仙官不宜自沉于名宦之海
職分田
通典隋開皇中公卿已下内外官職分田一品至五品
有差諸司各有公廨錢以供用也
四時仕宦
傅游藝起一歲賜袍自青及紫人謂四時仕宦然歲中
亦敗
戚草
因懷京洛間遊宦何戚草(杜牧詩)
官銜
近代選曹補授先具書官次書擬官新舊相銜故曰官
銜亦曰頭銜如馬之有銜以制其首(語林)
乏使
幸因乏使簮組升朝荐蒙過恩文學入侍
劇職煩官
裴漢少有宿疾劇職煩官非其好也
素流
袁聿脩素流之中最為規檢
卑節下意
未嘗卑節下意以求仕也(西漢)
減仲産
張釋之久宦減仲産不遂欲免歸(本傳)
巧善宦
司馬安巧善宦四至九卿
就新官
凡言除者除故官就新官也
簡書忌
畏此簡書忌(潘安仁詩)
寄芳荃
忘歸屬蘭社懷禄寄芳荃(沈休文詩)
三登令尹
子文無欲卿相而三登令尹(嵇康書)
一行作吏
一行作吏此事便廢(嵇康書)
登王塗
若趣欲共登王塗天子階陛也
牒訴倥傯
牒訴倥傯裝其懷敲扑喧囂犯其慮倥音孔傯音摠(北)
(山移文)
左宦
故園雙闕下左宦十年歸
瞻烏靡託
蹐地無歸瞻烏靡託(陸佐公石闕銘)
爵同下士
爵同下士禄等上農
一城莫賞
士不遇賦寓形百年而瞬息巳盡立行之難而一城莫
賞
釣鰲客
王嚴光有才不逹自號釣鰲客巡游郡邑求麻鐡之資
云造釣具有不應者輒錄姓名至篋中曰釣鰲時取此
等懞漢為餌其言類如此(異聞集)
枯魚賦
卞彬為齊擯廢不得仕進乃擬趙壹窮鳥為枯魚賦
勞歌
古樂府也伍縃之二首言抱關士居身危苦窮年不遇
之意
尉尨眉
尉尨眉而郎潛兮逮三葉而遘武尨蒼也此是顔駟事
(思玄賦)
鸞翮鎩
鸞翮有時鎩龍性誰能馴所拜切殘也(杜詩)
為官拓落
為官拓落言不諧也(揚雄賦序)
給事黃門
位不過侍郎擢纔給事黃門(揚雄觧嘲)
鴻漸翼
公孫弘卜式兒寬皆以鴻漸之翼困于燕雀
遠迹
遠迹羊豕之間
避世金門
東方朔酒酣據地歌曰陸沉於俗避世金馬門
抗髒
後漢趙壹賦云伊優北堂下抗髒倚門邊注抗髒高亢
倖直之貌(音葬)
不及妻子
周堪仕郡縣俸禄不及妻子皆以供賓客
後門之士
離讒放逐之臣窮途後門之士道轗軻而未遇志欎抑
而不申
首公
修身潔已砥節首公師古云首向也(王尊傳)
大為路岐
前史稱沈約昧於榮利有台司元稹大為路岐經營相
位(國史補)
食輸
北齊以後功臣多食郡縣輸若高德正封藍田公食渤
海郡輸
軒裳契
吾將元夫子異姓為天倫本無軒裳契素以烟霞親(李)
(白詩)
權勢門(失勢專權附)
冷語如冰
偽蜀潘在寧以財賄交結權貴永典樞要常謂所親曰
權勢之家未皆仗其為援但不欲其冷語冰人耳(外史)
(檮杌)
勢門上品
勢門上品猶當格以清談(任彦升表)
輿金輦璧
輿金輦璧輸貨權門(陳琳檄)
什一在内
魏成子食禄千鍾什九在外什一在内是以東得卜子
夏田子方段干木君皆師之(史記)
猪卑狗險
卞彬為禽獸錄目云羊性淫而狠猪性卑而率鵝性頑
而傲狗性險而拙以指斥貴勢
蛤魚
卞彬蝦蟆賦云紆青拖紫名為蛤魚以比令僕也
鷹頭蠅
抱朴子云清論不能復制繩墨不能復用遂成鷹頭之
蠅廟垣之鼠
安繁戀劇
隋書或譛高熲于文帝曰熲兼領五職安繁戀劇無進
賢之志
熏轑
杜業言翟方進專作威福欲以熏轑天下注熏言熏之
轑讀曰燎假用字
負貴
天下皆言王勇顧但負貴安能勇
紙為銅落
紙為銅落筆為利染故門同王署客號金穴言權貴如
此
五將
五將世權謂王氏五大司馬鳳音商根莾也
倚舊故
丞相賀以舊故乘高勢以為邪謂公孫賀(西漢)
乘高勢(見上)
門車接轂
萭章字子夏與中書令石顯相善亦得顯權力門車嘗
接轂
平交人
府縣盡為門下客王侯皆是平交人(李白詩)
雀目鼠步
楊球為司隸權門股慄皆雀目鼠步
閉眼諾
宋明帝時中書舍人胡毋灝專權奏無不可時人語曰
禾絹閉眼諾胡毋大張橐禾絹謂上也
爵賞由心
爵賞由心刑戮在口(陳琳檄)
光五宗
所愛光五宗所惡滅三族五宗謂上至高祖下玄孫(陳)
(琳檄)
充員品
尚書記朝會公卿充員品而已言曹操專政(同上)
迷奪時明
迷奪時明杜絶言路(同上)
旦握權
旦握權則為卿相夕失勢則為匹夫(揚雄解嘲)
勢過寵盛
身危由於勢過而不知去勢以求安禍積由於寵盛而
不知辭寵以招福(陸士衡詩)
封已養高
封已養高勢動人主(運命論)
名一錢
鄧通一簮不得著身長公主乃令假衣食竟不得名一
錢
垂頭搨翼
垂頭搨翼莫所馮恃(陳琳檄)
一跌(跌覿結反)
客徒欲朱丹吾轂不知一跌將赤吾族(揚雄解嘲)
名譽門(德望附)
快士
司馬宣王與諸葛亮書曰黃公衡快士也每坐起歎述
足下不去口公衡黃權字也(蜀志)
公慙卿
陳寔為太丘長子紀為司農孫羣為司馬世有重名語
曰公慙卿卿慙長
蔥蒨
文物共威蕤聲名且蔥蒨皆盛貌(謝玄暉詩)
令圖
平生仰令圖于嗟命不淑(曹子建詩)
濫吹
濫吹乖名實使南郭處士吹竽事(盧諶書)
宿名
華譚自負宿名怏怏不得志
無對日下(見甥舅門)
雅步南臺
雅步南臺馳聲東省
賣聲兒
李謐詩周孔重儒教莊老貴無為二途雖加異一是賣
聲兒
名士
王孝伯言名士不必竒才但使常得無事痛飲酒熟讀
離騷便可稱名士
好名(見致仕門)
南金東箭
晉顧衆虞潭贊曰顧實南金虞惟東箭
南州望士
晉書顧榮字彦先為南州之望士
聲塵
李昉寄孟賓子詩昔日聲塵喧洛下近來詩價滿江南
華嚴經有色塵聲塵香塵觸塵法塵
擅八區
英名擅八區(左太冲詩)
養聲
養聲利三川河洛伊也(鮑明遠詩)
事絶稱言
事絶稱言謂無得而言也(任彦升啟)
衆議歸高
此衆議所以歸高遠近所以同聲也(吳季重牋)
有大名
孝章要為有天下大名(孔文舉書)
遺顯號
遺顯號于後世傳土地于子孫(司馬長卿檄)
秀出高峙
秀出高峙著名海内(陳孔璋檄)
香名
清政過前哲香名逹至尊(李嘉祐送王全詩)
名下士
稚子亦知名下士樂人爭唱卷中詩(韓魏贈鄭員外詩)
延君譽
國語曰使張老延君譽于四方
䓶䓶風威(魯葛反)
䓶䓶風威稜稜霜氣(蕪城賦)
足我知
張暢與魏尚書李孝伯語孝伯曰君何姓曰姓張孝伯
曰張長史暢曰君何得見識孝伯曰君聲名遠聞足使
我知
聲名繮鎖
班嗣荅桓君山書今吾子關仁義之羇絆係聲名之繮
鎖
共推安石
王右軍語劉尹故當共推安石劉尹曰若安石東山志
立當與天下共推之
卜興亡
殷浩在墓所幾十年朝野以擬管葛起不起以卜江左
興亡
流名譽
淮南王安亦欲以行隂德拊循百姓流名譽
待士門
躧履
嘉惠承帝子躧履奉王孫躧步也所綺切(陸韓卿詩)
三顧
諸葛亮表先帝不以臣卑鄙自枉屈三顧臣于草廬之
中
東閤三館
公孫弘為相開東閤延士分三館一曰欽賢館有德任
毗贊佐理隂陽者處之二曰翹材館有材堪九列任二
千石者處之三曰接士館有一介之善一方之藝者處
之
勞士若哺
君王一舉手勞四座士若哺梁肉(淮南子)
改席
羊欣見謝琨琨常易衣改席欣由此知名于時
傾衿
與上下交結傾衿待遇不逆細微
平津邸
出入平津邸一見孟嘗尊(陸韓卿詩)
傾筐倒篋
王家見二謝傾筐倒篋見汝輩來平平耳(世說)
三捉髮
周公戒伯禽曰我一沐三捉髮一飯三吐哺
為冠首
淮南王安招致英儁以百數伍被為冠首
恩施
韓延夀接待下吏恩施甚厚
二安
梁建安安成二王尤好人物世以二安重士方之四豪
無留門
鄭當時為大司農戒門下客至無貴賤無留門者
薦舉門(德芘附)
金山
明山賓表薦朱异云金山萬丈緣陟未登玉海千尋窺
映不測
群萃
皇澤廣被擢自群萃言拔于衆中
四門啟籥
晉陵王移書太常薦同郡張瞻曰方今太清闢宇四門
啟籥
州望
天監七年詔于州郡縣置州望郡宗鄉豪各一人專掌
搜薦
郡宗(見上)
久而益信
荀彧為尚書令薦荀攸可以代已攸亦推賢進士魏武
曰二荀令之論人久而益信沒世不忘
挽弓自射
郄詵為左丞推奏吏部尚書崔洪洪曰我舉郄丞而還
奏我此所謂挽弓自射也
庇宇下
庾太尉言王眉子曰庇其宇下使人忘寒暑
因雲灑潤
因雲灑潤則芬澤易流乘風載響則音徽自逹(陸機演)
(連珠)
覆露重隂
余以頑蔽覆露重隂國語張老謂趙文子曰先王覆露
子也露潤也(潘安仁)
有軼才
王襄為益州刺史奏王褒有軼才
慶雲光覆
承慶雲之光覆荷君子之惠渥(寡婦賦)
辟召門
祗召
祗召於北京(謝宣遠賦)
本州役
豈謂鄉曲譽謬充本州役盧諶涿人為幽州從事故云
(盧子諒詩)
嘉招
微身輕蟬翼弱冠忝嘉招潘岳嘗被辟為太祖掾
得蒙接事
因緣幸會得蒙接事常就其辟也(盧子諒詩)
收迹府朝
收迹府朝遂去左右言辭職而去也(同上)
握中璧
握中有玄璧本自荆山璆劉越石贈盧諶劉為并州刺
史常辟之
從軍樂
從軍有苦樂借問所從誰(王仲宣詩)
參時明政
外參時明政内不廢家私(上)
赴召門
齒召
不圖聖詔猥垂齒召(曹子建應詔詩表)
詔沈曦
一朝金鳳庭前下當是虛皇詔沈曦(王建詩)
辦&KR0724;錢
後漢鍾離意上書薦劉平等賜辦&KR0724;錢
待詔公車
注公車令屬衛尉上書者所詣也(東方朔傳)
比喻門
鵲起登
鵲起登吳山鳳翔陵楚甸登孫權城作莊子曰得時則
義行失時鵲起登(謝玄暉詩)
屈轂瓠
鑚屈轂之瓠解疏屬之拘齊有田仲屈轂往見之曰轂
有大瓠堅如石厚而無竅願效之田仲曰堅如石不可
剖也厚而無竅不可以受漿吾無用此也猰窳國人殺
君黃帝加以桎梏致于疏屬山中(七命)
輕蚊翼
小言賦景差曰載雰埃乘剽塵體輕蚊翼形微蚤鱗經
由鍼孔出入羅巾飄妙翩綿乍見乍泯
糠輿
唐勒曰折飛糠以為輿剖粃糟以為舟憑蜽眥以顧眄
附蠛蠓以遨遊(小言賦)
虱脛蟣肝
又曰館于蠅鬢宴于毫端烹虱脛切蟣肝會九族而同
嚌猶委餘而不殫(上)
一月光
文子曰百星之明不如一月之光十牖畢開不如一戶
之明
一拳宫
化書云螻蟻之有君也一拳之宫與衆處之一粒之食
與衆畜之一罪無疑與衆戮之
膠柱
藺相如曰王以名使趙括如膠柱而鼓瑟耳(史記)
鳥鳴似語
鳥鳴似語䖝葉成字(文心雕龍)
蚊知足
齊桓公憂蚊因開翠紗之幬進蚊子焉其蚊有知禮者
不食公之肉而退其蚊有知足者吮咀公之肉而退其
蚊有不知足者吸而食之其飽也腸腹為之潰破(出金)
(樓子)
水失魚
尸子曰孔子曰商汝知君之為君乎子夏曰魚失水則
死水失魚猶為水也子曰商汝知之矣
補狐裘
慕容鍾見公孫五樓專朝政謂人曰黃犬之皮恐終當
補狐裘也
班馬迷
殷文圭啟迷同班馬寒甚蟄虫注子書云老馬色班迷
於道路
鹿獨
蟬聫兵難鹿獨江臯注言如鹿之獨行(上)
蜂蠆致蠚
猛虎之猶豫不如蜂蠆之致蠚孟賁之狐疑不如重子
之必至蠚毒也呼各反(西漢)
叢輕折軸
衆口鑠金積毁消骨叢輕折軸羽翻飛肉(西漢鄒陽)
搏牛蝱
搏牛之蝱不可以破虱言方於擊秦不可盡力破章邯
也(高祖紀)
痿不忘起
韓王信與柴將軍書曰僕之思歸如痿人不忘起盲者
不忘視勢不可耳
佸糠及米
語有之曰佸糠及米古&KR1851;字用舌食也以喻犬耳(高五)
(王傳)
土扶成墻
土扶可成墻積德為厚地(李白詩)
嬾北飛
我似鷓鴣鳥南遷嬾北飛
一水魚
昔作一水魚今成兩枝鳥
覆水
覆水不可收行雲難再尋(李白詩)
井底桃
妾如井底桃開花向誰笑(上)
雞栖鶴籠
雞栖鶴籠窘束鸞鳳(李白)
百里販樵
俗諺曰百里不販樵千里不販糴居之一歲種之以穀
十歲樹之以木一生脩之以德
係蹄
係蹄在足則猛虎絶其蹯蝮蛇在手則壯士斷其節(陳)
(孔璋檄)
雨絶于天
雨絶于天言雨下之地無還雲之期(同上)
隆車之隧
欲以螳蜋之斧禦隆車之隧(同上)
走千羊
一狼走千羊(漢武詔書云)
惜草芳
惜草芳者傷禾稼惠盗賊者傷良人(鹽鐡論)
夀民
譬之若良醫病萬變藥亦萬變病變而藥不變向之夀
民今為殤子矣
磨瑩益明
或短高熲於上皆被疎黜因謂熲曰獨孤君猶鏡也每
被磨瑩皎然益明熲父賜姓獨孤氏(隋書)
水間墻
元諧常白高祖曰公無黨援譬如水間一堵墻大危矣
及受禪上顧諧曰水間墻竟何如也(隋書)
檻中猿
昔如韝上鷹今似檻中猿(鮑明遠詩)
借翰
借翰于晨風假足于六馭(陳孔璋檄)
乘鴈雙鳧
乘鴈集不為之多雙鳧飛不為之少(乘去聲四鴈也解)
(嘲)
空柯無刃
空柯無刃公輸不能以斷但懸曼矰蒲苴不能以射(四)
(子講德論)
衝蒙涉田
衝蒙涉田而致遠不若遵途之易也膺騰撇波而濟水
不如乘舟之逸也(同上)
不畜狸
養雞者不畜狸牧獸者不育豺樹木者憂其蠧保人者
除其賦也(同上)
形過鏡
形過鏡則照窮物勝權而衡殆(演連珠)
天損
足於性者天損不能入足於性者松柏天損者雪霜(上)
時藿向陽
時藿向陽蘘荷依隂(閑居賦)
秋蔕
邈若墜雨翻似秋蔕(謝玄暉牋)
黑子着面
淮陽之北大諸侯廑如黑子之着面
奢豪門
樹頰胲
蔣濟曰樊子昭臿齒牙樹頰胲吐唇脗自非許文休之
敵也(蜀志)
駢脅驂乘
趙良謂商鞅曰君之出也後車數千從車數百多力而
駢脅者驂乘
蠟炊
世說石季倫以蠟燭炊飯李義山詩云蠟燭辰炊竟未
休
銅沓砌
趙昭儀居昭陽舍砌皆銅沓冐而黃金塗注云砌門限
也
壁帶
昭陽舍壁帶為黃金缸注壁帶壁之横衣露出如帶者
也
壯士籍
名在壯士籍不得中顧私(曹子建詩)
私名
列子危氏有子曰子華善飬私名使其俠客以鄙相攻
謝康樂
謝靈運襲爵康樂公性奢豪世共宗之稱謝康樂
倚黃金
少年行上馬等閒銷白日出門輕薄倚黃金(禇載詩)
夸詡
夸詡音許自光大也春秋傳曰會同主詡楊雄云誇詡
衆庶是也
薄御膳
武帝初何曾薄太官御膳自取私食子邵又過之而王
愷又過邵王愷羊琇之儔盛致聲色窮珍極麗至元康
中夸恣成俗轉相高尚石崇之侈遂兼王何而儷人主
矣崇既誅死天下尋亦淪喪僣踰之咎也(晉書)
駱駞負函
虞孝仁性奢華伐遼之後授都水丞充使監運以駱駞
負函盛水養魚以自給
錦步障
石崇與王愷羊琇之徒以奢靡相尚愷作紫絲布步障
四十里崇作錦步障五十里
一鉤絲
張昌儀恃易之兄弟所居奢溢有題其門云一鉤絲能
得幾時絡昌儀書其下一日即足未幾敗(嘉話)
燭十圍
淮南楊渥燃十圍之燭以擊毬
金蓮花盆
段文昌富貴後打金蓮花盆盛水而濯足徐相商致書
而規之鄒平曰人生幾何要酬平生不足也(北夢𤨏言)
俠骨香
寳玦誰家子長聞俠骨香堆金買駿骨將送楚襄王
木妖
唐天寳後中官節將競起亭館第舍力窮乃止時人謂
之木妖
麝壁
東昏侯塗壁皆以麝香
錦維舟
吳志甘寧以錦維舟或割棄以示奢侈
鍊炭(見薪炭門)
錢甃花徑
王元寳以錦石為柱以錢甃花徑(明皇雜錄)
北路魚
梁徐君倩盛服玩與襄陽魚弘同時人語曰北路魚南
路徐
儉約門
三桮
朱博食不重味案上不過三桮(漢書)
宣巨公
宣秉字巨公布被蔬食帝幸其府舍歎曰楚國之二龔
不如雲陽宣巨公
既孅
周人既孅孅者儉嗇也而師吏尤甚(說苑)
薄笨車
宋書劉凝之居儉苦夫妻共乘薄笨車出市賣易周身
之外悉以施人
老慳
劉秀之儉宋武帝目之為老慳
頫拾卬取
魯人俗儉嗇而丙氏尤甚以鐡冶起富至鉅萬然家自
父子兄弟約頫有拾卬有取注頫古俯字俯卬必有所
取拾無巨細好惡也(西漢貨殖傳)
爱惜費
愚者爱惜費但為後世嗤(選古詩)
費半菽
莫肯費其半菽罕有落其一毛(廣絶交論)
魚菽祭
灌畦鬻蔬為供魚菽之祭織絇緯綉以充粮粒之費言
淵明也絇音衢齊大夫陳乞曰常之毋有魚菽之祭祭
用魚豆示儉也
穀布巾
張秀孝不好浮華常冠糓布巾執栟櫚皮麈尾
斧木
劉善明質素不好聲色所居茅齋斧木而已言只用斧
斫木不空也(南史)
年甲門(夀天附)
茂年
茂年薨殞猶言盛年也
幾甲子
數人不知幾甲子昨來猶帶冰霜顔(李白詩)
初冠帶
年華初冠帶文體舊弓裘(李嘉祐送王裕詩)
游洛歲
盖同王子洛濱之歲實惟辟彊内侍之年王子晉初游
洛濱年十五張辟彊為侍中年十五(沈休文碑)
損年
損年以求早成非志所為也司馬朗之言損年者盖減
歲數也
不禄
人死夀考曰卒短折曰不禄(尔雅云)
冨于年
太子方富于年猶言富于春秋(七發)
年涯
净言方文雖然病曼倩年涯未有多(褚載詩)
疾病門
重膇
足腫也春秋傳云重膇之疾膇馳偽切
嬰哀
南史嬰哀抱疚又云銜戚家庭
移病
楊敝皇懼移病師古曰謂移書言病也
生慮
積痾謝生慮寡慾罕所闕(謝靈運詩)
大怒痊疾
文選七命注云齊威王有疾文摯云王大怒必痊摯乃
不脱履登王牀王大怒疾遂愈
瘴母
嶺表或見物自空而下始如彈丸漸如車輪遂四散人
中之即病謂之瘴母(嶺表錄)
漳浦臥
李義山詩可憐漳浦臥又云臥病劇清漳皆病中作又
劉公榦詩余嬰沈痼疾竄身清漳濱
傖鬼
晉陸玩嘗詣王遵食酪得疾與遵書云雖是吳人幾為
傖鬼
遊岱宗
常恐遊岱宗太山也人命屬之劉楨卧疾言病危欲死
也(劉公幹詩)
寢瘵
寢瘵謝人徒注寢疾也
淹病滯疾
雖有淹病滯疾猶將伸傴起躄發瞽披聾沉直𦕈小煩
懣酲醲病酒之徒哉(七發)
涊然
涊然汗出霍然病已乃典反(宋玉)
兔缺
晉書魏詠之生而兔缺醫云可割而補但須百日不得
語笑詠之曰半生不語而有半生亦當療之
帶移孔
沈約以書陳情于徐勉言已老病百日數旬革帶常應
移孔以手握臂率計月小半分欲謝事求歸老之秩
瘦行
中有病夫披白搭瘦行清坐詠遺編(林逋詩)
治令
治令猶言治命疾未困亂時命也(賈誼新書)
病力
病力病甚也(出汲黯傳)
崔家疾
唐世呼病瘦為崔家疾
負痾
負痾頽簷下終日無一欣(陶淵明)
牛呞病
橋梵鉢提言我有口業於過去劫輕弄沙門世世生生
有牛呞病(出楞嚴經)
白麥麫
竇氏子言家方盛時有奴歛群從數宅之資供白麥麫
言麥性平由是恣飱不疑凡數歲後有告奴妄言所輸
乃常麥諸人暴熱一時皆作(國史補)
虱卜
嶺南人有病以虱卜之向身為吉背則凶(酉陽雜俎)
病間多鬼
宋廢帝太后病篤遣呼帝帝曰病人間多鬼可畏那可
往也
撤瑟晨
寕知安歌日非君撤瑟晨君子有疾撤瑟琴
卧疾詩
謝朓在宣城作卧疾詩沈休文和之
手足墮窳
手足墮窳無力也(七啟)
筋骨挺解
筋骨挺解四支委隨(七發)
顛眴
臣嘗有顛眴疾恐一旦先犬馬填溝壑眴音縣(揚雄美)
(新論)
痁疾
年在中身疢維痁疾書文王受命惟中身左氏傳齊侯
疥遂痁杜預曰瘧疾也(陶徵士誄)
疾隂消
夏侯康之子泰病隂消為閹人劣弱不能治國
求墳
池陽有疾病則禱其先墳謂之求墳
青鼻瘴
廣南春日有青鼻瘴秋月有黃茅瘴
夢寐門
吞玉勝
齊高帝劉皇后母桓氏夢吞玉勝而生后
青蝇惡
漢昌邑王賀夢青蝇矢以問郎中令龔遂遂曰陛下左
側讒人衆多如是青蝇惡矣注惡即矢也越王勾踐為
吳王嘗惡
十八公
吳丁固夢松生腹上占者曰松十八公也後十八年當
為公
半面笑
幽明錄賈弼夢見人曰愛君美貌欲易君頭遂許之後
能半面笑半面啼兩手把筆文詞各異
梧丘魂
梧丘之魂不愧于沈首鵠亭之鬼無恨于灰骨注齊景
田于梧丘夜夢五大夫稱無罪晏子曰先君靈公田五
大夫驚獸皆殺之五首同穴公出而厚葬之(李斯書)
囈語
吕蒙囈語通周易魚計反睡語也
名在月中
會稽先賢傳闞澤年十三夢見名字炳然在月中
黃衣翁(見賦門)
精夢為芝
楚襄王遊雲夢夢一婦人名曰瑤姬曰我夏帝之季女
也封于巫山之陽臺精魂為芝媚而服焉則與夢期也
(襄陽耆舊傳)
乘雲繞日
傅說夢乘雲繞日而行歲餘乃聘之(拾遺記)
槐安國
淳于棼醉夢三紫衣吏名曰槐安國王致命(異聞集)
審雨堂
搜神記盧綸夢入蟻穴見堂宇危豁題曰審雨堂(諸事)
(拾遺)
夢踐横木(見科第門)
一木破天
王敦謀晉夢將一木上破天以問卜者許真君時為旌
陽令因見敦解曰此是未字晉祚未終公未可動(續仙)
(記)
句夢詩
段成式夢得句云夢裏思甘露言中惜惠燈一聫因續
所夢句成十韻云
魄妖
夜遇惡夢者一曰魄妖二曰心試三曰尸賊(真誥)
睡蛇
遺教經黑蚖在身當以持戒鉤除之又云睡蛇既去乃
可安眠黑蚖亦睡蛇也
夢中身
李鉉言至精之人夢中之身可求劉幽求見妻夢中身
也
昆脚皆頭
杜牧求小儀小秋不遂夢人謂曰辭春不及秋昆脚與
皆頭後果得比部員外
額上耳
張審通夢蔣山君召作判狀申天曹云與君三耳數日
額痒湧出一耳通前三耳湧出者尤聰時號三耳秀才
亦曰鷄冠秀才
臼中炊
張贍夢臼中炊有王生者曰吾歸不見妻矣臼中炊固
無釜也
洗白馬
優人季伯伶夢洗白馬梅成伯占之曰反語洗白馬者
瀉白米也季先得百斛米於涇州使弟取之果覆舟一
粒無餘
夢墨
王勃夢人遺以丸墨盈袖自是文章日進(酉陽雜俎)
吐白鳳
商芸小說揚子雲夢吐白鳳凰集于玄上
紫戶將軍
得惡夢即呪曰黃閤神師紫戸將軍把鉞搖鈴消滅惡
津(真誥)
一髀熱
張敬兒妻尚氏曰吾昔夢一手熱如火而君得南陽郡
元徽中夢一髀熱君得本州後夢半體熱尋得開府今
復舉體熱炙由此有異志被誅(南史)
夢食月
王曇遷夢月落入懷乃擘而食之脆如冰片味美遂更
名月德
松為人君
夢見松者見人君也(出夢書)
梓化松
周大姒夢梓化為松
採榆葉
夢書榆為人君德至仁也夢採榆葉受恩賜也夢居樹
上得貴官也
日三分
談藪魏文帝為王時夢日墜地分為三分已得一分而
内懷中
吹塵夢
潜夫論黃帝夢大風吹天下塵土得風后以為相
蘅蕪香
漢武夢李夫人遺蘅蕪香覺而衣枕香三月不歇
三公贈
元順夢卧槐樹下自言槐字木傍鬼身與鬼并寧不死
乎然亡後乃得三公贈耳
福門子
刁遵當病篤夢神人救之曰福門子當享長年
結遠夢
歸心結遠夢落日懸春愁
四法判夢
釋典以四法判夢一曰無明薰習二曰舊識廵遊三曰
四大偏增四曰善惡先兆
捉龍脚
淮南太守孫奉伯與齊高帝欵舊常夢帝乘龍上天于
下捉龍脚不得及覺因謂帝曰公當大庇生靈而弟不
得與也
梨花夢
東坡梅詞高情已逐曉雲空不與梨花同夢注王昌齡
夢中作梨花詩
大夢
李白詩處世若大夢胡為勞其生
玄隂池
石憲夢與群僧游于水中云此玄隂池也覺而驗之乃
群蛙
述夢詩(見禁直門)
食瓊瑰
聲伯夢涉洹或與已瓊瑰食之泣而為瓊瑰盈其懷三
年不敢言言之暮而卒左傳注有含之象故卒
假夢通靈
願假夢以通靈(閑情賦)
海錄碎事卷九上
海錄碎事卷九下宋葉廷珪撰
愁樂門(喜怒嗔笑附)
奮髯(見太守門)
屧破
梁元帝與廬陵王續相惡聞其薨入閤而躍屧為之破
老革
彭羕左遷江陽太守羕曰老革荒悖可復道耶盖罵蜀
先主為老革猶老兵也
慨慷
慨當以慷憂思難忘注慨慷嘆也(魏武帝短歌行)
世故
應瑒流離世故頗有飄薄之歎
五難
五難既洒洛注養生有五難喜怒聲色滋味神浮精散
(許詞詩)
憂衿
信矣勞物化憂衿未能整(顔延之詩)
憂能傷人
孔文舉謂盛孝章單子孤危愁苦如使憂能傷人此子
不復永年
笑疾
陸機見張華華令雲來機曰雲有笑疾華以錦嚢盛須
雲見大笑不止
顔峻嗔
顔峻嗔而與人官謝注笑而不與人官
九愁
梁元帝望水詩云懷山殊未已徒然勞九愁
氣踊如山
氣踊如山孫權之言盖忿氣也
萬斛愁
庾信愁賦曰誰知一寸心乃有萬斛愁
寄愁天上
仲長統詩云寄愁天上埋憂地下
愁城
庾信愁賦攻許愁城終不破蕩許愁門終不開何物煑
愁能得熟何物燒愁能得然閉門欲驅愁愁終不肯去
深藏欲避愁愁已知人處
愁門(見上)
百端集
衛洗馬初渡江形神慘悴語左右曰見此茫茫不覺百
端交集衛玠也
愁逼夜長
愁逼夜長斜漢廻而脉脉寒侵夢淺行雲去以遲遲(叚)
(成式)
已憂鯈(見水族門)
愁鬼
特解寬衣帶偏能損面皮謂愁鬼也
愁猿弔影
愁猿弔影而危處兮呌秋木而長吟(李白集)
一水牽愁
一水牽愁萬里長(李白詩)
書室坐愁
書室坐愁亦已久矣(李白文)
愁洽萬年
愁洽萬年苦溢千歲(七命)
髮如竿
育獲之儔植髮如竿(西京賦)
解悲愁
奉黃金百斤為相如文君取酒因于解悲愁之詞于為
也
鮮歡
戚貌瘁而鮮歡(思舊賦)
彪休
鬱怒彪休注怒貌
玄髮歡
各勉玄髮歡無貽白首嘆(謝惠連詩)
悲從中起
張孟陽七哀曰悲從中起魏武帝短歌曰憂從中來
千念
千念集日夜萬感盈朝昏(謝靈運詩)
憂來無方
憂來無方人莫之知(魏文帝樂府)
人生如寄
人生如寄多憂奚為(魏文帝樂府)
恨端
彌起長恨端(鮑明遠)
噤吟笑
蔡澤以噤吟而笑唐舉噤欺禀反吟疑甚反
青鬢丈人
青鬢丈人不識愁(施肩吾詩)
牢愁
牢愁漫訴空階雨羈宦閑傷落日春(林逋詩)
封恨
除却洛陽才子後更誰封恨弔懷沙(禇載詩)
愁陣
禪伏詩魔歸静域酒衝愁陣出竒兵(韓渥詩)
苦雨愁霜
苦雨愁霜時聞短韻東門梁父罕接正聲(四六集)
疊二忤
兩事忤意杜牧云疊二怒
澒洞
杜詩憂端齊終南澒洞不可掇淮南子曰鴻濛澒洞莫
知其門
門生門
玉笋門生
因話錄李宗閔知貢舉門生多俊秀時謂以玉笋門生
門生良田
廣記崔群妻嘗勸樹莊田為子孫之計笑曰予有三十
所美良田遍在天下又何憂夫人曰不聞有此業曰余
前歲放榜三十人豈非良田耶
舉將
鄭弘為太尉舉將第五倫為司空班在下弘不自安帝
知之聽以雲母屏風分隔
門生紀言
門人牟准魏敬侯碑隂云故吏述德于隧前門生紀言
于碑後
會聚門(經過附)
一會面
喜兹一會面若覩瓊樹枝(李白詩)
聞閑
聞閑且共賞莫待繡衣新(韋蘇州詩)
蘭臺聚
南齊劉溉劉孝綽劉苞張率劉顯及劉洽號蘭臺聚
金門步
若遺金門步見就此山岑(謝玄暉詩)
游衍
于役儻有期鄂渚同游衍注衍樂也(謝玄暉詩)
三五夕
與我别所期期在三五夕(謝靈運詩)
良覿
搔首訪行人引領冀良覿(謝靈運詩)
半舟閑
潘游全璧散郭去半舟閑(李義山詩)
牀下鞵
迨今兩擕手對茗牀下鞵(李義山詩)
枉道相過
今遣騎至鄴故使枉道相過(魏文帝書)
宛轡
宛轡憩通衢屈也(陶淵明詩)
枉帆
枉帆過舊山(謝靈運詩)
枉相存
魏武帝樂府越陌度阡枉用相存存問也長門賦孔雀
集而相存
品題門
規檢禰衡
北齊邢子廣曰盧詢祖有規檢禰衡盧思道無冰稜文
舉
世龍門
一世龍門(王衍)
齒牙餘論
謝眺好奬與人才曰士子名聲未立宜共奬成無惜齒
牙餘論
端委廟堂
晉明帝謂謝鯤曰論者以君方庾亮如何曰端委廟堂
使百僚准則鯤不及亮一丘一壑自謂過之
駑牛
龐統謂陸續為駑馬顧邵為駑牛曰駑馬雖精所致一
人耳駑牛一日行三百里所致豈一人之重哉(出蜀志)
癡黠半
顧愷之在桓温府常云愷之體中癡黠各半合而論之
之正得平耳
三反
魏王肅評曰劉寔以肅方於事上而好下佞已此一反
也性嗜榮貴而不苟求二反也恡惜財物而沾身不穢
三反也
鑒懸日月
鑒懸日月辭富山海(出文心彫龍)
舌端月旦
舌端月旦皮裏陽秋(段成式)
累心都盡
郄尚書常稱謝慶緒識見雖不絶人可以累心處都盡
謝敷字慶緒(本傳)
賞裁
庾道季讀陳東亭經酒壚下賦都不下賞裁
單門後進
單門後進必加善誘(任彦升序)
一面之榮
一面之榮鄭璞踰于周寳一言之譽東陵侔於西山
宰相門
袁粲見王儉歎曰宰相之門也栝柏豫章雖小已有棟
梁之器
棟梁器(見上)
標牓人物
廷尉卿崔光韶好標牓人物
次客
劉法夀與弟崇吉及崔道古劉賓俱歸魏以法夀為上
客崇吉為次客崔劉為下客
第一客
薛安都歸魏其子道標道異亦以勲為第一客
當為黃散
山公啟事曰郄詵才志器局當為黃散謂黃門侍郎散
騎常侍也
胷中柴棘
深公云人謂庾元規名士胷中柴棘三斗許(世說)
塵垢囊
林公謂王文度為塵垢嚢(世說)
懷想門
悽其
欽聖若旦暮懷賢亦凄其(謝靈運詩)
存故
爱似莊念昔久敬曾存故謝靈運詩注游子多悲觸物
增戀爱其似者若莊生之念疇昔久而愈敬嘆曾子之
存故交莊生舄也
𦕈天末
佳人𦕈天末(陸士衡詩)
美無度
非君美無度孰為勞寸心(謝玄暉詩)
賞心晤
永絶賞心晤對也(謝靈運詩)
隔思存
神交疲夢寐路遠隔思存沈休文詩詩曰雖則如雲匪
我思存
不面
皇甫規與趙壹書云蹉跌不面企德懷風
遙懷
冀承清誨以釋遙懷(同上)
戲題未泯
南薰集序津樓壊棟紀别依然野寺頽垣戲題未泯
向陽翹
引領望天末譬彼向陽翹葵藿向日也(陸士衡詩)
夢容輝
夢想見容輝(選古詩)
鶴立
實依鶴立企佇之心(曹子建表)
龜思鼈望
語曰龜思鼈望今龜鼈皆隔津望卵也
逆旅門(行役思歸附)
治行
漢武帝使鄭當時視決河自請治行五日上曰吾聞鄭
當時千里不齎粮請治行者何也
祗役
祗役出皇邑相期憩甌越(謝靈運詩)
侵星
侵星赴早路畢景逐前儔(鮑明遠詩)
夜&KR0724;
擾擾整夜&KR0724;肅肅戒徂兩徂往也兩車也(謝玄暉詩)
税歸鞅
行矣倦路長無由税歸鞅税息也鞅駕也(謝玄暉詩)
紆鬱
婉孌居人思紆鬱遊子情(陸士衡詩)
客子
棄置勿復陳客子常畏人(魏文帝)
客行士
眇眇客行士徭役不得歸(曹子建詩)
連翩
浩蕩别親知連翩戒征軸(曹子建詩)
整&KR0724;
整&KR0724;辭秦川秣馬赴楚壤(王粲詩)
流芳歇
誰謂客行人屢見流芳歇(劉休玄詩)
車殆馬煩
日既西傾車殆馬煩(曹子建洛神賦)
孑立
煢煢孑立形影相弔(李令伯)
旅翮
渤澥方春旅翮先謝(吳季重牋)
長安樂
桓譚新論云人聞長安樂出門向西笑人知肉味美即
對屠門而嚼
隴頭水(見地門)
改乘
馬融賦云改乘回轅左傳改乘轅而北之
孤禪
孤禪安逆旅警句與誰人(林逋詩)
回軒
回軒應睠睠將與嶺雲疎(陸士衡詩)
行衣
荷香隨去棹梅香點行衣征衣也(耿緯詩)
初程
劉昭禹送人詩春光懷玉闕萬里起初程
三五月
關山三五月客子憶秦川(徐陵詩)
水稽程
廻山時阻路絶水亟稽程(吳子夜詩)
行縢
方解行縢猶揮利楫謂舍陸趨舟也(李義山文)
鐙驢
林逋送人無為軍水次軍城囊劔入雨餘村塢鐙驢看
擎劔
今朝擎劔去何日刺蛟回(李賀詩)
旅歌
客遊詩旅歌屢彈鋏(李賀詩)
客帳
幽眠枕劔匣客帳夢封侯(李賀詩)
三會角
李士元登單于臺詩殘陽三會角吹白旅人頭
無際帆
予本萍泛者乘流任西東茫茫無際帆棲泊何時同(薛)
(據詩)
滯客
久為滯客其意謂何(逐貧賦)
虱暴
虱暴妨歸夢虫喧徹曙更(段成式)
淚萬雙
京華不啻三千里客淚如今一萬雙(李嘉祐詩)
騑驂倦路
騑驂倦路載寢載興(曹子建責躬詩)
迅足
逸翮思拂霄迅足羡遠遊(郭景純詩)
拜嘉慶
上堂拜嘉慶入室問何之(顔延年詩)
久滯淫
荆蠻非我鄉何為久滯淫注淫猶留也(王仲宣詩)
成&KR0724;
成&KR0724;候良辰(謝惠連詩)
孤征
懷役不能寐中宵尚孤征(陶淵明詩)
軌路長
眇然軌路長憔悴征戍勤軌車迹也(顔延年詩)
江路
江路西南永歸流東北騖(謝玄暉詩)
似客游
湯湯中流中有行舟隨波轉薄有似客游(魏文帝樂府)
遠行游
負劍遠行游(鮑明遠詩)
夜中飯
居人掩關卧行子夜中飯(鮑明遠詩)
客行樂
客行雖云樂不如早還家(李白詩)
戒征軸
連翩戒征軸(謝玄暉詩)
蜷局
僕夫悲余馬懷兮蜷局顧而不行音拳(離騷)
情眷眷
情眷眷而懷歸(登樓)
雨破程
花焼落第眼雨破到家程(王建詩)
外奬
沮漳自可美客心非外奬(王粲詩)
月逓夢
薛瑩海上花留身住越月逓夢還秦
悲歌
悲歌可以當泛遠望可以當歸思念故鄉欎欎累累又
云欲歸家無人欲渡河無船心思不能言腸中車輪轉
(古樂府)
絮征袍
明朝驛使發一夜絮征袍(李白詩)
三成弦
郢門一為客巴月三成弦
僑&KR0724;撰行
僑&KR0724;撰行去國遐陟(李白文)
慊慊
慊慊思歸戀故鄉何為淹留寄一方苦簟切心不足貌
(魏文帝)
故山
故山日已遠風流豈還時(謝靈運詩)
衣繡晝行
魏志張既為雍州刺史太祖曰還卿本州可謂衣繡晝
行矣
馬煩轡殆
馬煩轡殆言馬疲煩而轡危殆(陸士衡功臣頌)
良馬煩
威遲良馬煩(顔延年詩)
紆組
我行雖紆組(謝玄暉詩)
旅思搖搖
旅思倦搖搖(謝玄暉詩)
孤遊
孤遊昔巳屢(上)
薄遊
薄遊弟從告(上)
接淅
接淅而行孟子注淅漬米也不及炊乃反接之而去
客無腸
廣記鬼作思家詩佳人應有夢遠客已無腸
苦顔
戍客望邊邑思歸多苦顔(李白詩)
計日歸
胡塞塵清計日歸漢家草綠遙相待(李白詩)
税歸鞅
眇然一水隔何日税歸鞅
越鄉憂
誰令乏古節貽此越鄉憂越違也(鮑明遠詩)
宿留
武帝既見大人迹及群臣言老父則大以為仙人也宿
留海上注宿留有所須待也上先就反下力就反
治嚴
漢明帝諱莊故相襲謂辦裝為辦嚴治嚴
夜猿悲
疊障易成響重以夜猿悲(范彦龍詩)
離别門(相思附)
夷猶
謝玄暉詩停驂我悵望輟棹子夷猶夷猶悵望貌
前期
平生少年日分手易前期及爾同衰暮非復别離時(沈)
(休文詩)
清路塵
古詩君為清路塵妾為濁水泥
昧平生
雖有五載别相與昧平生言如不相識也(顔延年詩)
一别如雨
風流雲散一别如雨王仲宣贈蔡子篤又杜詩别離同
雨散
鹿聚
孔叢子高與鄒文季節為友季節歸魯臨别流涕子高
執手而止曰人生豈當如羣鹿聚
仳别
謝惠連詩哲兄感仳别相送起林坰仳亦别也(匹婢反)
袂判
中流袂就判欲去情不忍(謝靈運詩)
脈脈
誰云相去遠脈脈阻光儀音陌不見貌(陸韓卿詩)
沈心曲
思子沈心曲長嘆不能言(劉公幹)
營魄
陸士衡營魄懷兹土精爽若飛沈營心俯魂魄懷於此
土也
天末
借問嘆何為佳人眇天末(陸士衡詩)
如邛願
投沙理既廹如邛願亦愆言如相如謝病歸臨邛也(謝)
(惠連詩)
慅慅(音草)
懷情徒慅慅淚下空霏霏
非吾土
信美非吾土祇攬懷歸志潘岳自河陽遷懷縣作盖有
思京邑之懷
遠志
如何懷土心持此謝遠志(謝靈運詩)
千念
千念集日夜萬感盈朝昏(上)
千里目
悽矣自遠風傷哉千里目(顔延年詩)
異縣
他鄉各異縣展轉不相見(古樂府)
會面
道路阻且長會面安可知
衣帶緩
相思日已遠衣帶日已緩(選古詩)
一水間
盈盈一水間脈脈不得語(選古詩)
秋蔕
邈若墜雨翩似秋蔕謝眺辭新安王牋踰已别王如之
勞結
雖書疏往返未足觧其勞結(魏文帝書)
勞積
其於别遠會希猶不盡其勞積也(上)
容輝
夢想見容輝(選古詩)
折其榮
攀條折其榮將以遺所思(選古詩)
離旗
陳寳應反閩中僧惠標送以詩云送馬猶臨水離旗稍
引風
數日惡
謝安謂羲之曰中年以來與親友别輒作數日惡羲之
曰年在桑榆自應爾
疊猿聲
吳融送人赴硤州云疊猿聲裏獨之官
突烟
郭璞詩君如秋日雲妾似突中煙高下理自殊一乖雨
絶天
歸雲征
李充送許從詩來若迅風流逝如歸雲征離合理之常
聚散安足驚
驚風散
棗腆贈石崇翕如翔雲集忽若驚風散分塗還離析對
樂增累歎
分塗(見上)
離衿
張祐送人詩孤舟越客吟萬里曠離衿
春春
陸瓊長相思容貌春春減書字朝朝滅
車輪生角
陸龜蒙君心欲漂落妾意正棲託願得雙車輪一夜生
四角
心心
心心不相照望望何由知(陸瓊詩)
向隅眉
劉繪有所思共銜滿堂酌獨歛向隅眉
空張(空一作高)
王融有所思空張更何已滿飲終自期
寄情
仰頭看明月寄情千里光(吳子夜詩)
車遙遙
車遙遙篇古樂府也詞云車遙遙兮馬洋洋追思君兮
不可忘
愁肺
旅酒侵愁肺離歌繞懦絃(李賀詩)
兩條淚
詩封兩條淚露折一枝蘭(上)
紅淚客
凉月生秋浦玉沙鱗鱗光誰家紅淚客不忍過瞿塘(李)
(賀詩)
一雙淚
李賀别皇甫湜凭軒一雙淚奉墜綠衣前
酸風
李賀東關酸風射眸子
解手背面
韓子祭張員外云解手背面遂十一年君出我入如相
避然
飛鶴形
飛來雙白鶴乃從西北來言雌病雄不能負之而五里
一反顧六里一徘徊雖遇新知終傷乎生别離也(古樂)
(府)
揚其灰
有所思古詞言有所思乃在大海南何用問遺君雙珠
瑇瑁簮聞君有他心燒之當風揚其灰
釣竿歌
伯常子避仇河濱為漁者其妻思之為釣竿歌
徑寸心
以我徑寸心從君千里外(古文苑)
西飛翼
不見一佳人徒望西飛翼(上)
分絃
分絃饒苦音别唱多凄曲(上)
卷中人
唐裴敬中為察官奉使蒲中崔徽相從敬中回徽以不
得從為恨久之成疾寫其真以寄裴曰崔徽一旦不及
卷中人矣(出麗情集)
寄淚
灼灼錦城官奴御史裴質與之善裴召還灼灼每遣人
以軟綃聚紅淚為寄(出麗情集)
天一面
何况杳未期各在天一面(何遜)
一星殘燭
一星殘燭照離堂(羅鄴詩)
頼酒昏
行客思鄉遠愁人頼酒昏(司空曙送人詩)
錦&KR0724;字
古别離已聞都萬騎又道入重圍一軸錦&KR0724;字致君終
不歸
左親戚
今天下游士左親戚棄墳墓去故舊從陛下者但日夜
望咫尺之地注左親戚言乖離之意(西漢張良傳)
歌驪駒
注逸詩篇名也其辭云驪駒在門僕夫具存驪駒在路
僕夫整駕
間何闊
諸葛豐為司隸校尉刺舉無所避京師為之語曰間何
闊逢諸葛注言間者何久闊不相見也
停歌罷笑
停歌罷笑雙蛾催(李白詩)
明月環
從軍玉門道逐虜金微山笛奏梅花曲刀開明月環(李)
(白詩)
火滅星離
張陳竟火滅蕭朱亦星離(李白詩)
東風吹夢
西憶故人不可見東風吹夢到長安(李白詩)
别恨多少
問余别恨今多少落花春暮争紛紛(李白詩)
山陽别
惜此林下興愴為山陽别(李白詩)
金瓶落井
金瓶落井無消息令人行嘆復坐思(李白詩)
山荅鼓
青山荅鼓送行舟(歐陽永叔詩)
離袖
離袖安可揮(鮑照詩)
路捷
留歡貴山遙惜别愁路捷(上)
歌眼
歡觴為悲酌歌眼或泣衣(上)
掛帆席
李白江上詩明晨掛帆席離恨滿滄波
大語聞
大語猶可聞故人難可見言所居近也(李白詩)
同心句
古樂府也梁元帝詞云相逢半路溪隔溪猶不渡摘贈
蘭澤芳欲表同心句
估客樂
古樂府也詞云有信數寄書無信長相憶莫作瓶落井
一去無消息
榆火葭灰
既十新榆火又七變葭灰
淚與線長
淚與線長心如針貫
重一面
地近輕數見地遠重一面
淚滋
親賓兮淚滋(恨賦)
心折
心折骨驚(别賦)
氣結
悲與親友别氣結不能言(古詩)
抱影
抱影守空廬又風賦曰廊抱影而獨倚
澹忘歸
游子澹忘歸澹安也(謝靈運詩)
飛駕
惆悵瞻飛駕引領望歸旆(陸士衡詩)
歸旆(見上)
樹背襟
安得忘歸草言樹背與襟(陸士衡詩)
忘歸草(見上)
絃與筈
離合非有常譬彼絃與筈(陸士衡詩)
洲渚言
辛勤風波事欵曲洲渚言
雲雨乖
朋好雲雨乖張載詩云雲乖雨散心乎愴而
河陽别
愧兹山陽讌空此河陽别曹植送應氏詩云親昵並集
送置酒此河陽
忍相思
朝發冨春渚蓄意忍相思(任彦升詩)
送至方山
文選謝靈運為永嘉太守鄰里相送至方山靈運作鄰
里相送至方山詩
枯桑知風
枯桑無枝葉則不知風海水不凝凍則不知寒以諭婦
不知夫也(古樂府)
入門自媚
入門各自媚誰肯相為言
弦驚
傷禽惡弦驚倦客惡離聲
斷客情
離聲斷客情(鮑明遠詩)
賓御
賓御皆涕零
天一涯
相去萬里餘各在天一涯注涯方也(選古詩)
巢南枝
胡馬依北風越鳥巢南枝(選古詩)
雙飛燕
思為雙飛燕銜泥巢君屋(選古詩)
著相思
文綵雙鴛鴦裁為合歡被著以長相思緣以結不解注
被中著緜緜之意(選古詩)
天一隅
風波一失所各在天一隅(李少卿詩)
天一方
各在天一方(蘇子卿詩)
涕霑翰
涕霑翰衣襟也如鳥之有羽翰(蘇子卿詩)
安得翼
願飛安得翼欲濟河無梁(魏文帝詩)
商參
殊隔過商參(王元長詩)
守煢獨
佳人守煢獨(張景陽詩)
心悟永
凄凄節序高寥寥心悟永(謝靈運詩)
陽雲臺
相思巫山渚悵望陽雲臺(謝琨詩)
參商闊
面有逸景之速别有參商之闊(曹子建書)
逸景(見上)
餞送門
歸客
送孔令辭位詩云歸客遂海隅脱冠謝朝列
方舟
方舟析舊知對筵曠明牧方舟並舟也(謝靈運詩)
揚舲
孔法生送王少傅若人鑒殆辱解紱揚歸舲
熨斗坡(見地門)
相風竿
耿緯送人水行相風竿影曉來斜渭水東流去不賒
呼風去
劉昭禹送人舟行江上呼風去天邊挂席飛
横霓
李賀送人北征髯胡頻犯塞驕氣似横霓
絃上箭
封侯早歸來莫作弦上箭(李賀詩)
悵飲
今晨魯東門悵飲與君别(陸韓卿詩)
脰未悁
顧望脰未悁汀曲舟已隠悁正也於玄切(謝靈運詩)
保嘉幅
行矣保嘉幅景絶繼以音影也(陸士衡樂府)
患難門(悲傷附)
如綆縻
王仲宣涕下如綆縻注古杏反
沈痛
眷言懷君子沈痛切中腸(謝靈運詩)
五内
哀鬱傷五内注淚沾珠纓(石季倫詩)
淚流霰
佳期悵何許淚下如流霰(謝玄暉詩)
前魚
陸韓卿詩子瑕矯後駕安陵泣前魚事見中山王孺子
妾歌注
兒女仁
憂思成疾病無乃兒女仁(曹子建詩)
謗缺
小人固陋坐貽謗缺(江文通書)
抱痛
抱痛圓門含憤獄戸(上)
悽入肝脾
詠北狄之遐征奏胡馬之長思悽入肝脾哀感頑豔(葉)
(休化牋)
阽危
阽危賴宗袞微管寄明牧賈誼曰安有天下阽危若是
注臨危曰阽音鹽(謝玄暉詩)
横潰
天地中横潰家皇拯生民言世亂也
沒元象
伊洛既燎烟函崤沒元象象道也言漢之亂(王崇詩)
履影弔
履影弔心酸鼻痛骨(江文通書)
屠鱠
劉遴之書云奄丁禍罰五内屠鱠
百罹
遭也憂也詩言逢此百罹選流宕百罹之疇
咀痛茹哀
咀痛茹哀嬰憤忍酷(梁簡文帝)
凶功
謝方明值孫恩之亂合門遇禍資産無遺而營舉凶功
甚力
涕横集
今臣心結日久每聞幼眇之聲不知涕泣之横集也(漢)
(中山王勝傳)
哀囀
綺樓何氛氲朝日正杲杲玉顔上哀囀絶耳非世有言
哀唱也(李白詩)
九迴
腸一日而九迴(馬遷書)
鳥哀鳴
魚以泉涸而煦沫鳥以將死而哀鳴(廣絶交論)
同憂相救
子胥曰子聞河上之歌者乎同病相憐同憂相救
幅抑失聲
幅抑失聲迸涕交揮(潘安仁誄)
詠時禽
目感隨氣草耳悲詠時禽草隨氣序而變禽應時月而
鳴(陸士衡詩)
游覽門(眺望附)
晨策
晨策尋絶壁夕息在山隂(謝靈運)
中坐
中坐瞰蜿虹俛伏視流星注中坐半山坐也(江淹香爐)
(峯詩)
倒景
一舉淩倒景無事適華嵩謂在日月之上日月反從下
照故謂之倒景(沈休文)
賞心晤
將窮山海迹永絶賞心晤注晤對也(謝靈運詩)
山行
遡溪終水涉登嶺始山行(謝靈運詩)
水宿
客游倦水宿風濤難具論(謝靈運詩)
興命
興命公子㩦手同車言起命公子將同遊也(嵇叔夜詩)
結飛轡
三閭結飛轡言將遠遊也(陸士衡詩)
近尋
瞻目有極覽游情無近尋(范蔚宗)
肴駟酒駕
肴駟連鑣酒駕方軒(七命)
之字
送人遊九疑漆燈尋黑洞之字上危峯(劉昭禹詩)
與馬成三
沈慶之既貴給三望車慶之謂人曰我每游履田園有
人時與馬成三無人日與馬成二今乘此安之遂固讓
三望車三公所乘也
六事思君
白居易遊山玩水㩦詩卷看月尋花把酒杯六事盡思
君作伴幾時歸得洛陽來
後騎
後騎盡幽并同人皆沈謝(耿緯詩)
倚釣
蓮浦浪澄堪倚釣柳堤風暖好垂鞭(禇載詩)
葼鞋
深山寺路千層石竹杖葼鞋便可登(劉得仁詩)
光車服馬
光車服馬遊都城(陸機百年歌)
道鍵禪關
二室名遊花時雪夜三堂勝賞道鍵禪關(四六集)
静賞
静賞應難極孤懷自不禁(林逋詩)
重山復水
平昔常聞溪口路重山復水去無窮(林逋詩)
解夜醉
細露濕團紅寒香解夜醉(李賀詩)
歌堂舞閣
藻扃黼帳歌堂舞閣之基璇淵碧樹弋林釣渚之舘(蕪)
(城賦)
投鉤
賞心樂事不廢良辰迂燭投鉤必窮永夜(段成式)
寺寺樓
倚遍江南寺寺樓(杜牧之詩)
濟勝具
許掾好遊山水而體便登陟時人云許非徒有勝情實
有濟勝之具(世說)
南山幽
希君同㩦手長往南山幽(李白詩)
摶壁
自云歴天台摶壁躡翠屏(李白詩)
雲間下榻
雲間逢下榻天上接行杯(上)
天上行杯(見上)
攀日月
杳出霄漢上仰攀日月行(李白詩)
險尋危造
絶澗方險尋亂岩亦危造(陸羽詩)
摶芬若
摶芬若以為枕席荃蘭而&KR0581;芳
飛盖
清夜遊西園飛盖相追隨(曹子建詩)
駢筵
輟策共駢筵(謝惠連詩)
憩榭
憩榭面曲氾(謝惠連詩)
耳目驚
不尋遐怪極則知耳目驚(江文通詩)
行樂
㩦手共行樂(謝玄暉詩)
送歸鴻
目送歸鴻手揮五絃(嵇叔夜詩)
青雲霓
上陵青雲霓下臨千仞谷(司馬紹統詩)
登頓
山行窮登頓水涉盡洄沿登頓上下也
島易陟
藤垂島易陟崖傾嶼難傍(丘希範詩)
送春目
出沒眺樓雉遠近送春目(謝玄暉詩)
陵虛上
茗茗寄意勝不覺陵虛上(許徵君詩)
摠轡
薄言遵郊衢摠轡出臺省(謝琨詩)
&KR1405;望
謝琨詩&KR1405;望分寰隧矖目盡都甸&KR1405;望馳目遠望也倉
頡篇曰矖曠視之貌也
矖目(見上)
同乘並載
同乘並載以游後園(魏文帝書)
故舊門(感舊附)
故心人
故人心尚爾故心人不見(謝玄暉詩)
託心如舊
蜀夏侯覇謂張嶷曰雖與足下疎闊然託心如舊
刮目相待
吳志吕蒙謂魯肅曰士别三日則刮目相待
疇曩
借日如昨忽焉疇曩(盧子諒詩)
青芫國
玉樹歌闌海雲黑苑庭忽作青芫國(李嘉祐詩)
王榭鷰
王榭金陵人海中失舟落在烏衣國以女妻之及歸以
詩繋鷰尾往來時目所居為烏衣巷劉禹錫有詩曰朱
雀橋邊野草花烏衣巷口夕陽斜舊時王榭堂前鷰飛
入尋常百姓家
博物門
勞薪飯
師曠食飯云是勞薪所炊晉平公使視之果然車軸
龍肉鮓
有人寄陸機鮓訝其異因餉張華華曰此龍肉也機時
不信華曰以酒漬之當有異也便以酒濯之即有五色
之彩
石鼓
吳郡臨平岸崩出一石鼓椎之無聲帝以問張華華曰
可取蜀中桐木刻為魚形扣之則鳴矣於是如其言果
聲聞數里
阮咸
有人破古塚得銅噐似琵琶身正圓人莫能辨行冲曰
此阮咸所作器也命易以木絃之其聲亮雅樂家遂謂
之阮咸
上夀門(生日附)
大筭
顔延年詩永錫洪筭注言天錫大筭使長久也
龜鶴年
游仙詩借問蜉蝣輩寧知龜鶴年
黃髮期
王其爱玉體俱享黃髮期(曹子建詩)
千金夀
主稱千金夀賓奉萬年觴(上)
盈數
遠期鮮克及盈數固希全謂上夀百二十歲盈此數也
(古樂府)
賢主人
王仲宣公讌詩願我賢主人與天享巍巍
萬堯年
沈約神仙篇億舜日萬堯年詠湛露歌採蓮願雜百和
香宛轉金鑪前
億舜日(見上)
夀倒三松
女仙上元夫人降封陟陟不顧夫人曰我能令君夀倒
三松(傳竒)
玉枝卜夀
東方朔得西鄒國玉枝以進武帝賜近民年高者云病
則枝汗死枝折老𣆀得之七百年不汗偓佺得之三千
年不折(洞冥記)
齡紀鬱巍巍(見養生門)
三祝
年年三祝候堯蓂清曉焚香啟梵扃盖用華封請祝事
(王禹玉)
天以下
處羅可汗上隋帝夀曰自天以下地以上日月所照惟
有聖人
奉觴上夀
奉觴上夀上天子酒也(馬遷書)
維嵩
小臣陪宴鎬獻夀奉維嵩(韋安石)
無央鸞鳳
無央鸞鳳隨金母來駕薰風一萬年(陳陶朝元引)
羨門比夀
羨門比夀王喬爭年(養生論)
遐紀
宜享遐紀長保天秩(潘安仁誄)
文星助彩
不惟嵩嶽降神固亦文星助彩
誕日
詩稱誕彌厥月言后稷之生大滿過其常月後人因謂
生日為誕日盖失本意
膝席
竇嬰為夀獨故人避席餘半膝席注以膝跪席上也
鑒戒門
滿欹
器惡含滿欹物忌厚生沒(鮑明遠詩)
概滿
鬼亦害盈天能概滿(李義山文)
欹器論
太宗常作欹器真宗為之贊仁宗遂製欹器論
月滿則微
月滿則微日中則昃(張華女史箴)
隆隆者墜
無矜爾榮天道惡盈無恃爾貴隆隆者墜(上)
座右銘
座右銘崔瑗字子玉手刃兄之仇蒙赦而出作此銘以
自戒常置之座右
奉佛仙門
施身
大同元年梁武幸同泰寺講金字三慧經皇太子仍施
身以卜奉贖
圖作佛
何次道往瓦官寺禮拜甚勤阮思曠語之曰卿志大宇
宙勇邁終古何曰卿今日何故見推阮曰我圖數千戸
郡尚未能得卿乃圖作佛不亦大乎
歡喜園
沈佺期奉勑撰菩提像文冕旒多暇每尋歡喜之園輿
輦經行即對醍醐之沼
醍醐沼(見上)
鷹師曹
魏文帝詔罷鷹師曹以其地為太后立報德佛寺
靈氣仙才
燕昭無靈氣漢武非仙才(郭景純遊仙詩)
億萬贖帝
梁武帝大通元年幸同泰寺釋御服披法衣行清净大
捨以便省為房群臣以錢億萬奉贖皇帝奉表請還臨
宸極三請乃許帝答書稱稽首
救苦齋
梁大通二年都下疫甚帝於重雲殿為百姓設救苦齋
以身為禱
無遮會
梁武帝大通元年幸同泰寺設四部無遮大會二年設
平等會
平等會(見上)
法喜食
梁武帝大同三年幸阿育王寺設無等法喜食
思賢門
微管之嘆
微管之嘆傅季友修張良廟教
九原可作
趙文子遊於九原曰死而可作我則隨武子乎
戒慎門
腰舟
蔡謨每事必過防時為語曰蔡公過浮航脫帶腰舟長
吹韲
楚辭云懲熱羹者吹韲注歠羹而熱見韲恐而吹
踐露
履霜知冰踐露知春(蔡邕傳)
食桃不康
馮道曰食桃不康見李思戒𤨏言
疾顛腊毒
左傳高位實疾顛厚味成腊毒腊久也言味厚者為毒
久也
隂重不泄
隂重不泄不泄人言也
垂堂
鄙諺曰家累千金坐不垂堂注言恐瓦墮之傷(馬遷書)
扃影嚴凝
扃影嚴凝側身扃禁皆是清禁之地言戒懼也(江淹書)
宴安鴆毒
古人以宴安為鴆毒管敬仲曰宴安鴆毒不可懷也
刺舌
賀若弼父敦為宇文護所害臨刑呼弼謂之曰吾以舌
死汝不可不思因引錐刺弼舌出血誡以慎口
阿附門(依恃朋與附)
回從
王莽擅國權羣臣莫不回從注云回曲也
回塗
蔡邕云盍亦回塗要至俛仰取容要音腰回者曲也
左官
後漢丁鴻上書云左官外附之臣前漢書有左官阿私
之黨
芳林十哲
沈雲翔等十人交通中貴號芳林十哲芳林門名也
喪家狗賦
寇瑊附丁謂故少逹謂敗鬱鬱不得意彭齊作喪家狗
賦以諷
向火乞兒
張九齡見朝士趨楊國忠以求官語人曰此曹皆向火
乞兒(出天寶開元遺事)
郭尖
郭景尚字思和善事權寵世號曰郭尖
阿尊事貴
元帝徵周堪詔不能阿尊事貴孤特寡助
朋黨執虎
衆喣漂山聚蚊成雷朋黨執虎十夫撓權蟁古蚉字
鼠憑社貴
鼠憑社貴狐籍虎威(恩倖論)
怨嘆門
糞上英
昔為匣中玉今為糞上英(石季倫詩)
末光
願君廣末光照妾薄暮年(陸士衡詩)
抱影
箕箒留江介良人處鴈門朱火獨照人抱影自愁怨(王)
(景玄詩)
雷歎
梁昭明太子有所思云雷歎一聲響雨淚忽成行
横陳
主人女為臣歌曰怵惕之心兮徂玉牀横自陳兮君之
傍君不御兮妾誰怨死日將至兮下黃泉
萬憤詞
萬憤詞投魏郎中時在獄中(李白詩)
隨氣草
目感隨氣草耳悲詠時禽(陸士衡詩)
詠時禽(見上)
千載恨
徒積千載恨空負百年愁(鮑明遠詩)
食梅酸
食梅常苦酸衣葛常苦寒(鮑明遠詩)
慕賢門
側帽(見冠冕門)
解散髻(見釵珥門)
劉揚同軌
譙周語陳夀曰昔孔子七十二劉向揚雄七十一而沒
今吾年適七十庶慕孔子遺風可與劉揚同軌不出後
歲必便長逝(出蜀志)
穿角履
王遵業為黃門即從容恬素若處丘園嘗著穿角履好
事者多毁新履以學之
譏嘲門
鳳鳳猪猪
詞家之吃已甘鳳鳳貽嘲翰囿之癡仍以猪猪見誚(段)
(成式)
嘲熱客
平生三伏時道里無行車閉門避暑卧出入不相過只
今褦襶子觸熱到人家主人聞客來嚬蹙奈此何搖扇
臂中疼流汗正滂沱傳戒諸高明熱行宜見呵(古文苑)
窮兵獨舞
于頔聞韋臯撰奉聖樂以進亦撰順聖樂而進其曲將
半行綴皆杖而一人舞於中將進閱之慕容韋綬在坐
曰何用窮兵獨舞以諷頔云(國史補)
蚤虱名器
蚤虱名器鼠雀倉庾(陸龜蒙譏小人也)
微文譏刺
微文譏刺貶損當世(司馬遷)
覆盆謠
覆盆謠施肩吾作諷同州考試官
鷄棲樹
世語劉放孫資共典機任夏侯獻曹肇心内不平殿中
省有鷄棲樹二人相謂此已久矣其能復幾以指資放
果斷門(機會附)
日中熭
黃帝曰日中必熭操刀必割太公曰日中不熭是謂失
時操刀不割失利之期熭音衛暴曬也
蝮蠚
蝮蠚手則斬手蠚足則斬足郭璞云蝮蛇細頸大頭焦
尾色如綬文文間有毛似猪鬛鼻上有針大者長七八
尺一名反鼻蠚火各反螫也
矢在弦
矢在弦上不可不發(陳琳對曹公之言)
私諡門
玉山樵人
韓偓自號玉山樵人有香奩集行於世(見詩序)
隠居
北齊李緯放逹自號隠居(出本傳)
上行先生
梁庾洗遵釋教宅内立道場禮懴及死空中唱曰上行
先生已生彌勒淨域矣
史遁先生
唐張薦為史館修撰朱泚亂變姓名匿城中著史遁先
生
逍遙公
五代韋夐號逍遙公
耐辱居士
司空圖退居自號耐辱居士
青牛師
後漢封衡字君逹能行容成御婦人術號青牛師
貞耀先生
貞耀先生韓愈諡孟郊
武林居士
郎簡即錢塘城治園廬自號武林居士
問政先生
聶師道楊行密奏號問政先生
五知先生
李紳自以久官不至顯用内不自得作五知先生傳曰
知時知難知命知退知足以見志云
外監
祕書監賀知章性放曠自稱四明狂客又號祕書外監
青蓮居士
荅湖州迦葉司馬問曰是何青蓮居士謫仙人酒肆藏
名四十春
元真子
張志和肅代間居江湖自號元真子每垂釣不設餌志
不在魚也常撰漁歌
頌德門
風軌
風軌德音為世作範(陸士衡頌)
汪汪軌度
汪汪軌度恂恂德心(上)
茂世之規
醇洪暢之德豐茂世之規(羽獵賦)
咳唾為恩
咳唾為恩眄睞成飾(任彦升牋)
玉質
玉質幼彰金聲夙振(任彦升表)
曄若春榮
曄若春榮瀏若清風(曹子建書)
風情張日
風情張日霜氣横秋(張去聲北山移文)
詠雲門
詠雲門者難為音觀隨和者難為珍(班固典引序)
翼百神
翌百神禔萬福(石闕銘)
聽參臯吕
聽參臯吕稱侔子張臯陶吕侯也(潘安仁誄)
含辰象
含辰象之秀德體河嶽之英靈(沈休文碑)
自叙門
高鳥候柯
高鳥候柯潛魚擇淵(陸士衡頌)
孤奉明恩
孤奉明恩言虛負明主之恩也(月賦)
幽介
臣東鄙幽介長自丘樊(月賦)
忝荷過任
忝荷既過任(張茂先詩)
責重才輕
道長苦智短責重愧才輕
纓時網
牽世纓時網(陸士衡詩)
行能無算
朓實庸流行能無算謝朓也(謝玄暉牋)
褒采一介
褒采一介抽揚小善
旅翮
渤澥方春旅翮先謝
輕舟反溯
輕舟反溯弔影獨留
去德滋永
去德滋永思德彌深
悲來横集
悲來横集横交也中山靖王曰不知泣涕之横集(已上)
(並謝玄暉牋)
庇身有地
徒生之倫庇身有地(任彦升牋)
顧已循涯
顧已循涯實知塵忝(上)
牛馬走(見貧素門)
閭閻闒茸
閭閻闒茸名教所絶(任彦升奏)
自點
適足以見笑而自點耳(司馬遷書)
無所比數
刑餘之人無所比數
勤勤懇懇
勤勤懇懇忠欵之貌
賤事
會從上來又迫賤事
欵欵之愚
欵欵之愚心勤貌
戴盆
戴盆何以望天
略陳固陋
書不能悉意故略陳固陋(已上並馬遷書)
係轅之歌
係轅之歌有應風雅(曹子建書)
赧然汗下
申言再三赧然汗下(吳季重書)
孤露
少家孤露母兄見憍(嵇叔夜書)
筋駑肉緩
筋駑肉緩性復疎懶
嬾慢相成
簡與禮相背嬾與慢相成
自卜
自卜已審
貴遠賤近
常人貴遠賤近向聲背實
七不堪
有必不堪者七其不可者二(上並嵇叔夜書)
金張援
官無金張之援游無子孟之資(應休璉書)
脣腐齒落
脣腐齒落服膺而不可釋(東方朔荅客難)
塊然無徒
塊然無徒廊然獨居(上)
寡偶
寡偶少徒(上)
搦朽磨鈍
搦朽磨鈍鉛刀皆能一斷(班孟堅荅賓戲)
行能無異
臣雄經術淺薄行能無異與羣賢並位愧無以稱職(劇)
(秦美新)
度長絜大
度長絜大比權量力不可同年而語(賈誼過秦論)
寒谷成暄
叙温燠則寒谷成暄論嚴苦則春叢零葉(廣絶交論)
位末
位末名卑(潘安仁誄)
卑人
劉輔上書云卑人不可以為主腐木不可以為柱
圜鑿方枘
圜鑿方枘吾固知其鉏鋙而難入(九辨)
物類相感門
風寥唳
虎嘯而風寥唳龍起而雲致氣(四子講德論)
仇偶相從
仇偶相從鳴聲相應(上)
俟秋吟
蟋蟀俟秋吟蜉蝣出以隂(上)
彫虎
彫虎嘯而清風起謂虎文如彫畫(廣絶交論)
時官稱號門
名相
漢張蒼贊曰張蒼文學律歴為漢名相(本傳)
方外司馬
晉謝奕桓温辟為安西司馬猶推布衣如在温坐岸幘
笑詠無異常目温曰我方外司馬
薛校書
薛濤妓人也有學善屬文韋臯欲奏以校書護軍從事
以為不可遂止至今呼薛校書
儒林先生
常爽不事王侯獨守閑静講肄經典二十餘年時號儒
林先生
北門學士
劉偉之為弘文館直學士上元中與元萬頃等皆召入
禁中高宗密與參決時政以分宰相權時號北門學士
時號數稱門
何氏三高(見隠逸門)
三珠樹
唐王福畤三子勔勮勃皆有才名時謂王氏三珠樹
兩玉人
宋書謝晦與謝琨俱在武帝前帝曰一時頓有兩玉人
四明逸老
四明逸老李白稱賀知章云
三教布衣
唐陳陶以詩名兼釋老學自號三教布衣
竹溪六逸
唐孔巢父韓維裴政李白張升卿陶沔隠徂徠山時號
竹溪六逸
三不開
五代馬裔孫純儒也登相位臨事多不能决但書名而
已時人號為三不開謂不開口議論不開印視事不開
門延士大夫
三列宿
唐韋叔諧與弟叔謙兄季武為郎中同時在省時號三
列宿(韋湊傳)
三盧會
五代盧會分司洛下與右僕射盧質散騎常侍盧重嗜
酒好遊山水朝士目為三盧會
三素望
宋阮萬齡袁豹江夷相繼為孟昶司馬時人謂昶府有
三素望(王弘之傳)
五柳
五柳先生傳云先生不知何許人也亦不詳其姓字宅
邊有五柳樹因以為號(陶淵明傳)
三逹
韋孟逹公孫伯逹魏仲逹扶風平陵人同時齊名號三
逹(出决錄)
二仲
求仲羊仲皆治車為業挫廉逃名蔣元卿去兖州還杜
陵荆棘塞門舍中有三徑不出惟二人從之游時謂之
二仲(見嵇康高士傳)
韋氏三君
韋順韋豹韋義清河太守韋文高之三子皆以學行知
名時號韋氏三君(見京兆舊事)
五侯
王譚商章根逢以元后弟同日受封號五侯(出後漢)
二唐
唐林唐尊並沛人以潔履著名于成哀之世號二唐
五處士
徐稚韋著袁閎姜肱李曇號五處士(出續漢書)
涼州三明
涼州三明張奐字然明皇甫規字威明段穎字紀明
萬石嚴媪
延年五人皆至大官時號其母萬石嚴媪
時號喻物門
鐺脚刺史(見刺史門)
五龍
郭景純詩竒齡邁五龍注五龍皇后君四人皆人面而
龍身長曰角龍次徵龍次商龍次羽龍父曰宫龍父與
諸子同仙在五方
胡蝗
晉愍帝時大蝗司冀青雍螽石勒亦競取百姓禾時人
謂之胡蝗
繡虎
曹植七步成章時號繡虎
伏鸞隠鵠
鄧文號伏鸞陸雲號隠鵠(玉箱雜記)
兩驥
劉正兄弟二人時號兩驥
鄭氏羣虎
五代閩中鄭昌有八子皆以詞學聞號鄭氏羣虎
熬上胡孫
朝野僉載楊仲嗣躁率魏光乘目為熱熬上胡孫
雲中鶴
公孫淵云邴原可謂雲中白鶴
春花客
蕭映荅晉安王書云春花之客登座右而升堂秋實之
賓應虛左而入室
鶴鳴鷄樹
鳳閣侍郎杜景儉文章知識皆高遠時號為鶴鳴鷄樹
(朝野僉載)
鳩集鳳池
王及善才行庸猥為内史時號鳩集鳳池(朝野僉載)
斵忩舍人(見舍人門)
飣坐梨
唐崔遠時目為飣座梨言世所珍也
八塼學士(見翰苑門)
六龍
晉書卞氏六龍立仁無雙卞粹字立仁
金珠御史
會稽王絲以侍御史為廣南東路轉運使兼提舉市舶
舊番税之來十税其一必擇精者絲令精粗兼取夷人
悦之目為金珠御史(會稽圖經)
射鴟都將
元幹以二箭下雙鴟軍中號為射鴟都將
青錢學士
張鷟文詞猶青銅錢萬選萬中時號青錢學士
軟餅中丞
偽蜀韋嘏性多依違時號軟餅中丞
白兔御史
縮葱侍御
驄馬御史(並見御史門)
瘦羊博士
後漢甄宇臘日賜羊大小肥瘦不等衆欲殺羊分肉又
欲投鈎宇耻之因先取最瘦者後召會帝問瘦羊博士
安在
驚蛺蝶
北齊魏收字伯起輕薄尤甚人號為驚蛺蝶
羊公鶴
羊叔子有鶴能舞遇客稱之氃氋而不肯舞殷中軍稱
劉爽之于庾公庾與語殊不稱庾小失望遂名劉羊公
鶴
公沙五龍
公沙穆之五子並有令名號公沙五龍(魏明帝甄表狀)
並鳳
蔡邕崔寔號並鳳又與許受號三龍(玉箱雜記)
泥下潛珪
王仲宣號泥下潛珪(上)
卧虎
後漢董宣字少平為洛陽令格殺湖陽公主蒼頭帝令
宣謝主不從敕強項令出賜錢二十萬宣悉以頒諸吏
由是搏擊豪強莫不震悚京師號為卧虎歌之曰枹鼓
不鳴董少平
水晶燈籠
劉隨臨事明銳在蜀人以為水晶燈籠
時號雜名門
皮裏晉書
劉孝綽之子諒字求信博悉晉事時號皮裏晉書
謝白面
謝石少患面瘡療之莫愈乃自匿夜有物來䑛之其瘡
遂瘥䑛處甚白世呼謝白面
李常在
有姓李人世世人見之不知其名因號李常在
江湖散人
陸龜蒙號江湖散人
卞田居
卞彬字士蔚自稱卞田居婦為傅蚕室
北郭先生
漢書汝南廖扶者畢志衡門死葬北郭號北郭先生
涪翁
益部耆舊傳云廣漢有老翁釣于涪水自號涪翁
史通子
王莽求封司馬遷後為史通子(漢書)
紫髯將軍
張遼問吳降人紫髯將軍長上短下是誰荅曰是孫會
稽也(獻帝春秋)
田舍漢
婁師德曰師德不是田舍漢更阿誰是
夜半客
王莽為宰衡甄封旦夕入謀議時語曰夜半客甄長伯
(彭寵傳)
馬留
馬伏波有餘兵不返居青洽縣自有婚姻號馬留
東路徐(見富貴門)
獨立使君(見刺史門)
宣文君
晉宋逞之母韋氏以經教授生徒號宣文君
蔡曾子
蔡曇智鄉里號蔡曾子
何展禽
何伯璵兄弟號為何展禽高士沈頭顗並重之
侍芝郎
吳志黃耉獻鬼目草芝草孫皓以耉為侍芝郎
束草師
立法寺一僧以束藁焚身世號束草師
茘挺法師
江陵一僧面形上廣下狹似馬莧劉紹因呼為茘挺法
師
豐年玉
世稱庾文康為豐年玉雅恭為荒年榖
孫郎
孫策年少雖有位號而士民皆呼為孫郎
聖府君
搜神記陳斐為酒泉太守將行卜者曰遠諸侯放伯裘
則無害既到官侍醫有張侯直醫有王侯心悟曰此謂
諸侯乃遠之一日夜有物來被上以被冒取欲殺之鬼
曰我千歲狐也字伯裘若赦我當相報有急難但呼我
字斐乃放之後有事輒以語斐一日白事云北界有賊
騐之果然時號斐聖府君
水仙
越絶書吳子胥水仙也
書樓
唐李硋聚書至萬卷手不釋卷世號李書樓
范長頭
梁范岫多識前代舊事范雲謂人曰諸君進止威儀當
問范長頭也
賈長頭
問事不休賈長頭(賈逵也後漢)
牛醫兒
牛醫兒黃叔度
牧羊兒
李存信代北牧羊兒耳(唐書)
黃鬚兒
黃鬚兒魏任城王彰
將家兒
齊張欣泰父興世以戰功任方伯欣泰不以武業自居
好隸書讀子史武帝曰將家兒何敢作此舉止
乞索兒
乞索兒鄭隠
伏獵侍郎
唐蕭炅讀伏臘為伏獵號伏獵侍郎
童子學士
童子學士宋懷梁人
大令小令(見中書令門)
行中書
唐楊虞卿日見賓客于第世號行中書
青楊蕭
後周何安住白楊巷蕭眘住青楊巷時人語世有兩儁
白楊何安青陽蕭眘
漫郎
元結天寳中避亂商山稱元子或稱浪士漁者呼為聱
叟酒徒呼為漫叟及為官呼為漫郎
伏不鬭
後漢伏湛清淨無競東州人號曰伏不鬭
香尉
述異記漢雍仲子進南海香拜涪陽尉時人號曰香尉
雷尚書
王導有幸妾雷氏頗預政事納貨賂時謂之雷尚書
潘將軍
後漢楊大眼妻潘氏善騎射夫稱之為潘將軍
千秋觀主
賀知章棄官詔于會稽置千秋觀命賀主之(翰林志)
東州逸黨
范諷放肆不拘檢所與遊者多慕其為人時號東州逸
黨山東顔太初作逸黨詩以刺之諷常權三司使
草頭木脚
蘇紳與梁適同時在兩禁人謂之草頭木脚
眼中釘
丁謂既逐寇準京師為之語曰欲得天下寕當拔眼中
釘欲得天下好莫如召寇老
和鼓
曹利用長樞府憑寵自恣而張士遜居其間未常有是
非之言時號為和鼓
陳驚坐(見豪邁門)
聖府君(見怪異門)
三日醖
周顗過江積年但飲酒三日時謂之三日醖
枯松太保
王建平東川諸將争功王宗裕立枯樹下未嘗自伐時
號枯松太保
海錄碎事卷九下
