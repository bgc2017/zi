海錄碎事卷十一上宋葉庭珪撰
臣職部上
官制門
右内史
周官有内史秦因之掌理京師漢景帝分置左右内史
武帝更左内史為京兆尹右内史為馮翊都尉曰扶風
洗馬
洗馬秦官也漢亦曰洗馬前驅也國語句踐為夫差洗
馬或作先
改奉常
魏黃初元年改奉常為太常
亞三司
漢文帝始用宋昌為衞將軍位亞三司
同三司
章帝始使車騎將軍馬防班同三司同三司之名自此
始
儀同
殤帝延平元年鄧隲為車騎將軍儀同三司儀同之名
自此始
開府
魏以黃權為車騎將軍開府儀同三司開府之名自此
始
如同三司
晉羊祐為車騎將軍加開府如同三司之儀又自祜始
特進
漢制諸侯功德優盛朝廷所敬異賜位特進在三公下
故成都侯王商以特進領城門兵置幕得舉吏如將軍
是也隋唐以為文散官
光禄大夫
秦時光禄勲屬官有中大夫漢武帝更名光禄大夫
金紫光禄
魏晉以來以光禄大夫皆銀章青綬其重者詔加金章
紫綬則謂之金紫光禄大夫而謂本光禄為銀青光禄
大夫
銀青光禄(見上)
正議通議
正議大夫通議大夫皆隋置散官取秦大夫掌議論之
義
中散大夫
中散大夫王莽所置後漢因之
太中大夫
太中大夫中大夫皆秦官漢因之武帝改中大夫為光
禄大夫
朝議大夫
朝議大夫隋置散官取漢諸大夫得上奉朝議為名
朝請大夫
朝請大夫隋置散官取漢將軍公卿年德高重者以列
侯就第特進奉朝請之義
通直郎
通直郎隋置蓋採晉宋以來諸官皆有通直謂官高下
而通為宿直者也
宣義郎
隋置游騎尉為散官唐改為宣義郎取梁宣義將軍之
名
承務郎
承務郎唐置蓋因隋尚書省二十四司承務郎之名也
儒林郎
儒林郎取儒林傳之義隋置
文林郎
文林郎隋置取北齊文林館之義
戊巳校尉
漢元帝初元元年置甲乙丙丁庚辛壬癸皆有正位唯
戊巳寄治所置校尉亦無常居故名
計相
漢書張蒼為計相注云專主計籍
儒林校尉
蜀先主署周羣為儒校尉
鳧鴨名官
後魏道武名官皆擬遠古雲鳥之義諸曹走使謂之鳧
鴨取其飛之迅速伺察宫禁謂之白鷺取其延頸遠眎
禄制門
斗食
漢制百石而下有斗食佐史之秩注云計日而食一斗
二升也
職分田
隋開皇中内外官給職分田又給公廨田以供用
宰相門
端右(見章奏門)
三不開(見時號數稱門)
滅賊手
眀皇見除目肅宗擢房琯為相謂裴士淹曰亦不是滅
賊手
仍世宰相
謝琨仍世宰相一門兩封
珮馬
李賀沙路曲柳隂半眠丞相樹珮馬玎玲踏沙路
通明相
漢書翟方進為相以儒雅緣飾法律號為通眀相
真漢相
王商真漢相
鶴相
丁晉公自稱化鶴之裔為印記時謂鶴相(湘山集)
退思巖
魯宗道為執政營一小室畫山水退朝獨坐謂之退思
巖雖妻子不得入(國老閒談)
堂老
宰相相呼故曰堂老(國史補)
削寒温
李德裕在相位不以顔色假人南遷或作詩嘲之目視
巨僚亡匕箸氣吞同列削寒温(雜記)
癭相
國史王欽若項有小疣人目為癭相
持國秉
許負言周亞夫侯八歲為將相持國秉彼命反
顓為丞相
初周勃為右丞相位第一陳平為左丞相位第二後勃
謝免相而平顓為丞相
金甌命相
眀皇命相先以八分書書姓名金甌覆之(眀皇十七事)
相車
林館經春瑞氣浮當時曾約相車遊(白樂天)
宰廷
宜進躐於賢序以延登於宰廷
公槐
沈佺期和戶部尚書參跡樞揆御柳垂仙掖宫槐覆禮
闈
代天理物
玄宗以張守珪破可突千有功將與宰相張九齡曰宰
相代天理物不可以賞功遂止
是非相半
馮道常問熟客曰道在政事堂有何說曰是非相半
上相鄉
馮道為相勑改所居鄉曰上相鄉里曰中台里
上宰
上宰英宰名宰時宰(職林)
冢司
再升台座三入冢司(宋璟表)
債帥
韋公作相債帥鮮矣言韋處厚當軸帥臣不用納賂
唐宣宗探丸命相(商芸小說)
湯左相
位高湯左相權摠漢諸侯(韓翃送王相公)
煙霄失路
劉鄴罷平章事授揚州大都督長史内殿謝不及笏記
自叙十句語云霖雨無功深愧代天之用煙霄失路未
知歸骨之期僖宗為之惻然
相兼二八
相兼二八將猛四七(魏都賦)
洪鈞
洪鈞陶萬類(張茂先)
大鈞坱北
大鈞播物坱北無垠(鵩鳥賦)
英袞
英袞暢人謀謂宰相也(謝玄暉)
宗衮
阽危賴宗袞謂王導謝朓和王融故云宗袞
含一之德
以含一之德據上台之位含一咸有一德也含咸也(阮)
(嗣宗奏記)
廊廟宰
親戚貪佞之黨悉為廊廟宰(李陵書)
元宰
元宰比肩於尚父中鉉繼踵乎周南(王元長詩序)
秉鈞當軸
秉鈞當軸之士身兼官以十數(晉紀總論)
登翼王室
登翼王室寅亮聖皇(班孟堅銘)
槐庭
贊道槐庭(王仲寳碑)
補山龍
王建詩旱歲天教作霖雨明時帝用補山龍謂補袞也
一言寤意
一言寤意旬月取宰相田千秋
居位自稱
居位自稱踰于前後數公言田千秋為相稱職也
車丞相
田千秋老年朝見得乘小車至宫殿因號車丞相
吏扶夾
蔡義為宰相年八十餘貌似老嫗行步俛僂常兩吏扶
夾乃能行
黃閣
宋志曰三公黃閣前史無其義按禮記士蹕與天子同
公侯大夫則異鄭玄注云士賤與君同不嫌也天子朱
門洞啓當陽之正色也三公之與天子禮秩相亞故黃
閣以示嫌疑是漢制也
門無闐
凡丞相府門無闐不設鈴鼓言其大開無節限也
大丞相
魏定制置大丞相第一品
為丞相起
皇帝見丞相起謁者贊稱曰皇帝為丞相起起立乃坐
皇帝在道丞相某迎謁者稱曰皇帝為丞相下輿下立
乃升車也
上相
陸賈謂陳平曰足下位為上相
丞相
秦悼武王始置丞相官以樗里疾甘茂為左右丞相
相國
始皇立尊呂不韋為相國
丞天子
丞相金印紫綬掌丞天子助理萬幾
俸錢六萬
漢丞相月俸錢六萬
三日醒(見時號雜名門)
文昌相
武后改二僕射為文昌左右相
左右丞相
開元元年改為左右丞相
上署
黃案左僕射上署右僕射次之齊朝如此
睡相
蜀孟昶相徐光溥遇事輒發李昊等嫉之後有議論光
溥熟睡而已時號睡相
魁柄
漢書授以魁柄注云魁柄以斗為喻也
黑頭公
王導謂諸葛恢曰明府當為黑頭公
執政門
左右肅機
唐龍朔二年改左右丞左右肅機
上階
北齊左丞為上階右丞為下階
小門下
通典魏晉以來給事黃門侍郎亦知詔誥呼為小門下
大臣門
名載籙圖
名載籙圖事應天人(運命論)
紆佩金紫
紆佩金紫光國垂勲(蔡伯喈碑)
五府
大將軍太尉司徒司空及太傅此東漢之五府也
皇佐
邊讓章華臺賦曰建皇佐之高勲
國老門
年耆即世
先帝武臣宿兵年耆即世(曹子建表)
典刑未滅
典刑未滅故老猶存(辨亡論)
三老五更
所司先奏定三師三公致仕者用其德行及年高者一
人為三老更一人為五更
宿齒
煬帝詔曰蘇威先皇舊臣朝之宿齒
三公門
黑頭三公
崔光見王彧謂人曰黑頭三公當此人也(後魏)
黃閣鴟尾
南史陳舊制三公黃閣廳事置鴟尾
台室
增華台室揚彩軒宫注台室三公位(月賦)
助鼎和味
漢官儀太尉司空司徒長史號為毗佐三台助鼎和味
上公
後漢置太傅一人謂之上公
三公萬石
漢置三公號稱萬石風俗通曰三公一歲共食萬石
中鉉
大啓南康爰登中鉉言褚淵為司徒也
鑾躅
出陪鑾躅入奉帷殿
班劍
褚淵以侍中司徒錄尚書給班劍三十人晉公卿禮秩
曰諸公給虎賁二十人持劍
上宰朝
潘安仁詩云再升上宰朝謂司空太尉府也
鼎司
位厠鼎司言三公也(劉越石表)
儁老
華歆為司徒詔曰司徒國之儁老
侍中門
二離
晉何劭王濟皆侍中傅咸贈詩曰雙鸞遊蘭渚二離揚
清輝
綺襦紈袴
侍中舊用儒者然貴子弟榮其觀好至乃襁抱坐受寵
位具𢃄脂粉綺襦紈袴鵕䴊冠
貂拂帝手
宋文帝朝王華等每與帝接膝貂拂帝手拔貂置案上
語畢復手插之華時為侍中
髦頭
晉武帝時彭權為侍中帝問髦頭之義權曰秦紀云秦
國有怪獸觸山截波無不崩潰唯畏髦頭故使持之以
衛至尊也
佩水蒼玉
侍中武冠綘朝服佩水蒼玉
侍中寺
門下省後漢謂之侍中寺
含香(見文貴門)
執虎子
魏略曰舊儀侍中親省起居故俗謂之執虎子
管喉脣
劉湛王華王曇首殷景仁四人俱為侍中同管喉脣
小宰相
魏孝昌中政歸門下時謂侍中黃門為小宰相
門下省門
東臺
唐龍朔二年改門下省為東臺
鸞臺
武后改門下省為鑾臺
黃門省
開元元年改門下省為黃門省
政事堂
舊制宰相常於門下省議事謂之政事堂唐永淳二年
中書令裴炎以中書執政事筆其政事堂合在中書遂
移在中書省
尚書省門
兩省
唐時謂尚書省為南省門下中書為北省亦謂門下省
為左省中書為右省或通謂之兩省
尚書臺
尚書總謂之尚書臺亦曰中臺
省主
尚書令若闕則左僕射為省主
門外下車
宋志曰今朝士詣三公尚書丞詣令僕射尚書丞郎並
門外下車脱履度門閾乃納履也
都堂
唐尚書省亦謂之南省都堂居中左右分司都堂之東
有吏部戶部禮部三行每行四司左司統之西有兵部
刑部工部三行每行四司右司統之凡二十四司分曹
共理而天下之事盡矣
文昌天府
文昌天府衆務淵藪内外所折衷遠近所禀仰故李固
云陛下之有尚書猶天之有北斗
領尚書
西京霍光張安世並領尚書事章帝以趙喜牟融錄尚
書事尚書有錄名自此始
錄尚書(見上)
僕射
僕射秦官漢因之自侍中尚書博士郎皆有之古者重
武官有主射以督課僕主也或云言其僕役于射也軍
屯吏則曰軍屯僕射永巷則曰永巷僕射
百官本
蕭望之言尚書百官本國家樞機
黃白案
白案則右丞上署左丞次署黃案則左丞上署右丞次
署齊朝如此
契刀囊
凡尚書文詣中書省者密事皆以契刀囊盛之封以丞
相印
内臺(見臺省門)
中書省門
執政事筆(見門下省政事堂)
置勑行文
唐太宗謂侍臣曰中書門下機要之司詔勑如有不便
皆須執論若唯置勑行文而巳人誰不堪何須簡擇以
相委付自今詔勑疑有不穏必須執之
西臺
後魏謂中書省為西臺宣武帝謂中書監崔光曰卿是
朕西臺大臣
紫微省
開元元年改中書省為紫微省
鳳閣
唐光宅元年改中書省為鳳閣凡中書官隨署名改
紫微令
開元元年改中書令為紫微令
政本
中書政本宜以賢眀之選更置士人(蕭望之傳)
難比肩
王濛為中書郎四年無人對以濛難比肩也
西垣清禁
坡詞中書省謂之西掖劉植詩誰謂柏去遠隔此西掖
垣拘此清切禁中情無由宣
清切禁(見上)
行中書
大令小令(並見時號)
翰苑門
香案吏(見地理門)
占得翰林
唐裴敬撰李白墓碑云太白以詩著名召入翰林世稱
才名占得翰林他人不復爭先
翰林伯
王屋山人魏萬酬翰林謫仙子詩雪上天台山春逢翰
林伯(李白)
金門詔
晨趨紫禁中夕待金門詔(李白)
先鳴翰林
白也不敏先鳴翰林(李白)
銀臺三昧
李肇翰林志每下直出門謂之小三昧出銀臺門乘馬
謂之大三昧如釋氏之去纏縛而自在也
茘枝來
茘枝來自遠盧橘賜仍新先朝初南方曾獻茘枝亦蒙
頒賜自後以遠罷獻李德裕詩時為學士
盧橘賜(見上)
銀花牓
銀花懸院牓謂學士院也(李德裕)
銀杏葉
借騎銀杏葉學士初入院例借飛龍馬(李德裕)
承聖旨
代予言不易承旨偏勞翰林承聖旨(李德裕)
菱紙
侵紅點書詔皆用菱汁持紙(李德裕)
引鈴絛
神撼引鈴絛學士院有急命即鈴索自搖習以為異(李)
(德裕)
寺遨
分阻杯盤會閒期寺觀遨學士無過從聚會之例時時
相期於寺觀閒行而已(李德裕)
内相
唐德宗時外有宰相主大議而陸贄常居中參裁可否
時號内相
一條冰(見文貴門)
青錢
張鷟文詞猶青銅錢萬選萬中時號青錢學士
八塼學士
唐李程為翰林學士初學士入院常視日影為候程性
懶日過八塼乃至時號八塼學士
金鸞坡
唐德宗朝學士常召對于浴堂門又移院于金鸞坡
視草(見臺省門)
私人
肅宗朝皆云學士是天子私人侵亂綱紀
掌中抽草
偽蜀幸寅遜夢掌中抽草占者曰君必遷翰林學士未
幾出召為學士
草頭木脚(見時號雜名門)
金蓮燭(見文貴門)
給事中門
名儒國親
給事中侍從左右位次侍中或名儒或國親(後漢志)
東臺舍人
唐龍朔中改給事中為東臺舍人
黃扉
唐郭承嘏為給事中文宗曰承嘏久在黃扉
青𤨏拜
羅隠累徵給事中不起羅衮贈詩曰向夕便思青瑣拜
近年曾伴赤松遊漢舊儀黃門郎屬黃門令每日暮入
對責𤨏門拜名曰夕郎亦謂之夕拜今給事中是也
夕郎(見上)
給事中
給事中以有事殿中故名
給事郎
隋時吏部置給事郎煬帝移為門下之職
塗歸(見詔命門)
中書舍人門
言皆破的(見言談門)
一佛出世
談苑文宗尤重内外制之任嘗謂近臣曰詞臣之選古
令尤重朕聞朝廷除一舍人六親相賀諺以為一佛出
世豈容易哉
使子草詔
荀勖為中書監使子組草詔傅祗為監病風又使子暢
為啓華廙為監時戎事多不洩廙啓武帝召授子薈草
詔前後相承以子弟管之自此始也廙余力切
四戶
齊永平初中書舍人四員各住一省時謂之四戶權傾
天下
綸闈
盧檟久次綸闈(五代史)
佳舍人
文襄嘗曰裴仕禮佳舍人也
辜負字
馮玉為中書舍人非代言之才所得詞旨多託殷鵬為
之嘗問姑息字人以辜負字示之玉亦信之(五代史)
斵窗舍人
唐陽滔為中書舍人時促命草制而吏持門鑰他適無
舊本檢視乃斵窗取之時號斵窗舍人(朝野僉載)
綸省
除中舍人李乂為學士詞云綸省推高
起居舍人門(起居郎附)
螭頭
文宗朝詔左右省起居賫紙螭頭記事記言故開成事
最詳
言為尚書
古者左史記言右史記事事為春秋言為尚書帝王靡
不同之
左侍極
桺玭為左史其著序訓自稱左侍極
螭坳
左右史分立殿下直第二螭首和墨濡筆皆即坳處
第二螭(見上)
時政記
舊制起居舍人及起居郎唯得對仗承旨仗下之後謀
議不得聞武太后時文昌右丞姚璹以為帝王謨訓不
可無紀若不宣自宰相史官無從而知表請仗下所言
軍國政要則宰相一人撰錄每月封送史舘謂之時政
記自璹始也
起居舍人
隋煬帝於内史省置起居舍人二員次内史舍人下
内史舍人(見上)
起居郎
唐貞觀二年省起居舍人移其職於門下置起居郎二
人
左右史
龍朔二年改為左右史郎為左史舍人為右史
墨筆
墨筆執牘伺君之過書之
珥筆
優游省闥珥筆華軒珥執也(陸士衡四言詩)
六尚書門
掌喉脣
獻替惟扆實掌喉脣出納言詞也(沈休文碑)
文昌天府(見尚書省門)
八座尚書
魏世事統臺閣重内輕外故八座尚書即古六卿之任
也
古六卿(見上)
百官本(見尚書省門)
曳革履
鄭崇為尚書僕射數諫爭每見曳革履上笑曰我識鄭
尚書履聲
古稱司會
尚書古稱司會實管王言(任彦升啓)
吏部門
金背鏡
高季輔為吏部侍郎凡有遷叙時稱允當太宗嘗賜金
背鏡以表清鍳
麟之口
唐裴光庭為吏部尚書以門下主事閻麟之為心腹每
麟之裁定光庭隨而下筆時語曰麟之口光庭手
伏獵侍郎
蕭炅讀伏臘為伏獵號伏獵侍郎
吏部品高
歴代吏部侍郎尚書品秩悉高于諸曹
題目
山濤為吏部尚書用人皆先密啟然後公奏凡所題目
終始如其言唯用陸亮尋以賄敗
法不如
毛玠為吏部尚書無敢好衣美食者魏武嘆曰孤之法
不如毛尚書
署紙尾
宋時徵豫章太守蔡廓為吏部尚書廓謂左丞傅隆曰
選皆由我乎隆言之執政徐羡之曰黃門以下專以相
委過此則與衆參之廓曰我不能為徐羡之署紙尾遂
不就選案黃紙錄事尚書與吏部尚書連名故云署紙
尾
舉扇一揮
梁蕭子顯為吏部尚書性凝簡負才氣見九流賓客不
與交言但舉扇一揮而已衣冠切恨之
文部
天寳改吏部為文部掌文官選舉
太常伯
龍朔二年改吏部尚書為司列太常伯侍郎為司列少
常伯
少常伯(見上)
設齋自慶
崔元暉為吏部侍郎介然自守絶于請謁轉文昌左丞
選司令史乃設齋自慶武后聞之復拜天官侍郎
衣冠傾屬
王泰為都官尚書能接人士皆願其居選官頃之為吏
部尚書衣冠傾屬
功論郎
漢光武改尚書三公曹主歲書考課課諸州郡魏尚書
有考功定課二曹宋元嘉中又置功論郎
主爵
北齊有主爵乃今之司封
談風月
徐勉為吏部尚書常與門人夜集客有求詹事五官勉
正色曰今夕止可談風月不宜及公事
門庭蕭索
褚炫在選部門庭蕭索賓客罕至
省眼
舊說吏部為省眼(職林)
銓綜廉平
晉李胤為吏部郎銓綜廉平
佳吏部
褚亮屬桓彛覓一佳吏部彛曰輿縣宰徐寧海岱清士
遂用之
怨響
袁聿脩為吏部尚書素品孤官頗有怨響
素品孤官(見上)
戶部門
戶部二妙
韋虛心善剖判宋之問工詩時言戶部有二妙
版使
韋燠辭判戶部歸謂甥姪曰已讓版使矣
民曹
前漢尚書五人其一為僕射四人分為四曹有常侍曹
二千石曹民曹客曹
司度
龍朔改度支為司度
司珍
龍朔改金部為司珍天寳改為司金
司金(見上)
司庾
龍朔改倉部為司庾
司儲
天寳改倉部為司儲
民部
後周有民部隋改度支為民部唐改戶部避太宗諱
司元
龍朔二年改度支尚書為司元太常伯
左右民曹
晉有左右民宋齊以下或為左民或為左戶
人部人曹
北齊分戶部為左戶右尸魏又為左民右民後又為人
部人曹皆戶部也
禮部門
南省舍人
唐制禮部為南省舍人
為宰相
禮部侍郎雖為宰相除還為陛下為宰相
司禋
司禋大夫祠部郎中也龍朔年改
職祠
開元改祠部為職祠
冰廳
因話錄唐號祠部為冰廳言其清且冷也
牆東膳部
唐制郎官前行為要後行為閑王上客自侍御史除膳
部或戲之曰有意嫌兵部專心取考功誰知脚蹭蹬却
落省墻東膳部在省東
兵部門
兵署
白居易和李相公任兵部日移四松詩右相歴兵署四
松皆手栽
彌尚簡率
李懷遠除兵部尚書雖久居榮位而彌尚簡率園林宅
室無所改作
無不召見
韋澳遷兵部侍郎與同僚蕭冥深為宣宗所遇每二人
同直無不召見詢訪時事
公務修整
裴光庭轉兵部郎中在職公務修整
古今難疋
魏徵表薦杜正倫以古今難疋遂擢授兵部員外郎
刑部門
憲曹郎
煬帝改吏部為選部郎禮部為儀部郎兵部為兵曹郎
刑部為憲曹郎工部為起曹郎
白雲司
黃帝以雲紀事秋官為白雲類要刑部曰白雲司職人
命是懸孫逖行裴敦復刑部侍郎制云俾踐白雲之司
覆獄歔欷
劉祥道遷刑部尚書每覆大獄必歔欷累嘆
庭無留事
李適之拜刑部尚書適之雅好賓友飲酒一斗不亂夜
則宴賞晝決公務庭無留事
比盤
比部得廊下食以飯從者號比盤
工部門
起部尚書
晉宋以來有起部尚書每營宗廟宫室則權置之事畢
則省
司平
龍朔改工部尚書為司平太常伯
農部郎
魏有農部郎今之屯田也
田曹
太康中謂屯田為田曹
司虞
龍朔改虞部為司虞
九卿門
清郎清卿(見清白門)
奉常
叔孫通既定朝儀帝拜為奉常注解在百官公卿表後
改為太常也
掌故
晁錯以文學為太常掌故注六百石吏主故事也
尚書裏行
太常卿在六曹尚書之下與尚書丞郎同幕次謂之尚
書裏行(談錄)
臣卿乃少
後魏孫紹為太府少卿高帝問卿何年老曰臣雖年老
臣卿乃少遂遷正卿
禮樂卿
帝命詩書將壇登禮樂卿杜牧送崔少常出鎮夏州
司衛
龍朔間改衛尉為司衛
位居九列
太僕正卿位居九列(出唐書)
九卿首
漢官解詀曰太常事重職尊故在九卿之首
上卿
耆舊傳趙典為太常雖身處上卿而布被瓦器也
平亭
張湯請博士弟子治尚書春秋補廷尉史平亭注亭亦
平也
司宗司屬
司宗司屬宗正卿之異名(唐書)
司屬籍
宗正設官實司屬籍
鴻臚
周有大行人秦有典客漢改為鴻臚應劭注鴻聲臚傳
也所以傳聲贊導也
大農令
秦有理粟内史景帝更名大農令武帝改為大司農
調度
後漢邊郡諸官請調度者大司農皆為給報損益多寡
取相給足
外府
龍朔改太府為外府
司府
光宅改太府為司府
奉常
太常漢初曰大常欲令國家盛大常存惠帝更名奉常
左平
後漢志注前漢廷尉有左右平世祖省右而猶曰左平
五監門
第一官
高祖除劉孝綽秘書丞謂周捨曰第一官當用第一人
朋字未正
劉宴十歲為正字玄宗問正得幾字對曰餘字皆正唯
朋字未正
麟臺正字
陳子昂為麟臺正字
體中何如
江左多任貴遊而梁世尤甚時諺曰上車不落有著作
體中何如則秘書言其不用才也
三閣
晉令曰秘書郎掌中外三閣經籍覆校殘缺正定脱誤
天下清官
梁武帝曰秘書丞天下清官
鉛粉筆
殷文圭啟云鉛筆才刊於魯籍注云魏曹褒為秘書郎
鉛粉之筆刊正魯籍即孔聖六籍之書也
魯籍(見上)
秘書監
桓帝延熙二年始置秘書監
秘書丞
魏武始置令丞
司津監(見雜官門)
蘭臺大夫
唐龍朔改秘書丞為蘭臺大夫
十日遷
宋齊秘書郎四員尤為美職皆為甲族起家之選其居
職例十日便遷
蘭臺郎
龍朔改秘書郎為蘭臺郎
正書
齊集書有正書北齊秘書省有正字
秘文
啟發篇章校理秘文(西都賦)
公曾中經
荀勖字公曾為秘書監與張華依劉向别錄整治書籍
亂者以為中經
祭酒
胡廣曰凡官名祭酒皆一位之元長古者賓得主人饌
則老者一人舉酒以祭地故以祭酒為稱漢之侍中魏
之常侍皆有祭酒吳王濞為劉氏祭酒亦此義
營繕監
龍朔改將作監為營繕監光宅中復改為繕工監
國子寺
齊孝昭帝詔國子寺備立官屬依舊置生講習經典歲
時考課
書驢劵
北齊鄴下諺曰博士買驢書劵三紙未有驢字
露門學士
後周置露門文學博士王褒庾信等並焉
魯詩宗
博士江公世為魯詩宗注云為魯詩者所宗仰也(西漢)
儒重之官
凡祭酒司業皆儒重之官非其人不居(職林)
東宫官門
舅得詹事
張說女嫁盧氏常為舅盧公求官說但指支牀龜示之
歸告夫曰舅得詹事矣(出傳載)
前名惶恐
唐太宗撰太子接三師之儀與三師書前名惶恐後名
惶恐再拜
洗馬
洗馬秦官也漢亦曰先馬如淳曰前驅也
門大夫
詔以錯為太子舍人門大夫注初為舍人又為門大夫
(晁錯)
升采儲闈
升采儲闈謂為東宫官也
儲隸
顔延年詩云三妨儲隸五塵朝黻注云三任東宫官五
任朝官也
詹事
詹事應劭云詹省也給也
立草
太子太傅立草少傅書真傅暢晉公卿禮秩
卧傅
高祖謂張良曰子房雖疾強卧傅太子
近朱赤
傅立為太子太傳箴曰近朱赤近墨黑聲和則響高傳
胡亥秦氏以亡傅臣司訓敢告君王
學直
裴耀卿輔相王府典籖與掾丘悦文學革利器更直府
中以備顧問稱為學直
宫卿
唐令則身任宫卿時為左庶子也
端尹
唐龍朔改詹事為端尹少詹事為少尹
宫尹
唐垂拱年改詹事為宫尹
宫端
江摠為宫端
春坊
隋罷詹事置門下坊典書坊唐改門下坊為左春坊典
書坊為右春坊
針毡
杜錫為太子中舍屢諫愍懷患之置針於錫所常坐毡
中刺之流血
宫臣
矯近厠宫臣陸機為太子洗馬故云
奉龍潜
臣早奉龍潜(任彦升啓)
海錄碎事卷十一上
海錄碎事卷十一下宋葉庭珪撰
秘監門
文墨職
謬蒙聖主私託身文墨職(劉楨詩)
白虎觀
章帝建初四年詔諸儒會白虎觀講五經同異
差薄詔除
馬融滯東觀十年不得調因兄子喪自劾歸太后怒謂
融羞薄詔除遂禁錮之
金門步
好憶金門步成名自有期(耿緯)
集雅館
梁天監五年置集雅館以招遠學
曲臺
曲臺在未央宫后蒼於此集禮故以為記禮名
書㰅
舊蠧番書㰅羣訛正說鈴(王禹玉校經東觀)
摠明觀
王諶領東觀祭酒即齊眀帝所置摠眀觀也
殫見洽聞
又有承眀金馬著作之庭大雅宏達於兹為羣元元本
本殫見洽聞注元其元本其本(西都賦)
蠧書
蠧書于羽陵注暴書中蠧蟲因云蠧書(穆天子傳)
七入書府
唐徐堅多識典故前後修撰國史凡七入書府
老氏藏書
後漢學者稱東觀為老氏藏室道家蓬萊山
閱書觀
三國遺錄魏文帝為閱書觀讀書千卷者登此觀者六
人而已
延閣
劉歆七略曰外則有太常太史博士之藏内則有延閣
廣内秘室之府
秘室(見上)
置對
諸儒博士或不肯置對謂不肯與議論相對(劉子駿書)
十八文星
唐褚亮傅太宗為天策將軍寇難既平乃作學舘收聘
賢才於是下教以杜如晦房玄齡等十八人及薛收卒
復以劉孝標補之命圖其像使褚亮為之贊題名字爵
里號十八學士分為三番逓宿於閣下悉給珍膳天下
傾慕謂之登瀛洲
昭文館
修文舘後改為弘文神龍改為昭文
修文館(見上)
館主
貞觀初褚亮檢校修文館務學士號為館主館中有四
部書
四部書(見上)
文林館
北齊有文林館學士後周有麟趾殿學士皆掌著述
麟趾殿(見上)
集賢書院
開元中置集賢殿書院
漢氏圖籍
漢氏圖籍所在有石渠石室延閣廣内貯之於外府又
有御史中丞居殿中掌蘭臺秘書及麒麟天禄二閣藏
之於内禁(職林)
延閣廣内(見上)
石渠閣
三輔故事石渠閣在大秘殿北以閣秘書
大秘殿(見上)
秘閣
秘閣端拱元年置
蘭臺
龍朔二年改秘書省曰蘭臺
麟臺
垂拱二年名蘭臺曰麟臺
司文局
唐武德四年改著作曹曰局龍朔二年曰司文
東觀
後漢藏書於東觀和帝十三年幸東觀覧書林閱篇籍
四門助教
按禮記天子設四學鄭玄注四郊之虞庠也以其遼遠
故置於四門起自後魏(劉芳表)
臺省門
金華省
君登金華省我入銀臺門幸遇聖眀主俱承雲雨恩朝
下過虞郎中(李白)
華省貴
多慚華省貴不以逐臣疎贈史郎中(李白)
鷄省
魏志黃初初改秘省為中書以劉放為監孫資為令領
軍夏侯獻屯騎校尉曹肇心内不平殿中有鷄栖樹二
人相謂此亦久矣其復能幾指謂放資
病坊
唐朝多尚臺省不樂九卿列目秘書監為宰相病坊少
監為給舍病坊(談錄)
内臺
尚書省亦謂之内臺(通典)
視草
漢武帝以淮南王安屬為諸父辯博善為文詞甚尊重
之每為報書及賜常召司馬相如等視草乃遣
遺補相惜(見諫諍門)
丹屏墀
漢官典儀曰省閣下大屏稱曰丹屏墀尚書郎含雞舌
香伏其下奏事
外臺内閣
薛夏曰蘭臺為外臺秘書為内閣(魏書)
文貴門
七入書府(見館閣門)
清途
平日朝廷重老儒何人奕葉在清途(王禹玉)
三夀客
簮纓三夀客筆削兩朝書王禹玉和吳相公史院開局
彯纓綴組
彯纓天閣既謝廊廟之華綴組雲臺終愧衣冠之秀
廊廟華(見上)
十要銀艾
後漢張英曰吾前後仕進十要銀艾注銀印綠綬也以
艾草染之故曰艾
金蓮燭
唐令狐綯夜對禁中燭盡帝以乘輿金蓮花炬送還院
吏望見以為天子來綯至皆驚時綯為翰林學士
一時榮貴
李光弼與弟光進在京師雙旌在門甲第並開極一時
之榮貴
覩白署空
宋代王敬弘身居端右未嘗省牒風流相尚其流遂遠
覩白署空是稱清貴
第三清
眀亮為常侍加武勇將軍進曰臣本官常侍是第三清
今授武勇其號至濁
蓄絲竹
天寳七年九月勅五品以上正員清官諸道節度使及
太守等並聽當蓄絲竹以展懽娛行樂盛時式覃中外
金閨籍
既通金閨籍復酌瓊筵醴(謝玄暉詩)
昔時沈公
慶之既通貴鄕里老舊素輕之者後見皆膝行而前慶
之嘆曰故是昔時沈公
狗尾續
趙王倫簒位厮役亦加爵位貂蟬盈坐時謂曰貂不足
狗尾續又金銀冶鑄不給於印故有白版之侯
白版侯(見上)
含香
漢官儀云侍中年老口臭上賜雞舌香令含之
鳳凰曹
君當尭舜日官接鳳凰曹(李德裕詩)
龜顧
龜顧垂金鈕鸞飛曳錦袍(李德裕詩)
華光侍講
楊賜靈帝初三公舉賜乃侍講華光殿中
麒麟楦
朝野僉載楊炯每見朝官目為麒麟楦言如弄假麒麟
刻畫頭角修飾皮毛覆之驢上廵場而走及脱皮揭還
是驢焉無德而衣朱紫與覆麒麟皮何别許怨切
一條冰
陳彭年在翰林兼數職皆文翰清秘之目人謂其官銜
為一條冰(國老閒談)
高議雲臺
結綬金馬之庭高議雲臺之上(江文通書)
官應黃紙
王源官品應黃紙臣輒奉白簡以聞(沈休文彈文)
四戶
通典北齊中書舍人四員各居一戶時人謂之四戶(亦)
(見中書舍人門)
武貴門
貂璫右插(見冠冕門)
金吾鳥(見飛鳥門)
皂襜
入擁皂襜出持紅旆(四六集)
文通武達
檀珪與王僧虔書曰僕一門雖謝文通乃忝武達
鴻飛將軍
尉古真為鴻飛將軍鎮大洛
寄軍政於六卿
後漢百官志注引劉邵爵制曰古者天子寄軍政於六
卿居則以田警則以戰故啓伐有扈召六卿大夫此在
軍為將者也及周之六卿亦以居軍
節樓
唐百官志節度使辭日賜雙旌雙節行則建節立六纛
入境州縣築節樓迎以鼓角
雙旌雙節(見上)六纛(同上)
節度使
唐開元中分天下州縣制為諸道每道置使治於所部
即採訪防禦等使是也其邊方有寇戎之地即加以旌
節謂之節度使
鶻銜綬𢃄(見印綬門)
酒阿郎(見情欲門)
居府如真
後漢趙憙字伯陽代雲延行太尉事居府如真
近侍門
論思
班固西都賦序言語侍從之目若司馬相如吾丘夀王
王褒劉向之屬朝夕論思日月獻納
國華
毗佐之選妙盡國華
中臺近臣
諸葛恪平山越孫權使尚書僕射薛綜勞軍曰故遺中
臺近臣迎致犒賜
通名侍郎
漢凡諸郎皆掌更直執戟宿衞諸殿門以侍衞之故通
謂之侍郎武帝拜方朔為郎時謂之官不過侍郎位不
過執戟是也隋以尚書六曹各置侍郎以二尚書改諸
司侍郎但曰郎則今郎中之職
上笏
和惠頒上笏恩渥浹下筵注上笏大夫之爵下筵下席
也(袁淑詩)
雍容侍從
凡此數子於雍容侍從實其人也謂陳徐劉應
箴闕記言
箴闕記言校文講議之官采遺於内輶車朱軒懷荒振
遠之使論德於外(顔延年詩序)
書笏珥彤
書笏珥彤紀言事於仙室(王元長詩序)
禁直門
護朝衣
太官供宿膳侍史護朝衣(蘇員外直宿)
並命
並命登仙閣分宵直禮闈(沈佺期)
直宿郎
揚雄作緜竹頌成帝時直宿郎楊莊誦此文帝曰此似
相如之文即召見
待詔承明
召雄待詔承眀庭注以材術見知直於承眀待詔即見
故曰待詔
直廬
陸士衡詩夕息旋直廬注直宿之廬也漢書注直宿曰
廬
限清風
對禁限清風顔延年在東宫鄭尚書在中臺故云對禁
限隔也
月印天
范質詩朝趨建禮露烘日夜直承眀月印天
青春直
屢換青春直閒隨上苑遨(李德裕詩述内署事)
述夢詩
李德裕在潤州忽夢賦詩懷禁掖舊遊因為述夢詩
晝詔
遥思禁苑青春夜坐得官人書詔廻(李德裕詩)
史館門
殺青
劉向别錄曰殺青者直用青竹簡書耳
筆獄
謂史才操賢與愚以筆為獄
心神
獨異記北齊侍御史李廣博覽羣書衆史夢一人曰我
心神也君使我太苦辭去俄而卒
左右司門
詳整稱重
武元衡遷左司郎中時以詳整稱重
左右司
隋煬帝於尚書都司初置左右司郎一人品同諸曹郎
貞觀間改為郎中武后又置員外郎
都公
二十四曹呼左右司為都公
郎官門
用第二人
江彪將擬王坦之為尚書郎坦之曰自過江東尚書郎
止用第二人何得以此見擬
清郎(見清白門)
太微積星名為郎位
後漢楊秉上疏先王建國順天制官太微積星名為郎
位
瑞錦窠
唐禮部郎中掌省中文字謂之南宫舍人百日須知制
誥又謂員外郎為瑞錦窠(退朝錄)
南宫舍人(見上)
雙筆
尚書郎月賜赤管大筆一雙隃麋墨一丸
青縑被
郎官入直官供青縑白綾被或以錦緤為之給帷帳褥
通中枕太官物湯官餅餌
懷香握蘭
懷香握蘭趨走丹墀
劇曹郎
欲傳清廟略為取劇曹郎孫逖送趙都護
正員郎
眀時獨拜正員郎(盧綸詩)
山郎
郎官故事令郎出錢市財用給文書廼得出名曰山郎
楊惲為中郎將罷之注山財用之所出故取名焉
轉曹
鄭谷詩三轉郎曹自勉㫋又郎署轉曹雖久次
水曹郎
李餘慶上張水部省中官最美無似水曹郎
為子求郎(見公主門)
門生藜藿
趙彦為水部郎中門生藜藿
臺官門
軟餅中丞(見時號喻物門)
霜稜
老持臺憲减霜稜(林逋)
驄馬御史
後漢桓典拜侍御史執正無所廻避常乘驄馬時人語
曰行行且止避驄馬御史
白兔御史
唐王洪義賤時求傍舍瓜不與及為侍御史乃騰言園
有白兔縣為集衆捕逐畦蓏無遺内史李昭德曰昔聞
蒼鷹獄吏今見白兔御史
縮蔥侍御
唐侯思止以告變拜左臺御史嘗命作籠餅謂膳者曰
與我縮蔥為之故時人號云縮蔥侍御
南司
南史江淹為御史中丞帝謂曰君為南司足以振肅百
寮
南牀
唐承徽以來御史雜端最為雄劇坐之南設横榻號南
牀殿中監察不得坐亦號癡牀言居其上使人驕傲如
癡也
癡牀(見上)
三獨坐
漢光武特詔御史中丞與司隸校尉尚書令會同專席
而坐京師號三獨坐
烘堂笑
唐制三院上堂絶言笑雜端大笑則合坐皆笑謂之烘
堂
合口椒
唐賈忠言撰御史本草以裏行為合口椒最有毒監為
開口椒毒微歇殿中為蘿蔔侍御史為脆梨漸入佳味
遷員外為柑子言可以久
冷峭御史
唐御史官紏察羣司衆呼為冷峭御史(御史臺記)
唱黃麞
趙仁奬附宦官拜監察御史無他能惟善歌黃麞姚崇
見之曰此黃麞御史
三穢
唐王怡為御史中丞為憲臺之穢吏部侍郎姜晦為銓
衡之穢黃門侍郎崔泰為門下之穢(朝野僉載)
尃道而行
齊朝中丞得專道而行
給三騶
梁天監中御史中丞車前依尚書二丞給三騶執乘印
囊
側陛坐
魏置殿中御史簪白筆側陛而坐
班心
東坡次韻張舜民張自御史出作倅云樊口凄凉已陳
迹班心突兀見長身注常同遊武昌樊口又臺吏謂御
史立處為班心
辱臺
御史大夫謂之亞相舊說除亞相百日有人大拜即謂
之辱臺(金華子)
泥樓
李景讓為御史大夫内臣貴戚有看街樓閣皆泥之畏
其糾彈(金華子)
獬豸
武后時侍御史侯思止本賣餅人以羅告授五品官乞
作御史后曰卿不識字思止曰獬豸豈識字但能為國
觸罪人而已后悦即授之(朝野僉載)
金牛御史
武后時嚴昇期攝侍御史廵察江南嗜牛肉而多受金
號為金牛御史(朝野僉載)
南北榻
公堂會食雜端在南榻主簿在北榻舊儀也
松廳
御史臺禮察廳謂之松廳言有古松也(因話錄)
柏署
柏署跡如遺言柏臺也(皎然詩)
鬼參
御史上事日吏人參謁亦無通贊忽于階下齊拜默然
而退謂之鬼參
獨擊鶻
王素在憲臺風力甚勁時號獨擊鶻(牧豎閑談)
簮白筆
魏制殿中侍御史簮白筆書人主過
彈劾
李彪始居司直執志徑行其所彈劾應弦而倒赫赫之
威振于下國肅肅之稱著自京師
肅肅之稱(見上)
鐡冠白筆
李白贈潘侍御繡衣柱史何昂藏鐵冠白筆横秋霜
繡服
繡服揮清詞蓬山振雄筆謂盧校書常侍御皆有詩
杷椎御史
武后時頗為濫雜謠曰補闕連車載拾遺平斗量杷椎
侍御史腕脱校書郎
署用梓板
漢有御史大夫寺其門署用梓板不艧色題曰御史大
夫寺
御史府蘭臺寺
漢御史大夫所居之署謂之御史府又御史臺謂之蘭
臺寺
臺卿
趙岐生於御史臺因名臺卿
三臺
漢尚書為中臺御史為憲臺謁者為外臺(通典)
南臺
後魏北齊或謂御史臺為南臺
門北闢
御史臺門北闢主隂殺也北齊楊□伽鄴都故事云御
史臺在宫闕西南其門北闢取冬殺之義今東都臺門
所以不北向者盖欲變古之制或建造者不習故事耳
風霜之任
御史為風霜之任彈糾不法官之雄峻莫之比焉
風聞訪知
舊制御史臺不受訴訟有過辭狀者立于臺門候御史
御史竟住門外收採知可彈者略其姓名皆云風聞訪
知永徽中崔義立為大夫始定受事御史人知一日劾
狀題告人姓名或訴訟之事
臺獄
臺獄鞫案禁繫舊委大理貞觀末李乾佑以囚自大理
往來滋姦多為大理所反乃奏於臺中置東西二獄以
自繫劾
符光禄
宋書云二臺劾奏符光禄加禁止不得入殿省光禄主
殿門
肅政臺
武后改御史臺為肅政臺
中執法
漢謂中丞為御史中執法
居殿中
中丞在殿中蘭臺掌圖籍秘書故曰中丞
引喤
中丞給威儀十人其七人唱呼入殿引喤
分路
晉百官表中丞故事與洛陽令相過則分路而行
絳騶
宋顔延之為中丞何尚之遺書曰綘騶清路白簡深刻
取之仲容有或虧耶
大司憲
龍朔二年改中丞為大司憲
柱後史
侍御史一名柱後謂以鐡為冠柱取其不撓柱後惠文
冠
毦筆
辛毗對魏文帝曰舊時御史簮白筆側陛而坐以奏不
法今者直備位但毦筆耳音餌
截卿角
尚書郭彰呵御史劉暾曰我不能截卿角耶以御史著
法冠有兩角故也暾曰天子法冠而欲截角命紙筆奏
之
臺端
侍御史號為臺端他人稱之曰端公其知雜事者謂之
雜端
雜端(見上)
副端
殿中侍御史號為副端
監察御史
秦以御史監理諸郡謂之監察御史
檢校御史
檢校御史晉太元中始置
監察御史
隋開皇改監校御史為監察御史
居父官
杜周子延年為御史大夫以居父官不敢當舊位坐臥
皆易其處
側鞍㢮鐙
舊御史遇長官於塗皆免帽降乘長官戢轡辭而止焉
乾封中王本立為侍御史意氣頗高塗逢長官端揖而
已自是諸人或降而立或一足至地或側鞍㢮鐙輕重
無常開元以來但舉鞭聳揖而已
承詔
唐制侍御史於殿中隨仗入分居兩行承詔者各五日
有旨召御史不召則承詔者出
鷹隼擊
常恐鷹隼擊時菊委嚴霜(謝玄暉)
朝夕烏
成帝時置三公官罷御史大夫先是府中列柏樹常有
野鳥數千棲宿其上晨去暮來號朝夕烏烏去不來者
數月
白簡
任昉為御史中丞彈景宗表云謹奉白簡以聞
烏臺
盧溵送崔侍御烏臺上客紫髯公共捧天書靜鏡中
南奔
謝幾卿自尚書三公郎為治書侍御史舊郎官轉此職
世謂之南奔幾卿頗失忘多陳疾臺事略不復理
諫官門
保氏大夫
保氏大夫後周置掌規諫盖今諫議大夫(通典)
左掖臣
李嘉祐送王諫議東都留守判官衰柳寒關道高車左
掖臣
上坡
李氏談錄云先公嘗言故左省崔坡頌事于宗諤因問
坡義荅曰唐諫議大夫雖在給舍之上時諫議歲滿方
遷給事自給事遷舍人時有自郎署拜諫議者驟立在
給舍上朝中謂曰饒君斗上坡去亦須斗下坡來盖言
其却為給舍序班在下也後遂為故事
刑寺門
廷尉
秦有廷尉漢因之掌刑辟景帝更名大理師古曰廷平
也
決平
客說杜周曰君為天下决平
左平(見九卿門)
臣子理謗
鍾毓為廷尉聽君父亡沒臣子得為理謗士及為侯其
妻不復改嫁毓所制也(魏志)
廷尉正
廷尉正今大理正
廷尉三官
魏晉謂正監平為廷尉三官
詳刑大夫
龍朔改正為詳刑大夫
大理丞
晉咸寧中曹志上表請廷尉置丞宋齊梁並因之
句檢官
煬帝改丞為句檢官
司隸
後魏永安二年置司隸廷尉位在正監上不治曹事唯
覆理御史檢劾事
評事
漢宣帝初于廷尉置左右平煬帝始置評事
内臣門
鷹頭蠅
君側之人衆所畏懼猶鷹頭之蝇社中之鼠也(唐書)
左回天
後漢宦者左悺貝瑗徐璜唐衡並封侯貴寵天下為之
語曰左回天貝獨坐徐臥虎唐兩墮謂隨意所為不定
也今人謂持兩端而任意為兩墮
内侍五局
唐制内侍省有五局掖庭局掌宫人簿籍宫闈局掌宫
内門禁等奚官局掌宫人疾病死喪内僕局掌宫中輿
輦導從内府局掌宫中供帳燈燭五局有令丞内官為
之
宦吏
宦吏如淳曰奄人為吏也(西漢注)
定策國老
楊復恭自謂定策國老謂帝為負心門生天子(唐書)
二兄
肅宗呼高力士為二兄
巷職
宦者傳贊况乃巷職遠參天機詩曰寺人巷伯作為此
詩巷職乃寺人之職一曰永巷也
宫卿
和帝幼冲閹宦遂享分土之封超登宫卿之位注宫卿
謂大長秋也
大長秋
秦時宦者有將作衞尉少府各一人法並皇后卿漢景
帝改將作為大長秋
皇后卿(見上)
司宫臺
唐謂内侍省為内侍監亦曰司宫臺
立順建桓
孫程定立順之功曹騰參建桓之策二人俱宦宫(范蔚)
(宗論)
參夷五宗
阿旨曲求則光寵三族直情忤意則參夷五宗言宦者
之權盛如此夷滅也五宗五服内親也
五尚
舊有五尚尚食尚冠尚衣尚帳尚席主天子物曰尚主
文書曰尚書又有尚符璽郎
帷裳之制
牽於帷裳之制言其為左右侍帷裳臣妾所制
金馬門
史記金馬門宦者署也門傍有銅馬故名
巷伯
巷伯宫中閹官也
中書(見雜官門)
閹尹
月令仲冬命閹尹審門閭謹房室注閹官也
宦者四星
宦者四星在帝座傍(范蔚宗論)
銀鐺左貂
漢承秦制置中常侍官然皆引用士人以參其選皆銀
鐺左貂給事殿省
手握王爵
手握王爵口含天憲謂宦官(范蔚宗論)
腐身熏子
腐身熏子以自衒達言宦者
恩以狎生
恩以狎生信由恩著言宦官(沈休文恩倖論)
供奉門
儀鸞司
江隣幾雜誌云陳執中館伴虜使問隨行儀鸞司緣
何得名執中不能對或云隋大業中鸞集于供帳庫屋遂
有此名(侯鯖集)
文思院
文思使者或云量銘云時文思索或曰殿名聚巧工於
其側因名文思使院(侯鯖集)
雜官門
五營校尉
漢官儀大駕鹵簿五營校尉在前
外兵郎
晉馮文寵為外兵郎
輦郎
劉向以父德任為輦郎
中涓
高祖以石奮為中涓受書謁注中涓官名主居中而涓
潔者
前煇光
王莽分三輔置前煇光後承烈以樓護為前煇光
附城
王莽封樓護為樓舊里附城注莽為此爵效古之附庸
也
農都尉
馮參為上河農都尉上河在西河
剼胡子
郭欽兵至焉耆殺其老弱王莽封為剼胡子師古子小
反絶也字本作劋鄧展元音衫
三閭
屈平為三閭大夫三閭之職掌王族三姓曰昭屈景序
其譜屬率其賢良以厲國士平楚同姓
城門郎
漢有城門校尉城門候隋煬帝改校尉為城門郎
城門候(見上)
尚書
尚書少府遣吏四人在殿中主發書故謂之尚書尚猶
主也
中書
漢武遊宴後庭始用宦者典事尚書謂之中書謁者置
令僕射中書名始此
大舟卿
梁武帝以都水使者為大舟卿
大予
後漢永平三年改太樂令為大予樂令盧植禮注云大
予令如古之大胥也
承華令
漢承華令典黃門鼓吹
光禄勲
漢武帝改郎中令為光禄勲如淳曰勲之言閽也光禄
主宫門故也
甘丞
後漢少府屬官有甘丞主膳具
餳官果官
晉太官令有餳官果官吏各二人
良醖署
良醖署令丞各一人(隋官制)
湯官丞
湯官丞主酒後(漢官制)
清漳令丞
清漳令丞主酒北齊官也
司寂司玄
後周置司寂掌法門之教司玄掌道門之教
仙人博士
後魏仙人博士掌煑鍊百藥
羽林郎
漢置羽林郎武帝時擊匃奴父死子代並飬于羽林
虎賁中郎將
後漢百官志初置期門平帝更名虎賁中郎將
中甄官
漢有前後中甄官掌營塼石瓷瓦
河堤謁者
河堤謁者漢哀帝置
司津監
龍朔改都水監為司津監
詹事
詹事秦官應劭曰詹省也給也
司州
初以司隸校尉官屬置制如州儀而俗稱之曰司州及
魏晉乃以京輔所部定名置司州以司隸校尉統之
橘官
黃甘守吏
獵郎(並見果實門)
榮顯門
一馬
杜周始為廷史有一馬及久任事列三公而兩子夾河
為郡守家貲累巨萬矣
大至
殷冲曰張永名器方顯終當大至
大伸
孝武用張岱為新安王子鸞别駕謂曰無謂小屈終當
大伸也
摶扶
散財仍葺厦弱羽遽摶扶(沈佺期)
四登三事
劉寵四登三事八居九列
印纍纍
石顯與中書僕射牢梁少府五鹿充宗結為黨友諸附
倚者皆得寵位民歌之曰牢耶石耶五鹿客耶印何纍
纍綬若若耶若若長貌
三入
三入承眀廬應璩初為侍郎又為常侍又為侍中
青雲浮洛
青雲浮洛榮光塞河(江文通書)
佩紫懷黃
佩紫懷黃金印也(丘希範書)
紆青拖紫
紆青拖紫朱丹其轂
歴金門
歴金門上玉堂(解嘲)
百人緩𢃄
唐語云一人在朝百人緩𢃄一人貴而親友皆榮之也
寵遇門
納顧
昔侯生納顧于夷門毛公受眷于逆旅
七寳装嚴
隋文帝欲俟平陳以七寳装嚴李德林(唐音訓)
迎閣握手
朱浮對漢光武曰王倚彭寵為北道主人寵謂至當迎
閣握手並坐
文輿
選三良詩出則陪文輿入必侍丹帷
侍丹帷(見上)
紫花墩
曾陪蘂珠殿獨賜紫花墩
虚尊加之
宣帝拜霍禹為大司馬罷其右將軍屯兵以虚尊加之
而實奪其衆
晝接三
荆公詩乾龍己應天飛五晉馬徐觀晝接三
朱門列戟
隋文帝謂楊素曰薛道衡老矣宜使朱門列戟
生貴
田蚡為人貌侵生貴盛注侵短小也言其尊高示貴寵
也
紫霄顧
入侍瑶池燕出陪玉輦行但奉紫霄顧非邀青史名
宦皇帝
及宦皇帝而知名者如淳曰早事帝特為所知
取求不疵
楚文王謂申侯曰唯余知汝余取余求不汝瑕疵
賞賜門
九錫
車馬衣服樂器朱戶納陛虎賁斧鉞弓矢秬鬯
班劍
宋齊以下大臣皆給班劍注無刃假作劍形以文故云
聖皂
妙簡帝心用錫聖皂言馬自天子廐而賜焉(文選馬賦)
勲官
勲官出於周齊交戰之際本以酬戰士其後漸及朝流
階爵之外更為節級
銀烏
王賜重&KR0008;之民銀烏一隻一云重&KR0008;(穆天子傳)
豪牛
又賜文山之民豪牛豪馬(穆天子傳)
賜上聞爵(見章奏門)
普加泛級
武成皇帝即位立妃胡氏為后子緯為皇太子大赦内
外百官普加泛級
賜金策
文眀太后稱制于烈與元丕李冲陸叡各賜金策許不
死
金銀鉢
隋文帝以楊素為左僕射獻皇后崩山陵制度多出於
素詔賜素金鉢一實以金銀鉢一實以珠
賜金
師古曰諸賜言黃金者皆與之金不言黃者一金與萬
錢也
隆天重地
賞賜入邑隆天重地死無以塞責(東方朔傳)
國輔大臣
國輔大臣未褒而昌邑小輦先遷注挽輦小臣也此張
敞諫昌邑王書
豐報顯賞
豐報顯賞隆於今日(孫子荆書)
萬釘寳𢃄(見紳帶門)
封爵門
鐫羌侯
光武封隗恂為鐫羌侯注謂琢鑿之故以名下有鐫胡
侯亦此類
食郡縣輸
北齊已後功臣多食郡縣輸若高德政封藍田公食渤
海郡輸
重封
樊噲以卻敵斬首賜重封師古曰加二號也
千社封
魯昭公辟季氏難奔齊齊欲以千社封之賈逵曰二十
五家為一社千社二萬五千家也
真井
胙以爰田之戶陪之真井之封王禹玉宰相麻
萬戶公
隋文帝購陳叔寳位上柱國萬戶公
濟公
樊子盖進爵為濟公言其功濟天下特為立名無此郡
國也
平國君
侯公說項羽歸太公封為平國君
通侯
通侯舊曰徹侯避武帝諱曰通侯言其功德通於王室
也後改為列侯列者見序列也
奉春君
婁敬說上都長安拜奉春君言敬發事之始也
大第室
為列侯食邑者皆佩賜之印賜大第室吏二千石徙之
長安受小第室(西漢高紀)
餐錢
列侯得賜餐錢奉邑注廚膳錢也奉邑食邑也(漢紀)
關内侯
列侯出關就國關内侯但爵耳其有加異者與之關内
之邑食其租税(漢紀)
武功爵
茂陵中書有武功爵一級曰造士二級曰閑輿衞三級
曰良士四級曰元戎士五級曰官首六級曰秉鐸七級
曰千夫八級曰樂卿九級曰執戎十級曰政戾庶長十
一級曰軍衞此武帝所制以寵軍功(漢志)
采地
注采官也因官食地故曰采地說者不曉采地之義因
謂菜地云以種菜非也(漢志注)
宜春氏
王訢為宜春侯以侯邑稱(本傳)
語兒侯
錢塘轅終古斬東粤徇北將軍封語兒侯注語兒越中
地也(西漢)
朝侯
列侯有功德天子命為諸侯者謂之朝侯
侍祠侯
侍祠侯者但侍祠而無朝位
關内侯
關内侯者言有侯號而居京畿無國邑也
四姓小侯
漢眀帝為四姓小侯開立學校置五經師外戚樊氏郭
氏隂氏馬氏
受茅土
諸王封者受茅土歸以立社
第下
境内稱諸王曰殿下公侯封郡縣者境内稱之曰第下
名號侯
曹操置名號侯至五大夫與舊列侯關内侯凡六等以
賞軍功
亭侯亭伯
魏初制封王之庶子為鄉公嗣王之庶子為亭侯公之
庶子為亭伯
歸命侯
孫皓降晉封為歸命侯
東第
位為東侯處列東第(相如喻巴蜀檄)
預班通徹
預班通徹言為通侯也(沈休文彈文)
曲逆侯
曲逆侯陳平也上區句反下音遇
史通子
王莽求司馬遷後封為史通子
門蔭門
父任
汲黯以父任孝景時為太子洗馬以嚴見憚
門資
杜佑通典表臣早以門資初登官序
蔭補
唐李德裕以蔭補校書郎後為翰林學士凡號令大典
皆出其手後為名宰相
旌表門
立戟
隋書三品以上門皆立戟五代馮道官一品給門戟十
六枝中書侍郎平章事桑維翰李崧給十二枝
凌霄花
唐馮慈眀勸李密歸國密囚之死神龍中勑旌其門為
忠臣門令大其標題見者莫不嘆美慈眀號為凌霄花
出御史臺記
辭讓門
熱官
王晞辭侍中不受曰非不愛作熱官人主私恩何由可
保一旦披猖求退無地(北史)
所蒙
臣雖小人敢緣所蒙念存斯義(羊祜表)
讓吏部
南史宋謝朓拜吏部郎上表三讓時以朓官未及讓沈
約曰宋元嘉中范曄讓吏部朱脩之讓黃門孫興公孔
顗並讓記室撝讓之美本出人情豈關官之大小耶
回身二階
盧琇為都水使者其弟同啓求回身二階以授琇遂除
安州刺史如今之回授也
不緤組
臨組乍不緤封珪寧肯分(謝靈運)
妨賢路
潘安仁詩在疚妨賢路疚病也虞丘子謂楚莊王曰臣
為令尹處士不升坊衆賢路
謬恩
乞迴謬恩以光清舉(阮嗣宗奏記)
賜寢嚴命
賜寝嚴命任彦升為蕭太傅固辭奪禮
銘功門
烝彛
昨日更聞褒詔下别刊名姓入烝彛(王禹送路公詩)
勒崇垂鴻
勒崇垂鴻發祥隤祉
封燕然
封燕然山銘班孟堅作竇憲為車騎將軍大破單于登
燕然山刻石勒功
撰德
敢撰德於旂旒庶圖芳於鍾萬(謝希逸誄)
鍾萬(見上)
衞鼎晉鐘
思衞鼎之垂文想晉鐘之遺則(王仲寳碑)
南宫雲臺
顯宗追感前世功臣乃圖畫二十八將於南宫雲臺其
後又有王常李通卓茂竇融合三十二人
著景鐘
功銘著於景鐘名績垂於竹帛(曹子建表)
銘勲彛器
銘勲彛器歴世彌光(東京賦)
勒洪伐
生必輝華名於玉牒沒則勒洪伐於金冊(七啓)
海錄碎事卷十一下
