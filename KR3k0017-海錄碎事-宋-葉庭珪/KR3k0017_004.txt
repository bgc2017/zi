海錄碎事卷四上宋葉庭珪撰
地部下
京都門
帝王州
江南佳麗地金陵帝王州(選謝玄暉詩)
皇州
宛洛佳遨遊春色滿皇州(上)
天下樞
秦地天下樞戰國策韓魏天下之樞(袁陽源詩)
天邑
敢肆犬羊陵虐天邑謂帝都也(劉越石表)
上游
古之帝者地方千里必居上游注水之上流也(漢志)
天下中
成周都洛以為此天下中(前漢高帝紀)
浩穰
京兆典京師長安中浩穰於三輔尤為劇浩大也穰盛
也人掌反(張敞傳)
日畿
天子之畿方千里象日月徑圍故曰日畿又曰日圍
王里
崤函帝宅河洛王里(蜀都賦)
五都
漢書王莽於五都立均官更名雒陽邯鄲臨淄宛成都
市長安皆為王均司市師(西都賦注)
漢京
光漢京於諸夏總八方而為極(東都)
神臯
寔惟地之奥區神臯(上)
樂都
於顯樂都既麗且康(南都賦)
陪京
陪京之南居漢之陽(上)
十二衢
京城十二衢(鮑明遠)
華京
選詩務協華京想詎存空谷期華京猶京華也
平若水
九塗平若水䨇闕似雲浮(選詩)
輦轂下
待罪輦轂下(李陵書)
三餘
餘甖溪在吳興縣梁武帝時童謠曰天子之居在三餘
遂於餘干餘姚餘杭三處為厭勝之法其時縣境以餘
名者有三而此溪居其一陳高祖實居之
京兆
登瀛秘錄注云絶高曰京十億曰兆人衆所聚也
青門道
長安春色歸先入青門道(李白詩)
天室
周書武王克商顧河洛而歎曰乃天室也
土圭測景
度天地之所合四時之所交風雨之所會隂陽之所和
百物阜安乃建王國焉所謂建土圭以測景得天地之
中(周禮)
河洛
東都有河南洛陽故曰河洛(文選注)
上腴
西都賦華實之毛則九州之上腴焉
天地樞
咸陽天地樞(李白詩)
殽函
蘇秦曰秦東有殽函之固文選注謂函谷二殽也
秦得百二
秦得百二并吞諸侯齊得十二田生獻籌
九天開
九天開出一成都萬戶千門入畫圖(李白詩)
青門
長安城東出名㶚城門俗以色青名青門(西漢)
國號門
三楚
選詩三楚多秀士注楚文王都郢昭王都鄂孝烈王都
壽春(阮嗣宗)
三越
名懾三越注謂越及閩越南越也(吴季重牋)
三蜀
蜀郡本一漢高祖置廣漢郡武帝又分置犍為郡故後
人并蜀郡謂之三蜀
三齊
三齊齊及濟南濟北
西楚
舊名江陵為南楚吴為東楚彭城為西楚
十國
十國吳楊氏南唐李氏前蜀王氏後蜀孟氏南漢劉氏
楚馬氏吳越錢氏閩王氏東漢劉氏南平高氏
五代七姓
梁朱氏唐先號朱邪懿宗賜姓李氏明宗本夷狄無姓
太祖養為子廢帝王氏晉䂖氏漢劉氏周太祖郭氏世
宗柴氏(五代史)
十六國
前趙劉淵後趙石勒前燕慕容隗後燕慕容垂南燕慕
容德北燕馮䟦前秦苻洪後秦姚弋仲西秦乞伏國仁
前涼張軌後涼吕光南涼禿髮烏孤北涼沮渠蒙遜西
涼李暠蜀李特夏赫連勃勃(晉書)
州縣門
中區
中區咸已泰注中國也
内郡國
中國為内郡緣邊為外郡(宣帝紀)
闔閭城
今平江郡城也舊說子胥伐楚還師取丹陽黃瀆土以
築
會稽郡
西漢會稽郡舉今二浙皆在焉東漢分會稽吳郡以浙
江中流為界
三泖
三泖在華亭音昴塘濼之類陸魯望詩云三泖涼波魚
蕝動
丹徒
丹徒劉楨京口記云龍目湖秦皇東遊觀地勢云此有
天子氣使赭衣徒鑿湖中長岡使斷因改名丹徒
寳婺
送史官贊蘭谿解官春坊冠蓋還朝籍寳婺溪山别縣
齊(林逋)
候官
候官邑名今在福州漢置尉候之官
隴蜀
成都記云蜀為古國成都地名也其西數百里即隴之
南首故亦曰隴蜀
巴蜀
以與巴接復曰巴蜀(成都記)
錦城
以山川明麗錯雜如錦故曰錦城(上)
丹陽
漢元封二年改鄣為丹陽地志云其山丹赤
金陵
金陵圖云威王以有王氣埋金鎮之建康錄云地近華
陽金壇之陵故云
虎牢
高奔戎生捕虎而獻天子命之為柙而畜之東虞是曰
虎牢今成臯縣
壯哉縣
高帝過曲逆曰壯哉縣吾行天下獨見洛陽與是耳乃
更封陳平為曲逆侯
珠官郡
孫權改合浦為珠官郡
暨浦諸山
暨浦諸山諸暨縣有暨浦諸山因以為名
鶴場
福州寧德縣閩王時號為鶴場(圖經)
霅溪
霅者以衆流合集為義湖州凡四水合為一溪餘干溪
出天目之東苕溪出天目之西前溪出銅峴山至安定
門外通謂之霅溪州南郭門外有四水亭為記
四水亭(見上)
烏程
因居人烏氏程氏善釀得名
白下城
白下城本白石壘唐武德間移江寧縣于此名白下城
洋州郡
洋州因洋水得名天寳元年改為洋州郡
小益州
小益州後魏立又曰西益州西魏改為利州
蓬州
蓬州因蓬山為名
梓潼
梓潼縣名以東倚梓林西枕潼水故也
炭婦鎮
炭婦鎮在廣昌吳真君化炭為玉女試弟子之所
上下干
玉山縣有二溪一名上干一名下干二溪合流至饒州
東南而水廻環因以名縣今餘干是也
葛陽
隋志弋陽舊曰葛陽開皇十二年改為弋陽以其有弋
水今縣東南二十里有弋湖在焉
新市
新市縣名今郢州富水縣東北(光武紀)
郁夷
詩四牡騑騑周道倭遲韓詩作郁夷又邑名
鄙小縣
車旗皆帝所賜即以嫮鄙小縣嫮音坼嫮之嫮夸奼也
鄙小縣言在外鄙之小縣也(田蚡傳)
四輔
開元中以近畿之州為四輔同華岐蒲其餘為六雄十
望十緊及上中下之差(郡國志)
六雄
六雄鄭陜汴絳懷魏(郡國志)
十望
十望宋亳渭許汝晉洛虢衛相(上)
十緊
初有十緊州後入緊者甚多(上)
九川為紀
九川為紀五嶽作鎮此之謂諸夏(北史)
六等
大唐縣有赤畿望緊上中下六等之差京都所治為赤
縣京之旁邑為畿縣其餘則以戶口多寡資地美惡為
差
宜民
本安定郡之臨涇謝承書曰宣仲為長史民扳留改曰
宜民
司州
魏以司隸所部置司州晉居洛陽遂定名司州而以司
隸校尉統之
五羊
廣州昔有五仙騎羊而至遂名五羊(地理志)
兩當縣
兩當縣在鳳州故老相傳嘉陵江與牛沮水相會於縣
界故名兩當又云東京西蜀至此皆三十程故名兩當
本朝知成都府趙抃被詔還朝宿廣鄉驛有詩云被詔
趨都景物疎兩當中夜宿中途本朝五任東西蜀還有
區區似我無注云圖經云東京西蜀至此道里均焉馹
在縣中(圖經)
古田縣
屬福州開元以前常為土豪所據至二十八年始建爲
縣有謝能者十餘戶言因古田畝墾闢而居故曰古田
青田
古田又曰青田者其地有青田鄉父老言田中嘗得青
玉(上)
昭武
邵武本曰昭武晉避廟諱改之
富陽
富陽漢會稽富春縣也晉太元中改為富陽避宣太后
諱改也上
太平州
太平州南唐為雄遠軍皇朝平江南改為平南軍太平
興國年改太平州
瓊山郡
唐貞觀元年分崖州儀倫縣置瓊州天寳間改為瓊山
郡
龍水郡
宜州在唐為龍水郡州有河水深岸斗舊傳龍神所
開也
海康郡
海康郡雷州也其地多雷雷聲如在簷屋之上風俗俟
雷時具酒肴祭奠甚謹不爾霹靂即至
臨賀郡
臨賀郡吳分蒼梧郡置之以臨水經其西賀水出其東
合二水以為名今為賀州
珠崖郡
漢武帝平吕嘉開南海置珠崖郡以崖岸邊海出珠因
名土方千里去徐聞隔一小海春秋便風揚帆一日一
夕可至今為吉陽軍
龍城郡
龍城郡柳州又有柳城縣
鷰州
龔州平南縣有石高七丈春夏羣鷰所集故名鷰石唐
置鷰州盖取于此(已上並圖經)
詣徐聞
海康在漢為徐聞縣冬耕夏收號芥禾又名再熟彼中
諺云欲拔貧詣徐聞(上)
昭潭
昭潭昭州也昭潭以潭得名今為樂平郡
相如縣
相如縣城南二十里有相如故宅因以為名屬果州
普慈郡
今普州之地梁天監中置普慈郡蓋取普惠慈愛為稱
也
石龜州
榮州榮黎山有石洞洞中有石狀如龜形案十道圖云
此州乃古石龜州也
括蒼郡
處州舊名括州今為括蒼郡
松陽縣
松陽縣本漢回浦縣有木名松陽一十八丈圍中空容
四十人列坐王右軍常往觀之隋文帝開皇間即此處
置松州
烏傷
義烏縣本漢烏傷異苑云東陽顔烏以淳孝稱父死負
土成墳群烏銜土助焉而烏口皆傷故名
溫州
溫州唐上元間置因其地自溫嶠山之西民田多火耕
冬月地常暖少寒故名
仙居縣
仙居縣以近天台括蒼名山神仙所居故名
瑞安
唐天復間因獲䨇白烏改為瑞安縣本漢章安縣也
大同郡
梁大同中於犍為置大同郡言六合大同也又置戎州
以鎮撫戎夷也
敘州
敘州本朝政和四年戎州父老上言戎者西夷之名僰
侯蕃夷舊稱也乞别立名額奉勅改敘州
鄰山郡
鄰山郡渠州也亦曰宕渠郡
金水戍
金水戍晉置今為金水縣屬懷安軍
武榮州
武榮州唐置景雲中改為泉州
晉江
晉江泉州屬邑漢平粤之後其地既虚而晉之衣冠避
地者多㳂江以居故以名之
溫陵
溫陵泉州也以其地少寒故名
閩府
古泉州今福州是也久視元年改南安為武榮州景雲
二年改泉州為閩府改武榮州為泉州
閩中郡
閩中郡古閩粤地秦為閩中郡
建州州治
建州州治建武中立建安郡于溪南覆船山前至梁末
郡城遇寇撲滅徙郡溪西今之顯親寺基是也陳正明
中移郡溪東今之州治是也
劔州
劔州保大間升延平縣為劍州仍加南字
浦城
在漢為吳興縣唐天授中改曰武德天寳元年改曰浦
城以越王臨浦因此山為名
漳浦郡
唐垂拱二年置漳州天寳元年改為漳浦郡
南州
陳洪進時刺史董思安以父名章改漳州為南州
臨汀郡
開元二十四年開福撫二州山洞置汀州天寳元年改
為臨汀郡
仙遊縣
本晉清源縣後改為仙遊云因姓何人九兄弟白日上
昇勅改今名
三水鎮
三水鎮在肇慶府以府有西江流經前與廣英二州水
三流合流故名
桂林
山海經云桂林八柱在賁禺東注賁禺即番禺也八桂
成柱言其盛大也
武當郡
均州武當郡州以均水得名郡以武當山得名
桐廬
桐廬昔有桐君結廬於此因以名縣(已上並圖經)
吳臺
李嘉祐送人尉吳縣人向吳臺遠鶯飛漢苑多
四面水
王建詩宣州四面水茫茫草蓋江城竹夾墻
菰城
烏程縣乃古菰城楚以封春申君今俗呼下菰城而舊
經謂之五菰城
什方侯城
什方侯城注漢初縣屬合州漢封雍齒為什方侯於此
遺址存焉(圖經)
南州
南州實炎德桂樹陵寒山楚詞云嘉南州之炎德
梅根冶
池州銅陵縣齊梁之代為梅根冶烹煉銅鐡庾子山謂
東南以梅根作冶者也
佳麗城
六代帝王國三吳佳麗城謂金陵也(李白詩)
風俗門(方言附)
冉厖
地里方吴會人風似冉厖司馬相如檄云朝冉從駹盖
二國名也(陸龜蒙詩)
傖父
傖仕衡反廣韻云楚人别種也晉陽秋云吳人謂中國
人為傖皮日休詩云古來傖父愛吳鄉
侍男
唐會要女國貴女賤男女子貴者則多有侍男子男子
貴不得有侍女
冰紈綺緌
前漢地理志齊俗彌侈織作冰紈綺緌號冠帶衣履天
下
齊俗緩
齊俗吏人養名舒緩朱博為郡怒曰齊人欲以俗邪
諸傖
周玘有隂謀事泄憂憤而死謂子緦曰殺我者諸傖子
能復之乃吾子曰吳人謂中州人曰傖故云耳
諈諉
楚人曰諈秦人曰諉以事相累屬曰諈諉(爾雅)
三衆
史記索隱大宛傳云按外國傳云天下有三衆中國人
衆大秦寳衆月氏馬衆
風浮浴鬼
惟是南楚風浮浴鬼戶為胥徒家有欀梗(柳子厚)
方言
揚雄撰方言其序云方言之作出乎輶軒之使所以廵
遊萬國採覽異言
媌
秦晉之間凡好而輕者謂之娥關東河濟謂之媌莫交
反或謂之姣音狡趙魏燕代曰姝音殊或曰姅言姅容
也音半(方言)
鬭牛戲
李冰與江神鬭俱化為白牛故春冬間蜀人設鬭牛戲
(成都記)
蠻語
世說王仲祖聞蠻語不解曰若使介葛盧來故當不昩
此語
牛馬湩
湩乳也音凍今江南亦呼乳為湩(穆天子傳)
橙橘戶
越人多橘稅謂之橙橘戶(述異記)
曲江拾菜
二月一日曲江拾菜士民遊觀其間者尤甚
扇市
端午前二日東市謂之扇市車馬特盛
物名不同
蔡邕以反舌為蝦蟇淮南子以蛩為蠛蠓詩疏義以蟊
為螻蛄高誘以乾鵲為蟋蟀(酉陽雜爼)
特介
物無偶曰特獸無偶曰介傳曰澤有介麋揚雄方言
雷耕
投荒錄雷州隂晦之夕土人謂之雷耕田田必有開墾
之迹
珥門戶
鹽鐡論南越以孔雀珥門戶
美心為窈
美心為窈美狀為窕秦晉之間方言也
接手飲
烏耗國民接手飲
鴈戶
隋志犍為越嶲居處不定俗謂之鴈戶取其隨陽之義
打簇戲
魏氏舊俗以正月十五日夜為打簇戲能中者賞帛
若翁
高祖謂項羽曰吾翁即若翁也揚雄方言云周秦晉隴
謂父曰翁
壤子
壤子王梁代注言文帝二子也揚雄方言梁益之間所
愛謂其肥盛曰壤(西漢諸王傳)
沙塞顔
俗變羌胡語人多沙塞顔時禄山亂李白作
刻蔗
柳氏訓序云刻蔗姥之東有一肆焉注曰蜀風刻蔗於
路隅救渴求售故以名焉
巷無杼首
巷無杼首里罕耆耋言吳蜀人不壽也(選賦)
白民之國
建木之下日中無影呼而無響蓋天地之中也注白民
之國在海外(吕氏春秋)
兩版垣
郢人以兩版垣也吳起變之而見惡注吳起衛人也變
其兩版教之用四楚習俗久故怨也(上)
餬口
方言寓食為餬傳餬口四方是也
獅兒
曹公聞孫策平江東曰獅兒難與爭鋒(魏志)
根格
顔師古曰今吳楚俗謂索引前却為根格
灙水河
舊經云澤州之人尚奢好樂每至上春遊於灙水河間
士女畢集
分龍節
池州俗以正月二十九三十日為分龍節雨則多大水
天穿
池陽以正月二十日為天穿以紅縷繫餅餌擲之屋上
謂之補天
窮九
池陽風俗以正月二十九日為窮九掃除屋室塵穢投
之水中謂之送窮
罷休
吳王謂孫武曰將軍罷休就舍寡人不願下觀
阿那邊
萬戶垂楊裏君家阿那邊(李白詩)
夷狄門
老夫臣
尉陀於漢自稱蠻夷長老夫臣故俚人呼其所尊為倒
老語訛為都老(前南粤傳)
都老(見上)
大鳥羽
辰韓人以大鳥羽送死其意欲使死者飛揚
名國為邦
名國為邦弓為&KR0707;賊為寇行酒為行觴相呼皆為徒此
辰韓風俗也
百濟
百濟初以百家濟海故號百濟後漢末夫餘王尉合之
後也
鞬吉支
百濟王自號於羅瑕百姓呼為鞬吉支夏言並王也鞬
音乾
於陸
百濟王妻號於陸夏言妃也
軍尼
倭國有軍尼百二十人軍尼猶中國牧宰也八十戸置
一仍尼翌如中國里長
日出天子
倭國王致書隋文帝云日出處天子致書日沒處天子
無恙云帝覽之不悦謂鴻臚卿曰蠻夷書有無禮者勿
復以聞
旁行書
安息國皆旁行為書記注云今西方胡書皆横行不直
下
首戴書
于闐國人得書先戴於首然後開封
角端弓
鮮卑出原羊角端牛以角為弓代所謂角端弓者也郭
璞注爾雅原羊似吳羊而角大漢書音義曰角端似牛
可為弓
質館
鄧太后令築南北兩部質館注築館以受降質
慕容氏
東胡之後有莫護䟦愛燕代步搖冠乃歛髮襲冠諸部
因呼之為步搖其後諺訛遂為慕容焉或云慕二儀之
德繼三光之容遂以慕容為氏
拓䟦氏
拓䟦氏東胡之後或云黃帝之苖胤以黃帝土德謂土
為拓謂后為䟦故以為氏
突厥
突厥匃奴之别種姓阿史那氏代居金山城狀如兜鍪
俗呼兜鍪為突厥因以為號其先狼種也旗纛之上施
金狼頭侍衛之士謂之附蘺夏言亦狼也蓋本狼生志
不忘舊謂之狼種也
狼種(見上)
賀可敦
突厥號其妻曰賀可敦猶古之閼氏也
賀蘭
突厥謂馬為賀蘭
哥利
突厥謂老為哥利
索葛
突厥謂髮為索葛
匐你熱汗
突厥謂酒為匐你熱汗
安禪
突厥謂肉為安禪
兩兒孝順
突厥強盛周齊爭結婚姻地鉢可汗益驕曰使我在南
兩兒孝順何患貧也
天置
沙鉢略上表隋文帝云突厥自天置以來五十餘載
穹廬
穹廬為洿單于為醢
康干石
板野古鐡勒之别部東北千餘里曰康干河有松木入
水二年乃化為石其色青國人謂之康干石其松為石
以後仍似松文焉
熟羊胛
骨利幹居瀚海之北晝長夜短日沒後天色正曛煮一
羊胛纔熟而東方已曙蓋近日入出之所(唐志)
千口一被
結骨國在廻鶻西男女雜處每一姓或千口五百口共
一屋一牀一被
迦沙
結骨國天每雨鐡收而用之號曰迦沙以為刀劔甚利
人挽犂
駮馬國其地近北海以土産馬色並駮故以為名俗以
馬及人挽犂種榖
胡牀羌炙
東漢魏晉樂則胡笛箜篌御則胡牀食則羌炙貊炙器
則蠻盤祭則胡天晉末五胡迭居中夏豈無天道亦人
事使然
荒陬
一朝承覬澤萬里别荒陬(後主詩)
蘇塗
馬韓之人立蘇塗建大木懸鈴鼓事鬼神蘇塗如浮塗
也
魁頭露髻
馬韓之人皆魁頭露髻魁頭猶科頭也
隼質難羈
隼質難羈狼心自野
黃吻
石勒子宏為大單于石季龍怒曰大單于之望實在於
我而授黃吻婢兒每一憶此令人不復能寢(載記)
快牛
石季龍性殘忍勒欲殺之勒母王每曰快牛為犢子時
多能破車汝當小忍之(載記)
鮮卑
本有熊氏之苖裔邑于紫蒙之野號曰東胡秦漢之間
為匈奴所敗保于鮮卑山因以為號
純灰洗腹
石季龍殺其世子宣曰吾欲以純灰三斛洗吾腹腸故
生凶子兒年二十餘便欲殺公(載記)
白虜
秦人呼鮮卑為白虜(上)
白駞奏事
唐天寳初哥舒翰鎮青海龍駒島路既遥遠乘白駞奏
事
可老羊
琉球國人呼其王曰可老羊妻曰多枝茶
委我弟
倭王以天為兄以日為弟天未明時出聽政跏跌坐日
出便停理務曰委我弟
河伯外孫
高麗之先夫餘王得河伯女閉于室内為日光照之感
而孕生一大卵有男女破殼而出名曰朱蒙後建國
號高句麗以高為氏朱蒙曰我河伯外孫日之子也
白狼夷
在漢壽西界明帝時作詩三章頌德益州刺史朱輔驛
傳奏之
虞我國𤯝
虞我國𤯝窺我利器(選賦)
月竁
月竁來賓日際奉土竁窟也充芮切又杜子春周禮注
今南陽人呼穿土為竁(顔延年詩)
月&KR1633;(音窟)
西壓月&KR1633;東震日城(甘泉賦)
戎州
戎州昔亂華謂戎狄據中原(選詩)
左言入侍
左言入侍侮食來王二者蠻夷國也
離身反踵
離身反踵之君髻首貫胸之長
烏滸夷
烏滸夷南蠻之别國巢居鼻飲射翠取羽剖蚌求珠為
業
驚邊機士
驚邊機士屢犯芻蕘機動也
左𢃄沸脣
左𢃄夷狄之服沸脣夷狄之語
籠城
單于五月大會籠城祭其先人籠音龍
廻鶻
唐會要廻鶻既壻咸安公主請改紇為鶻蓋欲夸國俗
俊捷如鶻也德宗從之
戎狄異氣
魯恭疏云戎狄者四方之異氣蹲夷踞肆與烏獸無異
月支
控弦破左的右發權月支注左的月支皆射帖以予觀
之非也西域有月氏國氏音支疑此是也(曹子建)
赤土阪
苦熱行赤坂横西阻火山赫南威西域有赤土身熱之
阪火山常出火為南方之威(鮑明遠詩)
祝髮
昔我資章甫聊以適諸越行行入幽荒甌駱從祝髮祝
斷也(張景陽詩)
野韭
楊公談苑曰劉經者為遼政事舍人來奉使自云北中
有可食味絶佳詩云野韭猶長嫩沙泉淺更清
冒耏
漢書沙漠之北冒耏之類注耏多頒貎音而言頒多蒙
冒其面也
言兜離
蔡琰詩云言兜離兮狀窈停注匃奴言語貎
接九梯
挹婁古肅慎之國處山林之間土氣極寒常為穴居
以深為貴大家至接九梯
外臣
史記朝鮮保塞為外臣
横門
杜詩何由却出横門道注横門見前漢西域傳(孟康云)
(横音光)
羌笮
枚乘書秦北備榆中之關南距羌笮之塞(音昨)
烏荒象卉
烏荒象卉尋隔於皇風
八角蠻
三山獠洞八角蠻陬
戎索
索各切注言戎虜之法(左傳)
日南
以景測之在日之南
日本
倭國一名日本自云國在日邊
戎蜑
楊公談苑云戎蜑變俗狼戾馴軌
情數
班超上書曰胡夷情數臣頗識之
螺舟
宛渠之民乘螺舟而至形似大螺云行海底而不濕(拾遺記)
第一骨
新羅國記其國王族謂之第一骨餘貴族為第二骨(天中遺事)
潢池
女國有潢池浴之乃孕(金樓子)
紫濛館
雷急紫濛催玉勒日長青𤨏聽薰絃紫濛虜中館名(王)
(禹玉詩)
魋結
尉他魋結箕踞見陸賈魋音椎今兵士椎頭髻結讀曰
髻(陸賈傳)
象來
蠻夷竭歡象來致福注象譯也(西漢)
牛漿馬酒
被髮羣胡笑拍肩牛漿馬酒已&KR0755;然(王禹玉)
氊鄉
劉孝儀謂北狄曰氊鄉
南詔
唐南蠻六部不相臣服天子每有恩賞各頒一詔呼為
六詔開元末節度使王昱受賂上奏合六為一乃封大
酋帥蒙歸義為雲南王始獨稱南詔(成都記)
六詔(見上)
對廬
高麗國其官有對廬沛者
固麻
百濟王號所都城曰固麻謂邑曰檐魯如中國之言郡
縣
健牟羅
新羅呼城曰健牟羅其邑在内曰啄評在外曰邑勒
五溪
五溪蠻在武陵者有雄溪樠溪辰溪酉溪武溪謂之五
溪
遺子禮
新羅其冠曰遺子禮襦曰尉解袴曰柯半
胡公頭
新羅其富貴者以錦繡雜采為帽如中國胡公頭
縣度
烏秅國有縣度石山也谿谷不通以繩索相引而度
毡牆毳幕
毡牆毳幕夷狄所居
孤竹國
高麗地本孤竹國周以封其子漢世分為三郡晉氏亦
統遼東(北史)
赫連氏
屈丐本名&KR0008;㪍明元改其名曰屈丐北方言屈丐者卑
下也本姓鐡弗遂改為赫連氏自云徽赫與天連又號
其支庶曰鐡伐氏之族剛銳如鐡可以伐人也(北史)
鐡伐氏(見上)
鐡弗
北方謂父為鮮甲母為鐡弗(北史)
烏了帥
流水國逐村有烏了帥以善戰者為之(上)
邪摩堆
倭國居於邪摩堆魏志所謂邪馬臺也(上)
蕞爾泥閩
孝文南伐李彦諫曰臣以為蕞爾泥閩不足以親勞鑾
駕不納(上)
東日
楊公談苑景德中日本僧入貢後日本大臣與書云胡
馬猶知北風上人莫忘東日
糞土臣
高麗王元上表謝罪自稱糞土臣(北史)
北戶
昧谷嵎夷孤竹北戸此之謂荒裔(上)
地産土毛
高句麗係誠王極累葉純誠地産土毛無愆王貢(上)
牙帳東開
突厥處於都斤山牙帳東開蓋敬日之所出也上
金羊座
何國舊康屈地也其王姓昭武坐金羊座
金馬座
漕國漢罽賓地也其王戴金牛頭冠坐金馬座(上)
通馬騎
漕國葱嶺有順天神祠金銀鍱為屋以銀為地祠前有
一魚脊骨有孔中通馬騎出入(上)
銀為地(見上)
鳥卜
女國用鳥卜入山祝之有一鳥如地雌雉來集掌上破
其腹視之有粟則豐沙石則灾(上)
金駞座
安國其王坐金駞座(上)
檀特驢
烏長國有檀特山山上立寺以驢數頭運食下山無人
控御自知往來(上)
一箇日
譬如上天止有一箇日照臨莫不寧貼若有兩箇日三
箇日萬物何以得安(北史)
區脱
捕得雲中生口注區脱土室胡人所作以俟漢者也
莋馬𤏡僮
巴蜀民或竊出商賈取其莋馬𤏡僮
驢非驢
龜兹王絳賓尚烏孫公主女來朝樂漢衣服制度歸其國
治宫室出入傳呼如漢家儀外國胡人皆曰驢非驢馬
非馬若龜兹王所謂驘(西域傳)
寄田仰榖
鄯善地沙鹵少田寄田仰榖旁國注寄於他國種田又
糴旁國之榖也(上)
天驕
天驕蹙中原胡馬風漢章(李白詩)
羯羠不均
代地迫近北夷師旅亟往中國委輸時有寄羡其人羯
羠不均徤羊也(羠音兒)
虎豹落
刦剖熊羆之室剽掠虎豹之落(吴都賦)
莫徭
蠻蜑自名曰莫徭言先祖有功常免徭役也
邊塞門(征戍附)
楚塞
奉義至江漢始知楚塞長(江文通詩)
沙漠垂
少小去鄉邑揚聲沙漠垂(曹子建詩)
紫塞
秦所築長城土色皆紫漢室亦然故云紫塞(崔豹古今注)
渠犁
漢武帝既破大宛西域震懼自燉煌西至藍澤往往起
亭而輪臺渠犁皆用田卒數百人
雞塞
雞塞誰生事狼煙不暫停
紫塞沉烽
紫塞沉烽玉門罷候
鴈塞
荆州記鴈塞北接梁汶陽郡鴈至矯翮而度同於鴈門
也
鶴塞
鶴塞咽穹廬
國被邊
韓王信都晉陽上書曰國被邊注被猶𢃄也
擊柝
春秋左傳曰魯擊柝聞於鄰
都護
漢初獨護南道及匃奴日逐王來降乃使鄭吉并護北
道故曰都護
砂磧
自中國往高昌從武威西北有捷路度沙磧千餘里四
面茫然無有蹊徑唯以人畜及駞糞為驗路中或聞歌
哭之聲行入尋之多致亡失蓋魑魅㒺兩所為也
雞漉塞
竇憲出朔方雞漉塞序曰遠陵高闕下雞漉
過更(一云本更之日)
前漢音義天下人皆戍邊三日不可人人自行行者自
戍三日不可往便還因便往一歲諸不行者出錢三百
入官以給戍者言過其本更之日
黃花戍
聞道黃花戍頻年不觧兵(沈佺期)
官至便登
袁翻云自北緣邊州郡官至便登疆埸統戍階當即用
或逢穢德凡人或遇貧家惡子
置㷭&KR2370;
蒙恬為秦侵胡匈奴不敢飲馬於河置㷭&KR2370;然後敢牧
馬
建塞繳
建塞繳起亭隧注隧謂築小道而行備狄鈔寇也
城郭門(墻壁)(守城)(器具附)
濕梢
李希烈叛驅百姓運土木築壘道又怒其未就乃驅以
填之謂之濕梢
宫雉
引領見京室宫雉正相望宫雉宫墻也
植援
謝靈運有田南樹園激流植援詩
鐡甕城
潤州城號鐡甕孫權所築杜牧潤州詩云城高鐡甕
縈𢃄為垣
墨子之守縈𢃄為垣高不可登折箸為械堅不可入(陳)
(孔璋詩)
鷰子城
北燕人趙應良者為偽丞相高公堂後官常從公至鷰
子城登重閣注鷰子城北虜留都於此
錦里城
華陽國志成都道西都錦宫也錦工織錦濯流江中則
鮮明濯他江不如故曰錦里城
層城
陸龜蒙青櫺林子詩亦因仙吏守時取薦層城
斗城
長安故城城南為南斗形城北為北斗形故號為北斗
城(三輔黃圖)
赤甲城
其城大雨不可入當時人𢃄赤甲袒肩而築之故曰赤
甲(十道四州記)
苦竹城
越絶書句踐封范蠡子於苦竹城
石城湯池
神農之教曰有石城十仞湯池百步𢃄甲百萬而亡粟
不能守也(食貨志)
羊馬城
凡守城于四面壕内更立小隔城厚六尺高四尺仍立
女墻謂之羊馬城(北史)
行鑪
守城置行鑪溶鐡汁舁行以灑敵人(北史)
遊火
又置遊火鐡箕盛火如脂臘鏁懸縋下燒穴中㸜城人
笓籬(一作内)
笓籬戰格于女墻跳出安之以遮矢石(北史)
鷰尾炬(一作灌)
縛葦草為之分為兩叚如鷰尾灌少油蠟以燒敵攻
連挺
連挺如打禾連枷狀打女墻外上城敵人(北史)
鐡菱
鐡菱狀如鐡蔾置要路水中以刺人馬(上)
蜃灰
林邑國以塼為城用蜃灰塗之
城隍
說文城池無水曰隍
金城萬雉
西都賦建金城之萬雉周禮注長三丈高一丈曰雉
周墻
繚以周墻四百餘里(西都賦)
城尉
不弛柝而内外潜通注城門校尉也
枳落
枳落棘藩(西京賦)
萬雉墉
表以百常之闕圜以萬雉之墉(七命)
踐華為城
踐華為城因河為池言秦都關中(顔延年詩)
蕪城
蕪城廣陵城也臨海王子鎮叛逆見誅城遂荒蕪也(蕪)
(城賦)
石頭城
石頭城去臺城九里南抵淮水在晉為重鎮亦謂之石
首城
海錄碎事卷四上
海錄碎事卷四下宋葉廷珪撰
宫殿門
東明宫
東方朔神異經曰東明之山有宫焉青石為墻面一門
有銀牓以青石碧鏤題曰天地長男之宫
長秋宫
皇后所居宫也長者久也秋者萬物成熟之初也請立
皇后不敢指言故以宫稱之
廊肆
空食疲廊肆反稅事巖耕言素餐於廊廟之列不如輸
稅(顔延年)
玉除
凝霜依玉除清風飄飛閣注除庭也(曹子建詩)
鳷鵲館
金波麗鳷鵲玉繩低建章鳷鵲館名建章宫名麗猶明
也低謂星下於宫也(謝玄暉詩)
雲陛
惟昔逢休明十載朝雲陛(上)
綺錢
玲瓏結綺錢深沉映朱網注皆宫殿飾(謝玄暉詩)
朱宫
䨇闕指馳道朱宫羅第宅(曹子建詩)
館娃宫
再遊館娃宫方言吴有館娃宫(謝玄暉詩)
蒿宫
大戴禮周德澤和洽蒿茂丈以為宫柱名蒿宫
忘夏觀
西京雜記梁孝王游於忘夏觀集諸遊士各為賦詩
金琅璫
夜深殿突兀風動金琅璫(杜詩)
白獸闥
凄凉大同殿寂寞白獸闥注漢有白虎殿唐諱虎凡稱
虎皆曰獸
大通門
梁武帝創同泰寺開大通門以對寺之南門取反語以
協同泰朝夕講義多由此門(南史)
琬琰殿
梁普通年琬琰殿火
華清宫
即温泉宫天寳六年改蓋取温泉沸湧而自浪華清蕩
邪而難老之意(明皇雜錄)
龍尾
在殿前以青石甃之望之蜿蜒如龍尾
三雲殿
西京雜記漢成帝設雲帳雲幄雲幕於甘泉紫殿謂之
三雲殿
雲幄雲幕(見上)
帳殿
帳殿帷宫
四寳宫
漢武以雜寳裝牀屏帳等設於桂宫謂四寳宫也
交魚符
唐宫殿門給交魚符(雞跖集)
仙墀
御幄金虯轉仙墀羽仗分(王禹玉詩)
羣玉殿
空餘羣玉殿不奏萬年觴(王禹玉仁宗挽詞)
九宸
一夜催仙仗悲聲到九宸(王禹玉英宗挽詞)
日正亭
禁幕無風日正亭(王禹玉)
瓦差差
郊禾薿薿青如積宫瓦差差翠欲流(王禹玉喜雨詩)
鬭栱周垣
曉日破紅浮鬭栱夕雲凝紫護周垣(王禹玉祠太乙)
震邸
震邸陪經席辰階總化鈞(晏元獻挽詩王禹玉)
漢墀
嚴祠初輟漢墀班燁燁珠燈照幄寬(王禹玉祠太乙)
規地
班趨規地來常晚詩入籠沙思未休(用青規事禹玉)
承明庭
成帝時客有薦雄文似相如者召雄待詔承明之庭注
承明殿在未央宫(甘泉賦序)
玉戸金鋪
排玉戶而颺金鋪注金鋪門首也(甘泉賦)
珍臺間館
珍臺間館間讀曰閑(甘泉賦)
景陽鐘
南史齊裴皇后傳齊武帝以内深隱不聞端門鼓漏聲
置鐘於景陽樓上應五鼓及三鼔宫人聞鐘聲早起装
飾
謻門
歴代宫室中有謻門蓋取張衡賦謻門曲榭也謻别也
非有定處
龍躍宫
武德六年以奏義監為龍躍宫
璧門
璧門未央宫正門曰璧門(三輔黃圖)
金戺玉階
金戺玉階明光殿如此(上)
長信宫
平帝祖母稱長信宫帝母稱長樂宫
鈴絛
鈴絛無響閉珠宫(鄭畋詩序)
浴殿
浴殿晴秋倘中謝殘英猶可醉瓊杯(鄭畋紫薇花詩)
步元廡
孝文指堂東曰步元廡西曰遊凱廡謂李冲曰此坐雖
無唐虞之君卿等當無愧於元凱(北史)
遊凱廡(見上)
閶闔
既闢承華再建閶闔閶闔天門也承華太子門名
明庭
黃帝就青靈臺十二日燒乃治明庭甘泉也(西漢郊祀志)
商庭
建章宫其西則商中注商中商庭也商金也於序在秋
故謂西方之庭為商庭(西漢郊祀志)
落成
落成斯干宣王考室也注考成也宣王築宫廟羣寢
既成而釁之歌斯干之詩以落之故謂之成
齋房
元封二年芝草生甘泉齋房中
明光宫
王維燕支行漢家大將才且雄來時謁帝明光宫明光
宫乃漢太初四年置
玉壽殿
東昏為徐妃起神仙永壽玉壽三殿皆匝飾以金璧
丑陛
唐制正月讀時令設文官解劍席於丑陛之左武官於
卯陛之右設舉麾位於堂上寅陛之南若二月則丑陛
者寅陛卯陛者辰陛寅陛者卯陛
褉堂
陸機云天泉池南石溝引御溝水池西積石爲褉堂跨
水流杯飲酒
甘泉宫
漢宫闕疏甘泉林光宫秦二代造
端闈
立金人於端闈注宫中門謂之闈(西都賦)
清涼殿
三輔黃圖曰未央宫有清涼殿宣室殿中温宫殿太玉
堂殿中白虎殿麒麟殿金華殿
麒麟殿
金華殿(並見上)
長年殿
神仙長年温室清涼皆殿名
鴛鸞殿
鴛鸞殿文選注在長安
駘蕩(駘音殆)
西都賦經駘蕩而出馺娑關中記建章宫有馺娑駘蕩
枍詣承光四殿
甬道
金溝朝㶚滻甬道入鴛鸞起土為道也(徐敬業詩)
飛廉館
漢書武帝紀長安作飛廉館
皇衢
乃動大輅遵皇衢(東都賦)
丹墀
典職曰丹漆地故稱丹墀
九齒階
西京賦注天子殿高九尺階九齒各為九級
儲胥
漢書武帝因秦林光宫元封二年增通天迎風儲胥露
寒
香栢
漢武故事建章宫以香栢為之香聞數十里
驩館
歴掖庭適驩館(西京賦)
阿房
秦二世建在山之阿故曰阿房
臚傳句
大行設九賓臚句傳注上傳語告下為臚下告上為句
也
金鋪玉題
金鋪交映玉題相輝注金鋪門上飾以金為之玉題椽
上飾以玉為之(蜀都賦)
傾宫
晏子春秋桀作璇室紂作傾宫
蠖濩中
天子穆然珍臺間館璇題玉英蟺蜎蠖濩之中上烏郭
下胡郭殿宇深貎也(甘泉賦)
巖廊
巖廊殿下小屋(漢書注)
開天制殿
列漢構仙宫開天制寳殿
含霜
溫房則冬服絺綌清室則中夏含霜(七啓)
曲臺
秦倚曲臺之宫三輔黃圖未央有曲臺殿
星宫月殿
武三思春日幸龍門應制星宫含雨色月殿抱春暉
四會道
陸機洛陽記銅駞二牧皆宫之南四會道頭
端明殿
明道二年改承明殿為端明殿
觀文殿
慶歷八年詔以延恩殿為觀文殿
文德殿
乾德二年文明殿成雍熙元年改為文德殿
鴻宫
淮南子曰崑崙山上有鴻宫
金華殿
漢成帝時鄭寬中張禹朝夕說尚書論語於金華殿在
未央宫
大慶殿
明道二年改大安殿為大慶殿
却非殿
建武元年詔幸南宫却非殿遂定都焉
魚藻宫
唐天寳元年觀競渡于魚藻宫
大明宫
大明宫唐置在禁苑東南
扶荔宫
漢武帝伐南越起扶荔宫以植南方龍眼荔枝之屬
資善堂
祥符九年詔皇子就學新堂宜以資善為名
繼照堂
帝聖尹京於開封府剙射堂祥符中臨幸因名曰繼照
堂
玉堂
李尋久汚玉堂之署玉堂殿在未央宫
三間四表
三間四表八維九隅注室每三間則有四表四角四方
為八維兼中央為九(靈光殿賦)
宫苑門(御溝苑附)
暴室
暴室師古云取曬暴之意掖庭主織作染陳之署也(宣)
(帝紀)
青蒲
服虔曰青緣蒲席也應劭曰以青規地曰青蒲自非皇
后不得至此師古云應說是
潘妃市令
東昏於苑中立店肆以潘妃為市令自為市吏錄事將
鬭者就潘妃罰之帝小有得失潘則與杖乃勅武賁不
得進大荆子閣内不得進實中荻
露索
露索秦宫井風絃漢殿筝(李商隱)
楊溝
馬縞中華古今注長安御溝謂之楊溝植高楊於上又
曰羊溝羊善觸垣故為溝隔之
鴨頭香
李賀御溝水詩遶堤龍骨冷拂岸鴨頭香
畢圭苑
漢靈帝造畢圭靈琨苑
禁闥門
清切禁
拘限清切禁中情無由宣(劉公幹)
青𤨏闥
攝宫青𤨏闥遙望鳳凰池(范雲贈中書監王融雲為通)
(直郎)
紫闥
注心皇極結情紫闥皆天子所居也(曹子建表)
鈴索
韓偓禁中詩坐久忽聞鈴索動玉堂西畔響丁東注禁
署嚴密非本院人雖有公事亦先鈴索
金門石閣
金門石閣知卿有豹骨鷄香早晚含
鳳閽龍閣
趨鳳閽者霧集呌龍閣者雨驟(出對記壇碑)
藥欄
今園亭中有云藥欄者欄與藥是一事非也藥之欄花
按宣帝詔曰禁籞有未幸者假與貧民蘇林注云以竹
繩連綿為禁籞使人不得往還(資暇集)
禁廬
五雲迎曉禁廬開(王禹玉龍圖閣曝詩)
鵠籥
北史禁門籥曰鵠籥
鷄鳴戟
張敞晉東宫詹事曰崇福門鷄鳴戟十張
鎖闈
星斗横綸閣天河度鎻闈
應門八襲
應門八襲旋臺九重襲重也(七命)
黃闥
凡禁門黃闥故號黃門
赤璧青𤨏
出漢書注以青畫戶邊鏤中王逸楚辭注文如連鎻
雲龍門
班固永平十七年與賈逵等共詣雲龍門
魚鑰
魚鑰通翔鳳龍輿出建章(王維十五日應制詩)
觀闕門
百常觀
既灑百常觀復集九成臺七命曰表以百常之闕觀闕
也(謝玄暉詩)
虎豹九關
虎豹九關啄害下人言天門九重皆使猛虎守其關鑰
(宋玉)
仁獸闕
天監七年詔作神龍仁獸闕於端門大司馬門外
神龍闕(見上)
白門
宣陽門謂之白門
午陛
南方之陛
蕭墻
蕭墻屏樹也謂之蕭者言人臣至此肅然起敬也
龍尾道
李德裕獻替錄朝官退朝後從龍尾道出
止車門
劉貢父春雪早朝出戶萬家横雪裏止車䨇闕秀雲
中注漢宫有止車門
甬道
始皇作甘泉前殿築甬道自咸陽属之注曰築垣墻如
街巷也
一觀
周室大壊諸侯恣行設兩觀乘大輅注觀闕二門畔兩
觀也禮諸侯一觀
窒皇
楚子聞宋殺使人申丹投袂而起履及於窒皇劍及於
寢門之外車及於蒲胥之市遂伐宋注窒皇寢門闕
銅鳳凰
三輔故事建章宫鳳門上有銅鳳凰
百常闕
百常闕萬雉墉(七命)
中天闕
樹中天之華闕豐冠山之朱堂
鳳闕
漢書建章宫其東則鳳闕高二十餘丈其南有璧門之
属
造天
圜闕竦以造天造至也
南端
啓南端之特闈注南端門戶也(東京賦)
天闕
晉中宗即位王導為司空時議欲立石闕於宫門未定
後導從駕出宣陽門乃遥指牛頭山為天闕帝從之
鐡鳳凰
西京賦貝闕上有鐡鳳凰
色法上圓
色法上圓製模下矩石闕銘言象天地也
門戶門(忩牖附)
鼎門
驅車鼎門外思見昭丘陽鼎門丹徒郡門(謝玄暉詩)
鷄忩
兗州刺史宋處宗買得一長鳴鷄籠着忩間忽作人語
與處宗談
綺疏
綺疏碧疏皆忩也(陸士衡)
回軒
重栾承游極回軒啓曲阿注栾拱也回軒長忩也(陸士衡)
舊蓽
寂寞舊蓽謂柴門也
北戶
唐段文昌之孫段公路有北戶雜錄三卷音訓云南夷
在日之南故戶北向為暖
朱白門
胡僧祐攻侯景之荆峽臨行謂其子曰汝可開兩門吉
則由朱門凶則由白門
魚鑰
鑰者必魚取其不瞑目守夜之義(芝田錄)
隔凡門
林屋洞在太湖中有一石門名隔凡門至此不容人入
(郡國志)
破楚門
蘇州閶門一名破楚門子胥伐楚出此(郡國志)
蛇門
蘇州門在已地故名(郡國志)
盤門
古作蟠吳嘗刻木為蟠龍之狀以厭勝越在平江
譙門
陳勝攻陳守令皆不在獨守丞與戰譙門中注譙門謂
門上為高樓以望耳樓一名譙故謂美麗之樓爲麗譙
譙亦呼為巢所謂巢車者亦於兵車之上為樓以望敵
也譙巢聲相近本一物也(本傳)
麗譙見上
青綺門
何處可為别長安青綺門胡姬招素手延客醉金樽(李)
(白詩)
門二八
吳都賦郛郭周匝重城結隅通門二八水道陸衢劉禹
錫詩二八城門通道路五千兵馬引旌旗
濕青紅
子瞻曲知君為我新作窗戶濕青紅
十二通門
西都賦拔三條之廣路立十二之通門
期門
爾乃期門佽飛列刃攢鍭注漢書武帝與良家子相期
於殿門故曰期門(西都賦)
二九門
闢二九之通門元鼎三年立成都十八門(蜀都賦)
曲櫺
曲櫺激鮮颷櫺忩間孔也
樓臺門
書臺
沈昭裔入蜀見岷峨之秀乃嘆曰卿雲黼黻河漢實英
靈所鍾也修文翁石室武侯書臺出家財建學館刊九
經
一柱臺
博物志江陵有一臺惟一柱衆梁並皆共之
中天臺
魏襄王欲築中天之臺言半天也
燭臺(見美人門)
井幹樓
繐帷飄井幹樽酒若平生幹音寒銅雀臺一名井幹樓
三休
楚王夸客以章華之臺登之三休乃至其上
飛觀
飛觀百餘尺臨牖仰櫺軒觀樓也(蜀都賦)
虹𢃄雲冠
飛閣纓虹𢃄層臺冒雲冠(陸士衡詩)
天居
層閣肅天居馳道直如髮(鮑明遠詩)
網絲
闌徑少行迹玉臺坐網絲(張華詩)
蘇臺
傳稱吳王闔廬旦食䱉山晝遊蘇臺射於鷗陂馳於游
臺興樂石城走犬長洲
響&KR1231;廊
舊傳峴山上有琴臺有響&KR1231;廊或曰鳴屐廊以楩楠藉
其地西子行則有聲故以名云
翠旌樓
有興欲沽紅曲酒無人同上翠旌樓(唐禇載詩)
北顧
梁武帝幸京口城北固樓改名北顧大同十年也
樓腰
雪詩瓦溝如粉疊樓腰(林逋)
半月臺
單父有半月臺詩云陶公有逸興不與常人俱築臺象
半月迥出高城隅
歸雲宅
迢迢百尺樓分明望四荒暮作歸雲宅朝為飛鳥堂
飛鳥堂(見上)
鳳樓十二
鳳樓十二重(鮑明遠詩)
讀書臺
段文昌字墨卿有别業在廣都縣龍華山嘗杜門力學
於此郭震有題龍華山詩云昔年曾到此山來百鳥聲
中酒一杯最好寺邊開眼處段文昌有讀書臺
子午臺
燕昭王起靈臺窮極珍巧子時起工午時畢故謂之子
午臺(拾遺記)
冰樓
建章宫北積冰為樓(三輔黃圖)
璧臺
王為盛姬築臺砌之以玉(穆天子傳)
銀臺
銀臺南畔路始是到人間(白樂天詩)
怪浮臺
勾踐起怪浮臺以灼龜又仰觀天時以觀夭怪今龜山
其地也亦曰怪山往石一夜飛來民怪之故名(越絶書)
握日臺
燕昭王好神仙仙人甘宙與王登握日之臺
謝公樓
在永嘉州北本北亭也靈運有北亭與吏民别詩
蛻仙臺
碧落洞在英州其絶險處往往有人骨謂之蜕仙臺(郡)
(國志)
呼鷹臺
在襄陽劉表所築每登臺鼔琴作野鷹來曲因名呼鷹
臺郡(國志)
劉伶臺
在山陽縣東北青塾村
樓居
公孫卿言神仙好樓居於是長安作飛廉桂舘甘泉作
益壽延壽館使卿持節設具候神人(西漢志)
通天臺
作通天臺將招徠神仙之屬(上)
泉亭
王莽改錢塘為泉亭
凌歊臺
置酒凌歊臺歡娱未曾歇(凌歊臺在黃山)
隱鄉樓
海雲迷驛道江月隱鄉樓(李白詩)
鳳凰樓
金陵懷古臺傾鳷鵲觀宫没鳳凰樓别殿思清暑芳園
罷樂遊(李白詩)
青樓
瑶臺有黃鶴為報青樓人(李白詩)
翡翠樓
翡翠為樓金作梯誰人獨宿倚門啼(上)
三臺
三臺列峙而崢嶸魏都賦注銅雀臺冰井臺金鳳臺
興光樓
齊武帝興光樓上施青漆世人謂之青樓東昏曰武帝
不巧何不純用瑠璃(南史)
燕子樓
張建封鎮武寧盻盻乃徐府竒色公納之為剙燕子樓
以安盼盼公薨不食而卒
顥天臺
置酒於顥天之臺(上林賦)
富陽樓
盛弘之荆州記富陽縣城樓王仲宣登之而作賦
飛閣
嚴霜依玉除清風飄飛閣(曹子建詩)
指中天
層臺指中天(謝靈運詩)
層臺累榭
層臺累榭臨高山(屈平漁父)
璇臺九重
璇臺九重璇曲也(七命)
芙蓉樓
京口城西北樓名芙蓉(圖經)
萬歲樓
京口記州城上西樓名萬歲晉刺史王恭所創今月臺
是
荔枝樓
在忠州白樂天置
鳳凰臺
在金陵李白有詩
疊障樓
在宣城唐咸通中建刺史獨孤霖為之記
柏梁臺
漢武帝元鼎二年作以香柏為之
金虎臺
金虎臺曹操十八年作于鄴
陵雲臺
魏文帝黃初二年築
九華樓
池州城東門樓也
屋宅門
夾宅清漳
南史劉繪與張融周顒雅有風則時人為之語曰三人
共宅夾清漳張南周北劉中央
蝸牛廬
魏志高士傳焦先字孝然作蝸牛廬呻吟其中俗呼黃
犢廬
先築
曩基即先築故池不更穿(謝惠連)
邃宇
邃宇列綺忩蘭室接羅幕(陸士衡詩)
東軒
嘯傲東軒下聊復得此生(淵明雜詩)
穾夏
冬有穾夏夏室寒穾夏重屋也烏弔胡雅反(宋玉)
第宅
宅亦曰第言有甲乙之次第也漢書列侯食邑賜大第
室二千石賜小第室
甲諸第
田蚡為宰相治宅甲諸第田園極膏腴
買鄰
梁宋季雅市宅居吕僧珍宅側僧珍問其宅直一千一
百萬怪其貴曰一千萬買隣一百萬買宅
門容長戟
晉書王濬起宅門前廣數十步曰吾欲使容長戟幡旗
廉泉讓水
南齊范柏年謁宋明帝言及廣州貪泉因謂曰卿州復
有此否答曰梁州唯有文川武鄉廉泉讓水曰卿宅何
在曰在廉讓之間
瑞室
梁何胤隱居若耶山時洪水皆被漂溺惟胤所居巋然
獨存文帝命鍾嶸作瑞室頌以旌之
玉杯宅
唐泓師號李林甫安邑宅為玉杯牛僧孺新昌宅為金
盞玉杯一破不復全金盞或傷庶可重製
先巢
翩翩新來燕䨇䨇入我廬先巢故尚在相將還舊居
寬怗怗(見儀來門)
廊腰
廊腰縵廻簷牙高啄(阿房賦)
簷牙(見上)
北第第一
高后德夏侯嬰之脱孝惠魯元於下邑間也賜嬰北第
第一近我以尊異之注近北闕之第文選曰北闕甲第
當道直啟(西漢)
宅一區
揚氏處岷山之陽曰郫有田一廛有宅一區世世以農
桑為業自李至雄五世而傳一子故雄無他宅揚於蜀
萬瓦鱗
氣動千峰翠光浮萬瓦鱗(王禹王春晴)
羲之宅
在蕺山今戒珠寺是也在山隂縣
三十步
裴佗清白任真不事家業宅不過三十步又無田園也
堂下周屋
堂下周屋謂廊也
甲舍
蓋主上書告胡建侵辱長公主射甲舍門如甲第也
萬古宅
我有萬古宅嵩陽玉女峰長留一片月挂在東溪松(李)
(白詩)
宅近青山
宅近青山同謝眺門垂碧柳似陶潛(李白詩)
如𫝊舍
平恩許伯入第蓋寬饒賀之酒酣仰屋而歎曰美哉富
貴無常忽則易人此如傳舍所閱多矣惟謹慎為能久
居大第
後漢竇融傳擁富貲居大第
蔭華欀
並坐蔭華欀(王仲宣詩)
雲屋
雲屋晧旰言高如雲也
東第
位為通侯處列東第李善曰甲第也居帝城之東故曰
東第
瞰高明
高明之家鬼瞰其室(揚雄解嘲)
阻長隄
其制宅也却阻長隄前臨清渠柏木幾於萬株流水周
於舍下此石崇金谷居也(石季倫思歸引序)
家林
汲流舊巘葺宇家林
方丈
高誘曰堵長一丈高一丈面環一堵為方丈故曰環堵
之室言其小也
崇岫為宅
應&KR2011;與程文侯書曰故求遠田在關之西南臨洛水北
據邙山託崇岫以為宅因茂林以為蔭
魚鱗屋
楚辭魚鱗屋兮龍堂注河伯以魚鱗蓋屋
言偃宅
在常熟縣西宅中有大井又有言偃橋(郡國志)
廳堂門(房屋附)
綠野堂
裴晉公留守東都於集賢里之第起涼臺暑館名曰綠
野堂日與詩人白居易劉禹錫酣晏其中
芸輝堂
唐元載造芸輝堂於私第芸輝香草出于闐國
綠莎廳
綠莎廳在河中府
凝閑堂
孝文作凝閑堂取天子閑居又於臺後作茅茨堂以為
不可縱奢以忘儉
茅茨堂(見上)
旟旟
李翔新堂銘乃作斯堂高巖旟旟
學業堂
在襄陽縣諸葛孔明之地亮家在南陽之鄧鄉曰隆中
先主三顧於此(圖經)
璇房瑶室
皮日休羅浮山紅翠數聲瑶室响注紅翠鳥名也羅浮
有璇房瑶室七十二所
鬱金堂
鬱金堂北畫樓東(李義山詩)
萬金堂
靈帝出自侯門居貧即位常曰桓帝不能作家曾無私
蓄故於西園造萬金堂以為私藏
蘭堂
宴于蘭堂漢書曰祓蘭堂
妓堂
京口東南有謝公妓堂遺跡
玄宗書堂
唐玄宗在藩邸時居之即位後為伽藍今開元院是
華屋洞房
曜華屋而憘洞房言朱火之光照也(舞賦)
皇堂
後漢胡建為軍正斬監察御史于皇堂上注堂無壁曰
皇
濬房
高臺多妖麗濬房出清顔(陸士衡樂府)
冠山堂
班氏西都賦樹中天之華闕豐冠山之朱堂
歌堂
虞世南歌堂面綠水舞館接金塘
碑廳
皓然忩戶曉來新畫軸碑廳絶點塵
亭閣門(齋館附)
精思亭
李德裕私第有起草院院有精思亭每草詔令制置
軍事即處其中
半隱亭
唐王龜字大年於永逵里深僻處創書齋吟咲其中號
半隱亭
丈亭
在慈溪縣地志云是老尉廨築方丈室故云丈亭其北
有老尉浦
鮚﨑亭
漢書志云鄞有鮚﨑亭顔師古云鮚音結蚌也長一寸
廣三分﨑曲岸也
孝義亭
在麗水縣因孝婦陶氏得名(圖經)
鵠奔亭
昔亭長殺二婦人取其物何敞為交趾刺史宿此亭二
鬼告冤敞收亭長表誅之方掘其屍時有二鵠來奔其
亭故名鵠奔謝承漢書云鵠巢亭(圖經)
冠盖亭
在襄陽縣南二十里冠盖山下後漢靈帝末天下大亂
嘗有去官及居職見四郡守七都尉二卿兩侍中一黃
門二侍郎三尚書六刺史二十長史劉表以其豪盛乃
即其山道口亭刊石銘之曰峨峨南嶽烈烈離明實繁
俊乂君子以生惟此君子作漢之英德為龍光聲比鶴
鳴此碑永嘉中為人毁壊(圖經)
隱君亭
在泉州南安縣為秦系作吕夏卿撰記(圖經)
勞勞亭
在江寧縣南十五里古送别之所李白有勞勞亭歌云
金陵勞勞送客堂(圖經)
旗亭
旗亭五里俯察百隧注市樓也
嵩牛亭
冨公在綘州作(圖經)
庚名甲號
二癸亭詩笑浦庚作名嫌石甲為號(李華詩)
延閣
結陽成之延閣飛觀榭乎雲中(蜀都賦)
行月
繡甍結飛霞璇題納行月(鮑明遠詩)
銀牓
曲江翠幕排銀牓東方朔神異經東明山有宫門有銀
牓張正崑詩銀牓映仙宫
飛閣
置酒坐飛閣逍遥臨華池(江文通古離别)
岧亭
臺榭爭岧亭西京賦狀亭亭以岧岧
中宿
步閻周流長途中宿言臺閣高遠中道而宿方至其上
(上林賦)
宛虹
宛虹蜺於楯軒注屈曲之虹也(上林賦)
菌閣
謝玄暉詩随山望菌閣芝閣也楚詞菌閣兮蕙樓
緣雲
華閣緣雲(七啟)
夢謝亭
施肩吾有登靈隱山夢謝亭詩(見選)
謝公亭
在宣城太守謝玄暉置范雲為零陵内史謝送别于此故
有新亭送别詩在選中
玉光亭
在玉山縣廳王荆公章郇公皆有詩章嘗為令
臨無地
飛閣流丹下臨無地
弄水亭
在池州譙門外今昔詩詠多及之(圖經)
半霄亭
在九華北城寺中途(圖經)
草玄亭
揚雄宅後置寳園寺今為官亭有墨池在焉(成都記)
浣花亭
臨大江鼈靈檻地(成都記)
蕭齋
唐書梁武帝令蕭子雲飛白大書一蕭字李約自江淮
竭産買歸洛中匾於小亭號曰蕭齋
商飇館
先是立商飇館于孫陵世呼為九日臺
虚館
沈休文詩虚館清隂滿又謝靈運齋中詩虚館絶諍訟
迎風館
閑夜命懽友置酒迎風館(陸士衡詩)
道路門(街巷附)
廻阡
廻阡被陸闕高臺眺飛霞注阡道也(謝叔源詩)
曲陌直阡
廻渠繞曲陌通波扶直阡東西為陌南北為阡(陸士衡詩)
脩畛
與子别山阿含酸赴脩畛脩長也畛田間陌也(謝靈運詩)
鳥路
風煙有鳥路江漢恨無梁(謝玄暉詩)
夾巷
長衢羅夾巷王侯多第宅小巷也(選古詩)
道周
桑榆蔭道周注周曲也(謝玄暉詩)
路阻脩
我所思兮在營州欲往從之路阻脩
塗路雖局
塗路雖局官守有限局近也
路盤盤
羸驂驅野岸山遠路盤盤
兔陌
顧野王長安道章臺京兆馬兔陌富平車
天子路
武進縣有一道相傳云天子路或謂秦皇所遊或云孫
氏舊迹
三條廣路
西都賦披三條之廣路立十二之通門
千閭閻
西都賦内則街衢洞達閭閻且千
廻陌
嚴車臨廻陌
莊馗
館宅充鄽里士女滿莊馗音仇爾雅六逵謂之莊薛君
曰馗九交之道也(王仲宣詩)
九交道(見上)
砥路
砥路方南絶重巖始北征用詩中周道如砥事苖晉卿
太行山應制
長鋏巷
一名彈鋏巷在吳縣巷内有馮煖宅
張巷
不遣遊張巷豈故窺宋鄰
莊苑門
桂道蘭街
劉義恭飛流界桂道深林冒蘭街
七陌九阡
曹植詩東西經七陌南北越九阡
金水澗
石崇有别廬在河南金水澗澗中有金水自太白原
平泉石
李衞公平泉詩序曰後世有一石一花一竹移於他人
非李氏子孫
蕙圃蘭堂
蹂蕙圃踐蘭堂注言陂塘也
昌華苑
荔支洲在番禺縣劉氏于其上剙昌華苑(圖經)
驛置門(賓館附)
主亭吏
顔師古曰秦法十里一亭亭長者主亭之吏也亭謂停
留行旅宿食之館
傳舍
前人已去後人復來轉相傳也一音張戀反謂傳置之
舍也
善謔驛
在宜城縣北十五里淳于髠墓在其後以此得名
草上煙
河東馬舖有驛驛善行者舖卒名為草上煙有勢力使
命嘗數程打過好事者作詩云過此惟尋草上煙數程
打過苦尤偏(出迂齋詩話)
長短亭
十里五里長亭短亭言十里一長亭五里一短亭
筕篖
皮日休詩云䘨&KR2344;漁人服筕篖旅店忩玉篇云筕篖竹
笪也
置傳
漢律四馬高足為置傳四馬中足為馳傳四馬下足為
乘傳一馬二馬為軺傳急者乘一乘傳顔師古曰傳者
若今之驛古者以車謂之傳車其後人單置馬謂之驛
騎
傳瑞
范雲贈張徐州輕蓋照墟落傳瑞生光輝傳驛馬也瑞
節信也
授館
餞賓於郊致館於賓謂授館也
發驛
唐志給事中日發驛遣使
樟亭
今杭州城中驛號樟亭李白觀濤詩揮手杭越間樟亭
乘驛
馹遽傳左氏曰楚子乘馹
除舍
每相二千石至趙王彭祖自行迎除舍注初所至之舍
也
廏置
田横至尸鄉廏置乃自到注廐置謂置馬以傳驛者
乘疾置
戾太子發兵上避暑在甘泉宫丞相長史乘疾置以聞
(西漢劉屈氂傳)
水驛
揚帆借天風水驛不緩棹(李白詩)
廣成傳
廣成傳直戀反秦之客館也(魏都賦)
藁街邸
蠻夷之館漢時所立(同上)
四方館
煬帝於建國門外置四方館以待四方使者隸鴻臚寺
驛將
唐制三十里置一驛驛舍有將以州里富強之家主之
以待行李自至德之後民貧不堪命遂以官司掌焉
十里置
漢永元中交州進荔枝龍眼十里一置五里一候奔騰
死亡罹猛獸之害無數於時唐羌字伯游為臨武長上
書言狀和帝罷之
陽城驛
文粹商州陽城驛唐元稹有詩以謂與陽道州同名其
略曰祠曹諱羊祜此驛何不侔我願避公諱名為避賢
郵
郊野門
漁墅
雪詩寒連水石明漁墅(林逋詩)
墟曲
時復墟曲中披草共來往(陶淵明詩)
麥隴
麥隴多秀色楊園流好音(顔延年詩)
阡眠
山澤紛紆餘林薄杳阡眠原野之邑也(陸士衡詩)
遼索
下泉激烈清曠野增遼索言遼遠疎索也(盧子諒詩)
威紆
威紆距遥甸長曲貎(謝玄暉詩)
泱漭之野
入乎泱漭之野廣大也(七啓)
金郊
臨金郊而講師言就西郊田獵也(七命)
郊岐
郊岐浮人若雲
莽䍚之野
䟃䟆翋&KR2211;騰躍乎莽䍚之野䟃七南反翋力荅反&KR2211;徒
荅反相隨衆也上謀謗反下音浪廣大貎(吴都賦)
昩莫之坰
相與聊浪乎昩莫之坰(吴都賦)
百里郊
周禮注王國百里為郊
原隰龍鱗
溝堘刻鏤原隰龍鱗(西都賦)
祁祁士女
芒芒原隰祁祁士女(曹子建應詔詩)
蘭甸
幕帷蘭甸言張帷幕于蘭甸謂野田有蘭者(顔延年詩)
神坰
衿𢃄繞神坰京國之野
綠野
春晚綠野秀巖高白雲屯
廬廬相距
廬廬相距田田相挈豫州箴今伊洛也
廨署門
魘廳
刑察廳謂之魘廳言寢于此多魘也
茶瓶廳
兵察主茶故謂之茶缾廳(並因話錄)
倉廪門(庫藏附)
王委
稸我王委充我民食委積也(束晳書)
常平倉
耿壽昌白令邊郡皆築倉以糓賤時增其價而糴糓貴
時減其價而糶名曰常平倉
囷京
管子曰今者夷吾過市有新成囷京者二曰大囷曰京
白藏庫
在西城下有屋一百七十四間曰白藏
梁柱門(棟楹栱桷附)
方花古礎
方花古礎排九楹(李賀詩)
九楹(見上)
飛柱
洛陽開陽門宿昔有一柱飛來琅琊開陽縣上言縣城
門一柱飛去光武遂名其門為開陽(後漢志)
萬栱
雷作百山動神扶萬栱傾(瓦官寺題)
瓊簷
鳥拂瓊簷度霞連繡栱張(登西靈塔)
繡栱(見上)
前簷
好鳥迎春歌後院飛花送酒舞前簷
栾櫨
栾櫨疊施音盧斗也栾曲柝也(魏都賦)
枌橑
枌橑複結枌棟也橑椽也(魏都賦)
丹梁朱桷
丹梁朱桷虹升森布(魏都賦)
桂棟蘭橑
桂棟蘭橑以木蘭為橑(顔延年詩)
重栾
重栾承游極回軒啓曲阿注栾栱也
秋稜
林逋采石山詩秋稜瘦出無多寺古翠濃連一半雲
雲楣
古樂府豔歌行雲楣桂成戶飛棟杏為梁斜忩通蘂氣
細隙引塵光
藻井
屋棟之間為井形而加水藻之飾所以厭火災也故靈
光殿賦圓淵方井反植荷渠也
八桂成柱
山海經云桂林八柱在賁禺注云即番禺也八桂成柱
言其盛大也
屋翌
禮記榮屋翌也
文穰
文穰華梁(七發)
銀鋪
青𤨏銀鋪是為閨闥注鋪門飾以銀(景福殿賦)
雲梁
煥若雲梁承天言梁高如雲也(景福殿賦)
陽馬
承以陽馬注屋四角引出以承短椽者(景福殿賦)
萬楹
萬楹叢倚(靈光殿賦)
碧璫
碧璫以璧飾掾者也上林賦
浮柱飛欀
杭浮柱之飛欀(甘泉賦)
鳳騫翥
鳳騫翥於甍標之庶及
鏤檻文㮰
鏤檻文㮰屋連綿也婢祗反(西京賦)
玉磶
彫楹玉磶磶礩也(西都賦)
&KR1152;稜
應劭曰&KR1152;八&KR1152;有隅者也
彫栾鏤楶
彫栾鏤楶栾栱也
方疏圓井
方疏含秀圓井吐葩(張景陽七命)
和表
木名桓表今謂之和表和桓聲相近即華表也
侏儒柱
論語疏藻梲者畫梁上侏儒柱為藻文也
薄盧
山楶者刻薄盧為山也(論語疏)
玉甃瓊梁
東坡詞平時十月幸蓮湯玉甃瓊梁明皇雜錄上於華
清新廣一湯泉禄山以玉為魚龍鳧鴈石梁石蓮花以
獻上解衣將入湯而魚龍鳧鴈奮鱗舉翼狀若飛動
綺井
屋上以板為井形而丹青飾之(七命)
藻棟
藻棟臨流啓涼飇蕩暑廻(王禹玉詩)
四榮
四榮摩鸛鶴百栱屬風飇(沈佺期登南樓詩)
海錄碎事卷四下
