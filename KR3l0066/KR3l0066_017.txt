聞見錄卷十七宋邵伯温撰
長安張衍年八十以術遊士大夫間其為人有忠信識
道理章子厚蔡持正官州縣時許其為宰相蒲傳正薛
師正未顯皆以執政許之紹聖初余官長安因論范忠
宣公命衍曰范丞相命甚似其父文正公正艱難中僅
作參知政事耳余曰忠宣為相何也衍曰今朝廷貴人
之命皆不及所以作相又曰古有命格今不可用古者
貴人少福人多今貴人多福人少余問其說衍曰昔之
命出格者作宰執次作兩制又次官卿監為監司大郡
享安逸壽考之樂任子孫厚田宅雖非兩制福不在其
下故曰福人多貴人少今之士大夫自朝官便作兩制
忽罷去但朝官耳不能任子孫貧約如初盖其命發於
刑殺未久即灾至故曰貴人多福人少也余又以問時
為監司者張芸叟陸孝叔邵仲恭吳子平數公命問之
衍曰皆帶職正郎員外郎耳取進於此即不可獨仲恭
數促其后芸叟為侍郎孝叔待制未幾皆謫官孝叔帥
熙子平帥秦尋卒仲恭邯鄲移常州卒年五十五三公
皆直龍圖無一不如衍之言者章子厚作相意氣方盛
因其姪縡不用其言亦不怒也后遂有崖州之禍蔡持
正以門客假承務郎奏衍賞其術衍與總領市吳宫田
舜卿善衍有錢數千緡舜卿為買田以官戶名占之后
舜卿贓敗官籍其産衍之田在焉或勸衍自陳衍曰衍
故與田君善田君占衍之地美意也田君不幸至此衍
論於有司非義也卒不請其田士大夫多稱之衍病余
見之則曰數已盡某日當死凡家事悉處之矣公其記
之已而果然
河南甯氏其先錢塘人名承訓者事吳越王以才武稱
錢氏歸朝授左侍禁子直大中祥符元年姚暉牓登甲
科為明州慈縣令卒妻李氏更嫁任恭惠公布直有子
李置於甯氏族人以去族人家破有故老媼收養之任
公守越州客或問甯氏子無恙公愕然歸問夫人夫人
泣曰初不欲以兒累公留於甯氏之族族破今流落矣
任公閔焉多以金帛求得之年五歲公教育之如己子
遂冐任姓名適公知樞密院欲官之夫人泣辭且謂適
發憤讀書景祐初登進士第夫人方為之喜夫人死任
公謂適曰前不欲任以官者成其志也今當再薦以示
無間其無辭適泣謝遂以公薦轉太常寺太祝又奏其
子以官任公薨適解官持喪如父服自聞於朝乞還姓
甯氏因納任公所奏之官有旨許歸姓不許納官與任
氏兄弟相持而哭乃别去故任甯世為婚姻適更名后
通籍贈其父直為太常博士終尚書職方員外郎福建
路運判若子若孫若曾孫數十人多知名士遂為洛陽
大家
河南劉氏自名環雋者事齊魏為中書侍郎子坦事隋
文帝贈尚書右丞子政會事唐高祖太宗為洪州大都
督既死太宗手勅曰政會昔預義舉有殊勲贈戶部尚
書諡襄配享高祖廟圖形凌煙閣子元意襲爵封渝國
公事太宗尚南平公主弟元象主客郎中元育益州刺
史元意之子名竒長壽中為天官侍郎論則天革命下
獄死弟循金吾衛將軍子愼知幼居父喪奉其母居伊
南一日羣盜至衆走慎知獨不動盜怪問則曰母老且
病不可行唯有同生死耳盜感其義而去賴之以免弟
超河南少尹微吳郡太守微之子褧開元中以功臣之
後賜進士第為濟州東阿縣令服後母喪以毁卒子藻
祕書郎弟全成方平皆有文方平之子符寶歷二年擢
第至戶部侍郎贈司徒八子崇龜崇彝崇聖崇魯崇摹
崇珪崇瓌崇㺭皆有官崇珪子岳天福四年登進士第
事後唐明宗為吏部侍郎贈司徒子溫叟事本朝太祖
皇帝為御史中丞太祖一日與數謁者登正陽門之西
樓温叟自臺歸過其下或告溫叟當避溫叟不顧明日
求對面謝曰陛下御前樓則六軍必有希賞賜者臣所
不避者欲陛下非時不御樓也太祖大悦出内帑三千
緡付有司自罰太宗尹開封知其貧以五百千錢遺之
溫叟受而不辭對其使扃記於西廂至明年太宗復遣
其使餉以酒使者視其扃記如故歸白其事太宗歎息
曰吾之錢尚不肻受況他人者乎仍命輦歸以成其美
名憲臺故事月給飡錢一萬不足以贓罰充之溫叟惡
其名不取太祖因與太宗從容論廷臣之有名節者太
宗以送錢事聞太祖歎美久之後求退太祖曰俟朕選
有守道正直如卿者即可代子炤太宗朝為贊善大夫
燁登進士第為龍圖閣直學士權開封府明肅太后朝
獨召對后曰知卿名族十數世欲一見卿家譜恐與吾
同宗也燁曰不敢后數問之度不可免因陛對為風眩
仆而出乞出知河南府再召懇避不行求為留司御史
臺以卒燁七子貺几先忱兆兢几登科嘗因陛對奏仁
宗不進家譜事上稱歎久之忱為監司郡守有聲唐老
元和為右正言自北齊至本朝五百餘年而劉氏不衰
洛陽多大家世以譜牒相付授甯氏劉氏尤為著姓有
可傳者
康節先公曰昔居衛之共城有趙及諫議者自三司副
使以疾乞知衛州多名醫故也有申受者善醫自言得
術於高若訥參政得脉於郝氏老其說謂高參政醫學
甚高既貴診脉少故不及郝老非郝老不可治趙如其
言郝氏至診其脉曰有沉積當下趙服其藥暴下不止
已垂殆郝老乃坐趙於大盆中用椀覆其頭項以湯沃
之遂甦趙呼申受罪之曰君謬舉郝老者申受曰某之
術不及郝老遠甚公病當下但氣虚藥劑苦大不能禁
然宿疾良已可賀又曰郝老之脉通神公舉家之人坐
帳中俾遍診脉其老少男女已未嫁娶無不知者趙試
其說信然始加禮自此疾平復入為三司副使申受朝
廷用為太醫丞郝老本河朔人既死張峋子堅誌其墓
載其平生所治甚異曰士人之妻孕診其脉曰六脉皆絶
反用子氣資養故未死子生母即死矣已而果然郝老
平時不合藥末諸藥遇病品量增減之服者無不驗外
從其學者皆名醫云
洛中形勢郟鄏山在西邙山在北成臯在東以接嵩闕
塞直其南屬女几連荆華至終南山洛水来自西南伊
水来自南右澗水左瀍水隋文帝登邙山對闕塞而歎
曰真天闕也今之洛城也周公所卜在其西北郟鄏二
山相屬定鼎於郟鄏是也前臨澗洛二水故曰穀洛鬭
將毁王宫也洛誥曰我又卜瀍水東亦惟洛食東漢洛
陽是也在今洛城之東十八里跨洛水前直轘轅北屬
邙山極平遠西晉後魏皆都焉晉又築金墉城在其西
北其山川秀潤有餘形勢雄壮差不逮長安長安東崤
函東南荆華以屬終南山面南太白雞足山又西秦隴
岐山北梁山東北雷首中條山與平陽諸山相屬涇渭
滻澧滈澇潏之水在其後前左右以入於河故堯都平
陽舜都蒲坂周都岐山文王都豐武王都鎬秦初建國
於秦後遷岐山之陽今寶雞是也穆公羽陽宫故基三
良墓尚存至始皇都咸陽跨渭水為阿房宫西漢都秦
宫之東今未央長樂章臺諸宫城闕尚存隋文帝初都
漢宫後遷稍東枕龍首渠山築長安新城制度甚壯南
接華嚴川以祝南山北臨渭水城南北三千餘里東南
二千餘里漢末未央宫在其苑囿中唐因為都又起東
内今含元殿太液池故基尚存又起南内謂之興慶宫
今池殿故基亦在自東築夾城複道南至興慶宫又南
至曲江東跨灞滻以屬驪山山上起羯鼓望京樓山下
起華清宫宫有溫泉以白玉石為芙蓉出水為御湯遵
花湯太子湯百官湯其宫闕北臨渭水由華清宫東離
宫相望以屬東都自堯舜周秦漢唐都城皆相近高山
大河平川沃野形勢壓天下洛陽民俗和平土宜花竹
長安尚有秦漢游俠之風地多長楊花老槐耕桑最盛
古稱陸海前代英雄必得此然後可以有為今陸沉於
北狄惜哉
洛中風俗尚名教雖公卿家不敢事形勢人隨貧富自
樂於貨利不急也歲正月梅已花二月桃李雜花盛三
月牡丹開於花盛處作園囿四方伎藝舉集都人士女
載酒爭出擇園亭勝地上下池臺間引滿歌呼不復問
其主人抵暮遊花市以筠籠賣花雖貧者亦戴花飲酒
相樂故王平甫詩曰風暄翠幕春沽酒露濕筠籠夜賣
花姚黃初出邙山後白司馬坡下姚氏酒肆水地諸寺
間有之歲不過十數枝府中多取以進次曰魏花出五
代魏仁浦樞密園池中島上初出時園吏得錢以小舟
載遊人往過他處未有也自餘花品甚多天聖間錢文
僖公留守時歐陽公作花譜才四十餘品至元祐間韓
玉汝丞相留守命留臺張子堅續之已百餘品矣姚黃
自穠綠葉中出微黃花至千葉魏花微紅葉少減此二
品皆以姓得名特出諸花之上故洛人以姚黃為王魏
花為妃云余去鄉久矣政和間為過之當春時花園花
市皆無有問其故則曰花未開官遣人監護用開盡檻
土移之京師籍園人名姓歲輸花如租税洛陽故事遂
廢余為之歎又追記其盛時如此
河中府河東縣永樂鎮唐永樂縣也本朝熙寧初廢為
鎮面大河背雷首中條山形勢雄深安史之亂土人多
避地於此有姚孝子莊孝子名栖筠唐貞元中為農當
戍邊栖筠之父語其兄曰兄嗣未立弟已有子請代兄
行遂戰殁時栖筠方三歲其後母再嫁鞠於伯母伯母
死栖筠葬之又招魂葬其父廬於墓側終身哀慕不衰
縣令蘇輒以俸錢買地開阡陌刻石表之河東尹渾城
上其事詔加優賜旌表其閭名其鄉曰孝悌社曰節義
里曰欽愛栖筠生岳岳生君儒君儒生師正岳至師正
仍世廬墓至本朝慶歷中再加旌表元祐中縣令王闢
之以狀列於朝乞詔史官書之蓋自唐以來孝義之風不
少變政和甲午余過其家長少列拜庭下以次升堂侍
立應對有禮道其家世次第甚詳盖自栖筠而下義居
二十餘世矣余為之低回歎息而去其村人為余言姚
氏世推尊長公平者主家子弟各任以事專以一人守
墳墓近度為僧亦廬墓側早晚於堂上聚食男子婦人
各行列以坐小兒席地共食於木槽飯罷即鎖厨門無
異㸑者男女衣服各一架不分彼此有子弟新娶私市
食以遺其妻妻不受納於尊長請杖之望其墓林木蔚
然洒埽種藝甚謹有田十頃僅給衣食税賦不待催驅
未嘗以訟至縣庭今三百餘年守其家法無異辭者經
唐末五代之亂全家守墳不去熙寧間陜右歲歉舉族
百口同往唐鄧間就食比其返不失一人政和中取粟
麥於民謂之均糴姚氏力不給舉家日夜號泣欲亡去
余聞之惻然諭縣官曰孝義之門忍使至此為作状申
府申監司得免焉嗚呼永樂陷没姚氏為虜民不知其
存亡矣因狊書之
樞密章公楶謂余曰某初官入川妻子乘驢某自控兒
女尚幼共以一驢䭾之近時初官非車馬僕從數十不
能行可歎也前輩勤儉不自侈大蓋如此因錄之
紀公實為余言嘗聞其父言王冀公欽若以使相尹洛
振車騎入城士民聚觀富韓公方為舉子與士人魏叔
平段希元一張姓者同觀於上東門裏福先寺三門上
門高富公魁偉三人者挽之以登見其旌節𨗳從之盛
富公歎曰王公亦舉子耶三人者曰君何歎安知吾輩
異日不爾也後富公歷將相以三公就第年八十乃薨
諡曰文忠其名位不在冀公之下而功德則過之魏叔
平段希元至富公為宰相以特奏名命官張姓者窮老
而死云
熙寧初洛陽有老人党翁者賣藥日於水南北往来行
步甚快少年不及也自言五代清泰年為兵嘗事柴世
宗有放停公帖可驗戴卷脚幞頭衣黃衫繫革𢃄猶唐
装也有妻無子問其事則不答至元豐中不知所在余
嘗親見之亦異人矣
有關中商得鸚鵡於隴山能人言商愛之偶以事下有
司獄旬日歸輒歎恨不已鸚鵡曰郎在獄數日已不堪
鸚鵡遭籠閉累年奈何商感之携往隴山泣涕放之去
後每商之同輩過隴山鸚鵡必於林間問郎無恙託寄
聲也瀘南之長寧軍有畜秦吉了者亦能人言有夷酋
欲以錢伍拾萬買之其人告以苦貧將賣爾秦吉了曰
我漢禽不願入夷中遂勁而死嗚呼士有背主忘恩與
甘心異域而不能死者曾秦吉了之不若也故表出之
余為西蜀憲其治在嘉州州之西有花將軍廟將軍英
武見於杜子美之詩廟史以匣藏唐至德元年十月鄭
丞相告云花驚定將軍也是歲土蕃陷嶲州將軍與丞
相豈同功者耶告後列金紫光禄大夫左相豳國公臣
正議大夫門下侍郎平章事博陵縣開國男臣不書姓
名右相闕銀青光禄大夫行中書侍郎平章事姓名磨
滅謹按至德元年肅宗初即位於靈武右丞相楊國忠
誅死故闕之是歲六月丙午劒南節度使崔圓為中書
侍郎平章事七月&KR0996;午武部尚書平章事韋見素為左
相蜀太守崔渙為門下侍郎平章事其不書姓名磨滅
者此三人無疑矣中書省官臣書姓名門下省官臣不
書姓名當時節度廢闕如此然花將軍之名驚定唯得
於此告也或云將軍丹稜東館人今東館廟貌尤盛云
廟史又出本朝乾德三年二月二十六日偽蜀主孟昶
偽蜀太子孟元喆以降入朝舟過廟下祭文二紙墨色
如新其窘急悲傷之詞讀之亦令人歎息云
聞見錄卷十七
