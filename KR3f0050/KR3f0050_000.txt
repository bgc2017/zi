數學鑰天文算法類二(算書之屬)
提要
(臣)等謹案數學鑰六卷
國朝杜知耕撰其書列古方田粟布裒分少廣
商功均輸盈朒方程勾股九章取今線面體
三部之法隸之載其圖解並摘其要語以為
之注與方中通所撰數度衍用今法以合九
章者體例相同而每章設例必標其凡於章
首每問答有所旁通者必附其術於條下所
引証之文必著其所出蒐輯尤詳梅文鼎勿
菴歴算書記曰近代作者如李長茂算海詳
說亦有發明然不能具九章惟方位伯數度
衍於九章之外蒐羅甚富杜端伯數學鑰圖
注九章頗中肯綮可為筭家程式其說固不
誣矣世有二本其一為妄人竄亂殊失本真
此本猶當日初刊今據以校正以復知耕之
舊焉乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
