數學鑰卷一凡例
柘城杜知耕撰
凡例(計十四則)
一則
數非圖不明圖非手指不明圖用甲乙等字作誌者代
指也作誌必用甲乙等字者取其筆畫省而不亂正
文也甲乙等字盡則用子丑等字又盡則用乾坤等
字如云甲乙丙丁方形則指第一圖戊巳庚辛方形
則指第二圖或錯舉二字謂
第一圖為甲丁或乙丙形謂
第二圖為戊辛或巳庚形又
指第一圖左下角曰甲角右
下角曰乙角又或有兩角相
連如第三圖兩形相同一角
如第四圖舉一字不能别為某形某角則連用三字
曰寅癸丑角或壬癸子角以中一字為所指之角
二則
四邊皆等四角中矩者曰方形如第一圖四角中矩四
邊兩兩相等者曰直形如第二圖或四邊等或兩邊
等而四角俱不中矩者曰象目形如第三圖四邊俱
不等兩角中矩兩
角不中矩者曰斜
方形如第四圖角
不中矩兩邊相等
者曰梯形如第五
圖邊及角俱不等
者曰無法形如第六圖三邊形有一方角者(甲為方角)曰
勾股形如第七圖無方角者曰三角形如第八圖
三則
形邊之界曰線線之縱者曰長或曰高衡者曰闊或曰
廣在下者或曰底斜對兩角者曰弦
四則
形之積步積尺曰積曰容方形之容或曰羃
五則
線之作誌處曰點
六則
兩線相並曰和
七則
以此線比彼線彼線之大于此線者以此形比彼形彼
形之大于此形者或曰較或曰差如甲丙線之大于
甲乙線為丙乙則丙乙為兩線之較線或曰兩線之
差丁己形之大于丁戊形為庚己形
則庚己為兩形之較形或曰兩形之
差
八則
甲乙線上作甲丙方形各邊俱等于甲乙曰甲乙線上
方形其形之容即甲乙自乘
之數丁戊衡線戊己縱線内
作丁己直形己庚與丁戊等
庚丁與戊己等曰丁戊偕戊己兩線矩内形其形之
容即丁戊戊己相乘之數
九則
甲乙衡線上作丙丁縱線而丙丁乙與丙丁甲兩角俱
方角則丙丁為甲乙線上之垂線
十則
兩直線引至無窮不相離亦不相遇曰平行線平行線
内任作幾形皆等高如甲乙丙丁兩線平行兩線内
作戊己庚三角形與辛壬直形兩形
之高必相等凡兩形等高者則曰同
在平行線内
十一則
甲乙丙三形並為一形形曲如磬曰甲乙丙磬折形
十二則
方形並舉四邊曰方周
十三則
方形或圓形外實中虚曰環其中虚處曰虚形或曰缺
形
十四則
甲乙形以丙丁線分之成甲丁丙乙兩形或再以戊己
線分之成甲庚丙己戊丁庚乙四形
謂甲丁等二形或甲庚等四形曰分
形謂甲乙元形曰全形
數學鑰卷一凡例
數學鑰卷一目錄
柘城杜知耕撰
方田上(直線類)
一則實積求畝
二則直形求積
三則方形求積
四則勾股求積(二法)
五則三角形求積
六則斜方形求積
七則梯形求積
(西法)八則象目形求積(二法)
九則諸直線形求積
十則積求方邊(即開平方)(二法)
十一則方邊求斜弦
十二則斜弦求方邊
十三則直積求長與闊(即帶縱開平方)
十四則直形以長求闊
十五則直形以闊求長
十六則直形長闊求弦
十七則直形闊弦求長
十八則直形長弦求闊
十九則直形長及弦闊差求闊
二十則直形闊及弦長差求長
二十一則直形弦及長闊和求長闊差
二十二則直形長及弦闊和求闊
二十三則直形闊及弦長和求長
二十四則直形弦及長闊差求長與闊
二十五則直形長弦和及闊弦和求長與闊
二十六則直形長弦差及闊弦差求長與闊
二十七則直形積及長闊和求長闊差
二十八則直形積及長闊和求弦
二十九則兩邊等之三角形求對角之垂線
(增)三十則有一方角之三角形求對角之垂線
(增)三十一則不等邊而無方角之三角形求對角
之垂線
三十二則方周求積
三十三則方環以周求積
(增)三十四則方環以積及闊求邊
三十五則直形依長截闊
三十六則直形依闊截長
三十七則直形截勾股
三十八則直形截三角
三十九則直形截斜方
四十則直形截梯形
四十一則三角形以截積截闊求截長(勾股截積)
(同)
四十二則三角形以截積截長求截闊
四十三則三角形以截長求截闊
四十四則三角形以截闊求截長
四十五則三角形以截積求截長
四十六則三角形以截積求截闊
四十七則斜方形以截積截長求截闊(梯形截積)
(同)
四十八則斜方形以截積截闊求截長
四十九則斜方形以截闊求截長
五十則斜方形以截長求截闊
五十一則斜方形依小邊截積求截闊
五十二則斜方形依大邊截積求截闊
五十三則梯形截勾股
五十四則梯形截斜方
五十五則梯形截無法五邊形
(增)五十六則方環截外周
(增)五十七則方環截内周
數學鑰卷一目錄
數學鑰卷一
柘城杜知耕撰
方田上(直線類)
一則
實積求畝
設田積二萬九千五百二十步求畝法曰置積為實
以畝法二四除之得一百二十三畝即所求
解曰五尺為步二百四十步為畝如自甲至乙闊一
步(即五尺)餘三邊各與甲乙等則甲丙
方形為積一步二百四十倍之則為
一畝故畝法用二四也本卷及二卷
皆言求積之法得積以此法求之即
得畝數
二則
直形求積
設直田長十步闊八步求積法曰置長為實以闊乘
之得八十步即所求
解曰直田長闊不等求積之法任取
一邊為此一邊之倍數(或以闊乘長或以長乘闊)
如甲戊形之戊乙己甲各二步則二
倍甲乙邊八步之數而甲戊形得積
一十六步今丙乙丁甲各十步是十倍甲乙邊八步
之數故得積八十步也
三則
方形求積
設方田方八步求積法曰置八步自乘得六十四步
即所求
解曰方田四邊皆等以此邊為此邊
之倍數與以他邊為此邊之倍數同
故法用自乘也
四則
勾股求積
設勾股田股長十二步勾闊八步求積法曰置股為
實以勾乘之(得九十六步)折半得四十八步即所求
解曰勾股形當等高等闊直形之半如甲乙丙勾股
形另作丁己直形
與之等高(謂丁庚與甲丙)
(等)等闊(謂丁戊與甲乙等)
以庚戊線分之則
成丁戊庚庚己戊兩勾股形皆與甲乙丙勾股形等
夫丁己一直形當甲乙丙勾股形二而甲乙丙勾股
形不當丁己直形之半乎法以勾乘股所得者丁己
直形積也故半之得勾股積又法置股為實以半勾
(四步)乘之所得同前(半股為實以勾乘之亦得)
解曰丁己直形再以壬辛線中分之成丁壬辛己兩
分形法以半勾乘股所得即分形積也勾股既為丁
己直形之半而分形亦為丁己直形之半故分形積
即勾股積也
五則
三角形求積
設三角田中長一十二步底闊八步求積法同勾股
田
解曰甲乙丙三角形依底線作甲丁直形從角以丙
己線分之則三角
形内成甲己丙乙
己丙兩勾股形直
形内成甲丙己丁
兩分形從前解推
之甲己丙勾股形
當甲丙分形之半
乙己丙勾股形當
己丁直形之半兩勾股形既當兩分形之半而三角
全形不為甲丁全形之半乎故求積之法與勾股同
也或兩邊等(如第一圖)或三邊等(如第二圖)或三邊俱不等
(如第三圖)法皆同
六則
斜方形求積
設斜方田長一十
五步上闊六步下
闊十步求積法曰
置長為實以兩闊
相並(共一十六步)折半(得八步)為法乘之得一百二十步即
所求
解曰甲乙丁庚斜方形減去辛丁直形所餘必甲庚
辛勾股形勾股形既為等高等闊直形之半(本卷四則)則
己庚直形必與甲庚辛勾股形等又己庚直形與辛
丁直形並亦必與甲庚辛勾股形與辛丁直形並等
法並兩闊折半者乙己之度也以乙己乘丁乙所得
乃己丁直形也而己丁直形即己庚辛丁兩形並也
安得不與甲乙丁庚斜方形等乎
七則
梯形求積
設梯田長一十五步上闊六步下闊十步求積法同
斜方田
解曰甲乙丙丁梯形減去戊丁直形餘甲丙戊乙丁
己兩勾股形必與
辛丙己庚兩分形
等今戊丁直形與
兩分形並則與全
梯形等矣故並兩闊折半乘長得積也
八則
象目形求積
設象目田闊八步正長一十二步求積法曰置正長
為實以闊乘之得
九十六步即所求
解曰幾何原本云
甲乙丙丁象目形
甲戊為正長自乙
作乙己線與甲戊平行次于丁丙線引長之至戊成
甲乙己戊甲乙丁丙兩形在平行線内(等高即在平行線内)而
同底(等闊即同底)則兩形必相等何也甲戊乙己兩線既
平行則戊己必與甲乙等而丙丁元等于甲乙則丙
丁與戊己必亦等丙丁既與甲乙等則甲丙乙丁兩
線必平行而亦相等因顯甲丙戊乙丁己兩三角形
亦等于兩形内每減一己丙庚三角形所餘甲庚己
戊庚乙丙丁兩無法四邊形亦等次于兩無法形每
加一甲庚乙三角形則成甲乙丙丁甲乙戊己兩形
安得不等法以闊乘正長得甲己直形之積即甲乙
丙丁象目形之積
又法甲乙丙丁象目田自甲量至丁得一十六步自
丙量至戊得六步兩數相乘亦得九十六步與前同
解曰象目田以甲丁線分之則成相
等之兩三角形甲丁即底丙戊即中
長也故以底乘長得全積也(三角法以底乘)
(長折半得積今不折故得兩形之共積)
九則
諸直線形求積
第一圖
可作三
三角形
第二圖
可作一
斜方形
一三角
形第三圖可作一三角形而減一小三角形第四圖
可作一方形而減一勾股形第五圖可作一直形一
勾股形第六圖可作兩三角形其餘千形萬狀凡屬
直線邊者皆依方直三角勾股裁之
十則
積求方邊(即開平方)
設方田積三萬六千一百步求方邊法曰置積于中
為實初商一百步于實左亦置一百步于實右為方
法左右對呼除實一萬步(餘二萬六千一百步)倍方法(得二百步)為
廉法次商九十步于左初商
之次(共一百九十步)亦置九十步于
右廉法之次為隅法(共二百九十步)
以左次商與廉法對呼除實
一萬八千步(餘八千一百步)又以左
次商與隅法對呼除實八千
一百步恰盡于左得一百九十步即所求方邊之數
解曰初商與方法對呼所除者己辛方形也(即大方積)次
商與廉法對呼所除者甲壬壬丁兩直形也(即兩廉)必
倍方法為廉法者以廉有二也次商與隅法對呼所
除者庚戊方形也(即隅方)四形恰盡實積則初次兩商
之數為方田邊無疑矣
又設方田積七萬一千八百
二十四步求方邊法曰置積
于中為實初商二百步于左
亦置二百步于右為方法左
右對呼除實四萬步(餘三萬一千八)
(百二十四步)倍方法(得四百步)為廉法
次商六十步于左初商之次亦置六十步于廉法之
次為隅法先以次商與廉法對呼除實二萬四千步
再以次商與隅法對呼除實三千六百步(餘實四千二百二十)
(四步)又倍次商(得一百二十步)並右廉法(共五百二十步)復為廉法三
商八步于左初商次商之次(共二百六十八步)亦置八步于
右廉法之次復為隅法先以三商與廉法對呼除實
四千一百六十步再以三商與隅法對呼除實六十
四步恰盡于左初次三三商共得二百六十八步即
所求方邊之數
解曰此與前條無異但前二位此三位耳初商次商
不能盡故三商之如三商又不盡則四商五商倣此
十一則
方邊求斜弦
設方田方五十步求弦法曰置方數自乘(得二千五百步)倍
之(得五千步)平方開之(本卷十則)得七十步零
七分有竒即所求
解曰甲乙丙丁方形作甲丁丙乙弦
線次作己庚辛壬方形令方邊與甲
丁方形之弦線等則庚壬方形必倍大于甲丁方形
何也甲丁形内丁戊丙丙戊甲甲戊乙乙戊丁三角
形四是四三角形當一甲丁方形也形外丁丙己乙
丁壬甲乙辛丙甲庚三角形亦四各與甲丁形内四
三角形等是形外四三角形又當一甲丁方形矣因
知斜弦自乘之方形(即庚壬方形)倍大于方邊自乘之方
形(即甲丁方形)法置方邊自乘即甲丁方積也倍之即庚
壬方積也平方開之得庚壬方形之邊即得甲丁方
形之弦也
十二則
斜弦求方邊
設方田弦長七十步零七分有竒求方邊法曰置弦
自乘(得五千步)折半(得二千五百步)平方開之得五十步即所求
解曰置弦自乘求庚壬方積也(圖同上則)折半即甲丁方
積也故平方開之得甲乙
十三則
直積求長與闊(即帶縱開平方)
設直田積九百七十二步長闊差九步求長與闊法
曰置積四因之(得三千八百八十八步)又長闊
差自乘(得八十一步)兩數並(共三千九百六十九步)
平方開之得六十三步加長闊差(共七)
(十二步)折半得三十六步即長以長闊
差減長餘二十七步即闊
解曰一線任兩分之兩分線矩内形四及兩分線之
較線上方形一並與元線上方形等如圖甲乙線兩
分于丙丙子庚癸己壬辛丑四線各與乙丙等庚子
己癸辛壬丙丑四線各與甲丙等則丙庚庚己己辛
辛丙四形必兩分線矩内形也辛丑既等于丙乙壬
辛又等于甲丙則丑壬必兩分線之較線壬癸癸子
子丑又各等于丑壬則癸丑形必較線上方形矣甲
乙元線上方形不與五形並等乎直田積即兩分線
矩内形也四因之者矩内形四也長闊差自乘即較
線上方形也五形並等于元線上方形故平方開之
得甲乙元線即長闊相和之度也(開方所得之六十三步)長闊
和增一長闊差即兩長兩長折半非一長而何以長
闊差減長非闊而何
十四則
直形以長求闊
設直田積九百七十二步長三十六
步求闊法曰置積為實以長除之得
二十七步即所求
解曰闊為長之倍數故以長除積得
闊(本卷二則)
十五則
直形以闊求長
設直田積九百七十二步闊二十七步求長法曰置
積為實以闊除之得三十六步即所求
解曰長亦為闊之倍數故以闊除實得長(本卷二則)
十六則
直形長闊求弦
設直田闊二十七步長三十六步求
弦法曰長闊各自乘(長得一千二百九十六步闊得)
(七百二十九步)兩數並(共二千零二十五步)平方開之
得四十五步即所求
解曰此即勾股求弦(六卷一則)
十七則
直形闊弦求長
設直田闊二十七步弦四十五步求長法曰弦闊各
自乘(弦得二千零二十五步闊得七百二十九步)兩數相減(餘一千二百九十六)平
方開之得三十六步即所求
解曰此即勾弦求股(六卷二則)
十八則
直形長弦求闊
設直田長三十六步弦四十五步求闊法曰弦長各
自乘(弦得二千零二十五步長得一千二百九十六步)兩數相減(餘七百二十九步)
平方開之得二十七步即所求
解曰此即股弦求勾(六卷三則)
十九則
直形長及弦闊差求闊
設直田長三十六步弦闊差一十八步求闊法曰長
與弦闊差各自乘(長得一千二百九十六步弦闊差得三百二十四步)兩數相
減(餘九百七十二步)折半(得四百八十六步)以弦闊差為法除之得
二十七步即所求
解曰此即股與勾弦較求勾(六卷十四則)
二十則
直形闊及弦長差求長
設直田闊二十七步弦長差九步求長法曰置闊自
乘(得七百二十九步)以弦長差為法除之(得八十一步)減弦長差
(餘七十二步)折半得三十六步即所求
解曰此即勾與股弦較求股(六卷十五則)
二十一則
直形弦及長闊和求長闊差
設直田長闊和六十三步弦四十五步求長闊差法
曰置弦自乘(得二千零二十五步)倍之(得四千零五十步)另置長闊和
自乘(得三千九百六十九步)兩數相減(餘八十一步)平方開之得九
步即長闊差以減長闊和(餘五十四步)折半得二十七步
即闊加長闊差得三十六步即長
解曰此即弦與勾股和求勾股較(六卷七則)
二十二則
直形長及弦闊和求闊
設直田弦闊和七十二步長三十六步求闊法曰置
長自乘(得一千二百九十六步)以弦闊和為法除之得一十八
步即弦闊差以減弦闊和(餘五十四步)折半得二十七步
即所求
解曰此即股與勾弦和求勾弦較(六卷十八則)
二十三則
直形闊及弦長和求長
設直田弦長和八十一步闊二十七步求長法曰置
闊自乘(得七百二十九步)以弦長和為法除之得九步即弦
長差以減弦長和(餘七十二步)折半得三十六步即所求
解曰此即勾與股弦和求股弦較(六卷十九則)
二十四則
直形弦及長闊差求長與闊
設直田長闊差九步弦四十五步求長與闊法曰置
弦自乘(得二千零二十五步)倍之(得四千零五十步)另置長闊差自乘
(得八十一步)兩數相減(餘三千九百六十九步)平方開之得六十三
步即長闊和加長闊差(共七十二步)折半得三十六步即
長減長闊差餘二十七步即闊
解曰此即弦與勾股較求勾股和(六卷十則)
二十五則
直形長弦和及闊弦和求長與闊
設直田長弦和八十一步闊弦和七十二步求長與
闊法曰置長弦和以闊弦和乘之(得五千八百三十二步)倍之
(得一萬一千六百六十四步)平方開之得一百零八步與長弦和
相減餘二十七步即闊與闊弦和相減餘三十六步
即長
解曰此即勾弦和股弦和求勾與股(六卷十三則)
二十六則
直形長弦差及闊弦差求長與闊
設直田長弦差九步闊弦差一十八步求長與闊法
曰置長弦差以闊弦差乘之(得一百六十二步)倍之(得三百二十四)
(步)平方開之得一十八步加闊弦差得三十六步即
長加長弦差得二十七步即闊
解曰此勾弦較股弦較求勾與股(六卷二十則)
二十七則
直形積及長闊和求長闊差
設直田長闊和六十三步積九百七十二步求長闊
差法曰置長闊和自乘(得三千九百六十九步)另置積四因之
(得三千八百八十八步)兩數相減(餘八十一步)平方開之得九步即
所求
解曰長闊和自乘之方積當直田積四長闊差自乘
之方積一故以長闊和自乘減去四直田積餘以平
方開之得長闊差也(本卷十三則)
二十八則
直形積及長闊和求弦
設直田積九百七十二步長闊和六十三步求弦法
曰置長闊和自乘(得三千九百六十九步)另置積倍之(得一千九百四)
(十四步)兩數相減(餘二千零二十五步)平方開之得四十五步即
所求
解曰甲戊形長闊和自乘之方也庚
辛形弦自乘之方也甲戊形内勾股
八及長闊差自乘之方一庚辛形内
勾股四及長闊差自乘之方一每二
勾股當一直形(如一丙乙丑辛直形内有乙丙辛丑辛丙)
(兩勾股形)是長闊和上方形大于弦上方形之較為二直
田積也故法以長闊和自乘減去二直田積平方開
之即得弦度也
二十九則
兩邊等之三角形求對角之垂線
設三角田底闊六步兩餘邊各五步
求中長法曰置底折半(得三自步)乘(得九)
(步)餘邊亦自乘(得二十五步)兩數相減(餘一)
(十六步)平方開之得四步即所求
解曰丙乙作弦乙丁作勾以所求之丙丁作股此即
勾弦求股法也(六卷二則)甲乙邊折半即得勾者以乙丙
丙甲兩邊等也設兩邊不等此法不行矣則有下法
在
三十則
有一方角之三角形求對角之垂線
設不等邊三角田有一方角(丙為方角即勾股田)底闊十步乙
丙邊六步甲丙邊八步求中長法曰置乙丙邊自乘
(得三十六步)以底除之(得三步六分此即丁乙之度以下仍勾弦求股法)又自乘
(得一十二步九分六釐)與丙乙邊自乘之數相
減(餘二十三步零四釐)平方開之得四步八分
即所求
解曰此勾股求對角垂線法也(六卷二十)
(五則)因有方角故用之若無方角此法
又窮矣更有一法不問等邊方角與否皆可求如下
則
三十一則
不等邊而無方角之三角形求對角之垂線
設三角田底闊一十五步乙丙邊八
步甲丙邊十步求中長法曰置乙丙
甲丙兩邊各自乘(乙丙得六十四步甲丙得一百步)
兩數相減(餘三十六步)為實以底除之(得二)
(步四分)以減底(餘一十二步六分)折半(得六步三分)
(即乙丁之度以下勾弦求股法)又自乘(得三十九步六分九釐)另置乙丙自乘
(得六十四步)兩數相減(餘二十四步三分一釐)平方開之得四步九
分三釐有竒即所求
解曰甲乙丙三角形丁為對角點另作庚辛為乙丙
邊上方壬癸為甲
丙邊上方壬癸大
于庚辛之較為夘
子丑磬折形若移
丑于寅則成夘子
寅直形又作辰巳
為丁乙上方午未
為甲丁上方午未
大于辰巳之較為申酉戌磬折形若移戌于亥則成
申酉亥直形申酉亥與夘子寅兩直形必相等何也
甲乙丙三角形以丙丁線分之則成丁乙丙丁甲丙
兩勾股形既皆勾股形則丙乙弦上方形必與丙丁
股乙丁勾上兩方形並等甲丙弦上方形必與丙丁
股甲丁勾上兩方形並等(六卷一則)從此推之則甲丙上
方形大于丙乙上方形之容必與丙丁甲丁上兩方
形大于丙丁乙丁上兩方形之容等試減去同用之
丙丁上方形則甲丙上方形大于乙丙上方形之夘
子寅直形與甲丁上方形大于乙丁上方形之申酉
亥直形必相等矣法以乙丙甲丙上兩方形相減餘
即夘子寅直形之容亦即申酉亥直形之容也夫申
酉亥直形以甲乙底為長(以甲丁乙丁兩線並為長即以甲乙全線為長)以
甲丁乙丁之較線甲己為闊者也故以甲乙底除之
得甲己甲己既為甲丁乙丁之較線于甲乙線減去
甲己則己丁乙丁兩線等矣故折半得乙丁餘仍勾
弦求股法(六卷二則)同前則
三十二則
方周求積
設方田周二百步求積法曰置周自乘(得四萬步)以方法
十六除之得二千五百步即所求
解曰假如一步以
四面計之則周四
步四步自乘得一
十六步是周自乘
之十六步止得實積一步故以十六為方法也然此
法止可施于方田至于直田則不可用如下圖直田
長六十步闊四十步周亦得二百步實積止得二千
四百步如以前法求之則多積百步矣
三十三則
方環以周求積
設方環田外周二百八十步内周一百二十步求積
法曰二周各自乘(外周得七萬八千四百步内周得一萬四千四百步)兩數相
減(餘六萬四千步)以方法十六除之得四千
步即所求
解曰此方内減方法也如知環闊
則用梯田法置兩周相並折半以闊
乘之即得環積
三十四則
方環以積及闊求邊
設方環田積四千步闊二十步求内外邊法曰置闊
自乘(得四百步)以四因之(得一千六百步)以減環積(餘二千四百步)餘積
以四歸之(得六百步)以闊除之得三十步
即内邊倍闊(得四十步)加之得七十步即
外邊
解曰法以環闊自乘者求環之隅方
也(即甲等)以四因之者環之隅有四也(即甲乙丙丁四方形)以減
環積所餘必四直形也(即戊己庚辛四直形)四歸之者取四直
形之一也以闊除之即得内邊者其直形以環之闊
為闊以内邊之度為長也加兩闊即得外邊者外邊
大于内邊之較為兩闊也或四因環闊除積得五
十步(即直方兩形並之共長)加闊得外邊減闊得内邊
三十五則
直形依長截闊
設直田長八十五步依元長截積二千七百二十步
求截闊法曰置積為實以元長除之
得三十二步即所求
解曰即以長求闊法(本卷十四則)
三十六則
直形依闊截長
設直田闊六十四步依元闊截積二千七百二十步
求截長法曰置積為實以元闊除之得四十二步五
分即所求
解曰即以闊求長法(本卷十五則)
三十七則
直形截勾股
設直田長八十五步依元長截積一千三百六十步
成勾股形法曰置積倍之(得二千七百二十步)以元長除之得
三十二步即所求
解曰勾股形當等高等闊直形之半
法倍勾股積即乙丙直形積也乙丙
直形既倍勾股積則必與勾股等高
等闊矣故求乙丙直形之闊即勾股
之闊也
三十八則
直形截三角
設直田闊六十四步依元闊截積一千三百六十步
成三角形求長法曰置積倍之(得二千七百二十步)以元闊除
之得四十二步五分即所求
解曰三角形亦當等高等闊直形之
半法倍三角積即甲乙直形積也甲
乙直形既倍三角積則必與三角形
等高等闊矣故求甲乙直形之長即三角形之長也
三十九則
直形截斜方
設直田長八十五步依元長截積二千七百二十步
成斜方形兩闊相差五步求兩闊法曰置積為實以
元長除之(得三十二步)另置相差五步折
半(得二步五分)並三十二步得三十四步
五分即大邊減三十二步得二十九
步五分即小邊
解曰以元長除積者求甲乙直形之闊也甲乙直形
之闊為斜方兩闊之中度(謂小于大邊二步五分大于小邊亦二步五分)故
置差折半增減之即得兩闊
四十則
直形截梯形
設直田闊六十步依元闊截積三千七百八十步成
梯形兩闊相差一十二步求長法曰置積為實倍元
闊(得一百二十步)減相差一十二步(餘一百零八步)折半(得五十四步)為
法除之得七十步即所求
解曰倍闊減差折半者求甲乙直形
之闊也甲乙直形闊為梯形兩邊之
中度(謂小于大邊六步大于小邊亦六步)則直形之容
必與梯形等故求直形之長即得梯形之長
四十一則
三角形以截積截闊求截長(勾股截積同)
設三角田依角截積一千三百六十
步截闊六十四步求截長法曰置積
倍之(得二千七百二十步)以闊除之得四十二
步五分即所求
解曰此與直田截三角同(本卷三十八則)
四十二則
三角形以截積截長求截闊
設三角田依角截積一千三百六十步截長四十二
步五分求截闊法曰置積倍之(得二千七百二十步)以長除之
得六十四步即所求
解曰此與直田截勾股同(本卷三十七則)
四十三則
三角形以截長求截闊
設三角田元長二百步闊一百五十步自角截長一
百五十步求截闊法曰置截長為實以元闊乘之(得二)
(萬二千五百步)以元長除之得一百一十二步五分即所求
解曰凡三角形任以一線分之分線若與底線平行
則分形之比例必各與全形等謂丙丁與丁戊若丙
甲與甲乙丁戊與丙庚若甲乙與丙己又丁戊與甲
乙若丙丁與甲丙丙庚與丙己也(泰西幾何原本)甲乙丙即
元形丁戊丙即截形也則截長與截闊之比例必若
元長與元闊矣截闊與元闊之比例亦必若截長與
元長矣(謂截長大于截闊幾)
(分之幾則元長亦大于元闊幾分之)
(幾截闊小于元闊幾分之幾則截長)
(亦小于元長幾分之幾)法以
元闊乘截長以元長除之者借元長及元闊之比例
因截長以求截闊也(求比例用異乘同除法詳三卷五則)
四十四則
三角形以截闊求截長
設三角田元長二百步闊一百五十步截闊一百一
十二步五分求截長法曰置截闊為實以元長乘之
(得二萬二千五百步)以元闊除之得一百五十步即所求
解曰此借元闊元長之比例因截闊以求截長也
四十五則
三角形以截積求截長
設三角田元長二百步闊一百五十步自角截積八
千四百三十七步五分求截長法曰置積倍之(得一萬六)
(千八百七十五步)為實以元長乘之(得三百三十七萬五千步)以元闊除
之(得二萬二千五百步)平方開之得一百五十步即所求
解曰甲乙丙即元
形丁戊丙即截形
丁壬為截形等高
等闊之直形辛壬
為截長丙庚線上方形丁壬辛壬兩形之高必相等
兩形既等高則其比例必若丁戊與辛戊(幾何原本云凡兩形)
(等高形與形之比例若線與線)辛戊與截長丙庚等而丁戊即截闊
是丁壬與辛壬之比例若截闊與截長也分形之比
例元與全形等(本卷四十三則)則丁壬與辛壬之比例又若
元闊與元長矣法倍截積者求丁壬直形也以元長
乘元闊除之者借元長元闊之比例因丁壬直形以
求辛壬方形也辛壬為截長丙庚上方形故平方開
之得截長也
四十六則
三角形以截積求截闊
設三角田元長二百步闊一百五十步自角截積八
千四百三十七步五分求截闊法曰置截積倍之(得一)
(萬六千八百七十五步)為實以元闊乘之(得二百五十三萬一千二百五十步)以
元長除之(得一萬二千六)
(百五十六步二分五釐)平方
開之得一百一十
二步五分即所求
解曰甲乙丙即元形丁戊丙即截形丁壬為截形等
高等闊之直形丁辛為截闊丁戊上方形丁壬丁辛
兩形之闊必相等兩形既等闊則其比例必若戊壬
與戊辛戊辛與截闊等戊壬與截長等是丁壬與丁
辛之比例若截長與截闊亦若元長與元闊矣法倍
截積者求丁壬直形也以元闊乘元長除之者借元
長元闊之比例因丁壬直形以求丁辛方形也丁辛
為截闊丁戊上方形故平方開之得截闊也以上
皆自角截積法若自底截積則以截積減元積餘積
亦以上法求之得闊即截闊得長減元長餘為截長
四十七則
斜方形以截積截長求截闊(梯形截積同)
設斜方田元長九十步大邊
闊三十八步小邊闊二十步
依小邊截積八百二十二步
五分截長三十五步求截闊
法曰置積為實以截長除之
(得二十三步五分)倍之(得四十七步)減小
邊元闊餘二十七步即所求
解曰以截長除積者求甲丙直形之闊甲乙也甲乙
為小邊及截闊之中度倍之則與小邊及截闊並等
矣故減小邊即得截闊也
四十八則
斜方形以截積截闊求截長
設斜方田元長九十步大邊闊三十八步小邊闊二
十步依小邊截積八百二十二步五分截闊二十七
步求截長法曰置積為實以截闊與小邊元闊並(得四)
(十七步)折半(得二十三步五分)為法除之得三十五步即所求
解曰以截闊與小邊相並折半者求兩闊之中度甲
乙也(同前圖)故以除積得截長
四十九則
斜方形以截闊求截長
設斜方田元長九十步大邊
闊三十八步小邊闊二十步
截闊二十七步求截長法曰
置小邊元闊與截闊相減(餘七)
(步)為實以元長乘之(得六百三十步)另以兩元闊相減(餘一十八)
(步)除之得三十五步即所求
解曰小邊與截闊相減所餘必庚己兩元闊相減所
餘必甲戊庚己與截長之比例若甲戊與元長也與
三角形同(本卷四十三則)
五十則
斜方形以截長求截闊
設斜方田元長九十步大邊闊三十八步小邊闊二
十步自小邊截長三十五步求截闊法曰置截長為
實以兩元闊相減(餘一十八步)乘之(得六百三十步)以元長除之
(得七步)並小邊元闊得二十七步即所求
解曰七步即己庚之度也(圖同前)故加小邊元闊得截
闊餘同前解
五十一則
斜方形依小邊截積求截闊
設斜方田元長九十步大邊闊三十八步小邊闊二
十步自小邊截積八百二十二步五分求截闊法曰
置積為實以兩元闊相減(餘一十八步)乘之(得一萬四千八百零五步)
以元長除之(得一百六十四步五分)倍之(得三百二十九步)另以小邊
元闊自乘(得四百步)兩數並(共七百二十九步)平方開之得二十
七步即所求
解曰甲乙丙丁全形己辛丙丁截形丙丁與甲乙為
兩元闊辛己為截闊丙戊為元長丙庚為截長庚己
為小邊與截闊之較線甲戊
為兩元闊之較線癸辛為截
闊上方形子辛為小邊上方
形(庚辛與丙丁等)癸辛之大于子辛
者為丑寅兩廉與夘一隅夘隅即較線庚己上方形
也截形以丙庚線分之必成庚丁一直形己丙庚一
勾股形若以截長丙庚除直形必得辛庚線再以較
線己庚乘之必成一廉(兩廉俱以小邊為長以較線為闊)若以截長
丙庚除勾股必得庚壬線庚壬者庚己之半也再以
庚己乘之必成半隅然直形與勾股兩形實一截形
之分也若以己庚乘截積以丙庚除之亦必得一廉
半隅也又全形之比例與截形等(本卷四十九則)丙戊之與
甲戊必若丙庚之與己庚故置截積以元長丙戊除
之以兩邊較線甲戊乘之亦得一廉半隅與前同倍
之則成兩廉一隅夫小邊上方形之小于截闊上方
形者此兩廉一隅也並之則成截闊上方形矣故平
方開之得截闊
五十二則
斜方形依大邊截積求截闊
設斜方田元長九十步大邊闊三十八步小邊闊二
十步自大邊截積一千七百八十七步五分求截闊
法曰置積為實以兩元闊相減(餘一十八步)乘之(得三萬二千一)
(百七十五步)以元長除之(得三百五十七步五分)倍之(得七百一十五步)另
以大邊元闊自乘(得一千四百四十四步)兩數相減(餘七百二十九步)
平方開之得二十七步即所求
解曰既自大邊截積則
元形之大邊亦即截形
之大邊而截闊為小邊
小邊上方形之小于大
邊上方形者兩廉一隅也故于大邊上方形内減去
兩廉一隅平方開之即得截闊若並求長得闊用
本卷四十八則法求之
五十三則
梯形截勾股
設梯田元長一百二十步大邊闊八十步小邊闊二
十步自一角截勾股積三百四十八步四分八釐求
截闊法曰置積倍之(得六百九十六)
(步九分六釐)以兩元闊相減(餘六十步)
折半(得三十步)乘之(得二萬零九百零八步八)
(分)以元長除之(得一百七十四步二分四)
(釐)平方開之得一十三步二分即所求
解曰甲乙丙丁梯形減去甲戊丙丁斜方所餘必戊
丁乙勾股形截積亦勾股形則是勾股截勾股也故
法同勾股(本卷四十六則)若求長則倍截積以截闊除之
即得(本卷三十八則)
五十四則
梯形截斜方
設梯田元長一百二十步大邊闊八十步小邊闊二
十步截斜方積三千六百步求截闊法曰置積為實
以元長除之(得三十步)另以兩元
闊相減(餘六十步)四歸之(得一十五步)
兩數並得四十五步即所求
解曰元長除截積得己戊甲
庚為大邊大于小邊之半甲己又為甲庚之半則甲
己為大邊大于小邊四分之一矣故四歸兩闊之較
並己戊得截闊
五十五則
梯形截無法五邊形
設梯田元長一百二十步大邊闊八十步小邊闊二
十步截五邊形(即甲戊己丁丙)積五千六百五十一步五分
二釐求截闊法曰先求梯田全積(本卷七則)減去截積(餘三)
(百四十八步四分八釐)以梯田截勾股
法求之(本卷五十三則)得闊(一十三步二分)
以減大邊元闊餘六十六步
八分即所求
解曰一十三步二分者乙己戊餘形之闊乙戊也大
邊元闊甲乙減去乙戊餘甲戊即截闊
五十六則
方環截外周
設方環田外方七十步自外截積二千四百步求截
環内方法曰置元方自乘(得四千九百步)減
去截積(餘二千五百步)平方開之得五十步
即所求
解曰餘環外方即截環内方
五十七則
方環截内周
設方環田内方三十步自内截積一千六百步求截
環外方法曰置内方自乘(得九百步)與截積並(得二千五百步)平
方開之得五十步即所求
解曰内方自乘者補環内虚形以便開方也
數學鑰卷一
