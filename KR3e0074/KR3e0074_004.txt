石山醫案附錄
明陳桷撰
辨明醫雜著忌用參蓍論
按汝言王公撰次明醫雜著其中有曰若酒色過度傷
損肺腎真隂欬嗽吐痰衂血咳血咯血等症此皆隂血
虚而陽火旺也宜甘苦寒之藥生血降火若過服參蓍
等甘温之藥則死不可治蓋甘温助氣氣屬陽陽旺則
隂愈消故也又云欬嗽見血多是肺受熱邪氣得熱而
變為火火盛而隂血不寧從火上升治宜滋隂瀉火忌
用人參等補氣之藥又撰次本草集要云人參入手太
隂而能補火故肺受火邪欬嗽及隂虚火動勞嗽吐血
者忌用之誤用多致不救予嘗考其所序因皆本之丹
溪然丹溪予無間然矣而王氏未免有可議者丹溪曰
治病必分血氣氣病補血雖不中病亦無害也血病補
氣則氣愈虚散矣此所以來王氏陽旺則隂愈消之說
也丹溪又曰補氣用人參然蒼黑人多服之恐反助火
邪而爍真隂此所以乂來王氏欬嗽見血多是火盛隂
虚忌用人參補氣之論而集要復有人參補火肺受火
邪勞嗽吐血等症忌用人參之戒也夫王氏之言雖出
丹溪但過于矯揉而又失之於偏也不曰誤服參蓍多
致不救則曰多服參蓍死不可治言之不足又復申之
惟恐人以欬嗽失血為氣虚不作隂虚主治也篇末雖
曰亦有氣虚欬血之言又恐人因此言復以欬嗽失血
為氣虚故即繼之曰但此症不多爾是以愈來後人之
惑使凡遇欬血雖屬氣虚終以前言為主而參蓍竟莫
敢用也殊不知丹溪立法立言活潑潑地何嘗滯于一
隅于此固曰血病忌用參蓍于他章則又曰虚火可補
參术生甘草之類又曰火急甚者兼瀉兼緩參术亦可
是丹溪治火亦未嘗廢人參而不用王氏何獨但知人
參補火而不知人參能瀉火邪丹溪又曰隂虚喘嗽或
吐紅者四物加人參黃栢知母五味麥門冬又曰好色
之人元氣虚欬嗽不愈瓊玉膏肺虚甚者人參膏凡此
皆酒色過傷肺腎欬嗽吐血症也丹溪亦每用人參治
之而無疑王氏何獨畏人參如虎邪叮嚀告戒筆不絶
書宜乎後人印定耳目確守不移一遇欬嗽血症不問
人之勇怯症之所兼動以王氏藉口更執其書以證致
使良工為之掣肘病雖宜用亦不敢用惟求免夫病家
之怨尤耳病者亦甘心忍受苦寒之藥縱至上吐下瀉
去死不遠亦莫知其為藥所害興言及此良可悲哉兹
取丹溪嘗治驗者以證之一人欬嗽惡寒胸痞口乾心
微痛脉浮緊而數左大於右蓋表盛裏虚聞其素嗜酒
肉有積後因行房涉寒冒雨忍饑繼以飽食先以人參
四錢麻黃連根節錢半與二三貼嗽止寒除改用厚朴
青陳皮瓜蔞半夏為丸參湯送下二十服而痞除夫既
欬嗽嗜酒不可謂肺無火也復因行房感冒不可謂隂
不虚也初服人參四錢再用參湯送藥不可謂不多服
也何如不死又一人患乾欬嗽聲啞用人參橘紅(各錢半)
半夏麴(一錢)白术(二錢)知母瓜蔞桔梗地骨皮(各五分)夏加黃
芩(五分)入姜煎仍與四物加炒蘖童便竹&KR0377;姜汁二藥晝
夜相間服兩月聲出而愈夫患乾欬嗽聲啞不可謂肺
無火邪也不可謂隂不受傷也服人參兩月不可謂不
多也乂何如不死又一壯年因勞倦不得睡欬痰如膿
聲不出時春寒醫與小青龍湯喉中有血絲腥氣逆上
漸有血線自口右邊出晝夜十餘次脉弦大散弱左大
為甚此勞倦感寒強以辛甘燥熱之劑動其血不治恐
成肺痿遂以參蓍歸术芍藥陳皮生甘草帶節麻黃煎
入藕汁服二日嗽止去麻黃與四日血除但脉散未收
食少倦甚前藥除藕汁加黃芩砂仁半夏半月而愈夫
嗽痰如膿聲不出者不可謂肺不熱也又以甘辛燥熱
動其血不可謂血不病也服參蓍亦不可謂不多也又
復何如而不死凡此諸病以王氏言之未免皆作酒色
傷隂而用滋隂瀉火之藥然而丹溪率以參蓍等劑治
之而愈並不見其助火增病者蓋病有所當用不得不
用也雖勞嗽吐紅亦有所不避也且古今治勞莫過于
葛可久其保真湯獨參湯何嘗廢人參而不用但詳其
所挾之症何如耳豈可謂其甘温助火一切棄而不用
哉肺受火邪忌用人參其原又出於海藏本草液之所
云而丹溪實繹其義不意流弊至于如此又嘗因是而
推廣之丹溪曰蒼黑之人多服參蓍恐助火邪而爍真
隂肥白之人多服最好此固然矣考其嘗治一人形瘦
色黑紫多酒不困年半百有别館一日大惡寒發戰言
渴不飲脉大而弱右關稍實略數重則濇以王氏觀之
以形色論之正合滋隂瀉火之法而丹溪謂此酒熱内
鬱不得外泄由表熱而虚也用黃蓍(二兩)乾葛(一兩)煎飲之
大汗而愈既不以蒼黑忌用參蓍為拘亦不以酒色傷
隂忌服參蓍為禁是知丹溪立言以示人者法之常施
治而不以法為拘者善應變也王氏但知其立法之常
而未察其治不以法為拘之變故於參蓍等劑每每畏
首畏尾若不敢投蓋亦未之考也雜著所制諸方雖未
嘗盡廢參蓍察其用處必須脉之細微而遲者方始用
也然而東垣丹溪之用參蓍亦不專在于此東垣曰血
虚脉大症象白虎誤服白虎湯者必死乃用黃蓍(六錢)當
歸(一錢)名曰當歸補血湯以治之是血虚脉大東垣亦嘗
用黃蓍矣丹溪曰一人滯下一夕昏仆目上視溲注汗
泄脉大無倫此隂虚陽暴絶也蓋得之昏後酒色急灸
氣海服人參數斤而愈是隂虚脉大丹溪亦嘗用人參
矣豈必脉之細微遲者而後用哉考之本草仲景治亡
血脉虚以人參補之取其隂生于陽甘能生血故血虚
氣弱仲景以人參補之是知人參不惟補氣亦能補血
況藥之為用又無定體以補血佐之則補血以補氣佐
之則補氣是以黃蓍雖專補氣以當歸引之亦從而補
血矣故東垣用黃蓍六錢只以當歸一錢佐之即名曰
補血湯可見黃蓍功力雖大分兩雖多為當歸所引不
得不從之補血矣矧人參功兼補血者邪人參性味不
過甘温非辛熱比也稍以寒涼佐之必不至助火如此
之甚雖曰積温成熱若中病即已亦無是也夫芎歸味
辛甘温世或用治勞熱血虚之病並無所疑然辛主耗
散本非血虚所宜彼人參雖甘温而味不辛比之芎歸
孰輕而孰重哉抑勞嗽吐血隂虚之病亦有始終不用
人參莫克全其生者何也或肉食不節則古人所謂厚
味厝熱也或房勞不遠則古人所謂縱欲傷生也二者
不謹而獨致畏於人參是謂不能三年之喪而緦小功
之察何其謬邪噫醫之用藥固所當審不可輕視人之
生死如欬嗽失血等症若果脾強胃健飲食無阻則當
從王氏所論與之滋隂瀉火固無不可設或上兼嘔逆
中妨飲食下生泄洩汗自泄而洗洗惡寒四肢倦而兀
兀多睡則又當從隂虚陽虚權其輕重而兼治之可也
苟不如此而專主乎王氏未免陷于一偏而有無窮之
患矣故予不得不極論之莫辭乎僭踰之罪焉
正德庚辰二月朔旦新安祁門省之撰
病用參茋論門人和溪程鐈廷彛撰
夫氣屬陽血屬隂陽衛于外隂守于中陽動隂静動多
則發泄而外虚静多則神藏而内固外虚者邪易入内
固者疾難攻故曰邪氣乘虚而入又曰邪之所凑其氣
必虚是人之安危皆由陽氣之虚實也經曰陽精所降
其人夭隂精所奉其人夀蓋陽主發泄故皮膚䟱豁而
陽氣不藏所以多天隂主收斂故凑理閉密而陽不妄
泄所以多夀是人之夀夭亦由陽氣之存亡也經曰無
泄皮膚使氣亟奪又曰冬不按蹻無擾乎陽是聖人未
常不保養其陽矣故仲景之傷寒東垣之脾胃皆以陽
氣為主而參茋為所必用之藥也故曰參茋補陽經言
陽常有餘而補之寧不犯實實之戒乎予曰慓悍之衛
其氣不虚無待于補丹溪曰此氣若虚則一旦暴絶而
死矣兹所補者乃榮中之衛其氣曷常不虚經曰勞則
氣耗悲則氣消又曰熱傷氣精食氣又曰壯火食氣非
藉于補安能營運于外而為血所使哉參茋之補補此
營中之氣也補營之氣即補營也營者隂血也丹溪曰
人身之虚皆隂虚者此也或曰慓悍之衛不受邪也仲
景何謂寒傷營風傷衛乎余曰此亦指營中之衛也邪
之所傷藥之所治皆此營衛耳或曰經言水之精氣為
營營行脉中不能行於脉外無分晝夜周流不休定息
數應漏刻屬于隂也食之濁氣為衛衛行脉外不能入
於脉中晝但行陽二十五度夜則行隂二十五度不與
營同道不與息數應屬于陽也内經所論營衛如此未
聞營中有衛也予曰内經所論以隂陽對待言特舉其
大者耳細而分之營中亦自有衛也易曰陽竒隂偶故
悍衛為陽而竒營血屬隂則兩也或曰營中之衛亦分
晝夜内外乎余曰無分晝夜而内外相通營行脉中而
亦行于脉外凡皮膚有傷不待内及于經即便血出可
見亦行於脉外矣衛行脉外亦行於脉中蓋血屬隂而
主静苟非氣貫其中安能周流而灌溉可見亦行於脉
中矣或曰營中有衛有所本乎予曰本靈樞也靈樞曰
人受氣于穀穀入于胃以𫝊于肺五臟六腑皆以受氣
氣之清者為營濁者為衛營行脉中衛行脉外衛行脉
外營周不休又曰其浮氣循于經者為衛氣其精氣行
于經者為營氣又曰營衛者精氣也又曰營氣衛氣皆
津液之所成是靈樞所言皆營衛同一氣營衛一氣則
營中有衛可知矣故曰營與衛異名而同類是也内經
分而言之則營衛不同道靈樞合而言之則營衛同一
氣也或曰經言某經氣多血少某經氣少血多亦此營
衛耶余曰此指各經禀受氣血多少而言非此流行之
營衛也營衛流行安得行至某經而血加多行至某經
而血加少耶然營氣衛氣皆藉水穀而生故人絶水榖
者死經曰脾胃者水穀之海但脾胃受傷不一經曰飲
食傷脾又曰勞倦傷脾又曰憂思傷脾與夫房勞大怒
大驚莫不皆傷脾與胃也是以諸病亦多生于脾胃此
東垣所以拳拳於脾胃也脾胃有傷非藉甘温之劑烏
能補哉經曰脾胃喜温而惡寒參茋味甘性温宜其為
補脾胃之聖藥也脾胃無傷則水穀可入而營衛有所
資元氣有所助病亦不生邪亦可除矣故諸病兼有嘔
吐泄瀉痞滿食少怠倦嗜卧口淡無味自汗體重精神
不足懶于言語惡風惡寒等症皆脾胃有傷之所生也
須以參茋為主其他諸症可隨証加入佐使以兼治之
但佐使分兩不可過多于主藥耳或者病宜參茋有用
之而反害者非參茋之過乃用者之過也如病宜一兩
祗用一錢而佐使分兩又過于參茋則參茋奪於羣衆
之勢弗得以專其功矣以此而歸咎于參茋寧不惑哉
或者病危有用參茋無益者經曰神不使也夫藥氣賴
神氣而為助病壊神離雖參茋亦無如之何矣又謂參
茋性温祗恐積温成熱又謂參茋補氣尤恐氣旺血衰
殊不知有是病用是藥有病則病氣當之何至於積温
成熱氣旺血衰乎且參茋性雖温而用芩連以監之則
温亦從而輕減矣功雖補氣而用枳朴以制之則補性
亦從而降殺矣慮其滯悶也佐之以辛散慮其助氣也
輔之以消導則參茋亦莫能縱恣而逞其惡矣或曰吐
血衂血血崩明是血病今見亦用參茋寧免血愈虚耶
東垣曰脱血益氣古聖人之法也仲景曰陽旺則生隂
靈樞曰上焦開發宣五穀味兼膚充身澤毛若霧露之
溉是謂氣中焦受氣取汁變化而赤是謂血是能生血
可知矣且造化之理氣惟陽能生隂而隂不能生陽故
血虚也仲景以人參補之血崩也東垣以參茋固之今
之得醫道正傳者其治血病或用參茋蓋本於此夫豈
率意而妄用哉予幸受業於石山汪先生見其所治之
病多用參茋蓋以其病已嘗遍試諸醫歷嘗諸藥非發
散之過則降泄之多非傷于剛燥則損于柔潤胃氣之
存也幾希矣而先生最後至不得不用參茋以救其胃
氣實出于不得已也非性偏也其調元固本之幾節宣
監佐之妙又非庸輩可以測識是以往往得收竒效全
功而人獲更生者率多以此或者乃謂其不問何病而
專以參茋為劑是不知先生也予嘗得之於觀感之餘
而心獨識之故筆之于篇誠恐或有所遺忘也若以此
而語之人則必笑而且排謂予何愚之甚
先考府君古朴先生行狀
府君諱渭字以望别號古朴世為祁門臨清之朴墅人
出唐越國公華長子朗州法曾建之後建四𫝊至璹始
遷古黟赤山鎮即今祁門縣也其後有諱新一者元季
復遷今居曾祖諱乾字德高以善名於鄉國初禁嚴動
觸法網得以善終人謂其良善所致嘗謂耆老民間利
病多有建白衆感其德遂聞于官為立坊表于市扁曰
崇善特署其名以誌異祖諱道昱字仕政殫其財力脱
親于難篤孝志養克亢厥宗考諱輪字世搆深沉善謀
臨事奮決佐父理家政竭力苦思弗之恤故仕政公得
以充拓其業者多世備公力也妣方氏休寧大坑彦静
公女得公最晩深所鍾愛為兒童時仕政公見之輒曰
此兒過于嬌養異日殆覆吾家及長公每以此自勵衣
不錦綺食甘粗淡惟恐有墜以辱先人同産弟侄或欲
以田之貴而少者易彼田之賤而多者公曰以少易多
固為有利然此筆一動其流之弊漸趨於下恐併其賤
者而失之諺曰一馬換三驢三驢換九兔正此謂也吾
平生未嘗有一賣字與人特以此耳固執不從同軰有
經商稇載而歸者妻孥夜聚燈下或以語公耳若弗聞
見人富貴未嘗羨慕遇貧下亦不辱嫚素不好飲頗喜
奕棋或優游泉石或往返鄉鄰于一切世務漠如也然
性朴實簡易不事邊幅人有善行則樂道之惟恐其為
之不力人有不善則面詰之不為少隠盖公素以直聞
人亦不以為怪又嘗服役縣治吏胥軰覘公坦率欺紿
稱貸公皆受劵貸之既不詰其詐亦不責其償年六十
學士篁墩公皆賦古朴行一章以贈之可謂深得公之
心也凡諸技藝之流亦皆達其肯棨技之巧拙莫得而
欺之皆服其有識機備員邑庠時舉行鄉飲有隂求為
鄉老者機以語公公深恥之以不與為榮後同軰有以
公名上者機覘知公意乃告之曰家君素性閑散一旦
拘之以禮法煩之以拜跪是違其志也遂以寢其請公
年八十恩例當得冠帶表兄陳世用于公為舅甥時為
雄縣尹奉為冠帶公夀公曰此非吾所樂也却之不受
其不願乎外也如此世備公亦知醫至公益精其業東
垣丹溪諸書誦讀不釋手嘗曰東垣主于升陽補氣丹
溪主于滋隂降火東垣丹溪易地則皆然然病當升陽
治法則從東垣病當滋隂治法則從丹溪不可以南北
異宜而執泥也有病者求診即往應之報不報弗之計
休寧流口李氏長于産科有李君愛妻謝氏形肥而長
面色紫淡産後病喘不能卧消榖善饑汗出如洗其家
依法治之不驗請公診視曰此隂虚陽亢當合東垣丹
溪兩法治之遂飲以藥旬餘而愈彼乃笑語人曰藥乃
聽公使也我亦此藥但不聽我使耳公聞之曰醫之用
藥如將之用兵使之以道則從使之不以道弗聽或分
兩失多寡之宜補瀉亂君臣之等皆使之不以道也夫
何聽之使邪衆服其言又大坑方汝高公表弟也尹德
興日嘗染瘴瘧久不愈醫以瘧治或作或輟延及二年
請公往治公曰此虚瘧也初因内食膏粱外感暑熱厚
味為暑所鬱聚而為痰故成此病醫與瘧藥率多燥烈
袪痰之劑今已無痰可去但病久胃虚暑邪深入無從
而出但補其正氣充實則邪無容留矣經云邪之所凑
其氣必虚又云壯者氣行則愈怯者著而成病此之謂
也遂先用補中益氣湯以復其正繼用清暑益氣湯以
逐其邪月餘病果獲安邑東孚溪李瑕公妻姨子也忽
以背癰告急懇公治之有謝某者已為驅熱拔毒痛腫
已熾遂告技窮公胗之曰此易易耳無用藥也遂煎醋
一碗入鹽少許以紙數重漬塌腫上再以銅斗盛火熨
之不數易而病如失謝某在傍熟視因相謔曰公治此
病只消醋一碗耳邑庠生饒廷信面顴有核不紅不痛
漸覺高起彼深惡之乃告于公公取毫針燒而刺之以
藥絍其針孔令日絍藥三次七日乃止或有焮痛可取
冷水沃之復語之曰再得七日核當脱去我别以膏藥
𫝊之復過七日則平復矣一如公言同里謝君恕之機
舊親家也壯歲嘗病左脚痺痛醫作風治不愈邀公胗
視公曰人身之血猶溪河之水也細流則阻滯得冷則
凝聚此病得于新娶之後未免血液勞損而凝礙加以
寒月涉水益其滯安得不痺滯久不散鬱而為熱而成
毒腫若能預加滋養庶幾毒潰可免後患遂令服四物
湯加牛膝紅花黃栢等四五十貼其家見病不退復疑
欲用風藥公曰補藥無速效病邪不退藥力未至也令
守前方每貼加人參四五錢痺除而肌亦易長後覺左
脚縮短四五寸衆以為躄公曰年尚壯無慮也候血氣
充足則筋得所養而自伸矣後果平復如故婺源延山
有余姓者病噎人皆謂其不起邀公往視以此正合丹
溪胃口乾槁之論例用五膈寬中平胃散病在決死若
能滋隂養血補脾開胃加之竹&KR0377;以清痰人乳以潤燥
庶或可生其家依法治之而愈歙西莘墟吳處士綱年
踰六十味厚形腴病背左右脾下對發兩疽于公為世
契致書懇請是時澄潭吳外科者已為處治公至胗視
良久乃起語其家曰病不可為矣復叩吳醫曰此病從
何而起曰毒熱有虚實耶曰毒熱内攻癰腫外作無虚
病也作何處治曰宣熱敗毒而已在何經絡吳遂默然
公曰經云榮氣不從逆於肉理乃生癰腫蓋謂老年之
人血少凝沮加之厚味作痰阻塞經路血行肉理豈能
從順不阻于此則留于彼舊汚之血既凝新來之血復
滯因仍穢積鬱而為熱是以血肉化膿而潰爛也況邪
之所凑其氣必虚安有老年無虚證耶始若補養正氣
使復健運之常或可衝蕩邪著尚有可生之理兹乃不
分經絡不辨虚實不審時令不别冷熱槩用連翹托裏
五香連翹等湯所謂盲人騎瞎馬半夜臨深池保其無
危難矣明日遂歸病果不起公之治療不苟大率類此
其他竒中奏捷莫能盡述此特舉其大略者耳祖妣喪
後二年世備公七十有二夜半卒病左體痿痺公愕然
曰老年而得是病藥難倚仗莫若時具甘旨以保終其
天年庶幾少逭人子之責于是左右奉養席地夜坐卧
其側者三年未嘗少懈衣被穢汚不敢委之他人恐其
有嫌常挈至河躬洗濯之同里謝君賓時或見之後常
以此語機輒加稱歎及卒葬祭以禮墓雖限以大河去
家五里不時展省至老不倦嚴寒盛暑亦不為阻手植
松栢果木不數歲鬱然成林配儒人方氏亦休寧大坑
邦用公女性迂遲整潔勤於女工尤善守舊迨公遣嫁
二女率多藉其舊時資裝閨閫之中器物各有定處截
然不亂几案時加整拭絶無塵垢衣服簪珥雖不華靡
常潔如新然公之業有所增益者孺人與有力焉一門
妯娌多其族之姊妹或伯叔他出或攜兒女往萃其室
相與話舊每至夜分常令二婢守夜以俟其歸時婢皆
及笄公每就牀鼾寢旁若無婢其遠女色如此人謂其
夀多病少或由于此族衆創立宗祠公始聞之喜動顔
色祠去所居之南二里許公年八十日常杖屨以臨惟
恐事之不成也正德乙亥冬十有二月念二日子機歸
自歙見公暴日堂廡進而揖曰安否何如公曰近病氣
喘望汝甚急汝歸吾無憾矣扶歸寢室尚覺如常越二
日忽語機曰不出三日吾與汝訣别矣機駭問曰何為
遽出此言公曰病喘而氣口脉䧟理無可生機急以生脉
湯進公却之曰夀比吾父已多八年世無不散筵席何
以藥為再明日機又問飲粥否公曰汝婦平素烹調稍
適吾口可令煮粥半盂以飼我婦乃如命躬奉以飼公
即吞嚥無阻既而復寢少頃起語機曰婦等尚在耶皆
應曰在公乃舉手作揖曰謝諸婦矣是夕二鼓公乃凭
几俯卧意似甚煩機強扶掖就牀以手熱熨其足問之
尚應聲曰亦覺頗快忽又問母所在機曰假寢帷側公
乃唯唯鞠手撫膺而遂逝焉是夜念六日也嗚呼痛哉
距生宣德癸丑某月日享年八十有三孺人方氏諱月
貞歿正德庚辰十二月念六日距生宣德己酉某月日
享年九十有三嘉靖改元壬辰十月十五日合葬於邑
東小魁源坐亥面已子男三人長楎次機次柱三媳程
氏謝氏吳氏女二蘭秀妙秀孫男八燿炅勲烱爌焮熒
燧孫女四竒仙妃仙淑仙蕊仙曾孫男八天秩應達應
遠龍夀天倫應逵(某某)曾孫女四含英初英天弟(某)俱
幼嗚呼古人有言創業固難守成不易故國君以能守
社稷為孝士庶人以能守田廬為孝今公之守先業也
兢兢業業不失尺寸亦可謂能守而孝者矣其他儉以
奉身而不慕乎外惠以及物而不施其勞寡嗜慾尚簡
易遠酒色是皆公之德之可法者也豈容嘿嘿機幼承
庭訓遣入邑庠既而告歸于家幸得以志養公甚樂之
深愧不才不能為世用以遂顯揚之願追思夙昔五内
崩摧今公之歿也又不能以發其幽光之萬一不孝之
罪莫此為甚爰謹述平生大槩為狀于右以求當代立
言君子庶有所徵云非敢妄為之說以貽公羞也
嘉靖元年秋九月望日不孝男汪機泣血謹狀
石山居士傳鏡山散人李汛彦夫撰
居士姓汪名機字省之其先出越國公華長子朗州法
曹建之後四傳至璹者始遷古黟赤山鎮即今祁治石
山也其後諱新一者元季復遷石山之南曰朴墅鄉人
本其所自出尊之曰石山居士云居士性恬淡不喜奢
靡動法古人一本於誠言出未嘗不踐平居粗衣糲食
類儉者至義之所當為視棄百金如一羽耳其弟柱客
死廣東海徼命子炅往取具柩備歷艱險始克柩歸而
所費一無所問達祖墳墓失業他姓率衆復之費尤不
較族人欲立宗祠籌之工鉅非白金六十斤餘不可衆
難之居士即任十之二曰尊祖敬宗又何惜焉于是衆
皆趨赴不日而成處家庭和易不苟人皆樂從如嫁娶
喪祭並依家禮立規行二十餘年罔有違者御傭工佃
人俱有恩嘗戒其子弟曰民有四業皆不可離義之一
字其立心制行大略如此早歲習春秋經補邑庠弟子
員屢試不利其考以望公喻之曰昔范文正公嘗自禱
曰不為良相願為良醫意謂仕而不至于相則其澤之
所及顧不若醫之博耳蓋翁嘗以醫活人至數千指故
以此喻居士悟即棄去科舉浮文肆力醫家諸書參以
周易及儒先性理奥論而融會於一皆餘醫所未聞也
其母儒人病頭痛嘔吐十餘年居士起之如故以望公
晩年三染疾亦三起之公曰醫力如此牲鼎何足羨耶
於是益加研究診治病者百試百中疾如桴鼓聲名益
彰遐邇以疾來請者無虚日居士隨請隨就不可起者
直告之不隠可起者竭力治之至忘寢食若王公貴人
稍不為禮不應也其自重又如此久之求者益衆所應
益博活人至數萬指都里姓名脉色及方症其徒周臣
許忠歷歷紀之為書曰石山醫案試略言之郡侯張歉
齋公年逾五十過勞怠倦煩悶惡食不爽居士胗之脉
浮小濡緩曰此合東垣勞倦傷脾之論也冬春宜倣補
中益氣湯例夏秋宜倣清暑益氣湯例依法守方服之
良愈又常慮子遲居士復為胗之曰浮沉各得其位大
小不踰其矩後當有子果如所言歙呈坎羅斯總年踰
三十病中滿朝寬暮急屢醫不效居士胗視脉浮小而
弦按之無力曰此病宜補以人參二錢白术茯苓各一
錢黃芩木通歸尾川芎各八分梔子陳皮各七分厚朴
五分煎服且喻之曰初服略脹久則寬矣彼疑氣無補
法居士曰此世俗之言也虚氣不補則失其健順之常
痞滿無從消矣經曰塞因塞用正治此病之法也服之
果愈其弟斯俊形實而黑病欬痰少聲嘶間或咯血居
士胗之右脉大無倫時復促而中止左脉比右略小而
軟亦時中止曰此肺脾腎三經之法也蓋秋陽燥烈熱
則傷肺加之以勞倦傷脾脾為肺母母病而子失其所
養女色傷腎腎為肺子子傷必盜母氣以自奉而肺愈
虚矣法當從清暑益氣湯例而增減之以人參二錢或
三錢白术白芍麥門冬茯苓各一錢生芐歸身各八分
黃栢知母陳皮神曲各七分少加甘草五分煎服或曰
明醫雜著云凡病喘𠻳欬血肺受火邪誤用參蓍多致
不救謂何曰醫者意也徒泥陳言而不知變烏足以言
醫人參雖温雜于酸苦甘寒羣隊藥中奪于衆勢非惟
不能為害而反為之用矣孟子曰一薛居州獨如宋王
何此之謂歟患者聞之喜曰非通儒者論不及此銳意
煎服月餘而安羅汝聲年五十餘形瘦而黑理䟱而澁
忽病腹痛午後愈甚醫曰此氣痛也治以快氣之藥痛
益加又曰午後血行隂分加痛者血滯于隂也煎以四
物湯加乳沒服之亦不減詣居士胗之脉浮細而結或
五七至一止或十四五至一止經論止脉漸退者生漸
進者死今止脉頻則反輕䟱則反重與脉經實相矛盾
居士熟思少頃曰得之矣止脉䟱而痛甚者以熱動而
而脉速頻而反輕者以熱退而脉遲故耳病屬隂虚火
動無疑且察其病起於勞欲勞則傷心而火動欲則傷
腎而水虧以人參白芍補脾為君熟芐歸身滋腎為臣
黃栢知母麥門冬清心為佐山查陳皮行滯為使人乳
童便或出或入惟人參漸加至四錢或五錢遇痛進之
即愈或曰諸痛與瘦黑人及隂虚火動參蓍並在所禁
今用之顧效謂何居士曰藥無常性以血藥引之則從
血以氣藥引之則從氣佐之以熱則熱佐之以寒則寒
在人善用之耳況人參不特補氣亦能補血故曰血虚
氣虛當從長沙而用人參是也所謂諸痛不可用參茋
者以暴病形實者言耳羅君年踰五十氣血向衰矣不
用補法氣何由行痛何由止經曰壯者氣行則愈是也
或者唯唯臨河程正剛年三十餘形瘦體弱忽病上吐
下瀉勺水粒米不入口者七日自分死矣居士胗脉八
至而數曰當仲夏而得是脉暑邪深入也上吐下瀉不
納水穀邪氣自甚也宜以暑治焉或曰深居高堂暑從
何入居士曰東垣云遠行勞倦動而得之為傷熱高堂
大厦静而得之為傷暑此正合静而傷暑之論也但彼
用温熱以暑邪在表此則暑邪已深入矣變例而用清
涼之劑可也遂以人參白虎湯進半杯良久再進一杯
遂覺稍安家人皆大喜曰藥能起死回生果然三服後
減去石膏知母再以人參漸次加作四五錢黃栢陳皮
麥門冬等隨所兼病而為佐使一月後平復如初程福
仁體肥色白年近六十痰喘聲如曳鋸夜不能卧居士
診之脉浮洪六七至中或有一結曰喘病脉洪可治也
脉結者痰礙經隧耳宜用生脉湯加竹&KR0377;服之至十餘
貼稍定患者嫌遲更醫服三拗湯猶以為遲益以五拗
湯危矣其弟曰汪君王道醫也奈何欲速至此于是復
以前方服至三四十貼病果如失一婦形肥色淡紫年
幾三十艱于育子居士脉之兩尺脉皆沉微法當補血
以形言之肥人氣虚亦當補氣遂令多服八物湯仍以
補隂丸加參蓍空腹吞之三月餘有孕復為診之兩尺
如舊以理論之孕不當有昔人云脉難盡憑殆此類歟
侍御槐塘唐君景之形肥色黑素畏熱而好飲年三十
餘忽病自汗如雨四肢俱痿且惡寒小便短赤大便或
溏或結飲食亦減醫作風治用獨活寄生湯小續命湯
弗效五月間居士往視脉沉細而數約有七至曰此痿
症也丹溪云斷不可作風治經云痿有五皆起於肺熱
只此一句便曉其治之法矣經又云治痿獨取陽明蓋
陽明胃與大腸也胃屬土肺屬金大腸亦屬陽金金賴
土生土虧金失所養而不能下生腎水水涸火盛肺愈
被傷況胃主四肢肺主皮毛今病四肢不舉者胃土虧
也自汗如雨者肺金傷也故治痿之法獨取陽明而兼
清肺經之熱正合東垣清燥湯服百貼果愈鄭村汪鈿
長瘦體弱病左腹痞滿穀氣偏行于右不能左達飲食
減大便滯居士診其脉浮緩而弱不任尋按曰此土虚
木實也用人參補脾枳實泄肝佐以芍藥引金泄木輔
以當歸和血潤燥加厚朴陳皮以寬脹兼川芎山梔以
散鬱服十餘貼稍寬因糞結滯思飲人乳居士曰祗恐
大便滑耳果如言遂辭乳媪仍服前藥每貼加人參四
五錢後思香燥物曰脾病氣結香燥無忌也每日因食
燥榧一二十枚炙蒸餅十數片以助藥力年餘而安庠
生羅君輔年三十餘嘗因冐寒發熱醫用發表不愈繼
用小柴胡熱熾汗多遂昏昏憒憒不知其身之所在卧
則如雲之停空行則如風之飄毛兼又消穀善饑夢遺
諸証居士觀其形類肥者曰此内火燔灼而然虚極矣
胗其脉皆浮洪如指曰脉經云脉不為汗衰者死在法
不治所幸者脉雖大按之不鼓形雖長而色尚蒼可救
也醫以外感治之所謂虚其虚誤矣經云邪氣乘虚而
入宜以内傷為重遂以參蓍歸术大劑少加桂附服十
餘貼病減十之二三再除桂附加芍藥黃芩復十餘貼
病者始知身卧于牀足履于地自喜曰可不死矣服久
果起槐充胡本修監生年踰三十形肥色白酒中為人
折辱遂病心恙或持刀或踰垣披頭大呌居士診之脉
濡緩而虚按之不足曰此陽明虚也宜變例以實之庶
幾可安先有醫者已用二陳湯加紫蘇枳穀等藥進二
三貼矣聞居士言即厲聲曰吾治將瘥誰敢奪吾功乎
居士遂告回醫投牛黃清心丸如彈丸者三枚初服頗
快再服燥甚三服狂病倍發撫膺號曰吾熱奈何急呼
水救命家人守醫者言禁不與趨樓見神前供水一盂
一呷而盡猶未快也復趨厨房得水一桶滿意飲之狂
勢始減半其不死幸爾復請居士治之以參蓍甘草甘
温之藥為君麥門冬片黃芩甘寒之劑為臣青皮䟱肝
為佐竹&KR0377;青痰為使芍藥茯苓隨其兼証而加減之酸
棗仁山梔子因其時令而出入之服之月餘病遂輕然
或目系漸急即瞀昧不知人事良久復甦居士曰無妨
此氣血未復神志昏亂而然令其確守前方夜服安神
丸朝服虎潛丸以助其藥力年餘熟寢一月而瘥越十
餘年因久坐腰痛肩膊痛延左脚及右脚又延及左右
手不能行動或作風症而用藥酒或作血虚而用四物
湯一嚥即痛蓋覆稍熱及用針砭痛益甚煎服熟地黃
或吞虎潛丸又加右齒及面痛甚季秋始請居士診之
脉濡緩而弱左脉比右較小或濇尺脉尤弱曰此痿証
也彼謂痿証不痛今以肢痛為痿惑也居士曰諸痿皆
起于肺熱君善飲則肺熱可知經云治痿獨取陽明陽
明者胃也胃主四肢豈特脚邪痿兼濕重者則筋緩而
痿軟兼熱多者則筋急而作痛因檢橘泉翁傳示之始
信痿亦有痛也又經云酒客不喜甘熱芐味甘而虎潛
丸益之以蜜則甘多助濕而動胃火故右齒面痛也遂
以人參二錢黃茋錢半白术茯苓生地黃麥門冬各一
錢歸身八分黃栢知母各七分甘草四分煎服五貼病
除彼遂棄藥季冬復病仍服前方而愈溪南吳道濟妻
年踰三十無子診視其脉近和惟尺部覺洪滑耳問得
何病曰子宫有熱血海不固爾道濟曰然每行人道經
水則來乃喻以丹溪大補丸加山茱萸白龍骨止澁之
藥以治其内再以亂髮及白礬灰黃連五倍子為末用
指點水染入隂戸以治其外依法治之果愈而孕吳傳
芳妻年逾五十病左脚膝孿痛不能履地夜甚于晝小
腹亦或作痛診其脉浮細緩弱按之無力尺脉尤甚病
屬血衰遂以四物湯加牛膝紅花黃栢烏藥連進十餘
貼而安吳良鼎形瘦而蒼年逾二十忽病欬嗽咯血兼
吐黑痰醫用參术之劑病愈甚居士診之兩手寸關浮
軟兩尺獨洪而滑此腎虚火旺而然也遂以四物湯加
黃栢知母白术陳皮麥門冬之類治之月餘尺脉稍平
腎熱亦減依前方再加人參一錢兼服枳术丸加人參
山梔以助其脾六味地黃丸加黃栢以滋其腎半年全
愈吳富孫之媳年幾三十因夫在外納寵過于憂鬱患
欬嗽甚則吐食嘔血兼發熱惡寒自汗醫用葛氏保和
湯不效居士診其脉皆浮濡而弱按之無力晨則近駛
午後則緩曰此憂思傷脾病也脾傷則氣結而肺失所
養故嗽家人曰神醫也遂用麥門冬片黃芩以清肺陳
皮香附以散鬱人參黃蓍芍藥甘草以安脾歸身阿膠
以和血服數貼病稍寬後每貼漸加人參至五六錢月
餘而愈竦塘黃崇貴年三十餘病水腫面光如胞腹大
如箕脚腫如槌飲食減少居士診之脉浮緩而濡兩尺
尤弱曰此得之酒色宜補腎水家人駭曰水勢如此視
者不曰通利則曰滲泄先生乃欲補之水不益劇耶曰
經云水極似土正此病也水極者本病也似土者虚象
也今用通利滲泄而治其虚象則下多亡隂滲泄耗腎
是愈傷其本病而增土濕之勢矣豈知亢則害承乃制
之旨乎遂令空腹服六味地黃丸再以四物湯加黃栢
木通厚朴陳皮參术煎服十餘貼腫遂減半三十貼全
愈侍御涇縣蕭君吉夫年逾五十患眩暈溲澁體倦夢
遺心跳通夜不寐易感風寒諸藥俱不中病居士診之
脉或浮大或小弱無常曰此虚之故也丹溪云肥人氣
虚宜用參茋又云黑人氣實不宜用之果從形歟抑從
色歟居士熟思之色雖黑而氣虚當從形治遂以參茋
為君白术茯苓木通為臣山梔子酸棗仁麥門冬為佐
陳皮神曲為使煎服晨吞六味地黃丸夜服安神丸餘
年病安休寧程勇年三十餘久病癎症多發于晨盥時
或見如黃狗走前則昏瞀仆地手足瘈瘲不醒人事良
久乃甦或作痰火治而用芩連二陳湯或作風痰治而
用全蝎姜蠶夀星丸或作痰迷心竅而用金箔鎮心丹
皆不中病居士診之脉皆緩弱頗弦曰此木火乘土之
病也夫早晨陽分而狗陽物黃土色胃屬陽土虚為木
火所乘矣經云諸脉皆屬於目故目擊異物而病作矣
理宜實胃瀉肝而火自息本草云泄其肝者緩其中遂
以參茋歸术陳皮神曲茯苓黃芩麥門冬荆芥穗煎服
十餘貼病減再服月餘而安學士篁墩程先生形色清
癯肌膚細白年四十餘患眩暈四肢倦怠夜寐心悸言
亂或用加減四物湯甘寒以理血或用神聖復氣湯辛
熱以理氣又或作痰火治或作濕熱治俱不效遣書請
居士診之脉皆沉細不利心部散濇曰此隂脉也脾與
心必因憂慮所傷宜倣歸脾湯例加以散鬱行濕之藥
先生喜曰真切真切服數貼病果向安一夕因懊惱忽
變急請診視脉三五不調或數或止先生以為怪脉居
士曰此促脉也無足慮焉曰何如而脉變若此曰此必
怒激其火然也先生哂曰子真神人邪以淡酒調木香
調氣散一匕服之其脉即如常汊口孫以德形肥色紫
年逾五十頸項少陽之分&KR1012;腫如椀居士診之脉浮小
而滑乃語之曰少陽多氣少血之經宜補若用尋常驅
熱敗毒之藥&KR1012;潰之後難免别患彼以為然遂煎參茋
歸术膏一二斤用茶調服無時盖茶能引至少陽故也旬
餘&KR1012;潰而起程貴英形長而瘦色白而脆年三十餘得奇
疾遍身淫淫循行如蟲或從左脚腿起漸㳄而上至頭復
下于右脚自覺蟲行有聲之狀召醫胗視多不識其為何
病居士往診其脉浮小而濡按之不足兼察其形視其色
參諸脉知其為虚症矣傷寒論云身如蟲行汗多亡陽也
遂倣此例而用補中益氣湯多加參茋以酒炒黃栢五分
佐之服至二三十貼遂愈孫杲年二十餘病欬𠻳嘔血盜
汗或腸鳴作泄午後發熱居士往視其脈細數無復倫次
因語之曰難經云七傳者逆經傳也初因腎水涸竭是腎
病矣腎邪傳之于心故發熱而夜重心邪傳之于肺故欬
𠻳而汗泄肺邪傳之于肝故脇痛而氣壅肝邪傳之于脾
故腸鳴而作泄脾邪復傳于腎而腎不能再受邪矣今病
兼此數者死不出旬日之外矣果如期而逝埜山汪盛妻
年踰四十形色蒼紫忽病血崩諸醫莫治或用涼血或用
止澁㒺效居士察其六脈皆沈濡而緩按之無力以脈論
之乃氣病非血病也當用甘温之劑健脾理胃庶幾胃氣
上騰血循經絡無復崩矣遂用補中益氣湯多加參茋
兼服參苓白术散崩果愈汪氏子形瘦而脆色白而嫩年
踰二十將治裝他出居士診視良久乃語之曰某時病
將至矣書寸楮遺之盖欲其止也彼不以為然後果如
期病不起逢村王恕年二十餘因水中久立過勞病疝
痛痛時腹中有磊塊起落如滚浪其痛尤甚居士診其
脈皆弦細而緩按之似濇曰此血病也考之方書疝有
七皆不宜下所治多用温散之藥以氣言也兹宜變法
治之乃用小承氣加桃仁下之其痛如失三日痛復作
比前加甚脈之輕則弦大重則散濇思之莫得其說問
曾食何物曰食雞卵二枚而已曰已得之矣今以指按
喉中吐出令盡而痛觧矣黃豹年踰六十病氣喘顧謂
其子曰願得石山先生來吾無憾矣其子夤夜舁至視
其脈皆縈縈如蛛絲問曰吉凶何如居士久之若有難
于言者彼悟曰吾不濟矣是夜書訖標書五紙付其子
而逝大坑方細形瘦年三十餘忽病腹痛磊塊起落如
波浪然晝輕夜重醫用木香沉香磨服及服六君子湯
皆不驗居士診其脉浮緩弦小重按似濇曰此血病也
前藥作氣治謬矣彼謂血則有形發時雖有磊塊痛減
則消而無迹非氣而何蓋不知有形者血積也無形者
血滯也滯視積略輕耳安得作氣論邪若然則前藥胡
為不驗遂用四物湯加三稜蓬术乳香沒藥服之痛遂
脱然一婦形長色紫姙五月矣托居士脉之以别男女
曰脈右大于左脈訣云左大為男右大為女今脈右大
當是女邪彼則喜曰我男胎矣往歲有姙時尊甫先生
診之亦謂右脉浮大當是女孕後生男今姙又得是脈
可知為男矣後果生男居士曰脈書但道其常莫能盡
其變此醫所以貴乎望聞問切也九江鈔厰主事鄭君
希大瘦長而色青白性急剛果年三十餘病反胃每食
入良久復出又嚼又嚥但不吐耳或作氣治而用丁香
藿香或作痰治而用半夏南星或作寒治而用姜附藥
俱罔效居士脈之皆緩弱稍弦曰非氣非痰亦非寒也
乃肝凌脾之病經云能合脈色可以萬全君面青性急
肝木甚也脉緩而弱脾土虚也遂用四君子湯加陳皮
神曲少佐姜炒黃連以泄氣逆服月餘而愈鈔厰陳庫
子其父老年患背&KR1012;居士診視脉洪緩而濡&KR1012;腫如椀
皮肉不變按之不甚痛微發寒熱乃語之曰若在髆脾
經絡交錯皮薄骨高之處則難矣今腫去脾骨下掌許
乃太陽經分尚可治遂用黃蓍五錢當歸羌活甘草節
各一錢先令以被蓋暖藥熟熱服令微汗寢熟腫消一
暈五服遂安時居士舟去半日其子駕小艇載鵝米追
及拜曰吾父更生故來謝耳居士弟樟之妻瘦長色蒼
年三十餘忽病狂言披髮倮形不知羞惡衆皆謂為心
風或欲飲以糞清或欲吐以痰藥居士診其脉浮緩而
濡乃語之曰此必忍饑或勞倦傷胃而然耳經云二陽
之病發心脾二陽者胃與大腸也忍飢過勞胃傷而火
動矣延及心脾則心所藏之神脾所藏之意皆為之擾
亂失其所依歸矣安得不狂内傷發狂陽明虚也法當
補之遂用獨參湯加竹&KR0377;飲之而愈福州李俊年三十
餘忽病渴熱昏悶面赤倦怠居士診之脉皆浮緩而弱
兩尺尤甚曰此得之色欲藥宜温熱其弟曰先生之言
誠是也但病熱如此復加熱藥惑矣居士曰寒極生熱
此症是也腎虚寒者本病也熱甚者虚象也譬之雷火
雨驟而火愈熾日出火斯滅矣遂以附子理中湯煎熟
冷服三貼熱渴減半再服清暑益氣湯十餘貼而安李
一之年近四十病反食與近鄰二人脉病頗同居士曰
二人者皆急於名利惟一之心寬可治遂以八物湯減
地黃加藿香為末用密韭汁調服而愈二人逾年果沒
一之妻病痢瘦弱久伏牀枕粥食入胃即腹痛嘔吐必
吐盡所食乃止由是粒食不下嚥者四十餘日醫皆危
之居士診曰病與脉應無慮也不勞以藥惟宜飼以米
餘使胃常得穀氣白露節後病當獲安如期果愈其侄
春年十七時秋間病酒視為小恙居士診之曰脉危矣
彼不為然别請醫治而愈惟遍身瘡痍十月間復召詣
之其姪出揖以示病已獲安意謂向之診視欠精也復為診
之曰不利于春至立春果卒汪世昌形肥色紫年逾三
十秋間病惡寒發熱頭痛自汗惡心咯痰惡食醫以瘧
治居士診之脉浮濡而緩右寸略弦曰非瘧也此必過
勞傷酒所致飲以清暑益氣湯四五服而愈九都許僖
形魁偉色黑善飲年五十餘病衂如注嗽喘不能伏枕
醫以四物湯加麥門冬阿膠桑白皮黃栢知母進之愈
甚居士診之脉大如指脉訣云鼻衂失血沉細宜設見
浮大即傾危據此法不救所幸者色黑耳脈大非熱乃
肺氣虚也此金極似火之病若補其肺氣之虚則火自
退矣醫用寒涼降火之劑是不知素問亢則害承乃制
之旨遂用人參三錢黃蓍二錢甘草白术茯苓陳皮神
曲麥門冬歸身甘温之藥進之一貼病減十貼病痊後
十餘年復診之語其子曰越三年夀止矣果驗一婦長
瘦色黃白性躁急年三十餘常患墮胎已七八見矣居
士診之脉皆柔軟無力兩尺雖浮而弱不任尋按曰此
因胎墮太多氣血耗甚胎無所滋養故頻墮譬如水涸
而禾枯土削而木倒也況三月五月正屬少陽火動之
時加以性燥而激發之故墮多在三五七月也宜大補
湯去桂加黃栢黃芩煎服仍用研末蜜丸服之庶可保
全服半年胎果固而生二子一婦年踰三十久瘧瘧止
有姙五月忽病腹痛泄瀉頭痛發渴右脉浮滑左則細
滑居士以四君子湯加石膏黃芩煎服二貼頭痛泄瀉
雖除又加肛門脹急其夫欲用利藥居士曰耐煩二日
候胃氣稍完然後以四物湯加酒大黃梹榔利三四行
脹急稍寬再服枳术丸加黃芩歸身一料病去而胎亦
無損一女年十五病心悸常若有人捕之欲避而無所
也其母抱之於懷數婢護之于外猶恐恐然不能安寢
醫者以為病心用安神丸鎮心丸四物湯不效居士診
之脉皆細弱而緩曰此膽病也用温膽湯服之而安居
士之甥王䆠體弱色脆常病腹痛惡寒發熱嘔泄踡卧
時或吐蟲至三五日或十數日而止或用丁沉作氣治
或用姜附作寒治或用消尅作積治或用燥烈作痰治
罔有效者居士診視脉皆濡小近駛曰察脈觀形乃氣
虚兼鬱熱也遂用參蓍歸术川芎茯苓甘草香附陳皮
黃芩芍藥服之而安或曰諸痛不可用參蓍并酸寒之
劑今犯之何也曰病久屬鬱鬱則生熱又氣屬陽為表
之衛氣虚則表失所衛而賊邪易入外感激其内鬱故
痛大作今用甘温以固表則外邪莫襲酸寒以清内則
鬱熱日消病由是愈胡本清甫形肥色紫年踰七十忽
病瞀昧但其目系漸急即合眼昏懵如瞌睡者頭面有
所觸皆不避少頃而甦問之曰不知也一日或發二三
次醫作風治病加重居士診其脉病發之時脉皆結止
甦則脈如常但浮虚耳曰此虚病耳蓋病發而脈結者
血少氣劣耳甦則氣血流通心志皆得所養故脈又如
常也遂以大補湯去桂加麥門冬陳皮補其血氣而安
三子俱邑庠生時欲應試而懼居士曰三年之内保無
恙也越此非予所知果驗石門陳柰形短頗肥色白近
蒼年踰二十因祈雨過勞遂病手足瘈瘲如小兒發驚
之狀五日勺水不入口語言艱澁或作痰火治或作風
症治皆不驗居士視之脉皆浮緩而濡按之無力曰此
因勞倦傷脾土極似木之病也經云亢則害承乃制是
矣夫五行自相制伏平和之時隠而不見一有所負則
則所勝者見矣今病脾土受傷則土中之木發而為病
四肢為之瘈瘲也蓋脾主四肢風主動故也若作風痰
治之必致于死惟宜補其脾土之虚則肝木之風自息
矣遂以參术為君陳皮甘草歸身為臣黃栢麥門冬為
佐經云泄其肝者緩其中故用白芍為使引金泄木以
緩其中一服踰宿遂起服至十餘貼全安陳校瘦長而
脆暑月過勞飢餘燒酒遂病熱汗昏懵語亂居士視之
脈皆浮小而緩按之虚豁曰此暑傷心勞傷脾也蓋心
藏神脾藏意二藏被傷宜有此症法宜清暑以安心益
脾以寧意遂用八物湯加麥門冬山梔子陳皮煎服十
餘貼而愈竹園陳某形瘦而蒼年踰五十居士診視其
脉皆弦濇而緩尺脈浮而無根曰尺脈當沉而反浮所
主腎水有虧其餘脉皆弦濇而緩者弦脈屬木濇為血
少緩脈屬脾以脈論之似係血液枯稿而有肝木淩脾
之病非膈則噎也問之胸膈微有礙曰不久膈病成矣
病成非藥可濟後果病膈而卒陳銳面黑形瘦年三十
餘患鼻衂發熱惡寒消穀善飢疲倦或自汗嘔吐居士
診之脉細且數約有六至曰丹溪論瘦黑者鼻衂者脈
數者參茋皆所當禁固也然不可執為定論脈經云數
脈所主其邪為熱其症為虚宜人參三錢黃蓍二錢生
甘草陳皮黃栢白术歸身生地黃山梔子生芍藥逓為
佐使服之果安南畿提學黃公年四十餘溲精久之神
不守舍夢亂心跳用清心蓮子飲無效又取袖珍方治
小便出髓條藥服之又服小兔絲子丸又服四物加黃
栢俱無效居士診視一日之間其脈或浮濡而駛或沉
弱而緩曰脉之不常虚之故也語曰無而為有虚而為
盈難乎有恒此之謂乎其症初因腎水有虧以致心火
亢極乘金木寡于畏而侮其脾此心脾腎三經之病也
理宜補脾為主兼之滋腎養心病可痊也方用人參為
君白术茯神麥門冬酸棗仁山梔子生甘草為佐蓮肉
山查黃栢陳皮為使其他牡犡龍骨川芎白芍熟芐之
類隨其變症而出入之且曰必待人參加至五錢病脱
公聞言疑信相半服二十餘日人參每服用至三錢溲
精覺減半矣又月餘人參加至五錢病全減公大喜曰
初謂人參加至五錢病脱果然醫其神乎凡此皆活法
非定方也其妙如此殆非心通造物而執其死生之柄
者歟居士所著有重集脉訣刊誤二卷内經補註若干
卷本草會編若干卷惠及後學尤為不淺然非通儒者
敢望其門墻也哉
論曰醫之用藥如將之用兵苟非其人則殺傷衆矣悲
夫昔鄧禹常歎曰吾統百萬之衆未嘗妄殺一人後世
必有興者居士不惟不誤殺而已且能起病之垂死者
無慮數千百人其子孫又當何如雖然居士有道者豈
為是而為之者耶右傳借觀者衆因不能應故共
與梓之
嘉靖二年四月望日門人(周臣許忠)謹識
石山醫案附錄
