石山醫案卷中
明陳桷撰
吐血(咳血)
一人年三十餘形瘦神瘁性急作勞傷於酒色仲冬吐
血二盥盆腹脹腸鳴不喜食飲醫作隂虛治不應明
年春又作食積治更灸中脘章門復吐血碗許灸瘡
不潰令食鮮魚愈覺不爽下午微發寒熱不知饑飽
予診其脉濇細而弱右脉尤覺弱而似弦曰此勞倦
飲食傷脾也宜用參茋白术歸身甘草甘温以養脾
生地麥門冬山枝甘寒以凉血陳皮厚朴辛苦以行
滯随時暄凉加减煎服久久庶或可安三年病愈後
往臨清買賣復縱酒色遂大吐血頓没
一人年二十餘形瘦色脆病咳血醫用滋隂降火及清
肺之藥延及二年不减又一醫用茯苓補心湯及參
蘇飲皆去人參服之病增邀予診之脉細而數有五
至餘曰不可為也或曰脉訣云四至五至平和之則
何謂不可為予曰經云五臟已衰六腑已極九候雖
調猶死是也且視形症皆屬死候經曰肉脱熱甚者
死𠻳而加汗者死𠻳而下泄上喘者死𠻳而左不得
眠肝脹右不得眠肺脹俱為死症今皆犯之雖飲食
不過肌膚去死近矣越五日果卒凡患虛勞犯前數
症又或𠻳而喉痛聲啞不能藥或𠻳而肛門發瘻皆
在不救醫者不可不知
一人年三十時過於勤勞嘔血彼甚憂惶予為診之脉
皆緩弱曰無慮也由勞倦傷脾耳遂用參茋歸木陳
皮甘草麥門冬等煎服月餘而愈越十餘年呌號傷
氣加以過飽病膈壅悶有痰間或咯紅噎酸飲食難
化小便短赤大便或溏有時滑泄不止睡醒口苦夢
多或夢遺醫用胃苓湯病甚邀予診視脉或前大後
小或駛或緩或細或大或弱或弦並無常度其細緩
弱時常多曰五臟皆受氣於脾脾傷食减五臟俱無
所禀矣故脉之不常脾之虛也藥用補脾庶幾允當
遂以參术為君茯芍為臣陳皮神麯貝母為佐甘草
黃栢為使服之瀉止食進後復傷食前病又作曰再
用湯藥腸胃習熟而反見化於藥矣服之何益令以
參苓白术散加肉荳䓻棗湯調下累驗又傷於食改
用參术芍苓陳皮砂仁丸服大便即瀉曰脾虛甚矣
陳皮砂仁尚不能當况他消導藥乎惟宜節食静以
守之勿藥可也問命脉如何予曰孟子云夭夀不貳
修身以俟之所以立命也夫夀夭固有定命而人不
可委之於命而不修也人生於世如燭在籠火在灰
也罩以籠壅以灰則燭與火可保無虞人能遠色節
食養性存心使汗不妄泄精不妄施數雖有修短而
得以終其修短之數命雖有天速而得以盡其夭速
之期苟或反是譬猶燭之徹籠且置之雨側則東流
西缺無復完物修者短短者亦不得以終其命矣譬
如火之失灰且移之風外左吹右擊無復全體夀者
天夭者不得盡其數矣故曰君子修之吉小人悖之
凶又曰静者夀動者夭又曰自作孽不可活又曰禍
福無不自己求之者聖賢叮嚀告戒無非欲人自保
其命不可戕害其命也脉則氣血之徵兆氣血和則
脉和氣血病則脉病但可以知其病耳命則在人不
在於脉也故曰命在我
一人年五十形色蒼白性急語不合則呌號氣喊嘔吐
一日左妳下忽一點痛後又過勞惱怒腹中覺有穢
氣衝上即𠻳極吐或亦乾欬無痰甚則嘔血時發如
瘧或以瘧治或以痰治或以氣治藥皆不效予往診
之脉皆浮細略弦而駛曰此土虛木旺也性急多怒
肝火時動故左妳下痛者肝氣鬱也穢氣衝者肝火
凌脾而逆上也嘔血者肝被火擾不能藏其血也咳
𠻳者金失所養又受火尅而然也嘔吐者脾虛不能
運化食鬱為痰也寒熱者木火交戰也兹宜泄肝木
之實補脾土之虛清肺金之燥庶幾可安遂以青皮
山枝各七分白芍黃茋麥門冬各一錢歸身阿膠各
七分甘草五味各五分白术錢半人參三錢煎服月
餘諸症盡釋
一人年逾三十形色清癯病咳𠻳吐痰或時帶紅飲食
無味易感風寒行步喘促夜夢紛紜又有&KR1155;疝醫用
芩連二陳或用四物降火或用清肺初服俱效久則
不應邀予診之脉皆浮濡無力而緩右手脾部濡弱
頗弦曰此脾病也脾屬土為肺之母虛則肺子失養
故發為咳𠻳又肺主皮毛失養則皮毛疎豁而風寒
易入又脾為心之子子虛則竊母氣以自養而母亦
虛故夜夢不安脾屬濕濕喜下流故入肝為&KR1155;疝且
&KR1155;疝不痛而屬濕宜用參术茯苓補脾為君歸身麥
門冬黃芩清肺養心為臣川芎陳皮山查散鬱去濕
為佐煎服累效後以參四錢茋三錢术錢半茯苓一
錢桂枝一錢常服而安
暘源謝大尹年四十時房勞病咳血頭眩脚弱口氣夢
遺或時如冷水滴於身者數點詣予診視脉皆濡緩
而弱獨左關沉微按之不應曰此氣虛也彼謂房勞
咳血夢遺皆血病也左關沉微亦主血病且聞肥人
白人病多氣虛今我形色蒼紫何謂氣虛予曰初病
傷腎經云腎乃胃之關也關既失守胃亦傷矣故氣
壅逆血隨氣逆而咳也又經云二陽之病發心脾男
子少精女子不月二陽者腸胃也腸胃之病必延及
心脾故夢遺亦有由於胃氣之不固也左手關部細
而分之雖屬肝而主血槩而論之而寸俱主上焦而
察心肺兩關俱主中焦而察脾胃兩尺俱主下焦而
察肝腎是左關亦可以察脾胃之病也古人治病有
憑症有憑脉者有憑形色者今當憑症憑脉而作氣
虛議治焉遂用參茋各三錢白术白芍歸身麥門冬
各一錢茯神枝子酸棗仁各八分陳皮甘草各五分
煎服朝服六味地黃丸加黃栢椿根皮夜服安神丸
年餘而安越十餘歲致政歸田再為診之右手三部
脉皆隱而不見身又無病此亦事之異也世謂太素
脉法片時診候能知人終身禍福豈理也哉
一人形瘦色悴年三十餘因勞咳𠻳吐血或自汗痞滿
每至早晨𠻳甚吐痰如腐渣乳汁者一二碗仍復吐
盡所食稍定醫用參蘇飲及枳縮二陳湯彌年弗效
衆皆危之邀予診治脉皆濡弱近駛曰此脾虛也宜
用參茋或曰久𠻳肺有伏火雜著云咳血嘔血肺受
火邪二者禁用參茋今病犯之而用禁藥何耶予曰
此指肺𠻳言也五藏俱有𠻳今此在脾丹溪曰脾具
坤靜之德而有乾健之運脾虛不運則氣壅逆肺為
之動而𠻳也故脾所裹之血胃所藏之食亦隨氣逆
而嘔吐焉兹用甘温以補之則脾復其乾健之運殆
必壅者通逆者順肺寧而𠻳止胃安而嘔除血和而
循經又何病之不去哉遂以參茋為君白术茯苓麥
門冬為臣陳皮神麯歸身為佐甘草黃芩乾姜為使
煎服旬餘遂安
一人形色頗實年四十餘病𠻳咯血而喘不能伏枕醫
用參蘇飲清肺飲皆不效予診之脉皆浮而近駛曰
此酒熱傷肺也令嚼太平丸六七粒其𠻳如失
村庄一婦年五十餘久𠻳咯膿血日輕夜重詣診視脉
皆細濡而滑曰此肺痿也曾服何藥出示其方非人
參清肺散乃知母茯苓湯也二藥皆犯人參半夏一
助肺中伏火一燥肺之津潤故病益加為處一方天
麥門冬阿膠貝母為君知母生地紫苑山枝為臣桑
白皮馬兜鈴為佐欵冬花歸身甜葶&KR0995;桔梗甘草為
使煎服五貼遂安
一人年逾三十形近肥色淡紫冬月感寒咳𠻳痰有血
絲頭眩體倦醫作傷寒發散不愈更醫用四物加黃
栢知母益加身熱自汗胸膈痞悶大便滑瀉飲食不
進夜不安寢詣予診治右脉洪緩無力左脉緩小而
弱曰此氣虛也彼謂痰中有紅或咯黑痰者皆血病
也古人云黑人氣實今我形色近黑何謂氣虚予曰
古人治病有憑色者有憑脉者丹溪云脉緩無力者
氣虛也今脉皆緩弱故知為氣虛矣氣宜温補反用
寒凉陽宜升舉反用降下又加以發散則陽氣之存
也幾希遂用參茋各四錢茯苓白芍麥門冬各一錢
歸身八分黃芩陳皮神麯各七分蒼术甘草各五分
中間雖稍有加减不過兼以行滯散鬱而已煎服百
貼而安
一人形色蒼白年三十餘咳𠻳咯血聲啞夜熱自汗邀
予診視脉皆細濡近駛曰此得之色欲也遂以四物
加麥門冬紫苑阿膠黃栢知母煎服三十餘貼諸症
悉减又覺胸腹痞滿惡心畏食或時糞溏診之脉皆
緩弱無復駛矣曰今隂虛之病已退再用甘温養其
脾胃則病根去矣遂以四君子湯加神麯陳皮麥門
冬服十餘貼病安視前尤健
一人年逾三十形瘦色脆過於房勞病怠惰嗜卧食後
腹痛多痰覺自胃中而上又吐酸水肺氣不清聲音
不亮已更數醫或用補隂消導等劑邀予診治脉皆
細濡無力約有七至問曰熱乎曰不覺曰𠻳乎夜間
數聲而已曰大便何如近来帶溏糞門傍生一癤今
已潰膿未收口耳曰最苦者何夜卧不安四肢無力
而已予思脉病不應夫數脉主熱今覺不熱乃内蒸
骨髓歟或正氣已極無復能作熱歟據症似難起矣
何也虛勞糞門生癤必成瘻瘡脉不數者尚不可為
况脉數乎蓋肺為吸門司上大腸為肛門司下肺與
大腸府藏相通况肺為氣主氣陽當升虛則下䧟所
謂物極則反也今病内熱燔灼肺氣久傷故下䧟肛
門而生癤瘻肺傷極矣非藥能濟予遂告歸月餘果
卒故凡虛勞之病或久泄或左或右一邊不得眠者
法皆不治也
消渴
一婦年三十餘常患消渴善饑脚弱冬亦不寒小便白
濁浮於上者如油予診脉皆細弱而緩右脉尤弱曰
此脾癉也宜用甘温助脾甘寒潤燥方用參茋各錢
半麥門冬白术各一錢白芍天花粉各八分黃栢知
母各七分煎服病除後口味不謹前病復作不救
彙萃
一人形長蒼紫素善食喜啖肉年近六十時六月傷饑
又被雨濕既而過食冷物腹中疼脹嘔吐次年至期
前病復作醫作傷食或作冷氣率用香燥消導之藥
時作時止第三年十月病又作食則胃脘勵痛近来
怱吐瘀血如指者三四條大便溏瀉亦皆穢汚又常
屢被盗驚今猶卧則驚寤予診左脉沉弱右脉浮虛
但覺頗弦次早復診左脉濡小無力右脉虛豁令用
人參二錢白术錢半茯神當歸生地黃茋酸棗仁各
一錢石菖蒲五分山枝七分五貼覺力健而食進尚
噯氣失氣未除飲食少味令人參加作三錢白术加
作二錢服愈
一人年十九形瘦面色黃白三月間微覺身熱五月間
因勞傷於酒肉遂大熱膈悶夢遺盗汗午後熱甚或
作食積或作隂虚或作痰火治皆不應予為診之午
間脉皆洪滑予曰食飽之餘脉不定也来早再診脉
皆收歛而弱右脉尤弱遂以人參三錢黃茋錢半白
术麥門冬各一錢黃栢知母山查各七分枳實甘草
各五分煎服一貼熱减汗除五服去泰去甚惟夢遺
一月或二次或三次令服固精丸五六兩仍令節食
守淡味病當愈也後又覺熱前方减甘草加石膏錢
半牡丹皮八分
一人年三十形瘦淡紫纔覺氣壅腹痛背脹則吐腹中
氣塊翻動嘈雜數日乃吐黑水一盥盆而作酸氣吐
後噯氣飲食不進過一二日方食大便二三日不通
小便一日一次常時難向右卧午後怕食食則反飽
脹痛行立坐卧不安日輕夜重二年後詣予診治脉
皆浮弦細弱曰此脾虚也脾失健運故氣鬱而脹痛
吐黑水者盖因土虚不能制水故膀胱之邪乘虚而
侮其脾土經云以不勝侮其所勝是也酸者木之所
司脾土既虚水挾木勢而凌之焉醫作痰治而用二
陳剛劑則脾血愈虚又作血治而用四物柔劑則是
以滯益滯又作熱治而用黃連解毒則過於苦寒又
作氣治而用丁沉藿香則過於香燥俱不適中遂以
人參三錢黃茋錢半歸身一錢香附陳皮神麯各七
分黃芩甘草各五分吳茱萸三分煎服旬餘又犯油
膩病作如前而尤重仍以前方加减或湯或散丸服
至半年而愈
一人年逾三十形色瘦黑飲食倍進食後吐酸食飯乾
惡難吞常有結痰注于胸中不上不下纔勞則頭暈
眼花或時鼻衂糞後去紅或黑午後至晩胸膈煩熱
眉心時疼好睡醒来口舌乾苦盗汗夢遺脚冷手及
臀尖生膿疱瘡醫以四物湯凉血之劑治之不效詣
予診治左脉小弱而數右脉散弱而數俱近六至曰
症脉皆屬隂虚作隂虚治之不效何也此必脾虚濕
鬱為熱而然也今用滋隂降火反滋濕而生熱病何
由安宜用參茋甘温之劑補脾去濕可焉問曰丹溪
論瘦黑者鼻衂者脉數者參茋皆所當禁予曰固也
豈可執為定論而不知變可乎脉經云數脉所主其
邪為熱其症為虚遂以人參二錢黃茋錢半白术麻
黃根生地茯苓麥門冬各一錢歸身川芎各八分黃
芩七分麥芽厚朴黃栢枳實五味各五分服之而愈
因勞病瘧仍用前方除麻黃根牡蠣麥芽枳實厚朴
黃栢五味加澤瀉柴胡青皮山梔各七分甘草五分
服十餘貼胸腹腰臍生小疥而愈
一人於幼時悞服毒藥瀉痢後復傷食腹痛大泄不止
今雖能食不作腹痛每至六七月遇服毒藥之時痛
泄復作善飢多食胸膈似冷夜間發熱嗜卧懶語聞
淫欲言盗汗陽舉心動驚悸喉中有痰小便不利大
便或結或溏過食則&KR0008;吐瀉泄脉皆濡弱而緩右脉
略大尤覺弱也次日左脉三五不調或一二至緩三
五至駛右脉如舊緩弱余曰左脉不調者此必欲動
搖其精也右脉尤弱者由於毒藥損其肺也理宜固
腎養脾遂以人參錢半白术茯苓芍藥黃茋麥門冬
各一錢歸身澤瀉各八分黃栢知母山查各七分煎
服旬餘而安
一人年五十餘形色蒼古五月間泛水與人爭辨冐雨
勞役受飢且有内事夜半忽病發熱惡食上吐下瀉
昏悶煩燥頭痛身痛因自發汗汗遂不止遣書来示
脉皆洪數予曰脉果洪數乃危症矣盖吐瀉内虚汗
多表虚兼之脉不為汗衰亦不為瀉減在法不治但
古人有言醫而不活者有也未有不醫而活者也令
用人參五錢以救裏黃茋五錢以救表白术三錢乾
姜七分甘草五分以和中安胃白茯苓一錢陳皮七
分以清神理氣水煎不時温服一酒杯看其病勢何
如服至六七貼則見紅斑而四肢尤甚面赤身及四
肢脹悶人来告急予曰斑症自吐泄者多吉謂邪從
上下出也但傷寒發斑胃熱所致今此發班由胃虚
而無根失守之火遊行於外也可補而不可泄可温
而不可凉若用化斑湯玄參升麻之類則死生反掌
矣仍令守前方服十餘貼諸病悉減斑則成瘡肢腫
亦消而愈
一人形短蒼白平素善飲五月間忽發寒熱醫作瘧治
躁渴益甚時常啖梨&KR0008;吐痰多每次或至椀許飲食
少進頭暈昏悶大便不通小便如常或赤夜夢不安
或一日連發二次或二日三日一發或連發二日平
素兩關脉亦浮洪邀予適以事阻令服獨參湯二三
貼&KR0008;吐少止寒熱漸住三日他醫曰渴甚脉洪熱之
極矣復用獨參以助其熱非殺之而何及予往視脉
皆浮洪近數予曰此非瘧而亦非熱也脉洪者隂虚
陽無所附孤陽將欲飛越故脉見此其病屬虚非屬
熱也渴甚者胃虚津少不能上朝於口亦非熱也盖
年逾六十血氣已衰加以瘧藥性皆躁烈又當壯火
食氣之時老人何以堪此然則邪重劑輕非參所能
獨治遂以參茋各七錢歸身麥門冬各一錢陳皮七
分甘草五分水煎每次温服一酒杯服至六七貼痰
止病除食進大便旬餘不通導之以蜜仍令服三十
餘貼以斷病根續後脉亦收歛而緩非復向之鼓擊
而駛也
一人年逾三十形瘦蒼白病食則胸膈痞悶汗多手肘
汗出尤多四肢倦怠或麻晩食若遲来早必泄初取
其脉浮軟近駛兩關脉乃略大予曰此脾虚不足也
彼曰已服參术膏胸膈亦覺痞悶恐病不宜於參茋
耶予曰膏則稠粘難以行散故也改用湯劑痞或愈
乎令用參茋各二錢白术錢半歸身八分枳實甘草
各五分麥門冬一錢煎服一貼上覺胸痞下覺失氣
彼疑參茋使然予曰非也若參茋使然只當胸痞不
當失氣恐由脾胃過虚莫當枳朴之耗耶宜除枳朴
加陳皮六分再服一貼頓覺胸痞寬失氣除精神爽
愷脉皆軟緩不大亦不駛矣可見脾胃虚者枳朴須
散用為佐使况有參茋歸术為之君尚不能治然則
醫之用藥可不慎哉
一婦五十七歲五月間因勞夜卧天熱開忩醒来遍身
脹痛疑是沙症刮背起紫疙瘩因而胸膈脹痛磨木
香服之致小腹作痛咳𠻳氣壅不能伏枕吐痰腥臭
每次一二椀亦或作泄肛門脹急自汗不止身表浮
腫醫作傷寒而用發散或作肺&KR1012;而用寒凉延綿一
月醫皆辭去其子来告予予曰苐未知得何脉耳告
曰醫謂脉洪數也予曰年逾五十血氣已衰又加以
小勞而當酷熱之時又不免壯火食氣且脉洪數乃
熱傷元氣而然非熱脉也所可慮者脉不為汗衰為
泄減耳彼曰用生脉湯人參二錢門冬二錢五味一
錢病似覺甚予曰邪重劑輕也理宜黃茋五錢以固
表人參五錢以養内白术三錢茯苓錢半滲濕散腫
陳皮七分吳茱萸四分消痰下氣再加甘草五分以
和之門冬一錢以救肺依法煎服十餘貼後雖稍安
脉與病反終不救
一婦年逾三十形色脆白久病虚弱余為調治十餘載
矣須不能純去泰去甚至嘉靖癸未便道復為診之
左脉似有似無右脉浮濡無力予曰平素左脉不如
此今忽殜深為之懼越三日再診兩手脉皆浮濡左
則不似有似無右則略近於駛而已乃知脉變不常
昨今異狀者由虚而然也今醫以片時診察即謂其
病若何遂解囊撮藥此亦失之疎略未必能盡其病
情也近患頭眩眼昏四肢無力兩膝更弱或時氣上
衝胸哽於喉中不得轉動則昏懵口禁不省人事内
熱口渴鼻塞飲食減經水漸少予用人參三錢歸身
白术麥門冬各一錢黃茋錢半黃栢七分枳實五分
甘草四分煎服缺藥日久前病復作服之又安
一人年逾三十質弱色蒼初覺右耳不時冷氣呵呵如
箭出一陣越兩月餘左耳亦如右而氣出早晨聲啞
胸前有塊攅熱飯後聲啞稍開攅熱少息頃間又覺
攅熱或𠻳惡酸水小便頻赤大便溏泄睡熟被𠻳而
醒噦惡二三聲胸腹作脹頭腦昏痛不堪或時發熱
遍身疼痛天明前病少息惟攅熱不除近来午後背
甚覺寒兩腿麻冷令用人參二錢半茯苓門冬白术
各一錢黃連甘草枳實各五分貝母歸身各一錢白
芍八分煎服而愈
一婦蒼白不肥不瘦年逾五十病舌尖痛三年纔勞喉
中熱痛或額前一掌痛早起頭暈飲食無味胸膈痞
悶醫用消導清熱之藥不效予診右脉濡散無力而
緩左脉比右頗勝亦近無力十五年前哭子忒甚遂
作憂思傷脾哭泣傷氣從東垣勞倦傷脾之例用參
茋各錢半白术芍藥天麻各一錢川芎玄參各七分
甘草枳實各五分黃栢陳皮各六分煎服而愈
楊梅瘡
一人色蒼黃瘦年三十餘病遍身惡瘡因服輕粉而脚
拘攣手指節腫額前神庭下腫如雞卵大方士令服
孩兒骨其法取初生孩兒置磚地上周以炭火煏使
死孩成灰紙裹放地上出火毒為末空心或酒或湯
調服二三錢謂能補也邀予診視脉皆濡緩而弱予
曰病已三年毒已盡矣但瘡潰膿血過多以致血液
衰少筋失所養故脚為之拘攣况手指節間頭上額
前皆血少運行難到之處故多滯而成腫理宜潤經
益血行滯散腫今服孩骨猛火炮炙燥烈殊甚且向
所服輕粉性亦燥烈丹溪曰血難成易虧今外被瘡
膿所涸内被燥劑所熯以難成易虧之血曷能當此
内外之耗乎不惟腫不能消殆必夀亦損也問曰本
草輕粉辛冷何謂燥烈予曰本草註云硃砂伏火者
大毒殺人水銀乃火煅硃砂而成其性滑動走而不
守氣味俱陽從可知矣陽屬熱火故毒比硃砂為甚
入耳蝕腦入肉百節拘攣也然輕粉又水銀和入皂
礬再加火煅而成是為陽中之陽又復資以礬之燥
烈非大毒燥烈而何又問此瘡從何而生予曰肝屬
風而急暴腎屬水而主液為相火所寄淫夫淫婦擾
動厥隂之火泄其腎水既無以制火之衝逆而反以
為相火之助經曰火自水中起是也故腎之液皆被
火欝成痰濁痰瘀血流注莖頭發為姦瘡久而毒熱
不解復於兩腿厥隂經分又生惡瘡以其瘡狀類楊
梅故俗名為楊梅瘡亦有如豌豆者由其毒有微甚
也旬日之間延及遍體者以厥隂屬風而急暴又得
相火以為之助宜其發之暴且速也初生之時體氣
壯大便堅飲食進惟防風通聖散為最宜體氣弱大
便溏飲食少則用四物加玄參連翹射干為主大便
稍泄除射干上體多者黃芩或防風為佐下體多者
黃栢或牛膝為佐引以皂角針之鋒銳和以甘草節
之甘緩却厚味絶房帷隨症出入服之久久無有不
安或有惡湯藥者壯盛之人則以三補丸加大黃生
地用猪膽汁丸服怯弱之人則以三補丸加玄參生
地亦用猪膽汁丸服似亦簡便世人欲求速效皆用
輕粉濕痰被劫三五日間瘡因暫愈然燥熱尚在不
越一旬二旬瘡又復作翻思前藥又劫又愈愈又復
發展轉不休殊不知用一次劫藥增一次燥熱由是
肢體或&KR1012;潰或攣曲遂成痼癈論語欲速不逹厥有
旨哉又問何以能相染也予曰其人内則素有濕熱
外則表虚凑疎或與同厠而為穢氣所蒸或與共床
而為瘡汁所漬邪氣乘虚而入故亦染生此瘡經曰
邪之所凑其氣必虚是也亦有同厠同床而不染者
盖由内無濕熱之積外無表虚腠䟱之患是以邪不
能入而瘡不相染矣雖然子之所慎齋戰疾然亦不
可自恃而不加之意也又問已悮於藥悔不可追今
將何藥以解之乎時正仲夏余用十全湯去桂附加
紅花牛膝黃栢薏苡仁木香火麻仁羌活煎服百貼
空心常服東坡四神丹加黃栢又少加蜀椒以其能
来水銀然後脚伸能行指腫亦消惟額腫傅膏而愈
一人患此瘡脚膝攣痛有人取蝦蟇治如食法令
食之而攣痛遂愈此亦偶中也又一人患此瘡脚
痛而腫或令採馬鞭草煎湯薰洗湯氣纔到便覺爽
快候温洗之痛腫随減此草在處有之檻外空地尤
多其葉類菊春開細碎紫花秋復再花抽穗如馬鞭
故名馬鞭草又一人患此通身筋骨疼痛遇一道
流問曰神色憔悴有病耶曰因瘡遍身痛也道流曰
輕粉多矣吾亦被其毒矣遂示一方不過數味藥也
但每貼入鉛五錢打扁同煎服之果驗凡患此瘡年
久不愈者用萆薢二三兩為君随症虚實加入他藥
㒺有不效盖萆薢善驅濕熱故也
一人年三十餘因患此瘡服輕粉致右腹助下常有痞
塊右眼黑珠時有丁子努出如雀屎許間或又消身
有數瘡未痊一醫為治瘡毒而用硝黃一醫為治痞
塊而用攻尅一醫為治眼丁而用寒凉諸症不減反
加腹痛腸鳴大便&KR0632;泄胸膈壅悶不思飲食噯氣吐
沫身熱倦怠夜卧不安季冬請余往視脉皆浮濡近
駛曰誤於藥也前藥多係毒劑胃中何堪此物耶遂
令棄去更用人參四錢黃茋二錢白术三錢茯苓炒
芍藥各一錢陳皮神曲升麻各七分甘草肉荳䓻各
五分煎服五貼為泄痛定減去升麻又服五貼膈寬
食進減去荳䓻再服五貼諸症皆除月餘痞塊亦散
眼丁亦消
肺&KR1012;
一婦年近三十形色瘦白素時或咳𠻳一二聲月水或
前或後夏月取凉遂𠻳甚不能伏枕者月餘痰中或
帶血或兼膿𠻳緊則吐食醫用芩連二陳不效復用
參茋等補藥病重余視左脉浮&KR0632;右脉稍弱而&KR0632;幼
傷手腕掌不能伸右脉似難憑矣乃以左脉驗之恐
妊兼肺&KR1012;也遂以清肺泄肺之劑進之三服而能著
枕痰不吐膿不咯惟時或惡阻予曰此妊之常病也
教用薏苡仁白术茯苓麥門冬黃芩阿膠煎服病減
月餘復為診脉皆稍緩而浮曰熱已減矣但吐紅太
多未免傷胃教用四君子加陳皮黃芩枳壳煎服調
理妊至六月食雞病作却雞而愈至九月病又復作
聲啞令服童便獲安予曰産後病除乃是佳兆病若
復来非吾所知月足而産脾胃病作加泄而卒
脚瘡
一婦瘦長面紫每遇春末夏初兩脚生瘡膿泡根紅艱
於行步經水不調邀余診視脉皆濡弱近駛兩尺稍
&KR0632;曰血熱也醫用燥劑居多故瘡不瘥合用東坡四
神丹加黃栢密丸服之瘡不復作
&KR1012;腫
邑庠司訓余先生年幾六十長瘦色蒼赴福建考試官
回病背腿&KR1012;腫一腫愈一腫作小者如盞大者如鐘
繼續不已俗曰流注是也醫皆欲用十宣散五香湯
托裏散予為診之脉皆濡弱曰此非前藥所宜也夫
以血氣既衰之年冐暑遠步熱瘴之地勞傷形熱傷
氣矣經云邪之所凑其氣必虚理宜滋補使氣運血
行腫不作矣遂用大補湯減桂倍加參茋歸术佐以
黃栢黃芩紅花服至二三十貼視腫稍軟者用砭决
去其膿未成者果皆消釋仍服二三十貼以防後患
一人肥短紫淡年逾三十因勞感濕兩腿胯間結核痛
甚醫用蒜片艾灸又針大敦三隂交又以藥水洗之
遂致隂囊腫脹如升莖皮腫如水泡復進人參敗毒
散皆不中病邀余往診脉皆濡緩而弱略駛曰此濕
氣乘虚而入欝而為熱成結核也理宜温中行濕可
免後患月餘左腿内廉厥隂經分腫痛如椀惡寒發
熱復用蒜灸六日後腫潰膿出體倦頭面大汗手足
麻木瘡下又腫如椀寒熱大作始信予言用人參三
錢黃茋三錢白术錢半歸身尾牛膝茯苓各一錢青
皮黃栢各七分甘草節五分煎服五六貼右額羊矢
穴分腫痛長五寸許亦作寒熱醫謂補塞太過欲改
前方彼言汪君已有先見所製之方必不悮我銳意
服之月餘腫皆膿潰成痂而愈惟左脚委中筋急短
縮艱於行步彼疑為躄遣書来示余曰膿血去多筋
失所養故也藥力足日當不躄矣及果驗後覺隂囊
腫縋他醫加茴香吳茱萸治疝等藥不效余適至彼
令守前方減去治疝等藥加升麻一錢服一二貼囊
即縮矣乃語予曰先生神醫也乃詳告吾病原乎予
曰經云營氣不從逆於肉理乃生&KR1012;腫又云受如持
虚盖謂氣餒行遲血少留滯則阻逆肉理乃作&KR1012;腫
也久則欝而為熱化肉腐筋而成膿矣腫在厥隂雖
曰多血亦難供給日之所耗夜之所損故邪乘虚留
結不散如持虚器而受物也身之血氣如風與水風
疾水急則頽陂潰隄莫有能禦之者也風息水細則
砂障石壅多有所阻礙矣故今補其氣血使氣壯而
行健血盛而流通又何腫之不散結之不行哉彼曰
理也
疝腫
一兒八歲&KR1155;疝隂囊腫脹核有大小予令燒荔枝核灰
茴香炒為末等分食遠温酒調服二錢不過三服
一兒六歲隂囊脹大如盞莖皮光腫如泡一醫為之滲
濕行氣不效邀予診視脉皆濡緩曰脉緩無力者氣
虚也經云膀胱者津液之府氣化出焉氣虚不足無
能運化而使之出矣宜升陽補氣可也遂以人參為
君黃茋白术茯苓為臣牛膝升麻陳皮為佐甘草稍
為使煎服一二貼囊皺腫消三貼全愈
調經
一婦瘦小年二十餘經水紫色或前或後臨行腹痛惡
寒喜熱或時感寒腹亦作痛脉皆細濡近&KR0632;兩尺重
按略洪而&KR0632;余曰血熱也或謂惡寒如此何得為熱
曰此熱極似寒也遂用黃連酒煮四兩香附歸身尾
各二兩五靈脂一兩為末粥丸空腹吞之病退
一婦身瘦面黃舊有白帶産後憂勞經水不止五十餘
日間或帶下心前熱上身麻下身冷背心脹口鼻乾
額角冷小便頻而多大便溏而少食則嘔吐素厭肉
味遣書示病如此余曰雖未見脉詳其所示多屬脾
胃不足令服四君子湯加黃芩陳皮神麯歸身二貼
紅止白減復以書示曰藥其神乎繼服十餘貼諸症
悉除
一婦經行瀉三日然後行診其脉皆濡弱曰此脾虚也
脾屬血屬濕經水將動脾血已先流注血海然後下
流為經脾血既虧則虚而不能運行其濕故作參苓
白术散每服二錢一日米飲調下二三次月餘經行
不瀉矣
一婦産後經行不止或紅或白或淡病逾八月面色黃
白性躁頭眩脚軟醫用參茋補藥病益加用止澁藥
無效邀余診之右脉濡弱無力左脉略洪而駛曰右
脉弱者非病也左脉偏盛遂覺右脉弱耳宜主左脉
治以凉血之劑遂以生地白芍白术各一錢黃芩阿
膠歸身各八分陳皮香附川芎椿根皮茯苓各六分
柴胡甘草各五分煎服二十餘貼而愈
一婦形長質脆面色黃白孀居十餘年平素食少内外
俱勞年五十二歲二月忽血崩若左手覺熱崩則又
甚醫用苦寒黑灰凉血止血之劑益劇更用膠艾湯
少愈偶因子病住藥月餘後服前湯崩則日少夜多
七月盡来就余治右脉浮軟頗大左脉軟小而緩獨
左尺尤近微弱余謂左脉主血得此與病相應右脉
主氣今診得浮軟此乃脾胃氣不足也盖脾具坤静
之德而有乾健之運虚則不能健運其血矣胃氣者
陽氣也陽主升舉虚則不能升舉其血矣經曰陽病
竭而下者此也又曰陽病治隂隂病治陽正其血氣
各守其鄉其治此病之謂歟今氣不能健運升舉以
致血崩法當治陽世醫昧此但知血熱則行逢冷則
凝逢寒則止故用苦寒黑灰之劑殊不知苦以瀉胃
寒則降下故經曰苦傷氣寒傷血安能治其崩哉盖
脾胃屬土惡濕喜温畏寒理宜甘温養其脾則熱自
除氣自運而血随氣各歸其經矣東垣曰温能除大
熱經曰形不足者温之以氣又曰氣生形又曰氣固
形實形主血言又曰陽氣者精則養神柔則養筋故
古人治血多用養氣豈無所本哉血逢黑則止但可
以治標耳經曰胃者五藏之本苟不固本未免止而
復發况其所病或勞或怒或惡食而崩愈甚此盖由
脾胃不足不勝其勞怒也遂用參茋各四錢歸术各
一錢甘草厚朴各五分炒蒲黃阿膠各七分煎服十
餘貼崩則晝止夜来矣夜則隂旺陽衰陽不足以攝
土故也再以棕皮五倍子蓮蓬燒灰加阿膠蒲黃粥
丸臨晩服而夜亦止但清水常流大便燥結小便日
無夜有又用潤麻丸加木通車前空心吞之然腰與
小腹及脚腿皆痛胸膈不寬予適出月餘歸診脉皆
沉細而數余曰數脉所主為熱其症為虚脉與向日
不同而症反覺虚者多因久服前藥失於加減故藏
府習熟而病反見化於藥矣令暫止藥乘轎歸家登
山度嶺加以應接人事勞而又勞越三日血大崩約
一桶許昏懵而氣息奄奄良久稍蘇是夜又崩二三
碗許仍復昏懵余往視之脉仍沉細而數余曰五十
以後血氣大脱實難求生但不忍坐視其斃耳乃用
大劑參茋各七錢歸地姜附各一錢甘草五分煎服
二三貼脉數略減頭痛昏弱腰脚腿痛亦愈日則胸
膈似煩至夜亦愈但小腹時覺微痛清水常流不絶
經曰衝脉者經脉之海主滲谿谷與陽明合於宗筋
會於氣街而陽明為之長皆屬於帶脉故陽明虚則
衝脉失養不能滲灌氣化為水而下流矣待其胃氣
稍完則清者運而為津液濁者滲而為小便而水或
可止也經曰壯者氣行則愈是矣若遇嚴寒又覺小
腹腰脚腿痛者亦由陽虚不禦其寒故也天地稍和
又不覺矣予曰病須少愈然血氣虚脱来春恐無以
資生發之氣耳至春果洞瀉而沒
丹溪曰氣病補血雖不中亦無所害血病補氣則
血愈虚散是謂誅罸無過今病血病而治以參茋
寧不犯丹溪之戒乎予曰學貴疎通不可執泥丹
溪又曰衝任二脉為經脉之海二脉無損則血氣
之行外循經絡内榮五藏若勞動過極損傷二脉
則衝任氣虛不能約制其血故忽大下謂之崩中
治宜舉養脾胃大補氣血丹溪治血何常不歸於
氣虚而養脾胃也東垣亦曰血脱益氣古聖人之
法也先理其胃以助生發之氣諸甘藥為之先務
盖甘能生血此陽生隂長之理故先助胃氣且人
之身納榖為寳予考聖經前賢所治血病未嘗專
主於治血而不養氣要在臨病識宜耳雖然此固
不免於死所以得遲延而無苦楚者恐亦由於藥
力也因筆之幸同志者考其得失
一婦年逾四十形長色脆病經不調右脉浮軟而大左
脉虚軟而小近駛嘗時經前作泄今年四月感風咳
𠻳用湯洗浴汗多因泄一月六月復因洗浴發瘧六
七次瘧雖止而神思不爽至八月盡而經水過多白
帶時下瀉泄遂覺右脚疼痛舊曾閃肭脚跟今則假
此延痛臀腿腰脇尾骨脛項右邊筋皆掣痛或咳𠻳
一聲則腰眼痛如刀扎日輕夜重呌號不已幸痛稍
止飲食如常今詳月水過多白帶時下日輕夜重瀉
泄無時亦屬下多亡隂宜作血虚論治然服四物止
痛之劑益甚九月予復診視始悟此病乃合仲景所
謂陽生則隂長之法矣夫經水多白帶下常瀉泄皆
陽虚䧟下而然命曰陽脱是也日輕夜重盖日陽旺
而得健運之職故血亦無凝滯之患而日故輕也夜
則隂旺而陽不得其任失其健運之常血亦随滯故
夜重也遂以參术助陽之藥煎服五七貼痛減此亦
病症之變治法殊常故記之
一婦年二十一歲六月經行腹痛如刮難忍求死脉得
細軟而駛尺則沉弱而近駛余曰細軟屬濕數則為
熱尺沉屬欝此濕熱欝滯也以酒煮黃連半斤炒香
附六兩五靈脂半炒半生三兩歸身尾二兩為末粥
丸空心湯下三四錢服至五六料越九年得一子又
越四年經行兩月不斷腹中微痛又服前丸而愈續
後經行六七日經止則流清水腹中微痛又服前丸
而痛亦止又經住只有七八日若至行時或大行五
六日續則適来適斷或微紅或淡紅紅後嘗流清水
小腹大痛漸連遍身胸背腰腿骨裡皆痛自己至酉
乃止痛則遍身冷熱汗大出汗止痛減尚能飲食自
始痛至今歷十五年前藥屢服屢效今罔效者何也
余在休寧率口其母伴女荷轎至彼就醫脉皆洪滑
無力幸其尚有精神余曰此非舊日比矣舊乃欝熱
今則虚寒東垣曰始為熱中終為寒中是也經曰脉
至而從按之不鼓乃隂盛格陽當作寒治且始病時
而形歛小今則形肥大矣醫書曰瘦人血熱肥人氣虚
豈可同一治耶所可慮者汗大泄而脉不為汗衰血
大崩而脉不為血減耳其痛日重夜輕知由陽虚不
能健運故亦凝滯而作痛以症參脉宜用助陽若得
脉減痛輕方為佳兆遂投參茋歸术大劑加桂附一
貼来早再診脉皆稍寧随即回宅服至二三十貼時
當二月至五月予適往城視之病且愈矣盖病有始
終寒熱之異藥有前後用舍不同形有少壯肥瘦不
等豈可以一方而通治哉後聞乳有隠核數枚彼時
失告於余訪之外科歸罪於多服參茋而然殊不知
肥人氣虚多滯若能久服前藥不惟乳無隠核縱有
亦當消矣多因病退却藥血氣未充故氣滯血凝而
成此核經曰壯者氣行則愈是矣予以書喻祇恐一
齊傅衆楚咻莫能回其惑也
一婦每臨經時腰腹脹痛玉戶淫淫蟲出如鼠粘子狀
綠色者數十枚後經水随至其夫問故予曰厥隂風
木生蟲婦人血海屬於厥隂此必風木自甚兼脾胃
濕熱而然也正如春夏之交木甚濕熱之時而生諸
蟲是也宜清厥隂濕熱邪令以酒煮黃連為君白术
香附為臣研末粥丸空腹吞之月餘經至無蟲而妊
矣
一婦形質瘦小面色近紫産後年餘經水不通首夏忽
病嘔吐手指麻痺攣拳不能伸展聲音啞小噦不出
聲醫皆視為風病危之予診脉皆細微近滑曰此妊
娠惡阻病也衆謂經水不通安有妊娠予謂天下之
事有常有變此乃事之變也脉雖細微似近於滑又
尺按不絶乃妊娠也遂以四君子加二陳治之諸症
俱減尚畏粥湯惟食乾糕香燥之物而有生意
出部脉
一婦年逾四十形色頗實常患産難倒生經水不調或
時遍身骨節疼痛食少倦怠自汗予為診之兩手脉
皆不應惟右關輕按隠𨼆然微覺動也疑脉出部以
指尋按經渠列缺穴分亦不應余甚怪之乃叩其夫
曰有孕時醫診亦言無脉後服八物湯幸爾易産而
得一子余曰此由禀賦本来脉不應也無足怪焉可
見天下事變出無窮果難一一以常理測也如脉經
所謂但道其常而已兩手無脉不傷其生又不妨於
胎妊豈脉經所能論及耶脉或兩手出部或一手出
部余見多矣兩手無脉而人如故此亦理之所無事
之大變故筆記
一婦有病請余診之右脉緩濡而弱左手無脉再再尋
之動於腕臂外廉陽谿偏歷之分乃語之曰左脉離
其部位其病難以脉知以右脉言之似屬於脾胃不
足也尚當言其病焉告曰每遇經未行前咯血數口
心嘈不安食少懶倦余以四君子湯加山枝陳皮麥
門冬牡丹皮煎服數貼而安
余嘗考孫兆診一釋者左脉出部動於臂上曰此
怪脉也醫書不載脉行常道豈有移易或者少年
驚撲震動心神故脉脱故道耳年既長大血氣已
定不能復移也僧曰果如所言余詢此婦未嘗得
驚而脉如是可見亦由於禀賦也後在歙之江村
診得兩手脉俱出部者數人或左或右一手脉出
部者尚多信行診一婦人兩手脉亦出部凡此皆
事變無窮理之莫測豈皆由於驚動哉(夫此雖非經水之病)
(因其脉類前案故錄於此)
妊病
一婦懷妊八月嘗病腰痛不能轉側大便燥結醫用人
參等補劑痛益加用硝黃通利之藥燥結雖行而痛
如故予為診之脉稍洪近駛曰血熱血滯也宜用四
物加木香乳沒黃栢火麻仁煎服四五貼痛稍減燥
結潤復加發熱面赤或時惡寒仍用前方去乳沒黃
栢加柴胡黃芩服二貼而寒熱除又背心覺寒腰痛
復作予曰血已利矣可於前方加人參一錢服之獲
安
一婦嘗患横生逆産七八胎矣子皆不育予診脉皆細
濡頗弦曰此氣血兩虚兼熱也或曰氣血有餘方成
妊娠氣血既虧安能胎耶予曰觀其形長瘦而脉細
濡屬於氣血兩虚色青脉弦屬於肝火時熾而兩尺
浮滑似血虚為輕而氣虚為重也宜以補隂丸除陳
皮倍加香附參茋蜜丸服之常令接續踰年臨産果
順而育一子
産後
一婦産後滑瀉勺水粒米弗得容即時泄下如此半月
餘矣衆皆危之或用五苓散平胃散病益甚邀余診
之脉皆濡緩而弱曰此産中勞力以傷其胃也若用
湯藥愈滋胃濕非所宜也令以參苓白术散除砂仁
加陳皮肉荳䓻煎薑棗湯調服旬餘而安
一婦産後時發昏瞀身熱汗多眩暈口渴或時頭痛惡
心醫用四物凉血之劑病不減復用小柴胡病益甚
予為診之脉皆浮洪摶指予謂産後而得是脉又且
汗多而脉不為汗衰法在不治所幸者氣不喘不作
泄耳其脉如是恐為凉藥所激也試用人參三錢黃
茋二錢甘草當歸各七分白术門冬各一錢乾姜陳
皮黃芩各五分煎服五貼脉歛而病漸安
小兒驚癎
一女年六歲病左手不能舉動三年矣後復病癎初用
人參半夏或效或否予診左脉浮洪右脉頗和曰痰
熱也令以帛勒肚取茶子去壳三錢挼碎以滚湯一
碗濾取汁隔宿勿食早晨温服吐痰如大蒜瓣者三
椀許手能舉動癎亦不作
余孫應逹初生未滿一月乳媪抱之懷間往觀春戲時
風寒甚切及回即啼不乳時發驚搐始用蘇合香繼
用驚搐藥不效衆皆危之予曰小兒初生血氣未足
風寒易襲此必風邪乘虚而入也風喜傷脾脾主四
肢脾受風擾故四肢發搐日夜啼呌不乳經曰風淫
末疾是也其治在脾脾土不虚則風邪無容留矣因
煎獨參湯初灌二三匙啼聲稍緩再灌三五匙驚搐
稍定再灌半酒杯則吮乳漸有生意
泄瀉
一孩孟秋泄瀉晝夜十數度醫用五苓散香薷飲胃苓
湯加&KR0034;豆䓻罔有效者予曰此兒形色嬌嫩外邪易
入且精神怠倦明是胃氣不足而為暑熱所中胃虚
挟暑安能分别水榖今專治暑而不補胃則胃愈虚
邪亦著而不出經曰壯者氣行則愈怯者著而成病
是也令濃煎人參湯飲之初服三四匙精神稍回再
服半酒杯瀉泄稍減由是節次服之則乳進而病脱
石山醫案卷中
