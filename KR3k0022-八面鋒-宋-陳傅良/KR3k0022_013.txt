八面鋒卷十三
宋陳傅良撰
善治者無赫赫之功
勸農桑求實用去文餙戒好異
談龍肝誇鳳髄足以駭人之聽矣至於濟飢則曾不如
菽粟之有益也陳黼黻耀文繡足以駭人之目矣至於
禦寒則曾不如布帛之有效也嘉唐虞而樂商周登泰
山而禪梁父足以動人之觀聽矣至於論治則不如清
淨淵默之有得也自昔聖人循循焉以忠厚化天下初
無非常可喜之功而天下之人隂受其利而不自知後
世好大喜功之主以為聖人之為不足使人聳動而傾
聽於是變循循而為赫赫棄天下之所常行而駭斯人
之所未嘗見奮乎百歲寂寞無聞之中而欲遠過乎五
帝三王之上頌聲滿天地貴名耀日月亦可謂一時之
盛事矣噫夫名之盛實之衰也觀美之日隆而大本之
日忘華藻之日益道德之日薄也天下有至當之理天
下莫能非後世莫能議事已立而迹不見功已成而人
不知安用使人喜談而樂道哉漢之文帝攘却不如武
中興不如宣二十三年之間農桑之外無異說粟帛之
外無竒貢嘗試取其紀而讀之崇力田之科下勸農之
詔不若富民之有侯搜粟之有尉也匈奴三入而三拒
之未嘗窮兵出塞不若登單于之臺封狼居之山也法
令之苟且禮文之有闕不若改正朔而易服色興禮樂
而修郊祀也宮室不增益帷帳無文繡不若建神明通
天之臺而備千乘萬騎之駕汎沙棠木蘭之舟而設魚
龍曼衍之戲也然而成敗異變功業相反者文帝富庶
之效至於貫朽粟陳家給人足而武帝則海内虚耗矣
文帝治安之效至於方内人寧靡有兵革而武帝則暴
骨千里矣斷獄數百幾致刑措則與夫窮治刻骨者有
間矣黎民醇厚重於犯法則與夫姦軌不勝者不侔矣
夫文帝之治初若武帝之所不足為武帝之治終若文
帝之所不能為而算計見效文帝之化可以幾三王而
後世之言孝武者至以秦皇而匹之信哉彰彰之不如
默默㗲㗲之不如循循至當之理無可喜之功而常行
之事有必至之效也
天下之弊自上啓之
抑奔競奬廉退外任限年
朝而趨市駢肩相摩莫而過市掉臂不顧非朝貪而莫
廉也朝有所求莫無所求也一兔走野百人逐之積兔
在市過而不顧非前爭而後遜也前則未定後則已定
也切嘗因是而論天下之士其所以在上古而静退在
後世而奔競者豈性情之頓異也亦上古之爵禄不可
求而後世之爵禄可求也上古之爵禄皆有定而後世
之爵禄皆無定也唐虞三代之時禮樂脩明風俗醇厚
凡為士者三揖而進一辭而退禮如此其峻也三十而
仕五十而爵進如此其迂也論定然後官任官然後爵
仕如此其艱也不傳䞇為臣不敢見於諸侯分如此其
嚴也然處之甚安守之甚固無滯淹之嘆無僥倖之心
是豈有法制以驅之乎亦曰上之人未嘗啓奔競之門
而已蓋當是時持黜降以佐天子者以公道而立公朝
以公心而臨公選材適當其位而無毫髮之浮位適當
其材而無毫髮之過材之外無餘位位之外無餘材天
下之士道德苟充爵禄自至初無求於上之人則巍巍
廊廟殆為無求之地矣故巧者無所用其智貴者無所
用其權詐者無所用其謀諂者無所用其佞於斯時也
雖求奔競之名猶不可得况有所謂奔競之禁乎後世
禮義廢風俗薄名器濫爵禄輕不使官求人而使人求
官不使上求下而使下求上奔競風成莫之能禦權在
於左右則為之掃門權在於嬖寵則為之控馬權在於
妃主則為之邑司權在於貴戚則為之主事高爵重禄
如取如攜無不得其欲焉彼介然自守之士十年不之
調者有之三世不徙官者有之利害之相形如此人安
得而不奔競乎誘之於上而欲禁之於下誘之於此而
欲禁之於彼是猶乞醯而却蚋聚羶而去蟻雖刀鋸日
被亦有所不勝矣
人君求治不可太銳
足國用裕民力革吏弊核軍實
古之善為天下者未嘗為苟且之說速成之計以求治
於朝夕也彊力奮發以為之至誠無息以持之其初雖
若迂闊而難就澶漫而難立而其終必將有所觀漢唐
以來號為善治之君者漢一文帝唐一太宗竊觀文帝
即位之初公私之情尤可哀痛矯偽告訐之風尚未知
教賈誼上太息痛哭之書勸之紛更文帝則體吾之恭
儉舒遲以待之寬厚以撫之而未暇於紛更也末年海
内富庶興於禮義黎民醇厚幾致刑措者則文帝有以
緩之也太宗即位之初關中旱蝗戶口未盡復大亂之
後難治盜賊未息封倫進刑名雜伯之說以求近效太
宗則行吾之仁義持之不變為之益力而不求乎近效
終於斗米三錢行不齎糧夜戶不閉歲斷死罪二十九
則太宗有以緩之也蓋恭儉仁義乃其為治之地而行
之以久者乃其所以致效若夫武帝則不然不施仁義
而切切於慕唐虞其求治固甚銳也公孫弘進朞年尚
遲之說以誘之而武帝之心益荒卒之海内虚耗悔無
可及而唐虞之治益遠文宗則又不然不得治本而急
急於致太平其責治何太早也李石進日久月長之說
以堅之而帝之意已倦卒之開成之治日不逮前而太
平之功益難吁朝為賈而夕冀巨萬之獲耕者未卒歲
而乃求箱倉之積為治不能遲之以歲月而乃惑於苟
且之說速成之計吾固知武帝文宗之治戞戞乎其無
驗也昔有善陶者直必百金嘗苦其難信然其器終身
而不隳鄰之陶者直才數金人之市者踵至然朝用而
夕壞愚之所見得無類是乎
從事其小而忘其大
節用愛民用兵省官
為國者不可從事於其小而忘其大者也天下之事小
者固不可以不究心也然必究心於其大而後及其小
則所行為得體拘拘於其小者而大者未嘗過而問吾
恐其小者之所得不足以補其大者之所損矣民之生
固不可傷也世之人君知民生之不可傷則不過重於
刑而已至於窮兵黷武之事則快心為之而不恤是豈
真能不傷民也耶國之用固不可以不節也世之人君
知國用之所當節則不過儉於服色之末而已至於濫
官冗兵之費則視以為常而不怪是豈真能不傷財也
耶梁武帝號為恭儉一冠三載一衾三年食一瓜為十
數種治一菜為十數味則帝非不儉也然廣造塔廟窮
極土木吾恐武帝之儉儉於小者也此省費息民所以
不能禁賀琛之言唐太宗以人命至重每决死囚則五
覆奏下諸州則三覆奏太常不舉樂尚食徹酒肉則帝
非不愛民也然頻歲東征委民鋒鏑吾恐太宗之愛愛
其小者也此無罪之士肝腦塗地所以不能已玄齡之
諫
昔者讀詩至於魏國風見其以葛屨而履霜以園桃而
充殽其迫於貧瘠而安於儉陋也亦甚矣然攷伐檀之
詩則曰在位貪鄙無功而受禄夫國家之重費莫大於
爵禄之及人今魏乃不節無功之禄而區區然計服食
之末是其儉豈得為中禮耶詩人疾而刺之以為儉嗇
褊急而附伐檀於魏國風之末其意深矣
三年之服不能行而緦麻小功之喪則致其察放飯流
歠不能知而齒决之禮則致其問
漢武帝有意於慕古然唐虞畫衣冠而民不犯帝之所
自知也而任用張趙窮治刻骨齊襄公復九世之讐帝
一見之則快心胡越用師三十餘年豈非從事其小而
忘其大乎
為治當先立其在我
厚風俗革士風裕民益戶口暢武威
用兵
執疑似之謀以求治者必無一定之說懷遷就之心以
致治者必無可致之功自中古以還欲治之主誰不欲
措斯世於帝王之盛然每旰食而焦勞臨朝而太息切
切焉憂治道之愈邈何也天下之事惟不可與泛然者
言之也說固一定於此與泛然者言之則疑似足以惑
人之聽治固可至於此而泛然者為之則遷就足以變人
之心故夫人君之治天下則亦當先為之立其在我而
已漢文帝恭儉之說是文帝在我者之先立也文帝惟
立是說於胷中持之以不息安之以不變是故陳武建
征伐之議害恭儉者也帝則曰念不到此也賈生陳改
易之說疵恭儉者也帝則曰未遑也郡國有乘傳之姦
而帝不問侯王有僣擬之罪而帝不誅治效益邈而帝
之恭儉益固卒之海内富庶興於禮義則吾前日恭儉
之致也由是觀之文帝之恭儉非泛然者唐太宗仁義
之說是太宗在我者之先立也太宗惟立是說於胷中
持之以不息安之以不變是故封倫進刑罰之說反仁
義者也則卻之而不顧權萬紀獻言利之策敗仁義者
也則斥之而不用術不以御臣下而待以誠法不以止
盜而撫以仁治不加進而帝之仁義益力未幾外戶不
閉行旅不齎糧則吾前日仁義之致也太宗之仁義非
汎然而無所就者也古之善致天下之治者其不敢以
輕心處之而堅其在我以安其自成者蓋如此議論不
出於己而出於人則沒世無成說道學不得於己而得
於人則終身無特見謀畫不斷於己而斷於人則百計
無成功天下之事固不可無所立於此也不立於己而
信於人輕聽其說而嘗試之未有不敗事者嗟夫適千
里者不先聚糧而假貸於塗之人治病不得其所當用
之藥而百品皆試於徼倖一物之中天下固有是理哉
漢初之治與民休息其言治者曰貴清淨及其弊而欲
振之也則曰漢家自有制度而其佐治者則曰奉行故
事是漢人之先立先定而逆為數十百年之計者也至
其間條目類例不可預决随治而随新之以備漢之治
者雖日計之不害也唐初之治曰行仁義其言治者曰
帝王之道顧所行及其弊而欲振之也則曰剛明果决
而其議於後者則曰先自治是唐人之先立先定而逆
為數十百年之計者也至其間條目類例不可預决随
治而随新之以備唐之治者雖日計之亦不害也大抵
大而要者逆定於數十百年之上小而詳者毛舉於日
月歲時之漸正如高帝之造國大計已定然後徐起而
應百出之態如韓信耿弇之用兵先慮已决然後徐起
而趨其倉卒之會(雍案高帝下恐漏光武二字)
高帝吾亦欲東光武天下郡國如是
韓信北舉燕趙耿弇北發漁陽
為治不可以有所懲
寬猛文質乏財用人
天下之事不可以有所懲也有所懲則必有所偏故方
其懲之也惟恐其弊之復見也懲之而至於偏則偏之
弊生而無以異於其所懲者矣昔者周之衰也齊楚三
晉之強綿地數千里外重内輕而王室遂不振秦人懲
其弊也於是收天下而郡縣之墮名城銷鋒鏑聚天下
之兵於咸陽以重其内而其弊也匹夫横行而莫之禁
郡縣之吏熟視而莫敢誰何而秦遂以不祀漢興又懲
秦孤立之弊故封同姓以填天下大啓九國分王子弟
而天子所有纔十五郡當是時惟恐同姓之不蕃熾昌
大也然未幾而七國生變幾於危漢之宗社文景武宣
以來又懲之損抑諸侯減黜其官惟得衣食租税不為
士民所尊然中外殫敝本末俱弱而姦人無所忌惮而
漢遂以亡凡天下之弊懲之則未嘗無所偏既偏矣則
其害未嘗不甚於所懲惟治亦然西漢尚寬厚懲秦之
暴虐也然寬厚不已其弊必至於軟熟委靡大盜移國
而莫之抗東漢尚名節懲前日之委靡也然名節不已
其弊遂至於矯激卓異而為黨錮之禍嗚呼事之不可
有所懲也如此世之人主每不慮其所終不稽其所弊
矯枉而過於正懲寬而至於嚴快意甘心卒以蹈其後
日之悔其亦不思甚也夫天下之勢其狀如長江大河
日夜推移相激而不知止而夫人又從而導之則天下
之變吾固未知其所終也
天下之亂未嘗不激於其所偏而報於其所矯也偏則
矯矯則亂亂則其勢又不能以不偏是以天下之勢一
軒一輊随所矯枉而禍亂倚伏於其間反覆去來無有
窮已如庸醫之用藥病在於熱則用極天下之寒劑以
下之藥之寒為病也則復以金石酷烈之法以反之寒
已而熱藥之病復作矣蓋不知和扁之術不弛藥以養
疾亦不為過則以激疾使復其中和之常而已故夫備
天下之理以措天下之事則平正而不偏矯枉而不失
乎中懲亂而不急於治遵乎禮義之安而無反側蹈乎
中庸之節而不作好惡夫是以天下之弊常若持衡而
禍患泯於無形蓋惟知道之君子惟能識之履道之君
子惟能通之而智察於一隅者禍每伏於所察權用於
矯枉者亂每伏於所矯天下後世之所以多事而常有
智權不足之歎夫豈知其所不足者非智權也哉
懲羹者吹虀懲噎者廢食唐自興元反旆之後乞𥜗剔
帶之事一懲則聚斂之科始亟而事始暴矣
八面鋒一書宋嘗有板刻第云永嘉先生而不
著其氏名攷之宋陳傅良君舉葉適正則當時
皆稱永嘉先生相傳此為君舉所撰或曰葉氏
為之今觀其間多君舉平日之語其為陳氏無
疑也山東僉憲袁公大倫嘗以監察御史出按
吳中偶獲其本謂有益於場屋之士手授吳江
令劉侯濟民侯俾儒士盧雍校其譌繆捐俸刻
之宋南渡後經學之盛以永嘉為首穆每覽陳
氏論議未嘗不嘆其高妙以為文人之雄如是
書者誠天下之竒寶學者誦習玩味挾之文戰
所謂千萬人吾往孰敢犯其鋒邪穆辱袁公之
知而侯為同年進士故識刻之歲月以見是書
之行袁公與侯之功也弘治癸亥七月十日吴
人都穆記
八面鋒卷十三
