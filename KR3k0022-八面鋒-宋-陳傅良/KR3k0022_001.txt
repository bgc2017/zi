八面鋒卷一
宋陳傅良撰
至言若迂有益於國
生財圖治養士論戰
仁人之言其始若迂闊而不可行及要其終而究其所
成則夫取利多而終以無弊者無有能過其說故夫子
之於衛嘗欲正名而子路笑之矣有若之於魯嘗欲以
徹而魯君非之矣夫衛之亂若非正名之所能理而魯
之飢若非徹之所能捄然而欲無飢與亂則莫若此二
者何者其取利也遠故取之多而民不知其致力也深
故政不暴而事有漸
國家當以匱財為常勿以乏用為懲當以養財為急勿
以聚財為意優游以當之暇裕以待之節用以為之先
通濟以為之權崇本以為之政謹察州縣以為之紀綱
賑恤災害以為之左右愚非為是長者之言不急之說
事理之極至蓋如此也昔劉晏之在唐號為善理財者
而晏之言曰戸口滋多賦税自廣觀晏之言不啻不知
為利正當傾倒坐困耳然財非天雨鬼輸不厚其所出
而厚其所取其末不可繼此理固無難曉者晏之言若
緩而切若迂而直若費而優不能使人不悠悠於此爾
至於錢流地上報政無留然後前日之所謂悠悠者於
此始决然矣
梁惠王以利國問孟子而孟子對以仁義曹劌以戰問
魯莊公而莊公對以聽獄夫仁義非所以為利而聽獄
亦非所以為戰古之君臣雖若迂闊而不切於事情也
然天下之理未有仁而遺其親未有義而後其君彼以
利而責望民則民散而為利之從而卒不獲吾之所求
矣孟子之言非有見於斯乎獄死地也戰亦死地也人
之在縲絏之中錙銖之施視若金石毛髮之惠視若丘
山使君臨一國者小大之獄皆必用情有哀矜之意而
無喜怒之私則是昔之居死地者嘗受其賜今安得不赴
死地以答其賜哉民既樂為之死則陷堅却敵特餘事
耳莊公之言非有見於斯乎班超不擾事(見後)
衛之亂而孔子正名秦楚交兵而孟子言義蓋非正名
不能己亂非言義不能息兵故也
興大利者不計小害
冗官冗兵郊賞入粟習射用兵
水利民兵
天下之患莫大於逆其所不可為而止以其可為而為
之庶乎其有成也逆其不可為而止則天下無可成之
功矣何者天下未嘗有百全之利也舉事而待其百全
則亦無時而可矣聖人之舉事也利一而害十有所不
忍為利十而害一當有所必為利害之相當有所不能
為以其害之相當雖得其利而其為害亦足以償矣不
若安於無事之為愈也
漢高帝捐黃金四萬斤與陳平以間楚之君臣既而項
王果疑范增而增謝病以去向使高帝計一時之小費
而有所愛於平則楚之君臣何至於相疑乎漢景帝從
周亞夫之計以梁委吳而不顧其母弟之親既而吳楚
之兵盡銳於梁而亞夫得以破七國向使景帝顧區區
之私愛而有所顧於梁則七國之鋒何為而可挫乎諸
郡棹卒多費糧穀吳漢欲罷之而光武卒從岑彭之請
而不遣蓋蜀之功苟可以是集則糧穀不足較也出内
庫百五十萬緡以賜魏博左右以為與之太多而憲宗
卒從李絳之言而不吝蓋魏博六州之心苟可以是結
則府庫不足計也若夫楚子重伐吳而克鳩畏吳報楚
而取駕君子以為所獲不如所亡則子重不為可也漢
武帝捕虜斬首征伐四克而士馬物故亦略相當君子以
為利不十者不易業功不百者不變常則武帝不為可也
夫去猛虎之為害者焚山而不顧野人之菽粟去蛟蚖
之為患者斷流而不顧漁人之網罟天下之事其所利
者大則其所害者小固有國者之樂為也趙欲以長安
君質齊太后不可大臣強諫太后益怒左師觸龍以其
王趙之福一說而行之是王趙之利大而質齊之辱不
足計也漢高皇捐黃金數萬斤與陳平以間楚恣其所
為不問出入而楚之君臣卒以相疑而至於亡是亡楚
之利大則黃金之費不足愛也
忍棄其所不可棄者必有其不可棄者也刃在頭目斷
指不顧病在心腹灼膚不辭彼豈以為不足愛而棄之
哉是必有其不可棄者而奪其愛也
隂去其弊則怨不生
勸農限田任子郊賞冗官堅兵
守遠奔競
人有常言天下之事苟有當於理雖拂乎人情勿䘏也
吾則非之曰事雖當於理而情則拂乎人而事不能以
終濟莫若隂有以去之使人由之而不知而怨亂不作
之為愈也漢人不力農使之力農未必樂也惟晁錯以
為不若使之入粟者賜爵則農自勸楚人不事蠶使之
事蠶未必樂也惟高郁以為不若使之輸税者以帛而
代錢則蠶自勸諸侯之彊大削之則必變也而賈誼以
為分王其子弟則有以悦其心而其勢自弱荒遠之屯
敵至則棄而走陸贄以為募士使居焉則人當自為戰
夫天下之弊貴乎隂有以去之則事無有不濟者矣
工於所察遺於所玩
𣙜酤任子度牒省官敦俗異端農桑
士大夫之有為於斯世未嘗不為去弊之說而多至於
遺其耳目之所玩是以弊之在天下去之雖若甚多而
算計見效茫然如捕風搏影卒不能有益於人之國也
圜坐而議政皆曰官不可不省也而至於任子之弊三
年之郊動以萬計此最為濫官之大者則習以為常而
不怪皆曰俗不可不敦也而至於𣙜酤之弊倡優幄帟
耀市而招之此最為傷風教之甚者則恬然不以為恥
異端皆言不可長而度牒之降則未有能為之言者農
桑皆言不可緩而末作之熾則未有能為之一說如此
等弊士大夫不惟不能言之亦且不自知之耳目習熟
玩以為常不知其源之濁則其流無自而清其表之枉
則其影無自而正也
示人以法不若以意
勸農任官懲貪聚斂
田子與隰子登臺南望不言而隰子知其意在於伐宋
齊威公謀於臺而口吃而役人知其意在於伐莒曹公
下鷄肋之令而楊脩知其意在於退師上之人舉目搖
足而天下已知其意之所在是故以法示人不若以意
示人其意在是其法不在是則不令而自行其法在是
其意不在是則雖令而不從漢文帝詔書數下歲勸民
耕殖而野不加闢至於示敦朴以為天下先而富庶之
風自還意之所重無待於法也唐德宗即位用楊炎議
作兩税法新舊色目一切罷之未幾刻剥之令紛然繼
出法雖備具意常誅求也人主無不洩之意而密意常
在於所向之外天下之人伏其外而窺其中以其洩而
得其密是故背人主之所令以隂合其所向天下之情
甚易曉也子之養親也膾炙以為羞禮也蛙蛤以為進
非禮也父告子以所膳必曰膾炙而不曰蛙蛤也然退
而察其親則蛙蛤之為嗜為子者何憚而不進之以蛙
蛤哉夫父曰膾炙而子曰蛙蛤曷為不以其所命而以
其所不命耶蓋其所命者飾也其所不命者真也
齊威公謀於臺而口吃人知其伐莒揖朝而遜人知其
擇術任官之道示之以法不若示之以意其法是也其
意非也雖重而亦輕其意是也其法非也雖輕而亦重
且學士之任未為崇貴也唐太宗一貴尚之而天下之
人歆豔羨美往往指為登瀛洲者非重其官也重其意
也師儒之官學者之指南也魚朝恩一升講座而縉紳
名流恥與之列往往以横經講道為鄙非輕其官輕其
意也
荀子曰人主之患不在乎不言用賢而在乎誠必用賢
夫言用賢者口也却賢者行也口行相返而欲賢者之
至不亦難乎
法令之行當自近始
抑奔競懲貪吏戒聚斂禁侈靡
蘇文忠公厲法禁之說曰聖人之制刑知天下之畏乎
刑也是故施其所畏者自上而下公卿大臣有毫髮之
罪不終朝而罷隨之是以下之為不善者知其無有不
罰也至哉斯言夫天下之所謂權豪貴顯而難令者此
乃自古聖人之所借以徇天下也舜誅四凶而天下服
何也此四族者天下之大族也夫惟聖人能擊天下之
大族以服小民之心故其刑至于措而不用周之衰也
商鞅韓非嶮刑酷法以督責天下然其所為得者用法
始於貴戚大臣而後及于䟽賤故能以其國霸由此觀
之商鞅韓非之刑非舜之刑而所以用刑者亦舜之術
也
商鞅欲變秦法而不赦公孫賈之貴幸趙武靈王欲行
胡服而不恤公子成之異議趙奢欲收租税雖平原君
之貴殺其用事者九人
方今馭吏之難莫難於贓吏蓋朝廷亦求所以禁之矣
而未嘗得所以禁之之方寬以養其廉則嘗狃上之寬
而不知畏繩之以法則慮其怨而不服抑將何以處也
愚以謂用寬不如用度用法不若先服其心天下心服
而後法可盡行贓可盡禁也夫何故天下之所以服者
常生於不偏而其不服也常起於不平孟子曰夫子教
我以正夫子未出於正也己不正而正諸人父不能以
行其子况正天下而不出於正者誰也豈非朝廷之大
吏耶大吏而不正不正而法不行矣至於舉法以禁小
吏宜其怨而不服矣昔陸宣公之秉政至於蕃鎮之鞾
鞭亦確不受雖德宗喻之而不奉詔以為鞾鞭之一弊
必至於金玉則今之大吏省卒徒自給者恬不知禁而
箱篚之大於鞾鞭者亦熟視而不問此何理哉大吏不
正而責小吏法略於上而詳於下天下之不服
固也
大體立則不恤小弊
用嚴取士役法茶鹽勅令
合抱之木不能無數寸之朽徑寸之珠不能無微纇之
嫌良法之在天下吾固知其不能無小弊也惟其大體
既正則小弊有所不足慮矣是故夏道尊命商人尊神
周人尊禮而當時不文之弊三代卒不以是而廢其所
尊夏政尚忠商政尚質周政尚文而當時以野以鬼以
僿之弊三代亦不以是而變其所尚誠以其大體既正
則微疵小害雖時有之亦埶之所不免也漢文帝除肉
刑定笞法而或者議其外有輕刑之名内實殺人是
不知文帝之大體也宣帝樞機周密綜核名實而或
者議其王成之賞趙蓋楊韓之誅是不知宣帝之大
體也天之春温而秋凛春豈無一日之寒秋豈無一
日之熱哉亦不失四時之體而已
傳曰本必先顛而後枝葉從之管仲曰四維不張國乃
滅亡韓子曰紀綱者脉也脉不病雖瘠不害脉病而肥
者死矣左氏之所謂本管仲之所謂維韓氏之所謂
脉吾之所謂體也固其本張其維夀其脉大體立矣區
區之小弊不足深慮也
唐世之法大抵嚴於治人臣而簡於人主之身徧於四
境而不及乎其家州閭鄉井斷斷然施之實政而宗廟
朝廷之上所謂禮樂者皆虚文也當是時坊團有伍而
閨門無政古人制度宜不如此上下以相維而父子夫
婦不足保古人紀綱宜不如此
世業府兵租庸調省府藩鎮
周人之大不若邾莒存於戰國相吞噬之間殆數百年
獨立於既弱之後雖秦楚三晉之彊猶有所畏而不敢
動秦之彊加於吳越不二世而匹夫荷梃奪之曾不若
周人既弱之後
唐贊曰高祖之興亦何異因時而起者歟雖其有治有
亂或絶或微然其有天下年幾三百可謂盛哉豈非人
厭隋亂而蒙德澤繼以太宗之治制度紀綱之法後世
有以憑藉扶持而能永其天命歟
漢承秦後民始息肩蕭何作畫一之法曹參載清净之
說後之議者謂參幸當與民更始之際不能立法度興
禮樂為漢建長久之計不知秦鼎沸亂息薪為策秦病
煩熱安形為務漢治之大體正在於清净不擾撫摩其
痛痒勞來其呻吟與之相生養之具假其歲月以極其
涵養之功而返忠厚渾朴之氣如斯而已必欲從事於
區區之弊如漢儒所謂改正朔易服色定歴數協音律
作詩書建封禪果足以救當時之瘡痍凋瘵輕浮鍥薄
之習乎以文帝之聖豈不足於建立奏更法令循於苟
且請興禮樂謙遜未遑方且鎮之以淵默示之以敦朴
守之以木強敦厚之吏雖稽古禮文之事缺然亦略不
以為意豈不曰漢家制度雖云未具而大體不可亂耶
八面鋒卷一
