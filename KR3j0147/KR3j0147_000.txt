霏雪錄雜家類三(雜說之屬)
提要
(臣)等謹案霏雪錄二卷明鎦績撰績字孟熙
山隂人先世自洛陽徙越其父渙通毛氏詩
元時嘗為三茅書院山長績承家學與子師
邵皆有才名此書多雜誌舊聞及辨核詩文
疑義績嘗與元末諸老遊故議論頗有依據
然隨手繕錄未加簡汰又每紀夢幻詼諧之
事不能盡純如稱其遠祖馬牧君事金太祖
有紀信之節元修三史時史臣責賕於其祖
不肯遂不得書此事論史者俱未之及然當
時秉筆諸臣如歐陽玄等皆一時名士恐不
至是或出於一家之私言未可槩信也此書
成化間嘗刊行有胡謐後序稱績所著尚有
嵩陽稿詩律今俱不傳云乾隆四十二年五
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
