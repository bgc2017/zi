欽定四庫全書
六藝之一錄卷三百九十六錢唐倪濤撰
歷朝書譜八十六
宋賢墨蹟啓札
樓大防梅天雨潤帖(行書)
鑰泣血再拜上啓叔清宣教親契兄坐前梅天雨潤伏
惟堊室有相孝履支福鑰區區哀訴之悃已列前牘不
復重陳母氏之喪比者蒙頒奠之渥且勤臨慰偶以負
土山間不及號訴歸見弟輩言之方欲尋便修謝忽又
被專書心慰心感益增不敏之媿况門下遭艱無由一
拜繐帷乃荷周緻如此尤見崇篤之誼鑰老矣去歲積
病之餘繼以大禍去死一髮苟延視息以圖大事已卜
臘八舉葬得了此段則此身必不久於世遂將相尋於
九京不敢自期於再見馮紙悲哽惟冀節宣以時前迓
亨翥抉力不次鑰泣血再拜上啓叔清宣教親契兄坐
前
真四山與王周卿手簡
德秀鄰牆久疎請見苐切傾渴伏辱教汙深仞不彼第
未承約束之前以宋令君為莆田簿求憲臺書致關陞
之請已為作之矣今未可以再用是不果遵命非敢靳也
先著作文集跋語旦夕顓得納呈併兹布及伏幾台照
德秀頓首再拜上覆周卿學士座右
洪舜俞寄道場山釋法舟札
咨䕫别後無日不病抱病應酬病愈甚猿鶴入夢屢矣
手帖來前雲氣猶濕恍然分半席旃檀林之下尉浣可
量舊詩入石呈醜為多跋語非所敢當承朝家願移瓶
錫於茂苑隨處結緣有何不可而力辭近時衲子謀窠
座與干差遣同安知青菜根通天下只一般滋味靜退
高風可勝欽仰盤陀花竹無恙大衆安隠六月八日咨
䕫皇恐上記舟公堂頭禪師佳茗多感香杏仁一包
試參之咨䕫
與道場詩同卷法舟趙孟頫黃溍錢惟善法膺五
跋見前
魏華父昭代親友帖(行草書二紙闕第一行)
提刑提舉親家尊眷文所(闕文)昭代親友兄弟間咸以諱
音來赴謂久痢所致謂八月四日午時又謂七月廿七
日得了翁書猶於枕間卧誦也吁何遽至此中興勲德
之家令子賢孫相繼零謝况於事變錯出人物眇然之
時而善人云亡關係匪淺豈惟一家之私諒惟孝思追
慕柴瘠弗任或又云九月廿四日卧喪車朝祖十月十
五日即窆了翁荷提刑知予愛憐誼均骨肉而疾不得
候問死不及憑棺葬不及請役五溪之濱伶俜弔影迸
涕交揮孰知此心也邇來親友道喪死喪不相赴始聞
不審故審而後拜此亦未知伯仲自離荼毒體力何如
心之憂乎靡所限極更惟彊飯節哀以終大事一門眷
聚各計勝喪蓬州聞已開府石泉恐留江上或在東山
亦坐不聞赴音之詳失於弔唁也妻孥附致問禮偶逢
簡佗便就以薄奠侑之誄文並見别緘乞為薦陳不宣
謹狀了翁頓首再拜狀上機宜大孝賢伯仲姻兄服次
十一月十七日
喬壽朋恐勤帖
行簡恐勤染報不敢覼縷少意拜稟女夫王太社儀今
亡矣有少田土乃典物為人昏賴事已結斷乃復興訟
據其幹人小人之姦詐欺孤如此望為詳酌而分明之
小女亦不存無人照管仍乞免追其幹人是幸瑣細干
括愧甚切幾台照右謹具呈十一月二日少傅平章
軍國重事益國公喬行簡劄子
方秋厓濫塵札
岳皇恐端拜申稟岳濫塵府行矣解舟齋閣邃嚴莫下
違離之拜端奉琅題重增翹企跋語非岳淺學者所敢
僭下問如此當於舟中寫寄耳略此酧稟餘俟嗣音兹
乞紆鍳右謹具申呈三月望日文林郎新差主管尚
書刑工部架閣文字方岳劄子
杜丞相薦勤帖
範已辱來翰前日奉答薦勤珍染示以先錄乃知程門
師授學問淵源所以開悟後來者多矣讀之起敬來意
良厚何可㤀耶印歷已批但恨未瞻識耳略此奉復伏
幾台照右謹具申呈三月廿日朝奉郎右文殿修撰
知寧國軍府事杜範劄子
張樗寮從者來歸帖(行草書)
即之適間伏聞從者來歸喜欲起舞想見太夫人慈顔
之喜可掬也野衣黃冠擁嬾殘煨芋之火不能亟謁已
拜墜染將比南珍行李甫息肩眷軫首及尫劣顧何以
稱之敬須侍謝次令弟賜翰已領即之拜稟殿元學士
尊親契兄台坐染物甚佳
張樗寮棐茗帖(行書)
棐茗皆山中珍品拜貺感銘二文欲累以惡札深佩此
意筆凍手龜恐未能即承命也即之和南大歇和尚老禪
師侍者
張樗寮引年得謝帖(行書)
即之引年得謝不負初心私竊自幸寓直中袐此朝家
優老之恩以華晩節即之何者一旦得之恍不知其所
自連日驚悸未寧也慶語手題非愛念之深何以有此
感激感激即之叨承門蔭一生狷僻狷僻方始結局此
身得以自由矣老兄知我者想亦為慶快也李三洲盛
稱令弟律已(少數字)人多能言之但平日欠束歛謹重而
或者不察其形而視其影耳(少數字)想未能即過我
瞻企瞻企素餡甚佳即之再拜上覆致政朝奉老契坐右
刻工沈生在邑中否去令其來家醖四掇二色手甘三
十真洞庭橘四十鱘魚鮓四缶金鋌裹烝一籃奉寄恐
可供一酌即之
張樗寮溪莊帖(行草書)
即之少意思溪莊幹去年納和糴米為平江攬納人侵
盜已荷吾弟為之主盟更冀終惠事目見别紙即之致
廿二弟知縣承議郎新除
蕭迂民與先之劄子(行草書)
先之省狀元卿相迂民下辱臨顧獲奉從容方此懷人
忽沐教墨開讀忻快跌折之苦幸喜勿藥蒙諭極荷不
外且拜觀團酌高作審知門下有子如此可敬可喜但
族間事力優裕者得至兩位如兩神童則自相琢磨不
煩師資妙吉文昆仲則子弟皆幼且習他經至若螺溪
諸周彼自芸人之田者也度未有可推輓處莫妨多為
之圖他有所聞首及賢德政不在諄囑舊楮百千謾爾
統上聊為湯藥之助輕鮮皇恐切冀笑留匆遽占復崖
約是愧并希台亮右謹具申呈十月朝奉大夫主管
萬夀道觀蕭迂民劄子
杜良臣勤顧帖(行楷書蠟牋本)
良臣連日荷勤顧老親昨日暑中令閤㛐㛐仍勞遠出
尤感感專介至詢問醫者蓋猶未至也媽媽今日却已
不甚熱然不敢投藥且喫粥糜今日且不勞見過候柴
醫却相聞同商議投藥欲得中興登科記最後一册檢
朝貴家諱發劄子幸即檢付去僕一示餘容面對以究
草草希友亮良臣啓仲一哥新恩内除賢弟
陸君實羣玉帖(行草書蠟紙)
秀夫拜覆義山尊兄長坐前秀夫比僭就羣玉府借至
英光帖一本久留皇愧專此歸納切幸眎至深居詩帖
久欲臨寫數紙而未能敢乞暫借數日常所用副墨之
子姓某氏不煩候旨其來將有所委之也草草拜字它
存侍竟不宣秀夫拜覆義山尊兄長坐前蠲糨紙就
覓一幅欲作籖題干煩皇恐秀夫
胡長孺仇遠二跋見前
文信公瑞陽帖(小行草書)
天祥皇愳頓首(糢糊數字)申侍讀尚書宏齋先生台坐前天
祥在瑞陽時嘗以一介人往候先生盤所先生錫之書
教之以聖賢向上之學若天祥者雖非其人先生不鄙
之蓋亦竊自啓發而不敢自為暴棄者也山林之日長
學問之功深味前輩此語疑吏事妨吾學郡未一考被
召除郎即丐香火以歸不從反得鄉節辭又不獲請不
得已任事往時臬司所職者才刑獄一項獨去春新有
秤提又適值寇氛不靖添此二事而任大責重矣天祥
以楮為本職第一事日夜劘切利病詳悉開諭百姓惟
恐拂戾大概只以血忱至公風動境内未嘗專事刑威
楮功之所以垂成也贑寇猖獗血江閩廣三路十數年
於此天祥白手用兵丁萬人聲罪致討首尾三月寇難
以平未幾天祥以先人本生母之喪即解印歸里里之
羣不逞結為一譁喧動京師天祥遂因秤提得威虐之
劾未幾又謗天祥討捕之敗又謗天祥隠匿重服又裝
點墻壁數其貪私不值一錢然後知鄉部之甚難而父
母之國不可以行政也昔者吾宏齋先生蓋嘗為鄉漕
矣其所以能鎮服一路者蓋出於宿德重望若天祥小
生乍出其以召罵賈禍也固宜往議論澒洞之初縉紳
之號為知已者亦皆為紛紛所動不復見察訛以傳訛
宜其成鬨特先生當其時適在綠野凡天祥一時所行
事先生得之閭閻耳目之近果如人言之太甚乎噫任
事之難尚矣真實體國以政事自見乃謂之生事謂之
妄作而虛虚徐徐相招禄仕百事廢弛一切不問反竊
愛根本卹人心之美名曾不知根本在楮人心在物價
無財用何以聚人無政事何以立國奈何其是非顛倒
之甚邪先生忠忱愛國者也憤世疾邪者也區區肺肝
安得從先生一日傾倒求一語以自信兹者伏聞先生
以新天子蒲輪束帛之勤為時一出自大司寇進長六
卿典事樞顓政柄使衛武公之爵之德之齒千有餘載
之下煥然重光僕何幸身親見之天祥頓首為國賀為
世道賀不獨為先生賀也天祥謗毁之餘賴君相保全
無大督過束禮書入深林温理故讀為吾所為蓋自是
浩然方外之想矣先生即日膏澤六合僕也蓑笠太平
與受公賜臨書馳仰神爽欲飛伏乞台照右謹具申
正月(缺)日承心制文天祥劄子
李時勉跋見前
文信公諸劄
一唐信臣不測有申述宜速應之或渠得章貢捷劄即
率二謝兵馳入城與之共守却欲報行數萬兵即下
又在目矣
一諸處取到物色已有幾無對證無數證者固是難理
矣如優令所共如前此項下有數目者即與爰行
根究須斬犯法者數人然後取得𧺫若肯納還者又可
少寬其刑如平素省劄如印紙他們收得亦何用此納
誥之人誥在其手則省劄印紙勅黃皆在焉
一徐㚷同柳娘在劉千戸下傅佺已親之但(缺)榜不載
想徐㚷託以為别人女不直指為吾女也徐㚷有夫可
託其夫往贖幸圖之
一環娘十歲北中既無名想亦在民間此項須遍劄永
丰諸隅物色方有出場
一在此無片楮可用費力費力全靠使司取些物色來
靠舍弟與民章來有些少攜帶此外無策無策
一黃州周都統死於瑞金可惜可惜
一在瑞金時賤體一病甚可憂入汀以來幸巳勿藥
一合家書與舍弟又一書達民章又一書達(缺)撫千戸
道達天祥皇恐拜筆十月八日發
一峰跋一則見前
口于謨兩兵帖
于謨頓首兩兵還(缺)想已達多日矣比建安使來方
得八月間所留一書亦足少慰老情即日冬晴緬惟佐政
之暇所履勝常衰朽自春徂冬脾病不能入食形骨癯
瘠服藥無效今一切罷去安之以命亦自厭其餘生矣
元素弟當能道曲折疲憊不復覼縷可細問之末由占
晤千萬以時自厚不宣于謨頓首顯道通守朝奉友契
口讀賤息失教帖
讀悚恐再啓賤息失教先生肯幸臨灑掃延几杖豈宜
少緩而迺爾悠悠真罪人比來屬老親為穿窬所擾尤
更煎熬正擬揆日造請安海之召宜豈(原蹟宜豈乙轉)捨我以
殉切願勿渝夙諾今日雖岑寂未填溝壑尚冀有以效
區區也來日得暇一紆顧幸甚幸甚讀再拜
元賢墨蹟啟札
趙魏公與覺軒六簡
孟頫連日甚欲一詣行館共談而人事絆之意未能去
知罪知罪昨日蒙惠帖下徵惡札併前者同此奉納但
竹石紙狹不可作且寫一詩續當為公作竹石也今日
又有少事明旦僭屈台重過此一飯切勿告阻至扣至
扣遲面言敘不宣
孟頫近獲晤言甚慰數年契闊之懷方欲奉陪徜徉湖山
間而微恙乃能阻之兹承惠字則知仙舟已解纜矣瞻望
悵然惠及沙(缺)不至奪愛否秋氣著人途中厚自愛不宣
孟頫一節疎於上記遥想樓居仙人眺八極而自得唯
有仰企而已人來得所惠書就審即日履候勝常為慰
千萬承諭以令郎文書已一如來意見之行移旦夕當
奉納也遠惠圓米細茶深仞厚意祇領感激無已草草
具復寒燠朝暮冀惟善保不宣
孟頫久别傾渴無喻伏承惠書審文旆至止不勝欣慰
蒙惠白米鵝麫茶果深見盛意祇領感戢無已台體所
苦小爾今服何藥專尚詣使寓拜問併陳謝私也草草
具復不宣
孟頫得旨暫還直以家事冗擾未能奉狀計惟即日文
候勝常孟頫本為先人墓石未立所以觸熱來歸而石
尚未得至殊焦煩耳湖州前錄事宣差今還宜興稅務
提領在此為政甚平與敝家甚親今在貴里望吾兄照
覻幸幸因便奉記草草惟加察餘冀善護不宣
孟頫奉别甚久馳仰殊深去夏得旨南還日困塵事不
得上記問候惟切傾企而已行次毗陵承專人惠書就
審即日文候勝常慰不可言且蒙過愛特貽厚贐拜領
豈勝感激舟中草草具荅漸遠惟慎護興息不宣紈
扇一握拜納付至李尚書墨竹即如來戒各題小詩其
上甚愧塵涴畫軸極用皇恐皇恐望日謹空
倪瓚楊楨馬治三跋見前
趙魏公南谷二帖
孟頫頓首拜覆南谷真人尊師靜侍孟頫頃到殊勝甚
儗得遂晤言然竟成交臂而失至今以為恨舊年廿六
日還舍除夜來德清新歲二日忽路家遣吏見請三日
急迴城中乃蒙隆福有書經之召今日至德清别墅明
日即過杭詣省中計事數日間即走都下區區情事吾
師所深悉政擬卜築溪上以為終老之計而情願未遂
極令人徬徨兼居行乏力尤所甚憂感尊師欲寫石壁
間大字冀遣人至杭見教所書之文便當寫納但行役
擾擾似不能一詣侍下以此為恨大不可言承惠篠至
以為感所惠書著園人附航寄往城中乃成墨池敬勒
手狀陳叙情素臨紙不勝馳神此行度已不能免然尊
師有見教者是勿惜至意乃所望也餘冀萬萬珍重不
備人日弟子趙孟頫稽首再拜林師來侍冀道意拙稿
至今抄未成當令家下寄去也
孟頫稽首再拜南谷真人尊師侍者數日來苦腹疾不
果詣前問候不勝馳仰兹被誨帖惠以新冠領次感激
無喻叔實不幸長逝昨日聞之為之痛傷聊以十兩奉
之冀為轉達今晩還吳興不能詣别惟善保道體不宣
孟頫再拜
趙魏公答子誠劄
孟頫頓首再拜知州相公子誠閣下孟頫去歲騎從來
吳興因得略吐久别之懷所恨貧家無可將接坐來簡
慢知我最深必不見咎别後賤體老病交侵藥裹不離
左右者一年於兹獨坐空齋憒悶無聊子誠聞之必能
見原耳他人前不欲道也兹承專价惠書就審履候勝
常深以為慰承諭三皇廟碑及光福碑銘托愛如此其
敢不書但恐筆墨蕪穢不堪上石耳漫爾書付去人更
在裁之外蒙潤筆之贈子誠何必爾耶不敢引辭領次
惶愧之極草草具覆餘惟上為國家下為吏民慎謹興
息孟頫頓首再拜五月十九日
趙魏公丈人帖
孟頫上覆丈人節幹丈母縣君孟頫一節不得來書每
與二姐在此懸思而已伏想各各安佳孟頫寓此無事
不煩憂念但除授未定卒難動身恐二老無人侍奉秋
間先發二姐與阿彪歸去幾時若得外任便去取也今
因便專此上覆聞鄉里水澇想盤纏生受未有一物相
寄二姐歸日自得整理一書與鄭月窗望逓達不宣六
月廿六日孟頫上覆
趙魏公希魏帖
孟頫頓首希魏判簿鄉兄足下孟頫奉别誨言倏爾兩
歲追惟從遊之樂丹青之贈南望懷感未知所報惟是
官曹雖閒而應酬少暇以故欲作數字道區區之情而
不可得希魏愛我甚至當不以為譴也即日毒熱伏想
水精宫中彝猶自得履候安勝孟頫賴庇如昨秋間欲
發拙婦與小兒南歸以慰二老之思是時又當致書併
以繆畫為獻也家間凡百悉望照拂因便奉狀不宣六
月廿六日孟頫再拜
錢良右李晧梁子寅陸友仁王禮賓邱宗盧熊文
璧諸跋俱見前
鐵鎖銀鈎到者稀鷗波亭上墨如飛後人何處求書
法華表千年待鶴歸南陽張遜
餘不溪邊采白蘋鐵網珊瑚寸寸珍天上玉樓盛不
住虹光夜夜貫星辰遂昌鄭元祐
書中苦說候除官客舍幽州六月寒近接阿彪歸後
語婦翁強健縣君安吳僧嗣益
趙魏公與季統札(行草書)
付至紙素索及惡書適有小幹至吳門未暇寫須伺吳
門還乃可奉命却當寄僧判處附去外蒙口味之惠一
皆珍物非厚意何以得此祇領感激無已英公惠椒深
用佩戢會間冀道謝先此奉復餘伺後書新春唯加愛
不宣十二月廿八日孟頫再拜季統山長祕書足下
趙魏公八年帖(行草書)
孟頫再拜進之提舉友愛執事孟頫去家八年得旨暫
還何圖酷禍夫人奄棄觸熱長途護柩南歸哀痛之極
幾欲無生憂患之餘兩目昏暗尋丈間不辨人物足脛
瘦瘁行步艱難亦非久於人間者承專价惠書遠貽厚
奠即白靈几存沒哀感託交廿年餘蒙愛至厚甚望吾
友一來以叙情苦而又不至懸想之情臨紙哽塞不具
七月四日孟頫再拜進之提舉友愛執事
趙魏公遠顧帖(行草書)
孟頫頓首國賓山長人英坐右近承遠顧媿不能款曲
别後極深鄉仰兹得惠帖就審即日履體侍奉清適殊
以為慰發至餘緜何必爾耶領次益增愧感草草具答
不宣孟頫再拜十六日
趙魏公舟從枉顧帖(行書)
孟頫再拜萬戸相公尊親家坐前孟頫頃承舟從枉顧
邱園自惟貧家無以將接至今以為媿别來伏計尊履
勝常孟頫三月間還城中賴庇苟安而已衛竹所入道
為中山建道院持疏門牆得蒙慨然至幸至幸前者欲
從蓼塘回舊花竹戴勝已得許諾又張萬戸處有洛神
賦後節二者併望用情求至不勝拜賜不宣四月廿五
日孟頫頓首再拜
趙魏公心腹帖(行草書)
孟頫頓首晉之足下數日來心腹之疾大作作惡殊甚
令親至得所惠書知安養為慰不可言付至西洋布及
捐惠諸物一一拜領感激無喻負印冀用情昨仲美以
為必可得望以下意祝仲美委曲成就為佳沈提領處
綾亦望催促令親帶來紙素緣情緒不佳不能盡如來
戒千萬勿訝人還草草具答餘惟珍重不宣十一日孟
頫再拜
趙魏公風采帖(行書藍箋)
孟頫再拜埜堂提舉友舊執事孟頫不望風采恍不記
時僧來得所惠書道舊如夢其慰何可勝言且承諄諭
俾書先安人墓石極仞不鄙既嚴命所臨又有景亮之
囑即已如戒寫付去僧但恐筆札荒蕪恐不可用以上
石然景遠學士之文自可傳遠也外承潤筆之惠尤佩
厚意感激感激草率具答不宣孟頫頓首再拜
趙魏公懷想帖(行書)
孟頫書致明遠提舉賢弟坐右孟頫别來每切懷想極
寒計惟動履勝常兹有柔毛一牽牟粉十封朱橘一柈
蜜果十桶專僕馳納聊見微意一笑留之幸甚不宣孟
頫書致
趙魏公遠賜帖(行草書)
孟頫頓首上記教諭聘除賢親坐右孟頫頃承遠賜枉
顧至以為感别後伏計文候勝常近者王宅親事專屈
郎總管為掌判旬日前方來兹專托其代伸區區就有
金魚十尾荔子一柈柔毛一牽牟粉十石聊見微意笑
留幸甚霜晴惟盡珍重理不宣十一月十一日孟頫頓
首上記
趙魏公鄉人莘昇帖(行書)
孟頫記事頓首再拜廉訪監司相公兄閣下孟頫近拜
答後伏想日來體候勝常孟頫託賴親愛僭越有稟鄉
人莘昇昨因事革閒今欲援再叙例告狀望吾兄以孟
頫之故特與主張改正如小弟受賜也比由會晤善保
尊重不宣九月十五日孟頫記事頓首再拜廉訪監司
相公兄閣下
趙魏公與中峰十一帖附管夫人一帖
中峰和尚吾師侍者孟頫和南謹封(趙孟朱文蓋頫印題名十
一帖封署俱同)
孟頫和南拜覆中峰和上吾師侍者孟頫歸自吳門得
所惠字審道體安隠深慰下情示諭陳公墓志即如來
命寫付月師矣送至潤筆亦已祇領外蒙誨以法語尤
見愛念即與老妻同看唯有頂戴而已此番杖錫恐可
還山中瞻望白毫不勝翹想不宣弟子趙孟頫和南拜
覆月師云吾師近到敝舍而弟子偶過吳門不得一
見不勝悵然
孟頫和南再拜中峰和上老師侍者孟頫汨汨俗塵中
每蒙尊者不棄時時賜問顧惟何者乃辱過愛如此當
亦是前世有緣故耶近一病兩月幾至不起得鮑君調
理方似小差然眠食未復常氣力惙惙憂之深至於死
生之說師所謂委順者固已知之矣感師提誨情何敢
㤀蒙寄惠酒䜴粒粒皆是禪味敬領莫知所報阿孫迴
草草道謝春深猶寒山中當益甚惟珍重珍重不宣孟
頫和尚再拜廿四日良侍者前蒙惠藥甚濟所乏冀
為道謝
弟子趙孟頫和南拜覆中峰和上老師侍者近數有人
自山上來知道體安隠慰不可言兹有少稟瀆杭州報
國寺在舊内中棟宇極大去歲九月火災止存三門猶
足稱雄於諸寺近笑隠訢老住持欲求大和上信筆草
一疏渠欲持以為興復之計弟子與訢老有文字之交
故敢干聒方盛暑中求法語者無數度老師必大厭之
而孟頫又復有請亦恃慈悲故耳唯恕之而曲從之幸
甚感甚餘惟珍重珍重不備弟子趙孟頫和南六月
廿一日
弟子趙孟頫和南上記中峰和上老師侍者孟頫得旨
南還何圖病妻道卒哀痛之極不如無生酷暑長途三
千里護柩來歸與死為鄰年過耳順罹此荼毒唯吾師
慈悲必當哀憫蒙遣以中致名香之奠不勝感激但老
妻無恙時曾有普度之願吾師亦已允許孟頫欲因此
緣事以資超度不審尊意以為何如又聞道體頗苦渴
疾不知能為孟頫一下山否若仁者肯為一來存殁拜
德不可思議以中還謹具拜覆哀戚不能詳悉併祈師
照不宣弟子趙孟頫和南上記六月十二日
弟子趙孟頫和南拜覆中峰和尚師父侍者孟頫自老
妻之亡傷悼痛切如在醉夢當是諸幻未離理自應爾
雖疇昔蒙師教誨到此亦打不過蓋是平生得老妻之
助整世年一旦哭之豈特失左右手而已耶哀痛之極
如何可言過蒙和上深念遠遣師德賜以法語又重以
悼章又加以祭文亡者得此固當超然於死生之塗決
定無疑至於祭饌之精又極人間盛禮尤非所宜蒙殁
存感戢不知將何上報師恩雖亡者妄身已滅然我師
精神之所感通尚不能無望於慈悲拯拔俾證菩提此
則區區大願因俊兄還山謹此具復臨紙哽塞不知所
云六月廿八日弟子趙孟頫和南拜覆中峰大和上師
父侍前
弟子趙孟頫和南再拜中峰大和上老師侍者昨以中
還山草草具字陳叙下情兹承嘉上人下訪特蒙惠書
審即日道體勝常深用為慰又知以中十七日方登天
目所謂普度功德此乃先妻願心必須為之但日期未
敢定臨時又當上稟耳海印雖有登山之約然亦未可
必外承指示世年陳迹宛若夢幻此理昭然夫復何言
但幻心未滅隨滅隨起有不能自已者此則鈍根所障
亦冀以漸消散耳圓覺經尚有三章未畢一得斷手便
當寄上又恐粗惡不堪入板然唯師意秋暑不欲久滯
嘉兄暫此具復餘惟盡珍重理不宣孟頫和南再
拜中峰大和上老師侍者廿三日
弟子趙孟頫和南再拜中峰和上老師侍者以中來得
兩書披讀如對頂相感激慈念不覺淚流蓋孟頫與老
妻不知前世作何因緣今世遂成三十年夫婦又不知
因緣如何差别遂先棄而去使孟頫栖栖然無所依今
既將半載痛猶未定所以拳拳欲得師父一臨以慰存
殁之心耳今蒙諭以病惱之故弟子豈敢復有所請賜
教普度榜文情旨仰見慈悲此事度葬事以前必不能
辦一則事緒紛忙二則氣力難辦已與以中子細商量
直伺東衡房屋完備就彼修設庶望山靈川祇方隅禁
忌亡者神識冤親之等皆霑福利耳想老師亦必以為
然也聞老師有疝氣之疾已寫方與以中恐可服也謹
此拜覆圓覺俟再寫納併乞清照弟子趙孟頫和南再
拜中峰和上老師侍者
弟子趙孟頫和南拜覆中峰大和上尊者尊前孟頫近
者拜書謝丹藥之惠言不盡意想蒙深察雨後漸涼山
中氣當已寒伏惟道體安隠孟頫自先妻云亡凡事罔
知所措幸得雍子種種用力稍寬燋煩兩日來覺眠食
粗佳但衰年無緒終是苦惱小兒時去東衡營治葬事
略有次第擇九月初四日安厝勢在朔旦日起靈區區
欲躬詣丈室拜屈尊者為先妻起靈掩土亦想師父尋
常愛念之篤懃懃授記先妻於師父所言所惠字所付
話頭未嘗頃刻忘今日至此寔是可憐師父無奈何只
得特為力疾出山庶見三生結集非一時偶然會合之
薄緣耳弟子本當親去禮拜而老病不可去欲令小兒
去又以喪葬事繁萃於此子又去不得故專浼月師兄
代陳下情唯師父慈悲必肯為弟子一來若蒙以他故
見拒則是師父於亡妻不復有慈悲之念而有生死之
異也孟頫復何言哉臨紙不勝哀痛涕泣徯望之至不
備八月廿二日弟子孟頫和南拜覆中峰大和上尊者
尊前
孟頫和南上覆中峰和上老師侍者孟頫紛紛塵事中
不得以時上狀惟極馳嚮漸熱伏計道體安隠五月十
日老妻忌辰一如前議命千江菴主主持了普度一事
只作一晝夜日誦法華夜施十燈十斛兼三時宣禮法
華懺法區區不敢祇屈尊重敢乞慈悲就山中默加觀
想庶使無情有情及亡者俱獲超度孟頫拜德豈有已
哉因幻住道者上山謹附短狀餘惟珍重珍重不宣大
拙以中來侍併冀道及下意四月廿六日弟子趙孟頫
和南上覆中峰和上老師侍者
孟頫和南拜覆中峰和上老師侍者孟頫千江入城得
誨帖乃知杖錫以籃輿入山益深聞之甚為驚嘆頃時
時有人持法語見過每以人不識好惡與從孟頫求書
者無異是與不是必要滿幅盈卷問其所以莫知好處
安在徒使人終日應酬體疲眼暗無策可免雖吾師道
大語妙不可以此為比然其疲於應接亦豈不然耶和
上既已入山在孟頫輩便未有望見頂相之期為之悵
然殆不容說又先妻無恙時(原蹟時字旁注)曾有普度之願滿
擬和上一到東衡為了此緣今既不然只得請千江主
其事若其他人孟頫殊不委信想和上亦以為然也聞
有便草草具覆臨紙不勝馳情之至山深林密地多隂
濕惟冀珍重珍重不宣弟子趙孟頫和南拜覆四月十
二日
弟子趙孟頫和南再拜中峰和上老師侍者孟頫政以
久不上狀側聞苦瘡痍之疾深助耿耿而賤體亦為老
病所纏眠食日減略無佳况大拙來收兩書第二書報
以中示寂不覺失聲蓋平生荷以中至為相愛今其長
往固是無可深悲但人情世諦自不能已耳和上年來
多病恐亦不必深惱人誰無死如空華然此不待弟子
言也惠茶領次知感因大拙還草草具答時中惟珍重
之祝不宣弟子趙孟頫和南再拜閏月廿日
管仲姬與中峰帖
道昇和南拜覆本師中峰和尚大禪師法座前道昇拜
别頂相動是數載瞻仰之心日積不㤀年時得以中首
座來都如見師父尊顔備審道體清安甚為慰喜道昇
手書般若經報薦先父母深恩及救薦亡兒女輪迴之
苦極感謝我師大發慈悲點化亡者皆得離苦海我師
但起一念何獨道昇公姑父母兒女得生淨土一切法
界含靈皆成佛道盡證菩提矣道昇粉骨碎身生生世
世報答我師大和尚慈悲深恩也道昇疊蒙賜書知前
年吾師所惠書及錄題經讚法語寄來至今並未曾收
得不審當元何人送去聞知怏怏道昇一面作書於家
間問舍姪去也去歲以中送去般若經五卷又蒙本師
慈悲展讀點化又各得題讚存歿重感我師道昇宿業
甚重每日人事擾擾不能安靜長想我師慈悲指教尋
思話頭但提起終得受用道昇與良人誠心至願但得
到家只就家庭修設拜懇本師大和尚大發慈悲普度
一切鬼神一切有主孤魂一切無主孤魂一切冤親良
人與道昇祖上父母兒女外祖妣奴婢及一切法界含
靈莫墮三塗惡苦願皆得早生佛界此乃良人與道昇
心願已託以中兄先覆知師父大和尚今春僕回又拜
吾師惠書及心疏道昇等拜觀如心如願良人見之生
歡喜心尤增感佩我師如此大發慈悲度脫一切衆生
是道昇等七世父師之恩何以報謝深恩今因的便特
拜此書報安更乞善保愛不宣六月初七日女弟子管
氏道昇和南拜覆
趙孟籲釋允寧祝允明楊循吉董其昌六跋見前
趙仲穆復四窗札
趙雍和南復書四窗講師道契兄座下雍别後不得修
書問動靜而自杭來者每蒙寄聲皇恐感激無物足喻
人至得翰墨就審道體安隠慰不可言又有遠貺乳果
尤增感戢但惡札不足稱清致耳謹奉復書未間唯冀
盡消息理不具備趙雍和南復書
趙仲穆所惠翰墨帖
趙雍頓首再拜復書彦清相公尊契兄閤下近因成伯
貞郎中便才(旁添十七日早四字)方附左轄一書兄長一書午後
李總領來領所惠翰墨備悉意雅不意慶門凶變伏審
老相公棄背榮養驚悼不能自已恭惟孝心純至哀痛
奈何奈何即當躬詣靈幃申一慟之敬奈卒未可言還
弗克如願歸日專謁門牆以請不敏之罪兹因李總回
謹奉書唁伏冀節哀以襄大事不備趙雍頓首再拜
趙彦徵與衡唐札行(草書)
今早擬欲專造緣執事昨晩云大尹兄到敝舍所以不
果而專俟舟從之來臨耳不然安敢坐待以速罪也伏
希情恕不具趙麟拜啟衡唐徵君先生
六藝之一錄卷三百九十六
