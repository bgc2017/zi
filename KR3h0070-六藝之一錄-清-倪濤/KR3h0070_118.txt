欽定四庫全書
六藝之一錄卷一百十九錢塘倪濤撰
石刻文字九十五
金薤琳瑯
唐天台山桐柏觀頌
守大中大夫尚書祠部郎中上柱國清河崔尚造
(缺四字)書翰林院學士慶王府屬韓擇木書
天台也桐柏也代謂之天台真謂之桐柏此兩者同體
而異名同契乎玄道無不在夫如(缺)則無是是
(缺)柏邪非桐柏邪因斯而談無非(缺)矣而稽古者言之
桐柏山高萬八千丈周旋八百里其山八重四面如一
中有洞天(缺)即右弼王王子晉之所處也是之謂
不死之(缺)鄉養真之靈境故立觀有初強名桐柏焉耳
古觀荒廢則已久矣故老相傳云昔葛仙公始居此地
而後有道之士往往因之壇址五六厥迹猶在洎乎我
唐有司馬鍊師居焉景雲中天子布命于下新作桐柏
觀蓋以光昭我玄元之丕烈保綏我國家之永祚者也
夫其高居八重之一俯臨千仞之餘背隂嚮陽審曲面
勢東西數百(缺)南北亦如之連山峩峩四野皆碧茂樹
鬱鬱四時恒青大巖之前横嶺之上雙峰如闕中天豁
開長澗南寫諸泉合漱一道瀑布百丈懸流望之雪飛
聽之風起石梁翠屏可倚也琪樹珠條可攀也僊花靈
草春秋互發幽鳥清猿晨暮合響信足賞也始豐南走
雲嶂間起剡川北通煙岑相接東則亞入滄海不遠蓬
莱西則浩然長山無(缺)境總括奥祕鬱為秀絶苞元
氣以混成鎮厚地而安静非夫神與仙宅僊得神營其
孰能致斯哉故初搆天尊之堂晝日有雲五色浮靄其
(缺)三井(缺)龍之所時有異雲氣入堂後出者三書之者
記祥也然後為虛室以鑿戶起層臺而累土經之殖殖
成之翼翼綴日月以為光籠雲霞以為色花散金地香
通玄極真侣好道是遊斯息微此鍊師孰能興之練師
名承楨一名子微號天台白雲河内温人晉宣帝弟太
常馗之後祖晟仕隋為親侍大都督父仁最唐興為朝
散大夫襄州長史名賢之家奕代清德慶靈之地生此
仙才以為服冕乘軒者寵患吾身也擊鍾陳鼎者味爽
人口也遂乃捐公侯之業學神仙之事科條教戒博綜
無所遺窈冥夷希妙微詎可識無思無為不飲不食仰
之彌峻巍乎其若山挹之彌深湛乎其若海(缺)通才
練識贍學多聞翰墨之工文章之美皆自忘其所能也
練師藴廣成之德睿宗繼黃軒之明齋心虚求將倚國
政侃侃然不可得而動也我皇孝思維則以道理國叶
帝堯之用心寵許由之高志故得放曠而處逍遥而遊
聞練師之名者足以激厲風俗睹練師之容者足以脫
落氛埃以慈為寶以善救物神以知来智以藏往允所
謂名豈仙格迹在人寰粤不可測(缺)道生乎無名行
乎有精分而作三才播而作萬物故為天下母修之者
昌背之者亡故為天下貴況絶學無憂長生久視也哉
道之行也必有階也行道之階非山莫可故有為焉有
象焉瞻於斯仰於斯若舍是居教將奚依損之又損之
以至於無為玄門既崇不名厥功朝請大夫使持節台
州諸軍事守台州刺史上柱國賈公名長源有道化人
有德養物嘗謂别駕蔡欽宗等曰且道以含德德以致
美美而不頌後代何觀乃相與立石紀頌以奮至道之
光其詞曰
邈彼天台嵳峩崔嵬下臨滄海遥望蓬莱(缺)若天合呀
如地開煙雲路通真仙時来顧我鍊師于彼瓊臺鍊師
鍊師道入玄微噏日安坐凌霄欲飛興廢靈觀鍊師攸
贊道無不(缺)輪奐窈窈茫茫通天降祥保我皇唐
如山是常
天寶元年太歲壬午三月二日丁未弟子毗陵
道士萬惠超等立
隋龍藏寺碑
竊以空王之道離諸名相大人之法非有去来斯故將
喻師子明自在如無畏取譬金剛信畢竟而不毁是知
涅槃路遠解脫源深隔愛慾之長河間生死之大海無
船求渡既似龜毛無翅願飛還同兔角故以五通八解
名教攸生二帝三乘法門斯起檢麄攝細良資汲引之
風挽滿陷深雅得修行之致若論乾闥之城皆妄芭蕉
之樹盡空應化詎真權假寧實釋迦文(缺)說(缺)之(缺)須
菩提豈證果之人然則習因之指安歸求道之趣奚向
如幻如夢誰其受苦如影如響誰其得福是故維摩詰
具諸佛智燈(缺)之坐斯来舍利弗盡其神通天女之花
不去故知業行有優劣福報有輕重若至凡夫之與聖
人天堂之與地獄詳其是非得失安可同日而論哉往
者四魔毁聖六師謗法拔髮翹足變(缺)吞麻李園之内
結其惡黨竹林之下亡其善聚護戒比丘翻同雹草持
律(缺)等霜蓮慧殿仙宫寂寥安在珠臺銀閣荒凉
無處離離綴彩寧勞周客含含奏曲詎假殷人我大隋
乘御金輪冕旒玉(缺)上應天命下順民心飛行而建鴻
名揖讓而升大寶匪結農軒之陣誰徇湯武之師稱臣
妾者遍於十方弗遇蚩尤之亂執玉帛者盡於萬國無
陷防風之禍斯乃天啟至聖大造區域垂衣化俗負扆
寧民昧旦紫宫終朝青殿道高羲燧德盛唐虞五福咸
臻衆貺畢集低茒出月摇箑含風沈璧觀書龍負握河
之紀功成治定神奉益地之圖於是東漸西暨南阻北
邁隆禮言洽至樂云和感天地而動鬼神辨尊卑而明
貴賤而尚勞已忘倦求衣靡息豈非攸攸黔首垢障未
除擾擾蒼生蓋纏仍擁所以金編寶字玉牒綸言滿封
盈函雲飛雨散慈愛之旨形於翰墨哀慇之情發於衿
抱日月所照咸頼陶甄隂陽所生皆蒙鞠養故能津濟
率土救護普天協奬愚迷扶導聾瞽澍兹法雨使潤道
牙燒此戒香令薰佛慧修第一之果建最勝之幢拯既
滅之文匡已墜之典忍辱之鎧滿(缺)都微妙之臺充
於赤縣豈直道(缺)羅什有寄弘通亦迦葉目連聖僧斯
在龍藏寺者其地蓋近於燕南昔伯珪取其謠言(缺)
水毋恤往而得寶窺代常山世祖南旋至高邑而踐
祚靈王北出登望臺而臨海青山斂霧綠水揚波路欵
晉而適秦途通(缺)而指衛(缺)之落矩步非遥平原之
樓規行詎遠尋派避世彼亦何人幽閒博敞良為福地
太師上柱國大威公之世子使持節左武衛將軍上開
府儀同三司恒州諸軍事恒州刺史鄂國公金城王孝
&KR0008;世業重於金張器識逾於許郭軍府號為飛將朝廷
稱為虎臣領袖諸英冠冕羣俊探賾索隠應變知機著
義尚訓御之懃立勲功事勞之績廊廟推其偉器柱石
(缺)其大材自馳𫝊蒞藩建旟(缺)招懷(缺)逸蠲復逃亡
遠視廣聽賈琮之按冀部賞善戮惡徐邈之處凉州異
軫齊奔古今一致下車未幾善政斯歸瞻彼伽藍非因
草創每奉敕勸奬州内士庶壹萬人等共廣福田公爰
啟至誠虔心徙石施逾奉蓋檀等布金竭黑水之銅罄
赤岸之玉結琉璃之寶網飾纓絡之&KR0903;臺於是靈刹霞
舒寶坊雲搆峥嶸膠葛穹隆謫詭九重一柱之殿三休
七寶之宫彫梁刻桷之竒圖雲畫藻之異白銀成地有
類悉覺之談黃金鏤楯非關句踐之獻其内閒房靜室
隂牖陽窗圓井垂蓮方疎度日曜明璫於朱戶殖芳卉
於紫墀地映金沙似遊安養之國簷隠天樹疑入歡喜
之園夜漏將竭聽鳴鐘於寺内曉相既分見承露於雲
表(缺)坐来會之衆何憂(缺)然飲食持鉢之侣奚念
粤以開皇六年歲次鶉火莊嚴粗就庶使皇隋寶祚與
天長而地久種覺花臺將神護而鬼衛乃為詞曰
多羅祕藏毗尼覺道斯文不滅憑於大造誰薰種智誰
懷煩惱猗歟我皇實弘三寶慧燈翻照法炬還明菩提
果殖救護心生香樓並搆貝塔俱營充遍世界彌滿國
城憬彼大林當途向術於穆州后仁風遐拂金粟施僧
珠纓奉佛結瑶(缺)宇搆瓊架室鳳穴槩日虹梁入雲電
飛窗戶雷驚枌橑綺籠金鏤縹壁椒薰綈錦亂色丹素
成文髣髴雪宫依稀月殿明室結幌幽堂啟扇(缺)虎未
窺跧龍誰見帶風蕭瑟含烟葱蒨西臨天井北距五臺
川谷苞翼山林育材蘇秦說反樂毅奔来鄒魯媿俗汝
潁慙能惟此大城瓌異所踐疎鐘嚮度層盤露泫八聖
四禪五通七辨戒香恒馥法輪常轉
開皇六年十二月五日題寫
齊開府長兼行參軍九門張公&KR2884;之(缺)
豳州昭仁寺碑
守諫議大夫騎都尉臣朱子奢奉勅撰
大哉乾元寒暑違而成歲赫矣上聖禪代乖而為道斯
則淳源既往弧矢開戢翦之利天下為公揖讓盛皇王
之業是知聖無自我不背時以成務仁惟濟物乃當流
而義行豈好異哉蓋因世而已矣若乃執契提象繼天
理物張八極叶五緯坐玄扈遊翠(缺)受昭華而錫天佩
觀滎河而巡温洛補石於媧皇之世奠山於文命之初
殊質文於車服改正朔於寅丑順天地而財成奄寓縣
而光宅斯固神宗與汜水一致文祖將㙁野同歸者也
隋政悖道區夏殱潰星亡日鬭天瘥地反馭朽無秋駕
之術履薄罕春冰之懼竭人力於醉飽輕神器於奕棋
玉杯非藜藿之用金柱乃驕滛之靡旌蹕遍天下馳道
窮華裔暴師韓&KR1070;宿兵遼碣貪石田之地忘金鏡之寶
盜騄之乘騖燕山而不息黿鼉之梁泛滄波其無已五
嶽維塵三川咸震大盜負其扃鐍長鯨衝其漏網介胄
不能匡其禍衣冠無以靖其亂伊尹去而夏亡辛甲奔
而殷滅人怨神怒衆叛親離觸瑟無漢臣之忠夢驂成
秦宫之酷於是九畿幅裂竊名假號四方圜視蜂飛蝟
結赤眉起劉樊之衆白梃奮陳吴之兵徇趙北而圖王
反淮南而稱帝鈎爪鋸牙遞相吞滅茫茫禹迹溝壑無
歸蒼蒼彼天何其罔極若乃崇替相襲天地恒其道靈
貺所歸三五更其運是以秦人弛御豐沛膺赤帝之符
夏道云衰景亳得白狼之瑞殷憂啟聖必將有主撲原
静海上玄有屬我皇帝受之皇帝兆出震之靈稟樞電
之精開日月之明審正氣之貞潜德而隠凝玄姑射之
側感而遂通應迹廟堂之上乘龍之夢夙符於神道斷
鼇之心早發於靈鑒藴風雲於藏用納宇宙於胸懷濡
足授手救焚是急於是御太乙挹勾陳驅天駟迴地軸
乾行岳止雷驚麟震得兵鈐於玄教吞戎韜於黃石龍
飛晉水鳳翥河干命蒼(缺)以泛流麾鳥旗以長邁以仁
為本扶義而西傳檄百城轉鬭千里戰無交兵之虜攻
無湯池之固望鳳墟而一息登灞上而迴首觀釁而動
俟天休命壺漿溢陌厥篚盈塗鬼神叶贊華夷載佇緤
秦嬰於軹道拜殷士於商(缺)旌臺之珠畢散於邦國諸
侯之玉不留於服御眷言兆庶企景来蘇薛舉往因天
隙偷安隴坻藉九州之險成五幡之暴推鋒東嚮結壘
西夏同惡如市轉相煽合帶州連郡豹虺為羣無竇融
之先覺有隗嚻之迷&KR0861;遊魂放命豕突豳梁雖大風之
作梗青丘有苗之稱亂丹浦均強比逆異代同年豈不
以道喪鶉居讓王義隠時惟龍戰爭帝理開者乎是以
軒轅五十一伐殷后二十七征(缺)暴夀華之澤戮凶絶
轡之野非文德之可綏乃雄略之攸震天子躬御武節
親總元戎灑沈災而括地象正斗極而清天步倚長劔
以肅威佇中區以傍矚運投水轉規之智蓄禮樂慈愛
之兵韜百戰百勝之謀總天關天梁之術驅駕韓白鞭
擊雷電命招摇以啓行詔參伐以前掃殉義之士聽鼔
鼙而竊誓蹈恩之衆望旌笳而張膽呼吸則河海沸盪
指麾則崑岱掎拔聖上順天道好生之德體周王掩胔
之仁將欲克亂在權善師非戰兵交使在弘其自革而
茅旌不建輿櫬莫從告捨既違行迷遂往吠堯之犬終
成桀用刺由之客俱為跖徒鳥啄獸窮来犯鋒刃比角
為城池之固召雨恣屈強之力非折箠之可笞豈亭長
之攸制于時攝提在歲黃鍾紀月義勇同奮賁育争先
下神兵於九天決叡圖於萬里逆順斯懸轟然大潰僵
尸蔽莽委甲成山擁秦涇而不流投過澗而自滿焚巢
掃窟野無遺(缺)正傾旻於西北紐缺地於東南卷氛祲
於辰象反光華於日月九伐已施載櫜於武庫五兵罷
用偃伯於靈臺分蒨旆於應畢誓山河於將帥帝圖咸
舉邦政斯澄革汚俗於維新正王風於舊物鼓之以道
德懷之以仁義春雨以潤之秋陽以暴之解網深湯帝
之慈焚書下漢王之詔布以新政刑用輕典四海之内
靡然向風八荒之表奔走無斁却塞蹛林之北開郡銅
柱之南苑蔥山而池鹽澤踰盤木而跨熱阪郡生環海
自入提封方朔炎洲同歸王會豈止菌靍短獨西鶼東
鰈之貢而已哉若夫至人忘已義期拯物黃屋非汾水
之榮玄珪豈具茨之貴聖道運而不積神功為而莫宰
雖復大横固祉長發啓祥猶且置璽陳謙避河為讓道
外天下情遺尊極而巖廊餘事人神之望難拒符命儻
来歷數之期安避仰追上玄之心俯順域中之請然後
履乘石握神珠開黃玉之圖臨紫宸之位冠百王而稱
首與三代而同風巍巍乎蕩蕩乎粤不可名也於是衢
室闢扉賓門啓路延攬英彦鑒昧幽仄用人不偏於世
族得賢無棄於農瑣故非熊非彲致光景之任為舟為
檝獲營求之士等五臣之亮采同六相之訏謨崇臺非
一木之枝&KR0903;裘乃千金之麗濟濟多士皇家以
寧重以制禮作樂移風也勝殘去殺刑措也藏金舜嶺菲膳堯
宫雉裘非先王之服寶馬豈鸞旗之用運玄覽以照物
推赤心以期下萬方罪已軫推溝之慮百姓為心順天
從之欲若乃上嗣重光之美元良萬國棣華璿萼之宗
本支百世咸幼陶慈訓言提自昔奉審喻於宸極得樂
善於軒殿非藉保傅之勤寧因師友之力踰啓誦而高
視越郇韓而上征既而休氣和平祥風薦祉威鳳為寶
麟趾遊郊若煙非煙浮晚空而下暎似月非月麗宵天
而成象禎不絶書靈無遁迹猗與偉與事高圖史至於
登輿下輦省方巡岳應感必彰形言彌著道盛金奏美
盈玉簡叶叡思於泉涌諧神功於日用陋柏梁之詞掩
南風之曲聖作物覩永貽千載者焉抑又聞之羲農遐
邈軒頊悠緬絶傳信於故老非取接於聞見百世可知
斯言殆息七代更立求之豈易今之視昔遥然未覩將
何以分素青於三后辨天地於九皇遂能歴選列辟詳
觀羣帝得茂實於千古驗英聲於萬葉斯道何哉將由
孔子登岱紀金繩者七十管仲對齊陳玉檢者十二亦
有漢廓帝圖魏開王業樹豐碑於泗水譔貞石於繁昌
莫不垂鴻名騰顯號播休風於六儛歌盛德於九韶與
天壤而無窮懸貞明而可久刊勒之美不其懋歟然則
事止寰中道(缺)外未辨西方之聖莫知東被之法求
真之理我則未聞雖御辯崆峒非趨涅槃之岸乘雲谷
口寧遊波若之門莫不同陟耶山俱沈業浪生死無際
苦集相因詎照重昏之日誰翦稠林之樹比夫真如實
相解脫妙津道王三千功稱百億何異吹劒首於雷門
策蛟睫於鵬運者哉是知伊蘭無實有為終假漂溺四
流邅迴九結踐畏途而卒歲趨捷徑其長往大夢無曉
可為歎息粤若能仁深弘慈奬雖寂泊為道無来無去
乘機誘發垣璽必追住一子地開方便門翔八正道示
如来藏飄香風於有頂洒甘露於無邊慧炬明而幽夜
朗法橋搆而馮河息但為仁由已履道自衷表立影從
因果非外今我所以仰勝緣於十號紀武功於七德真
俗二諦兼而兩之皇上昔居因地早弘誓力應迹忍土
負荷羣生屬憂火燎原稽天方割飇林無自静之木震
海豈澄源之水東戡西翦南征北怨旄鉞所次酣戰兹
邦君輕散千金之賞士重酬九死之命莫不競凌鋒鏑
争赴水火雖制勝之道允歸上略而兵兇戰危時或殞
喪褰裳不顧結纓荒野忠為令德歿有餘雄同艱難於
昔晨異歡泰於兹日有懷亮烈用切旒扆仍於戰地爰
搆神居變穢土於寶城開蓮花於火宅高烽罷炤慈燈
載朗䳒旌輟警勝旛斯立拔無明於棘林導焦熱於渴
井盡諸有結永除苦際雖復去順效逆同歸各途中㳙
潁從實惟義重而上忍所被旃檀與利刃兼忘大慈所
覃怨賊將義夫齊指俱潤法雨同乘大轅迴向菩提無
上平等爾乃仰圖景(缺)東井躔其分野下料物土西河
限其封域琱戈是錫尸臣啟邦之所幽館斯開公劉建
都之地梁山南枕甘泉東指面雕雲之鬱蓊想玉樹之
青蔥沃野千里平原超忽先王之桑梓西州之都會於
是詔司空相原隰四衢如砥八道傍通考極星之曜測
土圭之景選杞梓於南郢徵琬琰於西崑匠石奮斤公
輸審墨高門洞啓層薨有亢藻井瞰煙霞之路步櫩拖
虹蜺之色徘徊珠柱陸離璇題春牖前臨秋窗左闢月
殿含影金波上而相照日宫吐曜羲和沈而猶朗何止
四柱成臺高多羅之樹五王立寺臨伽尸之水信足上
圖駕御傍擬醍醐望鷲山而非遠想雞林而可即法徒
萃止應供来遊咸珠戒無缺威儀莫犯杖錫四禪之林
攝□三朗之路有寶所焉有名僧焉至矣哉伽藍之為
盛也雖復高天已燼大海成田我皇基與淨刹終永永
而常傳其詞曰
三界雲擾六趣波揚苦流方割憂火炎岡俱迷津濟莫
導舟航長夜無曉非徒未央於昭十號四生是愍道王
大千智周上忍慧刀已裂化城斯引教有殊途乘無異
軫甘露朝洒慈雲夕布品物以亨羣迷式悟捷徑坦道
耶山啓路不有善權誰澄惡趣炎行㢮德廢道毁常玉
弩驚燄金宿騰芒俯震瀛壑仰紊乾綱九野鯨奮八極
鴟張亂離瘼矣孰濟生靈黃星表曜赤伏開禎大君應
歷粤御神兵乃聖乃武如雷如電於鑠王旅除凶靖暴
關右長驅唐郊大號壊裂逋醜家離浞奡刷野屠祅空
山剿盜見危殞轡懷忠死綏驚燐宵遠窮魂夜飛我有
慈被深仁莫違建斯淨域永樹歸依歸依伊何俱消五
縛淨域伊何同升妙覺架漢開宇憑霞竦閣朱麗瓊丹
地嚴金雘鷲山非遠雞林可求七寶低樹八解疏流瑞
蓮開曉天花不秋戒定攸息應供来遊凡厥慈衆俱引
上善稠林以闢愛林爰翦九結冰泮四禪自緬彼岸可
歸法輪恒轉金剛不壊璿寶惟長慧室長湛皇基載昌
僧祇可筭恒沙易量悠哉天歷永配無疆
唐嵩岳少林寺碑
銀青光祿大夫守吏部尚書上柱國正平縣開國子
裴漼文并書
原夫星躔萬界聖緣開萬化之先日照(缺)宫神迹藴三
靈之始包至虚以見世象教久傳於曠劫籠羣有以示
凡法身初應於中古見神通之力廣拔苦因開智惠之
門深明樂界鶴林變色觀其戀慕之心雁塔開扉通其
瞻仰之路少林寺者後魏孝文之所立也東京近甸太
室西偏正氣居六合之中清都控九州之會緱山北跱
亘宛洛之天門潁水南流連荆河之雲澤信帝畿之靈
境陽城之福地沙門跋陁者天竺人也空心玄粹惠性
淹遠傳不二法門有甚深道業緬自西域来遊國都孝
文屈黃屋之尊申繬林之敬太和中詔有司於此寺處
之淨供法衣取給公府法師迺於寺西臺造舍利塔塔
後造繙經堂香水成塗金繩為約苦心精力俾夜作晝
多寶全身之地不日就功如来金口之說連雲可庇西
緣長澗夹松柏之蕭森北拒深崖覆筠篁之冥密煙花
濃靄瞑下天香泉籟清音曉傳空樂跋陁息心兹地樂
静安居感而遂通境来斯證寤寐之際若有神人致石
磬一長四尺規制自然聲律咸具得之河曲空聞漢使
之談浮于泗濱徒入夏王之貢管絃風夜合清響於中
天鍾梵霜晨諧妙音於上劫時有三藏法師勒那繙譯
經論遊集刹土稠禪師探求正法住持塔廟虬箭不居
光塵易遠虹梁所搆象設猶存周武帝建德中(缺)元嵩
之說斷釋老之教率土伽藍咸從廢毁明皇帝繼明正
位追崇景福大象中初復佛像及天尊像迺於兩京各
立一寺因孝思所置以陟岵為名其洛中陟岵即此寺
也隋高祖受禪正朔既改徽號已殊惟此寺名特(缺)仍
舊開皇中有詔二教初興四方普洽山林學徒歸依者
衆其柏谷屯地一百頃宜賜少林寺大業之末九服分
崩羣盜攻剽無限真俗此寺為山賊所劫僧徒拒之賊
遂縦火焚塔院院中聚宇倏焉同滅瞻言靈塔巋然獨
存天龍保持山祇福護神力所及昔未曾有寺西北五
十里有柏谷墅羣峰合沓深谷逶迤複磴緣雲俯窺龍
界高頂拂日傍臨鳥道居晉成塢在齊為郡王充僣號
署曰轅州乘其地險以立烽戍擁兵洛邑將圖梵宫皇
唐應五運之休期受千齡之景命掃長蛇荐食之患拯
生人塗炭之災太宗文皇帝龍躍太原軍次廣武大開
幕府躬踐戎行僧志操惠瑒曇宗等審靈睠之所在辨
謳歌之有屬率衆以拒偽師抗表以明大順執充姪仁
則以歸本朝太宗嘉其義烈頻降璽書宣慰既奉優教
兼承寵錫賜地四十頃水碾一具即柏谷莊是也迨海
宇既平憲章云始偽主寺觀盡令廢除僧善護洞曉二
門遠該三行詣闕進表特蒙置立武德中寺有白雀見
貞觀中明禪師造重塔之辰白雀復瑞見璿圖肇造初
欲呈祥寶殿纔興遽聞相賀高宗天皇大帝光紹鴻業
欽明至理嘗因豫遊每延聖敬咸亨中乘輿戾止御飛
白書題金字波若碑留幡象及施物永淳中御札又飛
白書一飛字題寺壁雲開顧鶴電搏游龍神草競秀於
椒塗雲泉迥飛於錦石雕甍增耀若綴春葩金疊分輝
似懸秋露及天皇升遐則天大聖皇后為先聖造功德
垂拱中有冬竹抽笋塔院後復有藤生證聖中中使送
錢於藤生處修理階陛寺上方普光堂功德隨日修造
自爾飛烏莫敢翔集此寺跋陁疏置業造神微皇家尊
崇事光幽祕珍符荐臻於動植靈應亟發於庭除累聖
屬心每頒渥澤王言宸翰既疊暎於雞峰寶像珠幡亦
交馳於龍壑皇上睿圖廣運神用多能藉明堂之化清
繹天地之墨妙以此寺有先聖締搆之迹御書碑額七
字十一年冬爰降恩旨付一行師賜少林寺鐫勒梵天
宫殿懸日月之光華佛地園林動煙雲之氣色漢元魏
武徒衒竒於篆素鍾繇蔡邕虚致美於緗簡日者明敕
令天下寺觀田莊一切括責皇上以此寺地及碾先聖
光賜多歴年所襟帶名山延袤靈跡羣仙是宅邁羅閱
之金峰上德居之掩育王之石室特還寺衆不入官收
曾是國土崇絶天人歸仰固以名冠諸境禮殊恒刹矣
高僧跋陁明三藏心禪諸門弟子惠光道房稠禪師等
精勤梵行克傳勝業惠光弟子僧達曇隠法上法師等
十大德亦號十英復有達摩禪師深入惠門津梁是寄
弟子惠可禪師等玄悟法寶嘗托兹山周大象中寺初
復選沙門中德葉灼然者置菩蕯僧一百卄人惠遠法
師洪遵律師即其數也皇唐貞觀之後有明遵慈雲玄
素智勤律師虚求一義洞真諦之源復有大師諱法如
為定門之首𫝊燈妙理弟子惠超妙思竒拔遠契玄蹤
文翰煥然宗塗易曉景龍中勅中兵少林寺置大德十
人數内有闕寺中抽補人不外假座無虚授澄什聯華
林遠接武星霜殆周於二紀蘭菊每芳於十步上座寺
主都維那等牢籠法藏游息禪林德瑩神珠戒成甘露
海内靈岳莫如嵩山山中道(缺)兹為勝殿二室迴合八
谷潺湲地匝貝花門連石柱妙樓香閣俯暎喬林金刹
寶鈴上摇清漢法界之幽贊如彼皇家之福應如此天
長地久不𫝊㣼利之宫劫盡塵微孰記鐵圍之會精求
貞石博訪良工將因墨客之詞或頌金仙之德聿宣了
義遠喻真空其詞曰
恒沙國土微塵品類妄見飛奔正心藴櫃昏迷莫曉淨
根將墜樂於蓋纏若安夢寐烝哉大聖降跡閻浮潜迴
寶軸廣運慈舟實無滅度示有降柔紺宫西闢白馬東
流迷因慢生悟為信起玉刹斯建寶山載峙花臺竹林
清泉妙水静惟真相湛然攸止巖巖嵩嶺河洛巨鎮下
屬九溪上干千仞天磴重阻仙都清峻式創招提是資
誘進婉彼上德載誕耆闍𫝊業西土演教中華孝文申
敬恩錫仍加經營宴室迥出雲霞中岳北阯嵩高西麓
斜界玉池洞開柏谷紆餘岡澗連延水木鬱起旃檀云
誰卜築吾師苦行清修道場勵精像宇專力經堂金界
繩直樹塗水香散花有地棲襌得方解空應真默識開
士乘杯遊集振錫戾止翻譯幽偈發揮妙理仙磬感靈
神雀降祉運交土木代歴周隋劫火遞起魔風競吹法
身咸翳淨國同墮或聞興復詎振崩離神堯應期撥亂
反正皇矣覺力大弘福慶式遏醜徒聿扶興聖累降恩
旨兼敷錫命高宗時豫先后卜征亟迴雕輦屢倚虹旌
巖題玉札地振金聲珍符荐至在物斯呈我皇龍興有
典咸秩懿兹上界式儲神筆雲摇大圍鸞迴少室草垂
甘露林昇佛日護兹八正每候能仁跋陁降德稠公有
鄰厥後真侣更傳了因辨才高行無替清塵倬焉梵衆
代有明哲今我諸公藴彼禪悅芳越蘅杜淨踰冰雪遠
締津梁無非苦節潁上靈岳山間寶殿秀出梵天孤標
神縣芥城可竭桑田有變貞石永刊靈花常遍
開元十六年七月十五日建
唐朝議大夫行聞喜縣令上柱國臨淄縣開國男
于君請移置唐興寺碑(并序)
殿中侍御史判職方員外郎高陽許景先撰
觀道寺主僧師(缺)書
先萬物者始道德為宗窮言象者以乾坤為大豈若道
洽沙界盤古無以化其跡功包鐵圍(缺)首不能紀其要
前後際斷衆妙入於真乘色相皆空定慧生於正覺言
之不極其波若之藴乎聞喜興唐寺者我國家草昧之
所置也時櫜弓矢締搆龍宫懸(缺)鏡於方丈運寶圖於
羅衛將祛八難式護四禪乃於西山建斯精舍布金幽
徑樹福(缺)衡經始險蹊人跡罕到雖三空屢說給園之
衆不俱(缺)解常流方廣之途尚阻甿俗常迷於(缺)聚
落不聞(缺)使十地空有四生無拯爰初搆趾數
十百年舊令因循不改其制長者居士既渴日於寶坊
清言比丘徒挈缾於締議時縣令朝議大夫東海于公
名光庭即銀青光祿大夫瀛州刺史東海郡公士俊之
孫金紫光祿大夫中書侍郎同中書門下三品東海憲
公之第五子也承五鼎之葉胄稟三辰之粹精隂德未
沬亢宗有後在躬而禮義克舉餘力而文章見稱好學
多能以為入官之具清慎寡欲彌見在公之心由也四
科參為一貫理心合於投刃事無遺於下韝故能變蟋
蟀之風展蒲盧之化始鄉退而修里我有昌言終里退
而修家人無遺善此其操乃有裕彈琴自閑亦既底於
王程將又崇於佛事為蒲之所不及理鄴之所未行加
以識洞真扃智融覺鍵伏忍於三昧懸解於六通身若
明珠(缺)無瑕(缺)心猶平地能生衆善且循調御時見宰
官精三異之妙術敷六度之精要由是歴請天府將徙
梵宫雙樹移堅固之林八座改耆闍之地金山赫赫與
紫殿而飛来紺宇耽耽化青樓而涌出城池故絳井邑
新田士女益於康莊象馬闐於里岸一一香蓋懸寶縷
之幢種種天花散金燈之地得未曾有聞所未聞方將
洗貪欲之腸腎開盲聾之耳目納須彌於小界詎是難
思置海水於虚空未為希有僉以法雲西蓄佛日有蔀
家之昧今智炬東摧迷途昭牽復之象豈非如来滅後
將有住持時夏縣威神寺法師俗姓張法名忽(缺)其先
衣冠出南陽精持律儀薰修戒行德超於四果理貫於
三伊大道未行同孔(缺)之歷聘衆生有病等醫王之授
手遂乘杯渡(缺)振錫兆亭扶聾俗於愛河誘焚如於火
宅示方便品導波若流亡羊於九部之津去馬於三乘
之際莫不争持寶蓋兢解(缺)耨池之棟宇為若海
之舟航起予者商翳我明宰時縣丞清河張佐仁主簿
弘農楊浩尉太原王臨尉太原王銑等並瑚璉名器鸞
皇勁翮才無滯用政有異聲鄉三老進而言曰今敦禮
勸農嘉惠也樹法拯人深慈也我宰君善化前古罕儔
豈使浚儀豐碑空銘景行龍宫後偈獨祕徽言載勒堅
金永𫝊沙界銘曰
佛言能淨一刹土是謂世間良福田今我莊嚴招提宇
度脫功德海無邊猶如法雲覆羣品亦如佛日在中天
皆是宰官惠明德羣毗安樂離苦緣樹碑紀功永不朽
銖衣拂石億萬年
開元六年歲次戊午九月壬辰朔二日癸巳建
六藝之一錄卷一百十九
