欽定四庫全書
六藝之一錄卷三百九十九錢唐倪濤撰
歷朝書譜八十九
明賢墨蹟啟札
王雅宜與五嶽札(行草書)
僕聞溧水無轎可顧今日發舟已江行矣專此奉約幸
早命駕侍弟王寵頓首五嶽尊先生執事
王雅宜與子重札(行草書)
石湖風景頗佳蘆荻漁舠點綴秋色足下何不拉徵仲
丈過我况菱角雞頭可供也一笑王寵頓首拜子重社
兄
王雅宜嚮者札(草書藍箋)
嚮者玄墓之行知減等官至不曾來相約山水佳勝處
每恨吾弟不同遊也尊事竟何如承遠惠多品甚荷多
謝令祖隠君山中風景殊佳幾時能至耶懸冀懸冀寵
頓首
王雅宜即刻渡江札(草書)
即刻渡江囊空痴重故不能如命耳奈何奈何此復寵
頓首
張玉溪方塘翁帖(行書藍絲闌雲邊紙本)
方塘翁便人齎賜執事疏草謬及不才何德以承之况
賢俊滿朝日侍寵光何有於山林疎拙孤遠一鄙人哉
恐負知愛亦不敢不自守為知己辱也歲時強半在山
入秋稼穫妻孥得飽饘粥明公之惠亦厚矣又何敢有
他冀便中草草裁謝不能顓人亮原幸甚不具七月十
日潮再拜
都玄敬與存禮札(行草書)
使節道蘇偶以遠出不得一面殊為怏怏所云石鼔文
等因與李後主墨竹及他碑帖等物同典其銀頗多一
時不能取贖明年夏間欲將鼔文翻刻搨以傳世此亦
存禮之志也武氏祠堂畫像僕有其(缺)字刻己及之但
急欲秘藏者錄本一校對耳雁塔題名乃金薤中不可
少者如欲留原本乞次第其歲月名氏急錄寄示幸甚
幸甚漢度尚魏夫子廟二碑及金薤一冊奉將遠意苦
寒惟以道自愛蜡月廿三日穆拜手存禮吏部大人老
弟侍右施子中收碑銀四兩餘二兩納去彼云碑不
用原價可索也燈下目昏作字潦草恕之餘素
張補之與宫翰帖
侍生張衮頓首頓首宫翰與槐老先生鄉望秋中東坦
至乃承教劄雅念惓惓何以堪之感戢感戢伏讀尊翁
遺稿琅琅大雅之音實東吳第一名家惜衮小子未之
及見也東橋公誌銘足以發揚其傳必矣南畿典試滿
擬便歸故里得接言笑何以獨辭此勞有懷欲吐惟空
馳想而已飄泊賤資白髮種種迴思昨事真如夢中不
盡不盡石城先生會間乞呼賤名上覆十月七日衮
再拜餘素
楊介夫長小兒札(行書)
長小兒因食後冒風停滯未消後食生冷過多昨日及
今日作瀉前後共四五次乞斟酌賜煎劑一服或丸劑
一二服區區馬舍弟騎出不及躬造不罪不罪廷和再
拜陳大人先生國手藥金一錢
許元復去歲札行草書
去歲華札盛情雖嘗具謝然曷以罄報德萬一竊深銘
刻而已鶴梁歸時即審起居強勝尊嫂子舍令孫皆清
吉為喜諸兄有書見及者鶴梁至淮被劫去竟莫知書
中有何願聞者悵怏奈何小弟自去年夏秋患痰火困
鬱無聊今春復發疥癩日夕爬搔畏出門戸北往之計
茫然可嗟將以敝廬付人則家小何所安頓欲貸則無
主欲貿則無物雖頗安命如負故人知己之望何小川
久不能出方欲勉酬老先生美意強行何期新例適嚴
禁革關文買舟不貲益算不就且作遲局矣篠澳報雖
闋久尚又緩於乃兄也屈指故舊時復彫殘若玄洲兄
以去年三月抵潯州不半載即病淹滯至今春二月十
八日捐禄可傷也嗣子隨任尚稚其僕信來四月間纔
起程水陸南北未定家具粗重封鎖後堂樓庫者其次
弟久已窺伺今悉分取所有南宅四官之子名雖立嗣
亦不得專所分者十無一二訃音纔至而頃刻已罄然
蓋有嫉立嗣者縱横其間乃至於此鶴梁能言之也以
玄洲之存心制行豈應若是官逋私負多不可言所存
大宅計亦難支立嗣者亦虛名耳可悼可憐可悼可憐
兄在知厚漫一及之里中諸故舊承念者皆安尤可喜
者王玄靜以六月十九日寅時側出一子云頗竒偉可
為履吉有孫之慶衡翁愈健亦見玄孫明冬九十可
無詩寄賀耶小弟向年出京伏蒙老嫂以蘭竹便面書
女史箴緘賜荆婦荆婦村俗不敢忽易揮展况上有許
夫人之稱愚見謂至寶鄭重宜付之得人嘗聞許少華
老先生夫人識字解文義因少華公寓京時加惠於僕
甚渥遂以此為獻取姓之相符爾公得扇感甚而又夫
人之逝遂成一詩遠寄來謝初已答云必錄以獻吾兄
嫂以見識者自知所重永傳為一佳話也列於别紙願
一鍳之或有興作一詩寄少華公亦妙此間陜客時有
便也左右新有所聞不惜隨筆記示無庸拘文成段為
妙中元之日初弟頓首浮邱老長兄先生知厚
徐伯臣與子元札(行草)
湖行彌月未得謁弔近因令叔事將謁宜菴先生併可
見足下也昨見令叔甚潦倒腰疼脚軟不得行坐其狀
可憐足下何不仰勸使得寧家調理以安暮年想其心
亦非好外遊者足下圖之尊堂小像已成謹奉去想足
下日來孝思深切得無傷情否古人以理制情自是至
論幸多思之何叔毗近篤疾入死路者再其内人宋氏
誓守貞願死夫前使得見心此亦人間大竒事何子道
義行於妻子此亦可見因併奉知友生徐獻忠再拜子
元孝子足下
錢君輔承愛帖(行草書)
侍愛生錢師周頓首拜啟上承愛踰骨肉諄復欵曲非
語言所能盡第無似駑劣有孤尊意雖出處之際有不
在我者每念道懷自是芒背不能帖席耳敗北時誠有
小就之意為諸家力阻遂爾改圖緣小道未通姑寓海
印寺因勵抵圖再奮強顔與士輩頡頏但恐力委氣屈
爾君所托僕再四熟籌乃得良策然亦陳於高明惟高
明圖之舊事去留惟君一決新畬惟謝子可托僕已道
意更不勞費惟是首肯如僕計老文自能勾當僕非不
欲為犬馬報君自揣非其人則又不敢強力任重以貽
有道之羞僕非推避當諒小子拳拳不得已之懷不如
是不足以為報效之道則能諒僕心曲得出入門下矣
南人歸促燈下草草不盡俟四僕回更有細談但四僕
乞峻拒不為毫髮所誑則愛僕者多矣至囑至囑季夏
望後師周頓首
何元朗春中東歸札(行草書)
春中東歸談晤洽日殊快殊快但别後回首更增悵惘
耳聞邑中長吏得罪巨室此華亭數百生靈含冤地下
實天假之手耳而吾鄕縉紳動輟欲邀長厚之名更無
有正言以聲其罪者坐視桑梓之民並為魚肉何太無
香火之情耶可歎可歎可歎可歎平老數有直氣想必
有說也側耳以俟佳報兹小僕歸聊付一耗冬米一担
少致遠意唯照入幸甚郡中近事不靳示知至望眷生
何良俊頓首紫岡兄長先生大人門下
何叔皮與長谷札
良傅頓首長谷兄侍下臨行辱至意勤渠極荷骨肉之
情僕自十五日分袂廿一日至丹徒已附徽州胡主事
舟行矣一入風塵殊便鞅掌始知烟霞為真相邱壑為
仙區也承惠佳篇實領至教必不沈溺以負初心使淮
南招隠徒勤而北山移文復作也城南新社已結清緣
尚賴足下綜理其事以俟僕南歸耳前與議僕奉貞孝
君事此區區畢志死亦異議者承足下亦謂為當理僕
特不能負貞孝於幽冥耳如欲沽名有如此日但恐家
父兒女情多僕去後將有别議僕歸必不能奉命者老
兄托在骨肉煩一東下細議此事已承見許敢此復申
幸不負遥望故鄉不勝戀戀水東西谷臨行促不及走
别相見煩一道意良傅頓首再拜(闕數字)不盡言言不盡
意
陳白陽與東浦札(行草書藍牋)
適朱生來接執事廿八日書展誦之餘足見親愛昨日
小孫周歲城中無一字及老夫不知乃屈執事失陪惶
恐曾有俚鄙四句寄我小孫想發一笑過矣乘便草草
比為塵土作癢洗浴作微疾未得參候怏怏餘容面悉
不具旦晩將束裝為城居計已經宅後當一揖而去也
十月二日淳頓首東浦尊契兄親家執事聞朱生云
昆玉皆要香橙樹當如命須早來也
陳白陽月餘札(行草書)
月餘不奉面馳情昨過大姚見希徵弟知貴體違和殊
驚駭兹遣童子奉疾想當勿樂若已康勝幸即就便舟
一來有事在此傍皇不能果決須君來定奪倘未安亦
不敢強也伏乞裁照萬萬十八日道復頓首野朴契厚
先生執事餘空
陳白陽秋來札
秋來忽忽渴欲一見無緣也朱生向造宅已嘗道尊意
蓋已領之矣涼篷一節多承費心但遣匠人為規畫則
又過厚矣恐不當如此但得假小杉木數莖足矣旦晩
尚令朱生詣前耳金氏作弔近已行矣若必欲奉陪所
不辭也餘容面謝蕩事如此蹭蹬則我之行計又未可
必行止非人所能有弗信矣一笑一笑非吾兄介意更
仰之於何人耶子齡舍姪在宅否相見當道此情不具
七月望日淳頓首東浦尊親家先生契兄
陳白陽閒事札
僕近以閒事到松陵返掉時經宅前願一登拜計南行
未還中止兹得手教知尚未發始覺會晤之不偶為之
悵然老太夫人何恙今既佳慰慰僕行固未就而棲止
亦未安欲結一巢以蔽弱雛而後長往而百無一備奈
何奈何承謂塵坌不入戸文墨日相親正未然耳負媿
負媿聞行期在十五乘此佳節汎汎於江月之下直欲
登仙也欣羨東浦圖奉上細閱殊不佳玉池圖當辦還
僕欲附一事於南明後日或面&KR0548;也不具十一日淳頓
首東浦尊契丈親家先生向辱賜未謝尚容
馮子仁與孫内翰札(行書)
高才博學如黃山谷尚云讀禮記月令篇然後能解子
美過時如發口句恩顧毅齋何能為役而敢妄肆詆訶
此所以不能贊一言也恕責恕責愚意硃筆前點四字
後直一句皆決不可去者不知於尊意如何耳使回草
草奉復不宣備内翰孫年丈先生執事女帶一束連
匣付去人糖霜之拜感感恩又拜
口用與罄室札(行書)
屢辱手教仰荷拳拳非鄙人所敢當也高陽書中言兄
有書未至想有待耶篔谷數蒙惠顧區區微以尊意諷
之久不為此矣近時亦稍及之但不似曩時之甚耳公
事之暇輒留心古董此中頗有所得入多出少亦足喜
也聞令郎長成學業大進復得良士為甥舅畢姻想在
邇耶區區碌碌如昨惟懷抱甚適貧賤憂戚之事舉不
足以動其心所以目疾雖不減亦不增所托求石屋明
目方乞即致之真大惠也隆池正齋俱赴軍門之招建
功立業得此機會吾輩株守殊為可笑毛石壁在此以
詩酒自娛甚為儕類敬重此亦壯遊之助區區荷其雅
愛尤深故漫及之章美鐵筆甚精篔谷頗得其力三橋
在此三公而下無不倒屣迎之且古玩山積資斧日增
今歲准得嘉禾之選矣陸玄洲之恙想已平復暇中不
惜示慰龍門海洲聞日夕聚首遥想高興數數飛夢虎
邱石湖之間而探囊羞澁不能長往奈何奈何玄洲書
至適在西内拾紙作此不能一一用頓首再拜上罄室
老先生大人閣下
口修與罄室札
向晩奉期不能踐約即刻有河豚屈過共享不敢負盟
耳幸移玉萬萬采生望帶來有小事一勞也舍甥扇想
辱揮染并希袖過極感極感五日修頓首頓首罄室契
兄先生文侍兼有要言面陳明日去領三山翁之命
恐席間道及何以應之耳修又言餘
王龍溪與石山札(行草書)
侍弟王畿頓首拜石山老兄丈先生道宗下昨偕尚莘
出西水深期得與兄再會悉取請益不意乃舍我而去
豈勝悵然豈勝悵然領尊惠煩轉尊翁東園老先生吾
兄功夫大段已知得力但一念超脱處若猶欠勇未免
以因循為自然恐後之視今或猶今之視昔年與時馳
意與歲邁不可不發深省耳弟别去不敢負知愛秋仲
之約千萬弗渝价返附謝不盡所言笋芽一裹附老嫂
(見弟婦意)五月望日畿再拜苧村翁物故吾道之傷
王龍淵昨者登堂札(行草書)
昨者登堂弔哭無淚可揮自謂海内相知如令尊者有
幾百凡未盡之者皆屬於賢契大槩賢契繼述之大在
於學問一事其間親友交承務在從厚益光尊翁盛德
所問西湖令叔祖之事可悉憑令師體仁裁處毋使破
漏中間即未能直遂不須屑屑與園翁令祖知之以全
彼此之情方為善繼善述耳昨因同伴相絆不及候面
一盡此懷殊怏怏尊翁襄事時或俟過此時定期入晤
慰此耿耿使至承書惠拜領草草奉復以謝不盡心期
通家生王畿再拜道卿春元大孝方先生多托致謝
所惠例不敢受幸照存又言
王弇州與白川札(行書)
年侍生王世貞頓首拜大台柱白川翁老年兄先生大
人鈞座下弟自東土獲奉顔色於今十改歲矣伏惟吾
丈以不世之才膺殊特之簡撫有東周入衛三輔旂常
是勒鼎鉉非遥甚休甚休弟今春匍匐北上為先君子
白見冤狀躑躅都門之外半歲而始獲昭雪歸葬之後
長奉洒掃兼理漁樵於小人之分已足他非所計也忠
菴兄盛德長者亦有疆場之累今聞行勘以吾丈為之
代當無復他虞矣兹因舍親俞生行便聊附起居之敬
俞乃文學仲蔚子仲蔚名重吳中與弟契分非常此生
欲畢姻於大同一幕僚不能自達欲求吾丈為給力出
關仍得導騎護至彼地窮途之感不在此生而在弟矣
手記潦草不恭統惟台亮祁寒北土猶甚惟冀為道自
玉以膺大眷不宣季冬朔世貞弟頓首再拜
王弇州與仲蔚八札(行書)
廿五日次河間友生王世貞頓首啟仲蔚尊兄足下春
時附一詩及書知當達也賊益深無復下理貴人悉海
内兵攻之吾恐遂一擲耳仲蔚佳士顱肉作青精氣何
可著賊手吾力不能挽夢寐仙仙耳仲蔚知吳明卿謫
耶坐以談文章故當事者幾一網盡然謂僕乃其魁焉
所深恨僕則以左右死者常自厭恨業障不自割斷借
人了之明歲夏初可長得奉仲蔚也日坐樊籠&KR1018;諜滿
案作生平所無態苦甚苦甚武當笋風格領袖篔簹昨
過焦副使者雜油及蒜烹之一見欲嘔不覺匿笑此笋
亦當遂笑吾也人去便聊以問仲蔚佳集頗已徵梓
人第急須管仲長公子贊耳足下不作管贊殊未解所
以新詩亦便寄來併刻之徐子與行部吳中首當下榻
仲蔚也貞又拜
昨承示徐子與誄適有客不能作答侵晨讀之詳婉懇
篤令人神傷蓋不獨其辭之宏麗也近舍弟所寄分書
已至後有增定一二條旬日内亦須遣人入霅故不復
寄音墓碑成足下亦不必親行但倣百衲碑例量其大
小雙鈎廓填入石可也冗次不一一世貞頓首啟仲蔚
尊兄大雅足下
連日苦瘡瘍爬搔甫畢呻吟繼之以故不獲候訊更辱
雅貺先及慰藉勤拳感甚感甚僕之此補甚乖夙懷得
遂初服快不可言所少恨者家無聲色之奉園池酒食
皆與客共而為人生排作韓熙載以此不能忘言耳談
及子與便令人酸鼻俟櫬歸即當有苕上之行當約足
下同往也舍弟遷江西臬副想所欲聞者餘不一友弟
王世貞頓首復仲蔚老兄先生詞伯足下
隂符經信是趙得意筆雖小有刮損不妨白璧已令休
承公瑕作跋更須兄數法語前有佳紙書之可也外紙
三條求以八分書欲刻之紫檀匣并希即付去力圓覺
經六卷可揮灑否勿謂姚麟迫欲坡書換羊也世貞頓
首仲蔚老長兄大雅
前得教知苦利未平昨見王明佐道病狀甚悉今夏暑
濕不時脾家積食飲之毒得秋氣輒發宜絶滋味時以
白粥補之香連丸類恐太峻或非高年所宜也僕此飲
啖如昨體中亦無苦似得絶欲之力聊以附聞不一世
貞頓首仲蔚老兄大雅左右
得書知子與兇問詢之使者得其詳必不妄矣嗣息竟
絶二千里旅櫬人理慘酷能不痛傷若僕何足言縱彼
中狂吠不勝病疏已上決不出矣且念子與乃爾中年
以後人何可遠出歸老弇州園與足下時相聞足矣足
矣餘不次世貞頓首復仲蔚尊兄大雅足下
昨復勞神染翰結法古雅之甚明當致之第恐此老見
姜沈慣不便識耳所喻松雪隂符經筆甚佳但跋尾名
姓及收藏前印俱為俗子刮壊而後少六十九字又無
佳跋勉以十金酬之想它人不復爾也足下以為何如
將來正須足下大加賞鑒耳餘不具世貞頓首復仲蔚
尊兄大雅足下
王敬美與仲蔚札(行書)
得書欣若面談適早得京報知家兄南都之謗不入與
王龍池俱無恙此誠為世道慶不但僕家事也唯虛江
兄在罷軟之列差為不樂耳愚兄弟素寡宦情今著此
箭誼無復出公論既明進退自由此於勒歸霄壤矣知
足下憂喜當同故不憚詳述也僕書尺牘雖小佳較梓
匠政得勝耳為家兄所強乃作班定遠窮時態可為一
噱得袠可有十二三其意在博採與足下務精之意别
欲稱雅語即古人尚多不滿人意者况唐宋暨時人耶
春日正佳兩園梅花盛發念足下不得共握麈其間有
興能買舟一到否即日世懋稽顙復仲蔚徵君先生大
雅足下
陸平泉龍潭閣札(行書)
龍潭閣中憑高外望黃雲徧野秋色可餐擬約來日偕
往一舒眺也此啟眷生陸樹聲頓首拜
錢緒山舟過札(草書)
德洪頓首啟昨舟過貴鄉聞執事村居路遠且洪為廣
行期迫城中諸相知俱不通及用是懷歉書院聞林秀
水建制以龍渚可賀可賀劉龍陽天真經度頗悴心力
王禎一議得時便於事或有所濟然必得權借有力乃
可恃耳非執事任之將誰責之龍陽書來執事必有復
也毛梅庄洪亦附去一簡矣行次匆匆布此草草不盡
所請侍弟錢德洪頓首拜石山沈大人先生道契丈
貴鄉諸同志均乞致謝幸幸初八日具餘
莫雲卿與劉生手簡
昨夜坐偶得佳興寫小行書一紙頗有前人法度目中
無知書者第可與足下相賞耳今奉去以償久負行書
欲令運筆不暫留滯痛去俗病自能合作學古本聖教
序不如學新本蘭亭此語大有會心也褚河南筆趣絶
羣離類枯樹賦新絶竒古便與二王抗行願足下留意
焉習舉業倦時不妨游藝此道此道若大成縱横一時
可令青紫奪氣
項子瞻與三弟六札(行草書)
心靜養客中豈真為惡耶贈行詩新年須成冊寄去張
王屋歲暮旅泊無所事亦是為貧驅使向日豪縱竟成
春夢而反奔走干謁何哉昨雪頗有佳興恨歲例俗態
累人不能有會細糖一盒乾腊四肘遣意淇再拜三弟
二官往杭何日還老灶從行否屠尚書房子賣成陸
堂此近為異聞錢海石復報書閒中來看一笑
六朝詩遣還俗輩無可與語且向蘭藉間求良友也病
中不敢抽思無所製作俟晴要仰觀來發一竒興淇拜
三弟
纔到家阻雨峽石二宿但不如雪耳應山在此即來一
談想連日雨孤懷亦不暢且共笑㖸淇拜三弟
今日頗涼爽新竹清隂良可憩談下午相期一過欲要
仰觀恐妨下帷未必肯來虛意不若止也六朝詩十帙
遣歸共前廿帙折處宜以朱點如未錄勿即伸展亦數
日之勞也淇拜三弟
晴霽則苦蒸熱涼爽則苦風雨適意時豈得多耶纔自
鄉還劉鼻去未過一清談何如六朝詩看畢初興欲手
錄目昏竟嬾恐成虛想耳得善書者了此亦嘉事也淇
拜三弟
香餅二十不能多惡况兼之隂寒天道人事無一而可
獨坐則無聊披帙則惘然欲行無地欲語無人何以排
此伊鬱淇白三弟
項子瞻施事札(行草書)
施事昨已供上杭有日矣湖山春色當有待也因而得
賞俗累豈真俗哉昨暖南圃稍動此意今又隂寒矣良
辰誠難所遇皆俗陋不可堪處無可共一言者况相契
分者哉唯尚友於簡編嬰情於耕植耳閒過園一坐少
息勞擾淇拜
項子瞻蘭蕊帖(行草書)
姚士成蘭蕊蓄得甚少以今計之豈止五分一錢耶用
之當愛重此不足與不知者道也惜哉士成花較昨更
精神因狂颷已有先零者矣榮盛何可久先來烹茶淇
拜
項子瞻惠泉札(行書)
惠泉一罈專力遣貯餘俟袖茗過院共相品試直須舌
根上討出本來無味主公方許入曹溪一𣲖項元淇饒
舌定湖慧空二上人
項子瞻與定湖札(行書)
適從吳門還為得趙文敏簡中峰帖一冊此書學人不
可無者特此奉具山谷云字中有筆如禪句中有眼須
一毫頭上下工夫始得餘留面賦淇草拜定湖法座
項又新欲坐花前札(行書)
極欲坐花前領清話偶以冒寒而止專此辭謝暇刻當
久坐高齋不虛兄念也諒之諒之制教下弟德新稽顙
邢子愿雲破句帖并柬
雲破月駃舟行岸移秦公厥有深指乞作中露一聯
緊切語如此意如何侗頓首
邢子愿與昭甫札
上賓過此不能具酒貲殊愧殊愧今以一扇易得青錢
百文足下持至市上壚頭試與許孟輿共醉也昭甫年
家兄侗頓首
李卓吾客冬札(小楷書)
客冬賜俸本為刻書而書藁未定將俸蓋成藥師佛殿
一所朔望律僧數輩持誦藥師真經以為諸丈念福亦
不虛也兹正油漆得來賜即告成矣并以附謝李氏四
書一冊附此請教近况如此亦可知清福之不易受也
餘具訒菴書中不敢多及四月廿七日贄生頓首餘
敬
顧同知與後朋札草書
往歲拙作偶見此紙錄一過呈上請教昨小啟請訂一
日少展夙念至望至望衰朽平生所酷好者琴耳嘗刻
譜以傳近欲諸兄之高才雅致者得跋數語以彰區區
一時好尚在此而不在彼如兄超凡穎拔高出流俗萬
萬者可吝此數語以垂愛於不朽耶感刻感刻何如何
如北游仙舟發興未為晩也草草右啟大元後朋契兄
先生契我眷生顧應陽頓首拜
唐元徵與公覲札(小行書)
别後見邸報知翼菴兄已請告矣凡詮部請告者䟽一
下即行例無覆也弟以為書可無作昨舍甥道殷丈意
謂仍須備一書正與來教同頃當即修一椷附之豈敢
誤也弟病體殊不堪不止雨况淒其耳奈何公覲老年
丈侍史文獻弟頓首
錢稚文别來札(行書)
别來想姑娘起居康勝骨肉尊親此時更無多人不能
不懸懸也弟近來所業何事古人士農工商各居一業
村教雖清苦若修業有恒猶勝浮游奔走耳代儀四金
致姑娘充茶果之需轉呈是望諸不一一表兄龍錫頓
首
徐子先壎吹蘿附札
本以壎吹幸從蘿附春月小兒書來伏蒙老親家附從
所請弟與荆人俱不勝感戢弟閏月出都暫駐津門擬
在望前後解維行矣去國之身不能躬陳謝悃欲遣一
介為未見小兒報言未敢造次乃辱台劄先頒且隆儀
優渥既感以愧無能為心小兒書中屢言貧家無以為
禮乃蒙老親家垂神優厚尤為不安耳(缺)之初識者
知有今日即弟通籍之初為當事者陳說亦言當有今
日所以自棄於日月之側嘵嘵多口冀萬一之用乃古
來必然之畫多待禍亂數年而後用第欲以一人之力
欲弭濫觴而遏滔天想造物者或未之許也老親家初
至遽值此念無事任於時稍遷附近何害耶西山中齋
堂一路多有深巖幽谷良田廣宅清泉茂樹可以避世
昨歲頗為都人所物色天氣清和老親家或於彼中覓
一佳處甚善萬萬不宜出東南來也或房山淶水易州
亦有佳山水處可處耳厚賜借將芹意伏惟鑒存容日
專陳微悃不莊不悉弟光啟又頓首上
徐子先夏初札(小行書)
夏初一書寄還不知小兒曾展送未也郡幕黃公祖復
得老親家手書兼拜珍穀之賜且媿且感迄今行矣度
抵家時正秋風扶搖鵬摶九萬里之日也弟既未能亟
歸計猶得把臂長安道中耳時局日新甚至典試諸公
久未奉俞計入場期日未免易常期矣他事盡然未知
究竟若何奈何哉感時觸事憂結良深胸中亦有郇謨
字抑鬱當誰告語唯待來兹言返初服則已耳知究竟
何如有便乞一相聞尊价北來不唯有慢兼復勞其管
顧極不能安拙刻農遺前三叔太欲刻弟以乘便自刻
之今恐郡中欲翻刻則尚有增定乞一徐之當寄回也
使還率此附謝老太翁三叔太乞叱名致意諸容嗣展
不盡陽月十四日弟光啓又頓沖
徐子先自笑札(小行書烏絲闌箋)
竊嘗自笑且自恨世間之闒茸未有過於弟者也而年
來尤甚應酬之書堆案盈几必使人敦迫至再至三即
黽勉作答稍無人來剥啄即日復一日乃至遷延歲月
耳遷延既久愧負既積更難伸紙如書生賴學愈久愈
怖也即如老親家瀕行雅愛超踰常格入都已來再承
手翰申以重貺然自張年兄使者却還爾時一失便日
延一日以至於今所以然者嵇叔夜只是一懶而弟又
益之病與冗焉夙昔多疾疢至今始衰更非疇昔昨歲
偶以多言之故謬用歷法見推初意亦知其難苐此事
三百年來無人講究如偶有所見而復爾推委似非古
人進不隠賢之義是故有相諮問者不敢不竭盡底裏
自後又不得不向此中一研究而精力未及又無佐史
可分益令萬事都廢自惟欲遂以此畢力并應酬文墨
一切迸除矣何者今世作文集至百千萬言者非乏而
為我所為者無一有歷雖無切于用未必更無用于今
之詩文也况弟輩所為歷筭之學漸次推廣更有百千
有用之學出焉如今歲偶爾講求數種用水之法試一
為之頗覺于民事為便今為二三相知所迫已付梓人
尚未及卒業請教耳小兒處有一稿亦略曉其法尚未
能全諳也此等事非老親家夙昔同志豈敢發此狂僭
之言乎萬惟秘之弟年來百端俱廢者大半為此事所
奪然此事畢竟浩渺非有同志同業數輩益以書佐未
易得了弟姑為所得為以竢其人如老親家暨三太翁
則所日夜冀望北來者也料今秋必奮圖南之翮秋冬
之交可得握手道故矣
薛明益與少室札
疏先生搜羅丘索吳人士罔不仰之區區岳事必且一
網無遺者一半云云方以為先生非秘即謙言耳乃復
固讓如此耶苐言之恐無信者蒙扇頭細楷精絶目力
如童令人歎服尚有所求總容懷報承發桯史雖不詳
岳事然不可不卒業今日為武司農見召明日塾師到
館皆不能對案計望左右可歸趙矣弟既蒙雅愛尚須
沐浴願封談岳祗以魯鈍善忘必求不憚煩勞再檢祠
錄一覽不啻以金鎞濟矇叟也功德豈可量哉敢此申
懇幸惟慨諾不具教下薛明益頓首大宗工少室先生
足下綱鑑恐未悉故瑣瑣如此伏冀原亮
口正志片言期許帖(行書朱絲闌紙本)
足下猥以好者之口信一不識面目之人片言期許遂
欲定為白首之交俯仰今古良足矜詫然亦以不得見
足下為憾固知造物者忌之要自有合并時耳弟廬棲
三載塞兌守雌自分名不掛通人之籍矣頃荷主恩移
擢理官疏腸褊性動與世忤豈若婆娑山巖優游載籍
可藉以無咎無譽而二三君子諭以大義督之就道勉
欲於此月中旬渡江泛彭蠡矣此行倘挹九華匡廬之
勝其恨不得與足下同遊更當何如聲遠寓荆溪未有
合者獨謬辱奬借時時把臂論心此推足下愛不淺宗
遠境與行合亦不多得識足下在吳生之先尤其竒遘
也海公别去即世外人無兒女子態亦有依依不忍舍
者然弟不久當作還山計與二三知己結社以老耳匆
冗中草率據案佈候扇頭一律聊伸積懷殊不足以酬
珠玉也諸惟神照不盡瞻馳弟正志九頓首左乏
黃銅山(道周)與蔣八公札四則
八公閣下知垂念之至凡可以開天心起月骨者閣下
必念之熟矣秦絃以黃絹解辜嘉留以索菓脱網周肉
非黃羊命隨野鹿微閣下誰復生我者叔向有言能救
我者唯祁大夫耳綸扉天上誰傳羊舌之言生平孤挺
枝葉無隂死生區區己委之命必使聖主不失其仁貞
士不傷其身亦君子之所厪閔也六月二十日南昌字
已墜黑海不問慈航然猶白日清晝也乃云某以三百
金買涂某又云某受石帆百金如此鬼夢誰為受者即
如一僕柴敬十月始來而坐送潤山書擬徒悠悠蒼天
此何人乎欲出一疏到底不敢詩云匪言不能胡斯畏
忌正如昔人所云不過使後人惜之耳徐蓼老儻晤亦
幸商之講學結社業已自認罪過至如送禮求薦餽金
求救人類中寧有此理昔子瞻不辯蘇朱晦翁不辯祠
魔正叔亦唯唯受罪今即不敢辯今寧無有心眸人相
痛惜者東翁撰文蚤晩面閣亦幸及蚤商之遲爰書成
無及矣草草仰付一笑
紬繹時習不愠之誨切實受用然去住未定下手跕脚
了無是處前為易象正完之已久而同人借鈔踰月未
畢未有以請教者獄市中賣朝冠亦徒為人駭歎耳更
十日當追還以乞鑒定近見報纔知禁旅事動聖念此
均在戊寅四月叩頭力争者也惜天聽之遠耳大司寇
此又請告則疏未得上雖求極邊安可得乎寫孝經已
過五十部意亦稍倦别欲起草又苦無書每想一事瞠
目長歎而已尊翁資如何可受今藉孝經二本導還之
(闕)事都不復知如督撫俱在則尚可收拾終是抛棄
不得自武陵議棄義州來寧錦已不能獨存惜前疏之
躭閣也從祀疏出年閣手中亦是聖賢靈慧然非罪人
所當聞耳紅毫筆號調元者再給二枝則事濟矣餘惟
謝謝不悉
井底望星辰率率書今文六十五本意倦甚乃取少時
定本書之又二十五本如鐵皂莢之破香氣也此事紅
疏甚詳不宜更定然自唐人而下異論間興先儒亦疑
其闕誤近會稽虞本及中州吕本吾鄉玄子刻皆依國
學所頒石臺耳此中無書不復記憶驟書定本恐滋唇
舌有乖艱貞之義今已不書矣願台翁為掩其疵也今
文皆散去唯定本在一二吾輩處想省諸煩喙得教甚
感感也諸聽蒼穹不敢復云賜炭已領悉前蛋粟幸都
拜惠但出入未便多間二日鳴謝為遲悉覆蓋之有左
傳幸覓一部查對數日也聞亨老異信未審果否竟寂
寂亦異事也
周廷鑨張壽孫二跋見前
釋彝簡佳偈帖(行書)
彝簡再拜報恩僕至承佳偈和章見寄讀之其於高妙
處深知徑山家法得不寂寥甚慰甚慰然龍河熱鐵輪
若非老漢也難當此一笑一笑但老病之軀致賢弟有
寒暑之念衣衾遠及不勝愧感鶴林青鞵報恩茶壺卧
褥等物同至一日之間得整舊儀何以當此相見時就
出此簡致謝幸甚天禧方丈亦為助喜囑筆申意不一
一彝簡再拜復甘露堂上和尚法弟五月十六日
六藝之一錄卷三百九十九
