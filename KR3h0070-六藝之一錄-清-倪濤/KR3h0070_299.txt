欽定四庫全書
六藝之一錄卷三百四十一錢唐倪濤撰
歴朝書譜
宋
蘇軾
蘇軾字子瞻眉州眉山人文安簿洵仲子嘉祐二年
試禮部主司歐陽修曰吾當避此人出一頭地熙寧
中以黃州團練副使安置築室東坡自號東坡居士
哲宗時兼端明殿翰林侍讀學士禮部尚書謚文忠
(宋史)
蘇潁濱亡兄子瞻端明墓誌銘云幼而好書好而不
倦自言不及晉人至唐禇薛顔柳髣髴近之(欒城後集)
䟦東坡水陸贊
東坡此書圓勁成就所謂怒猊抉石渴驥奔泉恐不
在會稽之筆而在東坡之手矣此數十行又兼董孝
子碣禹廟碑之妙處士大夫多譏東坡用筆不合古
法彼蓋不知古法從何出爾杜周云三尺安出哉前
王所是以爲律後王所是以爲令予嘗以此論書而
東坡絕倒也往時柳子厚劉禹錫譏評韓退之平淮
西碑當時道聽塗說者亦多以為然今日觀之果何
如耶或云東坡作戈多成病筆又腕著而筆卧故左
秀而右枯此又見其管中窺豹不識大體殊不知西
施捧心而顰雖其病處乃自成妍今人未解愛敬此
書遠付百年公論自出但恨封德彛輩無如許夀及
見之耳余書自不工而喜論書雖不能如經生輩左
規右矩形容王氏獨得其義味曠百世而與之友故
作决定論耳(山谷集)
䟦東坡書遠景樓賦
東坡書隨大小眞行皆有嫵媚可喜處今俗子喜譏
評東坡彼蓋用翰林侍書之繩墨尺度是豈知法之
意哉余謂東坡書學問文章之氣鬱鬱芊芊發於筆
墨之間此所以他人終莫能及爾(山谷集)
䟦東坡書寳月塔銘
塔銘小字如季海得意時書書字雖工拙在人要須
年高手硬心意閒澹乃入微耳庭堅書(山谷集)
題東坡大字卷
東坡先生常自此於顔魯公以余考之絕長補短兩
公皆一代偉人也至於行草正書風氣皆略相似嘗
爲余臨興蔡明遠委曲祭兄濠州刺史及姪季明文
論魚軍容坐次書乞脯天氣殊未佳帖皆逼眞也此
一卷字形如東方朔畫贊以俗子喜妄譏評故具之(山谷
集)
題東坡小字兩軸卷
此一卷多東坡平時得意語又是醉困已過後書用
李北海徐季海法雖有筆不到處亦韻勝也昔軒轅
彌明不解世俗書而無一字東坡先生不解世俗書
而翰墨滿世此兩賢隱見雖不同要是魁偉非常人
也王右軍書妙天下而庾稚恭初不信况單見淺聞
又未嘗承其言論風旨者乎刺譏嗤點蓋其所也崇
寧四年五月丙午觀於宜州南樓佃夫自龍城擕來
也(山谷集)
蔡州道中和子由雪詩
此字和而勁似晉宋間人書中有草書數字極佳每
能如此便勝文與可十倍蓋都無俗氣耳(山谷集)
題東坡字後
東坡居士極不惜書然不可乞有乞書者正色詰責
之或終不與一字元祐中鎻試禮部每來見過案上
紙不擇精粗書遍乃已性喜酒然不能四五龠已爛
醉不辭謝而就卧鼻鼾如雷少焉蘇醒落筆如風雨
雖謔弄皆有意味眞神仙中人也豈與今世翰墨之
之士爭衡哉(山谷題䟦)
東坡簡札字形温潤無一點俗氣今世號能書者數
家雖規摹古人自有長處至於天然自工筆圜而韻
勝所謂兼四子之有以易之不與也(山谷題䟦)
䟦東坡書
余嘗論右軍父子以來筆法超逸絕塵惟顔魯公楊
少師二人立論者十餘年聞者瞠若晩識子瞻獨謂
爲然士大夫乃云蘇子瞻於黃魯直愛而不知其惡
皆此類豈其然乎比來作字時髣髴魯公筆勢然終
不似子瞻暗合孫吳耳(山谷題䟦)
東坡書眞行相半便覺去羊欣薄紹之不遠予與東坡
俱學顔平原然予手拙終不近也自平原以來惟楊
少師蘇翰林可人意爾不無有筆類王家父子者然
予不好也(山谷題䟦)
東坡書如華嶽三峰卓立参昂雖造物之鑪錘不自
知其妙也中年書圜勁而有韻大似徐會稽晩年沉
著痛快乃似李北海此公蓋天資解書比之詩人是
李白之流(仝上)
䟦東坡墨迹
東坡道人少日學蘭亭故其書姿媚似徐季海每至
酒酣放浪意忘工拙特瘦勁廼似柳誠懸中歲喜學
顔魯公楊風子書其合處不减李北海至於筆圜而
韻勝挾以文章妙天下忠義貫日月之氣本朝善書
自當推爲第一數百年後必有知予此論者(仝上)
䟦東坡帖後
余嘗論右軍父子翰墨間逸氣破壊於歐虞禇薛及
徐浩沈傳師幾於掃地惟顔尚書楊少師尚有髣髴
比來蘇子瞻獨近顔楊氣骨如牡丹帖甚似白家寺
壁百餘年後此論乃行爾(山谷題䟦)
䟦東坡四詩
近時以筆墨爲事者無如唐彦猷其雅致自將故所
錄皆絕俗其子垌行筆無家法而近類蔡君謨然亦
自可喜家世相因所有多佳墨未嘗妄與人蓋非東
坡不可得孫莘老作字至不工每得佳墨必悵然思
見東坡方時初入講筵例有所賜乃以爲寄爾東坡
捉筆近下特善運筆而尤喜墨遇作字必濃研乃如
糊然後濡染蓄墨最富多精品自海外歸至廣州失
船舉爲水所壊良可惜也(姑溪題䟦)
䟦東坡蘭臯園記
世傳蘭亭縱横運用皆非人意所到故於右軍書中
爲第一然而能至此者特心手兩忘初未嘗經意耳
是以僚之於丸秋之於奕輪扁斵輪庖丁觧牛直
與神遇而不以力致也自非出於一時乘興淋漓醉
笑間亦不復能爾故曰以瓦注者全以鉤注者巧以
黃金注之則昏東坡此字其亦得之於是歟不然豈
復度越常日之書遠甚也(姑溪題䟦)
䟦東坡帖
東坡從少至老所作字聚而觀之幾不出於一人之
手其於文章場屋間與海外歸時略無增損豈書或
學而然文章非學而然耶(姑溪題䟦)
䟦東坡書遠遊庵銘
右吳子野遠遊菴銘廬陵鄉僧知顯頃在廣東得之
富胥之家自云傳授皆有據寳藏數十年淳熙丙午
住通州琅山大病垂死嘱其徒從余易錢二十萬爲
塔費會病愈相訪前舉是說予笑日與其死後求售
孰如生前踐言既歸遂以爲寄且謂人多指爲贋公
能識眞不暗投矣然予亦未敢自信以贑兄書鑒極
精走介求辨得報云初看亦甚疑反復細觀乃大佳
雖老少不同却筆意嚴謹非名筆不能爲然後可信
不疑明年七月二日必大謹記(平園集)
䟦東坡書趙德麟字說
趙德麟始以僚属受知於蘇公今蘇集有倡醻字說
與秋陽春色二賦世之賢德麟者以此雖然嘉祐元
祐之蘇公孰不知趨而和之迨蘇公度嶺諸賢皆坐
廢錮德麟與焉而猶卷卷於片文遺墨之是寳於是
有以知德麟之所存者遠矣予歸自謫所今安德節
度趙公之子與洸武叔携字說眞蹟相眎安德以儒
科發身器周才裕而局不得施而有子是紹兹其爲
麟不已多乎嗚呼武叔其尚勉之哉(鶴山題䟦)
䟦東坡書歸去來辭
東坡謫嶺南故舊少通問者在蜀惟巢元修在吳則
僧契順皆徒步萬里訪之於荒陬絕徼之外元修以
是登名青史號稱卓行契順亦托此以傳眞可敬哉
契順之言曰惟無所求故來惠州蓋有求則有欲有
欲則失其本心是非顚倒有不自知者世之小人疾
視君子至欲擠之死者豈皆其本心正坐有欲故爾
趙公珍藏此帖間出以示人所補多矣已夘歲除前
十日書於南昌郡齋(西山題䟦)
䟦東坡書四達齋銘
東坡先生人中麟鳳也其文似戰國策間之以談道
如莊周其詩似李太白而輔之以名理似樂天其書
似顔魯公而飛揚韻勝出新意於法度之中寄妙理
於豪放之外竊嘗以爲書仙屹然屭贔巨鼇之欲
前軒然飛動大鵬之孤騫很石當道長松臨淵其嚴
勁之象雄渾之狀大臣正色一不可屈凛然如見其
叱希烈而誚禄山也千石之鍾萬石之虡鏗鈜鍧□
儼然如見其宫廟之懸也如偃而復植如墮而反妍
秋風水波春山雲煙此猶可略而言至於字外匠成
風之妙筆端透具眼之禪蓋不可得而傳也觀其胷
中空洞無物亦如此齋廓焉四達獨有忠義數百年
之氣象引筆著紙與心俱化不自知其所以然而然
豈非得古人之大全也耶(趙秉文滏水集)
䟦東坡叙英皇事帖
東坡此帖甚似虞世南公主墓銘草余嘗評東坡善
書乃其天性往嘗於東坡見手澤二囊中有似柳公
權禇遂良者數紙絕勝平時所作徐浩體字又嘗爲
余臨一卷魯公帖凡二十許紙皆得六七殆非學所
能到手澤袋蓋二十餘皆平生作字語意類小人不
欲聞者輙付諸郎入袋中死而後可出示人者也(山谷
集)
跋東坡與李商老帖
東坡晩年書與李北海不同師而同妙漢庭皆不能出
其右泰山其頽吾將安仰寔同此歎庭堅書(山谷集)
黃州寒食帖
東坡此詩似李太白猶恐太白有未到處此書兼顔魯
公楊少師李西臺筆意試使東坡復爲之未必及此他日
東坡或見此書應笑我於無佛處稱尊也黃庭堅(戲鴻堂帖)
成都講堂畫像帖
東坡筆力雄健不能居人後故其臨帖物色牝牡不可以
復形似校量而其英風逸韻高視古人未知其孰爲先後
也成都講堂畫像一帖蓋屢見之故是右軍得意之筆豈
公亦適有會於心歟慶元己未三月八日朱熹仲晦父觀
永福張氏所藏墨蹟歎賞不足因記其左方(朱子文集)
䟦東坡與德叟帖
蘇公翰墨爲世所寳藏故流俗多僞作者余家有其與
德叟先輩書兩紙詞意超然筆勢飛動觀者尚或疑之
余亦不能辨也今觀作肅所藏源流有自而二公賞識
又如此其亦可以無疑矣五月朔日朱熹書(朱子文集)
跋東坡與佛印元師二帖
圜極老僧彥岑年八十坐亡於湖州道場山畱手書
並以坡字寄予爲訣時淳熙乙巳臘月二十七日也
昔佛印元師兩住金山東坡往來數見之嘗以玉帶
衲帬相唱和計平時書問甚多殆元祐間所作邪明
年正月十五日必大題(平園集)
䟦東坡帖
此碑蓋所謂横石小字者耶頃又嘗見豎石本字亦
不絕大數簡行筆尤竒妙可貴與成都西樓十卷中
所書郭熙山水詩頗相甲乙也(放翁題跋)
成都西樓下有汪聖錫所刻東坡帖三十卷其間有李
給事陶一帖大略與此帖同是時時事已可知矣公不
以一身禍福易其憂國之心千載之下生氣凛然忠臣
烈士所當取法也予謂武子當求善工堅石刻之與西
樓之帖並傳天下不當獨私囊楮使見者有恨也(放翁題跋)
跋東坡書髓
成都西樓下石刻東坡法帖十卷擇其尤竒逸者為一
編號東坡書髓三十年間未嘗釋手去歲在都下脫敗
甚乃復裝緝之嘉泰三年月日老學庵北窗手記(放翁題跋)
東坡與荆公帖
予嘗見東坡與荆公帖謂少游曰願公稱揚之使增重
於世又舉魯直自代表曰魁壘之才足以冠絶天下孝
友之行足以追配古人是四老俱登鬼籙覽此翰墨尚
足以增山川之勝氣也(石門文字禪)
東坡與佛印帖
東坡平生文章流落世間者所在神物護持然士大夫
罕蓄之多見山人野士之室汝水旼禪者出此帖示予
雖其一時酧酢之語而謙光爥人三復之想見幅巾杖
屨翛然行儋石水溢間如淵明在柴桑斜川時(石門文字禪)
跋東坡書簡
王逸少骨鯁顔平原剛正兩公皆有立朝大節而後
世以字畫稱予嘗嗟惜之然名德之重故世珍其筆
蹟蓋理之固然東坡之於王顔又其逸羣絕塵者其
法權極可寳秘也(石門題跋)
跋東坡與蘇丞相頌五帖
山谷云東坡簡札字形温潤無一點俗氣觀此卷眞
所謂筆圓而韻勝也前一帖借金帶乃初除從槖時
第二帖獲譴時升沉轉眼榮辱兼之由今而觀並可
一笑百世人物固不可磨也(宋林希逸鬳齋集)
東坡書離騷九辨卷
東坡先生中年愛用宣城諸葛豐雞毛筆故字畫稍
加肥壯晩歲自儋州回挾大海風濤之氣作字如古
槎怪石如怒龍噴浪竒鬼摶人書家不可及也郭畀
拜觀於靈寺(續書畫題跋記)
山谷云坡書中年圓勁而有韻大似徐會稽至於老
大精神可與顔魯公楊少師方駕觀此帖者當有味
其言云泰定丁卯端陽日高郵龔璛子敬甫書於甫
里書堂之西序(續書畫題跋記)
自悲哉秋之爲氣也蕭瑟兮起止憑鬱鬱其何極凡
五篇字大於折二錢紙墨精神詳二跋語子京(同上)
東坡先生書離騷九歌卷
東坡先生書楚辭乃黃州時書世人多購晩年書先
生晩年字畫老勁雄放元豐中作字華麗工妙後生
不見前作往往便謂贋本先生昔與猶子書論作文
教其師法應制時文章且曰至于書字亦然也松年
自蚤歲尊慕先生家藏先生之文甚富近年購先生
之書尤多獨此乃先生舊所書耳信可寳也宣和四
年二月初八劉沔書(續書畫題䟦記)
先生每論楚辭下風雅一等至鮮于子駿所作且歎
稱之况九歌九辨乎筆墨之詠歌之尚何疑晉國
張珗(同上)
右九歌與前九辨蓋先生一時書也迭宕超軼殆若
神駿翩翩不可控御惜亡去大司命東君河伯國殤
禮魂等五章字大於錢紙墨如新何緣遺逸不害爲
墨寳也元汴(仝上)
蘇長公兄弟祭黃幾道文
坡老兄弟祭黃幾道文一通傳襲至錫山華尚古氏
福偕弟祚得伏覩之知非坡老不能及也幾道未能
悉其爲人而坡老稱許至謂天實愧之當自有見嘗
稱潁濱黃樓賦稍振勵人輙謂其代作要亦自知有
辨福讀古史頗覺其議論不合處與吾弟評訂之兹
同見此乃書以歸尚古弘治辛酉九月三日華亭後
學錢福敬識(續書畫題䟦記)
蘇文忠公天際烏雲卷
丹丘柯敬仲多蓄魏晉法書至宋人書殆百十函隨
以與人弗畱也他日獨見此軸在几格間甚怪之及
取觀則吾坡翁書蔡君謨夢中詩及守居閣中舊題
也第三詩以爲不知何人作其軒轅彌明之流歟陳
太守放營妓三詩亦辱翁翰墨傳流至今信亦有緣
耶卷後多佳紙敬仲求集作詩識其後爰賦四首是
日試郭玘墨但目疾轉深不能復作字又不知年歲
後雖若此者亦尚能作否臨楮慨然至順辛未二月
望日蜀人虞集書(珊瑚網)
此卷天歴間得之都下予愛坡翁所書之事俊拔而
清麗令人持玩不忍釋手故侍書學士虞公見而題
之予携歸江南會荆溪王子明同予所好携之而去
他日再閱於環慶堂俛仰今昔爲之慨然因走筆盡
和卷中之詩以舒其悒鬱之氣傍觀者子明之兄德
齋淮南潘純金壇張經長安莫浩至正三年夏五月
丹丘柯九思書(同上)
坡翁行書四詩眞蹟
煎茶聽賢師定慧琴過南華寺妙高臺
煑茗聽琴而神游于南華妙高臺之上眞蓬萊瀛洲
方丈謫仙人也就爇龍麝作嬰香供已時夜將半月
出房心間風露浩然曲肱就睡夢與先生遇且賜余
犧尊二義墨一鼠鬚筆三雪璽紙三十六曰汝往哉
後二年五月當喚汝于集英龍池汝勿怖東嘉石樓
後學徐龍友善大識(珊瑚網)
熙寧五年壬子先生在杭八月監試進士試院煎茶
七年甲寅先生同於潜毛令方尉游西菩提聽賢師
琴元豐八年乙丑七月自常赴登題金山妙高臺紹
聖元年甲戌冬十月抵南過南華詩合四詩而觀相
去二十三年何緣一時迸在紙上山谷云東坡極不
惜書遇紙無精粗書遍乃已坡亦自言春蚓秋蛇隨
意畫往往一時隨意隨寫又安知好事者寳藏傳爲
萬古美觀哉雖然此紙既錄題南華詩却是過海後
書有風濤洶湧之氣龍友(同上)
蘇文忠公文章字畫妙天下點畫落人間例能裹去
爲榮僕游京師三十年乃獨未之見兹非恨與甲戌
暮春於蜀人王君見公惠州帖二越翼日又得見公
四詩於石樓君家惠帖乃信筆書詩乃公作意書也
流麗婀娜之態皆具顧思壯歲誦公之文景慕公平
生大節願爲執鞭豎而不可得一旦獲覩翰墨遺芳
於二百載之下世所謂洞心駭目之觀有踰是耶始
知連城白璧未足爲寳後學耦耕子王夢高敬附賤
姓名于下方(珊瑚網)
先生居海外尚以了論語書易謂是措大餘業今後
學辟世東海之濱雖食無肉病無藥出無友冬無炭
正先生所謂大率皆無爾然亦一意書册間以志先
生之志者勿忘也丁丑良月朔書于容膝所(闕欵同上)
黎埏雜居無復人理置之不足道此先生鐡石處變
之夙心也今夏罹患孔殷腥羶泥潦亦汙及于香翰
意先生以素患難之心處之又豈爲之變色動容哉
飛度九霄度必有取於愚言戊寅冬至作皇象書龍
友謹識(同上)
右四詩毫采飛動眞遇羽衣道士乃得孤鶴横江蹁
躚之勢後五百餘年得獲展玩累日是何多幸敬仰
敬仰墨林項元汴(同上)
蘇長公行書二詩眞蹟
書王定國所藏王晉卿煙江疊嶂圖一首次韻王
晉卿送梅花一首
行狎書四傳而至逸少七百年後始得的孫中豈無
人歐虞禇薛諸公顧得其韻度標格耳筆諫公雖知
此妙頗覺強勉獨東坡老人操甚銳筆一點一畫鋒
藏不露而右軍神氣骨力如合左契世不知入木之
妙久矣僕特妄言之又不審孰能妄聽之㫋蒙作噩
九芝山道士書于雲莊時二月八日辛亥(珊瑚網)
蘇長公此書極醇古妙在藏鋒而秀氣又自不可遏
乃至大令辭尚書永興孔子廟堂法亦時時見之豈
定國晉卿皆公所深愛而晉卿畫又足發之邪時萬
歴改元初秋宣城道中展此卷覺九𣲖九子諸山各
出所有來爭勝也(弇州山人藁)
蘇子瞻書武昌西山贈鄧聖求詩蹟
子瞻内翰昔竄謫黃岡游武昌西山觀聖求所題墨
蹟時聖求已貴處北扉而子瞻方誤時遠放流落窮
困不二年遂與聖求對掌誥命並驅朝門同優游笑
語於清切之禁在常人固足感嘆有文而賦於情者
宜何如哉此前詩之所以作也元祐丁卯二月因會
飲子功侍郎宅子瞻爲予筆此遂記而藏之江陵岑
象求巖起䟦(珊瑚網)
西山詩碑止有坡谷張右史三篇近歲鄧公裔孫曾
以前輩和篇數十首相示輙不揣次韻附見於後恃
在翰苑仍效周益公用印章蓋南渡以來官府印多
更鑄惟翰林院猶用承平舊印鑄於景德二年蘇鄧
二公俱曾用此也黨論一興誰可回賢路荆棘爭
先栽竄畱多能擅筆墨四拘或可爲鹽梅雪堂先生
萬人傑論議磊落心崔嵬向來羅織脫一死至今詩
話存烏臺馮高望遠相宏放眼界四海空無埃黃岡
踏遍興未盡絕江浪破琉璃堆鄧郎神交信如在石
爲窊樽勝金罍鄧侯先曾訪遺迹銘文深刻山之隈
山空地僻分埋没二公前後搜莓苔元祐一洗人間
怨天地清寧公道開玉堂同念舊游勝筆端萬物挫
欲摧時哉難得復易失弟兄遠過崖與雷北歸天涯
望陽羡買田不及歸去來我爲長歌弔此老慟哭未
抵長歌哀嘉定四年重陽日四明樓鑰書于攻媿齋
(同上)
有松自作山中醅有橘欲向江東栽未畫東坡滿堂
雪且賞西山千樹梅探竒覽勝遍吳楚直欲浩渺登
崔嵬偶然此地騁遐瞩風景不論凌虛臺酒酣一吸
漢江水淨洗萬斛胸中埃神交遠到玉堂署歸夢忽
驚金粟堆揮毫日對掌綸綍話舊夜共開尊罍遺篇
斷墨半流落不在山巔還水隈何人傳襲得此本幸
免石壁漫蒼苔因懷故鄉訪舊蹟使我一見心神開
人才絕代可指數仕路觸眼多傾摧誰令青蠅點白
璧已聽夜蟄鳴春雷終爲列星天上去或化孤鶴横
江來文章氣節兩不朽安用弔古生悲哀宫保都
憲陸君全卿得坡翁此詩乃爲岑象求書贈鄧聖求
者岑跋云子瞻謫黃岡游西山觀聖求墨蹟時聖求
已處北扉不二年對掌誥命作詩感嘆樓大防和章
并及元次山遺迹有二公先後搜訪同念舊遊之語
今坡集載此詩序云嘉祐中聖求爲武昌令居黃相
望常往來溪山間元祐元年十一月會宿玉堂偶話
舊事而其詩乃有金鑾相望不可見之句意者聖求
先入坡亦隨召其題武昌西山者則賦舊事爲贈非
山遊時作也集又載次韻一首序云和者三十餘人
今皆不復見樓詩乃出其後而坡亦不之見矣聖求
名璧其在翰林爲學士承旨云正德八年七月四日
長沙李東陽書(同上)
東坡行草端硯詩墨蹟
書法大抵拘則取俗縱則失度蘇長公深知此法上
追秦漢次造晉唐宋元以來稱爲諸名家班首今觀
所書端硯銘帖尤勝于平昔他書宜傳後也至正三
年二月望日吳興唐棣謹題(珊瑚網)
坡仙虛飄飄詞蹟
此玉幼時所錄致失題跋不免遺珠之歎(珊瑚網)
蘇玉局飬老篇墨蹟
坡翁此卷筆意似徐季海尤覺天眞爛漫也癸丑中
同王學耕觀於徐良夫之耕漁軒倪瓉(珊瑚網)
端明蘇子書天慶觀乳泉賦
蘇長公以紹聖四年丁丑二月謫授瓊州别駕安匱
儋州六月渡海七月十三日至儋僑寓城南鄰於天
慶觀觀有乳泉故公爲援筆賦此元符三年庚辰公
居儋已四年會正月祐陵登極大赦天下五月移公
廉州六月還瓊復渡海至廉七月又以皇長子生國
有大慶遷舒州團練副使重移永州八月終方自廉
啓行賦後題云庚辰七月十三日書則正在廉時也
十一月行至英州又復朝奉郎提舉成都府玉局觀
任便而居公遂度嶺南還明年爲建中靖國元年辛
巳五月至毗陵六月因疾告老以本官致仕十月廿
八日遂薨公之書是賦年已六十有五距其薨僅隔
一歲實爲晩年之筆李侍郎微之謂其筆老墨秀挾
海上風濤之氣當爲海内蘇書第一誠知言也哉濓
嘗見漳水酈元輿跋公眉子石硯歌四十五字斷簡
謂日百閱而弗之厭使其見此吾知其必日百拜而
不止也然公之薨未幾辭翰皆爲世大禁而狗鼠之
徒如霍漢英輩猶鳴吠不已磨剗焚燬無所不用其
極而斯卷無纖毫不完豈公妙墨所在誠有鬼物呵
護之耶金華宋濓謹書(珊瑚網)
趙京兆所藏此軸竒偉特甚以歲月騐之蓋蘇公元
符北歸所書也時方厄于章蔡之餘而人之貴重如
此豈待百年而後定耶若夫筆老墨秀挾海上風濤
之氣以平生所見論之當爲海内蘇書第一紹定癸
巳歲九月七日陵陽李心傳謹書(珊瑚網)
天一生兮上浮羽人竢兮丹丘遡儋耳兮東注夾崑
崙兮倒流嘉熙三年四月旦王遂題(同上)
此卷舊藏霅川向澤民家澤民以遺施武子甲戌歲
同醉白記歸三桂晦夫姓歐陽梅聖俞嘗有詩贈之
作八分體東坡跋數語於後今亦藏向氏云端平丙
申暮春朔錫麓尤煓(仝上)
蘇公早聞道文章乃其戲乳泉出重海作賦聊記異
玉池嚥中夜挈瓶非小智氣者水之生此語可深味
淳祐甲辰孟夏朔峴山王亞夫書于西湖孤山之陽
(同上)
坡翁謫海上人傳已仙去道逄章子厚遄復返塵路
至言想世驚猶閟乳泉賦遥憐嵩山丘千古不可駐
是日仙居陳仁玉同書後(同上)
萬籟既寂一氣孔神吸彼沆瀣沃此肺膺至陽之精
天一所生欽哉此詞展也大成煓
乳泉賦不待多贊特恨此軸尚有餘紙安得起坡翁
書滿卷後耶天台謝奕修書于西湖淳祐甲寅首夏
望後二日(仝上)
腥波暗天觸浪翻日蛟蜃黿鼉之所出没有屹其島
清泉中發静涵太虛寒浸孤月汲之無窮元氣所泄
古今正理不可泯滅抑斯泉也爲斯人設會稽孫子
秀書(仝上)
蘇文忠公書韓舍人帖勤禪師帖
右蘇長公二帖其一與韓舍人議論切當合乎經傳
筆勢翩翩若行雲流水略不介意千載之下想見其
風采使人起敬起慕其一與勤禪師雖病中信筆而
書亦不易得子固題道場二詩附于後詩律字體别
有一種風韻亦自可觀顒上人持以見示俾題于左
方展讀數四勉書以歸之時永樂七年巳丑秋姑蘇
釋得完識(珊瑚網)
東坡病眼帖
昔山谷老人云蜀人極不能書而東坡獨以翰墨妙
天下觀其字畫已無塵埃氣蓋其天資所發此豈與
今世翰墨爭衡哉如是翁周景遠書(珊瑚網)
蘇長公居黃州自號東坡居士在城南築一白雪堂
四百三十步前有桃李林泉後有菓菜堂大冶長老
往還唯徐得之陳季常張懷民参寥子乾明寺中菴
可爲莫逆餘者皆先輩也此札在黃州與徐得之者
公爲人風流弘暢日以詩酒騁雄所謂強支歲月者
是也又夢中杭人多惠龍團盡食復守杭龍團作記
蓋其騐云甲辰二月既望梁山高殿識
東坡先生在當時諸公間第一品人也余每于人家
見尺牘片紙未嘗不愛賞得其遺跡猶可想其風度
况筆精墨妙耶紫芝生俞和(同上)
蘇長公書陶靖節清辰聞扣門詩一首
元符庚辰九月廿五日東坡先生醉書
李北海學王而飄逸者也東坡學顔而飄逸者也戒
菴老人漫筆(珊瑚網)
東坡先生書陶靖節飲酒詩卷
紹聖乙亥中元日書淵明飲酒詩一首
右坡翁大字書淵明飲酒詩一卷乃過海後北歸時
所作已駸駸絕筆矣曩昔醉翁亭記等書皆當退舍
苐玄黃牝牡能令凢目生華願武卿珍藏什襲以俟
九方皋勿輕出以貽俗子嗤也紹熙改元良月上澣
尹猷識(珊瑚網)
蘇文忠公手書唐方干詩卷
此宋學士蘇文忠公手書唐方干詩也干在咸通乾
符廣明中和間爲詩家工匠江之南未有及者五代
人評其詩爲高堅峻拔故坡手書六十餘章爲趙子
固家藏舊物今爲仇氏清父所得余在京時嘗見此
卷或有議公書太肥而公自云短長肥瘦各有度玉
環飛燕誰敢憎又云余書如綿裹鐡今觀此書雖肥
而無墨猪之狀外柔内剛眞所謂綿裹鐡也清父其
寳之元貞三年五月一日水晶宫道人題(珊瑚網)
蘇文忠公早師顔魯公大書醉翁亭袁州學記不改
魯公家法晩喜李北海則稍去圭角今觀公手書唐
玄英先生方干詩變爲圓熟舊時方剛筆仗不能盡
脫故小字難于寬綽有餘此書俊逸神雅顔李交雜
趙文敏跋爲綿裹鐡信然洪武辛亥夏五月十日李
善長(同上)
右蘇長公眞行小字方干詩有趙文敏李學士鑒定
眞蹟無疑然小字筆畫艱於疎爽此卷全類九歌楚
頌筆法余昔年見小字前後赤壁賦於錫山華氏與
此卷相似而内多糢糊字想在當時有所避諱也後
學文徵明跋(仝上)
蘇端明小楷錄方干詩一卷癸亥長至次日觀其昌
(仝上)
余刻晩香堂蘇帖恨得此最晩坡公有赤壁歸去來
辭皆精楷異常方干隱于嚴州范文正祀之於客星
間宜老坡手錄其詩無一字放過也眉公(同上)
晁无咎言蘇公少時手抄經史皆一通每一書成輙
變一體卒之學成而後已乃知筆下造化皆自端楷
中來爾不揣其本而欺以求售者吾知書中孟嘉自
可默識也萬歴辛亥秋望後長洲後學張丑跋(同上)
天啓癸亥初夏獲觀是卷及漢玉天熊爲王越石物
余時匆匆北征以方詩無刊錄而返之不及細玩蘇
書後又見子昂跋公記蹟與此題語大同小異殊可
怪也姑兩存之以俟鑒别焉玉記(同上)
東坡書醉翁亭記
此宋學士蘇公東坡之筆趙子固家藏舊物也今爲
伯田馮先生所得余在京時嘗見此卷於高仁卿家
前後有子固印識今業亡之想爲俗工裁去詎謂神
物而灾亦見侵如是然而字畫未損猶幸甚耳或者
議坡公書太肥而公却自云短長肥瘦各有度玉環
飛燕誰敢憎又云余書如綿裹鐡余觀此帖瀟灑縱
横雖肥而無墨猪之狀外柔内剛眞所謂綿裹鐡也
夫有志于法書者心力已竭而不能進見古名書則
長一倍余見此豈止一倍而已不識伯田之所自得
又幾何元貞二年四月一日持來求跋聊爲書之吳
興趙孟頫(珊瑚網)
宋蘇軾五帖
右蘇文忠五帖其一與郭廷平二與中玉提刑廷平
不知名提刑不知姓所言報答小事外獻蠔帖極言
蠔之美至令叔黨勿宣傳北方君子恐求謫海南以
分其味蘇鈞秀才帖言歙硯發墨温潤雖非絕品亦
不必它求閔仲叔不以口腹累人公人品絕世豈以
一蠔祕於人大率寄其高逸之韻如以啖荔欲長作
嶺南人游事竒絕而不恨死皆此意也然復以此望
於人可見其視世滿目皆同志君子也即品研之旨
亦然此帖在朱子儋所後一紙爲叔黨題郭熙平遠
三絕氣度正爾與乃公相綴属尤可敬愛(祝氏集略)
東坡與治平二大士帖
右蘇文忠公與鄉僧治平二大士帖趙文敏以爲早
年眞蹟按公嘉祐元年舉進士六年辛丑中舉制科
遂爲鳳翔僉判越四年治平辛巳召判登聞鼓院尋
丁憂還蜀至熙寧二年己酉始還朝監官誥院四年
辛亥出判杭州此書八月十六日發中有非久請郡
之語當是熙寧中居京師時作蓋公治平中雖嘗居
京然乙巳冬還朝而老泉以明年丙午四月下世中
間即無八月又其時資淺不宜爲郡故定爲熙寧時
書於時公年三十有四矣公書少學徐季海姿媚可
喜晩歲出入顔平原李北海故特健勁渾融與此如
出二人矣帖故有二紙元季爲吳僧聲九皋所藏九
臯嘗住石湖治平寺以此帖亦有治平字遂畱寺中
且刻石以傳而實非吳中治平也九皋既没此帖轉
徙他所而失其一吾友張秉道世家石湖之上謂是
山中故實以厚直購而藏之俾余䟽其大略如此(甫田
集)
東坡告史全節語帖
坡老言詩至杜工部書至顔魯公畫至吳道子天下
之能事畢矣能事畢而衰生焉故吾於詩而得曹劉
也書而得鍾索也畫而得顧陸也爲其能事未盡畢
也噫此未易道也(弇州藁)
東坡黃柑帖
坡公黃柑帖骨法凝重而肌肉豐妍黃長睿謂書縱
易横難古今惟鍾太傅一人效之者非濁則俗蜀中
一人是矣蓋指坡言也(少室山房集)
東坡海外帖
東坡海外一帖字如五銖錢行草法相雜渴潤兼出
一任天行竒品也曰余在白鶴新居鄧道士忽叩門
時已三鼓家人盡寢月色如霜其後有偉人衣桄榔
葉手擕斗酒丰神映發如吕洞賓曰子嘗眞一酒乎
就坐三人各飲數杯擊節高歌合江樓下海風振水
大魚皆出袖出一書授予乃眞一法耳及修飬九事
末云九霞仙人李靖書既去恍然(六研齋二筆)
東坡墨蹟
坡公書肉豐而骨勁態濃而意淡藏巧於拙特爲秀
偉公詩有云守駿莫如跛蓋言其所自得於書者如
此此卷爲北歸時答謝書予所見公遺跡獨楚頌帖
用筆與此相類彼似少縱而此則穩重皆可想見純
綿裹鐡也今爲辰玉太史收藏惜卷首脫數行属余
補之公書自不容輕補特以此書極文章之妙致得
展卷即一誦公全文亦大快也今世之重公文又十
倍於翰墨至其悟解處或以好事家多不辨公書眞
贋抑又何耶末叚然則則字蓋公名之誤今裝潢跡
分明非筆誤也(學古緒言)
富文忠公神道碑
東坡書桂酒頌
蘇東坡書黃樓賦
蘇文忠書表忠觀碑
蘇東坡書羅池銘
蘇東坡書乳母銘
已上書跋俱見八十(六七)卷石刻
東坡草書千文(已見千字文)
無題跋諸帖
東坡書近人帖東坡書阿育王塔銘
東坡書飬生論東坡書蓮華經
東坡一夜帖蘇長公耳聾詩帖
蘇東坡書劉錫勅蘇雪堂次傳道遊廬
山詩帖東坡與朱康叔簡
東坡文與可飛白贊東坡書子由夢中詩
蘇子瞻獨鶴南飛詩
六藝之一錄卷三百四十一
