欽定四庫全書
六藝之一錄卷三百六十四錢唐倪濤撰
歴朝書譜
明
王直
王直字行儉(號抑菴)泰和人永樂二年進士正統中吏
部尚書與王文安公英齊名時稱二王贈太師諡文
端(列卿紀)
王直善行楷結搆老成筆法精妙(書史會要)
王英
王英字時彦(號泉坡)金谿人永樂二年進士庶吉士入
翰林正統中為南京禮部尚書謚文安文章典贍尤
善草書(吾學編)
王泉坡奉秉彛札行書王時彥幽棲詩帖行書(見式
古堂書畫彙考)
魏驥
魏驥字仲房蕭山人永樂乙酉舉人正統中為南京
吏部尚書致仕歸篇章之富山刊板刻幾徧天下諡
文靖(列卿紀)
魏負書名雖圓健而不免俗(書史會要)
金問
金問字公疏吳縣人永樂二年被薦為司經局正字
正統中為南京禮部侍郎文章雅健善書得魏晉人
筆法(列卿紀)
錢習禮
錢習禮名幹以字行吉水人永樂七年進士入翰林
為庶吉士正統中為禮部右侍郎諡文肅(列卿紀)
習禮善行草(書史會要)
張益
張益字士謙吳縣人永樂乙未進士選庶吉士改中
書舍人正統中為侍講學士諡文僖文章雅健有法
楷書亦工(列卿紀)
張士謙義訓堂記帖楷書(式古堂書畫彙考)
高榖
高穀字世用興化人永樂乙未進士改庶吉士授中
書舍人正統中為工部尚書謹身殿大學士諡文毅
(列卿紀)
穀書文弱秀潤可愛而不甚著(書史會要)
穀常奉命入寺寫經雨歸而跣人曰病矣穀曰病直
穀耳若閣老言上不寫佛經不病甚矣(吾學編)
張楷
張楷字式之慈谿人登永樂甲辰進士第正統中為
右僉都御史為文有古法善行草篆隸尤耽於詩未
嘗一日廢吟咏(吕原文懿公集)
程南雲
程南雲字清軒南城人永樂初以能書徵中書舍人
精篆隸為時所尚正統中為南京太常卿(列卿紀)
南雲篆法得陳思孝之傳隸真草俱有古則又善大
字(書史會要)
長陵碑正統初程南雲奉命書(英宗實錄)
程南雲書千字文(題跋已見)
王一寧
王一寧號節齋仙居人永樂十六年進士授工部主
事改翰林修撰正統時入内閣草書深得懷素自叙
法(書史會要)
馬愉
馬愉字性和臨朐人宣德二年進士第一正統中以
禮部右侍郎兼學士直内閣贈禮部尚書(列卿紀)
王世貞國朝名賢遺墨有馬愉書(弇州續藁)
金湜
金湜字本清鄞人正統辛酉舉於鄉以習古書法授
中書舍人陞太僕寺丞篆隸行草綽有漢晉人風度
(寧波志)
李東陽古墨林卷跋云卷首三篆字太僕丞金湜本
清書金善摹印篆亦不俗(懷麓堂集)
林文
林文字恒簡莆田人宣德庚戌進士第三人授行在
翰林編修正統初與修宣廟實錄陞修撰英宗復位
拜學士終太常寺少卿(列卿紀)
林學士文題張氏手澤記辭翰皆質勝(王世貞國朝名賢遺墨跋)
張翰
張翰安丘人正統間由進士授廣東監察御史陞江
西左參議致仕(分省人物考)
張翰草書法懷素清勁有骨翰弟約亦善書(書史會要)
徐觀
徐觀字尚賓華亭人少工翰墨正統辛酉舉於鄉游
國學才名益著交南朝鮮諸使者至購其書以為榮
授武選主事(松江志)
沈訥
沈訥字文敏崑山人正統七年登進士第授大理評
事天順二年為福建按察副使善小楷得宋克筆意
(鄭文康平橋集)
蔣良
蔣良字希玉全州人正統丁卯舉鄉貢選授河西知
縣改廣東都指揮使司副斷事讀書求大義為詩裁
取適意不事雕繪而教子務通博以古文草篆為法
病革時召冡子昇於外手書數十字與之(懷麓堂集)
黃惟天
黃惟天字景高黃樞孫善於字學筆法純粹(嚮明齋集小傳)
温良
温良字允仁晉江人正統十二年舉人能文章又工
於書朝士乞書者至滿屋壁片柬隻字重於兼金終
中書舍人(清源文獻)
周鼎
周鼎字伯器嘉善人博極經史為弟子師正統中大
征閩寇沐陽伯金忠參贊軍務辟置幕下授沐陽典
史年近九十修杭州志燈下書蠅頭字界書烏欄信
手與目不折紙為範毫髮不爽(嘉善縣志)
伯器結法亦蕭灑(王世貞三吳楷法跋)
鄭達
鄭達正統中為盩厔尹書虞文靖公十三詞有宋元
遺法(墨林快事)
蘇鎕
蘇鎕字良璇别號守愚性敏好學善柳書法正統間
人從弟鉦字良聲工吟咏善楷書號竹坡(建寧人物傳)
襲錡
襲錡字台鼎建安人博學善詩字畫遒勁官翰林編
修(閩書)
余孜善
余孜善字慶之官給事中善行楷(書史會要)
鄒魯遺
鄒魯遺餘姚人善署書法張即之今西興渡莊亭古
蹟是其所書書家謂入能品(孫鑛紹興志)
于謙
于謙字廷益錢塘人永樂十九年進士文如雲行水
湧有竒氣詩清麗頃刻千言景泰時為兵部尚書加
少保贈太傅諡肅愍(吾學編)
于忠肅書落花吟(見式古堂書畫彙考)
王世貞國朝名賢遺墨有于肅愍公書(弇州續藁)
俞山
俞山字積之號梅莊秀水人永樂癸卯中鄉試為崑
山訓導正統中奏為伴讀擢鴻臚寺丞陞少卿尋拜
吏部侍郎為文章根據經史詩歌清麗典則善大篆
(吕文懿公集)
陳詢
陳詢字汝同華亭人永樂戊戌進士選庶吉士授編
修景泰五年為國子祭酒(列卿紀)
詢工於草書興至輒揮灑求者恒接踵焉(吕文懿公集)
楊翥
楊翥字仲舉景皇帝在邸時為宫僚以醇謹見重景
泰初用舊臣為禮部侍郎奉身還吳宦槖清貧寓棲
故人家詣闕表賀受尚書以歸(楊循吉吳中往哲記)
翥所愛書梅軒記辭翰皆頽然長者(王世貞國朝名賢遺墨跋)
沐璘
沐璘字廷章襲指揮僉事景泰間為右軍都督同知
鎮雲南天順初陞都督好讀書長於吟咏尤工篆籀
草書大字(季鳳雲南通志)
汝訥
汝訥字行敏吳江人景泰四年鄉試中式屢試禮部
不中素善書會修英宗實錄選入史館授中書舍人
擢兵部員外郎再遷郎中出知南安書法清勁得晉
人筆意(匏翁家藏集)
汝君行敏其為書楷正有法表然出儕輩凡卿大夫
士所得誥勅皆願得君手筆故君書傳於世日多(懷麓
堂集)
張寧
張寧字靖之别號方州海鹽人景泰五年進士授禮
科給事成化中出為汀洲知府(吾學編)
張寧善書(書史會要)
任道遜
任道遜字克誠瑞安人七歲能賦詩作字徑數尺有
法有司以神童薦宣宗聞而竒之面試其書命為國
子生景泰初授順天府照磨仍以書藝供奉累遷至
太常寺卿自號坦然居士又號八一道人(匏翁家藏集)
曹泰
曹泰字時和號九峰華亭人景泰甲戌進士工行書
亦善章草(書史會要)
羅麟
羅麟字仲祥性敏善書舉景泰四年鄉試累官廣東
參議(存徵錄)
劉昌
劉昌字欽謨吳縣人正統乙丑進士景泰初授南京
虞衡主事終廣東參政為文典雅詩尤温麗(吳中人物考)
王世貞國朝名賢遺墨有劉昌書(弇州續藁)
劉嘉䋭
劉嘉䋭字恊中欽謨之子也年數歲據小几習書選
古詩儼如成人十五喪父盡讀其遺書年二十四而
卒(楊循吉松籌堂集)
嘉䋭文筆如泉湧詩亦清遠與楊循吉頡頏一時尤
善書最得古法(吳縣志)
聶大年
聶大年字夀卿臨川人景泰間用薦起為仁和訓導
博涉羣書篤意古文及唐人詩書法李北海其名傳
於遐邇(姜南蓉塘詩話)
大年書法趙承旨能自運俊爽可愛(詹氏小辨)
何觀
何觀晉江人景帝初為中書舍人謫九溪衛經歴轉
知象山縣致仕歸善草書嫁女無以為奩與書一簏
隠跡古玄山中不關俗務鄉人高焉(吾學編)
羅琥
羅琥字彦武茶陵人以楷書選入中書授南陽府通
判景泰時擢南京戶部郎中(懷麓堂集)
李淳
李淳號憩菴茶陵人(李東陽父)精通楷書東陽書先府君
遺墨後云嘗衍永字八法變化三十二勢及結搆八
十四例著論一道景泰間上之朝(懷麓堂集)
林春
林春字孟陽代州人工古文詞且精書翰景泰庚午
領鄉薦授應天通判性酷好書每暇輒磨墨伸紙揮
汗呵凍不輟字體清勁遒麗得者皆珍襲之(分省人物考)
沈性
沈性字士彝一字克循號砥軒景泰時進士官至寧
國守詩章字畫皆有古意(書史會要)
翟政
翟政字以德安陽人景泰時進士仕至山西僉事罷
政歸日誦詩學書取古帖臨寫(書史會要)
林宗道
林宗道字仲學景泰間領鄉薦為文詞氣豪逸尤善
隸書晚年用筆益蒼勁(閩書)
徐有貞
徐有貞初名珵字元玉號天全翁舉進士改庶吉士
授編修後迎太上皇於南城復辟進兵部尚書華蓋
殿大學士封武功伯於書少所不窺能詩歌善行草
得長沙素師米襄陽風(王世貞吳中往哲像贊)
徐元玉罔極詩帖行草書(式古堂書畫彙考)
武功真書法歐陽率更而加以飄動微失之弱(書史會要)
武功書法古雅雄健名重當時(書史會要)
天全翁詩卷
右前一紙為聫句詩僅失詩題耳後一紙為水龍吟
慢句詞半已不全皆天全翁手筆故特存之人謂翁
書由米顛來非也其遒放波險全得長沙面目神彩
風骨亦自琅琅惜結體少疎耳(弇州山人藁)
天全翁二札
天全翁出入長沙襄陽間余嘗評其書如劍客醉舞
僛僛中有俠氣此二紙皆真蹟而盤谷一章尤横逸
不可當豈所謂遇其合者耶(弇州山人藁)
岳正
岳正字季方别號蒙泉漷縣人正統戊辰進士授編
修英宗復辟直内閣憲宗時出知興化府為文高峻
簡拔追古作者詩亦雅健脱俗字法精邃大書尤偉
旁及雕繪鐫刻悉精其妙(懷麓堂集)
彭時
彭時字純道安福人正統戊辰賜進士第一天順初
為吏部尚書文淵閣大學士贈太師諡文憲(列卿紀)
王世貞國朝名賢遺墨有彭時書(弇州續藁)
葉盛
葉盛字與中崑山人正統乙丑進士授兵科給事中
進都給事中遷山西參政天順二年英宗驛召至京
擢僉都御史終吏部侍郎諡文莊(列卿紀)
葉盛善行楷得蘇文忠筆意(書史會要)
葉文莊手書
成化初鏊以童子游學京師時文莊公為禮侍陸參
政文量初第進士簡中所稱用光者張姓為太學生
亟稱鏊於文莊所間以所業見於禮部之廂房公奬
勵備至有將來忠肅之許蓋以鏊與王忠肅同嫌名
故云成化十一年鏊始登第則文莊已下世參政時
為兵部郎往來相好也弘治壬子歲余校文南畿參
政子伸名在選中未幾參政亦故今年為弘治十二
年伸來會試禮部出其父所得文莊手書一卷余覽
之慨念今昔為之泫然敬書其後歸之(震澤集)
劉鉉
劉鉉字宗器長洲人永樂中以善書徵入翰林筆法
温媚推重一時久之中鄉試授中書舍人景帝時為
國子祭酒英宗復辟擢少詹事贈禮部侍郎諡文恭
(吾學編)
李紹
李紹字克逑江西安福人宣德癸丑進士選庶吉士
天順中為禮部侍郎刻苦問學有異書及古碑文字
必購求之字畫出入晉唐間參以蘇長公剛勁竒逸
自成一家(列卿紀)
李紹與人評書必先法度見有稍不合則者曰是無
師承不足觀也(分省人物考)
黃諫
黃諫字廷臣蘭州人正統壬戌進士及第授編修天
順中為侍講學士博涉諸經子史百氏之書為文根
極理致尤工於詩兼善書工古隸篆(列卿紀)
黃諫博學工書著從古正文五卷藝林宗之(梁維樞玉劍尊
聞)
趙昂
趙昂字伯顒號竹溪常山人正統乙丑進士授中書
舍人英廟復辟超擢通政使左參議仕雖未達而姓
名甚著兒童隸卒皆稱為趙伯顒先生無異辭尤博
涉羣籍苦吟咏工書翰(懷麓堂集)
劉與
劉與字廷美號完齋長洲人舉應天鄉試補太學生
授刑部主事遷山西按察僉事老而嗜學不衰為詩
清麗可詠書正行出趙吳興(王世貞吳中往哲像贊)
劉與書效雲麾行草各極其妙(吳中人物志)
劉廷美寄瀼西詩并柬行楷書(見式古堂書畫彙考)
官廉
官廉字汝清東萊平度人登天順甲申進士授工部
主事終戶部郎中楷行草書頗得二王法(劉翊古直集)
官廉最好晉人遺帖雖疾猶臨倣不懈(張昇文僖公集)
胡信
胡信字宗實丹徒人天順元年進士授戶部主事遷
知鶴慶軍民府為詩文温潤典則書法得晉人體(王應
麟鎮江府志)
左贊
左贊字時翊旴之南城人學書於程南雲以詞翰名
於時天順丁丑登進士第擢吏部主事成化中為廣
東布政(何喬新椒丘文集)
左贊善書法兼諸體而尤精於隸得二蔡筆意(書史會要)
丘霽
丘霽字時雍鄱陽人天順丁丑進士歴官知蘇州府
能詩文工懷素草法負才子名(鄱陽志)
丘時雍忠烈祠詩帖行書(見式古堂書畫彙考)
沈鍾
沈鍾字仲律上元人天順庚辰登進士授驗封主事
終山東按察副使所至詩成輒大書遒勁盈咫竟壁
無欹(魯鐸文恪公集)
張泰
張泰字亨父太倉人天順八年進士選庶吉士授簡
討遷修撰喜為詩雖不學書亦翩翩可喜(太倉志)
馬愈
馬愈字抑之嘉定人天順甲申進士官止刑部主事
能詩善書縱佚不羈人號為馬清癡(嘉定志)
王徽
王徽字尚文號辣齋南京人天順丁丑舉進士選庶
吉士除南京刑科給事中弘治初拜陜西左參議文
章師韓歐詩傚王維劉長卿筆札遒勁鑒别古書畫
器物尤稱精博(儲巏柴墟集)
尚文工小楷(金陵𤨏事)
徐抃
徐抃字德充號雲崖嘉定人天順中舉人善楷書行
草宗聖教序(書史會要)
盧儒
盧儒字為己號重齋崑山人博學能文善筆札文學
韓柳書法歐顔自負甚高誠亦時流罕及(水東日記)
伍福
伍福字天錫臨川人正統甲子領鄉薦授咸寧教諭
天順間薦為陜西按察僉事遷副使詩文典雅篆隸
真行草書流麗俊美(許大經撫州府志)
吳與弼
吳與弼字子傳號康齋崇仁人潛心理學善為詩天
順元年用忠國公石亨薦特勅召見授左諭德固辭
不拜(崇仁志)
康齋書迹竒怪自成一家(書畫史)
姜立綱
姜立綱字廷憲瑞安人七歲以能書命為翰林院秀
才天順中授中書舍人歴官太常少卿善楷書清勁
方正中書科寫制誥悉宗之(書史會要)
立綱書體自成一家宫殿碑額多出其筆日本國門
高十三丈遣使求扁立綱為書之其國人每自夸曰
此中國惠我至寳也嘗臨湖舍作皆春二字適有操
舟過其前衝濤駭浪遂成風波行舟之勢法書行於
天下稱曰姜字(吾學編)
立綱小變二沈為方整就其體中可謂工至而不免
俗累(書史會要)
姜太僕書四子全文
故姜太僕立綱書此四子全文句讀各有圈甚精當
是先朝春宫進讀本也結法圓熟端勁妙不可言初
見絕以為沈度學士書徐覺其波磔處小露鋒鎩乃
敢定為姜筆噫嘻今兩制諸君不復能辦此矣(弇州續藁)
馬紹榮
馬紹榮字宗勉太倉人慕范仲淹之為人號景范登
天順壬午鄉舉成化元年試書中選授中書舍人至
太常寺少卿與永嘉姜立綱並以書名姜善子昂馬
善宋克為一時宗(蔡羽林屋集)
柳楷
柳楷字文範永嘉人與姜廷憲同直内閣詩文書畫
皆佳妙(圖繪寳鑑續藁)
蘇致中
蘇致中字雪瑕蜀郡人官至太守以墨妙流聲景順
間評者謂其出入鍾王懷素而自適天然之趣(書史會要)
蘇雨
蘇雨致中四代孫亦善書(書史會要)
張翼
張翼字文翔太倉人慷慨尚氣節善書宗歐顔其書
龍門諫院題名記尤超偉天順間謫戍開平故其書
名嶺北(水東日記)
章瑾
章瑾字公瑾號米芝華亭人宋莊敏公之後能詩善
草書學二王而硬健骨立自成一家(水東日記)
錢進
錢進字景升别號菊菴吳縣人攻書法始授學吳太
常既乃精思摹索晉唐諸名帖嘗曰法者迹也巧者
所以神妙也吾將心致其巧終不至泥古法迹故其
書成一家而士大夫珍之天順間有薦之朝者不報
(何景明大復集)
許廉
許廉字清夫眉州人三歲過州治憩城下仰見城扁
眉州二字因以手畫地宛然成書自是資性朗悟日
誦數百言試以詩皆立就稍長通詩書春秋旁涉百
氏尤工書法有司舉賢良不就徜徉山水間(懷麓堂集)
杜瓊
杜瓊字用嘉家吳城之樂圃里孝友退讓為鄉人表
率世稱東原先生又稱鹿冠道人(震澤集)
杜瓊善書(書史會要)
閭丘觀
閭丘觀字賓用長洲人少好學長益喜習書攻詩詩
平實有理致書得晉人筆意(匏翁家藏集)
陸鑪
陸鑪字國馨號筠臺嘉定人書宗鍾王小楷遒勁沈
著八法俱備人爭愛重行草章草亦入矩度(書史會要)
袁彬
袁彬江西人英宗北狩以校尉見上察其能書留之
累遷都指揮使(吾學編)
趙榮
趙榮字孟仁閩縣人正統間以楷書生員授中書舍
人直文淵閣迎英宗還為工部左侍郎(吾學編)
俞綱
俞綱上元人以生員善書由中書舍人天順中官南
禮部左侍郎(存徵續集)
李寯
李寯字邦傑宣德壬子鄉貢成化初為山西右參政
嗜學工書為人所重(徐栻湖廣總志)
徐明善
徐明善邵陽人工詩文善草書宣德中以明經舉本
學訓導楊文貞公薦知鈞州(湖廣通志)
陳信
陳信字秋鴻嘉興人宣德間為句容教諭博學工草
書善吟咏陞南京武學教授(丁寳句容縣志)
鄭觀
鄭觀字尚賢武進人博學善撰文工篆隸書宣德中
舉為安遠侯府訓導歴監察御史廣東按察僉事(孫偉
德毘陵志)
盧垕
盧垕能詩善書以子瀚貴贈兖州推官(李廷龍維揚志)
陳用原
陳用原字志道東莞人性敏嗜學工詩文長於書翰
(廣東通志)
陳&KR1846;
陳&KR1846;江隂人以善楷書舉歴官按察僉事(江隂志)
王錫
王錫字克剛長樂人仕歸善知縣工草書號醉樵(閩書)
林彬
林彬長樂人宣德中貢士任和州以善書預修大典
(閩書)
林宗林完
林宗字思孝號世梅弟完字思勉號林屋俱隠居事
學並善楷隸世稱二林先生(鄧韍常熟志)
林儒林傳
林儒字應良傳字應祖俱宗子亦善篆隸(同上)
趙敏
趙敏字子聰汝陽人能文章工書畫永樂庚子舉於
鄉授兵部主事正統中擢吏部郎中從上北征䧟於
陣(李本固汝南志)
金溥
金溥字本深湜之弟湜為中書時以書法薦仕至池
州守(寧波志)
張翔
張翔字元龍性清介不苟善楷書篆隸尤工詩文正
統初以材薦知歐寧仙居二縣終瀘州知州(周世昌崑山志)
張汝昌
張汝昌字仲光正統辛酉舉人為大名府同知能詩
書法倣宋克號求己生(太倉州志)
宋瑮
宋瑮字克純華亭人少游京師從婦翁俞宗大學楷
書正統乙丑舉進士拜御史數言事謫安福典史天
順初起知大庾調新淦未幾謝病歸治園蒔菊更號
菊存(松江志)
胡斆
胡斆字孟文江山人邃於經學為文近古尤善楷書
正統三年領鄉薦為國子助教(徐文溥江山縣志)
陳勉
陳勉字進之無錫人正統七年貢入太學歴官工部
員外郎工大書(無錫志)
張紳
張紳字仲書正統間登商輅榜進士授行人終山東
參政工書片紙隻字人視之為拱璧(丁賓句容縣志)
張綽
張綽字時裕為山東恩縣教諭好學善書(丁賓句容縣志)
曾纘
曾纘字廷器邵陽人正統戊辰進士授戶部主事富
於詩文善楷書(陸東寳慶府志)
邢讓
邢讓字遜之善書得李北海體正統戊辰進士選庶
吉士授檢討終禮部右侍郎(范晟襄陵縣志)
陳助
陳助字賢佐精率更書法旁曉篆隸正統初以薦授
桐廬縣丞陞知臨江新淦縣改金谿(崑山人物傳)
陳敏
陳敏字思懋正統中為彭澤教諭工真草書文辭敏
贍時輩推重(閩書)
岑俊
岑俊字子英慈谿人隠雲巖通經史百家工書學篆
隸尤入妙正統間舉經明行修以親老辭(寧波志)
莊琛
莊琛字廷璽晉江人工四體書筆法遒勁正統時授
大理評事擢廣西按察僉事(閩書)
韓定
韓定威縣人善書正統中入翰林授鴻臚寺序班累
官至太僕寺少卿(蔣彬廣平府志)
王麟
王麟正統間山陽教諭詩文楷書妙絕一時擢四川
山東提學僉事(陳沂南畿志)
張昺
張昺字德遠永昌人善行草(黃中永昌府志)
易恒
易恒字可久長沙人正統中自滇徙居騰衝績學篤
行尤善書工詩文(黃中永昌府志)
陳贄
陳贄字惟成餘姚人以薦為訓導纂修宣宗實錄稱
有史才任翰林待詔累遷太常少卿書法得晉人筆
意(紹興府志)
胡應東
胡應東龍溪人曲靖府經歴善詩文精篆隸真草書
(閩書)
朱紳
朱紳字孟端建水州人嗜詩文工書畫有竹坡集(臨安
府志)
凌廣
凌廣字仲傑建水州人號煑雪道人能詩工篆書(臨安
府志)
施達
施達字德孚號梅坡咸陽知縣博學善楷書(田梴全椒志)
劉瑜
劉瑜字尚美號西崖工詩文善行草書(田梴全椒志)
黃梅
黃梅字時濟號憨仙善行草書自成一家為海寧丞
(全椒志)
徐叔礪
徐叔礪善詩能草書正統間薦於朝不起遂終身焉
(興化縣志)
沈恪
沈恪字克敬會稽人為人孝友善題署魏驥林鶚皆
重之今子孫猶世其楷法(孫鑛紹興志)
劉泰
劉泰字世亨海鹽人能詩文工行草書景德中以庶
吉士授監察御史(海鹽圖經)
張端
張端將樂人少負才名景泰間以薦授鑄印局使直
南薰殿善楷草書尤工篆隸丘瓊山嘗作考隸辨以
遺之(延平志)
劉侃
劉侃字克剛景泰初領鄉薦選知荆州擢知延平府
謝病歸授徒自給號樂閒公工楷書詩文亦清麗(沈堯
章嘉興府志)
封錦
封錦字尚絅嘉定人景泰間歲貢官東平州同知善
篆隸亦能行草(楊旦嘉定志)
錢煜
錢煜字允暉常熟人景泰間為浙江都司經歴能書
真隸大字善吟嘗闢南臯别業有山水花竹之勝日
與騷人觴咏自娛(常熟志)
汪瀚
汪瀚字以淵善真草書領景泰癸酉鄉薦授福州通
判終處州同知(徽州志)
朱煜
朱煜字寅仲建水州人能詩工書畫都督沐璘重禮
之(臨安府志)
孔公恂
孔公恂字宗文穎敏絶人能詩善書天順丁丑進士
給事中禮科陞少詹事(吾學編孔氏世家)
朱貞
朱貞字惟正天順元年進士知磁州進四川參議幼
工楷法晚變為行益妙(江寧府志)
左明善
左明善字復初四川富順人天順丁丑進士為臨安
知府善書翰人得片紙隻字至今珍重(臨安府志)
葉藻
葉藻字惟潔華亭人善行草天順中鄉舉官至太僕
寺丞(松江志)
六藝之一錄卷三百六十四
