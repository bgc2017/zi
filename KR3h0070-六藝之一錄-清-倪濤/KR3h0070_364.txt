欽定四庫全書
六藝之一錄卷四百六錢唐倪濤撰
歴朝書譜九十六
庚子銷夏記歷代名賢墨蹟題跋
唐陸柬之書陸機文賦
世傳王右軍有所書文賦不知海内尚有搨本否至
柬之所書則精絶一世字字員秀脱胎於蘭亭而帶
有其舅氏虞永興之逸致遂覺機法雙絶陸司議書
世不多見元人李倜云在世者止蘭亭詩蘭若碑與
此而三歐陽圭齋謂蘭亭詩已毁於赭寇之亂是在
世者益尠且累累千餘字而紙色完好是海内第一
竒蹟也卷舊在元人李倜家倜字士弘號員嶠真逸
陸司議盖見蘭亭墨蹟者昔人稱其用綠麻紙臨蘭
亭押尾署陸司議書最為精工惜今不傳矣所書文
賦風骨内含神采外映真得蘭亭之髓者不獨皮貌
相肖也趙子昂晚年書法大進人言其得力於定武
蘭亭而不知其全摹司議卷後有子昂一跋云唐陸
柬之行書文賦真蹟唐取善書者稱歐虞禇薛以書
法論之豈在四子下耶然世罕有其跡故知之者希
耳字法竟摹司議歐陽玄云近代米元章書矯亢跌
宕世咸稱其自創一法乃不知其全學柬之頭陀寺
碑耳元章閟而不言以陸書少傳於世也若文賦累
千百言當為方今陸帖第一又云柬之本世南甥書
法得於渭陽而神俊過之揭徯斯云唐人法書結體
遒勁有晉人風格者惟見此卷雖若隋僧智永猶恨
嫵媚太多齊整太過前人推尊之如此余所見唐蹟
最心折者惟書譜及此
張長史旭草書墨蹟
長史自言帖紙用唐大麻字法員轉而左規右矩深
得山隂遺法余舊有其四時帖狂逸之甚殆偽書耳
甲申後得此六十餘字真鴻寳也上有多印滅沒不
可辨識惟天水雙龍璽及内府圖書奉華寳藏諸印
尚存奉華堂乃宋高宗内侍劉夫人所居之室也高
宗所得珍祕悉令掌之用此印鈐識然非極品不輕
用也
禇河南遂良書孝經閻立本畫
河南書法剛正類其人昔評者謂如嬋娟不勝羅綺
未然也所書孝經一卷閻立本畫滄桑後得之故内
簽題云顔真卿書周昉畫外有一朱函盛之則題云
禇遂良書閻立本畫盖題簽者乃武英殿中書以為
字類麻姑壇記故以為顔耳不知非顔也當以朱函
刻字為正宋人范思正有河南所書靈寶度人經亦
立本畫字法與此無毫髮異尤其佐證耳
徐季海浩書心經墨蹟
徐季海心經一册書法隸中帶有篆籀脫胎於石鼓
文視世傳所書嵩陽觀碑殆為勝之余已上石矣帖
上有天水雙龍璽乃黃山谷所藏亦有其印
唐人墨蹟傳世者甚少滄桑後如曹嘉禾溶所收林
緯乾帖李江右元鼎所收韋莊樂章李西蜀迎晙所
收懷素小字千文東孝廉蔭商所收顔魯公送劉太
冲序皆唐蹟之佳者余借之硯山齋把玩彌日今書
與人散杳如海外三山矣
朱元晦城南二十詠墨蹟
朱夫子和敬夫先生城南二十詠字法俊逸大有晉
人風致而詩之清遠亦非宋人所及元尚書干文傳
得之於婺源以贈常熟錢伯廣錢氏居於城南遂構
城南齋刻諸詩其中而黃文獻溍為之記至楊廉夫
又錄敬夫原詩於其後惜不得當日張宣公手書與
文公書合成一卷耳余舊有先生或問手稿一卷前
畫先生小像惜為有力者攫去見此益為惘然
范文正仲淹與尹師魯洙二帖
范文正書昔人謂得之樂毅論觀其與尹師魯二帖
清勁可見其人卷中有樓鑰楊萬里胡助柳貫黃溍
鄭僖吳寬王世貞諸跋
按景祐二年范公上論遷都事與吕文靖異議黜知
饒州秘書丞集賢校理余靖言加罪言者非太平之
政坐落職監筠州酒稅而太子中允館閣校勘尹洙
又言范某義兼師友乞從降黜亦坐貶崇信軍節度
掌書記監郢州酒稅其後公鎮鄧尹公再貶監均州
酒稅舁疾來鄧以存殁托公公急至尹所尹已瞑聞
公至復開目向公拱手曰也無鬼神也無恐怖如此
而已若二公者真千載以上人也况親見其往来手
札何幸如之
歐陽文忠公集古錄跋尾墨蹟
文忠公集古錄千卷皆手題之古今鉅觀也公精於
書學所題一筆一畫毫無懈意即此亦見公一斑公
殁世未久錄已漫散此四跋尾一為西岳華山碑一
為漢楊君碑一為平泉山居草木記一為陸文學傳
崇寧中在趙明誠德父家復有其手題德父亦有金
石錄二千卷盖博雅君子也文忠公文章事業炳煥
千古其手書又精工如是真希世珍後跋者有米元
章韓元吉朱晦翁尤袤洪邁方從義胡儼李賢諸公
亦他卷所未有也(又一跋載前)
蘇米墨寶小冊
坡公與質翁帖一紙計七十餘字原在仇山村家後
有其手跋又米㐮陽帖二紙皆晩年書精妙之甚三
帖原裝一卷既于市傭得米小字一紙又左旦明贈
連水陳生帖三段此三段已刻紹興米帖内戊戌山
中合裝之
余少年學米帖不得其運筆結搆之妙徒學離竒遂
入傾欹一路後乃痛改之近年玩其墨蹟始悟晉法
宋思陵云近日書存晉法者惟米芾及薛紹彭耳信
然
年来所見米蹟如宋南昌徽之長卷魏泰酬和詩稿
曹嘉禾溶長卷之叔晦帖淡墨秋山詩稿超逸絶倫
未多有也余借之上石今卷與人杳寧無遐思
蘇子瞻苦雨詩墨蹟
苦雨五言古詩乃坡公元豐六年八月六日書字凡
五百有餘指頂行楷神韻備足坡公最屬意之書也
余於崇禎壬午得之吏部黃㐮兵火失之賈人仍持
來售亦竒緣也
傳世者米書多蘇書少盖以當時黨禁人不敢收蘇
氏文字存者多付之水火今之行世者皆燼餘也坡
公嘗自評其書吾書骨撐肉肉沒骨又曰吾書雖未
工自出新意不淺又每書輒多畱餘紙曰以待五百
年後人題跋然公書一至南渡已重如拱璧寕待五
百年哉黃涪翁曰子瞻書為當代第一為其挾以文
章忠義之氣耳此真知公者也涪翁因公遠謫瀕死
不悔米元章初借公以成名既而背之號於人曰在
蘇黃之間自恃其才而不入黨與視涪翁有餘愧矣
米元章小字天馬賦墨蹟
米元章好書天馬賦如王子敬好書洛神賦人間合
有數本此卷小行草瘦勁跌宕與王金沙家本相類
余止見王氏刻本未見其墨蹟或即此卷取入舊内
今復傳出乎余於乙酉得之次年孟津王覺斯見之
稱嘆不已遂跋數語其後舊内畫卷皆御用監内臣
装裱此卷前装趙子昂馬圖將此卷装後作跋中書
題簽云子昂唐馬米元章跋可笑也
米元章大字天馬賦墨蹟
元章所書天馬賦以擘窠大字書於平海大師後園
者為最得意之作雄渾流動起止横竪諸法俱備余
嘗見其多景樓詩亦大書遠不及此此卷不獨在天
馬卷中稱第一其生平書蹟亦當以此為第一上有
蔡姓珍藏印乃蔡京也又有賈似道小印及秋壑圖
書在明又入嚴相家籍沒入内如此名蹟累辱於權
奸之手良為可嘆黃子久云展視之時有大星貫斗
而墜其聲如雷亦一竒也卷既入内將後跋皆割去
今江南傳一卷後有永樂甲辰浚儀張肻跋從徐有
貞家流傳者臨本也
黃魯直松風閣詩墨
余於甲申後見山谷數卷最愛松風閣卷其詩清脱
妙不可言字乃正書勁秀全用柳公權法他書所不
及也余晚年極喜柳書復得其一二秘本今見此卷
益知世之學柳者一味硬直真鈍漢也卷佳絶矣而
有可恨者嘉定間向姓者所題不稱一也舊在賈似
道家上有賈似道小印及悦生秋壑長字諸印辱於
權奸之手二也元大長公主不擇人而命題絶有可
噴飯者三也項墨林收藏之印太多後又載所買價
值俗甚四也
友人吉安李梅公元鼎得山谷書杜詩卷字極佳與
此相類趙松雪有跋語亦得意書先在予家余物色
此卷經年不得聞在梅公處乃以趙跋歸之竟成合
璧
曹嘉禾溶有山谷小字墓誌稿二合装一卷董玄宰
大書四字於後曰山谷墨寶真墨寶也嘉禾與予好
尚相若其應徵入京盡以所攜卷册送余齋如米老
卷君謨卷及此卷俱累累千百言世不多見之珍也
又王長垣有山谷書隂長生詩亦正書不及松風閣
黃魯直書諸上座
此卷乃涪翁草書末有數行正書字法竒宕如龍搏
虎躍不可控御宇宙偉觀也然縱横之極却筆筆不
放古人所謂屋漏痕如折釵脚此其是矣世傳東坡
見山谷草書從傍稱歎錢穆父謂惜未見懷素真跡
後山谷見自叙帖書法頓異然山谷天分高學力足
固非全取法於懷素也卷上有紹興及内府書印曾
入思陵御府者後又在賈似道家余見山谷草書當
以此為第一
薛道祖詩卷
宋人書能存晉法者惟薛紹彭道祖盖彼時定武蘭
亭妙石在其家故所書詩稿五紙筆筆用右軍法無
論不肯帶唐人格調即大令亦略不涉及此深於書
學者也惜傳世者少真如天吳紫鳳耳
卷舊在水村陸太宰家西涯題云右宋薛紹彭書五
紙薛氏以三鳳名河東紹彭其後人也字道祖號翠
微居士居長安符祐間以書名一世米芾書史會要
所載是
水村陸公得此卷特愛重之間出示予為識數語於
後後在王元美家題識累累文休承云薛道祖書予
惟見晴和二像隨事吟三帖松雪謂其脱略唐宋齊
蹤前古陸居仁謂其雖雜於六朝盛唐人書中當無
愧後又見其所臨蘭亭蓋定武石刻在其家故所臨
尤妙今獲觀其詩帖若上清連年實享清適帖及和
劉巨濟詩真能軒輊六朝追蹤魏晉宜與元章抗行
而當時謂之為米薛也
秦少游論書帖
少游書不多見端勁大約得之顔魯公楊少師其論
書云學書端正則窘於法度側筆取妍往往豐左
而病右故端書如右軍霜寒表子敬乞解職臺状張
長史郎官廳壁記皆不以法度病其精神至於行書
則王家父子隨意肥瘠皆有佳處近世惟顔魯公楊
少師特窺其妙其用筆能左右之無不好處惟王荆
公書有古人氣而不甚遒司馬公正書不甚善而隸
法極端觀淮海所論書而其書可知矣淮海與黃豫
章同為坡公門下士皆善書陸放翁言豫章晩自稱
許淮海則退避不敢以書自名故淮海之書傳世者
少益足重也
宋高宗皇帝御書毛詩馬和之補圖
宋思陵極重經學而尤留心於詩每手寫一章輒令
馬和之補圖余所收者凡八章一為魯頌駉一為有
駜一為閟宫一為商頌那一為烈祖一為玄鳥一為
長發一為殷武字皆端謹有致大約取法於鐡門限
後補圖亦工古人宴享祭祀之儀禮樂輿馬之制悉
備焉尤非他圖所可及也和之以紹興中登第官至
工部侍郎余又於江右李梅公寓見鹿鳴十章朱子
美寓見節彼南山十章山西張氏寓見關雎十章首
有夫子及卜子夏小像高宗又曾手書九經刻石今
臨安文廟尚有存者彼時戎馬倥偬而能神閒氣定
雅意表章跨有半壁百餘年非倖也
宋憲聖皇后書養蠶圖
蠶織圖所繪自浴種至剪帛凡二十四事使閱者宛
然置身田舍見婦子拮据不遑之景也每段下題小
字極其工緻至元中鄭足老題云為顯仁皇后字后
習高皇字高皇手書九經每倦則后書續之人未易
辨金華宋景濓云圖出於潜令樓璹璹獲召見以圖
上進上攜至宫憲聖慈烈皇后逐段題之皇后姓吳
配高宗其書絶相類謂非顯仁韋后書余考之顯仁
韋后乃高宗母也從徽宗北轅老年始歸憲聖慈烈
吳后乃高宗繼后史稱其善翰墨則為吳后書無疑
金華之言為確矣
宋趙樂易篆書
書家篆法不傳近代擅工者寥寥此卷三段一為李
監法書歸去來一為欵識法書盤谷序一為小篆書
紅白蓮詞皆精工絶倫趙為寶慶間人樂易其號卷
為求是先生書亦不知其名以俟博古者考定後觀
者圖章累累皆宋元人也
黃伯思書黃&KR1161;内景經墨蹟
黃長睿為南宋博雅第一其所著法帖刊誤及秘閣
古器說俱載東觀餘論中王順伯厚之嘗稱之曰本
朝始自歐陽公集古錄千卷趙德父金石錄至二千
卷考訂甚工然猶未免差悞惟雲林之書為盡美順
伯盖畱心古學者稱許如此長睿有雲林堂元人倪
元鎮襲之或重其人耳余求其書蹟僅於陳山人家
見北齊勘書圖一跋正書精工之甚丁酉夏自山中
回得此卷小字草書全用急就章法甚可珍也按索
靖急就篇一千四百五十字闕七百五十九字在宋
時猶存唐人硬黃臨本葉石林夢得求之弗獲僅得
長睿雙鈎本謂氣韻精彩尚有彷彿典刑乃刻之閩
中盖長睿長於章草者故精妙如是也虞伯生云長
睿書不逮言豈其然乎
陸放翁詩稿
陸務觀先生自書所作詩八首後題嘉泰甲子歲正
月甲午用郭端卿所贈猩猩毛筆時年八十矣書法
勁逸老年不衰如此詩句冲澹全無烟火色相盖公
以寶章閣待制脩實錄完即致仕優游若耶溪久領
林泉之樂故其筆墨清勝如此昔公跋山谷卷謂此
卷不應攜在長安逆旅中亦非貴人席帽金絡馬傳
呼入省時所觀他日幅巾笻杖渡青衣江相羊喚魚
潭瑞草橋清泉翠樾之間與山中人共小巢龍鶴菜
飯掃石置風爐煮蒙頂紫茁然後出此共讀乃稱耳
余於公書亦云然卷中嘉泰甲子乃嘉泰四年也越
五年而公殁
鮮于伯機書杜詩
漁陽太常以書名一世余見其遺蹟極多最佳者為
杜詩秋風破屋歌風格遒逸有晉人遺法後自跋亦
自負盖得意書也其子去矜亦善書見卷後世傳伯
機與趙吳興齊名趙每自書二紙易其一紙輒焚之
不知果有此事否然寥寥宇宙得一人妬亦足矣吳
興乃知巳也此卷余官開封時張大理睡心所贈相
隨二十餘年矣每開閱輒作聚散存亡之感
元人書吳興漁陽而外無可存者即巙巙康里名甚
噪然其書稍俗康里嘗問人趙承旨日書幾何或對
曰萬字康里曰吾日可書三萬字此其所以俗也然
承旨書後人尚有評其稍熟者蓋作畫則欲熟中熟
作字則欲熟中生董玄宰謂鮮于書勝趙承旨亦正
以鮮于書不熟不俗耳(按巙巙康里應改喀喇庫庫因題識故仍其舊)
趙子昂千文墨蹟
子昂千文余舊有墨刻本上有晉府印意手跡必在
晉府安得一寓目以快生平乙酉之秋偶於棋盤街
下馬牌側見此卷傾囊得之子昂書初學鐡門限及
宋思陵晚乃學蘭亭及李北海此正是學定武時書
風骨内含神采外溢書家傾國也後題皇慶三年五
月朢日為戴架閣書後又有至正二年中丞張希孟
等題名
趙子昂臨絶交書
子昂於古帖無所不臨亦無不宛合其臨絶交書神
韻俱足班之六朝中真無愧色最得意書也後自題
余十年前嘗為仲長書此不意失去後兩幅今攜至
都下復為全之觀者審定延祐六年八月十日後有
黃文獻一跋極詳核跋云魏公書嵇中散絶交書自
題云十年前嘗為仲長書此因失去後二紙延祐六
年再為補之按前十年至大元年也公以大德元年
知汾州三年除江淛儒學提舉至大二年為泰州尹
以題語考之正提舉儒學時也延祐六年十一月謁
告歸吳興而後二紙實補於將歸時仲長葉裔字也
裔與公同學厚善為濟州經歴以憂解歸延祐六年
還朝與公邂逅書此予以延祐二年領薦上春官拜
公於京邸時猶為侍讀學士至順二年見葉公於中
丞馬公座皆以文字相推愛今二公亡矣鄙陋無聞
有加於舊友人王行成出此相示追感疇昔謹識於
此此文獻至治三年七月跋文獻金華人名溍宋景
濓之師也文集沖遠有法元時大著作皆出其手謂
之璽口學士余見子昂小行草三四卷與絶交書相
敵者惟西川李青眉所收書東坡杏花詩前畫東坡
小像方巾道服手持竹枝翛翛欲仙後書其杏花飛
簾散餘春七言古詩八十餘字詩既流俊書復娟逸
真雙絶也後題至元二十六年三月既望吳興趙孟
頫寫先生小像並書此詩先生有神當賞其意耳此
卷在予齋數月李殊不知重予不欲掩取之仍封還
李歿於揚州無嗣卷不知何存矣
趙子昂自書詩稿
詩稿二紙一書天冠山二十八詠一書玄洲十詠寄
貞居先生貞居乃句曲外史張雨也字法倣黃庭樂
毅論是其中年筆余有文敏大字條幅袁六完從淮
上差回得此卷乃以相易易後有持條幅來售者書
小陸何如大陸賢七言律一首字更遒逸可愛又得
書唐絶句一幅余以贈山西衛邰孫
趙子昂書所臨馬和之毛詩圖
子昂倣和之畫毛詩七段而無詩自跋云馬和之在
畫院中名冠一時論者謂其獨得古雅之氣於蹊徑
之外先思陵每書三百篇輒虚其後以命和之補圖
後畫與書皆散落人間好事者争購之逹奚王孫所
藏獨有畫而無詩孟頫不揣遂欲追蹤古人臨寫一
過並想像其詩亦有不待言而知其篇名者如河上
之臺既泚既洒而國人經從其下望者動色抑首皆
有不忍見其籧篨戚施之態而相顧腹誹者非新臺
乎城隅九雉而一見所愛踟蹰搔首於下則靜女也
涉危遂往乘舟泛泛若無所薄而涯端父老望而傷
思中心養養如見其状非二子乘舟其孰當之其君
露次而諸臣之鞠躬以諫者其黎臣之賦式微乎前
高後下者旄邱也其上蔓延相及者旄邱之葛也而
叔伯羣居有褎如充耳之容則旄邱之所以責衛也
倚樹之女有深思焉而所臨者毖然之流所與謀者
孌然之姬也豈非衛女之賦泉水以思歸乎城門之
外樹木叢蔚其背陽向隂之北門乎而羸馬瘦僕蕭
然獨出有仕不得志之意焉其卒篇盖北門也夫詩
存而可名其圖者非善之善也詩亡而可知其圖者
真能詩者也孟頫畫不逮古圖成而更為題出後之
人其有不必按圖而知詩者乎至大五年三月五日
識字法右軍極綿蜜與畫可稱雙絶逹奚王孫卷後
在上海顧氏家衡山猶見之余在京師劉元公家見
和之一卷亦有圖而無詩
趙子昂書陶詩小楷
子昂有秋林散步圖上以小楷書陶淵明嬴氏亂天
紀詩計一百六十字風格遒逸為子昂最得意書陳
眉公題云松雪此圖倣趙千里秋林散步圖上繫以
陶柴桑詩書法風流精緊有黃庭東方朔讚風格的
是吳興雙璧宜玄宰坐卧其下不忍去也
楷法至晉人而聖唐楷失之板宋人無楷即吳說以
楷名亦多帶行惟子昂獨得晉人遺法盖其結搆精
嚴丰神瀟洒胡汲仲謂上下五百年縱横一萬里無
此書非過也余於江右李梅公寓見小楷書姜白石
蘭亭考又於香河袁六完家見小楷書九歌楷矣而
不工乃其少年書惟所書圓覺經數萬字後題奉為
妻魏國夫人管氏道昇懴除業障早證菩提與法界
有情同成圓覺字法精工可與畫上小楷敵然數萬
字長卷尤希世珍也此卷乃徐司寇石麒贈一大帥
者大帥不知重畱余齋中經年還歸之今已在秦中
一士夫家矣
宋徽宗草書千文
徽宗千文書法學懷素而腕力弱甚後題宣和壬寅
御書上用御書印僉押有雲林子久及黃琳袁柳庄
諸收藏印余得之亂後今已贈人
唐韋莊借樂章帖
帖凡六十八字風骨似晉人前有泥金題簽是金章
宗御府物又有宣和政和紹興諸印在嚴相家籍沒
入内故有南昌縣號印余於李梅公寓見之按韋莊
杜陵人唐昭宗進士副李洵使蜀時中原兵亂遂居
於此朱温篡唐蜀王建亦僣號拜莊為散騎常侍判
中書門下事以殁
黃山谷草書杜詩
黃自跋云欲作草要須解張顛筆法又當知屋漏折
釵股筆及公主家擔夫争道體勢迺能用筆縱横可
意耳元祐八年十一月丙子試鄭友直筆余有趙松
雪題此卷之跋後聞此卷在李梅公處送歸之趙跋
云黃太史所書杜少陵詩筆力雄健又論草書體勢
深得其要非善於書法者不知也至大三年三月題
於車轎寓舍
蘇東坡書前赤壁賦
赤壁賦為東坡得意之作故屡書之此本小字楷書
尤有精采後自跋云軾去歲作此賦未嘗輕出以示
人見者盖一二人而已欽之有使至求近文遂親書
以寄多難畏事欽之愛我必深藏之不出也又有後
赤壁賦筆倦未能寫當俟後信軾白卷首損壊文衡
山補之筆法蒼勁
趙子昂楷書姜白石蘭亭考
此卷乃子昂蚤年書余同李梅公坐報國寺松下見
此卷争購之子昂自題云白石先生蘭亭考一卷予
兄德懋有此真蹟野翁自江東抄得攜來京師且以
此紙要予作小楷余自少小愛作小字邇來官游無
復有意兹事盖北方多風塵不宜筆研而客中又乏
佳几此紙雖出高麗亦非良品偶今日雨後風塵少
息拳曲土炕上據白木小卓聊復書此以應野翁之
命孫過庭所謂乖作者也
朱文公墨蹟
文公墨蹟一卷前畫文公小像後書獨遊寶應寺詩
又與程允夫帖又或問誠意章手稿小行書極精工
後有元人朱公遷諸人跋此卷原在余家今在章邱
張氏
黃山谷隂真君詩
此卷乃山谷正書極其端勁自題云忠州丰都山仙
都觀朝金殿西壁有天成四年人書隂真君詩三章
余同年許少張以為真漢人文章也以予考之信然
因試生筆偶得佳紙為鈔此詩以與王瀘州補之之
季子觀隂君所學守尸法耳猶須擇師勤苦如是乃
能得之何况千載之後尚友古人求知道德之上宰
者乎紹聖四年四月丙午黔中禪月楼中書此卷余
借王長垣
黃山谷贈元師詩
此卷字法遒逸是涪翁得意書江西朱子美得之故
内余曾借觀後自跋云余舊得東坡所作醉翁操善
本嘗對元道之元欣然曰往嘗從成都通判陳君頎
得其譜遂促琴彈之詞與聲相得也蜀人由是有醉
翁操然詞中之微指弦外之餘韻俗指塵耳豈易得
之建中靖國元年正月辛未江安水次偶住亭書
六藝之一錄卷四百六
