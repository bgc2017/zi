欽定四庫全書
六藝之一錄卷六十三錢塘倪濤撰
石刻文字三十九
唐碑一(朝典)
紀功碑
高宗撰并行書飛白額顯慶四年八月立(金石錄)
大唐紀功之頌唐高宗書在孟州(金石略)
登封紀號碑
高宗撰并行書飛白書額乾封元年二月(金石錄)
右唐登封紀號文凡兩碑皆高宗自撰并書其一大
字磨厓刻于山頂其一字差小立于山下然世頗罕
傳宣和初余親至泰山得此二碑入錄焉(金石錄)
小字登封紀號碑
高宗撰并行書飛白書額小字在泰山下(金石錄)
述聖紀
武后撰中宗正書文眀元年八月(金石錄)
唐述聖紀碑立乾陵今倒仆折為數叚止存兩叚耳
據金石錄云武后製中宗書字法遒健深得歐虞遺
意非中唐以後所辦也(石墨鐫華)
昇中述志碑
右武后撰相王旦正書萬歲登封元年正月(金石錄)
右周武后昇中述志碑武后自撰睿宗書碑極壮偉
立扵嵩山之巔其隂鍾紹京書字畫皆工妙政和中
河南尹上言請碎其碑詔從之(金石錄)
封中嶽碑
書撰人姓名殘缺碑額薛稷正書萬歲登封元年十
二月(金石錄)
右周武后封中嶽碑已殘缺書撰人名字皆不可考
然驗其筆蹟盖薛稷書也(金石錄)
封祀壇碑
武三思撰薛曜正書萬歲登封元年十二月(金石錄)
今在登封縣西萬羊岡(金石文字記)
太宗賜少林寺教書
八分書無姓名高祖武德三年疑後人重書(金石錄)
昭陵刻石文
太宗御製歐陽詢八分書貞觀十年(金石錄)
右唐昭陵刻石文太宗為文德皇后立歐陽詢書其
文具載于太宗實錄今石刻已磨滅故世頗罕傳其
略可見者有云無金玉之寳玩用之物木馬偶人有
形而已欲使盜賊息心存亡無異又云俯視漢家諸
陵猶如蟻垤皆被穿窬今營此陵制度卑狭用功省
少望與天地相畢永無後患其言非不丁寧切至也
然竟不免温韜之禍太宗英武聰明過人甚遠而於
此眷眷不忘何哉以此知死生之際能超然無累者
賢哲之所難也又云國家府藏皆在目前與在陵内
何異其詞尤陋得無為後世達士所笑乎(仝上)
贈高熲禮部尚書詔
正書無姓名貞觀十一年十二月(金石錄)
右唐贈高熲詔書貞觀十二年改葬有詔贈禮部
尚書其事當載扵史而隋書熲列傳唐書帝紀太宗
實錄皆不載(同上)
贈比干詔
薛純陀八分書貞觀十八年(金石錄)
貞觀十九年二月薛純陀八分書今重刻在衛輝府
舊唐書太宗紀貞觀十九年二月贈殷比干為太
師諡曰忠烈命所司封墓葺祠堂春秋祠以少牢上
自為文以祭之(金石文字記)
追尊玄元皇帝詔
王懸河行書乾道元年十二月(金石錄)
紀泰山銘
明皇撰并八分書開元十四年九月(金石錄)
玄宗御製并書文詞雅馴而分隸遒逸婉潤最為當
時得意之筆刻在泰山高崖字大六七寸石方三丈
極不易搨王戶部堯年為彼中司理見餉一紙如獲
眀珠王元美云佘嘗登泰山轉天門見東二里許穹
崖造天銘書若鸞鳳翔舞于雲烟之表為之色飛惜
其下三尺許為搨工惡寒篝火焚蝕遂闕百餘字云
(石墨鐫華)
開元十四年玄宗御製并書今在泰山頂石崖上(金石
文字記)
龍角山紀聖銘
眀皇撰并八分書開元十七年九月(金石錄)
右唐龍角山紀聖銘明皇撰按高祖實錄武德三年
四月辛巳晉州人吉善行扵羊角山見白衣老父乘
白馬朱鬛謂善行曰為吾語唐天子吾為老君汝祖
也今年平賊後汝當為帝天下太平必得百年享國
子孫且千歲太宗遣使者杜昂致祭須臾神復見謂
昂曰歸語天子我不食何煩祭為高祖異之立廟扵
其地授善行朝散大夫據碑稱是時太宗為秦王討
宋金剛所謂賊平汝當為帝者指太宗也其事可謂
怪矣然碑與實錄所載語頗不同文多不能備錄惟
碑稱善行以武德三年二月初奉神教至四月老子
又見曰石龜出吾言實既而太宗遣昂善行乘驛表
上至長安適會郇州獻瑞石如龜文曰天下安平萬
日而實錄亦云郇州獻瑞石有文曰天下于萬其語
小異又碑稱善行絳州人而實錄云晉州耳老子其
生以清淨無為為宗豈身沒數千歲而區區為人稱
述符命哉盖唐太宗初起託以自神此陳勝所為謂
卜之鬼者也史臣既載于實錄明皇又文之于碑遂
以後来為真可欺罔豈不可笑也哉(金石錄)
龍角山慶唐紀聖之銘唐眀皇書在晉州(金石略)
龍角山慶唐觀紀聖銘今在浮山縣龍角山舊唐
書地理志武德二年分㐮陵置浮山縣四年改為神
山册府元龜載開元十四年九月制曰玄元皇帝先
聖宗師國家本系昔草昧之始告受命之期高祖應
之遂扵神降之所置廟改縣曰神山近日廟庭屢彰
嘉瑞虔荷靈應祇慶載深宜令本州擇精誠道士七
人扵羊角廟中潔齋焚香以崇奉敬(金石文字記)
司刑寺大脚跡敕
正書無書撰人姓名長安二年六月(金石錄)
長安二年右司刑寺大脚跡敕并碑銘二閻朝隠撰
附詩曰匪手携之言示之事盖諭昏愚者不可以理
曉而决疑惑者難用空言雖示之已驗之事猶懼其
不信也此自古聖賢以為難語曰中人以下不可以
語上者聖人非棄之也以其語之難也佛為中國大
患非止中人以下聰明之智一有惑焉有不能觧者
方武氏之時毒被天下而刑獄慘烈不可勝言而彼
佛者遂見光蹟扵其間果何為哉自古君臣事佛
未有如武氏之時盛也視朝隠等碑銘可見矣然禍
及生民毒流王室亦未有若斯之甚也碑銘文辭不
足錄錄之者所以有警也俾覽者知無佛之世詩
書雅頌之聲斯民蒙福者如彼有佛之盛其金石文章
與其人之被禍者如此可以少思焉(集古錄)
(附)司刑寺佛蹟碑
前碑閻朝隠撰范元悊正書後碑范元悊撰吴守劼
八分書長安三年七月(金石錄)
武后少林寺勅書
八分書無姓名天册萬歲二年十二月(金石錄)
眀皇誡牧宰敕
八分書無姓名開元二十六年六月(金石錄)
夢真容勅
正書無姓名開元二十九年六月(金石錄)
唐趙履信記蘇靈芝行書并篆額開元二十九年
六月一日立本朝天聖六年重摹(復齋碑錄)碑在廣信
軍(寳刻叢編)
唐玄宗真容應現制
開元二十九年六月一日下臨海太守賈長源刻
輔崇儀八分書(復齋碑錄)
盧奐廳事贊
唐陕州盧奐廳事讃開元二十四年唐玄宗撰并書
奐為陕州刺史玄宗行幸過陕州書其廳壁而刻之
(集古錄)
唐玄宗御製御書帝西幸過陕府至奐廳事題贊扵
其壁奐以刻石并謝表批答附于後碑以開元二十
四年十月立(集古錄目)
盧奐謝表并批詔
表正書無姓名詔行書(金石錄)
聖宫石臺勅書
裴瓘書蕭諴題潞州(金石略)
啓聖宫臺勅
太子亨題在西京(金石略)
唐羣臣請立道德經臺批答
唐玄宗注經成詔道士司馬秀等請立經臺奏謝批答
及皇太子紹慶王琮等十八人列名皆附刻扵經臺(集古錄目)
令長新戒
開元中令長新戒唐開元之治盛矣玄宗嘗自擇縣
令一百六十三人賜以丁寧之戒其後天下為縣者
皆以新戒刻石今猶有存者余之所得者六世人皆
忽不以為貴也玄宗自除内難遂致太平世徒以為
英豪之主然不知其興治之勤用心如此可謂為政
知本末矣然鮮克有終眀智所不免惜哉新戒凢六
其一河内其二虞城其三不知所得之處其四汜水
其五穰其六舞陽嘉祐八年六月十日書(集古錄)
令長新戒一在汜水正書令長新戒二在房子縣正
書令長新戒三八分書(金石錄)
虞城縣令長新戒王遹篆書鄧州令長新戒劉飛書
(金石略)
開元二十四年二月五日(諸道石刻錄)
鄭樵金石錄有新誡碑二一王遹篆一劉飛書趙眀
誠錄有三紙歐公錄又有六紙有正書有八分書者
余所獲乃一王某行書盖開元頌行時不但一州刻
也碑雖泐甚然書法是深于聖教序者(石墨鐫華)
唐令長新誡在河内唐玄宗御製初玄宗擇令長
一百六十三人又自製新誡宰相裴耀卿等請令集
賢院善書者書以賜之其後諸縣往往各以刻石(集古
錄目)
唐令長新誡開元中縣令徐杭所刻太室山人劉
飛書在穰縣(集古錄目)
玄宗嘗幸驪山登朝元閣命羣臣賦詩正字劉
飛詩最清拔特蒙激賞右相李林甫怒飛不先呈
已出為一尉而卒(封演見聞記)
唐令長新誡唐玄宗御製大和九年縣令李易簡
建鄭宗冉書此本無玄宗勅書而别有勅語乃當時
召新除令長賜食扵朝堂而遣之叮嚀慰勉之言也
在舞陽縣(集古錄目)
唐令長新誡(汜水)唐開元中縣令馮宴所刻後歲久
以為柱礎寳歷二年縣令崔潾移置扵縣廳(集古錄目)
褒封四子敇
敕門下昊穹眷命烈祖降靈休昭之儀存乎記典莊
子列子文子庚桑子列在真仙體兹虚白師玄元之
聖教弘大道扵人寰觀其微言究極精義比夫諸子
諒絶等夷其莊子宜依舊號曰南華真人列子號曰
冲虚真人文子號曰通玄真人庚桑子號曰洞靈真
人其四子所著書並隨號稱為真經宣布中外咸使
聞知天寳元年二月卄日(求古錄)
天寳元年二月正書今在盩厔縣樓觀舊唐書禮
儀志天寳元年正月癸丑陳王府參軍田同秀稱扵
京永昌街空中見玄元皇帝以天下太平聖夀無疆
之言傳扵玄宗仍云桃林縣故關令尹喜宅旁有靈
寳符發使求之十七日獻扵含元殿二月丁亥御含
元殿加尊號為開元天寳聖文神武皇帝辛邜親祔
玄元廟丙申詔史記古今人物表玄元皇帝昇入上聖
莊子號南華真人文子號通玄真人列子號冲虚真
人庚桑子號洞虚真人改莊子為南華真經文子為
通玄真經列子為冲虚真經庚桑子為洞虚真經今
人稱莊子書為南華經昉扵此也李肇國史補曰天
寳中天下屢言聖祖見因以四子列學官故有偽為
庚桑子者其辭鄙俚非古人書(古今文字記)
封孔子弟子詔
吕巖說撰記正書天寳三年十二月(金石錄)
唐擇縣令勅
唐南陽新野令李伯豫行書天寳六年十月建(復齋碑錄)
眀皇賜上黨故吏勅書
天寳十一年十月
眀皇哀册文
王縉撰史鎬八分書貞元五年(金石錄)
康珽誥
徐浩行書天寳十年三月(金石錄)
顔惟正并商夫人贈告
顔真卿正書寳應二年十一月(金石錄)
唐刑部尚書太子賓客魏國公述先誥
劉昇八分書(墨池編)
諡文宣追封兖公等詔
李瀾書在淄州(金石略)墨池編作李潤
李潤李華從弟淄州尉(唐宰相世系表)
僧惠幹乞題大通大照塔額表肅宗批答
大歷中立(墨池編)
勸農勅
正書無姓名大中九年五月(金石錄)
濠州勸民栽桑敕碑
大中十年余得劉莒脩兖州文宣王廟碑見大中
時中書門下牒又得此碑見大中時敕乃知平章事
非署敕之官今世止見中書門下牒便呼為敇惟告
身之制僅存焉(集古錄)
德宗政刑箴
德宗撰八分書無姓名貞元十四年十二月(金石錄)
武宗皇帝廵幸左神策軍紀聖德碑
廵幸左神策軍碑崔鉉撰柳公權正書會昌三年(金石錄)
唐翰林學士承旨崔鉉撰散騎常侍集賢殿學士柳
公權書集賢直院徐方平篆額武宗嘗幸神策軍勞閱
軍士兼統三軍上將軍仇士良請為碑以誦聖德鉉
等奉勅書撰碑以會昌三年立(集古錄目)
唐高祖駐馬佛堂碑
唐渭南縣興法寺僧貞慶撰并八分書高祖武德二
年嘗幸渭南至大韓村其父老以為榮立佛像于
其地謂之駐馬佛堂歲久碑記闕落開元十七年村
人韓祚等重建(集古錄目)
唐碑刻二(御製御書)
太宗登逍遥樓詩
長孫無忌楊師道行書貞觀十二年二月眀皇八分
書詩顔真卿正書王璵表附(金石錄)
御製魏鄭公碑
太宗御製并行書貞觀十七月正月(金石錄詳見昭陵諸碑)
帝京篇
太宗御製禇遂良行書貞觀十九年八月(金石錄)
晉祠銘
太宗御製并行書貞觀二十年七月(金石錄)
右唐晉祠銘太宗撰并書晉祠者唐叔虞祠也高祖
初起兵禱于叔虞祠至貞觀二十年太宗為立碑焉
唐得天下後太宗祠晉侯而為之銘晉侯者周唐叔
後覇天下者也據碑高祖起兵時曾禱于晉侯之祠
而以是報享之太宗製文并書全法聖教序蘭亭而
縱横自如但石理惡歷年多其鋩鎩之存者無幾耳
(石墨鐫華)
祠在今太原府西南四十里距今太原縣八里而今
縣則古晉陽之故址唐時為并州為北都為河東節
度使治昔人立廟于此以祀唐叔考之北齊書已有
其名而唐高祖起兵嘗禱于此太宗貞觀二十年正
月幸晉祠樹碑製文親書之扵石今存祠中(金石文字記)
温泉銘
太宗御製并行書貞觀中立(金石錄)
三藏聖教序
太宗撰禇遂良正書永徽四年十月在京兆府一本
碑在慈恩寺塔(金石錄)
三藏聖教序記
高宗撰禇遂良正書永徽四年十二月在京兆(金石
錄)
萬年宫銘
高宗撰并行書永徽六年五月在鳳翔府麟遊縣(金石
錄)
萬年宫即九成宫改名高宗幸而銘之書之也行草
視英公碑尤為勁拔(石墨鐫華)
萬年宫碑隂題名
長孫無忌以下自書(金石錄)
右唐萬年宫碑隂者高宗自為萬年宫碑詔宰相而
下皆題名扵其隂余每覽此碑見長孫無忌禇遂良
許敬宗李義府同時列名未嘗不掩卷太息以為善
惡如水火决不可同器惟人主能辨小人而遠之然
後君子道長而天下治若俱收並用則小人必得志
小人得志則君子必被其禍如無忌遂良是已然知
人帝堯所難非所以責高宗也(金石錄)
碑隂云奉勅中書門下見從文武三品以上并學士
并聽自書官名于碑隂後列從官五十餘人長孫無
忌李勣禇遂良軰皆與焉書名大小不倫然皆有法
即契苾賀蘭亦不草草一時之盛令人仰想其後武
氏亂之而不復可觀矣(石墨鐫華)
契苾何力莫賀可汗之孫貞觀六年率衆内屬歷
右驍衛大將軍龍翔中封凉國公諡曰毅見唐書
賀蘭敏之武士彠之外孫武后取為士彠後賜
氏武累官左侍極蘭臺太史令與名儒李嗣真等
參與刊撰見唐書武士彠傳
三藏聖教序并記
太宗高宗撰王行滿正書顯慶二年十二月(金石錄)
三蔵聖教序并記
太宗高宗撰禇遂良正書龍朔三年六月同州重立
(金石錄)
三藏聖教序并述聖序記
太宗高宗撰沙門懷仁集王書咸亨三年十二月(金石錄)
御製眀徵君碑
高宗撰高正臣行書王知敬篆額(金石錄)
右唐明徵君碑徵君者梁眀山賓也高宗朝其裔孫
崇儼以方技進故立此碑舊唐史言高宗自製文而
書之非也盖高宗撰文高正臣書耳(金石錄)
右高宗御製王知敬篆碑隂有栖霞二大字乃大中
庚子歲所立今碑乃景子此即米芾所謂手摩一丈
玉讀書上元記者書自聖教序中出極有風骨可
愛(蒼潤軒碑䟦)
御製李勣碑
高宗撰并行書儀鳳二年十月(金石錄詳見昭陵諸碑)
道藏經序
高宗則天撰王懸河行書弘道元年十二月(金石錄)
唐睿宗書武士彠碑
李嶠撰相王旦書長安元年十二月(金石錄)
右周武士彠碑武后時追尊士彠為無上孝眀皇帝
命李嶠為碑文相王旦書石焉戎幕閒談載李德裕
言昔為太原從事見公牘中有文水縣牒稱武士彠
碑元和年間忽失龜頭所在碑上有武字凡十一處
皆鐫去之碑高大非人力所及未幾武元衡遇害今
此碑武字最多皆刻畫完好無訛缺者以此知小
說所載事多荒誕不可信類如此(金石錄)
唐睿宗書順陵碑
武三思撰相王旦正書長安二年六月(金石錄題云孝眀皇后碑)
武三思撰相王旦書碑用武氏製字武三思稱&KR1428;猶
可而旦亦曰&KR1428;旦當發一笑書不知真出相王否方
整遒健可錄也碑已仆于乙邜之地震而亡扵縣令
之修河余猶從故家見其搨本(石墨鐫華)
右武后革命時所立順陵碑首曰大周無上孝眀高
皇后碑銘并序特進太子賓客監修國史上柱國
梁王&KR1428;三思奉勅撰太子左禦率兼檢校安北大
都護相王&KR1428;旦奉勅書(求古錄)
棲巖寺詩
高宗則天撰韓懷信正書長安二年(金石錄)
幸閒居寺詩
高宗睿宗太平公主詩八分書無姓名武后詩自
草書長安四年四月(金石錄)
游仙篇
武后撰薛曜正書武后時立(金石錄)
龍興聖教序
中宗撰相王旦正書神龍元年九月(金石錄)
中興聖教序碑
中宗撰唐奉一八分書神龍三年五月(金石錄)
中宗為三藏法師義淨所作唐奉一書刻石在濟南
府長清縣界西禪寺寺在深山中義淨真身塔尚
存(金石錄)
唐奉一齊州人善書翰武后時為侍御史見御史
臺記又唐書武后紀云久視元年三月夏官尚書
唐奉一為天兵道大摠管
老子孔子顔子贊
睿宗撰李邕行書開元十一年十二月(金石錄)
唐眀皇書凉國長公主碑
蘇頲撰明皇八分書開元十二年八月(金石錄)
右唐凉國長公主碑蘇頲撰眀皇書公主睿宗女也
新唐書列傳云字華莊而碑云諱莬字花粧傳云下
嫁薛伯陽而碑云嫁温彦博曾孫曦按新史睿宗第
三女荆山公主已嫁薛伯陽當以碑為正(金石錄)
右凉國長公主碑小許公撰而開元帝御書書法過
肥然點畫間自有異趣要之自唐變此體帝為最也
碑辭大半可讀攷之唐史睿宗第六女字華莊始封
仙源下嫁薛伯陽今碑内封爵先後同而字乃從花
粧非華莊也又稱歸故丞相虞公温彦博曾孫曦及
攷彦博傳曾孫曦尚凉國長公主伯陽傳尚仙源公
主坐父稷誅流嶺表自殺然則公主固嫁薛伯陽再
嫁温曦史遺曦而碑諱伯陽也(弇州山人藁)
此蘇頲撰開元帝分書帝書潤色史惟則而此碑稍
肥要之一變漢法者也公主碑名花粧史作華莊先
封仙源嫁薛稷子伯陽伯陽坐父稷流嶺表再嫁温
彦博曾孫曦史遺曦不書而碑諱不言伯陽(石墨鐫華)
凉國碑為玄宗分書蘇頲撰書法遒逸勻適少遜孝
經總脫盡六朝之習者公主睿宗第六女名莬字華
莊元美謂碑為花粧史作華莊而不言名子函石墨
鐫華直以字為名二公似俱未見其碑也余嘗從叔
兄至奉先遊唐諸陵犯暑造極羣山北峙萬峯連亘
一目無際竟不辨何者為陵也歸而得數碑此石卧
草間字跡完好如新扵時恨楮墨不具後遣工搨得
已為土人擊扑損半恐一經採訪官使或搨不勝誅
求故也公主初封仙源嫁薛稷子伯陽坐父稷流嶺表
自殺復改今封復嫁温彦博曾孫曦碑自不得不諱
伯陽而史不當逸曦也(金石史)
眀皇行次成臯詩
艾叙行書開元十三年十月(金石錄)
艾叙與史麟工夫相敵亦擅時名(書史會要)
唐明皇御註道德經
眀皇註并御書開元二十四年八月懷州本(金石錄)
老子道德經唐玄宗註開元二十三年道門威儀司
馬秀等請扵兩京及天下應修官齋等州皆立石臺
刊勒其經文御書其注皆諸王所書此本在懷州(集古
錄)
經玄宗書注皇太子紹及慶王琮奉勅書初開元二
十四年玄宗已注道德經道門威儀司馬秀等奏請
兩京及天下應修官齋等州造立石臺刊勒經注(集古
錄目)
唐玄宗注經成詔道士司馬秀等請立經臺奏謝批
答及皇太子紹慶王琮等十八人列名皆附刻扵經
臺(集古錄目)
眀皇注孝經
眀皇八分書天寳四年九月(金石錄)
唐玄宗書孝經後有太子亨右相林甫左相適之等
題名韋郇公陟稱彭城縣男盖自吏部侍郎出為河
南採訪始襲公爵此本封耳韋陟封平樂郡公可補
本傳之闕書法豐妍勻適與泰山銘同行押亦雄俊
可喜當時為林甫所蠱媚極矣猶知有是經耶三子
同日就隕屬鏤南内淒涼廢食循覽遺跡為之慙慨
王世貞(弇州山人藁)
此碑四面以蟠螭為首鑿嵌精工故非後世所能開
元帝書法與泰山銘同潤色史惟則老勁豐妍如泉
吐鳳為海吞鯨非虚語也後有李齊古表行書亦
佳同勒諸臣名字字不草草至如行押數十字尤豪
爽可喜乃知前代帝王留心翰墨如此(石墨鐫華)
玄宗御製序并注及書今在西安府儒學前第二行
題曰御製序并注及書其下小字曰皇太子臣亨奉
勅題額其額曰大唐開元天寳聖文神武皇帝注
孝經臺後有天寳四載九月一日銀青光禄大夫國
子祭酒上柱國臣李齊古上表及玄宗御批大字草
書三十八字其下有特進行尚書右僕射兼右相吏
部尚書集賢院學士修國史上柱國晉國公臣林甫
光禄大夫行左相兼兵部尚書弘文舘學士上柱國
渭源縣開國公臣李適之等四十五人姓名惟林甫
以左僕射不書姓中間人名攙入丁酉歲八月廿六
日紀九字是後人所添是歲乙酉非丁酉也又末二
人官銜下不書臣亦可疑(金石文字記)
唐眀皇書金仙長公主碑
右唐金仙長公主碑徐嶠之撰明皇御書㩀唐書本
傳云太極元年與玉真公主同為道士而碑云丙午
歲度為道士盖神龍二年也此于史學不足道然唐
史書事差謬多如此也(金石錄)
徐嶠之撰眀皇行書今在蒲城縣(金石文字記)
眀皇賜道士蔡守冲詩
并謝表批答行書天寳十一年九月(金石錄)
上黨啟聖宫頌
眀皇撰并八分書天寳十二年八月(金石錄)
御製武部尚書楊珣碑
眀皇撰并八分書天寳十二年八月(金石錄)
右唐楊珣碑按唐史宰相世系表以珣為友諒子今
碑乃云志謙子疑史誤珣楊國忠父也故玄宗親為
製碑其末盛稱國忠之美云我有社稷爾能衛之我
有廊廟爾能宰之卟和九功九功惟序平章百姓百
姓昭眀其語可謂褒矣豈所謂臨亂之主各賢其臣
者乎碑天寳十二年建盖後二年安禄山起兵又一
年國忠被戮矣(金石錄)
鶺鴒頌
眀皇撰并行書天寳中立(金石錄)
當皇祐至和之間余在廣陵有出使黃元吉者以唐
眀皇自書鶺鴒頌本示余把玩久之後二十年獲此
石本扵國子博士楊褒又三年来守青州始知刻本
在故相沂公宅(集古錄)
眀皇上黨宫宴羣臣故老詩
行書天寳中立(金石錄)
眀皇謁玄元廟詩
行書天寳中立(金石錄)
右謁玄元廟詩唐玄宗撰并書余嘗見世有玄宗
所書鶺鴒頌與此字法正同碑在北邙山上洛陽人
謂之老君廟也(集古錄)
唐眀皇書裴光庭碑
裴光庭碑張九齡撰玄宗御書按唐書列傳云光庭
素與蕭嵩不平及卒博士孫琬希嵩意以其用循資
格非奬勸之誼諡曰克平帝聞特賜諡曰忠憲今碑
及題額皆為忠獻傳云撰搖山往則而碑云往記光
庭以開元二十一年薨二十四年建此碑玄宗自書
不應誤皆當以碑為是也(集古錄)
唐中書令集賢院學士張九齡奉勅撰玄宗御書侍
中裴耀卿題御書字兵部尚書同中書門下三品李
林甫題額諫議大夫禇庭誨摹勒光庭字連城河東
聞喜人官至侍中正平郡公贈太師諡忠獻碑以開
元二十四年十一月立在聞喜(集古錄目)
唐玄宗登逍遥樓詩
唐玄宗御製并分書太常卿姜皎書年月蒲州刺史
王璵以詩刻石請御書碑額表一蒲州刺史顔真卿
書答詔肅宗書以乾元元年立(集古錄目)
御製段秀實碑
德宗撰皇太子誦行書貞元元年四月(金石錄)
麟德殿宴羣臣詩
德宗撰皇太子誦行書貞元四年六月(金石錄)
送張建封還鎮詩
德宗撰太子誦行書貞元十四年(金石錄)
御製韋臯紀功德碑
德宗撰太子誦行書貞元二十年十一月(金石錄)
補
唐眀徵君碑
高宗御撰高正臣書上元三年四月今在上元縣棲
霞寺唐有兩上元此云景子者高宗號也舊唐書
明崇儼傳累遷正諫大夫特令入閣供奉崇儼每因
謁見輒假以神道頗陳時政得失帝深加允納潤州
棲霞寺是其五代祖梁處士山賓故宅帝特為製碑
文親書扵石論者榮之今按此碑乃高正臣書史家
以御製并訛為御書耳(金石文字記)
貞順皇后武氏碑
玄宗御製御書字為八分太子亨題額貞順皇后姓
武氏晉陽人終于惠妃追册皇后諡曰貞順碑以天
寳十三年四月立(集古錄目)
貞順皇后武氏碑隂記
從子武就撰王膺行書建中二年(京兆金石錄)
六藝之一錄卷六十三
