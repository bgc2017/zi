欽定四庫全書
六藝之一錄卷一百二錢唐倪濤撰
石刻文字七十八
宋王象之輿地碑目
慶元府碑記
董孝子廟記唐崔殷作董孝子廟記云&KR0008;後漢人孝
行著於鄉邑孝和召拜郎中不起厥後世為名族故
以董孝子名鄉
棲霞觀碑在象山縣有唐大中元年碑孫諫卿撰
等慈院釋迦殿記在象山縣宋元嘉二年置有釋迦
殿記方豫撰
龍夀院記在象山今名延夀院漢乾祐二年置有記
洋山廟記在定海縣東北五里唐大中間黃洽記
唐心鏡大師舍利塔銘在鄞縣之崇夀寺刺史崔琪
狀其事
崇夀寺額在鄞縣唐相裴休書
明州額舊錢氏書
奉國軍額太守潘良貴書
文宣王廟碑在州學火損其半
裴公德政碑李陽冰撰在衙門内
唐刺史王密德政碑李舟文李陽冰玉筋篆今在郡
樓下
柳公權書金剛經在州治之進思堂
應天德潤寺碑在慈溪縣唐乾符中僧文義大師清
晏撰
唐李華撰左谿大師塔銘在慈谿縣之普濟院
雲漢廣福教院記在慈溪縣唐光化二年楊適撰
開元寺碑在鄞縣南二里寺有二碑其一李頻文其
一陶詳校文韓擇木書
小字道經小字德經集古錄唐明皇注八分書不著
名氏開元十七年立
台州碑記
天台觀葛仙翁篆晏公類要云吳赤烏元年為葛仙
翁所建其額即仙翁親篆
齊桐柏山金庭館記集古錄云南齊沈約造兒珪之
書永泰中因地名建館曰金庭宫置道士十人蓋道
士自敘之言非約所撰其謂之造者疑如後世立碑
之類耳碑以永元三年立
桐柏觀勅唐景雲二年
桐柏頌集古錄唐崔尚權文韓擇木八分書碑天寶
元年立
修桐柏宫碑集古錄唐元稹撰顔顆書景雲中道士
徐雲府等重葺碑以太和四年立
國清寺記唐柳公權書額
老君真容碑唐開元二十九年在州天慶觀内
佛窟禪師碑唐太和六年在天台縣
道元院碑在天台唐乾符二年
天台禪林寺碑唐元和六年在大慈寺
智者大師修禪林道場碑唐元和二年在大慈寺
禪林寺智者大師畫讃在天台縣唐大歷中顔真卿
文
隋陳司徒廟碑唐乾符二年在本州廟中
台州刺史杜雄廟碑唐文德元年碑隂有蔡大王廟
記今在臨海蔡王廟中
台州司馬韓光乘真讃唐先天元年在崇道館
杜夫人墓銘唐光化二年在臨海縣
金像寺幢在仙居縣西三十五里歲久無碑識惟石
幢巋然唐垂拱三年立
吳越王題梁州城之兜率寺有廣順年間吳越王題
梁
上清閣唐人題梁在崇道院
吳越錢氏用契丹會同年號臨海慶恩院及定光院
皆書曰石晉會同元年建臨海明智院及明恩院皆
書曰石晉會同中建而通鑑石晉無會同年號及婺
州圖經義烏真如院亦云吳越錢氏會同十年建而
吳越止有寶大天寶保正之三號亦無會同象之謹
按東都事略載遼主德光以天福三年改元會同至
開運四年南牧歴年圖載天福三年歲在戊戌而會
同十年歲在丁未是歲正德光南牧之時去天福三
年整整十載意者錢氏奉德光之正朔則丁未之歲
乃契丹會同十年然婺州真如院書會同十年建尚
是契丹入汴之時恐吳越奉其正朔若赤城志所書
會同元年則正是石晉天福三年晉高祖尚都汴為
中國主不應錢氏乃越石晉而奉契丹正朔也北之
婺州真如院所書年月無據當考
天台集李兼序續集李子長編李兼序
舊圖經教授余嚞編赤城志陳耆卿編
温州碑記
僧元覺神道碑在永嘉縣之淨光先天寺元覺葬於
是山有括州刺史李邕所作神道碑
淨居尼元機圓明塔碑在永嘉縣之淨居尼禪寺其
碑先天中立
石室碑在永嘉縣應符鄉大羅山之石室上有石夫
人及古石碑在天柱寺後
仙巖寺碑銘司空表聖文
海濤志集古錄云海濤志濤歷日時濤期朔望體象
春秋仲月漲濤解凡六篇唐竇叔蒙撰其說以月朓
朒候濤汐之進退并竇氏濤日時疏一篇孟簡撰皆
陶慫書朱巨川題額不著刻石年月在温州
游仙記唐著作顧况游仙記曰温州人李庭等大歷
六年入山斫樹迷不知路逢見漈水漈水者東越方
言以挂泉為漈中有人煙鷄犬之候尋聲渡水忽到
一處約在甌閩之間云古葬然之虚者好田泉竺果
藥連棟駕險三百餘家四面高山迴環深映有象耕
鴈耘人甚知禮野鳥名鴝飛行似鶴入人舍中惟祭
得殺无故不得殺殺令地震有一老人為衆所伏容
貌甚和歲出數百疋布以備寒者乍見外人亦甚驚
異問所從來袁紹賊平未時政何若具以實告因曰
願來就居得否云此間地窄不足以容為致飲食申
以主敬旣而辭行斫樹記道還家及復前蹤羣山萬
叠不可尋矣
永寧編陳謙所述留元剛序云是編非取夫搜摭新
故誇詡形勝而已事變之會風俗之趨蓋將有考焉
觀敘州自晉以來守凡幾人孰賢孰否觀敘人自國
初以來作者幾人孰先孰後熙寧而後所易兵制善
於古否建炎而後所增稅賦安於民否水利何為而
便役法何為而病是非得失之迹廢興沿革之由安
危理亂於是乎在一言去取萬世取信
鴈蕩序述鴈蕩山序云樂清縣鴈蕩諸山在焉難以
殫載校書郎張望之有記郡丞謝升俊有圖樂清縣
丞洪藏有賦紀述摹寫皆極形容之精然猶有未盡
薛寺丞季宣復為賦以備足之
婺州碑記
八詠碑沈約文舊本在仁風堂新本在八詠樓
陋室銘不知在何所政和中郡民至龜頭土城上茅
棘中見一頽石其色如鐵面平可坐因刮拭之髣髴
有字題曰陋室銘唐劉禹錫文其詞曰山不在高有
仙則名水不在深有龍則靈斯是陋室惟吾德馨苔
痕上階綠草色入簾青談笑有鴻儒往來無白丁可
以調素琴閱金經無絲竹之亂耳無案牘之勞形南
陽諸葛廬西蜀子雲亭孔子云何陋之有今其碑在
明月樓下
通判廳蘭亭記其碑甚古
大廳再建記唐廣明二年
赤松巖寺碑唐垂拱四年
盧府君碑唐大中十一年
俱胝石幢記唐咸通十年
武威侯廟記唐廣明元年已上並在金華縣境
杜叔倫去思碑晏公類要云在東陽縣前達州刺史
陸長源文
涵碧亭記在東陽縣唐寶歷二年
法華寺碑唐會昌三年在東陽縣
智者法師碑及本生寺碑在義烏縣界梁太子綱文
善慧大師碑陳大建五年
善知闍黎碑陳大建五年
惠集法師碑陳大建六年
還珠碑記唐元稹文
轉輪經藏碑唐咸通八年
重雲大師真身碑唐乾符三年
普濟院碑周顯德三年已上並在義烏縣
聖夀寺碑唐綦毋?文
和安寺碑唐邵朗文
東峯亭記唐馮宿文在蘭溪團寺
萬安縣碑晉天福八年
永寧院碑周顯德四年已上並在蘭溪縣
千歲和尚碑開元二年在浦江寶嚴寺
左溪大師碑銘唐李華文在浦江縣
明昭院夀塔碑周廣順二年在武義縣
鶴巖院碑清泰(闕)年
義烏真如寺耶律年號寺在義烏縣西南一百八十
步東陽志云吳越錢氏會同十年建洪邁隨筆載錢
氏有年號三曰寶大天寶保正而無所謂會同象之
謹按會同乃契丹年號東都事略契丹傳載遼主德
光以天福三年改元會同至開運四年南牧歴年圖
載天福二年歲在戊戌而會同十年歲在丁未自戊
戌至丁未整整十年意者錢氏奉德光之正朔則丁
未之歲乃契丹會同十年故用其紀元耳十國紀年
吳越王錢弘佐傳云開運四年正月遼陷京師稱會
同十年而馬殷傳止書云開運四年契丹犯闕中國
兵亂貢賦不通而不書會同年號是湖南諸國不用
會同年號而吳越獨用會同年號故也
吳越寶大年號東陽志云觀音寺大殿有梁吳越寶
大二年立象之謹按通鑑後唐明帝天成二年吳越
王錢鏐以中國喪亂朝會不通改元寶正其後復中
國乃諱而不稱今觀音寺之題梁皆已削去年月寺
僧去吳越改元後用中國正朔故諱其事而削去與
通鑑所書相應寺却有銅鐘題曰寶大二年歲在乙
酉置
張巡許遠雙廟碑嘉泰甲子余謁郡侯南康李公景
和見其追逮土偶械繫於庭問其罪則曰李侯家眷
為祟所擾故加之罪杖之溪滸投土偶於深淵絶其
廟食未嘗不重李侯之果決也及予之郊外聽輿人
之誦曰此廟非他即唐張許之祠也郡侯意其烹愛
妾而無所歸旋擾其室旣伏其罪而怪亦絶余獨念
張許置廟始末郡志無所經見志乃洪公邁銓次必
不逸書予固未能釋然後予繙閱故書見唐張巡傳
載許遠子玫為婺州司馬柳子厚南公廟碑載南霽
雲子承嗣為婺州别駕今婺之雙廟與倅廨隣意者
南許二子之所立乎予旣參祈公之史考柳子之記
又不能不譏李侯之太果而誚洪公之略也反覆張
許之事以嘆其捐軀以蔽江淮而當時議者反以睢
陽食人為二子罪巡烹愛妾以激士衆而後世乃以
其鰥居而為廟食之累甚矣忠臣之不遇世自李翰
作傳以表其事而當時之異論始息予不量其謭薄
欲強引史傳以證其廟食之始末視李翰為難矣昔
韓文公謂張許子弟材不足不能通其父志由今日
觀之廟存而無所記豈特不能通其父志于當時而
已哉昔我朝章聖皇帝東巡過雙廟留駕徘徊著
金刻石贊明厥忠而司馬公光嘆顔杲卿張巡之徒
世治則擯斥外方抑沈下僚世亂則委棄孤城虀粉
寇手何為善之不幸而朝廷待忠義之薄耶我聖朝
君臣待忠義之意如此惜不及見洪公李侯而一洗
之也
處州碑記
追魂碑在松陽永寧觀唐故有道先生葉公碑李邕
撰并書法善之祖也世傳法善求邕書不可得夜追
其魂書之俗謂之追魂碑恐未必然人愛其字漢打
不已黃寇潜毁之有銅鍾宣和間遭寇焚爇烈焰中
竟不銷爍聲亦不減若有神護然
唐李繁孔子廟記唐元和中刺史李繁建孔子廟韓
愈為之碑杜牧書其碑隂遭亂不存宣和中知州黃
葆光模刻於學而碑隂猶闕
有唐贈歙州刺史葉公神道碑李邕撰韓擇木八分
書其石運自霅川擊之鏗然有聲今在麗水縣北一
百二十里冲真觀中
李邕書大唐開悟之寺在龍泉之薦福院
黃帝祠宇篆額唐李陽冰篆在仙都山
縉雲縣城隍廟記集古錄云唐李陽冰撰并篆陽冰
禱雨因移建於山上碑以上元二年立
刺史李鋁送行記貞元中李為刺史朝士之贈行者
二十三人石刻今存
唐青田縣尉楊光于作隠難記在麗水縣北六十里
之東岩大略言袁晁黃巢之亂民避難於此獲免者
甚衆
好道廟碑在麗水縣東十里唐大中十年刺史段成
式作廟記今存
陳松司馬墓碑在麗水縣西四十里郎其山下乾符
二年卒葬於此碑及銘記並任省公文
李陽冰修夫子廟記在縉雲記云上元元年縉雲令
李陽冰修文宣王廟換夫子之容貌增侍立之九人
其餘六十二子圖於屋壁據陽冰記云增侍立之九
人蓋獨顔回坐而餘九人為立像矣
李陽冰忘歸臺銘在縉雲之吏隠山
李氏窪樽銘在縉雲之吏隠山
李陽冰篆倪翁洞之三字在縉雲縣東平里之倪翁
洞
阮客洞詩在縉雲縣東九十里有石室鐫李陽冰詩
隠真洞劉先生塑像贊在縉雲東二十八里隠真洞
其碑見存
李陽冰篆初暘谷三字在縉雲之仙都山
衢州碑記
古碑信安記文其最古者徐偃王廟則韓退之西楚
覇王廟則賀蘭進明信安王禕石橋詩則嚴綬女樓
之易東武則崔耿若陸燮于皋之偃王碑碣皆漫缺
不可讀
唐元符六年僧沖莅開山文樅碑銘在西安之子湖
定業院
唐則天書明果寺在西安縣北玉泉鄉明果禪寺額
唐白居易大徹禪師傳法堂記在西安縣北安縣鄉
明果禪師院
後唐清泰中吳中丞所書發願文在常山縣西十里
福田院
唐杜荀鶴及禪月大師貫休留題在龍游之石壁院
石橋詩刻記唐廷評嚴綬
瑞魚銘張子夀集賀衢州進古銅器表云伏見衢州
所進瑞魚銘等神物瓌竒形製純古魚為龍像旣彰
受命之元銘作芝文果表錫年之永河圖舊事無以
加之
徐偃王廟碑韓愈撰
徐偃王後記唐于皋作後記今在靈山廟中
雙檜堂記開寶間吳越刺史謹知禮撰
吳越國王墨帖在保安院
信安志毛憲序
建康府碑記
吳紀功三段石碑天璽元年皇象之書今存府治紬
書閣前集古錄謂之皇象
晉王祥墓碑在江寧縣之城西南何城寺之北有古
碑斷缺不全
謝安墓碑東晉事云謝安墓前惟立一白碑蓋當時
難述其德耳
王羲之蘭亭記在三段石後壁
大宗碑顔魯公書
顔府君碑顔魯公書並在(闕)學
卞壺墓碣南鍇在忠烈公墓下
陶隠居墓磗熙寧中金陵丹陽之間有盜發塚得隠
起磗於塚中讀其書知山中宰相陶隠居墓也其文
尤高妙王荆公因書遺金陵天慶觀黃冠遂以入石
陳景陽宫井欄石刻唐人書今在行宫歐陽公云
晉王廣書戒哉戒哉字已不成象之觀書擒虎則失
虎字世民則作世皆避以唐諱則知為唐碑
唐棲霞寺記陳江總作碑唐高宗御書額至今猶存
今見在攝山寺中去城四十有五里
唐棲霞寺銅像背記唐景龍二年又寺中徐鉉書古
跡甚多
唐徐鉉紫極宫司命殿記在天慶宫
徐鉉蔣帝廟碑在蔣山廟
南唐追封慶王碑在樓湖橋東南路側已上並在建
康城中及上元江寧界内
吳太極左仙翁葛公碑唐調露二年重建
梁許長史舊館碑陶弘景立天建十七年建在玉宸
觀
梁太元真人碑孫文韜書
梁許長史舊壇碑陶隠居詩又有梁九錫文孫文韜
書
陶隠居帖在玉宸觀
陶隠居墓銘自撰
陶隠居墓誌梁昭明太子撰
華陽頌陶隠居文唐天寶九年立
羲和寺額梁昭明太子撰
陶隠居碑銘邵陵王綸撰
陶隠居碑隂司馬道隠子微書
唐紫陽觀王先生碑唐總章二年立
唐崇禧觀碑太極元年立
唐明皇受籙碑在崇禧觀
唐玄宗授上清籙碑在華陽洞
唐句容令岑公德政碑景龍二年
唐禁山碑太和七年今在玉宸觀
唐玉清觀四等碑開元十五年
正白先生碑梁邵陵王綸撰今在玉宸觀
祠宇宫白鶴廟記大歷十三年
唐元静先生碑顔真卿書大歷二年又云在紫陽觀
大歷七年
唐韋君碑正元三年立在玉宸觀
唐聖祖碑寶歷二年
孔子尹真人贊皇公三碑寶歷二年
唐張孝子旌表碣咸通十三年
唐茅山孫尊師碑李德裕文今在玉宸觀
題陶隠居銘唐保大十四年
青元觀殿碑唐保大十五年
下泊宫記王師簡文
元素先生碑徐鉉撰在玉宸觀
唐紫陽觀碑徐鉉文在玉宸觀
騎省石在句容縣治
唐許長史丹井銘徐元文在玉宸觀
故(闕)傅太師王君碑徐鉉文已上並在句容縣界
溧陽長潘元卓碑後漢光和四年今在尉廳
唐潘城寺碑劉驩文在縣西九十里
唐禮部侍郎劉府君神道碑裴度撰今在欽賢亭
校官之碑後漢元和四年立洪邁夷堅癸志云其石
淪於固城湖中紹興十一年溧水尉喻仲遠得之輦
置廳事之側蓋相距六百九十三年今在縣圃已上
並在溧水縣界
西漢趙禹廟記唐中和三年
後漢溧陽侯史公神道碑景龍四年立
晉廬陵太守吕府君神道碑
晉冠軍將軍史爽墓石柱刻
梁兖州刺史史府君墓石柱刻
唐宣州溧陽縣永仙觀元宗先生碑銘開元五年
城隍廟記開元十七年在舊縣城
唐祭酒史公之碑李陽冰篆額
重換司空廟殿記唐會昌三年
史祖廟禱雨記南唐昇元三年已上並在溧陽縣界
宋宗慤母夫人墓誌碑以大明六年立自此以下圖
經不載而旁見他書者今附見焉
齊海陵王墓誌南齊謝脁立石在江寧齊明帝廢其
兄鬱林王而立之在位一年又廢為海陵王
華陽王先生碑唐于敬之撰王元宗書以乾符二年
立在茅山
王法主碑道士江旻撰徐碩書碑以貞觀十六年立
在茅山
陳尼慧仙碑陳景哲書以天嘉元年立
梁智藏法師碑梁蕭幾撰序蕭懌撰銘蕭挹書以普
通中立
梁茅君碑道士孫文韜書道士張擇集以普通三年
立在茅山
王法主碑唐劉禕之撰齊懷夀書碑曰昇真以文明
元年立在茅山
張常洧碑唐貞元五年旌表張常洧勅一道并紀孝
行碑高孚撰旌表碣贊承瓌撰
王師乾神道碑唐楊綰撰張從申書碑以大歷十三
年立在句容縣
鍾山林下集序唐石洪撰以貞元七年立
華陽頌梁陶弘景撰崔元亮長慶三年游山題記附
在茅山
司空殿記司空光武時人碑以會昌六年立在溧山
副元帥廳階記唐嚴伋撰大歷四年刻在金陵
三茅山記唐人書太和三年立
茅山三像記與崇元聖祖院一體書李德裕旣建聖
祖院并立玄元皇帝孔子尹喜三像以寶歷二年刻
在茅山
崇元聖祖院記唐賈餗撰徐挺古八分書寶歷二年
立在茅山
賜李鍊師詩詔唐道士任良友書元宗所賜詩凡三
首貞元十四年刻石在茅山
景陽井銘井銘有二其一隋煬帝所作其一張著撰
仙壇山銘道士宋文榦以山石自然因立壇其後岑
仲琢石為像碑以聖歷三年立在溧水縣已上並見
集古錄
江南秦淮石志皇朝類苑江南保大中浚秦淮得石
志按其刻有大宋乾德四年六字餘磨滅不可識諸
儒參驗乃輔公祐反江東時年號
溧陽瀨水貞義碑李白文
徐鍇篆字題名在中茅峰石上荆公有詩百年風雨
草苔昏尚在當年墨法存祇恐終隨嶧碑盡西風吹
燒滿秋原
建康志史志正序建康續志朱(闕)編吳琚序
太平州碑記
吳陶基墓碑在當塗吳山晉陶氏亦有墓碣見存
晉楊府君墓碑名亮弘農人桓温破姚襄亮杖策來
歸後為雍州刺史卒今有石碑二一在泊山一在河
間碑隂各有巴蜀故吏姓名合五百人太守楊倓惜
其斷裂徙置郡學
李白天門山銘在天門山
水心院石幢記在蕪湖縣西二里寧淵觀初為水心
院有廣明間石幢記
羅泰石城記在當塗東二十里慈湖鎮之北磯上有
界牌二字乃唐刻也
陶府君大舉德政碑在當塗縣東六十里丹陽鎮南
之禪那院乃唐僧所撰永昌元年己丑建碑今存
禪惠院記在當塗東十七里禪岳山有咸通二年記
刻石山頂
廣濟院石幢在蕪湖縣北四十里院門外有兩石經
幢一題曰大中十二年一題曰乾符六年
東能仁院水陸會記在蕪湖縣東院有南唐水陸會
記
演教院碑在繁昌縣東二十里院有古牌上有長慶
二字
太平州詩南州集林桷序
姑熟志楊倓序
寧國府碑記
題疊嶂樓詩南齊謝眺
題疊嶂樓壁唐獨孤霖
敬亭山梓府君廟題名高璩
題梓府君廟詩李太白司空圖
良吏記陳簡甫題開元良吏六人
祭敬亭山文鄭薰又碑隂文杜宣猷
重修敬亭廟記張延嗣
梓府君神祠記崔龜從
新修梓府君廟記劉仲約大中二年
新興寺碑盧肇書在縣北敬亭山大中二年相國裴
休建
禪定寺通公碑嚴綬
新興寺新條勅裴休
新興寺經閣帖裴休
白龍寺經幢在水陽鎮開成元年
石中丞廟斷碑廟在子城南石中丞仲覽宣州人
魯府君廟碑在宣城縣南六十里廟有斷碑載武德
六年魯之嵓以宣城降
沖妙觀斷碑在宣城縣東二十里會昌中立
新興寺羅漢碑徐善
福田寺經幢記大歷中崔龜從
薛公去思頌崔巨
築新城碑韓熙載撰碑隂林仁肇
送二王詩李後主
徐知證墓碑在宣城四十四里
重修宣城縣廨宇記朱珣
開元寺大殿記孟拱辰
多寶佛塔記孟拱辰
東禪院法華經記孟拱辰
新興寺藏記唐天祐二年僧浩澄已上並在宣城縣
界
南陵修大農陂記韋瓘
涇縣廳記薛文美
水心寺碑唐宣宗
孔子廟記徐鉉
東峯亭記序在涇縣西二里唐永泰中李廣琛將兵
討石寇告捷賦詩劉太真為之序今刻石存焉已
上並在涇縣界
唐宣州響山新亭新營記權載之撰云元和二年今
宣城長帥路應造
賀蘭夫人墓誌集古錄云唐陸贄撰并書碑正元七
年立
宣城志郡守趙希遠序李兼編
宣城詩唐人已前詩篇失編集人姓名
徽州碑記
興唐寺碑唐吕渭文在歙縣
越國公廟記唐江台符文在歙縣
問政先生碑記唐順義中方䛆文在歙縣
歸真觀碑江南徐鍇文在歙縣
漢洞院碑在歙縣新安志云今院中有南唐鐫大中
碑
婺源縣古縣記見新安志本縣沿革下
州縣碑額容齋續筆徽州之山水清遠素無火災紹
興元年添差通判盧瑢悉以所作隸字換郡下扁榜
自譙樓儀門凡亭榭臺觀之類一切趨新郡人謂字
多燥筆而於州碑尤為嚴重私切憂之次年四月火
起於郡庫經一日兩夕乃止官舍民廬一空
歙州折絹始末皇朝類苑五代方鎮割據多于舊賦
之外重取於民國初悉皆蠲正稅額一定其間或有
輕重未均處隨事均之福歙州稅額太重福州則今
以錢二貫五百折絹一疋歙州輸官之絹止重數兩
太原府輸賦全除乃以減價糴米補之往往疑福歙
折絹太貴太原折米太賤又原居仁言行錄云歙州
五季為偏方夏稅特重祖宗故輕之他郡輸納率以
十二兩惟歙十兩比歲戶部謂不中度却之以為擾
孝宗欲仍舊貫而慮輸有輕重吏得病民每十二疋
符蠲其二
新安志羅願疏
信州碑記
南巖古篆上饒志云弋陽縣北三十里有石壁鐫古
篆二十三字書跡甚美
唐人大篆洪芻山水記云貴溪王表岩有會昌中唐
人大篆題名
唐元和碑在永豐之寶積院蔣穎叔詩云舊碑聊一
讀惟有記元和
草衣寺記在城下南嵓有唐權德輿記
南唐欽道觀記在永豐縣觀舊名黃陽觀有朱鞏所
為記乃南唐徐鍇八分書徐鉉篆額今碑在縣治
龍紀中雄石鎮請僧帖在貴溪之資國寺象山陸九
淵子静有跋語辨其真偽唐龍紀時帖由龍紀之元
距紹熙辛亥凡三百有三年云
王荆公信州興造記晉陵張公治信之明年皇祐二
年也夏六月乙亥大水降於是募人城水之所入(闕)
垣郡府之缺考監軍之室司理之獄營州之西北亢
爽之虚以宅屯駐之師除其故營以時教士刺伐坐
作之法故所無也作驛曰饒陽宅曰回車築二亭於
南門之外左曰仁右曰智山水之所附也梁回十有
二舟于兩亭之間以通車徒之道築一亭于州門之
左曰宴月言所以屬賓也凡為城垣九千尺為屋八
以楹數之得五百五十二自七月甲午卒九月丙戌
為日五十二為夫一萬一千四百二十五
洪芻遊洞記曲盡一郡山川之景皆洪所身親而足
歴者也今附上饒志卷末
唐曹君墓碑容齋五筆云慶元三年上饒尉陳莊發
土得碑乃婦人為夫君所作君姓曹名因祖父皆仕
於唐高祖之朝惟公三舉不第居家以禮義自守及
卒於長安之道朝廷公卿鄉隣耆舊無不太息惟予
獨不然謂其母曰家有南畆足以養其親室有遺文
足以訓其子肖形天地間範圍隂陽之内死生聚散
乃世態耳何憂喜之有哉予姓周氏公之妻室也
上饒志趙蕃編中序
池州碑記
大廳碑記元和八年齊暎為守日建裴晉公作記于
廳壁今不存又韓贄文竇潏文
刻漏記杜牧文
夫子廟麟臺碑韋應物文
紫極宫碑徐鉉文
康濟廟記在建德徐鍇為之記
昭惠廟墨勅昭惠廟在銅陵神姓張名寬嘗任晉陽
太守唐裴休以墨勅贈遊擊將軍又以墨勅封保勝
侯及保勝公今三勅俱存昭惠廟
開講詩集古錄鞏疇為講老子而作咸通九年楊岩
刻石立於舊鞏疇之所居
馬當山銘陸龜蒙文有云言天下之險者在山曰太
行在水曰吕梁合二險之為一吾又聞乎馬當彼之
為險也𡵻乎大江之旁怪石憑怒跳波發狂日黯風
助摧牙折檣幸而脫死神魂飛揚殊不知堅輪蹄者
夷乎太行仗忠信者通乎吕梁使舟檝者行乎馬當
合是三險而為一未敵小人方寸之包藏
題玄宗御書記集古錄唐張說題元宗御書碑御製
書字并年月記及模勒刻字人姓字說所題者大慧
禪師塔碑也侍岩記李方玄撰李宗書會昌四年刻
杜牧題名者牧為池州刺史立左史洞之名而題之
張祜書會昌五字刻在池州今同附於後
唐孚貺侯廟碑容齋四筆云在銅陵縣唐中和二年
立
池陽前集吳蔚張古序
池陽續集崇寧中畢漸序
池陽前記政和八年范政明編
池陽後記建炎四年張古序
秋浦志胡兆序
饒州碑記
饒州刺史碑容齋三筆云饒州良牧自吳至今以政
績著名者有九賢郡圃立祠以祀此外知名者蓋詳
白樂天集有吳府君碑
唐紫極觀鐘銘在城紫極觀天寶九年上官經野文
唐薦福寺庄田記乾興元年僧志全文
唐能仁寺菩薩堂記南唐邊鎬文
唐薦福寺碑冷齋夜話云范文正公守饒有書生獻
詩甚工生自言平生未嘗飽時歐陽率更薦福寺碑
墨本直干錢文正為打千本使售京師紙墨已具一
夕雷擊碎其碑坡詩一夕雷轟薦福碑蓋謂是也
唐饒娥碑唐柳宗元文云饒姓娥名世漁鄱水娥為
室女女事循整鄉閭式敬寶應中父醉漁溺死求屍
不得娥走哭水上三日不食耳鼻流血氣盡伏死明
日屍出黿魚鼉蛟浮死萬類縣旁小民悲感怨號會
錢具葬娥于鄱水西横道上宗元為之記云
唐魏仲兕饒娥碣在樂平
唐魏愔饒娥碣在樂平
南唐雙溪觀記在安仁乾德二年葉&KR0034;文
唐自鳴山記在安仁唐咸通十年歐陽證
吳羅漢寺記在安仁偽吳順義六年羅漢贊同
上
玉石寺記在安仁唐逄汝舟文
都頡亡談容齋五筆云鄱陽素無圖經元祐六年餘
干進士都頡作亡談一篇其序士風土物則張仁有
篇徐濯有說顧雍有論王德璉有記其所引張徐顧
王所著今不復存
鄱陽志史定之序
柳將軍墓碑在安仁唐咸通六年
柳子厚與元饒州書見柳文
鄱陽舊志
六藝之一錄卷一百二
