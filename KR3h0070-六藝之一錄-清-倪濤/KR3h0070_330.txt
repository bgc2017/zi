欽定四庫全書
六藝之一錄卷三百七十二錢唐倪濤撰
歷朝書譜六十二
明
董其昌
董其昌字玄宰華亭人萬歷十六年進士選庶吉士
授編修出為湖廣提學副使起太常少卿天啓二年
改兼侍讀學士歷遷禮部尚書贈太子太傅諡文敏
天才俊逸善談名理少好書畫臨摹真蹟至忘寢食
中年悟入微際遂自名家行楷之妙跨絶一代四方
金石之刻造請無虚日尺素短札流布人間爭購寶
之(松江志)
其昌云吾學書在十七歲時初師顔平原多寶塔又
改學虞永興以為唐書不如晉魏遂倣黃庭經及鍾
元常宣示表力命表還示帖丙舍帖凡三年自謂逼
古不復以文徵仲祝希喆置之眼角乃於書家之神
理實未有入處徒守格轍耳比游嘉興得盡覩項子
京家藏真蹟又見右軍官奴帖於金陵方悟從前妄
自標評自此漸有小得今將二十七年猶作隨波逐
浪書家翰墨小道其難如是(畫禪室隨筆)
其昌又云余書與趙文敏較各有短長行間茂密千
字一同吾不如趙若臨倣歷代趙得其十一吾得其
十七又趙書因熟得俗態吾書因生得秀色吾書往
往率意當吾作意趙書亦輸一籌苐作意者少耳(書畫
眼)
高江村云明書名之振世者南則董太史玄宰北則
邢太僕子愿其合作之筆往往前無古人(銷夏錄)
董玄宰揮毫楮素簇簇如行蠶閃閃如迅雲飛電(玉劔
尊聞)
董玄宰先生字畫之妙超軼前代世所共寶章都諫
魯齋令華亭日精印朱絲烏絲長箋金箋斗方雲母
箋大小副啓俱以細料潔白綿紙印裁極工者送備
先生文房之用蓋知先生文字不假手於人而人亦
無能爭巧於化工也(閔奎翠橘堂箋臆)
董文敏嚴君平傳卷行書董思白書陸處士傳卷
楷書董思白書潘安仁秋興賦卷行楷書董文
敏花開携酒詩大行書董思白曹公生祠碑册行
書董思翁法書名畫册董玄宰書鮑明遠舞鶴
賦并題董文敏書宴桃李園序楷書(式古堂書畫彙考)
董玄宰字卷
僕生平見玄宰真蹟幾百卷此卷大有李邕徐浩風
雖小下晉人一等總之名世書也是日廣州刺史北
鄉先生饟至彩豪遂濡墨為題此此時波撼河樓不
减岳陽惜筆勢不堪作敵(來禽館集)
董宗伯書誥
蔡忠惠公書法妙一世而風裁自持至卻温成書碑
之命以為職非侍書歐陽六一集古目錄成得公書
叙以為厚幸元趙文敏為其宗人書誥敇皆變用小
楷亦欲稍别中翰體耳惟唐顔魯公自書誥恭謹如
式今董宗伯為吳觀察公書綸誥一如魯公自書例
無一筆越縱者蓋觀察公才品文學宗伯素所推重
不啻歐蔡之交故樂為濡染而無厭斁也書法圓勁
蒼秀兼有顔骨趙姿而顧盻雄毅加精采焉觀察得
此誠瓌寶矣(恬致堂集)
董玄宰倣顔清臣楊景度書
顔楊書於唐人中可謂絶去縧鏇㩳身青冥不可呼
致者矣其於右軍靈和一沠終有瞠若之歎玄宰於
書無所不淹而少年得力在蘭亭聖教序所以妙會
處多未可一途取也余友孫茂叙雅善鑒極重玄宰
此書故相與評之(恬致堂集)
董思白與沈侍御書牘
思翁書法吾朝米襄陽也未經特召反繫袍袖跳躍
飛捷落筆如雲煙博金硯匣玉鎮紙之賜又不如王
岐公宣入坐便殿勅宫嬪求詩與學士潤筆各取頭
上珠花裝幞頭簮不盡者納入袖中旋取針線縫聯
袖口宴罷以金蓮燭送歸世傳為天子請客蓋國朝
君臣禮嚴故應爾爾若翰墨流傳朝野不减米博士
王岐公獨復菴沈侍御能寶於未遇之前梁叔出入
於懷袖之内直是真正賞鑒家家藏兩學士翰札也
新思翁題曰御墨堂為吾松第一名胄梁叔博雅堅
守清白不佞事之在師友間矣(書畫史)
董宗伯手書家誥
宋制誥與勅多兼給高宗詔文武官自大夫正任觀
察以上始命辭給誥餘則令吏具抄降勅而已唐最
重誥命開元二十三年加皇子榮王以下官誥張九
齡蕭嵩等十三人就集賢院人書一通以進三相各
賜絹三百匹餘官二百匹其愛重如此顔魯公太子
少師依前充禮儀使勅牒及父惟貞贈誥皆公自書
不他屬也大宗伯玄宰董公德首四科學綜六藝神
考拔之中秘光廟擢之講幃今皇帝追念甘盤累登
禁近八座正席三代䟽榮雅知譽命之方新猶歎遯
思之甚久歷按差次遷除誥勅其升沉歲月大約可
覩矣公七十一時手書數通用以發皇祖德對揚王
休而冢孫貢士庭則請礱石而傳之此公碑版中第
一烜赫之書也昔包宗禮藏熙陵誥詞則孝肅公十
五代孫歐陽齊藏慶歷知諫院官誥則文忠公十四
代孫今庭能流通見在之祖蹟不待數世而家謨國
寶煥然揭日月而行聲價幾與顔魯公自書誥等豈
商伯乙鼎周淮父卣乃足以傳之無窮哉賢者必有
後其庭之謂矣(書畫䟦跋)
董玄宰書
玄宰太史精詣八法不擇紙筆輒書書輒如意此帖
摹米襄陽書秦太虚龍井記大都以有意成風以無
意取態天真爛漫而結搆森然往往有書不盡筆筆
不盡意者龍蛇雲物飛動腕指間此書家最上乘也
昔人謂伯英書價可以敵國今太史片楮單牘人爭
寶之語不虚哉門人張清臣氏雙鈎廓填因以搨石
蓋於其書法加意珍愛而謀以永其傳如此余生平
無所不拙而更獨拙於書然邇來頗亦解書跋此聊
以破俗(何三畏漱六齋集)
董宗伯書法華經
董宗伯書法擅天下作小楷妙法蓮華經風流藴藉
掩映一時予曾見之於程雲岫家三十年矣王君慈
現近得此見示如舊相識古賢士大夫栖心大乘每
以筆墨而作佛事大藏經函裴丞相皆為手題白太
傅所書金剛曾著靈異予未及見僅見蘇學士石刻
耳在毗陵日有泥金書法華云是趙承旨筆恨力薄
無由得之張太尉書法華經秀勁絶倫猶是洪武間
印本鄭翰林寶之其公子素居贈予歸鎮山門一乘
大法理須尊敬名手遺蹟出自精誠廣大流通尤當
秘重若僅作法書觀便失却一隻眼况於展轉輕䙝
則風雷之變亦不待夙誓相持也謹書標首并題其
前庶使來者知儆(偏行堂集)
董宗伯尺牘
榮咨道費千金聚天下竒書而所作乃不能入中品
為識者笑此未得窺見古人用心處亦繇胸襟柴棘
不盡除耳故凡文章筆墨必須内外相應始許蹋翻
前人窠臼武夷道士王壽安年八十餘徒步負笈來
游雲間欲覓董宗伯真蹟證其生平所見予家藏尺
牘三紙是其亂頭麤服時意致特舉以贈之昔嘗游
武夷即一邱一壑之間前後左右各自為景壽安得
宗伯書試歸而求之何如(李昰放鷴亭集)
董思白曹公生祠碑册
文敏此記專師李北海間有似顔尚書徐季海者蓋
係晩年之筆變化古人獨出機杼不規規形似為也
(闕)翁博雅嗜古蒐羅墨寶不遺餘力所藏文敏真蹟
甚夥此尤其神妙者漫識數語以附不朽康熙丁未
中元後八日華亭沈荃(式古堂書畫考)
董思翁法書名畫册
有明一代書畫結穴於董華亭文沈諸君子雖噪有
時名不得不望而泣下(式古堂書曹溶畫彙考)
書評全師聖教而兼魯公藏鋒之妙小牋二十幅蒼
老簡潔俱臻神境向曾見之而不能購今為題此妬
與羨交併矣沈荃(同上)
董宗伯書道公碑(題刻見前)
董原正
董原正字伯長(其昌從子)少有逸才臨池特妙與莫廷韓
同時風骨高華已度驊騮前(畫禪室隨筆)
李日華
李日華字君實嘉興人萬歷壬辰進士除九江推官
累遷太僕寺少卿能書畫善賞鑒一時士大夫風流
儒雅好古博物者祥符王損仲雲間董玄宰為最君
實書畫亞於玄宰博雅亞於損仲而微兼二公之長
(静志居詩話)
李肇亨
李肇亨字會嘉號珂雪太僕日華子書摹禇(珊瑚網)
米萬鍾
米萬鍾字仲詔其先關中人徙京師萬歷乙未進士
仕至太僕少卿性好石人謂無南宫之顛而有其癖
號為友石先生行草得南宫家法與華亭董太史齊
名時有南董北米之譽尤善署書擅名四十年書蹟
遍天下(書史會要)
米萬鍾著篆隸考譌二卷(孫承澤畿輔人物志)
王思任
王思任字季重號遂東山隂人萬歷乙未進士知興
平當塗青浦三縣袁州推官稍遷刑工二部主事出
為九江府世稱其詩歌書法與董思白陳仲醇相伯
仲(山隂志)
李流芳
李流芳字長蘅嘉定人萬歷丙午舉於鄉再上公車
不第絶意進取書法規模東坡(嘉定志)
趙崡
趙崡字子函一字屏國盩厔人萬歷己酉領鄉薦所
居近周秦漢唐故都古金石名書多在焉援据考證
略彷歐陽公趙明誠洪丞相三家名曰石墨鐫華自
謂窮三十年之力多都玄敬楊用修所未見也(列朝詩集)
趙崡云余八歲時朱秉器先生手虞伯施書使予臨
摹余私心竊慕古人每獲一名碑必摩弄累日不忍
釋去片石隻字輒䟽記之(石墨鐫華自序)
詹景鳳
詹景鳳字東圖休寧人初為南豐掌教終吏部司務
深於書學用筆不凡如冠冕之士端莊可敬狂草若
有神助變化百出不失古法論者謂可與祝京兆狎
主當代所著書有詹氏小辨並千文等帖行世(書史會要)
景鳳於文章師二京時出入莊左於書師右軍父子
(弇州續藁)
陳仲醇
陳仲醇工詩畫六法華亭人為高才生與同郡董其
昌齊名年二十九取儒衣冠焚棄之結茅崑山之陽
後居東佘山工詩文雖短翰小詞皆極風致(松江志)
繼儒書法蘇長公故於蘇書雖斷簡殘碑必極搜採
手自摹刻之曰晩香堂帖
陳華亭詩詞諸蹟名滿三泖見冬餘記(式古堂書畫彙攷)
趙宧光
趙宧光字凡夫太倉人卜居寒山所著書幾數十種
尤專精字學說文長箋其所獨解也(吳縣志)
宧光篤意倉史之學創作草篆蓋原天璽碑而小變
焉繇其人品已超書亦不躡遺蹟(書史會要)
趙均
趙均字靈均凡夫之子從其父傳六書之學又從燕
山僧見林授大梵字并諸國字母移日分夜父子自
相講習(吳縣志)
陸萬里
陸萬里字君羽華亭人善書於時莫雲卿早逝而董
文敏其後起故萬里稱獨步其昌少貧嘗作萬里書
市之人以為贋弗售也(松江志)
陸萬言
陸萬言字君策萬里弟萬歷五年鄉舉亦能書(松江志)
周履靖
周履靖字逸之嘉興人去經生業專力為古文詞詩
編茅引流雜種梅竹讀書其中自號梅癲道人工篆
隸章草行楷與文休承王元美相友善(嘉興縣志)
沈啓南
沈啓南字道明號志崇又號巢雲澄源居士嘉興人
閉戶讀書博綜載籍間為詩歌書法宗北海得句染
翰往往入作者之室(陳懿典吏隱集齋集)
汪鈦
汪鈦字公良别號次嶽世居新安之雙溪壯遊太學
交多名士工詩賦草書所至以觴咏自娛(書畫舫)
周叔宗
周叔宗初名祖以字行入南成均連蹶秋試遂棄去
為山人裝游佛徒間書法初喜希哲已學漫仕又進
學顔晩遂一意山隂父子書名大噪然不輕為人作
(恬致堂集)
顧澄先
顧澄先字慧曉與周叔宗同時工歐陽書體嘗倣叔
宗筆意往往酷肖而氣不如識者以此别真贋(松陵文獻)
沈庭訓
沈庭訓字子承别號玉岑山人長洲人為諸生有聲
好為古文詞又喜為詩尤工書法自晉唐以來墨刻
手摹皆逼真或按其時世先後辨真贋巧拙皆如目
擊吳人士爭蹐門請求書册卷軸充塞案几慨然應
之終日無倦容(賜間堂集)
周之士
周之士字士貴號四明居士齊興人工詩文能書翰
逼真魏晉嗜慕古人之蹟佳搨妙墨所在輒終年精
玩(游鶴堂墨藪)
朱期昌
朱期昌字辰翁與周之士同邑亦善書(同上)
杜大綬
杜大綬字子紆吳郡人善書(珊瑚網)
杜子紆望裏生烟詩帖草書(式古堂書畫彙考)
薛明益
薛明益字虞卿楷書衡山後一人也(珊瑚網)
薛明益與少室札行書(式古堂書畫彙考)
穆光胤
王世貞題其所臨七姬帖云與真本對覈之幾不可
辨(弇州續槀)
張東白
趙宧光云前輩張東白作草篆近於迂怪亦有不可
及處(長箋)
沈仲亨
詹景鳳云沈仲亨虞部志心二王之間雅以詩翰稱
南署(本集)
康時萬
康時萬字孟修號郎山晚更號了予居士隱居不出
詩必宗唐字必宗晉揮毫染墨有大歷永和之風(雲間
志略)
徐&KR0958;
徐&KR0958;字惟起又字興公閩縣人博學工文善草隸書
萬歷間與曹能始狎主閩中詞盟後進皆稱興公詩
𣲖(閩書)
俞安期
俞安期字羨長吳江人徙陽羡老於金陵嘗以長韻
一百韻投贈王元美元美為之傾倒(宜興縣志)
安期不獨擅騷壇抑亦工臨池(珊瑚網)
魏之璜
魏之璜字考叔上元人起孤貧業丹青以餬口(書史會要)
魏考叔真書師黃庭經結搆微密神采流麗(江寧府志)
朱慶斯
朱慶斯字仲望生貴介孳孳向學篤好稱詩又工書
凡篆隸行草心摹手追無不習(弇州山人槀)
楊學詩
楊學詩字可言號琴臺子精騎射通音律書畫皆工
(朱良叔猶及編)
李世嶼
李世嶼廣德順德人生萬歷甲午二歲不言善書大
字如白沙先生體四歲時貴陽馬御史文卿按廣東
召之見抱膝上令寫手甚小握甚固作字如碗口大
揮灑甚疾神童也(湧幢小品)
白仲
白仲字子中晉陵人康敏公孫落魄能飲酒學晉人
書甚工(王穉登雨航記)
高元雅高孟超
高元雅嘉興人汪珂玉云萬歷中來吾郡書家首推
高元雅(珊瑚網)高孟超字公玄元雅之子能擅其傳
(同上)
谷淮
谷淮字文東秦中賈人子客於淮陽傭書頗好博覽
兼善音律仿文徵仲書法(静志居詩話)
朱完
朱完字季美號白岳南海諸生萬歷時人隸書嚴整
清勁獨步一時楷書作顔體行草亦佳(書史會要)
馬元震
馬元震字伯起南海諸生隸書與朱完爭名用筆雖
古體勢多怪(書史會要)
黃之璧
黃之璧字白仲上虞人攻詞章書畫與屠隆相友善
名重一時(書史會要)
沈嗣選
沈嗣選字仁舉萬歷甲午舉人志行高潔不仕書法
本歐虞(嘉興縣志)
許伯倫
許伯倫行書師孫過庭勁媚錯出圓熟温茂如王謝
兒郎皆有體韻(江寧府志)許無念伯倫子真行似乃父
而秀逸過之(同上)
陸從龍
陸從龍杭州諸生善書法萬歷中詔天下工書者試
為官從龍再試稱旨授中書舍人直武英殿(杭州府志)
馮其隆
馮其隆字景雲桐鄉人善書神宗朝書宣聖廟碑筆
法有唐人逸致(桐鄉志)
張應唯
張應唯字汝契浦江人善二王體喜為人書世外事
自署為清樾逸叟而不名(浦江人物補遺)
温如玉
温如玉字白雪長洲人僑寓青州工真草篆隸尤善
鈎臨法帖有肅府石刻傳世(山東通志)
蘇眉山
蘇眉山字志乾莆田人領順天鄉薦知新會縣萬歷
初卜居於沙長於吟咏尤善臨池(延平志)
詹希賢
詹希賢休寧人善篆隸諸體著書筌極論書法四方
多師之由儒士授江西檢校(徽州府志)
詹萬里
詹萬里希賢子以善書重一時(仝上)
馮敏效
馮敏效字忠卿平湖人善屬文杜門著述工大小行
書著字學一卷(平湖志)
陸曾煜
陸曾煜字章之會稽人精於字學博採諸家作字原
私謚曰毅真(紹興志)
劉世學
劉世學字石屏山隂人精鍾王書法泰昌登極以殊
恩授職不仕禮部郎中張夬顔其廬曰字隱(山隂志)
朱應佐
朱應佐字宸卿居靈脂粉塘工詩善真草書與朱鷺
趙宧光輩相唱和縱遊名山佳水間(吳縣志)
葛應典
葛應典字貞白少孤讀書以孝廉自砥為縣諸生有
聲性喜臨池行楷入羲獻之室(吳縣志)
韓治
韓治字君理長洲人八歲能書徑尺大字董其昌目
之為神童舉於鄉知雲和縣調黃巖(蘇州府志)
高道素
高道素字玄期號明水嘉興人歷官工部屯田郎中
善鑒古工字學(嘉興縣志)
李坤
李坤將樂人年少不羈傲睨物表工詩善草書游吳
越燕趙間鍾伯敬林茂之皆器重之(延平志)
蔣之芳
蔣之芳字士榮號適菴萬歷中為崑山訓導工草隸
(蘇州志)
張元舉
張元舉字懋賢陳道復外孫書法文待詔端逸有體
(吳縣志)
浦融
浦融字通詹吳縣人書法倣晉人筆意(吳縣志)
璩之璞
璩之璞字君瑕楷法妍雅人品高潔不趨榮利士論
多之(松江志)
方元懷
方元懷號兩江歙人善書隆萬間名噪一時(徽州府志)
葛符
葛符字君信吳之西洞庭人事莫公遠傳其書法(吳縣
志)
葛一龍
葛一龍字震甫符子嗜古力學書法亦遒古可傳(同上)
強存仁
強存仁字善長學周天球書獨有深解(同上)
彭汝諧
彭汝諧字原素號蔚菴萬歷丙辰進士善書(同上)
鄒謙
鄒謙字仲撝號自牧博學善吟好鍾王書人皆推之
(常熟志)
趙之璧
趙之璧字十五後改名珣字枝斯莆田人善草書(福建
通志)
梁山
梁山字靜卿好稱詩尤善臨池萬歷中為龍門訓導
(博羅縣志)
龍德化
龍德化武陵人為徽州判官工詩善書(常德府志)
彭天祦
彭天祦字禔卿號念溪為高州府經歷書學二王(萬載
縣志)
宋九德
宋九德字士吉篤志博古工詩文善楷書為萬安縣
訓導(同上)
郭汝宣
郭汝宣字贊眀號月塘萬歷乙巳歲薦博通經史善
楷書(同上)
黃叔遁
黃叔遁行書法章草而清勁特甚(江寧府志)
張朗
張朗性孤介不樂與俗伍家貧以醫自給能詩善行
楷書(松江志)
項拱辰
項拱辰字惟忠善大小楷書(崑山志)
杜士基
杜士基號筏城博雅嗜古善楷書嘗手鈔二十一史
精好絶倫(松江志)
潘緯
潘緯字象安歙人善詩工隸書官中書舍人(徽州府志)
朱履
朱履字與白仁和人善屬文亦工書篆隸皆可觀(杭州
府志)
顧端
顧端海鹽人工詩畫精六書義為上舍生(海鹽圖經)
葛曉
葛曉字雲岳上虞人長於詩文工書法(紹興志)
金湯
金湯字維垣浙人善鼓琴能詩尤工顔魯公書法青
州碑碣多出其手(山東通志)
車時俊
車時俊將樂人博物洽聞以楷草書名(延平志)
梁思年
梁思年順德人博古工詩翰得其隸書者競珍之(廣東
通志)
黎永正
黎永正番禺人舉孝廉博學善文工楷隸(廣東通志)
徐昆
徐昆莆田人善篆隸(閩書)
許用敬
許用敬字孟輿能詩工書落筆遒逸邢侗以為弟子(臨邑縣志)
歸昌世
歸昌世字文休崑山人能詩文書法逼晉唐(蘇州府志)
顧聽
顧聽字元方精於字學趙宧光纂說文長箋相與考
訂(吳縣志)
沈如封
沈如封字慰先工詩文尤精八法(石門縣志)
吳潛
吳潛字餐霞書法得米南宫筆意(同上)
沈甲秀
沈甲秀字凝芝長於詩文博通篆學(同上)
諸文星
諸文星字紫鄰善詩工篆隸楷書(石門縣志)
王雯東
王雯東字坦窩為人方正和介能詩工行草(江寧府志)
官賢
官賢字子選仕温州府推官博學多才工草書善吟
咏(延平志)
車素
車素將樂人楷書學歐陽詢(同上)
胡靖
胡靖南平人工書畫後為僧名澄雪(同上)
朱廷剛
朱廷剛字天德好讀書尤深於易習晉唐書法自號
九峰先生(浦江人物補遺)
周梓
周梓字啓孝巴陵人工法書善吟咏官貴溪縣丞(羅治
十二故人傳)
朱賓
朱賓字元賓吳江人有經學書法趙孟頫(松陵文獻)
周宣
周宣莆田人書絶似米南宫嘗為常德推官(游居錄)
錢伯升
錢伯升雅士也精醫工草隸(歇菴集)
陸長庚
陸長庚檇李人萬歷間人善草書(翠橘堂箋臆)
尤道恒
尤道恒能楷書字體遒勁(弇州續稾)
王應賓
王應賓太倉人書學娜如子亦能窺藩(同上)
王慎修
王慎修王履吉之從孫能書(同上)
杜大中
杜大中姑蘇人官主簿善書(詹氏小辨)
文從先
文從先字用之號岷陽肇祉子工書畫(文氏族譜)
姚之裔
姚之裔真行學松雪(續說郛)
羅萬象
羅萬象字惟一草書學懷素(續說郛)
李世澤
李世澤號半野工飛白(仝上)
郭惟誠
郭惟誠字成也真行學朱射陂(同上)
林景暘
林景暘號乳泉善真行(同上)
吳鉞
吳鉞臨川人嘗為御史詩與字俱有法(湯顯柤玉茗堂集)
蕭端岳
蕭端岳字鎮之江西泰和人工篆書(書史會要)
洪珠
洪珠字玉方號西淙山人官參政善行草(同上)
張環
張環樂清人以神童舉入翰林為中書舍人八歲時
能作徑丈大字(同上)
章冕
章冕字尚周號服齋嘉定諸生善楷書行草尤工大
字(同上)
鄧良佐
鄧良佐字損齋南海人工隸書(同上)
宋臣熙
宋臣熙號起巖溧陽人官廣東新安令善書小楷宗
黃庭(同上)
黃應僖
黃應僖閩人詩文字畫兼工(胡甲桂遠齋詩草)
顧杲
顧杲字子方無錫人工草書大字負豪氣死於兵(五石
瓠)
范文光
范文光内江人草書有高致(同上)
錢邦芑
錢邦芑草書遒勁(同上)
曹延光
曹延光字瞻明號□止居士書學鍾(珊瑚網)
蔣元龍
蔣元龍字神卿華亭人書法與莫雲卿一體(同上)
洪邦基
洪邦基字慶之能文工小楷(同上)
鍾快
鍾快竟陵人鍾惺弟長齋事佛通書畫(譚友夏集)
王衍相
王衍相閩人摹刻聖教序一通於岳廟頗欲亂真(張丑
清河書畫舫)
六藝之一錄卷三百七十二
