欽定四庫全書
六藝之一錄卷一百四十六錢唐倪濤撰
法帖論述十六
古今法帖考琅邪王澍虛舟考定
自宋太宗刻淳化秘閣法帖天下寳之歴代以來競
相傳刻遂至多不可考或同或異或增或减大段皆
本淳化而傳刻既久漸離本宗刻法懸殊精神迥别
甚至有一帖而彼此互異者文義且乖書復何論彙
帖之尠佳刻正為此也今據所知取其盛有名者彙
次為卷以便考質其所未知者闕之俟來者為補正
焉
澄清堂帖家損菴先生筆麈云丙戌秋七月至吴江
得觀同年王行孝所藏澄清堂帖十餘卷皆二王書
字畫流動筆意宛然後余在翰林有骨董持一卷視
董玄宰玄宰絶呌以為竒特遂鉤摹數十行附戲鴻
堂帖末無復筆意後跋以為賀監手摹南唐李氏所
刻按東觀餘論云世傳十七帖别本蓋南唐後主李
煜得唐賀知章臨寫本勒石置澄心堂者玄宰誤以
十七帖為此帖又誤以澄心堂為澄清堂也按邢子
愿侗來禽館集澄清初不定何代本取質婁江尚書
尚書以詢顧廷尉研山以為是南唐官拓賀監手摹
清潤天授品列昇元上本朝孫北海承澤閒者軒帖
考亦云賀季眞手摹誤處皆同玄宰
按筆麈云於同年王行孝處見澄清堂帖十餘卷
閒者軒帖考云余舊見數册丁亥又見第一第三
第四三册卷首皆有甲乙字號則澄清堂是十册
損菴蓋瞥見此帖驚絶竒異卷帙繁多一時不暇
悉數故約而言之曰十餘卷爾
昇元帖閑者軒帖考云南唐李後主出秘府珍藏刻
帖四卷每卷後刻昇元二年三月建業文房摹勒上
石為淳化閣帖之祖余止見宋人翻本上有賈秋壑
印朱温之子亦刻有貞明帖今不傳
淳化秘閣法帖歐陽修集古錄云太宗皇帝時嘗遣
使購募前賢眞蹟雜為法帖十卷鏤板藏之每有大
臣進登二府者則賜以一本其後不賜或傳板本在
御府院往時禁中火災板焚遂不復賜或云板今在
但不賜爾故人間尤以官法帖為難得米芾寳晉
英光集云太宗皇帝留意翰墨嘗借王氏所收書以
集閣帖十卷曹士冕法帖譜系云熙陵出御府所
藏歴代眞蹟命侍書王著摹刻禁中釐為十卷各於
卷尾篆書題云淳化三年壬辰歲十一月六日奉聖
旨模勒上石
此以閣帖為從眞蹟摹勒
吴郡陸友仁云嘗觀褚伯秀所記江南李後主命徐
鉉以所藏古今法帖入石名昇元帖此則在淳化之
前當為法帖之祖邢侗來禽館集云昇元帖是南
唐徐鉉所摹緣在淳化前故名為祖帖余家有澄清
堂帖是竪竹簾紙墨色黯淡古香拂鼻鐫手於轉使
處時露鋒穎遂令逸少須麋宛然計知微亦曾見此
二本以資近昇元乃模采為多致傷肥重李日華
云淳化帖以南唐建業文房帖為祖而稍損益之建
業帖李主重光所為經韓宋二徐鍳定非苟然者淳
化所益一二由侍書王著裁入是以長睿元章多有
彈擊汪仲嘉云淳化帖即翻刻昇元帖
此又以昇元帖為閣帖祖本
劉跂暇日記云馬傳慶說此帖本唐保大年模勒上
石題云保大七年倉曹參軍王文炳模勒校對無差
國朝下江南得此石淳化中太宗令將書館所有增
作十卷為板本而石本後以火斷缺人家時收得一
二卷
此又以保大刻帖為淳化祖帖按昇元帖前賢稱
者不一孫北海曾見宋時翻本有賈秋壑印保大
刻帖從無言及者惟劉跂暇日記有之然其言又
鑿鑿可據如此載陶南村輟耕錄姑存其說以俟
鍳者
大梁劉衍卿世昌云大德己亥婦翁張君錫攜余同
觀淳化祖石帖卷尾各有題識第一卷高平范仲淹
第五卷東坡張文潜姜白石第六卷洛陽伊川老夫
太學博士陳士元蘇舜欽陳題云此正祖石刻第七
卷陳簡齋題云魏晉法書非人間合有自我太宗皇
帝刻石寵錫下方見不滿十數臣與義頓首謹書第
八卷蘇頌張舜民第十卷太宗書淳化四年六月廿
二日賜畢士安籖題云淳化祖石刻
此以淳化祖帖為石刻
陶南村輟耕錄云今世言淳化閣帖用銀錠鐻棗木
板刻而以澄心堂紙李廷珪墨印故趙希鵠洞天清
錄亦云用棗木板摹刻故時有銀錠紋用李廷珪墨
打手揩不汚然又傳仁宗嘗詔僧希白刻石於秘閣
前有目卷錄尾無篆書題字所謂祖石刻者豈即此
歟王柏淳化帖記云本朝太宗皇帝天下甫定即
遣使購募前賢眞蹟集為法帖十卷鏤板於禁中然
當時命王著辨精粗而著之識鍳不明眞偽莫察玉
石雜糅遂為全帖之累汪逵淳化辨記云其本乃
木刻計一百八十四板二千二百八十七行其逐段
以一二三四刻於旁或刻人名或有銀錠印痕則是
木裂
此以淳化為木刻
前人言蘭亭如聚訟竊謂淳化亦猶爾觀前幅所
列言人人殊何所可據以為定乎歐陽公去宋初
不遠板之存亡已不可辨何况今日僕以臆斷竊
謂太宗既出内府所藏命侍書王著模刻更復購
募前賢眞蹟命集成十卷王著識見不精眞偽莫
辨遽以南唐倣書數十種參錯其間遂至玉石不
分淆譌十古昧者乃云原本昇元昇元帖經韓宋
二徐鑒定非苟然者决不至如王侍書草率或其
間亦有采自昇元者見者遂目昇元為祖本耳輟
耕錄所載劉衍卿祖石之說竊謂淳化本無石刻
諸公誤以初搨賜本為祖石實則棗木本耳所謂
祖石即昇元帖也帖後篆欵既云奉聖旨模勒上
石諸公因之故亦以初搨為祖石也歐陽公集古
錄云太宗購募前賢眞蹟鏤板藏之王柏淳化帖
記亦有鏤版中禁之語元祐中親賢宅從禁中借
版墨百本分遺宮僚多木横裂紋其為版本的然
無疑矣
黃伯思法帖刊誤云余備員秘館因彙次御府圖籍
見一書函中盡一手倣書每卷題云倣書第若干各
卷所有偽帖皆在焉其餘法帖中不載者尚多並以
澄心堂紙寫蓋南唐人聊爾取古人辭語自書之耳
文眞而字非故斯人自目為倣書蓋但錄其詞而已
非臨模也王著不悟其非採其名雜載眞帖間可勝
嘆哉曾宏父云閣帖其原得自江左多南唐善書
者取前語以意成之非臨非模是謂倣書藏之秘閣
凡數十匣明題云倣書皆用澄心堂紙與李廷珪墨
悉後主在江南日所製者宣政間劉無言軰猶見及
之米芾秘閣法帖跋云唐大宗購王逸少書使魏
徵禇遂良定眞偽我太宗購古今書而使王著辨精
觕定為法帖十卷其間一手偽帖大半甚者以千字
文為漢章帝張旭為王子敬俗人學智永為逸少余
嘗觀侍中王貽永所收晉帖一卷内武帝王戎謝安
陸雲軰法若篆籀體若飛動著皆委而弗錄獨取郄
愔兩行入十卷中使人慨歎
二王府帖黃庭堅云禁中版刻古法帖十卷當時皆
用歙州貢墨墨本賜羣臣元祐中親賢宅從禁中借
板墨百本分遺宫僚但用潘谷墨光輝有餘不甚黟
黑又多木横裂紋士大夫不能盡别也法帖譜系
云余觀近世所謂二王府帖者蓋中原再刻石本非
禁中版本也前有目錄卷尾無篆書題字蓋顯然二
物矣孫北海得古閣帖八册第六册有紹聖三年
題云御府法帖板本掌於御書院歲久板有横裂紋
魏王好書嘗從先帝借歸邸中模數百本又刻板本
藏之模搨鐫刻皆用國工不可復辨北海云書法甚
工張爾唯以為蔡君謨筆二王者魏王也
按此則魏王府既借板墨百本又更刻一本并祖
刻為二本矣
續閣帖曾惇石刻鋪叙云續閣帖十卷元祐五年庚
午秘省乞以淳化閣帖所未刊前代遺墨入石有旨
從之至徽宗建中靖國元年辛巳八月畢工歴十一
年費緍錢一十五萬乃成模寫者待詔邵彰上其事
者祕書少監鄧洵武孫諤也首卷晉唐帝后書二卷
三卷悉王羲之書四又羲之暨其子操之等筆五又
所書黃庭經樂毅論蘭亭叙六又其家寳章集七乃
晉索靖所書月儀八則虞世南賀知章柳公權帖後
則無名人帖九則李懷琳書嵇叔夜絶交書末卷唐
無名人所書月儀
大觀帖石刻鋪叙云大觀初徽宗視淳化帖石已皴
裂且王著標題多誤詔出墨跡更定彙次併武帝一
帖合於西晉武帝後擇七卷後右軍帖内誤入智永
書列在第五卷合首卷古帖三段併而歸一及躋晉
宣於晉武之上之類使先後次叙不紊逮名臣帖亦
然俾蔡京書之及卷首末刻石太清樓下此正國朝
盛時盡出眞蹟臨摹定其舛誤非若外方但因石刻
翻刊京雖驕吝字學恐出王著右是大觀之本勝於
淳化明矣
按徽宗既以淳化標題多誤出御府所藏墨蹟命
龍大淵等更定彙次今閱大觀究不能正其紕繆
别其眞偽其駁正者不及十之一仍舊者尚過十
之九彼善於此則有之矣安在其為勝淳化乎
法帖譜系云大觀中奉旨出内府眞跡命龍大淵等
更定位次刻石太清樓字行稍高而先後之次亦與
淳化小異其間有數帖多寡不同標題皆蔡京所書
卷尾題云大觀三年正月一日奉聖旨模勒上石靖
康之禍新舊二刻皆淪異地有自𣙜場中來者已磨
去亮字矣
此所謂亮字不全本也但磨去亮字右曲脚以避
金主亮之諱非全磨去亮字也
太清樓帖曹士冕云淳化祕閣帖板雖禁中火灾不
存而眞跡皆藏御府徽宗朝奉旨以御府所藏眞跡
重刻太清樓而參入竒跡甚多其中有蘭亭者是也
因名曰太清樓帖法帖譜系注云按大觀帖大觀
太清樓帖今所傳自有兩本而前人多混而為一
太清樓續帖(即續閣帖)法帖譜系云徽宗既刻大觀帖十
卷又以建中靖國祕閣續帖十卷易其標題去其歲
月與官屬名銜以為後帖又刻孫過庭書譜及貞觀
十七帖總為二十二卷為太清樓續帖
紹興國子監帖法帖譜系云紹興中以御府所藏淳
化舊帖刻板置之國子監其首尾與淳化閣本略無
少異當時御府拓者多用匱紙盖打金銀箔者也故
字畫精神極有可觀今都下亦時有舊拓者邇來碑
工往往作蟬翼本且以厚紙覆板上隐然為銀錠據
以惑人第損剥非復舊本之遒勁矣
淳熙修内司帖法帖譜系云淳熙間奉旨刻石禁中
卷帙規模悉同淳化閣本而卷尾乃楷書題云淳熙
十二年乙巳歲二月十五日修内司恭奉聖旨模勒
上石
淳熙祕閣續帖法帖鋪叙云淳熙祕閣法帖十卷淳
熙十二年三月被旨模勒入石皆南渡後續得晉唐
遺墨首卷則鍾繇王羲之帖次則羲獻書内黃庭小
楷後有臣褚遂良臨五字三卷則歐陽詢蕭瑀褚廷
誨孫思邈狄仁傑張旭顔眞卿七賢書四卷則明皇
批荅裴耀卿等奏状五卷李白胡英李邕白居易帖
六則張九齡三相暨李紳告身七則李陽冰篆李德
裕畢諴李商隠書八則懷素顚草九則高閑亞栖齊
已書末卷則楊凝式并無名人帖上皆有内府圖書
宣和及紹興小字印章或睿思殿印如李紳告身後
有高廟親筆跋語黃庭經懷素顚草則有李主建業
文房之印視今長沙所鐫筆法迥殊
以上皆官帖
臨江戲魚堂帖法帖譜系云元祐間劉次莊以家藏
淳化閣帖十卷摹刻堂上除去卷尾篆題而增釋文
曹士冕云劉次莊摹閣帖臨江用工頗精緻且石
堅至今不曾重摹獨二卷略殘缺今若得初本鋒芒
未失者當在舊絳帖之次新潭帖之上然其釋文間
有譌處陳繹曾云此帖在淳化翻刻中頗為有骨
格者澹墨搨尤佳
利州帖法帖譜系云慶元中四川總領權安節以戲
魚堂帖并釋文重刻石於益昌官舍權江州安德人
釋文字畫較臨江帖為稍大
臨江重刻二王府帖閒者軒帖考云劉次莊既模閣
帖於臨江又别刻二王府帖自述釋文之誤
以上皆臨江𣲖
潭帖曹士冕云淳化閣帖既頒行潭州即模刻二本
謂之潭帖余嘗見其初本當與舊絳帖鴈行至慶歷
八年石已殘闕永州僧希白重摹東坡猶嘉其有晉
人風度建炎中長沙守城者以為炮石無一存者紹
興間第三次重模失眞遠矣
陳繹曾云希白模刻潭帖風韻和雅骨肉停勻但形
勢俱圓頗乏峭健之氣蓋淳化之子也
按此則潭帖與長沙帖當為兩帖舊以長沙為即
潭帖誤也
慶歷長沙帖法帖譜系云丞相劉公沆帥潭日以淳
化官帖命慧照大師希白模刻於石置之郡齋增入
霜寒十七日王濛顔眞卿等諸帖而字行頗高與淳
化閣本差不同逐卷各有歲月第一卷題云慶歷五
年季夏慧照大師希白模勒第二卷慶歷八年仲冬
月慧照大師希白模勒第三卷則五年六月第四卷
八年仲冬月第五卷戊子歲孟冬第六卷五年季夏
第七卷五年仲秋月第八卷五年季夏月模勒上石
第九卷八年仲冬月第十卷五年仲秋月每卷各有
慶歷及慧照大師希白重模字不復贅錄洪邁容
齋隨筆云潭州石刻法帖十卷蓋希白所鐫最為善
本程欽之待詔以元符三年帥桂林東坡自儋耳移
合浦得觀其藏帖每帖各題其末第二卷云唐太宗
作詩至多有庾徐風氣而世不傳獨於初學記時時
見之第四卷云吴道子始見僧繇畫曰浪得名耳已
而坐卧其下三日不能去庾征西初不服逸少有家
雞野鶩之論後乃以為伯英再生今觀其書乃不逮
子敬遠甚止可比羊欣耳六卷云宰相安和殷生無
恙宰相當是簡文帝殷生則深源也耶第八卷云希
白作字自有江左風味故長沙帖比淳化待詔所模
為勝世俗不察爭訪閣本誤矣此逸少一卷尤妙庚
辰七夕合浦官舍借觀第九卷云謝安問獻之君書
何如尊公答曰故自不同曰外人不爾曰人那得知
此帖今存余家石刻鋪叙云容齋隨筆云坡仙遺
墨今藏其家但二卷郗愔書第三帖何以斷當字分
兩行希白善書者於此殆不可曉今長沙帖間不存
希白臨摹歲月或云土人又私翻木板有紋可辨
劉丞相私第本法帖譜系云劉丞相既刻法帖於郡
齋復依倣前本刻石十卷以歸私第余頃在九江見
故家所藏一本與長沙本絶相似而小異後有人跋
云此先丞相私第本也疑即劉氏子弟所跋後復見
一本於姑蘇與九江所見同紙墨皆與南碑不類而
慶歷等題字止三兩卷有之蓋即劉氏本也
長沙碑匠家本法帖譜系云舊傳長沙官本扃鑰不
可常得碑匠家别刻一本以應求者余頃收一本與
長沙古本首尾略無小異而字體小小不同疑為碑
匠家本頃又藏一本凡刻石損闕者皆别刻數行以
易之其餘却只是舊石此必碑匠所為也
長沙新刻本法帖譜系云舊刻毁於鬱攸之變中興
以後復刻新石其間凡遇舊刻損闕處並不復刻字
亦無卷尾歲月刻手甚繆殊不足觀
長沙别本法帖譜系云嘉定間先君帥長沙余隨侍
焉時碑房中有斷石一片乃法帖第一卷尾段字行
高低正與淳化帖同而絶不類古潭末後亦有淳化
篆字此石實不知所從來近歲三山林伯鳳重刻於
家直指為古潭帖余未敢臆斷也
三山木板本法帖譜系云三山帥司書庫有歴代帖
板本蓋好事者以長沙舊帖刊勒卷帙規模皆同今
已散失不全矣嘉熙庚子備員帥幕尚及見之
按此則孫北海以長沙新本即三山木本蓋誤
廬陵蕭氏本法帖譜系云右法帖十卷用十干為號
崇寧五年蕭公編紀其略云皇祐中先伯父太博作
邑和州之含山得墨帖於丞相兖國劉公摹刻未畢
先君殿丞繼之始終六年乃獲成就迄今五十餘年
刓缺大半令續完之以藏於家蓋用潭帖刻也慶元
間已損失二十餘段共少三百四十餘行
蜀本法帖譜系云余頃得一帖凡數卷於蜀中次序
先後高低皆與長沙古帖同初亦疑為黔江帖今見
秦氏眞本則顯然二物矣大率此帖全用長沙古本
模刻而字行亦間有增减處既不知所出未敢臆說
姑附見於此
以上皆潭𣲖
絳帖王佐云宋尚書潘師旦以淳化閣帖增入别帖
重模刻二十卷於絳州北紙北墨極有精神在淳化
閣帖之次其石比淳化帖本又高二字曹士冕云
絳州法帖二十卷乃潘師旦用淳化帖重摹而參入
别帖比今所見閣帖精神過之舜臣事力單微而自
能鐫石雖井闌階砌皆徧刻無餘所以段數最多或
有長尺餘者(師旦尚哲宗秦國公主又名潘駙馬帖)舜臣死二子析而
為二長者負官錢没上十卷於絳州絳守重模下十
卷足之(即東庫本)幼者復重模上十卷亦足成一部於是
絳州有公私二本靖康兵火石並不存百年之間重
模至再慶元間余官守長沙嘗見舊宰執家有南渡
初親自北方攜得舜臣原所刻本未分析時二十卷
其家珍藏非得二千緍官陌不肯與人乃北紙北墨
精神煥發視重所模者天淵矣法帖譜系云歐陽
公集古跋尾謂近時有尚書郎潘師旦以官帖私自
模刻於家為别本以行於世而傳寫字轉多失然亦
有可嘉者單炳文論絳帖至為精微頃刻石襄州有
云淳化官本法帖今不復多見其次絳帖最佳而舊
本亦已難得嘗以數本較之字畫多不侔煒家所藏
舊本第九卷大令書一卷第四行内面字缺右邊轉
筆全不成字面下一字與第五行第七字亦不同又
第七行第一字舊本乃行書止字今本乃草書心字
筆法且俗以此推之今之所見多非舊本
絳帖别本王佐云絳帖十二卷第一卷孔子蒼頡秦
漢及魏人書第二卷晉南朝唐宋帝王書第三卷四
卷晉人書第五卷六卷右軍書第七卷八卷獻之書
第九卷南朝隋唐人書第十卷晉何氏衞夫人及隋
唐僧人書第十一十二卷宋名賢書此刻歲久不完
崇慶初高汝礪為節度使又補完之增入顔魯公諸
帖且題於後今又不完存者五十七幅碑入晉王府
不易得矣陳繹曾云古法清勁足正王著肉勝之
失然駿馬露骨又未免羸瘦之病蓋淳化之子今之
學者不見古帖得此亦可寳矣惜不完也
東庫帖法帖譜系云世傳潘氏析居法帖石分為二
其後絳州公庫乃得其一於是補刻餘帖是名東庫
本第九卷之舛誤蓋始於此今好事家所藏絳帖率
多此本字畫精神逎勁亦自可愛而衛夫人一帖及
宋儋帖頗多燥筆如蘭亭叙羣字落筆之類此稍異
於諸本其所以不及舊帖者第九卷大令書石不破
闕而炳文所論三字已誤且逐卷逐段各分字號以
日月光天德山河壯帝居太平何以報願上登封書
為别此又異於衆帖也
東庫别本法帖譜系云此帖與東庫本絶相似或是
一石但庾亮帖内亮字皆無右邊轉筆蓋避逆亮諱
也亦名亮字不全本
新絳本法帖譜系云右一帖二十卷首尾規模段眼
字號並同東庫本獨衞夫人宋儋二帖無燥筆又字
畫較東庫本微局促墨法雖與東庫本同然實是兩
石
北本法帖譜系云右二十卷墨色與古本相近而第
九卷大令書只同新本未知何處所刻
又一本法帖譜系云董良史家所藏本第九卷大令
書字畫亦誤獨面字有右邊轉筆異於他本且不與
舊本同也
武岡舊本法帖譜系云右二十卷不知刻於何時碑
段稍長而日月光天德等字號間於行中字畫亦清
勁可愛而第一卷衞夫人宋儋無枯筆第九卷大令
帖諸字皆誤信乎出於新絳也石刻鋪叙云後帖
之九卷張旭書其藏眞顚草數十字横鐫於石筆勢
清勁蜿蝘立意出竒於絳之直行
武岡新本法帖譜系云右二十卷帖即舊石也中厄
於庸繆之人厭其字畫清瘦頗修治遂失本眞其最
可鄙笑者第二卷鍾繇帖再世榮名今名字已修作
谷字矣且拓匠不工凡剥損處鑿痕宛然呈露而字
畫糢糊略不可辨帖之繆者莫甚於此曹士冕云
武岡軍重模絳帖二十卷殊失眞且石不堅易失精
神後有武臣守郡嫌其字不精采令匠者即舊畫再
刻謂之洗碑遂愈不可觀其釋文尤舛誤然武岡紙
類北紙今東南所見絳帖多武岡初本耳騐其殘闕
處自可見
烏鎮本法帖譜系云湖州烏鎮張氏以絳閣二帖鋟
木家塾畫差肥而極有筆意頗勝諸帖惜其間錯誤
數字為恨耳
福清本福州福清縣民家有舊本板刻絳閣急就章
雁塔題名四帖其刻稍精賣碑家得之往往駕名官
帖以惑人但彼中匠者不善用蠟每有砑光痕可以
證辨
資州本法帖譜系云資州以新絳前十卷刻石前有
目錄元刻麻石上續搨者不逮舊所得本遒勁矣
彭州本曹士冕云彭州帖亦刻歴代法帖十卷不甚
精采紙色類北紙人多以為北帖法帖譜系云掘
地得之字畫清勁頗類舊武岡而差優
蔡州本曹士冕云上蔡臨摹絳帖上十卷雖比舊絳
少下十卷而迥出臨江長沙之上
木本前十卷二本法帖譜系云甲秀陳氏藏此墨本
不知所出又一本余頃獲於都下亦不知所出稍不
逮甲秀所藏雖皆出於新絳然亦自是一種
以上皆絳𣲖
黔江帖法帖譜系云秦子明嘗以里中兒不能書為
病其將兵長沙也買石摹刻僧寳月古法帖十卷舟
載入黔江壁之黔江紹聖院刻石潭人湯正臣父子
詳見山谷集中其卷帙之多寡次序之先後字行之
長短悉同淳化閣帖其所以異者第一卷有篆書三
行其次有楷書一行云降授供備庫副使充東南第
八副將訓練潭州諸軍潭州駐劄秦世章家本其後
又二行云長沙湯正臣重摹男仙芝靈芝鐫第二卷
至八卷尾各題長沙湯正臣重摹七字却無淳化篆
書及世章銜位又第八卷取卿女壻帖内第二行休
字立人作兩點第二卷鍾繇宣示帖再世榮名作榮
谷正與戲魚帖同第九卷尾題長沙湯正臣摹勒上
石第十卷題長沙湯正臣重摹男仙芝鐫為一行
鼎帖(即武陵帖)石刻鋪叙云武陵帖二十二卷紹興十一
年辛酉十月郡守張斛集祕閣法帖合潭絳臨江沙
海諸帖參校有無補其遺闕以成此書後列郡官名
銜(徐澄齋云紹興廿一年通判趙子濬刻)法帖譜系云武陵郡齋板
本較諸帖增益最多博而不精殊無足取董其昌
云王伯所搨絳帖疑為澧州帖觀其每數十行輙有
武陵二字又疑為鼎帖繙閱第一卷以宋太宗為弁
跋曰太宗皇帝御筆在絳州摹為諸帖之首復疑名
曰鼎州提舉曰沅辰判事常武為鼎州而武陵其附
邑城也乃定為鼎帖特為絳州二字所誤而世人只
知有絳帖遂誤為絳州帖耳
星鳳樓帖陳繹曾云曹士冕模刻工緻有餘清而不
穠亞於太清樓續帖(珊瑚網云宋尚書趙彦約刻孫北海又云尚書曹彦約)
王氏法書苑云星鳳樓帖刻於南康軍雖以衆刻重
模而精善不苟並無今人書
星鳳樓帖宋尚書趙彦約刻於南康陳繹曾云是
帖南宋曹士冕模刻亞於太清樓續帖此外有利
州帖宋慶元中劉次莊以戲魚堂帖并釋文重刻
石於益昌其釋文字畫較臨江帖稍大又蔡州帖
臨摹絳帖上十卷刻石出於臨江潭帖之上彭州
帖亦刻歴代法帖十卷不甚精采紙類北紙東庫
本世傳潘氏子析居法帖石本分為二其後絳州
公庫乃得其上十卷絳州重刻下十卷足之一部
名東庫本其家復重刻上十卷亦足一部於是絳
州有公私二本若賜書堂宋宣獻公綬刻於山陽
有古鐘鼎識文絶妙但二王帖未精石已不存後
有重模本寳晉齋帖宋曹之格模刻在諸帖中最
下為星鳳之子玉麟堂帖汴人吴琚居父摹刻羣
玉堂帖韓侂胄刻所載前代遺蹟最多後亦有
人書至今有潘氏淳化閣帖乃潘九亮自模入石
顧氏淳化閣帖乃顧仲義借潘氏所藏宋本模勒
上石復刻淳化法帖釋文考異最為詳確(按潘顧二本皆
以賈似道家所藏重摹而潘本瘦顧本肥)餘刻玉泓館蘭亭柳公權蘭
亭十七帖蘭馨煙條等帖潘氏亦鐫宋本蘭亭後
有趙文敏公十八跋欲考閣帖者不可不知其支
𣲖也(珊瑚網)
玉麟堂帖陳繹曾云汴人吴琚模刻穠而不清多雜
米家筆
寳晉齋帖閒者軒帖考云米老得謝公書及右軍破
羌帖因名其齋曰寳晉此帖乃宋曹之格摹刻卷首
標題篆書末有曹氏家藏眞蹟識以大圖書字多元
章所臨在諸帖中此為稍下
羣玉堂帖閒者軒帖考云羣玉堂帖十卷韓侂胄刻
本名為閱古堂帖首卷南渡後帝后御書二則晉隋
帖三則唐帖四則懷素千文五六九悉宋帖七山谷
帖八元章帖十則蔡君謨石曼卿帖後韓以罪死籍
帖入秘省嘉定中改今名模刻極精而紙墨亦妙其
米帖視紹興帖英光堂帖俱勝蓋韓之客向若水精
於鍳定帖乃其手模也
澧陽帖法帖譜系云澧陽舊有法帖石本其後散失
僅存者右軍數帖而已閒者軒帖考云澧陽刻帖
十卷甫完即播散僅存右軍書甚精
汝帖閒者軒帖考云汝帖十二段大觀三年己丑八
月郡守敷陽王宷刊石置之坐嘯堂摘取諸帖中字
牽合為之每卷後有汝州印後會稽又以汝帖重開
謂之蘭亭帖王佐云汝帖十二卷第一卷三代金
石文八種第二卷秦漢三國人書十五種第三卷晉
南朝帝王書第四卷魏晉九人書第五卷晉人王郗
桓三氏書第六卷二王書并洛神賦第七卷南朝十
人書第八卷晉及北朝十二人書第九卷唐三朝帝
后書第十卷唐歐虞褚薛書十一卷唐李顔韓賀六
臣書十二卷韓愈及五代諸國七人書其石不佳諸
帖中最下者也黃伯思東觀餘論云頃在洛中見
汝刻十二卷雜取法帖續帖中所有者時載之又珉
玉間簉不能辨也此猶無害至其集古帖及碑中字
萃為偽帖并以一帖省其文别為帖語及強名者甚多
如以逸少帖春秋輙為患不得北軍問遠近清和等
語乃摘取北軍遠近春秋等字集為一帖強為王衍
書以續帖中諸縣故佳字強名為王楨之書取汝州
東漢州輔碑中數字強名為蔡中郎書取衛州魏孝
文弔比干文中數行強名為崔浩書如北齊碑便目
為温子昇後魏碑便目為沈法會如此者甚多且如
弔比干文魏孝文作而崔浩之死在太武時乃目為
浩書其不稽古如此至若張華帖内雜以寳章集中
王慈字薛稷帖中雜以法帖内子敬字皆集成之字
意全不相屬如是者不可具載幸世尚多古帖極有
未傳者自可刻其全篇何必區區作偽以誤後學但
貽識者嗤笑耳
欵識帖閒者軒帖考云錢塘薛尚功編次并釋起於
夏而盡於漢共二十卷紹興十四年甲子郡守林師
說為鐫置公庫以片計者二十有四上代制作古法
燦然對之令人意淵神曠
博古堂帖閒者軒帖考云宋人集諸家善本為一帖
三代止周穆王壇山四字漢止蔡中郎石經論語二
段晉則右軍蘭亭叙筆陣圖黃庭經樂毅論曹娥碑
東方朔贊大令十三行及謝太傅書唐人則虞褚歐
柳小楷顔魯公行楷書及白樂天書宋止米元章末
集漢隸千文皆精上勁秀蓋宋去唐未遠名刻具在
故得以集其佳勝又云穆王吉日癸巳四字在眞
定府贊皇縣山中宋祁搜獲縣令劉莊鑿取歸州權
郡事李中祐龕置廳壁政和五年取入内府
紹興米帖紹興辛酉奉詔以米芾行草書勒石凡四
卷明時板藏内府順治初廢為階砌今所存止一片
有半余曾見之
荔枝樓帖閒者軒帖考云陸放翁集前人筆札以嘉
州石刻之置荔枝樓下又名宋法帖
鳳墅帖閒者軒帖考云曾季卿宏父刻石鳳山書院
前帖二十卷續帖二十卷皆宋人書曾云本朝聖君
名臣眞筆目所見者刻之自成一家又於人之賢奸
各分品類自謂可以續通鑑
賜書堂帖閒者軒帖考云宋宣獻綬刻於山陽金鄉
首載古鐘鼎欵識最精但二王帖詮釋未盡
甲秀堂帖閒者軒帖考云廬江李氏刻前有王顔書
世多未見後繼以宋名人書
百一帖閒者軒帖考云王曼卿模刻前人謂其筆意
清遒雅有勝趣
忠義堂帖顧炎武金石文字記云忠義堂帖皆顔魯
公書宋人所刻奉命帖移蔡帖論坐書祭姪季明文
鹿脯帖乞米帖寒食帖與蔡明遠帖盧八倉曹帖送
劉太冲帖皆有之又有送辛晃序清遠道士同沈恭
子遊虎邱寺詩末題大歷五年十二月又有開元二
年二月顔元孫告身一通乾元元年四月顔昭甫告
身一通寳應元年七月顔惟貞贈祕書少監告身一
通殷氏贈蘭陵夫人告身一通大歷十二年八月顔
眞卿刑部尚書告身一通建中元年八月顔眞卿太
子太師告身一通後有宋至和二年蔡襄跋嘉定乙
亥留元剛刻石
世綵堂帖閒者軒帖考云泉州知府常性於洪武四
年以淳化閣帖翻刻郡庠從閣帖祖本模刻上可追
嫓潭絳宣德中取入内府如近年顧本潘本皆不及
之
馬蹄帖陳楙仁泉南雜記云淳化閣帖十卷宋季南
狩遺於泉州已而刻石湮地中久之時出光怪櫪馬
皆驚怖發之即是帖也故泉人名其帖曰馬蹄眞跡
徐澄齋以此本即為泉帖按泉帖以宣德間取入
内府不復流落人間然其搨本往往見之此帖向
亦嘗見二三本石刻粗燥字畫枯瘦且石多破碎
政與泉本不同當是兩刻世多目為蘭州本
肅府帖徐澄齋法帖考云萬歷四十三年乙邜秋八
月九日温如玉張應召奉肅藩令旨重摹上石肅
世子識鋐跋云太祖分封我莊祖於甘蘭錫以宋人
淳化法帖珍藏内庫至憲王恐我子孫各王府不徧
及且無以公海内乃延温張二士摹勒上石未竟而
薨至於辛酉六月始竣事模勒之工先後七年新舊
二本不爽毫髮
東府堂帖閒者軒帖考云周憲王為世子時手模上
石共十卷以淳化為主參以祕閣續帖及增入宋元
人書王元美云憲王臨池之力甚精惜其天資少
遜以故粉澤有餘膚理不足蓋摹筆至使古人之跡
屈而從手其於蘭亭亦然
寳賢堂帖閒者軒帖考云晉靖王為世子時刻石以
閣絳大觀寳晉為王而益以所藏宋元明人墨蹟凡
十卷王元美云此帖行欵次第頗不俗苐石理既
粗而摹刻搨三手俱不稱
停雲館帖閒者軒帖考云文衡山父子皆精書學而
又能自鐫刻嘉靖中摹勒舊跡及近時名筆共十二
卷清勁不俗近世諸刻推此第一停雲館帖先有
四卷帖首標題乃是小字後更毁去重摹為十二卷
余向得二卷於京師被友人索去昨於張生羲仲手
又見一卷比之後帖為較勝也首卷晉唐小楷多
據越州石氏本入石越州本今在錫山秦太學元獻
家雖是古搨要亦枯燥少神采停雲祖之更益板滯
宜為吾宗損菴先生之所呵也唐荆川先生云余
見停雲帖李懷琳絶交書後乃見孫氏所藏宋本則
精神相去十倍書之者非有異而刻之者異也雖有
善書非善刻者不能發其精神而傳於世也余見孫
過庭書譜眞跡亦正如此文氏父子精於摹搨又得
章簡父妙手左右之尚且不能無憾况其下者乎
眞賞齋帖錫山華東沙出其所藏古蹟勒成三卷上
卷鍾繇薦季直表中卷王羲之袁生帖下卷王方慶
萬歲通天進帖鉤摹者為文待詔父子刻石者為文
氏客章簡父模勒既精氊蠟尤妙為有明一代刻帖
第一出停雲館上後以倭亂燬於火更勒一石遂有
火前火後之别賞鍳家以季直表袁泰第一跋第十
十一兩行倒置者為火前本實則前後兩本無甚差
别也
閣帖潘氏本汪珂玉珊瑚網云潘九亮自摹入石
閣帖顧氏本珊瑚網云顧從義借潘氏所藏宋本模
勒上石復刻淳化法帖釋文考異最為詳確又云
潘顧二本皆以賈似道家所藏重模而潘本瘦顧本
肥
餘清齋帖新安吴太學用卿以所藏眞蹟模勒餘清
齋正帖十六卷續帖八卷刻極精詳惜是板本不免
猶有斧鑿痕跡
鬱岡齋帖吾宗損菴先生摹勒凡十卷上自鍾王下
迄於蘇米蒼深不及停雲而秀潤過之故當遠出戲
鴻之上十卷木石參半木半今已蠧損不全石猶完
好今俱入質庫運去徽州矣
戲鴻堂帖董思白以平生所見眞跡勒成一十六卷
惜刻手粗惡字字失眞為古今刻帖中第一惡札
快雪堂帖涿州馮銓所摹凡六卷以為得右軍快雪
帖眞跡因以名其帖刻法秀潤故盛有名於時然之
昔人蒼深之韻吾鄉周丈東會稱為天畫神鏤過語
也
右古今法帖考所引諸說載於前者已十之八九
兹不憚重錄者欲存考正之意爾惟絳帖及新絳
本下各失寫一條其絳帖者則法帖譜系語新絳
本者則石刻鋪叙語俱見於前故不復補備焉
六藝之一錄卷一百四十六
