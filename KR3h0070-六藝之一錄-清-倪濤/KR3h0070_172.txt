欽定四庫全書
六藝之一錄卷一百七十三錢唐倪濤撰
古今書體五
十體書論之八行書
張懷瓘十體書斷(法書要錄)
案行書者後漢潁川劉德昇所作也即正書之小偽務
從簡易相間流行故謂之行書王愔云晉世以來工書
者多以行書著名昔鍾元常善行狎書是也爾後王羲
之獻之竝造其極焉獻之常白父云古之章草未能宏
逸頓異真體合窮偽略之理極草縱之致不若藁行之
間於往法固殊也大人宜改體觀其騰煙煬火則回禄
傷精覆海傾河則玄冥失馭天假其魄非學之功若逸
氣縱横則羲謝於獻若簮裾禮樂則獻不繼羲雖諸家
之法悉殊而子敬最為遒拔夫古今人民狀貎各異此
皆自然妙有萬物莫比惟書之不同可庶幾也故得之
者先稟於天然次資於功用而善學者乃學之於造化
異類而求之固不取乎似本而各挺之自然劉德昇即
行書之祖也
贊曰非草非真發揮柔翰星劍光芒雲虹照爛鸞鶴嬋
娟風行雨散劉子濫觴鍾胡彌漫
行書叙論(宣和書譜)
自隸法掃地而真幾於拘草幾扵放介乎兩間者行書
有焉於是兼真則謂之真行兼草則謂之行書爰自西
漢之末有穎川劉德昇者實為此體而其法盖貴簡易
相間流行故謂之行書德昇而下復有鍾繇胡昭者同
出於德昇之門然昭用筆肥重不若繇之瘦勁故昭卒
於無聞而繇獨以行書顯當時所謂繇善押書者此也
及晉王羲之獻之心得神會處不由師授故並臻其極
蔚然為翰墨之冠晚有王珉復善此學而議其書有峻
如崧高爛若列宿之况信乎行書之在字學非冨規矩
有來歷不能作此譬之千里之足屈伏櫪下則成虧何
在及其緩轡闊步爭馳蟻封間於是駑驥遂分書之有
行若是也今得其自晉以來至于本朝以行書名世者
凡五十有八人焉其間如晉之王濛宋之薄紹之唐虞
世南歐陽詢李邕蘇靈芝之徒各各自具一體傑然出
于其類者多矣本朝則有李建中蘇舜欽陸經王安石
蔡京筆勢奕奕足以追配古人名垂後世於是類而裁
之為一家法
晉王珉行書狀(藝文類聚)
邈乎嵩岱之峻極爛若列星之麗天緯字挺特竒書秀
出揚波騁藝餘好宏逸虎踞鳳跱龍伸蠖屈資胡氏之
壯傑兼鍾公之精密總二妙之所長盡要美乎文質詳
覧字體究尋筆跡粲乎偉乎如圭如璧宛若盤螭之仰
勢翼若翔鸞之舒翮或乃飛筆放體雨疾風馳綺靡婉
娩縱横流離
宋姜堯章論行書(續書譜)
魏晉行書與草書不同草出扵章行出於真雖曰行書
各有定體縱復晉代諸賢亦不相遠王右軍蘭亭記及
諸帖第一謝安石大令諸帖次之顔柳蘇米亦後世之
可觀者大要以筆老為貴少有失悞亦可輝映所貴乎
穠&KR0655;間出血脉相連觔骨老健風神灑落姿態具備
元陳繹曾論行書(法書本象)
大要真書如立行書如行草書如走故行書尤貴偏傍
緊密間白寬舒神閒思暢則圓活自然稍加拘束則憊
矣所以右軍脩禊帖冠絶千古以其工夫精熟適意自
然也
行書訣
行筆而不停著紙而不離轉輕而重按如水流雲行無
少間斷
明祝允明論行書(祝氏集略)
行書貴穏雅下筆不疾不徐亦有間架須是明淨不要
亂筆多絲纏繞疾則失勢緩則骨癡亦以右軍為祖次
參晉人諸帖及懷仁聖教序
明陸子淵論行書
劉伯昇小變楷法謂之行書兼真謂之真行帶草謂之
草行
明董其昌論行楷畫禪室隨筆
唐碑多作懷仁三藏聖教序行楷所謂小王體者以蹊
徑易尋凡碑皆祖之
十體書論之九飛白
張懷瓘十體書斷(法書要錄)
按飛白者後漢左中郎將蔡邕所作也王隠王愔並云
飛白變楷製也本是宫殿題署勢既徑丈字宜輕微不
滿名為飛白王僧虔云飛白八分之輕者雖有此說不
言起由按漢靈帝熹平年詔蔡邕作聖皇篇篇成詣鴻
都門上時方修飾鴻都門伯喈待詔門下見役人以堊
帚成字心有悅焉歸而為飛白之書漢末魏初並以題
署宫閣其體有二創法扵八分窮微於小篆自非蔡公
設妙豈能詣此可謂勝寄冥通縹緲神仙之事也張芝
草書得易簡流速之極蔡邕飛白得華豔飄蕩之極字
之逸越不復過此二途邇後羲之獻之並造其極其為
狀也輪囷蕭索則虞頌以嘉氣非雲離會飄流則曹風
以麻衣似雪盡能窮其神妙也衛恒祖述飛白而作散
隸之書開張隸體微露其白拘束於飛白瀟洒於隸書
處其季孟之間也梁武帝謂蕭子雲言頃見王獻之書
白而不飛卿書飛而不白可斟酌為之令得其衷子雲
乃以篆文為之雅合帝意既括鏃而羽則遠而益深雖
創法於八分實窮微於小篆其後歐陽詢得之蔡伯喈
即飛白之祖也
贊曰妙哉飛白祖自八分有美君子潤色斯文絲縈箭
激電繞雪雰淺如流霧濃若屯雲舉衆仙之奕奕舞羣
鶴之紛紛誰其覃思於戲蔡君
晉劉劭飛白書勢銘(書苑菁華書斷作劉彦祖)
鳥魚龍蛇龜獸仙人蚊脚偃波楷隸八分世絶常妙索
草鍾真爰有飛白之麗貌豔藝珍若乃敷㭊豪芒纖微
和惠素翰冰鮮蘭墨電掣直準箭飛屈擬蠖勢繁節参
譚綺靡循致有若煙雲拂蔚交紛刻繼韓盧接飛宋鵲
遊逝
宋鮑照飛白書勢銘(書苑菁華)
秋毫精勁霜素凝鮮霑此瑶波染彼松煙超工八法盡
竒六文鳥企龍躍珠解泉分輕如遊霧重似崩雲鋒絶
劍摧驚勢箭飛差池燕起振迅鴻歸臨危制節中險騰
機圭角星芒明麗爛逸絲縈髮垂平理端密盈尺錦裁
片字金溢仙芝繁弱既匪足質蟲虎繢綷又安能匹君
子品之是最神筆
宋王僧虔飛白書(宋書本傳)
王僧虔為尚書令嘗飛白書題尚書壁曰圓行方止物
之定質修之不已則溢高之不已則躓引之不已則逸
是故去之宜疾當時嗟賞以此銘座右
唐太宗飛白書(太平御覧)
太宗嘗以御筆賜馬周飛白書曰鸞鳳淩雲必資羽翼
股肱之寄誠在忠良
又(太平御覧)
唐會要曰貞觀十八年五月端午日太宗為飛白書作
鸞鳳虬龍蛇等字筆勢驚絶謂司徒長孫無忌吏部尚
書楊師道曰五日舊俗必用服翫相賀朕今各賀君飛
白扇二枝庶動清風以增美德
又(唐書劉洎傳)
劉洎除散騎常侍洎性疎散敢言太宗工王羲之書尤
善飛白字嘗宴三品已上於玄武門操筆作飛白字賜
羣臣或乘酒爭取於帝手洎登御牀引手得之皆奏曰
洎登御牀罪當死請付法帝笑曰昔聞婕妤辭輦今見
常侍登牀
唐岑文本述唐太宗飛白書勢詩(唐詩紀)
六文開玉篆八體曜銀書飛豪列錦繡拂素起龍魚鳳
舉崩雲絶鸞驚游霧疎别有臨池艸恩沾垂露餘
唐高宗飛白書(太平御覧)
高宗為飛白書以賜侍臣賜戴至德曰泛洪源候舟檝
賜郝處俊曰飛九霄假六翮賜李玄敬曰資啓沃罄丹
誠
梁蕭子雲飛白蕭字(尚書故實)
梁武帝造寺令蕭子雲飛白大書蕭字(李約自江南買歸東洛建一亭
以翫號曰蕭齋)
唐崔備壁書蕭字記(法書要錄)
子雲與國同姓所書蕭字圜轉側掠體法備焉信衆賢
之妙門實後代之茂範其飛白書起於蔡中郎其後張
敬禮王逸少子敬並稱妙絶子雲曲盡其法歐陽率更
云蕭侍中飛白輕濃得中如蟬翼掩素其為前賢所重
如此
宋仁宗飛白書(歸田錄)
宋仁宗最精飛白凡飛白以點畫象形而點最難工有
書待詔李唐卿撰飛白三百點以進自謂窮盡物象上
頗嘉之乃特為清淨二字以賜之其六點尤為竒絶又
出三百點之外
宋黃伯思論飛白法
觀唐玄度十體書因思張懷瓘云飛白全用隸法盖八
分之輕者今世人為此書乃全用草法正與古背馳矣
又鮑照飛白用毫筆乃能成字或輕或重也盖或輕若
絲髮或重若雲山以濃淡相錯乃成若不用豪筆書則
不能成今觀十體中飛龍二字作飛白書正用豪筆作
與散隸頗相近但增縹緲縈舉之勢又全用楷法洛陽
唐恭陵皇帝睿德之紀及牛口紀功碑首唐太宗飛白
皆有毫筆點掃濃淡之勢而近世相承飛白皆用相思
為片板若髹刷然(髹音休以漆漆物即漆刷也)以書殊不用豪筆又
作字無濃淡纖壯之變非古也當蔡邕於鴻都下見工
人以堊帚成字歸為飛白非便用堊帚盖用筆效之而
已今人便謂所用木筆為堊帚謬矣又云飛而不白又
云白而不飛盖取其若絲髮處謂之白其勢飛舉謂之
飛而俚俗孏語又謂蔡中郎見帛飛空中因作此字以
白為帛此尤無稽也
明楊慎論飛白(升庵外集)
飛白字之名書家例知之但不曉作何狀予按王隠云
飛白變楷制也本是宫殿題署勢既遒勁文字宜輕微
不滿名為飛白據此則如今篆書之渴筆俗所謂沙筆
是也唐人好竒或作禽鳥花竹之像順陵碑略有數字
今絶無作之者惟方外道流書酒肆壁作竹節雀頭形
俗可憎矣
十體論書之十草書
張懷瓘十體書斷(法書要錄)
案草書者後漢徵士張伯英之所造也梁武帝草書狀
曰蔡邕云昔秦之時諸侯爭長簡檄相傳望烽走驛以
篆隸之難不能救速遂作赴急之書盖今草書是也余
疑不然創制之始其閒者鮮且此書之約略既是蒼黃
之世何粗魯而能識之又云杜氏之變隸亦由程氏之
改篆其先出於杜氏以張為祖以衛為父索為伯叔二
王為兄弟薄為庶息羊為僕隸者懷瓘以為諸侯爭長
之日則小篆及楷隸未生何但於草蔡公不宜至此誠
恐後誣案杜度漢章帝時人元帝朝史游已作草又評
羊薄等未曰知書也歐陽詢與楊駙馬書章草千文批
後云張芝草聖皇象八絶並是章草西晉悉然迨乎東
晉王逸少與從弟洽變章草為今草韻媚婉轉大行於
世章草幾將絶矣懷瓘案右軍之前能今草者不可勝
數諸君之說一何孟浪欲杜衆口亦猶躡履滅跡扣鐘
銷音也又王愔云藁書者若草非草草行之際者非也
案藁亦草也因草呼藁正如真正書寫而又塗改亦謂
之草藁豈必草行之際謂之草者盖取諸混沌天造草
昧之意也楚懷王使屈原造憲令草藁未成上官氏見
欲奪之又董仲舒欲言災異草藁未上主父偃竊而奏
之竝是也如淳曰所作起草為藁姚察曰草猶麤也麤
書為本曰藁盖草書之文祖出於此草書之先因於起
草自杜度妙於章草崔瑗崔寔父子繼能羅暉趙襲亦
法此藝襲與張芝相善芝自云上比崔杜不足下方羅
趙有餘然伯英學崔杜之法温故知新因而變之以成
今草轉精其妙字之體勢一筆而成偶有不連而血脉
不斷及其連者氣候通而隔行唯王子敬深明其旨故
行首之字往往繼前行之末世稱一筆書者起自張伯
英即此也實亦約文該思應指宣言列缺施鞭飛廉縱
轡也伯英雖始草創遂造其極張伯英即草書之祖也
贊曰草法簡略省繁錄微譯言宣事如矢赴機霆不暇
發電不及飛徵士已沒道愈光輝明神在享其靈有歇
斯藝漫流終古無絶
草書叙論(宣和書譜)
篆隸之作古矣至漢章帝時乃變而為草駸駸至兩晉
王氏羲獻父子遂進扵妙漢時蔡邕亦一時號為子墨
卿也稽考古今法書而獨以草書為秦苦篆隸之難不
能投速故作草書是不知杜度倡之扵漢而張芝皇象
皆卓卓表見於時崔瑗崔寔羅暉趙襲各以草書得名
世號章草至張伯英出遂復脱落前習以成今草且草
之所自議者紛如或以為草昧之作或以為藁草之草
或以為草行之草或以為赴急之書然則謂之草則非
正也孔子所謂為命禆諶草創之是也若楚懷王使屈
原造憲令草藁未成上官見而欲奪之仲舒欲言災異
草藁未成主父偃竊而奏之今猶以起草為藁者其近
之也世遂以草書為一家故自漢晉宋以還以草書得
名者為多姑以流傳於今者凡得六十五人以其世次
之於漢得張芝蜀得諸葛亮晉得張華郗愔王謝子弟
輩十九人宋得謝靈運羊欣齊得劉珉梁得沈約三人
陳得江總輩九人隋得釋智永唐得張顛釋懷素釋亞
栖輩二十人五代得杜荀鶴楊凝式輩三人本朝得錢
俶米芾蔡襄杜衍等輩且不得人人而自舉特取其尤
異者姑表其略自餘如仲翼之流以草書自名格律凡
下承襲晚唐所謂院體者此其黜之
晉索靖草書狀(晉書本傳)
聖皇御世隨時之宜蒼頡既生書契是為科斗鳥篆類
物象形叡哲變通意巧兹生損之隸草以崇簡易百官
畢修事業並麗蓋草書之為狀也婉若銀鈎漂若驚鸞
舒翼未發若舉復安蟲蛇紏繆或往或還類阿那以羸
羸欻奮釁而桓桓及其逸遊盻嚮乍正乍邪騏驥暴怒
通其轡海水窊隆揚其波芝草蒲陶還相結棠棣融融
載其華玄熊對距於山嶽飛燕相追而差池舉而察之
又似乎和風吹林偃草扇樹枝條順氣轉相比附窈嬈
廉苫隨體散布紛擾擾以綺靡中持疑而猶豫玄螭狡
獸嬉其間騰猿飛鼺相奔趣凌魚奮尾駭龍反據投空
自竄張設牙距或若登高望其類或若既往而中顧或
若俶儻而不羣或若自檢於常度於是多才之英篤藝
之彦役心精微耽此文憲守道兼權觸類生變離析八
體靡形不判去繁存微大象未亂上理開元下周謹案
騁辭放手雨行冰散高音翰厲溢越流漫忽班班而成
章信竒妙之煥爛體磥落而壯麗姿光潤以粲粲命杜
度運其指使伯英迴其腕著絶勢於紈素垂百世之殊
觀
晉楊泉草書賦(陳思書苑菁華)
惟六書之為體美草法之最竒杜垂名於古昔皇著法
乎今斯字要妙而有好勢竒綺而分馳解隸體之細微
散委曲而得宜乍抑揚而奮發似龍鳳之騰儀應神靈
之變化象日月之盈虧書縱竦而植立衡平體而均施或
歛束而相抱或婆娑而四垂或攢翦而齊整或上下而
參差或隂岑而高舉或落籜而自披其布好施媚如明
珠之陸離其發翰舒藻如春華之揚枝其提墨縱體如
美女之長眉其滑澤肴易如長溜之分岐其骨梗強壯
如柱礎之丕基其斷殊窮盡如工匠之盡規其芒角吟
牙如嚴霜之傅枝衆巧百態無盡不竒宛轉翻覆如絲
相持
梁武帝草書狀(書苑菁華)
蔡邕云昔秦之時諸侯爭長簡檄相傳望鋒走驛以篆
隸之難不能救速遂作赴急之書盖今草書是也其先
出自杜氏以張為祖以衛為父索范者伯叔也二王父
子可為兄弟薄為庶息羊為僕隸目而叙之亦不失倉
公觀鳥跡之措意耶但體有疎密意有倜儻或有飛走
流注之勢驚竦峭絶之氣㴞滔閑雅之容卓犖調宕之
志百體千形而呈其巧豈可一槩而論哉皆古英儒之
撮撥豈羣小皂吏所能為因為之狀曰疾若驚蛇之失
道遲若渌水之徘徊緩則鴉行急則鵲厲抽如雉啄點
如兔擲乍注乍引任意所為或麤或細隨態運竒雲集水
散風迴電馳及其成也麤而有筋似蒲萄之蔓延女蘿
之繁縈澤蛇之相絞山熊之對爭若舉翅而不飛欲走
而還停狀雲山之有玄玉河漢之有列星厥體難窮其
類多容婀娜如削弱柳聳拔如裊長松婆娑而飛舞鳳
宛轉而起蟠龍縱横如結聫緜如䋲流離似繡磊落如
陵暐暐曄曄奕奕翩翩或卧而似倒或立而似顛斜而
復正斷而還連若白水之遊羣魚叢林之挂騰猿狀衆
獸之逸原陸飛鳥之戲晴天象烏雲之罩恒岳紫霧之
出衡山巉巖若嶺脈脈如泉文不謝於波瀾義不愧於
深淵傳志意扵君子報欵曲扵人間盖略言其梗槩未
足稱其要妙焉
宋徐鍇辨草書(說文注)
宋書傳多云張芝作草又云齊相杜操作據說文則張
芝之前已有矣蕭子良云藁書者董仲舒欲言災異藁
草未上即為藁書藁者草之初也史記上官奪屈原藁
草今云漢興有草知所言藁草是創草非草書也
宋蘇舜欽論草書(困學齋雜俎)
草書把筆離紙三寸取其指寬掌平虚腕法圓轉則飄
縱之體自可出絶耳
宋蔡襄自論飛草書(蔡忠惠公集)
每落筆為飛草書但覺煙雲龍蛇隨手運轉奔騰上下
殊可駭也靜而觀之神情歡欣可喜耳
宋文同論草書(東坡集)
余學草書凡十年終未得古人用筆相傳之法後因見
道上鬭蛇遂得其妙乃知顛素之各有所悟然後至於
此耳
宋黃伯思論草書(東觀餘論)
張懷瓘論書以會稽草書第八在世將茂弘輩諸人下
意謂其拘法度少縱放也予謂草之狂怪乃書之下者
因陋就淺徒足以障拙目耳若逸少草之佳處盖與縱
心者契妙寧可以不踰矩議之哉若懷瓘者以形模求
字不可告以天下之馬也
宋張栻論草書(南軒文集)
草書不必近代有之必自筆劄以來舊有之但寫得不
謹便成草書其傳已久只是法備於右軍附以已書為
說既有草書則經中之字傳寫失其真者多矣以此詩
書之中字儘有不可通者
宋姜堯章論草書(續書譜)
草書之體如人坐卧行立揖遜忿爭乘舟躍馬舞歌擗
踊一切變態非苟為者又一字之體率有多變有起有
應如此起者當如此應各有義理
自唐以前多是獨草不過兩字屬連後世累數十字而
不斷號曰連綿遊絲此雖出于古人不足為竒更成大
病
金趙秉文論草書(草書韻會序)
草書尚矣由漢而下崔張精其能魏晉以來鍾王擅其
美自兹以降代不乏人夫其徘徊閑雅之容飛走流注
之勢驚竦峭拔之氣卓犖跌宕之志矯若游龍疾若驚
蛇似邪而復直欲斷而還連千態萬狀不可端倪亦閑
中之一樂也
元虞集論草書(道園學古錄)
昔之為草書者結體有疎密用筆有工拙波磔不同形
勢亦異譬諸人之耳目口鼻之形雖同而神氣不一衣
冠帶履之具同制而容止則殊朝廷有大朝會百官咸
在品秩同等班序同列而人則雜然前陳矣善相人者
乃能於是乎有所擇焉
明祝枝山論草書(祝氏集略)
草書貴通暢草書下筆易扵疾須放令少緩徐行穏步
一點一畫皆有規矩不令容易亦有墻壁間架須要明
淨方合晉人法度不可如後人全率爾也用筆不可太
遲遲則緩慢無神氣亦不可太疾疾則恐窘步而失勢
明楊慎論草書(升庵外集)
山谷一帖云少時喜作草書初不師承古人但管中窺
豹稍稍推類為之方事急時便以意成久之或不自識
也余謂山谷非杜撰者盖自掊擊以教人耳
又(墨池瑣錄)
黃山谷云近時士大夫罕得古法但弄筆左右纏繞遂
號草書盖前世已如此今日尤甚張東海名曰能草書
每草書鑿字以意自撰左右纏繞如鎮宅符篆文徵明
嘗笑之云草書集韻尚未經目何得為名書耶
明蕭子鵬論草書(雲邱子集)
草不若楷之正楷不若篆之純然而草雖非古衆體可
兼若莊以存正縱以出竒瀟散處有涵畜者在渾厚中
有精華者著馳不失範矣若簡不知檢曠而無歸與夫
亂古而作皆書之蠧也
明陸子淵論草書(書輯)
草書者後漢徵士張芝所造也衛瓘復采芝法兼乎行
書謂之藁草羲之獻之書謂之今草搆結微眇者謂之
小草復有所謂游絲之草蔡君謨以散筆作草書謂之
散草亦曰飛草
草訣百韻歌
草聖最為難龍蛇競筆端豪釐雖欲辨體勢更須完有
點方為水空挑却是言宀頭無左畔辶遶闕東邊長短
分知去微芒視每安步觀牛引足羞見羊踏田六手宜
為禀七紅即是袁十朱知奉已三口代言宣左阜貝丁
反右刀寸點彎曾差頭不異歸浸體同觀孤殆通相似
矛柔總一般采夆身近取熙照眼前看思惠魚如畫禾
乎手似年既防吉作古更慎逹為連宁乃繁於叔侯兮
不減詹稱攝將屬倚某棗借來旋慰賦真難别朔邦豈
易恭常收無用直密上不須宀才畔詳牋牒水元看永
泉柬同東且異府象辱還偏才傍干成卉勾盤東作闌
鄉卿隨口得愛鑿與奎全玉出頭為武干啣點是丹蹄
號應有法雲雪豈無傳盜意脚同適熊絃身似然矣其
頭少變兵共足雙聫莫寫包庸守勿書錄是緣謾將䋲
當臘休認寡為寬即脚猶如恐還身附近遷寒容審有
象憲害寘相牽滿外仍知備醫初尚類堅直須明謹解
亦合别荆前顙向戈牛始雞須下子先丿之非是乏&KR1525;
木可成村蕭鼠頭先辨寅賓腹裏推之加心上惡兆戴
免頭龜點急堪成急勾干認是卑夀宜圭與可齒記止
加司右邑月何異左方才亦為舉身為乙未登體用北
之路左言如借時邊寸莫違草勾添反慶乙九貼人飛
惟未分憂夏就中識弟夷齊齋曾不較流染却相依或
戒戈先設皐華脚預施睿虞元彷彿拒捉自依稀頂上
哀衾别胸中器谷非止知民倚氏不道樹多枝慮逼都
來近論臨勿妄窺起傍合用短遣上也同迷欲識高齊
馬須知兕既兒寺專無失錯巢筆在思維丈畔微彎使
孫邊不緒絲莫教凡作願勿使雍為離醉碎方行處麗
琴初起時裁截當自記友發更須知忽訝劉如對從來
缶似垂含貪真不偶退邑尚參差減滅何曾誤黨堂未
易追女懷丹是母叟棄點成皮若謂涉同淺須教賤作
師鼋鼉鼂一類茶菊策更親非作渾如化功勞總若身
示衣尤可惑奄宅建相隣道□吳難測竟充克有倫市
於增一點倉欲可同人數叚情何密曰甘勢則勻固雖
防夢蕳自合定浮淳添一車牛幸點三上下心參恭全
不别閧巽豈曾分奪舊元無異嬴羸自有因而由問上
點早得幸頭門耻死休相犯貎朝喜共臨鹿頭真帶草
狐足乃疑心勿使微成漸奚容悶即昆作南觀兩甫求
鼎見棘林休助一居下棄奔七尚尊隸頭真似繫帛下
即如禽溝渫皆從弋紙箋並用巾懼懷容易失會念等
閒并近息追微異喬商矞不羣欵頻終别白所取豈容
昏慼感威相等馭敦殷可親台名依召立敝類逐嚴分
鄒歇歌難見成幾賊易聞傅傳相競點留辨首從心昌
曲終如魯食良未苦吞改頭聊近體曹甚不同根舊說
唐同雁嘗思孝似存掃搊休得混彭赴可相侵世老偏
多少謝衡正淺深酒花分水草枝放别支文可愛郊鄰
郭偏宜諶友湛
草書百韻歌乃宋人編成以示初學者託名于羲之
(丹鉛錄)
虞集書王氏草韻後(格言要論)
六書之學其成書之傳者則有許叔微氏之說文解字
以類相從而徐鼎臣兄弟始叶以唐韻而錄之便檢尋
也許以文字類徐以音聲從後出者益趨利如此草書
之錄如急就章以物類相從志在簡約易求之耳今又
分其字而屬諸韻豈非簡約之尤者乎然昔之為草書
者結體有疎密用筆有工拙波磔不同形勢亦異此草
書韻之例也然則王氏之書其可少乎
磔音責剔也開也張也
六藝之一錄卷一百七十三
