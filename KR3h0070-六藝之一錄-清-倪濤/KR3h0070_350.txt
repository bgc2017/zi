欽定四庫全書
六藝之一錄卷三百九十二錢唐倪濤撰
歷朝書譜八十二
宋賢墨蹟詞翰
蘇東坡菩薩蠻詞
買田陽羨吾將老從初只為溪山好來往一虛舟聊從
造物游有書仍懶著且漫歌歸去筋力不辭詩要湏
風雨時
蘇東坡滿庭芳(並序)
予居黃五年將赴臨汝作滿庭芳一篇别黃州既至南
都蒙恩放歸陽羨復作一篇
歸去來兮清溪無底上有千仞嵳峩畫樓東畔天遠夕
陽多老去君恩未報空回首彈鋏悲歌船頭轉長風萬
里歸馬駐平坡無何何處是銀潢盡處天女停梭問
何事人間久戲風波顧謂同來稚子應爛汝腰下長柯
青山破羣仙笑我千縷掛煙蓑
米南宫登海岱樓玩月詞
海岱樓玩月作調寄蝶戀花
千古漣漪清絶地海岱樓高下瞰秦淮尾水浸碧天天
似水廣寒宫闕人間世藹藹春和生海市鼇戴三山
頃刻隨輪至寶月圓時多異氣夜光一顆千金貴
米南宫詞蹟
風爐煑茶霜刀剖瓜暗香透窗紗是池中藕花高梳
髻鴉濃妝臉霞玉尖彈動琵琶問香醪飲麽米芾
王晉卿潁昌湖上詩蝶戀花詞卷
潁昌湖上余有贈諸公詩其略曰清影十分月暗香千
柄蓮不知從此别高會復何年韓公詩曰浩歌輕白雪
密意得青蓮詩就西橋月留為好事傳而蜀公云慣乘
霄漢鶴翻說淤泥蓮可惜玉臺處等閒閒幾年盖公不
喜釋氏故有是句亦可一笑也小雨初晴迴晩照金
翠樓臺倒影芙蓉沼楊柳垂垂風裊裊嫩荷無數青鈿
小似此園林無限好流落歸來到了心情少坐到黃
昏人悄悄更應添得朱顔老右蝶戀花余舊不飲酒
近年輒能飲故多醉中所書耳(韓公韓持國也蜀公范景仁也)
曹溶跋一則見前
方少翁黃鶴引詞帖
生逢垂拱不識干戈免田隴士林書圃終年庸非天寵
才初闒茸老去支離何用浩然歸筭似黃鶴秋風相送
塵事塞翁心浮世莊生夢漾舟遥指煙波羣山聳動
神閒意聳回首利鞿名鞚此情誰共問幾許淋浪春甕
右黃鶴引方勺
李易安一剪梅詞
紅藕香殘玉簟秋輕解羅裳獨上蘭舟雲中誰寄錦書
來雁字回時月滿樓花自飄零水自流一種相思兩
處閒愁此情無計可消除纔下眉頭却上心頭右調
一剪梅
楊補之詠鞵詞帖
端正纖柔如玉削窄韈宫鞵輭襯吳綾薄堂上細看纔
半搦巧偷強奪嘗春酌穩稱身材輕綽約微步盈盈
未怕香塵覺試問更誰如樣腳除非借與嫦娥著右
咏鞵調蝶戀花逃禪老人楊無咎
韓忠武王二詞蹟
冬日青山瀟灑静春來山暖花濃少年衰老與花同世
間名利客富貴與貧窮榮華不是長生藥清閒是不
死門風勸君識取主人公丹方只一味盡在不言中
右調臨江仙
人有幾何般富貴榮華總是閒自古英雄都是夢為官
寶玉妻孥宿業纏年事已衰殘鬢髮蕭蕭骨髓乾不
道山林多好處只恐癡迷子賢(末有脫字)右調南鄉子世
忠
陸放翁書大聖樂詞(草書)
電轉雷驚自嘆浮生四十二年試思量往事虛無似夢
悲歡萬狀合散如烟苦海無邊愛河無底流浪看成百
漏船何人解問無常火裏跌打身堅須臾便是華顛
好收拾形骸歸自然又何須著意求田問舍生須宦達
死要名傳壽夭窮通是非榮辱此事由來都在天從今
去任東西南北作(音做)个飛僊游
陸放翁書長相思詞五闋
雲千重水千重身在千重雲水中月明收釣筒頭未
童耳未聾得酒猶能雙臉紅一尊誰與同
橋如虹水如空一葉飄然烟雨中天教稱放翁側船
篷使江風蟹舍參差漁市東到時聞暮鐘
悟浮生厭浮名回視千鍾一髮輕從今心太平愛松
聲愛泉聲寫向孤桐誰解聽空江秋月明
面蒼然鬢皓然滿腹詩書不值錢官閒常晝眠畫凌
烟上甘泉自古功名屬少年知心唯杜鵑
暮山青暮霞明夢筆橋頭船子横蘋風吹酒醒看潮
生看潮平小住西陵莫校程蓴絲初可烹淳熙戊申
八月下澣笠澤陸游書
張叔夏過韓平原慶樂園賦高陽臺詞蹟
古木迷鴉虛堂起燕歡遊轉眼驚心南圃東窗酸風掃
盡芳塵鬢貂飛入平原草最可憐渾是秋陰夜沉沉不
信歸魂不到花深吹簫踏葉幽尋去任船依斷石袖
裹寒雲老桂懸香珊瑚碎擊無聲故園已是愁如許撫
殘碑又却傷今更關情秋水人家斜照西林
吳夢窗詞稿
玉漏遲瓜涇度中秋夕賦
鴈邊風訊小飛瓊望杳碧雲先晚露冷闌干定怯藕絲
冰腕淨洗浮空片玉勝花影春燈相亂秦鏡滿素娥未
肯分秋一半每圓處即良宵甚此夕偏饒對歌臨怨
共一嬋娟幾許霧屏雲縵孤兔凄凉臨水曉風起銀河
西轉摩淚眼瑶臺夢回人遠
思嘉客賦閏中秋
丹桂花開第二番東籬展却宴期寬人間寶鏡離還合
海上仙槎去復還分不盡半凉天可憐閒剰此嬋娟
素娥未隔三秋夢贏得今宵又倚闌
沁園春冰漕鑿方泉賓客請以名齋邀賦此
解
澄碧西湖輭紅南陌銀河地穿見華星浮影僊棋局静
清風行處瑞玉圭寒斜谷山深望春樓遠無此峥嶸小
渭川一泓地解不波不涸獨障狂瀾老蘇而後坡仙
繼菊井嘉名相與傳試摩挲勁石無令角折丁寧明月
莫涴規圓謾結鷗盟那知魚樂心止中流别有天無塵
夜聽吾伊正在秋水闌干
齊天慢毗陵兩别駕招飲丁園索賦
竹深不放斜陽入横披澹墨林沼斷莽平煙殘荷剩水
宜得秋深纔好荒亭旋掃正著酒寒輕弄花春小障錦
西風半圍歌袖半吟草獨游清興易懶景饒人未勝
樂事常少柳下停車尊前岸幘同撫雲根一笑秋香未
老漸風雨西城暗欺客帽背川移舟亂鴉溪樹曉
蘇武慢賦芙蓉
藻閣凄迷麴瀾澄映怨入粉烟藍霧香籠麝水膩漲紅
波一鏡萬妝争妬湘女歸魂珮環玉冷無聲凝情誰愬
又江空月墮凌波塵起繡鵷愁舞還暗憶鈿合蘭橈
絲牽瓊腕見的更憐心苦玲瓏翠屋輕薄冰綃穩稱錦
雲留住生怕哀(缺)暗驚秋被紅衰啼珠零露能(去聲)西風
老盡羞趁東風嫁與(老盡下疑脫二字)
八聲甘州和施知言姑蘇臺韻
步晴霞倒影洗閒愁深桮灔風漪望越來清淺吳歈杳
靄江雁初飛輦路凌空粉冷濯妝池歌舞烟霄頂樂景
沈暉别是新紅闌檻對女墻山色碧淡宫眉問姑蘇
游鹿應笑古臺非有誰招扁舟漁隱但賦情西子却題
詩閒風月闇消磨盡浪打鷗磯
水龍吟賦惠山泉
豔陽不到青山淡烟冷翠成秋苑吳娃點黛江妃擁髻
空濛遮斷樹密藏溪草深迷市峭雲一片二十年舊夢
輕鷗素約霜絲亂朱顔變龍吻春霏玉濺煑銀瓶羊
腸車轉臨泉照影清寒沁骨客塵都浣鴻漸重來夜深
華表露零鶴怨把閒愁換與樓前晚色棹滄波遠
丁香結賦小春海棠
香嫋紅霏影高銀燭曾縱夜遊濃醉正錦温瓊膩被燕
蹋暖雪驚翻庭砌馬嘶人散後秋風換故園夢裏吳霜
融曉陡頓闇動偷春花意還似海霧冷仙山喚覺環
兒半睡淺薄朱唇嬌羞豔色自傷時背簾外掛淡月向
立秋千地懷春情不斷猶帶相思舊字
花犯郭希道送水仙索賦
小娉婷清鉛素靨蜂黃暗偷暈翠翹攲髩昨夜冷中庭
月下相認睡濃更苦凄風緊驚迴心未穩送曉色一壺
葱蒨財如花夢凖湘妃化作此幽芳凌波路古岸雲
沙遺恨臨砌影寒香亂凍梅藏韻熏爐畔旋移傍枕還
又見玉人垂紺鬒料喚賞清華池畹臺桮須滿引
元賢墨蹟詞翰
趙文敏書詞(行書)
雲淡風輕傍花隨柳將謂少年行樂齋閣林間小車城
裏千古太平西洛瞻彼泱泱言思君子流水儼然如昨
但清遊天際輕輕未辦暮愁離索長記得童冠相隨
浴沂風舞吟咏鳶飛魚躍逝者如斯吾衰甚矣調理自
存斟酌清廟朱絲舊堂金石隱几似聞更作農人告有
事西疇窈窕掛書牛角右調雨中花
北隴耕雲南溪釣月此是野人生計山鳥能歌江花解
笑無限乾坤生意看畫歸來挑簦閒眺風景又還光霽
笑人生奔走如狂萬事不如沈醉細看來聚蟻功名
戰蛙事業畢竟又成何濟有分山林無心鐘鼎誓與漁
樵深契石上酒醒山間茶熟别是水雲風味順吾生素
位而行造化任他兒戲右調雨中花
昏曉相催百年窗暗窗明裏人生能幾贏得貂裘敝
富貴浮雲休戀青綾被歸與未放懷烟水不受風塵昧
右調點絳唇子昂漫書
鮮于伯機書青天詞
青天無數白雲無數綠水繞灣無數㶚陵橋上望西川
動不動八千里路來時春暮去時秋暮歸來又還春
暮人生七十古來稀好相看能得幾度漁陽困學書
鮮于伯機滿江紅詞
近覽鏡白鬚漸多戲作滿江紅長短句繡
江先生拜參上馬敢錄呈醜幸乞一笑鮮
于樞頓首
詩酒名場人都羨紫髯如戟今已矣星星滿頷不堪重
摘衰老自知來有漸窮愁誰道尋無迹笑劉郎辛苦覓
仙方終何益東逝水西飛日年易失時難得賴此身
健在寸陰須惜生死百年朝有暮盛衰一理今猶昔問
人間誰是魯陽戈杯中物
楊仲弘水龍吟詞帖(行書)
鴻溝定約東歸又誰遣赤龍迴指青娥舞罷重瞳飲泣
斷腸聲裏半壁酸風兩淮寒月古今興廢眇烏江滿眼
驚濤卷雪分明總是英雄淚木末招招舟子載何人
斷烟流水平沙盡處青山數點江東千里長嘯風前無
人會我登臨此意但黃蘆古木夕陽回照有漁歌起
黎芳洲滿江紅詞帖(行書)
鮑魚腥斷楚將軍驅虎鞭龍而起空費咸陽三月火鑄
就金刀神器垓下軍稀陰陵道隘月黑雲如壘楚歌四
起山川都姓劉矣悲泣喚醒虞姬和伊死别雪刃飛
華髓霸業休休騅不逝遺恨烏江流水老廟頽垣斜陽
紅樹盡付鴉聲裡興亡休問高陵秋草空翠
王雲菴香奩八詠卷(詞内評語原蹟)
寶鑑凝膏温泉流膩璚纖一把青絲墜冰膚淺漬麝煤
春花香石髓和雲洗玉女峰前咸池月底臨風輕把
犀梳理陽臺行雨乍歸來羅巾猶帶瀟湘水右金盆
沐髮(銕雅評作家語自别雅筆如何可到)
冰鑑懸秋瓊腮凝素鉛華夜搗長生兔玉容自擬比姮
娥妝成只恐姮娥妬花影涵空蟾光籠霧芙蓉一點
溥秋露年年只在廣寒宮今宵鸞影驚相遇右月奩
勻面(用事善幹運銕雅評在第二句下)
粉凝紅冰香消獺髓鏡鸞影裏人憔悴梨花帶雨不禁
愁玉纖彈盡相思淚恨鎻春山嬌横秋水臉桃零落
臙脂碎故將羅帕揾啼㾗寄情欲比相思字右玉頰
啼痕(銕雅評亦善描意)
淡掃春痕輕籠芳靨捧心不效吳宫怨楚梅酸蹙翠尖
纖湘煙碧聚愁萋蒨紺宇寒凝月鈎金灔鶯吭咽處
微偷歛新翻嫵態太嬌嬈鏡中蛾綠和香點右黛眉
顰色(銕雅評前闋善於形容後闋因有嗚咽而有矉色)
金谷游情消磨不盡軟紅塵裏雙鴛印蘭膏走滑翠生
痕金蓮脫落凌波影蝶徑遺蹤雁沙凝潤為誰留下
東風恨玉兒飛化夢中雲青蘋流水空仙咏右芳塵
春迹(銕雅評非舊時月色誰能道此)
烟冷瑶櫺神遊貝闕芙蓉城裏花如雪(便俊)仙郎同躡鳳
凰翎千門萬戶皆明月(自然見夢)海碧山青天荒地老滿
身風露飄環玦高樓畫角苦無情一聲吹散雙飛蝶
右雲窗秋夢(銕雅評栩栩蘧蘧結尤飄灑)
碧藻文鴛交枝連理金鍼停處渾如醉楊花一點是春
心鵑聲啼到人千里喚醒離魂猶疑夢裡此情恰似
東流水雲窗霧閣没人知綃㾗浥透紅鉛淚右繡床
凝思(銕雅評用意措辭高出衆作)
暗擲龍文尋盟鸞鏡龜兒不似青蚨準(好句)花房羞化彩
蛾飛銀橋密遞仙娥信錦屋瓊樓薄情飄性碧雲望
斷紅輪暝珠簾立盡海棠陰待温遙夜鴛衾冷右金
錢卜歡(銕雅評雪月神仙話意)
香奩八詠俱調寄踏莎行雲菴叟王德璉譔
雲間詩社香奩八題無春坊才情者多為題所困縱有
篇什正如三家邨婦學宫妝院體終帶鄙狀可醜也晚
得玉樓子八作衆推為甲而長短句樂府絶無可拈出
者雲菴老先生寄示踏莎行八闋讀之驚喜先生盖松
雪翁門倩今年八十有三矣而堅強清爽出語娟麗流
便此殆雪月中神仙人也謹以付翠兒度腔歌之又評
付龍洲生附八詠詩於後以見王孫門中舊時月色雖
閱喪亂固無恙也至正丙午春三月初吉錦窩老人楊
楨叙
華清春晝賜温泉綰脫青絲撒一編翠雨亂跳花底月
黑雲半掩鏡中天銅仙盤滿添香露玉女盆傾拾翠鈿
攏得雲鬟高一尺罟冠新上玉臺前金盤沐髮
一片清光照膽寒玉容滿鏡掩飛鸞素娥照見黃金闕
絳雪鎔開白玉盤翠點柳尖春未透紅生櫻顆落初乾
好風與我披羅幕一朵芙蓉正面看月奩勻面
天然玉質洗鉛華怪底偏將半面遮紅滴香冰融獺髓
彩拈膩雨上梨花收乾通德言難盡點濕明妃畫莫加
聚得斑斑在何處軟綃寄與薄情家玉頰啼痕
按樂圖開列滿堂春愁何獨損清揚蜀山煙雨雙尖瘦
漢柳風霜兩葉蒼索畫未成京兆譜欲啼先學壽陽妝
蕭郎忽有歸期報喜色天長一點黃黛眉顰色
是誰屧步印微茫便似石家春滿牀軟雪消時痕晃底
好風來處步生香綵雲飛上鞦韆鐙芳草侵來蹴踘場
愁似(缺)成獨立綵鴛拾得在東牆芳塵春迹
骨冷魂清酒力微路迷藉草是還非羅浮曉月相將去
巫峽斷雲何處飛金彈撇過驚忽忽玉龍嘶了尚依依
不知直到鈞天所記得霓裳樂譜歸雲窗秋夢
綵線添來日正遲香絨倦理一支頤心游飛絮渾無著
身蛻枯蟬忽若痴花幀錯描愁伴覺金針閣住計誰知
絶憐小玉情緣重到死春蠶始絶絲繡床凝思
紫姑壇上囑方兄忽聽呼盧擲地聲星斗未分牛女會
陰陽先判雨雲生青蚨朵子寧無兆玉蝶化身元有情
寶鏡重圓三五夜重摩半月問虧盈金錢卜歡
倪雲林詩餘手蹟
東風花外小紅樓南浦山横眉黛愁春寒不管梅花瘦
無情水自流簷間燕語嬌柔驚回幽夢難尋舊遊落
日簾鈎右調水仙子
吹簫聲斷更登樓獨自凭闌獨自愁斜陽綠慘紅消瘦
長江日際流百般嬌千種温柔金縷曲新聲低按碧
油車名園其游絳紗裙羅襪如鈎前調
扶疎玉蟾宫樹影闌干曲一襟香露幾枝金粟姮娥
鏡掩秋雲綠無端風雨聲相續不須澄霽為沽醽醁
參差玉笙聲莫起瑶臺曲清風香浸夜凉肌粟黃雲
巧綴飛霞綠清吟未斷秋霖續恐孤花意倒尊中醁
右賦憶秦娥二闋
春渚芹蒲秋郊梨棗西風沃綠收紅稻簷前炙背媚晴
暘天涯轉瞬凄芳草魯望漁村陶朱煙島高風峻節
如今掃黃雞啄黍濁醪香開門迎笑東鄰老右調踏
莎行
夜永愁人偏起早客鬢蕭蕭鏡裡看枯槁雨葉鋪庭風
為掃閉門寂寞生幽草行路難行悲遠道說著客行
真個令人惱久客還家貧亦好無家謾自傷懷抱右
調蝶戀花
蓬上雨潺潺蓬底幽人夢故山磵林扉元不閉蕭閒只
有飛雲可往還波冷玉珊珊一壑松風引珮環咏得
池塘春草句更闌行盡千峰半霎間右調南鄉子東
林橋雨蓬夢歸曲全叟倪瓉
徐敏甫詞(袁貫徐郭四家合卷内)
中秋後四日奉母挈累遊問政之興道觀望黃山俯練
水遂賦水調歌頭徐遜拜
盤馬萬山頂彈禽羣木中追思年少行樂减盡舊豪雄
三十六峰青矗三百六灘碧逝歸路杳重重拱手問仙
伯謫宦豈天公奉慈親携稚子訪琳宫太虛點雪高
處萬慮一杯融但得挈家歸隱何用舉家拔宅雞犬亦
昇空長嘯下山去脚底響松風
郭天錫抄諸賢遺稿(内詞品)
張玉田山中白雲詞題紅葉云萬里飛霜千山落木寒
豔不招春妬楓冷吴江獨客又吟愁句流水孤村似花
繞斜陽芳樹甚荒溝一片凄凉載情不去載愁去長
安誰問倦旅羞見衰顔借酒飄零如許謾倚新妝不入
洛陽花譜為回風起舞尊前盡化作斷霞千縷記陰陰
綠遍江南夜窗聽暗雨右調綺羅香
賦松花云碧浮春盖黃點秋棋細芳泛月露委殘釵烟
梳高髻曾戲折幾度宿寄山房麯塵雲屑香入蜂鬚蜜
房風味應别篘酒浮湯愛霏霏粉黃清絶嫩苞新子
憑誰香歌五粒(到)只怕東風吹盡長蕭蕭黃髮獨鶴歸
來滿庭零亂金雪右調華胥引
咏蟬云槐薰忽送清商怨依稀乍聞還歇故苑愁深危
絃調苦前夢蛻痕枯葉傷情訴别是幾度斜陽幾回新
月轉眼西風一襟幽恨向誰說低鬟猶記動影翠貂
應悮我雙鬢如雪枝冷頻移陰疎難戀空負好秋時節
凄凄切切漸迤邐黃昏砌蟲相接露滴凉柯晚來聲更
咽右調齊天樂
題周草窗志雅堂云製荷衣傍山窗卜隱雅志可閒時
欵竹門深移花檻小動人芳意菲菲怕冷落蘋洲夜月
想時將漁笛静中吹塵外柴桑燈前兒女笑語忘歸
分得烟霞數畆乍掃苔尋逕撥葉通池放鶴幽情吟鶯
歡事老去却願春遲愛吾廬琴書自樂好襟懷初不要
人知長日一簾芳草一卷新詩右蘋洲漁笛譜
送人之西江云寒侵桂葉雁風擊碎珊瑚屑研凉閒試
新霜晴帖頌橘騷蘭秋事正竒絶故人又作西江别
書樓虛度中秋節碧欄倚遍愁誰說愁是新愁月是舊
時月右調醉落魄
嘯翁詞云草夢初回卷簾盡放閒愁去晝長無侣自對
黃鸝語絮影蘋香春在無人處移舟去未成新句一
硯梨花雨右調點絳唇
圖書一室春暖垂簾密花滿翠壺薰硯席睡覺半窗晴
日手寒不了殘碁篝香細勘唐碑無酒無詩情緒欲
梅欲雪天時
楊廉夫書巫峽雲濤石屏志跋(内詞二章)
踏莎行賦巫峽雲濤
雪練横空箭波崩岫女媧不補蒼冥漏何年鑿破白雲
根銀河倒瀉驚雷吼羅帶分香瓊纖擎酒銷魂桃葉
烟江口當時樓上倚闌人如今恰似青山瘦吳興王國
器
烟外斜陽雲中遠岫翠眉輕補臙脂漏(見南朝侍兒錄)迴波都
是斷腸聲斷腸更聽哀猿吼暮雨凝愁朝雲殢酒餘
音遠寄湓江口世間木石本無情如何也似離人瘦七月
之望曉起試筆用前韻同賦蘇大年
明賢墨蹟詞翰
曾子啓蘇武慢詞帖(行書)
二十四橋繁華消盡惟有月明如故回首長安舊都猶
在何事獨留南土玉樹清歌翠娥嬌豔縹緲綠窗朱戶
到如今楊柳春風還似細腰輕舞曾記得繡幕低垂
珠簾半卷對酒緩歌金縷螢火飛殘暮鴉驚散腸斷綠
蕪歸路鸐背風高龍舟波冷空隔海天雲霧待何年來
看瓊花坐對碧霄凉露永樂癸巳春二月舟次維揚
祭酒胡公作蘇武慢詞以寓懷古之意因用其韻賦此
云翰林侍講廬陵曾棨書於北京之卷雨軒
文衡山詞蹟
富春山下畫舫新來正雨過青林波生碧渚千峰日照
兩岸花開北郭池塘東門楊柳二十年前幾往迴重登
眺愛風煙如畫臨水樓臺追思少日情懷猶憶先人
舊郡齋向范老祠前春風走馬客星亭上雪夜觀梅往
事分明故交零落嘆息光陰一瞬哉佇立久念白雲芳
草頻去徘徊右調沁園春徵明
輕風驟雨捲新荷湖上晚凉多行春橋外山如書緣山
去十里松蘿滿眼綠陰芳草無邊白鳥滄波夕陽還
聽竹枝歌天遠奈愁何漁舟隱映垂楊渡都無繫來往
如梭笑道玉堂金馬何如短棹輕蓑右調風入松泛
湖作為紫溪書徵明
紅雨鏖花綠陰鏤日名園景色撩人游衫初試汗漬薄
羅新節侯今年差晚增歲閏四月猶春應無那煗烘韶
麗微翠惹游塵向尊前花下聽歌荏苒接笑逡巡古
來四事難得是良辰起坐何曾問主斜陽亂主亦㤀賓
拚沈醉太湖石畔翠軟草敷茵右初夏賞牡丹調寄
滿江紅徵明
沈石田詞蹟
誰道金強焦亦稱兩朵芙蓉浸在玻璃鏡頭白老翁尋
此勝過江先盡金山興隔水焦山闌小凭寄語西風
後日來當定白鶴如期驂我乘一聲獨笑江聲静右
春日登金山望焦山有作沈周
殘葉林梢風瑟瑟秋波照眼通天碧南北東西聊泛宅
人不識江湖自有江湖客裊裊釣竿三百尺金龜未
換鱸魚白船本窄一般自有容身策漁家傲
天地一癡仙寫畫題詩不換錢畫債詩逋忙到老堪憐
白作人情白結緣無興是今年浪泊茅堂水漫田筆
硯只宜收拾起休言但說移家上釣船右寄南村張
處士白石翁
柴門晴也喜山意方舒春湖堪寫拄著藤條門外走見
打鼔喧村社逐隊隨行南閭北巷儘趁兒童耍強於游
宦去鄉萬里羸馬但願年康健百年依舊白首甘田
野天上多桃根杏柢處處有栽培者儂柘雲屯儂秧雨
潑未便風期下將他博換都來各自難捨暮春試筆
和楊儀部念奴嬌一闋因錄寄德澂云沈周
唐六如嘆世詞八闋
春去春來白頭空自捱花落花開紅顔容易改世事等
浮埃光陰如過隙休慕雲臺功名安在哉休想蓬萊神
仙真浪猜清閒兩字錢難買枉把身拘礙人生過百
年便是超三界别無閒計策
極品隨朝誰似倪宫保萬貫纏腰誰似姚三老富貴不
堅牢達人須自曉蘭蕙蓬蒿算來都是草鸞鳳鴟梟算
來都是鳥北邙路兒人怎逃及早尋懽樂痛飲一萬
觴大唱三千套無常到來猶恨少
禮拜彌陀也難憑信他懼怕閻羅也難迴避他枉自苦
奔波回頭纔自可口是懸河也須牢閉呵手是揮戈也
須牢袖呵越不聰明越快活省了些閒灾禍家私那
用多官爵何須大我笑别人人笑我
暮鼔晨鐘聽得咱耳聾春燕秋鴻盼得咱眼矇猶記做
頑童俄然成老翁休逞姿容難逃青鏡中休使英雄都
堆黃土中算來不如閒打哄枉自把機關弄跳出麫
糊盆打破酸虀甕誰是惺惺誰懵懂
有酒無花端的為省酒有妓不佳也難當做有選妓要
班頭方纔是對手不論酸甜酒須頃一百斗爛醉酕醄
通宵不肯走老頭兒非是要出醜世事多參透一朝
那話兒來要耍不能勾想人生有幾個到九十九
荏苒春光不覺歸去早老朽容顔怎能又還少明月尚
可邀昨宵難再找綠蟻紅裙一刻不可少萬事由天何
勞空自炒甜的苦的一般樣老甜的多歡樂赴了些
有名席睡了些風流覺把一個張揭老兒乾罷了
一主一賓一個知心表一味一壺一輪明月皎或把話
兒嘲或將琵琶掃只唱新詞舊曲都丢了只論今番往
事多勾倒今年覺比去年老緊要著光陰到今日說
你忙明日說無鈔問先生那一日纔是箇好
競短争長世事何時已富貴貧窮由天不由已七十古
來稀而今豈止你風雨憂愁又常多似喜屈指尋思前
途能有幾是會的從今日受用起莫為千年慮對景
且開懷有酒須招妓既為人須索要為到底右調對
玉環清江引吴郡唐寅書
樂處酣歌時光容易過苦處奔波早晚偏難渡世界號
娑婆苦樂平分破佩玉鳴珂生辰不似他戴笠披蓑安
閒不羨他别人騎馬我騎驢更有徒行個日月旋如
梭天地旋如磨也非過意相摧挫
美竹幽花便是清涼界淡飯粗茶且共蕭閒話白日裏
苦喧嘩有約來良夜網得魚鰕壺傾問酒家筆走龍蛇
詩成付會家世間禍福亂如麻我也難禁架休言鵲與
鴉任作牛和馬只教方寸長瀟灑
覆轍翻舟那箇曾回首大劍長矛那箇曾丢手無數世
間愁憑著人承受拜將封侯是英雄釣鈎按簿持籌是
愚夫枷杻休題能向死前休更算千年後步步使機
關也要天公湊行年五十曾參透
皂帽絲縧一第猶難料紫綬緋袍一品猶嫌小量盡海
波濤人心難忖著翠養翎毛為誰頭上好豕養脂膏為
誰腸内飽千尋鳥頭上雲霄何必都經到平地好逍
遥高處多顛倒世人只是回頭少
畫棟雕梁推收紙半張綠髩紅妝消除淚幾行此事本
尋常謾說多魔障百草芳芬須防秋降霜萬木萎黃須
逢春再陽假如傀儡一登場多少悲歡樣旁人費忖
量兀自生惆悵不知刊定傳竒上
百甕黃虀須了今生事一縷紅絲須是前生繫人事有
推移總是天安置智似靈龜何常脫死期巧似蜘蛛何
嘗不忍饑命通若在四更時夜半猶憔悴千年薦福
碑九日滕王記勸君且等時辰至
鐵鎻銅關財寶終須散玉液金丹遲速難違限但放此
心寬萬事從天斷不坐蒲團西方掉臂還不戴蓮冠法
華合眼看人間苦海黑漫漫送盡聰明漢饑來粥與
饘睡要床和簟此外不須多繾綣
麋鹿山邊終日防弓箭鸚鵡簷前終歲愁猫犬身在畏
途間頃刻憂機變恩愛纏綿多因仇恨緣涕淚流漣多
因歡喜緣白駒過隙難留轉何苦又加鞭靈臺一寸
間簇起冰和炭任教世事如電閃
愁多病多早已髩毛皤恩多寵多轉入是非窩洗耳聽
漁歌一多嘲我漫天網羅方被浮名悮三載沈疴兒
被阿爺悮只今九表向天呼誓不上長安路黃昏夢
已徂破衲還堪補聊就人間小結果
一粒芝蔴救饑也是他一片黃瓜解渴也是他其餘萬
事賖到了成虚話纔說西家殺牛與宰馬又說東家鑚
龜共打瓦他們圖甚王和霸一任的閒搭掛待乘博
望槎看過天河界那時碌碌纔干罷
南陌東疇是兒孫馬牛趙舞秦謳是歡喜冤讐萬事總
悠悠勞生何所求一簇眉頭算前又算後三寸舌頭說
強又說醜饒君一日可千秋空落得多僝僽青山夢
裡遊玄牝空中守羲皇一夢君知否
你會使乖别人也不呆你要錢財前生須帶來我命非
我排自有天公在時該運該人來還你債時衰運衰你
被他人賣常言作法可消灾怕没福難擔戴有酒且
開懷見怪何須怪一任桑田變滄海
右倣唐六如對玉環帶清江引王錫爵
珊瑚網跋一則見前
唐六如醉璚香詞帖(行楷書)
香閨長日不勝情把春心分付銀筝巧弄十三絃間關
花底流鶯寫幽怨綠慘紅驚還記得天寶年中舊曲調
促音清且移宫換徵試奏新聲能彈更羨人如玉玉
生香笑語盈盈十指弄纖柔傳芳意欵語叮嚀催象板
一任他翠鈿零落金雁縱横恁風流也應未數薛瓊瓊
右醉璚香譜蘇臺唐寅
祝枝山詞蹟
燈火三更把算籌風沙萬里覓封侯蠶兒作繭生難罷
蛾子親燈死却休身外苦夢中忙渾無些子為吾謀
世間富貴真何物賺得英雄白了頭調鷓鴣天
南阜小亭臺薄有山花取次開寄與多情熊少府晴也
須來雨也須來隨意且銜杯莫惜春衣坐綠苔若待
明朝風雨後人在天涯春在天涯調一剪梅
楊用修詞草
弓鞋一掬凌波迥冉冉盈盈羞顧影擎茶步緩乳花凝
鬭草歸遲苔露冷雪皺雲鬆倩郎整羅帳燈昏蓮瓣
暝掌中無力搦瓊枝渴思半消殘酒醒右題情木蘭
花升菴楊慎
陳道復梅雪詞帖(行草)
葛姬號梅雪金陵人也年最幼性最淑與尋常姬大不
侔原其號稱情矣山人見於婁之東扣其顛末則其前
輩山人之二十年交也呼酒盡醉且作梅枝并置一詞
贈之詞寄蝶戀花云
梅子花開春事早瑞雪霏霏滿目明如掃高下一天渾
是縞誰云世上無瑶島花下那人真箇好就裏温然
似玉無瑕藻人景相輝難細道多情忽地為傾倒白
陽山人書於濠西旅館時嘉靖乙未中秋
莫雲卿墨蹟(内)
塗香莫惜蓮承步長愁羅襪凌波去只見舞迴風都無
行處蹤偷穿弓樣穩竝立雙趺困纖妙說應難須從
掌上看右咏弓足詞調菩薩蠻
六藝之一錄卷三百九十二
