欽定四庫全書
六藝之一錄卷三百四十九錢唐倪濤撰
歷朝書譜
宋
尤袤
尤袤字延之常州無錫人紹興十八年擢進士第紹
熙中官煥章閣待制嘗取孫綽遂初賦以自號光宗
書扁賜之謚文簡(宋史)
尤延之論古人筆法來處如周太史奠世系真使人
無間言(朱子文集)
陸游
陸游字務觀越州山隂人年十二能詩文蔭補登仕
郎鎖廳薦送第一孝宗時范成大帥蜀游為參議官
以文字交不拘禮法人譏其頽放因自號放翁嘉泰
三年升寳章閣待制(宋史)
務觀筆札精妙意致高遠(朱子文集)
陸游暇日弄筆戲書詩云草書學張顛行書學楊
風(劍南集)
陸放翁與曾原伯帖
余大父著作為京教考浙漕試明年考省試吕成公
卷子皆出本房放翁與曾原伯帖云主司劉某天下
偉人也故足以得之家藏大父與成公往還真蹟大
父則云上覆伯恭兄成公則云拜覆著作丈時猶未
呼座主作先生也成公父倉部娶茶山女原伯茶山
長子名逢官至大理卿仲躬次也名逮官至侍從皆
成公母舅放翁學於茶山喜成公得薦書賀原伯如
此余為儀真掾原伯孫黯字温伯為揚子宰出此帖
於縣齋余曰君收放翁帖千百紙此幅關我家門戶
盍輟以見惠温伯不與後與温伯同朝求之復不與
晩使江左與温伯書曰初見帖時余纔三十今遂六
十君且八十不得帖死有遺恨温伯亦愴然緘帖餉
余帖内云叔遲者茶山季子也名迅樂道者温伯父
也名槃温伯擢第人物高雅詞翰精麗有晉唐風韻
放翁嘗舉自代今挂冠居越上初茶山深於禪學厚
勤杲二公故叔遲入山訪杲茶山有詩哭勤前輩不
獨篤於師友其於物外高人亦極其惓惓今士大夫
不復然矣(後邨題跋)
陸放翁帖
鏡湖一曲皆翁吟嘯提封翁所自有非若賀祕監請
而有也遂與山僧巷友争漁樵席翰墨淋漓人争得
之是三帖遂為勤上人所藏(北磵集)
陸放翁手簡二帖
放翁以詩名重天下受知周益公范文穆為中興大
家嘗讀其劍南集愛不忍去手思見其人而不可得
今得觀此二帖恍然如侍左右何其幸哉然放翁在
當時不以書名而遒嚴若此真所謂人品既高下筆
自不同者也二帖一與仲信議婚一為明遠題卿禪
師遺墨放翁到今不為久遠而此三人者皆不可知
昔蔡明遠鄱陽一卒爾以魯公之書而傳仲信既與
翁結婚而禪師遺墨有見晩之恨則二公要皆非尋
常流輩人矣而余皆不知之鄙淺可歎此卷既歸墨
林墨林博雅好古而蓄書極富必能考以補余之不
逮也嘉靖戊子仲冬廿日後學文彭謹題(續書畫題跋記)
蔡發
蔡發字神與(蔡元定父)家建陽麻沙幼警悟七歲能為詩
中年買田築室於武夷之陽字畫壯偉意氣閒暇(朱子
文集)
方士繇
方士繇字伯謩一名伯休莆陽人朱公元晦倡道學
於建安往從之以傳道為後學師工於書自篆籀分
隸行書諸體皆極其妙(渭南集)
朱文公荅蔡季通書云篆隸碑子字畫皆不滿人意
未有可寫之人令伯謩篆云何(朱子文集)
李積微
李積微篆字墨本近偶得之(朱子文集)
楊方
楊方字子直朱子答子直書云煩為作小楷四箴百
十字當字學絶欲得妙札時以寓目(朱子文集)
鄒德久
鄒德久忠公浩子筆法追蹤山谷(文字禪)
鄒德久楷書大學今人寫得如此亦是難事(朱子文集)
芮國器
芮國器字仲蒙陸游詩云落筆龍蛇仲蒙帖(劍南集)
唐璘
唐璘字伯玉古田人嘉定十年舉進士為監察御史
擢太常少卿(宋史)
伯玉工筆札其蹟見鳳墅續法帖中(書史會要)
蔡幼學
蔡幼學字行之温州遂安人年十八試禮部第一嘉
定中權兵部尚書兼太子詹事早以文鳴於時中年
述作益窮根本器質凝重莫窺其學(宋史)
蔡行之擅毫翰其蹟見羣玉堂法帖中(書史會要)
樓鑰
樓鑰字大防明州鄞縣人隆興元年試南宫考官胡
銓稱之曰此翰林才也寧宗時參知政事進資政殿
大學士提舉萬夀觀贈太師謚宣獻鑰文辭精博自
號攻媿主人(宋史)
鑰善大字高宗時太學成奉勅書扁(書史會要)
婁機
婁機字彦發嘉興人乾道二年進士為太常博士祕
書郎太子始就外傅以機兼資善堂小學教授以累
朝事親修身治國愛民四事手書以獻太子寘之座
右朝夕觀省太子得機所著廣干祿字一編尤喜命
戴溪跋之擢監察御史歷禮部尚書同知樞密院事
參知政事嘉定二年以資政殿學士知福州機深於
書學尺牘人多藏弆云(宋史)
漢隸字原檇李婁君彦發所輯也合蔡中郎諸人筆
力通神之妙皆聚此編(洪邁漢隸字原序)
陸九齡
陸九齡字子夀居撫州之金溪登乾道五年進士第
調全州教授寳慶二年特贈朝奉郎直祕閣賜文達
謚與弟九淵相為師友學者號二陸(宋史)
子夀窮性命之源其於字畫未必屑屑求工者今觀
所書端稳深潤有法度臨學之士或有所未及乃知
有德有言者於區區字畫亦不苟(徐一䕫始豐藁)
蘇玭
蘇玭字訓直泉州同安人以恩補將仕郎調嚴州遂
安尉擢為尚書吏部郎屬文有體制筆法簡遠其尺
牘尤時所珍愛往往藏弆(渭南集)
蔡迨
蔡迨字肩吾官犍為郡文詞字畫皆過人從銓部得
桂陽令(渭南集)
周模
周模字伯範鄞人篤志於學從濟南劉夀夫游又學
書於曜陽徐濟父有楷法(攻媿集)
王禔絫
王禔絫濟南人問學精深兼通醫卜工真行草篆不
樂進取屏居青崖山之兩河(攻媿集)
樓少虚
樓少虚官教授少好二王書筆力素高後得樂毅論
古刻深愛之一筆不妄下故楷法精妙字字可敬(攻媿
集)
顔直之
顔直之字方叔長洲人工小篆得秦詛楚文筆意嘗
為參政樓鑰書攻媿齋榜鑰賦詩美之著集古篆韻
二十卷直之氣貎豐碩善攝生以弓矢應格差監省
倉匄祠主管仙都觀號樂閒居士(張㫤吴人中人物志)
葉適
葉適字正則温州永嘉人為文藻思英發擢淳熙五
年進士第二人寧宗時權工部侍郎奉祠者十三年
至寳文閣學士贈光禄大夫謚忠定(宋史)
葉正則書法蔡君謨而自有風骨(書畫題跋記)
許奕
許奕字成子簡州人慶元五年寧宗親擢進士第一
授簽書劍南東川節度判官召為祕書省正字累遷
吏部侍郎龍圖閣待制以顯謨閣直學士致仕贈通
議大夫通籀隸書(宋史)
奕詞章雅健字體端勁兼通籀篆書(鶴山集)
薛師石
薛師石字景石號瓜廬小楷初授法於單炳文日經
月緯已忽超詣落筆期於鍾王之次籀篆斯隸深造
其極四方士友求於門景石不靳惜大者徑三數尺
許銘祖父者以不得景石書為恨有瓜廬集若干卷
(王綽)
陳孔碩
陳孔碩(陳韚父官尚書郎)福州侯官人為朱熹呂祖謙門人
(宋史陳韚傳)
北山先生陳公詞章翰墨為近世第一筆勢遒美嘗
作贑州三橋詩自書而篆之(西山集)
劉克莊曰余少欲為書堂復齋陳公為書金鳳池三
字北山陳公為書後邨精舍四字楷篆極妙(後村集)
陳宓
陳宓字師復丞相俊卿之子少嘗及登朱熹之門長
從黃幹游以父任歷知安溪縣嘉定七年入監進奏
院出知南康軍寳應二年直祕閣主管崇禧觀贈直
龍圖閣(宋史)
陳師復字森嚴清勁見者如端人正士在前凜然起
敬(西山集)
自蔡公仙去里中書學遂絶近歲二陳出焉崇清宜
大字愈大愈竒復齋字可至二三尺而小楷行草端
勁秀麗在崇清上寸紙流落人争寳藏至今後生輩
結字運筆十人中九作復齋體(後村集)
卓景福
劉克莊跋卓景福臨淳化集帖云陳復齋謂余曰少
時實師九成宮記今五六十年矣當向上作工夫豈
必尚寄率更籬下邪所跋卓君臨淳化集帖凡一百
十有五字老氣森嚴殆欲埽去歐虞禇薛而自為一
家者卓君蓋其中表親授筆法今亦以能書名聞之
奕家子弟必高師一著豈惟奕哉逸少衛夫人弟子
也突過其師大令逸少子也與父齊名卓君勉旃復
齋可作必有咄咄逼人之歎矣(後村集)
余伯咎
余伯咎善小篆北山陳公曰伯咎筆法極高(後村集)
張汝永
張汝永字瑞袤世居金壇之上為文雅贍作字有古
法而行書尤勝嘉定甲戌廷對中選授含山主簿調
溧陽丞(劉宰漫塘集)
曾槃
曾槃號樂道雅望甚偉善筆札(王柏魯齋集)
林師點
林師點字詠道臨海人自號竹村居士性嗜書傳近
購遠求藏數千卷至遇古帖祕文斷刻墜簡積之亦
千餘卷篆隸尤留心以張謙中虞仲房為法(林逄吉赤城集)
羅士友
羅士友字熹善一字晉卿自號融齋生而穎發嗜書
忘寢食學書入楷得蔡氏風度(文山集)
魏了翁
魏了翁字華父卭州蒲江人慶元五年登進士第嘉
熙中資政殿大學士謚文靖贈秦國公(宋史)
方岳圖書扁所詩云獨慚鶴山翁健筆照衡宇(秋崖集)
鶴山先生善篆不規規然繩尺中而有自然之勢嘗
以篆法寓諸隸最為近古(書史會要)
宋人能篆者頗多於唐蜀魏文靖公至今為人所稱
(全蜀藝文志)
魏鶴山遺陳深父子帖
昔蕭穎士有老臧事之十年不去穎士性慘刻笞楚
不少貸或勸臧他之臧曰非不能愛其才爾夫穎士
以操觚弄翰尚足以懷其奴隸而不忍舍今陳深父
子之事鶴山也服役勞苦於寂寞之濱趨走辛廑於
風波之險七年之久儼如一日此非其主有以懷而
信之疇能爾邪及主人自靖歸蜀始以念母翻然告
歸且願還而盡此身以事主夫於事主既能盡忠則
於事親必能盡孝視蕭氏奴殆有過焉余曩偕鶴山
外舅久處渠陽始終目擊其事今觀鶴山所書慨然
有感因筆以贈之紹定五年冬十月書於心遠堂虞
兟
魏鶴山與杜範李心傳手札
了翁在理宗朝與真德秀齊名皆深於理學以直道
不為時宰所容杜李二公亦皆一時名臣則其手札
為世所重非但以其字畫之工以其賢也按理宗嘉
熙二年以李心傳為秘書少監史館修撰心傳有史
才通故實弟道傳尤明河洛之學性傳位至同知樞
密院事淳熙五年以杜範為右丞相兼樞密使範抗
言時政無有所隠初為殿中侍御史劾奏鄭清之李
鳴復其後不肯與鳴復共政避位去其為人如此(震澤
集)
魏克愚
魏克愚字明已號静齋了翁子亦工篆(書史會要)
李從周
李從周字肩吾彭山人博見彊志書名之學世亦鮮
及之渠陽山中為余從子令憲書鄉黨篇余獲與觀
焉(鶴山集)
李肩吾字子我魏文靖公門人能書取隸楷之合於
六書者作字通行於世(書史會要)
李心傳
李心傳字微之宗正寺簿舜臣之子也慶元元年薦
於鄉晩下第絶意不復應舉晩因崔與之許奕魏了
翁等合前後二十三人之薦為史館校勘賜進士出
身端平三年為工部侍郎(宋史)
南渡諸公如魏鶴山李心傳書往往相似蘇黃筆法
至是又一變云(震澤集)
真德秀
真德秀字景元後更為景希建之蒲城人登慶元五
年進士第授南劍州判官繼試中博學宏詞科為太
學正紹定中拜參知政事進資政殿學士提舉萬夀
觀謚文忠(宋史)
真西山與周卿手簡
周卿諱德文吾鄉王氏之先也仕宋雖不甚顯然其
學實出於其曾伯祖信伯先生帖中所謂先著作是
也故西山真先生也特與之遊他如魏參政了翁游
丞相似杜丞相範王待制遂亦嘗舉薦陵陽李侍
郎心傳因謂其所交皆天下正人然則此帖豈非其
一左證也哉惟顒其善藏之吴寬謹題(式古堂書畫彙考)
西山先生書似草草作諦觀乃非草草者雖不全
用晉人之筆法而亦不出於法之外豈胸次高故落
筆自不同邪(震澤集)
洪咨䕫
洪咨䕫字舜俞號平齋於潜人嘉定二年進士官至
刑部尚書端明殿學士贈兩官
洪聖俞道場詩并札
法舟昨枉國史中書直院判部侍郎頃載登山佳什
敬雪手圭復誠負暗投之愧竊謂蘇文忠公昔遊有
詩以贈華老學士夀之堅珉山倚詩重法舟蕞爾寒
緇兹亦何幸獲此寵遺得與雲鬟争翠謹礱石山
中作雲峰蘇洪帖云端平乙未維夏住山傳法法舟
書(式古堂書畫彙考)
平齋先生洪公宋南渡後大手筆也孟頫弱冠以愛
讀文集恨生晩不得拜下風先生五世孫為僧於天
目師子寺名智俊過溪上出此示僕三復之餘既歎
詩律之深及觀所與安撫書又見公於國事用心如
此撫卷起敬輒書其後孟頫(同上)
天目洪忠文公遊道場何山詩與眉山蘇文忠諸作
先後相映真若所謂山倚詩重者矣忠文此詩當時
已摹勒入石自端平甲午迨今已一百二十二年而
真蹟宛然猶在誠可寳也至正十五年乙未五月十
日金華黃溍觀於中天竺因書其後識歲月(同上)
右侍郎洪公奉其親少師公遊道場何山遺住山舟
公别浦禪師詩也今歸之即中常上人常往年侍其
師竺遠源禪師住吳山時見其六世孫大拙用公以
是遺墨獻於禪師常因珍襲而寳愛之兹來歸源蘭
若焚香敬觀惜不得見所與安撫書耳然山中舊石
刻薦更兵燹不復存矣故翰林承旨趙公學士黃公
跋語在前惟善何敢著筆輒綴數語於後以識俯仰
今昔文物陵替山林彫謝無復舊觀之感慨云至正
二十六年歲丙午佛誕日曲江居士錢惟善謹書(同上)
平齋洪公在宋季趙山臺真西山魏鶴山皆參大政
位貎德業相表裏而嚴重過之舟别浦主瑤席軒公
奉八十慈親漫遊兩山題詩紀勝句法追躡歐(疑有脱字)
自蘇玉局題惟公詩出色刻諸琬琰何愧然神物顯
晦有時會當三刻兹山墨蹟三獻即中其善藏之時
龍躡丹虺瞻依元菟林屋山樵人法膺擇中跋(同上)
鄭清之
鄭清之字德源慶元之鄞人初名燮字文叔嘉泰十
年登進士第嘉熙七年拜太傅右丞相兼樞密使進
封齊國公追封魏郡王謚忠定(宋史)
清之工筆札其蹟見鳳墅續法帖中(書史會要)
史彌遠
史彌遠字同叔淳熙十四年舉進士寳慶六年拜太
師右丞相兼樞密使魯國公追封魏王謚忠獻(宋史)
彌遠工筆札其蹟見鳳墅續法帖中(書史會要)
杜杲
杜杲字子昕邵武人淳祐中為敷文閣學士兼吏部
尚書淹貫多能為文麗密清嚴善行草急就章(宋史)
楊簡
楊簡字敬仲慈溪人乾道五年舉進士授富陽主簿
常平使者朱熹薦之紹熙五年為國子博士嘉定元
年授秘書郎寳慶元年轉朝議大夫慈溪縣男尋以
寳謨閣直學士致仕咸淳間制置使劉黻即其居作
慈湖書院(宋史)
慈湖字畫端嚴清勁使人望之凜然亦足以見其所
存不惰而隨寓有則(杜範清獻公集)
楊慈湖手書孔壁孝經
司馬文正公平生未嘗草書雖造次顛沛間一點一
畫必如法度觀其書者即知公之為人慈湖先生楊
公道德學問追嫓前修而於翰墨尤極嚴謹嘉定初
獲侍公於著廷見其酬答四方書問無一字作行狎
體蓋其齋莊中正表裏惟一故形於心畫亦絶類文
正公而清勁過之傅君侹所藏孔壁孝經又其得意
書也嗚呼先生不可作矣學者即此而觀之猶足以
窺大賢氣象而知立德之本云(西山集)
薛季宣
薛季宣字士龍永嘉人年十七起從荆南帥辟召為
大理寺主簿大理正出知湖州改常州(宋史)
薛士龍抄書動千百卷未嘗有一字行草(止齋集)
薛寺正於書無不讀耽玩鍾鼎古文搜竒抉怪凡易
識者多不用古文所無間以小篆補其闕真好古哉
(攻媿集)
陳傅良
陳傅良字君舉温州瑞安人研精經史貫穿百氏以
斯文為己任官至寳謨閣待制贈通議大夫(宋史云謚文節)
風度高遠動輒過人詩律之精深字畫之遒媚登覽
高致吟諷低昂親之則使人意消王謝韻度尚可想
也(攻媿集)
林希逸
林希逸官考功員外郎能書(書史要會)
林希逸字肅翁號竹溪又號鬳齋福清人乙未榜由
上庠登第凡三試皆第四是歲真西山知舉(癸辛雜識)
林泳
林泳希逸子亦能篆(書史會要)
姜䕫
姜䕫字堯章番陽布衣也自號為白石生好學無所
不通請於朝欲政頌臺樂律以議不合而罷有大樂
議琴瑟考鐃歌等書傳於世運筆遒勁波瀾老成著
續書譜一卷議論精到用志刻苦筆法入能品(謝采續書
譜序)
趙子固目姜堯章為書家申韓(研北雜志)
姜白石書法迥脱脂粉一洗塵俗(書史會要)
張即之
張即之字温夫歷陽人參知政事孝伯子中進士舉
歷司農寺丞授直祕閣以能書聞天下金人尤寳其
翰墨(宋史)
張温夫祕閣喜作擘窠大字不一詩輒盡一幅絹金
人極愛重之好書少陵古柏行(弇州山人藁)
張温夫書老柏行
温夫特善大書扁額字如作小楷不煩布置而清勁
絶人余屢見所書楞嚴道德經雖甚纖小皆得筆興
此卷老柏行規格絶類但此卷中策掠進止轉摺間
殊不自遂豈温夫書時因筆墨未愜自加補緝哉(方洲
集)
張温夫大字
即之作大字如寫小楷而筆意兼行轉折作止之態
如老生作禮雖骨格強硬而意度調熟見之者自當
歎重此卷三字尤為卓絶非常所見(方洲集)
張即之墨蹟
昔人謂八音與政通而文章以時高下豈惟文章哉
字畫亦然故因時可以知書因書可以騐時有不可
逃者張即之生宋南渡後書名在當時甚盛此所書
杜詩已不完開化徐敦夫得以示余蓋書之變至此
已極當時所以重之則世變亦可知矣夫即之欲自
成家故其書法如此若以虞道園之說斷之則亦太
甚矣乎(匏翁家藏集)
張温夫書進學解
右宋張即之書韓文公進學解即之字温夫别號樗
寮參政孝伯之子仕終太子太傅直祕閣歷陽縣開
國男其書當時所重完顔有國時每重購其蹟史稱
即之博學有義行而袁文清師友淵源錄亦言即之
修潔喜校書經史皆手定善本語乾道淳熙事先後
不異史官書蔽其名按皇宋書錄即之安國之後甚
能傳其家學安國名孝祥仕終顯謨閣學士所謂于
湖先生孝伯之兄即之之伯父也其書師顔魯公嘗
為高宗所稱即之稍變而刻急遂自名家然安國僅
年三十有八而即之八十餘歲咸淳間猶存故世知
有樗寮書而于湖鮮稱之者此書無歲月可考而老
筆健勁大類安國所書盧坦河南尉碑豈所謂傳其
家學者耶周誥商盤下缺一字實徽宗御名韓文商
本作殷豈亦以諱避就耶故浙江參政崑山張公敬
之舊藏此册公卒無子圖書散失從孫比部員外允
清以重直購之允清所謂惓惓於此豈直字畫之妙
而已後之子孫尚知所寳哉(甫田集)
張樗寮正書金剛經
昔吴關外門有駐節字大可二尺許古雅遒勁極得
大書之體余少時見而愛之先主事都水公曰此張
即之筆也復於一統志和州下載即之特善大書以
是知先君蓋有所見云若細書則未之聞也兹偶見
此經大不過指尤俊健不凡乃知樗寮不獨善大書
已也書史會要記樗寮歷陽人歷陽隸和州即今含
山明隆慶庚午春三月吳陳鎏識(書畫題跋記)
張樗寮書蓮華經
四明有宋刻張即之妙法蓮華經一袠其木今不識
為何材中雖有蛀孔字皆堅緻如石似有物訶禁之
者歷世靈顯不可一二舉余宦四明得廿餘袠往歲
佛屋災像經皆灰余驚痛不已火後撥燎燼乃得二
三袠完者周緣焦糜字幸無損豈北地天龍未習瓌
寳既取諸有餘而又不忍盡邪乃為裝褙成帖以存
數百年之遺樗寮昔人斥為惡札今詳其筆意亦非
有心為怪惟象其胸懷元與俗情相違逆不知有勻
圓之可喜峭挺之可駭耳自開天以來千竒萬異日
新不已何獨字法不得任情哉(墨林快事)
陳讜
陳讜字正仲興化人官至尚書與張即之同時並以
書名(書史會要)
張即之陳讜之書一時籍甚豐碑巨刻散流江左(衍極)
楊鎮
楊鎮字子仁號中齋嚴陵人尚理宗女周漢國公主
官至左領軍衛將軍駙馬都尉謚端孝喜觀圖史書
學張即之(書史會要)
單煒
單煒字炳文號定齋居士沅陵人博學能文考訂法
書尤精字畫遒勁得二王法度(書史會要)
徐璣
徐璣字文淵任建安主簿移武當令改長泰令工唐
詩得魏人單煒教書法心悟所以然無一食頃去紙
筆暮年書近蘭亭(葉適水心集)
劉克莊
劉克莊字潛夫號後村興化人官至尚書謚文定書
迹亦佳(書史會要)
王埜
王埜字子文婺州金華人登嘉定十二年進士第寳
祐二年拜端明殿學士簽書樞密院事封吳郡侯工
於詩書法祖歐陽詢署書尤清勁(宋史)
寳婺觀中八詠樓扁智者寺倚松亭扁靈源勝地四
大字皆潛齋王公埜書(金華游錄)赤松山亭額王埜書
(徐沁金華游錄注)
蘇基先
蘇基先温之瑞安人登寳祐癸丑第初調臨安府浙
江税終金華令辭章雋永不事雕飾作詩平淡潔
雅正書淳健結密行草有楊少師風致(王魯齋集)
陳公著
陳公著四明人登寳祐丙辰進士初歷州縣時宰欲
致之門下弗附累官至朝奉大夫祕書監知台州題
松江圖古箋詩一首時年八十矣用筆沈著端勁而
行復勻整不苟足以占知其為有德君子也(匏翁家藏集)
韓境
韓境字仲容相臺之秀寓居於越嘗以架閣言事貶
於婺詩書筆札皆工(王魯齋集)
曹松泉
曹松泉天台人攝棗陽倅日穆陵遣賜督府詩字可
尺許松泉效李陽冰篆作一圖以賀又以古篆文十
二册為侑(書史會要)
傅穉
傅穉字漢孺湖州人善歐書施宿刻父元之所注坡
詩俾書之(癸辛雜識)
丁魏
丁魏嘉熙間監行在左藏西庫能篆(書史會要)
張湜
張湜丹陽人長於詞翰兼能篆(書史會要)洞陽館記張
湜書
廖瑩中
廖瑩中字羣玉撰福華編稱頌似道鄂功(宋史賈似道傳)
賈師憲客廖羣玉以淳化閣帖絳州潘氏帖二十卷
並似真本書丹入石皆逼真(癸辛雜識)
何基
何基字子恭婺州金華人景定五年詔舉賢基被命
添差婺州學教授兼麗澤書院山長力辭咸淳初授
史館校勘兼崇政殿說書改承務郎主管西岳廟終
亦不受卒謚文定(宋史)
北山何先生書清勁端楷無一筆匆匆亦足以見其
心德深潛純粹之懿(王魯齊集)
何欽
何欽字無適北山先生之嗣子也天才不羣書有晉
宋之風焉(王魯齋集)何無適善草書(何基北山文集附錄)
馬光祖
馬光祖字華父婺州金華人寳慶二年進士調新喻
主簿從真德秀學累官實章閣直學士沿江制置使
知建康府兼行宫留守咸淳三年拜參知政事五年
拜知樞密院事謚莊敏(宋史)
高座寺雨花臺記馬光祖文并書
鄭僑
鄭僑字惠叔號回溪興化人狀元及第官至參知政
事贈太師封郇國公謚忠惠善行草著書衡三篇(書史
會要)
鄭寅
鄭寅字子敬僑子官至尚書左司除寳章閣待制博
極羣書留心翰墨作包蒙七卷(書史會要)
陳恕可
陳恕可字行之一字如心光州固始人以廕補將仕
郎咸淳十年中銓試授迪功郎泗州虹縣主簿以平
江路吴縣尹致仕詩文醇正近古小篆似吴興張有
自號宛委居士(陳旅安雅堂集)
陳瑛
陳瑛字伯英為郡教授篆書千文字體整潔咸淳中
人(全蜀藝文志)
龔開
龔開字聖與號翠巖淮隂人宋兩淮制置司監官博
聞耿介作古隸得漢魏筆意(書史會要)
顔汝勛
字元老(直之子)官至朝請大夫亦工篆(長洲志)
上官必克
上官必克字復之幼警敏八九歲已善楷書逾冠領
鄉薦慶元五年授迪功郎監成都府税務調全州錄
事參軍(陳譲邵武府志)
余煥
工大小篆書筆勢竒偉真文忠公嘗使書聖賢言揭
坐側稱其如正人端士服吉衣冠巍然拱手使人望
之起肅敬雖嚴師善友曾不過是(閩書)
蕭崱
蕭崱字則山新喻人紹定五年進士以史館校勘遷
武學博士進太府丞求補外遂奉祠得肆力於文字
工篆隸凡名勝扁額多其所書尤善吟咏號大山(管大
勲臨江府志)
林宗道
林宗道字仲學福清人為文章以材器自負善隸書
晩年用筆益蒼勁景定間嘗領鄉薦(八閩通志)
鄭東起
鄭東起舊名震龍福清人家居教授為文章有氣魄
亦善字書學者多寳愛之(八閩通志)
陳振
陳振字震亨古靈先王襄之後為文簡健無宋季陋
習好楷書有歐虞氣骨官至太府寺丞歷知永瑞二
州(方鵬崑山志)
黃仁儉
黃仁儉字約之奉化人官青田丞書法甚精源流二
王而遒勁似歐陽率更真草行書皆見重於世(張時徹寧
坡志)
陳仲輔
陳仲輔歸善人博學善屬文工於隸篆為世所重嘗
作枕屏篆五箴文遺侍講陳鵬飛鵬飛以詩答之云
闌干一幅鵝溪絹中有五箴排小篆銀鈎小變科斗
文挂我牀頭星斗爛(楊載鳴惠州府志)
謝履
謝履字履道第進士調南安主簿歷祕書丞知婺州
善行隸有雙峰詩集行世(林應標惠安縣志)
黃孝綽
黃孝綽再舉進士不第後特奏名不合嘗遊舒州太
湖灊山樂焉自號灊山叟尤善書其法本二王顔柳
(康莊浦城縣志)
杜去輕
杜去輕字端夫有文名吴師道跋端夫墨蹟云此帖
深得山谷老人筆意(章懋蘭溪志)
黃穎
黃穎字秀實官至中書舍人提點江州太平觀工隸
書(八閩通志)
張鎡
張鎡字功父清標雅致為時聞人能畫竹石字畫
亦工(圖繪寳鑑)
潛說友
潛說友字君高縉雲人咸淳中知平江仙都山銘
潛說友篆書(仙都志)
六藝之一錄卷三百四十九
