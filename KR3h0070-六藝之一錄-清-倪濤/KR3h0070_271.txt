欽定四庫全書
六藝之一錄卷三百十三上錢唐倪濤撰
歴朝書譜三上
帝王后妃三
宋
太祖
太祖諱匡胤姓趙氏涿郡人後周恭帝禪位定有天
下之號曰宋三代而降考論聲明文物之治道德仁
義之風宋於漢唐盖無譲焉(宋史本紀)
政和五年因建明堂有旨徙秘書省出於外在宣德
門之東亦古東觀類云祕書省自政和末既徙于東
觀之下宣和中間始告落上因踵故事為幸之御手
親持太祖皇帝天翰一軸以賜三舘誥羣臣曰世但
謂藝祖以神武定天下且弗知天縱聖學筆札之如
是也今付祕閣永以為寳於是大臣近侍因得瞻拜
太祖書札有類顔字多帶晚唐氣味時時作數行經
子語又間有小詩三四章皆雄偉豪傑駭動人耳目
宛見萬乘氣度往往跋云鐡衣士書似仄微所游戲
翰墨也(鐵圍山叢譚)
太祖嘗有所書詩數幅天下一統四大字處分手札
楷書三行人知寳愛(書史會要)
太宗
太宗諱炅初名匡乂改賜光義宣祖第三子性嗜學
工文業多藝能(宋史本紀)
五代以来筆札無體鍾王之法幾乎絶矣太宗在南
宫留意翰墨自是學者書體丕變(章如愚山堂考索)
熙陵妙盡八法當時士大夫皆親承指畫(山谷集)
太宗真造八法草入三昧行書無對飛白入神(海岳名言)
太宗方在躍淵留神墨妙斷行片簡已為時人所寳
及既即位區内砥平朝廷燕寧萬幾之暇學書至於
夜分巧倍前古體兼數妙英氣竒采飛動超舉聖神
絶藝無得而名焉帝善篆隸草行飛白八分而草書
冠絶嘗語近臣曰朕君臨天下亦有何事於筆研特
心中好耳江東人能小草累召詰之殊不知向背也
小草字學難䆒飛白字勢罕工吾亦恐自此廢絶矣
盖深慮書法之缺墜而勤以興之也(墨池編)
太宗嘗夜召書學葛湍問徐鉉草書如何湍曰鉉留
心篆籀不聞草聖上曰鉉嘗見朕書否湍曰臣僚非
詔賜無由得觀上喜於軸中出御草書二紙曰一以
賜汝一以賜鉉(宋太宗實錄)
上嘗臨幸祕閣出草書千字文賜李至勒石上曰千
文乃梁武得破碑鍾繇書命周興嗣次韻而成理無
足取若有資於教化莫孝經若也乃書以賜至(宋史李至
傳)
前世錢未有草書者淳化中太宗皇帝始以宸翰為
之既成以賜近臣崇寧大觀御書錢盖襲故事也(侯鯖
錄)
太宗皇帝肇修三館更立祕閣於昇龍門左親為飛
白書額作贊刻石閣下(宋史謝絳傳)
雍熙三年十月朔上出飛白書賜宰相李昉等因謂
曰朕退朝未嘗虚度光隂讀書外留意真草書近又
學飛白昉等頓首謝(彭百川太平治迹統類)
至道二年六月出飛白書二十軸賜宰相吕端等人
五軸又以四十軸藏祕閣字皆方圓數尺上曰飛白
依小草書體與隸不同朕好之既久遂盡其法(山堂考索)
上撰趙普神道碑銘親八分書以賜之(宋史趙普傳)
端拱二年以御書急就章藏於秘閣刻石賜近臣(山堂
考索)
太宗每當暑月御書團扇賜館閣學士(蓬山志)
太宗皇帝嘗遣使購募古先帝王名臣墨帖集為十
卷淳化三年冬詔刊之後大臣登二府皆以賜焉(法帖
釋文)
宋太宗書急就章
軾近至終南太平宫得觀三聖遺迹有太宗書急就
章一卷為妙絶自古英主少有不工書魯君之宋呼
於垤澤之門守者曰非吾君也何其聲之似吾君也
軾於書亦云(東坡集)
宋太宗御書歷子
京朝官中選三十人充知州而賜以御書歷子臣得
此可以為榮矣而審官任其事盖猶有古者選部激
濁揚清之風也非太宗皇帝知錢若水之深若水亦
自信不疑則三十人者獨獲此賜其能使人心服而
無疑乎元祐四年四月十九日龍圖閣直學士臣軾
書(東坡集)
宋太宗御書
日行於天委照萬物之上光氣所及或流為慶雲結
為丹砂初豈有意哉太宗皇帝以武功定禍亂以文
德致太平天縱之能溢於筆墨摛藻尺素之上弄翰
團扇之中散流人間者幾何矣而三槐王氏得之為
多子孫世守之遂為希代之寳文正之孫懿敏之子
奥出以示臣軾敬拜手稽首書其後(東坡)
宋太宗賜張齊賢御札
宋制天子御札付外謂之内批又謂之御筆其詞多
詞臣所擬進而皆内夫人所代書所謂御寳批者則
或上批或内夫人批皆用御寳也所謂親筆者則上
所親書或加押字不用寳也今觀熙陵賜丞相張文
定公齊賢母子二札前一札辭意字畫甚古質且不
用御寳盖親筆也後一札詞既温暢字亦秀潤復識
御寳其後盖御寳札也習典故之學者必有考於斯
(王忠文公集)
宋太宗行書蔡行勑
此卷乃太宗皇帝御筆勅一道盖不允蔡行辭中書
省事者覿兹字畫飛動若虎踞龍騰風雲慶會正以
見聖天子生知不測遠異常流當時在廷之臣得之
為至寳中書公非問學忠勤有素曷承寵錫若是哉
誠金玉錦繡奚足比其直乎蔡氏子孫當知其所重
永永其藏用是書之以誌景仰云淳祐丙午三月望
日鄭清之頓首書於養魚莊(珊瑚綱)
宋太宗至道御書帖
右至道御書法帖凡十一卷六十一條宋太宗晚年
筆也太宗以淳化之三年勒晉唐名蹟於棗木又二
年而書此其步趨諸名家遂無一筆脫銜高處可逼
唐文皇第不能超乘而上耳書辭多格言亦類屏風
帖每條下一敕字似亦倣文皇故事搨手紙墨皆精
媺可寳也(弇州續藁)
宋太宗御書飛白
醴陵縣東二十里有宫曰登真其前有山世傳仙人
王喬鍊藥於此唐開元間神仙道家之說興天子為
書六大字賜而揭焉太宗皇帝時詔求天下前世名
山異跡而尤好書法聞登真有開元所賜字甚竒乃
取至京師閱焉已而還之又賜御書飛白字使藏焉
其後登真大火獨飛白書存康定元年道士彭知一
探其私笈以市工材悉復工之舊建樓若干尺以藏
賜書予之故人處士任君為予言其事來乞文以志
凡十餘請而不懈予所領職方悉掌天下圖書考圖
驗之醴陵老佛之居凡八十而所謂登真者其說皆
然因為之記(歐文忠集)
真宗
眞宗諱恒太宗第三子幼英睿姿表特異初學受經
一覧成誦天禧四年召近臣於龍圖閣觀御製文辭
帝曰朕聽覧之餘以翰墨自娛出御製七百二十二
卷付宰臣(宋史本紀)
乾興元年三月丙子賜輔臣御飛白書各一軸初上
未嘗為飛白書一日見飛白筆遂取試書其體勢遒
勁有如夙習因以分賜焉十二月甲辰親書唐賢詩
分賜(玉海)
真宗幸大名題詩宫壁數十篇字可大如斗遒健有
法(大名府志)
真宗善書甚得晉人風度(書史會要)
宋真宗先天皇后贊
真宗此書在亳州龍德宫遒逸有致盖以其年正月
謁龍德耳先天太后者老子母也唐系自老子尊徽
號曰玄元皇帝故太后之號因之乃宋亦爾邪(弇州山人
藁)
仁宗
仁宗諱禎初名受益真宗第六子景祐二年置邇英
延義二閣寫尚書無逸篇於屏至和七年幸寳文閣
為飛白書分賜從臣(宋史本紀)
仁宗萬幾之暇無所翫好惟親翰墨而飛白尤為神
妙凡飛白以點畫象物形而點最難工至和中有書
待詔李唐卿撰飛白三百點以進自謂窮盡物象上
亦頗佳之乃特為清淨二字以賜之其六點尤為竒
絶又出三百點外(歸田錄)
皇祐三年飛白書筆法二字賜講讀官皇祐以後每
歲重午節必賜飛白書扇天聖五年召輔政至崇政
殿賜織成御飛白字圖(玉海)
蔡襄知制誥帝親書君謨二字遣使持詔予之(宋史蔡襄
傳)
天聖五年九月召輔臣觀御飛白書慈孝寺崇真殿
牓於承明殿崇眞殿者真宗神御殿也十一月上親
篆慈孝寺碑額慶歴五年以寳相佛閣為慈尊閣御
飛白書牓賜之寳元元年作舍人院閣上親篆其牓
曰紫微閣以賜之慶歴六年太平興國寺重修太祖
神御開先殿成上飛白書牓皇祐二年上將祀明堂
太常禮院言明堂及門當為殿牓上曰二牓當親書
是日於禁中服鞾袍篆明堂二字飛白明堂之門四
字自晝逮夜半而畢宣示羣臣又詔模刻二牓為副
本頒二府及近侍皇祐中賜王曾碑曰旌賢又親篆
寇凖碑曰旌忠賜碑額者二十二人嘉祐中御書五
臺真容院寳章閣牓御篆文宣王廟門并殿牌至和
二年飛白鳳翔上清宫牓(玉海)
仁宗字勢皆有法度崇政延英之宣示飛白揭琳宫
之牓篆額動感應之碑皆足以顯一時之榮遇(山堂考索)
宋仁宗御書飛白
治平四年夏五月余將赴亳假道於汝隂因得閱書
於子履之室而雲章爛然輝映日月為之正冠肅容
再拜而後敢仰視盖仁宗皇帝之御飛白也曰此寳
文閣之所藏也胡為於子之室乎子履曰曩者天子
宴從臣於羣玉而賜以飛白余幸得與賜焉予窮於
世久矣少不悅於時人流離竄斥十有餘年而得不
老死江湖之上者盖以遭時清明天子嚮學樂育天
下之材而不遺一介之賤使得與羣賢並遊於儒學
之舘而天下無事歲時豐登民物安樂天子優游清
閒不邇聲色方與羣臣從容於翰墨之娛而余於斯
時竊獲此賜非惟一介之臣之榮遇亦朝廷一時之
盛事也子其為我志之余曰仁宗之德澤涵濡於萬
物者四十餘年雖田夫野老之無知猶能悲歌思慕
於壠畆之間而况儒臣學士得望清光蒙恩寵登金
門而上玉堂者乎於是相與泫然流涕而書之夫玉
韞石而珠藏淵其光氣常見於外也故山輝如白虹
水變而五色者至寳之所在也今賜書之藏於子室
也吾知其將有望氣者言榮光起而燭天者必賜書
之所在也(歐陽文忠公集)
問世之治亂必觀其人問人之賢不肖必以世考之
孟子曰誦其詩讀其書不知其人可乎是以論其世
也合抱之木不生於步仞之丘千金之子不出於三
家之市臣嘗逮事仁宗皇帝其愚不足以測知聖德
之所至獨私竊覧觀四十餘年之間左右前後之人
其大者固以光明儁偉深厚雄傑不可窺較而其小
者猶能敦朴愷悌靖恭持重號稱長者當是之時天
人和同上下驩心才智不用而道德有餘功業難名
而福禄無窮升遐以來十有二年若臣若子㒺有内
外下至深山窮谷老婦稚子外薄四海裔夷君長見
當時之人聞當時之事未有不流涕稽首者也此獨
上之澤與凡在廷者與有力焉太子少傅安簡王公
諱舉正臣不及見其人矣而識其為人其流風遺俗
可得而稱者以世考之也熙寧六年冬以事至姑蘇
其子誨出慶歴中所賜公端敏字二飛白筆一以示
臣且謂臣記之將刻石而傳之世臣官在太常職在
太史於法得書且以為抱烏號之弓不若藏此筆寳
曲阜之履不若傳此書考追蠡以論音聲不若推點
畫以䆒觀其所用之意存昌歜以追嗜好不若因褒
貶以想見其所與之人或藏於名山或流於四方凡
見此者皆當聳然而作如望旄頭之塵而聽属車之
音相與勉為忠厚而耻為浮薄或由此也夫(東坡集)
仁宗皇帝飛白書乃聖人不可窮之大藝而無所擬
之絶學者也法傳之於天義授之於神淵情睿思下
寓豪墨渾灑變動函負藏蓄齊隂陽之功合造化之
巧宜乎世人莫得窺其至精極妙之端涯者已若夫
皇居奥瑑貴室珍刻容有摹肖時亦飄墮其能如此
以幸而獲之者自將别為秘袠盡略他玩流畀後嗣
傳於無極而况密繇嚴從躬被寵錫將宜何如以奉
其休榮者哉嘉祐七年冬十二月戊申帝召侍臣二
十有八人觀書於龍圖天章閣又幸寳文閣是日上
親御寳跗縱寫華楮貂璫遞薦簮笏環視雲飛霧散
之狀龍蟠鳳矯之勢震聳驚眩流動衆目既而遂命
以書分賜左右太子賓客掌公禹錫時預此集乃蒙
帝子之殊渥焉懷歸有光展對猶濕觀其點分璽角
下壓秦寳畫立圭植高掩周瑞仰惟祥符之書氏陽
之詔始可相與配其瓌麗而並其崇嚴者歟熙寧五
年十月其孫文紀為陵州貴平縣令襲衍複櫝載以
臨治願將刊鏤布示於遠謀奉堅琰留寘佛廟見求
短引以著其下懿哉侈君之賜揚祖之美乃文紀為
人臣子之道於是乎至矣故為題此初八日謹序(文同
丹淵集)
宋仁宗賜王太尉手書
大同王侍中力戰陷沒為敵所生得遂富貴於敵庭
而能不忘藩邸舊恩數以忠信回敵國之心受金帛
之惠休兵息民功賞不淺不惟敵人稱道沙間王乃
能盡忠於兩主當時士大夫亦有微管之歎者臣恭
惟章聖皇帝以天下為度責臣子之節不一而足錄
其修睦之義恩給其孫雲而仁宗皇帝以諸子幼小
不問存歿不絶其禄賜所以能使君子盡心小人竭
力者也惟二聖好生之心不殺之武至於今天下歸
心宗廟之靈當福萬代不但卜年八百又過其歴而
已元符三年十一月丁亥故史官臣黃庭堅謹記(山谷
集)
宋仁宗賜魏家刑政二字
臣嘗幸備員中秘恭睹仁皇奎畫凡五十有五軸亦
既盛矣以今見魏家刑政二字又以歎散落人間夷
夏山川之藏不知其幾也恭惟景祐以來上意日趨
於寬任子至於及員郎治獄至於貸贓吏理財至於
弛茶禁盖後来新法之士謂之失刑政者以今所見
帝雖燕閒與疎遠小臣亦未嘗不講此二事然後知
帝所謂刑政在是不在彼也嗚呼仁哉(止齋集)
英宗
英宗諱曙濮安懿王允讓第十三子四歲仁宗養於
内皇祐七年立為皇子八年嗣皇帝位(宋史本紀)
英宗皇帝最喜書儒臣王廣淵以書得侍從(法帖釋文)
治平元年英宗召輔臣觀御篆孝嚴殿額於迎陽門
又御篆賈昌朝碑又御書四民安康字賜司馬光(玉海)
神宗
神宗諱頊英宗長子天性好學至日晏忘食治平三
年立為皇太子四年即皇帝位(宋史本紀)
神宗皇帝喜徐浩書熙寧元豐間天下化之(法帖釋文)
熙寧元年召輔臣觀御書英德殿牌於迎陽門元豐
五年御崇政殿召輔臣觀景靈宫御書十一殿牓(玉海)
宋神宗賜沈括御札
臣仰惟神宗皇帝經略西事纖悉周密萬里風煙俱
入長駕時四明沈公括帥鄜延閱月才十有六承密
詔至二百七十三道元祐編裕陵御集悉已上送官
此祕貯所存者盡元豐五年十月盖以永樂事而公
亦歸矣臣頃在都下嘗恭視宣諭楊公繪宸翰筆法
與此卷絶類倉猝戒諭邊臣而字體莊重廟謨遠矣
再拜欽歎謹識於後視張丞相魏公後潭州舊題恰
六十年矣(攻媿集)
哲宗
哲宗諱煦神宗第六子元豐五年封延平郡王八年
皇太后垂簾諭宰相王珪等曰皇子性莊重從學穎
悟手寫佛書為帝祈福因出以示珪等所書字極端
謹珪等稱賀遂奉制立為皇太子戊戌即皇帝位(宋史
本紀)
邇英講論語終篇賜執政講讀史官燕於東宫又遣
中使就賜御書詩各一首臣軾得紫微花絶句(東坡集)
召講讀官講書讀寳訓賜御書詩一首上親書姓名
於後(玉海)
徽宗
徽宗諱佶神宗第十一子政和七年道籙院上章册
為教主道君皇帝(宋史本紀)
政和七年國子監辟雍御書大成殿榜宣和四年幸
祕書省宣示御書千文十體書洛神賦行草近詩(玉海)
徽宗御府所儲書其前必有御筆金書小楷標題(洞天
清錄)
裕陵作黃庭堅書體後自成一法(鐵圍山叢談)
徽宗行草正書筆勢勁逸初學薛稷變其法度自號
瘦金書(書史會要)
宋徽宗御書修禊序
臣嘗觀蘭亭修禊序草本流傳千載唐太宗求之尤
勤自謂心慕手追一人而已唐人作字無不效之者
故南唐後主謂善法書者各得右軍之一體若虞世
南得其美韻而失其俊邁歐陽詢得其力而失其温
秀褚遂良得其意而失其變化薛稷得其清而失於
拘窘顔真卿得其筋而失於麤魯柳公權得其骨而
失於生礦徐浩得其肉而失於俗李邕得其氣而失
於體格張旭得其法而失於狂獨獻之俱得之而失
於驚急無藴藉態度觀此言則是終無有得其全者
恭惟徽宗皇帝天縱多能筆力超邁高掩前古自出
機杼真書禊序雖曰出於薛稷而楷法精妙何止青
出於藍而已臣世受國恩先臣大父某受不世之知
俾守四明鄉郡者幾五年寵光備至細書方國之賜
聯翩而下雖遭兵燬遺刻猶存者兹焉恭覩於有簽
書樞密院事紹節家藏御書真蹟昭回之光照耀九
日感歎不足謹流涕再拜書於左方歸其書於宇文
氏(攻媿集)
宋徽宗御書
徽宗皇帝宸翰宣和以前京師貴人皆得寳而藏之
靖康中清都九關虎豹失呵護當時御槖往往自禁
中墜落人間斷紙竄墨粲然猶新名卿大臣識而祕
之以遺子孫為無窮之榮耀紹興丙寅三月望日臣
王庭珪謹書(盧溪文集)
宋徽宗大觀五禮記
大觀五禮記石刻在大名舊城字畫不甚密而遒朗
可取或云徽宗御筆也徽宗能作瘦金書於楷法不
足或是蔡京耳(弇州山人藁)
欽宗
欽宗諱桓徽宗長子宣和七年嗣位(宋史本紀)
靖康元年上手書裴度傳賜李綱(宋史李綱傳)
乾道七年吳敏孫楠進一百軸劉愈進二軸八年毛
奎孫勸進十軸毛勤進一百軸九年陳過庭孫述進
十四軸張伯成進詔旨一軸程邵進御筆八十八軸
及東宫書詩賦各一軸並欽宗御書(玉海)
宋欽宗御書
臣靖康初誤蒙淵聖皇帝識擢承乏政府凡半年被
命宣撫兩河自出師至以疾丐罷凢五十餘日前後
祗受御筆七百餘件裝禠成七十軸寳藏私家謹以
詔書宣諭批答五道摹刻於石紹興五年八月五日
具位臣李綱謹跋(梁溪先生集)
高宗
高宗諱構字德基徽宗第九子宣和三年封康王資
性朗悟慱學強記讀書日誦千餘言建炎元年即帝
位於濟州手詔廵幸東南遷都臨安紹興三十二年
詔皇太子即位稱太上皇帝處德夀宫(宋史本紀)
宋高宗評書一卷亦名翰墨志(宋史藝文志)
高宗以御書真草孝經賜秦檜紹興九年檜請刻之
金石以傳於後上曰世人以十八章童蒙書不知聖
人精微之學皆出乎此朕因學草聖遂以賜卿豈足
傳後檜再三請乃從之(宋學士院經進中興紀事本末)
高宗即位十九年干戈之日居多乃能親御翰墨作
小楷以書周易尚書毛詩春秋左傳全帙又節禮記
中庸儒行大學經觧學記五篇章草語孟悉送成均
(石刻鋪叙)
思陵妙悟八法留神古雅訪求法書名畫不遺餘力
清閒之燕展玩摹搨不少怠(渭南集)
高宗皇帝龍飛之初頗喜黃庭堅體格後又采米芾
已而皆置不用顓意羲獻父子手追心慕曾不數年
直與之齊驅並轡紹興十年御書太后玉册上曰學
書必以鍾王為法然後出入變化自成一家(玉海)
太上嘗書玉堂二字賜學士周茂振鱗之刻石廳上
(玉堂雜記)
淳熙五年太上賜史少保御書四軸隨駕宫人内官
並賜金絲御書扇(周密乾淳起居注)
集芳園堂榭有名者曰蟠翠(古松)雪香(古梅)翠巖(竒石)倚繡
(雜花)挹露(海棠)玉蕊(瓊花荼䕷)清勝(假山)皆高宗御扁(周密齊東野語)
高宗詔書親札雲章奎畫超古冠今(玉海)
宋高宗御書
皇帝以丁未歲五月朔自康王大元帥登寳位前數
日以御書遣官齎至荆湖北路賜臣迨今九年矣臣
以衰病屏㐲海濱今年春被詔旨令條陳邊防利害
來上臣具奏以聞七月十七日伏奉親筆詔書所以
褒寵者甚渥臣不勝感恩榮幸惶懼戰越之至謹摹
勒上石以示萬世紹興五年八月五日具位臣李綱
謹跋(梁溪先生集)
臣某少時與胡尚書之子杞同學于雲門山中見高
皇帝賜尚書御題扇曰文物多師古朝廷半老儒盖
黃體也與此詔絶相類後數年蒙收召得面天顔距
今四十四年矣伏讀霣涕不知所云嘉泰癸亥五月
一日史官臣陸游謹題(渭南集)
宋高宗書樂毅論
臣伏讀高宗皇帝翰墨志云魏晉以来筆法無不臨
摹又云每得右軍之書手之不置初若食蜜少甘則
巳末如橄㰖真味久愈在也故尤不忘於心手紹興
三四年間嘗臨羲之所書樂毅論以賜樞臣韓公肖
之謂世傳高氏石本間節二十餘字得非御府别藏
真蹟自不同邪後六十有三年樞臣之孫前韶州守
臣亞卿示臣使記歲月恭惟龍鸞飛動衆所共窺天
日清明臣何敢繪慶元丙辰四月二十八日具位臣
周必大謹再拜稽首書其後(平園集)
高宗書翰墨志
恭惟光堯壽聖憲天體道太上皇帝端命穆清化周
綿㝢盡無窮之能事覆有截而研幾物之不齊固藴
萬變道合至妙會以一心或於話言宜付以笑談或
於翰墨必詔以可否莫傳於世肆筆成書彰盛旦之
嘉言重帝王之懿德法宫多暇明窗淨几四方萬物
時一志之不愛珠玉不邇聲色廼獨並寒儒刻意聖
學不滯古制不徇今為惟斷以嚮善悉歸於雅正質
文相濟為一代格言題曰翰墨志又特灑宸翰書以
賜臣顧無顯績獲兹假寵不敢徒藏私室謹拜手稽
首勒諸石用廣堯文之煥以永下臣之榮(松隠文集)
高宗諱構徽宗第九子善真行草書天縱其能無不
造妙嘗言學書惟視筆法精神朕得王獻之洛神賦
九行置之几間日閱數十過覺於書有所得又云學
書必以鍾王為法然後出入變化李心傳以謂思陵
本斆黃庭堅書後以偽豫遣能黃庭堅書者為間改
從右軍或云初學芾又輔以六朝風骨自成一家(書史
會要)
宋高宗書史實
紹興二十八年三月中澣日有旨以御書史漢事實
賜臣曹勛寳章奎畫焜耀天壌豈以臣羈紲之舊特
被以不世之遇俾為非常之恩顧臣草芥何可負荷
恭惟皇帝陛下聦明睿哲撫寧函夏崇儒憲古茂建
丕圖謂懿則嘉言流風善政有補治道者肆筆成書
妙奎光璧彩之神極龍蟠鳳翥之勢儲思淵默作之
君師於皇偉哉用以詔天下後世臣一介疎遠無文
以形容聖謨神藻之懿然叨榮過重撫已懷慙命工
刊石上以廣緝熙之光明次以賁子孫於奕世(松隠文集)
宋高宗真草神翰
恭惟光堯壽聖憲天體道太上皇帝早以神武撫寧
寰區恢淵默而宅衷擴易簡而敷化體元抱一將聖
多能考八法之楷模略為典則該二王之秀勁冠以
風神高攬前蹤擅場百代暇日伏蒙聖恩念臣羈紲
之舊特以真草御書為賜捧拜睿藻仰奉堯文豈應
雲漢之章俯降蓬茅之室謹摹宸翰刻於翠珉用為
子孫之傳期答崇深之貺(松隠文集)
宋高宗賜胡直孺御札
高宗皇帝垂精翰墨始為黃庭堅書今戒石銘之類
是也偽齊尚存故臣鄭億年輩密奏豫方使人習庭
堅體恐緩急御筆相亂遂改米芾字皆奪其真嘗覩
寫詩自周南至商頌全袠上有帝筆命記天縱多能
人固莫及聖度恊然其視使臣下為掘筆書者霄壤
矣(攻媿集)
宋高宗臨顔魯公乞米帖
前代待士大夫禮意極厚禄稱其官不至乏絶況其
貴者乎苟有賢者安使忍之有食粥乞米之事於當
日乎思陵慨想河北能無感於斯文於乎此自有國
家者言之耳士大夫有恒節有不待夫重禄之勸者
涿郡盧公以此卷表章劉君逹夫之善子孫可不知
所自乎(道園學古錄)
宋高宗書便面
前代端午賜扇内庭戚畹至於館閣皆有之此蘐草
詩當時已亡其畫徒存扇背者爾然戒殢酒祝以忘
憂豈非黃髮為期之意乎(道園學古錄)
宋高宗書先聖先賢圖贊
右孔子并七十二弟子像上有宋高宗贊附以尚書
左僕射同中書門下平章事秦檜記不知何人書檜
所謂搢紳之習或未純夫儒術顧馳騁狙詐權譎之
說以徼幸於功利盖指當時言恢復者昔齊襄公復
九世之讎春秋大之則夫言恢復者未必與孔子異
意也詎可一切以功利目之乎檜作此記時距其卒
僅七十六日其罔上誣民之心至死而不已也今其
說猶與圖贊並存庸表而出之以俟覧者詳焉(黃文獻公
集)
宋高宗與劉大中御札
光堯宸翰初倣黃庭堅時劉豫亦使人習庭堅書近
臣鄭億年恐緩急或致亂真奏止之遂改學米芾體
至紹興初又改法二王往往皆能逼真今觀與劉大
中御札尚類庭堅書考其歲月其當在建炎之初邪
大中參知政事時與趙忠簡公鼎不主和議賊檜遂
使蕭振劾之則大中者其亦君子也夫(潜溪集)
宋高宗御書神女賦
右宋思陵所書神女賦法度全類孫過庭且善用筆
沉毅之中兼有飄逸之態然思陵極留心書學九經
皆嘗親寫故其用功為最深此卷乃禪位後所書時
春秋已高而猶弗之廢誠可謂勤也已使其注意於
虞夏商周之治父讎不至不報王業未必偏安抑又
可歎哉卷首有奎章閣鍳書博士印盖天台柯敬仲
為是官時所鑒定云(潜溪集)
宋高宗御書杜少陵詩
右高宗御書杜少陵詩四章予友太學生方淵家藏
舊物也相傳淵九世祖金紫光禄大夫誾休致陛辭
日高宗適書此詩因以錫之時紹興辛亥歲也以其
詩考之良是誾仕歴右文殿修撰而階金紫光禄者
階進而官不進也龍章御寳光彩如新觀此可以想
見當時君臣相得之意然說者謂高宗是時金耻未
雪宜詰戎兵以陟舊服翰墨非其所急殊不知文事
武備不可偏廢光武投戈講藝前史美之高宗唯不
用儒而已使其真能嚮用儒術則中興之業當不在
光武之下而如金紫公者亦安能奉身而退得以直
遂其山林之趣也哉淵字向本學識卓異先世遺物
能珍惜若是誠方氏賢子孫云(商文毅公集)
宋高宗書徽宗御集序
右宋高宗御書序文一首前有斷簡後稱臣稱名盖
御製徽宗御集序也按紹興二十四年九月己巳宰
臣進呈徽宗皇帝御集凡百卷上自序之權奉安於
天章閣今叙文無歲月豈即當時所上邪後有龍舒
故史胡珵跋亦無歲月但云書於袁桷清容齋盖元
袁文清公伯長所藏伯長自跋亦缺其後按伯長生
咸淳二年宋亡時才十有四歲胡跋盖作於易世之
後故不書年觀其書龍舒故吏而不稱臣可見已又
云集藏敷文閣而史云天章按杭宋内府寳文等十
閣並貯諸帝御集而敷文實徽宗集所在天章則属
真廟而史云權奉安者豈當時敷文未成邪然前此
侍臣已有帶敷文學士者而當時秦熺實為奉安御
集禮儀使鄭重如此不應閣尚未成此皆不可曉也
惟宋多右文之主自真宗而下皆有御集多至數百
卷今皆不傳而其所以為世輕重實不在此高宗翰
墨尤號名家此文皆典雅而翰札尤精然胡袁題識
皆微致不滿之意誠以帝王之學自有所重也(甫田集)
宋高宗石經殘本
右小字石經殘本百葉約萬有五千言前後斷缺無
書人名氏余考之盖宋思陵書也按紹興二年帝宣
示御書孝經繼書易書詩春秋左傳論孟及中庸大
學樂記儒行經觧緫數千萬言刻石太學後孝宗建
閣奉安名曰光堯石經之閣即此是也盖思陵平時
極留意字學尤喜寫經嘗曰寫字當寫經書不惟學
字又得經書不忘此書楷法端重結構渾成正思陵
之筆但所書惟易春秋左傳又皆不全視全本百分
之一耳(甫田集)
宋高宗養生論
右太史姚君繼文藏宋思陵手書嵇中散養生論(一篇)
行楷真草相間後有德壽御書印德夀思陵為太上
時所居宫也思陵初擬豫章在青冰之間晚始刻意
山隂傍及鐡門限此尤其得意筆正書時於督策露
章法一二盖欲以拙救熟耳行草翩翩二王堂廡間
而不能脫蹊逕然要當於六代人求之(弇州山人集)
思陵付岳武穆手勅
宋高宗賜岳武穆手詔舊藏崑山黃應龍家後人題
詠極多尋為妄人竊去不知流落何所矣(書畫舫)
高宗書洛神賦
花石綱閒四海分西湖日日雨芳春孔明二表無人
問德夀宫中寫洛神李嚴(式古堂書畫彙考)
思陵書杜少陵山水障歌
少陵詩才人莫及下筆便有萬鈞力巍如巉巖千仞
峯顛崖疊嶂森森立浩如長江風濤驚魚鼈縱横
蛟鱷出障子一歌謌更竒自是千古黃絹絲遂使
天下學詩者望風佇立長嗟咨趙宋中葉善揮翰
筆底龍蛇紙中見嗟余老眼半昏花看字歌詩不
知倦長歌數過心目舒清風颯颯生座隅晉宋不
鳴漢魏遠後世誰敢争馳驅吳郡朱仲毅(式古堂書畫彙
考)
平生真賞紙上龍蛇堪景仰魏晉鍾王世遠文訛不
易詳寸心誰許只數唐初虞與褚展閱思陵遠接
文皇譽日升
調寄减字木蘭花恭題宋高宗書杜甫歌行後張丑
(仝上)
不腆近購思陵行書題奉先劉少府所畫山水障歌
黃蠟箋真蹟前後用乾卦御書内府之印及紹興三
璽筆精墨妙神采煥然閱之令人形神開爽其源盖
出李北海也後有吳郡朱仲毅七言古風題咏一紙
亦妙(書畫舫)
高宗御製損齋記
武林胡氏藏宋高宗御書二字損齋并御製損齋記
左僕射沈該以下聫名親書表在後並属真蹟此卷
前元時在王子慶處亦見雲烟過眼錄也(書畫舫)
高宗隨宜飲酒詩卷
思陵草書一卷其墨蹟藏項玄海家每行止二字字
大如拳押縫有御書之寳印識尾有御書瓢印收藏
有王濟之圖書及三槐堂印(書畫舫)
思陵書黃庭經
思陵黃素黃庭經小楷俊逸絶不類吾家御製徽宗
文集序乃其晚年書也(書畫舫)
高宗手書龍王勅
宋高宗手書龍王勅向在三塔寺寺僧信大源質項
子京家(妮古錄)
高宗書女史箴
女史箴余見于吳門向来謂是顧愷之其實宋初筆
箴乃高宗書非獻之也(妮古錄)
思陵書李陵蘇武詩
思陵行書蘇武李陵詩共七首姿媚可喜與吾家杜
陵詩帖正同今在黃氏(書畫舫)
高宗地黃詩帖
思陵銳意學書多歴年所故其書楷法清逸行草渾
成無不臻妙吾家舊藏御書徽宗集序一卷其前後
雖有殘缺而字宗虞褚實為希世竒寳先府君博學
好古目力過人而生平寳愛三代九螭白玉玦及此
卷至仙游時以授長兄伯含永為傳家清玩(書畫舫)
高宗書破邪入正歌册
按墨蹟朗字月中闕點續通鑑真宗大中祥符五年
以聖祖趙玄朗授天書詔天下避聖祖諱改玄為元
改朗為明凡載籍偏犯者各闕其點畫此書朗字點
畫故闕也(式古堂書畫彙攷)
高宗孝宗兩朝御札墨本
右高宗皇帝御札一十有九壽皇聖帝御札一
十有二賜臣先大父和王臣存中也壽皇聖帝
御札有八賜臣先父樞密臣倓也國家讐耻之
痛自建炎及隆興天子銳志未嘗一日不北向
也義激於心志形於詞此所見者特其大略也開
大帥府之初大父遭逢簡拔宏濟艱難而後期於
剋復而後已嗣聖龍飛中興老臣惟大父在焉
總師旅壯戎昭強敵慴遁又將以有為也而大父
亡矣先父繼被擢用晉位樞庭軍政重寄亦備見
於親灑之筆豈苟然哉伏讀而歎兩朝眷倚之
異未有如大父之隆而先父受知於夀皇豈止焜
燿一時而已哉如徒積玩寳笥隠而不見俾聖
謨神算弗克彰顯是臣蔽天地之大義沒祖父之
至寵豈所以侈大貺昭令績也用敢采求藥石編
次刊上庶幾貽之後代永永光明若夫翰墨飛蟠
燦然霞綺之映漢烱然星辰之下垂顧臣么微安
敢廹視臣無任欽戴皇懼而已紹熙四年五月
旦日朝奉郎直秘閣通判臨安軍府兼管内勸農
事賜緋魚袋臣楊文皥拜手稽首恭書
君上眷顧之重臣子忠勤之篤可以動天地可以
感鬼神可以正綱紀昭昭烈烈萬世不能冺也伯
高楊徵君出示宋高宗付其祖楊和王父子御札
及病風熱賜祛風丹并切嘱不可犯以艾火炙灸
之帖於乎分則君臣情逾父子骨肉後之忠臣孝
子覽斯帖者世雖古今亦感激重有啟於懷也其
賣國背親之徒寧不愧乎時至正二十六年歲
丙午三月十有二日烏延思敬跋(仝上)
外有周博楊士竒俞鎔貝翺顔慤周子治陳繼
楊溥等八跋文繁不及備錄
六藝之一錄卷三百十三上
欽定四庫全書
六藝之一錄卷三百十三下錢唐倪濤撰
歴朝書譜三下
帝王后妃四
宋
孝宗
孝宗諱眘字元永太祖七世孫秀王偁子紹興二年
育於禁中三十二年立為皇太子即皇帝位淳熙十
六年傳位皇太子帝之重華宫上尊號曰夀皇聖帝
(宋史本紀)
高廟嘗臨蘭亭賜夀皇於建邸云可依此臨五百本
(老學菴筆記)
隆興三年虞允文使蜀太上賜御書聖主得賢臣頌
上又為之製跋(宋史虞允文傳)
隆興中上書崔寔政論賜輔臣(宋史范成大傳)
淳熙三年太上賜官家御書急就章并金剛經官家
却進御書真草千文太上甚喜云大哥近日筆力甚
進上起謝同皇太子蟠松下看御書詩(乾淳起居注)
蕭燧知樞密院孝宗每稱其全護善類誠實不欺手
書二十八將傳以賜(宋史蕭燧傳)
乾道八年賜進士黃定等御書益稷謨淳熙中御書
旅獒篇賜進士姚穎等書唐元稹牡丹詩扇賜吳琚
書劉禹錫詩賜張子仁書楊傑二軒記賜子仁書白
居易七德舞賜翰林學士周必大御書梅詩賜步帥
岳建夀御書扇賜殿帥郭棣書杜牧戰論賜皇太子
御書詩賜濮王士輵永陽王居廣書琅邪山詩賜吳
琚書蘇軾四詩石湖二字賜范成大淳熙十二年洪
邁直禁林賜宸翰唐白居易詩一首宋鮑照舞鶴賦
一軸(玉海)
聚景園清波門外堂扁皆孝宗御書(泗水潜夫南宋宫殿記)
孝宗筆法之妙明堂嚴宗祀之恭經閣崇奎章之奉
賜書懋進士之訓詩篇侈臣工之榮鈎珥昭回超冠
八法(洪邁野處猥槀)
孝宗書有家庭法度(書史會要)
隆興二年中秋日臣覿等從上詣德夀宫謁見朝回
上御内殿語臣等為政恤民之道甚難往者蘇湖潦
饑發封樁賑濟運綱稽緩出内帑助調小民猶有瓊
林大盈之言安知吾心哉顧政不勤則荒民不卹則
怨人心然也吾常戒慎不敢怠忽臣覿等拜手稽首
謹稱賀曰誠如聖言毋以逸豫為期而思海宇之廣
邊境之虞必使人物咸若登春臺躋夀域而後可同
樂也猗歟盛哉上是日閱唐史至太宗與張玄素語
隋主有好專之失親灑宸翰以寄其思推廣當時太
宗為治之意語臣等曰吾行有不逮即時奏毋隠故
書此以賜卿臣覿謹捧領謝無任感激伏書于下八
月十六日中大夫祕書監丞兼左諫議臣曾覿記(式古
堂書畫彙考)
宋孝宗書千字文
臣以紹興丁丑中詞科今上皇帝在普安邸數對宫
寮稱其試程逮庚辰九月召試館職太上皇帝喜所
對策諭宰相陳康伯參政朱倬欲除挍書郎宰執奏
選人只當為正字偶不記前朝李邴等例耳上又宣
諭他日當令掌制康伯親為臣言如此未幾自依格
改秩而挍書丞郎著作闕員進擬皆不及(闕)雖簡
記然非侍從臺諫未嘗親批壬午夏察官陳良祐引
執政汪澈荐舉之嫌出臺為郎五月御筆監察御史
尋闕諫官同僚為臣必選臣測聖意不在此果就下
用袁孚為正言今上受禪累月遂擢左史兼外制此
則兩宫本指也後十七年叨貳大政表謝太上云鑾
坡召試金口襃揚許以能文欲其掌制乏援助廟堂
之上甘滯留館閣之中會臺察之虛員簡宸衷而親
擢皆記實也暨入謝德壽宫太上盡記本末面賜御
書千字文一軸前者執政罕嘗得此退而伏讀太上
御製翰墨志云智永禪師逸少七代孫克嗣家法居
永興寺閣三十年臨逸少真草千文擇八百本散在
浙東後并禊帖傳弟子辨才唐太宗三召恩錫甚厚
求禊帖終不與善保家傳抑可重也余得其千文藏
之今觀宸奎所臨疑皆是本淵民旦之外又缺才字
按米芾云吳郡滕元發家藏辨才弟子所書并闕永
字以尊智永兹拜賜書却有永而無才字豈非辨才
門人别本歟謹刻於石歴叙遭遇之由以示後世淳
熙七年七月日通議大夫參知政事榮陽郡臣周必
大恭題
宋孝宗御書心經
淳熙十四年歲在丁未孝宗皇帝元命之年也二十
二日會慶聖節親灑宸翰書心經於禁中觀堂先是
上天竺山再建觀堂既成住山妙珪求記於臣嘗登
之石矣嘉定二年孟夏之十日珪又来言蒙皇帝賜
以孝宗所書真蹟願得跋語併刻之山中臣仰惟孝
宗皇帝聖學高明度越前古是時在位已二十有六
年不倦於勤治體已定而進德不已退朝餘暇游心
内典深味禪悅比戶五千餘卷而此經獨名以心盖
千經萬論之至要也列聖在御相傳以仁忠厚積累
福祚延永蘇軾有云惟佛與佛乃識其真臣謹書於
下方以詔後世(攻媿集)
宋孝宗書用人論
正獻公以乾道五年秋八月升昭文相其冬對選德
殿詔撰用人說今載在集中與所被宸翰文雖異而
指則同猗其盛哉君以是戒其臣臣以是復其君開
誠布公兼衆盡下孜孜若弗及焉凡以敕時幾而釐
帝命云耳詩曰鳶飛戾天魚躍于淵豈弟君子遐不
作人猗其盛哉後五十又八年靖州逐臣魏某獲拜
觀於公之子宿追惟一時明良之會不勝愾慕謹拜
手稽首書于下方(鶴山集)
宋孝宗卹刑御筆
臣案王制大司寇以獄之成告於王王命三公參聽
之三公以獄之成告於王王三宥然後制刑然則聽
獄議刑者真宰相事也古之論刑者曰惟克天德自
作元命配享在下君相之所以祈天永命正在於此
宜孝宗皇帝以属之二府大臣與洪文惠公時以宰
相承詔命當是時龐恩厚澤渗漉海寓和氣融液如
歲方春此孝宗之德而公與其僚奉行之功也嗚呼
盛哉(西山集)
宋孝宗書阿房宫賦
臣聞有心法有書法心法見於所書之文書法見於
字畫之際恭惟皇帝陛下挺生知之聖躬天縱之能
萬機餘閒不以聲色為娛珍玩為好惟留神翰墨恬
養天和所書之文必聖賢格言所作之字備古今衆
體宸奎藻麗與雷霆風雲同變化之用豈特以翔鸞
翥鳳下與鍾王輩較能於位置點畫間哉今書杜牧
賦聖意所寓尤邃於興寄盖欲敦舜禹之儉鑒亡秦
之侈以安飬斯民混一區宇為心非止游戲筆墨三
昧而已臣寔何人乃獲斯榮拜賜榮耀蔀屋亦光感
幸之情無以自見謹昧死拜手稽首贊述於右復鑱
琬琰傳示子孫垂諸無窮以無忘聖明之休命(松隱文集)
宋孝宗書貞觀遺事
昔宋裕陵嘗以唐太宗事問其臣王安石安石對曰
陛下當法堯舜既南渡國勢削弱阜陵慨然有志於
當世其手書貞觀數事盖有所奮發也患盗而推本
廉恥憂國而防乎欲盛論政而謹於擇臣其堯舜之
事也本之以堯舜之心不其盛乎此阜陵之意也傳
曰君子多識前言往行以畜其德有天下國家者所
宜鑒哉至順史臣虞集謹書(道園學古錄)
宋孝宗御書王褒賢臣頌
右王褒聖主得賢臣頌乾道八年先忠定王守福唐
孝宗皇帝御書遣使繇郡治所賜也始忠定為直講
時嘗沐是賜實署御名且書王字於後是後繳帖以
進遂復被是賜焉猗歟盛哉惟聖主之得賢臣唯高
宗傅說事相脗合方王之為直講訏謨定計盖已見
於三善之陳告監先王之成憲惟孝宗足以承式克
欽承旁招俊乂惟忠定足以繼舊學之素夫豈若持
守希阿光禹輩然哉故其在相位也知恢復為正論
時有未至則寧受衆誚而不避相位三月正色引去
未幾符離潰師張魏公首乞速定和議則昔之未敢
出師盖實在是家居十年王之心事露白於天而昔
之言恢復者皆大言取官位一無所成就至是君臣
交孚過闕入對寳畫森著實彰厥旨非偶然也桷之
外大父敷文戶部為王嫡孫是生會稽郡君桷實親
出學術荒薄為國朝史官十五年獲纂金宋舊史簡
帙繁廣猶未克就五世孫公升王之大宗獲寳是卷
他日願上於太史俾有考焉延祐七年十月己酉外
曾孫具官袁桷拜手頓首謹書(清容居士集)
光宗
光宗諱惇孝宗第三子紹熙五年皇子嘉王即位尊
為太上皇帝(宋史本紀)
皇甫履隱廬山光宗在東宫特書神泉二字(何晏九江志)
慶元二年五月詔詳定官許及之編次太上領尹日
御筆為七十一册總目一册御筆六十五軸兵籍一
册十一月上詣夀康宫恭進聖安夀仁太上皇帝領
尹御筆案牘共七十一卷(玉海)
宋光宗御書
乾道壬辰春臣佐春官兼直翰林院坐不草新除兩
簽樞答詔以外祠罷光宗在儲極對官僚數惜臣去
淳熙乙未召還孝宗簡注方厚自兵部侍郎選兼端
尹光宗實贊之陪侍六年凡御製御書或面賜或簽
名封送真行粲然室藏多矣逮戊申歲獨在揆路孝
宗將内禪屢令留身討論典禮初議巳酉春北使出
門即擇日傳授偶聞太史局言二月旦太陽蝕九分
臣密奏云太子聽政浹旬不應便講之禮可少展否
孝宗大以為然曰朕亦可以當災遂定上旬壬戌吉
因奏太子生於丁邜是日天地德合猶陛下生於丁
未而壬午歲受禪也退不敢以語人至正月末春坊
姜特立相過云宫中人人知上元後舉典禮今悄然
何也但遜謝云此非外庭敢與聞特立不悅而退間
言或自此入輔初政之二月内外相睥睨遂請罷政
紹熙庚戌起鎮鄉部避言官懇免明年三省擬鄭僑
帥長沙光宗曰周某前宰相合先除授乃知天心念
舊非我可度甲寅巽位後數月臣亦謝事君臣契合
固豈偶然比敬裒高宗孝宗御書一二大者刻石附
以光宗翰墨各為之跋恭念紹興庚辰孝宗封真王
三皇子共置小學教授一員專差館職選較書郎王
十朋充頃之十朋輪對力攻楊存中又在王邸議賓
主禮異同十二月壬子選小觧兼職徙越之宗丞而
去館職多闕臣任正字為之首宰執不欲自下越進
他人特降諭旨云今後王府小學教授闕館職學官
通差殆為臣設明日遂用國子博士劉藻丙辰擢藻
祠部郎中當觧教授而不觧新制墨未乾也是則光
宗就傅臣不得一至講堂詎知六年居詹省乎敬書
以示子孫使知被遇三朝本末如此為臣不易雖幸
免於大戾歸美報上老矣無能為也抑詩有之倬彼
雲漢為章于天言天子為法於天下也又曰追琢其
章金玉其相言萬民觀而樂之也臣之志願不在兹
乎嘉泰四年二月旦(平園集)
宋光宗宸翰
光宗皇帝受禪凡一話言一舉措必視太母慈顔禀
夀皇慈訓觀其以倪公草伯圭制為惬夀皇之意以
徼吳瑊除郎為契兩宫之心故驟自庶僚擢登禁從
他可想見異時小愆常度盖疾病則亂貴賤所同而
近臣無如韓魏公者小臣辱賜第龍飛之初嘗瞻日
月之末光讀此感涕不知所云(劉宰漫塘集)
寧宗
寧宗諱擴光宗第二子初封嘉王紹熙五年即皇帝
位(宋史本紀)
黃裳為嘉王府翊善每歲誕節則陳詩以寓諷其後
又以王所講三經為詩三章以進王喜為置酒又手
書其詩以賜之(宋史黃裳傳)
趙與懽授萬夀觀使帝書安貧樂道植節秉忠字賜
之(宋史)
吳淵拜資政殿大學士封金陵侯賜錦繡堂忠勤樓
大字(宋史)
端平二年御書張九齡進金鏡事賜真德秀淳祐元
年讀仁皇訓典終篇親御奎章以禮記大學張載西
銘吕大臨克己銘程顥顔樂亭分賜輔臣(玉海)
開禧皇帝親御翰墨書崇道菴三字賜妙行先生包
道成(渭南集)
史守之退處月湖與慈湖諸公講肄為樂寕宗書碧
沚字賜之(甫田集)
靈隱觀寧宗御書沖隱菴(湖山勝㮣)
寧宗書學高宗(書史會要)
宋寧宗止盜帖行楷書紙本(式古堂書劉宰寧宗畫彙考宸翰跋補
錄於後)
理宗
理宗諱昀太祖十世孫寧宗以為皇子嗣皇帝位(宋史
木紀)
理宗被選時史衛王當國私引入書院中試令寫字
即大書朕聞上古衛王慄而起曰此天命也於是立
儲之意遂定(周密癸辛雜識)
教授鄭清之日教昀為文購高宗書俾習焉(宋史鎮王竑傳)
端平中贈楊畋講讀官御飛白扇遣使特賜(宋史楊畋傳)
西湖一曲竒勛理宗御書(齊東野語)
宋理宗御書賜鄭丞相
右宋御書律詩一首序曰朕誕節再臨集英錫燕其
後題曰賜鄭丞相識以二璽其一文曰庚戌集英杭
宋殿名庚戌則淳祐十年也然宋自南遷後凡三歴
庚戌此何以知之盖建炎四年紹興元年皆無鄭丞
相有之者淳祐也按宋史鄭清之以端平乙未拜左
丞相丙申享明堂以灾異免淳祐甲辰為少保奉朝
請丁未復為右丞相己酉轉左賜詩盖在明年春又
明年封齊國公致仕越六日而卒此其證也或者不
考指為徽宗詩夫當時雖有鄭居中為省長然不名
丞相至孝宗朝始改尚書左右僕射同中書門下平
章事為左右丞相借使用古官稱之集英之署不古
也况詩有青陽闓動之語徽宗則以十月生且在位
二十五年亦無庚戌歲此又易辨者若宋君多能書
其字畫識者自能鍳之又不暇論也故此詩知為理
宗錫清之無疑夫清之以舊學故致位宰輔既免倏
起眷遇益加翰墨之賜史家嘗載其顯德謨明閣扁
至於詩篇徽宗不勝紀錄此特流落人間者耳然片
紙揮灑官而不名即此足以見當時寵異之恩矣世
之覽者必將慨然於斯後二百三十七年為皇明成
化丁酉歲冬十二月己酉史官吳寬書(鐡網珊瑚)
右宋理宗誕節賜鄭丞相詩吳文定公鑒定為清之
詳且審矣按宋史理宗開禧元年正月癸亥每正月
五日為天基聖節紫宸殿上夀集英殿大宴又青陽
闓動其左驗之明者其為清之無疑清之預史彌遠
廢立之謀駸駸遂秉鈞軸理宗恩數無亦德其立已
之功而豈為社稷計耶然清之為相亦有可觀者端
平初召用正人時謂小元祐清之有力焉至其汲引
徐清叟排抑程公許其功過亦足相當予獨病其初
進之不以正耳史謂清之墮名於再相恐不獨再相
而已使理宗移待清之之恩以待天下之賢如真德
秀魏了翁崔與之輩相業寧止是乎(震澤集)
度宗
度宗諱禥太祖十一世孫父榮王與芮理宗母弟也
寳祐元年立為皇太子景定五年即皇帝位(宋史本紀)
秋壑遂初客堂度宗御書(齊東野語)
度宗書法體製不失家教(書史會要)
(補)宋寧宗宸翰
尚書之鎮當塗泉南撫摩其民不啻慈父母之於子
故京口命下闔境欣然引領南望曰庶撫我乎而竟
改命天下三百餘州那得一時邦伯皆尚書者恭覩
寧宗宸翰重為鄉邦惜(劉宰漫堂集)
曹皇后
仁宗曹皇后真定人樞密使武惠王彬之孫也性慈
儉重稼穡常於禁苑種穀親蠶善飛白書(宋史)
慈聖曹太后工飛白盖習觀昭陵落筆也先人舊藏
一美字徑二尺許筆勢飛動用慈夀宫寳(老學菴筆記)
向皇后
神宗向皇后河内人宰相敏中曾孫哲宗立尊為皇
太后(宋史)
向皇后工行草(書史會要)
劉貴妃
劉貴妃其出單微入宫即大幸由才人七遷至貴妃
政和三年卒諡曰明逹(宋史)
貴妃臨安人紹興十八年入宫專掌御前文字工書
畫(陳善杭州府志)
吳皇后
高宗吳皇后開封人博習書史又善翰墨高宗内禪
稱太上皇后名所御殿曰慈福(宋史)
慈福皇太后喜親翰墨尤愛蘭亭嘗作小楷一本全
是王體流傳内外故陸升之代劉珙造春帖子有云
内仗朝初退朝曦滿翠屏硯池深不凍端為寫蘭亭
(蘭亭博議)
憲聖慈烈皇后吳氏開封人吳宣靖王近之女高宗
后博習書史妙于翰墨帝嘗書六經賜國子監刊石
稍倦即命后續書人莫能辨(書史會要)
劉婉儀
劉婉儀初入宫封宜春郡夫人尋進才人(宋史)
劉夫人字希號夫人建炎間掌内翰文字及寫宸翰
高宗甚眷之亦善畫畫上用奉華堂記印(書史會要)
楊皇后
寧宗楊皇后會稽人頗涉書史知古今皇子即位尊
曰皇太后(宋史)
楊皇后書法類寧宗(書史會要)
太清宫寧宗時建楊太后書道德經石幢(湖山勝㮣)
冀王惟吉
冀王惟吉字國祥太祖孫燕王德昭子終感德軍節
度使好學善属文雅善草隸飛白真宗次為七卷御
製序命藏祕閣其子守節以父所書真草千文以獻
詔書褒美仍付史館明道二年封冀王(宋史本傳)
越王元傑
越王元傑字明哲初名德和太宗子穎悟好學善属
詞工草隸飛白建樓貯書二萬卷諡文惠(宋史本傳)
周王元儼
周王元儼太宗子少竒穎喜聚書好為文詞頗善二
王書工飛白諡恭肅詔以元儼墨跡及所為詩分賜
宰臣餘藏秘閣(宋史本傳)
信安王允寧
信安王允寧字德之太宗孫商王元份子喜讀唐史
通知近朝典故工虞世南楷法真宗賜詩激賞之終
武定軍節度使贈信安郡王諡僖簡(宋史本傳)
吳王顥
吳王顥字仲明初名仲糺英宗次子諡曰榮天資穎
異尤嗜學工飛白好圖書博求善本神宗嘉其志尚
每得異書必馳使以示(宋史本傳)
益王頵
益王頵初名仲格英宗第四子諡端獻端重明粹少
好學長博通羣書工飛白篆籀(宋史本傳)
皇叔益端獻王姿表穎拔眉宇如畫年十二若已成
人侍講受經略不少懈暨長貫通經傳每造朝進退
可度百辟聳觀在藩邸請小學官以教諸子詩禮之
訓不絶于家遇下寬恕有細過略而不問手編惠普
乘間集效方以利物為意多藏藥石親視和劑以拯
病者至於留意翰墨而飛白篆籀皆造其妙嘗效唐
元度夢英作篆籀十八體又復出衆體之外作八體
學者多宗之嘗盡六幅絹作一字筆力神俊非積學
不能至此復善畫墨竹如老師匠其立朝輸忠得古
賢臣之大節已具載畫錄矣此得其略云今御府所
藏篆書一二十六體篆(宣和書譜)
楚王元偁
楚王元偁字令聞太宗子諡恭惠有集三卷筆札一
卷上為製序藏之祕閣(宋史本傳)
秀王子偁
秀王子偁秦惠康王之後高宗族兄也子伯琮被選
入宫是為孝宗累官左朝奉大夫贈太師中書令封
秀王謚安僖孝宗受禪稱皇伯(宋史本傳)
王庭珪跋謝仲振所藏秀王帖後云秀王初筮仕時
與開封謝仲振為代於淮陽軍幕中厥後或以事至
東都必先尋訪叙舊故接慇勤通書必親灑墨英風
義氣表表出常情之外使人歎仰(盧溪集)
景獻太子詢
景獻太子詢燕王後藝祖十一世孫初名與愿寧宗
既失兖王取與愿飬於宫中開禧元年立為皇太子
(宋史本傳)
景獻太子書法學高孝兩朝(書史會要)
臨川郡王廼裕
臨川郡王廼裕景獻太子子書學高孝兩朝筆法(書史
會要)
衛國大長公主
衛國大長公主太祖女嫁駙馬都尉李遵勗善筆札
喜圖史能為歌詩(宋史本傳)
魏國大長公主
魏國大長公主英宗第二女神宗時封蜀國公主下
嫁左衛將軍王詵好讀古文章善書札(宋史本傳)
越國夫人王氏
越國夫人王氏端獻王頵之妻作篆隸有古法(書史會要)
華國夫人韋氏
華國夫人韋氏魏惠獻王愷妻特封韓魏兩國夫人
(魏王愷傳)
謝翺翠鏁亭避雨詩云仰面無所覩梁間有題字問
此何人書婉娩有弱氣云昔魏王妃學書似李衛乘
雲到此山灑墨在空翠自注云亭有魏王妃所題字
尚新王嘗以成德軍節度使鎮明故妃至其處(晞髮集)
遼
太祖
太祖姓耶律氏諱億字安巴堅小字多爾濟契丹耶律
密拉人(遼史本紀)
太祖多用漢人教以隸書之半增損之製契丹字數
千以代刻木之約(書史會要)
道宗
道宗諱洪基字納琳小字扎拉興宗皇帝長子(遼史本紀)
道宗喜作字嘗有所書秦越大長公主捨棠隂坊第
為大昊天寺碑及額今在燕京舊城(書史會要)
天祚帝
天祚皇帝字延寧小字阿古道宗之孫(遼史本紀)
末帝亦能書常奉道宗勅寫五子之歌行於時(書史會要)
金
熙宗
熙宗諱亶本諱哈喇太祖孫景宣皇帝子廟號閔宗
大定二十七年改廟號熙宗(金史本紀)
熙宗製女真字與完顔希尹所製字俱行希尹所撰
謂之女直大字熙宗所撰謂之女直小字(金史完顔希尹傳)
世宗
世宗諱雍本諱烏禄太祖孫睿宗子也(金史本紀)
章宗明昌元年勅外路求世宗御書(金史章宗本紀)
世宗御書田不代望月婆羅門引元好問有詩云承
平舊物霓裳譜寳氣輝輝映千古(遺山集)
章宗
章宗諱璟小字瑪達格顯宗嫡子世宗十八年封金
源郡王始習本朝語言文字及漢字經書二十九年
即皇帝位改元明昌(金史本紀)
金章宗之母乃徽宗某公主之女也故章宗凡嗜好
書劄悉效宣和字畫尤為逼真金國之典章文物惟
明昌為盛(癸辛雜識)
慶夀寺舊有石刻金章宗飛渡橋飛虹橋六大字(春明
夢餘錄)
章宗喜作字專師宋徽宗瘦金書(書史會要)
金源郡王希尹
金源郡王希尹本名古紳罕都之子也太祖命希尹
撰本國字備制度希尹乃依倣漢人楷字因契丹字
制度合本國語製女直字天輔三年八月字書成太
祖大悅命頒行之熙宗即位封金源郡王諡貞憲(金史
本傳)
元
仁宗
仁宗諱阿裕爾巴里巴特喇成宗次子武宗之弟(元史本紀)
鄧文原題延祐宸翰詩序云仁宗親灑宸翰昭示龍
光忝備臣僚咸增鼓舞(巴西集)
英宗
英宗諱碩迪巴拉仁宗嫡子(元史本紀)
英宗怡情觚翰嘗見宋宣和手勅卷首御題四字又
别楮日光照吾民月色清我心十字一琴上至治之
音四字皆雄健縱逸而剛毅英武之氣發於筆端(書史
會要)
至治二年命國工繪中書右丞相拜珠像勅翰林侍
講學士袁桷為之贊御書唐皮日休詩吾愛房與杜
魁然真宰輔黃閣三十年清風億萬古之詩以賜之
(黃文獻公集)
泰定帝
泰定帝諱伊蘇特穆爾世祖嫡曾孫晉王噶瑪拉長
子英宗叔也(元史本紀)
泰定間陳楚舟使南番番王遺以金珠舟却之使還
上廉其却賂狀御書雪蓬二字賜之以為舟號勅建
御書閣以旌之(湖廣通志)
文宗
文宗諱圖卜特穆爾武宗次子明宗之弟(元史本紀)
文宗作字有晉人法度(書史會要)
奎章閣有靈璧石竒絶名世御書其上曰奎章玄玉
(道園學古錄)
天歷二年文宗建奎章閣命虞集撰記御書刻石識
以天歷之寳或加用奎章閣寳應賜者必閣學士持
詣榻前四復奏然後子之(趙汸東山集)
元文宗臨唐太宗永懷二字以賜庫庫子山(袁中道游居錄)
元文宗書奎章閣記
天歷二年春三月上肇開奎章閣延登儒流入侍燕
閒冬十月臣多爾濟作頌以獻至順二年春正月御
製閣記成秋某月某甲子大學士泰禧宗禋使臣阿
榮傳旨以刻本賜焉臣多爾濟抃蹈而退襲藏惟謹
以臣溍待罪太史属俾記其歲月於下方臣竊聞前
侍書學士臣集為臣言皇上以萬幾之暇親灑宸翰
書奎章閣記刻寘禁中凡墨本悉識以天歴之寳或
加用奎章閣寳應賜者必閣學士畫旨具成案持詣
榻前四復奏然後子之非文學侍從近臣為上所知
遇者未嘗輕畀臣多爾濟當上踐阼之初以保寧等
處萬戶召對明仁殿持詔發兵河東陜西尋以前鋒
迎敵遂廵鎮拊安河南山東又被旨督諸將平雲南
陛辭之日既賜之弓矢及它服用貴珍之服以重其
行逮凱旋而復命也顧以辭藝進而特頒是賜殊常
之恩夐絶前比兹盖時清主聖弛武而隆文示之意
嚮以風厲於四方將使中林兔罝之士莫不鼓舞變
化於雲漢昭回之下甚盛德也一嚬一笑豈虚也哉
臣多爾濟以周通之才出入文武動協上意抑可謂
不辱君賜矣臣是用備著之若夫天縱聖能心畫超
詣有非䟽賤下愚所得而窺測者不敢贊一辭也(黃文
獻公集)
御書奎章閣記初刻石蒙賜摹本者甚少應賜者閣
學士畫旨具成案然後持詣榻前申禀而後子之盖
慎重之至此一卷今侍書學士臣多喇以僉書樞密
院事充承制學士時所被受者也(道園學古錄)
文宗皇帝以天縱之聖歴試諸艱既踐帝位海内思
治乃稽典禮述文章躬祠郊廟增建官儀黼黻治化
詠歌太平萬機多暇命作奎章之閣陳列圖書怡心
飬神勅文儒製閣記親灑宸翰鏤諸樂石臣於時執
事史舘不復一登文陛欽覩雲章之昭回及待罪南
臺御史召入中堂未至除授經郎而鼎湖上仙第有
攀號而已今上皇帝入正大統學士臣言延閣之建
本以緝熙帝學輔養聖德宜開經筵日陳聖賢謨訓
祖宗典則制可於是講官儀制進說經義凡所討論
臣竊與焉即命兼經筵譯文官嘗為宰臣言今所進
說當指事據經因以規諫不可悠悠歲月徒為觀美
無何再擢六察建言講官宜賜坐設几雍容延納迨
忝右曹復有經筵參贊之命屢嘗執經勸誦瞻望天
威穆然淵默而臣才能謭薄不能内積誠敬敷宣典
訓仰答聖明之萬一比者學士臣請模閣記識以奎
章天歷之寳頒賜講官臣亦獲賜焉謹述列聖右文
典學之盛德書諸左方以示後世至元三年丁丑秋
七月壬子大中大夫禮部侍郎臣蘇天爵拜手稽首
記(滋溪集)
順帝
順帝名托歡特穆爾明宗長子(元史本紀)
上潜邸廣西時書方谷二字賜臣毛遇順謹贊曰皇
德淵靚泊如太虚海上浴日惟書為娛(余闕青陽集)
元統元年皇帝御明仁殿特書閒閒看雲四大字賜
玄教大宗師特進上卿吳全節於是摸刻飾以金碧
齎歸而揭之布衣臣李存言曰聖心之安神氣之和
盖溢於筆墨之外不但度越前代有非專門白首所
能企及謹稽首而為之贊曰皇帝踐阼尚於文德偉
哉天遊先此翰墨惟大宗師實方外臣應時順事豈
必隱淪故山之西有宇明静異其扁揭昭乃修省燕
閒特書龍相鳳並煥乎天章誰其能名微臣何有四
海頌聲(李存俟菴集)
帝改奎章閣為宣文留心翰墨所書大字嚴正結密
(書史會要)
太子阿裕爾實哩達喇
太子風儀俊邁性資英偉帝於東宫建端本堂置賢
師傅以教之知好學喜作字真楷遒媚得虞永興之
妙(書史會要)
皇太子習大書端本堂上命庋其所書記之於籍或
以賜近侍宫臣則錄所賜人姓名而登載之慎重之
至也宣文閣授經郎鄭深得侍硯席所賜麟鳳二大
字若曰同居為國家之瑞有若麟鳳云爾筆法方嚴
意度閑暇天縱不凡(歐陽玄圭齊集)
六藝之一錄卷三百十三下
