欽定四庫全書
六藝之一錄卷九十九錢唐倪濤撰
石刻文字七十五
元碑刻
加封文宣王誥碑
大德十一年(天下金石志)
加封孔子大成至聖文宣王碑
至大元年(金陵古金石攷)
加封啟聖王及夫人碑加封大成至聖文宣王夫人
碑
二碑俱至順二年立(金陵古金石攷)
加封顔曾思孟四賢碑
至順二年(金陵古金石攷)
勅封孔廟田宅碑
歐陽玄撰元統元年(天下金石志)
集慶路孔子廟碑
翰林學士盧摯撰至大二年(金陵古金石攷)
崑山州重修學宮碑
至正二十一年楊維禎撰將仕郎杭州路海寧州判
官楮奐書并篆額(名蹟錄)
嘉興路儒學碑
趙子昂書牟巚記在嘉興府學(寒山金石林)
趙孟頫書靈隱寺碑
天地間至堅固者莫如金玉木石脆薄者莫如簡畢
縑紙礲石攻木範金坏土以成室其成也難其傳也
宜其可久操筆書紙率然而成文非假金石以刻之
宜其易毁滅也然而世之為堅固之具者常托其傳
於易毁之物則豈不以其所托之人為足恃耶錢塘
佛寺最鉅麗者曰靈隠當元皇慶壬子嘗改而新築
之距今洪武癸酉僅越八十二春秋求其一榱一瓦
皆巳毁燎無遺而金華石塘胡公及吳興趙文敏公
所撰而書之文述寺之創始與其山水之勝棟宇之
麗僅盈尺之紙耳誦而觀之當時之事猶儼乎如在
則夫天下之可恃以永久者果安属哉亦可以慨然
而有感矣石塘在元位最不顯而行最篤文最竒趙
公名重宦高每得其文必欣然為之書於是又可見
苟有足恃固不以外物為重輕而二公之過乎人必
有出乎文詞翰墨之外者而世之尊二公者方拘拘
然求之於此而不知求之於彼不亦重可惑夫翰林
修撰練君子寧以此卷示予子寧多學而善文必以
余言為然(遜志齋集)
永福寺碑
按至元十三年常福生以饒州降授其路總管建此
寺至延祐六年而碑始立相去四十三年矣其文與
事俱不足道獨趙文敏書為晚年筆其規模李北海
遂無一筆失度不止優孟虎賁之似而已也往事已
非那可說想文敏丹石時不能少此感(弇州續藁)
趙孟頫行書頭陀寺碑
右軍大令俱書洛神大令風華俊麗妍態溢出而右
軍蒼秀卓峙姿法具備趙文敏平日醉心大令而此
碑獨摹肖右軍點畫顧盼纖毫不失乃知書家正行
旁行嚴祖親禰自分銖黍不偶然也乙亥清和月晴
忩展閱印此密諦遂為拈出(恬致堂集)
趙孟頫靈瑞塔碑
泗州聖塔之靈於㝢内昭昭矣此松雪所書元賜名
而紀之石者字視他刻更大而精神矩度亦越尋常
直與北海上下而時復過之真如風火飈赫天地洞
赤而聖塔飛行於海山波湍中又如金碧晃日鈴鐸
呼風而金象苔龕閃爍摇曳趙書之最有致者僧伽
木乂固合消此寳章也覧此心馳於圍繞矣天啟甲
子七月初五日(墨林快事)
泰不華真書祈澤治平寺佛殿碑
金陵惟栖霞最多石刻次則祈澤今年秋同友人顧
清甫姚元白陳叔行共宿次日由宫氏泉達虎洞再
宿天寧而返因命寺僧員夀搨此按不華字兼善元
名達普化狀元及第後御為易名余向見清風嶺碑
篆書極妙蓋學徐鉉張有而稍變其法者此碑自歐
陽率更中出圓活姿媚風骨中存可寳也(蒼潤軒碑跋)
王士弘書重修方山定林寺碑
右虞集撰普顔帖木兒篆内言方山三出名士寵光
祠承蓋以退菴元公主天禧講席既沒朝廷欲命其
徒平山嵩公繼之讓于絶流演公以絶流之名非所
以廣學海興大乘也命集易為道源使繼退菴而嵩
公次之嵩念其業師妙至在方山故以衣盂之資重
脩其寺而集為之記集言衆生自無始以來執着諸
有以受苦惱諸佛悲憫示以空法又懼滯于空寂中
道出焉是故無有亦有無空亦空則妙有真空無間
然矣此數語甚簡到書法亦婉媚可愛余向游其地
見此碑仆于門下因搨以歸丁巳五月望日記(玄牘記)
天慶寺碑
至元九年學士王惲撰并書(春明夢餘錄)
天壽萬寧寺神御殿碑
張起巖書姚慶篆額(析津日記)
大都崇國寺重建碑
至正十一年大竹林寺沙門雪澗法楨撰奉訓大夫
中書刑部侍郎葛禋書(日下舊聞)
天開寺二碑
一至元三年沙門福珪撰并書一至正十一年沙
門洪注撰并書(國門近游錄)
崇寧寺碑
趙松雪書在順天府(古今碑刻記)
金仙寺碑
趙孟頫書在山西平陽府翼城縣東北(古今碑刻記)
光勝寺碑
元程文海撰在曲靖軍民府點蒼山(古今碑刻記)
沙門師一行書崇明寺藏經院碑
右沙門廷俊撰文李桓篆額乃至正五年所立世稱
崇明寺經為斗藏蓋言造時有七人甚偉來書書既
不知所在今碑亦言之然經今已散失余亦收兩函
一為道行般若卷一後書大宋元祐五年歲次庚午
七月初六日起首寫造姑蘇陸松書一為樓炭經卷
二後書年月同惟姓字是鮑昇者據此則出于吾人
可証而何以云云耶但前有硃砂印曰句容經藏禪
寺斗書毗盧法寳則又明言之不知何也師一書出
自松雪頗妙戊午十一月二十二日記(玄牘記)
太平興國寺碑
翰林學士虞集撰(金陵古金石攷)
龍翔集慶寺碑
翰林學士虞集撰(金陵古金石攷)
修天禧寺碑
元御史中丞趙世延撰(金陵古金石攷)
崇禧萬壽寺碑
趙世延撰(金陵古金石攷)
趙孟頫書濟禪塔碑
右濟禪師塔銘誾禪師撰二僧皆南渡後法門龍象
也毋論其文辭工拙要之是本色語耳趙文敏既夙
精臨池詣極八法而又服膺西來深入三昧故其所
書視他蹟尤妙蓋本右軍骨調以大令肉即北海調
浪不露一筆也千八百驪珠入我槖中月來賣文錢
為之一洗恐兒軰厭不能浮大白快賞之苐以一瓣
香展供耳(弇州山人藁)
趙孟頫裕公碑
右裕公碑程鉅夫奉勅撰趙孟頫書在少林寺按文
敏書法為元朝第一此碑奉勅書不當假手乃覺肥
愞少風力何耶然筆自有致(嵩陽石刻記)
右程鉅夫文松雪公書字微肥殊有李北海筆意(玄牘記)
福裕無他異行至贈儀同三司元俗乃爾承旨書不
甚如意圓熟有之而姿態不足亦不及孫德彧御服
二碑(石墨鎸華)
趙孟頫演公碑
唐李北海書碑版最多趙光禄亦然此碑骨肉兼到
可雁行李公矣嘉靖甲寅七月五日午後睡起曬藥
適有遺墨因書此評以還姚元白書府(玄牘記)
崇國寺隆安選公傳戒碑
在千佛殿阼階南僧雪澗書釋法楨號雪澗(炙硯錄)
幽巖禪師碑
在永寧縣(天下金石志)
天童照和尚默照銘碑
大德六年立在長清縣靈巖寺(金石文字記)
靈巖寺法旨碑
一蛇兒年大元國師法旨碑蒙古字一至元龍兒
年帝師法旨碑蒙古字(求古錄)
茅山崇福萬壽宮碑
右三茅山崇禧萬壽宮記元鎮江路錄事王去疾文
翰林承旨趙孟頫行書并篆額行書特佳(東里續集)
右余鄉赤松山農金元玉先生所收本後有跋云此
帙清勁飄逸儼然李北海也而神俊又過焉可謂善
學古人者矣石刻去此僅一百五十載而筆法如新
但恨無佳紙妙墨搨摹得其精神耳大明成化十六
年六月二十五日赤松道士記於賞趣閣去三茅峯
足百里云金公平生嗜趙書紙山筆塜精力都殫故
雖數十百字者皆臨滿書紙足可想見當時臨池之
工矣此帙舊藏嚴子寅子寅卒歸于姚氏余自姚氏
借閱記之(玄牘記)
朝元觀碑
元劉惟一篆書朝元觀碑元人篆書惟吾子行周伯
温知名此刻雖美茂不及而古勁有碧落遺意可寳
也原溥其試較之(玄牘記)
杜本書清真觀碑
右趙承旨郡學碑杜待制清真觀碑各一通併為一
帙杜規摹趙遂無一筆失度政猶羊敬元之於小王
耳邇來文待詔擅名吳下紛紛奴書令人厭開眼丈
夫寧為雞口無為牛後惜哉(弇州山人藁)
佑聖觀碑
王元美謂此書規模北海余得一紙一字不損而肥
緩殊乏筋骨摹本耶聊存之以俟知者(石墨鐫華)
行聖宮碑
元虞集書在順天府東嶽廟(古今碑刻記)
長春觀碑
元至元間立在順德府内邱縣西(古今碑刻記)
文始碑
此杜道堅撰文始先生者尹喜也今殿與碑尚存詞
本蕪冗而書與希聲堂碑正同亦弱不足存也(石墨鐫華)
希聲堂碑
希聲堂元建在說經臺北下一級今廢而建閣獨朱
象先所為碑存碑詞卑不足觀而杜道堅書非隸非
分去古益遠法益盭如吾子行所謂挑拔平硬若折
刀頭者不復可得殊令人有韓蔡諸人之想(石墨鐫華)
重修說經臺碑
李道謙文記修說經臺事并及老聃之道纚纚數千
言格雖卑冗意亦詳盡如謂孔子師承老子孟子不
非蒙莊又以武帝信方士淮南好黃白隋唐行符籙
至丹藥竒技悉附道家為亂老子皆殊有旨趣碑書
出李志宗真行不大佳道謙正書教祖碑雖近墨猪
而亦頗遒偉何不自書乃使志宗操筆耶(石墨鐫華)
元篆書道德經碑
余所蓄篆書神禹碑壇山石有疑非真者石鼓文出
史籀手披之恍遊三代下此則李陽冰縉雲城隍廟
記為最蓋其字細而遒飛動如神歐陽公乃以細疑
之不知篆正以細為佳如李斯嶧山翻刻子美有肥
失真之誚夫肥為失真則其真正當瘦勁如縉雲碑
也不然先塋三墳亦陽冰手筆何一經翻刻亦肥失
真耶其餘如英太師郭忠恕雖甚誇詡終遜古人高
翿者李道謙稱其善於古篆此書雜出頡籀欵識古
文大小二篆沾沾自喜尚不堪郭忠恕一嗤者暇日
與諸篆碑同觀而題此于后不知于法當否(石墨鐫華)
元正書道德經碑
此似出杜道堅李志宗輩而無名氏如枯樹枝無復
生意聊與篆碑俱存以備一種(石墨鐫華)
金重陽王真人碑
右碑為金密國公璹撰至元而道流李道謙書之亦
遒偉有法按重陽名嘉初業儒不成去業武不就偶
以遇異人得度遂為全真教祖張大其說而行之者
皆其徒邱處機力也其說頗類禪而稍麤獨可以破
服金石事鉛汞之誤人與符籙之怪誕而其徒不盡
爾也重陽所為說未嘗引鍾呂而元世以正陽純陽
追稱之蓋亦處機意所謂張大其說而行之者歟(弇州
山人藁)
王重陽在金遇異人度為全真其徒邱處機輩為張
大其說而行之其道以全真而兼禪者此碑為密國
公璹撰李道謙書書亦模倣平原然尚不及姚璲仙
跡碑(石墨鐫華)
元重陽仙跡碑
姚牧庵璲追書金劉守謙文文頗藴藉而書全法顔
平原但波拂鈎磔稍不及因以知勝國時不乏能書
者也(石墨鐫華)
丹陽馬真人碑
丹陽真人初名從義後名鈺重陽上足也其所云心
不馳則性定形不勞則精全神不擾則丹結然後滅
情於虚寧神於極亦是第所謂丹與極者何物也丹
陽初有家為重陽所導至再三乃棄之與其妻孫各
行化得道碑為元學士王利用撰道流孫德彧書文頗
詳腴而書尤勁有魯公遺意(弇州山人藁)
丹陽王喆高足弟子也與其妻俱得道王利用為碑
孫德彧書文頗詳腴書亦有平原遺意但用筆過肥
不免墨猪耳(石墨鐫華)
孫真人碑
孫真人德彧碑鄧集賢文原撰趙承旨孟頫書德彧
即書重陽真人碑者也承旨此書不甚取骨而姿韻
溢出於波拂間蓋能用大令指於北海腕者也(弇州山人
藁)
此趙孟頫書雖出李北海而加以婉媚所可取者生
宋四家後能一變其傾欹筆耳以方北海北海瘦而
勁拙于藏鋒承旨肥而緩巧于取態而元美謂姿韻
溢出于波拂間蓋能用大令指于北海腕者其然乎
他日又曰承旨可出宋人上比之唐人尚隔一舍此
則定論也(石墨鐫華)
勅藏御服碑
元成宗感異夢致御服於終南之萬壽宫趙參政世
延記之集賢孟頫書之集賢此書乃承制又中年以
後筆當最妙而出入北海有不勝其婉媚者何也(弇州
續集)
此碑亦婉媚大都如前碑而稍遜其圓逸御服者元
成宗感異夢而以賜孫德彧于萬壽宫者也今尚在
道士所時出觀之訛為王喆衣者非(石墨鐫華)
趙子昂真書冲玄仁靖大真人張公碑
右碑結體勝番君碑(玄牘記)
張天師神道碑松雪書在順天府(古今碑刻記)
玄教宗傳碑
碑為集賢修撰虞集撰學士承旨趙孟頫書蓋叙真
人張留孫玄教之所由始自張聞詩而下及其徒陳
義高凡八人皆贈真人留孫位已至開府而其孫吳
全節亦階特進元之名器濫觴至此哉且虞公修撰
集賢而留孫實知院事其文與書雖美不足論也(弇州
山人藁)
茅山崇禧萬夀宮詔書碑
右趙文敏公所書石川張文獲于句曲過金陵余見
而愛之遂遺以贈且書一詩於扇貽余兒敏耕曰粗
扇不直一呵歪詩要他恁麽不贈雲浦學士贈與令
郎元哥公慷慨好遊所至傾市此乃往三茅同柯丹
邱竹譜所得余既借臨竹譜而復獲此公之愛我可
謂忘年矣四川毛儀曹見之謂余曰趙公書至延祐
始成此乃六年所立視他碑咄咄逼北海矣余以為
知言因併記之(玄牘記)
長春觀牒碑
丁亥年有尚書禮部之印大篆文(金石文字記)
吳炳淮源廟碑
淮源廟碑乃漢延熹六年淮南太守為民祈福而民
作者碑已漫漶不可讀元人杜昭守唐州新其祠乃
延待制吳炳參用漢隸釋法書舊文於石而刻之余
初怪其文詞殊爾雅可讀書法雜有西岳碑體而不
能洗開元習見炳跋始了然跋書作正行亦得李北
海王黃門遺意乃知勝國時臨池不乏人也(弇州續集)
番君廟碑
番君廟碑者祀故長沙文王吳芮也芮以故番令不
能為秦死而從亂特以寬厚得物情能取國於虣項
保爵於猜劉歴數代而卒以善絶垂二千年而人祝
之有加不亦幸哉為元學士明善文趙承旨孟頫書
皆暮年筆故老勁而書尤可喜也(弇州山人藁)
右行書微傷于肥世人學趙書者咸知有番君廟本
猶學顔書者咸知有多寳佛塔也(玄牘記)
此承旨暮年筆亦覺老勁而不及孫公碑番君者長
沙王吳芮也無大功德而二千年後尚祀不絶何也(石墨
鐫華)
東嶽廟昭德殿碑
天歷元年趙世延書(燕都遊覧志)
都城隍廟碑
一碑立於元貞元年正月韓從政撰文一碑立於
至正四年九月余闕撰文莊文昭書(緇素錄)
丹陽公言偃祠堂碑
朱子作文元趙子昂真書在蘇州府常熟縣子游殿
前(格古要論)
東方朔廟碑
元閻俊撰在東昌府高唐州(古今碑刻記)
純孝伯廟碑
元王沂撰祀穎考叔在河南府穎陽源上(古今碑刻記)
葛仙翁祠碑
元陳衡撰在廣信府鉛山縣葛仙山(古今碑刻記)
東嶽行宫碑
趙子昂書在長興(寒山金石林)
元湖州緫管孟淳作趙子昂行書在長興縣(格古要論)
艮山土地廟碑
大德己亥紹興路儒學錄古杭沈德新記并書(杭州府碑
碣目)
重建福業院陳山龍君行祠碑
至元二十年仲秋海鹽縣尹顧詠撰文嘉興路總管兼
府尹趙若秀篆蓋住持馬世良立石(海鹽縣圖經)
東平忠靖王廟碑
待制楊剛中記在江寧至大二年立(金陵古金石攷)
曺南王祠堂碑
中書左丞許有壬撰祀元臣阿刺罕(金陵古金石攷)
泰嶽廟聖旨碑
右碑在州城内嶽廟西偏延禧殿前又有至正四年
猴兒年聖旨碑其文略同按元史泰定帝本紀有即
位一詔與此相類鄙喭之語播之王言傳之史册貽
笑後人然其曰每年燒香的上頭得來的香錢物件
只教先生每收掌者則是時香錢固未嘗以入官也
後世言利之臣蓋元之不如也巳(金石文字記)
蒙古字碑
重陽萬夀宫元碑無數皆以蒙古字書而以漢字譯
之蒙古字法皆梵天伽盧之變也故皆與佛氏真言
相類其書亦有佳者有不佳者其署年月處用雙鈎
書如今世相傳飛白字王元美所載蒙古八字又若
符篆草書與此不同不曉何故但歴年既久敝邑有
力者多以此為元碑取作他用今存者尚五六碑不
能悉錄僅錄一碑文一年月字并譯文具左方與郎
君行記同作異觀
所載碑字較之金郎君行記更不可辨亦姑闕之
但錄其譯文如左以見元時詔令有如此
長生天氣力裏大福廕護助裏皇帝聖旨軍官每根
底軍人每根底管城子達魯花赤官人每根底往來
使臣每根底宣諭的聖旨成吉思皇帝月闊歹皇帝
薛禪皇帝完澤篤皇帝曲律皇帝聖旨裏也里可温
先生每不揀甚&KR0034;差發休當告天祝夀者宣諭的有
來如今只依在先聖旨裏體例不揀甚麽差發休當
告天祝夀者麽道奉元路大重陽萬夀宫裏并下院
宫觀裏住的先生每根底執把行的聖旨與了也這
的每宫觀庵廟裏房舍裏使臣休安下者鋪馬祗應
休著者稅粮休與者但屬宫觀裏的水土人口頭疋
園林碾磨店舍鋪席典庫浴堂船㭖車輛不揀甚麽
他的更渼波甘澇等三處水利甘谷山林不揀是誰
休倚氣力者休奪要者這的每却倚着有聖旨麽道
沒體例的勾當休做者做呵他每不怕那甚麽聖旨
虎兒年七月二十八日察罕倉有時分寫來(石墨鐫華)
渤海郡侯歐陽公神道碑
巙巙書文奎章閣學士院承旨學士尚師簡奉勑篆
額(圭齋集)
貢奎神道碑
馬祖常奉勅制文張起巖書字許師敬篆額(貢氏雲林集)
鄧文肅公神道碑
朵爾直班官中政院使日嘗奉勅書鄧文肅公神道
碑(書史會要)
賈氏墓碑
一劉敏中文在鄒平縣西三十里一張臨文在鄒
平縣東北六十五里(金石表)
孫晸碑
張德翥文在鄒平縣西北十五里孫家莊(金石表)
吏部尚書清河郡伯張公神道碑
樂陵縣城北二里張剛莊(金石表)
尹公碑
在青縣(天下金石志)
武儀神道碑
姚樞撰在臨洮府(天下金石志)
武略將軍大都路都總管府判官宋侯墓碑
至正十四年翰林學士承旨歐陽光書(固安縣志)
王節婦碑
至元十五年泰不花小篆在紹興府學(寒山金石林)
李烈士碑
繆貞書貞字仲素常熟人善篆隸真行書好古博識
隱居不仕八分小篆追蹤張有正書尤高古致道觀
虞山福地四篆字李烈士碑其蹟也旁有正書題識
尤佳所著有書學明辨(鄧韍常熟志)
楊仲宏墓誌
右楊仲宏墓誌黃晉卿撰巙巙書仲宏晉卿皆先待
制同年進士余嘗錄此文附置題名碑隂又得此於
王汝玉贊善汝玉以為佳物贈余惜其紙墨頗劣也
(東里續集)
永興龍母吳氏墓銘
太常博士劉聞大書(圭齋集)
金粟道人顧君墓誌銘
至正戊戌顧阿瑛自製并書(名蹟錄)
元故處士殷君墓碣
至正廿三年會嵇楊維楨撰豐城余詮書(名蹟錄)
平徐碑
悟良哈台蒙古人官至淮南行省平章嘗奉勅書平
徐碑(書史會要)
三至碑
史弼字君佐三官揚州人喜之刻石頌之號三至碑
(元史本傳)
江浙行省參知政事董摶霄頌德碑
至正十二年山寇犯縣境董摶霄行部肅清之民懷
其政立石頌德且覆以亭在餘杭縣東三里部伍橋
(成化杭州府志)
開濬永安湖碑
至正四年二月東坡書院山長趙若源撰鮑郎場鹽
司令金汝礪書同知海鹽州事趙泰篆嘉興路兼勸
農事朱緒立石(嘉興府志)
葭州守畢浩政績碑在葭州(天下金石志)
安定縣尹李德遠遺愛碑在安定縣(天下金石志)
雲日樓碑元吕思成撰在平定州陽泉縣(古今碑刻記)
愛山堂碑元張世昌撰在湖州府治後(古今碑刻記)
龍潭碑元范淳撰在瓊州府臨安縣(古今碑刻記)
玉泉碑元楊庭撰在雲南曲靖軍民府趙州之北(古今
碑刻記)
靈湫碑天歴中立在隆德縣(天下金石志)
景賢書院碑在宣府(天下金石志)
嘉山碑在盱眙縣(天下金石志)
流星園碑在亳州(天下金石志)
弦歌書院碑張起巖撰在武城縣(天下金石志)
學古書院碑蕭㪺撰在三原縣(天下金石志)
總管趙將仕碑將仕有德政夷人為之立碑在貴州
普定衛(古今碑刻記)
記刻
趙子昂真書彰德路儒學營修記(并許有壬小楷三臺賦及游三臺懷古有
述二詩)
三刻在彰德路安陽縣安陽本韓魏公故里余每思
一至之昨家兄宦游正得是地舍姪省覲時曾托以
求河北諸處遺刻未之與也今日忽于元白處見此
三種乃知古今金石刻埋棄草野何地不有特恐人
不好好則又何地不遇耶(玄牘記)
虞伯生隸書長洲縣宣聖學記
右陳旅文柯九思篆額余幼時聞横涇顧師言文徵
仲隸書是學虞道園者曩見虞公題畫上十數字今
以此本印之可翩翩見其筆意矣(玄牘記)
元重修學記
黃溍撰文月魯不花書筆畫甚古雅(墨林快事)
元至正修學記
劉仁本撰并書字意遒媚清脫甚可愛(墨林快事)
尼山孔子像記
司居敬撰(天下金石志)
修集慶路儒學記
行臺御史楊演撰大德五年(金陵古金石攷)
建康路文廟祭器記
監察御史劉泰撰至大三年(金陵古金石攷)
建康路學祭器總數記
學錄胡助撰皇慶二年(金陵古金石攷)
重修上元縣學記
元李桓撰(金陵古金石攷)
趙孟頫行書姑蘇能仁菴記
右沙門祖瑛撰菴在吳江本居士陳無心所施始名
順心以居其本之徒祖震者後果菴居士吳志因佐
之改為能仁蓋震先隱于皖本公至願為役終身從
遊匡廬金陵旋至天目震既沒以其弟子正性領之
故為是記也按記擬震若亢桑之于老𥅆薛勤之于
郭林宗明大禪之于妙喜蓋亦有以厭服其心者歟
松雪公此書絶佳内畝字作畝他本所未見也名之
下有私印至順三年所立者(玄牘記)
廬山東林禪寺記
右記為奎章閣侍書學士虞公撰及書所志寺顛末
頗詳悉而書亦圓婉可愛特少遒耳余嘗過東林歎
其日就荒落為之憮然蓋元時歛賦薄江淮間有餘
力得以從事小果今自貴璫外無能繼之者矣非盡
其教之衰然也(弇州山人藳)
吳叡篆書東山精舍記
右虞集文蘇天爵題額唐棣立石字起落筆處俱尖
蓋自古文鐘鼎中出也(蒼潤軒碑跋)
興龍寺記
元虞伯生真書興龍寺記與元清河碑曩見道園公
題宋孔道輔擊蛇笏卷後筆意正與二碑同道園公
在勝國德行文章冠冕一時而書字特其餘事然其
行筆重厚典雅類有道者之士則公之德行文章又
於書字而可見矣淵泉借余法書將及百種而道園
公之刻初見故為道其故如此(玄牘記)
吴志淳隸書國清禪寺興造記
國清禪寺興造記乃勝國時張翥文周伯琦篆吳主
一書者後有章草小跋云國清寺興造記張太史為
宗勉公製之主一吳隱君書之適時多故未遑入石
今宗勉主嶽林予間會舒汝論徐自牧諸公於契此
堂因請視斯文恐久而湮沒乃合志命勒石(闕)他日
國清山中或能復刻豈不謂之習峴山故事乎况(闕)
别石心二老嘗撫誦而歎美之兹石之立誠其志也
洪武元年十月既朢大(闕)子(闕)謹識内數字不甚明
右徐九峰故物世稱吳公書是學孫叔敖碑向見閩人
陳少峰所藏墨本正與此相類(蒼潤軒碑跋)
瑞雲精舍記
元瑞雲精舍記碑鄭東造并書楊希賢篆額鄭東昆
陽人楊希賢弘農人(名蹟錄)
護持天開中院記
延祐三年集賢侍講學士中奉大夫魏必簡撰幷書
昭文館大學士榮禄大夫集賢院使廉簡題額(國門近遊
錄)
大都路香河縣坊市西道院仁公塔院記
大德三年八月比邱僧定書丹(香河縣志)
寳雲寺記
子昂書在松江(寒山金石林)
鏡寳菴記
至正十二年三月吳興趙雍仲穆父撰并書(嘉興府志)
福源精舍置田記
元翰林侍講學士表桷撰(延祐四明志)
聖夀禪寺記
至正五年祕書少監黃溍撰(義烏志)
官巖教寺記
至正十五年十月宗濓撰(浦江縣志)
白雲山法華院記
至正戊子四月何夢桂記(嚴陵志)
蓮峯教寺記
元待制揭徯斯記(萬歷紹興府志)
福先禪寺記
大德七年句章任士林撰趙孟頫書(萬歷上虞縣志)
集慶路崇因寺記
沙門大訢撰文見蒲室集(金陵古金石攷)
逍遥菴記
編修能鼎臣撰地近古耆闍寺(金陵古金石攷)
元集顔書默菴記
默菴者道士邢道安所築而趙良弼為之記菴當樊
川之上景色殊佳記亦簡淨可讀集書亦是懷仁之
流亞也但苻秦釋道安居川之東南今洞存而邢亦
名道安豈其後身耶良弼兩副廉希憲商挺為陜西
宣撫參議後陞行省參議未嘗為宣撫使而蒲知常
跋曰宣撫使蓋尊稱之詞(石墨鐫華)
重建法輪真一宫記
元學士虞集撰(天台方外志)
妙真觀記
大德庚申驃騎大將軍東道宣慰副使李思衍記(宣平
縣志)
元興永夀宫飛龍亭記
虞集撰(金陵古金石攷)
清源觀記
元南陵主簿李桓記至正元年(金陵古金石攷)
洞神宫青溪堂記
元李孝光撰(金陵古金石攷)
李處巽行書范文正公祠記
徐琰文章處巽字百年碑板未莓苔行人莫道追崇
過誰似當時范秀才徐琰過杭州折節吾子行李處
巽重刊嶧山碑今在尊經閣下二公皆勝國時博雅
之士即此文章字畫可以想見儀刑矣(蒼潤軒碑跋)
閭邱公祠記
楊剛中書篆閭邱公祠記雖未足名家而能規模吳
興(墨林快事)
新建朱文公祠堂記
至治元年九月新安王儀記(嚴陵志)
靜樂先生祠堂記
至元甲申承議郎方逢振記(嚴陵志)
鍾山公李建勲祠堂記
集賢學士揭傒斯記祠在能仁寺危素請揭傒斯記
之(金陵古金石攷)
豐惠廟記
至正三年推官况逵撰(至正四明續志)
池州路憲司分治記元王興祖隸書
分司之職甚切于民而元末法度盡廢一切皆為粉
飾之具此碑刻于至正六年後三十年我聖祖龍飛
而池陽首服則民心可知矣然則前日所謂閎廣其
居者祗足速其去而巳閭閻細民竟何所赴愬耶觀
是者可以感矣(玄牘記)
楊翮隸書瞻儀堂記
唐時字學甚盛而獨佐書不渝漢魏豈以當時人皆
習於真草行押故遂不工之耶今以此刻觀之雖嚴
勁古拙不及古人而布置美茂風神骨力反有一種
韻度學者可以觀矣原溥乃祖印岡太守公藏漢刻
甚富而猶兼收于此其亦有取於斯也哉(玄牘記)
楊恒篆書李翰林酒樓記
右沈光文楊恒篆筆力瘦勁樓字從&KR0008;不從木也文
亦竒偉(玄牘記)
陳旅書安晚軒記
杭佑聖有安晚軒記石為元日儒學提舉陳旅所撰
書其論安不始於晚而基於未晚詞旨甚精而字亦
可取是時子昂名方譟而能不依傍又可謂中有主
獨立之士矣凉國篆未見而記末篆書年月甚雅或
其一班乎緇黃二氏淡於勢利而名根尚數數然卒
之勢利灰滅而清事反被伊卷而收去往往能言能
書之士轉借之以存名於世悲夫天啓甲子八月朔
(墨林快事)
武林弭災記
天台縣尹楊維楨撰江浙儒學副提舉陳遘書江浙
儒學提舉班惟志篆額(杭州府碑碣目)
褒封水記
至正七年褒封水記中奉大夫甘肅等處行中書省
參知政事王敬方述并書中奉大夫江南諸道行御
史臺副御史吳鐸篆額(續吳郡志)
江南行臺題名記
至正十五年王大本撰并書篆額(成化杭州府志)
鹽官州治記
延祐二年虚谷方回撰
浙東道總管府題名記
至元六年二月太常博士柳貫撰(至正四明續志)
花嶼湖記
至元五年八月邑尹程郇撰(至正四明續志)
粹經樓記元程文撰在潞安府長子縣(古今碑刻記)
居竹記子昂書在松江府學(寒山金石林)
自公堂記吉莘撰在合水縣(天下金石志)
紫陽書院記陳浩撰(天下金石志)
燕申堂記張翰撰在東平州(天下金石志)
清風堂記吕革撰在寳雞縣(天下金石志)
雜刻
孔顔像贊
元顔輝筆大小二碑在吉安府學大成殿上(格古要論)
趙孟頫玄元十子贊
中南樓觀有此碑石理惡泐巳甚字之存者形似耳
南中聞有此碑未知誰是真本(石墨鐫華)
歸田賦
元趙文敏公行書在臨江府學(格古要論)
栖霞阡表
子昂行書極佳在金鄉縣(格古要論)
靈巖寺傅亭詩
至正乙未秋九月因公赴山東遊靈巖禪寺
秋晚登臨上岱宗扶笻來此謁崆峒閑雲送雨過深
洞老鶴將雛度遠空白石清泉心未了黃花紅葉思
無窮携書歸隱知何日坐想(缺)入夢中
靈巖山房尋同年長清縣尹張君德昭不遇
慈恩塔上題名後京國分携十四年夢想故人詩句
裏坐看黃菊酒杯邊停雲靄靄秋容淡落葉瀟瀟客
夢偏獨倚(缺)重搔首又鞭歸騎過前川
丙申春三月海嶽降御香迴重遊靈巖次題明叔詩
韻
石徑穿雲雨意凉乘軺重過老僧房門前古柏凝新
翠巖畔幽深散異香鶴舞雙泉春水綠龍歸深洞暮
山蒼禪僧久巳無拘礙笑我狂遊去遠方
前進士應奉翰林文字承事郎同知制誥兼國史院
編修官傅亭題時弟益男文炳侍行云(求古錄)
靈巖寺忽都虎郡王太夫人八達氏詩
至治元年忽都虎郡王太夫人八達氏詩詩只二句
曰巖前松檜時時綠殿上君王歲歲春大字刻之亦
不類婦人筆也(求古錄)
霍山中鎮廟元趙彀詩
謁中鎮崇德應靈王廟詩用宋太常博士陳綱韻
凌晨策馬趨靈宮縈紆一逕松蘿重兩山對聳忽開
豁參差殿閣蒼煙封溪逥路轉得平土雲間雞犬存
莊農廟庭喬木巢野鶴沙瀨虎蹄遺新蹤仰觀絶頂
倚霄漢陪山劍戟攅羣峰霏霏嵐光翠欲滴深林綠
動春意濃包含元氣蓄雷雨巨壑湛蔚藏神龍天香
屢降祈年穀有司時祀宜彌恭
至正元年秋奉議大夫太常禮儀院判官趙彀謹書
知宫武德柔立石(求古錄)
說經臺劉汾詩
玄談密授函關吏萬古終南一草樓陵谷依然人世
換冷煙叢柏卧青牛劉汾
右說經臺之左有碑前為老子函谷度關圖元大德
庚子年刻後為希聲堂碑八分書延祐二年朱象先
所撰而此詩刻在碑之左傍亦八分書不著年月詳
其風致當為元人之作草樓之前傳有老子繫牛柏
後人琢二石牛置其下故末句云然(求古錄)
范庸謁司馬温公墓詩(已載于九十六卷宋刻馬端司馬公祠堂詩之後兹不重錄)
魏泰咸陽懷古詩石刻
至正十二年縣尉劉彦明書(王家瑞咸陽金石遺文)
元李雪菴正書茶榜
雪菴和尚善署書元時禁扁皆出其手此刻尤為得
意元白市隱園鑿茶泉以餉客月中雪後汲水試羅
&KR1321;時出此在烏皮几上焚炷香共以指畫字讀之阿
(缺)雖非盧仝定是馬異七碗不足童子必重擊火矣
(玄牘記)
手植檜銘
張&KR1220;撰(天下金石志)
碧瀾
趙子昂書二大字在湖州府前公館亭上(格古要論)
瑞巖泉篆刻
元余闕有詩在盱眙縣(古今碑刻記)
飛來橋石刻
元皇慶間刻在於潛縣岝㟧山(古今碑刻記)
蓮峯山石刻
元馬周卿取山中竒勝命題凡十三刻石上在汀州
府連城縣東(古今碑刻記)
鍼炙經石刻
元人刻石在順天府治南三皇廟(古今碑刻記)
六藝之一錄卷九十九
