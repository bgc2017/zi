欽定四庫全書
六藝之一錄卷三百十四錢唐倪濤撰
歴朝書譜四
帝王后妃五
明
太祖
太祖諱元璋字國瑞濠州人也姓朱即皇帝之位定
天下號曰大明廟號太祖(明史稿)
義烏黃昶引見於西苑上愛昶有俊才揮毫賦一詩
贈之字大如斝(宋濓學士集)
休寧朱學士允升預參帷幄嘗請留宸翰以光後圃
書樓上親書梅花初月樓以賜之(雙槐歲抄)
太祖賜臣下御劄甚多如中山王宋學士者勿論方
駐蹕徽州時御書一劄賜汪同子孫寳藏於家(湧幢小品)
太祖神明天縱默契書法御書第一山三大字於鳳
陽龍興寺端嚴遒勁妙入神品(書史會要)
萬歷中閣臣申時行於故牘中得高皇帝御筆七十
六道裝潢以進(劉□五石瓠)
明太祖賜蘄春侯卷
洪武六年夏六月十又三日皇上幸大本堂堂乃儲
君講道之所而諸親王肄業於左右當時勛舊之子
亦聽執經入侍上既至召開平忠武王之子鄭國公
常茂蘄國武義公之子蘄春侯康鐸列於階下慰勉
再三復勑奉御具觚翰親書二帖一賜茂一賜鐸帖
皆八字其賜鐸者云謹承祖業愛爾勤功鐸稽首再
拜而受乃命良工用黃絹玉軸装潢成卷珍襲以示
子孫鐸嘗受經於臣濓來請識之臣伏覩國家之遇
勲舊義雖君臣情逾父子上下相孚脗合無間蘄國
公值四海雄争之初多樹竒功不幸蚤世不得見今
混一之盛宸衷憫悼朝夕弗忘既勅近臣經紀家事
復令其子習學禁中且以承祖業為勗其恩數至優
渥也夫祖業不易承必勤功之人乃克能之聖謨所
及正合書中業廣惟勤之義鐸宜拳拳服膺而弗失
庶幾上不負君師之訓下可以保前人之功業矣鐸
尚勖之哉鐸尚勖之哉帖旁書康鐸二字者以别與
茂也二子鐸與其兄鑑鑑今僉廣西護衛指揮使司
事云九年秋七月二十二日翰林學士承旨嘉議大
夫知制誥兼修國史兼太子贊善大夫臣金華宋濓
謹識(宋學士集)
建文君
建文君諱允炆懿文太子次子高皇帝孫也(明史稿)
董倫典教滇南建文在東宫憐其老且遠去賜白金
若干鎰及即位召拜禮部侍郎兼翰林學士御書怡
老堂扁及髹几玉鳩杖各一以賜之倫上表謝略云
桓榮設几杖於太常不聞宸翰之賜晏殊題舊學於
神道未見几杖之頒(雲南通志)
成祖
成祖諱棣太祖第四子也太祖分封諸王以燕元舊
京擇可鎮服者居之以封上建文四年起兵靖難即
天子位(明史稿)
成祖賜太子少師姚廣孝七十夀詩二首御書用紫
粉金龍箋題云八月十三日有為善最樂圖書少師
攜至常熟入餘慶書院謁文靖公祠其守僧淨心少
同衣鉢謂之曰御書有餘慶二字留此永鎮山門今
在院中(静志居詩話)
明成祖宸翰卷
臣觀於革命之際君臣之間何其難也盖英明神武
之君其駕御者必雄偉跅&KR1375;之士然後操縱驅使得
以展其欲為舍是而就廉退則其恩威必有所不及
恩威不及則權輕權不欲輕則交必不終而廉退者
鮮有能合志固交使上之人不責其力而且遂其遠
蹈此非才足以結主智足以藏身又能澹然無求不
為榮名之所制束其必不可以倖免然是人也世不
常有即有之亦必不逃於英明神武之所駕馭於乎
豈不難哉閬中何源初為燕府奉祠受知成祖皇帝
愛禮出諸臣上嘗親御書忠恕二字賜之靖難師起
源獨謝病歸閬中至今御書存其家臣往待罪史官
至成祖好文喜書書甚竒崛凡有寵眷出特恩必賜
親御書故一時諸臣起幽潜附光景莫不多所蒙幸
於乎源蒙幸於靖難之前與諸臣同而廉退於靖難
之初與諸臣異臣不知其當延攬之初得何遭以免
也將所謂駕馭者各從所好以為鼓舞若風雷乎亦
雄偉廉退者並蓄兼容若天地乎抑文事武備用之
有時投之有機若隂陽乎源曾孫其高為吉安知府
時追感特恩装&KR0670;御書傳示来世間以語臣臣愚誠
不能測謹拜手書所見使天下知成祖英明神武固
有大度而不屑屑於報禮之重何氏食禄於承平之
日得以從容旬宣者固當知有所自且宜慶有遭也
(羅洪先念菴集)
仁宗
仁宗諱高熾太宗嫡長子也與宫僚鄒濟王汝玉徐
善述等講說詩書修詞賦之業日記萬言辭翰並精
(明史稿)
仁宗萬幾之暇留意翰墨嘗臨蘭亭帖賜沈度意法
神韻唐之太宗不能過也(書史會要)
明仁宗御書
永樂七年太宗皇帝初廵北京翰林修撰王直留侍
仁宗皇帝監國與聞密務甚見奬重仁廟屢顧大臣
論近侍賢而文者曰王直何可多得十一年直當扈
從北京其後監國侍臣有不能了事者睿意未嘗不
思直直父瓊州知府伯貞入見以直故恩意曲盡臣
士竒時為春坊諭德皆所目覩惟聖明知人而至仁
如天有非言語所能髣髴於戲龍馭遠矣右宸翰四
紙直所寳藏今裝潢為卷永示子孫以臣當時舊人
属志之其第二紙寔臣奉命齎賜者追思往昔何勝
愴然敬為之志(楊士竒東里續集)
南京人蔣用文永樂中官太醫院判侍仁宗昭皇帝
於東宫上時出手札示證取藥以進函封印押精密
慎重之意宛然在筆楮間中有稱正字號順字號柔
字號親字號者似是宫掖中人至於為贊善徐善述
老疾勉用文等加意調治崇禮輔導尤為優賢盛典
若老乳媪之病亦特垂睿諭亟圖拯療聖澤含弘盖
無微不被己廟號為仁不亦宜乎後用文卒上心憫
悼賜祭葬諡以恭靖遣中官護其喪入都城更稱異
數其家裒所賜御書為册世寳藏之臣頃從友人借
觀因册久弛落手為装飾歸之俾覽者知盛世泰交
下濟雖醫卜亦回天眷若此至御書之美乾文奎畫
落在人間榮光異氣真有輝山川而賁草木者而臣
九朝之後獲從田間恭覩之尤不可謂非生平之竒
覯也(書畫䟦䟦)
宣宗
宣宗諱瞻基仁宗嫡長子也讀書一目數行盡袠皆
舉經史百家莫不涉意翰墨圖畫隨意所在盡極精
妙(吾學編)
宣宗賜程南雲草書歌云朕幾務之暇游心載籍及
徧觀古人翰墨有契於懷嘗賦草書歌以寓意焉以
爾日侍之勞書以賜之草書所自何所授初變楷法
為章奏當時作者最得名崔瑗杜度張伯英三人真
跡已罕見後来繼之有羲獻筆端變化妙入神逸態
雄姿看勁健風驚電掣浮雲飛蛟龍奮躍猛虎馳漢
晉草法千載師張顛藏真亦絶竒一代精藝才數輩
遺墨千人萬人愛固知頓挫出腕力亦用飛動生神
采古来篆籀今已譌何况隸草譌愈多吾書豈必論
工緻誠懸有言當默識(宣宗御製集)
宣宗書出沈華亭兄弟而能於圓熟之外以遒勁發
之(書史會要)
宣宗時三楊蹇夏諸賢輔政泰交之際常有御製詩
歌必親灑宸翰賜之行雲流水飛動筆端真天藻也
其上紫泥為廣運之寳(書史會要)
宣宗賜謝庭循御筆詩卷
昔我宣宗皇帝萬幾之暇講論道德之餘閒游藝書
畫時非厚重端雅之士不得給事左右永嘉謝庭循
獨見愛重恒侍燕閒盖庭循清謹有文每承顧問必
以正對尤精繪事每有所進必荷褒錫此卷其一也
上素重官職不輕授未幾進庭循五品為錦衣衛千
戶盖亦兼重其為人也庭循珍襲此卷甚謹以臣士
竒宣德舊臣間出示之臣拜稽瞻誦感慟歆豔并發
於中有不能已焉嗟夫是賜也非庭循不能得亦非
庭循不足以當猗歟盛矣若龍光寳氣上燭雲漢必
有神物護持於永遠謝氏之榮豈有窮乎(東里續集)
明宣宗書綠竹引
國初當天兵下徽時朱升請留宸翰以光後圃書屋
上親書梅花初月樓賜之自後則代擅奎藻萬歴間
玉應試留都見聖母御筆於瓦官寺之青蓮花閣天
啓間在燕京見神廟御書於李戚畹之清華園今復
覩章皇帝御蹟足可壓閣帖帝王書也臣砢玉識(珊瑚
網)
宣宗御筆一枝花詞册
豳風之亭觀彼穫者猗蘭之谷以求隣雅淵哉聖思
周念四野黃華始敷幽人則娛侣松友筠斗室歡呼
閶闔閬風何繇曰都如或見之而稱華胥諒惟聖人
燭我海宇悦鳥鳴蟲各獲其所棗稻薁葵駢受天祜
九閽之聽如婦子語於嘑休哉生昌逢時豳猗之際
復聞是詩風雲日星千春護之小臣黃道周(式古堂書畫彙
攷)
憲宗
憲宗諱見深英宗長子也時御翰墨作為詩賦以賜
大臣諸司章奏手自披閱字畫差錯亦蒙清問臣下
益兢業職事莫敢或欺(吾學編)
憲宗嘗手題張三丰畫像聖藻仙容兩絶塵表(書史會要)
孝宗
孝宗諱祐樘憲宗子也時覽記孝經尚書家禮大明
律四種書皆有日課有疑義即召問法吏儒臣(吾學編)
孝宗酷愛沈度筆蹟日臨百字以自課又令左右内
侍書之(書史會要)
明孝宗御書贊
於穆孝皇深明廣厚一十八年物蒙在宥德惟日新
藝乃天授奮豪落紙思入混茫氣吞顔柳勢壓鍾王
淵渟嶽峙玉質金相噫嘻近臣奎章侍立登牀或緣
抱弓莫及石室金縢藏之什襲(震澤集)
世宗
世宗諱厚熜興獻王長子也武帝無子嗣皇帝即位
御製西苑賦使大學士孚敬尚書時相度共和因手
書賦賜三臣彙曰咏和錄(吾學編)
嘉靖五年刑部尚書趙鑑致仕陛辭上特製詩一首
書於龍牋賜之以寵其行(雷禮國朝列卿紀)
御書視日儀刻石禮部寅清堂前(徐學謨世廟識餘錄)
昌平九龍池上有粹澤亭亭池兩榜世宗皇帝御書
也(餐微子集)
昌平東山口有小山曰平臺山成祖常駐蹕焉嘉靖
十七年上幸平臺山御題聖蹟二字(昌平山水記)
明世宗御書
伏蒙皇上親灑宸翰賜臣居正元輔大字一幅臣調
陽輔政大字一幅臣等恭捧天章不勝欽戴仰惟皇
上天縱睿姿日勤聖學至於操觚染翰雖作聖之餘
功亦莫不䆒精微窮其墨妙一點一畫動以古人為
法臣等每侍帷幄輒欣仰欽服不能自已兹者所賜
大至盈尺運筆尤難乃裁自聖心不由摹擬比之常
日所書更為佳妙且筆意遒勁飛動有鸞翔鳳翥之
形信所謂雲漢之章翰墨之寳也顧臣等淺薄謬蒙
眷奬恭覩之餘欣愧交至謹各摹臨入梓懸扁居第
晨夕瞻仰如對天顔其御書真蹟當什襲珍藏永為
世寳(張居正太岳集)
神宗
神宗諱翊鈞穆宗子留心翰墨每攜大令鴨頭九帖
虞世南臨樂毅論米芾文賦以自隨勸學詩一章御
書賜太監孫隆刻石吳中(野獲編)
上初即位好為大書内使環立求書者嘗數十紙而
外廷臣僚得受賜者惟内閣講臣而已所賜江陵如
弼予一人永保天命爾惟麴糵汝作鹽梅及捧日精
忠堂閣之扁字畫遒勁鸞廽鳳舞時聖齡十餘歲歲
甲戌四月賜輔臣張公居正宅揆保衡四字吕公調
陽同心夾輔四字六卿正已率属各一講臣六人責
難陳善各一六人者丁公士美何公洛文陳公經邦
許公國申公時行王公家屏也丙子張公位及慎行
補入講幄上顧相君曰新講官二人尚未賜與大字
内使已濡墨竢上遂大書二幅賜位及慎行字畫比
賜諸公者稍大莊勁勝前時御齡已十五矣(于慎行穀城山
房筆塵)
萬歷二年三月辛丑頒給御書於會極門責難陳善
五幅賜日講官丁士美等敬畏二幅賜正字官徐繼
申等(陳懿典神廟聖學紀要)
武清侯别業西北水中起高樓五楹樓上復起一臺
俯瞰玉泉諸山御書青天白日四字於中東西書光
華乾坤相對字各長二尺餘(燕都游覧志)
神宗皇帝序草韻辨體一書頗備古今翰墨之變又
御書金摺扇賜諸宫人則行體也(五石瓠)
明神宗御書卷
恭惟聖上冲年御極崇儒嚮道時時親灑宸翰以賜
近臣萬歴丙子臣位臣慎行題補講官一日上御文
華内殿顧謂閣臣二新講官尚未賜與大字閣臣對
曰請上乘暇一揮翌日内侍濡墨伸紙陳於别案上
出見之即取揮成受賜會極門下時聖齡方十五耳
而天毫遒勁具鸞回鳳翥之姿真册府上瑞也章句
小臣叨承日星之輝寵榮何己惟是執經獻納十有
四年終無萬一補塞至今尊捧聖謨但有慙汗爾然
自戊寅大婚以後上益勞心萬機罕涉文墨惟時作
扇頭草書流傳禁中而輔弼文學之臣無復受御書
飛白之賜如初年光景者則愚臣向日遭逢可謂一
時之盛而於藝文翰墨之間仰窺聖心之勤怠亦不
能無關於治道也山居暇日偶爾瞻捧感激之餘繼
以慨歎惟祝天啓睿衷清心嚮道毋替有初老臣伏
在丘壑永有欣戴敬書數語卷末以傳示後昆永保
無斁云萬歷甲辰十月朔日禮部尚書翰林學士臣
于慎行頓首謹跋(穀城山房集)
光宗
光宗諱常洛神宗子(紀元彙考)
毛尚忠為工部主事光宗在東宫識其才手書承恩
堂額賜之(嘉善志)
莊烈帝
莊烈帝諱由檢光宗第五子熹宗弟初封信王(帝王歴年
圖)
崇禎元年書敬天法祖扁額懸大殿兩楹書人心惟
危道心惟微惟精惟一允執厥中十六字(書評)
崇禎皇帝草書秀潤娟好自題視民如傷望道未見
八字於便殿(五石瓠)
李太后
李太后神宗生母也東安人神宗在位上尊號慈聖
宣文明肅皇太后嘗書謙謹持家四字以貽其父李
公公戒飭子孫毋敢傲(野獲編)
慈夀寺神宗為慈聖皇太后建也寳藏閣係聖母御
筆題(燕都遊覽志)
李武清園方十里正中挹海堂堂北亭署清雅二字
明肅太后手書也(帝京景物略)
王妃
王妃燕京人能詩工書以才色得幸於武宗侍幸薊
州温泉題詩自書刻石今石刻尚存(静志居詩話)
晉恭王棡
晉恭王棡國太原高后生(明史稿)
恭王高皇帝第三子嘗命臣僚集鍾王帖中散逸字
編成文句併千字文刻石傳世(書史會要)
晉莊王鍾鉉
晉莊王鍾鉉憲王之子高皇帝曾孫博古喜法書嘗
以絳帖歲久斷脫采舊所藏古今名人墨蹟摹刻以
傳號曰寳賢堂集古法帖(朱謀㙔藩獻記)
周定王橚
周定王橚高皇后生初封吳國錢塘改封周國開封
好學能詞賦工書製元宫詞百章時人以比之三輔
黃圖(吾學編)
周憲王有燉
周憲王有燉定王子博學善書製樂府新聲大梁人
歌舞之(吾學編)
憲王書法真行醇婉無一筆失度特少腕力乏風格
耳(明史稿)
憲王集古名跡十卷手自摹臨勒石傳世名曰東書
堂法帖(書史會要)
湘獻王柏
湘獻王柏高皇帝第十一子洪武十一年受封建國
於荆州幼而粹美讀書恒至夜分每出入以縹囊盛
書自随或遇佳山水必徘徊終日刻石紀事詩歌豐
腴書法遒勁平居被服雅如建文初有讒之者闔宫
自焚成祖靖難聞之嗟悼不已諡曰獻(徐學謨海隅集)
蜀定王友垓
蜀定王友垓善草書天順七年以世子嗣(吾學編)
蜀惠王申鑿
蜀惠王申鑿懷王弟懷王無子以通江王進封好學
能文亦善書(吾學編)
蜀成王讓栩
蜀成王讓栩好學善書(吾學編)
成王蜀獻王五世孫昭王之子也王好學手不釋卷
日觀經史臨法書作詩属對皆有程要(書史會要)
寧獻王權
寧獻王權高皇帝第十六子也始封大寧徙南昌神
姿秀朗慧心天悟始能言自稱竒士好古博學旁通
釋老著述甚富兼善書法著書評一卷(書史會要)
寧靖王奠培
寧靖王奠培號竹林嬾仙獻王孫臞幹疎髯尤敏於
學修文辭造語驚絶書法矯潔遒勁必自剏結構不
肯襲古每書成盡搜古帖偶一字同棄去更書(書史會要)
吉簡王見浚
吉簡王見浚睿皇帝第五子也英宗復辟改元天順
封為吉王樂游岳麓書院訪古哲賢遺跡命工梓先
聖圖及尚書以時誦觀暇則揮藻搦翰披賈太傅新
書(海隅集)
遼惠王恩鑙
遼惠王恩鑙成化十六年嗣明睿端肅博通羣籍為
文雄健詩律精雅尤善大書(海隅集)
韓昭王旭櫏
韓昭王旭櫏少穎異不羣學問忠孝能詩文善書(海隅
集)
文城王彌鉗
文城王彌鉗穎哲儉素善詩賦及書隸廣置園圃亭
榭以延賓客士大夫過南陽皆造門求見(海隅集)
三城王芝垝
三城王芝垝唐憲王子也博通羣籍所作行草人稱
絶妙(書史會要)
枝江王致樨
枝江王致樨字仲馨王之六世祖為高皇帝第十四
子天性穎異喜讀書工晉唐楷書(海隅集)
荆端王厚烇
荆端王厚烇荆憲王玄孫也銳思典籍尤以篆隸著
名(藩獻記)
益端王祐檳
益端王祐檳憲宗子國建昌好書史工楷篆(吾學編)
安塞王秩炅
安塞王秩炅慶靖王季子高皇帝諸孫也好讀書善
文精楷書自稱滄洲野客(藩獻記)
保安王
保安王號中和道人嘗臨十七帖刻石行於世(書史會要)
高唐王齊東王(俱逸其名)
王世貞云二王深於玉筯及大小篆(書史會要)
婁妃
婁妃書倣詹孟舉楷書千文極佳江省永和門並龍
興普賢寺額其筆也後人以其賢不忍更之(書史會要)
楊妃
楊妃書法趙文敏頗得筆意但偏鋒耳(書史會要)
安福郡主
安福郡主寧靖王奠培之長女工草書能詩(静志居詩話)
六藝之一錄卷三百十四
