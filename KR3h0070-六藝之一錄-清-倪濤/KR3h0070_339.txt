欽定四庫全書
六藝之一錄卷三百八十一錢唐倪濤撰
歷朝書譜七十一
宋賢詩翰
蔡端明謝賜御書詩
臣襄伏蒙陛下特遣中使賜臣御書一軸其文曰御筆
賜字君謨者臣孤賤遠人無大材藝陛下親灑宸翰推
著經義俾臣佩誦以盡謀謨之道事高前古恩出非常
臣感懼以還謹撰成古詩一首以叙遭遇干冒聖慈臣
無任荷戴兢榮之至朝奉郎起居舍人知制誥權同
判吏部流内銓上騎都尉賜紫金魚袋臣蔡襄上進(官銜
一行小楷書)
皇華使者臨清晨手開寳軸香煤新㳂名與字發深旨
宸毫灑落奎鈎文精神高遠照日月勢力雄健生風雲
混然器質不可寫乃知學到非天真緘藏自語價希代
誰顧四壁嗟空貧臣聞帝舜優聖域皋陶大禹為其隣
吁俞敕戒成典要垂覆後世如穹旻陛下仁明如舜禹
豪英進用司鴻鈞臣襄材智最駑下豈有志業通經綸
獨是丹誠抱忠朴常欲贊奏上古珍又聞孔子春秋法
片言褒貶賢愚分考經内省莫能稱但思至理書諸紳
乾坤大施入洪化將圖報效無緣因誓心願竭謨謀義
庶禆萬一唐虞君
米芾文及甫三吳禪客謝克家鮮于樞趙孟籲胡
儼解縉吳牧吳寬十䟦見前
蔡君謨雜體詩卷
可笑夭桃耐雪風山家墻外見疎紅為君持酒一相向
生意雖殊寂寞同南劍州芋陽浦見臘月桃花
長岡隆雄來北邊勢到舍下方迴旋三世白士猶醉眠
山翁作善天應憐如彼發源今流泉兒孫何數鷹馬然
有起家者出其間願翁壽考无窮年書戴處士屋壁
山僧九十五行是百年人焚香猶夜起意酒見天真生
平持戒定老大有精神那知不變者却減故時新右
題龍紀僧居室(歐陽公題其傍云此一篇極有古人風格)
雙溪為一流新構横鮮赭浮居紫霄傍卧影澄川下峽
深風力豪石峭湍聲瀉古劍蟄神龍商帆來陣馬晴光
轉羣山翠色看萬瓦汀洲生芳艸香樹自閑冶生郡黃
士安高文勇扳賈顧我久疎悴霜髭漸盈把臨津張廣
筵窮晝傳清斝舞鼙驚浪飜歌扇嬌雲惹驩餘適晩霽
望外迷空野曾是倦游人意慮亦瀟灑右題南劍州
延平閣
大雪壓空野驅車猶遠行乾坤初一色晝夜忽通明有
物皆遷白无塵頓覺清只看流水在却喜亂山平逐絮
飄飄起投花點點輕玉樓天上出銀闕海中生舞極鴻
溶態聞餘淅瀝聲客爐何暇煖官酤未能酲薄吹消春
凍新陽破曉晴更登分界嶺南望不勝情自漁梁驛
至衢州大雪有懷
寧越門前路歸鞍駐石梁西山氣色好晩日正相當
右福州寧越門外石橋看西山晩照
吉祥亭下萬千枝看盡將開欲落時却是雙紅有深意
故留春色綴人思烘簾微照自生光吹面輕風與送
香誰把金刀收絶艷醉紅深淺上釵梁的的名花對
酒尊欄邊沈醉月黃昏今朝關外尋蘭蕙忽見孤芳欲
斷魂杭州臨平精嚴寺西軒見芍藥滿枝追想吉祥
院賞花慨然有感書呈蘇才翁四月七日
夙昔神都别于今湘水遭故情彌望切佳月事追遨太
守才賢重清明土俗豪犀珠來戌削鉦鼓去啾嘈湖樹
涵天闊船旗罥日高醉中春渺渺秋外日陶陶新曲尋聲
倚名花逐種褒吟亭披越岫夢枕覺胥濤論議刀矛
快心懷鐵石牢淹留趨海角分散念霜毛鱸鱠紅隨筯
(予之吳江)瀧波綠滿篙(君往巖瀧)試思南北路燈暗雨蕭騷崇
德夜泊寄福建提刑章屯田思錢唐春月并遊(小字自注)
盡道瑤池瓊樹新仙源尋到不逢人陳王也作驚鴻賦
未必當時見洛神嘉禾郡偶書
輕瀾還故潯墜軫無遺音好在池邊竹猶存虚直心往
還二十年每見唯清吟覺性既自如世味隨浮沈琅琅
孤雲姿悵望空山岑豈不悟至理悲來難獨任無錫
縣弔浮屠日開
此泉何以珍適與真茶遇在物兩清絶於予獨得趣鮮
香筯下雲甘滑杯中露當能變俗骨豈特湔塵慮晝静
清風生飄蕭入庭樹中含古人意來者庶冥悟汲惠
山泉煑茶
紫綬金章被寵榮筆床茶竈伴參苓只知江海能行道
未識朝廷舊有名笑我病玄相(闕)圭刀小試即春生
瘡痍未復君知否國手于今數老成莆陽蔡襄
蔡君謨十帖(内山堂書帖)
丙午三月十二日晩欲尋軒檻到清樽江上煙雲向
晩昏須倩東風吹散雨明朝却待入花園
十三日吉祥院探花花未全開月未圓看花待月思
依然明知花月無情物若使多情更可憐十五日山
堂書
蘇東坡四詩卷
蟹眼已過魚眼生颼颼欲作松風鳴蒙茸出磨細珠落
旋轉繞甌飛雪輕銀缾瀉湯誇第二未識古人煎水意
君不見昔時李生好客手自煎貴從活火發新泉君不
見今時潞公煎茶學西蜀定州花甆琢紅玉我今貧病
長苦饑分無玉盌捧蛾眉且學公家作茗飲甎罏石罀
長相隨不用撐腸拄腹文字五千卷但願一甌長及睡
足日高時煎茶
大絃春温和且平小絃廉折亮以清平生未識宫與角
但聞牛鳴盎中雉登木門前剥啄誰扣門山僧未閒君
莫嗔歸家且覓千斛水淨洗從前筝笛耳聽賢師定
慧琴
云何見祖師為識本來面亭亭塔中人問我何所見可
憐明上人萬法了一電飲水能自如指月無復眩我本
修行人三世積精練中間一念錯受此百年譴樞衣禮
真相感動淚雨霰借師缾錫泉洗我綺語研過南華
寺
我欲乘輕舟東訪赤松子蓬莱不可到弱水三千里不
如金山去清風半帆耳中有妙高臺雲峰自孤起仰觀
初無路誰信平如砥臺中老比丘碧眼照忩几巉巉玉
為骨凜凜霜入齒機鋒不可觸千偈如翻水何須尋德
雲即此比丘是長生未暇學請學長不死妙高臺
子瞻
徐龍友王夢高項元汴諸跋見前
蘇東坡寄王文父子辨兄弟二詩帖(行書)
江上愁心千疊山浮空積翠如雲煙山耶雲耶遠莫知
烟空雲散山依然但見兩崖蒼蒼暗絶谷中有百道飛
来泉縈林絡石隠復見下赴谷口為奔川川平山開林
麓斷小橋野店依山前行人稍渡喬木外漁舟一葉江
吞天使君何從得此本點綴毫末分清妍不知人間何
處有此境徑欲往買二頃田君不見武昌樊口幽絶處
東坡先生留五年春風搖江天漠漠莫雲卷雨山娟娟
丹楓翻霞伴水宿長松落雪驚醉眠桃花流水在人世
武陵豈必皆神仙江山清空我塵土雖有去路尋無緣
還君此畫三嘆息山中故人應有招我歸来篇書王
定國所藏王晉卿煙江疊嶂圖一首
東坡先生未歸時自種來禽與青李五年不踏紅塵路
夢逐東風泛蘋芷江梅山杏為誰容獨笑依依臨野水
此間風物君未識花浪翻天雪相激明年我復在江湖
知君對花三嘆息次韻王晉卿送梅花一首
僕去黃州五周歲矣飲食夢寐未嘗忘之方請江湖一
郡書此二詩寄王文父子辨兄弟亦請一示李樂道也
元祐四年三月十日
元通跋見前
蘇東坡書武昌西山贈鄧聖求詩蹟
春江綠漲蒲萄醅武昌官柳知誰栽憶從樊口載春酒
步上西山尋野梅西山一上十五里風駕兩腋飛崔嵬
同游困卧九曲嶺褰衣獨上吳王臺中原北望在何許
但見落日低黃埃歸来解劍亭前路蒼崖半入雲濤堆
浪翁醉處今尚在石臼抔飲無樽罍爾来古意誰復嗣
君有妙語留山隈至今好事除草棘常恐野火燒蒼苔
當時相望不可見玉堂正對金鑾開豈知白首同夜直
卧看椽燭高花摧江邊曉夢勿驚斷銅環玉鎖鳴春雷
山人帳空猿鶴怨江湖水生鴻雁來願君作詩寄父老
往和萬壑松風哀右武昌西山贈鄧聖求一首
岑象求樓鑰李東陽三跋見前
蘇東坡端硯詩卷(行草書)
披雲離北巖度嶺入中夏重藉剪楚茅方函斵英檟騷
壇意莫逆匠石語侈奓匪堊勞運斤如帶防毁銙礪(闕)
觀隅整同厦津津剖馬肝索索模羊觟氣逼松
滋豪姻聯雪濤姹登堂却蹣跚飲水何&KR1766;閜守墨面豈
黥含貞口終啞静惟有壽焉玷尚可磨也魯史記獲麟
晉帖題裹鮓供給到唐文護持等商斝眉形空愛纖風
字仍嫌哆載觀七八評咸本六一寫退然敢摩肩信矣
俱出跨始知尹公他不媚王孫賈銘詩與器傳篆刻當
碑打巖韻拾孑遺微才任聊且軾端硯聯句既成暮
歸復拾餘韻别賦一首附錄卷後
蘇東坡村醪帖
村醪二尊獻張平陽
萬戶春濃酒似油想須百甕列床頭主人日飲三千客
應笑窮官送督郵
詩裏將軍已築壇後来禆將欲登難已驚老健蘇梅在
更作風流王謝看肥出定知書滿腹瘦生應為語雕肝
放懷灑落江山外留與人間激懦官
張公高躅不可到我欲挽肩纔覺難事業已歸前輩錄
典刑留與後人看詩如琢雪清牙頰身覲飛龍吐膽肝
少負清名晩方用白鬚翁竟作仙官
虞集陳復孔濤黃溍智及徐達左倪瓉張常明吳
寬九跋見前
蘇東坡寒食詩
自我來黃州已過三寒食年年欲惜春春去不容惜今
年又苦雨兩月秋蕭瑟卧聞海棠花泥汙燕支雪闇中
偷負去夜半真有力何殊(原蹟旁註病字)少年子(子字點去)病起頭
已白春江欲入戶雨勢来不已雨(原蹟雨字點去)小屋如漁
舟濛濛水雲裏空庖煑寒菜破竈燒濕葦那知是寒食
但見烏銜紙君門深九重墳墓在萬里也擬哭塗窮死
灰吹不起右黃州寒食二首
黃山谷跋見前
蘇東坡芙蓉城詩并序
世傳王迥子高與仙人周瑤英游芙蓉城元豐元年三
月余始識子高問之信然乃作此詩極其情而歸之正
亦變風止乎禮義之意也
芙蓉城中花冥冥誰其主者石與丁珠簾玉案翡翠屏
雲舒霞卷千俜停中有一人長眉青往来三世空鍊形
竟坐誤讀黃庭經天門夜開飛爽靈無復白日乘雲軿
俗緣千劫磨不盡翠被冷落凄餘馨因過緱山朝帝庭
夜聞笙簫弭節聽飄然而來誰使令皎如明月入忩櫺
忽然而去不可執寒衾虛幌風泠泠仙宫洞房本不扄
夢中同躡鳳凰翎徑度萬里如奔霆玉樓浮空聳亭亭
天書雲篆誰所銘遶樓飛步高竛竮仙風鏘然韻流鈴
蘧廬形開如酒醒芳卿寄謝空丁寧一朝覆水不返瓶羅
巾别泪空熒熒春風花開秋葉零偶然相值兩浮萍願
君收視觀三庭勿與佳穀生蝗螟從渠一念三千齡下
作人間尹與邢
鮮于樞倪瓉陳文東顧祿四跋見前
蘇東坡耳聾詩帖(行書)
君不見詩人借車無可載留得一錢何足賴晩年更似
杜陵翁右臂雖存耳先聵人將蟻動作牛鬭我覺風雷
真一噫聞塵掃盡根性空不須更枕清流𣲖大朴初散
失混沌六鑿相攘更勝壊眼花亂墜酒生風口業不停
詩有債君知五藴皆是賊人生一病今先差但恐此心
終未了不見不聞還是礙今君疑我獨佯聾故作嘲詩窮
險怪須防額痒出三耳莫放筆端風雨快
次韻秦太虚見戱耳聾
蘇東坡次傳道遊廬山詩帖
軾謹次傳道先生遊廬山高韻
塵容已似服轅駒野性猶同縱壑魚出入巖巒千仞表
較量筋力十年初雖無窈窕驅前馬幸有鴟夷掛後車
莫笑吟詩淡生活當令阿買為收書閱訖幸即付去
人送公弼郎中禹功太傅明叔教授各乞一首軾上
蘇東坡詩帖小冊
别君二十歲坐失兩鬢青吾道雖艱難斯文終典型屢
作退飛鷁羞看乾死螢一落戎馬間五見霜葉零夜談
空說劍春夢猶横經新科復舊貫童子方乞靈須煩凌
雲手去作一蜀星蒼苔高朕室古栢文翁庭初聞編簡
香始覺鋒鏑腥岷峨有雛鳳桐竹養脩翎嗚呼應嶰律
飛舞集虞廷吾儕便歸老亦足慰餘齡送家友國教
授成都
蘇東坡虎跑泉詩卷(行書)
遊虎跑泉軾
紫李黃瓜村路香烏紗白葛道衣裳(裳字原蹟點去)涼閉門野
寺松隂轉敧枕風軒客夢長因病得閒殊不惡心安是
藥更無方道人不惜階前水借與匏樽自在嘗
多爾濟巴勒舒嚕道拉道能鼎臣黃溍杜本釋宗泐
張紳沙白清濬釋弘道九跋見前
蘇東坡獨鶴南飛詩蹟(行書)
獨鶴南飛送好音山中橋梓共成隂深衣傴僂如初
命巵酒從容向晚斟城裡誰家開壽域堂東多士作儒
林清霜未落黃華在笑折高枝繞髩簮蘇軾
蘇潁濱喜雪詩帖
轍謹賦喜雪一首奉權府運使司封郎中一
笑
發函寬大一封書卧閣雍容三日餘旋見雪花投院落
未應天意與人疎瓦乾淅淅知鳴霤畦潤漸漸想没鋤
高會梁園遺跡在早知詞賦似相如
蘇潁濱再賦喜雪帖
再用書字韻賦喜雪一首
春秋無麥似當書况復秋田水潦餘一雪專来救焦槁
千箱乞與等親疎消殘温癘曾非藥蝕遍陳根不用鋤
猶恐遠村沾未足更呼農圃問何如轍上
蘇潁濱詩帖
朝議戴公遊宦蜀中愛其風物遂卜居成都方未能歸
因其西還為短篇送之眉山蘇轍上
岷山招我早歸来劍閣横空未許迴北叟忽驚鶗鴂晩
西轅欲及海棠開避仇賦客親耕耒因亂詩翁著酒杯
但愛江山無一事為言父老莫相猜
蘇叔黨試後四詩帖
過錄呈金陵上吴開府兩絶句
時平無事清吟好衛霍貪功未是竒争似一篇人膾炙
四方傳誦卧龍詩開府帥襄陽時嘗游隆中為諸葛
孔明賦詩有翻覆看俱好之句為世稱誦故云
廟堂陶鑄人材盡流落江淮老病身又踏黃花隨舉子
思量鄧禹是何人
再游儀徵呈張使君
江淮冠盖閙如林求一己知何處尋風月欲談嫌許事
山川不險似人心使君德量如天遠舉子科名自陸沉
秋氣未悲先淚下黃花雖好不曾簮
寄如皋葉尉
借馬石莊去天寒曉出門亂岡行兔窟數點入鴉村欲
醉酒力薄如迷海氣昏客游無限事端的向誰言
蘇氏一門諸帖及二蘇諸帖跋己見
黃山谷贈元師詩冊
元師自榮州來追送余於瀘之江安綿水驛因復用舊
所賦此君軒詩贈之并簡元師從弟周彦公庭堅
歲行辛巳建中年諸公起廢自林泉王師側聞陛下聖
抱琴欲奏南風絃孤臣蒙恩已三命望堯如日開金鏡
但憂衰疾不敢前眼見黑花耳聞磬豈如道人山繞門
開軒友此歲寒君能来作詩賞勁節家有曉事揚子雲
籜龍森森新間舊父翁老蒼孫子秀但知戰勝得道肥
莫問無肉令人瘦是師胸中抱明月醉翁不死豈自說
竹影生涼到屋椽此聲可聽不可傳建中靖國元年正
月辛未江安水次偶住亭書
山谷與景道札并絶句八首卷
昌州使君景道宗秀也往余與公壽景珍游時景道方
為兒童嬉戲今頎然在朝班思公壽景珍不得見每見
景道尚有典刑宣州院諸公多學余書景道尤喜余筆
墨故書此三幅遺之翰林蘇子瞻書法娟秀雖用墨太
豐而韵有餘於今為天下第一余書不足學學者輒筆
愞無勁氣今迺舍子瞻而學余未為能擇術也適在慧
林為人書一文字試筆墨故遣此不别作記庭堅頓首
景道十七使君五月七日
九陌黃塵烏帽底五湖春水白鷗前扁舟不為鱸魚去
收取聲名四十年
甓社湖中有明月淮南草木借光輝故應剖蚌登王室
不若行沙弄夕霏右奉呈外舅孫莘老
小黠大癡螳捕蟬有餘不足䕫憐蚿退食歸来北忩夢
一江春月趁漁舷右歸自門下後省卧酺池寺書堂
映日低風整復斜綠玉眉心黃袖遮大梁城裏雖罕見
心知不是牛家花
九疑山中萼綠華紫雲承韈到羊家真筌蟲蝕詩句斷
猶托餘情開此花
仙衣辟積駕黃鵠草木無光一笑開人間風日不可耐
故待成隂葉下來
湯沐冰肌照春色海牛押簾風不開直言紅塵無路入
猶傍蜂鬚蝶翅来右和王仲至少監詠桃花四首用
其韻
温革石湖袁立儒谿翁都穆六跋見前
黃山谷題元上人此君軒詩答王周彦卷
此道沈霾多歷年喜君占斗斸龍泉我學淵明貧至骨
豈君有意師無絃瀟灑豈非侯爵命道人胸中有水
鏡霜鐘堂下月明前枝枝雪壓如懸磬敝帚不掃舍人
門如願不謁青鴻君来聽道人寫風竹手弄霜鐘看白
雲平生竊聞公子舊今年誰舉買生秀未知束帛何當
來但有一卭相倚瘦欲截老龍吟夜月無人處共江山
說中郎解賞柯亭椽玉局歸時君為傳建中靖國元年
三月辛未鍾陵黃庭堅魯直奉答周彦
黃山谷水仙花詩
凌波仙子生塵襪波上盈盈步微月被誰招此斷腸魂
種作寒花寄愁絶含香體素欲傾城山礬是弟梅是兄
坐對真成被花惱出門一笑大江横
黃山谷三言詩帖
寄岳雲安九夏無閒緣實蕭灑碧溪頭古松下卧槃陀
晝復夜八德水清且美盪精神浸牙齒亂雲根衆峯裏
相與斟隨器爾
右陸游胡長孺二跋見前
黃山谷漫郎詩帖
漫郎江南酒隱處古木參天應手栽石㘭為尊酌花鳥
自許作鼎調鹽梅平生四海蘇太史酒澆不下胸崔嵬
黃州副使坐閒散諫疏無路通銀臺鸚鵡洲前弄明月
江妃起舞襪生埃次山醉魂招彷彿步入寒溪金碧堆
洗濯痕塵飲游客笑依武昌江作罍誰知文章照今古
野老争席魚争隈鄧公勒銘留刻盡刳剔銀鈎洗綠苔
磨琢十年烟雨晦摸索一讀心眼開謫去長沙憂鵩入
歸来把國痛天摧玉堂却對鄧公直北門喚仗聽風雷
山川悠遠莫浪許富貴峥嶸今鼎来萬壑松聲如在耳
意不及此友生哀舊詩一首辱蘇公賞音亦何能稱
提奬之意承公見索不已故漫寫去甚點汚此江南紙
也可留齋几不必刻之西山庭堅頓首
黃山谷花氣詩帖
花氣薰人欲破禪心情其實過中年春来詩思何所似
八節灘頭水上船
米南宫中岳詩卷
拜中岳命作芾
雲水心常結風塵面久虛重尋釣鼇客初入選仙圖鼠
雀真官耗龍蛇與衆俱却懷閒禄厚不敢著潜夫
常貧須漫仕閒禄是身榮不托先生第終成俗吏名重
緘議法口静洗看山晴彛惠中何有圖書老此生
徐有貞魏應龍二跋見前
米南宫湘西詩帖
湘西衣冷榻留雲此日還如入夢魂六月薜蘿嗟我欲
一生林壑與誰論吳王舊賞今何在惠可餘光宛若存
對塌東堂清話歇長風快雨洗松門米黻
顧厚李簡吕企中吳寬東陽謝鐸元汴七跋俱已
見前
米南宫都梁十景詩蹟(十景在泗州)
京洛風塵千里還船頭出汴翠屛間莫論衡霍撞星斗
且是東南第一山第一山懷古
龜峯高聳接雲樓撞月鐘聲吼鐵牛一百八聲俱聽徹
夜行猶自不知休龜山寺晚鐘
塔邊雲影任高低閒逐清風自在飛四海望遙人久渴
不成霖雨又空歸五塔寺歸雲
西山月落楚天低不放紅塵點翠微鶴唳一聲松露滴
水晶寒濕道人衣瑞巖庵清曉
鐵笛誰吹一曲哀清風約我上層臺悠揚正到堪聽處
怕惹閒愁却下来清風山聞笛
山徑重重鎖綠苔松花曾見幾番開羣仙費盡招呼力
那得休官一個來八仙臺招隠
風輕雲淡午天春花外遊人載酒樽不是山屏遮隔斷
牧童錯指是孤村杏花園春晝
半山亭下老苔錢鑿破玻璃引碧泉一片玉蟾留不住
夜深飛入鏡中天玻璃泉浸月
自是韶光不耐秋水光山色一時休細將瓦礫分明看
片片飛来落葉愁會景亭陳迹
怪石纍纍玉作堆登臨晩景更徘徊夕陽無限堪停好
莫到竒山空自迴寳積山落照襄陽米芾題并書
米漫仕苕溪詩卷
將之苕溪戲作呈諸友襄陽慢仕黻
松竹留因夏溪山去為秋久賡白雪咏更度采菱謳縷
玉鱸堆案團金菊滿洲水宫無限景載與謝公遊
半歲依脩竹三時看好花懶傾惠泉酒點盡壑源茶主
席多同好羣峯伴不譁朝來還蠧簡便起故巢嗟
余居半歲諸公載酒不輟而余以疾每約寘
膳清話而已後借書劉李周三姓
好懶難辭友知窮豈念通貧非理生拙病覺養心功小
圃能留客青冥不厭鴻秋帆尋賀老載酒過江東
仕倦成流落遊頻慣轉蓬熱来隨意住涼至逐緣東入
境親疎集他鄉彼此同煖衣兼食飽但覺愧梁鴻
旅食緣交駐浮家為興来句留荆水話襟向卞峯開過
剡如尋載遊梁意賦枚漁歌堪話處又有魯公陪
密友從春折紅薇過夏榮團枝殊自得顧我若含情漫
有蘭隨色寧無石對聲却憐皎皎月依舊滿船行元
祐戊辰八月八日作
米南宫呈陳建州詩卷
七年烏帽抗黃塵晝錦歸来世又新若過武彛山下看
人間不大敝精神
(闕)頭何慕久京華静洗黃塵眼界花萬寳精神在風月
好詩追取不須賒數惡詩呈上陳建州覺民
陳詩首唱云汨汨塵埃閱歲華青山相見認空花清淮
風月元無價憑仗詩翁為我賒又一篇云長淮千古自
流東六月城頭日日風天際玉潢無少處夜山圖在月
明中絶唱也為之刻而不復和
米南宫峴山詩蹟
皎皎中天月團團徑千里震澤乃一水所占已過二娑
羅即峴山謬云形大地地惟東吳偏山水古佳麗中有
皎皎人瓊衣玉為餌位惟列仙掌學與千年對幽操久
獨處迢迢願招類颸帶(原闕三字)歘逐雲檣至朝隮輿馭飈
暮返秋光袂雲盲有風驅蟾饕有刀利亭亭太隂宫無
乃瞻星氣興深夷險一理洞軒裳偽(闕句)坦坦忘懷易浩
浩將我行蠢蠢須公起右和林公峴山之作鹿門居
士米芾
米南宫醉草
下淨名
萬籟寒深響羣山雨半開遲遲暮鐘裏且喚竹輿来
不集南山
山翁茗艼葛彊隨庭下青春鸞雀飛幕府慣為方外客
風前懶易道家衣襄陽米芾醉書
安雅堂跋見前
米南宫三吴詩帖(行書)
黻謹以鄙詩送提舉通直使江西襄陽米黻
上
三吳有丈夫氣欲吞海水開口論世事借箸對天子瑞
節高如松一歲幾繁使秋水浮湘月罇酒屢覯止言别
不可攀寥虛看雲駛
米南宫多景樓詩帖(行書)
縱目天容曠披襟海共開山光隨眦到雲影度江來世
界漸雙足(惟未入閩)生涯付一杯横風多景夢應似穆王臺
米南宫砂步詩帖(行草書)
砂步
砂步漫皆合松門若掩桴悠悠搖艇子真似剡溪圖
又
已有扁舟興曾看過剡圖翻思名手盡誰復費工夫
米南宫諸體詩卷(行書織成烏絲闌絹本高八寸長八尺有御府鈐印)
擬古
青松勁挺姿凌霄恥屈盤種種出枝葉牽連上松端秋
光起絳烟旖旎雲錦殷不羞不自立舒光射丸丸栢見
吐子效鶴疑縮頸還青松本無華安得保歲寒
龜鶴年壽齊羽介所託殊種種是靈物相得忘形軀鶴
有冲霄心龜厭曳尾居以竹兩附口相將上雲衢報汝
慎勿語一語墮泥塗
吳江垂虹亭作
斷雲一片洞庭帆玉破鱸魚金破柑好作新詩寄桑苧
垂虹秋色滿東南
泛泛五湖霜氣清漫漫不辨水天形何須織女支機石
且戱嫦娥稱客星(時為湖州之行)
入境寄集賢林舍人
揚帆載月遠相過佳氣蔥蔥聽誦歌路不拾遺知政肅
野多滯穗是時和天分秋暑資吟興晴獻溪山入醉哦
便捉蟾蜍共研墨䌽牋書盡剪江波
重九會郡樓
山清氣爽九秋天黃菊紅茱滿泛船千里結言寧有後
羣賢畢至猥居前杜郎閒客今焉是謝守風流古所傳
獨把秋英緣底事老来情味向詩偏
和林公峴山之作
皎皎中天月團團徑千里震澤乃一水所占已過二娑
羅即峴山謬云形大地地惟東吳偏山水古佳麗中有
皎皎人瓊衣玉為餌位雖列仙長學與千年對幽操久
獨處迢迢願招類金颸帶秋威歘逐雲檣至朝隮輿馭
飈暮返光浮袂雲盲有風驅蟾餮有刀利亭亭太隂宫
無乃瞻星氣興深夷險一理洞軒裳偽紛紛夸俗勞坦
坦忘懷易浩浩我將行蠢蠢須公起(與前蹟略有異同故並錄之)
送王渙之彦舟
集英春殿鳴稍歇神武天臨光下徹鴻臚初唱第一聲
白面王郎年十八神武樂育天下造不使敲枰使傳道
衣錦東南第一州棘壁湖山兩清照襄陽野老漁竿客
不愛紛華愛泉石相逢不約約無逆輿握古書同岸幘
淫朋嬖黨初相慕濯髮灑心求易慮翩翩遼鶴雲中侣
土苴尫鴟那一顧邇来器業何深至湛湛具區無底沚
可憐一點終不易枉駕殷勤尋漫仕漫仕平生四方走
多與英才並肩肘少有俳辭能罵鬼老學鴟夷漫存口
一官聊具三徑資取捨殊塗莫迴首元祐戊辰九月
廿三日溪堂米黻記
董其昌沈周祝允明王衡五跋見前
宋名公翰墨合卷(汪玉水藏本)
蘇東坡牡丹和韻詩帖
光風為花好奕奕弄清温撩理鶯情趣留連蝶夢魂飲
酣浮倒暈舞倦怯新翻水竹傍邊意明紅似故園牡
丹五言和人韻軾
蘇潁濱和子瞻詩帖
矯矯公孫才不羣白駒衝雪踏新春忽過銀闕迷歸路
誤認瑤臺尋故人訪我不嫌泥正滑留君深愧酒非醇
歸時九陌鋪寒月清絶空教僕御頻和子瞻兄招子
高晩飲
米南宫雞黍詩帖
雞黍招要意已真後堂許到轉相親巧栽花竹豈多地
淨掃軒忩無一塵傾倒不知情話密衰隤深畏酒行頻
落花一夜成疎迹風雨還增客恨新米黻
六藝之一錄卷三百八十一
