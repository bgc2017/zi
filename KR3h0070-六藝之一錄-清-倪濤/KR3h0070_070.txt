欽定四庫全書
六藝之一錄卷七十一錢唐倪濤撰
石刻文字四十七
唐刻(豐碑)
贈太尉王智興碑
裴度撰柳公權正書并篆額開成元年十一月(金石錄)
右唐王智興碑裴晉公撰智興出於卒伍無他才能
其為將帥雖有破李師道李&KR0034;李同捷之功然在徐
州跋扈難制逐崔羣侯弘度剽奪貢物重歛以結權
倖其功不足掩過晉公為此碑可謂過其實矣(金石錄)
梓州刺史馮宿碑
王起撰柳公權正書并篆額今在西安府儒學其文
後半已漫漶不辨年月其首云開成元年十二月又
云明年五月云(金石文字記)
尚書馮宿碑此碑柳書結字小差勝玄秘塔碑尚不
堪與薛稷雁行楊用修云亞於廟堂碑過矣大都柳
書筋骨太露不免支離宜米南宫之鄙為惡札而宣
城陳氏之笑其不能用右軍筆也(石墨鐫華)
檢校金部郎中崔稹碑
李絳撰柳公權正書開成三年正月(金石錄)
丞相崔羣碑
裴度撰劉禹錫正書開成三年正月(金石錄)
右唐丞相崔羣碑裴晉公撰劉禹錫書字畫訛缺處
多其可考者羣為武寧軍節度使召拜檢校禮部尚
書而唐史本傳作兵部其自荆南節度使召拜檢校
右僕射太常卿遂為吏部尚書以卒其傳但云召拜
吏部尚書而已皆當以碑為正羣在憲宗朝號稱賢
相時皇甫鏄方有寵羣力排其姦且為憲宗陳開元
天寳治亂所以分者其語激切然憲宗竟逐羣而相
鏄夫以羣之賢憲宗之明然讒間一入耳猶不免自
古君臣之際能保始終者顧不難哉(金石錄)
淮南監軍韋元素碑
丁居晦撰柳公權正書開成三年七月(金石錄)
淄王傅元公碑
李宗閔撰柳公權正書開成四年七月(金石錄)
中書侍郎平章事李宗閔撰翰林學士承旨工部侍
郎柳公權書錫字君貺河南人代王什翼&KR1779;十四世
孫位至淄王傳贈尚書右僕射碑以開成四年七月
立(集古錄目)
贈兵部尚書李有裕碑
中書舍人李景讓撰工部侍郎知制誥柳公權書有
裕字綽夫幽州北平人官至衛尉卿碑以開成四年
立(集古錄目)
宣州觀察使王質碑
劉禹錫撰并正書開成四年十一月(金石錄)
王質神道碑唐太子賓客劉禹錫撰并書質字華卿
王通之後也開成中為宣歙池等州觀察使(集古錄)
太子太保李聽碑
李石撰柳公權正書開成五年二月(金石錄)
右李聽神道碑李石撰聽父子為唐名將其勲業昭
彰故以碑考傳少所差異而史家當著其大節其微
時所歴官多不書於體宜然惟其自安州刺史遷神
武將軍者史不宜略而不書者盖闕也(集古錄)
右唐李聽碑與唐史所載事迹多同惟聽罷魏博節
度使碑言為太子太師而史作少師小誤耳(金石錄)
贈禮部尚書羅讓碑
王起撰柳公權正書開成五年二月(金石錄)
常侍裴恭碑(金石略作邕州刺史贈右散騎常侍裴公碑云鄭述古書)
盧術撰鄭述古正書開成五年(金石錄)
太尉李光顔碑
開成五年李程撰郭虔正書今在榆次縣(金石文字記)
贈左散騎常侍李惟直碑
柳正亮撰并書鄭綬篆額開成五年(京兆金石錄)
贈太師崔倕碑
劉禹錫撰柳公權正書會昌元年(金石錄)
右唐崔倕碑據唐史倕子邠傳云倕位吏部侍郎余
以碑考之倕仕至檢校吏部郎中兼御史中丞爾盖
傳誤也(金石錄)
今在偃師縣(金石文字記)
贈太子少保高重碑
姪元裕撰柳公權正書會昌四年十月(金石錄)
右高重碑元裕撰柳公權書唐世碑刻顔柳二公書
尤多而字體筆畫往往不同雖其意趣或出於臨時
而亦繫於模勒之工拙然其大法則常在也此碑字
畫鋒力俱完故特為佳矧其墨蹟想宜如何也(集古錄)
武威郡王李載義碑
裴璟撰柳公權正書篆額會昌五年(京兆金石錄)
相國李凉公碑
李德裕撰柳公權正書會昌六年(金石錄)
李石碑柳公權書余家集錄顔柳書尤多惟碑石不
完者則其字尤佳非字之然也譬夫金玉埋沒於泥
滓時時發見其一二則粲然在目特為可喜爾(集古錄)
右唐李凉公碑李德裕撰文字殘缺不可盡識按新
唐史列傳載石所歴官甚略其最著者常兼御史中
丞充巡邊使又自給事中遷京兆尹史皆不載其為
荆南節度使也史云讓中書侍郎換檢校兵部尚書
會昌三年檢校司空徙節河東而碑云初加檢校尚
書武宗承統首讓中書侍郎就遷檢校右僕射餘如
故皆當以碑為正(金石錄)
山南西道節度使王起碑
李回撰柳公權正書大中元年四月(金石錄)
戶部尚書平章事李回撰太子少師柳公權書并篆
額起字舉之太原人位至山南西道節度使同中書
門下平章事贈太師碑以大中元年四月立在三原
(集古錄目)
贈太尉牛僧孺碑
河陽三城節度使李珏撰右散騎常侍柳公權書并
篆額僧孺字思黯隴西狄道人歴相穆敬文三宗武
宗朝自山南節度使貶為循州刺史宣宗初終於太
子少師分司東都碑以大中二年十月立(集古錄目)
右唐牛僧孺碑李珏撰據碑云僧孺自襄陽節度使
降授太子少師遷檢校司徒兼太子太保而傳言下
遷太子少保進少師碑云宣宗即位自汝州長史遷
太子少保轉少師分司東洛而史但云還為少師亦
不言其為分司者皆史之闕誤又杜牧撰僧孺墓誌
云文宗朝以中書侍郎領平章事而史作門下侍郎
亦非也(金石錄)
太子太傅劉沔碑
韓博撰柳公權正書大中二年十二月(金石錄)
右唐劉沔碑按舊史云沔許州牙將也少事李光顔
為帳中親將元和中討吴元濟有功隨光顔入朝憲
宗留宿衛歴三將軍鹽州刺史天德軍防禦使移振
武節度使而碑乃云沔北遊于單于都護府謁節度
范希朝希朝署牙門將入右神策軍為大將累遷
大將軍拜涇原節度使移振武盖沔初未嘗為許州
牙將從李光顔平蔡及為鹽州刺史天德軍防禦使
皆當以碑為正至新史所書悉與碑合疑史官嘗得
此碑以訂舊史之失云(金石錄)
張仁憲神道碑
大中二年幽州節度掌書記李儉撰幽州節度參軍
蔡陵八分書并篆額仁憲字仁憲官至太子中允其
孫仲武為盧龍節度使追贈仁憲為工部尚書碑在
文安縣(集古錄目)
内侍監仇士良碑
鄭薰撰朱玘行書毛伯貞篆額大中五年立(京兆金石錄)
贈太尉李固言碑
李珏撰三從姪儔正書大中二年六月(金石錄)
右唐李固言碑按新唐史列傳云固言自河東節度
使以疾為太子少師遷東都留守宣宗即位遷右僕
射後以太子太傅分司東都卒以碑考之其初為東
都留守數月即罷以本官分司而史不書至宣宗時
為僕射再遷檢校司徒東都留守而史亦不書其卒
也史云年七十八而碑云七十六亦當以碑為據(金石
錄)
幽州納降軍使李巖碑
正書撰人姓名殘缺大中六年(金石錄)
嶺南節度使韋正貫碑
蕭鄴撰柳公權正書大中六年七月(金石錄)
翰林學士中書舍人蕭鄴撰左散騎常侍柳公權正
書正貫字公理京兆杜陵人官至嶺南節度使碑以
大中六年立(集古錄目)
河東監軍康約言碑
柳公權撰并正書大中七年二月(金石錄)
左散騎常侍柳公權撰并書約言宦者也字寡辭貝
州人位至河東監軍使内侍省内謁者監贈内常侍
碑以大中七年二月立(集古錄目)
康約言碑柳公權撰并書約言宦者為河東監軍唐
自開元以後職官益濫始有置使之名歴五代迄今
多因而不廢世徒知今之使額非古官襲唐舊號而
不知皆唐宦者之職約言在大和開成間嘗為鴻臚
禮賓使又為内外客省使以此見今之使名自樞密
宣徽而下皆唐宦官職也又以見鴻臚卿寺亦以宦
者為使於其間約言又為宣徽北院副使又見當時
南北院宣徽皆有副使也(集古錄)
吏部尚書高元裕碑
蕭鄴撰柳公權正書大中七年十月(金石錄)
右唐高元裕碑據舊史元裕列傳及此碑皆云元裕
祖名魁而新史宰相世系表獨作彪盖誤(金石錄)
司徒薛平碑
李宗閔撰柳公權正書大中七年十一月(金石錄)
右唐薛平碑據唐史列傳云為平盧軍節度使就遷
檢校右僕射封魏國公寳歴初入朝拜檢校司空為
河中節度使進檢校司徒更封韓以碑考之自平盧
拜僕射進封韓國公敬宗即位拜檢校司空寳歴元
年朝京師換左僕射兼戶部尚書踰月復為檢校司
空河中節度使文宗即位就加檢校司徒盖未嘗封
於魏而敬宗時入朝所拜官史亦不載皆其闕誤也
碑言平罷滑臺為金吾嘗見二神人自天執節臨庭
中呼曰薛平還汝舊節公俯伏拜受及再為滑臺以
為當之矣復為平盧乃騐焉其事甚怪而唐史無之
豈非妄歟(金石錄)
起居郎劉公碑
劉三復撰柳公權正書大中七年(金石錄)
右唐起居郎劉君碑劉氏世墓在彭城叢亭里紹聖
間故陳無己學士居彭城以書抵余曰近得柳公權
所書劉君碑文字磨滅獨公權姓名三字煥然余因
求得之碑殘缺然可識者猶可十三四不忍棄故錄
之(金石錄)
淮南節度使崔從碑
蔣紳撰柳公權正書大中八年(金石錄)
翰林學士蔣紳撰權知太傅柳公權書從字子義清
河東武城人官至淮南節度副大使贈司空諡曰貞
碑以大中八年立(集古錄目)
兵部尚書盧綸碑
盧言撰崔倬正書大中十三年七月(金石錄)
義昌軍節度使杜中立碑
裴坦撰杜宣猷正書大中十四年八月(金石錄)
禮部尚書許康佐碑
書撰人姓名殘缺大中年立(金石錄)
右唐許康佐碑康佐事文宗為翰林侍講學士文宗
嘗讀春秋問康佐閹寺事康佐顧望不敢對後以問
李訓訓遂進翦除之計康佐知帝指因稱疾罷為兵
部侍郎甘露之禍李訓實啟之其狂率固有罪然康
佐以儒學侍講讀備顧問而喑然不對至辭位而去
亦可謂全軀保妻子之臣矣(金石錄)
贈太尉會稽郡公康志睦碑
韋瓘撰歸融正書楊述篆額咸通二年(京兆金石錄)
贈司空史憲忠碑
裴坦撰李從誨正書葉泳篆額咸通三年立(京兆金石錄)
贈太尉白敏中碑
中書侍郎平章事畢諴撰中書舍人王鐸書敏中字
用晦太原人歴相宣宗懿宗以太傅致仕卒贈太尉
碑以咸通三年立在下邽(集古錄目)
太子少師裴休神道碑
宣武節度副大使(碑缺不見姓)處晦撰右散騎常侍韓琮
書休字公美河東聞喜人官至太子太師碑以咸通
八年立(集古錄目)
振武節度使高弘碑
河東節度使鄭從讜撰右諫議大夫張鐸書弘字大
受渤海人官至振武麟勝等州節度使碑以咸通十
一年立(集古錄目)
贈司空孔岑父碑
鄭絪撰柳知微正書咸通十一年正月(金石錄)
太子少傅鄭絪撰前大理少卿柳知微書府君名岑
父字次翁魯國鄒人官至著作佐郎子戣戢皆顯貴
贈岑父司空碑以咸通十二年立在河隂縣(集古錄目)
孔岑父碑鄭絪撰柳知微書其碑云有子五人載戣
戡戢戵按新唐書宰相世系表岑父六子戵之下又
有威表據孔氏譜譜其家所藏碑文鄭絪撰絪自言
與孔氏有世舊作碑文時戣等尚在然則譜與碑文
皆不應有失而不同者何也余所集錄與史傳不同
者多其功過難以碑碣為正者銘誌所稱有褒有諱
疑其不實至於世系子孫官封名字無情增損故每
據碑以正史惟岑父碑文及其家譜二者皆為可據
故竝存之以俟來者(集古錄)
右唐孔岑父碑鄭絪撰歐陽公集古錄云碑有子五
人載戣戡戢戵按新唐書宰相世系表岑父六子戵
之下又有威表據孔氏家譜譜其家所載碑文鄭絪
撰絪自言與孔氏有世舊作碑時戣等尚在然則譜
與碑文皆不應有失而不同者何也余按韓退之為
戣墓誌云公之昆弟五人載戡戢戵公於次為第二
與絪所撰碑正合然則安得復有威乎盖絪與退之
皆當時人所書宜不謬而其家譜乃其後裔追書容
有差誤不足怪也(金石錄)
狄梁公碑
皮日休撰錢雍分書并篆額咸通五年在彭澤縣修
真觀(復齊碑錄)
贈特進段居木碑
崔蟾撰張宗厚書并篆乾符四年(京兆金石錄)
左僕射康承訓碑
狄渠撰任表正書廣明元年庚子五月十九日建(復齋
碑錄)
特進韋德鈞碑
王徽撰孫知誨書廣明元年(京兆金石錄)
贈左僕射李紹立碑
石庭規撰康保胤正書并篆額大順三年四月立(復齋
碑錄)
左監門將軍宋匡業碑
吴融撰門湘書光化元年(京兆金石錄)
梁公儒碑
天祐中于廣撰王說書公儒者世為成德軍將公儒
當王鎔時為冀州刺史以卒其碑首題云唐故成德
軍内中門樞密使特進檢校太保使持節冀州諸軍
事冀州刺史團練守捉等使軍器作坊使其餘所領
事職甚多皆當時方鎮常事不足書惟樞密使唐之
末年内官之職其後方鎮遂亦僭置於此見之軍器
作坊五代之際號内諸司使皆朝廷官然不見其始
置時而今見於此豈方鎮之職朝廷因而用之耶將
方鎮之盛亦僭置也公儒事迹無所取特以此錄之
(集古錄)
晉王墓二殘碑
正書朱彛尊跋曰代州栢林寺東晉王李克用墓
斷碑二其一曰唐故右龍武統軍檢校司徒贈太保
隴西李公神道之碑文曰公諱國昌字德興今為隴
西沙陀人偉姿容善騎射盖克用之父朱邪赤心也
其一曰唐故使持節代州諸軍事代州刺史李公神
道之碑文曰公即太保之次子也其名克字僅存餘
可識者有公前躍馬彎弓突圍及徐方等數字按史
克用弟四人次曰克讓為振武軍校從討王仙芝以
功拜金吾衛將軍宿衛京師賜第於親仁坊自克用
稱兵雲中殺守將段文楚詔捕克讓克讓與僕十餘
騎彎弧躍馬突圍出奔雁門與碑文合則為克讓無
疑但史載克讓守潼關與黃巢兵戰敗匿南山佛寺
中為寺僧所殺不言其為代州刺史又得歸葬於代
皆不可曉者當歐陽永叔時去五代甚近沙陀世次
已不得詳其為唐家人傳謂太祖四弟皆不知其父
母名號至國昌字德興史亦遺之是二碑永叔亦未
之見也(金石文字記)
(補)太尉白敏中碑
白敏中碑畢諴撰其事與唐書列傳多同而傳載敏
中由李德裕薦進以獲用及德裕貶抵之甚力以此
為甚惡而碑云會昌中德裕起刑獄陷五宰相竄之
嶺外公承是之後一年冤者皆復其位以此為能其
為毁譽難信盖如此故余於碑誌惟取其世次官壽
鄉里為正至於功過善惡未嘗為據者以此也碑又
言桑道茂事云桑道慕未知孰是(集古錄)
有錄無說及無建立年月書撰姓名者
知制誥郭慎微碑
姪汭撰八分書姓名殘缺京兆金石錄云顧戒奢書
無年月(金石錄)
孔憲公碑虞世南書未詳(孔憲公即孔穎達也詳見昭陵諸碑)
封府君碑薛稷書西京
三品李公碑薛稷書西京
襄城令贈魏州刺史李公碑薛稷書西京
左散騎常侍同三品趙郡成公碑薛稷書西京
李府君碑李邕書西京
鄂州刺史盧府君碑李邕書未詳
貝州刺史裴公碑徐浩書西京
陳州刺史陶公碑徐浩書西京(訪碑錄云姚奕撰序張昇銘徐浩書開元
二十年立)
苗大夫碑徐浩書西京
新安太守張公碑徐浩書未詳(金石錄云天寳十年見前)
臧氏糾宗碑顔真卿書耀州
濠州刺史顔元孫碑顔真卿書西京
顔君神道碑顔真卿書西京
華隂等五郡節度使馬公碑顔真卿書西京
江陵少尹顔臧碑顔真卿書未詳
尚書左丞韋璟碑顔真卿書未詳
太子少保魏謩碑柳公權書
檢校金部郎中贈太尉羅公碑柳公權書西京
唐公碑柳公權書西京
贈太尉崔植碑柳公權書西京
少保趙公碑歸登書西京
邠州節度贈右僕射史公碑劉禹錫書西京
太子中允范陽盧府君碑鄭餘慶書西京(訪碑錄云于卲撰)
檢校工部尚書贈兵部尚書盧俊碑鄭餘慶書絳州
贈吏部尚書李公碑裴潾書西京
義武節度大使贈司徒韓充碑裴潾書西京
商州刺史高承簡碑裴潾書未詳
宋州虞城令李府君碑胡霈然書(訪碑錄云盧重撰胡霈然書并題額
天寳九年)
虢王鳳碑殷仲容書耀州
兵部尚書東都留守顧少連碑張弘靖書西京
華州刺史裴乾正碑馮曉書京兆府(墨池編云馬署撰并書)
渭北節度使臧希讓碑張璪八分書京兆府(訪碑錄云元載
撰)
趙公碑張庭珪八分書西京
斛斯府君碑梁升卿八分書西京
工部侍郎李景伯碑梁升卿分書西京(訪碑錄云從子訥撰梁昇
卿分書開元二十五年)
贈吏部尚書蕭雍碑梁升卿八分書京兆府
李德遜碑史惟則篆書華州
鄭瞿齊碑史惟則八分書未詳
兵部張君碑史惟則八分書未詳
延州都督宋公碑史惟則八分書
太子詹事裴權碑史惟則八分書未詳
汝州刺史李深碑韓秀弼八分書汝州
亳州刺史李懷碑李著八分書未詳
酸棗令毌邱悦碑東京
贈太尉上黨公碑北京
潘孝子碑東京
南樂令鄭信臣碑
魏博節度使田緒碑邱絳文楊志方書北京
渭南令成克立碑京兆府
張懷英碑京兆府
段寬碑蕭修正書華州
薛光裔碑陸尚賓書絳州
澤州晉城縣令贈秘書監盧俊碑絳州
龍門縣令皇甫君碑絳州
山南西道節度掌書記右補闕裴公碑絳州
右廂兵馬使毋府君碑絳州
義成軍節度使曹公碑長慶四年西京
程公碑陸賢書西京
劔南東西川鹽鐵租庸等使虢州刺史嚴公碑顔頵
書元和中
中書侍郎兼黃門侍郎同三品孫公碑(訪碑錄云撰書人及年月
并缺)
贈齊州刺史崔府君碑崔平書
陳公碑疑蕭祐書
故房州刺史盧府君碑弟全嗣文并書
太原少尹盧府君碑張文禧書
薊州刺史静塞軍使張公碑
明威將軍田府君碑開元二年
太子賓客贈尚書令王府君碑周式書大歴中
工部侍郎趙公碑王宣書(訪碑錄云撰書人缺開元十一年立)
贈太子少師崔公碑
靈州司馬劉府君碑開元二年
太子翊善鄭公碑徐洪書
太子賓客孟簡碑開成元年
左羽林統軍普寧郡王贈太子太保陳府君碑蕭祐
書
襄陽李公碑景龍二年西京
太原尹贈工部尚書唐公碑盧曉書
清河崔公碑貞元二十一年
太子賓客贈尚書孔府君碑(訪碑錄云撰書人缺歲次丙午立)
刑部尚書致仕白居易碑譚邠書
檢校吏部郎中持節歙州諸軍事范陽盧府君碑裴
述書
鄭州司馬王公碑景龍三年
杭州刺史李公碑郜恭書
卭州刺史狄公碑
洪州錄事參軍贈趙州刺史趙道先碑(碑帖考云齊抗書在緱□)
節度使畢公碑庾惟蔚書
瀛州刺史王公碑劉安書
嘉州羅目令贈鄭州刺史郭府君碑崔納書
望江令麴信陵碑舒州
萬孝子碑廬州
禮部侍郎信州刺史劉太真碑江陵府(諸道石刻錄云裴度撰蔣
潼正書在溧水縣)
洪州刺史王守真碑崔璹書洪州
李太白碑于卲立綿州
已上俱通志金石略(其已見者不錄)
六藝之一錄卷七十一
