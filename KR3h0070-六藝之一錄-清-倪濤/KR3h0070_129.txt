欽定四庫全書
六藝之一錄卷一百三十錢唐倪濤撰
石刻文字一百六
硯銘
宋蘇易簡文房四譜
漢李尤硯銘
書契既造硯墨乃陳篇籍永垂紀誌功勲
魏王粲硯銘
爰初書契以代結繩人察官理庶績誕興世代季末華
藻流淫文不為行書不盡心淳樸澆散日以崩沈墨運
染翰榮辱是懲念兹在兹唯玄是徵
唐韓愈瘞硯銘
隴西李觀元賓始從進士貢在京師或貽之硯四年悲
歡否泰未嘗廢用凢與之試藝春官實二年登上第行
於褒谷役人劉永誤墜之地毁焉乃匣歸埋于京師里
中昌黎韓愈其友人也贊而識之曰土乎成質陶乎
成器復其質非生死類全斯用毁不忍棄埋而識之仁
且義硯乎硯乎與瓦礫異
蘇東坡集
玉堂硯銘
文同與可將赴陵州孫洙巨源以玉堂大硯贈之與可
屬蘇軾子瞻為之銘曰坡陁彌漫天闊海淺巨源之
硯淋漓蕩潏神没鬼出與可之筆燼南山之松為煤無
餘涸陵陽之水維以濡之(硯大如四磚許而陵州在高山上至難得水故以戲之)
鼎硯銘
鼎無耳槃有趾鑑幽無見几不倚暘蟲隕羿喪厥喙羽
淵之化帝祝尾不周僨裂東南圮黝然而深維水委誰
乎為此昔未始戲名其臀加幻詭
王平甫硯銘
玉德金聲而寓於斯中和所熏不水而滋正直所冰不
寒而凘平甫之硯而軾銘之
鄧公硯銘
王鞏魏國文正公之孫也得其外祖張鄧公之硯求銘
於軾銘曰鄧公之硯魏公之孫允矣其物展也其人
思我魏公文而厚思我鄧公德而夀三復吾銘以究令
名
端硯銘
千夫挽綆百夫運斤篝火下縋以出斯珍一嘘而泫歲
久愈新誰其似之我懷斯人
孔毅甫龍尾硯銘
澀不留筆滑不拒墨爪膚而縠理金聲而玉德厚而堅
足以閱人於古今朴而重不能隨人以南北
孔毅甫鳳咮石硯銘
昔余得之鳳凰山下龍焙之間今君得之劒浦之上黯
黮之灘如樂之和如金之堅如玉之有潤如水之有泉
此其大凢也為然為不然然也雖胡越同名猶可不然
徒與此石谿而産何異於九鵬而一鸇
鳳咮硯銘
北苑龍焙山如翔鳳下飲之狀當其咮有石蒼黑緻如
玉熙寧中太原王頥以為硯余名之曰鳳咮然其産不
富或以黯黮灘石為之狀酷類而多拒墨時方為易傳
銘曰陶土塗鑿山石玄之蠧穎之賊涵清泉閟重谷
聲如銅色如鐵性滑堅善凝墨棄不取長太息招伏羲
揖西伯發祕藏與有力非相待為誰出
鳳咮硯銘
帝規武夷作茶囿山為孤鳳翔且嗅下集芝田啄瓊玖
玉乳金沙發靈竇殘璋斷璧澤而黝治為書硯美無有
至珍驚世初無售黑眉黃眼爭妍陋蘇子一見名鳳咮
坐令龍尾羞牛後
米黻石鍾山硯銘
有盗不禦探竒發瑰攘於彭蠡斵鐘取追有米楚狂惟
盜之隠因山作硯其詞如霣
黼硯銘
龍尾黼硯章聖皇帝所嘗御也乾興升遐以賜外戚劉
氏而永年以遺其舅王齊愈臣軾得之以遺臣宗孟且
銘之曰黟歙之珍匪斯石也黼形而縠理金聲而玉
質也雲蒸霧湛祥符之澤也二臣更寳之見者必作也
丹石硯銘
唐林父遺予丹石硯粲然如芙蕖之出水殺墨而宜筆
盡硯之美唐氏譜天下硯而獨不知兹石之所出而余
蓋知之銘曰彤池紫淵出日所浴蒸為赤霓以貫暘
谷是生斯珍非石非玉因材制用壁水環復耕於中州
藝我玄粟投種則獲不炊而熟
王仲儀硯銘
汲鄭蚤聞頗牧晩用諫草風生羽檄雷動人亡器存質
小任重施易何常明哲所共
端硯石銘
我友三益取溪之石寒松為煤孤竹為筆蓬麻效紙仰
泉致滴斬几信鉤以全吾直
端硯銘
與墨為入玉靈之食與水為出隂鑑之液懿矣兹石君
子之側匪以玩物維以觀德
黃魯直銅雀硯銘
漳濱之埴陶氏我厄受成不化以與真隔人亡臺廢得
反天宅遇發丘隴復為麟獲纍然黃子玄豈尚白天實
命我使興其蹟
程公密子石硯銘
公密躬自采石嵓下獲黃卵剖之得紫硯銘曰孰形
無情石亦卵生黃胞白絡以字黝穎凢器不死可候雨
晴天畀夫子瑞其家庭
龍尾石月硯銘
萋萋兮霧縠石宛宛兮黑白月其受水也哉生明而運
墨者旁死魄忽玄雲之霮䨴觀玉兔之沐浴集幽光於
毫端散妙迹於簡冊照千古其如在耿此月之不没
邁硯銘
以此進道常若渴以此求進常若驚以此治財常思予
以此書獄常思生
迨硯銘
有盡石無巳求生隂壑閟重湫得之艱豈輕投旌苦學
畀長頭
卵硯銘
東坡硯龍尾石開鵠卵見蒼璧與居士同出入更險夷
無燥濕今何者獨先逸
唐陸魯望硯銘
噫先生隠唐餘甘把菊老樵漁是器寳實相予為散人
出叢書
周文炳瓢硯銘
以汝為硯罌肖而瓢質以汝為瓢硯剖而腹實飲西江
之水吾以汝礪齒騁懸河之辯其以爾借面不即不離孰
曰非道人之應器
王定國硯銘二首
石出西山之西北山之北戎以礪劒我以試墨劒止一
夫敵墨以萬世則吾以是知天下之才皆可以納之聖
賢之域
月之從星時則風雨汪洋翰墨將此似是黑雲浮空漫
不見天風起雲移星月凜然
魯直所惠洮河石硯銘
洗之礪發金鐵琢而泓堅密澤出洮濱至中國棄於劒
參筆墨歲丙寅斗南北歸予者黃魯直
故人王頥有自然端硯硯之成於片石上稍稍
加磨治而已銘曰
其色馬肝其聲磬其文水中月真寳石也而其德則正
其形天合其於人也略是故可使而不可役也
天石硯銘
軾年十二時於所居紗縠竹宅隙地中與羣兒鑿地為
戲得異石如魚膚温瑩作淺碧色表裏皆細銀星扣之
鏗然試以為硯甚發墨無貯水處先君曰是天硯也有
硯之德而不足於形耳因以賜軾曰是文字之祥也軾
寳而用之且為銘曰一受其成而不可更或主于德
或全于形均是二者顧予安取仰唇俯足世固多有
元豐二年秋七月予得罪下獄家屬流離書籍散亂
明年至黃州求硯不復得以為失之矣七年七月舟
行至當塗發書笥忽復見之甚喜以付迨過其匣雖
不工先君手刻其授硯處而使工人就成之者不可
易也
黃山谷集
研銘三首
其堅也可以當謗者之爍金其重也可以壓險者之累
卵其温也可以銷非意之横逆其行也可以行立心之
直方如是則硯為予師亦為余友善誘在前良規在後
精則入神勤則見功堅如是重如是乃能時中固窮在
道涉世在遥
制作淳古可使巧者拙夸者節性質温潤可使躁者靜
戾者聽觀棐几而見研忘其一室之懸磬
温而栗重不泄不為砥礪供翰墨守不假人永終吉
楊大年硯銘
公無恙時於此翰墨其作也萬物受澤其不作也羣公
動色至於破塵出經萬物昭明人言楊公不如石之夀
我謂石朽而公不朽
周元翁研銘
刳其中以有容實其踵以自重綈衣漆室盥濯致用風
櫺垢面蛛網錯綜游於物之儻然吾與爾同夢
晁以道研銘
惟矩也有隅惟深也有瀦策勲於六書惟重也不反不
側惟温也文明之澤君子以嫓德石在臨洮其所從來
遠矣毁璞而求之成圓器者鮮矣藏器待時勿亟勿遲
毋祇毋墜毋盗之誨
任叔儉研銘
縝栗密緻其宜墨而不敗筆也叩之堅爾手之所及如
雲生礎其有玉德也礱而不二美其質也生石之淵中
正呰之蠻溪蛾眉之别也得而器之任廣叔儉丹稜之
傑也相而銘之山谷老子豫章之枿也
任從簡鏡研銘
瀘川之桂林有石黟黑瀘川人不能有而富義有之以
為硯則宜筆而受墨任君從簡之硯面為鏡而背三足
形駭天下若山林不若而不得訪諸禹也松煤泛之若
玄雲過魄月而竚也筆胥疏其上則吾宫中之兔也握
筆之指爬沙若蛙欲食月不能而又吐也
鮮自源研銘
刳心以為地寬而不吝時墨以為瀦以為日新其寬也
以道坦坦其日新也用而不&KR1248;
歐陽元老硯銘
其堅也似立義不易其潤也似飲人以德叩之鏗然如
玉如金歐陽元老笙磬同音
王子與研銘
温潤而澤故不敗筆縝密似栗故不涸墨明忩淨几宴
坐以終日觀其形懷文而抱質
檀敦禮硯銘
用為砧不可以調杵擣衣用為鼓不可以退盗搴旗用
為鏡不可以鑒美惡用為敦不可以御賓客檀公三十
六策戒匠鑱石刓其四封以為管城之國旁陳玉斗挹
水以和墨時渴而飲之給出不竭礪筆礲墨宜曰書紙
涪翁勒銘有告無止
王子飛硯銘
厚而靜似仁剛而温似德不反不側似宜翰墨
鄭佽相硯銘
韜兮虚其心籠古而絡今惟子翰墨林坦兮實其踵不
震不竦其承不&KR0034;角浪沄沄不暇其温圓以行世不規
其盆
李伯牗女子硯銘
既非牛渚望夫之石又非上虞幼婦之碑琢為海昏節
婦之硯堅潤而含風漪其以付伯牗之孤女他日或能
衛夫人之筆札曹大家之文詞
都穆金薤琳琅
謝子喬硯銘
謝子喬端溪硯刻有聯句與脩撰吳原博戶部邵文敬
侍講李賓之脩撰吳汝賢刑部馬佩之并子喬六人石
與詩皆竒物藏余齋中遥遥古端溪(寬)石色秀而雅
﨑崟出嵓坑(珪)清冽帶湍瀉方疑象坤輿(東陽)堅白藉歐
冶(希賢)巧增蒼頡&KR1568;(遷)怒避嬴秦赭材鈍費礲磨(寬)功名
穎揮洒竒文閟幽玄(珪)純質辭幻假噓水得餘潤(東陽)狎
火防大撦活眼動鸜鵒(遷)深淵産龍馬(寬)金聲一振之
玉韞誰價者(希賢)比德坡有銘(蘭)分封管同社鎮靜夀宜
爾(珪)文章用疇舍心於蒯丞慕(東陽)風旨包公下(遷)鳳囿
愧殘璋(珪)雀臺悲斷瓦遭汚轉光彩(東陽)藏真非土苴霮
䨴凝片雲(遷)流落起荒野沿鑿傷至完(寬)矩合憐絶寡
(希賢)龍蛇恍旗影(遷)玉石脱仙胯鐵穿彼緹勞(蘭)珍玩方
在把(東陽)
周益公硯
周益公硯作八卦形甚樸古公自銘曰二儀分八卦定
造化機翰墨柄用則昭我文明舍則守爾以靜平園老
叟
端溪月硯
端溪月硯一製作古雅數百年物也程鴻臚所遺家君
銘曰誰琢山骨渾沌之餘魄死明生有如月初楮雪凝
華松煙飛露子孫保之光輝天路
龍尾石
國史硯龍尾深坑石也温潤縝密金星燦然斵削甚工
而饒古意保大中李少微所造家君攜入史館邀僚友
銘之家君先成云硯之斵自南唐今隨余升玉堂作一
經繼素王亂賊懼幽潛彰與日月爭輝光諸公知有所
諷也相視閣筆不復繼作
劉氏硯銘(載秦少游文集)
漢之精石之靈紫雲氣函明星為穎窟作兩硎永寳用
琢斯銘
穎師硯銘
穎師十二歲能書為東坡大滌二公所稱他時豈易量
哉余以紫石硯贈銘其下曰三生懷素法穎上人特於
此處轉大法輪
韓氏陶硯銘(虞伯生為潘憲臣作)
大陶軒轅范何弘搏丹合土水火并隤然凝質幾天成
重厚密澤堅方平發揮文章著光晶磨涅千歲無毁傾
潘甫愛之如奉盈有虞尚陶爰勒銘
洮硯銘
雲中一洮中化玄玉膚理縝潤色正綠保而用之吳郡
陸
韓克莊硯銘
毓德深泓達材清泠磨礲圭角浸潤光精至溥之澤至
華之英作為文章以頌治平
歙硯銘
余家有歙硯底有欵識云吳順義元年處士汪少微銘
松根凝煙楮英鋪雪毫穎如飛人間四絶
宋僧契嵩舊硯銘(并序)
余在故鄉時亡友道士馬知章出端溪硯為贈及游四
方硯與俱行於今十有四年矣知章不幸早亡嗚呼知
章為人有信義好學立性耿㓗務持高節未果其志而
天奪之夀視硯往往想見其人故持之而未嘗棄置是
歲康定紀元之季冬也為之銘曰哲人云亡道交已矣
金石為心視此寳此
宋汪藻為熊叔雅硯銘
禹鑿餘韜華嵐安得文虹貫巖斵為硯攜北南毛楮陳
其友三出瓌辭與古參
董天任硯銘
圓其中蒼璧橢窊其前初月破滋如炙輠為曜仙靈寳
唾
宋陸游金崖硯銘
我游三峽得硯南浦西窮梁益東掠吳楚揮洒淋漓鬼
神風雨百世寳之莫予敢侮
延平硯銘
延平雙龍去無迹收歛光氣鍾之石聲如浮磬色蒼璧
予之日衰愧匪敵
蠻溪硯銘
斯石也出於漢嘉之蠻溪蓋夷人佩刀之礪也琢於山
陰之鏡湖則放翁筆墨之瑞也質如玉文如縠則黟龍
尾之羣從而潛韞玉之季仲也
鮑子夀紫石端硯銘
五嶺之南瘴雨蠻煙端溪佳哉紫雲摩天其下為石金
聲玉質貯水如淵運墨如漆萬里南来際遇公台中道
舍旃流落塵埃石眼閱人盲夫莫識知我者希珍哉斯
石
程黟生玄波石銘
海水怒立高崢嶸天風下吹夜凍凝千載化石敲玖瓊
鮫人竊售來東瀛彩雲紛披元氣蒸噴沫尚帶蛟龍腥
凝含珠光藴玉英勢若千仞不可陵宋侯起拜牛相驚
鄭君愛之如弟兄歲在鶉首月寳瓶誰作銘者黟南生
程篁墩玉硯銘
水蒼之璧來吳門空中秀外栗且温得之者誰趙孟孫
有客圖之世寳存
方鸜鵒端溪紫硯銘
紫英内潛其色之揚素秉外著其形之方鳥跡未冺有
開厥祥心胸之利儒道之昌
莫職方得晁无咎墓中硯西涯銘
名以文致死殉以器後三百年誰發其祕惟名與器神
不輕畀兹幸在予吾以子為試
柳舍人硯銘
堪輿肇判沙水交泊後千萬年結為玄玉視其質黯爾
而光叩其聲詘然而足琢以成器必藉乎昆吾之刀寳
而傳家不毁於季孫之櫝補天五色得非女媧氏之所
遺乎却千年當與中書君而並錄也
鑿深為池脩凸為月湛玄雲之隂開穎兔之窟人間天
上見此二絶瓶泉日注毋使我池竭池竭尚可毋使我
月缺拾華桂魄千載不没
銅雀硯銘
昔為瓦藏歌女貯舞馬今為硯侑圖史承鉛槧嗚呼其
為瓦也不知其為硯也然則千百年之後委擲零落又
安知其不復為瓦也蓋雄豪武人不得而有之子墨客
卿固得而有之吾喟然有感於物也
鼎硯銘
嗤爾者謂爾無腹不可以承公餗識爾者謂爾有靈而
可以辟妖精尚從我於深山之中魑魅魍魎其莫之逢
半月硯銘(并序)
月硯一吾家故物也毁於地中分焉因其形礲而為半
月者二銘曰誰謂其毁維毁乃全其全謂何不盈似弦明
則蝕晦則窮明晦相息兩弦其中君子觀象謙謙爾躬
礲而瑩之出其璞也則以為明之半生墨而傳之含其
垢也則以為魄之半死死與生交爭於其所也其孰綱
維乎此
方硯銘
汝之量足以茹垢納汙而不攖於慳也汝之守足以砥
廉峻隅而不刓於頑也蓋既夷且惠可否之間也
方圓硯銘
惡方喜圓常物之情喜方惡圓幽人之貞皆物我之相
肖無損益乎爾形
誠意伯劉基硯銘
䃜而容既澤既礲俾椎以為鋒克相予工厥惟爾庸予
所弗工惟予之悾悾式没以攻無貽爾懜
小硯銘
大者凝然利以居小者翩然利以行不有居者墻壁戶
牖誰與供十年之著述不有行者蒼山白水誰與收五
嶽之精英
何喬新硯銘
硯之德直以方磨而不磷惟其剛温乎如玉涅而不淄
既貞且白宜君子寳之其德若此其用則待乎時其遇
於時也則勒彝卣之銘演綸綍之辭其不用也端居深
藏若無能為孔子云用之則行舍之則藏吾與汝其庶
幾
何景明硯銘
&KR0008;守黑雄尚玄汝兼之以永年
黃太史金星石硯銘(為潘光祿作)
金星之精曰長庚化而為石晶以熒滋爾芳潤藝日興
子孫寳用逾瑶璚億萬斯年貽厥馨
黎瑶石室瓦硯銘
斗魁之陽渾沌鑿素綆下探赤水涸黝質膩肌擬銅雀
碧銑玄英露鋩鍔窮搜遠討事墳索提攜石渠志無作
蟾硯銘
方孕玉圓藴珠截龍尾剖鳳咮利掞翰宜操觚奮墨采
升天衢
鄺鶴舒紫玉硯銘
端溪之石上覆紫雲天積靈氣地闡竒珍温然之質絢
然之文於以琢硯勿事淫巧廉而不劌光而不耀藝林
是寳以發墨妙
小壺硯銘
曲肱浮雲樂也壺天靜觀衆妙玄之又玄孰云其鈍可
以延年
眉子硯銘二首
天生眉子蟲魚宛然倉頡雖遠古文猶傳
白文黑質龍篆鳥跡周鼓秦碑列於几席
碧玉硯銘
洮河之石碧玉是肖廉而不劌光而不耀藝苑之寳以
發玄妙
天瓢硯銘
操天瓢兮駕蒼龍雨天下兮澤無窮運吾心兮齊玄功
牛硯銘
硯以利用牛以服耕其力不息百室以盈其心不斁大
業以成農夫厚生君子垂名制器尚象因物致情人之
為靈而獨不如斯牲乎
宋文天祥篆玉帶硯銘
紫之衣兮緜緜玉之帶兮卷卷中之藏兮淵淵外之澤
兮日宣嗚呼䃺爾心之堅兮夀吾文之傳兮
湛甘泉為李少芬硯銘
方其外以象地蓋有取於義圓其中以象天蓋有取於
仁方圓渾合仁立義見是為少芬李子之硯
鄺子乾島石硯銘
蓬島之淵鬱積神氣石生波激金精玉粹歲月悠久靈
仙珍祕津人没深探珠龍睡忽出人間牧守吾致良工
雕琢制象古意白水蒸雲揮毫展思文苑登庸誕揚嘉
懿
玉堂端硯古銘
琢山骨惟端溪星晢晢雲襲之懸絶壁下斗池
孔方平歙硯銘
黝而泓縝以滋廣離騷補正詩
銅雀硯銘(并序)
客有遊河朔者登銅雀廢臺得其遺瓦以為硯甚堅而
澤歸以遺余為之銘曰土生萬物而能長存銅雀初成
萬瓦雲屯得水而埏得火而堅水乾火冷而土不遷石
質金聲水火則然臺毁棟摧誰使獨全披榛得之如見
古人來為吾硯明忩細氈老尚著書撫之長嘆用捨有
時一愚一賢
張南軒硯璞銘
靡飾於外含章在中以時發抒翰墨之功君子觀象於
以畜德韜其光芒惟貞靡忒
宋濓婺溪石硯銘
歙之有硯自開元中葉礪始礪獵師也因逐獸發之後
為南唐元宗所賞愛遂與端石齊名其石在長城里之
龍尾山一名羅紋其下乃芙蓉溪硯溪産者號為尤長
濓嘗獲其一腹有刻文曰李少微造少微元宗時硯官
也制作絶工緻可寳也銘曰外雖黑内則白馬生角兮
性乃易
胡翰榱題硯銘
有漢榱題其篆曰長樂未央高帝時陶甄物也僧用中
作銘曰天垂範地合質圜覆九重遺者一於以用之懿
文德漢鼎可移兹不易
端硯銘
世以眼多而汝無此人其瓦礫汝
夢硯齋硯銘
齋中有十餘硯皆殘闕下質人所不寳然每晨夕濯之
綽然有幽思焉今年六月九日與孔章燕坐有售鼉磯
島石硯者余方被酒頭岑岑然不能仰視而雷雨滿天
睹之不覺爽豁因憶楊伯海言島在登萊海中其石一
名雪浪得之甚艱伯海上蓬萊觀海市流覽秦皇田横
遺迹而還囊歸一石手製為硯今以此石驗之果然哉
遂與孔章裒軒中所有為銘孔章文雅好事他日積硯
如林庶得此談之乎
端石鳳山硯銘
昔人宦越載此而還李子躭藝親磨以刊上形如鳳下
糾山字曾將進御中置而棄後歸盛氏軒中之賓庶弼
皇猷騰譽千齡
金星歙大硯銘
石為金精本原一氣金隠石中母以子致有灼其芒有
耀其光象此文章奕世彌芳
端石貢硯銘
鐵可穿石可泐發為文章星輝玉潔
端石卧遊閣硯銘
端丘嚴子手製兹石卧遊閣中維此三字衡翁遺蹤揮
毫自適既歸盛氏傳世無窮
端石秀野齋硯銘
秀野齋名伊誰所題青城山人其迹已非昔為兹親書
經永用爰有斯銘恒河土潤
端石方硯銘
端孰為竒紫澗無聲伊誰兹石實亞其精歸自東山獲
於南市從兹碁墅墨卿永麗
歙石鼎硯銘
圓如鼎兮黑如漆扣之有聲質維石内亦有實維墨汁
黼黻皇猷萬方食
歙石芾硯銘
龍之尾毛子貽製芾硯文在兹傳盛氏永寳之
端石鼎硯銘
維兹紫玉鑿自巖端三足外峙一水中涵楮雪凝暉松
煙飛碧染翰鳳池脩名永立
歙石小方硯銘
蒼潤軒中有琴有酒自汝飛來益我良友
端石長硯銘
石之獲自鏡工硯之鑿始盛公歲在猴年時夏終嗣人
用之亢吾宗
斗硯銘
貯天漿瀉雲液千萬年永無極
硯銘
嶺表黎惟敬為職方以此硯貽予貯在城山已久隆慶
戊辰轉贈單居士并為銘曰劚藥歸來天風在襟有時
遣興需此微吟
太極古硯銘
混沌初出紫玉成圜象以太極萬理具涵君子敷文黼
黻見堪於千萬年永譽此刊
硯銘
水嘉周山人家藏小貢硯攜遊四方間秣林大成山樵
盛時泰見之為銘於下囊無金篋有吟登山臨水相以
琴永資石硯為賞心千秋令名起自今後世見之翰墨林
大城山夢硯銘
昌國公諸孫張燦以石貽余製為硯因銘之曰漢宫中
龍尾坑形模似歲月更盛時泰為作銘隆慶猴馭巳秋
侍丹陛翰墨新伊萬祀其永興
石澗書隠硯銘
隆慶壬申十月五日余獲贇溪石於靈英坊之市因其
成璞刊而為硯是日適有寄余趙文敏公遺刻者愛其
句字雄秀遂書其旁并為銘於其下庶作他年山齋故
事矣乎雲居寺前澗水長旁有田舍草木藏讀書其中
樂未央沛為霖雨行四方天子萬載垂衣裳黼黻粉米
成文章吁嗟乎黼黻粉米成文章
鼉磯島石硯銘
海中石潤且理痕帶潮影含水墨若湧穎如飛著之賦
陟崔嵬
錦文端小硯銘(為謝伯生造)
瑩含瓊質燦賁錦章敷文為肖發藻允臧舍是茆屋登
於玉堂謝氏用之百世其芳
馬知節硯銘(為朱孫章作)
錚然若鐵淵然如鏡振藻宣猷芝軒永用
張子明天心水面硯銘(萬歷丙子十月二十六日)
竹素園中硯大如斗聊以自娛豈期糊口蓬蒿不剪此
石常滋秦淮寒潮盡入坡池
王謙甫有小硯請余追代倪隠君作銘
截紫玉飛玄雲錫山麓太湖濆臨黃庭對蒼筠倪瓚造
奕世聞
可容齋硯銘為王謙父製
一室孔卑所珍者義叢此古今皇家是翼
古舜庸硯銘(十二月一十三日)
梅花茶屋雪滿棐几獨注太玄賴兹泓水
卯日硯銘
有物混成先天地生玄之又玄是謂襲明水者道基
含吐以滋朱為表衛懷德俟時
六藝之一錄卷一百三十
