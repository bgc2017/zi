欽定四庫全書
六藝之一錄卷二百七十錢唐倪濤撰
古今書體一百二
諸家字書序例
宋陳汶禮部韻寳跋
臣仰惟高宗皇帝釋去萬幾游戲翰墨朝夕不倦聖心
沖澹不累於物合於道矣宜其超妙入神不可摹擬御
書禮部韻真草兼備凡二萬二千一百九十六字臣與
懃得而秘藏之臣汶刊置墨妙亭以為萬世之寳
承議郎權發遣湖州軍州兼管内勸農事臣陳汶
謹識
宣議郎簽書昭慶軍節度判官廳公事臣趙與懃
元李文仲字鑑叙四首
伯英李君酷嗜古書旁收遠紹作類韻一百三十卷閱
十載甫脫藳用心良苦余為叙其始末未及鋟梓而伯
英下世矣余懼其齎志九原其傳泯泯一日忽其猶子
文仲謁予出字鑑一篇謂伯父無恙時常在左右繙閱
舊書講求遺事伯父器之類韻備矣韻内字畫有未正
者伯父欲正之未及留以遺後人今以說文箴增韻之
誤以六書明諸家之失以卒伯父志子既叙類韻矣&KR0034;
併及今編所由作可乎余觀歐陽公集古錄原父楊南
仲所書韓城鼎銘愛其篆籀以今文古文参之喜形跋
尾重致意焉信哉字學之所當深究也今子用志是編
以續伯父之書昔人所謂芝蘭玉樹欲其並生於庭以
其能增光先猷也以子之志為子之書方今聖朝崇重
儒道持此以往隨和在褏將有所遇矣於是乎書顔堯
煥書
梅軒處士李君嘗訓其子伯英曰吾聞經典中用字類
多假借非止一音凡有疑必須究諸字書参之訓詁毋
怠伯英謹受教故其平日所讀經史傳記諸子百家之
書遇有字同而音異者未嘗不深求博采遠引旁證必
使音義瞭然而後已如是者有年手抄成帙於是著為
一書名曰類韻示不忘先訓也至治改元甫脫藁鄉先
生前進士顔公敬學為之叙未幾而伯英殁其猶子文
仲求韻内字之未正者正之為字鑑一編復求顔先生
叙之所以卒伯父之志也吁醫不三世不服其藥蓋以
夫人有所傳授察脈明而用藥審是以服之無疑不然
則否今夫類韻之作始於梅軒翁終於伯英至文仲而
大備更三世而成一書信乎其能傳遠矣梅軒之卒先
子嘗為誌其墓伯英由儒入吏終漕府令史其兄弟子
姪皆與余游故樂為之書吳郡干文傅書
字學之晦久矣余每讀經典怪其音與今四聲不恊間
有恊者亦不多見豈古今之殊音邪抑制韻者不能會
經典之文以成書邪蓋書有六體唯假借為難明假借
明則六書明六書明則經典始明故凡古音與今不通
者皆假借之弗明爾吳郡李君伯英迺獨潜心於此考
抉經傳搜羅子史百家之言凡有涉於四聲者必彙而
次之積十年而成名曰類韻以字為本以音為幹以義
訓為枝葉自一而二井井不可紊用功既已勤矣至其
從子文仲又能廣李君之未及辨正點畫刊除俗謬作
為字鑑以備一家之言余見而嘉之然則後之觀類韻
者循流尋原而字音以明觀字鑑者因岐達道而字以
正其有補於經史甚鉅故述其作之之由而書其首西
秦張楧叙
字之為文始於倉頡之制作備於周官之六書頡之所
制去古既遠不可得而考矣惟六書之義載在方冊尚
可尋繹而得之諸先達之叙于前者已嘗歴言其詳何
俟余贅顧惟六書之中假借為多如漢史所載祠官祝
釐是借釐為禧也厪身從事是借厪為勤也至於務省
緐費則借繇為徭神爵數集則借爵為雀是皆所謂假
借者也後世不考古字文義往往自出己意砭劑之砭
改而從金互市之互易而為□已不逃或者之議甚至
書魯為魚寫帝為乕而弄麞伏獵又有大可笑者豈非
不學之過邪姑蘇李君伯英博考載籍嘗編類韻一書
有識者已印其可猶子文仲又作字鑑五卷援證詳明
視荆公字說何啻霄壤其不脛而走也可知巳余故表
而出之檇李唐泳涯書
古之小學有六藝焉學之者必自數而書而樂而射御
而禮其為法至詳且密其為事又皆有次第而無敢以
捷疾取朝夕之效士生其時自幼至于成人非是六物
者不以役於四體接於心思磨礱長飬之有其素故其
進而博之以大學之教咸有以成其材而就其實詩所
謂成人有德小子有造者也小學之廢已久近世大儒
始采古經傳輯以為書學者誦其言徒知有六藝之目
而未嘗身習其事其習焉而不廢者書而已而又昧形
聲事意轉借之辨迷文字子母音聲之原然則雖書亦
廢矣聖賢之託於簡策以傳者魯魚亥豕其存幾何後
生小子方且玩思空言高談性命而以為資身譁世之
具切近之意微夸傲之氣勝此士之所以成材就實如
古者少也吳郡李生文仲年未弱冠本說文作字鑑五
篇誠有志於小學者豈不猶行古之道哉蓋生之世父
伯英甫嘗撰類韻以明六書假借之用而於文字之偽
謬未及有所考正生之為是所以備一家之學云爾雖
然此小學也以生之有志於古又能弗失其為學之次
第如此則夫從事於大人之學以成就其材質者無患
乎不古若也子夏曰君子之道孰先傳焉孰後倦焉予
於生則有望矣庸識諸篇端以為之叙
田藝衡同文集序三首讚一首
子藝田先生同文集成屬龍生德孚序之序曰書代結
繩昉於犧畫畫演而文文益而字字以象聲聲具乎
音心畫中聲相合而成下總萬形上括元化隆汚之稽
與保氏以藝教國子五曰六書外史掌之考而一焉以
故書同文文同聲文之所為古也叔代政異俗殊聲譌
形舛周籀變為大篆秦斯變為小篆程邈王次仲變為
隸書為八分書而古文絶矣魏繇善隸書變隸為楷書
又曰正書其實一隸也至唐衛包更為楷書雜以俗體
經生沿習遂貽字學千古之厄行書作于劉德升而杜
伯度張伯英則以草書稱焉今藝文家所名四體篆隸
真草是已四體不同統於六書六書以象形為本形不
可象屬諸事事不可指屬諸意意不可會屬諸聲聲諧
矣可轉而注也五者不足假借生焉會通於六者之間
曰母子相生而已不習六書難語字義不諳母子難語
六書繇母子以會通乎六書之奥聲形允叶文字攸同
俗釐雅復文治斌斌古矣聲同體異考異歸同同文之
集其可少諸先太守公習書法嘗手蒐四體諸集授先
别駕兄德化令裒成集亦名同文幾成而燬於災不肖
孚儗勉成之未能也兹序子萟集有慨感焉字以母類
注附聲韻體裁具悉秘古旁蒐編歴三年稿凡六易良
工苦心哉子萟破萬卷官外史學優正字職在考文而
遘兹天王右文注神藻翰同文之會千載一時也題曰
大明同文集云子萟多所著述可傳者不盡是是亦足
以傳子萟矣汪生以成亟拜而傳之無亦棻巴之徒與
萬歷壬午立夏日楚武陵友弟龍德孚撰并書
夫作者務稱古昔尚矣遡自犧畫文字有所繇始顧弗
深考尊古之謂何龍穗科斗之文靡得而悉記云頡籀
而下變體紛紛總之不離六書者是已漢世去古未遠
孔壁鐘鼎所遺存者什一自賈逵修復至叔重因有說
文始見全書其他最著者則有玉篇廣韻六書統諸集
豈不彬彬第沿波流而忘彼岸遂至子母多溷則漸靡
使然也我高皇帝稽古考文正韻一篇足訂千古内制
絲綸學士經生屬辭摛藻率繇斯軌同文之化猗與盛
矣西蜀楊太史用修氏以博雅名海内□剔古文至有
偏旁未講之歎竟力詘末年論者惜焉錢塘田子萟先
生因而成之子萟業富三餘學窮二酉故於字書獨究
精微斯集之彙要在指摘偏旁發明字母破諸家之拘
攣直從所生彙析焉俾後之覽者猶之乎按譜牒以窮
夫世系之自大宗小宗犁然較著其羽翼文教之功豈
淺鮮哉余先司理子萟尊公門下士也余又忝與子萟
同官新安顧區區好古頗相臭味嘗語余以字學之敝
寖失初意竊有同嘅焉迺今三復兹集蓋爽然適矣夫
師曠審音離朱辨色余于子萟之字學亦云萬歷壬午
夏六月十有五日莆田黃衮撰
書契興而文字繁大小篆不同實肇六書之法秦漢變
古其意猶存迨唐開元張說輩省減篆文專為楷法雖
體尚遒媚文從易簡而於象形指事之制失矣是故
廣韻則以平上去入為律玉篇則以金木水火為編學
者欲求某字象某形某字從某生則倀倀乎昧之矣不
佞每竊思之而未得所宗辛巳來歙田先生間嘗辨說
字體推求同異務與古篆六書為合而深闢諸家之失
遂出大明同文集以示每字則先楷使知字之名也次
篆使知字之形也次隸次草使知字之變也楷之下四
聲備焉篆之下大小殊焉而又以一字為母偏旁近似
者為子各從其類遡河而有原尋枝而有本千岐萬狀
舉目而覩識之誠易易也因請梓以廣其傳先生難之
會婺源汪子奮然任之而書克成殆天假爾也嗟夫漢
隸晉草祇為書法之工海篇字說卒貽覆瓿之誚是集
也四體兼該古今備悉則先生博矣形聲二畫蒐索詳
明則先生精矣編劘五年而成帙模搦百五十日而成
梓髯髩蒼然眸子瞀瞀則先生勤且勞矣讀者玩而得
焉其知先生之博之精之勞且勤也與黃岡劉賢撰
大明同文集讃
維是點畫文字之宗字之不正文將焉從猗歟田先學
得會通博極牛毛獨觀鴻濛籀斯得失許顧異同析類
窮源振落發蒙一統同文萬世膚功休寧卲正魁
田藝衡大明同文集舉要章則
自引
自漢叔重開先字書之學多矣惜乎偏旁之學未講也
蓋訓詁之不明繇于字學之無本反切之罔會繇于形
聲之未從如東之為字起于木而成于日日疑于曰而
東疑柬凡涷棟煉埬鍊字皆從東而生文固非由于水
木火土金也皆由東而得音亦非由于水木火土金也
今諸書皆棄其母而反從其子又析其類而復分其韻
則賁數與啜之十音敦與哆之十一音摽之十二音卷
之十四音咥與苴之十五音皆將散漫而無所統屬矣
學者彼此互見平仄莫諧目眩心疑曾不可以成句況
能窮其奥旨也哉且點畫之形易淆疑似之義罔辨自
古而變今自篆而變隸自隸變楷自楷變草愈流愈忽
其敝已極辟諸生人之初由開闢來得姓氏後秦越各
竄音問莫通譜牒不傳而統緒日紊宗祖既遠而影響
難追如此而漫云某世家某鉅族吾見其索然無情渙
然罔合矣讀書無本之學何以異於此哉因稽說文玉
篇書統正譌諸家輯為此編首之以楷欲其易曉也次
之以小篆欲知其原也既正其訛復辯其俗略總其韻
刪訂其註悉類而附之然後證以古文博以鐘鼎并隸
與草而略載焉使龍文龜畫重見目前商鼎周彝並陳
几上豈不為學書者一大快事也哉古者始于子而終
于亥今則始于一而終于萬蓋一以貫萬所謂得其一
而萬事畢者也庶幾可備一家之言以資兒童之訓云
爾烏敢竊附于作者之林乎
大明同文集釋
藝衡旅食新安清署多暇祇以文字自娛三易寒暑方
成是編凡六易稿矣力綿不克就梓乃今得汪子四如
披卷一覽犁然當心遂為校正付之剞劂實始于萬歷
辛巳季冬之朔也因名之曰大明同文集云夫謂之大
明云者一以紀聖世文教之盛一以昭古今字學之成
也謂之同文云者經傳子史同一書也則同一文也其
有不同焉者流俗之稍異其習耳篆隸真草同一文也
則同一解也其有不同焉者繁簡結搆之少異其制耳
平上去入同一文也則同一母也其有不同焉者南北
風氣清濁重輕之稍異其音耳形雖不同而義實同聲
雖不同而書實同稽之保氏肄之小學達于里巷考于
朝廷豈特車同軌行同倫而已哉殆見貫古今合華夷
而書亦莫不同其文矣四如以能書通籍南宫文雅兼
長望懸翰苑即所著四家千文亦澤豹之一斑也觀者
當自得之誠閎博君子哉
六書考略
學士好事第稱上古上古自治固無事于治也結繩之
政雖聖人猶思焉夫木而繩之即文之萌也繩而結之
即書之蘖也尚得謂之無事也哉於戲邈乎玄哉不可
以形聲論也包犧氏創畫竒偶以象隂陽而造化之秘
啟矣乃命飛龍氏昉為龍書而盈天地間又何者而非
可書者乎神農變而為穗書顓頊變而為科斗自倉頡
史籀而下龜螺蓬薤已十數種天王息蹤列國異籍嬴
秦焚毁八體遂分曰大篆小篆刻符蟲書摹印署書殳
書隸書炎劉表章草書間作王莽亂政又變六書曰古
文竒字篆佐繆鳥蟲古法寖亡不可殫紀矣漢命賈逵
修理舊文而許慎從受古學作說文解字始有成書焉
都尉祇有字音祭酒元無反切始子終亥者其形也始
東終北者其聲也嗣後傳宗漸加附益而徐鉉始以孫
愐唐韻音切為定殊不知音切雖便于檢閱而字之本
乎偏旁有形無聲者不復可知之矣書曰予欲觀古人
之象有味哉斯言乎言必遵修舊文而不穿鑿也此同
文集之所由作也
六書辨正
楊用修有云六書當分六體周官之名曰象形指事會
意諧聲假借轉注舊矣班固則曰象形象事象意象聲
假借轉注予獨舍經而有取于孟堅焉非好異也以其
因名而可以得其義也固意若謂六書四者有象故以
象名假借轉注則隱于四象之中而非别有字也大抵
六書以十為分象形居其一象事居其二象意居其三
象聲居其四假借則借此四者也轉注則注此四者也
四象以為經假借轉注以為緯四象之書有限假借轉
注無窮也周伯𤦺曰象形指事文也會意諧聲字也轉
注假借文字之變也夫既知轉注為文字之變是矣而
云轉注者側山為&KR0671;亦是象形倒之為帀亦是會意豈
所以解轉注哉可謂深明六書之旨者矣
二書形聲彙編解
是書之初也將名之曰二書形聲會編二書者何伏羲
制字之初惟竒偶兩畫而已其三畫以下皆一二重卦
之文大易生生之妙也形聲者何天地之間仰觀俯察
近取遠求惟形可覩惟聲可聞于是廣為六書以肖之
其指事會意皆象形之所生也轉注假借皆諧聲之所
生也故形立而事意自諧聲叶而注假自寓矣彙編者
何但取其體貌之相類又求其音韻之相從則檢閱者
既便仄切者易明如此而諸家可以會萃矣文之所由
同者其在兹乎
音韻考略
九經互考云古無四聲只有九韻而已漢以前未有反
切之學鄭康成亦止稱呼如某字王輔嗣注易始言音
某者二遯卦音臧否井卦音舉止之止杜預注左傳亦
止二音泥音如甯殷音近烟善乎康成有云其始書之
也倉卒無字或以音類比方假借為之趣于近之而已
受之者非一邦之人其鄉同言異字同音異于兹遂生
輕重訛謬矣自元魏胡僧神珙入中國方有四聲反切
于是後魏孫叔然著爾雅音梁沈休文乃分四聲韻至
今稱詩者宗之而李巽巖作五音譜以叔重部叙為準
虞仲房又改用徐楚金韻也嗚呼文日多而紊聲日雜
而淆孰能反其初以復彬彬之盛乎
徐蕆云音韻之至本諸字之諧聲有不可易者如霾以
貍得聲浼以免得聲賄痏洧鮪皆以有得聲波坡頗跛
皆以皮得聲又如服之為房六切其見於詩者凡十有
六皆當為蒲北切而無與房六叶者友之為云九切見
於詩者十有一皆當作羽軌切無與云九叶者以是類
推之雖母以他書為證可也
古詩多出于列國閭閻婦人女子之所風頌其所傳者
文字而已其聲音固不可得而盡傳也陸德明以為古
人韻緩不煩改字真名言哉今之讀古書古韻者但當
隨其聲之叶而讀之不必盡改其字也
周禮注云一字數義展轉注釋而後可通後人不得其
說遂以反此作彼為轉注許慎曰考老是也趙古則曰
轉注者展轉其聲而注釋為他字之用者也自慎以來
同意相受考老為轉注鄭玄以之而解經夾漈以之而
成略遂失其本旨又若耆耇&KR3648;&KR2766;孝耊六字皆從老省
為義以旨句勿占子至為聲今夾漈以之入轉注之篇
可乎哉又若以日月成易而轉為明以目少作眇而轉
為省此又不達其旨之尤者也至于毛晃云老字下從
匕音化考字下從丂音巧各自成文非反考為老也王
柏正始之音亦以考老之訓為非蕭楚謂一字轉其聲
而讀是為轉注程端禮謂假借借聲轉注轉聲皆合周
禮注展轉注釋之說足可以正考老之謬也
司馬君實切韻指掌圖以三十六字母三百八十四聲
别為二十圖極五音六律之變分四聲八轉之異逓周
則名音和旁求則名類隔同歸一母則為雙聲同出一
聲則為疊韻同韻而分兩切者謂之馮切同音而分兩
韻者謂之馮韻韻無字則點窠以足之謂之寄聲韻闕
則引鄰以寓之謂之寄韻人皆以為詳且備矣而吳幼
清則曰三十六字母俗本傳訛而莫或正之也羣當易
以芹非當易以威知徹牀娘四字宜廢圭缺羣危四字
宜增至于樂安陳晉翁又有指掌圖為之節要卷首有
切韻須知於照穿牀娘下注曰已見某字母下于經堅
輕牽擎虔外出扄涓傾圜瓊拳則宜廢宜增者益可見
矣
楷書所起
昔人有言字如牛毛不識一腿又曰所不識者惟八駿
圖中數字而已皆為古文說也即石經楚詞史漢所載
尚間存之楷書雖始于漢而實猶有古意顔之推曰世
之學者讀五經是徐邈而非許慎賦頌信禇詮而忽吕
忱史記專皮鄒而廢篆籀漢書悅應蘇而略蒼雅不知
書音其支葉小學其宗系也自唐天寶三年詔集賢學
士衛包改六經古文更作楷書以便習讀而俗體始雜
之安知其無錯簡遺字也禍留萬世玄宗之罪可勝數
乎其亂倫喪國宜矣
形聲辨異
說者曰字皆左形而右聲或曰右形而左聲要皆不可
以執一論也左形右聲若驊騮騄駬之類也右形左聲
若鶺鴒鸂鶒之類也下形而上聲者膏肓聾瞽是也上
形而下聲者蘼蕪篠簜是也亦有左右皆聲者若必之
八弋&KR0008;之日乙&KR0008;之委嵬躅之足蜀之類是也古之人
象意制文曷嘗有定形哉
形聲始終解
宇宙間有理而後有數一竒數也萬盈數也始于一而
終于萬所以紀二气之運而貫天下之事者也有形而
後有聲一為平聲而萬為入聲始于東而終于北所以
備四方之音也一為入聲而萬為去聲則始于北而終
于西所以合五行之用也與許氏大同而小異焉要不
悖于先天兩畫之旨而已豈用修所謂好異者哉
字學之原
古者變結繩而書契所謂龍書穗書鸞書科斗龜螺鐘
鼎薤葉等書皆絶無聞惟軒轅之史倉頡周宣之太史
籀二篆而已倉之鳥篆羲農龍穗之變也籀之大篆顓
頊科斗之變也至秦李斯始變頡籀二篆省文而為玉
筯亦曰小篆他如署書藁書楷書蓬書及懸針垂露飛
白偃波等數十種皆出于六文八體因事而生變者也
漢許慎以賈逵之學集古籀斯雄之跡為說文解字十
四篇五百四十部九千三百五十三文重一千一百一
十三學者始見全書或謂即漢史所云倉頡篇也唐李
陽冰附新義以廣其旨徐鉉增翻切以明其意弟鍇撰
通釋以衍其義雖或辯其舛戾而猶淆以俗體陽冰自
謂斯翁之後直至小生徐鉉以其言為不誣盖籀者頡
之變斯者籀之變而冰又斯之變也舒元輿亦謂斯去
千年冰生唐時冰後無人篆止于斯繼是作者張有次
復古編鄭樵作六書略戴侗述六書故莫不原于許氏
然張失之拘鄭過于竒戴病于襍鄭樵言叔重之書詳
於象形諧聲而昧于會意假借此正樵之不知許氏之
妙者也此余形聲二編之所由作也
玉篇字原之異
文字之初本甚簡易只此五百四十字已不勝其重複
矣至梁大同九年吳顧野王撰為玉篇唐上元元年富
春孫彊增加字三十卷凡五百四十二部新舊總二十
萬九千七百七十言大元至正十一年鄱陽周伯𤦺以
許氏五百四十字定其次叙複者刪之缺者補之點畫
音訓之譌者正之字系于文猶子之隨母分為十二章
以應十二月之象䟽六書于下名之曰字原然亦互有
得失也
諸家子母考
說文凡五百四十部原缺者二部爿字入片字内
母字入女字内
玉篇較說文多者二部云字處字又多者八部
父說文在又字内喿說文在品字内兆說文
在卜字内磬說文在石字内索說文在木字内
弋說文在丿字内單說文在吅字内文說文
在十字内又不同者三部書說文作畫字酉
說文作酒字(與丣各自一部)牀說文無見木字内
字原較說文多者一十七部廿說文十字内(玉篇同)
丣說文酉字内㠯說文已字内亍說文彳字内
(玉篇同)㐄說文久字内卉說文艸字内(玉篇同)□
說文卩字内□說文□字内&KR0034;說文木字内
□說文&KR1834;字内也說文乙字内羍說文芈字内
□說文丿字内(玉篇同)乂說文丿字内母說文
女字内尤說文乙字内爿說文牀字内又不
同者四部百說文作皕(玉篇同)其說文作箕厃
說文作危云說文作雲
字原較玉篇多者一十三部眉玉篇目字内廿玉
篇十字内(說文同)后玉篇口字内哭玉篇吅字内
㱃玉篇欠字内教玉篇攴字内延玉篇反字
内亍玉篇彳字内(說文同)卉玉篇艸字内&KR2257;玉
篇行字内弦玉篇弓字内□玉篇丿字内毌
玉篇作冠在冂字内
字原較說文玉篇無者一十七部飛字儿字&KR0990;
字凶字&KR1234;字矛字䇂字壴字鼓字
臼字有字弓字蓐字㓞字酋字□字
亣字
字學舉要
古字甚少可以通用如曰某與某通曰某與某同者是
也史興文勝孳乳日多玉篇廣韻而下莫可紀極矣加
之中州篇海諸書雜以外典竒文原委混淆益不可溯
今但收其經見而恒習者于其怪異者則闕之篆先乎
許隸昉乎漢草法乎晉各詳其母而于其子則略之蓋
舉一隅則三隅自可反也神而悟之存乎其人焉从古
從字每字母下曰从某从某者此也
朱光家字學指南序
竊謂書之流而為楷猶詩之流而為律與夫詩盛於律
亦亡於律書便於楷亦失於楷何者流麗直致不如詰
曲弇鬱之中五音也圓勻遒媚不如篆籀科斗之合六
書也雖然自倉頡以降體凡五變業已寖失古意乃欲
以鐡畫銀鉤還之蟲書鳥跡是蘇子所謂食之以太牢
而使之復茹其菽也得乎嗟嗟晩世學士總角就傅尋
行數墨人人能矣顧其點畫音聲迄皓首而不盡通者
比比也余友海上槐里朱先生少負材諝弗究於用晩
歲掩關謝事獨留心書法彙成一編名曰字學指南不
佞得而卒業焉凡蒼雅林統之緒鐘鼎鼓碣之遺聲韻
注叶之秘梵書仙笈之竒博採精硏可謂良工苦心此
集一出將使考古者免魯魚亥豕之疑掞藻者按疾徐
清濁之節無論嘉惠後學而於國家同文之治不亦有
禆乎哉間乞不佞序言夫世有子雲迺稱識字士匪侯
葩安許問竒自揣何人敢贊一辭聞之弇州山人曰余
腕中有鬼故不任書目中有珠故不敢不任識書不佞
兩愧之聊論先生著述之意令習書者從此發軔云賜
進士嘉議大夫山東按察司按察使前云云通家眷弟
張仲謙撰
古聖王以六藝教萬民而書居其一自經生學士以及
胥史道梵靡弗遵而用之惟施用漸廣注釋浩繁點畫
偏旁聲韻之舛錯何所不有遂令村師俗究轉相沿襲
踵陋仍訛漸失先賢制字之初意則何說也總之六書
之旨廢缺弗講而人情簡便之趨耳夫自龍鸞鳥薤之
書變而篆隸興焉簡矣篆隸變而八分八分簡之簡者
也八分又變而為楷為行為草各樹一家古道之存能
與有幾惜哉方今朝著野外一切崇尚楷正而文人騷
客間用古文判案移牒多用今文若闤闠券契又誤用
俗文要皆厭繁複而樂簡便故浸滛至此極也余友槐
里朱先生少間博士業與余坎壈詞場者二十餘年余
倖博一第而先生竟以儒官屏迹私門窮研典籍一意
著述尤究心于六書之學凡埤倉廣雅古今字詁字統
字林韻海韻集韻略及西僧反切諸書靡不冥搜廣引
據古證今刊訛削謬類成一家言名曰字學指南珍藏
室笥余明農暇日購而讀之則首之以審音辨體次之
以正誤釋艱而復分系之二十二韻以便檢閱大都體
裁以說文為正而反切以梵學為宗數百年傅會損益
與喉吻轉換之失悉舉而是正之真千古快事也設有
探竒好古之士取而付之梓氏行之當世豈惟海内羣
蒙藉以開關啟鑰即倉沮史李諸君子亦賴先生為忠
臣矣昔之評書者有言華人從見入故長於字而韻則
疎梵人從聞入故精於韻而字則略若先生者見聞並
進字韻兩絶詎不稱華梵一大傑哉萬歷辛丑冬十月
朔賜進士朝列大夫陜西布政司右參議云云邑人王
圻撰
朱光家字學指南例論
字之用有三形體可象謂之文文則豪釐必辨也啟口
有聲有字謂之音音則稱呼必欲正也文所該括
一字一理謂之義則旨歸必欲明也不得于文即不得
于音不得于音即不得于義而發言下筆皆罔矣故是
編先于辨體正音
古人謂讀書必先識字第揭書考索往往繙閱反覆而
得一字旋已就眩矣故是編先將易曉之字標出為綱
即列同聲之字為目而分註其義于下依此讀之自可
了然
字有文異而義同義同而體變者有一字而借用形同
而義别者既參錯難辨亦混目易忘是編俱彙集于首
分解其義庶易于别識而尤便于查考也
反切音韻展轉相恊謂之反(音翻)兩字相摩截成音聲謂
之切昔胡僧了義製三十六字母先儒謂洩造化之巧
至以聖稱之誠字學入門之鈐鍵不可不知而知切之
難難于用母是編首標之字本直音易曉亦注翻切即
填應用字母于旁覽者依仿默切久而熟便則天機自
通無不曲暢矣
六書之法始于象形以代結繩形不足斯指事斯會意
斯諧聲又不足斯假借斯轉注雖蟲篆變體古今異文
離此六者則為怪誕故是編于杜撰不經之字悉芟落
不載
李當泰字學訂譌序
我國家同文之化遠矣即荒隅奥渫疇不禀正韻一書
也顧淺夫承學率因仍譌謬雖未必魯魚亥豕大乖書
體而周禮六書寖或靡敝識者憾焉于是有張少師之
問竒焦太史之字學亦無不推廣高皇誕敷之旨一祛
積陋而印證之心良苦已猶或有此存而彼缺甲注而
乙虚離之則獨傳兼之則兩見者余每欲合併二書芟
其複擷其真取衷正韻彙為一書以布都人庶于書法
大有禆益適予承乏江北校大比士士為文多不戾乎
軌乃其字有不盡游乎軌者也余不能一一戶說也事
竣居泗上謀之元祉李君李君深以為然日取二書參
互考訂點為讐畫為校疑則旁取羣書相質其間微文
奥義正音旁訓無不搜其精而窮其底裏凡四閱月書
成眎余余得詳攬焉簡而盡覈而有條亶哉無餘憾乎
因署曰字學訂譌以壽諸梓而公諸宇内余因元本論
之文字匪尠小技也觀乎天文則奎之象觀人文則夬
之義也古者男子生六歲而教數與方名十歲入小學
學六甲書計事則文字之謂也自黃帝迄三代其文不
改秦廢古文更八體漢以來因之其治遂以不逮我高
皇銳意古初更定文字俾抱槧持鉛者曉然如睹日星
而不敢肆其誖戾以干反古之辟至於今猶復有日用
而不知者則訂譌一書詎可少哉用之身心即無偏無
陂之教用之國家天下即不異政不殊俗之理也于以
對揚皇庥意至深長已書約二卷字凡三千二百有竒
會殺青竟而余以漕命戒行率書數言以志歲月萬歷
丁未三月既望巡按直隸監察御史殷城黃吉士叔相
父題
書者六藝之一小學之所有事也乃議禮考文獨屬之
王者自天子而下若不得而與焉又何嚴也吾且以禮
論之夫禮不離民用之常而當錯綜糾紛之際一失其
宜即非所以一道德而同風俗自夫王者不作宣尼在
下議禮為多載在禮記者可考也夫亦以匡翊經制非
取古禮而更定之竟自名曰述而不作夫書亦若此矣
想王者值興起之會當雲龍風虎之期集天下之賢能
而臨之以亶聰明之元后諸凡文字亦既考定之與天
下共守使天下童而習之白首而不敢易小學之教無
非推明其義俾心知之而不至譌且謬猶歲遣大行人
以叶之良以點畫微芒最易遷襲聲音習俗隨地而移
故重為之防焉耳自王者跡熄有年延及秦焚書變為
隸存古無幾迨於漢世庶稱王者而未有考文之主若
印章本以取信天下而增減轉折或至一方而互異他
尚何言於斯之時有好古君子如賈逵氏許慎氏者出
而考求六書著明音義雖未能盡括而無遺吾猶幸有
二氏者續古書之命脈以待後人蓋無非匡翊古書使
人心知而不墮於譌謬是後字學代有其人歴年滋多
其書充棟可謂明且備矣而又苦繁雜非閭巷所可周
知況夫小學之教不隸于縣官大行之職不設于令甲
而天子之位䍐遇考文之主洪惟本朝洪武正韻一書
為千古字學之一快第簡袠重大不能使家藏而戶習
之抑縣官令甲之所不及無論窮鄉下邑羣黎百姓即
皇皇京邑經生髦士亦或承譌襲故莫為是正曾古昔
童孺之所不逮好古君子于其間嘗目駭而心惻之矣
何圖直指黃公加意于斯又值厹猶李公研精此學往
朽夫栖息長于竊著正字千文而李公是之嘗為重刊
布諸遐邇然為千文者僅令童子誦習守其點畫而已
至於辨别聲音推明文義均所未及苟欲傳遠又慮繁
多兹公承直指之意特著訂譌一書儉于二冊羅諸家
之厓略而不失之疎擷百氏之精義而不傷於煩中間
如創變如鄉音如王應電轉注之說皆書家之所宜聞
而罕聞者而悉載不遺可謂簡而文博而約夫固可家
藏而人習之於以匡翊正韻以禆一代同文之化寧非
朽夫之所快覩也歟哉書成徵序耄荒非所辭也二公
匪今之人並古之君子就是書明其一節諸所未及當
别有傳者萬歷丁未𬎼賓吉月舊知河南新野縣事上
元朽夫李登頓首書
迴瀾字義總略序二首
蓋倉頡始為文尚矣今博士家手一編而習之則孰不
曰六書六書云吳生曰能者師其意顓蒙者溺其識不
務考其象形深維其義而猥云道古此與耳食何異則
未有如顧君之精於書者字義一書變窮於毫端而辨
悉於微眇令保章氏授簡而談未以易也蓋其用意斯
亦勤矣以此羽翼六經夫不亦異論標幟非好學深思
心知其意固難為淺見寡聞道也余為論次令問竒者
折衷焉而君故博極羣書淵停滙瀚所著有歴朝捷錄
史學論草古雋考略諸書為詞林鑒賞則既有能言之
故弗具論東冶吳宗熹識
顧君迴瀾博雅貫百家尤&KR0570;於字學自為諸生時環而
問竒者無虚日君不任牙頰乃以間訂譌辨疑總諸家
大成而欿然有掛一漏萬之虞若曰此其大略云爾昔
人謂作文詞宜略識字而讀書難字過多古人病之兹
刻傳君之庭將無煩車馬逐逐乎雖然字心畫也結繩
以前何字可學字學興而古人之心亡矧今雜流衆技
炫巧競新即聲音點畫大非倉頡氏故吾則人心可知
也君博極羣書要之不詭于正韻今天下書同文舍正
韻何適焉由心之畫求心之正人各正其心而天下平
斯君所為刻而傳之意與如云訂譌辨疑已矣彼柳許
孔張之徒豈真讀書不識字也者廬陵王命爵元德父
書
字義總略原序
余初成歴朝捷錄手書付刻及考字義則隨族傳譌不
合式者幾半也愧加訂正采輯日曾及有通惠河道之
役門人陳其功為我鏤字義板後奉差南還僚友不欲
余擕板以歸乃留都水掛冠村居無所事事又不忍自
棄前功略加考索親錄付梓時年已七十餘老眊不便
筆硯不堪入大方眼而時俗差譌之弊改正者多聊為
童蒙一助云逥瀾顧充識
姚文燮通雅序
詩有四始雅居其二周公詁詩爰作爾雅太史公考黃
帝以來之書擇其言尤雅馴者著為史記雅之於文尚
已傳記宣聖雅言註穪恒言然則言非聖人所恒言即
謂之不經謂之俚語語之近于俚者聖人絶口不道可知
也吾嘗疑上古無俚語上古之俚語皆雅言也有如殷
之盤庚諸誥諄諄訓民遷都此即今之曉諭耳其文詰
曲聱牙後世博士家窮年呫嗶尚未盡通其義當時閭
巷編氓何以一見而即曉然於上指也則盤庚之文句
後世以為艱奥必當時所為淺近通俗者矣司馬長卿
作賦竒麗沈博讀者倉卒不知其意思所在吾不知武
帝誦之何以飄飄有凌雲意也大抵漢去古未遠其發
言藴藉之深字句之奥風尚以然上至人主下逮細民
皆習之以為邇談是故一聞即悟所謂古人之俗語即
雅言是也後世風氣淺薄文字隨之方言里諺漸染既
久習而便之而於典謨載籍之文少所見多所怪反視
為古文竒字非訓詁不通俗學日深雅道日蕪可勝歎
哉吾鄉方密之先生天資絶世讀書十行俱下又好學
覃思自童迄白首手不釋卷每有所得輒登諸油素聞
之西頑道人曰自先生未通籍即有通雅一書書成三
十餘年矣凡天人經制之學無所不該其大指尤在乎
辨點畫審音義因而考方域之異同訂古今之疑譌有
畫具而音訛有音存而字謬有一字而各音不等有一
音而數義以分引據古文旁稽謠俗博而通之不離乎
雅者近是先生生平著作等身今一旦盡棄之而講出
世之學豈欲復以故紙問世乎然此三十年之心力所
以嘉惠後學無窮雖先生之土苴實後學之津梁也爰
蠲資付梓用公海内讀是書者儻能探賾以觀其通矯
俗以歸諸雅即文章風氣古道復興則先生之功當不
在禹下矣時康熙丙午夏日龍眠姚文爕題於芝山之
春草堂
方以智通雅自序二首
函雅故通古今此鼔篋之必有事也不安其藝不能樂
業不通古今何以恊藝相傳詎曰訓詁小學可弁髦乎
理其理事其事時其時開而辯名當物未有離乎聲音
文字而可舉以正告者也爾雅之始於釋詁而統當名
物也十三經從之博而約哉自篆而楷也聲而韻也義
而釋也三蒼五雅註疏字說金石古文日以犁然匿庸
嗜竒一襲一臆兩皆不免沿加辯駁愈成紕繆學者紛
挐何所適從今以經史為概遍覽所及輒為要刪古今
聚訟為徵考而決之期於通逹免徇拘鄙之誤又免為
竒僻所惑不揣愚瑣名曰通雅雖挂一漏萬然從今以
往各出所核歲月甚長備物致用採獲省力諒亦汲古
者所樂遊之苑囿也辛巳夏日皖桐方以智密之題於
上江小館
學惟古訓博乃能約當其博即有約者通之博學不能
觀古今之通又不能疑焉貴書簏乎古有博於文畫者
博於象數者典制者箋註者詞章者名物者隱怪者經
史既别各有專家小學原流忽為細故上下古今數千
年文字屢變音亦屢變學者相沿不考所稱音義傳訛
而已上古眇矣漢承秦焚儒以臆決至鄭許輩起似為
犂然後世因以為典故聞道者自立門庭糟魄文字不
復及此其能曼詞者又以其一得管見洸洋自恣逃之
虚空何便於此考究根極之士乃錯錯然元本不已苦
乎摭寔之病固自不一屬書贍給但取漁獵訓故專已
多半傅會其以博自詡者造異志怪學子横子年且不
逮豈許差肩曼倩茂先間乎反不若君道至能草木狀
虞衡志為足佐景純元恪有禆多識矣宋之編考夾漈
頗有所見馬章次之伯厚次之金石則比輯於歐趙吕
王而原父子固彦遠長睿辯考為力朱子每慕六一而
於存中泰之雜說亦無不留心也洪武初劉宋之根極
瓊山荆川之編彙潜谷本清之圖纂皆冐大略少有是
正子元仁寶瑣瑣記之陸文裕於文定時有一端京山
若有所窺矣支與流裔未委悉也李大泌阮霧靈可謂
強記李屬方子謙補韻會其疏略猶之直翁無大發明
也新都最博而苟取僻異實未會通張東莞學新都竊
取尤多嶺南之九成子行也澹園有功於新都而晦伯
元美元瑞駁之不遺餘力以今論之當駁者多不能駁
駁又不盡當然因前人備列以貽後人因以起疑因以
旁徵其功豈可没哉今日之合而辯正固諸公之所望
也壬午夏以智又記
顧藹吉隸辨自序
隸辨之作竊為解經作也字不辨則經不解古文邈矣
漢人傳經多用隸寫變隸為楷益失本真及唐開元易
以俗字名儒病其蕪累余因收集漢碑間得刊正經文
虞書大鹿舊本無林泰卦包巟後人加草鄭風摻執即
為操執榖梁壬臣當作王臣若斯之類取益頗多後於
北海孫氏見中郎石經殘碑經典釋文所云本又作者
皆碑中字也退古崇時相仍已久學者在今日得復鴻
都之舊亦難矣矧躐而上之哉於是銳志精思采摭漢
碑所有字以為解經之助有不備者求之漢隸字原準
以說文辨其正變或省或加靡不兼載譌者非之疑者
闕之從古文竒字及假借通用者隨字附之下注碑名
並錄碑語羣書有證則引為據恐生眩惑不憚辭繁類
以四聲便於討閱碑字出自手摹諦審無差字原乃多
錯謬䚗船爯再體或不分血皿朋多形常莫别悉從隸
釋隸續詳碑定字指摘無餘别有漢隸分韻字旣乖離
迹更醜惡所弗取也復依說文次第纂偏傍五百四十
字括其樞要又列叙諸碑之目折中分隸之說各為之
考以彰信析疑筆法傳授雖云茫昧而規矩可師亦綴
篇末竭其愚才積三十年之久然後成書統為八卷所
撰經疑於兹搜覽藏諸家塾貽我後人世有同志亦無
隱焉長洲顧藹吉序
項絪隸辨序
篆變而隸隸變而真真去篆已遠而隸在其間挽而上
可以識篆所由來引而下可以見真所從出古隸書見
於世者賴有漢碑然多增減移易替代之字乍睹之眩
莫能通也顧南原氏究心隸學徧見古碑備稽往籍作
隸辨八卷以印其是而砭其非昔之滯目礙膺者今皆
可以屬讀無復苦其牴牾矣前人亦嘗用意於此而無
其通貫明確隸釋諸家咸所不及也然豈僅為書體而
作哉經典之文亂於字迹者不少得考古者一二是正
幸莫大焉往往獲殘碑斷碣而喜等之球璧者以其有
資於聖籍也夫欲讀書必先識字欲識字必先察形古
日以廢今日益譌古之小學今乃為絶學就其近者導
之使知辨隸而篆亦在所舉矣斯南原之志也將為功
於羣經而豈矜能於藝學哉是書之精博焉可不鋟本
而急傳也康熙戊戌秋九月項絪識
田汝耔漢隸分韻序
隸書其來尚矣傳者有述焉吾無言也是書蓋昔人取
兩漢碑文隸字分韻彙集乃即韻以便考文非為韻也
福州舊有刻本中更年所刻没而書弗傳吾在京師得
是書上帙臨本缺其下自至江右旁求故家士夫始獲
下帙僣命學生臨補足成全書懼知之弗廣也稍取白
鹿洞榖募工刻焉夫六藝之中其五曰書書有篆有隸
有行有草行草姑置至篆隸楷書其法追上古篆有南
都監刻本六書統并書學正韻楷有北都隆福寺刻五
音篇海集韻若蘇州嘉定本韻學集成并此刻隸書三
體備矣或曰篆楷二刻中文字昉古下及近代若是隸
起漢漢止後世無編焉於乎水有源木有本字有因得
其本源可以尋夫枝流也已正德丙子田汝耔序
六藝之一錄卷二百七十
