欽定四庫全書
六藝之一錄卷七錢唐倪濤撰
金器款識七
周卣
周淮父卣
右通蓋高六寸八分深四寸四分口徑長三寸九分
闊二寸九分腹徑長五寸八分闊四寸七分容二升
三合共重五斤一兩兩耳有提梁蓋與器銘共八十
二字其曰穆從師淮父戍于古者穆與淮父索諸經
傳悉無所見戍則如詩言遣戍役之戍謂穆從淮父
以戍役于古也按曲禮生曰父曰母死曰考曰妣則
此曰文考者蓋後世追享之器耳夫卣非燕享之器
惟祀宗廟之神則用之其所盛則秬鬯也且君錫臣
以秬鬯之祼其始則盛於卣其終則祼於彝所以求
神於隂者曰日乙者舉其日之吉也亦猶大夫始鼎
曰日己寳鼎文考尊曰日癸尊彝之類舉日之吉者
所以嚴其事也(博古圖)
周單癸卣
銘曰夙夕饗爾宗則是享禮所用之卣是器乃單冏
作父癸卣(鍾鼎款識)
右通蓋高五寸八分深四寸口徑長三寸六分闊二
寸七分腹徑長六寸五分闊四寸三分容二升一合
共重三斤二兩兩耳闕提梁蓋與器銘共五十八字
曰夙夕饗爾宗則是饗禮所用之卣宗者如禮記所
言大宗小宗之類非諸侯之傳姓者也是器乃單作
父癸卣然先曰饗爾宗則癸於單族蓋是其宗耳初
河南岸圯張燾者得數十物而此卣是其一復有數
器雖形制不同皆有單景字疑皆一時物如所謂單
從彝單從舟單從鼎單從盉者是也獨單父乙鼎單
氏頗異又文皆少於癸卣豈詳於此則略於彼其互
相備耶(博古圖)
周有單子歴世不絶為賢卿士其族有襄公頃公靖
公獻公穆公凡數世特景者不見於經傳豈亦斯人
之族歟宣和博古圖載單從舟單從盉之類皆有單
景字必一時物也(古器評)
周州卣
右卣蓋器皆有銘文同曰州者不知其為名與氏也
(鍾鼎款識)
右通蓋高六寸六分深四寸五分口徑長三寸一分
闊二寸五分腹徑長六寸五分闊五寸八分容三升
二合共重四斤十有二兩兩耳有提梁蓋與器銘共
一十二字曰州作父乙寳彝按州出於來國之後以
州為氏在晉有大夫州綽在衛有大夫州吁其為氏
則一耳卣非庶人可有是乃當時公侯卿士世祿之
家此所以著姓言之也是器特以四鳳為飾於蓋與
器之上鳳之為物有其時則見非其時則隠其出處
語默類有道者故翔於千仞則覽德而下九成之後
則番然來儀然將以是飾之於器豈可非其所有而
命之耶(博古圖)
右通蓋高八寸深五寸六分口徑長三寸七分闊二
寸九分腹徑長七寸一分闊五寸五分容四升共重
五斤十有二兩兩耳有提梁銘一字曰孫狀尸形蓋
孫可以為王父尸而神依人而行託物而見則其視
聽食息有足以形容此古人所以事死如事生事亡
如事存其尸而祝之者蓋不逃乎此理是器特刻其
人形以銘之豈不欲其神之有依託歟卣正祀神之
器而盛祼也所以求神者得無推其類哉古人作字
象形蓋莫不有旨意耳(博古圖)
周樂司徒卣
右高九寸深八寸九分口徑長三寸八分闊三寸三
分腹徑長七寸五分闊六寸容七升八合重五斤有
半銘二十有二字周官有天地四時之職是為六卿
惟大司徒實掌地事曰樂大司徒則樂者姓氏也宋
戴公四世之孫有曰樂莒而後世子孫因以為氏又
曰司徒子象之子洪作旅卣蓋言司徒之孫作是器
也按王安石字說衆曰旅則知旅卣者非一器也蓋
旅進旅退非一之狀猶編鍾編磬之類是矣是器比
他卣而復有鼻且著地無足當是旅卣之别耳(博古圖)
右高三寸八分闊二寸一分長五寸三分重二斤有
二兩銘六十四字獨一字漫滅不可考按是器蓋尹
休高對揚君命而作父丙寳尊彝也昔人作器未嘗
不尊君命而謹其時日故曰惟十有二月王初祭旁
又曰辰在庚申言旁者則書之言哉生魄旁死魄之
類也言庚申則又指其日辰矣㳙日之設不獨用於
祀事至於錫命造器罔不先此而况卣所以格有廟
昭功德以示臣子之孝可不謹其始耶又曰尹其亘
萬年受乃永則受讀當作夀古人用字或如此示其
理之所在是器之蓋兩面狀饕餮作四觚稜如山形
而屹起純緣之上飾以八虺雷紋間之精製且古但
其器不存耳(博古圖)
周伯寳卣一
蓋伯作寳
第一器通蓋高六寸八分深四寸五分口徑長四寸
一分闊二寸二分腹徑長五寸六分闊四寸五分容
一升九合共重三斤有半兩耳有提梁蓋與器銘共
一十字
第二器通蓋高八寸深四寸八分口徑長三寸八分
闊二寸六分腹徑長五寸三分闊四寸一分容二升
四合共重四斤四兩有半兩耳有提梁蓋與器銘共
一十字
第三器通蓋高七寸二分深四寸四分口徑長二寸
九分闊二寸二分腹徑長四寸五分闊三寸九分容
一升七合共重三斤五兩兩耳有提梁蓋與器銘共
一十字
右前一器蓋與脰腹於雷紋地隠起䕫狀蓋之蒂復
著一䕫腹之兩面介其中為獸首足飾黃目提梁為
綯紐耳作兩象首後二器腹背純素惟蓋器之純緣
與足作䕫狀間以雷紋提梁無文采而耳作獸首與
前一器稍異然三器銘文皆曰伯作寳尊彝當是一
時物且古之以官稱伯者有二焉曰侯伯此五等之
爵也曰方伯連帥則在五等之外所以率諸侯者蓋
其為伯則宜有以作彝器以告于前人如作寳彝之
類是也或以伯仲稱者或以其字稱者必有一於是
也然是器乃卣而識曰作寳彝今所藏古器有鼎一
彝一尊一皆作寳尊彝為銘蓋先王之於器用未有
不以常法為貴者也(博古圖)
周大中卣
右高四寸五分深四寸口徑長三寸八分闊二寸八
分腹徑長五寸闊四寸容二升重二斤一兩兩耳闕
蓋有提梁銘六字曰大中作父丁尊大中當是父丁
之子丁者十日之號自商之君以是為紀而周亦有
之商之器有父戊爵父巳斝父庚爵父辛爵父癸爵
父乙觚是皆以日為號也至於父丁爵招父丁爵父
丁盉則又與此言父丁者同耳於周則復有父乙鼎
丁父鬲是亦父丁之義以類求之則於古庶不謬焉
(博古圖)
大中當是父丁之子言丁者商君之號配以十干恐
周初接商末器耳(鍾鼎款識)
周父乙卣(鍾鼎款識作商器)
蓋
右通蓋高一尺一寸深八寸六分口徑長三寸一分
闊三寸腹徑長六寸闊五寸九分容四升七合共重
七斤四兩兩耳有提梁蓋與器銘共四字蓋與器足
之上各為八蟠䕫亦周以連珠以雷紋間之蓋上又
飾以兩獸以䕫首為提梁且有連鼻然而亞形中為
父乙字蓋有上而下為之亞有左而右為之亞言乙
則亞甲也析蓋古之姓氏如衞大夫析木鉏是也析
氏子孫仲軺者用作父乙卣則其理明(博古圖)
周公卣
蓋與器銘共十字古之彝器銘載不一或但紀其夀
而不言氏族姓名者如周寳卣曰伯作寳尊彝此器
曰公作寳尊彝是也觀其紋縷華縟爛然溢目非成
周文備之時疇能臻此精妙耶(紹興古器評)
周史卣
史者言其官也有以史為氏族者因官而受氏也商
卣亦有銘之曰史者其意殊類是耶是器通體作饕
餮雷紋設飾甚華而色若蒼玉蓋晚周精工所製也
銘一字(紹興古器評)
金器款識
瓶壺總說
禮器之設壺居一焉在夏商之時總曰尊彝逮于周
監二代則損益大備故烝嘗饋獻凡用兩壺次於尊
彝用於門内然壺用雖一而方圜有異故燕禮與夫
大射卿大夫則皆用圜壺以其大夫尊之所有事示
為臣者有直方之義故用方以其士旅食卑之所有
事示為士者以順命為宜故用圜壺之方圜蓋見於
此至於聘禮梁在北而八壺南陳梁在西而六壺東
陳蓋東蠢以動出而有接南假以大顯而文明乃動
而應物以相見之時也以壺為設豈不宜哉且詩言
韓侯取妻亦曰清酒百壺壺非特宗廟之器凡燕射
昏聘無適而不用焉故其制度銘刻不一蓋自三代
以來禮不相襲迄于秦漢去古既久而制作愈失故
有刻木繪漆皆出諸儒一時之臆論夫尊以壺為下
蓋盛酒之器而瓶者亦用之以盛酒者也此周人有
瓶之罄矣之詩然後知瓶亦古人之所用者然其字
從瓦所以貴其質而此皆以銅復作螭麟鸚鵡之飾
蓋古人大體至漢蓋雕鏤矣然賈至稱漢雜三代之
政而王通亦謂捨兩漢安之則制作有出於此者宜
亦可觀也巳(宣和博古圖)
商壺
商弓壺
弓
右高一尺一寸八分深一尺五分口徑長三寸七分
闊四寸五分腹徑長八寸九分闊七寸五分容一斗
二升重十有二斤八兩兩耳此器以弓銘之壺酒之
下尊也商之飲器如爵者類銘之弓蓋射者未嘗不
繼之飲以其禮難所以強世者也故寓於人情之所
易此記禮者之於鄉飲以謂吾觀於鄉則知王道之
易易者其在是歟觀其兩耳可以貫繩是必繫而絜
之者製作簡樸比周器則質勝之(博古圖)
商貫耳弓壺銘一字作弓形按射義云古者諸侯之
射也必先行燕禮卿大夫之射也必先行鄉飲酒之
禮則知古之射也未嘗不飲而壺者酒之下尊也非
特為宗廟之器凡燕射昏聘無適而不用焉銘之以
弓意謂是歟觀其兩耳通貫可繫以挈制作渾厚而
文飾精緻蓋商盛時物耶(紹興古器評)
商欱姬壺
右通蓋高一尺四寸六分深一尺一寸五分口徑二
寸八分腹徑四寸四分容五升四合其重五斤四兩
兩耳銘五字曰欱姬者蓋其氏族也古之氏族或以
王父字或以諡或以世系所封之地於是後世子孫
以之女子皆得以通稱之若曰有娀氏之女者蓋以
娀國為言也若曰孟姜者蓋以姜姓為言也若曰䜌
女者蓋以䜌公之諡為言也此言欱姬凡此類耳是
器則壺也制樣典古略不加雕鏤之飾而曰作寳彝
真所謂法度之器也(博古圖)
商蛟篆壺
月
右壺銘一字鵠首蛟足全類夏琱戈銘中藏一字髣
髴如月(鍾鼎款識)
周壺
周仲丁壺(鍾鼎款識作召仲考父壺考古圖作召中丁父壺)
右高一尺五寸二分深一尺三寸四分口徑七寸七
分腹徑一尺一寸一分容二升有半重二十一斤十
有二兩兩耳連環銘三十七字小篆壺字□上為蓋
中為耳下為足正皆象形而此□字其省文更奇體
類大篆年已加千周宣已後物也召仲丁雖無見於
傳記然周有召伯召虎最為聞家令姓豈其功臣之
世賢者之類耶而文曰用祀用饗多福滂語極典古
周禮朝踐用兩壺尊用祀之謂也左傳周景王燕晉
文伯尊以魯壺用饗之謂也許慎曰渥衍沛滂言多
福與渥澤也坊記曰恭則用祭器故知此壺之設祀
饗兼用之也是器耳為饕餮紋結蟲獸此周器之重
大完好者也(博古圖)
周仲丁壺二一器銘八字一器銘三十七字按周有
召伯召虎最為著姓此曰召仲丁父豈其苗裔乎壺
字小篆作□上為蓋中為耳下為足皆象形也今此
壺字作□體類大篆文省而意足尤為奇古二器雖
形制圓匾或異銘識詳略之不同然作器之人則一
也(紹興古器評)
周饕餮立戈壺
銘二字上為立戈形下作烏形上古彝器著以五兵
者往往有之其意固可以類推也烏性至孝有反哺
之德豈用宗廟之器所以致孝享歟觀其文鏤精緻
遍體作雷紋饕餮實為周物而規模制作頗類商弓
壺殆有所祖述耳(紹興古器評)
漢壺
漢太官壺
右高一尺五寸深一尺三寸口徑五寸八分腹徑一
尺一寸容二斗九升五合重二十一斤二兩兩耳連
環銘三十二字按建武者漢之年號也東漢之盛惟
建武永平號為極治而光武之初歲稱建武歴三十
一年復稱建武中元而此曰建武者蓋即位之年號
非建武中元之年也二十年歲在甲辰乃東夷率衆
内附正極治之時自伍輿至蒼省蓋其作工造與大
監掾之姓名耳此器體制類壺而銘曰鍾者王安石
以鍾字從金從重以止為體蓋飲無以節之則流而
生禍所以銘鍾者欲其止而不流也蓋壺以取形鍾
以示戒故說文以鍾為酒器其義如之(博古圖)
漢綏和壺
按漢成帝即位二十有六年始改元綏和而此壺作
于是歲也(鍾鼎款識)
銘四十二字全用漢篆體兼有八分之致(墨林快事)
商舉
商癸舉
癸
銘一字曰癸小篆□為四草癸鼎□則一草三包此
則皆無草意耳(鍾鼎款識)
商父辛舉一
右三器政和丙申歲北海縣民道經臨朐見岸圯得
之銘曰父辛後二器又曰舉父辛殆一時所作(鍾鼎款識)
商父己舉
舉字按集韻云□音舉支鬲也(鍾鼎款識)
金器款識
觚斝斗巵觶角總說
夫告戒不生於理之有餘而起於言之不足大道之
世天下為公何嘗切切於是迨夫禮義修於後世之
偽法度立於至情之衰故創一器則必有名指一名
則必有戒異代因襲不一而足自三王以來各名其
一代之器至周則又復推廣然皆所以示丁寧告戒
之意曰斝曰觚曰斗曰巵曰觶曰角之類是也嘗讀
詩至賓之初筵有曰賓既醉止載號載呶其終也至
於由醉之言俾出童羖然後知酒之敗常有如此者
敗常若是安得而不喧哉先王制斝所以戒其喧也
又曰側弁之俄屢舞傞傞而繼之以醉而不出是謂
伐德然後知酒之敗德有如此者敗德若是安得而
不孤哉先王制觚所以戒其孤也至於斗亦法度之
所在昔人固有酌以大斗者若成王養老乞言而載
於行葦之詩者也惟巵不見於禮經而莊周謂巵言
日出者以其言猶巵之用有反復而無窮焉且玉巵
上夀見於漢祖而樊將軍亦有巵酒之賜則知巵之
為器其來尚矣若夫觶與角則以類相從故昔之禮
學者謂諸觴其形惟一特於所實之數多少則名自
是而判焉故三升則為觶四升則為角及其飲也尊
者舉觶卑者舉角如是而已耳然禮失於古遠之後
而尊爵飲器之類往往變而用木形製既陋而復加
以髹漆内赤外黑彩繪華絢悉乖所傳是非莫得而
考正殊不知三代範金以寓典法夐然不同及觀此
器一出非徒足以取證其謬而亦悟先儒之可笑矣
商觚
商合孫祖丁觚
右高八寸五分深五寸六分口徑四寸八分容八合
重一斤二兩銘三字兹器著形為兩孫而又曰祖丁
者自名也子子孫孫詩人必取象於物所傳有無窮
之意觚名合孫猶是義皆存乎戒此器於當中屹起
四稜以考其世書人飲惟祀德將無醉飾以䕫又加
以饕餮無貪濁之患而知所毖矣(博古圖)
銘作兩孫相向故曰合孫亦子子孫孫之義也(鍾鼎款識)
商子乙觚
右高六寸八分深四寸八分口徑四寸二分容七合
重一斤銘四字曰父丁子乙按商之君其號丁則有
曰沃丁仲丁祖丁武丁庚丁太丁者其號乙則有曰
祖乙小乙武乙獨曰乙者然而太丁之子曰乙則知
父丁子乙者正謂此耳在昔彝器之銘有止言其父
以明其子有止銘其子以昭其皇考者惟此器既言
其父又言其子其銘特與它器不類蓋昔人不相沿
襲自為一家之語然於義則未始不同焉其所以不
同者特其或詳或略耳(博古圖)
太丁之子獨曰乙則知父丁子乙者正太丁之子耳
(鍾鼎款識)
商女乙觚一
前一器高八寸九分深六寸一分口徑四寸九分容
六合重一斤六兩銘四字
後一器高九寸深六寸口徑四寸九分容六合重一
斤八兩銘四字
右二器製作相類乙者商之君號兹女者蓋女之作
是器以享於考詩云誰其尸之有齊季女蓋女亦預
祀事也帚者許慎曰箕帚婦昔吕公息女願為高祖
箕帚之妾曲禮有曰納女於天子曰備百姓於國君
曰備酒漿於大夫曰備灑掃鄭康成以為酒漿掃灑
婦女之職也古人之親固當報本反始以致孝享而
於器用之間必著所職者蓋亦不忘父享之教而謹
其所有事故也是器脰刻四山腹足間作散雲布為
饕餮面目雲稍蟠細縷宛轉相間蓋從雲雷生氣所
謂刻畫雲氣也與己舉爵文正同所以皆為飲器而
足間細工可握可拱者是臣拜君酢朝服而跪受之
端身而飲仰而盡奠於地而復拜與圭笏相為用而
禮容便具則一器之所該使聖人制作之意可思過
半故曰觚者法度之器也庸可忽哉韓非子曰禹作
祭器而觴酌有綵其腰間有可綰繫處上為四蟲所
謂小蟲為雕琢也(博古圖)
商父乙觚
亞父乙
右高八寸九分深五寸七分口徑五寸一分容八合
重一斤六兩銘三字按商紀言乙者有五而此曰父
乙莫知其何乙也亞乃藏主廟室之形此器脰間純
素不作四稜腹足飾以雲雷取象澤物製作之妙曷
以加此(博古圖)
亞之為義或主於獻或主於器又曰凡器之有亞形
者皆為廟器蓋亞形所以象廟室耳父乙則商君之
號商人以此銘器者多矣固可以類推也(紹興古器評)
亞次也又亞乃藏主石室是亦宗廟之器耳(鍾鼎款識)
商木觚
木
右高一尺一寸深七寸六分口徑五寸二分容八合
重一斤九兩銘一字曰木昔之作詩者嘗借仁於樛
木而王安石以木為仁類則木者仁也觚爵飲器而
取象於此蓋嘗禘鄉射與夫燕饗之間未嘗不以仁
為主耳(博古圖)
商立戈觚(鍾鼎款識作甲子觚)
甲子
蓋子為父甲作此觚而子之字正作立戈之形所以
銘武功也(鍾鼎款識)
右高九寸深五寸八分口徑五寸二分容七合重一
斤三兩銘二字曰甲者商君也蓋商有小甲河亶甲
沃甲陽甲祖甲之五君耳又商人制器多為物象故
著立戈以寓其戒觚之為器既以孤為義矣又復作
戈以示焉信乎所謂無彝酒者也豈特此哉鼎也甗
也皆以是為飾則知古人所欲作者不獨飲而已是
觚也腹無四稜而款識高古非商初之制無以及此
(博古圖)
商奕車觚
銘上一字曰奕古無以奕受氏者殆作器者之名耳
下一字作挽車之形(鍾鼎款識)
右高九寸九分深六寸六分口徑五寸六分容八合
重一斤一十兩銘二字按此器觚也視其隠起雷紋
與夫饕餮之飾實符商制其銘文為奕古無以奕受
氏者殆作器多著名於此其一則為輓車之形蓋車
軼則致敗而酒之流足以敗德疑是為卒飲之戒(博古
圖)
商父庚觚
父庚
右高八寸四分深五寸二分口徑五寸一分容七合
重一斤七兩銘二字按商紀有太庚南庚盤庚祖庚
而此曰父庚者宜出於是商父庚爵款識頗與此同
意皆商一時之制也許慎以為庚位西方象秋時萬
物庚庚有實今此□字彷彿垂實之形故知先王取
象命意各有攸當又商器銘文特簡略淳古其文一
二言而足如此器是也(博古圖)
按商有大庚南庚盤庚祖庚而此謂之庚必出于是
說文云庚位西方象秋時萬物庚庚有實今此□字
與商庚鼎□字筆法小異然皆彷彿有垂實之形古
篆取象命意之妙如此(紹興古器評)
商父舟觚
父舟
右高一尺深六寸八分口徑五寸四分容八合重一
斤十有二兩銘二字曰父舟此觚也而謂之舟蓋水
能載舟亦能覆舟觚飲器也酒能成禮亦能敗德蓋
有舟之義焉是器足腹為饕餮䕫虺之狀皆取鑄鼎
象物之飾凡所以為飲者之規焉(博古圖)
商龍觚
右高九寸深六寸四分口徑五寸容八合重一斤五
兩銘一字作龍形龍善養人者也所養在下而能蟠
蟄則能弱變化不測不可制蓄則能強然一至於亢
則蹈於有悔之地觚飲器也飲所以養陽過則有亢
之悔是器腹足兩面作饕餮狀間以雲雷皆所以著
戒者也(博古圖)
右高一尺五分深七寸一分口徑五寸九分容八合
重二斤五兩其銘作亞形而亞形内外僅如畫象不
可辨昔者崔準獲一商卣亦作此而中有足迹是觚
之銘蓋此類也或以謂作圈若亞形者皆廟器也蓋
亞形所以象廟室耳(博古圖)
亞形内一字曰節以示節飲之戒下一字近如畫像
不可辨銘文作圈如亞形者皆廟器也(鍾鼎款識)
商孫觚
右高一尺三分深七寸一分口徑五寸九分容八合
重二斤銘一字曰孫而字形小異蓋商畫類取形似
而偏旁不拘於上下左右而此銘孫者謂其為王父
尸者也故有象於尸是腹兩面作重饕餮狀鼻尾之
間為四稜腹之上作虺腹之下作䕫其上作山皆周
以雷紋而蟲鏤頗與所得商饕餮觚竊相似蓋一時
物也(博古圖)
商旂孫觚
是器銘三字為二孫聫比之狀前一孫則執旂焉夫
銘之以二孫者蓋與所謂子子孫孫同意示所傳無
窮也周禮司勲凡有功則書於王之太常此作旂者
豈亦取太常之義以昭其功耶(古器評)
周斝
周子乙斝一
子乙
周子乙斝二
子乙
前一器高一尺三寸九分深六寸二分口徑六寸五
分容三升有半重六斤四兩兩柱三足有鋬銘二字
後一器高一尺三寸九分深六寸二分口徑六寸五
分容三升有半重六斤四兩兩柱三足有鋬銘二字
右二器形制悉同惟子乙字稍異前器乙向左後器
乙向右當是同用之器若旅簋列鼎之類也三面皆
作饕餮間以雷紋足間復狀以䕫純緣之外作山形
十有一真周物也子五等之爵乙蓋其氏在周有乙
公德者則乙恐其後裔耳(博古圖)
周父丁斝
右高九寸九分深五寸二分口徑五寸七分容四升
八合重七斤兩柱三足有鋬銘四字一字未詳餘三
字曰宁父丁曰宁者宁其作器者之名也周封丁公
伋于齊豈伋之子若孫有以宁為名者歟是器以鋬
為牛首之形三足純素雖近於質然觀其製作實周
物也(博古圖)
周束斝
銘二字亞形内作束字夫亞者乃藏主石室之形束則
有所未喻然商婦庚卣曰束子孫婦甲庚丁周乙酉方
彝亦有束字見於銘識之末豈皆其氏耶是器純素典
古綠花可愛雖曰周物而有商之遺風焉(紹興古器評)
商立戈父辛觶(鍾鼎款識作子父辛觶一)
右高三寸九分深二寸四分口徑長三寸闊二寸六
分容六合重十三兩有半銘三字曰戈父辛蓋父辛
者稱其號立戈者表其功也是器純素無紋形制比
他觶而楕以商言之爵也觚也甗也皆有立戈之形
類銘之父辛此為商器斷可見矣(博古圖)
子父辛觶二
(子父辛)
二器銘各三字曰子父辛而子字皆作立戈之狀父
辛者稱其號也(鍾鼎款識)
商立戈觶
立戈形
右高四寸六分深四寸口徑二寸七分容四合重八
兩銘作立戈形其制比它觶為特圓且無文飾真商
器也夫戈戟者刺而傷物銘以著之蓋將以貽酒戒
而觶之為義取夫其窮為單亦曰飲以禮而不可過
也古人寓諸形器豈苟然哉(博古圖)
商亞父癸觶
銘四字癸則商之主癸也主癸子天乙是為成湯亞
乃藏主廟室之形以是推之此觶為湯宗廟孝享之
器明矣夫觶在飲器中雖所取最寡而昔人於此防
其沈湎猶以饕餮示其訓則知列鼎盛饌未嘗不有
戒心此亦防微之意焉(紹興古器評)
商父己觶
父己者商之雍巳者也在昔彝器之銘有止言父以
明其子者有止言子以昭其皇考者唯此器既言
其父又言其子又言其孫特與他器不類何哉蓋
古人不相沿襲自為一家之器雖詳略不同然究
其義則一耳(紹興古器評)
商父巳觶
銘六字父巳則商之雍巳也凡人君錫有功必為
册書以命之此銘作兩册者蓋所以紀君命耳商
之彝器類多作此(紹興古器評)
商執戈父癸觶
銘四字上作孫形手執戈商人作器多著戈象或
立之或横之至此乃執焉蓋戈者所以刺而傷物
銘之於器既以戒其過而執之於手則又有持久
不忘之意焉古人垂訓兹亦至矣父癸則商號也
(紹興古器評)
周觶
周父貝觶
右高四寸七分深四寸口徑長二寸五分闊二寸二
分容五合重九兩三錢銘十一字曰何作父貝丁辛
尊彝又寓之以象其制圜而橢旁作饕餮之紋足有
四目以取尊寓黃目之意其腰則雷紋饕餮互為盤
結稽之爵卣或以父舉或以父庚為號此云父貝者
書其名也而是觶則設之祭祀宴享之間所不可廢
者此書名所以示其謹耳(博古圖)
右銘曰作子父貝丁辛尊彝而子作執木形稽之爵
卣或以父舉或以父庚為號此云父貝書其名也(鍾鼎
款識)
周父巳觶
銘四字已則獨見於商之帝號蓋商以十干為名故
爾至周則有丁公伋乙公得癸公慈母於己則未之
見焉是器素質純古雖曰周物而商之遺風猶未殄
也(紹興古器評)
周角
右高八寸三分深三寸四分口徑長五寸五分闊三
寸一分容七合重二斤二兩有鋬器與鋬銘共八字
曰作祖乙為雙弓之形旁作兩册又為亞形中有倒
戈是器略類父巳角而特小兩面為雷紋饕餮鋬飾
以牛首然兩弓狀皆弛而不張蓋示其耀德不觀兵
之義亦若倒戈示其不用耳古者有文事必飾之以
文有武備必飾之以武於其大饗之禮猶有白黑形
鹽以昭其武而况用於飲器間哉勝者飲不勝於習
射固存此義則夫象諸形器者可後是哉(博古圖)
銘中作雙弓者弜字也玉篇音渠良切彊也作器者
之名也蓋弜為祖乙作此器耳旁有兩册亦著人君
册命之意亞者如商器所謂廟室也亞形中作立戈
之象者子執&KR0708;也亦宗廟祭享之器耳銘識與文全
類商器(鍾鼎款識)
漢建光巵
□□□□□□建光中室有四
右高四分口徑長七寸一分闊四寸三分重十有二
兩兩耳銘六字曰建光中室有四按東漢孝安帝即
位之十六年名其年紀曰建光是器蓋於建光中造
也中室之稱者疑其有五室而此特中室之器耳蓋
漢武立帳則有甲乙言中室有四則其他亦或有數
也是器之形若桮圈而復有兩耳以金塗之兩耳回
旋不齊蓋於製作有取焉(博古圖)
六藝之一錄卷七
欽定四庫全書
六藝之一錄卷八錢唐倪濤撰
金器款識八
爵總說
凡彝器有取於物者小而在禮實大其為器也至微
而其所以設施也至廣若爵之為器是也蓋爵於飲
器為特小然主飲必自爵始故曰在禮實大爵於彝
器是為至微然而禮天地交鬼神和賓客以致冠昏
喪祭朝聘鄉射無所不用則其為設施也至廣矣考
之前世凡觴一升曰爵二升曰觚三升曰觶四升曰
角五升曰散則爵之所取者小又其為器至微也信
然然周鑒前古禮文大成而特以爵名其一代之器
則豈不有謂蓋以在夏曰琖在商曰斝在周曰爵名
雖殊而用則一則其取象各具一妙理耳故其形制
大抵皆近似之琖從戔故三足象戈斝戒喧故二口
作喧爵則又取其雀之象蓋爵之字通於雀雀小者
之道下順而上逆也俛而啄仰而四顧其慮患也深
今考諸爵前若噣後若尾足脩而銳形若戈然兩柱
為耳及求之禮圖則刻木作雀形背負琖無復古制
是皆漢儒臆說之學也使夫觀此三代之器則豈復
有是陋哉
商爵
商父乙爵一
父乙
商父乙爵二
孫(父乙)
商父乙爵三
父乙
商父乙爵四
父乙
商父乙爵五
父乙
商父乙爵六
父乙
商父乙爵七
父乙
第一器高七寸五分深一寸八分口徑長五寸六分
闊二寸四分容五合重一斤有半兩柱三足有流有
鋬銘二字
第二器高六寸八分深一寸八分口徑長五寸六分
闊二寸五分容五合重一斤兩柱三足有流有鋬銘
三字
第三器高六寸六分深三寸一分口徑長六寸闊三
寸六分容五合重一斤四兩兩柱三足有流有鋬銘
二字
第四器高六寸一分深二寸八分口徑長五寸五分
闊二寸五分容四合重一斤三兩兩柱三足有流有
鋬銘二字
第五器高六寸七分深三寸口徑長五寸五分闊二
寸六分容四合半重一斤三兩兩柱三足有流有鋬
銘二字
第六器高六寸六分深二寸八分口徑長五寸四分
闊二寸六分容四合重一斤兩柱三足有流有鋬銘
二字
第七器高六寸八分深三寸口徑長五寸五分闊二
寸六分容五合重一斤兩柱三足有流有鋬銘二字
右商之君稱乙者六曰報乙者成湯四世祖也曰天
乙者成湯也於後則又有祖乙小乙武乙太乙是諸
器皆曰父乙蓋出乎此而未知其决為何乙耳然諸
器所同者咸以牛首為鋬以雲紋為柱其小異者或
有雷紋雲氣饕餮蟠䕫之飾視其簡古不煩真商物
也(博古圖)
商祖乙爵
祖乙
右高七寸深二寸八分口徑長五寸闊二寸七分容
三合重一斤一兩兩柱三足有流有鋬銘二字且商
之君以乙名者不一而祖乙與一焉然諸爵之銘有
曰父乙蓋謂報乙天乙小乙武乙之君也其子銘之
故云父乙此獨曰祖乙則謂成湯以來十四世之君
曰祖乙者是也按士虞禮主婦洗足爵釋者謂有足
無文而是器純古略不加飾兹所謂足爵者歟(博古圖)
商招父丁爵
右高六寸五分深二寸八分口徑長六寸三分闊二
寸九分容五合重一斤七兩三足有流有鋬銘九字
其文曰父丁尊彝蓋商人作禮器多銘之彝義取有
常而無變也是爵曰招者名載其人為父丁而作也
形製特無二柱為反坫之用比諸爵為小異未知古
人所以立意何如耳(博古圖)
商祖丙爵
(矢祖孫丙)
右高六寸五分深三寸二分口徑長五寸五分闊二
寸六分容五合重一斤五兩兩柱三足有流有鋬銘
上作矢形旁為一孫字其下著祖丙焉商世之君類
以十日銘其器而配以乃祖乃父則此爵亦其一耳
古之訟者入束矢以自明其直則矢有直之義况於
為之孫者固當直已以從祀事於乃祖兹取以寓其
意也(博古圖)
商父戊丁爵
父戊丁
右高六寸四分深三寸口徑長五寸六分闊一寸六
分容三合有半重一斤兩柱三足有流有鋬銘三字
曰父戊丁夫戊者謂太戊也丁則紀其日耳先王之
時外事用剛日内事用柔日所謂剛日則甲丙戊庚
壬是也所謂柔日則乙丁己辛癸是也宗廟之事内
事也此所以用丁日歟是器純龐之質撲而不彫蓋
原其時則商物也故其製作近似之(博古圖)
商祖己爵
祖巳
右高七尺三分深三寸一分口徑長六寸四分闊二
寸九分容四合重一斤七兩兩柱三足有流有鋬銘
二字曰祖已按商有雍巳而無祖巳此曰祖已以見
其孫之所作也且三代之器銘載不一然愈簡而愈
古愈詳為愈近此夏商周之辨也道降而下辭費而
已故周人作會而民始疑蓋會出於不信矣若夫大
信不約故不言可也此墟墓之間未施哀而民哀社
稷宗廟之中未施敬而民敬者是所謂愈簡而愈古
者也質是器豈苟云乎哉(博古圖)
按商之君有所謂雍巳者故凡曰父巳祖巳者皆商
器也是器文鏤制作皆出於周而銘曰祖巳何耶既
不載於經傳殆有不可得而考者(古器評)
商守父丁爵
守父丁
商飲父丁爵
飲父丁
第一器高七寸五分深三寸口徑長三寸九分闊二
寸八分容三合有半重一斤四兩兩柱三足有流有
鋬銘三字
第二器高六寸九分深三寸一分口徑長六寸一分
闊二寸七分容四合重一斤二兩有半兩柱三足有
流有鋬銘三字
右二器一曰守父丁言子之為父丁作也曰守者又
示其持盈守成善繼志述事之義易所謂守器者莫
若長子是也一曰飲父丁若所謂以飲平公者是歟
器以載銘銘以立義視其器而求其義則知古人所
以制作豈徒然哉(博古圖)
商斧爵
象形斧字
右高六寸六分深三寸口徑長五寸七分闊二寸七
分容三合有半重一斤三兩兩柱三足有流有鋬銘
一字作斧形按天子之服十二章而黼作斧形蓋斧
之為意取其有斷唯有斷則剛足以立我而不流於
沈湎亦飲者之戒也且禮始於飲食之初故汙尊抔
飲而禮已在焉今畫作斧形書體未易蓋禮之所藏
器己備矣豈在夫曲禮三千而後見鋪筵設几之虛
文哉(博古圖)
商子孫己爵
析子孫已
右高六寸五分深三寸一分口徑長五寸七分闊二
寸六分容四合重一斤二兩兩柱三足有流有鋬銘
四字曰析子孫已爵以飲福貽之子孫者故曰析子
孫析之義蓋取夫斂之則在我析之則在下曰已者
商之君號有曰雍巳也夫為人後之道能享其祖考
則是乃所以來其福嘏耳銘之於宗廟之器宜哉(博古
圖)
商子爵一
(爵子作)
商子爵二
前一器高六寸七分深三寸一分口徑長五寸一分
闊二寸四分容三合重一斤四兩兩柱三足有流有
鋬銘五字
後一器高六寸五分深二寸九分口徑長五寸闊二
寸四分容四合重十有四兩兩柱三足有流有鋬銘
三字
右前一器銘五字所可辨者子與作二字而已後一
器銘三字曰子父壬嘗考諸姓夏后氏曰姒商曰子
周曰姬皆以其祖賜姓於君故子孫得而承之然而
論三代之祖則一出於黃帝夏之祖昌意商之祖契
周之祖稷皆黃帝之子孫也黃帝四世而禹始有夏
又十七世而湯始有商又十九世而武王始有周其
三代未有天下之初則皆始封為諸侯於是賜姓此
所以有姒子姬之異姓也商之器大抵多銘一子字
著國姓也曰壬則商之君有仲壬外壬此銘父壬故
知為商爵無疑(博古圖)
商之彝器以子銘之者為多然其說不過有二一則
傳子孫之義一則著國姓也二者必居一于此矣(紹興
古器評)
商己舉爵一
己舉
商己舉爵二
己舉
右高七寸三分深三寸三分口徑長六寸闊二寸六
分容四合重一斤十兩兩柱三足有流有鋬銘二字
後一器高七寸深三寸口徑長五寸九分闊二寸六
分容三合重一斤六兩兩柱三足有流有鋬銘二字
右二器皆曰己舉已者商之雍巳也舉者因獻酬而
舉之故名其器曰舉至如尊罍鼎彝其銘通謂之彝
者蓋此類耳(博古圖)
商車爵
車
右高五寸五分深二寸七分口徑長四寸八分闊二
寸四分容三合重十有五兩兩柱三足有流有鋬銘
一字曰車以牛首為鋬柱上加雲紋流尾與足並皆
純素兩面作饕餮雷紋間之先王之時凡誥戒於酒
無所不致其嚴若銘之以車則豈無其義蓋車有量
酒亦有量也車載禮酒亦載禮也然則一醉日富鮮
克由禮多見其不知量者豈不知覆車之有戒耶蓋
以車銘之不徒設也(博古圖)
商秉仲爵
辛秉仲
右高六寸二分深三寸一分口徑長五寸二分闊二
寸六分容五合重一斤二兩兩柱三足有流有鋬銘
三字曰辛秉仲是器流尾與足純素無紋兩邊作饕
餮狀間以雷雲夫辛者紀其日也秉仲無所經見而
秉者疑其為名仲則伯仲之稱也前有秉仲鼎而此
亦曰秉仲正一類物耳(博古圖)
商父壬爵
父壬
右高七寸三分深三寸一分口徑長五寸七分闊二
寸七分容五合重一斤四兩兩柱三足有流有鋬銘
二字曰父壬按商之君有曰仲壬其子曰太甲有曰
外壬其子曰祖乙是器必太甲祖乙為其父而銘之
然二君未知其孰是也(博古圖)
商父庚爵
父庚
右高八寸深三寸三分口徑長五寸七分闊二寸七
分容四合有半重一斤七兩兩柱三足有流有鋬銘
二字按商紀有太庚南庚盤庚祖庚而此謂之庚者
必出於是然言庚者自銘也且商庚鼎庚之字作□
而取形於垂實蓋庚為西方象秋時萬物庚庚有實
字適相同此比庚鼎字形為已變矣蓋世之相去有
先後故字畫亦因世為損益也(博古圖)
祖庚商號也博古圖載庚鼎之字從□又有庚爵作
□與此庚字形不同蓋世之相去先後故字畫亦因
時而為損益耳(紹興古器評)
商紀有太庚南庚盤庚祖庚而此謂之庚者必出於
是又曰父者以明子為父作於祭祀燕享之間著庚
以正其名耳(同上)
商父癸爵
父癸
右高五寸五分深二寸九分口徑長五寸一分闊二
寸五分容五合重一斤一兩兩柱三足有流有鋬銘
二字曰父癸者即商成湯之父蓋子為父作於祭祀
燕饗之間著癸以正名也(博古圖)
商中爵
中
右高六寸深二寸九分口徑長五寸闊五寸二分容
四合重十有二兩兩柱三足有流有鋬商人作器尚
質而字畫亦簡古非若周之彝器粲然成文故是器
特銘一字曰中而已中之為義王安石釋中字云上
以交乎下下以交乎上左以交乎右右以交乎左則
以禮為飲者其上下左右中於勸酬交舉無過不及
之咎也蓋其語簡則義微故耳(博古圖)
商尊癸爵
尊癸
右高六寸五分深三寸口徑長五寸闊二寸六分容
四合重一斤兩柱三足有流有鋬銘二字曰尊癸按
癸者成湯之父此商器宜以是識之然又以尊銘之
者則王安石解六尊所謂尊居其所而爵從之也蓋
舉彼則知此焉是器兩面作饕餮而間以雲雷上為
山形以牛首為鋬三足純素柱上復作雲紋銘識簡
古真周以前物也(博古圖)
商雷篆爵
象形爵
右高六寸七分深三寸四分口徑長六寸二分闊二
寸七分容四合重一斤五兩兩柱三足有流有鋬銘
一字象爵之形而文鏤回轉若古文雷字昔人於飲
食之末尤謹於禮故飲器多取雷象蓋雷也者養神
於冬而起用於震其動也時故易有山下雷頤之象
頤者養也酒以養陽食以養隂過則失所養矣此著
雷以為之戒者凡以示其動惟以時而已(博古圖)
商龍爵
龍
銘一字象龍形即龍字也政和丙申北海縣民道經
臨胊其岸圯出數器此其一焉以龍銘爵蓋取夫亢
而有悔以示其飲不可過過則有悔之義(鍾鼎款識)
商素爵
象人拱物形
右高六寸五分深三寸四分口徑長五寸六分闊二
寸四分容四合有半重一斤二兩兩柱三足有流有
鋬銘一字象人拱物形近類子字蓋商子姓而凡見
於器之銘者類多如此且王安石云酒尊居其所而
爵者從之蓋制字之義酋者在上拱者從之爵之所
從亦以下而拱上也(博古圖)
商辛爵
辛
銘一字曰辛字畫奇古器藏盧公裔家今不在矣銘
止一字如李氏所藏庚鼎癸鼎銘亦一字(鍾鼎款識)
商休爵
休
銘一字曰休字畫極古得於向巨源傳本爵名曰休
未詳何義(鍾鼎款識)
商單爵
單
銘一字曰單考古云單姓也王楚云是觶耳(鍾鼎款識)
丁舉爵
丁舉
博古錄云王玠得古爵於洛而名之曰丁舉字畫古
拙丁亦商君之號其為商器無疑也(鍾鼎款識)
商言父爵
言父
銘二字曰言父如瞿父招父信父之類考古錄云此
爵有足無文蓋足爵也(鍾鼎款識)
商象形父乙爵
爵(父乙)
上一字作象形爵字有象形鼎象形鬲前亦有象形
爵蓋商器之制多如此(鍾鼎款識)
商子父丁爵
銘一字在左柱曰子二字在腹當耳曰父丁蓋子為
父丁作此爵耳(鍾鼎款識)
商舟父已爵
舟父巳
銘上一字作横舟蓋示沈湎之戒也(鍾鼎款識)
商父舟爵銘二字爵於飲器為特小然主飲必自爵
始故曰在禮實大先王之時凡誥戒於酒者無所不
致其嚴銘之以舟則豈無其義蓋水能載舟亦能覆
舟譬之酒能成禮亦能敗德取象垂訓顧不美哉(紹興
古器評)
商主人舉爵
(舉人)主
考古錄云銘二字在耳謂之主者舉亦爵觶之名因
獻酬而舉之也(鍾鼎款識)
意立戈者子或孫也大者為子小者為孫(鍾鼎款識)
商父已爵
銘五字舉父已其下象二矢之形而以一格立之父
巳者雍巳也凡鼎彝用享其父則必識以其子繼雍
巳者弟大戊也而謂之子者豈非繼其後者乃為之
子耶夫男子之生以桑弧蓬矢射天地四方今著以
矢意其在兹乎(紹興古器評)
商伯爵
銘三字夫所謂伯者其類不一分等之爵則有侯伯
之伯建諸侯之國則有方伯連率之國而又于諡于
名于字于序皆可稱之古之彝器多銘以伯者必有
一於此也(紹興古器評)
商孫爵
銘一字曰孫夫銘者自名以稱揚其祖考之美而明
著之後世者也此特言孫以見意者蓋孫可以為王
父尸則又知其為祭祀之用耳是器通體純素不加
文飾與商子孫巳爵商巳舉爵大略相似以類考之
必商物也(紹興古器評)
周爵
周册爵
銘一字曰册說文謂象其扎一長一短中有二編之
形諸侯進受於王者也古之器多著此象豈皆當時
受賜於君以昭其功者耶(紹興古器評)
周立戈爵
銘一字作戈立形戈為兵器戡戮戰伐皆從之蓋有
傷物之意爵雖於飲器為特小然主飲必自爵始故
古爵悉為此狀者示酒戒也今又銘以著之則昔人
謹微防患之意可謂切至矣(紹興古器評)
金器款識
簠簋豆鋪總說
禮始於因人情而為之蓋以義起而制之使歸於中
而已明以交人幽以交神無所不用必寓諸器而後
行則簠簋之屬由是而陳焉然去古既遠禮文寖失
况遭秦滅學之後其書焚矣疑以傳疑而無所考證
則諸儒臨時泛起臆說無足觀者故見於禮圖則以
簠為外方而内圓以簋為外圓而内方穴其中以實
稻粱□稷又皆刻木為之上作龜蓋以體蟲鏤之飾
而去古益遠矣曾不知簠盛加膳簋盛常饍皆熟食
用匕之器若如禮圖則略無食器之用今三代之器
方圜異制且可以用匕而食復出於冶鑄之妙而銘
載粲然則先王制作尚及論也豈刻木鏤形者所能
髣髴哉至於豆則乃其實水土之品亦所以養其隂
者夏以楬豆商以玉豆周以獻豆制作雖殊所以為
實濡物之器則一也昔醢人掌四豆之實凡祭祀供
薦羞則豆之用於祭祀者如此士昏禮設六豆於房
中則豆之陳於昏禮者如此以之示慈惠之燕訓恭
儉之饗亦待此以有行者也是以天子之豆二十有
六諸公十有六諸侯十有二上大夫八下大夫七凡
以尚德也鄉老六十者三七十者四八十者五九十
者六凡以尚齒也然則用豆之義其可忽諸嘗考制
字之法禮必從豆以禮之不可廢也豊必從豆以時
之不可緩也戲必從豆以交際之不可忘也故孔子
於造次之間與夫荅問之際嘗眷眷於此者蓋為是
爾若夫劉公鋪與夫君養鋪之二器舊以其鋪之聲
與簠相近因以附諸簠今考簠之器方而鋪之器圜
又自與豆登略無少異故其銘前曰君作養鋪而疑
生之豆亦曰養豆則是其銘亦近之疑銘之以鋪者
有鋪陳薦獻之義而其器則豆故以附諸豆之末云
周叔邦父簠
右高三寸四分深二寸一分口徑長一尺闊八寸一
分容四升一合重四斤八兩兩耳銘二十二字曰叔
邦父莫知其誰特春秋轅氏名邦蓋季晢之子也今
所藏寅簋銘曰叔邦父豈非一種器耶曰用征用行
則叔夜鼎亦銘以征以行按王安石字說征正行也
凡言征者皆以正行銘之臣有從君之義故又繼之
曰用從君王是器飾以蟠螭周以重雷耳作螭首實
周器也(博古圖)
周史黎簠一(考古圖作史㓿□音缶)
史黎作簠
周史黎簠二
右二器一出古器物銘一藏扶風乞伏氏銘文同而
字畫小異史黎二字皆籀文(鍾鼎款識)
周鄀子斯簠一
周鄀子斯簠二
右二器一出向&KR2166;本一出古器物銘云藏宗室仲爰
家銘文詳略不同(鍾鼎款識)
周太公簠(考古圖作太公缶)
按舊圖云咸平三年同州民楊善德獲於河濱以獻
此器與弡中及史㓿二器形制全相類銘皆從□而
文不同此器缶從缶弡仲器從夫史㓿器從□亦缶
字&KR1286;字即古簠字與簠聲相近又形制皆如簋而方
文雖不同疑皆簠也(考古圖)
太公寳缶銘諡書無太自周書定法後世雖有附
入然不著此也昔齊有太公則謂先君太公望子久
矣故假以自見然則太上為古非考行而傳也後世
雖不以此考諡如田和輩皆取以自號於世秦自夷
公後太公繼之其子代立是為惠公夫惟子代其位
故以太上自稱秦齊皆有太公秦紀失傳其故世不
考之其以諡為太公惟秦則然矣其曰太公寳缶則
秦之廟器也楊南仲以其書為缶吕氏圖為古古非
器名則其說不可据也今考於小篆則為缶者類矣
雖秦篆故有與古文類者其不相類則亦衆也豈可
盡据以求合耶傳曰盎謂之缶鄭康成許慎服虔皆
以缶為瓦又曰汲器又謂缶無以五金名者今考弡
仲作匧銘殆與此類故知其為簠也古之為簠者本
或作□亦或作&KR1286;則□字為&KR1286;書畫類也然自古者
缶簠同文特後世不知考故識者疑也(廣川書跋)
弡仲簠一(集古錄作張仲&KR1286;廣川書跋東觀餘論俱作弡仲寳&KR1286;考古圖作弡仲□)
張仲作寳簠擇之金
鉄銘其纁其玄其
黃用盛諸□&KR2532;米用後三器音
饗大正音王寘䬫具釋俱同
召飼張仲愛無彊福必
友飱飼鼎寳張仲畀夀
劉原父先秦古器記云右二簠得于驪山白鹿原簠
者稻粱器其銘曰張仲見于小雅宣王臣也所謂張
仲孝友者矣贊曰宣治中興方虎董征張仲孝友秉
德輔成或外是經或内是承文武師師安有不寧歐
陽文忠公集古錄云張仲器銘四其文皆同而輔注
偏旁左右或異蓋古人用字如此耳(鍾鼎款識)
右張仲器銘四其文皆同而轉注偏旁左右或異蓋
古人用字如此爾嘉祐中原甫在長安獲二古器於
藍田形制皆同有蓋而上下有銘甚矣古人之為慮
遠矣知夫物必有弊而百世之後埋沒零落幸其一
在尚冀或傳爾不然何丁寧重複若此之煩也詩六
月之卒章曰侯誰在矣張仲孝友蓋周宣王時人也
距今實千九百餘年而二器始復出原父藏其器予
錄其文蓋仲與吾二人者相期於二千年之間可謂
遠矣方仲之作斯器也豈必期吾二人者哉蓋久而
必有相得者物之常理爾是以君子之于道不汲汲
而志在於遠大也原父在長安得古器數十作先秦
古器記而張仲之器其銘文五十有一其可識者四
十一具之如左其餘以俟博學君子(集古錄)
弡仲&KR1286;辨云劉原父弡仲&KR1286;銘以隸寫之云弡仲作
寳簠擇之金鏖銳鑪其纁其玄其黃用盛諸□&KR2532;米
用饗大正音王寘䬫具召飼弡仲受無彊福必共餐
飼具□(與&KR0008;同音飽也)弡仲眉夀所謂鑣鑪即廣雅所載此
二字乃趙生所釋予亦然之然趙初不知廣雅有此
語及觀之彌可信也弡音其勿反&KR2532;側角反早取穀
也䬫徒兮反飤音祀弡字原父誤釋為張字遂以為
張仲之器歐公從而文之以數百言蓋失之矣古器
中又有弡伯敦豈仲之兄乎(東觀餘論)
古人制法其書已亡不可得考今惟幸其器時有存
者可以察也京兆民得古器為銅方匣其大若干其
深若干文飾繁縟世不能考以法數惟其銘曰弡仲
作寳匣劉原父釋曰寳医医於禮為櫝凡所以盛弓
弩矢也而方中矢字又不與古文合不知何据而言
也今考篆文集字當作匧其書尚與篆合古文匧不
從竹後人因之從竹者誤也小篆雖秦文然亦存古
古文不廢其同者甚衆若匧從夾其文可以得矣惟
方字為古文然小篆自不从竹其用竹者或體也世
或疑篋未有範銅為之此猶以从竹為古之器矣嘗
見諸書說金箱石篋無不備也延康中上黨抱犢山
功曹李及於巗得書四十卷盛以金箱然箱篋以載
而藏之為名用金用竹隨其所為也豈但盡用竹哉
弡之忍翻訓曰弓強也余以自漢以後諸書考之集
古錄以為張仲誤也(廣川書跋)
上方所藏旅簋至衆獨無旅簠吕氏考古圖所載備
矣大抵皆簋也昔嘗考其銘竊有疑於此矣簠簋古
人共用之器也雖廢棄已久不應獨存簋而無簠&KR2962;
藏所得不應盡藏旅簋以故世不得其制禮家乃為
一器但方圓異耳嘗見紀城得器方圓雖異大抵類
桶惟蓋為龜此古&KR1286;之制也大觀元年劉仲馮以其
&KR2962;藏古器上之適余在館始盡模其銘併得原父釋
考之其曰弡仲寳医原父固以為張仲所作器也&KR1286;
又作医余按弡伯之器既曰匧矣今而則又以&KR1286;為
医其說異也考其文方中作□以古校之則為&KR1286;與
簠同其文古也後世禮樂既廢簠簋之制尤失至以
方圜論辨而不知天子諸侯卿大夫異制苟為傳誤
襲謬方且守之不議何也(廣川書跋&KR2962;說文云冡本字高墳也)
右簠銘本兩器底蓋皆有銘悉同其一原父以遺歐
陽文忠公按集古錄以中上一字為張字引詩六月
篇侯誰在矣張仲孝友曰此周宣王時張仲器也吕
犬臨考古圖以偏傍推之其字從巨不從長以隸字
釋之當為弡弡字雖見於篇然古文與隸書多不合
未知果是否(金石錄)
周簠
銘一字簠盛加饍蓋熟食用匕之器也今禮圖所載
則内方而外圓穴其中以實稻粱又刻木為之上作
龜蓋制作之異乃如是耶以是考之然後知禮家之
學多出於漢儒臆度非古制也(紹興古器評)
六藝之一錄卷八
