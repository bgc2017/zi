欽定四庫全書
六藝之一錄卷一百二十八錢唐倪濤撰
石刻文字一百四(玉刻)
周琥
□十三午十三
右得於京師博二寸六分長八寸三分前足之旁銘
三字按大宗伯以玉作六器以白琥禮西方覲禮
諸侯覲于天子天子為壇祀方明加方明於其上設
六玉西方琥小行人合六幣以和諸侯之好琥以繡
禮器云珪璋特琥璜爵蓋珪璋璧琮琥璜之器以象
天地四方天子以是禮神諸侯以是享天子而已說
文曰琥發兵瑞玉為虎文不見於經不知許慎何所
據然漢用虎符發兵雖以銅為之其原疑出于此文
曰午十三者亦兵符之次第午字蓋以日辰為號或
云午與五同發兵遣將畜威以待如虎之將撲卷尾
屈足俯地而伏此器之虎形則然魯哀公疾賜子象
子雙琥一璞而為二物是亦可以為得矣嘗觀世有
得古含玉者旁側汙衊有若塗漆不可磨洗蓋親身
之久雖玉亦渝此器亦然又疑如典瑞所載琥璜之
渠眉也(吕氏考古圖)
李氏洗玉池銘
按東坡洗玉池銘維伯時父吊古啜泣道逢玉珮解
驂推食劒璏鏚柲錯落其室復齋漫錄云李伯時石
刻謂元祐八年伯時仕京師居紅橋子弟得陳峽州
馬臺石愛而置之山中一日東坡過而謂曰斵石為
沼當以所藏玉時出而浴之具刻其形于四旁予為
子銘其唇而號曰洗玉池所謂玉者凢十有六雙琥
璏三鹿盧帶鈎琫珌璊瑑杯水蒼佩螳螂帶鈎佩刀
柄珈瑱拱璧是也伯時既没池亦湮晦徽宗嘗即其
家訪之得於積壤中其子碩以時禁蘇文因潛磨其
銘文以授使者十六玉惟鹿盧環從葬龍眠餘者咸
歸内府矣
琫珌
李氏錄云詩曰鞸琫有珌又曰鞸琫容刀春秋傳曰
藻率鞸鞛皆注為佩刀之上下飾乃刀削具裝之首
尾觀顧長康所畫列女圖有楚武王所佩刀如是是
以知其為上下飾者名曰琫珌
璧
李氏錄云爾雅肉倍好為璧好倍肉為瑗肉好若一謂
之環邊曰肉中空曰好此邊大而空小壁也色非蒼非禮
天之用文非蒲榖非子男所執其加幣贄藏之器也
璊玉璏
李氏錄云璊玉䞓色也禾之赤苖謂之虋言璊玉色
如之璏劒鼻也(雉例切又音衛)王莽進休玉具劒休不受莽
曰美玉可以滅瘢即解其璏碎而獻之蜀張惡子廟
有唐僖宗解賜玉具裝劒其室之上下雙綴以管縚
正此物非劒鼻而何
水蒼佩
李氏錄云禮玉藻云公侯佩山玄玉大夫佩水蒼玉
注云山玄水蒼玉之文也
玉帶鈎
李氏錄云聶宗義引古衣服令大裘革帶玉鈎䚢(丑列
切䚢也)鹿盧玉具劒以祀天地至於服衮冕祭宗廟冠
通天袍絳紗朝元會并用之此三代琱玉鈎也說者
謂蟾肪昆吾刀能治之如蠟觀其鏤文深妙瑑飾高
下委曲圜平盡滿人意信其說之非妄自秦漢以來
無其法
玉杯
李氏錄云漢高祖以玉杯為太上皇夀以横長故後
人謂之玉東西按淮南子闚面於盤水則圜於杯
隨面形不變其故有所圜有所隨者所自闚之異也
隨當讀橢(他果切)狹長也蓋古杯之形俱狹長又聞使
北士大夫言在遼燕用玉杯狹長有舟其世子亦用
之形制少殺(以上俱考古圖)
右二璽文本只一器緣傳摹字畫不同形制大小有
異因并刻之亦疑以傳疑之意也按集古印格序云
秦取趙氏藍田玉命丞相李斯書作魚鳥之狀刻為
璽文曰受命于天既夀永昌(鍾鼎欵識)
右璽文按集古印格云石本在畢景儒家其文玄妙
淳古無過於此雖龍飛鳳翥不足以擬其勢摹印之
祖也(鍾鼎欵識)
右玉璽文元符中咸陽所獲傳國璽也初至京師執
政以示故將作監李誡誡手自摹印之凢二本以其
一見遺焉(金石錄)
元至元三十一年正月御史中丞崔彧進傳國璽其
牋末曰臣區區之情無任傾嚮輙罄所見以贊其萬
一謹將寳璽之出處古今始末詳據考按許氏說文
璽玉者印也以守土故為文從爾從土其義蓋曰天
付爾此器俾寳之以守爾土也至周太史籀易為從
爾從玉義取天付爾此玉寳以為天下君也三代以
上璽文無所考諸史籍并寳璽篆文圖說曰傳國璽
方四寸其文文飾如前楚以卞和所獻之璞琢而成
璧後求昏於趙以納聘焉秦昭王請以十城易之而
不獲始皇倂六國得之命李斯篆其文玉工孫夀刻
之太平御覽又以為藍田玉所刻二世子嬰奉璽降
沛公於軹道旁高祖即位服其璽因世傳之謂為傳
國璽厥後孺子未立藏於長樂宫及莽簒位使安陽
侯王舜迫太后求之太后怒罵而不與舜言益切出
璽投之地璽因歸莽及更始滅莽校尉公賓得璽詣
宛獻於更始赤眉殺更始立盆子璽為盆子所有後
盆子面縛奉璽於光武至獻帝董卓作亂掌璽者投
於井中孫堅征董卓於井中得之袁術奪於堅妻術
死荆州刺史徐璆聞帝為曹操迎在許昌以璽送之
帝後遜位并以璽歸魏常道鄉公禪位璽歸於晉懷
帝遇劉聡之害璽歸於聪聰死歸曜曜為石勒所滅
璽入於勒勒滅入於冉閔閔敗收於閔之將軍蔣幹
晉征西將軍謝尚購得之以還東晉時穆帝永和八
年也自璽寄於劉石共五十三年晉復得之是後宋
齊梁陳相傳以至於隋隋滅蕭后與太子正道并傳
國璽並入於突厥唐太宗即位寳璽未獲乃自刻玉
曰皇帝景命有德者昌貞觀四年蕭后與正道自突
厥奉璽歸於唐唐始得焉朱温簒唐璽入於温莊宗
定亂璽入於後唐莊宗遇害明宗嗣立再傳養子從
珂是為廢帝石氏簒立自焚自是璽不知所在至宋
哲宗咸陽民段義獻玉璽及徽宗為金所虜凢有寳
璽金皆取之内璽一十有四青玉傳國璽一其色與
今所獻玉璽相同則知宋之南遷二百年無此寳璽
也明矣然自金既取於宋之後寳璽出處得失亦未
見明說以及我元適集皇太孫寳命所歸之際應期
而出臣職總御史親會盛事不可以不錄又圖中别
有璽其文亦八旁注云此傳國璽背文也今見寳璽
之背皆刻螭形蟠屈凹凸不齊偏廢厭四際無地可
置此文按太平御覽秦光十九年雝州刺史郄恢表
慕容永稱藩奉璽方六寸厚七分蟠螭為鼻今高四
寸六分四邊龜文下有字曰受天之命皇帝夀昌原
其所由未詳厥始以斯言之當别是一璽非今傳國
璽也此又不可不辨臣彧誠惶誠恐頓首頓首謹奉
牋上進以聞(輟耕錄)
漢剛卯
剛卯者按許慎說文㱾(音開)改大剛卯以逐鬼也玉篇
開改剛卯大印以辟鬼也廣韻㱾改大開堅也王莽
傳服虔注曰剛卯以正月卯日作佩之長三寸廣一
寸四分或用玉或用金或用桃著佩之又注當中央
從穿作孔以綵絲茸其底刻其上文曰正月剛卯既
央靈殳四方赤青白黃四色是當帝令祝融以教夔
龍庶疫剛癉莫我敢當又曰疾日嚴卯帝令夔化順
爾國化伏兹靈殳既正既直既觚既方庶使剛癉莫
我敢當凢六十六字㱾改者佩印也以正月卯日作
故謂剛卯又謂之大堅以辟邪也金刀之利者皆不
得行服虔曰剛卯以正月卯日作佩之長三寸廣一
寸四分或用金或用桃著革帶佩之今有玉在者銘
在其一面曰正月剛卯金刀莽鑄之錢也晉灼曰剛
卯長一寸廣五分四方當中央從穿作孔以綵絲茸
其底如冠纓頭蕤刻其上面作兩行書文曰正月剛
卯既央靈殳四方(云云同前)其一銘曰疾日嚴卯帝令夔
化順爾故伏化兹靈殳(云云同前)師古曰今往往於土中
得玉剛卯者按大小及文服說是也莽以劉字上有
卯下有金旁又有刀故禁剛卯及金刀也博謀卿士
僉曰天人同應昭然著明其去剛卯莫以為佩除刀
錢勿以為利承順天心快百姓意乃更作小錢徑六
分重一銖文曰小錢直一與大泉五十者為二品並
行後漢輿服志佩雙印長寸二分方六分乘輿諸侯
及王公列侯以白玉中二千石以下至四百石皆以
黑犀三百石以至私學弟子皆以象牙上合絲乘輿
以縢貫白珠赤罽蕤諸侯王以下以&KR0008;赤絲蕤縢&KR0008;
各如其印質刻玉書曰正月剛卯既決(云云同前)慎爾周
伏化兹靈殳(云云同前)凢六十六字前書注云正月剛卯
作霍治書清甫云嘗於吳中得白玉剛嚴雙印四枚
完具者二剛卯銘辭三十四字嚴卯銘辭三十二字
其二字筆畫損缺剛卯無既央二字餘十字難辨嘗
考王莽傳輿服志說文剛卯銘與說文及王莽傳同
輿服志央為決嚴卯疾日為曰疑志誤又順爾故化
伏與莽傳同說文作順爾國化伏輿服志作填爾周
化服未詳孰是其服用制度遞相引據亦不同後見
徐容齋參政藏剛卯一梁貢父尚書藏剛嚴二並係
古玉篆體剛卯銘三十四字字畫亦損缺制度銘詞
與前雙印大約不異續收嚴卯二一以玉為之一若
瑟瑟俗傳葛仙翁煉丹頭又名藥注子其文曰制曰
嚴卯帝命莫忘日資唯是黑青白黃既正既直既觚
既方庶使罔談莫我敢當與前嚴卯銘詞並差鮮于
伯機經歴收一枚高彦敬尚書收二枚並真楷書皆
似近代制作未見所出偶得金陵學宫所刻黃山谷
先生辯剛卯遺蹟其說與前相同但云&KR0008;絲繩也音
護古文無此字按五紐繩器也&KR0034;兔罟也豈紉絲繩
與兔罟相類故同此音耶(輟耕錄)
僕仕於關中於士人王□君求家見一古物似玉長
短闊狹正如中指中有四字非篆非隸上二字乃正
月字也下二字不可認問之君求云前漢剛卯字也
漢人以正月卯日作佩之銘其一面曰正月剛卯乃
知今人立春或戴春勝春幡亦古制也蓋剛者強也
卯者劉也正月佩之尊國姓也與陳湯所謂強漢者
同義(馬永卿嬾真子錄)
秦漢小璽顧氏印譜(下同)
疢疾除永康休萬夀寧白玉盤螭鈕
國子博士文夀承云璽以九字成文製作精妙其書
乃李斯小篆無毫髮失筆意非昆吾刀不能刻其文
亦非漢已後文字決為秦璽無疑舊藏沈石田先生
家既歸陸叔平後為袁尚之所得今藏顧光祿處居
京師遭回祿玉變黑色矣昔倪雲林有詩云匣藏數
鈕秦朝印白玉盤螭小篆文則此印又嘗入清閟閣
也
萬歲玉印以鉤為鈕
天祿永昌玉印螭鈕按吾衍氏譜云其文非臣下
所用當是小璽之屬
永昌玉印覆斗紐
永夀玉印覆斗紐
玉印
荆王之璽玉印覆斗鈕漢書劉賈漢高祖從父弟
六年正月丙午立為荆王
中山王寳玉印獸鈕欣賞編云出於鄧挺器先印
册所載漢景帝子中山靖王勝以前三年立
君印
安武君玉印覆斗鈕
孝成君印玉印覆斗紐
(闕)君玉印
墨丘中君玉印壇印鈕
南昌君布玉印覆斗鈕
侯印
關内侯印玉印鼻鈕見欣賞編
關内侯印玉印龜鈕鈕有尸浸痕按關内侯不
應有玉印即有恐出偽造或王厚之誤銅為玉也
將軍印
寧遠將軍章玉印豸鈕楊宗道印譜云寧遠將軍
楊楨隋高帝祖丁亥秋予得之於錢唐正此印也玉
色古甚可珍愛之按將軍印亦不應用玉惟博雅者
鑒之
軍曲玉印狻猊鈕按軍曲品秩甚卑其偽審矣據
予所見如假司馬軍司馬玉印俱類近製
上平私印
馮異玉印辟邪鈕佐光武中興封陽夏侯諡曰節
馮(闕)玉印馮鼻玉印覆斗鈕
公孫弘玉印螭鈕漢武中以丞相封平津侯楊宗
道又一玉印辟邪鈕文同
公夀玉印螭鈕龔嬰黃玉印覆斗鈕
龔蘋玉印鼻鈕私驗自發玉印覆斗鈕
韋賢玉印螭鈕漢孝武中以丞相封佚陽侯
徐復玉印螭鈕徐&KR0034;玉印覆斗鈕
徐横之印玉印鼻鈕于玉印覆斗鈕
邾玉印壇鈕渾身細卧蠶文
徒單玉印吳安玉印覆斗鈕
吳諱玉印覆斗鈕吳相思玉印覆斗鈕
蘇鳳玉印螭鈕蘇豐玉印龜鈕
齊丘平玉印覆斗鈕臣縱玉印覆斗鈕
臣&KR0934;玉印覆斗鈕臣雖未必是姓但依韻次之
申徒郎玉印壇鈕陳奴玉印覆斗鈕
陳倉玉印覆斗鈕陳齒之印玉印覆斗鈕
陳市信印綠寳石覆斗鈕
秦文玉印覆斗鈕秦回玉印覆斗鈕
淳于滿蘇玉印覆斗鈕君玉印壇鈕
垣赤玉印覆斗鈕樊&KR0034;玉印覆斗鈕
樊彦玉印龜鈕龜首右顧
言宫玉印覆斗鈕温御白瑪瑙印覆斗鈕
孫荆玉印覆斗鈕孫坤玉印覆斗紐
韓信玉印覆斗鈕以楚王貶封淮隂侯漢三傑之一
干饒玉印覆斗鈕顔齒玉印覆斗鈕
下平私印
專(闕)玉印覆斗鈕茅千玉印覆斗鈕
曹(闕)玉印壇鈕何俌玉印龜鈕
瑕裛玉印覆斗鈕楊喜玉印覆斗鈕以
郎中騎從漢王項羽死得其一體封赤泉侯
楊殷興印玉印龜鈕楊它玉印壇鈕
楊意玉印覆斗鈕楊忠玉印龜鈕
梁珂玉印螭鈕梁本玉印
商衡玉印鼻鈕魴(闕)玉印覆斗鈕
長玉印覆斗鈕常龔玉印覆斗鈕
王最之印玉印覆斗鈕王尊書黃玉印螭鈕
王武玉印王成玉印成為膠東
相治甚有聲漢宣帝最先褒之
王夀玉印王穉玉印
王(闕)玉印王子玉印壇鈕
王戎黃玉印覆斗鈕晉元康中拜司徒封安豐侯
王龜年印玉印螭鈕王君玉印覆斗鈕
黃賣玉印覆斗鈕黃(闕)玉印壇鈕
黃武玉印覆斗鈕行慶玉印覆斗鈕
呈(闕)玉印覆斗鈕程横玉印覆斗鈕
邢福玉印覆斗鈕
劉廣玉印覆斗鈕漢高帝子德哀侯齊悼惠王之
孫亦名廣又漢書王子侯表名廣者有六人
劉先臣玉印劉鳳私印玉印龜鈕
劉房思印玉印螭鈕侯(闕)之印玉印覆斗鈕
侯彘玉印任賈玉印
金剛正印水精印隂如玉印
上聲私印
董脩玉印覆斗鈕孔夫瑪瑙印覆斗鈕
芊高士玉印覆斗鈕
紀信之印玉印盤螭鈕信事漢王為將以黃屋左
纛誑楚漢王得間出汜丁玉印覆斗鈕
李悍玉印覆斗鈕李華玉印螭鈕
李狀玉印覆斗鈕李浮玉印
李世印信玉印鳬鈕李尊白瑪瑙覆斗鈕
子須玉印螭鈕汝猷私印玉印鼻鈕
褚當時印玉印鷹鈕許(闕)玉印
杜騅玉印壇鈕杜詨玉印覆斗鈕
杜章玉印螭鈕杜窅玉印覆斗鈕
苦成勃玉印覆斗鈕扈偃玉印壇鈕
禮姜私印玉印螭鈕□夫人印玉印瓦鈕
趙臨期印玉印覆斗鈕趙出玉印覆斗鈕
趙斄玉印覆斗鈕趙嫠玉印覆斗鈕
趙豬玉印覆斗鈕趙鎮之印玉印覆斗鈕
趙賈玉印趙青丘玉印壇鈕
尹文之印尹寘之印玉兩面印
左期之印玉印壇鈕四面卧蠶文
馬姬之印玉印龜鈕廣平玉印
沈意玉印覆斗鈕減充玉印瓦鈕
范宣玉印覆斗鈕宣晉人十歲能誦詩書嘗以刀
傷手捧手改容人問痛耶答曰不足為痛但受生之
體而致毁傷不可處耳范伯玉印
范孟賁印玉印
去聲私印
宋信玉印覆斗鈕佴母傷印玉印覆斗鈕
季(闕)玉印覆斗鈕魏信玉印覆斗鈕
&KR0146;絲玉印壇鈕傅說玉印走螭鈕
傅彪玉印鼻鈕石勒命彪與賈蒲江軸脩大將軍
起居注
衛青玉印螭鈕吳郡陸友云其玉潤牙髮生動實
昆吾刀刻也左角尸浸宋明受之變内侍出鬻於市
吳興鄭惟心得之以歸按漢書青以大將軍封長平
侯累擊匈奴
衛安成玉印覆斗鈕世祿玉印鼻鈕
蔡遂玉印覆斗鈕蔡勲玉印鼻鈕
蔡燕玉印覆斗鈕靳勃玉印覆斗鈕
萬金玉印龜鈕萬年玉印
肖(闕)玉印覆斗鈕肖(闕)玉印覆斗鈕四面
卧蠶文召可之印玉印臺鈕
謝布玉印覆斗鈕夏雨玉印螭鈕
夏昌玉印壇鈕夏期玉印覆斗鈕
向起玉印鼻鈕相産綠寳石印覆斗鈕
鄭市白瑪瑙印覆斗鈕竇欬玉印壇鈕
入聲私印
木仁印玉印龜鈕叔孫通印玉印狻猊鈕
樂天玉印辟邪鈕薛殷玉印蟠螭鈕
駱建玉印覆斗鈕薄戎奴玉印覆斗鈕
索尼玉印覆斗鈕狢安玉印盤螭鈕
伯鸞氏玉印鼻鈕益夀白瑪瑙印覆斗鈕
石黔玉印覆斗鈕酈裔玉印覆斗鈕
戚歐玉印三螭為鈕德義玉印覆斗鈕
汲得玉印覆斗鈕
子孫印
父乙子孫玉印四一螭鈕一鼻鈕二不載鈕俱鍾鼎文
子子孫孫用之協相玉印鼻鈕籀文
長宜子孫玉印螭鈕長宜子孫玉印辟邪鈕
宜爾子孫玉印覆斗鈕子孫世昌玉印
宜子孫玉印宜子孫印玉印鷹鈕
單字印
夀玉印四篆各不同其一螭鈕
尊玉印覆斗鈕瘧玉印壇鈕
㝅玉印螭鈕襄玉印
蹇玉印覆斗鈕封玉印
封瑪瑙印壇鈕公玉印鼻鈕
德綠寳石印壇鈕
六藝之一錄卷一百二十八
