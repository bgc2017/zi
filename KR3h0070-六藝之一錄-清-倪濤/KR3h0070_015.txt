欽定四庫全書
六藝之一錄卷十六錢唐倪濤撰
金器欵識十六
漢書言府弩機
右高三寸八分長四寸三分闊二寸一分重一斤一
十兩銘二十七字曰延光三年閏月書言府作按延
光三年盖東漢孝安皇帝即位之十九年也是年歲
在甲子閏在十月不言十月而言閏月舉閏則知十
月也書言府者所謂言則左史書之之義天禄石渠
之屬也盖漢之武庫隨府有之如盾省是也又若工
若令若丞若史皆銘之於機則知除戎器戒不虞昔
人尤在所慎者是機之形方且密而紋鏤細若絲縷
綰結則可頼此以固邦國者非特於前書孝宣之際
以示後人也(博古圖)
有新權銘
銘曰律權石重四鈞同律度量衡有新氏造按漢制
三十斤為鈞四鈞為石為斤一百二十故謂之權石
五權之制以義立之以物鈞之其餘小大之差以輕
重為宜圜而環令肉倍好者權與物鈞重萬一千五
百二十銖當萬物數此元始定制也莽號新室權銘
既著之矣方晉之末校尉王和掘得圜石其銘如是
當時以為瑞參軍續咸曰王莽時物也故以是傳之
不知所存有幾而此銘盖一時所同制也(廣川書跋)
新莽候鉦
候鉦四十二字闕二字王莽地皇二年所作紹興中
出於金州此器所書有波畫字尤清勁與漢末筆法
無異孰謂新都隸字皆古拙乎(洪适隸續)
威斗
張永開玄武湖遇古冡冡上得一銅斗有柄文帝以
訪朝士承天曰此亡新威斗王莽三公亡皆賜之一
在冡外一在冡内時三台居江左者唯甄邯為大司
徒必邯之墓俄而永又啟冡内更得一斗復有一銘
大司徒甄邯之墓(南史何承天傳)
新銅枓
韓玉汝家有一銅枓其銘曰新始建國天鳳上戊六
年(葉夢得避暑錄)
新銅鉦
紹興中郭浩知金州田夫耕得一鉦其銘曰新始建
國地皇上戊二年(隸釋)
董氏二洗
一欵其右曰董氏雅好一欵其左曰董氏器(隸續)
中平獸洗
欵識一行云中平三年八月造作用冨(隸續)
漢修官二鐵盆
乾道中陸務觀監漢嘉郡得之字畫無篆體盖東漢
初年所作(隸續)
漢鹽鐵盆
在巫山縣黃嗣直攝邑事堂下有大鹽盆有欵識盖
漢時物也其末曰永平二年(輿地碑目)
漢虎符
葉森曾見先師吾真白收虎符一丈有一尺五寸廣
四寸上剡首下平一面作虎蹲在上下有漢欵識字
云第一至第五皆面上作身通垂下有磨滅不可辨
剡首二邊有字刊年月磨滅難辨(雲煙過眼錄)
魏五熟釜
文帝在東宫賜繇五熟釜為之銘於赫有魏作漢藩
輔厥相唯鍾實幹心膂靖恭夙夜匪遑安處百僚
師師楷兹度矩(魏志鍾繇傳)
蜀孔明釜
毛柱史言平谷縣耕民得一釜以凉水沃之忽自沸
以之炊飯即熱釜下有諸葛行窩字鄉民以為中有
寳物乃碎之其釜複層中有水火二字(丹鉛錄)
晉銅澡盤
晉武帝作欵識云泰始元年(闕)月七日右尚方治御
府故二斗五升銅澡盤重九斤八兩第二字甚小而
遒勁(隸續)
燕慕容雋銅馬銘
慕容廆有駿馬赩白有竒相逸力至雋光夀元年四
十九矣而駿逸不虧雋竒之命鑄銅以圖其像親為
銘贊鐫頌其傍象成而馬死矣(水經注)
夏銅鼓
陳叔夏得銅鼓甚大銘曰龍昇元年七月大匠渙按
龍昇為大夏紀年而鼓全似西南夷所作崔鴻十六
國書赫連勃勃以銅為大鼓及飛廉翁仲銅蛇龍虎
以黃金飾之列於宫殿前疑即此也(廣川書跋)
古錫趺篆文
初上(齊高帝)在淮隂修理城得古錫趺九枚下有篆文
莫能識者僧真省事獨曰何須辨此文字此自久遠
之物錫而有九九錫之徵也高帝曰卿勿妄言(南史紀僧
真傳)
金革帶鈎篆文
吉士瞻為荆府城局參軍浚萬人仗庫防池得一金
革鈎隱起鏤甚精巧篆文曰錫爾金鈎且公且侯(南史
吉士瞻傳)
無為觀鐵磬文
在道州銘曰永明四年五月五日造鐵磬十二枚(輿地
碑目)
梁甘露寺鐵鑊文
天監十八年造以供佛者佛字皆作□(天下金石志)
唐棲霞寺銅像背記
景龍二年(輿地碑目)
唐景龍觀鐘銘
景龍觀者中宗所作景雲二年睿宗為之鑄鐘製銘
也字正書而稍兼篆體竒偉可觀鐘今在西安府城
鐘樓(石墨鐫華)
景龍觀唐中宗所起睿宗復為煉銅鑄鐘而銘之中
宗是醒寐不知昏曉者睿宗以臨淄幸登天位當再
世牝晨淫穢天地不思反政而復令察東宫幾成太
平之亂亦是側耳不聞雷霆者何事鐘耶今在西安
鐘樓余嘗手摹其文睿宗御製銘辭書復古雅拙樸
在唐以上是楷法兼篆分者惜姓名未著其源出自
興和年李仲璇修孔子廟碑而劑之以雅故為勝耳
余收金石文數百種除彝器欵識惟此為金耳(金石史)
景雲二年九月睿宗御書今在西安府鐘樓上初唐
人作字尚有八分遺意正書之中往往雜出篆體無
論歐虞諸子即睿宗書亦如此猶之初唐律詩稍似
古風平仄不甚穩順開元以後書法日盛而古意遂
亡遂以篆楷為必不相通分為兩部然而蚩之从㞢
岊之从巴黎之从勿薛之从&KR0935;虚之从□鼎之从析
□益之从横□此皆見行於今代者而不察其為篆
也詩篇書法日以圓熟而俗筆生焉亦世代升降之
一端矣(金石文字記)
唐真源觀鐘銘
明皇撰并八分書天寳三年六月(金石錄)
唐明皇書太子亨題亳州(金石略)
唐通元觀銅鐘銘
開元十五年陳郡袁懷先撰(輿地碑目)
唐紫極觀鐘銘
饒州紫極觀有唐鐘刻銘其上曰天寳九載前監察
御史貶樂平尉李逢年銘鄉貢進士薛彦偉述序給
事郎行參軍趙從一書(容齋隨筆)
唐紫極觀鐘銘二
在饒州天寳九載上官經野文(輿地碑目)
紫極宫鐘銘沙門少紀書(墨池編)
唐曲阿縣齊鄉觀鐘銘
殷度善正書開元間嘗書曲阿縣齊鄉觀鐘銘(書史會要)
唐常覺寺銅鐘銘
天寳四載韋迴撰并八分書(金石錄)
唐寧照寺鐘銘
右武盡禮筆法精勁當時宜自名家而唐人未有稱
之見於文字者豈其工書如盡禮者往往皆是特今
人罕及爾余每得唐人書未嘗不歎今人之廢學也
(集古錄)
唐居士武承泰撰文林郎武盡禮書寺僧鑄大鐘以
景龍三年立此銘(集古錄目)
景龍三年邢州(金石略)
唐太清宫鐘銘
馮宿撰柳公權行書太和五年十二月(金石錄)
唐永泰寺鐘銘
大歴元年崔巨撰房集書(金石錄)
唐萬年寺鐘銘
魏大空書(碑帖考)
唐護聖寺鐘銘
龍紀二年節度使顧彦暉銘(輿地碑目)
唐南山寺題鐘
龍紀元年(輿地碑目)
唐銅柱
貞元四年嶺南都護本管經略使馬總於漢所立銅
柱之處特鑄二柱刻書唐德以繼伏波之迹(舊唐書馬總傳)
唐鐵馬鞭刻字
鐵馬鞭長慶二年義成軍節度使曹華進獻曰得之
汴水有字刻云貞觀五年尉遲敬德李昌符詩云漢
將臨流得馬鞭鄂侯名字舊雕鐫(李昌符詩集)
南唐銅牌篆
沈彬將葬穴其處乃古塚也其間獲一銅牌上鐫篆
文云佳城今已開雖開不葬埋漆燈猶未爇畱待沈
彬來(江南野史)
南漢銅佛識
昭州光孝寺銅佛一軀五代偽劉時所鑄後有識云
維大漢大寳四年(輿地碑目)
吴越武肅王鐵劵
唐遣中使焦楚鍠賫鐵券至券文曰維乾寧四年歲
次丁巳八月甲辰朔四日丁未皇帝若曰咨爾鎮海
鎮東等軍節度浙江東西等道觀察處置營田招討
等使兼兩浙鹽鐵制置發運等使開府儀同三司檢
校太尉兼中書令持節潤越等州刺史上柱國彭城
郡王食邑五千戶實封一百戶錢鏐朕聞銘鄧隲之
勲言垂漢典載孔悝之德事美魯經則知褒德策勛
古今一致頃者董昌僣偽為昏鏡水狂謀惡跡漸染
齊人爾能披攘兇渠盪定江表忠以衛社稷惠以福
生靈其機也氛祲清其化也疲羸泰拯於越於塗炭
之上師無私焉保餘杭於金湯之固政有經矣志奬
王室績冠侯藩溢于旗常流在丹素雖鍾繇刊五熟
之釜竇憲勒燕然之山未足顯功抑有異數是用錫
其金板申以誓辭長河有似帶之期泰華有如拳之
日惟我念功之旨永將延作子孫使卿長襲寵榮克
保冨貴卿恕九死子孫三死或犯常刑有司不得加
責承我信誓往惟欽哉宜付史館頒示天下王謝
表曰臣鏐言伏承恩旨賜臣金書鐵券一道恕臣九
死子孫三死者出於睿券形此綸言錄臣以絲髮之
勞賜臣以山河之誓鐫金作字指日成文震動神祗
飛揚肝胆伏念臣爰從筮仕迨及秉麾每自揣量是
何叨忝所以行如履薄動若持盈惟憂福過禍生敢
忘慎初護末豈期初志上感宸聰憂臣以處極多危
慮臣以防微不至遂開聖澤永保私門屈以常刑宥
其不死雖君親屬念皆云必恕必容而臣子為心豈
敢傷慈傷愛謹當日慎一日戒子戒孫不敢因此而
累恩不敢乘此而賈禍聖主萬歲愚臣一心(十國春秋)
楚銅柱文
楚武穆王既威服諸蠻于溪州界立銅柱為表高丈
二尺命李弘臯銘之弘臯為文曰粤以天福五年歲
在庚子夏五月楚王召天策府學士弘臯謂曰我烈
祖昭靈王漢建武十八年平徵側於龍編樹銅柱於
象浦銘曰金人汗出鐵馬蹄堅子孫相連九九百年
是知吾祖宗之慶緒綿遠則九九百年之運昌于南
夏者乎今五溪輯寧群帥内附古者天子銘德諸侯
計功大夫稱伐必有刊勒垂諸簡編將立標題或昭
恩德敢繼前烈為吾紀焉弘臯承教濡毫敬載厥事
盖聞牂牁接境五溪遺風上古以之要服中世漸爾
羈縻師號滑夫相名姎氏漢則宋均父肇靖溪山唐
則楊興師遂開展境邇來豪右時恣陸梁去就在心
否臧由已溪州彭仕然世傳郡印家總州兵布惠立
威識恩知勸故能立三四代長百萬夫非德教之所
加豈簡書而可畏亦無辜於大國必不虐於小民多
自生知因而善處無何忽承間隟俄至動搖王每示
含弘常加姑息漸為邊患深入郊圻擾掠耕桑侵暴
辰澧疆吏告逼郡人失寧非萌作偽之心偶昧戢兵
之法焉知縱火果至自焚時晉天子大創丕基倚注
雄德以文皇帝之徽號繼武穆王之令謨册命吾王
開天策府天人降止備物在庭方振聲名又當昭泰
眷言僻陋可俟綏懷而邊鄙上言各效命土乃以静
江軍指揮使劉勍率諸部將士以偏師鉦鼓之聲震
動溪谷彼乃棄州保嶮結阻馮高惟有鳥飛謂無人
到而劉勍虔遵廟筭密運神機跨壑披崖臨危下瞰
梯衝既合水泉無汲引之門樵採莫通糧糗乏轉輸
之路(闕)因甘矜恤彭師暠為父輸誠束身納
欵我王愍其通變爰降招携崇虎感德以歸周孟獲
畏威而事蜀王曰古者叛而伐之服而柔之不奪其
財不貪其土前王典故後代蓍龜吾伐叛懷柔敢無
師古奪財貪地實所不為乃依前奏授彭仕然溪州
刺史加檢校太保諸子將吏咸復職員錫賚有差俾
安其土仍頒廩粟大賑貧民乃遷州城于平岸溪之
將佐銜恩向化請立柱以誓焉於戱王者之師貴謀
賤戰兵不染鍔士無告勞肅清五溪震讋百越居平
疆理保乂邦家爾宜無擾耕桑無焚廬舍無害樵牧
無阻川塗勿矜激瀨流湍勿恃懸崖絶壁荷君親之
厚德我不徵求感天地之至仁爾懷寧撫苟違誠誓
是昧神祗垂予子孫庇爾族類鐵碑可立可忘賢哲
之蹤銅柱堪銘願奉祖宗之德弘臯仰遵王命謹作
頌焉其辭曰昭靈鑄柱垂英烈手執干戈征百越誕
今鑄柱庇羣黎指畫風雷開五溪五溪之險不足恃
我旅爭登若平地五溪之衆不足平我師輕躡如春
冰溪人畏威思納質棄汙歸朝求立誓(名山記作溪山畏威仍感
惠納貭歸朝永立誓今從廖道南楚紀)誓山川兮告鬼神保子孫兮千
萬春(十國春秋)
宋賈似道祭器銘
賈師憲丞相祭器銘曰唯景定三年正月乙丑詔太
傅丞相賈公似道奕世勲勞再造王室其賜家廟于
行都乃作俎豆俟奉時薦萬子孫永寳之余嘗得其
一器其銘如此(志雅堂襍抄)
廖瑩中酒器銘
賈師憲庚申歲自江上奏功而歸凡其家從行諸客
皆推恩賞廖羣玉瑩中以從戎之勞轉官之外復特
賜黃金百兩廖遂用之鑄匜盤以為酒器且俾楊尚
書平舟棟作篆古勒銘于器云皇帝御極之三十七
年國有大功一相禹腁曰余瑩中與隨旆㫋余寔手
扶余後手牽白公何以敵脇是穿奇勝草坪受降馬
前公一何勇敵一何恐余訖濟南公飯余共損漢倒
江一洗羶潼彼徒夷矣公歸余從内金唯精上賞唯
重文昌孫子是寳是用誰其銘之史臣楊棟余嘗得
銘墨本因又書之(同上)
南漢光孝寺鐵塔文
廣州府光孝寺有鐵塔一乃劉鋹所造上有文曰大
漢皇帝以大寳十年丁卯歲勅有司烏金鑄造千佛
寳塔一所七層并相輪蓮花座高二丈二尺保龍光
有慶祈鳳歷無疆萬方咸底於清平八表永承於交
泰善資三有福被四恩以四月乾德節設齋慶讃謹
記後列中官姓名(池北偶談)
武林鐘鼎文
淨慈寺鐘洪武十一年十一月造宋濓銘(芝園後集)
尊勝寺鐘舊在鳳凰山尊勝寺淳熙改元曾覿篆
銘(客杭日記)
上天竺鳴陽樓鐘舊在寺左鐘樓刻紹興七年二月
鑄賜住持應如管領明成化間徙懸鎮海樓(天竺山志)
開寶仁王寺鐘在七寶山寺内刻端平元年尚方鑄
賜
唐鐘舊在三茅寧夀觀唐常州澄清觀女冠王玉仙
造河東薛泚銘紹興中賜於觀後徙入禁中(咸淳臨安志)
宋鼎舊在三茅寧夀觀宋孝建元年八月作有銘紹
興中賜於觀(咸淳臨安志)
金塗塔舊在鳳凰山錢武肅王宫中其文用金錯(朱彝
尊金塗塔考)
鐵井闌在六和塔錢武肅王刻八卦於上(吳越備史)
淨慈寺鐵鍋在寺内有禎明二年造題欵(西湖志)
西天元興寺鐘題名(右鐘在烏龍廟)太師開府儀同三司上
柱國錄軍國重事中書左丞相和寧忠獻王脫脫為
江淮等處行中書省左丞相時以開山住持僧西天
高逹摩突理扳的達之請于延祐己未春三月建西
天寺至正壬辰燬于火戊戌王之子儀同三司浙江
等處行中書省左丞相兼知行樞密院頒行宣政院
事節制諸軍便宜行事達識帖睦兒顧瞻感慨捐俸
鼎創以繼先志更扁山曰清平寺曰西天元興同祈
皇帝萬歲皇后齊年皇太子千秋風調雨順國泰民
安提點僧公哥古魯住持智明普照大師依仁屹刺
識巴講主監造朝列大夫同知浙江東道宣慰使司
副元帥于應辰大元至正十八年十月初三日置
書史會要云達識帖睦邇字九成康里人官至江浙
行省封太尉知讀書能詩大字學釋漙光小字殊有
骼力
厲太鴻元西天元興寺鐘題名跋云西天元興寺在
吳山西南清平山之東與鳳凰山相接宋故宫芙蓉
殿也元仁宗延祐六年己未江浙行省中書左丞相
贈太師和寧忠獻王康里脱脫為西僧高達摩實理
板的達建初扁曰西天至正十六年壬辰燬于火子
達識帖木邇仍為是職捐俸鼎創以繼先志扁山曰
清平寺曰西天元興寺僧公哥古魯依仁屹刺識巴
等題紀其事於鐘上盖鑄鐘之年即剏寺之年也按
元史康里脫脫世祖時入宿衛於武宗仁宗有定策
功曾輔武宗為中書右丞相至大四年仁宗即位出
為江浙行省左丞相開杭城通江河以便商旅明許
復齋作元史闡幽惜其澤不廣于天下而獨被于吾
浙賢相不竟其用仁宗之過也其子達識帖睦邇以
至正七年來為行省平章兼知行樞密院許以便宜
行事是時江淮盜起使為達識帖木邇者輯和民人
訓練軍實繕城池以固圉延將材以禦敵收苖軍之
用而撫以威信識淮張之詐而討以大義則紅巾可
無躪浙之虞白駒可無據杭之禍奈何賄賂滋彰庸
懦滋甚始則倚完者為重以拒士誠終則受士誠之
欺而殱完者卒致薇省沸狼禾中飲鴆生無功以報
國死何面以見父烏在一寺之建能繼先志耶貢禮
部師泰玩齋集有建寺碑載高達摩實理板的達居
山中久一旦拂袖去莫知所之後有見之秦隴間者
盖已百餘歲矣達識帖睦邇重建時又於殿左剏屋
四楹奉祠先生割田供祀皆可補此記之缺夏大理
時正成化杭州府志云宋故宫寢殿基為尊勝寺和
寧門基為般若寺後殿基為小仙林寺垂拱殿基為
報國寺與元興而五至正壬辰七月寇至郭萬戶屯
羅木橋東營與對敵市民咸登望江亭以覘寇退命
軍士焚之是寺之燬即至正十六年士誠逼杭達識
帖睦邇棄城潛遁時也既燬而剏僅及期月士信且
拆白塔以築城五寺又逓湮矣今遺址已不可考獨
鐘存萬松嶺烏龍社廟中題字陽文在欒間上下俱
鑄作蒙古字吾友丁處士敬身拓得墨本命予考證
予嘗登鳳山之原空林眢井觸目蒼涼不謂鐘簴尚
留兩朝廢興之感備焉故為之書
雲雷文黃目弩機銘
禮書言罍畫雲雷之象然莫知雷作何状今祭器中畫
雷有作鬼神伐鼓之状此甚不經予嘗得一古銅罍
環其腹皆有畫正如人間屋梁所畫曲水細觀之乃
是雲雷相間為飾如□者古雲字也象雲氣之形如
□者雷字也古文□為雷象回旋之聲其銅罍之飾
皆一□一□相間乃所謂雲雷之象也今漢書罍字
作□盖古人以此飾罍後世字失傳耳(夢溪筆談)
禮書所載黃彝乃畫人目為飾謂之黃目子遊關中得
古銅黃彝殊不然其刻畫甚繁大體似繆篆又如欄
盾間所畫回波曲水之文中間有二目如大弹丸突
起煌煌然所謂黃目也視其文髣髴有牙角口吻之
象或謂黃目乃自是一物又予昔年在姑熟王敦城
下土中得一銅鉦刻其底曰諸葛士全茖鉦茖即古
落字也此部茖之落士全部將名耳鉦間鑄一物有
角羊頭其身亦如篆文如今時術士所畫符傍有兩
字乃大篆飛廉字篆文亦古怪則鉦間所圖盖飛廉
也飛廉神獸之名淮南轉運使韓持正亦有一鉦所
圖飛廉及篆字與此亦同以此騐之則黃目疑亦是
一物飛廉之類其形状如字非字如畫非畫恐古人
必有深理大抵先王之器皆不苟為昔夏后鑄鼎以
知神姦殆亦此類恨未能深究其理是必有所謂也
(仝上)
鄆州發地得一銅弩機甚大製作極工其側有刻文曰
臂師虞士耳師張柔史傳無此色目人不知何代物
也(同上)
古器說
虞夏而降制器尚象著焉後世由漢武帝汾睢得寶鼎
因更其年元而宣帝又于扶風亦得鼎款識曰王命
尸臣官此栒邑及後和帝時竇憲勒燕然還有南單
于者遺憲仲山甫古鼎有銘而憲遂上之凢此數者
咸見諸史記所彰灼者逮魏晉六朝隋唐亦數數言
獲古鼎器梁劉之遴好古愛竒在荆州聚古器數十
百種又獻古器四種于東宫皆金錯字然在上者初
不大以為事獨國朝來寖乃珍重始則有劉原父侍
讀公為之倡而成于歐陽文忠公又從而和之則若
伯父君謨東坡數公云爾初原父號博雅有盛名曩
時出守長安長安號多古簋敦鏡尊彝之屬因自著
一書號先秦古器記而文忠公喜集往古石刻遂又
著書名集古錄咸載原父所得古器銘款由是學士
大夫雅多好之此風遂一扇矣元豐後又有文士李
公麟者出公麟字伯時實善書畫性喜古則又取生
平所得暨其聞見者作為圖状說其所以而名之曰
考古圖傳流至元符間太上皇即位憲章古始𦕈然
追唐虞之思因大崇尚及大觀初乃倣公麟之考古
作宣和殿博古圖錄凢所藏者為大小禮器則已五
百有幾世既知其所以貴愛故有得一器其直金錢
數十萬後動至百萬不翅者于是天下塚墓破伐殆
盡矣獨政和間為最盛尚方所貯至六千餘數百器
遂盡見三代典禮文章而讀先儒所講說殆有可採
者始端州上宋成公之鐘而後得以作大晟及是又
獲被諸制作于是朔望郊廟禮樂一旦遂復古跨越
前代嘗有旨以所藏列崇政殿暨兩廊召百官而宣
示焉當是時天子尚留心政治儲神穆清因從𤨏闥
密窺聽臣寮訪諸左右知其為誰樂其博議味其議
論喜于人物而百官勿覺也時所重者三代之器而
已若秦漢間物非殊特盖亦不收及宣和後則咸蒙
貯錄且累數至萬餘若岐陽宣王之石鼓西蜀文翁
禮殿之繪像凢所知名罔問巨細遠近悉索入九禁
而宣和殿後又剏立保和殿者左右有稽古博古等
諸閣咸以貯古玉印璽諸鼎彝禮器法書圖畫盡在
然世事則益爛漫上志衰矣非復前日之敦尚考騐
者俄遇僣亂側聞都邑方傾覆時所謂先王之制作
古人之風烈悉入金營夫以孔父子産之景行召公
散季之文辭牛鼎象樽之規模龍瓶雁燈之典雅皆
以食戎馬供熾烹灰飛烟滅散落不存文武之道墜
於地恥莫甚于此言之可為吁邑至于圖錄規模則
班班尚在期流傳以不朽云作古器說(鐵圍山叢談)
李伯時好鐘鼎古文奇字
李伯時公麟雅好鐘鼎古文奇字自夏商以來以先後
次第之聞一器則捐千金不少靳所蓄日冨俱為圖
記蔡天啟嘗得商祖丁彝李尤寶愛因作詩以贈云
上追虞姒亦易爾下者始置周秦間造端宏大町畦
絶往往世俗遭譏訕盖實錄也(能改齋漫錄)
跋翟公巽所藏古器
周秦古器銘皆科斗文字其文章爾雅朝夕玩之可以
披剥華偽自見至情雖戱弄翰墨不為無補(山谷題跋)
古器篆刻
劉原父收周鼎篆一器百字刻蹟宛然所謂金石刻文
與孔氏上古書相表裏字法有鳥跡自然之狀宗室仲
忽李公麟收購亦多余皆嘗賞閱如楚鍾刻字則端
逸遠高秦篆咸可冠方今法書之首(襄陽志林)
安州所獻六器銘
右六器銘重和戊戌歲安州孝感縣民耕地得之自言
于州州以獻諸朝凢方鼎三圜鼎二甗一皆形製精
妙款識奇古按此銘文多者至百餘字其義頗難通
又稱作父己父己寶彝若非商末即周初器也(金石錄)
古器辯
鼎屬七甲鼎乙鼎非鼎乃甗也盖甑之類丙鼎中有人
形盖古子孫字丁鼎戊鼎中文□兩目之間非鼻乃
父字耳上兩目乃古瞿字盖其人曰瞿父也已敦也
古盛黍稷器儀禮所謂全敦非鼎也庚此漢人香爐
耳非鼎也鍾屬四其三是鍾最後丁號者柄差長當
是鉦也尊爵屬四甲是卣中尊也中有人形亦古子
孫字乙爵也文曰祖甲丙爵丁爵鑑二甲其文曰仙
山並照智水齊明花朝豔彩月夜流明龍盤五瑞鸞
舞雙精傳聞仁夀始騐銷兵文體乃唐人鏡其體製
亦不甚古乙銘曰青羊作鏡四夷服多賀國安人民
(下三字俱不明晰)殄滅天下得一雨暘節五資(上二字不明)長保
二親(下一字不明)凢三十字内有三字不明此乃漢鑑勝
前一鑑遠甚註云乙銘不可曉考之博古圖漢有青
盖鑑銘青羊作青盖又宜子孫鑑銘五資作五榖熟
(東觀餘論)
鍾鼎銘識
三代鍾鼎彝器存於今者其間款識唯眉夀萬年子子
孫孫永寶用之語差可辨認餘多茫昧難讀談者以為
古文質朴三盤五誥雖詰曲聱牙尚可精求其義自武
王周書諸銘外其見於經傳者如湯之盤銘曰苟日新
日日新又日新䜛鼎之銘曰昧旦丕顯後世猶怠正考
父鼎銘曰一命而僂再命而傴三命而俯循墻而走亦
莫余敢侮饘於是粥於是以糊余口[桌-日+(ㄇ@(人人))]氏量銘曰時文
思索允臻其極嘉量既成以觀四國永啓厥後兹器維
則祭射侯辭曰惟若寧侯毋或若女不寧侯不屬于王
所故抗而射女衛禮至銘曰余掖殺國子莫予敢止孔
悝鼎銘曰六月丁亥公格于大廟公曰叔舅乃祖莊叔
左右成公成公乃命莊叔隨難于漢陽即宫于宗周奔
走無射啟右獻公獻公乃命成叔纂乃祖服乃考文叔
興舊嗜欲作率慶士躬恤衛國其勤公家夙夜不解民
咸曰休哉公曰叔舅予女銘若纂乃考服悝拜稽首曰
對揚以辟之勤大命施于蒸彝鼎扶風美陽鼎銘曰王
命尸臣官此栒邑賜爾旗鸞黼黻琱戈尸臣拜手稽首
曰敢對揚天子丕顯休命此諸銘未嘗不粲然何為傳
于今者無緒乃爾漢去周未遠武宣以來郡國每獲一
鼎至於薦告宗廟羣臣上夀竇憲出征南單于遺以古
鼎容五斗其銘曰仲山甫鼎其萬年子子孫孫永寶用
憲乃上之盖以其難得故也今世去漢千年而器寶之
出不可勝計又為不可曉已(洪适)
石本古器物銘
右石本古器物銘余既集錄公私所藏三代秦漢諸器
款識略盡乃除去重複取刻畫完好者得三百餘銘皆
模刻于石又取墨本聯為四大軸附入錄中近世士大
夫間有以古器銘入石者然往往十得一二不若余所
有之冨也(金石錄)
鍾鼎字書
鍾鼎篆韻七卷皇朝薛尚功集元祐中吕大臨所載僅
數百字政和中王楚所傳亦不過數千字今是書所錄
凢一萬一百二十有五考古圖十卷皇朝吕大臨撰
裒諸家所藏三代秦漢尊彝鼎敦之屬繪之于幅而辯
論形制文字博古圖說十一卷皇朝黃伯思撰宣
和博古圖三十卷皇朝王楚撰集三代秦漢彝器繪其
形範辨其款識增多於吕氏考古十倍矣鍾鼎款識
二十卷皇朝薛尚功編考古博古之類也然尤為詳備
(眺氏讀書志)
薛尚功款識法帖十卷(尚功字用敏錢塘人僉書定江軍節度判官廳事)碑在
江州蜀中亦有翻刊者字加肥薛尚功重廣鐘鼎篆
韵七卷江州公使庫板一卷象形奇字一卷王楚鐘
鼎篆韵七卷衡州本字少所出在薛字前吕大臨考
古圖十卷有黑白兩樣(學古篇)
古銅器
宋番陽張世南宦遊紀聞云辨博書畫古器前輩盖嘗
著書矣其間有論議而未詳明者如辨古器則有所
謂款識臘茶色朱砂斑真青綠井口之類方為真古
其製作有雲紋雷紋山紋輕重雷紋垂花雷紋鱗紋
細紋栗紋蝉紋黃目飛廉饕餮蛟螭虬龍麟鳳熊虎
龜蛇鹿馬象鸞䕫犧蜼鳬雙魚蟠虺如意圜絡盤雲
百乳鸚耳貫耳偃耳直耳附耳挾耳獸耳虎耳獸足
䕫足百獸三螭穟草瑞草篆帶(註錄于後下同)星帶(有註)輔乳
(有註)碎乳(有註)立䕫雙䕫之類凢古器制度一有合此則
以名之如雲雷鐘鹿馬洗鸚耳壺之類是也
篆帶若虯結之勢星帶四旁飾以星象輔乳
鍾名用以節樂者碎乳鐘名大乳三十六外復
有小乳周之
如有款識則以款識名如周叔液鼎齊侯鐘之類是
也古器之名則有鐘(有註)鼎尊罍彝舟(有註)卣瓶爵斗(有註)
巵&KR0008;(有註)角(有註)桮敦簠(有註)簋(有註)豆獻(有註)錠(有註)斝觚鬲
(有註)鍑(有註)盉(有註)壺(有註)盫(有註)瓿(有註)鋪(有註)罌(有註)鑑(有註)匜(有註)盤
洗盆鋗(有註)杅磬錞鐸鉦(有註)鐃戚鐓(有註)奩鑑(即鏡)節鉞戈
矛盾弩機表坐旗鈴刀筆杖頭蹲龍(有註)鳩車(有註)提梁
龜蛇硯滴車輅托轅之屬此其大槩難於盡備然知
此者亦思過半矣
鐘大曰特中曰鎛小曰編舟類洗而有耳卣
音酉又音由中尊器也有攀盖足類壺斗有耳
有流有足流即觜也觶之豉切酒觴也角類
彝而無柱簠其形方簋類鼎而矮盖有四足
甗牛偃切無底甑也錠徒徑切又都定切鬲
形製同鼎漢志謂空足曰鬲鍑才宥切玉篇云
似釜而大其實類小瓮而有環盉戶戈切又胡
卧切盛五味之器也似鼎而有盖有觜有執攀
瓿蒲後切類壺而矮鋪類豆鋪陳薦獻之義
罌類釜鑑盛水器上方如斗&KR0866;底如風窗下設
盤以盛之匜代支切沃盥器鋗呼玄切類洗
玉篇云小盆也鉦類鐘而矮鐓飾物柄者
蹲龍宫廟乘輿之飾或云闌楯間物鳩車兒戱之
具壺其類有四曰圓曰匾曰方曰温盫於含
切覆盖也似洗樣而腰大有足有提攀
所謂款識乃分二義款謂隂字是凹入者刻畫成之
識謂陽字是挺出者正如臨之與摹各自不同也臘
茶色亦有差别三代及秦漢間器流傳世間歲月寖
久其色微黃而潤澤今士大夫間論古器以極薄為
真此盖一偏之見也亦有極薄者有極厚者但觀制
作色澤自可見也亦有數百年前句容所鑄其藝亦
精今鑄不及必竟黑而燥須自然古色方為真古器
也
趙希鵠洞天清錄集古鐘鼎彝器辯云夏尚忠商尚質
周尚文其制作亦然商器質素無文周器雕篆細密
此固一定不易之論而夏器獨不然余嘗見夏琱戈
於銅上相嵌以金其細如髮夏器大抵皆然歲久金
脫則成隂款以其刻畫者成凹也銅器入土千年純
青如鋪翠其色子後稍淡午後乘隂氣翠潤欲滴間
有土蝕處或穿或剥並如蝸篆自然或有斧痕則是
偽也銅器墜水千年則純綠色而瑩如玉未及千年
綠而不瑩其蝕處如前今人皆以此二品體輕者為
古不知器大而厚者銅性未盡其重止能減三分之
一或減半器小而薄者銅性為水土蒸淘亦盡至有
鉏擊破處並不見銅色惟翠綠徹骨或其中有一線
紅色如丹然尚有銅聲傳世古則不曾入水土惟流
傳人間色紫褐而有硃砂斑甚者其斑凸起如上等
辰砂入釜以沸湯煑之良久而愈見偽者以漆調朱
為之易辨也三等古銅並無腥氣惟上古銅新出土
尚帶土氣久則否若偽作者熟摩手心以擦之銅腥
觸鼻所謂識紋款紋亦不同識乃篆字以紀功所謂
銘書鐘鼎夏用鳥跡篆商則蟲魚周以蟲魚大篆秦
用大小篆漢以小篆隸書三國隸書晉宋以來用楷
書唐用楷隸三代用隂識謂之偃蹇字其字凹入也
漢已來或用陽識其字凸間有凹者或用刀刻如鐫
碑蓋隂識難鑄陽識易為决非三代物也款乃花紋
以為飾古器款居外而凸識居内而凹夏周器有款
有識商器多無款有識古人作事精緻工人豫四民
之列非若後世賤丈夫之事故古器款必細如髮勻
整分曉無纖毫糢糊識文之筆畫宛宛如仰瓦而不
深峻大小淺深如一亦明淨分曉無纖毫糢糊此蓋
用銅之精者並無砂顆一也良工精妙二也不吝工
夫非一朝夕所為三也今設有古器款稍或糢糊必
是偽作質色臭味亦自不同句容器非古物蓋自唐
天寶間至南唐後主時於昇州句容縣置官場以鑄
之故其上多有監官花押其輕薄漆黑款細雖可愛
要非古器歲久亦有微青色者世所見天寶時大鳳
環瓶此極品也偽古銅器其法以水銀雜錫末即今磨
鏡藥是也先上在新銅器上令勻然後以釅醋調細
硼砂末筆蘸勻上候如臘茶面色急入新汲水滿浸
即成臘茶色候如漆急入新水浸成漆色浸稍緩即
變色矣若不入水則成純翠色三者並以新布擦令
光瑩其銅腥為水銀所匱並不發露然古銅聲微而
清新銅聲濁而閧不能逃識者之見古人惟鐘鼎祭
器稱功頌德則有識盤盂寓戒則有識他器亦有無
識者不可遽以為非但辨其體質款文顔色臭味足
矣
夫二書之論銅器固已粲然具備然清修好古之士又
不可不讀經傳紀錄以求其源委如薛尚功款識法
帖及重廣鐘鼎韻七卷者宣和博古圖吕大臨考古
圖王俅嘯堂集古錄黃睿東觀餘論董逌廣川書跋
等書皆當熟味徧參而斷之以經庶可言精鑒也(輟耕
錄)
吕氏考古圖叙
考古匪玩物也六一翁劉□父窮年捃摭至趙明誠金
石集錄浩如煙海虞彝商簋紀甗秦匜鑄物肖形弹今
人智巧營之未必不更精麗竒偉特以典刑峻嚴辭語
靜深相去不知迥隔幾塵凢物興替各有時鼎淪而泗
水波劍藏而牛斗射其間人力不容穗雖然其器亡其
書存可也器之寶傳或弊書之流傳匪窮汲郡吕公彙
諸大家所藏尊卣㪟盂之屬繪為巨編兵後多磨滅吾
弟翼俌又廣吕公好古素志屬羅兄更翁臨本且更翁
刻以傳世并採諸老辨證附左方用心良苦世俗争嗜
盡至状蟲魚花草童稚知愛誰肯挂眼是器凢格把玩
真若是身周旋揖讓三代間奇哉維先秦器物摽經典
尚多安得摸取曲阜之履岐陽之鼓兊戈和弓封父繁
弱輯為全書時時觀覽并濯胸次俗氣大德己亥冬
至古迂陳才子謹題
予嗜古凡花卉泉石遊心經目間冥搜歴覽未盡留意
及得先秦罍洗錞釪奇物多珍襲不釋手偶閱汲郡呂
先生舊輯考古圖十卷慨慕古先聖賢制作大意真若
隔世胸次芥蒂不能屣棄命友臨本刊訛刻傳且採諸
君子辯證附其下或嗤予&KR0008;精芻狗之器者予曰物生
而有象物成而有器器即道道即器本不相離也輪輿
軫輻寓天地也權衡斗量寓律吕也深衣十三幅寓朞
而閏也錯然而陳維理之存竅兮而虚維德之居豈徒
器乎哉是以觀湯盤者知日新之義觀周杖者知嗜慾
之失觀叔向䜛鼎者知昧爽丕顯之勤聖賢君子或因
是洗心若鄙為器則世方熙熙攘攘與接為搆古道且
弗貴而寧但器乎寧刻此以淑好古者大德己亥陽
復日茶陵陳翼子翼俌識
古禮器圖象統譜宣和而吕與叔考古圖創作元祐間
實標赤幟探江海而遺河漢謂窮本何余既序刻宣和
圖譜爰&KR1140;本始並鑱是編蓋參兩譜或器一而款殊或
文同而釋異或彼乖而此合或後略而前詳要以古文
簡奥時代逓遷數千載之下諸賢懸解一一獨鑒辟則
鈞天廣樂五節相宣各成條理寧渠觀止大韶遂替英
莖可勿奏乎且考古末多洗玉池所藏玉玩暨秦漢鐙
爐諸品又博古所無者豈宣和抹摋爾邪將後賢裒廣
有是也刻成輒弁數言首簡諸具博古序中不復論次
新都汪昌業識
薛尚功摹鐘鼎彝器款識真蹟跋
鐘鼎款識法帖二十卷趙孟頫鑒定
集金石錄者多矣尚功所編尤為精詣况其墨蹟乎予
舊於山隂錢德平家屢閱之誠奇書也至正元年十
二月甲子鑒書博士柯九思書於吳氏遜學齋
錢塘薛尚功摹集三代彝鼎款識文凢廿㢧較其器之
墨跡筆精墨妙過之又其討論有出於博古考古諸書
之外前輩博雅精詣如此彼困而不學竊好古之名自
比於米顛者得不有媿方外張天雨老學齋觀
予讀薛尚功集古金石文常歎其博及見謝長源所收
尚功寫本乃知金石刻僅得其半而寫本字畫為精夫
學至於博而精豈特論藝文而已至正元年後五月
廿二日臨武斡玉倫徒克莊在武林驛書
嘯堂集古錄
景春沈君居樂圃坊與余同里閈且嘗同游可村賀先
生之門一日過景春所居出嘯堂集古錄見示嘗試觀
之由秦以前三代之器若敦槃尊彝鼎鐘甬權之屬無
所不有每列一器必摹其款識而以楷書辨之刻畫甚
精殆不類刊本讀之者文從字順如游商周之庭而寓
目焉可謂奇矣坐客皆唶唶稱歎予謂景春平生寡嗜
慾酷好收書有别業在閶門西去城僅數里景春昔嘗
居之人有挟書求售者至必勞來之飲食之酬之善價
於是奇書多歸沈氏集古錄其一也昔人有以千金市
馬者得駿骨與五百金逾年而千里馬至者三今景春
嗜書與昔之嗜馬者何以異哉吳中多好古博雅君子
將以載酒肴問奇字者踵門而來景春不寂寞矣客曰
然請書之元統改元十一月廿又六日吳郡干文傳
題
六藝之一錄卷十六
