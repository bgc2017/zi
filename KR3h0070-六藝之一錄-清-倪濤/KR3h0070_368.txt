欽定四庫全書
六藝之一錄續編卷四錢唐倪濤撰
石刻題跋
朱彝尊竹垞甫曝書亭集
榆次縣三唐碑跋
去榆次縣三十里趙村有穹碑三中央一通仆地折爲
二段贈太保李良臣碑也其辭李宗閔撰楊正書立於
長慶二年右一通安定郡王李光進碑也其辭令狐楚
撰子季元書立扵元和平蔡之後左一通太尉李光顔
碑也其辭李程撰郭&KR1050;書立於開成五年良臣本河曲
部落稽阿跌之族襲雞田州刺史隸朔方軍其稱太保
者以子貴贈官光進光顔皆以功蓋天下時人以大小
大夫别之兄弟孝睦見於舊史而碑稱光顔平吳元濟
師旋請於朝葬其兄則史傳所未及又碑書光進為安
定郡王史没其文吾意碑辭定不誣矣
湖州天寧寺尊勝陀羅尼石幢跋
湖州天寧寺建自陳永定三年武宣章皇后故宅也曰
龍興曰孝義曰萬夀曰報恩光寺寺額屢更其曰天寧
者仍吳越武肅王所更額也相傳寺有尊勝陀羅石幢
一十四座今其八尚存文可辨識者一建於大中元年
十一月後題刺史令狐綯姓名一建於大中二年八月
後題刺史蘇特姓名書者曹巨川也一建於大中十二
年四月書者凌渭也一建於會昌元年十一月書者胡
季良也一建於咸通十一年三月又斷石一平望芮文
琛立後題乾符六年四月蓋平望驛時屬烏程澄源鄉
宜陽里故張承吉詩云一𣲖吳興水西來此驛分斯其
證矣巨川及渭莫考季良見宣和書譜載其行草書各
五種考諸家紀錄金石文字太和八年湖州德本寺碑
隂係季良正書寳歷二年杭州大覺禪師碑元和二年
平李錡紀功碑均係季良八分書元和四年國子司業
辛璿碑九年永興寺僧伽和尚碑均係季良篆額是季
良於書法諸體精熟不獨行草見長矣惜也幢第稱曰
處士而不著其里貫疑即州人至繪畫人魚簡則畫譜
未詳僅見於此予友鄭元慶芷畦撰湖州府志手拓諸
幢文見示予嘉其見聞之周洽也書冊尾歸之
唐阿育王常住田碑跋
右唐阿育王寺常住田碑袐書省正字郎萬齊融撰其
初趙州刺史徐嶠之書既隳於寇明州刺史于季友於
僧惠印所覩舊文邀處士范的重書太和七年冬事也
寺建於晉太康二年田賜於宋元嘉二年額更於梁普
通三年釋道宣錄神州墖寺以是墖居第一焉碑題越
州都督府鄮縣者齊融神龍中與賀知章賀朝張若虚
邢巨包融等俱以吳越之士知名見劉昫唐書文苑傳
國秀搜玉二集曾載其詩唐書以賀朝萬為一人齊融
為一人誤矣唐自武德四年諸州置緫管未久更都督
府至乾元元年始號越州而鄮縣即古鄞州開元二十
六年始割縣置明州齊融撰碑時寺猶屬越州也碑引
詩倬彼甫田歲取十千以甫作碩不知何所本其隂有
記則扵季友辭附贈范的詩的亦有和韻之作胡氏統
籖李氏全唐詩均未之載季友太保頔次子也尚憲宗
女惠康公主拜駙馬都尉授羽林將軍制係元稹所草
史不言其為明州刺史宰相世系表苐書絳宋等州刺
史云
憫忠寺重藏舍利記跋
右采師倫書重藏舍利記在京師憫忠寺碑建自唐會
昌六年文稱舍利舊藏智泉寺寺經始扵元魏幽州刺
史尉萇命故又號尉使君寺按北史萇命太安狄那人
萇作長參預齊神武起兵破爾朱兆者其曰節制司空
清河張公者仲武也當武宗詔毁佛寺地分三等幽州
等居上許留僧二十人尋又詔諸道留二十人者減其
半故碑云勅於封管八州内寺留一所僧限十人至是
年宣宗即位遂弛其禁先是智泉寺已燬遂以舍利歸
憫忠寺焉仲武在幽州屢破回鶻鄭畋謂會昌時功第
一方燬寺之歲五臺僧多奔幽州仲武封二刀付居庸
關曰有游僧入境則斬之及宣宗增置僧寺碑稱司空
固護釋門殷誠修敬若是乎前後不相侔者蓋仲武功
名之士宜其好惡與時移也師倫無善書名然猶存王
知敬薛稷遺意亦能拔乎俗者
唐漳州院陀羅尼石幢跋
右唐咸通四年八月漳州押衙兼南界游奕將王剬所
造陀羅尼石幢宣義郎前建州司戶參軍事劉鏞序并
書經後題朝議郎使持節漳州諸軍事守漳州刺史柱
國崔衮名又分書建立歲月及鐫字人於後按遊奕將
五代十國多有之獨不見扵唐會要新舊書惟六典載
騎曹掌外府兵馬簿帳牧畜之事凡諸衛馬承直配於
金吾廵檢游奕者季請其料給之殆職廵邏者已是帖
今藏吳江潘檢討稼堂家審定為宋拓本
唐北嶽廟李克用題名碑跋
曲陽縣北嶽廟有唐李克用題名一百二十八字文稱
中和二年二月者即光啟元年攷僖宗以是年二月至
鳳翔三月還京改元之詔猶未下也克用與義成節度
使王處存同破黃巢以功封隴西郡王而盧龍節度使
李可舉成德節度使王鎔惡處存約共滅之分其地通
鑑載克用遣將康君立救之而碑文則云領蕃漢步騎
五十萬衆親來救援與通鑑異又云至三月幽州請就
和斷遂班師取飛狐路却歸河東則又史所不及載者
當唐之季藩鎮連兵境上各事爭鬭職方不錄其地朝
廷號令所及僅河南山南嶺南劒南十數州上下不交
以至於无邦生斯世者其聞見已不能悉真况百世之
下寧免傳聞異辭哉惟金石之文久而未泐往往出風
霜兵火之餘可以補舊史之闕此好古之士窮搜於荒
厓破冡之間而不憚也克用本武人未嘗以書知名而
碑文楷畫端勁詞亦簡質可誦英雄之不可量如是夫
嗚呼益以見金石之文為可寳也
憫忠寺葬舍利記跋
右唐景福元年僧復嚴葬舍利於憫忠寺觀音像前於
是南叙述記知常書之碑云隴西令公大王者李匡威
也是歲李克用王處存合兵攻王鎔匡威救之有詔和
解河東及鎮定幽四鎮碑稱欲遷舍利於閣内陳辭請
發封壤上許之蓋匡威方恃燕薊勁旅有雄天下意宜
有請無不許者碑文侈陳發緘時舍利光芒異香郁烈
外石函封内金函閟其崇奉象教至矣迨明年匡威復
出師救鎔其弟匡儔據軍府自稱留後匡威進退無所
之鎔迎館於鎮登城西大悲浮圖顧望流涕未幾以圖
鎔見殺然則事佛果得福乎舍利之墖一燔扵太和八
年一燔於中和二年今匡威所建之閣遺跡已不可問
其碑僅存焉耳已踣佛脚俾工拽而出之揭以藏諸笥
唐濟安侯廟二碑跋
乙丑秋客自華州來者貽予唐李巨川所為濟安侯廟
碑濟安侯者華之城隍神也巨川為韓建掌書記撰許
國公勤王錄以媚建方昭宗幸華建請散殿後軍誅李
筠圍諸王十六宅皆巨川教之唐史附諸叛臣之列觀
其碑文盛歸功於建此猶猘犬狂吠無足怪者繼得金
張建所撰廟碑謂諸王既見殺是夜建袖劒詣行宫將
及御幄神厲聲叱曰汝陳許間一卒耳蒙天子恩至此
輒敢為弑逆事乎建倉皇而退昭宗德之徙神於行宫
既還京封神濟安侯而歐陽子五代史則謂建父叔豐
所誡殆儒者不語怪之意歟金源之文傳世者寡碑辭
特剴切可誦其稱縳草傅泥假以成像猶能奮叱不祥
而當時藩鎮重臣皆幸時之亂曾不遣偏裨老弱之師
為衛社稷勤王計殆土木之不若蓋有激其言之矣彼
巨川者罔有忌憚謂土木可欺已之文足以餙非於後
不知直道在人自唐迄金二百年華之父老猶能道之
而張建者復刊石而紀其實也然則小人之變亂是非
欲以惑天下後世者復何為哉復何為哉
晉王墓二碑跋
代州柏林寺東晉王李克用墓斷碑二其一曰唐故左
龍武軍統軍檢校司徒贈太保隴西李公神道之碑文
曰公諱國昌字德興世為隴西沙陀人偉姿容善騎射
蓋克用之父朱邪赤心所謂赤馬將軍火生頭上者也
其一曰唐故使持節代州諸軍事代州刺史李公神道
之碑文曰公即太保之次子也其名克字僅存餘可識
者有公前躍馬彎刀及徐方等數字按史克用弟四人
次曰克讓為振武軍校從討王仙芝以功拜金吾衛將
軍宿衛京師親仁里第自克用稱兵雲中殺守將段文
楚詔捕克讓克讓與僕十數騎彎弧躍馬突圍出奔雁
門與碑文合則為克讓無疑但史載克讓守潼關與黃
巢兵戰敗匿南山佛寺中為寺僧所殺不言其為代州
刺史又得歸葬於代皆不可曉者土人相傳王墓上舊
有碑十三今十一已亡其二存者又散埋土中蓋金石
之文自歐陽永叔趙明誠後世無篤好之者宜其漫漶
不可辨識如是也當永叔時去五代甚近沙陀世次已
不得詳其為唐家人傳謂太祖四弟皆不知其父母名
號至國昌字德興紀亦遺之是十三碑者永叔亦未之
見更六百年而予乃覩其二非幸歟惜乎十一碑者不
及見也同邑曹先生博采金石有歐陽趙氏之好出二
碑於土摹之搨本俾予審定其字若干遂書其後歸之
千峰禪院勅碑跋
右澤州盤亭山千峰禪院後唐明宗賜僧洪密勅蓋明
宗踐位洪澤具表稱賀以此荅之文曰退避無所愧恧
良多嗚呼五代之季安得聞此長者之言哉歐陽子謂
明宗武君不通文字觀署書數大字出自親判上有璽
曰書詔新鑄之印可異也
晉義成節度使駙馬都尉史匡翰碑跋
史駙馬匡翰墓在太原縣東北三十里黃陵村墓碑深
䧟於地村民語予土不可搰搰之尺則更深尺予強令
搰之以畚去土至一尋龜趺始露驗之則陶學士榖所
撰文也辭多駢儷乃抄撮其大略云天祐中授代州副
使以勞加銀青光禄大夫檢校太子賓客兼監察御史
改遼州副使兼領九府都督同光初充嵐憲朔等州都
游奕使解職授天雄軍牢城都指揮使遷檢校刑部尚
書兼御史大夫上柱國轉檢校戶部尚書潯州刺史未
幾改天雄軍步軍都指揮使遷侍御彰聖馬軍都指揮
使兼九府都督進檢校司空懷州刺史轉控鶴指揮使
加金紫階兼和州刺史駙馬都尉食邑五百戶俄遭内
艱起復授冠軍大將軍右金吾衛大將軍員外置同正
員依前充義成軍節度使以天福七年三月薨於鎮詔
贈太保其先後歴官詳矣然史稱其歴鄭州刺史而碑
不書何歟又傳美其好讀書尤喜春秋三傳與學者講
論不倦碑辭亦云懷鼔篋之心行有餘力藴飛箝之辨
似不能言不積財而但富藏書不憂家而惟思報國求
諸時彦罕有倫焉則與史傳合矣
建雄節度使相里金碑跋
汾隂縣有大相里小相里相里氏子孫聚族居焉按相
里氏東周時即有之莊子稱相里勤之弟子是也漢有
御史武十六國前趙有偏將軍覽大都皆晉人也金墓
在小相里之北繹碑辭與五代史傳略同惟史稱字奉
金而碑云字國寳史稱贈太師而碑云贈太子太師則
碑為可信已
鎮東軍牆隍廟記跋
鎮東軍牆隍廟碑施宿撰會稽志張淏續之均不載其
文字予友顧徵士寧人獲諸卧龍山西岡上未入金石
文字記中碑文錢武肅王鏐撰王以乾寧二年伐董昌
明年五月平之十月勅改越州威勝軍為鎮東軍授王
領鎮海鎮東等軍節度使至開平二年升為大都督府
亦謂之東府題曰牆隍廟者朱全忠之父名誠王既稱
臣於梁不得不為之諱矣獨怪全忠未簒弑時唐帝在
位乃勅改武成王廟曰武明成德軍曰武順義成軍曰
宣義并嫌名皆避之迨梁既僭位司天監以帝曾祖諱
茂琳請改歲月陽日辰凡戊字更作武尤可發笑也
北漢千佛樓碑跋
丙午二月登天龍之山得北漢李惲所為千佛樓碑異
焉俾工搨歸裝潢之書其後曰北漢之為國不足當一
大郡而王朴以為必死之寇亡最後自周之世宗宋之
太祖百戰不能克宜其君臣有過人之才而劉繼元處
裹瘡吮血之餘輕役其民命嬖臣范超冶金為佛治不
急之務惲身為相臣不能匡正惟事圍棋飲酒及撰碑
文侈大其事何歟碑稱承鈞為睿宗皇帝繼元為英武
皇帝皆史記所未及劉旻之語張元徽也顧我是何天
子爾亦是何節度使然則惲之夸大其辭適足以形其
陋而已攷繼元之立在宋開寳元年戊辰史稱其即位
時改元廣運而碑建於乙亥故其文曰上御宇之八年
後書廣運二年歲次乙亥按楊夢申撰劉繼顒神道碑
亦稱廣運元年歲次甲戌與是碑合則即位改元之說
史未得其詳矣繼元殘忍好殺具書於史然當時諸臣
率弃之降宋范超者亦降惟惲至國亡乃降蓋其誅戮
亦所必行無足深罪者嗚呼以蕞爾之地當百萬之師
而民爭為之效死其君臣真無過人之才者哉若其文
格之卑書法之陋攷古之士無譏焉可也
宋太宗書庫碑跋
右宋太宗皇帝書庫碑大中祥符四年真宗御書勒石
在太原府夀寧教寺碑為風雨崩剥其半没土中歲久
盡蝕文凡二千餘言僅存數百字其隂石尤泐所可識
者有太宗御製文集四十卷又集一十卷怡懷詩一卷
廻文詩一卷逍遥詠一卷至理勤懷篇一卷宋志載御
製集一百二十卷蓋統言之也棋勢圖琴譜各二卷蓮
花心漏廻文圖若干卷雜書扇子一百三十六柄雜書
簇子七百五十三軸按史帝既削平諸國收其圖下詔
購遺書於左昇龍門北建崇文院徙三館書實之此崇
文書目所自始也又分三館書萬餘卷别為書庫所謂
秘閣是也王明清有言太平興國中諸降王死其舊臣
或宣怨言太宗盡收用之寘之館閣使修羣書廣其卷
帙厚其廩禄贍給以役其心俾卒老於文字則帝之留
意翰墨特出於權謀祕計而非性所好也雖然亡國之
臣世主往往輕視之如土芥而重繩之以刀鋸帝獨容
之禁侍之列給筆札事纂述謂非世主所難能歟鳴呼
是可記也
太原縣惠明寺碑跋
吕惠卿憸人也當時君子視若鬼蜮而王安石獨任之
不疑且曰惠卿之賢雖前世儒者未易比也今觀惠明
寺舍利塔碑雖能文善書之士無以過之世徒知為頭
會箕歛之才不知兩人當日以經術定交而取合於文
字也嗚呼此其所以為姦也歟
桂林府石刻元祐黨籍碑跋
元祐黨籍徽宗書之立石端禮門其初九十八人爾既
而蔡京復大書頒郡縣以上書人及已所不喜者作附
麗人添入凡三百九人碑稱皇帝嗣位之五年蓋崇寧
四年也是時籍中曾任宰臣執政者十無一存曾任待
制及餘官亦已零落過半亡者毁其繪像及所著書奪
其墳寺存者定為邪等降旨編管荒徼禁不得同州住
其子弟亦不得詣闕下小人之快意未有甚於斯時者
矣豈復有所忌憚乎其後張綱看評謂王珪一名不合
在籍自九十七人外益以上官均岑象求江公望范柔
中鄧考甫孫諤六人共一百三人皆係名德之臣許子
孫陳乞恩例次數而龔頤正遂采三百九人之事蹟成
元祐黨籍列傳譜述一書凡一百卷蓋惟恐其闕然則
小人之厄君子適以榮之士之自立宜審所擇矣京所
書刊石滿天下惟桂林勒之崖壁故至今獨存碑後王
珪章惇姓名漫漶者為曝泉所泐也康熙乙丑二月望
日書
大同府普恩寺碑跋
右大同府普恩寺碑記宋修武郎借吉州團練使充通
問副使婺源朱公弁所作也公以建炎元年十一月奉
使為金人所留廹之事劉豫不可欲易其官不可探策
使之歸復不可其語耶律紹文曰上國之威命朝以至
則使臣夕以死夕以至則朝以死觀其懷印卧起悲歌
慷慨與漢之蘇武何異非孔子所稱不辱君命者歟記
成於金皇統三年二月實高宗紹興之十三年也於是
公之去國盖十七年矣題曰江東朱弁而不書官又其
上系以皇統年號論者疑公自貶其詞合乎古君子危
行言孫之義而未得其本也攷公之歸宋在是秋七月
記之作當在和議初成而公臨發之時也彼寺僧者見
公既去不能原公大節所在惟知奉國人之法輒刪去
其官爵增易其紀年無足怪者史載公被留時嘗具酒
食告僚友曰吾已得近郊某寺之地一旦畢命諸公幸
瘞我其處表曰宋通問副使朱公之墓於我幸矣而公
碑文亦曰予築館之三年歲在庚戌冬十月乃發於兹
寺然則所謂近郊某寺者殆即普安寺非耶史又載公
以文字教金之貴人子弟使之就學因得以和好之說
進蓋公之文有不得已而為之者當其時宋諸公留於
金若宇文虚中吳澈蔡松年之徒多以文學自命顧寺
僧獨以公之言為足重扵世亦以見恭敬之不可棄而
忠信所行者遠也嗚呼士君子不幸生喪亂之際又不
幸以文章為世所重得其文者或不原其志意所在輒
更易以就時人之耳目至使大節皎然若朱公者幾無
以自白扵後世讀普恩寺之碑其亦可感也夫
書拓本玉帶生銘後
玉帶生宋文丞相硯名也石産自端州未為絶品其修
扶寸廣半之厚又微殺焉帶腰玉而身衣紫丞相寳惜
旁刻以銘書用小篆凡四十有四字歲甲申觀扵商丘
宋節使坐上因請以硬黃紙摹之不敢響搨也生之本
末略見玉笥生詩其銘辭亦附注於詩編按金華胡翰
作謝翺傳稱天祥轉戰閩廣至潮陽被執翺匿民間流
離久之間行抵勾越是信公軍敗後硯即歸翺可知其
寓浦陽永康閱祐思諸陵登釣臺度必擕生偕往懷古
之君子可以深長思矣
遼釋志愿葬舍利石匣記跋
京師仙露寺金人俘宋室子女置其中見蔡鞗北狩行
錄趙子砥燕雲錄顧地志失載遺蹤遂不可稽康熙二
十六年五月宣武門西南居民掘地得石匣匣旁有記
自稱講經律論大德志愿錄并書乃遼世宗天禄三年
瘞舍利佛牙於此記後有千人邑三字蓋社名也施主
姓名首列帝后諸王大臣下及童男小女考遼史世宗
妃甄氏後唐宫人帝從太宗南征得之寵遇甚厚及即
位立為皇后至天禄四年方册立皇后蕭氏二后同死
察割之亂並葬扵醫巫閭山記刻於三年所云皇后蓋
指甄也東明王者疑是明王安端即察割之父以功王
東丹國故曰東明王也燕主大王者中臺省右相牒蠟
為南京留守封燕王故曰燕主大王也國舅相公者靖
安蕭太后族只撒古魯以天禄元年為國舅帳詳穩故
曰國舅相公也獨趙思温子延照史作延昭而通鑑亦
作照嘗為石晉祁州刺史復仍歸遼餘子本末不得其
詳矣又記有建窣堵坡之文疑當時石匣置扵塔下塔
久廢而石匣僅存土中匣已無蓋其舍利佛牙又不知
何如散佚也(按跋内察割諸名應改因碑刻故存其舊)
遼雲居寺二碑跋
右王正智光雲居寺二記共勒一碑碑額篆書重修雲
居寺一千人邑會之碑一稱結千人之社一千人之心
一稱完葺一寺結邑千人近年京城發地得仙露寺石
函記後有千人邑三字尼曰邑頭尼覽者疑是地名合
此碑觀之則知千人邑者社會之名爾天順皇帝者遼
穆宗尊號丞相秦王者重元為南京留守也遼史聖宗
初即位羣臣上尊號曰昭聖皇帝統和元年六月上尊
號曰天輔皇帝五年四月上尊號曰至德廣孝昭聖天
輔皇帝二十四年十月上尊號曰至德廣孝昭聖天輔
皇帝今碑建扵二十三年尊號無天輔字是則二十四
年十月以前聖宗尊號但云至德廣孝昭聖皇帝如碑
所記至二十四年乃合元年尊號天輔字以稱之否則
二十四年所上之號與五年無異何用羣臣復上乎竊
疑史有誤也
金京兆劉處士墓碣銘跋
金京兆劉處士墓碣銘奉天楊英撰文武功張徽書洛
陽李微題額立石者同知京兆緫管府事高貴也文稱
處士初諱章更名九隴又名渭又名於菟其字希文不
易也下筆有骨肋西州碑版多出其手一榻之外皆法
書名畫望而判其真贋嘗鬻書扵市一逹官持之去處
士直詣廳事取書辭色不少遜挾書掉臂而出性不喜
浮屠法而處開元墖三十年無家無妻子正大八年詔
民東徙至陜既而事且變投所畜古印章鼎彝扵河避
地平陽入太原尋還故里以疾卒按金史哀宗紀元兵
既取鳳翔兩行省棄京兆遷居民於河南所云事變者
此矣英之銘曰士之遇也為龍為虎其不遇也如魚如
鼠既魚其龍又鼠其虎生必逹其所好死則從其所惡
將矯世以自戕抑直行而不顧苟會扵心千載其猶旦
暮著所以信扵人者以銘先生之墓吁辭特崛竒而徽
正書多涉篆隸體亦不猶人金源遺集傳至今者惟趙
秉文王若虚段克已誠已李俊民元好問數家而已斯
銘不見於載記乃摭其大略書之册尾兼錄其副示長
洲孫生附著於書法考焉
元豐潤縣令碑記跋
豐潤縣本玉田之永濟務金史稱太和間置明寰宇通
志一統志因之今觀至元七年縣令孫慶瑜碑記則改
務為縣乃大定年事且云承安中以懷遠大將軍夾谷
公習捏來宰是縣足徵置縣在泰和之先也碑又云太
安初避東海郡侯諱更名曰豐閏東海郡侯者即衛紹
王然則縣始置時仍名永濟可見又云大朝開創以來
庚辰之歲改縣為閏州考元史竟未之載宋王諸公未
免失扵討論矣清類天文分野之書云洪武元年改閏
為潤而今國子監金元史雕本閏旁均着水非也碑之
書法雖不工然辭足以逹其述先後政頗詳顧修地志
者曾不引證何哉(按跋内夹谷應改瓜爾佳習捏應改錫納因載碑刻原文故仍其舊)
霍山廟建文元年碑記
右霍山廟碑建文元年正月壬午祗祭上帝扵南郊二
月癸亥鴻臚寺序班周敖國子監生袁綱奉命以香幣
牲醴祭告中鎮勒其文扵碑嵌廟西壁上蓋自燕師靖
難之後四年之政事悉行革除舊典遺文去之惟恐不
盡乃普天之下尚留此一片石存人間世之君子有
志扵補修惠宗實錄辭雖不多所宜大書特書布在方
策者也
跋首善書院碑
萬歷丁酉先太傅文恪公偕福清葉文忠典應天鄉試
得華亭吕公原先生卷先文恪欲置第一文忠謂是卷
文雖高恐不得第欲以所擬第二人領解先文恪曰此
時文爾雖第與不第等未若不第者之文其人必以學
行聞於時遂定先生卷第一後先生試禮部輒擯落謁
選人官工部司務是時鄒忠介馮恭定講學京師於宣
武門大時雍坊建首善書院先生與周忠毅董其役而
先大父時為都察院照磨實經營之及書院成文忠作
記董文敏書之則先大父已遷官故未得書扵石也繼
而羣小交攻毁書院而碎其碑傳聞碑初立時祇搨一
十三紙而先生藏其二至崇禎壬申文敏起自田間桐
城孫舍人國敉請重書是碑文敏謂曩曾書二碑一置
書院一為王評事應遴摹勒藏壁間為御史某徙置中
城察院官舍訪之果存其後西洋人借書院以為歷局
久之遂踞其中甲申春李自成入寇中城所藏之碑亦
不可問矣康熙辛酉予復主江南鄉試先生之孫嘉先
持搨本見示又六年嘉先子天右持至都將重勒上石
請予跋其尾予母華亭唐文恪公孫也先君安度先生
侍先太傅於京邸兩家結婚先生實為行媒今兩家子
姓仳&KR0867;坎壈先代賜書俱已零落而先生後人猶能扵
兵火之餘裝潢是碑守以勿失摹而刻之俾覽觀者仰
先儒之典型可以識君子小人存亡進退之故是碑傳
書院雖毁安知無有復之者則嘉先父子之功不可冺
也已
六藝之一錄續編卷四
