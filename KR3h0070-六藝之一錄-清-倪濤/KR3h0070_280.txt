欽定四庫全書
六藝之一錄卷三百二十二錢唐倪濤撰
歴朝書譜
梁
沈約
沈約字休文吴興武康人也篤志好學博通羣籍齊
惠文太子居東宮約管書記直永夀省校四部圖書
梁受禪封建昌縣侯尋加特進遷中軍將軍丹陽尹
諡曰隠(南史)
沈約吴興武康人也官至尚書令少家貧一意書史
燃膏繼晷晝夜不倦母恐其勞夜即滅燭約即以晝
之所讀夜輙誦之遂博通羣籍在齊為書記方齊惠
文太子在東宮延納多士乃特被親遇每入見日昃
方出時與蕭琛王融范雲任昉皆曳裾王門世稱其
賢俊為東陽太守至今東陽八詠之作猶著後仕梁
尤為器重約著述頗多撰四聲譜韻自謂有入神之
妙作草字尤工大抵胸中所養不凡見之筆下者皆
超逸故善論書者以為胸中有萬卷書下筆自無俗
氣約其得之今御府所藏草書一今年帖(宣和書譜)
任昉
任昉字彦昇樂安博昌人也梁武帝以為記室參軍
專主文翰尋轉祕書監自齊永元以来祕閣四部篇
卷紛雜昉手自讐校由是第目定焉出為新安太守
追贈太常諡曰敬(南史本傳)
竇臮述書賦評已見
注云今見具姓名草書五行
到沆
到沆字茂灌彦之之孫彭城武原人幼聰敏五歲時
父撝於屏風抄古詩沆請教讀一遍便能諷誦及長
善屬文工篆隸美風神任昉范雲皆與善終於北中
郎諮議參軍(南史本傳)
陸倕
陸倕字佐公慧曉子吴郡吴人也少勤學善屬文所
讀一遍必誦於口嘗借人漢書失五行志四卷乃暗
寫還之略無遺脫累遷太常卿(南史)
陸倕行草品下之中(韋續九品書人論)
陸杲
陸杲字眀霞吴郡吴人也少好學工書舅張融有高
名杲風韻舉止頗類時稱曰無對日下惟舅與甥後
為光禄大夫諡質子(南史本傳)
竇臮述書賦評已見
注云今見具姓名草書九行
蕭子雲
蕭子雲字景喬齊豫章文獻王嶷之子也善草隸為
時所重自云善效鍾元常王逸少而微變字體其書
迹雅為武帝所重帝嘗論書曰筆力遒駿心手相應
巧逾杜度美過崔寔當與元常並驅争先其見賞如
此出為東陽太守百濟國使人至建鄴求書逄子雲
為郡維舟將發使人於渚次候之望船三十許步行
拜行前子雲遣問之答曰侍中尺牘之美遠流海外
今日所求唯在名迹子雲乃為停舟三日書三十紙
與之獲金貨數百萬性吝自外答餉不書好紙好事
者重加賂遺以要酬答太清元年復為侍中國子祭
酒(南史本傳)
梁蕭子雲字景喬晉陵人父嶷景喬官至侍中少善
行草小篆諸體兼備而剏造小篆飛白意趣飄然點
畫之際若有騫舉妍妙至極難與比肩但少乏古風
抑居妙品故歐陽詢云張烏巾冠世其後逸少子敬
又稱絶妙但飛而不白蕭子雲輕濃得中蟬翼掩素
游霧崩雲可得而語其真草少師子敬晚學元常及
其暮年筋骨亦備名蓋當世舉朝效之其肥鈍無力
者悉非也今之謬賞十室九焉梁武帝擢與二王並
迹則若牝鷄仰於鸞鳳子貢賢於仲尼雖絶唱於彼
朝未曰陽春白雪以太清三年卒景喬隸書飛白入
妙小篆行草章草入能(書斷)
蕭子雲字景喬官至侍中善正隸行草小篆飛白而
正隸飛白尤工意趣飄然有騫舉之状而世多其草
字正隸初學王獻之晚學鍾繇乃能研二家之妙梁
武帝遂以為二王可以比迹亦雅為齊高祖所重嘗
謂子雲書曰筆力勁俊心手相應巧逾杜度美過崔
寔當與鍾繇並驅争先子特作草隸遂逼於鄉其見
賞如此嘗以飛白作一蕭字於建業壁間後人取其
壁入南徐海&KR0008;室中以為竒觀至唐有李約復載歸
洛陽仁風里搆大厦以覆之目曰蕭齋張諗特為記
而序其事今御府所藏三草書千文正書進寫古文
啟顔回問孝(宣和書譜)
袁昂書評見前
李嗣真書後品列中中品論見前
竇臮述書賦評已見
注云今見正書具姓名啟共三十行又見草書六
十餘紙
崔備壁書飛白蕭字記己見前
題蕭子雲書云唐太宗評蕭子雲書云行行如紆春
蚓字字若綰秋蛇今觀其遺跡信虚得名耳(東坡題跋)
今世所傳蕭子雲書或見之碑轉相拓搨刻深畫重
去真遠矣雖况以春蚓秋蛇人不謂過也麗正所藏
蓋自唐貞觀入錄後散亡民間張河東初購得之五
代入江南李氏江南平始還内府今視其書與世間
所聞異矣勁特挺拔更無後世俗態筆蹟健瘦縈絲
索鐡屈折盡妙不露筋絡求于纖瘦濃淡未嘗有遺
恨也昔傳子雲作筆心用胎髮故得纖細不失或疑
非兔毫不足稱勁是不然豐狐之柱路扈嘗用之但不
知胎毛非壯髮不知可用以作筆此余未之考也(廣川書跋)
蕭子雲五十二體書一卷(唐書藝文志)
蕭特
蕭特字世逹子雲子亦善草隸時人比之衛瓘衛恒
武帝常使特書及奏帝曰子敬之迹不及逸少蕭特
之書遂逼於父位太子舍人海鹽令(南史蕭子雲集)
簡文帝撰特墓誌云銀鈎之巧重世遹雋况此臨池
蟬輕露潤(梁簡文帝傳)
竇臮述書賦評已見
注云今見正行草書具姓名共有二十六紙
陶弘景
陶弘景字通眀丹陽秣陵人也幼有異操年四五歲
恒以荻為筆畫灰中學書及長讀書萬餘卷善琴棋
工草隸齊永眀十年辭禄止句曲山自號華陽陶隠
居人間書札即以隠居代名梁武早與之遊即位後
書問不絶大事諮詢時人謂為山中宰相贈大中大
夫諡貞白先生(南史本傳)
陶弘景字通眀秣陵人隠居丹陽茅山善書師祖鍾
王采其氣骨然時稱與蕭子雲阮研等各得右軍一
體其真書勁利歐虞往往不如隸行入能(書斷)
陶弘景字通眀丹陽秣陵人也身長七尺四寸神采
聳秀有仙風道骨讀書萬餘卷善琴棋工草隸而行
書尤妙大率以鍾王為法骼力不至而逸氣有餘然
苦心篤志未嘗懈倦無紙墨則至於以荻畫灰苦恨
無書以為楷式則願作主書吏故其答武帝論書云
愚固博涉患未能精其刻意於學有至於此袁昂謂
其書如吴興小兒形雖未成長而骨體甚駿快李嗣
真亦云如麗景霜空鷹隼初擊俱以駿快稱今觀其
書信乎其非虚言也弘景少得養生之道初為諸王
侍讀除奉朝請即上章辭禄止於句容之句曲山自
號華陽隠居辟榖導引老而童顔真神仙中人也後
贈中散大夫今御府所藏行書六楊瓊瑶密辭華
陽洞天帖屈畫帖茅山帖帶名帖茅山仙
蹟(宣和書譜)
袁昂書評見前
庾肩吾書品列中之下
李嗣真書後品列中中品
竇臮述書賦評已見
注云今見具姓名正行書一十二行
隠居書自竒世傳畫版帖及焦山瘞鶴銘皆其遺迹
(東觀餘論)
阮研
阮研字文機陳留人官至交州刺史善書其行草出
於大王甚精熟若飛泉交注奔競不息時稱蕭陶等
各得右軍一體而此公筋力俱優比之於勇則披堅
執銳所向無前喻之於談則緩頬朵頤離堅合異有
李信王離之攻伐無子貢魯連之變通其隸則習於
鍾公風神稍怯庾肩吾云阮居今稽古窺衆妙之門
雖師王祖鍾終成别搆一法矣然遲速之對可方於
陸柬之則意此公性急亦猶枚臯文章敏疾長卿製
作淹遲各一時之妙也行草入妙隸書入能(書斷)
阮研字文機陳留人官止荆州刺史善書師王羲之
書作行草尤卓絶若飛泉交注奔競不息當時蕭子
雲陶弘景輩謂各得羲之之一體然蕭子雲綿弱終
不迨研至於隸書則法鍾繇而風神所不及袁昂評
研書如貴胄失品次叢萃不能復排突英賢則研之
書亦不可謂無利鈍也今御府所藏草書三宰相帖
欣泰帖得書帖(宣和書譜)
袁昂書評見前
庾肩吾書品列上之下
李嗣真後書品列中上品
竇臮述書賦評已見
注云今見具姓名正行草書五十餘紙
傅昭
傅昭字茂遠北地靈州人普通五年為散騎常侍金
紫光禄大夫昭終日端居以書記為樂雖老不衰博
極古今無所遺失世稱為學府(南史本傳)
竇臮述書賦評已見
注云今見具姓名草書一紙一十一行
江蒨
江蒨字彦標濟陽考城人也幼聰警讀書過口成誦
天監中遷光禄大夫諡肅(南史本傳)
竇臮述書賦評已見
注云今見具姓名行書一紙三行
江禄
江禄字彦遐蒨之弟幼篤學有文章工書善琴後為
唐侯相(南史本傳)
劉孝綽
劉孝綽字孝綽本名冉小字阿士繪子彭城人也幼
聰敏七歲能屬文兼善草隸自以書似父乃變為别
體後為秘書監
王僧孺
王僧孺字僧孺東海郯人也魏衛將軍肅八世孫幼
聰慧家貧嘗傭書以養母寫畢諷誦亦了工屬文善
楷隸轉北中郎諮議參軍(南史本傳)
王籍
王籍字文海僧祐之子好學有才氣為詩慕謝靈運
後為唐侯相籍又甚工草書筆勢遒放蓋孔琳之流
亞也(南史本傳)
庾肩吾書品列下之中
竇臮述書賦評已見
注云今見具姓名草書凡八行
王志
王志字次道琅琊臨沂人祖曇首父僧虔慈之弟也
天監九年為散騎常侍金紫光禄大夫志善藁隸當
時以為楷法齊遊擊將軍徐希秀亦號能書常謂志
為書聖
竇臮述書賦評己見
注云今見具姓名行書三帖共七行
王彬
王彬字思文僧虔子也好文章習篆隸與志齊名時
人為之語曰三真六草為天下寳梁天監中歴吏部
尚書祕書監(南史)
王騫
王騫字思寂本字玄成曇首曾孫騫梁武帝時為度
支尚書給事中贈金紫光禄大夫諡曰安(南史本傳)
神功元年鳳閣侍郎王方慶進遺蹟一卷有五代祖
騫書
王筠
王筠字元禮一字德柔僧虔之孫也七歲能屬文沈
約於郊居宅閣齋請筠為草木十詠書之壁簡文即
位為太子詹事其自序云余少好抄書老而彌篤雖
遇見瞥觀皆即疏記習與性成不覺筆倦幼年讀五
經愛左氏春秋凡三過五抄餘經及周官儀禮國語
爾雅山海經本草並再抄未嘗倩人假手並躬自抄
錄大小百餘卷(南史本傳)
王筠字元禮瑯琊臨沂人官至太子詹事筠天資穎
悟自七歲能屬文年十六為芍藥賦見者皆賞其竒
絶及長而學益工與從兄泰齊名一時如陳郡謝覽
弟舉亦有重譽人為之語曰謝有覽舉王有養炬炬
即泰養即筠並小字也尚書令沈約為當時辭宗每
慎許可見筠文必咨嗟吟詠以為己所不逮嘗作草
木十詠書於約郊居之壁不加篇題約謂人曰此詩
指物呈形無假題目一日從容啟梁高祖曰晚来名
家惟見王筠獨步是約之所許蓋不誣矣遷中書舍
人掌東宫書記昭眀太子宴於元圃太子執筠之袖
撫劉孝綽之肩云所謂左把浮邱䄂右拍洪崖肩其
見重如此筠即僧虔之孫僧虔以書名世而筠於書
遂復有家傳之學尤喜手抄書史至寓目瞥觀皆即
疏記自是筆端復熟縱使不學亦自超詣尤工行書
然筠性淳厚不以藝能高人故於書世罕其傳要是
王謝家風範自應度越流輩今御府所藏行書一至
節帖(宣和書譜)
柳惲
柳惲字文暢世隆子河東解人也少有志行好學善
尺牘再為吴興太守(南史本傳)
柳惲書縱横廓落大意不凡而德體未備(梁武帝評書)
朱異
朱異字彦和吴郡錢塘人也居貧以傭書自業寫畢
便誦涉獵文史兼通雜藝博奕書算皆其所長沈約
戲曰卿年少何乃不廉天下唯有文義棋書卿一時
將去太清二年為中領軍贈尚書右僕射(尚書本傳)
竇臮述書賦評已見
注云今見具姓名草書一紙十三行
徐僧權
徐僧權東海人也東宫通事舍人領祕書以善書知
名(徐伯陽傳)
庾黔婁
庾黔婁字子貞一字貞正易之子新野人少好學多
所講誦梁散騎侍郎(南史本傳)
庾肩吾書品列下之上
庾肩吾
庾肩吾字慎之八歲能賦詩初為晉安國王常侍王
命肩吾等十人抄撰衆籍豐其果饌號高齋處士歴
江州刺史封武康縣侯贈中書令(南史本傳)
肩吾書品論云余自少迄長留心兹藝敏手謝於臨
池銳意同於削板(法書要錄)
庾肩吾字叔慎新野人官至度支尚書才華既秀草
隸兼善累紀專精徧探名法可謂贍聞之士也變態
殊妍多慚質素雖有竒尚手不稱情乏於精力文勝質
則史是之謂乎嘗作書品亦有佳致大寳元年卒肩
吾隸草入能子信亦工草書時有殷鈞范懷約顔協
等並善隸書有名於世(書斷)
李嗣真書後品列下上品
殷鈞
殷鈞字季和陳郡長平人仲堪五世孫也好學有思
理善隸書為當時楷法梁武帝時歴秘書丞啟校定
秘閣四部書又受詔料檢西省法書古迹列為品目
後為國子祭酒諡貞(南史)
袁昂書評見前
庾肩吾書品列中之上
竇臮述書賦評見前
注云今見行草書兩帖共有一紙三行
顔協
顔協字子和琅琊臨沂人也博涉羣書工於草隸飛
白時吴人范懷約能隸書協學其書殆過真也荆楚
碑碣皆協所書湘東王出鎮荆州以為記室(南史本傳)
范懷約
范懷約吴郡人梁東宫侍書(述書賦注)
庾肩吾書品列中之中
正書宜以殷鈞范懷約為主方正循紀修短合度(庾元
威論書)
殷鐡石
殷鐡石梁大同中武帝勅周興嗣撰千字文使鐡石
模次羲之之迹以賜八王(武平一徐氏法書記)
東坡詩云巳將鐡石充逸少自注云法帖大王書中
有殷鐡石字
孔敬通
孔敬通梁大同中東宫學士創反左書又能一筆草
書一行一斷婉約流利特出天性頃来莫有繼者(庾元
威論書)
庾肩吾書品列下之中
蕭幾
蕭幾字德玄齊曲江公遥欣子也年十歲能屬文好
學善草隸書為新安太守(梁書本傳)
蕭賁
蕭賁字文奐齊竟陵王子良之孫也能書善畫(南史本傳)
蕭駿
蕭駿字德款長沙王懿之孫也善草隸工文章位尚
書殿中郎起武將軍封南安侯(南史本傳)
蕭挹
蕭挹梁中書殿中郎智藏法師碑普通三年蕭繹撰
銘蕭幾作叙挹書世號三蕭碑其字畫粗可佳(集古錄)
蕭挹雖不以書名世其小楷猶有鍾王遺範(東觀餘論)
韋仲
韋仲京兆人善飛白在湘東王府為中兵參軍(南史顔協
傳)
王融古今雜體六十四書湘東王遣沮陽令韋仲定
為九十一種功曹謝善勛增其九法合成百體書(庾元
威論書)
謝善勛
謝善勛會稽人能為八體六文方寸千言為湘東王
錄事參軍飲酒至數斗醉後輙張眼大罵時謂之謝
方眼(南史顔協傳)
張孝秀
張孝秀字文逸南陽宛人也徙居尋陽建安王召為
别駕去職居東林寺孝秀善談論工隸書凡諸藝能
莫不明習普通三年卒(南史本傳)
劉慧斐
劉慧斐字宣文彭城人也少好學能屬文起家梁安
成王法曹行參軍後不仕居東林寺慧斐尤明釋典
工篆隸手寫佛經二千餘卷(南史本傳)
庾元威
其論書云余經為正階侯書十牒屏風作百體間以
采墨當時衆所驚異復於屏風上作雜體篆二十四
種(太平御覽)
王克
王克瑯琊人梁尚書僕射(述書賦注)
竇臮述書賦評已見
注云今見具姓名草書四行有胡昂印尾
程曠平
程曠平書如鴻鵠高飛弄翅頡頏(梁武帝評書)
李巖之
李巖之書如鏤金素月屈玉自照(梁武帝評書)
顔倩
顔倩書如貧家果實無妨可愛少乏珍羞(梁武帝評書)
斛斯彦明
李嗣真書品列下上品
吴休尚
庾肩吾書品列中之中
施方泰
庾肩吾書品列中之中
王崇素
庾肩吾書品列中之下
丁覘
丁覘善隸書時人云丁真永草(書斷)
梁孝元前在荆州有丁覘者洪亭民爾頗善屬文殊
工草隸孝元書記一皆使典之軍府輕賤多未之重
耻令子弟以為楷法時云丁君十紙不敵王褒數字
孝元嘗遣典籖惠編送文章示蕭祭酒祭酒問曰君
王比賜書翰及寫詩筆殊為佳手姓名為誰那得都
無聲聞編以實答子雲歎曰此人後生無比遂不為
世所稱亦是竒事於是聞者少復刮目稍仕至尚書
儀曹郎末為晉安王侍讀隨王東下及西臺䧟沒簡
牘湮散丁亦尋卒於揚州前所輕者後思一紙不可
得矣(顔氏家訓)
滿騫
滿騫富陽人押署如磐石卧虎(述書賦)
唐懷充
王羲之破羌帖有唐懷充跋(寳章待訪錄)
沈熾文姚懷珍范胤祖陳廷祖
沈熾文姚懷珍武康人范胤祖順陽人陳廷祖長城
人(述書賦注)
梁武帝好圖書天監中勅朱异徐僧權唐懷充姚懷
珍沈熾文㭊而裝之更加題檢(張懷瓘二王書錄)
魏晉以来法書梁御府藏之皆是沈熾文等題名於
首尾紙縫間(東觀餘論)
楊法象丁道矜
楊法象丁道矜舊刻洛神賦有普通三年正月徐僧
權楊法象滿騫丁道矜唐懷充等題名(袁泰家藏舊刻跋)
孫文韜
道士孫文韜一名韜字文藏會稽郯縣人陶貞白弟
子也其書初學楊許後學大王殊有深分有所書九
錫碑及舊館壇碑在茅山(書史會要)
徐勉
徐勉字修仁東海郯人也天監六年遷吏部尚書勉
既嫻尺牘兼善辭令雖文案堆積坐客充滿應對如
流手不停筆授特進光禄大夫歴侍中中衛軍諡簡
肅(南史)
袁峻
袁峻字孝高陳郡陽夏人早孤篤志好學家貧無書
每從人假借必皆抄寫自課日五十紙紙數不登則
不止梁武帝時除散騎侍郎直文德學士省抄史記
漢書各為二十卷(南史)
王泰
王泰字仲通慈之子也少好學手所抄寫二千餘卷
梁天監元年為秘書丞自齊永元之末後宮火延燒
秘書書圖散亂殆盡泰表校定繕寫高祖從之為吏
部尚書諡夷(南史)
紀少瑜
紀少瑜字幼瑒丹陽秣陵人也嘗夢陸倕以一束青
鏤管筆授之其文因此遒進少瑜美容貎工藁草到
溉曰此人有大才而無貴仕後除武陵王記室參軍
(南史)
劉沈
劉沈字茂瀣彭城武原人官至殿中侍郎美風神工
篆隸(書史會要)
兒珪之
桐柏山金庭觀碑永元三年沈約撰兒珪之正書
劉靈
大同十年重立羊祜碑劉靈正書
陳
蔡景歴
蔡景歴字茂世濟陽考城人也少俊爽善尺牘工草
隸陳武帝素聞其名以書要之景歴對使人答書筆
不停輟帝得書欽賞後至度支尚書禎眀二年重贈
侍中中撫軍將軍諡忠敬(南史本傳)
蔡景歴字茂世官至侍中景歴少俊爽不羣有孝行
家貧不廢讀書深逹事機輔佐時主以能稱初客游
京口高祖鎮朱方聞景歴名以書要之景歴對使人
答書筆不停輟文不重改詞翰俱妙高祖甚加欽賞
景歴善尺牘工草隸任樸適俗而復不拘窘其為文
辭則不尚雕靡而長於叙事應機敏速於字法亦如
之有文集三十卷行於世亦可知其所得宜其立朝
有足觀者今御府所藏草書一寂然帖(宣和書譜)
竇臮述書賦評己見
注云今見具姓名行草書三紙
蔡徵
蔡徵字希祥濟陽考城人陳中書令陳亡入長安久
之除太常丞歴尚書戶部儀曹郎轉給事郎(南史本傳)
蔡徵字希祥濟陽考城人侍中景歴之子官至左民
尚書後主器其才令十日一往東宮徵每見太子必
陳說古今得失皆切時務遷中書令徵美風姿談辨
如傾河縉紳戚里朝廷憲章風俗戶口山川土地問
無不知然亦留心翰墨蓋當時以書著名者甚鮮如
蕭乾得子雲之法徵之父景歴亦以善隸書稱於世
及觀徵讀經品草書筆力遒勁頗合規矩豈非箕裘
之習歟今御府所藏草書一讀經帖(宣和書譜)
竇臮述書賦評見
注云今見具姓名草書二紙
徐陵
徐陵字孝穆東海郯人也封建昌縣侯後主即位遷
左光禄大夫太子少傅贈特進(南史本傳)
竇臮述書賦評已見
注云今見正書帶名啟一紙
周弘讓
周弘讓汝南安成人也性簡素博學多通陳天嘉初
以白衣領太常卿光禄大夫(南史本傳)
弘讓善隸書寫蔡邕勸學篇及古詩以遺文育(南史周文
育傳)
竇臮述書賦評己見
注云今見草書七行有胡昂押尾
侯安都
侯安都字成師始興曲江人也工隸書能鼓琴涉獵
書傳為五言詩兼善騎射封桂陽郡公除征南大將
軍江州刺史(南史)
趙知禮
趙知禮字齊旦天水隴西人也涉獵文史善隸書高
祖引為書記知禮為文贍速每占授軍書下筆便就
封始平縣伯領前軍將軍贈侍中諡曰忠(陳書本傳)
孫瑒
孫瑒字德璉吴郡吴人也博涉經史尤便書翰仕梁
累遷巴州刺史既而歸陳為五兵尚書領左軍將軍
諡曰桓(南史本傳)
顧野王
顧野王字希馮吴郡吴人也幼好學長而徧觀經史
蟲篆竒字無所不通為黃門侍郎光禄卿贈秘書監
右軍將軍撰玉篇三十卷(南史本傳)
竇臮述書賦評己見
注云今見具姓名草書二紙
謝嘏
謝嘏字含茂陳郡陽夏人也風神清雅頗善屬文光
大元年遷中書令贈侍中諡光子(陳書本傳)
竇臮述書賦評己見
注云今見具姓名草書三紙
庾持
庾持字允德潁川鄢陵人篤志好學尤善書記以才
藝聞世祖為吴興太守持掌書翰光大中領步兵校
尉贈光禄大夫持善字書屬辭好為竒字(陳書本傳)
張正見
張正見字見頤清河東武城人也幼好學有清才年
十三獻頌簡文深贊賞之高祖即位累遷通直散騎
侍郎(陳書本傳)
李嗣真後書品列下下品
蕭乾
蕭乾字思惕蘭陵人也祖嶷齊豫章文獻王乾容止
雅正性恬簡善隸書得叔父子雲之法世祖授五兵
尚書諡静子(陳書)
蕭引
蕭引字叔休南蘭陵人善隸書為當時所重高宗常
披奏事指引署名曰此字筆趣翩翩似鳥之欲飛引
謝曰此乃陛下假其羽毛耳
陸繕
陸繕字士繻吴郡吴人也幼有志尚以雅正知名太
建中遷左僕射贈特進諡安子(南史)
陸繕字士繻吴郡人也父倕在梁為御史中丞繕以
世胄補官至中書侍郎陳有天下錄用舊臣累遷至
左僕射謚曰安繕儀表秀穎周旋中規步趨可法當
時東宫暨諸王咸取則焉其作字故亦象其為人之
可喜也大抵人心不同書亦如之顔真卿之筆凛然
如社稷臣虞世南之筆卓乎如廊廟之器以至王僧
虔之字若王謝家子弟是豈獨由升入之學其性以
成之也固有自矣觀繕草字風度亦可以見其人物
之飄逸云今御府所藏草書一稽古帖(宣和書譜)
袁憲
袁憲字德章陳郡陽夏人幼聰敏後主時為尚書僕
射入隋授昌州刺史諡曰簡(陳書本傳)
竇臮述書賦評己見
注云今見草書兩行有胡昂印尾
沈君理
沈君理字仲倫吴興人也宣帝以君理女為皇太子
妃賜爵望蔡縣侯位侍中尚書右僕射贈開府儀同
三司諡貞憲(南史)
李嗣真書後品列下下品
竇臮述書賦評己見
注云今見具姓名草書一紙
沈君理行隸品中之下(韋續九品書人論)
毛喜
毛喜字伯武滎陽陽武人也少好學善草隸宣帝為
驃騎將軍喜領中記室府朝文翰皆喜辭也封東昌
縣侯至德中為南安内史(南史本傳)
毛喜字伯武官至侍中喜少好學師古雅為高祖所
知及鎮京口命喜與高宗俱往江陵仍勅高宗曰汝
至西朝可咨禀毛喜至高宗初為驃騎將軍仍以喜
為府諮議參軍領中記室府中文翰皆喜詞也喜於
翰墨間尤得名善草隸落筆峻激略無滯思其奔放
超絶處論者以比平郊逸驥晚景飛隼其亦善取况
者也今御府所藏草書一從軍帖(宣和書譜)
竇臮述書賦評己見
注云今見具姓名草行書共有四紙
江總
江總字總持濟陽考城人也幼聰敏及長博學有詞
采禎明二年進號中權將軍入隋為上開府(陳書本傳)
江總字緫持濟陽考城人官至尚書令總七歲而孤
依外氏吴平光侯蕭勵家而勵尤所鍾愛嘗謂總曰
爾操行殊異神采英拔後之知名當出吾右及長果
好學能屬文作行草為時獨步以詞翰兼妙得名有
文集三十卷行於世焉今御府所藏行書一餘姚帖
(宣和書譜)
竇臮述書賦評己見
注云今見具姓名草書一紙三行
蔡凝
蔡凝字子居濟陽考城人美容止博涉經傳有文辭
尤工草隸陳後主嗣位為給事黃門侍郎尋遷信威
晉熙王府長史(南史本傳)
蔡凝字子居以名公子選尚高宗女信義公主拜駙
馬都尉幼警悟聞見必曉而風儀俊邁容止詳雅好
儒學博涉經傳喜為文辭善草隸而行書尤擅一時
凝家世貴顯又身為國壻既不為膏梁紈綺所移而
字畫秀潤風致尚可以追步晉人書法至陳故亦少
變如凝刻意字學為時推許豈易得哉官至中書侍
郎晉陵太守今御府所藏行書一明希帖(宣和書譜)
謝貞
謝貞字元正陳郡陽夏人晉太傅安之九世孫也幼
聰敏年十三善左氏春秋工草隸蟲篆再遷南平王
友(南史本傳)
鄭㐰
鄭㐰失其世系官至東宫洗馬幼通經史尤善草字
深慕鍾王之法而得其旨觀其用筆俯仰屈折而筋
力有餘蓋論書者以謂豐力多筋者聖無力無筋者
病而㐰亦頗知其要處也又如㐰意喜用秃筆豈其
鋒藏韻古而至是耶抑又出其一時之意耶嘗聞漢
蕭何用秃筆書為時所重王僧虔用之而風韻不減
是亦其得之於心者㐰固不擇紙筆皆得如意也今
御府所藏草書一民務帖(宣和書譜)
伏知道
伏知道昌平人陳鎮北長史(述書賦注)
竇臮述書賦評己見
注云今見具姓名草書三紙知道善草書(書小史)
賀朗
賀朗會稽人陳秘書監(述書賦注)
竇臮述書賦評巳見
注云今見具姓名行書三紙朗善行書(書小史)
蔡聖
蔡聖陳人正及草行品中之下(韋續九品書人論)
韋霈
正德丙子余以應試始至南畿若清凉牛首靈谷雨
花臺及聚寳門外諸勝處無不遊而攝山則未一到
嘉靖癸夘歲得交於雲浦盛君君雅有棲山之志寄
余棲霞二大字圍竟五尺許妙甚然無書者姓名或
是蔡君謨筆甲子之歲偶得棲霞寺碑乃陳韋霈書
後為宋僧懷則翻刻字畫全擬懷仁集右軍書體而
篆額題刻云僧有朋暇日雨窗因手製成冊是歲乙
丑九月霜降後三日謝湖老嬾漫記於嘉趣堂(珊瑚網)
釋智永
陳永興寺僧智永會稽人師遠祖逸少歴紀專精攝
齊升堂真草惟命夷途良轡大海安波微尚有道之
風半得右軍之肉兼能諸體於草最優氣調下於歐
虞精熟過於羊薄智永章草草書入妙隸入能(書斷)
釋智永會稽人也晉右將軍王羲之之裔學書以羲
之為師法筆力縱横真草兼備綽有祖風初勵志書
札起樓於所居之側因自誓曰書不成不下此樓後
果大進為一時推重而求其書者縑素牋紙堆案盈凡
先後積壓塵為之生又戶外之屨常滿賓客造詣門
閾穿穴以鐡固其限故人號曰鐡門限所用筆退即
投大甕中歲久即貯數甕自為銘以瘞之當是時詩
人有以筆塜對墨池者嘗作心成頌以示字法又作
真草千文傳於世學者率摹倣焉今御府所藏二十
有三草書常侍帖參軍帖故舊帖至通法師帖春雨
帖千文文臨王羲之言讌帖章草月儀獻歲帖千文文
小字千文(宣和書譜)
智楷
智永兄智楷亦工草(書斷)
六藝之一錄卷三百二十二
