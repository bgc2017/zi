欽定四庫全書
六藝之一錄卷三百八十八錢唐倪濤撰
歷朝書譜七十八
明賢墨蹟詩翰
沈石田謝祝希哲詩卷
疎林葉盡秋日晴與子把手林中行蕭條此地不足枉
賁我一来林壑榮君今文名將盖代蹤跡所至人爭迎
青袍獵獵風滿袖知者重者無公卿老夫朽憊人所棄
子謂差長加其情臨分日落渺野水扁舟南鶩迷孤城
弘治甲寅十月廿四日希哲冐寒過訪申謝此卷不
足罄懷沈周
沈石田贈楊子詩帖
楊子勸秉良工詩略於琴我勸併二者手彈口還吟琴
詩本性情淵淵入人深推自三百篇被樂為雅音雅音
宣其文成古復成今悠然南薰詞煦矣當舜心
沈石田中秋月詩(行書掛幅)
少年漫見中秋月視與常時不分别老来珍重不易觀
要把深杯戀佳節老人能得幾中秋信是流光不可留
古今換人不換月舊月新人風馬牛後生茫茫不知此
年年見月年年喜老夫有眼見還同感慨滿懷聊復爾
今宵十四已爛然七客賓爭天下先庭空衣薄怯露氣
深詹穏坐仍清圓東風軋雲輕浪作驀把太清渣滓却
浮雲雖欲忌吾人酒政有律無譁賓遞歌李白問月句
自覺白髮欺青春青春白髮固不及且捲酒杯連月吸
舒菴與我六十人更問中秋賖四十沈周
沈石田看花吟
花下一壺酒人與花酬酢樹上百枝花花對人婥妁昨
日顔色正新鮮今朝少覺不如昨人若無花人不樂花
若無人花寂寞看花不是久遠事人生如花亦難托去
年花下看花人今年已漸隨花落花且開酒且酌催花
鼓板撾芍藥醉他三萬六千觴我與花神作要約沈
周
沈石田書諸歌行卷
今日九月九無菊且飲酒明年九月九有菊亦飲酒有
花還問酒有無有酒不論花無有好花難開好時節好
酒難逢好親友一杯兩杯常在手六印何消金握斗三
杯五杯不離口萬事莫談瓶且守瓶云罄矣我即休載
欲謀之已無有天應私我身獨在天不全人花乃後遲
之明日興還存紫萼青苞得開否倘開爛漫即重陽借
問東墻惱鄰叟
右九日無菊歌
春暖秋凉山邊水隈訪黃菊尋白梅秋月自與我慮淨
春雲自與我懷開晝游之地吾蓬莱夕息之處吾夜臺
以殤視我吾老大以彭視我吾嬰孩信夀夭吾何以外
請享此見在不樂胡為哉尋樂行
打漁鼓唱道情說生說死說功名唱道情打漁鼓說神
說仙說今古仙家自有山中樂凡家自有世間憂年頭
年尾說不休今夜又當年尾頭唱要高鼓要急主勸賓
酌忘拜揖蠟梅爍爍白璧光酒波濯濯青袍濕客莫言
辭主須醉多情送年恐不及年送去還復来漁鼔聲中
白髮催白髮不可變莫放掌中杯鼓砰蓬杯絡繹不知
東方之既白舊年已盡客已散門前又接新年客新年
别唱賀新郎送舊迎新漁鼓忙右送歲歌
去之歲来之年一迎一送燈火邊迎新送舊大家事覺
與老者偏無緣黃雞未號霜滿天一心百感誰愀然小
兒自喜時節至催理靴服誇新鮮固知老者已異趣青
春似因兒女妍青春懸老不多地白髮紅顔俱眼前去
之歲来之年譬如傳馬相絡繹又如車輪相回旋誰從
箇裡饒不死燕氣苦苦修神仙我於所去已五十其来
百歲亦倘焉使我五十不為夭使我百歲不為延尚有
大而去者與来者在我先後計萬不計千其間豪傑夢
幻耳冥冥漠漠真堪憐惟有青竹數行墨待来追去名
可傳勸兒必讀床頭編莫惜買書吾無錢男兒所立須
及早老夫待爾耕春田右除夕歌沈周
沈石田五言律詩牋
結廬城郭遠静勝此溪邊鷗鷺分家住煙波入簟眠釣
魚償酒劵賣藕補傭錢只隔斜陽岸經遊須倩船
舊有讀書處杏花深雨中人歸髮未白春好樹仍紅富
貴浮生外弟兄吾道同眼前千樹合屋下兩陶翁
九十春將半陰陰何日收花含無蝶戀苔濕碍人遊樹
蔭呼朋鵲簷多逐婦鳩催詩應是酒何必與添愁
詠人影
愛欲揮杯勸其情有唱隨無違起居地尚保死生期明
月成三處清波化百時冥然通契誼曾莫假言辭
沈石田書七言律諸作
掃地焚香習燕清蕭然一榻謝將迎坐移白日花間影
睡起春禽竹外聲心遠不妨人境寂道深殊覺世緣輕
問竒尚有前門客却怪青山不掩名沈周書於獨墨
亭
今日都非昨日時紅消綠長不容私初驚雨過佳人夢
漫送春歸老子詩繞樹空憐雙蛺蝶戲波忙殺小魚兒
明年更有尋芳酒何用臨川費所思
春風不到小樓前花事闌珊又一年處處插秧梅子雨
家家繅蠒竹枝煙荷知有暑先擎盖柳為無寒已脫綿
莫道山家無意味鳥聲啼破落花天
城郭重来秋半過世情看熟歲應磨後生氣大輕人易
老者心寬奈事多空自感懷成永歎不如對酒付高歌
韓休共是霜顛客松竹相依奈晚何
風波境界立身難處世規模要放寬萬事盡從忙裡錯
此心須向静中安路逢平處經行穏人有常情耐久看
直道世間無悔吝纔生枝葉便多端
渺渺扁舟入浦雲琳宫一到惬前聞春泥夾道縈人迹
野水交陂亂鴨羣洞裡朝元郭道士城中行藥鮑參軍
相尋兩度俱相失石上留題漫有文
上人何事作生涯半是仙家半出家丹竈火紅煨白术
戒壇煙黑煮硃砂杏林春透菩提樹橘井泉涵優鉢花
賣藥歸来無箇事月明窗下誦蓮花贈醫僧
高隠白雲深復深階除晴晝亦生陰山藏暝色迷歸鶴
窗捲朝嵐恐潤琴忽爾去留那有迹飄然舒卷絶無心
道人只自閒怡悦俗客要来難便尋右贈顔魯南隠
君之作詩成三年未嘗書寄適魯南持紙来索畫卷因
系此篇沈周
顛毛脫盡野僧如世事多歸一懶除欲博晏眠高著枕
圖便老眼大鈔書屋須矮小茅須厚窗要清虚竹要疎
心與陶翁有相得時歌吾亦愛吾廬
憨憨無役老人懷春日烘門晏始開遊衍太平初試杖
安排樂事且拈杯世情花黨富家發公道燕均貧戶来
識字不多強不識小軒聊與物追陪
昭明臺下芒鞋緊虞仲祠前石路迴老去登臨誇健在
舊遊山水喜重来雨乾草愛相將發春淺梅嫌瑟縮開
傳取梁前檜神去袖中疑道有風雷虞山至道觀有
所謂七星檜者相傳為梁時物也今僅存其三餘則後
人補植者而三株中又有雷震風擘者尤為詭異真竒
觀也成化甲辰日周
爛漫初看蜀錦堆却疑春色隔墻来酒逢知己何辭醉
花笑貧家不稱開紅亞暖風憐弱蒂粉含清露濕重臺
明朝只恐多零落為轉長生托紙胎辛丑牡丹爛開
余與允輝同賞有此詩壬寅開不及往喜允暉亦凭闌
因書前作以寄孤興沈周
衆客巡籬待菊開吾家阿弟足清醅莫嫌蘂小劖先賞
若使花殘悔後来宿雨尚摇枝上葉新香初入掌中杯
頭巾墮地秋襟濕不怕傍人笑醉回乙夘十月四日
賞翼南莊上半開菊因有是詠古梅在坐為錄一過沈
周
誰放春雲下曲瓊一重薄隔萬重情珠光蕩日花無語
瑣影通風吹有聲外面令人倍惆悵裏邊容眼自分明
知無緣分難輕入敢與楊花燕子爭詠簾
滿城風雨近重陽寂寂寥寥破草堂彭澤花枝待晴把
雲安麴米帶生嘗梳頭髮應吾年白潤屋金從别姓黃
漸與潘郎續遺句沈郎瘦不似潘郎沈周為冷菴先
生作
滿城風雨近重陽車轍何人顧草堂此日衣成聊自
授明朝酒熟共誰嘗秋深澤國蓴空紫霜落洞庭柑
未黃底怪白頭甘寂寞子雲曾是校書郎徵明奉次
沈石田尋芳詩(行書長幅)
老子尋芳挑酒錢樂哉斯邱青嶂邊若教即死便埋我
更是可生還聽天人生一日過一夢花下百壺酬百年
還將醉墨寄絶壁風雨不洗山蒼然右題墓上絶壁
沈周
沈石田雜題絶句
湖北歸来日落扁舟滿載西風目送一行白鷺秋懷欲
與天空(六言)
衣冠瀟洒本吾儒也學玄真作釣徒風月一竿休占盡
客星昨夜照東吳
酒盞詩聮不厭頻梅花已報滿城春疎燈一夜山窗雨
却寫鄉心與故人
不將綠醑醉春寒但把黃庭讀夜闌三月溪亭新漲滿
廬山瀑布捲簾看
百尺飛泉木數章茒椒回互茯苓香白頭漁父抛魚舫
結得盧鴻一草堂
溪流泯泯帶斜汀樹色沈沈綠未明大似城南春雨歇
碧山浮動晚煙生
山路迢迢過翠微楓林斜日映人衣笻枝兀兀藤花去
不得詩成且不歸
樹裡幽亭久不来田時行徑有蒼苔溪風四面涼如水
袖得葩經手漫開
艾葉葵榴亂插瓶虚堂風約虎符靈樽前蒲玉須教醉
溷俗由来忌獨醒
溪頭待渡心不忙日落高人猶偃仰歸来只恐到家遲
隔岸行人豈吾黨
鳩一聲時鵲一聲鳩能喚雨鵲呼晴老天亦自無張主
半日晴来半日陰
春日春山春水流春田春地放春牛春花開在春園裏
春鳥飛来春樹頭
如来如来太乙裁掛鉢披裟海上来不為一身南北走
願超千衆上蓮臺
出入行藏要三思世情更變斗星移常將有日思無日
莫待無時思有時
富友高親莫去攀他来問我奉承還錢財入手非容易
用去方知来處難
自家只道是童兒誰信光陰驀地移筭来三萬六千日
總成四十九年非
分中自有魚羹飯意外休編虎口鬚莫怪老夫為妄語
一生夢寐慣江湖(此詩題寄饑饉)
楊柳青青江水平聞郎江上唱歌聲東邊日出西邊雨
道是無情却有情
風前一曲動離愁那箇行人不舉頭手把花枝半遮面
不令人見轉風流
毛竅黃茸嫩似鋪頸長高閣玉胡盧老夫此筆非無意
留與賢郎學弄雛甲午春三月望為冷菴憲副作沈
淵
買書賣畫出春城看破青衿白髮生四海固無知我者
空教啼殺樹頭鶯
吳淞江上老迂疎自笑年来活計無只有硯田耕未了
雲山還向筆端鋤秋日同友人步虎邱倦坐可中庭
上值談空上人持筆索書漫錄舊作二首長洲沈淵
式古堂書畫考云啓南大父字孟淵沈淵似非啓
南也珊瑚網錄沈淵諸詩于啓南雜題絶句之末
今仍之
饑時思飯倦思眠只在茅簷日晷邊此是老夫真活計
十年修得在家禪
沈石田夀張保州詩帖
張公符竹照保州今之太守古諸侯民和物阜政始修
何乃便有邱園謀江東蓴菜紫絲柔香粳如玉酒如油
雙溪風月那可留左招赤松右浮邱天子不阻南歸舟
吳山吳水小瀛洲晴雨雪月俱堪遊有詩自唱酒自醻
百篇一斗百不憂醉中倒披紫綺裘瑶池桃花插滿頭
笑呼秦女彈箜篌朱簾高啓望京樓裴家綠野亞風流
張公手持海屋籌人間小住三千秋門生沈周拜稿呈
唐伯虎詩蹟
人生七十古来有處世誰能得長久光陰真是過隙駒
綠鬢看看成白首積金到斗俱是閒幾人買斷鬼門關
白日升天無此理自古有生還有死眼前富貴一枰棋
身後功名半張紙古稱彭祖夀最多八百年後還如何
請君聽我歌且舞窮通夀夭皆由他
都憑乖黠討便宜我討便宜只是癡把日繫繩終不住
待天倚杵是何時隨緣冷暖開懷盞不計輸嬴伴手棋
七尺形骸一棺土任他評我是和非漫興
措身物外謝時名著眼閒中看世情人筭不如天筭巧
機心爭似道心平思量昨日疑前世睡起今朝是再生
說與明人應曉得與愚人說也分明六如居士
席地松陰樂有餘瓦盆盛酒炙枯魚心中洗盡閒名利
一派泉聲應讀書
一雨江南水接天春山凝翠樹浮煙飽看山水歸来晚
隔岸應須買渡船
平日春醪賤可賖春来酒價忽然加山村野店如城市
都為遊人賞杏花晉昌唐寅
曲巷疎籬野寺邊藍橋重敘舊因緣一宵折盡平生福
醉抱仙花月下眠丁丑十一月望夕夜宿廣福寺前
作蘇臺唐寅
唐伯虎雨花臺詩帖(行楷書)
雨花煙月此時逢臺殿虛無古寺中莫問六朝何事業
萬家砧杵弄秋風友弟唐寅艸上石壁先生吟壇斧政
祝枝山懷知詩帖(急就小行草書藏經牋本題下有小字者係自注)
懷知詩
歲寒十人
顧明府榮夫
雞山燕市每依依此日都抛入洛衣家近鬱林公舊隠
門如彭澤令初歸空憐舊社惟君密却笑無車訪我稀
最愛滄浪池水好歲時同坐一方磯
錢太常元抑
入室芝蘭始見薰也知孤陋合離羣煙霄本自冥黃鵠
城市安能駐白雲震澤晚山青歷歷漕湖秋水碧沄沄
相思只借中天月會把清輝兩地分
王文學履吉(二首)
七十看花歲已殘始憐梅蕊照衰顔河清可道遭逢易
駕俗深慚會合難錦繡口閒藏黼黻驪龍珠抱媚江山
欲留光彩無窮事心緒悠悠竹素閒
我居㕓陌子滄洲望隔江城各倚樓共惜賈生違漢室
豈知王粲重荆州青雲尚恐終難附白璧空懷未盡投
十載三都墻壁滿不堪玄晏思悠悠
葛隠君汝敬
獨承華緒振芳塵想見先公氣魄新開口只傳前輩事
存心不共此時人城中紫陌藏巢許門外青山是主賓
布褐一逢埃土盡誰言叔度賤還貧
湯徵君文守
舞勺歌詩把袂儔白頭俱換舊烏頭深憐武庫豐懷寳
却羨名宗獨綴旒擊壤舍君誰作伴看山無我不成遊
高吟李白襄陽曲掌上隋珠國已收
謝處士元和
薰茗清談午夜陪詩筒拂旦又飛来應憐去日多来日
却見千迴似一迴槐院定酬王祐志蘭庭休起卜商哀
紅芳落盡青青在始信松筠是德材
表弟蔣允輝
風雨牀空坐燭闌分襟兩見物華殘蕭條鷗鷺江潮迥
寂寞宫商草樹寒王謝風流吾子在武功中外老夫單
懷君有句君應笑不向滄浪共釣竿
施侍御聘之
行藏蹤跡只雲萍一種神襟爾我形清角痛悲鳴晉鄙
黃鍾力挽向虞廷丹山鳳去尼丘歎紫府龍歸霅水靈
昨日書来淚盈把南溟心事到東溟
朱提刑升之(楚州)
渚萍漂泊合江籬並逐東流更不移曾指松筠能晚節
共抛簪紱向明時煙霞草樹春容與河漢星辰夜陸離
慙愧逢人說桑梓只如黃卷對光儀
張秀才天賦(惠州)
文征屢北道空南雲錦才華織女慚宗廟豈能瑚璉舍
蛟龍未許土泥弇襟期天合膠投漆光彩神驚玉在函
不見書来誦書序相望渾欲淚毿毿
先露八人
吳文定公
穆穆文定淵淵金玉風被四遠譽髦歸淑伊余小子欽
承在夙籋雲駿附潛泥蠖伏詞林銜恤閟息茅廬扣
戸請益拱肅趨隅教曰勖旃竭景劬書默爾富獲單辭
靡餘選曹展邱俾書皇綸山房接夕返檝同津永言
夙好旁搜前聞虚膺祗受充然萬珍公耆後先三四
及門一瞻百益敬誦終身望之如日就之如雲大雅既
喪悼霣徒紛
王文恪公
肅肅文恪有嚴我師扣竭空鄙博約兼資片語必法寸
履皆規甘雨中含滋浃時熙屢躓於征靡辭有戚公
薦以升黃閣有職援呼晝三導掖漠百嗟予不肖鼎冶
負德邦作封吏来相予總謂言冢君車迎館奉襄懷
報上寧公戾衆往趣成旁誚龐莫誦公聞斯愠命我專
統謂守載屬同羣答汹終亦靡克公愾滋勇有矢畢命
卒隊兹恐公歸在堂復傳函丈三變泰如揚休彌暢
湖山奠高風霆下上嗟予懦與弗從以往中星載回遄
失几杖梁木既壊吾將安放
韓尚書
司徒巖巖四海具瞻孰不斂衽植偃礲頑蒙逖以卑霄
麗泥蟠訊之招之令之曰前旭日垂熙温誨孔殷昔
我先公政于晉陽知公于童拔立序庠範之德行訓之
典章古道世用啓迪游揚聲詩書畫亦靡不詳曰爾國
器必成用光公曰於乎前德不忘乃共之食乃賜之
帛嚴威儼恪靖莊允塞拜賜必誠餐德必實一望弗再
有銜以訖
沈周先生
有華東陽曄於吳門古也遺高展也兹存孰為先生秀
降三辰胷集萬寳手揮五雲九淵淑暎千茝齊芬鶴跱
霄逵抗首風塵維予二祖式契且姻親公自髫屬于
夕昕齒惟父子視猶季昆聚晤員員援推勤勤謂子良
史左邱馬班謂子鵬運直舉横鶱安知乘馬班如迍邅
終需于泥以卒歲年余既暮矣公猶巋然于何不臧
自遐不因一往不復追悔空辛豈念平生我思古人
本郡使君南海林公
昌哉我牧百夫之特瞬洞萬棼平吞四渤經庫儲學智
囊韜識鸞刀一振不截以訖吳材總升胡特我特載笑
載言載詠以繹有作斯屬慚孤善述冥留靈逝奚贖身
百九京有知有茹闐臆
陸冢宰
陸締於我好也奕世中丞汪汪視實兄弟翔泳殊然逵
磐别致川梁無接鑘鐔遥契南都于遘日以文會勖哉
進修驩然游藝鷗鷺先盟江湖結氣公績平寇尚克
銘紀首聚須臾夙約載厲迨登掌武爰均四海迹用地
隔禮由嫌廢穹淵契闊怳若越世恩譴公被不才余
棄聚散忽再幽明永異終則羣疑始亦何諱丹誠寸積
悠悠兩在天吳晝掠鰲波夕沸茫茫大壑魂兮何寄
朱孝廉性甫
秀矣孝廉名駒在吳白玉清冰碧梧翠竹少游諸老孤
鶯喬木余家日見匪暝維夙黃庭晉度朱絃漢曲羣公
星落長庚爾獨後生更仰離羣昂鵠頽然順化行閱滄
陸修年默逝亦可世哭雅能君斷更莫彼續来英日富
風流絶目前修屢踐流膏醉馥嗟子勤哉堆箱疊腹翳
我與君髧皓相逐今我視衆如君我瞩餘霜猶幾三歎
不足
朱文學堯民
葑亦多彦哿矣兩朱崑邱連璧嶧陽雙梧子出最後遺
風爽如寒泉冬潔菉竹秋癯積百媚學孰儷君劬宵聞
片籍屏寐以須先之皇皇獲之愉愉抛裘噴炙投玉捐
珠珍香寳茗法繪名書清談晏對日坐仙區愛我維篤
棄我亦除悵其邈矣臨風永吁余既作此詩未及書遺
諸君堯民首出紙索錄遂勉筆歸之他固不能悉然當
各寫所贈本篇以投之耳允明識
黃姬水跋見前
祝枝山書古詩帖(楷書)
晉陽起唐祚王明紹巢封垂統已如此繼體宜昏風麀
聚嬻天倫牝晨司祿凶朝綱一以墜天樞遂崇崇淫毒
穢宸極虐熖燔蒼穹向非狄張徒誰辦取日功云胡歐
陽子秉筆迷至公唐經亂周紀凡例孰此容侃侃范太
史受說伊川翁春秋二三策萬古開羣蒙
朱光遍炎宇微陰藐重淵寒威閉九野陽德昭窮泉文
明昧謹獨昏迷百開先幾微諒難忽善端本緜緜掩身
事齋戒及此防未然閉關息商旅絶彼柔道牽
微月墮西嶺爛然衆星光明河猶未落斗柄低復昂感
此南北極樞軸遥相當太乙有常居仰瞻獨煌煌中天
照四國三辰環侍旁人心要如此寂感無邊方
放勲始欽明南面亦恭己大哉精一傳萬世立人紀猗
歟歎日躋穆穆歌敬止戒傲光武烈待旦起周禮恭惟
千載心秋月照寒水魯叟何常師删述追聖軌
吾聞庖犧氏爰初闢乾坤乾行配天德坤布協地文仰
觀玄渾周一息萬里奔頫察方儀静隤然萬象存悟彼
立象意契彼入德門勤行當不息敬守思彌敦
大易圖象隠詩書簡編譌禮樂矧交喪春秋魚魯多瑶
琴空寳柙絃絶將如何興言理餘韻龍門有遺歌
顔生躬四勿曾子日三省中庸首謹獨衣錦思尚絅偉
哉鄒孟氏雄辨極馳騁操存一言要為我挈裘領丹青
著明法今古垂煥炳何事千載餘無人踐斯境
元亨播羣品利貞固靈根非誠諒無有五性實斯存世
人逞私見鑿智道彌昏豈若林居子幽探萬化原枝
山祝允明書
祝枝山書聞絃詩
舟泊衢州城下暮赤脚苦蚊眼欲瞀逡巡就枕忽聞絃
已覺再聽還恐誤披衣起見燈影紅柔指鶯喉暗輕度
初聞乃是三絃語寂歷空江煙落霧少年慣向醉中聽
老大聞之猶起妬須臾演入琵琶絃指撥聲清不似前
疑是小璚更大封移宫換羽各爭妍斯時夜静絃愈急
潛鱗出浴棲羽寒珠珍錯落玉盤淨鐵騎跂東封可懸
老夫聽久毛髮豎愁有蛟龍来摶船右聞絃一首書
於虎邱梅花樓枝指道人
祝枝山詩草
長安昔日在關中洛陽浙右亦相同江東自古帝王宅
周秦已見氣葱葱長安石城如虎踞長道鍾阜似盤龍
千年王氣浮天表一日真人建法宫天府天開天闕起
五門三殿當中峙五鳳樓前柳似煙奉天門外天如水
金陵金闕勝金城玉陛連天接玉京星散羽林霜氣肅
天臨華盖日華明十二飛樓石門繚百萬豼貅屯八表
寳刹天花和月飛郊壇神樂穿雲霄(叶)御史當街百騎
驄將軍納陛羅霜鋒五侯甲第遥迷霧七貴前驅響鬭
風鳳凰臺上鳳凰遊玄武湖中水似油萬戸鶯啼花裏
晚千家砧搗月中秋會同館外白雉多包茅楛矢交經
過重譯来賓醉卉服輕煙淡粉列青蛾六樓六館鬭倡
妍日日新聲沸管絃狭市斜街迷錯落曲房洞戸暗鈎
連吳下諸生好遠遊抱書来看帝王州那知高臥西風
邸蓬眉蕭颯長安秋右余所賦長安秋一首為希百
書之允明
東南大澤名具區中有洞庭相對峙七十二峰湖上浮
萬頃汪洋五湖水仙人隠士住高峯青天羅列金芙蓉
巖窟巉岏蹲虎豹渚宫幽閴潛蛟龍山人茅屋翠微裏
雞犬聲遥白雲起昔聞綺皓留此山今日高風亦相似
湖山横黛畫中開湖水浮藍鏡中止還疑海上駕蓬瀛
豈識人間有朝市朗然吟嘯入煙霞山中萬樹開桃花
問津那許漁郎到伐木不知漁父家時見青崖麋鹿走
朝出為羣暮為友我欲共君歌紫芝借問山中何所有
贈洞庭張公山人允明
獨愛無人處幽棲不用名竹雞啼午寂松鼠落枝輕芳
草初平路春深欲上城蕭然吾亦得擾擾自勞生右
題畫一首枝山
西望崚嶒擁國門秣陵秋氣動乾坤清江故有蛟龍窟
白日原疑虎豹蹲日滿荒城生野色雲来别渚浸山村
莫愁玉質歸黃土遮莫輕招月下魂允明
春山雨新沐掩靄結濃綠一葉金芙蓉粲粲迎朝旭
江亭小於艇松子落滿頂盡日無人来流水抱虚影
右二首子昂畫允明
白雲媚蒼山寂寂太古春窅藹林薄中一區宅無鄰
揚子並清淨閉門了玄文兩生勿輕過惟通問字人
客子欲何歸中林猶獨步幸有蒼蒼松為辨去来路
季冬雪裏積十日竒寒沍啁啾閴不聞葱蒨失其故
梧桐滴夜雨客香秋可憐盡是離人淚聲聲落枕邊
右五首題畫幅枝山
落日採薇歸蕭蕭兩布衣邇来人採少春雨長頑肥
吳巖好箇景鑿得不成山人自要頭白山頭也會斑
右雜作二首枝山
閒雲寂寂鎖龍官萬頃春湖洗碧空惟有白猿聽講後
向人長嘯月明中呼猿洞作枝山
吟詩寫畫似參禪不向他人被裏眠生公堂前點頭石
天平山上白雲泉
秋浸具區天地寒老崖垂脚怒龍蟠仙人夜半騎鶴去
木客潛窺古竈丹
雲母薄梳青石髮水花肥點碧荷錢樹根一坐空山老
不許時人問歲年
寒光交逗眼蒼然半夜人間别有天想得非仙亦非鬼
四山風雨擁孤眠
滿地松陰六月涼採芹歸来擔頭香相逢夕照誰家子
倚樹喃喃話正長
身在雲西夢想間松頭鶴影枕屏間一聲隠隠啼花雉
信手推窗滿眼山
朝雲乍起千峯冷暮雨初收萬壑鳴此地煙霞誰領略
却輸痴老筆縱横
腰刀帕首報君恩初事將軍出雁門無限家門兒女念
秋風吹上五陵原
費却青錢換戲資世人多道小兒痴不知世事誰非戲
爭得長年作小兒右九首題畫枝山
扇功本在驅炎上不似屏風只好看算得題詩真拙計
卻供雙眼失清寒題箑允明
祝枝山書五言排律帖(楷書)
嶺海元勲士成都世望豪山河高祖誓龍虎太公韜培
植歸瓜瓞鶱騰見鳳毛都臺知獨早列校柄專操烈烈
平蠻績遑遑定國勞東通越裳雉西卻旅人獒玉帳抽
竒策牙旗偃怒濤頻煩膺重寄稠疊受恩褒魚水尋常
願風雲二五遭兩江嚴副鉞五府侑樞曹特命司符鑰
元戎總節旄風生新草詔光動舊花袍拔浪鯨魚振横
秋鵰鶚翺諸侯惟敬梓大雅在揮毫再拜歌崧嶽宣王
百代高治生祝允明頓首再拜稿呈
六藝之一錄卷三百八十八
