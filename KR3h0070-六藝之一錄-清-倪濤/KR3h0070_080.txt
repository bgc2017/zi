欽定四庫全書
六藝之一錄卷八十一錢唐倪濤撰
石刻文字五十七
唐刻(頌)
兖州司馬王仁恭祭嶽頌
嚴峻撰序邢令均頌杜行均八分書長壽二年正月
(金石錄)
同州河瀆紀瑞頌
崔禹錫撰王崇敬八分書先天元年(金石錄)
永豐陂堰頌
徐嶠之撰并八分書開元七年五月(金石錄)
上黨宫述聖頌
張說撰裴漼正書開元十一年正月碑隂蕭誠正書
(金石錄)
城門樓頌
滄海陸沉先生撰書人名缺開元十二年三月二十
七日建(寶刻叢編)淄州(金石略)
龍池頌
張說撰(京兆金石錄)
禹廟頌
龍門令吕延祚撰楚順八分書開元中刻於漢中季
方禹廟題名之上(隸續)
東封朝覲頌
開元十四年蘇頲撰在紀泰山銘右石崖上近有閩
人林焞開府山東以忠孝廉節四大字鑱於其上頌
文毁去其十三四觀者笑之(金石文字記)
述聖頌
達奚珣撰序吕向銘并正書開元中立(金石錄)
碑在華隂縣岳廟中達奚珣撰序吕向撰頌并書不
著年月考吕向開元中召入翰林此碑稱集賢殿直
學士當是開元中立碑云藻翰自天發揮神化建碑
於廟以光寵焉又云樹之平地嶷若斷山六龍盤礴
糾其上羣神離立負其下當是頌玄宗所建華嶽碑
也今其碑已裂趺尚存如山上存二字大可徑四寸
許分隸不減泰山銘而吕向此書尚完在一道士院
中向書昔人稱其草隸峻巧又能一筆環寫百字號
連綿書又云歐鍾相雜自是一調筋骨乾枯精神嶮
峭今觀此碑雖勁健自喜然不堪與登善作衙官(石墨
鐫華)
述聖頌正書開元十三年今在華隂縣嶽廟之東道
院京兆府富平縣尉達奚珣撰序左補闕集賢殿直
學士吕向撰頌并書其隂之上方有韓賞告嶽神文
韓擇木八分書下方有大歴九年華隂令盧朝徹謁
嶽廟文有貞元九年十三年題名左旁有乾元二年
張惟一祈雨記右旁有上元元年華隂縣令王宥等
題名李樞書上為篆下為八分(金石文字記)
植柏頌
天寶元年唐世八分四家而已韓擇木史惟則之
書見於世者頗多蔡有鄰甚難得而李潮僅亦有爾
皆後人莫及也不惟筆法難工亦近時學者罕復專
精如前輩也(集古錄)
三門記功頌
太子亨題額棣王琰分書天寶三年十二月建(復齋碑錄)
嵩陽觀聖德感應頌
天寶三載李林甫撰徐浩八分書裴迥題額(金石文字記)
開梁公堰頌
祁順之撰徐浩行書并篆額天寶六年七月(金石錄)
碑隂記平致和撰并正書(金石錄)
兖公之頌
天寶(闕)年張之宏撰包文該正書今在曲阜縣孔子
廟中(金石文字記)
兖公顔回也字子淵避高祖諱作子泉都督李庭誨
命縣令張之宏撰頌包文該正書書遒緊有法石惡
多泐耳(石墨鐫華)
楚霸王祠堂頌
賀蘭晉明撰賀蔭誠書天寶十三年十月(金石錄)
王公城河中頌
陳翃撰盧耿正書上元元年(金石錄)
潘孝子頌
崔稱撰屈突寘八分書大歷三年十月(金石錄)
右唐潘孝子頌崔稱撰孝子字季通與其父良瑗相
繼有至行親喪皆廬墓大歴中宣慰使李季卿以聞
有詔褒美墳壠在今中牟縣祥符中章聖皇帝西祀
汾隂過之詔有司封其墓且禁樵採云(金石錄)
中興頌
元結撰顔真卿正書大歷六年六月(金石錄)
右大唐中興頌元結撰顔真卿書書字尤竒偉而文
辭古雅世多模以黃絹為圖障碑在永州磨崖石而
刻之模打既多石亦殘缺今世人所傳字畫完好者
多是傳模補足非其真者此本得自故西京留臺御
史李建中家蓋四十年前崖石真本也尤為難得爾
(集古錄)
中興頌刻永州浯溪上斵崖石書之刺史元結撰結
自以老於文學故頌國之中興頌成乞書顔太師太
師以書名此尤瑰瑋故世貴之今數百年蘚封莓固
遠望雲烟外至者仰而翫之亦天下之偉觀邪嘗謂
唐之文敝極矣結以古學為天下倡首芟擢蓬艾奮
然拔出數百年外嘗曰山蒼然一形水泠然一色大
抵以簡㓗為主余謂唐之古文自結始至愈而後大
成也(廣川書跋)
書至於顔魯公魯公之書又至於中興頌故為書家
規矩凖繩之大匠河朔嘗見三數本皆完好而森森
如劍戟有不可犯之色今得此本頗為殘缺既裝禙
則反得古中韻勝乃知崖角刓弊本真全露有李白
所謂秋水出芙渠天然去雕飾者尤可賞激也(郝經陵川
集)
元次山有文名唐人所推重中興頌又其得意之作
乃其韻俱用平聲彌見弱夫宫商經緯依永乃和盡
用反必噍殺矣盡用平必滯伏矣陸平原所謂偏絃
獨張清奏靡應此頌不無此疵焉此頌大歴六年鐫
於永州浯溪石崖已八百幾十年不遽冺徒以魯公
正書能使山靈訶護若此耳李陽冰琅琊庶子泉
銘亦磨崖字已不可辨余親見之或謂此頌是再模
則不可知矣宋廬陵羅大經詫歎肅宗即位靈武事
遂謂節判前叙數語止言大業而不及盛德以為節
判亦不滿之羅君讀此不及竟邪頌中固已有盛德
字以補叙文之闕作文固有稱停庶免複累此又廬
陵之所不識也(陳與郊隅園集)
磨崖中興頌碑自歐陽公集古錄已謂其歲久剥裂
字多缺殘好事者以墨增補之王元美最博雅乃云
字畫方正平穩不露筋骨當為魯公法書第一豈元美所
見乃崖石真本耶余曾獲一紙恐是棗木刻雖筋骨
不露而神氣全亡惜不得至永州崖下一證之(石墨鐫華)
右大字魯公書之翹然者在八關齋記上(玄牘紀)
立漢高祖頌
晉陸機撰郭陶正書大歷十年正月(金石錄)
幽州復舜廟頌
韋稔撰顔顒正書貞元十二年又八月(金石錄)
宣州東城門頌
張敬玄書貞元十一年(金石略)
立漢高祖頌
晉陸機撰王遹篆書元和三年(金石錄)
上黨舊宫述聖頌王綸書(碑帖考)
昆明池堰頌徐頊書(碑帖考)
東川節度使李幼明冠冕頌趙滔書潞州(金石略)
釋氏
大雲寺石燈臺頌
景初陽撰殷子陽八分書景雲二年(金石錄)
元公浮圖祠堂頌
八分書無書撰人姓名先天二年八月(金石錄)
杯渡師墓石柱頌
盧若虚撰盧重玄八分書開元五年四月(金石錄)
傳菩薩戒頌
楊仲昌撰沙門温古行書開元二十五年六月(金石錄)
嵩山寺碑頌
胡莫書開元二十七年(金石略)
太一寺功德頌
裴炫撰八分書天寶六年十月(金石錄)
七祖堂頌
陳章甫撰胡沛然行書天寶十年四月(金石錄)
龍興寺七祖堂頌陳章甫撰胡霈然書霈然書法雖
未至而媚熟可喜今上黨佛寺畫壁有霈然所書多
為流俗取去匣而藏之以為竒玩余數數於人家見
之其墨筆尤工非石刻比也(集古錄)
明禪師石燈臺頌
正書無書撰人姓名天寶六年十月(金石錄)
憫忠寺寶塔頌
至德二載范陽府功曹參軍兼節度掌書記張不矜
撰承奉郎守經略軍胄曹參軍蘇靈芝書(金石文字記)
宋文惟簡北庭事實曰燕京城東壁有大寺一區名
曰憫忠唐太宗征高麗回念忠臣義士沒於王事者
建此寺為之薦福東西有兩磚塔高可十丈是安禄
山史思明所建此碑稱御史大夫史思明奉為大唐
光天大聖文武孝感皇帝敬無垢淨光寶塔頌者是
也春明夢餘錄曰此碑蓋建於思明初歸附之時其
碑完好近日劉同人作帝京景物略謂碑上半斷裂
不可解且蘇靈芝書名甚著當時乃謂為李北海自
鐫名尤誤之甚不知北海自鐫名乃伏靈芝也此碑
書丹於石故以左為前(金石文字記)
長明燈頌
邵真撰王世則行書并篆永泰元年五月(金石錄)
李商隱佛頌
吳華篆書廣明元年十月(金石錄)
南嶽智顗思大禪師頌
沙門飛錫撰并書(歴代名畫記)
道家
玄元靈應頌
中南樓觀宗聖觀尹喜宅也玄宗夢老子真容得于
此玉真公主為道士居於此故此碑述夢事以及玉
真歸美唐室倉部郎中戴璇撰序戶部郎中劉同昇
撰頌開府儀同三司尚書右僕射曾孫戴伋書書法
分隸頗豐潤第骨力乏耳稱曾孫為璇也然則碑云
天寶元年建不知追成頌序之日而稱乎抑亦當伋
時乎伋官僕射而史不書遂無從攷(石墨鐫華)
今在盩厔縣樓觀趙崡曰此頌刻於宗聖觀碑之北
面唐人分書甚佳但經元人翻本減弱矣(金石文字記)
慶唐觀金籙齋頌
史惟則書晉州(金石略)
天寶二年崔明允撰史惟則八分書今在浮山縣龍
角山(金石文字記)
玉真公主修功德頌
李成裕撰吳郁行書天寶二年七月(金石錄)
嵩陽觀紀聖德頌
右唐嵩陽觀紀聖德頌天寶中明皇命方士鍊丹於
此觀林甫獻頌稱述功德焉天寶之政荒淫無度而
明皇區區方欲鍊丹以祈長生豈不可笑乎(金石錄)
靈臺觀金籙齋頌
衛包撰并篆書天寶九年四月(金石錄)
衛包撰并書字為古文玄宗自開元中每歲之千秋
節設金籙齋于華嶽雲臺宫碑以天寶九年四月立
(集古錄目)
右開元金籙齋頌雖不著書人名氏而字為古文實
為包書也唐世華山碑刻為古文者皆包所書包以
古文見稱當世甚盛蓋古文世俗罕通徒見其字畫
多竒而不知其筆法非工也余以集錄所見三代以
來古字尤多遂識之爾(集古錄)
靈臺觀修三方功德頌
衛包撰并篆書天寶九年四月(金石錄)
唐右補闕内供奉集賢院修書衛包撰并書字為古
文據碑天寶中詔立功德於華山雲臺宫并安御容
重飾金天王廟前御製碑而作此頌以天寶九年四
月立(集古錄)
華陽頌
天寶九年
右華陽頌唐玄宗詔附玄宗尊號曰聖文神武皇帝
可謂盛矣而其自稱曰上清弟子者何其陋哉方其
肆情奢淫以極富貴之樂蓋窮天下之力不足以贍
其欲使神仙道家之事為不無亦非其所可冀矧其
實無可得哉甚矣佛老之為世惑也佛之徒曰無生
者是畏死之論也老之徒曰不死者是貪生之說也
彼其所以貪畏之意篤則棄萬事絶人理而為之然
而終於無所得者何哉死生天地之常理畏者不可
以苟免貪者不可以苟得也惟積習之久者成其邪
妄之心佛之徒有臨死而不懼者妄意乎無生之可
樂而以其所樂勝其所可畏也老之徒有死者則相
與諱之曰彼超去矣彼解化矣厚自誣而托之不可
詰或曰彼術未至故死爾前者苟以遂其非後者從
而惑之以為誠然也佛老二者同出於貪而所習則
異然由必棄萬事絶人理而為之其貪於彼者厚則
捨於此者果若玄宗者方溺於此而又慕於彼不勝
其勞是真可笑也(六一題跋)
太清宫靈溪院頌李芝芳書(碑帖攷)
紫極宫述道德頌韓滉書(碑帖攷)
唐刻(贊)
昭陵六馬贊
歐陽詢八分書貞觀十年殷仲容書降王名附(金石錄)
骨利獻馬贊
歐陽詢書在鳳翔府(金石略)
東方朔畫像贊
晉夏侯湛撰顔真卿正書天寶十三年十二月(金石錄)
東方朔畫贊晉夏侯湛撰顔真卿書贊在文選中今
較之選本二字不同而義無異也選本曰棄俗登仙
而此云棄世選本云神交造化而此云神友(集古錄)
畫贊碑隂唐顔真卿撰并書湛贊開元八年德州刺
史韓思復刻於廟天寶十三年真卿始别書之(集古錄)
顔魯公平生寫碑唯東方畫讚為清雄字間櫛比而
不失清遠其後見逸少本乃知魯公字字臨此書雖
大小相懸而氣韻良是非自得於書未易為此言也
(東坡集)
東方曼倩畫贊昔顔魯公守平原時書今其石刓剥
後世復摹搨以傳然魯公於書其神明煥發正在筆
畫外若弮朱墨而印於石者此待詔書耳果有道耶
(廣川書跋)
穆先生得古搨重刻之石其期立等字多譌想其元
搨漫滅者時有之矣余前過平原留意蹤跡之迄不
可得後乃購得此本字更明悉何嘗有譌字且其篆
題兼存尤古雅峻峭全無鈍質俗態此時陽冰稱高
手乃其文采風流不及此十二字也其贊字眎顔他
書尤瘦勁恬適與家廟碑相上下蓋公中年制作最
為得意想此搨在穆先生所收數百年之前可見世
之罕物時時在人家但不易遇耳(墨林快事)
畫贊碑隂唐顔真卿撰并書湛贊開元八年德州刺
史韓思復刻於廟天寶十三載真卿始别書之(集古錄)
余既得先生畫贊自記希有之遇矣其後又得此記
字比畫贊更大而筆尤豐偉鋒芒轉換一一如新蓋
搨更在前者遂成完璧其題乃八分魯公分書更少
見尤可寶也(墨林快事)
圯上圖贊
李德裕撰齊雅正書元和五年三月(金石錄)
李德裕撰沈傳師正書永貞元年(諸道石刻錄)
孔子弟子贊
唐明皇源乾曜盧從愿李抗元符沖張嘉貞宋璟陸
餘慶姚元崇蘇頲裴漼撰正書無名氏篆額元和十
年十二月孟簡立在州學(復齋碑錄)
孔子老子顔子贊
屈安書兖州又一碑在海州(金石略)
忠烈公廟香爐贊
沙門藴讓述天台散人(下缺)碑錄云濮陽鵬書字體甚
怪乾符六年五月(復齋碑錄)
遊善權寺呈李功曹贊李飛書(墨池編)
釋氏
彌陀贊
殷彦方撰鍾紹京正書開元二十年五月(金石錄)
休光寺真法師行業贊
洪元眘書天寶十五年越州(金石略)
興唐寺石經藏贊
石經藏者唐開元中長安興唐寺僧所立東都白馬
寺主嗣安為序隸書無名氏禮部尚書席豫等為贊
其間蔡有鄰八分書者二顧戒奢真書者一翰林待
詔張芬八分書者三其餘三人缺亡姓名又其餘皆
不著書人名氏或作者所自書也碑以天寶中立(集古
錄目)
興唐寺石經藏贊皆其作者自書而八分者數家惟
蔡有鄰著其姓氏有鄰名重當世杜甫嘗稱之於詩
其為苑咸所書小字與三代器銘何異可謂名實相
稱也余家集錄有鄰書頗多皆不若此讚故尤寶之
余初不識書因集古著錄所閱既多遂稍識之然則
人其可不勉強于學也(集古錄)
慧解寺三門樓贊
李宥撰周籝金行書大歷十二年六月(金石錄)
周籝金行書大歷十二年六月在府城開元寺三門
石柱上(訪碑錄)
石燈臺贊
富順監碑目有唐石燈臺贊并序元和進士元銳撰
莊伯良書富順令孟公才刻(蜀中方物記)
智者大師畫贊
顔真卿撰姪顔顒正書男汝玉篆額大和四年冬季
月建(復齋碑錄)又一碑沙門行昉八分書(諸道石刻錄)
尊勝幢贊
韓極文鄔員行書無年月(金石錄)
一行禪師真贊京兆府(金石略)
開元寺淨土院石燈臺贊
張鶴撰傅如玉書天寶六年六月
道家
雲臺觀三方贊
魏包篆書在華州(金石略)
唐刻(文)
趙冬曦祭堯廟文
八分書開元二十三年二月(金石錄)
趙冬曦祭仲山父文
八分書開元二十三年二月(金石錄)
鄭虔禱華嶽文
開元二十三年四月二十三日(復齋碑錄)
韓賞祭嶽廟文
韓擇木八分書天寶元年四月立在華山(金石錄)
右補闕韓賞撰諸王侍書榮王府司馬韓擇木八分
書自陳其志以忠君憂國為己任以盟於神天寶元
年四月刻在華嶽(集古錄目)
唐昭告華嶽碑韓擇木以八分名昔人評之曰雖姿
宇不至峻茂而嚴正可畏杜子美云尚書韓擇木騎
曹蔡有鄰開元以來數八分觀此碑良是碑文韓賞
為補闕禱華嶽而作大要與神盟欲忘身奉國其詞
則余無取焉(石墨鐫華)
告華嶽文在述聖頌碑隂之上方首云惟廿七祀孟
秋右補闕韓賞敢昭告于泰華府君祠廟其末云天
寶元年歲次壬午四月乙亥朔十日甲申諸王侍書
榮王府司馬韓擇木書(金石文字記)
季子神賽雨紀石文
天寶五載趙晉甫撰張撝書(輿地碑目)
祭姪季明文
顔真卿撰并行書乾寧元年九月(金石錄)
魯公祭季明文文章字法皆能動人與夫人書迫切
而有禮意與郭靈運書送劉太沖序余未之見也顔
惟貞蘭陵夫人告佳筆也(山谷集)
峻拔一角潛虚半股此於書法其體裁當如此矣至
於分若抵背合如並目以側映斜以斜附曲然後成
書而古人於此蓋盡之也魯公於書其過人處正在
法度備存而端勁莊特望之知為盛德君子也嘗問
懷素折釵股何如屋漏水曰老賊盡之矣前人於其
隠處亦自矜持不以告人其造微者然後得之此二
體又在八法六體外乃知書一技而其法之衆至此
公祭兄子文殆兼存此體者也(廣川書跋)
顔魯公唐朝第一等人公字畫雄秀奄有魏晉而自
成一家前輩云書法至此極矣予嘗見公為叔書告
身一通其楷法嚴甚聞公行書尤佳不可得見但時
摩挲乞米石刻想象風致耳今王君出示公祭姪季
明文藁一紙詳玩此帖縱筆浩放一瀉千里時出遒
勁雜以流麗或若篆籀或若鐫刻其妙解處殆出天
造豈非當公注思為文而於字畫無意於工而反極
其工邪蘇文忠謂見公與定襄王書草數紙比公他
書尤為竒特信夫如公忠賢使不善書千載而下世
固愛重况超逸若是尤宜寶之撫卷三復敬歎因題
其末柔兆涒灘秋八月望吳郡陳深識(停雲館帖)
右魯公祭兄子季明帖前十二行甚遒婉行末循爾
既事字右轉至言字左轉而上復侵恐字右傍繞我
字左出至行端若有裂文適與褙紙縫合自爾既至
天澤逾五行殊鬱怒真屋漏蹟矣自移牧乃改吾承
至尚饗五行沉痛切骨天真爛然使人動心駭目有
不可形容之妙與禊序藁哀樂雖異其致一也承字
掠策啄磔之間嗟字左足上搶處隠然見轉折勢摧
字如泰山壓而底柱鄣末哉字如輕雲之捲日饗字
蹙衂如驚龍之入蟄吁神矣觀此見真蹟無疑按史
公自馮翊太守轉蒲州刺史封丹陽縣子而帖自署
開國侯蓋史誤也杲卿為公從父兄而季明謂公從
祖叔父塗從父字加第十三於叔上公之處名義一
字不苟可法也季明杲卿之少子以死事贈五品官
則贊善大夫是已天寳末杲卿為范陽戶曹安禄山
表假常山太守禄山叛公為平原太守遣甥盧逖約
起兵時杲卿長子泉明方往返真定内邱間計事報
盧逖使平原屬之季明宜也玄宗不識真卿為何如
人而顔氏兄弟子姓戮力王室如此一門忠義其有
自來耶玄宗拜杲卿中丞因傳檄河北陽言王師大
至遂請土門十七郡同日推公為盟主兵勢振矣賊
懼急攻常山太原尹王承業不救於是杲卿父子被
執刃加季明頸謂曰若降活汝子不答遂殺季明杲
卿至洛陽乃遇害明年史思明歸國又明年則乾元
元年也泉明自常山䧟後客壽陽清溝之敗復䧟思
明至是歸公於蒲州以公命購杲卿季明尸於洛陽
河北杲卿僅得一足於張湊所歸髮葬長安鳳栖季
明同塋據此帖季明歸櫬唯首而已哀哉此帖作於
泉明購尸還蒲之日死生亦大矣士大夫平居抵掌
高議視死宜若易然觀史及此帖髮膚有所不敢遽
忍殘身至此耶兄弟子姓駢首就死豈易易哉顔氏
出魯國子淵平日循循如和風慶雲及畏於匡孔子
意其必死則其履嚴霜烈日之變坦如康莊聖人既
信之矣一門忠義可不謂有所自來邪至治三年十
一月廿日吳興陳繹曾書(停雲館帖)
米元章以顔太師爭坐位帖為顔書第一謂其字相
連屬詭異飛動得於意外最為傑思而黃山谷謂祭
姪季明文文章字法皆能動人正類坐位帖二帖宋
時並藏安師文家安氏之後不知流傳何處坐位帖
世有石本而米氏臨本尚在人間余嘗見之與此帖
正相類然元章獨稱坐位者蓋嘗屢見而祭姪則聞
而未覩今寶章錄可考宜其並稱坐位而不及此也
世論顔書惟取其楷法遒勁而米氏獨稱其行草為
劇致山谷亦云竒偉秀拔奄有魏晉隋唐以來風流
氣骨回視歐虞褚薛輩皆為法度所窘豈如魯公蕭
然出於繩墨之外而卒與之合哉蓋亦取其行書之
妙也況此二帖皆一時藁草未嘗用意故天真爛漫
出於尋常畦徑之外米氏所謂忠義憤發頓挫鬱屈
意不在字者也聶君文蔚出以相示俾為鑒定後有
陳深陳繹曾二跋深字子微號寧極翁宋季吳人繹
曾字伯敷元吳興人二人並以字學知名而跋語考
訂精審余復何言姑取黃米之論以備二帖折衷亦
補二陳之遺云嘉靖四年乙酉十一月朔長洲文徵
明書於金臺寓廬(仝上)
祭伯父濠州刺史文
顔真卿撰并行書乾元元年十月(金石錄)
此帖與祭季明姪藁法同而頓挫鬱勃小似遜之然
風神奕奕則祭季明姪藁小似不及也末有緇郎題
名(弇州山人藁)
獨孤哲祭葉公文
正書無名氏乾封二年十一月立在葉縣(復齋碑錄)
天后發願文
王知敬正書永淳二年立(金石錄)
僧道源發願文
前恒冀等州觀察判官王洽撰試金吾胄曹參軍王
承規集王羲之書并篆額道源恒州開元寺僧也嘗
發願禮大佛名及誦藏經成德軍步軍使王士良等
為立此碑貞元十四年正月刻(集古錄目)
四皓舊隠圖畫文
韋渠牟撰竇羣正書貞元十六年七月(金石錄)
鹿泉胡神祠文
唐來復撰并書寶歴二年四月立在獲鹿(復齋碑錄)
張弘靖祭唐叔文
李德裕撰正書無姓名會昌四年二月(金石錄)
會昌投龍文
會昌五年余修唐本紀至武宗以謂奮然除去浮
圖銳矣而躬受道家之籙服藥以求長年以此知其
非明智之不惑者特其好惡有所不同爾及得會昌
投龍文見其自稱承道繼元昭明三光弟子南嶽炎
上真人則又益以前言為不謬矣蓋其所自稱號者
與夫所謂菩薩戒弟子者亦何以異余嘗謂佛言無
生老言不死二者同出於貪信矣會昌之政臨事明
果有足過人者至其心有所貪則其所為與庸夫何
異(集古錄)劍南節度衙推趙圓書不著所刻年月(集古
錄目)
塔隂文
楊承和撰唐玄度篆書大和三年十月(金石錄)
吕温祭舜廟文
裴昇之正書大中元年五月(金石錄)
祭禹廟祈雨文絳州(金石錄)
賽陽山文
劉端夫禱陽山文凢五首不著書人名氏太和九年
立(集古錄)
懿宗惠安王太后墓文
蕭寘撰柳仲年正書
承天皇帝墓文
常衮撰徐浩書大歷二年(諸道石刻錄)
六藝之一錄卷八十一
