欽定四庫全書
六藝之一錄卷三百十一錢唐倪濤撰
歴朝書譜一
帝王妃后一
漢
元帝
孝元皇帝宣帝太子也注荀悅曰諱奭之字曰盛班
固贊曰元帝多材藝善史書注應劭曰周宣王太史
史籀所作大篆(漢書本紀)
孝成許皇后
孝成許皇后大司馬平恩侯嘉女也后聰慧善史書
(漢書外戚傳)
章帝
肅宗孝章皇帝諱炟顯宗第五子也少寬容好儒術
今淳化官帖有海鹹河淡其書為後世章草宗(法書要錄)
靈帝
孝靈皇帝諱宏肅宗玄孫也
初帝好學自造羲皇篇五十章因引諸生能為文賦
者諸為尺牘及工書鳥篆者皆加引召遂至數十人
(後漢書蔡邕傳)
和熹鄧皇后
和熹鄧皇后諱綏太傅禹之孫也父訓護羌校尉六
歲能史書十二通詩論語家人號曰諸生是時方國
貢獻競求珍麗之物自后即位悉令禁絶歲時但供
紙墨而已(後漢書本紀)
北海敬王睦
北海敬王睦齊武王縯之孫靖王興之子也少好學
博通書傳能属文又善史書當世以為楷則及寢病
明帝使驛馬令作草書尺牘十首(後漢書宗室傳)
樂成靖王黨
樂成靖王黨明帝子也永平四年賜號重熹王十五
年封樂成王黨聪慧善史書喜正文字與肅宗同年
尤相親重(明八王傳)
魏
魏武帝
魏武帝姓曹氏諱操字孟德沛國譙人尤工章草雄
逸絶倫年六十六薨張華云漢安平崔瑗子寔弘農
張芝弟昶並善書而魏武亞焉子植字子建亦工書
(書斷)
庾肩吾書品列中之中論見一百三十八卷
題曹操帖云余少時曾學此表時劉共父學顔書鹿
脯帖余以字畫古今誚之共父謂余我所學者唐之
忠臣公所學者漢之簒賊耳時子默然無以應今觀
此謂天道禍滛不終厥命者益有感于共父之言云
晦翁(晦庵題䟦)
操書傳世絶少惟賀捷表元時尚有本(丹鉛總錄)
陳思王植
曹植字子建沛國人魏太祖季子封陳王諡曰思早
慧彊記累數十萬言不忘甫十歲属文若素構太祖
疑其假手於人植請面試已而從膝下賦鷂雀先諸
郎賦就文不加點太祖方悟其所得信由天成非學
可到盖自詩道云亡風流埽地而植以八斗之才擅
天下遂以詞章為諸儒倡特以昆季間無棠棣之美
故終亦嬰患七步之作有感動人語世為怜之至於
學術愈工自是不隨世故與之低昂有卓然而獨存
者然其胸中磊落發於筆墨間者固自不惡爾觀其
以章草書鷂雀賦可以想見其人也今御府所藏草
書一鷂雀賦(宣和書譜)
按隋秘書所藏有魏黃初篇其書至唐初已亡莫知
為何等書也以類推之如子建之遺文在當時固多
有存亡者奚獨鷂雀等賦云乎唐太宗出御府金幣
致天下古本命魏玄成及虞褚定其真偽篇各有印
印以貞觀為文今鷂爵賦及贈王仲宣詩皆有此印
疑為唐秘府所藏矣亡何遽為武氏子脂澤所得良
為可惜最後有在建業文房而後歸之浮休張氏盖
幾於屢脫而僅脫者一縑素之傳固亦有幸不幸哉
今目隋煬帝至浮休居士所題其為帖凡五雖乏精
神頗多態度或疑贋偽或謂臨模固亦在疑信間然
跡其所由來則源流固自可考今藏于新普安使君
任公之家嘉定八年春王正月臨卭魏某得以寓目
輙題其後(鶴山題䟦)
吳
大帝
孫權字仲謀堅第二子吳郡富春人魏封為吳王黃
龍元年夏四月即皇帝位諡曰大皇帝
大帝行草品中之下(韋續九品書人論)
吳大帝黃武二年刻字在杭州粟山(法帖神品目)
歸命侯
孫皓字元宗權孫和子也一名彭祖字皓宗孫休立
封皓為烏程侯降晉賜號為歸命侯
庾肩吾書品列中之中論見一百三十八卷
李嗣真後書品列中下品論見一百三十八卷
皓善小篆飛白(書史會要)
晉
宣帝
宣皇帝諱懿字仲逹河内温縣孝敬里人姓司馬氏
晉國初建追尊曰宣王武帝受襌上尊號曰宣皇帝
廟稱高祖
淳化法帖有西晉宣帝書十七字
景帝
景帝諱師字子元宣帝長子也雅有風采少流美譽
魏嘉平四年遷大將軍加侍中錄尚書事謚忠武武
帝受禪上尊號曰景皇帝
竇臮述書賦評見一百四十一卷
注云今見正書帶名一紙一十二行
文帝
文皇帝諱昭字子上景帝母弟也魏相國封晉公進
爵為王謚曰文武帝受禪追尊文皇帝
竇臮述書賦評見一百四十一卷
注云今見正書具姓名兩紙共一十二行
武帝
武皇帝司馬氏諱炎字安世文帝長子也泰始元年
冬受襌廟號世祖
晉武帝司馬氏諱炎字安世文帝之子也司馬氏執
魏國威柄凢三世矣至武帝時神器始歸之獨江左
有吳皓者擅五十九年之業一旦用王濬垂手而得
故天下始一於晉夫可謂繼志述事之主然以憂勤
得之以佚樂棄之其後東西分裂而為兩晉後世論
優劣咸自武帝始喜作字於草書尤工落筆雄健挟
英勇之氣毅然為一代祖豈齪齪戲弄筆墨之末以
取勝者惜乎不克終譽而信賈充之謀捨衛瓘之忠
不為經遠計以貽翼子故為有識者之所痛恨也今
御府所藏草書二我師帖善消息帖(宣和書譜)
昨日閣下見晉武帝書甚有英偉氣乃知唐太宗書
時有似之(東坡集)
武帝書紙糜潰而墨色如新有墨處不破吁豈臨學
所能欲令人棄筆硯也古人得此等書臨學安得不
臻妙境獨寫唐人筆札意格尫弱豈有勝理其氣象
有若太古之人自然滈野之質張長史懷素豈能臻
其藩籬耶昔歸公䟦趙令畤家古帖得之矣欲盡舉
一奩書易一二帖恐未許也今日已嬾開箧但磨墨
終日追想一二字以自慰也(寳晉英光集)
晉武帝我師帖真蹟宣和祕府官本今在震澤王氏
筆勢雄健高古絶倫當為帝王書法之冠冕此無上
妙品也(清河書畫舫)
元帝
元皇帝諱睿字景文宣帝曾孫琅邪恭王覲之子也
嗣位琅邪王後鎮建業太興元年三月即皇帝位廟
號中宗
庾肩吾書品列下之上論見一百三十八卷
竇臮述書賦評見一百四十一卷
注云今見潛潤正書具姓名一紙七行兼雜批約
有十處
成帝
成皇帝諱衍字世根明帝長子也廟號顯宗
竇臮述書賦評見一百四十一卷
注云今見草批謝草張澄啟七行
康帝
康皇帝諱岳字世同成帝母弟也
竇臮述書賦評見一百四十一卷
注云今見行書批劉訥啟四紙共七行
哀帝
哀皇帝諱丕字千齡成帝長子
淳化法帖有哀帝行書四行
簡文帝
簡文皇帝諱昱字道萬元帝少子
淳化法帖有簡文帝行書六行
孝武帝
孝武皇帝諱曜字昌明簡文帝第三子也
竇臮述書賦評見一百四十一卷
注云今見行書一紙又兩帖等雜批六處共有二
十一行
武元楊皇后
武元楊皇后諱豔字瓊芝弘農華隂人也少聰慧善
書
安僖王皇后
安僖王皇后諱神愛琅邪臨沂人也父獻之
獻之尚新安愍公主無子唯一女後立為安僖皇后
后亦善書(書斷)
齊獻王攸
齊獻王攸字大猷小字桃符文帝子也愛經籍能属
文善尺牘為世所楷咸寧二年為司空侍中太傅
晉齊王攸善草行書(羊欣撰錄)
晉齊王攸書京洛以為楷法(王僧虔論書)
齊獻王攸字大猷武帝母弟善尺牘尤能行草書蘭
芳玉潔竒而且古才望出武帝右武帝用荀勖言出
都督青州上道憤怒嘔血咸寧四年卒行草入能(書斷)
竇臮述書賦評見一百四十一卷
注云今見正書帶名凡四紙
武陵威王晞
武陵威王晞字道叔元帝子也出繼武陵王喆後太
興元年受封穆帝即位轉征東大將軍
竇臮述書賦評見一百四十一卷
注云今見具姓名正書一紙三行
會稽文孝王道子
會稽文孝王道子字道子簡文帝子孝武帝母弟也
出後琅邪孝王少以清談為謝安所稱後拜侍中太
傅
竇臮述書賦評見一百四十一卷
汪云今見具姓名行書一紙凡七行
偽漢劉聰
劉聰字元明元海第四子也幼而聰悟好學工草隸
善属文偽謚昭武皇帝廟號烈宗(晉書載記)
偽趙劉曜
劉曜字永明元海之族子也善属文工草隸(晉書載記)
宋
武帝
高祖武皇帝諱裕字德輿小字寄奴彭城縣綏輿里
人姓劉氏楚元王交之二十一世孫也永初元年夏
六月即位
帝書素拙穆之曰公但縱筆為大字一字徑尺無嫌
大既足有所包其勢亦偉帝從之一紙不過六七字
便滿(宋書劉穆之傳)
竇臮述書賦評見百四十一卷
注云今見帶名批劉穆之啓兩紙共六行
文帝
太祖文皇帝諱義隆小字車兒武帝第三子也年十
四博涉經史善隸書
宋文帝書自謂不减王子敬時議者云天然勝羊欣
功夫不及也(王僧虔論書)
宋文帝姓劉諱義隆彭城人武帝第三子善隸書次
及行草規模大令自謂不减於師雖庶幾德音引領
長望尚遼遠矣然才位發揮亦可謂倬彼雲漢為章
于天時論以為天然勝羊欣工夫恨少是亦天然可
尚道心惟微探索幽遠若泠泠水行有岩石間真聲
帝隸書入妙行草入能(書斷)
庾肩吾書品列中之下論見一百三十八卷
李嗣真後書品列中下品論見一百三十八卷
竇臮述書賦評見一百四十一卷
注云今見帶名正行書兩帖共七行雜批五處共
二十行
孝武帝
世祖孝武皇帝諱駿字休龍小字道人(宋史作道民)文帝
第三子也少機穎讀書七行俱下才藻甚美長於騎
射
竇臮述書賦評見一百四十一卷
注云今見帶名正書啓十行又行書都四紙共十
三行
明帝
太宗明皇帝諱彧字景休小字榮期文帝第十一子
也帝好讀書愛文義
虞龢論書表云陛下爰凝睿思淹留草法擬效漸妍
賞析彌妙字之美惡書之真偽剖判體趣窮微入神
(法書要錄)
竇臮述書賦評見一百四十一卷
注云今見帶名行書四紙并批雜啓等共八行也
南平穆王鑠
南平穆王鑠字休玄文帝第四子也少好學有文才
未弱冠擬古三十餘首時人以為迹亞陸機進司空
贈司徒
竇臮述書賦評見一百四十一卷
注云今見帶名啟正書兩行
海陵王休茂
海陵王休茂文帝第十四子也為雍州刺史
竇臮述書賦評見一百四十一卷
注云今見正書帶名啟四行姚懷珍押尾
齊
太祖
太祖高皇帝諱道成字紹伯小字闘將姓蕭氏蘭陵
郡人高祖整過江居晉陵武進縣之東城里僑置本
土加以南名為南蘭陵人建元元年夏四月甲午即
位帝博學善属文工草隸書奕棋第二品雖經夷險
不廢素業
齊高帝姓蕭氏諱道成善草書篤好不已祖述子敬
稍乏風骨嘗與王僧虔賭書書畢曰誰為第一對曰
臣書臣中第一陛下書帝中第一帝笑曰卿可謂善
自謀矣然太祖與簡穆賭書亦猶雞之搏狸稍不自
知量力也年五十六崩(書斷)
庾肩吾書品列下之上論見一百三十八卷
李嗣真書後品列中下品論見一百三十八卷
竇臮述書賦評見一百四十一卷
注云今見具姓名行草書及雜批三十餘紙
武帝
世祖武皇帝諱賾字宣遠高帝長子也小字龍兒
竇臮述書賦評見一百四十一卷
注云今見帶名行草書及雜批等十餘紙
武帝工行草書嘗覩落英茂木作瑞華書為辭紀之
(書史會要)
廢帝
廢帝鬱林王諱昭業字元尚文惠太子長子也帝少
美容止好隸書武帝特所鍾愛勅皇孫手書不得妄
出以貴之(南史本紀)
臨川獻王映
臨川獻王映字宣光高帝第三子也永明五年開府
儀同三司映善騎射觧聲律工左右書左右射贈司
空(南史)
武陵昭王煜
武陵昭王煜字宣昭高帝第五子也小字三昧高帝
雖為方伯而居處甚貧諸子學書無紙筆煜嘗以指
畫空中及畫掌上學字遂工篆法為衛將軍開府儀
同三司(南史)
始興簡王鑑
始興簡王鑑字宣徹高帝第十子也性聰警年十四
好學善属文為散騎常侍祕書監(南史)
始興王鑑能書有蘭陵帖宋高宗嘗䟦之(書史會要)
衡陽王鈞
鈞字宣禮高帝第十一子出繼衡陽元王常手自細
書寫五經部為一卷置巾箱中歴位秘書監(南史)
江夏王鋒
鋒字宣穎高帝第十二子也年四歲好學書無紙札
乃倚井闌為書書滿則洗之已復更書又晨興不肯
拂窗塵而先畫塵上學為書字五歲高帝使學鳳尾
諾一學即工高帝大悅以玉騏驎賜之曰騏驎賞鳳
尾矣工書為當時藩王所推南郡王昭業亦稱工謂
武帝曰臣書固應勝江夏王武帝答闍黎第一法身
第二闍黎鋒小名也隆昌元年為侍中尋加祕書監
(南史)
竟陵文宣王子良
竟陵王子良字雲英武帝第二子也進位太傅
韓晉公(滉)獲齊竟陵王子良龍爪書十五字置於招
隠寺(李約飛白蕭字贊)
蕭子良著古今篆隸文體(玉海)
梁
武帝
高祖武皇帝諱衍字叔逹小字練兒南蘭陵中都里
人姓蕭氏與齊同承淮隂令整天監元年夏四月即
位帝生有異光舌文八字有文在右手曰武及長博
學多通六藝備閑棋登逸品草隸尺牘騎射莫不稱
妙
梁武帝姓蕭氏諱衍字叔逹丹陽尹順之之子好草
書狀貌亦古乏於筋骨既無竒姿異態有减於齊高
矣年八十六崩子綱綸繹並有書名也(書斷)
李嗣真書後品列下下品論見一百三十八卷
竇臮述書賦評見一百四十一卷
注云今見帶名行書及制草雜批等四十餘紙
簡文帝
太宗簡文皇帝諱綱字世讃小字六通武帝第三子
昭明太子母弟也幼而聰睿六歲能属文讀書十行
俱下辭藻豔發時號宫體
李嗣真書後品列下中品論見一百三十八卷
竇臮述書賦評見一百四十一卷
注云今見帶名正書啟四紙并寫禪師碑文六紙
及行書四行
元帝
世祖孝元皇帝諱繹字世誠小字七符武帝第七子
也始封湘東王帝聰悟俊朗博極羣書工書善畫
李嗣真書後品列下下品論見一百三十八卷
竇臮述書賦評見一百四十一卷
注云今見具姓名行書一十五行
梁元帝為湘東王時好學著書常紀忠臣義士及文
章之美者筆有三品或以金銀雕飾或用斑竹為管
忠孝全者用金管書之德行清粹者用銀管書之文
章贍麗者用斑竹管書之(唐詩紀事)
武德㕁皇后
武德㕁皇后諱徽高平人也后幼明慧善隸書讀史
傳
昭明太子統
昭明太子統字德施小字維摩武帝長子也生而聰
叡五歲徧讀五經天監元年立為皇太子
建德縣隠山寺有梁昭明太子書榜隠山之寺四大
字昭明性愛山水嘗至池往往有遺跡處或亦涉縣
境中此書傳是其親作餘八百年而宛然獨存亦異
矣宋崇寧褒封有牌墨猶存之語宣和二年尉張畀
摹本以刻於郡城西廟中淳熙守袁說友又取真蹟
龕置神殿側其崇敬如此所傳信不誣某丙子秋以
視旱扺寺訪尋在東廡室隅塵土翳蝕徙以出拂拭
諦觀歎其筆勢雄秀莊重因語僧某曰此何惜一石
而不為永久計耶間稍剥落俾模池廟中石本參訂
刻之庶幾完善明年春以賑饑復至已買石礱治未
幾來視則石斷為二不可用矣仍語某毋以是懈當
决成之又明年六月某來告曰前之月寺傍溪水暴
溢岸崩出一巨石高七尺許闊幾半碑製具而無文
容字位置且有餘殆神明之靈隂有以相之發端實
自公願紀其槩某欣然為書使併刻於下方云是歲
為至元重紀之四年龍集戊寅九月壬戌朔具官吳
師道題(禮部集)
邵陵攜王綸
邵陵攜王綸字世調小字六真武帝第六子也少聰
穎博學善属文尤工尺牘陶弘景碑招隠寺刹下
銘皆綸八分書
李嗣真後書品列下上品論見一百三十八卷
邵陵行草品下之上(韋續九品書人論)
竇臮述書賦評見一百四十一卷
注云今見帶名行書三紙
藻鑑則梁高祖巧而未博邵陵王博而未至(述書賦)
注云武帝時撰書評蕭綸亦撰書評
汝南侯堅
蕭堅字長白綸長子大同元年封汝南侯亦善草隸
正階侯確
蕭確字仲正堅弟少驍勇有文才尤工楷隸公家碑
碣皆使書之除祕書丞武帝謂曰為汝能文所以特
有此授大同二年封正階侯尋徙封永福
陳
武帝
高祖武皇帝諱覇先字興國小字法生吳興長城下
若里人姓陳氏永定元年冬十月乙亥即位
竇臮述書賦評見一百三十八卷
注云今見批沈格啟行書四行
帝涉獵史籍善書(書史會要)
文帝
世祖文皇帝諱蒨字子華始興昭烈王之長子也
李嗣真書品列下下品論見一百三十八卷
竇臮述書賦評見一百四十一卷
注云今見批陸瓊啟行書三行
帝留意經史號能書(書史會要)
後主
後主諱叔寳字元秀小字黃奴宣帝嫡長子也
後主題孫瑒銘後四十字遣左部尚書蔡徵就宅宣
勅鐫之(南史孫瑒傳)
竇臮述書賦評見一百四十一卷
注云今見帶名行書一紙
後主沈皇后
後主沈皇后諱婺華吳興武康人也后性端静聰明
強記涉獵經史工書翰
竇臮述書賦評見一百四十一卷
注云今見署啟一紙
始興王伯茂
始興王伯茂字鬱之文帝第二子時軍人於丹徒盗
發晉郄曇墓大獲王羲之書及諸名賢遺蹟並沒縣
官文帝以伯茂好古多以賜之由是伯茂大工草隸
書甚得右軍法廢帝時進號中衛將軍
廬陵王伯仁
廬陵王伯仁字壽之文帝第八子領太子左庶子(南史)
竇臮述書賦評見一百四十一卷
注云今見具姓名行書四行
永陽王伯智
永陽王伯智字策之文帝第十二子少敦厚有噐局
博涉經史後為特進(南史)
陳伯智字策之大建中立為永陽王雅意翰墨無狗
馬之玩作字勁舉而行草尤工師其成心而自為家
學故名重于時盖傳習之陋論者以為屋下架屋不
免有奴書之誚此伯智獨能擺脫而世有策馬馳逐
葦航泛浮比其落筆之妙者非虚語也今御府所藏
草書一習讀帖(宣和書譜)
桂陽王伯謀
桂陽王伯謀字深之文帝第十三子位散騎常侍(南史)
竇臮述書賦評見一百四十一卷
注云今見帶名行書五行
新蔡王叔齊
新蔡王叔齊字子肅宣帝第十一子也風采明贍博
涉經史善属文位侍中
竇臮述書賦評見一百四十一卷
注云今見署名書一紙
長沙王叔懷
長沙王叔懷梅發帖(淳化閣法帖)
黃伯思法帖刊誤云據陳史長沙王但有叔堅而無叔
懷其弟亦無此名觀帖尾作名處疑是叔慎叔慎
陳岳陽王也盖摹傳之變
陳叔懷不見於史作行書筆畫圓整其論梅發一帖
字雖嫵媚而中藏勁氣如幽香孤豔凌轢冰霜者其
清致自應如此大抵昔人為文肆筆莫不因其感發
既得於心遂應於手亦自不知其所以然也至如王
羲之來禽青李帖最為知名梅帖宜其為世所傳也
陳都江左而梅本江淮物因知叔懷其必江左人也
今御府所藏行書一梅發帖(宣和書譜)
魏
太武皇帝
世祖太武皇帝諱燾太宗明元皇帝之長子也始光
二年初造新字千餘詔曰篆隸草楷並行於世然經
歴久遠傳習多失其真今制定文字頒下遠近永為
楷式(魏書本紀)
隋
煬帝
煬皇帝姓楊氏諱廣一名英小字阿𡡉高祖第二子
也上美姿儀少敏慧好學善属文(隋書本紀)
張天錫草書韻會有煬帝草書(墨池𤨏錄)
六藝之一錄卷三百十一
