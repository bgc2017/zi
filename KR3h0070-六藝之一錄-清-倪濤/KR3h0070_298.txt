欽定四庫全書
六藝之一錄卷三百四十錢唐倪濤撰
歴朝書譜三十
宋
宋敏求
宋敏求字次道宣獻公綬子賜進士及第爲館閣校
勘王堯臣修唐書以敏求習唐事奏爲編修官治平
中知制誥神宗時加龍圖閣直學士修兩朝正史家
藏書三萬卷皆略誦習熟於朝廷典故士大夫疑議
必就正焉(宋史)
公雅以善書稱結字清勁得其家法奉詔書御製韓
忠獻公碑及當時公卿士人匄請題寫被金石者多
矣嘗對延和上問宣獻遺墨翌日奏七軸以獻自公
之亡未有繼其書者(蘇魏公集)
敏求書法温厚清峻凡當時巨卿名碣必得敏求字
方以爲榮(書史會要)
趙抃
趙抃字閱道衢州西安人進士及第爲殿中侍御史
加龍圖閣學士知成都神宗立召知諫院拜資政殿
大學士以太子少保致仕謚清獻(宋史)
資政殿大學士太子少保趙公詩清律切筆迹勁麗
蕭然如其爲人(灤城集)
趙清獻擅豪翰其蹟見羣玉堂法帖中(書史會要)
䟦趙清獻帖
清獻公世號鐡面觀其與小金紫公四帖情詞縝密
如此與青雲得路而隔同年之面者異矣然金紫公
所以爲清獻所敬豈專以同年之故帖中如廢𣙜酤
一節宜清獻之心服也時清獻守虔故有貴部猶爾贛
州可知之歎後二百年贛宿重兵州計顓仰於酤日
𣙜至數倍舊額未知有金紫清獻輩人稍弛張弓之
勢否覽卷慨然(後村題䟦)
䟦趙清獻遺帖
趙清獻公清忠之節孝友之行冠映古今非贊歎之
可及今年自長沙趨朝屢得見其遺墨皆家問也此
卷藏其族孫遵家尤見慈祥雍睦之意獨恨三亭蕪
没不得追尋晩步遺跡不勝高山仰止之歎遵温謹
好學能業其家其必有以復之紹熙甲寅中冬八日
新安朱某題於祥符方丈云(晦菴題䟦)
唐介
唐介字子方江陵人擢第爲殿中侍御史直聲動天
下熙寧元年参知政事謚質肅(宋史)
子方擅豪翰其蹟見羣玉堂法帖中(書史會要)
馮京
馮京字當世鄂州江夏人舉進士自鄉舉禮部至廷
試皆第一仁宗拜龍圖閣待制神宗立爲翰林學士
知樞密院哲宗改宣徽南院使太子少師謚文簡(宋史)
文氏停雲館第五卷有馮當世帖(弇州山人藁)
韓絳
韓絳字子華開封雍丘人舉進士甲科直集賢院仁
宗時知制誥加端明殿大學士神宗立拜同中書門
下平章事昭文館大學士封康國公謚獻肅(宋史)
范文正公伯夷頌䟦有韓絳書(鐡網珊瑚)
韓維
韓維字持國受廕入官(億第五子)召試學士院歐陽修薦
爲檢討神宗即位除龍圖閣直學士熙寧二年遷翰林
學士元祐中拜門下侍郎(宋史)
絳維並擅豪翰其蹟見羣玉堂法帖中(書史會要)
韓縝
韓縝字玉汝登進士第元豐中累遷同知樞密進知
院事哲宗立拜尚書左僕射兼中書侍郎以太子太
保致仕謚莊簡(宋史)韓玉汝欽聞帖行書(式古堂書畫彙攷)
范文正公伯夷頌䟦有韓縝書(鐡網珊瑚)
王安石
王安石字介甫撫州臨川人擢進士上第簽書淮南
判官召試館職知制誥神宗即位召爲翰林學士熙
寧三年進同中書門下平章事封舒國公改封荆謚
曰文追封舒王(宋史)
舒王王安石字介甫本撫州人後居金陵退相日官
特進荆國公既歿謚曰文追封舒王神考朝聖賢相
遇千載一時其功業昭昭簡冊具載當時安石慨然
以眞儒之道爲倡於天下後世蓋自比於孟軻其視
楊雄韓愈爲不足道暮年歸老金陵浮沉漁樵間跨
驢挾冊往來北山下道傍醉尉雖誰何不復介意作
小詩如壯歲語出竒凌轢脫去流俗學者編爲北山
詩平生視富貴眞如浮雲不溺於貨利聲色信宗公
偉人也凡作行字率多淡墨疾書初略不經意惟達
其辭而已然而使積學者盡力莫能到豈其胸次有
大過人者故筆端造次便見不凡而評其書者謂得
晉宋人用筆法美而不夭饒秀而不枯瘁自是一世
翰墨之英雄今御府所藏行書一集句詩筆(宣和書譜)
王荆公書法竒古似晉宋間人筆墨(山谷集)
荆公運筆如插兩翼凌轢於霜空鵰鶚之後(姑溪集)
半山莊臺上多文公書文公學楊凝式人少知之(海岳名言)
王荆公書清勁峭拔飄飄不凡世謂之横風疾雨黃
魯直謂學王濛米元章謂學楊凝式以余觀之乃天
然如此(墨莊漫錄)
荆公書風神閒逸韻度清美(黃溍文獻公集)
䟦王荆公書
荆公書得無法之法然不可學無法故僕書盡意作
之似蔡君謨稍得意似楊風子更放似言法華(東坡題䟦)
題王荆公書後
王荆公書字得古人法出於楊虛白虛白自書詩云
浮世百年今過半校他蘧瑗十年遲荆公此二帖近
之往時李西臺喜學書題少師大寺壁後云枯杉倒
檜霜天老松煙麝煤隂雨寒我亦生來有書癖一回
入寺一回看西臺眞能賞音今金陵定林寺壁荆公
書數百字未見賞音者(山谷題䟦)
䟦王荆公帖
先君子自少好學荆公書家藏遺墨數紙其僞作者
率能辨之先友鄧公志宏嘗論之以其學道於河洛
學文於元祐而學書於荆舒爲不可曉者今觀此帖
筆勢翩翩大抵與家藏者不異恨不使先君見之因
感咽而書於後朱某書(晦菴題䟦)
䟦王荆公手書
丞相荆公與人書問每有匆匆字先儒謂丞相何緣
有許多忙廹時今此帖亦云俗事紛紛滅裂上問豈
以爲信筆常語而不之察耶公書字學王濛要爲蕭
散高遠非餘人所可及也(吳師道禮部集)
王荆公此君堂詩刻(題䟦已見八十九卷)
王荆公書金剛經
骨多肉少則瘦肉多骨少則肥惟骨肉相稱然後爲
盡或謂荆公知骨而不知肉今見此經則知傳者不
識荆公書遽以常所見清勁爲瘦也(姑溪集)
王荆公正書楞嚴經要旨
霜筠雪栢鍾山寺投老歸歟寄此生王介甫既賦此
詩元豐八年四月竟罷政而歸書經乃其時也繼遂
爲元祐矣假本道原即劉秘丞恕也經中十二者欲
令法界衆生求男得男是時雱已卒介甫之意端有
所爲後舍半山所居爲寺申其薦拔可歎也作字有
斜風疾雨之勢亦其性急使然然不妨得書法陵陽
耄叟牟獻之書(珊瑚網)
觀世音菩薩發妙耳門從聞思修入三摩地與眼耳
口舌身意日劫相倍此一部楞嚴經之法髓也荆公
暮年深悟佛理故特於是經提出而親書之所以深
警禪學之士豈復有心較世間之榮辱是非及字畫
之工拙也哉後學王蒙歎慨而敬書之(同上)
曾鞏
曾鞏字子固建昌南豐人中嘉祐二年進士第累官
中書舍人翰林學士爲文章斟酌於司馬遷韓愈一
時工作文詞者鮮能過也(宋史)
南豐遺墨簡嚴静重如其爲文(朱子文集)
鞏善豪翰其蹟見羣玉堂法帖中(書史會要)
曾肇
曾肇字子開鞏幼弟舉進士歴遷國史編修官元祐
初擢起居舍人拜龍圖閣直學士謚文昭(宋史)
文昭公書如玉環擁尰自是太平人物(王氏法書苑)
曾布
曾布字子宣南豐人年十三而孤學於兄鞏同登第
元豐末翰林學士遷戶部尚書徽宗立拜右僕射謚
文肅(宋史)
文肅公書如高麗使人抗浪甚有意氣(王氏法書苑)
䟦曾南豐帖
熹未冠而讀南豐先生之文愛其詞嚴而理正居常
誦習以爲人之爲言必當如此乃爲非苟作者而於
王子發舍人所謂自比劉向不知視韓愈何如者竊
有感焉今乃得於先生之族孫濰見其親筆不勝歎
息文昭公字頃嘗於長樂僧舍見之至於湘潭文肅
之書則亦今始得觀也紹熙甲寅夏四月二十有二
日新安朱某書於宜春昌山渡之客舍(朱子文集)
南豐先生早從歐陽文忠余襄公游素爲王文公所
敬而與蘇文忠公友其門弟子則陳無已也今觀遺
墨恨不執鞭嘉泰壬戌二月丙申平原老叟周某書
而歸之南城吳氏(益公題䟦)
曾宰
曾宰撫州南豐人鞏弟嘉祐六年進士湘潭主簿
湘潭公書如吳興小兒形雖未成而骨體甚雋(王氏法書
苑)
卲亢
邵亢字興宗丹陽人十歲日誦書五千言賦詩豪縱
范仲淹舉亢茂才異等熙寧中官樞密副使謚安簡
(宋史)
范文正公伯夷頌䟦有卲亢書(鐡網珊瑚)
沈括
沈括字存中擢進士第編校昭文書籍考禮沿革爲
書曰南郊式神宗稱善遷太子中允龍圖閣待制加
龍圖閣直學士至元祐初以光祿少卿分司居潤著
筆談傳於世(宋史)
沈括擅豪翰其蹟見羣玉堂法帖中(書史會要)
沈遼
沈遼字叡達熙寧中以太常奉禮郎監杭州軍資庫
徙池州築室齊山上名曰雲巢爲文雄竒峭麗尤長
歌詩(宋史)
沈括云從弟遼喜學書嘗云書之神韻雖得於心然
法度必資講學(夢溪筆談)
沈遼少時學其家傳師晩自云學子敬(東坡集)
沈雲巢妙於楷隸諸書備古今體寸墨尺紙落筆輒
爲人爭取(攻媿集)
蔡仲遠
朱長文云蔡仲遠沈叡達之徒皆彬彬可觀(墨池編)
錢公輔
錢公輔字君倚常州武進人少從胡翼之學有名吳
中第進士甲科累官天章閣待制(宋史)
錢公輔書遺教經
人貌有好醜而君子小人之態不可掩也言有辨訥
而君子小人之氣不可欺也書有工拙而君子小人
之心不可亂也錢公雖不學書然觀其書知其爲挺
然忠信禮義人也軾在杭州與其子世雄爲僚因得
觀其所書佛遺教經刻石峭峙有不回之勢孔子曰
仁者其言也訒今君倚之書蓋訒云(東坡)
李大臨
李大臨字才元成都華陽人登進士第神宗擢知制
誥天章閣待制(宋史)
成都李才元世以書鳴(畫繼)
司馬光
司馬光字君實陜州夏縣人仁宗寳元初進士中甲
科爲通志八卷英宗悅之命置局祕閣續其書神宗
名之曰資治通鑑元祐元年拜尚書右僕射兼門下
侍郎贈温國公謚文正(宋史)南屏山家人卦中庸大
學篇司馬温公書
温公隸法清勁似其爲人所謂左凖繩右規矩聲爲
律身爲度者觀其書可想見其風采(山谷集)
温公通鑑書藁作字方整未嘗爲縱逸之態宜其十
有九年始克成書歟(黃文獻公集)
司馬温公帖
紹興七年歲次丁巳初夏中澣彭城鄭顧道經從豫
章出示温公帖觀於精忠堂凛然如對盛德君子瞻
其儀形面其語論也使人欽慕不能自已武陽李伯
紀書(梁溪集)
司馬温公隸書
公硯已瘞姦魂夜悸公墨霑池潜來湘纍假其餘聲
所感如此矧公眞筆劒戟交倚挂之高堂浮慮盡死
我觀公書識公胷次天地輸誠風霜薦厲吐而發之
兹其餘事公之立朝營營仇敵不𠞰其剛不披其殖
障海一簣排風孤翮始訾繼斥卒伸其直世衰道圯
喏喏唯唯有筆如椽微公莫使我銘其尾吁嗟巳矣
(劉子翬屏山集)
司馬温公與邢和叔帖
熙寧間温公居洛公從崇德縣再入崇文元豐四年
兼史事以所藏温公帖知是時相與甚厚也後一百
十有二年某得見之於其曾孫遵仲宣修(止齋集)
司馬温公與范忠宣帖
右司馬温公與范忠宣書一通藏楚郡龍雲從家雲
從間請題其後濓聞哲宗初立崇慶太后同聽政起
公知陳州過闕畱爲門下侍郎忠宣亦從慶州召還
爲右諫議大夫俄遷給事中此書正此時所遣其殆
元豐乙丑之冬或元祐丙寅之春乎夫公自熙寧辛
亥居洛再任畱司御史臺四任提舉崇福宫至是始
司政柄故書中有閒居十五年之言公年蓋已六十
有七新法方盛行小人附和者衆公度不可止遂絕
口不言事故又有更求一任散官守候七十即如禮
致事之言當是時章惇蔡確黃履邢恕等蛇蟠蚓結
牢不可解公新自外至孑然獨立故又有如一黃葉
在冽風中幾何而不危墜之言公之志爲可悲矣然
公與忠宣素相知居洛日忠宣方丐罷齊州之政判
西京畱臺乃同爲眞率會則其志同道合固非一日
之故熙寧之法又皆共怒其爲害而其設施或不同
者忠宣則欲去其泰甚公則欲鋤剗而絕其本根雖
書有隨時示諭勿復形迹之請二賢之見猝有未易
合者豈天未欲平治天下故使之然歟公遣此書後
僅及數月且觀化冥冥之中忠宣繼公爲左僕射務
以博大開上心忠篤革士風四海方翹首望治曾未
幾何潁昌之命亦遽下矣不亦重可悲夫閱此帖者
當知治亂之機所係初不可以尋常簡牘視之也(宋學
士集)
吕公著
吕公著字晦叔幼嗜學至忘寢食父夷簡器異之登
進士第仁宗除崇文院檢討改天章閣待制英宗親
政加龍圖閣直學士神宗立爲端明殿學士元祐中
拜司空平章政國事贈太師申國公謚正獻(宋史)
惠照院見太師吕公畱題深清雄麗公以道德爲神
考所敬文章翰墨雷霆一時(石門文字禪)
范祖禹
范祖禹字淳父一字夢得成都華陽人登進士甲科
從司馬光編脩資治通鑑哲宗時拜龍圖閣學士進
唐鑑十二卷學者尊之目爲唐鑑公(宋史)
淳父擅豪翰其蹟見羣玉堂法帖中(書史會要)
劉安世
劉安世字器之魏人登進士第不就選從學於司馬
光光教之以誠且令自不妄語始官仁太后問臺諫
於吕公著公著以安世對擢右正言累官寳文閣待
制樞密都承旨儀狀魁碩音吐如鐘久坐身不傾倚
作字不草書(宋史)
張長史春草帖䟦有劉器之書(鐡網珊瑚)
范純仁
范純仁字堯夫仲淹次子皇祐元年進士第元祐中
爲觀文殿大學士謚忠宣(宋史)
停雲館帖第五卷有范忠宣帖(弇州山人藁)
范忠宣手簡司馬温公史草短啟帖
温公起通鑑草于范忠宣公尺牘其末又謝人惠物
狀藁也幅紙之間三絕具焉誠可寳哉岐國汝述明
可識(珊瑚網)
温公修通鑑起草于書牘間可見當日用意之厪至
答送物狀亦自爲檢前輩之不苟如此可師也已嘉
定八年十二月十有四日任希夷觀于玉堂夜直(同上)
司馬公作通鑑長編范忠宣實與共事大綱領處皆
公手自筆削而元祐名臣漢唐以下人物非所倫也
故其相繼爲相使四夷懷畏人莫敢有異議者今觀
此卷一時典刑猶在若冕而立殿陛之下展玩惟有
景慕後學黃溍書(同上)
司馬公通鑑編年一變班馬舊史之習而國家興衰
生民休戚善可爲法惡可爲戒者備此書矣故以事
繫月以月繫年而不以日或以年不以月者蓋週歲
之中記事之要作爲一編而君臣父子是非得失之
互見使人得便觀覽有春秋之義例焉此稿標題晉
永昌元年事是年王敦還鎮元帝崩乃江左立國之
一變故公不得不手書之范忠宣與公繼居相位今
獲手筆于一紙豈勝幸哉至正三年十月朔旦後學
朱瀾書(同上)
范純粹
范純粹字德孺以蔭遷至贊善大夫元祐中爲戶部
侍郎以徽猷閣待制致仕(宋史)
范德孺資禀端重觀其心畫如其爲人(鶴山集)
劉摯
劉摯字莘老永静東光人嘉祐中擢甲科元祐六年
拜尚書右僕射謚忠肅嗜書家藏書多自讎校得善
本或手抄錄孜孜無倦(宋史)
劉摯擅豪翰其蹟見羣玉堂法帖中(書史會要)
陳襄
陳襄字述古福州侯官人舉進士調浦城主簿神宗
時知制誥以樞密直學士知通進銀臺司兼侍讀判
尚書都省贈給事中既亡友人劉尋視其篋得手書
累數十幅盈紙細書大抵皆民事也(宋史)
劉克莊䟦陳述古帖云古靈公字不多見此帖姿媚
如此可寳也(後村題䟦)
周敦頤
周敦頤字茂叔道州營道人元名敦實以舅鄭向任
爲分寧主簿熙寧初知郴州用趙抃及吕公著薦爲
廣東轉運判官求知南康軍家廬山蓮花峰下謚元
公封汝南伯(宋史)
䟦遂寧傅氏所藏濓溪伊川眞蹟
蜀雖僻左而先正大儒如濓溪周先生河南二程先
生皆嘗不鄙而幸臨之今其遺墨多在蜀而了翁所
獲闚見者如濓溪先生帖伊川先生手刺則遂寧傅
氏各藏其一而明道先生帖則余得其一焉乃和卲
子打乖吟後一章也三先生始在蜀時所聞未彰而
蜀人從之者已衆矣誦其詩讀其書且猶以未足也
得其隻辭斷册猶寳之不置至貽之子孫弗敢失墜
今三先生之書滿天下而學士大夫不知好之有好
之矣審思而篤行之者蓋鮮而抗之於高遠姍之爲
艱澀或托之以爲衒鬻之媒者往往而是吁可歎也
(鶴山題䟦)
張載
張載字子厚長安人舉進士爲祁州司法参軍熙寧
初知太常禮院世稱爲横渠先生謚曰明封郿伯(宋史)
書横渠康節帖
右横渠先生帖康節先生詩楊文靖陳忠肅二公䟦
語故皆藏楊氏而屏山劉氏得之熹因借本摹刻以
傳學者其曰餘杭東齋者楊氏記也(晦菴題䟦)
程顥
程顥字伯淳世居中山徙河南舉進士熙寧初爲監
察御史裏行哲宗立召爲宗正丞未行而卒文彦博
題其墓曰明道先生謚曰純封河南伯(宋史)李仲通
墓碑程顥書
明道先生曰某書字時甚敬作書字銘曰握管濡毫
伸紙行墨亦在其中點點畫畫放意則荒取妍則惑
(朱子文集)
程頥
程頥字正叔顥弟哲宗初召爲祕書省校書郎擢崇
政殿說書加直祕閣世稱爲伊川先生謚曰正封伊
陽伯(宋史)
朱子云舊嘗得伊川先生數帖刻之廬山白鹿洞(朱子
文集)
吕大防
吕大防字微仲進士及第元祐元年拜尚書右丞進
中書侍郎封汲郡公超拜尚書右僕射兼門下侍郎
紹興初贈太師宣國公謚曰正愍(宋史)
懷素絹帖在安師文處後有吕汲公大防題字(米芾書史)
吕大臨
吕大臨字與叔學於程顥與謝良佐游酢楊時在程
門號四先生元祐中爲太學博士遷祕書省正字(宋史)
樓鑰䟦吕芸閣大臨帖云芸閣先生經學之餘詞翰
皆有餘韻(攻媿集)
胡宗愈
胡宗愈字完夫宿從子舉進士甲科英宗召試學士
院神宗立以爲集賢校理同知諫院元祐中爲禮部
尚書遷吏部(宋史)
胡宗愈重刻漢石經於錦宫西樓宇文紹奕䟦言内
翰胡公得蔡中郎石經四千二百七十字有竒以楷
書釋之又得古文篆隸三體石經遺字八百一十九
並鑱諸石(金石文字記)
蘇頌
蘇頌字子容泉州南安人徙居丹陽第進士元祐初
拜刑部尚書七年拜右僕射兼中書門下侍郎徽宗
立進太子太保爵趙郡公贈司空(宋史)
蘇頌工筆札其蹟見鳳墅續法帖中(書史會要)
蘇魏公臨閣帖䟦
此蘇魏公所臨閣帖也譚訓云嘗於相國寺置得閣
本法帖十卷甚竒畢文簡公賜本也魏公記誦絕人
固由天分博極羣書蓋出學力觀此卷臨摹之工其
勤可知中人自怠而欲進及前輩可乎(攻媿集)
李東
李東字大春(黃庭堅外祖李公擇之父)黃庭堅云外祖特進公學
暢整遺教經及蘇靈芝北嶽碑字法清勁筆意皆到
(山谷集)
李常
李常字公擇南康建昌人少讀書廬山白石僧舍既
擢第畱所抄書九千卷名舍曰李氏山房熙寧初爲
秘閣校理累遷禮部侍郎哲宗立進戶部尚書(宋史)
李公擇初學草書所不能者輒雜以眞行劉貢父謂
之鸚哥嬌其後稍進問僕吾書比来何如僕曰可謂
秦吉了矣(東坡集)
樓鑰䟦李山房與山谷帖云山房不以書名嘗見行
書不知草聖乃如此以是知前輩無不過人者(攻媿集)
劉攽
劉攽字貢父敞弟與敞同登科歐陽修趙槩薦試館
職熙寧中知太常禮院哲宗時召拜中書舍人(宋史)
貢父擅豪翰其蹟見羣玉堂法帖中(書史會要)
文同
文同字與可梓州梓潼人自號笑笑先生善詩文篆
隸行草飛白初舉進士知洋州元豐初知湖州(宋史)
與可學草書凡十年終未得古人用筆相傳之法後
因見道上鬭蛇遂得其妙與可之所見豈真蛇耶抑
草書之精也(東坡)
文與可草書金銅仙人辭漢歌
蘇文忠公謂亡友文與可有四絕詩一楚詞二草書
三畫四世少知音惟予一見識其妙處又有詩云斯
人定何人游戲得自在詩鳴草聖餘兼入竹三昧他
日覩其飛白復恨知與可之不盡况當百年之後不
以蘇公之言求之可乎嘉泰元年降聖書而歸之宗
人愚卿兄弟(平園集)
張唐英
張唐英字次功蜀州新津人少攻苦讀書及進士第
神宗即位擢殿中侍御史(宋史)唐英善筆札(書史會要)
王子韶
王子韶字聖美太原人中進士第擢監察御史神宗
與論字學畱爲資善堂修定說文官元祐中進秘書
監拜集賢殿修撰(宋史)
王子韶字聖美浙右人官至秘書少監宿學醇儒知
古今以師資爲巳任方王安石以字書行於天下而
子韶亦作字解二十卷大抵與王安石之書相違背
故其解藏於家而不傳尤長於孟子而學者師其說
一日子韶訪一縣令正見令與舉子談孟子縣令者
寡聞人也不知子韶善此書而與客談不已匱子韶
一隅蓋旁若也久之乃問子韶曰頗曉孟子否子韶
答以從頭不曉令怪其語子韶曰孟子云不見諸侯
而首篇稱見梁惠王何也令與客皆無對久之知子
韶也爲之靦顔喜作正書雖其餘事然亦出於力學
至於三過筆眞可以挂萬鈞之重蓋其學本宗禇遂
良顔眞卿而暮年自變爲一家耳今御府所藏正書
一杜衍詩(宣和書譜)
王子韶大隸題榜有古意(海岳名言)
張友正
張友正字義祖隂城人居小閣學書積三十年不輟
遂以書名神宗評其草書爲本朝第一(宋史)
唐坰
唐坰詢子以父任得官熙寧初上書王安石喜之薦
使對賜進士出身爲崇文校書除太子中允同知諫
院(宋史)
蘇軾曰唐林夫以書遺余云有唐永禪師歐陽渤海
禇河南張長史顔魯公柳少師書爲我評之林夫書
過我遠矣而反求於予何哉(東坡集)
林夫學書知古人筆意少所許可甚愛東坡書(山谷集)
坰行筆無家法而近類蔡君謨(姑溪集)
䟦唐林夫帖
余於唐家子弟處得林夫臨摹歐陽詢書帖筆勁而
秀潤余以爲此林夫得意書也坐客或不謂然後於
振之處得一帖形體皆是殊乏神氣然後頗以余爲
知言此數帖工拙相半可收藏者政以知用筆是衆
所不及處(山谷集)
吕惠卿
吕惠卿字吉甫泉州晉江人起進士爲眞州推官秩
滿入都見王安石論經義意多合遂定交熙寧初安
石爲政力薦爲参知政事(宋史)惠明寺塔碑吕惠卿
撰并書
葛藴
葛藴字叔忱長於詩善書或以淡墨塵紙戲爲之假
古人之名聞者以傳而人莫能辨也(書史會要)
李翰林醉墨是葛叔忱贋作以嘗其婦翁諸蘇果不
能别蓋叔忱翰墨亦自度越諸賢(山谷集)
李隲
李隲字顯夫成都人官至朝散大夫以能書名得眞
行草三昧而眞尤勝蘇軾嘗師之(書史會要)
鍾離景伯
鍾離景伯字公序善書(書史會要)
孔武仲觀鍾離中散草書帖詩云兒童不識草書法
但見滿紙鰌蛇結安知筆法追古初睨視衆體稱雄
傑事忙往往無暇寫属思幽牎乃竒絕鍾離昂昂散
人後寄迹一官今白首潜心妙趣百事忘興來書空
不停手當年飄泊重湖外翰墨已有時流愛風波頓
挫格逾遒羽格翩翩入吾輩一時已聞紙價高千古
定有書名在何當灑掃竹洞邊雲醅滿泛黃金船萬
事崢嶸置毫末三杯縱逸如張顚相知本不誇勢力
休論脫帽王公前(清江集)
䟦鍾離景伯小字千文(已見)
王珦
王珦明州鄞縣人熙寧間上篆書證宗要略三卷命
爲御書院祗候(書史會要)
王盛
曾鞏墨池記云臨川城東有池曰王羲之墨池墨池
之上爲州學舍教授王君盛書晉王右軍墨池六字
於楹間以揭之
王紳
王紳蜀人也來長安遂家焉爲岐山宰其居第園圃
號中隱堂(東坡集)狀嵩高靈勝詩在中嶽廟壁有王
紳題字
王棣
王棣字彦魯與荆公同學官祠部郎中有横風疾雨
之勢(平園集)
王夀卿
王夀卿字魯翁陳畱人祖擇之之外甥召至京師使
篆字說辭以與王氏之學異後以命李孝揚而夀卿
終身布衣(書史會要)
陳留王夀卿得陽冰筆意非章友直陳晞畢仲荀文
勛所能管攝也(山谷集)
陳晞畢仲詢李孝揚俱工篆與王夀卿同時(書史
會要)
吕權福唐人元豐間工題署書(書史會要)
羅遜襄陽人書襄陽學記元章始效其作(韻語陽秋)
宋嘉言善飛白(祖無擇龍學文集)
吕升卿(惠卿弟)遊泰山題名於眞宗御製碑隂(詳見前)
吳中復(神宗時人)百花潭口任氏碑吳中復八分書
王順(神宗時武功令)以五體書重刻姚武功書
任廣楊蟠(俱神宗時人)於潜長樂寺記任廣書楊蟠篆
額
昆深之(神宗時人)於潜西資閣昆深之書
六藝之一錄卷三百四十
