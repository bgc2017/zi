欽定四庫全書
六藝之一錄卷二百九十一錢唐倪濤撰
歴朝書論
宋釋適之金壺記卷上
龍書庖犧氏獲景龍之瑞始作龍書
八穗炎帝神農因上黨羊頭山生嘉禾八穗乃作穗
書用頒時令
鳥跡黃帝史臣倉頡觀鳥跡因而象之以成文字
鸞鳳少昊金天氏作鸞鳳之書而似古文
科斗顓頊高陽氏狀科斗之形作科斗書亦曰篆文
虎書周文王史氏史佚始作虎書
烏書周武王丹烏入室遂作烏書焉
素鱗周法魚書因素鱗之所作也
龜圖周元龜負圖出周公援筆以時文寫之
石鼔周宣王蒐於陳倉命從臣史籀篆石鼓亦曰獵
碣
老篆周瀨鄉石室有老子篆書道德經後蔡邕以隸
字證之
蟲書魯秋胡妻玩蠶所作
嶧山秦李斯泰山嶧山秦望等碑皆工其跡焉
鐵石李斯篆畫如鐵石字字若飛動
三古蒼頡古文為上古史籀大篆為中古李斯小篆
為下古
羽化秦始皇見王次仲八分書其文簡易召之詔不
至上大怒制檻車送於道乃羽化而去
八體秦書有八體一曰大篆二曰小篆三曰刻符四
曰蟲書五曰摹印六曰署書七曰殳書八曰隸書
秦隸秦程邈字元岑始皇用為獄吏得罪繫雲陽獄
中十年邈改篆為隸奏之上免其罪今楷字是也
姓名楚項籍字羽少時學書不成乃言曰書足記姓
名而已
芝英漢武帝作芝英書
心畫漢揚雄字子雲謂書者心畫也
垂露漢曹喜字仲則工篆隸工變懸針垂露之法後
世不易
倒薤漢曹喜小篆法垂支濃直若薤葉齊蕭子良以
為仙人務光所作
飛白蔡邕待詔鴻都門下見役人施堊帚成字歸而
為飛白之書
書牌魏搆凌雲臺成高二十五丈悞先釘其牌令韋
誕就上而書暨畢而下髭鬚皓白戒子孫勿習此藝
蛇書晉唐琮夢蛇遶身遂效其形而作草蛇之書
懸針王愔曰懸針小篆體也字必垂畫纖細直如懸
針
龍圖庖犧氏獲龍圖始畫八卦之象
八象象謂八卦以成文字
取夬周易繫辭云上古結繩而治後世聖人易之以
書契盖取諸夬
法奎蒼頡法奎星屈曲相鈎類文字之畫
視龜蒼頡視龜而作書則河洛之應與人意所通矣
書臺蒼頡墓時人謂之書臺
龜歴唐堯時外國進一巨龜背闊三尺餘上有科斗
文記開闢以來之事命為龜歴焉
堯碑崆峒山有堯碑舜碣皆籀文焉伏滔述帝功德
曰堯碑舜碣歴古不昧
出洛唐堯時洛水有神龜負書而出背甲赤文朱字
鱗字河圖曰黃龍從雒水詣虞舜鱗甲皆成字
龜疇夏禹時洛龜負圖禹觀之得九疇之文
玉字夏禹治水登衡山而祭之因夢遇元夷使者遂
獲金簡玉字之書
灑石周時浮提國獻書生二人乍老乍少隠形則出
影聞聲則藏形出時開四寸金壺上有五龍之檢封
以青泥壺中墨汁狀若浮漆灑木石皆成篆字或科
斗文字紀造化人倫之始
周穆有秦李斯見周穆王書七日興歎哂其無力焉
蕭籀漢蕭何善籀篆時人謂之蕭籀焉
三月蕭何為殿成覃思三月題其額觀者如流水
書裳蕭何用退筆書裳尤工
小學漢元始中徵天下通小學者以百數各令記字
於庭中揚雄取其可用者作訓纂篇
殺青漢劉向字子政曰殺青竹簡書之新竹有汗後
皆蠧故作者於火上灸乾以書之
竒字漢王莽使甄豐刊定六體一曰古文二曰竒字
三曰篆書四曰隸書五曰繆書六曰蟲書
秦篆漢書曰蒼頡七章李斯作也爰歴七章趙高所
作博學七章胡毋敬所作文字多取史籀篇而篆體
頗異所謂秦篆是也
得冨漢(闕)家貧傭書後有金帛洛陽咸稱善書而
得冨也
廢道漢釋氏律云佛許學書但不得為工而廢道
筆札漢谷永字子雲與婁護俱為王侯上客長安說
曰谷子雲之筆札婁君卿之唇舌護字君卿
棄觚漢傅介子十四好學書嘗棄觚而歎曰丈夫立
功名異域何能坐事散儒後卒斬匈奴暨樓蘭王首
封義陽侯
六義漢許慎字叔重曰六義蓋叙為文之體一曰象
形二曰會意三曰形聲四曰指事五曰假借六曰轉
注亦曰六書
周籀漢許慎曰周宣王太史氏史籀著大篆一十五
篇
丸墨漢趙壹字元叔作草書十日一筆月數丸墨領
袖如皂唇口皆黑
筆勢曹喜因見李斯有筆勢乃歎惜遂作筆論狀其
筆勢焉
章草後漢杜度字伯度善草書見稱於章帝詔令
草書言事魏文帝亦使劉廣通書章奏後謂之章
奏
聖字杜伯度章草時稱聖字焉
三蒼漢賈魴撰滂熹篇以蒼頡為上篇訓纂為中篇
滂熹為下篇謂之三蒼焉
草賢漢崔瑗字子玉善草書晉王隠謂之草賢
連珠崔瑗草書勢云狀若連珠
父風崔寔字子真瑗之子其草書雅有父風晉鍾會
字士季繇之少子書亦有父風
漆書漢杜林字伯山世言小學由杜氏焉嘗於西河
得漆書古文尚書一卷寳玩無已
八字漢上谷王次仲以楷法局促遂引而伸之為八
字之分故號八分書
出藍漢張芝字伯英師杜度草書其勢體青出於藍
臨池張芝臨池學書池水盡黑
練帛張芝凢家之衣帛必書而後練之
寸紙張芝凢學書寸紙亦不遺棄
筆心張芝見蔡邕筆勢論遂作筆心論
崔杜張芝師崔子玉暨伯度草書嘗自云上比崔杜
不足下方羅趙有餘其羅暉字叔景趙襲字元
嗣
匆匆張芝嘗謂人曰匆匆不暇草書
血脉張伯英草書字之體勢一筆而成偶失其連亦
血脉不斷世稱一筆書者起自張伯英
尺牘漢陳遵字孟公善尺牘人皆藏秘以為榮
驚座陳遵字孟公善楷隸每書一座皆驚時謂之陳驚
座
書壁漢師宜官或時不持錢詣酒家飲因書其壁顧
觀者以酬酒價得錢足而滅之
竊版宜官每書輒削而焚其迹弟子梁鵠乃為版候
宜官書絶以酒飲醉竊其版
獨步漢杜度草書可謂光前絶後獨步無雙梁沈約
曰羊欣尤長隸書子敬之後可以獨步矣
不食漢蔡邕字伯喈入嵩山學書於石室中得素書
八角垂芒頗似篆體伯喈得之不食三日唯大叫喜
躍
石經漢靈帝乃詔蔡邕及羣儒正定經文刻於石上
為古篆隸三體書法使天下取則焉
鴻鵠蔡邕小篆贊曰鴻鵠羣遊絡繹遷延
崩雲蔡邕書勢曰輕如薄霧重似崩雲
肥瘦漢劉德昇字君嗣胡昭鍾繇俱師其行書胡書
體肥鍾書體瘦亦各有其妙
大字漢梁鵠字孟皇法師宜官書師善小字梁善大
字
三品漢張昶字文舒伯英季弟其章草入神八分入
妙隸書入能
亞聖文舒聲劣於兄時謂之亞聖
掘墓魏鍾繇字元常見蔡邕筆法於韋誕自搥胷三
日盡青因嘔血太祖以五靈丹救之得活繇求之不
與及誕死繇令盜掘其墓遂得之故曰多力豐筋者
勝少力無筋者病從其消息而用之無不盡妙臨死
啟囊授其子會
雲布鍾繇隸書勢曰煥若星陳鬱若雲布
隼尾繇善分書有隼尾波勢焉
畫被繇謂子會曰吾精思學書三十年而畫地廣數
步卧畫被穿其表如厠則終日㤀歸焉
三色繇工三色書草隸八分最優
筆骨鍾繇同胡昭學書十六年未嘗窺戸見蔡邕筆
心論遂作筆骨論
懸帳魏武帝好師宜官書懸著帳中及以釘壁玩之
鵠帳又云魏武帝好梁鵠書懸著帳中以為勝宜官
焉
草聖魏韋誕字仲將以張伯英書謂之草聖
紈素韋誕非淨紈潔素不妄下筆
能書韋誕太和中為武都太守以能書留補侍中
規矩魏邯郸淳字子淑善書梁袁昂書評云應規入
矩方圓乃成
綴事魏徐幹字偉長曰書以綴事數以理煩
蠅集魏王思性褊急常書蠅集筆端驅去復來者三
思自起拔劒逐蠅不得取筆擲地踏壊之
真草魏曹公欲令十吏就蔡琰草書文姬曰妾聞男
女禮不親授乞給紙筆一月真草唯命於是繕寫送
之文無遺誤故曰真草也
善書魏甄后九歲善書數用諸兄弟筆硯謂汝習女
工而學書當作女博士耶后曰古賢女皆覽前代成
敗以為己戒不知書何以見之
文質吳皇象字休明其草書文而不華質而不俗其
書春秋筆跡尤妙
書聖皇象能書時人謂之書聖唐高宗書示許圉
圉師奏曰今觀聖蹟兼絶二王鳳翥鸞回實古今書
聖
筆妙吳沈友少好學時人以友有三妙一舌妙二刀
妙三筆妙
飛仙吳張宏字敬禮不仕常戴烏巾時號張烏巾善
飛白書有飛仙舞鶴之態歐陽詢曰張烏巾飛白可
冠於世
筋骨晉衞瓘字伯玉索靖字幼安俱學張芝書為尚
書郎號一臺二妙謂瓘得伯英之筋靖得伯英之骨
瓘之子恒得伯英之肉
四世晉衞瓘子恒字巨山弟宣宣弟庭庭子仲寳俱
有書名四世家風不墜也
篆捷巨山論四體書曰隸者篆之捷也
綴墨巨山古文贊曰觀其措筆綴墨用心精專
籀孫巨山古文贊曰籀篆蓋其子孫草隸乃其曾元
如絃巨山古文贊曰其曲如弓其直如絃
銀鈎晉索靖字幼安草書勢曰宛若銀鈎飄若驚鸞
縑牘晉張彭祖善隸書右軍每見其縑牘輒存而玩
之
狸帖晉荀輿字長胤隸書狸骨散方帖一紙羲之見
而嘆曰天縦其能非學可及世謂之狸骨帖
絶世晉王隠云索靖草書絶世學者如雲
壺冰晉衞夫人名鑠字茂漪師鍾繇書如碎玉壺之
冰爛瑶臺之月婉然芳樹穆若清風
咄咄衞夫人答人書曰衞有一弟子王逸少甚能學
衞真書咄咄逼人筆勢洞精字體遒媚
巧法晉王隠王愔皆曰飛白者巧法也
兩本晉楊羲書最工不今不古能細兩幅一黃牋一
碧牋
弄翰晉左思字太沖詩曰弱冠弄柔翰卓犖觀羣書
編蒲晉王育字伯春少孤貧為人牧羊時有暇即編
蒲學書
錦繡晉成公綏字子安隸書勢曰爛若天文之布耀
蔚若錦繡之有章
如流晉陶侃遠近書皆手自答筆翰如流未嘗壅滯
生金王隠石瑞記曰永嘉初陳國項縣石碑中生金
盜鑿取賣己而復生此江東之瑞異苑曰庾太尉墓
在新亭有數石碑金亦時而生
倚柱晉諸葛誕常倚柱書雷震破其柱誕書自若夏
侯元倚柱書霹靂破柱而不驚
野雉晉庾翼字稚恭善草隸書子弟皆效之後羲之
書内外宗重翼甚不平在荆州寄書於家曰兒輩憎
家雞好野雉也
書畫晉王廙字世將常謂猶子羲之曰吾無殊功異
業與後人師法惟書畫可耳後王右軍學其書晉明
帝學其畫
玉素晉齊獻王司馬攸字大猷書如玉素蘭芳竒而
且古
亞張晉張華字茂先嘗謂魏武書可亞張昶而已
金錯晉王愔曰金錯書八體書法不圖其形以銘金
石故謂之金錯書
筆法衞夫人傳筆法於王右軍
白雲晉王羲之得用筆法於白雲先生先生遺之鼠
鬚筆焉
世重晉桓元字敬道嘗曰非二王法不為世重
假此庾翼善書兄亮字元規就右軍求書羲之答曰稚
恭在彼豈復假此
蕺山晉王羲之字逸少居蕺山見一姥持六角扇賣
羲之書其扇各為五字媪初有愠色因謂姥曰但言
是王右軍書以求字百錢姥如其言人競買之其書
為世所重焉
換鵝山陰有道士養鵝羲之往觀意悦固求市之道
士曰為寫道德經當舉羣相贈羲之欣然寫畢籠鵝
而歸
書柱逸少書柱作龍爪形時觀者號龍爪書
雁行逸少每自稱我書比鍾繇當抗行於世比張芝
猶當雁行也
家字逸少嘗書家字若金帖墨中炳然可愛
枕中逸少曠之子早於其父枕中竊讀筆說父恐其幼
不與乃拜泣而請之
意趣逸少曰吾書當求其意趣無圖其形容
書名逸少幼學衞夫人書自謂大能渡江北遊名山
見李衞曹喜書許下見鍾繇梁鵠書入洛見蔡邕石
經張昶華岳碑始知衞書徒廢年月遂習衆體於是
特妙衞夫人見羲之書語太常王策曰此兒已見書
訣妾近見其書便有老成之態因流涕曰此子必蔽
吾書名矣
筆陣逸少見諸家筆論遂作筆陣圖及筆勢論
善鑒逸少曰善鑒者不書善書者不鑒
一行逸少曰或書而作一字横豎得勢可滿一行
字字逸少曰為書字則數體皆成作一紙則字字意
别
筆前逸少曰凢書令意在筆前字居心後方為佳矣
春筍逸少曰樹筆如春筍生於寒谷
祖宗逸少示子敬曰吾書樂毅論乃書之祖宗耳
十遲逸少曰凢書須十遲五疾十曲五直十藏五出
十起五伏然後是書耳
神彩逸少曰學書之難神彩為上形質次之兼之者
可及於古人
墨豬逸少曰凢書多肉微骨者謂之墨猪
圓潤右軍天台紫真記曰體圓則潤勢疾則澁
植槊筆意曰謂右軍先臨告誓次寫黃庭骨豐肉潤
入妙通靈努如植槊勒若横丁
金壺記筆卷中
六帖蔡希綜法書論曰右軍蘭亭黃庭經太師箴樂
毅論大雅吟東方先生畫像贊陶隠居云右軍六帖
者筆力豐華曲極其妙不可復得也右軍亦自訝或
他日更書無復似者乃咨嗟而言曰此神助筆也何
善力能致此乎
大名逸少第七子獻之字子敬五六歲學書右軍從
後掣其筆不脱父乃歎曰此兒當有大名唐韋陟見
懷素曰此沙門當振宇宙大名
小聖逸少書樂毅論與子敬學自後善小真書後謂
之小聖
烏㹀桓温嘗使子敬書扇筆誤落因畫作烏駁㹀牛
甚妙
方丈王獻之嘗書壁為方丈大字羲之甚以為能觀
者數百人
清譽逸少與㕁愔家論婚書曰獻之字子敬少有清
譽善隸書咄咄逼人
三世王導王珉三世善書時人方之杜衞二氏
龍蠖季琰行書贊曰虎踞鳳時龍伸蠖屈
騎騾子敬見弟季琰書乃戲之曰汝書如騎騾駸駸
欲度驊騮前
二妙季琰謂胡昭鍾繇行書為二妙
小令或謂小王為小令非也子敬為中書令卒其弟
珉代之時人謂子敬謂大令季琰為小令
素拙宋高祖姓劉名裕素拙於書劉穆之曰此雖小
事然宣被四遠願公少復留意高祖從之一紙不過
六七字便滿
入室宋羊欣字敬元師法大令時亦衆矣若親承妙
旨入於室者唯公一人矣
得羊羊欣師子敬書時人曰買王得羊不失所望
四聖羊欣常謂張芝鍾繇皇象索靖書之四聖
面受&KR0960;道護與羊欣俱面受子敬筆法固當在欣後
天然宋文帝姓劉名義隆善草隸行書時議以天然
勝羊欣其工夫少於欣
龢表宋虞龢上明皇帝表論古今妙跡正行草楷紙
色褾軸真偽卷數無不備焉表本行於世
王法宋虞龢云靈運子敬之甥故能書特多王法王
僧虔云子敬上表多在中書雜事中靈運竊寫易其
真本相與不疑元嘉中常索始進焉
二寳謝靈運詩書並皆獨絶每文竟手自寫之宋文
帝稱為二寳
第一齊高祖姓蕭諱道成字紹伯謂王僧虔曰我書
何如卿對曰臣真書第一草書第二陛下真書第二
草書第三是陛下無第一臣無第三又與僧虔賭書
問誰為第一奏曰臣書臣中第一陛下書帝中第一
書掌齊高祖昔為方伯其家甚貧諸子學書常少紙
筆武陵王曄嘗以手書掌畫空而已
摶狸唐張懷瓘云高祖與王僧虔賭書猶雞之摶狸
不自量力也
掘筆宋孝武欲擅書名王僧虔不敢顯跡嘗用掘筆
以此見容
書賦王僧虔著書賦儉為注序甚工
書術宋虞龢曰僧虔尤得書術
輕微僧虔曰飛白乃八分之輕微也
書扇僧虔書素扇宋文帝賞之謂跡踰子敬
比鳳僧虔子慈字伯寳少與從弟儉學書謝鳳子超
宗嘗謁僧虔仍往東齋看慈慈正書未放筆超宗曰
卿書何如虔公慈曰慈比大人猶雞之比鳳超宗狼狽
而出
鳳尾齊江夏王蕭鋒字宣穎年五歲性方整好學書
高祖使學鳳尾諾一學即工帝大悦以玉麒麟賜之
曰麒麟賞鳳尾
書塵蕭鋒因無紙繼日畫窗塵以學其書
井欄蕭鋒嘗倚井欄學書滿則洗之
畫地齊徐伯珍字文楚少孤貧書竹葉及以釘畫地
學書又孫敬凡畫地書真草皆如意焉
蠅頭齊蕭鈞字宣禮嘗蠅頭細書五經一部置於巾
箱中皇宋徐鉉在邠州日以時俗偽謬乃親以隸字
寫說文字體纖細正如蠅頭過數萬言
餘霞齊謝朓字元暉若薄暮川上餘霞照人
骨力齊張融字思光善書自美其能帝曰卿書殊有
骨力但恨無二王之法對曰亦恨二王無臣法也
名跡梁蕭子雲字景喬為東陽太守時百濟國使人
至建業求書逄子雲為守維舟將發使人於渚次候
之望船三十許步拜行前子雲遣人問之答曰侍中
尺牘之美遠流海外今日所求唯在名跡子雲乃停
舟三日書三十紙與之獲金貨數百焉
蟬翼蕭子雲飛白書輕濃得中蟬翼掩素崩雲游霧
可得而語哉
春花子雲書如上林春花無處不發唐吕總評宋儋
書如春花發豔夏柳低枝
牝雞梁武帝姓蕭諱衍字叔達嘗權衡蕭書比二王
則若牝雞仰於威鳳子貢賢於仲尼者哉
雲鵠梁武帝評元常書如雲鵠遊天羣鳬戲海
欲仙梁武帝評伯英書如漢武好道憑虚欲仙
芙蓉梁武評李鎮東書如芙蓉出水文彩鮮明
快馬梁武評桓元書若快馬入陣隨人屈曲
勁駿梁武常論蕭子雲書曰筆力勁駿心手相應功
踰杜恕美過崔晏當與元常爭驅並先其賞如此
蕭評武帝子綸撰書評兄綱弟繹俱有書名於世
金書武帝子統字德施撰張陵觀碑曰玉龜二始金
書八會
過父梁蕭特(闕)子善草隸書高祖賞之曰子敬之
書不及逸少蕭特之跡遂過其父
銀書梁陸倕字公垂撰新刻漏銘序曰金字銀書謂
碑銘之書也
畫灰梁陶弘景字通明年四五歲時以荻為筆在灰
中學書
八會弘景真誥曰神仙有三元八會之書
瓠史梁蕭琛為宣城太守有北僧南渡唯賫一瓢中
有漢書叙傳僧云三輔舊相傳以為班固真本琛固
求得之其書跡有異於今非隸非篆
墨彩梁劉勰字贊曰子元墨彩騰奮
宅宇梁劉勰曰字乃言語之體貌文章之宅宇
八字梁臨川王宏子正表嘗執白團扇湘東王取題
八字銘以玩之
飛泉梁阮研字文機師逸少行草書尤甚精熟若飛
泉交流奔競不息
遲速阮文機書速陸柬之書遲亦猶枚皋馬卿制作
各盡一時之妙
四英梁袁昂云伯英務竒元常特絶逸少昂能子敬
冠世謂之四英焉
羊真袁昂云羊真孔草蕭行范篆各一時之妙羊欣
孔琳蕭思話范曄也
筆精梁江淹字文通曰墨妙筆精
繭蛾梁庾肩吾曰伯英元常逸少分行紙上類出繭
之蛾結畫篇中狀聞琴之鶴
煙膠肩吾曰煙膠落紙神彩欲飛
三子肩吾曰伯英工夫第一天然次之元常天然第
一工夫次之逸少工夫不及張天然過之天然不及
鍾工夫過之若孔門用書三子入室矣
似玉肩吾曰崔張玉也逸少金也大賈貴乎玉小商
重乎金似玉之書其為最矣
羽毛陳蕭引善隸書陳主嘗披奏事指引署名曰此
字筆路翩翩似鳥欲飛也引謝曰此乃陛下假其羽
毛耳
發冡陳永定二年羣寇發丹陽郗曇冡獲王羲之并
羣賢墨跡事發悉入書府矣
面目陳顔之推曰尺牘書疏千里面目也
無分顔之推曰吾幼承門業加以性愛重所見法書
亦多而翫習工夫益智遂不能佳者良由無分故也
異事顔之推曰蕭子雲每歎曰吾著齊書勒成一典
文章内義自謂可觀唯以筆跡得名亦為異事也
書工顔之推曰王褒地胄清華才學優敏後雖入關
亦被引遇猶為書工﨑嶇碑碣之間辛苦筆硯之役
嘗悔恨曰假使吾不知書豈可不至今日耶
淵源顔之推曰吾見二王真草多矣家中嘗得十卷
方知陶隠居阮交州蕭祭酒諸書莫不得逸少之體
故是書之淵源矣
鐵限隋僧智永人競求書及畫滿其門限因踐履穿
穴乃以鐵葉裹之世謂之鐵門限
筆甕智永學書退筆頭盈於數甕
下樓智永上樓學書書成下樓
筆冡智永學書舊筆頭盈數石使埋之自為銘誌目
為退筆冡唐僧懷素學書棄筆堆積山下號曰筆冡
山
僧傑隋僧敬脱能用大筆書方丈字人有求者唯止
一字遒勁而不加脩飾時謂之僧傑焉
書空隋劉仁軌工書遇隋末喪亂不遑專習每行坐
轉足書空畫地
蟲篆隋江摠借劉太常說文詩曰碩學該蟲篆竒文
秀鳥跡
龍魚隋岑文本飛白書詩曰飛毫列錦繡拂素起龍
魚
銘石隋僧智果工書銘石煬帝甚器之
肉骨智果嘗謂智永師曰師得右軍肉果得右軍骨
屏風唐太宗姓李諱世民自為真草書屛風以示羣
臣筆力遒健為一時之冠絶
繩文太宗制曰繩文鳥跡不足可觀
小道唐太宗曰學書小道本非時急務時或畱心猶
勝棄日
金帛太宗嘗出御府金帛購求王羲之書天下爭賫
詣闕以獻當時莫能辨其真偽褚遂良備論所出之
文一無舛誤
陪葬太宗曰蘭亭叙羲之用蠶繭紙鼠鬚筆乘醉興
而書遒媚勁健絶代更無太宗後於玉華宫語高宗
曰若得蘭亭叙陪葬終無恨矣高宗涕泣而從之
論書太宗嘗謂魏徵曰虞世南死後無人可以論書
徵曰褚遂良下筆遒媚勁健甚得王逸少之體焉
登床太宗工王羲之書嘗宴三品以上於元武門帝
操筆作飛白書賜羣臣或乘酒爭取於帝手唯常侍
劉洎登御座引手得之帝曰嘗聞婕妤辭輦今見常
侍登床
形勢太宗曰吾臨古人之書殊不學其形勢唯求骨
力而形勢自生
新竒太宗工飛白書别立其意精妙絶倫每有新竒
羣臣無不下拜啟請焉
四字太宗為飛白書驚鳳螭龍四字筆勢驚絶謂司
徒長孫無忌吏部尚書楊師道曰朔旦舊俗必用衣
及物相賀朕今賀卿飛白書
紅葉唐鄭虔學書病無紙知慈恩寺有柿葉數屋遂借
居止取紅葉學書歲久殆遍
張顛張旭嘗謂崔邈顔真卿曰吾始觀公主擔夫爭
路而得筆法之意後見公孫氏舞劒得其神飲醉輒
書揮筆大叫以頭揾水墨中天下呼為張顛
變化張旭每醉後號呼狂走索筆揮灑變化無窮若
有神助
報章張旭草書為世所重有人家貧因卜旭為隣日
數四致簡於旭得其報章遂鬻於市後獲冨足焉
古肥張旭曰獻之書謂之古肥張旭書謂之今瘦古
今既殊肥瘦相反
畫龍張旭曰子敬不逮逸少逸少不逮元常學子敬
者畫虎學元常者畫龍余雖不習久得斯道矣
畫沙張旭謂顔真卿曰余得筆法於老舅陸彦遠遠
曰褚河南用筆當如印印泥旭後經沙地間以利鋒
畫沙有勁險之狀方悟其筆真草悉如之子宜書紳
耳真卿再拜而受之
傳旭旭曰筆法自羲之傳永師永師傳彦遠彦遠傳
旭旭曰其中更有妙道不可傳但得其妙方自悟
耳
一壁吳道子張旭裴旻相遇於洛下各陳其能裴公
劒舞一曲張旭草一壁吳道子畫一壁都人於一日
間獲覩三絶
題梁唐徐安貞久居中書省恐其罪累乃逃隠於衡
岳山寺為掇蔬行者而病啞不言數年後因脩建佛
殿僧中選善書者題其梁已二三人矣而徐行者跨
梁而過掌事以杖連擊其背徐乃畫地曰口雖不言
昔年曾學大書願試之及題數行羣僧皆說因遣盡
書之時李邕過寺觀其題處曰不知徐公在此
題額鍾紹京在天后時明堂門額九鼎之銘諸宫殿
門額皆紹京所題
蒸青唐李嶠字巨山題西洛三會寺詩曰竹是蒸青
外池仍點墨餘寺僧云寺堂本昔蒼頡造書堂
畫腹唐王承烈嘗自比虞世南亦不臨書但心凖目
想而已聞虞卧被中嘗以手畫其腹與予同志也
龍光唐歐陽詢通書隨運變化為龍為光
芳煙徐摛詩曰纖毫奉積潤弱質散芳煙
蕭齋梁武造寺令蕭子雲大書蕭字至今一字尚存
焉
唐李約竭産自江南買歸東都匣於小亭日資愛玩
號曰蕭齋
相類唐高正臣書跡與懷瓘父相類凢互換其跡各
自不能辨宋令文曰力則張勝態則高強
鼠壊陸柬之與高正臣書告身高嘗嫌之不將入箱
帙中後為鼠壊之因示懷瓘笑曰此鼠猶解正臣意
耳
十書張懷瓘論十體書曰古文大篆籀文小篆八分
書隸書真書行書飛白書草書
神品張懷瓘曰神品則李斯杜度崔瑗皇象衞瓘索
靖各得其一史籀蔡邕鍾繇得其二張芝得其三逸
少父子各得其五五者草隸行書八分飛白是也
神章懷瓘古文贊曰神章靈篇自兹而起
一人懷瓘謂鍾繇書曰秦漢以來一人而已
美人褚遂良書如美人嬋娟不勝羅綺
片素褚遂良曰鍾張之迹不盈片素
春林褚遂良書如春林之絢彩賀知章字維摩書亦
如春林之美
把筆隋猛將來護兒子恒與濟皆負書學仕唐名邁
故陸元方曰來護兒兒把筆而虞世南男帶刀物極
則反一至於此也
寳章王方慶上天后十代祖洽九代祖珣八代祖曇
首七代祖僧綽六代祖仲寳五代祖騫高祖規曾祖
襃并九代三從伯祖中書令獻之已下書共十卷上令中
書舍人崔融為寳章集叙其事以賜之舉朝以為榮
六藝之一錄卷二百九十一
