欽定四庫全書
六藝之一錄卷一百八錢塘倪濤撰
石刻文字八十四
宋王象之輿地碑目記
夔州碑記
漢鹽鐵盆記在巫山縣黃大史石刻云余弟嗣直來
攝邑事堂下有大鹽盆有欵鐵蓋漢時物也其末曰
永平二年
晉桓温隷字碑在巫山有黃太史跋嘉定癸未漕使
王觀之併黃太史跋俱徙置漕廨王漕又作跋語考
其為晉周撫墓碑今不存今此碑亦不存
唐夔州刺史廳壁記長慶二年五月一日刺史中山
劉禹錫撰今見存
夔州始興寺移鐵像記劉禹錫撰
夔州都督府記唐會昌五年刺史李貽孫文繆師禹
書載歐公集古錄今在漕臺
鏁水記碑字但紀官名有都押衙金吾大將軍白元
曜等字
神女廟詩集古錄唐李吉甫詩一首以貞元十四年
刻丘元素一首無刻石年月李貽孫二首會昌五年
刻敬騫一首元和五年刻沈幼真書其他杳無書人
名氏在巫山
關城白帝廟碑其一元和元年其一長興二年其一
廣政元年
巫山詩碑唐金吾衛兵曹參軍沈真撰元和五年建
重修大仙廟記唐寧(缺)將軍掌書記司空薰撰同光
四年建
杜少陵詩石刻少陵遊蜀凡八稔而在夔獨三年平
生所賦詩凡四百六十篇而在夔者乃三百六十有
一治平中知州賈昌言刻十二石干北園歲久字漫
建中靖國元年運判王蘧新為十碑今碑在漕司
移城記景德四年丁謂撰
八陣圖銘舊經云有圖銘石刻在磧中今不復見蘇
子由詩云中原竟不到置陣狹無所
甃井記陳剛記云夔惟節度府漕臺西廳有井紹興
二年井大壊景公領使事發地二百尺而及泉以柟
木甃之
䕫州圖經故相國安陽公乾曜嘗參軍事修圖經言
風俗甚偹見劉禹錫集
舊圖經李國緯編固陵集費士戣編
新䕫州志馬導編
開州碑記
盛州宿雲亭記石在州西北三里唐元和十三年刺
史韋處厚書温造撰記
盛山十二題詩唐韋處厚撰韓文詩序云韋侯所為
十二詩其詩意以入溪谷土岩谷追逐雲月不足日
為詩讀而詠歌之令人欲棄百事往與之遊和詩元
稹許康佐白居易李景儉嚴武温造於是盛山十二詩
與其和詩廣行於時
唐開州刺史新宅記權德輿撰
盛山集商有序圖經李宗諤編
施州碑記
招撫蠻人盟誓碑九域志云在邊上近西高州界首
知保順州田承恩誓狀天聖五年刻石在尖木寨
蠻人納貢物碑在儀門下天聖五年丁卯立
皇宋獎諭碑轉運使王立奏蠻人上京進奉在路多
有攪擾今後只就施州納下貢物支與例物三年一
度于元定數内十人量差三兩人上京買賣天聖五
年五月一日勅
蠻人承恩等誓柱文皇祐五年歲次癸巳立略曰皇
明如日所照不偏睿愛若天無遠不覆溪洞蠻人輸
忠事國刻石設盟謹當固草芥之命以奉本朝無復
肆犬羊之狂以觸憲網所有歸順蠻貢納結牢重誓
欵狀鐫之用𫝊不朽他誓文皆不經惟此可讀故錄
之
蠻人田思忠等受降碑文碑在寧邊寨南五里受降
立誓元豐六年立碑長四尺闊一尺
蠻人廖萬崇等柱文碑在寧邊寨南五里元豐六年
立誓刻石界首
達州碑記
漢車騎將軍馮緄碑蓬州志載在永睦縣之西八十
里緄薨于桓帝之永康元年其文瞭然可讀其父渙
亦有兩碑斷裂不全僅存大概
漢廣漢屬國侯李翊墓銘及屬國侯夫人墓銘翊以
靈帝熹平二年卒夫人不著姓氏疑其為臧氏首尾
亦不刓缺
書字崖碑在巴渠縣西十里多斷缺不成文理其間
有晉昌太守字按晉孝武方立晉昌郡則此必東晉
以後人碑耳
唐處士墓碑在州城北十五里楊斗埧馬鼻山下乃
唐景龍二年刻字畫遒勁如歐柳可愛
元稹若畬三陽神文元和志(缺)年作在通州之華陽
觀
廣福院修佛殿記在永睦之廣福院即唐福田寺有
會昌三年王欽說修佛殿記
瀘潭鐫佛記唐通川縣東富教里岸側石上乃唐人
所鐫傍有中和造像之姓名百餘字餘多漫滅不可
讀瀘潭又有龍洞
節婦碑初節婦趙氏嫠居有兇人欲犯節婦脅以白
刃節婦不為動既而誘以百端終不可遂刺殺之時
皇祐二年知州薛俅茂其節為之立碑于達州之西
北山上後邑令薛仲侃為剏祠繪節婦于中
黃山谷贈通州令韓廣叔文韓廣叔赴通州日黃庭
堅以言贈之曰惟勤能辦公家事惟清能律奸貪吏
嚴而信則吏不病民簡而敏則民多在野
珍州碑記(闕)
忠州碑記
丁房雙闕在臨江縣王廟有丁房二闕對峙廟廷
高可二丈上為層觀飛簷表裏四旁多刻車馬人物
左闕上為雙扉其一扉微啟有美人出半面而立皆
極巧妙其刻漫滅有漢丁房等字跡尚可以認也
屈原碑見九域志
江原君石闕在州西十五里今遷于郡庠有延熹二
年等十七字
嚴孝子碑在城西十二里今遷于郡儀門碑字漫滅
有延熹二年七八十字
五大夫碑在梁山軍界上字尤漫滅然字乃漢隸
修道碑字亦漫滅有建初二年等十二字
嚴顔碑東坡嚴顔碑詩注云在忠州詩曰先主反劉
璋兵意頗不義孔明古豪杰何以為此事劉璋固庸
主誰為死不二嚴子獨何賢談笑傲碪几國亡君已
執嗟子死誰為何人刻山石使我空涕淚
玉虚觀有唐碑四皆修建觀宇碑
洞真觀唐明皇夢天帝降碑在本觀
禹廟唐碑今字畫磨滅
豐都景德觀唐碑十叚丞相修觀記叚少監修齋記
天尊石像記老君石像記感應碑張大理詩杜光庭
石函記李吉甫真人影堂記二真君碑二仙公碑
唐平都二仙公碑景雲二年李虔之撰
唐平都山二仙君銘景雲二年薛湜撰
玉石碑即景德觀三真人碑唐貞元中李吉甫修碑
刻見存碑石瑩潤號玉石碑
唐平都山真人影堂記平都堂碑惟此三碑尤佳皆
李吉甫修撰又白玉石碑
唐土洲耆老思舊記貞元十七年叚文昌記
唐刺史房公式善狀碑在唐土洲上普寧院中今在
郡庠
唐豐都三官堂碑唐中和元年忠州刺史陳侊撰
唐杜光庭碑在平都山
唐率更柘漿帖唐率更柘漿帖真跡藏于臨江農民
瞿氏聖深購得之命男宗摹于忠之議道堂紹聖四
年七月二十四日題後有涪翁跋
王右軍半月橘帖在州庠有涪翁題跋
商比干銅盤銘唐人開元間於偃師間掘地所得商
比干銅盤銘有十六字字畫竒狀而古甚釋文云右
(缺)左泉後岡前道萬世之銘兹焉是寳得銘之地後
五步乃比干墓今碑銘復刻于平都山
南賓志楚漢炳序
荔枝圖序白文公文
涪州碑記
涪陵太守碑闕其上書云漢涪陵太守龐肱闕龐公
者即龐士元之子也劉後主時嘗為涪陵太守淳熙
中賢良任子宣過涪陵于小民家見漢隸隠然遂載
以歸碑在左綿任賢良家至今猶存此事得之夔路
(缺)幹馮田馮乃任之甥
唐千福院水泉記光啟中太守張濬
李文定公神道碑在報恩光孝禪寺張方平撰
普淨院記在涪陵江北普淨院治平間校書郎傅耆
記
誓虎碑在許雄山下廣漢縣令神道俗𫝊為誓虎碑
近碑仆虎入城縣官設祭復立之虎遂止
古書山碑去樂温縣四十里按山上石刻云唐大歷
間有人修此山路于石穴中得科斗書數軸古書之
號因此而得
山谷碑在涪陵尉廨廳
涪陵紀書錄紀伊川和靖諸賢語錄
花蕊夫人詩序熙寧五年吕安國奉詔定蜀民所獻
書可入三館者得花蕊夫人詩乃出於花蕊手而辭
甚竒與王建宫辭無異建自唐至今誦者不絶口而
此獨遺棄不見取甚為可惜也臣謹繕寫入三館而
歸口誦數篇于丞相安石明日與中書語及之而王
珪馮京願傳其本于是盛行于時花蕊者為蜀孟昶
侍人事在國史臣安國題
涪陵志楊興序新志鄭鑑序
重慶府碑記
漢故益州刺史碑在本府
巴郡太守張汭頌德碑漢中平五年立事見合州志
今碑在府學中
白君冢碑在巴縣文字缺落
禹廟碑銘巴志云江州縣治塗山有禹王廟及塗后
祠有碑銘
豐年碑在江岸謂之義熙碑每水落而碑出則年豐
人爭摹打數十年不一見
蜀廣政十五碑在東陽鎮市心
周濓溪跋彭應求詩序碑在温泉寺
圖經李宗諤編
黔州碑記
漢故孝廉柳莊敏碑在州廨内字跡銷訛
唐黔南節度使趙國珍德政碑上元二年立在州南隔江
重建州衙碑在州治
廣德元年碑寰宇記云開寳四年黔南上言江心有
石魚見上有古記云廣德元年二月大江水退石魚
見部民相𫝊豐稔之兆
能神道碑歐陽公集古錄云長慶二年
黃魯直留題魯直謫居有涪翁晩策杖至此觀江漲
雨餘天欲涼十五字墨跡在州之嘉禾堂此外如綠
隂堂丹泉萬卷堂皆魯直舊所書墨跡
萬州碑記
報恩寺漢碑圖經蜀中漢刻少今萬州報恩寺有碑
高五尺乃漢桓帝延熹間所刻石凡百餘字土人謂
之宜子碑
絶塵龕石刻絶塵龕三字在西山石壁字體清勁類
晉宋間人書
寳像記練岩有莊修隋朝寳像記
岑先生銘嚴挺之撰開元二年立又有叚文昌銘貞
元三年四月十五日鐫
岑公洞記在(缺)縣元和八年段文昌記
魯直留題在岑公洞下岑岩寺
聖業院碑碑在蘇溪大江之濱三生石旁蘚封可見
者咸通三年壬子歲十月建如是者止十餘字耳
大雲寺碑寺有唐僧圓滿𫝊及中和間萬州守李裁
書
冉仁才碑見沿革門南浦州下
萬州廟碑乾德乙丑白廷誨為刺史重修之距今二
百三十餘年碑雖存而漫滅不可讀
白刺史題名記開寳二年九月白廷誨題名記上云
刺史白廷誨今本州萬利院有碑仆草莽中比因考
閱得之字皆漫滅獨白刺史名猶在
靈顯王碑皇朝累加封昭毅武惠靈顯王有遺愛碑
碣列于廟
南浦志趙善贛所編新志王子申序
思州碑記
縉紳馮先生作夏總幹墓誌略曰恭南夏子明為太
學名諸生老不售自少時識思州田祐恭政和某年
田氏被召赴京師謂子明曰我邊臣今北闕見天子
懼禮之率略坐不恭公屈相我行如何子明度田氏
意不可解免謂曰吾老不任行有子大均習詩禮明
識時務年方二十餘俾從公宜任輔公入覲事田氏
大喜以子明之子大均行至國門有旨朝大慶殿拜
伏進退不類遠人太上皇異之問其故祐恭對曰臣
生邊遠不知禮節臣之客夏大均書生也實教以朝
覲之禮上大悅厚錫田氏錫大均保州文學大均字
正卿拜命還久之參夔路選授奉節簿建炎初蜀人
張上行帥夔門劇賊王闢郭守忠破歸州入巫山將
拔瞿塘關徑入蜀帥命正卿調田氏兵曰正卿厚田
氏比至田氏宜即就道事急矣可日夜兼行以濟吾
事正卿發田氏兵不一月至巫山摧賊鋒還走保歸
州再戰賊大敗收歸州乘勝逐北至房州竹山當是
時峽外大賊以十數連百餘萬荆楚赤地數千里至
是以人為食莫不妄意蜀郡富饒人人垂涎誓突入
瞿唐關快其所欲自田氏破王闢郭守忠夔路軍聲
大振自是羣賊始不敢有意于蜀矣
梁山軍碑記
涼山吕保藏漢篆涼山保有吕保藏在絶崖半腹有
一穴人跡所不到漢末赤眉之亂有吕保藏資巨
萬賫金緣木而上鑿崖以居盡伐崖下木寇不能近
後舉家終焉紹熙中有樵夫得一券于崖側非銅非
鐡其聲鏗然上有古篆云西漢之末赤眉邂逅黃金
千兩坑埋而走羔豚十祭其財自阜今藏所猶存焉
浮蘭碑通川志記梁山軍忠州兩界舊有漢刻石著
白虎夷王姓名今其上刻漢時官属及白虎夷王及
時民等姓名尚有可考但字多磨滅
梁山驛唐碑題云令長新戒之記乃明皇御製梁山
令尹茂先得此誡于萬州守河東裴公而刻之乃大
中十年也嘉定丁卯郡守李錫移其碑于軍治其詞
云我求長令保乂下民民之不安必有所因侵漁浸
廣賦役不均使之離散莫保其身徵諸善理寄爾良
臣與之革故政在維新調風變俗背偽歸真教化為
先惠䘏于貧無小無大以躬以親青旌勸農孰不攸
遵曷云被之我澤如春
舊梁山驛碑驛在軍之東四十里耆舊相傳李唐時
有白虎蛟龍為民害民至遷居以避之韓昌黎嘗按
部經行二害乃去作碑識之今名其地為碑㘭碑猶
存于溪側其文漫滅不可復識矣
飛練亭碑多唐人碑刻
圖經教授黃震仲編
南平軍碑記
西心坎崖上隸書西心坎崖上有隸書云本初三年
三月二十六日共二十餘字多缺不可讀在溱溪塞
路去軍約七十餘里本初後漢質帝年號
吹角埧古磨崖吹角埧有古磨崖風雨朘剥苔蘚侵
蝕惟識其一二曰建安其他不可辨在溱州堡去軍
四十餘里建安漢獻帝年號也
姜維碑在吹角埧其始有一穴開内有碑相𫝊以姜
維碑今已磨滅
南州石像頌南鎮下三里崖上有石佛像近歲有碑
出于下云南州城門前石岸石像頌司法參軍員外
置同正許序撰像乃(缺)十八年十二月丙戌中
大夫使持節南州諸軍事南州刺史上柱國晉昌唐虞
景所造盧舍那像
白鶴寺鐘碑鐘記字雖磨滅尚餘一二可識曰白鶴
寺鐘碑處士彭城劉欣
劉孝標墓銘晏殊撰
南平志郡守趙彦邁序
大寧監碑記
丁晉公謂夔州移城記景德三年記太祖皇帝出師
平蜀由劍巫峽分兵以入而灧澦激射峻惡樓船戰
艦難進退易步騎自襄州西山裹糧兼行村麓無際
澗壑相接不知道路之所從得蜀民詣王師獻畫由
大寧路直取夔州平蜀之師實取道于此也
雲安軍碑記
周靈王符碑在栖霞宫其文之末有周靈王三字
漢處士金廣延母子碑初無文字但有人物
唐雲外尊師碑在雲昇宫唐杜光庭文見九域志今
名栖霞宫
人物碑所勒皆車馬人物或云古者修車馬備器械
之圖也
興元府碑記
張騫墓碑墓在城固縣西二十三里有碑文字磨滅
不可辨
李固墓碑墓在城固縣西三十里唐韋臯撰碑
檢玉觀碑在西縣一里本津口化按舊志(缺)
於此上昇仙有唐會昌中鐫石題記
重修安遠城碑在西縣城内中間門東
漢司隸校尉楊君頌集古錄隸書不著書撰人名氏
文為韻語碑在興元
漢公昉碑集古錄隸書不著書撰人名氏及年月在
興元
唐公碑在城固縣北三十里唐公廟前碑文缺落其
略云唐公城固人也有仙人與公藥妻子犬畜倏然
與之俱去餘皆不可識
諸葛武侯行廟碑在縣西唐貞觀十一年置
永平間石門記洋州志云在今興元褒縣石門有記
云高祖受命興自漢中道由子午出殽入秦
梁蕭懿墓碑劍南詩稿云興元姚節度園以(缺)碑為
石筍文猶可識蓋梁蕭懿墓碑也簡文為太子時撰
書法遒勁可愛
褒城驛記唐孫樵撰在雙林驛
山南西道額李陽冰撰
山南西道新修驛路記集古錄唐劉禹錫撰柳公權
書李陽冰篆號三絶開成中山南節度使歸融自殽
關南至劍門鑿山石為棧道千餘里以通驛路碑不
著所立年月在興元
張將軍新廟記集古錄唐李巨川撰唐彦謙書楊守
亮重脩張魯廟也以龍紀元年立在興元
魏石門碑永(缺)二年太歲己丑梁秦典籖王遂書洛
陽縣武何仁鑿
刻武侯碑隂孫樵撰
唐山南西道節度使廳壁記開成二年劉禹錫撰
棧道銘歐陽詹撰
興元新路記有石刻凡七十字其側曰太康元年按
其刻乃晉武平吳時蓋晉由此路耳
文宣王廟庭松記節度使令狐楚命掌書記鄭從誨
作從誨餘慶之孫潮之子也
圖經李宗諤編舊志閻蒼舒序
利州碑記
唐南池新亭碑劍南詩藳云唐長慶中南池新亭碑
在漢高帝廟側亭已失所在
唐李義山碑在籌筆驛舊有碑近經兵火不存
棧道銘歐陽詹文
蘇頲利州北佛龕前重題在佛龕
山谷紀行碑在嘉川縣靈溪寺元豐三年題
圖經楊炎正編寧武志鄒卿序
閬州碑記
唐貞觀碑王蜀咸康碑並在太霄宫其石光瑩前
後可鑑人號透明壁
顔魯公磨滅記在新政縣離堆崖下歐陽公集古錄
唐顔真卿撰并書碑以寳應元年立在閬州
元稹留題唐元稹以諫官謫通州司馬今達州也曾
遊雲臺山書行記于山之鐘樓枋上
新政縣大歷碑在新政縣江崖之次顔魯公書碑旁
有佛老孔子像像旁又有二小記皆大歷中新建
王徽留題唐僖宗朝丞相王徽未第時曾經閬中次
南部合符寺登高望遠因賦詩
李後主書南唐李主煜尤善書元祐二年太守李孝
直乃煜之姪孫也家藏得親書李白古風摹勒于石
江之普通院
崔善德政碑王蜀武成中崔善為刺史有惠政里人
為德政碑今在衙門之東
鮮于氏神道碑一在二教院崖上一在墓其文與書
皆出顔魯公又有奬諭碑亦在墓田非魯公之文亦
魯公之筆也
裴晉公銘南部裴迪唐丞相晉公之後國初為新政
令因家南部至今尚收得晉公之像累任誥身自撰
箴贊及墓銘今並存焉
唐道襲墓碑在報恩寺
汝南令神道闕在閬中縣郡守張晦辨云于東西得
隸字中有二缺不可識有七
寇萊公詩公嘗過本州新井慈老院留海棠詩云喧
風花雜滿闌香盡日幽唫歎異常翻笑牡丹虚得地
日階開落對君王今龕于縣廳柱上
司馬公留題本路運使司馬池丞相光父也天聖九
年遊台星岩君實侍題于崖上末云司馬光捧硯
閬苑記朱涉文前記何求文
續記曹無忌文新記王震序
隆慶府碑記
李業闕在梓潼縣西五里舊志云前漢侍御史李
業葬此遭赤眉毁破二闕臨官路其碑亦漢隸
後漢趙相雍府君墓石闕在梓潼縣北二里前有石
闕上有石麟其文曰趙國相雍府君墓石闕
漢沛國范伯友墓石闕在梓潼縣東六里有石闕上
有文曰漢沛國范伯友墓石闕
晉張載劍閣銘王隠晉書云張載隨父入蜀作劍閣
銘益州刺史張敏見其文乃表天子刻石于劍閣焉
魏太尉鄧公神廟碑唐長慶四年劍州刺史邢册題
鄧艾衛聖侯碑在普安縣北十五里唐中和五年八
月劍州刺史郭淮立石
唐李商隠重陽亭銘在郡東山之陽唐大中八年太
守蔣公侑剏亭李商隠序而銘之石刻今存
悟本寺碑寺有唐盧照鄰所撰碑歲月既久其文缺
焉
清義何氏古碑在劍門縣有登高臺存一古碑唐光
宅中建其間有名慕者于此生四子孝弟義遜家有
八十餘口八世而未嘗異居分宅儀鳳二年勅賜清
義門
隂平縣記唐大中六年郭茵撰
開元寺重修中和極樂院銘大順三年劉崇望記
唐韋表微劍閣銘
劉國均石刻在普安報國寺靈泉昔唐僖宗巡幸至
此有微恙頓覺清愈因名為報國靈泉今尚有石刻
存焉
宣詔亭内碑以天成四年四月一日記在本州
郭璞縣内䜟石刻在武連縣據郭璞云縣路翠武功
貴縣路清武功榮其後青城何居琰宰是邑遂刻石
于縣治之門内以詔邦人
景福院石碑在梓潼縣二十五里許葛山之景福院
州碑在劍門縣二十里許有一古州基自縣至彼攀
木緣壁至此稍平有一古碑字多磨滅開皇三年李
德林文土人謂之州碑蓋隋時以此為始州也
巴州碑記
唐守巴州裴禕修廨宇記會昌四年甲子歲立今在
郡廳
唐古佛龕石刻在城南三里有大書石刻載唐乾元
三年山南西道嚴武奏臣頃牧巴州其州南二里有
古佛龕舊石鐫五百餘伏望特賜洪名勅以光福為
額
北山老君影跡詩王望山舊名北山山半石壁隱出
老君像唐人為賦北山老君影跡詩
唐張禕題擊甌樓唐中和四年張禕記賦在樓下
唐巴州紫極宫記大中元年軍事判官進士蕭珦記
在迎真宫
唐嚴將軍廟記廟在城西門内碑在本廟唐貞元元
年韋會為廟記
南龕題詩石刻在州南二里之廣福寺自唐迄今名
公題咏皆刻之于石
唐兜率寺碑在東龕寺廢而碑存碑字不可辨
集州西角山記唐集州刺史楊師謀書本在難江縣
集州紫極宫記唐開元二年兵部尚書牛仙客作在
難江縣
唐李繼顔誥詞刻於郡廳唐光化三年中書舍人錢
珝作
放生潭三字州東五里有一潭潭一石上刻放生潭
三字每水落石出方見意亦唐刻也
薛使君布政碑唐乾符中壁州刺史裴真辭作石刻
乾符間立
唐人題石龕櫻桃詩在西龕其名磨滅
成王李雍讀書臺石碣今在梓潼縣七曲山顯德祠
中
壁州神廟石刻在通江縣北四十步有光化三年制
書刻于石
龍興寺碑在通江縣南一里龍興寺唐壁州刺史鄭
凝續之父鄭畋作乾符中鄭凝續侍父于壁州時作
也
壁州山寺記大唐中和歲次癸卯丞相鄭畋撰
菖蒲澗記唐開成四年或云集州刺史蘇味道遺
跡也
石鼓峽記趙寅為集州刺史有石鼓峽記在難江縣
唐貞元石刻思陽縣南渡江登石梯數百級上義陽
舊縣治石梯之側懸崖上有刻字云唐貞元四年十
月二十日甫修此路餘皆磨滅不可辨
南隆州牟縣界碑在思陽縣西北百里有斷碑刻云
南隆州牟縣界十里北集州難江縣界五里縣令李
昱立
唐韋蘇州詩唐韋蘇州送令狐岫宰思陽縣詩刻
石于縣之驛亭
唐難江公山威惠廟記唐天寳改元田彦識撰廟在
難江縣乃漢張魯之神也
唐嚴武乞賜山南寺表乾元三年
南山記唐中和四年尚書丞相戸部張禕題
巴南新置屋宇什物石記會昌四年巴州刺史裴禕
記
孫氏園石刻在通江縣二十里龍灘之側唐末監察
御史盧重阜率州刺史辛巢父等六人分韻賦詩有
石刻存焉
瘞麟銘淳化中牛生竒章于古集州山民魏臯家鹿
首魚尾魚鬛而龍鱗四趾始生身有五色民以為妖
而斃之乃瘞于縣北十五里楊羲仲為之銘云
修路記鄭子信撰
城牙樓記圖經云李楫為記有舊碑二其一偽蜀廣
政己未之記其一天聖乙丑之記
七佛龕圖經云乃唐張禕扈從僖宗入蜀時經此所
鐫龕名公鉅卿題咏甚多皆刻之于石云
沙濞渡碑在難江縣唐集州刺史蘇味道題字
嚴侍御暮春五言在西龕寺
史俊寄嚴侍御楠木詩在西龕
欷昂陪嚴使君暮春五言二首在南龕詩甚典麗
蕭珦建天王堂記在天王堂
羊士諤十四詠在東龕
折柳詩十絶嘉祐五年太守鄭淵賦柳詩十絶刻石
其自序見折柳亭下
流杯十四詠流觴亭在西龕寺上唐乾元戊戌嚴鄭
公武所創大歷間盜起地遂廢開成丙辰刺史唐元
封復脩蓋取羊士諤折流杯十四詠以自序為證云
巴南十七景蘇欽以閬中望江南十首記部景别駕
史彭永仍賦巴南十七景
清化前志教授劉甲編續志教授李鈞編
蓬州碑記
隋蒙州普光寺碑歐陽公集古錄云蒙州普光寺碑
蒙州者漢南郡之育陽縣也碑以仁夀元年建無書
撰人名氏而筆畫遒美翫之忘倦蓋開皇仁夀以來
碑碣字畫多妙而往往不著名氏惟丁道護所書嘗
著之然碑石在者尤少余每與蔡君謨惜之自大業
以後率更與虞世南書妙盛既接唐遂大顯
周萬歲通天碑報恩光孝觀在石泉縣有周萬歲通
天碑前内供奉書手王惠元書其石擊之清亮全類
玉音碑隂有段文昌留題
西天佛足碑在天聖廨院
唐僖宗碑圖經云今碑子渡有唐僖宗一碑云乾符
四年漢隂縣助修道施主云云
安康志郡守(缺)子欽序
洋州碑記
梁永平間石門記在今縣元褒石門有記云高祖受
命興自漢中道由子午出殽入秦云
唐許敬宗撰桂州都督李襲志墓碑永徽五年碑而
墓在真符縣
衡州刺史李公孝儒之碑永徽三年碑而墓在奉符縣
周洋州司馬李正亮墓碑唐聖歷中碑
華陽寨磨崖刻駱谷路華陽寨下有大溪俟冬水落
則見大字刻之道旁云建中年造此得意閣迴河鎮
同節度副使張大使記
山道南西道節度使南陽張公清德美化之碑梁國
喬琳撰上柱國隂東曦書張公名獻恭(缺)
與鄴侯李公泌實擢薦之蓋肅宗時人也
唐德宗復洋州租稅詔德宗之回鑾也降詔以復洋
州之賦曰朕巡山南自春涉夏師旋殷會持費既廣
州閭杼軸歲計其空東作妨時西成罕望雖黾勉從
事人不告勞而憫悼積中實知愧怍昔減其租稅優
以復除庶乎有瘳迄用小息稍洎言旋撫躬復畏途
絶䃹索危棧綿亘時經霖雨道阻且修工徒造舟縣
人嘗路靡問耋耄莫或寧居而又齎負糗糧供備頓
舍涉乎千里飫我六師居人露處以無依宿麥過時
而不穫觀兹妨奪彌增感傷前所復除未足酧䘏式
敷惠澤以紓大勞洋州除先减放秋稅外給復一年
嗟乎古先哲王東征西怨顧予不德重以勞人補費
錄勤是有寬䘏申命長吏明加優諭稱朕意焉此陸
贄之詞也
德宗升洋州為望州詔貞元元年德宗幸興元道出
洋州後升洋州為望州詔曰自昔多虞順時而動古
公避狄兆永祚于岐下高祖涉蜀達雄圖于漢中王
跡所興子孫是奉睹遷居之遐阻知政業之艱難矧
天下為家不常厥邑王者所至四方會同崇號設都
于是乎在朕遭罹寇難播越梁岷烝庶煩于供億武
徒勤于扞衛凡百執事各欽厥司人皆競勸物以豐
給嘉乃成績予眷不忘今大憝已除京邑甫定將旋
法駕展敬園陵眷于是邦復職興運宜其崇大以示
將來洋州宜升為望州此陸贄之詞也
重興營田務並懷昌堰記蜀廣政二年節度使吕彦
珂立判官王曉撰銜内帶源璧等州處置使則是時
洋州改為望州明矣
碑子渡碑乾祐真符兩界之間碑子渡有唐僖宗時
一碑二首當中云乾符四年四月八日餘題漢陽長
安兩縣施主名氏耳
明妙菴記文同與可文也丹淵集中載此篇今見洋
州志
洋州記鄭鄖序
金州碑記
干禄字碑唐顔魯公干禄字碑在郡治之蓬莱堂
顔魯公書碑刻顔魯公為蓬州長史在蓬四年往来
新政縣鮮于氏家為書離堆記今在縣之西南崖石
間又書鮮于仲通里門記復以小字書之磨崖碑廣
數丈今又大書皆在岩崖石間自書崖石故書體尤
為精妙
安禄山題在透明岩大書先天二年安禄山造彌勒
佛一龕祈福云象之按唐史禄山𫝊禄山死于至德
二載年五十餘而先天二年即開元元年歲次癸丑
下至至德之二載歲在丁酉巳四十五年以年月考
之禄山是時未及十歲不應入蜀祈福此可疑者一
也又安禄山傳載張守珪為幽州節度日禄山以盜
羊獲罪當死守珪杖而釋之通鑑開元二十年張守
珪始為幽州節度而開元二十四年張守珪始執禄
山赴京師不應開元二年已曾入蜀此可疑者二也
以相傳之久兼恐或有姓名偶同今姑兩存之云
福緣寺唐碑在蓬池縣西五十步叙碑云唐大中七
年蓬州刺史吳延述
賈氏本支碑在蓬池縣之輯瑞院院有古碑字畫磨
滅無餘不可攷其題云賈氏本支四大字極精明蓬
之諸賈或祖于此云
石佛院碑在營山縣之西北四十里有古碑云開寳
六年丙子朔蓬州即池縣石佛院記
大蓬山天寳碑在良山縣之大蓬山秀立觀元祐中
何彦國詩云誰向山隂漫刻鐫雨淋日炙隸文全依
稀記得昇平事天寳猶題十二年
咸通中石刻在伏虞縣之延真觀天尊祠中有小石
僅有咸通中葺之五字可辨攷
景福寺碑在良山縣南十里大蓬山上有唐昭宗天
復八年修寺碑
方等院碑在蓬山縣載蓬山本漢宕渠縣地至德二
年其縣并入營山有古彌勒殿按碑云大隋創建偽
蜀廣政二十一年更新
羅漢閣記在樓溪觀音院端拱元年戊子刻石
咸安志李曄序
大安軍碑記
九牛灘記九牛灘有大石三其名魚梁龜堆芒鞋觜
危險參差相望于波間操舟之人力不勝舟而輒為
石所觸故抵于敗誠令絶江為長堤度其南别為河
道以分水勢則北流水益減而石出矣以火煅醯沃
金鎚隨擊之宜可去如其言治之明年三大石不復
見而九牛遂平元祐五年轉運陳鵬記
龍洞記自三泉西二里見有石觀闕者當其前迫而
視之則洞也其深七十三步廣半之其兩旁石壁之
嵌空&KR0691;怒者若目鼻口鱗甲跟肘甚異其下皆平石
為底水文其上若鋪筦簟石墮其間若設俎豆其兩
顔皆瘦木翠蔓附石蘿生萎蕤下覆若綴纓絡翠
蔓之間布水之道後先交映若綴冕旒水落石底其
勢跳瀉與石相鬭若濺玉雪其聲鏘鳴與洞相應若
響琴筑寒清幽䆳殆非人境
劍門關碑記
修關石刻在天成五年四月又有五代勅牒甚多皆
天成長興廣政間牒也
唐碑在劍門山嶺有一寺曰梁山寺産茶亦為蜀
中竒品東坡南行錄題木櫪觀詩有云飛簷如劍
戟之語其下注云出劍門東望有一寺山巔樓閣隠
隠可見有一二碑字皆磨滅止唐碑也
劍門銘李文饒集云劍門注劍門當中有一岑峻嶺
横峙望若蕭屏北一峯最竒而說者未嘗及也古銘
云羣山西來波積雲屯地陟所會斯為蜀門層岑峻
壁森若戈戟萬壑奔東雙雙高闕翠嶺中横黯然黛
色樹若雄屏以衛王國
唐叔明題劍門貞元二年張允書碑在關之棄繻亭
之南百步
唐劍門山記有碑在關之内棄繻亭之南百步
唐盧照隣悟本寺記在故臨津縣悟本寺
唐劍門制置之記廣明元年立碑在關之内棄繻亭
之南百步
唐劍閣碑李復撰
趙清獻公留題在誌公寺
沔州碑記
柳宗元作興州水運記昔柳宗元作興州水運記以
為轉巨石仆大木焚以炎火沃以食醯摧其堅剛化
為灰燼畚鍤之下易其朽壊
武興集普慈唐聖恩序
郙閣漢銘文同題靈巖寺詩云南征曾讀涪溪頌西
遡今觀郙閣銘
唐刺史行記興州刺史常行規河中府參軍裴思南
處士劉紡進士孟元旂大唐開成三年
階州碑記(闕)
成州碑記
漢武都太守漢陽河陽李翕磨崖頌翕字君羨開平
道路作磨崖碑漢建寧四年造今碑在魚竅峡
漢天井山記亦漢陽太守李翕建寧五年造今藏碑
之家惟有一碑是四年所立者後一碑五年所立者
則少有之又老農云往年雷震崖石仆地此碑不知
所在是可惜也
漢耿勲碑漢成都太守扶風茂陵耿勲為守以熹平
三年立碑又同谷志云後漢建寧四年武都太守李
翕修道記并黃龍白鹿嘉禾甘露木連理石刻建寧
五年天井山修道記熹平三年太守耿勲政績記並
題名記並在封泉堡魚竅峽
隋楊將軍墓碑在州西十里舊圖經載隋大將軍岩
州總管茂陵楊氏墓碑天祐中州守摹取石刻文會
得他石乃再立于將軍墓側
唐漢陽太守趙承碑泰府法曹楊景撰開元十二年
建
唐刺史劉公重修水亭記大順元年節度副使劉崇
魯述
唐李彦琛修經閣碑在鳳山有唐天復七年天雄軍
指揮使知成州李彦琛修經閣碑判官(缺)文撰天復
七年即天祐四年是年二月唐禪于梁彦琛稱天復
七年猶稟唐之正朔也是可尚也
大雲寺石碑在鳳凰山上去州七里剏始莫攷殿後
崖上有刻字云漢永平十二年又經閣崖上刻云梁
大同九年
西和州碑記
聖德寺記集古錄云唐戴正倫撰梁肅書碑以貞元
二十年立在鳳州
王仁裕墓碑有貞女墓在河池縣地梁時貞女為梁
將所得義不汚辱梁將不敢犯見王仁裕墓碑
王欽若韓琦王拱辰留題在皂荚驛
文同任師張浮休留題在興唐寺
鳳山碑記
圖經郡守張仕佺修
隋朗法禪師碑見仙釋門
文州碑記
同昌郡驛碑&KR0146;&KR0146;驛在州西四十里唐天寳四年置
同昌縣主簿趙齊記有碑
和太尉墓碑墓在今城西大渡埧偽蜀殿中侍御史
文谷撰太尉名文為唐興德軍節度使文州馬步軍
都虞候大中五年卒葬于此
省倉樑記唐咸通三年刺史秦述謨建在譙門外
文州古今志郡守楊標編
文州續志郡守杜孝嚴編
龍州碑記
弘真觀古碑在江沖縣南一百三十四里太華山之
登真觀此記最古不記撰人姓名
牛心山靈異記在牛心之顯濟廟即李龍仙廟也廟
碑不載撰人名氏
龍門志楊熹序
續志宋文原序
輿地碑目卷四終
右宋王象之輿地碑目乃輿地碑記之目也輿地
碑記未見全書兹僅錄其目耳本書四卷因其卷
帙繁重故析為八卷實未嘗有更移也但所見抄
本訛誤頗多雖隨文改正然尚有可疑之處亦姑
仍其舊以俟慱雅君子再為删訂焉
六藝之一錄卷一百八
