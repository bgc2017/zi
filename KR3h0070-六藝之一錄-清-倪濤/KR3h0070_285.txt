欽定四庫全書
六藝之一錄卷三百二十七錢唐倪濤撰
歴朝書譜
唐
張說
張說字道濟或字說之洛陽人永昌中武后策賢良
方正第一授太子校書郎睿宗時累遷黃門侍郎進
同中書門下平章事玄宗即位為中書令封燕國公
贈太師謚曰文貞(唐書本傳)
張說字師衛夫人婉美有象(書史會要)
宋璟
宋璟邢州南和人少耿介有大節博學工於文翰舉
進士累轉鳳閣舍人開元初拜刑部尚書遷吏部尚
書兼侍中累封廣平郡公授開府儀同三司遷尚書
右丞相謚曰文貞(唐書本傳)
開元初得姚崇宋璟委之為政璟嘗手寫尚書無逸
一篇為圖以獻玄宗置之内殿出入觀省咸記在心
每歎古人至言後代莫及(舊唐書崔植傳)
李林甫
李林甫長平王叔良曾孫初為千牛直長開元中遷
太子中允歴拜禮部尚書同中書門下三品卒贈太
尉(舊唐書)
開元二十三年十月制加皇子榮王已下官爵令宰
相及朝臣工書者就集賢院寫告身以進於是宰相
張九齡裴耀卿李林甫朝士蕭太師嵩李尚書暠崔
少保琳陳黃門希烈嚴中書挺之張兵部均韋太常
陟禇諫議庭誨等十三人各寫一通装縹進内上大
悅(韋述集賢注記)
張九齡
張九齡字子夀韶州曲江人七歲知属文擢進士科
策高第玄宗時歴拜中書侍郎同中書門下平章事
遷中書令謚曰文獻開元後天下稱曰曲江公而不
名(唐書)
九齡善書宋紹興祕閣續法帖内有其蹟(書史會要)
裴耀卿
裴耀卿字煥之絳州稷山人數歲能属文擢童子舉
遷相王府典籖開元中拜黃門侍郎同中書門下平
章事天寳初進尚書右僕射謚曰文獻(唐書本傳)
唐裴耀卿書真蹟廿一行(戲鴻堂法帖目)
蕭嵩
蕭嵩瑀從子貌偉秀開元初擢中書舍人歴兵部尚
書朔方節度使封蘭陵縣子進同中書門下三品兼
中書令封徐國公拜太子太師(唐書本傳)后土神祠碑
明皇八分碑隂嵩正書(見前)
李暠
李暠淮安王神通玄孫清河王孝節孫也開元中拜
工部尚書東都留守暠風儀秀整朝廷稱其有宰相
之望累封武都縣伯終太子太傅(舊唐書本傳)工書見
集賢注記
崔琳
崔琳貝州武城人開元中為中書舍人累遷太子少
保(唐書本傳)工書見前集賢注記
陳希烈
陳希烈宋州人精玄學書無不覧開元中累遷秘書
少監專判集賢院事玄宗凡有譔述必經希烈之手
李林甫引為宰相同知政事封潁川郡公(舊唐書本傳)
工書見前集賢注記
嚴挺之
嚴挺之華州華隂人少好學舉進士神龍初授義興
尉姚崇為中書令引為左拾遺開元中歴絳郡太守
終太子詹事(舊唐書本傳)工書見前集賢注記
張均
張均燕國公說長子開元中為中書舍人與弟垍皆
能文說在中書兄弟已掌綸翰之任歴戶部侍郎轉
兵部天寳九載遷刑部尚書(舊唐書本傳)工書見前集
賢注記
韋陟
韋陟字殷卿京兆萬年人安石子陟甫十歲授温王
府東閣祭酒風格方整善文辭書有楷法一時知名
士皆與游開元中襲郇國公累授吏部尚書陟常以
五采牋為書記使侍妾主之其裁荅授意而已皆有
楷法陟唯署名自謂所書陟字若五朵雲時人慕之
號郇公五雲體(唐書)工書見集賢注記
禇庭誨
禇庭誨錢塘人左散騎常侍無量之姪正書精熟可
慕開元中至諫議大夫(墨池編)工書見前集賢注記
庭誨時人謂之小禇(書史會要)
蕭華
蕭華嵩子開元二十一年為給事中華謹重方雅綽
有家法人士稱之乾元二年累進中書侍郎同中書
門下平章事(舊唐書本傳)贈太保郭敬之碑蕭華正書
韋斌
韋斌陟弟父為相時授太子通事舍人少修整好文
藝容止嚴峭有大臣體與陟齊名開元中遷祕書丞
天寳中為中書舍人兼集賢院學士改太常少卿貶
巴陵太守移臨汝久之拜銀青光祿大夫(唐書本傳)
斌善隸書(書小史)韋斌以行草著名(書史會要)
蘇頲
蘇頲字廷碩雍州武功人瓌子第進士長安中拜中
書舍人時父子同在禁筦朝廷榮之玄宗時襲封許
國公進同紫微黃門平章事謚文獻頲與張說以文
章顯時號燕許大手筆
隴右節度使郭知運碑金石錄作魏華書墨池編
作蘇頲撰并書長文必有所㩀
蘇詵
蘇詵字廷言瓌之子舉賢良方正高第補汾隂尉累
轉給事中出為徐州刺史贈吏部侍郎(唐書)
東明觀道士周彦雲欲為其師立碑謂蘇壊曰成某
志者不過煩相君諸子五郎文(頲也)六郎書(詵善八分)七郎
致石瓌大笑口不言而心服其公(唐詩紀事)天竺寺碑
蘇詵八分書
張庭珪
張庭珪河南濟源人少以文學知名弱冠應制舉長
安中累遷監察御史開元中歴遷太子詹事封范陽
縣男謚曰貞穆廷珪素與李邕親善邕所撰碑碣之
文必請庭珪八分書之庭珪既善楷隸甚為時人所
重(舊唐書本傳)兖州刺史韋府君遺愛頌廷珪正書狄
梁公生祠記廷珪八分書
張庭珪夫子廟碑(題䟦見前)
張嘉貞
張嘉貞字嘉貞蒲州猗氏人以五經舉補平鄉尉長
安中拜監察御史玄宗時為中書門下平章事遷中
書令終工部尚書定州刺史封河東侯謚曰恭(唐書
本傳)
開元中嘉貞為定州刺史至州於恒嶽廟中立頌自
為文書於石其碑用白石為之素質黑文甚為竒麗
(舊唐書本傳)
張彦遠云高祖河東公書蹟俊異尤能大書本傳云
不因師法而天姿雄勁定州北嶽碑為好事所傳(法書
要錄序)
吕向
吕向字子回涇州人少隱陸渾山工草隸能一筆環
寫百字若縈髮然世號連綿體玄宗開元十年召入
翰林兼集賢院校理累遷工部侍郎(唐書本傳)法現禅
師碑吕向正書
竇臮述書賦評見前
吕向述聖頌碑(題䟦見前)
裴漼
裴漼絳州聞喜人擢明經開元中累遷吏部尚書改
太子賓客謚曰懿(唐書本傳)
裴漼少林寺碑(題䟦見前)
萬簡
萬簡小楷圓實李邕見而竒之(書史會要)
崔宗之
崔宗之滑州靈昌人日用子襲封齊國公好學寬博
有風檢與李白杜甫以文相知(唐書本傳)太原尹王冰
墓誌崔宗之行書
盧鴻一
盧鴻一字浩然本范陽人徙家洛陽少有學業頗善
篆籀楷隸隱於嵩山開元初再徵不至六年赴徵至
東都謁見不拜詔授諫議大夫鴻一固辭放還山賜
隱居之服并其草堂一所恩禮甚厚(舊唐書本傳)普寂
禅師碑盧鴻撰并八分書
唐盧鴻草堂十志圖(文嘉嚴氏書畫記)
蕭穎士
蕭穎士字茂挺梁鄱陽王恢七世孫通籀學開元二
十三年舉進士對策第一補祕書正字終山南書記
門人共謚曰文元先生(唐書本傳)
穎士通書籀嘗教授濮陽號蕭夫子(眺公武讀書志)
梁昇卿
梁昇卿為奉天尉涉學工書於八分尤工歴廣州都
督書東封朝覲碑為時絶筆(唐書韋抗傳)
梁昇卿御史臺精舍記(題䟦見前)
趙冬曦
趙冬曦定州鼓城人進士擢第開元初累遷中書舍
人内供奉國子祭酒(唐書本傳)勝業寺雙彌勒像碑趙
冬曦正書
徐安貞
徐安貞本名楚璧應制舉三登甲科開元時為中書
舍人集賢院學士帝屬文多令視草終中書侍郎東
海縣子(唐書本傳)
安貞以李林甫用事逃隱衡嶽為掇蔬行者病啞不
言數年後因修建佛殿僧中選善書者題其梁已二
三人矣徐行者跨梁而過掌事人怒杖其背徐以手
畫地曰昔年曾學大書願試書及題數行羣僧皆悦
服因遣盡書之後李邕過寺見其題處大驚召之同
載而歸(唐詩紀事)
陸堅
陸堅河内洛陽人初為汝州参軍遷給事中兼學士
善書玄宗時終秘書監謚曰懿(唐書)大將軍趙元禮
碑陸堅八分書
韓擇木
韓擇木昌黎人也官至工部尚書散騎常侍工隷兼
作八分書隸學之妙唯蔡邕一人而已擇木乃能追
其遺法風流閑媚世謂蔡邕中興焉擇木書法傳於
時者為多如以隸書天台桐柏觀記後世為得其筆
意信不虚矣又觀杜甫贈李潮八分歌云尚書韓擇
木騎曺蔡有鄰開元以来數八分潮也奄有二子成
三人甫固不妄許可則知擇木亦於八分學復為世
之所稱可知今御府所藏四隸書桐柏觀記
張載劍閣銘八分書曹子建表心經(宣和書譜)
竇臮述書賦評見前
韓愈云愈叔父(雲卿)當大歴世文辭獨行中朝天下之
欲銘述其先人功行取信來世者咸歸韓氏於時李
監陽冰獨能篆書而同姓叔父擇木善八分不問可
知其人不如是者不稱三服(昌黎集)
韓擇木桐柏觀碑(題䟦已見)
韓擇木昭告華嶽碑(題䟦已見)
韓擇木滎陽王妃墓誌(題䟦已見)
蔡有鄰
蔡有鄰濟陽人漢左中郎將邕十八代孫官至右衛
率府兵曹參軍工八分(書史會要)
有鄰善八分至天寳之間遂精妙相衛中多其迹(述書
賦注)
竇臮述書賦評見前
蔡希綜曰從叔父有鄰繼於八體之蹟(法書論)
蔡有鄰張嘉正碑(題跋見前)
蔡有鄰盧舍那珉像碑(題跋見前)
蔡有鄰興唐寺石經藏讃(題跋見前)
蔡有鄰崔潭龜詩(題跋見前)
蔡有鄰植柏頌(題跋見前)
蔡有鄰尉遲廻碑(題跋見前)
蔡有鄰章仇玄素碑(題跋見前)
顧誡奢
顧誡奢太子文學翰林待詔杜甫送顧八分文學適
洪吉州詩云中郎石經後八分盖憔悴顧侯運鑪錘
筆力破餘地昔在開元中韓蔡同贔屓玄宗妙其書
是以數子至御札早流傳揄揚非造次三人並入直
恩澤各不二顧於韓蔡内辨眼工小字分日示諸王
鈎深法更祕(杜工部集)
顧誡奢吕諲表(題跋俱見前)
蕭誠
蕭誠蘭陵人梁之後起家奉禮郎開元初時尚禇薛
誠為之最拜右司員外郎(述書賦注)
竇臮述書賦評見前
李邕常不許蕭誠書誠乃詐作古帖令紙古暗特示
邕曰此乃右軍真蹟如何邕看稱善誠以實告之邕
復取視曰細看亦未見好(陶岳零陵總記)
孫逖授蕭誠贊善大夫制云蕭誠詞翰推工才能適
用(文苑英華)御史蕭誠書太原題名唐人無出其右為司
馬係南嶽真君觀碑極有鍾王趣(海嶽名言)
南嶽真君碑蕭誠正書㐮州牧獨孤冊遺愛頌蕭誠
行書
蕭諒
蕭諒誠弟(宰相世系表云汝州刺史)亦善書世謂誠真諒草(書小史)
宋儋
宋儋字藏諸廣平人高尚不仕戸部侍郎宇文融薦
為秘書省校書郎作鍾體而側戾放縱迹不副名
開元中舉場中後輩多師之(述書賦注)
竇臮述書賦評見前
宋儋筆墨精勁子瞻嘗云其人不觧此狡獪書便不
足觀如儋書畫不可棄也(黃山谷集)
宋儋道安禅師碑(題跋見前)
李璆
李璆隴西人御史大夫傑之兄子性疎逹輕財重諾
筆路緊媚亦有聲於代為狄宇清李漸所師(述書賦注)
竇臮述書賦評見前
宋儋李璆並有聲於代宋師鍾李師王(書史會要)
狄宇清李漸
李漸狄宇清俱師李璆(書史會要)
張友正
張友正作草書自云得漢人心法其用筆過為鋒長
而力弱殆不可持故使筆常動搖勢若宛轉其書别
搆一體自得成就雖神明潜發不逮古人然自然處
正自過人也(廣川書跋)
蘇靈芝
蘇靈芝儒生也史亡其傳嘗為易州刺史郭明肅書
候臺記在幽燕之地中州患難得故土人以墨本詣
𣙜場易絹十端方與一本其後石刻為土人所碎或
傳奉使者過彼辨經界指候臺以為證故土人碎而
沒之靈芝行書有二王法而成就頓放當與徐浩雁
行戈脚復類世南體亦善於臨倣者在唐人翰墨中
固不易得盖是集衆書而成一家者也今御府所藏
行書一逹磨銘(宣和書譜)
蘇靈芝頗好書石蹟與胡霈然相上下(墨池編)
蘇靈芝田仁琬德政碑(題跋見前)
蘇靈芝夢真容碑(題跋見前)
蘇靈芝易州鐵像碑(題跋見前)
蘇靈芝憫忠寺寳塔頌(題跋見前)
胡霈然
胡霈然安定人工行書八分小篆(書史會要)
唐文皇好逸少書故其子孫及當時士人爭學二王
筆法至開元天寳間尤盛而胡霈然最為工妙(東坡集)
胡霈然七祖堂頌(題跋見前)
張懷瓘
張懷瓘開元中翰林院供奉著書斷三卷評書藥石
論一卷(唐書藝文志)張懷瓘古文大篆書祖一卷(宋史藝文
志)
懷瓘高自矜飾謂真行可比虞禇草欲獨步於數百
年間(墨池編)
懷瓘善真行小篆八分懷瓘又撰書估書議六體論
用筆十法等篇行於世(書史會要)
張懷瓌
張懷瓌懷瓘弟盛王府司馬兄弟並翰林待詔(述書賦注)
懷瓌書大小篆八分懷瓘書真行草合成六體(張懷瓘六
體書論)
懷瓌有文學尤善草隸與兄懷瓘同時著名(書史會要)
胡英
僧懷仁摸集右軍頗見精熟其徒有胡英效之亦以
書石(墨池編)
胡英嵩嶽寺碑(題跋見前)
史麟
史麟工草書(書史會要)
吕總續書評云史麟書逸氣雄鎮超然不羣(書苑菁華)
艾叙
艾叙與史麟工夫相敵亦擅時名(書史會要)
明皇行次成臯詩艾叙行書
劉飛
玄宗嘗幸驪山登朝元閣命羣臣賦詩正字劉飛詩
最清拔特蒙激賞右相李林甫怒飛不先呈已出為
一尉而卒(封氏見聞記)
虞城縣令長新誡劉飛書
觧如意
黃長睿云王逸少十七帖先唐石刻本卷尾有敕字
及禇遂良觧如意校定者人家或得之(東觀餘論)
觧無畏官弘文舘日奉勅摹十七帖刻石(書史會要)
張希元
張希元中山人也張說洛州張司馬集序云魯宫遺
篆汲冡遺編無不日覧萬言暗識三箧且如落猿殪
兕之巧顧鵲廽鸞之妙詳諸别傳可略言焉(張燕公集)
賀知章
賀知章字季真越州永興人性矌夷善談說擢進士
超拔羣類科開元中集賢院學士遷祕書監棄官徒
步歸鄉里知章晩節尤誕放遨嬉里巷自號四明狂
客祕書外監每醉輙屬辭筆不停書咸有可觀善草
隸好事者具筆硯從之意惬不拒然紙纔十數字世
傳以為寳天寳初請為道士肅宗贈禮部尚書(唐書本傳)
賀知章每興酣命筆好書大字或三百言或五百言
詩筆唯命問有幾紙報十紙紙盡語亦盡二十紙三
十紙紙盡語亦盡忽有好處與造化相爭非人工所
到也(述書賦注)
賀知章字季真天姿夷曠談論警發能文善草隸當
世稱重恐不能遽取每於燕閒遊息之所具筆硯佳
紙候之偶意有惬適不復較其高下揮毫落紙纔數
十字已為人藏去傳以為寳晩節尤放誕自號四明
狂客脱落簮紱之累嬉戱里巷間與物無忤每醉必
作為文辭初不經意卒然便就行草相間時及於怪
異尤見真率往往自以為竒使醒而復書未必爾也
書時唯問紙有幾幅或曰十幅則詞隨十幅盡或曰
二十幅則隨二十幅意乃止然多多益辦不見筆力
之衰忽有佳處人謂其機會與造化争衡非人工可
到盖胸中所養不凢源深流長自然之道天寳初病
夢遊帝居數日寤乃上章乞為道士從之又賜鑑湖
數頃為放生池以越州所居為千秋觀既辭明皇作
序太子以下拜辭百僚飲餞賦詩叙别官為秘書監
肅宗時贈兵部尚書今御府所藏草書一十有二
孝經二洛神賦上下二胡桃帖上日等帖
二千文五(宣和書譜)
竇臮述書賦評見前
秘書省有賀監知章草書詩筆力遒徤風尚高遠(温飛
卿集)
賀知章嘗與張旭遊於人間凡見人家廳舘好牆壁
及屏幛忽忘機興發落筆數行如蟲篆鳥飛雖古之
張索不如也(施宿會稽志)
李白
李白字太白山東人十歲通詩書既長隱岷山州舉
有道不應賀知章言於玄宗召見詔供奉翰林懇求
還山永王璘辟為府僚佐璘敗詔長流夜郎會赦還
尋陽李陽冰為當塗令白依之(唐書本傳)
李白字太白生於巴西彌月之初母夢長庚故因以
取名丱歲知通書及長好擊劔落落不羈束喜與酒
徒縱飲世有六逸八仙之目賀知章一見號謫仙人
薦之明皇以布衣召見金鑾殿為降輦步迎如見園
綺論世務荅蕃書筆不停綴帝嘉之以寳床賜食於
前手為和羹令待詔金馬門當時榮之未幾不為親
近所喜有詔放還裵回江左依李陽冰愛謝家青山
有終焉之志澄江月滿拏舟夜渡著宫錦袍吟嘯其
間是風塵表物也唐人作詩未有如杜甫時白亦得
差肩於甫至其名章俊語欝欝芊芊之氣見於毫端
者固已逼人是豈可與泥筆墨蹊徑者争工拙哉嘗
作行書有乘興踏月西入酒家不覺人物兩忘身在
世外一帖字畫尤飄逸乃知白不特以詩名也今御
府所藏五行書太華峰乘興帖草書歲
時文詠酒詩醉中帖(宣和書譜)
玄宗命白為宫中行樂詩二人張朱絲闌於前白取
筆抒思十篇立就筆蹟遒利鳳跱龍拏律度對屬無
不精絶(孟棨本事詩)
予嘗過當塗訪翰林舊宅又於浮屠寺化城之僧得
翰林自寫訪賀監不遇詩云東山無賀老却棹酒船
廽味之不足重之為寳用獻知者又於歴陽郡得翰
林與劉尊師書一紙思高筆逸(裴敬翰林學士李白墓碑)
李白在開元天寳間不以能書傳今其行草殊不减
古人蓋所謂不煩䋲削而自合者與(黃山谷集)
藁書世傳李太白遺文或謂謝氏子弟誑武功蘇才
元所書更不復詳考所出而推舉過重便謂不減魯
公然此書雖少䋲墨不可考以法度要是軒前輊後
度越凌突令人想見酒酣賦詩時也王僧虔論書或
以其人可想或以其法可存世人喜李太白名至偽
書一卷亦聲價增重豈其以人可想故耶(廣川書跋)
滕陽縣廳事前古槐之下有石碣刻壮觀二字殊勁
挺蓋青蓮筆也(六研齋筆記)
李白三帖
胡文穆記李白三帖其一云乘興蹋月西入酒家不
覺人物兩忘身在世外其二云夜来月下卧醒花影
零亂滿人襟袖疑如濯魄於冰壺也其三云樓虚月
白秋宇物化於斯憑闌身勢飛動非把酒自忘此興
何極余亦見其一帖云吾頭懵懵試書此不能自辨
賀生為吾讀之雖其字蹟真膺有不可必者然詞語
豪爽趣韻自别信非太白不能道也(唐錦龍江夢餘錄)
杜甫
杜甫字子美審言孫天寳初應進士不第獻三大禮
賦玄宗竒之召試文章授京兆府兵曹參軍肅宗徵
兵靈武赴河西拜右拾遺出為華州司功參軍嚴武
鎮成都奏為節度參謀檢校工部員外郎天寳末詩
人甫與李白齊名(舊唐書)
常於内閣見子美親書贈衞八處士詩字甚怪偉(胡儼
云見杜詩箋註)甫於楷隸行草無不工(書史會要)
鄭虔
鄭虔鄭州滎陽人天寳初為恊律郎玄宗愛其才為
置廣文舘以虔為博士好書常苦無紙於時慈恩寺
貯柿葉數屋虔遂往日取葉肄書歲久殆遍嘗自寫
其詩并畫以獻帝大署其尾曰鄭虔三絶遷著作郎
安禄山反劫百官置東都虔因稱風緩賊平貶台州
司戸參軍事(唐書本傳)
杜甫著作郎台州司戶滎陽鄭公詩云神翰顧不一
體變鍾兼兩文傳天下口大字猶在牓昔獻書畫圖
新詩亦俱往滄洲動玉陛寡鶴誤一響三絶自御題
四方尤所仰(杜工部集)
蘇源明
蘇源明京兆武功人工文辭有名天寳間及進士第
累遷國子司業終秘書少監(唐書)五太守宴小洞庭
序蘇源明文并書
王維
王維字摩詰太原祁人進士擢第與弟縉俱有俊才
博學多藝亦齊名天寳末為給事中肅宗授太子中
允乾元中遷尚書右丞維以詩名盛於開元天寳間
書畫特臻其妙(舊唐書本傳)
竇臮述書賦評見前
王縉
王縉字夏卿太原祁人少好學與兄維俱以名聞舉
草澤文辭清麗科上第歴拜黃門侍郎同中書門下
平章事終太子賓客(唐書本傳)
維弟太原少尹縉文筆泉藪善草隸(述書賦注)
王縉兵部尚書王忠嗣碑(題跋見前)
張諲
張諲官至刑部員外郎善草隸(唐詩紀事)
王維詩序云故人張諲工詩善易卜兼能丹青草隸
(王右丞集)
韓志清
韓志清官侍御史以學藝書畫之美聞於天下(獨孤及毘
陵集)
志清八分楷書優游於法度之内(書史會要)
崔倚
崔倚博陵安平人舉進士天寳之亂隱居而終(韓昌黎崔
評事墓銘)
百家巖寺記崔倚正書
史惟則
史惟則天寳中為伊闕尉集賢院待制至殿中侍御
史(墨池編)
史惟則廣陵人官至殿中侍御史即諫議大夫白之
子白善飛白(述書賦注)
竇臮述書賦評見前
惟則籀篆八分如王公大人進退有度
史惟則大照禅師碑
史惟則舞陽侯祠堂碑
史惟則造像記
史惟則涼國夫人碑
史惟則大智禅師碑并碑隂記
史惟則書山隂述
史懷則
史懷則與惟則同時必其晜弟也惟則以八分著名
懷則之書不減惟則(金石錄)
王遹
唐世小篆之學不數家遹開元天寳時人亦工八分
當時不甚知名而一時未有及者(歐陽文忠集)
王遹工分篆(墨池編)胥山銘王遹正書
王遹虞城李令去思頌(題跋俱見前)
田琦
田琦雁門人武德功臣德平之孫工八分小篆署書
圖畫官歴豫蘄許等州刺史(述書賦注)
竇臮述書賦評見前
田琦篆楷八分無不精詣(書史會要)魏文侯廟碑田琦
八分書
鄭遷
鄭遷官至浚儀尉中書令崔湜之甥遷及弟邁遇並
工八分季弟逾善山水天寳中知名梁宋(述書賦注)
竇臮述書賦評見前
李權
李權淮安王神通曾孫官歴金州刺史工八分
竇臮述書賦評見前祈雨記李權八分書
李樞
權弟官侍御史工小篆(述書賦注)
華隂令王宥等華嶽題名上方小篆下方分隸皆
樞書
李平鈞
權姪亦善小篆兼妙山水富詞學官江陵掾(述書賦注)
李進
李進清河郡公孝節曾孫兵部侍郎(宗室世系表)
雍王遊三門記李進書
張從申
張從申長史文場擢第弟從師監察御史從儀灼然
有才從申志業精絶工正行書握管用筆其於結密
近古所少恨於歴覧不多聞見遂寡右軍之外一步
不窺意多搨書闕其真蹟妙也(述書賦注)
竇臮述書賦評見前
張從申所書碑李陽冰多為之篆額時人必稱為二
絶(集古錄)
大歴後徐季海已老獨從申高步江淮間同安碑曰
三絶(墨池編)
張從申玄静先生碑(題跋見前)
張從申王師乾神道碑(題跋見前)
張從申慎律師碑(題跋)見前
張從師張從義張從約
書苑云從申結字縝密從古未有弟從師從義從約
並工書皆得右軍風規時人謂之四龍(東觀餘論)
劉繪
吾舅諱繪彭城人也延安都督(述書賦注)
竇臮述書賦評見前
明若山
姨兄明若山西平原人京兆三原縣尉大理評事(述書
賦注)
竇臮述書賦評見前
竇蒙
竇臮兄字子全司議郎官至南安都護(述書賦注)
竇臮述書賦評見前宋武受命壇記竇蒙篆
竇臮
竇臮檢校刑部員外郎宋汴節度參謀(徐浩古蹟記)
竇臮蒙第四弟詞藻雄贍草隸精深平生著碑誌詩
篇賦頌章表凡十餘萬言天寳所獻大同賦三殿蹴踘
賦以諷興諫諍為宗晚年又著述書賦總七千六百
四十言精窮旨要詳辨祕義(法書要錄)
竇臮正書華陽三洞景昭大法師碑(題跋見前)
蔡希逸
蔡希逸曲阿人緱氏主簿(書苑菁華)希逸工草隸(書史會要)
蔡希寂
蔡希寂曲阿人渭南尉(唐書藝文志竇蒙云金部郎中)
蔡希綜曰第四兄緱氏主簿希逸第七兄洛陽尉希
寂並深工草隸為當代所稱也(蔡希綜法書論)
蔡希綜
希綜工翰墨兄弟三人皆為時所重(書史會要)
蔡希綜法書論一卷(宋史藝文志)治浦橋記蔡希綜撰
并行書
王敬從
王敬從京兆人對策甲科授岐州陳倉主簿遷秘書
省校書郎三入華省再登省闥歴尚書郎中中書舍
人御史中丞改太子右庶子與兄易從弟擇從咸以
文學齊名(孫逖集)
戶部尚書楊貞公廟碑王敬從題額
李史魚
李史魚趙郡平棘人開元中以多才應詔授秘書省
正字遷監察御史為宰相李林甫所隂中貶萊陽丞
至德二載授御史中丞充河北招諭使(梁肅集)張君
神道碑李史魚正書
郭卓然
郭卓然太原逸人也能篆天寳間嘗摹勒雲麾將軍
李府君碑并題額(書史會要)
胡山甫
文思博要唐類書也天寳十載十二月楷書臣胡山
甫書字極遒麗至唐大中年間方自舘中雜書檢出
是時止存一卷後有史館山甫印(珊瑚網)
禇朝陽
禇朝陽天寳進士第(唐詩紀事)
朝陽當時亦謂之小禇李邕之差肩也(書史會要)
洪元眘
洪元眘集右軍越州兩碑真蹟在越州僧正子文處
(寳章待訪錄)
休光寺真法師行業讃洪元眘書
王士則
士則書法遒勁瀟洒有李北海張從申之筆(書史會要)
尊勝石幢銘崔恁撰王士則八分書
梁耿
梁耿行篆甚善真草相敵(書史會要)宓子賤碑梁耿篆
書
周㠖
周㠖不知何許人也天成間作牧泌陽世以翰墨稱
喜懷素書心慕手追作草字得師法有贈懷素草書
歌者㠖親筆之故字畫尤加竒崛當時如智永夢龜
高閑輩皆以書稱於唐而懷素得王氏羲獻法為多
宜其㠖一意師習之也今御府所藏草書一贈懷素
草書歌(宣和書譜)
吳道玄
吳道玄陽翟人玄宗授内教博士書蹟似薛少保亦
甚便利(歴代名畫記)
平康坊菩薩寺食堂東壁上智度論色偈變偈是吳
道元自題筆蹟遒勁(叚成式京洛寺塔記)
羅希奭
羅希奭錢塘人自御史臺主簿遷殿中侍御史出為
始安太守(唐書本傳)京兆府食堂記羅希奭八分書
關操
關操善真行草書(書史會要)造釋迦石像碑關操書
王恒
天寳初蕭穎士奉使括遺書趙衛間留客濮陽尹徵
王恒盧異等皆執弟子禮(蕭穎士傳)王恒能精學書(書史
會要)
劉庭琦
開元八年上禁約王公不令與外人文接萬年尉劉
庭琦太祝張諤數與岐王範飲酒賦詩黜庭琦為雅
州司戸諤為山荏丞(舊唐書岐王範傳)劉庭琦能精學書
(書史會要)
梁令瓉
開元九年一行改治新歴而太史無黃道儀率府兵
曺参軍梁令瓉以木為游儀一行奏令瓉所為日道
月交皆自然契合於推步尤昜(唐書天文志)梁張僧繇
五星二十八宿圖梁令瓉篆書星法(茅維南陽名畫表)
杜勤
杜甫作醉歌行别從姪勤落第歸詩云陸機二十作
文賦汝更小年能綴文總角草書又神速世上兒子
徒紛紛驊騮作駒已汗血鷙鳥舉翮連青雲詞源倒
流三峽水筆陣獨掃千人軍
王定
定字鎮卿官至集賢學士見權文公集王定能精
學書(書史會要)
劉正臣
劉全諒少有武藝數有戰功授平盧節度使賜名正
臣(唐書)
劉正臣能精學書(書史會要)
張志和
張志和字子同會稽人性高邁不拘檢書跡狂逸(書史會要)
李泌
李泌字長源德宗時拜中書侍郎同中書門下平章
事封鄴侯李泌書體放逸(書史會要)
六藝之一錄卷三百二十七
