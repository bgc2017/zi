欽定四庫全書
六藝之一錄卷三百四十五錢唐倪濤撰
歷朝書譜
宋
蘇轍
蘇轍字子由年十九與兄軾同登進士科元祐六年
拜尚書右丞進門下侍郎崇寧中築室於許號潁濱
遺老諡文定(宋史)
子由書瘦勁可喜反復觀之當是捉筆甚急而腕著
紙故少雍容耳(山谷集)
跋蘇潁濱帖
蘇氏兄弟平生大節在於臨死生利害而不可奪其
厚於報知已勇於疾非類則歷熙豐祐聖之變如一
日而後知世之以文詞知二蘇者末也此際文書䟽
凡八紙距今一百三十有四年一時風誼尤可想慕
撫卷太息書而歸之番陽張氏(鶴山題跋)
跋蘇潁濱與順老帖
子由每多疾病則學道宜多憂患則學佛宜嘗坐黨
人兩謫高安多與山林有道者語知其為排遣憂患
者也順老予時拜之又吾雲菴賢之泫然流涕而書
云(石門文字禪)
跋蘇潁濱答曾君帖
予被召北上道出毘陵太守廬陵曾君望宏見訪舟
中出其所藏宋潁濱蘇公帖一紙相閱盖潁濱歸自
嶺表過廬陵與其上世司法公者帖中言温夫受知
山谷移忠受知東坡司法之父兄也温夫名肅移忠
名安止司法名安強父子兄弟當諸公放斥時不畏
黨禍禮見請益惟恐後宛然家風可想見也彼據高
享大仇視忠賢擠扼下石惟恐不力者何人哉而好
賢秉義乃出於地遠位下之人於此可觀世變矣東
坡字刻徧海内流傳至今潁濱字少見於世殆專於
文而不數數於此耶潁濱嘗為徽之績溪宰親書詩
刻尚存較此亦有不侔者豈以老壯而異耶太守君
能寳之三百年餘將俾其後人考觀世好可謂賢子孫
矣豈在書法哉(程篁墩集)
右潁濱先生答司法廬陵曾君安強書一通先生歸
自嶺表道廬陵而北司法君兄弟見之且致書求教
此先生之書所為答也書中稱温夫之清高并及移
忠之禾譜温夫諱肅嘗舉進士不第歸而讀書教子
不復仕司法君之父也移忠諱安止登進士第為彭
澤令嘗著禾譜東坡先生讀而喜之司法君之兄也
父兄之賢如此司法君之賢盖有自矣然而三復此
書而有感焉先生見忌於時宰臺諫乘風排擊遠竄
瘴癘必死之鄉當是時門生故吏皆畏黨禍無敢進
音問者而司法君廼能欵接無所顧誠哉所謂賢者
也世之為士者勤學好問為利禄計耳一登第則視
故所業若敝屣然其習至今猶然也司法君登第且
有官矣而知王氏新學之非猶欲求益於先生不賢
而能如是乎即此二事可見其卓乎不可及也司法
君之裔孫望宏為刑部主事寳藏此書不啻崇磬離
鼎然間持以示予請識之予既感曾氏之多賢而又
喜其後裔趾美承休不墜其家聲也因識而歸之(何喬
新椒丘文集)
蘇邁
蘇邁軾長子善為文駕部員外郎(宋史)
東坡帖乃其子邁所作亦自可喜蘇氏諸子源同𣲖
異種種皆有過人處(姑溪集)
蘇過
蘇過字叔黨軾第三子年十九以詩賦觧兩浙軾遷
儋耳獨過侍之家潁昌營水竹數畆名小斜川自號
斜川居士時稱為小坡(宋史)
跋蘇叔黨帖
斜川侍坡翁至儋耳父子相對如霜松雪竹堅勁不
摇而作詩結字乃爾潤麗其襮順裏方者乎(鶴山集)
王子敬童稚時作字行草已超故方引紙著腕右軍
從後掣其筆不獲乃嘆曰是兒他日名當大成予觀
叔黨行草皆蟬蛻墳塵之類筆法通亞乃翁矣惜其
早世不然庸詎不以此郎嫓子敬耶卲陽儉上人雨
歇攜此帖過訪翛然如見父子角巾竹杖行小港榕
林之下不勝清絶建炎二年三月十八日(石門文字禪)
蘇叔黨書黃山谷慈氏閣詩
右涪翁慈氏閣詩斜川居士蘇過叔黨書而翁又自
題其後初翁作承天院㙮記朝廷謂其幸災謗國以
崇寧二年癸未謫宜州十二月十九日發鄂渚三年
甲申二月二十一日過洞庭經潭衡至永州三月遊
太平寺登閣而賦是詩已而寓家於永獨赴貶所五
六月間至宜四年乙酉九月三十日而翁竟卒至若
斜川隨父文忠公謫海上則元符三年庚辰五月量
移廉州七月又移永州八月自廉啓行十一月至英
州既更赦度嶺南還眀年為建中靖國元年辛巳五
月至毘陵七月而文忠公歿遂營葬於汝州之郟城
因家潁昌竊考斜川發廉州日翁尚在戎州五月始
復官十二月自戎過江安明年三月方出峽則斜川
已將至毘陵及翁謫宜過永賦詩乃後斜川南還之
四年僅踰一十八月而翁又殁矣不知何地相傳為
涪翁書此而翁又自題之耶聞見不廣兼之老病多
忘無以索知其故可愧也然濂見斜川書頗多此紙
尤精采煥發却决為真蹟無疑翁詩自注晩與曾公
衮同登公衮南豐人名紆曾魯公布之子時編置永
州亦三年矣(宋學士集)
黃幼安
黃幼安庭堅弟喜作草攜筆東西家動輙龍蛇滿壁
草聖之聲欲滿江西(山谷集)
黃乘
黃乘庭堅弟雅善小篆通六書之意下筆皆有依據
(山谷集)
黃知命
黃知命庭堅弟學魯公東西林碑隂字殊有一種風
氣作樂府長短句及小詩可傳可玩(山谷集)
黃正叔
黃庭堅云吾宗正叔天資善書少時書帖竒麗行草
下筆縱横皆得意予評其書以為絶倫而東萊王正
叔以謂正叔書不從鍾元常王逸少父子法度中来
雖然中無一點俗氣亦足以豪(山谷集)
黃正叔能書不惟得用筆之妙位置典型與韋誕先
後(姑溪集)
跋黃正叔書
正叔高標清致雖在烈日塵埃中見其字想見其人
清風颯然不召自至然其少所許可介㓗不撓獨於
魯直委曲傾盡每見一語必手錄故因其字所流傳
者多魯直語正叔既病目廢而魯直死矣讀之惨然
流涕(姑溪題跋)
秦觀
秦觀字少游一字太虛揚州高郵人少豪儁見蘇軾
於徐為賦黃樓軾以為有屈宋才又介其詩於王安
石安石亦謂清新似鮑謝登第調定海主簿蔡州教
授元祐初蘇軾以賢良方正薦於朝除國史院編修
官紹聖初坐黨籍出判杭州徙郴州徽宗立放還至
藤州卒(宋史)
蘇長公未識秦少游少游知公將過維揚作公筆語
題壁公果不能辨大驚及見孫莘老出少游詩數百
篇讀之乃歎曰向書壁者必此郎也(坡公遺事)
少游詩字婉美蕭散如晉宋間人自有一種風氣所
乏者骨格爾然要是一時才者(梁溪集)
淮海專學鍾王小楷姿媚遒勁可愛(洞天清錄)
秦淮海書飄飄凌雲之氣見於觚牘(釋居簡北磵文集)
秦少游盛年學書人多好之唯錢穆父以為俗後秦
聞其語改度稍去俗氣漸趨平淡然絶不為人知誠
贋鼎易售也(清河書畫舫)
跋秦少游草書
少游近日草書便有東晉風味作詩增竒麗乃知此
人不可使間遂兼有百伎矣進伎而不進道則不可
少游乃伎道兩進也浮屠不三宿桑下東坡盖三宿
矣去後仲修使君復念我邪庚辰八月二十七日合
浦清樂軒(東坡題跋)
跋秦少游書
黃豫章秦淮海皆學顔平原真行豫章晚尤自稱許
淮海則退避不肯以書自名亦各行其志也嘉定改
元四月己酉山隂陸游書(渭南集)
秦少游書黃庭經
秦少游小楷黃庭經在長洲黃氏質山公故物也其
書于緊密中特姿媚飄逸較海嶽臨夲字形差硬可
方駕云後有吳傅朋李泰發鮮于伯機康里子山四
跋尾皆極贊美之(書畫舫)
秦太虚書古詩十九首
秦太虛楷書古詩十九首一卷係盛年筆妍媚動人
今藏震澤王氏惜不及見之(書畫舫)
秦少游詩餘草藁卷
少游詩餘草藁一卷楷行妙絶駸駸出黃豫章上子
瞻評其書少游行草甚有東晉風味真知言哉丁巳
八月獲觀妙蹟漫書其尾張丑(書畫舫)
張耒
張耒字文潜楚州淮隂人弱冠第進士試秘書省正
字紹聖初以直龍圖閣知潤州徽宗召為太常少卿
儀觀甚偉有雄才筆力絶健於騷詞尤長(宋史)
張文潜書自有一種風氣(攻媿集)
張耒草書飄逸可觀(書史會要)
晁端有
晁端有字美叔濟州鉅鹿人太子少傅迥玄孫工於
詩(宋史)
黃庭堅云晁美叔嘗背譏吾書唯有韻耳至於右軍
波戈點畫一筆無也有附予者傳若言於陳留予笑
之曰若美叔即與右軍合者優孟抵掌談笑廼是孫
叔敖耶(山谷集)
張耒和亳守晁端有詩云晁公聲名三十載餘事筆
蹤傳法帖(宛丘集)
晁端中
晁端中字元升鉅野人十歲能為古詩草聖竒異中
第調趙州平棘尉遷雄州防禦推官(雞肋集)
晁補之
晁補之字无咎濟州鉅野人端有子舉進士試開封
及禮部别院皆第一元祐初為太學正徽宗立拜吏
部員外郎禮部郎中兼國子編修出知河中府還家
葺歸来園自號歸来子(宋史)
无咎書駸駸欲度驊騮要自不凡(姑溪集)
晁叔與
晁叔與補之弟晁冲之和十二兄詩云先生翰墨英
揮灑每被酒高步褚薛流下視鍾王友簡疎秦隸竒
譎怪夏篆醜么麽張芝草嫵媚元和柳(晁冲之具茨集)
高荷
高荷荆州人極有篆力使之凌厲中州恐不减晁張
(山谷集)
石蒼舒
石蒼舒字才美京兆人善行草人謂得草聖三昩官
為承事郎通判保安庫嘗為丞相呂公微仲所薦不
逹而卒(東坡詩註)
蘇軾題石蒼舒醉墨堂云君於此藝亦云至堆墻敗
筆成山丘興来一揮百紙盡駿馬倏忽踏九州(東坡集)
蘇轍題石蒼舒醉墨堂云石君得書法弄筆歲月久
經營妙在心舒卷功隨手(欒城集)
王正甫
王正甫石才翁對韓公草書公言二子一似向馬行
頭吹笛座客皆不曉公為觧之若非妙手不敢向馬
行頭吹也(東坡集)
孔文仲
孔文仲字經父臨江新喻人少刻苦問學博洽舉進
士擢第一熙寧初力論王安石之非哲宗時遷中書
舍人(宋史)
文仲工筆札其蹟見鳳墅續法帖中(書史會要)
陳知和
陳知和字德時祥符人朝請大夫致仕善楷隸喜為
詩作燕譽堂於第之西北隅從賓客飲酒談笑其間
(雞肋集)
錢勰
錢勰字穆父吳越武肅王五世孫積官至朝議大夫
勲上柱國爵會稽郡開國侯所為文章雄深雅健得
西漢體作詩清新遒麗長於用韻工行草書有魏晉
人筆法嘗自愛重未嘗輙以與人(梁溪集)
穆父工書正書師歐陽率更草書造王大令閫域(書史
會要)
李昭玘
李昭玘字成季濟南人少與晁補之齊名為蘇軾所
知擢進士第累官太常少卿出知滄州罷主管鴻慶
宫遂入黨籍中居閒十五年自號樂静先生寓意法
書圖畫貯於十囊命曰燕游十友有題扇詩云平生
自笑書成癖運墨圖豪日幾回六角招人聊一戲區
區老媪復能来(樂静先生集)
楊傑
楊傑字次公無為人舉進士元豐中官太常元祐中
為禮部員外郎自號無為子(宋史)
無為子擅豪翰其蹟見羣玉堂法帖中(書史會要)
王鞏
鞏字定國魏州人文正公旦孫長於詩從蘇軾游軾
守滁州鞏往訪之與客游泗水登魋山吹笛飲酒乘
月而歸軾待之於黃樓上謂鞏曰李太白死世無此
樂三百年歷宗正丞以跌蕩傲世(宋史)
近日米芾行書王鞏小草頗有高韻必有傳於世(東坡
集)
蘇軾贈鞏詩云清詩草聖俱入妙别後寄我書連紙
(同上)
范子竒
范子竒字中濟河南人太子太師雍孫階祖蔭簽書
并州判官神宗賜對歷左司郎中直龍圖閣元祐中
為吏部侍郎(宋史)
范中濟中潜善作大字(山谷集)
朱長文
朱長文字伯原蘇州吳人年未冠舉進士築室樂圃
坊著書閱古元祐中起教授於鄉召為太學博士遷
秘書省正字(宋史)
長文書倣顔魯公法所集周穆王以来金石遺文名
人筆迹作墨池閱古二篇(琴史)
劉涇
劉涇字巨濟簡州楊安人舉進士王安石薦其才除
經義所檢討久之為太學博士元符末上書召對除
職方郎中(宋史)
鮮于伯機藏雜帖一册内有劉涇巨濟墨帖一紙一
印文曰劉巨濟符(雲煙過眼錄)東坡答劉涇詩云細書
千紙雜真行
李元直
李元直字通叔長安人其先出於唐讓帝學篆書數
十年覃思甚苦曉字法得古意用銛鋒筆縱手疾書
初不省度(東坡集)
蘇沂
蘇沂摹張顛賀八清鑑帖與真無異又摹懷素自
叙一如真蹟(米芾書史)
王詵
王詵字晉卿太原人尚蜀國長公主官至節度留後
(宋史)
余嘗得蕃錦一幅團窠中作四異物或無手足或多
手足甚竒怪以為書囊人未有能識者今觀晉卿行
書頗似蕃錦其竒怪非世所學自成一家(山谷集)
王晉卿草聖傑然有王子敬張長史之遺意(後村集)
晉卿碑版書極佳(書史會要)
王晉卿潁昌湖上詩蝶戀花詞卷(原題黃山谷蹟今從秋岳
辨正)
此卷舊傳雙井書視其執筆迥不相肖公平生無移
潁上留許昌事集中亦無此絶句而楮尾蝶戀花詞
入草堂選余心擬王晉卿蹟不敢遽謂然也出家藏
韓持國南陽集考之白雪青蓮之句為和王都尉詩
蜀公用玉臺故實的的可證余自喜老眼生花猶堪
懸定古人墨𣲖也晉卿繪事為時所重不以書名山
谷曾以蕃人錦囊致誚然其去國羈栖自云能飲託
意信陵至推服蜀公大能忠君愛國盖親受眉山陶
鑄一洗膏粱宿習超詣乃爾即使未諳八法猶當以
人重況豪落之氣躍躍行墨間者乎先生幸珍惜勿
河漢余言康熙庚申九月望前一日攜李曺溶(式古堂書
畫彙考前有趙雍王洪陳繼儒三䟦俱題作黃文節公真蹟今不錄)
鮮于侁
鮮于侁字子駿閬州人舉進士為江陵右司理参軍
慶歷中唐介薦之神宗詔求直言侁應詔陳十六事
哲宗立拜左諫議大夫刻意經術作詩平淡淵粹尤
長於楚詞(宋史)
跋鮮于子駿帖
公字子駿閬中人終於集賢修撰知陳州裕陵稱其
文學司馬文正公稱其政事蘇文忠公稱其詞章泰
山孫先生稱其經術公之為人大略可覩矣今觀此
帖雖游戲翰墨而大要使人内觀返照以求其在已
者學者循是而有得焉則知此詩不但為紀老設也
(鶴山題䟦)
賀鑄
賀鑄字方回衛州人孝惠皇后族孫元祐中倅太平
州自裒歌詞名東山樂府自號慶湖遺老(宋史)
方回擅豪翰其蹟見羣玉堂法帖中(書史會要)
徐積
徐積字仲車楚州山陽人事母至孝元祐初為楚州
教授政和六年賜諡節孝處士(宋史)
陳亞之詩帖跋有徐積書(纖網珊瑚)
顔復
顔復字長道魯人嘉祐中詔郡國敦訪遺逸京東以
復言凡試於中書者二十有二人考官歐陽修奏復
第一賜進士為校書郎元祐初召為太常博士改天
章閣待制(宋史)
陳亞之詩帖䟦有顔復書(纖網珊瑚)
劉燾
劉燾字無言長興人未冠入太學與陳伯亨稱為八
俊元祐三年蘇軾知貢舉稱其文章典麗中甲科善
書筆勢遒勁召修閣帖遺文五十卷號見南山集(萬姓
統譜)
劉燾箋題便不類今人書使之春秋高江東又出一
羊欣薄紹之矣(山谷集)
劉無言以草書名世晩年用筆圓熟(書史會要)
鄭惇方
鄭惇方字希道滎陽人作篆髓六卷字義一篇凡古
今字說班陽賈許二李二徐之學其精者皆在其有
未盡傅以新意(東坡集)
李康年
李康年字樂道江夏人
跋李康年篆心經
江夏李君康年好古博學而小篆尤精以私忌日篆
般若心經為其親追福而求余為跋尾余聞此經雖
不離言語文字而欲以文字見欲以言語求則不可
得篆畫之工盖亦無施於此況所謂跋尾者乎然人
之欲薦其親必歸於佛而作佛事當各以其所能雖
畫地聚沙莫不具足而况篆字之工若此者邪獨恐
觀者以字法之工便作勝觧故書其末普告觀者莫
作是念元豐五年十二月十三日(東坡集)
李康年篆
余嘗論二王以来書藝超軼絶塵惟顔魯公楊少師
相望數百年若親見逸少又知得於手而應於心乃
輪扁不傳之妙賞會於此雖歐虞禇薛政須北面爾
自為此論雖平生翰墨之友聞之亦憮然瞠若而已
晩識子瞻評子瞻行書當在顔楊鴻雁行子瞻極辭
謝不敢雖然子瞻知我不以勢利交之而為此論李
樂道白首心醉六經古學所著書章程句斷絶不類
今時諸生身屈於萬夫之下而心亨於江湖之上晩
寤籀篆下筆自可意直木曲鐡得之自然李丞相斯
唐少監楊冰不知去樂道遠近也當是傳其家學觀
樂道字中有筆故為樂道發前論蔡君謨行書世多
毁之者子瞻嘗推宗之此亦不傳之妙也(山谷集)
文勛
文勛字安國官太府寺丞善論難劇談工篆畫(書史會要)
蘇軾文勛篆銘云世人篆字隸體不除如浙人語終
老帶吳安國用筆意在隸前汲冡魯壁周鼓秦山(東坡
集)
南嶽鎮南門有篆書南嶽二字轉運判官文勛篆雄
偉勁淨為世所珍(丁謂玉冊文)
跋文安國篆
景修談金陵近事亹亹皆可人意非紬繹展轉不能
中程度諧律吕文安國余與之遊三十年善論難劇
談切中尤得於罇爼間為多嘗謂其宿疇預計
不如是必有脫略可指議處然篆筆方嚴勁正未嘗
妄立一筆豈舌端筆次自應相契故如是抑機警爽
悟不謀而然邪聽言觀書如會兹境可勝慨歎(姑溪集)
孫朴
孫朴字元忠親書華嚴經八十卷累萬字無有一點
一畫見怠惰相(東坡集)
趙汝霖
趙汝霖學九成宫刻漏銘於正書尤工殆咄咄逼真
矣行書則别是一家(姑溪集)
葛葦
蘇軾贈葛葦詩云小詩試擬孟東野大草閑臨張伯
英(東坡集)
柳瑾
柳瑾字子玉善作詩及行草(東坡集)
柳閎
柳閎字展如黃庭堅贈詩云妙年勤翰墨銀鈎爛縱
横(山谷集)
蘇軾跋柳閎楞嚴經後云吾甥柳闢孝弟夙成自童
子能為文不幸短命其兄閎為手寫此經(東坡集)
朱和叔
朱和叔宜州人黃庭堅與朱和叔詩云承頗留意於
學書要須古人為師筆法雖欲清勁必以質厚為夲
(山谷集)
張乂祖
張乂祖南陽人喜用郎竒棗心散卓筆能作瘦勁字
(山谷集)
馬中玉
馬中玉翰墨頗有勁氣如李西臺但少妍耳詩句亦
不草草至其作樂府長短句能道人意中事(山谷集)
洪芻
洪芻字駒父黃庭堅與駒父書云昨得書見筆札已
眼明大字懸手書勿令欹斜失威儀乃佳(山谷集)
丘敬和
丘敬和摹倣右軍書筆意潤澤(山谷集)
高述潘岐
高述潘岐皆能贋作東坡書(山谷集)
高述丹陽人潘岐齊安人皆有文藝其風聲氣格見
於筆墨間時作蘇軾筆或能亂真(書史會要)
王蕃
王蕃字觀復書雖未及工要是無秋毫俗氣盖其人
胸中塊磊不隨俗低昂故能若是(山谷集)
張載熙
張載熙共城人名家子好文尤善筆札(山谷集)
李彭
李彭字商老灌園修水之上筆畫一出人争傳寳(石門
文字禪)
李商老字畫有鍾王之風自言法右軍之贍麗用魯
公之氣骨獵竒峭於誠懸體韻度於凝式(書史會要)
周夀
周夀字元翁茂叔子(山谷集)元翁詞翰之妙前輩多
稱之(朱子文集)
張舉
張舉字子厚武進人登元祐四年甲科閉門讀書四
十餘年多所論著於古律詩尤清新家藏書至數萬
卷工書精草隸之體皆造古人妙處以大臣薦起為
潁州教官三辭不就東坡亦力薦之以秘省校書召
迄不出崇寧間賜處士號卒諡正素(毗陵志)
張子厚善書歐陽文忠子棐以烏絲欄絹一軸求子
厚書文忠眀妃曲兩篇廬山高一篇(石林詩話)
趙挺之
趙挺之字正夫密州諸城人進士上第熙寧建學選
教授登棣二州哲宗即位召試館職徽宗立為禮部
侍郎拜尚書右僕射觀文殿大學士諡清獻(宋史)
挺之工筆札其蹟見鳳墅續法帖中(書史會要)
章惇
章惇字子厚建州浦城人登甲科調商洛令與蘇軾
游南山抵仙遊潭潭下臨石壁萬仞横木其上惇揖
軾書壁軾懼不敢書惇平步過之垂索挽樹攝衣而
下以漆墨大書石壁曰蘇軾章惇来既還神采不動
元豐中参知政事拜門下侍郎哲宗親政為尚書左
僕射封申國公(宋史)
章申公筆勢超超意出禇薛上暮年愈妙一以魏晉
諸賢為則正者殊類逸少(東觀餘論)
章子厚草堂寺題記(題䟦見前)
李之儀
李之儀字端叔滄州無隸人登第幾三十年乃從蘇
軾於定州幕府徽宗初提舉河東常平編管太平居
姑孰終朝請大夫能為文尤工尺牘軾謂入刀筆三
昧(宋史)
張舜民
張舜民字芸叟邠州人中進士第徽宗擢右諫議大
夫吏部侍郎坐元祐黨謫楚州團練副使慷慨喜論
事善為文自號浮休居士(宋史)
浮休善豪翰其蹟見羣玉堂法帖中(書史會要)
豐稷
豐稷字相之眀州鄞人登第為榖城令擢監察御史
徽宗立除御史中丞俄轉工部尚書以樞密直學士
守越諡清敏(宋史)
豐稷書慈谿永眀寺殿記海内少見開大而不沓拖
謹密而不拘曲馳騁於意象之先從容於筆畫之外
蔡蘇黃米之美無不挹取而不用其一筆(安世鳳墨林快事)
陳瓘
陳瓘字瑩中南劍州沙縣人中甲科徽宗即位召為
右正言遷左司諫改知無為軍還為著作郎遷右司
員外郎出知泰州崇寧中除名流袁州高宗賜諡忠
肅(宋史)
了翁書法不循古人格轍自有一種風味觀其書可
以知其氣節之勁也(梁溪集)
瑩中作小楷有秀氣(姑溪集)
瑩中翰墨簡重而謹嚴如其為人(石門文字禪)
瑩中字畫精勁蕭散有蘭亭典型(書史會要)
鄒浩
鄒浩字志完常州晉陵人第進士哲宗親擢為右正
言遷寳文閣待制徽宗時兩謫嶺表高宗即位賜諡
忠(宋史)
道鄉碩學勁節為天下所宗仰字畫如其人(梁溪集)
朱服
朱服字行中湖州烏程人熙寧進士甲科元豐中擢
監察御史裏行参知政事紹聖初召為中書舍人拜
禮部侍郎徽宗即位加集賢殿修撰坐與蘇軾游貶
蘄州(宋史)
紹聖元年召試中書舍人上曰服文詞可采書札亦
工(書史會要)
李時雍
李時雍字致堯早以書畫名於時元符初黃魯直在
戎州嘗從乞書黃甚予之其後為尚書郎馮澥書奏
疏由是被遇為書學博士(鶴山集)
熙豐以後蔡襄李時雍體製方入格律(翰墨志)
李時雍工書崇寧間與米芾同為書學博士嘗對御
書跨鼇二字字方及半宫人以花簮之不覺滿頭於
是能聲高出米芾又嘗以書出外國勅以絳紗封臂
非被旨不許輙書能以襟袖濡墨走筆作大字(書史會要)
李時敏
李時敏字致道時雍弟官朝請郎克嗣家聲尤工大
字(書史會要)
劉次莊
劉次莊字中叟崇寧中為御史有書名工真行草卜
築於淦水之濱東山之麓所謂戲魚堂是也臨摹古
帖最得其真凡草聖不可讀者以小楷譯之張舜民
評其書謂如紅蓮新折潤之以風雨(書史會要)
劉御史書最妙小楷其原盖出王大令禇河南而能
兼採羣書為一家雖體夲媚弱行草差劣然求之今
世亦非多有此帙所錄魚記最善其後數刻皆不逮
也石蒼舒書雖有骨氣而失於麤俗視劉遠矣(東觀餘論)
鍾傅
鍾傅字弱翁饒州樂平人夲書生用李憲薦為蘭州
推官崇寧中累擢顯謨閣待制進龍圖閣直學士(宋史)
鍾弱翁所至好貶剥榜額字畫必除去之出新意自
立名令具牌為重書之(墨客揮犀)
關蔚宗
關蔚宗廬州使君也平生好事多蓄書畫游宦交廣
(太平清話)
關蔚宗金陵幔山樓題榜乃二十年前書想六朝宫
殿榜皆如是(海嶽名言)
鄭同
鄭同字亦虛玉山人善書有名於時米芾嘗有帖與
亦虛云晝寝夢龍蛇遶榻及覺乃小兒披来翰也其
稱之如此(廣信郡志)
李公麟
李公麟字伯時舒州人長於歌詩多識竒字自夏商
以来鍾鼎尊彛皆能考定世次辨測欵識(宋史)
李龍眠書法極精畫之關紐透入書中(山谷集)
龍眠書於規矩中特飄逸綽有晉人風度(洞天清錄)
李公麟二帖
米海嶽云少時未能立家但規模法帖謂之集古字
今觀九歌良然左方有伯時畫畫史所稱與伯時經
營九歌者是已伯時孝經力追鍾法宣和譜謂書逼
魏晉不虛耳二帖皆節文其昌(戱鴻堂法帖)
李沖元
李沖元字元中舒州龍眠人舉進士工書翰追蹤鍾
王與李公麟李亮工同時登第號龍眠三李(萬姓統譜)
李元中極力摹倣鍾王(五雜爼)
米友仁
米友仁字元暉芾子力學嗜古亦善書畫世號小米
仕至兵部侍郎敷文閣直學士(宋史)
米元章云吳𡷗王子韶大隸題榜有古意吾兒友仁
大隸題榜與之等(書法鈎玄)
米元暉帖
米南宫大字雅逸細書結密皆有可法至好為小篆
則有不知而作者元暉雖不逮其父然如王謝家子
弟竟自有一種風格也(鶴山集)
米元暉帖
翟耆年伯夀好古博雅君子也元暉因伯夀識桂勛
而傳其術則勛之為術精矣不知今亦有傳其術者
乎(黃文獻公集)
米元暉書海岱樓詩
右米侍郎元暉書先大父題海岱樓詩一首春秋公
羊傳云山川有能潤於百里者天子秩而祭之觸石
而出膚寸而合不崇朝而徧雨乎天下者惟泰山爾
故大父云起為霖雨從膚寸盖言徧雨天下之澤自
膚寸而始也米所書誤以從為成遂失夲意可為太
息嘉泰四年秋八月壬寅山隂陸游書於三山老學
菴(渭南集)
米元暉動止持福帖
僕幼時於江湖朋舊中閱元暉之帖多矣噫煙横瓜
丘苔浸魯壁此何如時意世間無復有存者一日過
郭君續古堂下持夲見示披玩之餘洞心駭目追數
宿遊殆疑夢事益信希世之寳不乏也因黥卷復之
曰善奕者不求經善琹者不求譜每觀君筆底龍蛇
飛動紈素間雖顔筋柳骨未有能出左右者寧假是
耶抑留以遺後人耶敬歸鍾王之府僕暇日願學焉
至元丙申仲春上澣三日可翁柯謙光拜手敬書(式古
堂書畫彙攷)
米元暉墨蹟
嘗見文敏公畫題云待次平江作於大姚村妹家此
帖有自到村居之語而且流落吳中豈亦在妹家時
作耶(寓意編)
米元暉書夫子廟記(題跋已見八十五卷)
米友知
米友知芾子米芾云幼兒友知代吾名書碑及乎大
字更無辨門下許侍郎尤愛其小楷云每示簡可使
令嗣書謂友知也(海嶽名言)
杜從古
杜從古字唐稽官至禮部郎宣和中與米友仁徐兢
同為書學博士(書史會要)
宋高宗曰先皇帝喜書立學飬士惟得杜唐稽一人
(翰墨志)
張閎道
王簡穆以書名齊世竇臮謂其密緻豐富神高氣全
今遺蹟可見者有劉伯寵謝憲王琰三帖尚傳其論
書一篇具載夲傳意當時必自書之惜㦲今亡矣張
閎道游心翰墨追為之書殊可喜也僕見前輩效鍾
王書自羊薄以還類多規規然雖精而弗肆至張融
自謂不恨已無二王法乃恨二王無已法乃知一藝
之至亦當克自植立融之言不為過也今觀閎道真
草亦矯然自作一家風範宜諸賢歎賞之多云政和
四年十二月庚午黃伯思(東觀餘論)
吳斯道
吳斯道作字工熟得襄陽澷仕為之研究為一時標
峙(曹勛松隠集)
六藝之一錄卷三百四十五
