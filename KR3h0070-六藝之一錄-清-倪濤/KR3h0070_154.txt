欽定四庫全書
六藝之一錄卷一百五十五錢唐倪濤撰
法帖論述二十五
桑世昌蘭亭考
推評
太平廣記載唐太宗遣蕭翼購蘭亭叙事蓋譎以出之
輙嘆息曰蘭亭叙若是貴耶至使萬乘之主捐信於匹
夫傳稱子貢詐而存魯弦高誕而存鄭遺一言之細建
二國之業猶不可以為常以太宗之賢巍巍乎近古所
無奈何溺小嗜好而輕喪其大哉晚多閒居頗屏世好
猶於古人筆墨之遺愛而不能置顧甚於小年喜官爵
遲暮營田宅者與前論異矣因誦白居易七德歌曰功
成理定何神速速在推心置人腹怨女三千放出宫死
囚四百來歸獄復歎曰太宗以一旅取天下惟信爾夫
不吝三千女而放出宫自信也不約四百囚而來歸獄
人信也晉舍原何足道哉全魯存鄭利重於譎也愛蘭
亭事小於欺也於其老而將傳至從其子求書從葬亦
累矣累物均病於行若太宗不累者大累者小則世將
曰此何足以論信不信之間士之行已亦若此而已矣
然則此書雖以石刻傳可寳也崇寧丙戌冬至五日東
臯流憩洞李季良出之晁補之題記
陳正敏遯齋閒覧載其季父虚中語云右軍蘭亭記其
文甚麗但天朗氣清自是秋景以此不入選而正敏又
謂絲竹管絃亦重複豈未熟張禹傳耶漫錄謂承漢書
誤是也(山樵夜話)
張彦遠法書要錄所載何延之蘭亭記叙云自右軍留
付子孫傳七代至永禪師付弟子辨才太宗至遣監察
御史蕭翼微服作書生以詭辨才始得之然劉餗傳記
云蘭亭叙梁亂出於外陳天嘉中為僧智永所得至太
建中獻之宣帝隋平陳或以獻晉王即煬帝也帝不知
寳後僧智果借搨及登極竟不從索果師死弟子辨才
得焉文皇為秦王日見搨本驚喜乃貴價市大王書
蘭亭終不至焉及知在辨才處使歐陽詢求得之以武
德二年入秦王府貞觀十五年搨十本賜近臣帝崩中
書令禇遂良奏蘭亭記先帝所重不可留遂秘於昭陵
焉劉餗父子世為史官以討論為己任於是正文字尤
審則辨才之師智果非智永求蘭亭叙者歐陽詢非蕭
翼也此事鄙妄僅同兒戱太宗始定天下威震萬國尫
殘老僧敢靳一紙耶誠欲得之必不狹陋若此况在秦
邸豈能詭遣臺臣亦猥信之何耶或云第十五行有僧
字蓋時搨本至多惟此僧果所藏為真本故署僧字以
别之或以為曾不知老之將至非也(王銍)
此跋與范丞相家所藏首尾不同前一段已載紀原門
後有云滕章敏公元發嘗為先子言帥定武日聞之故
老慶歷中宋景文為帥有士子携此石遊走四方最後
死於營妓家樂營吏孟永清取以獻景文愛而不敢有
也留於公帑自是定武蘭亭傳天下幾四十年矣至元
豐中薛師正樞密為帥携去子紹彭别橅贋本在郡然
其親友猶於薛氏得舊本也大觀間其次子嗣昌始内
之御府南渡之後不知所在云建炎三年十一月望汝
隂王銍書
此跋載歲月次序頗定却無或云以下語姑備錄云(世昌)
集序以謂雖無絲竹管絃之盛一觴一咏亦足以暢叙
幽情則當時篇詠之傳可考也今觀謝安五言詩曰萬
殊混一象安復覺彭殤而羲之序乃以為一死生為虚
誕齊彭殤為妄作蓋反謝安一時之語而或者遂以為
未達此特未見當時羲之之詩爾其五言曰仰觀碧天
際俯瞰綠水濱寥閴無涯觀寓目理自陳大矣造化功
萬殊莫不均羣籟雖參差適我無非親此詩則豈未達
者耶史載獻之嘗與兄徽之操之俱詣謝安二兄多言
獻之寒温而已既出客問優劣安曰小者佳吉人之辭
寡以其少言故知之今王氏父子昆弟畢集而獻之之
詩獨不成豈亦吉人之辭寡耶景祐中會稽太守蔣堂
脩永和故事嘗有詩(見詠贊門)蓋為獻之等發也(葛常之立方)
晉右將軍書為世所寳於今八百餘年其間以書法垂
世者無慮數百千輩莫不敬而神之未有以一言竊議
者可謂古今獨步矣脩禊詩序又其所自愛重付之子
孫者則又可知獨不甚聞於宋齊間時尚未出也唐興
文皇得之而後盛行於世論者言自唐以來以及我宋
未有不得乎此而稱名世之書者蓋萬世法書之所自
出也此叙真刻真蹟皆亡已久今所有者唐世橅搨所
傳承平日惟定本號稱第一尚幸及見之歐陽文忠公
集古有四未嘗盡得今雖有之亦莫能辨山谷嘗論褚
河南所臨反豐肥因及洛下張景元龍圖所藏而云斸
地所得者蓋築地則此石當為杵碎因築得之中有柄
竅縱廣僅數寸大都不過三十餘字初號杵蘭其字輕
瘦勁健與定武本不可高下神氣飛動尤覺天成識者
云此真褚河南所臨也自是易名褚蘭猶憶靜躁諸字
妙處不能形容以此知昭陵所藏蓋可想見因思天下
尤物昔人所謂百不為多一不為少雍意不然不可無
一不可有二一或可保二則騰空而去矣書詁有言樂
毅黃庭但得成篇足為國寳況此叙為絶筆乎方知文
忠千卷不無濫錄鄴侯三萬奚以為多雍衰髦之年得
再觀定武舊本於陵夷廼三歎息而書其後淳熙辛丑
歲仲秋日河南郭雍書
雍峽州人號冲晦先生字頤正
王羲之蘭亭三日叙其辭翰為世所寳然議者以謂梁
昭明太子不集此篇於選文者以其有天朗氣清之句
或者以為不然季春乃清明之節朗亦明也於義未病
余因讀楚辭云秋之為氣也天高而氣清由是知昭明
之所去取也又如所謂絲竹管絃之樂語衍而複兹皆
逸少之累歟(王得臣塵史)
范季隨一日謁陵陽公坐間見文選一册公指以相示
曰古語云文選爛秀才半其間有多少事一客輙曰常
聞人言王右軍蘭亭叙不入選蓋為不合有絲竹管絃
之語絲竹即管絃也又天朗氣清不當於春時言公笑
不答客退叩之公曰春多氣昏是日天朗氣清故可如
子美詩六月風日冷之義絲竹管絃四字乃班孟堅西
漢中語梁以前古文不在選中者至多何特此叙耶安
可便出議論(陵陽室中語)
世說王右軍得人以蘭亭集序方金谷詩序又以已敵
石崇甚有欣色註云王羲之臨河叙則是叙亦名臨河
劉孝標當有所據東坡曰此許敬宗之言敬宗人奴也
見季倫金多故以為賢於右軍爾夫二十四友皆望塵
之流豈足比方逸少耶東坡山隂陳迹詩強把先生擬
季倫
徐彦和送此卷云是右軍斫繪圖余觀此榻上偃蹇者
定不解書蘭亭叙也右軍在會稽時桓温求側理紙庫
中有五十萬盡付之計此風神必有巖壑之趣爾永思
堂書(山谷題右軍斫繪圖後)
謝安人物為江左第一其為政殊未可逸少意作書譏
誚殆欲痛哭此可謂愛人以德者以紙五十萬與桓温
何足道哉此乃史官之陋而魯直亦云爾何哉本傳又
云蘭亭之會或以比金谷而以安石比季倫聞而喜甚
金谷之會皆望塵友也季倫於逸少如鴟鳶之於鴻鵠
尚不堪作奴而以自比决是晉宋間妄語史官許敬宗
真人奴也見季倫金多賢於逸少今魯直亦怪畫師不
能得逸少高韻豈不難哉(東坡跋斫鱠圖)
徐師川云蘇端明嘗言魯直雜文專法蘭亭(後山談叢)
米寳晉嘗有一帖與宗虞世恬之子太尉云先公墓志
頃刻得筆不使麤細相間如蘭亭披之花雲滿目乃非
吏人書也此亦可以開示習蘭亭之蹊徑也(山樵夜話)
右軍器宇詞翰三者俱優而曲水叙中有樂極悲來嗟
悼之意文選中王元長曲水詩叙遺曲水叙不收豈昭
明深於内學以羲之不達大觀之理故獨遺耶(晁氏)
寳晉題黃素黃庭經後有云逸少真書惟此經與樂毅
論太史箴告誓文累表也蘭亭洛神賦皆行書其他並
草書也草書十行敵行書一字行書十行敵真書一字
爾(寳章集)
蘭亭絲竹管絃或病其說歐陽公記真州東園汎以畫
舫之舟曾子固亦以為疑
蘭亭集或以方金谷叙右軍甚喜此殊不可曉郗嘉賓
喜人以已比符堅殆同此病陳公廙居洛為禊飲與客
酬唱無愧山隂之叙者謂禮義無疎曠之比道藝當筆
札之工誠不愧矣余觀逸少安石邁往不屑之韻豈但
筆札之工公廙自云無愧蓋王謝之細耳韓安國不能
賦罸酒三斗子敬詩不成亦飲三觥議者以是少之琱
蟲生遂有矜色彼豈調一詩一賦足以盡豪傑之士哉
(胡明仲跋羅長卿所藏蘭亭詩)
羲之傳云初渡浙江便有終焉志會稽佳山水名士多
居之謝安未仕時亦居焉孫綽李充許詢支遁與羲之
同好嘗燕集山隂之蘭亭羊欣筆陣圖云羲之年三十
三書蘭亭叙王師乾撰右軍祠堂碑云右軍自内史後
峻誓墳塋捐棄圭組曲水蘭亭自為之叙黃長睿東觀
餘論云永和十年右軍年三十八時已去會稽郡矣何
延之蘭亭記云永和九年暮春宦遊山隂脩禊禮所記
右軍出處年歲皆不同晉傳云羲之初渡浙江有終焉
志會稽佳山水名士多居之嘗與同志燕集山隂之蘭
亭為之叙以申其志信如列傳則蘭亭之遊乃右軍隱
居之日也按通鑑云永和四年殷浩以江州刺史王羲
之為護軍八年羲之遺殷浩書諫北伐十年以前會稽
太守王述為揚州刺史又晉傳羲之自護軍右將軍會
稽内史實代王述及述刺揚州臨發一别而去後王述
檢察會稽郡疲於簡對稱疾去郡於墓前自誓時永和
十一年之三月也以此推之歲在癸丑為永和九年其
時為會稽内史無可疑者晉傳既脱略羊欣王師乾輩
所記皆舛黃長睿號該洽嘗跋右軍破羌帖云永和十
二年去會稽郡已歲餘此語良是至東觀餘論則自相
牴牾有不可解傳又言右軍壽五十有九按右軍生於
惠帝大安二年癸亥没於穆帝五年辛酉以此推之右
軍蘭亭之遊時年五十有一當是時謝太傅隱居東山
遂同此集碑署瑯琊王友謝安是也葛常之韻語云一
死生為虚誕齊彭殤為妄作蓋用謝安一時之語或者
又疑羲之傳為會稽内史日與尚書僕射謝安書云按
謝太傅以升平四年為桓宣武司馬後十餘年始當國
為僕射而永和八年為尚書僕射者謝尚也以尚為安
乃傳之誤(李兼)
法習
右軍之書代多稱習可據為宗匠取立指歸豈惟會古
通今亦乃情深調合至使摹搨日廣研習歲滋先後著
名多從散落歷代孤紹非其效歟試言其由略陳數意
止如樂毅論黃庭經東方朔畫贊太史箴蘭亭集叙告
誓文並代俗所傳真得絶致者也寫樂毅論則情多怫
鬱書畫贊則意涉瓌奇太師箴又縱横奇折黃庭經則
怡懌虚無暨乎蘭亭興集思逸神超私門戒誓情拘意
慘所謂涉樂方笑言哀已歎豈惟注想流波將貽嘽喛
之奏馳神睢渙方思藻繪之文雖其目擊道存尚或心
迷議舛莫不強名為體共習分區豈知情動形言取會
風騷之意陽舒隂慘本乎天地之心(孫過庭書譜)
褚遂良正行全法右軍洛都袁氏家遂良書帝京篇一
卷體裁用筆竊效蘭亭(法書苑)
山谷游荆州得古本蘭亭愛玩不去手因悟古人用筆
意作小楷日進曰他日當有知我者
山谷家傳有云公楷法妍媚自成一家餘與此同
東坡道人少日學蘭亭故其書姿媚似徐季海至酒酣
放浪意忘工拙字特瘦勁廼似柳誠懸中歲喜學顔魯
公楊風子書其合處不减李北海至於筆圓而韻勝挾
以文章妙天下忠氣貫日月之氣本朝善書自當推為
第一數百年後必有知余此論者(東坡墨蹟後)
王著臨蘭亭叙樂毅論補永禪師周散騎千字皆極妙
同時稱善用筆使胷中有書數千卷不隨世碌碌則書
不病韻自勝李西臺林和靖蓋美而病韻者王著勁而
病韻者周越皆渠儂胸次之罪非學者不盡功也顔太
史稱張長史雖姿性顛逸而書法極入規矩也故能以此
終其身而名後世如京洛人傳摹狂怪字不入右軍父
子繩墨者皆非長史筆蹟也蓋草書法壞於亞栖也(書周
子發帖)
古人作蘭亭叙孔子廟堂碑皆作一淡墨本蓋見古人
用筆廽腕餘勢若深墨本但得筆中意耳今人但見深
墨本收書鋒鋩故以舊筆臨倣不知前輩書初亦有鋒
鍔此不傳之妙也(淡墨研銘)
子瞻少時學蘭亭極遒媚中年以來筆墨重實李北海
未足多也(東坡書)
今時學蘭亭者不師其筆意便作行勢正如羡西子捧
心而不自悟其醜也余嘗觀漢人石刻篆隸頗得楷法
後生若以余說學蘭亭當得之(元祐六年十月丙子阻風於燕湖縣徑行到吉
祥寺魯直題)
王氏書法以為如錐畫沙如印印泥蓋言藏鋒筆中意
在筆前爾承學之人更用蘭亭永字以開字中眼目能
使學家多拘忌成一種俗氣要之右軍二言羣言之長
也(跋綘帖)
東坡云大字難於結密而無間小字難於寬綽而有餘
寬綽而有餘如東方朔畫像贊樂毅論蘭亭禊事詩叙
先秦古器欵科斗文結密而無間如焦山崩崖瘞寉銘
永州磨崖中興頌李斯嶧山刻秦始皇及二世皇帝詔
近臣兼二美如楊少師之正書行草徐常侍之小篆此
雖難於為俗學者言要歸必竟如此如人眩時五色無
主及其神澄氣定青黃皂白亦自燦然學書時時臨摹
可得形似大要多取古書細看令入神乃到妙處唯用
心不雜乃是入神要路已上山谷一本云東坡云云此
確論也余申之曰結密無間瘞寉銘近之寬綽而有餘
蘭亭近之(已上山谷)
蘭亭考十
詠贊
羲之年三十三書蘭亭三十七書黃庭經書訖聞空中
有語卿書感我而况人乎吾是天台丈人(羊欣筆陣圖)
二王書語中有蘭亭詩云悠悠大象運轉輪無停際陶
化非吾匠去來非吾制宗統竟安在即順理自泰有心
未能悟適足纏利害未若任所遇逍遥良辰會
其一元章云王仲孜收蘭亭詩一卷悠悠大象運殆
是一種分開
三春啟羣品(一作迹)寄暢在所因仰眺碧天際俯瞰綠水
濱寥朗(一作闐)無厓觀寓目理自陳大矣造化功萬殊莫
不均羣籟雖參差適我無非鄰
其二御府本及陸柬之本鄰作新又有作親字第一
卷此詩無前二句
猗撫二三子莫非齊所託造真探玄根涉世若過客前
識非所期虚室是為宅遠想千載外何必謝曩昔相與
無相與形骸自脱落其三
鑑明去塵垢止則鄙吝生體之固未易三殤解天刑方
寸無停主矜伐將自平雖無絲與竹玄泉有清聲雖無
嘯與歌詠言有餘馨所樂在一朝寄之齊千齡其四
合散固有常修短定無始造新不暫停一往不再起於
今為神奇信宿同塵滓誰能無慷慨散之在推理言立
同不朽河清非所俟其五(法書要錄)
柳子厚邕州馬退山茅亭記曰蘭亭也不遭右軍則清
湍脩竹蕪沒於空山矣
韓潭州報澈上人詩早歲京華聽越吟聞君江海分逾
深他時若寫蘭亭會莫畫高僧支道林
韓忠獻王帥定武喜得蘭亭石刻詩云臺英正約尋芳
會誰是山隂作序人又云欲繼永和脩禊事愧無神筆
走龍蛇又云欲學永和當日叙愧無奇筆紹前蹤又云
一觴一詠無絲管恰似蘭亭列坐時又云休論俯仰為
陳迹且學山隂祓禊杯又云會餘俯仰皆陳迹不醉山
隂定笑人
東坡墨妙亭詩蘭亭繭紙入昭陵世間遺跡猶龍騰顔
公變法出新意細筋入骨如秋鷹
東坡和陶詩云再遊蘭亭默數永和考蘭亭之會自右
軍謝安凡四十二人後大歷中朱廸吳渭吳筠等三十
七人經蘭亭故池聯句賞有文辭會歡同癸丑年之句
必用是事(姚令威西溪叢語)
華鎮會稽詠古詩墨妙風流亘古今等閒陳迹冠山隂
耳聞貞觀求真蹟眼見天章照茂林鐵限僧房迹未移
千通真草了無遺蘭亭墨妙何由見祗說蕭郎奉使時
(山中父老尚能說蕭翼事)
薛道祖詩東晉風流勝事多一時人物盡消磨不因醉
本蘭亭在後世誰知舊永和(清悶堂楊伯時本)
欒城山隂陳迹詩臥對郗人氣已真晚依丘壑更無倫
不須復預清言侶自是江東第一人
注云逸少知清言之害然蘭亭記亦不免慕清言耳
山谷題楊凝式書俗書愛作蘭亭面欲換凡骨無金丹
誰知洛陽楊風子下筆却到烏絲闌
山谷贈丘十四詩擁書環坐愛聰明松花泛硯摹真行
字身藏穎秀勁清問誰學之果蘭亭
蘇易簡題家藏蘭亭詩有若像夫子尚興闕里門虎賁
類蔡邕猶旁文舉尊昭陵自一閉真蹟不復存今余獲
此本可以比璵璠
蔣之奇墨妙亭詩蘭亭搨本得遺法字體變化人莫窺
梭飛壁間勢屈矯劔出獄底光陸離可憐闕齧侵點畫
鐵網買斷珊瑚枝
永徽中所橅蘭亭叙後題云永徽去貞觀不遠得真為
最其詩曰永和九年暮春月内史山隂幽興發羣賢題
詠無足珍叙引抽毫取奇札好之寫來終不如神助留
為後世法二十八行三百字模寫雖多誰定似昭陵竟
發不知歸尚有異形終可秘彦遠記模不記紙要錄班
班有名氏後生有得苦求齊俗說紛絲那有是
熠熠客星豈晉所得養器泉石留腴翰墨戲著談標書
存馮式鬱鬱昭陵玉盌已出戎温無頼誰寳真物日月
非虚志專乃一繡繰金鐍瑶機錦祓猗歟元章守之勿
失
翰墨風流冠古今鵝池誰不賞山隂此書雖向昭陵朽
刻石猶能易萬金
紹興十六年歲次丙寅季春二日懶拙翁米元暉跋
於行朝天慶觀東私居書航之北窗時雨霽風和窗
明几淨投閑杜門為情良適觀貞觀脩禊序尤快人
意也跋致柔定武本
圖契朴凋稱聖智萬古奔沉餘末使蘭亭醉墨更無加
始信功名皆儻爾庾翼兒郎豈不黠自是家雞卑野雉
退之強聒六藝疎見處纔能到姿媚丞相有金那得取
不與官家深自秘却因同好露心胸誤使蕭翼誇善計
摸金何用置中郎温韜家有昭陵笥披沙但只取黃金
剔軸安能取故紙天章寳墖高嵯峨永著文皇好文藝
至今油䗶摸未已善本何辭萬金棄(以上寳晉)
真偽紛紛甚得知風流千古一羲之山隂勝槩今何在
却有人傳定武碑(李大異跋游本)
逸少遺墨尤貴蘭亭至於玉石不隨耶律入燕尚留定
武此為異也臨紙三歎系之以詩英華最忌凋元氣骨
榮神清袚褉詩蠶繭鼠鬚雖我助家雞野鶩竟誰癡梓
棺賻禭從英主玉石遲留肯裔夷今日中原䧟荆棘摩挲
墨本鬢成絲
昭陵忍死覓繭紙月在長空影浮水來禽不傳練裙毁
婢作夫人喪容止家雞野鶩知何似醜婦撫膺羞欲死
君家所藏脩禊字如錐畫沙夐無比定武長沙蛇蚓耳
(王仲衡題袁氏本)
河東薛紹彭勒唐搨硬黃本嘗贊其後云文陵不再啓
古刻石已殘鋒鋩久自滅如出撅筆端臨池幾人誤詎
識筆意完貞觀賜搨本尚或傳衣冠兹實兵火餘分𣲖
非殊源妙用無隱迹神明當復還秘藏懼不廣模勒金
石刊庶幾將墜法可續後世觀來者儻護持何止敵璵
璠(清閟堂本)
柳公權紫絲靸蘭亭詩二本待制王廣淵摹石跋云龍
圖大諫李公帥府暇日出書請橅石李公李師中也寳
晉的聞云今在富鄭公子宿州使君家
定武本自薛嗣昌進入詔龕置宣和殿壁或云睿思東
閤後徙艮岳瑪瑙亭舊傳宫詞云瑪瑙亭根萬寳陳珠
聯璧合闘精神眇然一片中山石有許光芒獨冠倫蓋
謂是也或說米寳晉所賦清平詞之一章(桑氏筆記)
文皇嗜好非聲色偶愛蘭亭亦其癖河南猶恐後來聞
竟使昭陵隠真蹟世間能悟知幾人墨本真傳意愈勤
有似春雲隱明月光影還到千江分法曹得此深恨晚
有客携從大梁遠多言南渡罕曾見大勝薛家蟬翼本
嗟我學書從少年較計點畫分媸妍老拈撅筆萬事嬾
忽見錦軸心凄然真行姿媚公所取篆隸何妨更兼有
退之但作石鼔歌談笑譏訶換鵝手(新安羅頌)
堂堂淮隂侯夫豈噲等伍放翁評此本可作蘭亭祖
馮氏所藏蘭亭二本得之昭德晁氏端彦字美叔說
之字伯以公髦字武子其三世也嘉泰二年二月六
日陸游年七十八題
繭紙藏昭陵千載不復見此本得其骨殊勝蘭亭面
右定武舊本蘭亭骨氣卓然可見不以流湍帶右天
五字定真贋也陸游識
南朝千載有斯人拈出蘭亭花草春俛仰之間已陳迹
至今此紙尚如新(楊誠齋跋袁起巖本)
劉度次裴過蘭亭書堂詩蘭亭擬金谷逸少比季倫史
臣作此語無異屠沽人君看蘭亭墨歲久迹豈陳當時
本嬉戲後世乃見真我行適春暮及此禊飲辰墨池奏
環玦書堂暗松筠堂中有遺像儼坐遺冠巾情知金堂
仙可望不可親物色儻見之欲去猶逡巡
昭陵永閟千年迹定武相傳幾樣碑此是中原舊時本
石今焉往落東夷君家何處得此紙刻畫爛然猶可喜
六丁神物好護持更有諸賢題姓字(環澗王容)
路入山西更向西雨和春雪旋成泥風吹疊巘雲頭散
月照平湖雁影低拄杖負書尋遠寺倩童牽鹿渡深溪
今朝獨宿巖東院唯聽猿吟與鳥啼(蕭翼宿雲門東客院)
絶頂高峰路不分嵐煙長鎻綠苔紋獮猴推落臨崖石
打破下方遮月雲(蕭翼留題雲門)
右蕭翼詩辭不多見此二詩在雲門作所謂拄杖負書
者正訪蘭亭時也似孫題
世昌近於東墅閱高續古校書法書名畫方見此詩
及跋使御史不有此行烏得是清絶語故具載之
一麾東晉守八體入神書墨水傳遺蹟蘭亭表舊居掛
冠高興逸坦腹舊床虚峻嶺崇山景依然想似初(高祖之右
軍祠堂)
王龜齡會稽詩羣賢少長畢經過曲水流觴憶永和一
代風流已陳迹世殊事異感傷多悟言一室許誰親相
遇無非我輩人放浪形骸嗟老矣仰觀宇宙向艱辛
右軍書最珍此者以其草藁塗竄之餘初不用意而筆
墨蕭散自有天然奇趣耳
無心工拙當閒暇信手縱横盡伎能朱蠟騰摹猶若此
可憐真蹟殉昭陵紹興戊午秋因觀畢氏所藏定武
舊石本為題前句河東薛仙季同
昭陵蠒紙傳夢事脩禊千古欽餘芳公今克携定武本
趙北復歎塵沙黃細看筆力自外出妙處畫裏藏鋒鋩
漢官威儀落眼界九鼎之重虞窺攘暗中摸索辨真贋
蔀屋猶有千丈光麴車道逢我所嗜流涎顧視裾淋浪
祈公分貺我一本小儒不願尚書郎頃在建康少董
寳此凡三本是時已作此語及過臨安少董竟以一本
為貺暇日每過書堂又觀此善最因書前詩以繼其後
康山田秀實
生涯寄簞瓢嗜古成傳癖胷磻萬卷書禊帖完所出三
百七十五異論溢編帙更相自戈矛又類相形色我昔
識諸老高論聆侍側王筆貴藏鋒真贋拚金錫精神苟
不具徒爾致研度搜訪諸賢語編類置丈室使我心豁
然登山如有得忘意於斯文庶可益涓滴作詩謝來貺
持寄俟他日趙台州彦衞倅台日長詩蘭亭二三帙
丙辰春因以詩扣之此其次韻也
形槁木心死灰被裘葛櫝瓊瑰彼烏紗而皂帶其慢言
似高其游言似詼機心舞於眉端蓋有與之偕來乎(李漢
老跋田務本家藏蕭生取蘭亭圖)
六藝之一錄卷一百五十五
