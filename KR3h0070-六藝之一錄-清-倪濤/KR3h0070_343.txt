欽定四庫全書
六藝之一錄卷三百八十五錢唐倪濤撰
歷朝書譜七十五
元賢墨蹟詩翰(書畫題跋記)
趙文敏公諸賢天冠山詩
峭石立四壁寒泉飛兩龍人間苦炎熱仙境已秋風(龍口
巖)
真人栖隱處洗藥有清池金丹要沐浴玉水自生肥(洗藥
池)
丹成神仙去井洌寒泉食甘美無比倫華池咽玉液(鍊丹
井)
修巖如長廊下有流泉注山中古仙人步月自來去(長廊
巖)
攀蘿緣石磴步上金沙嶺露下色熒熒月生光炯炯(金沙
嶺)
仙臺高幾許時時覆雲氣一去三千年令人每翹企(昇仙
巖)
兹巖足逍遙下可坐百人豈徒木石居直與猿鶴鄰(逍遙
巖)
靈湫不受汚深淺何足計小憩松竹鳴蕭蕭山雨至(靈湫)
我嘗遊惠山泉味勝牛乳夢想寒月泉擕茶就泉煮(寒月
泉)
飛泉如玉簾直下數千尺新月横簾鈎遙遙挂空碧(玉簾
泉)
竹實鳳將至水深魚自行著我草亭裡危坐學長生(長生
池)
道人本避世問之無姓字如何千載後石室有人至(道人
巖)
雷公起卧龍為國作霖雨飛電掣金蛇其誰敢予侮(雷公
巖)
巨靈長亘天何時化為石特立千萬年終古無人識(石人
峯)
仙人非癡人山中猶讀書嗟我廢學久聞此一長吁(學堂
巖)
有石象老人宛然如繪素稽首禮南極蒼蒼在烟霧(老人
峯)
月巖如偃月風泉灑晴雪仙境在人間真成兩奇絶(月巖)
山雞愛羽毛飲啄琪樹間照影寒潭静翔集落花閒(鳳山)
窈窕石室西中有仙人躅說與牧羊兒慎勿傷吾足(仙足
巖)
鬼谷巖前石唐文字字奇何當拂蒼蘚細讀老君碑(鬼谷
巖)
石壁何空洞中有風泠然安知列禦寇不向此中仙(風洞)
仙者非有求坐石視投釣咄哉羊裘翁同名不同調(釣臺)
神龍或淵潛石洞通水府勿遣兒曹劇飛空作雷雨(磜潭)
山險通鳥道水深有蛟龍誰言仙樂鳴高人方耳聾(馨香
潭)
我有泉石癖甚愛山中居何當從羣公講學讀吾書(三山
石)
洞中即仙境洞口是桃源何殊武陵路雞犬自成村(五面
石)
林藪未為隱山厓猶可梯終當擕家去瑤草正萋萋(小隱
巖)
醯雞舞甕中井蛙居海底莫作一線看開眼九萬里(一線
天)
道士祝丹陽示余天冠山圖求賦詩將刻石山中為
作此廿八首延祐二年十月廿四日松雪道人
山鬼小兒足木精游女神據會學真隱下視飛花塵(小隱
巖)
深睡失明珠猛走飛流涎松花卷輕雨滴滴百重泉(馨香
巖)
露盤下金薤雲笈流珠纓泠泠寒巖下猶有嬰兒聲(學堂
巖)
縱横太古石短長千歲藤感彼巖居子獨飲古澗冰(鬼谷
巖)
寥寥入太清金門繚紫垣或云有宫府微誦五千言(昇仙
臺)
垂綸落層臺小魚儵然來大魚引之去釣石何崔嵬(釣臺)
兹山可容天舉世皆笑之我不答此語鼓腹支其頤(一線
天)
分一只成五五石各有一誰能據其上面面不相失(五面
石)
曉汲寒泉清明月各在缶缶空不見月引水復在手(寒月
泉)
金沙雖為貴履之傷我足愧彼側布人欲獲無量福(金沙
嶺)
飲冰人已去山中多白洲青蘋空淺處時見玉蟾浮(長生
池)
高帽側整整秀嶺深重重積此太古雪遂名老人峯(老人
峯)
三山不可度絶壁峙書堂流水日浩浩太極彌茫茫(三山
石)
沈沈無底谷央央太古雲赤石焦下土老蛟眠不聞(磜潭)
截玉作明簾不知簾外事應有碧眼仙隔簾見人至(玉簾
泉)
湌玉未得法變形成楚囚九轉乞換骨三沐期點頭(石人
峯)
山深猿狖驚瞬息下神步空飛本無蹤長嘯上天去(仙足
巖)
顧兔樂嬉遊入地不得騁化為白玉泉彷徨返東井(月巖)
神鈞起空洞隂火生羽翰我耳杳不聞白雲在天冠(雷公
巖)
道人本無姓對客那有言龍口迸石髓鳥跡開雲根(道人
巖)
金鼎閟寒泉真人彌不壊年深定飛騰子夜吐光怪(丹井)
靈根乘月吐肉芝生土肥濯以上源水千年永不饑(洗藥
池)
孤飛千仞岡兩翼化為石年年春風時山花成五色(鳳山)
岡風轉空輪浩劫不停息此為天地根視之杳無跡(風洞)
形留非自在何者為逍遙青松在谷口白雲在山腰(逍遙
巖)
弄月紅玻瓈匿雲紫芙蓉近已厭狡獪納息玄虚中(龍口
巖)
飛吟起霞珮馭氣躡天梯碧雲布參差纖修與巖齊(長廊
巖)
靈龜道其前游鯈殿其後歲久深自韜清夜巖下走(靈湫)
清容居士書
噴薄細成霧噫嘻忽為風孰知生死關在此呼吸中(龍口
巖)
隱芝生肥水飛根漱靈泉流香到人世飲者夀萬年(洗藥
池)
古丹深藏井晨光發崖谷有能下取之錫以兩環玉(丹井)
神仙不愛寶萬古玉為簾願遣天風約當明弄海蟾(玉簾
泉)
細霧不濕衣落月見長影緩引步虚吟盡此秋衣冷(長廊
巖)
昔踏金沙灘今陟金沙嶺卿來瑣骨觀即是太陽鼎(金沙
嶺)
絶景斷塵情寥寥入太清可須臺百尺更待羽翰生(飛昇
臺)
昔誦逍遙游長憶藐姑射百世待神人瘦影落寒石(逍遙
巖)
澄空如不測為谷廓能容沙石俱成寶龜魚總是龍(靈湫)
無盡山下泉普供山中侣各持一瓢來總得全月去(寒月
泉)
竹根飛赤鯉荷葉戲靈龜不道神仙宅長生别有池(長生
池)
斷崖窮鳥道絶頂出秋旻能此高居者誰非有道人(道人
巖)
冠顛風披披垂領雲皓皓諸峯羅兒孫獨得老人號(老人
峯)
神物時時出人間皆震驚誰知巖上看才是小兒聲(雷公
巖)
巖圍徑尺雪天墮第二月豈無凌虚人飛行廣寒闕(月巖)
失脚落人間一往不復收遂令學者步只循行迹求(仙足
巖)
開闔雲無定從横石作關任渠名鬼谷亦未離人間(鬼谷
洞)
渾渾復浩浩刁刁仍泠泠空洞幾如許蓄此無邊聲(風洞)
何年餐石髓屹立照清波如此成終古長生亦為何(石人
峯)
翩翩學仙子羣居此山巔定無書可讀殆以聲相傳(學堂
巖)
聖神千古上風雨九疑空只有山中竹旋為十二宫(鳳山)
潭水下深黝日星隱文章鼓雲出石氣洒雨作龍香(馨香
巖)
危石上崟欹清風百尺垂故人恐多事莫道釣翁誰(釣臺)
未始滿盈過何曾波浪興衆皆資善利此獨保無能(磜潭)
三山可飛渡舟楫不能通莫執兹峯石攀緣浪費功(三山
石)
一石作五分何者是真面柱杖試敲看莫作點頭見(五面
石)
深潛避世塵長恐與名徇故是絶知者誰言無隱人(小隱
巖)
太空誰是碍峽徑事幽行天體元無外通君一線明(一線
天)
余賦此詩時以小字書之袁伯長學士禮部王繼學
尚書趙承旨先後同賦雜書同一卷後云失去復得
趙公如前而求書其後偶閱故紙得槀草餘紙漫錄
之虞伯生甫
飛泉龍口懸平石鼇背展高會瀛洲人一笑滄浪淺(龍口
巖)
長生底須學神芝何處采不見洗藥人清波湛然在(洗藥
池)
丹井只三尺四時無虧盈餘波飲可仙我亦願乞靈(丹井)
天孫織玉簾懸之千仞石垂垂不復收滴滴空山碧(玉簾
泉)
誰謂山中險長廊亦宴然花開春雨足月落山人眠(長廊
巖)
峻嶺接仙臺仙人獨往來箭聲吹月落鶴翅拂雲開(金沙
嶺)
高臺去天咫有仙從此昇遺跡若可攀山雲白層層(昇仙
臺)
老竹空巖裡懸厓飛水前欲識逍遙境試讀逍遙篇(逍遙
巖)
神龍蟠泥沙宅此巖之阻遊人勿輕觸歷歷聽秋雨(靈湫)
泉清孤月現夜久空山寒不用取烹茗自然滌塵煩(寒月
泉)
修竹夾清池一亭山之西長生人已去誰能汨其泥(長生
池)
道人出白雲空巖為誰碧獨往誰得知時有鶴一隻(道人
巖)
谷口隂風來山頭暮雲舉但見飛電光山人賀春雨(雷公
巖)
何年南極星墮地化為石至今明月夜清輝倚天碧(老人
峯)
飛泉何許來明月此夜滿登高立秋風妙處無人欵(月巖)
一足不能行神仙寧此留祇以形之似高蹤何處求(仙足
巖)
道散亦已久世變如浮雲石壁有太古為問空同君(鬼谷
巖)
清風貯深洞四時長氤氲䬒然無遽發散我山中雲(風洞)
仙人立危峯欲作凌雲舉飄然閱浮世獨立寂無語(石人
峯)
仙人讀書處樵子時聞聲猶勝爛柯者只看棋一枰(學堂
巖)
孤鳳棲山中白雲護清境朝陽早飛來月落空巖冷(鳳山)
蛟涎漬玩石磴道何崎嶇深潭湛古色興雲只須臾(馨香
巖)
地非七里灘名乃千古同神仙聊戲劇何有一絲風(釣臺)
山川萬古秘雲雨一潭幽何日卧龍起碧潭空自秋(磜潭)
三山豈仙居百世真道學荒臺明月秋懷哉彼先覺(三山
石)
奇石不為峯何為作五面獨立賞春暉水流花片片(五面
石)
抽矢射白額歸洞讀舊書小隱不可見後來誰卜居(小隱
巖)
青天何蕩蕩此中纔一線大道本來明愼勿安所見(一線
天)
東平王繼學
晴瀑欹飛沫曉雲嘘空青我欲探頷珠第恐龍睡醒(龍口
巖)
仙苗濯雲根幽池發神光至今池中水猶作芝术香(洗藥
池)
丹成人已仙有井在巖竇如何葛稚川萬里覓勾漏(丹井)
修廊深石室香烟曳晴虹步虚聲欲斷行道猶未窮(長廊
巖)
佛將金布地仙以金為嶺笑殺塵世人愛金如愛命(金沙
嶺)
眞仙妙神化平地可飛昇喝石為此臺將以遺雲仍(昇仙
臺)
萬物皆自適詎獨&KR0008;與鵬何事巖下叟愛讀南華經(逍遙
巖)
巖阿泓水淺無龍曷為靈老君道猶龍占此一勺清(靈湫)
湛如規玉瑩泠若清水冽汲來試酌之乃是一片月(寒月
泉)
山月明銀鈎烟蘿垂帶綠何人啟巖扄挂此一簾玉(玉簾
泉)
鑿池不為口游鱗樂其天豈無赤鯶公飛駕琴高仙(長生
池)
道人昔修道煉形巖穴中道成人已去白雲鎖青松(道人
巖)
帝遣雷公來為民作年豐夭嶠巖下羊孰云非雨工(雷公
巖)
壁立千仞岡不與世俯仰憑誰喚元章來此拜石丈(石人
峯)
天人無愚懵讀書乃眞仙學堂在巖谷此道今誰傳(學堂
巖)
老仙欲飛騰龍鍾恨無翼笙鶴等不來化作峯頭石(老人
峯)
誰將修月斧斵此石一彎為報折桂人蟾宫在人間(月巖)
秋風吹竹實朝陽照梧樹定有吹簫人來此山中住(鳳山)
飫聞神仙名不見神仙形何年伸一足蹈在幽巖扃(仙足
巖)
鬼谷久為鬼蒼厓名不磨咄哉千載下儀秦一何多(鬼谷
洞)
白羽無用搖披襟坐空明不聞萬籟響但覺兩腋清(風洞)
桐江一絲風萬古蜚英聲築臺學嚴子道人不求名(釣臺)
澄淵窈深碧波光射琳宫時有聽經叟恐是潭中龍(磜潭)
巖洞深水府貝闕棲幽靈腥霧襲人鼻時作龍涎馨(馨香
潭)
蓬瀛孰云遠神仙在人間中有列仙象白日生羽翰(三山
石)
一石具五面吐納五方氣遙看石上雲時現五色瑞(五面
石)
陵藪未為僻巖穴入深窈山川總市㕓兹隱孰云小(小隱
巖)
巖上天萬里巖下天一線愼勿謂天小有眼看不見(一線
天)
金華王金景文甫
嘘氣雲修修噴薄雨傾注手擘蒼壁開嶄然頭角露(龍口
巖)
長鑱斸靈根濯以上池水餘波濕黃精不洗俗子耳(洗藥
池)
金丹淪井底千載水渾赤短綆願汲深三嚥生羽翼(鍊丹
井)
虚屧開修廊回風走落葉夜月照無眠披衣來步月(長廊
巖)
築塢莫漫藏披沙亦良苦小嶺隔仙家黃金賤如土(金沙
嶺)
棄世如脱屣竦身即蓬萊臺空白雲滿笙鶴時歸來(飛仙
臺)
微陽地中復一鼓元氣行驚起懶龍蟄每作嬰兒聲(雷公
巖)
振衣陟高岡質化日已遠天荒地維折獨立心不轉(石人
峯)
䆳然若夏屋中隱列仙儒常聞伊吾語不讀人間書(學堂
巖)
細草胸垂鬍積雪髮飃素相逢或疑年甲子不知數(老人
峯)
四萬八千戶斵此寶月圓剛風大地動明鏡驅上天(月巖)
何年覽輝下借此松桂栖春風一振羽百鳥不敢啼(鳳山)
正木以為廬片石以為席朗誦逍遙遊小大各自適(逍遙
巖)
坎井蔽荆棘居然閟神靈願借一勺水為霖慰蒼生(靈湫)
清如三危露泠若太古雪舉瓢斟酌之一洗世情熱(寒月
泉)
仙家金銀闕低垂白玉簾天風忽卷起珩瑀鳴纖纖(玉簾
泉)
靈龜或千歲游魚亦有神會此菊潭水盡夀南陽人(長生
池)
道人仙去久道人名尚存樵青相雄長朅來欲争墩(道人
巖)
仙人本空飛可望不可即誰能及踵武徒爾泥形迹(仙足
巖)
青溪絶氛垢靈風滿巖扉空餘山水夀三歎游仙詩(鬼谷
巖)
山開空洞腹百竅時一噫獨坐碧窗寒洗耳聽天籟(風洞)
危石可箕踞投竿俯深清寄語羊裘子釣魚非釣名(釣臺)
潭色深黝黑無底通歸虚安得然犀照下燭鮫人居(磜潭)
巖谷下空嵌潭底正深黑心清香自聞龍坎在磐石(馨香
巖)
三山擁黌宫濟濟衿佩列但使本心明神仙不留訣(三山
石)
削成元氣中屹立高崒嵂五面雖不同貞堅心若一(五面
石)
朝市亦可隱上界宫府多濯足澗下水晞髮陽之阿(小隱
巖)
坐井祇見小一線難求通蒼蒼覆九有無人為發蒙(一線
天)
括蒼林傳以道
子昂諸賢賦天冠山五言詩二十八首模寫巳盡矣予
遂作唐律一章題卷尾云閑閑道人吳全節
青山特地聳天冠聞說羣仙駕紫鸞浮世黃金空白髮
倚雲蒼玉尚玄壇松根怪石千年化檜頂飛泉六月寒
弘景定辭神武去鷗波浩蕩錦江干天歷二年六月十
又一日雨中書
日落霞光吸春深雨沬飛昂藏無蟄相吐納有仙機(龍口
巖)
好在池中水誰留海上方至今人掬處千載有餘香(洗藥
池)
千年井水赤人道有遺丹姹女顔何在飛仙骨已寒(丹井)
泉飛到地垂借問卷何時昨夜崑崗火仙關渾不知(玉簾
泉)
洞府廊千步苔封不盡春升堂并入室今古豈無人(長廊
巖)
此嶺入仙家金星射日華極知同糞土何用化丹砂(金沙
嶺)
石湧數層臺高人去不迴肉身無羽翼誰復是仙才(飛昇
臺)
欲識逍遙處兹游隘九州一巖能幾許空有此名留(逍遙
巖)
山靈守此宅雲霧起時時人道蓬萊淺龍歸人不知(靈湫)
寒月在泉底酌泉和月吞秋光冰人齒胸次幾乾坤(寒月
泉)
吞嚥華池水仙傳不死方此池名美耳人夀若為長(長生
池)
道人何許人巖冷耿餘情人已無形影如何問姓名(道人
巖)
巖裡有雷公巖前劈怪松寥寥天宇大萬蟄幾秋冬(雷公
巖)
神散形不化癡頑一老翁仙人鍊石髓何日為還童(老人
峯)
老兔得仙藥依巖晝夜明可憐天上者不似我長生(月巖)
石上巨人跡傳聞古亦然巖今露一足那不是飛仙(仙足
巖)
巖是仙人宅猶存鬼谷名黃冠如許衆誰解說從横(鬼谷
巖)
日日洞門開清風洞裏來天生仙世界不許有塵埃(風洞)
塊石立巖扃頑然不復靈空令千載下猶說是仙形(石人
峯)
道侣似非儒巖居恐腹虚仙經人不識當是讀何書(學堂
巖)
何年來覽德疑此類岐周綵羽今誰見山名自爾留(鳳山)
是此斬蛟地腥風冷幾年空巖香氣滿定有水中仙(馨香
巖)
臨水臺千尺人家不姓嚴今無釣鼇手贏得老龍潛(釣臺)
磜高開洞府宅此有龍君不盡池中水須容世上分(磜潭)
三片三根石侵雲品字排時時會孔老東觀復西亝(三山
石)
統體一太極居然五氣分無由知良背面面自生雲(五面
石)
仙人不可見來往太虚空瑣瑣巖居者何由與爾同(小隱
巖)
崖高天破碎一線不堪紉莫道女媧死彌縫自有人(一線
天)
元統乙未余自洪校文還吾宗丹陽師出示天冠山
二十八詠皆朝貴手筆余何敢下注脚然以宗誼重
師請不能辭他日見者必曰何物小子敢汚此卷則
知罪矣祝堯
何年鑿山骨雙闕鬱峥嶸行人不敢近中有風雨聲(龍口
巖)
仙家種瑤草養之日月華藥池流水出世上得胡麻(洗藥
池)
羽人千歲去丹井春泉肥何如未央宫銀牀生夕霏(丹井)
泉影懸玉簾瀑布界青璧神君騎黃鵠隱士歌白石(玉簾
泉)
長廊不可居四時嵐氣寒别有如堂者好作玄都壇(長廊
巖)
金沙生嶺頭仙子鳬舄稳空谷無足音高人樂真隱(金沙
嶺)
步上昇仙臺飄然隔萬塵天低星辰近雲氣常逼人(飛昇
臺)
朝看碧桃花夕譜洞簫曲大年駐清景逍遙本無欲(逍遙
巖)
山中有靈湫古來是龍宅墮月沈流光出雲透深碧(靈湫)
洞天在眼中石竇消古雪自有松桂林因之煮寒月(寒月
泉)
日月馳兩轂催逼世人老養息長生池千歲童顔好(長生
池)
雷公不上天收聲息巖戶龜田嘉禾死為起作霖雨(雷公
巖)
弱弱烟霞質宛宛星宿精千歲毛髮青誰呼老人名(老人
峯)
嫦娥老不嫁獨在冰雪宫何年入山中素影滿江東(月巖)
仙人本無蹤凌雲逐黃鵠忽見山中人來言有靈躅(仙足
巖)
日照神清洞雲封鬼谷巖古仙無姓字槲葉翦春衫(鬼谷
巖)
洞口風泠泠日吹松桂寒泉聲夜相和環珮玉珊珊(風洞)
高峯似石人天丁斧刀削不見宣和年千秋倚雲幄(石人
峯)
仙骨出雲胎邈與文字謝如何學堂巖囊螢昭中夜(學堂
巖)
文鳥出丹穴飛下青琅玕永謝秦王女長依舜樂官(鳳山)
種花弱水西軒龍赤岸東夜風吹天香何以博山銅(馨香
巖)
六鼇戴神山仙宅白玉樓釣客坐空臺此物不可求(釣臺)
寒潭積重泉下有神物棲高秋吹木葉不敢下漣漪(磜潭)
三山在何處迢逓大江東不待丹經訣欲訪浮丘公(三山
石)
石巖有仙居終古與石存千年榖城山寂寂誰與論(道人
巖)
牛下有謌詩邱中有鳴琴歎彼考槃人千載誰知心(小隱
巖)
三山水清淺五面石檀欒苔磴綠蘿合花房映竹盤(五面
石)
日車馳九萬天影積一線品彙極太虚何如管中見(一線
天)
栢臺馬伯庸父
呼吸通元氣飛潛順化機風雷生倏忽造物豈兒嬉(龍口
巖)
采藥白雲裡洗藥清池中池水尚香㓗仙人已乘空(洗藥
池)
鑿石通泉脈鑄鼎鍊丹砂丹成騎鶴去滿地生雲霞(丹井)
燦爛金為屋玲瓏玉作簾百泉來百道定有老龍潛(玉簾
泉)
磬聲遠搖曳鐙影明參差洞章歌已徹行道尚委蛇(長廊
巖)
緩步長廊巖更上金沙嶺慎勿貴金沙忘却昇仙境(金沙
嶺)
黃鵠去不返白雲還自飛神仙豈無有何事蹈危機(飛昇
臺)
鵬摶九萬里白鷃飛咫尺所以達觀人亦各適其適(逍遙
巖)
白雲縹緲起驟雨頃刻來神龍一奮迅為農甦旱灾(靈湫)
嚙水漱齒頰嚥雪滌胃腸此泉若寒月飲之年命長(寒月
泉)
滄波幾清淺此水淨無汚應有得仙人洗髓伐毛去(長生
池)
巖花自開落山鳥時來去道人息深深凡聖難窺覷(道人
巖)
隂陽一回薄肖翹皆奮飛安知聲原氣蓄此甚細微(雷公
巖)
雪披素髮短雲覆錦衣長遠近瞻南極高峯有景光(老人
峯)
空巖何圓圓老樹亦纚纚天光雲影中明月忽在指(月巖)
神仙已霞舉誰復繼其躅安知蓬萊山在此不移足(仙足
巖)
晉有鬼谷子術知亦多奇遂令後世士靡靡競趨時(鬼谷
巖)
天地本空洞運化無停機泠然萬竅作起自一嘘欷(風洞)
臨風衣自整對月影偏長獨立經寒暑真成石作腸(石人
峯)
萬象自森列千載瞬息間仙家學無為心境乃清閒(學堂
巖)
鳳有五色瑞千載一來翔往者不可見相期白雲鄉(鳳山)
月中古桂根巖阿種來久秋風昨夜生馥馥透忩牖(馨香
巖)
高臺垂釣人應是經綸手尚父與嚴陵解后豈無有(釣臺)
澄潭湛無底頫觀毛髮寒但見龜魚出焉知龍下蟠(磜潭)
海上三神山可望不可到即此是三山可與論至道(三山
石)
何年星墮天化作五面石面面不相看相看還是一(五面
石)
山深人寂寂澗曲水沄沄顧爾非㤀世遺身在白雲(小隱
巖)
蒼蒼倘非天天竟何形似莫於通塞中見此一綫止(一線
天)
京兆杜清碧
小遊仙詩
鸞書趣燕五城東下視星辰在半空行過瑤臺重迴首
玉清更在有無中
虎豹耽耽守帝閽銀灣水氣曉氤氲石榴花下霓裳隊
競染香雲製舞裙
城闕芙蓉曉未分身騎金虎謁元君青童不道天家近
笑指空中五色雲
三十六宫丸内春邯鄲却憶夢中身帶將一箇城南樹
去謁仙班十八人
飄飄仙樂下珠庭又從麻姑降蔡經麟脯鳳脂皆可嚼
長生何必斵松苓
溪頭流水飰胡麻曾折璚林第一花欲識道人藏密處
一壺天地小于瓜
不到麟洲五百年歸來風日尚依然穉龍化作雪衣女
來問東華古玉篇
春宴瑤池日影高烏紗巾上插仙桃長桑樹爛金雞死
一笑黃塵變海濤
高駕颷車過大瀛神官報道禇三清新裁鵝管銀簧澁
一曲玄雲鼓未成
天府官曹夙有期金枰玉粟賜漁師一彈指頃天台近
始悟三生石上棋
此余方外生余善追和張外史小遊仙詩一十解持
藁來予小能加點讀至長桑樹爛金雞死座客遶床
三呌以為老銕喉中語也又如一壺天地小如瓜雖
老銕無以著筆矣至正癸卯春王正月上日銕龍
老人在玉山高處試奎章賜墨書
明德遊仙詞十首自天柱山傳來依韻繼作雲林道
氣者觀之亦足以自拔於埃壒矣雨上
白玉之盤海滄東蒼蒼下視遠如空請看端正山河影
不滿坳堂杯水中
鴻寶枕函雲積叠芝臺爐火煖氤氲子能試喫青精飯
我亦聊書白練裙
夜久扶桑海色分珠宫望拜赤龍君洞庭未省君山在
元是昆崙一朵雲
藤羅石上尋長迹金粟圖中見小身抖擻幾重衣祴看
情知不染散花人
厭見霓裳舞廣庭罷看三十九章經道人腰著金鵶嘴
自向松隂洗茯苓
左股清池足漚麻池中肥水是松花早知魏帝一丸藥
肯信東陵五色瓜
恥作深山服食仙伐毛洗髓固依然木蘭墜露研朱寫
只寫南華秋水篇
脚底琴生三尺鯉袖中阿母一雙桃别時勞動凌波襪
爛月如銀曬夜濤
眼中自小薄蓬瀛日月雙飛下始清見得明窗塵彷彿
定知草創大丹成
玉格金科自有期赤城何待遠尋師壁梭也解為龍去
樵斧如何只看棋丙戌歲四月廿日靈石山登善精
舍寫
向嘗次韻信都趙君季文父游仙詞亾友虎林張君
伯雨父見而愛之亦嘗倚韻以屬和昆山清真觀道
士余君復初伯雨愛友也寫所和詩以遺復初復初
今年冬款予於吳郡之城南乞予寫昔所和合張君
之什併藏之江空歲晩朋友間能詩如伯雨寥寥絶
響因寫舊作不能不興感云耳今年至正二十年庚
子歲之冬也遂昌鄭元祐明德父
金碧樓臺瀛海東娉婷仙子下瑤空聖凡千古無窮事
都在鸞笙一曲中
靄靄身中三素雲朝暉出海共氤氲桃霞沐雨輕勻面
柳浪含漪細織裙
鳳麟洲上水煙分女伴同祠李少君點定易遷宫裡籍
步虚擕手踏紅雲
煌煌朱樹四時春樹影玲瓏月滿身理罷玉笙朝斗去
就中誰是避秦人
雲旗阿母降珠庭母為雙成欲授經塵世登真無要訣
藥囊辛苦貯參苓
才炊松屑飯胡麻又見蟠桃一度花不為靈姝工服食
金盤那得棗如瓜
窈窕溪真十二仙靈犀分水夜長然珠宫每按皇人筆
點定青瑤第幾篇
寶髻駢雲誰最高花間行數舊栽桃笙洲月出星宫近
騎著神魚舞翠濤
紫皇親駕接寰瀛又見鯨波徹底清仙籍不能無謫降
塵緣敢恨有虧成
欲採靈芝恐後期魚游千里費尋師不因悟得長生著
一局纔終未了棋
至正二十年
銀河萬里海雲東直泛靈槎上碧空仙女蹈歌星影裏
老龍吹笛浪花中
金粟天高碧殿雲鏡中空影夜氤氲白鸞樹下三千女
一色龍綃玉雪裙
月照旌旗夜未分行宫望拜玉華君衆中王母雙龍駕
飛動神州五嶽雲
令威化鶴已千春華表歸來是後身城郭悲歌荒塜在
到頭應愧學仙人
白鶴下啄瑤草庭道士夜讀神農經問之長生有寶訣
授以松根千歲苓
溪水流香飯熟麻洞中千樹玉桃花金盤日日飛仙供
勅賜安期海上瓜
鬱蕭臺上會羣仙龍燭飛光曉夜然玉殿歸來環珮冷
白雲猶護古苔篇
麟洲宫殿五雲高夜赴瑤池宴碧桃借到仙人紅尾鳳
月中飛影拂波濤
鈞天按樂召蓬瀛手把芙蓉朝太清一曲霓裳羽衣舞
仙家只數董雙成
長生誰解問佺期黃石空為孺子師何似山中閒日月
松隂自了著殘棋
遊仙詩遂昌其最優乎貞居仙去不可復得清真余
君復初請予和之以繼二妙之後其知言乎昔揚雄
作太玄曰後世有揚子雲必好之盖謂作者非難知
者為難也復初舊有能詩聲予故喜之遂為賦此但
不可與不知者言耳太原郭翼識
昆侖之墟渤海東下見一壑涵虚空夜深印出千江月
何處靈光恰正中
秋水為神氣吐雲蘭田種出玉氤氲湘妃為我紉蘭佩
雅稱青霞襞積裙
每憶貞居語夜分深期仙迹寄茅君詩篇今落江湖手
空向晴忩檢白雲
玄圃滄洲日日春含胎鍊骨漸輕身良宵曾宴飛瓊室
回首清標惱殺人
元命真人謁紫庭三晨授我蕊珠經不知世上長生藥
歲歲松根珀化苓
搔痒仙姑本姓麻羅家萼綠女中花楊娥空到楊王宅
不似孫鍾(缺)瓜
十洲麟鳳引瓊仙喙角連金曉夜然月底冰絲調玉柱
斷絃時續紫烟篇
雲忩霧閣遇情高三度能偷幾個桃欲把珊瑚都釣起
六鼇海上駕雲濤
員嶠方壺萬里瀛神仙骨格自然清翻然直到三清境
辟穀元來是小成
長生小訣問安期大道須尋向上師一粒黍珠靈寶氣
橘中只著二翁棋
予幼侍貞居張君清節吟詩寫字皆漸摩中來貞居
已矣予方泊化宫超然有退隱志且辟穀有驗偶過
玉峯清真觀道士余君出示真所繼明德鄭先生遊
仙詞十首明德復書舊和季文趙君倡句於卷上誦
之令人毛骨翛爽予雖不敏思貞居昔日之好而明
德又吾老文伯也敢不援筆續之超然之士能無賞
音時至正辛丑夏六月初吉益陽道士陸大本頓首
霞光閃閃五雲東樓觀巍巍照碧空忽報夜池催賜宴
翠鸞飛景月明中
縹緲仙山五色雲玉真飛佩度氤氲不應名字題仙籍
猶著唐家舊賜裙
一會仙凡兩地分雙雙縧脱賜羊君如何窈窕巫山女
只作襄王夢裡雲
洞草岩花處處春壺中日月鏡中身颷輪飛度麟洲水
知是仙班第一人
松飄金粉落空庭石上清齋玩易經應笑世人工服食
滿頭垂白采參苓
塵寰擾擾事如麻恨我東風易落花阿母蟠桃才一熟
人間幾度摘秋瓜
璚樓十二亞相連樓上仙姝笑粲然青鳥忽煩將遠意
紫霞新寫寄來篇
青童小隊鼓琅璈仙子酣歌詠碧桃下視人寰才洶洶
紅塵如海漲波濤
青鳥銜書降玉京芙蓉金掌露華清深宫無限情緣在
不是神仙不易成
漢武求仙或可期仙人誰可帝王師山河百二功成在
不似松林一局棋至正庚子十二月望磧里釋淨圭
書
曾訪雲英弱水東玄霜石臼滿如空只今身外都無物
顛倒乾坤子夜中
一碧桃花似白雲望中仙氣日氤氲雙成未脱烟霞習
却染石榴為絳裙
湖繞黃陵夜色分娟娟孤月照湘君夢中只說經行地
才過陽臺不見雲
九還丹就氣長春身外方知别有身裁涉凡塵便多欲
文君莫怨白頭人
風落長松子滿庭胎仙飛下護丹經世人來問三天事
自傍雲根劚茯苓
瑤簡璚文似白麻案頭手集雨來花中間盛說仙官去
不似人間代及瓜
瑤池阿母宴璚仙玉齒微微笑囅然應笑有人思獻納
退朝空檢白雲篇
碧落風清鶴背高髩花飛墮武陵桃湘江亭上山如鳳
想見仙人聽夜濤
麻姑飛佩入方瀛三見蓬萊淺更清漢武不曾離五柞
翼生毛羽幾時成
樓船何負始皇期黃石曾為漢相師世有嬴劉莫相記
商巖山下好圍棋
西皇春宴百娉婷玉碧桃花滿洞扃自飲一杯璚屑露
東風吹夢不曾醒
銀河淡淡月輝輝洞草岩花夕露微笑蹋青鸞作龍馬
九天涼動五銖衣
雲床烟節紫霞裾齊馭泠風集步虚若受人間塵一點
長門又屬漢相如
雙成今是五雲仙得奏長書玉帝前天上星河春似海
人間風雨夜如年
至正壬寅春三月五日過崑山雨留清真觀主者余
復初出示句曲張外史遂昌鄭先生及郭義仲陸德
中所和游仙詞誦再過神氣超然殆與諸游仙笞鸞
鳳相下上碧寥間也因記憶早歲侍先君庫使在信
州時嘗和郡經歷張率性游仙詞四首今廿年矣人
事變遷城池墟莽雖欲如曩昔𢋫歌之樂不可得矧
敢覬游仙樂之萬一者然句曲仙去矣而其詞存則
出塵之句有足發予之清興是亦一樂也復初因徵
次韻就書舊作於後冀來者同賞鑒云席冒山人王
逢(是卷後三篇陸大本釋淨圭王逢諸詩書畫題跋記所不載今依式古堂本足之)
六藝之一錄卷三百八十五
