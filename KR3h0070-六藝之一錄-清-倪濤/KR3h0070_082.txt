欽定四庫全書
六藝之一錄卷八十三錢唐倪濤撰
石刻文字五十九
唐刻(記)
南角山記
刺史楊師謀撰在集州即難江縣地唐武德四年立
集州皇朝熙寧五年州廢屬巴州(寳刻叢編)
韋作觀魚記
貞觀十三年在軍城五里北山朝天寺(輿地碑目)
益州學館廟堂記
撰人姓名殘缺顔有意正書永徽元年二月
唐益州學館廟堂記永徽元年顔有意書高朕之名
於義不安頗疑有意得於古碑之訛缺爾存之以俟
博學者(集古錄)
右唐益州學館廟堂記成都令顔有意書撰人題法
曹陳王文學太子詹事待詔弘文館陵州長史姓名
殘缺不可辨集古錄直以為有意撰非也碑隂載當
時官僚姓名後人題云此記賀遂亮撰未知果是否
記文叙述前世遺跡考究同異文詞古雅甚可喜也
(金石錄)
南陽令鄧慈豐山堰記
前南陽尉劉單撰并書永徽三年正月立(復齋碑錄)
古戎道記
在叙州天蒼山崖壁間唐人所書筆畫勁正乃乾封
二年詹君秀復修此道而為之記(輿地碑目)
(缺)部將軍功德記
郭(名缺)撰八分書景龍元年十月今在太原縣天龍
寺後將軍名珣其氏曰(缺)部而部上闕一字官至天
兵中軍副使右金吾衛將軍上柱國開國公與其夫
人黑齒氏造像之記其文曰本支京海世食舊德相
虞不臘之竒族行太上懷邦由余載格盖蕃將之歸
唐者也(金石文字記)
益州學館廟堂記
史燾撰釋曠正書神龍七年(金石錄)
修封禪壇記
賈膺福撰并正書景雲二年八月(金石錄)
右唐修封禪壇記賈膺福書初余得膺福八分書大
雲寺記愛其筆法後又得此記字為小楷尤工妙可
喜云(金石錄)
南亭記
王翼撰八分書無姓名開元二年三月(金石錄)
造文翁高朕像記
周顥撰正書姓名殘缺開元七年七月(金石錄)
造泰山御碑記
孫文慶撰正書無姓名開元十四年十一月(金石錄)
端州石室記
李邕撰并書端州刺史畢守恭與僚佐遊于石室為
此記以開元十五年正月立(集古錄目)
端州石室記唐李邕撰不著書人名氏考其筆蹟似
張庭珪疑庭珪所書也(集古錄)
李北海端州石室記樂史所謂嵩臺在高要縣北五
里李邕有記即此記也按南越志高要有石室自生
風烟南北二門状如人巧人以為神仙都因名嵩臺
焉無書人名氏歐陽公疑為張庭珪書(集古後錄)
肇慶府北七星巖古名定山亦曰嵩臺有洞通明宛
委記刻在洞門石壁不類北海書集古錄疑為張庭
珪書庭珪長於八分凡邕文而庭珪書之者皆八分
此則正書恐未然也記中云有若邦伯旱公開元時
有畢刺史者為宋璟所稱旱當作畢是摹刻之誤(金石
文字記)
謁郭巨祠堂記
楊傑撰李皋八分書開元二十三年七月王緒祭文
附(金石錄)
洛陽縣食堂記
裴(缺)述韓擇木八分書開元二十六年七月(金石錄)
任城縣橋亭記
游芳撰王子言八分書開元二十六年又八月(金石錄)
述靈記
張嘉貞撰行書無姓名開元二十七年三月(金石錄)
牛仙客父祖贈官記
彭杲撰禇庭誨行書開元二十八年二月(金石錄)
長安令廳食堂記
李朏撰羅希奭分書衛包篆額開元二十八年(訪碑錄)
尚書省郎官廳石記
陳九言撰張旭正書開元二十九年十月(金石錄)
唐郎官石記唐右司員外郎陳九言撰張旭書旭以
草書知名此字真楷可愛記云自開元二十九年已
後郎官姓名列於次而此本止其序爾(集古錄)
尚書省郎官石記序陳九言撰張顛書記自開元二十
九年郎官石名氏為此序張顛草書見於世者其縱
放可怪近世未有而此序獨楷字精勁嚴重出於自
然如動容周旋中禮非強為者書一藝耳至於極者
乃能如此其楷字盖罕見於世則此序尤為可貴也
(元豐題跋)
赤驥白&KR0034;一駕千里當在披崑崙上羽陵時求其逸
景於逐足下殆無遺蹤矣至于在六轡間和鸞在前
鋈續在後則過君表而舞交衢進退履繩旋曲中規
求其毫釐跌蕩無遺恨矣長史之書殆盡於此方乘
醉時翰墨淋漓雖驚風迅雨亦不能與其變俱也此
詎可以規矩凖繩求哉及郎官記則備盡楷法隠約
深嚴筋脈結密毫髮不失乃知楷法之嚴如此而放
乎神者天解也夫守法度者至嚴則出乎法度者至
縱而不可拘觀其侸(音樹)鋒鱗勒峻磔抑左升右仰策
輕揭緊䟐(音立)暗收此書盡之世人不知楷法至疑此
非長史書者是觀其騏驥千里而未嘗知服襄之在
法駕也(廣川書跋)
右唐尚書省郎官石記序右司員外郎陳九言撰張
長史正書歐陽公謂長史以草書知名此字真楷可
愛曾南豐謂其精勁嚴重出於自然如動容周旋中
禮非強為者元王文定公謂張公得草聖不傳之妙
其真書在唐乃復精絶顔魯公書學氣侔造化楷法
盖得之於公又謂其字體似出歐虞自成一家宋龔
明之中吳紀聞云長史蘇人承平時碑在蘇學中堂
之後已漸刓剥兵火後不復存矣元商德符云石刻
舊在京兆今亡觀明之及商氏之說則此刻在宋元
固已艱得余家所藏本未知其出於蘇學或出京兆
皆不可知但歴年久遠而紙墨完好誠希世物也(金薤
琳瑯)
張長史郎官壁記天下止此一本吳中尚有一偽本
亦在余兄所薰蕕故易辨也濟之閣老述山谷老人
言唐人正書無出其右者又云無轍跡可尋其重之
如此然余細玩此碑中如容字極字皆取法虞永興
孔子廟堂碑未可謂無所本第今所見虞書皆王彦
超重刻張書實有出藍之觀余嘗於姻家韓侍郎家
見唐刻虞碑神彩煥發生動大異翻本宜唐人重之
以為青箱至寳乃知名下定無虛士耳(王奉常集)
長史郎官壁記世無别本唯王奉常敬美有之陳仲
醇摹以寄余知學草必自真入也(戲鴻堂法帖)
候臺記
梁德裕撰蘇靈芝行書開元二十九年八月(金石錄)
前左監府率府兵曹參軍梁德裕撰蘇靈芝書候臺
者古燕國望雲氣之所也後人因其故址立臺以備
游宴易州刺史郭明肅於其四壁畫為郭隗劇辛孝
子烈婦等像碑以開元二十九年十月立(集古錄目)
韓公井記
不著書人名氏八分書大書三字曰韓公井其記真
書舊傳井有靈人不敢汲唐採訪使韓公酌而飲之
由是汲者無恙故以為名韓公名朝宗碑以開元中
立在宜城(集古錄目)
韓公井記開元二十二年初置十道採訪使韓朝宗
以襄州刺史兼山東道襄州南楚故城有昭王井傳
言汲者死人不敢視朝宗移書諭神自是飲者無恙
人更號韓公井楚故城今謂之故牆即鄢也此記今
移在郡廨中故城改為牆者由梁太祖父烈祖名誠
當時避之故至今猶然(元豐題跋)
房山湯記
張嘉貞撰行書無姓名開元十五年四月(金石錄)
楊玄琰述先史記
徐彦伯撰劉升八分書開元中立(諸道石刻錄)
修東鎮沂山記
范正則撰并八分書天寳元年三月(金石錄)
蒙泉湯記
趙冬曦撰八分書姓名殘缺天寳二年三月(金石錄)
香谷渠記
撰人姓名缺史惟則八分書天寳三年二月(金石錄)
林慮縣記
正書無書撰人姓名天寳六年(金石錄)
&KR0146;㲙驛記
正書書撰人姓名缺碑漫滅額四字全天寳四年立
(復齋碑錄)
吏隠山記
李陽冰篆在縉雲(復齋碑錄)
唐李陽冰殘碑凡數百字雖首尾不完文字缺滅而
歴歴可讀其間多述山水景物其最後曰名之曰吏
隠山又曰時唐百二十九載以歲次推之則天寳五
載也(集古錄目)
臨安縣主簿宅記
陸曾分書并篆額天寳五年七月建(復齋碑錄)
孝女雙石樓記
張璿之撰正書姓名殘缺天寳七年六月(金石錄)
華嶽碑堂修飾記
衛包正書天寳九年正月立(金石錄)
石門湯泉記
太子通事舍人李幼卿撰太僕寺主簿文學直集賢
院修書院衛包八分書并篆額唐初有沙門空藏者
居藍田山中方大雪山谷間有氣上蒸發石而湯泉
出其下開元中勅給事中楊(碑不著名)營葺之增多其室
宇立此碑(集古錄目)
唐楊公修石門湯泉碑天寳九年立(京兆金石錄)
淄川郡述德記并詩
詩崔尚祖等撰記崔器撰天寳十年九月(金石錄)
冶浦橋記
蔡希綜撰并行書天寳十二年正月(金石錄)
御製御書詩刻石記
南賓太守康昭遠謹述天寳十三年七月癸酉建(復齋
碑錄)
栖霞山亭記
史相撰韓軫八分書天寳十三年十月(金石錄)
苗公歸鄉記
撰人姓名殘胡霈然八分書天寳十四年二月(金石錄)
宴濟瀆記
達奚珣撰薛希昌八分書天寳中立(金石錄)
右遊濟瀆記唐吏部侍郎達奚珣撰兵曹參軍薛希
昌八分書濟瀆在今河南濟源縣西三里歲癸酉仲
冬予亦嘗獲游瀆有祠以祀大濟之神其殿北復有
北海神殿北海之前有池周七百步其西一池周與
之等而中通焉即濟水所聚盖其源自王屋山天壇
之顛伏流百里至此復見東南合流至温縣歴虢公
臺入於河禹貢所謂導沇水東流為濟是也東池俗
傳間能出物以應人之求然率始於三月至四月望
而止餘月則否盖春夏之交泉脈騰沸而濟尤勁疾
物隨沸而上人或不取須臾復沈予之遊也默禱於
神願出物以彰靈異道士云隆冬水泉不動物不能
上予笑曰豈有靈神而畏寒者乎姑為我禱久之物
竟不能出道士之言始信而世俗所云皆誕妄也(金薤
琳瑯)
楚州修城記
范昭撰鄭萼正書乾元元年七月(金石錄)
祈雨記
乾元二年張惟一撰李權八分書今在述聖頌碑之
左旁(金石文字記)
王粲石井欄記
甄濟文彭朝儀行書上元二年七月後記于頔文胡
証八分書貞元十七年六月其一盧鈞撰正書會昌
二年四月(金石錄)
魏侍中王粲故宅在襄陽其石欄至唐猶存上元二
年山南節度使來瑱移之於刺史官舍參謀甄濟撰
記彭朝儀書上元二年七月立(集古錄目)
王粲石井欄後記
唐上元二年來瑱移之州治立石作記貞元十七年
于頔為節度又為之記掌書記胡証八分後又題記
頔進封燕公隨軍屈賁書貞元十七年六月立(集古錄目)
王粲石井欄别記
唐會昌二年節度使盧均復理粲舊井别作新石欄
而記之前武功縣尉李掖書(集古錄目)
魏侍中王粲石井欄記貞元十七年山南東道節度
使于頔撰掌書記胡証書一記參謀太子舍人甄濟
撰判官彭朝議書云上元二年山南東道節度使來
瑱移井欄置於襄州刺史官舍故為記甄濟者韓愈
所謂陽瘖避職卒不汚禄山父子事者其文得之為
可喜而朝議書尤善皆可愛者也(元豐題跋)
許尊師孝廬瑞芝記
何源撰并書上元二年歲次辛丑十二月一日記(復齋
碑錄)
鮮于氏離堆記
顔真卿撰并正書寳應元年(金石錄)
宋武受命壇記
張謂撰陸淙八分書竇蒙篆額永泰元年三月(金石錄)
黃鶴樓記
閻伯瑾撰魏萬珵行書永泰元年(金石錄)
滑臺記
崔粲撰永泰元年(諸道石刻錄)
雍王遊三門記
元帥府判官裴儆撰行軍司馬李進書雍王題額代
宗廣德初雍王為天下兵馬元帥東討史朝義師還
陜因登三門問從官以古今興亡治亂之迹作此記
廣德二年刻在三門(集古錄目)
新築隴州城記
邵說撰史惟則八分書大歷二年十月(金石錄)
廣習池記
盧允中撰大歷二年立(訪碑錄)
李氏三墳記
李季卿撰李陽冰篆書大歷二年立(金石錄)
李氏三昆季墳記于曜卿春卿載其有平日文集獨
于叔卿缺焉且卒句云吏不敢而止向疑其碑不全
屢于好古刻君子處求觀與所藏無異後獲全盛時
所藏舊本于叔卿卒章吏不敢有之下乃有數十字
刻畫斕斑尚可識字止云有文集若干卷遂與二卿
同始知墨本以字漫滅量工惜紙墨耳(寳刻叢編)
按此碑為李曜卿兄弟三墓其人皆有文學早仕宦
而不夀以歿最少弟季卿撰表而宗人陽冰以玉筯
刻之也其石猶故物故無傳改之譌舒元輿所謂蟲
蝕鳥步鐡石隔壁龍蛇駭解鱗甲活動庶幾於此見
其一班(弇州續藁)
此季卿表曜卿三墓陽冰書碑雖無翻刻字字畫法
具而神亡王元美乃謂石猶故物故無傳改之譌豈
别一碑耶抑未見前碑耶元美自任識書恐於此碑
失之矣(石墨鐫華)
河橋城樓記
張勛撰李著八分書并篆大歷三年十月(金石錄)
徐州副元帥廳街記
嚴汲撰蕭良童正書大歷四年五月(金石錄)
尚書省郎官石記
蕭良童書大歷四年立(諸道石刻錄)
良吏記
大理司直攝監察御史陳簡甫撰大理司直陳太階
書大歷中宣州刺史陳(碑不著名)采開元以來州之良吏
刺史裴耀卿刺史兼江西採訪使班景倩竹承構裴
敦復贈刺史李偁司功參軍張邈凡六人刻石為之
記偁常為涇縣令終于宣州長史廣德初浙中盜起
過宣州者皆相戒不入其閭討擊使以聞贈宣州刺
史碑以大歷四年立(集古錄目)
義井記
邵真撰王佑書大歷六年三月(金石錄)
滑臺新驛記
李勉撰李陽冰篆大歷九年八月(金石錄)
滑亳節度使李勉撰李陽冰篆勉使同州别駕裴萬
增廣驛舍以大歷九年八月立此碑於驛中(集古錄目)
大歷九年新驛記李陽冰篆碑在今滑州驛中其隂
有銘曰斯去千載冰生唐時冰今又去後來者誰後
千年有人吾不知之後千年無人當盡於斯嗚呼郡
人為吾寳之不知作者為誰然賈躭嘗為李騰序說
文字源盛稱陽冰此記耽為滑州刺史因見斯記而
稱之耳陽冰所書世固多有可愛者不獨斯記也(集古
錄)
右唐滑臺新驛記李勉撰李陽冰篆其隂有銘歐陽
公云不知作者為誰余嘗攷之乃舒元輿玉筯篆志
後贊也其文載於唐文粹及元輿集中歐陽公偶未
嘗見之爾(金石錄)
新驛記唐秘書少監李陽冰書陽冰在唐以篆學名
世自秦相李斯後號能書者不得伯仲間見也今世
壯碑巨碣尚多有之其詣絶處更無蹊轍可尋碑隂
有頌謂斯去千載冰生唐時冰今又去後來者誰後
千年有人吾不得知之後千年無人當盡於斯嗚呼
郡人為吾寳之昔歐陽文忠公嘗疑唐相賈耽為之
盖耽喜陽冰書嘗為序其說文字源耽後又為滑州
刺史其為刻此或可信也余考其言盖舒元輿所為
玉筯篆志謂斯去千載冰復去矣誰能得也當盡於
斯嗚呼主人則與今碑隂或異盖後人因其文時有
改定以合此記不足怪也雖然陽冰篆字其甚工者
不止於此而刻元輿頌者獨見此碑爾元輿又謂陽
冰其格峻其力猛其功備光大於秦信矣則亦屢進
而不止也(廣川書跋)
湖州府射堂記
撰人姓名殘缺世傳顔魯公正書大歷十二年四月
(金石錄)
右射堂記大歷十二年顔真卿書魯公在湖州所書
刻于石者余家集錄多得之惟放生池碑字畫完好
如干禄字書之類今已殘缺每為之歎惜若射堂記
者最後得之今僕射相公筆法精妙為余稱顔氏書
射堂記最佳遂以此本遺余以余家素所藏諸書較
之惟張敬因碑與斯記為尤精勁惜其皆殘闕也(集古
錄)
唐顔真卿撰并書碑石缺訛文理斷續其事迹不可
考大歷十二年四月立(集古錄目)
夀安縣甘棠館記
蕭昕撰史鎬八分書盧景篆大歷十一年(金石錄)
遊靈巖瀑布記
前濮州别駕康仲熊遊靈巖瀑布記不著書人名大
歷十二年刻(集古錄目)
烏程縣新陞望記
縣尉陳萇撰顔次公分書大歷十三年八月記(復齋碑錄)
石門山瀑布記
竇公衡記并裴士淹詩並八分書後有謝靈運邱希
範詩并希範六代姪丹和詩大歷中陳恒贊書(諸道石刻
錄)
縣令盧國遷建季子碑記
建中元年立在季子廟(集古錄目)
復鄠縣記
中書舍人于邵撰祠部員外郎侍御史張璪八分書
并篆額代宗之初吐蕃數寇京輔使李抱玉屯兵備
之其裨將何德願以陳鄭兵屯鄠縣長吏寄居佛寺
德宗即位詔德願移屯鳳翔復鄠縣如故碑以建中
二年立(集古錄目)
復鄠縣記碑隂
徐元弼撰竇含章書寳歷元年附(京兆金石錄)
石門山記
刺史李季貞纂篆書建中四年十一月立(復齋碑錄)
立嚴陵釣臺記
崔儒撰崔玄八分書并篆額興元元年四月景辰建(復齋碑錄)
漢樊毅復華下民租碑記
興元元年華隂令盧倣求得而為之記八分書於碑
末(漢隸字原)
韋公鐫信安郡王登石橋詩記
詩嗣江王禕撰記嚴綬撰韋薦書并篆額貞元三年
九月刺史韋光輔建(復齋碑錄)
西山風雨池記
貞元三年權德輿撰(輿地碑目)
襄州新學記
盧羣撰羅讓書貞元五年六月(金石錄)
碑隂題山南東道節度嗣曹王皋等十三人名銜(復齋
碑錄)
登封修縣記
劉深撰徐頊正書貞元八年二月(金石錄)
新鸛鵲樓記
陳翊撰正書無姓名貞元九年十一月(金石錄)
詩述碑隂記
李吉甫撰徐璹正書貞元十年正月(金石錄)
荆山郭橋記
貞元十年郢州長史劉丹撰(輿地碑目)
江陵府官石幢記
貞元十年吳仲舒撰(輿地碑目)
席相新六曹都堂記
貞元十一年歐陽詹撰(輿地碑目)
李公亭記
在潮州貞元十三年立(輿地碑目)
修昆明池堰記
京兆尹韓皋撰京兆府法曹參軍徐瑱書德宗貞元
十三年詔除昆明池税許民漁將以京兆尹韓皋為
使截交河立堰引澧水注之於池復漢故迹以貞元
四年刻此銘(集古錄目)
白蘋亭記
李直方撰史鎬八分書并篆額己卯歲作即貞元十
五年也(諸道石刻錄)
尚書省郎官題名石記
許孟容撰後序劉寬夫隸書貞元十五年立(京兆金石錄)
陽武令陶公復故縣記
唐衢撰鄭乃中八分書據記縣圯毁二十五年官吏
寓于佛寺貞元己卯歲縣令陶鍠修而復之後令李
倫以貞元十九年立此碑(集古錄目)
貞元十九年唐衢文世罕傳者余家集錄千卷唐賢
之文十居七八而衢文祇獲此爾然其氣格不俗亦
足佳也(集古錄)
五龍堂記
貞元中立
晉祠新松記
令狐楚撰顔顒正書元和元年三月(金石錄)
安邑縣新亭記
劉師老撰李銑正書元和元年又六月(金石錄)
遊石橋記(并詩)
刺史陸庶撰次男綜正書元和元年三月十八日刻
(復齋碑錄)
東渭橋河運院記
席䕫撰韓瑗八分書元和二年三月(金石錄)
武寧軍大將新廳記
張仲素撰崔縉正書元和二年五月(金石錄)
禱聰明山記
盧頊撰正書元和二年七月(金石錄)
洺州刺史盧頊撰不著書人名氏昭義軍節度使盧
從史禱于聰明山祠作此記從史并其官屬皆題名
于後以元和二年七月立(集古錄目)
禱聰明山記盧頊撰乃盧從史禱山神之記也閱從
史官屬姓名見孔戡與烏重胤皆列於後而感韓退
之記戡事云戡屢諫從史不聽卒為重胤所縛掩卷
歎息者久之嗚呼禍福成敗之理甚明而先事而言
則罕見從事至而言則不及矣自古敗亂之國未始
不如此也(集古錄)
宣州響山新亭新營記
權載之撰元和二年立(輿地碑目)
馬懿公壁記
元和二年馬總撰在泉州(輿地碑目)
武侯碑隂記
崔倫撰元和二年武元衡刻(輿地碑目)
開成二年武侯碑隂記崔倫撰唐劍南西川節度使
武元衡及其將佐題名者二十九人楊嗣復再題及
其僚属又六人并嗣復汝士詩兩首合為一卷唐諸
方鎮以辟士相高故當時布衣韋帶之士或行著鄉
閭或名聞場屋者莫不為方鎮所取至登朝廷位將
相為時偉人者亦皆出諸侯之幕如元衡所記裴度
柳公綽楊嗣復皆相繼去為本朝名將相亦可謂盛
矣哉(集古錄)
復黃陂記
前鄉貢進士侯喜撰不著書人名氏汝州有三十六
陂黃陂為最大自隋始築至唐開元中數復廢决貞
元十八年刺史盧虔築而復之碑以元和三年立(集古
錄金石略云目楊正臣書)
復黃陂記唐侯喜撰在汝州汝州有三十六陂黃陂
最大溉田千頃始作于隋記云至貞元辛未刺史盧
虔始復之辛未貞元七年也碑元和三年建喜之文
詞嘗為韓退之所稱而世罕傳者余之所得此碑而
已(集古錄)
新開常熟塘記
劉允文撰劉苑正書元和四年四月(金石錄)
徐州使院石柱記
劉公輿撰盧自烈八分書元和五年正月(金石錄)
涿鹿山石經堂記
劉濟撰元和四年(天下金石志)
京河新開水門記
韋處厚撰唐衢八分書元和五年正月(金石錄)
祕書省校書郎直史館韋處厚撰處士唐衢八分鄭
州刺史李少和引京水注於管城之北為石水門以
節其出入元和五年正月立此碑(集古錄目)
杜岐公郊居記
權德輿撰正書無姓名元和五年八月(金石錄)
杜岐公莊居記
佑自撰沈傳師正書元和五年十月(金石錄)
(附)司徒平章事杜佑撰子愉書初佑有莊於杜曲得
處士王易簡為之營治以元和七年作此記大中十
一年愉重書而刻之(集古錄目)
王處士引水記
大理卿武少儀撰與郊居記皆一體無書人名氏杜
佑有池泉在長安杜曲處士王易簡為佑鑿石引泉
為瀑水碑以元和五年立(集古錄)
尚書省新修記
許孟容撰鄭餘慶正書袁滋篆額元和八年正月(金石
錄)
尚書省石幢記
胡証撰并八分書元和八年二月(金石錄)
華州新廳堂記
吳丹撰并正書元和八年二月(金石錄)
華州後閣記
李正辭撰正書元和八年三月(金石錄)
新修橋驛記
韋行儉撰柳汶正書元和八年立(復齋碑錄)
睦州錄事參軍廳壁記
元和八年皇甫湜撰(輿地碑目)
池州大廳壁記
元和八年齊映為守日建裴晉公作記今不存(輿地碑目)
毬場山亭記
馮審撰分書無姓名篆額元和八年立(復齋碑錄)
岑公洞記
元和八年段文昌記在萬州(輿地碑目)
濟亭記
李璠撰裴璘正書鄭冠篆元和九年十月(金石錄)
濟源有三淵當祠下俗謂之海縣令房琯初立亭於
北海上以為祠神之所元和九年縣令李朝陽廣其
制度作記并詩記朝陽之子璠撰詩李朝陽撰裴璘
書鄭冠篆額(集古錄目)
建鎮南碣記
孟簡撰陳構正書元和十年十月(金石錄)
柳州山水記
柳宗元撰元和十年立(諸道石刻錄)
陽翟縣令壁記
許堯佐撰吳宗冉正書元和十四年五月(金石錄)
鄆州刺史廳記
馬總撰八分書無姓名元和十四年十二月(金石錄)
土洲耆老思舊記(金石錄作土洲記)
段文昌撰王玄同正書貞元十五年記元和十五年
十一月建(復齋碑錄)
東湖亭記
崔璹書元和十五年在洪州(金石略)
杜佑賓佐記
司徒平章寺杜佑撰不著書人名氏記前後賓佐其
首曰今相國中書侍郎趙國公者李吉甫也其餘凡
八十餘人碑以元和年立(集古錄目)
(補)甘棠館記
唐夀安尉蕭昕撰大理評事史鎬八分書盧璟篆額
甘棠館者前縣令李公字退思所立此碑大歷十一
年縣令李緫所建又有重刻碑記貞元八年縣令李
詞刻并往還此館題名者十六人附于後(集古錄目)
補
流杯亭碑隂記
陸長源撰八分書無姓名貞元五年(金石錄)
(又)趙穀書光化中立陳州(金石略)
六藝之一錄卷八十三
