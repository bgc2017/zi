欽定四庫全書
六藝之一錄卷三百四十四錢唐倪濤撰
歷代書譜
宋
米芾
米芾字元章初居太原後為襄陽人官至禮部員外
郎博文尚古不喜科舉學性好㓗世號水滛違世遺
俗每與物忤人又名米顛作韻語不蹈襲一字善属
文崇寧間四方承平百揆時序典章禮樂燦然一新
獨以書畫未有傑然超出前古者獨膺簡在遂除書
畫兩學博士頗厭士論芾亦欣然就職自以為巳任
又詔作黃庭小楷千文以進旋加褒美大抵書傚羲
之詩追李白篆宗史籕隸法師宜官晚年出入規矩
大得意外之旨自謂善書者只得一筆我獨有四面
識者然之方芾書時其寸紙數字人争售之以為珍
玩至於請求碑榜而戶外之屨常滿家藏古帖由晉
以來者甚富乃名其所藏為寳晉齋好事簮纓之流
出其所有竒字以求䟦語增重其書而芾或喜之即
為作古紙臨倣便與真者無辨兼喜作畫嘗為楚山
清曉圖曾非俗師所能到也當時名世之流評其人
物以謂文則清雄絶俗氣則邁往凌雲字則超妙入
神人以為知言仍偉岸不羈口無俗語頎然束帶一
古君子故贈其詩有衣冠唐制度人物晉風流也然
異議者謂其字神鋒太峻有如強弩射三十里又如
仲由未見孔子時風氣其為論或如此且類多行書
世亦罕及(宣和書譜)
米芾字元章吳人以母侍宣仁后藩邸舊恩補浛光
尉歷知雍丘縣漣水軍太常博士知無為軍召為書
畫學博士賜對便殿上其子友仁所作楚山清曉圖
擢禮部員外郎出知淮陽軍妙於翰墨沉著飛翥得
王獻之筆意尤工臨移至亂真不可辨精於鑒裁遇
古器物舊畫則極力求取嘗奉詔倣黃庭小楷作周
興嗣千字韻語又入宣和殿觀禁内所藏人以為寵
(宋史)
評米元章書
余嘗評米元章書如快劍斫陣強弩射千里所當穿
徹書家筆勢亦窮於此然似仲由未見孔子時風氣
耳(山谷題䟦)
跋米元章書
元章初學羅讓書其後超邁入神殆非側勒弩趯策
掠墜磔所能束縛也(益公題䟦)
䟦米元章書秦少游詞
借眼前之景而含萬里不盡之情因古人之法而得
三昧自在之力此詞此字所以傳世(益公題䟦)
䟦米元章書参星賦
右米禮部参星賦筠州集夲以為首篇其間意同辭
異者多具列如上今秘閣有石刻字畫稍大此卷收
歛豪逸秀傑痛快尤可愛重紙背題詩一聫不敢慢
也嘉泰癸亥秋池州故人文思提轄葉楠之子之真
自所居鐡圈山附遞夀予其意厚矣乃標軸而識之
七月望日平園老叟周必大題(平園集)
䟦元章儲子椿墨梅詩
予嘗評元章書回旋曲折氣古而韻高上攀李泰和
顔清臣為不足而下方徐季海柳誠懸為有餘未易
只赤論也(姑溪題䟦)
䟦元章書
服古衣冠凢所運用必欲絶俗故往往以戲謔之名
加之苟盡棄是等事一切如行筆則其可以砍額望
耶(姑溪題䟦)
䟦元章與術士劉思道帖
是非邪正亦可以移於好惡至黑白曲直則不得而
移也於是乃有以曲為直以白為黑者往往從而和
之盖不得而詰非詰之難知所詰為難元章作字信
所謂曲直白黑而好惡輒為之易位余嘗病之近吾
友張文潜評其書幾在鍾王季孟間然後余所病者
不藥而愈思道好古喜善類藏其書過於尺璧寸珠
異時非其人勿妄出一出當使擊節不已則余與文
潜實在其末光焉(姑溪題䟦)
䟦米元章帖
米老書如天馬脫銜追風逐電雖不可範以馳驅之
節要自不妨痛快朱君所藏此卷尤為奔逸而所寫
劉無言詩亦多竒語信可寳也(晦菴題䟦)
䟦米元章摹逸少平章帖
右米襄陽芾摹逸少平章帖筆趣翩翩固自佳但肆
筆搨放殊不填郭非古也昔人搨書欲如水月鏡像
者故應郭填乃造微耳(東觀餘論)
䟦米元章焦山帖
米老此銘不獨筆法超詣文亦清拔想見揮毫時神
遊八極眼空四海(後村題䟦)
海嶽多景樓詩帖
海嶽老人書惟華陀帖與多景樓詩最為豪放偃然
如枯松之卧澗壑截然如快劍之斫蛟鼉奮然如龍
蛇之起陸矯然如雕鶚之盤空烏獲之扛鼎不足以
比其雄且壮也飬由基之貫七札不足以比其沈著
痛快也千石之鍾萬石之虡其重厚有如此者浙江
之潮涿鹿之戰其噴薄蹴蹋有如此者鍾王之清潤
歐虞之簡㓗顔柳之端嚴誠為鮮&KR1275;至於雄入九軍
氣凌百代而於古人有一日之長其筆陣之堂堂者
乎(滏水集)
米元章三帖(一行書一篆一隸)
孔融遺張紘書曰前勞手章多篆書每舉篇見字欣
然獨笑如復覩其人以是知古人作書亦有以篆有
寳晉行書妙絶一世此卷四十三字尤高而不善用
二短何邪(攻媿集)
米元章二帖
米老精收由滋而下筆墨之外自成一家故得名夲
朝為海内所宗然有早年晩年改名未改名之别覧
者當加意焉因公求䟦乃書於此(松隠集)
米襄陽此帖猶是早年若後此所書則英風義槩筆
意過六朝遠甚然前人用意多推奬若一顰笑一言
動可道者必譽之足以激昂士風皆歸於厚是宜蔡
公珍藏當不惮煩以示人也(同上)
米海嶽湘西詩帖
逸少嘗自書表上晉穆帝專精任意帝索紙色類長
短闊狹與王表相似令張翼寫效一毫不異乃題後
答之逸少初不覺後更詳視乃嘆曰小人亂真耳宋
米禮部作字有晉唐風流自言學書貴弄翰把筆輕
自然手心虛振迅天真出於意外也其次要得筆意
謂骨筋皮肉脂澤風神皆欲俱全今觀此帖使毫行
墨渾然天成雖不元章吾知其元章矣叔成其寳之
元統甲戌六月上澣片玉山人顧厚書(續書畫題䟦記)
歐陽詢初見索靖所書碑唾之復見悟其妙卧其下
者十日閻立夲嘗至荆州視僧繇畫忽之次見略許
三見坐卧留宿其下者十日書畫之妙以詢立夲之
真識尚未能造次窺况下幾等能辨之乎米禮部書
法遠紹王右軍擅名一代當時寸紙數字人争售之
以為珍玩此帖宜寳也然舉世豈乏歐陽率更莫我
知也元統二年六月望日廬陵李簡士廉父書(仝上)
自天粟晝零之後洒染翰墨代不乏人必其不蹈故
常始可以永其傳襄陽米禮部生平無他嗜好獨遊
神心畫始學顔書已而厭其俗聞有李邕法又惡之
遂學沈傳師自後數改遂成名家麻紙十萬散失多
矣欲知八法之妙者請於是觀焉淳熙丙申暮冬申
呂企中書(同上)
向晚得竒觀案有翰墨陳展開即可辨骨格出風塵
尋常勢欹側此幅殊不倫字止五十六端人似垂紳
復如旗整整又若車轔轔書家有定論俗士長相嗔
不見蘇子語超妙還若神公昔家京口海嶽近為鄰
墨蹟雖散落至寳終難湮如彼荆山玉旁逹見孚尹
驚看忽入手幸合歸鄉人歲久恐朽弊摹勒須堅珉
銘文配瘞鶴終古焦山垠充道得此見示為題此於
後以代䟦語耳吳寬(同上)
惆悵江東起暮雲騷人疑有未招魂神從海嶽真能
降名與蘇黃得竝論千歲鶴歸林未冷百金馬死骨
猶存因君話取書家事始信鍾王别有門東陽(同上)
雪裏清光水裏雲分眀詩筆舊精魂可應絶技能兼
美觧使名家得擅論秦刻漢碑隨世改馬圖龜畫與
天存不須更說鍾王事此道誰参衆妙門台人謝鐸
次韻(同上)
南宫此帖端勁莊重迥異常書前䟦已詳自吳文定
公三閣老詩辭嚴意密三公同侍孝廟爕理之暇倡
和優游為介軒靳閣老所題當時文物之盛猗歟休
哉元汴(同上)
米南宫詩翰
米敷文奉勅題右呈諸友等詩先臣芾真蹟臣米
友仁鑒定恭䟦
右米元章詩翰有紹興及睿思殿圖印其子友仁題
其後稱先臣芾盖君前臣名之義也元章書極精妙
而友仁亦有家法父子並美自羲獻以後亦鮮聞之
書法真贋每相混淆如米氏者江南偽夲不知其幾
此卷妙處望而可知太宰水村陸先生檢諸故箧重
加装飾物之顯晦故自有數哉先生方操黜陟之柄
振幽起滯天下之士頼以不汨沒于世者多矣識者
幸毋以一事觀之正德丙子二月十二日長沙李東
陽題(續書画題䟦記)
米南宫草書画山水歌并絶句
米海嶽風度高朗神情舒暢故下筆便與人不同或
言其書自沈傳師來晚學李北海嘗觀名言書史則
其於古人書未嘗不學然每以不及古人為言或曰
真者在前氣焰爍人或曰若見真蹟慚惶殺人惟其
不自滿假所以書入能品今觀此卷出入顔平原無
一筆北海則此老胸中塊磊未易窺測也卷中書画
山水歌後絶句一首寄漢中王皆子美詩想隨所記
憶而書者内有御府瓢印及羣玉中祕等印曾入金
章宗賞鍳後有趙魏公印曾入松雪齋在夲朝則袁
忠徹家物也今歸谿陽史君史君好古博雅誠得所
矣其永寳之嘉靖甲午十月十日長洲文彭敬䟦(續書
画題䟦記)
米老行書杜甫題王宰画水山歌等帖筆勢飄逸大
饒姿態識者評此夲極得晉宋風致不亞停雲館刻
草書九帖也(清河書画舫)
米南宫書天馬賦
海嶽能書又能詩書品超邁入神詩稱意格高遠傑
然自成一家嘗寫詩投許冲元自言不襲古人生平
未嘗錄一篇投豪貴遇知己則不辭元豐中至金陵
識王介甫過黃州識蘇子瞻皆不執弟子禮其高譽
道如此時論章伯益書如宫女插花嬪嬙對鏡自有
一般態度能繼者惟海嶽耳或云海嶽學羅讓書盖
其少時非得法於讓也此帖詞翰兼美誠佳品也幼
澄宜保藏之永樂甲辰秋前五日後學張肯識(續書画題
䟦記)
淮南老守米南宫筆法今評妙品中翰苑寥寥千古
後不知誰復可相同天全有貞題(同上)
南宫與眉山豫章莆陽擅聲宋室近時學者寡師王
氏宗祖必先事四家為襄陽之學者大抵步入狂狠
允明故亦願學而資力兼乏乃不易爾而亦不易以語
人此天馬帖為梁谿錢氏世藏其孫昌言出示舒玩
未終第覺法度森出與尋常之論大異高陽馮几之
口不幾於誤人邪昌言請䟦稍附爾爾異時締觀著
力或得畦徑一二當為再議以易此語(祝氏集略)
凡書之道無論點畫披拂皆當盡其勢政如獅子摶
象摶兔皆用全力故昔之名書家隨筆所到無苟作
者南宫此賦其下筆痛快如駿馬斫陣健利難方而
徘徊俛仰備態極妍又毫髮無遺恨信其平生得意
書也今墨池中競師南宫而康虞寳此可謂獨得驪
龍之珠矣第不知余所言者於此書當不至河漢否
書以問之(書畫跋跋)
襄陽書天馬賦余所見已四夲一為擘窠大字後題
云為平海大師書後園水丘公觀特為雄傑在嘉禾
黃履常参政家一在新都吳氏後有黃子久諸元人
䟦子久云展視之時有大星貫斗而墜其聲如雷宋
夲余已摹取刻石吳夲多枯筆别自一種米書然皆
真蹟也米賦材乃強弩之末而子瞻稱其寳月賦以
為知元章不盡乃曾無一夲傳世何也因背臨及之
(畫禪室隨筆)
米襄陽行草易說
予觀米襄陽為天竺大士書易象數語深得乾造坤
化之奥世每以能書稱襄陽而其學識乃如此豈知
米公者哉蘇君昌齡請篆讀易堂三字以補其闕用
鎮山門遂書於左方鄱陽周伯温識後二百六十一
年當大元至正十五年三月朔旦也(珊瑚網)
米南宫於書無所不讀生承平時以絶倫之資日接
賢士大夫緒言餘論故其造詣益深使其僅能字學
則當時諸賢豈肯前席也世言王右軍能書而已殊
不知其卓識偉見貽書殷深源勸其交驩桓温使深
源從其言則温不至於跋扈而晉室尚可扶持襄陽
豪逸乃肯與佛印同訪中天竺至為之書讀易堂豈
以少林指心单傳固與羲皇周孔元無間耶襄陽論
易以及於洪範五行五位五性五味然所謂五行其
五味人皆可知獨金曰從革從革作辛辛為辛辣使
以金銀銅鐡百計煑之不能辛也此雖細事然子朱
子門人固嘗以為問終不能析其為何如今已矣恨
不能起襄陽於九原而質之吳人李君士眀寄跡老
子法中而嗜古好學出此卷以求題故麤書襄陽之
為人而非敢及於讀易也洪恕記(同上)
擕李項氏所藏米元章真蹟惟山水歌與此卷耳余
於五十年前借觀俯仰之間恍如隔世其昌(同上)
米海嶽小楷七帖
大行皇太后輓辭帖無能帖淮省帖
一介帖府判帖疎逖帖司籖帖
米元章小楷世不多見此七帖為項子長先生家藏
前為大行皇太后輓辭是輓裕陵向后后崩於建中
靖國元年後六帖是出宰時與朝貴札輓辭筆法與
褚河南哀册若出一手六札行筆亦遒健但與前迥
别或此老中年書也卣齋居士曹函光(珊瑚網)
米南宫九帖
右草書九帖先臣芾真蹟臣米友仁鍳定恭䟦
范至能說米書初自沈傳師来後入大令之室此九
帖當時已入秘苑後有小米䟦今在黃令君家前後
完具尚昔之粘綴也其後一帖評唐人始言草法必
應從晉此固通論殆亦其實錄耶麝煤鼠尾熏染終
歲所成若此今之學者亦知之乎弘治癸亥吳郡祝
允眀䟦(珊瑚網)
海岳翁此卷嘗入紹興秘府後有其子元暉題識盖
海岳平生得意書也其中有登海岱樓詩一首下小
字註云三四次寫間有一兩字好信書亦難事夫海
岳書可謂入晉人之室而其自言乃爾後之作字者
當何如耶甲戌九月二十三日觀於崔静伯氏敬題
虎丘山人都穆(同上)
此卷刻於文氏停雲館文太史鍳定所謂衆尤之尤
也昔從石夲想見真蹟今如葉公好龍真龍下室矣
乙酉九月晦董其昌觀於西湖舫齋(同上)
草書九帖筆法與海嶽諸帖小異有天真爛漫之趣
舊為水村陸太宰所藏李西涯䟦極稱許之(書画舫)
米元章行草四叚(前有修内司鈐縫印)
右米帖自都元敬䟦後為吾鄉項少溪公所藏至崇
禎己巳二月歸於盛念脩今年辛未季春復逸出因
得錄此四叚館刻中所不載也樂卿(珊瑚網)
米海嶽長者眀公二帖
右米南宫長者眀公二帖剛健端莊之中而有婀娜
流麗之態蘇文忠公謂其超邁入神評語不虛後帖
遠字宛然金錯刀法但知府大夫不知為誰府字缺
點疑有所為耳吳郡錢逵題(珊瑚綱)
米南宫中岳詩卷
宋室名書輒稱蘇黃米蔡餘無論焉然米南宫多為
行草原其書皆從真楷来故落筆不苟而點畫所至
深有意態非若今人不識歐虞徑造顛素為無夲之學
也此卷真蹟徐君臣寬當珍愛之徐有貞識(珊瑚網)
右米南宫所書二詩遺於陳太脩家輒為奴子竊出
賣于王参軍處事覺追取得之余最好米氏翰墨將
古銅缾易之舍所愛而逐所愛是放一拈一者也魏
應龍書(同上)
老米小詞真蹟
南宫自謂其書為刷書當是言其運筆之迅勁耳而
人多以偏欹槎牙間求之如堊帚之掃壁老顛有知
寧無撫几呌絶耶此幅斫筆如鐡而秀媚之氣奕奕
行間風華類得大令之神是南宫得意時筆也公詩
有云棐几&KR0146;毛子眀窗館墨卿功名皆一戲未覺負
平生觀此書如親見其寂寥所慕矣寳林顧起元(珊瑚
網)
米海嶽醉草
光堯皇帝翰墨志云米芾得能書之名似無負于海
内六朝翰墨副在筆端故沈着痛快如乘駿馬進退
裕如不煩鞭勒無不當人意然喜效其法者不過得
外貌高視闊步氣韻軒昂殊未究其中夲六朝妙處
醖釀風骨自然超逸也今觀二詩醉中之趣天然一
種風味似不食烟火人也骨裏帶神仙者耶時景定
改元春良日安雅堂書(式古堂書画彙考)
米老臨黃庭經
朱性甫藏米老臨黃庭經一卷後歸石田翁相傳黃
庭為晉人書非右軍之筆當時寫以換鵝者乃道德
五千文也不知李白何㩀以為黃庭耶(書画舫)
米元章臨蘭亭(黃文獻集祝氏集略二䟦已見)
米元章臨顔魯公坐位帖
坐位帖真蹟在京兆安氏嘗刻以傳世吳中復守吳
興謂安氏石未盡筆法因再摹刻二夲予家咸有之
安氏子孫分析坐位帖乃為二此帖至僕射指下平
分為兩以石刻較之正居其半蘇公見安師文時帖
尚全嘗手搨數十夲書遂大進余得坡公搨夲于東
平王繼學無毫髮失真旁有眉陽蘇氏及趙郡蘇軾
印米襄陽少年常臨之卲伯温亦云安氏析後不復
見全夲此卷筆法絶類米老往見乞米帖于子昂昂
以重資得之心有疑而不敢言今得此帖紙色行墨
絶相類遂定為米老所臨無疑至治二年秋桷記(清容
居士集)
米海嶽自序于古之名家書學之幾徧故其臨摹之
際往往逼真此顔魯公坐位帖元袁文清公定為海
嶽所臨者夫魯公平日運筆圓活清潤能兼古人之
長米則猛厲竒偉終墮一偏之失以孔門方之其氣
象真有回路二子之别故此書則如既見孔子後欲
效陋巷自樂而行三軍當一隊之故態時復一發於
詞氣間也(匏翁家藏集)
米元章臨羲之七帖
羲之七帖先臣芾中年手臨此字有雲烟卷舒翔動
之氣非善雙鈎者所能得其妙精刻石者所能形容
其一二也紹興丙辰十二月初七日臣友仁審定(戲鴻
堂法帖)
米元章臨鶺鴒頌
書法自晉唐沛然大興上及至尊下及士庶無不潜
心䆒奥創異立竒唐如太宗高宗玄宗臨軒之暇輒
精研八法揣摩六書玄宗天資既邁積學有源故落
筆神采秀發膏潤無窮余在洛陽常其欽家見御書
筆勢論一卷極與此帖相肖至唐末喪亂人物寥落
風流掃地矣宋初善書者稍復間出猶有五代衰颯
之氣至崇寧間蘇米諸家雄傑有二王顔柳之餘惟
元章早年得遊内府見歷代名蹟孜孜摹學一戈一
點得意外之旨出入規矩中行草飛白變化無窮有
翔龍舞鳳之勢雖曰神鋒太峻其間儀刑自在正使
不工處愈見其妙用也此摹玄宗鶺鴒頌帖體度弘
緩筆韻遒美其精勁敏妙更可寳也華秋白君珍蓄
此帖并歐陽文忠公草書一卷出以相示謹為識之
東吳高翔(六研齋二筆)
僕遊江陵仲巖沈學士招飲於懶宜堂出右帖求僕
題識時石齋鮑君同坐私属余曰余見米書多矣未
有超逸絶塵若是頌者純以圓勁為主時露夲来鋒
穎當為米書上乘不識肯為余設竒轉購之乎但仲
巖愛護甚篤焉能奪之媿不知書安能妄為損益因
錄石齋之語以呈趙璧彦昭(同上)
昔米老嘗從人借古書画臨搨竟并以真贋歸之俾
之自擇而莫能辨故論善臨摹者千古惟米老一人
而已右唐玄宗鶺鴒頌原夲在河南程九卿處絹素
已腐蠧文亦不全後有吕大防諸䟦筆法固肖而精
爽失矣反不若此卷之神采也至正壬辰中秋與王
赤城關客凢同觀於鶯葉軒中余因知梗槩而附識
於尾張繼孟(同上)
米元章諸體詩卷
擬古(二)吳江垂虹亭作(二)入境寄集賢林舍人
重九會郡樓和林公峴山之作送王渙之彦
舟
米元章此卷如獅子捉象以全力赴之當為生平合
作余先得摹夲刻之鴻堂帖甲辰五月新都吳太學
携真蹟至西湖遂以諸名蹟易之時徐茂吳方詣吳
觀書畫知予得此卷歎曰已探驪龍珠餘皆長物矣
吳太學書畫船為之减色然復自寬曰米家書得所
歸太學名廷尚有右軍官奴帖真夲其昌(式古堂書畫彙考)
襄陽公在當代愛積晉唐法書種種必自臨搨務求
逼真時以真蹟溷出眩惑人目或被人指摘相與發
笑然亦自試其藝之精抑試人之知如此所以名書
於宋與蔡蘇黃為四大家後之人惡敢議其劣亦不
容䛕其優矣汪君宗道持其所書雜詩織行綾卷索
題佛頭上豈可作罪過但以蘇長公論其清雄絶俗
之文超妙入神之字今於此卷見之因掇以塞其請
云正德改元八月下浣沈周(同上)
南宫帖予見數夲每見未嘗無所得此藏汪宗道家
尤為精粹余作有意學米安得常對面也臨别漫志
於尾唐宋書苑大家不過數輩宗道皆能致之歐陽
公謂物常聚於所好信哉祝允眀書(同上)
右米書盖以老法用秃筆者遒古可愛甲辰閏九月
九日王衡題於春水船(同上)
崇禎七年歲在癸酉子月申甫計偕入都門再觀於
東華門邸中一似米老重觀研山第無玉蟾蜍淚滴
之恨董其昌識時年七十九歲(同上)
米元章壮觀臺詩蹟
米海嶽有壮觀臺詩真蹟余刻於續戲鴻堂帖中亦
真州詩與多景樓南北相望甘露海嶽菴皆一時風
流所託米嘗以京口擬瀟湘楚山清曉圖於鐡甕城
取之書畫故當超耳(書畫眼)
米元章墨蹟
右米元章䟦顔魯公真蹟顔文盖為節度李光顔作
者而今亡矣米稱顔柳挑踼用意太過無平淡天成
之趣固宜乃以為後世醜怪惡札之祖其所遺書曰
海嶽名言者屡屡言之嘻亦過矣蘇東坡嘗言書至
顔魯公天下之能事畢矣蘇米皆名家而其言若此
何哉蘇稱米書為超逸入神而米對神宗訾蘇為畫
字其取舍又各不同不可知也匏菴蘇學而藏米帖
謹以是質之(懷麓堂集)
米元章小楷
寳祐丙辰元夕後五日卲君出示米南宫小字詩稿
一册再三属余為之序余不善書何足以知此寳晉
之字幾滿天下而小楷不多見濃墨大書以逞其逸
邁竒倔之勢是其長也人亦以是愛之至於蠅頭細
字而閒暇平安篇什雖多而始終如一何此老之不
惮煩也非故態時露一班幾不能辨静軒先生所指
其精神風格亦正在故態中若夫收藏跌宕之氣運
功於毫芒如觀魚紫硯間而甲胄森然如走馬蟻封
内而動中規矩此寳晉之異事而余之所獨愛也卲
君又言其所自来得於米氏之子孫此固其家藏之
物無疑子孫不能保而他人是保此不足深怪政不
必子孫保而得他人常保之乃所以為可貴也卲君
力學自好其所保者何止此哉余將次第而請觀焉
(王柏魯齋集)
米元章墨蹟
米南宫書神氣飛揚筋骨雄毅而晉魏法度自整然
也漢人只知程不識用兵紀律精嚴不知李廣之無
斥候為合作也(道園古錄)
米南宫帖
元章負其才氣傲睨一世而推服道祖如此道祖之
為人可知也世徒以其善書並稱之曰米薛而此帖
無一語及之則其可推服者豈真翰墨之工而已(黃文
獻公集)
米元章與李邍手帖
余嘗評海嶽翁書如李白醉中賦詩雖其姿態傾倒
不拘禮法而口中所吐皆成五色文今觀與李邍手
帖因書其語而歸之邍字夷曠公擇子也大觀間嘗
為顯宦云(宋學士集)
米元章書蹟
右米南宫書七言律絶四首後有畢長史張掄二䟦
斷為真蹟無疑米書與蘇黃並價而各不相下大抵
蘇黃優於藏蓄而米長於奔放今觀此帖則奔放之
外有藏蓄之風焉予所見米書似此者絶少評書者
當自知之(懷麓堂集)
米元章樂圃帖
米元章書沉著痛快直奪晉人之神少壮未能立家
一一規摹古帖及錢穆父訶其刻畫太甚當以勢為
主乃大悟脱盡夲家筆自出機軸如禪家悟後拆肉
還母拆骨還父呵佛罵祖面目非故雖蘇黃相見不
無氣懾晚年自言無右軍一點俗氣良有以也此為
樂圃書志遒勁奔軼又是平生得意筆太史公作信
陵君傳蔡中郎為陳仲弓志皆以得意人不輕贊譽
正似此書耳(書畫眼)
米元章評紙帖
米元章評紙如陸羽品泉各極其致而筆法都從顔
平原幻出與吾友王宇泰所藏天馬賦同是一種書
臨寫彌月仍歸用卿其寳之(畫禪室隨筆)
米元章行書離騷經
米元章行書離騷經宜興吳民部所藏民部乃文肅
公之冡孫其未第時靳固不出示人近始装潢成册
米書鮮有二千餘言璠璵夜光爛漫抵鵲真海内竒
觀方當今人摹取米芾之書觀止於此
米元章行楷隂符經
右米元章行楷隂符經世無别刻惟晉陵唐君俞有
宋搨余友陳懿卜摹之入石米老自稱書課平生不
知幾千夲顧於經文時有脱誤獨所謂三盗既宜者
既作既冥最佳此亦必有所自非能鑿空信筆也(畫禪
室隨筆)
米南宫書宗室崇國公孝恭墓誌銘
米南宫喜懸筆書故小楷往往欹側然筆力遒健意
度蕭散宜為一代書法之冠也泰定四年秋分日鄧
文原識(式古堂書畫彙攷)
寳晉書法出蘭亭觀其轉摺方圓則可見矣此崇國
誌銘要以相馬法求之東陽柳貫書(同上)
鄭華原宋書不滿其人文集亦無傳此篇則因米老
之書而傳焉考之袁清容䟦此去今纔百年當時行
世有宋文人四大家今王禹玉集存秘府李清臣僅
見數篇荆舒文止太學有版惟廬陵文忠公六一先
生天上人間有刻兩夲噫文章者豈必工而後傳歟
抑必因其人之賢而後可以久傳也盖嘗與欽謨論
及之題于卷末吳郡葉盛(同上)
袁桷黃溍揭汯三䟦已見前石刻卷中兹不復重
錄
魯公碑隂記
章吉老墓誌及表
米元章書孔子手植檜贊
米元章書太平州蕪湖縣學記
米元章書龍井記
米元章方員菴石刻
已上諸書䟦已見石刻
無題䟦諸帖
米南宫登海岱樓玩月詞
米南宫紫金研帖
米南宫鄉石帖
米南宫山林堂詩
米海嶽經宿帖
米襄陽都梁十景詩蹟(十景在泗州)
米漫仕苕溪詩卷
米襄陽呈陳建州詩卷
米南宫峴山詩蹟
海嶽翁閱書帖(行楷書)
米老三吳詩帖
米海嶽多景樓詩帖
米南宫眼目帖
米南宫陳攬帖
米漫仕太簡帖
米禮部砂步詩帖
老米真脉帖
已上俱見式古堂書畫彙攷
米南宫千文(見前)
米禮部臨智永千文(見前)
米南宫䟦殷令名帖(見前)
雜錄
海嶽以書學博士召對上問夲朝以書名世者凢幾
人海嶽各以其人對曰蔡京不得筆蔡卞得筆而乏
逸韻蔡襄勒字沈遼排字黃庭堅描字蘇軾畫字上
復問曰卿書如何對曰臣書刷字(海岳名言)
米芾元章有書名其投筆能盡管城子五指撮之勢
翩翩若飛結字殊飄逸而少法度其得意處大似李
北海間能合者時竊小王風味也魯公(蔡京)一日問芾
今能書者有幾芾對曰自晚唐柳氏近時公家兄弟
是也盖指魯公與文正公(蔡卞)耳公更詢其次則曰芾
也(鐡圍山業談)
米芾得能書之名似無負於海内芾於真楷篆隸不
甚工惟於行草誠入能品以芾收六朝翰墨副在筆
端故沉著痛快如乘駿馬進退裕如不須鞭勒無不
當人意(耆舊續聞)
南宫夲學顔後自成一家於側掠拿趯動遵古法度
無一筆妄作(洞天清錄)
米南宫跅跎不羈之士喜為崖異卓鷙驚世駭俗之
行故其書亦類其人超逸絶塵不踐陳迹每出新意
於法度之中而絶出筆墨畦徑之外真一代之竒蹟
也紹興天子訪求其書始貴重於天下而元章骨已
朽矣壬午歲十月朔孫覿書(式古堂書畫彙攷)
吾嘗疑米元章用筆妙一時而所藏書真偽相半元
祐四年六月十二日與張致平同過元章致平謂吾
嘗見公親發鎖兩手捉書去人丈餘近輒掣去手元
章笑遂出二王長史懷素輩十許帖子然後知平時
所出皆苟以適衆目而已(東坡志林)
子瞻自海外歸與元章書云嶺海八年親友曠絶亦未
嘗關念但念吾元章邁往凌雲之氣清雄絶俗之文
超妙入神之字何時見之以洗我積年瘴毒耶元章
答云更有知不盡處脩楊許之業為帝宸碧落之游
異時相見乃知也其高自標置如此(蘇米遺事)
米南宫書自得於天資然自少至老筆未嘗停有以
紙餉之者不問多寡入手即書至盡乃已元祐末米
知雍丘縣蘇子瞻自揚州召還乃具飯邀之既至則
對設長案各以精筆佳墨紙三百列其上而置饌其
旁子瞻見之大笑就坐每酒一行即伸紙共作字以
二小史磨墨幾不能供薄暮酒行既終紙亦盡乃更
相易携去俱自以為平日書莫及也(石林避暑錄)
婢之婢世謂之重臺評書者謂羊欣書似婢學夫人
米芾學欣書故高宗謂米字為重臺(王仲暉雪舟脞語)
米元章書畫竒絶從人借古夲自臨搨臨竟併與真
夲還其家令自擇其一而其家不能辨也以此得人
古書畫甚多(韻語陽秋)
徽宗嘗命米芾以兩韻詩草書御屏次韻乃押中字
行筆自上至下其直如線上稱賞曰名下無虛士芾
即取所用硯入懷墨汁淋漓奏曰硯經臣下用不敢
復進御臣敢拜賜又一日回人書親舊有密於窗隙
窺其寫至芾再拜即放筆於案整襟端下兩拜(周輝清波
雜志)
劉後村集云米元章有帖云老弟山林集多於眉陽
集然不襲古人一句子瞻南還與之說茫然嘆久之
以嘆渠偷也戲䟦二首大令云亡筆不傳世無行
草已千年偶然遺下鵝羣帖生出楊風與米顛二
集一傳一不傳可能寳晉勝坡仙蘇郎不醉常如醉
米老真顛却辨顛世傳米老有辨顛帖(式古堂書畫彙攷)
趙孟堅云黃魯直書遒媚米元章書俊拔薛道祖書
温潤徐會稽之濁在跛偃李北海之濁在欹斜跛偃
之弊流而誤我坡公欹斜之弊流而為元章父子矣
(同上)
米無正書真行者為正書生平自負小楷不肯多寫
余得李伯時西園雅集圖有米南宫蝇頭題後甚得
蘭亭筆意(畫禪室隨筆)
張謙藏米南宫帖十二册各以類次如手東家書詩
文分四類上有閱古珍玩大印乃韓侂胄之故物也
(書畫舫)
南宫之書資學兼到故能楷法追唐行草入晉一時
名賢如李蔡蘇黃皆莫能及乃至誚顔柳貶旭素則
過矣近日項穆德純纂書法雅言放斥蘇米極意詆
訾之當是口業報邪卒不能掩其美也(書畫舫)
海嶽翁䟦張旭書公孫大娘舞劍帖黃素書小楷精
絶惜舞劍帖不存止存米跋耳(同上)
六藝之一錄卷三百四十四
