欽定四庫全書
六藝之一錄卷三百五錢唐倪濤撰
歴朝書論三十五
王虚舟論書賸語
古人學書皆有師傳密相指授余學之五十年
不過師心探索然古人之旨可得而窺又年來
縱意摸古心所通會往往條疏紙尾撿括合者
并錄成卷名曰論書賸語附見卷末期以就正
有道云爾
執筆
執筆欲死運筆欲活指欲死腕欲活
五指相次如螺之旋緊捻密持不通一縫則五指死而
臂斯活管欲碎而筆乃勁矣
作蠅頭書湏平懸肘高提筆乃得寬展匠意字漸大則
手須漸低若至擘窠大書則須是五指緊撮筆頭手
既低而臂乃高然後腕力沉勁指揮如意執筆一高
則運筆無力作書不浮滑便拖沓
學歐須懸腕學禇須懸肘學顔須内鉤學柳須外捩
運筆
世人多以捻筆端正為中鋒此柳誠懸所謂筆正非中
鋒也所謂中鋒者謂運鋒在筆畫之中平側偃仰惟
意所使及其既定也端若引䋲如此則筆鋒不倚上
下不偏左右乃能八面出鋒筆至八面出鋒斯往無
不當矣至以秃穎為中鋒只好隔壁聽
又世人多目秃穎為藏鋒非也歴觀唐宋碑刻無不芒
鎩銛利未有以秃穎為工者所謂藏鋒即是中鋒正
謂鋒藏畫中耳徐常侍作書對日照之中有黑綫此
可悟藏鋒之妙
如錐畫沙如印印泥世以此語舉似沉著非也此正中
鋒之謂觧者以此悟中鋒思過半矣
筆折乃圓圓乃勁
勁如銕軟如綿須知不是兩語圓中規方中矩須知不
是兩筆
使盡氣力至於沉勁入骨筆乃能和和則不剛不柔變
化斯出故知和者沉勁之至非軟緩之謂變者和適
之至非縱逸之謂
結體欲緊用筆欲寬一頓一挫能取能舍有何不到古人處
解得頓挫斯能跌蕩指如懸槌筆如死蚓豈有是處
古釵脚不如屋漏痕屋漏痕不如百歲古藤以其漸近自然
顔魯公古釵脚屋漏痕只是自然董文敏謂藏鋒門外
漢語
釵脚漏㾗從生入從熟出
束騰天潛淵之勢於毫忽之間乃能縱横瀟灑不主故
常自成變化然正須筆筆從規矩中出深謹之至竒
蕩自生故知竒正兩端寔惟一局
以正為竒故無竒不法以收為縱故無縱不擒以虛為
實故斷處皆連以背為向故連處皆斷學至解得連
處皆斷正正竒竒無妙不臻矣
以拔山舉鼎之力為舞女插花乃道得箇和字杜元凱
言優而柔之使自求之厭而飫之使自趍之若江海
之浸膏澤之潤渙然冰釋怡然理順到此乃是和處
能用拙乃得巧能用柔乃得剛
用筆沉勁&KR1086;態乃出
須是字外有筆大力回旋空際盤繞如游絲如飛龍突
然一落去來無跡斯能於字外出力而向背往來不
可端倪矣
隔筆取勢空際用筆此不傳之妙
南唐後主撥鐙法解者殊鮮所謂撥鐙者逆筆也筆尖
向裏則全勢皆逆無浮滑之病矣學者試撥鐙火可
悟其法
須有不使盡筆力處
工妙之至至於如不能工方入神解此元常之所以勝
右軍魏晉之所以勝唐宋也
歐多折顔多轉折湏提轉須撚
結字
結字須令整齊中有參差方免字如算子之病逐字排
比千體一同便不成書
作字不須豫立間架長短大小字各有體因其體勢之
自然與為消息所以能盡百物之情狀而與天地之
化相肖有意整齊與有意變化皆是一方死法
純肉無骨女子之書能者矯之而過至於枯朽骨立所
謂楚則失矣齊亦未為得者也古人之書鮮有不具
&KR1086;態者雖峭勁如率更遒古如魯公要其風度正自
和明悅暢一涉枯朽即筋骨具而精神亡矣作字如
人然筋骨血肉精神氣脉八者備而後可為人闕其
一行屍耳不欲為行屍惟學乃免
有意求變即不能變魏晉名家無不各有法外巧妙惟
其無心於變也唐人各自立家皆欲打破右軍鐵圍
然規格方整轉不能變此有心無心之别也然欲自
然先須有意始於方整終於變化積習久之自有會
通處故求魏晉之變化正須從唐始
用墨
東坡用墨如糊云須湛湛如小兒目睛乃佳古人作書
未有不濃用墨者晨起即磨墨汁升許供一日之用
及其用也則但取墨華而棄其渣滓所以精彩煥然
經數百年而墨光如漆餘香不散也至董文敏始以
畫法用墨初覺氣韻鮮妍久便黯黮無色然其著意書
究未有不濃用墨者觀者未之察耳
墨須濃筆須健以健筆用濃墨斯作字有力而氣韻浮
動
臨古
自運在服古臨古須有我兩者合之則雙美離之則兩
傷
臨古須是無我一有我只是己意必不能與古人相消息
習古人書必先專精一家至於信手觸筆無所不似然
後可兼收並畜淹貫衆有然非淹貫衆有亦决不能
自成一家若專此一家到得似來只為此家所蓋枉
費一生氣力
窮其源流究其變化然後作字有本不理其本但取半
路撏撦不濟事
臨古須透一步翻一局乃適得其正古人言智過其師
方名得髓此最解人語
攝天地和明之氣入指腕間方能與造化相通而盡萬
物之變態然非窮極古今一步步脚踏實地積習久
之至於縱横變化無適不當必不能地負海涵獨扛
百斛故知千里者跬步之積萬仞者尺寸之移
孫虔禮云學之者尚精擬之者貴似凡臨古人始必求
其似久久剥換遺貌取神則相契在牝牡驪黃之外
斯為神似宋人謂顔書學褚顔之與褚絶不相似此
可悟臨古之妙也
正書樂毅為主黃庭内景洛神佐之行書蘭亭為主聖
教爭坐佐之草書十七帖為主書譜絶交佐之
人必各自立家乃能與古人相抗魏晉迄今無有一家
同者匪獨風會遷流亦緣規模自樹僕嘗說使右軍
在今日亦學不得正恐為古人蓋也
作一字須筆筆有原本乃佳一筆杜撰便不成字
作書不可不通篆隸今人作書别字滿紙只緣未理其
本隨俗亂寫耳通篆法則字體無差通隸法則用筆
有則此入門第一正步
凡臨古人始在能取繼在能舍能取易能舍難然不能
力取無由得舍
善學柳下惠莫如魯男子於此可悟舍法非拆骨還父
拆肉還母何從現得清净法身來
篆書
篆須圓中規方中矩直中䋲
篆書用筆須如綿裹鐵行筆須如蠶吐絲
篆書有三要一曰圓二曰瘦三曰參差圓乃勁瘦乃腴
參差乃整齊三者失其一奴書耳
陽冰篆法直接斯喜以其圓且勁也筆不折不圓神不
清不勁能圓能勁而出之虚和不使脉興血作然後
能離方遁圓各盡變化一用智巧以我意消息之即
安排有蹟而字如算子矣有明一代解此語者絶少
所以篆法無一可觀
隸書
漢唐隸法體貌不同要皆以沉勁為本唯沉勁斯健古
為不失漢人遺意結體勿論也不能沉勁無論為漢
為唐都是外道
吾衍三十五舉云隸書須是方勁古拙斬釘截鐵挑拔
平硬如折刀頭方是漢隸今作者不得古人之意但
以弱毫描取舊碑斷闕形狀便交相驚詫以為伯喈
復生豈不可笑
隸出於篆然漢人隸法變化不同有合篆者有離篆者有
增篆者有减篆者為體各殊譌舛錯出須要合篆乃
為正則林罕言非究於篆無由得隸此不刊之論也
楷書
晉唐小楷經宋元來千臨百模不唯妙處全無并其形
狀亦失惟唐人碑刻雖經剥蝕而其存者去真蹟僅
隔一紙猶可見古人妙處從此學之上可追蹤魏晉
下亦不失宋元
楷書不當措置平穩然須從平穩入
黃山谷言大字欲結密無間小字欲寬綽有餘作蠅頭
細書須令筆勢紆餘跌宕有尋丈之勢乃佳觀禇公
隂符經顔公麻姑記有一字局促否
行書
以楷法作行則太拘以草法作行則太縱不拘不縱瀟
灑縱横濃纖得中高下合度蘭亭聖教鬱焉何遠
不疾不徐官止神行胸有成書筆無滯體行書之妙盡
矣
懸鍼欲徐徐則意足而態有餘妍垂露欲疾疾則力勁
而筆能覆逆米老言無垂不縮無往不收此兩語宣
洩殆盡
草書
右軍以後無草書雖大令親炙趨庭之訓亦已非復乃
翁門仞顛素已降則奔逸太過所謂驚蛇走虺勢入
戸驟雨旋風聲滿堂不免永墮異趣矣孫虔禮謂子
敬以下莫不鼓努為力標置成體内不足者必外張
非直世降風移之故也余論草書須心氣和平歛入
規矩使一波一磔無不堅正乃為不失右軍尺度稍
一縱逸即偭規改錯惡道坌出米老譏素書謂但可
懸之酒肆非過論也
姜白石論草書須有起有應各盡義理愚以為此只死
法耳欲斷還連似竒反正不立一法不舍一法乃能
盡妙夫惟右軍必也聖乎
草書如何守正圓中規方中矩如何盡變無圓而不矩
無方而不規如何用力從規矩入從規矩出如何究
竟一步不離步步縱舍至於能縱舍所謂從心不踰
右軍化不可為其底藴不過些子顛素只此些子差
所以永墮異趣
牓書
牓書須我之氣足蓋此書雖字大尋丈只如小楷乃可
指揮匠意有意展拓即氣為字所奪便書不成
牓書每一字中必有一兩筆不用力處須是安頓使簡
澹令全字之勢寬然有餘乃能跌蕩盡意此正善用
力處
凡作牓書不須豫結搆長短闊狹隨其字體為之則參
差錯落通體自成結搆一排比令整齊便是俗格
凡牓書三字須中一字略小四字須中二字略小若齊
一則高懸起便中間字突出矣
牓書結體宜稍長高懸則方若結體方則高懸起便匾
闊而勢散矣
論古
鍾太傅書以唐摹賀捷表為第一幽深古雅一正一偏
具有法外之妙力命表摸搨失真了乏勝槩季直乃
是偽蹟了乏賀捷勝槩不足觀也
右軍臨鍾墓田為勝然比於賀捷十得二三耳宣示非
不古雅然鋒穨穎秃未届神妙當由模搨失真故
右軍楷書以新安吳氏所藏樂毅論為最似柔而剛似
近而遠神清韻和使人有天際真人想高紳學士家
不全本雖名流傳有緒亦已不届精華矣
世俗所傳晉唐小楷質木無潤如出一手雖越州石氏刻
烜赫殆數百年究亦精華銷乏無古人撒手懸崖妙處
余得古搨洛神賦全本篆隸楷行草皆備真是有妙畢
見無美不臻次惟毘陵唐氏所藏十三行駘宕腴潤
猶有游行自在之趣賈秋壑玉板本則神明渙散不
足取則而世皆寳之貴耳賤目吾所未喻
右軍十七帖為草書之宗唐模墨蹟萬歴間藏邢子愿
家刻石來禽舘為有明十七帖之冠子敬則已縱至
於顛素則奔逸太過去右軍風流益以遠矣
魏晉人書一正一偏縱横變化了乏蹊徑唐人歛入規
矩始有門法可尋魏晉風流一變盡矣然學魏晉正
須從唐入乃有門戸
有唐名家各欲打破右軍銕圍自立門戸所謂皆有聖
人之一體然各能以其一體精詣其極不似後人意
滿手滑竭盡氣力無有至處
古人言虞書内含剛柔歐書外露筋骨君子藏器以虞
為優然學虞不成不免精散肉緩不可收拾不如學
歐有墻壁可尋
虞得右軍之圓歐得右軍之卓褚得右軍之超顔得右
軍之勁柳得右軍之堅正如孔門四科不必兼擅而
各詣所長皆是尼山血嗣
學禇須知其沉勁學歐須知其跌蕩學顔須知其變化
學柳須知其嫵媚
古人藁書最佳以其意不在書天機自動往往多入神
解如右軍蘭亭魯公三藁天真爛然莫可名貌有意
為之多不能至正如李將軍射石沒羽次日試之便
不能及此有天然未可以智力取已
虞禇離紙一寸顔柳直透紙背惟右軍恰好到紙然必
力透紙背方能離紙一寸故知虞褚顔柳不是兩家
書至筆力恰好到紙則須是天工至人巧錯天地和
明之氣絪緼會萃於指腕之間乃能得之有數存焉
已
右軍平生神妙一卷蘭亭宣洩殆盡聖教有蘭亭之變
化無其專謹有蘭亭之朗徹無其遒厚無美不臻莫
可端倪其惟褉帖乎具體而微厥惟聖教從聖教學
蘭亭乃有入處
歐褚自隸來顔柳從篆來
褚公書人以為微至吾以為沉雄非洗刷到骨盡去渣
滓那得届此清虚境界宋人以為顔出自褚此理可
悟
褚河南書陶鑄有唐一代稍嶮勁則為薛曜稍痛快則
為顔真卿稍堅卓則為柳公權稍纖媚則為鍾紹京
稍腴潤則為吕向稍縱逸則為魏栖梧步趨不失尺
寸則為薛稷
柳誠懸臨蘭亭無復一點右軍法此所謂善學柳下惠
者也至其自書蘭亭詩則風韻滯俗不可嚮邇矣山
谷言子弟可百不能惟俗不可醫當為深戒
釵脚漏㾗之妙魏晉以來名能書者人人有之至顔魯
公始為宣洩耳匪直魏晉自秦漢來篆隸諸書未有
不具此妙者學者不解此法便不成書
文至昌黎詩至子美書至魯公皆獨擅一朝之勝正以
妙能變化耳世人但以沉古目之門外漢語
李北海張司直蘇武功皆原本子敬然吾謂司直勝北
海以其風神澹遠為不失山隂規格也北海惟嶽麓
寺碑淵渾有風骨雲麾碑則鼓努驚奔氣質太重學
之不已便入俗格至蘇武功體肥質濁又在北海下
矣
學顔公書不難於整齊難於駘宕不難於沉勁難於自
然以自然駘宕求顔書即可得其門而入矣
爭坐一藁便可陶鑄蘇米四家及陶鑄成而四家各具
一體貌了不相襲正惟其不相襲所以為善學顔書
者也若千手一同只得古人豈復有我
臨淳熙續帖顔魯公送劉太沖叙書後云世稱顔書者
多以雄勁題目不知其變化乃爾人不自立家不能
與古人惟肖顔公能打破右軍銕圍所以能為右軍
血嗣有志臨池者不可不知此語
顔公書絶變化然比於右軍猶覺有意然不始於有意
安能至於無蹟乃知龍跳虎卧正是規矩之至
顛素二家世稱草聖然素師清古於顛為優顛雖縱逸
太甚然楷法精勁則過素師三舍矣人不精楷法如
何妄意作草
唐以前書風骨内歛宋以後書精神外拓豈惟書法淳
漓不同亦世運升降之所由分也惟蔡忠惠公歛才
於法猶不失先民矩矱下此諸公各帶習氣去晉唐
風格日以遠矣
米老天才横軼東坡稱其超妙入神雖氣質太重不免
子路初見孔子氣象然出入晉唐脫去滓穢而自成
一家涪翁東坡故當俛出其下
山谷老人書多戰掣筆亦甚有習氣然超超玄著比於
東坡則格律清迥矣故當在東坡上
宋四家書皆出魯公而東坡得之為甚&KR1086;態艷逸得魯
公之腴然喜用偃筆無古人清迥拔俗之趣在宋四
家中故當小劣耳
有唐一代書格律森嚴多患方整至宋四家各以其超
逸之姿破除成法蓋拓向外來而晉唐謹嚴肅括之
意亡矣至趙子昂始專主二王而於子敬得之尤切
閣帖第九卷字字皆子昂祖本也比於宋四家故當
後來居上
子昂天材超逸不及宋四家而工夫為勝晩歲成名後
困於簡對不免浮滑甚有習氣元時一代書家皆宗
仰之雖鮮于困學諸公猶為所蓋其他更不足論有
明前半未改其轍文徵仲使盡平生氣力究竟為所
籠罩至董思白始抉破之然自思白以至於今又成
一種董家惡習矣一巨子出千臨百模遂成宿習惟
豪傑之士乃能脫盡耳
工夫粹密子昂為優天才超妙思白為勝思白雖姿態
横生然究其風力寔沉勁入骨學者不求其骨格所
在但襲其形貌所以愈秀愈俗
自朴而華由厚而薄世運遷流不得不然蓋至思白興
而風會之下於斯已極末學之士幾於無所復之矣
窮必思反所貴志古之士能復其本也
六藝之一錄卷三百五
