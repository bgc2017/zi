欽定四庫全書
六藝之一錄卷二百七十六錢唐倪濤撰
歴朝書論六
唐張懷瓘玉堂禁經
夫人工書須從師授必先識勢乃可加功功勢既明則
務遲澀遲澀分矣無繫拘跔拘跔既亡求諸變態變態
之旨在於奮斫奮斫之理資於異狀異狀之變無溺荒
僻荒僻去矣務於神采神采之至幾於玄微則宕逸無
方矣設乃一向規矩隨其工拙以追肥瘦之體疎密齊
平之狀過乃戒之於速留乃畏之於遲進退生疑臧否
不决運用迷於筆前震動惑於手下若此欲速造玄微
未之有也今論點畫偏傍用筆向背皆宗元常逸少兼
逓代傳變各有所由備其軌範並列條貫
用筆法
夫書之為體不可專執用筆之勢不可一槩雖心法古
而制在當時遲速之態資於合宜大凡筆法點畫八體
備於永字
八法之外更相五勢以備制度
門一曰鈎裹勢須圓而憿鋒罔閔二字用之
刀二曰鈎努勢須圓角而趯均勻旬勿字用之
丶三曰衮筆勢須按鋒上下衂之今令字下點用之
丨四曰儓筆勢緊策之鍾法上字用之
一五曰奮筆勢須險策之草書一二三字用之
又有用筆腕下起伏之法用則有勢字無常形
一曰頓筆推鋒驟衂是也則努法下脚用之
二曰挫筆挨鋒捷進是也下三點皆用之
三曰馭鋒直撞是也有點連物則名暗築目其是也
四曰蹲鋒緩豪蹲節輕重有凖是也一乙等用之
五曰&KR2230;鋒駐筆下衂是也夫有趯者必先&KR2230;之刀一是
也
六曰衂鋒住鋒暗挼是也烈火用之
七曰趯鋒緊御澀進如錐畫石是也
八曰按鋒囊鋒虚闊章草磔法用之
九曰揭筆側鋒平發人天脚是也如鳥爪形
烈火異勢
从此名烈火勢出於正體書於銘石時或用之法以發
勢築迅憿而勁側从字頭僉字脚用之
灬此名各自立勢勢則抵背潜衂視之不見考之則彰
乃鍾法即繇白然字下是耳後王逸少用之不怠隸用
之
灬此名聯飛勢似連緜相顧不絶法以暗衂而微著勢
以輕揭而潜趯乃右軍變於鍾法而參諸行法則樂毅
論燕字無字時或用之為後遵用守而不替至於今矣
灬此名布棋俗勢凡拙不可為也
散水異法
氵此名逓相顯異意以或藏或露狀類不同法以剛側
而中偃下潜挫而趯鋒則右軍黃庭經樂毅論用此也
氵此名潛相矚視外雖解摘内則相附此蓋鍾法上□
以潛鋒暗衂下以迅趯而捷遣右軍遵用之於真隸常
為之
氵此行書法以微按而餉揭意以輕利為美鍾張二王
行書並用此法
&KR2151;此草書法&KR2151;以借勢捷遣而已若失之以緩滯即其
為病甚矣不可不慎也
勒法異勢
一此名鱗勒鱗勒之中勢存仰策而收雖云仰收無使
芒角芒角則失於遒潤矣鍾王以下常用之
丨此名借勢法以不仰策及鱗勒但取古勁枯澀無求
銛利則其妙也右軍通變以避駢勢夫為真隸必先用
之
一此名草勢法以險策捷挫鋒露飛動而已
一此名平布凡俗不可用也
策變異勢
二此名逓相顯異法以上背筆而仰策下緊趯而覆收
則鍾書常用此王逸少參而行之
二此名借勢不務策勒但取古澀而已雖云古澀用筆
之意不忘仰覆之理
二此名章草草書之勢法以險勁飛動鍾張二王章草
草書常用此法也
二此名布算時俗所貴非墨家態戒之
三畫異勢
三此名遞相解摘三畫用筆勢相類不求變異則涉凡
淺法以上畫潛鋒平勒中畫背筆仰策下畫緊趯覆收
此蓋王法則黃庭經三門三字用之
三此名遞相竦峙蓋行書用之法以上勒側而中策下
奮筆横飛鍾張二王行草並依此法
三此名峭峻勢亦草書之法險利為勝
三此名畫卦勢俗鄙不可用
啄展異勢
人此人入等法法以左罨略而迅利右潛趯而戰行行
勢盡而微著摘出而暗收脱若便抛下虞流滑則冥於
凡淺梁庾肩吾書論云將欲放而更畱謂此
人此名交爭勢蓋行草法也法以衂鋒啄掣捷速疾進
為勢若交急意存力敵失之於鈍滑斯可慎也陳沙門
智永常用此法
人此名章草之法法以潛按而微進輕揭而暗收趯之
欲利按之欲輕輕則滑勁而神清肥乃質滯而俗鈍王
濛草善于此法
乙脚異勢
乙此名外略法蹲鋒緊略徐擲之不欲速速則失勢不
欲遲遲則緩怯此法蓋鍾法稍涉于八分散隸則歐陽
詢守而不替
乙此名蠆毒法法以引過其曲微以輕&KR2230;其鋒又以徐
收而趯之不欲出欲出則暗收如芒刺為善梁庾肩吾
書論云欲挑還置謂駐鋒而後趯也
宀頭異勢
宀此名若&KR2230;夫上點既駐筆挫鋒左右
亦須挫鋒横畫亦須挫筆何者勢須順戒在及異則王書告誓寔字之
宀是也
宀此名各相顯異上點既側横畫則勒左衂筆而擺鋒
右峻啄以輕揭則王書告誓容之宀是也
宀此行書法法以圓而飛動為妙
宀此章草書之法其於險側務在露鋒其於勾裏忌於
緩滯人不得法則失之忽微耳切慎之
倚戈異勢
□此名折芒勢法以潜鋒緊趯趯意盡乃潛收之而趯
䟐之鍾繇哉字是也
□此名秃出上下縮鋒雖言縮鋒亦須潛趯而頓衂則
虞世南常用斯法也
□此名借勢既不潛趯而暗趯法以勁利而捷遣則虞
少監歐陽率更用此法也
□此名背趯時用之蓋所以失之于前正之于後故右
軍有言曰上俯而過矣下衂勾而就之則告誓後載字
是也
頁脚異勢
頁此狀上畫平勒而仰收其次暗築而憿鋒左右謂之
鈎裹其中布點相顧以更稱美夫以上竦之而仰策則
中偃而平收夫以策而再竦則左啄而右側故鍾張二
王應從頁並用之
頁此名斗折不仰不策點不偃不收謂之壘塹張長史
名之緫櫺非書家所為也
垂針異勢
丨此名頓筆以推挫為工此乃古法鍾元常守而不失
改為垂露
丨此名懸針古無此法右軍書曲江序年字緣向下頓
筆歲字三畫藏鋒與年字頓相逼遂改為垂露頓筆直
下垂針後人立懸針相承遵此也
結裹法
夫言抑左昇右者圖國圓冏等字是也
夫言舉左低右者崇豈耑等字是也
夫言促左展右者尚勢常宣寡等字是也
夫言實左虚右者月周用等字是也
夫言左右揭腕之勢者令人入等字是也
夫言一上一下不齊之勢者行何川等字是也
夫言用鈎裹之勢者罔岡白田等字是也
夫言欲挑還置之勢者元行乙寸等字是也
夫言用鈎努之勢者均勻旬勿等字是也
夫言將欲放而更畱者人入木火等字是也
凡工書點畫體理精玄約象立名究之可悟豈不以點
如利鑽鏤金畫如長錐界石仿兹用筆坐進千里夫書
第一用筆第二識勢第三裹束三者兼備然後為書苟
守一途即為未得夫用筆起止偏旁向背其要在蹲馭
起伏失勢豈止于散水烈火其要在權變改置裹束豈
止于虚實展促其要歸于互出曉此三者始可言書
書訣
剡紙易墨心圓管直漿深色濃萬豪齊力先臨告誓次
寫黃庭骨豐肉潤入妙通靈努如直槊勒為横釘虚專
妥帖毆鬭崢嶸開張鳳翼聳擢芝英麤不為重細不為輕
纖微向背豪髮死生工之未盡已擅時名(墨池編)
唐韓方明授筆要說
昔歲學書專求筆法貞元十五年授法於東海徐公璹
十七年授法於清河崔公邈由來遠矣自伯英以前未
有真行草書之法姚思廉奉詔論書云王僧虔荅竟陵
王書云張芝韋誕鍾會索靖二衛並得名書古今無以
辨其優劣唯見筆力驚絶耳時有羅暉趙襲並善書與
張芝同著名而張矜巧自許衆頗惑之嘗與大僕朱寬
書云上比崔杜不足下方羅趙有餘今言自古能書皆曰
鍾張按張自矜巧為衆所惑今言筆法亦不言自張芝
芝自云比崔杜不足即可信乎筆法起自崔瑗子玉明
矣清河公雖云傳筆法於張旭長史世之所傳得長史
法者唯有得永字八法次有五執筆已下並未之有前
聞者乎方明傳之於清河公問八法起於隸字之始後
漢崔子玉歷鍾王以下傳授至於永禪師而至張旭始
弘八法次演五勢更備九用則萬字無不該於此墨道
之妙無不由之以成也夫把筆有五種大凡筆管長不
過五六寸貴用易便也
第一執管夫書之妙在於執管既以雙指苞管亦當五
指共執其要實指虚掌鈎擫訐送亦曰抵送以備口傳
手授之說也世俗皆以單指苞之則力不足而無神氣
每作一畫點雖有解法亦當使用不成曰平腕雙苞虚
掌實指妙無所加也
第二&KR1911;管亦名拙管謂五指共&KR1911;其管末弔筆急疾無
體之書或起藁草用之今世俗多用五指&KR1911;管書則全
無筋骨慎不可效也
第三撮管謂以五指撮其管末惟大草書或書圖幛用
之亦與拙管同也
第四握管謂捻拳握管於掌中懸腕以肘助力書之或
云起自諸葛誕倚柱書時雷霹柱裂書亦不輟當用壯
氣率以此握管書之非書家流所用也後王僧虔用此
法蓋以異於人故非本為也近有張從申郎中拙然而
為實為世笑也
第五搦管謂從頭指至小指以管於第一二指節中搦
之亦是效握管小異所為有好異之輩竊為流俗書圖
幛用之或以示凡淺時提轉甚為怪異此又非書家之
事也
徐公曰置筆於大指中節前居轉動之際以頭指齊中
指兼助為力指自然實掌自然虚雖執之使齊必須用
之自在今人皆置筆當節礙其轉動拳指塞掌絶其力
勢况執之愈急愈滯不通縱用之規矩無以施為也
又曰夫執筆在乎便穩用筆在乎輕健故輕則須沈便
則須澀謂藏鋒也不澀則險勁之狀無由而生也太流
則便成浮滑浮滑則是為俗也故每點畫須依筆法然
始稱書乃同古人之迹所為合於作者也
又曰夫欲書先當想看所書一紙之中是何詞句言語
多少及紙色目相稱以何等書令與書體相合或真或
行或草與紙相當然意在筆前筆居心後皆須存用筆
法想有難書之字預於心中布置然後下筆自然容與
徘徊意態雄逸不得臨時無法任筆所成則非謂能解
也(書苑菁華)
唐盧攜臨池妙訣(一作范陽盧雋)
吳郡張旭言自智永禪師過江楷法隨渡永禪師乃羲
獻之孫得其家法以授虞世南虞傳陸柬之陸傳子彦
遠彦遠僕之堂舅以授余不然何以知古人之詞云爾
攜按永禪師從姪纂及孫涣皆善書能繼世張懷瓘書
斷稱上官儀師法虞公過於纂矣張志遜又纂之亞是
則非獨專於陸也王叔明書後品又云虞褚同師於史
陵陵蓋隋人也旭之傳法蓋多其人若韓太傳滉徐吏
部浩顔魯公真卿魏仲犀又傳蔣陸及從姪野奴二人
予所知者又傳清河崔邈邈傳褚長文韓方明徐吏部
傳之皇甫閱閱以柳宗元員外為入室劉尚書禹錫為
及門者言柳公常未許為伍柳傳方少卿直温近代賀
拔員外惎寇司馬璋李中丞戎與方皆得名者蓋書非
口傳手授而云能知未之見也小子蒙昧常有心焉而
良師不遇歲月久矣天機懵然因取翰林隠術右軍筆
勢論徐吏部論書竇臮字格永字八法勢論刪繁選要
以為其篇繫辭言智者觀其彖辭思過半矣儻學者覃
思於此鍾繇羲獻誠可見其心乎
第一用紙筆第二認勢
第三裹束第四真如立行如行
第五草如走第六上稀
第七中勻第八下密
用筆之法拓大指擫中指斂第二指拒名指令掌心虚
如握卵此大要也
凡用筆以大指節外置筆令動轉自在然後奔頭微拒
奔中中鈎筆拒亦勿令太緊名指拒中指小指拒名指
此細要也皆不過雙苞自然虚掌實指永字論云以大
指拓頭指鉤中指此蓋言單苞者然必須氣脈均勻拳
心須虛虚則轉側圓順腕須挺起黏紙則輕重失準把
筆淺深在去紙遠近遠則浮泛虚薄近則揾鋒體重
用水墨之法水散而墨在迹浮而稜斂有若自然紙剛
則用軟筆策掠按拂制在一鋒紙柔用硬筆衮努鈎磔
順成在指純剛如以錐畫石純柔如以泥洗泥既不圓
暢神格亡矣書石及壁同紙剛例蓋相得也(書苑菁華)
唐林韞撥鐙四字法
推拖撚拽
序曰韞咸通末為州刑掾時廬陵盧肇罷南浦太守歸
宜春公之文翰故海内知名韞竊慕小學因師於盧公
子弟安期歲餘盧公忽相謂曰子學吾書但求其力耳
殊不知用筆之力不在於力用於力筆死矣虚掌實指
指不入掌東西上下何所閡焉常人云永字八法乃點
畫爾拘於一字何異守株翰林禁經云筆貴饒左書尚
遲澀此君臣之道也大凡點畫不在拘之長短遠近但
無遏其勢俾令筋骨相連意在筆前然後作字若平直
相似狀如算子此畫爾非書也吾昔授教於韓吏部其
法曰撥鐙今將授子子勿妄傳推拖撚拽是也訣盡於
此子其旨而味乎韞加以久罹戎事筆硯多亡終不能
窮其妙亦猶古之有得不死術者人將從學焉未至得
術者物故歎恨不極人或議之曰彼尚不能自免何恨
之有客曰昔有善算術者臨終傳於子終不能曉乃傳
於人他人盡其妙彼何妨得而不能演哉愚雖受盧公
之命既不能自益其要妙敢恡復傳於智者
鐙馬鐙也蓋以筆管著中指名指尖令員活易轉動
著筆既直則虎口間空員如馬鐙也足踏馬鐙淺則
易轉運手執筆管亦欲其淺則易於撥動矣(書苑菁華)
唐陸希聲撥鐙五字法
擫押鈎抵格
宋錢若水曰古之善書鮮有得筆法者唐陸希聲得
之凡五字擫押鈎抵格用筆雙鈎則點畫遒勁而盡
妙矣謂之撥鐙法希聲常言昔二王皆傳此法自斯
公以至陽冰亦得之希聲以授沙門辯光刁衍言江
南後主得此法書絶勁復增二字曰導送今待詔尹
熙古亦得之時所書為一時之絶李無惑工篆亦得
其法查道始習篆患其體勢柔弱熙古教以此法仍
雙鈎用筆經半年始熟而篆體勁直甚佳(陳賓桃源手聽)
南唐李後主煜書述
壯歲書亦壯猶驃姚十八從軍初擁千騎憑陵沙漠而
目無全敵又如夏雲竒峰畏日烈景縱横炎炎不可向
邇其任勢也如此老來書亦老如諸葛亮董戎朱叡接
敵舉板輿自隨以白羽麾軍不見其風骨而豪素相適
筆無全鋒噫壯老不同功用則異唯所能者可與言之
書有七字法謂之撥鐙自衛夫人并鍾王傳授於歐顔
褚陸等流於此日然世人罕知其道者余以幸會得受
誨於先生奇哉是書也非天賦其性口受要訣然後研
功覃思則不能窮其奥妙安得不祕而寳之所謂法者
擫壓鈎揭抵拒導送是也此字今有顔公真卿墨蹟尚
存於世余恐將來學者無所聞焉故聊記之
擫者擫大指骨上節下端用力欲直如提千鈞
壓者捺食指著中節旁
鈎者鈎中指著指尖鈎筆令向下
揭者揭名指著指爪肉之際揭筆令向上
抵者名指揭筆中指抵住
拒者中指鈎筆名指拒定
導者小指引名指過右
送者小指送名指過左(書苑菁華)
唐李訓翰林傳授隠術
夫學書者先須識點畫去處名字然後集其筆法則結
束得所變通有憑畫不變喻排算子點不變如若布棋
方不變成斗員不變成鈎斯則病之甚也崔子玉云觀
其法象俯仰有儀方不中矩員不中規抑左揚右望之
若敧陶隠居云近左虚右分間不同視之不足學之難
工並其術也
楷法起於上谷王次仲蔡邕崔瑗悉能為之鍾元常用
之盡妙王逸少得於神采永禪師不隳世德歐陽詢虞
世南克彰時譽遞於變互不失其宗八法熟閑異態皆
識若明此道始可攻書爾
夫學書先識宗旨不知隠術難以求工鍾王以來例皆
口授雖則心存於法而制在臨時遲速之態資於合宜
大凡筆法點畫八體備於永字取則而已然八體於疑
字之始後漢崔子玉歷鍾王以下傳授所用八體該於
萬字墨道之最不可不明又有先達於八體之外更演
五勢以為制度
一鈎裹勢
須員角而蹲鋒用中指鈎以成之如岡同田白南等
字用之
二鈎努勢
須名指抵之中員角而趯鋒以指包而成之如均勻
旬勿力等字用之
三衮筆勢
須按鋒上下蹙衂之今令字下點是也
四&KR1899;筆勢
須擡筆䜿策之鍾元常書上字常用之是也
五奮筆勢
險策是也草書一二三字用之
夫學先賢書實難為意氣先知筆理初會指歸行行皆
有活法字字盡如生動師資相契血脈相傳其理淵澄
不可具載(書苑菁華)
歐陽率更書三十六法
排疊字欲其排疊疎密停勻不可或闊或狹如夀藳
畫竇筆麗羸爨之字系旁言旁之類八法所謂分間布
白又曰調勻點畫是也高宗書法所謂堆垜亦是也
避就避密就疎避險就易避遠就近欲其彼此映帶
得宜又如廬字上一撇既尖下一撇不當相同府字
一筆向下一筆向左逢字下辵拔出則上必作點亦
避重叠而就簡徑也
頂戴字之承上者多惟上重下輕者頂戴欲其得勢
如疊壘藥鸞驚鷺鬐聲醫之類八訣所謂正如人上
稱下載又謂不可頭輕尾重是也
穿插字畫交錯者欲其疎密長短大小勻停如中弗
井曲冊兼禹禺爽爾襄甬耳婁由垂車無密之類八
訣所謂四面停勻八邊具備是也
向背字有相向者有相背者各有體勢不可差錯相向
如非卯好知和之類是也相背如北兆肥根之類是也
偏側字之正者固多若有偏側敧斜亦當隨其字勢結
體偏向右者如心戈衣幾之類向左者如夕朋乃勿少厷
之類正如偏者如亥女丈乂互不之類字法所謂偏者
正之正者偏之又其妙也八訣又謂勿令偏側亦是也
挑&KR2488;字之形勢有須挑&KR2488;者如戈弋武丸氣之類又
如獻勵散斷之字左邊既多須得右邊&KR2488;之如省炙
之類上偏者須得下&KR2488;之使相稱為善
相讓字之左右或多或少須彼此相讓方為盡善如
馬旁系旁鳥旁諸字須平邊平直然後右邊可作字
否則妨礙不便如&KR1163;字以中央言上畫短讓兩糸出
如辦其中近下讓兩辛出如鷗鷗馳字兩旁俱上狹
下闊亦當相讓如嗚呼字口在左者宜近上和扣字
口在右者宜近下使不妨礙然後為佳此類是也
補空如我哉字作點須對左邊實處不可與成戟諸
戈字同如襲辟餐贛之類欲其四滿方正也如醴泉
銘建字是也
覆蓋如寳容之類點須正畫須員明不宜相著上長
下短
貼零如令今冬寒之類是也
黏合字之本相離開者即欲黏合使相著顧揖乃佳
如諸偏旁字卧鑒非門之類是也
捷速如風鳳之類兩邊速宜員擥用筆時左邊勢宜
疾背筆時意中如電是也
滿不要虚如園圃圖國回包南隔目四勾之類是也
意連字有形斷而意連者如之以心必小川州水求
之類是也
覆冒字之上大者必覆冒其下如雲頭穴宀&KR3209;頭奢
金食夆巷泰之類是也
垂曳垂如都鄕卿卯夆之類曳如水支欠皮更辶走
民也之類是也
借換如醴泉銘祕字就示字右點作必字左點此借
換也黃庭經&KR1161;字&KR0034;字亦借換也又如靈字法帖中
或作&KR0034;或作小亦借換也又如蘇之為蘇秋之為秌
鵝之為鵝為䳘之類為其字難結體故互換如此亦
借換也所謂東西映帶也
增減字有難結體者或因筆畫少而增添如新之為
新建之為建是也或因筆畫多而減省如曹之為曺
美之為芙但欲體勢茂美不論古字當如何也
應副字之點畫稀少者欲其彼此相映帶故必得應
副相稱而後可又如龍詩讐轉之類必一畫對一畫
相應亦相副也
撐拄字之獨立者必得撐拄然後勁健可觀如可下
永亨亭寧丁手司卉草矛巾干予于弓之類是也
朝揖凡字之有偏旁者皆欲相顧兩文成字者為多
如鄒謝鋤儲之類與三體成字者若讐斑之類尤欲
相朝揖八訣所謂迎相顧揖是也
救應凡作字一筆纔落便當思第二三筆如何救應
如何結裹書法所謂意在筆先文向思後是也
附麗字之形體有宜相附近者不可相離如形影飛
起超欲勉凡有文欠支旁者之類以小附大以少附
多是也
回抱回抱向左者如曷丐易匊之類向右者如艮鬼
包旭它之類是也
包裹謂如園圃打圈之類四圍包裹也尚向上包下
幽凶下包上匱匡左包右旬匈右包左之類是也
卻好謂其包裹鬭湊不致失勢結束停當皆得其宜
也
小成大字以大成小者如冂辶下大者是也以小成
大則字之成形及其小字故謂之小成大如孤字只
在末後一乀寧字只在末後一亅欠字一拔戈字一
點之類是也
小大成形謂小字大字各字有形勢也東坡先生曰
大字難於結密而無間小字難於寬綽而有餘若能
大字結密小字寬綽則盡善盡美矣
小大大小書法曰大字促令小小字放令大自然
寬猛得宜譬如日字之小難與國字同大如一字二
字之疎亦欲字畫與密者相間必當思所以位置排
布令相映帶得宜然後為上或曰謂上小下大上大
下小欲其相稱亦一說也
左小右大此一節乃字之病左右大小欲其相停人
之結字易於左小而右大故此與下二節著其病也
左高右低左短右長此二節皆字之病不可左高
右低是謂單肩左短右長八訣所謂勿令左短右長
是也
褊學歐書者易於作字狭長故此法欲其結束整齊
收斂緊密排疊次第則有老氣書譜所謂密為老氣
此所以貴為褊也
各自成形凡寫字欲其合而為一亦好分而異體亦
好由其能各自成形故也至於疎密大小長短闊狹
亦然要當消詳也
相管領欲其彼此顧盼不失位置上欲覆下下欲承
上左右亦然
應接字之點畫欲其互相應接兩點者如小八忄自
相應接三點者如系則左朝右中朝上右朝左四點
如然無二字則兩旁二點相應中間接又作□亦相
應接至於丿乀水木州無之類亦然
已上皆言其大略又在學者能以意消詳觸類而長
之可也(書法鈎玄)
宋沈括論書法
予從子遼喜學書嘗論曰書之神韻雖得之於心然法
度必資講學常患世之作字分制無法凡字有兩字三
四字合為一字者須字字可折若筆畫多寡相近者須
令大小均停所謂筆畫相近如殺字乃四字合為一當
使乂木几又四者大小相均如尗字乃二字合為一當
使上小二者大小長短相均若畫多寡相遠即不可強
牽使停寡在左則取上齊寡在右則取下齊如从口从
金此多寡不同也吟則取上齊釦則取下齊如从上小
从又及从口从胃三字合者多寡不同則叔當取下齊
喟當取上齊如此之類不可不知又曰運筆之時當使
意在筆前此古人良法(夢溪筆談)
六藝之一錄卷二百七十六
