欽定四庫全書
六藝之一錄卷一百二十五錢唐倪濤撰
石刻文字一百一
庚子銷夏記歴代碑刻題跋
唐
柳公權神策軍紀聖德碑
碑為崔鉉文柳公權書書法端勁中帶有温恭之致
乃其最得意之筆唐時刻在禁中人無敢搨者故墨
本最少即歐陽文忠及趙德父俱未見也余所收乃
賈似道家物上有秋壑圖書及長字印元入内府上
有官書條記後在晉王府中卷首手書云怪君何處
得此本猶有桓元寒具油乃鮮于伯幾筆也
柳公權書崔太師碑
碑為劉禹錫文柳公權書字法較他碑稍小而深厚
不露風骨柳碑之僅見者上有河東郡圖書及翠微
印乃薛道祖家物也元人有跋稱其温厚精微故足
寳重得之矣
此碑薛道祖裝為二册滄桑後自大内流出下册在
王長垣寓上册有人攜往三韓丁酉之夏三韓本復
還京師長垣買得予以古觚及米氏英光堂帖昜得
未幾碑額在一市賈家持來求售河東諸印宛然一
帖之微萍分鏡合若有司之契者天下事况有大於
此者乎人可憬然矣
柳公權馮宿碑
馮尚書碑今在陜西省下誠懸小書精嚴而冲夷如
崔太師碑柳書中之最佳者且文字完好當是百餘
年前所搨秦人王弘度酷嗜古墨余問如此妙蹟近
在省會何以不多見搨本王云碑已剥盡不可復搨
每捫碑石輒欲流涕余亦為之憮然
楊用修云誠懸馮尚書碑亞於廟堂碑
柳公權書李晟碑
西平碑文為裴晉公撰柳誠懸書余舊未見此碑近
始見之字雖剥落然一段挺拔不羣之概尚可捫而
得也王元美不滿晉公之文謂西平之子皆逝獨太
保聽存乞文於晉公晉公自以為位列宰相文崇簡
要體當如是而於西平之元功偉略十不著一二元
美之言是矣然此碑列銜云臣裴度奉勅撰而非太
保聽乞也余以為奉命之作固自有體西平之功赫
著人世何可過為鋪揚不爲人主地元美見不及此
矣嘗見蘇子瞻著温公碑累累數萬言卒來忌者之
口温公竟不能有其碑此千秋之烱鑒也六月十七
日偶記
柳公權書苻璘碑
苻尚書碑字法深厚與崔太師碑同王文含自秦中
搨寄此本把玩竟日唐初諸公無不學晉即禇河南
剛正不撓千古偉人而其書亦帶有嬋娟不勝羅綺
之致蓋屈而就晉法也至誠懸始大闢境界自出手
眼雖學魯公實有出藍之譽故唐人稱其一字千金
又謂墓碣之書不出誠懸則為不孝至四裔咸知寳
重豈倖致哉近人評書者乃以晉法繩之真井蛙之
見也
苻符二姓各有分派從苻者其先姓蒲以䜟文改為
苻從竹者其先仕秦為符璽郎遂以為氏二姓固自
不同而唐苻璘碑合從竹而書作苻而苻堅之苻又
有書從竹者二字古原通用漢碑率以竹為卝少有
從竹者魏晉以下真書碑亦有書符節為苻節者不
可不知也附記於此
柳公權玄秘塔碑
誠懸玄秘碑最為世俗所矜式然骨力稍露不及聖
德與崔太師碑宋僧夢英等學之遂落硬直一派不
善學柳者也此碑之文為裴休撰唐人取經西域皆
梵書番語文義不通使裴休等翻譯潤色竊取聖賢
之義故幻妄之以文甚陋而世人昧昧奉為上乘者
皆休等為之也即如撰玄秘塔文何能著一名理但
侈言人主寵遇之隆以張揚其教而已休輩之伎俩
不過如此先儒云地獄無則已有則小人入若休輩
者吾知其沉淪無已矣吾嘗讀歐陽文忠文集中無
一篇佛寺碑記元時刻釋書令吳幼清先生作序先
生堅不應命此皆聖人之徒也
柳公權小楷護命經
前人稱柳誠懸所書清淨經護命經俱為佳蹟但清
淨經猶摹倣大王雁行虞禇至護命經絶去摹倣之
跡有自我作祖之意真有唐第一妙蹟柳公名墨行
世李西臺愛柳尊師志歐陽公愛高重碑蔡君謨愛
隂符序米元章愛金剛經薛道祖愛崔陲碑至於古
逸深秀莫護命經若也董玄宰謂於虞禇顔歐皆彷
彿十一自學柳誠懸方悟用筆古淡處自今以後不
得舍柳法而趣右軍然董公秀媚處終囿於王右軍
不能如柳之脱然能離也六月十八日記於小閣上
柳蹟在京師者有宋搨金剛經賈似道藏本在李梅
公寓又有王播墓銘在一富商家
蘇靈芝書寳塔頌
碑在京師之憫忠寺當日書丹於石故文自後而前
字法端㓗蘇碑之佳者按唐史肅宗至德二載安禄
山已死而安慶緒忌史思明之強遣安承慶安守忠
阿史那往徵兵因密圖之思明納判官耿仁智等之
謀乃囚承慶等以所部十三郡及兵八萬來降上大
喜以思明為歸義王范陽節度使未幾復叛此碑乃
建於初歸附之時而以媚唐也
史惟則大智禪師碑
惟則分隸為開元時第一揆以漢法固少覺豐腴然
而暢適勻妥不乏筋骨是一代高手也書述稱其古
今折衷大小應變如因高而瞩遠俯川陸而必見信
然碑石完好無一字剥落尤為可珍
李陽冰李氏三墳記
篆書自秦漢而後推李陽冰為第一手今觀三墳記
運筆命格矩法森森誠不昜及然余曾於陸探微所
畫金縢圖後見陽冰手書遒勁冲逸古致翩然又非
石刻所能及也
宋僧夢英留心篆書大要於李斯諸人皆加貶駁而
獨推重陽冰後人非之然所著篆書偏旁字源誠可
為後學取法自書後跋云依刊定說文重書偏旁字
源目錄五百四十部貞石於長安故都文宣王廟使
千載之後知余振古風明籀篆引工學者取法於兹
意亦甚自任余故裝於李氏篆之後
竇臮謂李陽冰篆為虎筆又善小篆自謂蒼頡後身
絳州碧落碑
碧落觀名也開元間改為龍興寺其碑舊傳為陳惟
玉書洛中紀異錄二道士書化白鴿飛去妄也舊刻
天尊像背州將摹刻此碑昔李陽冰觀之七日而不
忍去學之十二年而不成必有獨得其妙者矣後人
輕毁之可乎旁註釋文乃鄭承規書方整可存
六月二十日晨起凉生几簟復展碧落碑細看中有
絶佳之字不讓古篆有絶不佳之字卑俗可笑者昔
歐公集古錄有割去惡字而存佳者如智永千文去
二百餘字是也此碑當存數十字别裝之
王知敬書李靖碑
李衛公碑稍泐金石錄謂為王知敬書知敬負書名
當時與房玄齡殷仲容相伯仲宜其所書遒秀可愛
如此唐初名手人止知虞禇如李衛公碑蘭陵公主
碑崔敦禮碑高士廉塋兆記孔穎逹碑馬周碑薛收
碑禇亮碑有著名者有不著名者皆精妙絶倫不遜
虞禇人罕見之故多不知也
蘭陵公主碑
公主太宗苐十九女也碑文不知出何人手方整娟
秀書家傾國也余嘗見趙模所書高申公塋兆記筆
致相合模擅書名太宗嘗命之摹蘭亭者此為模書
無疑也
中書令崔敦禮碑
崔公初名元禮高祖改敦禮墓碑已剥落然所存者
整㓗俊逸顆顆明珠也筆致大似李衛公碑當亦是
王知敬書秦人趙崡云此碑久仆少傳於世又薛收
碑書法亦類此當俱是王書也
禇亮碑
禇公乃河南公父由陳入隋由隋入唐八十八卒今
碑已殘剥分隸精工之甚唐石之最佳者字與馬周
碑相類馬碑金石錄謂為殷仲容書則此碑知為仲
容無疑也仲容盛負書名河南肯舍之他求乎
尚書張胤碑
此碑稍泐昔人稱其書法精健信然唐史為張後胤
舊書無字新書曰字嗣宗而碑乃曰故金紫光禄大
夫張胤無後字盖古人䨇名或時以单字行多有如
此
裴休書圭峰碑
裴休書脫胎於智永而附益以歐陽率更是碑乃是
篆額付柳誠懸而已任書何不自量也後世乃有以
為勝柳書者兒童之見耳所撰文乃彼家剰語捨本
業而拾異類之唾餘鋪張以見學術真如浪子衣珠
行乞亦可哀矣
張增書段行琛碑
張增無書名所書段公碑遒勁豐逸全得晉人遺法
唐石之最佳者可玩也按行琛乃忠烈公秀寔之父
長祥穎次忠烈次秀成次同穎史傳不載
曲阜縣文宣王廟記
孔温裕乃先聖三十九代孫能以私俸奏請葺廟賜
詔嘉奬碑無書者名勁秀大有顔魯公柳誠懸遺意
其事其書俱足存
陸榮書陀羅尼經
陸榮所書佛經傳世者少止見此本為晉府所藏又
有冰亨珍玩印乃馮保家物也字法員健而有風致
宋人名家書多從此入手細閱之自見
高氏書鐡彌勒像贊
集帖中少女人書所存唯太原參軍房璘妻高氏所
書鐡佛頌昔人稱其字書簡古筆力遒健金石雖經
翻刻然簡古遒健之致尚在夫男子生而冺冺者何
限乃婦人借書名以傳後世君子疾没世而名不稱
焉寧無愧此巾幗哉
僧無可寂照碑
此碑為段成式文僧無可書成式著酉陽雜俎者好
竒之士也無可乃賈島從弟有詩集行世觀其所書
矯勁不凢盖亦竒人也
僧建初書玄奘塔銘
玄奘取經西域廣為翻譯盖大有功於佛教者而史
載其夀止云五十六盖中夀也世人佞佛大約求消
灾延夀耳而玄奘宜延而不能延人奈何捨經德而
趨異教冀不可必之福乎史云卒於顯慶六年至文
宗開成四年改葬建塔劉軻為之撰文始云卒於麟
德元年享年六十有九餙詞也
吕秀巖書景教碑
秀巖景教流行中國碑書法秀逸遒勁唐石之最佳
者余前此未見己亥之秋王文含自秦寄來未知碑
在何地何以能完好如此又王長垣送冷朝陽所書
碑字法秀穎亦甚完好俱可珍也
龐仁顯小楷三經
龐仁顯素無書名而其所書道經整頓渾是唐法可
珍也盖宋人書至蘇米出而始大變其初固猶存先
民法則也
宋貢士書西明寺塔銘
宋貢士所書碑字法俊逸宛是唐人名手惜書名處
石泐無可考耳
宋
韓魏公北嶽廟記
余於宋名臣墨蹟每每見之獨未見公手書此碑倣
魯公書宛如畫像贊毅然有不可犯者之色
王元美云北嶽在曲陽中有一白石梁相傳云是舜
時從嶽飛至者因記於此其說迂誕不可信然古樹
竒竦有二塑鬼竒甚皆千年外物碑刻亦稱是魏公
此書全法顔平原而鋒距四出令人不可視公之受
遺二世以身繫輕重此亦可窺一班矣
蘇文忠書温公碑
温公碑在夏邑蘇文忠奉旨撰書文既宏肆琳瑯其
音書法端謹大存晉唐遺意文忠第一妙蹟也此碑
仆後皇統八年夏邑令王廷直重刻之因斵舊石為
四前有額後有跋事載元人陳鉅夫老杏園詩序及
王廷直修復温公墓碑記中此本余得之王都尉家
盖未仆以前搨神采奕奕後載玉册王磻奉旨摹勒
完好如新真竒寳也
按司馬温公以元祐元年九月卒於位二聖親臨其
喪哲宗再遣使詔其孤康又遣大臣諭旨俾奪遺命
從官葬命入内侍省供奉官李永言乘驛詣洓水
相地卜宅於是以十月甲子掘壙發陜觧蒲華四州
卒穿土復選尚方百工為葬具十月復命公從子富
挺舉之以二年正月辛酉既葬之期年勅翰林學士
蘇軾撰碑上親為篆字以表其首又命永言及公從
孫桂督將作百工起樓於墓之東南以居焉樓城凡
四丈有五尺七月畢事費公帑一萬六千有竒八年
九月宣仁皇后崩紹聖元年七月三省言前後臣僚
論列元祐以來司馬光等罪惡詔追所贈官并諡告
及追所賜神道碑額折去官脩碑樓及倒碑磨毁碑
文未幾熙寧奸黨之碑大書深刻皆以為首靖康初
元除元祐黨禁贈公太師而時已不可為矣按王廷
直修復公墓在金皇統八年戊辰乃宋高宗紹興之
十八年也距紹聖仆碑時計五十有五年時公墓已
淪在異域而其臣愛護脩復之如此其視紹聖崇寧
為何如也金主卜相乃繪温公之像賜之正中國指
爲黨魁時也吁可歎哉
蘇文忠小楷謝啟
公授殿中丞直史館具啟陳謝手書小楷筆筆鍾王
公帖中僅見者韓平原石本摹刻亦工
蘇子瞻仙遊塔題字
公為鳳翔判官時遊仙游寺塔而記其事字絶似顔
魯公座位帖近人學蘇者一味豐腴全未夢見此也
蘇子瞻海棠詩斷石
海棠詩僅存百餘字楷書端勁似徐季海題經記而
風致過之前有小像石亦泐葉石林云海棠詩為東
坡先生最得意之作故常喜寫人間刻石有五六本
此本予里農人得自古墓中始掘時為鉏钁所壊復
規而方之也去其餘僅存百字詩前有先生自繪像
即小剥泐不妨偉觀此石後在黃岡王同軌家每搨
以贈人同軌字行甫為蕃育署丞著耳譚及合江亭
稿行世
米元章書顔魯公碑隂
米老為魯公碑隂即用魯公書法竒宕可喜至碑中
謂杞欲害公之人而不能害公之仙其說亦竒余以
為杞能害公一時而不能不予公以千古固無論仙
與不仙也
米元章蕪湖縣新學記
蕪湖學記黃裳撰文米芾書字法遒勁而韶秀余舊
有未斷本兵亂失去今雖稍剥然大勝龍井方圓菴
諸刻
米元章明道觀壁記章聖天臨殿記及天臨殿銘
三石皆奉勅書穎秀異常唐人不敢望其項背也六
月二十二日久旱大雨几席生凉坐小閣上觀之竟
日
米元章天衣懷襌師碑
碑文全用彼家語似一篇語錄非文也而筆法勁逸
絶勝他書後書芾呈蓋稿也韓平原脱以上石今墨
跡在龔合肥處前缺十餘行中亦有數字不同想所
書非一本耳
黃山谷書狄梁公碑
碑為范文正公撰文黃文節書文載梁公事極悉書
極端謹不類他書以梁公之勲德文正之文章文節
之妙筆可稱三絶聞尚有夷齊碑惜未見
黃山谷題琴師元公此君軒詩
此君軒詩為涪翁極得意之作而書亦瀟洒如意不
知刻於何地摹手不一然一段清朗之致如霽色在
林尚足撲人眉宇也
又見山谷綠菜贊刻於盧山廟盖山谷謫居涪城作
也綠菜贊贈女子炎玉者炎玉姓史氏名琰字炎玉
為張子復妻喜文墨夫婦詩詞唱和彙為一編曰和
鳴集山谷来涪叙張氏為姑表親炎玉致綠菜遂為
之贊書法甚佳石理已泐姑記其事於后
蔡君謨萬安橋記
泉州萬安橋長三千六百尺費至一千四百萬事亦
鉅矣忠惠以一太守不費公帑為之事舉而民不怨
此忠之所以為忠惠之所以為惠也橋成公召還朝
乃大書刻石雄偉開宕堪與橋稱
蔡君謨荔枝譜
荔枝譜書法顔魯公體格相嫓風骨則遜世代使之
然也然宋季諸公能存晉唐法者指不多屈也
蔡君謨茶錄
宋人無工楷法者忠惠茶錄出入晉唐間絶搆也此
本刻於宋大内彼時已稱不昜得余又於友人處見
一本結構稍懈大不及此此本後有黃文獻手跋云
蔡君謨小楷茶錄結體似顔平原張景隆刻之汴京
又有墨本入紹興煥章閣摸勒禁中無八分題序字
勢飄逸頗具晉人風軌此搨是也今皆不傳恐當日
所書不止一二或别有真蹟旦暮遇之亦未可知耳
至正三年佛日黃溍記
宋翻刻高從書盤谷序
高從唐貞元間人所書盤谷序端勁有古法世不多
見至歐陽文忠修唐書搜羅金石遺文始得此碑人
益貴尚至有萬錢購之者久之剥落元祐八年濟源
令傅君俞摹刻之然筆法大有唐致非宋人所及也
宋高宗籍田手詔
宋諸帝多能書者而以高宗為第一此紹興十七年
耕藉詔書頒至婺州上石余見思陵手書甚多此詔
更覺勁挺近代宸翰未有也
盧經書慎刑箴
慎刑箴乃晁尚書迥判西京時所作一序一箴極其
剴切而進士盧經書刻於石書法整㓗可愛當時刑
罰煩苛四海裹足安得此仁人之言重刊置司刑之
座右乎
此石序文稍有剥落者錄其箴云刑之所設禁暴防
淫慎用戒濫利澤惟深如燭於闇如拯於沉所以君
子必盡其心慎刑本仁仁者多夀濫刑獲報天網不
漏嚴母先見於公有後願布斯文置諸座右
道士于貞菴記
于道士元隠殁宣和帝賜之道號乃集唐諸名家書
而為記集字絶無凑泊痕風神瀟洒高手也
僧参寥書三十六峰賦
武林僧参寥從坡公游其所書樓四明三十六峰賦
筆法全倣坡公聞彼時徐州有營妓習坡公書人每
不能辨盖公為一代偉人即異流婦女咸知企慕效
法如此而朝士顧欲殺之而甘心者則獨何歟
朱元晦先生題愚叜墓
朱子大書雄偉異常石已剥落書云嗚呼大愚叜君
之墓八字以先賢手跡存之
龔惇頥書陸宣公祠堂記
祠建於淳熙四年吕東莱先生文龔敦頥書文既條
逹卓朗書復馴馴雅飭當時事衰微之日而諸君子
猶表章正人以維風紀其事尤可記也
金
脩中嶽廟碑
碑文為黃久約撰書者止云臣郝而不著其名石又
完好非泐也書法方整遒勁大有唐人遺致
王庭筠書博州廟學碑
庭筠負書名此碑風骨磊落有襄陽之勁秀而無其
傾欹近石不多見者庭筠以名家子仕于完顔年未
四十自稱黃華老人其意良可悲矣
沂州普照寺興造記
碑立於皇統四年集柳誠懸書方整勁秀宛如柳公
手跡集者不著名如此妙腕大勝唐僧懷仁此可為
知者道耳
元
趙文敏書張留孫碑
元道士張留孫官加開府儀同三司上卿名器之濫
至此可笑也趙文敏奉勅書其碑豐偉秀拔最稱鉅
觀自徐季海李北海而後未見其匹敵也碑刻兩面
今巍然矗東嶽廟中石理堅緻絲毫不壊刻者為茅
紹之彼時求公書者非茅刻則不書觀摹勒之妙固
名手也
趙子昂張留孫像贊
張道士像贊亦文敏奉勅書字形比碑稍小而更勁
逸後有吳全節記亦似文敏書稍乏精采或學文敏
者乎記中至比之白樂天司馬温公何失倫也
趙子昂書僧裕公碑
裕公少林僧也元人贈大司空開府儀同三司追封
晉國公宜當日仁虞院司鷹者皆帶中書銜也碑為
程鉅夫文趙孟頫書稍不及他碑或摹刻者不及茅
紹之耳
趙子昂書漢番君廟碑
番君廟者祀番陽令吳芮也當秦末漢初有功於民
世世祀之廟始於范文正公至此重新之文敏書翩
&KR0008;欲仙可珍也
趙子昂書道士孫道行碑
趙文敏書道行碑更覺員秀王元美云姿韻溢出於
波拂間盖能用大令指於北海腕者信然
趙子昂書捐施題名記
記乃文敏小書遒秀絶倫班之晉唐間當無怍色邢
子愿云晉人書法以趙文敏為嫡胤餘皆庶出耳知
言哉
趙子昂書千字文
文敏好書千字文余藏其墨蹟一卷純用蘭亭法此
則兼有李江夏筆意墨寳也
趙子昂書姜白石續書譜
姜白石續書譜其精義不遜孫虔禮更得松雪翁書
之可稱二絶其書以娑羅碑寫定武蘭亭尤屬得意
之作王元美稱此帖精工之極如花月松風娟娟濯
濯披襟流連不能自己誠有然者
趙子昂書枯樹賦
禇河南書枯樹賦墨蹟舊在華補菴家不知何時入
故内滄桑後在龔合肥寓余曾借觀後有晁旡咎跋
字甚竒宕此帖祝枝山集中疑為元人僞作余再四
細看無河南秀挺不羣之致枝山之疑非妄趙文敏
所臨師其意不踐其迹員秀温潤即河南見之亦當
心折乃周公瑕鈎摹宜非常刻所能及也
趙世延書昭德殿碑
碑亦在東嶽廟書法微類文敏而遜其緊嚴矣大約
書法要有結搆與文章一律有結搆則緊嚴更益之
以風韻則天下無敵矣
鮮于樞書蕭山文廟碑
太常特起北地與吳興齊名吳興常自書二紙易其
一紙重之如此此碑員秀瀟洒具見名士風流可珍
也
夏溥書融堂先生墓記
融堂先生錢姓名時著書樂道隱居不仕余未得見
其所論學書僅於故内得寫册兩漢筆記議論不
詭於正盖卓然得先賢之傳者今見其修墓記始知
先生之生平遂所景行可嘉也
姚燧書重陽仙蹟記
姚牧菴書倣顔平原秀拔樸厚大有先正典刑人有
言此記可追嫓宋文貞碑非妄
趙良弼默菴記
道士邢道安於樊川佳勝之地築菴以隠當中原禍
亂之日道人守默五十年不變其志卒免鋒鏑之難
其人盖遯於黃冠者可仰也碑集顔書亦極精工
危素書崇國寺碑
太樸擅書名雖乏挺拔然圓秀有致名手也此碑在
京師崇國寺人甚重之寺有二井元末京城陷太樸
奔井所將躍入僧挽之曰國史非公不能也自此老
臣危素遂不得為文天祥矣
王龍澤麗澤書院記
麗澤書院乃吕東莱先生與朱晦菴先生張南軒先
生講道之所淳祐中建祠以祀東莱先生至至元中
復修之而龍澤為之記記石乃嘉靖中翻刻者其事
可記也存之
六藝之一錄卷一百二十五
