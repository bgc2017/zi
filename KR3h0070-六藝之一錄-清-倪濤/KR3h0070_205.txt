欽定四庫全書
六藝之一錄卷二百四十七錢唐倪濤撰
古今書體七十九
正始之音序
夫載道傳世書之功大矣書有六義其來已久蓋自倉
頡始制文字雖點畫偏傍之微有精義入神之妙有自
然布置之宜後人推之以為有象形指事會意諧聲轉
注假借六者之别雖分千衍萬要不越此夫象形者寫
其跡也指事者推其義也會意者合其形而要乎義者
也諧聲者合其聲以附乎形也轉注者形之變也假借
者聲之變也學者精辨乎此則古今文字若網之在綱
有條而不紊矣是以古之小學之教自十歲則教之書
計而大司徒之屬有保氏者所以誘掖夫未成之材而
教之道藝者六書居其一焉蓋將使之自末以窮本繇
藝以逹道因小學之流泝乎大學之源小而習之終其
身而不厭古人於六書之義其重若此蒼頡而下至周
宣王時有史籀者演暢古文著為大篆漢志謂為周人
教學童之書雖時與古文少異而六義初未失也自秦
斯輩省改古籀約為小篆而古文浸微獄吏程邈欲趨
約易變為隸體而籀篆亦廢又有草書者日趨簡便而
六義亦幾乎絶漢人猶稍知尊崇字學尉律試吏者課
以八體而必使諷籀至九千字以上吏民上書或劾其
不正者然而古法既變雜體紛然非復蒼史之舊其後
揚雄之訓纂相如之凡將史游之急就以致甄豐之改
定古文是雖有意於存古要皆略而不備及後漢和安
時許慎受學賈逵廼始兼采史籀雄斯作說文解字萬六
百有餘上之其書詳博最為近古然隸學行之既久行
草八分雜然並出視史籀反為竒怪鍾王而降真草争
姸顧野王廣益說文為玉篇始從其楷孫愐增加陸法
言切韻更為唐韻說文雖存而學之者鮮矣逮大歷中
李陽冰始尚說文修正筆法自謂篆籀中興然時持臆
說排斥許氏識者謂其筆力雖殊絶而古體益壊歷考
古今紛紛異尚固無以加於說文也然叔重止得象形
諧聲二義而其餘復略且病於子母之混淆國初詔徐
鉉刊定說文雖曰不遺六書之體然大略亦得二義而
已但說文無翻切鉉始取孫愐音切附益之大中祥符
有詔刊正玉篇廣韻而說文復衰又有丁度集韻司馬
類篇之屬其名不一或訓或釋或證或辨至王安石字
說作而又一以會意解之固未有全六義者也玉篇類
形不類聲廣韻類聲不類形大抵形尚可考而聲為難
工蓋形有定而聲無窮也類形者少類聲者多類聲雖
多而未有正其始音之的者世革風移轉相假借方音
譌變清濁因乘甚矣始音之難知也柏知學最晚小學
工夫固大缺略諸經雖多釋音每病始音之未明既而
求於說文又病從聲之難曉一日以說文翻為楷字又
得李文簡燾類韻之編部叙雖非叔重之舊然亦頗便
於討閱既而又得夾漈鄭公樵所著六書略一篇喜不釋
手蓋其訂覈精整六義粲然一掃千古之陋而於假借
一門始音之義亦備故獨取以附於說文翻楷之後又
得賈昌朝羣經音辨取其三麗之詳說徐音賈辨鄭略
微有異同互相補發按古證今訂訛正誤以之讀聖賢
之書於音義亦庶幾焉今合而一之名曰正始之音嗚
呼昔沈約以郊居賦示王筠讀至雌霓(五的反)撫掌笑曰
僕恐人呼五雞反遂以為知音以霓字從雨從兒義合
諧聲固當讀為五雞反烏在其為知音哉韓昌黎鄙爾
雅謂非磊落人爾雅固未為盡善是亦學之一端而遽
鄙之過矣而况後世自兒已習為進取捷徑之學固視
此為迂也迂非柏所敢避但自念日月斯邁於六藝始
求其一而未䆒其藴方自笑其苟焉耳因并識其編鈔
之歲月云端平丙申秋仲晦王柏書
字音清濁辨賈昌朝譔
王(于方切)君也(于放切)君有天下也
子(將此切)男子通稱(將吏切)子育下民
女(尼吕切)女未嫁稱(尼据切)以女嫁人
妻(七奚切)與夫齊者(七計切)以女適人
親(七鄰切)婣也(七吝切)婚婣相會
賓(必鄰切)客也(必吝切)客以禮會
衣(于希切)身章也(于既切)施諸身
冠(古桓切)首服(古玩切)加諸首
枕(章荏切)藉首木(章鴆切)首在木
飲(于錦切)酒漿(于禁切)所以歠
麾(所為切)旌旗(許類切)所以使人
冰(筆凌切)水凝(彼凭切)所以寒物
膏(古刀切)脂凝(古到切)所以潤物
文(無分切)采章(亡運切)所以飾物
粉(夫吻切)白飾(夫問切)所以傅物
巾(居銀切)帨也(居吝切)所以飾物
薰(許云切)煙出也(許運切)所以薧物
隂(于金切)氣之濁也(于禁切)所以庇物
采(倉宰也)取也(倉代切)所以取食
輕(去盈切)浮也對重(苦政切)所以自用
兩(力奬切)偶數(力讓切)物相偶
三(蘇甘切)竒數(蘇暫切)審用其數
左(臧可切)左手對右(臧箇切)左右助之
右(云久切)右手對左(尤救切)左右助之
先(思天切)前也對後(思見切)前之
卑(補支切)下對高(部止切)下之
遠(兩阮切)疏對近(于眷切)疏之
離(力支切)兩也(力智切)兩之
傍(蒲郎切)近也(蒲浪切)近之
空(苦紅切)虛也(苦貢切)虛之
沈(直金切)沒也對浮(直禁切)沈之
重(直龍切)再也(直用切)再之
數(色主切)計之也(色句切)計有多少
量(龍張切)酌之也(龍向切)酌有大小
度(徒洛切)約也(徒故切)約有長短
高(古刀切)崇也(古到切)度高幾許
深(式金切)下也(式禁切)測深幾許
長(持良切)永也對短(持亮切)揆長幾許
廣(古黨切)闊也對狹(古曠切)量廣幾許
染(而琰切)濡也(而豔切)既濡
折(之舌切)屈也(市列切)既屈
别(彼列切)辨也(皮列切)既辨
貫(古垣切)穿也(古玩切)既穿
縫(符容切)紩也(符用切)既紩
過(古禾切)逾也(古卧切)既逾
斷(都管切)絶也(徒管切)既絶
盡(即忍切)極也(慈忍切)既極
分(方云切)别也(扶問切)既别
解(古買切)釋也(胡買切)既釋
行(戶庚切)履也(下孟切)履迹
施(式支切)行也(式䜴切)行惠
相(息良切)共也(息亮切)共㫑
從(疾容切)隨也(秦用切)隨後
走(臧苟切)趨也(臧候切)趨向
奔(逋昆切)趨也(逋悶切)趨後
散(蘇亶切)分也(蘇岸切)分布
還(胡關切)回也(胡患切)回遶
和(戶戈切)調也(胡卧切)調絮
調(徒聊切)和也(徒料切)和適
凝(魚凌切)結也(牛證切)凝固
彊(其良切)堅也(其亮切)堅固
齊(徂奚切)等也(在計切)等平
延(余然切)長也(余見切)長引
著(陟略切)置也(直略切)置定
冥(弭經切)暗也(弭定切)暗甚
塵(池珍切)土也(直吝切)土汚
煎(子仙切)烹也(子賤切)烹久
炙(之石切)炮也(之夜切)炮肉
收(式周切)歛也(式救切)歛之
歛(力檢切)收也(力劍切)收聚
陳(池珍切)列也(直刃切)成列
呼(火吳切)聲也(火故切)大聲
悔(呼罪切)過也(呼内切)改過
如(人諸切)似也(而預切)審似
應(于陵切)當也(于證切)相當
當(都郎切)宜也(都浪切)得宜
帥(所律切)總也(所類切)總人
將(即良切)持也(即亮切)持衆
監(古銜切)莅也(古䧟切)莅事者
使(疏士切)命也(疏事切)將命者
援(于元切)引也(于眷切)引者
障(之良切)壅也(之亮切)壅者
防(符方切)禦也(符况切)禦者
任(如林切)堪也(如禁切)堪其任
中(陟弓切)任也(陟仲切)任得宜
閒(古閑切)中也(古莧切)厠其中
足(子六切)止也(子預切)益而止
勝(識烝切)舉也(詩證切)舉之克勝
觀(古完切)視也(古玩切)謂視觀
號(胡刀切)呼也(胡到切)謂呼號
爭(側莖切)鬭也(側迸切)謂鬭爭
迎(魚京切)逆也(魚映切)謂逆迎
攻(古紅切)伐也(古送切)謂伐攻
守(式帚切)保也(式救切)謂保守
選(思兖切)擇也(思絹切)謂擇選
聽(他丁切)聆也(他定切)聆謂之聽
禁(居吟切)制也(居蔭切)制謂之禁
知(張離切)識别也(張義切)識謂之知
思(息茲切)慮度也(息吏切)慮謂之知
評(蒲兵切)訂也(蒲柄切)訂語謂之知
論(魯昆切)說也(魯困切)說言謂之知
便(蒲連切)欲也(蒲練切)得所欲謂之知
好(呼皓切)善也(呼到切)向所善謂之知
惡(烏各切)否也(烏路切)心所否謂之知
喜(虛己切)悅也(虚記切)情所悅謂之知
怨(于元切)尤之也(紆愿切)意有所尤謂之知
操(七刀切)持之也(七到切)志有所持謂之知
語(仰舉切)言也(牛据切)以言告之謂之知
令(力丁切)使也(力政切)所使之言謂之知
教(古肴切)使也(古孝切)所使之言謂之知
雨(王矩切)天澤也(王遇切)雨自上下
種(之隴切)五榖也(之用切)謂播種
宿(思六切)止也(思宥切)日星所止舍
生(所庚切)育也(色慶切)謂育子
乳(耳主切)生子也(而遇切)謂飼子
吹(昌垂切)呴也(尺偽切)謂呴氣
烝(章升切)氣噓也(之勝切)謂氣嘘而澤
經(古靈切)東西也(古定切)東西其緯
緣(羊專切)循也(羊絹切)循飾其傍
編(補年切)次也(步典切)謂所列次
封(甫容切)授爵土也(甫用切)謂所受爵土也
載(作代切)舟車以致物(昨代切)謂所致物
張(陟良切)陳也(陟亮切)謂所陳事
藏(徂郎切)入也(徂浪切)謂物所入
處(昌吕切)居也(昌據切)謂所居
㸑(七專切)炊也(七亂切)謂所炊處
柱(知庾切)支也(直主切)謂所支木
乘(食陵切)登車也(食證切)謂其車也
卷(居兖切)曲也(居戀切)謂曲者
祝(之六切)祭主贊詞者(之又切)謂贊詞
要(伊消切)約也(于笑切)謂約書
傳(直專切)授也(直戀切)記所授
名(綿并切)目也(綿政切)目諸物
首(畜九切)頭也(書救切)頭所嚮
蹄(杜奚切)獸足也(大計切)足相躛
始(式氏切)初也對終之稱(式志切)緩言有初
聞(亡分切)聆聲也(亡運切)聲著於外
稱(尺蒸切)舉也(尺證切)舉事得宜
譽(羊諸切)稱也(羊洳切)稱名當體
平(蒲兵切)均也(蒲柄切)品物定法
治(直基切)理也(直吏切)致理成功
衷(陟弓切)中也(陟仲切)處事用中
裁(音才)制也(音在)體制合宜
勞(力刀切)勩也(力到切)賞勩勸功
興(虚凌切)舉也(許應切)舉物寓意
累(力水切)連也(力偽切)牽連而敗
與(羊主切)授也(余慮切)授而共之
比(畀履切)近也(毗志切)近而親之
難(乃干切)艱也(乃旦切)動而有所艱
繫(古詣切)屬也(胡計切)屬而有所著
為(于媯切)造也(于偽切)造而有所徇
遲(直尼切)緩也(直利切)緩而有所待
妨(敷芒切)㚄也(芳亮切)置而有所㚄
屬(章玉切)聯也(時王切)聯而有所係
享(呼兩切)獻也(呼亮切)神受其獻
棺(古桓切)柩也(古患切)以棺歛
緘(古咸切)束也(古陷切)齊謂棺束
含(胡南切)實口中也(胡紺切)謂口實
遣(苦演切)送也(苦傳切)送終之物
引(以忍切)曳也(余刃切)曳車之拂
臨(良尋切)莅也(力禁切)哭而莅喪
彼此異音辨
假(古雅切)取於人也(古訝切)與之
借(子亦切)取於人也(子夜切)與之
乞(去訖切)取於人也(去既切)與之
貸(他得切)取於人也(他待切)與之
壊(音怪)毁之(戶怪切)自毁
敗(音拜)毁之(薄邁切)自毁
毁(許委切)壊他(况偽切)自壊
風(方戎切)上化下(方鳳切)下刺上
見(古甸切)上臨下又視之(胡甸切)下朝上又示之
告(古禄切)下白上(古報切)上布下
養(餘兩切)上育下(餘亮切)下奉上
共(九容切)上賦下(九用切)下奉上
遺(以追切)有所亡(羊季切)有所與
施(式攴切)設之(羊至切)及之
更(古衡切)因故而改(古孟切)捨故而作
去(羌與切)除之(丘倨切)自離
畜(勅六切)聚謂之畜(許六切)養謂之畜
喪(息郎切)死亡也(息浪切)失亡也
忘(無方切)意遺(無放切)意昏
巧(苦絞切)善功(苦教切)偽功
恐(丘隴切)懼之急(丘用切)緩也
還(音旋又音全)復之速(戸關切)緩也
射(神亦切)命中也(神夜切)以禮也
取(七與切)制師從已(七句切)屈已事師
仰(魚亮切)上委下(語兩切)下瞻上
大(徒蓋切)凡廣也(他蓋切)其極也
少(施沼切)凡微也(施詔切)其降也
焉(于乾切)何也常居語辭(于乾切)已也常居語末
會(胡沛切)相合(吉内切)聚合也
披(鋪卑切)開謂之披(鋪彼切)分謂之披
播(補我切)揚謂之播(補過切)布謂之播
降(古巷切)下謂之降(戸江切)伏謂之降
覆(甫六切)傾也(敷救切)蓋也
樂(五角切)聲和也(力各切)志和也
朝(陟遥切)旦日也(直遙切)旦見也
食(時力切)餐謂之食(音寺)餉謂之食
涕(他禮膚啟二切又音弟)目汁也(他計切)鼻汁也
刺(七亦切)剚謂之刺(七賜切)傷謂之刺
奉(扶勇切)承也(音捧)拱也
父(音甫)人之美稱(扶雨切)家之尊稱
被(音披)著謂之被(平義切)覆謂之被
合(古盍切)牽和也(胡閤切)自和也
字音疑混辨
上(時亮切)居高定體(時掌切)自下而升
下(胡賈切)居卑定體(胡嫁切)自上而降
夏(胡賈切)四方廣大(胡嫁切)萬物盛大
後(胡苟切)居其後(胡姤切)從其後
近(巨稳切)相隣也(巨刃切)相親也
被(部委切)所以覆者(部偽切)所以覆之
右在字后字坐字聚字若此類字書皆有上去二
聲雖為疑混而釋文義無他别不復載之
假借序(夾漈鄭樵)
六書之難明者為假借之難明也六書無傳惟藉說文
然許氏惟得象形諧聲以成書牽於會意復為假借所
擾故所得者亦不能守焉學者之患在於識有義之義
而不識無義之義假借者無義之義也假借者本非已
有因他所授故於已為無義然就假借而言之有有義
之假借有無義之假借不可不别也曰同音借義曰協
音借義曰因義借音曰因借而借此為有義之假借曰
借同音不借義曰借協音不借義曰語辭之借曰五音
之借曰三詩之借曰十日之借曰十二辰之借曰方言
之借此為無義之假借先儒所以顛沛淪於經籍之中
如汎一葦於溟渤靡所底止皆為假借之所魅也嗚呼
六書明則六經如指諸掌假借明則六書如指諸掌
同音借義
初裁衣之始而為凡物之始
基築土之本而為凡物之本
始女子之初而為凡物之初
本木之基而為凡物之基
小水之微也凡微者皆言小
永水之長也凡長者皆言永
牜為牝牡而牝牡通於畜獸
隹為雌雄而雌雄通於鳥雀
狀本犬之形而為凡物之狀
物本牛之事而為凡事之物
駕馬言駕凡驅乘皆曰駕
牧牛言牧凡豢養皆曰牧
落木曰落而為墮落之落
零雨曰零而為飄零之零
英本英華之英而為飾物之英
苦本苦良之苦而為滋味之苦
蔓本藤蔓之蔓而為蔓衍之蔓
爻乃交疎之爻而為爻象之爻
希乃疎巾之希而為希少之希
柞本柞木之柞而為芟柞之柞
鑿本金鑿之鑿而為疏鑿之鑿
旋反旆也而為回旋之旋
戲兵交也而為嬉戱之戱
平气之平也而為均平之平
封爵土之封也而為封殖之封
戚斧也而為親戚之戚
塵土也而為塵積之塵
賢多材也而為賢良之賢
妃嘉耦也而為后妃之妃
純絲也而為純全之純
茸草也而為□茸之茸
珣夷玉也而玉器亦謂之珣
蘆葦也而薺根亦謂之蘆
饒食之餘也而為饒衍之饒
約絲之束也而為儉約之約
凡此之類並同音借義者也右三十五
借同音不借義
汝水也而為爾汝之汝
爾花盛也詩彼爾維何維常之華而為爾汝之爾
示旗也而為神示之示
業大版也而為事業之業
牢牛圈也而為牢固之牢
畜田畜也而為畜聚之畜
它蛇屬也而為它人之它
蚤虱類也而為蚤夜之蚤
為母猴也而為作為之為
率鳥畢也而為率循之率
來麥也而為來往之來
易蟲屬也而為變易之易
能熊類也而為賢能之能
黽鼃也而為黽勉之黽
翁毛也而為翁老之翁
題頟也而為題名之題
薄本林薄之薄而為凉薄之薄
茀本茀茂之茀而為茀禄之茀
登豆也而為升登之登
干盾也而為干犯之干
革皮也而為更革之革
鞠革囊也而為鞠養之鞠
難禽也而為難易之難
雍禽也而為雍和之雍
溱水也而為室家溱溱之溱
棣栘也而為威儀棣棣之棣
丁當也而為㭬之丁丁之丁
薨卒也而為度之薨薨之薨
胥蟹醢也而為相胥之胥
方並舟也而為方所之方
節竹目也而為節操之節
管竹筩也而為主管之管
韋相韋也而為皮韋之韋
貿相易也而為&KR0008;矇之貿禮貿貿然來
休憩也而為休美之休
財貨也而為財成之財易財成天地之道
齎財之齎而為齎咨之咨易齎咨涕洟
時辰之時而為時是之時
晉光明也而為晉國之晉
夢寐也而為雲夢之夢
風蟲之風而為吹噓之風
字養之字而為文字之字
勿州里之旗也而為勿不之勿
出花英也而為出入之出
久距也而為久遠之久
凡此之類並同音不借義者也右四十五
協音借義
旁之為去聲中之為去聲
上之為時掌切下之為胡嫁切
分之為去聲少之為去聲
歸之為音饋遺之為惟季切與也
御之為迓為禦行之為下孟切戶浪切
數之為色主切之為口故切色角切
趨之為七六切側九切春秋傳賓將趨鄭康成讀
咽之為音燕又一結切蕃音番樊也之為音煩
蕪之為亡甫切徹通也之為直列切
歛之為去聲蔓藤也之為吳干切蔓菁
吹之為去聲
呼之為去聲又呼賀切春秋傳呼役夫
噍才笑切嚼也之為音焦禮志微啾殺又子流切禮燕
雀啁噍之頃
否之為音鄙臧否部鄙切否泰
趣之為平聲又七口切周官有趣馬
喧之為上聲詩云赫兮喧兮
幾居希切之為音冀春秋傳庸可幾乎又渠希切近也
樂之為五教切又音洛
華今作花之為音譁榮也又去聲聚也
酇作管切聚也之為音贊南陽縣名在河切沛縣名
放之為上聲
空之為音孔窟也又苦貢切詩不宜空我師
從之為才用切又七容切從容閒暇也
比毗至切之為音皮和也上聲方也蒲必切次也音芘
朋也
敖音遨之為音傲背脊也之為音佩違也
衡横木之為音横筍之為私閏切輿也
塞之為去聲塞垣竒之為居宜切竒偶
嘉之為戶嫁切春秋傳公賦嘉樂
枝之為音岐裁之為音在築也
回古文雷字之為回亦作廻繞也
暴步卜切灼也之為去聲虐也
粢稷屬之為才細切禮粢醍在堂元音咨
鹽之為去聲定之為丁佞切詩定之方中
仰之為去聲并之為去聲
伏之為去聲禮羽者嫗伏毛者孕育
禆補之切之為婢支切副也
厭之為去聲覺之為古孝切夢覺也
騶之為仕救切
辟必益切君也之為蒲益切法也
麗之為力之切詩云魚麗於罶
靡之為平聲閒之為去聲
援之為平聲引也折之列切之為士列切
女之為尼句切妻之為去聲
姓之為音生春秋傳蔡公孫歸姓
孫之為音遜純之為之尹切緣也
總之為子公切詩素絲五總
織之為雙吏切徽也詩織文鳥章
土之為音杜詩徹彼桑土
壞之為音怪錢之為上聲詩痔乃錢鏄
鍼音針之為其淹切親之為去聲婚姻相謂
賓之為去聲客以禮會曰賓
衣之為去聲冠之為去聲
枕之為去聲飲之為去聲
食之為時吏切膏之為旨到切詩羔裘如膏
熏之為去聲隂之為去聲
輕之為去聲春秋傳戎輕而不整
離之為去聲兩之為去聲詩葛屨五兩
沈之為去聲
三之為去聲論語三思而後行
量之為去聲左上聲之為音佐
右上聲之為音佑先之為去聲
後之為去聲遠之為去聲
近之為去聲復之為扶又切
重平聲之為去聲度之為徒洛切
長之為去聲廣之為去聲
染之為去聲縫之為去聲
别彼列切之為皮列切斷都管切之為徒管切
盡即忍切之為慈忍切解之為胡買切通也
相之為息亮切走之為去聲書駿奔走
奔之為逋悶切散之為去聲
和之為去聲凝之為去聲
冰之為彼凭切彊之為其亮切
箸之為陟略切直略切施之為式豉切以豉切
冥之為去聲煎之為去聲
炙之為之夜切收之為式救切
當之為去聲悔之為去聲
應平聲之為去聲帥之為所類切
監之為去聲使之為去聲
守之為去聲任之為平聲
勝之為平聲爭之為去聲
迎之為去聲選之為去聲
聽之為平聲論之為平聲
知之為音智思之為去聲
便之為平聲好之為去聲
令之為平聲教之為平聲
語之為去聲怨之為平聲
衆之為平聲雨之為去聲
種之為去聲緣之為去聲
張之為去聲藏之為去聲
處之為去聲乘之為去聲
卷之為上聲祝之為之又切
傳之為去聲聞之為去聲
稱之為平聲譽之為平聲
勞之為去聲興之為去聲
與之為去聲繫之為古詣切
遲之為去聲屬之為章玉切
含之為去聲遣之為去聲禮有遣奠
引以忍切之為余忍切臨之為去聲
假之為古訝切春秋不以禮假人
借之為入聲貸之為入聲
敗之為音拜見之為胡甸切
告之為古禄切禮出必告
養之為去聲共之為音恭
去之為上聲喪之為去聲
忘之為去聲恐之為邱用切
射之為食亦切
取之為七句切禮聞取於人
大之為音泰焉之為於乾切
會之為音檜披之為上聲
降之為戶江切覆之為甫六切
朝之為直遥切刺之為入聲
奉之為音捧父扶雨切之為音甫
子之為將吏切禮子庶民也
凡此之類並協音而借義者也
右二百八
六藝之一錄卷二百四十七
