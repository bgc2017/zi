欽定四庫全書
六藝之一錄卷一百三十六錢唐倪濤撰
法帖論述六
絳帖平一日
蒼頡書
二十八字
述異記云頡葬北海呼為藏書臺周時得其書莫識遂
藏之書府至秦李斯識八字云上天作命皇辟迭王漢
叔孫通識十二字杜子美云蒼頡鳥跡既茫昧字體變
化如浮雲則頡之書亡久矣周宣王時史籀變古文為
大篆李斯又減籀體為小篆作蒼頡篇謂之秦篆斯所
作篇首有蒼頡二字因以名篇非能傳頡書跡也頡之
文字一變於籀再變於斯而絶矣此字疑是梵書前代
譯經中國梵書無數皆漆書貝多葉與此同
夏禹書(十二字)
子坐行齊春(闕)尚
禹時用科斗書韓退之詩云岣嶁峰尖神禹碑字青石
赤形模竒科斗拳身薤葉披鸞飄鳳泊挐虎螭事嚴跡
祕鬼莫窺道人獨上偶見之山海經云衡山一名岣嶁
禹廵衡山夢得金簡玉字之書遂得治水之要今勝業
寺猶有禹桓碑當是此時刻也南嶽總勝集云有人嘗
至岣嶁峰(闕)蛟龍踞石上光采絢爛意必禹書
之神靈此類小篆可見其妄與蒼頡書皆一手偽作也
魯司寇仲尼書(十二字)
有吳君子之(此五字與舊碑同)
世傳仲尼表季札墓云嗚呼有吳延陵君子之墓案唐
張從申䟦云元宗嘗命殷仲容摹搨大歷中潤州刺史
蕭定作季子廟重刻此碑傳至今予按魯昭公二十七
年闔閭弑吳王僚自立季子聘還復命於墓(哀公十年嘗將兵救
陳)後不知其所終皇覽曰季子冡在毗陵縣暨陽鄉至
今吏民皆祠之歐公云考仲尼歷聘不聞至吳又其字
特大非古也墓闕題字唯東漢有之皆作分書若劉文
饒王稚子闕之類又水經載朝歌縣牧野比干冡前有
石銘隸云殷大夫比干之墓今已中折不知誰所識亦
當是東都耳洪氏隸續云西都彝器皆是篆書又按西
都墓甎亦多是篆書某人之墓以此詳之季子墓題必
是西漢時吳人所刻懷季子之賢故曰嗚呼蓋魯壁藏
書文皆科斗商周彝器並用刀書此是筆書又雜小篆
決非仲尼所為後世好事者傅會耳予考篆文□乃君
字或曰季字非也漢神寶鑑銘郡字正如此以此知其
為漢篆也舊碑只十字皆大尺餘此字小惟有吳君子
之五字同餘更大異復多二字尤見其妄秦少游云季
子墓銘其真者猶疑非仲尼書况依倣為之者
史籀書
敡州裴易□系
衛恒云周宣王時史籀始著大篆十五篇或與古同或
與古異世謂之籀書韓文公以石鼓文為籀所作不知
何據夾漈鄭樵云籀與古文用刀書致字畫首尾皆銳
秦篆則漆書故字畫首尾皆刓石鼓之文其端皆刓以
此知其為秦篆非籀也然樵之說亦未為盡詛楚文秦
篆也而用刀書汲冡書古文也而用漆書先秦鍾鼎固
有刓者矣秦漢兼用刀筆固有銳者矣辨石鼓之非籀
不在是也古文轉折圓無圭角秦字轉折方歷代承之
故漢以後篆皆方至唐李陽冰乃以鐘鼎筆法書小篆
故自成一家也今石鼓字方與詛楚同是為秦書明矣
非籀也况此七字乃唐人小篆耶
秦丞相李斯書
田疇耕耨為政朞月而致法令使父子為鄒魯
米元章云不知何人書黃長睿云乃李陽冰篆明州刺
史裴公紀德碣中字此摹十八字為冰書無銖黍差斯
書傳至今者有太山刻及秦權衡斤量銘乃弃不錄
秦程邈書
天得一以清地得一以寧神得一以靈谷得一
以盈萬物得一以生侯王得一以為天下正其
致之天無以清將恐歇
今人稱隸書為隸古非也書序所謂隸古者書有古文
今文之别隸為今文古為古文漢靈帝時劉陶刪定古
今一文尚書是也隸書始於程邈衛恒云秦旣用篆奏
事繁多篆字難成即令隸人佐書曰隸字漢因之予按
書有八體秦漢所常用者篆隸耳夫隸者篆之捷先漢
士大夫賤之不以書金石威靈之際始書金石矣楷者
隸之捷也始於上谷王次仲至魏晉方盛然亦不以書
金石也章草者楷之捷也始於杜伯度章帝愛之因以
為名此赴急之書也予謂古文生籀籀生小篆小篆生
隸隸生楷楷生草每降愈捷爾庾肩吾云隸書今之正
書也是知隸與楷本一種而有波磔者為隸無波磔者
為楷然古人總謂之隸後有行草因以正名之故書家
不謂之真草而謂之草隸書不謂之真書而謂之隸書
史稱王羲之尤善隸書是也洪文惠兄弟以漢人所書
為隸魏晉以後為八分此說非也杜詩云大小二篆生
八分張懷瓘云八分者王次仲所造既言次仲作楷又
言造八分則知曰隸曰分曰楷曰正其實一耳自漢以
後楷旣自成一家南北分裂隸又分為二體北方一體
則魏受禪碑是也南方一體則吳天發神䜟碑是也蓋
魏人專法中郎方勁可愛吳人雜用篆法竒古無倫爾
後北人多用魏體南人多用吳體皆有碑可證東晉之
末道術盛行符籙所用皆作吳體至唐則總為一耳國
初以來多作唐體自歐趙著錄漢刻士大夫始重漢而
貶唐唐體誠拘然漢刻亦有工拙不能皆佳也此帖雖
無波磔謂之隸書亦何不可若以為邈書則非黃云自
蒼頡至程邈皆偽
又按周越法書苑邱光庭云左傳亥有二首六身如布
笇之狀古文亥作&KR0146;依此語則春秋時已有隸書矣酈
善長水經注云臨淄人發古冡得銅棺前和隱起為隸
字云齊太公六代孫胡公之棺唯三字是古餘同今書
證知隸字出古非始於秦而邈推廣之耳
古法帖
知賢弟至舍晩寒想顧之傷歎遂爾永惟痛壽
春富陽范道長體氣已以小勝前日得此暑大
都尋常新婦(闕)書寄物示諸也散騎二君何時
還兄子皆佳能數為也
此帖乃王大令書筆勢可見所稱散騎任敬豫也大令
帖云阮新婦勉身得雄散騎殊常憙也詳見山字卷
孤不度德量力欲俟義於天下而措術淺短遂
至昌蹶然至于今日志猶不息君謂計將安出
亮曰董卓已來豪傑並起跨州連郡不可勝數
曹操比於袁紹則名微而衆寡故能尅紹以弱
為強今日擁百萬之衆挾天子而令諸侯誠能
不可與爭鋒也
右蜀昭烈與諸葛亮問答其半在居字卷大令書中宋
云亮書固非山谷以為兼張芝索靖之美黃云此逸少
書似豹奴帖予按二帖雖章草未為精密又數經臨摹
大小不等且妄增損史文殊無義理與豹奴帖皆非逸
少筆法逸少學皇象章草當不至此
既移屋近西牆微援裏地成大寬援裏起小三
架如步廊政可一丈梁得使二家通出入作門
閤也此屋之東故應作牆直步廊一壁大單空
園中彌直移三間屋故當不甚難重複粗盡圖
如别耳
足下既即意適閑曠亦當忘暑耶遊矚疎數至
對告卿少吾今年病垂耳始小差大小今度病
惽忽移日耳每每深望遠言慰尚賒慨然元日
具問可與音介勿勿書後既即直人理略絶何
緣復有周旋理長史斷闊亦不&KR2223;卿惟公事時
相瞻望耳吾面促遂至今不著不可解計至故
應必有秀但不知好惡如何耳須得
此二帖米云羊中散書後有欣白字黃亦以為中散書
非也此晉帖耳所謂元謂吳興太守張元之或會稽内
史謝元所稱長史謂司徒左長史王濛或是大司馬長
史王正之或是司馬左長史王廞皆晉人也以此推之
乃王徽之輩書耳欣晩出非欣書也援與園同見皇象
急就章諸家釋志暑為惡暑忌暑皆非以上文尋之乃
忘字耳張芝帖中講忘不忘上亡字亦如此下心字作
三點劉次莊又釋作竟可怪釋有秀作有香亦誤謂秀
才隨上計吏至也東晉諸州舉秀才一人既不講習遂
坐所舉故至者多稱疾而去帖中好惡如何似為此&KR2223;
古減字懷素云草不&KR2223;張亦同劉釋作憾尤非
黃云王世將帖後兩表極古信能傳鍾氏筆意而右軍
學之也表中云頓乏勿勿案顔氏家訓云世中書翰多
稱勿勿相承如此莫原其由或有妄言此怱怱之殘缺
耳說文勿者州里所建之旗蓋以趣民事故忩遽者稱
勿勿僕謂顔氏以說文證此字為長而今世流俗又妄
於勿字中斜益一點讀為怱怱字彌失真矣按祭義云
勿勿諸其欲其饗之也注勿勿猶勉勉也慤愛之貌杜
牧之詩浮生長勿勿是知勿勿出於祭義古人詩中用
之不特稱於書翰
何氏書
投老殘年西崦已逼恒慮儵忽歸骸元壤溘爾
冥滅竟不一言以此在懷預為其備於兹路唯
有憑心他餘不能有益年將八十可以意存欲
望長存何可得也道大難俗情見善從善如登
見惡從惡如崩必須策怠惰勤精進愛日惜力
乃可獲耳吞聲飲氣不勞頓耳他便生異議速
自詳答取竟勿滯留也十六日去留深情故當
所爾餘散輩停歲積故切思歸三月下旬還非
賒冀(闕)叙不遥南路行乃寂絶傷心
黃云何氏書若曰如何人耳或以為姓非也米云是歐
率更令書按法書苑率更名詢長沙汨羅人唐貞觀十
五年卒年八十五此帖有年將八十之語詢書明矣詢
墨蹟今世尚多筆勢皆如此
蔡琰書
我生之初尚無為我生之後漢祚衰
此兩句琰所作胡笳曲辭琰中郎之女因董卓之亂為
胡所掠在胡中生二子曹公贖琰歸至洛陽見胡雛而
念其子作胡笳十八拍琴家傳之祚字劉釋作祀此易
曉右旁先點後乙為祀先乙後點為祚山谷云琰自書
十八章極可觀不謂流落僅餘兩句亦似斯人身世耶
以予觀之與皇象後一帖一手偽作耳
衛夫人書
衛稽首和南近奉勑寫急就章遂不得與師書
耳但衛隨世所學規摹鍾繇遂歷多載年卄著
詩論草隸通解不敢上呈衛一弟子王逸少甚
能學衛真書咄咄逼人筆勢洞精字體遒媚師
可詣晉尚書館書耳仰憑至鑒大不可言弟子
李氏衛和南
衛夫人帖唐初李懷琳贋作竇臮述書賦云嵇康絶交
書七賢帖亦李所贋也黃云此帖尤疎謬按梁蕭子雲
答武帝勅云臣昔不能拔賞隨時所貴規摹子敬多歷
年所二十六著晉史至二王列傳欲作論草隸法言不
盡意遂不能成十許年始見敕旨論書一卷商略筆状
洞徹字體始變子敬全範元常逮爾以來自覺功進此
偽帖皆竊取子雲啓中語欲小改之遂失其句讀又衛
夫人乃李矩妻李充母名鑠字茂猗與師書自當著名
不當稱夫族及姓也以數事考之其偽不疑前輩論此
帖以其敕字從力館字從舍為偽未中其病蓋自二王
以來譌字甚多陳為陣策為筴皆二王輩自製不可據
此定真偽也予按懷琳字殊少韞藉與此不同此似非
懷琳自作觀其諸字皆楷而不可言三字作草必是集
晉字為之法書苑云夫人是廷尉展之女弟恒之從妹
中郎李充之母充善楷書妙參鍾索此聖善之教也夫
人旣是恒之從妹書安得不佳王子敬年五歲神清朗
悟已有書意每從諸兄造焉夫人因書大雅吟賜之後
右軍亦嘗臨寫墨藪云夫人見右軍小時書語太常王
策曰此兒必見用筆訣也妾見其書便有老成之智因
流涕曰此子必蔽吾書名少陵云學書初學衛夫人但
恨無過王右軍其傳尚矣
僧懷素書
右軍云吾真書過鍾而草故不&KR2223;張僕以為真
不如鍾草不及張所為世之所重以其能懷素書
之不足以為道其言當不虚也
懷素此言似訶右軍董逌云此阮籍臨廣武戰場之歎
也孫過庭云伯英不真元常不草彼之二美而逸少兼
之擬草則餘真比真則長草雖專工小劣而博涉多優
蓋謂此也唐太宗謂鍾書體則古而不今字則長而逾
制心慕手追右軍而已庾翼舊藏伯英草書十紙過江
亡失見右軍書煥若神明頓還舊觀翼與太宗在前其
言如此過庭懷素後出其言如彼何也
張旭書
足下晩後不知疾痛如何深極憂難比也上下
安之必得發耶得足下十五日問為慰僕前患
差張旭書
此兩帖非贋亦非合作世所傳千文豪甚今祕閣有二
蹟其一佳
絳帖平二月
漢張芝書
知汝殊愁且得還為佳也冠軍暫暢釋當不得
極蹤可恨吾病來不辨行動潛不可耳
終年纏此當復何理耶且方有諸分張不知以
去復得一會不講忘不忘可恨汝還當思更就
理一昨遊悉誰同故數往虎邱不此甚蕭索祖
希時面因行藥欲數處看過還復共集散耳不
見奴粗悉書云見左軍彌數論聽故也
今欲歸復何適報之追不具總散佳並侍郎耶
言别事有及過謝憂勤
二月八日復得鄱陽等多時不耳為慰如何平
安等人當與行不足下過彼與消息
八月九日芝白府君足下不日秋涼平善廣閑
彌邁想思無違前比得書不遂西行望遠懸想
何日不懃捐業漂没不當行李又去春送舉喪
到美陽須待伴比故遂簡絶有緣復相聞飡食
自愛張芝幸甚幸甚
太平興國中詔天下搜訪前哲墨蹟圖畫先是荆湖轉
運使得張芝草韓幹馬以獻此帖是也按芝字伯英宏
農人凡家之衣帛必書而後練之臨池學書池水盡黑
下筆必為楷則號忩忩不暇草書寸紙不見遺韋仲將
謂之草聖此五帖僅一真
不知以去以與已同蘭亭以為陳迹或作比非講志或
釋作竟非也竟字當於德字卷郗愔帖看之
米云五帖皆張長史書黃云張祖希元之字與大令同
時當是長史書二王帖辭耳予按續晉陽秋張元之嘗
為冠軍將軍又按世說王東亭珣與張冠軍善既作吳
郡人問小令(王珉)曰東亭作郡風政何似答曰不知治化
如何惟與張祖希情好日隆前兩帖所謂冠軍暫暢適
祖希時面數往虎邱等語似是珣作吳郡時帖以為伯
英過矣顔魯公虎邱寺詩云捨宅仰珣珉則知珣又嘗
居吳也後兩帖云侍郎者郗愔也鄱陽者王廙也當是
右軍父子帖以上四帖皆經長史或藏真手臨藏鋒圓
勁如篆筆所謂錐畫沙者也長史嘗以此法授顔平原
平原授藏真柳公權皆得之近時惟思陵獨擅其妙
第五帖章草高古可愛真伯英之妙蹟不日秋涼諸家
皆不曉不日二字伯英既是宏農人則送喪至美陽應
亦有之美陽岐山也山谷云此書絶妙無品者信然淳
化官帖十卷除二王書多佳者外唯有張芝小草皇象
前帖鍾繇宣示帖王廙二表而已苟伏膺於此四家亦
足以跨唐人矣
後漢崔子玉書
賢女委頓積日治此為憂懸燋心今已極佳足
下勿復憂念有信來數附書知聞以解其憂
崔瑗字子玉後漢安平人善小篆草師杜度衛恒云章
帝時杜度善作篇後有崔瑗崔寔亦皆稱工杜氏字甚
安而書體微瘦崔氏甚得筆勢而結體小疎此帖附書
知聞是唐人語筆亦不古子玉書有張平子碑傳于世
吳皇象書(當在鍾後)
文武將墜乃俾俊臣整我皇綱董此不虔古君
子即戎□身昭其果毅尚其桓桓師尚七
十氣冠三軍詩人作歌如鷹如鸇天有泰一五
將三門地
臣象言頑闇容薄加以年老凡百乖穢無所聞
宜特蒙哀傷殊異之遇安感騎乘之懽遊息之
燕淳和足使忘軀命榮觀足以光心膂延望翹
翹念在效報而□走垂須終何才力以答新恩
惟尚有借近趙走文過首貧尚尋天恩智方當
私成無任顔愛自彌文唯
皇象吳人字休明前一帖乃寫後漢東觀校書郎高彪
送幽州督軍第五永箴其文曰文武將墜乃俾俊臣整
我皇綱董此不虔古之君子即戎忘身明其果毅尚其
桓桓吕尚七十氣冠三軍詩人作歌如鷹如鸇天有太
一五將三門地有九變邱陵山川人有計策六奇五間
云云蔡邕等甚美其文以為莫尚也此以明為昭以吕
為師蓋范曄作史因晉代舊書避晉諱耳當以此為正
欠一之字忘誤作□或是傳訛然書跡妙絶遂為章草
之冠
魏鍾繇書
尚書宣示孫權所求詔令所報所以博示逮于
卿佐必異良方出於阿是芻蕘之言可擇廊廟
况繇始以疎賤得為前恩横所䀎睨公私見異
愛同骨肉殊遇厚寵以至今日再世策名同國
休慼敢不自量切致愚慮仍自達晨坐以待旦
退思鄙淺聖意所棄則又割意不敢獻聞深念
天下今為已平權之委質外震神武度其拳拳
無有二計高尚自流况未見信今推款誠欲求
見信實懷不自信之心亦宜待之以信而當護
其未自信也其所求者不可不許許之而反不
必可與求之而不許勢必自絶許而不與其曲
在已里語曰何以罰與以奪何以怒許不與思
省所示報權疏曲折得宜神聖之慮非今目下
所能有增益者與文若奉事先帝事有數者有
似於此粗表二事以為今者事勢尚當有所依
違願君思省若以在所慮可不須復㒵節度唯
君恐不可采故不自拜表已欲日安厝即其情
事長畢奈何松等隕動哀情頓泄亦難可言郗
還未卜聊示友中郎相憂不去心感遠懷近增
傷惋每見范母子哀號使人情悲
禇遂良右軍書目有鍾繇宣示帖一條山谷云繇書大
小有數種予獨善此小字又云鍾繇書有十二種意外
巧妙世所傳者乃右軍臨本爾案袁昂評書云鍾司徒
有十二種意外巧妙絶倫多竒又云鍾繇如雲鶴遊天
羣鴻戲海行間茂密實亦難過耶以此言之十二種巧
妙乃鍾會耳非繇也又按法書要錄梁武論鍾繇書十
有二意謂平直均密鋒力輕快補損巧稱非前所謂也
王僧虔云亡高祖丞相導喪亂狼狽將鍾繇尚書宣示
帖衣帶中過江在右軍處右軍借王敬仁(修)敬仁死其
母以修平生所愛并以入棺真蹟遂絶貞觀御府所藏
乃右軍臨本開元中與大令所臨白騎遂帖在滑臺人
家國朝刻之淳化帖蓋蘭亭之外此帖便足為寶在樂
毅論之右也但今人不能研味之耳世復有丙舍戎路
力命白騎遂黃帝張樂五帖近世汪氏有漢(闕)復帖云
是鍾書皆别有平此不載
范母子等語二王帖間多有米云齊梁人書非也余觀
松即右軍帖所稱穆松也郗王獻之婦也中郎郗曇也
字重熙嘗為北中郎乃知是王右軍書爾亦安得為齊
梁人書
宣示帖云昔與文若奉事先帝昔訛為者以在所慮古
文以巳一字漢書云是時漢兵以踰勾注亦然故不復
白白字下有兩點古白字印文皆然此帖黃初二年作
是年八月孫權奉章遣于禁等還魏故曰權之委質也
晉丞相張華書
得書為慰僕諸惛疾已甚暫西臥歸還乃悉以
將念及不具張華呈
范陽張茂先終於司空非丞相也唐世已無書跡此帖
偽作麄惡多俗筆與李懷琳所作七賢帖同其末一筆
皆下垂也
晉丞相桓温書
大事之日僕在都謂無所復見慰勞又計時事
也逐節郎來已具言意餘所慰勞諸相具答邊
將粗當爾耳僕無所復治庶意
按晉史温鎮荆州母孔氏卒上疏解職欲送葬宛陵詔
不許此云大事之日僕在都無所復見慰勞是也還節
往來者温使人送旌節還臺也諸相聞答邊將粗當爾
耳者謂邊將自能奏報巳可以去官也無所復治庶意
者謂不復有意治軍政民事也或謂温是時在江陵不
當言都殊不知古稱邦國都鄙左傳稱大都三之一中
五之一小九之一後世稱軍為都所謂黑雲都雁子都
是也陳去非釋治庶為酒席殊無義理述書賦云元子
正草厚而不倫若為翰墨由帶真淳似山林之樂道非
玉帛之能親信然由與猶同
晉丞相王導書
省示具卿辛酸之至吾甚憂勞卿此事亦不暫
忘然書足下所欲致身處尚在殿中王制正自
欲不得許卿當如何導亦天明往
導白改朔情增傷感濕烝自何如頗小覺損否
帖有應不懸耿連哀勞滿悶不具王導
山谷絶喜王茂宏此兩帖云傷感濕烝字皆佳張懷瓘
稱其行草兼妙疎柯迥擢寡葉危隂此蓋彷彿矣懷瓘
又論王會稽羲之草書第八在世將(王廙)茂宏下若爾何
足以壓右軍應别有合作者山谷云足下所欲致身處
尚在殿中諸家多作彀中字雖摹失山谷為優十七帖
中殿字與此不相遠也濕烝劉釋作濕惡
晉丞相王敦書
敦頓首蜡節忽過歲暮感悼傷悲今(闕)想自如
常比苦腰痛憒憒得示知意及不以悉王敦頓
首頓首
王大將軍書極佳不論其人乃可爾憒憒劉誤作快快
六藝之一錄卷一百三十六
