欽定四庫全書
六藝之一錄卷十二上錢唐倪濤撰
金器欵識十二上
盉總說
有生之氣體必資飲食以為之養故昔人以酸養骨
以鹹養脉以甘養肉以辛養筋以苦養氣然五味所
以養生亦所以害生者凡以不得其平而已扵是或
有餘或不足則必有以殘其氣體者此味所以貴乎
和也夫盉盛五味之器也其制度與夫施設不見扵
經惟說文以謂從皿從禾為調味之器王安石以謂
和如禾則從禾者盖取和之意耳且鼎以大烹資此
以薦其味也鬵以嘗飪資此以可扵口也雖然言其
器則山其口以盛物者皆皿也惟中而不盈則為盅
夃而多得則為盈合而口歛則為盒臼水以澡則為
盥凢制字寓意如此則盉之從禾豈無意哉昔晏子
謂和如羹焉水火醯醢鹽梅以烹魚肉燀之以薪即
火均之齊之以味濟其不及以洩其過而史伯亦謂
以他平他謂之和則和者以其衆味之所調也今考
其器或三足而竒或四足而耦或腹圜而匾或自足
而上分體如股膞有鋬以提有蓋以覆有流以注其
欵識或謂之彝則以法所寓也或謂之尊則以器可
尊也或謂之卣則又以其至和之所在也噫大羹玄
酒有典則薄滋味則盉也宜非所尚迨夫三酒具而
鉶羹設則自是而往有以盉為貴者矣
商盉
商阜父丁盉
右通盖高九寸三分深五寸二分口徑三寸六分腹
徑五寸八分容三升三合共重四斤一兩三足有流
有鋬盖與器銘共六字右按商有沃丁仲丁祖丁
武丁庚丁太丁凡六丁而此丁者未審為何丁也而
作阜字盖卣所以盛秬鬯至和之所寓也盉以調味
而著以至和之器固其類矣若乃言阜則如詩所謂
如山如阜以取高大揚雄亦曰視天民之阜者取其
富庶之意盖民無莱色然後天子食日舉以樂則享
此備味者非富盛之時可乎此所以取阜為銘也(博古
圖)
右高七寸七分深五寸二分口徑三寸四分腹徑五
寸八分容三升二合重四斤二兩闕盖有流有鋬銘
三字曰孫父癸而孫作執戈狀按商之君有曰報癸
此言癸者恐其是歟既言父癸則自銘者乃子職之
事今又言孫者是孫可以為王父尸而子不可以為
王父尸明矣作執戈形者商之鼎彝往往有之可以
類求也是器兩面作饕餮周以連珠流有銘是器三
面作饕餮間雷紋惜不得見其完器爾(博古圖)
上一字作人形左執戈者子也盖子為父癸作此器
(鍾鼎欵識)
周盉
周單從盉
右通盖高八寸深四寸口徑四寸三分腹徑四寸五
分容二升三合共重三斤十有二兩四足有流有鋬
蓋與器銘共九字周有單子歴世不絶為賢卿士其
族有襄頃靖獻穆公之類所謂冏者豈斯人之族耶
然單氏之器得之有數種有舟有鼎有彝與此之盉
其形雖不同而其銘則皆曰從彝也盖彝以言其有
常從以言其有繼是器特於盉為一類耳(博古圖)
周嘉仲盉
右高七寸六分深四寸八分口徑四寸六分腹徑六
寸八分容八升三合共重七斤有半三足闕盖有流
闕鋬銘一十九字腹匾而圓嘉仲索諸經傳無見考
其欵識已非夏商但製作有類乎周其曰諸友則知
非獨擅乃與朋友共之之器也且五常之道言君臣
之尊尊父子之親親而朋友亦列扵其間則未有不
須友以成者彝器者法度之所在其扵尊君事親之
義未嘗不載則於朋友之義宜有以及之兹器是也
(博古圖)
周伯王㝅盉
銘十有四字按盉不見扵經說文曰盉調味也盖整
和五味以共調也(考古圖)
伯王㝅子作寳盉其制異哉禮學未嘗考也昔許慎
以盉為調五味器顧野王直以盉為味陸法言以盉
為調五味鑊盖自周官儀禮竄失本文後俗襲誤莫
知所本也今考於書則以鑊為䥴而以䥴為瓽瓽為
器盆之大者盌則小於盆而同制矣則盉不可謂鑊
孫強亦以盉為大鑊又曰鑊大鼎也劉臻吕忱以䥴
為大鍾皆非有據少牢饋食禮曰羹定雝人陳鼎五
三鼎在羊鑊之西二鼎在豕鑊之西而禮經改盉為
鑊則失其制久矣法言雖能辨其名而不知鑊非可
用割烹則亦誤也古之饗祭㸑在廟門之東故初陳
鼎扵盉西後陳鼎扵阼階㸑為竈盉即煑薦體之品
也升食者自盉以受於鼎鼎陳阼階則薦食於上矣
故實鼎曰脀(音征)實俎曰載肩臂臑謂之前體膞胳謂
之後體正脡横脊謂之體薦短正代脅謂之體解故
體各異盉盉别一鼎盉中肉孰各升於鼎故取扵盉
以實鼎取扵鼎以實俎然後可以饗食可以薦孰禮
之成也後世不知俎鼎之制雖具簠簋籩豆有事扵
祭祀有司庀事謹守舊文而器名物體皆不能辨則
盉廢已久其名又改尚得求其制而用耶(廣川書跋)
周鳧盉
銘一字作象形鳧字盖之上亦以鳧為飾盖鳧出入
於水而不溺以况習於禮者也著之於調味之器所
以示飲食必由於禮古人即器以寓意即意以見禮
即禮以示戒者乃如是耶(紹興古器評)
六藝之一錄卷十二上
欽定四庫全書
六藝之一錄卷十二下錢唐倪濤撰
金器欵識十二下
鬲鍑總說
周官三百六十各有司存陶人之職所司之物而鬲
居其一夫鬲與鼎致用則同然祀天地禮鬼神交賓
客脩異饌必以鼎至於常飪則以鬲是以語夫食之
盛則必曰鼎盛語夫事之革則必曰鼎新而鬲則特
言其器而無義焉亦猶簠所盛者稻梁簋所盛者黍
稷而已故王安石以鼎鬲之字為一類釋之以謂鼎
取其鼎盛而鬲言其常飪其名稱其字畫莫不有
也今攷其器信然且爾雅以鼎欵足者謂之鬲而博
雅復以䰙鏤鬲鍑鬹&KR0034;皆為鬴則鼎鬲屬又鬴類
也然而五方之民言語不通則名亦隨異故北燕朝
鮮之間謂之錪或謂之鉼江淮陳楚之間謂之錡或
謂之鏤惟吳揚之間乃謂之鬲名稱雖異其實一也
漢志謂空足曰鬲以象三德盖自腹所容通於三足
其製取夫㸑火則氣由是而易以通也若鍑之為
器則資以熟物而許慎謂似釡而大口盖是器特適
時所用非以載禮今考其所存則鎔範以成者似異
乎許氏之說豈非不必拘扵形製徒取諸適用而然
乎
商鬲
商母乙鬲
右高四寸七分深二寸九分口徑四寸二分容一升
六合重一斤十有二兩兩耳三足銘作亞形中孫執
戟字曰母乙按天有十日以甲乙第其次商自報丁
以來始以是為號至于天乙是為成湯由成湯傳二
十八王至于帝辛未有不以是為稱者其間有祖乙
小乙武乙帝乙則母乙者疑為乙稱之后而後世子
孫名之商祖於契契之生實本自有娀氏之女而詩
於長發嘗及之則知具母道者皆得廟食也故周繼
商之後亦有姜嫄之廟而後世又以為禖神焉然則
商母乙鬲豈非用扵宗廟之器耶(博古圖)
銘亞形中作執戟形曰母則知其執戟者為子也(鍾鼎
欵識)
商&KR3886;鬲
上為亞者廟室也中作&KR3886;者名氏也(鍾鼎欵識)
商□鬲
銘作□者李氏所藏父巳卣有祈字作非形此乃其
半耳亦作祈字無疑旁一字竒古未可考(鍾鼎欵識)
商父巳鬲一
二銘上一字作象形鬲曰父巳者明其子為父巳作
也(鍾鼎欵識)
商丁父鬲
爾雅欵足曰鬲此器自腹所容通足間若股膊然三
體合為一丁父所作商器也(李氏古器錄)
商婦庚鬲
銘七字束者莫知其為誰曰子孫婦則言承祖考之
祀者固在乎子孫而婦之從夫亦當相其祀事耳故
采蘩之美夫人采蘋之詠大夫妻皆莫不以祭祀為
先焉甲庚丁者紀其日也商之辭略故止言日而不
言辰至周則見於銘載者如尊曰丁丑彝曰己酉盖
又兼辰而言之矣(紹興古器評)
商齊鬲
銘八字古者始字則曰伯仲叔季及其德劭則又稱
父焉其曰作齊鬲者盖於祭祀之齊而用之耳周帛
女鬲亦曰齊鬲豈效法于此乎(紹興古器評)
周鬲
周蔑敖鬲
右高五寸七分深三寸二分口徑四寸五分容一升
九合重二斤八兩兩耳三足銘十有一字所可辨者
九字而已敖上髣髴若蔑字按楚之君有霄敖若敖
杜敖郟敖而其名官亦曰莫敖所謂蔑敖殆出於斯
耶楚周諸侯國故其器作周之形制曰光康者古人
銘意盖未可以臆論也(博古圖)
按宣和博古圖所載銘十有一字敖上彷彿是蔑字
今此器乃少於前兩字何也楚之君有霄敖若敖杜
敖而其名官亦曰莫敖所謂蔑敖者殆出於此耶(紹興
古器評)
周伯鬲
右高四寸八分深三寸口俓四寸二分容三升六合
重一斤十有五兩兩耳三足銘四字按寳器以伯為
銘者多矣尊敦彝舟爵皆有伯作之銘觀古人或以
伯為謚或以伯為名或以伯仲第其序或以侯伯列
其爵所稱非一而此曰伯者殆未可以私智决也(博
古)
右高四寸深二寸四分口徑四寸容一升六合重二
斤一兩銘五字曰帛女作齊鬲帛女疑宫女之有職
者然攷周官自九嬪世婦之餘所可見者司服縫人
而已初無此名也豈非自周之東典禮不存因其職
而命之歟不然則諸侯不敢擬於天子而有是職歟
漢廣川王以陶望卿主繒帛疑亦祖述周人之意其
曰作齊鬲盖於祭祀之齊而所用之器也(博古圖)
周師鬲
右高三寸一分深二寸二分口徑三寸五分容一升
重一斤十有一兩三足銘五字曰師作寳鬲内一字
未詳昔者以師稱其官則有若尹氏大師者是也以
師稱其姓則有若師曠師丹者是也此器銘曰師疑
以師言其姓或言其官耳製作簡古雖周之物殆有
商之遺意焉(博古圖)
周仲父鬲
右高四寸深二寸二分口徑四寸一分容一升三合
重二斤三足銘十有六字仲下一字不可辨昔有仲
山父仲慶父仲考父召仲丁父仲仁父而此曰仲父
者盖未知其為誰考其製作乃與聿遠鬲稍相近耳
且諸器欵識有曰孫子有曰子子孫孫有曰子子孫
盖孫可以為王父尸子不可以為王父尸故言孫子
而以孫為先言之不足至扵重復故言子子孫孫而
不厭其煩或疊言或單舉以互見故言子子孫而不
嫌其略若此器再言子子人從而系之是為孫孫之
義盖孫亦子屬不待子而後著矣噫古人制器尤在
於遺後世且欲傳守不失故以子孫為丁寧若乃漢
器銘子孫者十無二三此所以不純乎古也(博古圖)
右高四寸三分深二寸六分口徑四寸二分容一升
六合重二斤三兩兩耳三足銘三字按慧與惠通虢
姜敦欵識有惠仲春秋有惠伯惠叔而此鬲銘之為
惠季豈非惠為氏而伯仲叔季者乃其序耳(博古圖)
右高四寸八分深三寸二分口徑四寸七分容一升
七合重一斤十兩兩耳三足銘三字夫世人但知十
干為商君名遇欵識有十干者皆歸之商故或以丁
父鬲為商器盖誤矣按商之銘於甲曰父甲丁曰父
丁巳曰父已辛曰父辛乙曰父乙皆尊其父而上之
未見有列于下者兼商鬲皆以父丁為銘若謂丁父
亦為商器則是古人扵名號間有變易矣將何以示
後世乎盖在周之太公望再世而有丁公故其後世
以丁為氏是鬲周物也豈其丁氏之子孫為其家廟
而作耶曰孫則又以言孝孫作之以奉其祖者也(博古
圖)
周京姜鬲
右高三寸四分深二寸二分口俓三寸四分容九合重
一斤九兩三足銘十有一字按詩之思齊曰思齊太
任文王之母思媚周姜京室之婦太姒嗣徽音則百
斯男盖太王之妃曰太姜王季之妃曰太任文王之
妃曰太姒曰京姜者京室之婦也周有天下在武王
時及其追尊祖考則以古公為太王季歷為王季於
是國以京名之故謂之京姜(博古圖)
右銘曰聿遠者乃作鬲之人也(鍾鼎欵識)
周虢叔鬲一
虢叔作叔殷㝅尊鬲
右二銘皆虢叔所作後一器曰㝅與宋田鼎同也(鍾鼎欵識)
銘八字與虢叔鬲同銘少異耳(攷古圖)
銘八字按春秋左氏傳虢叔王季之穆為文王卿士勲
在王室藏於盟府盖文王之母弟而武王之叔父也
封於西虢今弘農陜縣東南之虢城是也然則是器
為周物可知(紹興古器評)
周仲斯鬲
末周初之器(鍾鼎欵識)
右銘文父上二字一漫滅一未詳(鍾鼎欵識)
諸旅作尊鬲其子(二)孫(二)永寳用敕
右銘下有一敕字得非君所賜而著其敕命耶(鍾鼎欵識)
周旅鬲
銘二字按周憬功勲銘鴻字工作疑此作工旅鬲
(考古圖)
周南宫鬲
銘十二字古之器銘以萬年子子孫孫永寳用為辭
者比比皆是也盖昔人制器尤在於遺後世且欲傳
守不失故以子孫為丁寧耳是鬲也而曰尊者與尊
鼎尊彝同意觀其制作文縷殆與周仲父鬲相似其
為周物無疑(紹興古器評)
周寳鬲
銘十三字是器不著名氏但紀歲月設飾無華藻唯作
直紋上下通貫而已制作純古有商之餘風焉(紹興古器評)
匜&KR0777;洗盆鋗杆總說
公食大夫禮曰小臣具盤匜鄭玄謂君尊不就洗賈
公彦又援郊特牲不就洗之文以謂設盤匜所以為
君聶從義從而和之且陳開元禮謂皇帝皇后太后
行事皆有盤匜而亞獻己下與攝事者皆不設以顯
君尊不就洗之義是皆執泥不通之說殊不知内則
論事父母舅姑之禮而曰杖履祇欽之勿敢近敦牟
巵匜非餕莫敢用夫論事父母舅姑而言及於匜則
是亦衆人之所用耳豈人君獨享者哉若或不然則
季加弡伯安得而作之也雖非人君所獨享然惟酸
乃用則其用亦未嘗敢易也觀其鋬皆作牛羊脊尾
狀按易以坤離為牛而坤以順承為事故物之柔順
者(闕)於牛盖匜為盥手瀉水之具而義取於(闕)
理也若夫盥之棄水必有洗以承之禮圖所謂承
盥洗棄水之器者是也惟以承棄水故其形若盤抑
嘗見有㡳間飾以雙魚者為其承水之具故也然古
人稱之有曰匜盤而不謂之洗盖盤以言其形洗以
言其用而聶崇義乃以盤洗為二器所謂盤者正與
此洗相類而洗復若壺形而無足又以菱花及魚畫
其腹外與此頗不相侔然承棄水者宜莫若盤則作
壺形者疑非古制矣崇義圖說稽之於器其乖戾不
合者非特如此按圖而考者不可不辨也若夫盆鋗
者亦盥滌之具但洗淺而鋗深惟盆居中焉又有所
謂杅者特大而深如洗之用盥盥之用奠舟之承彝
皆其類也故附諸匜洗之末識者當以類得之
商匜
商啓匜
右通盖高七寸七分深三寸四分口徑長六寸三分
闊二寸七分容一升有半共重二斤十有五兩有流
有鋬圈足盖器銘共八字曰啓作寳彝按商太丁之
子曰乙乙之子曰啓此銘啓者乃乙之子也是器形
制渾厚字畫竒古勁若屈鐡非周秦篆畫之可擬倫
者以時考之盖商之器無疑(博古圖)
祖戊匜
銘六字可識者曰祖父辛餘未詳(鐘鼎欵識)
周匜
右高四寸五分深二寸九分口徑長五寸闊二寸六
分容九合重一斤三兩有流有鋬闕盖圈足銘四字
曰爵方父癸按周之君臣其有癸號者惟齊之四世
癸公慈母也太公吕望實封於齊其子曰丁公伋伋
之子曰乙公得得之子曰癸公慈母慈母之子曰哀
公臣然則作是器也其在哀公之時歟故銘父癸者
此也昔之匜通用於人神此銘父癸則其祭祀宗廟
之器耶此匜也而銘有曰爵者豈詩所謂洗爵奠斝
之意歟方事洗盥則不可無匜爾(博古圖)
右高一寸四分深七分口徑長二寸五分闊一寸一
分容一合重二兩二錢有流有鋬四足銘二十字曰
作司寇彝按周官大司寇之職掌建邦之六典以佐
五刑邦國詰四方小司寇之職掌外朝之政以致萬民
而詢焉則司寇在周官有大小之異是器銘文曰維之
百寮則非大司寇不足以當是語也然而是匜非他匜
之比正如漢金銀錯&KR1364;小而適於用豈匜亦固如鼐&KR1364;
之有别耶特書傳不見其攷爾要之有是理也(博古圖)
周孟皇父匜
右高五寸三分深二寸七分口徑長八寸闊四寸一
分容二升重三斤二兩有流有鋬四足銘六字曰孟
皇父作旅匜昔魯桓公之後析為三族有仲孫叔孫
季孫焉仲孫於三桓為長乃曰孟氏此孟族所由出
也是則孟乃仲孫之氏而姓則姬也詩十月之交曰
皇父卿士而釋者謂皇父字也然則此曰皇父亦其
孟之字歟曰作旅匜則又言非止一器所以御賓客
供盥濯者宜非一耳(博古圖)
周義母匜
右高六寸深三寸六分口徑長七寸九分闊六寸一
分容四升重四斤九兩有流有鋬四足銘一十七字
按國語晉公子重耳過秦穆公歸女五人懷嬴與焉
公子使奉匜沃盥既而揮之韋昭以謂嫡入于室媵
御奉匜盥是器銘曰仲吉義母作旅匜者盖晉文公
重耳娶齊女姜為正嫡次杜祁次偪吉次季隗然杜
祁以吉生襄公故巽而上之居第二是為仲吉以隗
在狄所娶故巽而已次之是為季隗而祁自居第四
昔趙孟嘗曰母義子愛足以威民則義母者杜祁也
禮曰銘者自名以稱揚其先祖之美則所謂仲姞者
自名也義母者襄公謂杜祁也按通禮義纂以謂媵
御交盥盖媵送女之從者御壻之從者夫婦禮始相
接廉恥有間故媵御交相為殊以通其志彼其婚&KR0666;
歟此稱義母則非初嫁之時有子職在焉故也稱旅
匜則非交盥所用特其匜之不一耳(博古圖)
周文姬匜
右通盖高一尺一寸二分深四寸五分口徑長八寸
三分闊四寸一分容四升共重六斤十有一兩有流
有鋬四足器與鋬銘共二十一字初曰丙寅紀其時
也次曰錫龜貝作文姬寳匜著其名也通體作犀兕
之形鋬亦如之飾以雲雷之紋宛轉盤繞扵其上已
足貴矣至于字畫仍復竒古宜比扵周(博古圖)
銘二十一字初曰丙寅紀其時也次曰錫龜貝作文
姬寳著其名也旁作祈子孫者亦貽厥子孫之義(鍾鼎
欵識)
周弡伯匜
右高四寸三分深二寸八分口徑長八寸闊四寸五
分容二升一合重二斤十有四兩有流有鋬四足銘
十有三字曰弡伯者恐其姓與謚也然有弡仲作寳
簠則又知弡之一族爾此稱伯彼稱仲昆季之序也
(博古圖)
銘十有三字按弡字依前弡仲簠當作張伯匜(考古圖)
其名曰張伯作旅匜張伯不知何世人(先秦古器記)
右匜銘劉原父既以前一簠為張仲所作又以此匜
為張伯器曰仲之兄也尤無所據原父學號稱精博
惟以意推之故不能無失爾(金石錄)
此器類觚但容受勝爾孫炎翻字作移爾反至隋韻
始定為頤音古今之言異也昔人得扵萬年涸中歐
陽文忠釋其文曰弡伯作䰞臣考之於字䰞當作旅
以王存乂書考之臣則沱字今文以沱為池宜世不
加考也禮器有匜而無沱匜為方中也則此器為匜
可知古人於書凡器用則外從方古人方為匚若缶
為□杯為&KR0146;籩為&KR0146;簋為&KR0146;其取類衆矣篆文匜从
方而古文不用疑昔人作字務從簡古或去其方故
後世疑之禮家論匜為盛水器陸法言劉臻以為類
桸盖古所用以酌也漢人或以為形類羹魁中有道
可以注水懷嬴奉盥公子揮之今考其制與羹魁異
矣是匜之類不一疑漢人所見異也(廣川書跋)
周季姬匜
右高五寸一分深二寸七分口徑長七寸三分闊四
寸一分容一升五合重二斤二兩有流有鋬四足銘
四字昔晉文公重耳母曰季姬齊悼公娶季康子之
妹亦曰季姬而文公母乃翟狐氏女太史公常以狐
季姬稱之則此曰季姬者必有一於斯焉是匜盥器
也易謂盥而不薦則㓗以致誠而已夫奉祭祀者夫
人之職此以季姬自銘盖其職歟
銘云叔作旅匜如伯作寳鬲特以伯仲第其次耳(鍾鼎
欵識)
周寒戊匜
右銘曰寒戊作寳匜寒戊者必作器人之名也
周把公匜
銘曰把公作為子叔姜盥匜按㠱者古國名衛宏曰
與把同雖形制未傳而字畫竒古文辭典雅極為可
寳(鍾鼎欵識)
田季加匜
此匜唇與器各有銘二十一字曰田季加者田姓也
季序也加即其名耳(鍾鼎欵識)
周齊侯匜
按楚與齊從親在齊湣王之時所謂齊侯則湣王也
周室之末諸侯自王久矣不知此何以稱齊侯也(鍾鼎
欵識)
周孟姜匜
叔作朕子孟姜盥匜其
眉壽萬年永保其身姬越
男女無諆子孫永保用之
右銘叔上一字未詳云子孟姜盥匜銘文字畫與把
公匜絶相類盖一時物也(鍾鼎欵識)
孟姜盥匜銘余所錄古器欵識有叔匜銘匜字作&KR0008;
後又得伯公父匜銘字作&KR0034;今此銘作□盖古書不
必同文然三字意義皆通(金石錄)
中姞匜
右中姞匜藏李伯時家初伯時得古方鼎遂以為晉
侯賜子産者後得此匜又以為晉襄公母&KR0008;姞器殊
可笑凡三代以前諸器物出于今者皆可寳何必區
區附托書傳所載姓名然後為竒乎此好古者之蔽
也(金石錄)
周伯匜
古之彝器多有伯作之銘所謂伯者名耶謚耶伯仲
之序耶侯伯之爵耶盖未可執一而論之也是器足
與純緣之下皆著饕餮文鏤簡古其為周物無疑(紹興
古器評)
漢匜
右高一寸二分深一寸一分口徑三寸容三合重五
兩有流銘二十二字曰始建國元年正月癸酉朔日
制按漢新室當孺子嬰初始元年戊辰十二月改為
建國此言元年正月則當是明年己巳歲制此器也
此器形制如盂而淺且其旁復出一流與匜略不相
類迨見其識文乃知匜也然所容三合其器特小恐
几格間所用者耳(博古圖)
予於關中得一銅匜其背有刻文二十字曰律人衡
蘭注水匜容一升始建國元年一月癸夘建皆小篆
律人當是官名王莽傳中不載(夢溪筆談)
商盤
商父辛盤
此銘極古商盤也下一字曰彝(鍾鼎欵識)
商史孫&KR3612;盤
銘五字(考古圖)
按此器盤也文云作疑古盤字象形(吕氏攷古圖)
周盤
周楚姬匜盤(鍾鼎欵識作齊侯匜盤)
右高四寸五分深一寸三分口徑一尺四寸三分耳
高二寸二分闊二寸八分容一斗重十七斤有半三
足銘十有七字曰齊侯作楚姬寳盤先是得楚姬匜
其銘曰齊侯作楚姬寳匜今復見其盤正一時物也
故名之曰匜盤焉按楚與齊從親在齊湣王之時所
謂齊侯則湣王也周室之末諸侯自王久矣銘其器
以侯稱之尚知止乎禮義彛器法度所自出故其銘
如此(博古圖)
齊侯槃二二銘字畫稍異而文則同皆云齊侯作楚
姬寳槃與齊侯匜銘識相類(鍾鼎欵識)
案魯周公所封自伯禽之國蕃衍盛大且號禮義之
邦故其枝葉與周相為盛也(鍾鼎欵識)
右高二寸一分深一寸五分口徑一尺三寸耳高二
寸闊二寸八分足徑九寸五分容八升三合重一十
斤十兩銘十有八字曰魯正叔作案魯周公所封自
伯禽之國而蕃衍盛大為天下顯諸侯且號禮義之
邦者以周公之聖風化所本餘膏賸馥澤後世而不
竭故其世葉與周相為盛衰至戰國時而仲叔季之
氏族遂分其國然所謂正叔雖不見於經傳必魯之
公族也(博古圖)
周史孫槃
右銘曰史孫&KR3612;而&KR3612;則未詳(鍾鼎欵識)
周卭仲槃
惟王月初吉日丁亥卭
仲之孫伯戔自作&KR0008;
槃用祈眉壽萬年
無疆子孫永寳用之
銘二十有三字此器與饋□二物皆曰卭仲之孫伯
盞自作同得扵河内太行山石室中(考古圖)
卭仲之孫伯盞作頮盤銘曰惟王月初吉丁亥卭仲
之孫伯盞自作頮盤用蘄糜壽萬年無彊子子孫孫
永寳用之昔人以初吉為疑盖古文以王為正則其
為正可知按說文頮作沫馬融曰頮面器也傳曰洗
手謂之洮洗面謂之靧古之事親者垢燂潘請靧頮
與靧同古今文異也卭中采地當周畿内疑為王子
弟古有卭䟽即其後也余怪古人扵用器自期眉壽
欲子孫永永用之不窮不知後世子孫不憚口澤者
能朝夕用乎或謂父詞如此至子孫之詞不得用此
也(廣川書跋)
王月者正月如所謂王春也言王所以尊主也(鍾鼎欵識)
周冀師槃
右銘云冀師季移用其吉金自作寳槃按商有冀父
辛卣博古云冀者國名昔人受封于此則後世食采
于所封之地復以為氏冀乃其旅裔耳師言其官也
季言其序也移則其名耳曰用孝用享盖祭享之器
(鍾鼎欵識)
古盤
右盤銘得之河南鞏氏其銘為舉盖而進之此其義
也樸質不飾有足以承此殆古之匜盤也匜以注水
承水扵盤不使水散於地尊者之所用也(廣川書跋)
周伯吉父匜盤
銘一百三十三字曰惟五年三月既死覇庚寅以年
繫月以月繫日也既死霸則如書所謂旁死魄者是
也曰從王(闕)首書勲績也曰錫馬駒軒紀君惠也曰
敢不用命則即刑載誓詞也伯吉父雖不見扵傳記
然考其銘識頗有周書誓告之風豈周家有功之人
賜作此器以昭其功耶(内府古器評)
周兕匜盤
銘一字是器銘文上為屋宇之狀而下為兕形與周
兕敦欵識略無少異盖宗廟之器也(紹興古器評)
宋穆公孫盤
元祐間臨淄縣民於齊故城得數器此其一也趙元
考内翰家藏驗其文盖送女器(金石錄)
周季姜杅(鍾鼎欵識作伯□盂)
右高六寸二分深六寸口徑一尺一寸九分兩耳各
長二寸二分各闊二寸容一斗五升重九斤十有二
兩銘十有七字曰伯索史作季姜寳盂其萬年子子
孫孫永用夫季姜之稱於書傳多指婦人言之如詩
所謂孟姜是也彼曰孟姜而此曰季姜者乃其序耳
伯索史作季姜盂則知為季姜而作也是器圓而銳
其底非執不能定也宜古人於此寓意焉(博古圖)
漢洗
漢陽嘉洗
右高四寸一分深四寸口徑八寸六分容六升三合
重一斤兩耳銘六字曰陽嘉四年朔令按孝順帝即
位之十年改年紀曰陽嘉凡四年兹器曰陽嘉四年
蓋謹其所造之歲也曰朔者朔月也曰令者時令也
字之右狀魚之形字之左復作鷺以鷺習水而捕魚
其猶習於禮而得民之譬也洗盥手之器於此以奉
祭祀交神人非苟然者謹其歲時且象而規之盖不
能無微意耳(博古圖)
雙魚四錢大洗
銘曰冨貴宜昌者亦善頌之辭也(鍾鼎欵識)
銘七字曰大冨貴昌宜長樂(考古圖)
宜子孫洗
右器會要云上元二年高宗命韋弘機营東都上陽
宫于澗曲䟽建隂殿得之也(鍾鼎欵識)
雙魚洗形制與大洗同而差小有宜子孫三字(考古圖)
長宜子孫洗
政和元年饒州得素洗二雙魚洗六列錢洗一其四
銘曰永元元年其二曰元和二年又有隠起篆富貴
昌宜侯王字唐開元九年許昌唐祠得古銅尊隠起
雙鯉篆書文曰長宜子孫盖亦洗也
右高四寸二分深四寸一分口徑七寸四分腹徑七
寸六分容六升重二斤十有三兩有銘在其脣曰梁
山銅二斗鋗重十斤元康元年造外復有一扶字按
漢宣帝即位之十年乃改元康而是器盖元康元年
造也其扶字乃號耳如好畤鼎之用山字是也梁山
銅者紀其貢金之地梁山於漢初為梁王之封梁王
依山鼓鑄為國之冨故在孝王時有罍尊直千金戒
後世寳之則梁山之銅有自來矣(博古圖)
周卭仲盫
右銘三十有一字在脣十有四字在盖(考古圖)
右銘云卭中之孫伯戔自作饙盫說文云卭在濟隂
玉篇云卭在山陽饋盫與靧盤形制雖不同而皆曰
卭仲之孫伯戔自作(鍾鼎欵識)
說文饋滫飯也瓿甂也大口而卑用食又皿部有□
覆盖也徐鉉謂今俗作&KR0034;非是細詳□字音頭酉足
而加扵皿定非瓿字乃是饋盫以捧連湯飯而加覆
盖爾商末器以字非模範中來也(李氏古器錄)
六藝之一錄卷十二下
