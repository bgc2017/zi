欽定四庫全書
六藝之一錄卷三百二十九錢唐倪濤撰
歴朝書譜
唐
顔真卿
顔真卿字清臣琅邪臨沂人祕書監師古五世從孫
少孤博學工辭章開元中舉進士擢制科天寳末出
為平原太守歴遷刑部尚書太子太師贈司徒謚文
忠真卿立朝正色剛而有禮天下不以姓名稱而獨
曰魯公善正草書草力遒婉世寳傳之(唐書本傳)
顔真卿字清臣師古五世從孫瑯琊人官至太子太
師封魯郡公初登進士第又擢制科以御史出使河
隴五原大旱為决冤獄而雨乃降一郡霑足人呼為
御史雨守平原日河朔二十三郡皆䧟賊平原獨以
有備完奏至明皇為之嘆息想見其人然為奸邪輩
所疾盧杞尤不喜李希烈䧟汝州杞固遣真卿宣詔
士論惜之而真卿必行見希烈知其不可以訓罵而
死之惟其忠貫白日識高天下故精神見於翰墨之
表者特立而兼括自篆籀分隸而下同為一律號書
之大雅豈不宜哉論者謂其書點如墜石畫如夏雲
鈎如屈金戈如發弩此其大槩也至其千變萬化各
具一體若中興頌之閎偉家廟碑之莊重仙壇記之
秀穎元魯山銘之深厚又種種有不同者蓋自有早
年書千佛寺碑已與歐虞徐沈草年之筆相上下及
中興以後筆力迥與前異亦其所得者愈老也歐陽
修獲其斷碑而跋之云如忠臣烈士道德君子端嚴
尊重使人畏而愛之雖其殘闕不忍弃也其為名流
所高如此後之俗學乃求其形似之末以謂蠶頭燕
尾僅乃得之不知以錐畫沙之妙其心通而性得非
可以糟粕議之也嘗作筆法十二意備盡師資之學
然其正書真足以垂世今御府所藏二十有八
正書旌節勅顔允南父惟正贈告顔允南母
商氏贈告潘丞竹山書堂詩朱巨川告疎
拙帖
行書争坐前帖争坐後帖送文殊碑文帖
頓首夫人帖送李光顔太保帖蔡明遠鄱陽
帖劉太冲帖劉中使帖開府帖盧侯帖
瑶臺帖篆籀帖中夏帖湖州帖送書
帖乞米帖乞脯帖縑緗帖馬病帖送
辛晃序祭伯父濠州刺史文(唐臣題跋)祭姪季明
文(宣和書譜)
公貧乏紙筆以黃土掃牆習學書字攻楷書絶妙(因亮
顔魯公行状)
李華嘗為魯山令元德秀墓碑顔真卿書李陽冰篆
額後人爭模寫之號為四絶碑(舊唐書李華傳)
乾元二年顔真卿乞御書表云臣真卿述天下放生
池碑銘一章又於當州採石兼力拙自書遂絹寫一
本附史元琮奉進兼乞御書題額緣前書點畫稍細
恐不堪經久臣今㩀右石擘窠大書一本隨表奏進
(顔魯公集)
魯公喜書大字惟干禄字書注最為小字其體法與
麻姑壇記不同(集古錄)
魯公嗜書石大幾咫尺小亦方寸碑刻遺跡存者最
多觀中興頌則閎偉發揚状其功德之盛觀家廟碑
則莊重篤實見其承家之謹觀仙壇記則秀穎超舉
象其志氣之妙觀元次山銘則渟涵深厚見其業履
之純點如墜石畫如夏雲鈎如屈金戈如發弩縱横
有象低昂有態自羲獻以來未有如公者也(墨池編)
顔太師以書自娛晩年嘗載石以行礱而藏之遇事
以書隨所在留其所鐫石(廣川書跋)
張旭草書得筆法後傳崔邈顔真卿(李肇唐國史補)
真卿傳柳京兆公權零陵僧懷素鄔彤韋玩張從申
以至楊少師凝式(觧縉書學傳授)
顔魯公真書朱巨川告身真蹟
此唐德宗建中三年六月給授中書舍人朱巨川告
身年月職名之上用尚書吏部告身之印計二十九
顆世傳為顔魯公書按唐式書符令史事也代宗之
喪魯公以吏部尚書為禮儀使楊炎惡其直換太子
少師領使事及盧杞益不容改太子太師并使罷之
是時適在閒局而其忠義書法巍然為天下望巨川
欲重其事特求公書亦如今世士大夫得請誥勅封
贈多求善書者操筆同一意也米元章書史載朱巨
川告顔書其孫灌園持入秀州崇德邑中余以金梭
易之劉涇得余顔告背紙上有五分墨装為秘玩王
詵篤好顔書遂以韓馬易去此書今在王詵處宣和
書譜載顔書亦有朱巨川告今卷中並無宣和印記
獨存梁太宗御前之印前後壓縫有宋高宗乾卦紹
興印耳豈舊藏御府靖康之亂流落人間南渡收訪
應募者截去本朝璽跋耶然五代時既入御府則宋
時不應在灌園處豈王詵所得乃别本耶不可得而
知矣此卷作字雖小而與東方朔贊用筆同其為顔
書無疑告中細書不知出何人唐制惟侍中中書令
為真宰相其曰同中書門下平章事雖行宰相事而
未為真中世以後藩鎮節使多授中書令故勅後細
書首行云太尉兼中書令臣在使完是年四月盧杞
忌張鎰出之鳳翔故第二行云守中書侍郎同中書
門下平章事臣張使其第三行云守給事中臣關播
奉行杞愛播柔和易制是年十月即同平章事矣牒
後細書首行云侍中闕第二行云守門下侍郎同平
章事杞即盧杞也又吏部正員尚書一人侍郎二人
其屬有四曰吏部司封司勲考功吏部郎中一人掌
文官階品朝集禄賜告身尚書左右丞各一人掌辨
六官吏戸禮左丞總焉兵刑工右丞總焉故牒尾尚
書侍郎左丞俱云缺而云判吏部侍郎范陽郡開國
公翰者盧翰也後此二年為興元元年正月亦進同
平章事符後書云判郎中滋者劉滋也貞元二年正
月從吏部為左散騎常侍末後書令史不名亦可騐
此告非令史筆矣一展閱間而唐之典故歴歴可攷
且魯公書得其背紙墨蹟尚装為秘玩况真蹟耶宜
如何寳愛也正德丁丑五月望日陸完跋(珊瑚網漁洋山人極稱
陸跋精核辨博)
右為魯公真蹟余始見摹本頗怪其神采未遒及是
與仲醇同觀如探驪得珠為之一快萬歴壬辰二月
三日錫爵書(同上)
魯公此書古奥不測是學蔡中郎石經平視鍾司徒
所謂當其用筆每透紙背者仲醇得此自題其居曰
寳顔堂昔米襄陽得王略帖遂以寳晉名齋顔書固
不减石軍王略而仲醇鍳賞雅意又不獨在紙墨間
也壬辰春二月董其昌題(同上)
壬辰元旦後三日展此計大字一百八十一小字百
四十一通總三百二十三字書譜唐神品三人篆李
陽冰草張長史楷顔平原禇虞歐柳皆列精品中不
得與公駕寳顔堂居士陳繼儒志(同上)
余不知書嘗妄論書古人具妙莊嚴質即疾趨偻行
神觀偉如今人似束芻戴冠纓能仰不能俯古人如
俊鶻摶鵁鶄瞑目納瓜盤飛虚空今人如小劣拳師
口中叱叱時作乙勢古人如造凌風臺雖欹斜欲墮
却自銖兩適均今人如百衲錦采色爛然絲理却絶
此仲醇出顔魯公朱巨川誥觀之其頂足懸而相抱
鬚鬛怒而不張以斜表正以拙布巧以緩運遒與前
所云三法皆合此不待陸全卿校勘其為的的魯公
無疑然持以示人疑信恭半蓋字學之衰久矣其法
蓋盡壊于長洲之文氏字取勻美圓净而止其頓挫
抑揚用而不盡用之際多所未講即如此誥一經模
勒使塌拖如肉鴨都無可觀驊騮氣喪豈不惜乎姑
為拈出紙尾歸仲醇藏之以待識者辰玉王衡(同上)
唐告多出善書者之手亦足以見一代文物之盛矧
魯公道義風節師表百世其所書尤可寳也至大辛
亥仲春廿又二日古涪鄧文原書(停雲館帖)
右顔魯公書朱巨川告即宣和書譜所載者上有高
宗乾卦紹興圖書而魯公之書盖東坡先生已嘗論
之矣不惟愛玩抑見唐代典故之式尤為可尚龍集
辛亥仲秋朔喬簣成題(同上)
顔真卿李大夫帖
顔帖為刑部尚書時乞米於李大夫云拙於生事舉
家食粥來已數月今已罄乏實用憂煎蓋其貧如此
此本墨蹟在余亡友王子野家子野在於相家而清
苦甚於寒士嘗模此帖刻石遺於朋友故人云魯公
為尚書其貧如此吾徒安得不思守約(集古錄)
顔真卿學禇遂良既成自以挑踢名家作用太多無
平淡天成之趣此帖尤多禇法石刻醴泉尉時及麻
姑山記皆禇法也此特貴其真蹟耳非爭坐帖比大
扺顔柳挑踢為後世惡札之祖從此古法蕩無遺矣
安氏鹿肉乾脯帖蘇氏馬病帖渾厚淳古無挑踢是
刑部尚書時合作意氣得紙札精謂之合作此筆氣
鬱結不條暢逆旅所書李大夫者名光顔唐功臣也
(寳晉英光集)
顔真卿蔡明遠帖
右蔡明遠帖寒食帖附皆顔魯公書魯公後帖流俗
多傳謂之寒食帖其印文曰忠孝之家者錢文僖公
自號也希聖錢公字也又曰化鶴之系者丁崖相印
也潤州觀察使者錢惟濟也(集古錄)
蔡眀遠帖是魯公晩年書與邵伯埭謝安石廟中題
碑傍字相類極力追之不能得其髣髴(山谷集)
顔魯公二十二字帖
斯人忠義出於天性故其字畫剛勁獨立不襲前蹟
挺然竒偉有似其為人(集古錄)
顔魯公劉中使帖
右唐太師顔魯公書劉中使帖真蹟著載宣和書譜
南渡後入紹興内府至元丙戌以陸柬之蘭亭詩歐
陽率更卜商帖真蹟二卷易得於張繡江處此帖筆
畫雄健與蔡明遠寒食等帖相頡頏而書旨慷慨激
烈公之英風義節猶可想見於百世之下信可寳也
三月十有二日大梁王芝再拜謹題寳墨齋北燕喬
簣成仲山觀(書畫題跋記)
顔太師書世不多見不肖生平見真跡三夲祭姪季
明文馬病及此帖祭姪行書馬病行真皆小而此帖
正行差大雖體製不同然其英風烈氣見於筆端一
也此語豈可為不知者道哉鮮于樞拜手書(同上)
右顔魯公劉中使帖徵明少時嘗從太僕李公應禎
觀於吳江史氏李公謂魯公真蹟存世者此帖為最
徵明時未有識不知其言為的及今四十年年逾六
十所閱顔書屢矣卒未有勝之者因華君中甫持以
相示展閱數四神氣爽然米氏所謂忠義映發頓挫
鬱屈者此帖誠有之乃知前輩之不妄也帖後跋尾
六通首王英孫次鮮于太常又次張彦清白湛淵田
師孟最後亦彦清書蓋此帖曾藏於彦清所後易於
英孫考觀跋語可見英孫所跋歲月宜在後不知何
緣出諸公之前初疑装池之誤欲令改易而張公鈐
印宛然不可折裂姑記於此以俟博識嘉靖九年庚
寅菊月望日徵明識(同上)
鮮于伯機題祭季明文天下書法第二吾家法書第
一此又題劉中使帖漁陽筆法信有所自名不虚得
此卷余已刻之戱鴻堂帖中董其昌觀因題(同上)
顔魯公鹿脯帖
鹿脯帖真蹟與宋搨本不惟字形大小不倫乃其文
亦小異宋榻政自不足㩀也十七帖清晏歲豐又所
使有豐一鄉故自名處余不觧豐一鄉作何語及得
高麗刻本乃云所出有異産讀之豁然因知王著但
憑倣書入石耳猶憶辰玉初得此帖於蒙隂公氏亟
報余展玩如得連城辰玉書法為此一變今日重觀
於德隅齋感慨係之矣(書畫眼)
顔魯公與柳冕帖
魯公草書摹傳於世者多矣此帖尤竒雖筆勢屈折
如盤鋼刻玉勁峭之氣不少變蓋類其為人柳冕唐
名士也魯公名呼之而自稱老夫亦可以見當時士
契之梗槩云(梁溪集)
顔魯公二帖
唐太師顔真卿不審乞米二帖在蘇澥處背縫有吏
部尚書銓印與安師文家爭坐位帖責峽州别駕帖
縫印一同争坐位帖是唐畿縣獄状磓熟紙韓退之
以用生紙錄文為不敏也生紙當是草上所用内小
字是於行間添注不盡又於行下空紙邊横寫與刻
本不同此帖在顔最為傑思想其忠義憤發頓挫鬱
屈意不在字天真罄露在於此書石刻粗存梗槩爾
余少時臨一本不復記所在後二十年寳文謝景温
尹京云大豪郭氏分内一房欲此帖至折八百千衆
乃許取視之縫有元章戲筆字印中間筆氣甚有如
余書者面喻之乃云家世收久不以公言為然(米芾書史)
予觀魯公乞米及醋二帖知其不以貧為愧故能守
道雖犯難不可屈剛正之氣發於誠心與其字體無
以異也紫元翁題(黃裳溪山先生集)
題顔魯公麻姑壇記
余嘗評題魯公書體制百變無不可人真行草書隸
皆得右軍父子筆勢歐陽文忠公集古銘頗以别書
自喜自非精鍳豈易辨真贋哉(山谷題跋)
作字大至方丈小至粟粒其位置精神不差豪髮然
後為盡如以此字與中興頌参較當知予言為信(姑溪
題跋)
集古錄金石錄金薤琳琅諸跋已載七十九
卷
題顔魯公帖
觀其書有以得其為人則君子小人必見於書是殆
不然以貌取人且猶不可而况書乎吾觀顔公書未
嘗不想見其風采非徒得其為人而已凛乎若見其
誚盧杞而叱希烈何也其理與韓非竊斧之說無異
然人之字畫工拙之外蓋皆有趣亦有以見其為人
邪正之麄云(東坡題跋)
題顔魯公帖
觀魯公此帖竒偉秀拔奄有魏晉隋唐以来風流氣
骨回視歐虞禇薛徐沈輩皆為法度所窘豈知魯公
蕭然出於䋲墨之外而卒與之合哉蓋自二王後能
臻書法之極者惟張長史與魯公二人其後楊少師
頗得髣髴但少規矩復不善楷書然亦自冠絶天下
後世矣(山谷題跋)
跋翟公巽所藏顔魯公書
魯公與郭令公書論魚軍容坐席凢七紙而長安安
氏兄弟異財時以前四紙作一分後三紙及乞鹿脯
帖作一分以故人間但傳至不願與軍容為佞柔之
友而止元祐中余在京師始從安師文借到後三紙
遂合為一此書雖竒特猶不及祭濠州刺史文之妙
蓋一紙半書而真行草法皆備也(山谷題跋)
魯公寒食問行期為病妻乞鹿脯舉家食粥數月從
李大夫乞米三帖皆與王子敬可抗行也(同上)
魯公祭季明文文章字法皆能動人與夫人書廹切
而有禮意與郭靈運書送劉太冲序余未之見也顔
惟貞蘭陵夫人告佳筆也(同上)
跋洪駒父藏顔魯公書
顔魯公書雖自成一家然曲折求之皆合右軍父子
筆法書家多不到此處故尊尚徐浩沈傳師爾九方
臯得千里馬於沙丘衆相工猶笑之今之論書者多
牡而驪者也(山谷題跋)
蔡明遠帖筆意縱横無一點塵埃氣可使徐浩伏膺
沈傳師北面
顔魯公疎拙帖
右麻紙書真字清勁秀發亦與李大夫時顔責峡州
别駕此顔第一帖也(寳章待訪錄)
峡州别駕帖白麻紙貞字云疎拙抵罪也聖慈含弘
猶佐列藩不遠伊邇是字類紏宗碑清甚又祭濠州
使君文及鹿肉帖並是魯公真蹟(㐮陽志林)
跋顔魯公帖
魯公墨蹟傳於今者惟此數帖予皆得而臨之後每
見每為之展轉肝膈間以扣其佳處竟不能彷彿乃
知古人用意精微非今人所可到也(姑溪題跋)
魯公以正書取重然不見其行亦不知其超然遠韻
盖不如是不足為魯公也(同上)
跋魯公題記後
文詞字畫入人易深然於立身行已了不相干魯公
忠義皎如星日獨以字畫幾至蒙昧要之精於藝者
不可不謹也(姑溪題跋)
跋顔魯公書
真卿承命南來諸事草草但賊勢尚爾奈何張貞不
了國事可念可念真卿
右顔魯公帖凡四行二十八字或真或臨不能辨也
第一第二行盡處各减一字惟公忠烈嶤然千載猶
有生氣况覩遺墨起敬謂宜如何按永泰二年歲在
丙午公奏宰相元載抑塞人言甚于李林甫楊國忠
載怒因公論祭器誣以誹謗二月乙未由檢校刑部
尚書知省事貶峽州别駕未至易言州司馬所謂南
來諸事草草正此時也先是漢州刺史崔旰䧟成都
蜀中大亂公貶後十九日癸丑詔興元帥兼劍南西
川節度使張獻誠就近討旰三月戰梓州獻誠大敗
僅以身免所謂不了國事殆指斯人張真之下闕文
疑稱其字蓋誠貞義相通耳初獻誠䧟安史之亂將
兵守汴後拒朝義州束以降與公俱奮忠義者故公
賢其人念其敗云爾此帖當是公赴吉或到官所作
自丙午歲距慶元六年庚申凢四百三十五年而梁
世昌實寳藏之遠來求跋考唐史永泰無二年蓋是
歲冬至改元即稱大歴元年至三月八日公自吉移
刺撫州六年書麻姑仙壇記今年三月戊寅夜山之
仙都觀大火焚蕩幾盡古杉星列亦隨飛烟衆碑皆
斷裂雜瓦礫中獨公壇記巋然其旁祝融回禄曲意
護持如此故併記其異為後世忠臣之勸(益公題跋)
顔魯公帖
顔魯公忠義氣節史策略盡偶閱臨汝石刻見一帖
云政可守志不可不守吾去歲中言事得罪又不能
逆道苟時為千古罪人也雖貶居遠方終身不耻汝
曹當須謂吾之志不可不守也此是獨赴謫地而與
其子孫者無由考其歲月千載之下尚可畏而仰也
(容齋題跋)
顔魯公真蹟
友人林思源近得顔魯公真蹟一卷其文前後脱落
字尚完整持以示予觀之予曰此非魯公不能書也其
用夫隸書澁進法乎今之人但求形似之美譬如美
女徘徊花月之下遇者孰不歎稱其視頎然古君子
高情古貌放浪蒼松喬柏間知之者幾何人哉思源
其謹藏之伺識者然後出焉(林右公輔集)
顔魯公中興頌
題跋六則已載七十五卷
顔魯公書宋文貞公碑并碑側記
顔魯公書臧懷恪碑
顔魯公書歐陽琟碑
顔魯公書李抱玉碑
顔魯公書杜濟神道碑
顔魯公書顔勤禮神道碑
顔魯公顔默殘碑
顔魯公書元結碑
顔魯公書張敬因碑
顔魯公鮮于仲通碑
已上題跋俱載六十三卷
顔魯公家廟碑
顔魯公郭敬之家廟碑
已上題跋俱載六十卷
顔魯公張仁藴德政碑
顔魯公王密德政碑
已上題拔俱載六十六卷
顔魯公杜濟墓誌銘
題跋見六十七卷
顔魯公玄靖李先生碑
題跋已載七十四卷
顔魯公多寳塔感應碑
題跋已載七十三卷
顔魯公放生池碑
題跋已載六十九卷
顔魯公八關齋功德記
題跋已載七十九卷
顔魯公射堂記
題跋已載七十九卷
顔魯公干禄字書
題跋已載八十二卷
顔魯公書東方朔畫贊
題跋已載七十五卷
顔魯公與郭僕射争坐位書
題跋已載八十卷
顔魯公送劉太冲序
題跋已載八十卷
顔魯公祭姪季明文
顔魯公祭伯父濠州刺史文
題跋俱見七十五卷
顔魯公靖居寺題名
顔魯公東西二林題名
顔魯公金天王廟題名
已上題跋俱見八十二卷
顔魯公奉使蔡州書
題跋見八十卷
唐顔魯公送裴將軍詩
魯公集中不見此詩裴將軍不知為誰既言劒舞疑
為裴旻曾子言有若無實若虚犯而不校昔者吾友嘗
從事於斯矣初不指名為何人而後世皆以為顔子不
疑此書不見姓名具劔拔弩張之勢非忠肝義膽不
能為此所為言言如嚴霜烈日真可畏而仰哉(攻媿集)
右顔魯公送裴將軍詩多感慨踔厲是公合作語而
不見集中錫山安國續刻之故應是安氏物也書兼
正行體有若篆籀者其筆勢雄強勁逸有一掣萬鈞
之力拙古處幾若不可識然所謂印印泥錐畫沙折
釵股屋漏痕者蓋兼得之矣裴將軍當是裴旻旻劔舞
與張長史書吳道子畫為開元第一公於時年尚少甫
得法長史其書此歌時旻豈亦錦韝紫膜盤馬跳躍
為驚雷掣電状耶不然何公書之酷似道子畫也跋
尾曹武惠王林和靖處士亦自有筆意可觀(弇州山人藁)
顔魯公竹山潘氏堂聫句
唐太師魯郡文忠公在吳興日宴客於竹山潘氏堂
聫句而手書之凡十九人如處士陸羽僧皎然李觀
房䕫輩皆知名士而所謂粲顓須者於公為子姓皆
有文行官爵具家廟碑中公此書遒勁雄逸而時時
吐姿媚真蠶頭鼠尾得意筆大較與家廟頡頏而此
乃手跡又當遠勝之第宣和書譜寔載之目錄而考
無祐陵御題及宣和瓢印前僅冠以緝熙殿章而後
有米元暉鍳定按緝熙殿理宗朝所建也雖龍凖宛然
能無邯郸子輿之惑乎哉不知靖康之變玉盌金魚
散在人間雖以光堯懸勇爵餅金購募而應者折洗
去之小米能别書不能别所以或為諱其自至理宗
日始加以秘殿章識耳此事與楊少師神仙起居法
極相類晉府圖書則當見收於恭王以永樂之籍入
紀綱手而後佚之如高克明雪霽山行之類不可勝
紀余既書此人或笑余直當以八法定真贋不當𤨏
𤨏出處令後人目以為黃長睿也(弇州續藁)
顔魯公誌公像贊
誌公像贊今靈谷寺有石刻吳道子畫李白贊顔真
卿書世稱三絶舊刻已壊此重刻者而不復見書法
之妙矣碑隂有趙松雪篆書甚佳然余未之得也(東里
續集)
顔魯公書摩利支天經
此經與東方朔贊家廟碑政是一輩書耳勁拔嚴重
如入宗廟中循廧皆禮樂器而秀媚流利有翩翩欲
飛浩然獨往之趣公生平拒禄山誚盧杞叱希烈直
氣塞天地至與陶八八游得尸觧之術証位上真又
有浮游埃壒之表者其扶人紀而闡玄風皆可於公
筆札中見之昔謂筆為心畫可以觀人於公尤足信
也康虞善鍳字且善鍳人其以余此言為何如(都玄敬金
薤琳瑯)
顔真卿斷碑
華州王氏掘地得石一片云員外郎瑯琊顔真卿書
又有云都官郎中東海徐浩篆其餘數十字則不成
文不可知何碑但其字法雖嚴整而鉤磔處不及魯
公他碑存之以俟考(石墨鐫華)
附顔氏一門
顔允南
顔允南惟貞子(真卿兄)工詩善草隸達奚珣薦為左補
闕歴殿中膳部司封郎中司業金鄉男(家廟碑)
顔旭卿
顔旭卿元孫子善草書官胤山令(家廟碑)
顔曜卿
顔曜卿元孫子善草隸工詩十五以文學直崇文舘
官淄州司馬(家廟碑)
顔頵
顔頵真卿子貞元六年授五品正員官(舊唐書本傳)
頵書畫端莊有父風(王憚秋澗集)幽州復舜廟碑顔頵
正書并篆
顔䪻
顔䪻真卿子好為詩冨陽尉(家廟碑)鄧州文宣王廟
碑顔䪻書
顔顒
顔顒惟貞孫(真卿姪)好為文常州恭軍(家廟碑)晉祠新
松記顔顒正書
顔顗
顔顗惟貞孫(真卿姪)頗工小楷官洗馬(家廟碑)
顔防
河中府鸛鵲樓記麟德殿宴羣臣詩俱顔防書
柳公權
柳公權字誠懸京兆華原人元和初進士及第釋褐
秘書省校書郎穆宗即位召見謂公權曰我於佛寺
見卿筆蹟思之久矣即日拜右拾遺充翰林侍書學
士穆宗嘗問公權筆何盡善對曰用筆在心心正則
筆正上改容知其筆諫也歴穆敬文三朝侍書中禁
武宗即位累封河東郡公咸通初歴太子少師公權
初學王書遍閱近代筆法體勢勁媚自成一家當時
公卿大臣家碑版不得公權手筆者人以為不孝外
夷入貢皆别署貨貝曰此購柳書上都西明寺金剛
經碑備有鍾王歐虞褚陸之體尤為得意文宗夏日
與學士聫句令公權題於殿壁字方圓五寸帝視之
歎曰鍾王復生無以加也宣宗召升殿御前書三紙
軍容使西門季玄捧硯樞密使崔巨源過筆一紙真
書十字曰衛夫人傳筆法於王右軍一紙行書十二
字曰永禅師真草千文得家法一紙草書八字曰謂
語助者焉哉乎也賜錦綵缾盤等銀器仍令自書謝
状勿拘真行帝尤竒惜之公權志躭書學不能治生
為勲戚家碑版問遺歲時鉅萬多為主藏所竊唯筆
硯圖畫自扃鐍之(舊唐書本傳)
柳公權字誠懸公綽之弟京兆人博貫經術通音律
元和中擢進士第穆宗朝以夏州書記入奏帝曰朕
常於佛廟見卿筆蹟思之久矣即拜右拾遺侍書學
士帝問公權用筆法對曰心正則筆正帝改容悟其
筆諫也文宗嘗與聫句帝曰人皆畏炎熱我愛夏日
長公權屬曰薰風自南來殿閣生微凉他學士皆屬
繼帝獨咏公權者命題於壁字率五寸帝歎曰鍾王
無以過也宣宗時召升殿作字賜以銀綵且令自書
謝状勿拘真行欲以為珍玩也然其書名達於外夷
往往以貨貝購之當時大臣之家碑誌非公權書以
子孫為不孝凡公卿以書貺遺蓋鉅萬至奴盗其杯
盂而貯笥縢識如故公權知而笑曰銀杯羽化矣人
益服其德量云然公權之書得名正以楷法耳今御
府所藏十有一正書度人經二清淨經隂符
經心經寄藥帖行書宫相帖檢領帖
蘭亭帖紫絲鞋帖簡啟草槀(宣和書譜)
公權正書及行皆妙品之最草不失能蓋其法出於
顔而加以遒勁豐潤自名一家(墨池編)
柳公權西平王碑
柳公權何進滔德政碑
柳公權李石神道碑
柳公權康約言碑
柳公權高重碑
柳公權起居郎劉君碑
柳公權尚書馮宿碑
柳公權書蘇夫人墓誌
柳公權玄袐塔碑
柳公權復東林寺碑
柳公權楷書度人經(魚又玄趙巖二詩補錄於後)
硬黃小字臨黃庭曩曾見之獨小字度人經未之見
此開成年柳誠懸得意細楷也有宣和題標可證時
一展誦便到黍珠鬱羅蕭臺又何必太清頂𩕳之表
前集賢待制馮子振奉皇長姊大長公主命題(書畫題跋記)
正書之擅名者自魏鍾繇而至於宋僅得四十四人
而唐柳誠懸實錚錚乎其間則夫墨妙筆精有不待
贊矣其入宋秘府凡六帖而書度人經者二此卷特
其一爾是經乃晉宋人偽作至誠懸時相傳稍久故
信而書之近代紫陽方回則謂五季蜀王建時道士
王喬始造且確然不自疑不幾於甚可笑歟使回見
誠懸書此吾知其顙有泚矣(宋學士集)
柳公權小字清淨經
柳公權隂符經序
柳公權書金剛經
柳公權書驛路記
柳公權書嵇叔夜絶交書
余幼年來崇仁得柳誠懸所書嵇叔夜絶交書石本云
是中書梅亭李公擕歸蜀物是時余未識柳公筆法亦
不知此石鐫勒之精否摹搨之工拙也後官成均與鄆
人曹彦禮先生同舘見其所藏柳公易賦靈寳經真蹟
非唯筆精墨妙嚴勁縝密神采飛動至於界畫黏綴硬
黃搗練各極其工之精者矣留几格臨玩僅半歲博古好
雅者以重金購諸曹氏後雖數見不能久矣歸田以來百
慮消盡時憶故物了然心目之間則亦不可謂全無累於
塵影者矣而諶致榮乃得絶交書墨跡與石本並卷亦云
是李公蜀物也而余目障成痼略不能辨波磔點畫於茫
渺之際傳曰盲者無以與乎五色之觀雖有至寳邈
然不知深以為悵惘書其後而歸之(道圉學古錄)
柳公權蘭亭書帖
自褉叙出右軍筆玉匣蘭亭龍孫定武外石刻何啻
百千本而孫興公文及諸賢詩寥寥無傳者獨柳誠
懸少師嘗一錄之見宣和書譜柳法遒媚勁徤與顔
司徒嫓美書家謂驚鴻避弋飢鷹下韝不足喻其鷙
急去山隂室雖遠大要能師神而離蹟者也余從顧
氏所驟見之怳然若未識久看愈妙因捐一歲俸獲
之仍為歌志於後(弇州山人藁)
柳少師書興公後序及諸賢詩而不書褉帖政自不
敢與逸少抗衡耳供奉不復題黃鶴樓意邪古人虚心
服善類如此顧其書每於險中生態枯潤纖濃掩映相
發非復世所能髣髴夫以晉人霏霏玉麈之談又得公書
遂成兼美譬諸絶代人快歌陽春使人心愉耳攝應接不
暇耳卷初歸吾郡顧汝修家以得諸市盲兒錢不滿百元
美先生竟以十萬錢購去其珍賞好事如此始拂拭武
陵之手繼長價琅邪之門會其時哉可存一慨(莫廷韓集)
柳公權謝紫絲靸鞋帖
柳公權謝紫絲靸鞋帖筆勢往來如用鐵絲紏纏誠
得古人用筆意(黃山谷集)
柳公權赤箭帖
唐柳公書當時自九重至外夷無不愛重史稱其結
體勁媚蓋筆諫之意先形心畫此所以為貴亦猶魏
元成忠直而嫵媚邪後世真蹟日少頼石刻僅存典
型予官行都有朝士楊文昺蓄公碑三十餘種往往
來自西北其在東南者山南西道修驛路記和州陋
室銘贛州閑襌師碑台州國清寺額翠屏院天台佛
三字題僧清觀簡及江州復東林寺碑耳東林近又
煨燼或重惜之予笑曰趙明誠金石錄載何進滔德
政碑在柳書中尤竒偉政和間太和尹磨去别刊新
製厄會至此殆不若東林之一炬太和蕭知節示赤
箭帖求余一言夫顔筋柳骨古有成說此帖字瘦而
不露骨沉著痛快而氣象雍容歐虞禇薛不足進焉
昔歐陽文忠公最愛高重碑以為摹刻之工鋒鋩皆
在而蔡忠惠公則謂隂符經序善藏筆鋒柳書之最
精者二說正相反每推忠惠善書而自云論此不同
况晩輩寡學乎宜擇良工刻石傳之以俟識者微知
節儒雅好事其孰能與此慶元六年九月辛巳(平園集)
柳公權謝人惠筆帖
柳尚書極力變右軍法蓋不欲禊帖面目相似蓋所謂
神竒化為臭腐故離之耳凡人學書以姿態取媚鮮能
觧此余於虞禇顔歐皆曾髣髴十一自學柳誠懸方悟用
筆古淡處自今以往不得舍柳法而趨右軍也其昌(珊瑚網)
補錄度人經題跋
卧雲道士來相辭相辭倏忽何所之紫閣當春凝烟
靄東風吹折花枝枝藥成酒熟有時節寒食恐失松
間期冥鴻復見傷分翼高飛展轉心無疑滿瀉數杯
酒狂吟幾首詩留不住去不悲醯雞蜉蝣安得知
大順元年二月十九日華山道士魚又玄題(珊瑚網)
右軍曾寫換鵝經銖黍仙書骨氣清看到柳公心正
處千年筆諫尚馳名趙巖(同上)
柳公綽
柳公綽字寬小字起之京兆華原人舉賢良方正直
言極諫太和中累遷河東節度授兵部尚書謚曰元(唐書)
公綽乃不俗於兄(海岳名言)紫陽先生碑并碑隂記柳
公綽書
柳公綽武侯祠記(題跋已見)
柳誠懸書蘭亭詩文二跋(弇州山人藁)
自禊叙出右軍筆玉匣蘭亭龍孫定武外石刻何啻百
千本而孫興公文及諸賢詩寥寥無傳者獨柳誠懸少
師嘗一錄之見宣和書譜柳法遒媚勁徤與顔司徒嫓
美書家謂驚鴻避弋饑鷹下韝不足喻其鷙急去山隂
室雖遠大要能師神而離跡者也又柳公此書乍看
之亦似有一二俗筆而久之則俗者入眼作嫵矣殆似
髭聖之似羊鼻翁也鋒勁處真純鈎鐸矟游絲細筆亦
似鐵鑄中間二行小楷以無意發之絶得晉人心印耳
六藝之一錄卷三百二十九
