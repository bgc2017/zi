欽定四庫全書
六藝之一錄卷二百九十二錢唐倪濤撰
歴朝書論
金壺記卷下
萬計唐鍾紹京曰十七帖草書是右軍真跡貞觀中
裴業進上太宗詔能搨書僧智辨摹之上賜辨一本
令使行於世辨没僧曇昉得之未嘗輕示於人予知
之切就昉求出於萬計數年方獲太宗以草書卷首
有十七日以此為十七帖名
雙絶天后詔殷仲容題資聖寺額王知敬清禪寺額
當時謂之雙絶
碎玉唐王知敬書如碎玉殘金焉
薛魏唐魏叔瑜字思瑾善草隸書嘗以筆意傳次子
華及甥薛稷世稱前有虞褚後有薛魏
三歲唐元希聲年三歲善草隸書客有聞而試之公
援毫立就動有楷則當時稱為神童焉
四子懷瓘曰昔文皇帝好書有詔賞虞世南同時有
歐陽詢褚遂良陸柬之皆逸氣飄聲唯四子而已
拔茅懷瓘曰草書狀拔茅連茹上下不斷耳
北面唐杜審言字必簡善五言詩工書翰嘗謂人曰
吾篇章合得屈宋作衙官吾書跡合得王羲之北面
耳
竒古唐李漢黃公記曰絳州道士觀有碧落天尊像
者琢石為之其背篆書六百三十九字文是永隆中
孝子李譔為妣建也蹤跡竒古妙絶世傳
外物唐明皇諱隆基親書西嶽碑文刺史徐知仁上
言曰親迃綵筆寫在香牋隨手生姿入神變態勢如
飛動妙絶古今諒得自然豈因外物
真跡開元六年命整理御府古今攻書鍾王等真跡
得一千五百一十卷
書石唐張廷珪工分楷李邕凢撰碑文必請廷珪書
之
論筆唐王維字摩詰弟縉字夏卿二公名望首冠一
時時議云論詩則王維崔顥論筆則王縉李邕祖詠
張說不得與焉
狂客賀知章字維摩自號四明狂客
或三百言或五百言詩筆唯命報云十紙紙盡語亦
盡二十紙三十紙紙盡語亦盡忽有好處與造化爭
功非人力所可到也
牋翰知章書好事者惜其牋翰每紙不過數十字亦
共傳而寳之
鳥飛知章嘗與張旭游於人間凢見人家廳館好墻
壁及屏障忽忘機興發落筆數行如蟲篆鳥飛雖古
之張索不如也然旭過於知章焉
精翰徐浩字季海唐明皇肅宗時皆以精翰寵遇罕
與為比
秋蛇太宗謂梁蕭子雲書無丈夫之氣行行若縈春
蚓字字如綰秋蛇
烜赫十七帖長一丈二尺即貞觀中内本也凢一百
七行九百四十三字是烜赫著名帖也
書錢唐歐陽詢書開元通寳錢合八分篆隸三體其
字當時稱工
不寐歐陽詢因見右軍教獻之書指歸圖一本以三
百縑購之而歸賞玩經月喜而不寐焉
勁險歐陽詢筆力勁險為一時之絶人得尺牘為楷
範焉
奴書歐陽詢曰學而不變謂之奴書
卧觀歐陽詢因見道傍索靖碑初唾之而去後復來
觀玩無已於是鋪氊卧其下觀三日方去
武庫歐陽詢書如武庫之森森然高麗國甚重其書
遣求之高祖嘗歎曰不意詢之書名遠播蠻夷也
如意歐陽詢書不擇紙筆皆能如意
剛柔唐張懷瓘論歐虞書虞則内含剛柔歐則外露
筋骨君子藏器而以虞書為優
力敵張懷瓘曰歐之與虞可謂氣均而力敵亦猶韓
盧追東郭之㕙也
竹箭虞世南字伯施書如東南竹箭之美
一絶虞世南太宗稱有五絶詩翰居其一焉又宋令
文有三絶書居其一焉
吞筆虞世南曰余昔夢吞筆後夢張芝指為一道字
方悟其書也
蟲書虞世南曰謂行書如蟲網絡壁勁而復虚耳
若綸虞世南曰凢書若輪之蟻行而不斷
游絲虞世南曰凢行書如空中游絲斷而復續
妍捷唐裴行儉字守約嘗謂人曰褚遂良非精筆佳
墨未嘗輒書不擇筆墨而妍捷者余及世南耳
妍力唐許圉師曰魏晉已後唯稱二王然逸少力而
少妍子敬妍而少力
藻翰唐房喬字元齡工書圖形於凌煙閣贊曰才兼
藻翰思入機神
得薛褚遂良書跡競貨於市有買者因得薛稷書時
人謂曰買褚得薛亦不落節蓋薛師於褚也
金價唐孔若思有人賫褚遂良書迹數卷遺若思唯
受其一卷人曰此書當今所重價比黃金何不盡取
若思曰價若比金此亦已為多矣
五千褚遂良問虞世南曰隋僧智永書何如世南答
曰其書一字而直五千豈可學也
僕隸懷瓘曰羊欣居草書之列為僕隸焉
華實懷瓘謂篆籀為實草隸為華精窮於實者籀斯
妙極於華者羲獻
紫煙懷瓘隸書贊曰乍發紅熖旋凝紫煙
流霧懷瓘飛白贊曰淺若流霧濃如屯雲
雲虹懷瓘行書贊曰雲虹照爛
隸捷懷瓘曰章草即隸之捷者也
合道懷瓘曰文章之為用必假乎書書之為微其合
乎道
秀傑懷瓘曰子敬殁後羊薄嗣之宋齊之間隸體相
尚靈運尤為秀傑
嵇草懷瓘曰因得叔夜草絶交書一紙有人以逸少
書兩紙易之惜而不與後於李造處見嵇全書方知
嵇公生平氣宇若與面焉
如馬懷瓘曰馬筋多肉少為上肉多筋少為下書亦
如之
書困懷瓘曰以濃墨為華者書之困也
疎密懷瓘曰書者猶人相知始疎而終密則大同始
密而終疎則大異故小人甘以壊君子澹以成耀俗
之書甘而易入乍觀肥滿則悦心豁目亦猶鄭衞之
在聽焉
朵雲唐韋陟署名如五朵雲
三昧唐僧懷素好草書自言得草書三昧
書墻懷素時或酒酣興發遇寺壁里墻衣裳器皿無
不書之
芭蕉懷素貧無紙嘗於里地種芭蕉萬餘株以供其
揮灑焉
醉僧懷素嗜酒以養性草書以暢志凢一日九醉時
人謂之醉僧書
漆盤懷素嘗書紙不足乃漆一盤又漆一方版揮盤
洗版後皆穿穴
孤蓬懷素曰夫學無師授如不由戸而出乃師鄔彤
受其筆法鄔曰昔張旭謂彤曰孤蓬自振驚沙坐飛
余師而為書故得竒怪素不復對但連叫數十聲曰
得之矣
夏雲顔真卿問懷素曰師於草書莫有所得否對曰
貧道觀夏雲多竒峰因風變化乃無常勢復見壁折
之路一一自然顔曰草聖之妙代不乏人可謂聞所
未聞之旨也
藏真唐陸羽字鴻漸撰懷素傳曰師揮縑灑縞莫知
其數得非名懷素也凢人真書則藏其草草則藏其
真得非字藏真耶
皮膚陸羽曰徐吏部不受右軍筆法而體裁似右軍
顔太保受右軍筆法而點畫不似何也有識君子以
徐得右軍皮膚眉目也所以似之顔得右軍筋骨心
髓也
如斗唐李白字太白贈懷素歌曰起來向壁不停手
一行數字大如斗怳怳時聞神鬼驚時時只見龍蛇
走
霧散李白從弟令開嘗目白曰兄心肝五藏皆錦繡
耶不然何開口成文揮翰霧散
碧落唐李陽冰見碧落像篆歎異服膺卧於像下旬
日卒不得其影響大熱中以椎椎之今有損處若拳
者李譔自書世謂碧落碑
龍虎李陽冰篆如龍如虎雨集風馳識者謂之蒼頡
後身
字寳唐舒元輿志陽冰篆曰直見天上以字寳瑞吾
唐矣
玉筯舒元輿曰秦丞相李斯變頡籀文為玉筯篆體
篆室李陽冰弱冠入篆室獨能隔一千年而與秦李
斯相見
六幅舒元輿曰長安會同里客有得陽冰真跡遺在
六幅素上者遂請歸家堂上張之見蟲蝕鳥步㾗跡
若屈鐵石陷入室壁焉
筆虎李陽冰尤精書學其豪駿墨勁當時人謂之筆
虎
百字李陽冰曰凢用筆惟已自持勿傳他手其書興
來不過百字
布碁李陽冰曰夫點不變謂之布碁畫不變謂之布
筭方不變謂之斗圓不變謂之環
四龍唐張從申弟從師從儀從約書皆得右軍之風
規謂之四龍
意態唐竇永字靈長字格曰意態者回翔動靜厥趣
相隨
枯槁竇永字格曰枯槁者欲北還南氣脉斷絶
老成竇永謂阮研書筆有老成
古劒唐吕摠評李陽冰書如古劍倚物力有萬夫秦
斯之後唯一人而已
雪柏吕摠曰薛稷書如風驚苑花雪惹山柏
蟲木吕摠曰韋陟書如蟲穿古木鳥踏芳枝
三峯吕摠曰李邕書如華岳三峯黃河一曲
花萼吕摠曰顔真卿書如神劍摧鋒仙花發萼
霜秋吕摠曰鄭虔書如風偪霜秋霞催月上
淵月吕摠曰關操書如淵月沈珠露花濯錦
揚鷗吕摠曰賴文雅書如騰沙鬱霧飛浪揚鷗
新意吕摠曰張懷瓘書如舊跡繼出新意頗多
走兔吕摠曰鄔彤書如寒林棲鴉平岡走兔
龍潜吕摠曰陸曾書如驚波魚躍淵水龍潜
春鷺吕摠曰沈益書如春鷺窺波秋蛇赴穴
萬變吕摠曰釋懷素書如拔毫一揮隨手萬變又李
陽冰志於古篆殆三十載隨手萬變任心有成
枯松唐陸贄論書曰直若枯松曲如壯鐵
爭名唐劉禹錫字夢得論書曰魏晉宋齊間亦嘗尚
斯藝至有君臣爭名父子不讓
曲藝唐白居易字樂天謂書者曲藝也
驚鸞樂天謂驚鸞反鵠並為書勢
鐵索韓愈字退之石鼔歌曰金繩鐵索鎖紐壯古鼎
躍水龍騰梭
俗書退之石鼓歌曰羲之俗書趁姿媚數紙尚可博
白鵝
旭心僧高閑學張旭草書韓退之序送云今閑之於
草書有旭之心哉
筆諫唐柳公權字誠懸穆宗即位入奏事召見謂公
權曰我於佛寺見卿筆跡思之久矣問公權筆何盡
善對曰用筆在心心正則筆正上為之改容知其筆
諫也
三朝柳公權歴穆敬文三朝侍書中禁
侍書柳公權兄公綽在太原致書於宰相李宗閔曰
家弟苦心詞藝先朝以侍書見用頗偕工祝心實恥
之乞換一散秩乃遷右司郎中
一家柳公權初學王書徧閱近代筆法體勢勁媚自
成一家
不孝當時公卿大夫家碑版不得公權手筆者以為
不孝
柳書外夷入貢皆别署貨貝曰此購柳書
六體柳公權書上都西明寺金剛經碑備有鍾王歐
虞褚陸之體尤為得意
殿壁文宗夏日與學士聯句帝曰人皆苦炎熱我愛
夏日長分權續曰薰風自南來殿閣生微涼時丁表
五學士皆屬續帝獨諷公權兩句曰詞清意足不可
多讀得乃令公權題於殿壁字方圓五寸帝嘗觀之
歎曰使鍾王復生無以加焉
捧硯公權轉少師謝宣宗召升殿御前書三紙軍容
使西門季元捧硯樞密使崔巨源過筆一紙真書十
字衞夫人傳筆法於王右軍一紙行書十字永禪師
真草千字文得家法一紙草書八字謂語助者焉哉
乎也賜錦彩瓶盤仍令自書謝狀勿拘真行帝尤竒
之
圖書柳公權志耽書學不能治生書勲戚家碑歲積
巨萬多為主藏豎海鷗龍安所竊别貯酒器杯盂一
笥緘幐如故其器已亡訊海鷗乃曰不測其亡公權
哂曰銀杯羽化耳不復更言所寳唯圖書筆硯自扄
鐍之
行筆柳仲郢公綽之子節九經三史魏晉已下南北
史分門上下三十卷號柳氏自備小楷精謹無一字
行筆
精絶李賀字長吉其手筆精絶
密指盧肇書旨曰虚掌密指指不入掌東西上下何
所閡焉
鵲勢唐李商隠字義山啟謝人書碑曰躍商野之魚
形起雕陵之鵲勢
䄂迹唐裴休字公美早肄業於河内後登顯位建寺
於彼名為北成寺後授太原節鎮經由是寺寺僧粉
壁陳筆硯俟公親題之公神色自若以衣䄂揾墨而
書之其跡遒健及歸侍婢訝其沾渥公曰比以代筆
來
書巖唐末桂州草書巖僧雲嶮學羲之書曾居於此
書滛前蜀王氏朝偽相王鍇字鱣祥家藏書二千卷
一一皆親迹并寫藏經每趨朝於白藤檐子内寫書
書法尤謹近代書字之淫者也
爪跡偽蜀士人馮偘能書得二王之法然以二指搯
管而書每故筆必二爪跡可深二三分斯書札之異
也
跁跒偽唐李建勲有詩一絶送八分書與友曰跁跒
為詩跁跒書不封將去寄仙都仙翁拍手應相笑得
似秦朝次仲無
二篆宋徐鉉字鼎臣陳彭年撰公集序曰六書之藝
少而留心二篆之蹤老而盡妙
稱絶李至楊徽之張洎祭徐公文曰篆籀稱絶典謨
得體
五筆賈弼夢人求易其頭明朝不覺人見悉驚走弼
自陳乃信後能半面笑半面啼兩手兩足并口齊奮
五筆書成文詞各異焉
偃波虞摯曰尚書臺召人用虎爪書告下用偃波書
漢用尺一之簡是也
穴硯古人有學書於人者居山數年自以其藝成遂
辭而去師曰吾有一篋物可附於某人及至山下絶
無所付人其篋封題亦甚不密乃啟之皆磨穴諸硯
僅十枚此人方知其師夙昔之所用也乃返山服膺
至白首方畢其藝是知古人工一事必臻其極唐李
義山與柳公權書曰白首何人墨池誰子此之謂也
尺素文選古詩曰呼童烹鯉魚中有尺素書古人蓋
多書於絹也
袖字文選詩曰置書懷袖中三歲字不滅
竹素文選注曰古人所用書之者也
鶴頭文選注曰古者用鶴頭書版以招隠士
噴墨神仙傳曰班孟嚼墨一噴皆成其字竟紙各有
意義
花篆河東山胤所作
巧拙時人咸曰兔毫無優劣人手有巧拙
雲脚帝王七聖記曰題崑崙室字方一丈其體四合
垂芒雲脚書秦有刻符書有雲脚體李斯趙高並善
之用題印璽
蹲鴟書法曰點之法如大石當衢或似蹲鴟或如爪
子焉
柱烏書法曰立人之法如烏存柱上
將軍凢書乃文翰之將軍也直宜持重
蠆尾書論曰蠆尾勢者謂駐鋒後趯也
六藝之一錄卷二百九十二
