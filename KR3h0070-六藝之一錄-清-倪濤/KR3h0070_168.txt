欽定四庫全書
六藝之一錄卷一百六十九錢唐倪濤撰
古今書體一
伏羲六書
伏羲氏始畫八卦命飛龍氏造六書(古三墳)江式曰
宓羲作而八卦形其畫黃帝興而靈龜彰其采顧
野王曰包犧成八卦蒼頡創六文玄龜龍馬負河洛
之圖赤爵素鱗標受終之命鳳羽為字掌理成書豈
但人力亦猶天授潘伯彦曰龍筴授河龜威出洛
綠綈白檢述勛華之運金䋲玉字表殷夏之符銜甲
姬壇吐卷孔室墨藪太昊作龍書外紀伏羲造
八卦始作三畫以象二十四氣因而重之爻象備矣
蒼頡書石室字
淮南子史皇(蒼頡)生而能書(宋均注援神契曰蒼頡視龜而作書)蒼頡作
書而天雨粟鬼夜哭說文庖犧氏始作易八卦神
農氏結䋲為治黃帝之史蒼頡見鳥獸蹏吭之迹初
造書契蒼頡之初作書蓋依類象形故謂之文其後
形聲相益即謂之字字者言孳乳而浸多也著於竹
帛謂之書書者如也通志蒼頡石室記有二十八
字在蒼頡北海墓中土人呼為藏書室周時無人識
秦李斯始識八字曰上天作命皇辟迭王漢叔孫通
識十八字
周六書
地官保氏教國子六藝五曰六書注鄭司農云六書
象形會意轉注處事假借諧聲正義云象形日月之
類會意武信之類人言為信止戈為武(漢書云象意)轉注考
老之類處事上下之類(漢志曰象事說文序曰指事)假借令長
之類一字兩用諧聲江河之類水為形工可為聲(漢志
曰象聲說文序曰形聲)書有六體形聲實多若江河之類是左
形右聲鳩鴿之類是右形左聲草藻之類是上形下
聲婆娑之類是上聲下形圍國之類是外形内聲闤
闠衡銜之類是外聲内形此形聲之等有六也孝經
緯授神契三皇無文則五帝以下始有文字說者多
以蒼頡為黃帝史造文字於後滋益而多大司徒
六藝注六書之品春官外史掌逹書名于四方注
謂若堯典禹貢或曰古曰名今曰字使四方知書
之文字秋官大行人九歲屬瞽史論書名(注書之字也聘
禮曰百名)漢志六書造字之本說文許慎子冲上書
曰周禮漢律皆當學六書貫通其意隋志書起黃
帝蒼頡比類象形謂之文形聲相益謂之字著於竹
帛謂之書古者童子六歲教之數與方名十歲入小
學學書計(志又有六文書一卷)衛恒四體書勢黃帝創制造
物沮誦蒼頡始作書契代結䋲盖覩鳥迹而興思也
因而遂滋則謂之字有六藝焉自黃帝至三代其文
不改(籀篆盖其子孫隸草乃其曾玄)
周籀書
後魏書江式祖強上書三十餘法延昌三年三月式
表曰古史蒼頡剏文字以代結䋲周保氏教六書秦
有八體一曰大篆二曰小篆三曰符書四日蟲書五
曰摹印六曰署書七曰殳書八曰隸書漢興有尉律
學復教以籀書又習八體試之課最以為尚書史書
有字不正輙舉劾焉又有草書莫知誰始宣王太史
史籀著大篆十五篇與古文或同或異時人即謂之
籀書秦李斯作蒼頡篇趙高作爰歷篇胡母敬作博
學篇皆取史籀之式頗有省改所謂小篆者也秦官
獄繁多以趣約易始用隸書古文由此息矣始皇使
下杜人程邈附扵小篆所作世人以邈徒隸即謂之
隸書亡新居攝使大司馬甄豐校文字之部頗改定
古文時有六書一曰古文孔子壁中書也二曰竒字
即古文而異者三曰篆書云小篆也四曰佐書秦隸
書也五曰繆篆所以摹印也六曰鳥蟲所以書幡信
也臣求撰集古來文字以許慎說文為主及孔氏尚
書五經音注籀篇爾雅三蒼凡將方言通俗埤倉廣
雅古今字詁三字石經字林韻集諸賦文字有六書
之誼者以類編聯文無復重統為一部其古籀竒惑
俗隸諸體咸使班篆下各有區别詁訓假借之誼隨
文而解音讀楚夏之聲逐字而注詔就太常撰集字
書號曰古今文字凡四十卷大體依許氏說文為本
上篆下隸其書竟未能成宋世良撰字略五篇(梁謝
善勛能為八體六文方寸千言)
漢小學十家八體六技六體蒼頡凡將元
尚訓纂三蒼草書尺牘爰書八分書
急就篇
漢志史籀十五篇注周宣王太史作大篆十五篇建
武時亡六篇矣八體六技(韋昭云云見後)蒼頡一篇注
上七章秦丞相李斯作爰歴六章車府令趙高作
博學七篇太史令胡母敬作凡將一篇注司馬相如
作急就一篇注元帝時黃門令史游作元尚一
篇注成帝時將作大匠李長作訓纂一篇注揚雄
作别字十三篇蒼頡傳一篇揚雄杜林蒼頡
訓纂各一篇杜林蒼頡故一篇凡小學十家三十
五篇(入揚雄杜林二家二篇)聖人易結䋲以書契百官以治萬
民以察盖取諸夬夬揚于王庭其用最大也古者八
歲入小學故周官保氏掌養國子教之六書謂之象
形象事象意象聲轉注假借造字之本也漢興蕭何
草律亦著其法曰太史試學童能諷書九千字以上
乃得為史又以六體試之課最者以為尚書御史史
書令史吏民上書字或不正輙舉劾六體者古文竒
字篆書隸書繆篆蟲書皆所以通知古今文字摹
印章書幡信也
初學記云秦廢古文更用八體大篆至隸書王莽
居攝使甄豐刊定六體古文至蟲書
古制書必同文不知則缺問諸故老至扵衰世是非
無正人用其私故孔子曰吾猶及史之闕文也今亡
矣夫盖傷其寖不正史籀篇者周時史官教學童書
也與孔子壁書古文異體蒼頡七章者秦丞相李斯
所作也爰歷六章者車府令趙高所作也博學七章
者太史令胡母敬所作也文字多取史籀篇而篆體
復頗異所謂秦篆者也(說文序云所謂小篆)是時始建隸書矣
起扵官獄多事苟趍省易施之於徒隸也漢興閭里
書師合蒼頡爰歷博學三篇斷六十字以為一章凡
五十五章并為蒼頡篇武帝時司馬相如作凡將篇
無復字(唐志一卷)元帝時黃門令史游作急就篇(隋志謂之急就
章唐志一卷)成帝時將作大匠李長作元尚篇皆蒼頡中
正字也凡將則頗有出矣至元始中召天下通小學
者以百數各令記字扵庭中揚雄取其有用者以作
訓纂篇順續蒼頡又易蒼頡中重復之字凡八十九
章臣班固復續揚雄作十三章
韋昭曰十三章後人不别疑在蒼頡下書三十四
章中唐志有太甲在昔篇
凡一百二章無復字六藝羣書所載略備矣蒼頡多
古字俗師失其讀宣帝時徵齊人能正讀者張敞從
受之傳至外孫之子杜林為作訓故并列焉
傳云初杜鄴從張吉學吉子竦從鄴學問尤長小
學鄴子林清靜好古亦有雅材其是正文字過扵
鄴竦言小學者由杜公注小學謂文字之學隋
志梁有蒼頡二卷杜林注說文引杜林說揚雄
說
韋昭曰八體一曰大篆二曰小篆三曰刻符四曰蟲
鳥五曰摹印六曰署書七曰殳書八曰隸書師古曰
古文謂孔子壁中書竒字古文而異者篆書小篆盖
秦始皇使程邈所作隸書亦邈所獻主扵徒隸從簡
易也繆篆謂其文屈曲纏繞所以摹印章蟲書謂為
蟲鳥之形所以書幡信也說文序尉律學僮十七
以上始試諷籀書九千字乃得為吏又以八體試之
郡移太史并課最者以為尚書史書或不正輙舉劾
之亡新使大司空甄豐等改定古文時有六書(佐書郎秦
隸書)書疏秦罷古文而有八體亡新六書於秦八體
用其小篆蟲書摹印隸書而加以古文與竒字去其
大篆刻符殳書署書愚按說文序尉律試八體書
正義亦云秦有八體而六書乃亡新改定也志以為
漢興試六體恐誤(尉律者廷尉治獄之律也)
元帝紀多材藝善史書注應劭曰史籀所作大篆
許后傳善史書後漢紀安帝年十歲好學史書和
帝稱之數見禁中注史書者周宣王太史籀所作之
書也凡五十五篇可以教童幼鄧后六歲能史書
注史籀所作大篆十五篇也梁后好史書揚子
或欲學蒼頡史篇曰史乎史乎愈扵忘闕也漢官
儀能通蒼頡史籀篇補蘭臺令史滿歲為尚書郎
貢禹傳郡國擇便巧史書者以為右職俗皆曰何以
禮義為史書而仕宦魏志胡昭善史書與鍾繇邯
鄲淳衛覬韋誕並有名尺牘之迹動有楷焉史籀
六字見法帖
唐志古今八體六文書法一卷蕭子良古今篆隸
文體曰殳書者伯氏之職也古者文既記笏武亦書
殳秦璽李斯魚蟲篆
隋志梁有蒼頡二卷漢司空杜林注亡(唐志杜林蒼頡訓詁二卷)
考工記注蒼頡篇有鞄&KR2073;又曰蒼頡篇有柯欘疏
云蒼頡有七章李斯所作鞄&KR2073;是其一篇内有治皮
之事光武紀安紀注春秋釋文文選注廣韻注曲
禮疏皆引蒼頡篇韓非子曰蒼頡之作書也自環
者謂之私背私謂之公顔之推曰蒼頡篇李斯所
造而云漢兼天下海内并厠豨黥韓覆畔討滅殘非
本文也
唐志凡將篇一卷蓻文類聚引凡將篇曰鍾磬竽
笙筑坎侯文選蜀都賦注引司馬相如凡將篇曰
黃潤繊美宜制禪
急就章漢黃門令史游撰注云雜記姓名諸物五官
等字以教童蒙急就者謂字之難知者緩急可就而
求焉有皇象鍾繇衛夫人王羲之所書傳于世唐
志一卷曹夀解顔之推顔師古注隋志二卷崔浩
注(太宗即位元年敕浩解)又三卷豆盧氏撰北史劉芳急就
篇續注音義證三卷陸暐擬急就篇為晤蒙章書
目顔師古急就篇注一卷叙曰其源出扵小學家漢
司馬相如作凡將篇史游景慕擬而廣之元成之間
列於秘府文亦清靡義闕經綸至於苞括品類錯綜
今古詳其意趣實有可觀幼學相承猶競習之既無
良師祇增僻謬師古家傳蒼雅尤精訓故舊得皇象
鍾繇衞夫人王羲之所書篇本備加詳覈凡三十二
章又見崔浩劉芳所注未善遂為解訓皆據經籍遺
文先逹舊指字有難識隨而音之别理兼通亦即並
載(隋唐志始謂之急就篇)急就篇舊分三十二章前代能書
者多以草書寫之今唯有一本相傳是吴皇象寫比
顔解本無焦滅以下六十三字纔三十一章而已
國朝太宗嘗親書此篇又扵顔本外多齊國山陽兩
章凡為章三十四此兩章盖起扵東漢按急就篇末
說長安中涇渭街術故此篇亦言洛陽人物之盛以
相當而鄗縣以世祖即位之地升其名為高邑與先
漢所改真定常山並列此為後漢人所續不疑急
就篇云急就竒觚與衆異羅列諸物名姓字分别部
居不雜厠注云觚者學書之牘或以記事削木為之
蓋簡屬也孔子歎觚即此之謂以有稜角故謂之觚
言學僮急當就此竒好之觚其中深博與衆書有異
也今俗猶呼小兒學書簡為木觚章盖古文遺語也
春秋正義引急就篇頃町界畆天官武成正義
引史游章司農少府國之淵考工記天官疏引急
就章云蒲蒻藺席考工記正義引别部居文選
文賦注引竒觚後漢書張敏傳注引臯陶造獄法
律存左傳疏引鹽䜴書斷云章草書史游所作
揚雄傳史篇莫大扵蒼頡作訓纂說文序孝宣召
通蒼頡讀者張敞從受之凉州刺史杜鄴沛人爰禮
講學大夫秦近亦能言之孝平召禮等百餘人說文
字扵未央庭中以禮為小學元士黃門侍郎揚雄采
作訓纂篇凡蒼頡已下十四篇凡五千三百四十字
司空甄豐等校文書之部頗改定古文時有六書(即前
六體)說文史篇徐鍇曰謂所作蒼頡十五篇也史記
正義引訓纂云戶扈鄠三字一也
隋志三蒼三卷郭璞注李斯作蒼頡篇揚雄作訓纂
篇後漢郎中賈魴作滂喜篇故曰三蒼又三蒼訓詁
三卷埤蒼二卷魏博士張揖撰廣蒼一卷樊恭撰(唐志
同)唐志李斯等三蒼三卷郭璞解杜林蒼頡訓詁
二卷元魏江式曰李斯破大篆為小篆造蒼頡九
章趙高造爰歷六章胡母敬造博學七章後人分五
十五章為三卷上卷至哀帝元夀中揚子雲作訓纂
為中卷和帝永元中賈叔郎接記滂喜為下卷故稱
為三蒼徐鉉曰賈魴以三蒼之書皆為隸字隸字
始廣而篆籀轉微春秋釋文史記索隱後漢書注
文選注多引三蒼解詁音釋文選注引埤蒼三蒼
詁訓詩疏引陸璣疏云三蒼說棫即柞也又引蒼
頡解詁埤蒼禮記釋文引郭璞三蒼解詁後漢
戴就傳注引說文三蒼
張湯傳爰書訊鞠論報劉奉世曰趙高作爰歷獄
吏用之李陽冰論篆云秦始皇時王次仲制八分書
蕭子良曰漢靈時上谷王次仲與秦同姓名亦作八
分書魏鍾繇謂之章程書繇又善隸書始為楷法
書苑蔡文姬言割程隸字八分取二分割李篆字二
分取八分扵是為八分書漢石經乃蔡邕八分書
鍾繇善八分有隼尾波(太山銘有此體)
草書尺牘(牘書板長一尺)北海敬王睦善史書世以為楷
則永平中帝驛馬令作草書尺牘十首章帝好草
書名章草杜伯度張芝昶善草書晉庾翼有伯
英章草一紙崔子玉著草書埶庾肩吾云北海
之牘西河之簡張超善草書文選鶴書注蕭子良
古今篆隸文體曰鶴頭書與偃波書俱詔板所用在
漢則謂之尺一簡(或云召隱逸之士)陳遵善書與人尺牘
人皆藏弆以為榮晉習鑿齒善尺牘宋劉穆之
朱齡石並便尺牘北齊顔之推工尺牘
漢說文唐說文字源雍熙校定說文(元豐重脩)說文
繋𫝊韻譜引經字源
後漢許慎傳字叔重以五經傳說臧否不同撰五經
異義又作說文解字十四篇
隋唐志十五卷并序目一篇中庸書目十五卷
雍熙四年徐鉉校定春秋正義云說文是小篆
之書水經注云許氏字說專釋扵篆而不本古
文考工記注引說文解字
叔重自叙今叙篆文合以古籀稽譔其說分别部居
五百四十部九千三百五十三文重一千一百六十
三解說凡十三萬三千四百四十一字其建首也立
一扵專引而伸之以究萬原畢終扵亥粤在永元困
頓之年(十二年庚子)孟陬之月朔日甲申演贊其志次列
微辭安帝建光元年九月二十日戊午慎子冲之
上之其書曰先帝詔侍中賈逵修理舊文臣父從逵
受古學作說文解字十五卷前以詔書校東觀教小
黃門孟生李喜等詔召冲詣右掖門賜布四十疋即
日受詔朱雀掖門江式曰道一終亥各有部屬類
聚羣分雜而不越顔之推曰檢以六文貫以部分
櫽括有條例剖析窮根源鄭玄注書往往引以為證
徐鉉曰集倉雅之學研六書之旨字書精博莫過
於是唐志李璹說文字源一卷
李璹陽冰從子金石錄正元五年十月賈躭撰
序李騰篆徐璹正書後蜀林罕撮五百四十一
字為字源偏旁小說二卷
隋志說文音隠四卷梁有演說文一卷庾儼默注
唐書學博士以石經說文字林為專業
宋雍熙三年十一月乙丑朔右散騎常侍徐鉉等獻
新校定說文三十卷十五卷每卷分上下以正副本
及羣臣家藏者詳考是非補正缺漏(十四卷并序目一篇凡萬六百
餘字)有正體而時俗訛變者具于注中違戾六書者序
列于後諸儒箋釋可取者亦附益鉉等亦加訓釋時
未有反切後人附益互有異同今並以孫愐唐韻音
切為定詔付史舘摹板攽行(鉉與直史舘句中正皆賜銀幣)鉉序曰
古文既絶譌偽日滋漢宣始命諸儒修蒼頡之法亦
不能復故光武時馬援上疏論文字之譌謬其言詳
矣和帝時申命賈逵修理舊文許慎采史籀李斯揚
雄之書博訪通人考扵賈逵作說文解字安帝十五
年始奏上之而隸書行之已久加以行草八分紛然
間出以篆籀為竒怪不復經心六籍舊文相承傳寫
多求便俗漸失本原唐大歷中李陽冰篆迹殊絶刊
定說文修正筆法然頗排斥許氏目為臆說今為字
者多從陽冰新義所謂貴耳賤目
太宗留意字學故詔儒學之臣詳篆籀之迹
元豐元年三月六日詔知禮院王子韶於資善堂置
局修定說文五月庚寅(十七日)詔光祿丞陸佃同修定
五年六月九日上重修說文各賜銀幣百其書不行
王安石字說二十卷以會意一體貫通六書春
秋傳以毁則為賊而資以守典以止戈為武而逹
於用兵以反正為乏而定伐惡之謀以皿蟲為蠱
而立養生之戒
春秋正義說文序云蒼頡之初作書盖依類象形謂
之文其後形聲相益謂之字文者物象之本字者孳
乳而生魏略邯鄲淳善倉雅蟲篆許氏字指書
目說文解字繋𫝊四十卷南唐徐鍇(楚金)傳釋朱翺反
切按鍇系述通釋一至三十部叙三十一至三十二
通論三十三至三十五祛妄三十六類聚三十七錯
綜三十八疑義三十九系述四十今亡第三十五卷
崇文目鍇以許氏學廢推原析流演究其文作四
十篇近世言小學惟鍇名家(鍇集通釋四十篇三十卷)又韻譜十
卷(五音凡十卷李燾為五音譜)吴淑好篆籀取說文有字義者千
八百餘條撰說文五義三卷唐林罕小說三卷凡五
百四十一字其說頗與許慎不同而互有得失卲必
進禮記石經陛對仁宗問罕書如何必曰雖有所長
而微好怪
一本云林罕著說文二十篇目曰林氏小說刻石
蜀中
中興書目引經字源二卷熙寧五年李行中取諸家
說文與許叔重注義序例校正偏旁制為字源句
中正傳太平興國二年獻八體書授直史舘詔詳定
篇韻與徐鉉重校定說文模印頒行太宗問凡有聲
無文字有幾何中正退條為一卷以獻上曰朕亦得
二十一字可并錄之又命與吳鉉楊文舉同撰定雍
熙廣韻中正先以門類上進成一百卷嘗以大小篆
八分三體書孝經摹石咸平三年表上之十五年方
成命藏秘閣
書之學出於聖人夬揚王庭官治民察者書契也仲
尼見泰山封禪者七十二家文字皆不同可謂不知
書耶子雲持三尺素入未央庭中以集訓纂復作竒
字許子重為說文解字以佐孔氏伯喈自為三體勒
五經於太學未聞以善書為訾也
漢古文官書雜字指古文竒字
隋志漢議郎衛敬仲(宏)古文官書一卷
儒林傳序師古注引衛宏詔定古文官書序
太子中庶子郭顯卿雜字指一卷
唐志郭訓字旨篇一卷
古文竒字一卷
唐志一卷書正義引衛宏古文竒字序云秦
改古文以為篆隸
朱有異字二卷賈魴字屬一卷晉李彤字指一卷
唐志衛宏詔定古文字書一卷後漢傳盧植熹平
中言古文科斗降在小學中興通儒班固賈逵鄭興
父子並說之杜林扵西州得漆書古文尚書說
文序古文孝經建武時給事中議郎衛宏所校韓
愈科斗書後記李陽冰子服之授余以其家科斗孝
經漢衛宏官書兩部合一卷愈寳蓄之而不暇學歸
公好古書能通之凡為文辭宜略識字
書序孔壁得科斗文字
事始云高陽氏作江式云張蒼獻古文左傳字
體與孔氏相類
漢書叙傳函雅故通古今正文字劉棻從揚雄學
作竒字(古文之異者)吳志注會稽典錄曰山隂朱育少
好竒字依體像類造作異字千名以上(陳庾持好為竒字)
蜀志來敏精扵倉雅訓詁好是正文字魏志衛覬
好古文鳥篆隸草無所不善書斷古文者黃帝史
蒼頡所造也仰觀奎星圜曲之勢俯察龜文鳥跡之
象采衆美合而為字是曰古文後漢陽球傳鴻都
古字或鳥篆盈簡注八體書有鳥篆象形為字蔡
倫傳自古書契多編以竹簡其用縑帛者謂之為紙
倫造意用木膚麻頭及敝布魚網為紙元興元年奏
上之
漢勸學聖皇太甲在昔飛龍篇晉小學篇
字苑
唐志(隋志同)蔡邕勸學篇二卷聖皇章一卷(隋志又有女史篇)
班固太甲篇在昔篇各一卷(續揚雄作十三章)崔瑗飛龍篇
合篆草勢三卷黃初篇陸機吳章篇一卷(隋志二卷)吴項
峻始學十二卷晉揚方少學集十卷(隋志九卷)朱嗣卿幼
學篇一卷(隋志朱育二卷)束晢發蒙記一卷(隋志地理有束晢發蒙記一卷
載物産之異)顧愷之啟蒙啟疑記各三卷王羲之小學篇
一卷(隋志作下邳内史王義)葛洪要用字苑一卷馮幹括字苑
十三卷宋顔延之詁幼文三卷荀楷廣詁幼一卷
易晉卦疏引蔡邕勸學篇云鼫鼠五能不成一技術
初學記引項峻始學篇曹植飛龍篇南史劉杳
傳引何承天纂文葛洪字苑後漢志注引顔延之
幼誥文選注引顧愷之啟蒙記顔延年纂要郭
忠恕曰軍陳為陣始扵逸少小學章形景為影本於
稚川字苑
漢三體書法
後漢儒林傳序為古文篆隸三體書法(見石經)注古文
謂孔子壁中書篆書秦始皇使程邈所作也隸書亦
邈所作也主扵徒隸從簡易也程迥曰隸書始扵
程邈八分始扵王次仲東漢以來碑刻用八分書近
世乃誤以八分為隸如邈書見古帖者自是小楷也
書苑曰蔡文姬言割程隸字八分取二分割李篆字
二分取八分扵是為八分書千文曰杜藁鍾隸唐孫
過庭草書譜曰元常專精於隸書伯英尤工扵草體
彼之二美逸少兼之此以真行為隸也梁蕭子雲啓
曰見敇旨論書洞逹字體又以逸少不及元常子敬
不及逸少因此研思遂悟隸式此以真行為隸無疑
王羲之傳尤善隸書為古今之冠
漢通俗文
顔氏家訓通俗文世間題云服虔造虔漢人其叙乃
引蘇林張揖蘇張皆是魏人且鄭玄以前全不解反
語通俗反音甚會近俗阮孝緒又云李虔所造晉中
經簿及七志並無其目殷仲堪常用字訓亦引服虔
俗說今復無此書隋志通俗文一卷服虔撰(文選
注引之春秋釋文引通俗)顔之推訓俗文字略一卷(小學)
魏古今字詁晉字林梁文集略
隋志張揖古今字詁三卷難字誤字各一卷
張揖魏太和中為博士解司馬相如傳一卷
周氏雜字解詁四卷晉吕忱字林七卷宋吴恭字林
音義五卷晉王延文字音七卷何承天纂文三卷戴
規辨字一卷梁阮孝緒文字集略六卷(唐志同)
後漢戴就傳注引張揖字詁字林何承天纂文張
衡傳注引字詁文選注引字林文字集略陸
德明釋文多引字林書目字林五卷或疑非本
書三朝史止一卷
魏世又有八分書其字義訓讀有史籀蒼頡篇三
蒼埤蒼廣蒼等諸篇章訓詁說文字林音義聲韻體
勢等諸書江式曰魏博士清河張揖著埤蒼廣雅
古今字詁
埤廣掇拾遺漏增長字類然字詁方之許篇或得
或失
陳留邯鄲淳亦與揖同博聞古蓺特善蒼雅許氏字
指八體六書精究閑理有名扵揖以書教諸皇子又
建三字石經扵漢碑西
其文蔚煥三體復宣校之說文篆隸大同而古字
少異又有韋誕衛覬並號能篆咸傳之子孫世稱
其妙
晉世吕忱表上字林六卷附託許氏說文别古籀竒
惑之字文得正隸不差篆意忱弟靜别放古左校令
李登聲類之法作韻集五卷(使宫商角徵羽各為一篇而音讀楚夏時有不
同)
六藝之一錄卷一百六十九
