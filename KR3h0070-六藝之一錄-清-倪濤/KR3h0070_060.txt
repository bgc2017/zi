欽定四庫全書
六藝之一錄卷六十一錢唐倪濤撰
石刻文字三十七
北齊帝堯碑
武平二年立有碑隂(金石錄)
夫子廟碑
廢帝乾明元年立(金石錄)
八分書乾明元年今在曲阜縣廟中字剝落不可辨
(金石文字記)
天柱山銘
鄭述祖撰天統元年五月立在今萊州膠水縣初後
魏永平中鄭道昭為郡守名此山為天柱刻銘其上
至北齊天統元年其子述祖繼守是邦復刻銘焉按
後魏書道昭之父羲諡文靈而道昭所立羲碑乃云
諡為文今其碑又云諡文貞皆莫可考(金石錄)
蒙山碑
王思誠八分書天統五年三月(金石錄)
雲峯山題記
鄭述祖撰河清三年立(金石略)
西門君碑
在鄴縣(今臨漳)鄴城故事云西門豹為令造(闕)渠決
漳水以溉民田因是戶口豐饒(闕)㒒射為立
此碑(寰宇記)
郁久閭業碑
右北齊郁久閭業碑郁久閭其姓本出東胡見於北
朝者有後魏景穆恭皇后郁久閭氏云河東王毗之
妹今魏書列傳但有閭毗又有閭大肥皆云蠕蠕人
蓋同族也大肥道武時歸國尚華隂公主以此碑考
之業乃大肥之孫魏書於皇后傳氏姓郁久閭而於
毗與大肥傳止言姓閭毗於景穆皇后為兄弟其姓
不應有異使後嘗更姓史家亦當具載兼大肥之孫
亦不當復用舊姓也蓋史之闕漏又碑云祖名大泥
鵲起而史作大肥碑又云業茹茹國王步渾之玄孫
蠕蠕或稱茹茹見於前史惟魏書蠕蠕列傳自木骨
閭以来叙其世系甚詳無名步渾者亦莫知其為何
人也(金石錄)
華陽公主碑
公主諱季艷蓋魏孝文帝之孫廣平王懷之女北齊
趙郡王叡之母也按北史叡列傳其前云母華山公
主而其後乃作華陽今此碑及北齊書皆正言封華
陽蓋北史誤也碑以河清二年八月立(金石錄)
長樂王尉景碑
武平三年七月立按北齊書景字士真而碑云字副
羽蓋傳之誤(金石錄)
白長命碑
武平四年立碑云公字長命而其名已殘闕長命白
建之父也北齊書及北史白建傳皆云父名長命者
蓋齊魏間人多以字為名耳(金石錄)
此碑在青州北門外大佛寺中高齊武平四年建其
書不能大佳然猶有漢晉隸分法(弇州山人藁)
司空趙起碑
右北齊趙起碑按北齊書列傳云起天統二年除滄
州刺史武平中卒于官今以碑考之起自滄州還闕
除吏部尚書判外兵省事遷光禄大夫以本官兼尚
書左僕射出行懷州事轉膠州刺史封南泉郡王乃
卒史皆不書而云卒于滄州誤矣(金石錄)
贈司空趙奉碑
右北齊趙奉碑奉彦深父也碑云公諱奉字奉伯而
北齊書及北史但云名奉伯而已碑又云父清河府
君剖符東秦著績齊土久於其職遂即家焉今為平
原貝邱人也而史乃云彦深高祖難為清河太守遂
家清河清河後改為平原此二事不同皆當以碑為
正惟史以謂彦深本名隠避齊廟諱故以字行而碑
直書為隠何哉(金石錄)
宜陽國太妃傅氏碑
右北齊宜陽國太妃傅氏碑其額題齊故女侍中宜
陽國貞穆太妃傅氏碑碑云太妃諱華清清河貝邱
人也按北史魏置女侍中視二品然本後宫嬪御之
職今以宰相母為之惟見於此傅氏趙彦深之母有
賢操事載于史(金石錄)
赫連子悅清德頌
右北齊赫連子悅清德頌據北史列傳子悅為鄭州
刺史郡人請為立碑詔許之碑所載亦同而碑乃在
今許昌者按隋書地里志潁川郡舊置潁州東魏改
曰鄭州後周改曰許州又傳云子悅天保中為揚州
刺史而碑作陽州者按地里志東魏於宜陽置陽州
後周改為熊州云(金石錄)
李威碑
不著書撰人名氏威字鍾葵趙郡柏仁人此碑字畫
古怪不可悉辨其題額曰大齊府君之碑以天保九
年立(集古錄目)
後魏曹公碑
隸書其文之亡者過半書撰之人與公之名字鄉里
皆不可見公後魏人也孝昌中官至散騎常侍其子
顯于齊為侍中追贈公鴻臚卿趙州刺史諡曰宣以
武平元年立此碑碑之所存如此而已(集古錄目)
隴東王胡長仁碑武平二年八月(金石錄)
邸珍碑武平六年二月(金石錄)
楚陽太守張樂碑澶州(金石略)在衞南縣西北二十五
里(訪碑錄)
兖州刺史劉傑碑澶州(金石略)在衞南縣西北三十里
(訪碑錄)
隴東王感孝頌
武平二年八月立隴東王者胡長仁也武平中為齊
州刺史道經平隂有古冢詢訪耆舊以為郭巨之墓
遂命僚佐刻此頌焉墓在今平隂縣東北官道側小
山頂上隧道尚存惟塞其後而空其前與杜預所見
邢山上鄭大夫冢無異冢上有石室制作工巧其内
鐫刻人物車馬似是後漢時人所為余自青社如京
師往還過之屢登其上按劉向孝子圖云郭巨河内
温人而酈道元注水經云平隂東北巫山之上有石
室世謂之孝子堂亦不指言何人之冢不知長仁何
所據而以為巨墓乎按頌有孝子堂之語故知即
水經所載也(金石錄)
孝子郭巨墓碑正書武平元年正月其文曰開府中
兵參軍梁恭之盛工篆隸騎兵參軍申嗣邕微學摛
藻則此碑文嗣邕撰恭之書乃後人列名之權輿也
(金石文字記)
建陵山修靖館碑天保六年十月(金石錄)
權法師碑河清二年十月(金石錄)
大安樂寺碑
武平五年四月立右北齊大安樂寺碑其額題廣業
王大安樂寺碑廣業王者尉長命之子破侯也碑云
魏末離亂萇命嘗營護此寺其後破侯與其弟興敬
復加營葺故立此碑按北史及北齊書有尉長命
傳今碑乃作萇命又史云其卒諡曰武壯而碑乃作
武莊當以碑為正破侯嘗仕為中書令尚書左㒒射
尚書令錄尚書事封廣業王官甚顯而史無傳(金石錄)
崇因寺碑
陸義文姚溆八分書皇建二年三月立
馮翊王平等寺碑
武平三年八月立右北齊平等寺碑題太宰馮翊王
定光像寶殿碑馮翊王者名潤齊神武子也碑云寺
魏廣平王懷所立永平中造定光銅像一區高二丈
八尺屬魏季像在寺外未果移入其後齊高祖過洛
陽始遷像入寺至潤又增修殿宇焉據楊衒之洛陽
伽藍記云孝昌三年十二月中此像面有悲容兩目
垂淚三日而止其後爾朱榮北海王爾朱兆入洛陽
像皆悲泣如初每經神驗朝野惶懼其事甚異而碑
不載(金石錄)
唐邕造寺碑
隸書不著書撰人名氏北齊錄尚書事晉昌王唐邕
造四生咸覺寺之記也不著所立年月(集古錄目)
碑樓寺碑
天保八年丁丑立其碑蓋紀劉碑為首造碑之緣起
也今在本寺俗稱劉碑寺(嵩陽石刻記)
會善寺碑武平七年立(嵩陽石刻記)
大佛寺碑
此碑在青州北門外大佛寺中高齊武平四年建歐
陽公嘗守青矣而不載集古錄物之顯晦固有時耶
其書不能大佳然猶有漢晉隸分法文筆瑣冗是江
右體中最下者内連衽與密雲争暗旨酒共澠流競
深孝子與順孫叢芳節妻共義士相望國道與華胥
競高帝業共虚空比壯落霞秋水之法一篇三見能
不令覧者嘔穢耶然亦見爾時習尚如此不止庾家
射賦舍利碑已也寺檀越為青州刺史司空公寧城
縣高城縣開國公昌國公臨淮王婁公者當是婁定
遠也其爵有加封有别封悉著之者其俗陋故耳碑
隂有李北海龍興之寺四大字遒偉圓健尤可賞玩
余别搨一本置山房因附識於此(弇州山人藁)
相里寺碑
八分書天保三年正月今在汾陽縣大相里崇勝寺
碑刻佛像其下方及兩旁皆題名(金石文字記)
少林寺碑
正書武平元年正月今在本寺大殿前刻佛像與相
里寺碑無異書法甚劣齋字作□會善寺大殿前
有武平七年十一月造像記其製亦同是年十二月
改元隆化其明年國亡矣(金石文字記)
南陽寺碑
八分書武平四年六月今在青州府北門外龍興寺
(金石文字記)
大祖大師正覺寺重修佛殿二記
一後魏武定四年一北齊大統二年建(金石略)
二祖大師碑西京(金石略)
二聖龍華讚佛碑天保八年(金石錄)
朗公道場碑無年月碑文殘缺(金石錄)
鳴球山禪房記
不著書撰人名氏前有比邱邑子題名其後有頌亦
無書撰人名氏皆北齊人造經像立浮圖記也鳴球
山碑以河清元年立(集古錄目)
三像頌
不著書撰人名氏前有比邱邑子題名豫州參軍宋
元進書邑主宋士端造釋迦定光彌勒三佛石像作
此頌其後有東豫州中兵外兵參軍宋歡雋等題名
者數十人河清二年(集古錄目)
天保造像碑
右北齊造像記云天保四年歲次己丑按齊文宣帝
以東魏武定八年受禪改元天保是歲庚午至四年
當為癸酉而此記誤書癸酉為己丑其字畫不工特
以甲子差誤恐後来疑焉因錄於此(金石錄)
牟道志造像碑
青州刺史牟道志功曹劉徽遠天保元年歲次庚午
六月乙未朔二十九日丁亥建(復齋碑錄)
郭道尊等造像記天保四年八月(金石錄目)
孫士淵造像記天保五年九月(同上)
石當門等造像碑天保七年十二月(同上)
東兖州須昌縣玉像頌天保八年十二月(同上)
皇建造像碑皇建元年(同上)
石像頌皇建元年(同上)
閻亮造像記比邱道常書河清元年九月(同上)
造石像記河清二年九月(同上)
邑義人造像記天統二年七月(同上)
趙智和造像碑天統五年十一月(同上)
造石像記
無書撰人名氏南濟隂功曹高志遠等與邑人造石
像記天統四年刻其後題名百餘人(集古錄目)
鎮國大銘像碑
天統三年立右齊鎮國大銘像碑銘像文辭固無足
取所以錄之者欲知愚民當晉室東遷之際事佛尤
篤耳其字畫頗異雖為訛謬亦其傳習時有與今不
同者其錄之亦以此也(集古錄)
唐邕造像碑
北齊散騎常侍中書侍郎李德林撰通直常侍中書
舍人姚淑隸書驃騎大將軍錄尚書事唐邕造佛像
三萬二千軀以武平五年立此碑(集古錄目)
臨淮王造像碑
武平四年歲次辛巳六月乙未朔二十七日辛酉建
臨淮王者婁定遠也(復齋碑錄)
右北齊臨淮王像碑臨淮王者婁定遠也據北齊書
和士開傳定遠與趙郡王叡謀出士開為兖州刺史
未行士開納賂定遠得留復出定遠為青州刺史責
叡以不臣之罪而殺之定遠歸士開所遺加以餘珍
賂之乃免如史所書定遠可謂小人矣定遠本傳但
云封臨淮郡王而不書其為青州者闕也(金石錄)
造像記
武平五年張買等造像記有銘辭及題名不著書撰
人名氏(集古錄目)
觀世音石像碑武平二年八月(金石錄)
開明寺彌勒像碑武平五年八月(金石錄)
賈羅侯等造像碑武平五年十月(金石錄)
宋悅和等造像記武平七年七月(金石錄)
宋使君像碑無年月(金石錄)
高隆之造像記無年月(金石錄)
龍門山造像記
正書武平六年六月立洛陽西南二十五里伊闕山
亦謂之龍門左傳謂之闕塞兩山相對伊水出其中
泉出石竇下注於伊固昔日神都名勝之地後魏胡
太后崇信浮屠鑿岸為窟中刻佛像大者丈餘凡十
餘處後人踵而為之尺寸可磨悉鐫佛像至於今未
巳蚩蚩之氓謂鐫佛之功可以得福報而其出於女
子者尤多余嘗過而覽之既不可遍唯此武平六年
者書法差可畫方格如棋局而其半亦已磨滅唐人
則多總章以後及武后年號乃知魏齊唐三代之時
無非女主為之崇飾耳按魏書宣武帝景明元年
詔大長秋卿白整準大京靈岩寺石窟於洛南伊闕
山為高祖文昭皇太后營石窟二所初建之始窟去
地三百一十尺至正始二年終始斬山二十三丈大
長秋王質謂斬山太高費功難就奏求下移就平地
去一百尺南北一百四十尺又言永平中中尹劉勝
奏為帝復造石窟一凡為三所其所謂大京靈岩寺
者在魏舊都平城今大同府城西三十里雲岡堡岩
上刻佛像無數是其作俑也(金石文字記)
九級㙮像銘
不著書撰人名氏北齊天保三年衆造九級塔像之
碑也其間多稱後魏年號(集古錄目)
右魏九級塔像銘不見書撰人名氏蓋北齊時人所
作也其年號見於文者三曰真君九年者後魏太武
號也又曰武定四年者東魏孝静號也又曰天保三
年者北齊年號也按高洋以後周大統十六年受
東魏禪是歲庚午改元天保三年壬申此碑云歲在
涒灘是矣碑文淺陋蓋鄙俚之人所為惟其字畫多
異往往竒怪故錄之以備廣覽(集古錄)
常山義七級碑
右不著書撰人名氏文為聲偶頗竒怪而字畫亦佳
往往有古法碑云常山太守六州大都督儀同三司
綦連公以天保九年造浮圖天保齊文宣年號也北
齊書有綦連猛而不為常山太守都督儀同等官不
知此所謂綦連公者何人也又云常山義七級碑不
著書撰人名氏文辭聲偶而甚怪書字頗有古法其
碑首題云慕容儀同麴常山石氏諸邑義七級之碑
其文云常山太守六州大都督儀同三司綦連公以
天保九年為國敬造七級浮圖一區至天統中使持
節都督瓜州諸軍事驃騎大將軍儀同三司瓜州刺
史常山太守六州大都督頻陽縣開國子樂平縣開
國男慕容樂及散騎常侍驃騎大將軍前給事黃門
侍郎繕州大中正食新市縣幹新除常山太守麴顯
貴與功曹石子和等增成之蓋北齊時碑也綦連公
不見其名北齊有綦連猛不為常山太守不知此何
人而慕容樂官兼刺史太守並封兩縣不可詳也又
食縣幹入官銜蓋當時之制亦不可詳也義者衆成
之名猶若今謂義井之類也(集古錄)
不著書撰人名氏七級者浮圖也義者蓋邑人為衆
所造若義井也碑首題云慕容儀同麴常山義七級
之碑據碑文常山太守綦連公以天保九年造浮圖
其後慕容樂麴顯貴相繼為太守而增葺之也綦連
公不知其名(集古錄目)
永樂十六角題名
右永樂十六角題名不著年月列名人甚多皆無顯
者莫可考究不知為何時碑其字畫頗怪而不精似
是東魏北齊人所書十六角者庸俗所造佛塔其後
又書云造十六角鎮國大浮圖則知為塔矣其謂之
十六角只見此碑而後魏時又有常山義七級碑蓋
當時俚俗語類皆如此(集古錄)
不著書人名氏刻石年月不知為何時所立永樂十
六角者浮圖也題名凡二百餘人(集古錄目)
石浮圖記
右齊造石浮圖記云河清二年歲在癸未河清北齊
高湛年號也碑文鄙俚而鐫刻訛謬時時字有完者
筆畫清婉可喜故錄之又其前列題名甚多而名特
竒怪如馮戬郎馮貴買之類皆莫曉其義若名野义
伽耶者蓋自於浮圖爾自胡夷亂華以来中國人名
如此者多矣最後有馮黑太者予謂太亦音撻意隋
末有劉黑闥吳黑闥皆以此為名太闥轉寫不同耳
然隋去北齊不遠不知黑闥為何等語也(集古錄)
不著書撰人名氏建州長史馮文顯等造石浮圖以
河清二年刻此記題名者稱維那或稱佛主左右菩
薩東西碪主其稱號甚多凡百七十餘人(集古錄目)
龍華寺造浮圖碑
不著書撰人名氏據碑稱維那劉顯等于雙井村共
造龍華浮圖一區爵離一區碑以北齊武平元年立
釋氏謂寺為雀離今北朝石刻往往見之(集古錄目)
造雙塔碑
天統三年十月立(金石錄)
造石經并記
天統四年六月(金石錄)
朱彜尊記曰太原縣之西五里有山曰風峪風峪之
口風穴存焉相傳神至則穴中肅然有聲風之所從
出也愚者捧土塞穴建石佛於内環列所刻佛經凡
石柱二百一十有六積歲既久虺蝎居之雖好遊者
弗敢入焉丙午三月予至其地率土人燎薪以入審
視書法非近代所及徘徊久之惜皆掩其三面未獲
縱觀其全也由唐以前書卷必自傳寫甚者編韋續
竹截蒲葺柳而浮屠之言亦惟山花貝葉綴集成文
學者於時窮年筆札不能聚其百一難矣石經肇自
蔡邕歲久淪缺至唐鄭覃周墀復勒於京兆後唐長
興中始更傳寫為雕印舍至難而就至易由是書籍
日以盛顧世之學者忽其易反或束而不觀何與豈
其所謂日盛者乃其所以衰與北朝之君臣崇奉釋
氏故石刻經像在處多有今佛宫所棲少者百人多
者數千人然通其旨者率以語言文字為無用見講
說佛經往往鄙置不屑嗚呼佛之說雖異於吾儒要
皆彼國中之先生長者也既用其法盡棄其先生長
者之言果何如哉九經之文在西安府儒學儒者雖
不能盡觀而得之者咸知愛惜風峪所藏其徒雖繁
莫有顧焉者矣是則釋氏之無人不尤甚於吾道之
衰也夫(金石文字記)
救疾經偈
河清二年二月立(金石錄)
佛龕碑
天統三年立武平三年刊在西京(金石略)
六藝之一錄卷六十一
