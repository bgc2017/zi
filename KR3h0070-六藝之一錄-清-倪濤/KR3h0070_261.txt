欽定四庫全書
六藝之一錄卷三百三錢唐倪濤撰
古今書論
倪蘇門書法論(節錄)
凡欲以書名世者雖學楷學草然當以行書為主其
所學者守定一家以為宗主專意臨摹得其用筆
俯仰向背姿態横生之處一一入微如此數月則
所摹之迹如觸墻壁都無入處然後别取一種臨數
月隨又取我前所宗主者臨一二月覺此番之眼比
前不同如此數轉以各家之妙資我一家之學轉阻
轉變轉變轉入轉入轉妙如此三五年然後取二王
草書摹寫數月則飛動之態盡入筆端結體雖雅正
用筆却竒宕此時真行草一時盡悟可入古人之室
矣
其先有黃庭洛神以端其本其後有各種草書以發
其氣其中有數十種行書以成其格安得不傳
行書點畫之間湏有草意蓋筆筆飛動純是天真横逸
無跡可尋而有遒勁蕭遠之致必深得廽腕藏鋒之妙
而以自然出之也
八法轉換要筆筆分得清要筆筆合得渾所以能清能
渾者全在能留得筆住其留筆只在轉換處見之轉換
者用筆一反一正也此即結搆用筆也此即古人廽腕
藏鋒之秘不肯明言所謂口訣手授者試問筆如何能
留由先一步是鍊腕力鍊到不墜之時方纔用留筆筆
既留矣如何能轉曰即此轉處提筆取之果能提筆又
要識得換筆提而能換自然筆筆清筆筆渾然此貴在
平日窗下一一運熟及臨書之時一切相㤀惟有神氣
飛舞而已所謂抽刀斷水斷而不斷是也
用筆四處不可不留心出也收也轉也放也
羲公云執筆在手手不主運運筆在腕腕不知執此四
句貴先講透觀此語轉腕之法貴矣次選形于古帖中
擇其佳者摹之所貴識得棄取次折筆點畫之間一一
折開看其肖像何物次㤀法熟後方臻神化以上五條
乃玄宰先生臨池妙法此外則側筆取勢晉人不傳之
秘蓋側筆取勢者于結搆處用筆一反一正所謂鋒鋒
相向也此從運腕得之凡字得勢則活得勢則傳徐
欣二字轉左側右可悟勢竒而反正永興抽刀斷水自
謂于道字有悟及舞劍闘蛇龍翔鳳翥諸法皆一以貫
之矣又後人詩云挑燈竟夜雨催詩果有龍蛇起筆池
悟得將軍揮劍勢分明草聖折釵時勢字最妙側筆取
勢晉人不傳之秘言其面面有鋒用筆一反一正鋒鋒相
向也所謂運腕所謂結搆正在此處愈離愈合愈去愈
來勢竒而反正是也
豊南隅考功云雙鈎懸腕譲左側右虚掌實指意前筆
後此十六字古人所傳用筆之訣也雙鈎懸腕者食指
中圓曲如鈎節與母指相齊而撮管于指尖則執筆挺
直大字運上腕小字運下腕不使肉襯于紙運筆譲左
側右者左肘譲而居外右肘側而運中常使鼻凖與筆
管相對則行欵間直下無欹斜之患虚掌實指者指不
寔則顫掣無凖掌不虚則窒礙無勢三指齊撮于上第
四指拉管于下俛仰進退往收垂縮㓻柔屈直從横轉
運無不如意則筆在畫中而左右皆無病矣若夫意前
筆後工夫熟後方能臻也非紙成堆筆成塚不能有此
神化也此南禺先生之論也臨池之家無不矜為神妙
以余觀之止是搦管法至所以運用皆未之及况譲左
側右詮觧都非耶或曰譲左側右畢竟如何此右手拗
腕法也亦只向右邊之一法也
右軍執筆向内謂之内撮大令執筆向外謂之外拓顔
魯公執筆真正中鋒今持其墨跡向日中照之畫中微
有一線其色更黑畫畫皆然三人執筆雖不同然皆懸
腕懸肘董先生學大令臣虎則全放魯公
覺斯云凡寫字左邊昜右邊難左邊聽我下筆先立一
規格其配搭之法全在右邊以其長短濃淡或增或减
皆頼之耳余謂覺斯此語非確論也若左邊不甚經意
只待右邊方思搭配豈一半生一半死之說乎蓋字必
先有成局于胸中剪裁預有古法豈獨略于左而詳于
右乎至臨寫之時神氣揮洒而出不主故常無一定法
乃極勢耳筆法五十六字竦左收推逆戾力東懸譲側
腕留停在熟空中抽鋒先快後澁轉處換筆提取無跡
更有收放悟此則一舞劍鬭蛇鋒路相逼錐沙諸喻
古法今出(只是三折鋒以取勢為秘訣)
出筆放筆收筆轉筆處湏細細参究方始分得各家出
全以神氣揮洒而出不主故常無一定法乃極勢也
余所撰五十六字乃董先生法即大令外拓法也内有
執筆鍊腕用筆取勢四法悟者辨之
又玄宰先生授祁子祥二十四字鈎齊竦實虚對屈懸
中譲側最四法審五法備廽則留鍾王秘四法者輕重
向背
董華亭論書余學書三十年悟得書法而不能實證者
在自起自倒自收自束處耳過此關即右軍父子亦無
奈何也轉左側右乃右軍字勢所謂迹似竒而反正者
世人不能觧也字之巧處在用筆尤在用墨然非能多
見古人真跡不足與語此竅也
發筆處便要提得起不使自偃乃是千古不傳語蓋用
筆之難難在遒勁而遒勁非是怒筆木強之謂乃如大
力人通身是力倒輙能起此惟禇河南虞永興得之須
悟後始肯吾言也
顔平原屋漏痕折釵股謂欲藏鋒後人遂以墨猪當之
皆成偃筆痴人前不得說夢欲知屋漏㾗折釵股于圓
熟求之未可朝執筆而暮合轍也米海嶽云無垂不縮
無往不收此八字真言無等等咒也然湏結字得勢米
海岳自謂集古字蓋于結字最留意此其晩年始自出
新思耳學米者惟吳琚絶肖黃華樗寮一枝半節雖虎
兒亦不似也
藥山看經曰圖取遮眼若汝曹看牛皮也穿今人看古
帖皆穿牛皮之喻也古人神氣淋漓翰墨妙處在隨意
所如自成體勢故為作者字如算子便不是書謂守定
法也
每字中有起筆有一二起有三四起必不可一氣縈廽
而下者須一一識得熟諳于中方到家每作字時不可
㤀記起筆法
米南宫曰隨意落筆皆得自然備具古雅壮歲未能立
家人謂吾書為集古字蓋取諸長總而成之既老始自
成家人見之不知以何為祖也
字要骨格肉須裹筋筋須藏肉其布置穏不俗險不怪
老不枯潤不肥變態貴和不貴苦貴異不貴撰一筆入
俗皆字病也(此條論結搆最活最妙)
大抵用筆有急有緩有有鋒有無鋒有承接上字有牽
引下字乍徐還疾忽往復收緩以倣古急以出竒有鋒
以耀其精神無鋒以含其氣味横斜曲直鈎盤環紆皆
以熟為主(此條與前俱是極妙論)
能用筆便是大家名家用筆者筆筆有活趣
一點一畫皆有三轉一披一拂皆有三折若平直相似
状如算子便不是書
凡作楷墨欲乾然不可太燥行草則燥潤相襍以潤取
妍以燥取險方圓者真草之體真貴方草貴圓方者參
之以圓圓者參之以方然宜涵泳一出于自然尤忌横
直整齊横直多則字有積薪束葦之状而無蕭散之氣
分行布白小心布置大膽落筆
結字須得形體得形體不如得筆法得筆法不如得氣
象學字如女子學梳掠惟心靈者方能作態度
凡欲作書先端坐静思隨意所適言不出口氣不盈息
沉密神彩如對至尊則無不善矣學字既成先飬其
心使無俗氣
肥字須要有骨瘦字須要有肉
落筆有疎宕縱逸之處凡作字時便作此想不可忽略
然必在熟極之後筆忘手手忘法方能臻此三折筆法
都從留筆之處運用而出
歴代書家各有妙悟如孤蓬自振驚沙坐飛如飛鳥出
林驚蛇入草如折釵股屋漏痕印印泥錐畫沙如折壁
如兩峯出雲忽然自合如見舞劍如見擔夫争道如見
道上闘蛇如聞嘉陵江聲如于道字有悟抽刀斷水總
只是悟得箇勢字是取勢又是用筆其餘三折鋒之說
自衛夫人羲獻數人而後無有問途者豈知之而祕之
耶抑得勢即三折鋒可以不言耶
折分為三總為取勢向說摠只是一個用筆又妙在能
留得筆住纔好用筆此是秘法
羲獻作字皆非中鋒古人從未窺破從未說破或曰自
有六法以来皆推二人為此道神品亦竟從千載以下
所為偏鋒有說乎抑杜撰也曰此非余臆斷也古人明
說右軍内撮大令外拓一偏向外一偏向内安得為中
鋒乎然古之書家傳于後世者人人能中鋒豈羲獻反
不能耶中鋒自是定例獨兩人又兼用内擫外拓此二
法正是兩人各得之心悟當日舉心悟者以示人故後
世傳之耳然書家搦筆極活極圓四面八方筆意俱到
豈拘拘中鋒為一定成法乎况内撮側腕倒法外拓昂
腕側法與中鋒原不相礙一字中自具此數法也
秦少游絶愛政黃牛書問其筆法政曰字心畫也作意
則不佳故每求兒童書以觀其神氣蘇門曰不為法所
拘鍊熟還生方到得此處不然則杜撰矣
米海岳無垂不縮無往不收初見如止說得一折細玩
則三折皆括在内華亭引此八字其後又云然須結字
得勢據此則得勢正指字之結搆又在三折之外不可
不知也(得勢在字形上論)
能留得筆住不直率油滑也此等自是不傳之秘豈可
忽過無限運用皆從此出即停法也
輕重疾徐四法惟徐為要徐者緩也即留得筆住也此
法一熟則諸法方可運用
作字有尺寸所謂結搆臨帖只從尺寸入所以逼肖
作字要識得停法驚法撲法落筆領妙不可㤀記此法
搦管貴緊又云不可動指只貴運腕等語書家傳古人
此語守之不變遵為成法不知書之精微原不在此動
指不如運腕書之大端然指頭亦要小小運動與腕相
應不使牽制拘緊而第四指尤要伸向前推庶作字靈
便活躍耳此等全在搦筆虚鬆處得之昔人謂獻之作
字羲公從後掣筆不得嘆曰是兒終成名言其緊也此
恐&KR0915;語殊覺不然搦筆雖鬆既運腕而無名指自然暗
動與腕不碍世俗不能運腕只倚藉運指則不可耳
攅者以指尖點筆只大指深屈管住中食二指之間此
是作楷法若行書則不然矣
董先生作字無論行楷大小寫時俱有古人秘傳法搦
筆之法竦戾凹束勻動懸左右結搆之法簇展反通肥
瘦枯脫運筆之妙撲疊倒拗提頓換側斷翻伸碾迅澁
此條前十四法皆從停驚二法中錯綜變化而出務使
鋒鋒相向鶱翥得勢所以作字甚緩有如許經營也鐘
王之秘盡洩于此所為口訣手授者是矣十四法一
時並用又活變不拘所以為竒
字能分隂陽方可美觀隂陽二字最難明淺言之只在
用墨肥瘦濃淡處深求之則在用筆矣
撥提斷停翻換拗倒疊頓折掣迅澁藏側字有萬變只
此十六法色括無遺然一字有一字之勢古人落筆每
相其勢而消息之或拈其二三法或舍置三四法拈處
不見少舍處不見漏貴取之錯綜而運之顛倒使其字
無剰義無駢枝而後止然其要只是筆筆分得清又筆
筆合得渾庶幾鋒鋒相向斯為妙耳此運筆法也至于
搦筆之法以外拓為主其中細微有昂懸活戾等法若
夫結搆則有簇展通反欹脱濃絲等法華亭當日原傳
三十二法蘇門體騐三十八年始得其奥云
凡臨帖到數月之後工夫沉密之至則平日筆意反為
法所縛埋沒其中不昜出頭動筆輒更拙滯不得如意
必湏轉換一兩種帖庶前之所臨活變生動都從不經意
處瀟洒而出臨米字最能令筆活動飛舞為其筆筆分
隂陽也隂陽在肥瘦向背處分别
凡欲學書之人功夫分作三叚初叚要專一次叚要廣
大三叚要脱化每叚要三五年火候方足所謂初叚必
湏取古之大家一人以為宗主門庭一定脚根牢把朝
夕沉酣其中務使筆筆肖似使人望之即知是此種嫡
𣲖縱有鑒我謗我我只不為之動此叚功夫最難常有
一筆一畫數十日不能合轍者此處如觸墻壁全無入
路他人到此每每退步灰心我到此心愈堅志愈猛功
愈勤無休無歇一往直前久之則自心手相應初叚之
難如此此後方許做中叚功夫取晉魏唐宋元明數十
種大家逐家臨摹數十日當其臨摹之時則諸家形模
時或引吾而去此時步步廽頭時時頋祖將諸家之字
點滴歸源庶幾不為所誘然此時終不能自作主張也
功夫到此倏忽又五七年矣此時是次叚功夫蓋終叚
則無他法只是守定一家又時時出入各家無古無今
無人無我寫個不休寫到熟極之處忽然悟門大啟層
層透入洞見古人精微奥妙我之筆底迸出天機來變
動揮洒回頭視初時宗主不縛不脫之境方可以自成
一家矣到此又是五七年或十餘年終叚工夫止此矣
書雖小道果能上與羲獻齊驅為千古風雅不朽之士
亦非昜昜也學書者不可不知
董先生每不喜臨閣帖亦不喜他人臨嘗云臨閣帖則
俗氣纏縛筆底終不能除或臨聖教序先生最怒怒其
為俗僧借徑
扁額横字書稍宜瘦長不宜扁闊
直竪扁額高懸七八丈或十餘丈者上字宜微大下字
宜微小仰看則不尖大字宜筆筆用力大字要看黑多
白少言用筆宜肥也
題筆有身法右手撮左手托腰方能得勢
毘陵有東第二字徑一尺五六寸乃玄宰扁額書真得
勢之字譲左側右者握筆之法也轉左側右者運腕之
勢也
淳化閣帖初刻係棗板銀錠搨余友吳天定家藏吳為
余嚴君述古公門人所居又相隣余朝夕得把玩後湖
廣胡去驕出一册見示乃二王草書生動變化余一見
即定為潭帖在淳化之上視其後欵果然邢子愿臨二
王草書得力于此
淳化秘閣續帖内黃庭歐陽率更李太白書皆極妙太
白字天真豪放逼肖其為人
余觀董先生刊帖戱鴻堂寳鼎齋來仲樓書種堂正續
二刻鷦鷯舘孤鵝館紅綬軒海漚室青來館兼葭堂衆
香堂大來堂研廬帖十餘種又見襍刻十數種其中戱
鴻寳鼎為最先生生平學力皆在此兩種内其餘諸帖
妍媸各半而最劣者則來青及衆香也此二帖筆意酷
似楊彦冲疑其作偽也
東書堂載歴代書家與淳化大同小異
淳化帖在明朝惟陕西肅王府翻刻石搨最妙謂之肅
本從宋榻原本雙鈎勒石所費巨萬今市本相去天淵
劉俊度德倫各出一本見示明朝法帖大刻有鬱岡齋
乃王氏所刻停雲館乃文氏所刻鬱岡余童年曾一見之
不復記憶停雲則屡見于張玉立家其中黃庭蘭亭列
有多種而帖中所載宋元書家最詳又涿州馮相公家
刻快雪堂亦備載蘇米書採摭頗精人多未見於晉魏
歴代之書則十得四五耳至于董先生所刻戲鴻寳鼎
臨摹歴代大家及自書題跋精妙絶倫近則可掩鬱岡
遠則距諸淳化各種名帖之上誠希覯也
二王全帖十卷首幅刊右軍大令二像前六卷皆右軍
書後三卷皆大令書共一百七十餘帖雙鉤廓填可為
備美末一卷皆名賢題跋陳組綬伯玉周鍾介生二人
有跋乃金潭李氏所刻李為元明兩朝世家故能辦此
余曾不停手以乏米質之張氏合浦珠當在何日還也
凡用新筆先以滚水洗毫二三分膠腥敗毫為之一净
則剛健者遇滚水必軟熟與筆中柔毫為一類然後以
指攅圓不可令𥚹攅直不可令曲乾三四日後剔硯上
垢去墨星新水濃研即以前乾筆飽蘸不可濡水仍深
二三分隨意作大小百餘字再以指攅圓攅直又聽乾
收貯臨用時量所用筆頭淺深以清水緩開如意中式
然後蘸墨此法傳自玄宰先生
董用羊毫筆其頭甚長約一寸七八分又略豐美所謂
毫毛甚茂但筆尖瘦耳此寫大行書筆也寫小楷小行
或微襍紫毫或竟用紫毫若論扁額亦用羊毫之大者
絶不用棕及猪毫
羊毫筆若能用得精熟大是不易毫雖極軟腕力却剛
則運用任意若毫剛手軟則格格不合矣
羊毫筆極軟潤透寫字少者寫數十字多不過一二百
字未有不敗者若高興操觚一往揮去及其揮就懸看
輙不得法此除當留心猛省亟速換筆務使筆手相應
始終無一惡筆書家有換筆法正指此也
凡作書時几上當安筆七八枝或十餘枝若揮時稍不
如意即棄所握另換一枝萬勿姑息忍耐或惜買筆之
費致留惡札于世
凡欲作字先開筆開筆之法先點清水少歇又點如此
兩三次令水透毫然後取筆向乾淨硯上旋轉輕捺令
四面之毫無一絲不和又由淺入深令四面毫之潤處
無一絲之不齊酌字大小以分淺深若臨米縱寫小字
亦須深開方運用輕重如意也至于研墨點墨另有口
訣若寫畢亦有秘傳此學書第一要法也
余雖玄宰門人初學書時其時祗臨肥本蘭亭不敢輙
昜他帖三年後方臨董書羅大紘山居一則一年之後
又臨玄宰跋鄭超宗藏石田畫卷方有悟入自此臨官
奴帖又稍涉坡仙北海旋棄去遂轉學楊少師樂志論
一年又復有悟但嫌結體緊嚴無蕭疎之致又以舞鶴
賦為主如此數年遂臨二王全帖十册不停手不下座
者七月餘及臨畢之後作字反更拙陋無一筆如意余
私心恨之以為古之傳人皆天授余不能也擲筆不敢
作書者數月後又獵心復起取舊日所習再一虚心奮
入覺此際較前大有不同每一字中古人又開無限法
門與我相矚于静對之際若以精微相告者然後知古
人之妙未肯輕示後人必待後之學者眼力有一分則
見一分有十分然後見十分也是每字有數層悟入者
余乃今知之又歛我神氣淡我欣心臨顔臨柳又泛及
歐虞而寝食于禇者又復數月于宋之四家元之一家
及明之各家皆無所不窺而獨以米老為最又取從前
諸帖時時拈起廽旋往復此時屈指記之又不知費幾
許歲月矣然而終不能成一家書遂專業華亭誓以終
老焉
吾鄉陸宫詹以書法名家雖率爾作應酬字俱不苟且
曰此即便是學字何得放過陸公書類吳興實從北
海悟入客每稱云似趙者公曰吾與趙同學李北海耳
吾鄉莫中江方伯書學右軍自謂得之聖教序然與聖
教序體小異其沉着逼古處當代名家未能或之先也
余每詢其所由公謙遜不肯應及余己邜試留都見右
軍官奴帖真跡儼然莫公書始知公深于二王其子雲
卿亦工書
董先生于明朝書家不甚許可或有推枝山者先生云
枝山止能作草頗不入格于文徵明但服其能畫不服
其書于邢米則唾之矣于黃于鄧稍蒙許可
文徵明長洲人其書學趙子昂歸田賦用筆雖勁所乏
者變化生動之氣
祝允明書從二王草書得手下筆最圓勁有力縱横如
意但每露俗氣又不善真行然即草書中亦能作數家
體其懷素一種類為世人借徑遂墮惡道甚至如請仙
筆遂使名手蒙譏真前輩罪人也
徵明先生每日清晨寫楷書千文一遍然後會客作務
終身不間此亦執筆貴熟不可少間之意也
豊南禺推明家書家宋仲温第一宋仲珩第二祝枝山
第三文徵明第四南禺未得古人口訣手授之真傳輕
于立論仲温書少飛動之勢但結體穏實何能窺見古
人堂奥
我明以邢子愿黃輝米仲詔董玄宰為四大家配唐之
歐虞禇薛宋之蔡蘇黃米然三人黃雖非董敵猶有可
觀邢米惡札敢與董雁行者以進賢冠故也董之蕭疎
簡遠出入晉魏直超唐宋之上三人祗堪北面敢相對
乎一時聾瞽推置真為有識者所笑
董先生每云吾書無他竒但&KR1086;法高秀為古今獨步耳
心㤀手手㤀筆筆㤀法純是天真瀟洒
華亭之姪名尊聞者評先生書曰家太史結契瑯琊每
于酷類時還言神氣太鑠乏自然之韻迨無縛無脫鋒
藏機㤀始悠然暢志
崇禎甲戌董先生年八十為禮部尚書加宫保以禮致
仕于家乙亥年八十一尚跋道德經石刻古脫剛勁有
顔魯公之風八十三丁丑歿又八年國變
董雖極意着力終無着力之迹蕭然自遠真所謂書中
仙子鄧太素黃慎軒則有力矣渴驥奔泉怒猊抉石古
人有此種黃鄧可不愧
黃輝四川南充縣人十七歲中觧元十八歲萬歴己丑
科進士授庶吉士性孤峭迂拙好閉戸静坐累月不會
一客每自矜貴不肯多寫索之者或經年不獲一字生
前一扇或數金羅西溪者慎軒同鄉人向余言先生作
字甚緩或刻許成一字或一字作輟數次然後成每日
寫字十餘幅即止不書家人每候其神馳之時輙去之
不令知慎軒間顧座後知其不滿數遂書之不已黃
慎軒與董為萬歴己丑同榜進士相傳慎軒能左手作
字未知果否慎軒號鐵菴得道死黃為蜀之先逹其
書遜董今四川人誇之為明朝書家第一造董遜黃之
語煽惑俗子以訛傳訛信以為真甚至妄言右軍大令
尚出其下種種可笑其初意只欲推重本鄉之人以誇
耀一時遂不覺蹈瞽目之誚私意妄言安可廢公論哉
陳眉公之所有者董無所不有董之所有者陳未必盡
有右軍如龍北海如象其董陳之謂乎劉玉少家藏
眉公真跡頗多余昔婆娑其下見一白紙便面横書間
揮白羽扇五大字此欵極新陳眉公執筆撮于指尖
内横擔又斜又扁不肯對客作書恐人盗其筆法此與
右軍執筆何如
王寵字雅宜蘇州貢士其書古質但時露稚態臨帖未
熟也
王五輯家見王穉登與項子京陸無從二柬作指頂大
字字體瘦硬中鋒運腕具蘭亭筆此等人今日豈昜得
哉
徐文長字法腕勁大類蘇黃然有學王草書又兼章草
然皆不佳也
徐子仁號髯仙錦衣使者其人美髯肅宗喜之故號以
此其書緊腕在蘇黃之間當時指為名筆何也
張瑞圖號二水閩人天啓宰相也其書從二王草書體
一變斬方有折無轉一切圓體都皆刪削望之即知為
二水然亦從結搆處見之筆法則未也
倪鴻寳書一筆不肯學古人只欲自出新意鋒稜四露仄逼
複叠見者驚呌竒絶方之歴代書家真天開蠶叢一線矣
黃石齋其竒不及鴻寳而孤傲岸異神骨磊落亦竒材
也
王季重倪鴻寳皆浙人均有能書名兩人互相戱評其
字鴻寳戲王曰汝字如葫蘆躧高橇其結體尖長撇捺
拖沓也季重答倪曰我亦酬君五字曰刺菱翻觔斗言
其稜峭一一翻向外也二評皆確
范允臨王季重黃石齋倪鴻寳四人皆學董發筆抽掣
三法此三法中四人尚未能盡其底藴况他法乎
王遂東以中鋒學董形模拘緊所以可觀者以搖筆有
態也
范允臨何偉然兩人學董然何之骨俗局小又遜范一
籌范大字最妙虎丘悟石軒三大字不在董下何拘
拘則似趙范放放或雜黃皆十有一二者也
王鐸字覺斯河南孟津人進士
夲朝初為吏部尚書其字以力為主淋漓滿志所謂能
觧章法者是也北京及山東西秦豫五省凡學書者以
為宗主雙白曰晉魏瀟疎工秀之致彼中人何能知之
洵北方之學哉覺斯字一味用力彼必誤認鐵畫銀
鈎諸法所以魔氣甚大畫家有南北𣲖書家不然然
在今日則誠有南北之異王雙白曰覺斯河南人横得
書家重名又為尊官故彼中之嚮往者衆耳所以北方
五省之人推覺斯為羲獻信耳信口不知書法為何物
故胆大心粗妄加評論
鄒臣虎初學書最服膺董先生及中鋒懸腕三年而成
成後乃詬詈不去口甚至斥為村學究書雙白與鄒游
甚久知鄒之為人語余曰臣虎生平最嫉妬斷不欲人
掩其上故有此論晩年性氣稍和見董書則又讃歎不
已常州古鼓樓上三吳第一樓乃衣白書也字徑二
尺七八寸妙極鄒先生家藏顔魯公書真蹟一横卷
鄒得力于此生平不知臨幾百本余在毘陵史光庭出
邹臨本見示錯落竒偉不知與真跡如何時董文友在
座云不甚相遠然先生止能倣此一家書不似董先生
臨摹古今各家為絶唱也後數日文友持真跡來果然
臣虎年七十餘每日作書不輟或有規之者以為名
已成矣字已傳矣何岌岌乃爾臣虎答曰一日不書則
一日退一日執筆則一日進不進不退吾甚懼之况書
法原無止境耶(此至言也)
王雙白髫年即游董門董先生歴遊南北雙白多從遊
故筆法精深自謂得不傳之秘親書三十二字其中有
側筆取勢晉人不傳之秘十字設非雙白何以開我心
胸也
吳易號素侯為玄宰客代筆起家巨萬仕中書皆玄宰
力也玄宰死後楚藩延素侯素侯住數年張獻忠破武
昌不知所終
許元禮徽人文穆公之第四子玄宰為文穆會試所取
士玄宰避里人&KR0852;寓徽甚久故元禮傳董筆法其字蹟
頗相似亦饒勁體但落筆務求逼肖故反拘緊少駘蕩
自然之氣元禮字季履號蓮岫仙至太守
祁豸佳字子祥浙江紹興人明末進士董先生遊杭住
湖上歷數月豸佳出其門董教以抽鋒運腕法故祁字
乍見之逼肖玄宰較許元禮稍覺駘蕩然味淺力薄細
看大相徑庭蓋董從諸家融化衆法而後成祁則專守
一家所以含藴處少
楊文驄字龍友學玄宰書形蹟雖似神骨全非蓋落筆
爛熟少生秀之趣楊與遂東子祥皆一家書
董玄宰少時學北海又學米㐮陽二家盤旋最深故得
李十之二三得米十之五六生平無所不臨而得力則在
此今後學董者不得舍李米而竟取董也蓋以董學董
終不似董也董中年方臨顔
或云明四大書家一董二黃三米四蒋謂之南董北米
蜀黃黔蒋王季重云四家乃董黃蒋米季重為董門人
必有所㩀季重又答季研齋書云右軍以後歴代未有
如董先生之秀逸者但稍有習氣耳或云明四大家一
董二祝三陳四鄧又王覺斯刻四大家帖一黃二董三
米四蒋又覺斯常欲削米而以已易之以上三評俱非
定論也毘陵王雙白云明朝止有一大家董先生是也
下此止可謂之名家總明朝書家計之其書法可與唐宋
匹號為名家者止有四人一鄧太素二鄒衣白三倪蘇門
四陳眉公蓋鄧書得筆于米而天姿古勁有屈鐵之勢
如龍門之桐高百尺而無枝蓋以骨勝所少者細筋耳
又變化生動之態鄧無有焉至於鄒書則中鋒懸腕縈
廽剛勁點滴生致但局于顔又時傷瘦硬未閑變化耳
若倪書則筆法秀逸從董脫胎于歴代之法藴蓄宏深
而出之簡遠不似他人着力正是畫家逸品也若眉公
用筆甚活自成一家能于緊處用藏鋒其結構如松柯
繚繞有骨有趣從蘇脫胎一毫不覺此四人者皆亞于
董者也正似孔門有四哲耳以公論之董當為一大家
其名家四人一鄒二鄧三倪四陳此雙白語也羊山先
生曰可謂定評矣臧孟循浙江人其生平不能詳
王無咎字藉茅起家進士由翰林出補江寕按察司覺
斯之子其書較之父又能泛及唐宋但筆筆束于法且
多俗氣搃之未得書家真訣也
蒋如竒宜興人進士仕至臬司以二王草書行世歸家
後宦囊貧苦住城外小園一樓上其結體有法但欠變
化耳
齊維藩亦善用筆但結體欹側有追險意未免反墮野
狐或曰米老不欹側乎曰米老從古帖盤旋氣魄雄偉
結字磊落且一反一正相生無窮又曰勢竒而反正豈
一于怪誕之謂乎
姑蘇韓古洲藏王右軍真跡内景經古洲自少至老臨
摹不倦自以為逼肖曾臨一本售之泰興季宅得千餘
金季不能辨其偽也又臨一本送研齋余索視首數行
及尾幅皆以拭案見毁惟中幅宛然雖楷體而筆法實
有行草之意飛舞瀟洒絶不板重研齋評之曰落花飛
絮何茫茫此語却妙可想見其真本風流誠希世之寳
也
魏澤字洪遠年五十餘各處入幕洪遠四面用鋒筆不
是執定自謂得筆法傳王仔圖
余友查士標字二瞻初學李北海後倣玄宰關帝廟碑
從此入董門庭然其跡畢竟類李康熙初來揚州遂學
南宫天馬十紙貞嬢蕪湖學記數種用筆駘盪不羈真
是時賢之俊但可惜落米窠臼祗恐未昜超脱耳
今時能書之士如趙宏小楷極佳寧國涇縣人
劉上延字賓仲蕪湖人字蹟類玄宰病在過放又有時
杜撰王季重好之遂爾獲名
汪彪字仲文休寧人初年在金陵廊下賣字朱之蕃顧
起元二先生好之為彪刻六種帖二公作叙
廣陵書家有強惟良其結體平正而不得筆阮玉鉉雖
似得筆天骨又甚俗強初從何偉然入門稍一涉董
即入黃入蘇旋入章草最後學顔魯公頗自雅俊但落
筆拘緊終未窺見古人且最初于何法結習甚深未能
變化小楷學鍾紹京阮從二王草書入門後遂學米
老十紙真嬢有鬱勃沉着之形其學平原碑體及虞歐
諸書大類算子小楷類姜立綱強之結體正局也
極其造詣可以到趙文敏阮則跛偃矣雖極肖米而生
動之趣却少強阮皆以力勝不能以韻勝或曰強似
有韻在筆墨畦逕之外出于生知非可學而得之結體
雅正有似乎韻實非韻也
杜仁峻學強之小楷而加以俗仲烺郭礎學阮者也俗
似阮其充拓不及阮滿庭芳結體類雅筆底纏縳終是
俗氣未除大抵此中以強為最所謂漢何如大時無英
雄遂爾横絶
查二瞻之字近趣非趣也筆筆做作非天然之態汪湛
若之字近古非古也筆筆滯拙少瀟散之致
六藝之一錄卷三百三
