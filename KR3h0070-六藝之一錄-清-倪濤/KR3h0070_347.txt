欽定四庫全書
六藝之一錄卷三百八十九錢唐倪濤撰
歷朝書譜七十九
明賢墨蹟詩翰
吳文定懷脩竹書隠詩卷
春雲漠漠雨溟溟假寐書床午夢醒十載客居便巷陌
一時鄉思繞園亭繁花照檻知堪賞亂石鈎衣憶所經
恰有古苔三畆綠都来脩竹萬竿青當窗好鳥通人語
挂樹危籐學字形日射韭畦朝可翦香凝椶室晝長扃
鹿場舊築猶存號鶴冢新封未刻銘架上殘篇歸擬讀
移文不待北山靈鹿場居士
吳文定贈以岩詩册
籊籊猗猗竦雨立豈獨衞風名始識倏將長身托放曠
水墨似嫌依六逸臨風首肯對以臆謂我此言人莫敵
歲寒雅操從少習玉版禪機尤秘密毛髮蕭蕭垂紺碧
湘江新沐如膏濕鷓鴣日暮啼且集任公東海登釣石
高竿未斫礙雲石運思正慰王猷憶深林溟濛煙雨滴
風動仍聽無孔笛湖州已遠休物色薊州無復齋名息
百年筆法尚能傳箧中喜為鄒陽得右題畫竹元博
湯翁愛茶如愛酒不數三升並五斗先春堂前無長物
只將茶竈連茶臼堂前無事常煮茶終日茶杯不離口
當筵侍立惟茶童入門来謁惟茶友愛茶有詩學盧仝
烹茶有賦擬黃久茶經續篇不借人茶譜補遺將脱手
平生種茶不辦租山下茶園知幾畝世人肯向茶鄉遊
此中亦有無何有茶歌
世間只有雲疎懶不道君猶懶似渠載雨從龍雲有意
出家離俗子何疎雲常隨爾棲岩穴爾亦隨雲參太虚
願爾與雲毋拆伴千秋萬古永如如贈人
霜染秋林葉未紅白雲如海晝溟濛山中雞犬無塵到
谷口漁樵有路通雙履行蹤留蘚逕五絃靈籟響松風
浩歌招隠披圖畫目斷冥飛縹緲鴻題山水
累月不出門西山了無見新圖偶攜来如見西山面積
雨適初晴疎雲藹層巘林堂接溪橋有客来獨便況有
釣魚人不作臨流羨石湖在吾前臥游殊未倦偶為
陳冷菴憲副題石田山水以岩過醫俗亭見之請書于
扇遂為執筆歸之匏菴吳寬
吳文定雜詩卷(詩内小字俱自注)
絶句謝獨山送杏子
一樹臨窗初試花又看結實壓枝斜薰風吹熟甜如蜜
投我何須用木瓜
次韻司徒周公謝獨山送杏子杏為公舊植
者
親手移来别苑花隔窗窺見數枝斜蚤知結實甘如許
何用青門去種瓜
數顆纍纍映雜花方庭紅日影斜斜夜来風雨還堪惜
已似黃臺四摘瓜右拙作呈太宰先生詩伯求教寬
再拜
右廂前有樹一株花開細白而香結實甘美
人云馬㯽榔嘗疑其名不雅今衍聖孔公過
而識之曰此文官花也青兖間多有之於是
其名始定寬因記前輩有咏此花者乃賦一
首呈太宰公教而和之
繁花如雪散清香一樹蕭疎近左廂結實回甘非橄欖
冐名襲謬是㯽榔郭駞有術能移活(郭槖駞傳云駞所種樹移徙無不活)
束晳無詩為補亡(晉束晳嘗補白華之詩)人說吏曹宜種此掄材
應許勝枯楊寬拜上
承金桃之惠聊奉青李為答侑以拙句意見
乎詞
金丸投我愛形尖報以青瓊幸少嫌鸚鵡啄餘猶自美
蠐螬食後却傷廉不將土物空相遺盡在公門更勿謙
向晚登堂官事了兩翁一笑定掀髯寬拜上太保冢宰
先生執事七月六日
昨偶論及世俗以老態從上為夀徵戲成二
絶句用發笑粲
六十餘年作宦游未知前路幾春秋人言老態須從上
白盡髭鬚正不愁
白盡髭鬚正不愁吟詩撚斷更風流從今越把詩吟苦
索性教他白到頭寬上丹山老先生詩伯
秋壇陪祀知有高作僕亦先得四句因足成
之錄以請教寬拜
殿外冷風似颯然即看庭燎列星躔牲肥豈秩無文祀
穀熟當書大有年舜樂九成神欲陟魯宫三望事猶傳
小臣十載從龍處憶侍鑾輿向藉田
嘆庭前枯棃偶爾有作寫上求教
庭院陰疎日又西翛然相對有枯棃霜餘少葉緣蟲蝕
月下無枝借鳥栖不及蒹葭猶倚玉爭如桃李自成蹊
吾生老態還同此秃鬢臨風句強題寬再拜丹山獨山
二長官尊契
奉次高韻謝獨山惠李得三絶望教之
碧椀盛来黃玉團良工雖巧未能鑽臨風更帶清冰嚼
併作人間六月寒
誰言螬食不成團綠幹生蟲未許鑽若作和羹須此用
分明入口覺酸寒
牛心空是赤團團(李有牛心紅)黃玉懸枝却似鑽須共楊梅
三百顆冰盤錯落照人寒寬拜上太宰先生老詩伯
櫰軒落成適喜遷入拙句奉賀聊致微忱
翼然高架忽臨墻還似三槐舊築堂期待巳同王氏貴
欠伸無礙宛邱長心懷北拱天逾近手選南遷日更良
獨坐齋居方禁酒自慚持賀只詩章寬再拜太保先生
尊契丁巳仲秋八日
蒙以高作送後園新棃繼又承送棗併次来
韻以謝寬拜上
守株終日嘆園公佳果初嘗味不同若比蟠桃須落盡
三千年内幾番風
手分佳果出山公赤玉擎来顆顆同莫向盤中容易食
枝頭歷盡是霜風
胡桃沙果皆後園佳味也承特分遺兼索拙
言敢具二絶奉謝恐亦不能默默也寬上丹
山詩伯長官
西域移来舊得名青皮未折韞瓊英秋桃數種皆堪
食有核何曾向外生
右軍帖裏見来禽回首吳城憶果林(寒家冇園數畝皆種此果)忽地
摘来紅玉子省中秋色後園深七月廿五日
庭棃數枚奉上敢以拙詩侑之
誰道枯棃生意遲秋来結實尚離離斑多或被蚊蠅咂
味美還招鳥雀窺律在不妨猶擅食詩成相送敢違期
玉丸流液能消渴日啖何須說荔枝寬拜丹山先生尊
契執事仲秋十四日
承送佳瓜兼押前韻同至不容再和然此情
不能自已也乞笑置之寬上
蒂脫黃花帶雨香送来又喜出東廂故鄉回望仍思芡
新韻交投強押榔碧瓠形圓犀獨滿紅漿味美舌難忘
令人欲作青門隠不羨他家果姓楊六月廿八日
再承以高作送瓜感感輒有李子數枚奉上
仍次前韻發齋居一笑
摘處猶沾白雪香家僮忽送到前廂江陵莫謾誇千橘
嶺海何須說兩榔(謂㯽榔桄榔)廉士甘貧殘可食貪夫營利
吝終亡強將詩句臨青李敢比書家倒植楊寬再拜丹山
老先生
承送新榛敢以小詩奉謝
七月遼陽已降霜簮頭落地野榛香三年不到燕山下
又喜平章玉顆嘗寬頓首太保老先生詩伯
粗箋奉上正愧不足吟藁之費反蒙以多為
辭再次前韻答之
一歲詩成知幾篇洛陽高價起華箋況公更有鵝羣好
未滿黃庭字五千寬拜上
齋居一首奉上丹山太宰先生求教
齋閣相通畫舫同置身書卷筆床中沾衣尚帶丹墀雨
揮麈難招玉宇風高柳鳴蟬驚旅客枯棃行蟻對衰翁
到来兩月慚無補又是人間伏暑終六月廿九日寬拜
承以高作送棃次韻為謝且為此蟲一辨明
耳
樹杪薨薨最惱公送来數顆味應同要知落地渾無損
不是遊蜂還是風寬頓首
家園粗果蒙用前韻以仙棗見許愧感之餘
輒復和答寬再拜
詩贈吳郎有杜公西鄰撲棗事還同莫將仙果来相比
小圃安能抵閬風
吳箋數幅供用敢以短句侑之
入手新詩已百篇奉償日費有吳箋欲知供得高才足
歲取於今擬十千寬頓首
奉謝惠榴仍次来韻
霜坼當階紫玉胎珊瑚一握案前堆欲知佳實何從得
亦是張騫奉使才寬頓首丹山先生尊契
蒙以小園種茄未實有詩見嘲次韻奉答公
餘覽之用資一笑
助長何曾似揠苗園丁早種況多朝他畦待作牛山木
結子纍纍敢自料寬再拜太宰老先生詩伯六月十
九日
徑寸渾如山下苗喜逢好雨自連朝東園摘盡西園摘
遲速無妨亦可料奉和食茄有感高作併呈獨山長
官發一笑晚生寬再拜太保老先生執事六月十八日
三次前韻奉送小園茄子
野外空聞無麥苗園中采掇自終朝向来詩裏纍纍語
地産誰云不可料
四次前韻謝送茄子
團團紫玉少長苗相送須知在此朝莫使園官俱摘盡
秋深還有作羹料寬頓首
范霖跋一則見前
陳白沙書雜詩帖(草書帖内闕文止存一二句者不錄)
采菊復采菊嚴霜下庭木豈無桃李顔畏此天地肅落
落枝上英未傷飡者獨持贈楚人歸投之江魚腹
閉門春雨可憐花誰共花前傾紫霞但放此杯深似海
四公肚裏得横槎
紅日花開綠渚潯秋来霜橘又垂金美人家在紅雲島
(闕句)
春光淡蕩老花潯絶岸回風落碎金一路潺潺煙鎖斷
無人知道此溪深
川練縈紆島上花世間遥望赤城霞僊源不是函關路
老子来時坐一槎
口鑰與衡山詩(行書)
甲子廿四夜即事奉次廿三鞭春霜押因便
錄成博笑
臘雪漫漫春意慳兒童爆竹閙庭前昨朝耒耜迎新歲
今夜田蠶卜小年(俗呼廿四夜為小年夜)長飲淘溶情有限短吟
消遣興無邊流光可惜還堪賞楊柳柔條半鎖煙鑰頓
首上衡山先生吟伯
錢鶴灘西湖諸詩帖(行楷書)
西湖懷古五章
武林名勝此開先再拜荒祠一惘然詩裏滑稽方朔後
酒邊閒適阮咸前青衫不為江州濕白髮猶參九老筵
六井寒泉通竹閣至今湖柳映湖煙右懷白樂天
喚起梅魂鶴夢迴先生踏月雪中来不書封禪驕時宰
頓遣漁樵壓上台天子寵頒和靖號野翁呼上子陵臺
香山居士還多事供佛于今看冷灰右懷林和靖
范老先憂四海知如何荒歲日遊嬉湖中景物能宣鬱
土木厪勞可濟飢志大由来驚俗眼心公端肯避時機
紛紛蹙額賙貧者斗粟誰償二月絲右懷范文正
誰云造物特鴻龐妬殺完名直欲降此老生来持勁節
洪鐘隨處噎微撞于今精彩蟠吳嶺當日辭源瀉蜀江
怕讀潮州韓廟記後来誰有筆如杠右懷蘇東坡
當年許國已忘身敢道枯骸尚幾春歸死九重心亦幸
生憐二廟恨誰伸檜應讐主非讐我人不怨金空怨秦
再拜南枝斜日裏剛腸舞劍肯沾巾右弔岳武穆
西湖即景五章
詩到西湖敢擅長蘇翁白老恐尋常九天翠黛開金影
萬朵芙蓉落鏡光點綴丹青漁艇亂安排法象化工忙
誰將容易看西子縱有蛾眉不解裝湖上作
攙將春色報西湖何處江山更入圖百二樓臺煙雨合
八千甲子皥熙無雪梅封老新更蕊冰梗儲陳始樣蕪
簾蕩水晶初霽日看花雙眼半糢糊陳長史庄
閣雨輕陰山益竒山靈不&KR2845;我来遲斷崖雲脚能連續
曲磴湖光自委蛇賓主東南真盡美煙花宇宙又撩詩
索梅笑罷方成句人景相逢定有時瑪瑙寺道上作
寳藏如来忽雨華名山不著野花遮金蓮捧足當湖曲
瑪瑙支空鎮海涯謾說坡翁留玉帶可聞六祖付袈裟
毫揮不盡珊瑚采南北峯頭煥晚霞贈寳華和尚住
瑪瑙寺
蒼松夾道擁旌幢逸興從教到此降雪竹折枝猶自茁
雲崖成屋更誰扛眼前山色收歸句意外風光縱入窗
名勝更饒珠玉滿盡看雙璧主人江江學士二弟遊
石屋鄉晚生錢福再拜呈稿
錢鶴灘五言絶句帖(行楷書)
放鸐灘頭水縈迴若有情月明長見底應是發源清
觀瀾到東海洶湧尾閭門回首崑崙頂千流總一源
空谷偏能響青銅多幻形中間若無滓到處是虚明
錢福
朱性父奉賀膚菴先生致仕詩帖(楷書)
膚翁家近匏翁家二老風流世並誇歸已一人今白髮
門無五柳自黃花山林日月為詩社霄漢星辰遠釣槎
莫謂草玄終寂寞還来舊雨有侯巴侍生朱存理拜藁
孫忠烈燧律詩四首
坐對湖山酒一觴醒時歌舞醉時狂丹砂不是千年藥
白日難消兩鬢霜身後碑銘空自好眼前傀儡為誰忙
要知閒處且為樂光景無多却散場
醉眼昏迷懶得開自斟自酌且舒懷百千萬事了不得
六七十年容易来得一日時過一日遇三杯滿飲三杯
世間多少英雄漢南北山頭土一堆
懶與時人論富強富強原不是良方石崇金谷今安在
韓信琱弓昔已藏産置百年終換主氣横千里總淪亡
不如守分存天理錫福兒孫更久長
病中守病要心寬調理隄防有幾般強食損脾饑損骨
多言傷肺怒傷肝常留腎水消殘火緊把鉄衾護歲寒
有眼如肓耳如聵一些塵事莫相干
周貞菴同年燕集詩帖(行楷書)
丙辰己未同年燕集一首錄上冢宰白川宗
丈老先生請教
卅年前共曲江春六百名来止六人一會又將淮海别
相看真有弟兄親風雲際合天邊客鬢髮蕭疎夢裏身
累疏乞休休未得不知何以報楓宸侍生周倫頓首藁
上
吳茶鄉東莊小集詩帖(小楷書)
人日偶同諸友東莊小集分韻得詩字呈膚
菴尊丈先生改教
小莊閒探早春時有客同游不假期聊謂斯辰循故事
漫搜佳句入新詩疎梅隔水香飛遠野鳥投林語到遲
晝短還思繼深夜相逢難復是相知契家姪吳奕再拜
上
毛白齋題也適軒詩帖(草書)
奉題也適軒用主人水村先生詠懷之韻
煩思劇紛糾閒情澹紆餘達人有張弛豈以形骸拘聊
開屋角圃小構花間廬漪鱗集深藻林羽鳴高株向来
車馬巷忽若瀕海隅石峙勢彌聳雲孤心與俱於焉足
遐想所翫非細娛憂勤贊邦治反覆窺前書詎效古巢
許高言藐唐虞列筵會真率拊景共踟蹰清觴發新詠
一使客眉舒習池將在此此老山公如太倉毛澄
王履吉祝吳遯菴詩
憶昨玉山陽恭陪錦袍宴明公降顔色腐儒略疎賤樓
銜雲端峯花滿川際甸逶迤匝金巵徙倚傳銀箭歸来
卧蓬蒿斗柄忽三轉惟公傑魁人嶷立端華弁深山鉅
谷間龍虎騰雄變天開棟柱姿捫腹藏組練雪峯阻岷
蜀濁河繞徐汴腰懸朱雀符手弄白羽扇赤心日月傍
青草郊原徧未拜黃霸徵俄擁疏公餞焚魚飽天和解
帶酣清燕廓落得翺翔與時而舒卷煙霞散玉質瀟洒
江湖面千載永游遨松喬何足羨正德丁丑八月朔旦
為大參遯菴吳公七十有五誕辰敢獻短章揄揚厥美
晚生王寵謹書
王履吉還山詩
久欲歸西山囂喧漫鞅掌當陽麗江臯菰雁獨欣賞巖
餘白雲停水接紅霞上地軸隠墳彝天池滙泱&KR1071;鮫人
鼓安流玄牝遺清響秀色溢層巒虚光涵萬象川原信
沃膴景物初駘蕩覽化自靡窮遵性非外奬彼美邱園
賁眷言興我想
恭承休明日九軸今一家進則綰龜玉退則蟄龍蛇吾
道苟不虧安用事咄嗟山川日閒曠土風頗清嘉躧步
陵孤峴流目翫歸霞鳴嚶藹以豫陽林荑漸花風光枝
上汎日采水中華感物眷彌結悟空理已遐永言徹玄
寂聊以遣紛拏
環洲信&KR0785;瓏灌莽何葱蒨中有方丈室聊以酬清燕對
嶺屯白雲旁林繞碧栫時聞樵採音日覽湖山變綠蟻
忺獨持道書慵不卷玄言謝丹轂散髮却瓊弁頗懷康
樂憂幸乏子牟戀寄言賞心人歲晚同兹眷己丑上
巳日雅宜山人王寵書於石湖禪院
王履吉題詠詩蹟
秋水百川灌雲帆楚翼飛大江離地紀旭日對天扉表
裏黃圖壯東南紫盖非英雄徂落盡霄漢仰垂衣右
渡江
瓜步臨江出鍾山不論雲風蘆吹淅瀝沙鳥拂氤氲北
控淮徐阻南瞻斗極分輕帆移過穏把酒玩峯文右
瓜步山
玉壘疑連漢牙旗認插雲樓船横海出斧鉞自天分紫
翠中原氣山河大地文我皇開日月萬古淨妖氛右
石頭城
昔誦北山文今棲鍾阜雲秋林時夜嘯天樂忽空聞弟
子胡麻薦頭陀罽席分那知江海客不亂衲衣羣右
雞鳴寺
萬木黯成雨千崖殊欲秋魚龍成水戲巖壁亂雲流蓬
累栖窮士天心共海鷗侯生居語女吾道付滄洲右
山居
山中有流水借問不知名暎地為天色飛空作雨聲轉
来深澗滿流出小池平恬淡無人見年年長自清右
咏泉王寵
王履吉題畫諸蹟
過雨山堂蒸翠雲四簷藤竹鳥聲聞青天不動峯文坼
錦石相鮮磵道分流水桃花真隔世草衣木食自為羣
籠鵝寫帖關幽興却憶風流晉右軍
遠岸疎林斜日外春風碧水草堂前匡廬突兀開屏障
坐看銀河一道懸
石湖春色逐人来試問東林老萬回何處梅花承雪吐
誰家柳色弄煙開
夹岸青山掛玉壺桃花流水入虛無何時天上階微祿
會向君王乞鏡湖
僧到清齋禮佛客来豪飲譚天但得閒消長日何須苦
計千年
生平最耽懶慢病後休苦支持或素或葷度日不巾不
櫛隨時
有客别離許久緘題相訊如何落得北窗高卧起来醉
茗狂歌
夢裏却忘家累病中始信身閒得句微吟抱膝有時枯
坐閉關
客自豫章遠過使從燕市初来為語禮文寬放應憐書
劄懶裁
我愛僧家不二僧還讓我羲皇勘破應無妄想知足便
是良方
掃逕貪看松竹攀繒喜得魚鰕恐說床頭甕倒不覺林
間日斜
楊柳村邊小艇荷花池上清樽已遇田夫野叟何来公
子王孫王寵
王履吉石湖八絶句
石湖春色太可憐却似美人明鏡前錦甸平鋪鴨綠水
白雲飛動蔚藍天
星橋北挂瀉春流映出黃山水面浮霞石天青飛練鵲
桃花氣暖醉輕鷗
春山面面翠屏開盡繞吳王百尺臺一代霸圖憐燼滅
五湖流水恨東迴
三月莫春春服成含風疊雪越羅輕生憎乳燕撩春色
轉遣飛花蕩酒情
越来溪上柳千絲畫鼓游船晚更移一曲紫雲歌粤女
雙鬟白雪舞吳兒
數松磊落千尺強恰如天際羣龍翔吟風嘯雨中琴瑟
大澤深山藏棟梁
古木朱藤疎著花淡雲斜日靜江沙黃金臺上無推轂
白石山中有歲華
登山臨水春將歸獨樹桃花猶未飛玩世繁華真倏忽
後時顔色轉霏微王寵
王履吉詩帖
錫山舟中對月
春水無邊闊揚帆月窟遊煙花迷四顧杯酒謔中流川
勢分襟帶檣標犯斗牛平生摇蕩興長嘯下滄洲
鄭博士官舍夜集
久别情何限相逢各惘然夜堂人影寂春夢燭花燃縱
飲杯無算重臨月正圓百年萍梗迹江海暫牽連
白氏園燕集
金谷王孫燕名園選日開地藏南國岨花借上林栽峯
勢三台象賓遊四海来玉杯淹坐久深媿鄴中才
晉陵夜泊懷鄭博士
入舟渾不樂追憶轉蒼凉帆帶春鷗沒江連夜雨長百
年雙旅鬢一日九迴腸憑藉關門水西傳淚幾行
惠山酌泉作
鼎食非吾事泠泠冰雪腸煮茶師自得折屐興偏長花
氣熏泉竇山形拱石堂江湖自有樂高詠和滄浪王
寵書似東橋先生教正
王履吉書楞伽弔古詩帖
郊臺
長嘯登高臺穹然半空倚夫差昔郊天傳聞於此地當
時英雄心北望耽虎視正朔尚周官孟冬日初至金輿
戾行宫龍旌托千騎維王御大裘珮玉垂赤屣瓚采將
奉間翼翼禮則備嘗聞古人言斯固萬乘事天王在洛
邑子國何禋祀彼蒼豈福諂驕縱帝之棄寧知會稽山
劍戟已堪試觀此亡國君千秋可銘識
吳王井
西施自矜色曾照當年井至今碧桃花尚落嬌娥影我
来得暫窺千春一交頸願為雙鴛鴦白首相與永佳人
難再得此樂何由騁長歌激悲風落葉銀牀冷安得青
銅瓶繫之千尺綆或有鳳凰釵沈淪拭光景
越来溪
五湖何漫漫綠水從空来經過百花洲却繞姑蘇臺吳
王全盛時日夕此銜杯玉簫天上落錦帆鏡中開云是
子夜歌曲度清且哀一朝越兵入千里如奔雷旌旗繞
碧山滿目飛塵埃朝為黃金闕暮作青草莱千古霸圖
盡英雄安在哉不見東逝流幾時得西回秋風吹我衣
但可傾金罍興亡互起伏此理誰能推
御書亭
范公江表英功成拂衣起飄然五湖舟再見鴟夷子蛟
龍有遺迹千春照綠水當時君臣間相得乃如此中原
尚虎鬭黃鵠遽遠徙將非矰繳繁小人之所使有才不
能用自貽多壘恥胡馬飲河津黃屋雨金矢惻愴范公
靈此心安得死呈東橋先生王寵頓首
王履吉書薊邱懷古并酬暉上人詩帖(草書紙本)
薊邱覽古
北登薊邱望求古軒轅臺應龍已不見牧馬生黃埃尚
想廣成子遺跡白雲隈軒轅臺
南登碣石館遥望黃金臺邱陵盡喬木昭王安在哉霸
圖悵巳矣驅馬復歸来燕昭王
王道已淪昧戰國競貪兵樂生何感激仗義下齊城雄
圖竟中失遺歎寄阿衡樂生
秦王日無道太子怨亦深一聞田光義匕首贈千金其
事雖不立千載為傷心燕太子
自古皆有死徇義良獨稀奈何燕太子尚使田光疑伏
劍殊巳矣感我涕沾衣田光先生
大運淪三代天人罕有窺鄒子何寥廓謾說九瀛垂興
亡已千載今也則無推鄒子
逢時獨為貴歷代非無才隗君亦何幸遂起黃金臺
郭隗
酬暉上人秋夜山亭有贈
皎皎白林秋微微翠山静禪居感物變獨坐開軒屏風
泉夜聲絶月露霄光冷多謝忘懷人塵憂未能整戊子
二月望日夜坐石湖山房寫此雅宜子王寵
都玄敬宿天王禪院詩帖
宿天王禪院贈西洲講主南濠居士
山檻秋光落經卷土岡高竹晚增幽煮茶燒笋能延客
欲去因君復少留
顧與新度辰海謠二詩帖
十月廿日度辰作
繄兹孟冬日昧爽曰余降修期若恒度歷年歎漸崇少
壯忝通籍老大植等功乃者南海堠三載更已終履危
過折阪飄跡類飛篷豈伊生有役寧云道斯窮聖澤本
汪濊游泳咸從容片言華衮服一朝右鼓鐘疲薾自偃
蹇嘉會曷苟逢迨今歲將暮揔轡旋我躬右近作呈
海謠
誰謂海險可以乘桴(叶)誰謂溝小可以覆舟彼人之恚
兮將執天子之吏兮
誰謂海險波則突之誰謂溝小風則汨之彼人之競兮
將拒天子之命兮
誰謂海險曾不撓濟誰謂溝小曾不容治珠崖之捐兮
疇昔然兮
誰謂海阻天罔弗知誰謂溝遠民罔可欺謂予不恤兮
有如皦日兮侍生顧可久頓首拜稿四月十二日寓
南雄勒具
顧與新謁張公祠詩帖(行草書)
出大庾嶺謁張公祠下作
驅車出粤關今日是生還巨海尚容易一溝何阻艱蝮
蛇沮澤遠雲樹洞林間来謁公祠下增生烈士顔右拙
稿敬錄呈泉吾老先生契史求遠教侍生顧可久頓
首四月廿二日寓南浦具
方時鳴北固山詩柬(行草書)
久以多事遠涉未承候杖屦此中抱歉登潤州北固山
甘露寺得詩二首呈上請教且以致殷勤云
南歸多覽眺北固始經行殿古丹青剥巖深草樹平佛
香幽自散塔火晝還明共有紛華念無人此繫情
獨上平臺立飄然眼界寬金焦雙砥柱江海一杯盤撫
景容孤嘯披圖縱大觀歸輿山月上詩骨不勝寒晚
生方鳳頓首秋汀老先生尊丈日来秋暑肆酷貴體
萬萬調護以全百年之算至願至願
蔡林屋詩翰
老去倦茅屋五日頭不沐侵晨東家子邀我看新竹東
風吹梅落忽見燒痕綠上山雲推人下山泉湧足蒼鼠
剥古栗白羊竄深谷丹竈雖生苔紫巖尚堪宿渺哉人
間世千載見遺躅當時僧不知今日吏催促但恐有高
節無處著松菊七十二點青對酒聊一掬右春日到
鹿飲泉賦此書似尚之林屋蔡羽
人龍未逢時林卧觀玄化抗館碧山隈伏檻滄浪瀉連
巖象雲壑嵌空紛石架明霞麗壁璫濺瀑翻甍瓦其陰
負縹緲其陽展銷夏山川恣凝綠乾坤莽高下端居慰
營魂散帙豐逸暇觚管閒時操觴酌巡筵䢝我躬自忘
疲樂客窮玄夜時哉秉燭歡合坐同所藉右玄秀樓
與諸友宴集蔡羽書
短景仍多濕殘年畏客歸白雲谿上冷紅樹雪中稀久
住應難别重逢寒暫違憑人問林屋煙霧滿征衣德
宇與余兩年往還頗密忽欲解館歸越不能為情話别
之次賦此正德丁丑閠臘日林屋蔡羽
盈盈金屋舊時紈自小題名喚合歡照夜巧憑螢點綴
賽秋還與月團圞昭陽愛絶遮羞怯長信宫深滴淚寒
抛棄從人承素在桃花殘影自堪看右題紈扇蔡羽
王酉室詩草
蘭若閟林邱花朝共此游風傳鈴閣響雨益劍池流俯
瞰千人石高憑百尺樓當歌還對酒戀賞未回舟
靈阜枕通波方舟薄晚過雨聲希澗谷霽色映松蘿秉
燭還更酌飛觴不住歌歸家踏清影微月在簷阿右
游虎邱二首穀祥
横塘别墅敞危樓結夏乘風此度游屏列蒼山開竹徑
帷齊碧樹艤蘭舟阮渾視我仍青眼王粲違時已白頭
對酒歎悰何以減山陽吹笛正悠悠游宴
逃暑應能暫閉關未消多把古賢攀欲抛杯酌方為懶
少事篇章恐礙閒風墮一庭鄰寺葉雲開半面隔城山
浮生只說潛居易隠比求名事更艱右閒居秋日祿
之王穀祥書
沈子公舊日詩帖(行草書)
舊日集賢里居人晦跡深一隨松菊隠幾度杏花陰洗
藥溪邊濕求醫月下尋却思晉時逸林竹寄幽心東老
沈霽子公
六藝之一錄卷三百八十九
