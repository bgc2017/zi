欽定四庫全書
六藝之一錄續編卷六錢唐倪濤撰
金石題䟦
錢塘厲鶚太鴻
武林西天元興寺鐘題名跋
太師開府儀同三司上柱國錄軍國重事中書右
丞相和寧忠獻王脱脱為江淮等處行中書省左
丞相時以開山住持僧西天高逹摩實理板的逹
之請於延祐己未春三月建西天寺至正壬辰燬
扵火戊戌王之子儀同三司浙江等處行中書省
左丞相兼知行樞密院頒行宣政院事節制諸軍
便宜行事逹識帖睦兒顧瞻感慨捐俸鼎創以繼
先志更扁上曰清平寺曰西天元興同祈皇帝萬
歲皇后齊年皇太子千秋風調雨順國泰民安提
點僧公哥古魯住持智明普照大師依仁屹剌識
巴講主監造朝列大夫同知浙東道宣慰使司副
都元帥于應辰大元至正十八年十月初三日置
(右鐘在烏龍廟)
西天元興寺在吳山西南清平山之東與鳳凰山相接
宋故宫芙蓉殿也元仁宗延祐六年己未江浙行省中
書左丞相贈太師和寧忠獻王康里脱脱為西僧高逹
摩實理板的逹建初扁曰西天至正十六年壬辰燬扵
火子逹識帖木邇仍為是職捐俸鼎創以繼先志扁山
曰清平寺曰西天元興寺僧公哥古魯依仁屹剌識巴
等題紀其事扵鐘上蓋鑄鐘之年即剙寺之年也按元
史康里脱脱世祖時入宿衛扵武宗仁宗有定策功曾
輔武宗為中書右丞相至大四年仁宗即位出為江浙
行省左丞相開杭城通江河以便商旅明許復齋作元
史闡幽惜其澤不廣扵天下而獨被扵吾浙賢相不竟
其用仁宗之過也其子逹識帖睦邇以至正七年來為
行省平章兼知行樞密院許以便宜行事是時江淮盗
起使為逹識帖睦邇者輯和民人訓練軍實繕城池以
固圉選將材以禦敵收苖軍之用而撫以威信識淮張
之詐而討以大義則紅巾可無躪浙之虞白駒可無據
杭之禍奈何賄賂滋彰庸懦日甚始則倚完者為重以
拒士誠終則受士誠之欺而殱完者卒至薇省沸浪禾
中飲鴆生無功以報國死何面以見父烏在一寺之建
能繼先志耶貢禮部師泰玩齋集有建寺碑載高逹摩
實理板的逹居山中久一旦拂袖去莫知所之後有見
之秦隴間者蓋已百餘歲矣逹識帖睦邇重建時又於
殿左剏屋四楹奉祠先生割田供祀皆可補此記之缺
夏大理時正成化杭州府志云宋故宫寢殿基為尊勝
寺和寧門基為般若寺後殿基為小仙林寺垂拱殿基
為報國寺與元興而五至正壬辰七月寇至郭萬戶屯
羅木橋東營與對敵士民咸登望江亭以覘寇退命軍
士焚之是寺之燬即至正十六年士誠逼杭逹識帖睦
邇棄城潛遁時也既燬而剙僅及朞月士信且拆白墖
以築城五寺又遞湮矣今遺趾已不可考獨鐘存萬松
嶺烏龍社廟中題字陽文在欒間上下俱鑄作蒙古字
吾友丁處士敬身拓得墨本命予考證予嘗登鳳山之
原空林眢井觸目蒼凉不謂鐘簴尚存兩朝廢興之感
備焉故為之書(按跋内脱脫諸名乃載錄鐘𣢾故存其舊後倣此)
陶南邨書史會要云逹識帖睦邇字九成康里人官
至江浙行省太尉知讀書能詩大字學釋溥光小字
殊有骼力
鐵四太尉詩并序
鐵四太尉在吳山東嶽廟廡下宋名中興觀像凡四軀
擎拳瞋目醜怪駭人相傳江中浮來郡人有忿爭凶隙
者則迎而詛之案凌彦翀柘軒集有吳山東嶽廟化鐵
四太尉疏云吳山東嶽廟鐵四太尉一曰靈應侯二曰
福祐侯三曰忠正侯四曰順祐侯以禦灾危以鐵肖象
非一日矣因軍器造作有欲假為用者一夕託夢於王
子澄曰吾欲助國將作吾新像以離於此已而果為國
用子澄識其語不忘果蒙神祐動止恊吉欲求衆力圓
成庶見神功昭著彦翀為至正末人像當重鑄於此時
不知何年復增鑄一軀譌爲五方之神俗名鐵哥而敝
俗不可息矣
岱宗長五嶽秩祀百代舉仙釋爭傅會幽渺竟難距臨
安宋行都寓祭亦名旅四尉知何神封號侯爵序冶官
巧笵鐵面目黑如秬譌傳汎濤江風掀出沙渚竒事神
降莘里俗文詛楚慎匪金人銘誕將木甲侣(泰山上有木甲漢武
帝時神也見應劭漢官儀)唯有避俗翁皎皎載玉楮當年著靈功志
在捍疆圉不為錢可耕不為釡可煮願鑄為五兵廓如
埽烽炬報貺重肖形爭傳夢中語斯事略足徵諾皐儻
見許衝寒過琳宫虚廓竄松鼠
焦山古鼎詩(已見前集第三卷)
古錢詩二首并序(已見前集第二十卷)
武林龍興寺石幢詩
唐開成二年陀羅尼石幢處士胡季良書
寺為梁發心院唐改龍興宋改祥符在杭州城西
舊基廣袤九里後漸没入民舍石幢在夾牆空塹
中明季忽放異光居人捨宅重建去今祥符寺里
許矣
王鞏隨手雜錄云錢王有外國頗眩伽寳方尺餘
置龍興寺佛髻中皇朝改為太平祥符寺自唐至
皇朝凡有十寳此其一也
凉颸洗河橋斜景筍鞵踏青豆垂牆匡古寺門半闔干
年十寳地湫隘屋廬雜九曲何處尋(東坡有祥符九曲觀燈詩)廢塹
産鳴蛤石幢妙章草下有舍利納立神捧蓮趺光氣夜
歕欱遂令婦子棲儼化栴檀塔吾儕好竒癖往往臭味
合丁君(敬身)尤勇銳辯證紛馺遝乍睹增雙明久讀繞三
匝濡紙脱其文可供硬黃搨問年值唐季逾歴幾膢臘
城中易黑灰此獨未摧拉瑩無苔蘚生古色對磨衲許
醉聲聞酒乘月再提榼
武林吳山麻曷葛刺佛詩并序
麻曷葛剌佛碑(在寳成寺)
朝廷差來官驃騎衛上將軍左衛親軍都指揮使
伯家奴發心喜捨淨財莊嚴麻曷葛剌聖相一堂
至正二年月日立石
麻曷葛剌佛在吳山寳成寺石壁上覆之以瓦元至正
二年驃騎衛上將軍左衛親軍都指揮使伯家奴所鑿
案元史泰定帝元年塑馬合吃剌佛像扵延春閣之徽
清亭下輟耕錄亦稱馬吃剌佛蓋梵音無定字故也元
時最敬西僧此其像設獰惡可怖志乘不載觀者多昧
其所自故詩以著之
寺古釋迦院青滑石如飴何年施斧鑿幻作梵相竒五
采與塗飾黯慘猶淋漓一軀儼箕踞努目雪兩眉赤脚
踏魔女二婢相夾持玉顱捧在手豈是飲月支有來左
右侍騎白象青獅獅背匪錦幪薦坐用人皮髑髏亂繋
頸珠貫何纍纍其餘不盡者復置戟與鈹旁紀至治歲
喜捨莊嚴資求福不唐捐宰官多佞辭我聞劉元塑妙
比元伽兒搏換入紫闥祕密無人知此像琢山骨要使
千年垂偏翻諸佛名難解姚秦師游人跡罕到破殿蟲
網絲來觀盡毛戴香火誰其尸隂苔久凝立想見初成
時高昌畏吾族奔走傾城姿施以觀音鈔百定鴉青披
題以樸&KR0554;筆譯寫蟠蚪螭照以駝酥燈深盌明流離供
以刲羊心潔於大祀犧紅兜交膜拜白傘紛葳𬎼琅琅
組鈴語逢逢扇鼓馳到今數百&KR1124;眩惑生凄其但受孔
子戒(元世祖命廉希憲受戒於國師廉對曰臣已受孔子戒)漫書膽巴碑(趙子昂延祐二
年奉命書膽巴帝師碑膽巴華言秘密)訪古為此作聊釋怪諜疑
八月十八日同丁敬身游龍華寺尋石壁上宋人
題名登慈雲嶺觀永夀院宋仁宗佛牙讚吳越摩
崖篆字
城南丁隱君嗜古有神契山心本清虛詩骨不柔脆約
我緣江行驕陽竹傘蔽迤邐峰覆釡參錯樹排薺斜徑
通烟蘿仰見巖壑麗雙林昔傅公全身此中瘞漁竿亦
通禪蕭散久順世入門松影轉殿址秋草翳釋子茅盖
頭供客馥叢桂舉似藕絲燈莫辨蕭氏製
原注蔡絛鐵圍山叢談錢塘龍華寺有傅大士真身
塔及敲門椎誦金剛經拍板藕絲燈三物藕絲乃梁
武帝時物也所織紋實華嚴會說法相有天人鬼神
龍象宫殿之屬政和後索入九禁
唯聞蒼壁下古字徧深鍥驚喜極逾量綫路怵子細披
荆復拜竹習勇我能繼下窺臨伏檻上覷攀埤堄向無
剜苔人堙没八分隸弓韣祠高禖牲玉祠上帝卦塍遺
圜壇仁祠想禮蕝其佗紀游者北南宋更遞完好十得
五姓名屈指計汗簡不可磨沈碑反為贅猶令後來輩
抉剔認書勢
原注紀游題名有司馬池周騤潛說友徐理等南郊
齋宿題名有京鏜袁說友李璧陳自強錢象祖謝深
甫張巖等缺落尚多
體勞坐少休拭汗翠霑袂嶺路近見招餘氣鼔尤銳江
色懸虚寮泉花滴螺髻仁皇頌金骨排儒說滋弊大書
摩雲根作偽殆如䆿
原注永夀院石上刻宋仁宗佛牙讚七律一首考宋
僧法雲翻譯名義釋舍利下亦引此讚其詞鄙陋蓋
假托為之
偉哉武肅勲伐山行旅惠不獨築塘木爻合既未濟森
然垂玉箸尚紀卯申歲英雄肯臣賊圖霸聊自衛首題
碭山朱如裂昭諫眥
原注慈雲嶺崖上篆刻云梁單閼之歲興建龍山至
涒灘之年開慈雲嶺便建西關城宇臺殿水閣今勒
貞珉用紀年月甲申歲六月十五日吳越國王記共
四十九字田氏西湖志止載首十八字考單閼為梁
朱温開平元年涒灘為乾化二年甲申則後唐莊宗
同光二年蓋吳越武肅王所題
所得俱不訾何啻三品幣重來擕匹紙氊椎拓次第當
作天龍游窮搜發幽滯九日以為期勿悵巖扉閉
武林艮山土神廟碑詩
同欒城耕民游艮山山在城東北高可二丈許蓋
土阜也旁列古松三四晩風肅然殘雪在地卧殘
碑已中斷讀之不甚了了乃元艮山土神廟碑大
德己亥紹興路儒學錄古杭沈德章記并書廟不
知毁於何時作詩紀之
皐亭雪未消數峰粲可數城隂艮其背有此山戴土牽
拂無事朋共探風物古晩寒閉漁村斜陽入蔬圃疎松
時一響似喜我輩撫徘徊去仍留斷碑記祠宇惟存豬
兒年髣髴辨某甫斯人今安在閱世如過羽社翁一尊
酒寂寞罷歌舞明年梨花時再尋比韋杜沙河春水生
看客曳柔㯭
江都縣吳尋陽長公主墓銘跋
右吳舒州刺史彭城劉公夫人故尋陽長公主墓志銘
閩縣丞危德興撰在江都興寧鄉近羅素心明府家佃
人掘地得之乃五代吳太祖楊行密女也母曰王太后
即生睿宗溥者陳濬吳楊氏本紀信都芳淝上英雄小
錄徐鉉吳錄䢴溝要略吳將佐錄諸書皆不傳考歐陽
公史司馬公資治通鑑吳檢討志伊十國春秋並無舒
州刺史劉某其人志第云先君首匡社稷扵吳朝尋擁
麾幢於江夏惟劉存事太祖破杜洪有功進鄂岳觀察
使與江夏有合公主所下嫁意其為存之子惜名字遺
佚爾通鑑稱存為泌陽人此云彭城以郡望也公主之
薨在順義七年是冬徐温卒知誥專政十一月甲子改
元乾貞誌中大夫稱大卿夫人夫字亦缺筆蓋為避行
密父怤嫌名而然如周草窗所載興唐寺鐘題誌至金
紫光禄大御史大銀青光祿大直去夫字尤可怪也公
主長子祚官鎮南軍節度討擊使撫州軍事押衙俱可
補入十國春秋楊氏起羣盗據有江淮可云一時之傑
不再傳而嗣主庸懦授人以柄僅擁虚器丹陽宫之禍
子孫無噍類焉主薨於無事之日得有誌銘以傳扵後
不可謂非幸也已
六藝之一錄續編卷六
