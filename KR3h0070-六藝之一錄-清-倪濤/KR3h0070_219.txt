欽定四庫全書
六藝之一錄卷二百六十一錢唐倪濤撰
古今書體九十三
方以智通雅(器用部)
書法
有三十六種書有五十六種書有六十四種書有十八
體有七十二篆有百體皆因形分名者也宋王愔文
字志三卷張彦遠云未見此書有此目云古書有三十
六種真誥書史言五十六種尚方大篆程邈所述後人
飭之六國時各以異體為符信曰芝英書即五十六種
書也洪州載唐韋績纂五十六種書又曰漢武時有靈
芝因述芝英書僧夢英十八體李伯時輕之管夫人七
十二篆本六十四種書百二十體屏風式也梁庾元威
曰王融圖古今襍體有六十四書湘東王令韋仲定為
九十一種謝善勛增九法合成百體宗炳出九體書又
造畫瑞應圖二百一十物刪拾之外所存書法猶一百
二十體
署書者戶册也宋景文公云蕭何自題蒼龍白虎二
閥後世署書由何始書史言蕭何與張良陳隠等論筆
者意也時謂之蕭籀其題觀謂之署書又有名鶴頭書
偃波書蚊腳書者皆詔版所用說文云扁署也从戸从
冊戶冊者署門戶之文也
薤葉垂露曹喜所作也瓔珞篆劉德昇所作也柳葉篆
雲書衞家法也作瓔珞篆者羊欣猶不詳何許人王
愔書目作劉德昇字君嗣張懷瓘書斷曰潁川劉德昇
在桓靈時以造行書擅名胡昭鍾繇並師之世謂行狎
書是也書史謂德昇夜觀星宿而為此法而建初間扶
風曹喜作薤葉垂露篆邯鄲淳師喜韋誕師淳又傳漢
章帝重縣鍼書懸帳内曰曹喜之書如金盤瀉珠則劉
德昇在喜後瓔珞又倣薤葉也衞氏三世攻書衞瓘因
父覬之學作柳葉篆類薤葉而不真莫能得學其殆今
之草篆乎子恒作雲書雖名倣軒轅其實巨山自變伯
玉家法耳衞夫人鑠字茂漪恒之從妹汝陰太守李矩
之妻充之母云受法於蔡琰乃飾說也曰為右軍師右
軍師其法耳閣帖所收弟子王逸少一帖自非其真也
書史又云右軍作龍爪篆題柱作飛字遂稱龍爪其夢
英之寓言乎唐韋續五十六種書法言殷湯時仙人
務光作倒薤書未必可據曹喜作薤葉或先駕言耳又
言魯秋胡妻涴蠶而作蟲書皆後人撰說長睿曰少陵
送顧八分文學詩即顧誡奢也碑首倒□亦自奇古不
獨八分可賞
&KR2298;&KR1677;點&KR1709;因書勢而造也衞恒論書勢曰&KR2298;(音止)&KR1677;(音主)
點&KR1709;(音念上聲)狀如連珠絶而不離點而識之謂之&KR1677;&KR1709;相
連也恒又本之崔子玉記楚詞或黕點而汚之智謂即
&KR1709;點也魏志董綏問字指墨法點注之間注即&KR1677;升菴
又以乙為&KR1677;而乙乃□也東觀跋逸少尚書十二帖黵
二滅一注五缺七黵即黕
撥鐙堆垜書法也王右軍有撥鐙法王氏談錄曰江
南李主及二徐傳二王法曰蹲送謂蹲鋒迎送也太宗
書法有云堆垜即歐陽詢所謂排叠避就也梁武帝觀
鍾繇書法十二意曰平(謂橫也)曰直謂縱也曰均(謂間也)曰
密(謂除也)曰鋒(謂端也)曰力(謂體也)曰輕(謂屈也)曰□(謂牽制也)曰補
(謂不足也)曰損(謂有餘也)曰巧(謂布置也)曰壓鉤格抵李後主撥鐙之
法七曰擫曰壓曰鉤曰格曰抵曰導曰送陳伯敷撥鐙
之法七曰擫曰捺曰鉤曰揭曰抵曰拒送李華有二字
至神之方曰截曰押翰林密論十二種隠筆法曰遲曰
疾曰順曰逆曰澀曰倒曰渦曰轉曰提曰啄曰罨曰趯
傅練伯冶曰按撥鐙法者筆管著中指名指尖圓活易
轉動也鐙即馬鐙筆管直則虎口開如馬鐙也又足踏
馬鐙淺則易出入手執筆管欲淺則易撥動也智按伯
冶因廣川跋語耳鄔融問撥鐙於懷素素曰如竝乘鐙
不相犯其實□从□音撥登猶言撥頓也何必鑿解廣
川曰後世論書法太嚴尊逸少太過如謂黃庭清濁字
三點為埶上勁側中偃下潛挫而趯鋒樂毅論㷼字謂
之聮飛左揭右入告誓文客字一飛三動上則左&KR0008;右
揭一合用二兼用三解橛四平分此唐經生所為若盡
求此逸少亦未必能合也晁无咎補之曰唐人最善二
王然離而視之觀歐無虞覩顔忘柳若蹈跡者今院體書矣
故曰尋常之内學者謹毛而失貌劉静能曰鍾王不能變蔡
邕蔡邕不能變籀古鍾王雖變新奇而不失古意庾謝蕭
阮守法而法在歐虞褚薛竊法而法分降而為黃米諸
公之放蕩猶持法外之意周吳輩則慢法矣下而至張
即之怪誕百出鄭子經虞伯生皆詆之徐季海之濁在
跛偃坡得之李北海之濁在欹邪米得之李端叔曰手
和筆調作字乃佳前人任為一事終身蹈踐悲歡窮通
亦未始不在也退之序高閑謂僚之於丸秋之於奕渠
不諒哉山谷曰要須年高手硬心意閒澹乃入微耳愚
者曰今之刻造結構亦力量不能高妙而恃法也其隨
意飄颺以為秀脫亦學力少不歴諸法而大言自我者
也先得篆籀法方知畫沙印泥之妙其鉤踢牽帶乃無
意流行者耳世人力量單薄學識又淺乃專恃牽帶委
靡反曰骨格為火气未化豈不哀哉強紙弱筆亦謂骨
力與姿致能盡其方圓斷續之勢寧專以媚為遒邪凡
學先苦於不成後苦於不化
銀鉤蠆尾言章艸法也陶隠居解真碑云幼安銀鉤
之敏允南風角之妙索靖字幼安其章艸法有銀鉤蠆
尾升菴直以為管寧别傳字畫如銀鉤誤也
擘窠言擘書窠分也巵言云蘇文忠擘窠大書源自
魯公行書稍有墨豬之誚最為淳古墨豬言肥也梁武
帝曰世宗鍾王元常謂之古肥子敬謂之今瘦而書史
又言胡昭鍾繇同學於劉德升胡肥鍾瘦則胡不近墨
豬乎此仍是鍾肥胡瘦耳
竵(音歪)匾側戾善書者自善用之本不礙中鋒也書法
有正有偏今死執中鋒也董彦遠言陳邈篆能竵匾應
勢黃長睿言宋儋學鍾書但作側戾可善書取態各自
兼到但不宜專用斜側成墨豬耳吾衍曰李少温篆多
非古法效崔子玉周伯溫師徐鉉張有其勢皆&KR1915;匾獨
吳敬甫作古文善用柳葉法升菴引崔融禹碑贊云龍
畫蜾書小篆號蜾匾法依篆作&KR1915;書譜訛作□今以蜾
字代之豈未見廣川碑邪竵見說文
章程行狎者即八分與行藳也擊石波者缺波也王
次仲之八分鍾繇謂之章程書行書謂之行狎書又曰
藳行右軍書衛夫人筆陣圖後曰繇弟子宋翼言一波
三過折筆又言擲筆安點惟章艸及章程行狎不用此
勢惟用擊石波而已擊石波缺波也八分有隼尾波羲
之改學諸體爾時年五十有三凡言波今所謂捺
特健藥唐宋標書題也陸友仁曰顔魯子侍郎之孫
家有鍾紹京書黃庭經紙尾題特健藥三字按□平一
徐氏法書苑云中宗駙馬武延秀家法書漆軸黃麻紙
標題云特健藥一云宋以之標法書上洪景盧詩云
會有高明標健藥陶九成作特健藥
八面窠分布置法也蠶頭㷼尾用力勢也張子賢引
書論智永八面已少鍾法丁道護歐虞始勻古法亡矣
太乙之殿分四窠分葛洪天台之觀飛白妙歐陽詢道
林之寺寒儉柳公權國清寺不相稱米元章又曰顔真
卿使家僮刻字不會主人意修改波撇致大失真惟吉
州廬山題名得其真無做作凡俗乃知顔出於褚也真
蹟皆無蠶頭㷼尾之筆與郭知運爭坐位帖有篆籀气
顔傑思也愚謂爭坐位帖亦正以無造作耳
器用篇書札
古以木片為札削竹為策編策為簡成帙為冊方版謂
之方牘樸謂之槧插羽之牘謂之羽檄書刀謂之削
聘禮曰加書將命百名以上書于策不及百名書于方
既夕禮曰書賵於方若九若七若五書遺於策文多者
書之策少者書之方木片曰札說文曰牒也漢書曰谷
子雲筆札光武一札十行漢人皆以此為簡牘削竹為
策編策為簡與柬通成帙為冊冊必有卷論衡曰&KR0856;木
為槧(七豓切)版長三尺削木也木削為□顔之推引後漢
漢書楊由傳云風吹削哺為柹(音比)此是削札牘之□耳
蘇竟書云摩研編削之才子雲提鉛槧吳恢欲殺青簡
皆刀策也康成注論語序以鉤命□云春秋二尺四寸
書之孝經二尺二寸書之故知六經之策皆長二尺四
寸伯皆言二尺者天子策書所用與六經異也簡容一
行字牘乃方版羽檄之書說文曰二尺書也顔子籀曰
以木簡為書長尺二寸此近是魏武奏事云有急則插
羽曰羽檄吐蕃用金箭急則加銀鵠升菴曰雲南急遞
插雞毛乃羽書之遺也築氏為削長尺博寸合六而成
規鄭曰今之書刀也東觀記以書刀賜馬嚴朱博投刀
削所記用簡牒吏皆以刀筆自隨蒙氏已製筆漢兼用
書刀曰刀筆博古圖有漢刀筆文翁吏詣京師減省少
府用度買刀布蜀物遺博士如淳曰金馬書刀今賜計
吏者作馬形刀環金鏤之楊僕請官蜀刀此刀也唐僖
宗乾符六年徐雲虔使南詔驃信待雲虔厚授以木夾
宣和書譜章孝規為路魯瞻書雲南木夾彼方謂之木
契猶有古槧之遺或以茶經竹夾相比非矣
尺一詔策也漢以單于書以尺一牘選舉召拜亦書
之尺一版楊政以箭貫候輦持章乞楊生師即尺一出
升范升也李雲言尺一拜用陳蕃言尺一選用委尚書
三公陽球傳不得稽留尺一所謂勅也通用勅詳見疑
始字說中漢以後詔誥因有定名唐志有七一曰冊書
二曰制書三曰慰勞制書四曰發勅五曰勅旨六曰論
事勅書七曰勅牒而尚書省之制六制勅冊天子用之
令則皇太子用之教則親王公主用之符則省下州州
下縣者下之達上有六一曰表二曰狀三曰牋四曰啓
五曰辭六曰牒而門下省又有奏鈔奏彈露布議四者
與表狀共六制諸司相質其制有三一曰關二曰刺三
曰移趙宧光謂札從乙尺一當作尺乙不知何以解丈
二之組耶
詔書有真草又有案有宣三王世家褚先生曰謹論
次其真草詔書編於左方鄭崇傳持詔書案起案者寫
詔之文智以為存案如今之底稿也唐故事中書舍人
掌詔誥皆寫兩本一為底一為宣身之曰在中書可簡
覆謂之正宣唐朝臣以兵送李泌寫宣以郤之崇文目
有宣底八卷唐王起傳帝常以疑事令使者質起具榜
子附使者上凡成十卷號曰寫宣會要曰大順中令詔
書别錄小字本留内永為定式廣川跋同光四年宣
周之復逆猶秦漢之奏事上書也宰夫掌叙羣吏之
治以待諸臣之復萬民之逆注謂復於朝廷奏事逆為
上書太僕掌諸侯之復迹注鄭司農曰復謂奏事逆為
受下奏七國未變古式言事於王皆稱上書秦初改書
曰奏後又曰封書曰封章謂重封以上蔡邕以皂囊封
上章奏所謂囊封也
大諾批荅也梁陳伯之為江州刺史不識書得文牒
辭訟惟作大諸而已齊江夏王鋒高帝使學鳳尾諾以
玉麟賜之唐紀曰凢諸侯牋奏皆批曰諾而草書若鳳
尾形宋明帝紀胡母輔之專權語曰禾絹閉眼諾胡母
大張橐禾絹謂帝也此即文書後之押字也自漢有之
宗資任范博歌曰南陽宗資主畫諾張緒曰一生不解
作諾汾晉之間尊者呼左右云咄左右必諾劉羲叟云
咄嗟而辦當作咄喏而辦智按咄嗟與咄唶咄咤同非
諾也江左詔畫諾唐時畫聞即今之知道也歸田錄言
學士院用押字咨報季肇曰堂帖押名曰花押韋陟五
朵雲體是也劉後村曰王文康坐萊公貶蘇子美坐祁
公廢二人皆為婦翁累也帖尾托人相花字似是通人
一蔽則花字尋常皆用之長睿與劉燾論書言及施結
喜收古今人押字伯思曰梁朱异唐懷光沈熾文等題
名紙縫或謂之押縫謂之押尾蔡廓曰我不能為徐干
木署紙尾
唐宋有熟狀有進草筆談曰本朝要事對稟常事擬
進入畫可然後施行謂之熟狀事速不及待報則先行
下具制草奏知謂之進草熟狀白紙書宰相押字他執
政具姓名進草即黃紙書宰臣執政皆於狀背押字堂
檢宰執背不押唯宰屬於檢背書日堂吏書名用印此
擬熟狀有詞宰相押檢不印避暑錄言李暹告中書省
官書姓而門下尚書省則不書甘露寺牒亦可證知也
隋唐以來自朝廷下至郡縣□事皆有詞謂之判牒議
呈草曰畫知今會推公題猶曰呈草畫知止列姓會題
尾銜曰臣某臣某不書姓
劄子移牘也唐人奏事非表非狀者謂之劄子亦謂
之錄子又謂之榜子陸䞇有榜子集蘇軾有進陸贄奏
議劄子約鬼章討阿里骨劄子紹興四年著令領宣撫
使者皆見任二府故行移用劄子韓世忠宣撫淮東詔
於所部州縣用劄子則下行之文移矣宋徐度敦立曰
唐宰相治事之地曰政事堂故所下書曰堂帖國初猶
因此制趙韓王權重有詔禁止其後中書指揮事凡不
降勅者曰劄子猶堂帖也牘為書版徐鍇曰古者為公
案也原涉傳削牘注木簡也後人折成簡帖故以書簡
為尺牘周勃傳獄吏書牘背示之則公案之牘也漢以
來文移通謂之牒徐曰議故未定短牒諮謀則是牒短
於牘矣匡衡隨牒在遠方注隨常牒無超擢也南史蔡
樽為吏尚用王筠帝推白牒於香橙地此白事除官之
牒也馬援隨牒解釋此官府之諮議移文也又訟辭亦
曰牒今惟皇宗屬籍曰玉牒仍唐宋舊名及給僧度牒
其平行文移曰咨曰手本亦曰關曰牒曰照會下行上
曰牒呈上行下曰牒劄假以職名曰劄付
露布露封也軍中報捷露版不封欲其宣布耳王緘
曳布可笑矣于文定但專以為捷狀縣之漆竿亦未盡
也智按凡露封者皆曰露布光武以鮑昱為司隸怪當
司徒露布李雲傳乃露布上移副三府東觀書有司奏
孝順號曰敬宗露布奏可獻帝春秋曰荀彧卒於壽春
壽春亡者告孫權言曹操欲荀彧殺伏后彧不從故自
殺孫權露布於蜀魏改元景初詔曰司徒露布咸使聞
知蜀建興五年詔曰丞相其露布天下唐則載為門下
省之典制文章緣起言露布始於蜀誤也其引文露沈
武露布以解此者更支
空首幅曰需頭或曰需章需批答也胡廣傳文吏試
箋奏注漢雜事曰凡羣臣上通者四品一曰章二曰奏
三曰表四曰奏議章者需頭稱稽首上以聞謝恩陳事
詣闕通者也奏者亦需頭其京師官但言稽首下稽首
以聞其中有所請罪法劾案公府送御史臺卿校送謁
者臺也表者不需頭上言臣某言下言誠惶誠恐稽首
頓首死罪左方下附曰某官臣甲乙上通謂之疏
原涉傳削牘為疏既用帛紙故須折之其曰需頭者空
前幅一面也楊萬里知筠州謝表曰需章匈外唐人書
末言謹空猶今左冲也
條刺分條刺書也條宜表左列於左方也漢外戚傳
成帝答許皇后詔曰皇帝有所疑便不便其條刺使人
長秋來白也師古曰條謂分條之刺(千賜反)謂書之於刺
版也漢武使刺六經封禪謂刺書之也條對即今條陳
也分條言一項者猶一首也今條奏謂之開坐考蔡邕
傳謹條宜所施行七字表左開坐其開左之訛借乎
飲章飛書匿名書也漢蔡邕傳一入牢獄促以飲章
辭情何緣復聞注飲猶隠也即今匿名文書梁松傳縣
飛書注匿名書孔融傳侯覽刊章下州郡以名捕儉注
刊章謂削去告人姓名愚謂刊章若榜行郡縣因朱儁
刊定州奏遂以刊為削盖刊即刻也漢則無今版印或
刻書其大章於版以遍行捕之漢書言章大者數千若
文書全案也
下手書即畫指券也月平今之𣙜會牒也周禮質劑
注質劑謂兩書一札而别之也若今下手書疏漢時下
手書即今畫指券與右質劑同也傳别質劑皆今之券
書也俗有手印事八成注鄭司農曰質劑今時月平是
也平音病韓曰一市必立之平今經紀當行官給印牒
是其遺制
殿上大言州郡行狀謂之舉謠言應劭曰每歲州郡
聽採長吏臧否民所疾苦還條奏之是謂舉謠言言謠
言者掾屬令史都會殿上主者大言某州郡行狀
條約謂之禁書士師五禁注古之禁書亡矣今宫門
有符籍官府有無故擅入城門有離載下帷野有田律
軍有囂讙夜行之禁其捔可言者又三禁注軍禮曰無
干車無自後射此其類也
舊案謂之□事比鄭司農云士之八成者行事有八
篇若今時□事比疏凡言成者皆舊有成事品式後人
依而行之□事依前比類□之鮑昱有法比都目詳見
刑法類至大比注若今八月案比黨正注如今小案比
此漢時案比之名猶今之比較也□事比則條律書名
晉志有漢決事令甲三百篇
徽識之書今之編冊也司馬掌九旂之物名各有屬
以待公事注屬謂徽識也言事名號皆題别疏云大傳
云殊徽號昭公二十一年宋厨人濮曰楊徽者公徒也
是名徽也織文鳥章箋云識徽識也是名識也鄭又云
徽識之書則云某某之事某某之名某某之號今各衙
門各典故皆有編冊列之識音志即周之屬也說文徽
衺幅也一曰三糾繩也□幟也以綘徽帛著於背引春
秋傳揚□者公徒若今救火衣集韻或作□或曰琴節
曰徽亦有識意樂書作暉古作□本通而後别
跳出出格題頭也春秋正義引魏晉儀注寫表章别
起行頭者謂之跳出智以為即今之出格尊稱題識也
或上條陳開坐則亦分款題頭葉少藴曰見開元李暹
一告有低頭起項
折簡折而疊之也箋書謂之尺牘折而分版謂之葉子
編集謂之書冊其以卷名者古也古之簡容一行而
後有折簡牘本方版而後但以箋書為尺牘古書皆卷
而唐始有葉子簡與柬通今人總以折疊者謂之柬帖
奏謂之本報答謂之書短而單幅謂之箋以葉子裝釘
謂之書本王凌曰卿直折簡召我謝朓折簡寫孔顗表
此折簡也陳遵與人尺牘人皆蔵去以為榮魯王睦傳
上令草書尺牘雜志曰晉宋兵革之間禁書疏非弔喪
問疾不得行尺牘故羲之首云死罪此尺牘也後山談
叢曰古書皆卷唐始有葉子今書冊是也昭文館版本
淳熙進讀陸贄奏議令日讀五版此葉子書也說文帖
他叶切帛書署也今用柬帖已置帛書署之義專以尺
牘所書為帖若今俗則呼名刺為拜帖矣宋子京以手
簡為手畢宋元豐中詔中書例寫一本納執政分令諸
房揭帖謂揭而帖之古貼帖通用世說以如意帖之是
也今人因有揭帖之名
方書書於方也張蒼傳秦御史主柱下方書注四方
文書此解非是蓋持方策以待書也因為通稱禇先生
曰臣為郎好讀外家傳語作六章編之左方以附益上
方之三章
笏所以記對命也後為手版笏度二尺六寸中博三
寸其殺六分去一受命於君前則書於笏笏字說文新
附籀文作□今字彙以楷作□大誤矣王會注曰晉宋
以來謂之手版蜀秦宓以簿拄頰簿即手版也王坦之
見桓溫倒執手版沈瓉之於上前以手版四面指嚴安
之以手版畫地人不敢犯是自對君與公禮相見皆用
之宇文周時百官始執笏今無象與魚須丈竹之制但
四品以上用象牙五品以下用木以粉飾之宋庾道愍
精相手版齊恩倖綦母珍之有相手版者曰富貴
殳書書於殳者蕭子良古今篆隸文體曰殳書伯氏
之職也古者文既紀笏武亦書殳秦八體有殳書新莽
去大篆刻符殳書加古文奇字
書姓名於奏白曰刺或曰名紙唐曰門狀禰衡懷刺
漫滅郭泰苻融齎刺入仇覽房是也釋名曰書姓名於
奏白曰刺簡以奏事白事故曰奏白今刺姓名於簡上
行平行皆用之或曰奏刺上行也今人謂之拜帖上行
謂之手本通書曰稟帖文移之手本則又平行之稱高
彪傳訪馬融融疾不見彪覆刺遺書謂取回其帖書其
後以遺之也爵里刺即今之履歴手版也世語曰夏侯
榮淵之五子也七歲屬文經目輒識魏文聞而請焉賓
客百餘人人各奏刺悉書其鄉邑名氏世所謂爵里刺
也榮一目遍覽不謬今脚色手本履歴亦相謂為手版
其亦古之奏刺者乎何思澄名紙必盡孔平仲談苑曰
古刺以紙書曰名紙李德裕貴後人具銜候起居謂之
門狀補筆談又曰大狀老學菴曰元豐後盛行手刺又
按周禮司刺掌三刺訊吏臣民此言訊也詩序風刺因
作諫蹳剌从束刺从朿
刺亦曰謁翟義傳内謁徑入師古曰內謁通名也曲
禮問子曰可典謁矣張耳傳上謁注上其謁而見也
謝見再投啓事謂之温卷澠水燕談曰國初襲唐室
士風舉子見先達先投刺謂之請見既與之見他日再
投啓事謂之謝見又數日再投啓事謂之溫卷
駢緘曰雙書老學菴筆記曰駢儷箋啓與手書俱行
者主於箋啓故謂手書為小簡然猶覺為一緘已而或
厄於書吏不能俱達於是駢緘之謂之雙書紹興初趙
相元鎮貴重時方多故人恐不暇盡觀雙書乃以爵里
或更作一單紙直叙所請而并上之謂之品字封今自
兩司以下通函兩臺必作大小兩啓亦雙書之遺
帖經以試曰試帖舉人總括經文以應帖試曰帖括
唐調露二年考功員外郎劉思立請帖經及試雜文玄
宗時楊瑒奏問以孤經絶句請今并帖平文後舉人乃
總括經文類聚之誦習以應帖試謂之帖括今緣以為
八股制義之稱
器用碑帖帖刻於石而榻之曰法帖
自有石經碑刻應有榻帖未著稱蔡邕傳言觀及摹者
車日有千兩摹則今之墨榻也會要貞觀六年正月命
整理御府古今工書鍾王等真蹟得一千五百一十卷
開元六年整理數同十六年内出二王真跡及芝昶等
石跡一百六十卷付集賢院依文榻兩本進内分賜諸
王兩本者分真跡與真草跡也真跡卷帙以貞觀字為
印縫真草跡令褚遂良真書小字帖紙影之所謂榻影
不知比今何法也若但描臨安能逼肖邪當時亦呼榻
寫蘭亭一本入昭陵又一本太平安樂公主奏借出外
榻寫遂失所在六典弘文館榻書三人習其法也意其
兼學雙鉤過朱之法乎褚遂良傳帝方慕羲之故帖莫
質真偽遂良獨論所出無舛冐登善影本今猶相傳宋
自太平興國詔訪筆跡於是荆湖獻張芝草書潭州獻
唐明皇所書道林寺王喬觀碑昇州獻二王及桓温等
十八家石版書跡七年錢惟治以鍾王等墨蹟七軸獻
錢昱獻鍾王墨蹟八軸舊說六百年而神去七百年而
紙壞以淳化四年四月之勒上距魏晉約五百餘年冀
得其真如米所評又寥寥矣元祐中劉次莊為法帖釋
文十卷靖國初劉燾續之淳熙中刻祕閣續法帖宋至
我生之初不滿五百年而宋初榻閣帖遂為希有價值
千金余曾在陳眉公頑仙廬見一本乃董玄宰宗伯藏
者㫄有黃山谷朱書釋文字體微肥又一在嘉興項氏
石經已混陜碑在西安府學不必漢魏多是唐鄭覃書
蜀母昭裔所書石經今有注宋向拱鎮長安摹榻二千
餘本民以為害往往鑱削其字韓縝修霸橋督工急民
磨碑石供之罹此二厄全者遂少世所謂曹全碑則漢
碑之至明者矣相傳石崖崩而碑出故榻少而明也聖
教不斷本李北海娑羅岳麓雲麾皆難得萬歷初内鄉
李蔭令宛平發地得柱礎六乃唐李邕書雲麾將軍碑
因建石墨齋崇禎壬午智房師傅海峰為順天府尹修
書齋又掘得二圓扁石亦北海雲麾碑有李琇名其前
所得者未盡邪升菴常言&KR0856;裂在蒲城劉遠夫鐵束之
物之顯晦固當有時淳化閣帖宋太宗命侍書王著臨
榻以棗木鏤刻至仁宗又詔僧希白刻石於秘閣前有
目錄卷後無篆題世傳以為二王府帖者非也又有高
宗紹興中國子監本其首尾與淳化略無少異當時御
前拓者多用匱紙蓋打金銀箔者也自後碑工作蟬翼
本且以厚紙覆版上隠然為銀挺□痕以愚人初徽宗
建中靖國間刻續法帖大觀中又摹榻刻石於太清樓
字行稍高而以建中靖國續帖十卷易去歲月名銜以
為後帖又刻孫過庭書譜及貞觀十七帖總為二十二
卷謂之大觀太清樓帖絳帖者尚書郎潘師旦以官帖
摹刻於家為石本而傳寫字多訛舛世稱為潘駙馬帖
單炳文曹士冕各有模刻本又有新綘本北方别本武
岡新舊本福清烏鎮彭州資州本皆絳帖之别也潭帖
者慶歷中劉丞相帥潭日以淳化官帖命慧照大師希
白重模字刻石置郡齋增入霜寒十七日王濛顔真卿
諸帖而字行頗高與淳化閣本差不同逐卷有慧照大
師希白重摹字而歲月各異中間謬處甚多朱文公譏
之是也潭帖之别則有劉丞相私第本長沙碑匠新刻
本三山木本廬陵蕭氏本戲魚即臨江帖也元祐間劉
次莊以家藏淳化閣十卷摹刻戲魚堂除去篆題而增
釋文又有淳熙修内司本北方印成本烏鎮張氏福清
李氏本劉後村云閣帖為祖(十㢧)絳帖次之(二十㢧)臨江又
次之武岡又次之大觀尤妙武岡佳者可亂絳臨江佳
者可亂閣潭乃希白所摹有江左風味希白工于摹字
屈于尋行數墨文理錯繆然其字比之淳化帖為勝東
坡推潭帖勝閣帖韓侂胄開羣玉帖字好薛紹彭亦有
家塾帖好又按蔡京黨碑遍刻粤洞不以憝廢然吳鳧
客直指鑿星巖北魏太武仆始皇嶧碑人欲字香宜自
珍重又得近榻一本因歎元祐諸公姓名史不備者反
賴以傳宋陸友仁研北雜志曰定武禊序唐文皇模本
所刻故毫髮無踰矩至徧賜諸王羣臣則皆一時能書
所臨精神横逸雖扺掌相似然猶以為優孟也予所見
元嘉賜本第一神龍第二蘇才翁家第三才翁本則祖
神龍禇河南悞字本第四馮承素本第五禇延誨本第
六陸柬之本第七趙模本第八最後見米老所倣禇河
南第九倣馮承素第十紹興内府蔵本第十一與定武
微别又皆蠒紙非雙鉤響榻所作獨張似之家絹本云
是湯普徹所摹為不同耳劉克莊跋林竹溪家藏定武
本乃薛氏續刊本不如其&KR0856;石本遠矣又有三段石本
乃婺州倅廳本前輩評其為定武典刑亦名梅華本陶
九成言蘭亭百十七刻裝禠作十冊宋理宗所藏有圖
書鈐縫玉池後于陸國瑞處錄其目姜白石又有禊帖
偏傍考今傳于世能幾本邪孟頫摹定武本在北京禇
摹蘭亭歸德府同州學俱有石刻&KR0034;好善掘得玉版蘭
亭萬歷中潁井夜光探得六銅罍刻石蘭亭黃庭董玄
宰定為米南宫書潜草曰雙鉤過朱惟恐失神魯公家
僮修改米元章歎之而李端叔見廬山石刻字有精神
因知模勒之妙有以假借致然偶遇南唐人陳格從事
于此十二世矣
曰臨摹曰硬黃曰響榻皆學帖法也臨謂置紙在傍
學之摹謂以薄紙覆摹硬黃謂置紙熱熨斗上以黃蠟
塗勻儼如魫骨毫釐必見響榻謂以紙覆就明窗映光
摹之此宋張世南說今之油紙摹帖蓋硬黃之遺也古
帖遠者墨濃者堅若漆挨之纖毫無染兼以摹弄日久
紙面生光且有異香以此為辨研北雜志曰北碑刻深
謂之溝道後漢傳方者曰碑圓者曰碣宋黃長睿辯閣
帖偽者幾半于真米海岳亦然宣和書畫有瓢印孫宗
鑑東皋襍錄言漢碑額多篆身多隸隸多凹篆多凸此
偶見耳皆凹者又漢額多鑿圓孔
有蟬翅榻烏金榻顔籀解史游章曰蟬繒之輕薄者
若蟬翼也紙亦有如蟬翼者或云用薄紙榻石則鋒稜
畢出梁虞和論書表曰榻書悉用薄紙趙希鵠言北榻
色淡而紋縐曰夾紗作蟬紗榻也南紙紋竪墨用油煙
以蠟故黑而有光為烏金榻
六藝之一錄卷二百六十一
