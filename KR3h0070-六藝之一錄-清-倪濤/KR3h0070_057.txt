欽定四庫全書
六藝之一錄卷五十八錢唐倪濤撰
石刻文字三十四
宋碑
宋武帝受禪壇記
永康元年陸綜分書在夀州(金石略)在安豐軍(輿地碑目)
宋武帝檄譙縱文
按顔有意書成都學館廟堂記云石室北壁有晉義
熙九年刺史朱齡石勒宋高祖檄譙縱文其字磨滅
不可備識學館記唐初立距今又數百年宜其磨滅
愈難識矣然其歲月官爵猶略可辨云(金石錄)
宋文帝神道碑
右宋文帝神道碑云太祖文皇帝之神道凡八大字
而别無文辭惟此為表識耳古人刻碑正當如此而
後世鐫刻功德爵里世系惟恐不詳然自後漢以来
門生故吏多相與立碑頌德矣余家集古所錄三代
以来鐘鼎彝盤銘刻備有碑文漢以来始有也此碑
無文疑非宋世立盖自漢以来碑文務載世德宋世
子孫未必能超然獨見復古簡質又南朝士人氣尚
卑弱字書工者率以纖勁清媚為佳未有偉然巨筆
如此者益疑後世所書按宋書文帝為元凶劭所弑
初諡曰景廟號中宗孝武立改諡曰文號太祖其墓
曰長寧陵也(集古錄)
宋文帝神道碑在潤州(金石略)
凌歊臺碑
宋孝武時立唐李白時已不可讀在南直隸太平府
城北黃山巔(古今碑刻記)
宛城司空劉勔廟碑
肥水又左納葛陂瀆瀆水自漿黎分水引瀆夀春北
逕芍陂門右北入城瀆東有東都街街之左道北有
宋司空劉勔廟宋元徽二年建于東鄉孝義里廟前
有碑是年碑功方創齊永眀元年方立沈約宋書言
大始元年豫州刺史殷琰叛明帝假勔輔國將軍討
之琰降不犯秋毫百姓来蘇生為立碑文過其實建
元四年故吏顔幼明為其廟銘故佐史龐珽為廟讃
夏侯敬友為廟頌並附刊於碑側(水經注)
宋王琳碑
宋元嘉中顔延之為王琳碑石(廣川書䟦)
宋羅含碑
在衡州(金石略)
宋宗慤母夫人墓誌
右宗慤母夫人墓誌不著書撰人名氏有誌無銘其
後云謹牒子孫男女次第名位婚嫁如左盖一時之
制也按慤本傳與此誌歷官終始不同本傳云宋孝
武即位以慤為左衛將軍累遷豫州刺史監五州軍
事使討竟陵王誕入為左衛將軍廢帝即位為寧蠻
校尉雍州刺史卒此誌乃大明六年作誌云為右衛
將軍監交廣二州湘州之始興冠軍將軍平越中郎
將廣州刺史始遷豫州監五州軍事又為散騎常侍
左衛將軍領太子中庶子荆州大中正而傳皆略之
也慤南陽湼陽人而此誌云湼陽縣都鄉安衆里人
又云窆於秣陵縣都鄉石泉里都鄉之制前史不載
(集古錄)
不著書撰人名氏慤仕宋為散騎常侍荆州大中正
洮陽縣侯夫人姓劉氏碑以大眀六年立(集古錄目)
宋宗慤母劉夫人墓誌謝朓文大眀二年立在江寧
府(金石略)
宋散騎常侍謝濤墓銘
碑云濤字明遠春秋四十有(缺)元嘉十八年歲次屠
維月旅林鐘十七日卒其年九月三十日窀穸於揚
州丹陽郡建康縣東鄉土里山夫人王氏大明七年
歲次單閼十月十四日合祔(復齋碑錄)在應天府(天下金石
志)
宋湘東太守張濟女雅兒墓誌
宋故臨渭縣侯湘東太守張府君諱濟第三女雅兒
春秋三十有一亡於徧憂永徽元年十月十七日權
假窀穸於西鄉(復齊碑錄)在蘇州(寶刻叢編)
宋石門頌
大宋元嘉十有九年歲在壬午刊而記諸石在青田
縣(復齋碑錄)
宋湘宫寺水陸田記大始年立(復齋碑錄)
宋石帆銘鮑照文(輿地碑目)
齊碑
齊海陵王墓誌
右南齊海陵王墓銘長兼中書侍郎謝朓撰海陵王
昭文者文惠太子次子也初明帝鸞既廢鬱林王昭
業而立昭文又廢為海陵王而殺之遂自立按謝朓
傳朓當海陵王時為驃騎諮議領記室又掌中書郎
後遷尚書吏部郎此誌題云長兼中書侍郎而據傳
朓未嘗為中書侍郎史之闕也按南齊書劉悛為長
兼侍中後魏臨淮王彧為長兼御史中尉南北史多
有此名盖當時兼官之稱如唐檢校官之類也(集古錄)
南齊長兼中書侍郎謝朓撰不著書人名氏海陵王
名昭文文惠太子之子齊明帝廢其主鬱林王而立
之在位一年又廢為海陵王(集古錄目)
慶歷中予在金陵有饔人以一方石鎮肉視之若有
鐫刻試取石洗濯乃齊海陵王墓銘謝朓撰并書其
字如鍾繇極可愛予擕之十餘年文思副使夏元昭
借去遂托以墮水今不知落何處此銘朓集中不載
今錄於此中樞誕聖膺歷受命於穆二祖天臨海鏡
顯允世宗温文著性三善有聲四國無競嗣德方衰
時維介弟景祚云及多難攸啟載驟軨獵高闢代邸
庶辟欣欣威儀濟濟亦既負扆言觀帝則正位恭已
臨朝淵嘿虔思寶締負荷非克敬順天人高遜明德
西光已謝東龜又良龍纛夕儼葆挽晨鏘風摇草色
日照松光春秋非我晚夜何長(夢溪筆談)
海陵誌在沈翰林括家(東觀餘論)
八公山淮南王劉安廟碑
肥水又西分為二水右即肥之故瀆遏為船官湖以
置舟艦也湖北對八公山山無樹木唯童阜耳山上
有淮南王劉安廟劉安是漢高帝之孫厲王長子也
折節下士篤好儒學養方士之徒數十人皆為俊異
多神仙祕法鴻寶之道忽有八公皆鬚眉皓素詣門
希見門者曰吾王好長生今先生無住衰之術未敢
相聞八公咸變成童王甚敬之八士並能煉金化丹
出入無間乃與安登山埋金於地白日升天餘藥在
器雞犬䑛之者俱得上昇其所昇之處踐石皆陷其
人馬跡存焉故即以八公為目余登其上人馬之跡
無聞矣唯廟像存焉廟中圖安及八士像皆坐牀帳
如平生被服纖麗咸羽扇裙帔巾壺枕物一如常居
廟前有碑齊永明十年所建也(水經注)
齊桐柏山金庭館碑
南齊征虜將軍南清太守司徒左長史揚州行事沈
約造揚州刺史驃騎記室倪珪之書據記稱永泰中
定居桐柏嶺因地名建館曰金庭宫命置道士十人
而已為之首盖道士自敘之言非約所撰其謂造之
者疑如後世所立碑之類耳碑以永元三年立(集古錄目)
在剡縣東南七十二里本觀内齊永元三年正月立
(訪碑錄)
齊褚伯玉碑
褚伯玉有隠操齊高帝勅於剡白石山立太平館以
居之孔稚圭嘗從伯玉受道法為於館側立碑(南史隠逸
傳)
齊侍中蕭潁胄碑
齊侍中尚書令丞相巴東獻武公蕭穎胄碑普通五
年太歲甲辰三月辛亥朔十日庚申鐫在花林村(復齋
碑錄)
芸亭碑
在安福縣永明二年立其文磨滅(輿地碑目)
齊紀僧真造釋迦像題
齊永明二年太歲甲子四月二十日弟子紀僧真為
亡弟僧惠敬造在宜興(復齋碑錄)
齊周僧徽等造像記
齊永元元年歲次己夘十二月初八日釋迦清信弟
子周僧徽僧義僧瓚僧琰等造在宜興(復齋碑錄)
梁碑
梁元帝廬山碑
夫日月麗天皇穹所以貞觀川嶽帶地后土所以維
寧廬山者亦南國之德鎮雖林石異勢而雲霞共色
長風夜作則萬流俱響晨鼯曉吟則百里齊應東瞻
洪井識曳帛之在兹西望石梁見指寶之可拾誠復
慕類易悲(闕)中難久攀蘿侣葛多見淹畱(廬山碑略)
梁太祖文皇帝神道碑
在丹徒縣之三城港文帝陵下鎮江志云歐公集古
錄以為宋文帝碑非是宋文帝自葬蒋山見沈約宋
書苐見此八字與宋帝諡號同遂指以為宋帝不知
梁武帝父追尊之號亦同(輿地碑目)
梁廬陵王銘
世傳宗資(闕)文謂古無是而豐碑本以下繂其說信
也嘗考吳均齊春秋王儉謂石碑不出禮典起宋元
嘉顔延之為王琳碑石又考杜叔廉書儀則謂碑石
自魏司徒繆襲改墓刻石以誌因以述其德行昔顔
之推論碑銘皆不及此乃知不顯著於書者或不得
盡考也嘗見南朝得王戎墓銘凡數百言其首書晉
司徒尚書令安豐元公之碑其後張率得威斗何承
天以為必甄豐求其識得石具如承天說然其制已
僃於漢豈特魏晉間耶蔡邕銘論曰碑在宗廟兩階
之間近代以来咸銘於碑佘見邕之為靈裏墓硬碑
便知諸人論之不詳皆不足信於世廬陵王碑敘述
唯謹微覺煩碎然字畫簡古為足貴也(廣川書䟦)
梁立延陵季子二碑
晉殷仲堪文梁王僧恕書在潤州(金石略)
梁改墮淚碑
劉之遴撰劉靈正書(金石錄)
梁重立羊祜墮淚碑
右羊祜碑梁大同中以舊碑殘缺再書而刻之碑隂
具載其事今附於次(金石錄)
晉故使持節侍中太傅鉅平成侯羊公之碑篆額正
書無名姓字畫亦類劉靈書年月同上碑(復齋碑錄)
羊公墮淚碑不著書撰人名氏襄陽耆舊傳謂李興
初撰也梁大同十年雍州刺史以故碑闕落命别駕
從事史劉伯推模立此碑故碑一丈一尺開元間故
碑尚無盖李翰林有龜頭剥落生莓苔之句今不存
矣(集古後錄)
劉瓛碑
天監元年下詔為劉瓛立碑諡曰貞簡先生(南史本傳)
關内侯盛紹遠碑
天監中聚徒教授殁後門人立碑在餘杭(訪碑錄)
在餘杭縣西北進賢里按古圖經稱碑刻云天監二
年聚徒數百人以授業殁後門人相與立碑以旌德
業(廖瑜碑碣目)
梁侍中始興忠武王碑
徐勉造貝文淵正書張(缺)明監作吳賢眀上石在花
林清風村(復齋碑錄)
梁侍中司徒鄱陽忠烈王墓誌
張纘奉勅造普通七年二月二十五日葬(復齋碑錄)
梁散騎常侍司空安成康王碑
故州民前廷尉卿彭城劉孝綽撰奉朝請吳興貝義
淵正書在花林村(復齋碑錄)
安成康王秀卒遊王門者東海王僧繇吳郡陸倕彭
城劉孝綽河東裴子野各製其文咸稱寶錄遂錄四
碑並建(南史梁宗室傳)
梁蕭懿墓碑
簡文為太子時撰書法遒勁可愛(陸游劍南詩藁)
衡州刺史蘭欽德碑
在英德府天監七年立湘東王蕭繹文其石斷裂文
字磨滅(輿地碑目)
梁貞白先生陶弘景碑
蕭綸文分書江陵府(金石略)
梁陶隱居墓誌
梁昭明太子蕭統撰蕭綱書無立石年月(復齋碑錄)
梁張先師碑
梁昭明太子奉勅撰天監五年立(諸道石刻錄)
梁永陽昭王敬太妃墓誌銘
徐勉奉勅撰細書無姓名普通元年十月九日己夘
薨(復齋碑錄)
梁侍中司空永陽昭王墓誌銘
徐勉奉𠡠撰細書無姓名梁武次兄齊建武四年薨
梁天監元年追贈普通元年十一月太妃王氏薨合
祔作誌(復齋碑錄)
齊侍中尚書令巴東獻武公碑
普通三年立在應天府黃城村(天下金石志)
梁建安敏侯碑
在應天府淳化鎮西(天下金石志)
梁太常卿陸倕墓誌
從子襄序湘東王蕭繹銘前一半磨滅僅有姓氏名
字官爵皆不復存後有普通七年除太常卿字以其
年六月卒葬吳縣陵山鄉碑末列祖父二兄四男名
及官爵以南史考之乃陸慧曉之子陸倕也按史倕
字佐公累遷至太常卿卒(復齋碑錄)
梁許府君墓誌
郡太守河南褚翔造大同三年太歲丁巳正月丁酉
朔十九日乙夘葬在宜興(復齋碑錄)
梁臨川靖惠王之神道
梁故假黃鉞侍中大將軍揚州牧臨川靖惠王之神
道雙闕各二十一字去城三十里北城鄉(復齋碑錄)
在應天府北城鄉(天下金石志)
梁新渝寬侯神道
梁故侍中仁威將軍新渝寬侯之神道正書十五字
(復齋碑錄)
梁吳平忠侯蕭公神道
反書類隸字題云梁故侍中撫軍將軍開府儀同三
司吳平忠侯蕭公神道在花林村(復齋碑錄)
在應天府花林村(天下金石志)
梁建安敏侯神道
梁故侍中左衛將軍建安敏侯之神道正書十五字
在淳化鎮(復齋碑錄)
梁故范府君神道
梁故昭遠將軍臨川王國侍郎范府君之神道正書
十八字(復齋碑錄)
梁史府君神道
梁故假節散騎常侍兖州刺史建昌縣開國侯史府君之神
道正書二十四字有武后時字恐是武后時立(復齋碑錄)
兖州刺史史府君墓石柱刻在溧陽縣(輿地碑目)
梁茅君碑
茅君碑三茅者盈太元真君固定錄真君衷保命僊
君皆漢景帝中元間人盈天漢四年道成至元帝初
元五年来江左句曲之山哀帝元夀二年乘雲而去
至梁普通三年五百四十四年矣固至孝元時拜執金
吾卿衷宣帝地節四年拜上郡太守五更大夫並解
任還家修學成帝永始三年固為定錄真君衷為保
命仙君梁普通三年道士張繹建此碑孫文韜書(元豐
題跋)
不著撰銘人名氏梁茅山道士孫文韜書領道士正
張繹集茅山記茅君九錫文而刻之因為之銘碑以
普通三年立在茅山(集古錄目)
普通三年壬寅五月壬辰朔十五日丙午張繹建立
孫文韜正書碑陰右側題三洞法師(闕)殷靈養左
側題三洞法師魯郡周顯明以己夘誕世尋真宋末
德茂齊梁(復齊碑錄)
梁茅君碑孫文韜書或云張澤書普通三年在江陵
府又云梁上元真人司命茅君九錫文普通三年江
陵府(金石略)
梁許長史舊館壇碑
梁隠士陶弘景撰其前題曰弟子華陽隠居陶弘景
謹造其傍又題曰此一行隱居手自書其文不知誰
所書也弘景學道句曲山中有晉許長史故居壇塔
為之記頌碑額又有四字曰天靈聖明不知為何語
也在茅山(集古錄目)
陶弘景撰孫文韜書天監十七年立在玉晨觀(諸道石刻
錄)
梁上清真人許長史舊館壇碑普通三年陶弘景文
并書有碑陰在江陵府(金石略)
今在句容縣茅山碑首云弟子華陽隱丹陽陶弘景
造隠居手自書前此未有列書人之名者此其始也
其書金陵地肺字作胇(金石文字記)
梁長沙館碑
陶弘景撰其文曰夫萬象森羅不離兩儀所育百法
紛湊無越三教之境縉&KR0807;之士飾禮容於闈閤耿介
之夫&KR0008;旌麾於門裔銘曰大哉乾元萬物資始皇王
受命三才乃理惟聖感神惟神降祉德被歌鐘明昭
圖史友于兄弟敬惟西宣言追茂實用表遺先敢循
舊制有革雜章刊石弗朽奕代流芳(茅山碑略)
梁汶陽觀碑
在遠安縣大通五年荆州刺史湘東王繹撰(寰宇記)
梁簡寂觀碑
太子僕射沈璿撰(輿地碑目)
玉笥山清虚館碑
清虚館者梁天監中京兆杜曇永於廬林玉笥山建
之以栖遁而蕭侍中子雲景喬裔孫律守虔州重刻
兹記而書其後引玉笥山實錄以為景喬自嶺南使
還登此山師曇永而道成上帝賜之玉册以為元洲長
史治郁木福庭舉族八十二人皆仙去又於碑書景
喬之官乃曰黃門侍郎太子司徒左長史按梁初景
喬自太子舍人移丹陽郡丞出為臨川内史還除散
騎常侍侍中國子祭酒又出為東陽太守太清元年
復為侍中及祭酒三年宫城失守奔晉陵餧卒於顯
雲寺僧房年六十有三與玉笥山錄所載乖異亦猶
漢史書淮南王安自殺而仙史謂其盡室上賓者同也然
方外之事固不可以常理測景喬仙去之事道家書
載之甚著唐世亦有遇之於兹山者苐恐其餧卒晉
陵道家所謂解化猶託劍騐火之類也至於山錄稱
其嘗使嶺南及為黃門侍郎太子司徒長史則誤盖
考之於傳景喬但嘗為太子舍人為侍中為臨川為
東陽未始位黃門及長史并使嶺表也然予嘗見子
雲啓事梁武稱侍中南徐州刺史臣子雲而傳亦不
書其刺南徐則史家容有舛漏但太子官屬初無長
史乃見碑所題之謬也景喬文詞雖六朝駢麗體故
自清靡可喜要不失為佳文至律所刻玉笥上清宫
碑題云杜曇永撰則詞格淺俚與景喬所製不侔然
亦非當時語殆唐末五代人所為假托杜君耳清虛
碑但云杜君為豫章王左常侍耳而上清碑末題云
天監十五年立至題杜君之官則云禮部侍郎翰林
學士其不稽古甚矣若律者其陋至此得無愧厥祖
乎獨其能傳景喬之文於石及立祠堂為可取耳又
其所題碑後詞至凡近弗倫予頗為刪易并錄二碑
及南史景喬傳並置右方使觀者有考焉苐律重刻
清虚碑字甚惡故但錄其文耳古樓觀之觀乃謂之
觀而道家居皆目以館若宋崇虚館梁朱陽館(為陶隠居
置)之類甚衆至近古乃以館為觀盖亦取仙人樓居
之義因辨此碑聊識於後(東觀餘論)
梁華陽石碣頌
梁普通三年五月五日略記正書無書撰人名氏刻
在許長史舊館壇記碑陰(復齋碑錄)
梁開善寺智藏法師碑
右梁智藏法師碑梁湘東王蕭繹撰銘新安太守蕭
幾作敘殿中郎蕭挹書世號三蕭碑法師者姓顧氏
幾挹皆稱弟子衰世之弊遂至於斯余於集古錄而
不忍遽棄者以其字畫麄可佳捨其所短取其所長
斯可矣(集古錄)
梁新安太守蕭幾撰序湘東王蕭繹撰銘尚書殿中
郎蕭挹書法師姓顧氏吳郡吳人居鍾山開善寺碑
以普通三年九月立(集古錄目)
世號三蕭碑在蒋山按此碑銘紹興初為虜人所焚
(諸道石刻錄)
䟦三蕭碑後云此楷法自鍾元常後唯江左諸賢頗
得之故蕭殿中書是碑古雅可喜然下至隋唐其法
遂亡虞褚歐薛弗能逮也此可與識者論云(東觀餘論)
梁開善寺大法師碑蕭挹書普通三年在建康府(金石
略)
梁招隱寺刹下銘
梁晉安王蕭綱撰不著書人名氏招隱寺刹王之所
建也王後即位是為簡文帝碑以普通三年九月立
(集古錄目)
蕭綸書普通二年在普州(金石略)
梁檀溪寺禪房碑
梁信威主簿劉之&KR0146;序記室參軍鮑烱銘前輔國郡
都曹參軍許璠書檀溪寺者東晉人張殷以宅所立
咸安中沙門道安重建宋元嘉二十五年有西域浮
屠又建禪房於池水之東其地逼隘梁天監四年勅
别給池西之地移而立之碑於天監十一年四月立
(集古錄目)
麥積山應乾寺重修七佛龕銘
庾信文在秦州(金石略)
智者法師碑
在義烏縣梁太子綱文(輿地碑目)
梁孝敬寺刹下銘并發願文
二碑並在真州靈巖山法義禪院(輿地碑目)
梁士林館碑
梁武帝於城西置士林館虞荔乃制碑奏上帝命勒
之於館(南史虞荔傳)
鍾山壙中銘
梁太常任昉大同四年七月於鍾山壙中得銘當時
莫能辨者因藏之戒諸子曰世世以銘訪通人昉五
世孫升之寫以授郭欽說欽說出使得之於長樂驛至
敷水三十里而悟升之服其智(唐書郭欽說傳)
梁羅浮山銘
梁廣州刺史河東王蕭(缺)撰參軍蕭世貞書中大同
元年立(集古錄目)
梁江淹碑
在越州(金石略)
陳碑
陳蔡景歴碑
禎明二年重贈景歴侍中中撫軍將軍於墓所立碑
(南史本傳)
陳顧野王祠碑
晉僧於水際得古斷碑云野王於此修輿地志即今
寶雲寺東(天下金石志)
陳張慧湛墓誌銘
陳隋之間字書之法極於精妙自開皇仁夀而後至
唐高宗已前碑碣所刻往往不減歐虞而多不著名
氏如鉗耳君清德頌或有名而其人不顯如丁道護
之類不可勝數也慧湛陳人至唐太宗時始改葬爾
其銘刻字畫道勁有法翫之忘勌惜乎不知為何人
書也(集古錄)
不著書撰人名慧湛字彦沈涿郡范陽人仕陳至南
平王諮議參軍(集古錄目)
陳善慧大士碑
陳侍中尚書左僕射領大著作徐陵撰陳大建五年
太歲癸巳七月五日書吳興吳文純刻字碑陰紀大
士問答語并題眷屬弟子名(復齋碑錄)
陳善知闍黎碑
陳侍中光祿大夫王(名缺)撰太建五年立(諸道石刻錄)
陳惠集法師碑
陳大建六年尚書左僕射領國子祭酒豫州大中正
周弘正撰(諸道石刻錄)
陳尼慧仙銘
碑首稱前安東諮議參軍而其下缺滅不見撰者姓
名宣成王國常侍陳景哲書慧仙姓石氏譙人也為
尼居慧福寺碑以天嘉元年立(集古錄目)
陳韋霈書攝山栖霞寺碑
金陵六朝遺刻惟始興安成二碑在花林田中此雖
陳時所立然初本燬於會昌後又重立而石復斷僧
人契先再依石本寫之則今立於殿廡者是已碑内
言眀徵君初居此與度法師講經遂捨宅為寺繼而
欲造無量夀佛未成而沒子仲璋繼之又言朗法師
在寺梁帝遣十僧受法又言蕭眕遁迹兹山死葬法師
傍又言夢靳尚神受戒則今山頂有廟者是已但蕭
公之墓都不可尋而遺刻益已剥盡則江摠持所謂
辭題翠琰字勒銀鉤賢乎樂餌過客宜留者亦有時
而勒耶嘉定丁巳五月七日記(玄牘紀)
徐陵報德寺塔銘周弘正報德寺碑
在長興縣大雄寺(輿地碑目)
六藝之一錄卷五十八
