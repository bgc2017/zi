欽定四庫全書
六藝之一錄卷一百七十二錢唐倪濤撰
古今書體四
十體書論之五隸書
宋姚令威曰東魏大覺寺碑隂題銀青光禄大夫臣
韓毅隸書盖今楷字也庾肩吾曰隸書今之正書也
張懷瓘六體書論亦云隸書程邈造字皆真正亦曰
真書自唐以前皆謂楷字為隸歐公集古錄誤以八
分為隸書也(西溪䕺語)
宋王伯厚曰自唐以前皆謂楷字為隸書至歐陽集
古錄誤以八分為隸書自是凡漢石刻皆目為漢隸
東魏大覺寺碑題曰隸書盖今楷字也(玉海)
唐張懷瓘十體書斷(法書要錄)
案隸書者秦下邽人程邈所作也邈字元岑始為秦衙
縣獄吏得罪始皇幽繫咸陽獄中覃思十年益大小篆
方圓而為隸書三千字奏之始皇善之用為御史以奏
事繁多篆字難成乃用隸字以為隸人佐書故名隸書
蔡邕聖皇篇云程邈刪古立隸文甄豐六書其四曰佐
書是也秦造隸書以赴急速為官司刑獄用之餘尚用
小篆焉漢亦因循至和帝時賈魴撰滂喜篇以蒼頡為
上篇訓纂為中篇滂喜為下篇所謂三蒼也皆用隸字
寫之隸法由兹而廣酈道元水經云臨淄人發古塜得
銅棺前版外隱起為字言齊太公六世孫胡公之棺也
惟三字是古餘同今隸書證知隸字出古非始於秦時
若爾則隸法當先於大篆矣案胡公齊哀公之弟靖胡
公也五世六公計一百餘年當周穆王時也又二百餘
歲至宣王之朝大篆出矣又五百餘歲至始皇之世小
篆出焉不應隸書而效小篆然程邈所造書籍共傳酈
道元之說未可憑也案八分則小篆之捷隸亦八分之
捷漢陳遵字孟公京兆杜陵人哀帝之世為河南太守
善隸書與人尺牘主皆藏之以為榮此其創開隸書之
善也爾後鍾元常王逸少各造其極焉程邈即隸書之
祖也
贊曰隸合文質程君是先乃備風雅如聆管絃長毫秋
勁素體霜妍摧鋒劍折落點星懸乍發紅焰旋凝紫煙
金芝瓊草萬世方傳
正書叙論(宣和書譜宋自歐陽公之後始以楷書為正書或曰真書)
字法之變至隸極矣然猶有古焉至楷法則無古矣在
漢建初有王次仲者始以隸字作楷法所謂楷法者今
之正書是也人既便之世遂行焉而或者乃謂秦羽人
王次仲作此書獻始皇以赴急疾之用始皇召之不至
欲加刑而次仲化禽飛去此語幾於志怪學者之所不
道然亦不載其事以别之也此書既始於漢於是西漢
之末隸字石刻間雜為正書若屬國封陌茹君等碑亦
班班可考矣降及三國鍾繇者乃有賀尅捷表備盡法
度為正書之祖東晉聿興風流文物度越當世如王羲
之作樂毅論黃庭經一出於世遂為今昔不貲之寳後
日雖有作者誰能過之東晉而下亘宋暨齊爰及李唐
至我本朝其中得魏晉風氣者亦落落有人焉皆是豪
傑之士尚友於千載之上者也今得其正書者凡四十
有四人在魏則有鍾繇在宋則有蕭思話在齊則有王
僧虔在唐則有元稹禇遂良柳公權顔真卿徐浩輩二
十有八人在五代則有薛貽矩輩五人以至本朝則有
八人其間如宋綬蔡襄石延年之徒皆與古作者並驅
爭衡為一代法故皆不沒其實而以時次之
隸書叙論(宣和書譜)
秦并六國一天下以愚黔首自我作古往往非昔而是
今故以李斯變大篆以程邈作隸文種種有不勝言者
然而或足以垂法而利民宜後世有取焉此隸所由作
初邈以罪繫雲陽獄覃思十年變篆為隸得三千字一
日上之始皇稱善釋其罪而用為御史當時此書雖行
獨施於隸佐故名曰隸又以赴急速官府刑獄間用之
餘尚用篆此天下始用隸字之初也然而後人發臨淄
塜得齊太公六世孫胡公之棺棺之上有文隠起字同
今隸按胡公先始皇時已四百有餘年何為已有隸法
豈是書元與篆籀相生特未行於時耶若邈者既知此
體乃自作一家法而上於秦特以解雲陽之難耳不然
何胡公之棺有是哉其後漢有蔡邕魏有鍾繇得其遺
法筆意飛動點畫間一一成形斷碑墨本幾滿天下歷
千餘年精神如在學者仰之如景星鳳皇爭先見之為
快是豈可多得歟然斯道高古非世俗通行之書以故
闕然不講久矣唐開元年時主懨然知隸字不傳無以
矜式後學乃詔作字統四十卷專明隸書於是人間得
以應其求如韓擇木之徒是矣然則學之興廢繫其時
哉
漢蔡邕隸書勢(法書要錄)
鳥跡之變乃惟佐隸蠲彼繁文崇兹簡易修短相副異
體同勢煥若星陳鬱若雲布&KR0655;波濃點錯落其間若鍾
簴設張庭燎飛烟似崇臺重宇層雲冠山遠而望之若
飛龍在天近而察之心亂目眩
晉成公綏隸書體(成公子安集)
皇頡作文因物搆思觀彼鳥跡遂成文字燦矣成章閱
之後嗣存載道德紀綱萬事俗所傳述實由書記時變
巧易古今各異蟲篆既繁草藁近偽適之中庸莫尚於
隸規矩有則用之簡易隨便適宜亦有弛張操筆假墨
抵押豪芒彪煥磥硌形體抑揚芬葩連屬分間羅行爛
若天文之布曜蔚若錦鏽之有章或輕拂徐振緩按急
挑挽横引縱左牽右繞長波鬱拂微勢縹眇工巧難傳
善之者少應心隠手必由意曉爾乃動纖指舉弱腕握
素紈染玄翰彤管電流雨下雹散點&KR1677;折拔𢮓挫安按
繽紛絡繹紛華粲爛絪緼卓犖一何壯觀繁縟成文
又何可翫章周道之郁郁表唐虞之耀煥若乃八分璽
法殊好異制分白賦黑棋布星列翹首舉尾直刺邪𢮓
繾綣結體劖彩奪節或若虯龍盤游婉蟬軒翥鸞鳳翺
翔矯翼欲去或若鷙鳥將擊幷體抑怒良馬騰驤奔放
向路仰而望之鬱若霄霧朝昇游煙連雲俯而察之漂
若清風厲水漪瀾成文垂象表式有模有楷形功難詳
麤舉大體
唐杜光庭辨隸書所起(書苑菁華)
世人多以隸書始於秦時程邈非也隸書之興興於周
代按左傳史趙算絳縣人年曰亥有二首六身是其物
也士文伯曰然則二萬六千六百有六旬也盖以亥字
之形似布算之狀按古文亥作亢全無其狀雖春秋之
時文字體别而言亥字有二首六身則是今之亥字下
其首之二畫竪置身旁亥作豕此則二萬六千六百之
數也據此則春秋之時有隸書矣又水經注云臨淄人
有發古冡者得銅棺棺外隠起為文言齊太公六代孫
胡公之棺也惟三字古文餘同今書此胡公又在春秋
之前即隸書興扵周代明矣當時未全行猶與古文相
參自秦程邈以來乃廢古文全行隸體故程邈等擅其
名非創造也
後蜀林罕論篆隸書(字源偏旁小說序)
三國之後歷晉魏隋陳隸書盛行篆書殆將冺滅至唐
將作少監李陽冰就許氏說文展作三十卷其後復於
說文篆字下便以隸書照之名之字統開元中以隸體
不定復隸書字統下錄篆文作四十卷名之開元文字
自此隸體始定矣大歷中張參作五經文字三卷開成
中唐玄度復作新加九經字樣一卷然九經所有之字
即加訓切況是隸書莫知篆意篆雖一體而隸變數般
篆隸既興訛舛相錯非究扵篆無由曉隸六書者非止
一意而屬一字一字之内有占六書二三四者大都造
字皆苞含六意字有正者倒者横而在上中下者竪而
在左右中者向者背者並者重者順者逆者左者右者
俯者仰者横拆而裏别字者竪開而夾别字者有一字
成者有全二字三字四字五字合成者有省二字三字
四字合成者隸書有不抛篆者有全違篆者有減篆者
有添篆者有篆隸同文者在篆體則可辨變隸體則多
有義異而文同篆亦有之俗有隸書賦者假托許慎為
名頗乖經據顔氏家訓云斯實陶先生弟子杜道士所
為大誤時俗又有今古隸書端字决疑賦更不經於隸
書賦又有文下作子為學更旁作生為蘇凡數十百字
謂之野書顔真卿撰干禄字書一卷每一字作三般注
云上正中通下俗既有標題合有褒貶全無予奪亦無
取焉
宋郭忠恕論隸書(佩觽)
衛夢之字本作衛㝱是謂隸省前寗之字本作歬寗是
謂隸加詞朗之字本作䛐朖是謂隸行寒無之字本作
□□是謂隸變
宋米芾論隸書(海岳名言)
書至隸興大篆古法大壞矣篆籀各隨字形大小故知
百物之狀活動圓備各各自足隸乃始有展促之勢而
三代法亡矣
宋黃伯思論楷書
自秦易篆為佐隸至漢世去古未遠當時正隸體尚有
篆籀意厥後魏鍾元常及士季晉王世將逸少子敬作
小楷法皆出於遷就漢隸運筆結體既圜勁淡雅字率
扁而弗撱今傳世者若鍾書力命表尚書宣示世將上
晉元帝二表逸少曹娥帖大令洛神帖雖經摹拓而古
隸典型具在至江左六朝若謝宣城蕭挹輩雖不以書
名世至其小楷若齊海陵王志開善寺碑猶有鍾王遺
範至陳隋間正書結字漸方唐初猶爾獨歐陽率更虞
永興易方為長以就姿媚後人競效之遽不及二人遠
甚而鍾王楷法彌遠矣
宋洪适論漢唐隸書(隸釋)
今之言漢字者則謂之隸言唐字者則謂之分殆不知
在秦漢時分隸已兼有之唐張懷瓘云張昶八分碑在
華隂今華山所存漢碑凡四華亭一碑乃昶分書也
宋洪适論西京隸書(隸釋)
隸法雖自秦始盖取其簡易施之徒隸以便文書之用
未有點畫俯仰之勢終西京之世學士大夫不留意此
書故彛鼎所識碑碣所刻皆不復用之
宋洪邁論隸書(馬居易漢隸分韻)
自篆捷於漢而為隸隸變於魏八分於晉宋隋唐之間
以分視隸猶康瓠之與周鼎也而唐人篤好之漢法益
亡
宋高似孫論楷書(緯略)
晉中經簿曰有緗素書白縑楷書黃紙楷書白絹行書
二尺竹牒楷書白練絹楷書廣内置楷書吏自晉始唐
玄宗始以隸楷書易古文尚書今儒不識古文自唐開
元始宋景文公嘗言蘇頲撰朝覲壇頌曰有乩虞氏館
閣校讎官於乩字之右點曰疑不知有楊備者得古文
尚書釋文知乩字為古稽字此開元以隸楷書易古文
之失也
宋姜䕫論真書(續書譜)
真字以平正為善此世俗之論唐人之失也古今真書
之妙無出鍾元常其次則王逸少今觀二家之書皆瀟
洒縱横何拘平正良由唐人以書判取士而士大夫字
畫類有科舉習氣顔魯公作干禄字書是其證也唐人
下筆應規入矩無復晉魏飄逸之氣
元陳繹曾論楷書(法書本象)
動合楷法謂之楷書執筆合法筋骨血肉合法平直圓
方合法偏旁分布合法變化合法方可謂之楷書鍾繇
王羲之獻之智永虞世南歐陽詢七家乃合楷法其餘
不過真書耳黃庭經樂毅論謂之小楷盖筆畫雖小而
皆中楷法也
明陶宗儀論隸書(書史會要)
東漢和帝時賈魴以隸字寫三蒼隸法始廣而八分兼
行至蔡邕則銘刻多分書矣建初中以隸書為楷法本
一書而二名鍾王變體始有古隸今隸之分則楷隸别
為二書夫以古法為隸今法為楷可也隋唐以降古法
書廢遂指八分以為隸可乎盖漢有隸分唐有分楷分
之不可為隸猶楷之不可為分也
明宋濓論隸書(重校漢隸字源序)
隸之源何始乎曰秦皇時程邈減小篆為之便為隸佐
故名曰隸書然未有點畫俯仰之態故西京之世金石
刻皆鮮用之至東漢時賈魴以寫三蒼其法方大行勒
諸碑碣者多紛紛隸書矣考洪适之所輯西京僅一二
見東漢則不啻數百如是則謂之源於漢亦可也曰非
漢也而秦亦非也按齊之胡公太公六世孫先秦王四
百餘年後有發其臨淄冡者棺上有文隠起字與漢隸
正同由是而觀非秦也源於周也邈則推廣之耳雖然
非周也曷為知非周也使臨淄之棺不發孰不謂其必
始於秦哉先秦王四百年已有隸書矣又焉知先胡公
四百年果無之哉去古已遠人無由稽其詳爾濓竊意
伏羲之畫八卦即字之本源蒼頡衍而為古文共五百
四十言列於許氏說文每部之首盖與篆籀似無大異
此固篆籀之變因之而相生也豈隸書獨有待於後世
耶夏殷以來諸侯之國各有書其體制或殊或一或可
辨或不可辨然亦不越乎六書甚若沿襲為之而略加
變通者隸與篆籀雖微有不同疑其間出於古文之後
各以其名為家或自業之精者相傳爾不然許慎嘗病
當世學者稱秦之隸書為蒼頡時書其虚稱耶抑亦别
有所本耶某皆不敢必其然也
明張紳論真書(法書通釋)
古無真書之稱後人謂之正書楷書者盖即隸書也但
自鍾繇之後二王變體世人謂之真書執筆之際不知
即是隸法别為□體流傳既久失其本原乃至日趨嫵
媚惡俗之劄不可追改今觀歐顔而上往往皆從隸古
學者但不詳察耳吾衍字源七辨謂隸有秦隸漢隸灼
是至論今當以晉人真書謂之晉隸則自然易曉矣
明李贄論古隸今隸
書家先有古文次有籀文籀文即大篆也次有小篆李
斯損大篆而為之也次有隸秦政時法令繁劇軍期嚴
廹大小篆難倅就乃約之而為隸以其可施於徒隸故
曰隸或云程邈所作邈故徒隸也其法簡而且易便於
佐使又曰佐書或又云王次仲所作李陽冰曰王次仲
始作八分以當時隸字少波勢故增之因其字方八分
遂以為名蕭子良曰漢靈帝時上谷亦有王次仲與秦
時王次仲同姓名亦常作八分書鍾元常謂之章程書
此八分書所由始也蔡文姬曰割程邈字八分取二分
割李斯小篆二分取八分故名八分則與陽冰字方八
分之說又異漢石經者蔡邕所書即八分也元常善八
分有隼尾波今泰山銘即此體是古之隸與八分有波
勢無波勢微異非兩法也程迥曰東漢以來碑刻皆用
八分書如程邈書是也今見古帖隸書自是今之小楷
孫過庭書譜謂元常專精於隸書伯英尤工於草體彼
之二美逸少兼之過庭所指元常隸書即今所傳力命
宣示二帖是又以真行為隸矣故蕭子雲啓勅旨以逸
少不及元常子敬不及逸少因此研思遂悟隸式與過
庭之說相同歐陽集古錄跋則以隸與八分為一趙明
誠金石錄又云隸者今之楷書亦曰真書是八分也隸
也楷也似皆一體也黃長睿曰自秦易篆為隸漢世去
古不遠當時正隸之體尚有篆籀意象魏晉以來元常
士季及王世將逸少子敬輩始創作小楷皆遷就漢隸
運筆結體尚圓而雅淡其字率扁而弗撱今傳世者若
元常力命宣示二表世將上晉元帝二表逸少曹娥帖
大令洛神帖雖經摹拓而古隸典刑具存至江右六朝
若謝宣城蕭挹輩雖不以書名世而其小楷若齊海陵
王志開善寺碑猶有鍾王遺範也惟陳隋間正書則結
字漸尚方而不尚圓然猶依仿漢隸一二唐初亦爾也
及歐陽率更虞永興出乃易方為長以就姿媚後人競
效之鍾王楷法彌遠而漢隸遺意無復存矣是八分與
隸及楷唐以前皆作一體唐以後隸與八分為一體而
楷遂自為一體矣故今之楷全無隸意則歐虞壞之也
余謂今之楷書不宜謂之楷只宜謂之今隸而漢之隸
為古隸可也
元虞伯生論隸書(明辨類函)
虞伯生題六書淵源序略云魏晉以來善隸書以名世
者未有不通六書之義否則不得文字之情制作之故
而效其波磔以為媚誠妄人矣
元陳繹曾論隸書(法書本象)
隸有古匾圓方四種體秦隸多古漢隸多圓去篆近也
盛唐成方後漢近匾變八分矣法貴蔵鋒穏重訣與楷
書同肥用蹲法瘦用提法
十體書論之六八分
張懷瓘十體書斷(法書要錄)
案八分者秦羽人上谷王次仲所作也王愔曰王次仲
始以古書方廣少波勢建初中以隸草作楷法字方八
分言有模楷又蕭子良云靈帝時王次仲飾隸為八分
二家俱言後漢而兩帝不同且靈帝之時工八分者非
一而云方廣殊非隸書既言古書豈得稱隸若驗方廣
則篆籀有之變古為方不知其謂也案序仙記云王次
仲上谷人少有異志少年入學屡有靈竒年未弱冠變
蒼頡書為今隸書始皇時官務繁多得次仲文簡略赴
急疾之用甚喜遣使召之三徵不至始皇大怒制檻車
送之於道化為大鳥出在檻外翻然長引至扵西山落
二翮於山下今為大翮小翮山山上立祠水旱祈焉又
魏土地記云沮陽縣城東北六十里有大翮小翮山又
楊固北都賦云王次仲匿術於秦皇落雙翮而冲天案
數家之言明次仲是秦人既變蒼頡書即非效程邈隸
也案蔡邕勸學篇上谷王次仲初變古形是也始皇之
世出其數書小篆古形猶存其半八分已減小篆之半
隸又減八分之半然可云子似父不可云父似子故知
隸不能生八分矣本謂之楷書楷者法也式也模也孔
子曰今世行之後世以為楷式或云後漢亦有王次仲
為上谷太守非上谷人又楷隸初制大範既同故後人
惑之學者務之盖其歲深漸若八字分散又名之為八
分時人用寫筆章或寫法令亦謂之章程書故梁鵠云
鍾繇善章程書是也夫人才智有所偏工取其長而捨
其短諺曰韓詩鄭易挂着壁且二王八分即挂壁之類
唯蔡伯喈乃造其極焉王次仲即八分之祖也
贊曰仙客遺範靈姿秀出奮硯揚波金相玉質龍騰虎
踞兮勢非一交戟横戈兮氣雄逸楷之為妙兮備華實
八分叙論(宣和書譜)
為八分之說者多矣一曰東漢上谷王次仲以隸字改
為楷法又以楷法變八分此蔡希綜之說也一曰去隸
字八分取二分去小篆二分取八分故謂之八分此蔡
琰述父中郎邕語也前世之善書類能言其書矣然而
自漢而來至于唐千百載間金石遺文之所載特存篆
隸行草所謂八分者何有至唐則八分書始盛其典刑
蓋類隸而變方廣作波勢不古不嚴豈在唐始有之耶
杜甫作八分歌盛稱李潮韓擇木蔡有鄰是皆唐之諸
子而今所傳者又皆唐字則希綜蔡琰之論安在哉盖
古之名稱與今或異今所謂正書則古所謂隸書也今
所謂隸書則古所謂八分至唐則猶有隸書中别為八
分以名之然則唐之所謂八分者非古之所謂八分也
今御府所藏八分者四人曰張彦遠曰貝冷該曰于僧
翰曰釋靈該是四子俱唐人則知今之八分出于唐明
矣故不得不辨以詔後世云
八分書(周越古今法書苑)
蔡文姬言割程隸字八分取二分割李篆字二分取八
分於是為八分書
宋郭忠恕論八分書
八分之說流俗有二或曰八分篆法二分隸文又云皆
似八字勢有偃波臣以為二說皆非也今按書有八體
漢蔡邕以隸作八分體盖八體之後又生此法謂之八
分近矣
宋米芾論小分方(畫史)
小八分帶筆如行草竒甚今無此體
元陳繹曾論八分(法書本象)
漢明光間上谷太守王次仲作八分書隸從小篆回鋒
故遲八分從大篆出鋒則加疾矣大篆圓而從出八分
方則横出捷之至也法險峻遒健餘同楷訣以其筆鋒
横出故體須匾也
明楊慎論八分書(丹鉛總錄)
水經注載晉世河决胡公石椁上有八分書考其時盖
周也故知八分不始於秦矣又考莊子云丁子有尾李
頥注云謂右行曲波為尾今丁子二字雖左行皆有曲
波亦是尾也審如李說八分不始於秦又一證也
十體書論之七章草
張懷瓘十體書斷
案章草者漢黃門令史游所作也衛恒李誕並云漢初
而有草法不知其誰蕭子良云章草者漢齊相杜操始
變藁法非也王愔云漢元帝時史游作急就章解散隸
體麤書之漢俗簡墮漸以行之是也此乃存字之梗槩
損隸之規矩縱任奔逸赴俗急就因草創之義謂之草
書惟君長告令臣下則可後漢北海敬王劉穆善草書
光武器之明帝為太子尤見親幸甚愛其法及穆臨病
明帝令為草書尺牘十餘首此其創開草書之善也至
建初中杜度善草見稱於章帝上貴其迹詔使草書上
事魏文帝亦令劉廣通草書上事盖因章奏後世謂之
章草惟張伯英造其極焉韋誕云杜氏傑有骨力而字
畫微瘦惟劉氏之法書體甚濃結字工巧時有不及張
芝喜而學焉轉精其巧可謂草聖超前絶後獨步無雙
懷瓘案章草之書字字區别張芝變為今草如其流速
拔茅其茹上下牽連或借上字之下而為下字之上竒
形離合數意兼包若懸猿飲澗之象鉤鎻連環之狀
神化自若變態不窮呼史游草為章因張伯英草而謂
也亦猶篆周宣王時作及有秦篆分别而有大小之名
魏晉之時名流君子一槩呼為草惟知音者乃能辨焉
章草即隸書之捷草亦章草之捷也案杜度在史游後
一百餘年即解散隸體明是史游創焉史游即章草之
祖也
贊曰史游製草始務急就婉若廻鸞攖如舞䄂遲迴縑
簡勢欲飛透敷華垂實尺牘尤竒并功惜日學者為宜
漢崔瑗草書勢(法書要錄)
書契之興始自頡皇寫彼鳥跡以定文章章草之法蓋
又簡略應時諭指周旋卒廹兼功并用愛日省力絶險
之變豈必古式觀其法象俯仰有儀方不中矩圓不副
規抑左揚右望之若﨑鸞企鳥跱志意飛移狡獸暴駭
將奔未馳狀似連珠絶而不離畜怒怫鬱放逸生竒螣
蛇赴穴頭沒尾垂機要微妙臨時從宜
宋黃伯思論章草(東觀餘論)
凡草書分波磔者名章草非此者但謂之草猶古隸之
生今正書故章草當在草書先然本無章名因漢建初
中杜操伯度善此書帝稱之故後世目焉今便以為章
帝書誤矣
宋趙彦衛論章草(雲麓漫抄)
宣和中陜右人發地得木簡子字皆章草朽敗不可詮
次得此檄云永初二年六月丁未朔廿日丙寅得車騎
將軍幕府文書上郡屬國都尉二千石守丞廷義縣令
三水十月丁未到府受印綬發夫討叛羌急急如律令
馬四十匹驢二百頭日給内侍梁師成得之以入石未
幾梁卒石簡俱亡故見者殊鮮吳思道親睹梁簡故賦
其祕古堂云異錦千囊更妙好中有玉奩藏漢草榮次
新吳出也得其模本示余按章草今世益少唯急就章
見在并諸帖所傳耳然急就轉模失真愈遠官帖章草
皇象索靖等書與張芸叟所珍鷂雀賦又率是贋作黃
長睿已嘗辨于東觀餘論然則此檄當為今章草第一
也米元章淮韓帖卷内稱章草乃章奏之章今攷之既
用于檄則理容槩施于章奏盖小學家流由古以降日
趨于簡便故大篆變小篆小篆變隸比其久也復以隸
為繁則章奏文移悉以章草從事亦自然之勢故雖曰
草而隸筆仍在良由去隸未遠故也右軍作草猶是其
典刑故不務為冗筆逮張旭懷素輩出則此法掃地矣
但檄文討羌歲月與史不合疑史誤也
元陳繹曾論章草(法書本象)
章者奏也謂可入章奏也評者謂皇象如竒峰怪石骨
力有餘索靖如金華翠葉精研莫比蕭子雲如晴雲點
空輕圓自得此三家者章草之聖品也
明祝允明論章草(祝氏集略)
章草須有古意乃佳下筆要重亦如真書點畫明淨有
墻壁有間架學者當以索靖張芝皇象韋誕月儀八月
帖急就章為模範也
明(闕名)論章奏(暖姝由筆)
章草在世無人學故無人知其法解散隸體粗書之亦
是一種與大小篆真草等並列世有急就章刻本真行
二行要是解釋其字耳說者遂謂真字章草寧復有真
篆字真隸字耶
明李詡論章草(戒庵漫筆)
近時學書者知有宋克體不知有章草然非重頭曲脚
之法也善隸書者自知之(朱仲温以章草體作真書)
六藝之一錄卷一百七十二
