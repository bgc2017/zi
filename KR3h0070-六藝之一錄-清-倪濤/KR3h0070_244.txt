欽定四庫全書
六藝之一錄卷二百八十六錢唐倪濤撰
歴朝書論十六
南唐後主李煜評書
善法書者各得右軍之一體若虞世南得其美韻而失
其俊邁歐陽詢得其力而失其溫秀褚遂良得其意而
失其變化薛稷得其清而失於拘窘顔真卿得其筋而
失於麤魯柳公權得其骨而失於生獷徐浩得其肉而
失於俗李邕得其氣而失於體格張旭得其法而失於
狂獻之俱得之而失於驚急無藴藉態度
宋歐陽修論南北朝書
南朝諸帝筆法雖不同大率意思不遠眇然都不復有
豪氣但清婉若可佳耳
南朝士人氣尚卑弱字書工者率以纖勁清媚者為佳
自隋以前碑誌文辭鄙淺又多言浮屠然其字畫往往
工妙惟後魏北齊差劣而又字法多異(集古錄)
宋蘇軾論唐六家書
永禪師書骨氣深穩體兼衆妙精能之至反造疎淡如
觀陶彭澤詩初若散緩不收反覆不已乃識其竒趣歐
陽率更書妍緊拔羣尤工於小楷高麗遣使購其書高
祖歎曰彼觀其書以為魁梧竒偉人也此非知書者凡
書象其為人率更貌寒寢敏悟絶人今觀其書勁險刻
厲正稱其貌爾禇河南書清遠蕭散微雜隸體古之論
書者兼論其生平苟非其人雖工不貴也河南固忠臣
但有譖殺劉洎一事使人怏怏然余嘗考其實恐劉洎
末年𥚹忿實有伊霍之語非譖也若不然馬周明其無
此語太宗獨誅洎而不問周何哉此殆天后朝許李所
誣而史官不能辨也張長史草書頽然天放略有點畫
處而意態自足號稱神逸今世稱善草書者或不能真
行此大妄也真生行行生草真如立行如行草如走未
有未能行立而能走者也今長安猶有長史真書郎官
石柱記作字簡遠如晉宋間人顔魯公書雄秀獨出一
變古法如杜子美詩格力天縱奄有漢魏晉宋以來風
流後之作者殆難復措手柳少師書本出于顔而能自
出新意一字百金非虚語也其言心正則筆正者非獨
諷諫理固然也世之小人書字雖工而其神情終有睢
盱側媚之態不知人情隨想而見如韓子所謂竊斧者
乎抑真爾也然至使人見其書猶憎之則其人可知矣
(東坡集)
宋蘇軾評書
自顔柳氏没筆法衰絶加以唐末喪亂人物凋落文采
風流掃地盡矣獨楊公凝式筆迹雄傑有二王顔柳之
餘此真可謂書之豪傑不為時勢所汨没者國初李建
中號為能書然格韻卑濁猶有唐末以來衰陋之氣其
餘未見有卓然追配前人者獨蔡君謨書天資既高積
學深至心手相應變態無窮遂為本朝第一然行書最
勝小楷次之草書乂次之大字乂次之分隸小劣又嘗
出意作飛白自言有翔龍舞鳳之勢識者不以為過歐
陽文忠公書自是學者所共儀刑庶幾如見其人者正
使不工猶當傳寶况其精勤敏妙自成一家乎
楊凝式書頗類顔行李建中書雖可愛終可鄙雖可鄙
終不可棄李國士本無所得舍險瘦一字不成宋宣獻
書清而復寒正類李西臺重而復寒俱不能濟所不足
蘇子美兄弟俱太峻非有餘乃不足也
自君謨死後筆法衰絶沈遼少時本學其家傳師者晚
乃諱之自云學子敬病其似傳師也故出私意新之遂
不如尋常人近日米芾行書王鞏小書亦頗有高韻雖
不逮古人然亦必有傳於世也
宋黃庭堅論古人書
大令草法殊廹伯英淳古少可恨彌覺成就耳所以中
間論書者以右軍草入能品大令草入神品也余嘗以
右軍父子草書比之文章右軍似左氏大令似莊周也
由晉以來難得脫然都無風塵氣似二土者惟顔魯公
楊少師髣髴大令爾魯公書今人隨俗多尊尚之少師
書口稱善而腹非也欲深曉楊氏書當如九方臯相馬
遺其玄黃牝牡乃得之
唐自歐虞後能備八法者獨徐會稽與顔太師耳然會
稽多肉太師多骨
懷素草工瘦而長史草工肥瘦硬易作肥勁難得也
書家論徐浩筆法怒猊抉石渴驥奔泉以余觀之誠不
虚語如季海筆少令韻勝則與稚恭並驅争先可也季
海長處正是用筆勁正而心員若論工不論韻則王著
優於季海季海不下子敬若論韻勝則右軍大令之門
誰不服膺往時觀怒猊抉石渴驥奔泉之論茫然不知
是何等語老年乃於季海書中見之如觀人眉目也三
折肱知為良醫誠然哉季海暮年乃更擺落王氏規模
自成一家所謂盧蒲嫳其髮甚短而心甚長惜乎當時
君子莫能以短兵伐此老賊也前朝翰林侍書王著筆
法員勁今所藏樂毅論周興嗣千字文皆著書墨蹟此
其長處不減季海所乏者韻耳
唐初字學勁健得晉宋風開元後變為肥厚元和後柳
沈之徒復尚清勁五代楊凝式國初李建中妙絶一時
行草亦主肥厚李昌武或不免於重濁
黃庭堅論近世書
李西臺出羣拔萃肥而不剰肉如世間美女豐肌而神
氣清秀者也但摹手或失其筆意可恨耳宋宣獻富有
古人法度清瘦而不弱此亦古人所難蘇子美蔡君謨
皆翰墨之豪傑也歐陽文忠公頗於筆中用力乃是古
人法但未雍容耳徐鼎臣筆實而字畫勁亦似其文章
至於篆則氣質高古與陽冰並驅争先也
王著臨蘭亭叙樂毅論補永禪師周散騎千字皆妙極
同時極善用筆若使胸中有書數千卷不随世碌碌則
書不病韻自勝李西臺林和靖矣盖美而病韻者王著
勁而病韻者周越皆渠儂胸次之罪非學者不盡功也
顔太師稱張長史雖姿性顛逸而書法極入規矩也故
能以此終其身而名後世(山谷文集)
宋蔡襄評書
張長史筆勢其妙入神豈俗物可近懷素處其側直有
奴僕之態况他人所可擬議(蔡忠惠公集)
宋李之儀論蘇黃衆賢書
蘇氏諸子源同派異種種皆有過人處魯直成就諸甥
之意可謂盡矣故率然自知類不相遠盖一本於舅氏
也少游自以書名行筆有秀氣无咎駸駸欲度驊騮要
亦不凡睿達特立不羣遂能名家雖未入神盖可入妙
(姑溪集)
宋朱晦菴評書
書學莫盛於唐然人各以其所長自見而漢魏之楷法
遂廢入本朝來名勝相傳亦不過以唐人為法至於黃
米而敧傾側媚狂怪怒張之勢極矣近歲朱鴻臚喻工
部者出乃能超然遠覽追迹元常於千載之上斯已竒
矣(朱文公集)
宋魏了翁論三家書
石才翁才氣豪贍范德孺資稟端重文與可操韻清逸
世之品藻人物者固有是論矣今觀其心畫各如其為
人(魏鶴山集)
宋倪思評書
本朝字書推東坡魯直元章然東坡多卧筆魯直多縱
筆元章多曳筆若行草尚可使作小楷則不能矣他如
蘇子美周越近如吳說輩皆不免於俗獨蔡君謨行書
既好小楷如茶譜集古錄序頗有二王楷法若大字楷
書則亦不能免俗若有美堂記晝錦堂記及荔枝譜所
謂厚皮饅首是也大抵楷法貴於端重又要飄逸故難
兩全(經鉏堂雜志)
宋趙希鵠評宋朝名賢書
朝中名賢書惟蔡莆陽蘇許公易簡蘇東坡黃山谷蘇
子美秦淮海李龍眠米南宫吳練塘傅朋王逸老皆比
肩古人莆陽典重有法度許公無愧楊法華東坡草聖
咄咄逼顔魯公黃山谷乃懸腕書深得蘭亭風韻然
行不及真草不及行子美乃許公之孫自有家法草聖
可亞張長史淮海專學鍾王小楷姿媚遒勁可愛龍眠
於規矩中特飄逸綽有晉人風度南宫本學顔後自成
一家於側掠撆趯動循古法度無一筆妄作練塘深入
太史之室時作鍾體逸老殆欲欺凌懷素或為過矣(洞天
清錄)
宋葛立方論米蔡二家書
本朝書米元章蔡君謨為冠餘子莫及君謨始學周越
書其變體出於顔平原元章始學羅遜濮王書其變體
出於王子敬君謨泉州橋柱題記絶過平原元章鎮江
焦山方丈六版壁所書與子敬行筆絶相類藝至於此
亦難矣東坡贈六觀道人詩云草書非學聊自悟落筆
已喚周越奴則越之書未甚高也襄陽學記乃羅遜書
元章亦襄陽人始效其作至於筆挽萬鈞沈着痛快處
遜法豈能盡耶(韻語陽秋)
宋陳槱評近世諸體書
余嘗評近世衆體書法小篆則有徐明叔及華亭曾大
中常熟曾耆年然徐頗好復古篆體細腰長脚二曾字
則圜而勻稍含古篆意大中尤喜為摹印甚得秦漢章
璽氣象隸書則有吕勝已黃銖杜仲微虞仲芳吕杜黃
工古法然雖頗勁而其失太拙而短虞間出新意波磔
加長而首尾加大乍見甚爽但稍欠骨法皆不得中行
草則有蔣宣卿吴傅朋王逸老單炳文姜堯章張于湖
范石湖蔣吴極秀媚所乏者遒勁逸老草法甚熟而間
有俗筆單字法本楊少師凝式而微婉麗姜盖學單而
入室者于湖石湖悉習寶晉而各自變體今世俗于篆
則推明叔隸則貴仲房行草則取于湖盖初賞識但見
其飄逸可喜殊不知此皆字體之變雖未盡合古要各
自有一種神氣亦足佳尚人效之者往往但得形似非
惟不及且併失其故步良可歎也(負暄野錄)
元袁裒評書
漢魏以降書雖不同大抵皆有分隸餘風故其體質高
古及至二王始復大變右軍用筆内擫而收斂故森嚴
而有法度大令用筆外拓而開廓故散朗而多姿貞觀
以後書法清婉亦由接武六朝餘風未散至開元以後
乃務重濁李北海專事竒崛徐會稽全師褉序至顔太
師一變為方整規矩然平原畫贊乃展逸少者耳下及
沈柳各命新體至楊李而極逮至王著始追蹤永師遠
迹二王故世所傳淳化閣帖猶不失古人意度者以出
於著故也慶歴以來惟君謨特守法度眉山豫章一掃
故常米薛二蔡大出新竒雖皆有祖襲而古風蕩然南
渡而後思陵大萃衆美筋骨過婉吳傅朋規倣孫過庭
姿媚傷妍近世姜堯章迥脫脂粉一洗塵俗有如山人
隠者難登廊廟盖專工氣韻則有旁風急雨之失太守
繩墨則貽义手並脚之譏大要探古人之玄微極前代
之工巧乃為至妙夫古人所以窮極絶巧者以得真蹟
臨摹也今去古既遠重經喪亂真蹟愈少閣帖數行價
逾金玉窮鄉學士何由獲窺加以傳模之餘失真益甚
今世師閣本者多尚肥美倣絳刻者率務竒勁苟記憶
所遺本態呈露致使學者訛以傳訛謬以襲謬殊不知
前乎千百載之先崔蔡張鍾之徒復何所倣像而為之
哉良以心融神會意達巧臻生變化於豪端起形模於
象外諸所具述咸有其由必如庖丁之目無全牛由基
之矢不虚發斯為盡美老子曰通乎一萬事畢此之謂
也雖然黃太史有言士大夫下筆須使有數萬卷書氣
象始無俗態不然一楷書吏耳初何足云(元文類)
元鮮于樞評書
張長史懷素高閑皆名善草書長史顛逸時出法度之
外懷素守法特多古意高閑用筆麤十得六七耳至山
谷乃大壞不可復理(清河書畫舫)
明王鏊論宋人書
真西山書似草草作諦觀之乃非草草者雖不全用晉
人筆法而亦不出於法之外豈胸次高故落筆便自不
同耶然南渡諸公如魏鶴山李心傳兄弟書亦往往相
似豈亦習尚然耶盖蘇黃筆法至是又一變云晦翁書
筆勢迅疾曾無意於求工也而尋其點畫波磔無一不
合書家矩矱(震澤别集)
明吳寬評書
顔魯公平日運筆清活員潤能兼古人之長米海岳則
猛厲竒偉終墮一偏之失以孔門方之真有回路二子
之别
朱文公論當時名書獨推君謨書有典刑而謂黃米書
有攲傾狂怪之勢故世俗甲乙曰蘇黃米蔡者非公論
也沈啓南得此四書列之深合文公之意遂定曰蔡蘇
米黃(匏菴家藏集)
明祝允明書述
書理極乎張王鍾索後人則而象之小異膚澤無復改
變知其至也遹逮唐氏遵執家彛初焉微區爾我已乃
浸闊步趨宋初能者尚秉昔榘爰至中葉大換顔面雖
神骨少含晉度九往一居在其躬尚可邇來徒靡从瀾
倒風下違宗戾祖乃以大變千載典謨崇朝敗之何暇
哂之亦應太息流涕耳暨夫海濱殘趙顛繆百出一二
守文之外怪形盈世吾於是不能已於痛哭矣蒙古數
子未足甲乙(虞巙數輩可爾樞鄧與諸人無足言)吴興獨振國手徧友歴
代歸宿晉唐良是獨步然亦不免奴書之眩自列門閥
亦為盡善小累固盡美矣饒周之属且亦可觀二宋在
國初故當最勝(克昌裔)昌裔熟媚猶亞於克宋氏父子不
失邯鄲(濂燧)詹觧鳴於朝盧(熊)周(砥)守於野(如滕公等尤多未遑繁舉
非棄之也)朝者乃當讓野而希原幹力本超更以時趨律縛
耳自餘彬班甚衆夫則不暇二沈蜚燿墨林昌辰高步
自任人推皆謂絶景大君宸譽遂極衮華抑在一時誠
亦然耳學士功力深篤其所發越十九在朝乃亦薄有
繩削之拘非其神之全也或有閒窗散筆輒入妙品人
罕覩耳棘寺正書傷媚行草傷輕因成儇浮自遠大雅
危帽輕衫少年毬鞠又如豔質明妝倩笑相對朱夏榜
署紛紜易於馳譽(孔暘仲昭)下及廷暉飬正之流煙煤塞眼
悉俗工也其間太常(夏)稍近清潤吏部(蔣)頗主沈雄惜
乎不肯自脫孔暘掾吏手耳飬正吾不知也(不知當時何以得列
書苑)二陳壁傷矜局登略工之亦有宜黃吳餘慶崑山衞
靖少自出塵趨向甚正恨不廓且老耳程氏父子篆隸
擅名斯業既鮮不得不與其後左參李相頗為青冰(左贊
與長沙公)李牧楊師不以書名亦有可觀(昌祺文貞)洎乎近朝所
稱如黃翰二錢張汝弼皆松人也(松人以沈氏遺聲留情豪墨迄今猶然然
金玉一出而已)小錢大致亦可翰與東海人絶薰蕕而藝斯魯
衞張公始者尚近前規繼而幡然飄肆雖名走海内而
知音歎駭今且以人而重與黃行伎俱下非吾徒也又
有張天駿者亦將婢學夫人咄哉樵㸑厮養醜惡臭穢
忍涴齒牙恐異時或得其名失其迹妄冐誤人且為贅
列紫薇郎署分科木天執事左閣絲綸後先匪此能悉
談者謂任道遜姜立綱及邇日周文通宜攀詹沈蓋亦
依稀若徐武功劉西臺吴文定李太僕咸為近士瞻望
(吴公不負書名故非當家愛人及烏貴在起雅去俗斯亦牽筆勿訝不倫)徐劉與吴并馬刑
部蕭黃門(愈顯)亦皆師模宋元之撰而已(徐倣米劉趙吴蘇馬亦米蕭自
成狀而近彦修)於中劉無一筆失步亦可嘅舍文武而攀成康
也太僕資力故高乃特違衆既遠羣從人宋并去根源或
從孫枝翻出已性離立筋骨别安眉目盖其所發奴書
之論乃其胸懷自憙者也(王氏法書苑)
明楊慎評書
虞文靖曰大德延祐之間稱善書者必歸巴西漁陽吴
興巴西謂鄧文原漁陽謂鮮于樞吳興謂趙子昂也以
二人先於趙者以齒序耳鄧書太枯鮮于太俗豈能及
子昂萬一耶文靖他日又曰魏晉以來善書者未嘗不
通六書之義吴興趙公之書冠天下以其深究六書也
此評始為的論
陳景元評歐陽詢字云世皆知其體方而莫知其筆圓
亦可為歐之闡幽也
蘇子美似古人筆勁蔡君謨似古人筆圓勁易而圓難
也美而病韻者王著勁而病韻者周越著高於越多矣
王著成都人宋初為侍書今之智永千文著所補也亦
可亂真
東坡云君謨小字愈小愈妙曼卿大字愈大愈竒李西
臺字出羣拔萃肥而不剰肉如世間美女豐肌而神氣
清秀者也不然則所謂肉鴨而已其後林和靖學之清
勁處尤妙東坡詩所謂詩如東野不言寒書似西臺差
少肉可與和靖傳神矣
劉靜能曰鍾王不能變乎蔡邕蔡不能變乎籀古今古
雖殊其理則一鍾王雖變新竒而不失隸古意庾謝蕭
阮守法而法在至歐虞褚薛竊法而法分降為黃米諸
公之放蕩猶持法外之意周吴輩則慢法矣下而至張
即之怪誕百出書怪極矣不有子昂誰能廻瀾乎
米元章目柳公權書為惡札如玄秘塔誠中其譏如陰
符經序昔人評為柳書第一實有晉韻下此則馮宿碑
亞於廣堂碑非玄秘塔可同日觀也紫絲靸帖亦佳比
之顔當出其上
李北海書雲麾將軍碑為第一其融液屈衍紆徐妍溢
一法蘭亭但放筆差增其豪豐體使益其媚如盧詢下
朝風度閑雅縈轡回策儘有藴藉三郎顧之不覺歎美
雲麾碑刻在長安良鄉縣有拓本遠不如也今長安碑
已亡惜哉(墨池瑣錄)
明何良俊評書
宋時惟蔡忠惠米南宫用晉法亦只是具體而微至元
時有趙集賢出始盡右軍之妙而得晉人之正脈故世
之評其書者以為上下五百年縱横一萬里舉無此書
(四友齋叢說)
明王世貞評書
宋初王待詔著宋宣靖李西臺蘇參政皆稱名書家者
然不甚法山谷評待詔如小僧縛律西臺如講僧參禪
然待詔猶有晉人意范文正伯夷頌見推亦以其人耳
杜祁公蘇長史皆學懷素杜瘦而生蘇瘦而弱苐覺玉
潤微勝冰清蔡忠惠略取古法而加以和工稚滯而不
大暢蘇文忠正行出入徐浩李邕擘窠大書源自魯公
而微欹似碑側記行草稍自結構雖有墨豬之誚最為
淳古黃山谷大書酷倣瘞鶴狂草絶擬懷素姿態有餘
儀度少乏米元章源自王大令禇河南神采奕奕射人
終媿大雅是四君子者號為宋室之冠然小楷絶響矣
山谷推王文公書似楊少師章惇有鍾王法談者以為
曲筆蔡京蔡卞兄弟皆擅書名御書法墨妙畫皆其評
跋彼人縱極八法無取一長况未必耶
宋齊之際人語曰買王得羊不失所望盖時重大令而
敬玄為大令門人妙有大令法者也中睿之際時人語
曰買褚得薛不落其節盖時重河南而少保為河南甥
妙有河南法者也
元人自趙吴興外鮮于伯機聲價幾與之齊人或謂勝
之圓健而不甚去俗鄧文原有晉人意而微近粗巎巎
子山有韻氣而結法少疎然是三人者吴興流亞也虞
伯生差古雅鮮于必仁朗朗有父風揭曼碩父子美而
近弱張伯雨健而近佻柯敬仲老而近粗班彥功少頗
遒爽晚成惡札龔璛陳深輩皆長於題跋倪元鎮雖有
韻而未成長人或許以得大令法何也元鎮以稚茟作
畫尚能於筆外取意以稚筆作書不能於筆中求骨詎
宜以泛愛推之也
天下法書歸吾吴而祝京兆允明為最文待詔徵明王
貢士寵次之京兆少師楷法自元常二王永師秘監率
更河南吴興行草則大令永師河南狂素顛旭北海眉
山豫章襄陽靡不臨寫工絶晚節變化出入不可端倪
風骨爛漫天真縱逸直足上配吴興他所不論也唯少
傳世間有拘局未化者又一種行草有俗筆為人譌寫
亂真頗可厭耳待詔小楷師二王精工之甚惟少尖耳
亦有作率更者少年草師懷素行筆倣蘇黃米及聖教
晚歲取聖教損益加以蒼老遂自成家唯絶不作草耳
王正書初法虞永興智永行書法大令最後益以遒逸
巧拙互用合而成雅奕奕動人文以法勝王以韻勝不
可優劣等也三君子下有陳淳道復以字行正書初從
文氏欲取風韻遂成媚側行書出楊凝式林藻老筆縱
横可賞而結構多疎亦南路之濫觴也
吴中諸君子余所知者王司業同祖文太史甥也正行
具體而微袁提學袠行草亦是疎逸王吏部榖祥正行
法趙吴興雖老健而乏雅致文博士彭教諭嘉小楷皆
足箕裘彭肉而員嘉俊而佻行草則彭有懷素孫過庭
法而傷率弱臨摹雙鉤俱是吾朝第一手陳方伯鎏正
書出入鍾顔而骨不勝肉行草至徑尺始遒署書愈大
愈勝陸少卿師道中年小楷化度麻姑清麗可愛彭年
孔嘉小楷師率更精工之甚大則魯公誠懸方整遒勁
行筆眉山若遠耳許太僕初真行草俱員熟所乏風稜
周天球公瑕楷法二種一種小變宣示而肉微勝一種
出入吴興而加嫵媚黃姬水淳父正書初宗虞永興行
筆本王履吉而晚節加率張貢士鳳翼小楷擬曹娥精
雅有致微傷矜局王穉登百榖出入淳父公瑕而加尖
峭崑山俞允文仲蔚小楷絶得褚河南法而以顔柳筋
骨幹之遇所合作深可嘉尚而行筆頗倣河南稍大則
倣黃米而傷佻縱王逢年舜華本有筆而難用之遂不
成家雲間莫布政如忠行草風骨朗朗亦善署書乃子
是龍小楷精工過於婉媚行草豪逸有態(藝苑巵言)
明詹景鳳評吴中十二家書
原博法蘇啓南法黃兩公藝匪專門成章並自斐然祝
希哲文徵仲王履吉文壽承分門聿起咸始家雞晚歸
元宋緣飾李唐要以才則祝雄當世功則文極生平夀
承駸駸幾參祝步履吉英英可企文閑盖筆精筆疎之
間浮紙入紙之際一展卷而四子可坐定也若夫墨以
人珍則蔡鴻漸陸幼靈匪夙運腕於登場然而瞻先士
寸楮可寶則蔡勻暢可附翰史禄之矩矱承旨孔嘉模
楷坡公譬諸一解一支實乃機存自運離俗為雅公瑕
百榖晚出然公瑕稳於結體百榖宛於取態藉令造極
並庶能品之中然大致徵仲門廡耳(詹東園集)
明莫雲卿評書
真書之難古今所歎書法不由晉人終成下品鍾書點
畫各異右軍萬字不同物情難齊變化無方此自神理
所存豈但盤旋筆札間區區求象貌之合者右軍父子
各臻其極逸少秉真行之要子敬執行草之權父之靈
和子之神駿皆古今之卓絶矣隔世緜遠遺跡邈焉石
刻古搨已登上估鍾王楷體一字難求非才識俱高思
同冥契何由見影知形得其萬分之一也哉唐之中葉
以書判取士一時學士大夫競趨端楷類有科舉氣顔
魯公有干禄字書是其證也歐虞褚柳淵源有自雖心
手各異而古法多存歐之正書穠纖得度剛勁不撓點
畫工妙意態精密傑出當世虞書氣秀色潤意和筆調
外柔内剛修媚自喜褚法出入鍾王古雅絶俗昔人稱
其瑶臺青瑣窅映春林美人嬋娟不勝羅綺風流綽約
歐虞謝之柳遒緊員潤自成一家其餘如魯公正書元
章以為後人惡札之祖他可知也宋人如米元章行法
登右軍大令之堂每作二王帖傳人間雖一時賞鑒如
紹彭諸賢亦莫能辨其真贋獨小楷不多見於世耳蔡
君謨真書卓冠一代大者端莊穠豔在魯公伯仲間小
法予目中未覩草帖有絶類晉人者蘇黃二家大悖古
法蔡京父子人品别倫不能不重其書勝國諸名流衆
口皆推吳興世傳七觀度人道德陰符諸經其最得晉
法者也使置古帖間正似闤闠俗子衣冠而列儒雅縉
紳中語言面目立見乖忤盖矩矱有餘而骨氣未備變
化之際難語無方丿欲利而反弱乀欲折而愈戾右軍
之言曰平直相似狀如算子便不是書但得其點畫耳
文敏之瑕正坐此邪鮮于太常鄧文原巎子山虞伯生
鄭元祐張伯雨揭徯斯張來儀錢逵俱奕奕高流而行
草則伯機古勁類唐人真楷則張揭淳美並存晉法品
在子昂上而名價稍似不及余不能觧良由俗眼望風
呼聲交口相和至謂趙書直接右軍不知歐虞褚柳當
置何地假令元章長睿輩復出必有定論矣
國朝如祝京兆希哲師法極古博習諸家楷書骨不勝
肉行草應酬縱横散亂精而察之時時失筆當其合作
遒爽絶倫平生見此公墨蹟惟金山寺石刻碑寫張說
詩及余家藏寫阮籍詠懷詩焉草法通神無可擬議文
太史具體黃庭而起筆尖微病在指腕雖嚴端不廢未
見巋峩磊落之姿王貢士盤旋虞監而結體甚疎雖爛
然天真而精氣不足晚年行法飄飄欲仙吾鄉陸文裕
子淵全倣北海尺牘尤佳人以吴興限之非篤論也數
公而下吴中皆文氏一筆書初未嘗經目古帖意在傭
作而以筆札為市道豈復能振其神理托之豪翰圖不
朽之業乎(莫廷韓集)
明董其昌評書
顔清臣忠義大節唐代冠冕世人以其書傳蔡元長書
法似米南宫以其人掩書兩傷厥美在人自擇耳黃長
睿評張從申書出於北海趙子固又以北海學子敬病
在攲側若張從申即無此矣然張從申書實似北海之
法華寺碑而北海出竒不窮故當勝之余常謂北海如
象右軍如龍世必有肯余言者(戲鴻堂帖)
東坡先生書世謂其學徐浩以余觀之乃出於王僧虔
耳但坡用其結體而中有偃筆又襍以顔常山法故世
人不知其所自來即米顛書自率更得之晚年一變有
冰寒于水之竒書家未有學古而不變者也
楊景度書自顔尚書懷素得筆而溢為竒怪無五代衰
薾之氣黃米俱宗之書譜曰即得正平須迢險絶景度
之謂也
素師書本畫法類僧巨然巨然為北苑流亞素師則張
長史後一人也高閑而下益趨俗怪不復存山陰矩度
矣
邢子愿侍御嘗為余言右軍之後即以趙文敏為法嫡
唐宋人旁出耳此非篤論文敏之書病在無勢所學右
軍猶在形骸之外右軍雄秀之氣文敏無得焉何能接
武山陰也雖然其可傳者自成一家望而可知為趙法
非此則鮮于康里得並驅翰苑矣
明邢侗名人書法評
趙文敏一代清士正行功力極盡無加草書唯帶偏俗
若增朗朗超著便是羲獻入林更勝國至今文徵仲差
可比肩祝京兆資才邁世第頽然自放不無野狐王貢
士寵秀發天成清池惠風加以數年未見其止周天球
秃穎取老堂堂正正所乏佳趣王百榖遒美不凡未合
古法縱横前代得筆得韻吾聞其語未見其人(來禽館集)
明項穆評書
夫自周以後由漢以前篆隸居多楷式猶罕真章行草
趨吏適時姑略上古且詳今焉夫道之統緒始自三代
而定於東周書之源流肇自六爻而盛於兩晉宣尼稱
聖時中逸少永寶為訓盖謂通今會古集彼大成萬億
斯年不可改易者也苐自晉以來染翰諸家史牒彰名
縹緗著姓代不乏人論之難殫若品格居下真蹟無傳
予之所列無復議焉盖聞張鍾羲獻書家四絶良可據
為軌䠱爰作指南彼之四賢資學兼至者也然細詳其
品亦有互差張之學鍾之資不可尚已逸少資敏乎張
而學則稍謙學篤乎鍾而資則微遜伯英學進十矣資
居七焉元常則反乎張逸少皆得其九子敬資稟英藻
齊轍元常學力未深步塵張草惜其蘭折不永躓彼駿
馳玉琢復磨疇追驥驟自云勝父有所恃也加以數年
豈萍語哉六朝名家智永精熟學號深矣子雲飄舉資
稱茂焉至于唐賢之資禇李標幟論乎學力陸顔蜚聲
若虞若歐若孫若柳藏真張旭互有短長或學六七而
資四五或資四五而學六七觀其筆勢生熟姿態端妍
槩可辨矣宋之名家君謨為首齊範唐賢天水之朝書
流砥柱李蘇黃米邪正相半總而言之傍流品也後之
書法子昂正源鄧俞伯機亦可接武妍媚多優骨氣皆
劣君謨學六而資七子昂學八而資四休哉蔡趙兩朝
之脫穎也元章之資不減禇李學力未到任用天資觀
其纖濃詭厲之態猶夫排沙見金耳子昂之學上擬陸
顔骨氣乃弱酷似其人大抵宋賢資勝乎學元手學優
乎資使稟元章之睿質勵子昂之精專宗君謨之遒勁
師魯直之懸腕不惟越軌三唐超蹤宋元端居乎逸少
之下子敬之上矣明興以來書蹟雜糅景濂有貞仲珩
伯虎僅接元蹤伯琦應禎孟舉原博稍知唐宋希哲存
禮資學相等初範晉唐晚歸怪俗號為惡態駭諸凡夫
所謂居夏而變夷棄陳而學許者也然令後學知宗晉
唐其功豈少補邪文氏父子徵仲學比子昂資甚不逮
筆氣生尖殊乏藴緻小楷一長秀整而已壽承休承資
皆勝父入門既正克紹箕裘要而論之得處不若祝豐
之能邪氣不染二公之陋仲温章草古雅微存公綬行
真朴勁猶在高陽道復僅有米芾之遺風民則立綱盡
是趨時之吏手若能以豐祝之資兼徵仲之學休承之
峭健壽承之風逸不幾乎歐孫之再見耶若下筆之際
苦澀寒酸如倪瓚之手縱加以老彭之年終無佳境也
(書法雅言)
李日華評書
古人作一段書必别立一種意態若黃庭之玄淡簡遠
樂毅之英采沈鷙蘭亭之俯仰盡態洛神之飄颻凝佇
各自標新拔異前手後手亦不相師此是何等境界斷
斷乎不在筆墨間得者可不於自已靈明上大加淬治
來
米南宫書大小天馬賦有掣啣頓轡不受羈束之氣山
谷注李伯時所寫天閑六馬贊矜栗聳峙如就駕鑾輿
排仗閶闔蓄千里遠邁之意而不敢逞若坡翁作馬劵
與李方叔則高朗卓犖宛然龍騋步驟延頸顒目以顧
草澤之羣三公筆墨變化往往隨事注精以展其妙如
此(紫桃軒雜綴)
明婁堅評書
草書不難於放縱而難於簡澹逸少書見於閣帖者宜
其為百代所宗也獨張懷瓘之論小異此與文皇過貶
子敬或皆未足全憑耳伯高藏真相繼以狂草名世張
書不多見所見或多贋本米元章以伯英虎丘帖謂本
伯高差可髣髴素之自叙雖姿態縱逸而法度森然比
之晉人獨少韻耳米論真書微不滿於顔柳挑踢即此
可以論草書矣自魯直極推楊少師往往以奴書為誚
而晉唐典刑未免掃地宋人之草惟薛道祖謹守前規
元章臨本時露本色盖草書之法自是幾不傳於世矣
今人薄解怒張便自號為顛素人亦以是稱之如祝京
兆筆力非不矯矯求之伯高藏真尚多乖少合况於晉
人之遠韻乎予少而好書尤耽於草頗從淳化太清窺
見古人之槩然恨刻本止存形模絶無神采平生見蘇
米真蹟雖率意之筆亦自爛然世人遂欲以趙吴興壓
之此似是而非吴興勝場當在小楷其最合作亦非若
今世所傳石本也然此三君子者特多真行未覩其草
草書獨藏真題曹娥絹本後小字運筆如游絲最為竒
蹟又見逸少十月廿七數行乃知古今人不相及若經
塵劫此或謂唐人雙鈎則不可知要必非後之君子所
辨耳
王會稽善學篆籀者也顔平原善學羲獻者也晉帖傳
者要為不可思議唐帖有贋有臨其真者固難髣髴也
宋元名蹟幸獲覩真蘇則沈著之中乃見妍姿米則逸
宕之外自覺淹通蔡整而媚人巧已極黃秀而勁自得
為多吴興小楷深穩多姿行草自是入能氣韻不無近
俗然後之繼作未見其倫目以邁宋相也舉肥矣(學古緒言)
明范欽評書
書法晉以下業有定評蓋爛然舉也國朝頗遜於古所
稱建幟藝林者篆李長沙喬太原署書詹孟舉行草宋
仲行端木孝思祝希哲章草宋仲溫八分龔聖與文徵
仲小楷仲温與徵仲皆名家宋昌裔李昌祺沈民則程
南雲諸英非不奕奕以言對壘難矣成弘來尚正書姜
立綱擁腫癡濁大類算子世顧好之遞相宗習邇年陳
方楊馬草書視解大紳沈文明張汝弼尤怪誕乃攘臂
馳鶩說者以病匄偷兒殭蛇曲蚓目之然乎(天一閣集)
明沈德符評書
國初能手多黏俗茟如詹孟舉宋仲溫沈民則劉廷美
李昌祺輩遞相模倣而氣格愈下自祝希哲王履吉二
君出始存晉唐法度然祝勁而少偏王媚而無骨文徵
仲法度有餘神化不足張汝弼乃素師之重儓豐道生
得淳化之優孟文休承小禪縳律周公瑕槁木死灰其
下瑣瑣益所不論矣今書名之振世者南則董太史玄
宰北則邢太僕子愿其合作之筆往往前無古人(野獲編)
明周之士書家評
國朝書家自京兆而後當推徵仲擅代楷法出之右軍
圓勁古淡雅不落宋齊蹊徑法韻兩勝人也王履吉宋
仲温宋仲珩次之陸子淵豐考功沈華亭徐元玉李禎
伯又其次者也至若詹希元吳寬楊士竒黃翰張天駿
陳白沙胡文穆楊升菴陳道復周公瑕羅洪先王榖祥
文嘉莫雲卿俞允文輩亦自赫赫取名一時雖各具一
長然而質既鈍滯學復不能兼通求其備精衆善追
跡古人則已難矣
近代邢子愿書研精二王筆法恒髣髴十七帖意即其
卷素所書亦多述王帖可謂極意臨摹者矣宋齊而下
書法衰颯晉魏風軌埽地者已非旦夕之故乃公獨裒
然辟除陋習追蹟逸少亡論其精詣謂何即其矢志則
已超人一等矣韓昌黎以文章振起八代之衰其此之
謂乎
華亭董玄宰擅名詞賦博通六藝於六體八法靡所不
精即今海内學士大夫莫不盛推其詩文書畫為三絶
今觀其書出乎蘇入乎米而丰采姿神飄飄欲仙董為
余恩師余不敢阿其所好即其搨有戲鴻一帖搨成而
中原争相傳寫吾盖不知其門臬更幾鐡限矣黃貞夫
書媚不掩骨韻能成法鍾云多力豐筋者勝貞夫有焉
黃慎軒書老於筆而深於學揮運所及輒自成體雲卷
霧收令人心醉朱康侯書晚起翰墨學本淵源如洛陽
美女顔色奕奕豔絶趙夢白書沈渾鴻博秀色可餐鄒
彦吉肥不剰肉王百榖瘦不露骨陳眉公雅而有致俱
是一時書家别若祝世禄書亦有風致但筆多任意法
有出入可備書家禪種詹景鳳書酷仿狂素亦為可觀
而筆落蹊徑終為幻怪牛鬼蛇神酒肆物耳(游鶴堂墨藪)
屠隆書家評
國朝書家當以祝允明為上今之人不啻家臨池而人
染翰然無敢與希哲抗衡也
文徵仲以法勝王履吉以韻勝然文之書畫有親藩中
貴及外國人雖遺以隋珠趙璧而欲購片紙隻字平生
必不肯應此文之名益重于世宋仲温仲珩當與王文
並駕之四子者亞于祝者也
陸深沈度徐元玉李應禎吴寬五人其又次者也
杜環沈粲楊士竒李昌祺胡文穆曾棨李時勉陳敬宗
吳餘慶衞靖魏驥徐有貞劉珏張汝弼黃翰張天駿浦
顯卲文敬詹和錢漙錢博陳白沙任道遜王守仁金琮
周倫張電凌晏如許成名許宗魯朱九江王慎中楊慎
羅洪先陳鶴楊珂羅鹿齡吴維嶽陳道復王同祖袁襄
王榖祥文嘉陳鎏陸師道彭年許初王姬水張鳳翼王
穉登邢侗俞允文莫雲卿朱子价黎惟敬梁思伯湯煥
吳大禮陸萬里其又次者也
朱孔暘姜立綱皆掾史筆所謂南路體也馬一龍用筆
本流迅乏字源濃淡大小錯綜不可識折看亦不成章
况多俗筆方元煥張書紳蘇洲皆近時書中惡道也馬
負圖狂翰亦有習者既貽譏大雅終非可久王逢年本
有筆而雜用之遂不成家之數子者書不足法也
六藝之一錄卷二百八十六
