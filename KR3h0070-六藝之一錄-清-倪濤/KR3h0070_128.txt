欽定四庫全書
六藝之一錄卷一百二十九錢唐倪濤撰
石刻文字一百五
印章
方寸銕志
吳門朱珪氏師濮陽吳睿大小二篆習既久盡悟石鼔
嶧山碑之法因喜為人刻印遇茅山張外史外史錫之
名方寸銕持以過錢唐訪余於吳山次舍求一言白其
所謂方寸銕者余笑曰予方以銕石心取乖於世而子
又欲乖吾之乖乎雖然古之豪傑脩已治人者必自方
寸銕始黃金白玉可磨此銕不可磨也子以是銕印諸
金銀銅玉犀象使佩之者皆無愧於是銕外史心印之
教行矣吁豈真求工於刻畫無戾夫古制也哉今妄一
男子釋蹻起閭巷取封侯印如斗大印咫尺書驅役帶
甲百十萬如金翅鶚逐百鳥無一敢後者金斗之權重
矣哉吾不知果能為天子剪狂寇佐中興為生人開太
平無媿於汝銕否不則徒以苟富貴不至腐尸滅名不
已使得珪方寸銕印斯可以蒙金斗而爵榮名矣珪或
為今將軍刻符印其亦以是告之至正十九年秋七月
八日李黼榜相甲進士今奉訓大夫江西等處儒學提
舉會稽楊維楨志并書
神斧磨天割紫雲仙葩殞玉發竒芬靈書寳訣開剛卯
不數人間小篆文
書刻輸君總色絲前身想是伏靈芝虎頭食肉元無相
鑄鈕休傳右顧龜
我家金粟道人章瓦欵蟠螭識未央千古典型今復見
佩之何必獸頭囊
鏤玉塗金與錯銀盡將工巧失天真君能獨掃雕蟲技
定品他年合入神
伯盛朱隠君余西郊草堂之高鄰也性孤潔不佞於世
工刻畫及通字說故與交者皆文人韻士予偶得未央
故瓦頭於古泥中伯盛為刻金粟道人私印因驚其篆
文與製作甚似漢印又以趙松雪白描桃花馬圖求勒
於石精妙絶世大合松雪筆法惜其不得從游於松雪
之門使茅紹之專美於今世因題四絶於卷末以美之
伯盛勿以余言為譽後必有鑒事者公論也至正十七
年中秋日書于玉山草堂金粟道人顧阿瑛
方寸銕歌贈伯盛朱隠君
人心何危患多岐方寸之銕貴自持百鍊耿耿明秋暉
彼柔繞指何詭隨朱盛剛勁真吳兒法書銕畫逼秦斯
晴忩握管儼若思學成變法出愈竒銕耕代筆猶神錐
用之切玉如切泥孤忠不媿月食詩清便更賦楊花辭
元祐黨碑我所非驢鳴犬吠我所嗤雕蟲小技同兒嬉
屠龍妙割嗟奚為盛乎盛乎知不知南北車書滚滚來
中興定勒磨崖碑大書深刻非子誰旹至正廿年歲次
庚子夏六月初吉天台氏學者元鼎書于白蓮桂子軒
方寸銕銘
婁東朱珪字伯盛工古籀篆文其於六書之義考之尤
詳嘗以餘力刻印章則為吳中絶藝間游錢唐遇句曲
張外史名之曰方寸銕銕以喻其能堅其志操期以進
乎道亦若桑國僑志於銕研之銕云雖然科斗書廢已
久必以篆籀為師法漢隸而下不在論能復其古其庶
幾朱君乎朱君與余相遊從嘉其志操之日堅今來予
來玉山中驗朱君之書法益有進是猶張旭悟公孫大
娘之舞劒器也見其刻玉石如切泥則又若漆園氏誇
庖丁解牛而得肯綮也張得於舞劒庖丁得於解牛吾
知朱君得於書而悟外史方寸銕之旨矣遂述其事而
為之銘銘曰聖人作人文開龍馬出榮圖來神農氏尚
結繩民弗犯俗龐淳史倉頡肇有制譬孳乳乃曰字越
夏商歴周秦科斗廢籀篆臻漢而晉書變作唐風媮政
日惡曰逮今邈寥寥事刻畫昆吾刀鍾鼎隳石鼓頽心
太古婁朱珪至正歲舍庚子夏四月廿有六日河南陸
仁造
方寸銕頌
猗方寸銕嫓昆吾刀游刅發硎妙契縱操六書奥旨探
賾損勞史籀秦斯作則孔昭翔鸞翥鳳騰龍騫蛟為印
為章奎壁麗霄文苑藝林世賴榮褒我頌匪私永言勿
祧至正庚子八月十又八日淮海秦約造
方寸銕詩奉美伯盛有道隴右邾經上
朱珪手持方寸銕撫印能工漢篆文并剪分江龍噴月
昆刀切玉鳳窺雲他年金馬須承詔此日雕蟲試策勲
老我八分方漫寫詩成亦足張吾軍至正八月辛丑朔
平湖草堂中寫西夏朱仲義
朱生心似銕篆刻藝彌精應手多盤折纖毫不重輕么
麽形獨辨螭匾勢初呈漢印規模得秦碑出入明風流
金石在潤色簡書并餘刅庖丁解風斤郢匠成達觀應
自我賞會足平生趣刻無多訝因君託姓名錢唐陳世
昌
袖裏昆吾一寸銕江南碑碣萬家文玉符金印雲臺將
大篆煩君為勒勲雲間陸居仁
十年兵興徧天下名山大澤罹野火野火盡燒秦漢碑
咸陽鬼哭無人打故人吳睿業篆隸好古乃有如珪者
妙刻金粟道人章尤精白描桃花馬金印徒聞如斗大
零落當時建章瓦君不見黃鶴仙伏靈芝北海文章長
高價武夷山樵者錢惟善題於海嘯軒
館閣諸公無不喜用名印雖草廬吳公所尚質樸亦所
不免惟揭文安公絶不用其制吾竹房論著甚詳然其
所用人多不合作趙文敏有一印文曰水精宫道人在
京與李息亝袁子方同坐適用此印袁曰水精宫道人
政可對瑪瑙寺行者闔座絶倒蓋息亝元居慶夀寺也
鮮于郎中一印曰鮮于伯幾文吾子行曰可對尉遲敬
德鞭滑稽大略相同子行嘗作一小印曰好嬉子蓋吳
中方言一日魏國夫人作馬圖至子行處子行為題詩
詩後倒用此印觀者曰先生倒用了印子行曰不妨坐
客莫曉他日文敏見之罵曰箇瞎子他道倒好嬉子耳
太平盛時文人滑稽如此情懷可見今不可得矣余坐
主張先生仲舉在杭一印曰平皋鶴叟蓋用杭州三山
名臨平皋亭黃鶴也古人亦有如此者如雲煙過眼錄
載姜白石印文鷹揚周郊鳳儀虞廷蓋以姓字作隠語
辛稼軒印曰六十一上人又以破其姓文米元章書史
言劉巨濟符符字亦好竒耳雲門山樵張紳書於朱伯
盛印譜後
夏溥學古編序(諸序不涉印文者不錄)
余在杭識吾先生時年二十有七先生住生花坊一小
樓樓上下分業弟子先生不下樓高弟子番下樓授書
客至樓童輒止不使登通為誰於先生先生使登乃登
客初余得通而登先生起臨梯余仰見之則大聲曰此
樓不易登也先生即曰此客不易得也先生座有婺人
潘昧問余從越中來有所作乎余舉來見先生詩大喜
余綠雲如聽晩簫吹之句因示余簫并兩鐵如意一舊
者頗拙重一新者先生特以為佳東壁上數本皆秦漢
碑壁下一漆几几上皆漢唐官私印先生以三紙列印
几上者為遺今尚書後余數來登樓童不止也先生每
語余篆書事大抵皆今三十五舉中語然余候先生好
情思多求為諸人寫私印見先生即捉新筆書甚快寫
即自喜余夏溥小印先生寫可証也先生姓本吾丘其
私印有竹素書房吾氏子行我最懶放懷真樂飛雲丹
霄此數印串印鼻以小韋帶常在手磨弄之蓋欲和其
四稜令有古意先生眇左目左足跛然其風度纔一言
一笑間皆令人喜雖不言不笑時亦有韵遂變宋末鍾
鼎圖書之繆寸印古篆實自先生倡之真第一手趙吳
興又晩效先生法耳徐公琰一日求登先生樓樓童堅
止之不得登使通此廉訪使先生聞之從樓上答曰此
樓何敢當貴人登耶願明日謁謝見使節後公屬先生
以說文校定近吳主一得先生學古編周秦石刻釋音
近代名公書評亟刻入板因附書余見先生時以告主
一併發先生學古編目序意為序其下鈞臺西夏溥書
吾丘衍三十五舉
十七舉以上俱論篆文已載入書體門之内
十八舉以下俱論摹印已載入金刻門之内
兹不重錄
學古編附錄
洗印法
圖書久為油硃所熾者先於燈盞内浸一宿次日取
出蘸香爐内灰用硬㯶刷乾洗之若硃未盡更蘸刷
以盡為度不損印文而清麗若新凢欲洗刷先當用
繩約定以防其滑此法最良
印油法
香油浸皂角於甆器内煎過放冷和熟艾成劑次加銀
硃以紅為度入絹袋中用瓷玉器盛之數日一翻忌銅
錫器若日久油乾復用煎下油滴所盛器内以印色
置其上使自沁入不可自上澆下此法不蒸不煉久
而益佳與好事者共之
朱彛尊葛氏印譜序
印信不始於秦也周官掌節掌守邦節貨賄用璽節凢
通貨賄司市以璽節出入之鄭司農曰璽節印章如今
斗檢封矣賈公彦謂漢法斗檢封其形方上有封檢其
内有書蓋其初僅用以通商旅然魯公璽書見左氏春
秋傳沿至戰國吏三百石上皆佩之衛宏稱秦以前民
皆以金玉為印唯其所好則匪直官印不始於秦也迄
於漢夫人得有私印大約刻玉者十一冶金者十有九
後人易之以石雜以象犀硨磲琥珀水晶之屬好竒者
或以鐘鼎古文施之秦漢之法漸廢官印之體屢糾其
文不必盡合乎古其用也止以調遣文書杜姦萌而已
不可施于翰墨迨時易代遷即王公將帥所綰之章得
其文者或未注視至布衣稽古之士圖書鑒賞一有私
記輒摩挲鈎畫以之定往哲之偽真世固有朝廷馭爵
之權反有時不及布衣稽古之士足信諸百世而下者
私印其一矣然不得其人往往昧六書之義合大小二
篆為一易為識者所訕笑其或徒攻乎石藝雖至不能
傳之永久則稽古者又無取焉嗚呼私印之重得其人
之難若是此予見葛氏之譜凢攻乎堅者益工深合夫
秦漢之法獨有會於心而序之也葛氏名起字振千一
字南廬松江華亭人
朱彝尊丁氏印譜序
琱戈鉤帶鼎彝壺尊敦卣鬲甗之銘䪫鐘窖磬鉦鐸鈁
甬之欵識巧者或偽為以眩世至古印之傳於今則作
偽者意慮所不及為之亦終不似蓋其繁簡相參布置
不紊神存模畫之外斯好古之士尚焉宋則晁克一王
球顔叔夏姜夔王厚之元則吾丘衍趙孟頫各著有譜
錄惜乎志經籍者略而勿道也刑部江西司主事丁君
介祉工繆篆集古小大官私印益以時人所刻其材則
玉五色金三品象之牙犀兕之角硨磲瑪瑙水精琥珀
青田稷下里之石饒建之瓷其紐則有索有槀有瓦有
亭有龜有螭有虺有兔有槖駝師子辟邪其文有朱有
白有籀有隸悉羅而致之歐陽子稱物常聚於所好不
信然歟今之摹印者不明六書之源至以蟲魚科斗之
文雜之大小篆由其所見者寡宜為有識所騰笑也君
博通六書名其居曰夢篆嗜乎古不遺乎今並垂焉以
為法式觀是譜者既可識古今升降之故而所擇之精
又以信君之善學巳
朱彝尊韞光樓印譜序
竹垞主人謫官居燕荏苒六年厭灰埃之蓬勃而轅馬
之喧闐殘暑退矣秋風泠然思循西山之麓躋乎北山
之巔或告之曰西山之西北山之北幽陵之界山鬼所
宅子何為入其域乎其嶺鬱律其谷㟏岈寒莫寒兮白
瀑峻莫峻兮青華牛鬭于潭虎嘷于坡竒狸野干青鶴
紅鴉豪豬之箭寇雉之囮一夫入山能不懾耶主人於
是彷徨彳亍自晦及朔馬釋其銜車柅其軸鄰有許子
實夫暨胡君翽羽並過主人出韞光樓印譜泥用丹砂
石以花乳秦章漢璽靡法不有主人覩之喜而亡愠笑
而至矧而曰我思仙公葛洪有訓古之人入山佩黃神
越章之印其文一百二十其廣四寸去之百步猛獸莫
近吾將以子一卷之書載諸棧車南涉蘆菰北躡軍都
卧以為枕行以為符又何必三皇之文五岳之圖也哉
八月初吉書以為序乃裹糗糧出郭門去
朱彛尊印譜序
印成於秦皇之璽而李斯之壊古而撰八體者别有所
謂摹印蓋喪本已極而於六義一毫無當者也漢或不
拘其數雜古文小篆而為之然惟朝廷之頒於官司者
則制焉其大至寸而其用行於緘封刻之於章者其文
陷蓋以規於蠟取諸凸出而隆起以有節故謂之印明
顯而大者則謂之章文之繁數而纚䌳可觀也謂之璽
其文之象形者謂之圖範于筆墨于繩尺也謂之書後
之人私識其姓名謂之私印其鐫為齋堂館閣之名而
記于圖史書籍者謂之圖書記作者不一其人傳者不
一其妙予嘗取而類之其高深者文明者竒古者平㑥
者精而傑者神而矯者質朴者閑都者疎勁纖綴削直
華美者俠而舉者温而秀者細而如纈者巨而如椽者
小如粒者大如斗者隂陽相間疎密相違者段厓&KR1247;璧
印泥畫沙者警者綏者端絢者綢繆者一低一昂者半
讓半侵者至於漸老漸熟平淡無竒則斯道之極構也
通斯道者其惟吾石牀乎(石牀名書)或曰刀鋒則與筆同也
中為貴夫中非不貴而刀與筆之徒中而不得其生妙
者有異矣夫惟生而妙之足貴也是則予之所取者也
陸氏嘉淑曰碎雜如水中亂石磷磷可數
朱彛尊印冊引
此余為他人所刻印章也無所師授以好此嘗自為之
于是有持石來索者又或遂賞以為佳而予不耐也久
之亦遂得若干件先大人常訓曰工以伎貴士以技賤
夫操刀琢石矻矻然而不休工之賤者也索者不顧其
賤而賞者但以為佳然六藝之正刀筆之竒大方小家
之辯則是物有存焉其亦猶賢夫已也
陳維崧顧亓山印譜序
蓋聞六書初啟始變蟲魚八法相生未離蝌蚪史游急
就實開篆籀之金科許慎說文爰定册書之玉尺莫不
音由轉注體係凢將載在蜼彛勒之□豆此則岐陽獵
碣岣嶁殘碑藏之汲冡之中秘在羽陵之内於今為烈
自古而然若夫韭花薤葉用識姓名螭紐龍文尤尊符
璽冠軍驃騎史著明稱買得醜奴家鐫私印既以珍同
荆璧非同玩比隋珠上自李斯下沿吾衍陸龜蒙小名
一錄代有雕鏤趙明誠金石一書人誇楷隸長箋俱在
古法攸存然而秦碑漢篆恒殉荒陵玉血銅斑半歸寳
庫婆娑蒼綠僅留黑闥之名捫摸丹青難辨紅陽之姓
等玉帳以飄零共金盤而嗚咽龍章盡蝕虎氣終埋悼
古學之失傳慨斯文之日謬吾友顧君夙工斯體筆將
飛而欲落秋蜹盤釵字欲整而猶斜彩鸞舞鏡點畫作
鍾繇之隸愛此空蒼波磔均韋誕之書訝其遒勁嗚呼
亥豕相承墨猪共誚苟成絶藝定足空羣填之翡翠長
為鳳閣之竒觀染以胭脂永誌虎頭之傑作
鐵網珊瑚
古畫辨云郭熙畫於角上有小熙字印趙大年永年則
有大年某年筆記永年某年筆記蕭照以媉名作石鼓
文書崔順之書姓名於葉下易元吉書於石間王晉卿
家藏則有寳繪堂方寸印米元章有米氏翰墨米氏審
定真蹟篆印或用團印作米芾字如蛟形江南李主所
藏則有建業文房之印内合同印陳簡齋則有無住道
人印記蘇武功家則有許國後裔蘇裔國老等印東坡
則用一寸長印文曰趙郡蘇軾圖籍吳傅朋則曰延州
吳說袖印
通雅
填篆方填書也書史曰填篆者周之媒氏以仲春之
月判會男女則以此書表信往來及魏明帝使京兆韋
仲將點定芳林苑中樓觀王廙王隠皆云字間滿密故
曰填篆亦曰方填書今用九疊文乃時制也其他圖書
用小篆而改體向方謂之滿白皆其遺法
封函用泥後以為印色輿地志漢封詔璽用武都紫
泥續漢書金泥水銀和金為泥也東都記曰鄧訓好用
黎陽青泥據徐鉉曰填以泥題書而印之後緣此以印
調色封之亦曰泥晉為詔以青紙紫泥即印色也今部
堂用紫粉印寳則用硃
六藝之一錄卷一百二十九
