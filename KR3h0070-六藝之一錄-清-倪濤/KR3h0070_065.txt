欽定四庫全書
六藝之一錄卷六十六錢塘倪濤撰
石刻文字四十二
唐碑(祠廟)
伏羲廟碑
唐孫郡撰趙榖書并題額光化中立(訪碑錄)
堯帝祠碑
唐朱誕撰在青州府城西北(古今碑刻記)
箕子祠碑
唐柳宗元撰在河南衛輝府淇縣南(古今碑刻記)
古義士伯夷叔齊碑
梁升卿八分書河中府(金石略)
安定梁升卿纂文并書(金薤琳瑯)
今在蒲州首陽山二賢廟中其文書于碑之南面其
側有後唐同光元年護國軍節度押衙丁約建立廟
宇題字(金石文字記)
鄭子産廟碑
唐天寳中立今磨滅存僑東里人數字在河南開封
府新鄭縣陘山(古今碑刻記)
岱嶽天齊王靈應碑
萬賓書兖州(金石略)
唐夏禹廟碑
顔庚書在陽翟(碑帖考)
唐修中嶽廟碑
李芳郁書(墨池編)
唐要栅湫神祠碑
房晉書(墨池編)
房晉武后時人光宅元年房晉詞標文苑科策見
文苑英華
唐淮瀆廟碑
釋曠書(碑帖攷)
唐沭澗魏夫人碑
僧從謙書(墨池編)
晉紫虚元君祠宋時碑尚存在懷慶府城紫金壇
唐封廣順王廟碑
李承祐書(墨池編)
唐葉君廟碑
趙曾書(墨池編)
唐汾州創置城隍廟碑
李巨葉書(墨池編)
西楚霸王廟碑
賀蘭咸書衢州(金石略)
西楚霸王祠堂頌賀蘭進眀撰賀蔭誠書天寳十三
年十月(金石錄)
唐重立徐偃王廟
姚宗八分書(墨池編)
唐立傅說廟碑
唐侍御史内供奉楊轔撰宗正丞(姓名缺)八分書大歷
四年立在夏縣(集古錄目)
漢董子祠碑
唐宋碑刻猶存在北直隸河間府景州廣川鎮(古今碑刻
記)
祖將軍廟碑
顔魯公撰在江西九江府江州湖心(古今碑刻記)
烏雷廟碑
自唐以来碑記皆存在廣東廉州府欽州南(古今碑刻記)
孝烈將軍廟碑
在河南歸德府治即木蘭女也(古今碑刻記)
濟瀆廟碑
貞元十三年張洗撰八分書唐制附祭北海於濟
源此碑記新作祭器事碑文乃濟源令張洗字濯纓
所撰簡古有體裁一洗駢儷之習洗與韓退之同時
文體已矯傑如是盖文弊之極而將變元結權德輿
輩皆然不獨韓也(金石文字記)
修武安君白公廟碑
廟在今咸陽東古杜郵起慘刻獨有將略耳亦祀至
今何也壁間記唐乾符五年重修事正書遒勁亦有
歐法知唐世官牒無不作佳書也記中所刻添置物
色有眺子舍一十間沙子三間莝一顔石押衙影等
皆不可曉(石墨鐫華)
正書乾符五年十二月立今在咸陽縣(金石文字記)
濟安侯廟碑
唐李巨川撰柳懷素正書光化二年四月一日記(復齋
碑錄)
記在華州唐昭宗在富平韓建迎之至華自華歸長
安褒建而及于城隍神記為諫議大夫李巨川撰拾
遺柳懷素書文固諛詞而楷則嚴整何如君家誠懸
具眼者自知之(石墨鐫華)
碑在華州城隍廟内近日移之西安唐昭宗自華州
還京改華州為興德府封少華山神為佑順侯華州
城隍神為濟安侯此文多述韓建之功稱太傅許國
公而不名朱彛尊曰巨川為韓建掌書記撰許國公
勤王錄以媚建方昭宗幸華建請散殿後軍誅李筠
圍諸王十六宅皆巨川教之後為朱全忠所殺新唐
書附諸叛臣之列(金石文天下金石志作字記華州城隍廟碑)
重修忠懿王廟碑
天復元年錢昱撰在福州(輿地碑目)
唐鄭司農碑(二)
開元十三年史承節撰雙思貞行書(金石錄)
崔潜撰分書無年月在高苑縣(諸道石刻錄)
唐立漢文範先生陳君碑
在鄢陵廟内裴延休文(訪碑錄)
唐陳太邱祖德碑
系孫兼撰序休撰銘任子膺書天寳九年十一月(金石
錄)
蜀守李公碑
韋行儉撰王綸行書貞元十四年七月(金石錄碑帖攷作唐秦
蜀守李公誓水碑)
立梁宣帝眀帝二陵碑
韓休撰行書姓名殘闕開元二十一年(金石錄)
重建顔含碑
晉李闡撰曾孫延之銘十四代孫真卿正書大歷七
年四月(金石錄)
晉江夏李闡撰傳含曾孫宋光禄大夫顔延之撰銘
十四世孫唐前撫州刺史真卿書含字弘都瑯琊臨
沂人東晉初官至右光禄大夫西平侯諡曰靖此銘
舊有刻石大歷七年四月重建(集古錄目)
唐立晉顔含大宗碑
含十四世孫唐撫州刺史顔真卿撰并書真卿罷撫州
過含祠墓因叙含而下十五世子孫名字事迹立此
碑以大歷六年十一月立(集古錄目)
唐立衛伯玉遺愛碑
伯玉裔孫唐陕虢觀察使次公撰河中節度使張弘
靖書伯玉河東安邑人晉惠帝初以太保錄尚書事
為楚王瑋所殺碑以元和六年立在安邑(集古錄目)
漢李固碑
唐韋臯撰在陕西漢中府城固縣西(古今碑刻記)
重立周孝侯碑
宜興周孝侯碑尾云唐元和六年十一月十五日守
義興縣令陳從諫重樹此碑前試太常寺恊律郎黃
(闕名)書(弇州山人藳)
魏州刺史狄仁傑生祠碑
李邕撰張庭珪八分書開元十年十二月(金石錄)
中書令張九齡廟碑
長慶三年張九齡碑按唐書列傳所載大節多同而
時時小異傳云夀六十八而碑云六十三傳自左補
闕改司勲員外郎而碑云遷禮部傳云張說卒召為
秘書少監集賢院學士知院事碑云副知至後作相
遷中書令始云知院事其載張守珪請誅安禄山事
傳云九齡判守珪状碑云守珪所請留中不行而公
以状諫然其為語則略同碑長慶中立而公薨在開
元二十八年至長慶三年實八十四年所傳或有同
異而至於年夀官爵其子孫應不謬當以碑為是也
(六一題䟦)
右唐張九齡碑徐浩撰并書歐陽公集古錄云按唐
書列傳所載大節多同而時時小異碑長慶中立而
公薨在開元二十八年至長慶三年實八十四年所
傳或有同異至于年夀官爵子孫宜不謬當以碑為
是今考之浩撰碑時為嶺南節度使在大歷間距曲
江之卒未遠至長慶中其家始刻石爾劉禹錫讀曲
江集詩序以謂曲江燕翼無似終為餒鬼而碑載公
嗣子及孫藏器碑後又載曾孫敦慶玄孫景新景重
然則曲江為有後矣不知禹錫何所據乎碑又云公
一名博物而史不載(金石錄)
徐浩撰并正書大歷中書撰長慶中刻石(同上)
刺史杜敏生祠碑
張粲撰史惟則八分書乾元三年五月(金石錄)
贈戶部尚書楊瑒廟碑
王曾分書京兆府(金石略)
晉公李林甫撰王曾書王敬從題額(遊城南記)
王敬從京兆人對策甲科授岐州陳倉主簿遷秘
書省校書郎三入華省再登禁闥與兄易從弟擇
從咸以文學齊名見孫逖集
忠烈段太尉廟碑
盧慈眀書鄭州(金石略)
顔真卿廟碑
一在蓬州一在榮山縣俱四川(古今碑刻記)
唐碑(家廟)
唐永興公虞世南先廟碑
貞觀中立(京兆金石錄)
唐贈司徒馬璘新廟碑
程浩撰顔真卿正書大歷十四年七月(金石錄)
唐禮部郎中程浩撰吏部尚書顔真卿書太子中允
翰林待詔韓秀實八分書題額馬璘字仁傑扶風安
定人官至四鎮北庭涇原節度使贈司徒開元二
十四年十二月刻(復齋碑錄)
贈太保郭敬之廟碑
唐刑部尚書顔真卿撰并書代宗御題額敬之華隂
鄭縣人官至夀州刺史肅宗乾元初以子子儀故追
贈太保此其廟碑也以廣德二年五月立(集古錄目)
顔真卿撰并正書廣德二年十一月碑在京兆府(金石
錄)
碑在今陕西布政使署御題額顔魯公撰并書敬之
汾陽忠武王父也夫以汾陽家廟得魯公手書千載
而下猶有生氣其文與書又非所論也但其碑在役人
雜遝之所雖巋然壁上而不無磨蝕之憂然以二
公之靈鬼神呵護有由来矣(石墨鐫華)
郭敬之碑隂子孫題名
唐王縉撰徐浩分書永泰元年(京兆金石錄)
碑隂具述汾陽兄弟子孫始知汾陽兄弟九人皆列
大位不止史所稱幼眀一人而已且汾陽封拜與史
小異錄具左方碑正書隂作行書不審亦出魯公否
觀其筆力似非魯公不能也史稱子儀初授左衞長
史累遷單于副都護振遠軍使又以天德軍使兼
九原太守又為衛尉卿靈武郡太守又加實戶七百
頗與碑不合碑立于廣德二年十一月子儀是時年
六十八歲官止于尚書令兼中書令故不及攝冡宰
尊尚文等事但史言子儀辭尚書令碑乃實書之且
通鑑拜尚書令在十二月此前一月書當是史誤(石墨
鐫華)
顔氏家廟碑
顔氏家廟碑顔真卿撰并書真卿父名惟貞仕至薛
王友真卿其第七子也述其祖禰羣從官爵甚詳(集古
錄)
顔真卿撰并正書李陽冰篆額建中元年七月(金石錄)
此唐顔氏家廟碑為魯公真卿撰并書按䟦尾此碑
遭兵亂仆于野宋太平興國七年都院孔目李廷襲
始移至府城孔廟中而碑幸完予知碑名久矣恨不
可得同年周公瑞都憲巡撫陕西始寄至猶恨缺其
額耳盖以碑額為無用多不搨或碑穹工人艱于搨
而置之不知碑無額如物無首為完物乎況此額為
李陽冰篆書可謂二絶何可缺邪(匏翁家藏集)
唐故通議大夫行薛王友柱國贈秘書少監國子祭
酒太子少保顔君廟碑銘并序第七子光禄大夫行
吏部尚書充禮儀使上柱國魯郡開國公真卿撰并
書集賢學士李陽冰篆額末云建中元年歲次庚申
秋七月癸亥朔鐫畢八月己未真卿蒙恩遷太子少
師冬十月壬子男頵封沂水縣男碩封新泰縣男姪
男頂(缺)縣男頌費縣男頎鄒縣男微軀官階勲爵並
至二品子姪八人受封無功無能叨竊至此子孫敬
之哉(金薤琳瑯)
陸士龍有言文以述祖德為美故三代彛器皆孝子
慈孫為其祖父而立者魯公此碑盖近之矣又此碑
後有太平興國七年八月二十九日重立李廷襲記
十七字篆書乃夢英手筆盖此碑倒扵郊野廷襲告
於上官移載入於府城立扵文廟故自託之也夫以
顔氏之物子孫不能守而後之人為之移徙則為人
子孫思以稱述先德而異世之後欲圖不朽者可以
思矣(蒼潤軒碑䟦)
右顔魯公家廟碑石刻四面環轉在關中後廟燬宋
初有李廷襲者語郡移置之結法與東方朔畫像相
類而石獨完善少殘缺者覽之風稜秀出精彩注射
勁節直氣隱隱筆畫間吁可重也天寳間安氏蹴
天柱折而力扶之者郭尚父張睢陽平原與常山四
耳顔氏獨擅其二碑之所以重者是寧獨書哉(弇州山人
藳)
顔君廟碑銘乃真卿之父也其文曰君諱惟貞字叔
堅及叙其先世則曰魏有盛盛字叔臺青徐二州刺
史關内侯始自魯居于瑯琊臨沂孝悌里生廣陵太
守葛繹貞子諱欽字公若生汝隂太守護軍襲葛繹
子諱默字靜伯生晉侍中右光禄大夫西平靖侯諱
含字弘都隨元帝過江生侍中光禄勲西平定侯諱
髦字君道生州西曹騎都尉西平侯諱琳字文和生
宣城太守御史中丞諱靖之字茂宗生巴陵太守度
支校尉諱騰之字弘道生輔國江夏王參軍諱炳之
字叔豹生齊侍書御史兼中丞諱見遠字見遠生梁
鎮西記室參軍諱恊字子和生北齊給事黃門侍
郎待詔文林館平原太守隋東宫學士諱之推字介
生皇秦王記室諱思魯字孔歸君之曾祖也率子弟
奉迎義旗于長春宫拜儀同生勤禮字敬君之祖也
著作郎修國史䕫府長史贈虢州刺史生昭甫(本名顯甫)
敬仲殆庶無恤少連務滋辟彊昭甫字周卿君之父
也高宗侍讀曹王屬贈華州刺史生我伯父諱元孫
臮君君生闕疑允南喬卿真長幼輿真卿允臧自父
以上並直書其名而加諱字其他伯叔羣從悉名之
盖古人臨文不諱今人自述先人行状而使他人填
諱非古也文有云子泉弘都之德行子泉即顔淵也
避唐高祖諱(金石文字記)
唐成德節度王武俊先廟碑
唐鄭贊撰崔公餘行書太子誦題額貞元十九年(京兆
金石錄)
田弘正家廟碑
韓愈撰胡証八分書元和八年(金石錄)
右田弘正家廟碑昌黎先生撰余家所藏書萬卷惟
昌黎集是余為進士時所有最為舊物自天聖以来
古學漸盛學者多讀韓文而患集文訛舛惟余家本
屢更校正時人共傳號為善本及後集錄古文得韓
文之刻石者如羅池神黃陵廟碑之類以校集本舛
繆猶多若田弘正碑則又尤甚盖由諸本不同往往
妄加改易以碑校集印本與刻石多同當以為正乃
知文字之傳久而轉失其真者多矣則校讐之際决
於取捨不可不慎也即本云銜訓事嗣朝夕不怠往
時用他本改云銜訓嗣事今碑文云銜訓事嗣與印
本同知其為妄改也印本云以降命書用他本改為
降以命書今碑文云以降命書與印本同知為妄改
也印本云奉我天眀用他本改云奉我王眀今碑云
奉我天眀與印本同知為妄改也此類甚多要知改
字當慎也(集古錄)
唐文敝至韓愈始變而知所守後世學退之者惟歐
陽永叔獨探其源余考田弘正碑盖其傑然自出拔
乎千百歲之上者永叔嘗得此碑以校集中誤字三
處曰銜訓事嗣考其所出雜比成章錯綜而不亂信
其有得扵此又曰降以命書奉我王眀必以集為誤
者余則不得信于此也以降命書不得如集所傳天
眀施於君為不類不若王眀之切當而有据也今碑
為非是則不可謂天眀以降為工扵集所著而傳則
不可碑雖既定其詞而後著之石此不容誤謬然古人
於文章磨練竄易或終其身而不已可以集傳盡為
非耶觀其文當考其詞義當不然後擇其工於此
者從之則不得欺矣今夫知文公者莫如文忠公文忠
謂是人不敢異其說況碑為當世所書人豈可盡告
而使知耶今人得唐人遺藳與刻石異處甚衆又
其集中有一作某又作某者皆其後竄改之也嗚呼知
退之者益少今惟文忠為得其要其說猶然其下一
等又可知矣(廣川書䟦)
胡証字啓中河中河東人舉進士第渾瑊美其才
奏寘幕下更從襄陽于頔署掌書記寳歷初歷拜
嶺南節度使(唐書)
相國于頔先廟碑
唐禮部尚書同中書門下平章事權德輿撰兵部侍
郎歸登八分書并篆額元和中頔位至司空平章事
以品得立廟祠其高祖郫令以下為四室碑以元和
十一年立(集古錄目)
相國崔羣先廟碑
唐武昌軍節度使牛僧孺撰起居郎劉寬夫隸書并
篆額憲宗元和十四年羣方為中書侍郎平章事詔
立廟于京師崇業里追贈其父金部郎中積為左僕
射及其祖懷州刺史朝魯曾祖夀州刺史湛為三室
廟既成詔以羊豕助奠太常出博士佐禮至文宗太
和二年八月立此碑(集古錄目)
劉寬夫伯芻子寳歷中官終濠州刺史(唐書)
唐令狐楚先廟碑
唐禮部郎中集賢院學士劉禹錫撰并書大和初楚
為宣武節度使始立家廟于京師通濟里碑以大和
三年立(集古錄目)
唐薛平增修家廟碑
唐左散騎常侍集賢院學士馮宿撰給事中馮潾書
河中節度使增修其家廟以大和三年立此碑在夏
縣(集古錄目)
太和三年馮宿撰裴潾正書李寓篆額(金石錄)
李寓郇王禕九世孫成都少尹見唐宗室世系表
相國魏謩先廟碑
崔絢撰柳公權正書大中六年十一月(金石錄)
唐贈司徒趙郡貞孝公李絳先廟碑
唐裴度撰韓欣正書并篆額大中九年立(京兆金石錄)
北平郡王馬燧新廟碑
于邵書京兆府(金石略)
于邵字相門京兆萬年人歷遷諫議大夫知制誥
進禮部侍郎朝有大典册必出其手(唐書)
唐襄州刺史薛係先廟碑
唐鄭處晦撰柳公權正書咸通二年立(訪碑錄)
唐碑(昭陵附葬諸臣碑)
昭陵諸碑
冊府元龜貞觀十一年二月丁巳詔曰佐命功臣義
深舟楫或定謀帷幄或身摧行陣同濟艱危克承鴻
業追念在昔何日忘之使逝者無知咸歸寂寞若營
魂有識還如疇曩居止相望不亦善乎漢氏使將相
陪陵又給以東園秘器篤終之義恩意深厚古人之
志豈異我哉自今以後功臣密戚德業尤著如有薨
亡宜賜塋地一所及秘器使其窀穸之時喪事無闕
所司依此營備稱朕意焉二十年八月丁亥詔曰周
室姬公陪於畢陌漢庭蕭相附彼高園寵賜墳塋聞
諸上代從窆陵邑信有舊章盖以懿戚宗親類本同
之枝幹元功上宰猶在身之股肱哀榮之義實隆始
終之契斯允今宜聿遵故實取譬拱辰庶在鳥耘之
地無虧魚水之道宜令所司於昭陵南左右廂封境
取地仍即標識疆域擬為葬所以賜功臣其有父祖
陪陵子孫来欲葬者亦宜聽允
醴泉縣志曰昭陵諸碑若文皇后碑止存屭贔長孫
無忌碑存而字盡滅其碑字尚有存者僅二十一片
房玄齡存五百餘字(禇遂良書)高士廉存三百餘字(許敬宗撰
趙模書)段志玄存八百餘字張後胤馬周蘭陵公主各
存六百餘字(公主碑李義府撰殷仲容八分書)姜遐許洛仁各存九
百餘字(姜碑姪郕公晞撰書)孔穎達存千字(于志寧撰)阿史那忠崔
敦禮各存七百餘字(崔碑于志寧撰于立政書)豆盧寬存四百字
(李義府撰)薛收張阿難監門將軍王君各百餘字徒存形
似唯唐儉存字千一百乙速孤行儼存字千四百(劉憲
撰白義晊八分書)李靖存字千五百(許敬宗撰王知敬書)李勣存字千
八百(高宗御製御書)乙速孤昭祐存字二千五百餘(苖神客撰釋行
滿書)又一碑存字百五六十可辨而前有蘭陵公主
字中有詔詞曰第十九女則公主或有二碑不可知
此崇禎十一年苟好善所修志云又二十六年而
余至陵下時值雪後空山無人未及徧訪僅見李衛
公一碑其下截俱劖去後又購得四五碑皆然且有
并其碑而仆之者矣
趙崡曰萬歷戊午四月余為九嵕之遊距昭陵十里
宿高生儼家翼日同行北一里許得許洛仁碑又北
半里許得薛收碑似昭仁寺碑駸駸有伯施法折而
西一里許為趙村村有廣濟寺寺後石鼔唐人書尊
勝經呪精健絶倫止存十三從趙村北行里許為莊
河村未至先于道旁冡得姜遐斷碑至村則有段志
玄碑東行數十步有監門將軍王君碑横于田間又
東行數十步一碑無字亦無冡盖土人平之而并磨
其碑爾以圖考疑是長孫無忌碑又東行半里許為
劉洞村流水界之渡而東有房梁公玄齡碑禇河南
正書又東數十步有高士廉碑又東數百步有李靖
碑撰書姓名殘缺與諸碑同而上半完好靖冡作三
山形文皇以象其功土人謂上三冡李勣冡亦如靖
土人謂下三冡二冡南北相去不二里勣碑高宗御
書高二丈餘嶄然屹立與温彦博碑搨者甚多土人
捶其字殆盡彦博碑在靖碑北數十步歐陽詢書書
法視皇甫九成化度三碑最為得中而不復可搨至
西峪村村東南古冡相連有禇亮碑阿史那忠碑張
後胤碑孔穎達碑豆盧寬碑張阿難碑鱗次都不
百步書與段姜等碑皆有法而孔碑極類虞伯施但
結構小疎昔人謂為伯施書非也穎達卒在世南後當
是習世南者書之爾既而又得蘭陵公主碑于老軍
營之西北得馬周碑于狗村之東得唐儉碑于小陽
村之北又得崔敦禮碑又有尉遲敬德碑自額以下
埋土中聞十五年前令芮質田掘而搨數十紙余出
之了無一字又山半數冡土人謂宰相墳仆一碑傳
是魏鄭公碑其東山半數冡土人謂亂冡坪仆二碑
余皆起之則與尉遲碑同盖土人捶而仆且瘞之也
又眀日登山謁昭陵有六馬皆以片石刻其半左右
各三陵北四十五里比干村村東二冡一為乙速孤
昭祐碑苖神客撰釋行滿正書一為乙速孤行儼碑
劉憲撰白義晊八分書地僻搨者少故得稍完(已上俱金
石文字記)
右僕射温彦博碑
唐中書侍郎岑文本撰弘文館學士歐陽詢書温虞
公名彦博字大臨太原人太宗時官至尚書右僕射
封虞國公諡曰恭碑以貞觀十一年立(集古錄目)
右唐温彦博碑歐陽公集古錄跋顔勤禮碑後云按
唐書温大雅字彦弘弟彦博字大臨弟大有字彦將
兄弟義當一體而名大者字彦名彦者字大不應如
此盖唐世諸賢名字可疑者多封德彛云名倫房玄
齡云名喬高士廉云名儉顔師古云名籀而皆以字
行倫喬儉籀在唐無所諱不知何避而行字余按顔
之推家訓云古者名終則諱之字乃可以為姓氏江
南至今不諱字也河北士人全不避之名亦呼為字
字固為字尚書王元景兄弟皆號名人其父名雲字
羅漢亦皆諱之其餘不足怪也又顔師古匡謬正俗
載或問人有稱字而不稱名者何也師古考諸典故
以稱名為是盖當時風俗相尚如此初無義理也然
師古既立論以稱名為是而乃以字行殆不可曉也
已(金石錄)
信本此碑字比皇甫九成差小而結法嚴整不在二
碑下王元美曰如郭林宗標格清峻而虚和近人攷
温公卒貞觀十一年是時信本年已八十餘而楷法
精妙如此虞伯施嘗謂信本齊紙筆豈亦齊老少耶
惜碑已殘后世不復見耳(石墨鐫華)
襄公段志玄碑
正書無書撰人姓名貞觀十六年(金石錄)
右唐段志玄碑以唐史考之多不合碑云諱某字志
玄而名已殘缺然史初不載其名碑云鄒平人而史
云臨淄碑云諡忠壮而史云忠肅舊史作忠壮與碑
合又碑云圖形戢武閣按唐史及諸書功臣圖形皆
云凌烟閣初余得河間元王碑圖形戢武意謂凌煙
先名戢武後改之耳今得斯碑亦同益知前言之不
謬二碑皆當時所立不應差誤也(金石錄)
公封褒國公時亦授金州刺史見舊唐書而新唐書
亦削之何也且史云志玄父偃師至郢州刺史碑云
散騎常侍益都縣開國公贈洪州都督八州諸軍事
諡信公碑云志玄從破薛舉劉武周(云云)而史不書
碑云諡忠壮舊史同而新史曰忠肅其剌謬不合如
此惜碑全者僅半尚未得詳考耳至如碑書撰俱無
名氏書法雖方整不無少遜崔安上李藥師碑然于
正書中時作一二筆分隸是六代遺習(石墨鐫華)
唐國子祭酒孔穎達碑
于志寧撰正書無姓名貞觀二十三年(金石錄)
唐太子左庶子于志寧撰不著書人名氏穎達字冲
遠冀州衛水人官至太子右庶子國子祭酒封曲阜
公諡曰憲碑以貞觀二十一年立(集古錄目)
孔穎達碑于志寧撰其文磨滅然尚可讀今以其可
見者質於唐書列傳所闕者不載穎達卒時年夀其
與魏鄭公奉敕共修隋書亦不著又其字不同傳云
字仲達碑云字冲遠碑字多殘缺惟其名字特完可
以正傳之謬不疑以冲遠為仲達以此知文字轉易
失其真者何可勝數幸而因余集錄所得以正其訛
舛者亦不為少也乃知余家所藏非徒玩好而已其
益豈不博哉(六一題䟦)
右唐孔穎達碑于志寧撰世傳虞永興書據碑云穎
達卒于貞觀二十一年世南之亡久矣然驗其筆法
盖當時之善書者規摹世南而為者也(金石錄)
孔祭酒碑世傳虞永興書非也冲遠之沒乃後伯施
十年豈非當時學永興法者書耶然筆勢遒媚亦自
可珍(東觀餘論)
此碑于志寧撰不著書者名字其書全習虞永興而
結法稍疎自非中唐以後人所辦黃長睿亦云世傳
為永興書非也祭酒沒後永興十年乃學永興法者
書也碑半沒土中據集古錄已謂磨滅而摘其與史
傳不同者傳字仲達碑字冲遠碑與魏鄭公同修隋
書而傳不著傳又不著穎達卒時年夀今碑字冲遠
與修隋書事尚如新年夀字半泐隠隠可讀云貞觀
二十二年六月十八日薨春秋七十有五然則歐公所
有碑與今略同數百年間豈無剥蝕之灾且昭陵諸
碑多不可讀而孔公碑獨尚如此或公有功于六經
而鬼神呵護之耶(石墨鐫華)
唐贈太尉房玄齡碑
碑缺不見書撰人姓氏考其字盖禇遂良書也玄齡
字喬清河人唐初官至司空梁國公贈太尉諡曰文
昭碑以貞觀中立碑缺不見年月(集古錄目)
右唐房玄齡碑文字磨滅斷續不可考究惟其名字
僅存其後題修國史河南公而名姓殘闕者禇遂良
也按舊唐史云玄齡名喬字玄齡而新史乃云名玄
齡字喬今碑所書與新史合惟宰相世系表又云玄
齡名喬松者不知何據也(金石錄)
碑已泐僅存六百餘字禇河南正書結法與聖教序
同可寳也舊唐書諱喬字玄齡碑云諱玄齡字喬當
是以字行後復以名為字耳新唐書從碑(石墨鐫華)
申公高士廉塋兆記
唐衛尉許敬宗撰趙模書高儉字士廉渤海蓨人官
至尚書右僕射申國公贈司徒諡文獻碑以貞觀二
十一年立(集古錄目)
右高士廉塋兆記唐史及元和姓纂皆云士廉父名
勵而北史作勱今此碑與北史合盖唐史及姓纂轉
寫誤耳許敬宗撰趙模書模字畫甚工盖貞觀中太
宗命臨蘭亭序者(金石錄)
碑僅存三百餘字攷金石錄許敬宗撰趙模書碑稱
公諱儉字士廉則公亦以字行但房公名喬字玄齡
以字行而碑曰諱玄齡字喬歐陽公嘗以為疑云新
唐書房玄齡字喬以高公塋兆記觀則喬果為字乎
此似未見房公碑者趙模在貞觀中以書名嘗與諸
葛貞臨蘭亭刻石者此書方整秀逸大類歐虞惜
不全見碑側題字數行亦半泐其一云會昌四年
五月四日六代孫尚書左丞元裕拜(云云)塋所其一
云六代孫正議大夫行給事中上柱國渤海縣開國
男食邑三百戶賜紫金魚袋少逸(云云)謹附名題
于碑側會昌四年五月十五日按唐史稱元裕少逸
相代兄弟迭處禁中又曰會昌中少逸為給事中
然則此正兄弟相代時也而史不書少逸封爵且又
不言二人為士廉後唐世重氏族豈其譜逸耶二人
立朝亦非沒沒者非此幾令申公不得有其孫矣(石墨鐫華)
光禄大夫豆盧寬碑
唐贈并州都督豆盧寬碑門下侍郎李義府撰正
書不著名氏寬字(缺)恕位至光禄大夫封茂國公贈并
州都督諡曰定碑以永徽中立在昭陵(集古錄目)
李義府撰正書無姓名永徽元年六月(金石錄)
寬欽望祖也高祖改其姓為盧氏永徽中復姓豆盧
氏有子懷譲尚萬春公主又有子仁業即欽望父也
史不為立傳但附見欽望傳中碑已殘泐僅數十字
無從考其始末幸碑額亡恙知為寬碑正書精健有
法而無名氏撰者據金石錄為李義府(石墨鐫華)
尚書張後胤碑
正書無書撰人姓名顯慶二年十二月(金石錄)
唐李義甫撰正書無姓名顯慶三年三月立在昭陵(復齋碑錄)
碑額題故禮部尚書碑已殘其可讀者有云故金紫
光禄大夫張胤有云二十三年除散騎常侍出陪鸞
輅有第四子巽第六子小師並早亡第五子律師泗
州司馬(云云)攷唐書儒學傳有張後胤即其人而碑
云張胤豈字後胤耶舊史無字而新唐書曰字嗣
宗然則後字衍耶碑書撰俱無姓氏書法精健是得河
南之支流而開平原之門戶者(石墨鐫華)
汾隂公薛收碑
于志寧撰正書無姓名永徽六年八月(金石錄)
唐于志寧撰撰書人不見名氏收位至天策府記室
太常卿定州刺史諡曰獻碑多漫滅志寧官爵收字
及鄉里葬之年月皆不可見(集古錄目)
右唐薛收碑文字殘缺其可讀處以唐史校之無甚
異同惟收之卒諡曰懿而史不書耳又收之子元超
據唐書及此碑皆云名元超而楊烱盈川集載烱所
為元超行状乃云名振字元超盖唐初人多以字為
名耳(金石錄)
此碑殘缺存者數十字耳碑額題太常卿汾隂獻公
據史永徽間贈太常卿而不書諡見史之佚者多也
碑書法亦類王知敬趙模而無名氏撰者據金石錄
為于志寧(石墨鐫華)
唐贈司空魏鄭公碑
太宗御製并行書貞觀十七年正月(金石錄)
唐太宗御製并書徵字玄成鉅鹿曲陽人位至太子
太師贈司空諡曰文貞碑以貞觀十七年正月立(集古
錄目)
唐太子少師崔敦禮碑
中書令崔安禮碑于志寧撰正書無姓名顯慶元年
十月(金石錄目)
唐尚書左僕射于志寧撰太常少卿于立政書敦禮
博陵人位至太子少師侍中中書令固安縣公諡曰
昭據唐書敦禮字安上而此碑云君諱安上字敦禮
又曰本名元禮武德二年勅改為敦禮前後自相乖
誤當以敦禮為正碑以顯慶元年十月立(集古錄目)
右唐崔敦禮碑按新唐史列傳云敦禮字安上而宰
相世系表則云名安上字敦禮今此碑所書與表合
然舊史及碑皆言敦禮本名元禮高祖為改名焉其
孫競墓誌亦云名敦禮盖疑其以字行耳又世系表
其末載崔氏為宰相者二十餘人而獨不著敦禮乃
其闕漏也(金石錄)
此碑久仆少傳于世余起而搨之有千餘字于志寧
撰文名氏尚存據金石錄無書者姓氏而書法方整
圓健與王知敬書李衛公碑如出一手或當是知敬
書金石略以為于立政書末知是否崔公先名元禮
高祖改敦禮字安上金石錄目曰崔安禮誤(石墨鐫華)
唐贈司徒李靖碑
唐侍中許敬宗撰直弘文館王知敬書靖字藥師隴
西成紀人官至右僕射衛國公贈司徒諡曰景武碑
以顯慶三年五月立(集古錄目)
唐衛國公李靖碑顯慶三年許敬宗撰唐初承陳
隋文章衰敝之時作者務以浮巧為工故多失其事
實不若史傳為詳惟其官封頗備史云為撫慰使而
碑云安撫使其義無異而後世命官多襲古號盖靖
時未嘗有撫慰使也由是言之不可不正又靖為刑部
尚書時以本官行太子左衛率其封衛國公也授濮
州刺史盖太宗以功臣為世襲刺史後雖不行皆史
宜書其餘略之可也故聊志之(集古錄)
右唐李靖碑集古錄云靖之封衛國公也授濮州刺
史盖太宗以功臣為世襲刺史後雖不行史宜書而
不書者闕也余按新史長孫無忌傳載無忌以下授
世襲刺史者凢十四人姓名具存盖其事已見于他
傳則于本傳似不必重載也(金石錄)
唐李衛公靖碑碑下半磨泐上半完好考金石錄為
許敬宗撰王知敬書知敬書在當時固自知名評者
謂與房玄齡殷仲容伯仲余觀此碑遒美直是歐陽
率更虞永興之匹敵也歐陽永叔謂碑云為安撫使
史云為撫慰使碑靖為刑部尚書時行太子左衛率
封衛國公時授濮州刺史酧其爵邑子孫承嗣後雖
不行皆史宜書余考前二事誠如歐公但舊唐書傳有
改封衛國公授濮州刺史仍令代襲例竟不行等語
宋祁修新唐書削之但曰改衛國公耳歐公正與宋
公同事何得云宜書不書也且舊史云本名藥師碑
與新史皆作字藥師公又有弟名客師豈先名藥師
后改曰靖而以藥師為字耶(石墨鐫華)
唐贈司徒尉遲恭碑
唐中書舍人許敬宗撰不著書人名氏恭字敬德河
南洛陽人官至開府儀同三司鄂國公贈司徒并州
都督諡曰忠武碑以顯慶四年三月立(集古錄目)
正書無姓名許敬宗撰顯慶四年三月(金石錄)
蘭陵長公主碑
李義府撰正書無姓名顯慶四年十月(金石錄)
唐吏部尚書兼知中書門下事李義府撰慶州刺史
駙馬都尉竇懷哲書公主名淑字麗真太宗之第十
九女碑以顯慶四年十月立(集古錄)
右唐蘭陵長公主碑李義府撰據唐書列傳公主太
宗第十二女而碑云第十九女盖傳誤也(金石錄)
蘭陵公主太宗第十九女名淑字麗貞駙馬都尉慶
州諸軍事使持節慶州刺史扶風竇懷悊太穆皇后
孫銀青光禄大夫上柱國竇德素子也史書竇氏二
十餘人無德素名而公主傳但言悊為太穆皇后族
子而已此碑亦可以備史之闕撰者據金石錄為李
義甫無書者名姓而方整勁拔亦歐虞之流亞也(石墨
鐫華)
唐右驍衛大將軍阿史那忠碑(集古錄作薛忠碑)
不著書撰人姓名忠字義節京兆萬年人唐上元中
位至右衛大將軍贈鎮軍大將軍諡曰貞碑以上元
二年十月立(集古錄目)
正書無書撰人姓名上元二年十二月(金石錄)
右唐阿史那忠碑唐書列傳云忠尚宗室女定㐮縣
主始詔姓弥著史今此碑當時所立題云阿史那府
君之碑而元和姓纂亦云阿史那氏開元中改為史
疑傳誤也唐太宗親撥隋亂即位未幾遂致太平其
好賢樂善盖出天性故一代豪傑皆樂為之用如忠
之徒出扵降虜亦皆立勲本朝著名後代雖云太宗
天姿英睿絶人甚遠至於輸忠盡節衆賢之助亦多
矣嗚呼盛哉(金石錄)
碑偶缺其姓游師雄作昭陵圖乃以為薛國忠而歐
陽公亦以為薛國忠也今以碑傳參考碑云出光四
禁入掌六師屬東戶之昌辰處北軍之重任一居軒
禁四十八年而傳云阿史那忠字義節蘇尼失之子
也以功擢左屯衛將軍尚宗室女定㐮縣主始詔姓
(缺)封薛國公(寳刻叢編)
碑泐其存者稍倍于豆盧寬碑亦以額識之而書法
更勁拔在永興河南間惜撰書者俱無名氏可攷耳
(石墨鐫華)
唐中書令馬周碑
殷仲容八分書許敬宗撰上元元年十二月(金石錄)
此碑在大道傍周墓前殘缺為甚存者僅四百餘字
非篆額字存幾不知為馬周碑今摩碑者多不摩額
是一恨也㩀金石錄許敬宗撰殷仲容書仲容名書
此碑分隸有法雖存者少亦足以觀矣(石墨鐫華)
唐贈太常卿禇亮碑
八分書無書撰人姓名高宗時立年月殘缺
書撰人名氏皆缺文為隸書亮字希眀河南陽翟人
仕至散騎常侍弘文館學士贈太常卿諡曰康碑以
貞觀中立(集古錄目)
右唐禇亮碑唐書云亮杭州錢塘人而碑云晉南遷
家于丹陽按元和姓纂自有錢唐禇氏與亮族系不
同唐史盖失之(金石錄)
亮遂良父也由陳入隋由隋入唐八十八卒碑已殘
闕不可詳考分隸與馬周碑如出一手疑亦殷仲容
書遂良能書非仲容輩恐不得汚其父碑也(石墨鐫華)
唐英公李勣碑
高宗撰并行書儀鳳二年十月(金石錄)
右唐李勣碑按唐史太宗屬疾出勣為疊州都督高
宗立召授檢校洛州刺史今以碑考之其除洛州乃
在太宗朝高宗即位授開府儀同三司耳又新舊史
皆云勣年八十六而碑云年七十六碑高宗自撰其
所書官爵年夀皆可信不疑也(金石錄)
公陪葬昭陵碑文高宗製并書行草神逸機流後半
尤縱横自如良由文皇蔵右軍墨蹟如蘭亭之類極
夥故其父子青宫萬機之暇一意模倣以至此也碑
首御製御書四字大類禇登善余曾至碑下見碑高
大過房杜諸臣豈以陛下家事之一言而為是以報
之耶(石墨鐫華)
唐莒公唐儉碑
行書無書撰人姓名開元二十九年二月
此碑在昭陵東南最遠而地僻故傳者極少余至其
下摹一紙真行書輕圓秀勁卓然名家惜無姓字攷
舊史官為立碑碑雖殘缺後有夫人河南元氏又有
皇唐開元廿年等字或開元時始建碑耶似不可
曉(石墨鐫華)
唐姜遐斷碑
遐者謩之孫行本之子史但附兄簡傳云弟柔遠美
姿容善敷奏則天時至左鷹揚衛將軍通事舍人内
供奉寥寥數語亦不云名遐遐之子即姜皎而撰書
遐碑者乃簡之子晞代簡襲行本爵為郕國公者也
書全法登善而結小弱碑上段已亡止有下一段棄
墓側余摹而錄之按游景叔刻昭陵圖止有姜確墓
確行本名史亦云行本陪葬昭陵而俱不及柔遠何
也(石墨鐫華)
姜晞秦州上邽人謩孫嗣郕國公開元初左散騎
常侍見舊唐書
唐許洛仁碑
洛仁附見許世緒傳末數語碑載甚詳但半泐不可
讀正書極似隋賀若誼碑方整有之而勁拔則當遠
遜顔平原(石墨鐫華)
唐左監門將軍王君碑
碑書勁健可錄額題左監門將軍王君而多泐其存
者有云武德九年授内侍有云貞觀四年遷右監門
將軍進爵為公有云尋加正議大夫内侍如故有云
吐谷渾據龍沙有云又出使吐蕃有云二十二年遷使
持節(云)云其人盖宦官而曾與李衛公同征吐谷
渾者也碑缺其名而史亦不書當是唐初尚無觀
軍容使之權耳(石墨鐫華)
唐將軍張阿難碑
碑書大似李衛公碑殘泐特甚中有云内侍汶江縣
開國侯張阿難又有云銀青光禄大夫内侍汶江縣
開國侯張又有云勇冠三軍掃定河汾等語其人盖
宦官而云勇冠三軍得無溢美乎唐初開國宦寺為
公侯魚李之禍兆矣(石墨鐫華)
唐乙速孤昭祐碑
苖仲容撰釋行滿書載初元年(金石錄)
乙速孤神慶碑弘文館學士苖仲容撰神慶唐初仕
三衛高宗時為太子右虞候副率以卒乙速孤氏在
唐無顯人惟以其姓見扵當時者神慶一人而已元
和姓纂但云代人隨魏南徙而已其叙神慶世次又
多闕繆而此碑所載頗詳云其先王氏太原人(有闕文)
代祖顯為後魏驃騎大將軍賜姓乙速孤氏遂為京
兆醴泉人曾祖貴隋和州刺史和仁郡公祖安隋益
州都督父晟唐驃騎將軍乙速孤氏世無可稱而其
姓出代北莫究其詳惟見於此碑者可以補姓纂之略
以備考求故特錄之(集古錄)
昭祐名仁慶本姓王氏太原人五代祖顯魏驃騎大
將軍賜姓乙速孤遂為京兆醴泉人曾祖貴隋和州
刺史和仁郡公祖安益州都督父晟唐驃騎將軍代
有顯人神慶高宗時為太子右虞候副率檢校左領
軍將軍上柱國以卒史不立傳且不復姓王氏不可曉
碑苖神客撰釋行滿書書亦勁健有法然不及王知
敬趙模諸人(石墨鐫華)
唐乙速孤行儼碑
劉憲撰白義晊八分書開元十三年二月(金石錄)
行儼字行儼神慶子也墓相去不十餘步二碑並峙
余皆摩之而因以知神慶尚有子行儼仕為右武衛
將軍也碑為劉憲撰白義晊分書書亦跳拔宜居韓
蔡之亞攷歐陽公有神慶碑而未見行儼碑且前碑
五代祖五字甚眀而公以為闕文或所見偶闕本耳
(石墨鐫華)
右昭陵諸碑金石文字記載虞公温彦博㐮公段志
玄國子祭酒孔穎達梁公房玄齡芮公豆廬寬尚書
張後胤衛公李靖蘭陵長公主許洛仁薛公那阿史
那忠英公李勣中書令馬周申公高士廉散騎常侍
禇亮右武衛大將軍乙速孤行儼等十五碑潘耒補
遺又增崔敦禮姜遐張阿難汾隂公薛收等四碑
潘耒曰昭陵陪葬者百六十五人今存者僅十九碑
記中載其十五惟遺此碑先師所錄必目覩其碑與
收得拓本者非然則置之盖其慎也
六藝之一錄卷六十六
