欽定四庫全書
六藝之一錄卷九十錢唐倪濤撰
石刻文字六十六
梁
重建鼔角樓記
鄭勞謙撰正書無名氏開平二年十二月(復齋碑錄)
重修峴山亭記
無書撰人名氏篆額貞明二年十一月(諸道石刻錄)
鄂州磨崖碑
柳應辰唐末五代時人書鄂州磨崖碑徑二尺四寸
筆勢清勁(洪邁容齋四筆)
梁僧彦脩草書
乾化(缺)年刻今在西安府儒學(金石文字記)
後唐
伯夷叔齊碑
伯夷叔齊碑在蒲州首陽山二賢廟中後唐同光元
年護國軍節度押衙丁約建立廟宇題字(金石文字記)
李存進碑
吕夢奇撰梁邕楷書并篆額同光二年立碑在太原
(金石表)
靈泉院碑
在隆州同光三年(輿地碑目)
冥福院牒碑
長興四年九月今在泰安州冥福寺此牒無押而
各人各用一印兩樞密使趙延壽范延光竝見五代
史准字與嵩山會善寺戒壇碑大歴二年牒同(金石文字
記)
重修白帝廟記
劉綸述并行書篆額長興二年六月記(復齋碑錄)
千峰禪院勅碑
天成元年明宗御書今在澤州盤亭山末有璽曰書
詔新鑄之印(金石文字記)
郭汾陽王真堂記
李悦撰李鄂正書清泰三年八月(金石錄)
右後唐汾陽王真堂記李鶚書鶚五代時士為國子
丞九經印板多其所書前輩頗貴重之余後得此記
其筆法盖出歐陽率更然窘於法度而韻不能高非
名書也(金石錄)
鶴嚴院記
清泰三年七月立在金華(諸道石刻錄)
法門寺重脩塔廟碑
碑稱天祐十九年是時唐亡已久李茂貞尚稱唐年
號又二年而莊宗取梁茂貞稱臣又一年而茂貞死
戰争之時得作此佛事者以梁晉搆兵茂貞偷安故
也按傳茂貞先稱岐王莊宗改封秦王據碑則已先
稱秦王矣碑王仁恭書亦精勁有法(石墨天祐昭鐫華
宗年號也)
刺史脩廨斷碑
無年月究其官稱乃後唐之刺郡者(輿地碑目)
貴平縣牟尚書墓誌同光五年(輿地碑目)
普濟院碑在上高縣同光中立(輿地碑目)
王仁裕墓碑在西和州(輿地碑目)
孟知祥修城記天成二年李昊記(輿地碑目)
修劍關石刻天成五年(輿地碑目)
冥福院碑長興四年(金石文字記)
晉
新剏卧龍山武靈王學業堂記
李光圖撰天福三年記在襄陽之伏龍(輿地碑目)
建雄節度使相里金碑
天福五年十月李象撰成知訓正書今在汾陽縣小
相里之北太師墓上五代史相里金傳略同惟傳云
字奉金而此云字國寳傳云贈太師而此云贈太子
太師又封西河郡開國侯而史遺之皆當以此碑為
正也碑云顓頊生大業大業生庭堅庭堅仕堯為
大理官至殷末有理徵為殷伯其孫仲明逃紂之祻
故去王而稱里氏至周時晉有大夫里克其妻同成
氏攜小子季連避地居於相城時人遂呼為相里氏
相里武為漢御史相里覽為前趙將軍而莊子書言
相里勤之弟子韓非子言有相里氏之墨作碑者不
能引也(金石文字記)
經藏修造記
在江陵府金鑾寺天福六年(輿地碑目)
興法院記
開運三年七月立(諸道石刻錄)
萬安院碑
天福八年立在蘭溪縣(輿地碑目)
樂安院記
僧慧月撰僧紹清書天福八年十一月立在蘭溪(復齋
碑錄)
駙馬都尉史匡翰碑
陶榖撰閻光遠行書天福八年立在太原(金石表)
開化寺瑶嚴閣記
蘇禹珪撰蘇曉行書開運二年立在太原縣(金石表)
漢
大藏經旨序
郭忠恕撰并篆袁正己正書乾祐元年四月(金石錄)
修高祖廟碑
趙穎撰郭忠恕八分書乾祐二年(金石錄)
龍壽院記
在象山今名延壽院乾祐二年置(輿地碑)
靈應鐘銘
乾祐三年(諸道石刻錄)
說文字源
郭忠恕撰篆并正書乾祐三年七月(金石錄)
周
明昭院壽塔碑
大理評事章仁安撰廣順三年六月立在武義(諸道石刻
錄)
邢郡剏修六曹軒宇記
顯德元年八月僧應文撰正書今在順德府城西舊
莊書不佳又多謬字(金石文字記)
衛州刺史郭公屏盜碑
顯德二年五月杜韡撰孫崇望正書今在衛輝府治
郭進為衛州刺史羣盜屏跡世宗勅右補闕杜韡序
其事(金石文字記)
普濟院碑
顯德二年立在義烏縣(輿地碑目)
南平高王廟碑
顯德二年孫光憲撰(輿地碑目)
龍泉禪院記
徐綸撰王獻可後序并正書僧師試篆額顯德二年
立在陽城縣(金石表)
中書侍郎景範碑
顯德三年扈載文在鄒平縣西南五里(金石表)
鄒平縣南五里有景相公墓通鑑後周顯德元年七
月癸巳以樞密院直學士工部侍郎長山景範為中
書侍郎同平章事此地唐時屬長山也景氏之裔自
洪武間有兩舉人至今亦尚有諸生不能記其祖矣
不知何年謬傳為晉之景延廣而邑志載之以後山
東通志等書襲舛承訛無不以為延廣墓後有令於
此者謂延廣在晉為誤國之臣遂至笞其後人而毁
其祠昔年邑之士大夫亦有考五代事而疑之者予
至其邑有諸生二人來稱景氏之孫請問其祖為誰
予乃取通鑑及五代史周世宗紀示之又示以景延
廣傳曰延廣字航川陜州人也其官為馬步軍都指
揮使非此明矣乃謝而去間一日往郊外視其墓碑
其文為翰林學士朝議郎尚書水部員外郎知制誥
柱國扈載撰雖剥落者十之一二而其曰故中書侍
郎平章事景公諱範字甚明白且生封上柱國晉陽
縣開國伯没贈侍中而其文有曰我大周聖神恭肅
文武孝皇帝建大功於漢室為北藩於魏郡又曰今
皇帝嗣位登用舊臣又曰冬十一月薨於淄川郡之
私第其末曰顯德三年歲次丙辰十二月己未朔越
十日戊辰因嘆近代士人之不學以本邑之人書本
邑之事而猶不可信以明白易見之碑而不之視以
子孫而不識其先人推之天下郡邑之志如此者多
矣(金石文字記)
永寧院碑
進士張安世撰顯德四年四月立在蘭溪(諸道石刻錄)
輔順廟碑
在吉州永和鎮顯德五年立(輿地碑目)
永安縣記
顯德七年立在都昌縣(輿地碑目)
楊凝式長壽華嚴院東壁詩
少師此詩本題於西都長壽華嚴院東壁僕近歲官
洛因覽宋次道三川宫下記知之亟往觀焉墨蹤石
本皆弗之見院僧云三十年前有士人寓是院數歲
及徙居他郡壁與石亦弗之見豈非好事者負之而
趨乎今忽得此本殊可欣也政和三年六月二十八
日黃某書(東觀餘論)
楊凝式題名并書
不著年月凝式時為太子賓客又其一稱歲在癸丑
者周廣順元年也又有詩二首凝式時為太子少師
按凝式當晉天福初為太子賓客其分司為少卿在
漢乾祐中石在洛陽人家(集古錄目)
右楊少師凝式題名并李西臺詩附自唐亡道喪四
海困於兵戈及聖宋興天下復歸於治盖百有五十
餘年而五代之際有楊少師建隆以後稱李西臺二
人者筆法不同而書名皆為一時之絶故並錄於此
(集古錄)
楊凝式灘院記
唐人多善書者隸楷行草往往各盡其妙涉五代而
字體衰矣獨楊公凝式號得筆法洛中碑誌石刻官
寺僧舍多其題識至今尚存校之一時墨迹固不類
矣伯鎮所臨中灘浴室記是其書撰文格雖不甚高
而詞氣宏贍猶有唐人之風範亦可嘉也(蘇魏公集)
補錄
(漢)重修高廟碑
漢重修高祖廟碑郭忠恕八分書余年十七八時已
喜收蓄前代石刻故正字徐人陳無已為余言豐縣
有此碑托人訪求後數年乃得之然字畫頗軟弱余
家有忠恕八分懷嵩樓記墨蹟乃其暮年所書筆力
老勁非此碑之比亦嘗刻石今錄於次(金石錄)
(周)文宣王廟記
右周文宣王廟記題縣令郭忠恕撰并書按國史忠
恕為漢湘隂從事周祖徵為博士國初貶乾州司戶
參軍太宗朝復任國子主簿流登州卒不載其嘗為
縣令也記曰縣在汝水之汭嵩山之陽不知其為何
縣最後題甲寅四月十五日建盖周世宗顯德元年
也或云此碑在汝州界中(金石錄)
十國吴
開善寺浴院井記
無撰人姓名李陶正書并篆額順義七年六月(缺)日
記(復齋碑錄)
徐温鑄興化院鐘記
武義二年十月二十三日立在建康府城香林寺(復齋
碑錄)
吴徐公重建靈寳院記
道士王西霞撰道士吕子元正書并篆額太和三年
重光(辛)单閼九月九日癸巳記(復齋碑錄)
問政先生碑
順義中方䛆文在歙縣(輿地碑目)
羅漢寺記
在安仁順義六年立(輿地碑目)
鄂州磨崖碑
吴居中楊吴荆江京漢將軍也鄂州摩崖碑大字凡
三十五其文曰乾正元年大吴將軍出陳武昌詔太
守楊公出鎮荆江京漢推忠輔國侍衛將軍吴居中
記(容齋四筆)
慈雲寺石幢
在江夏縣乾貞二年建(輿地碑目)
楊溥浮橋記
乾貞二年立(輿地碑目)
浮梁縣鐘銘
方廷珪楊吴武義間書饒州浮梁縣鐘銘(書史會要)
靈寳院記
道士吕子元吴太和三年書王栖霞所撰靈寳院記
(書史會要)
南唐
重復練塘銘
吕延真述并書昇元七年刻并學華所述復練塘頌
亦延真書(復齋碑錄)
彌勒菩薩上生殿記
楊弼撰僧慕莊書保大三年二月二十日杜昌業建
(諸道石刻錄)
太一觀董真人殿碑
道士倪少通撰道士鍾德載正書并篆額保大十一
年十一月(復齋碑錄)
東林寺上方禅師舍利塔記
彭瀆撰并分書額伊從道正書保大十四年歲次丙
辰十月庚申建王文秉刻(復齋碑錄)
文宣王廟記徐鉉撰(諸道石刻錄)
張靈官記徐鉉撰徐鍇書并篆額歲次癸酉上元立
(諸道石刻錄)
義門陳氏書堂記徐鉉撰徐鍇書并篆額(諸道石刻錄)
義興縣道觀北極殿碑
徐鍇撰并八分書徐鉉篆額戊辰歲建(復齋碑錄)
牛首山祖堂幽棲禅院佛殿記
沙門無業撰沙門處安正書并篆額昇元二年庚子
二月記(復齋碑錄)
宋齊邱鳳凰臺詩刻二十韻
宋齊邱天祐八年題昇元三年奉勅立石王紹顔奉
勅正書治平四年重模(復齋碑錄)
天王記
不著書撰人名氏溧水縣人許儒造石天王像以昇
元六年立此記(集古錄目)
方山洞玄觀勅還舊鐘記
道士劉日新撰道士李希曜正書并篆額保大元年
十月七日立(復齋碑錄)
義井記
保大三年(諸道石刻錄)
保大香爐記
保大三年乙巳歲五月二十四日已未記(復齋碑錄)
中興佛窟寺碑
孫忌撰尉遲樞正書王文秉篆額保大四年丙午二
月五日建(復齋碑錄)
方山寳華宫碑
撰人(碑缺)鼐行書王文秉篆額并鐫保大四年六月建
(復齋碑錄)
張懿公碑
公名居詠碑不知何人作乃朱銑書在石頭城北見
張敦頤六朝事迹陸游南唐書本紀中亦載居詠之
名而不為立傳其人或無可傳也然敦頤時此碑必
尚存故其題額述之為詳(金陵古金石攷)殷崇義撰朱銑
正書保大六年(諸道石刻錄)
李順公碑
公名金全為南唐大將最有功伐史以為國之存亡
係之碑文作者不知為誰其書乃侍郎高越也在西
門外石子岡下事蹟云在石頭城北是也事具見陸
游南唐書本傳(金陵古金石攷)
贈平章事韓熙載神道碑
在梅岡見世紀(金陵古金石攷)
辟支佛大廣現身記
周彦崇撰孟文益行書保大六年(諸道石刻錄)
保大井欄銘記
保大八年三月内建此井(復齋碑錄)
祈澤寺碑
釋契恩撰并正書篆額保大八年庚戌六月建(復齋碑錄)
清凉寺悟空禪師碑
韓熙載撰并分書篆額保大九年七月立(復齋碑錄)
祭悟空禪師文
保大九年(諸道石刻錄)陸游金陵記作元宗未知是否
(金陵古金石攷)
貞素先生王栖霞碑
徐鉉撰并篆額徐鍇分書王文秉刻字保大壬子(復齋
碑錄)
右貞素王君碑乃徐鉉撰文鍇書丹者簡翁既裝為
冊而又附以裴質方詩朱九德黃石公廟碑盖簡翁
愛道德重山水故隨所得而類收之元孫淵泉能世
守之予得觀故為題其後嘉靖甲寅四月七日也(蒼潤
軒碑跋)
重立吴太極左仙公碑
梁陶隠居撰保大十四年丙辰七月五日重建(復齋碑錄)
題葛仙公碑隂文
句容縣令王玄撰并書男邕題額保大十四年八月
(復齋碑錄)
青元觀九天使者功德殿記
賈穆述王燮書保大十五年(諸道石刻錄)
紫陽觀碑
徐鉉撰楊元鼎書并篆額王文秉刻己未歲十二月
建(復齋碑錄)
徐鍇茅山題名
篆書太歲庚申弟子徐鍇敬謁(復齋碑錄)
般若心經
篆書不著名王文秉刻字(諸道石刻錄)
其後八分題曰左千牛衛兵曹參軍王文秉題字文
秉南唐人善篆書此經字畫與文秉他所書相類然
不知何以但稱刻字也石在人家(集古錄目)
許真人井銘
徐鉉撰并篆書在玉晨觀(諸道石刻錄)
蔣莊武帝廟碑
徐鉉撰朱銑正書(諸道石刻錄)
紫陽宫石磬銘
張獻撰王文秉筆建隆二年刻石在人家(集古錄目)
小篆自李陽冰後未見工者文秉江南人其字畫之
精遠過徐鉉而中朝之士不知文秉但稱徐常侍者
鉉以文章有重名於當時故也歲在辛酉晉天福六
年李昇之昇元五年也(集古錄)
紫極宫石磬銘
徐鍇撰并小篆書鍇與其兄隨後主歸朝貴顯以壽
終歐陽公集古錄云宋興違命侯來朝二徐皆得為
王臣誤矣(金石錄)
騎省石
在句容縣治徐鉉曾題名故為騎省石(諸道石刻錄)
魏惠王神道碑
常夢錫撰書人殘缺王文秉鐫保大七年十二月建
(復齋碑錄)
重修東林寺記
韓王知證記孟拱辰書并篆額昇元六年七月(復齋碑錄)
太乙真人廟記
韓王知證記孟拱辰行書并篆額昇元六年七月(復齋
碑錄)
追封慶王碑
韓熙載文徐鉉篆額在城南婁湖橋王元宗第二子
名弘茂(金陵古金石攷)
徐鍇五龍堂玄元像記
在石城按王荆公詩玄武湖北五龍堂是也(金陵古金石攷)
徐鉉武成王廟碑
祀太公望在鎮淮橋北御街西(金陵古金石攷)
清凉寺三絶碑
董羽畫龍李後主草書李霄遠八分書為三絶勒之
碑見金陵世紀(金陵古金石攷)
晉謝靈運墓碑
上元本業寺相近保大中里人孫憙等立(金陵古金石攷)
本業寺碑
僧契撫撰東山任德筠書乃南唐乾德五年所立者
按記言天鑒九年僧淨玉捨宅為寺保大五年宣義
開寧兩鄉人周俊周禓等請開善僧令安修之碑乃
為安而立者予嘗記志言謝靈運謝惠連墓近本業
寺地名謝塘屢欲遊之甲寅同友人自栖霞至寺入
門石徑甚幽而殿正與鍾陵之隂相對寺後亂石蹲
踞如萬羊問寺人以謝墓不知所在作詩弔之以還
今回思之都忘其景象惟碑内言東接文園昔是儲
君之主西連蔣嶠今茲蕭帝之蹤者髣髴其形勝爾
丁巳五月十八日記(蒼潤軒碑跋)
延賓亭記宋齊邱文(諸道石刻錄)
龍山泉銘宋齊邱文(諸道石刻錄)
題明徵君墓詩徐鍇篆(諸道石刻錄)
金剛藏經殿碑韓熙載撰并書(諸道石刻錄)
青元觀殿碑保大十五年立(輿地碑目)
吉祥院記在廬陵保大十五年薛良記(輿地碑目)
漢洞院碑保大中立(羅願新安志)
簡寂先生陸君碑保大中立寳應翰林供奉吳筠文
(輿地碑目)
靈溪觀碑祕書正字宋渙撰(輿地碑目)
貞風觀碑韓熙載撰碑隂有當時嬪御姓氏十餘人
(輿地碑目)
元寂禪師塔碑在吉水縣之龍華寺韓熙載撰(輿地碑目)
古書堂記李古為江州刺史刻於崖下(輿地碑目)
禾山大舜二妃廟碑西昌令張翊撰(輿地碑目)
崇福寺碑在寧都縣裘愉文(輿地碑目)
棲霞寺殿記高陟撰(天下金石志)
寳華宫功德什物記在崇貞觀(天下金石志)
易夫人墓志在應天府土山净銘寺(天下金石志)
開善寺井記在蔣山寺(天下金石志)
前蜀
誓火碑
永平五年建在順慶府(輿地碑目)
雙溪觀記
在安仁乾德二年葉&KR0034;文(輿地碑目)
重修水陸院佛殿記
右拾遺張恂撰(諸道石刻錄)
仙都觀黃籙齋祥瑞詔
中和二年(諸道石刻錄)
仙都觀石函取經記
杜光庭撰正書天復四年四月(復齋碑錄)
龍興寺碑
前蜀王氏時所立(容齋隨筆)
咸康碑
在閬州太霄觀其石光瑩前後可鑒人號透明碑(輿地
碑目)
(閩)
閩忠懿王德政碑
于競撰不著書人名氏(諸道石刻錄)
漳州故羅漢禪師碑
張廣撰僧匡政書問王昶通文元年建(諸道石刻錄)
大潙延聖禪師碑
崔胤撰無建碑年月(諸道石刻錄)
吳越
鎮東軍墻隍廟記
錢鏐撰開平二年歲在武辰(缺)月(月字上下皆空)今在紹興
府卧龍山西岡上城隍廟中此碑以城為墻以戊為
武按舊唐書哀帝紀天祐二年七月辛巳勅全忠請
鑄河中晉絳諸縣印縣名内有城字並落下如密鄭
絳蒲例單名為文九月己巳勅武成王廟宜改為武
明王十月癸丑勅改成德軍為武順管内藁城縣曰
藁平信都曰堯都欒城曰欒氏阜城曰漢阜臨城曰
房子避全忠祖父名也曾子固跋韓公井記㐮州
南楚故城有昭王井故城今謂之故墻即鄢也由梁
太祖父名誠避之然則城者誠之嫌名也冊府元龜
言帝曾祖諱茂琳開平元年六月癸夘司天監上言
請改日辰内戊字為武從之然則戊者茂之嫌名也
(金石文字記)
新建錢塘廣潤龍王廟碑
錢鏐記
新建功臣禪院記
錢鏐記
吴越國王錢鏐題名
梁龍德元年十一月一日天下都元帥吴越國王鏐
建置正書在南郊登聖寺磨崖(復齋碑錄)
開慈雲嶺路記
篆書梁單閼之歲興建龍山至涒灘之歲開慈雲嶺
盖興建于梁貞明五年開嶺于唐同光二年碑在慈
雲嶺(復齋碑錄)
後唐尚父吴越國王諡武肅神道碑
楊凝式撰翰林待詔張恭胤行書郭在微篆額長興
五年正月立在臨安縣(復齋碑錄)
胡進思造傳大古像塔記
晉天福十年二月十一日惠龜記在郊壇側净明寺
(復齋碑錄)
吳越王題錢明觀橋記
吴越寳正六年歲次辛夘四月八日因建錢明觀造
此石橋吴越國王記(復齋碑錄)
吴越加句尊勝咒幢
婺州浦江縣女弟子胡氏二娘寳大二年歲次乙酉
十一月八日建在九里松觀音寺(復齋碑錄)
臯亭神祠碑
于僧翰書(諸道石刻錄)
貢院前橋柱
刻云寳正六年歲在辛夘造
杜太師稜築城記
在新城縣寳大元年羅隱文(輿地碑目)
崇覺院錢武肅王開山碑在臨安縣(輿地碑目)
吴越王立功碑乾化三年立(輿地碑目)
觀音尊聖幢在九里松寳大二年建(輿地碑目)
梅先生碑羅隱隸書(天下金石志)
後蜀
重刻盧播平聲詩
廣政五年十月三日楊仁煦以舊本重刻(復齋碑錄)
白帝廟碑
白帝廟有數碑皆孟蜀時立(陸游入蜀記)
僧曉徵碑
在隆州寳林院明德元年(輿地碑目)
鐵騎將軍碑
在隆州廣政二年立(輿地碑目)
顯教大師碑
廣政四年立(輿地碑目)
游仙觀老君碑
在中江縣集虚觀廣政六年立(輿地碑目)
田真人殿記
廣政六年立(輿地碑目)
南漢
南海乾和白石秀林之記
乾和三年歲次乙酉奉勅鐫石玉皇儀像侍衛九軀
并修金籙齋慶讚記臣吴可一撰(輿地碑目)
盤御室記
在碧落洞乾和七年鍾允章撰(輿地碑目)
北漢
天龍寺千佛樓碑
李惲撰劉守清行書王廷譽篆額廣運二年立在太
原(金石表)
朱彛尊曰碑稱承鈞為睿宗皇帝繼元為英武皇帝
皆史所未及(金石文字記)
楚
石馬洞碑
在荆州花溪之下淯溪之上五代間立有斷橋尚存
(輿地碑目)
銅柱銘
在會溪城天福五年溪州刺史彭士愁納土求銘楚
王馬希範請於朝以立之學士李皋為之銘五代史
謂之彭士然者字之訛也當以銅柱銘為正(輿地碑目)
六藝之一錄卷九十
