欽定四庫全書
六藝之一錄卷三百九十五錢唐倪濤撰
歷朝書譜八十五
宋賢墨蹟啟札
沈必先高秋氣爽帖
與求頓首上子明知府侍郎親家台席高秋氣爽伏惟
台候勝常與求屏居里社未有晤集之期千萬為國保
重不宣與求頓首上子明知府侍郎親家台席
胡文定與信伯二帖
安國頓首頃在行闕奉所多教方欲再造問信巳以罪
行矣既渡湘水之西山居自省相望數千里無緣復通
聲息懷思可量去此見報伏審賜對受知特寘瀛舘豈
特交遊之私慶也巳辱書貺欣承校正多餘德履增福
未期晤集切冀順時為此道自衞不宣安國頓首信伯
學士執事
安國再啓一别三十年暮光既及而學未至回省初心
旦夕自愧每聞德譽想造養之益深也信伯既親見伊
川丈人入其堂奥責任亦不輕矣使斯道遂行邪說不
得汨之也直有望於君勉之安國再啓
胡文定稍疎奉問帖(行書)
安國頓首稍疎奉問但企仰不㤀爾辱教伏承尊履之休
良用感慰郡久缺雨今日方得少雨不審治下何如劭農
之仁所留意者故以奉問也安國此觕自如未有占對之
日幸為人自重不宣安國再拜伯高太博尊兄閣下
吕元直台眷均福帖(行書紅粉牋本)
頥浩再拜台眷均福承奉郎權富陽縣徐端義乃舊同
官之弟前為富陽丞諸司嘗奏乞知本縣會諸使屢更
易辟不成邑人頗安之幸為檢會案牘再為奏乞庶惠
及百里也頥浩再拜
李伯紀近被詔書帖(行書)
綱再拜近被御筆詔書以向條具邊防利害特加見諭
上恩隆厚何以克當孤危之跡去國十年間關險阻無
所不至拳拳孤忠今乃見察苐深感泣今錄詔書并謝
表劄子去恐不知也綱衰病日加不復堪為世用然静
而謀之則有暇矣近於所寓僧舍之側葺小圃蒔花種
藥為經行遊息之戲作上梁文及圃中十二詠輒以拜
呈如得妙句為林下之光幸甚幸甚綱再拜
劉平叔即辰秋思帖(行書)
光世咨目頓首啟上知府侍郎台座即辰秋思寖肅伏
惟撫字之暇神贊忠嘉台候動止萬福光世駐軍淮右
未緣詹晤伏冀惠時為國保嗇前膺異拜不宣光世咨
目頓首啓上知府侍郎台座
尹和靖前月帖
焞頓首啓前月特蒙寵顧以病軀不得欵奉教益為恨
繼辱賜書併錄示定夫所撰其叔父墓銘顯道書先生
易傳後捧領披讀感愧之心有不勝言專使至承惠翰
荷眷予不㤀甚幸甚幸焞即此遠依庥庇諸事粗遣腰
痛亦減七八不煩過慮曾憲來寓虎邱日獲相見或云
可居旬日車馬聞欲來此遂得欵聽益論未問尚冀為
斯文自重懇切懇切使還專奉啓起居兼謝下情不周
焞頓首再拜
尹和靖易傳帖
錄示易傳差互且據焞所收本寫呈乞撿至更望訂其
是非他俟面議焞再拜
尹和靖虎邱帖
焞再拜啓向寓虎邱時蒙寵顧極荷眷予之勤去秋過
高隱辱館待至厚拜别之久日益瞻仰遠承惠問獲聞
動静感慰兼集即日大暑伏惟尊體萬福焞去年冬末
來會稽凡事安集不敢有煩遠念末由拜會惟乞為斯
文倍加保重以副願望真切謹專附手啟上問不周焞
頓首再拜六月二十四日謹空
尹和靖會稽帖
焞再啓自至會稽以退閒不修講人事不遇便人故久
不得上問必能深察向承教論語二事今已改正或更
有未定處有的便無惜貶諭朋友切磨之道廢而不講
正賴吾信伯也萬萬留念顒望顒望貴眷各叶吉慶時
暑以保愛為祝小姪墺巳受恩三月得岳祠亦薄有禄
廩僥倖僥倖亦恐知之焞再拜
尹和靖教益帖
焞頓首啓拜違教益兩見改歲瞻仰之心與日增積仲
夏謹時伏惟贊畫之暇尊體萬福焞守拙碌碌隨分而
已然則平日所聞不敢不尊衰老日甚幸未昏憒不煩
過念末由拜會敢冀順時保重前需召除以副友執之
願謹專附狀起居不周焞頓首再拜信伯通守學士賢
友執事五月十六日謹空
尹和靖兩收帖
焞再啓近兩收所惠教墨獲聞動静感慰兼至過荷不
忘甚幸甚幸常州往來衝要應接不能不少勞神用在
信伯處之必不廢力有暇進道否有學者來講此道否
必不倦以告也塊居僻寺向風不勝馳情焞再拜貴
眷各惟上下安裕夏暑敢以保愛為請焞上問賤累特
蒙問念感愧之至焞再拜
尹和靖久造帖
焞頓首拜啓久違益論日增瞻仰專使至特辱貶教伏
審即日按察之暇尊體萬福感慰兼集焞居此甚安諸
事粗遣不敢煩念慮未有拜會之期向風馳情秋暑尚
炎伏乞順時保重前需大來以副願望下情豈勝拳拳
使還謹奉狀起居兼謝不周焞頓首再拜信伯通守學
士友舊執事八月上澣日謹空
尹和靖邢壻帖
焞再拜啓邢壻以日到府中不敢草率上狀小姪墺近
已娶婦只此中人家老拙又且了此一事伏恐知之皆
辱流問荷眷與復拜起居禮焞再拜上
尹和靖主簿帖
時主簿紫芝到任未久不通問陳齊之今赴官未嘗通
訊否或訪我存亡盡為告之焞又拜
尹和靖貴眷帖
焞再拜貴眷各叶吉慶敢以保愛為禱焞上問
汪慤跋一則見前
蘇後湖二帖
門中伏候萬福妻子俱拜起居之禮必恭已行否或面
留告道區區之意山中雖荒索然歸金壇亦便道也儻
蒙肯賜屈辱不勝至幸庠再拜
庠再拜上問尊夫人共惟夀體益康寧門中上下均休
老媳婦輩敢拜起居山中有委萬萬䟽示庠再拜
徐詡李夀臣宋黻蘇嶠陳稚五跋見前
范景圭一舟帖行書黃(粉箋)
適聞有一舟自北來未入門巳遣介催促前來稍堪即
押往閘頭候使艎之騰移也乞悉州中諸幕各有差朱
簽謁告獨當勘事勞可知也修答草草幸深照其愚悚
愚悚潔啓
范景圭春澤帖(行書黃粉箋)
春澤可喜今有豐年之望也陵事想煩經畫裁費之外
必易應副子細孫兄去可悉談也
徐商老久不上訊帖(行書)
莘頓首區區久不上訊企想不勝前日逓中蒙問伏審
公暇履用安裕數日前得勅合部尚未知各在舊治所
還會於北都矣子正巳自申陳恐巳得明文及其他處
置行遣竝乞示諭但恐廨舍不足當煩為慮久此孤陋
再獲欵炙喜可知也未間切冀保重不宣莘啟上安國
贊善閣下廿日新樂縣燈下
趙元鎮劄子(楷書)
鼎以罪名至重不敢復當郡寄尋具奏陳未賜俞允區
區之私不免再陳悃愊伏望鈞慈曲賜贊助俾遂所請
實荷終始之賜鼎方在罪籍不敢時以書至行闕併幸
憐察右謹具呈伏候鈞旨八月日特進知泉州軍州
事趙鼎劄子
韓忠武王秋暑尚煩帖(行楷書)
世忠咨目再拜啓總領少卿台座近專遣人上狀諒巳
得達聽瑩秋暑尚煩伏惟神相公忠台候萬福世忠濫
叨政務無補於朝尚阻良晤切冀仰副眷倚以時珍厚
謹上狀不宣世忠咨目再拜啓總領少卿台座
韓忠武高義帖
世忠再拜日者事緒種種每荷周全自非高義何以及
此世忠近以私家錢物悉進朝廷復得聖旨令世忠般
取縷細專遣人拜聞諒巳垂念若更蒙頥旨早與發遣
乃出厚賜也疊有干溷悚仄之劇世忠再拜
汪彦章違别滋久帖(行書)
藻咨目頓首再拜上啓太虚判院朝議台座違别滋久
瞻仰殊深忽辱貽教從審即日秋杪氣肅神明攸相台
候動止萬福且感且尉正值參覲敢覬精調茵鼎前膺
殊渥謹奉狀布復不宣藻咨目頓首再拜上啓太虚判
院朝議台座
汪彦章誤食胡桃帖
去年得下血疾半年有餘今春誤食胡桃能下血則知
胡桃當忌也汪藻彦章
吳傅朋叙慰帖(行楷書)
說頓首上啓區區叙慰巳具右疏即日凝凜不審孝履
何似末由一造廬次唯冀節抑哀苦以承家世寄托之
重不勝至望謹奉啓不宣說頓首上啓大孝宣教苫次
張横浦宫祠帖(行書)
九成再拜聞宫祠巳滿且復有瘡瘍之苦計今己安平
三八哥得書四一哥遂有一男子可喜可喜想見其室
中亦自此無事矣諸令弟讀書不輟尤用慰懌范蘭止
以武舉得官不聞其能文也去歲能賦者乃向來對門
居程逖耳范亦可往來一見自知其人矣九成再拜
朱希真别後塵勞帖(行草書)
敦儒再拜别後塵勞都不果寓書亦寂不蒙寄聲第勤
尚想比日想諸况安適向者李西臺書久塵文府乞付
示久不見此書日夜夢想告密封付此兵回也必不以
煎迫為罪媿悚媿悚偶作書多不能覼縷何日得相從
於黃崗懷玉間臨書神馳敦儒再拜
張彦正乞授封號劄子(行楷書)
綱比以小兒堅乞回授封號事上干鈞聽方懼冒浼乃
蒙特為開陳俯從所請非參政留念之力何以得此舉
室榮感不可言堅以宫祠任滿東裝造朝已令申乞呼
召面列謝悃儻辱與進略賜提耳之誨使晚學小生得
所矜式幸甚幸甚右謹具呈資正殿學士左大中大
夫致仕張綱劄子
張魏公遠辱手翰帖(行書)
浚再啓遠辱手翰良佩勤厚治郡無補丐祠蒙允荷上
厚恩錫以異教方具牢辭未知所報行李巳出城謀為
湖湘寓居之計筆脯為況慰慰感感益遠會集唯祈加
衞浚再啓
張魏公談笑措置帖(行書)
浚再拜虔賊陸梁出于州郡養成端倪漸以滋蔓左右
談笑措置招撫勦除愜當事會朝廷倚重巨鎮一聽規
謀切望頤旨早為之所庶民獲安居為惠甚大僭率僭
率浚再拜
張魏公即日小雨帖(行書)
浚咨目頓首再拜即日小雨作寒伏惟機政之暇鈞候
起止萬福區區巳次丹陽張期以今日相會岳過太平
數日之間事可決也惟錢糧邈然无涯戶帖州縣皆不
敢催督尚觀望改易耳將如之何早夜思之任今日之
責者誠難内有輕舉之謗(闕數字)歛之責終不若前時居
廟堂者偷安寡悔之為愈也然則國家大計又將如何
況吾儕被上厚恩且天下所責望乎凡有可致力者更
冀默運於内切祝切祝常州許筆甚佳但毫極難得已
令計置餘為天下自愛不宣浚咨目頓首再拜元鎮丞
相老兄鈞座二十八日早謹空
張魏公早上封示帖
浚頓首再拜今日早上封示彬父回御前逓論事劄子
聖意喜甚偉哉深切著明之論也今士大夫才識學皆
不到而又重于為巳輕於謀國尚烏足與圖事哉幸公
留意川陜上流近事及人才之可用事機之可為措置
之可行者歸以告上至望二十日午不宣浚頓首再拜
彬父制置尚書友契台坐
張于湖關徹帖(行書)
孝祥拜覆適一再具書當既關徹即日恭惟尊候萬福
孝祥少懇趙不疚(缺)慰既出門下極深感激聞以未獲
劫賊差人督捕此固當然但閱日巳久賊終未可盡獲
欲告且與追還使臣者渠當日夜究心期於必獲也僭
易皇恐之極謹拜覆不備孝祥拜覆姨夫判府留守待
制侍郎台座
張于湖學富帖
孝祥頓首再拜左右以何時來涇川官居諸況佳否學
富識明進益不巳州縣渠能淹久耶臺閣須才會有薦
者孝祥頓首再拜
張于湖臨存帖(行書綘色紙本)
孝祥昨者過辱臨存仰佩敦篤之眷不勝感著之極畏
暑如焚恭惟神相行李台候萬福孝祥無緣往見益以
愧負馳此少致謝悃右謹具呈應辰提幹校書年契
兄六月六日年弟張孝祥劄子
張于湖歲晏苦寒帖(行書)
孝祥伏以歲晏苦寒即日恭惟提舉宗丞持節觀風有
相賢業台候動止萬福孝祥鹿鹿如昨不足言者何當
再晤臨紙馳鄉願言以時節宣愛身為國即須召用
右謹具呈提舉宗丞季羔尊兄十二月八日左承議郎
充集英殿修撰知平江府張孝祥劄子
龍大淵歲華帖(行楷書)
大淵竊以歲華將暮寒威益凜伏惟戎政多暇神介靖
共台候動止萬福大淵即有承顔接詞之便預增欣躍
謹再奉手訥上詗興居兼謝來貺右謹具呈十二月
朔日昭慶軍承宣使知閤門事兩淮撫諭龍大淵劄子
王瞻叔即日薄寒帖
之望頓首再拜季思通判學士尊親台座即日薄寒伏
惟台候萬福帥司差體量賊事想又一出今必巳了可
作一書與李承宣懇渠或恐奏功薄霑賞典也漆器見
買近得十五哥書報浙東早禾大熟秋間亦旱所諭戍
兵六月間作劄子稟廟堂七月間劄下田侯施行李侯
已差百人於桂陽二百人屯郴矣得此想可奠枕也大
軍幾時回應辦亦良勞也未間保重不宣之望頓首再
拜季思通判學士尊親台座九嬸以次均休百一哥
妹方進茂老妻兒女比問有妾無外服餌藥須面見方
傳
洪景嚴暌違許時帖
遵頓首再拜暌遠許時可量向仰之悰里居屛迹不值
端便咫尺之問無從而前專使伏枉教賜累楮周諄尉
感無巳涇川眡章既久緬計實惠敷施彼民何幸來諭
迺欲奉祠何耶未即再晤伏幾崈練裒對新渥至扣遵
頓首再拜
虞雍公鈞堂帖
鈞堂仙集伏惟福本崇大竊聞有長子之戚盛德積善
之門豈應有此天道似不可詰矣然去來修短皆前定
鈞堂露電世法具大定力自有以處此夢苻制幹兄榮
改事有涯此心望望甚久今得報而喜不啻其身之得
也漢上相處甚樂前此每許為允文留别當具禀次家
信一封謹封納伏乞鈞照久文皇恐上覆
吳寬跋一則見前
虞雍公適造帖(行書)
允文適造見尋辱訪别樂處既久數千里分携可量此
心愴惻也蜀墨二種久所祕愛春秋纂例武侯將苑二
書文與可石竹大圖軸皆蜀善本連二麥光牋鹿角膠
霜餅子併以為故人夀入夜倉卒微甚有愧幸收其意
也來旦發舟不甚蚤否為修名自閟不勝再三之貇
右謹具呈九月二十八日久文劄子
丞相手澤得之于黃舜臣先生家藏時至正二十五
年七月六日也嗣孫堪謹識
葉夢錫即日初冬帖(行書)
衡悚息啓縣尉奉議即日初冬薄寒伏惟警捕有相履
用多福未緣晤見切冀惠令節宣倚須超擢不宣衡悚
息啓縣尉奉議侍史
汪聖錫中庸畢工帖
應辰頓首再拜被(闕數字)審早上起居佳安小保詳納去
期集明日未能辦須再展昨見許公執云須待中庸畢
工方可期集及見梁師乃云中庸畢工當在後月初間
局中錢物不足決不可候其期容面禀丞相理會却相
聞也不宣應辰頓首再拜子東學士丈
胡邦衡台慈分賜劄子(楷書)
銓伏蒙台慈分賜細肋上樽敢不跪受然顔有靦矣朝
夕奉詣硯廬以謝伏幸台照右謹具呈宫使中書舍
人台座正月望日左奉議郎賜紫魚袋胡銓劄子
曾純甫惠誨帖(行書)
覿啓惠誨喜聞朝寒萬福踐長重蒙問餽之及拜況銘
荷謹上狀不宣覿啓上子發承事
曾純甫楓橋帖(行書)
覿啓楓橋窣堵在望中念欲重詣久不克被誨存喜聆
清適舟車北來道俗之譽藹然信名下無虚士也不宣
覿啟上温老
王梅溪寵示室銘帖
十朋伏蒙寵示室銘題跋并和詩三復欽嘆詩詞意俱
工但過情之譽非所敢當耳銘跋高深微妙然有所未
諭者不欺二字豈晩學無力量之人所敢擬議以是名
室自知得罪竊效古人坐右銘聊以自警云爾張丞相
以合天人為不欺深得中庸謹獨論語一貫之旨其說
非不廣大其為訓戒也亦深且至矣而高見以為未廣
如是則吾夫子所謂惟天為大吾誰欺欺天乎之語亦
未廣耶近世學者多流入于異端反以吾聖人之道為
小又以天為小而求其所謂大於虚無荒唐清淨寂滅
不騐無實之間是之所謂大者非欺而何不謂賢者過
之而亦為是說也大是饒舌及神游毗耶離城稽首丈
室等語雖出於戲翰弄墨然先聖賢所不道六經所不
載恐非先生長者為後學之訓未敢承教金華子之學
亦雜於佛老至其讀和韓詩有想見大顛師不應談濯
磨之句識者偉之聖道不明久矣諸儒不能無罪因高
論雄文之及輒敢布其狂言十朋惶恐右謹具呈左
奉議郎充集英殿修撰權發遣饒州軍州事王十朋劄
子
王季海上恩帖(行書)
淮竢罪機廷每慙無補上恩過厚延寘政塗懇免莫從
夙夜震懼曲承雅養首遺慶緘感服之私非筆舌所既
尚幸台照右謹具呈中大夫參知政事王淮劄子
范石湖垂誨帖
成大白蒙垂誨先夫人志中欲改定數處即已如所教
一一更竄添入久巳寫下草子正以一兩處疑封題在
書案數月矣而未敢遣一則今之所增贈典及諸孫及
壻官稱姓名等皆是目今事而僕作志乃是吾儕在湖
蜀時恐公點檢出來却是一病若不以此為病則可耳
公可更細考而詳思之若有所疑即飛介見諭當即日
面報不敢復如前日之遲徊二則本欲力拙自書而劣
體日增&KR0786;乏不能如願不知吳興想不乏能書者就令
朱書於石尤良便耳揮汗草草率略不罪不罪成大再
拜
范石湖金橘帖
成大蒙餉金橘三百枚荷意珍厚遲面叙感右謹具
呈十月日端明殿學士中大夫前建康府范成大
范石湖玉候帖(行楷書)
成大頓首上問尊妗宜人玉候萬福十姐兒女輩悉布
起居之禮朗娘侍奉均勝女甥甚難容聊慰目前也諸
院安佳何時得至後堂耶新法玉麟春十斗并&KR0008;鮓黃
雀各十瓶巴段四缶伴書以瀆椒盤一笑一笑成大再
拜
范石湖中流一壺帖(行草書)
成大再拜上問二嫂宜人懿候萬福老嫂兒女輩悉拜
起居之禮朗娘侍奉均慶元日四哥見過却云得大哥
書近曾不快從善書又來為渠覓丹聞大段虚弱甚懸
懸也四哥云得其姪書交之只批數字耳不知先之彼
中曾得書否鍾醫捨我而它之亦緣貧病交攻可亮想
數曾相見如聞錢卿頗周其急可謂中壺也平江有委
不也成大頓首再拜
范石湖春晚晴媚帖
成大維時春晩晴媚昨惟知郡中大旅食燕居台候神
相萬福賢郎來辱惠書審問動静且拜妙畫之貺併用
慰感小隱自是益增輝矣邇者返漁樵粗支風露無足
云賢郎具道公幹事委曲恨此荒寂不能效尺寸謾作
鄭丈書致懇細與賢郎言之其它固似筆舌能既併須
續馳稟矣懇未知會并惟冀厚衞以前亨復慰此願望
右謹具呈三月日中大夫提舉洞霄宫范成大劄子
謝昌國傾耳剴切帖
諤昨日承垂訪傾耳剴切之談執事如有遇其魏鄭公
陸宣公之流亞乎更冀日究時用不患無特達之知也
拙句漫資一笑區區尚容面詳右謹具呈益夫宣教
舊友三月三日朝散郎試右諫議大夫謝諤劄子
朱文公編輯文字帖
熹頓首拜覆竊聞卜築鍾山以便親養去囂塵而就清
曠使前日之所暫游而寄賞者今遂得以為耳目朝夕
之玩竊計雅懷亦非獨為避衰計也甚善甚感所恨未
獲一登新堂少快心目耳蒙喻鄙文此深所不㤀者但
向來不度妄欲編輯一二文字至今未就見此整頓秋
冬間恐可錄淨向後稍間當得具藁求教也所編乃通
鑑綱目十年前草創今夏再修義例方定詳略可觀亦
恨未得拜呈須異時携歸請數日之間庶可就得失耳
末由承晤伏紙馳情熹頓首上覆
龔璛吳均楊溥金幼孜楊榮五跋俱見前
朱文公與姪六十郎帖
書呈朱六十秀才叔朝奉大夫致仕熹實封八月廿
日書報六十郎賢姪叔重人來得書知比日為況安佳
足以為慰又聞有析居之擾想見諸事不易此即納禄
又有嫁遣之累窘不可言想吾姪既無館地亦是此模
樣無可奈何只得忍耐耳墓木摧倒此合與小七郎及
四九姪五四姪諸人商議打併若本位那得修莊固善
然亦須吾姪同八十姪與衆人說過此不及一一作書
也叔重人還附此草草餘惟自愛房下諸孫一一安樂
埜必自有書諸兒女婦孫一一附問叔熹白
楊維楨錢惟善沈存端周伯琦陶九成五跋見前
朱文公賜書帖(行書)
熹昨蒙賜書感慰之劇偶有小職事當至餘姚歸途專
得請見人還撥冗布稟草草餘容面既右謹具呈提
舉中大契丈台坐六月(缺)日宣教郎直秘閣提舉兩浙
東路常平茶鹽公事朱熹劄子
朱文公與時宰二手劄(行書)
熹前者便中累奉鈞翰之賜去月末間拜啓略叙謝誠
竊計已遂登徹繼此未遑嗣問下情但切瞻仰熹前所
具稟減稅請祠二事伏想已蒙鈞念矣但延頸計日以
俟賜可之報而杳然未有聞衰病之軀日益疲憊舊症
之外加以洞泄不時兼旬未止兩目昏澁殆不復見物
如此作字但以意模索寫成其大小濃淡略不能知又
以鄙性狹劣不能自覺簿書期會之間又不敢全然曠
弛日夕應接吏民省閱文案若更旬月不得脱去即精
神氣血内外枯耗不復可更支吾矣至于郡計空乏有
失料理猶未暇以為憂也今有劄目申懇乞賜憐念二
公之門不敢數致私書亦已各具稟劄託劉堯夫國正
宛轉關白矣論道之餘賜以一言俾得早從所欲實不
能無望于門下東望拜手不勝祈扣之切伏乞鈞照
右謹具呈宣教郎權發遣南康軍事兼管内勸農事朱
熹劄子
熹昨日道問已具稟劄到婺偶有豪民不從教者不免
具奏申省聞其人姦猾有素伏想丞相於里社間久已
悉其為人特賜敷奏重作行遣千萬幸甚熹即今走三
衢前路别得具稟次右謹具呈正月十六日宣教郎
直秘閣提舉兩浙東路常平茶鹽公事借緋朱熹劄子
吳寬陳敬宗廖莊李東陽四跋俱見前
吳雲壑急足帖(行書)
急足回收書忻審歲晏沍寒所履康勝示及告命已領
良荷介注多感多感已專人為夀有懷併載前幅矣兹
得以略琚上復夀甫觀使太尉賢弟氊已附納
楊廷秀首夏清和帖(草書)
萬里伏以首夏清和恭惟達孝宮使判府中大新拜祝
釐高蹈事外天相台候動止萬福萬里素餐有箸亡補
縣官未以罪乃庇焉所逮知感知幸尚遥良覿致幾盡
珍愛理即膺予環之寵右謹具呈四月廿二日朝請
郎守尚書左司郎中兼太子侍讀楊萬里劄子
陸放翁拜違言侍帖(行草書)
游頓首再拜上啓仲躬侍郎老兄台座拜違言侍又復
累月馳仰無俄頃忘顧以墅處窮僻距京國不三驛邈
如萬里雖聞號召登用皆不能以時修慶惟有愧耳東
人流殍滿野今距麥秋尚百日奈何如僕輩既憂餓死
又畏剽刦日夜凜凜而霪雨復未止所謂夌又已墮可
憂境中矣朱元晦出衢婺未還此公寢食在職事但恐
儒生素非所講又錢粟有限事柄不專亦未可責其必
能活此人也游去臺評歲滿尚兩月廟堂聞亦哀其窮
然賦予至薄斗升之禄亦未知竟何如日望公共政如
望歲也無階參省所冀以時崇護即慶延登不宣游頓
首再拜上啓正月十六日
陸放翁與仲信明遠二帖
游頓首再拜仲信學士老友兄即日秋氣寢清伏惟尊
候神相萬福兒子婚事甚荷留念初正以吾輩氣類故
敢有請已令媒氏具道其詳尚何疑哉今又蒙垂誨已
抵龜而決矣餘令媒氏稟白自此遂忝瓜葛何幸如之
羸薾控叙草草不宣游頓首拜仲信即省元學士友兄
游頓首間闊頃叩甚至忽奉手帖欣重秋雨尊候輕安
卿禪師遺墨甚妙恨見之晚輒題數行不足稱發颺之
意皇恐得暇見過不宣游奉簡明遠老友文字共四
軸乂五册納去五𣲖圖四軸數日前已就付來人去矣
游
文彭跋一則見前
六藝之一錄卷三百九十五
