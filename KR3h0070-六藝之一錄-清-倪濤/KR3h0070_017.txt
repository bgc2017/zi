欽定四庫全書
六藝之一錄卷十八錢唐倪濤撰
金器欵識十八
唐二十八宿鐵鑑
徑七寸八分重二斤五兩銘六十二字左旋十二月
分二十八宿名
唐八卦鐵鑑二器
一徑八寸重三斤六兩銘二十二字(未詳)一徑七寸
二分重二斤十有一兩銘二十八字(二十八宿名)
唐十二辰鐵鑑徑七寸九分重三斤十一兩銘二十
四字
唐日月鐵鑑徑五寸八分重十有一兩銘四十字
第四層十二辰十二字第五層二十八宿二十八
字
以上俱博古圖
鳳凰對舞鏡
何都廵出古鏡背龜紐以蓮葉承之左右彈琴仙人
一鳳凰對舞蒂有銘曰對凰皇舞鑄黃金蒂隂陽各
有配日月恒相會白玉芙蓉匣翠羽瓊瑶帶同心人
心相親照心照膽保千春(西溪叢語)
八柱鏡
李晦之一鏡背有八柱十二獸面微凸蒂有銘云尚
方佳貢大毋傷左龍右虎辟牛羊朱雀玄武順隂陽
子孫備具居中央長保二親樂富昌(仝上)
鍾鏡
近見一鏡如鍾樣背有大環有隸字云一生有十口
前牛無角後走有口十三字下有一虎其字恐甲午
字謎也(仝上)
夾鏡
近得一夾鏡大鼻叩之中虚有冠劒四人一題忠臣
伍子胥一吳王一越王一范蠡又二婦人云越王二
女皆小隸字製作竒古沈存中云夾鏡最難得(仝上)
黃山谷曰余家有古鏡背銘云漢有善銅出丹陽取為
鏡清且明左龍右虎補之不知丹陽何語問東坡亦
不解後見神僊隠訣云銅一名丹陽又一銘云尚方
作鏡真大巧上有僊人不知老渴飲玉泉饑食棗浮
雲天下散四海夀如金石佳且好東坡云清如明如
而也若左傳星隕如雨余又有一鏡云蔡氏作鏡佳
且好明而日月世少有刻治六官悉皆在長保二親
利子孫傳之後世樂無極大鼻鼻上有八篆文中有
魯國二字可識竒古如鐘鼎樣亦深入字惟背上者
突出又見一鏡背花妙麗又有真字飛霜四篆字鏡
名耶人名耶不可得而辨
長安任中宣家素蓄寳鏡謂之飛精識者謂是三代物
後有八字篆文云水銀飛精百鍊成鏡詢所得云商
山樵者石下得之後中宣南鶩洞庭風浪洶然因泊
舟夢一道士赤衣乘龍言此鏡乃水府至寳出世有
期今當歸我持去夢回亟視匣中已失所在(龍城錄)
西王母鏡
銘六句各七字篆法精工(墨林快事)
騶氏二鏡銘
銘七言五句二鏡雖有大小而銘文無異同惟大鏡
有兩人相鄉坐其旁小隸云東王公西王母黃長睿
審定以為漢器其說見東觀餘論(隷續)
李氏鏡
銘亦七言五句與騶氏鏡相類(隸續)
冊禮鏡
漢凡有冊立必周制其器具故鏡各有銘銘四十八
字(墨林快事)
玄錫鏡
銘三十四字(仝上)
侯王鏡
銘五句各七言末足以宜侯王兮四字(仝上)
羌服鏡
銘有云觀衣服視容貌羌服之以為信羌訓為始楚
騷之法乃謂之服羌鏡誤矣(墨林快事)
丹陽鏡
銘四十二字外周四句各七字(墨林快事)
日月鏡
銘四句各七字釋者目為清明鏡(仝上)
文龍鏡
銘三言六句(仝上)
右旋鏡
十二辰皆左旋惟此右旋銘二十六字亦右旋篆法
竒麗是漢人最傑之作(仝上)
象日鏡
銘十句計四十字詳其語意為隋物無疑故曰長懸
仁夀釋者以為唐不合矣(仝上)
停空鏡
此唐鏡也銘十句四十字(仝上)
停空小鏡
此鏡視大者小三寸三分銘字少其八(仝上)
九子鏡
銘周十字筆畫甚雅唐物也(仝上)
八花鑑
回文類聚載唐婦人所作轉輪鈎枝八花鑑銘云花
上八字枝間八字環旋讀之四字為句逓相為韻其
盤屈糾結為八枝者左旋讀之自篇字起至詞字止
當就支脂韻右旋讀之自詞字起至篇字止當就先
仙字韻兹不具錄(池北偶談)
六藝之一錄卷十八
