欽定四庫全書
六藝之一錄卷二百十八錢唐倪濤撰
古今書體五十
漢隸精華
分隸在秦漢時已兼有之
今之言漢字者則謂之隸言唐字者則謂之分殆不知
在秦漢時分隸已兼有之唐張懷瓘書斷云蔡邕八分
入神隸入妙又云張昶八分碑在華隂今華山所存漢
碑凡四華亭一碑廼昶分書也又云八分者秦羽人上
谷王次仲所作始皇時官務稍多得次仲文簡略赴急
速之用甚喜三召不至漢和帝時賈魴用隸字寫三蒼
隸法由兹而廣蓋八分為小篆之捷隸又八分之捷其
贊八分則曰龍騰虎踞兮勢非一交戟横戈兮氣雄逸
其贊隸則曰摧鋒劍折落點星垂詳其說而察其字則
孫根及華亭碑為漢人八分無疑矣
右孫根碑釋文
隸有十種
梁庾元威作書論載隸有十餘種曰芝英隸花草隸幡
信隸鍾鼎隸龍虎隸鳳魚隸麒麟隸仙人隸科斗隸雲
隸蟲隸龜隸鸞隸此碑蓋其間之一體
右夏承碑釋文
隸從省文
漢人隸法有所謂省文如爵之為□鶴之為寉是也經
傳多書蟻作蛾似亦是省文左傳蛾析戴記蛾子時術
列子末聚禽獸蟲蛾黃帝紀淳化鳥獸蟲蛾元帝紀白
蛾羣飛蔽日長楊賦扶服蛾伏皆讀蛾為蟻隸釋仲秋
下旬碑有蛾附之句此云蜂聚蛾動亦蟻省也
右陳球後碑釋文
儀義二字古皆音俄
周官注云儀義二字古皆音俄詩以實惟我儀協在彼
中河樂且有儀協在彼中阿太元亦以各遵其儀協不
偏不陂左傳音蛾析作蟻徐廣音檥舡作蛾漢碑凡蓼
莪皆作蓼儀此碑又作蓼義
右魯峻碑釋文
泰夫人字
范蔚宗避其父諱後漢書無泰字郭林宗鄭公業之名
皆易之漢人書碑廟號太宗官名如太尉太常太中地
名如太原太行之類皆作大泰山亦作大此碑魏君之
母却作泰夫人其用字故相反如此
右魏元丕碑釋文
太字
漢隸太字不用點獨高頤及此二碑有之
右劉寬神道二碑釋文
麋夀字
漢故北海相景君碑銘有云不永麋夀余家集錄三代
古器銘有云眉夀者皆為麋夀蓋古字簡少通用至漢
猶然也
右歐陽公集古錄
雒陽字
雒陽令王君闕以洛為雒按顔師古注地理志曰魚豢
云漢火行忌水故去洛水加佳師古謂光武後始改為
雒
右集古錄
字體變易
漢人用字有假借者有通用者有竒古者有變易偏旁
及减省者隸釋皆已表出其間點畫小異尋文而可識
者皆不復釋如此碑農上安西之類是也顔之推論揖
下無耳鼓外設皮離則配禹臯分澤外咸以世俗為非
今隸字皆然蓋各是一家之書不可拘以古法也其詳
已類之隸韻略舉數字于此平聲則窂(牢)靈(靈)□(通)濡
(儒)□(遷)上聲則□(響)攬(覽)□(秉)□(啓)□(典)去聲則□(據)
□(裔)□(孟)□(驗)□(舜)入聲則□(術)□(属)□(陟)□(惻)□(壹)
凡巍字山皆在下魏字却有山在上者惟字皆從心獨
尚書維字從糸爾
右弘農太守張君碑釋文
急就章
自三蒼滂喜亡(李斯作蒼頡篇揚雄作訓纂篇賈魴作滂喜篇名曰三蒼魴在漢和帝時郎中
以隸字為三蒼隸法始廣)小學不絶如綫字書行於今者篇莫加於
類篇韻莫善於集韻所載隸古以石刻校之則攟摭尚
多脱略隸法皆以悠作□其碑又省作□稽之篇韻咸
無焉聊因論此擬急就之一章云□喜□□□□□(滂喜
悠悠獨無繼出袁良孫叔敖司馬君鄭固劉寬楊厥碑一字有數出處不再見)□灋□□□□
□(隸法乖離昉中世出繁陽無極山張納孔耽袁逢戚伯著富春丞碑)□□□□□□□
(騁意爭新墜筆意出周憬楊著韓勑孔躭繁陽令戚伯著樊□碑)□□□□□□□(斷據
圖籍載一二出楊厥孟郁靈臺元王魯峻祝睦平輿令碑)□□□(氏羲農出費汎老子清河□碑)□
□□(邦舜禹出鄭固帝堯孔宙碑)□□□(終春秋出孔宙孔謙楊著碑)□□□(陳鄒
魯出楊震孔宙袁良碑)□□□(剗暴嬴出潘乾孔宙郭仲竒碑)□□□(禽霸楚出孔耽魯峻
袁良碑)□□□(基宇恢出劉脩孔耽靈臺碑)□□□(啓劉祚出逢周憬祝睦碑)□□
□(臯䕫棄出苑鎮劉寬郯令碑)□□□(朝弻聚出楊厥張夀孫叔敖碑)□□□(解葉曹出
逢童華山亭北海相碑)□□□(衮孟吕出王純景謁者孟郁碑)□□□(秉典禮出帝堯祝睦
孔和碑)□□□(垂律度出孔耽樊敏孟郁碑)□□□(儒術顯出魯峻孟郁郭仲竒碑)□
□□(爵祿屢出熊君度尚李翕碑)□□霜露星□□(風雲霜露星電輝出夏承郭仲
竒衡方李翕高彪周憬孟郁碑)□□□□□□□(簋籩壺兕璵鼎彝出孔宙次二字出韓勑
餘出孔宙楊統三公山孫根碑)□□□□□□□(黍稷香馥薦血犧出三公山史晨袁逢祝
睦次二字靈臺下帝堯碑)滌□□□□□□(滌齋蠲禱靈饗歸出蔡湛魯廟孔彪蔡湛帝堯
孟郁孔和碑隂)□□□□□□□(鳥獸鼠蚌鳩麟龜出孔耽樊敏唐公房靈臺唐扶孔宙戚
伯著碑)□□□□□□□(道邊通逹遭過隨出高彪劉修唐扶宋闕武梁馮煥劉熊碑)
□□□□□□□(測深闚奥表出之出袁良孔耽吳公韓勑唐扶孔耽戚伯著碑)凡此
之類皆非假借字書所不應棄蔡伯喈奉熹平之詔列
鴻都之碑晩學咸所取正未嘗一字好竒也如前急就
雖曰漢人典刑亦石經之所不取今之學者事不師古
乃緣手随筆變點畫簒偏旁以取新尚怪為能間有所
據不過魏晉以後字體爾此膏肓之疾也
右司馬季德碑釋文
東漢隸書之冠
蜀郡太守何君閣道碑光武中元二年刻此碑蜀中近
出東漢隸書斯為之首字法方勁古意有餘如瞻冠章甫
而衣逢掖者使人起敬不暇雖敗筆成□未易窺其
藩籬也
右何君閣道碑釋文
西京隸書未有法度
建平郫縣碑建平者哀帝之紀年此碑却無篆體廼西
京之佐書也隸法雖自秦始蓋取其簡易施之徒隸以
便文書之用未有點畫俯仰之勢終西京之世學士大
夫不留意此書故彝鼎所識碑碣所刻皆不復用之觀
此數字可見當時之書法也
右建平郫縣碑釋文
辨墓碑始于晉
東都自路都尉始見墓闕蓋表阡銘壙之濫觴也有文
而傳于今則自謁者景君始齊葬穆妃議立石誌王儉
以為非禮經所出元嘉中顔延之輩為之遂相祖述爾
梁任昉作文章緣起又云墓碑自晉始予考酈氏水經
所載漢刻已不少後魏與齊梁時相先後也豈碑碣多
在北方南人未之見乎然郭林宗傳云林宗既葬同志
者立碑蔡邕為其文謂盧植曰吾為碑銘多矣唯郭有
道無愧色史稱王儉晉宋以來故事儀典諳憶無遺每
博議引證先儒無能異者范書所載豈不知之今漢人
墓刻猶存數十百碑其云始于晉宋非也
隸書緣起
秦燔書廢古刻而官獄多事乃令下杜人程邈作小篆
而邈獻隸書所以施之徒隸趨簡易也亦曰佐書漢魏
之際蔡邕鍾繇梁鵠邯鄲淳俱有書名後魏酈道元注
水經漢隸之並用者始見其書蓋數十百餘陵遷谷變
火焚風剝至政和宣和間已亡其什八本朝歐陽公趙明
誠好蔵金石刻漢隸之著錄者歐陽氏七十五卷趙氏
多歐陽九十二卷而闕其六自中原厄於兵南北壤斷
遺刻耗矣予世年訪求尚闕趙錄四之一而近歲新出
者亦三十餘趙蓋未見也既法其字為之韻復辨其文
為之釋使學隸者藉書以讀碑則歴歴在目而咀味菁
華亦翰墨之一助唯老子張公神費鳳三數碑有撰人
名字若華山亭為衛覬之文見於他說者才一二耳其
文以險而難解澁而太鑿者譬之紀甗郜鼎皆三代僅
存之器其剥缺不成章與魏初之文數篇附于後如斷
圭殘璧亦可寳自劉熹賈逵以下字畫不足取者皆不
著矣
右洪丞相隸釋序
隸之後有分
自篆捷於漢而為隸隸變於魏八分於晉宋隋唐之間以
分視隸猶康瓠之與周鼎也而唐人篤好之漢法益亡
杜子美之詩云倉頡鳥跡既茫昧字體變化如浮雲陳
倉石鼓又已訛大小二篆生八分又曰中郎石經後八
分益蕉萃則涇渭雜揉以分為隸雖杜子美有不能知
右洪侍講跋語
隸書始於王次仲
水經曰上郡王次仲變倉頡舊文為隸秦皇三召不至
令檻車送之次仲化為大鳥落翮於居庸山中又曰篆
字文繁無會劇務秦用隸人之省謂之隸書或云即程
邈於雲陽增損者孫暢之嘗見青州刺史說臨菑人發
古冡得桐棺隱起為字言齊太公六世孫胡公之棺惟
三字是古餘同今隸證知隸自古出非始於秦其說固
已二三按齊之胡公以周孝王時卒&KR1318;數世至宣王時
始有大篆又數百年至秦有小篆既至隸出於秦不應
篆未萌而隸先作也書傳多以隸為程邈所造兩漢書
同當据正史為是
右洪丞相跋水經注
顧南原隸辨述書法
蔡邕九勢云夫書肇於自然自然既立隂陽生焉隂陽
既生形勢出矣蔵頭露尾力在字中下筆用力飢膚之
麗故曰勢來不可止勢去不可遏惟筆軟則竒怪生焉
凡落筆結字上皆覆下下以承上使其形勢遞相映帶
無使勢背轉筆宜左右回顧無使節目孤露蔵鋒點畫
出入之迹欲左先右至回左亦爾蔵頭圓筆屬紙令筆
心常在點畫中行護尾畫點勢盡力收之疾勢出於啄
磔之中又在豎筆緊趯之内掠筆在於䟎鋒峻趯用之
澀勢在於緊駃戰行之法横鱗竪勒之規此名九勢得
之雖無師授亦能妙合古人須翰墨功多即造妙境耳
按書家相傳有石室神授筆勢謂是蔡文姬述其父
中郎造八分時神授筆法其言曰邕初入嵩山學書
於石室中得素書八角垂&KR0621;寫史籀李斯用筆勢讀
誦三年始通其理常居一室不寐恍然一客厥状甚
異授以九勢言涉荒誕難以盡信然非深於書者不
能道也熟此亦可悟隸法矣
石室神授筆勢又云書有二法一曰疾二曰澀得疾
澀二字書妙盡矣此即九勢之二法也耽習之功積
如邱山方知二法之妙
蔡邕筆論云書者散也欲書先散懷抱任情恣性然後
書之若廹於事雖中山兔毫不能佳也夫書先默坐靜
思隨意所適言不出口氣不盈息沉密神采如對至尊
則無不善矣為書之體須入其形若坐若行若飛若動
若往若來若臥若起若愁若喜若蟲食木葉若利劒長
戈若強弓硬矢若水火若雲霧若日月縱横有可象者
方得謂之書矣
書家相傳云中郎於會稽作此論亦不敢信以為真
然亦自是至論
鍾繇筆法曰多力豐筋者勝無力無筋者病又曰筆迹
者界也流美者人也非凡庸所知
虞喜志林云鍾繇見蔡邕筆法於韋誕坐中苦求不
與搥胸嘔血太祖以五靈丹救之誕死繇發其冡遂
得之羊欣筆陣圖云繇精思學書三十年若與人居
畫地廣數步卧畫被穿過表如厠終日忘歸每見萬
類皆畫象之
鍾繇筆法見朱長文墨池編不知何人所記筆迹者
界也流美者人也陳思書苑菁華作用筆者天也流
美者地也非是
鍾繇十二意云平謂横也直謂縦也均謂間也密謂際
也鋒謂端也力謂體也輕謂屈也決謂牽掣也補謂不
足也損謂有餘也巧謂布置也稱謂大小也
一作梁武帝觀鍾繇書法十二意後有論云余雖不
習偶見其理不習而言必慕之歟聊復自記以補其
闕非欲明解強以示物也儻有均思思盈半矣蓋鍾
繇止有十二字謂横也云云武帝解之也書家相傳
又有顔真卿述張長史筆法十二意與鍾繇十二意
同云得之於老舅彦遠彦遠者陸柬之姪也傳授筆
法人名云蔡邕受於神人傳之崔瑗及女文姬文姬
傳之鍾繇繇傳之衛夫人衛夫人傳之王羲之羲之
傳之王獻之獻之傳之外甥羊欣欣傳之王僧虔僧
虔傳之蕭子雲子雲傳之僧智永智永傳之虞世南
世南傳之授於歐陽詢詢傳之陸東之柬之傳之姪
彦遠彦遠傳之張旭旭傳之李陽冰陽冰傳徐浩顔
真卿鄔彤韋玩崔邈凡二十有三傳終於此矣乃知
長史十二意即鍾繇十二意其發明最詳亦備錄之
曰夫平謂横子知之乎僕思以對曰嘗聞長史示令
每一平畫皆須縦横有象此非其謂乎長史乃笑曰
然又曰夫直謂縦子知之乎曰豈不謂直者必縦之
不令邪曲之謂乎長史曰然又曰均謂間子知之乎
曰嘗蒙示以間不容光之謂乎長史曰然又曰密謂
際子知之乎曰豈不謂築鋒下筆皆令完成不令其
疏之謂乎長史曰然又曰鋒謂末子知之乎曰豈不
謂末以成畫使其鋒健之謂乎長史曰然又曰力謂
骨體子知之乎曰豈不謂趯筆則點畫皆有筋骨自
謂雄媚之謂乎長史曰然又曰輕謂曲折子知之乎
曰豈不謂鈎筆轉角折鋒輕過亦謂轉角為暗過之
謂乎長史曰然又曰決謂牽掣子知之乎曰豈不謂
牽掣為撇決意挫鋒使不能怯滯令險峻而成似謂
之決乎長史曰然又曰補謂不足子知之乎曰嘗聞
於長史豈不謂結搆點畫或有失趣者則以别點畫
旁救之謂乎長史曰然又曰損謂有餘子知之乎曰
嘗蒙所授豈不謂趣長筆短常使意氣有餘畫若不
足之謂乎長史曰然又曰巧謂布置子知之乎曰豈
不謂欲書先須想字形布置令其平穩或意外生體
令有異勢是之謂巧乎長史曰然又曰稱謂大小子
知之乎曰嘗聞教授大字促之令小小字放之令大
兼令茂密所以謂稱乎長史曰然雖其所論是今正
書而其𫝊則自鍾繇繇亦本之蔡邕繇八分稱為最
妙非專精正書也且古人作字楷法與隸法無異故
黃長睿東觀餘論云自秦易篆為隸漢世去古未遠
當時正隸之體尚有篆籀意象魏晉以來元常士季
及王士將逸少子敬輩始創作小楷皆遷就漢隸運
筆結體尚圓而雅澹其字率扁而弗橢若元常力命
宣示二帖世將上晉元帝二表逸少曹娥帖大令洛
神帖雖經摹拓而古隸典型具存然則書家所論楷
法即是隸法古人以隸法變楷法今獨不可以楷法
悟隸法乎
魏晉以下書家有論隸八分體法者采附於後
衛夫人筆陣圖云凶險可畏如八分鬱拔縦横如古
隸
王羲之題筆陣圖後云八分有一波謂之隼尾波鍾
公泰山銘及魏文帝受禪碑中有此體
成公綏隸書賦云操筆假墨抵押毫&KR0621;彪焕磥硌形
體抑揚芬葩連屬分間羅行爛若天文之布曜蔚若
錦繡之有章或輕拂徐振緩按急挑挽横引縦左牽
右繞長波鬱拂微勢縹緲工巧難傳善之者少應心
隱手必由意曉
虞世南筆髓論云真行章草八分等當覆腕上搶掠
毫下開牽撇撥趯鋒轉
張懷瓘文字論云八分者點畫發動體骨雄異作威
投戟騰氣揚波貴逸尚竒探靈索妙
米芾海岳名言曰書至隸興大篆古法壊矣篆籀各
隨字大小故知百物之狀活動圓備各各自足隸乃
始有展促之勢而三代法亡矣
范成大漢碑跋云漢人作隸雖不為工拙然皆有筆
勢腕力其法嚴於後世真行之書精采意度粲然可
以想見筆墨畦徑也
洪适隸續云蔡伯喈奉嘉平之詔列鴻都之碑晩學
咸所取正未嘗一字好竒也今之學者事不師古乃
緣手隨筆變點畫篡偏旁以取新尚怪為能間有所
據不過晉魏以後字體此膏肓之疾也
郝經論書曰漢之隸法蔡中郎不可得而見矣存者
惟魏太傅繇繇沉鷙威重人也故其書勁利方重如
畫劒累鼎斬絶深險又變而為楷後世亦不可及
吾衍三十五舉曰隸書人謂宜匾殊不知妙在不匾
挑拔平硬如折刀頭方是漢隸書體括云方勁古拙
斬釘截鐡備矣隸法頗深具其大略
趙古則六書本義云古篆廢而分隸興分隸興而字
學昧是故分隸有□無匕有&KR1664;無又有冂無□有禾
無禾循而至於支攴同書殳□並作秦泰奉春之首
無異已已弓巴之體莫别好古君子論至乎此豈直
三嘆而已哉
陸深書輯云古隸隸之古文也八分隸之籀也楷法
隸之篆也隸以規為方草則圓其規而六書之道散
矣
趙宧光緒論云近代隸書皆倚真書為骨而遥想漢
為之亦謂之隸意殊溷溷
馮班雜錄云漢分書不純方唐分書不純匾王司寇
誤論只看孝經與勸進碑耳又云漢人分書多剝蝕
唐人多完好今之昧於分書者多學碑上字作剝蝕
狀殊可笑也
六藝之一錄卷二百十八
