欽定四庫全書
六藝之一錄卷三百五十三錢唐倪濤撰
歴朝書譜
金
宇文虚中
宇文虚中字叔通蜀人天眷間累官翰林學士知制
誥兼太常卿封河南郡開國公書太祖&KR0790;德神功碑
進階金紫光禄大夫皇統四年轉承旨加特進遷禮
部尚書(金史)
武元皇帝平遼碑宇文虚中書
王競
王競字無競彰德人以廕補官大定二年為禮部尚
書兼翰林學士承旨博學而能文善草隸書工大字
兩都宫殿牓題皆競所書士林推為第一云(金史)
都城門外墨書粉地内朱書金地皆禮部尚書王競
書(金圖經)
蔡松年
蔡松年字伯堅天會中除真定府判官天德初擢吏
部侍郎遷戶部尚書正隆三年進拜右丞相加儀同
三司封吴國公諡文簡工樂府與吴激齊名(金史)
元好問云百年以来以書名者多矣宇文叔通王無
競蔡伯堅父子吴彦高高子文耳目所接見行輩相
後先(遺山集)
蔡珪
蔡珪字正甫(松年子)中進士第不求調久乃除澄州軍
事判官歴翰林修撰同知制誥終濰州刺史(金史)
蔡珪識古今竒字有續歐陽文忠公集錄金石遺文
傳於世(書史會要)
蔡璋
蔡璋字特甫珪弟進士有書名筆法與珪如出一手
(中州集)
吴激
吴激字彦高建州人米芾之壻也工詩能文字畫俊
逸得芾筆意尤精樂府造語清婉將宋命至金以知
名留不遣命為翰林待制皇統二年出知深州東山
其自號也(金史)
高士談
高士談字季默宣和末為忻州戶曹參軍入仕國
朝官至翰林直學士(金史宇文虚中傳)士談善草書(書史
會要)
張斛
張斛字德容漁陽人仕宋為武陵守國初為祕書省
著作郎文筆字畫宇文太學激賞之(中州集)
鄭晦
鄭晦字光道為代州士曹善篆隸詩筆高雅(中州集)
任詢
任詢字君謨易州軍市人書為當時第一畫亦入妙
品評者謂畫高於書書高於詩詩高於文然王庭筠
獨以其才具許之登正隆二年進士第歷益州都勾
判官北京鹽使致仕優游鄉里家蔵法書名畫數百
軸(金史)
任南麓字流麗遒勁不讓二王(墨池淵海)
党懷英
党懷英字世傑馮翊人大定十年中進士第能屬文
工篆籀當時稱為第一學者宗之為翰林學士承旨
致仕諡文獻(金史)
党懷英篆籀入神李陽冰之後一人而已嘗謂唐人
韓蔡不通字學八分自篆籀中来故懷英書上軋鍾
蔡其下不論也小楷如虞禇亦當為中朝第一書法
以魯公為正柳誠懸以下不論也(趙秉文滏水集)竹溪四
絶句黨懷英篆書
黨懷英孔廟碑字畫在西嶽碑之上(玄牘紀)
趙渢
趙渢字文儒東平人大定二十二年進士仕至禮部
郎中性冲淡學道有所得尤工書自號黃山趙秉文
云渢之正書體兼顔蘇行草備諸家體其超放又似
楊凝式當處蘇黃伯仲間黨懷英小篆李陽冰以来
鮮有及者時人以渢配之號曰黨趙(金史)
趙秉文
趙秉文字周臣磁州滏陽人也登大定二十五年進
士第興定元年拜禮部尚書兼侍讀學士同修國史
知集賢院事哀宗即位改翰林學士自幼至老未嘗
一日廢書文尤長於辨析小詩精絶字畫則草書尤
遒勁(金史)
趙秉文幼年詩與書皆法子端後更學太白東坡字
兼古今諸家學及晚年書大進詩專法唐人魁然一
時文士領䄂自號閒閒居士云(劉祁歸?志)
王庭筠
王庭筠字子端河東人登大定十六年進士第調恩
州府軍事判官再調館陶主簿眀昌元年試館職中
選御史臺言不當以館閣處之遂罷乃卜居彰德買
田隆慮讀書黃華山寺因以自號三年召為應奉翰
林文字命與祕書郎張汝方品法書名畫遷翰林修
撰書法學米元章與趙渢趙秉文俱以名家(金史)
庭筠書法沉頓雄快與南宋諸老各行南北元初巙
子山諸人不及也(六硯齋二筆)
王黃華書服胡麻賦
右服胡麻賦蘇文忠公所作黃華山主王子端之所
書也子端在金源事章宗為翰林修撰是時金有國
已久士大夫舍干戈從事翰墨之間如黨竹溪趙黃
山諸人各擅所長以名家子端行草則取法黃山能
變而之古者也余往在燕都嘗於市上購得子端過
蟠桃山和二兄詩二首詞翰皆非近人可比遭值戊
戌兵燹之後散軼不存意猶惜之及来太末復於民
家見此卷楮墨零落幸而存耳意欲售人而人不知
其可貴獨余寓目之頃如覩舊物然亦不復求之今
乃歸於吾鄉人任氏卷後有元遺山題識以淵珠膏
火之喻為不可曉蓋金人傳寫誤以珠在淵作在淵
珠也獨未審膏火所喻昔朱子嘗取文忠此賦以續
騷余不復尚論子端書法氣韻似米南宮妙處不减
晉人自眀昌距今垂二百年當土宇分合之後寥寥
不可多得矣雖有拱壁寧能過之(胡翰仲子集)
黃華老人帖
米襄學叚季展得其刷掠奮迅故作大字悉祖之考
諸右軍筆陣實未有是體蕭齋丈二蓋其鼻祖季展
之變繇是始沈傳師實為雲仍米良有所本矣黃華
老人百一帖評品悉祖寳章故其大字超軼抗衡桷
舊閱金帝實錄老人為修撰時坐擅議朝政受杖噫
使在慶歷元祐間寧有是耶至治三年二月史官袁
桷書(清容居士集)
黃華老人真蹟
右黃華老人書三十三字吾外舅蒙翁先生所藏翁
及天全翁徐公所題皆在焉老人本金人姓王氏名
庭筠字子端號黃華舉進士官至翰林修撰書學宋
米元章論者謂其胸次不在米下此詩已斷裂不能
讀而字畫遒逸可玩蒙翁題五字筆意渾成天全并
稱為得意信然而天全此書亦竒偉絶俗雖稱三絶
可也某將南歸時蒙翁指此書謂曰比至姑蘇必見
此翁某未至數日而翁已卒歸見蒙翁已卧病不能
語嗚呼異代不足論二翁雖異尚殊見皆蓋世人豪
而亦不可作矣可勝慨哉可勝慨哉(懷麓堂集)
王庭筠書先主廟碑
王庭筠行書博州重修廟學記并碑隂記
王庭筠行書太原重修學記
王曼慶
王曼慶庭筠子亦能詩并書仕至行省郎中自號淡
游(金史)
曼慶詩筆字畫俱有父風(中州集)
王眀白
王眀白庭筠猶子幼歲學書書家即稱賞之(中州集)
張天錫
張天錫字君用號錦溪道人河中人官至譏察其真字
得柳誠懸法草師晉宋亦善大字道陵諸殿宇匾皆
其所題有草書韻會行世(書史會要)
司馬朴
司馬朴字文季温公之猶子仕宋為兵部侍郎以奉
使見留居於祁陽工書翰有晉人筆意興陵萬機之
暇嘗購其遺墨學之(中州集)
施宜生
施宜生字眀望浦城人官至翰林學士自號三住老
人(中州集)
汴城東光教寺普賢洞記施宜生書
蕭永祺
蕭永祺字景純本名伯哩少好學通契丹大小字廣
寧尹耶律固奉詔譯書辟置門下因盡傳其業天德
初為翰林學士承旨尚書左丞(金史)
劉汲
劉汲字伯深天德三年進士入翰林為供奉自號西
巖老人有西巖集行世(中州集)劉汲善草書(書史會要)
伊喇履
伊喇履字履道遼東丹王托雲七世孫也博學多藝
善屬文廕補為承奉班祗候國史院書寫世宗方興
儒術詔譯經史擢國史院編修官兼筆硯直長眀昌
元年進尚書右丞諡曰文獻秀峙通悟精歴算書繪
事(金史)
耶律履素善契丹大小字譯經辭逹而理得大定初
詔以小字譯唐史則别以女真字傅之履在選中獨
主其事又以女直字譯漢文選貴胄之秀異就學焉
(元遺山集)
左光慶
左光慶字君錫以廕補閤門祗候好古讀書喜為詩
善篆隸尤工大字世宗行郊禮受尊號及受命寳皆
光慶篆凡宫廟牓署經光慶書者人稱其有法遷同
知宣徽使改少府監平時喜為善言蓄善藥號善善
道人(金史)
王渥
王渥字仲澤後名仲澤太原人南渡後擢第為太學
助教充樞密院經歴官遷右司都事博學無所不通
長於談論工尺牘字畫遒美有晉人風作詩多有佳
句(歸潜志)
張彀
張彀字伯英許州臨潁人大定二十八年進士歴遷
官至河東南路轉運使權行六部尚書安撫使(金史)
張彀字畫勁古有顔平原風(歸潛志)
史公奕
史公奕字宏父大名人大定二十八年進士工書有
能名自號歲寒堂主人正大初為翰林修撰充益政
院官致仕(歸潛志)
楊邦基
楊邦基字德懋華隂人大定中進士仕至祕書監禮
部尚書文筆字畫有前輩風調(中州集)
龐鑄
龐鑄字才卿遼東人少擢第仕有聲南渡後為翰林
待詔遷歴京兆路轉運使博學工文造語竒健不凡
世多傳之(金史)
鑄多風流文采字畫亦藴藉(中州集)
麻九疇
麻九疇字知幾易州人七歲能草書作大字有及數
尺者一時目為神童章宗召見大竒之入太學有文
名已而隠居不為科舉計趙秉文連章薦之特賜盧
亞榜進士第俄遷應奉翰林文字(金史)九疇字畫正
書八分皆有功(中州集)
趙觀
趙觀字維道明昌中進士從事史院閒閒公許其字
畫進進不已可到古人(中州集)
趙滋
趙滋字濟甫號蘧然子汴人學書學畫學詩學論文
力到便有所得閒閒公書法為當代第一手濟甫筆
勢飛動得公不傳之妙(中州集)
李澥
李澥字公渡相人少從内翰子端學詩能行書(中州集)
李澥字得法於趙閒閒(歸潜志)
王中立
王中立字湯臣岢嵐人博學強記問無不知少日治
易有聲場屋年未四十喪妻不娶亦不就舉獨處一
室中如僧如是三四年乃出覺其談吐高闊詩畫超
絶若有物附之者問之不言也好作擘窠大字勢若
飛動閒閒極愛之晚年易名雲鶴號擬相道人(續夷堅志)
王仲元
王仲元字清卿家平隂舉進士有聲書名尤重介歐
虞間用薦者召應奉翰林文字改陕西轉運使鹽鐡
判官(楊奐還山遺藁)
仲元工書法趙黃山自號錦峰老人(歸潜志)
趙可
趙可字獻之高平人貞元二年進士仕至翰林直學
士一時詔誥多出其手流輩服其典雅其歌詩樂府
尤工號玉峰散人集(金史)趙可工於字畫(歸潜志)
趙述
趙述字勉叔可子承安二年登科詩筆字畫皆有父
風(中州集)
李著
李著字彦眀真定人高才博學詩文得前人體工於
字畫承安二年經義第一人累官彰德府治中(中州集)
馮璧
馮璧字叔獻真定人承安二年進士調莒州軍事判
官歴官同知集慶軍節度使致仕(金史)
馮璧字畫楚楚有魏晉間風氣雅為閒閒公所激賞
(中州集)
高憲
高憲字仲舉遼東人黃華之甥幼學於外家故詩筆
字畫俱有舅氏之風泰和三年乙科登第為博州防
禦判官(中州集)
劉珠爾
劉珠爾年十一歲能詩賦誦大小六經所書行草皆
有法章宗召至内殿試鳳凰来儀賦魚在藻詩又賦
旱詩賜本科出身令肄業太學(金史選舉志)
史肅
史肅字舜元京兆人作詩精緻有理工於字畫業科
舉為進士大安初召為中路副使超戶部正郎(中州集)
冀禹錫
冀禹錫字京父惠州龍山人幼聰敏絶倫年十九擢
大興魁入太學有聲弱冠登高第主沈丘簿末帝東
遷擢為應奉文字充尚書省都事作詩鍜鍊甚工寫
字亦勁健可喜(歸潛志)
完顔璹
完顔璹本名夀孫世宗賜名字仲實一字子瑜博學
有俊才喜為詩工真草書正大初進封密國公(金史)
密國公宗室中第一流人也少日學詩於朱巨觀學
書於任君謨遂有出藍之譽家蔵法書名畫幾與中
祕等(中州集)
完顔守禧
完顔守禧字慶之密國公璹幼子年少有俊才作詩
與字畫亦可喜状貌白晳風神秀徹如神仙中人(歸潜
志)
李經
李經字天英錦州人作詩極刻苦喜出竒語南渡後
以武功命倅其州(金史)李經少有異才字畫亦絶人
(書史會要)
王子可
王子可字南雲河東吉州人南渡後居上蔡遂平郾
城之間落魄嗜酒人與之紙落筆數百言字畫峭勁
(金史)
郝天祐
郝天祐字賢卿陵川人貞祐初隠居魯山作古文歌
詩尤玩意書法嘗以為正書當以篆隸意為本而鍾
王書之經也顔坡書之傳也其餘則諸子百家耳故
其筆勢莊重秀勁能作丈餘楷草嘗言大字雖大而
小小字雖小而大正書湏有草意草書湏有正筆其
論書如此(郝經陵川文集)
高德裔
高德裔字曼卿鶴野人擢第累官西京路轉運使封
廣陵郡開國公工於為文字畫尤有法嘗以樗軒所
書比之氣韻形似無毫髮少異(中州集)眀威將軍李
磐神道碑德裔撰并書
張本
張本字敏之觀津人貞祐元年中詞賦高第工大篆
八分正大九年以翰林學士使北見留遂隠為黃冠
居燕京(甘水仙澤謠)
宋適
宋適無書名題柳公權蘭亭禊詩後序乃至佳(王氏法書
苑)
杜師楊
杜師楊武功人能詩尤工書翰(中州集)
譚處端
道士譚處端一名玉號長真子大定間從全真開化
真人遊善草隸書(書史會要)
釋德普
釋德普號勝静老人武州人能作詩頗工字畫(書史會要)
石刻
許復佑聖王靈應碑許復書
郝史中岳廟碑郝史書
賈溉六聘山天開寺懴悔上人墳塔記賈溉書
龍巖古柏行龍巖書
釋善進香水寺頭陀大師實行碑釋善進書
釋義中憫忠寺舍利函記釋義中書
元
耶律楚材
耶律楚材字晉卿博極羣書下筆為文若宿搆者
貞祐二年辟為左右司員外郎太宗定燕聞其名召見
之處之左右太宗即位拜中書令贈太師上柱國追
封廣寧郡王諡文正(元史)
耶律文正晚年所作字畫尤勁健如鑄鐡所成剛毅
之氣至老不衰(宋學士集)
劉秉忠
劉秉忠字仲晦初名侃因從釋氏又名子聰邢人世
祖在潛邸應對稱旨屢承顧問至元元年拜光禄大
夫位太保封趙國公諡文正又進封常山王自幼好
學至老不衰雖位極人臣而齋居素食不異平昔自
號藏春散人(元史)
秉忠楷書以魯公筆法為正草書則取二王以為專
門之學(藏春集)
徐世隆祭太保劉公文云字畫清勁筆中法具誰其
似之黃山文孺(元文類)
秉忠精天文地理算數推步之學兼工書翰(書史會要)
王磐
王磐字文炳廣平永年人金正大中登進士第至元
元年召入翰林兼太常卿進拜承旨性嗜書晚年益
造精妙筆意簡遠神氣超邁自名一家持縑素求書
者繼踵於門應之不少拒(蘇天爵國朝名臣事略)
姚樞
姚樞字公茂柳城人後遷洛陽為燕京行臺郎中棄
官攜家来婺州篆刻諸經以惠學者讀書鳴琴若將
終身世祖在潛邸召樞至大喜待以客禮世祖即位
拜太子太師十三年拜翰林學士承旨諡曰文獻(元史)
姚樞善草書(書史會要)
許衡
許衡字仲平懷之河内人嗜學如飢渴貧無書嘗從
日者家見書疏義因請寓宿手抄歸世祖出王秦中
召為京兆提學即位進為平章政事十年以為集賢
大學士兼國子祭酒贈司徒諡文正公(元史)
許衡習字必以顔魯公為法(耶律有尚國學事迹)
郝經
郝經字伯常澤之陵川人世祖以太弟開籓徵經入
見即位以為翰林侍讀學士佩金虎符充國信使齎
書入宋通好拘之真州至元十一年巴延南伐乃禮
而歸之累贈昭文館大學士司徒冀國公諡文忠(元史)
經字畫天姿高古取衆人所長以為己有故其筆畫
俊逸遒勁似其為人無輕側頗媚之態為當代名筆
(苟宗道郝公行状)
喀喇庫庫
喀喇庫庫字子山博通羣書始授集賢待制順帝時
為翰林學士承旨善真行草書識者謂得晉人筆意
單牘片紙人争寳之不翅金玉諡文忠(元史)
庫庫刻意翰墨正書師虞永興行書師鍾太傅王右
軍筆畫遒媚轉摺圓動名重一時評者謂國朝以書
名世者自趙魏公後便及公也(書史會要)
子山嘗問客一日能寫得幾字客曰聞趙學士言一
日可寫萬字公曰余一日寫三萬字未嘗以力倦而
輟筆(輟耕錄)
子山書從大令来旁及米南宫神韻可愛(四友齋叢說)
喀喇子山草書柳子厚謫龍說
謫龍之事甚竒河東之文尤竒子山公之書益竒可
謂三竒矣子山公標望絶人簡交際重然諾雖不倦
與人作書然非其人終不得也彦中公交契之素於
是乎見之鄱陽周伯琦記(書畫題跋記)
章文簡孫伯昌氏所藏喀喇庫庫為葉判府書柳河
東謫龍說判府乃伯昌外族而得之余嘗聞韓昌黎
評柳子厚文雄深雅健崔蔡不足多也而子山平章
書似公孫大娘舞劔器法名擅當代前後相去數百
載而具美於卷中展玩之如秋濤瑞錦光采飛動可
謂妙絶古今矣伯昌宜寳之庚子七月廿八日高平
瞿智董識(同上)
謫龍之說柳河東在南荒時意有所激而云彦中公
少年登朝赫然有聲晚乃仕於郡縣平昔交好於子
山獨密其於是說豈無意乎伯昌其外孫也多鍾愛
於外大父故得公中朝諸公書尺最富皆一一寳藏
之不獨此紙而已六一翁云視其所好可以知其人
余於伯昌亦云越人胡悌書(同上)
喀喇子山書楊仲弘墓誌
右楊仲弘墓誌黃晉卿撰庫庫書仲弘晉卿皆先待
制同年進士余嘗錄此文附置題名碑隂又得此於
王汝玉贊善汝玉以為佳物贈余惜其紙墨頗劣也
(東里續集)
喀喇子山遺墨
故翰林學士承旨喀喇公遺墨四帖其後兩帖乃公
在宣文閣時所書以貽某而某轉以予顧君仲瑛者
今年孟春過玉山草堂仲瑛出以見示伏而玩之恍
如見公與王右軍父子翺翔於天門鳳閣之上而蛟
龍鸞鶴為之後先也九原不可復作尚幸數從仲瑛
遊時一披展俯仰今昔得不重為感慨乎(夷白齋集)
喀喇和和
喀喇和和字子淵庫庫兄嗜學能文在成宗朝宿衛
擢太常寺少卿文宗立除宣政使擢中書左丞與弟
庫庫皆為名臣世號為䨇璧云(元史)
和和正書宗顔魯公甚得其體(解縉書學傳授)
楊載
楊載字仲弘其先居建之浦城後徙杭因為杭人博
涉羣書為文有跌宕氣以布衣召為翰林國史院編
修官延祐初登進士第授饒州路同知遷寧國路總
管府推官(元史)
浦城楊翰林仲弘師趙文敏公得其雅健(解縉書學傳授)
范梈
范梈字亨父一字德機清江人躭詩工文以朝臣薦
為翰林院編修官天歷二年授河南嶺北道廉訪司
經歴所著詩文多傳於世(元史)
梈工篆隸吴興趙文敏公曰范德機我當避之若其
楷法人亦罕及(揭文安公集)
范德機隸法
鄉先生范公隸書八字風月自清冰霜相看乃清江
傅氏二亭名也何謙伯遜於兵後得之民家如崑山
之玉拾之於抵鵲之餘為之主者固不必識而有之
而又使人一得而見之物之可珍者固常如是無足
怪也梁寅謹識(梁寅石門集)
范德機墨蹟
昔人稱道所美於其人則曰風塵物表於其文則曰
不食煙火語於其字畫則曰蕭然有林下風今觀范
君德機詞翰而想見其人真足以當之矣至治元年
某試禮部君為彌封官事已往謁則已赴江西憲幕
矣遂不獲識至今以為恨耳(吴師道禮部集)
鮮于樞
鮮于樞字伯機號困學民漁陽人官至太常寺典簿
酒酣驁放吟詩作字竒態横生善行草趙文敏極推
重之小楷類鍾元常(書史會要)
書法敝於宋季元興作者有功而以趙吴興鮮于漁
陽為巨擘終元之世出入此兩家(陸深儼山集)
鮮于伯機戲題廣嚴僧房壁
伯機於書法用功極深每數日相見輙云近見子某
帖孰離孰合言語必相劘切率以為常伯機仙去十
載非特書法如伯機者不可得而朋友箴規之道亦
使人慨然此詩乃元貞乙未遊高亭廣嚴寺所作用
筆遒緊與詩律精嚴是或一道卷中所及巖翁井西
無逸亦相繼云亡交游凋謝雅道寥落益增隕涕至
大辛亥十二月望日已西鄧文原書於素履齋(鐵網珊瑚)
書法不講百餘年至元間伯機子昂二妙特起古意
復見於今予嘗謂後有尚論國家文藝之盛必来取
斯伯機歿既久時人購藏殆欲家有其書而其合作
未有如此卷者昔人云不恨臣無二王法恨二王無
臣法非耶詩逼王半山叙事類崔德符予評豈妄盍
就子昂學士正之延祐五年四月二日高郵龔璛書
(同上)
鮮于伯機與嚴處士翰墨
大德延祐間漁陽吴興巴西翰墨擅一代而嚴氏琴
亦見稱道年来無一存者得此卷則四人具在惜乎
集之目力已病不足窮其波磔之妙徒諷其辭以想
見其遺音雅趣於湖波山水之間也(道園學古錄)
鮮于伯機詩帖
嘗聞故老云鮮于公蚤歲學書愧未能若古人偶適
野見二人輓車行淖泥中遂悟書法蓋與昔人觀舞
劔器者同一機也公生燕趙宦吴越而詞翰有晉唐
風屢薦名館閣不果一試卒沉抑外官命矣夫嗚呼
士有懷異負竒不克顯於世者可勝歎哉彼居要官
偶擅書名於一時百世之公議弗然也夫唐人工書
故以書名世者難近世工書者鮮故書易名世矧公
書極工宜有名以傳後世矣(蘇天爵滋溪集)
鮮于伯機書迎詔三詩
鮮于伯機自書其迎詔三詩其行草之精固吴興趙
公平昔所推遜者而此紙筆意尤妙固非率遽而書
之耶抑亦天機之精到雖出於率遽非他人之所及
也梁寅書(石門集)
鮮于伯機書蘭亭記
鮮于奉常公嘗見葉秋臺書反覆諦視至欲下拜秋
臺之書人頗譏其陋公獨知其用筆之妙字學雖淺
藝非功力精到亦不足以相知况其他者乎予藏公
所書濟石硯賦自謂可入妙品今觀此卷實可與之
抗衡非真知書中意者未必以予言為至當也(宋學士集)
鮮于困學草書後赤壁賦
鮮于困學書名在當時與趙吴興鄧巴西各雄長一
方困學多為草書其書從真行来故落筆不苟而點
畫所至皆有意態使人觀之不厭不若今人未識歐
虞徑造顛素其散漫連延之勢終為飛蓬蔓草而已
錫山鄒永章蓄此後赤壁賦觀之數行後益可把玩
然自愧非書家不能深知其妙處耳(匏翁家藏集)
鮮于伯機詩墨
書家例能文詞不能則望而知其筆墨之俗特一書
工而已困學翁平生以善書掩其詩名余每讀其詩
輙歎其妙若此篇概亦可見蓋世之學書者如未能
詩吾未見其能書也都憲顧公示此因以諗之(匏翁家藏
集)
鮮于伯機墨蹟
元史稱趙子昂篆籀分隸真行草書無不冠絶古今
又云孟頫之才頗為書畫所掩子昂不易得矣然子
昂嘗云與伯機同學草書伯機過余遠甚極力追之
而不能及伯機已矣世乃稱僕能書所謂無佛處稱
尊耳推重伯機如此伯機尤不易得也伯機大德二
年過京口為高孝賢書蘭亭記一卷余得之見其筆
鋒遒勁風神凛然謂不易得昔人謂作字墨淡則傷
神采絶濃則滯筆鋒又謂古墨跡必表古而裏新余
於是乃知為真伯機無疑也嗟夫禊序筆墨之妙高
出千古人或病其絲竹管絃天朗氣清之語此與以
耳食無異不知東都賦已有布絲竹鐘鼓鏗鏘管絃
切切之句張衡賦已有仲春之月時和氣清也伯機
此卷豈為右軍殺耻耶(石涌集)
或謂困學面帶河朔偉氣酒酣作字竒態横發今觀
所作良是也但不知酒酣與否其謂蚤年曾作吏不
免間有俗氣謬矣若然何文敏公推重之至不敢與
齒其自序惡札汚几案不可以示人前輩君子藝愈
妙而心愈下如此哉士亨能寳此其趣向可知矣(劉珝
古直集)
予嘗見松雪趙公跋鮮于先生所書歸去来辭後謂
其同學書而過余遠甚誠非過言也蓋二公皆由晉
帖中来而各自成一家何世人但知趙而不知有鮮
于也及觀此書筆意遒勁而機椷妙用婉轉無窮趙
公之言豈欺余哉予所以識此者特嘉趙公之推美
同列而嗟世人之不識也蔣生其寳藏之(鄭本忠安分先生集)
鮮于困學遊高亭巖詩記
鮮于困學氏博學負材氣貌偉而髯類河朔傖父余
見其行草往往以骨力勝而乏姿態略如其人以故
聲稱漸不敵趙吴興人謂吴興以已書三紙易困學
一紙焚之恐未必爾也此遊高亭巖記及詩凡一千
六百五十六字見鐡網珊瑚中字兼正行體大小如
宣示而備有褚柳諸體其文亦典贍可喜獨所紀净
師草聖以為錢塘人家所收王逸老合作皆其筆却
大誤逸老名升别號羔羊居士宣和中嘗獻草書稱
旨得官至紹興時年八十餘乃終楊用修著墨池𤨏
錄謂逸老南唐人名文秉又誤也逸老不合狂擬右
軍兩見誣作僧俗人可發一笑(弇州續藁)
鮮于困學帖
困學老人善迴腕故其書圓勁或者議其多用唐法
然與伯機相識凡十五六年間見其書日異勝人間
俗書也大德壬寅長至後三日袁裒(戲鴻堂法帖)
鮮于伯機行書進學解
頃見鮮于伯機絹書唐人詩二軸筆勢如猿嘯蒼松
鶴鳴老檜以兹刻觀之用筆雖同而丰神稍異學書
者必多求之墨蹟而後覽乎石刻庶可以悟古人筆
法之妙嘉靖甲寅三月十八日曉起題(玄牘記)
直寄老人書昌黎石鼓歌
石鼓文字竒也韓此詩又竒困學書此力與之敵又
竒也嘉靖甲申初夏陸深觀於思齋(式古堂書畫彙考)
困學翁崛起幽州與鷗波亭主人齊驅争道未知誰
得驪珠嘗僑居我里署名曰檇李某故余見其手墨
輙喜為題之敬附梓里後進之誼秋岳生曹溶(同上)
鮮于伯機真草千文
鮮于伯機草書千文
鮮于去矜
鮮于去矜字必仁號苦齋樞之子書得家法(書史會要)
鮮于端
鮮于端字文肅樞之孫書跡不失家學(書史會要)
六藝之一錄卷三百五十三
