欽定四庫全書
六藝之一錄卷三百十八錢唐倪濤撰
歴朝書譜八
晉
衛瓘
衛瓘字伯玉河東安邑人也(覬子)仕魏至鎮東將軍封
菑陽侯泰始初進爵為公領太子少傅諡曰成瓘學
問深博明習文藝與索靖俱善草書時人號為一臺
二妙漢末張芝善草書論者謂瓘得伯英筋靖得伯
英肉(晉書本傳)
晉衛瓘字伯玉河東安邑人父覬魏侍郎瓘弱冠仕
魏為尚書郎入晉為尚書令善諸書引索靖為尚書
郎號一臺二妙時議放手流便過索而法則不如之
嘗云我得伯英之筋恒得其骨靖得其肉伯玉采張
芝法取父書參之遂至神妙天姿特秀若鴻雁奮六
翮飄飄乎清風之上率情運用不以為難後為侍中
司空楚王瑋矯詔害之元康元年卒年七十二章草
入神小篆隸行草入妙(書斷)
庾肩吾書品列上之下論見二百八十二卷
李嗣真書品列上中品論見二百八十二卷
衛瓘作柳葉篆其跡類薤葉而不真筆勢明勁莫能
得學(夢英十八體書)
衛恒
衛恒字巨山瓘之子也少辟齊王府遞轉黃門郎恒
善草隸書為四體書勢(晉書本傳)
衛恒字巨山瓘之仲子官至黃門侍郎瓘嘗云我得
伯英之筋恒得其骨臣山善古文得汲冢古文論楚
事者最妙恒常玩之作四體書勢并造散隸書元康
中楚王瑋害之年四十古文章草草書入妙(書斷)
衛恒字巨山河東人也官至黃門侍郎博雅不凡作
四體書曰草曰章草曰隸曰散隸然見扵世者多其
草字論者以為如插花美人舞笑鏡臺是其便娟有
餘而剛健非所長也父瓘亦以能書名世嘗謂我得
伯英之筋恒得其骨今御府所蔵草書一往來帖
(宣和書譜)
袁昂書評已見二百八十三卷
庾肩吾書品列中之中論見二百八十二卷
李嗣真後書品列中上品論見二百八十二卷
衛恒祖述飛白造散隸書開張隸體微露其白拘束
扵飛白瀟灑扵隸書(書斷)
衛恒作雲書筆動若飛字張如雲衛氏即垂雲之祖
(夢英十八體書)
衛宣
恒弟宣善篆及草名亞父兄(書斷)
庾肩吾書品列下之下論見二百八十二卷
衛庭衛仲寶衛叔寳
宣弟庭亦工書恒子仲寶叔寶俱有書名四世家風
不墜也(書斷)
衛璪字仲寳恒之子襲瓘爵懷帝時為散騎侍郎(晉書
本傳)
衛玠字叔寶恒少子拜太子洗馬後移家建鄴中興
名士玠為第一云(晉書本傳)
何曾
晉何曾字穎考陳郡陽夏人官至太保咸寧四年卒
年八十餘工扵藁草時人珍之也一云穎考善草書
甚有古質少扵風味孔子曰質勝文則野是之謂乎
(書斷)
荀勖
荀勖字公曾潁川潁隂人武帝時為侍中領祕書監
立書博士置弟子教習以鍾胡為法及得汲冢中古
文竹書詔勖撰次之以為中經為光禄大夫守尚書
令贈司徒謚曰成(晉書本傳)
荀勖多才藝善書畫鍾會嘗詐作勖書勖書亦會之
亞也(歷代名畫記)
羊祜
羊祜字叔子泰山南城人也咸寧初除征東大將軍
開府儀同三司封南城侯謚曰成(晉書本傳)
庾肩吾書品列下之上論見二百八十二卷
杜預
杜預字元凱京兆杜陵人也拜鎮南大將軍以功進
爵當陽縣侯預嘗刻石為二碑紀其功績一沈萬山
之下一立峴山之上曰焉知此後不為陵谷平卒謚
曰成(晉書本傳)
杜預字元凱度即六世祖祖畿魏僕射父恕幽州刺
史並善行草預博學官至鎮南將軍當陽侯父祖三
世善草書時人以衛瓘方之稱杜預三世焉(書斷)
杜預字元凱漢杜度六世孫初尚文帝妹高陸公主
起家拜尚書郎預博學多通明扵治忽朝野稱美號
為武庫言其無所不有也後遷鎮南將軍以愷悌為
政民心歸之故又稱為杜父而預好左傳自言以傳
成癖祖畿魏尚書僕射父恕幽州刺史父祖三世善
行草皆以書馳名而預聞譽尤著盖預以功名顯雖
持節總戎而身不跨馬射不穿札每出師遣將必在
將帥之列以是扵翰墨間特見持重焉世嘗稱預德
不可企及功或庶幾故平吳之後勒功扵二石一置
峴山之上一投漢水之淵是知陵谷有遷而不知石
有磨滅也豈不惑哉觀其好名如此宜扵游藝末習
亦冀垂久太康中自渚宫還襄陽將畢舊業因求古
史策書及汲冢文雖修春秋學然扵字所得亦多矣
其作草書尤有筆力當時士大夫以家世比衛瓘父
子預歿追贈征南大將軍開府儀同三司謚曰成今
御府所蔵草書一十月一帖(宣和書譜)
庾肩吾書品列中之中論見二百八十二卷
李嗣真後書品列中上品論見二百八十二卷
張華
晉張華字茂先范陽人父平後漢漁陽太守茂先官
至司空壮武公博涉羣書盈萬餘卷高才達識天文
數術無所不精善章草書體勢尤古度德比義嵇叔
夜之倫也(書斷)
張華字茂先范陽方城人也父平魏漁陽太守平沒
華猶少其後孤貧無以為生牧羊以資衣食雖自晦
田畝間不為人所知有識之士見華者已竒之其後
學業詞藻日以富麗隂陽圖緯方技之書無不該通
時人莫測也而阮籍見之歎曰王佐才也由是名著
為本郡太守所薦始登仕版至晉為黃門侍郎華強
記默識四海之内若指諸掌作字尤工草書不在模
倣其規矩氣度似其人物見索靖遂雅相厚善深與
結納武帝嘗問漢宫室制度及建章千門萬戶應對
如流又畫地成圖率有次第如在目中至聽者忘疲
觀者駭目其心匠如是妙處自與神會宜種種絶人
沒後家無餘資所存唯文史史氏言華嘗遷移遣車
三十乘所載者也今御府所藏二草書得書帖行
書聞時帖(宣和書譜)
索靖
索靖字幼安燉煌人也靖與尚書令衛瓘俱以善草
書知名瓘筆勝靖然有楷法遠不能及靖為始平内
史加散騎常侍遷後將軍贈司空進封安樂亭侯謚
曰莊作草書状(晉書本傳)
燉煌索靖字幼安張芝姊之孫晉征南司馬善草書
(羊欣撰錄)
索靖字幼安散騎常侍張芝姊之孫也傳芝草而形
異甚矜其書名其字勢曰銀鉤蠆尾(王僧虔論書)
索靖字幼安燉煌龍勒人父湛北地太守幼安善章
草書出扵韋誕峻險過之有若山形中裂水勢懸流
雪嶺孤松冰河危石其堅勁則古今不逮或云楷法
則過扵衛瓘然窮兵極勢揚威耀武觀其雄勇欲陵
扵張何但扵衛王隱云靖草書絶世學者如雲是知
趣者皆然勸不用賞時人云精熟至極索不及張妙
有餘姿張不及索蕭子良云其形甚異又善八分韋
鍾之亞毋邱興碑是其遺跡也大安二年卒年六十
贈太常章草入神草入妙(書斷)
索靖字幼安燉煌人張芝之姊孫也官至征南司馬
少有出羣之才與鄉人汜衷張甝(音含)索介索永俱遊
太學時稱燉煌五龍及舉賢良方正對策高第張勃
薦之謂靖才藝絶人宜置臺閣經史之暇喜作字遂
以章草名動一時學者宗之如歐陽詢以翰墨自名
未嘗妄許可路見靖碑過而不問徐視乃得之至卧
碑下不忍去王廙嘗得靖書每寶玩之遭永嘉喪亂
乃四叠綴衣中以渡江故論者以為飄風忽舉鷙鳥
乍飛以状其遒勁或以謂如雪嶺孤松冰河危石以
状其峻嶮或以謂精熟至極索不及張芝妙有餘姿
張不及索靖或謂八分亞韋鍾楷法過衛瓘何其得
譽之甚有至扵此非特人譽之也而其自許亦甚高
嘗上稽科斗鳥跡之文幽窮造化物象之奥可以命
杜度運指張芝回腕要是靖自得意處宜其書名與
羲獻相後先也今御府所蔵草書四
急就章月儀出師帖七月帖(宣和書譜)
袁昂書評已見二百八十三卷
庾肩吾書品列上之下論見二百八十二卷
李嗣真後書品列上中品論見二百八十二卷
跋索靖章草後云索將軍章草下筆妙古今七月二
十六日帖月儀急就篇此著名書也春蘭秋菊各不
同而花花自有佳趣(東觀餘論)
王渾
王渾字元冲太原晉陽人也遷司徒惠帝時加侍中
又錄尚書事謚曰元(晉書本傳)
王渾字元冲太原晉陽人也佐武帝官至尚書左僕
射事君立朝有巨臣節而所歷之職每以最聞初武
帝議伐吳詔渾扵秣陵典領軍政至王濬破吳擒皓
乃有不平之色奏濬不受節度士論以此少之及居
宰輔聲望日減詩所謂靡不有初鮮克有終者也然
而平吳之力亦與濬略相上下晉室是依扵渾為多
班班史册盖不沒其實矣其作草字盖是平日偶爾
紀事初非經心然如風吹水自然成文者其人本不
凡耳有子濟遂以書名良有源𣲖也今御府所蔵草
書一近見帖(宣和書譜)
王濟
王濟字武子渾之次子也少有逸才文詞秀茂伎藝
過人為侍中免官尋以白衣領太僕(晉書本傳)
庾肩吾書品列下之中論見二百八十二卷
傅元
傅元字休奕北地范陽人也博學善屬文入著作撰
集魏書泰始五年遷太僕轉司隸校尉謚曰剛(晉書本傳)
傅元字休奕北地范陽人祖爕漢漢陽太守父幹魏
扶風太守休奕少孤貧博學善属文解鍾律性剛直
不容人之短舉秀才為御史中丞司隸校尉善扵篆
隸見重時人云得鍾胡之法休奕小篆隸書入能(書斷)
山濤
山濤字巨源河内懷人也後拜司徒謚曰康(晉書本傳)
竇臮述書賦評見二百八十五卷
注云今見正書帶名一帖四行
此卷有山公啟事使人愛玩尤不與他書比然吾嘗
怪山公薦阮咸之清正寡欲咸之所為可謂不然者
矣意以為心迹不相關此最晉人之病也(東坡集)
王戎
王戎字濬冲瑯琊臨沂人也官止司徒戎幼而穎悟
神彩秀發是時阮籍已齒高喜與為忘年友每為竹
林之游謂其父渾曰濬冲清賞非卿倫也裴楷見而
竒之曰戎眼爛爛如巖下電其少成如此善吐辭作
草字得崔杜法妙鑒者多所稱賞自是所造淵深一
出便在人上字畫之工特遊戲耳今御府所蔵草書
一忻慰帖(宣和書譜)
王衍
王衍字夷甫戎之從弟為太尉尚書令封武陵侯(晉書
本傳)
王衍字夷甫瑯琊臨沂人官至太尉早歲穎悟初詣
山濤濤嗟嘆良久目送其去曰何物老嫗生寧馨兒
及長聞譽四馳明悟若神自謂可比子貢聲名籍甚
傾動當世善談名理得莊老旨趣每論事理有不安
随即更改世號口中雌黃朝野翕然謂之一世龍門
手捉玉柄塵尾與手同色顧愷之作畫贊亦稱衍岩
岩清峙壁立千仞斯足以髣髴其人也武帝聞之問
王戎曰衍扵當世誰比戎曰當從古人中求耳其為
世所尚如此初好論縱横之術晩乃棄世事口不言
錢稱阿堵物而已晉室士大夫雅尚清談者衍為之
倡也及為石勒囚心知必死乃痛自引咎慨然嘆曰
向若不祖述浮虚戮力以正天下猶不至此其弟澄
亦嘗謂衍曰兄形似有道而神峰太儁是宜不克令
終作行草尤妙初非經意而灑然痛快見扵筆下亦
何事雙鉤虚掌八法回腕哉其自得扵規矩之外盖
真是風塵表物脫去流俗者不可以常理規之也今
御府所蔵行書一尊夫人帖(宣和書譜)
米芾云常見晉人數帖皆竒夷甫獨超然如羣鶴聳
翅欲飛而未起也(書史)
樂廣
樂廣字彦輔南陽淯陽人也為尚書令(晉書本傳)
張懷瓘書估樂廣書入第三等(法書要錄)
嵇康
嵇康字叔夜譙國銍人也其先姓奚會稽上虞人以
避怨徙焉銍有嵇山因而命氏在魏拜中散大夫山
濤去選官舉康自代康與濤書告絶(晉書本傳)
嵇康字叔夜官至中散大夫竒才不羣身長七尺八
寸而土木形骸不自藻飾未嘗見其疾聲朱顔人以
為龍章鳳姿天質自然恬静寡欲學不師受博覽該
通以為君子無私心不惜乎是非而行不違乎道叔
夜善書妙扵草製觀其體勢得之自然意不在乎筆
墨若高逸之士雖在布衣有傲然之色故知臨不測
之水使人神清登萬仞之巖自然意遠鍾會譖康就
刑年四十四太學生三千人請為師不許(書斷)
竇臮述書賦評見二百八十五卷
注云今見帶名行書一紙五行
趙至年十四詣洛陽遊太學遇嵇康扵學寫石經徘
徊視之不能去(晉書趙至傳)
阮籍
阮籍字嗣宗陳留尉氏人也拜東平相更為大將軍
從事中郎又求為步兵校尉(晉書本傳)
昔扵官書中見山濤阮籍嵇康書皆入作者閫域(廣川
書跋)
阮咸
阮咸字仲容籍之姪也為始平太守(晉書本傳)
阮咸行草品中之中(韋續九品書人論)
劉伶
劉伶字伯倫沛國人也嘗為建威參軍(晉書本傳)
長安李丕緒得晉七賢帖劉伶書尤怪詭(廣川書跋)
左思
左思字太冲齊國臨淄人也其先齊之公族有左右
公子因為氏焉思少學鍾胡書欲賦三都門庭藩溷
皆著筆硯賦成豪貴之家競相傳寫洛陽為之紙貴
(晉書文苑傳)
陸機
陸機字士衡吳郡人也祖遜吳丞相父抗吳大司馬
家世皆奕奕為當代顯人雖沒不冺也機身長七尺
其聲如鐘自少以文章得名初受知扵張華華謂人
之為文恨才少而機患其多至有見文而欲自棄其
所學者以故雖能草書以才長見掩耳然機自歸晉
閉門十年篤志儒學無所不窺書特其餘事也官至
平原内史今御府所蔵二章草平復帖行書望
想帖(宣和書譜)
陸機書吳士書也無以較其多少(王僧虔論書)
庾肩吾書品列中之下
李嗣真後書品列下上品論見二百八十二卷
陸雲
陸雲字士龍機之弟號曰二陸吳平入洛為大將軍
右司馬(晉書本傳)陸雲善書(書史會要)
張翰
張翰字季鷹吴郡吴人也時人號為江東步兵齊王
冏辟為大司馬東曹掾(晉書本傳)
竇臮述書賦評見二百八十五卷
注云今見草書一帖三行有古榜口滿騫押尾
賈似道家有張翰思鄉帖(悅生古蹟記)
裴邈
裴邈字景聲河東聞喜人少有通才從兄頠器賞之
歷太傅從事中郎左司馬監東海王軍事(世說新語注)
庾肩吾書品列下之下
牽秀
牽秀字成叔武邑觀津人也秀博辨有文才弱冠為
衛瓘所知後至平北將軍(晉書本傳)
牽秀見王愔文字志
劉琨
劉琨字越石中山魏昌人漢中山靖王勝之後也永
嘉元年為并州刺史元帝轉琨為侍中太尉謚曰愍
(晉書本傳)
竇臮述書賦評已見
注云今見行書半紙具姓名五行
劉輿
劉輿字慶孫與兄琨並尚書郭奕之甥名著當時京
都為之語曰洛中奕奕慶孫越石東海王越以為左
長史越既總錄輿為上佐賓客滿筵文案盈几遠近
書記日有數千酬對欵備時人服其能比之陳遵追
贈驃騎將軍封定襄侯諡曰貞
庾肩吾書品列中之下
王裒
王裒字偉元城陽營陵人也博學多能隱居教授三
徵七辟皆不就(晉書本傳)王裒善書(書史會要)
盧志
盧志字子道范陽涿人也始為成都王潁諮議參軍
永嘉末轉尚書(晉書本傳)
志少好學朝夕惟焚香讀書嘗與書盟曰誓與此君
共老素法鍾繇善書(尚友錄)
辛謐
辛謐字叔重隴西狄道人也少有志尚博學善屬文
工草隸書為時楷法永嘉末兼散騎侍郎沒扵劉聰
歷石勒季龍之世並不應辟命(晉書本傳)
傅玉
傅玉書如項羽投戈荆軻執戟(唐人書評)
陳暢
滎陽陳暢晉秘書令史善八分晉宫觀城門皆暢書
也(羊欣撰錄)
楊肇
滎陽楊肇晉荆州刺史善草隸潘岳誄曰草隸兼善
尺牘是珍足無輟行手不釋文翰動若飛紙落如雲
肇孫經亦善草隸(羊欣撰錄)
楊肇字季初滎陽宛陵人官至折衝將軍荆州刺史
工扵草隸咸寧元年卒潘岳誄云草隸兼善尺牘必
珍翰動若飛紙落如雲亦猶甘茂不能自通借餘光
扵蘇代安仁之誄抑其然乎季初隸草入能(書斷)
竇臮述書賦評已見
注云今見草書一紙十行有古署榜無姓名今共
傳搨之
楊潭
楊潭字道元肇子見潘岳集(魏志田豫傳注)
庾肩吾書品列下之中
楊經
楊經字仲武潭次子肇之孫亦善草隸(羊欣能書人名錄)
庾肩吾書品列下之中
羊忱
羊忱字長和一名陶泰山平陽人世為冠族歷太傅
長史揚州刺史遷侍中能草書亦善行隸有稱扵一
時(文字志)
羊長和博學工書能騎射善圍棋諸羊後多知書而
餘藝莫逮(世說新語)
泰山羊忱晉徐州刺史羊固晉臨海太守並善行書(羊欣撰錄)
江統
江統字應元陳留圉人也静默有遠志與鄉人蔡克
俱知名至黃門侍郎散騎常侍領國子博士(晉書本傳)
式六世祖瓊晉初與從父應元俱受學扵衛覬古篆
之法埤倉雅言說文之義當時並收善譽(江式論書表)
江瓊字孟琚馮翊太守善蟲篆詁訓永嘉中棄官投
張軌因居凉(北史江式傳)
蔡克
蔡克字子尼陳留考城人也少好學博涉書記成都
王穎擢為東曹掾後為東嬴公從事中郎(晉書蔡謨傳)
竇臮述書賦評已見
注云今見帶名草書一帖四行
子尼書體簡約(書史會要)
朱誕
朱誕字永長吳郡人體履清和黃中通理累遷議郎
吳平歸家(世說注)
庾肩吾書品列中之下
皇甫定
皇甫定年七歲善史書從兄謐深竒之(書斷)
辛曠
辛曠見王愔文字志(晉詩紀有辛曠贈皇甫謐詩)
王導
晉丞相王導善藁行廙從兄也(羊欣撰錄)
亡高祖丞相導亦甚有楷法以師鍾衛好愛無厭喪
亂狼狽猶以鍾繇尚書宣示帖衣帶過江後在右軍
處右軍借王敬仁敬仁死其母見修平生所愛遂以
入棺(王僧虔論書)
王導字茂宏瑯琊臨沂人祖覽父載導行草兼妙然
疎柯迥擢寡葉危隂雖賢有餘而才不足元明二帝
並工書皆推難扵茂宏王愔曰王導行草見貴當世
咸寧五年卒年六十四行草入能有六子恬洽書皆
知名矣(書斷)
王導字茂宏瑯琊臨沂人官至太保司徒謚文獻導
少有風鑒識量清遠簡素寡欲家無餘貲方年十四
有見而竒之者云此兒容貌志氣將相之器也元帝
渡江之初導與羣從輔成其業使晉祚中興真社稷
之臣也非常流可得擬者導善作字規模前人初師
鍾繇衛瓘力學不倦至喪亂狼狽擕鍾繇宣示帖過
江則其拳拳之志可知也行草尤工然論者以謂疎
柯迥擢密葉危隂雖秀有餘而實不足晉元明二帝
並工書皆推難扵導故當世尤所貴重子恬洽皆以
書名時人方為杜衛焉唐王方慶導之後裔也嘗以
自導而下十一世書上則天后后令崔融為寶章閣
序其事以賜之舉朝為榮今御府所蔵草書二省
示帖改朔帖(宣和書譜)
庾肩吾書品列中之下
竇臮述書賦評已見
注云今見具姓名草書兩紙共六行
王恬
王恬晉中軍將軍會稽内史善隸書導第二子也(羊欣撰錄)
王恬字敬預導之子官至後將軍會稽内史工扵草
隸當世難與為比永和五年卒年三十六(書斷)
王恬字欽豫丞相導之次子也雖世以儒傳家而恬
最好武馳馬試劍不為門閥所器傲誕不拘禮法氣
岸凌轢流輩輕之然晩節好士多能善隸書扵草字
尤妙稍遷中書郎明帝欲以為中書令導固辭從之
後為會稽内史加散騎常侍是時張翼以書得名議
者謂不能過恬則王氏父子羣從各有遠過人者今
御府所蔵草書一得示帖(宣和書譜)
王洽
王洽字敬和導諸子中最知名歷官至吳郡内史徵
拜中書令苦讓不受(晉書本傳)
王洽晉中書令領軍將軍衆書通善尤能隸行從兄
羲之嘗云弟書遂不減吾恬弟也(羊欣撰錄)
亡曾祖領軍洽與右軍書云俱變古形不爾至今猶
法鍾張右軍云弟書遂不減吾(王僧虔論書)
王洽字敬和導第四子理識明敏拜駙馬都尉累遷
中書令書兼諸法扵草尤工落簡揮毫有郢匠成風
之勢雖卓然孤秀未至運用無方而右軍云弟書遂
不減吾飾之過也昇平三年卒年四十四敬和隸行
草入妙妻荀氏亦善書(書斷)
王洽字敬和官止中書令王導子羲之族弟也洽扵
導諸子中最為白眉當時與荀羡俱有美稱而洽理
識明敏書兼衆體扵行草尤工揮毫落紙有郢匠運
斤成風之妙羲之嘗謂洽曰弟書遂不減吾或以謂
過論王僧虔亦謂洽與羲之書俱變古形不爾至今
猶法鍾張則僧虔豈妄許可耶妻荀氏亦以書稱洽
扵書特餘事耳方穆帝詔拜領軍尋加中書令待洽
以友臣之義洽固辭表疏凡十上則其所養可知也
今御府所蔵四
草書叙還帖行書仁愛帖兄子帖承問帖
庾肩吾書品列中之下
李嗣真後書品列上下品
王劭
王劭字敬倫導第五子也為尚書僕射出為吳國内
史卒贈車騎將軍謚曰簡(晉書本傳)
竇臮述書賦評已見
注云今見具姓名草書一紙六行
王薈
王薈字敬文導第六子也至鎮軍將軍加散騎常侍
贈衛將軍(晉書本傳)
庾肩吾書品列下之上
王珣
王珣字元琳小字法護導之孫洽之長子也孝武雅
好典籍珣與殷仲堪徐邈王恭郄恢等並以才學文
章見昵隆安初遷尚書令贈車騎將軍開府謚獻穆
(晉書本傳)
王珣字元琳導之孫洽之子也與弟珉俱有名官至
尚書令珣三世以能書稱晉孝武雅好典籍珣與殷
仲堪徐邈王恭郗恢等並以才學文章被遇嘗夢人
以大筆如掾與之既覺語人云此當有大手筆扵是
珣詞翰為時宗師然當時以弟珉書名尤著故有僧
彌難為兄之語僧彌珉之小字也則知珣之所以見
知者不在書盖其家範世學乃晉室之所慕者此珣
之草聖亦有傳焉今御書所蔵有二
草書三月帖行書伯遠帖
竇臮述書賦評已見
注云(缺)
王珉
王珉晉中書令善隸行洽少子也(羊欣撰錄)
亡從祖中書令珉筆力過扵子敬書舊品云有四疋
素自朝操筆至暮便竟首尾如一又無誤字子敬戲
云弟書如騎騾駸駸恒欲度驊騮前(王僧虔論書)
金劒霜斷﨑嶔歷落時謂小王之亞也隸行入妙(書斷)
王珉字季琰導之孫洽之少子也官至中書令少有
才藝工隸及行草世所寶者特是草聖名出兄珣之
右時人為語曰法護非不佳僧彌難為兄法護珣之
小字也自導至珉三世以書名著人以方杜度衛瓘
二氏焉嘗以四疋縑素自旦至暮操筆一揮首尾如
一又無誤字王獻之見而戲之曰弟書如騎騾駸駸
欲度驊騮前故當時遂與獻之齊名以珉嘗代獻之
兼中書令世謂獻之為大令珉為小令論者謂珉書
弓善矢良兵利馬疾突圍破敵難與争鋒其亦知言
者也妻江氏亦善書今御府所藏二草書力書帖
行書鎮撫帖(宣和書譜)
庾肩吾書品列中之上
竇臮述書賦評已見
注云今見具姓名草書一紙凡八行
王廞
王廞字伯輿導之孫薈之子也歷太子中庶子司徒
左長史(晉書本傳)
竇臮述書賦評已見
注云今見帶名草書一紙七行
王敦
王敦字處仲司徒導之從兄尚武帝女自駙馬都尉
遷左將軍都督征討諸軍事敦性簡脫喜顛草初以
工書得家傳之學其筆勢雄健如對武帝擊鼓振袖
揚枹旁若無人而飛揚跋扈之状固已想見其惡逆
宜在所不錄姑留此帖非以謂玩也盖謂淳化中太
宗收入法帖故不可得而削去然因其字而見其行
因其行而得其惡亦足以為萬世奸臣賊子之誡云
今御府所蔵草書一蜡節帖(宣和書譜)
王䆳
王䆳字處重瑯琊人舒弟也意局剛清以政事稱累
遷中領軍尚書左僕射舒䆳並敦從弟(王䆳别傳)
王䆳失其世系官至平北將軍徐州刺史而世所傳
者特因其書爾作行書有羲獻法疑是其家子弟故
典刑具在而後世雖斷紙餘墨亦復寳之也婚事一
帖尤為人所知流傳至今觀其布置婉媚構結有法
定非虚得名大扺字學之妙晉人得之為多而王氏
之學尤盛焉今御府所藏行書一婚事帖(宣和書譜)
王育
王育字伯春京兆人少孤貧為人傭牧羊每過小學
必欷歔流涕時有暇即折蒲學書後成都王穎以為
破虜將軍(晉書)
郭璞
郭璞字景純河東人官至著作佐郎博學有高才洞
五行天文卜筮隂陽筭歷之術尤好古文竒字作三
倉訓詁非若說文之自為註也(書史會要)
習鑿齒
習鑿齒字彦威襄陽人也博學多聞以文筆著稱兼
善尺牘後為滎陽太守在郡著漢晉春秋(晉書)
郭荷
字承休略陽人也明究典籍特善史書不應州郡之
命張祚徵為博士祭酒廹而致之荷乞還祚遣以安
車蒲輪送還張掖東山諡曰元德先生(晉書)
張野
張野字莱民居潯陽柴桑間與淵明有婚姻契學兼
華𣑽善屬文徵拜散騎不就入廬山依遠公遠公卒
謝靈運為銘野為序稱門人義熙十四年卒(蓮社高賢傳)
惠遠法師碑謝靈運文張野書(金石略)
何元公
何元公陳國人善草書(書史會要)
六藝之一錄卷三百十八
