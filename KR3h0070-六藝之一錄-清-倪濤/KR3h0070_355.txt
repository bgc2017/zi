欽定四庫全書
六藝之一錄卷三百九十七錢唐倪濤撰
歴朝書譜八十七
元賢墨蹟
燕國材扳餞帖(行書)
公楠記事上復義齋宣慰相公足下比承訪别殊用黯
然明發遣小者造門扳餞則馬首先登矣兹枉顓題寵
有煑醖鹽鱭之貺遠道胡為來哉拜嘉之餘磯感蕪量
佇聽除書又當别控賀章也帝城書不敢浮沉得報即
以繳達何當晤悉臨楮拳拳不宣公楠記事上復夏五
廿四日
方萬里台翰甚多帖(行草書)
回謹呈吕君學士宣除尊契家丈回收台翰甚多日昨
姓葉之人始來取答字口所稱執事之意為令閤政之
同氣有家產之訟回於曹弘齋相契而凡百公事並不
敢干預於歙之有司無所施其巧也千萬勿罪幸甚百
冗走筆他不暇及不宣右謹具呈大德四年閏八月
初二日回呈記事謹呈吕内機學士尊契家丈
鮮于伯機檀波羅蜜帖(行草書)
先塋圍墻急用四獸像欲求寺院砌地厚大方磚五枚
宗師或有之不知湛淵子可以下一轉語否檀波羅蜜
亦當行所當為事必不吝也呵呵樞頓首湛淵路教翰
學先生八月廿六日
高房山眠食安好帖
克恭頓首再拜仲實聘君先生閤下别來伏想眠食安
好為慰區區輒有少凟故鄉劉光遠先生飽學老成今
春留家兄子安處授徒今江西何參政專書敦請到彼
擬廿四日卜行特求大手作一序贈之以見交誼遠望
慨然不勝感激專容面謝以既未間仍冀為斯文自重
不備克恭頓首再拜九月廿二日謹空
程雪樓可人帖(行書)
文海頓首再拜月庭教授學士足下薄歲來歸緬想可
人於千里之外新春使至故意何長開以婣聯良厚不
薄逯先君無恙日媒妁有以近曲一二言悠悠未決比
扺家尋約卜之叶從遂且然諾聞命惜晩如何如何義齋
貽書申以重禮不敢當也亦不敢拒也受飱反璧可乎
往復間幸為道謝意臧簿猶未過此同文并福寧記俱
欲得數本便中示及幸幸讎言簡率尚規嗣陳不具文
海頓首再拜元夕後一日
袁清容舊歲北歸帖
桷頓首再拜習卿經歷郎中尊兄執事桷舊歲北歸以
長兒之喪蒼黃渡江不得一詣行館非有簡慢相别兩
載第聞貴名日𧺫為吾道重不肖蹤跡困滯實有望於
激昂也桷歸舍以歉疫之餘且學治生薄田隸吳門每
困膺役近覩新條欲從使臺求一牒文為脱免計元籍
儒生復係寄莊似可施行倘得崇篤力加覆護一飯必
祝寧敢㤀所自也詳委令家奴控露臨紙增念伏希垂
諒不宣桷頓首再拜記事再拜上習卿經歷尊兄契弟
袁桷謹封
袁清容同日分塗帖(行書藍紙本)
桷頓首再拜明復真人契舊侍者仲夏與公同日分塗
一就沙漠一臨湖山情况清濁判然有分此正是太極
肇分時節不審玄覧為何如超然澄觀燕處順宜伏惟
道履堅固桷留滯周南未易得告瞻企珍䆳實不勝情
族叔德平謁選將注畏寒先歸欲見仙風道骨共議瑰
室相交之理談論綿密必有神契念久違色笑遂奉此
紙便中時賜教藥尤仞不㤀霜寒切希照亮桷頓首再
拜
鄧善之與本齋札
文原頓首再拜總管相公本齋先生閣下文原不意慶
門為福所倚堂上竟以微疾奄至大故聞訃驚怛曷能
為情然壽母以貞節終始有子克盡孝道為時良二千
石亦可無憾九泉矣銘文見委義不得辭屬體中略苦
風寒而來使以河冰不能久留未免力疾屬稿且繕寫
納去其於發潛德則未之有取也遺貺益增愧恧地遠
不能引却悚然而已人還率爾具復冬令嚴寒惟順理
節哀是禱總干照察文原頓首再拜來諭一一為嗣
口言之自有書奉答銘文中為字有失筆别篆紙末壽
康菴記來使趣行當行驛使便納上來使勞中統一定
鄧善之職米帖(行草書藏經紙本)
收職米後宜厚稿之也文甫亦自供糊窗之勞他可想
矣此書自新安發恐慶長已過宣故特作此吾妻凡事
耐心小姐而下想皆安文原書致賢妻縣君十二月三
日一書與眉叟便付去家中謹風燭此書附徽州典
史赴省便回時附數字來報平安為佳書中所言同知
之說吾妻自知之不必言
鄧善之杖錫見過帖(行書)
文原和南上賢叟長老禪師侍者去冬承杖錫見過極
慰久别之懷區區一病年餘仗庇幸安但起居飲食尚
未復常作書輒目昏腕弱故筆硯亦久廢塔銘已藁就
令小子寫去贊語併呈似殊愧未工耳何時乘便到杭
相與傾倒珍重珍重不具文原和南上
汪國良假舟帖
從善頓首拜復居竹諳達提舉文几從善昨承惠書兼
有佳貺謹依收領所有假舟之事四月初可遣一介來
從善今只在初七八日間可起乞知之如會雲西提舉
望通拜三意是幸人回草此伏希照亮從善頓首再拜
二月十二日
巙子山十二月十二日帖
喀喇庫庫頓首再拜彥中管勾賢友足下十二月十二日
金子振宣使至得教字深荷遠懷之至中間見誨實是
下心然亦自有公論也於此足見足下篤于吾昆弟至
深不省惟多馳感耳不知來春可果至都不付下棋枰
帽等皆已領此時請家兄使想已達度賢友亦必喜也
此間公私皆望家兄早來閑報吾兄知之文書一節克
明甚是用心緣不肖小女病(旁添四五十日竟至逝去不勝悲塞奈何奈何)及
身常有微恙不曾與克明相見近月半日來方出當與
彼論之後便奉報末由奉見願盡珍重理今因人便草
草不宣喀喇庫庫頓首拜十二月十四日書諸般雜色
素箋及建連付來些小為禱銀朱亦望惠數兩欲為印
色此中者不可故也彥中管勾賢友足下喀喇庫庫謹
封
虞邵菴與總管札
集頓首再拜上狀總管大尹相公閣下即辰歲事告成
天地方泰暫弭皇華之節尚系白雲之思神明夾扶履
用清吉集今夏復過姑蘇不能少候騎氣之還已覺悵
惘及承珍灑乃知追及惠泉益重不敏之臯然而千里
明月通夕台星何異瞻對顏色也亭中清話秋仲間翁
自上京還方面及之節次當已達聽兹不復贅觀僧辱
位置造就倍費神用不勝感激集與弟兄皆宦遊四方
先隴寄彼動輒曠引時歲無由一至托此於一二鄰近
而已而食不足贍給今得此稍慰其望則集可以少抒
其情然則閣下錫類之仁何可㤀也引墨陳謝未究下
忱之萬一惟冀保嗇方今龍飛御天求賢共理有若閣
下治最久當簡在行膺大用匪伊朝夕集雖不武尚能
泚筆來賀謹奉狀不備集再拜狀上
虞邵菴奉記都運帖
奉記都運大參相公聊致久别企仰之萬一采覧幸甚
虞集頓首計相淮南重幨帷海上還頻煩紆智略周
慮及疲孱調鼎公宜早歸畊自得閒常攜相贈策扶老
向江山
集至逍遙山見饒紫巖聞將適瓊華之囿當以舊吏瞻
承風采因此附候起居紫巖玄門耆宿之士退食之暇
必能少從清靜無為之論遙為傾企集又拜二月五日
虞邵菴不及入閣帖(行草書藍紙本)
集頓首再拜集伏審博士學士榮上適苦創不及入閣
奉賀千萬勿罪二畫贊托經筵掾持上望為分付幸甚
明日觀游誠恐院中難聚更告為請假一二日拜賜多
矣集頓首再拜丹丘博士公左右
杜伯原與本齋札
本頓首再拜尚書相公本齋先生文侍舊臘率易晉拜
旌麾之下辱賜與潔殊慰積年仰慕之心宴贐稠疊禮
意隆重何以克堪惟深愧感而已别來伏想福祥至止
百神衛護以士民之望旋膺鈞樞之任至慰本擬以正
初抵杭方聞江上有阻遂自泰興江隂展轉留滯二月
初方達吳門得會季野舍人同到金井山中瞻視岡巒
形局寬大氣勢雄偉與聞相合謂為福壽之基亦頗如
諸名公所論而鄙淺之見尚有可疑者蓋入手山脉直
下稍長則乘氣勁急倘稍加轉換庶合古人增高益下
趍吉避凶之說必欲如閩下龜蛇之地山盡水聚生意
藏畜則未能悉其造化之妙亦非面對不能詳盡惟高
明裁察兹因人便謹奉起居以致謝私併敢獻其一得
之愚蕪率伏祈恕亮餘惟為國家衛愛式副對揚不備
二月十八日客吳中杜本頓首再拜上呈
黃大癡手札
公望頓首寧極路教先生閣下近侍誨談終日歡甚奉
違後連日不克欵教渴心又將塵矣恃愛欲求大手臨
黃庭樂毅論二帖以為矜式雖天寒㬉閣春温想不廢
執筆也片楮代稟統干心照公望再拜寧極路教先生
閤下公望摺申
汪尚書手札下及帖(行書)
澤民頓首奉復季實博士鄉彥文侍王善夫至手札下
及舊故足仞不忘隆寒遠審北堂壽福綵侍惋愉深用
慰懌新安素稱名郡賢達輩出紀諸史冊可徵也何期
羣盜流毒一至于此所不忍聞往事已矣天佑此邦得
精選新班(下闕)
黃文獻兔穎帖(行書)
溍比承遠賜誨墨及新茗之貺乏便未由答謝兹辱珍
灑與兔穎之惠尤用媿悚苐以大閫專使一見即行索
報甚武奉字弗謹尚容嗣狀以既所欲言首祈恕詧不
備三月五日溍代簡并覆延慶堂上四窗大法師
歐陽原功虞雍公文序簡
玄頓首再拜伯温監司相公仁契玄去歲數四附書憲
府邃嚴未審一一達几下否春和遠惟履候勝常殊慰
詹遡書來知刻虞先生文足見高誼作序當求名筆乃
稱雅意諒切不敢力辭因便輒貢藁去刻成千萬見惠
一本為感賤跡遂丐閒之請鄉里距貴治稍近專容修
竿牘之教未中惟順序善葆不具備辱契歐陽玄頓首
再拜二月十一日謹空
歐陽原功與季野札
玄頓首再拜季野府判相公仁友玄於左右雖疎而英
譽稔甚矧於先清獻公實有一日之雅向歆克肖契誼
不殊相望千里之遙情親對晤有以也夫近者季道盛
雅以清獻神道碑見屬既而傳旨下諭不敢以病憊控
辭已繕寫付季德今聞託張德常轉達苐愧兵後罹憂
百感交集何能發潛光之萬一太湖多善碑材刻成以
拓本見寄為幸德常附海艎行匆匆亟奉起居草略併
干台照客京歐陽玄頓首再拜季畊照磨同致再三
意玄又白
余廷心兩得從游帖
闕再拜啓史館兩得從游豈勝榮幸區區南行又辱盛
餞尤其感烈也鄉暑伏想文菀優游雅候動履多福良
慰良慰友人趙子章北上觀光謹此附謝子章有學而
能詩得公眄睞當價增三倍矣仲舉至道以聲景先中
夫希元鳴謙諸先生處不及别狀望致下忱為感餘惟
自重不具五月五日闕再拜太朴内翰先生閤下
曹雲西交訊帖(行書)
知白手書拜記南金教授學士講下知白稍不交訊已
極傾依兩日前復齋來知動定頗悉為慰且承與伯暘
聯篇雅製尤感令岳母傾逝失於遣奠兹築伯蒙處便
謹附短書以致區區隨書緘上統鈔廿兩少充賻贈之
儀望勿以輕鮮而為焚白是幸人行亟不及詳具草略
幸祈奎炳不具知白手書拜記二月望前一日
米起山龍瓶帖(行書)
米起頓首再拜鶴皐先生文侍久不致書尺而嚮仰之
心常為之東注迹疎心邇期不以此為間也閒居中偶
有一事奉凂向者家下初析之時有官窰山龍瓶二枚
愚與白弟各得其一今欲以山龍瓶一枚相易庶幾為
全璧可否試一言之就致敬雲西居竹二親家草草不
謹米起頓首再拜近自吳中得竒書數十種其金樓
子漢武故事等書皆范石湖家藏然所費不尠矣
鄭明德溪滸帖
德元學士佳公子侍次前日盛氣到溪滸欲以稍訴不
平不意從者方為令弟合卺殊倥偬不得遽盡其所欲
言明發到西堠巧値清虛君出只得盤桓留以俟其歸
鄉厪兩記見屬許以白粲使元祐得挂名常學與忠義
之邦人均於不朽則記雖無潤筆亦誼在所當為今不
肖無與而題者作譔人須當厚其禮以見勞不然則元
祐豈木石也哉以故專書上請元祐今見留西堠若有
謝意即望遣一人來庶乎消泯不平賢主賓俱不失禮
於野老也令高弟仲端尤為謹飭之士試以元祐此情
言之仲端亦豈能私於其親也冬寒惟厚愛不一一嘉
定十日鄭元祐肅拜謹記
朱澤民來翰見答帖(行書)
德潤頓首再拜復季實教諭即翰學宣除春中王達善
山長過吳曾奉書去兹承來翰見答乃知文旆尚留寧
國方榮甫來具審履候康勝且有玄墨之惠領外多感
今就封去畫大小四軸(郭熙風雨圖雙幅雪霽山行雙幅許道寧獨幅二軸)至望
目入便中更乞回字以慰遠懷專此以復將命餘容面
既以盡不宣一四月廿一日朱德潤頓首再拜
蘇西坡未獲便郵帖(行書)
大年敬啓德常判府相公先生侍史别來未獲便郵有
䟽申詗之儀且聞離練川時父老居民送者填塞扁舟
奉老親載琴書飄然而去豈不高哉遐想視政供養之
餘神相起居多福何生幼而有志於學久處州庠諸生
之列來過雲間謀為讀書養慈之計冀有遇焉先生思
所以處之餘希文照不一一具白十月廿八日蘇大年
再拜
顧定之霅川奉别帖
霅川奉别忽又半載其如馳仰何時秋暑可畏人迴審
文候清適為慰不肖塊坐荒山無足為道法帖承出售
價金茫然不至極令人瞻企耳欲就城收糴倉麥合醬
望吾友依數付去者來為感非恃足下至契豈敢如此
干聒千萬望賜發來如受惠一也熱甚草草不具顧安
頓首惟明茂才徵君賢友足下
饒介之抱疾衡門帖(行草書)
介白抱疾衡門忽辱車騎枉顧獲瞻顏色殊慰久懷後
一集亦足矣苐以不能走謁為慊也牟粉秫漿聊以為
禮雖不足具從人一供倘勿以訝而留之甚幸甚幸干
瀆清嚴餘俟面雪不具介再拜白士行國士先生侍
史廿七日謹空
饒介之琴軫帖
琴軫望力為取成就此琴今日所見諸物宜留下琴今
送去煩看過贖解銅錢准明日送去草草介白事唯允
鄉姻畏友六日空明日有便往杭州若附一書與蕭
生發琴軫足來佳有此便敢煩不一一廿四日介白事
唯允鄉姻畏友謹遣
張仲舉與季京札
翥頓首上記季京郎中相公契友閣下奉違晤言已閱
數歲比聞使馭上三山尋又聞在武林而一皆平安之
報良用自慰區區備員翰讀近又承乏胄監昏懶日侵
告歸未允其貧而無子猶故吾也僕滿意季德之迴豈
意有此凶憂為之痛心况手足至親其終天之恨當何
如也尚在以人生有數少自寬解為禱季野令兄相公
如會萬萬叱名不及顓狀燕吳相望海航往來動以年
期惟珍護自強前即遠大不宣中秋日老蛻張翥頓首
上記
楊鐵厓僕容雲間帖(行草書)
維楨再拜奉復理齋明府相公閣下僕客雲間每於别
駕顧公座上談及州縣之職惇教厚俗惠以及民禮以
加士而明允以平獄訟未嘗不以閣下為首稱非特為
吾道喜實為世道慶也未幾文仲錄到先賢祠狀謁文
為志於是樂書其事實補盛朝缺典伯融涉海來出書
稱謝兼有潤毫之禮登領不勝愧感文齋真樂竒子嗣
容續筆付文仲的便送上也伯融回舟甚速不可留姑
此奉復不宣十月廿有六日客松庠主文抱遺叟楊維
楨再拜理齋明府閣下
楊鐵厓與德常札
八月四日老銕楨帖上德常相公先生屢承問病乏力
不能接對今日體力稍勝忽老胥吳讓者泣拜牀下自
陳八年淹滯相公憐之欲行參補而有優游不斷者阻
之閣下窠缺告天無路惟有覓死地而已其情可哀今
假老夫一言欲相公補押一案為來官收錄之階必公
賜可此事不徒協衆論亦繋相公平日隂德事也扶病
為布此楮惟冀委察焉不具楨帖上悚恐謹後空
倪雲林與慎獨二簡
瓚頓首再拜慎獨有道先生執事瓚久不上問惟是懷
仰之私無日不動秋氣涼冷不審何似伏惟隠居求志
教授鄉里有下帷談道之樂神相德人百福萃止欽嘆
何限瓚七月末忽感㿃下疾兼旬乃瘳近尤惙惙耳恃
以道誼之契輒有浼瀆養正一子八歲矣使知所趨向
以為禮義之歸不可不愼其始也養正賢母子熟聞其
先公誦歎其德美之盛願闢私塾以俟杖屨之臨寓所
謂河潤九里者非但小子蒙福也未敢冐昧以請俾賤
者敬致一言於左右能附從其私情幸甚詳曲當别奉
書以聞就此月到館中為便也僭越上溷高明惟有悚
恐仰冀恕亮不備瓚頓首再拜海嶽菴圖旦晩臨摹
畢即全璧以歸也酒二大尊漫上九月二日瓚又空
瓚再拜奉書慎獨有道先生執事霜寒伏想尊履請謐
養正冐昧選取今月十八日闢私塾招延先生講授其
中謹預於十三日敬致少幣禮於執事者至乞領意幸
甚不及作啓陳情惟委恕焉不備紵絲一端羊一牽
(准銅錢一定)果一筐酒一甏友生倪瓚再拜
倪雲林月初發舟帖(行楷書)
瓚再拜久不承教言唯深瞻詠比來想惟尊候安康因
學生體中小不快遂失迎候月初發舟往也九月中聞
許公令乃嗣攜至畫軸而賤子適不在先生來館之日
幸再約之同一來千萬千萬及陳以㢲曾攜薛紹彭道
祖大字正書杜詩見示近問之云是朱益之家物幸一
扣之先生或與就帶至也瑣事溷煩得罪得罪謹勒手
狀不備瓚再拜啓上慎獨有道先生執事廿八日謹空
慎獨有道先生執事倪瓚啓上
倪雲林三印帖(行楷書)
瓚再拜久不承顏色懸情比來想惟尊履多福篆至三
印文甚佳但幻霞文差大不欲横寫如開元紹興竪寫
再煩篆惠也泰山刻借一閱幸甚銀魚乾新自江上至
者一筐漫上寒眇悚恐謹勒手狀匆匆不具瓚啓上知
已員外相公執事初九日
倪雲林竹處帖(行楷書)
瓚啓昨日水竹處飲後造謁陶令有云但恐多謬誤君
當恕醉人者耳嘗約今早同惟寅到田舍蔬飯適病酒
未可起亦為兄所迫待其父起亦即過雅會堂遂不敢
再速亦恐安素堂早飯甚早料此時必飯訖矣輒有羊
頭一個鴨蛋八枚酒一尊幸執事午刻舉一杯酌惟寅
也僕昨日見仁儒過田舍時頗有難色僕亦矜此物可
有可無之耳非若圖書墨研不可少之物况僕平日甚
不喜奪人之愛以滋已之欲僕之于一切珍玩所謂寓
意而不留意者蓄之既久為人博易持去略不靳惜蓋
若烟雲之過目也仁儒珍物僕得一玩足矣奚以博易
為哉三二日當復以歸之趙矣謹此咨啓匆匆不具瓚
再拜克用先生侍史十三日謹空幸為致意安素先
生于兄事已言之矣瓚
倪雲林與良常詩翰
聞道淮安之任去尊君合住叔弓家來城又鼓吳淞柁
好過吳淞弄釣車比聞從者來吳城旦夕之官淮安
復往吳淞迎尊君矣舟經笠澤能一枉顧否因令弟德
機徵君之便輒成小詩以寄倪瓚再拜良常判府明公
執事比附蕭從善一書往曾達否瓚廿五日謹空
瓚再拜新春伏惟履候多福欲往展賀村野畏人不出
耳昨有數字與令似想曾過目畫匣倘要用當送去無
用則已先公竹杖脚爐小巾倘有之希尋以見惠無則
不煩也玄度入城何日還還日為致意謹承候匆匆不
具十一日瓚啓上良常先生執事
至正辛丑十二月廿四日德常明公自吳城將還嘉定
道出甫里振柁相就語俯仰十霜怳若隔世為留信宿
夜闌更秉燭相對如夢寐者甚似為僕發也明日微雪
作寒戸無來迹獨與明公逍遙渚際隔江遙望天平靈
岩諸山在荒烟遠靄中穠纖出沒依約如畫渚上疎林
枯柳似我容髮蕭蕭可憐生不能滿百其所以異於草
木者獨情好耳年逾五十日覺死生忙能不為撫舊事
而縱遠情乎明公復命畫江濱寂寞之意并書相與乖
離感慨之情悰德常令為嘉定同知於民有惠政即昔
日之良常山人也朱陽館主蕭閒仙卿倪瓚言
倪雲林與玄度札(行書)
瓚承示答所云無以奉長者又云為厨傳擾又云午餉
候詣彼吁可歎哉所謂癡人前不得說夢也前之言直
戲之耳足以見吾子之孺恧罕出入也幸即過我相與
話言瓚頓首啓玄度徵君
沈仲說與慎獨詩簡
東林薄酒試新嘗中有松花膩粉香遣送潁川陳有道
書齋渴飲勝茶湯廿八字偕一壺薄酒奉寄上惜不
多耳楊誠齋文藁不曾收得所謂芍藥屋疑只是用幄
帟覆護者古人稱牡丹為木芍藥白居易有詩云上張
幕屋芘豈亦本諸此未審是否更乞考正之右再拜
藁慎獨先生坐下
沈仲說與叔方簡
右頓首拜啓十月望過吳江别業得所惠書者三光景
如過駒隙僻居江村况味寥落東流活活悵望送清晝
耳比日來計體道迪吉右萍梗之暇每懷相從聚首實
迫以歲計未免以淹遲數日須至節前可歸相會有期
已篆書千字文留此多日乞恕皋稽之罪嘗因親戚會
讌為酒所困終日憒憒近者始覺神清尚欲借觀數日
决不為寒具油所涴呵呵
張繡江來往溪上帖
與可頓首一菴長老大禪師行長與可二子來往溪上
受恩多矣非諛也有來手札以幼男羽畢姻特有頒貺
開椷局脊久之真兩難也客居一殽不可以延長者受
之何顏來价行雨中往復五十里卻之弗容當如何耶
伏几愧忤勉用祗領别思所以報監院衆師德不能一
一奉狀乞致敬草草伏乞法照與可頓拜
屠性數日不面帖(行草書蠟牋本)
性拜啓季實學士心契兄侍史數日不面極切馳情賤
足又苦瘡痍不良于行故不能上謁也老温筆四枝香
匕壺一事副以絲帊聊表微忱得毣笑留不勝幸甚黃
山去人已迴未山童此時想已在道旱氣甚高盛庄稼
田無大損否病足俟稍瘳即當請見以盡不備性拜啓
七月七日謹空
李彦敏不奉誨益帖(行書)
訥頓首再拜仲實翰學先生不奉誨益已三月餘矣徒
切馳情想日來文候起處清適是喜區區守職粗遣惟
慮困乏貧民不能應承是務此憂此慮將如之何哉外
不煩道者惟冀先生凡可以教我者勿慴批示以匡不
逮以慰鄙懷若斯文交情之至不備乙未月既望越五
日河南李訥載拜于仲實先生前
張天雨玄洲帖(行楷書藍紙本)
天雨皇恐稽首上啟伯清提舉相公行几再辱書問知
前信已達先記中題赤壁圖并寄仲舉諸作皆未及見
似為守中專之矣特喻玄洲詩荷公假貸之久誠出於
不得已兹承至論媿負何言陳畫二軸元帖奉呈唯雅
命是聽知照既深復何容喙日來賤體以瘡疾作伸吟
偃卧人事俱廢當此時寧有倡醻游燕之事哉雞彈領
惠彌感侍晤伊邇悉圖敘謝不宣天雨稽首上啟
六藝之一錄卷三百九十七
