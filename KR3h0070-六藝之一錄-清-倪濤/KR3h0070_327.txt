欽定四庫全書
六藝之一錄卷三百六十九錢唐倪濤撰
歷朝書譜
明
李時
李時字宗易任邱人弘治壬戌進士改庶吉士嘉靖
三年進侍讀學士陞禮部侍郎歷少傅兼太子太師
吏部尚書華蓋殿大學士贈太傅諡文康(列卿紀)
資福寺碑嘉靖初山西按察使司僉事錢俊民撰書
之者禮部左侍郎任邱李時也(日下舊聞)
夏言
夏言字公謹貴溪人少警敏能屬文尤長筆札正德
丁丑舉進士嘉靖十五年為吏部尚書華蓋殿大學
士隆慶初賜諡文愍(列卿紀)
文愍以才雋居首揆天下重其書貞珉法錦視若拱
璧正行亦遒美但肥過而滯老過而稚耳榜署書尤
可觀(貴溪縣志)
夏桂洲五言絶句帖行書(式古堂書畫彙考)
顧鼎臣
顧鼎臣字九和崑山人弘治乙丑舉進士第一授修
撰嘉靖中為禮部尚書武英殿大學士贈太保諡文
康(列卿紀)
王世貞國朝名賢遺墨有顧鼎臣書(弇州續槀)
許纘
許纘字廷美河南靈寶人弘治丙辰進士嘉靖中為
吏部尚書文淵閣大學士加少傅平生寡慾於古稀
之年猶作細楷政暇閱經史典籍老而不倦贈少師
諡文簡(列卿紀)
張治
張治字文邦茶陵州人七歲揮墨成巨字稍長諸史
百氏靡不綜貫正德庚辰舉進士第一入翰林為庶
吉士嘉靖二十八年以禮部尚書兼文淵閣大學士
贈少保諡文隱(列卿紀)
徐階
徐階字子升華亭人嘉靖初及第第三人授翰林編
修累遷吏部尚書建極殿大學士贈太師諡文貞(華亭
縣志)
公名臣不擬以詞翰名然亦自穩密(王世貞國朝名臣遺墨跋)
徐文貞與白谷詩帖徐太師五嶽詩帖俱行草書
(式古堂書畫攷)
嚴訥
嚴訥字敏卿常熟人嘉靖二十年進士授編修四十
四年以吏部尚書兼武英殿大學士贈少保諡文靖
工文善書(弇州續槀)
文靖好習鍾王書(陳瓚濟美堂集)
嚴文靖臨趙文敏四十二章經
少保嚴文靖公故精八法苐於魏國趙文敏公書不
甚規規效顰今觀所摹文敏佛說四十二章經墨妙
譬之周昉貌趙郎殆得其神彩情性固公臨池之力
深要於此經有神解冥契者固不覺其轉蜣中鵠之
妙至此也公雖不名佛其操行制念與此經亦悲慈
平實鮮不合者眉山氏謂范蜀公為學佛作家而自
詫臨成都講堂帖為得右軍三昧則文靖公哉經云
以此深心奉塵刹是則名為大報恩公之子有焉(弇州
續槀)
嚴㴻
嚴㴻字道時文靖公第三子長於書偶得虞永興米
南宫真蹟臨池竟日忘倦往往得兩家之妙邑之慧
日寺殿榜道時筆也筆勢飛動識者賞其逸韻(瞿汝稷冏
卿集)
嚴澤
嚴澤字道溥文靖公子仕中書舍人神宗見澤書稱
善人多寶之(常熟志)
嚴濟
嚴濟字道行文靖公子善書得曹娥碑筆意(常熟志)
嚴濟書學鍾元常而多姿態好寫佛經乞者如市(李維
禎大泌山房集)
秦金
秦金字國聲無錫人弘治癸丑進士嘉靖二年為戶
部尚書贈少保諡端敏(列卿紀)崇壽寺碑秦金書
羅欽順
羅欽順字允昇泰和人弘治癸丑進士授編修嘉靖
六年為吏部尚書贈太子太保諡文莊(列卿紀)
王世貞國朝名賢遺墨有羅文莊公欽順書(弇州續槀)
顧清
顧清華亭人弘治癸丑進士嘉靖中為南京禮部尚
書諡文僖(列卿紀)
顧文僖公書與羅文莊公筆俱清勁(弇州續槀)
朱希周
朱希周字懋忠其先崑山人徙居吳初釋褐為翰林
修撰累遷南京吏部尚書贈太子少保諡恭靖(王世貞吳
中往哲像贊)
公生平不作一行草筆書極謹細(王世貞國朝名賢遺墨跋)
劉麟
劉麟字元瑞號南坦饒州人家金陵弘治丙辰進士
嘉靖七年為工部尚書致仕好樓居力不能營索文
徵明繪神樓圖字之曰高明所集古詩十六題以自
况書法宗羲獻尺牘片簡人爭寶之(李默劉南坦小傳)
劉司空書醇古簡足可砭今人好竒作異之病(墨材快事)
周倫
周倫字伯明號貞菴崑山人弘治己未進士官至南
京刑部尚書贈太子少保諡康僖善大書有眉山豫
章風骨(王世貞吳中往哲像贊)
康僖公性嗜書善行草今刑部壁有其書識者謂似
山谷(崑山人物傳)周貞菴同年燕集詩帖行楷書(式古堂書
畫彙考)
周用
周用字行之號白川吳江人弘治壬戌進士拜行人
司行人孝宗時為吏部尚書贈太子太保謚恭肅(世經
堂集)
公喜為詩動盈卷帙書法俊逸(静志居詩話)
劉節
劉節字介夫世稱梅岡先生大庾人弘治乙丑進士
嘉靖十一年為刑部右侍郎(列卿紀)劉節書倣顔魯
公(書史會要)
湛若水
湛若水字元明初名露字民澤避祖諱改今名居廣
之增城甘泉都學者稱甘泉先生從游陳白沙以斯
文屬之弘治乙丑進士選庶吉士授編修嘉靖中為
兵部尚書(洪垣甘泉先生墓誌銘)
若水倣陳白沙天然不及也惟署筆差有骨(書史會要)
魏校
魏校字子才號莊渠崑山人弘治乙丑進士世廟初
以太常少卿監國子祭酒謚恭簡著六書精藴(分省人物
考)
太常卿莊渠魏公嘗著六書精藴因古文以正小篆
之偽又參大篆及擇小篆之可者以補古文之闕(陸垹
簣齋文集)
顧應祥
顧應祥初名夢麟字惟賢長洲人家吳興舉進士授
饒州府推官累遷南京刑部尚書贈太子少保詩似
白少傅書似趙吳興(弇州山人槀)
陸深
陸深字子淵號儼山華亭人弘治乙丑舉進士改庶
吉士授編修嘉靖中為詹事致仕贈禮部侍郎諡文
裕書法妙逼鍾王比於趙松雪而遒勁過之(夏言桂洲文集)
唐錦儼山陸公行狀云國初吾松多以書學名天下
久已絶響公近奮起遂凌蹵前人而處其上張電以
書學際遇實出公所指授識者謂公趙文敏後一人
非諛詞也(龍江集)
陸文裕自言吾與吳興同師北海海内人以吾為取
法於趙是意不安於趙也究論其風力實出吳興之
上(莫廷韓集)
陸宫詹以書名家雖率爾作應酬字俱不苟且曰即
此便是學字何得放過(董其昌畫禪室隨筆)
陸深真草行書如鐵畫銀鈎遒勁有法頡頏北海而
伯仲子昂一代之名筆(雲間志略)
陸子淵白鴈詩卷行書陸文裕夜宴詩帖草書
陸儼山望夫石樂府帖行書陸子淵書南山野倡
記陸文裕藏書目序楷書陸儼山弔劉生賦楷
書(式古堂書畫彙攷)
陸儼山書
陸文裕公儼山先生書法雅宗趙松雪晩鎔李北海
西晉風格宛然具存足傳不朽人言先生平居雖尺
簡裁答必精鉛槧必工結搆即於所甚暱者造次應
之不廢也其用力蓋勤如是今觀東濱朱君所藏諸
帖信哉而秦君鴻臚後沙東濱壻也寔彙緝成卷以
備珍賞則公雖往而神標輝映已在二君冰玉間矣
(崇蘭館集)
陸子淵白鴈詩卷
文裕公嘗云我與松雪翁同參李北海其自負如此
然實從吾鄉沈學士得來故梁叔寶之與先世墨蹟
并藏不作野鶩視也若白鴈諸詩氣骨高邁變化感
愴直可平抗海叟矣陳繼儒題
邵銳
邵銳仁和人正德戊辰進士改庶吉士授編修嘉靖
十一年為太僕寺卿諡康僖(列卿紀)
王世貞國朝名賢遺墨有邵銳書(弇州續槀)
周金
周金字子庚號約菴武進人徙南京正德戊辰進士
擢給事中嘉靖時為南京戶部尚書善字書有晉人
風骨贈太保諡襄敏(唐順之荆川文集)
許成名
許成名字思仁聊城人正德辛未進士選庶吉士授
編修嘉靖初為禮部左侍郎書初學逸少已沉酣吳
興小變之遒逸飛動甚為海内鑒賞(分省人物考)
成名作真行筆頗簡勁然結搆疎而醜(書史會要)
韓玉
韓玉字廷瑞通許人舉於鄉拜郯城知縣棄官歸稱
寄傲子嗜古詩竒字嘉靖二年七十歲矣尚作蠅頭
楷字即片字未見一畫苟也(李夢陽空同集)
徐江山
徐江山字六橋錢唐人正德辛未進士官尚寶卿工
真草法世宗愛其書御製詩文必命江山書之(杭州府志)
許宗魯
許宗魯字伯誠咸寧人正德丁丑進士選庶吉士嘉
靖中為右僉都御史終太常少卿以善書名海内(王庭
咸寧縣志)
宗魯書有聖教遺意(書史會要)
徐獻忠
徐獻忠字伯臣號長谷華亭人嘉靖乙酉舉於鄉知
奉化縣謝政歸葺舊廬治梅圃讀書其中真草書法
蘇趙(松江志)
伯臣本非當家用筆圉圉而時吐鍾意(王世貞三吳楷法跋)
徐伯臣與子元札徐長谷五言律詩帖行楷書(式古
堂書畫彙攷)
張文憲
張文憲字廷鑑殳山人流寓桐鄉七歲工八法孝宗
召試乾坤二大字稱旨令讀書翰林院嘉靖癸未舉
進士終工部尚書(桐鄕志)
豐坊
豐坊字人叔號南禺外史鄞人為人逸出法紀外而
書學極博五體並能諸家自魏晉以及國朝靡不兼
通規矩盡從手出蓋工於執筆者也以故其書大有
腕力特神韻稍不足(詹氏小辨)列朝詩集云字存禮改
名道生字人翁嘉靖二年進士除禮部主事
豐考功晩痺而趺株連臂於書不無少妨(徐文長集)
坊家藏古碑刻甚富臨摹亂真為人撰定法書以真
易贋不可窮詰(鄞縣志)
坊草書自晉唐而來無今人一筆態度惟喜用枯筆
乏風韻耳(書史會要)
豐道生臨續書譜并識帖行楷書豐南禺臨養生
論并題行草書豐西農詠史并登瑞石山詩帖行
書(式古堂書畫彙考)
豐人翁書卷
昔王逸少人品為書法所掩天下知其書不能盡知
其人豐人翁實有筆人望不副天下惡其人并廢其
書非也今觀諸帖雖多老年頽筆然時出入二王兼
存米顛風致玉山程孟孺最善鍾顔二家書故特寶
存此老遺筆亦宋人不廢京卞書意(王奉常集)
豐吏部論書真蹟
本朝知書者推豐吏部而吳人往往短之四明李生
子初出此帖相示楷篆八分行凡四體大都論書法
及舉魏晉人名墨而未終者然其議論刻核非精其
技者不能也余筆札最拙亦願以暇日臨摹古人而
未及安能窺豐先生藩籬哉姑跋數語以塞子初之
請(馮夢禎快雪堂集)
徐蘭
徐蘭字芳遠號南塘其先餘姚人後徙鄞為郡諸生
累舉不第遂潛心書法正書師鍾繇宣示帖行草師
王獻之授衣天寶節過鵝還等帖皆淳古遒勁度越
流俗尤精六書考究點畫正其訛謬作古文竒字得
邊魯生筆法八分初法蔡邕淳于長碑不失矩度而
晩年參以己意時人謂其書與程南雲並馳遠近求
者無虚日蘭亦高自矜負間有挾勢位使輿隸致之
輒白眼叱去曰吾豈祗役者耶人以是益重之(張時徹寧
波志)
徐蘭與豐坊同時好作隸字不師漢人而師宋廬陵
朱恊極蘇學嘗有恊極所書敬齋箴石刻字畫無法
俗惡可厭後之人乃有好之如徐氏者亦其所遭然
也(金薤琳瑯)
蘇若川
蘇若川字君楫休寧人受筆法於文待詔及南禺外
史其書得外史為多徑寸草書臨二王清灑可愛(詹氏
小辨)
馮世雍
馮世雍字和一字三石江夏人嘉靖癸未進士博學
工書及詩古文辭由吏部郎中出為杭州知府調徽
州(湖廣通志)
王慎中
王慎中字道思號南江更號遵巖(晉江人)嘉靖丙戌進
士授戶部主事為古文詞與唐順之陳束輩號八才
子仕至河南參政(閩書)
慎中行草亦遒逸而不諳八法未脫塵氣(書史會要)
馬呈道
馬呈道號南江嘉靖二年貢士四體俱工極有書學
(金陵𤨏事)
楊儀
楊儀字夢羽常熟人嘉靖五年進士授工部主事以
山東按察副使移疾歸購萬卷樓多聚宋元舊本名
人墨蹟鼎彛古器之屬江左推為博雅(常熟志)
王世貞國朝名賢遺墨有楊儀書(弇州續槀)
袁褧
袁褧字尚之吳縣人晚耕謝湖之上因以自號博學
善屬文尤長於詩書法入米元章之室(蘇州志)
袁袠
袁袠字永之號胥臺褧弟舉進士選庶吉士左官刑
部主事改兵部論戍湖州袠工文章精筆札而湖當
山水間諷誦著述傳遠近雖在戍而名益重起南武
部主事遷廣西提學僉事(楊循吉吳中往哲記)
永之詩名噪一時無能舉其書者而書却有風態可
賞(弇州續槀)
袁尊尼
袁尊尼字魯望袠子文待詔引為忘年交性善書書
亦在能品嘉靖乙丑成進士授刑部主事至山東提
學副使(吳縣志)
顧聞
顧聞字行之吳縣人舉嘉靖戊子鄉試上公車輒不
利寄傲詩歌號九嵕山人(蘇州志)
聞才華偉麗鋪序豐長至於染翰人並稱美(岳岱今雨瑶華)
羅洪先
羅洪先字達夫吉水人嘉靖八年進士廷試第一人
授修撰進左春坊贊善罷黜家居閉關習學求端性
命有時能前知事贈光禄少卿諡文恭(吉水縣志)
洪先書頗秀潤出聖母帖而豐肉少骨穠媚有之蒼
老不足(書史會要)
唐順之
唐順之字應德一字義修武義人嘉靖己丑會試第
一人授兵部武選主事改翰林院編修用胡宗憲薦
超拜僉都御史廵撫淮揚諡襄文(武義縣志)
順之書王明齋卷云明齋以古文書六十四卦名遺
余而索余為之草書舊詩於册用以相報草書出東
漢芝象以後昌黎氏鄙之以為俗書逞姿媚者也君
惠我以科斗頡氏太古之書而余乃報之以效近俗
姿媚之書其不相稱甚矣(荆川文集)
王電
王電字明齋崑山人博學勵行嘗取古文諸書正小
篆之謬名曰同文備考(羅念菴集)
王明齋精史頡氏之學嘗以古文書六十四卦名以
還科斗之舊(荆川文集)
沈愷
沈愷字舜臣别號鳳峰華亭人嘉靖己丑進士授刑
部主事穆宗時以太僕少卿致仕書倣張顛有龍蛇
飛動之勢(松江志)
吳子孝
吳子孝字純叔别號海峰晩更號龍峰長洲人嘉靖
己丑進士選為翰林庶吉士出為湖廣右參議字學
虞歐稍變戈法(皇甫汸司勲集)
王問
王問字子裕學者稱為仲山先生常之無錫人嘉靖
壬辰進士授戶部主事歷車駕郎中擢廣東按察僉
事行至桐江徘徊不欲去賦詩十二章投劾而歸築
亭於湖濱寶界山焚香讀易興至則為詩文或行草
書數紙用自娛說人稱其書類米芾又類黃涪翁(王錫
爵文肅公集)
問有高名作行草及署書無所師承而風骨遒勁渴
筆縱體往往與醉翁亭記法同(書史會要)
王子裕墨刻
賦中有蘇長公前後赤壁余嘗謂如文中之有漆園
書中之有飛白畫中之有董巨要不可用湘纍蜀贅
捃摭詰曲例之今王子裕先生乃能縱筆以飛白寫
其辭遒逸勁迅神采飛動真可謂兩合矣余家藏陳
道復書後赤壁賦其堅偉庶幾並駕然飛而不白終
當譲先生一頭地也(弇州續槀)
王先生登武樓清暉樓歌起頷兩韻全是青蓮家法
中頗出入唐人然雄逸爽勁誦之如食哀家梨快不
可言若行草則多渴筆神采飛動令人思顛旭醉素
先生之子汝明搨石齋中以寓羹墻之思僕謂曷不
龕之樓壁與西湖對當雨高雲起雷電轟掣時方知
此歌與此書之妙(同上)
王子裕先生手書玉芝翁歌其八法絶得坡仙三昧
若吳原博先生為之風骨雖有餘神觀似不足品故
當在先生下也詩歌婉潤飄逸寘之坡集中惟煙江
疊嶂贈畫御容師二歌可具賓主餘俱避舍嗚呼先
生往矣所謂仙而謫者非邪(仝上)
陳嵦
陳嵦字山甫别號宅平又稱紫微居士嘉靖壬辰進
士官至湖廣右參政詩文爾雅書法亦精嘗為人跋
智永千文後江陵聞而欲得之或持贋帖求跋塏曰
昔人謂孔先不識進退字張禹不識剛正字許敬宗
不識忠孝字柳宗元不識節義字今江陵兼之寧識
我字邪竟不為跋(陳有年忠介公集)
方元煥
方元煥字晦叔山東人嘉靖甲午鄉貢作行草自矜
以為雄偉有力而疎野粗放署書稍勝(山東通志)
潘德元
潘德元字鄰玉崑山人領嘉靖甲午鄉薦仕至應天
府治中能詩兼工書翰為歸太僕所稱(崑山志)
吳山
吳山高安人嘉靖十四年及第第三人末年為禮部
尚書(吾學編)祐聖觀碑吳山書
張瀚
張瀚字子文别號元洲仁和人嘉靖乙未進士官至
吏部尚書諡恭懿書法大令智永最喜為人書(馮夢禎快
雪堂集)
陳鳳
陳鳳字羽伯金陵人嘉靖乙未進士官至陜西參議
與許仲貽齊名(静志居詩話)陳羽伯行書筆筆晉人(金陵𤨏事)
許榖
許榖字仲貽上元人嘉靖乙未會試第一人官至南
京尚寶司卿(上元志)仲貽工行書(金陵𤨏事)
莫如忠
莫如忠字子良號中江華亭人嘉靖戊戌進士授南
繕部主事累官浙江布政書法以二王為宗尤工草
書勢若龍蟠虎卧(松江志)
如忠行草風骨朗朗亦善署書(書史會要)
董其昌云吾鄉莫中江方伯書學右軍自謂得之聖
教序然與聖教序體小異其沉著逼古處當代名公
未能或之先也予每詢其所由公謙遜不肯應及見
王右軍官奴帖真蹟儼然莫公書始知公深于二王
(畫禪室隨筆)中江書法自右軍大令而下不廢夫李處
州趙承旨殘行斷楮人莫不奪之螙魚之口而襲之
篋笥之腹(唐文獻占星堂集)
莫中江崇蘭館帖
今天下墨池一𣲖推重三吳而吾鄉獨以工書遇主
前有二沈後有二張沈公度至學士粲起翰林至大
理少卿張公天駿至大宗伯電至少宗伯其後如張
南安東海以草書勝得顛素筆陸學士儼山以行楷
勝得李括州趙吳興筆自莫方伯父子出聲實烜赫
掩其上今展玩崇蘭館帖神明煥然名不虚得真莫
氏之山隂羲獻也吾鄉書家如任子明仁發王伯靜
默朱孟辨芾陳文東璧衞立中德辰章共辰弼曾心
傳遇顧謹中禄皆名載書史而以子孫彫零無從簡
括其一點一畫若後有賢者如君全兄弟豈至泯滅
不傳哉故吾表而出之庶幾托莫氏以不朽云(書畫考)
莫雲卿
莫雲卿初名是龍後以字行改字廷韓别號後朋又
號秋水方伯子良之子也補郡博士弟子攻詩古文
書法無所不窺而獨宗羲獻宗米楷宗鍾繇於畫宗
黃大癡然亦極意倣摹不輕落筆(何三畏潄六齋全集)
是龍小楷精工過於婉媚行草豪逸有態(書史會要)
莫雲卿筆麈行書雲卿與劉生手簡莫廷韓詩
詞墨蹟碧山樵臨帖論文合卷莫廷韓真行合卷
(式古堂書畫彙攷)
莫雲卿書筆麈
廷韓作散語有蘇黃之致書法米顛亦咄咄逼人此
數則乃得之不經意草草者而天真朗然中載天上
立世宗勅尤為竒話晴窗一展為之拍拍竹懶李日
華識(恬致堂集)
陳鎏
陳鎏字子兼號雨泉吳縣人嘉靖戊戌進士除工部
營繕主事累官至四川右布政使詩文冲遠有致書
法尤精絶牋䟽榜署得者以為榮(申時行賜閒堂集)
陳鎏工小楷出入鍾歐自行草劈窠以逮榜署書尤
豐媚遒逸有天然趣(弇州續集)
雨泉於書法為最工小楷篆隸出入晉唐其他行草
及方尺以上豐媚綽約有驚鴻游鵠之態(茅坤鹿門集)
雨泉善行草尤工榜署書(姑蘇名賢小紀)
陳爾見
陳爾見鎏子亦能書(申文定公槀)
吳維嶽
吳維嶽字峻伯(號容寰)孝豐人嘉靖戊戌進士以僉都
御史廵撫貴州(湖州府志)
維嶽正行取豐媚而少遒勁(書史會要)
馮惟重
馮惟重字汝威號芹泉廣寧人嘉靖戊戌進士授行
人工詩善書(余繼登澹然軒集)
陸師道
陸師道字子傳號五湖長洲人嘉靖戊戌成進士拜
都水主事改儀部入直内閣以母老乞歸起為尚寶
少卿師事待詔刻意為文章及書畫皆入能品(姑蘇名賢
小記)
師道工小楷及古隸(馮元成集)
陸子傳全得麻姑壇法而以色澤傅之遂為一時書
家冠(王世貞三吳楷法跋)陸子傳詩牋行書(式古堂書畫彙攷)
陸安道
陸安道師道弟也亦善書(弇州續槀)
王穀祥
王穀祥字禄之長洲人嘉靖己丑進士改庶吉士授
工部主事轉吏部文選員外郎乞歸家居二十年隆
慶初起南吏部辭不受美姿容善書畫詞致清雅鈔
錄古文籍至數百千卷咸精好令人不忍觸手人以
書畫求者不輒應一室之内琳琅金薤謐如也(馮元成集)
穀祥書倣晉人不墜右軍大令之風篆籀八體並臻
妙品(皇甫汸司勲集)王酉室詩草(式古堂書畫彙考)
許初
許初字復初一字元復以縣學生序貢授教職書法
師二王尤工篆籀譽重公卿間擢南太僕寺主簿遷
漢陽通判(吳縣志)
許初工小篆莊整而秀兼善楷草(詹氏小辨)
初頗自高伉不屑下人有文學工大書不輕與人書
(萬姓統譜)
許元復去歲札行草書(式古堂書畫彙攷)
吳逵
吳逵字近光號雲泉新淦人嘉靖己丑進士授兵部
主事終四川按察副使長於歌詞草書(羅念菴集)
陸樹聲
陸樹聲字與吉號平泉華亭人嘉靖己丑進士選庶
吉士授編修隆慶中為禮部尚書稱病乞歸(馮元成集)
樹聲曰余晩年知慕八法然衰老指腕多強復懶放
不能抑首臨池每屈意摹倣拙態故在(清暑筆談)
陸平泉龍潭閣札行書陸尚書海棠花帖行書(式古
堂書畫彙考)
邢一鳳
邢一鳳字羽伯一字雉山嘉靖辛丑進士第三人為
翰林編修累官太常少卿左遷參政罷歸小篆師徐
子仁(周詩江寧縣志)
張寰
張寰字允清崑山人登嘉靖辛丑進士知濟寧州陞
刑部員外郎至通政司右參議致仕歸惟以圖史自
娛臨摹法書揮翰竟日不倦(震川集)
皇甫濓
皇甫濓字子約嘉靖甲辰進士除工部主事謫河南
布政理問遷興化同知投劾不赴家居好養生家言
省撰述惟詩不廢間臨晉唐人帖皆臻佳妙(蘇州府志)
朱曰藩
朱曰藩字子价寶應人舉嘉靖甲辰進士為烏程令
終九江知府常閉戶讀書素工筆札門外持縑素求
詞翰者纚纚不絶(歐大任崙山集)
九江頗臨晉法書絶喜祝希哲而以己意出之婉秀
瀟灑絶有姿態而結法失之疎(書史會要)
羅汝芳
羅汝芳字惟德南城人學者稱為近溪先生登嘉靖
甲辰進士仕至雲南大參小楷有鍾元常筆法(書史會要)
周思兼
周思兼字叔夜號萊峰華亭人嘉靖丁未進士授平
度知州超拜廣西提學副使私諡貞靖先生善行草
(松江志)
周紹元
周紹元字希安思兼子隱居藻里工八分精篆刻(松江
志)
周裕度
周裕度字公遠紹元子工楷篆(松江志)
張天復
張天復字復亨山隂人登嘉靖二十六年進士仕至
行太僕卿博學工文亦善書(紹興志)
馬一龍
馬一龍字負圖號孟河溧陽人嘉靖丁未進士為南
京國子司業(列卿紀)
一龍用筆本流迅而乏字源濃淡大小錯綜不可識
折看亦不成章(書史會要)
一龍法素師聖母文頗得筆法(詹氏小辨)
一龍作字懸腕運肘落管如飛頃刻滿幅自謂懷素
以後一人然評者謂其竒怪為書法一大變
羅鹿齡
羅鹿齡書師馬一龍稍變為圓美而多作俗筆(書史會要)
馬汝徯
馬汝徯字誠望號鷺江江寧人嘉靖壬子領鄉薦任
慶元令書法逼右軍(江寧府志)
誠望刻意聖教序幼年者佳(金陵𤨏事)
周思久
周思久字柳塘麻城人嘉靖癸丑進士任瓊州守抗
志希古品詣卓犖其治行見稱於海剛峰工詩善書
法(湖廣通志)
王可大
王可大字元簡嘉靖癸丑進士初授刑曹出補瓊州
轉台州知府書法趙松雪大數寸者尤佳(江寧府志)
胡汝嘉
胡汝嘉字懋禮號秋宇嘉靖癸丑進士官編修隸書
師鍾元常草書師張伯英崔子玉嘗取三人書之在
閣帖者從宋搨本手摹刻之(江寧府志)
秋宇得意之筆酷似枝指生(金陵𤨏事)
胡懋禮書為金陵名品行草出二王父子隸書規模
元常大令古雅中天趣溢發(澹園集)
魏學曾
魏學曾字惟貫號確菴涇陽人嘉靖癸丑進士授戶
部主事歷兵部尚書文宗司馬子長書宗晉俱得其
逸趣(分省人物考)
眺東吳
眺東吳字叔泰開州人嘉靖癸丑進士改庶吉士善
搨古書法每自心得偶臨作趙松雪書散置卷中見
者莫能辨(大名府志)
郭斗
郭斗字應秀嘉靖癸丑進士歷浙江左轄致政歸賦
詩作書搆小樓於進耳山扁舟往來會心自適者十
餘年(雲南通志)
姚汝循
姚汝循字敘卿江寧人嘉靖丙辰進士知杞縣擢南
刑部主事出守大名(江寧府志)汝循善真行書(續說郛)
張橋
張橋字衡如雲南府人嘉靖己未進士授水部主政
擢寧夏兵備僉事罷歸精心墳典自六經子史旁及
真銓釋典稗官小說靡不研究尤精書法至今得其
隻字爭寶之(雲南通志)
戚元佐
戚元佐字希仲號中岳秀水人嘉靖壬戌進士仕至
尚寶卿長於詩文又善書畫(嘉興府志)
戚中岳精楷法與文徵仲頡頏(六研齋筆記)
沈玄華
沈玄華字邃伯嘉興人嘉靖壬戌進士杜門著述善
飲左持觴右執卷伊吾至丙夜字法趙松雪仕至南
京大理卿(秀水志)
張嵿
張嵿字子謙世家盱城南金斗窠别號斗陽工古文
詞及真草書嘉靖戊辰成進士為蘇州府通判(鄧元錫潛
學槀)
章公美
章公美字道華吳人嘉靖進士官四川憲副書倣祝
京兆(書史會要)
徐文溥
徐文溥初名鳳更名溥字可大自號岳峰又號夢漁
數歲善草書後成進士嘉靖時官廣東憲副(書史會要)
連鑛
連鑛字伯金號白石更號明山永年人文追先秦詩
步盛唐字法端勁如其為人嘉靖丙戌進士選庶吉
士仕至都察院右副都御史(分省人物考)
華鑰
華鑰字德啓别號水西無錫人嘉靖癸未進士授戶
部主事終職方郎中嘗筮易得賁白之明夷更號白
賁子博學明諸經文章精健古詩似魏晉律似杜書
法似虞柳(鄭端簡公集)
左國璣
左國璣字舜齊大梁人嘉靖中舉於鄉性嗜酒作詩
賦古文出語輒驚人字畫遒勁竒古(分省人物考)
梁懷仁
梁懷仁字宅之晉江人生而慧絶週歲識字三歲誦
書四歲善草書吟詩子史經傳無不能讀十六貢禮
部二十登嘉靖己丑進士奉命賜歸娶授南吏部騐
封主事居三月死年二十三(閩書)
蔡一槐
蔡一槐字景明晉江人嘉靖己未進士除戶部郎出
為湖廣僉事遷廣東參議善小楷行草(閩書)
王問臣
王問臣字正叔號郯川嘉靖間進士累官吏部文選
員外郎書善行篆(長洲志)
張景賢
張景賢眉州人世廟時為右僉都御史博古好竒詩
文書法俱妙絶一世(四川總志)
六藝之一錄卷三百六十九
