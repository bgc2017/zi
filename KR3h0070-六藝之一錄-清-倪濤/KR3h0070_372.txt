欽定四庫全書
六藝之一錄續編卷八錢唐倪濤撰
法帖題跋
朱彝尊竹垞甫曝書亭集
書淳化閣帖夾雪本後
淳化閣帖十卷摹自王著等董逌詆之謂决磔鈎剔更
無前人意然當時珍惜特甚藏板御書院惟大臣進登
二府者賜以一本耳所謂官法帖是也歐陽永叔時板
已被焚稱舊本為難得况後此又數百年乎夾雪本舊
藏顧大理家後歸蔣氏宛平劉大夫知鎮江府日購得
之其公子擕之濟上歲在庚戌觀焉中多闕文補以文
氏唐氏所藏本皆遠遜原帖其以夾雪名者螙食其墨
以素紙裝之若六花之散扵几席也蓋自棗材既裂後
遂□以銀錠世多以此驗其偽真是本裂處以木補之
殆在銀錠未□之先賜本之僅存於今者矣法帖之傳
扵世各有源流可考而吳中黠工每割裂䟦尾圖書以
眩人耳目雖善鑒者或致疑焉若是帖之見蝕於螙其
文宛轉糾纏字畫無損巧過漏痕釵股龜魚蟲鳥柳葉
之篆即至黠者不敢仿其萬一宜有力者所共寳也觀
於是而知古人未可輕詆永叔謂其難得是誠知言
題江都王氏家藏閣帖
閣本棗木傳刻易失其真而世寳之吾鄉天籟閣藏有
初搨足本題以千金後經亂失去以予所見函山劉氏
夾雪本已闕三卷補以别紙退谷孫氏則僅存二卷而
已是本首尾完好獲覩銀錠未□時生面宜為鶴皐主
人真賞也
石刻鋪叙跋
石刻鋪叙二卷宋建昌曾宏父撰卷末有後序書字季
卿其叙孟蜀九經及思陵御書石經本末特詳又南渡
以後祕閣帖亦詮訂有序按宏父本名惇紹興十三年
以右朝散郎知台州府事其以字稱者避光宗諱也臨
安書肆陳思輯寳刻叢編援据頗廣顧不及是編予從
射瀆就堂上人抄而藏之不啻象犀珠玉之外網得珊
湖木難然
絳帖平跋
鄱陽姜堯章撰絳帖平二十卷予搜訪四十年始抄得
之僅存六卷爾記在都下于孫侍郎耳伯所獲觀宋榻
絳帖二冊光彩煥發令人動魄驚心過眼雲烟至今攪
我心也堯章扵書法最稱精鑒其言曰小學既廢流為
法書法書又廢唯存法帖帖雖小技上下千載關涉史
傳為多故扵是編條疏而考證之一一别其偽真察及
毛髮其餘若續書譜禊帖偏旁考保母墓磚皆能伐其
皮毛啜其精髓比諸黃長睿王順伯為優抑絳帖摹自
劉次莊著有釋文二卷外有黃庭堅跋一卷榮芑釋文
并說一卷无名子字鑑二卷而今要不可見矣惜哉
書蘭亭續考後
蘭亭續考二卷錢塘俞松續桑世昌考而著錄也卷中
載檇李沈虞卿氏跋五考之宋史無傳至元嘉禾志苐
書沈揆梁克家榜進士注云侍從顧不書其字金史交
聘表大定二十九年閏五月宋遣沈揆韓侂胄來賀登
位又不書其官今觀五跋其一云上即大位之初揆以
國子祭酒召入都越旬日被命使燕過定武得此本後
三年來守吳郡裝為一卷所云上即大位者光宗也按
中興館閣續錄題名揆字虞卿嘉興人紹興三十年進
士淳熙十年七月以祕書少監兼國史院編修官十一
年十一月進秘書監十四年五月為祕閣修撰江東運
副紹熙四年以權吏部侍郎兼實錄院同修撰而正德
姑蘇志守令表揆以中大夫祕閣修撰紹熙二年六月
任四年二月除司農卿合虞卿跋及諸書勘之虞卿之
歴官本末略具矣續考又載魯長卿氏藏有蘭亭會妙
卷伊孫之茂字伯秀别字雪村跋其尾稱兒時侍先祖
龍舒府君坐膝上觀此已七十年不覺感愴余按周益
公必大撰朝請大夫海鹽魯詧墓碑伯秀得附書名跋
言龍舒府君者大夫長子承議郎通判舒州可簡也虞
卿好古魯氏會妙卷後亦歸之此伯秀有感愴之言要
之兩公跋語皆條暢不類董逌輩之晦澁詩所云昔我
有先正其言明且清者非歟吾鄉張元成嘉禾志不傳
至元所修失之太簡其後柳琰鄒衡趙瀛劉應珂排纂
舊聞日就放失文獻無徵尚論者徒深浩歎而已因覽
俞氏書有感識於卷末
尚書宣示帖跋
古文造自蒼頡篆創自史籀破自李斯隸始程邈八分
肇於次仲章草原扵史游行書起劉德昇飛白擅蔡邕
草變於張伯英唐張懷瓘言之詳矣獨於真書不舉作
者姓氏蓋以隸為真也然洪适以八分稱隸學者未嘗
議其非不得舉隸而遂遺真書也鍾太傅八分有受禪
碑餘多真書王丞相導愛之以尚書宣示帖衣帶過江
今之傳本出扵王内史所臨而奏捷墓田薦季直諸帖
均為世重王僧虔賞其婉媚盡妙陶弘景許以絶倫庾
肩吾品其天然第一顧魏志本傳無片言及其善書何
與竊疑漢代無真書工之自太傅始當時楷法雖精章
奏之外未大行於世迨晉帝王方用正書見於竇臮述
書賦注而衛夫人圖筆陣有真書去筆頭一寸二分之
語然則真書當别標一目未可牽混入隸之一門也書
以示兒子昆田時康熙癸酉夏六月
宋榻黃庭經跋
禇登善於西堂錄右軍書目正書止樂毅論黃庭經東
方朔贊三種而已外太史箴大雅吟不傳遺教經譌闕
過半樂毅論亦亡其一角惟黃庭獨完宋人謂其不類
疑後世依仿為之然登善著錄其為右軍書信矣予嘗
論周公孔子之文屈原之楚辭篇各異體不成一家之
言右軍於書亦若是也曇壤換鵝之後傳刻者衆漸失
其真佳本難得斯於謹束中審視之&KR0992;離橫逸生面畢
露殆汴京名手所鐫亦名手所拓洵銘心絶品也已
開皇蘭亭本跋
王逸少書惟禊帖摹本最多南渡内府所藏凡一百一
十七本賈師憲竄逐朝廷命王孟孫簿錄其家石刻蘭
亭八千匣今陶九成所載目錄唐以前本無聞焉兹冊
為爛溪潘氏家藏序後具書開皇十三年歲次壬子十
月摹勒上石高熲監刻一十九字觀者或疑之按桑澤
卿博議載有智永臨本盖永師本逸少七世孫傳其家
法學書永欣寺閣梯桄不下者四十年其勤苦若是且
扵陳天嘉中繭紙真蹟曾歸之宜其筆精墨妙過扵趙
韓馮葛數子也明胡祭酒若思亦云永嘉本是智永臨
寫宋紹興間太守程邁刻置郡齋末有孫興公後序是
唐乾封三年僧懷仁集書斯言前後符合竊疑是冊即
永師所臨至煬帝時又有大業石本見周公謹雲烟過
眼錄然則禊帖流傳隋代已有二本考古之君子可以
釋其疑已
跋蘭亭殘石拓本
蘭亭殘石不知勒自何方後半多闕蓋肥本也禊帖肥
瘦攸殊禇廷誨本肥張景元本瘦歐陽行本本瘦石熙
明本肥釋懷仁本前瘦後肥王順伯主肥尤延之主瘦
黃魯直取肥不剩肉瘦不露骨斯執中之論與大抵書
家率以瘦本為貴相傳宣和中拓定武本疊匱金三紙
加氈椎拓之故下肥上瘦若是則在下者方不失真安
見肥者之不如瘦乎魯直又云東坡道人少學蘭亭故
其書姿媚知言哉今觀殘石東坡書法絶與相類殆原
出於肥本者也帖今藏爛溪潘氏竹垞老人書
跋蘭亭定武本
蘭亭繭紙既入昭陵書家之論以定武本為第一熙寧
間納諸禁中或云此石亦殉裕陵則是人間不合有是
本矣按歐陽永叔集古錄謂定武二民家各有一石較
之纖毫無異然則定武原有二本也相傳趙子固覆舟
扵嘉興疾呼蘭亭在否舟人負以出子固大書曰性命
可輕此寳難得好事者目為佳話又子昂仕元子固不
仕其弟過之行後拂塵於坐以予觀袁伯長跋禊帖稱
子固死帖入賈相家賈敗籍於官有官印然則子固卒
於宋未亡之前伯長所云蓋不誣矣兹來柘湖觀定武
本則未知孫次公所納石歟抑薛向所藏石歟要之肥
瘦適中弩啄生勁勝於他本因以所聞述之
國子監石本蘭亭跋
書至右軍入聖右軍書至蘭亭而變化無窮後人評品
以定武本為最歐陽率更所臨也流傳有玉有石有棠
梨板字有闊行有斵損有肥有瘦有始肥終瘦各本不
同相傳石晉廣運中契丹輦歸棄之中道而榮次新言
宋定國使金云在中京中京遼之南京金海陵改為中
都即燕京也吾鄉沈先輩虎臣撰野獲編云萬歷乙酉
丙戌間北雍治地得禊帖行隸肥瘦與定武本略同識
者疑是廣運所棄石時長洲韓公存良官國子祭酒拓
數百冊遺友朋合之次新所述或即薛氏摹勒未可定
爾
姜氏蘭亭二本跋
右禊帖二石藏編修姜西溟家皆瘦本也世之論禊帖
者必凖於定武審其譜系等差之洪景盧有云碑刻不
必問所從來但以書之工拙為斷予嘗嘆為知言二本
側掠弩趯不為成規所拘極其飛動宜西溟心慕手追
愛玩而不釋也西溟拓以贈予前後鈐以私印蓋不輕
以予人云
蘭亭神龍本跋
評禊帖者十九多推定武獨陳長方謂唐人摹本非定
武石刻所能及是本有神龍半印正唐人摹本也墨蹟
存項子京天籟閣分授其子德弘鋟諸石康熙壬子夏
予購得之經熙寧元豐諸賢審定元人賞識略同比於
瘦本差肥然抑揚得所骨力相稱假令孫莘老見之定
移入墨妙亭子
潘氏家藏晉唐小楷冊跋
右晉唐小楷一十六種共一册舊藏新安畢侍郎懋康
家吾友潘次耕得之出以見示次耕博訪金石文一一
裝界得此遂為翠墨之冠審視再三字比近時摹勒者
差小又紙墨一色竊疑淳化帖外如大觀淳熙潭絳鼎
汝等帖足本已亡侍郎偶得其一㢧爾然楷法已略備
試用張懷瓘法佑之不啻直千緡也
聖教序跋
鍾山紀檗子客於燕壬子八月過其寓齋觀宋榻聖教
序舊為吾里項子京家藏上有張澂跋尾澂字如瑩建
炎中官尚書右丞周益公稱其馳聲翰墨位望既崇人
欲其尺牘不可得今觀其書法果入格且嘆此册紙墨
絶妙當知為南渡以前物矣子京蓄書畫甲天下卷尾
必估其價析産時按所書以遺諸子見者以為不爽銖
兩焉甲寅春檗子束裝南還相對潞河酒闌索予題識
復以他本較其鈎畫要未若此本之善
六藝之一錄續編卷八
