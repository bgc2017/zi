欽定四庫全書
六藝之一錄卷三百八十四錢唐倪濤撰
歷朝書譜七十四
元賢墨蹟詩翰
柯敬仲次謙父詩帖(行楷書藍花牋)
謙父監漕有山林小像文器漕使為唱以詠
之謹次其韻柯九思頓首
青松白石豈易䑒綠鬢朱顔似謫仙鳷鵲承恩陪往日
麒麟圖像看他年身居鐘鼎多清事志在山林入短篇
倡和紛紛綴珠玉因知大府盛才賢元統乙亥十月錫
訓堂書
朱睢陽白下長干詩帖(行書)
白下長干春水生送子束書燕薊行幽燕路曼多荆棘
浮雲野甸春冥冥聞道彭城舊郛外暴骨遍野無人耕
念子欲行意良苦躡屩擔簦道誰祖家有慈闈鶴髮親
紉鍼為子完衣布毛檄韓箋未可期行行迴首望吳堤
倚門心切須早歸莫學温太真忠義慨慷天下士斷裾
一事令人嗤至正甲午七月朢後朱德潤漫賦贈别
邾仲誼寄德機詩帖
詩寄德機判簿
十載無家客東西幾播遷已拚書馬劵留作買山錢處
處荆花好枝枝棣萼連將車日来往便比草堂前六月
廿七日書扵吳中客船經
饒介之雜詩帖
病中對梅花欣然有作若有會也錄似西塾
孟載李迪兩先生一笑介頓首
病中雅量豈堪論澄水能清撓不渾除却妙香無長物
祇應静坐洗煩言幾叢晩菊今耆舊一樹寒梅老弟昆
曾住鍾山安石里傍人猶恐我争墩
書後見剰紙就寫上所有者夜坐一首
學默三年漫不譍流光一去意無徵緣如白髮因循染
道似山青自在凝猶有形骸生影迹却將文字寄名稱
一川月色多於水更著秋霜見底澄
夢中一首
流水無心兢孤雲與客同坐深明月下行盡亂山中花
落聞啼鳥松涼愛御風懸知皆夢境一笑萬緣空至正
廿五年十二月十日在采蓮涇梅花樹下寫
東望大瀛海影落扶桑弓三洲直如矢正射三山中三
山負曉日曉日波浪紅仙人不騎鶴所適多御風秦君
家三洲長與仙人通即之不可見忽爾能相面翩翩頭
上巾舉舉塵中扇高談清溽暑知子不貧賤閒居寡良儔
有酒不自薦此日亦足醉况得邦之彦小醉須解酲大
醉不用醒平生慎許可祇有一劉伶太湖三萬頃七十
二峯青頗貯山水秀閉門修酒經白雲生硯石疎雨灑
忩櫺子上三洲去手杯猶未停昨賦此送秦文仲博
士還三沙今李察秀才来誦此遂書遺之芥叟記
王季野呈叔方詩帖
畛拙作數首錄呈叔方尊兄施郢斤是幸
早春十詠
春日流熙熙朱光射屋角晶熒動几案焜燿穿簾幕淑
氣襲人温輕寒側衣薄晴忩坐来久盎背真意樂
東風生庭隅拂拂翻衣浪仁及紅綻柯德布綠回望芳
情達金閨誦聲遞書幌池塘溢波瀾柔條欣駘蕩
江梅獨清高不與花争發自是冰雪姿豈受鉛華奪故
来風雪底玉人相蹙頞照水昏黃時孤標更超越
依依垂楊柳青眼窺陽春年年郵亭路攀折送行人臨
風搴翠縷映日鎔黃金如何不自持飄揚逐芳塵
蹁躚先春雀風暖喧晴簷驚人鮮得食闞階無停瞻不
趨太倉中小腹恣屬厭高秋寒露下大水須深潜
春流溢芳塘倒影開天鏡漪漪綠生漣漾漾玉澄瑩閒
鷗可尋盟游魚樂行泳清斯清濯纓鑑心鑑其定
鮮鮮墻根草春染千堆藍光凌青袍色夢入新詩譚胡
馬思塞北陽烏辭江南欣然鬱吾目生意性所耽
提壺勸客飲布穀催農耕農耕困耒耜客飲酣簫筝勞
逸分已定廢興時改更物生固如此天運還循行
朝来睡未足兩眼猶眵昏春事已爛漫我懷獨濁渾驥
尾不可附虎舌誰能捫芳塵困涸轍北溟思鯨鯤
天公妙莫測百卉巧剪裁朱朱與白白脂粉如勻腮澤
沾無遺物燒却綠回荄痼隂少成實涉山乏良材
自遣
江湖肆鯨鱣溝渠難容身人情不千日世事有兩心朝
暮有顯晦日月常升沈天道我欲問其理幽且深
生成無根蒂飄忽寄此身顧盼絶青眼相交少赤心芝
蘭棘溷發泥沙玉空沈乾坤信浩蕩滄溟千古深
放慵
愁到心常結事過心自涼幽憂漫成疾慵放且何妨籠
鶴聲難出床龜息穏藏浮生付天地澄慮博山香
晚思
薰風向晩息吹動一身愁意合情終美心離事只休鳥
衝殘日度雲逐暮天流合古無窮恨令人早白頭王
畛頓首
張仲舉與季境詩
公子翩翩英妙時暫煩出使到京師長河春漲魚龍水
别驛風生鳥隼旗家自烏衣通世譜人從鳳閣識朝儀
舊遊賓客頭如雪屬目雲霄未厭遲
遠憶淮南后土祠君歸春已發璚枝好尋月下吹簫處
猶及花前把酒巵錦瑟金錢餘舊伴烏絲紅袖有新詩
故人相見如相問老盡當年杜牧之季境歸會克明
元璋二老友出似一笑張翥
張仲舉贈松雲詩
次韻圭齋先生寄贈松雪隠居老蛻翥上
燕垂趙際中有村正在西湖之上源源頭落花每流出
亦有浴鳬時在亹隠君葺茅據幽勝彷彿小莊如陸渾
環之蒼松數十樹拔出太古虚無根攅峯疊壁何盤盤
地多磽磝少平原先生生計雖苦薄最喜静無人事繁
黃精本肥术苗膬疆埸有瓜牢有豚吟詩作畫百不理
一家笑語常春温功名祗遺世途累飽暖已荷皇天恩
近聞京志將脫藁貫穿百氏手自繙朱黃堆案墨滿硯
鈔寫况有能書孫雲晴輒尋羽客去穀熟方来山鳥喧
土床暖炕石窰炭黍酒香注田家盆要知精舍白鹿洞
不待公車金馬門
高則誠寄倪仲權詩并識卷(行楷書)
十五明星近紫宫熏爐香裏珮玲瓏省郎趨幕皆時彦
元帥臨邊暫總戎黃閣風雲開盛世蒼生霖雨望羣公
當年禮樂三千字今日須看及物功
處士祠邊梅已放遙知載酒到巖阿西山烟靄連朝好
南省官曹暇日多詞客錦牋題水調佳人翠袖拂雲和
馬蹄歸踏黃昏月一路清香送玉珂寄月彦明省郎
二首
憶昔開元有道時官僚濟濟盛威儀樓通華萼諸王過
仗入芙蓉百辟隨回首漁陽急鼙鼓傷心劍閣駐旌旗
曲江廢苑重歸日舊日宫奴髩亦絲題開元人物圖
暨陽别駕真清官彈琴誦書民自安幽居却近范蠡宅
官舍政俯西施灘水聲入林竹根泠山雲落机香爐寒
有客打門求妙墨家僮莫放硯池乾過達天山别駕
所居
寧胡閼氏出塞城鼙婆聲斷淒龍庭邊雲竟與漢月隔
野草空作春風青漢庭公卿無遠舉却使嬌姿嫁别土
豈知劉白與楊樊復把丹青罔人主當時國計不足論
佳人失節尤可歎一從雕陶莫臯立回首不念稽侯㹪
綱常紊亂乃至此千載玉顔猶可恥蛾眉倘不嫁單于
滅火安知非此水良工妙畫不必觀勿因一女譏漢元
宫闈制馭苟失道肘腋變起非一端君不見玉環自被
阿犖汚豈是丹青解相誤題昭君出塞圖
珊瑚樹倚碧闌玕曾入西青畫裡看今日五雲仙閣遠
夢回烟雨楚江寒題柯敬仲竹石
楊柳樓前白鼻騧金鞍披了喚名娃重簾深處無風雨
肯信春寒瘦杏花莫春即事
刺桐花開山雨晴綠樹上有黃鸝鳴杖藜出門看山色
恰見小池新水生喜晴
昨夜山中宿雨晴白雲綠樹最分明茅堂早起無他事
去看溪南新水生題青山白雲圖永嘉高明錄呈
此予往日在越中錄寄倪君仲權之詩今十餘年矣意
其不投之苦海則亦當供醬蒙矣仲權乃裝潢為卷帙
列之於諸名勝間矧當時事轇轕世方以詩文束高閣
而仲權於朋友之片言隻字亦無遺棄亦可見其好尚
之清交道之厚而不為世變所移者也惜也予之學問
名位視往日不少加進徒負故人期待之意耳展卷一
覽慨歎不已因書于左方以自警云高明
顧仲瑛虎邱詩帖(行楷書)
登虎邱有感(行楷書)
柳條折盡尚東風杼軸人家戶戶空只有虎邱山色好
不堪又在客愁中
虎邱城外髑髏臺無數紅花帶血開静聽劍池池内水
聲聲引上轆轤来
僕將發濠梁因登虎邱辱彬上人欵茶話間始知居中
禪師住此已久翻思二十年前與姚子章同見時真若
夢寐何相見之緣若是又值吾師遠出僕此行亦不知
何日還鄉謾寫前詩托古道轉達且當一番相見他日
南歸却来座下作有髮侍者也三月廿六日金粟道人
顧阿瑛合什附寄居中禪師侍香者
錢思復幽人詩帖(行書)
幽人好樓居曾梯離塵垢俯瞰江練澄仰瞰雲幕收須
臾獨憑闌萬象森列宿先得海底月飛光入忩牖犀然
牛渚分珠吐蚌胎剖吹笛和龍吟金蟇落吾手舉桮縱
鯨吸玉兔墮吾口天高豁懷抱露下濕衣袖清氣滿乾
坤識此幾人否豈惟樓得之吾心月自有對影舞且歌
太白千古友曲江老人錢惟善
錢思復田家詩帖(行草書小字自注)
新正試筆次韻清溪野史高作曲江錢惟善
上
田家欲雨惟看月人日多隂重卜年髩雪紛紛梳易落
燈花冋冋笑堪憐擬尋夢草池邊句即買浣花溪上船
風俗再淳民樂業欲看斗米直三錢(夢草作靈運浣花作少陵)
周伯琦藏經銘詩
鶴齋隠君浮海至京師為其母夫人請銘于
中書參政危君既得之復来吳謁予求篆題
并以承旨張君藏經銘求予古篆恐難其書
賦三絶句以請予嘉其篤孝即書以貽之仍
次韻為答時至正癸卯季春上吉也老友鄱
陽周伯琦上
蓼莪報德自難忘浮海飄然一葦航萬里得銘如見母
何慚蛇蚓助餘光
陜郊古句人争誦義訓猶如教一經慈範堂堂傳百世
故應玉樹長階庭
共望江東日暮雲吳門十載對殘春論文何日同尊酒
但恐詩成泣鬼神是日書于寓館之交翠亭
楊廉夫寄元鎮詩蹟
祇陀山下問幽居新長青松六七株見說近前丞相怒
歸来自寫草堂圖
北忩高卧東皋嘯鄉里小兒懶折腰今朝一醉醉未醒
小奚扶過虎溪橋晴春雪始消覺毫端有春樂為之
書也維楨
楊廉夫虞相古劍歌
宋相虞忠肅公八世孫堪謁予雲間草玄閣自云先丞
相有古遺器四曰瓦琴石磬蜀王硯與此劍也劍長古
尺三握具五寸弱握有二稜起欵識可辨者曰千萬歲
其鐔横寸二狀饕餮末甚銳縵文為水銀古中末間黝
漆色芒可吹毛星月下出之豔發孚尹廩廩然可寒鬼
膽是誠千載物也於是酌堪以酒酒酣為作虞相古劍
歌使與古虞公劍同傳為家寳云
昔聞虞公古劍可以追騰空迴落日千年宗社已邱墟
子姓西來傳不失江淮都督憤國讐八陵痛哭三千秋
采石江頭一提出寒芒夜走完顔休堪兮堪兮傳八葉
價金不售山西俠牀頭寳匣不敢開黃蛇上天走雄雷
持謁雲間銕龍父灑以延津水拭以赤堇土虹光一道
裂蛟胎上指黃星落黃雨嗚呼舞鴻門刺魚肚二豎佞
何足數我將假霜鍔伐天矛西山斫白額二東海斬蛟
三頭然後裂蚩尤殪羅㬋大開太陽照九州堪兮堪兮
勿失汝劍兮使我徒請尚方斬馬之具於朱游至正二
十五年青龍集乙巳王正上日抱遺叟楊維楨在雲間
草玄閣書
雍公孫子氣甚清示我楊顛古劍行劍鋒詩律兩竒
絶秋蓮光彩玉庚庚楊顛健筆老縱横是亦銕中之
錚錚吐辭鬱嵂鳴不平鳳凰來為盛世鳴一代惟數
虞翁生予也學書並學劍既老何由而成名倪瓉己酉
冬
至正庚寅十月予遊錢唐過四壁山中與青城山樵
遇出示予古劍乃其先公雍國所遺也予為樵作古
劍歌以遺之
古劍古劍元非銕亦非干將與鏌鎁自從混沌鑄成
來出鞘入鞘何生滅輝天&KR3020;地不須磨肅氣稜稜凜
霜雪是以曾將破敵兵采石江頭建勲業海晏塵清
歌太平瑤匣藏之在巖穴或時拈出與人看千古萬
古欽猛烈野人鄧羽
吾友虞勝伯隠居南山讀書耕釣不求人識所與遊
者皆巖穴之士也其先丞相雍國公忠義立朝具在
史冊所佩古劍以遺子孫代不乏賢而餘風遺烈猶
未冺也至正乙巳歲勝伯自山中来命余賦此劍為
虞相古劍歌與勝伯歌以發其所藴云匡盧陳惟寅
虞山人何入城訪我衡門下要作古劍行云是雍
公所遺之古劍采石江頭大破完顔兵匣藏累世不
敢動忽然光怪夜夜蛟龍鳴憑軒拔鞘自起舞皎如
月下秋霜明横磨泰山石直斬東海鯨何不獻書見
天子快意一掃風塵清吁嗟此劍亦神物又於堪也
同垂萬古名
雍國丞相虞公古劍一具今藏其孫勝伯家毘陵倪
瓉匡盧陳維寅既作歌詩詠之且要予同賦焉秦約
雍公古劍射日星銕冶鑄出秋霜硎寒光耿耿試
一掃魑魅罔象都逃形匣蔵繡澀不敢動龜鱗虎文
驚且竦閱歷星霜三百年社稷山河自兹重雍公磊
磈雲夢胸白虹紫電符采同有時呼酒醉踏月浩歌
起舞多英風采石江頭却邊騎一戰突營誰可比材
官勇將號如雲每視竒功獨懷愧劍鋒猶漬佞血鮮
神物不隨陵谷遷只愁雷霆破屋壁化作蒼龍飛上
天
楊鐵崖詩帖
我尋天上張公子新買江南宅一區桂樹小山金作粟
芙蓉秋水錦成株青龍繞屋瀦三斗翠鳳當門啣一株
世事紛紛何日了好將真樂問堯夫至正丙午秋七
月四日放舟龍江入艾浦訪文湘翼之張侯飲于真樂
齋席上賦詩一解索坐客子山德昂兩進士用韻成什
會稽抱遺叟楊維楨明日在任老人讀易齋新製銕心
穎書
倪雲林醉歌行
昔聞杜陵之茅屋汀花冥冥汀樹綠舊題新咏答年華
種术行椒繞山麓石牀丹竈青琅玕春渠流水夜潺湲
當年寳劍淪黃土空餘山月照波間今我不樂懷往古
短世紛紛誰比數花下欣逢李白来山鳥溪童亦歌舞
酒酣長嘯五情熱軒冕何榮築巖說邈然抗節餓首陽
何異佯狂抱貞潔君歌已竟歌我詩賢愚榮悴百年期
少文豈少壁間畫老疾俱来難命駕仰視翕忽浮雲馳
安得乘螭與雲化楊花縈夢滿晴天迸壑春雷驚醉眠
李侯神清色不動手敲茶雪落輕烟相逢為樂誠草草
更欲携君卧烟島城郭秋風白鶴飛海上湌霞不知老
右醉歌行次韻酬李徵君春日過草堂賦贈瓉
倪雲林雜詩帖
二月廿日笠澤留别勝伯徵君先生倪瓉再
拜(己酉)
清才卓行虞徵士食粥三年致母喪詩法道園能繼武
畫傳洪谷早升堂獨高落落松筠節不逐悠悠雁鶩行
此日别君江海去孤帆回首指斜陽
是日晩過徵君所寓笠澤道館東院邂逅董潘二君留
宿寒廳淹留至夜篝燈煑菜酌酒作黍夜分始歸田舍
旅寓因歎今人情世道日以偷薄見炎而趨遇泠而却
之者皆是也虞衆而日不暇給乃能存念故舊以無而
有留人宿食雖古人情義不是過也儒衣冠而諂佞寧
不愧死乎瓉
賀公雅吳語嘗誦少陵詩遠孫有古風隠居淮水湄開
牖望青山尋真歌紫芝鏡湖似清淮烟濤春渺瀰何當
棹酒艇與爾相娛嬉永言以鼓瑟獻酬斟酌之伊昔龍
眠莊山水含清輝松桂蔚佳色田疇足芸耔結茆改松
术忘言樂熙熙贈此以為好同心勿遠求(求叶稽)
江渚暮潮初落風林霜葉渾稀倚杖柴門閴寂懷人山
色依微至正癸卯秋九月朢日戲為勝伯徵君寫此
并賦小詩倪瓉海雲菴燈下記
瓉仲夏嘗賦一詩奉寄兹重改以呈求教益
也
吳淞江上宅青壁暎丹楓欲覓幽人去遙憐雅好同珍
圖藏顧陸蓮社憶雷宗聞道秋風夜清琴寫磵松
天錫郭掾郎與余交最久死别忽忽二十餘
載余之愴愴如何可言錫山弓河上玄元道
館錫麓玄邱精舍其畫壁最多今或為軍旅
之居或為狐兔之窟頽垣遺址風景亦異雖
余之故鄉乃若異鄉矣因勝伯徵君携此卷
相示為之展玩感慨并叙述其疇昔相與之
所以然者其中有不能自已也捉筆悽然久
之至正二十三年歲在癸卯十二月夜笠澤
蝸牛廬中寫
郭髯吾所愛詩畫總名家水際三义路毫端五色霞米
顛船每泊陶令酒能賒猶憶相過處清吟夜煑茶
為耕雲賦山居
喬木垂帷密清池拭鏡明蟲書葉字古風織浪紋輕悄
悄悲秋思悠悠惜别情古人雖已矣得失未須驚
過獅子蘭若
竹密鳥啼䆳池清雲影閒茗雪爐烟裊松雨石苔斑心
静境恒寂何必居在山窮途有行旅日暮不知還幻霞
子倪瓉
何處問幽尋軒居湖上臨竹隂堪坐釣苔迹響行吟晝
日斜明耀殘霞夕暝隂相看有隣叟應只論閒心
送王允剛歸義興倪瓉
橋西綠水斜春樹隔烟霞隠處誰云淺千峯只一家
倪雲林寄陳惟寅詩卷
戲為七言近體奉寄惟寅徵君賢伯仲聊以
為久間之懷耳倪瓉頓首上
露下空階秋氣清一尊思為故人傾智囊自是包桓範
藝圃深期訪馬卿城郭雲迷紫騮迹江湖雨冷白鷗盟
老兵得失初何損司馬虚彛有遠情人還希報數字
以慰老懷十八日寄
八月五日陳惟寅秀才来訪余南渚之上相
與陳情道舊為留終日至暮葉舟絶湖而去
一望雲濤眇然不能無惘惘扵懷也明日賦
此寄惟寅惟允賢昆季滄浪漫士倪瓉
陳寅兄弟皆好修訪我遠来南浦頭原憲長貧甘所素
摩詰示疾今其瘳白鷗波上五湖棹丹桂人間八月秋
政使清虛足玄賞勿隨塵土逐悠悠僕一時肆筆為
此非雕蟲篆刻比也吾佩韋先生見之精微要妙者必
將唾視之耳瓉
倪雲林諸絶句并扎
燕子低飛不動塵黃鶯嬌小未勝春東風綠盡門前草
細雨寒烟愁殺人庚寅春日雲林書
澗雨松風解宿酲虎頭宅裏坐忘形清歌擊筑聊永日
更倒君家雙玉瓶題松泉畫紙東海倪瓉
丁未十一月一日在泖渚南忩清晨對雨後
賦詩以寄南榮尊者嘗置之左右如與僕對
也瓉記
服食清虚帶瘦容菖蒲花發紫茸茸滌煩磯上營茆屋
千仞巖懸一箇松
早間覺喉吻痛甚恐是酒熱大金花丸神芎
丸各求一兩服也煩聒得罪得罪瓉廿二日
枯腸嗜酒復畏醉既醉渴心真欲狂為解曉酲喉吻痛
大金花劑性偏涼
昨日承蔬笋之供獲清言永日也别後與元
舉叔陽携琴過普渡精舍盤礴林影水光中
而令子来始知從者散步墅橋急遣介往候
則從者興盡已返矣經宿不面雷雨大作想
動絜輕安昨見樽俎間韭芥萵菜之屬秀色
粲然今日得雨必苗芽怒長更佳也蒙許送
久伺不見至戲作小詩促之瓉頓首默菴有
道先生
韭芥抽苗鋪翠玉曉經雷雨更敷腴莫笑措大眼孔小
乞取先生一餉餘
四月廿日過江渚茆屋雜興四絶句錄呈雲
浦明公以代對面笑謔
百年風雨幾興亡睡起西山尚夕陽四月維舟向茅屋
一庭春草獨焚香
燕子低迴掠地飛海鷗來去水侵扉中流雲度它山影
落日帆從何處歸
燕雀生来喜近人家殘屋破去踆踆可人唯有閒庭草
蓬戶朱門一樣生
姑蘇城郭草茫茫城外腥風舊戰場花落空垣車馬絶
獨餘梁燕說興亡
我自無心何漫勤愛憎加我亦從人青山不改如如體
雪後陽生依舊春
五月隂風特地寒闔閭浦口怯衣單飢啼野哭浮村落
我本無愁也廢湌
虞趙虹光貫壁奎碧梧端合鳳来棲春泥滑滑江干永
更著荒村呌竹雞
眼底繁花一旦空寥寥南北馬生風鴻飛不與人間事
山自白雲江自東
僕亦欲一往山中相見俟後遇便舟至彼矣靈巖寺山
門上蔡氏題石一刻拓手尚便乞拓一二本見寄幸甚
聞釀桑椹酒不異中原者餘飲未盡寄嘗一杯也友生
瓉再
倪雲林客居詩帖
客居北渚静窺臨霜藻蕭蕭雪滿簮玉石在山聊混璞
金蘭惟子久同心每懷往事悲今事莫棄分隂惜寸隂
自笑蝸廬無長物忩前陶器與單衾長至後十日盖
十一月十日也獲與德機伯昂二高尚公堇伯兖二賢
良共詠彝齋有道先生見貽佳製絶歎敦厚優柔得唐
人句法宋諸老性情也張高尚命即次韻奉和紙尾所
謂以狗尾續貂多見其不知量也恕之幸甚是歲乙巳
倪瓉再拜
倪雲林贈徐耕漁詩卷
八月七日偕耕雲叟訪耕漁隠者風雨寂寥
中為留三日日有圖書筆硯之樂九日耕隠
賦詩見贈輒次韻奉答瓉再拜耕雲同一笑
也
雲卧雨聲集庭樹颯以秋身同孤飛鶴心若不繋舟揮
杯瀹松菌濡毫臨磵流蘭芳日凋悴吾生行歸休不作
螻蟻夢游神鳳麟洲青山淡相對白髮忽滿頭仙去雲
冉冉鳳鳴竹修修諒㦲伐木詩鳥嚶尚相求居吳二十
載未及兹山游君才如鮑謝摛辭亦云優懽然敬愛客
寧不為爾留桑土夙所徹戶牖何綢繆地無塵囂雜况
此巖穴幽既晴引飛屩回望林間樓歲癸丑中秋日寫
題耕漁軒
溪水東西合人家高下居琴書忘産業蹤跡隠耕漁積
雨客留宿新晴人趁墟厭喧来洗耳清泚繞前除僕
來軒中自七日至此凡四日矣風雨乍晴神情開朗而
又與耕漁耕雲咲言娛樂如行玉山中文采自足照暎
人也喜而復賦此詩十日瓉
倪雲林静寄軒詩帖
静寄軒三首
静寄軒中無垢氛研苔滋墨氣如雲匣藏數紐秦朝印
白玉蟠螭小印文
獨行應如魯獨居心同柳下孰云迂從教鄰女衣沾濕
試問高人安穏無
身似梅花樹下僧茶烟輕漾髩鬅鬙神清又似孤山鶴
瘦骨伶仃絶愛憎雲林子
王叔明溪南醉歸詩
青山如翠束清溪溪水流花春不知自從識得南溪叟
夜夜溪南扶醉歸溪深夜黑愁難度東風吹折溪邊樹
采山鑿石架魚梁醉歸不知春夜長共坐溪邊翫明月
綠蘿花飛散香雪酒醒月落正愁人那堪又與溪翁别
醉眠草堂春日紅山妻報我酒初冽萬壑千巖紅雨深
還向溪南聽啼鴂余舊時作溪南醉歸詩玄實草堂
在荆溪之南他日余與令兄玄度自溪北歸小舟阻風
玄實忽出此紙求書因書此王蒙
張德機論交詩帖
德機頓首次韻答朱德載將築室鄰村作詩
見寄
論交州里自不惡更欲隣居亦大竒避俗如仇還好客
知窮為祟却攻詩一邱風雨書聲共十載冰霜鬢影知
不用裹糧勤訪遠開門憂患是吾師
紅塵冠盖今無夢風雪相逢自一竒便欲傾家多釀酒
不須結社苦吟詩名途有穽吾方悔拙味如飴子未知
廛市山林竟誰是歲寒農圃有餘師
張玄度題畫詩帖
題雜畫四首玄度
離離江樹暗芳洲江上西風幾度秋别鵠未歸天又晩
不勝清怨憶丹邱
亂雲飛雨晝漫漫水閣風林五月寒我憶越江江上苦
扁舟今向畫中看
我憶草堂臨澗阿月明夜夜到松蘿今朝見畫懷歸去
收拾閒情托詠歌
水闊天低欲盡頭柳花如雪暗歸舟平生解識滄洲趣
何處飛来雙白鷗
胡悌呈德機近作
明朝
明朝又上闔閭城江上春風一舸輕過眼落花應有恨
傍人飛絮自多情本因世亂依劉表誰謂才多累禰衡
試問龐公歸隠計南陽何地可躬耕
贈張伯高
共是多情惜歲華故應美酒送生涯金虀細所秋風鱠
玉髓新烹穀雨茶每愛芙蓉依北渚還思胡蝶過東家
江南三月鶯啼遍不信櫻桃未著花
平生豪氣慕西州莫怪眉攅萬國愁商皓不知秦正朔
荆人曾紀魯春秋新豐酒美春三月劍閣詩多歲一周
中夜聽雞真欲舞高桓事業在營邱近作寫呈德機
兄求教胡悌再拜
沈仲說次叔方詩
次叔方先生見示詩韻右頓首上
城南陋巷居新僦綠竹移栽幾箇斜藂桂山中招舊隱
讀書堆裏認君家蜀人漫詫文園賦吳市争看衛玠車
斷簡味腴如噉蔗虎頭癡絶至今誇
步屧春風裏翛然忘世情閉門無客到載酒汎江行雨
過山如染潮迴水自生鷗沙割千頃夢裡到承明右
留笠澤别業詩
沈仲說中酒雜詩四句五首
中酒如卧病天寒露為霜東軒候朝旭曝背屢移床
江頭風浪急舟小力難勝一漿歸来晩長林月巳恒
太邱海岱士肆情邱壑間考槃詩賦罷采菊對南山
歲閏寒酒薄風迴水自生杖藜隨小步極目大江横
朋酒享公堂農家盡滌場縣官薄稅歛田野足耕桑
右拙詩僣易呈上併乞裁正兹因端便勒此具記不備
右再上叔方教授先生
沈仲說次叔方五言二律
次韻叔方先生五言律詩二首兼簡伯行敬
初發一笑右上
憶昔陪二子吟嘯野田中風急江花白霜晴木葉紅去
留身若寄陶寫興無窮更喜陳夫子幽尋訝許同
掩卷坐忘寐書燈耿獨明年華勞髮改夜氣與神清感
夢宜蕉鹿挑愁頼麯生何時重相覓握手話真情
沈仲說詠歸亭二詩
叔方先生過詠歸亭賦詩二首以志盍簮之
喜沈右上
短棹相過莫便回詠歸亭上且低佪升堂拜母稱觴後
隔竹呼童瀹茗来八尺駝尼分紫錦一雙蠟屐破蒼苔
空江草木雖搖落猶有寒華帶雨開
積雨空林喜報晴杖藜隨意傍江行天寒木落青山出
日轉沙虚白鳥鳴漫擬東林時釀黍自憐南浦晩歸耕
潁川高士能相過閒把瑤琴膝上横
沈仲說與慎獨詩簡
東林薄酒試新嘗中有松花膩粉香遺送潁川陳有道
書齋渴飲勝茶湯
廿八字偕一壺薄酒奉寄上惜不多耳楊誠齋文藁不
曾收得所謂芍藥屋疑只是用幄帟覆護者古人稱牡
丹為木芍藥白居易有詩云上張幕屋芘豈亦本諸此
未審是否更乞考正之右再拜藁慎獨先生坐下
俞紫芝(和)雜詩帖(行草書)
次葉舜臣訪慈濟悦上人詩韻
攜琴相訪輒相迎惠遠由來有勝情避世歌仍紫芝曲
忘機肯負白鷗盟城頭雨過階除淨樹底風生几席清
我亦年来味禪悅仗策蘭若踏春晴
題悌本中新居次葉舜臣韻
禪房花木深幽處每見黃鸝語自雙雪色一方新構室
樹隂三面半開窗鬻茶聯句龍頭鼎翦燭翻經雁足釭
清勝了無塵俗事時將綠綺奏飛瀧
題張羽士小像
吳山羽客蓬萊侣閱世青松白石間煉就還丹飛白日
游心自與野雲閒
遊天龍寺
江郭幽尋仗策來龍飛鳳舞畫圖開且從聽法留蕭寺
更欲凌雲上古臺笑傲不妨雙髩雪登臨唯覺寸心灰
百年興廢同誰語目送寒潮又一迴
遊靈隠寺
小朵峯頭訪大顛巖扉無復舊蒼烟清猿嘯月昔曾聽
古樹拂天今謾傳陵谷變遷成小劫林泉栖遁是何年
我來試勺亭前水一滴曹溪問老禪
次沈斯平見寄
我家新塘稚竹所問字時有人敲門天風晝翻翡翠羽
海月夜照珊瑚根哦詩政爾遣偪側對客懶與通寒温
且傾新釀百壺酒與子日醉梅花村
莫景行詩翰
窗下紫端吾故物雲膄如潤玉如温驪龍光瑩夜生彩
鸜鵒眼活秋無痕已逐銀杯同化去豈若青氊能復存
却笑偷兒翻解事免使王家池水渾失硯
失硯兼旬今復見邨童捧璧笑顔温墨光黯有風霜色
石面淨無沙土痕詞翰發揮欣得助鬼神呵護幸仍存
濡毫便欲閒圖寫貎我山莊似陸渾復硯
新正清涼境失硯既而復獲遂賦二詩前以自解後復
次韻雨窗漫書奉寄西湖静者賢翁季觀捕魚詩併和
示為妙南屏莫昌稽首
唐白雲忽逢佳節詩帖
九月朔德昭攜同志倡和聯成卷軸意欲求
予詩而未肯言也是日同俞庶道宴予病不
能食酒莫歸鐙下三復得之白雲居士唐仲
頓首
忽逢佳節憶兒曹門巷秋風擔上糕正爾休官歸栗里
未妨痛飲讀離騷百年抱病身先老九日登危興最高
惆悵山鄉無異味香橙安得擘霜&KR1722;
一天風雨重陽節千里江山戱馬臺牢落白頭愁後見
淒涼黃鞠病中開雁辭沙漠無書寄日近長安有使来
治世已誇芝應瑞故宫肯賦黍興哀
形骸瘦盡髮鬅鬙遍歷江湖行脚僧歸計田園清似水
謀生筆硯泠如冰煑茶官店賒來喫釀酒鄰家喚得譍
納納乾坤雙綉轂寥寥吾道一青鐙
猶憶相過岸幅紗橋分上下路三丫隠居未異王官谷
論諫還稱御史家野碓炊烟迷桕樹溪船載月入蘆花
明時莫負如椽筆好立螭頭草白麻病餘眼昏手顫
不能好書時年六十有二
張穀七言絶句卷(小字自註)
隠居城市絶塵埃秋菊春蘭手自栽一卷楞伽讀未罷
南山相對翠崔嵬
戶庭不出倦逢迎淨室焚香也自清來客莫煩談世事
石床分坐話無生
翠石嶙峋分外幽叢蘭生近澗西頭畫圖來自重居寺
相對令人憶聽秋(聽秋道者為文甫畫蘭石)
清閟閣前春雨時一枝醉裏寫臨池因風遠寄栖禪侣
山寺迢迢傍水涯(雲林寫竹寄白馬寺今歸文甫處)丁亥歲夏五句
吳張穀
余日強答大章上銕厓二詩
四韻詩奉答大章貢士見寄
臘日放船歸泖上滄灣遲子渺愁予河東有賦煩傳送
此日無冰又可書老銕一經能取紫庾郎三韭豈忘魚
明歲門生求座主相看喜色動皇居臘月八日客埬上
余日強再拜
又一詩奉上銕崖先生先錄去一過覽後當
别寫上也
揚子十年官不調才高白首尚為郎因觀禹跡多留越
為愛西湖又入杭仕宦豈無三語掾風流誰似四明狂
水南山北題詩遍猶憶吳中錦繡坊
陳穎昌别來三載詩帖
别来三載感德罙深小兒迴吳又蒙清盼歲寒之情何
其厚也足見仁人長者之心矣感佩夏初顧朋友至詢
知計彦文老兄貴體勝常為慰顧迴偶得鄙言二首錄
呈恒軒有道尊先生伏乞電矚幸幸寓武攸友生陳穎
昌稿呈
楚雲吳樹别經年世事茫茫最可憐炎熱久傷流俗態
歲寒誰尚古人賢日邊紅杏春風老籬下黃花晩景妍
却怪疎狂無寸補興來吟咏醉来眠
三年蹤跡客殊方人事如常兩鬢蒼故舊睽違難會面
兒孫長大漸成行一朝喜共鄉人語何日重登君子堂
題就新詩煩寄去宦情離思兩茫茫景和惟善彦文
文煥時珍同此申敬五月一日書奉恒軒有道尊先生
文几奉王時學先生書奉寓武攸友生陳穎昌緘
(原蹟九字分見帖後)
中峯禪師書九字梅花詠并松月詩
昨夜西風吹折千林稍渡口小艇滚入沙灘㘭野橋古
梅獨卧寒屋角疎影横斜暗上書窗敲半枯半活幾箇
&KR1954;蓓蘽欲開未開數點含香苞縱使畫工竒妙也縮手
我愛清香故把新詩嘲
松月詩
天有月兮地有松可堪松月趣無窮松生金粉月生兔
月抱明珠松化龍月照長空松抱衲松回禪定月當空
老僧笑指松頭月松月何妨一處供又松月
釋楚石詩翰
船上見月如可呼愛之且復留斯須青山倒影水連郭
白藕作花香滿湖仙林寺遠鐘已動靈隠塔高燈欲無
西風吹人不得寐坐聽魚蠏翻菰蒲中秋後二日與
覺隠諸老曉過西湖率爾口占廷玉郎官索書錄呈求
教梵琦拜
興化打克賓只要法戰勝我遮裡不然掃除佛祖令住
山五十載撲碎軒轅鏡鑚飯香滿堂有衆齋厨盛捧了
出院人悟去也不定徒弟珠維那職事美滿悅可衆
心一偈送之參方行腳了吾宗生死大事勉旃楚石道
人梵琦
吳閒閒與季境詩
季境舍人歸維揚朝中名公各贈以詩看雲
八十翁閒閒吳全節作唐律一首以授之
相君五馬牧饒時玉樹秋香生桂枝日麗鳳毛延世澤
風培鵬翼運天池平山堂北看紅藥析木津頭識紫芝
文獻通家遺一老塗鴉贈别寫烏絲至正六年丙戌三
月廿又三日
張伯雨登南峯詩(草書單條)
覓緣雲路作清遊身似飢鷹曉脫鞲一上怒臨飛鳥背
載盤驚立巨鼇頭神来甲帳風飄瓦月墜下方鐘隠樓
為問登高能賦者陸沈誰復嘆神州
張伯雨山居即事詩帖
寒食今年二月晦又分新火入厨煙碧桃花落閒誰掃
白苧衣輕老自便發匣但餘金薤墨老年正在玉堂編
大書絶類顔光禄小字駸駸逼墓田
夕陽扶醉試登臨㟝嵝峰頭望不禁倦鳥欲憑高樹没
短松時過晚風吟雲開列岫争浮黛霞暎平湖盡躍金
歸去主人情不淺重傾春酒細論心登新豐山
張伯雨雜詩卷
答楊廉夫二首書摘阮圖黃子久畫
趙子固墨寫水蕉贈漁樵侣水仙奔
月巵歌彭南陽真人雲窩煉丹之所送
鄭明德過越吳大宗師岳宫行香次韻
棹歌強行之常州教授道園先生詩送
張元朴還龍虎有云塵尾有懷張外史鵝羣
今屬薛玄卿元朴索次韻雪圖絶句鵲
華秋色圖玄覽堂絶句二首次韻段推
官(觀潮)贈紐怜大監長吟一首悼瓊林真
人薛外史道言汪復心遣姪彦維自歙
求詩復心年已八十餘矣趙伯常運使留
題澗阿即席次韻三香圖澗阿對雨二
首危君太朴以史事南來搜書風雨宿南
澗明日追寄此詩寄劉伯温大監九日
風雨清齊道館雅集聽琴次楊彦常韻
讀戴集老學齊書懷寄京師故人中庭
古柏李遵道寫湖石趙彦輔雪圖秋
日晚興冬日五言雪作晨興詠萼
綠梅華澗北梅歲三月始華白蓮峯宴坐齋
南真館池上菊花仲穆蕙華歲暮歸自天柱
山招璞菴僧白雲半間次韻虞公賦鶴巢贈趙
伯容野桃華殘梅次韻虞公和斷江和尚種
松萬竹亭謝僧送柑晩句
外史自贊畫象
志逸心疲身清命濁逃同類而親猿狙毒厚味而美藜
藿學取益而不勝其損事知危而姑與之安一龍一蛇
不厭已之深眇惡衣惡食先憂人之饑寒忽然為人而
反常若此若何以袪有身之患
乙酉歲自春徂夏霪雨之時多五月来僅一日見天處
澗阿幽篁中未有裹飯過子桑者閒弄筆研寫謬詩盈
冊以自料理耳詩凡五十五首子英遇之持去勿示不
知我者雨告
右句曲外史與袁子英所寫詩五十五篇書畫題
跋記珊瑚網俱云載集中因不錄惟式古堂書畫彙
考備載其詩今以筆鈍不能全寫僅列其目如右
楊維楨袁華謝徽高啓倪瓉張紳王行張来儀楊
循吉九跋已見
不識華陽舊隠居高情還憶聽松餘百篇真籙修都
徧滿卷新詩手自書一去丹臺閒日月幾回飛珮在
空虚重来化鶴應無恙華表春風動里閭至正甲辰
冬十二月郡人陳世昌拜觀謹識
張伯雨雜詠帖
十年著一冠一冠已三載緇塵無留跡色為玄雲靄長
纓安所施輕導猶足浼每彈出新沐泥丸映朝彩短髮
不容被初服詎可改右玄冠
衣褐賤者徒為仁則由巳粗疏實寬博彼賤孰敢擬寒
温屢開闔補紉亦云幾信有不變玉貞哉居白裏使與
狐貉立翻為敝袍恥右素褐
客從麻姑来遺我楮素衾肪膚皓難滓鉛骨滑易伸配
此木匡床共保一色純雞鳴風雨集雁度雪霜晨楮君
方眷眷因之乃凝神右楮衾
粤昔大知舜有作陶河濱先民尚其質後世挹其醇我
亦舜之徒對之稱素臣木槃仰承足秋水酌及脣守此
三代寳孰謂吾廬貧右陶尊
省郎中檢校陪集賢揭學士宴集約賦十韻
得清字
中湖禮鶴祠南嶺謁龍泓傳命舟車集探竒水陸并郎
官思出沐閣老念辭榮遂接邱園士益騰風雅聲席隨
隄草展觴對渚蓮傾遊塵麾外避仙飈鷁首生雲物屬
虚曠天容殊穆清非關遺草莽繄此局柴荆偶違數刻
歡尚蓄千載情幽疢甘自廢時哉修令名至正三年
癸未歲冬十二月十有三日為盧山甫寫舊詩夜寒酒
困老態如此覽者毋哂張雨
張伯雨書舊詩并識
桂花下約黃祕監飲
翡翠黃金屑檀欒秋桂枝涼風何日到庭樹已先知一杯
持問月更待賈淳来
課山奴竹林采笋鞭煮食
疑有鮮卑奴過此玉鞭抛擲向泥中長鑱為我入竹去
晩飯篔簹也不空
馴鷺
了然馴鷺雪霜明下瀨求魚自在行碧玉燈檠雙足瘦
白麻衣袂一身輕海鷗見事應何晩凡鳥題門也不情
輸我鴛行舊儔侣舉頭寥廓總雲程
題雪景三香圖二幀
春雪無聲入畫堂東風渾似北風涼祗緣何遜題詩少
信是徐熙落墨強青鳥下迎羅襪步蒼髯來近玉臺妝
匡廬也入幽閨夢睡裏山花各自香
雪羽飛來雪意濃國香狼藉暝烟叢倩誰與剪吳淞水
愛爾能吟柳絮風翠袖佳人玉條脱平頭奴子錦熏籠
劍南畫手看前輩著粉施朱或未工
適寫近詩未滿紙洙水孔肅夫過澗阿因以為贈僕老
矣倦於筆硯肅夫毋責備也張雨書以乙酉仲秋朢後
一日
結廬句曲號貞居石鼎千年句法如所有白雲難贈
客豈無清露可為書湖隂小閣題金菌月下高冠製
玉蕖白首交情洙水上歸儒深恨早迴車吳寬題
張伯雨次韓陸韵并觀古墨詩帖
次韻韓伯清見寄之什凡五首
連雲溪水出具區連雲莊叟得自娛高齊松月足吟嘯
濁世詩酒忘榮枯我無丹砂鍊金液君有田土成膏腴
儻能種秫遠相致與爾日醉壺公壺
卜居海上僅三年春日繁華思遠天練水澄清宜釀酒
溪魚鮮美不須錢欲將野艇尋幽賞多謝雲山作勝緣
寄語風流老韓子定須禊日過莊前
閒尋芝术保餘年信是神仙别一天避地有書能教子
窮居無術學飛錢桑麻繞舍田園計竹素堆床翰墨緣
慚愧長沙每招隠時臨車馬到階前
幽居甘寂寞豺虎動成羣地僻傷春草江空憶暮雲友
朋難得會書札近相聞世事今如此愁来嬾學文
久客黃岡地新年白髮侵笑歌思執手憂患苦關心市
井皆吳語山林獨楚吟羨君漁浦上高飲貴要金
次韻陸秀才春日幽坐
新塘雨餘流水新隔窗看花如美人晴絲冉冉墮復起
幽鳥嚶嚶啼更頻自憐華髮在海嶠誰肯野服隨山氓
故園荒穢久弗治且復飲酒從吾真
觀友人所藏古墨
雪堂手劑不可得色如點漆黯無光安得一丸歸我室
臨池剰寫十三行
至正二十年十二月廿日紫芝生為又玄鍊師一過
張伯雨較書詩帖
史局先生示以季境京師贈行卷輒題一絶
卷歸
較書苦借青藜杖下馬笑拈金屈巵好是淮南師弟子
錢塘相見落花時方外張雨書以丁亥二日
張伯雨室邇札并詩帖(行書)
室邇人遠疎闊罔記歲時篇詩猥及佳筆與俱感佩齒
錄之厚是夕風雨牽課次韻不足仰酬先施所以傾寫
鄙懷亦至矣惟改客降禮稍垂顧覽衰朽不勝幸甚張
雨上閒止徵君閤下
烟雨湖頭暗兩峯澹妝西子若為容平生自信千金帚
老疾難勝百罰鍾豈有勝情如許掾只輸豪氣與元龍
鐵心把筆猶能賦羞比門墻桃李穠己丑至正九年四
月十一日夜二鼔書
饒介之書張伯雨蕉池積雪詩卷
蕉池積雪詩
舊有漢銅洗一作碧玉色受水一斗復有贈白石上樹
小芭蕉吾因置洗中名曰蕉池積雪仿佛王摩詰畫意
賦詩一首羣公時多次韻僅存師魯二篇句曲外史張
雨
洗玉之池割圓嶠上有玉苗甘露零雪山凝寒壓太白
海氣正綠灑帝青是身非堅須長物絶境無夢遺真形
寧令嚴霜凋翠草詎勝失水哀銅缾
劉師魯次韻
銅駝陌上得銅洗曾見漢朝風露零寒光未變劫灰黑
古色猶帶宫苔青金人墮淚漫懷古玉女洗頭真寓形
與君作池媚蕉雪何以報之雙玉缾
仙掌金盤列風露人間琛寳多飄零忽看銅洗土花碧
側想玉女雲鬟青千年偶在聊寓意萬物終毁無逃形
吾徒汲古寧玩物願子及泉資綆缾
右海昌張伯雨蕉池積雪詩一篇其稱羣公次韻僅存
者劉師魯二篇伯雨之為蕉池積雪去今十餘年吳江
村叟周君亦為蕉池積雪與伯雨所為無少異周君喜
其暗合也求書其實併詩以表之始周君豐於貲財好
蓄古玩器無何兵起其貲與故物一昔蕩然俱盡唯守
小屋數椽日以此為娛悦人以是多之伯雨已矣在承
平時稱為清峭殊特者而周君當事變之際不隨衆境
而逝而乃剏意乎此又其竒也雖然氣化盛衰之故恒
相迭而無窮也以金石之堅尚不能外此而待人顧於
一草之微而獨致意焉者其有所寓矣夫何寓哉妍&KR1126;
鉅細不可得而擇也消長盈虚不可得而加也彭殤死
生不可得而齊一也自達生而言之豈不曰我於物無
滯也而又何校乎然則蕉池積雪之趣固不可以形器
求之也求其趣者舍詩無以也余既書伯雨之詩而又
書其始末如此至正庚子七月十日甲子華盖洞著書
者饒介識
金問跋見前
大化洪鑪孰真宰範金削玉紛飄零雙魚傳来漢家
洗孤鳳飛墮仇池青花層六尺本無象秀聚三竒真
有形重煩摩詰作詩畫小杓分清歸硯缾姚江魏瀚
次韻
好事品題成小巧古来風韻未凋零仙人掌上一團
碧摩詰圖中四序青静對栽培供坐嘯懶教磨洗是
忘形何當月下仍招我贈子中泠水滿缾後學嘉禾
吕常
隕霜不殺著麟經況是深寒獨未零幾度只疑窗外
綠一枝元向畫中青遙知造化也縮手却羨良工
能賦形好在南山白石爛托根同置古銅缾松西吳
昂
人間芭蕉葉最大雪花一沾無不零云何池上數片
葉戴雪不減天家青乃知仙翁有幻術山骨偷来玄
化形何當掬取九霄露洗根供上琉璃瓶慈溪王淮
過眼繁華成一洗至堅之質何凋零一卷秀發崑山
玉幾葉豔以芭蕉青至趣誰煩輞川筆歲寒自帶春
風形先生愛此清入骨想得詩成空玉缾菊亭子
酷愛古書畫重購此卷日不去諸手盖伯雨師魯之
竒句介之之逸筆自有不容不爾者顧僕何人可續貂
乎特以菊亭之好尚不可不嘉爾漫為書之華亭朱
應祥識
世間萬卉遭霜雪便覺索索多凋零崑山片玉閣銅
洗傍有蕉葉恒青青始知柔物稟直性造化鼓鑄生
殊形丈夫亦有如蕉者日落相看倒玉缾斯卷乃
饒介之臨張伯雨書劉師魯諸作字法遒勁藏圓動
於筆端真可寳者也淮南憨翁蔣誼拜和
句曲仙人遺舊跡百年繼續無彫零漢時銅洗玉色
碧雪裏芭蕉孤影青題詩弔古多寓意看畫於我獨
忘形煑茶汲水臨釣石小杓大瓢何用缾成化乙巳
四月十九日逸史泊南湖上松菊主者攜蕉雪卷來
索作四大字為引卷盖饒介之臨張伯雨及劉師魯
之作且俾予追和因草草應答百年故物流落人間
幸歸之詩書家什襲保護可以長久予名將亦托之
並以並存耶綬
清池白石芭蕉老不與蒲柳望秋零寒生六月水浸
玉恍疑瑞草雪中青靈根獨得乾坤氣壺天壯觀山
河形何當喚起王摩詰歌對春風酒一缾姚江鮑浩
(自魏跋以下皆行書)
與盥為器本同出何事低回受盥餘千年懷古等珍
翫一斗貯清齊糞除瓜皮綠積入膚理硃砂斑駁辭
泥淤雪中芭蕉傳妙品詩入無聲良不虚七十六老
人夏時正(行草書)
抱遺老人楊維楨書謝氏巫峽雲濤石屏志卷
(内詩翰)
石理庚庚有至文江濤鼔浪忽蒸雲鬼神不露雕鏤
巧那得隂陽一線分遂昌鄭元祐
巫山十二多雲雨暮暮朝朝怨神女江流峽束捲奔
濤幾點芙蓉隔洲渚白雲自飛明月高黃牛灔澦争
雄豪峽口猶思弭征櫂霜寒夜聽驚猿號君家石屏
何處得冥冥造化春無迹却憐宋玉老多才望斷陽
臺楚天碧河南陸仁
木落清江帝子悲陽臺雲雨是何時哀猿啼斷三更
月猶憶巴人唱竹枝扶風馬文璧
山青青兮欲雨谷窅窅兮生雲望楚臺兮何處歸將
賦兮屏文吳僧景芳
謝家綠玉屏不琢龜甲形方若陟釐紙粉縹帶苔青
秀絶庚庚絶文理十二巫峯横隠起芙蓉照影立亭
亭遠落巴江一江水素湍洶湧翻綠濤長風吹雲白
月高三峽瀑聲滿人耳箇中獨欠孤猿號胡僧謾有
金壺汁灑向素縑圖不得女媧鍊石作五彩點染料
應無此色此石産景由天工略假石人磨削功石色
欲盡玉色起沈沈天碧涵清空君不聞火食貢石瑩
如玉中有竒松四時綠六月涼風捲翠濤瑟瑟秋聲
戰空屋又不聞楊家古屏刻水精中有為雲之美人
海綃衣裳為烟霧姓名自語非真真二物化去固已
久價重隋珠難再有君家寳屏獨在世勿落忍人豪
奪手我聞古人楊銕仙束帶拜之如米顛起来發狂
捉鐵筆醉墨寫入青瑤鐫何日乘舟上魚復喚取巴
童唱巴曲更借丹邱粉墨屏對案巫山真面目予
嘗住震澤聞松陵謝氏伯仲賢而好事而予水仙之
舟未得一造其所今高君叔攜此卷至别業求題且
知楊銕厓亦到湖上由是益知其賢而好事故製長
詩一篇寄題寳屏他日或飲君薔薇花下幸出此為
張本云至正乙巳七月二十一日金粟道人顧阿瑛
書于合溪别業
郭天錫抄諸賢遺稿(内詩品)
林僉憲善之春日絶句寳篆香消雨散絲誰撩詩興上
花枝春風吹度南窗竹一片紅芳落硯池又西湖夕佳
亭句晴雲木末山四圍新月荷花波萬頃
石敏若柳花詩來時萬縷弄輕黃去日飛毬滿路傍我
比楊花更飄蕩楊花只是一春忙
吳雲道中遣興九絶句雨餘烟柳綠如苔水淨沙明
白鳥迴花氣滿船無覓處隔籬村舍瑞香開水村烟
草暎花叢夢裏青山入瘦笻晩泊楓橋春睡重滿船風雨
不聞鐘曉入招提草樹馨怪来松柏老龍形如何剥
落冰霜盡依舊春風吹得青吳國池臺幾刦灰城闉
蘭若鬱崔嵬老僧笑指峩眉石曾見承平出蜀来一
枕落花溪上春翛然意與葛天鄰世間多少邯鄲夢夢
覺依前認不真水光淨盡月波隨每過垂虹起遁思
不信鴟彛五湖去扁舟只為載西施花柳清明過雨
初修篁風動鳥相呼青山如此不歸去時向溪流照白
鬚毗山嵐翠入苕溪曾倚池亭醉夕暉回首交朋半
凋謝烟波無際白鷗飛卜居擬向水晶宫深築茅齋
萬竹中三月江南蓴菜美季鷹何苦待秋風
疊山贈命士云鴂鳴方歇楚臣憂艸綠王孫滿地愁試
借星圖看分野黍苗秀處是何州
高彦敬題初陽臺道中云二千里地好耕桑無數海棠
官道傍風掠亂紅攙馬去春光更比路人忙
子昂詩庭槐風静綠隂多睡起茶餘日影過自笑老来
無復夢閒看行蟻上南柯
鮮于伯機湖上新居云吾愛吾廬好臨池搆小亭無人
致青李有客覓黃庭樹古蟲書葉莎平鳥篆汀吾衰豈
名世詎肯苦勞形
題范寬雪山句前山積雪深隠約形體具後山雪不到
查牙頭角露遠近復有千萬山一一倚空含太素懸崖
斷溜冰滿壑野店閉門風倒樹
戴表元題子昂疊軸云百折雲山路不通無名怪木淡
書空相逢欲問秋風客不是巴中是剡中
北村題姚静齋女柔德一日三刲股救其兄云女生他
人媍兄死誰養親刲股與紾臂孰仁孰不仁
元袁伯長貫酸齋徐敏甫郭天錫詩詞合卷(内詩翰)
一菴首坐久客大慈比得會于萬壽深湛宏慱
連辱和篇不可虚其雅意用韻奉謝桷和南
堂堂相國布金寺曾許高人住夏来不見烏衣游别墅
時看金彈落生臺千林有響風調瑟萬壑無聲雪舞杯
讀罷楞嚴誰與伴獨於松徑且徘徊
蕭齋圓綠長深苔忽見談空玄度來巳信虚空那有相
極知明鏡本非臺閉門掩息雲生几振錫忘言水覆杯
獨鶴九臯清唳徹肯於林下久徘徊
少年學道悟真如晩歲驅馳齒髮疎碧落倦游同病鶴
金門聽漏比鰥魚還家重拾班超筆教子空傳阿買書
蒼狗白雲工變幻掩關從此悟乘除
永嘉老子貌温如破帽蒙頭禮數疎彈子十方歸硯穎
駢頭千衲護鍾魚雪飄飣坐蘆花絮雲疊層巒貝葉書
古澗長松傳美蔭肯令藤蔓滿階除師永嘉人故末
章及横川長老(行書)
篳栗樂(貫酸齋)
雄雷怨别雌雷老雲海鏝沙地無草邊塵不受紫檀風
三寸蘆中元氣巧微聲轔轔喘不栖魑魅夢哭猩猩饑
壯聲九漏雪如鐵酥燈泠焰春風滅神妻夜傳髑髏杯
倒解崑崙飲腥血紫臺雲散月荒涼歸路人稀腔更長
酸齋道人為西瑛公子(行草)
四禽言(郭天錫)
脱却布袴貧家僅有一尺布寒機剪盡無可裁可人不
来廉叔度脱却布袴
不如歸去錦官宫殿迷春樹天津橋上三兩聲呌破中
原無處住不如歸去
提葫蘆今年酒賤頻頻沽衆人皆醉我亦醉哀哉誰問
醒三閭提葫蘆
行不得也哥哥湖南湖北秋水多九疑山前呌虞舜奈
此乾坤無路何行不得也哥哥右相臺梁隆吉作延
祐丁巳春余客番陽吳昭德同集于徐秋湖之一碧亭
酒邊舉似次年歸故里書于家藏隆吉詩卷後京口郭
畀天錫
元人贈筆工卷(内詩翰)
贈筆工沈日新
玉翁灑翰唯馮須製法授以柯山徐當年松雪所親見
故使穎也能馮如擇毫審固用工久楮白陳玄駿奔走
若馮若陸真可人俱是文場斵輪手沈生晩出亦舊家
恥將秋菊争春華南洲佚老重題品不日聲價十倍加
耄我雲山倦文字爽氣挹來那有思一枝持贈焉用之
殊異江淹夢中事宋季太末徐信卿筆名重搢紳間
玉溪尚書趙公以徐法授之馮應科俾之日縳一管不
合意即折裂復為之必如法乃止松雪公乃玉溪從子
嘗親見其事故以此法授之陸穎馮陸齊名實本於此
南譙張復亨
獻賦長楊人又去試呼毛穎即稱冤烏犍三百何時足
欲老江南烟雨村甲戍春中沈生持筆過予有感而作
三山林附鳳
吳興馮筆妙無倫近有能工沈日新倘遇玉堂揮翰手
不嫌索價似殊珍杜本伯原
沈生筆妙能隨意曾記蓬莱應制時三十六宫花漠漠
玉階研露寫新詞五雲閣吏柯九思
南州先生真玉人蘇家季孟世絶倫良公騎箕上天去
先生餘不溪水濱東老之家酒熟未其孫猶以縳筆聞
公家兄弟不負筆我輩秃之天且嗔不如醉用榴皮寫
仙人豈亦能書者遂昌鄭元祐
我聞善書須擇筆千金求買嗟未得何人縳兔中山来
褐衣猶帶山烟濕西風颯颯吹霜毫快利入手如銛刀
寸鋒一日空萬紙暮鴻作陣邊雲高鍾王不生書體絶
俗輩誰能辨工拙無人致之白玉堂贈我空山書落葉
李坦之
元人題朱氏方寸銕卷
詳見前
元人賦竹深處卷(内詩翰)
高風遠市門植竹千篔簹蒼雪下庭砌玄隂翳齊房晴
旭鶴聚島鮮颷鳳鳴陽碧滋潤簡編翠浥浮冠裳披圖
有真趣夙抱非羈寓遊蹤自南北夢寐還相遇朝哦栖
遁詞暮誦琳琅句恍即故園居森森竹深處宙亭石
宇
種得琅玕萬個蒼滿林烟霧似瀟湘九秋露滴琴書潤
六月風侵枕簟涼肯為潯陽留勁節佇看奎府散清香
掛冠有約来相訪並坐吹笙引鳳凰廬陵王復原
樂彼數畝園青青萬竿竹中有讀書人開軒伴幽獨軒
前輕隂掃不開軒後繁聲疑雨来春風淡蕩拂翠羽白
露泠泠生莓苔入窗無塵從不掃吐蓐在地璚花老夜
深對月任光微晝永乘風覺涼好有時早起坐石牀口
中吹笙鵝管長有時枕書卧軒中清興窅入蓬萊宫蓬
萊宫闕幾千里紅塵不到看書几彩鸞紫鳳情翩翩一
段清光照流水昨日我来造竹下主人開門笑相迓山
殽滿盤酒滿壺醉歌一曲為君謝君不見園中桃又不
見道傍柳昔日媚春華今日成衰朽何如此君含彩故
青青獨向軒楹托根久勸君更種松與梅歲寒清絶成
三友隆谿黃仲瑤
萬玉深中構草堂風清幽致逼瀟湘羣龍垂影秋無際
獨客高吟興正長雲壓四簷飄翠羽暑消三伏隕玄霜
清芬不許紅塵入寒溢苔花滿石床三山江輻
一室幽偏半榻宜四邊修竹綠漪漪通宵明月無塵到
長夏清風只自知每喜王猷同玩賞更從蔣詡共襟期
階前忽見分龍角疑是春雷夜雨時安城彭敷恂
碧琅玕下覓幽蹤行盡齋居路始通烟斂月稍金瑣碎
風生雲幹玉琤琮秋光滿座隂長合靛色清神暑自空
淨掃蒼苔夜留客解衣磅薄興無窮秀州金灝
我愛高人賦考槃買山結屋種琅玕烟梢影落虚忩寂
風葉涼生翠簟寒已喜秋深存節操更期歲晩報平安
何當吹徹參差玉共看朝陽宿鳳鸞吳郡朱復吉
公家種竹一萬箇已喜此中堪結茅珊瑚戛玉天籟動
翡翠蔽空雲氣交呼童去尋化龍杖留客坐看棲鳳巢
何當開徑迎益友共論大易明羲爻劍江徐疇
種得篔簹數百竿築亭深處伴秋寒危梢滴露秋堪掬
密葉籠雲翠作團夜月虚濤翻素壁晩風清佩響雕欄
漪漪絶勝淇園好會看窗前宿鳳鸞文江鄧資深
帶雨含烟碧玉枝蕭森偏與静相宜風生萬壑秋無際
月到孤亭客未知遠憶楚山吹笛夜迴疑湘水泊舟時
此君自昔持高節長結幽人歲晩期甫里趙宗文
琅玕三徑綠成林瑟瑟涼生漠漠隂蔣詡琴尊閒自適
王猷車馬窅難尋四簷蒼雪分鸞彩一榻清風引鳳吟
客去浩歌淇澳罷永言同結歲寒心長洲沈玄
種竹雲深處迢迢一徑通清隂湘浦月高韻渭川風節
操宜幽客逍遙稱老翁晩来丹鳳下棲向綠雲中余
學䕫
金臺名宦姑蘇客客裏相逢見顔色手持詩卷錦離離
珠玉聯篇光耀日自言平昔愛此君手栽十畝吳江濆
蒼龍起舞淇園夕彩鳳長鳴湘水春客来倒屣邀偕去
擊筑彈棋不知暑紅塵半點飄不來好鳥一雙向人語
逍遙深處深復深等閒忘却樊籠心何時買棹東歸去
願借繁隂事討尋閩中陳潤
劉侯愛客仍愛竹種得琅玕滿書屋一片湘江雨外青
千年嶰谷春前綠三徑縈迴蒼雪深四時晴翠生繁隂
過門二仲偏知巳假榻羣公自盍簮元龍逸去真湖海
肯學尋常兒女態禄米長捐佐酒貲錦囊不惜供詩債
清心獨有此君知搖落冰霜也不移為籬擬護新梢長
掃籜應教舊幹滋邇來阿閣增光價五彩郇雲見揮灑
振佩終隨鸞鳳羣投閒暫寄風塵下漫說當年六逸溪
鳥啼烟草碧萋萋風流文采如君少自有丹崖為品題
三山林誌書於玉堂之署
君家舊住東吳上百畝篔簹繞簷長月明影拂青珊瑚
箇箇凌雲絶塵想宦游南北今十年朝回幾立春風前
虚心不忘久要好夢魂長役霜筠邊故託高人寫高致
翰墨淋漓湧空翠屈銕交加篆籀文真假相資元不異
披圖渾似故園看枕衾六月生隂寒脱巾露頂聽靈籟
鏗金戛玉来雲端葆羽亭亭鳳鸞翥日上天門不知曙
肯容借我洗煩囂便訪君家竹深處元虚
萬玉蕭森蔽草堂惟通鶴徑破蒼蒼繁隂滿榻琴常潤
秋色凝窗地自涼幽静窅然居物外虚閒渾訝是仙鄉
一從高步清霄上楚雨湘雲思渺茫吳僧湧
修竹干竿一草堂幽深偏愛水雲鄉碧隂滿地春簾濕
蒼雪侵幃夏簟涼詩刻粉筠初解籜聲傳茶臼遠飄香
宦遊十載天南北猶想園林思不忘竹樵
吳門烟雨掩荆扉湘楚清分一徑微叢起蔽空忘晝永
涼生入夜覺寒歸王猷疎散人皆笑劉向操持世不違
儒業已聞沾寵渥休將宦思戀初衣倪維哲
先生幽趣在琅玕手種窗前可萬竿三伏清隂不受暑
一天明月自棲鸞翠濤夜捲瀟湘雨蒼雪晴飄嶰谷寒
珍重鳳池留直節青青常與後人看紹興王鉉
華軒瀟灑傍林巒萬玉扶疎護石欄雨沐風披看舞鶴
山空月白聽鳴鸞時調焦尾清聲遠曉閱芸編綠字寒
佳趣可人君獨得肯分三徑共盤桓天台陳璲
高人適幽趣羨此琅玕清新梢和露滴舊葉迎風鳴結
屋住深處時見茶烟横焚香手遺編詎有塵慮縈一自
綰章綬夢入吳中行覺来尚幽意滿抱涼吹生天水
趙次進
舊家吳下住萬玉俯澄溪翠色連花圃清隂接柳隄稀
稠無隙地宛轉自成溪琴就聲前和詩從節下題拂雲
蒼幹直承露碧梢低佳趣王兼馬高情阮與嵇豈容卑
鷃集早見瑞鸞栖斑籜堪冠製玉牙或饌韲林林森畫
戟矗矗列文犀門有軒車過亭多枕簟移久晴鼯鼠出
積雨鷓鴣啼瞻綠同淇澳分青若瀼西編籬須代篠截杖
勝扶藜密葉縈香篆繁枝爨茗畦嫩書蝸畫健枯□蟻
行齊新譜憑誰撰遺編必自稽栽培忘歲月睽别隔雲
泥得信忻無恙牽思夢欲迷青班聯玉笋何日聽黃鸝
好乞還山假從容欵碧閨同郡釋啓
分得瀟湘數畝隂中藏茅屋往來深半窗色淨涼偏入
一榻聲清暑不侵雨長子孫金個個風生頭角玉森森
此君應向圖中見時報平安慰客心方外釋冋
憶昔山行到竹深綠凝隂合晝森森塵衣欲挂應難入
樵子興懷每見尋驟雨洗枝添秀色微風翻葉墮清隂
笑看来往馳驅者休息誰從此處唫中吳釋鼒
客至頻留醉僧過只對吟渭川多雅興淇澳有遺音節
操常應在冰霜老更禁七賢堪並美六逸謾同心遊宦
今来往多情憶舊尋三衢金關(珊瑚網云起有闕文)
知君雅性恒愛竹幾年封植當華屋此君結根羨得所
風雨年年長蒼玉綠隂滿地蔭階墀拂雲香葉何參差
萬竿總含霜雪操數畝盡帶瀟湘姿芸窗晝啓無俗客
秀色時能映緗帙猗猗堪比衛武賢青青差擬王猷宅
我来薊北正天寒雪中無處尋琅玕坐想君家最深處
便擬敲門試一看廬陵周崇厚書
南舟跋一篇見前
式古堂書畫攷云内題詠多屬明人更攷南舟跋
益知當屬明今仍珊瑚網作元人卷
六藝之一錄卷三百八十四
