欽定四庫全書
六藝之一錄卷六十二錢唐倪濤撰
石刻文字三十八
隋
禹廟殘碑
史陵正書大業二年五月右隋禹廟殘碑其文字磨
滅十五六而其末隱隱可辨云會稽郡(下缺三字)史陵書
筆法精妙不減歐虞按張懷瓘書斷云褚遂良嘗師
史陵蓋當時名筆也今此碑磨滅而僅存世之藏書
者皆未嘗有非余收錄之富則遂不復見於世矣(金石
錄)
老子廟碑
薛道衡撰龐恭之八分書開皇二年(金石錄)
右老子廟碑隋薛道衡撰道衡文體卑弱然名重當
時余所取者特其字畫近古故錄之唐人字皆不俗
亦可佳也(集古錄)
孔子廟碑
仲孝俊文大業七年正月(金石錄)
陳明府修孔子廟碑陳明府名叔毅字子嚴陳宣帝
子為曲阜令修孔子廟仲孝俊為文樹此碑碑書亦
頗有漢魏分隸法而集古錄金薤琳瑯俱不載唯金
石錄有之且都玄敬謂隋碑少傳自云嗜好垂三十
年止得皇甫君龍藏碑姚辯志江夏磚塔記四種皇
甫碑唐刻以是觀之都才有三種余所錄乃四碑并
常醜奴誌李淵記而六而皇甫智永不在其中安得
起玄敬于九原而誇示之(石墨鐫華)
右仲孝俊撰碑内言陳叔毅以陳皇諸孫為曲阜令
因修闕里故孝俊立此以頌其功時大業七年辛未
歲也然孝俊自書齊州秀才而下又書前吳郡主簿
豈罷官而復應秀才舉耶書差有漢意文甚俳後頌
語云子還名賈兒多字鄭二句為古(玄牘記)
八分書大業七年七月今在曲阜縣廟中(金石文字記)
隋平陳碑
薛道衡文江陵府(金石略)薛道衡撰在上元縣今亡(諸道石刻錄)
爾朱敞碑
開皇五年十月(金石錄)
右爾朱敞碑敞者榮從弟彦伯之子也按敞傳云字
乾羅而此碑字天羅傳云為金州總管而碑又為徐
州總管碑文雖殘缺然班班尚可讀其述徐州事頗
多事為史家不取可也不書其官蓋闕謬也其字不
同亦當以碑為是余於集錄正前史之闕謬者多矣
(集古錄)
源使君碑文帝開皇元年(金石錄)
吕龜碑開皇二年十一月(金石錄)
臨漳趙公清德頌開皇六年(金石錄)
北齊徐州張長史碑開皇九年十月(金石錄)
廣業郡守鄭君碑章沛正書開皇九年(金石錄)
九門縣令李公清德頌開皇十年十二月(金石錄)
右李康清德頌不著書撰人名氏文為聲偶而字畫
竒古可愛康隴西狄道人也其碑首題云大隋冠軍
將軍大中帥都督恒州九門縣令隴西李君清德之
頌予在河北時遣人於廢九門縣城中得此碑字多
訛闕其後題十一年歲在辛亥大將軍在酉二月癸
丑朔十二月甲子建年上有二字訛闕不可識按隋
書開皇十一年歲在辛亥其二字乃開皇也大將軍
在酉之說出於隂陽家前史不載而此碑見之(集古錄)
董明府清德碑開皇十二年十一月(金石錄)
上柱國韓擒虎碑開皇十五年十月
右韓擒虎碑不著書撰人名氏而以隋高祖為今上
乃隋人所撰碑文屢言虎字獨於名下去之若避唐
諱此不可知也今以碑文考隋書列傳其家世官勲
大略多同惟其在齊為河長防主大都督車騎大將
軍開府儀同三司白超防主轉洪超防主傳皆無之
又遷和州刺史而傳為利州皆史官之闕誤當以碑
為是而傳載閻羅王事甚怪而碑無之使其實有碑
不宜不書以此見史家之妄也(集古錄)
梁州使君陳茂碑開皇十八年十一月(金石錄)
右陳茂碑不著書撰人名氏而字畫精勁可喜隋書
列傳載茂事尤多缺謬傳云高祖為隋國公引為僚
佐及受禪拜給事黃門侍郎在官十餘年轉益州總
管司馬遷太府卿後數載卒而碑歴叙為高祖僚佐
時官傳雖不書可也其自黃門侍郎後又為行軍元
帥長孫覽司馬又為蜀王府長史太僕卿判黃門侍
郎上開府儀同三司梁州刺史等官史氏皆不書蓋
其闕也又據碑茂為蜀王長史而傳為益州總管司
馬碑為太僕卿而傳曰太府皆史家之謬也碑云茂
字延茂史亦闕(集古錄)
文儒先生劉炫碑大業元年(金石錄)
欒州使君江夏徐公碑
郝士威撰侯彦直分書大業二年丙寅七月十五日
立在汶川石橋前(復齋碑錄)
大將軍正義愍公豆盧毓碑正書大業三年(京兆金石錄)
潞城縣令段君碑大業八年十二月(金石錄)
兵部尚書段文振碑大業八年立(京兆金石錄)
處士潘徽撰歐陽詢八分書文振字元起隴西姑臧
人仕隋至兵部尚書龍岡郡公贈右僕射諡曰襄碑
不著所立年月(集古錄目)
司徒觀德王楊公碑
不著撰人名氏書學博士姓名缺書雄隋之疎屬官
至司徒封觀王諡曰德碑以大業九年立(集古錄目)
内史令鄭譯碑大業十年(京兆金石錄)
儀同府參軍黃山碑
不著書撰人名氏山字子岳荆州江夏人仕至儀同
孔仲衡府參軍碑以大業九年立(集古錄日)
大都督袁君碑大業十二年二月(金石錄)
弘義明公皇甫誕碑
唐太子左庶子于志寧撰歐陽詢書誕字玄憲安定
朝那人隋文帝末年為并州總管府長史漢王諒反
誕不從見殺追贈柱國諡曰明(集古錄目)
右隋皇甫誕碑余嘗得誕墓誌又得此碑以考北史
及隋書列傳傳云誕字玄慮而碑志皆作玄憲傳云
隋高祖受禪為兵部侍郎數年出為魯州長史開皇
中復為比部刑部刑曹二侍郎遷治書侍御史為河
南道大使及還奏事稱旨令判大理少卿明年遷尚
書右丞以碑志參攷誕自司徒主簿出授長史俄除
益州總管府司法徵授比部侍郎蓋未嘗拜兵部而
其為河北河南安撫大使乃任右丞時皆史家之謬
惟墓志稱誕嘗為司徒主簿而碑不載傳與墓志皆
云為魯州長史而碑作廣州則疑碑之脫漏墓志乃
葬時所述然碑亦貞觀中其子無逸追建不應差謬
而不同何也(金石錄)
隋光祿大夫皇甫君碑唐于志寧文歐陽詢書骨氣
勁峭法度嚴整論者謂虞得晉之飄逸歐得晉之規
矩觀此其振發動盪豈非逸哉非所謂不踰矩者乎
初學者師此以立本而後入虞入永入鍾王有所持
循而成功不難也(東里集)
率更書皇甫府君碑比之諸帖尤為險勁是伊家蘭
臺發源石刻在西安雖小苔剝差可誦耳皇甫君名
誕仕隋死於漢王諒之難者䘏典殊不薄後以子無
逸貴於唐始克樹碑噫逝者有知能無麥秀之歎乎
(弇州山人藁)
右隋柱國左光祿大夫皇甫誕碑于志寧撰歐陽詢
正書金石錄謂嘗得誕墓志又得此碑與北史及隋
書參攷以正史氏之謬又謂碑與墓誌所述亦有不
同墓誌今不得見碑在陜西西安府學不甚缺壊蓋
歐書中之得意者也(金薤琳瑯)
皇甫君名誕殁于隋而碑立于唐以子無逸貴也于
志寧撰歐陽詢書王元美謂比之信本他書尤為險
勁是伊家蘭臺發源余謂其勁而不險特用筆之峻
一變晉法耳可為楷法神品碑舊在鳴犢鎮今在西
安府學戊子余君房督學作亭覆之丙申亭圮壓碑
中斷碑故剝二十餘字至是又亡其五十餘字余所
收乃未斷時搨本深寶惜之(石墨鐫華)
尚書左僕射元長夀碑大業八年正月
右隋元長夀碑虞世基撰歐陽詢書按隋史夀開皇
中為尚書主爵侍郎而碑云主爵郎碑云從晉王伐
陳時兼揚州長史授行軍總管長史平陳遂為揚州
總管府長史遷尚書左丞而史但云自元帥府屬平
陳入為左丞耳又為太常少卿時兼雍州司馬史亦
不載其卒贈尚書左僕射光祿大夫封博平侯而史
但云贈右僕射皆其闕誤史云夀在周封儀隴縣侯
而碑作儀龍侯今按隋書地里志有儀隴縣屬巴西
郡而無儀龍未知孰失也(金石錄)
梁洋德政碑
右隋梁洋德政碑在今蔡州新息隋開皇十一年行
參軍事裴玉與州人為息州刺史梁洋建寶塔表德
政碑按隋書志後周於新息縣置息州至大業中州
廢也(集古錄)
不著書撰人名氏隋息州參軍裴玉等為刺州梁洋
建塔以表德政碑以開皇十一年立在新息縣(集古錄目)
九門縣令鉗耳文徹清德頌
右不著書撰人名氏其碑首題云大隋恒山郡九門
縣令鉗耳君清德之頌大業六年建字畫有非歐虞
之學不能至也碑云君名文徹華隂朝邑人也本周
王子晉之後避地西戎世為君長因以地為姓曾祖
静仕魏為馮翊太守祖郎成集二州刺史父康周荆
安寧鄧四州總管别駕安陸龍門二郡守而前史皆
不載碑在今廢九門縣中余為河北轉運使時求得
之(集古錄)
鉗耳君名文徹本出西戎後為華隂朝邑人隋煬帝
時為恒州九門令遷梁州司馬將去縣民刻石頌德
碑以大業六年立在廢九門縣中(集古錄目)
梁令梁執威德政碑在絳州(金石略)
海陵公賀若誼碑
此碑正書方整精健是唐初諸人前茅在興平縣文
廟宋人磨其隂刻夫子廟記而此文止存十之三聞
曾完好一縣令苦貴人之摹搨使捶去之誼事見隋
史兹不贅云(石墨鐫華)
在興平縣崇寧寺(天下金石志)
安喜公李使君碑
奉天鄉人掘得此碑樹之上官村墓前余過搨二紙
隸書亦自遒逸而碑頗完使君凉武昭王之後祖景
超員外散騎侍郎父通逸使持節東南道都督狄道
縣開國子季父琰之出牧荆郡使君仕開府儀同三
司使持節卭州諸軍事卭州刺史安喜縣公開皇十
六年卒十七年樹碑皆歴歴可讀而獨闕使君名按
使君與唐同宗官亦不卑隋史無傳遂不可攷使君
祖父季父獨琰之見魏書耳因知史官闕略如此類
者不可勝計也(石墨鐫華)
八分書開皇十七年二月今在馬嵬堡北五里(金石文字
記)
張文詡碑
張文詡河東人博覽羣書特精三禮蘇威勸令從官
固辭仁夀末策杖歸終於家鄉人為立碑頌號曰張
先生(北史本傳)
楊素碑
大業二年素卒帝下詔立碑以彰盛美(北史本傳)
令狐熙碑
令狐熙拜滄州刺史吏人追思相與立碑頌德(北史本傳)
房彦謙碑
房彦謙為長葛令有惠化百姓立碑頌德(北史本傳)
寧遠將軍裴文基墓誌開皇十年(京兆金石錄)
開府儀同三司崔弘安墓誌開皇十五年(京兆金石錄)
驃騎將軍楊端墓誌開皇十五年三月(金石錄)
車騎將軍盧瞻墓誌開皇十六年十一月
五原國太夫人鄭氏墓誌開皇二十年二月(金石錄)
賈使君墓誌仁夀元年七月(同上)
張光墓誌仁夀元年八月(同上)
大將軍梁恭墓誌仁夀元年十月(同上)
開府儀同三司賈義墓誌
開皇十八年薨以仁夀元年二月十八日葬于咸陽
縣(復齋碑錄)
上儀同楊縉墓誌
許善心撰序虞世基製銘世以為歐陽詢書年月殘
缺(復齋碑錄)
齊國太夫人楊氏墓誌開皇十年三月
右隋齊國太夫人楊氏墓誌云夫人字季姜僕射高
熲母也隋書熲傳云熲以母憂去職開皇二年伐陳
詔熲節度諸軍據此熲之丁内艱蓋在開皇初今以
墓誌考之楊氏之卒乃在十年傳稱熲既貴其母常
誡以遠禍後熲竟以危言為煬帝所誅如其言可謂
賢矣常恨不著其姓氏今乃見於此云(金石錄)
周羅㬋墓誌徐敬撰大業元年四月
右隋周羅㬋墓誌無書人姓名而歐陽率更在大業
中所書姚辨墓誌元長夀碑與此碑字體正同蓋率
更書也往時書學博士米芾善書尤精于鑒裁亦以
余言為然羅㬋名將隋史有傳今以墓誌考之羅㬋
在陳自鍾離太守遷秦郡而史不載又史云開皇中
自豳州刺史轉涇州母憂去職復起授豳州遼東之
後徵為水軍總管進為上將軍而墓誌自豳州為水
軍總管進為上將軍然後為涇州其遷拜次第皆不
同又史云拜東宫右虞候率而墓誌為左監門率史
云轉右衛率而墓誌為右監門武候率史云自右武
候大將軍進授上將軍而墓誌不載蓋未嘗拜此官
也皆當以墓誌為據(金石錄)
黃門侍郎柳旦墓誌大業六年十一月
右隋柳旦墓誌以考隋史列傳其始終事迹皆同惟
傳云攝判黃門侍郎而墓誌云檢校黃門侍郎小異
耳又墓誌載誕六子燮楷則綽濬亨而元和姓纂與
唐史宰相世系表皆云旦五子而闕其第五子濬亦
當以墓誌為是也(金石錄)
賀蘭才墓誌大業三年二月(金石錄)
西平太守上官政墓誌大業六年三月(金石錄)
海州刺史劉瑶墓誌大業六年十二月(金石錄)
開府鄭煥墓誌大業六年十二月(金石錄)
大將軍安陽肅公姜濟墓誌
正書不著書人名氏公諱濟字彭子定州博陵人仕
至開府儀同三司左領軍大將軍大業元年四月薨
於私第以三年十一月葬於京兆郡(碑缺)縣平陵鄉(復齋
碑錄)
屯衞大將軍姚辯墓誌大業元年十月
右隋左屯衞大將軍姚辯墓誌銘虞世基撰歐陽詢
正書志稱辯精於邊事屢立大功蓋老將也其官至
大將軍而死諡恭公爵亦尊矣而隋史不為立傳向
非率更之書後世不復知有辯此古人墟墓之文所
以必託之名筆豈無意耶(金薤琳瑯)
按此銘金薤琳瑯載其全文闕四十餘字今余所得
本全(金石文字記)
齊郡太守元整墓誌大業九年(京兆金石錄)
光祿卿徐寔墓誌大業九年(京兆金石錄)
北絳公夫人蕭氏墓誌在京兆府(金石略)
包愷墓碣
包愷精漢書教授數千人卒門人起墳立碣焉(北史儒林
傳)
王威猛墓誌
不著書撰人名氏威猛字繼叔琅邪海曲人官至候
衞虎賁郎將碑以大業中立(集古錄目)
滎澤令常醜奴墓誌
醜奴始平人為都督滎澤令大業元年卒誌在興平
崇寧寺壁間為童子摩挲幾平余搨一紙書亦不大
佳但以隋物存之興平即古始平今不知墓所在(石墨
鐫華)
正書大業三年八月今在興平縣崇寧寺墓之有誌
始自南朝南齊書云宋元嘉中顔延之作王球石誌
素族無碑策故以紀德自爾以来王公以下咸共遵
用今之傳於世者惟此及梁羅二志為隋代之文爾
(金石文字記)
鷹揚郎將義成子梁羅墓誌
正書大業四年八月今在西安府城外杜曲古人之
字未必皆工而後人貴之者以其所從来遠也此志
正書猶帶八分凡隋以前之書法多如此而書志之
人未必其通文義也鷹揚之字出詩大明之篇而此
志前作陽後作楊宣政元年周武帝之號而書作正
汪汪萬頃作傾羽儀作議降疾不瘳作抽與乾坤而
齊固作個禁旅之禁作&KR0034;樊川之樊亦作&KR0034;此皆文
理之至謬豈可以其出於古而不論哉(金石文字記)
桂州總管侯莫陳穎墓誌(以下三碑俱唐初立以其隋時人附於隋)
右隋侯莫陳穎墓誌隋書有穎傳以其事考之多合
惟傳言穎諡曰定而誌不載按誌云公第四子尚書
考功郎中乾會而傳作虔會乾虔義理皆通然余嘗
得乾會碑乃云名肅字乾會元和姓纂所載亦同疑
其以字行耳蓋隋唐間人多如此(金石錄)
正書不著書撰人名氏君諱穎字遵道彭城人大業
六年為南海太守九年十月薨於郡治唐武德八年
遷葬於雍州咸陽縣(寳刻叢編)
衞尉卿竇慶墓誌
右隋竇慶墓誌慶曾祖略祖温善父榮定北史及北
齊後周隋書皆有傳諸史皆云慶祖名善而慶之兄
抗墓誌乃云名温唐書宰相世系表以為善一名温
今此誌名温善皆不可考慶大業中仕為衞尉卿史
云為羣賊所殺而墓誌云為盧圓月所殺墓誌貞觀
四年刻其小楷工妙不減歐虞惜其不著名氏也(金石
錄)
處士羅靖誌
處士以仁夀四年五月二十三日終夫人張氏於唐
龍朔二年終合葬於習池(復齋碑錄)
襄陽有隋處士羅君墓誌曰君諱靖字禮襄陽廣昌
人高祖長卿齊饒州刺史曾祖弘智梁殿中將軍祖
養靖學優不仕有名當代碑字畫勁楷類褚河南然
父子皆名靖為不可曉拓拔魏安同父名屈同之長
子亦名屈祖孫同名胡人無足言者但羅君不應爾
也(容齋隨筆)
隋處士羅君碑字畫可喜而不載書人名氏初余至
襄州刺史館余於州治之東地有木龕塵網如積掃
滌而視之此碑也遂橅得之去年春余復有荆襄之
行訪此碑則曰卒史輩寶持不虔碎而棄之矣可謂
不幸也昔林邑王楊邁死子咄立慕其父德改名揚
邁昭穆兩世而一名余每笑歎謂天下事何所不有
今羅君之父名靖而羅君亦名靖殊不可曉羅君以
仁夀四年卒夫人以龍朔四年葬自隋仁夀四年訖
唐龍朔二年則夫人之守志蓋五十有九年以夀終
亦可尚矣(集古後錄)
興福寺碑
張棻撰龐夐正書開皇二年二月立(金石錄)
興國寺碑
隋内史李德林撰襄州祭酒從事丁道護書隋文帝
父忠當魏周之際常將兵南定漢襄及文帝即位建
此寺以祈福碑以開皇六年正月立(集古錄目)
襄州興國寺碑丁道護書啓法寺碑一興國寺碑一
皆隋開皇中立啓法寺今為龍興寺興國寺今為延
慶寺在望楚山歐陽永叔云興國寺碑不知所在特
見其摹本於太學官楊衷家而此碑隂又有道護書
襄州鎮副總管府長史柳止戈而下官號姓名其字
尤可喜得之自余始世蓋未有傳之者也(南豐集古錄)
大興國寺銘隋内史李德林撰丁道護書隋開皇間
以襄州鳳林山鳳林寺為大興國寺至唐會昌五年
武宗用道士趙歸真說大毁佛寺復僧尼為民而寺
廢懿宗朝州刺史蔣係請復寺為延慶寺從之建炎
初寺為灰燼此碑獨巋然露立在今府城東南十里
歐陽公頃嘗見墨本於學官楊君家欲求其本不知
碑所在曾南豐謂延慶寺在望楚山非也城西南三
里有山聳然曰尖山者其上可以望見鄢城宋元嘉
中武陵王駿更名望楚余登望楚者屢矣烏覩所謂
延慶者哉(集古後錄)
興國寺碑隂
右隋興國寺碑隂丁道護書道護所書興國啓法兩
寺碑皆在襄陽歐陽公嘗得啓法寺碑列於集古錄
中而於太學官楊褒處見興國寺碑以不得入錄為
恨今碑隂又有襄州鎮副總管劉止戈以下十八人
姓名字畫尤完好歐陽公所未見也蔡君謨題其後
云在杭州日坐有客曰小說稱丁真永草永固知名
丁何人也予謂道護豈其人耶按法書要錄丁覘與
智永同時人善隸書世稱丁真永草非道護也(金石錄)
興國寺碑隂有柳止戈而下十八官姓名亦道護書
蔡君謨題其後云在杭州日坐有客曰小說稱丁真
永草永固知名丁何人也道護豈其人耶趙德夫按
法書要錄曰非道護丁覘與智永同時世稱丁真永
草德夫之言是矣余謂丁覘在時必未得此聲西臺
既陷簡書湮散丁尋卒於維揚妙蹟實為難得已而
智永師盛以草書名江東然後人以永草配丁真也
丁覘洪亭人梁孝元在荆州凡書記皆其筆當時尚
為之語曰丁君十紙不敵王裒一字獨顔之推愛而
寶重之蕭子雲問典籖惠編曰君王賜書殊為佳手
姓名為誰編以覘對子雲歎曰不為世所稱亦竒事
事見顔氏家訓恐忘之聊附于此(集古後錄)
龍藏寺碑
右齊開府長兼行參軍九門張公禮撰不著書人名
氏字畫遒勁有歐虞之體隋開皇六年建在今鎮州
碑云太師上柱國大威公之世子左威衞將軍上開
府儀同三司使持節恒州諸軍事恒州刺史鄂國公
金城王孝遷奉勅勸奬州人一萬共造此寺其述孝
遷云世業重於金張器識逾於許郭然北齊周隋諸
史不見其父子名字不詳何人也(歐陽文忠集)
右隋龍藏寺碑齊張公禮撰龍藏寺已廢此碑今在
常山府署之門書字頗佳第不見其人姓名爾碑以
隋開皇六年立後題張公禮尚稱齊按周武帝建德
六年虜齊幼主高常齊遂滅後四年隋建開皇之號
至六年齊滅蓋十年矣公禮尚稱齊官何也(集古錄)
齊開府參軍張公禮撰不著書人名氏隋太師上柱
國大威公世子恒州刺史鄂國公金城王孝遷奉勅
率州民萬人共立此寺碑首題曰鄂國公為國勸造
龍藏寺碑以開皇六年立寺廢碑今在真定府門下
(集古錄目)
右隋龍藏寺碑齊張公禮撰而不著書人名氏集古
錄謂寺已廢碑在常山府署之門常山即今之真定
予近以使事過之聞府治東二里龍興寺有古銅佛
一軀崇七十二尺閣之覆者崇百有三十尺與太守
同年李君往遊其間見殿前一古碑其趺已沒土中
讀之乃公禮文歐公謂寺廢與碑在常山府署蓋未
嘗親歴其地故誤書耳(金薤琳瑯)
龍藏寺即今真定府龍興寺碑尚存碑書遒勁亦是
歐虞發源但碑立于開皇六年是時齊滅已久而張
公禮尚稱齊官何也又碑稱造寺者太師上柱國大
威公之世子使持節左武衞將軍上開府儀同三司
恒州諸軍事恒州刺史鄂國公金城王孝遷史傳逸
之遂無所攷(石墨鐫華)
龍藏寺碑張公禮撰正書今在真定府龍興寺大殿
内其後為天寧閣九間五層高一百三十尺中有觀
音銅像高七十二尺四十二臂各有所執之物俗謂
之大佛寺也碑為隋開皇六年恒州刺史鄂國公金
城王孝遷立而其末乃云齊開府長兼行參軍九門
張公禮撰齊亡入周周亡入隋而猶書齊官蓋君子
之能不降其志而其時之人亦不以為非也(金石文字記)
安定縣官寺碑開皇八年五月(金石錄)
太平寺碑開皇九年八月(金石錄)
右太平寺碑不著書撰人名氏南北文章至於陳隋
其弊極矣以唐太宗之致治幾乎三代之盛獨於文
章不能少變其體也豈積習之勢其来也遠非久而
衆勝之則不可以驟革也是以羣賢奮力墾闢除芟
至於元和然後蕪穢蕩平嘉禾秀草争出而葩華美
實爛然在目矣此碑在隋尤為文字淺陋者疑其里
巷庸人所為然視其字畫又非常俗所能蓋當時流
弊以為文章止此為佳矣文辭既爾無取而浮圖固
吾儕所貶所以錄於此者第不忍棄其書爾(集古錄)
午夘寺碑
開皇十年五月八日息州刺史梁洋建(復齋碑錄)
涇州興國寺碑
李德林撰開皇十年十二月(金石錄)
化善寺碑開皇十五年正月
右隋化善寺碑在徐州碑隂有郎餘令題記云隋尹
式撰余元祐間侍親官彭門時為兒童得此碑今三
十餘年矣(金石錄)
蒙州普光寺碑仁夀元年七月
右蒙州普光寺碑蒙州者漢南陽郡之育陽縣也應
劭曰育水出弘農盧氏南入于沔故後人於育加水
為淯陽西魏置蒙州隋仁夀中改為淯州又為淯陽
郡唐為縣屬金州碑仁夀元年建猶曰蒙州既而遂
改淯州矣碑無書撰人名氏而筆畫遒美玩之忘倦
蓋開皇仁夀以来碑碣字書多妙而往往不著名字
惟丁道護所書常自著之然碑石在者尤少余每與
蔡君謨惜之自大業以後率更與虞世南書始盛既
接於唐遂大顯矣(集古錄)
啓法寺碑
周彪文丁道護正書仁夀二年十二月(金石錄)
此書兼後魏遺法與楊家本微異隋唐之交善書者
衆皆出一法道護所得最多楊本開皇六年去此十
七年書當益老亦稍縱也莆陽蔡襄記(蔡忠惠公集)
右啓法寺碑丁道護書蔡君謨博學君子也於書尤
稱精鑒余所藏書未有不更其品目者其謂道護所
書如此隋之晚年書學尤盛吾家率更與虞世南皆
當時人也後顯於唐遂為絶筆余所集錄開皇仁夀
大業時碑頗多其筆畫率皆精勁而往往不著名氏
每執卷惘然為之歎息惟道護能自著之然碑刻在
者尤少余家集錄千卷止有此爾有太學官楊褒者
善收書畫獨得其所收興國寺碑是梁貞明中人所
藏君謨所謂楊家本者是也欲求其本而不知碑所
在然不難得則不足以為佳物古人亦云百不為多
一不為少者正謂此也(集古錄)
隋儀同三司周彪撰襄州從事丁道護書隋開皇初
詔後周所毁佛寺皆復建之州人共造此寺刺史韋
世康名之曰光福禪房後又改為啓法寺以仁夀二
年十二月立并邑人趙勵等題名(集古錄目)
啓法寺碑開皇中立啓法寺今為龍興寺在襄陽城
西(南豐題跋)
啓法寺碑仁夀二年建曾南豐以為開皇中立誤也
道護之書見於世者獨興國寺碑與此碑爾二碑俱
在襄州前年春訪碑于寺止得興國寺碑而啓法之
碑無有此可珍也(集古後錄)
脩禪道場碑徐放書在台州(碑帖考)
隆聖道場碑虞世南撰并行書大業九年十二月(金石
錄)
隋虞世南撰并書周建德六年隋高祖擁旄於此至
大業九年伐叛海東旋師有詔改為高陽郡記王業
之所興設隆聖道場為高祖祈福大業九年十二月
立此碑(寶刻叢編)
高陽郡隆聖道場碑隋秘書郎虞世南撰次書石世
南以書名隋唐間此碑最顯世競以摹本傳今其碑
在定州龍興寺或疑為摹本以高陽之郡在中山郡
也今考大業雜記九年閏月幸博陵昔為定州先皇
歴試所基遂改為高陽今世南謂大業龍集癸酉有
詔改郡以記王業所興然則與雜記合矣夫釋老之
教行乎中國自漢晉以逮齊魏僧尼為寺道士女冠
為觀隋改法雲慧日二道場金洞玉清二玄壇貞觀
十二年復寺觀舊名則當世南時隋謂道場必矣唐志
言定州博陵本高陽郡義寧元年析高陽為恒州武
德四年以高鄭博野苑為蒲州貞觀初以鄭高陽歸
瀛州天寶元年復以博陵郡為定州而國朝乃以瀛
州為高陽郡以定武之郡歸中山則地隨改矣其興
廢因革如此知碑非後世所摹也(廣川書跋)
西林道場碑歐陽詢撰大業十三年四月
大業十三年廬山西林道場碑渤海公撰公為隋太
常博士時作不著書人名氏而字法老勁疑公之書
也西林道場者偽趙將竺氏捨俗出家名曇現始居
於此晉太和二年光祿卿陶範始為現弟子慧永造
寺而號西林按兩京記隋嘗更名佛寺為道場此碑
大業十三年建也顔魯公寓題碑隂百餘字尤竒偉
今附於碑後(歐陽文忠集)
右西林道場碑渤海公撰公在隋為太常博士時作
不著書人名氏字畫遒勁世或以為公自書公時年
尚少又字法與公書不同不知何人書也按韋述兩
京記隋改名佛寺為道場此碑大業中建故謂之道
場也(集古錄)
隋太常博士歐陽詢撰不著書人名氏筆畫遒勁或
以為公自書按兩京記隋改寺為道場碑以大業十
三年立在廬山西林寺(集古錄目)
右隋西林道場碑題太常博士歐陽詢撰而不著書
人名氏余家藏隋姚辯墓誌元夀碑皆率更在大業
中為博士時所書與此碑字體絶不類知其非率更
書也(金石錄)
右隋廬山西林道場碑歐陽率更撰而不云何人書
要當出於一手昔唐韋絢錄劉禹錫嘉話載率更行
見索靖所書碑下馬布毯坐觀三宿而後去又云率
更不擇紙筆皆能如意惟其好古如前說之勤是以
肆律無不臻妙理當然矣(益公題跋)
汎愛寺碑大業五年(墨池編)
隋汎愛寺碑李百藥自書字畫老勁可喜(集古錄)
善寶寺碑大業中立在東京(金石略)
大業中安鄉司功程式等同修佛像立此碑(訪碑錄)
楞伽寺碑
書人名氏未詳碑甚古在蘇州(天下金石志)
隋人書碑甚古在蘇州府之西南横山(古今碑刻記)
文帝舍利塔銘
李百藥撰書人姓名殘缺大業五年四月立(金石錄)
修舍利塔碑開皇九年九月(金石錄)
趙君寶塔碑開皇十三年十月(金石錄)
舍利塔銘仁夀二年三月(金石錄)
賈春英浮圖碑開皇十二年七月(金石錄)
栖巖道場舍利塔碑仁夀二年立(金石錄)
願力寺雙七級浮圖銘仁夀二年正月(金石錄)
願力寺舍利寶塔銘仁夀三年四月(金石錄)
江夏縣緣果道場磚塔下舍利記
右隋江夏縣緣果道場磚塔記無書撰人名氏記中
載舍利瑞應之事不一此非吾所知但隋碑之傳世
絶少以予嗜好之篤集錄之勤三十年間所得隋碑
惟皇甫府君龍藏寺姚辯墓誌及此而已(金薤琳瑯)
隋人撰近時民家掘得之(輿地碑目)
隋願力寺舍利寶塔函銘
右隋願力寺舍利寶塔函銘仁夀三年相州刺史薛
胄建唐劉禹錫集載僧靈澈詩有云經来白馬寺僧
到赤烏年禹錫稱其工因讀此銘序亦以白馬之寺
對赤烏之年乃知前人已有此語蓋隋唐間文體大
率以偶儷為工雖格力卑弱然用事親切時有可喜
也(金石錄)
天寧寺塔幢
塔高十三尋塔前一幢書體遒美開皇中立(帝京景物略)
舍利石塔銘
在鄂州勝緣寺仁夀初立(輿地碑目)
幽州智泉寺舍利塔銘
仁夀元年内史令王臣&KR0788;宣(天下金石志)
同州塔銘
八分書仁夀元年十月今在同州(天下金石志)
恒嶽寺舍利寶塔銘碑大業元年(金石錄)
隸書不著書撰人名氏隋文帝仁夀元年建舍利塔
於恒嶽寺詔吏民皆行道七日人施十錢又自寫帝
形像於寺中大業元年長史張果等立碑(集古錄目)
横山頂舍利靈塔銘
嚴德盛製文魏瑗正書大業四年九月八日立(復齋碑錄)
寶積寺塔銘
在吳縣横山隋人所書碑石全好字畫秀整絶類虞
褚(輿地碑目)
趙紹等造像碑
北齊造像碑劉之遴撰開皇四年四月立(金石錄)
北齊仁州刺史黃門郎劉逖之撰不著書人名氏邑
人趙紹等造佛像記也不著所立年月據其記稱大
齊而其後又題曰隋潞州司馬薛邈侍佛乃知隋人
所追建也(集古錄目)
鄂國公造鎮國大像碑開皇十一年九月(金石錄)
賈普智造像碑開皇十一年(金石錄)
正解寺造像碑劉昇卿撰開皇十二年四月(金石錄)
隋隨昌劉鼎卿撰不著書人名氏寺本後魏宣武帝
以七廟所立謂之七帝寺至周被廢隋文帝時復興
佛法定州贊治崔子石捨以為寺賜名正解碑以開
皇十二年四月立(集古錄目)
劉景韶造像碑開皇十三年四月(金石錄)
造像碑開皇十五年九月(金石錄)
李氏像碑開皇十六年七月(金石錄)
王明府造像碑開皇十七年八月(金石錄)
唐高祖造像記太宗造像記附大業二年二月(金石錄)
隋鄭州刺史李淵造石像記大業二年三月在滎陽
縣(訪碑錄)
信行禪師碑
僧法綝撰開皇十四年正月(京兆金石錄)
聖衆寺真應禪師碑
不著書撰人名氏其額曰聖衆寺真應禪師妙德碑
真應禪師者姓蓋氏漢蓋延之後碑以開皇七年立
(集古錄目)
李淵為子世民祈疾記
此唐高祖也記稱鄭州刺史李淵為男世民目患先
於此寺求佛蒙佛恩力其患得損敬造石碑像一鋪
願此功德資益弟子男合家大小福德興足永無灾
障弟子李淵一心供養後署大業二年正月八日按
是時太宗才九歲耳而史稱高祖為譙隴岐三州刺
史不曰鄭州此亦可以證史之闕(石墨鐫華)
行書大業二年正月今在鄠縣草堂寺(金石文字記)
同州塔銘
維大隋仁夀元年歲次辛酉十月辛亥朔十五日辛
丑皇帝普為一切法界幽顯生靈謹於同州武鄉縣
大興國寺奉安舍利敬造靈塔願太祖武元皇帝元
明皇后皇帝皇后皇太子諸王子孫等并内外羣官
爰及民庶六道三塗人非人等生生世世值佛聞法
永離苦空同昇妙果(金石文字記)
益州至真觀碑
辛德源撰劉曼才正書開皇十二年六月(金石錄)
紫微觀碑
在巢縣開皇十四年劉穎製銘其碑皴剝難讀(輿地碑目)
顯崇觀碑
大業五年為至尊皇后祝夀所記在鄖鄉縣(輿地碑目)
平都治碑大業十一年八月
青城山碑
在常道道觀軒轅石龕之下大業七年立太常博士
隂道文(輿地碑目)
天龍山碑
八分書開皇五年今在太原縣天龍寺(金石文字記)
潞州頌德碑開皇十年十一月(金石錄)
梁公堰紀功碑
在河隂縣西二十里本漢平帝汴河決壊至明帝永
平十二年乃令王景理渠隄其後通塞各計朝代隋
開皇七年使梁睿增修古堰遏河入汴立碑紀功(寰宇
記)
景陽井欄銘八分書開皇中江陵府(金石略)
辱井有篆文共十八字在井石檻上不知誰為文又
有景陽樓下井銘又有陳後主叔寶辱井記云江寧
縣興巖寺井石檻銘莫知誰作也(元豐類藁)
隋煬帝作文帝開皇九年煬帝以晉王為元帥伐陳
滅之後主與張麗華自投於井帝為銘刻於石井欄
以為戒(集古錄目)
序云開皇九載余奉聖略孟春正月至於偽都叔寶
衆叛逃形天地乃與愛姬張麗華等投于此井系之
以銘隸于石檻之側者晉王廣也(集古後錄)
六藝之一錄卷六十二
