欽定四庫全書
六藝之一錄卷一百六十五錢唐倪濤撰
法帖論述三十五
孫退翁庚子銷夏記
五月之末久旱不雨林居始覺有爇意静坐青藤
下取古石刻繙閱日以二卷為率憶丁亥之冬曾
著帖考今冉冉十三年矣舊所見者失去大半存
者重一寓目聊借以瀟洒送日月而已烟雲過眼
寧敢謬執為常有乎退翁手記
宋賜畢文簡淳化閣帖
淳化帖為墨苑至寳内府棗木板搨用澄心堂紙李
廷珪墨者絶少其字極豐穰而有神采凡鈎捺轉折
起伏諸法俱備宛如手書余初見一二本上有翰林
學士院印及紹聖三年装題字者極精工寳之如拱
璧忽於戊子之春見九本乃淳化四年賜學士畢士
安者搨法佳妙紙色墨色如古漆板誠海内第一部
也時賈人索價甚昂余與子朴極力搜措衣物一時
俱罄蓋恐市賈圖利分晰售之使此竒寳無復珠聯
璧合之日非為一人躭清玩也
帖中第八卷第十卷俱有畢文肅題云淳化四年四
月二十八日當直中使就院賜御札八分千字文一
卷法帖一十卷受恩如是激節可知第九卷有蘇丞
相頌題云蘇氏家藏子容題第十卷題云乙邜閏六
月十四日太一宫齋晩臨南軒看不知誰題下有長
字印疑是賈秋壑又有李洪德秀題云右法帖十卷
得於吳興蘇氏乃元祐丞相魏公家物第八卷後用
公高之裔印蓋言畢公高之後也余假守濡須郡刊
魏公譚訓内載公於相國寺得畢文簡賜本閣帖
甚竒且云文簡以圖書斥遠祖名未中禮因考實錄
淳化二年文簡自考功郎拜學士四年出知昇州然
則乃文簡在翰林時所賜也下用李氏叔固印及李
氏家藏印
嘗考輟耕錄載大梁劉衍卿所見淳化祖石帖每卷
有題識種種今帖中無之然帖上洗去之痕甚多豈
别一本耶即此本耶至云淳化四年六月廿二日賜
畢士安按文簡以四年五月出知外州何至六月復
有欽賜之事此則不可觧者也原裝用山和尚錦今
帖仍是山和尚錦蓋錦中五色銀錠紋名山和尚也
所謂祖石帖者帖幾經翻刻而以原帖為祖石非别
有一帖在淳化之前而祖之也陸友仁以李後主昇
元帖為法帖之祖馬傳慶陳簡齋等各襲其說至董
玄宰又以為澄清堂帖是祖帖皆誤也宋太宗當平
定之後出内府之藏令王著摹勒石上以傳後世豈
有反祖本亡國之帖而賜臣下乎
余既得文簡賜本而缺首卷以為大美忌完理固如
是正不必求全閱數日忽有持首卷來售者乃宋搨
之最精者也與宋人汪逵諸君所考無異無論墨色
開卷可辨其所刻卷數板字數相聯而字比諸帖中
字皆大他本所絶無有者也遂令十卷俱足亦異數
也戊戌李上林以所藏宋搨第五卷閣帖送閱宋裱
斷壞已甚余重装之題云淳化官法帖眞本極其豐
逸然帶有開國朴氣他本摹刻雖極精工非失之瘦
即失之媚遠不及也吾向見第六卷第十卷上有翰
林學士院印及紹聖三年冬至前一日装題字乃初
搨本也又見第七卷第八卷上有賈似道印乃中年
搨本也今復見此第五卷上有横裂文乃晩年搨本
也吾三見而備悉帖之終始惟拈出朴氣二字則潭
絳大觀諸刻一齊拜下風矣戊戌六月十六日退翁
記庚子五月二十四日重閱於集古閣
宋賜本大觀太清樓帖
宋搨大觀帖有黃白紙二種所見不一而黃紙者止
見一部字法精妙宛如手書乃徽宗賜宰相余深者
予初從市賈得二本於江右李梅公得二本萊陽左
旦明得二本浙江張爾唯得一本寳坻曾子固得一
本第一本在以鹽換爛紙者擔頭吳太和收之余再
四購求不與後以銀酒巵十件易得止缺第九本聞
杭州姜滙思有此本雖非黃紙者然係初搨余有顔
魯公大字麻姑壇記帖世無二本姜欲得之更益以
宋人畫卷乃相易而十卷適完按此帖在宋時莆田
方楷曹以百萬購之不得後年久散亂王澧翁多方
湊合始成全帙今兵火之後業已散亂如曩時而復
珠聯璧合豈非神物在世有鬼神呵護之以至是乎
王澧翁有手䟦極詳
宋搨絳帖
絳帖第五第六第七第八共四卷乃宋人方楷所藏
本又第六卷上有水精宫道人印乃趙子昂所藏本
皆紙墨精妙絳帖之最佳者也按絳州法帖二十卷
乃潘師旦用淳化帖重摹而參入别帖視宋人翻刻
閣帖此最精采師旦尚哲宗秦國公主又名潘駙馬
帖潘自能刻石雖井欄階砌皆徧刻無餘故段數最
多或長尺餘者師旦死二子析而為二長者負官緡
沒十卷於庫絳守重刻下十卷足之謂之東庫本幼
者復重摹上十卷亦足成一部於是絳有公私二本
靖康兵火石並不存金人百年之間重摹至再南渡
後潘氏眞本已稱難得今傳世者大約皆𣙜場中翻
刻所謂亮字不全本新絳本北本是也如方趙二公
藏本眞此時之星鳳矣余又於王長垣寓見方楷所
藏第九第十二卷而第九卷首頁斷損處與單炳文
所考脗合單炳文云淳化官本法帖今不復多見其
次絳帖最佳而舊本亦已難得嘗以數本較之字畫
多不符某家所藏舊本第九卷大令書一卷第四行
内面字右邊轉筆正在石破缺處隱然可見今本乃
無右邊轉筆全不成字其面字下一字與第五行第
七字亦不同又第七行第一字舊本乃行書正字今
本乃草書心字筆法且俗余所見九卷與單考無異
信乎方氏所藏本為當今第一即趙本雖眞亦覺墨
色少遜其餘上有日月字等號者不足言矣
潭帖
甲申後余見潭帖最多有初刻本有私第本有碑匠
家本有新刻本有三山木本皆潭也而以劉丞相命
僧希白所刻者為最今所藏第三第四二卷乃希白
所摹刻者故獨存之字法清勁不俗不媚絳帖之下
屈指惟此帖耳昔蘇子瞻桂帥程欽之家見潭帖謂
希白作字自有江左風味故長沙帖比淳化待詔所
摹為勝世俗不察争訪閣本誤矣子瞻善書者乃以
為潭勝閣帖何比擬失倫耶盖子瞻之書從唐人顔
魯公楊少師入手不深究晉旨故其言如是信乎鑒
帖之難也閣中不收顔魯公猶之文選中不收蘭亭
叙蓋當日豈無見而然政難與世人深語耳
定武禊帖肥本
余生平酷愛蘭亭叙不啻昔人所謂有蘭亭癖者然
求一眞定武本三十年無所遇所收者宋人翻刻本
至於唐石宋搨戞戞乎難言之矣南和白侍御抱一
家傳一本是趙子固藏本所謂落水蘭亭也其本舊
稱闊行五字未損神韻渾淪世間第一鴻寳侍御由
林縣令徵為御史此帖不一日去手壬午余自楚中
典試回侍御招余飲出此帖侑觴侍御為余門人余
不敢一語贊恐侍御疑余欲得之也既而世道滄桑
侍御避地會稽余次兒道楷亦就婚在彼每出帖相
示輙言不能令余再見之慘然不樂越十五年侍御
隱居山中學出世法忽遣一介之使持帖遺余退谷
中謂入山來一切俱棄豈可獨畱此物以累清虚乎
余意不欲收使者不肯持回適有唐僧貫休所畫羅
漢卷神竒絶世乃以遺之覺三十年大願一旦豁然
而故人高誼時時在我心目間也
趙子固所藏蘭亭乃姜白石舊物後有白石䟦云嘉
泰壬戌十二月因與鄉人湯伯升過董道人許見此
禊帖知是烏臺盧提點者所藏定武舊刻後數日雪
後更欲雪上車寒凛因詣董買得之又䟦云廿餘年
習蘭亭皆無入處今夕鐙下觀之頗有所悟漫書於
此此帖後歸於霅川蕭氏在其家二十年又歸于俞
玉鑑家又歸於高幹辦家趙子固託滿師以半萬劵
得之舟過昇山風厲帆壞子固抱帖立淺水中曰蘭
亭在此餘不足惜也乃自為䟦數百言以記之末云
首尾三十年心好目玩終獲為我物幾死猶不恨也
人其可以輕視乎余有此哉其篤好之如此
趙松雪䟦云古今言書者以右軍為最善評右軍之
書者以禊帖為最善眞跡既亡其刻之石者以定武
為最善然而紙墨有精䟽拓手有工拙於是優劣分
焉此本紙墨精拓手工在定武中豈非至寳耶又云
吾觀禊帖多矣未有若此本之妙者此本後或歸子
昂也
定武禊帖瘦本
瘦本定武帖缺角處有柯九思印蓋其所藏也姜白
石言蘭亭石本以有鋒芒稜角為勝此本羣帶右流
天五字已缺而鋒穎神采奕奕搨法之最工者也濟
南邢子愿曾翻刻之視此相去千里矣甲午始來予
家余曾題之云昔人謂評蘭亭如聚訟其實有不然
者蘭亭之有定武如衆星之有斗羣峰之有嶽也舉
目可辨寧待聚訟乎蘭亭之妙法度悉備而不以法
見神力俱足而不以力見所謂純綿裹鐵此眞是矣
宋人極力規橅不下百本或學其純綿而失之嫵媚
或學其裹鐵而失之硬直即面貌已遠况精神乎此
本在趙中舍士禎家濟南邢太僕得之太僕歿歸于
新城王氏兵亂淄川人以五斗米易得擕至京師不
知重也劉安丘見之嘆賞其人乃珍秘之時余物色
定武帖不得再四購求不許其人愛余唐人維摩說
法圖及宣鑄乳爐乃彼此相易未幾趙子固所藏五
字未損本亦至子固本肥此本瘦蓋紙有厚薄濕燥
之不同寔一石也於是宇内秀氣盡在吾几硯前矣
余未見趙柯藏本之先日所服膺惟國學本此本明
初出於天師菴土中送至國學字法遒秀氣味深厚
宋人諸家所臨遠不及之每疑燕京自石晉後淪於
境外此石何時所刻何時入土定在石晉以前姜堯
章云定武本在官庫中熙寧中薛紹彭刻一副本易
之取原石刻損五字以歸此本五字未損或薛氏所
刻副本乎又云大觀間詔取薛氏所藏石龕置宣和
殿内丙午敵至與岐陽石鼔俱載而北今石鼔具在
而蘭亭何在此本五字未刻損非薛氏所藏石也蓋
定武今之定州去京師不遠薛氏所刻副本金元人
移之於此理或然也
宋刻石今存者一為穎上本相傳穎上井中夜放光
如虹縣令異之使下探得蘭亭及六銅罍一為長冶
本崇禎初陜西苟好善令長冶掘地得蘭亭及舍利
數顆苟與余同官沛梁時曾以搨本見遺今石己在
苟君家矣余所見前人集本如宋理宗御府所集最
為精工每刻玉池皆用御府圖書其一百一十七刻
俱全在故内今零散不可問矣又南宋丞相游似所
集亦百餘本今西川胡菊潭先生所收二三十本後
皆有手題用景仁及克齋圖書其中有御府領字從
山本極為精采余手摹之刻石置硯山齋
右軍黃庭經
黃庭經傳世者少佳本褚河南臨者舊稱第一然石
缺其半乙酉之春從市買得宋装小册一函展視用
筆之妙宛如手書其墨色搨工俱絶上書御府古石
刻蓋唐石而宋装也為宋高宗所鑒賞上有内府圖
書印及奉華寳藏印劉夫人掌内書記居奉華堂凡
有上品書畫始用其印此帖誠不世之珍每晨坐小
窗下旭光滿室開卷欣然蓋十五年於兹矣
二王洛神賦
右軍所書洛神賦世絶不傳大令亦不見全本此石
不知何時所刻筆致古逸眞翩若驚鴻宛如游龍世
目所不經見者合装成帙余曾有題云向聞王右軍
有所書洛神賦求之二十年勿獲寓目即大令洛神
亦止見宋搨十三行耳丁亥之春同錢(闕名)於報國
寺松下見右軍洛神錢咋舌稱為異寳越數日復見
大令全文二王妙蹟一旦完聚眞異數也宋人董廣
川最稱該博其書䟦云逸少此賦當以為第一今無
復存者但子敬所書猶未可以伯仲間論也又云昔
馬澄評右軍書謂勸進洛神賦諸書皆作今體知逸
少嘗書此賦子敬當是習其家學耳是廣川止見大
令洛神未見右軍書也今併子敬書亦無復存者矣
名蹟在世有日減無日增可慨也余行年六十始獲
覩此良厚幸矣退翁記于西山之煙霞窟
大令洛神帖後有元人䟦云子敬書洛神如龍如鸞
莫可蹤跡世代以來咸知所寳或以十三行或以八
行為珍秘其全文不可復得蓋可知已此刻具其文
可想像也更當兵亂臨攬寧不慨然至正二十六年
歲在丙午五月二十一日䟦是日為小暑節天氣蒸
雨久之數點而止華蓋叟記
澄清堂帖
澄清堂所刻皆右軍書計十卷黃長睿謂唐賀季眞
手摹者李後主得之刻石澄清堂極其精善遠在淳
化閣之上惜世無傳者余僅得第一第二第四共三
卷然王氏書法備於是矣是帖余付之樸兒置天津
海雲閣戊戌五月余同内人觀海取此帖舟中一日
數十展記舊所䟦
李後主刻此帖後宋太宗見而悦之因刻淳化閣相
敵至於神骨風致固非王侍書所能辦耳(五月二十五日海門
舟中)
書家草法宜入規應矩力能扼腕處處停筆為佳所
謂忙中不及作草也此法惟右軍獨據其勝而澄清
帖悉傳其神(楊村舟中)
舟至河西務司關者胡君亟欲相晤以舟小有内眷
辭之乃出精楮求書並贈其先人震亨所著書余喜
為臨此帖覺腕力差勝蓋原本極佳窺其幾微便勝
數倍此名帖之足寳也(河西務舟中)
吾行年六十始知草法友人陳石雲窺其旨而未熟
王孟津熟矣而未得其法蓋作草最忌連綿子敬所
以不及右軍細玩澄清帖思過半矣(泊舟張家灣夜半大雨挑燈記
此)
王右軍臨鍾繇力命帖墓田帖
右軍所臨鍾太傅書乃南唐墨寳堂石神韻俱全信
乎其為墨寳也太傅字形多匾闊帶有隸意右軍但
以己意臨之不區區求形相之似也古人臨書惟欲
發露自己精神不肯寄人籬下往往如此趙子昂云
蘭亭與丙舍帖絶相似乃王自似王非王之似鍾也
王右軍黃庭經
余有御府本黃庭經特為寳重又得宋搨殘闕本乃
禇河南所臨宋高宗刻之禁中米元章所謂天下第
一也雖存者僅半然不失為寳今行世乃吳通微書
視此不啻霄壤矣
王右軍樂毅論
樂毅論是王右軍親書於石以貽後人者唐太宗取
入御府甃昭陵中後温韜盗發舊石已碎宋學士高
紳以鐵束之其末獨存海宇此本是也歐陽文忠云
其石高學士之子弟質錢於富人而富人家失火遂
焚其石趙德父云石未焚後在郎官趙竦家木匣貯
之極為珍惜親舊有求墨本者必手摸以遺之後不
知所在近人李日華有一本題一脩字傳為歐陽重
刻然世亦罕見今所傳行者乃宋人王著偽書耳
王右軍東方朔畫贊
貞觀所購大王書評定以黃庭第一畫贊第二則知
此帖唐時尚在御府所謂殉葬王敬仁乃偽也書法
挺勁與他書稍異唐初諸賢無不自此入手而柳誠
懸得之為多觀護命經固全用其法也
王右軍曹娥碑
宋搨曹娥碑乃宋高宗御府本書法静婉貞淑如覿
其人書事至此眞可傾國昔趙文敏評定其墨蹟曰
如親見吕仙聽吹玉笙可以稱量天下之書詎不信
然
六月七日為初伏天氣蒸雨數年來無此竒熱也閱
此帖殊覺清風習習不啻赤脚踏層冰也
王右軍筆陣圖
相傳衞夫人有筆陣圖右軍題其後累代皆以為右
軍書余觀其論書語殊淺薄尚不及孫虔禮而書法
亦遠遜右軍他書殆後人妄為之耳趙子固云學書
必先定間架若論間架莫平正於此矣操觚者所必
資也至孫虔禮云既知平正務追險絶是又在人自
得何如耳
王右軍十七帖
唐文皇收右軍遺跡率以一丈二尺為一卷因首有
十七字故名十七帖李後主得賀知章臨本刻之澄
心堂大觀中又刻之太清樓俱精工至唐人雙鈎墨
跡後有勅字者萬歷中在京師王思延家濟南邢子
愿借之上石亦甚蒼勁有致不遜宋刻國變後北石
不存後人恐未得見也
晉人以書擅當代然見之碑板無一佳者至周孝侯
碑不知何人假之為右軍書且其文謬妄前人駁之
詳矣不足存也
又
宋本淳化閣帖
乙酉賈人持閣帖第十卷來看上有水晶宫道人印
是趙文敏家物文敏䟦云淳化中詔翰林侍書王著
以所購書繇三代至唐釐為十卷摹刻秘閣題曰上
石其實木也既成賜宗室大臣人一本自此遇大臣
進二府輙墨本賜焉後乃止不賜故世尤貴之黃太
史曰禁中板刻古帖皆用歙州貢墨墨本賜羣臣今
都下用錢萬二千便可購得元祐中親賢宅借板墨
百本分遺宫僚用潘谷墨光輝有餘而不甚黟黑及
有木横裂文士大夫不能盡别由此觀之刻同而墨
殊亦有以也甲申歲五月余於書舖中得古帖三卷
第二第五第八明年五月又得七卷多第八缺第九
六月以其多者加公權帖一卷於錢塘康自修許易
得第九卷始為全書雖墨有燥濕輕重造有工拙皆
為淳化舊刻無疑是可寳也自太宗刻此帖轉相傳
刻遂遍天下有二王府帖大觀太清樓帖紹興監帖
淳熙修内司帖臨江戲魚堂帖利州帖黔江帖卷帙
悉同又有慶歷長沙劉丞相私第帖碑工帖尚書郎
潘師旦絳州帖工庫帖稍加損益卷帙亦異其他𤨏
𤨏者又有數十家而長沙絳州帖最知名要皆本此
帖書法之不喪此帖之澤也
王大令十三行
余有宋刻洛神十三行精采如手書董玄宰云十三
行眞蹟元時在趙文敏家使我得之則不啻也一日
得見文敏所書䟦云晉王獻之所書洛神賦十三行
二百五十字人間止有此本是晉時麻牋字畫神逸
墨彩飛動紹興間極力搜訪僅獲九行一百七十六
字所以米友仁䟦作九行定為眞蹟宋末賈似道執
國柄不知何許復得四行七十四字欲續於後則與
九行之䟦自相乖忤故以紹興所得九行裝於前仍
以紹興小璽欵之却以續得装於後以悦生胡盧印
及長字印欵之孟頫數年前見此神物托集賢大學
士陳公顥委曲購之既而孟頫告歸延祐庚申忽有
僧持陳公書並此卷見遺陳公誠磊落篤實之士不
失信於一言豈易得也因併及之又有一本是宣和
書譜所收七璽完全是唐硬黃紙所書當是唐人臨
本後有公權兩行云子敬好寫洛神賦人間合有數
本此其一焉寳歷元年正月二十四日起居郎柳公
權記吾不敢以為眞蹟盖晉唐紙異亦不可不知也
智永千文
智永嘗書千文八百本散在江南諸寺今尚有墨蹟
存世宋大觀中薛氏以長安崔氏所藏眞蹟刻石極
其精善余所收乃當時舊搨不待騐律吕為律召及
有方綱摹字而知其妙也董玄宰云智永為虞世南
之師作永師書當思永師用筆乃不笨鈍作永興書
當思永興用筆乃不板結吾家有趙文敏六體千文
惟楷書純類智永蓋以虞伯施參合為之遂為古今
之絶
智永千文在宋原有善本歐陽文忠所見本有後人
妄補者遂去二百六十五字蔡君謨猶曰未能盡去
豈歐陽公未見善本耶則薛氏之功大矣
褚遂良同州聖教序記
同州河南所書聖教序記與慈恩寺大小略同而同
州饒骨慈恩饒韻如出兩手而同州尤有墜石驚電
之勢後云龍翔三年癸亥六月廿三日建大唐禇遂
良書在同州倅廳按公永徽元年庚戌出為同州刺
史三年還朝六年貶潭州顯慶二年貶愛州三年卒
於貶所至龍朔癸亥卒已六年矣安得復與書事蓋
非手書上石公歿同人不勝桐鄉之思復摹刻官所
實記所建歲月初不計其存亡其兩地字跡不同者
摹手異耳
禇遂良雁塔聖教序
長安慈恩寺有河南所書聖教序記分為二碑嵌雁
塔門東西兩傍最完好序云永徽四年十月十五日
建中書令臣褚遂良書記云永徽四年癸丑十二月
十日建尚書右僕射上柱國河南郡開國公臣禇遂
良書此自同州召還後筆稱臣者以御製文非奉敇
書也
僧懷仁聖教序
懷仁聖教序乃集右軍書宋人極薄之呼為院體院
中人習以書誥敇士大夫不學之也趙子固云其中
逸筆不知懷仁從何處取入使人未學他書先學此
殊為可惡子固深於書學者故其言如此至近時乃
大不然者視此帖不斷本如瓌寳收藏家學與不學
俱購求一本以侈人而秦中士夫為甚有著金石史
者謂聖教序較定武蘭亭相絶千里可為噴飯眞所
謂夜郎王不知漢大彼或未見眞定武耳蘭亭是右
軍第一妙蹟不特此也即宋所臨諸本無不各具一
風格陸子淵所謂原本既高得其一枝半節無不善
者人能學一分即有一分之得力無不卓然大雅惟
一學聖教序則渾身板俗即唐人吳通微號能書者
亦受此累况其他乎黃長睿云學弗能至自俗碑字
未嘗俗夫碑字不俗何以學之輙俗使學蘭亭者有
是乎長睿深於書學者失言矣余初得一不斷本繼
於故内復得此本更完好字法纖毫逼具盖唐搨也
秦人王文含見之嘆不釋手
孫過庭書譜
唐初諸人無一不摹右軍然皆有蹊徑可尋獨孫虔
禮之書譜天眞瀟洒掉臂獨行無意求合而無不宛
合此有唐第一妙腕余垂鬟時見文氏停雲館帖中
有此書愛之後見宋人刻本以為觀止矣甲申忽覩
此卷驚嘆欲絶以市賈索價太昂不能收惜惋竟日
卷上有宋高宗徽宗雙龍璽及宣和小璽卷中五乖
也下少一百三十字漢末張伯英下少一百六十八
字虞伯生臨秘閣帖補之後越六年復見于西川士
夫家以余愛之特甚乃許購得已將虞所補並後䟦
割去時一披閱覺宋人所刻尚在影響之間而停雲
舘不足言矣
宋秘閣續帖書譜
書譜石本以秘閣為勝視墨蹟稍肥然神韻宛存非
他刻所能及也余覓之經年始得此本惜首缺十餘
行
宋太清樓書譜
太清樓書譜視秘閣稍瘦其率意處無不與墨蹟相
合道君與蔡元長皆精於書法者故工緻至此余覓
之數年乃得此本
宋刻楷書書譜
孫虔禮書譜余所見墨蹟及宋人刻本皆草書也然
又有正書本字法勁秀大有鍾王遺意前人所絶未
語及也後有嘉定字豈彼時上石乎虔禮書有訛字
皆從傍註之吳說一䟦書亦工惜不全吳說字傅朋
南渡後擅書名䟦云若評書法當以鍾王為初祖欲
學王法當以過庭為指南此確論也
右軍裹鮓帖
裹鮓帖十八字是唐人雙鈎古人草書以右軍為第
一神行官止備盡作草之法如大令之連綿已失家
學矣米海嶽書史載此帖為薛道祖所收今帖上有
道祖自書名並弘文印又元章一印或在道祖家見
之而用此印乎後米友仁手題字亦勁拔元人下臨
安得之於宋又有亡宋南廊庫長條記滄桑後西川
柳鳳占收得余借之上石後回揚州竟歸余又于山
西張氏寓見右軍此事帖亦唐人雙鈎與裹鮓帖相
類云是太倉王氏家物紙尾有賈氏悦生印曾入金
源御府又有明昌諸印題簽隸書吳匏菴云是金章
宗手筆余嘗言世無晉跡得唐人鈎摹本足矣不然
得米老臨本亦足矣趙松雪自負賞鑒者如右軍思
想帖乃雙鈎本也大德中子昂同霍肅周密郭天錫
張伯淳廉希貢馬昫喬簣成楊肯堂王芝鄧文原觀
於鮮于伯機池上子昂䟦謂右軍眞蹟有龍跳天門
虎卧鳳闕之勢觀者咨嗟歎賞神物之難遇是不知
為雙鈎本也又右軍大道帖十字是米南宫所臨至
元中子昂䟦為世間神物有能襲片石刻以傳遠僕
願供摹搨之役是亦不知為臨本也盖世斷無晉人
之跡華氏刻真賞齋帖謂薦季直表乃鍾元常墨蹟
豈其然乎
王子敬地黃湯帖
子敬地黃湯帖一紙後有秋壑印文三橋䟦謂其祖
得之龍游士紳家衡山先生每以自隨王雅宜見而
健羡乃歸之及雅宜歿後歸文氏三橋稱為唐鈎之
最佳者余細玩之筆意全是米老知為海嶽臨本又
如右軍東山帖乃米老書吳江村竟刻入王帖中墨
蹟在嘉禾曹秋嶽處裝入米卷余借之刻米帖中
六藝之一錄卷一百六十五
