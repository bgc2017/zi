欽定四庫全書
六藝之一錄卷一百六十二錢唐倪濤撰
法帖論述三十二
東方朔畫贊
晉夏侯湛撰永和十二年書與王敬仁世以為王右
軍書碑石舊在丁文簡家今在將作監官庫
右諸道石刻錄
東方曼倩畫贊筆圓淨而勁肥瘦得中但字身差長蓋
崔子玉字形如此前輩或隨時用一人筆法耳
予嘗觀東方畫贊墨蹟疑是吳通微兄弟書然不敢質
也遣筆結字極似通微書黃庭外景經也如佛遺教
經石刻止是經生書不可引與同列矣
右山谷題跋
畫贊世傳晉右將軍王羲之書考其筆墨蹊逕輙不類
知後人為之託之逸少以傳也昔王濛子修嘗求書
右軍王羲之為寫東方朔畫贊與之敬仁亡其母見
平生所㤅悉内棺中故知此書不傳久矣唐自貞觀
購書逮開元搜訪亦既盡矣校定大王書二卷黃庭
第一畫贊第二告誓第三韋挺以畫贊是偽跡夫畫
讃已亡而更出者可知其為偽也今世所傳疑不在
韋挺論中彼得存于貞觀而入錄當亦有可亂真處
今之傳者不能便入貞觀錄也
右廣川書跋
平生所見東方生畫贊未有如此本之精神者筆意大
槩與賀捷表曹娥碑相似不知何人所刻石在何處
是可寳也
右晦菴題跋
元豐間有德州士人携畫贊示東坡自言二百年前本家
藏數世矣東坡為題之曰畫贊世多本惟德州者第
一君所藏又為德州第一或曉之曰此言君是德州
人耳其人雖不伏亦大笑止因觀武子所藏聊識卷
末
右放翁題跋
李陽冰上李嗣真論右軍書有云畫像贊洛神賦姿儀
雅麗有矜莊嚴肅之象視之信然
右樓鑰攻媿集
告誓文
王羲之告誓文今之所傳即其藁本不具年月日朔其
真本云維永和十年三月癸夘九日辛亥而書亦真
開元初潤州江寧縣瓦棺寺修講堂匠人於鴟吻内
竹筒中得之與一沙門至八年縣丞李延業求得之
上岐王王以獻上留内不出或云其後却借岐王十
二年王家失火圖書悉為灰燼此書亦見焚矣
右國史纂異
逸少為王述所困自誓去官超然於事物之外嘗自言
吾當卒以樂死然欲一遊岷嶺勤勤如此而至死不
果乃知山水遊放之樂自是人生難必之事况於市
朝慕戀之徒而出山林獨往之言固已疎矣
右東坡集
王逸少晉宋間第一流人也遺情軒冕擺落世故蓋其
平生雅懷自去會嵇内史遂不肯復出自誓於父母
墓下詞致確苦予味其言而深悲之又讀所與謝萬
石書云云按是時逸少春秋纔五十餘耳史氏不能
賞取其高乃屑屑以為坐王懷祖之故待之淺矣
右容齋集
告誓文今入晉書傳中昔逸少為王懷祖徼也當時以
不能堪點摘細事遂脫幘自投朝廷以其誓苦故不
強起以官開元中此書得於潤州瓦棺寺講堂䲭尾
其書一字為數體一體别成點畫不可一槩求之實
天下竒作李延業獻之岐王十二年岐王宅焚則宜
世不得傳今碑字刻畫過於嚴重無復前法似是唐
妙手搭摸以傳陶弘景論書謂逸少自吳興前書猶
未為稱凢厥好蹟皆是永和十許年中自失郡告靈
不仕後略不復自書然告誓文已出當時知䲭尾得
者别本也貞觀書目已列告誓文武平一嘗見于小
函同樂毅論黃庭經共藏便知此本不一傳摹相承
不能辨其真贋也
右廣川書跋
遺教經
右遺教經相傳云羲之書偽也蓋唐世寫經手書爾唐
時佛書今在者大抵書體皆類此第其精粗不同爾
近有得唐人所書經題其一云薛稷一云僧行敦書
者皆與二人他所書不類而與此頗同即知寫經手
所書也然其字亦可愛故錄之蓋今士大夫筆墨能
髣髴乎此者鮮矣
右集古錄
僕嘗見歐陽文忠公云遺教經非逸少筆以其言觀之
信若不妄然自逸少在時小兒亂真自不解辨況數
百年後傳刻之餘而欲必其真偽難矣顧筆畫精穩
自可為師法
右東坡題跋
佛遺教經一卷不知何世何人書或曰右軍羲之書黃
庭堅曰吾嘗評此書在楷法中小不及樂毅論耳清
勁方重蓋度越蕭子雲數等
右山谷題跋
歐陽永叔以此為唐寫經手黃魯直謂此書在楷法中
小不及樂毅論今世不知樂毅論已遭火而别本為
薛宗徹所藏亡于五溪其搨本皆摹畫盡善者則亦
與寫經手何異但此書疏肥令密密瘦令疏自得古
人書意其為名輩所推良有以也昔張翼代羲之草
奏幾乎亂真禇遂良臨寫右軍亦為高妙但恨乏自
然後人不見逸少蹟若碑刻所傳已多假偽則臨搨
善工自足惑世矣嘗得佛戒經其碑乃比丘道秀書
與此經一體率化衆緣共崇鐫刻則知為道秀所書
但世不傳爾道秀德宗時人其書當建中三年壬戌
蓋永叔魯直不見碑隂故所評如此
右廣川書跋
遺教經歐公謂唐寫經手所書明誠定著為唐遺教經
則尚有可疑以世民二字俱如此寫不空筆畫恐非
唐人書不若山谷之言不知何世何人得闕如之遺
也
右攻媿集
孝女曹娥碑
右小字曹娥碑越州石氏所刻古雅純質不失右軍筆
意余平生所閱不下數十本俱不及此張雲門倪元
鎮皆好古博雅之士其題語珍重如此可寳也元鎮
題為辛亥歲蓋洪武四年在當時已不易得況今嘉
靖壬子相去百八十一年又可多得邪太倉顧君出
以相示漫識於此是歲冬十一月十日徵明時年八
十有三
右珊瑚網
右軍曹娥碑搨法近古而精又文氏停雲館物昔人謂
此書如幼女漂流於波浪間今求所謂漂流波浪之
勢了不可得意者其外弱而中勁庶幾得孝女意於
形似之表歟
右弇州續藁
曹娥碑真蹟宋高宗有跋元文宗以賜鑒書博士柯九
思趙吳興再跋余館師韓公得之長安有歴代題識
宋高宗但題曰晉賢書曹娥碑絹黯墨渝僅可想見
字形耳
右畫禪室隨筆
王右軍諸帖
借船帖
王羲之借船帖書之尤工者也故山北盧匡寳惜有
年盧公致書借之不得云只可就看未嘗借人也盧
出潞州旌節在途纔數程忽有人將書帖就盧求售
閱之乃借船帖也驚異問之云盧家郎君要錢遣賣
耳盧歎異移時不問其價還之後不知落於何人京
師書僧孫盈者名甚著盈父曰仲容亦鑒書畫精於
品目豪家所寳多經其手真偽無所逃焉公借船帖
是孫盈所蓄人以厚價求之不果盧公時甚急切減
而賑之日久滿百千方得盧公韓太沖外孫也故書
畫之尤者多閱而識焉(尚書故實)
竹葉帖
王逸少竹葉帖長安水丘氏傳寳之今不知所在三
十年前見其摹本於䨓夀(東坡題䟦)
稚恭帖
晉右將軍會稽内史王羲之行書帖真蹟天下法書
第二右軍行書第一也帖辭云羲之死罪復想朝廷
清和稚恭遂進鎮東西齊舉想克定有期也羲之死
罪長慶某年月日太常少卿蕭祐鑒定在王珪禹玉
家後有禹玉䟦以門下省印之時貴多跋後為章
惇子厚借去不歸其子仲修專遣介請未至是竹絲
乾筆所書鋒勢鬱勃揮霍濃淡如雲煙變怪多態清
字破損予臨得之(寳晉英光集)
破羌帖
王羲之桓公破羌帖有開元印唐懷充䟦筆法入神
在蘇之純家之純卒其家定直久許見歸而余使西
京未還宗室仲爰力取之且要約曰米歸有其直見歸
即還余遂典衣增其直取回仲爰已使庸工裝背剪
損古䟦尾參差矣痛惜痛惜(米芾書史)
破羌帖今在米淮陽家崇寧癸未春米在都下以泉
十五萬得之後有開元印記及陶糓等題字余嘗跋
之云晉穆帝永和十二年秋桓温破姚襄于伊水遂
至洛時將以謝尚鎮之屬病不行此帖所叙桓公摧
破羌賊及喜仁祖小差正當時事也是時逸少去會
稽内史已歲餘方遁跡山水間宜不復以世務經懷
而此書乃歎宣武之威略悲舊都之始平憂國嗟時
志猶不息蓋素心如此惜其一憤遠引使才猷約結
弗光於世獨區區遺翰見寳後人覽之深為興歎(東觀
餘論)
破羌帖寳晉齋謂之王略帖洵是右軍名蹟然今之
所傳或是老顛臨得者羌字落筆入頭太輕不似内
史骨力惟戲魚堂乃極神雋八面變化幾與褉帖埒
(墨林快事)
與周益州帖
右軍與周益州書凡三十許帖銓次者誤置兩卷中
耳按周撫字道和穆帝永和三年桓温攻成都李勢
降以撫為益州刺史彭模擊范賁獲之益州平封建
城公在官十年卒蜀人廟祠之(山谷集)
筆陣圖
王晉卿所藏筆墨之迹託於有形有形則有弊苟
不至於無而自樂於一時聊寓其心忘憂晚歲則猶
賢於博奕也雖然不假外物而有守於内者聖賢之
高致也唯顔子得之(東坡題䟦)
王右軍筆陣圖前有自寫真紙緊薄如金葉索索有
聲在章子厚家章公自云借于趙竦(寳章待訪錄)
右軍筆陣圖凡二本其一正書差小有率更之清勁
而小怯其一行筆甚遒逸而不能脫俗氣或以為江
南李主筆或謂李主不辦是斷非右軍蹟也亡論非
右軍蹟即圖說非右軍所著也何者右軍十二而過
江所謂之許之洛者何語也此圖之誤也華岳碑乃
張昶非張旭也此書之誤也李衛公上華岳書麤豪
不成語斷亦後人附會之談而結法却秀穎有唐人
氣以其皆宋搨極精微故合為一本置山房中配懷
琳絶交書成贋古一故事云(弇州續藁)
筆陣圖有真行二本皆以為右軍書予以為無論張
昶作張旭字誤而已其文亦非右軍語乃六朝之好
事者為之予此正書真宋搨筆力遒美髣髴信本而
古雅勝之行書差縱佳處與俗處相錯當亦是李重
光以前物也(同上)
楊用修謂筆陣圖乃江南李後主偽作及覽蔡子正
跋尾謂陶穀學士得之李主所後穀之裔孫遺之蓋
陶性貪甚而寡識又以豪壓李主所匄奪無厭李故
用懷琳故事作偽書装潢古色以戲陶陶果不察而
寳藏之最後傖父強作解事引沈學士飢鷹夜歸渴
驥奔泉語災之石俱可笑也(弇州山人藁)
來戲帖
黃麻紙字法清潤是少年所書滿一幅其間數字難
辨六朝寫經𥚹字注之後人復以雌黃塗蓋歲久膠
落字見五分在丁晉公孫受繪像恩澤者房下云晉
公故物也欲以二十千見歸予即以其直取君以與
余来往議此帖書粘於後質於其鄰大姓賈氏得二
十千盖意其可贖也今十五年矣猶在賈氏曾經人
用薄紙搨書墨即透數行仍汙淨地深可歎息(米芾書史)
尚書帖
王逸少尚書十二帖凡六十二行五百十有三字黵
二滅一注五缺七字大觀戊子歲八月二十六日癸
夘洛陽官廨装雲林子書(東觀餘論)
升平帖
晉史稱王逸少書暮年方妙此帖升平二年書距其
終才三載正暮年時也故結字比樂毅告誓諸帖尤
古質殊類鍾元常渾渾然有篆籀意非遇真賞未易
遽識也(東觀餘論)
貍骨帖
貍骨方今官帖中定為晉右將軍王羲之書唐人謂
此本荀興治勞之方右將軍臨之至今謂貍骨帖梁
武帝嘗以古書襍蹟二卷問於陶隱居對以貍骨方
是子敬書亦似摹蹟在梁已疑其偽今定為右將軍
書果何据耶雖然右軍嘗寫此帖或子敬臨之亦不
可知也(廣川書跋)
答庾元規帖
逸少於書自謂真出鍾草出張後生雷同失其當處
敬元謂古肥進之謂今瘦書至瘦硬似是逸少迥絶
古人處若更論勢巧形密意疎字緩皆不足者也世傳
謂羲之書初不勝庾翼郗愔及其暮年方妙嘗以章
草答庾亮而翼遺書曰張伯英章草十紙過江顛狽
遂乃亡失常歎妙蹟永絶忽見足下答家兄書煥若
神明頓還舊觀羲之書法正自然功勝豈待積學而
至哉議者不知書有天機自是性中一事而學習特
求法度規矩耳至于離方遁圓不守繩墨自作勝槩
謂非天德不可也但見庾翼此語便謂初不若翼愔
不知此語何所憑藉而知其昔不逮二子耶(廣川書䟦)
甘蔗帖
此帖中云甘蔗十丈初不可曉因思曹子建詩云都
蔗雖甘杖之必折十丈云者恐若木千章竹萬箇之
類䉀似竹於文从焉此帖以之俗從草非是(東觀餘論)
治頭眩方
治頭眩方世傳王逸少書今絳州石帖中有此帖甚
著於世政和丁酉歲六月七日襄州教授丹陽陳君
孝友見過云崇寧間彭諫議君時守潯陽役兵于山
間斸石得一大石中空内有小石若碑版然視之有
刻文即此碑也大石未破時堅完無際不解緣何中
有此碑殊可異也陳之父時亦官潯陽得此拓本陳
因以見遺視之比絳帖差縱逸結字互有工拙要之
此本當在絳刻前但不知何世所刻按逸少嘗在江
州豈晉以後好事者因移寫于斯石歟意其薶没既
久土或變石故是刻藏於石間理不足怪世或以此
帖為虞永興書恐未必然或虞嘗臨此書故微翻其
體今世所有魏晉諸帖中往往唐人臨撫爾洪纖拘
放結體不一真賞者自能辨之是月九日黃某於丹
陽東齋書(東觀餘論)
虞世南理頭眩藥方雙鈎摹本在鮑傳師家後為俗
人添入羲之兩字傳入晉州法帖以為羲之書聾瞽
可笑(米芾書史)
論諸葛昏書
案此卷有論諸葛昏書案謝石嘗求昏諸葛恢稚女
恢不許及恢亡乃成昏於是王右軍往謝家看新婦
猶有恢之遺則威儀端詳容服光整王歎曰我在遣
女裁得爾耳始不知何與逸少事而嗟賞若此及觀
此帖乃云二族舊對故欲結援諸葛若以家窮自當
供助昏事又云欲速知決始知右軍為主兹事故觀
謝婦發此歎也(東觀餘論)
快雪帖
晉右軍王羲之書雪晴帖真蹟在承務郎吳郡蘇激
處集賢校理舜欽子也帖尾有古跋君倩字及禇氏
字印(寳章待訪錄)
晉右軍將軍會稽内史王羲之字逸少書快雪帖見
張彦遠法書要錄本朝參知政事蘇公太簡家故物
故有翰林學士院印唐賜魏丞相徵傳之子孫故有
鄭公之後印又傳於禇遂良之孫長史故有禇印予
在都下以好玩十種易於蘇太簡孫祕書激字志東
志東與余德友也蘇才翁子美有跋及國老押署紹
聖丙申以示翰林學士蔡公仍以翰林印印之即太
簡作翰林時所用一日駙馬都尉王晉卿求之不與
已乃剪去國老署及子美跋著於摹本乃見還因詳
錄得之之自紹聖丁酉海岱樓題米芾審定(寳晉英光集)
快雪帖相傳為右軍正書今在真行之間米老亦有
此疑米老有小楷跋語未知其論何如也(書畫眼)
二謝帖
右軍真蹟近世漸少觀二帖紙札尚完殊可愛也案
正觀日錄洎淳化法帖皆不收此豈當時為好事者
祕藏不出邪熙寧丙寅冬至日丹陽蘇頌子容餘杭
郡西閣題(魏公題跋)
右軍書法萬世所宗昔人稱歐虞之體謂如壮士美
人者但能精於一偏尚且傳之後代而况得其全者
哉是知此字當使好事者寳之也元豐乙丑五月望
日西安縣齋丹陽崔希仲德舉題(珊瑚網)
正觀尤愛右軍書訪求殆盡其後并葬昭陵今所存
法帖人謂皆哀疚之問故不復進上得傳於後豈其
然乎此書亦然又法帖之所遺也當用文錦玉軸重
装以遺子孫寳之海陵曹輔子方信安郡齋書(珊瑚網)
王逸少二謝帖真蹟七十六字後有趙清獻公抃并
蘇子容等跋帖云二謝書云即以七日大歛冥冥永
畢不獲臨見痛恨深至也無復己巳武妺脩載在道
終始永絶道婦等一旦哀窮並不可居處言此悲切
倍劇常情諸不能自任未遂面緣撫念何已不具羲
之頓首字畫亦無殘缺但墨氣已盡歛字上著草右
旁加殳具字大類之字較之石帖其結體用筆頗不
相類此余鄉顧山周氏世物子孫欲求售特携以問
價於文衡山衡山曰此希世之寳也每一字當得黃
金一兩其後三十一跋每一跋當得白銀一兩更有
肯出高價者吾不論也後典于閶門一富家止得米
一百二十斛竟不知下落矣惜哉(戒菴漫筆)
思想帖(本文補錄于後)
大德二年二月廿三日與霍公謹集鮮于伯幾池上
郭右之出右軍思想帖真蹟有龍跳天門虎臥鳳闕
之勢觀者無不歎賞神物之難遇也孟頫書(戲鴻堂法帖)
右軍真蹟世所罕有此思想帖與余舊平安帖行筆
墨色略同皆竒蹟也平安帖有宋海嶽籖題此帖無
籖題而有趙魏公跋同觀者自霍清臣而下凡十有
三人皆鑒賞名家咸咨嗟歎賞神物之難遇若此余
何幸得附名其後哉嘉靖丁巳冬十一月十有三日
長洲文徵明題時年八十有八(續書畫題䟦記)
雨晴帖
羲之與子姪輩書草草似不經意及尋繹之筆筆皆
有位置如大辨智人雖語默無常悉證於道此帖是
也千載間雖有作者往往得彼失此曷能集大成也
(宋曹勛松隱集)
瞻近帖
右羲之瞻近帖行書之狎鄰於草者也典午冲靚放
曠之風烏衣諸王富貴居養之素藹然見豪楮間宜
其名百世也苐宋淳化宣和似搜括晉帖靡遺而此
帖獨不見有表識豈非金源得宋故物易故以新而
然歟明昌七印籖帖金書全倣宣和其篆籀朱法精
麤不侔後世瞭然在目假令當時不相師法政未為
失觀辨章良公成甫家清玩見右軍真蹟二帖當亞
快雪至正丁酉閏月己未廬陵歐陽玄識此(歐陽原功圭齋
集)
野鳬帖
昔年危内翰太樸出示羲之野鳬帖且云别有喜色
帖在江右出自丞相周益公家傳授次第一一有據
湏溪劉會孟平之謂如蘭亭裹鮓尤為佳絶濂恨未
見之近豫章人士來求墓文忽持此帖為贄須溪題
識宛然居後因驚喜曰此殆太樸所言者徧示中朝
善書者咸定為真蹟無疑或取唐臨者比之神氣夐
然不侔鄱陽劉彦炳最號精鑒法書日閱此而不厭
狂欲起舞真偽之辨固自有異哉須溪所書名中藏
三代人物字偽署者輒易别謾并及之(宋學士集)
遊目帖
余在京師數見右軍墨蹟率皆窘束羞澀類鈎摹而
成者决知其非真也今觀此帖寓森嚴於縱逸蓄圓
勁於蹈厲其起止屈折如天造神運變化倏忽莫可
端倪令人驚嘆自失世之臨者雖積筆成山吾知其
不能到非右軍誰足以與此哉或以紙筆未故為疑
祕閣有唐初誥文紙色如新則此帖之尚完不足怪
也浦江鄭君仲辨最博雅善書亦謂為右軍真蹟無
疑相與熟玩久之因識其後(遜志齋集)
此事帖(一作每思帖本文及揭傒斯唐寅二跋補錄于後)
右王右軍此事帖凡二十字盖嘗為金源氏物章宗
數印猶爛然楮墨間簽題亦其手書信可寳也成化
戊戌歲五月壬午吳寬觀於徐太守維亨為題(匏翁家藏
集)
袁生帖
右袁生帖曾入宣和御府即書譜所載者淳化閣帖
第九卷亦載此帖是又曾入太宗祕府而黃長睿閣
帖考嘗致疑於此然閣本較此微有不同不知當時
臨摹失真或淳化所收別是一本皆不可知而此帖
五璽爛然其後贉紙及内府圖書之印皆宣和装池
故物而金書標籖又出裕陵御筆當是真蹟無疑此
帖舊藏吳興嚴震直家震直洪武中仕為工部尚書
家多法書名畫後皆散失吾友沈經時購得之嘗以
示余今復觀於華中甫氏中甫嘗以入石矣顧此真
蹟無前人題識俾余疏其本末如此嘉靖九年六月
三日文徵明識(書畫題跋記)
干嘔帖
晉右軍王逸少書干嘔帖其字畫圓勁雄雅而紙亦
古色是知唐初人所臨也於行書空間直界成路盖
為久而卷舒恐致褙絹絲紋磨損字面故置之書筒
而祕之乃知前人寳愛如此之篤太宗時已嘗刻諸
淳化古帖石中上有南唐内合同并集賢院印及卷
首尾古印朱文十數又鵝溪黃素革首前後皆用宣
政内府圖書印之當必數帖成軸不然何以革首外
邊各亦有印文邪今存者此帖耳是以書譜止載其
首帖之號云皇慶二年十二月朔喬簣成仲山父題
(王氏法書苑)
右晉右將軍王羲之干嘔帖嘗刻之淳化帖中以石
刻較之分毫無異真至寳也或者謂其紙墨蕭瑟或
又謂其為唐摸政不必計也其筆法高古斷非後人
所及今見石刻一行半叚皆寳惜之况此帖典刑具
存非水月鏡象可比者乎其直界成路喬仲山以為
置書筒中者非也古人寳愛名帖嘗以自隨如王世
將得索靖廿四日帖置之衣帶中至宣和間摺痕猶
在即此類也其週遭諸印多用赭墨亦非後人偽為
長洲文彭謹題(王氏法書苑)
鶻不佳帖
鶻當是右軍諸孫小字右軍自誓墓後謂我卒當以
樂死然聞語凝之輩藍田望不逾我而位遇遼邈當
由汝曹不如坦之邪今又云鶻等不佳都令人弊見
此輩吾衰老不復堪此曹公有云生子當如孫仲謀
人於子孫雖賢豪不能忘情劇可歎也此帖連白石
枕鄴中戰埸諸蹟為濮中李少師東之家物米元章
之父阿奢以弈勝獲之遂為米氏物後有尊德樂道
印見元章書史甚詳今則割為一卷而有開成二年
柳公權記一條豈全卷題字亦隨之而割耶結體比
他蹟形勢稍廓落而遒聳雄邁有威鳳翔霄神駿追
影勢余老矣後先所見右軍父子手筆唐臨至八本
譬之玄奘入五印度覩薄伽梵金光明相能不悲喜
敬題於後(弇州續藁)
大熱此月淡悶三帖
余前得先右軍大熱此月二帖於崑山顧氏乃黃琳
美之家物轉入陸太宰全卿顧氏其外孫也大熱帖
更世久紙墨已盡揭而猶有揾入膚理者細玩之極
純雅可愛當是真蹟此月帖筆勢圜逸而間有襄陽
意疑為米南宫臨本後得淡悶干嘔帖於慧山談氏
印識題跋甚衆結法精美有度而發筆微怯據鑒定
以為唐人臨本也真蹟縱潦倒如裴叔則病劇回眸
猶足掩映數人臨帖從真蹟上翻出優孟抵掌尚近
於王孫隆準薛紹彭云古囊織縹可復得白玉為躞
黃金題況為之後者乎珍重珍重(弇州山人藁)
右軍大熱帖紙紋磨滅幾盡而墨色黯然猶具完字
政如李夫人游䰟居幃帳中可望而不可即此一竒
也且鋒勢純熟無纖豪作意摹擬態定臨本淡悶帖
在宋時黃祕書即有定論以為非後人偽作此本則
非出過庭臨盖唐人草得二王法無踰孫者其落脚
差近前而直皆孫筆也此月帖王長公鑒為米家風
非入書家三昧者不能斷此語世間無論有晉魏幾
人解識真唐隋當時薛米諸人苐得見我輩不至矜
詡若爾(莫廷韓集)
清晏帖
此帖致佳乃釋之者最可笑或作有異産已可捧腹
至云所使有豐一鄉是何言語況并出亦改為使愈
不可解細繹之乃所出有無一乏也始渙然明了蓋
所出者地産之也所有者非地産而聚於此者皆無
一乏也文義章法無一牽強右軍諸帖如此等處多
有之不能盡辨(墨林快事)
積雪凝寒帖
此六十三字表裏瑩徹骨肉和暢有法有致最為合
作乃載在長沙本者今閣帖盛傳而他帖皆不聞海
内收之者古哲名蹟可惜矣而賞鑒之苦心靈識亦
與之俱澌均可惋悵後世有大力者一蒐而表章之
庶不致洪鍾瓦缶之歎耳(墨林快事)
霜寒帖
右軍諸書果無有純於真者唯此收于絳帖馴雅整
栗寄巧於拙藏老於嫩有不可盡之妍米謂右軍無
真字而以快雪帖為真快雪今盛傳未見真體故又
疑米所見另一帖果爾則此帶行者誰復能為之必
老顛誤憶以此為快雪帖耳快雪之為行書既審則真
書以此為第一又何疑乎(墨林快事)
此郡帖
余知右軍非晉賢兹觀其治郡大略苦於逋滯是必
清理無留難也舍逸而就勞是耐鞅掌不鄙俗役也
至於人事請託則又近情善處不致乖迕而獨坐一
語又非深明於得人先有司之心法者不能道恐先
哲之美為字學所盖故於評字而推言之不以為煩
焉(墨林快事)
月半帖橘帖
右軍月半帖禇愛州所論序也橘帖余曩在都見數家
有此墨本或肥或瘦真偽不可知要皆有數筆佳可
愛韋蘇州詩云憐君臥病思新橘試摘才酸亦未黃
書後欲題三百顆洞庭須待滿林霜盖取諸此又
曰巴峡士大夫舊無書種多不善書南賓太守王聖
涂有此墨蹟摹刻州學中它日後追有能書者當推
此書為種(山谷題䟦)
玉潤帖
羲之玉潤帖是唐人冷金紙上雙鈎摹帖云官奴小
女玉潤病來十餘日了不令民知昨來忽發痼至今
轉篤又苦頭癰頭癰已潰尚未足憂痼病少有差者
憂之燋心良不可言頃者艱疾未之有良由民為家
長不能克己勤修訓化上下多犯科誡以至於此民
惟歸誠待罪而已此非復常言常辭想官奴辭已具
不復多白上負道德下愧先生夫復何言此帖連在
稚恭帖後字大小一如蘭亭想其真蹟神妙快雪時
晴帖云羲之頓首快雪時晴佳想安善未果為結力
不次王羲之頓首山隂張侯是真字數字帶行今世
無右軍真字帖末有君倩二字疑是梁秀縫有禇氏
印是禇令所印蘇氏有三本在諸房一余易得之一
劉涇易得無禇印(襄陽志林)
官奴帖在淳熙秘閣續刻米元章所謂絶似蘭亭叙
昔年見之南都曾記其筆法於米帖曰字字鶱翥勢
竒而反正藏鋒裹鐵遒勁蕭遠庶幾為之傳神已(容臺
集)
内史官奴帖
楊傑處得貞觀内史官奴帖余以十七帖以下諸物
易歸余家余先於唐埛處易得右軍尚書帖云得於
僧道清亦有貞觀印印文遂復合仍帶元截紙痕一
條故一物也林希見余家此軸歎云祕府所有殆不
過是嘗見閣下一卷貞觀字印相去五寸許不相連
若真印印則四枚理無平勻若偽雕必只一鈕用皆
齊一也余聞之愠甚懶展閱愠極試取視之左右上
下無一相當者疾呼林過與語所以公擊節曰公此
書愈妙也方是時劉涇不信世有晉帖後十五年始
得子鸞字帖云是右軍余云恐陳子鸞未經余目後
薛紹彭亦云六朝書(襄陽志林)
官舍尚書二帖
晉將軍會稽内史金紫光禄大夫王羲之字逸少官
舍尚書二帖第一帖易于今坊州使君劉涇第二帖
易于禮部員外楊傑唐貞觀御府物至予家貞觀二
小璽復合神物離合真有數耶自丙寅至壬午十七
年間以紙毛三洗跋時崇寧紀元五月十五日(志林)
丙舍帖
唐人摹右軍丙舍帖暮年書在吕文靖丞相家淑問
處法書要錄載是臨鍾繇帖薛紹彭摸得兩本一以
見贈(志林)
趙吳興云蘭亭與丙舍帖絶相似官奴帖與丙舍又
一家眷屬也(書畫眼)
右軍黃麻紙十餘帖
濮州李丞相家多書畫其孫直祕閣李孝廣收右軍
黃麻紙十餘帖一樣連成卷字老而逸暮年書也略
記其數帖辭一云白石枕殊佳物深感卿至一云卿
事時了甚快羣凶日夕云云此使鄴下一日為戰場
極令人惆悵豈復有慶年之樂耶思卿一面無緣可
歎可歎一云九日以當力見一云重熙八日過信安
一云祠物當治護信到便遣来謝云善錯也一云忽
書云忽今送一云鶻等不佳令人弊見此輩吾衰老不
復堪此餘不記也後有先君名印下一印曰尊德樂
道今印見在余家先君嘗官濮與李柬之少師以碁
友善意其弈勝之余時未生此帖一卷世未見其比
故是右軍名札(志林)
右軍唐摹四帖
右軍唐摹四帖一帖有裹鮓字薛道祖所收命為裹
鮓帖兩幅是冷金硬黃一幅是楮薄紙摹乃右軍暮
年更妙帖也其一幅云欲與彦仁集界上平自可且
何所諮人乃王道平平其平字音便又見晉人語氣
上有弘文印印在帖心面上不印縫四邊亦有小開
元字即御府帖也宋子房收得唐開元摹右軍帖未
有李林甫等臣跋今歸王詵翰林印皆在也内異熱
一帖歸薛紹彭家(志林)
王略帖
米芾在真州嘗謁蔡攸於舟中攸出右軍王略帖示
之元章驚歎求以他畫易之攸有難色元章曰若不
見從某即投此江死矣因大呼據船舷欲墮攸即與
之(志林麈談)
薦謝玄真蹟
王右軍與桓温薦謝玄真蹟用繭紙書字輕清不類
右軍後有駙馬蔡璀跋楊和王故物也牡丹錦標首
儼然着色畫蓋宣和法錦也右鮮于伯機樞所藏(雲烟
過眼錄)
右軍得告帖
晉右軍得告帖又快雪時晴帖皆真蹟有米老跋遂
以名齋且刻石葉森曾見此二帖神韻精彩右張與可
斯立所藏(仝上)
司州帖
黃紙書金章宗泥金書簽明昌七印全右總管太中
灤陽趙伯仁舉收藏(仝上)
明昌七印其一曰内府葫蘆印其二曰(闕)玉祕珍其
三曰明昌珍玩其四曰明昌御覽其五曰御府寳繪
其六曰明昌中祕其七曰明昌御府
屏風帖
硬黃紙書徽宗泥金題籖首尾天水宣政内府圖書
等印俱全右總管太中灤陽趙伯仁舉收藏(仝上)
王右軍清和帖
想清和士人佳也此平安安石過停數日日無為樂益
增想想孔長史安善足下令知問累有書也足下入年
衰得俱還不思遲以日為歲
元素將還翰苑子瞻欲赴高密與寳臣来同遊法惠
至言師舍同觀熙寧七年九月十七日題
元祐四年七月廿五日復至法會言公化去已七年
矣見其小師微惘然如梦耳子瞻書
熙寧八年八月朔過雪峰謁言師觀此帖莆陽蔡元
度隴西李無悔寺僧潛聖
微上人自西菴携過山林因得一觀襄陽米黻
王右軍思想帖
羲之頓首不復見君甚有思想得告慰之故吾乏氣兼
以㿃下憂深不佳尅面王羲之頓首
趙孟頫文徵明二䟦見前
王右軍此事帖(明昌御鑒山谷道人黃長睿印)
比有此事以與卿共事每思不以法和欲不可長
右軍瀟洒更清真落筆奔騰思入神裹鮓若能長住
世子鸞未必可驚人蒼藤古木千年意野草閒花幾
日春書法不傳今已久楮君毛穎向誰陳揭傒斯
拜題
黃伯思辨帖文精别毛髮理析毫釐華光禄尚古嘗
刊其所著行于時今收王帖片掌必有見于中耳昔
人相馬妙盡神凝驪黃為别者未必良工也余何能
為言唐寅
王右軍瞻近帖
歐陽玄跋(見前)
余居秘府時閱晉諸名家帖而右軍羣昆季居多荷
華裹鮓神俊天出評者以龍跳天門虎卧鳳闕擬之
信不誣矣此帖骨相益豐豈操觚在来禽喜色之前
耶不見賞于徽宗而見珍于完顔臨風撫卷足為世
道一嘅前翰林孫贄
都昌宋天章嘗示余獻之鄱陽帖每憾其絹素未古
此帖與金華宋仲珩所收周益公家喜色帖紙墨相
類筆法精妙真頗無疑良金美玉可得而此卷不可
得寳之寳之丙寅夏日鄱陽劉昺
二王行穰中秋二帖
萬歷戊午于吳江周敏仲舟中獲觀右軍行穰帖止
存二行約二十餘字在黃麻紙上書法精彩異常惜
無前賢跋後項子京自叙數行董玄宰題云此帖所
至處常有青雲覆其上但肉眼自不見耳又大令十
二月帖截中秋三行紙色與行穰相似書法遒密亦
無跋語玄宰題數行後書君家子敬十六字氣壓鄴
侯三萬籖繡里汪珂玉識於漱六齋
六藝之一錄卷一百六十二
