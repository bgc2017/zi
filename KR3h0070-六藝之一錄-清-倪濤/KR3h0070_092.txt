欽定四庫全書
六藝之一錄卷九十三錢唐倪濤撰
石刻文字六十九
宋刻二(碑誌頌贊賦序雜文法書)
潤德泉碑
雍熙中立在岐山縣(天下金石志)
講學堂碑
成昂撰景祐四年在孔廟(天下金石志)
修五賢堂碑
孔道輔撰景祐五年在孔廟(天下金石志)
勸慎刑碑
此宋晁迥述自古酷吏循吏之報應以為用刑者勸
文冗似點鬼而書方整勁拔有歐陽率更法稍遜其
遒逸耳碑無書者姓名以後慎刑碑證之當為盧經
書(石墨鐫華)
勸慎刑箴碑
迥既作慎刑文又為是箴刻石永興軍文宣王廟即
今西安府學碑立于天聖中是時迥判西京已年八
十餘矣召宴大清樓既而獻斧扆慎刑箴是此耶多
為長吏語似非上天子者迥為殿中丞時失入死囚
奪二秩故晩年津津慎刑如此耳書碑者進士盧經
大有歐法并可存也(石墨鐫華)
百花潭口碑
百花潭口舊有任氏一碑乃宋熙寧間吳中復撰并
八分書(何宇度益部䛟資)
黃龍洞碑
宋蘇軾撰在湖州府城北卞山(天下碑刻錄)
露筋娘子碑
米元章行書曩讀王常宗露筋娘子詩心甚壯之欲
一見米帖不可得秋澗籖頭忽以見示長夏湖草邊
蚊雷不知幾百萬(缺)攅臭腐已自飲飫一上此女便
是千百劫一段公案中岳復為看破今日文墨之士
借以舒寫忠憤(玄牘紀)
孝女碑
在犍為清溪口元祐中重立(輿地碑目)
枤華堂碑
李清臣撰在太原府(天下金石志)
舜井碑
王欽若撰在蒲州(天下金石志)
吏隐堂碑
石彦政撰在淳化縣(天下金石志)
五龍泉碑
王諫撰在麟遊縣(天下金石志)
靈應泉碑
夏世昌撰在兩當縣(天下金石志)
元祐黨籍碑
蔡京徽宗時拜尚書右僕射元祐羣臣貶竄略盡猶
未愜意命等其罪状首以司馬光目曰姦黨刻石文
德殿門又自書為大碑徧頒郡國(宋史本傳)
元祐黨籍凢三著僕家舊有元祐姦黨碑建炎間吕
元直作相取去最後者也其間多是元符間臣僚文
曰皇帝嗣位之五年旌别淑慝明信賞刑黜元祐害
政之人靡有佚罸乃命有司夷考罪状第其首惡與
其附麗者以聞得三百九人皇帝書而列之石置于
文德殿門之東壁永為萬世臣子之戒又詔臣京書
之將以頒之天下臣竊惟陛下仁聖英武遵制揚功
彰善癉惡以昭先烈臣敢不對揚休命仰承陛下繼
述之志司空尚書左僕射兼門下侍郎蔡京謹書
元祐姦黨
文臣曾任執政官二十七人
司馬光文彦博吕公著吕大防劉摯
范純仁韓忠彦曾布王巖叟梁燾
蘇轍王存鄭雍傅傅堯俞趙瞻
韓維孫固范百禄胡宗愈安燾
李清臣劉奉世范純禮陸佃(並元祐)
黃履(祥符)張商英蔣之竒(元符)
曾任待制以上官四十九人
蘇軾劉安世范祖禹朱光庭姚勔
趙君錫孔文仲孔武仲吳安時馬默
錢勰李之純鮮于侁趙彦若孫覺
趙卨王欽臣孫升李周王份
韓川顧臨賈易吕希純曾肇
王覿范純粹吕陶王古豊稷
張舜民張問楊畏陳次升鄒浩
謝文瓘(並元祐)岑象求周鼎路昌衡
徐勣董敦逸上官均郭知章楊康國
葉濤龔原朱紱葉祖洽朱師服(並元
符)
餘官一百七十七人
秦觀黃庭堅晁補之吳安詩張耒
歐陽棐劉唐老王鞏吕希哲杜純
張保源孔平仲司馬康宋保國湯彧
黃隐畢仲游常安民汪衍余爽
鄭俠常立程頣唐義問余卜
李格非陳瓘任伯雨張庭堅馬涓
孫諤陳郛朱光裔蘇嘉龔夬
王回吕希續吳儔歐陽中立(並元祐)
尹材葉仲李茂直吳處厚商倚
李績中陳祐虞防李祉李深
李之儀范正平曹盖楊琳蘇&KR0034;
葛茂宗劉渭柴衮洪羽李新
趙大佐衡鈞袁公適馮伯樂周誼
孫琮范彙中鄧考甫王察趙峋
封覺民胡端修李傑李貫石芳
趙令峙郭執中金極高公應張集
安信之黃策吳安遜周永徽高漸
張夙鮮于綽吕諒卿王貫朱絃
吳明梁安國王古蘇迥檀固
何大受王箴鹿敏求江公望曾紆
高士育鄧忠臣种師極韓浩郁貺
秦希甫錢景祥周綍何大正梁寬
吕彦祖沈干曹興宗羅鼎臣劉勃
王極黃安期陳師錫于肇黃遷
黃俠正許堯甫楊朏梅君俞胡良
寇宗顔張居李修逄純熙黃才
高道恪曹與侯顧道周遵道林膚
葛輝宋夀巖王公彦王交張溥
許安修劉吉甫胡潛楊懷寳董祥
倪直孺蔣津王守劉元中王揚
梁俊民張裕陸表民葉世英謝潜
陳唐劉經國扈充張恕陳并
洪芻周諤蕭刓趙越滕友
江詢方适許端卿李昭玘向訓
陳察鍾正甫高茂華楊彦璋彭醇
廖正一李夷行梁士能(並元符)
武臣二十五人
張巽李備王獻可胡佃馬稔
王履趙希夷郭子旂任璿錢盛
趙希德王長民李永李愚王庭臣
吉師雄吳休復崔昌符潘滋高士權
李嘉亮李玩劉延肇姚雄李基(並元
符)
内臣二十九人
梁惟簡陳衍張自良梁知新李綽
譚扆竇鉞趙約黃卿從馮說
魯燾蘇舜民楊偁梁弼陳恂
張茂則張琳裴彦臣李偁王紱
閻守勤李穆蔡克明王化基王道
鄧世昌鄭居簡張祐王化成(並元祐)
為臣不忠二人
王珪(元祐)章惇(元符)
右今准尚書兵部符備降勅命指揮立石監司廳崇
寧四年二月日此兩浙常平司所立碑時天下監
司郡守皆立之後星變遂毁(馬純陶朱新錄)
元祐黨籍碑一卷蔡京元長所書也崇寧初京在相
府追憾元祐諸賢乃籍司馬光以下三百九人指為
姦黨請徽宗書而刻之又自書頒于天下俾各刻石
以示後世京之意盖欲汚衊諸賢使其子孫亦有餘
辱也抑豈知公論之在人心者終不可冺至于摩挲遺
刻歴數姓名粲然若繁星之麗天雖其子孫亦以祖
父得與洓水伊川諸賢為榮曾不以為辱也嗚呼愛
憎之私果何以掩是非之公耶京可謂謬用其心矣
碑之所列德業無聞者居多然頼此碑之存而天下
後世知其為君子之黨是則京之詆之乃所以譽之
也歐陽子有言彼䜛人之致力乃借譽而揄揚豈不
信哉霅川沈暐以其祖干名在黨籍懼久而磨滅特
取家藏搨本重刻于石行人司副姑蘇周君得此卷
出以示余瞻仰之餘肅然起敬因識于下方嗚呼世
之惡直醜正髣髴于京者覽此碑尚亦自省哉旴江
何喬新識(椒邱文集)
此碑自靖國五年毁碎遂稀傳本今獲見之猶欽寳
籙矣當毁碑時蔡京厲聲曰碑可毁名不可滅嗟乎
烏知後人之欲不毁之更甚于京乎諸賢自涑水眉
山數十公外凡二百餘人史無傳者不頼此碑何由
知其姓氏哉故知擇福之道莫大乎與君子同禍小
人之謀無往不復君子也石工安民乞免著名今披
此籍諸賢位中赫然有安民在(倪元璐)
華陽洞碑
張商英撰在句容縣(天下金石志)
小桃源碑
小桃源碑物外碑洗耳碑並虞似良書(倪守約金華赤松山志)
秘書省汗青軒碑
石起宗字似之温陵人鄭僑榜進士及第治詩賦淳
熙二年除校書郎五年添差漳州通判秘書省汗青
軒碑石起宗書(中興館閣錄)
秘書省蓬巒碑
木待問字藴之永嘉人淳熙五年為著作郎六年為
起居舍人祕書省蓬巒碑木待問書(中興館閣錄)
平止倉須知碑
嘉定十五年知江寧府事余嶸請于朝建取價平則
止之義(金陵古金石考)
謝太傅像碑
趙希塈題曰像是顧長康畫舊刻石在維揚淳熙戊
申摹刻于半山(金陵古金石考)
海頭謠碑
嘉定中四月樓㴶書(鄒衡嘉興志補)
長生東庫碑
寳慶改元承信郎新監潭州南嶽廟臨江趙希棐書
(蔣擢湘山事状)
思賢碑
寳慶二年七月建安葛紹體撰渭南高不華書(澉浦志)
凌虚堂碑
凌虚堂三大字碑宋知同州事李慎由書字古健結
構有法(喬世寧耀州志)
鄆州州學新田記碑宋李伉隸書
此帖雖出宋世而題額下欵俱如漢刻有古受禪遺
意原溥其以甲府貯俾人輕宋世佐書者觀焉(玄牘記)
汾隂壇頌
漢武帝封泰山還祀汾隂何所取義而唐玄宋真皆
因之良可笑也頌文為王文貞旦撰亦天書之緒談
耳尹熙古者書院待詔差有聖教筆而不免通微院
體聊為志之(弇州續集)
伯夷頌
范文正公書伯夷頌極得前人筆意盖正書易為俗
而小楷難于清勁有精神如斯人不必以書立名於
來世也然翰墨乃工如此盖喜多能雖大賢不免焉
(山谷集)
文正公以寳元元年赴潤道謁狄梁公廟為之作記
立碑又十三年皇祐三年鎮青社用黃素小楷書伯
夷頌寄蘇才翁盖去公薨半歲耳於是公屢以言事
忤旨出殿外服知其道之莫可行也將以仰晞古人
而於伯夷之清風梁公之大節竊深慕焉攬公之跡
可以諒公之心矣所謂百世以俟聖人而不惑者兹
非其徵乎東陽柳貫謹題(柳待制集)
范文正公為蘇才翁書伯夷頌後有秦會之太師賈
師憲太傅兩人圖記宋南渡後此卷必流落江左而
嘗入其家至李侯戡得之于燕則宋亡之明年也范
氏所居近在吳中兩人不能舉而歸之卒有待于李
侯而公之子孫乃獲敬受寳藏焉豈偶然哉盖自西
方兵寢不用公歸而均逸外藩因得以暇日游心于
藝事才翁善書而深服公楷法之妙求公為乾卦而
公以字數多眼力不逮故為寫此頌卷末苐云書法
亦要切磋未是處無惜賜教而已後來一二大老乃
推廣其說謂公書此實為天下萬世綱常計至哉言
乎末學之士毋庸贅述也(黃文獻公集)
右范文正公楷書韓文公伯夷頌石刻其後獨有純
仁純粹二子跋語而文潞公以下諸賢之語不在盖
初刻本也在吾鄊范莊其真蹟嘗獲見于公裔孫從
規尚多元人題跋未之刻也此頌嘗入秦檜賈似道
家二人者固未足以為公汙然檜獨繫之詩曰韓范
不時有此心誰與論則讀者未嘗不發笑也(匏翁家蔵集)
范文正公之學莫知其師承然每有所事知要而不
泛得聖門遺法如在韓文中獨取伯夷頌書之隠然
立懦廉貪之志與先憂後樂之語如出一轍其餘小
者若彈琴止記履霜一曲大者摘中庸于禮經中授
横渠張子尤秦漢以來未有也然則學不知要而欲
大有所立于天下後世烏見其可哉走過姑蘇晉謁
祠下緬仰風烈不勝懷思既謁之明日公嗣孫從規
攜此頌真蹟至舟中得拜觀焉竊附鄙意(程篁墩集)
宋蘇才翁以書獨步一時其草聖多得之懷素而山
谷陳嬾散人又出于才翁也與蘇子美齊名宋裕陵
尤重之然深服文正范公楷法之妙嘗求寫乾卦公
以字數多眼力不逮故以小楷寫伯夷頌歸之近見
石刻於吳中范家園極端勁秀麗無毫芒縱逸之態
其視浮佻之徒貴輕揚而賤持重者豈直睢陽蘇合
彈與蜣蜋糞九比哉宋諸老皆題誌之謂此書寔為
天下萬世綱常計非諛語也(唐錦龍江夢餘錄)
桂酒頌(古今碑刻記云在廣東惠州府)
東坡自海南歸文章翰墨所謂毫髮無遺恨波瀾獨
老成者桂酒頌其一也今閩浙川本皆以心服為心
腹御瘴為禦瘴輔安五蔵為五神殆隨手有所改定
耶紹熙五年四月五日故人徐思叔赴曲江幕官攜
以相示敬題其後他日或呈似韓使君刻石寘九成
臺銘之側亦竒事也(平園集)
公之文宜作宋一經以傳無窮蔵之名山副在京師
顧乃書桂酒法刻置羅浮鐡橋下以俟後之居夷者
後公百年徐思叔以所蔵酒頌示余相對歎息予性
不善書故不復贅(止齋集)
宋中興頌
趙不息撰左朝散大夫永州路轉運判官兼提舉學
事趙公碩書(劉敬祁陽縣志)
宋刻昭陵六馬圖贊
六馬贊唐文皇御製歐陽詢書石與文德皇后碑同
立陵後高宗又詔殷仲容别題馬贊于石座則贊宜
有歐殷二公書也今文德皇后碑與歐書都亡而陵
上馬無石座書世所傳圖乃游景叔所刻景叔序云
得唐陵圖記云然揚用修丹鉛錄記六馬贊云在秦
中殷仲容撰歐陽詢書又有元學士王惲跋云云其
說與景叔小異或用修所見乃舊石耶然一為歐書
刻石一為殷書刻馬座實出太宗製非殷撰而歐書
也游公刻圖盛傳用修不當未見何牴牾乃爾今去
用修未百年豈舊石頓亡獨有游公刻邪景叔亦云
詢書不復見獨有殷書存距陵北五里今石馬正在
陵下不數十武又無座書其非唐馬無疑然則殷書
宋時尚在今亦淪没不可求矣非游公刻圖誰其知
之公又云殷書薛仁杲作薛仁果以証史之誤如此
類者尚多游公雅善臨池李靖李勣碑隂各有題字
草行甚佳而此圖序乃醴泉縣尉刁玠正書深得歐
陽詢遺意者可觀也(石墨鐫華)
道服贊
范文正公祥符八年進士也其為同年許比部作道
服贊詞莊義舒慤乎有德之言哉南北分合餘二百
年而幅員疆理復混為一區公之孫曾嗣守先業不
懈益恭得公書遺蘇才翁韓文公伯夷頌真蹟而寳
蓄之且摹刻于石今年至正元年益都宗人復自北
攜此贊并公侍祠像來南而歸之合浦之珠曲阜之
履得于既失所以委重宗祊藩飾世緒者夫豈偶然
之故有相之矣熙寧間文公與可題識云希道比部
而不著其名宋登科記當自可考也卷中有東漢太
尉祭酒家學即高陽及仙系小印皆緣許氏則是贊
之為許氏物盖已久矣不知何時而遂失之也邪作
贊時許公為平海掌書記耳熙寧始轉至比部其恬
于進取如此於以見許公亦盛德之士不然公豈肯
以清其意㓗其身者而許之哉昔公嘗書伯夷頌以
遺才翁今復見公為希道撰書此贊則希道亦才翁
一等人哉宋三百年文運休明泰治熙洽自景德祥
符而始盛觀公此贊則公與許公之聯芳科甲信人
才與時升降者為不誣矣元年冬十有一月二十七
日東陽柳貫書(鐡網珊瑚)
希道比部借示文正詞筆觀之若侍其人之左右令
人既喜而且凛然也熙寧壬子孟夏丙寅陵陽守居
平雲閣題石室文同與可(丹淵集)
右范文正公為同年許書記作道服贊真蹟道服之
制不可考許公為此其意蕭然物外非不臧之服也
不然文正公豈率易為人下筆者哉此卷今藏范氏
義莊贊後又有文與可諸賢跋語亦不可得者也(匏翁
家藏集)
孔子手植檜贊
宋米芾撰并書碑在孔林余得之衍聖公彦縉陸伯
易常為余言宋人書米為優而余家米書獨此與露
筋碑為優(東里續集)
宋米芾元章行書古檜在孔廟杏壇東南今不存矣
惟再生一株亭亭獨立身文皆左轉如草繩纏至梢
有葉青青可愛非世上所有也佐親見之(闕)梢尾有
葉一小叢高廣一尺許樹大僅二尺許(格古要論)
黃樓賦
此蘇子由所作黃樓賦而其兄子瞻所書也石刻在
徐州為方柱周遭書之其後磨滅一面其首相接處
復失其半行遂不全相傳為雷所擊耳(匏翁家藏集)
周濓溪拙賦
浚儀向子廓隸書淳熙戊申趙師俠刻于郡丞廳後
有跋碑在周拙堂(格古要論)
朱文公書濓溪先生拙賦後云右濓溪先生所為賦
篇聞之其曾孫直卿云近歲耕者得之溪上之田間
已斷裂然尚可讀也竊惟此邦雖陋然往歲先生嘗
辱臨之乃曰拙堂院之東室牓以拙齋而刻置焉既
以自警且以告後之君子俾無蹈先生之所耻者以
病其民云淳熙己亥秋八月辛丑熹謹記(法書題跋)
三十六峰賦
四明樓异令嵩高賦少室賦不足道而書者為武林
僧參寥極得坡公卧筆法遒勁古雅即令坡公見之
亦當首肯(石墨鐫華)
宋譯三藏序
西域僧天息災譯三藏太宗為序雲勝書天息災無
玄奘師之竒異太宗無唐文皇之雄才雲勝無懷仁
之手腕又無王逸少之殘墨斷楮足供其補綴時代
既非不能超乘而上矣後之為不朽者難哉(石墨鐫華)
妙高僧傳序
陶穀撰夢英書郭忠恕篆額(弇州山人藁)
陶承旨文全乏藴藉英大師書徒爾矜張俱非當家
善乎元美氏之言曰陶法門之畫葫蘆者英筆塚之
盗枯骨者蔑以易矣(石墨鐫華)
篆書千字文序
英公于篆書獨推李監而陶承旨穀此序亦云陽冰
死而夢瑛生其然乎序書出皇甫儼手可謂升率更
之堂者(石墨鐫華)
報恩寺心經序
得心經序于報恩寺壁間唐南陽忠國師述宋九華
山僧省言書書全出伯施幾于亂真(石墨鐫華)
雜文
蔡襄荔枝譜
此閩中刻刻手不佳而君謨正書猶有永興遺意蘇
黃米三家不及也評者謂土偶蒙金冤矣(石墨鐫華)
蘇軾馬劵
右大字甚佳方叔遇子瞻不偶而落第即此刻觀之
不徒見當時友誼之篤亦足以知李公人品矣(玄牘記)
法書
小字說文字源
右小字說文字源郭忠恕書忠恕者五代漢周之際
為湘隂公從事及事皇朝其事見實錄頗竒怪世人
但知有小篆而不知其楷法尤精然其楷字亦不見
刻石者盖惟有此耳故尤可惜也五代干戈之際學
校廢是謂君子道消之時然猶有如忠恕者國家為
國百年夫下無事儒學盛矣獨于字書忽廢幾于中
絶今求如忠恕小楷不可得也故余每與君謨歎息
於此也石在徐州嘉祐八年十二月二十一日書(集古
錄)
郭忠恕三體隂符經
郭忠恕三體隂符經其二大小篆其一隸也忠恕篆
筆匹徐鉉而誚英公又兼工小楷畫品入妙其後又
能仙去不死真異人也余不得見其小楷與畫而于
是碑亦足以窺其一班矣(石墨鐫華)
清淨護命得道經
此碑首清淨經次消災護命經次生天得道經書者
始平龐仁顯全習皇甫碑法虬健絶倫寘之唐人名
書中殆不可復辨但經首乃作菩薩畫像何也(石墨鐫華)
摩利支天經并隂符經
此碑首摩利支天經經前作佛像次以黃帝隂符經
經前作黃帝問道廣成子像畫俱不惡書者為汝南
袁正已亦能習歐陽率更法者因以見宋初諸人猶
步趨唐矩也(石墨鐫華)
袁正已所書摩利支天經及隂符經立于乾德在京
兆國學以太學刻二教之經不必論宋初文字徐以
篆夢英以雜體袁正已以楷皆得郭忠恕之一端而
此袁得意之作古淡閑雅尚有李氏之遺風焉蔡襄
稍為變調繼以蘇黃各出新意陵夷至于顛老古法
掃地盡矣余于宋初猶有取焉爾(墨林快事)
夢英十八體書
黃魯直云李龍眠得金銅戟于市漢製也泥金六字
字家不能讀蟲書妙絶于今諸家未見此一種乃知
唐玄度僧夢英皆妄作耳然則今所傳十八體出英
公杜撰欺世非古實有之也音釋分隸頗有批法碑
首載贈詩正書亦勁健皆是英公手耶如此公亦非
孟浪者矣(石墨鐫華)
夢瑛偏傍字源
右篆書偏傍字源宋宣義大師夢英書此碑咸平二
年立于長安學中後有英自題又附載郭忠恕所答
書(東里續集)
夢英篆書偏傍字源自謂秦斯雖妙盡方圓而點畫
簡略直以墨寳歸之李監而已與郭忠恕能繼其美
復錄忠恕報書于後苐吾子行諸君絶不取英篆以
為少師承而忠恕書末所謂何人知之惟英公知之
亦大含譏諷何也然英篆筆亦自整勁跋語正書出
信本皇甫君碑骨稍露耳聊記而留之(弇州續集)
夢英在宋初自負篆書故作偏傍字源書而著跋于
後大要于李斯諸人皆加貶駁獨推重李陽冰耳而
不免為後世吾子行所譏至謂無所師承即郭忠恕
與之同時英所推轂今觀其報書云何人知之惟英
公知之似含不足之意英豈為不觧也者附其書于
跋後何也但其書跋語書忠恕書俱正書大有信本
皇甫碑法始知十八體釋文并贈詩都出其手毋疑
也余合數碑觀英公書似當以正書第一篆次之分
隸又次之不知具眼者謂之何(石墨鐫華)
六藝之一錄卷九十三
