欽定四庫全書
六藝之一錄卷三百三十七錢唐倪濤撰
歴朝書譜
宋
石延年
石延年字曼卿先世幽州人家於宋城為文勁健於
詩最工而善書累舉進士不中真宗錄二舉進士以
為三班奉職不得已就命歴光禄大理寺丞遷太子
中允(宋史)
石延年字曼卿本幽州人官至太子中允祕閣校理
少應進士舉真廟朝該三舉進士推恩補奉職延年
以母老不擇禄而就久之朝廷為改太常寺太祝出
知濟州金鄉縣為邑有治聲凡兩除監郡一為大理
寺丞遂入館然跌蕩不羈劇飲尚氣節視天下無復
難事不為小廉曲謹以投苟合上書論事有讜語朝
廷用其計令奉使河東籍鄉兵既還易服色當時延
年雖在祕閣而不屑夜遊浮沈閭巷間見者如遇於
煙雲中一日與酒徒詣肆中縱飲銜杯無算終席不
交一語引去以此人異之指其地為遇仙其在寶元
康定間文詞筆墨照映流輩得之者不異南金大貝
以為珍藏其正書入妙品尤喜題壁不擇紙筆而得
如意初沿汴而東繫舟泗水龜山下佛祠釋子以題
殿榜為請乃為劇飲卷氊濡墨作方丈字一揮而成
人以為絶筆異時范仲淹作文誄之云延年之筆顔
筋柳骨散落人間寶為神物歐陽修亦作詩美之曰
延年醉題紅粉壁壁粉已剥昏煙煤河傾崑崙勢曲
折雪壓太華高崔嵬其為名流所推許如此今御府
所藏正書一西師詩(宣和書譜)
石曼卿工書筆畫遒勁體兼顔柳余家得南唐澄心
堂紙曼卿為余書籌筆驛詩詩曼卿所自愛號為三
絶(六一詩話)
曼卿大字愈大愈竒(東坡集)
石延年書筆
范文正公祭曼卿文其略曰曼卿之才大而無媒不
登公卿善人是哀曼卿之詩氣豪而竒大愛杜甫酷
能似之曼卿之筆顔筋柳骨散落人間實為神物曼
卿之心浩然無機天地一醉萬物同歸不見曼卿憶
矣如生希世之人死於神明方此時世未有言曼卿
為神仙事後十餘年乃有芙蓉城之說不知文正公
偶然之言乎抑亦有以知之也元符三年十月十六
日書(東坡集)
石延年詩帖
右石公曼卿詩自書曼卿與蘇公子美齊名兩人皆
歐陽文忠公所畏澄心堂紙詩所謂曼卿子美皆竒
才者也又曼卿墓表其略曰曼卿先世幽州人少以
氣自豪讀書不治章句獨慕古人竒節偉行非常之
功顧不合於時乃一混於酒文章勁健稱其意氣云
文忠公一代儒宗曼卿於補之輩行闊四五詩工字
妙不當從補之議當如文忠公語也曼卿以天聖四
年來令金山故詩為此邑人作者多劉君一也如題
張氏園亭詩云樂意相關禽對語生香不斷樹交花
尤為佳句其地在邑東郭近秦城古寺蓋太宗時御
史張公穆之别業園諸子之所營也逮補之寓此蓋
七十年而荒墟廢址狐鼠之所跳嗥獨兩大檜蒼然
猶在其枝半死半生蟠拏竒怪想見山隂品彙之盛
微咏詩句為之太息歸御史曾孫大方曰嘗試復之
崎立兩亭當為子名之以其語一曰樂意一曰生香
以記曼卿嘗醉此亦知先世於曼卿厚於今不可得
也大方曰唯歲再春大方率清曉出郭門或問之曰
東園壅培事恐後會大方猶子芻與同里郭力又以
曼卿此詩刻石欲補之書數字石上乃摭文忠公詩
文并附題園亭詩事其末為夫後來益遠前輩竒偉
有如石公至不知其名字志行終始何如人故詳出
之大方字廷賢芻字堯詢力字進道皆里良士而堯
詢自云藏曼卿書詩猶十數大觀二年二月己巳潁
川眺補之无咎題(雞肋集)
石曼卿書籌筆驛詩(題跋俱見前)
石曼卿楷書古松詩
曼卿上世家幽州燕俗勁武少以氣自豪書體兼顔
柳前輩謂愈大愈竒余三見真蹟禮部尤尚書家西
師詩有旗光秋燒起甲色夜江横之句歐陽氏籌筆
驛詩有意中流水遠愁外舊山青之句今又見此詩
影搖千尺聲撼半天尤為人膾炙皆警策也歐陽公
稱文章勁健稱其意氣余以為字畫猶有劔拔弩張
之勢吾鄉郡從事官舍中先有籌筆驛詩石已久矣
今趙君致遠又欲刻此是為二妙也四明樓鑰(攻媿集)
天之酒星化曼卿之神薄遊鶯花世界醉日月於酒
船真能以大夢處世者歸主芙蓉城宜其仙也雪堂
翁詩以實之今想與赤壁化鶴同翺翔其樂無涯曼
卿詩句字畫名賢品贊蔑以加矣豈容言下著語此
詠古松墨蹟余獲拜觀不覺神爽飛越自慶為平生
之幸弘治乙丑冬十一月十日吳郡黃雲題于華氏
之尚古樓(珊瑚網)
跋石曼卿帖
寶元康定間上方勵精政事招徠天下賢俊故得人
之盛超軼前古其遺風餘烈使後之人一歴耳一到
眼莫不頽然追誦聳然興起恨不得亟與之俱而遂
相上下也曼卿雖用不盡其才然文詞筆墨照映流
輩人有得之者不異南金大貝什襲珍藏以為子孫
不朽之傳況其先世遊從之舊跡同而情相好者哉
宜其尺牘交馳委曲展轉尤足以見其傾盡而一時
傳玩不獨其風流趣尚可以互相表發且以知當時
文物之勝信非前世所能先後也(姑溪集)
跋石曼卿書
世以曼卿跅跎不羈故其乘一時豪氣所感豈提鉛
懷槧者所能模放耶觀其論天下事無不公當後數
十年其言益信可用精思者不能過也潞子城有曼
卿所書蓋寶元七月是時朝廷始以曼卿所上民兵
為可行故得與吳遵路同籍河東兵至此迨今六十
五年本道再置使按民兵其說正當時所議而西河
師中適為上黨尉初得其書模石此豈亦有數耶(東觀
餘論)
种放
种放字明逸河南洛陽人隠終南豹林谷之東明峰
種秫自釀號雲溪醉侯多為歌詩自稱退士咸平四
年召對崇政殿授左司諫直昭文館大中祥符四年
拜工部侍郎(宋史)
种放書迹有晉人風氣(書史會要)
跋种大諫墨蹟
种明逸天下高士郭有道之流輩也使其翰墨無以
過人得其遺蹟猶可想其風度況筆精墨妙耶(黃山谷集)
林逋
林逋字君復杭州錢塘人結廬西湖之孤山真宗賜
粟帛既卒仁宗賜謚和靖先生逋善行書喜為詞多
竒句(宋史)
逋善行草書喜為詩其語孤峭澄澹而未嘗自錄其
藁或謂曰先生何不錄所著詩以傳於後逋曰吾終
志山林尚不欲取名於時況後世乎(桑世昌和靖先生傳)
處士林逋工筆畫善為詩(歸田錄)
林和靖筆意殊類李西臺而清勁處尤妙(山谷集)
林逋作徑寸行書字方勁而氣清(都穆寓意編)
林和靖與通判帖
通判不知何如人承平無事時佐錢塘佳郡又得此
老為州民樂哉(攻媿集)
跋林和靖帖
祥符天禧間士之風節文學名天下者陝郊魏仲先
錢塘林君復二人又皆工於詩方是時天子修封禪
告太平有二人在天下麟鳳芝草不足言矣君復書
法又自高勝絶人予每見之方病不藥而愈方饑不
食而飽忽得觀上竺廣慧法師所藏二帖不覺起敬
立法師能捐一石刻之山中使吾輩皆得墨本以刮
目散懷亦一竒事也嘉泰甲子歲十二月丁夘山隂
陸游務觀書(渭南集)
林和靖秋深三君二帖
此和靖真蹟聶衛公帥蜀時所得也觀其筆勢遒勁
無一點塵俗氣與暗香疎影之句標致不殊此老胸
中深有得梅之清故其發之文墨者類如此當襲藏
之以為珍玩元統甲戌夏五謝升孫書於南窗(鐵網珊瑚)
林和靖手書雜詩
右和靖林處士君復手書七言近體五首其語冲夷
可詠而結體尤勁峭然有韻態不作嵓嵓骨立也蘇
長公一歌其推許此君至矣然至詩如東野不言寒
書似留臺差少肉二語便是汝南月旦何嘗少屈狐
筆也留臺者李建中也當分司御史臺考之集稱西
臺以偶東野當更稱耳長公書法勻穩姸妙風神在
波拂間而麗句層出尤刺人眼始錢唐人即孤山故
廬以祀和靖遊者病其湫隘因長公詩後有我笑吳
人不好事好作祠堂傍脩竹遂徙置白香山祠與長
公配故迨於今香火不絶乃其遺蹟與長公同卷價
踊貴十倍太史公有云伯夷叔齊得夫子而名益彰
若君復者抑何其多幸也歟(弇州續藁)
張維
張維字公言蜀人為沙門後反初尤善王書絶得懷
素之骨世鮮能及之王嗣宗曾薦於今上召試御書
院維自負其能少肯降下入院内環視諸人所書不
覺微哂衆怒共排之止得隸秘閣為楷書不就景德
末扈駕謁陵還經鄭州從幸開元寺觀新塔僧前揖
言聞公深信内典願為之碑因諾之後為撰碑維為
真書一時之絶也維貧薄甚其後寄死人家(皇朝事實類苑)
杜衍
杜衍字世昌越州山隂人擢進士甲科仁宗時官集
賢殿大學士太子太傅封祁國公善為詩正書行草
皆有法謚正獻(宋史)
杜衍相仁祖官至太師封祁國公其先出於堯後歴
三代嘗為諸侯徙封于杜經秦歴漢九世當陽侯預
顯于晉十有四世岐國公佑顯於唐又九世至於衍
具有家法吉凶祭祀一用其家書自唐滅士喪舊禮
由春秋以至有唐千有餘歲公卿之家得不絶其世
譜流傳至今者惟杜氏衍世以恭儉孝謹稱於鄉里
為人廉潔自刻動靜纖悉謹而有法然尤好翰墨考
其大節偉如也及居相位以靜鎮物凡内批除目有
僥倖衍多抑絶不行至暮年以草書為得意喜與壻
蘇舜欽論書年位雖重而尺牘必親作韓琦嘗以詩
謝其書云因書乞得字數幅伯英筋骨羲之膚其為
當時所重如此今御府所藏草書一天隱子絶句
詩(宣和書譜)
跋杜祁公書
右杜祁公墨蹟公當景祐中為御史中丞時余以鎮
南軍掌書記為館閣校勘始登公門遂見知奬後十
五年余以尚書禮部郎中龍圖閣直學士留守南都
公已罷相致仕於家者數年矣余歲時率僚屬候問
起居見公福夀康寧言笑不倦歲餘予遭内艱去居
於潁服除來京師蒙恩召入翰林為學士與公書問
往還無虚月又二歲公以疾薨於家予既泣而論次
公之功德而銘之又集在南都時唱和詩為一卷以
傳二家之子孫又發篋得公手書簡尺歌詩類為十
卷而藏之予與時寡合辱公之知久而愈篤宜於公
有不能忘矧公筆法為世楷模人人皆寶而藏之然
世人莫若予得之多也嘉祐八年六月晦日(歐陽文忠公集)
跋杜祁公書
正獻公晩乃學草書遂為一代之絶公書政使不工
猶當傳世寶之況其清閑妙麗得昔人風氣如此耶
(東坡集)
高適五十始為詩而與李杜抗行正獻公暮年乃學
草書筆勢翩翩遂逼魏晉孰謂秉燭不逮晝游哉於
戲公之用也忠猷亮節著於朝廷其退也直心勁節
寓於翰墨故觀此書者可以得公之為人(東觀餘論)
跋杜祁公與歐陽文忠公帖
杜公以草書名家而其楷法清勁亦自可愛諦觀心
畫如見其人慶元丁巳十月丁丑新安朱熹觀(朱子文集)
跋杜祁公詩帖
右杜祁公酬九華吳殿院鼠鬚筆古律詩各一篇吳
名宗復字仲庶至和甲午秋自殿中侍御史因論大
臣出倅虔州未至改守池陽乙未冬復入臺公詩作
於此歲時年七十有八又二年而薨實錄本傳云晩
年喜為草書而歐陽公亦云言無俗韻精而勁筆有
神鋒老更竒皆紀實也蒋公穎叔心慕手追跋語數
十字蓋得其髣髴云先是淳熙初元公四世孫立道
已刻石祁陽今其弟新會昌宰至道復示真蹟敬推
歲月題其後紹興二年歲次辛亥八月六日(平園集)
杜祁公草書帖
杜公草字既縱而有法已自成就宜傳於後世龍津
黃裳觀(停雲館帖)
杜公筆法其妙入神永叔以草聖稱之真不誣矣政
和乙未夾鍾月既望梅川陳暘筆(同上)
正獻公嘗和孫珪祕丞詩曰老來楷法不如初試向
閒齋學草書落筆何曾見飛動雕章果已過吹嘘公
楷法端勁如其為人暮年始學草書而歐蔡蘇黃諸
公皆盛許之豈非大本先立則縱横造次無往不合
耶寶慶元年冬十月丁巳魏了翁獲觀於陳正甫二
跋如黃冕仲陳晉之真蹟亦可寶也(同上)
晏殊
晏殊字同叔撫州臨川人七歲能屬文景德初張知
白安撫江南以神童薦之帝召殊與進士千餘人並
試廷中殊神氣不懾援筆立成帝嘉賞賜同進士出
身為翰林學士慶歴中拜集賢殿大學士同平章事
謚元獻文章贍麗詩閑雅有情思(宋史)
元獻擅豪翰其蹟見羣玉堂法帖中(書史會要)
晏元獻二帖
右觀文殿大學士兵部尚書晏元獻公二帖公為人
真率其詞翰亦如其性是可佳也(歐陽文忠公集)
宋綬
宋綬字公垂趙州平棘人年十五召試中書真宗愛
其文聽於祕閣讀書大中祥符元年賜同進士出身
仁宗時為兵部尚書参知政事謚宣憲綬筆札精妙
帝多取其書字藏禁中(宋史)
上親撰慈孝寺碑額夏竦撰文宋綬書(玉海)
宋綬字公垂官至參知政事謚曰宣獻其事業載之
史牒詳矣綬雅有記性嘗試童行法華經誦十日不
復遺一字蓋其性與下愚相遠如此作字尤為時所
推右然亦自喜其書在翰苑凡制藁必集成篇至於
點畫亦不妄作意其文必附書以垂後世耳嘗為小
字正書整整可觀真是黃庭經樂毅論一𣲖之法在
天聖明道間章獻明肅后聞綬書名乃命楷法千文
以規仁祖今綬所書千文實天章閣所藏之書也其
後佐仁祖以参大政亦基於此國初稱能書者惟李
建中與綬二人而建中之字肥而重濁或為時輩譏
評謂有五代以來衰亂之氣至綬則無間言蓋其書
富於法度雖清癯而不弱亦古人所難到者而議者
又謂世之作字於左右布置處或枯或秀惟綬左右
皆得筆自非深造者殆未易知綬有子曰敏求能世
其家凡當時巨卿銘碣必得敏求字為榮故二宋之
書人到于今稱之今御府所藏正書八草制草
劄密表杜甫謁廟詩和園池詩筆飛白書
上下二千文(宣和書譜)
公垂特工筆法本朝以來言書者稱李西臺與公垂
云(墨池編)
宋宣獻用徐季海擺落右軍父子規模自成一家(山谷
集)
宋常山書法森嚴寔傳鍾張古學(渭南集)
宣獻公作参政傾朝學之號曰朝體(米芾書史)
宋宣獻楷書千文(題跋見前)
韓琦
韓琦字稚圭相州安陽人風骨秀異弱冠舉進士授
將作監丞仁宗時與范仲淹富弼皆以天下人望同
時登用拜樞密使同中書門下平章事進封魏國公
謚忠獻贈魏郡王(宋史)
忠獻公少年貧時學書無紙莊門前有大石就其上
學字晩即滌去遇烈日及小雨張敝繖自蔽率以為
常(韓元吉相隂舊話)
韓魏公書骨力壮偉(墨池編)
韓魏公工正書師顔魯公頗露圭角(書史會要)
韓魏公與歐陽文忠公帖
張敬夫嘗言平生所見王荆公書皆如大忙中寫不
知公安得有如許忙事此雖戲言然實切中其病今
觀此卷因省平日得見韓公書蹟雖與親戚卑幼亦
皆端嚴謹重略與此同未嘗一筆作行草勢蓋其胸
中安靜詳密從容和豫故無頃刻忙時亦無纖介忙
意與荆公之躁擾急廹正相反也書札細事而與人
德性其相關有如此者熹於是竊有警焉因識其語
於左方慶元丁巳十月庚辰朱某(朱子文集)
韓忠獻書義鶻行
右韓忠獻王琦所書杜甫義鶻行端嚴厚重古所謂
顔筋柳骨殆無以過之展卷熟視則夫垂紳正笏不
動聲色而措天下於泰山之安者其氣象猶可想見
其髣髴也朱文公有云韓公書蹟雖與親戚卑幼未
嘗有一筆作行草勢以此觀之王之為人出中達外
無斯須不本於誠故其建功立業凝定不搖德在生
民而名著史冊宜也視彼傾攲偃仆常若大忙中書
者則其躁急寬易相去何如哉(宋學士集)
韓魏公北嶽廟碑(題跋見前)
范仲淹
范仲淹字希文蘇州吳縣人舉進士第天聖中通判
陳州仁宗召為右司諫拜天章閣待制樞密直學士
恭知政事謚文正(宋史)
范文正公書落筆痛快沈著極近晉宋人書蘇才翁
筆法妙天下惟稱文正公書與樂毅論同法蓋文正
鉤指回腕皆優入古人法度書伯夷頌極得前人筆
意(山谷集)
范文正公書伯夷頌(題跋俱見八十六卷)
范文正公書道服贊(題跋俱見八十六卷)
范文正公與朱校理手帖
先公舊藏文正范公與朱校理手帖墨刻一卷某以
示汶上劉君子駒一見咨歎不忍去手即摹本寘之
篋笥且屬某志其後某竊惟文正公平生事業光明
偉特如此及觀此帖味其辭意而有以知公處事之
周密玩其書畫而有以見公日用之謹嚴此豈非其
事業淵源所自耶晩生何足以形容萬一然嘗反復
於此而復有感焉蓋公生二歲而孤隨其母育於長
山朱氏既第始歸姓范氏今所與書者即其朱姓時
從子行也公雖以義還本宗而待朱氏備極恩意既
貴則用南郊恩贈朱氏父以及其諸子之喪皆為之
收葬歲時奉祀則别為饗朱氏以公蔭為官者二人
此載在遺事世所知也詳觀是帖其親愛惇篤之意
發於自然蓋與待其本族何異其於天理人情可謂
得其厚矣只此一事表而出之聞其風者蓋可使鄙
夫寬薄夫敦也誠盛德哉淳熙元年六月既望張某
謹題(張栻南軒集)
范文正公答翰長學士帖
答翰長學士帖不知為誰作也言近以北事謁見今
聞彦國之好亦甚減憂蓋慶歴中鄭公再使契丹和好
始定中國於是息兵垂五十年公之先憂後樂為
何如哉彦國鄭公字也所云邊上乏人且勉從事或
稍寧息即有丘園之請則公為西帥時耳至恐門戸
一變有悖出悖入之禍不惟公家子孫所當服膺而
凡士大夫皆當寫置坐右以比盤杅几杖之戒者也
至順四年夏六月晦東陽柳貫道傳識(柳待制集)
文正公作此帖以復翰長學士雖莫詳其姓氏要是
一達官無疑若張去惑著作則嘗遊公門從事幕府
公薨背時為淮南轉運使見於祭文可考也公之片
言隻字流落人間者學士大夫咸以為法况其詞旨
及於家國者乎嗚呼邊上乏人西北之憂後世卒不
免此又志士仁人之所為深嘅者也元紀二年春正
月九日後學金華胡助敬題(鐵網珊瑚)
范文正公許下帖
祁留吳郡城中每從范靜翁先生閱其家藏文正公
手帖凡若干卷今得許下帖讀之富哉范氏之藏也
靜翁先生力承宗緒至老彌篤凡遇其先公片紙隻
字即購藏之以為家寶嗟乎公之翰墨留天地間如
精金美玉人咸知愛重而况公之孫子哉是宜先生
之寶之也使子孫之來者皆如先生之用心焉則公
之遺澤將百世不冺矣蓋相與懋戒之至正十年歲
在庚寅夏五月後學茶陵李祁謹題(雲陽集)
范文正公與尹舍人帖
方范文正因與呂文靖爭論上前貶饒州時尹舍人
實上書願得俱貶監郢州酒稅此一卷帖情義諄諄
不啻兄弟蓋二公愛君憂國道合志同其相與之厚
自應爾耳淳熙乙巳清明日梁谿尤袤敬觀(鐵網珊瑚)
范公二帖皆是師魯謫漢東時書後一帖却當在前
或是自均過鄧託范公以死時問訊之書與衆云云
之戒可見也賢者困厄至此人到於今傷之藏之深
固之密石可朽名不滅歐公銘文盡之矣洪邁書(同上)
景祐二年公上論遷都事與呂文靖異議黜知饒州
祕書丞集賢校理余靖言加罪言者非太平之坐
落職監筠州酒稅而太子中允館閣校勘尹洙又言
范某義兼師友乞從降黜亦坐貶崇信軍節度掌書
記監郢州酒稅此二帖皆尹公在郢時所遣問若曰
日給外日日有横費家家如之至於收檢邠酒候送
鄧醖合花蛇散和方送上見朋友有救䘏通財之義
而惟君子樂道而能盡之也其後公鎮鄧尹公再貶
監均州酒稅舁疾來鄧以存歿託公則公之於尹公
可謂生死不易其諒矣然楊洪二公跋語以第二帖
是自均州來南陽時且有不須與衆云云之戒今帖
中乃無此語然以動止休嘉及報他貧且安也等言
證之則非疾時矣恐此跋非此帖也前帖銜縫有王
厚之順伯隂文十六字印知為順伯所藏順伯臨川
王和父之孫好古博物為中興第一徽文公與之友
善集中載其書問可考也田元均諱況益謚宣簡云
東陽後學柳貫謹識(柳待制集)
尹公自謂與范公義兼師友而其言談罕及於性命
至尹公處生死之變尤人所難能非知道者不足以
與於此蓋是時風俗醇厚士大夫多不言而躬行未
至立名字以相高此宋三百年極盛之際也伏觀范
公遺帖安得不為之撫卷而三歎乎(黃文獻公集)
范文正公手墨
文正公書落筆沈著雅近晉宋間書昔蘇才翁筆法
妙天下不可一世人獨推重公書與樂毅論同法莊
嚴清徹信如其品心之精微亦露其倪矣想當鉤指
回腕深入古人法度之中自有别解今士大夫喜公
書不第學其筆法更觀所教戒故舊親戚者皆天下
長者名言儻能深味其義推以涉世不為端人正士
則吾不信也昔楊二山司馬鎮延州還以范公所書
後署榜聯高堂森畫戟燕寝凝清香者臨勒貽余今
又得此因斂袵披覽盥手珍函之九月之望(沈懋孝長水文
鈔)
富弼
富弼字彦國河南人少篤學有大度范仲淹竒之曰
王佐才也仁宗復制科舉茂才異等慶歴二年為知
制誥拜樞密副使至和二年同中書門下平章事拜
司空封韓國公謚文忠(宋史)
韓公擅豪翰其蹟見羣玉堂法帖中(書史會要)
富韓公與王龍圖帖
晉唐書帖遣辭簡少而情致有餘韓公好義善交翰
墨中綽有古人風度雖不及形識面龍圖公然韓公
端人也觀其取友則公之名德可知矣(筠溪集)
富文忠公十二帖
右韓國富文忠公手帖一十有二其第一帖公為昭
文相時所遣當是嘉祐三年公自至和二年與潞國
文忠烈公並相及是始進昭文館大學士監脩國史
帖所稱集賢相公則魏郡韓忠獻王也其第二帖公
服闋時所遣當是嘉祐八年公自嘉祐六年三月以
母憂去位至此服除其年三月辛未昭陵升遐故帖
中有甫畢家禍又遭國䘏之語而第三帖謂罪逆不
死已及除禫要當與第二帖同時也其第四帖與第
五帖公為樞密使時所遣當是治平元年公既除母
喪即召入西樞帖中所稱昭文相公亦是魏王無疑
宋承唐制以同平章事為真相之任其上相為昭文
館大學士監修國史其次為集賢殿大學士或置三
相則昭文集賢二學士并監修國史各除此三大館
皆宰相兼之而亦以次而升魏王自集賢進昭文故
帖中隨時而異稱也其第六帖公在宥府時所遣亦
當是治平元年武舉之罷在皇祐元年十月己未五
年八月乙丑雖擢秘閣舊經試者五十一人用之而
其制猶未復至是方議舉行故帖中有武舉文字始
托西廳侍郎等言是年九月丁夘卒詔行之也其第
七帖當是熙寧元年初判汝州時所遣四五月間河
朔大水民皆流離南郊禮畢兩府臣僚故事當有恩
賜宰臣因菑而奏止之公念念不忘民故帖中亦有
河朔水潦為患之云也其第八帖當是熙寧四年冬
歸洛時所遣公以不行青苗之法為提舉官趙濟侍
御史鄧綰所奏六月甲戌落使相以左僕射再出判
汝州七月赴郡十月中引疾還家故帖中有赴汝海
治事及歸洛養疾之語也其第九帖至十二帖所遣
之時與第八帖同而第九帖當是與潞公時荆國王
文公方得君羣小翕然附和最憚公之剛直欲隂中
之故帖中有足疾七年又積憂畏心氣不寧之歎潞
公素敬愛公思欲薦起之故帖中又有曲蒙推假恐
懼無地之懇也大抵賢者之出處實有關於時政之
得失今以此數帖觀之則君子小人進退之閒一治
一亂昭然可見有不待論而後明至若公之德行勲
業則載在國史播於天下賢士大夫之口雖婦人女
子亦皆識公為賢亦不俟言而始知也此卷有宋宇
文虚中跋語謂装褫無次故濓為詳著所遣之時以
足其未備更為序次如右虚中字叔通成都廣都人
以黃門侍郎使金見存仕為翰林學士承旨皇統初
欲南奔不果竟被害云(宋學士集)
王曾
王曾字孝先青州益都人咸平中由鄉貢試禮部廷
對皆第一楊億見其賦歎曰王佐才也景德初知制
誥遷尚書禮部侍郎参知政事仁宗景祐中拜右僕
射門下侍郎平章事集賢殿大學士封沂國公謚文
正(宋史)沂國書畫皆合格(書史會要)
吕夷簡
吕夷簡字坦夫夀州人進士及第祥符中試才識兼
茂明於體用科仁宗即位進右諫議大夫同中書門
下平章事尚書右僕射封許國公謚文靖(宋史)
吕夷簡工筆札其蹟見鳳墅法帖中(書史會要)
文彦博
文彦博字寬夫汾州介休人及進士第為侍御史仁
宗嘉之拜樞密副使同中書門下平章事封潞國公
元祐初平章軍國重事年九十二謚忠烈逮事四朝
任將相五十年(宋史)
余嘗謂潞公云公書極似蘇靈芝公曰靈芝墨豬耳
蓋不肯與靈芝爭長今觀到洛為兒子赴許昌帖筆
勢清勁真不媿古人(山谷集)
潞公翰墨飛動使人望而畏之(攻媿集)
文潞公書風格英爽(墨池篇)
文潞公真蹟
右潞忠烈公三帖皆元祐初公以師垣便章軍國時
也帖所謂腹疾則元年九月也公以是久在告不克
陪宗祀時年八十一得疾稍間而筆力遒勁若此且
其辭氣謙厚惟恐失一士之心衛武之詩曰抑抑威
儀惟德之隅眎其隅而有諸中者可知矣後一帖雖
史牘而緘封乃公花書唐人初未有押字但草書其
名以為私記故號花書如韋陟五雲體是也國朝大
老亦多以名為押而圈其下今其可考者如趙清獻
王文公皆然而熙寧間至有花書盡作棬之語益可
推見今併存此幅以識前輩典刑云(魏鶴山集)
文潞公三帖
右潞公手劄三劄不過數十字而辭意藹然資政一
帖國謀友誼尤見素懷字雖不甚置意亦時有唐人
風致非無師法者蘇文忠公謂公綜細務雖精練少
年不如貫古今雖專門不逮二者於此帖亦皆可見
(平園集)
王舉正
王舉正字伯中鎮定人以蔭補秘書郎進士及第皇
祐中除觀文殿學士禮部尚書以太子少傅致仕謚
安簡(宋史)
觀文學士尚書王公伯中清德之老也以書名當世
(歐陽文忠公)
龐籍
龐籍字醇之單州武城人及進士第景祐三年為侍
御史累進中書門下平章事昭文館大學士封潁國
公謚莊敏(宋史)
龐籍工筆札其蹟見鳳墅續法帖中(書史會要)
楊畋
楊畋字樂道進士及第授祕書省校書郎慶歴三年
擢殿中丞仁宗賜對除起居舍人知諫院嘉祐三年
進龍圖閣直學士(宋史)楊畋勤隸學(墨池編)
陳執中
陳執中字昭譽以父恕任知梧州上復古要道三篇
真宗異而召之擢右正言仁宗時参知政事同中書
門下平章事封岐國公謚曰恭(宋史)
華岳碑隂韓賞文之下有陳執中題名范文正公
伯夷頌跋有陳執中書(鐵網珊瑚)
薛奎
薛奎字宿藝絳州正平人舉進士仁宗時為龍圖閣
學士参知政事遷尚書禮部侍郎謚簡肅(宋史)
右薛簡肅公詩并書其背乃天聖四年司農卿李湘
門状是歲丙寅至今丁未寔四十二年矣偶得於家
人篋中因標軸而藏之公之清節直道余既銘之而
有傳在國史此不復書治平四年閏月十八日(歐陽文忠
公集)
賈昌朝
賈昌朝字子明真定獲鹿人真宗祈榖南郊昌朝獻
頌道左召試賜同進士出身慶歴中同中書門下平
章事封魏國公謚文元(宋史)
范文正公伯夷頌跋有賈昌朝書(鐵網珊瑚)
包拯
包拯字希仁廬州合肥人舉進士仁宗時歴官天章
閣待制龍圖閣直學士知開封府拜樞密副使謚孝
肅(宋史)
包孝肅擅豪翰其蹟見羣玉堂法帖中(書史會要)
宋庠
宋庠字公序安州安陸人後徙開封之雍丘天聖初
舉進士第一初名郊皇祐中同中書門下平章事封
莒國公英宗即位封鄭國公謚元獻(宋史)
宋丞相庠晩年尤精字學嘗手校郭忠恕佩觽三篇
寶翫之(歸田錄)
題宋元憲表藁
元憲公表藁辭理精粹真行粲然今蓋百五十餘年
矣明窗三復如見其人(益公題跋)
宋祁
宋祁字子京與兄庠同舉進士人呼二宋以大小别
之景祐中為侍讀學士兼龍圖閣學士史館修撰修唐
書書成進工部尚書拜翰林學士承旨謚景文(宋史)
宋景文自名其書曰鐵綫(東坡集)
晁以道家有宋子京手書杜少陵詩一卷(竹坡詩話)
宋景文工筆札其蹟見鳳墅續法帖中
宋景文墨蹟
柳子厚作司馬刺史詞章始極其妙後世益信窮人
詩乃工之說常山景文公出藩入從終身榮顯而述
懷感事之作徑逼子厚贈楊憑等詩自非機杼既殊
經緯又至安能底此殆未可以窮達論也紹興三十
年十二月二十一日(平園集)
葉清臣
葉清臣字道卿蘇州人天聖二年舉進士累遷太常
丞進直史館擢為起居舍人龍圖閣學士皇祐元年
為侍讀學士知河陽贈左諫議大夫(宋史)
葉道卿近追大旆帖行楷書(式古堂書畫彙攷)
卞忠烈墓前華表及淨土禪寺石刻蓮花經俱葉清
臣書
王隨
王隨字子正河陽人明道中参知政事性喜佛慕唐
裴休之為人仍學其書(王偁東都事略)
胡宿
胡宿字武平常州晉陵人登第為揚子尉進集賢校
理皇祐中遷翰林學士拜樞密副使謚文恭(宋史)
胡宿工筆札其蹟見鳳墅續法帖中(書史會要)
張觀
張觀字思正絳州絳縣人中服勤辭學科授祕書省
校書郎仁宗即位直史館知制誥同知樞密院事康
定中觀文殿學士拜左丞謚文孝平生書必為楷字
無一行草如其為人仁宗飛白書清字賜觀以賞其
節(宋史)
張觀平生未嘗草書為詩曰保心如止水為行見真
書(東都事略)
劉居正
劉居正字安行樂夀人中天聖二年丙科官秘書丞
好學敏文詞書模範二王後兼採唐人用筆法有得
其行草帖者至今猶藏弆以比李西臺建中(蘇魏公集)
王礪
王礪其先太原祁人遷應天宋城洙之父也贈太師
中書令兼尚書令(歐陽文忠公集)
先公素不習隸書初但微作八分皇祐中受詔書獻
穆公主碑李氏求以古隸寫於是始作隸書既出人
競愛宋丞相曰近世人家桓楹之刻所未及也君謨
亦云君隸字乃得漢世舊法僕所作但唐隸耳公受
詔與君謨分寫邇英閣二圖公書無逸篇君謨真字
書孝經既成上作飛白二軸答之(王洙王氏談錄)
王洙
王洙字原叔應天宋城人中甲科累擢翰林學士以
兄子堯臣参知政事改侍讀學士兼侍講學士汎覽
傳記至圖緯方技隂陽五行算數音律詁訓篆隸之
學無所不通謚曰文(宋史)
王洙晩喜隸書尤得古法當時學者翕然宗尚而隸
法復興(墨池編)原叔博學通篆隸書(書史會要)
王堯臣
王堯臣字伯庸舉進士第一累官参知政事謚文安
以文學進典内外制十餘年為文詞溫麗(宋史)
蘇耆家蘭亭跋有王堯臣書(米芾書史)
石介
石介字守道兖州奉符人進士及第歴鄆州南京推
官耕徂徠山下號徂徠先生入為國子監直講擢太
子中允直集賢院(宋史)
石徂徠擅豪翰其蹟見羣玉堂法帖中(書史會要)
胡瑗
胡瑗字翼之泰州海陵人教授湖州嘉祐初擢太子
中允天章閣侍講(宋史)
睢陽五老圖後有胡瑗書(鐵網珊瑚)
刁約
刁約字景純丹徒人刻苦學問能文章與歐陽永叔
富彦國聲譽相高下天聖二年登進士第(東坡詩註)
刁景純善書(元豐類藁)
六藝之一錄卷三百三十七
