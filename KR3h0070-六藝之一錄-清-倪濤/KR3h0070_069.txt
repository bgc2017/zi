欽定四庫全書
六藝之一錄卷七十錢唐倪濤撰
石刻文字四十六
唐刻(豐碑)
少府監贈兵部侍郎李自正碑(抱玉子)
朱巨川撰韓秀弼書并篆建中元年(京兆金石錄)
贈太尉杜鴻漸碑
中書侍郎平章事元載撰門下侍郎平章事王縉書
鴻漸京兆杜陵人位至門下侍郎平章事衞國公贈
太尉諡文獻碑以代宗時立不載年月(集古錄目)
唐贈太尉杜鴻漸碑建中二年立(京兆金石錄)
贈左僕射裴儆碑
從姪次元撰皇甫閱正書并篆建中二年(京兆金石錄)
門下侍郎王縉碑
李紓撰姪(缺)書建中三年(京兆金石錄)
贈左散騎常侍路太一碑
獨孤良弼撰并書建中四年(京兆金石錄)
宋州刺史王仁敬碑
張蔇撰張少悌正書興元二年(京兆金石錄)
鄭州司馬元待聘碑
劉太莫撰韓秀弼八分書貞元二年九月(金石錄)
贈司空尚可孤碑
鄭雲逵撰并行書貞元二年(京兆金石錄)
張延賞碑
趙贊撰歸登八分書貞元三年七月又一碑正書
元和八年十二月建(金石錄)
尚書右丞王維碑
庾承宣撰鄭絪書貞元三年(京兆金石錄)
内侍監魚朝恩碑
吳通玄撰吳通微行書貞元四年五月(金石錄)
右唐魚朝恩碑吳通玄撰吳通微書朝恩雖以譴死
然其徒如竇文場焦奉超者猶居中用事故德宗朝
詔為立碑吳通玄兄弟於陸䞇謗毁抵排無所不至
至為朝恩碑則稱頌功德如此可以見其為人矣(金石
錄)
豫州刺史狄梁公碑
元通禮撰黨復書貞元三年重立(訪碑錄)
嗣曺王戢碑
趙贊撰行書無姓名貞元四年七月(金石錄)
工部尚書辛京杲碑
李竦撰韓秀榮八分書貞元六年正月(金石錄)
右唐辛京杲碑按元和姓纂載辛氏云懷節生言為
都水使者言生雲京京杲而碑乃云懷節生思廉為
左驍衞大將軍公即大將軍之愛子金城郡王之從
父弟新史所書亦同金城郡王即雲京也然則姓纂
以京杲為言之子雲京之同父弟誤矣(金石錄)
正晦先生碑
先生姓陳名融貞元五年東平吕溫述(輿地碑目)
相州刺史李孟犨碑
子軫撰孫良鈞八分書子翼篆額貞元八年立(京兆金石
錄)
贈戶部尚書符令竒碑
鄭叔規撰貞元八年立在富平(京兆金石錄)
鄭叔清碑
于翰撰韓秀榮八分書貞元九年七月(金石錄)
左僕射韋安石碑
賈至撰孫元行書貞元九年八月(金石錄)
贈秘書監郇國公韋斌碑
王維撰僧元真書貞元九年(金石錄)
長安尉王之瑊碑
于邵撰韓秀榮八分書貞元十年正月(金石錄)
太子賓客李翼碑
于邵撰子執鈞書子正鈞篆額貞元十年立(京兆金石錄)
漢陽王張柬之碑
李邕撰瞿令問八分書貞元十二年十一月(金石錄)
相國趙憬碑
權德輿撰歸登八分書貞元十三年九月(金石錄)
彭王傅徐浩碑
張式撰次子現正書貞元十五年十一月(金石錄)
宣武節度董晉碑
中書舍人權德輿撰皇太子侍書殿中丞王丕書晉
字渾成河東虞鄉人官至宣武節度使碑以貞元十
五年立(集古錄目)
左僕射李晉碑
李紓撰楊同恕書貞元十五年(京兆金石錄)
昭義節度使王虔休碑
撰人姓名殘缺徐現正書貞元十六年四月(金石錄)
右唐昭義軍節度王公碑其名已殘缺以事考之盖
王虔休也與唐書列𫝊所載官爵行治多同惟碑云
贈右僕射𫝊為左僕射小失不足道而碑與𫝊皆云
虔休汝州梁縣人元和姓纂以為范陽人非也(金石錄)
李說碑
鄭儋撰柳公權正書貞元十六年十月(金石錄)
焦兟碑
從弟郁撰來獻行書貞元十八年七月(金石錄)
宣武節度昭德郡王劉全諒碑
楊於陵撰徐蔵器書貞元二十年(京兆金石錄)
劍州長史李廣業碑
貞元二十年十一月鄭雲逵撰正書今在三原縣(金石
文字記)
長史名廣業曾祖淮南王神通父雲麾將軍璲子為
都統國貞貞子庶人錡也以錡顯故立碑碑立之未
五年而錡用叛僇矣夫一𫝊而子死事再𫝊而孫死
叛不亦大徑庭哉碑辭多泐闕不可讀書撰人有曰
尚書刑部侍郎上柱國原武男有曰使持節華州諸
軍事者而皆不可考矣書法極清婉可翫集古金石
諸書俱遺之因志其略(弇州山人藁)
廣業即孝同之孫為劍州長史長子國貞為王元振
所害者次子若水仕金吾衞大將軍通事舍人功名
俱不顯以國貞子錡貴始樹此碑考之史國貞原名
若幽而附若水于李齊物傳云齊物族弟不言為國
貞親弟又孝同碑云有子瑱此碑云雲麾將軍璲公
之烈考則廣業家世歴歴可尋至錡以叛遂亡此碑
貞元二十年立后五年錡始叛也王元美謂書撰人
皆不可考今碑中有云謂雲逵嘗學舊史(云云)而前
署撰者官刑部侍郎當是鄭雲逵攷雲逵正與李錡
同時撰文亡疑但碑又云上柱國原武縣開國男雲
逵傳不及或史略之耳書者則誠不可考書法直是
徐浩敵手(石墨鐫華)
贈越州都督符元亮碑
不著書撰人名字其字畫柳公權書也元亮其字也
缺其名而不書仕唐至神策軍將軍贈越州都督碑
以貞元中立(集古錄目)
萬州刺史苖拯碑
張粲撰王山從八分書苖端題額永貞元年十二月
(金石錄)
歙州刺史盧瑗碑
裴度撰裴潾正書元和元年(金石錄)
贈太子太保顔杲卿碑
弟真卿撰盧佐元正書元和元年十月(金石錄)
從弟真卿撰外姪盧佐元書大歴九年魯公書建至
貞元十八年傾倒石折元和元年十月孫男証重建
立(復齋碑錄)
右唐顔杲卿碑真卿撰元和中舊石刓缺其甥盧佐
元重書而刻之舊唐史言杲卿既殺蒋欽凑等玄宗
知之加杲卿衞尉卿兼御史大夫以袁履謙為常山
太守杲卿為司馬今以碑考之乃進兼中丞赴京而
以賈深為司馬新史之所書亦同盖舊史之謬碑又
言公初被害揭首於右金吾街樹有張湊者收其髮
謁玄宗俄見夢云禦捍處多兵馬少玄宗哭而設祭
焉後湊以髮至夫人疑之憑床而哭忽聞聲如鞭床
者髮箱跳而前夫人方駭信之其事甚怪而舊史不
書新史所載亦簡略杲卿忠義之節貫金石其死宜
不昧而魯公之語可信不疑故盡錄其事于此(金石錄)
左拾遺竇叔向碑
羊士諤撰竇直正書元和三年十月(金石錄)
刑部侍郎劉伯芻碑
段文昌撰沈傳師正書元和三年(京兆金石錄)
國子司業辛璿碑
姪宗撰正書無姓名胡季良篆元和四年五月(金石錄)
贈左僕射劉公碑
吕温撰戴少平行書元和四年(京兆金石錄)
左僕射裴倩碑
權德輿撰張弘靖正書胡証篆額元和四年(京兆金石錄)
贈吏部尚書武就碑
權德輿撰鄭餘慶正書元和五年三月(金石錄)
右唐武就碑就元衡父也元和姓纂載平一四子集
備就登備生元衡今此碑與唐書宰相世系表皆以
元衡為就子姓纂元和中修是時元衡為宰相不應
差其世次豈余家所載本偶爾脱誤乎當俟别本校
正(金石錄)
相國賈耽碑
鄭餘慶撰并正書元和五年三月(金石錄)
冠軍將軍烏承玭碑
許孟容撰胡証八分書并篆元和七年正月(金石錄)
左散騎常侍河南尹許孟容撰魏博節度副使胡証
八分并篆額承玭字德潤張掖人官至右領軍使冠
軍將軍此碑不完纔有其半不見所立年月(集古錄目)
左常侍路公碑
韓愈撰鄭餘慶正書元和七年十月(金石錄)
襄陽郡王路公碑元和七年國子博士韓愈撰吏部
尚書鄭餘慶書右拾遺陳岵篆額(韓文考異)
左僕射裴耀卿碑
許孟容撰歸登八分書并篆元和七年十月(金石錄)
右唐裴耀卿碑許孟容撰宋次道春明退朝錄載皇
祐中王沂公曾之弟子融侍郎守河中還以唐明皇
所題裴耀卿碑額上之仁宗遂御篆賜沂公碑額曰
旌賢今此碑元和中立文與額皆歸登書非明皇所
題疑子融所上乃明皇書裴光庭碑耳耀卿光庭二
碑皆在綘州也又按新唐史列傳云耀卿字煥之宰
相世系表作渙之而碑乃字子煥傳云耀卿守真次
子而碑乃為第三子皆史家之謬(金石錄)
贈司空令狐承簡碑
子楚撰并書元和七年(京兆金石錄)
贈左監門衞將軍劉希果碑
李益撰從姪佐時行書元和七年(京兆金石錄)
劉統軍碑
韓愈撰歸登八分書元和八年(金石錄)
右唐劉統軍碑字書雖殘缺猶歴歴可辨以昌黎集
本校之時有異同皆當以碑為是惟叙其世系不同
則疑碑之誤集本云公曾祖考為湖州守祖令太原
再世北邊樂其高寒棄楚不還逮於公身三世晉人
而墓誌之云曾大父諱承慶朔州刺史大父巨敖為
太原晉陽令遂著籍太原之陽曲此碑乃云考令太
原又云再世晉人且碑既言陽曲之别繇公祖遷則
其為晉人非再世明矣余故曰石本誤也碑當時所
立其諸子皆在不應差其世次而錯謬如此莫可曉
也(金石錄)
余讀昌黎作劉昌裔碑竊疑其謂既葬將反柩于京
師知其必有誤也且既葬矣安得而反柩哉因求其
碑偶存為考其文是反机于京書之所傳其譌如此
豈不使後世疑耶其餘雖于義不甚相妨然因其譌
誤可以復證也碑云陳許軍節度使今本無軍字反
机于京碑無師字不可以誣碑無以字有太史之狀
有太常之狀而無下有字蘇民戰敵碑為軋敵陳力
應變碑為陳方僕射已都碑作以都書曰菑害碑作
&KR2614;害以文考次知書本為誤乃知碑刻之傳于當時
者不可誣也後世校讐不得原本因誤就譌不究其
意隨己所見致文字錯亂以疑後學可勝歎哉(廣川書跋)
興元節度使裴玢碑
裴度撰劉遵古行書元和九年十一月(金石錄)
右唐裴玢碑晉公裴度撰碑已斷裂其族姓名氏磨
滅不可辨識但云公名玢字連城以事考之盖裴玢
也元和中為興元節度使以疾歸朝卒新舊史皆有
傳舊史云五代疎勒國王綽武德中來朝授鷹揚大
將軍天山郡公因留為京兆人而新史乃云名糾今
碑所載與舊史同不知新史何所據而改為糾乎疑
轉寫誤爾又新舊史皆云綽玢五世祖而碑云高祖
亦當以碑為正(金石錄)
太子賓客孔述睿碑
鄭絪撰鄭餘慶書元和十一年六月(金石錄)
贈兵部尚書王用碑
韓愈撰元和十一年立(京兆金石錄)
太傅岐國公杜佑碑
李吉甫撰張弘靖書袁滋篆額元和十一年(京兆金石錄)
贈司空于夐碑
張躬撰劉伯芻八分書元和十二年六月(金石錄)
右唐于夐碑集古錄載夐碑云盧景亮撰今此碑乃
張躬疑夐有兩碑景亮所撰余錄中偶無之當俟訪
求(金石錄)
于夐神道碑盧景亮撰其文辭雖不甚雅而書事能
不沒其實夐之為人如其所書盖篤於信道者也碑
云司馬遷儒之外五家班固儒之外八流其語雖拙
盖言其學不駁雜也然非徒貶去釋老而已自儒術
之外餘皆不學爾碑又云其弟可封好釋氏夐每非
之夐于頔父也然可封之後不大顯而夐之後甚盛
以此見釋氏之教信嚮者未必獲福毁貶者未必有
禍也碑言夐䔍於孝弟守節安貧不可動以勢利其
所履如此足以興其後世矣(集古錄)
贈左武衞上將軍彭獻忠碑
張仲素撰郭叔瑜書王遂篆額元和十二年(京兆金石錄)
左常侍李衆碑
李絳撰裴璘正書元和十三年十二月(金石錄)
贈揚州大都督蕭昕碑
孟簡撰并書賀拔恕篆額元和十三年(京兆金石錄)
著作郎權公碑
趙贊撰序鄭絪銘鄭餘慶分書元和十四年立(訪碑錄)
涪陵郡王焦伯瑜碑
邢叔度撰孫蔵器行書元和十四年(京兆金石錄)
左常侍薛苹碑
孟簡撰柳公權正書元和十五年又正月(金石錄)
右唐薛苹碑唐史列傳云苹父順為奉先尉而此碑
及元和姓纂皆云名順先盖史誤(金石錄)
太子賓客吕元膺碑
李絳撰袁璘正書元和十五年七月(金石錄)
右唐吕元膺碑舊唐史云元膺字景文新史云字景
大而碑乃字孟淳新舊史皆云元膺自御史中丞拜
岳鄂觀察使而碑乃云岳鄂觀察兼中丞爾其卒也
舊史云諡曰憲而碑作獻皆當以碑為據(金石錄)
太子少保田公碑
李宗閔撰篆書無名殘缺元和十五年九月(金石錄)
右唐檢校太子少保田公碑李宗閔撰文字殘缺以
事考之盖田弘正之兄融碑也弘正帥魏博詔以融
為相州刺史使之相近唐史稱弘正幼孤事融甚謹
軍中常分曺習射弘正聯中融怒退杖之故當田季
安猜暴時能自全及為軍中推迫融不悦曰爾竟不
自晦取禍之道也其後弘正與其子布皆被祻如融
言融兄弟父子出于軍旅其智略皆過人如弘正布
之忠義融之先見真一代之豪傑也碑為篆字題嵩
山布衣書而姓名磨滅不可識其筆蹟頗佳(金石錄)
昭義節度使辛秘碑
牛僧孺撰陳諫正書元和中立(金石錄)
右唐辛祕碑與新舊史所載大略相同惟碑與舊史
本傳皆云登五經開元禮科而新史云舉明經碑云
其卒贈右僕射而新舊史皆作左僕射耳又舊史云
諡曰昭而新史云諡曰肅後更諡懿碑不載其諡莫
知孰是也(金石錄)
刑部侍郎歸融碑
男登撰行書元和中立(京兆金石錄)
武昌軍節度使元稹碑
白居易撰元和中立(京兆金石錄)
張諴碑
白居易撰武翊黃正書姪孫蟠篆長慶二年八月(金石
錄)
贈太保李良臣碑
李宗閔撰楊正書長慶二年(金石錄)
安定郡王李光進碑
令狐楚撰子季元行書(金石表)
右唐李良臣碑良臣李光顔之父也碑李宗閔撰文
詞爾雅可喜宗閔牛僧孺皆一代奇才而自陷朋黨
惜哉(金石錄)
良臣光進之父官止雞田州刺史以光顔故贈太保
與二子光進光顔同葬一地此李光進乃光顔之兄
與弟光顔並為唐名將非光弼弟也碑今在榆次縣
(金石文字記)
左武衞將軍劉德惠碑
嚴綬撰劉繼元書陸邳篆額長慶二年(京兆金石錄)
少府監胡珦碑(即胡良公碑歐陽集古錄䟦補錄於下)
韓愈撰胡証八分書長慶三年四月(金石錄)
潮州刺史韓愈撰左金吾衞大將軍胡証八分書并
篆額珦字潤溥貝州宗城人官至少府監碑以長慶
三年四月立在蒲城縣(集古錄目)
贈左僕射郭公碑
李宗閔撰蕭佑正書長慶三年八月(金石錄)
山南節度韋綬碑
中書侍郎平章事牛僧孺撰給事中于敖書綬字子
章京兆人官至山南西道節度使碑以長慶三年立
(集古錄目)
贈太尉司徒中書令韓弘碑
韓愈撰長慶三年(京兆金石錄)
胡良公碑(即少府監胡珦)
長慶三年胡良公碑韓愈撰良公者名珦韓之門人
張籍妻父也今以碑校余家所蔵昌黎集本號為最
精者文字猶多不同皆當以碑為正茲不復紀碑云
珦子逞迺巡遇述遷造而集本無巡他流俗所傳本
又有云遇或為巡者皆非也當以碑為正(集古錄)
崔能神道碑
兵部侍郎李宗閔撰能弟檢校吏部尚書判東都尚
書省從書戸部尚書胡証篆額能字子才清河東武
城人官至嶺南節度觀察使贈禮部尚書碑以長慶
三年立(集古錄目)
崔能神道碑云拜御史中丞持節觀察黔中仍賜紫
衣金印按唐世無賜金印者官制古今沿革不同而
其名號尚或相襲自漢以來有銀青金紫之號當時
所謂青紫者綬也金銀者乃其所佩印章爾綬所以
繋印者也後世官不佩印則此名虚設矣隋唐以來
有隨身魚而青紫為服色所謂金紫者乃服紫衣而
佩金魚爾宗閔所謂賜金印者繆也今世自以賜緋
銀魚袋賜紫金魚袋結入官銜矣而階今有至金紫
光祿大夫者遂於結銜去賜紫金魚袋皆流俗相承
不復討正久矣故因宗閔之失并記之(集古錄)
中書令張曲江碑
廣州刺史嶺南節度使徐浩撰并書曲江名九齡字
子夀一字博物韶州曲江人開元中官至中書令罷
為尚書右丞相貶荆州長史諡曰文獻碑以大歴中
書撰長慶三年立(集古錄目)
張九臯碑
工部尚書蕭昕撰九臯孫曺州刺史仲方書九臯范
陽人仕至殿中監以長慶三年立(集古錄目)
魏博節度田布碑
陜州大都督府長史陜虢觀察使庾承宣撰前鄉貢
進士吕價書布字敦禮官至魏博節度使碑以長慶
四年立(集古錄目)
田布碑庾承宣撰布之事壯矣承宣不能發於文也
盖其力不足爾布之風烈非得左丘明司馬遷筆不
能書也故士有不顧其死以成後世之名者猶有幸
不幸焉各視其所遭如何耳今有道史漢時事者其
人偉然甚著而市兒里嫗猶能道之自魏晉以下不
為無人而其顯跡不及於前者無左邱明司馬遷之
筆以起其文也治平甲辰秋社日書(集古錄)
兵部郎中郭貽碑
陸邳隸書長慶四年(京兆金石錄)
江隂縣令武登碑
長慶三年(金石略)子儒衡撰并書在緱氏(碑帖攷)
嶺南節度鄭權碑
陜州大都督府長史庾承宣撰萬年縣令姚向書權
字復道滎陽人官至嶺南節度碑以寳歴二年立(集古
錄目)
鄭權碑寳歷二年姚向書筆力精勁雖唐人工於書
者多而及此者亦少惜其不傳於世而今人莫有知
者惟余以集錄之博得此而已熙寧辛亥孟夏清心
堂書(集古錄)
紫陽先生碑
李白撰柳公權正書寳歴三年(金石錄)
紫陽先生碑隂
李繁撰柳公綽正書寳歴三年(金石錄)
西平王李晟碑
裴度撰柳公權正書太和元年四月(金石錄)
右唐李晟碑裴度撰碑載西平子十二人愿聰㧾愻
憑恕憲愬懿聽惎慇唐史宰相世系表所書亦同而
新舊史列傳皆云晟有十五子舊史云侗伷偕無祿
早世豈以侗等早世故碑不載歟又李石撰李聽碑
云西平有子十六人疑更有未名而卒者耳元和姓
纂載西平子十人以碑校之姓纂缺聰總憑懿四人
而愻慇二子墓碑舊史皆無之又其倫次差謬亦當
以碑為正(金石錄)
裴晉公撰李西平神道碑以較江浙閩唐文粹本大
率傳寫脱謬且經改易不能遍舉姑言其甚者乾元
初立功成都其邦人咸服具以状文而諸本盡作具
状以聞何俗弱也乘墉壑如通道殆有二義當謂士
卒鼔勇升高步險如履平不然以而為如猶春秋書
星隕如雨也今衆本直改作而通道或增一字為軌
道於是下句硩梟獍而清宫亦添一禁字按周禮秋
官硩簇氏掌覆夭鳥之巢鄭氏讀如擿碑盖用此硩
字而諸本盡改為磔尤更淺陋古書日壊俗本日多
此予所以撫卷三嘆也(益公題䟦)
右唐西平郡王李晟碑裴晉公撰柳公權正書晟在
唐功盖天下可謂偉矣唐書列傳叙其官時與碑不
合碑謂晟由左清道率歴三府右職累遷光祿太常
卿傳則云授特進試太常卿碑謂晟為涇原四鎮北
庭節度都知兵馬使代宗徵之以左金吾衞將軍為
神策兵馬使傳則云以右金吾衞大將軍為涇原四
鎮北庭兵馬使碑謂晟平蜀還授檢校太子賓客而
傳不書碑謂建中二年以晟為神策先鋒都知兵馬
使加御史中丞尋拜左散騎常侍兼御史大夫傳則
云晟為神策先鋒加檢校左常侍散騎兼魏府左司
馬尋授御史大夫碑謂皇居失守授晟檢校工部尚
書充神策行營節度傳則云詔拜神策行營節度使
碑謂大駕再遷加檢校右僕射尋轉左僕射同平章
事兼京兆尹神策軍京畿鄜坊節度觀察等使管内
及商華等州副元帥復詔晟兼河中晉綘慈隰節度
使又兼京畿渭北鄜坊丹延節度招討使又進京畿
渭北鄜坊商華兵馬副元帥傳則云進晟尚書左僕
射同中書門下平章事復詔晟兼河中晉綘慈隰節
度使又兼京畿渭北鄜坊丹延節度招討使又進京
畿渭北鄜坊商華兵馬副元帥碑謂鑾輅爰歸拜司
徒兼中書令俄以本官兼鳳翔尹鳳翔隴右節度觀
察等使及四鎮北庭涇原等州副元帥改封西平郡
王傳則云拜晟司徒兼中書令尋拜鳳翔隴右涇原
節度使兼行營副元帥徙王西平郡晟之碑作於當
時而史成於後代要當以碑為是(金薤琳瑯)
碑在高陵縣王墓前裴晉公撰柳誠縣書已磨泐不
可讀矣都元敬全錄其文止缺數字又别本有刻者
與碑亦牴牾數字當是傳寫之誤王元美云是時西
平諸子皆已逝獨太保聽存乞晉公文寥落不能發
其忠義戡定之績至于料吐蕃背盟事絶不載盖聽
于其時徒見晉公祿位勲業之盛幾埒西平意其文
足以光顯其先而不知晉公雖非忌者自以為位宰
相文崇簡要體當如是而于西平之元功偉略十不
著一二嗚呼今碑首云奉勅撰書末云乃命臣度稱
代言時似非聽乞也元美豈未讀全文耶都元敬又
錄其官時與史不合者極詳今抄具左(云云見前)要當以
碑為是又碑所記公子十二人史云十五人亦當從
碑(石墨鐫華)
贈開府儀同三司王弘規碑
李德裕撰侯丕正書大和元年(京兆金石錄)
司徒烏重胤碑
司徒平章事裴度撰山南東道節度竇易直書胤字
保君太原人官至天平横海等軍節度使司徒平章
事碑以太和二年立在下邽(集古錄目)
右唐烏重胤碑新唐史列傳云重胤為横海節度使
討王庭湊久不進兵穆宗以為觀望詔杜叔良代之
以重胤為太子太保長慶末以檢校司徒同中書門
下平章事為山南西道節度使召至京師改節天平
軍文宗初徵拜司徒今以碑考之重胤為横海節度
也長慶元年徙為山南西道周歲徵入改天平軍四
年就拜太子太保文宗踐極徵拜門下平章事頃之
同中書為司徒餘如故盖重胤之罷横海即移鎮興
元未嘗拜太子太保而其為太保實帥天平又其帥
興元時未嘗兼宰相至文宗即位乃拜耳舊史與文
宗實錄所書略同皆可以正新史之失(金石錄)
太尉王播碑
李宗閔撰柳公權正書太和四年正月立(金石錄)
中書侍郎平章事李宗閔撰翰林學士承旨柳公權
書播字明敭太原人位至左僕射同平章事贈太尉
碑以大和四年正月立(集古錄目)
何文悊碑
王源中撰劉禹錫正書大和四年八月(金石錄)
侯仲莊碑
杜黃裳撰崔元略正書大和四年又十月(金石錄)
左威衞將軍李蔵用碑
禮部侍郎翰林學士王源中撰翰林待詔唐玄度篆
額唐元序集王羲之書蔵用宧者也字師貞隴西成
紀人官至冠軍大將軍左威衞大將軍知内侍省隴
西郡開國公碑以太和四年立(集古錄目)唐元序書在
京兆府(金石略)
李蔵用碑王源中撰唐玄度書玄度以書自名于一
時其筆法柔弱非復前人之體而流俗妄稱借之爾
故存之以俟識者(集古錄目)太和四年王源中撰唐元
度書在京兆(碑帖考)
贈右武衞大將軍駱奉先碑
朱景玄撰唐玄度分書篆額大和五年(京兆金石錄)
贈司空王潛碑
李宗閔撰崔蠡正書王無悔篆額大和六年(京兆金石錄)
義陽郡王苻璘碑
題中書侍郎同平章事李宗閔撰宗閔太和七年為
此官柳公權正書(金石錄)今在富平縣儒學(金石文字記)
右唐符璘碑按唐書列傳璘姓符而碑作苻以姓氏
書攷之瑯琊符氏出于魯頃公之孫公雅為秦符節
令因以為氏而武都苻氏出于有扈之後為啟所滅
奔西戎代為氐酋本姓蒲至符堅以背有文改焉今
此碑以璘為苻氐又云其先琅邪人皆不可知然按
璘與弟瑤皆封邑于琅邪豈書碑者誤以符為苻其
家出於武吏不是正乎(金石錄)
右領軍衞將軍馬存亮碑
李德裕撰大和七年(京兆金石錄)
高瑀神道碑
司徒侍中東都留守裴度撰河南尹鄭澣書瑀字乾
亮渤海蓨人官至忠武軍節度使贈司空碑以太和
八年立(集古錄目)
開府儀同三司崔守誠碑
許康佐撰唐玄度分書并篆大和九年(諸道石刻錄)
李石神道碑
東都留守季德裕撰工部侍郎柳公權書碑文殘缺
名字皆不可見考其世系事迹知為李石碑也碑以
大和中立在河隂(集古錄目)
散騎常侍黎公碑
嗣子(名缺)書大和中立(訪碑錄)
六藝之一錄卷七十
