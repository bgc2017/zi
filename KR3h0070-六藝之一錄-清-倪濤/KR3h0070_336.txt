欽定四庫全書
六藝之一錄卷三百七十八錢唐倪濤撰
歷朝書譜六十八
鑒藏
宋周密雲烟過眼錄
喬達之簣成號中山所藏
智永眞草千文永興軍節度使印韓侂胄印
李伯時女孝經伯時自書惜不全
智永眞草千文徽宗題有政和宣和印
顔魯公馬病帖高宗題簽
焦達卿敏中所藏
晉王逸少十七帖眞蹟五紙不出戶帖
唐孫過庭書譜眞蹟上下全徽宗滲金御題有政和
宣和印
鮮于伯樞機所藏
文思博要帝王一部唐類書也天寳十年十二月楷
書臣胡山甫書字極遒麗卷後有史館山甫印用麻
紙列館中典掌之人及三校姓名贉卷皆紹聖間人
題䟦其後如張元長周美成晁說之薛紹彭及諸人
在内有歷下周子然不知何許人也
吳彩鸞書切韻一本字畫尤古
沈傳師書積雪山隂馬過難殘更深夜鐵衣寒將軍
破了單于陣更把兵書仔細看右御史大夫沈傳師
詩書寄太府兄侍史
索靖章草月儀帖一短卷有希世小印及永興節度
使印
晉武帝眞蹟宣和御府物有唐人䟦
王右軍與桓温薦謝玄眞蹟用繭紙書字輕清不類
右軍後有駙馬蔡璀䟦楊和王故物也牡丹錦褾首
儼然著色畫蓋宣和法錦也
蘇東坡書詞一云東武城南連堤就郟湛初溢今刊
本作漣漪初溢非也
雜帖一册内有劉涇巨濟墨蹟一紙印文曰劉巨濟
符
伯機云太平州有重刻本瘞鶴銘然不知以何物爲
别當叩識者又云孔子廟堂碑京兆府本無裂乃佳
葉森今收一本乃饒州錦江書院本極佳
張受益謙號古齋所藏
李西臺新竹詩後有蘇子美䟦賈秋壑故物也
米元章帖十二册各以其類爲册如手簡家書詩文
各分類聞是韓侂胄故物中間韓魏公園池詩各有
閱古珍玩大印其後歸史衛王府凡如此五十六册
一一精好米帖家書内有與友仁者有與寅哥者所
謂虎兒是也花押乃兩樣
王子慶所藏
五字不損本蘭亭原係堂後官盧宗邁家物墨花滿
面後一行空處後歸碑驛童道人姜堯章自童處得
之凡一册題䟦上有白石生四屧之印又有鷹揚周
郊鳳儀虞廷印甚竒蓋藏姓名二字後歸蕭千巖之
姪况介文後有李秀岩䟦既而復歸之俞壽松翁有
夢鷗堂二䟦及會稽内史等三古印最後爲趙子固
所得喜甚乘舟夜歸至湖中弁山舟覆幸値淺港行
李俱淹子固獨持此卷立淺水中示從者曰蘭亭已
在其他不足憂矣其䟦語亦詳載且題八字於卷首
曰性命可輕至寳是保其風致殊似米老子固垂世
以此歸賈氏悦生堂今藏王子慶家後歸李叔固家
葉森曾於其子仲庸參政處見此本仲庸垂世屬之
他人
趙太祖御批三卷
眞宗御書封泰山禁音樂批
仁宗飛白便面六枚
英宗舊名宗實監押侍禁私書及齒藥方
哲宗御書便面掬水月在手弄花香滿衣中有御押
高宗御書損齋二字并御製損齋記左僕射沈該已
下聫名親書表在後
李西臺古篆并行書風后廟碑甚佳駙馬都尉王晉
卿家物也
欽宗圍城日絹上蠟丸徵兵御書
王介石虎臣所藏
唐劉良騵告及江南周宗卿詔用書詔之印咸通中
吳通微書莽贊告書體甚佳米老自䟦
東坡書蔡君謨二小詩又杭妓周韶詩初杭妓營妓
周韶能詩蘇子容過杭述古飲之韶求脱籍子容令
即席賦詩有云隴上巢空歲月驚忍看回首自梳翎
籠中若放雪衣女多念阿彌禮世尊一時歎佳籍中
諸妓之内有胡楚龍靚二妓詩最佳事在侯鯖錄
陶弘景書板帖見東觀餘論
又御書十餘卷太祖者河陽武林關使身故乞差
人充替御筆上用内合同印
太宗迺尹京時葉打捕榜後有御押及行移書字甚
草草可見五代之物苟簡用開封府印
眞宗數紙其後臣僚奏狀既無銜位亦只押而不書
名
徽宗數幅皆處分中省進呈短奏亦多不急之事皆
御筆親書照已畫紙
欽宗一幅係親事官節級徐釗收稱某處某人聚衆
疑惑等事御批示付程振令追捕杖脊配千里封皮
用御前之寳
司德用進所藏
宋李建中書絶句鶯已無聲花已老誰知三月盡頭
時亦佳句也
張與可斯立號繡江所藏
陶隱居小字黃庭外景經
張旭草書眞蹟有六一翁䟦
楊凝式千文元微之轉官誥
郭祐之天錫號北山所藏
晉右軍得告帖又快雪時晴帖皆眞蹟有米老䟦遂
以名齋且刻石葉森曾見此二帖神韻精彩
唐模千文又蘭亭廼李山房故物有老米印又有李
常公擇長印葉森曾見戴森甫持此來售乃南唐椒
閣錦褾首
梁人臨重告等五帖唐徐浩寳林寺詩眞蹟
歐陽率更碧紙行書詠陳後主詩又夢奠帖元是陳
德翁物甚佳葉森芸齋所收即此本亦存甫攜售也
虞永興汝南公主墓誌後有米老䟦皆眞蹟也
褚中令小楷西㫒經後有遠山重疊傳古龍畫
王子才英孫號修竹所藏
米老自作自書上清儲祥宫碑川紙上大書甚佳舊
在向若水家後歸賈秋壑今歸子才廼與東坡同作
米意極自得然非爲彼文壓倒則此老必叫屈余家
亦有米老自畫自書天衣禪師第二碑字畫絶妙藏
之甚久爲德生豪奪去甚惜之金一之應桂亦有之
字大於此然宛不及也
雪竇和尚親書詩一卷後有諸公題䟦
張張所藏名帖
御府蘭亭類考十册凡百餘種及高宗十七帖内臨
八帖後有䟦
廉端甫希貢號薌林所藏
向薌林靈壁臥石上有刻字并小詩皆向薌林伯恭
書
徐容齋竢子方所藏
顔魯公自書刑部尚書告廼紙書不可曉大歷十二
年
唐人雙鈎蘭亭孟簡細書六賦
朱希眞雙鈎力命帖黃庭經
郝清浦清臣所藏
孫過庭草書千文五色紙書其縫内各有珍字印或
謂唐太宗或謂宋太宗印中唐弘文館印
張旭秋深不審帖上有雙龍團印前後有政和宣和
印
蕭子雲出師頌唐模蘭亭
李士弘倜號圓嶠所藏
黃山谷大字浯溪詩有序甚妙
又草堂書嵇康詩
高仲器鑄所藏
唐模蘭亭極瘦而自然高子竒䟦云此乃馮承素等
臨柳公權小楷清淨經元五年書於上都昭成觀
東坡書杜少陵驃騎圖并詩後有子由䟦山谷二絶
句
馬子卿昭號性齋所藏
蕭遘幽分帖明昌題張芝九問帖宣和題
東坡大字德威堂銘黃絹烏絲欄書甚佳
東坡翰院樂語草書一大卷上有開封趙與懃小印
及齊齋印
石曼卿書大字籌筆驛詩甚竒
山谷草書鸚鵡賦佳山谷家書數幅
又一帖云近有佳會率以故不得往豈食料禁不批
放耶呵呵又一帖云花四枝謾送餘春尚可賞否
戴花人安否前輩風流可想也
米帖一云胡不入城單外恐不堪久單外二字甚新
洪元眘集王書勝葉讚高宗題
許渾烏絲闌上書大軸佳
趙孟頫乙未自燕回時所收
京兆府所刻東方朔畫贊比之今本字稍大
天台謝奕修養浩齋所藏
虞永興頭眩帖有機暇清賞文洽公言珍玩蓑笠軒
印亦有紹興印
顔魯公鹿脯帖乞米帖倩仲䟦
楊少師手帖李西臺詩
蘇滄浪草書東坡醉草温公帖
陶隱居小楷大洞眞經隱訣後有林希父子題
秦少游數帖周越書劒器行
唐良騵元陵挽郎誥眞元八年三月二十四日三省
長官董晉領吏部選杜黃裳尚書右丞趙景郎中韋
夏卿
唐陳尚庭縣尉誥天寳三載丞相李林甫韋陟景融
又稱陳庭四十三載改年爲載而人歲亦然可怪也
告身乃用羅紋紙殊不可曉後有向若水䟦
吳越承制大略如誥勅後書天下兵馬元帥尚父吳
越王銜
王晉卿八帖皆與親賢宅諸王書内有送酒一帖云
瀑釀四器納上以酒稱釀可謂好竒
蘇氏譜系帖自淵明坡穎而下凡五世世各十餘帖
爲六巨帙生平所觀蘇帖未有如是之多也
米老三小楷三帖又十帖珊瑚等帖米老親書楷
書畫法并青山白雲字米老辨印帖
蔡君謨朱書青紙上大字東坡書繡觀音贊
吳越王判狀二並贊寧狀忠懿王草書判字一花押
已上並賈師憲故物後以此送謝堂堂不能保歸
之起翁翁今亦不自務也漸爲陳氏所藏
菊坡趙氏待制與懃所藏
黃太史大字發願文
教化參政所藏
宋太祖御書一紙前據殿前軍馬數次有御筆兩行
云我自别勾當公事誰要汝具人數來後復有太祖
御書字其下封禪鹵簿使印印上書臣陳康伯四字
嘗見汪龍溪彦章一帖
高宗御府手卷畫前上白引縫間用乾卦圓印其下
用希世藏方印畫卷盡處之下用紹興二字印墨跡
不用卷上合縫卦印止用其下希世小印其後仍用
紹興小璽
徽宗朝墨蹟用天水雙龍縫及泥金御題淡青狹簽
頭者是也
米氏研山後歸宣和御府今在台州戴覺民家太衍
庫出售雜物時有靈壁小峯長僅五六寸高半玲瓏
秀潤所謂胡桃玉色徽宗御書八小字刻於峯傍云
山高月小水落石出略無琢刻之形眞竒物也
元湯允謨雲煙過眼續錄
總管大中灤陽趙伯仁舉家藏
王右軍司州帖古黃紙書章宗泥金書簽明昌七印
全
又屏風帖硬黃紙書徽宗泥金簽題首尾天水宣政
内府圖書等印並全
余家舊藏
司馬文正公手錄富鄭公使北日抄一卷其長五六
丈字畫&KR2198;若古拙而首尾端謹如一豈像其生平行
止耶史稱公之至誠可以動天地此卷見之丞相益
國公周必大子充爲䟦賈師憲物也
山居太史楊瑀所藏
智永石刻千文九成宫石刻皆金士權所䟦
楊元誠家所藏
唐王建親書宫詞小詩一百二十首後有錢武肅王
印
押龍蓋宣和内物也其字皆章草
明都穆寓意編
明金閶城西張氏家藏
鍾元常薦季直表上有晝錦堂米芾賈似道等印元
人䟦云是宋僧存此山物
薛紹彭四帖元張伯雨藏趙松雪金蓀壁䟦後歸倪
雲林今在石田翁家李少卿近䟦鍾書定爲眞蹟予
不敢以爲然也
宜興尹氏家藏
禇模禊帖中縫折處鈐墨寳小印後蘇易簡題有若
象夫子一首後范文正蔡君謨裴煜馮當世䟦富鄭
公梅都官吕汲公蘇氏兄弟米海岳諸公題名小米
鑒定此卷後歸陳祭酒緝熙燬于火觀此則前開皇
蘇䟦僞矣
朱性父家藏
米臨黃庭經今歸石田翁虞丞相允文手帖今歸
黃應龍虞文靖公楷書金剛經一卷
李少卿貞伯家藏
懷素酒狂帖後有楊凝式鑒定王晉卿䟦山谷題名
是光福人家物非眞蹟
山谷草書一卷後有黃眞字䟦紙墨如新爲黃書之
最少卿嘗奉使湖湘道過江西於石亭寺僧處得之
寧波謝氏家藏
文丞相書其遠祖敬齋先生論蘇章事并丞相䟦字
約千餘行草稱後學文天祥書無印章王伯厚題䟦
馬主事抑之家藏
顔魯公争坐位帖上有賈似道印爲袁文清公物按
米氏書史云争坐位帖在顔最爲傑思年少時臨一
本不復記知所在後二十年謝景温尹京云大豪郭
氏分内一房欲此帖至折八百千衆乃許取視之縫
有元章戲筆字印中間筆氣甚有如予書者面諭之
乃云家世收久不以公言爲然觀袁䟦及書史此帖
豈眞是耶(袁䟦已載米臨顔争坐位帖下不錄)
山谷書隂眞君詩一卷公有䟦云中州丰都山仙都
觀朝金殿西壁有天成四年人書隂眞君詩三章予
同年許少張以爲眞漢人文章也偶得佳紙爲抄此
詩與王瀘州之季子紹聖四年四月丙午黔中禪月
樓中書
南京梁中書家藏
陸宣公書陸士衡文賦小字章草
東坡謝陳后山惠巾詩上有大方印曰趙郡蘇氏江
隂薛堯卿藏
陸放翁大行書字畫遒勁山隂杜思永䟦
崑山項方伯家藏
朱文公李泰發二帖泰發名光宋參知政事諡莊簡
後人䟦其帖見有光字遂以爲司馬筆可發一笑
常熟劉以則家藏
張長史宛陵帖李西臺蘇才翁䟦江隂卞氏物非眞
老米作朱樂圃墓表一卷亦非眞
元李雪菴絹書唐絶四軸眞字大可數寸學顔魯公
海鹽張黃門靜之家藏
顔魯公祭姪文(杲卿子)
宋人雙鈎唐模蘭亭漢中趙氏諸印
袁戒卿家藏
張伯雨自書詩五十五首後人裱爲二册題䟦一册
楊廉夫而下共十五人
顧少參家藏
懷素草書千文一册少參得之河南民家
遼東蕭黃門文明家藏
宋錢文僖鄒忠公任伯雨而下二十一帖
松江曹涇楊氏家藏
蔡蘇黃米眞蹟一卷陸放翁自書詩一卷
金王華書絶句詩七首大字行盧廷璧物
宜興徐閣老家藏
東坡小楷乞居常州奏狀謝采伯䟦
蘇郡王氏家藏
五代楊凝式書神仙起居法草字眞蹟小米鑒定上
有永興軍節度使印及賈丞相悦生堂圖書
范氏家藏
范文正公書伯夷頌黃絹小楷宋元名人題識甚多
世謂首陽之節韓子之文與文正之書同爲三絶范
氏子孫嘗摸以刻石眞蹟今藏義莊
姚氏家藏
歐陽公寄蘇子美詩真蹟姚少師嘗為僧洪武中住
兆平得此帖少師自有䟦今藏於其孫廷用
侍郎吳公原博家藏
唐林藻深尉帖宋祕府物
僉憲劉公廷美家藏
宋王巖叟李樂菴梁克家趙令畤范時湖李泰發諸
名賢手帖共一册
相城沈啓南家藏
蘇滄浪蔡端明蘇文忠蘇文定黃文節米海嶽諸賢
遺墨共一册
王文正秦淮海米襄陽樓攻媿楊慈湖諸賢手帖一卷
林和靖與僧二帖蔡端明自書絶句詩
蔡蘇黃米眞蹟一卷
蘇子瞻前後赤壁賦李龍眠作圖隸字書旁注云是
海嶽筆共八節唯前賦不完
山谷大字馬伏波詩一卷谷自有䟦
山谷書老杜律詩二首
米元章自書詞一卷
李忠定張忠獻趙忠簡吕忠穆李莊簡五公手札一
卷
張忠獻父子與虞丞相劄子
鄧侍郎程雪樓徐子方盧虞疎齋諸公詩蹟
吳江史明古家藏
趙模集晉字千文
禇河南書文皇哀册文硬黃紙米友仁鑒定
歐陽率更夢奠帖行書疑是臨本元郭畀天錫藏後
入楊東里家郭楊皆有䟦
顔魯公與劉中使帖凡四十一字行書元王芝張晏
政白湛淵鮮于樞田師孟諸䟦爲嘉興故物
蔡端明八帖洪興祖范大年䟦胡珪等題名
宋賢諸帖一卷李西臺周益公胡邦衡文文山而下
九十八人王逸老二帖大字行書
朱文公六十郎帖貢尚書楊鐵崖䟦
宋孝宗賜虞丞相手詔
趙子固書梅竹詩三首趙子眞葉士則董楷䟦
元張師道書木蘭花慢詞一卷後元人題識
子昂臨大令帖并自書詩一卷
松雪書歸去來辭一卷
鮮于伯機自書詩一卷有鄧文肅龔子敬䟦
周伯温書四體千文一卷前畫伯温小像門人蔣冕
侍立旁有自贊蓋周公書以貽冕者冕蘇郡人精篆
隸
明古復有薛尚功摹鐘鼎款識眞蹟二十卷後題
云嘉熙三年冬十有一月望後十一日外孫朝請
郎新知臨江軍事楊伯岳拜觀於廿四叔外翁書
室後二十年弁陽周密得之外舅沐齋書房趙孟
頫鑒定白野不花周伯琦題名張伯雨柯九思䟦
此帖舊爲吾鄉沈雄仲藏雄仲名洪元巨室號萬
三之後善草隸書老而貧故史氏得之成化戊申
予館授史氏九月其家火作書畫多付煨燼唯此
帖及歐禇趙模書數卷獨存豈竒寳鬼神固衛之
邪南濠都穆識(按白野不花應改伯野台哈布哈因帖尾題名故仍其舊)
崑山黃應龍家藏
吳𫝊朋游絲書宋高宗賜岳武穆手詔
金顯宗雨竹上有張疇齋䟦
嘉興王庭槐家藏
張長史春草帖白麻紙眞蹟嘗入宋祕書題名並䟦
甚多
梁溪華氏眞賞齋法書(珊瑚網)
文太史徵仲敘名
鍾太傅薦季直表貞觀祕珍
王右軍袁生帖祐陵䟦
謝靈運書古詩帖
虞永興汝南公主墓銘起草
王方慶通天進帖上有建隆史館印
顔魯公朱巨川誥宣和譜藏
眞卿與劉中使帖一曰瀛洲帖
徐季海絹上楷書道經
蔡君謨手牘
黃山谷眞行劉賓客經伏波神祠詩冬日二士兩柬
草書諸上座帖
太白憶舊遊詩
高宗黃素黃庭經
岳鵬舉與奉使郎中劄子
趙承旨臨鵝羣帖有鄧善之貢仲章龔子敬等䟦
臨大令洛神賦有虞伯生李鳴鳳袁仲長柳道傳等
䟦
虞雍公蚊賦邵菴行書
金石有周穆王壇山古刻蔡中郎石經殘本夏
承婁壽漢碑樂毅東方晉刻定武蘭亭帖
豐道生賦云小楷諸帖則樂毅紳刻之眞朔贊初
鐫之勝黃庭遺字之精洛神全賦之夐與夫虞之
破邪歐之白鹿心經禇之隂符度人柳之尊勝清
淨又云爛若玄眞之丹識以樂毅論有青箬笠綠
蓑衣印爲張志和也
淳化祖刻
賦云廷珪墨色之古銀錠棗木之紋坡老硃書之
辨趙公姓印之文
明嚴氏書畫記(珊瑚網)
分宜嚴氏書品掛軸目(嘉靖四十四年籍)
張長史草書俞紫芝墨蹟
晦翁墨妙宋局畫壽字
趙子昂眞蹟詩字六軸元刻絲早朝詩四軸
織字晝錦堂一軸本朝名筆大學總章四軸
草書四軸憲宗御製判字一軸
金山農書歸去來辭徐霖晝錦堂記
歸去來辭四景詩八軸
李東陽詩楊譓隸字
胡恭草書徐承祖字二軸
馬一龍草書三軸陳道復草書四軸
石刻東林寺詩王穀祥文武成功詩一軸
福壽康寧字百福字各一軸
嚴氏書品手卷目
定武蘭亭一卷唐宋墨蹟一卷
蔡君謨茶錄四大家書二卷
陳氏家教一卷文賦墨蹟二卷
元名人游仙詩卷俞紫芝讀書譜
馮海粟一卷趙子昂書常清淨經一卷
趙仲穆古篆千文一卷本朝宣廟御書石刻一卷
沈度書聖學傳心一卷宋仲温書陶詩
徐子仁赤壁賦喬白巖詩草
沈周昌黎記一卷李西涯眞草墨蹟五卷
祝枝山文賦草聖二卷鄭元吉書游仙詩一卷
古今墨妙名賢翰墨各一卷
嚴氏書畫册葉目
鍾鼎臨本四册松雪眞蹟四册
錦囊佳製張即之墨妙
虞世南墨蹟懷素帖
靜林書譜宣和御書
翰墨清趣吳下草聖
拙政園記十二篇
其石刻法帖共三百五十八誥勅及欽賜詩賦外
聖諭至二千八百七十八道累朝實錄八部計五
百七本手抄宋元書籍二千六百十三本沒入大
内一應經史子籍等書計五千八百五十二部套
發各儒學貯收一應道佛各經訣計九百一十四
部套發各寺觀供誦而所籍錠金條金餅金葉金
沙金碎金及金器金飾共三萬四千五百餘兩内
首飾之竒者有大珠猫睛天上長庚人間壽域二
副淨銀及銀器銀飾共二百二萬七千二百餘兩
玉器計千件最古者有漢始建國元年注水玉匜
晉永和鎮宅世寳紫玉杯盤玉帶計二百餘條犀
象玳瑁諸香帶稱是金鑲牙筯二千餘雙珠寳琥
珀共重五百七十餘兩珍竒器玩共三千六百五
十餘件内有嵌寳金象駝水晶燈二架上具寳蓋
珍珠絡索紫窑計二十四件外有珊瑚樹六十株
金鑲龍卵甕五個古刺水薔薇露十三礶空青五
枚硃砂計六百四十餘斤沉檀竒南計五千餘斤
織金妝花段絹紗紬紗羅絨葛瑣袱蕉布共一萬
四千三百三十餘疋男女衣服及貂裘襖共一千
三百餘件内宋錦二百餘疋弓鞵之珍麗者至一
千八百雙金銀鉸川扇墩扇襄扇倭扇團扇戈折
扇玳牙諸香扇共一萬七千六百餘柄名琴共五
十四張有清流春雪寒玉激玉響泉冰泉秋月垂
月霜鐘秋風調古一天秋萬壑松雪下鐘秋澗泉
玉琮琤玉壺冰清廟之音咸通之寳鳴雷震電九
霄鳴佩月下冰玉萬壑松聲流水高山蒼龍噴玉
寒江落雁及鎏金古銅琴大理石琴餘盡斷紋金
徽水晶玉軫足古硯除端溪龍尾外有漢未央宫
硯銅雀臺硯唐天策府製硯貞觀上苑硯宣和殿
硯蘇東坡天成硯玻瓈石二面硯崑壁硯白玉硯
都丞文具六副内佳玩不可枚舉古銅鼎壺樽彛
之類計一千一百二十七件而寳翰樓之象簞金
絲幛百祿堂之隨間大紅毯與宴處之肉雙陸香
唾壺銀美人溺器不列也畫品亦甚侈乃墨蹟法
帖僅此足徵嚴氏之好尚矣
文嘉嚴氏書紀(書畫舫)
嘉靖乙丑五月提學何公賓崖檄余往閱官籍嚴
氏書畫凡分宜之舊宅袁州之新宅省城之諸宅
所藏書畫盡發以觀歷三閱月始克畢事當時漫
記數目以呈不暇詳别今日偶理舊篋得之因重
錄一過稍爲區分隨筆箋記一二傳諸好事明窗
淨几時一批展恍然神游于金題玉躞間也隆慶
戊辰冬十二月十七日文江草堂書茂苑文嘉
法書一
魏一
鍾繇薦季直表一初藏吳中張氏後歸石田先生家
復在王元美處吳匏菴定爲眞蹟然非元常筆也
戎路帖一唐摹本妙
晉六
王羲之此事帖一震澤王氏本乃章宗故物凡二十
字紙墨如新精神煥發傳世之寳也月半帖一
眞蹟也亦曾入唐時内府者大熱帖一吳中王
氏所藏墨采脱落略存筆意耳黃素黃庭内景
經一字類元章所臨清逸絶世或云楊羲書也
王獻之奉書帖一獻之眞蹟傳世不多此書曾在吳
中見之盖其得意筆也余嘗摹一過
索靖出師頌一宋内府本前有高宗書簽吾家所藏
本也余兄弟皆有䟦
法書二
唐十八
虞世南夫子廟堂碑一
歐陽詢千文一
唐人雙鈎十七帖一唐模晉帖世所少有此十七帖
奕奕逼眞大是佳蹟
趙模集晉字千文一史明古藏本史氏法書第一亦
天下法書第一
禇河南倪寬贊一眞筆上上吳中大家本或云禇書
係思陵所臨紙非唐紙亦一証也
柳公權小楷度人經項吏部所藏名蹟也曾摹刻停
雲館帖中
顔魯公書誥一黃紙上所書略無毫髮動名蹟也即
停雲館中所刻朱巨川誥送裴將軍詩一錫山
安氏藏本其家已刻石行世怪怪竒竒前無古人
矣蓋魯公劇蹟也爭坐位帖一全本馬抑之故
物宋米芾所摹也後有袁桷䟦尾毫髮悉似幾于
亂眞吾家所藏半本亦元章筆不及多矣
孫過庭書譜一眞本惜不全
林藻深慰帖一匏菴先生家物宋宣和御府錄藏
林公書僅此帖耳
李懷琳絶交書一妙
吳通微千文一楮紙上專擬聖教序乾濃畢備古意
溢目唐人書世不多見此眞可喜者
張旭春草帖一舊藏無錫華氏其家有春草堂蓋取
諸此筆雖眞惜紙敝墨渝略存梗概猶隔霧看花
惟想像神妙耳終不失爲名蹟也
懷素自敘帖一舊藏宜田徐氏後歸吾鄉陸全卿氏
其家已刻石行世以余觀之似覺䟦勝絹本草
書千文一初藏海鹽姚氏其家云此帖一字値一
金故號千金帖不知幾傳失去後余以善價得之
通用黃絹八幅絲理精細纖毫無損交接處用軍
司馬印鈐記亦曾摹刻于停雲館後歸史氏自史
氏歸嚴氏今已入内府矣蓋晩年書也
盛唐墨蹟一
鍾紹京墨蹟一即靈飛六甲經
韋莊借書帖一余嘗在王懋夫家見之眞蹟也
法書三
宋五十四
徽宗書史女史箴一絹本瘦金書大字詩一眞蹟
高宗書度人經一澄心堂紙書眞蹟臨禊帖一
蔡襄進御詩表一宜興吳氏本茶錄一王槐雨藏
本小簡一
蘇軾親書前赤壁賦一紙白如雪墨蹟如新惟前缺
數行余兄補之吾家本也小楷芙蓉城詩一孫
鳴岐本眞蹟上上大字淵明飲酒詩一金小溪
本筆力剛勁奕奕有神簡帖一(已上四卷俱眞筆)九
歌一赤壁前後二賦一長公眞蹟一䟦陳
氏家教一(已上四卷俱不眞)
黃庭堅諸上座帖一前作草書師懷素頗逼眞皆禪
語也舊藏于一佛寺李范菴獲之枝山草書多出
于此云松風閣帖一百字令一字體全倣瘞
鶴銘懶殘和尚歌一(已上四卷俱眞筆)山谷墨蹟一
伏波神祠一山谷草書一山谷千文一
文節翰墨二黃太史眞蹟二山谷眞蹟一
山谷遺筆一黃庭堅墨蹟一草書一(已上十一卷俱
不眞)
米芾天馬賦一(紙書大字)舊在張子京處後歸南橋
范氏祝枝山嘗稱其妙然不及余所見小字本韻
度頗勝此猶帶黃華父子筆意耳草書九帖一
父書子䟦法多從晉舊在張子京處余借摹刻于
停雲館帖中元章劇蹟也
易說一手簡一金山賦一大字詩一(已上六卷
俱眞蹟)茶歌一蔡蘇黃米一蘇黃米卷一
蘇黃米墨妙一蘇黃米蔡墨蹟一宋四大家
一(已上六卷俱不眞)
文彦博眞蹟一眞蹟上上
歐陽修眞蹟一皆金石錄䟦尾
陸游詞翰一舊在吳中袁承之家余屢見之皆詩草
也
朱子和張敬夫詩一小簡一
張即之大書詩一不眞乃絹本雙鈎者眞本在崑山
張允清家
釋静賓百詠梅花詩一詩字皆佳静賓宋末僧也
晉唐宋墨蹟一唐宋墨蹟一集宋名筆一(已上三卷
皆僞蹟)藏經二
法書四
元三十二
趙子昂六體千文一真草篆隸并鍾鼎章草為六體
松江顧氏所藏三體千文一千文二行書
千丈一西涯題寫絶交書一即范半醒所藏後
有先待詔小楷䟦臨十七帖二臨蘭亭一
補唐人不全帖一小楷洞玉經一紙高五寸字
大如黍後冇虞伯生題王南原家物歸松江曹氏
為吾故翰林孔目何柘湖得之余所見松雪小楷
惟永嘉趙氏馬蹄篇及此然馬蹄絹本多渴筆此
用澄心紙精緊筆墨精妙毫髮無遺恨矣石刻者
字大如黃庭與吾家道德經無異又陸儼山亦有
道德經一卷然遠不及吾家者心經一書右
軍四事一臨東方朔畫像贊一洛神賦一
臨洛神十三行一常清淨經一寫淵明詩一
親筆一夀樂堂記一慧聚寺莊殿記一
金書道德經一金書金丹訣一大字四言詩
一文敏真蹟一
趙仲穆篆書千文一
馮海粟字一
錢良祐書麻姑壇記一即江隂徐兼山本兼山江隂
老儒嘗寳一鐡硯及此
鄭元祐等游仙詩一元祐字明德遂昌人少時右臂
脱骱用左手書號尚左生博學能詩文
段天祐臨十七帖一天祐蓋詩人書不甚工此十七
帖迥異常作
俞紫芝書白石續書譜一和字子中號紫芝少嘗作
松雪偽書松雪見之遂留賞焉續書譜松雪嘗書
之有隂陽二刻其陽字木刻者尤妙先待詔購得
一本以為珍玩偶失去遍求不可得紫芝晩年專
臨晉帖及見獻之十三行真蹟刻意模擬之亦名
家矣
法書五
明二十五
宋克書陶淵明詩一
名賢翰墨一沈度書聖學心法一小楷精謹
李東陽草書詩一春興八首一西涯墨蹟一
西涯詩字一高宇詩一
祝允明秋興八首一文賦一草聖一前後赤壁
賦藏經紙上所書真蹟也陳白陽大書其前題曰
枝山草聖歙人藏枝山翁卷一枝山字一
徐霖篆書赤壁賦霖金山人字子仁號九峯又號髯
仙真行篆皆能而篆尤妙
文徵明詞翰二詩卷一翰林詩字一雜詩一
大史詩一詩字一離騷九歌一千字文
二
六藝之一錄卷三百七十八
