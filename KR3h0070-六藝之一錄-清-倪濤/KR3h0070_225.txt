欽定四庫全書
六藝之一錄卷二百六十七錢唐倪濤撰
古今書體九十九
晉衛恒四體書勢(晉書衛恒傳)
昔在黃帝創制造物有沮誦倉頡者始作書契以代結
繩蓋覩鳥跡以興思也因而遂滋則謂之字有六義焉
一曰指事上下是也二曰象形日月是也三曰形聲江
河是也四曰會意武信是也五曰轉注老考是也六曰
假借令長是也夫指事者在上為上在下為下象形者
日滿月虧效其形也形聲者以類為形配以聲也會意
者止戈為武人言為信也轉注者以老為壽考也假借
者數言同字其聲雖異文意一也自黃帝至於三代其
文不改及秦用篆書焚燒先典而古文絶矣漢武時魯
恭王壊孔子宅得尚書春秋論語孝經時人已不知有
古文但謂之科斗書漢世祕藏希得見者魏初傳古文
者出於邯鄲淳恒祖敬侯寫淳尚書後以示淳而淳不
别至正始中立三字石經轉失淳法因科斗之名遂效
其形太康元年汲縣人盗發魏襄王冡得策書十餘萬
言按敬侯所書猶有髣髴古書亦有數種其一卷論楚
事者最為工妙恒竊悅之故竭愚思以贊其美愧不足
厠前賢之作冀以存古人之象焉古無别名謂之字勢
云
黃帝之史沮誦倉頡眺彼鳥跡始作書契紀綱萬事
垂法立制帝典用宣質文著世爰暨暴秦滔天作戾
大道既泯古文亦滅魏文好古世傳丘墳歴代莫發
真偽靡分大晉開元弘道敷訓天垂其象地耀其文
天地乃位粲矣其章因聲會意類物有方日處君而
盈其度月執臣而虧其旁雲委蛇而上布星離離以
舒光禾卉苯䔿以垂穎山嶽嵯峨而連岡蟲跂跂其
若動鳥飛飛而未揚觀其措筆綴墨用心精專勢和
體均發止無間或守正循檢矩折規旋或方圓靡則
因事制權其曲如弓其直如弦矯然特出若龍騰於
川淼爾下頽若雨墜於天或引筆奮力若鴻鵠高飛
邈邈翩翩或縱肆阿那若流蘇懸羽靡靡緜緜是故
遠而望之若翔風厲水清波漪漣就而察之有若自
然信黃唐之遺跡為六藝之範先籀篆蓋其子孫隸
草乃其曾玄覩物象以致思非言辭之所宣
昔周宣王時史籀始著大篆十五篇或與古同或與古
異世謂之籀書者也及平王東遷諸侯立政家殊國異
而文字乖形秦始皇帝初兼天下丞相李斯乃損益之
秦罷不合秦文者斯作倉頡篇中車府令趙高作爰歴
篇太史令胡母敬作博學篇皆取史籀大篆或頗省改
所謂小篆者或曰下杜人程邈為衙吏得罪始皇幽繫
雲陽十年從獄中作大篆少者增益多者損減方者使
員員者使方奏之始皇始皇善之出為御史使定書或
曰邈所定乃隸字也自秦壊古文有八體一曰大篆二
曰小篆三曰刻符四曰蟲書五曰摹印六曰署書七曰
殳書八曰隸書王莽時使司空甄豐校文字部改定古
文復有六書一曰古文孔氏壁中書也二曰竒字即古
文而異者也三曰篆書秦篆書也四曰佐書即隸書也
五曰繆篆所以摹印也六曰鳥書所以書幡信也及漢
祭酒許慎撰說文用篆書為正以為體例最新可得而
論也秦時李斯號為工篆諸山及銅人銘皆斯書漢建
初中扶風曹喜少異於斯而亦稱善邯鄲淳師焉略究
其妙韋誕師淳而不及也太和中誕為武都太守以能
書留補侍中魏氏寳器銘題皆誕書也漢末又有蔡邕
為左中郎將善篆采斯喜之法為古今雜形然精密閑
理不如淳也邕作篆勢云
鳥遺蹟皇頡循聖作則制斯文體有六篆為真形要
妙巧入神或龜文針列櫛比龍鱗紓體放尾長翅短
身頽若黍稷之垂穎藴若蟲蛇之棼緼揚波振撆鷹
跱鳥震延頸脅翼勢欲凌雲或輕筆内投微本濃末
若絶若連似水露緣絲凝垂下端從者如懸衡者如
編杳杪邪趣不方不員若行若飛跂跂翾翾遠而望
之象鴻鵠羣遊駱驛遷延廹而視之端際不可得見
指撝不可勝原研桑不能數其詰屈離婁不能覩其
卻間般倕揖讓而辭巧籀誦拱手而韜翰處篇籍之
首目粲斌斌其可觀摛華豔於紈素為學藝之範先
嘉文德之弘懿慍作者之莫刊思字體之頫仰舉大
略而論旃
秦既用篆奏事繁多篆字難成即令隸人佐書曰隸字
漢因用之獨符璽幡信題署用篆隸書者篆之捷也上
谷王次仲始作楷法至靈帝好書時多能者而師宜官
為最大則一字徑丈小則方寸千言甚矜其能或時不
持錢詣酒家飲因書其壁顧觀者以酬酒直計錢足而
滅之每書輒削而焚其柎梁鵠乃益為柎而飲之酒候
其醉而竊其柎鵠卒以書至選部尚書宜官後為袁術
將今鉅鹿宋子有耿球碑是術所立其書甚工云是宜
官書也梁鵠奔劉表魏武帝破荆州募求鵠鵠之為選
部也魏武欲為洛陽令而以為北部尉故懼而自縛詣
門署軍假司馬在祕書以勤書自效是以今者多有鵠
手跡魏武懸著帳中及以釘壁翫之以為勝宜官今宫
殿題署多是鵠書鵠宜為大字邯鄲淳宜為小字鵠謂
淳得次仲法然鵠之用筆盡其勢矣鵠弟子毛弘教於
祕書今八分皆弘之法也漢末有左子邑小與淳鵠不
同然亦有名魏初有鍾胡二家為行書法俱學之於劉
德昇而鍾氏小異然亦各有其巧今盛行於世作隸勢
云
鳥跡之變乃惟佐隸蠲彼繁文從此簡易厥用既弘
體象有度煥若星陳鬱若雲布其大徑尋細不容髮
隨事從宜靡有常制或穹窿恢廓或櫛比針列或砥
平繩直或䖤蜑繆戾或長邪角趣或規旋矩折修短
相副異體同勢奮筆輕舉離而不絶纖波濃點錯落
其間若鐘簴設張庭燎飛煙嶄巖嵯峨高下屬連似
重臺崇宇層雲冠山遠而望之若飛龍在天近而察
之心亂目眩竒姿譎詭不可勝原研桑所不能計宰
賜所不能言何草篆之足算而斯文之未宣豈體大
之難覩將祕奥之不傳聊俯仰而詳觀舉大較而論
旃
漢興而有草書不知作者姓名至章帝時齊相杜度號
稱善作後有崔瑗崔寔亦皆稱工杜氏殺字甚安而書
體微瘦崔氏甚得筆勢而結字小疎弘農張伯英者因
而轉精其巧凡家之衣帛必書而後練之臨池學書池
水盡黑下筆必為楷則常曰悤悤不暇草書寸紙不見
遺至今世尤寳其書韋仲將謂之草聖伯英弟文舒者
次伯英又有姜孟穎梁孔達田彥和及韋仲將之徒皆
伯英之弟子有名於世然殊不及文舒也羅叔景趙元
嗣者與伯英並時見稱於西州而矜巧自與衆頗惑之
故伯英自稱上比崔杜不足下方羅趙有餘河間張超
亦有名然雖與崔氏同州不如伯英之得其法也崔瑗
作草勢云
書契之興始自頡皇寫彼鳥跡以定文章爰暨末葉
典籍彌繁時之多僻政之多權官事荒蕪勦其墨翰
惟作佐隸舊字是刪草書之法蓋又簡略應時諭指
用於卒迫兼功并用愛日省力純儉之變豈必古式
觀其法象俯仰有儀方不中矩員不副規抑左揚右
兀若竦﨑獸跂鳥跱志在飛移狡兔暴駭將奔未馳
或黝黭&KR1709;&KR1677;狀似連珠絶而不離畜怒怫鬱放逸生
竒或淩邃惴慄若據槁臨危旁點邪附似蜩螗挶枝
絶筆收勢餘綖糾結若杜伯揵毒看隙緣巇騰蛇赴
穴頭没尾垂是故遠而望之摧焉若阻岑崩崖就而
察之一畫不可移幾微要妙臨時從宜略舉大較髣
髴若斯
宋王愔文字志古書三十六種目(法書要錄)
古文篆大篆象形篆科斗篆小篆刻符篆摹篆蟲篆隸
書署書殳書繆篆鳥書尚方大篆鳳書魚書龍書騏驎
書龜書蛇書仙人書雲書芝英書金錯書十二時書懸
針書垂露篆倒薤書偃波書蚊脚書草書行書楷書藁
書填書飛白書
張彦遠云未見此書今錄其目
後魏江式論書表(北史江式傳)
臣聞庖犧氏作而八卦列其畫軒轅氏興而靈龜彰其
采古史倉頡覽二象之文觀鳥獸之跡别創文字以代
結繩用書契以紀事宣之王庭則百工以敘載之方冊
則萬品以明迄于三代厥體頗異雖依類取制未能悉
殊倉氏矣故周禮八歲入小學保氏教國子以六書一
曰指事二曰諧聲三曰象形四曰會意五曰轉注六曰
假借蓋倉頡之遺法也及宣王太史籀著大篆十五篇
與古文或同或異時人即謂之籀書孔子修六經左丘
明述春秋皆以古文厥意可得而言其後七國殊軌文
字乖别暨秦兼天下丞相李斯乃奏罷不合秦文者斯
作倉頡篇中車府令趙高作爰歷篇太史胡毋敬作博
學篇皆取史籀大篆或頗省改所謂小篆者也於是秦
燒詩書滌除舊典官獄繁多以趨約易始用隸焉古文
從此息矣隸書者始皇時衙吏下邽程邈附於小篆所
作也世人以邈徒隸即謂之隸書故秦有八體一曰大
篆二曰小篆三曰刻符書四曰蟲書五曰摹印六曰署
書七曰殳書八曰隸書漢興有尉律學復教以籀書又
習以八體試之課最以為尚書史書或有字不正輒舉
劾焉又有草書莫知誰始考其形畫雖無厥誼亦是一
時之變通也孝宣時召通倉頡篇者張敞從受之涼州
刺史杜鄴沛人爰禮講書大夫秦近亦能言之孝平時
徵禮等百餘人說文字於未央以禮為小學元士黃門
侍郎揚雄採以作訓纂篇及亡新居攝自以運應制作
使大司空甄豐校文字之部頗改定古文時有六書一
曰古文孔子壁中書也二曰竒字即古文而異者三曰
篆書云小篆也四曰佐書秦隸書也五曰繆篆所以摹
印也六曰鳥蟲所以書幡信也壁中書者魯共王壊孔
子宅而得尚書春秋論語孝經也又北平侯張蒼獻春
秋左氏傳書體與孔氏壁中書又類即前代之古文矣
後漢郎中扶風曹喜號曰工篆小異斯法而甚精巧自
是後學皆其法也又詔侍中賈逵修理舊文殊藝異術
王教一端苟有可以加於國者靡不悉集逵即汝南許
慎古學之師也後慎嗟時人之好竒嘆俗儒之穿鑿惋
文毁於凡譽痛字敗於庸說詭更任情變亂於世故撰
說文解字十五篇首一終亥各有部居苞括六藝羣書
之詀評釋百代諸子之訓天地山川草木鳥獸昆蟲雜
物竒怪珍異王制禮儀世間人事莫不畢載可謂類聚
羣分雜而不越文質彬彬可得而論也後左中郎將陳
留蔡邕採李斯曹喜之法為古今雜形詔於太學立石
碑刊載五經題書楷法多是邕書也後開鴻都書盡其
能莫不雲集于是諸方獻篆無出邕者魏初博士清河
張揖著埤蒼廣雅古今字詁究諸埤廣綴拾遺漏增長
字類抑亦於文為益者也然其字詁方之許篇古今體
用或得或失矣陳留邯鄲淳亦與揖同時博聞古藝特
善倉雅許氏字體八體六書精究閑理有名於揖以書
教諸王子又建三字石經於漢碑之西其文蔚煥三體
復宣校之說文篆隸大同而古字少異又有京兆韋誕
河東衛顗二家並號能篆當時樓觀牓題寳器之銘悉
是誕書咸傳之子孫世稱其妙晉世義陽王典詞令任
城吕忱表上字林六卷尋其況趣附託許氏說文而按
偶章句隱别古籀竒惑之字文得正隸不差篆意忱弟
靜别倣故左校令李登聲類之法作韻集五卷使宫商
角徵羽各為一篇而字文與兄便是魯衛音讀楚夏時
有不同皇魏承百王之季紹五運之緒世易風移文字
改變篆形謬錯隸體失真俗學鄙習復加虛造巧談辨
士以意為疑炫惑於時難以釐改乃曰追來為歸巧言
為辨小兔為&KR0008;神蟲為蠶如斯甚衆皆不合孔氏古書
史籀大篆許氏說文石經三字也凡所開卷莫不惆悵
為之咨嗟夫文字者六藝之宗王教之始前人所以垂
後今人所以識古故曰本立而道生孔子曰必也正名
又曰述而不作書曰予欲觀古人之象皆言遵循舊文
而不敢穿鑿也臣六世祖瓊家世陳留往晉之初與從
父應元俱受學於衛覬古篆之法埤蒼雅言說文之誼
當時並收善譽而祖至太子洗馬出為馮翊郡值洛陽
之亂避地河西數世傳習斯業所以不墜世祖太延中
皇風西被牧犍内附臣亡祖文威杖策歸國奉獻五世
傳掌之書古篆八體之法時蒙褒錄叙列於儒林官班
文省家號世業暨臣闇短識學庸薄漸漬家風有忝無
顯但逢時來恩出願外得承澤雲津側霑漏潤驅馳文
閣参預史官題篆宫闕猥同上哲既竭愚短欲罷不能
是以敢藉六世之資奉遵祖考之訓竊慕古人之軌企
踐儒門之轍輒求撰集古來文字以許氏說文為主爰
採孔氏尚書五經音注籀篇爾雅三蒼凡將方言通俗
文字埤蒼廣雅古今字詀三字石經字林韻集諸賦文
字有六書之誼者以類編聯文無重複統為一部其文
籀竒字俗隸諸體咸使班於篆下各有區别詁訓假借
之誼各隨文而解音讀楚夏之聲並逐字而注其所不
知者則闕如也脫蒙遂許冀省百氏之觀而周文字之
域典書秘書所須之書乞垂勅給付並學士五人嘗習
文字者助臣披覽書生五人專令抄寫付中書黃門國
子祭酒一月一監評議疑隱庶無訛謬所撰名目伏聽
明旨詔曰可如所請并就太常兼教八分書史也其有
所須依請給之名目待書成重聞式於是撰集字書號
曰古今文字凡四十篇大體依許氏為本上篆下隸
梁庾元威論書(法書要錄)
書字之興由來尚矣沮誦蒼頡黃帝史也周宣王時柱
下史史籀書今六八之法雖存十五之篇亡矣及秦時
丞相李斯破大篆為小篆造蒼頡七章中車府令趙高
造爰歴六章太史胡毋敬造博學七章後人分五十五
章為三蒼上卷至哀帝元嘉中揚子雲作訓纂記滂喜
為中卷和帝永元中賈升郎更續記彦(盤音)均為下卷皆
是記字字出衙人故人稱為三蒼也夫蒼雅之學儒博
所宗自景純注解轉加敦尚漢晉正史及古今字書並
云蒼頡九篇是李斯所作今竊尋思必不如是其第九
章論豨信京劉等郭云豨信是陳豨韓信京劉是大漢
西土是長安此非䜟言豈有秦時朝宰談漢家人物牛
頭馬腹先達何以安之江左碩儒相係梁初復有任昉
及沈約悉未有譏駁余忽横議實不自許敬俟明哲定
其可否而字韻集方言廣雅凡錄字者十有四家許慎
穿鑿賈氏乃奏說文曹産開拓許侯爰成字苑說文則
形聲具舉字苑則品類周悉追悟典墳字弗全體周禮
以雞斯為筓纚禮記以相近為禳祈致令衆議叢殘音
辭䮞㸦蓋繇程邈變隸流傳未一鄭公詩譜頗顯其源
且書文一反草木相從凡五百六十七部合一萬五千
九百一十五字即曰世中所行十分裁一而今點畫失
體深成怪也近有居士阮孝緒撰古今文字三卷窮搜
正典次丹陽五官邱陵撰文字指要二卷精加擿發惟
此兩書可稱妙用余少值明師留心字法所以坐右作
午畺字不依羲獻妙跡不逐陶葛名方作蒓羹不斆晉
書不循韻集爰以淺見輕述字府自謂此文或均螢露
齊末王融圖古今雜體有六十四書少年崇倣家藏紙
貴而鳳魚蟲鳥是七國時書元常皆作隸書故貽後來
所詰湘東王遣沮陽令韋仲定為九十一種次功曹謝
善勛增其九法合成百體其中以八卦書為一以太為
兩法徑丈一字方寸千言太上止傳可爾鬼書惟有業
殺刁斗出於古器爾㫭繇乎内典散隸露書終是飛白
意謂此等並非通論今所不取余經為正階侯書十牒
屏風作百體間以采墨當時衆所驚異自爾絶筆惟留
草本而已其百體者懸針書垂露書秦望書汲冡書金
鵲書玉文書鵠頭書虎爪書倒薤書偃波書幡信書飛
白篆古頑書籀文書竒字繆篆制書列書日書月書風
書雲書星隸填隸蟲食葉書科斗書署書胡書蓬書相
書天竺書轉宿書一筆篆飛白書一筆隸飛白草古文
隸横書楷書小科隸此五十種皆純墨璽文書節文書
真文書符文書芝英隸花草隸幡信隸鐘鼓隸龍虎篆
鳳魚篆麒麟篆仙人篆科斗蟲篆雲篆蟲篆魚篆龍篆
鳥篆龜篆虎篆鸞篆龍虎隸鳳魚隸麒麟隸仙人隸科
斗隸雲隸蟲隸魚隸鳥隸龍隸龜隸鸞隸蛇龍文隸書
龜文書鼠書牛書虎書兔書龍草書蛇草書馬書羊書
猴書雞書犬書豕書此十二時書已上五十種皆采色
其外復有大篆小篆銘鼎摹印刻符石經象形篇章震
書到書反左書等及宋中庶宗炳出九體書所謂縑素
書簡奏書牋表書弔祭書行狎書檝書藁書半草書全
草書此九法極真草書之次第焉刪捨之外所存猶一
百二十體張芝始作一筆飛白書此於井册等字為妙
所以唯云一筆飛白書則無所不通矣反左書者大同
中東宫學士孔敬通所創余見而達之於是座上酬答
諸君無有識者遂呼為衆中清閑法今學者稍多解者
益寡敬通又能一筆草書一行一斷婉約流利特出天
性頃來莫有繼者宗炳又造瑞應靈圖千古卓絶王元
長頗加增定乃有虞舜獬豸周穆狻猊漢武神鳳衛君
舞鶴五城九井螺杯魚硯金縢玉英玄圭朱草等凡二
百一十物余經取其善草嘉禾靈禽瑞獸樓臺器服可
為玩對者盈縮其形狀参詳其動植制一部焉此乃青
出於藍而實世中未有復於屏風上作雜體篆二十四
種寫凡百名將恐一筆障子凡百屛風傳者逾謬併懷
嘆息世本云史皇作圖黃帝臣也其唐虞之文章夏后
之鼎象則圖畫之宗焉其後繪事逾精丹青轉妙乃有
釘心女痛圖魚獺集敬君以之亡婦王嬙由此失身近
代陸綏足稱畫聖所聞談者一筆之外僅可蟬雀顧長
康稱為三絶終是半癡人耳雜體既資於畫所以附于
書末
齊蕭子良古今篆隸文體(事文類聚)
蕭子良古今篆隸文體有藳書楷書蓬書懸針書垂露
書飛白書填書奠書鴈書虎爪書偃波書鶴頭書象形
篆尚方大篆鳳鳥書科斗蟲書龍虎書仙人書芝英書
十二時書倒薤書龜書麒麟書金錯書蚊脚書凡數十
種皆出於六文八體之書而因事生變者也
唐段成式廣知篇(酉陽雜爼)
召奏用虎爪為不可學以防詐偽
誥下用偃波書謝章詔板用蜹脚書節信用鳥書朝賀
用慎書一曰填書亦施於昏姻
西域有驢唇書蓮葉書節分書大秦書䭾乘書㹀牛書
樹葉書起屍書右旋書覆書天書龍書鳥音書等有六
十四種
唐唐玄度論十體書(墨池編)
古文黃帝史倉頡所造頡有四目通於神明觀察衆
象而為古文暨嬴氏之代法務徑促隸書是興古文
殆絶漢魯恭王壊孔子舊宅得尚書論語孝經皆科
斗文字是也又河内女子壊老君屋得古文二篇乃
書之泰誓顧命也或絶塵之客高蹈遠遊深巖邃谷
丹經秘訣往往遇之今之所傳則其遺文
大篆周宣王太史史籀始變古文著大篆十五篇秦
焚詩書惟易與此篇得全逮王莽之亂此篇亡失建
武中曾獲九篇章帝時王育為作解說所不通者十
有二三暨晉世此篇都廢今略傳字體而已
八分後漢章帝時上谷人王次仲以古書字形少波
勢始作八分楷法謂有楷法也其後師宜官蔡邕梁
鵠善之故蔡邕勸學篇云上谷王次仲初變古形是
也
小篆秦丞相李斯妙於篆法乃刪改史籀大篆而為
小篆其銘題鍾鼎及作符璽至今用焉作楷隸之祖
為不易之軌書曰作謨作則其斯之謂也今相承或
曰玉筯篆
飛白漢靈帝飾理鴻都門時陳留蔡邕撰聖皇篇待
詔門下見役人以堊帚成字心有悅焉歸而為飛白
書漢末魏初並以題署宫閣後有張敬禮隱居好學
獨師邕體備盡其妙
倒薤篆仙人務光辭湯之禪隱於清泠之陂植薤而
食清風時至見葉交偃象為此書以寫太上紫經三
卷光遂遠遊時人有得之者
散隸晉黃門郎衛恒巨山之所作也祖覬父瓘皆蟲
篆草隸著名恒幼傳其法兼剏造散隸書又著四體
書勢古今稱之
懸針書曹喜後漢章帝建初中為秘書郎工篆隸著
名尤善懸針垂露之法後代行之以此書題五經篇
目
鳥書周史官史佚所撰粤在文代赤雀集戶降及武
朝丹烏流室今此之法是寫二祥者焉以此書題幡
者取其飛騰輕疾也又一說云鴻鴈有去來之信
垂露書曹喜所創也字如懸針而勢不纖阿那若濃
露之垂蔡邕勸學篇云扶風曹喜建初稱善者也
唐韋續纂五十六種書(書苑菁華)
自三皇以前結繩為政至太昊氏文字生焉字有六文
一曰象形二曰指事三曰形聲四曰會意五曰轉注六
曰假借又曰字有五易倉頡變古文史籀制大篆李斯
制小篆程邈制隸書漢代作章草是也其八體者更加
刻符摹印蟲書署書殳書傳信並大小篆為八體也後
漢東陽公徐安于搜諸史籍得十二時書皆象神形也
又加二十三體共定五十有六列之於後
一太昊庖犧氏獲景龍之瑞始作龍書
二炎帝神農氏因上黨羊頭山始生嘉禾八穗作八穗
書用頒行時令
三黃帝史倉頡寫鳥跡為文作篆書
四黃帝時因卿雲作雲書
五少昊金天氏以鳥紀官作鸞鳳書文章衣服取以為
象
六科斗書因科斗之名故飾之以形不知年代或云顓
頊高陽氏所製今古文是也
七帝嚳高辛氏以人紀事象仙人形書車器衣服皆為
之
八帝堯陶唐氏因軒轅靈龜負圖作龜書
九夏后氏象鐘鼎形為篆作鐘鼎書
十殷湯時仙人務光作倒薤書今薤葉篆是也
十一周文王史史佚因騶虞作虎書有虎不害人名騶
虞因此始也
十二周文王時赤雀銜書集戶武王時丹烏入室以二
祥瑞故作鳥書
十三周法魚書因素鱗躍舟所作一云漢武帝游昆明
池學士陳遵所作
十四填書周媒氏作魏韋誕用題宫闕王廙王隱皆好
之
十五大篆書周宣王史史籀所作也亦曰籀篆石鼓文
是也
十六複篆因大篆而重複之亦史籀作漢武帝用題建
章闕
十七殳書伯氏所職文記笏武記殳因而制之
十八小篆周時所作漢武帝得汾隂鼎即其文也
十九仙人篆古之所有李斯善辨古文字改為篆形也
二十麒麟書魯哀公十三年西狩獲麟仲尼反袂拭面
歎吾道窮矣弟子申為素王紀瑞所製也
二十一轉宿篆宋司馬以熒惑退舍所作也象蓮花未
開形
二十二蟲書魯秋胡婦浣蠶所作亦曰雕蟲篆
二十三傳信鳥跡書六國時書節為信象鳥形也
二十四細篆書李斯摹寫始皇碑序皆用此體亦曰繆
篆
二十五小篆書李斯刪古文作也始皇以祈禱名山皆
用此書
二十六刻符書鳥頭雲脚李斯趙高並善之用題印璽
二十七古隸書秦程邈獄中變大篆所作始皇嘉焉拜
侍御史名徒隸之書今為八分
二十八徒隸之書因程邈幽囚為徒隸書也邈字元岑
二十九署書漢蕭何所作用題蒼龍白虎二闕
三十藳書行草之文也董仲舒欲言災異主父偃竊而
奏之晉衛瓘索靖善之亦云相聞之用也
三十一氣候時書漢文帝令蜀郡司馬長卿採日辰禽
屈伸之體升伏之勢象四時為書也
三十二芝英書六國時各以異體為符信所製也
三十三靈芝書漢武時有靈芝三莖植於殿前遂歌芝
房之曲因述焉又名英芝
三十四金錯書古之錢名周之泉府漢之銖兩刀布所
製也
三十五尚方大篆程邈所述後人飾之以為法焉
三十六鶴頭書與偃波書皆詔板所用漢家尺一之簡
是也亦名鵠頭
三十七偃波書即版書狀如連文謂之偃波
三十八蚊脚書尚書詔版用之其字體側纖垂下有似
蚊脚因而為名
三十九垂露篆漢章帝時曹喜所作也
四十懸針篆亦曹喜所作有似針鋒因而名之用題五
經篇目
四十一章草書漢齊相杜伯度援藁所作因章帝所好
名焉韋誕謂之草聖
四十二飛白書蔡邕待詔見門下吏堊帚成字所作
四十三一筆書弘農張芝臨池所製其狀﨑嶮有循環
之趣
四十四八分書漢靈帝時上谷王次仲所作魏鍾繇謂
之章程書
四十五蛇書魯人唐終當漢魏之際夢蛇繞身寤而作
之
四十六行書正之小偽也鍾繇謂之行狎書
四十七散隸書衛恒所作跡同飛白
四十八龍爪書晉王右軍所作形如龍爪也
四十九藁及行隸鍾繇變之羲獻重焉
五十晉二王重變行隸及藳體為八體書
五十一草書王羲之飾古亦甚善也
五十二虎爪書王僧虔擬龍爪所作也
五十三鬼書宋元嘉中京口有人震死臂上有篆似八
分也今曰雷書
五十四外國胡書阿馬魅王所授其形似小篆
五十五天竺書梵王作湼槃經所謂四十二章經也
五十六花書河東山胤所作
宋僧夢英十八體書(墨池編)
古文者黃帝史倉頡之所作
迴鸞篆者史佚之所作
雕蟲篆者魯秋胡妻所作秋胡隨牒遠仕荏苒三年鳴
垤有懷春居多思桑間閒翫集為此書亦云戰筆書
其體遒律垂畫纖長旋繞屈曲有若蟲形其狀則玄
鳥優游落花散漫矣
飛白書者後漢蔡邕之所作
薤葉篆者仙人務光之所作
瓔珞篆者後漢劉德昇所作因夜觀星宿而為此法特
存古之梗槩以見規蹤體類科斗而不真勢同迴鸞
而宏遠天假其法非學力之功雖諸家之法悉殊而
此書為之首出後漢儒士並皆致學
大篆者周宣王太史史籀之所作
柳葉篆者衛瓘之所作衛氏三世攻書善乎隸體溫故
求新又為此法其跡類薤葉而不真筆勢明勁莫能
得學
小篆者秦相李斯之所作
芝英篆者漢陳遵之所作昔六國各以異體之書潜為
符信則芝英興焉秦焚古典其文煨滅在漢中葉武
帝臨朝爰有靈芝三本植於殿前既歌芝房之曲又
述芝英之書
龍爪篆者晉右將軍王羲之遊天台還至會稽值風月
清照夕止洞庭吟咏之末題柱作一飛字有龍爪之
形焉遂稱龍爪書其勢若龍蹙虎振拔劍張弩
懸針篆者漢章帝郎中扶風曹喜之所作抽其勢有若
針之懸鋒芒故曰懸針河洛遺誥云懸針之書亦出
曹喜小篆為質垂露為紀題署五經印其三史以為
楷則傳芳千祀
籀文者亦史籀之所作
雲書者衛恒之所作軒轅之代慶雲常見其體郁郁紛
紛為紀職文字典取諸象書品云衛恒書筆動若飛
字張如雲莫能傳學
填篆者周之媒氏以仲春之月判會男女則以此書表
信往來及魏明帝使京兆韋仲將點定芳林苑中樓
觀王廙王隱皆云字間滿密故云填篆亦云芳填書
至今圖書印記並用此書
剪刀篆者韋誕之所作亦曰金錯書本古之錢名周之
泉府厥跡不存降兹以還其文可覩若漢之銖兩新
之刀布今具存焉其為體狀若麗匣盤龍新臺舞鳳
自後史游造其極焉
科斗篆者其流出於古文尚書序費氏注云書有二十
法科斗書是其一法以其小尾伏頭似蝦蟇子故謂
之科斗
垂露篆者曹喜之所作以書表章奏事謂其點綴如輕
露漢章帝常重此書懸帳内謂曰曹喜之書如金盤
瀉珠風篁雜雨八分玄妙一字千金矣
六藝之一錄卷二百六十七
