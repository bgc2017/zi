欽定四庫全書
六藝之一錄卷一百二十二錢唐倪濤撰
石刻文字九十八
求古錄
吳越武肅王墻隍廟記
重修墻隍神廟兼奏進封崇福侯記
若夫冥陽共理之規人神相贊之道傳於史冊今昔同
符切以浙東地號奥區古之越國當舟車輻凑之會是
江潮衝要之津自隋末移築子墻因遷公署據卧龍之
高阜雉堞穹崇對鏡水之清波風煙爽朗緬惟深固宜
叶冥扶故唐右衛將軍揔管龐公諱玉頃握圭符首臨
戎政披榛建府吐哺綏民仁施則冬日均和威肅則秋
霜布令屬墻愛戴黔庶謌謠尋而罷市興嗟餘芳不冺
衆情追仰共立嚴祠鎮百雉之岡巒宰軍民之禍福殿
堂隆邃儀衛精嚴式修如在之儀仰託儲靈之應往載
釁生劉氏妖起羅平予躬禀睿謀恭行天討數年擐甲
兩復越墻皆資肸蠁之功以就勘平之業特為重增儀
像嚴潔牲牢邇來四野無塵重門罷柝丁卯歲揚旌東
渡巡撫軍民躬奠椒漿目瞻靈像每暢吳風越俗共歌
道泰人安昔為兩鎮之疆今作一家之慶遂馳牋表請
降封崇所冀朝恩與西使牧齊標(疑有誤)美稱共秦巒對
聳尋蒙天澤果賜允俞頒崇福之嘉名昇五等之尊爵
其所奉勅命具列如左(右小字)
勅鎮東軍墻隍神龐玉前朝名將劇郡良材頃因剖竹
之辰實有披榛之績剏修府署綏緝吏民豈獨遺愛在
人抑亦垂名終古况錢鏐任隆三鎮功顯十臣能求福
而不回致效靈而必應願加懿號以表冥符宜臻岌嶪
之功用顯優隆之澤宜賜號崇福侯仍付所司牒至准
勅者(右大字)
噫乎人惟神佑神實人依爰自始建金湯肅陳祠宇奠
兹中壘三百年來雖享(闕)馨未登列爵今則值予佐國
連統藩維啓吳越之雙封為東南之盟主况遇金行(闕)
籙梁德克昌道既泰於君臣澤遂加於幽顯獲申奏薦
遽降徽章今則象軸煥新龍綸遠至表勲名於萬代昭
靈感於千秋固當永荷王私長垂幽贊保我藩宣之地
遐清災沴之源共泰斯民永安吾土烜矣赫矣永作煇
華今當吳越雙封一王理事亦仗土地隂隲冥力護持
神既助今日之光榮予亦報幽靈之煥燿但慮炎凉改
易星歲徂遷不記修崇莫源事始聊刊貞石以示後來
時大梁開平二年歲在武辰(闕)月(闕)啓聖匡運
同德功臣淮南鎮海鎮東等軍節度使檢校太師守侍
中兼中書令吳越王錢鏐記
右碑在紹興府卧龍山西岡上城隍廟中此碑以城
為墻以戊為武問之越人皆茫然莫對錢塘吳任臣
博物君子也一日予舉此碑詰之答曰五代史梁本
紀註曰梁嘗更戊曰武朱温父名成戊字類成故改
之城之改墻亦此故也然本紀言温父名誠非成亦
豈歐陽公誤耶予按舊唐書哀帝紀天祐二年七
月全忠請鑄河中晉絳諸縣印縣名内有(闕)城字並
落下如密鄭絳蒲例單名為文九月勅武成王廟宜
改為武明王十月勅改成德軍曰武順十月勅管内
豪城曰槀平信都曰堯都欒城曰欒氏阜城曰漢阜
臨城曰房子避全忠祖父名也十一月勅改路州路
城縣曰潞子黎城縣曰黎亭又勅改河南告城縣曰
陽邑蔡州㐮城縣曰苞孚同州韓城縣曰緯元絳州
翼城縣曰澮川鄆州郢城縣曰萬安慈州文城曰屈
邑澤州晉城縣曰高都陽城縣曰濩澤安州應城縣
曰應陽洪州豊城曰吳高又按五代史成德軍梁祖
以成音犯廟諱改曰武順其曰音則以二字同音而
避之禮所謂嫌名者非誤也又曾子固因䟦韓公井
記云城改為墻者梁太祖父烈祖名誠當時避之此
更可據然因成而改戊甚為迂曲周公謹齊東野語
云此全無義理又戊本音茂不知何以有武音而鄭
樵謂十辰十二日皆為假借甲本戈甲乙本魚腸丙
本魚尾丁本蠆尾戊本武已本凡又不知其說何所
本也
又按城隍二字始見於易爻城復於隍之文說文隍
城地也有水曰池無水曰隍而非以為神也禮諸侯
祭五祀而國門居其一鄭氏以國門為城門則始有
祭城之說而非以為一國之主也洪武二年禮官奏
城隍之祀莫詳其始唐李陽冰縉雲城隍記謂祀典
無之惟吳越有之然成都城隍祠太和中李德裕所
建而張說有祭城隍文韓愈有祭潮州袁州城隍文
杜牧有祭黃州城隍文則不獨吳越也蕪湖城隍建
於吳赤烏二年北齊慕容儼梁武陵王祀城隍神皆
書於史則又不始於唐也予考其云赤烏年者固不
足憑而大約起於南北朝之世至唐末而無地不祠
無州不祭又必指一人以當之如吳之春申君永嘉
之周苛南昌之灌嬰潤州之紀信而此郡則以為前
總管之龐玉地祗人鬼合為一身祀典之不經至斯
而極已或曰如子之言則令甲所封為神者非與非
人鬼也而可以察人間之善惡與曰奚不可哉在古
有之國社里社庶人所得而祭也啓之戰甘曰不用
命戮於社而王莽之誓其下曰有不為新室者社鬼
記之是故以土神而司生殺之柄者也今之城隍古
之社也名異而實同國家之所奉神則馮焉不必其
托於人鬼而後能靈爽也予既錄此碑封號而慮為
後人之諂鬼者助之左證也故并論之
宋勑牒碑
勅賜昭祐公碑(碑額篆文)
尚書省牒越州顯寧廟昭祐公(大字)
太常寺狀准尚書省劄子三省同奉聖旨駐蹕會稽今
已逾歲妖祲不作行殿載寧越州城隍廟崇福侯可特
賜額封公竝令太常寺擬定申尚書省依准今降聖旨
指揮欲擬昭祐公伏乞朝廷詳酌指揮施行申聞事
城隍廟崇福侯(右小字)
牒奉勅朕展義東南駐蹕都會宫室城郭之必葺殆歲
之周氛祲妖孽之弗興繄神之祐是用錫上公之尊爵
加二字之榮名不顯其光庸示無窮之報自今以始常
儲有羡之祥宜特封昭祐公牒至准勑故牒(右大字)
紹興元年五月牒(牒上有尚書省印)
参知政事張沽(官銜俱在中半截寫起)
尚書右僕射兼知門下省事
少傅鎮潼軍節度使判紹興軍府事兼提舉學事兼管
内勸農使充兩浙東路安撫使馬步軍都總管信安郡
王食邑㭍千貳百戶食實封叁千肆百戶孟忠厚立石
右碑在城隍廟中其隂大書曰賜顯寧廟額勅按宋
史建炎四年四月帝駐蹕越州五月癸丑以張守参
知政事與碑合
式古堂書畫彙考
米南宫書宗室崇公孝恭墓誌銘
宋宗室持節隨州諸軍事隨州刺史充隨州管内觀察
使上柱國天水郡開國公食邑六千一百戶食實封一
千四百戶贈開府儀同三司追封崇國公再贈司空諡
孝恭墓誌銘
翰林學士朝奉大夫知制誥兼侍講實錄脩撰雲騎
尉賜紫金魚袋臣鄭居中撰
承議郎權知淮揚軍管句學事兼管内勸農事飛騎
尉賜緋魚袋借紫臣米芾書并題蓋
公諱世恬字静之太祖皇帝之元孫曾祖燕懿王德昭
祖彰化軍節度使舒國公惟忠父宣州觀察使宣城侯
從謹嫡母高平郡夫人薛氏庶母永嘉郡太君李氏公
以慶歴三年六月生七年賜名授太子右内率府副率
皇祐二年明堂恩改右監門率府率稍遷右千牛衛將
軍英祖神考哲廟嗣登天極累遷右金吾衛大將軍康
州防禦使又改遷貴州防禦使上踐阼遷隨州管内觀
察使崇寧元年五月十一日以疾終於睦親第享年六
十詔贈開府儀同三司追封崇國公仍賜以黝纁贈玉
又勅以一品鹵簿殯於城北佛舍遣太常博士吳矜軷
祭於國門諡孝恭繼以子令寤郊恩贈司空公恭儉孝
慈出於天資始宣城侯薨纔七歲哀泣摧毁若成人及
長事高平夫人昏定晨省未嘗少懈夫人尤愛之高平
殁殯於佛寺公伯仲願廬墓以終其喪宗正拘文不許
公乃命子姪訴於庭神宗為之歎息褒美詔從之宗室
廬墓自公始也既冠銳意經史研精理致日夜與伯仲
講習求古人學問手錄訓釋溢於几席宫教王慥善否
臧人物一見公灑然異之乃以公進士業上焉將召試
公謂所厚善曰學以為己豈忍與吾家人角一日之長
而徼倖爵禄哉終不就舉既失怙恃事兄嫂如父母宗
子間指以為法永嘉棄飬哀號擗踊水漿不入口者累
日出殯普照寺廬次纔數楹公苫塊其間足不踰閾人
以為難伯仲俱亡公長其族屬内外幾百口雍睦上下
閨閫肅然雖見孫妷必具衣冠拊循訓飭動合禮則其
有喪葬婚姻力不給者必捐資厚遣於人了無德色歲
時祭享列子孫拜跪庭下至有跛倚者公曾不知倦永
嘉葬卜地神岡距京城幾半驛四時薦獻必躬親之晩
歲以疾筋力不強視世事一不留意獨嗜書史以教子
孫欲人自表見於世故所延納皆當時知名士而一門
之内舉進士者幾十人其子令晙嘗試藝中高等問學
該博孝友純篤掌教官交薦於朝崇寧温詔且以宗子
久失教飬為念以其事付宰臣俾之講議於是宫邸大
闢黌宇倣太學三舍法教飬宗子令晙首率子姪執經
就列月書季考以行藝升内舍者一歲凡三人令戅子
泰舉進士中第子鈜赴試京東轉運司以魁薦復試南
廟擢第一聯名奏籍者一子三孫集英唱第令晙以環
衛入侍稱謝殿陛再三人頗榮之令洧自内殿承制詣
登聞乞試遂中程易文階其他試吏亦各有聞皆公教
督有素也每病少間則奉朝請無虛日雖霾風暴雨未
始或渝人為言公方病瘳未宜勤四體公曰宗子享厚
禄且無吏責苟無病辭不能勉強趨朝縱於法寬假獨
不愧於心乎間命諸子取前代史抗聲誦之傾耳而聽
一字輙誤則詰證之已則戒之曰古人之言不妄可不
審諦耶凡親舊踵門雖病應接略無倦容聞賓客語及
經籍必命子孫錄之至如薦紳先生嘉言竑識往往識
於屏幛間朝夕載閱諷誦不忘公之好賢樂善皆此類
也世或賣婚取資習久成俗公獨慎擇望族間得善士
其所奉飬甚薄至於供祭祀接賓客恤孤獨則倒廪傾
笥不吝所有惟恐不滿人意公雖嚴而恕雖寬而栗儼
然莊重人自畏愛娶邢氏封太寧郡君贈和義郡太君
故太師昺之孫女也先公六年而亡男十八人長令幼
太子右内率府副率次令萃贈定州觀察使令緻贈左
屯衛大將軍令曄右内率府副率皆亡令晙右監門衛
大將軍康州刺史令寤内殿承制令俌内殿崇班令緄
令注故右侍禁先亡令戣東頭供奉官令洧宣德郎令
□西頭供奉官令戅宣義郎簽書安國軍節度判官廳
公事令名右侍禁令莇右班殿直女十八人供備庫副
使鄭僅朝奉郎知開州軍州事郭伯山左侍禁馬能夫
東頭供奉官宋昂承務郎范良右班殿直張汝明三班
奉職馬公彦通仕郎田有成右侍禁張汝能右班殿直
閣門祇候鄭繹三班奉職焦天任皆公婿也一在室孫
男二十人子鈜宣義郎子泰將仕郎密州司戶參軍子
鑑亡子訪子巽子履竝殿直子彀子瀾子殳子笈子友
竝奉職餘未仕孫女二十二人長適東頭供奉官劉絢
次適右侍禁陳元發次三班奏職張由庚次三班奉職
盛鏜次三班奉職王蘋次承務郎开公南次將仕郎張
章餘未行曾孫男三人曾孫女四人皆幼以大觀元年
三月廿九日葬於河南府永安縣銘曰赫赫崇公藝祖
之裔能嗜於學於焉飬智恭儉孝慈好賢樂施教督孫
子而業於藝比比登科以儒顯世人有一善亦足名家
公兼有之德則無瑕銘以示後實而非誇
趙松雪書光福重建塔記
塔者西域聖人之靈廟衆生滅罪致福之具也自阿育
王建初後代震旦之來表刹興盛者莫盛於蕭梁之世
焉光福塔者實梁大同權輿唐會昌暴殄復興咸通至
趙宋宋至今朝大德中住山磻師時畢方鳥棲其巔以
致鐡石瓦甓隳哉有不可葺者住持相師謨畫鼎創真
人周静翁仙宗而尚佛來自雙鳳作檀越主率寺鄰富
而信者幼成徐公沙門愿而幹者成徹德三公暨寺職
班員涓吉命匠篾棲鸞竹索以為綯材化羊杉縛以為
架徹頂至踵革古從新即舊基越舊制别絫層級至五
半徐公脱屣索訶相師遷喬梵行施心願力唯静翁不
移走書來曰山中住持聞有更易倘林屋清師補處則
塔緣幸甚香火幸甚既而䟽來洞庭孤雲乃起一葦未
杭翁已羽化烏乎元度乎重來乎三歎終至至未席温
或謂塔緣幸歟不幸歟余曰佛三祗百刦修六萬行以
戒定慧力成舍利益衆生者塔之謂也由塔即廟廟即
貌貌佛聖德令衆歸命行檀波羅而得福田今嗇一緣
將普萬化是苻佛本願益衆生歟果元度之類歟子知
其然而不知其所以然歟於是越明年具梵禮迎銅像
出化東行首翁之兒婦魏氏母子承禎同調無改大父
之道樂助而之任洋沙頭大倉蘇臺蓂見四新稇載而
返尋不請之檀朱公闕工施財施藝特銀其相輪之頂
復有刺血為墨書妙經者二渡長江入長淮募遠者三
大概廿餘同袍輔勢忘倦宣勞聚諸財鳩諸工一舉而
完七級自尖以還飾蓋至四歲暮收工明年像復出西
募春行夏歸秋作餘層列屋皆其落成輝輝乎摩尼圓
明沓沓乎露盤屭贔碧瓦鱗集畫檐翬飛帀闌楯而寳
鈴和鳴鎮山川而人天瞻仰具功德一十五種消罪業
八萬四千不夜常光免責備於香火實一不幸而衆幸
且甚也遂書其延祐改元二月十日之建始來年五月
望日之畢工系以辭曰
阿闍世藏設利羅阿育得之出恒河八萬四千起塔婆
後世則之廣興建四方玲瓏或八面蕭梁以前世未見
我此靈廟實大同起伏二次三鳩工延祐以來又六冬
清寧仙人德相佛福緣慈緣普澤物白花巖頭橛屼屼
清也薄有銅像緣兩募一舉功其圓盡未來際民福田
常光歴刦射牛斗羌椅椅兮淑吾後哿矣富人夀長久
至治元年望月二日建皇帝陛下千萬夀佛慧雄
辯大師本寺住持沙門了清撰前翰林學士承旨榮
禄大夫知制誥兼修國史趙孟頫書并篆題
虞邵菴書儗峴臺記
尚書司門員外郎晉國裴君治撫之二年因城東隅作
臺以游而命之曰儗峴臺謂其山谿之形擬乎峴山也
數與其屬與州之寄客者游而閒獨求記於予初州之
東其城因大邱其隍因大谿其隅因客土以出谿上其
外連山高陵野林荒虚遠近高下壯大閎廓怪竒可喜
之觀環撫之東南者可坐而見也然而雨隳潦毁蓋藏
棄委於榛藂茀草之間未有即而愛之者也君得之而
喜增甓與土易其破闕去榛與草發其亢爽繚以横檻
覆以高甍因而為臺以脱埃氛絶煩囂出雲氣而臨風
雨然後谿之平沙漫流微風遠響與夫浪波洶湧破山
拔木之奔放至於高桅勁艣沙禽水獸下上之浮沈者
皆出乎履舄之下山之蒼顔秀壁巔崖拔出挾光景而
薄星辰至於平岡長陸虎豹踞而龍蛇走與夫荒蹊聚
落樹隂晻曖游人行旅隱見而斷續者皆出乎袵席之
内若夫烟雲開斂日光出没四時朝暮雨暘明晦變化
之不同則雖覧之不厭而雖有智者亦不能窮其狀也
或飲者淋灕歌者激烈或靚觀微步仿偟徙倚則得於
耳目與得之於心者雖所寓之樂有殊而亦各適其適
也撫非通道故貴人蓄賈之游不至多良田故水旱螟
&KR0008;之灾少其民樂於耕桑以自足故馬牛之牧於山谷
者不收五穀之積於郊野者不垣而晏然不知枹鼓之
警發召之役也君既因其土俗而治以簡静故得以休
其暇日而寓其樂於此州此州之人士女樂其安且治
而又得遊觀之美亦將同其樂也故予為之記其成之
年月日嘉祐二年之九月九日也南豊曾鞏記
君作新臺擬峴山羊公千載得追攀歌鍾殷地登臨處
花木移春指顧間城似大隄來宛宛溪如青漢落潺潺
時平不比征吳日緩帶猶宜向此閒郡人王安石為裴
使君作南豐先生以嘉祐二年九月九日作此記先生
是年登進士第而歸鄉之時也裴侯名材記不書名亦
致敬邦君之意後七十八年其從子紆守撫重刻之久
之石又亡又後二百年雍虞集書并附王文公詩一首
南豐曾氏新建文定公祠堂記
君子之欲行其道者時王之制有所不得為則推其法
意之所得為而為之此聖賢所以無不可行之時也昔
者諸侯之國其昆弟子孫得以公族為大夫為士有田
有禄以養之國有宗廟世守其祭祀百世之子孫祭於
大宗五世之子孫祭於小宗而祖考之神靈盖有所歸
矣後世貴為公卿而無國邑惠澤無以徧及其族人於
久遠君子原本而充類䀌然傷其心焉是以有置義田
以待後人之冠昏喪祭者矣宗廟不立祭享無所君子
酌於賢賢尊尊之意而不得有所為焉於其賢者則緣
夫尸而祝之於社之義而致其敬則亦庶幾而已南豐
曾氏自魯國公有六子其顯者三人文定公子固最賢
子開之文如其兄而子宣最貴子固之學在孟氏既殁
千五百年之後求聖賢之遺言帝王之成法於六經之
中沛然而有餘淵然而莫測赫然為時儒宗其文章深
追古作而君子猶以為特公之一事云爾魯公没時公
弱冠未仕也家甚貧嫁孤妺九人必得其所奉母夫人
至孝老死不衰蓋其根於天性者純明得於經學者深
至所以行其道者衆人固不盡識也是以官爵不過於
郡守奉入無踰於常僚猶悉其貲力置義田於臨川郡
城之後湖與屬邑金谿之南原立為規約以惠利其族
垂三百年矣此所謂能行其法意於可為者乎不然何
其能久也今其族孫元翊以其父正子之遺命作公祠
堂於後湖之上使其族之人食焉而思其本居焉而敬
其身則公之遺意雖去之百世而烏有終窮者哉嗚呼
公之至元翊八世矣於廟則已遠於社則已疎即其所
遺田而祠之使羣情之渙者尚有所萃也不亦可乎元
統癸酉祠堂成適予自京師歸臨川來求文以為記故
為書此俾附諸義田規約之後而刻諸祠下云雍虞集
記
歐陽圭齋楊公墓碑銘
元故翰林待制朝列大夫致事西昌楊公墓碑銘
前翰林學士承旨榮禄大夫知制誥兼修國史渤
海歐陽玄譔并書
翰林學士資善大夫知制誥同修國史楊宗瑞篆
額
延祐二年乙卯皇元初設進士科取士左右牓通得五
十六人至正乙酉丙戌間余與掄魁濟南張公夢臣同
為三史總裁暇日館中論及同年因嘆五十六人之中
物故過半盖三十有餘矣時西昌楊公賢可方上引年
之章朝廷優異之以翰林次對致事今年余老退閒居
瀏上賢可之子凖來求墓銘則斯文又弱一箇矣為之
怊悵數日乃叙而銘之公諱景行字賢可號吟忩楊氏
在諸譜中最詳西漢赤泉侯喜至東京太尉震及今千
有餘年昭若指掌蓋由代有聞人紀載不失故也其族
在廬陵者自唐虞部侍郎輅始遷宋忠襄公邦乂文節
公萬里皆出此族其自廬陵遷西昌者族甚繁然以科
第入官實自公始焉曾大父克恭大父叔球考復圭隱
德弗耀以公貴考贈承事郎龍泉縣尹公幼穎悟三歲
記誦七歲能作詩龍泉公常令侍側對客命題應聲而
就龍泉喜曰兒能繼先業矣它未暇論也稍長不事生
産人或迂之則捧腹以示曰千斯箱在是焉能效諸君
競刀錐之末乎初從師刌聲律賦賦諸葛亮草廬語警
拔有竒氣師異之弱冠贑大家謝氏諸嫡於父所親知
加愛敬久而庶母遇其嫡子逾於已出闔門千指共爨
今稱義門贑俗有疾事巫鬼多不謁醫公力詆其陋一
日忽首疢若有感公正色不為動夜夢神人衣冠而語
曰幽明異趣何苦相誚然君地坦彛繼此遠到吾不能
有加於君耳言已揖而去公寤而汗疢遂愈賓興之初
郡侯首以公薦既登第賜同進士出身調會昌州判官
會昌介萬山間地多瘴民不知井飲飲河河水惡致疾
公教民鑿井疾良已其為士鮮知學黌舍敝陋公到割
己俸表率好義者新作校宫若干楹增學田若干頃教
飬兼備士習一新餘力繕捕盗司公廨規措有法事竣
民不知役邑嚚民號十虎大為民害公捕寘諸法赭門
以識其過者八人三年民丕變為善遷永新州判官永
新往號吉之巖邑訟牒山委公先取隣境文移罥挂郡
民者悉格不問民入詞於官擇其尤無情者痛繩之衆
知畏訟乃簡官民田租歲久積弊税或飛匿戶多詭名
公抉硩弊根釐正其籍糧以石計者八萬(闕)千有竒居
三月善頌大作以丁艱去官民弔祭者自永新逹白下
繦屬不絶服闋除江西行省照磨在宰屬中以儒獨見
敬禮改宜黃縣尹抑豪横如會昌覈租税如永新受知
部使者聶公延世旁郡邑獄訟久不決者皆移委公公
聽斷明允用法不頗其所承鞫咸得其情吏或舞紊上
諮秋官卒從公議陞撫州路推官行縣按囚人稱無冤
金溪之余宜黃之陶樂安之廖臨川之許皆以譁訐持
長吏短長恣睢不法有列其罪於公公各底其罰戍卒
尤五流民羅里自戕以誣平民公直其事釋被誣者僧
雲住發故官管運使墓厚訾鬻獄知公不可移其賂於
權要禱以細故攟公公不少衂亦莫之害遷歸安縣尹
年及七十告老於朝拜翰林待制朝列大夫致事至正
七年月日以疾卒於家是年十月二十八日葬州之螺
湖金盤原娶嚴氏封宜人繼室高氏皆先公卒子男五
人介遠仁凖毅克世其學遠早夭女一人適陳孫男七
人章朝順名昌文脱穎孫女七人曾孫男一人公性廉
正剛果當官臨政淑慝分明好惡端直與朋友交悃愊
誠一急於義舉如廹饑渴座主李韓公晩敚爵命泰定
初公在京師聞同年在言路者欲上章申雪之數往見
同年風切之以義同年感公言章上遂還舊授自為布
衣至擢科日入仕始終以負所學自期未嘗刓方瓦合
以適時尚亦未嘗為習俗所移縉紳間論初科南士所
至以政事稱者江淛如干夀道江西如楊賢可誠不易
得者有詩集若干卷雍虞公集為之序廬陵劉公將孫
謂其節制老成句法兼有二陳所長采置雅南集銘曰
仁廟抑吏始更用儒儒承休風所尚廉隅侃侃楊公廉
匪近名曰予立志無負聖明我去吏汚守儒故常又懲
儒迂盡吏所長治績至難尤難鄉邦公治會昌能吏伏
降再調永新又邇桑梓突未及黔善頌盈耳理棼如絲
操刃必割殖善如苗拔莠斯活宜黃善製美錦不傷庭
無滯訟戶無瘦粮紆餘不徐奮摯不亟靡威匪畏靡馴
匪德少卿信臣其進明經康成注律以誼定刑性習相
漸有蕕有薰人盡如公足彊斯文士生有文文足名世
仕而能官官者有實惠二美曷并公則兼有惠流無窮
文托不朽念昔同升江右五士公與求師我銘其二維
公壽考實多求師奕奕年家我心貺之有湖曰螺有原
金盤德人斯藏生也桓桓宜黃之碑會昌之祠過墓者
式眎兹銘詩
周伯温書危太樸譔倪夫人墓銘
有元故薛君思永配倪夫人墓銘
至正十年夏玄儒薛毅夫葬其太夫人倪氏於信之貴
溪縣同耕原其友臨川危素方在史館屬其外兄桂孟
書其世出言行欲來求銘居亡何汝穎盗起道路隔絶
後一紀始克航海至京師以請於素不敢辭也按夫人
諱瑞真姓倪氏其先在南唐時有信州雄石鎮鎮遏使
官至銀青光禄大夫奉化軍開國侯父恕軒先生母薛
氏生至元二年七月八日時見北斗光燭於庭父母異
之年十九歸同里薛君昶思永其字也君之父晩有足
疾不良於行扶掖起居供饋飲食必身先之父或謂之
曰宜自讀書不煩爾也對曰奉親餘暇方是讀書之時
上有大母夫人復從容曰妾當親為治具以養曾祖姑
為學不可廢也君有父喪慟哭過哀人不忍聞愳傷大
母之心既葬則哭於他室夫人開釋之終莫能止每見
大母則歡然改容服除竟以憂遘疾卒曾祖姑方涕泣
慮無以為葬夫人乃盡出嫁時衣服簪珥以為棺槨他
日撫二子曰汝大父嘗窘於徭役亦不知遽至於貧唯
日夜望汝成人以興吾家他日得從爾父於地下足矣
哭幾至絶由是堅苦自持蠶桑紡績得繒布奉曾祖姑
餘以資教子之費子既長則又訓之曰人多言汝勤能
鄉學使汝父及見之喜當何如輒鳴咽流涕曾祖姑喪
伯祖姑議均財治具夫人請曰所積錙銖豫備之矣人
尤以為難能歲時祭祀必躬視俎豆無違於禮至正八
年十月戊辰得疾越五日壬申没得年五十有九子男
二毅夫其長也次餘祥先卒孫男一人薛氏之先亦仕
南唐為司徒乃徙貴溪之漸步里五傳至宋朝奉郎尚
書駕部員外郎上護軍昌弼又六傳至修職郎金溪縣
丞玠君其曾孫也兩家俱著族云銘曰女婦之德由教
而明維薛與倪世有簪纓婉婉令容訓戒是承爾行之
孝爾節之貞鬱鬱松栢原曰同耕為善之徵被厥雲仍
通奉大夫参知政事同知經筵事提調四方獻言詳定
使司事臨川危素譔中奉大夫同知太常禮儀院事鄱
陽周伯琦書
董思白書大中丞少司馬曹公生祠碑
皇上厲精圖治修祖宗平臺召對故事史不絶書朝無
虚月而撫臣特召今有江南開府中州曹公於是公嚴
程行矣鎮臣趙將軍世臣尚將軍廷棟等感知懷德畫
像作祠以金石之事請於舊史固辭不獲予聞之軍志
曰威克厥愛允濟乃兹讀公撫吳疏草與檄草而知公
惠愛之深也蓋以嚴得之云公馭吏嚴故儲&KR4264;所頒二
月為期畫一絜令即際三空稱四盡必不游移以果胥
史之腹公馭將嚴故詢察所及狼貪必剪駑乘必汰即
借先容憑請託而必不以姑息逭敗類之驅公律己嚴
故牙纛所至二簋無加兼珍弗御即冐霜雪絶波濤必
不以供帳開乾没之竇意嘗欲使國家有餘力以養兵
士卒有餘力以養氣所謂視之如嬰兒故可與之赴深
溪者此物此志也我吳荷殳持戟之士守在海壖門庭
間二百餘年無長征之役公驟聞(闕)警飲血誓師曰戰
陣無勇不得比於孝子捐軀報知乃可齒於俠夫自古
開幕府謂之鑿凶門此何時乎束甲疾趨敵王所愾義
無反顧矣將士曰敬如公命於是旌旗獵獵驪駟駸駸
渡江而前壓滹沱而陣他方應援者或望屋食或鳥獸
散或鴟張鼠竊幾激為涇原而吳軍獨否會(闕)騎先退
不得一當見長天子聞而嘉之有詔歸伍公當杕杜之
還復厪北門之恤向所厚給近於可追者一無所問蘇
軾曰天下之事成於豁逹大度之君子而敗於寒陋之
小人者謂是耶公所居唐鄧間即忠武侯抱膝南陽故
處武侯以嚴治國者惟其澹淡自將故能平心如枰開
誠廣益雖李平廖立不忘殉知况受知者公之治吳與
武侯治蜀恩威無異此方將士尸而祝之社而稷之者
又寧有異也公對平臺必以夾袋所儲戎㫋已試孰可
建威萬里孰可獨當一面悉數於上前以備鞭撻東(闕)
之用我東南亦有榮施焉屹然一片石不足表東海乎
哉賜進士出身資善大夫南京禮部尚書前禮部左侍
郎兼翰林院侍讀學士詹事府少詹事掌南翰林院學
士事修實錄副總裁經筵講官治生董其昌撰并書
張子藎書岣嶁山房記
靈鷲山靈隱寺之西循曲徑踰小澗有泉泠然而清有
石獅蹲而虎踞有梅數枝有竹數竿有屋數楹悠然其
間者岣嶁山房也其中為樓曰紫蓋云者岣嶁山之别
峰也樓之上下析為小室者五凡燕居欵客却暑避寒
之所無不畢具樓之外插槿為籬疊石為垣刳竹為瓦
引泉從垣間瀉出日夜作瀑布聲綠籬翠竹交暎其前
盛夏凛然如秋出樓之北躋石磴而上數十步結檜為
亭曰来鶴因名為坪曰對奕又上十步曰孤嘯臺為白
砂丹井為禮斗閣為香雪巢其外為桃蹊茶坂梅塢橘
坡蓋是山周遭不盈十畝而極備精致入之者如遊於
蓬萊方丈而莫能窮詰也山人姓李名元昭少喜任俠
有提戈取功名之志稍長更讀古書工詩詞已而棄去
習舉子業為諸生尋以祖爵襲千戸侯亡何又棄去始
一意飬生之術躬負瓢笠與其徒雲游湖海上凡名勝
之區足跡殆遍歴七寒暑然後歸構山房為終焉之計
室中刻木為小像傍列棺殮之具穴山為塜題曰岣嶁
山人墓是時山人年六十有五今七十有九矣余自甲
子歲聞山人名而訪之遂定方外交嗣是往來錢塘必
造宿於山中徘徊累日不忍去噫自余交山人迨今十
餘年矣世故撓其外欣戚盪其中役役營營竟成何事
而山人負不羈之材挾文武之器乃能早謝去獨與造
物者游等勲業於浮雲視死生若旦暮今其年益耄神
益強視聽益聰明步趨益蹻健雖其中所深詣非余所
敢知廼以余自視年為減山人之半而神氣不逮遠甚
顧猶馳逐於夢幻之場而不知返視山人為何如雖然
山中烟景固自無恙余行且從山人偕隱矣作岣嶁山
房記時萬歷丁丑張元忭譔
六藝之一錄卷一百二十二
