欽定四庫全書
六藝之一錄卷三百五十錢唐倪濤撰
歷朝書譜
宋
文天祥
文天祥字宋瑞又字履善吉之吉水人年二十舉進
士理宗親拔為第一咸淳中除右丞相兼樞密使衛
王立加少保信國公至元十九年死衣帶中有贊曰
孔曰成仁孟曰取義惟其義盡所以仁至讀聖賢書
所學何事而今而後庶幾無愧(宋史)
文信國諸劄
嗚呼此文山先生真蹟也詳玩此書乃空坑之敗之
後遺其所知者之書蓋是時天阨甫脱勁敵在後流
離顛沛之際荒迷不次之秋也而其筆意乃雍容閒
雅無一毫驚懼荒迫之狀如此然非素存素養之熟
能如是乎毛氏幸得此書今讀其辭想其事令人心
膽奮揚精神凛冽有不勝其感激者焉因泣下而謂
夫後世之為人臣者其立心操行亦當何如邪一峰
文丞相途中三詩并簡
右已上詩八首宋丞相文信公之所作也公諱天祥
字履善廬陵人穆陵之丙辰狀元也遭宋末造間關
萬死卒以自獻使後聖有作安知不與三仁並稱淮
隂龔開嘗錄公大概而議其不當出使然公豈不知
自惜遣他官祈請特當是時國亡只在咫尺苟可以
存社稷保斯民雖死亦不暇頋又為計尋常瑣瑣禮
儀哉八詩雖皆載公指南錄千載之下讀之輒使人
流涕不休則其增夫三綱五常之重然後知詩之有
禆益於世教者多矣淮南劉安於楚辭有曰推此志
也雖與日月争光可也嗚呼豈獨楚辭哉至順四年
四月戊寅京口陳方拜書
右文信公遺墨前參知政事本齋王公所藏公歿已
久家人理筐篋書尺叢積頋是紙損爛將裂以拭巵
匜公之子季境適至識為信公書咄唶驚異亟命裝
池以完嗚呼豈非有神物守護之歟不然英靈之氣
不冺而致之歟是詩之作念國家之覆敗痛骨肉之
離絶其情切其辭哀使人至不忍讀然其竭孤忠於
所事付一死於素定其志决其氣壯聞者為之興起
可謂仁至而義盡矣先賢尺牘人尚皆藏弆之矧信
公之精忠偉然震輝古今翰墨光芒垂示臣子者乎
不惟王氏寳之百世而下固夫人之所同寳也史官
河東張翥書
公既變姓名詭蹤跡間關萬死然後由楊子江入蘇
州洋展轉四明天台以至於永嘉其瀕於死者一日
夕之間不知其幾也方是時公於一死既已素定故
能於一話一言之際從衡顛倒不失所謂忠與義嗚
呼宋有天下幾四百祀其亡也仗節死義者多矣然
皆不若公更萬死而不少屈至竟而後歸於一死妻
妾子女在所鍾情故其辭為尤痛云遂昌鄭元祐拜
書(同上)
文信公當國朝至元戊寅歲厓山事潰被拘北行此
卷諸詩即是歲道中所作後五年為至元壬午遂執
節以死嗚呼自古人臣遭國家喪亡能秉志不遷從
容就義為天下後世所嚮屬未有甚於公者也觀此
諸詩則知公之所以處死生之際者可謂審矣嗚呼
百世之下讀其詩而有不為之感激流涕者尚為有
人心也哉至正十年歲在庚寅五月甲子布衣金華
王禕謹書(同上)
語有之嘻笑之忿甚於裂眥長歌之哀過於慟哭文
信公之忠肝義膽炳白當世正不在柴市忼慨就死
之日實在夫弟妹輸寫無聊之時其衷抱精神死别
痛苦固天壤之大不幸而為古今無敵之盛名要不
待後之人極口贊說予嘗怪戰國之士若侯嬴田光
輩自負竒節卒不過以一死為人為長技噫市井小
夫感恩酧利之際區區所謂泰山之重鴻毛之輕殆
無足言者以信公之慷慨於弟妹子女下至婢妾從
容慰藉於垂死之際顧若辭禍而不可得者然後真
能以義處死蓋蹈義難蹈白刃非難人獨鮮能知耳
吴下陳謙謹書(同上)
予每讀公指南錄至其為母夫人小祥并懷弟妹妻
妾子女諸詩未嘗不為之流涕太息也今於王君季
境家獲觀公所作諸詩真蹟忠義之氣藹然於紙墨
之間直與日月争光予雖從浮圖學槁木死灰之人
亦不能不為之感動使章甫逢掖有國有家覽之當
何如哉當何如哉洪武十三年秋七月吴郡沙門道
衍(同上)
信國文公忠義志業炳著指南錄此真蹟詩歌八首
元季諸君子題贊備至然中可疑者陳方子貞云淮
隂龔開議公不當出使時國亡在咫尺焉計尋常禮
儀哉龔開者字聖與同陸秀夫君實在李庭芝祥甫
幕府國亡晦跡作信公及秀夫傳金華吴萊立夫稱
其志節孤峻議論高古二傳文類遷固竊考出使一
事信公亦嘗自悔有詩曰老馬翻迷路羝羊竟觸藩
是則子貞非獨不知聖與而亦弗考指南錄之詩也
次則張翥仲舉元末任翰林承旨封潞國公逆臣博
囉矯制令草詔力拒之曰臂可斷筆不能操國瀕亡
憂憤而死次則王禕子充入國朝官至翰林待制洪
武壬子持詔諭雲南梁王巴圖忼慨弗屈次年被害
沒謚忠文次則陳謙子平夙尚孝弟篤學力行兄訓
任浙江省照磨謁告還吴適張士誠兵至謂謙曰汝
無官守宜自為計子平曰兄在吾何所之城陷兵入
脅訓不屈遂刃其胸子平奮前蔽兄因并遇害又其
次則鄭元祐明德元季名士官至儒學提舉而終嗚
呼忠義者人極頼之以立亘萬世弗冺也卷中題跋
者五而仲舉子充子平俱克捐生蹈義誠無愧信公
矣獨惜當時執國柄守封疆者多賣國生降苟存視
息未久漸滅甚則死於盗賊兵刃貽臭千古迨其後
裔聞信公事未有不以前人為愧也此卷出王積翁
子都中家今歸同邑陳符原錫嗚呼仲舉不云乎豈
獨王氏寳之百世之下固夫人之所同寳也嗚呼悕
矣信公死節後一百六十三年是為皇明正統九年
甲子歲海虞吴訥識(同上)
文信公之死偉矣其危急流離之際亦惟其能以詩
發之故信公之有詩如屈原之有騷皆善明其死者
也錢公世恒以家藏三詩示子蓋出公親書以寄其
妹氏此又原之女嬃也乎其詩今載指南錄中而此
則系以與其妻妾子女决絶之言嗚呼淚下如雨讀
者猶然而西臺慟哭如公門下客者未必其涕之無
從也吴寬(同上)
文履善瑞陽帖
右宋丞相文信公劄子一幅蓋賀包公宏父遷官時
書也其中言在瑞陽時嘗遣一介人往候先生者蓋
公為刑部郎官上疏論董宋臣之惡不報將束裝出
關時相遣人謂其不可差知瑞州故公在瑞州與宏
父通問也其曰郡未一考被召除郎即丐香火以歸
不從反得鄉節者蓋公以癸亥為瑞州甲子十月召
赴行在除禮部郎十一月除江西提刑也其曰以先
人本生母之喪解印歸里者蓋公甲子為提刑乙丑
伯祖母梁夫人歿實公尊府本生母也其曰宏齋先
生嘗為鄉漕者蓋宏父嘗知隆興府兼江西轉運也
其曰先生當是時適在綠野者蓋宏父為刑部侍郎
知平江府以言事召赴闕辭改知紹興又辭疑是時
罷歸正在景定末年公解印時也其曰先生以新天
子蒲輪束帛之勤為時一出進長六卿典事樞者蓋
度宗初即位召宏父為刑部尚書簽書樞密院事封
南城縣侯故公賀以此書也其曰謗毁之餘頼君相
保全無大督過束禮書入深林温理故讀自是浩然
方外之想者蓋是時臺臣黃萬石以公不職論罷之
公於是闢文山築居第為山水之遊故云然也反覆
觀之其忠正之氣凛然見於言辭之間俯仰慨慕之
餘若將見之况當時親炙之者能不感激發奮也歟
是書今建陽縣尹張君光啓所家藏者裝潢以示予
留玩數日敬書於後以歸之宣德六年秋七月望日
後學李時勉拜手敬書(珊瑚網)
文信國小青口詩墨蹟
右宋文丞相信國公詩墨蹟一首其詩今見指南錄
中初公自奉使伯顔軍前被留得間亡真州浮海以
達行在後屯潮陽師潰被執自廣州傳至燕獄所至有
詩昔鍾儀幽而楚操莊舄病而越吟或者猶謂之仁
况公流離顛沛有感必發於詩詩必歸於忠義讀其
集未嘗不為之流涕也嗚呼可不謂仁乎此蓋公被
執北去將至桃源五十里而作文君徵明出以示余
余謂公之精忠大節焯焯天地間獨念公時在縲絏
動止當不自由其感慨不平之氣發之詩可也而字
畫精妙雖紙墨之微亦皆不苟何從容如是豈公之
賢能使蒙古待之以禮邪無亦公之所養有定力故
臨難如平時不少動於中邪然則公之大節不待柴
市而後知也觀於此詩亦可以知之矣今去公且三
百年片紙遺墨人傳寳之又况其後之人乎又况徵
明之賢不霣其世者乎雖然忠義所在自當有神物
護持之(震澤集)
文文山手帖
予嘗見文山公與黃伯正手帖云贑州大姓起義旅
相從者如歐陽冠侯等凡二十三家史多不載其名
今莫可考矣寧都陳蒲塘父子亦二十三家之一乃
因從子景茂請銘於公答書僅存而其氏名因藉以
弗冺不亦幸哉觀公興言夙昔為之哽涕之言則其
有感於蒲塘者深矣(宋學士集)
文文山墨蹟
昔余在吳下曾見文山墨蹟凡十餘條中說空坑兵
敗之事較詳其後載徐妳嬛孃流落之由與此本
相類其字畫日月亦相類時同觀者數人三讀欷歔
為之泣下余友殷近夫跋云使公少用於德祐之前
國尚可為使公不死於景炎之後身無所安時讀其
詞咸願為之執鞭不可得者初不暇論其真與贋也
今觀一峰之論豈此本得之毛氏者乃其真蹟而吴
下所見者誠所謂虞禇蘭亭邪於乎百世之士片文
隻字流落人間雖偽為者亦能使人興起其他可論
哉(鄭善夫少谷集)
文信國家書
文信國家書一紙具當時江西流離顛沛情事去宋
亡無幾何時矣蘭雖可焚香不可滅當與正氣詩作
注脚(畫禪室隨筆)
陸秀夫
陸秀夫字君實鹽城人官至左丞相
陸君實羣玉帖
長孺三十二年前温陵舟中與君實甫分悽然有惜
别意又明年二月死海上原員之節蓋有所不及君
實貌容無絶異於人氣冲語温所立固如此北固郭
元德裒其尺牘若干紙為四卷今其家無有遺孤故
人念之至如此元德之視榮附瘁捐者有間哉長孺
題(式古堂書畫彙考)
士大夫預人國家事當以節義功名為本徒以區區
翰墨傳後抑末矣予曩在餘英沈正則處見洺水李
清卿一帖清江羅夀可處見文山文宋瑞一帖今於
京口郭元德處見此帖真成三絶忠義之氣奕奕浮
動紙上百世之下使人感憤錢唐仇遠頓首敬書(同上)
謝枋得
謝枋得字君直信州弋陽人寳祐中舉進士德祐元
年以江東提刑江西招諭使知信州(宋史)
元李存跋叠山帖云叠山先生筆力勁健去此且百
年方凜凛生氣(俟菴集)
金應
金應者性少剛知義為文天祥職書司入京補承信
郎官路分天祥奉使被執左右皆散應獨無畔志(宋史)
金應以筆札往來吾門二十年(文山集)
姚勉
姚勉官校書郎文文山云龍泉縣太霄觀扁額校書
郎姚君勉筆也(文山集)
趙孟堅
趙孟堅字子固號彛齋居士宋宗室也不樂仕進隠
居秀州之廣陳鎮從弟子昂自苕中來訪閉門不納
夫人勸之始令從後門入坐定苐問弁山笠澤近來
佳否子昂云佳公曰弟奈山澤佳何子昂慚退便令
蒼頭濯其坐具(姚桐夀樂郊私語)
趙彛齋梅竹譜并詩卷
僕與子固交最蚤得子固詩章畫墨尤夥寳祐丙
辰子固與正翁校書法累數十紙僕把玩不釋手於
是篝燈摹搨一夕而竟厥明子固驚喜援筆成跋幾
二千言兵後所藏散失而二君亦已矣一日皇甫子
昌訪僕山隂袖出子固景定庚申所贈梅竹詩譜及
正翁跋語三復之餘如見顔色子昌實子固中表正
翁實僕内兄弟也見似人而喜於焉乃重為感慨云
後二十九年戊子仲夏汴陽錢應孫定之父書(式古堂書
畫彙考)
趙孟頖
趙孟頖字景魯廕補承務郎知臨安府仁和縣轉承
事郎授簽書高郵州判官宋歸於元宦情素薄不
求仕進惟日以翰墨為娱書九經一過細字謹楷人
傳以為玩喜與名僧遊書蓮花華嚴楞嚴圓覺金
剛諸經皆數過明窗净几焚香瀹茗四時花草婆娑
愛賞欣然自得(松雪外集)
李銞
李銞字仲和號竹山溧水人進士為無為軍節制官
工書法譔稽古韻及存古正字編(書史會要)
牟益
牟益字德新晩年喜篆書深究古文嘗取詛楚石
鼓鍾鼎古文為辨證一編以糾釋文之誤(書史會要)
趙必睪
趙必睪字伯暐號庸齋宗室也官至奏院中丞善隸
楷作續書譜辨妄以規姜䕫之失(書史會要)
曹士冕
曹士冕字端可號陶齋昌谷之後博參書法服膺
蘭亭(書史會要)
石熙明
石熙明摹刻蘭亭筆雖肥而意度亦有可取(屠隆帖箋)
曹之格
曹之格嘗模古帖刻石曰寳晉齋帖(書史會要)
王原父
王原父楷書秋水篇字稍大於尚書宣示帖筆法肥
渾精熟師蔡君謨但無君謨清氣後有元名人跋(寓意
編)
熊與龢
熊與龢字天樂豫章人性介澹無妻不食肉通經史
百氏之書布衣草屨遨遊名山尤嗜彈琴草書(杜本谷音)
楊小瑛
宣和貴人家有寫唐會要一軸係第七卷後題行官
楊小瑛書字畫頗佳(西溪叢語)
趙子澄字處度善草隸長歌詩紹興末官秭鄉(畫繼)
李昭字晉傑鄄城人篆尤精學三墳記(畫繼)
孫勤川趙子固論書云中興後朱巖壑横斜顛倒幾
若楊少師孫勤川規矩恐下筆不中觀者(書法鈎元)
葉閭號秋臺金華人草法類小王勁潔可愛(何基北山文集
附錄)
潘桂字仲性金華人善隸(同上)
余聖錫號慎齋金華人善篆(同上)
陳深字子微宋末吴人以字學知名(甫田集)
鄭緼字天和工篆(以下俱書史會要)
葛剛正工篆
杜良臣豫章人學問該洽以小篆重一時筆法精妙
鄭昂字尚明福州人善筆翰嘗撰書史二十五卷
戴侗永嘉人能篆有所編六書故行於世
魏宋直號穎峰山人書宗米芾
周頌益公之後嘗倅洪其書清勁復工扁榜大字
冀上之字冠卿西河人楷書師歐陽率更
姚現姚現草書極似王逸老
單䕫官至侍從倣唐八分方勁有體師豫章
司馬括字子開文正公之後寓居豫章長於隸亦善
行書
胡珵字德輝書學鍾繇
朱昌齡朱昌齡書亦佳
張駒陽羨人善楷書
葉鼎字和仲號山澗古括人篆隸皆能書
袁坰字季野豫章人學率更書亦遒媚可愛
張鎰字季萬北人居滁州善草書
祝次仲字孝友太末人善草書
姚敦字公儀江左人潛心篆學得前古遺意
鄭元秀善隸書潛心篆學
邢疏善篆
宋棻字文芳錢塘人善書
杜茂修善書
高&KR3993;字止善梁溪人善書
陳希愈字師韓善書
劉震孫字長卿號朔齋中州人善大字尤有位置
張鎡重字功夫號約齋字畫亦工(圖繪寳鑑)
向子廓周敦頤拙賦向子廓隸書(以下俱石刻)
趙公碩宋中興頌趙公碩書
何大奎大智寺明月巢記何大奎書
張禄海鹽修岳廟記張禄書
馬雲夫崇明寺轉輪藏記馬雲夫書
韓彦端富陽縣放生池記韓彦端撰并書
李昌國湘山正路記李昌國書并篆
王次山朱孝子墓亭記王次山書并題蓋
朱綬鳳縣忠護侯廟碑朱綬書
季布高座寺新公塔銘季布楷書
鄭知幾德清縣重修孔子廟碑鄭知幾書
石起宗祕書省汗青軒碑石起宗書
木待問祕書省蓬巒碑木待問書
李處全茅山凝神菴記李處全書
祝禹珪湘山法堂記祝禹珪書
邵補之休寧縣明倫堂記邵補之記并書
沈樞修河漊記沈樞書
朱協極朱子敬齋箴朱協極隸書
朱頡朱子敬齋箴朱頡書在蘇州府學
范之柔富陽縣主簿廳題名記范之柔書
王補之惠寂院觀音記王補之書
張孝忠湘山甲亭記張孝忠書
秦鑄危和方山定林寺碑秦鑄書危和篆額
朱拱臣嘉定皇后受籙記朱拱臣書
趙與衮崇德刻漏圖記趙與衮書
韓補湘山鐘樓記韓補書
樓㴶海頭謠碑樓㴶書
蔡抗致廣大十二大字蔡抗書在鎮江府學
潘繼先金華福地四字郡人潘繼先書
趙希棐長生東庫碑趙希棐書
趙稟茭山石壁有長沙趙稟題字
周密李篔房施岳仲山誌周草牎題蓋李篔房書
李翔霸王廟碑宋李翔作白字書
張東李白鳳凰臺詩張東書
龔穎玉帶河三大字秀山斗門四大字俱龔穎書
李慎由同州凌虚堂三大字碑李慎由書
郝德新於?縣儒學重修記郝德新書
潘容於?縣儒學重修記潘容篆額
李伉鄆州州學新田記碑李伉隸書
張漴東嶽廟碑張漴書
龐仁顯清淨護命經龐仁顯書
張安祖石彦政吏隠堂記張安祖書
佚名
蘇殿丞
歐陽修與費縣蘇殿丞書云承惠篆碑滁陽山泉誠
為勝絶而率然之作文鄙意近乃煩儁筆以傳(歐陽文忠
集)
陳隠居
蘇軾云陳公密出其祖隠居先生之書相示學蔡君
謨之書如學龍伯高之為人(東坡集)
夏御帶
曹勛跋夏御帶所書千文云太尉夏公以戚里肺腑
之貴躬翰墨冷淡之學敦詩閱禮博綜羣書心慕
手追備盡八法其於點畫之妙已凌跨昔賢意好不
倦日進未巳也(松隠集)
方校書
劉克莊飲方校書園詩云西舍鳴笳索賦詩東家拽
石靖書碑(後村集)
卿師
陸游云本朝小楷至宋宣獻後僅有道士陳碧虚一
人今其里中前輩卿師所書則蕭散小不逮碧虛
而法度森嚴無愧者亦名筆也(渭南集)
剪字吴道人
翦字吴道人剪李義山經年别遠公詩用青紙剪字
作米元章字體逼真(誠齋集)
内臣
岑宗旦
内臣岑宗旦字子文開封人慶歷初以父遺表通籍
壁門年十七棄官遊東南山水間至和中仁祖錄功
臣之世復官之元豐初又以尋醫自請其作詩以意
為主不在鐫琢語言故若渾金樸玉見者知貴嘗賦
聽琴詩其略曰琴中太古意方外無為心彈之道頗
散不彈理彌深所以陶元亮何須弦上音其他皆類
此又嘗取古之善書者自漢迄唐凡十有一人為論
以評其書曰張芝如班輸構堂不可增減鍾繇如盛
德君子容貌若愚語其衆妙足以争造化者羲之也
較其父風但恨乏天機者獻之也世南?心羲之蓋
若顔子之亞聖徐浩比肩儒雅有類仲由之勇態歐
陽詢得其正故如廟堂衣冠不失動静柳公權得其
勁故如轅門列兵森然自衛懷素之閒逸故如翩翩
真仙真卿之淳謹故厚重如周勃至如李邕則舉動
不離規矩而有虧適變之道焉此皆其自得於心積
學於外而其吐論所以不愧古人者歟然宗旦作字
尤善行書如銀鈎蠆尾脱去嫵媚規模點畫當是蘇
舜欽之亞頋筆力亦窮於此矣當時既有書名人亦
愛重字畫一出偶得之者争相賈售治平中英宗嘗
遣使諭旨令書十扇以進宗旦即書十扇上之英宗
為之嘉賞平時廩賜雖厚而周給窮匱隨手散去優
游自適不復以生死窮達為念年逾七十神明不衰
及其委蜕裕如也今御府所藏行書四太上道德
經曉賦書評崔白江湖等詩(宣和書譜)
梁師成
宦者梁師成字守道稍知書法高自標榜以翰墨為
己任(宋史)
楊日言
内臣楊日言字詢直開封人工篆隸八分(書史會要)
王介
内臣王介字默菴能書(書史會要)
李舜舉
宦者李舜舉字公輔開封人熙寧中領文州刺史
轉嘉州團練使謚忠敏覽書傳能文辭工筆札
神宗嘗書李舜舉公忠奉上恭儉檢身始終惟
一以安以榮十九字賜之(宋史)
高麗
洪瓘
洪瓘高麗人清燕閣記通奉大夫寳文閣學士右散
騎常侍上護軍唐城郡開國男食邑三百戶賜紫金
魚袋洪瓘奉教書記稱寳文清燕二閣以奉宋帝御
製詔勅書畫(徐兢高麗圖經)
洪瓘字無黨力學善書效新羅金生筆法(高麗史)
李仁老字眉叟能屬文善草隸(以下俱高麗史)
金珣字歸厚工隸書為密直副使
金方慶字本然志學善書官至兵部尚書翰林學士
郭預字先甲善屬文書法瘦勁成一家體
金晅字用晦密直學士善隸書
李潁博聞強記工草隸為翰林學士承旨
李嵓字古雲工隸書為左承旨
成石璘字自修善書
史彦旼聦悟過人善書畫為尚食奉御
六藝之一錄卷三百五十
