欽定四庫全書
六藝之一錄續編卷二錢唐倪濤撰
石刻題跋
朱彛尊竹垞甫曝書亭集
書岣嶁山銘後
古今雜體書勢韋續述之凡五十六種祗云夏禹作鍾
鼎書不言有岣嶁銘然見扵吳越春秋南嶽記南嶽緫
勝集湘中記劉夢得寄吕衡州詩有云嘗聞祝融峯上
有神禹銘古石琅玕姿祕文螭虎形昌黎韓子謁南嶽
廟兼賦岣嶁山詩上言岣嶁山尖神禹碑字青石赤形
模竒科斗拳身薤倒披鸞飄鳳泊挐虎螭下言事嚴蹤
跡鬼莫窺道人獨上偶見之千搜萬索何所有森森綠
樹猿猱悲是韓子僅得之道人之口而銘文仍未之見
也地志稱宋嘉定中有何賢良致扵祝融峰下樵子導
之至碑所手模其文以歸奉曹轉運彦約時人未信致
遂刊之嶽麓書院鄱陽張世南作記事或有之是銘考
古家率以爲僞祗因箋釋者太支離故疑信相半蒙著
扵錄下配壇山之石不亦可乎
跋漢五鳳二年甎字
右漢五鳳二年甎一凷嵌曲阜孔子廟庭前殿東壁書
以篆文一行志塼埴之歲月後有金高德裔題跋西京
陶旊之式存扵今者惟此爾東京則有建武二十八年
北宫衛令邯君千秋之宅磚亦作篆書其餘載扵洪氏
所紀者有永平八年甎一建初三年汝伯寧甎一七年
曹叔文甎一元和三年謝君墓甎一永初元年景師甎
一其文皆隸書也或云萬歲舍大利善或云千萬歲署
舍子孫貴昌未央大吉或云大吉陽宜侯王蓋東京人
尚䜟緯民間造宅墓爭作吉祥之語與西京不侔矣
會稽山禹廟窆石題字跋
黃岡張編修視學兩浙按部於越拓會稽山禹穴窆石
題字見寄請予審定其文予考窆石之制不載扵聶崇
義三禮圖惟周官冡人之職及竁共喪之窆器及窆執
斧以涖鄭康成以爲下棺豐碑之屬圖經禹葬扵會稽
取石爲窆石本無字迨漢永建元年五月始有題字刻
扵石此王厚之復齋碑錄定以爲漢刻殆不誣矣石崇
五尺在今禹廟東南小阜覆之以亭相傳千夫不能撼
及歲在乙酉有力士拔之石中斷部下健兒迭相助乃
拔䧟地纔數寸爾土人塗之以漆仍立故處載考古之
葬者下棺用窆蓋在用碑之前碑有銘而窆無銘驗其
文乃東漢遺字趙氏金石錄目曰窆石銘誤也噫榖林
之陽蒼梧之野已無陳迹可求而岣嶁有碑啓母廟有
闕會稽有窆石益以徵神禹明德之遠也夫康熙己卯
夏日書
漢開母廟石闕銘跋
右開母廟石闕銘存書三十二行漢避景帝諱改啓爲
開史記啓禹子其母塗山氏之女也尚書娶扵塗山屈
原天問焉得彼塗山女而通之扵台桑吕覽禹見塗山
氏女未之遇而廵省南土女乃歌曰候人兮猗實始作
爲南音列女傳美其彊扵教誨然則母也賢矣若夫禹
化爲熊塗山氏化為石石破生啟荒誕不經本扵墨翟
之徒隨巢子至漢流傳斯嵩山母廟南有石闕在焉也
闕立扵安帝延光二年地志云是潁川守朱寵造其制
累石而成兩觀雙植中不為門亦有石方數尺上琢樓
屋覆蓋如佛寺經幢然武綏宗為兄造闕用錢十五萬
比立碑費十倍之洪氏隸續具圖闕狀顧啟母廟暨少
室神道未之及者洪氏主扵釋隸而二闕銘皆篆文故
爾予友葉井叔宰登封拓以見遺因疏本末於册尾
漢戚伯著碑跋
右漢戚伯著碑宋嘉祐中宿州浚汴獲之泥沙中是本
紙墨皆古色為退谷孫侍郎收藏殆即初獲碑時所拓
也鄱陽洪氏謂其字畫古怪偏旁增减有不可辨者審
視之良然同觀者曲周王顯祚湛求永年申涵光和孟
嘉興譚吉璁舟石
漢魯相乙瑛請置孔廟百石卒史碑跋
魯相乙瑛以孔子廟在闕里褒城侯四時來祠事已即
去廟有禮器無常人掌領請置百石卒史一人典主守
廟元嘉三年司徒吳雄司空趙戒聞扵朝詔如瑛言選
年四十以上經通一藝者乃舉文學掾孔龢任之按漢
書儒林傳郡國置五經百石卒史臣瓚以為卒史秩百
石者劉昭注續漢書百官志引應劭漢官儀河南尹百
石卒史二百五十人黃覇傳補左馮翊二百石卒史蓋
秩有不同故舉石之多寡别之今本杜佑通典乃譌百
石卒史為百戶吏卒我聞在昔有釋戰國策音義者更
雞口作雞尸貽笑藝苑以百石為百戶是雞尸之類也
漢武梁祠碑跋
右漢從事武梁祠堂畫象傳是唐人拓本舊藏武進唐
氏前有提督江河淮海兵馬章後有襄文公順之暨其
子鶴徵私印漢自趙岐營夀藏圖晏平仲羊舌叔譽東
里子産延州來季子四象紀之史册此外如朱浮魯恭
李剛魯峻董蒲范皮諸祠墓畫象刻石者匪一惟梁祠
人物最多洪适隸續具摹其形古帝王忠臣義士孝子
賢婦凡一百六十有二人今是冊存者僅帝王十人孝
子四人而已由黃帝至舜圖皆服冕禹手操掘地之器
冠頂銳而下卑殆士冠禮郊特牲所云母追者是也覩
此可悟聶崇義三禮圖之非桀以人為車故象坐二人
肩背隸續所摹失其真矣每幅上下四旁有小字分書
題識姓名或間作韻語趙明誠稱其字畫遒勁史繩祖
謂其筆法精穩可為楷式觀者但覺墨光可鑑元氣渾
淪謂為唐本當不虚也
漢桐柏廟碑跋
右漢桐柏廟碑購之江都市上水經淮水出南陽平氏縣
胎簮山東北過桐柏山酈道元謂山南有淮源廟廟前
有碑是南陽郭苞立又二碑並是延熹中守令所造斯
蓋其一矣考歐陽氏集古錄所載碑文中山盧奴君奴
下闕一字斯碑云盧奴張君特未詳其名爾其云春秋
宗禜碑作崇奉災異告變作告愬而靈祗下碑闕報祐
二字中云從郭君以來廿餘年不復身至集古錄闕其
文郭君殆即苞也獨怪歐陽謂其文字斷續而是碑甚
完好疑為後人重摹然流傳扵世罕矣
漢婁夀碑跋
右漢南陽處士婁夀碑歐陽氏趙氏洪氏均著扵錄其
曰玄儒先生者國人之私諡也易名之典禮官主之太
常博士議之廷臣得以駁正之其後但請扵朝不考德
行惟爵得諡失制諡之本矣至扵私諡多出鄉人門弟
子之私極辭肆意未有限量然稽之扵古若展禽之諡
惠黔婁之諡康降而東漢見諸碑闕者故友易名不盡
加以上諡玄儒先生其一也是册為中吳齊女門顧氏
所藏雖非足本而古意淋漓於楮墨之表予先後見漢碑
約三十種老年復覩此幸矣
漢衡方碑跋
右漢步兵校尉衡方碑在今汶上縣文述其先伊尹在
殷號稱阿衡因而氏焉按趙氏金石錄載浚儀令衡立
碑亦云出自伊尹合之應劭風俗通無異或云魯公子
衡子孫因以為氏則各有所本也碑以椎拓者少故文
從字順可讀康熙乙巳秋九月檇李曹溶潔躬太原傅
山青主長水朱彛尊錫鬯同觀
漢淳于長夏承碑跋
右漢淳于長夏承仲兖碑在今廣平府宋元祐間因治
河隄得扵土壤中崇禎癸未予年十五隨第六叔父子
蕃觀同里卜氏所藏猶是宋時拓本今爲土人重摹失
其真矣
漢博陵太守孔彪碑跋
右漢博陵太守孔彪碑曲阜石闕多置孔子廟廷獨此
碑在林中歐陽子集古錄苐云孔君碑惜其名字皆亡
趙明誠以為碑雖殘闕名字可識諱彪字元上證以韓
勑史晨二碑率錢人姓名是本曩見之扵宛平孫侍郎
宅文愈斷爛諱及字形模尚存乃弘治中修闕里志改
彪為震都少卿穆遂謂撰志者遺之不知震即彪字之
誤也孫氏所藏漢隸約三十餘種尚有張表衡方夏承
王純侯成戚伯著諸碑皆宋時拓本今盡散佚覩此如
覿故人又絶類郃陽令曹全筆法此正永叔所云碑石
不完者則其字尤佳旨哉言也
漢析里橋郙閣頌跋
右漢武都太守李翕析里橋郙閣頌立扵建寧五年同
時又有黽池五瑞碑五瑞者黃龍白鹿連理木嘉禾甘
露及承露人各圖其象摩厓刻之今無存矣洪氏隸
釋稱從史字漢德作頌故吏字子長書之書法太醜疑
爲後人改刊
漢冀州從事張君碑跋
右漢冀州從事張表碑石今不存予所見者宛平孫氏
家藏宋搨本也嘗怪六朝文士爲他人作碑表志狀每
扵官閥之下輙為對偶聲律引他人事比擬令讀者莫
曉其生平而斯碑序述全用韻語不意自漢已有作俑
者然其書法特在今世所存諸漢碑上
漢蔡中郎鴻都石經殘字
中郎石經初非三體書法而楊衒之劉芳竇蒙蘇望方
匋歐陽棐董逌等皆誤讀范史儒林傳惟張縯謂以三
體參校其文而書丹扵碑則定為隸其說獨得之今觀
宛平孫氏所藏尚書論語殘字平生積疑為之頓釋論
語書云孝乎惟孝包咸注云孝乎惟孝美大孝之辭今
石本乎乃作于然則孝于惟孝友于兄弟施于有政句
法正相同也
跋漢華山碑
漢隸凡三種一種方整漢鴻都石經尹宙魯峻武榮鄭
固衡方劉熊白石神君諸碑是已一種流麗韓勑曹全
史晨乙瑛張表張遷孔彪孔宙諸碑是已一種竒古夏
承戚伯著諸碑是已惟延熹華山碑正變乖合無所不
有兼三者之長當為漢隸第一品予生平僅見一本漫
漶已甚今觀西陂先生所藏文特完好并額具存披覽
再三不自禁其驚心動魄也郭香察書字義諸家論說
紛紛關中趙孝廉子函以郭香察書配杜遷市石其說
近是載考司馬彪續漢書律歷志靈帝熹平四年有太
史治歷郎中郭香姓名殆即察書之人與
漢溧陽長潘乾校官碑
紹興十三年溧水尉喻仲遠得漢碑扵固城湖中驗之
則靈帝光和四年溧陽丞尉吏掾為其長潘校官乾元
卓立其出也晚故猶未漫漶辭稱惠我犂蒸犂黎通蒸
犂字乃顛倒用之其曰尚旦在昔我君存今蓋以周公
太公喻乾擬人非其倫矣
漢白石神君碑跋
右漢白石神君碑在無極縣立石者常山相南陽馮廵
元氏令京兆王翊與歐陽氏集古錄所載無極山神廟
碑略同文稱神君能致雲雨法施扵民則祀之宜也然
所云蓋高者合之無極廟碑特常山一妄男子耳先是
光和四年廵詣三公神山祈雨神使高𫝊言即與封龍
無極共興雲雨賽以白羊高等遂詣太常索法食越二
年具載神君始末上尚書求依無極山為比即見聽許
蓋斯時巫風方熾為民牧者宜潛禁於將萌乃廵翊輕
信巫言輙代為之請何歟非所云國將亡而聽之神者
歟碑隂有務城神君李女神甎石神君壁神君名號殆
因白石而充類名之者碑建扵光和六年是歲妖人張
角起矣
漢郃陽令曹全碑跋
萬歷中郃陽縣民掘地得漢曹全碑以其最後出字畫
完好漢碑之存扵今者莫或過焉按碑文全為隃麋侯
相鳳之孫鳳嘗上書言燒當事得拜金城西部都尉屯
龍耆而全以戊部司馬討疏勒又定郭家之亂信不愧
其祖矣時人語曰重親致歡曹景完蓋其孝友之性尤
人所難能也嗚呼今之為吏者雖遭父母之喪必問其
親生與否投牒再三始聽其去而全以同産弟憂得棄
官歸以此見漢代風俗之厚其敦孝友若是宜士君子
顧清議而自好者不乏也全以禁錮隱家巷者七年可
以補黨錮諸人之闕史載疏勒王巨磐為季父和得所
射殺而碑云和德弑父簒位德與得文亦不同史稱討
疏勒有戊巳司馬曹寬而不曰全又云其後疏勒王連
相殺害朝廷亦不能禁而碑云和德面縳歸死司寇蓋
范蔚宗去漢二百餘年傳聞失真要當以碑為正也
續題曹全碑後
右予庚戌冬跋尾越二年再至京師從慈仁寺市上買
此碑石已中斷完好者且漫漶矣更歴數十年必又歎
此碑為難得
漢北海相景君碑并隂跋
濟寧州儒學孔子廟門列漢碑五其制各殊北海相景
君碑其一也地志不載何年所立以予考之元天歴間
幽州梁有字九思曾奉勅歴河南北錄金石刻三萬餘
通上進類其副本為二百卷曰文海英瀾扵濟得漢刻
九扵泗水中葛邏祿迺賢寄以詩云泗水中流尋漢刻
泰山絶頂得秦碑閱歐陽趙氏著錄斯碑本在任城其
移置於學者必天歴間矣碑辭漫漶其隂旁石壁工以
不能椎拓辭予留南池三宿強令拓之題名有督郵督
盗賊議史書佐騎吏行義修行午小史豎其云午者不
載扵續漢書百官志即趙氏亦不知也廣韻銓邱字稱
漢複姓凡四十有四引何承天姓苑漢有司隸校尉水
邱岑而斯碑有修行水邱郃營陵人又有修行都昌台
邱暹故午都昌台邱遷則在四十四姓之外亦足資異
聞也已
漢蕩隂令張遷碑跋
右漢蕩隂令張遷碑不著扵歐陽氏趙氏洪氏之錄殆
後時而出者碑額字體在篆隸之間極其飛動銘書蔽
芾棠樹為&KR0034;沛按堯母祝睦魏元丕三碑其書蔽字略
同而芾作沛則此碑所獨也碑隂率錢從事二人守令
三人督郵一人故吏三十二人昔賢謂東漢鮮二名者
是碑范巨范成韋宣而外自韋叔珍下皆二名或書其
字然耶南濠都氏金薤琳瑯少碑隂不若此本之完好
漢酸棗令劉熊碑跋
右漢酸棗令廣陵劉熊孟陽碑上元鄭簠汝器所藏碑
文全泐存字不及百名筆法竒古汝器以為絶品碑在
唐時王建巳云風雨消磨絶妙辭至扵今宜其不可辨
識矣碑後摭謠言作詩三章其二曰有父子然後有君
臣理財正辭束帛戔戔以三言五言繼以四言足以見
文律之古乃洪氏隸釋誚其難以謂之絶妙辭斯亦拘
方之見矣
漢泰山都尉孔宙碑跋
漢泰山都尉孔宙碑在曲阜縣孔子廟庭大中大夫融
之父也裴松之注魏志引續漢書亦作宙又韓勑碑隂
出私錢數列郎中魯孔宙千當以碑為據而後漢書融
列傳作伷考宙卒扵靈帝熹平四年而伷扵獻帝初平
元年拜豫州刺史籍本陳留字公緒别是一人竊疑范
史不應紕繆若是或發雕時為妄人所更後學遂信而
不疑也
書韓勑孔廟前後二碑并隂足本
闕里孔子廟庭漢魯相韓勑叔節建碑二前碑紀造禮
器後碑以志修廟謁墓碑隂兩側均有題名金陵鄭簠
汝器相其䧟文深淺手搨以歸勝工人椎拓者百倍汝
器以予扵金石之文有同好也遠遺書寄予乃取題名
之參錯不齊者齊之裝界成册思夫孔子既没褒崇之
典歴代有之世本王侯大夫莫不有宗譜族牒聖人之
後獨無聞焉厥後仙源宗子珍扈宋南渡金源立别子
為祖嘉熙雖仍錫文遠以爵而授之田里俾居三衢宋
之亡也忽焉元人思復立大宗而宗子辭不受能以禮
讓人之所難也以予所見明嘉靖中孔門僉載一書先
聖六十一代孫承德郎魯府審理正弘幹所撰有世表
有宗系圖其扵三衢一支棄而不錄奠繫世辨昭穆者
宜如是乎可為長太息也矣勑前後碑隂載孔氏苗裔
有褒成侯損建夀御史翊元世東海郎中訢定伯豫州
從事方廣平故從事樹君德朝升高守廟百石卒史恢
聖文文學百石芝德英故督郵承伯序頼元夏進幼逹
相史誧仲助術子佑贊元賓曜仲雅遵公孫旭連夀番
安世太尉掾凱仲悌處士徵子舉廵百男憲仲則汎漢
光凡二十三人而後碑稱碑係孔從事所立殆方也伏
念聖人之後有賢子孫改修闕里志孔門僉載則宗子
支子之流泒及書名史册碑碣者具書之惟非其族必
去非聖人之言必削之庶乎其可已
郎中鄭固碑跋
己酉之春泊舟任城南池之南步入州學見儀門旁列
漢碑五左二右三郎中鄭固碑其一也碑文全漫漶不
可辨識舍之去明年冬同崑山顧寧人嘉定陸翼王觀
北平孫侍郎藏本文有逡遁字寧人謂是逡廵之異文
退而引三禮注以證之且博稽晏子春秋作廵遁漢書
作逡循莊子作蹲循靈樞經亢倉子作遵循又謂逡遁
之異文筆之金石文字記以予考之集韻逡遁□三字
牽連書之均七倫切音義則一說文釋辵字云乍行乍
止也遁字雖音徒困切而配之以辵當讀如足縮縮如
有循之循以為假借則可不得謂之異文矣寧人作音論
惜集韻不存未知是書尚存天地間故於諸書疑義未
盡晰爾
書王純碑後
冀州刺史王純碑婁彦發漢隸字原謂在鄆州中都縣
立於延熹四年十二月而酈善長以純為紛以延熹為
中平蓋未嘗親至其所而傳聞之誤也歲在丁未同譚
七舍人兄舟石觀扵北平孫侍郎硯山書屋宋拓本也
碑隂門生百九十二人姓字不具者六數略如之按漢
人書名必具名字此碑自馮定伯而下悉字而不名與
太尉楊震高陽令楊著玄儒先生婁夀三碑相同亦門
生之變例也
跋竹邑侯相張夀殘碑
竹邑侯相張夀殘碑在兖州城武縣立於漢建寧元年
五月土人截作後人碑趺所存約二百字竹邑侯者彭
城靖王恭之子阿奴明帝永初六年封見熊方後漢書
同姓諸王年表
金鄉守長侯君碑跋
金鄉守長侯君諱成字伯盛山陽防東人文稱侯公之
後以平國君更安國君又則鄉哀侯覇其子昱徙封阿
陵而謂覇封於陵歐陽氏趙氏巳正其譌矣碑末書夫
人以延熹七年疾終蓋祔葬者竊思東京碑版之文莫
多於蔡邕今集中碑銘頌贊誄辭靈表神誥男女各異
其篇目疑東京之俗夫婦同穴者寡故廣漢屬國侯李
翊暨夫人臧其墓並在渠州各自井椁樹碑可以槩其
餘矣終漢之世侯君而外夫婦合葬僅有郎中馬江并
書夫人冤句曹氏祔焉此潘昂霄金石例王行墓銘舉
例未發其凡者也
漢丹水丞陳宣碑跋
明成化中内鄉縣高岸崩土人得古碑一乃漢丹水丞
陳宣紀功碑文稱宣字彦成汝南新陽人丞相曲逆侯
裔胄去戶牖遷淮漢間傳歐陽尚書仕郡歴主簿督郵
除項都鄉補臨縣永夀三年七月洪水盛多田畝荒蕪
民失水利卿單騎經營復修古跡旬月而成長流投注
溉田二十餘頃於是疁民胡訪等欲報靡由登山伐石
建立全碑甄記鴻惠後附銘二章建於建寧四年五月
是碑儲藏家鮮有著錄者惟邑人李蓘曾載於丹浦歀
言康熙庚戌冬觀於宛平孫氏蓋耳伯先生曾知祥符
縣得之
漢司隸校尉魯君碑
右魯君碑熹平二年四月立隸書額穿其中文一十七
行本在金鄉山墓側趙德甫撰金石錄時已輦置任城
縣學至今存焉相傳是蔡中郎書惜其文不入集中石
久崩剥僅識其百一而已
漢執金吾丞武君碑跋
武君榮碑在濟寧州學儀門漢制執金吾一人丞一人
月三繞行宫外戒司非常水火之事秩六百石緹騎二
百人輿服導從光滿道路光武嘗歎曰仕宦當作執金
吾而樂府古歌辭稱陛下三萬歲臣至執金吾蓋中興
以後官不常置榮之本末惜碑文已漫滅年月無考僅
存其廓落焉爾
書尹宙碑後
尹宙碑土中晚出文字尚完結體遒勁猶存篆籀之遺
是本烟楮悉舊對之如百年前物尤為盡善太原傅山
青主藏檇李曹溶潔躬審定朱彛尊錫鬯書康熙乙巳
秋八月
滕縣秦君碑跋
兖州滕縣東四十里馬山古城址有滕君碑出自土中
無歲月可考滕君亦無名字銘辭四言音韻參雜其云
系出睪睪與嶧通知為滕人云爲政崇博三年有成蓋
出而仕者末云丹書刻石垂示後昆以此知刊石書丹
實始於漢其來古矣
魏封孔羨宗聖侯碑䟦
右魏封孔羡碑在今闕里孔子廟廷相傳其文爲陳思
王植所作而梁鵠書之著於圖經假有好事者采之入
思王集其譙不宜鄱陽洪氏以是碑文稱黃初元年而
魏志作二年正月詔以中議郎孔羡為宗聖侯謂誤在
史考魏王受禪在十一月而碑叙黃初元年大魏受命
應歷數以改物秩羣祀於無文既乃緝熙聖緒昭顯上
世追在三代三恪之禮兼紹宣尼褒成之後以魯縣百
戶命孔子廿一世孫羡爲宗聖侯則詔三公云云原受
禪之始歲且將終碑有既乃之文則下詔在明年二月
史未必誤若章懷太子注孔僖傳以宗聖爲崇聖斯則
誤矣
跋吳寳鼎甎字
康熙四年吳之村民於小雁嶺掘地得甎二識云大吳
寳鼎二年歲在丁亥作一十有一字蓋孫皓時紀元通
鑑晉泰始三年也面有螭文知非民間物考是年六月
皓起昭明宫方五百丈二千石以下皆自入山督攝伐
木一時塼埴之工陶旊交作或分命吳郡助其役理有
然者甎之爲用古人取村必精故羽陽銅雀香姜之瓦
皆可製硯而是磚相之理觕質暴若似火氣之不交垺
不熟者殆爲圩者所棄流轉民間未可知也二甎為顧
秀才肇敏所得分其一贈予予既搨孔廟五鳳二年甎
又從侯官林氏摹甘泉瓦合此裝池作册因濡筆識之
歲在壬午又六月寓慈慶寺書
吳天璽紀功碑跋
吳天璽元年紀功碑亦名天發神䜟舊在巖山段石岡
山謙之丹陽記巖山東有大碣石長二丈折爲三段今
其石移置學舍中累之高止數尺謙之蓋神其說爾碑
文倒置錯誤不可讀今依祥符周在浚雪客考定裝潢
之相傳文出華覈予為雪客撰碑考序已辨其非矣觀
其字在篆隸之間雖古而近拙亦未必定出於皇象手
蹟也金陵瑣事謂是蘇建書不知何據
晉汲縣齊太公二碑跋
汲縣古朝歌地相傳師尚父舊居也遺碑一表一表在
縣治西南隅晉武帝太康十年三月尚父裔孫范陽盧
无忌來為汲令刻石碑在縣西北三十里廟中北魏孝
靜帝武定六年四月立石司農卿穆子容正書按李白
詩云朝歌屠叟辭棘津八十西來釣渭濱而韓嬰詩外
傳稱文王舉太公時公年七十二與李詩不合无忌表
曰康王六年齊太公望卒按尚書顧命有齊侯吕伋文
則伋巳嗣公爲侯非卒於康王時也然則金石之文亦
有不足信者
晉平西將軍周孝侯碑跋
宜興縣周孝侯碑相傳平原内史陸士衡撰文會稽内
史王逸少書孝侯戰殁而碑辭云元康九年舊疾增加
奄捐館舍乖謬已甚然書法亦不惡但假逸少之名是
為不知量矣末題元和六年歲辛卯十一月承奉郎守
義興縣令陳從諫重樹疑文字皆此君偽託爾
晉王大令保母甎志宋搨本跋
崑山徐尚書原一初得王子敬保母甎志予往觀焉驗
是宋嘉泰間拓本經羣賢鑒定鄱陽姜堯章尤賞之連
書十一跋於後尚書以晉石墨難得出白金十鎰易之
是日同觀者慈溪姜宸英西溟晉江黃虞稷俞邰秀水
沈廷文元衡也志出於嘉泰壬戌錢清王畿獲之會稽
山樵樵人獲之黃閍興寧中保母葬地也按保母之名
見禮内則鄭司農謂安其居處者儀禮喪服緦麻三月
爲乳母子夏傳曰何以緦也以名服也鄭注以為養子
者有它故賤者代之慈已蓋慈母必父之妾保母乳母
以賤者代母或自有所從之夫子敬云歸王氏匪主右
軍而言可知也黃閍不見於施宿張淏二志爾雅閍謂
之門閍祊同廟門亦巷門也甎出土時已斷為四歸於
畿又斷爲五合而搨之宜有裂紋而仍若不斷者信夫
搨手之良非今工匠所能及也歸德安世鳳撰墨林快
事詆其字不佳語不倫然堯章精於書法其於禊帖絳
帖評隲不爽謂是本有七美與蘭亭不少異且言必大
令自刻傾倒至矣又云有人刻别本以亂真然則安君
所見母乃别本拙惡者乎予惟堯章之言是信語尚書
寳藏之母爲豪者所奪可爾
六藝之一錄續編卷二
