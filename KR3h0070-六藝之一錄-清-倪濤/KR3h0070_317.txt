欽定四庫全書
六藝之一錄卷三百五十九錢唐倪濤撰
歴朝書譜
元
楊維禎
楊維禎字廉夫號鐵崖會稽人擢進士第署天台尹
陞江西儒學提舉避地富春山徙錢唐張自誠累招
之不至行草書雖未合格然自清勁可喜(劉璋書畫史)
鐵崖不以書名而矯傑横發稱其為人(懷麓堂集)
楊鐵崖遺墨
大將班師三軍奏凱破斧缺斨倒載而歸此書或似
之清癡筆翰好竒宜其珍重若予之淺陋則未能學
也(匏翁家藏集)
楊鐵崖書眞境菴疏
浙西儒學提舉楊先生廉夫元季寓於吳中多往來
僧廬道院此眞境菴疏之所由作也菴在上海縣東
北二十里其曰募緣天隱子者唐司馬承禎字子微
乃道家者流而先生之書之者大扺古人作疏率多
借重如是(寓意編)
楊鐵崖書棠城曲
楊鐵崖竒人也不遇其時不償其志遂竒其歌辭并竒
其蹤跡此曲之因則蹤跡與歌辭竒甚矣聊以舒其
懷抱不平之氣然天壤間無此事則已有之而非此
等人為之誰更為之者或謂其為此以擬芙蓉城文
人結習耳然千古騷客亦嘗為之以自廣乃胸無是
塊磊所欲舒者何物如有之則天上人間無往不實
何獨仙境一仙官足以為道人重况靳予之哉字亦
竒為書此天啟丙寅五月後(墨林快事)
倪瓚
倪瓚字元鎮無錫人也強學好修性雅潔所居有閣
名清閟喬木修篁蔚然深秀故自號雲林雅趣吟興
每發揮於縑素間蒼勁妍潤尤得清致晩益務恬退
黃冠野服浮遊湖山間(周南老雲林先生墓誌銘)
倪瓚書從隸入輙在鍾繇薦季直表中奪舍投胎古
而媚密而疎(徐渭文長集)
雲林書師大令無一點俗塵(何良俊四友齋叢說)
倪元鎮書學楊義和黃素黃庭(六研齋筆記)
倪雲林二帖
倪先生人品高軼風神玄朗故其翰札語言奕奕有
晉宋人風氣雅慎交遊有所投贈莫非名流勝士右
二帖一與慎獨有道一與寓齋先生慎獨為陳植叔
方寓齋為袁泰仲長皆吳人陳之父曰寧極先生名
深字子微袁之父曰静春先生名易字通甫二父皆
先宋遺老抱淵宏之才高不仕之節故二公淵源之
學皆巋然為吳中師表特與倪公相善倪遊吳中多
於二陳氏及周正道家二陳其一為陳惟寅汝秩其
一即慎獨也慎獨之孫紹先嘗仕為王府教授袁之
孫某嘗仕為都察院檢校三十年前猶存余雅不及
識然聞其人皆有前軰典刑今其子孫零廢理言遺
事往往散落人皆得而寳之此則吾友黃郡博(應龍)所
藏間徵予題為疏其略如此(甫田集)
王蒙
王蒙字叔明號黃鶴山樵吳興人趙文敏公之甥強
記力學作詩文書畫盡有家法(玉山草堂雅集)
王叔明溪南醉歸詩
此元人王蒙所書溪南醉歸詩而吾里李氏所藏也
蒙字叔明自號黃鶴山人為趙文敏公外孫玄度玄
實則張氏為宜興人兄弟並尚文雅一時士大夫多
與之交故蒙書此遺之蒙以畫名今讀其詩甚流麗
而其書頗似其舅可藏而玩也吳寬題曰人嘗見黃
鶴山人畫皆稱再世王維山人之學書間見此紙尤
為悚人當不在趙魏公下魏公信居不有之譽而山
人亦盡曷有之美矣後學沈周跋(珊瑚網)
吳鎮
吳鎮字仲圭號梅花道人嘉興魏塘人善書畫為人
抗簡孤潔高自摽表(孫作蒼螺集)
仲圭草學𧦬光(書史會要)
梅道人書作藏眞筆法古雅有餘(六研齋二筆)
黃公望
黃公望字子久後更名堅號一峯又號大癡道人常
熟人徙富春(式古堂書畫彙考)
黃子久書世說新語
黃子久好作小楷圓熟中饒古意别有一種韻度蓋
自趙文敏公而下指不多屈定左俞和倪瓚以上今
觀所書世說新語如飛鳥依人翩翩可喜眞賞者當
亟購也(書畫舫)
顧德輝
顧德輝字仲瑛别名阿瑛崑山人舉茂材署會稽教
諭力辭不就隱嘉興之合溪自稱金粟道人至元之
季子元臣為水軍副都萬戸仲瑛封武略將軍飛騎
尉錢唐男(静志居詩話)
金粟道人顧君墓誌銘至正戊戌顧阿瑛自製并書
(朱珪名蹟錄)
金粟手筆未得多見行楷楚楚奄有洛神畫贊風範
(六研齋二筆)
王逢
王逢字原吉江隂人避亂於淞之清龍江復徙上海
之烏涇築草堂以居自號最閑園丁張氏據吳大府
交辟堅卧不就(静志居詩話)
原吉才氣俊爽其屬辭於詩尤長作行草初非經意
大率具書家風範(書史會要)
李祈
李祈字一初號希蘧又號危行翁茶陵人李齊榜進
士為江浙儒學副提舉楷法精甚大書行草亦遒逸
含古意(懷麓堂集)
李希蘧眞蹟
右希蘧府君題朱澤民山水圖眞蹟長句有名及字
印各一而無畫崑山許翀鴻高所藏鉅卷皆元諸人
詩翰此其一也原博吳先生見而說之曰此在子卷
不過三十之一無之不為闕在其子孫則千金之寳
也子何惜三十之一以為千金之饋乎他日以諾告
且曰為我作海月菴記即可致矣記成而詩果至又
數日陸先生廉伯以澤民畫一軸為贈上有空楮取
是詩較之不爽分寸即裱於其上覩者不能辨其為
二物也嗚呼干將鏌鎁千載離合世間此事似亦有
鬼神之力雖府君有靈不能不為之憮然况為之子
孫者乎軸頗舊不復装飾所以存故實彰竒異使來
世益愛護永不散失而二先生各題其傍以識其所
從得云(懷麓堂集)
李位
李位祁子李東陽書雲陽集後云希蘧府君詩文集
十卷家有舊本題云男位編集字畫瘦勁有家法(懷麓
堂集)
吳毅
吳毅富春人鐵厓門人以詞翰名家(甫田集)
沈右
沈右字仲說號寓齋故吳中富家其文學行誼皆有
足重而出處之蹟不少概見書法最精(甫田集)
朱珪
朱珪字伯盛吳人工古篆籀精於六書之義(鐵網珊瑚)
珪從吳叡授書法凡三代金石靡不極意規倣(蘇州志)
褚奐
禇奐字士文錢塘人篆隸專學吳睿惜其不能以古
人為師伎遂止於此耳(書史會要)崑山重修學宫碑褚
奐書并篆額
周伯琦
周伯琦字伯溫饒州人以蔭授南海縣主簿三轉為
翰林修撰帝以伯琦工書法命篆宣文閣寳仍題扁
宣文及摹王羲之蘭亭序智永所書千字文刻石閣
中招諭平江張士誠拜江浙行省左丞留平江者十
餘年伯琦博學工文章而尤以篆隸眞草擅名當時
嘗著六書正訛說文字原二書(元史)
至正間初改奎章閣為宣文朝臣咸謂必命庫庫書
牓時周伯琦雖在舘閣精篆書未為上知庫庫日令
書宣文閣牓十數紙周不識其意一日有旨庫庫書
閣牓辭曰臣所能者眞書不古古莫如篆周伯琦篆
書今世無過之者上如其言召之書由是進用(天都載)
伯琦篆師徐鉉張有行筆結字殊有隸體正書亦善
(書史會要)
伯琦古篆得文敏公遺意字頗肥而玉潤可愛(鐵網珊瑚)
周伯溫書相鶴經
元周伯琦書相鶴經自稱谷陽生跋云右經一卷廼
浮丘公授王子晉之書也崔文子學道於子晉得其
文藏嵩山石室中淮南王采藥得之遂傳於世又系
一詩云江南羽化張天雨海上神交宋仲溫楷法鍾
繇稱獨步草臨皇象已專門折釵未墜風前股漏屋
先凝雨後㾗寄語臨池諸俊彦蚓蛇馳騖莫須論(六研
齋二筆)
周宗仁
周宗仁字克復(伯琦子)官山東行省郎中篆書宗家學
然不逮父(續弘簡錄)
蒋冕
蒋冕字啟端工小篆從游周左丞伯溫之門(吳中人物志)
饒介
饒介字介之臨川人自翰林應奉出僉江浙廉訪司
事張氏入吳慕其名以為淮南行省参知政事家采
蓮涇上日以觴咏為事書似懷素詩似李白自號華
蓋山樵亦曰醉翁(静志居詩話)
饒介草書亦飄逸(書史會要)
饒介書圓勁暢朗神追大令(六研齋筆記)
饒介之蕉池積雪卷
華蓋山人書若驚鴻躍鯉無窘束留滯之迹為可尚
已此篇非其所識烏知不為句曲哉且蕉池積雪凛
然清介之操當官者所宜玩心也吾友袁君文理有
契於此寳藏久矣今為遂安令將行持以求題因書
此以歸之吳郡金問觀於玉堂之署時宣德二年七
月壬寅也(式古堂書畫彙考)
斯卷乃饒介之臨張伯雨書劉師魯諸作字法遒勁
藏圓動於筆端眞可寳者也淮南憨翁蒋誼(同上)
饒介之草書
余嘗怪古人評書而草獨以聖名夫書而至於聖亦
精矣然夷攷其人皆有超世絶俗之才不得盡用於
世故於是焉發之昔韓文公論書至與堯舜禹湯治
天下並稱有以哉臨川饒公介之學問器識卓然為
士大夫翹楚而其嚮用於世蓋所謂鷙鳥舉而風廹
之也書特其餘事耳然近來所書尤瓌詭逸羣可喜
公豈欲以書擅當世哉然觀其勢殆不至於聖不止
也(夷白齋集)
饒介之詩册
饒介字介之號醉樵嘗仕張士誠能詩攻書法擅名
當時宋仲溫宋昌裔皆出其門此册介之手筆余得
之廬陵劉彦信(束里續集)
饒介之草書韓柳二文
韓柳文妙絶今古送孟東野序梓人傳乃其尤者元
臨川饒介之為昜久成書此蓋有深意不特字畫之
妙而已介之名介仕偽吳淮南行省参政號華蓋山
樵又號醉樵此曰華蓋洞酒史兼二號而云也久成
名恒讀書工詩吾郡之崑山人(寓意編)
蘇大年
蘇大年字昌齡號西坡眞定人居揚州工八分行書
(書畫史)
大年元末官翰林編修避兵居吳張氏開藩特見知
遇用為參謀稱為蘇學士(静志居詩話)
俞和
俞和字子中號紫芝生杭人(式古堂書畫彙考)和冲澹安
恬隠居不仕能詩喜書翰早年得見趙文敏運筆之
法臨晉唐諸帖甚夥行草逼眞文敏好事者得其書
每用趙欵識倉卒莫能辨(陳敬亭杭州府志)
俞和以書鳴洪武初後進猶及見之(觧縉書學傳授)
俞紫芝書悟眞篇
張平子悟眞篇仙道指南道光子野所著不知能得
其旨意否此卷為俞紫芝所書深得松雪筆意而圭
角稍露比之松雪正如獻之之於羲之也清癖劉君
深知書法試共商確之弘治壬戌正月廿日海虞桑
悦書(書畫題跋記)
俞子中襍詩帖
俞紫芝書筆意清婉姿態豐潤蓋兼得趙松雪之神
魄至不能辨其眞&KR0915;可愛也使能用心於跳天門而
卧鳳閣噫其可量也哉四明陳敬宗謹題(式古堂書畫彙考)
俞子中書急就章
錢唐俞和子中頗得趙魏公三昧此帖以宋經箋紙
用章法書急就章覺古色藹然令人不忍釋手按章
法自皇象索靖後惟右軍父子豹奴孫權二帖至唐
蕩盡黃長睿始振之然往往筆下不逮意子中獨能
尋考遺則於斷墨殘楮遂與仲溫並驅昔孔北海思
蔡中郎見虎賁貎類者輙引與同飲曰雖無老成人
尚有典刑俞此紙覽之能不興北海之賞乎(弇州山人藁)
俞紫芝四體千文(題跋已見)
高昉
高昉未詳何許人官中書右丞嘗篆江右番君廟碑
額(書畫史)
孔叔平
孔叔平未詳何許人嘗為史官能古隸(同上)
唐懷德
唐懷德字思誠婺人嘗為衢路學錄精字學得虞伯
施法有書學指南傳世(同上)
王堅
王堅字學周號坦坦道人書蹟宗趙魏公(書畫史)
曹本
曹本未詳何許人善篆書(書畫史)
趙衷
趙衷字原初吳江人世本業醫能篆隸號東吳野人
(書畫史)
朱宜民
朱宜民不知何許人工隸書(書畫史)
完顔子周
完顔子周未詳何許人居吳興之霅溪工篆書(書畫史)
陳子翬
陳子翬兼工草書(書史會要)陳子翬字象賢奉化人負
器幹精藝文書法李邕嘗為慶元路教諭
張文盛
張文盛字彬之秣陵人長於詩工草隸(書史會要)
湯熒
湯熒號箕山瀏陽人進士及第能篆(書史會要)
張裔
張裔字朝宗能眞草(書史會要)
王竒
王竒字文顯潞州人作草間有可取者(書史會要)
莫昌
莫昌字景行武林人隸亦古拙(書史會要)
艾斐
艾斐字季成臨川人博學多才善隸書(書史會要)
鄒偉
鄒偉字元偉南昌人學藝淵博善眞草篆隸(書史會要)
張去偏
張去偏字從正餘干人有學行善眞草(書史會要)
范居中
范居中字子正武林人亦工筆札(書史會要)
鄭炳
鄭炳字元炳餘姚人書蹟似晉人(書史會要)
杜從訓
杜從訓字義方鄆城人官至江隂州尹書效蘇黃(書史
會要)
張伯仁
張伯仁字至道閩人善篆及行草(書史會要)
汪正
汪正字大雅四明人工八分書(書史會要)
李林
李林字九臯錢唐人古隸學受禪表(書史會要)
陳謙
陳謙字伯謙天台人正書師虞永興(書史會要)
王禮
王禮字禮仲揚州人篆宗張謙中(書史會要)
何仲章吳志行吕中立鄧學可
陳宗亮卓習之朱俊卿徐子愚
何仲章吳興人吳志行錢唐人吕中立會稽人鄧學
可維揚人陳宗亮諸暨人卓習之慶元人朱俊卿武
陵人徐子愚嘉禾人皆留心翰墨有聲於時(書史會要)
陳秀民
陳秀民字庶子温州人博學善書至正中為武岡城
步廵檢知常熟縣張氏時為參軍歴江浙行中書省
參知政事翰林學士(静志居詩話)
李繹
李繹字叔成錢唐人仕張氏以文詞翰墨名家(甫田集)
宋嘉禾
宋嘉禾上黨人潛心書畫(書史會要)
内臣張仲夀
張仲夀字希静號疇齋錢唐人官至翰林學士承旨
行草宗羲獻甚有典則亦工大字(書史會要)
石刻
尚師簡(世祖時人)渤海郡侯歐陽公神道碑尚師簡篆額
高翿(世祖時人)篆書道德經碑高翿書
許復(成宗時人)都城隍廟碑許復書
沈德新(成宗時人)艮山土神廟碑沈德新記并書
王士弘虞集方山定林寺碑王士弘書
伊嚕布哈黃溍重脩學記伊嚕布哈書
許思敬貢奎神道碑銘許思敬篆額
姚慶天寧萬夀寺神御殿碑姚慶篆額
魏必復(仁宗時人)護持天開中院記魏必復撰并書
廉簡護持天開中院記廉簡題額
高昉(仁宗時人)趙孟頫書番君廟碑高昉篆額
鄭東楊希賢瑞雲精舍記鄭東撰并書楊希賢篆
額
劉聞大永新龍母吳氏墓銘劉聞大書
劉惟一朝元觀碑劉惟一篆書
浦源景德寺旁石刻安扎爾室人童氏祠記浦源書
繆貞常熟致道觀虞山福地繆貞篆書李烈士碑繆
貞隸書
烏蘭哈達平徐碑烏蘭哈達奉敕書
楊剛中閭丘公祠記楊剛中篆書
劉仁本至正脩學記劉仁本撰并書
范庸(順宗時人)謁司馬溫公墓詩范庸書撰
趙彀(順宗時人)謁中鎮崇德靈應王廟詩趙彀撰并書
莊文昭(順帝時人)余闕都城隍廟碑莊文昭書
王敬方吳鐸至正七年褒封水記王敬方書吳鐸
篆額
葛禋(順帝時人)大都崇國寺重建碑葛禋書
歐陽光侯武略將軍宋侯墓碑歐陽光書
朱桓贈畫師朱叔重序朱桓書
劉彦明魏泰咸陽懷古詩石刻劉彦明書
王興祖池州路徙建憲司分治記王興祖隸書
陳遘楊維禎武林弭灾記陳遘書
余銓故殷處士墓碣余銓書
道士孫德彧馬丹陽眞人碑孫德彧書
道士李道謙金重陽王眞人碑李道謙書
道士李志宗重修說經臺碑李志宗書
道士杜道堅希聲堂碑杜道堅書
釋定(成宗時人)香河縣坊市西道院仁公塔院記比丘僧
定書
釋法禎崇國寺隆安選公傳戒碑釋法禎書
釋福珪天開寺碑沙門福珪撰并書(至元三年)
釋正印實際川禅師影堂逸事釋正印書
釋弘注天開寺碑沙門弘注撰并書(至正十一年)
牛師厚固安縣關侯廟扁延祐五年翰林編修官牛
師厚書
道家
天師張與材
張與材字國梁號薇山别號廣微子封留國公作大
字有法草書亦佳(書史會要)
天師張嗣成
張嗣成號太玄與材子亦善草書(書史會要)
宗師吳全節
吳全節號閒閒番陽人制授特進上卿玄教大宗師
崇文弘道玄德廣化眞人草書亦英拔(書史會要)
眞人丘處機
丘處機字通密號長春登州棲霞縣人詔贈長春演
道主教眞人行草宗黃山谷(書史會要)
眞人薛玄義
薛玄義字玄卿號上清外史貴溪人行書得體(書史會要)
玄卿為學弘博好古書法為詩有飄飄凌雲之風(道園
學古錄)
玄卿早工於詩四方傳誦風日清美輙賦詩為行草
書(俟菴集)
道士方從義
方從義字無隅號方壺貴溪人工詩文善古隸章草
(書史會要)
道士祝玄衍
祝玄衍號丹陽貴溪人能大字(書史會要)
道士張雨
張雨字伯雨號句曲外史(一名天雨號貞居子)錢唐人博聞多
識善談名理作詩自成一家字畫亦清逸(書史會要)
文待詔云貞居書法先學松雪後入陶隱居稍加峻
厲便自名家(袁中道游居錄)
貞居書師李北海間學素師雖非正脈然自有一種
風氣(四友齋叢說)
張伯雨書性極高人言其請益趙魏公公授以李泰
和雲麾碑書頓進日益雄邁魏公平日學泰和得其
舒放雍容而伯雨獨得其神駿所以不同(六研齋三筆)
張外史自書雜詩卷
右句曲外史與袁子英所寫詩凡五十五篇其首兩
章廼此老道人效余鐵崖者也如道言清齋澗阿諸
詩皆其道趣中流出者若奔月巵則又頑仙之横出
者吁道人仙去已一紀矣鐵崖之友属之何人開卷
愴然不勝山陽之感云至正二十有一年花朝日抱
遺叟楊維禎在清眞之竹洲舘書(鐵網珊瑚)
貞居先生清詩妙墨飄飄然自有一種仙氣信非塵
俗中人也此卷手書以遺余者屢經兵燹似若有神
物護持泉南陳君彦廉好古博雅與予同志故割愛
以贈壬子夏六月望後三日汝陽袁華書(同上)
予觀在昔右文之際文章翰墨蓋莫盛乎東南矣不
惟列侍從居舘閣者皆彬彬文學之徒至於方外名
流亦或負其清才絶藝擅名一時之勝故釋氏之徒
有笑隠訢上人道家者流有貞居張外史皆以詩文
篇翰照映乎山林而與虞趙歐黃諸君子接交於後
先迭響乎中外於是東南文物之盛殆前古所未聞
今觀陳氏所藏外史墨蹟一卷能詩者或無此書能
書者或無此詩外史蓋兼之矣慨名筆之流傳念昔
人之凋謝江空歲晏不無有繼遺響者乎覽卷為之
憮然吳郡謝徽識(同上)
卓居早學書於趙文敏後得茅山碑其體遂變故字
畫清遒有唐人風格詩則出於蘇黃而雜以己語其
意欲自為家也唐宋以來浮屠氏之能詩與書者甚
衆然亦不能兩美况道流之久乏人哉此其自書雜
詩也古律行草各臻其妙宜子英之慎與而彦廉之
喜得也高啓識(同上)
貞居眞人詩文字畫皆為本朝道品第一雖獲片紙
隻字猶為世人寳藏况彦廉所得若是之富且妙邪
舒展累日欣慨交心噫師友淪沒古道寂寥今之才
士方高自標置予方憂古之君子終陸沉耳吾知前
人好修不以為賢於流俗而遂己不患人之不知栗
里翁志不得遂飲酒賦詩但自陶寫而已豈求傳哉
倪瓚題壬子初月八日(同上)
貞居詩如月底疎松雲間修竹字畫則若遠塞驚鴻
春池科斗非特不染塵俗塵俗自不能染耳張紳(同上)
張貞居以詩名湖海而翰墨尤為人所重片縑尺楮
往往見之蓋未有若此之富盛者也孫過庭云一時
而書有乖有合心遽體留日炎風燥皆其乖也神怡
務閒時和氣潤偶然欲書皆其合也今貞居自言自
春徂夏隂雨至五月之久故閒弄筆研以自料理則
非心遽體留日炎風燥正所謂神怡務閒時和氣潤
偶然欲書耳宜其聫篇接簡不覺其多而濃&KR0655;間出
清婉流麗有合於古人之度也其詩傳諸人口已有
定論特語其書如此彦廉好古博雅必能加寳愛矣
蘇人王行題(同上)
張貞居生平慕米南宫之為人嘗為著中岳外史傳
故其論議襟度往往類之獨其詩句字畫清新流麗
有晉唐人風流不蹈南宫狂怪怒張之習豈非獨其
學問使然亦由貞居寄蹟方外不為聲利所累而又
居東南形勝之邦獲見故都文獻之懿優游林壑以
飬其眞氣故其發於詞藻者如此今去貞居卅餘年
耳使人望而企之若古仙人可勝歎哉友人陳彦廉
氏得其翰墨一帙皆平生得意作也予家與貞居世
契展咏之餘益增感舊之思云尋陽張來儀識
僕生平最嗜外史詩集中諸律略皆上口僭評其高
處當為元人第一家妄論是信不必世人之同也故
其眞蹟所在特深貴之唯姚侍御家有藁一册時獲
寓觀以為樂事其他所見簡短寂寥無足充余嗜者
戒卿何幸乃富有之如此當知貞居蹤跡流落人間
雖有存者斷不能與之為敵矣使僕時時來過出而
閱之味其點畫求其興致以開余情不亦暢乎晩學
楊循吉謹題(松籌堂集)
道士鄭樗
鄭樗字無用號空同生盱江人作古隸初學孫叔敖
碑一時稱善後乃流入宋季陋習無足觀者(書史會要)
道士趙宜裕
趙宜裕大梁人善古隸(書史會要)
道士孫德彧
孫德彧字用章眉山人十一歲為道士未嘗忘讀書
武宗賜眞人號仁宗累加恩命管領諸路道教居終
南山重陽宫(道園學古錄)馬丹陽眞人碑孫德彧書
道士周蘭雪
周蘭雪信州人能篆隸(書史會要)
道士蕭善齋
蕭善齋號宗淵至正間人工隸書有書道德經傳於
世(書史會要)
道士蕭登
蕭登字從善工隸書(書畫史)
釋氏
釋帕克斯巴
帝師帕克斯巴土波國人采諸梵文創為國字(書史會要)
釋溥光
釋溥光字玄暉號雪菴俗姓李氏大同人特封昭文
館大學士賜號玄悟大師為詩冲澹粹美善眞行草
書尤工大字國朝禁扁皆其所書(書史會要)
趙松雪過酒肆見帘字駐視久之謂當世書無我逮
者而此書乃過我問知為雪菴李溥光也因薦之朝
(懷麓堂集)
釋雪菴書杜詩
前元士大夫多善書者其大字獨稱雪菴學士為第
一此卷老杜送孔巢父詩乃雪翁眞蹟其莊重遒勁
如端人節士莫可狎玩眞有得乎顔氏家法後之作
大字者見之當不止於退三舍也(寓意編)
釋溥光書大字
雪菴俗姓李名溥光以善書遥授昭文館大學士溥
光通儒書能古文詞大書視小字尤勝實有可傳者
不繋其官也故凡有所書及著作皆不繋銜其所見
亦過人矣彼負藝不精及非所當藝而業之以躐等
倖進者又此衲之罪人哉(篁墩集)
釋溥光書茶榜(題跋已見)
釋溥圓
釋溥圓字大方號如菴河南芝田人居燕京能師於
溥光為法弟遂學其書(書史會要)
釋至溫
釋至溫字其玉號全無邢州郝氏子也博記多聞論
辨無礙百家諸子之言多所涉獵又善草書有顚素
之遺法太保劉文貞公薦至溫可大用召見將授以
官弗受賜號曰佛國普安大禪師(道園學古錄)
釋可中
釋可中字南山天台人眞草師晉人甚工(書史會要)
釋祖瑛
釋祖瑛字石室吳江人書學趙魏公(書史會要)
釋允
釋允字中巗錢唐人書學趙魏公(書史會要)
釋梵琦
釋梵琦字楚石慶元人工行草有書名(書史會要)
釋大智
釋大智字南溟天台人工正書(書史會要)
釋克新
釋克新字仲銘番陽人能文有雪廬集亦能古隸(同上)
釋夷簡
釋夷簡字易道義興人書師張雨(書史會要)
釋静慧
釋静慧字古明松江人正書師虞永興甚得其法但
欠清婉
釋密詣
釋密詣字道初天台人書師虞永興(書史會要)
釋慧敏
釋慧敏字仲膚天台人正書學晉兼能篆(書史會要)
釋道原
釋道原字竺隠天台人能詩文行草有法(書史會要)
釋永芳
釋永芳字草庭書學張旭(同上)
釋明本
釋明本書類柳葉雖未入格亦自是一家(書畫史)釋
明本號中峰錢唐人居天目山仁宗賜號廣慧禪師
憩止處曰幻住山房手書遺蹟留院中者甚多賜諡
普應國師
釋劉順
釋劉順住天目山有法語眞跡小眞行書(珊瑚網)
釋宗衍
釋宗衍字道原吳人善書法至正初住石湖楞伽寺
(碧山堂集)
釋懷深
釋懷深號慈受工字畫筆意圓熟動中規矩(潛溪集)
釋行端
釋行端字景元一字元叟臨海儒家何氏子年十一
得度於餘杭之化城寺以餘力施於篇翰尤精絶古
雅(寒拾里人集)
釋誠道元
釋誠道元號覺𨼆喜作狂草所書吳江長橋歌一首
極雄宕可喜(六研齋二筆)
龍巖上人
龍巖上人善草書蒲道源贈詩云韓公浮屠多技能
祇今復見龍巖僧高閑懷素去已久肯向死灰求續
燈手追心慕忽有得筆底煥然無滯凝鐵為門限自
兹始但恐紙價相仍增(蒲道源閒居叢藳)
婦女
管夫人道昇字仲姬吳興人(趙魏公室)延佑四年封魏國夫
人翰墨詞章不學而能心信佛法手書金剛經至數
十卷以施名山名僧天子命夫人書千文勅玉工磨
玉軸送祕書監装池收藏又命孟頫書六體為六卷
雍亦書一卷且曰令後世知我朝有善書婦人且一
家皆能書亦竒事也(松雪齋集)
管夫人書牘行楷與鷗波公殆不可辨同異衛夫人
後無儔(書畫眼)
王夫人名圭卿號春溫曹伯啟題王夫人書畫卷後曰
畫傳當代功尤妙字學前賢體更多(漢泉漫藳)
巴達氏呼圖克郡王太夫人也長清縣靈巖山寺中碑至
治元年巴達氏有詩二句曰巖前松檜時時綠殿上
君王歲歲春大字刻之不類婦人筆(金石文字記)
趙夫人鸞字應善永古特部氏中書平章世延女中書參
政許有壬室朗惠厚静能琴書善筆札(書史會要)
游夫人雷機母延佑間贈建安郡太夫人善書而有文
(潛溪集)
危氏諱德馨雷機室贈建安郡君通書記作字有楷法
(潛溪集)
徐氏如珪鄭天覺妻通論語孝經大義工書亦有法(貝瓊
清江集)
劉氏不知何許人孟運判妻也性巧慧能臨古人字咄
咄逼眞(書史會要)
柯氏天台人九思之女通經史善筆札(書史會要)
叚氏天祐之女能詩章善筆札(書史會要)
士女曹妙清自號雪齋錢唐人善鼓琴工詩行書點墨
皆有法度三十不嫁風操可尚嘗寫詩寄鐵崖鐵崖
答之云紅牙管蔕紫狸豪雪水初融玉帶袍寫得薛
濤萱草帖西湖紙價可能高玉帶袍其硯名(名媛詩話)
陳士幼能書適南潯姚氏一意奉佛有手書觀世音普
門品趙榮禄題其後(六研齋筆記)
劉氏名梁園秀歌兒也才藝精妙喜文墨能作樂府時
吟小詩亦佳字畫楷正(書史會要)
比丘尼妙湛管夫人為寫長明菴圖妙湛小行書題其
上(珊瑚網)
六藝之一錄卷三百五十九
