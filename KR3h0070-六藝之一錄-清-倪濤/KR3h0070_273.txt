欽定四庫全書
六藝之一錄卷三百十五錢唐倪濤撰
歴朝書譜五
秦
李斯
李斯楚上蔡人少從荀卿學帝王術西入秦位至丞
相至胡亥立趙高譛之要斬夷三族斯妙大篆始省
改之以為小篆著蒼頡七篇雖帝王質文世有損益
終以文代質漸就澆漓則三皇結䋲五帝畫象三王
肉刑斯可况也古文可為上古大篆為中古小篆為
下古三古為實草隸為華妙極於華者羲獻精窮於
實者籀斯始皇以和氏之璧琢而為璽令斯書其文
今泰山嶧山秦望等碑並其遺迹亦謂傳國之偉寳
百代之法式斯小篆入神大篆入妙也(書斷)
秦丞相李斯曰上古作大篆頗行於世但為古遠人
多不能詳今刪略繁者取其合體參為小篆斯善書
自趙高已下咸見伏焉刻諸名山碑璽銅人並斯之
筆書秦望紀功石乃曰吾死後五百三十年當有一
人替吾迹焉(蒙怙筆經)
李斯書世為冠盖不易施評(袁昂書評)
倉頡篇上七章秦丞相李斯作(漢書藝文志)
李嗣真書品列逸品評語見前一百三十八卷
竇臮述書賦有評已見一百四十一卷
李斯上蔡人終秦丞相作小篆書嶧山碑後其石毁
失土人刻木代之與斯石上本差稀又至德中安史
敗後四從弟沼于河陽清水渠下得傳國璽其文曰
受命于天既夀永昌點畫皆隠起作龍鳥狀側文小
篆曰魏所受漢傳國璽背上蟠螭一角折鼻尖有黃
疵瑕按騐譜牒乃無差舛云斯所書(竇蒙述書賦註)
始皇并六國斯乃奏罷不合秦文者於是天下行之
畫如鐡石字若飛動作楷隸之祖為不易之法其銘
題鍾鼎及作符印至今用焉(書斷)
細篆書李斯摹寫始皇碑序皆用此體亦曰繆篆仙
人篆古之所有李斯善辨古文改為篆形(墨藪)
程邈
程邈字元岑下邽人始為衙縣獄吏得罪始皇幽繫
雲陽獄中覃思十年益大小篆方員而為隸書三千
字奏之始皇善之用為御史用其字以為隸人佐書
故曰隸書(書斷)
秦獄吏程邈善大篆得罪始皇囚於雲陽獄增减大
篆體去其繁複始皇善之出為御史名書曰隸書(羊欣
撰錄)
篆書始皇使程邈所作也隸書亦程邈所獻(漢書藝文志)
李嗣真書品列上上品評語已見一百三十八卷
尚方大篆程邈所述後人飾之以為法焉(墨藪)
李季忱示余程邈篆四簡簡十二字余考之自漢以
後書篆書所不至也篆法貴得竵匾應勢故筆力常
有餘此書盡之或謂書家但言邈在雲陽獄初從簡
便作書主於隸徒故號隸文當多事時用之適當遂
公行之邈不更為篆文篆自史籀後李斯因之作為
小篆由漢逮今不能改豈邈與斯當秦之世固嘗為
此篆文不可考也張懷瓘曰古文謂孔子壁中書篆
書使程邈作也隸書程邈所獻也初未信此言逮得
李忱所藏刻銘於是信之知唐世書多懷瓘自有据
也(廣川書跋)
胡毋敬
秦胡毋敬本櫟陽獄吏為太史令博識古今文字亦
與程邈李斯省改大篆作博學編七章覃思舊章博
采衆訓時趙高為中車府令善史書教始皇少子胡
亥書及獄律法令亥私幸之作爰歴篇漢興總合為
蒼頡篇(書斷)
史籀篇博學七章者太史令胡毋敬所作也(漢書藝文志)
趙高
趙高始皇時為中車府令兼行符璽令事二世以為
郎後拜為中丞相(史記李斯列傳)
秦中車府令趙高善大篆(羊欣撰錄)
史籀篇爰歴六章車府令趙高所作也(漢書藝文志)
刻符書鳥頭雲脚李斯趙高並善之用題印璽(墨藪)
王次仲
上谷人少有異志年及弱冠變倉頡舊文為今隸書
秦始皇時官務繁多以次仲文簡便於事要竒而召
之三徵而輙不至始皇怒其不恭令檻車送之於道
上化為大鳥出在車外翻然而去落二翮於斯山故
其峰巒有大翮小翮之名(水經注)
王次仲以楷字法局促遂引而伸之為八字之分故
號八分(金壺記)
張懷瓘曰王愔云次仲建初中以隸草作楷法蕭子
良云靈帝時王次仲飾隸為八分二家俱言後漢而
兩帝不同或云後漢亦有王次仲為上谷大守非上
谷人陶宗儀曰次仲與程邈同時增廣隸書為八
分或云東漢末人又云有二王次仲皆非也
漢
蕭何
蕭何沛人也漢五年封酇侯後拜為相國謚文終侯
(漢書)
蕭何深善筆理嘗與張子房陳隠等論用筆之道何
為前殿覃思三月以題其額觀者如流水何便用秃
筆常自為之(羊欣筆陣圖)
蕭何用退筆書裳尤工何善篆籀時人謂之蕭籀(金壺
記)
司馬相如
司馬相如字長卿蜀郡成都人也好讀書學擊劍名
犬子慕藺相如之為人也更名相如上讀子虚賦而
善之令尚書給筆札奏上林賦天子以為郎後拜孝
文園令(漢書本傳)
司馬相如作凡將篇(漢書藝文志)
氣候時書漢文帝令蜀郡司馬長卿採日辰禽屈伸
之體升伏之勢象四時為書(墨藪)
董仲舒
董仲舒廣川人也為江都相中廢為中大夫遼東高
廟長陵高園殿災仲舒推說其意草藁未上主父偃
竊其書奏焉(漢書)
藁書行草之文也董仲舒欲言災異主父偃竊而奏
之(墨藪)
孔安國
孔氏有古文尚書安國以今文字讀之因以起其家
為諫大夫(漢書本傳)
孔子舊壁中所藏古文皆科斗文字時人無能知者
定其可知者為隸古定更以竹簡寫之(孔安國尚書序)
陸游老學庵筆記云隸為隸書古為科斗前一簡
作科斗後一簡作隸書釋之
劉耽
劉耽書吕梁碑字為小傳耽於傳無聞据碑言皇帝
登封之歲盖秦漢間人(羅泌路史)
張彭祖
張彭祖安世子也安世兄賀無子子安世小男彭祖
彭祖少與上同席研書上追思賀恩封彭祖為陽都
侯(漢書張安世傳)
嚴延年
嚴延年字次卿東海下邳人也為河南太守為人短
小精悍敏捷於事尤巧為獄文善史書奏成手中奄
忽如神(漢書酷吏傳)
嚴延年字次卿東海人河南太守雅工史書規模趙
高時稱其妙後以罪棄市(書斷)
史游
史游漢元帝時黃門令作急就章觧散隸體麤書之
(王愔文字志)
存字之梗槩損隸之規矩縱任奔逸赴俗急就因草
創之義謂之草書後世謂之章草(書斷)
張敞
張敞字子高本河東平陽人也祖父徙茂陵守京兆
尹復拜冀州刺史太原太守(漢書本傳)
漢張敞字子高河東平陽人官至京兆尹善古文傳
之子吉吉傳其出杜鄴鄴傳其子林吉子靖字伯松
博學文雅過於子高三王以来古文之學盖絶子高
精勤而習之其後杜林衛密為之嗣子高好古博雅
有緝熙之美焉(書斷)
倉頡多古字俗師失其讀宣帝時徵齊人能正讀者
張敞從受之(漢書藝文志)
李長
李長成帝時將作大匠作元尚篇倉頡中正字也(漢書
藝文志)
杜鄴
杜鄴字子夏本魏郡繁陽人也武帝時徙茂陵官為
凉州刺史(漢書本傳)鄴工古文(書斷)
劉向
劉向字子政本名更生年十二以父德任為輦郎既
冠以行修飭擢為諫大夫元帝初為散騎宗正給事
中成帝即位更名向為中郎使領護三輔都水遷光
禄大夫(漢書本傳)
劉子政校中秘書自史籀以下凡十家序為小學次
於六藝之末(容齋隨筆)
劉向博極羣書尤工字畫(書史會要)
谷永
谷永字子雲長安人也博學經書數上書言得失至
大司農(漢書本傳)
樓護與谷永俱為五侯上客長安號曰谷子雲筆札
樓君卿唇舌(漢書游侠傳)
孔光
孔光字子夏孔子十四世孫也為御史大夫丞相各
再一為大司徒太傅太師歴三世前後十七年封博
山侯謚簡烈侯孔光經行著修書法古雅(書史會要)
揚雄
揚雄字子雲蜀郡成都人也年四十餘游京師奏賦
除為郎給事黃門三世不徙官莽世轉為大夫作竒
字嗜酒好事者載酒肴從遊學(漢書本傳)
元始中徵天下通小學者以百數各令記字於庭中
揚雄取其有用者以作訓纂篇順續倉頡又易倉頡
中重復之字凡八十九章(漢書藝文志)
雄為郎詔令尚書賜筆墨錢六萬觀書石渠天下上
計孝廉及内郡衛率會者雄常把三寸柔翰齎油素
四尺以問其異語歸即以鉛摘次之於槧(揚子雲集)
甄豊
甄豊元始中封廣陽侯為少傳授四輔職(漢書王莽傳)
亡新居攝使大司空甄豊等挍文書之部自以為應
制作頗改定古文時有六書一曰古文二曰寄字三
曰篆書四曰佐書五曰繆篆六曰鳥蟲(許慎說文序)
陳遵
陳遵字孟公杜陵人也有功封嘉威侯遵嗜酒略涉
傳記贍於文辭性善書與人尺牘主皆藏弆以為榮
王莽素竒遵材起為河南太守既至官召善書吏十
人於前治私書遵馮几口占書吏且省官事書數百
封親疎各有意河南大驚復為九江及河内都尉(漢書本傳羊欣撰錄一則補錄于後二十一頁)
芝英篆陳遵所作在漢中葉武帝臨朝有靈芝三本
植於殿前既歌芝房之曲又述芝英之書陳氏即
芝英之祖也(夢英十八體書)
後漢
杜林
杜林字伯山扶風茂陵人也少好學深沉家既多書
又外氏張竦父子喜文采林從竦受學時稱通儒建
武六年徵拜侍御史林前於西州得漆書古文尚書
一卷嘗寳愛之雖遭艱困握持不離身代朱浮為大
司空稱為任職相(後漢書本傳)
後漢杜林字北山扶風茂陵人凉州刺史鄴之子位
至司空尤工古文過於鄴也故世言小學由杜公嘗
於西河得漆書古文尚書一卷寳玩不已每困厄自
以為不能濟於亂世常抱經嘆曰古文之學將絶於
此初衛密方造林未見則暗然而伏及會面林以漆
書示密曰常以此道將絶何意東海衛君復能傳之
是道不墜於地子曰德不孤必有隣豈虛也哉光武
建平中卒靈帝時劉陶刪定古文今文尚書號中文
尚書以北山本為正陶亦工古文是謂就有道而正
焉(書斷)
倉頡多古字俗師失其讀杜林為作訓故(漢書藝文志)
衛宏(書斷作衛密)
衛宏字敬仲東海人也少與河南鄭興俱好古學作
毛詩傳從大司空杜林更受古文尚書為作訓旨由
是古學大興光武以為議郎(後漢書本傳)
衛密字次仲東海人官至給事中修古學善属文作
尚書訓指師於杜林後之學者古文皆祖杜林衛密
也(書斷)
衛宏詔定古文字書一卷(唐書藝文志)
曹喜
扶風曹喜後漢人不知其官善篆隸篆小異李斯見
師一時(羊欣采古来能書人名)
曹喜字仲則扶風平林人明帝建初中為秘書郎篆
隸之工收名天下蔡邕云扶風曹喜建初稱善衛恒
云喜善篆小異於李斯邯郸淳師焉略䆒其妙韋誕
師淳而不及也善懸針垂露之法後世行之仲則小
篆隸書入妙(書斷)
喜見李斯筆勢悲歎不已作筆論一卷(王羲之筆勢傳)
扶風曹喜少異於斯而亦稱善(衛恒四體書勢)
喜善懸針法後世行之以此書題五經篇目(唐玄度十體書)
垂露篆喜之所作以書章表奏事謂其點綴如輕露
(夢英十八體書)
喜小篆法垂枝濃直若薤葉(金壺記)
杜度(蕭子良云本名操為魏武帝諱改為度)
京兆杜度為魏齊相始有草名(羊欣撰錄)
後漢杜度字伯度京兆杜陵人御史大夫延年曾孫
也章帝時為齊相善章草雖史游始草書傳不紀其
能又絶其迹創其神妙其唯杜公韋誕云杜氏傑有
骨力而字畫微瘦崔氏法之書體甚濃結字工巧時
有不及張芝喜而學焉轉精其巧可謂草聖超前絶
後獨步無雙張芝自謂上比崔杜不足下方羅趙有
餘誠則尊師之辭亦其心肺之語伯英損益伯度章
草亦猶逸少增减元常真書雖潤色精於斷割意則
美矣至若高深之意質素之風俱不及其師也然各
為今古之獨步蕭子良云本名操為魏武帝諱改為
度非也案蔡邕勸學篇云齊相杜度美守名篇漢中
郎不應預為魏武諱也(書斷)
庾肩吾書品列上之中見前一百三十八卷
竇臮述書賦有評已見一百四十一卷
注云杜操字伯度京兆人終後漢齊相章帝貴其
蹟詔上章表故號章草今見章草書五行
建初中杜度善草書見稱於章帝上貴其蹟詔使草
書上事蓋因章奏後世謂之章草(法書要錄)
杜伯度章草時稱聖字(金壺記)
班固
班固字孟堅扶風安陵人也顯宗召詣校書部除蘭
臺令史後遷玄武司馬(後漢書本傳)
後漢班固字孟堅扶風安陵人官至中郎將工篆李
斯曹喜之法悉能䆒之昔李斯作蒼頡篇趙高作爰
歴篇胡毋敬作博學篇漢興閭里書私合之謂蒼頡
篇斷六十六字為一章凡五十五章至平帝元始中
徵天下通小學者以百數各令記字於未央庭中掦
雄取其有用者作訓纂篇二十四章以纂續蒼頡也
孟堅乃復續十三章和帝永初中賈滂又撰異字取
固所續章而廣之為三十四章用訓纂之末字以為
篇目故曰滂熹篇言滂沱大盛凡百二十三章文字
備矣明帝使孟堅成父彪所述漢書永平初受詔至
章帝建初二十五年而成以竇憲賓客繫於洛陽獄
卒年六十三大小篆入能(書斷)
揚雄作訓纂篇臣復續揚雄作十三章無復字六藝
羣書所載略備矣韋昭注曰臣班固自謂也作十三
章後人不别疑在倉頡下篇三十四章中(漢書藝文志)
徐幹
徐幹字伯張扶風平陵人官至班超軍司馬善章草
書班固與超書稱之曰得伯張書藁勢殊工知識讀
之莫不歎息此亦藝由已立名自人成(書斷)
賈逵
賈逵字景伯扶風平陵人也永平中有神雀集明帝
勅蘭臺給筆札使作頌拜為郎與班固並挍秘書永
元八年為侍中領騎都尉(後漢書本傳)
賈逵和帝時修理倉頡舊史(書史會要)
賈魴
賈魴和帝時郎中撰滂喜篇以倉頡為上篇訓纂為
中篇滂熹為下篇所謂三蒼也皆用隸字寫之隸法
由兹遂廣(書斷)
崔瑗
崔瑗字子玉涿郡安平人駰之中子也早孤好學能
傳其父業諸儒宗之舉茂才遷濟北相著草書勢(後漢
書本傳)
崔瑗字子玉安平人曾祖蒙父駰子玉官至濟北相
文章盖世善章草師於杜度點畫之間莫不調暢伯
英祖述之其骨力精熟過之也索靖乃越制特立風
神凛然其雄勇過之也以此有謝於張索袁昂云如
危峰阻石孤松一枝王隠謂之草賢其遺跡絶少又
妙小篆今有張平子碑以順帝漢安二年卒年六十
六子玉章草入神小篆入妙(書斷)
袁昂書評已見一百三十九卷
庾肩吾書品列上之中評語見一百三十八卷
李嗣真後書品列上上品評語見一百三十八卷
崔瑗撰飛龍篇合篆草勢三卷(唐書藝文志)
崔寔
崔寔字子真一名台字元始瑗之子也桓帝初舉至
孝獨行後為五原太守召拜尚書(後漢書本傳)
崔寔博學有俊才章草雅有父風良冶良工斯焉不
墜張茂先甚稱之(書斷)
庾肩吾書品列中之上評語見一百三十八卷
李嗣真後書品列上下品評語見一百三十八卷
許慎
許慎字叔重汝南召陵人也少博學時語曰五經無
雙許叔重為郡功曹舉孝廉再遷除洨長作說文觧
字十四篇(後漢書)
許慎字叔重汝南召陵人官至太尉南閣祭酒少好
古學書正文字尤善小篆師模李斯甚得其妙作說
文解字十四篇萬五百餘字疾篤令子冲詣闕上之
安帝末年卒(書斷)
張芝
張芝字伯英燉煌酒泉人徙属弘農華隂芝及弟昶
並善草書至今稱傳之(後漢書張奐傳)
弘農張芝高尚不仕善草書精勁絶倫家之衣帛必
先書而後練臨池學書池水盡黑每書云匆匆不暇
草書人謂為草聖(羊欣撰錄)
張芝字伯英燉煌人父煥為太常徙居弘農華隂伯
英名臣之子幼而高操勤學好古經明行修朝廷以
有道徵不就故時稱張有道實避世潔白之士也好
書凢家之衣帛皆書而後練尤善章草書出諸杜度
崔瑗云龍驤豹變青出於藍又剏為今草天縱尤異
率意超曠無惜是非若清澗長源流而無限縈廽崕
谷任於造化至於蛟龍駭獸奔騰拏攫之勢心手隨
變&KR0034;冥而不知其所如是謂逹節也已精熟神妙冠
絶古今則百世不易之法式不可以智識不可以勤
求若逹士遊乎沉默之鄉鸞鳳翔乎大荒之野韋仲
將謂之草聖豈徒言哉遺跡絶少故褚遂良云鍾繇
張芝之迹不盈片素韋誕云崔氏之肉張氏之骨其
章草金人銘可謂精熟至極其草書急就章字皆一
筆而成合於自然可謂變化至極羊欣云張芝皇象
鍾繇索靖時並號書聖然張勁骨豐肌德冠諸賢之
首斯為當矣其行書則二王之亞也又善隸書以獻
帝初平中卒伯英章草草行入神隸書入妙(書斷)
漢張芝字伯英燉煌人也趣造高尚學古不羣朝廷
以有道詔不起故時稱張有道初師崔瑗杜度作章
草遂擅出藍之譽後乃脫落舊習剏立規範未嘗少
去筆硯家有衣帛必先書而後練臨池作字池水盡
黑每作楷字則曰忩忩不暇草書其精勤如此故於
草書尤工世所寳藏寸紙不棄韋仲將謂之草聖其
筆力飛動神變無極幾與造化者為友方時趙襲羅
暉亦以書稱頗自矜持芝嘗自謂上比崔杜不足下
方羅趙有餘人以為至論世謂芝書如漢武愛道馮
虚欲仙或以似春虹飲澗落霞浮浦其知言哉今御
府所藏二草書冠軍帖章草消息帖
袁昂書評已見一百三十九卷
庾肩吾書品列上之下評論見一百三十八卷
李嗣真後書品評論見一百三十八卷
張芝學崔杜之法因而變之以成今草書之體勢一
筆而成氣胍通聫隔行不斷謂之一筆書(歴代名畫記)
芝見蔡邕作筆勢遂作筆心論五篇(書勢傳)
張昶
芝弟漢黃門侍郎亦能草今世云芝草者多是昶作
也(羊欣撰錄)
張昶字文舒伯英季弟為黃門侍郎尤善章草家風
不墜奕葉清華書類伯英時人謂之亞聖至如筋骨
天姿實所未逮若華實兼美可以繼之衛恒云姜孟
穎梁孔逹田彦和及韋仲將之徒皆張之弟子各有
名於世竝不及文舒又極工八分况之蔡公長幼差
耳華嶽廟前一碑建安十年刊也祠堂碑昶造竝書
後鍾繇鎮關中題此碑後云漢故給事黃門侍郎華
隂張府君諱昶字文舒造此文又題碑頭云時司隸
校尉侍中東武亭侯潁川鍾繇字元常書又善隸以
建安十一年卒文舒章草入妙隸入能(書斷)
華嶽廟祠堂碑文漢給事黃門張昶造昶自書之元
帝又刊其二十餘字二書有重名傳於海内(水經注)
朱賜
朱賜杜陵人官太僕時稱工書(書斷)
羅暉
羅暉字叔景京兆杜陵人官至羽林監桓帝永夀年
卒善草著聞三輔張伯英自謂方之有餘與太僕朱
賜書云上比崔杜不足下方羅趙有餘(書斷)
庾肩吾書品列中之下評論見一百三十八卷
趙襲
趙襲字元嗣京兆長安人為燉煌太守與羅暉並以
能草見重關西而矜巧自與衆頗惑之與張芝素相
親善靈帝時卒(書斷)
庾肩吾書品列中之下評論見一百三十八卷
姜詡梁宣田彦和
姜孟穎梁孔達田彦和皆伯英弟子有名於世(衛恒四體
書勢)
余郡士梁孔達田彦和慕張生之草書過於希顔孔
焉(趙壹非草書)
張越
燉煌有張越仕至梁州刺史亦善草書(書斷)
蘇班
蘇班平陵人也五歲能書甚為張伯英所稱賞(書斷)
蔡邕
蔡邕字伯喈陳留圉人也少博學建寕中拜郎中挍
書東觀遷議郎熹平四年奏求正定六經文字靈帝
許之邕乃自書丹於碑使工鐫刻立於太學門外碑
始立觀視及摹寫者車乘日千餘兩填塞街陌初平
元年拜左中郎將封高陽鄉侯著篆勢(後漢書本傳)
陳留蔡邕後漢左中郎將善篆隸採斯喜之法真定
宜父碑文猶傳於世篆者師焉(羊欣撰錄)
後漢蔡邕字伯喈陳留人儀容竒偉篤孝博學能畫
善音明天文術數工書篆隸絶世尤得八分之精微
體法百變窮靈盡妙獨步今古又剏造飛白妙有絶
倫伯喈八分飛白入神大篆小篆隸書入妙女琰甚
賢亦工書伯喈入嵩山學書於石室内得一素書八
角垂芒篆寫李斯并史籀用筆勢伯喈得之不食三
日乃大呌喜歡若對數十人伯喈因讀誦三年便妙
逹其旨自書五經於太學觀者如市(出羊欣筆法)
蔡邕字伯喈陳留圉人父稜徐州刺史有清行謚直
定伯喈官至左中郎將封高陽侯儀容竒偉篤孝博
學能畫又善音律明天文數術災變卒見問無不對
工書絶世尤得八分之精微體法百變窮靈盡妙獨
步今古又創造飛白妙有絶倫動合神功真異能之
士也董卓用天下名士而邕一日七遷光照榮顯顧
寵彰著王允誅卓收伯喈付廷尉以獻帝初平三年
死於獄中年六十一搢紳諸儒莫不流涕伯喈八分
飛白入神大篆小篆隸書入妙(書斷)
袁昂書評已見一百三十九卷
竇臮述書賦評見一百四十一卷
注云今見打本三體石經四紙石既尋毁其本最
稀惟稜雋及光和等碑時時可見
李嗣真後書品列上中品評見一百三十八卷
蔡中郎采斯喜之法為古今雜形(衛恒四體書勢)
蔡文姬曰臣父造八分時神授筆法注云邕初入嵩
山學書於石室中得素書八角垂芒寫史籀李斯用
筆勢讀誦三年通其理常居一室不寐恍然一客厥
状甚異授以九勢(蔡邕神授筆勢)
蔡邕作聖皇篇成詣鴻都門上時方修飾鴻都門邕
見役人以堊帚成字心有悅焉歸而為飛白之書(書斷)
熹平四年邕與五官中郎將堂谿典光禄大夫楊賜
諫議大夫馬日磾議郎張馴韓說太史令單颺等正
定六經文字(後漢書蔡邕傳)
劉陶
劉陶字子竒一名偉潁川潁隂人濟北貞王勃之後
陶明尚書訓詁古文是正文字三百餘事名曰中文
尚書靈帝時拜諫議大夫(後漢書本傳)書斷附杜林後
見前
劉德升
劉德昇字君嗣潁川人桓靈之時以造行書擅名雖
以草創亦豐妍美風流婉約獨步當時胡昭鍾繇並
師其法世謂鍾繇行押書是也而胡書體肥鍾書體
瘦亦各有君嗣之美(書斷)
德昇小變楷法謂之行書兼真謂之真行帶草謂之
草行(書輯)
德昇造瓔珞篆因夜象觀星宿而為此法(夢英十八體書)
庾肩吾書品列中之上評論見一百三十八卷
張超
張超字子並河間鄭人有文才靈帝時從征為别部
司馬超善於草書妙絶時人世共傳之(後漢書本傳)
張超字子並河間鄭人官至别部司馬工章草擅名
一時字勢甚峻亦猶楚共王用刑失節不合其宜吳
人以皇象方之五原范曄云超草書妙絶(書斷)
河間張超亦善草不及崔張(羊欣撰錄)
庾肩吾書品列中之上評論見一百三十八卷
師宜官
師宜官後漢不知何許人何官能為大字方一丈小
字方寸千言耿球碑是宜官書甚自矜重或空至酒
家先書其壁觀者雲集酒因大售俟其飲足削書而
退(羊欣撰錄)
師宜官南陽人靈帝好書徵天下工書於鴻都門至
數百人八分稱宜官為最大則一字徑丈小乃方寸
千言甚矜其能性嗜酒或時空至酒家書其壁以售
之觀者雲集酤酒多售則鏟去之後為袁術將今鉅
鹿耿球碑術所立是宜官書也(書斷)
袁昂書評已見一百三十九卷
庾肩吾書品列上之中評論見一百三十八卷
梁鵠
安定梁鵠後漢人官至選部尚書得師宜官法魏武
重之常以鵠書懸帳中宫殿題署多是鵠手(羊欣撰錄)
梁鵠字孟皇安定烏氏人少好書受法於師宜官以
善八分知名舉孝廉為郎靈帝重之亦在鴻都門下
遷幽州刺史魏武甚愛其書常懸帳中又以釘壁以
為勝宜官也時邯鄲淳亦得次仲法淳宜小字鵠宜
大字不如鵠之用筆盡勢也(書斷)
師宜官每書輙削而焚其柎梁鵠乃益為版而飲之
酒候其醉而竊其柎鵠卒以書至選部尚書鵠奔劉
表魏武帝破荆州募求鵠署軍假司馬在袐書以勤
書自效武帝懸著帳中及以釘壁玩之以為勝宜官
今宫殿題署多是鵠書(衛恒四體書勢)
袁昂書評已見一百三十九卷
庾肩吾書品列上之下評論見一百三十八卷
李嗣真後書品列上中品評論見一百三十八卷
毛弘
毛弘梁鵠弟子今秘書八分皆傳弘法(羊欣撰錄)
毛弘字大雅河南武陽人服膺梁鵠研精八分亦成
一家法獻帝時為郎中教於祕書建安末卒(書斷)
弘善古文隸書章草(書史會要)
左伯
左子邑與邯郸淳小異亦有名(羊欣撰錄)
左伯字子邑東莱人特工八分名與毛弘等列小異
於邯郸淳亦擅名於漢末甚能作紙漢興用紙代簡
至和帝時蔡倫工為之而子邑尤得其妙故蕭子良
答王僧虔書云左伯之紙妍妙輝光仲將之墨一點
如漆伯英之筆窮神盡思妙物遠矣邈不可追然子
邑之八分亦猶斥山之文皮即東北之美者也(書斷)
庾肩吾書品列中之中評論見一百三十八卷
陳遵(見前)
杜陵陳遵後漢人不知其官善篆隸每書一座皆驚
時人謂之陳驚座(羊欣撰錄)
王次仲
上谷王次仲後漢人作八分楷法(羊欣撰錄)
徐安于
後漢東陽公徐安于搜諸史籀得十二時書皆象神
形也(墨藪)
唐終
魯人當漢魏之際夢蛇繞身寤而作蛇書(墨藪)
郭伯道
庾肩吾書品列中之上論見一百三十八卷
王綺
王綺正隸草品上之上(韋續九品書人論)
王瞻
王瞻善草書(書史會要)
金張天錫集古名家草書一帖曰草書韻會其所取
漢諸家中有王瞻(墨池璅錄)
羅朌
羅朌善行書(書史會要)
堂谿典
字子度穎川人為西鄂長(蔡邕傳注)
典有崧高石闕銘云中郎將堂谿典伯并熹平四年
來請雨嵩高廟(金石錄)
楊賜
字伯獻震之孫弘農華隂人也熹平二年拜光禄大
夫封臨晉侯為司空謚文烈侯(後漢書本傳)
馬日磾
字翁叔扶風人馬融之族子少傳融業以才學進與
楊彪盧植典校中書歴位九卿遂登三輔(三輔决錄)
張馴
字子儁濟隂定陶人也少遊太學拜議郎與蔡邕共
定六經文字擢拜侍中光和七年遷大司農(後漢書本傳)
韓說
字叔儒會嵇山隂人也博通五經尤善圖緯之學與
蔡邕友善遷侍中(後漢書本傳)
單颺
字武宣山陽湖陸人也善明天官筭術稍遷太史令
後拜尚書令(後漢書本傳)
劉弘(官議郎)蘇陵(官郎中)左立(官博士)趙䧕(官諫議大夫)
張文(官郎中)傅楨(官郎中)孫表(官郎中)
右並在熹平間受詔正定諸經者洪适云史稱蔡邕
自書丹使工鐫刻今所存石經字經體各不同雖邕
能分善隸兼備衆體但文字之多恐非一人可辦又
云邕與堂谿典楊賜馬日磾張馴韓說單颺等正定
諸經今公羊論語惟堂谿日磾二人姓名尚存别
有趙䧕劉弘張文蘇陵傅楨左立孫表數人竊意其
間必有同時揮豪者(書史會要)
李廵
汝陽人(靈帝時宦者)廵以諸博士有行賂定蘭臺漆書經
字以合其私文者乃白帝與諸儒共刻五經文於石
(後漢書宦者傳)
李廵善書見王愔文字志
荀爽
字慈明潁川潁隂人淑之第六子也幼而好學年十
二能通春秋論語潁川為之語曰荀氏八龍慈明無
雙延熹九年舉拜司空郎中獻帝時進拜司空(後漢書)
荀爽善書翰(書史會要)
劉譲
所題十六字相傳云在蜀中閣道建寧者靈帝年號
(隸釋)
張普
米巫張普題字熹平二年立在嘉州墨寳云洪雅磨
崖碑目作張普施天施師道法記(漢隸字原)
仇子長
析里橋郙閣頌建寧五年仇子長書名紼(天下碑錄)
劉懆
隸書巴郡太守繁欽碑碑下有云石工劉或息懆書
者劉刻其石而厥子落筆也(書史會要)
張景
太守張景題字光和六年立在高朕石室梁上(漢隸字原)
仇靖
武都丞吕國以下題名在成州天井碑側仇靖書文
(漢隸字原)
劉睦
善草書官北海太守(書史會要)
曹夀
見王愔文字志急就章一卷曹夀觧(唐書藝文志)
尹珍
牂牁郡人桓帝時自以生於荒裔不知禮義乃從汝
南許慎授經書圖緯學成還鄉里教授於是南域始
有學焉珍官至荆州刺史(後漢書南蠻傳)王愔文字志有
尹珍尹珍善書(書史會要)
補錄(西漢七人東漢二人)
李陵字少卿廣孫隴西成紀人也拜為騎都尉至浚
稽山與單于戰兵敗遂降馬騣山望鄉嶺嶺上石
龕有李陵題字(宋史高昌國傳)楊慎法帖神品目云在哈
密
張安世字子孺少以父任為郎用善書給事尚書
宣帝立拜大司馬車騎將軍領尚書事更為衛將軍
謚敬侯(漢書)
路温舒字長君鉅鹿東里人也父為里監門使温舒
牧羊取澤中蒲截以為牒編用寫書稍習善又受春
秋通大義至臨淮南太守(漢書本傳)
王尊字贛涿郡高陽人也少孤歸諸父使牧羊澤中
尊竊學問能史書至京兆尹三歲免復遷東郡太守
卒官
爰禮沛人孝平時徵禮等百餘人令說文字未央廷
中以禮為小學元士(許慎說文序)王愔文字志有爰禮
秦近講學大夫通倉頡讀能言之(許慎說文序)
傅介子北地人官至平樂監封義陽侯十四好學書
嘗棄觚而嘆曰丈夫立功名絶域何事坐此散儒(書史
會要)
班超字仲升扶風平陵人彪之少子也永平五年兄
固被召詣校書郎超與母隨至洛陽家貧為官傭書
以供養母久勞苦常輟業投筆歎曰大丈夫當效傅
介子張騫立功異域以取封侯安能久事筆硯間乎
久之顯宗問固卿弟安在固對為官寫書受直以養
母帝乃除超為蘭臺令史後使西域立功為都護封
定遠侯(後漢書)
王溥瑯琊人王吉之後安帝時家貧不得仕乃挾竹
簡插筆於洛陽市傭書美於形貌又多文辭来僦其
書者丈夫贈其衣冠婦人遺其珠玉一日之中衣寳
盈車而歸積粟於廪洛陽稱為善筆而得富後以一
億輸官得中罍校尉(拾遺記)
皇甫規妻
安定皇甫規妻不知何氏女也規初喪室家後更娶
之妻善属文能草書時為規荅書記衆人怪其工(後漢
書列女傳)
扶風馬夫人大司農皇甫規之妻也有才學工隸書
夫人寡董卓聘之不屈卓殺之(書斷)
蔡琰
蔡琰字文姬蔡邕之女也博學有才辨又妙於音律
興平中亂沒於南匈奴曹操贖之操因問曰聞夫人
家多墳籍猶能憶識之否文姬曰昔亡父賜書四千
餘卷今所誦憶裁四百餘篇耳操曰今當使十吏就
夫人寫之文姬曰男女之别禮不親授乞給紙筆真
草唯命於是繕書送之文無遺悮(後漢書)
蔡邕得筆法於神人傳女文姬(古今傳授筆法)
蔡琰胡笳引自書十八章極可觀不謂流落僅餘兩
句亦似斯人身世耶(黃山谷集)
馮嫽
楚主侍者馮嫽能史書習事嘗持漢節為公主使行
賞於城郭諸國敬信之號曰馮夫人(漢書西域傳)
六藝之一錄卷三百十五
