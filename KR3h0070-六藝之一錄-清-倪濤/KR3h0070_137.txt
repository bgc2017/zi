欽定四庫全書
六藝之一錄卷一百三十八錢唐倪濤撰
法帖論述八
絳帖平五德
絳帖中此一卷皆晉代名賢之妙蹟唯王廙二十四日
帖謝安後一帖是贋餘皆可以為師法
晉中書令王洽書
洽白辱告承問洽故爾劣劣冀以復叙還白不
具王洽再拜
洽頓首言不孝禍深備嬰荼毒蔭恃亡兄仁愛
之訓冀終百年永有憑泰何圖慈兄一旦背棄
悲號哀摧肝心如抽痛毒煩冤不自堪忍酷當
奈何痛當奈何重告惻至感增斷絶執筆哽涕
不知所言洽頓首言
洽頓首言兄子號毁不可忍視撫之摧心發言
哽慟當復奈何奈何洽頓首言
洽白向感塞不成叙得告承問殊乏劣白不具
王洽再拜
王領軍敬和丞相第三子右軍之從兄也王僧虔評書
云領軍謂右軍曰弟書遂不減吾變古制今惟右軍領
軍不爾至今猶法鍾張今觀此帖清逸閑雅真不在右
軍下也
晉司徒王珉書
珉頓首頓首此年垂竟悲懷兼割不自勝奈何
奈何寒切體中比何似甚耿耿僕疾遂不差眠
食少憂深遣書不次王珉頓首頓首
十八日珉白比二書暫至未更近問懸情不適
比可不吾羸疾故爾憂深力書不具王珉敬問
何如僕故頓弊力書不次王珉頓首頓首
上下何如僕上下上下大都蒙恩得書至之吾
具(闕)今欲出耳吾此月亟遣卄四是王濟祖日
欲必赴卿可尅過明吾當下解相待飡出亦遣
報既至王家畢卿可豫擬光公令作一頓美食
可投其飯也王珉前報
王小令珉洽之子也善行書子敬云弟書如騎騾駸駸
欲度驊騮前代子敬為中書令故世謂子敬為大令珉
為小令卒贈太常不為司徒也書視敬和為小劣與元
琳(王珣)當雁行第四帖尤奇王濟當是人名祖日者祖餞
之日尅過此也與逸少帖安石昨必欲尅潘家尅二十
五日同陳子昂表云除此之際未有尅期至今隂陽家
謂之尅擇黃云小令此年帖本唐人所蓄與二種虞松
三帖為一卷珉帖末云輔國司馬君筆勢婉雅與此間
矣此亦無後五字
晉司徒王珣書
三月四日珣頓首末冬衆感得七月書知問寒
何如就弊憂之劣不具王珣頓首白
元琳季琰之兄也誤列在後帖中如此多矣山谷云衆
感字皆佳
晉侍中王廙書
二十四日廙白唯久白想適妙來行未面遲想
得示知同云冀何生相見近及不多王廙白
臣廙言臣祥除以復五日窮思永遠肝心寸截
甘雪應時嚴寒奉被手詔伏承聖體御饍勝常
以慰下情臣故患&KR0146;滿氣上頓乏匆匆慈恩垂
愍每見慰問感戴屏營不勝銜遇謹表陳聞臣
廙誠惶頓首頓首死罪死罪
臣廙言昨表不宣奉賜手詔伏承聖體勝常以
慰下情不審夙昔復何如承鄭夫人乃爾委頓
今復增損伏惟哀士愍存益勞聖心謹附承動
静臣廙言
七月十三日告籍之等近日遣王祕書不言月
行復半念汝獨思不可堪居奈何奈何雨涼不
差嫂何如汝所患遂差未懸心不可言阿母蒙
思上下悉佳宜可行
瘧如復斷要取未斷愁人宜復具日發與别&KR0008;
&KR0008;不可言今遣使未北反書不具白復會日消
息廙疏
王世將從王敦之命為平南將軍故晉人多稱為王平
南殁贈侍中畫為明帝師書為右軍法過江右軍前平
南為最今觀後二表真有鍾元常之風祥除表世别有
全本後云具官臣王廙上此欠一行七月第二帖筆意
清遠天下之佳書黃云世將信能鍾氏筆意山谷云王
侍中學鍾絶近真行皆好如此書乃能臨學雨涼不下
一字不曉諸家作悉後有悉佳字不爾
晉太宰高平郄鑒書
鑒頓首頓首災禍無常奄承遘難念孝性攀慕
兼剥不可堪勝奈何奈何望遠未緣叙苦以增
酸楚鑒頓首頓首
老郄雖非贋校官帖為無韵竇臮云博哉四庾茂矣六
郄今存其三攀字下省一筆極佳
晉侍中郄愔書
九月七日愔報比得章知弟漸佳至慶想今漸
勝食進不新羌難將適猶懸憂遣不具愔報
比書想悉達日涼弟佳不及數字愔報
遠近何他王右軍竟去不付石首干一節
想親親今悉如常敬豫何當來即道祖故木善
差恒在尚書不來見多日
山谷云郗方回書初不減王氏父子方回右軍婦弟書
固當佳第二帖似缺文石首干即乾也古謂干鵲二字
通用敬豫王恬字丞相子道祖未詳
晉中書郎郗超書
超言遠近無他說苟異問者定虚耳云段龕歸
順不知審不王江州為宗正似已定前所傳者
虚妄耳異同自旨啓超言
按晉地里志石季龍末遼西段龕自號齊王據青州永
和七年龕以青州來降以龕為鎮北將軍封齊公帖中
言段龕歸順以此又按史庾亮亡後逸少為江州王允
之繼之此咸康建元之間去龕歸順尚十許年不知何
為爾也書亦不工
晉尚書令衛瓘書
頓州民衛瓘惶恐死罪中闕音敬望想盡懷在
外累年始爾得還情甚踴躍旦至三十里上須
節度明日乃入奉說欣承福祚日白瓘惶恐死
罪死罪
頓州民衛瓘頓字下當有一首字古無頓州瓘河東安
邑人若以為頓邱又在衛地了不相干也瓘與索靖俱
善草隸號一臺二妙雖嘗為尚書令終於太保山谷云
衛中令音敬帖近世草書不敢復望其藩此一章語亦
佳
晉黃門郎衛恒書
一日有恨知問未面為歎欲七日云邪恒白
恒即瓘子其論四體書極有源流非後世所及也王簡
穆云二衛書無以評其優劣但見其筆力驚異耳此帖
皆似失真亦見上字卷
晉太傅陳郡謝安書
安頓首頓首每念君一旦知窮煩冤號慕觸事
崩踴尋繹荼毒豈可為心奈何奈何臨書悽悶
安頓首頓首
六月廿日具記道民安惶恐言此月向終惟祥
變在近號慕崩慟煩冤深酷不可居處比奉十
七十八日二告承故不和甚馳灼大熱尊體復
何如謹白記不具謝安惶恐再拜
安石書不在大令下故不甚重大令書也六月廿日帖
米云贋誠然黃以為傳摹失真過矣山谷云道民安蓋
事五斗米道者右軍為獻之女玉潤請罪亦稱民也又
云謝太傅墨跡聞駙馬都尉李公照有之不作姿媚態
度恨不見爾但如此去右軍父子間可著數人
晉散騎常侍謝萬書
七月十日萬告朗等便流火感傷兼切不自勝
奈何奈何轉涼汝等各可之知近聞邑邑吾涉
道動下疹乏勞劣力及不具告父疏
萬石人品在安石下當時有攀安提萬之語書亦然然
總謂之二謝朗萬兄之子而自稱父告亦猶疏受謂
疏廣叩頭從大人議蓋古人之諸父猶父也聞與問同
絳帖平六山
晉王羲之書
山谷云右軍筆法如孟子言性莊周談自然從說横說
無不如意非復可以常理待之又云王氏書法以為如
錐畫沙如印印泥蓋言鋒藏筆中意在筆前耳承學之
人更用蘭亭永字以開字中眼目能使學家多拘忌成
一種俗氣要之右軍二言羣言之長也
得袁二謝書具為慰袁生暫至都已還未此生
至到之懷吾所也
袁謂袁宏二謝謂安萬袁宏嘗從桓温北伐謝安亦嘗
為温司馬右軍當是得袁謝爾時書所也之間當别有
一字袁或是陳郡袁嶠之與右軍謝萬同燕曲水
不得臨川問懸心不可言子嵩之子來數有使
冀因得問示之
法書要錄十卷載右軍帖語云僕有至臨川意蓋右軍
嘗為臨川也庾敳字子嵩與王夷甫同遇害黃云子嵩
與右軍不同時然此言其子耳
勞心賢妹大都轉差然想小大皆佳知賓猶爾
耿耿想得夏節佳也念君
賓當是蔡謨家兒報字卷云蔡家賓至法書要錄十卷
載右軍帖語云小大佳否賓轉勝又云得官奴書賓平
安皆若人也
又不能不痛熙荐亡政爾復於何求人度政當
求之内事餘理不絶求之一條當有冀不信冈
然前塗願具誨之以悟其心
郄曇字重熙右軍婦弟為北中郎將戰敗左官而亡亡
在升平五年正月右軍亦以是年亡見真誥但未知孰
先後耳或是右軍在後作此帖也荐亡者謂曇代荀羨
為北中郎二人相繼早世也陳簡齋甚疑此字大意逸
少因羨熙之亡感人生之短景貽書高士講求性命之
理故曰求之内事當有冀不又云前塗願具誨之以悟
其心似亦謂此按許詢郄愔與右軍皆從仙人許邁遊
此帖當是與邁輩而傳臨之餘字殊惡矣
行成旅以從是月也景風司至星火列宵伯趙
鳴而載隂爽鳩習而揚武時可以升高遠望禮
可以出宿餞行有詔具寮爰開祖
此帖六行山谷云恐是虞禇輩早年書實不爾黃云先
輩以為張說送賈至文非也乃賈曾送張赴朔方序中
云備官而行成旅以從下云有詔具寮爰開祖宴且申
後命寵以蕃錫此帖自行字上祖字下皆亡而作草書
皆不綴屬當是集逸少書者寫此序耳米亦云自是月
以下偽殊不知行成下已偽矣予按此帖墨跡尚在祕
省乃流俗書非集右軍字
兄靈柩垂至永惟崩慕痛貫心膂痛當奈何計
黃云此帖偽非也但嘗經俗筆臨耳禇氏書目有兄安
厝情事長畢帖右軍不聞有兄乃羣從耳
羲之頓首闊别稍久眷與時長寒嚴足下何如
想清豫耳披懷之暇復何致樂諸賢從就理當
不疎吾之朽疾日就羸頓加復風勞諸無意賴
促膝未近東望慨然所冀日月易得還期非遠
耳深敬宜音問在數遇信忩遽万不一陳
山谷云此好事者戲為之耳書未為甚惡而以亂逸少
則不可如云吾之朽疾行就羸頓皆懷素高閑輩鄙語
日月如馳嫂棄再周去月穆松大祥奉瞻廓然
永惟悲摧情如切割汝亦增慕省疏酸感
此帖似是右軍語法書要錄中亦載此數語但多不同
耳穆松似是王氏兒又一帖誤在鍾繇後云松等隕動
亦此人也
建安靈柩至慈蔭幽絶垂三十年永惟慕痛徹
五内永酷奈何無由言苦臨紙摧哽羲之報
此帖墨蹟在王順伯家傳寳有緒右軍帖傳至今者祕
閣尚有二十許軸多唐人鉤臨聞此妙跡恨未得見嘗
見墨本頗勝官帖也帖語亦見法書要錄
此諸賢粗可時見省甚為簡闊遠須異多小患
而吾疾篤不得數為歎耳知足下散勢小差此
慰無以為喻云氣力故爾復以悒怛想散患得
差餘當以漸消息耳吾頃無一日佳衰老之弊
日至夏不得有所噉而猶有勞務甚劣甚劣
散者何晏所服寒食散解見大令帖
近因鄉里人書想至知故面腫耿耿今差不吾
比日食意如差而髀中故不差以此為至患至
不可勞力數字令弟知問耳
右三帖書有頓挫鋒勢雄勁真右軍名蹟
適重熙書如此果爾乃甚可憂張平不立勢向
河南者不知諸侯何以當之熙表故未出不說
荀侯疾患想當轉佳耳若熙得勉此一役當可
言淺見實不見今時兵任可處理
郗曇字重熙右軍婦弟按史殷浩北伐以荀羨為北中
郎將而羨有疾朝廷以曇為羨軍司加散騎常侍頃之
羨徵還仍除曇為北中郎將此帖熙表故未出否荀侯
疾患想當轉佳若熙自勉等語知是彼時作蓋羨北伐
時年二十八殷浩以羨在事有能名故居以重任右軍
所以憂也是時并州刺史張平為符堅所逼奔平陽穆
帝升平二年六月也曇為北中郎將在八月此帖右軍
暮年筆
小佳更致問一一適修載書平安
修載王耆之字琅琊人廙之弟
慈顔幽翳垂三十年而吾匆匆不知堪臨始終
不發言哽絶當復奈何吾頃至匆匆此比加下
此帖字畫未為佳然語見法書要錄當是臨失
昨見君歡復無喻然未善悉想宿昔可耳脅中
云何一善消息值周轉勝也耿耿
黃云似是集成字意皆不相屬非也此乃一筆書成初
書數字筆鋒含墨後乃筆乾耳值或作德皆未詳
疾患小差云宏遠俱次遲共寫懷王羲之
此帖非偽遲共寫懷共或作無作與皆非此共字昭然
特摸多第二筆耳宏遠是二人名俱次次舍也諸家解
作論詣皆非後卷期已至帖次道字亦如此
承足下還來已久别欲參慰為染患不能得往
問眷仰情深豈此委具乙兩日少可尋冀言展
若因行李願故舊今遇賢弟還得數張紙勞動
幸不怪耳謹此代申不具釋智永
右帖末作釋智永不待能者皆知其非右軍書劉云太
宗皇帝豈不曉此釋智永字特取其筆法類右軍耳山
谷云是永師之書之不臧者以予觀之不類右軍智永
亦不肯作此鄙語惡書也此墨跡在祕閣又與一帖同
卷題云右軍書末有宏白二字甚昭然可笑然劉無言
亦嘗編入祕閣續帖以為王右軍書也殆不可曉
雪候旣不已寒甚盛冬至可苦患足下亦當不
堪之轉復知問王羲之知遠以當造次遲見
此子真以日為歲足下得審問旨令君
右二帖是右軍書之平平者
荀侯佳否未果就卿許企懷耳安西音信明云
遇得歸洛也計解有懸休尋
荀侯似謂荀羨安西音信或作安好非安西謂庾亮耳
西字狡獪非書之正遇得歸洛似言殷浩入洛也然書
體不古恐唐人信手所臨就卿許猶世說王大將軍許
知君當有分住者念處窮毒而復分乖當可居
情想反理斷當
旦反想至所苦晩差不耿耿僕脚中不堪沉隂
重痛不可言不知何以治之憂深力不具王羲
之頓首
右二帖皆右軍書反理斷當以理反觀而斷當也
深以自慰理有大斷其思豁之令盡足下勿乃
憂之足下殊當憂吾故具字得
吾故具示得具字得字訛不可讀
僕近修小園子殊佳致果雜藥深可致懷也儻
因行往希見比二處動静故常患馳情散騎癰
轉利慶至姊故諸惡反側永嘉至奉集欣喜無
喻餘可耳得華直疏故爾諸惡不差懸憂順何
似未復慶等近消息懸心君並何為耶此猶未
得盡集理行大尅遲此無喻
右一帖米以為子敬書黃以為動静以下方是子敬然
予觀此自是兩帖前一帖乃唐人書所謂近修小園子
儻因行往皆唐語也觀其筆勢乃與安西音問同一手
所為耳後一帖乃是子敬書散騎王珣也慶與華直王
氏内外子孫敬帖中多有永嘉謝鐵也
治頭眩腦悶或患癰腫頭不即潰者以此藥貼
蜱麻巴豆薰陸石鹽芎藭
松脂
六物麁搗如米粒許其巴豆三分減一松脂少
加其分頭悶處先剃去髮方寸以帛帖塗藥當
病上帖之周時帖刮上爛皮以生麻油和石鹽
塗上當有黃水出為佳羲之上
官帖無頭悶帖惟絳帖有之黃云政和丁酉六月七日
丹陽陳君孝友見過云崇寧間彭諫議君時守潯陽役
兵於山間劚石得一大石中空内有小石即此碑也大
石未破時堅完無際不解何緣中有此碑殊可異也陳
之父時亦官潯陽得此拓本因以見遺視之比絳帖差
縱逸結字互有工拙要之此本當在絳刻前但不知何
世所刻案逸少嘗在江州豈晉有好事者于後移寫於
石歟意其薶没既久土變為石故是刻藏于石間理不
足怪世或以此帖為虞永興書恐未必然或虞嘗臨此
書微飜其體子按祕閣續帖有永興齋會帖如出一手
又其中煩惱字與此腦字相似知是虞臨可信又按晉
武帝太康十年置江州所統荆揚地十郡初理豫章至
成帝咸康六年移於潯陽逸少嘗在江州蓋是庾亮死
後咸康之末即潯陽也詳見郗超帖
宋書作咸康六年移治潯陽續通典作咸和元年
絳帖平自序
小學既廢流為法書法書又廢唯存法帖法帖乃古人
陳迹耳况數經摹刻已失筆意然苟能習之亦勝牆面
法帖始自貞觀禇遂良所校館本十七帖是也我太宗
皇帝造淳化閣帖十卷自後有所謂劉丞相(沆)潭潘尚
書(師旦)絳臨江劉次莊(闕)將(字世將)汝刻續帖大觀之
類不可勝計要皆本諸淳化帖淳化帖今難得而諸家
舊帖亦不易致絳帖傳至今者復有三四本潘師旦所
刻為勝絳公庫本次之厥後漫滅屢經補治甚至字畫
乖偽嘗以相校乃知其有三四本也嘉泰辛酉予入越
友人朱子大以絳帖遺予歸而玩之因為之本事釋文
名曰絳帖平按淳化帖王著所集其間固已真偽混淆
名代爽失潘氏不悟又從而刻之如劉次莊王輔道劉
無言諸人皆嘗刊帖亦不知其非也世有劉氏釋文二
卷山谷跋法帖一卷跋絳帖一卷評潭帖一卷秦少游
官帖通解六篇米元章官帖跋一卷黃長睿刊誤十篇
陳去非校定釋文一卷喻子才潭帖釋文一卷祕閣有
法帖字證二卷北方有絳帖字鑑二卷近日榮芑有絳
帖釋文一卷并說一卷曾氏釋文一卷諸家惟黃長睿
鑒賞最精然恨太略予因絳帖條流而增備之使覽者
識其真偽通其義理然後究其點畫不為無益於翰墨
矣若王著以率更為何氏東坡以鐵石為梁人米老以
王珣為張旭以晉帖為羊欣劉氏以臨海為諮誨以修
齡為修鄙諸如此類不可悉數皆辨正之蓋帖雖小伎
而上下千載關涉史傳為多惟慚淺陋考訂未詳故著
其所解闕其所不解以俟博識之君子嘉泰癸亥五月
九日番昜姜䕫堯章序
白石翁字學極為超詣真闖右軍大令堂室所著
絳帖平二十卷摘訛指謬令古人幾無遁形惜流
播不多世間少所寓目予求其書且十年不得見
及來津寓古香書屋插架有此索視之剰首六卷
太息彌日卷尾有文衡山季滄葦錢遵王三家圖
書其為藏書可知繕錄之精如顔柳小楷云從宋
本摹出想在宋時亦未雕板即在三家亦只此六
卷故竹垞先生亦云所見止此豈後十四卷陵谷
之餘已失傳耶噫求之不得見見之不得全延平
之劍合者何年余姑留此以俟白石有靈是有人
天擁護定不終湮没也雍正四年十二月十八日
葯林符曾記
六藝之一錄卷一百三十八
