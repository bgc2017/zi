欽定四庫全書
六藝之一錄卷一百十四錢唐倪濤撰
石刻文字九十
顧南原碑考
帝堯碑熹平四年字原云在濮州集古錄目天下
碑錄俱云在濟隂縣誤以漢之濟隂郡為宋之濟隂
縣也說見前靈臺碑下額題云帝堯碑三篆字為
一行字作隂文凸起碑式云有穿有棋局紋文十九
行行四十四字故濟陵太守平闕後空一行書歲月
及將作吏姓名集古錄作堯祠碑
帝堯殘碑隂隸續云開元中濮州刺史趙冬曦磨其
上數列刻所作祭文止存其下一列有故吏處士九
人題名後四行紀事無上文可讀傳者以為堯廟碑
隂考其中一行有云成陽令陳國闕其一下有真字
案堯廟碑中成陽令乃河南吕亮帝堯碑則是成陽
令陳國鄭眞知此乃帝堯碑隂也上一列磨不盡尚
有五百及千字數處
尹宙碑熹平四年今在鄢陵縣額題從銘二篆
字上有穿額横書在穿之右文十四行行二十七字
金石文字記作豫州從事尹宙碑云豫字磨滅以其
潁川人而言本州知其為豫州今碑甚完好無一字
磨滅惟云仕郡歴主簿督郵五官掾功曹守昆陽令
州辟從事而已無豫字也或亭林所見之本傳拓不
清以為磨滅耳
鄭子真宅舍殘碑熹平四年字原云在雲安軍即
今䕫州雲安縣隸釋云所存其上十數字餘石碎
矣碑式云所有者二十四行可見者行或十一字
沈子琚碑熹平五年字原云在漢州墨寳云在緜
竹縣緜江堰側光武廟中隸釋云沈君字子琚其
名不可辨石多剥缺文句斷續蜀人謂之緜竹江堰
碑天下碑錄琚作璩
斥彰長田君斷碑熹平六年字原云在華州華隂
縣金石錄云碑已斷裂惟存下一叚故其姓名皆
亡有云先高祖時以吏二千石自齊臨淄徙充關中
按史記及漢書本紀高祖九年徙齊楚大族昭屈景
懷田五姓關中而其四姓皆楚人自齊徙者惟田氏
斥彰東西漢史皆作斥章隸釋云斥彰非所終之官
姑仍其舊碑中字札嫵媚甚類華租華山亭碑書之
者好用竒字皆他碑所無者
費汎碑金石錄云在湖州天下碑錄云在烏程縣字
原云集古云在南京非是額題云漢故梁相費府
君之碑九篆字為三行碑式云碑十行行五十字穿
與額相直在碑第八九十行之上其左蓋有餘石按
費汎即費鳳之父此碑乃其適孫均所立無年月鳳
以熹平六年卒碑載鳳所終之官則立於鳳卒之後
蓋汎未有碑或與鳳碑同立於是時也集古錄作費
府君碑謂其諱況而疑為汎金石錄與隸釋皆作費
汎碑云其先季文為魯大夫有功封費因&KR2601;為姓季
文左傳作季友金石錄云費有兩姓其一音蜚嬴姓
出於伯翳費直費長房費禕之徒是其後也其一音
祕姬姓出於魯季友此碑所謂梁相費君是其後也今
則俱呼為蜚矣
費鳳碑熹平六年隸釋云在湖州額題云漢故
堂邑令費君之碑九篆字為三行碑圖云額在穿之
右其左有物如螭垂其首者三文九行行三十五字
中分其石此銘居其半其餘則低三字載施業戚忠
之事又七行行四十四字題名五行行二人隸釋云
費君以熹平六年卒其妻之弟卜君追誄之乃作此
碑其辭皆五言石磨滅文不相屬碑中無名字見於
别碑
費鳳别碑金石錄以為費君碑隂隸釋云費氏父子
三碑今並列於吳興校宫之壁不知者指此為碑隂
趙氏亦有斯誤無額碑圖云二十二行行二十七字
隸釋云碑刻舅家中孫甘陵石&KR0008;詩一篇其詩先叙
世系官爵繼以韻語六十句其三句六言餘皆五言
集古錄作費鳳碑跋云卒葬年夀不載其後悉為五
言韻語蓋歐公未見前碑也
徐氏紀産碑光和元年輿地碑目云在雲安軍即
今夔州府雲安縣碑圖云碑上若有額已漫滅而
石紋尚有兩旁有龍虎其辭十八行行三十五字隸
釋云其辭云光和元年五月中旬金廣延母自傷紀
考妣徐氏元初産永夀元年出門託軀金掾季本自
此之後其石半滅所存者其下叚爾
陳球碑光和二年金石錄云在下邳字原云在淮
陽軍下邳即今邳縣屬淮安府宋屬淮陽軍額題
云漢故太尉陳公之碑八篆字為兩行字作隂文凸
起碑圖云圭首甚大一暈覆其左其右復有二暈文
在穿下凡十九行後有裂者所存者行二十四字
陳球碑隂碑圖云碑隂穿暈皆同縱横亦有裂文前
兩行書二人之事餘存二十行行二人隸釋云此碑
惟存穿之下横兩列餘皆剥落矣水經云下邳陳球
墓前有三碑是弟子管寧華歆等造此碑所見皆故
吏故民而無管華姓名豈與劉寬碑相類其一則弟
子所立乎又姓苑引漢太尉陳球碑隂有城陽炅横
此碑亦不見之若非石損則恐是彼一碑也陳公兩
碑皆在淮陽莫適為先後趙氏但有一碑隂而水經
謂墓有三碑似亦指碑隂為一也
陳球後碑光和二年金石錄云兩碑皆在下邳
額題云漢故太尉陳公之碑八篆字為二行碑圖云
與前碑穿暈略同文二十行行三十七字其下亦有
斷者隸釋云公既不得其死門人或畏憚凶焰必不
敢立石雙表也兩碑之前幾二百字可讀其末則文
字凋落豈其間蓋有憤懟哀切之語後来益有所懼
而剔之乎
華山亭碑光和二年集古錄目云在華州天下碑
錄云在華陽縣額題云西嶽華山亭碑六篆字為
二行碑式云文十六行行三十三字西嶽至尊平闕
皇帝永思高出二字集古錄作樊毅脩華嶽碑金石
錄作樊毅西嶽碑華嶽有樊毅三碑皆立於光和二
年此碑先脩齋亭在其年之正月脩廟則在十月别
有一碑歐趙皆未見碑額故莫辨也
脩華嶽碑光和二年天下碑錄云在華隂嶽廟内
碑式云無額凡十九行行三十五字高祖應道出
格一字有碁局之紋碑云孟冬十月齋祠西嶽以廟
舍舊久牆屋傾亞特部行事荀班與縣令先讜以漸
補治此乃是樊毅脩廟碑集古錄作樊毅華廟碑金
石錄無樊毅二字
復民租碑光和二年天下碑錄云在華隂縣隸
釋云此碑全載光和二年十二月壬午樊毅乞復華
下民租田算狀别無他辭碑後有唐興元中縣令盧
倣題字云碑在廟北隟地没於荒榛時方徙之縣治
云集古錄作脩西嶽廟復民賦頌
郭禧斷碑光和二年未詳所在金石錄云禧郭
躬從孫也其事迹附見躬列傳代劉寵為太尉郭氏
世為陽翟人自躬以下皆葬陽翟其墓尚存今此碑
缺處猶有陳留扶溝字疑禧嘗寓居是邑其卒也返
葬故都後漢書注以為扶溝人恐誤則碑當在陽翟
今開封府禹州即漢陽翟地也隸續云所存其上
一叚字畫方勁前後數行僅有數十字可認其中強
半剥落篆額亦然
郭禧碑隂金石錄云其首有四大字云故吏人名其
下列故吏故民凡百餘人又有右河南右河内郡右
弘農郡右扶風字字畫完好者甚多筆法淳古可愛
郭禧後碑光和二年未詳所在金石錄云殘缺
尤甚其略可辨者惟光和二年夏五月甲寅大中大
夫故太尉郭公薨又云公之胤子故五原太守餘不
復成文而其額題云漢故太尉郭公神道字畫尚完
郭禧後碑隂金石錄無跋尾
郭旻碑光和二年未詳所在額題云漢故丹陽
太守郭君之碑十篆字為五行題滿其額碑式云文
十二行銘四行後有三行書重立碑之事行二十八
字石已下斷有得之不全者隸續云郭旻太尉之兄
也禧以延熹元年卒三載禮闋諸子已刻墓道之銘
矣而碑石狹小加有瑕瘢後十餘年當光和之二年
其從子五原太守鴻因葬太尉公遂與其孫范不改
舊文重立此碑
冀州從事郭君碑光和三年未詳所在額題云
故冀州從事郭君碑八隸字隸續云碑之字曖昧者
甚鮮獨首行刓剥故不得其名字
義井碑光和三年字原云在隨州今屬湖廣德安
府碑圖云圭首在右額之上有暈一重左有半暈
者四凡二十三行行三十七字隸釋云石理皴剥僅
有五十餘字依約可辨碑在隨之舜子巷元祐丁卯
年郡守許覺之始移於後圃識其隂云五大夫秦爵
也秦距今千數百年漢東故物獨此尚存又刻詩一篇
於碑之額云一千二百餘年外萬事銷磨不可尋舜
子井泉誰記古隨人閭巷祗知今隸書字雜科蟲體
民爵名存樂石隂登覽時来醒醉目猶勝他物在園
林許君不能詳視碑中光和紀年遂指此為秦碑
非也金石錄作魏殘碑
義井碑隂碑圖云碑隂重暈亦同每行五人中無闕
空有名氏字多者則侵用下列題名之下又有記事
之辭隸釋云稱五大夫者三十一人稱分子者六十
人磨滅者數人紀事之辭殘缺無成文者漢承秦制
爵二十級其九爵曰五大夫帝紀安帝永初三年三
公以國用不足奏令吏人入錢穀得為關内侯虎賁
羽林郎五大夫緹騎營士又靈帝光和元年初開西
邸賣官自關内侯虎賁羽林入錢各有差則知漢末
以貲受爵比屋皆然此碑五大夫所以若是之衆也
金石錄作魏殘碑隂
右侍無名人墓闕光和三年未詳所在隸續云
漢右侍之墓五字藏碑者宣和間中分為兩黏裝作
帙侍字之下必有漫滅之文為貼碑者所翦其左有
光和三年四小字
逢盛碑光和四年金石錄云舊在濰州昌邑縣近
歲移置郡中字原云政和三年徐修之遷於倅治之
墨妙亭濰州今為縣與昌邑俱屬莱州府額題云
逢童子碑四篆字為一行碑式云有穿文十行字多
少不等後空一行又低二十許字刻立石年月日文
之上則碑漸削其銳如錐然天下碑錄云俗云董孝
碑蓋誤以童子為董孝也
逢盛碑隂碑式云兩列在穿之下上一横七人下一
横六人金石錄云題云右縣中士大夫右家門生凡
十三人隸釋云縣中士大夫者其父黨也故不名刁
真逢信在家門生之左又其微者
三公山碑光和四年集古錄目在定州金石錄云
在真定元氏定州與元氏縣今屬真定府後漢書郡
國志常山郡元氏有三公塞即此山也定州漢為中
山國集古誤也額題云三公之碑四隸字兩旁又
有封龍君靈山君六隸字頗大隸釋云封龍山與靈
山是兩山之名揭其神於額之旁者是配食三公之
祠光和四年左衛樊子義立而讚美舉將馮巡幾二
百言馮君乃常山相也金石錄云集古以為北嶽碑
豈歐陽公未嘗見其額乎
無極山碑光和四年字原云在真定府一統志云
無極山在元氏縣西三十里上有無極神祠并漢隸
碑刻即此碑也額題云無極山碑四篆字隸釋云男
子蓋高范遷請於太常乞官給珪璧四時祠具詔從
之吏民更造廟宇而立此碑
殽阬神祠碑光和四年集古錄目云在華州鄭縣
華州今屬陜西西安府鄭縣省入華州額題云殽
阬君神祠之碑八篆字為二行碑式云文十二行行
二十七字末行空九字有一人題名又空三字書年
月後有題名七行第一行書丞尉郡邑名氏下有三
人題名餘者每行八人又有十四人題名分别於正
碑之下雖有碁局之紋而題名行裂甚欹斜水經注
云鄭縣城南山北有五部神廟廟前有碑漢光和四
年鄭縣令河東裴畢立集古錄云碑文已磨滅初不
可辨以麫填其刻稍尋其點畫命工鐫治之乃可讀
惟裴曄姓名為鄉人鑱去殽阬君祠今謂之五部神
廟其像有石堤西戍樹谷五樓先生東臺御史王翦
將軍皆莫曉其義金石錄云今此碑有云石堤樹谷
南通商雒又云前世通利吏民興貴有御史大夫將
軍牧伯故為立祠以報其功乃知石堤樹谷御史將
軍之號自漢以来有之裴君水經以為名畢而集古
錄云名曄今詳其點畫頗近畢字疑集古錄誤
殽阬碑隂碑式云二十八行行十三人金石錄云郡
吏及鄉人題名其完好可識者二百餘人磨滅者又
百餘人小字淳勁可喜隸釋云其前四十餘人稱之
曰郡吏其間四十人皆字其名而繫以阿字如劉興
阿興潘京阿京之類必編戶民未嘗表其德書石者
欲其整齊而強加之猶今里巷之婦以阿挈其姓也
又有複姓數人但云北宫世平夏侯阿升可見其不
欲參差也
蔡湛頌光和四年字原云在真定府天下碑錄云
在藁城縣西二十五里集古錄云在鎮府按宋之真
定府即唐之鎮州既改州為府鎮為真定而曰鎮府
何也額題云漢故藁長蔡君之頌八隸字為二行
碑式云文十三行行三十四字空一行方刻銘凡五
行聖朝明哲平闕又空一行低二十三字刻年月續
書除并州事却與銘辭相接無空字隸釋云蔡君治
藁二載而遷高邑吏民思其惠政故栗尹等共刊斯
石頌後又志其并州之除蓋續書也集古錄云故天
章閣待制楊畋嘗為余言漢時隸書在者此為最佳
畋自言生平惟學此字余不甚識隸書因畋言遽遣
人至常山求得之遂入於錄
蔡湛碑隂金石錄云載出錢人名有故吏賤民議民
故三老故處士義民其稱故吏義民之類他漢碑多
有之惟議民賤民獨見於此碑然莫詳其義
孫根碑光和四年金石錄云在高密隸釋云在密
州高密縣宋屬密州今屬莱州府額題云漢故安
平相孫府君之碑十隸字隸釋云此碑體豐而勢逸
與漢代他碑絶不類惟華山一碑差相近爾唐韓擇
木史惟則輩蓋得此筆意
孫根碑隂隸釋云可辨者凡二百四十四人異姓纔
十之一爾有嘗仕郡邑者則陽豐長太末尉是也其
稱駙馬都尉祭酒舍人中郎五官掾督郵計吏計掾
則漢官也有博昌領校等數人張納碑亦有領校安
漢長樊敏稱領校巴郡太守蓋是未命於朝者其中
軍督則非漢官甚明又有大中十四人陳勝傳以朱
房為中正兩漢無之魏陳羣始擇州之有鑒裁者為
中正晉宣帝加置大中正故有大小中正乃是晉官
當時省其正字此碑字畫苟且尚不及魏末諸刻殆
類吳晉間下品書札爾似是孫根後裔衆多譜其名
於上世碑隂也異姓有王劉數人雜其間豈其姻戚
乎
校官碑光和四年今在溧水縣儒學隸釋云紹興
十三年溧水尉喻仲遠得之固城湖中都穆金薤琳
瑯云溧水即漢溧陽地也額題云校官之碑四隸
字為一行額下有穿文十六行行二十七字溧陽長潘
君翼翼聖慈皆别作行後有題名三横列上一列丞
尉三行下二列刻將作吏名各五行最後一行書歲
月與上一字齊溧陽為其長潘乾所作以叙為誄以
誄為叙有不可解元至順四年文學掾濟隂單禧考
正碑文與隸釋不同者十餘字刻石其旁
魏元丕碑光和四年字原云在濰州今為縣屬莱
州府額題云漢故凉州刺史魏君之碑十篆字為
二行碑式云文十六行石已斷剥所存者行三十一
字題名四行行四人直行者有線道隸釋云碑損其
名有其字曰元丕故吏雲中守門生曹君共立此碑
孔躭神祠碑光和五年隸釋云在亳州水城縣永
城今屬河南歸德府額題云漢故行梁相事碭孔
君之神祠十二隸字金石錄云文詞字畫皆古怪而
不工又時有難曉處刻畫甚完隸釋云其文自左而
右數行之後字畫頓小其末又有小字數十叙孔君
之年及其子歴官與工師姓名其文云定吉兆於天
府目覩工匠之所營心欣悦於所處又有子得述父
之句則是孔君自作夀藏而厥子刊石也按額題云
孔君之神祠碑於心欣悦於所處下又云其内洞房
四通外則長廡則孔君自作神祠非作夀藏也
白石神君碑光和六年今在無極縣額題云白石
神君碑五篆字為一行文十四行行三十五字空一
行方刻銘又空一行書年及常山相長史丞尉掾史
石師姓名共二行後空一行有燕元璽二年題字元
璽慕容雋號聞有碑隂予未之見隸釋云漢人分隸
固有不工者或拙或怪皆有古意此碑雖布置整齊
略無纖毫漢字氣骨全與魏晉間碑相似雖有光和
紀年或後人用舊文再刻者爾
唐扶頌光和六年金石錄云在濮州雷澤縣濮州
今屬東昌府雷澤縣省入濮州額題云漢故成陽
令唐君頌八篆字隸釋云唐君自成陽令換治昌陽
邑人慕戀處士閭葵斑等共立此碑字原云碑首之
旁又刻題名二十餘字集古錄作唐君碑云其名已
磨滅金石錄云字畫尚完而歐陽公乃云其名殘缺
何哉
唐扶碑隂金石錄云載出錢造碑人有故從事故督
郵故吏處士門生門童等姓名
石室梁上題字光和六年在成都府學隸續云
太守張景題字四行在高眹石室梁上磨滅鮮成章
句首云光和六年四月太守張景中有追念先祖早
先覆(闕)孤煢自悲紀刊先象之句相去尺許有少子
早悴之文前有治郡二字蓋張公追遠之詞也按華
陽國志文翁為蜀郡守造講堂作石室一名玉堂安
帝永初間烈火為災堂及寺舍並皆焚燎惟石室獨
存至獻帝興平元年太守高眹於玉堂東復造一石
室為周公禮殿此字乃光和六年所題下距興平改
元尚有十一年不應於未造石室之前梁上先有題
字全蜀藝文志載李石成都府學十詠其石室詩注
云漢孝景時太守文翁始作西室西為文翁稍南為
高眹比文翁石室差大皆有石像蜀守席益奏秩文
翁高眹於祀典竊疑二者蜀人所以祠二公之意必
非自作則石室之像為高眹蜀人謂其自作者也而
此題字乃有紀刊先象之語因疑石室非高眹所造
其像亦非高眹水經注李剛墓有祠堂石室三間魯
恭冢前有石祠石廟又金石錄武氏墓前有石室皆
四壁刻古聖賢畫像武梁碑云孝子孝孫躬修子道
竭家所有選擇名石前設壇&KR0008;後建祠堂雕文刻畫
羅列成行亦是叙其作石室刻畫像事蓋漢時子孫
多有為其祖父作石室刻畫象者此題字云追念先
祖紀刊先象則此石室乃是太守張景為其先祖所
作而刊先象於壁與李剛魯恭武氏石室不同耳隸
續又云此題字蜀人多未知近歲好事者秉燭入室
而模之始傳於世故承華陽國志之誤遂謂之高眹
石室并謂其像為高眹自作也高眹所作者周公禮
殿語在周公禮殿記石室非即禮殿華陽國志乃謂
興平元年眹復作一石室為周公禮殿蓋其誤也此
題字紀刊先象上又有歸文學三字疑張景即蜀人
所云太守非本郡太守歸成都後作此石室於文翁
之旁以追崇其先祖考周公禮殿記高眹於光和五
年到官景作石室眹已在郡一時安得有兩太守且
未有為先祖作石室而作於其所治之郡者
石室壁間題字凡三叚其一叚隸續作博士題字跋
云題字七行可識者五十六字不可識者六十餘字
亦在高君石室中末行有博士二字上下末皆湮没
其中云以詩書發下闕一字京師受業春秋下闕二
字仲舒智非胡母末云道為國師出典方州忠著金
石其人受春秋業而以仲舒胡母為比蓋是傳公羊
春秋者一叚隸續作弘農太守張君題字跋云題字
五行亦在石室中末行云洪農太守張(闕)子陽張叔
之子也首行有故孝廉陵相君伯高弘農十字陵之
上闕五字相之下闕一字其文有著德義方襲父經
業春秋尚書海内歸高之句與前一人皆是以經學
名家者按此二叚題字有弘農太守張字又在石壁
間即張景稱述其祖父之文也其前一人云受業春
秋者疑是其祖後一人云襲父經業春秋尚書者疑
是其父末云弘農太守張(闕)子陽張叔之子也而闕
其名豈即張景梁上題字所云太守即弘農太守耶
其祖父皆以經學名家故得作石室於文翁之旁又
一叚隸續作高眹石室六題名跋云刻在石壁之間
所題前後不同時其一杜審公乘四人其一武陵守
其一武陵令其一中郎將太尉掾并州刺史三人其
人清白士娉士三人其一揚子雲司馬相如太守趙
三行卿雲二公蓋後人追書者字畫清逸可愛疑此
石室亦如李剛魯恭武氏石室壁間皆刻古聖賢畫
像題識姓名所云揚子雲司馬相如乃畫像上題識
之字隸續以為後人追書者非也壁間所刻亦不僅
此二人或是年久摧剥或是秉燭而入傳模者未見
爾杜審公乘諸人則如他碑題名乃共作石室者也
掾杜峻等題字字原云在高公石室隸續作任君殘
碑隂跋云蜀人謂之武帝先生任君碑隂可辨者不
盈百字惟掾杜峻孟珍姓名獨存今按隸續所載碑
文有見左石廟就時之語張景所作石室在文翁之
左而此題字又在石室疑亦是共作石室者故中又
有石官字直千二百直九百及四千五千字石室作
於光和六年而前有四年九月十日字者豈經營於
光和六年落成於中平四年耶隸續信蜀人之傳譌
以任君碑隂非也
郭究碑中平元年集古錄目云在河陽天下碑錄
云在孟州濟源縣孟州即今孟縣與濟源屬河南懷
慶府河陽孟州舊名額題云漢故司隸從事郭君
碑九篆字為三行字作隂文凸起碑式云碑十三行
行三十九字銘辭規步履方之上虛一字隸釋云碑
歴叙其姓字諸父與郭仲竒碑同
朱龜碑中平二年天下碑錄云在譙縣墓下集古
錄云在亳州界後余守亳州徙碑置州學中亳州今
屬鳳陽府譙縣省入亳州水經注云濄水東逕朱龜
墓北冢南枕道有碑即此碑也額題云漢故幽州
刺史朱君之碑十篆字為二行碑式云有穿文十七
行行三十三字有碁局之文水經注云龜字伯靈光
和六年卒官故吏别駕從事史右北平無終牟化中
平二年造隸釋云石有碎落不能詳其官閥
朱龜碑隂水經注云碑隂刊故吏姓名悉薊涿及上
谷北平等人金石錄云文字殘闕初余讀水經注知
此碑有隂因託人就亳社模得之
高彪碑中平二年隸釋云紹興中吳郡取土於郭
外而得之字原云平江守王㬇移置郡齋今碑已不
存額題云故外黃高君碑六隸字為二行隸釋云
石已損疑其上當有漢令二字碑式云文十五行直
有界道後一行書歲月及范府君立碑事行三十九
字隸釋又云文苑傳有高彪吳郡無錫人家無錫而
葬姑蘇不遠也
劉寬碑中平二年集古錄目云在洛陽天下碑錄
云在河南府上東門弓手營内東觀餘論云在上東
門外官道之北洛陽尉射圃中寶劍亭内額題云
漢故大尉車騎將軍特進逮鄉昭烈侯劉公碑十八
篆字為二行碑式云有穿文二十行行三十七字天
子閔悼高出一字穿在第九至十二凡四行之間中
兩行廢三至六各四字餘兩行各廢第三字集古錄
云故吏李謙等所立東觀餘論云是碑蔡中郎書不
知何據
劉寬碑隂隸續云故吏廷尉以下題名僅存兩列十
數人官稱或有郡而無邑或有字而無名上有十五
葉孫周王記室爽題數百字大略云中平二年故吏
立碑於洛陽道隋作東都改立於此至唐咸亨元年
四百八十四年矣傾仆野中移建墓南二百八十步
上東門之道
劉寬後碑中平二年集古錄目云在洛陽金石錄
云寬有兩碑皆在洛陽上東門外額題與前碑同
碑式云文十八行末行低數字書門生殷苞等姓名
裂其上所存者行三十二字第二第十四行皆平闕
而無文可考集古錄云此碑門生殷苞等所立金石
錄云此碑據藝文類聚云桓麟撰隸續云兩碑遣文
頗相犯字畫又不相遠
劉寬後碑隂隸續云自王曜至於李廉守相臺郎令
長九十七人三河九十一人與其後八郡皆無爵秩
者三輔六十五人漫滅之字什五六五郡國百餘人
可辨財什二三劉公兩碑俱有隂此則門生所刻之
隂也其字畫剛勁法度森嚴與石經公羊詩書相軋
劉寬神道隸續云劉寬神道二刻其一曰漢太尉劉
公諱寬字文饒其一曰漢太尉車騎將軍特進昭烈
侯劉公神道各有一螭蟠屈平其上而下作獸面如
彝鼎間饕餮之象當是雙闕所刻字法與正碑相類
劉公葬於洛非僻陋遐遠之域自昔訪石刻錄古事
者惟知上東門外有門生故吏兩碑耳俱不知更有此
碑信乎天下之放失舊聞皆若是也碑圖云劉寬神
道二刻隸字各二行其上皆有螭左右相向其下有
一獸之面兩旁頗不具
曹全碑中平二年今在郃陽縣石墨鐫華云萬歷
初郃陽縣舊城掘得此碑無額文十九行行四十
五字末餘一行書年月曹君為郃陽令門下掾王敞
錄事王畢等所立蓋其紀功碑也石墨鐫華云隸書
遒古碑且完好無一字缺壞真可寶也
曹全碑隂凡四列共五十七人上一列二十六人處
士岐茂一人超上一列書之第二列八人第三列右
八人左八人中空第四列四人
街彈碑中平二年金石錄云在汝州界故昆陽城
中汝州今屬河南汝寧府額題曰都鄉正街彈碑
六隸字為二行隸式云文十一行頌四行張芑杜則
數人題名二行按金石錄作街彈碑隸釋據水經注
魯陽縣有南陽縣鄉正衞為碑平氏縣有南陽都鄉
正衞彈勸碑以街為衞譏趙氏之誤非也周禮里宰
以歲時合耦于耡鄭注云耡者里宰治處也若今街
彈之室於此合耦使相佐助因放而為名疏云鄭以
漢法況之漢時在街置室一間彈一里之民於此合
耦使相佐助因放而名鋤也此碑雖殘缺其文義猶
可尋考乃縣令寧陵君承昆陽喪亂之餘愍繇役之
害結單言府斑董科例收其舊直臨時募顧不煩居
民太守東郡王瓌丞濟隂華林優䘏民隠為之立約
自是之後吏無苛擾之煩野無愁痛之聲其大略如
此蓋設都鄉正街彈之室立此碑以為民約非都鄉
正姓衞名彈也劉熊碑云愍念烝民勞苦不均為作
正彈造設門更所云正彈即都鄉正街彈也考水經
之注為衛亦以為衛彈此傳寫之譌何可為據當從
金石錄作街彈而乃云莫知其為何碑者蓋未考周
禮之注耳
秦頡碑中平三年字原云在襄陽府宜城縣故牆
水經注云宜城有南陽太守秦頡墓墓前有二碑頡
&KR0008;人也以江夏都尉為南陽守道過宜城見一家東
向頡駐車視之曰此可作塚後頡卒於南陽喪還至
此車不肯進故吏因市此宅葬之集古錄云在南陽
界中河南南陽與湖廣襄陽接境故云南陽界中也
天下碑錄載秦君二碑一云在宜城一云在南陽非
是金石錄疑頡墓在宜城此碑乃在南陽或是郡人
所立德政碑亦非額題云漢故南陽太守秦君之
碑十篆字集古錄云字已磨滅獨其碑首字大尚完
筆畫頗竒偉蔡君謨甚愛之金石錄云文字已磨滅
惟其額十大字尚完好隸釋云予所得者猶有九十
餘字其後有孝廉十一人上計掾吏五人題名靈帝
紀中平三年二月江夏兵趙慈反殺南陽太守秦頡
碑有光和三年字蓋是述其前事天下碑錄云熹平
年立非也
張遷碑中平三年今在東平州儒學山東通志云
近掘地得之額題云漢故穀城長蕩隂令張君表
頌十二篆字為二行文十三行行四十二字空一行
書年月及立碑人名祝頌之語後空四行聞有碑隂
余未見金石文字記以碑中賓誤殯忠誤中暨誤既
且疑好事者得古本而摹刻之石遂譌謬至此按以
殯為賓見禮記曾子問以中為忠與魏吕君碑同說
在第一卷東真二韻惟以既且為暨有不可解然字
畫古拙恐非摹刻也
鄭季宣殘碑中平三年今在濟寧州儒學額題
云漢故尉氏令鄭君碑八篆字此額見隸續今已磨
滅金石錄云鄭君字季宣而其名已殘缺其他字畫
時有可識處皆斷續不成文理隸續云穹碑多有裂
文字半湮晦少成章句有其字而亡其名官閥略不
一見僅存卒葬年月其中數十言載&KR1223;賊侵略事前
稱其有吳札之高末叙故吏欲子車之殉却班班可
考據隸續所載尚有二百六十餘字鄭君以中平二
年卒三年四月葬故吏為之立碑今止存碑之上截
張弨濟州學碑釋文云就其所存者得四十三字
鄭季宣殘碑隂隸續云以八篆字横刻其上曰尉氏
故吏人名上下凡四横列最後空十餘行有一行刻
字似是造碑者所識據隸續所載四横得六十人今
止存其上一横二十人張弨濟州學碑釋文云碑隂
完好故轉向外頂有垂虹三條與曲阜孔宙碑相似
其横刻篆文八大字一筆不缺圓竅下列人名二十
行得一百六十九字又察此碑甚大下半埋入土者
應尚有字倘得好事者掘起重立是所厚望焉
六藝之一錄卷一百十四
