欽定四庫全書
六藝之一錄卷二百八十三錢唐倪濤撰
歴代書論十三
宋羊欣采古來能書人名
齊王僧虔錄自秦至晉凡六十九人
臣僧虔啓昨奉勅須古來能書人名臣所知局狹不辨
廣悉輙條䟽上呈羊欣所撰錄一卷尋索未得續更呈
聞謹啓
秦丞相李斯
秦中車府令趙高右二人善大篆
秦獄吏程邈善大篆得罪始皇囚於雲陽獄增减大篆
體去其繁複始皇善之出為御史名書曰隸書
扶風曹喜後漢人不知其官善篆隸篆小異李斯見師
一時
陳留蔡邕後漢左中即將善篆隸採斯喜之法眞定宜
父碑文猶傳於世篆者師焉
杜陵陳遵後漢人不知其官善篆隸每書一座皆驚時
人謂為陳驚坐
上谷王次仲後漢人作八分楷法
師宜官後漢不知何許人何官能為大字方一丈小字
方寸千言耿球碑是宜官書甚自矜重或空至酒家先
書其壁觀者雲集酒因大售俟其飲足削書而退
安定梁鵠後漢人官至選部尚書得師宜官法魏武重
之常以鵠書懸帳中宫殿題署多是鵠手也
陳留邯鄲淳為魏臨淄侯文學得次仲法名在鵠後毛
弘鵠弟子今祕書八分皆傳弘法又有左子邑與淳
小異亦有名
京兆杜度為魏齊相始有草名
安平崔瑗後漢濟北相亦善草書平苻堅得摹崔瑗書
王子敬云極似張伯英瑗子實官至尚書亦能草書
弘農張芝高尚不仕善草書精勁絶倫家之衣帛必先
書而後練臨池學書池水盡墨每書云悤悤不及草
書人謂為草聖芝弟昶漢黃門侍郎亦能草今世云
芝草者多是昶作也
姜詡梁宣田彦和及司徒韋誕皆英弟子並善草誕書
最優誕字仲將京兆人善楷書漢魏宫館寶器皆是
誕手寫魏明帝起凌雲臺誤先釘榜而未題以籠盛
誕轆轤長絙引之使就榜書之榜去地二十五丈誕
甚危懼乃擲其筆比下焚之乃誡子孫絶此楷法著
之家令官至鴻臚少卿誕子少季亦有能稱
羅暉趙襲不詳何許人與伯英同時見稱西州而矜許
自與衆頗惑之伯英與朱寬書自叙云上比崔杜不
足下方羅趙有餘
河間張超亦善草不及崔張
劉德昇善為行書不詳何許人
潁川鍾繇魏太尉同郡胡昭公車徵二子俱學於德昇
而胡書肥鍾書瘦鍾有三體一曰銘石之書最妙者
也二曰章程書傳秘書教小學者也三曰行狎書相
聞者也三法皆世人所善繇子會鎮西將軍絶能學
父書改易鄧艾上事皆莫有知者
河東衛覬字伯儒魏尚書僕射善草及古文略盡其妙
草體微瘦而筆跡精熟覬子瓘字伯玉為晉太保採
張芝法以瓘法參之更為草藁草藁是相聞書也瓘
子恒亦善書博識古文
燉煌索靖字幼安張芝姊之孫晉征南司馬亦善草書
陳國何元公亦善草書
吳人皇象能草世稱沉着痛快
滎陽陳暢晉秘書令史善八分晉宫觀城門皆暢書也
滎陽楊肇晉荆州刺史善草隸潘岳誄曰草隸兼善尺
牘必珍足無輟行手不釋文翰動若飛紙落如雲肇
孫經亦善草隸
京兆杜畿魏尚書僕射子恕東郡太守孫預荆州刺史
三世善草藁
晉齊王攸善草行書
泰山羊忱晉徐州刺史羊固晉臨海大守並善行書
江夏李式晉侍中善寫隸草弟定字公府能名同式
晉中書李充母衛夫人善鍾法王逸少之師
瑯琊王廙晉平南將軍荆州刺史能章楷謹傳鍾法
晉丞相王導善藁行(廙從兄也)
王恬晉中將軍會稽内史善隸書(𨗳第二子也)
王洽晉中書令領軍將軍衆書通善尤能隸行從兄羲
之云弟書遂不減吾(恬弟也)
王珉晉中書令善隸行(洽少子也)
王羲之晉右將軍會稽内史博精羣法特善草隸羊欣
云古今莫二(廙兄子也)
王獻之晉中書令善隸藁骨勢不及父而媚趣過之(羲之
第七子也)兄玄之徽之兄子淳之並善草行
王允之衛軍將軍會稽内史亦善草行
太原王濛晉司徒左長史能草隸子修瑯琊王文學善
隸行與羲之善故殆窮其妙早亡未盡其美子敬每
省修書云咄咄逼人
王綏晉冠軍將軍會稽内史善隸行
高平郗愔晉司空會稽内史善章草亦能隸郗超晉中
書郎亦善草(愔子也)
潁川庾亮晉太尉善草行庾翼晉荆州刺史善隸行時
與羲之齊名(亮弟也)
陳郡謝安晉太傅善隸行
高陽許靜民鎮軍参軍善隸草羲之高足
晉穆帝時有張翼善學人書寫羲之表表出經日不覺
後云幾欲亂真
會稽隠士謝敷胡人康昕並攻隸草
飛白本是宫殿題八分之輕者全用楷法吳時張弘好
學不仕常著烏巾時人號為張烏巾此人特善飛白
能書者鮮不好之(法書要錄)
南齊王僧虔論書
宋文帝書自謂不減王子敬時議者咸云天然勝羊欣
功夫不及欣
王平南廙是右軍之叔自過江東右軍之前惟廙為最
其畫為晉明帝師書為右軍法
亡曾祖領軍洽與右軍書云俱變古形不爾至今猶是
效法鍾張右軍云弟書遂不减吾
亡從祖中書令珉筆力過於子敬舊品云有四疋素自
朝操筆至暮便竟首尾如一又無誤字子敬戲曰弟
書如騎騾駸駸恒欲度驊騮前
庾征西翼書少時與右軍齊名右軍後進庾猶不忿在
荆州與都下書云小兒軰乃賤家雞皆學逸少書須
吾還當比之
張翼書右軍自書表晉穆帝令翼寫題後荅右軍右軍
當時不别久方覺云小子幾欲亂真
張芝索靖韋誕鍾會二衛並得名前代古今既異無以
辨其優劣惟見筆力驚絶耳
張澄書當時亦呼有意
郗愔章草亞於右軍
晉齊王攸書京洛以為楷法
李式書右軍云是平南之流可比庾翼王濛書亦可比
庾翼
陸機書吳士書也無以較其多少
庾亮書亦能入錄
亡高祖丞相導亦甚有楷法以師鍾衛好愛無厭喪亂
狼狽猶以鍾繇尚書宣示帖衣帶過江後在右軍處
右軍借王敬仁敬仁死其母見修平生所愛遂以入
棺
郗超草書亞於二王緊媚過其父骨力不及也
桓玄書自比右軍議者未之許云可比孔琳之
謝安亦入能流殊亦自重乃為子敬書嵇中散詩得子
敬書有時裂作挍紙
羊欣邱道護並親授於子敬欣書見重一時行草尤善
正乃不稱
孔琳之書天然絶逸極有筆力規矩恐在羊欣後邱道
護與羊欣俱面授子敬故當在欣後邱殊在羊欣前
范煜與蕭思話同師羊欣然范後背叛皆失故步名亦
稍退
蕭思話全法羊欣風流趣好殆當不减而筆力恨弱
謝靈運書乃不倫遇其合時亦得入流昔子敬上表多
於中書雜事中皆自書竊易真本相與不疑至元嘉
初方就索還上謝太傅殊禮表亦是其例親聞文皇
說此
謝綜書其舅云緊潔生起實為得賞至不重羊欣欣亦
憚之書法有力恨少媚好
顔騰之賀道力並便尺牘
康昕學右軍草亦欲亂真與南州識道人作右軍書貨
孔琳之書放縱快利筆道流便二王後略無其比但工
夫少自任故未得盡其妙故當劣於羊欣
謝靜謝敷竝善寫經亦入能境居鍾毫之美邁古流今
是以征南還有所得辱告並五紙舉體精雋靈奥執
翫反覆不能釋手雖太傅之婉媚翫好領軍之靜逖
荅緒方之蔑如也昔杜度殺字甚安而筆體微瘦崔
瑗筆勢甚快而結字小疎居處二者之間亦猶仲尼
方於季孟也夫工欲善其事必先利其器伯喈非流
紈體素不妄下筆若子邑之紙研染輝光仲將之墨
一點如漆伯英之筆窮神盡思妙物遠矣邈不可追
遂令思挫於弱毫數屈於陋墨言之使人於邑若三
珍尚存四寶斯覿何但尺素信札動見模式將一字
徑丈方寸千言也承天凉體豫便欲繕寫一賦傾遲
暉采心目俱勞承閱覧秘府備覩羣跡崔張歸美於
逸少雖一代所宗僕不見前古人之跡計亦無以過
於逸少既妙盡深絶便當得之實錄然觀前世稱目
竊有疑焉崔杜之後共推張芝仲將謂之筆聖伯玉
得其筋巨山得其骨索氏自謂其書銀鈎蠆尾談者
誠得其宗劉得昇為鍾胡所師兩賢並有肥瘦之斷
元鳴獲釘壁之翫師宜致酒簡之多此亦不能止長
胤貍骨右軍以為絶倫其功不可及由此言之而向
之論或至投杖聊呈一笑不妄言耳(法書要錄)
宋王愔古今文字志目
秦漢吳五十九人
李斯程邈胡毋敬趙高司馬(相如)
張敞嚴延年漢元帝史游劉向
孔光爰禮揚雄陳遵林杜
劉睦衛寵劉黨曹喜杜度
王次仲班固徐幹賈魴賈逵
左姬許慎唐綜曹壽崔寔
尹珍羅暉趙襲崔瑗皇甫(規妻)
蔡邕張芝蘇班劉得昇師宜官
張超李廵張昶梁鵠張紘
毛弘左伯姜詡梁宣鍾繇
張昭蘇林張揖胡昭魏武帝
邯鄲淳衛規杜恕諸葛融
魏宋晉五十八人
韋誕張緝郭淮韋熊來敏
鍾會皇象何曾傅玄韋弘
辛曠魏徽諸葛瞻楊肇岑泉
張弘朱育江偉司馬攸陳暢
滿爽楊經吕悅衛恒衛宣
裴興孫皓杜預向泰裴邈
張炳張越羊忱索靖牽秀
羊固辟閭訓王導庾翼王濛
荀輿王廙李式劉劭王修
王洽王羲之衛夫人李廞王恬
郗愔任靖王獻之李韞張彭祖
謝安王珉桓玄
未見此書今錄其目(法書要錄)
梁袁昂古今書評
王右軍書如謝家子弟縱復不端正者爽爽有一種風
氣
王子敬書如河朔間少年雖皆充悅而舉體沓拖殊不
可耐
羊欣書如大家婢為夫人雖處其位而舉止羞澁終不
似真
徐淮南書如南岡士大夫徒好尚風範終不免寒乞
阮研書如貴胄失品次叢悴不能復排突英賢
王儀同書如晉安帝非不處尊位而都無神明
庾肩吾書如新亭傖父一往見似揚州人共語便音態
出
陶隠居書如吳興小兒形容雖未成長而骨體甚駿快
殷鈞書如高麗使人抗浪甚有意氣滋韻終乏精味
袁崧書如深山道士見人便欲退縮
蕭子雲書如上林春花遠近瞻望無處不發
曹喜書如經論道人言不可絶
崔子玉書如危峰阻日孤松一枝有絶望之意
師宜官書如鵬羽未息翩翩自逝
韋誕書如龍威虎振劒拔弩張
蔡邕書骨氣洞逹爽爽有神
鍾會書字十二種意意外殊妙實亦多竒
邯鄲淳書應規入矩方員乃成
張伯英書如漢武帝愛道憑虚欲仙
索靖書如飄風忽舉鷙鳥乍飛
梁鵠書如太祖忘寢觀之喪目
皇象書如歌聲繞梁琴人捨徽
衛恒書如插花美女舞笑鏡臺
孟光禄書如崩山絶崖人見可畏
李斯書世為冠盖不易施平
張芝驚竒鍾繇特絶逸少鼎能獻之冠世四賢共類洪
芳不滅羊真孔草蕭行范篆各一時絶妙
右二十五人自古及今皆善能書奉勅遣臣評古今書
臣既愚短豈敢輙量江海但聖主委臣斟酌是非謹品
字法如前伏願照覽謹啓普通四年二月五日内侍中
尚書令袁昂啓
勅旨具之如卿所評臣謂鍾繇書意氣密麗若飛鴻戲
海舞鶴游天行間茂密實亦難過蕭思話書走墨連綿
字勢屈強若龍跳天門虎卧鳳闕薄紹之書字勢蹉跎
如舞女低腰仙人嘯樹乃至揮毫振紙有疾閃飛動之
勢臣淺見無聞暗於明滅寧敢謬量山海以聖命自天
不得斟酌過失是非如獲湯炭(法書要錄)
梁武帝古今書人優劣評
鍾繇書如雲鵠游天羣鴻戲海行間茂密實亦難過
王羲之書字勢雄逸如龍跳天門虎卧鳳闕故歴代寶
之永以為訓
蔡邕書骨氣洞逹爽爽如有神力
韋誕書如龍威虎振劒拔弩張
張芝書如漢武愛道憑虚欲仙
蕭子雲書如危峰阻日孤松一枝荆軻負劒壯士彎弓
雄人獵虎心胸猛烈鋒刃難當
羊欣書如婢作夫人不堪位置而舉止羞澀終不似真
蕭思話書如舞女低腰仙人嘯樹
李鎮東書如芙蓉出水文彩鏤金
王獻之書絶衆超羣無人可擬如河朔少年皆悉充悅
舉體沓拖而不可耐
索靖書如飄風忽舉鷙鳥乍飛
王僧虔書如王謝家子弟縱復不端正奕奕皆有一種
風流氣骨
程曠平書如鴻鵠高飛弄翅頡頑又如輕雲忽散乍見
白日
李巖之書如鏤金素月屈玉自照
吳施書如新亭傖父一往見似揚州人共語語便態出
顔蒨書如貧家果實無妨可愛少乏珍羞
阮研書如貴胄失品不復排斥英賢
王襃書悽斷風流而勢不稱貌意深工淺猶未當妙
師宜官書如鵬翔未息翩翩而自逝
陶隠居書如吳興小兒形狀雖未成長而骨體甚峭快
鍾會書有十二意意外竒妙
蕭特書雖有家風而風流勢薄猶如羲獻安得相似
王彬之書放縱快利筆道流便
范懷約真書有力而草行無功故知簡牘非易
郗愔書得意甚熟而取妙特難疎散風氣一無雅素
柳惲書縱横廓落大意不凡而德體未備
庾肩吾書畏懼收歛少得自充觀阮未精去蕭蔡遠矣
孔琳之書如散花空中流徽自得
徐淮南書如南岡士大夫徒尚風軌殊不卑寒
袁崧書如深山道士見人便欲退縮
張融書如辯士對敭獨語不困行必會理
薄紹之書如龍游在霄繾綣可愛(書苑菁華)
右梁武帝書評不載法書要錄疑是後人增易袁評
而托名梁武者故錄於袁昂書評之後(淳化法帖第五卷智永書
此一叚謂梁武帝評書)
唐人書評
李斯書骨氣豐勻方員妙絶
曹操書金花細落徧地玲瓏荆玉分輝瑶巖璀璨
衛夫人書如插花舞女低昂美容又如美女登臺仙娥
弄影紅蓮映水碧沼浮霞
桓夫人書如快馬入陣屈伸隨人
傅玉書如項羽投戈荆軻執戟
王羲之書如壯士拔劒壅水絶流頭上安點如高峰墜
石作一横畫如千里陣雲捺一偃波若風雷震駭作
一豎畫如萬歲枯藤立一倚竿若虎卧鳳閣自上揭
竿如龍躍天門
嵇康書如抱琴半醉詠物緩行又若獨鶴歸林羣烏乍
散
宋文帝書如葉裏紅花雲間白日
陸柬之書髣髴可觀依稀可擬
王紹宗書筆力流利快健難方就看熟視轉增美妙
程廣書如鴻鵠弄翅翺翔頡頏
蕭子雲書如上林春花遠近瞻望無處不發
孔琳之書放縱快健筆勢流利二王以後難與比肩但
功虧少故劣於羊欣
張越書如蓮花出水明月開天霧散金峯雲低玉嶺
虞世南書體叚遒媚舉止不凡能中更能妙中更妙
歐陽詢書若草裏蛇驚雲間電發又如金剛瞋目力士
揮拳
禇遂良書字裏金生行間玉潤法則温雅美麗多方
薛稷書多攻禇體亦有新竒(書苑菁華)
唐吕總續書評
篆書一人
李陽冰書若古釵倚物力有萬夫李斯之後一人而已
八分書五人
梁昇卿書驚波往來巨石前却
盧藏用書露潤花妍烟凝修竹
張廷珪書古木崩沙閑花映竹
韓擇木書龜開萍葉鳥散芳洲
史維則書雁足印沙深淵魚躍
真行書二十二人
薛稷書風驚苑花雪惹山栢
蕭誠書舞鶴交影騰猿在空
韋陟書蟲穿古木鳥踏花枝
李邕書華嶽三峯黃河一曲
蔡隠邱書古質新意自是一家
宋儋書暮春花發夏柳枝低
徐浩書固多精熟無有意趣
顔真卿書鋒絶劒摧驚飛逸勢
沈千運書饑鷹殺心忍瘦筋骨
關操書淵月沉珠露花濯錦
鄭虔書風送雲收霞催月上
李璆書垂藤著地枯木如折
吳郁書字體緜密不謝當時
頼文雅書騰沙鬱霧翻浪揚鷗
賀知章書縱筆如飛酌而不竭
何昌裔書子敬餘波時時可翫
宋之問書天性卓絶而功未逮
張從申書遠近稱美獨步江外
李清吉書變化自逸代有斯人
釋玄悟書骨氣無䨇迥出時軰
釋湛然書子雲之後難與比肩
釋崇簡書臨寫逸少時有亂真
草書十二人
張旭書立性顛逸超絶古今
孫過庭書丹崖絶壑筆勢堅勁
張懷瓘書繼以章草新意頗多
張芬書孤松聳身弱草垂露
張彪書孤峰削成藏筋露節
鄔肜書寒鴉棲林平岡走兔
陸曾書驚波魚躍深水龍潛
史鱗書逸氣雄鎮超然不羣
梁耿書錯落魚文縱横鳥迹
房廣書婉美芬藹春鶯欲嬌
沈益書春鷺窺魚秋蛇赴穴
釋懷素書援豪掣電隨手萬變(書苑菁華)
宋米芾續書評
僧智永書雖氣骨清健大小相雜如十四五貴胄𥚹性
方循繩墨忽越規矩
禇遂良如熟馭戰馬舉動從人而别有一種驕色
虞世南如學休糧道士神宇雖清而體氣疲&KR1727;
歐陽詢如新瘥病人顔色惟悴舉動辛勤
柳公權如深山道士修飬已成神氣清健無一點塵俗
顔真卿如項羽掛甲樊噲排突硬弩欲張鐵柱特立昂
然有不可犯之色
李邕如乍富小民舉動屈強禮節生疎
徐浩如藴德之士動容温厚舉止端正敦尚名節體氣
純白
沈傳師如龍游天表虎踞溪旁神精自若骨法清虚
周越如輕薄少年舞劒氣勢雄健而鋒刃交加
錢易如美丈夫肌體充悦神氣清秀
蔡襄如少年女子訪雨尋雲體態嬌嬈行步遲緩多飾
繁華
蘇舜欽如五陵少年駿馬青衫醉眠芳草狂歌院落
章友直如宫女插花嬪嬙對鏡端正自然别有一種嬌
態(趙與旹賓退錄)
歴觀前賢論書徵引迂遠比况竒巧如龍跳天門虎卧
鳳闕是何等語或遣辭求工去法愈遠無益學者故吾
所論要在入人不為溢辭耳(海岳名言)
宋黃庭堅論近世書
王著如小僧縳律
李建中如講僧參禪
楊凝式如散僧入聖當以右軍父子為標凖觀余此言
乃知其遠近(山谷文集)
宋陳黃裳評曾氏兄弟書
曾文定公鞏如謝家子弟雖時偃蹇不端正自爽塏有
一種風氣
文肅公布如高麗使人抗浪甚有意氣
文昭公肇如玉環擁尰自是太平人物
湘潭公宰如吳興小兒形雖未成而骨體甚雋(王氏法書苑)
元元好問評金國名公書
任南麓書如老法家斷獄網密文峻不免嚴而少恩使
之治京兆亦當不在趙張二王之下
黃山書如深山道士草衣木食不可以衣冠禮樂束縛
遠而望之知其為風塵物表
黃華書如東晉名流往往以風流自命如封胡羯末猶
有藴藉可觀
閑閑公書如本名頭陀學至無學横說豎說無非般若
百年以來以書名者多矣宇文太學叔通王禮部無競
蔡丞相伯堅父子吳深州彦高高待制子文耳目所
接見行軰相後先為一時任南麓趙黃山趙禮部龐
都運才卿史集賢季宏王都勾清卿許司諫道真為
一時若黨承旨正書八分閑閑以為百年以來無與
比者篆字則李陽冰以後一人郭忠恕徐常侍不論
今卷中諸公書皆備而行溪獨見遺正如鄴中賓客
應劉徐阮皆天下之選使坐無陳思王則亦不得不
為西園清夜惜也(元遺山集)
元趙孟頫論宋十一家書
李西臺書去唐未遠猶有唐人遺風
歐陽公書居然見文章之氣
蔡端明書如周南后妃容德兼備
蘇子美書如古之任俠氣直無前
東坡書如老熊當道百獸畏伏黃門書視伯氏不無小
愧邪
秦少游書如水邊游女顧影自媚
薛道祖書如王謝家子弟有風流之習
黃長睿書如山澤之癯骨體清澈
李博士書如五陵貴游非不秀整政自不免於俗
黃太史書如高人勝士望之令人敬歎
米老書如游龍躍淵駿馬得御矯然拔秀誠不可攀也
(鐵網珊瑚)
元宋本評書
鮮于困學如雲間公子玉骨横秋富貴風流仍復度世
胡紹開如拙工鑄鼎模範未精沉重&KR0992;哨似竒實陋
姚先生如上帝隂兵舉世不識怳忽變現要以氣勝
盧疎齋如叢祠野屋繪畫風雷雖復駭人却非塵俗
張大經如油翁獻技錢孔不濡運杓自然不過熟耳
苟正甫如近郊田叟老不作業意度貞淳恨乏京樣
王參政如勤婦作縑致力杼軸雖媿羅綺亦復遲壞
周景遠如頭陀學佛頗見小乘苦行繼修或可證果(元文
類)
明方孝孺評書
趙子昂書如程不識將兵號令嚴明不使豪末出法度
外故動無遺失
鮮于伯機如漁陽健兒姿體充偉而少韻度
康里公如鸞雛出巢神采可愛而頡頏未熟雖得其重
名而趙公高矣繼三公而作者金華宋仲珩草書如天
驥行中原一日千里超澗度險不動氣力雖若不可縱
跡而馳驟必合法度(遜志齋集)
明解縉續書評
鍾繇書如公孫碩膚赤舄几几
王右軍如子之燕居申申夭夭
智永瑶臺雪鶴高標出羣
虞世南如重華在位被袗鼔琴
歐陽詢秋霄健翮峭壁䨇清
禇遂良披沙揀金
薛少保寒機夜織
顔真卿五丁鑿路
柳公權一夫當關
張長史風廻電馳
僧懷素雲行雨施
李北海樓臺映日花木逢春
徐會稽怒猊渴驥藏稜出力坡谷言難
張從申有入木七分之氣吾聞之子山云
米南宫竒逸超邁煙雲卷舒
黃山谷清員妙麗引䋲貫珠
蘇東坡豐腴悅澤緜裏藏針
蔡端明方正嚴楷土偶蒙金
趙文敏神明英傑儀鳳冲霄祥雲捧日
康里子山雄劍倚天長虹駕海
饒介之卞莊刺虎功倍力省
宋克鵬摶已具須仗扶摇
宋仲珩龍駒鳳雛神采已具
詹希元署書冠冕莊重(字孟舉)
俞紫芝臨摹子夫擅寵(名和字子中)
杜叔循真書清風蘭雪(名環)
胡子申珊瑚碧樹頗謝琮璜(名布)
揭平仲旱蛟得雨秋雁入雲(名樞)
解搢紳學士春雨齋續書評几二十八人評皆當惟
評蔡伯端明為土偶蒙金殊失之蔡之字有晉韻在
蘇黃米之上又謂宋仲珩為神彩已具似以未成少
之亦非也本朝書當以宋克為第一仲珩即次之方
遜志評之已定矣胡杜揭豈能及哉(墨池𤨏錄)
明豐道生評書
余游石湖與文待詔衡山翁談書余曰翁小楷根本鍾
王金聲玉潤祝枝山顛草精於山谷鋒勢雄強次則陸
儼山真行規摹懷仁出入北海無愧仙手翁曰今人以
書自詫者不少試卒評之余曰馬孟河書如盲師批命
不辨點畫沈鳳峰書如老覡扶鸞詰屈難識王逢元書
如小兒乳臭學語未成陳鶴書如麻風丐子擁腫穢濁
楊珂書如胠篋偷兒探頭側面沈仕書如夏四倚主妄
騁驕狂廹而視之畢逞怒態(王氏法書苑)
六藝之一錄卷二百八十三
