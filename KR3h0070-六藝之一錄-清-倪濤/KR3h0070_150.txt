欽定四庫全書
六藝之一錄卷一百五十一錢唐倪濤撰
法帖論述二十一
桑世昌蘭亭考
蘭亭考序
晩挈書結廬山隂茂林脩竹間訪問王謝遺躅但見
壑岩深秀雲物興蔚而已得汪龍谿所藏脩褉大圖
表之屋壁中山石中字又在棋硯間若與諸人接一
日澤卿携此編見越故事也夫羲之召為侍中尚書
不拜擢後將軍又不拜至於兒娶女嫁便有尚子平
之志縷縷書辭間其識宇度量似非江左諸賢可及
天若佑晉使昌於事業當不在司徒叔太傅公下今
論者知有此帖而已然知此帖者亦足以大雅風流
自任況知之者無如澤卿乎詩曰雖無老成人尚有
典型於兹有之既請序名曰蘭亭考嘉定元年十
二月望日華文閣學士通奉大夫提舉江州太平興
國宫高文虎
宋臨川王義慶采擷漢晉以來佳事佳話為世說新
語極為精絶而尤未為奇也梁劉孝標注此書引援
詳確有不言之妙如漢魏吳諸史及子傳牒志之書
皆不必言只如晉一朝史及晉諸公列傳譜錄辭章
皆出於正史之外是曰注書之法禊之為帖風流太
甚自晉以來難乎下語桑君盡交名公巨卿以及海
内之士以充其見聞者固不一然與予游從三十年
見必及此其有贊於帖考者尤為不一今兹浙東臺
使齊公屬加彙正遂略用史法剪裁之為此書者無
非風流大雅之事又無非博古好事之人若齊公獨
拳拳於此者是為風流大雅博古好事之極矣嘉
定十七年秋九月(闕)日朝議大夫新除秘書省著
作佐郎兼權右郎官高似孫謹書
凡目桑世昌集
本序詩
&KR0790;賞紀原
八法臨摹
審定推評
法習詠贊
傳刻釋禊(帖跋附)
蘭亭考一
蘭亭
按通典曰蘭亭山隂漢舊縣亭王羲之曲水序於此作
唐郡國志曰山隂有王逸少蘭亭元和郡國志曰蘭亭
在越州西南二十里十道志曰越州蘭亭王逸少會處
越絶書蘭亭在山隂越王種蘭處
三朝國史曰越州山隂有蘭渚鑑湖會稽志曰蘭渚在
縣西南二十五里舊經云山隂縣西有亭王右軍所置
曲水賦詩作序於此水經云浙江東與蘭溪合湖南有
天柱山湖口有亭號蘭亭亦曰蘭上里太守王羲之謝
安兄弟數往造焉吳郡太守謝勗封蘭亭侯王廙之移
亭在水中晉司馬何無忌之臨郡也起亭於山椒極高
盡眺亭宇雖壞基陛尚存
蘭亭脩禊序
晉人謂之臨河序唐人稱蘭亭詩序或言蘭
亭記歐公云脩禊序蔡君謨云曲水序東坡
云蘭亭文山谷云禊飲序通古今雅俗所稱
俱云蘭亭至高宗皇帝所御宸翰題曰禊
帖
永和九年歲在癸丑暮春之初會於會稽山隂之蘭亭
脩禊事也羣賢畢至少長咸集此地有崇山峻嶺茂林
脩竹又有清流激湍映帶左右引以為流觴曲水列坐
其次雖無絲竹管絃之盛一觴一詠亦足以暢叙幽情
是日也天朗氣清惠風和暢仰觀宇宙之大俯察品類
之盛所以游目騁懷足以極視聽之娛信可樂也夫人
之相與俯仰一世或取諸懷抱悟言一室之内或因寄
所托放浪形骸之外雖趣舍萬殊静躁不同當其欣於
所遇暫得於已快然自足不知老之將至及其所之既
倦情隨事遷感慨係之矣向之所欣俛仰之間以為陳
迹猶不能不以之興懷况脩短隨化終期於盡古人云
死生亦大矣豈不痛哉每攬昔人興感之由若合一契
未嘗不臨文嗟悼不能喻之於懷固知一死生為虚誕齊
彭殤為妄作後之視今亦由今之視昔悲夫故列叙時
人錄其所述雖世殊事異所以興懷其致一也後之攬
者亦將有感於斯文
詩
右將軍會稽内史王羲之
代謝鱗次忽焉以周欣此暮春和氣載柔詠彼舞雩異
世同流乃携齊契散懷一丘
仰眺碧天際俯瞰綠水濱寥朗無涯觀寓目理自陳大
矣造化功萬殊靡不均羣籟雖參差適我無非親(御府本及
陸柬之本作隣又作新篇首又多二句)
司徒謝安(一云琅琊王友)
伊昔先子有懷春遊契兹言執寄傲林丘森森連嶺茫
茫原疇迥霄垂露凝泉散流
相與欣嘉節率爾同褰裳薄雲羅物景微風扇輕航醇
醪陶玄府兀若游羲唐萬殊混一象安復覺彭殤
司馬左西屬謝萬
肆眺崇阿寓目高林青蘿翳袖脩竹冠岑谷流清響條
鼓鳴音玄萼吐潤飛霧成隂
□冥卷隂旆勾芒舒陽旌靈液披九區光風扇鮮榮碧
林輝雜英紅葩擢新莖翔禽無汗遠騰鱗躍清冷
右司馬孫綽
春詠登臺亦有臨流懷彼伐木肅此良儔脩竹蔭沼旋
瀨縈丘穿池激湍連濫觴舟
流風拂枉渚亭雲蔭九臯鶯羽吟脩竹游鱗戲瀾濤擕
筆落雲藻微言剖纖毫時珍豈不甘忘味在聞韶
行參軍徐豐之
俯揮素波仰掇芳蘭尚想嘉客希風永嘆
清響凝絲竹班荆對綺疏零觴飛曲津歡然朱顔舒
前餘姚令孫綽
茫茫大造萬化齊軌罔悟玄同競異標旨平勃運謨黃
綺隠几凡我仰希期山期水
地主觀山水仰尋幽人蹤廽沼激中逵疎竹間脩桐因
流轉輕觴冷風飄落松時禽吟長澗萬籟吹連峰
前永興令王彬之
丹崖竦立葩藻映林淥水揚波再浮再沉
鮮葩映林薄游鱗戱清渠臨軒欣投釣得意豈在魚
王凝之
莊浪濠津巢安穎湄冥心玄寄千載同歸
煙煴柔風扇熙怡和氣平駕言興時遊逍遥映通津
王肅之
在昔暇日味存林嶺今我斯遊神怡心静
嘉會欣時遊豁朗暢心神吟咏曲水瀨綠波轉素鱗
王徽之
散懷山水蕭然忘機秀薄粲穎疎松籠崕遊羽扇霄鱗
躍清池歸日寄嘆心冥二奇
先師有冥箴安用羈世羅未若保冲真齊契箕山阿
陳郡袁嶠之
人亦有言意得則懽嘉賓既臻相與游盤微音迭詠馥
焉若蘭苟齊一致遐想揭竿
四眺華林茂俯仰清川煥(一作渙)激泉流芳醪豁爾累心
散遐想逸民軌遺音良可翫古人詠舞雩今也同斯歎
已上十一人各成五言四言詩一首
散騎常侍郄曇
温風起東谷和氣振柔條端坐興遠想薄言遊近郊
前參軍王豐之
肆盻巖岫臨泉濯趾感興魚鳥安兹幽峙
前上虞令華茂
林榮其鬱浪激其隈汎汛輕觴載欣載懷
潁川庾友
馳心域表寥寥遠邁理感則一冥然玄會
鎮軍司馬虞說
神散宇宙内形浪濠梁津寄暢須臾歡尚想味古人
郡功曹魏滂
三春陶和氣萬物齊一歡明后欣時康駕言映清瀾亹
亹德音暢蕭蕭遺世難望巖愧脱屣臨川謝揭竿
郡五官佐謝懌(一作繹)
蹤暢任所適回波縈游鱗千載同一朝沐浴陶清塵
潁川庾藴
仰懷虚丹說俯歎世上賓朝榮誰云樂夕斃理自因
前中軍參軍孫嗣
望巖懷逸許臨流想奇莊誰云玄風絶千載挹遺芳
行參軍曹茂之
時來誰不懷寄散山林間尚想方外賓超超有餘閒
徐州西平曹華(漫錄云曹華平)
願與達人游解結遨濠梁狂吟任所適浪遊無何鄉
滎陽桓偉
主人雖無懷應物寄有尚宣尼遊沂津蕭然心神王數
子各言志曾生發奇唱今我嘆斯遊愠情亦暫暢
王玄之
松竹挺巖崕幽澗激清流蕭散肆情志酣暢豁滯憂
王藴之
散豁情志暢塵纓忽以捐仰詠挹遺芳怡神味重&KR0034;
王渙之
去來悠悠子被褐良足欽超迹脩(一作超足循)獨往玄契齊
古今
已上一十五人一篇成
侍郎謝瑰鎮國大將軍掾卞廸
行參軍事印丘髦王獻之
行參軍羊模參軍孔熾
參軍劉密山隂令虞谷
府功曹勞夷府主簿后綿(一作澤)
前長岑令華耆前餘姚令謝滕
府主簿任儗(一云汪假)任城呂系
任城呂本彭城曹禮(一作禋晉列傳有李充天
章碑則無之)
已上一十六人詩不成罰酒三巨觥
脩禊之會人各賦詩成兩篇者自右軍安
石而下纔十一人成一篇者郄曇王豐之
而下十五人詩不成罰觥者凡十六人今
觀所傳詩類皆四言五言而又兩韻者爾
四韻者無幾四言二韻止十六字爾當時
得預者往往皆知名士豈獻之輩終日不
能辭於十六字哉竊意古人持重自惜不
欲率爾恐貽久遠譏議不如不賦之為愈
䂬溪黃徹詩話
後序
古人以水喻性有旨哉非所以停之則清淆之則濁耶
故振轡於朝市則充屈之心生閒步於林野則寥落之
意興仰瞻羲唐邈然遠矣近詠臺閣顧深增懷聊於曖
昧之中期乎瑩拂之道暮春之始禊於南澗之濱高嶺
千尋長湖萬頃乃藉芳草鑑清流覧卉物觀魚鳥具類
同榮資生咸暢於是和以醇醪齊以達觀快然兀矣復
覺鵬鷃二物哉耀靈促轡急景西邁樂與時去悲亦系
之往復推移新故相換今日之迹明旦陳矣感詩人之
致興諒詠歌之有由文多不載大略如此所賦詩亦裁
而綴之如前四言五言焉
乾道二年十月二十七日弘福寺沙門懷仁集寫
晉王右軍書
按羣賢賦詩刻本有二會稽者内避本朝諱多
代以它字又多闕損殊失其旨且先後次序與
中山王子高寫本稍異若後序與藝文類聚所
載詳略亦多不同姑以集字本為正
蘭亭考二
&KR0790;賞(天章異聞附)
太宗皇帝
御書前人詩不到蘭亭千日餘嘗思墨客五雲居曾經
數處看屏幛盡是王家小草書
仁宗皇帝
至道二年内侍高班裴愈奏於蘭亭傍置寺賜額天
章書堂基上建樓藏三聖御書仁宗皇帝賜御篆
寺額按華鎮記云山隂天章寺即逸少脩禊之地
有鵝墨池引溪流相注每朝廷有命池墨必見其
將見則池有浮沫大如斗渙散滿池雲舒霞卷如
新研墨下流水復清澈皇祐中三日連發未幾太
宗真宗仁宗三朝御書皆至方勺泊宅編曰蘭亭
有逸少研池朝廷每頒降池水墨可染緇太常卿
沈紳記其事
高宗皇帝
攬定武古本蘭亭因思其人與謝安共登冶城安悠然
遐想有高世之志羲之謂曰夏禹勤王手足腁胝文
王旰食日不暇給今四郊多壘宜思自效而虚談廢
務浮文妨要恐非當今所宜且羲之挺拔俗邁往之
資而登臨放懷之際不忘憂國之心令人遠想慨然
又歎斯文見於世者摹刻重複失盡古人筆意之妙
因出其本令精意鈎摹别付碑板以廣後學庶彷彿
不墜於地也紹興元年秋八月十四日書
宗室子晝紹興初在從列宣取所藏定武本遂摹
刻禁中高宗親御翰墨即此跋也
余自魏晉以來至於六朝筆法無不臨摹或蕭散或枯
瘦或遒勁而不回或秀異而特立衆體備於筆下意
間猶存於取捨至若禊帖則測之益深擬之益嚴姿
態横生莫造其原詳觀點畫以至成誦不少去懷也
唐何延年謂右軍水和中與太原孫承公四十有二人
脩祓禊揮毫製序用蠶繭紙鼠鬚筆遒媚勁健絶代
更無凡三百二十四字有重者皆具别體就中之字
有二十許變轉悉異遂無同者如有神助及醒後他
日更書數十百本終不及此余謂神助及醒後更書
數十百本無如者恐此言過矣右軍書豈減禊帖但
此帖字數比它書最多若千丈文錦卷舒展玩無不
滿人意常在心目不可忘非若其它尺牘數行數十
字如寸錦片玉玩之易盡也故宜為萬世法書之寳
智永禪師逸少七代孫克嗣家法居永興寺閣三十年
臨逸少真草千文擇八百本散在浙東後并禊帖傳
弟子辯才唐太宗三召恩賜甚厚求禊帖終不與善
保家傳抑可重也予得其千文藏之
復古殿蘭亭贊(紹興庚申)
右軍筆法變化無窮禊帖遺墨行書之宗
奇蹤既冺石刻亦工臨倣者誰鑑明於銅
論學者先寫正書次行次草蘭亭樂毅論賜汝先各寫
五百本然後寫草書
右汪逵家藏廼高宗御書前三字亦是宸翰後用
御書之寳
王羲之樂毅論正書第一天下珍之梁世模出字法奇
古全是帝後屬餘杭公主主以帝所重常加寳惜諸
王皆求不得及天下一統處處尋訪累載方獲此書
留意運功特盡神妙
御書藁本一幅塗改頗多藏汪逵家
早來鄭幵奏蘭亭後不見(闕六字)黃庭堅譚稹語言乃是
庭堅作字畫非今幵奏並是稹書方是(稹方是三字半存)
御札一軸三紙藏右司黃犖家
思陵在御臨賜不一留守呂頥浩越帥孫近薌林向子
禋松忩錢端禮米友仁劉光世皆刻於石薌林松忩
所賜俱是宸翰
紹興七年三月臣頥浩入覲於建康宮既陛辭皇帝
遣中使賜以御書晉王羲之蘭亭脩禊序臣下拜捧
觀如凌玉霄遡紫清雲章奎畫爛然絢目而不知卷
素之在手陛下天縱多能博通衆藝翰墨之妙
前兼古人顧如此書雖遠法羲之而天資高邁神意
自得直出其上非若世人臨倣摹擬拘於筆畫形似
之間者也臣伏思太宗皇帝宸翰之工實逼二王
於時臣下名善書者莫能望其髣髴方繼承藝祖
卒其伐功屢征不庭時未遑暇神武既定文德誕
敷如字學一事猶能獨擅天下而傳美乎後况於紀
綱法度之垂裕者乎今陛下乘中興之運躬撫六
師志戡多難期復大業需時偃革則還以人文化成
天下寳書傳美又將貽萬世以紹我太宗之懿蓋
有待焉臣老矣念終無以仰禆聖志猶尚庶幾及見
大勲之集也刊諸琬琰切以為志少保鎮南軍節度
使充兩浙西路安撫制置大使馬步軍都總管兼知
臨安府事兼管内勸農使兼行宫留守臣呂頥浩謹
書
呂頥浩謝賜御書蘭亭表
絳闕清都甫違帝所雲章奎畫忽到人間被寵鍚之非
常覺衰殘之有耀(中謝)竊以隸文變古書法争新魏
氏以還東晉擅摇毫之妙鍾繇而降右軍馳獨步之
名矧蘭亭修禊之遊非金谷望塵之俗騁懷寄傲存
逸想於胸中感事臨文發奇姿於筆下斯極當年之
美遂為歴代之師珍藏既出於雲門傳刻僅留於朔
塞疲精莫近絶軌難攀恭惟皇帝陛下好學性成
多能天縱稍屬干戈之暇不遺翰墨之娛心慕手追
何勞取法龍盤鳳翥直與抗衡實惟今古之無雙豈
止帝王之第一臣少勤筆硯晚際風雲憂常在於邦
家老已捐於文字誤膺上賜還媿夙心懷寳言歸幸
免登床之誚據鞍自矢但驚照乘之光期傳秘於私
門但輸忠於永世
憲聖慈烈皇后
皇后常臨蘭亭帖佚在人間咸寧郡王韓世忠得之表
獻上騐璽文知為中宮臨本賜保康軍節度使
吳益刊於石(中興小錄時紹興十五年秋七月丙寅)
太后居中宮時嘗臨蘭亭山隂陸升之代劉珙春帖子
云内仗朝初退朝曦滿翠屏硯池渾不凍端為寫蘭
亭刻吳琚家
孝宗皇帝
羲之書超詣衆妙古今不可比倫用意精微落筆詳緩
一點一畫無不皆有法度揮毫縱心不踰於規矩既
無過當亦無不及增之失於有餘損之失於不足作
字有八面變態之妙如蛟虬之騫騰鸞鳳之翔舞燦
然溢紙飛動眩目亦猶仲尼之道出乎其類拔乎其
萃自生民以來未之有也覧此脩禊詩序無一筆羲
之法亦非唐賢所臨寫全不成字今復還卿至可領
也(還從臣所進本)
紹興己未六月
思陵嘗臨禊序賜劉光世其子堯仁進之孝宗親
灑宸翰於后云臣恭維光堯壽聖皇帝以天縦之
聖富緝熙之學寓之翰墨俯臨王羲之脩禊序妙入
神品劉光世當靖康之末奉迎濟上率先諸帥敦詩
閱禮夙蒙恩遇固宜被此寵章其子堯仁褾軸來上
捧觀再三復書此以賜之乾道改元季冬臣謹書
六藝之一錄卷一百五十一
