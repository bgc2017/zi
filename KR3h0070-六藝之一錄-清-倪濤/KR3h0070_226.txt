欽定四庫全書
六藝之一錄卷二百六十八錢唐倪濤撰
古今書體一百
宋郭忠恕論書體(佩觿)
小篆散而八分生八分破而隸書出隸書悖而行書作
行書狂而草書聖自隸以下吾不欲觀
宋周越論八體書(中興書目)
周越古今法書苑序云自倉史逮皇朝以古文大篆小
篆隸書飛白八分行書草書通為八體附以雜書以正
書正行行草草書分為四等
宋黃庭堅論蟲書(山谷集)
龍眠道人於市人處得金銅戟漢制也泥金六字字家
不能讀蟲書妙絶於今諸家未見此一種乃知唐玄度
釋夢英皆妄作耳
宋張表臣論蟲鳥書(珊瑚鉤詩話)
晉黃門郎衛巨山兼善蟲書或云蟲書即蟲鳥之書予
疑鳥書自謂雀烏之祥專作禽鳥之象當别有蟲篆如
孫臏斬龐涓于古木之下作蟲書以揭之今人傳寫蟲
蛾之狀殆其遺法耶
宋章俊卿論字書(山堂考索)
龍文萌蘖於伏羲穗書啟軔於炎帝龜字細繹於陶唐
鐘鼎發揮於夏后倒薤濬源於務光虎書發跡於史佚
此則字之始造者也李斯形篆換高辛仙書之骨程邈
古隸奪史籀大篆之胎漢武芝英析六國芝英之派衛
恒散隸蔓蔡邕飛白之根此則字書之變易者也題延
陵墓則為大篆題建章宫則為複篆寫始皇碑則為細書
題秦印璽則為剖符書漢家詔版則為偃波題後漢經
目則為垂鍼此則字書之可騐者也
宋高似孫論花書(緯略)
齊高帝使江夏郡王學鳳尾一學便工帝以玉麒麟賜
之蓋諸侯箋奏皆批曰諾諾字有尾若鳳焉蓋花書也
元陶宗儀記瑞華書(書史會要)
瑞華書齊武帝覩落英茂木而作
明周之士論諸體書(游鶴堂墨藪)
晉元帝為鳳尾諾之書王羲之為龍爪之書齊武帝為
花草之書河東山胤為雲霞之書梁孔敬通為反左之
書唐韋陟為五雲之書吕向為連綿之書李後主為撮
襟之書金錯刀之書宋徽宗為瘦金之書陳堯佐為堆
墨之書
宋姚寬論三蒼(西溪叢語)
杜鄴子夏尤長小學謂文字之學也周禮八歲入小學
保氏教國子以六書故因名云鄴子林好古有雅才建
武中歴位列卿至大司空其正文字過於鄴故言小學
者宗於杜林三蒼蒼頡篇訓纂篇滂喜篇三蒼一卷郭
璞撰秦相李斯作蒼頡篇揚雄作訓纂篇後漢郎中賈
作滂喜篇故曰三蒼梁有蒼頡二卷杜林注見隋經籍
志又小學篇一卷晉下邳内史王義撰又小學九篇楊
方撰始字一卷勸學一卷蔡邕撰司馬相如作凡將篇
班固太甲篇在昔篇崔瑗飛龍篇蔡邕聖皇篇黃初篇
吳章篇蔡邕女史篇合八卷又幼學二卷朱育撰始學
二卷吳郎中項峻撰又月儀十二卷亡發蒙記一卷晉
著作佐郎束晢撰張挹字詁漢張衡傳注有蒼頡篇漢
安紀注云蒼頡篇云邸舍也又曰帝年十歲好學史書
注曰史書者周宣王太史籀所作之書也凡五十五篇
以教童蒙魏王粲傳云邯鄲淳博學有才章善蒼雅蟲
篆通典云漢官儀云能通蒼頡篇史籀篇補蘭臺令史
滿歲為尚書郎法言學蒼頡史篇注謂多知竒難之字
三蒼訓詁三卷埤蒼二卷並張挹撰廣蒼一卷樊恭撰
見唐經籍志又有氏字指何承天纂又有吕忱字林郭
璞三蒼解詁阮孝緒字略
元趙孟頫論書體(松雪齋集)
書契以來遠矣中古以六藝為教次五曰書書有六義
書由文興文以義起學者世習之四海之内罔不同也
秦滅典籍廢先王之教李斯變古篆程邈剏隸書隸之
為書徒隸之謂也言賤者所用也漢承秦弊舍繁趨簡
四百年間六義存者無幾漢之末年蔡邕以隸古定五
經洛陽辟雍以為復古觀者車日數百兩後隸法又變
而真行章草之說興言楷法則王次仲師宜官梁鵠邯
鄲淳毛宏行書則劉德昇鍾氏胡氏草則崔瑗崔寔張
芝張文舒姜孟穎梁孔達田彦和韋仲將張超之徒咸
精其能至晉而大盛渡江後右將軍王羲之總諸家之
功極衆體之妙傳子獻之超軼特甚故歴代稱善書者
必以王氏父子為稱首雖有善者蔑以加矣當是時江
左號禮樂衣冠之國而北朝尚用武其遺風流俗接於
耳目故江左人士以書名者傳記相望歴隋而唐文皇
尚之終唐之世善書者輩出其大者各自名家逸其名
者不可勝數亦可謂盛矣
元吳澄論篆隸(吳文正公集)
倉頡字世謂之古文其别出者謂之古文竒字自黃帝
以來至於周宣王二千年間中國所通行之字惟此而
已史籀始略變古法謂之大篆李斯又略變籀法謂之
小篆小篆大篆古文名則三實則小異而大同今世字
書惟許氏說文最先然所纂皆秦小篆爾古文大篆僅
存一二宋薛氏集古鐘鼎之文為五聲韻雖其所據有
可信者有不可信者然使學者因是頗見三代以前之
遺文其功實多秦丞相斯燔滅聖經負罪萬世而能損
益倉史二家文字為篆書至今與日月相昺煥是固不
可以罪掩其功也斯誅之後工其書以名世者誰與七
八百年僅見唐李陽冰又二百年僅見宋初徐鉉而已
宋人能者多於唐而表表者不一二蓋有其故矣秦人
苟簡煩碎峻迫以為治一惟刀筆吏是任至以衡石程
其書厭篆書繁難省徑為隸以便官府人惟便之趣則
孰肯背時所向而甘心繁難者哉篆學之孤殆其勢之
所必至噫篆之興由於秦而篆之廢亦實由於秦推所
從來任吏之過也自隸興於秦而篆廢於漢其初不過
圖簡便以適已而已秦隸之流為晉隸則又專務姿媚
以悅人妍巧千狀見者無不愛學者竭其精力以摸擬
之而患不似也夫字者所以傳經載道述史記事治百
官察萬民貫通三才其為用大矣縮之以簡便華之以
姿媚偏旁點畫浸浸失真弗省弗顧惟悅目為姝何其
小用之哉
元吾衍字源七辨(學古編)
一曰科斗書科斗書者倉頡觀三才之文及意度為之
文字之祖即今之偏旁也畫文形如水蟲故曰科斗
二曰籀文大篆籀文者史籀取倉頡形意配合為之大
篆是也史籀所作故曰籀文
三曰小篆小篆者李斯省籀文之法同天下書者也比
籀文體十存其八故謂之八分小篆既有小篆故謂籀
文為大篆
四曰秦隸秦隸者程邈以文牘繁多難於用篆因減小
篆為便用之法故不為體勢若漢款識篆字相近非有
挑法之隸也便於佐隸故曰隸書即是秦權漢量上刻
字人多不知亦謂之篆誤矣或謂秦未有隸且疑程邈
之說故詳及之
五曰八分八分者漢隸之未有挑法者也比秦隸則易
識比隸字則微似篆若用篆筆作漢隸字即得之矣八
分與隸人多不分故言其法
六曰漢隸漢隸者蔡邕石經及漢人諸碑上字是也此
體最為後出皆有挑法與秦隸同名其實則異又謂之
八分
七曰款識款識者諸侯本國之文也古者諸侯書不同
文故其形體各異秦斯小篆始一其法近之學者取款
識字為用一紙之上齊楚不分人亦莫曉其謬今分作
外法故末置之不欲亂其源流便可考其先後耳
明陶宗儀論篆籀分隸源流(書央會要)
太昊伏羲氏以木德王龍馬負圖出於榮河帝則之以
畫八卦而文字生焉蓋依類象形謂之文形聲相益謂
之字著於竹帛謂之書書者以代結繩之政也有龍瑞
以龍紀官乃命飛龍朱襄氏造六書六書八卦之變也
卦以六位而成書以六文而顯六書者一曰象形二曰
指事三曰諧聲四曰會意五曰轉注六曰假借於是始
有龍書炎帝神農氏以火德王始為耒耜教民稼穡
感上黨牛頭山生嘉禾一本八穗帝異之作穗書黃
帝軒轅氏以土德王慶雲常見以雲紀官作雲書倉
頡黃帝史也首四目通於神明仰觀奎星圓曲之勢俯
察龜文鳥跡之象廣伏羲之文造六書是為古文其冡
在馮翊彭衙利陽亭南道旁北海亦有倉頡藏書臺人
得其書莫之能識秦李斯識其八字曰上天作命皇辟
迭王漢叔孫通識其十二字今法帖中有二十八字淮
南子云倉頡造書天雨粟鬼夜哭倉頡即古文之祖也
趙郡吾衍曰科斗書者倉頡觀三才之文及意度為之
乃字之祖即今之偏旁是也畫文象蝦蟇子形故曰科
斗今人不知乃巧畫形狀失本意矣上古無筆墨以竹
挺點漆書竹上竹硬漆膩畫不能行故頭麄尾細似其
形耳古謂筆為聿倉頡書從手持半竹加畫為聿□秦
謂不律由切音法云夫自頡以降書凡五變曰古文曰
籀曰篆曰隸曰草秦滅古文書有八體一曰大篆二曰
小篆三曰刻符四曰蟲書五曰摹印六曰署書七曰殳
書八曰隸書王莽使甄豐校文字部改定古文復有六
書一曰古文孔氏壁中書也二曰竒字即古文而異者
三曰篆書秦篆也四曰佐書即隸書也五曰繆篆所以
摹印也六曰鳥書所以書幡信也唐六典校書郎正字
掌讐校典籍刊正文字其體有五一曰古文廢而不用
二曰大篆三曰小篆四曰蟲書即鳥書以刻印璽幡碣
五曰隸書謂典籍及公私文疏所用宋鄭昂論文字之
大變有八一曰古文二曰大篆三曰小篆四曰隸書五
曰八分六曰行書七曰飛白八曰草書其餘諸體以類
相從為得之沮誦黃帝史與倉頡同時眺彼鳥跡始
作書契紀綱萬事垂法主制(以上三皇時)
少昊金天氏其立也鳳鳥適至以鳥紀官文章衣服皆
取象焉故有鸞鳳書顓頊高陽氏有科斗書蓋出於
古文飾之以形或云顓頊所製也六經之文遭秦焚滅
世不可見魯恭王壊孔子舊宅於壁中得古文尚書及
傳論語孝經皆科斗文字前漢夏侯嬰掘地得石郭有
銘以示叔孫通通曰此古文科斗書也其文曰佳城鬱
鬱三千年見白日嗟乎滕公居此室倉頡之初龍書專
行於世時文章簡要書用一體史籀作大篆之後雲鸞
等作皆未嘗廢然文字日繁少錯綜雜體而書之或有
專體如作城之比皆非連編累簡故可以存古不變至
若孔壁之六經其辭不可謂不多矣豈得專以科斗書
書之蓋史籀之書秦尚兼行獨古文廢已久時人罕知
間有一二科斗文尤為難辨舉其所難故總而謂之皆
科斗文字耳唐張懷瓘以為科斗者上古之别名也
帝嚳高辛氏因自顓頊以來車服書契有仙人形作仙
人書秦李斯善辨古文字改為篆書謂之仙人篆帝
堯陶唐氏外國進一巨龜背闊三尺比有科斗文記開
闢以來堯命作龜歷或云黃帝遊扈水上靈龜負圖而
至帝嘉其應作龜書或云洛龜負圖禹觀而得九疇之
文三者皆龜書未知其孰是
夏禹命九牧貢金鑄九鼎象神姦使民知備故作象鐘
鼎形勒銘于天下名山大川曰鐘鼎書唐韓愈所謂岣
嶁山碑此其一也法帖亦有禹書十二字仙人務光
殷湯時避天下於清泠之淵植薤而食輕風時至見其
積葉交偃為倒薤書晉王愔云倒薤書小篆法也史
佚周文王史也歴事武王成王當文王時有獸曰騶虞
馴于靈囿不踐生草於是佚錯綜其體作虎書又鸑鷟
鳴于岐山赤雀集于戶武王時火流王屋化為烏佚乃
併狀鳥瑞作禽書武王伐紂師渡孟津白魚入于王舟
故佚又作魚書體魚之首為乙尾為丙以紀瑞焉史
籀周宣王太史也或云柱下史取倉頡形意配合為之
損益古文或同或異加之銛利鉤殺為大篆十五篇以
其名顯故謂之籀書以其官名故謂之史書以别小篆
故謂之大篆今之所存者特石鼓耳石鼔又謂之獵碣
史籀即大篆之祖也吾衍曰衍聞之師云倉頡十五篇
即是說文目錄五百四十字許氏分為每部之首人多
不知謂已久滅此為字之本原豈得不在後人又併字
因為十四卷以十五卷著序表人益不意其存矣曰複
篆亦籀作因大篆而重複之其法類夏篆漢武帝以題
建章闕自後又别為十有三曰殳書曰傳信鳥書曰刻
符書曰蕭籀曰署書曰鶴頭書曰偃波書曰蚊脚書曰
轉宿書曰蠶書曰芝英書曰氣候直時書曰蛇書此皆
大篆之流派也詳註于後代各條下周媒氏以仲春
之月判合男女以書納采之文作填書魏韋誕用題宫
闕晉王廙王隱皆好之周伯氏所職殳書者文記笏
武記殳因而製之周官保氏教國子以六書而書法
始備古文籀篆下而至於諸草書之體滋廣矣古之錢
銘周之泉府漢之銖兩刀布所製金錯書或云以銘金
石故謂之金錯(以上三代時)
先聖孔子采摭舊作緣飾篆文天授其靈剏物垂則今
傳於世世者比干墓在衛州汲縣唐開元中游武之竒
耕地得銅盤有文曰左林右泉後岡前道萬世之寧兹
焉是寳乃比干墓銘也季札碑曰烏乎有吳延陵季子
之墓與古文異而類大篆在潤州延陵鎮吳季子冡廟
歴代綿遠其文殘缺人勞應命石遂堙埋開元中玄宗
勅殷仲容模搨其本大歷十四年潤州刺史蕭定重刊
于石孔子弟子以尼父作春秋絶筆於魯哀公十四
年之西狩獲麟遂為素王紀瑞而作麒麟書秋胡子
妻魯人因夫遠宦三年不歸幽居懷思玩蠶而作蠶書
唐終魯人夢蛇繞身寤而狀之作蛇書司馬子韋
當宋景時以熒惑退舍國富民康作轉宿篆象蓮花未
開形六國時各以異體潜為符信而芝英書興焉不
知誰所作秦焚典籍其文遂滅漢武帝時産靈芝於宣
房既作芝房之歌又述其事而作此書六國時書節
為信製傳信鳥跡書象鳥首也亦曰蟲書列國諸侯
書不同文故形體各異所謂款識文者諸侯本國之文
也至秦李斯作小篆始一其法
李斯字通古楚上蔡人始皇丞相也少從荀卿學知六
藝之歸參古文複篆籀書頗加改省作小篆著倉頡篇
九章世謂之玉筯篆又謂之八分小篆蓋比籀文十存
其八李斯即小篆之祖也然以穆公時詛楚文考之則
字形真是小篆疑小篆已見於往古而人未之宗獨斯
擅有其名耳評斯書者以為骨氣風雲方圓妙絶曰刻
符書鳥首雲脚用題印璽曰細篆摹始皇碑序字曰仙
人篆改古仙人書皆斯作也自後又别為八曰鼎小篆
曰薤葉篆曰垂露篆曰懸針篆曰纓絡篆曰柳葉篆曰
剪刀篆曰外國胡書此皆小篆之異體也亦詳註于後
代各條下趙高二世丞相也善大篆作爰歴篇九章
亦善刻符書胡母敬始皇太史令作博學篇九章敬
與趙高皆取周史籀大篆或頗省改之亦謂之小篆
程邈字元岑下邽人始為衙縣獄吏後得罪幽繋雲陽
獄覃思十年變篆為隸得三千字奏之始皇釋其罪用
為御史當時此書雖行獨施於隸佐故名曰隸又以赴
急速官府刑獄間用之餘尚用篆程邈即隸書之祖也
後有發臨淄冢得齊太公六世孫胡公棺棺上有文隱
起字同今隸按胡公先始皇時已四百餘年何為已有
隸法豈是書元與篆籀相生特未行於時邈知此體乃
自作一家法而上於秦以解雲陽之難乎吾衍曰秦隸
者邈以文牘繁多難以用篆因減小篆為便用之法故
不為體勢若漢款識篆字相近非有挑法之隸也即是
秦權漢量上刻字人多不知亦謂之篆誤矣八分者漢
隸之未有挑法者也比秦隸則易識比漢隸則微似篆若
用篆筆作漢隸字即得之矣八分與隸人多不分故言
其法漢隸者蔡邕石經及漢人諸碑上字是也此體最
為後出皆有挑法與秦隸同名其實易曉隸書人謂宜
匾殊不知妙不在匾挑拔平硬如折刀頭方是漢隸書
體括云方勁古拙斬釘截鐡備矣莆田鄭枃曰隸之八
分變而飛白行草為十有三曰古隸即邈與王次仲所
作曰今隸亦曰正書出於古隸鍾繇衛瓘習之頗有異
體鍾隸謂之銘石羲獻復變新竒故别為今隸書謂楷
法而隸楷分矣曰八分王次仲作蔡邕述之邕女琰言
臣父八分書割程隸字八分取二分去李小篆二分又
曰皆似八字勢有偃波郭忠恕曰蔡邕以八體之後又
分為此法蔡希琮曰王次仲以楷法局促更引而伸之
為八字三分鍾繇謂之章程書愚按程邈作隸王次仲
廣之王次仲作八分蔡邕述之在秦漢時分隸已兼有
矣隸法雖自秦始蓋取其簡易施之徒隸以便文書之
用未有點畫俯仰之勢故此書終西京之世鼎彝碑碣
皆罕用之東漢和帝時賈滂以隸字寫三倉隸法始廣
而八分兼行至蔡邕則銘刻多分書矣建初中以隸書
為楷法本一書而二名鍾王變體始有古隸今隸之分
則楷隸别為二書夫以古法為隸今法為楷可也隋唐
以降古法盡廢遂指八分以為隸可乎今之言漢字者
則謂之隸言唐字者則謂之分其書體一不知何以分
别蓋漢有隸分唐有分楷分之不可為隸猶楷之不可
為分也程邈法帖中有其蹟西漢惟建平郫縣碑是隸
古法曰飛白蔡邕所作王愔云飛白巧法也本是宫殿
題署勢既徑丈字且輕微不滿名為飛白王僧虔曰飛
白八分之輕者蓋全用楷法古法飛少白多其體猶拘
八分自蕭子雲又作小篆飛白又庾元威百體書中行
草俱有飛白曰散隸晉衛恒祖述飛白而造開張隸體
微露其白拘束於飛白蕭散於隸書宋蔡襄後作飛草
亦曰散草極其精妙曰神書晉太元中豫章有女巫神
降之能空中與人言多騐其書類飛白而不真筆勢遒
勁莫能傳學或云仙人吳猛非也曰行書正之小變也
後漢劉德升所作鍾繇謂之行狎務從簡易相間流行
至王獻之又傍出二體非草非真離方遁圓處乎季孟
之間兼真謂之真行帶草謂之行草曰龍爪書王羲之
遊天台還至會稽夕上洞庭題柱為一飛字有爪之形
後人因之遂稱龍爪書曰虎爪書王僧虔擬龍爪而作
以龍爪形用縈婉因加稜角為虎爪之勢摯虞决錄注
云尚書臺召人用虎爪書告下用偃波書皆不可卒學
以防詐偽曰瑞華書齊武帝覩落英茂木而作曰花草
書河東山胤所作曰雲霞書未詳所出曰反左書晉孔
敬通作庾亮呼為衆中清閒法王次仲上谷人與程
邈同時增廣隸書為八分王次仲即八分之祖也或謂
始皇召次仲不至制檻車送之於道化禽飛去此語幾
於志怪學者所不道又云東漢末人又云有二王次仲
皆非也餘見上注
漢武帝表章六經游心翰墨正篆八分皆出人表曰鼎
小篆汾隂得鼎而作也蕭何官至相國善篆籀何作
未央殿成覃思三月以題其額何便用秃筆書時謂之
蕭籀又題蒼龍白虎二觀世謂之署書即秦之八體書
也時有鶴頭書偃波書俱詔版所用髣髴鶴頭故謂
之鶴頭書狀若連波故謂之偃波又有蚊脚書尚書詔
版用之字體纖垂有似蚊脚三種書皆不詳所始司
馬相如采日辰之禽屈伸其體升伏其勢擬四時之氣
為之象形焉曰氣候直時書劉德昇始作行書者也
又觀星象而作瓔珞篆曹喜以善篆隸名少異於李
斯而亦稱善又薤葉篆垂露篆懸針篆並喜所作
明陸深論書體(陸子淵書輯)
自有書契以來帝王御世忠質文之逓遷其猶諸書乎
八卦尚忠也古文尚質也籀尚文也篆則王降而霸矣
隸其秦之法令書乎古隸隸之古文也八分隸之籀也
楷法隸之篆也飛白八分之流也行楷之行也草楷之
走也隸以規為方草則圓其規而六書之道散矣
秦興同天下之書而李斯遂為世宗時則趙高胡母敬
改省籀篆同謂之小篆程邈所上務趨便習謂之隸書
王次仲分取篆隸之間謂之八分自邈以降謂之秦隸
賈魴三倉蔡邕石經諸作謂之漢隸鍾王變體謂之今
隸合秦漢謂之古隸庾元威造為散隸羲獻復變新竒
别以今隸謂之楷法黃庭樂毅謂之小楷史游解散隸
體謂之章草張伯英之法謂之草書衛瓘復採芝法兼
乎行書謂之藳草羲獻之書謂之今草構結微眇者謂
之小草復有所謂游絲之草宋蔡襄為飛草謂之散草
劉伯昇小變楷法謂之行書兼真謂之真行帶草謂之
草行蔡邕所作輕微大字謂之飛白自餘諸體以類生
矣
明朱謀㙔論古文竒字(古文竒字輯解)
昔揚子雲好竒字而不釋竒字許叔重釋秦文而不釋
古文夫字本於文文本形事與意各有攸當非有竒也
自我識之磽陿淺尠遂以為竒也傳寫得真斯稱古文
一涉譌脫遂成竒字古文得解則竒字自昭奈何兩漢
博雅多聞之賢舍古文不一措意顧較義例訓詁於斯
邈小篆之間使後世不復知先聖人制作文字之精微
乃馬頭為長持十屈中之說變眩耳目鋟入肝脾欲古
文宣明豈不難哉
明徐渭論隸變(筆玄要旨)
字有隸變古者如省鑿為□又以&KR2382;代鑿皆是他如陋
作&KR0146;匣作□匹作&KR0146;匝作迊亦從此類
明趙宧光論九體書(金石林緒論)
書體流傳法非一代代非一人然徒擁其名而不見其
形者衆也所可遵者常取九體欲著其妙䟽之下方
一曰古文本來之形非古非今不必始於何代象其形
似交錯成文世用者雖今亦存不用者雖古亦略旁搜
竒形異狀必有所據始可下筆或金石糢糊傳寫舛謬
乃得以意正之雖未成書而篆從此出各體具在不加
彊合隨大小任方圓任意為之後人取其一定矯衆文
而恊同之始有篇章結構法度此文字之本源不可廢
也
二曰古篆三代之書睍於金石銘識不能多有所考虚
象因篆而成形實象因篆而廢形篆者傳也傳物理以
至無窮也前此未始有篆其名其義至是始立體裁異
同竹帛興革無法不具世或求鐘鼎於一律則知大謬
有附義而成文者夏商延於象形周末漸於大篆今所
取者謂之古篆若琱戈文之類雖不盡出於聖人之手
想當文盛之時賞鑒家有蚊脚鵠頭定為夏書是矣軌
度典麗即未必古始斷非後及籀斯由來結構由立恨
不多見有遺恨焉
三曰大篆石鼓十章相傳史籀作宣王獵碣或謂秦穆
公時文雖無定據必非秦下可及即詞藻亦豈後世可
攻漢無篆則又去之更遠過此則益不能窺其門戶其
周季書無疑累代播遷剥蝕殆半後大為世重世主有
以金填其文者金人剔金棄石或遭杵臼之厄或經修
斵之異剥落之餘猶有不易者在信體結構自成篇章
小大正欹不律而合至若鉤引紛披作雲卷舒依倚磊
落如危巖乍闕施用無定方立旁有成法圜不致規方
不至榘可模者僅三百餘言賴前人釋文能補其闕遂
為書家指歸
四曰小篆秦斯為古今宗匠一點榘度不苟聿遒聿轉
冠冕渾成藏姸婧於樸茂寄權巧於端莊乍密乍疎或
隱或顯負抱向背頫俯乘承任其所之莫不中律大篆
敦而圜小篆柔而方書法至此無以加矣唐李陽冰得
大篆之圓而弱於骨得小篆之柔而緩於筋後世莫不
由此而出各就偏長别立門戶及野火煨燼之後泰山
嶧碑可搨者二十餘字世有徐鉉摹本而先秦之文僅
存百一矣反為所掩也
五曰繆篆陽冰獨步縉雲廟碑可謂槩代冠冕若謙卦
強作遂入惡道其自許云李斯之後直至老夫因五百
年是勢絶響漢人獨印章擅美而篆書無聞雜王雜霸
刀筆如之古篆隸真一皆采摘闐滿為式是其用心昔
人刻符填篆用於婚媾契書以革盜偽非淳古之作也
六曰竒篆采摘雜體就簡避煩趨逸去拙其本來之形
與夫累代之制皆不泥也格借玉筯體間碧落情雜鐘
鼎勢分八分點畫以大篆為宗折波以真草託蹟規矩
準繩終束於斯昔之文字因脚引垂今此竒篆因垂引
脚此大謬也所尚者簡潔飛動妍態取容舉世尚竒去
彼取此從兹而降好古之士銳其垂而為懸針垂露縱
其垂而為柳葉收其垂而為倒薤頓而為科斗折而為
蜩蟲蹲墨為芝英枯筆為飛白龍蛇雲鳥轉宿偃波此
其濫觴也而莫知其所由師昔存其名蹟則莫考效顰
臆說書法外道翰墨之厄
七曰分隸八分散隸合而為之也篆籀相向成文分隸
背隸各分其勢波折左右其形連屈鉤連篆勢有轉無
折隸筆有折無轉分則兼之杜甫聯稱八分小篆故知
八分猶雜篆體後世因是以小篆為八分曲說有以為
損大篆十分之二為小篆者今按小篆茂密而大篆簡
易其謬不辨而明今隸宗匠鍾元常八分之省便而真
書之效古者古隸出於篆今隸依乎真漢孔安國以隸
寫籀謂之隸古唐明皇不喜古文凡不合開元文字謂
之野書於是後人罕覩前人之蹟一變曰徒隸再變曰
草隸人自為之無論也上不足考古下不合時王聊合
為一說分不駭族隸不蹈時以續古今脈絡可耳然今
之真書多有取是改作者若分隸之波折真書變而為
曲直若分隸之起伏真書變而為撇拂鄭樵謂篆通隸
僻篆巧隸拙真書則猶其流之愈深者也
八曰真書近代時書而國朝之所通行古文邈遠小學
不興無學者蹈俗忘本稍通者束義背時古文意義恒
同蹊徑每異譬之三代文不得與秦漢合漢魏詩不得
與近體合佛老莊騷餖飣入公車掌故家語但為知者
噴飯今擬古詞肖而不奪此學假行似而莫移時王之
制何得已見妄變更若用古體作今書不堪眩世但足
自惑不特義不可行而勢亦難達但俗書之最謬者與
夫世俗之固加偏旁者所當正耳一以正俗一以革古
而悉恊於時中真書是也
九曰草書起於列國天下有事急就為之或起草他簡
然後正書皆不暇致詳而作漢人遂以名家杜度鍾張
飛揚逡逸其圜轉得於篆籀其波折得於分隸簡而有
合不大相離上古結繩而治刻契而與拄識而别剖竹
而官麤蹟之於文故無足重奚以草之去古為異乎故
文以達詞詞以達志草書雖去古而可達古文且有真
未必合草未必離如隹佳等字古體皆合真書有媿矣
草鹿首岐草山虚下夜前垂乍草正真譌乃至翻草書
以成俗體無以下筆豈草之辠乎
明趙宧光論真草隸篆書(金石林緒論)
真書中一曰正書如歐虞顔以及後世姜蔣二沈之類
一曰楷書如右軍書黃庭樂毅論東方贊之類一曰蠅
頭書如麻姑壇氏文賦之類一曰署書如蒼龍白虎之
類此法不傳而流俗後世帶草則徐武功得之方正則
官家中秘郎得之然俗不堪齒矣一曰行楷如季直表
丙舍帖曹娥碑蘭亭帖之類以上五種世俗通謂之真
書天地懸絶
草書中亦曰行楷如二王諸帖之稍真者十當八九僧
懷仁等所集聖教興福孔廟碑之類唐人所稱入院體
者是也一曰行草如二王帖中稍縱體孫過庭書譜之
類皆是也一曰章草如章帝辰宿列張帖索靖出師表
二王帖中章草法帖皆是也一曰藁草書或真或行或
草大小疎密隨宜如顔平原坐位祭姪二帖是也一曰
狂草如張芝張旭懷素諸帖是也以上五種通稱草書
亦有分矣
隸書中一曰飛白篆法將變正則雜出燥潤相宜故曰
飛曰白後世失傳飛而不白者似隸白而不飛者似篆
皆飛白之流别也一曰分隸隸法初成十一蹈但用筆
背分與篆分途矣一曰漢隸如鍾元常諸帖之類此隸
書之最也一曰唐隸視漢似古而體稍不雅然法度實
備取裁可也一曰徒隸六朝諸碑文多作此字絶似童
子初執筆不成文者然時有古色披沙揀金往往見寳
不可盡廢近代隸書頗謂淳雅然皆倚真書為骨而遙
想漢為之雖無徒隸之短並近於真書亦其流也以上
五種通謂之隸意亦溷溷
篆書之名尤為渾亂自周太史籀始立篆名秦相效作
謂之小篆因秦書通行遂以籀稱大篆亦已贅矣何乃
無古無今槩呼作篆可怪也已籀而前但可以時代名
如古文夏書商書之類籀而後槩呼作篆可也何也籀
斯為後人趨步指歸莫能出其範圍即不得徧考古昔
聊識其可摹者如左一曰古文始於象形迄於夏商代
非一人人非一體但可作文字未可合篇章也二曰彫
戈文彫蟲篆刻尚文之作多不可解亦難以下筆漢章
或稍一見之亦未甚一律也一曰籀篆詛楚文鐘鼎識
及嘯堂錄以至楊氏書統所載及古篆諸韻取其合於
許氏所取作籀書者采焉一曰大篆石鼓文是也一曰
小篆嶧山會稽諸碑是也從此流傳變而弱者一曰繆
篆唐宋元諸人如李陽冰僧夢英以至我明程南雲李
東陽文氏父子是也變而傳者曰玉筯篆如勝國周伯
琦之類是也任筆成文一曰飛白篆貌隸骨雜用古今
之法勉作草篆為器所使自我作之不得不然也一曰
刻符秦漢紅文印章用之在前此任字略章者璽書諸
文皆是也一曰摹印漢白文印用之後此章不攝字者
六代而下皆是也以上十種世俗通呼作篆失之遠矣
宋院體書(楊文公談苑)
翰林學士院自五代以來兵難相繼待詔罕習正書以
院體相傳字勢輕弱筆體無法凡詔令碑刻皆不足觀
太宗留心筆札即位之後募求善書許自言於公車置
御書院首得蜀人王著以士人任簿尉即召為御書院
祇候遷翰林侍書著善草隸獨步一時時智永禪師真
草千字文闕數百字著補之刻石但見形範而無神妙
世亦寶重之修東嶽廟立碑命著書時著仕著作佐郎
辭以官卑不題銜即日遷著作郎時吕文仲為翰林侍
讀與著更直禁中太宗每歲九月後至暮夜即召宿直
侍書及待詔書藝於東門北偏小殿内張燭令對御書
字或問以外事常以至一夜而罷著善大書其筆甚大
全用勁豪號散卓筆市中鬻者一管百錢初以紙一番
令書八字又一番令書六字又一番書四字又一番兩
字又一番一字皆極遒勁上稱善厚賞之著後官殿中
侍御史賜金紫太平興國中選善者七人並補翰林待
詔各賜緋銀魚袋十萬並兼御書院祇候更配宿兩院
餘者以次補外官自是内省書詔筆體一變燦然可觀
人用傳寶遠追唐室矣
宋蘇軾論硬黃書(東坡集)
王會稽父子書存於世者蓋一二數唐人禇薛之流硬
黃臨放亦足為貴
宋黃伯思論院體(東觀餘論)
書苑云唐文皇製聖教序時都城諸釋諉弘福寺懷仁
集右軍行書勒石纍年方就逸少劇蹟咸萃其中今觀
碑中字與右軍遺帖所有者纖微克肖書苑之說信然
然近世翰林侍書輩多學此碑學弗能至了無高韻因自
目其書為院體由唐吳通微昆弟已有斯目故今士大
夫玩此者少然學弗至者自俗耳碑中字未嘗俗也
元鄭枃論題署書(衍極)
題署之法弊於唐使人多忌諱其原蓋出於隂陽家者
流世有廣成子集隂陽家應候法纂異記感應章一行
禪師釋微集燕卿大師字旨明簡集萬仙翁勒字法應
神集音義章白雲先生筆論玄鑑諸書極言題署之法
點畫分豪末來去各立名字應之以隂陽象之以五行
法之以六神使術者能察人平生禍福屋之大小字之
尺寸各有程限占其喜怒休咎之祥年月遠近之應可
考而知案廣成子當黃帝世是時隂陽家未出葛仙
翁生晉朝題署未有此病唐一行以數學名家字非所
長其必僧簡定之流所託為也
明王偁論對待書(續書畫題跋記)
唐人寫字多用硬黃其次則用槌熟紙韓退之以為生
紙錄文為不敏也烏絲闌唐界墨而細宋人淡墨而理
麤此唐界宋界之别惟作方眼格子為對待書則自唐
始六朝以前無有也米元章嘗病此蓋一時之宜云
明楊慎論擘窠書(丹鉛餘錄)
朱長文論字體有擘窠書今書字家不解其義按顔真
卿集有云點畫稍細恐不堪久臣今謹據擘窠大書王
惲玉堂嘉話云東坡洗玉池銘擘窠大字極佳又云韓
魏公書杜陵畫鶻詩擘窠大字此法宋人多用之墨札
之祖也
唐韋陟五雲體
韋陟字殷卿開元中襲郇國公陟常以五采牋為書記
使侍妾主之其裁答授意而已陟唯署名自謂所書陟
字若五朵雲時人慕之號郇公五雲體
南唐李後主金錯刀書
後主善書作顫筆樛曲之狀遒勁如寒松霜竹謂之金
錯刀作大字不事筆卷帛書之皆能如意世謂撮襟書
宋徽宗瘦金書
徽宗行草正書筆勢勁逸初學薛稷變其法度自號瘦
金書
陳堯佐堆墨書
陳文惠公善八分書變古之法自成一家雖點畫肥重
筆力勁健能為文字謂之堆墨八分凡天下名山勝處
碑刻題榜多公親迹世或效之而莫能及也
鈿金書(丹鉛錄)
張懷瓘書錄云往翰林見古鐘二枚高一尺許有古文
三百餘字記夏禹功績皆紫金鈿似大篆神彩驚人蓋
三代鈿金為篆其精類如此又李伯時得彫戈蟲鳥書
黃金文銘六字曰主用父作彫戈鈿金法今亦不傳唐
六典有十四種金曰銷金曰拍金曰鍍金曰織金曰砑
金曰披金曰泥金曰縷金曰撚金曰戧金曰圈金曰貼
金曰嵌金曰裹金而鈿金不在其中今并其名亦不知
矣
唐繡字(南岳總勝集)
唐永貞元年南海貢盧眉娘年十四眉如綠且長故有
是名眉娘幼而慧悟工巧無比能於一丈絹上繡法華
經七卷字如粟粒而點畫分明順宗歎其工度為道士
賜號逍遙勅住南岳魏閣
宋剪字(誠齋集)
剪字吳道人剪李義山經年别遠公詩用青紙剪字作
米元章字體逼真
六藝之一錄卷二百六十八
