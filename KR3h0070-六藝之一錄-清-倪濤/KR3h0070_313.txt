欽定四庫全書
六藝之一錄卷三百五十五錢唐倪濤撰
歴朝書譜
元
趙孟頫
趙子昂書秋興詩(公自題云此詩是吾四十年前所書今人觀之未必以為
吾書也)
趙文敏公書清麗竒絶似其神氣欲仙飄飄然有出
塵之想雖不甚工書者亦知其為佳也觀此秋興四
詩非得公重題以為證難矣哉公自至元三年以行
臺程侍御鉅夫初薦入朝歴事五帝累官至翰林學
士承旨年六十有九而卒實為至治二年六月公自
謂此詩是吾四十年前所書逆而推之乃公初入朝
為兵部郎中時筆也少年筆意未甚精絶公重題以
示後人宜矣題後不逾數月而絶筆敬仰之餘亦可
慨夫四眀陳敬宗(式古堂書畫彙考)
前輩云松雪作書初規摹鍾元常後欲展大字乃入
李北海而終主於右軍余及見公作白駒圖而書白
駒之詩四章在後筆意皆出鍾此書杜秋興詩其在
習鍾之前歟而視公後来所書夐異曾子固論右軍
書亦出學力非天成也蓋非學無以成名觀公此書
尤信廬陵楊士竒題(同上)
杜工部秋興詩八首而此書其四乃趙松雪墨蹟雖
言其少時所書蓋已遒麗超俗後此則筆力益工語
云由也升堂矣未入於室松雪此書蓋升堂者歟宣
德甲寅六月丁夘建安楊榮識(同上)
右杜少陵秋興四首評者謂是趙松雪少年所書正
猶渥洼出水之駒逸態未形而骨格已具須假九方
皋之目觀之庶乎有得也篇中有一二字與刻本不
同亥豕之辨姑置勿論重題數字蒼然之氣老而愈
勁精妙入神風采自著斯為可寳想當落筆時寧不
為之一嘅耶永嘉黃淮書(同上)
趙文敏公天姿豪邁人品峻潔有高世氣故其翰墨
揮洒清邁竒逸人咸推重謂若河傾崑崙雪壓太華
自然流動而瑩潔也雖片紙隻字世猶愛而玩之况
駙馬都尉趙公家蔵其所書杜工部秋興四詩豈得
不加寳愛宣德甲寅七月初吉駙馬公出以示予因
觀文敏自跋云此詩是吾四十年前所書似有未滿
之意然筆勢圓熟非天機所到未易企及况諸名公
為之題識後先相繼宜乎其如天章雲錦爛然而生
光也然珠璣散落恒不可多得幸而得之又必什&KR0670;
珍蔵然後物不失其歸今駙馬趙公博雅好古則是
書也可謂得所歸矣因跋而垂之永久云毘陵胡濙
(同上)
吴興趙文敏公孟頫以善書獨步元大德延祐間前
輩稱其行楷風神朗發深得晉人意度今觀此卷所
書杜工部秋興四詩其結搆似森嚴而婉媚過之公
自云此吾四十年前所書蓋無疑也又復大書以識
其後乃知公書法晚而愈臻其妙蓋出入晉唐之閫
奥非專於一家者之所可以彷彿也駙馬都尉趙公
清修博雅平昔蓄古書畫極多今以是得巨公閣老
之題識歸以珍蔵而寳愛之可謂知所重也豫章熊
概書(同上)
趙松雪書少陵秋興詩二絶也駙馬都尉趙公得之
以為清玩知所重矣松雪嘗曰此吾四十年前書今
人觀之未必以為吾書也然距今若干年識者皆知
其為松雪書吁已所不知而天下後世所共知者豈
徒是哉南郡楊溥(同上)
趙子昂書蘇詩真蹟
右蘇子曕寄吴德仁兼簡陳季常詩一首趙魏公子
昂所書公時年六十有四其從集賢學士進拜翰林
學士承旨亦僅十有四月耳公自是更不遷官又五
年而公薨矣公書之傳世者真贋相半非有識未易
辨蓋真者猝難入目筆意流動而神蔵不露愈玩愈
覺其妍贋則其氣索然不待終覽而厭之矣此帖實
公晚年妙筆老氣翩翩逼人黃口小兒日百臨摹雖
近終不近也公自題為月江學士書月江乃昭文館
大學士張克眀云(宋學士集)
趙子昂書東坡定惠院海棠詩
定惠院在黃州海棠在院東小山之上公初謫黃每
歲花盛時必携客載酒往游公未去黃而園已易主
然至今讀此詩者如親游其處物以人而傳信哉評
者謂此海棠詩千載所無此紙又趙文敏所書豈非
二妙而宋學士梁石門表然人望皆有題焉可寳也
已(東里集)
趙子昂書茅屋秋風詩
右杜子美茅屋秋風詩賀給事克恭所蔵云子昂書
今按此書累有俗筆非子昂真蹟無疑嗚呼讀是詩
者可與興矣書不足論也唐室中興瘡痍未復子美
以布衣衣不蓋兩肘食不飽一腹不愁朝夕凍餓死
填溝壑乃嘐嘐然開口長歎為天下蒼生計其事若
迂其志亦可哀矣使開元之世海内富庶邊塵不生
唐之君相能以子美為心豈有成都之禍哉豈惟開
元古之人皆然嗚呼漆室婦死狂人病子之誚半天
下孰與言是計者哉君卧病環堵間展卷呻吟之暇
尚有味於予言哉(懷麓堂集)
趙子昂書韓詩
韓公山石句浩瀾豪擅非細軟筆墨能發之而學士
此筆亦復襟宇跌蕩情度濃至脫去平常姿媚百倍
譬如聖后封岳省方德容正大琚衮和博儐相眀習
儀履安閑所為從心所欲不踰矩可望不可學也(祝氏
集略)
趙子昂襄陽歌
太白聖於詩者魏公書此真可謂詩之勍敵後之書
者雖奮力追之吾知其不能及也(寓意編)
趙子昂書唐詩
余嘗評吴興作北海書往往刻意求肖似勝而不及
獨此數詩筆以自然發之風骨秀逸天機爛漫佻而
能緊真有出藍之媺六觀堂蔵趙書無不佳者隂符
經枯樹賦及此而三今皆為九友齋中物矣書此以
志沾沾(弇州續藁)
趙子昂書招隠卷
右趙魏公所書招隠士一篇公自大德三年八月改
集賢直學士行江浙等處儒學提舉至七年十月已
閱五載而公年亦五十矣鄉先生方君夀甫從其父
巖南公游杭提舉官署時寓於杭府故先生得見公
而請書此卷也卷左有翰林待制柳公&KR0034;長山長吴
公題識二公皆濓所嘗師事者九泉不可作矣披玩
數四不覺淚落紙上(宋學士集)
趙榮禄書絶交書
趙榮禄寫絶交書真蹟范半醒蔵本後有文徵仲跋
尾妙絶可愛趙書傳世頗多此其第一帖也(書畫舫)
趙子昂書滕王閣記
右趙孟頫書滕王閣記刻板不知何在此本永樂十
三年七月廿五日臣士竒侍文華殿所被賜者也筆
意精妙絶倫後得孟頫書此記墨蹟參較之乃不及
此甚遠其亦得善刻者之助乎簽題當時&KR0790;翰所書
謹識而珍蔵之(東里集)
子昂書昌黎送孟東野序柳柳州梓人傳
子昂行書韓昌黎送孟東野序柳柳州梓人傳共一
卷亦蔵太原王氏文休承極稱賞之(書畫舫)
趙子昂書渼陂行
趙文敏公書多從二王法中来其體勢緊密則得之
右軍姿態朗逸則得之大令至書碑則酷倣李北海
岳麓娑羅體此其大概也如此卷書渼陂行神氣奕
奕備有二王致豈俞紫芝詹孟舉能辦耶(王奉常集)
趙子昂書歐陽氏八法
近世錢塘金氏一之以善為歐書得名暨趙魏公出
學者争慕效焉歐學遂廢而不知公之教子實用其
八法賴此帖得存本末源流尚可考也雖然梓匠輪
輿能與人以規矩不能使人巧父子不傳之妙必有
出於此帖之外者矣臨學之家宜深造而自得焉(黃文
獻公集)
趙子昂書頭陀寺碑
頭陀寺碑王蕳栖
生平見趙承旨書皆不及此卷有右軍之靈和迥出
懷仁聖教序遠矣過廣陵予友嬰能吴君以宋張端
衡畫卷易去嬰能善護持之董其昌志(式古堂書畫彙考)
右頭陀寺碑乃文敏書與密印寺力法師者也予嘗
蔵文敏所書神仙篇諸詩筆法大與此類予重之若
連城之璧竟以貧不能存為好事者易去今見此卷
不覺熱中嬰能方事舉子業乃能賞鑒以名畫易之
其視予之不能守者不啻百尺樓上下矣米海嶽好
古常以書畫玩器貿易令案頭改觀嬰能殆其人哉
萬歷己亥嘉平月望長洲張鳳翼識(同上)
讀蕳栖頭陀碑未竟便低迷思寢松雪寫長卷出入
山隂無一懈筆精緊虚和如宣律師尺寸皆法而仙
人嘯樹之意自在在吴興真蹟當屬第一陳繼儒題
(同上)
趙承旨書頭陀寺碑用聖教序十七用孫虔禮書譜
十三其峭蒨遒勁出聖教而時佐以游絲輕颺有裘
馬少年沓拖態此蓋用孫法也此卷乃董太史物吴
君嬰能以一宋人畫易之米元章以盈尺硃砂從蔡
攸易陸探微獅子不得便據船大呌欲墜嬰能之癖
故當不在襄陽下耳己亥蜡月十又九日青箱庫題
太原王穉登(同上)
右軍大令俱書洛神大令風神俊麗妍態溢出而右
軍蒼秀卓峙姿法俱備趙文敏平日醉心大令此碑
獨摹肖右軍點畫顧盼纖毫不失乃知書家正行旁
行嚴祖親禰自分銖黍不偶然也崇禎乙亥清和月
晴窗展閱密印此諦敢以質於大方古秀李日華題
(同上)
文選於日種一門他不多采惟蕳栖此碑與各巨公
名撰後先照映蓋其翻倒三蔵綴輯極其華整最為
弇州先生稱重誠為貝册香林第一文字而松雪公
為勝國時墨苑大家樂書碑版俾龍象獰躞者滿天
下若頭陀寺碑則掃素尋丈波偃百千莫不行鸞停
而字虬舞也輝光陸離此以文副筦之第一手也然
以第一手書第一文亦惟第一流具眼足以珍賞之
耳鹽邑姚士粦題(同上)
趙松雪喜書仙釋蔵卷如黃庭圓覺等多種寺觀碑
記大文字復多種蓋以墨妙樹勝因想當日樂不為
疲也此頭陀寺碑意擬聖教而聖教特集書有字法
無章法求完錦初舒爛焉霽目無踰此碑已槜李門
年弟譚貞默題(同上)
吴興以全力師唐人此尤其賞心得意之筆龍跳虎
卧此四字亦當移寫松雪之照矣乙亥七月既望得
觀於眉公之晚香堂因為嬰翁老師題吉州門人楊
文驄(同上)
趙子昂書浮山遠公傳
趙魏公之書凡三變初臨思陵中學鍾繇及羲獻諸
家晚學李北海此卷視北海最為逼真誠絶代之寳
也(宋學士集)
趙子昂書龍門三自省偈
隋僧智永字畫精妙常寫真草千文八百本散於江
東諸寺其意蓋為學書者設耳近世吴興趙公亦以
字畫名世其寫龍門三自省偈自謂無慮數十百本
且曰願一切見聞悉皆成佛此豈專為學書者設耶
二公一儒一墨所見不同如此必有能辨之者(徐一䕫始
豐集)
趙子昂書中峰老人行道歌後
中峰老人行道歌真得游戲三昧第謂不學趙州上
門尋謔似小過也趙州竿木随身要勘破天下禪和
子本相出聖入凡不可蹤跡老人昂蔵九尺軀圓頂
嶷嶷踏尺二革履所至人天供奉當輸一籌耳松雪
居士為老人入室上足每得法語輙不憚傳寫所謂
人間合有數百本此其一也余嘗見其大洞玉樞經
墨蹟於浙東一薦紳家與此結搆正同不必置雌黃
也(弇州續藁)
文敏公書白雲法師净土詞(十二首)
趙文敏公所書白雲法師净土詞筆法妍媚結體淳
古且紙墨完好精神煥發尤為寳愛按公於古人書
無不臨學近見其千文謂時方師沈馥魏定鼎碑以
其有鍾法則於他書臨習者多矣故能會萃衆美書
法大成至謂虞禇而下又謂上下一千年縱横二萬
里無有與並者豈虚語哉余又嘗見公所書金剛經
自題其後云欲延答祥慶俾有德之士解說奥義增
衍福德則宜乎净土詞為公用意之書矣凡一十二
首調寄望江南云萬歷丙子九月七日茂苑文嘉(式古
堂書畫彙考)
趙承旨書光福重建塔記卷
右記為松雪翁真蹟無疑蓋亦是晚年得意之筆故
其筆藴風神愈見精絶出塵云通伯(珊瑚網)
子昂碑板絶似李泰和余所見無下二十本此卷筆
意虚和尤可寳也董其昌題於墨花閣(同上)
薦福興福二碑俱集右軍書而有神會天成之趣非
拘拘刻畫求肖者遠勝懷仁聖教以懷仁嗜竒偏於
王蹟中擇其峭刻頓挫者聯貫以布之雖於鈎掣映
帶極意求其血脉而平和淡宕之致不存矣以故二
碑乃千載碑書之模楷下是而歐虞柳禇非拘即縱
若太和益放矣松雪翁此書正用薦福遒緊之筆視
他本倣泰和者大不類也玉水親翁倍宜珍&KR0670;云崇
禎元年春三月古秀李日華題(同上)
先荆翁習舉業時即得趙書光福碑記置墨床筆格
間時一展玩也已未春董太史過余舍因觀此卷著
數語後李璽卿見之以玄宰衡鑒未確為題云趙松
雪書光福重建塔銘結搆用薦福興福二碑稍鬆活
耳觀者以為倣李太和則失之矣未幾余重罹不憫
君實太翁同珂雪親家来奠欵齋頭復見是卷喟然
疏前之未盡焉乃余竟為殯事所需鬻諸蔵玩并去
趙蹟至今猶悵先澤之不存也第卷留汪氏印記可
驗他年子孫或有遘之者未知得合浦珠還否時值
崇禎癸酉秋余獲文敏公翫花美人圖有歲月不我
與之歎因識所錄碑記後云禾興汪砢玉(珊瑚網)
趙魏公楷書湖州妙嚴寺碑記(楷書紙本横卷公自篆卷首)
右湖州妙嚴寺記一道蓋趙文敏墨蹟端雅而有雄
逸之氣在其意欲託之金石故不草草湖州公桑梓
豈昔寺僧與公善而得之然得此亦自不凡矣靈
芝主僧雨菴得而蔵焉又乞予書數語亦豈凡僧也
耶惜予語不能超凡有愧於公之書耳成化戊子十
月七日永寧一客(印文曰公綬珊瑚網)
松雪記妙嚴寺中有云妙嚴乃佛心所見之事相也
觀此書端妙嚴重知為松雪心中所見之事相焉又
云幻十八開士於殿中金碧炫耀以此文此字勒堅
珉樹諸殿中其光彩與開士争光不惟眩耀一時而
已靈芝瞻上人得其真蹟可不寳蔵之乎張震跋(同上)
趙公書寺記予昔跋之兹来雨菴又有請焉請之意
蓋欲予志今昔歲月昔為成化戊子十月七日予歸
自永寧今為辛夘十月八日来自丹邱一俯仰間四
見寒暑人生聚會幾何良可歎惜公書已不待贊予
又未識幸一再閱是歲十月二日燈下公綬書於芝
園深處(印文曰嘉禾姚氏同上)
芝園深處予宿之屢矣兹来為成化甲午中秋雨菴
將移住上天竺竺國山前復肯著予行蹟也耶雨菴
索予送住上竺詩予歸速弗克就因出自卧軸請再
誌歲月日詩則俟予補書别紙也(同上)
趙公書法晉人所以妙絶今古余謬贊公書屢矣前
此筆路猶未入公格範不意老年又復私淑公之書
法固不待贊贊之者無間於往古来今無間於簪紱
韋布則公之書得之於心應之於手通之天下使右
軍復生亦必歎賞蘭亭裹鮓墓田等帖料容其一著
脚也雨菴以余言為何如壬寅孟夏丑日逸史姚綬
記(同上)
趙文敏書玄妙觀三清殿等記
昔人之計久遠者莫如金石刻文止矣乃趙文敏公
親書玄妙觀三清殿記石而紙墨若新物之係於
收蔵良非細故云此記乃蘇州一大故實其實跡當
善蔵之(書畫舫)
趙子昂書翔鸞寺記
雞林人為此文簡潔高古信此何地無才宜太尉之
求而文敏之書也間駙馬都尉趙公出以見示遂題
於後(東里續集)
趙子昂書大通閣記
仙人稱五通所不能通者出輪迴之外耳佛法則六
通豐麗遒逸肉骨停整其學李北海殆如玉環之於
飛燕雖任吹多少而霓裳一曲足掩前調後當有題
名及勝國諸公跋惜為俗子益以松雪道人偽欵及
印章汙其前後遂成蛇足聊為拈破留之勿令覽者
有蘭亭之訟也(弇州山人藁)
趙子昂書玄妙觀重修三門記
越石於天啟之元得文敏所書殿記於清溪曹起莘
家展至後叚覺語胍齟齬深以為惑後三年又得三
門記於五茸何氏閱之乃悟其首尾互裝向非越石
嗜古徇竒遇即收之則延津之合難矣文敏此書有
太和之朗而無其佻有季海之重而無其鈍不用平
原面目而含其精神天下趙碑第一也不易得不易
得(恬志堂集)
趙子昂臨東方朔畫像贊
趙松雪臨王右軍東方朔畫像贊跋云右軍小楷存
於代者惟樂毅論黃庭經及東方朔畫贊耳余深愛
此墨本畫贊筆意清古思齊有此以情求之不我靳
也乃為臨此本歸之王敬美謂當時魏公臨以與思
齊深恐不得當寧知今日趙蹟昂於古搨數等耶然
元美跋趙臨黃庭經又以為古搨有飛天仙人之致
趙雖極意終為所形何也(六研齋筆記)
趙魏公臨黃庭經
吴能遠氏出趙子昂臨黃庭經前有梁楷經相書畫
皆精又云趙子昂臨黃庭外景經白麻真蹟按公
自跋蓋盛年之筆為束季博作也(書畫舫)
趙子昂臨十七帖
右軍十七帖唐宋名賢多有臨搨但得其彷彿耳今
觀吴興趙公所臨此帖與右軍筆法纖毫不爽真得
意之書也後之學者殆難復措手今進之公蔵於進
學齋真不易得也巴西鄧文原謹題(式古堂書畫彙考)
子昂臨右軍十七帖非子昂不能為此書然觀者掩
卷知為吴興筆也大抵效古人書在意不在形優孟
效孫叔敖法耳獻之嘗竊效右軍醉筆右軍觀之歎
其過醉獻之始愧服以為不可及此其形體當極肖
似而中不可亂者如此能書者當自知之(懷麓堂集)
學書者師晉王氏乃為善學若近代吴興趙公又其
高第弟子也公於右軍書尤喜臨十七帖此則馬抑
之刑曹所蔵一日持示適客有自錫山来者亦出一
本觀之筆畫肥瘦稍異然俱出公手無疑客又言吾
族人尚蔵其一亦真蹟也於一日之間所聞見者已
得三本乃知此帖蓋為公平日書課所謂弊精疲力
以學書為事業用此終老而窮年不免如歐陽子之
所譏者然歐陽子又謂古人作書初非用意逸筆餘
興淋漓揮灑使人驟見精絶徐而察之愈無窮盡夫
其書之妙如此豈一舉筆而遂能哉蓋其功已用於
平日久矣故世傳右軍臨池學書池水盡黑因有墨
池之名事之有無固不足辨然果欲其書法之妙雖
由天資人品而學力所至亦不可誣觀於吴興公足
以騐之矣(匏翁家蔵集)
趙子昂快雪時晴大書
趙公展快雪時晴為大書與昔人觸蘭亭同一機括
如畫龍者胸中先有全龍則或大或小随時變化在
我矣此四字公為黃君子久作子久以遺莫君景行
遂以名其齋云至正五年九月二十日黃溍觀(黃文獻公
集)
右軍張侯帖唐人硬黃所臨米南宫定為神品并叙
其傳者本末而字多朽闕趙文敏公為書於後帖中
快雪時晴一語最為佳絶復展書之筆勢結密咄咄
逼真使南宫復起見當歛袵二者俱蔵景行氏嗟乎
徑寸之珠盈尺之璧小大或殊皆至寳也得而合之
是豈偶然也耶河南張翥敬題於武林史局(蛻菴集)
晉尚清言雖片言隻字亦清快雪帖首尾廿四字耳
字字非後人所能道右軍之高風雅致豈專於書耶
趙文敏公以松雪名齋特表章首四字而大書之亦
豈無謂歟此幅可與帖並傳天地間散落異處何幸
而合之於莫君寳之寳之汴叚天佑(六硯齋二筆)
晉人為書每能徑丈一字方寸千言蓋其胸中自有
全牛故或大或小皆有游刃之地若趙文敏書法雖
特起今代而其所造詣實追晉人及觀快雪時晴四
大字信乎與右軍帖高致無異想當其運筆之時意
合手從亦不自知其有今昔大小之間故能得其神
趣之妙使苐以形骸索諸古人惡足以及是哉藁城
倪中敬書於武林安國里之和陶軒(同上)
古人臨帖妙在得其意度不特規規於形似而已趙
文敏公臨右軍帖為尤多余家蔵快雪帖久矣公反
覆題識於上可見其珍重之深也又摘此四字展書
之雖大小形似之或殊其意度則得之矣遂揭之齋
中以並傳不朽云南屏隠者莫昌識(同上)
子昂快雪時晴四大字乃是題張伯雨臨右軍帖者
後有徐幼文畫亦佳(書畫舫)
趙子昂臨大令四帖
趙魏公留心字學甚勤羲獻帖凡臨數百過所以盛
名充塞四海者豈無其故哉後生小子朝學操觚暮
輙欲擅書名者可以一笑矣今觀張唯編修所蔵臨
大令四帖聊書其末以示解事者(宋學士集)
趙子昂七觀帖
右七觀帖元袁文清公所作以贈程文憲公致仕南
歸而趙文敏公之所書也余家有公小楷帖如黃庭
樂毅皆臨古人書獨此帖出公自然之趣惜紙墨未
甚佳耳此刻今在四眀余得之陳孟顒秀才(東里續集)
余多得七觀帖獨此本紙墨差勝彭百鍊浙東還所
惠者(同上)
程文憲之歸袁文清之文趙文敏之書皆所謂得意
者也而具於斯盛哉所惜當時刻手不及耳余所得
者獨此本差眀白蓋鄞士吴友麟所惠者(同上)
趙魏公與丈人判簿二帖
今人觀趙承旨書但見其晚年縱逸為勝殊不知妙
年應規入矩有如此帖者不由規矩而縱逸是猶疾
行無善步也識者試與評之至治三年九月廿五日
後學錢良右題(六硯齋二筆)
松雪老人書法在中年時一筆不苟怡怡然得天趣
此惟識者能知之泰定元年八月二十日隴西李皓
見於吴氏文房(同上)
吴興公字畫之妙不待贊詠而知是帖蓋在兵部時
所與江南故人者王謝沓拖風氣不可復作撫卷為
之太息吴郡陸友仁記(同上)
李西臺書名重一時而東坡乃謂雖可愛終可鄙雖
可鄙終不可棄予嘗妄意借為子昂方丈大字之評
聞者瞿然固難為淺見寡聞者道也至其尺牘揮灑
奕奕有晉人一種風氣亦不可掩豈易及哉未能上
下古今書畫之變而窺其妙遂欲出意品題恐不免
紛紜兒輩之侮也泰定甲子季秋蜀梁子寅書(同上)
吴興松雪公名高當代而書法之妙蓋牢籠今古出
入羲獻也此二帖雖盛年所書然其輕清流麗之畫
得超妙入神之變有非後人所可及者淳卿寳之無
&KR1576;泰定五年三月一日梁谿生王禮賓觀(同上)
松雪先生翰墨之妙名貫一代其下筆之勢出規入
矩灑落超逸非鍾王不足與議也至其晚年筆蹟尤
為妙絶金石所刻後學之士多所師法今觀此二帖
前人風流餘韻典型具在不覺起敬吴門邱宗(同上)
書法自唐顔柳以来多尚筋力而乏風韻然尚筋力
者則失於狂躁喜風韻者則過於軟媚求其兼善而
適中者亦難矣至宋李建中蔡君謨輩追蹤六朝見
稱於時論者猶謂未能盡善本朝趙魏公識趣高遠
跨越古人根柢鍾王而出入晉唐不為近代習尚所
窘束海内書法為之一變後進咸宗師之或緘之箧
笥或傳之金石不能悉數也此二帖規摹羲獻其第
一帖絶與聖教序相類非有墨池筆冡之功者豈易
及此披玩歎服因識其後至正二十五年秋七月既
望盧熊書(同上)
右趙魏公丈人節幹月窗判簿二帖節幹即公舅氏
管公直夫月窗不知何人想亦是管姻家跋者十有
三人陸友仁謂兵部時書按帖意以除授未定欲遣
二姐歸侍二姐管夫人仲姬也公以至元丙戌入京
除兵部郎中後二年始以夫人北上不應先有是語
或是元貞元年自濟南赴史館時而是歲竟歸吴興
意者未歸時所遣不可知也二帖行筆秀潤與他書
殊不類是早年學思陵書如此其署名猶循宋習或
謂出聖教序者非也管公無子公奉之甚至既沒建
孝思道院以主其祀亦厚矣哉沈潤卿氏蔵魏公書
甚富疑此帖有異特以相示余為考訂歲月定為史
館時書甲子衡山文璧(同上)
趙子昂評宋人十一家帖
薛道祖薛昂之子黃長睿黃履之子二父皆邪人而
其子乃以善書知名士亦不可不游於藝哉子昂此
評乃是效米老也紫陽山方回題(式古堂書畫彙考)
趙松雪四帖
右趙公四帖中一帖與鮮于太常有南来會晤之語
蓋至元丁亥為兵部郎中奉使還家時所發是歲公
年三十有三常聞故老云公早年學思陵書及入仕
後與鮮于公往還始專法二王此帖殆初學晉人時
耶若與晉之三帖皆率意而作莫不精妙雖無歲月
要為晚年書無疑且其中有鄧善之簽浙之語鄧公
簽浙在延祐間公時六十餘矣觀者或疑此書如出
兩手故為詳疏其事(甫田集)
趙子昂乞藥手帖
華亭陸悅道以醫名於前元松雪趙公嘗有手帖乞
藥觀宋潛溪先生跋其後以醫為不受官蒙賜號處
士而歸蓋其高致如此非特以醫名者自其孫景深
以来能世其業至於今又得文質以醫學教授太醫
院成就後學為多家蔵舊物雖斷爛數行保守不墜
處士可謂有後矣(匏翁家蔵集)
趙子昂于歸帖
趙吴興于歸帖淳雅有古法是合作者然此青鳳一
毛耳生獨寳愛之若周人不知其得吉光全裘當更
何如也蘇長公嘗讀赫蹏云吾此紙可以劖錢祭鬼
後五百年當受百金之享古人自負定不虚耳(弇州山人
藁)
趙子昂碎金帖
往余授經秀州包氏曾渡&KR0873;過崇福古刹見梁棟楣
柱多松雪手書寺僧寥寥不復如元時蜂房蟸室矣
宋末&KR0873;西多巨室好賓客嗜圖史故避兵者歸焉如
曹雲西子弟園林莊舍見於貞溪海編可考今丁氏
蔣氏鄒氏相望猶有雲西之風碎金帖為鄒元愷世
蔵家塾此亦松雪之功臣也流通人問作&KR0873;上一叚
佳話快甚(甫田集)
趙榮禄與覺軒六簡
右趙榮禄與覺軒先生手簡共六紙有以知交誼之
深家世之舊也先生學行純正為宋瑯琊王字仲寳
之後仕至蘭溪州判官今獲觀於其孫光大之彛齋
老成典型不可復見矣尚賴翰墨文章有以見其風
流哉至正廿年歲在庚子三月望日倪瓚謹題(式古堂書
畫彙考)
余聞荆溪有覺軒王先生繇文學起家至蘭溪州判
官生晚不及識聞之四十年見其孫光大出松雪與
先生手筆凡六紙内謂樓居仙人眺八極而自得者
真可企仰光大乞書楮尾於是乎書至正乙巳冬十
月廿有四日會稽抱遺叟楊楨在卷素齋試沈先生
樂墨(同上)
義興舊閱之家得交松雪翁者元初惟王氏岳氏兩
家而已治生唐門幼學之時尚多見之到今五十年
来訖無片紙存者而岳氏之後蓋亦寥寥無聞焉今
觀彛齋所藏六帖皆翁與其先大父往還書紙墨尚
新則知王氏子孫之賢視他族所守厥有間哉因感
而識之壬戌歲九月廿又二日為冬至日馬治(同上)
趙子昂詩卷
趙松雪書法片楮隻字人無不知寳重者世傳松雪
嘗臨右軍十七帖得其風韻最多此幅筆勢流轉品
格清高知非松雪莫之能也松雪詩復名家集行於
世已久顧鮮有以詩知松雪者字掩之也錫山故按
察使吴公喜學趙字藏其真蹟頗富余因於其子尚
寳鴻臚君處見之其家文獻亦可徵已(張衮水南集)
趙松雪詩稿卷
趙文敏書出於晉詩及乎唐固一代之能事也觀此
詩卷令人歎慕不已德常其永保之至正二年壬午
九月十有六日丹邱柯九思題(式古堂書畫彙考)
松雪翁嘗云凡作字雖戲寫亦如欲刻金石今觀其
詩草點竄塗注間皆不苟且誠哉是言也濠梁李升
(同上)
趙翰林高情散朗殆似晉宋間人故其文章翰墨如
珊瑚玉樹自足照映清時雖寸縑尺楮散落人間亦
莫不以為寳也今人工詩文字畫非不能粉澤妍媚
山鷄野鶩文采亦爾斑爛至其神韻則與孔翠殊絶
此無他固在人品何如耳此卷張德常得之翰林之
子仲穆處盧山甫二月廿日見過田舍携以示僕因
題倪瓚至正二年壬午歲也(同上)
宋程伯子書字時甚敬謂非欲要好只此是學人皆
知之而涵養工夫蓋鮮今觀松雪翁詩遺稿一點一
畫皆昭然絶異竄改之跡想見不苟其文章書畫為
學者宗匠固亦宜哉吾友張德常敬事善學得此卷
而珍襲之其意深矣吴郡後學羅元題(同上)
趙子昂書膽巴帝師碑卷
趙子昂楷書膽巴帝師碑卷真蹟上上筆意略同玄
妙觀二碑膽巴華言秘密也膽巴碑延祐三年書玄
妙觀碑大德七年書也皆出李泰和家法古勁絶倫
品屬第一(式古堂書畫彙考)
趙文敏書坡仙烟江疊嶂卷(文徵眀補圖)
松雪大書見者絶少東吴王敬之氏有此其永寳之
正德十五年十月十一日李東陽書(式古堂書畫彙考)
正德壬辰春三月廿日衡山文璧觀槐雨先生所藏
松雪書為補此圖(同上)
趙文敏法書名畫册(字俱行書凡十八叚畫俱水墨凡七叚)
松雪翁胸次瀟灑每每喜弄筆於幽窗净几間時寫
古人名言妙句以自適其興致可想而見也片楮隻
字珍藏什&KR0670;者不可勝紀若此十八帖是已雖大小
不齊殘編斷簡而種種臻妙所謂信手拈来頭頭是
佛者也尤君叔埜既刻小楷赤壁賦而復以此附焉
誠可謂之合璧矣丙寅仲夏寄来京師漫題而歸之
衡人文彭(式古堂書畫彙考)
余嗜松雪書不减季野而此書闌漫信筆特為精佳
兼多竒語且雜卉小幅尤得象外之趣可稱三絶真
能使人意移而增嗜也叔野比来書甚佳知其多出
於此當為改觀以須乙丑長至日俞允文謹書(同上)
孫過庭論書有五合一曰偶然欲書此趙文敏十八
帖皆興到率意染翰有天真之趣其小筆花卉咸蕭
疎可愛叔野購之秣陵市中携来玄芝館獲觀叔野
酷嗜文敏書所得文敏書甚富皆真蹟也能致千里
馬未嘗買死馬骨亦可詫矣丙寅上日定靈子黃姬
水書(同上)
往從白門市中見此册葉書凡十八紙畫有其半今
又遺其二矣云是顧清甫氏藏本當時筆工王文某
者時時從文敏所拾得之随短長闊狭作四册子孫
世世寳護孝廟時黃錦衣琳聞之重購不與致禍其
家信乎神品也惠山尤叔野博雅好古最喜趙筆所
藏小楷赤壁賦皆世所知慕者然蕭閒古淡略不經
意中有天真爛發之妙則惟此卷為佳丙寅人日陸
楚生袖過齋居如與故人再面因記其所自於末六
止生周天球記(同上)
松雪翁十八帖皆一時意興所到為之故用筆精妙
姿態横逸如玉樹珊瑚光采照映蓋以韻勝者也昔
胡汲仲謂公上下五百年縱横一萬里舉無此書信
哉雜卉數種亦随意點染天真爛然又在牝牡驪黃
之外叔野博雅有文此帖得所歸矣隆慶元年春三
月雲間董宜陽書(同上)
趙榮禄此卷小筆短箋興到即率意點染或書或畫
皆自神来所謂不求工乃更工耳三十年前尤叔野
携過停雲館文休承為手橅入石流傳且久今真蹟
既歸茂卿石刻尚留尤氏何不俾豐城龍劒雌雄復
合乎癸夘上已松院坐雨漫題太原王穉登(同上)
信筆游戲正是古人學書得力處董其昌觀(同上)
文敏碎金從不著意中得法當與争坐位帖同例曹
溶(同上)
前賢筆墨之妙直奪化工是册書畫皆不經意而神
法俱到可寳也華亭沈荃(同上)
趙文敏與中峰十一帖
附管夫人一帖
承旨先兄與天目中峰和尚手帖并魏國夫人書計
十二紙其弟子裝池&KR0670;藏寳護以傳久遠觀者無不
讚歎天歷三年二月廿四日趙孟籲題(式古堂書畫彙考)
翰林承旨松雪趙公文章詩法妙天下然世獨稱其
善書何也蓋書法易入眼而文與詩非造於理者不
易識故往往稱善其字耳今觀與天目幻住老祖書
計十一紙并魏國夫人書一紙共一十二幅深得王
右軍之妙難矣今世學之者或肥似而温潤不及之
此少陵所謂龍種自與常人殊真佳言也甲午秋八
月二十二日松泉比邱幻孫永寧拜題
右趙承旨手牘十一紙魏國夫人一紙皆與天目幻
住公者承旨所云悉為夫人沒後與住商評欲修事
薦嚴時承旨老矣音詞宛惻讀之可為興感不知當
時本老答語何以寫其憂也夫人以書般若得公讚
歎致謝云云皈依之誠尤為迫切本之徒寧通作一
卷今歸黃令公淮東書院藏之間出以相示余謂三
士咸從菩薩地来所謂應以比邱宰官信女身而得
度者因緣聚會乃如此今皆還净土矣學士夫人不
能釋然於現在之時而余為勘破於過去之日相對
一笑摩挲移日不獨以其翰墨之妙而已也吴門祝
允眀跋(同上)
趙魏公書散滿天下亦時時獲觀惟夫人真蹟為世
罕有此卷之可貴者正在是耳或謂松雪嗜好佛法
太過者彼其時社稷墟矣黍離之懷不於空觀而焉
寄此則在所當慨而不當認夢為實也弘治癸亥十
月在錦衣君清淮堂書前進士吴郡楊循吉(同上)
子昂書中龍象當時與之同世者皆沾餘潤遂成名
家况畫眉閨彦寧不傳授筆訣與之俱化耶觀魏國
夫人尺一題董其昌(同上)
文氏停雲館帖從此卷真蹟摹出乃文敏最得意書
自右軍大令後直接宗𣲖非唐人所及也今為惠生
鑒藏墨池中一叚竒事董其昌觀因題庚午夏五望
前二日(同上)
無題跋諸書
趙松雪書中峰懷净土詩後系讃
欵云延祐三年歲在丙辰六月廿四日大都咸宜
坊寓舍
趙文敏書春寒詩卷
趙子昂行書詩詞(七言絶句一雨中花詞二點絳唇詞一)
松雪翁雜書八則真蹟(每則有欵)
趙集賢南谷二帖
子昂答子誠劄(已上俱見珊瑚網)
松雪道人方外交疏
欵云至治元年十二月八日疏松雪道人疏
趙松雪跋李仲淵作劉簡州墓銘帖(附載李源道札)
趙文敏題晉齋小藁趙魏公過西郊渡詩帖
趙集賢南谷先生帖趙集賢汲仲帖
趙吴興書編唐詩帖趙文敏作畫帖
趙文敏舜舉帖趙榮禄伯機帖
趙子昂與季統札(行草書)趙子昂八年帖(行草書)
趙文敏遠顧帖(行草書)趙子昂舟行枉顧帖(行書)
趙魏公心腹帖(行草書)趙松雪風采帖(行書)
趙松雪懷想帖(行書)趙榮禄遠賜帖(行草書)
趙松雪鄉人莘昇帖(行書)趙子昂書盤谷詩(行書)
趙子昂書雜體詩卷(草書)
已上俱見式古堂書畫彙考
趙文敏摹蘭亭叙(延陵吴寬吴門周天球二跋)
趙集賢臨蘭亭叙卷(楊士竒蘭亭居士三跋)
趙承旨臨禊帖(趙孟籲仇遠二跋)
已上諸跋已載蘭亭叙兹不重錄
趙子昂二體千文(&KR0034;題楊載題項元汴跋)
趙吴興四體千文(張雨記唐棣題)
趙松雪臨智永千文(虞集吴寬文徵眀四跋)
已上諸題跋俱已見前千字文後兹不復重
錄
趙子昂草書千文(劉宗海潘庭玉袁尊尼董其昌四跋)
已上四跋已載千字文
趙子昂書靈隠寺碑
趙子昂書崇禧萬夀宮碑
趙子昂書永福寺碑
趙子昂書靈瑞塔碑
趙子昂書濟禪師塔碑
趙子昂書裕公碑
趙子昂書演公碑
趙子昂書孫真人碑
趙子昂書勅藏御服碑
趙子昂書玄教宗傳碑
趙子昂書崇禧萬夀宮詔書碑
趙子昂書番君廟碑
趙子昂行書姑蘇能仁菴記
已上諸石刻題跋已載九十二卷碑刻兹不
重錄
趙子昂枯樹賦真蹟
褚河南枯樹賦為武延秀差作二王屏風脚歐虞之
跡不與焉其在當時珍貴可知趙吴興更取二王結
法臨之茂密秀潤視真蹟不知孰叩山隂堂室耳畫
樹全得古籀法真吾山房中二絶也又見昔人謂
臨書如䨇鵰摩天各極飛動之勢余得褚河南䨇鈎
真蹟與此卷對之雖形模大小不甚異而中間行筆
絶不同褚妙在取態趙貴主藏鋒褚風韻遒逸飛動
真所謂謝夫人有林下風氣趙則結搆精密肉骨停
勻顧家婦清心玉映自是閨房之秀也若買褚得趙
當亦不失所望矣
趙吴興小楷法華經
勝國之法以因果調殺心以饒益餌貪癡故多粉金
書大藏者以十數獨法華為勝書法華者人以十數
獨趙吴興為勝而此卷乃吴興自用了願者以小楷
書精繭其結搆細密肉骨豐遒蓋備有北海誠懸之
妙而時濟以大令者也第二卷缺為眀夏太常㫤所
補尤圓潔可愛吾弟其善護持之賢於多寳塔功德
矣
趙文敏書濟禪師塔
右濟禪師塔銘誾禪師撰二僧皆南渡後法門龍象
也母論其文辭工拙要之是本色語耳趙文敏既夙
精臨池詣極八法而又服膺西来深入三昧故其所
書視他蹟尤妙蓋本右軍骨調以大令肉即北海跳
踉不露一筆也千八百驪珠入我槖中月来賣文錢
為之一洗恐兒輩厭不能浮大白快賞之第以一瓣
香展供耳(同上)
趙文敏書詹舍人告
右趙文敏所書宋起居舍人詹仲儀告辭獎諭各一
通豐麗遒逸肉骨停整其學李北海殆如玉環之於
飛燕雖任吹多少而霓裳一曲足掩前調後當有題
名及勝國諸公跋惜為俗子益以松雪道人偽欵及
印章汙其前後遂成蛇足聊為拈破留之勿令覽者
有蘭亭之訟也
趙文敏行書
作書有全力而無先意乃得佳耳此卷趙吴興行書
二贊二圖詩及跋尾凡二百三十二字李北海法十
四米襄陽法十六而妙際時以大令發之天真縱逸
中自緊密波磔遒麗外不廢拙古所謂信手拈来頭
頭是道故曹溪以後境也卞華伯以眉山贊語跋之
亦是見一斑者立春日題此覺芳英爛漫筆端(同上)
趙子昂二帖後
昔人評趙吴興如丹鳳翀霄祥雲捧日余謂正書不
足以當之獨以尺牘行草得山隂父子擫拓法而以
有意無意發之蓋不負此評耳余所有二帖一開卷
間見其精采映注姿態狎出而結法復不疎蓋尤其
合作者跋尾俱交游中書家董狐語可信也
十絶句詩畫跋
唐人十絶句婉麗有情得藍田詩中畫趣趙文敏書
筆翩翩能發之會錢叔寳尤子求避暑蘺薋園令作
各句景十小幅復走一价吴興要文休承併作之共
成一册不敢倣畫院品第庶幾後之覽者如入寳山
各自有獲也或云趙書有疵筆出俞紫芝手果爾所
謂買王得羊爾
六藝之一錄卷三百五十五
