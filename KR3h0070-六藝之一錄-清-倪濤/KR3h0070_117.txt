欽定四庫全書
六藝之一錄卷一百十八錢塘倪濤撰
石刻文字九十四
金薤琳瑯
唐故右武衛將軍贈工部尚書上柱國上蔡縣開
國侯臧公神道碑銘(并序)
金紫光祿大夫行撫州刺史上柱國魯郡開國公顔
真卿撰并書
翰林待詔光祿卿李秀巖篆額
公諱懷恪字貞節東莞人其先出于魯孝公之子彄字
子臧大夫不得祖諸侯其孫以王父字為氏僖哀二伯
既納忠於魚鼎文武兩仲亦不朽於言哲丈人成功而
遁迹子原抗節而捨生義和辭金飾之器榮緒奮陽秋
之筆賢達繼軌紛綸至今曾祖滿隋驃騎將軍祖君寵
皇通議大夫靈州督府長史父善德朝散大夫贈銀州
刺史咸務遠圖克開厥後恤胤之慶世祀宜哉公即銀
州之第三子也身長六尺一寸眉目雄朗䰅髯灑秀雅
善騎射尤工尺牘沈静少言寬仁得衆竒謀沖邈英勇
冠倫友于弟兄謹爾鄉黨每敦詩而執禮不茹柔以吐
剛莅事而剖判泉流臨戎而智略鋒起古所謂文武不
墜高明有融者焉少以勲勞亟紆戎級開元初嘗遊平
盧屬奚室韋大下公挺身與戰所向摧靡繇是發名玄
宗聞而嘉之拜勝州都督府長史銳精佐理絜矩當官
朔漠不空邊隅用命俄拜左衛率府左郎將轉右領軍
中郎將兼安北都護中受降城使朔方五城都知兵馬
使戎事齊足十萬維羣我伐用張軍威以肅由是深為
節度使王晙所器奏充都知兵馬使嘗以百五十騎遇
突厥默啜八部落十萬餘衆於狼頭山殺其數百人引
身據高環馬禦外矢集如雨公徒且殱遽而紿之曰我
為臧懷恪勅令和汝何得與我拒戰于時僕固懷恩父
設之適在其中獨遮護之諸部落持疑不肯公封羊以
盟之仗義以責之衆皆感激由此獲免遂與設之部落
二千帳来歸後充河西軍前將盤禾安氏有馬千駟怙
富不虔一族三人立皆毆斃軍州悚懷疇敢不祇(缺)為
節度相國蕭嵩所賞後充河源軍使兼隴右節度副大
使關西兵馬使拜右武衛將軍吐蕃不敢東向者累年
俄封上蔡縣開封侯開元十二年歲次甲子春二月二
十有六日薨于鄯城之官舍享年五十六其年八月二
十三日詔曰故具官某頃以幹能亟承任使操行逾謹
勞效未酬不幸遷殂良增追悼可贈右領軍衛大將軍
即以其年冬十月庚戌遷窆于京兆府三原縣北原禮
也嗚呼公兄左羽林軍大將軍平盧副持節懷亮以方
虎之材膺爪牙之任孔懷斯切致美則深七子游擊將
軍崇仁府折衝希崇豊州别駕贈宋州刺史希昶左武
衛將軍朔方節度副大使贈太子賓客希忱右衛左郎
將劒南討擊副使贈汝州刺史希愔右驍衛郎將静邊
軍使贈祕書監希景寧州刺史左金吾衛將軍贈揚州
大都督希晏開府儀同三司行太子詹事兼御史大夫
邠寧山南觀察使集賢待制工部尚書渭北節度使魯
國公希讓等夙漸詩禮恭承教義芬潤挺蘭玉之姿英
威矕虓&KR0008;之質而希讓識度弘遠器謀沈䆳仁親以孝
殿國以忠綽裕冠於人倫勲勞懋於王室至德中今上
為元帥東伐肇允押牙從收兩京陟降左右入侍帷幄
既崇翼戴之功出擁麾幢載叶澄清之寄加以篤睦羣
從糺綏宗族吉凶贍恤終始無渝行道之人孰不嗟尚
肅宗以公有謀翼之勤乾元元年春三月贈魏州刺史
寶應元年冬十月又贈太常卿廣德元年冬十月詔曰
孝以立身可揚名於後代忠能事主故追榮而及親開
府儀同三司兼御史大夫元帥都虞候魯國公臧希讓
亡父贈太常卿懷恪業茂勲賢地華簮紱佩忠信而行
已包禮樂以資身守節安卑幽貞自處養蒙全正聲利
不營雖與善無徵促靈悲於逝晷而積善垂福餘慶光
於後昆故得業濟艱難功參締造况出有藩條之寄入
多爪牙之任位以德遷禮宜加等父由子貴贈合超倫
宜登八座之榮式慰九泉之路又贈工部尚書褒異之
典於斯為盛臧氏自驃驍而下世以材雄朔陲尚書既
還特以功懋當代兄弟子姪勲賢間出自天寶距開元
乘朱輪而拖珪組數百人迨于今兹繁衍彌熾綰軍州
而握兵要者相望國都有後之慶固殊異於他族者矣
真卿早歲與公兄子謙為田蘇之游敦伯仲之契晚從
大夫之後每接嘗寮之歡故公之世家竊備見聞敢述
遺烈將無媿詞銘曰
魯史褒者臧孫有之陳魚則諫納鼎以規歿貴言立時
稱聖為仁昭典墳智叶蓍龜世濟忠肅肅光羽儀以至
夫公英明雄毅鶚視騰彩龍驤作氣鋒淬霜陵妙窮金
匱謀猷泉瀉翰墨風駛儒勇是兼勲庸以位介馳戎馬
猛奮虓虎絶漠援孤連兵戰苦萬衆鳴鏑紛紛如雨一
身抗詞諤諤連柱精貫霜日氣雄鉦鼔敵人義激僕固
誠全眇漫窮裔隨降幾千野静沙雪風恬寒煙我騎如
雲我旗連天牧無南向凱有北全天子休之命侯開國
謂福而夀康衢騁力奚命之邅幽扃是即十城玉折萬
里鵬息陣雲蒼蒼日暮無色令人趨奉天眷孔明九原
不作八座哀榮勇烈徽範芳時懿名里成冠蓋族茂簮
纓萬古千祀瞻言涕零
唐開府儀同三司行尚書右丞相上柱國贈太尉
廣平文貞公宋公神道碑銘(并序)
金紫光祿大夫行撫州刺史上柱國魯郡開國公顔
真卿撰并書
於戲逆鱗劘上匡救之義深守死不回臣人之致極況
乎文(缺)風雅道濟生靈建一陽而天下倚平含九德而
三光式序超無友而獨立者其唯廣平公乎公諱璟字
(缺)邢州南和人其先出于殷王元子七代祖弁魏吏部
尚書襲列人子祖欽道北齊黃門侍郎並事迹崇高各
見本傳高祖元節定州田曺曾祖弘峻大理丞祖務本
皇櫟陽令父玄撫衛州司戶贈戶部尚書自田曺至于
尚書皆實浮於名而位不充量事見許公蘇頲所撰神
道碑公七歲能屬文一遍誦服鳥賦丁尚書府君憂水
漿絶口者五日八九歲時嘗夢大鳥銜書吐公口中而
咽之遂乘而直上倏忽驚悟猶若下在胸間自後藻思
日新襟靈益爽年十六(缺)讀易曠時不精公遲而覽
之自亥及寅精義必究明年進士高第補上黨尉轉王
屋主簿相國蘇味道為侍御史出使精擇判官奏公為
介公作長松篇以自興梅花賦以激時蘇深賞歎之曰
真王佐才也轉合官尉長夀三年從調判入高等有司
特聞天后親問所欲公以代為唐臣不求榮達詭奏云
家本山東願得魏之一吏遂手詔授錄軍參軍拜舞趍
出異而召還又手詔拜監察御史裏行丁齊國太夫人
憂服闋築室反耕志圖不起俄而即真遷殿中待御史
同列有博于臺中者將責名品而黜之博者惶恐自匿
公獨正辭引過天后悅而釋之遷天官員外郎鳳閣舍
人御史中丞乃謂所親曰吾比欲優游鄉里不圖要近
驟至於斯其敢廢所職乎乃悉心納忠無所回避時張
易之昌宗兄弟席寵脇權天下側目公危冠入奏奮不
顧身天后失色蒼黃欲起公扣頭流血誓以死争拾遺
李邕奏曰陛下坐則天下安起則天下危内史令出公
曰天顔咫尺親奉德音不勞宰臣擅宣王命詞氣慷慨
天后震悚遂俱攝詣臺廷立切責二豎股栗氣索不敢
仰視自朝至于日昃敕使馳赦之公不得已而罷又令詣
公謝罪公拒之後有慘恤二堅来弔公辭曰貴近不宜
與執政通問假滿朝士慰公二豎又欲序進公舉板迎
揖之不得成禮而去神龍之興復也公實佐竒謀及當
疇庸讓而不受曰清宫問罪事(缺)五王祀夏中興功歸
明主非曰逃賞誰敢貪天俄拜朝散大夫吏部侍郎兼
諫議大夫遷黃門侍郎嘗遇梁王武三思於朝三思方
欲言事公正色謂之曰當今復子明辟王宜以侯就第
何得上干朝政三思慙懼而退請急累月俄而兼攝尚
書左丞中宗將幸西京深虞北鄙乃兼檢校并州大都
督長史又改兼貝州刺史與數人同辭(缺)三思獨揖公
住公顧謂之曰諸人已出不可獨留遂揖之而去屬年
榖不登國租罷入三思食邑公悉蠲之既屢挫其鋒亦
處之自若俄而真拜轉杭州又遷相州又為洛州長史
唐隆初拜吏部尚書同中書門下三品粤五日兼右庶
子尋加銀青光祿大夫玄宗之在儲闈鎮國太平長公
主潜謀廢立嘗於光範門内坐步檐中諷宰相以此旨
諸相失色莫敢先言公盛色詰之曰春宫有大功主安
得異議遂奏婦人干政恐生禍階請不令朝謁俄而男
又縦横公奏之繇是貶楚州刺史主亦竟以凶終無何
復拜銀青歴魏兖冀三州兼河北按察使尋遷幽州都
督兼御史大夫復為魏州入為國子祭酒東都留守開
元二年拜御史大夫兼京兆尹貶睦州刺史轉廣州都
督充按察經略討擊使又兼御史大夫特許便宜從事
前是首領桀驁多據洞不賓公之下車無敢不畏彼之
風俗(缺)趍苟簡茅茨竹櫋比屋鱗次火災歲起煨燼無
餘公教之度材變以陶旊千甍齊翼萬堵皆興于今頼
之燕國公張說嘗為碑頌無何使中官楊思勗召公公
拜恩而就馬便行在路竟不交一言思勗以(缺)軍貴達
泣辭訴帝帝嗟歎久之拜刑部尚書四年遷吏部兼黃
門監監修國史五年復兼侍中明年駕達東都至三崤
馳道隘稽車騎不得前河南尹李朝隠知頓使中丞王
怡並坐當降黜公奏曰若致罪二臣將来必受其弊遂
命公捨之曰陛下責之以臣言免之是過歸於上恩由
於下臣請使其待罪然後俾其復職遂嘉而從之玄宗
嘗命公名諸王公及公主邑號既而又令各定一美名
公奏稱七子均養鳲鳩之德錫以名號不宜有殊若母
寵子異恐非正家之道王化所宜玄宗悅而從之八年
拜開府儀同三司進爵廣平郡開國公策勲上柱國狂
豎權梁山構逆長安有司深探其獄公按覆如京兆司
錄李如璧等百餘家皆以借宅假器悉當連坐公以婚
姻假借天下大同至于京城其例尤衆知情即是同反
無罪不合論辜兇渠之外一切原免天下欣服焉中書
令河東公張公傑出將明之材獨運廟堂之上鏡機朝
激見事風生求公規模悉閱堂案每至危言讜議執正
守中未嘗不廢卷失聲汗流洽背其為通賢所服也如
此十三年駕幸東都以公為西京留守公極言得失無
有所隠玄宗感悅制曰所奏之言置諸座右出入觀省
以誡終身因賜綵物二百疋明年又兼吏部十七年拜
尚書右丞相雅善戲謔不常矜莊與故(缺)尚書王晙
為莫逆之友晚而彌篤凡所詼諧人輒疏取端五日蒙
賜鍾乳命醫歸鍊或以為上藥殊異不宜委之公曰推
誠求信猶懼弗應猜以待人信其可得聞者慙退卄一
年抗疏告老至于再三手詔優遂特給全祿賜絹五百
疋還東京公以為大臣歸休不宜關通人事遂杜絶賓
客其年駕幸洛陽公迎拜道左玄宗親駐龍蹕使榮王
琬勞問者數四自後中使往来賞賚不絶方崇乞言之
典以極師臣之敬卄五年仲冬月十有九日寝疾薨于
東都明教里第享年七十五天下失聲玄宗震悼追贈
太尉諡曰文貞公賻物米粟常數有加喪葬官供仍詔
河南少尹崔釋之充監護使夫人齊國夫人博陵崔氏
滄州長史藝之女淑慎嚴整高明柔克訓諸子而慈且
有威佐丞相而德無違者門内之理一以見咨躡公而
歿允終偕老嗚呼公有七子復同州司功先公而卒昇
尚書郎太僕少卿尚漢東太守渾職方郎中諫議大夫
御史中丞東京畿採訪使太子左諭德恕都官郎中延
太原少尹華判入高等登封尉尉氏令衡右散騎常侍
兼御史中丞河西節度行軍司馬或肅或文或哲或乂
克篤前烈以休令聞以戊寅五月卄五日虔奉遺約歸
葬公于沙河縣太尉鄉丞相原之先塋夫人合而祔焉
禮也惟公間氣降神應期傑出生知禮度天縦才明玉
立殿天子之邦介然秉大臣之節震電憑怒讜言而不
有厥躬鼎鑊沸前臨事而義形乎色蠢迪檢押難常情
之所易志深直諒易古人之所難外其身而富貴不離
行其道而死生弗替非夫合一之德格于皇天不二之
心形于造次則何以(缺)是乎允所謂振古之元龜皇王
之威寶者矣且夫公之德烈充塞寰㝢公之謀猷著明
日月大歷五年冬十二月孫儼懼遺盛美不遠求蒙以
真卿天祿校文叨太僕之下列憲臺執簡承諭德之深
知雖青史傳信實錄已編於方冊而豐碑勒銘表墓願
備於論譔謹憑吏部員外郎盧僎所上行狀略陳萬一
多恨闕遺其辭曰
天命玄鳥降而生商湯孫之緒微子分疆詞招正則尉
翼文皇吏部黃門紛綸耿光忠賢世出信史相望篤生
丞相祚我有唐文明純嘏毅烈堅剛恒衛間氣星辰降
芒嶷然山立鏗爾金鏘忠孝之盛人倫紀綱垂髫能文
夢鳥發祥通宵究易冲齡擅場勝冠結綬歴政洋洋乃
尉合宫貳軺琅琅賦嗤梅豔篇美松長蘇公嗟稱才必
佐王滿歲從調試言高驤登聞黼扆驟列繡裳簉迹天
官如圭如璋司言鳳閣綸綍煌煌乃作中丞威稜莫當
志除兇狡廷劾二張天后愕怡百寮震惶公獨凜然出
身激昂義形顔色精貫穹蒼皇室中興嘉謀克彰功成
牢讓事軼屠羊貳職選曺誎議是匡載清流品屢奏封
章乃侍瑣闈時維夕郎悉心糺正庶績咸康三思睢盱
席寵干常惎之就第慙懼靡亢左曺攝轄大鹵于襄兼
刺貝丘朋辭雁行三思揖語公獨循牆處之不怍轉旆
于杭既還鄴城遂尹洛陽乃作冢宰訏謨廟堂俄兼宫
相亟綰銀黃玄宗登儲鎮國是遑潜謀廢立謠諑相翔
厥男撓政累奏愆殃聿臨楚邦荐察冀方總督幽薊翻
飛國庠亞相烈烈尹京趪趪旋臨建德歘蒞南荒俚師
咸蔇芽&KR0008;是攘張公頌德雋永甘棠所忠来召拜命即
裝路無交言帝用式臧載司刑吏八座抑揚兼監黃樞
鈞軸是將匪躬蹇蹇終始洸洸乃拜儀同允釐保障河
東閱故汗洽如漿狂豎犯關兇渠既戕命公覆獄咸脫
死亡乃宅右揆右揆泱泱每謔王君豈常矜莊懸車告
老庶保康強方崇饋酳孤映縑緗天不憗遺萎哲壊梁
一人震悼九有凄凉市既罷賈舂仍絶糧乃贈太尉飾
終禮滂返葬沙河羽儀央央闔朝傾阻河尹護喪生榮
死哀行路感傷令人孺慕攀泣煌煌高墳崔嵬鉅鹿劇
旁森稍宰樹繚繞連岡于嗟廣平宅此不暘孝孫翼翼
論譔靡忘豐碑碣竪萬古訾相
大歷七年歲次壬子九月二十五日孫儼追建
唐故太尉文貞宋公神道碑側記
初公任監察御史持服于沙河縣屬突厥寇趙定州河
朔兇懼邢州刺史黃文軌投艱于公公以父母之邦金
革無避及賊至城下公為曉陳禍福其徒有素聞公威
名者乃相率而去之開元末安西都護趙含章冒于貨
賄多以金帛賂遺朝廷之士九品以上悉皆有名其後
節度范陽事方發覺有司具以上聞玄宗切責名品將
加黜削公一無所受乃進諫焉玄宗納之遂御花萼樓
一切釋放舉朝皆謝公衣冠儼然獨立不拜翌日入奏
玄宗謂公曰古人以清白遺子孫乃卿一人而已公曰
含章之賄偶不至臣門非不受也玄宗深嘉歎之前碑
闕焉故略述于此公第三子渾之為中丞也方欲陳乞
御制碑頌未果而中受譴謫旋安史作亂事竟不成真
卿時忝監察殿中為中丞屬吏故公孫儼泣請真卿論
譔之昭義軍節度觀察使尚書左僕射兼御史大夫平
陽郡王薛公曰嵩以文武忠義之姿為國保障上慕公
之德業歎尚無窮次嘉儼之懇誠崇堅莫致迺命屯田
郎中權邢州刺史封演購他山之石曳以百牛(缺)刻字
之工成乎半載磨礱既畢建立斯崇遠近嗟稱古今榮
觀雖大賢為德樹善何限於存亡而小子何知附驥托
跡於階序真卿刺湖州之日因成文請儼刻其側而志
之未及雕鐫而第六子衡因謫居長州參佐戎幕河隴
失守介于吐蕃以功累拜工部郎中兼御史河西節度
行軍司馬與節度周鼎保守燉煌僅十餘歲遂有中丞
常侍之拜恩命未達而吐蕃圍城兵盡矢窮為賊所陷
吐蕃素聞太尉名德曰唐天子我之舅也衡之父舅賢
相也落魄於此豈可留乎遂贈以駝馬送還于朝大歷
十二年十一月以二百騎盡室護歸士君子偉之乃古
来所無也上欲特加超奬且命待之于側門十三年春
三月吏部尚書顔真卿記
唐故太尉兼中書令西平郡王贈太師李公神道
碑銘(并序)
特進守司空兼門下侍郎同中書門下平章事充集
賢殿大學士上柱國晉國公臣裴度奉勅撰
朝散大夫守尚書庫部郎中翰林侍書學士上柱國
賜紫金魚袋臣柳公權奉勅書并篆額
惟天錫成命於我唐保兹國祚生此人傑則西平王李
公其是乎不然何實暴如風振濟葉戴君若鼇冠靈山
横流之中一匡而定公諱晟字良器其先隴西人也後
徙京兆曾祖高皇岷州刺史贈澤州刺史祖思恭皇兆
州刺史贈幽州大都督考欽皇左金吾衛大將軍隴右
節度經略副使贈太子太保代有名跡雄于西土公幼
好學學不為人及讀吕張孫吴之書慨然有經邦濟物
之志未弱冠游秦梁間元侯宿將見者咸器異之乾元
初嘗客武都值酋豪以缺守搆亂殺掠平人公與所從
十數馳而射之殪其為魁者餘黨遂遯□所虜獲積如
丘山公一無所取惟椎牛釃酒享士而去邦人感服具
以状聞特拜左清道率飾以金紫將朝京師自獻方略
屬裔夷中擾有土急賢河隴將帥相繼表用歴二府右
職所至常以(缺)謀為其委重(缺)累遷至光祿太常卿階
爵在第一品(缺)涇原四鎮北庭節度都知兵馬使四面
都遊奕使懸識敵態周知地形應變不窮有奪有待(缺)
驥驟庭而莫展雲出岫而斯飛代宗徵之以左金吾衛
將軍為神策軍兵馬使屬羌蠻犯蜀朝廷濟師命公督
其旅絶棧道而往救焉公銜枚過險出賊不意連下堅
壁遂誅首惡還授檢校太子賓客且復舊職建中二年
田悅以魏叛德宗極意致討悉起徂征以公為神策先
鋒都知兵馬使加御史中丞與河東河南等道諸軍合
擊公濟河而行能以衆整及破洹水陣解臨洛圍轢魏
屬城抵照通邑其推鋒&KR0008;銳皆先羣帥而寘力焉遥拜
左散騎常侍兼御史大夫厥功未成聞賊泚肆逆皇居
失守西嚮慟哭載馳載驅行及北伐授檢校工部尚書
充神策行營節度公提孤軍募散卒拊循訓勵以達行
在值懷光中叛大駕再遷加檢校右僕射餘如故尋轉
左僕射同平章事兼京兆尹神策軍京畿鄜坊節度觀
察等使管内及商華等州副元帥公固守渭城決平察
壘調食制用先發我師指甘攻苦皆自我始每一言一
誓聲淚俱發勇夫義士感而使之蔑不濟矣時自雍而
東延于汝洛震于河汴所在征鎮亂略相從公介巨(缺)
之間使聲援斷絶立成師(缺)法(缺)號令肅嚴蒐補十旬
指揮一舉乘墉豁如通道硩梟獍以清(缺)宫而九市三
條無輟肆之驚無秋毫之犯羽書速告鑾輅爰歸廓氛
祲為祥歲攄憂情為喜氣詩曰允矣君子展也大成斯
之謂矣考古視今論功稱忠者多矣若至危而安至難
而易卓犖跨邁如公莫儔拜司徒兼中書令俄以凶孽
甫寧邊帥猶警岐下任重乃以本官兼鳳翔尹鳳翔隴
右節度觀察等使及四鎮北庭涇原等州副元帥改封
西平郡王加食實封至一千五百戶公名懾戎主政和
藩帥始至而生執少安而訓齊逮四載賦輿十倍其初
會課入輔拜太尉中樞如故人或謂公勲望已高寵渥
已極宜從容頥養稍稍遜避公曰不然人臣外則盡力
内則盡心若止偷榮孰為且哲故每承帷幄之問則言
咈無隠理奪不回大指以東夏可平西陲可復或已行
而事終不顯或未用而身遽不遺以貞元九年八月四
日薨于位春秋六十七德宗撫几哭於别次自都邑達
門畿無士庶無老幼皆發哀相弔則曩時戢兵安人之
德可謂深於元元之骨髓矣冊贈太師法賻加等以其
年十二月十六日葬于高陵縣奉正原鄭國夫人杜氏
祔焉自捐寝至安宅皆所司辦護中貴反覆萬情所奉
如不及焉嗚呼以公之靖難扶傾不言所利雖存歿極
位始終殊禮而天意若曰其福享未至故迤延于後有
子曰愿故檢校司空河中節度等使贈司徒五列雄鎮
三為上公曰聰故光祿寺主簿曰總故太子中允贈兵
部郎中曰懸左神武大將軍兼御史大夫曰憑故右威
衛大將軍兼御史中丞贈洪州都督曰恕故光祿卿贈
右散騎常侍曰憲檢校左散騎常侍嶺南節度觀察
等使進因貴胄達以善政曰愬故檢校左僕射同平章
事贈太尉克廣前修仍執醜類曰懿故渭南縣尉曰聽
檢校司徒義成軍節度觀察等使統戎按俗是以似之
曰惎右羽林將軍曰慇嵐州刺史(缺)並地勢吏用兼而
有焉粤太和元年秋七月聽拜疏上言以公之徽烈則
御製披文於渭川矣公之風度則詔命圖形於靈臺矣
惟大其丘隴鬱彼松檟望有祁山之象拜無峴首之碑
將刊貞石式表幽隧乃命臣度稱伐言時其詞曰
建中季年大盜忽焉皇輿避狄狩于梁州顧謂太師汝
才汝略將威致討必&KR0903;寇虐太師泣奉捐軀誓衆度其
成城可以利用赫矣鋪敦𫝊于牆垣手搏足踦如衝如
援一鼔而破一麾而奔掃清宫闈刷盪妖昏我師莅止
我令行矣都人不知已事方喜飛章告慶飾駕言旋鴻
烈曜古讙聲動天車服之錫河山之誓九命而俯一心
若厲俾侯于岐阜安邊陲藩政既成衮職攸宜嶽降帝
賚矢言詭辭我后嘉猷我躬何為道直氣和勞謙終吉
福履所綏未享萬一上天不惠厚穸遄歸垂裕流光用
延恩輝翼子肥家將壇台席繼立竒功代傳休績聽與
伯仲永懷高蹤請于朝廷表是丘封帝曰孝哉胡可不
從宣我祖之丕業翳爾父之嘉庸乃詔作銘以觀德齡
太和三年歲次己酉四月庚戌朔六日乙夘建
隋左屯衛大將軍左光祿大夫姚恭公墓誌銘(并序)
(缺四字)諱辨字思辯武威人也導清源於媯汭肇崇
搆於軒丘世(缺)斯(缺)五世祖泓為晉所滅子孫播越
居於武威曾祖讃撫軍(缺)軍將軍武威太守並以碩量
偉才佐時匡國父寶散騎常侍(缺)山川降神象緯幼
而風韻開爽志節通亮弓殫百步之竒劍(缺)氣馳名遂
以材官入選周保定四年起家宗侍下士天和二年(缺)
虧勝羣帥見囚公頻進竒謀竟弗能用乃以舟師先
濟朝廷(缺)統營校公撫養士卒勸課農桑莫不家實食
廩人知禮節(缺)賞五年從周武帝平定晉州摧殄高壁
十二月進屠并州既(缺)公獨為後距轉戰不衰皇輿獲
安公之力也頻蒙優賞以累(缺)六年從定相州以前後
功授大都督封安養縣開國子邑四(缺)檢校武侯兵事
又命公隨柱國(缺)拔崇於武陟合戰又於野馬(缺)相濟
實繁有徒公建旆遄征攝弓言邁摧鋒接戰允著竒功
大象(缺)戶開皇元年授上開府儀同三司進爵為公增
邑為一千戶(缺)所屆即事戎車公誠勇奮發義同閫外
屢出竒兵頻摧醜虜(缺)天府凡厥賞賜散之士卒二年
匈奴復入凉州詔以公為行軍(缺)前後衝擊晝夜攻圍
校尉之井既枯將軍之泉又竭空有思梅之(缺)以亡為
存策勲命賞理在不次五年授右武侯驃騎將軍霍去
病(缺)蔑如也六年授雲州道水軍總管戈船掩渚巨艦
浮川河涘肅(缺)匪曰崇墉棋跱聳堞相望邊柝不驚控
弦遠逝其年授使持節河(缺)化若神明十年檢校疊州
總管河州刺史行疊州刺史事公才略(缺)弘政教安民
和衆於是乎在十二年轉授左武候將軍尋為凉州(缺)
邊烽寝候毳幕旃裘望風斂迹十六年使持節靈州總
管諸軍使(缺)俗易風移政成期月十八年授原州道
行軍總管十九年授環州道(缺)總管公屢總戎律特精
邊事每秋風起塞邊騎揚塵折衝之任非公莫可(缺)二
年授左武候大將軍進爵蔡陽郡開國公食邑一千五
百戶大啟(缺)皇丘欽明御籙睿聖纂圖特荷天眷恩遇
隆重密勿禁衝知無不為(缺)威等同進位大將軍左武
候大將軍如故三年以母憂去官其年有(缺)自天幾於
毁滅僶俛王事杖而後起四年以官方草創授金紫光
祿大夫(缺)大將軍如故車駕北巡諸蕃朝朔以舊典
糾察整肅軍容乃令公(缺)旌門洞張内外肅然事嚴細
柳吐谷渾大保五期尼樂周等率衆歸附(缺)鑾蹕西幸
底定渾國乃以公為鬱卑道將軍旗鼓所振莫不摧殄
俘(缺)右光祿大夫左屯衛大將軍如故乃獻凱廟庭禮
崇備物六軍之長(缺)車駕南巡江都以公京師留守職
居爪牙任惟心膂出處崇重朝野榮之大業七年三月
遘疾十九日薨于京兆郡春秋六十有六惟公體量宏
達(缺)興義造次弗違虛已推賢始終同致加以雄圖恢
廓竒略弘遠氣有餘勇莫之與抗善於御撫得士卒之
心長於政術致廉平之美自入統禁旅出(缺)所夙夜匪
懈簡在帝心至於敬友穆親輕財貴義家稟誠孝奉以
周旋訓(缺)以善遽此歸全知與不知莫不流涕粤以其
年十月癸丑朔二十一日(缺)有詔故左屯衛大將軍右
光祿大夫姚思辯性理和謹秉心恭慎歷任(缺)式表哀
榮可贈左光祿大夫又蒙賜物八百段粟麥一千石諡
曰恭公(缺)
祀(缺)長瀾若水遠馥薰風時賢繼及世德斯隆勤王成
務啟羇垂功炳靈不已(缺)冥照落雁窮能通猨盡妙蹶
張選勇期門待詔職分七萃官聯五營(缺)陪衛出擁高
旌汜水兵略常山陣勢卓犖明謀沈深節制功有必取
筭無遺計(缺)恩寵顯赫身名執恭履順守滿持盈方陪
紀岳遽掩佳城遊魂不歸逝川(缺)春秋遞代徽猷永遠
右隋左屯衛大將軍姚辯墓誌銘虞世基譔歐
陽詢正書
唐茅山玄静先生廣陵李君碑銘(并序)
金紫光祿大夫行湖州刺史上柱國魯郡開國公顔
真卿撰并書
先生姓李氏諱含光廣陵江都人本姓弘以孝敬皇帝
廟諱改焉二十一代祖宏江夏太守避王莽徙居晉陵
遂為郡人高祖文嶷陳桂陽王國侍郎曾祖榮皇朝雷
州司馬祖師龕隠居以求其志徙于江都父孝感博學
好古雅修彭&KR1451;之道與天台司馬練師子微為方外之
交尤以篤慎著于鄉里考行議諡曰正隠先生母琅邪
王氏賢明有德行先生孩提則有殊異晬日獨取孝經
如捧讀焉羈丱好靜處誦習墳典年十八志求道妙遂
師事同邑李先生遊藝數年神龍初以清行度為道士
居龍興觀尤精老莊周易之深趣執喪過哀口不嘗甘
旨之味食唯穬麥而已封植膳羞皆經其手號毁骨立
親族莫不傷之開元十七年從司馬練師於王屋山傳
授大法靈文金記一覽無遺綜核古今該明奥旨玄宗
知先生偏得子微之道乃詔先生居王屋山陽臺觀以
繼之歲餘請居茅山纂修經法頻徵皆謝病不出天寶
四載冬乃命中官齎璽書徵之既至延入禁中每欲諮
稟必先齋沐他日請傳道法先生辭以足疾不任科儀
者數焉玄宗知不可而止先生嘗以茅山靈跡翦焉將
墜真經祕籙亦多散落請歸修葺乃特詔於楊許舊居
紫陽以宅之仍賜絹二百疋法衣兩副香爐一具御製
詩及序以餞之又禁於山側採捕漁獵食葷血者不得
輒入公私祈禱咸絶牲牢先生以六載秋到山是歲詔
書三至渥澤頻繁輝映山谷初山中有上清真人許真
史楊君陶隠居自寫經法歴代傳寶時遭喪亂散逸無
遺先生奉詔搜求悉備其跡而進上之先時玄宗將求
大法請先生為師先生竟執謙冲辭疾而退(缺)七載春
玄宗又欲受三洞真經以其年之春三月中書齎璽書
云其月十八日尅授經誥是日於大同殿潔修其事遂
遥請先生為玄師并賜衣一襲以申師資之禮因以玄
靖為先生之嘉號焉仍詔刻石於華陽洞宫以志之是
歲夏五月隠居先生合丹之所有芝草八十一莖散生
於松柏之間詔俾先生於中官啟告靈仙緘封表進夏
又詔以紫陽觀側近二百戶太平崇元兩觀各一百戶
並蠲其官徭以供香火秋七月又徵先生既至請居道
觀以養疾九載春辭歸舊山其年夏六月前生靈芝之
所又産三百餘莖煌煌秀異人所莫覩先生又圖而奏
之是歲冬又徵先生於紫庭别院館之十載秋先生又
懇詞告老御製序詩以餞之十有一載先生奉詔與門
人韋景昭等於紫陽之東鬱岡山别建齋院立心誠肅
是夜仙壇林間遍生甘露因以上聞特詔嘉異初隠居
先生以三洞真法𫝊昇玄先生昇玄付體玄先生體玄
付正一先生正一付先生自先生距於隠居凡五葉矣
皆總集妙門大正真法所以茅山為天下道學之所宗
矣於戲是非可齊也物我均焉生死可忘也覺夢同焉
如此者何域心於變化之際哉先生以大歴己酉歲冬
十一月十有四日遯化於茅山紫陽之别院春秋八十
有七其年十二月八日門人赴喪而至者凡數千人號
奉冠舄遷窆于雷平山之西陲遺命以松棺竹杖木几
水瓶香奩香爐置於藏内門弟子等仰奉嘉猷克遵儉
德先生識思真淳業行高古道窮情性之本學冠天人
之際所以優游句曲鬱為王者之師出入朝廷特寵肩
輿之貴是知順風而問昔稱於黃帝望山而請今見於
玄宗矣又博覽羣言長於著撰嘗以木草之書精明藥
物事關性命難用因循著音義兩卷又以老莊周易為
潔淨之書著學記義略各三篇内學記二篇以續仙家
之遺事皆名實無違詞旨該博初先生幼年頗工篆籀
而隸書尤妙客或賞之云賢於其父因投筆不書玄宗
詔山人王&KR0776;強請先生楷書上經一十三紙以補楊許
之闕先生能於隂陽數術之道而不以藝業為能極於
轉煉服食之事而不以夀養為極但冥懷素朴妙味玄
津非夫博大之至人孰能盡於此真卿乾元二年以昇
州刺史充浙江西節度欽承至德結慕玄微遂專使致
書於茅山以抒誠懇先生特令韋鍊師景昭復書於真
卿恩眷綢&KR1230;足勵超然之志然宗師可仰望紫府而非
遥王事不遑寄白雲而悠遠洎大歷六年真卿罷刺臨
川旋舟建鄴將宅心小嶺長庇高蹤而轉刺吴興事乖
夙願徘徊郡邑空懷存道之心瞻望林巒永負借山之
記而景昭洎郭閎等以先生茂烈芳猷願銘金石乃邀
道士劉明素求託斯文真卿與先生門人中林子殷淑
遺名子韋渠牟嘗接采真之遊緒聞含一之德敢強名
於巷黨曷足辯於鴻蒙其詞曰
抱一混茫人之紀綱先生以之氣王神強乃啟玄旨玄
門以彰乃為帝師帝道惟康甘露呈瑞靈芝效祥上士
云感高風再揚鶴返仙廟雲辭帝鄉退歸而老妙識行
藏德本無累道心有常實曰形解孰云坐忘伐石表墓
勒銘𫝊芳谷變陵遷厥跡彌光
大歷十二年夏五月建渤海吴崇休鐫
六藝之一錄卷一百十八
