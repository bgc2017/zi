欽定四庫全書
六藝之一錄卷八十九錢唐倪濤撰
石刻文字六十五
唐刻(題名)
高宗幸萬年宫百官題名
長孫無忌以下自書永徽六年(金石錄詳見御製)
馬元貞題名
漢史晨饗孔廟後碑有武后天授二年馬元貞題名
(金石文字記)
平淮將佐題名
唐馬總等題名(諸道石刻錄)開元二十三年馬總八分
書(碑帖考)
禹廟題名
唐陜州别駕崔穎等題名字為八分不著名氏開元
二十五年刻(集古錄目)
謁金天王廟題名
顔真卿正書乾元元年十月(金石錄)
顔魯公金天王廟題名極遒偉而三戈法不無可恨
後題行筆尤老勁有逸趣所云奉命來此事期未竟
止緣忠勤無有旋意末又作二語人心無路見時事
只天知盖可悲矣當是又二十年使李希烈而重題
者也公一厄李輔國再厄元載三厄盧杞其初題名
自蒲下遷饒實用載故至使希烈而死矣公之禍固
杞為之其獲死義亦杞成之也覽畢三歎(弇州續藁)
東林題名
正書永泰元年六月(金石錄)
顔魯公西林題名
正書永泰元年六月(金石錄)
余嘗評魯公書獨得右軍父子超軼絶塵處書家未必
謂然惟翰林蘇公見許近觀郭忠恕序字源後云家君
授以張顔筆法乃知人中常自有精鑒耳(東西二林題名跋山谷集)
顔魯公靖居寺題名
右靖居寺題名唐顔真卿題按唐書紀傳真卿當代
宗時為檢校刑部尚書為元載所惡坐論祭器不修
為誹謗貶硤州員外别駕撫州湘州刺史載誅復為
刑部尚書而此題名云永泰二年真卿以罪佐吉州
與史不同據真卿湖州放生池碑隂為序云貶硤州
旬餘再貶吉州盖真卿未嘗至硤遂貶吉而史氏但
據初貶書於紀傳耳真卿大歴三年始移撫州當遊
靖居時猶在吉也(集古錄)
東林耶舍碑側題名顔真卿書江州(金石略)
律藏寺永公碑隂題名顔真卿書江州(金石略)
江寧國題名顔真卿書(金石略)
李陽冰瑯琊泉題名
篆書大歴六年三月(金石錄)
徐浩先塋題名
正書大歴九年十月(金石錄)
避朱泚莎鎮石壁題名
李巽正書建中四年刻(京兆金石錄)
王宥等華嶽題名
華嶽題名凡二紙其一則乾元元年顔魯公自蒲州
刺史除饒州與監察御史王延昌穆寧評事張澹華
隂令劉暠主簿鄭鎮同謁題魯公真書其一則上元
元年華隂令王宥前令王紓丞王沐尉李齊權頌鄭
縣簿張彬尉竇彧下邽丞李演尉邢涉處士王季友
張彪著作郎孟昌原法曹參軍李樞同謁題年月上
方用小篆姓名下方用分隸皆樞書老勁不作俗筆
歐陽公集華嶽題名自開元至清泰五百餘人今存
者止此耳為之一慨(石墨鐫華)
華嶽廟題名
華嶽題名自唐開元二十三年訖後唐清泰二年實
二百一年題名者五百一人再題者又三十一人往
往當時知名士也或兄弟同遊或子姪並侍或寮屬
將佐之咸在或山人處士之相攜或奉使奔命有行
役之勞或窮高望遠極登臨之適其富貴貧賤歡樂
憂悲非惟人事百端而亦世變多故開元二十三年
丙午是歲天子耕藉田肆大赦羣臣方頌太平請封
禪盖有唐極盛之時也清泰二年乙未廢帝簒立之
明年也是歲石敬瑭以太原反召契丹入自雁門廢
帝自焚於洛陽而晉高祖入立盖五代極亂之時也
始終二百年間或治或亂或盛或衰而往者來者先
者後者雖窮達壽夭參差不齊而斯五百人者卒歸
於共盡也其姓名歲月風霜剥裂亦或在或亡其存
者獨有五千仞之山石爾故特錄其題刻每撫卷慨
然何異臨長川而歎逝者也(集古錄)
華山石闕題名自唐開元二十三年鄭虔題名為首
後二百一年至後唐清泰二年戶部侍郎楊凝式而
止其間無年月時世者悉列於後總五百一人在華
嶽廟中(集古錄目)
華嶽廟題名僅百三十人(金石略)
宋王伯厚言華嶽題名五百十一人再題三十一人
自開元訖清泰今存者不過二十餘人而已嶽廟大
門牆上亦有唐人題名今所搨得者通共九十二人
有裴士淹李德裕李商隱名(金石文字記)
裴士淹漼之兄禮部尚書絳郡公見唐宰相世系
表
岱嶽觀王圓題名
右唐岱嶽觀碑題名之一此碑有開元十九年二十
年建中元年貞元十四年題名都督兖州諸軍事任
要行博城縣令公孫杲二詩此碑前文從右方起後
詩并題名或從右方起或從左方起每層高下多寡
參錯不一以文意筆法求之乃可辨其起訖凡唐人
紀游題名皆就舊碑之隂及兩旁書之前人已題後
人即於空處插入大小高下俱無定準宋初亦然自
大中祥符以後題名者乃别求一石刻之字體始得
舒縱亦不與舊文相亂然石小易於搬取故題名愈
多而存者愈少今之溝渠碾磨之間皆是物矣(金石文字
記)
任要題名
岱嶽觀有任要題名云貞元十四年正月十一日立
春祭嶽遂登大平頂宿其年十二月廿一日立春再
來致祭祭畢茶宴(金石文字記)
長安令題名記貞元八年(諸道石刻錄)
丹陽縣令謁孔子廟題名貞元三年(集古錄目)
紀功銘并將士題名
唐時佐元撰胡季良分書元和二年秋九月李錡作
亂至十月九日當州討平(復齋碑錄)
韓文公題名
都官員外郎韓愈撰元和四年題在濟源(集古錄)
韓退之嵩山題名
正書元和四年又三月(金石錄)
韓退之題名二皆在洛陽其一在嵩山天封宫石柱
上刻之天聖中余為西京留守推官與梅聖俞遊嵩
山入天封宫裵回柱下而去遂登山頂至武后封禪
處有石記戒人遊龍潭者毋妄語笑以黷神龍龍怒
則有雷恐因念退之記遇雷意其有所試也其一在
福先寺塔下當時所見墨蹟不知其後何人模刻於
石也(集古錄)
惠林寺題名韓愈書(金石略)
與樊宗師等遊嵩山題名韓愈書西京(金石略)
徐泗掌書記題名徐州(金石略)
延福寺塔題名
王仲舒書元和四年(金石略)石洪撰(碑帖考)
李翺題名
李子揚出貞元某年李文公題名唐之進士科目盖
自韋肇始而兩京初未聞今考文公所書知府送皆
有會集書於慈恩石楹盖當時等甲進士便與科名
等故世尤貴重觀韋貫之集有啟獻韓貞公乞免知
進士舉當時貞公欲以解頭目送文公謂頭須用合
及第人恐不可令舉子作解頭取及第由是乃得以
李翺為第一張仲素次之盖自十人解送而九人入
等時以為盛即此題名是也子揚世系盖習之胄緒
宜其保此(廣川書跋)
慈恩寺題名
慈恩寺題名自張苔於寺中題其同年人因為故事
(酉陽雜俎)
陳昭題名
河南石氏得唐陳昭題名制度大備知今日進士刻
石甚陋叚成式曰慈恩寺題名自張苔於寺中題其
同年人因為故事柳氏序訓又謂韋肇初及第偶於
慈恩塔下題名後進慕效之按苔登科在天寳十三
載此時已有題名觀陳昭所書在開元九年則其事
可以考也封氏記神龍以來杏園宴後慈恩塔下題
名同年中推善書者紀之他時有將相朱書之及第
後知聞或過於未及第時題名則添前字故李紵不
加前字到老恨焉則題名自唐神龍初有之矣柳氏
著書在中和三年其碑僅存因成故事則余得考之
方會昌中陳商知舉奏對不稱改命王起主文宣旨
停曲江大會及題名局席至中和而後進士復題名
慈恩則自廢而後行盖在此時也嘗聞唐人言柳宗
元劉禹錫題名慈恩寺談元茂秉筆不欲名字著鄣
目押縱版子者率多不達柳暗斟酌之馬徵鄧文佐
盡著版子而宗元竟不達雖一時為戲然德器自可
於此見之題名之盛亦一時所尚雖至今不廢但隆
殺異爾(廣川書跋)
慈恩雁塔唐賢題名十卷
慈恩寺本隋無漏寺故地高宗在春宫為文德皇后
復置故以名之永徽三年沙門玄奘自西域歸始於
寺西建雁塔其後頽圯至長安中乃復更造南對玉
案霧簷諸峰東枕曲江北與大明宫丹鳳門端若引
䋲氣象雄偉甲於天下杜詩所謂泰山忽破碎涇渭
不可求盖言其高遠如此自神龍以來進士登科皆
錫燕江上題名塔下由是遂為故事五季寺廢惟雁
塔巋然獨存有僧蓮芳始葺新之塔之内外皆以塗
暨唐人題字不可復見元豐間塔再修鄉人王正叔
始見畫壁斷裂自剗刮甃甓得題名數十乃錄以歸
屢白好事者使刻石逮今踰四十年不果重和戊戌
察讐書東觀偶與同年柳伯和縱談及此擊節悵然
明年伯和出使咸秦暇日率同僚登絶頂始命盡剗
斷壁而所得尤富皆前此未之見者又俾刊者李知
常知本摹搨隨其斷缺不敢復增益一字時正叔隠
居里中素工書法迺屬以次第標目分十卷刻於塔
之西南隅於是一代奇蹟爛然在目先是會昌中宰
相李德裕自以不由科第深貶進士始罷宴席向之
題名削除殆盡故今所存獨詩人處士與公卿貴游
子弟為多夫晉賢真蹟流傳至唐官楮私幐凡數千
卷自歐虞禇薛而下皆宗之當時士人咸以不能書
為恥以今題名考視其間縱復欹斜至鋒藏筆勁氣
格高古皆有江左遺風國朝士大夫必題識其側欲
俾來者護持而皂隸庸人輒以俗學汚漫其上於是
汲水滌之新墨盡去舊畫宛然乃知唐人於字學非
特點曳盡工至於筆墨亦復精妙如此伯和好古博
學邁往不羣聞其成也為之喜而不寐見諉序引輒
以所聞見者列之碑首云宣和庚子九月望日少陵
樊察仲恕序一字廉卿(本碑序)
唐人登科燕集曲江題名雁塔一代之榮觀當時士
風以不得與為深恨國朝錫宴瓊林立碑太平興國
寺乃用唐之遺典故凡歌詩啟叙紀述同年契者引
鴈塔為故事鴈塔在長安南曲江西慈恩寺樂天所
謂曲江院裏題名處是也塔成於顯慶間距今幾五
百年堅完如新壁間碑上字墨猶存四方士大夫自
非身嘗登覽盖莫之見世亦未有摹刻以傳者宣和
庚子城以漕事使關中公餘與同僚訪古周覽塔上
層層見之字畫遒麗俱有楷法全榜無幾而名卿偉
人留記姓字歲月者倍多乃得善工李知常(缺)碑盡
摹刻於石託隱士王正叔點校編次同年樊仲恕冠
以序引正叔好古博學通六書法仲恕高才鉅筆有
聞於時是書當借重以傳其詳見於序云宣和庚子
十月朔大名柳城伯和題(本碑跋)
承天軍裴晉公題名
長慶元年舒元輿楷書(金石表)
石室題名
魏元忠書端州(諸道石刻錄)
石室題名
端州司馬李紳長慶四年遊石室題名(集古錄)
端州石室李紳題名云長慶四年二月自戶部侍郎
貶官至此嗟夫黨議之興君子窮也初紳為翰林學
士與李德裕元稹號三俊李逢吉中傷元稹擯德裕
引相牛僧孺立黨相軋又用八關十六子之計必於
䧟紳會穆宗上賓逢吉言於新天子曰紳嘗不利於
陛下遂自戸部貶端州司馬牛李之憾益甚搢紳之
禍四十年不解嗟夫余念之悲恨數日(集古後錄)
沈傳師金天王廟題名
太和二年十月盧侁沈諭同謁(諸道石刻錄)
沈傳師懾山題名
正書太和七年六月(金石錄)
閱古泉谼傍題名
閱古泉谼傍有開成元年六月南嶽道士邢令開錢
塘縣令錢華題名道士諸葛鑑元書鐫之石上(癸辛雜識)
列子觀題名
李德裕王起題名在中牟縣(訪碑錄)李德裕書東京
(金石略)
遊琅琊山題名
李德裕男椅等遊分書滁州(金石略)
甘棠館題名
唐人題名始終貞元大中之間自司勲員外郎薛存
誠至東都留守韋夏卿凡數十人(集古錄目)
甘棠館題名自唐德宗貞元以來止於會昌文字多
已磨滅惟高元裕韋夏卿所書尚可讀甚矣人之好
名也其功德之盛固已書竹帛刻金石以垂不朽矣
至於登高遠望行旅往來慨然寓興於一時亦必勒
其姓名留於山石非徒徘徊俯仰以自悲其身世亦
要來者想見其風流夏卿所記留連感愴意不淺也
如高韋二子皆當世知名士也史傳載之詳矣昔杜
預沈碑漢水謂萬世之後谷或為陵庶幾復出以見
於世其為慮深矣然預之功業不待碑而自傳其區
區於此者好名之弊也故士或勤一生以自苦或餓
死空山之中甚或蹈水火赴刀鋸以就後世之名為
莊生所笑者有矣故余於前世題名未嘗不錄者閔
夫人之甚好名也(集古錄)
盩厔尉題名
唐都關中盩厔在畿内為望至重而尉尤為要任自
進士第一與賢科中選人得補然以題名考之皆自
此入翰林充學士者接武不者猶為真御史世傳縣
吏視新尉到而輒論其官壽所劇未嘗差盖閱人多
者自有据依惟貴人多故知者尤審也水曲曰盩山
曲曰厔其取名者如是(廣川書跋)
汾陽王將佐略
忠武公將佐略陳翃撰忠武公者郭子儀也翃之所
書亦為盛矣猶言得其六七盖其官至宰相者七人
為節度使者二十八人尚書丞郎京尹者十人廉察
使者五人據翃所得而書者實六十人而顯名於世
者盖五十人雖喬琳周智光李懷光僕固懷恩等䧟
於禍敗然杜鴻漸黃裳李光弼光進之徒偉然名見
於當時而垂稱於後世者亦不為少豈惟得失相當
而已哉雖汾陽功業士多喜附以成名然亦其自有
以得之也其忠信之厚□出其天性至於處富貴保
功名古人之所難者謨謀之際宜亦得其助也治平
甲辰秋社前一日書(集古錄)
福先寺題名
河陽三城節度使韋澳題大中十二年(集古錄目)
李從簡題名
盤山上有李靖舞劒臺李從簡曾遊十大字刻於石
(金石文字記)
李從簡文宗開成初為金吾將軍兼御史中丞貶
復州刺史見冊府元龜
李克用題名
正書今在曲陽縣北嶽廟中其文曰河東節度使檢
校太保同中書門下平章事隴西郡王李克用以幽
鎮侵擾中原領蕃漢步騎五十萬衆親來救援與易
定司空同申祈禱翌日過常山問罪時中和五年二
月廿一日克用記易定節度使檢校司空王處存看
題至三月十七日以幽州請就和斷遂却班師再謁
睟容兼申賽謝便取飛狐路却歸河東克用重記其
下小字云天會十二年尚書都官員外郎知曲陽縣
事高君陳摹刊(金石文字記)
裴諷題名刻在齊朗和尚碑隂大中十四年(諸道石刻錄)
顧渚山杜牧楊漢公題名(諸道石刻錄)
河南尹辛秘題名在香山寺(墨池編)
永州刺史穆君虞題名(墨池編)
盧鈞題名
李克用安天王廟題名
容州經略使杜濛題名
香山寺李勛等題名
會善寺李緘題名
李戒題名
少林寺盧貞題名(以上俱見碑帖考)
岱嶽觀雙碑
西一碑北面第一層
顯慶六年二月廿二日勅賜東嶽先生郭行真弟
子陳蘭茂杜知古馬知止奉為皇帝皇后七日行道
並造素像一軀二真人夾侍
大周萬歲通□二□歲次丁酉東明觀三洞道士孫
文儁奉□冊金輪□神皇帝肆□五□勅將侍者姚
欽元詣此嶽觀祈請行道事畢敬造石□尊像一軀
並二真人夾侍庶茲景福永奉□躬聊記其□用傳
不朽專檢校博城縣主簿關彦博錄事張則上
第二層
久視二□太歲辛丑□□乙亥朔二□丙子神都青
雲觀主麻慈力親承□旨内賫龍璧御詞繒帛及香
等物詣此觀中齋醮功畢伏願我皇萬福寳業恒隆
敬勅□□□齡冀同礪而無朽侍者道士麻弘倩
祗承官朝散郎行兖州都督府參軍攝功曹房希
聖祗承官登仕郎行兖州都督府錄事劉懷彦儀
鳳三年三月三日大洞三景法師葉法善等奉勅於
此東嶽修齋設河圖大醮所有□綵等物敬造壁畫
元始天尊萬福天尊像兩鋪功德即畢立石紀年(此條
在左方按儀鳳是高宗年號反在武后之下不可解)
第三層
大周長安四□歲次甲辰十一&KR0146;癸未朔十五□丁
酉□□觀威儀師邢虛應法師阮孝波承儀郎行宫
承劉懷□都□□□奉勅於東嶽觀岱嶽觀中建
金籙大齋&KR1354;九日行道設醮奏章投龍薦璧以本命
鎮綵物奉為皇帝敬造石□尊皇上天尊一鋪十事
壁畫□尊一鋪十三事敬寫本際經一部度人經
十卷欲茲功德奉福□躬其&KR0146;四□前行道之時忽
見□彩揚光加以抱戴俄頃之際雲色稍殊遂有紫
霞間起黃雲聿興遍覆靈場並成輿盖覩斯嘉瑞敢
不書之齋醮既終勒文於石岱嶽觀主倫虚白
專當官宣德郎行兖州都督府參軍事王處廉專
當官宣德郎守博城縣主簿韓仁忠專當官嶽丞
劉□□
第四層大歴八年建醮并造碑樓題名剥蝕不
全
西碑南面第一層
大周□歷元年歲次戊戌臘□癸巳朔貳□甲午大
弘道觀主桓道彦弟子晁自端奉勅於此東嶽設金
籙寳齋河圖大醮桼□行道兩度投龍遂感慶雲三
見用齋醮物奉為□冊金輪□神皇帝敬造等身老
君像一軀並二真人夾侍兖州團練使都虞候銀
青光禄大夫試衛尉卿上柱國高晃兖州團練使
押牙忠武將軍守左武衛大將軍上柱國趙俊專
當官博城縣尉李嘉應(此三人官銜書作五行從左方起)
第二層
大周長安四□歲次甲辰玖&KR0146;甲申朔八□辛夘勅
使内供奉襄州神武縣雲表觀主玄都大洞叁景弟
子中嶽先生周玄度并將弟子貳&KR1655;金州西城縣玄
宫觀道士梁悟玄奉叁&KR0146;貳拾玖日勅令自於名山
大川投龍璧修無上高元金玄玉清九轉金房度命
齋三□三夜行道陳設醮禮用能□埊清和風雲静
默神靈效祉表□壽之無窮者也
專當官朝散郎行參軍燉煌張俊并書
專當官文林郎守博城縣主簿韓仁忠
專當官宣德郎行□□□劉玄機
第三層
大唐景雲二年歲次辛亥八月癸夘朔十四日景辰
蒲州丹崖觀上坐品皓仙奉今年閏六月十九日勅
往東嶽及萊州東海投龍并道次靈跡修功德將弟
子二人蒲靈仙觀道士杜含光丹崖觀道士王元慶
道士孫藏暉於此三日三夜卌九人金籙行道設齋
醮并投龍(缺)朝議郎曹參行倉軍陸大鶼
朝議郎行兵曹參軍高岋通直郎行參軍袁幹
特宣義郎行瑕邱縣丞裴遇等奉都督齊國公崔處
分令此起居吕尊師時屬仲秋謹題斯記
第四層
大唐大歷七年太歲壬子正月癸未朔廿三日乙巳
奉勅於岱嶽觀修金籙齋醮及於瑶池投告事畢故
題記修功德中使内侍魏成信判官文林郎守
内府丞劉元載判官掖庭局丞楊彦瓌小使掖
庭局丞魏貴珍使内供奉道士申升玄使翰林
供奉道士王瑞静山人王昌宇弟子道士李日
榮駱貞運太叔法澄行官陳顒同勾當官朝
議郎行乾封縣尉郭璆專知齋醮檢校官朝議郎
行兖州府參軍王楚李志晟張守珪行官郭元光
劉仙□
第五層題名(不全)
東一碑北面第一層
大周□□二年歲次辛夘二□癸夘朔十□壬子金
臺觀主中嶽先生馬元貞將弟子楊景初郭希元内
品官楊君尚歐陽智琮奉□神皇帝勅緣大周革命
令貞元往五嶽四瀆投龍作功德一十二□夜又奉
冊敬造石元始□尊像並二真人夾侍永此岱嶽觀
中供養
祗承官宣德郎行兖州都督府倉曹參軍事李叔度
第二層
長安元□歲次辛丑十二月己亥朔廿三□辛酉道
士金臺觀主趙敬同侍者道士劉守貞王懷亮等奉
十一&KR0146;七□勅於此泰岱嶽觀靈壇修金籙寳齋三
□三夜又於觀側靈場之所設五嶽一百廿槃醮禮
金龍玉璧並投山訖又□鎮綵紋繒敬造東方玉寳
皇上□尊一鋪並二真人仙童仙女夾侍□□□□
供養其□祥風暫息瑞雲便停香燭氤氲□&KR0146;明朗
神靈祉吉祥事畢故刻石記時勒名題□
專當官宣義郎行博城縣丞公孫□專當齋并檢
校像官博城縣主簿登仕郎董仁智都檢校官承
議郎兖州大都督府戶曹參軍王果
第三層
大唐神龍元年歲次乙巳三月庚辰朔廿八日丁未
大弘道觀法師阮孝波道士劉思禮品官楊嘉福李
立本等奉勅於岱嶽觀建金籙寳齋卌九人九日九
夜行道并設醮投龍功德既畢以本命鎮綵等物奉
為皇帝皇后敬造石玄真萬福天尊像一鋪
檢校尚書駕部郎中使持節都督兖州諸軍事兼兖
州刺史侍御史元□本州團練使任要貞元十四年
正月十一日立春祭嶽遂登太平頂宿其年十二月
立春再來致祭茶宴於茲
同遊詩客京兆韋洪押衙王遷運乾封縣令王怦
尉邵程嶽令元寘造車十將程日昇後到續題給
事郎試太子中允劉秀良書
此因神龍記後石有空處遂附題焉中唐以至宋
初大率如此其書從左方起
第四層
大唐景龍二年歲次戊申二月甲子朔十二日乙亥
大龍興觀□□□□勅往東嶽陳齋醮薦龍璧以其
月廿七日辛夘於太嶽觀并上□□□□設金籙行
道九日九夜燒香然燈并設五嶽名山河圖等醮□
□□功德事畢奉用本命紋繒及餘繒綵敬造鎮國
天尊一鋪一十六事□□□皇猷永固與靈嶽而恒
安國祚長隆等玄都而自久朝議郎行兖州□□□
軍事王翰朝散郎行兖州都督府參軍事上柱國兼
直安樂公主府□□□乾封縣令上柱國張懷貞儒
林郎行乾封縣主簿騎都尉韓仁忠等恭承睿旨沐
浴身心虔拜靈壇勤亦至矣稽首無上而為讚曰泰
山巖巖凌紫氛中有羣仙兮乘白雲陳金薦璧兮□
□□
臘月中與韋戶曹遊發生洞徘徊之際見雙白蝙蝠
三飛洞門時多異之同為□號任要山翠羃靈
洞洞深玄想微一雙白蝙蝠三度向明飛雖然有兩
翅了自無毛衣若非飽石髓那得凌空□偶見歸堪
說殊勝不見歸同前韋洪欲驗發生洞先開冰
雪行窺臨見二翼色素飛無聲(缺)狀類蝙蝠幽感騰化
精應知五馬來啟蟄迎春榮露冕□之久鳴騶還慰
情(此亦附題從左方起)
東碑南面第一層
大唐景龍三年歲次己酉三月戊午朔十九日景子
奉勅令虢州龍興觀主杜大業蒲州丹霞觀監齋吕
皓仙京景龍觀大德曹正一等三人於此泰山岱嶽
觀建金籙大齋報賽前恩追濟兖等州大德卌九人
七日七夜轉經行道設河圖大醮更祈後福以申告
請七日之中遂呈四瑞白鶴騰輝拂霞莊而矯色黃
雲覆彩映巖穴以通光絲雨飛禎家示九年之蓄烏
曦抱戴壽延千載之君記時日於青郊勒奇工於翠
琰夾紵像一鋪十事二聖本命鎮彩修造
戶曹盧延觀縣令張懷貞主簿韓仁忠
第二層
景雲二年勅
開元十九年十一月都大弘觀道主張游霧京景龍
觀大德楊琬建立真君於此修齋三日三夜專當官
朝散郎曲阜主簿上官賓登仕郎乾封縣尉王去非
瑕邱尉攝此縣盧昊
第三層
歲六月我皇有意於神仙勅使正議大夫内給事梁
思陁寺伯俱玄明等與道士任無名於東嶽泰山投
龍合練寵以紫綍送以紺錢皇皇焉濟濟焉乘傳而
來矣都督韋君仰祇帝命遠挹使車爰擇幹明式經
構葺朝議郎行功曹盖寡疑宣德郎行參軍李烈恭
行郡命届茲岱嶺因太山之木用近土之人鑿碧巖
壘丹竈列星柱亘虹梁匠無宿舂農不下壘曾未洽
日厥功已成棟宇以來莫籌其速乾封主簿趙眘持
劇務以應諾總羣事而趨走恪勤匪懈不遑自寧息
徒庀工刻詞貞石於時開元八年歲次庚申七月壬
子朔廿日辛未畢此功也瑕邱尉攝此縣盧昊
第四層
開元廿年二月八日勅使内侍省内謁者監胡寂判
官掖庭局監作甯君愛上騎都尉王元德專知官
登仕郎行乾封縣尉王去非驅使官樂瓌題記(以上
從右方起)
緇州刺史王圓山人王昌宇大歴十四年二月廿七
日同登泰嶽時真君道士卜皓然萬歲道士郭紫微
各攜荼藥相候於迴馬嶺同憩於王母池登臨之興
無所不至(已上從右方起)
第五層
平盧淄青支度判官中大夫檢校尚書工部郎中兼
御史□敬謇節度押牙中大夫試殿中監馮玽
山人吕滔文林郎守兖州府兵曹參軍田浩文
林郎任城縣尉高鍠朝散大夫行任城縣令權知
乾符縣令楊序節度驅使官朝散郎試光禄寺主
簿明幹唐建中元年二月廿九日同□□嶽因訪瑶
池故志之
東側面
早春陪勅使麻先生祭嶽詩(已見前)
西側面
五言贈諸法師宣□郎行博城縣丞公孫杲
駕鶴排朱霧乘鸞入紫烟凌晨味潭菊薄暮玩峰蓮
玉葉低梁下金飀引窗前嘯傲雲霞際留情鱗羽年
西側面各有題名猥雜不錄西側面上有一題名
云長清董元康權宰奉高受代將歸同王彦文遊
政和甲午重九日崇道繼至惟此一條是宋文書
唐刻(法書)
論飛白
歐陽詢書未詳(金石略)
十七帖刻石
解無畏官弘文館日奉勅摹十七帖刻石(書史會要)
王逸少十七帖先唐刻本卷尾有敕字及禇遂良解
如意校定者人家或得之(東觀餘論)
干禄字書
唐濠州刺史顔元孫撰湖州刺史顔真卿書初元孫
以字書分四聲定為正俗通三體真卿以大歴九年
正月刻石於湖州(集古錄目)
重模干禄字書
開成四年刺史楊漢公以舊本訛缺重模刻石并為
記附於碑後今其本比顔魯公所刻差完可以備用
(集古錄目)
右干禄字樣别有模本文注完全可備檢用此本刻
石殘缺處多直以魯公所書真本而錄之爾魯公書
刻石者多而絶少小字惟此注最小而筆力精勁可
法尤宜愛惜而世俗多傳模本此以殘闕不傳獨余
家藏之又云干禄字樣模本顔真卿書楊漢公模
真卿所書乃大歴九年刻石至開成中遽已刓缺漢
公以為一二工人用為衣食之業故摹多而損速者
非也盖公筆法為世楷模而字書辨正訛謬尤為學
者所資故當時盛傳於世所以模多爾豈止工人為
衣食業耶今世人所傳乃漢公模本而大歴真本以
不完遂不復傳若顔公真蹟今世在者得其零落之
餘藏之足以為寳豈問其完不完也故余并錄二本
並藏之亦欲俾覽者知摹本之多失真也(集古錄)
歐公此論甚善但云漢公摹本多失真則不然今觀
此書精隱勁媚殊得顔真楊自以為不差纖豪信矣
然文忠又云干禄之注持重舒和而不局促余輒易
之曰持重而不局促舒和而含勁氣乃盡魯公之筆
意也(東觀餘論)
右顔魯公干禄字書辨别字之正俗及通用亦間有
析其義者云干禄者盖唐以書取士也而公真書小
字之傳於後者亦獨見此耳(東里集)
此顔魯公干禄字也按成都句詠跋公嘗刺湖州此
刻初在其宅東廳後翻刻蜀中予所得乃全帖然缺
平聲字雖上聲亦不完豈是二石或一石而兩面書
之予所得者乃其半邪或所謂刓缺而不可推究者
邪然不應缺之之多也書盛於晉顧多破壊其體魯
公此本特正其繆誤以惠學者則其書名豈特妙於
筆墨而己詠所書與公書頗類豈嘗師公而得其髣
髴者耶(匏翁家藏集)
此本模刻最多此亦模本也故魯公面目十失八九
攷歐公集古錄開成中已有楊漢公模本矣漢公謂
工人為衣食業故摹多損速歐公云公書為世楷模
而此書辨正訛謬尤盛傳所以損爾世人所傳乃漢
公模本真本以不完遂不傳然則真本不知在否但
得漢公本似猶勝木本也又讀王元美跋乃謂無一
筆縱緩藏之為臨池指南元美好古或宜有真本耳
抑亦漢公本耶(石墨鐫華)
聖母帖
貞元五年五月刻僧懷素草書今在西安府儒學(金石
文字記)
素師諸帖皆遒瘦而露骨此書獨勻穩清熟妙不可
言惟姿態少遜大令餘翩翩近之矣(弇州山人藁)
懷素藏真律公二帖
草書今石刻在西安府儒學(金石文字記)
說文字源
唐義成軍節度使賈躭撰序前楊府戶曹參軍徐璹
書秘書少監李陽冰重修漢許氏說文字源陽冰從
子檢校祠部員外郎騰篆凡五百四十字碑以貞元
五年十月立(集占錄目)
唐玄度十體書
唐翰林待詔沔王友唐玄度書凡古文大篆八分小
篆飛帛倒薤散隸懸針鳥書垂露十體并各叙其所
起刻石有二一在故相宋公家一在太常少卿李丕
緒家同出一本而傳摹小異(集古錄目)
六藝之一錄卷八十九
