欽定四庫全書
六藝之一錄卷二十九錢唐倪濤撰
石刻文字五
石鼓文
温彦威使三京得偽劉詞臣馬定國文云石鼓非周
宣王時事乃後周文帝獵於岐陽所作也史大統十
一年獵於白水遂西狩岐陽(姚氏殘語)
石鼓自唐以來無定論茌平馬子卿以字畫考之
云是字宇文周時所造作辨萬餘言出入傳記引
據甚明學者以比蔡正甫燕王墓辨子卿姓馬氏
名定國茌平人(中州集)
石鼓自韋韓過於稱許適滋羣疑翟氏評周官遺
蹟亟稱吉日碑而疑鼓刻於維字疑其不類古欵
於以可疑其意不逮筆於柳帛君庶等字疑其促
長引短以取稱夾漈疑秦篆茌平馬氏疑宇文周
所為(弇州山人稿)
石鼓文始不見稱於前代自唐韋應物韓昌黎以
為周宣王時史籀作後人因之遂紛然附會以資
博古殊無證據余謂宣王中興田狩選徒備見於
車攻吉日之詩當時刻石宜不舍此而他取也昌
黎云孔子西行不到秦掎摭星宿遺羲娥豈吉日
車攻乃星宿而石鼔文反比羲娥乎况書取秦誓
詩錄駟鐵車鄰等篇使秦地有石鼓文孔子何乃
刪去而遺之乎設若誠為宣王故物距今二千餘
年秦漢碑碣往往磨滅殆盡豈石鼓露立野處膚
刻細文而獨不盡冺乎歐陽文忠公固疑其非宣
王時事而鄭夾漈博考字學以為先秦之書温彦
威使三京又知其為西魏文帝大統十一年西狩
岐陽所作則非史籀書文明矣不然乃好事者蹈
襲雅詩模倣籀文以欺後世如張霸偽古文書張
天覺作三墳皆此類也天台熊仁本識(石鼓論)
岐陽石鼓唐韋應物韓退之謂為宣王之鼓宋程
泰之以為成王鼓趙明誠謂决非周以後人所能
及獨歐陽永叔以為可疑其謂今世所有漢桓靈
時碑往往尚在距今未千歲大書深刻而磨滅者
十猶八九此鼓至今千九百餘年鼓文細而刻淺
理難獨存趙明誠謂秦以前碑如此鼓及詛楚文
泰山秦篆皆粗石性堅頑難壊殊未然也至金人
馬子卿以字畫考之謂是宇文周所作作辨萬餘
言出入傳記引據甚明其全文今不可見據北史
蘇綽傳云周文帝為相欲革文章浮華之弊因魏
帝祭廟羣臣畢至乃命綽為大誥奏行之是後文
章皆依其體而魏文帝十一年十月嘗西狩岐陽
其子武帝保定元年十一月丁巳狩於岐陽五年
二月行幸岐州由此言之則石鼓文為宇文周所
造無疑文既倣書則詩體倣詩亦無疑觀武帝太
和元年正月考路寢命羣臣賦古詩亦其一証也
况考古博古二圖集古金石二錄凡篆文出三代
者皆鐘鼎器物欵識無刻石者惟贊皇山吉日癸
巳四字以為周穆王時書詛楚文以為春秋時書
世傳比干吳季子墓碑雖皆刻石前哲已辨其偽
漢書郊祀志起少昊顓頊歴三代直至秦始皇始
有立石頌德之文故隋志所收有始皇刻石前此
未聞則石刻當斷自始皇為始始皇所以刻石者
亦傳國璽有以先之耳韓韋臆度之語要不足據
(焦竑筆乘)
金人馬定國嘗考石鼓字畫以為宇文周時所造
作辨萬餘言余按元魏景明三年帝躬承弧矢射
遠及一百五十步羣臣勒銘射所此北史宣武本
紀所載今世尚有碑刻其詞有云慨岐陽之未訓
又有彼岐陽由此觀之石决非宇文周之物也(陸友
仁硯北雜志)
古篆之見於世者石鼓也非獨其筆畫之古雅規
制之渾厚三代遺風宛然可挹或以為宇文周時
所作者妄無疑也(金薤琳瑯)
鄭漁仲謂石鼔有秦權文亦周時先有此文而秦
權用之耳金馬子卿謂是宇文時造焦弱侯以蘇
綽傳魏文十一年狩岐陽考武保定元年又狩岐
陽命綽倣大誥則詩體倣詩可知然當時何以不
刻年月豈故為此迋後世耶(通雅)
草本隸隸本篆篆出於籀石鼓舊畫蔚有奇秀學者
不可不厭觀焉或問石鼔顯於李唐韓退之韋應物
以為周文王宣王時歐陽永叔蘇子瞻謂非史籀不
能作而夾漈以為秦文信乎曰以漆文知之(衍極)
右石鼓文十其辭類風雅然多磨滅不可辨世傳周
宣王獵碣初在陳倉野中唐鄭餘慶始遷之鳳翔宋
大觀中徙開封至聖文宣王廟門之左右豈物之顯
晦自有時耶鼔之所自先儒辨證已詳固不敢妄議
然其文曰天子永寧則為臣下所祝之辭無疑又曰
公謂天子則似是畿内諸侯從王于狩臣述其君語
天子之言吁鼓之時世雖不可必但其字畫高古非
秦漢以下所及而習篆籀者不可不知也迪自為諸
生往來鼔傍每撫玩弗忍去距今三十餘年昔之所
存者今又已磨滅數字不知後今千百年所存又何
如也好古者可不為之愛護哉間取鄭氏樵施氏宿
薛氏尚功王氏厚之等數子之說考訂其音訓刻諸
石俾習篆籀者有所稽云至元己夘五月甲申奉訓
大夫國子司業潘迪書(石鼓文音訓)
烏乎三代之文字存於今者惟禹治水文穆王吉日
癸巳史籀石鼓夫子比干盤銘延陵墓碣及法帖所
載皇頡文二十八字間見商周鼎彝欵識而已夫蒼
夏之文漫不可考吉日癸巳延陵墓碣數字而已比
干盤銘世復罕用商周欵識又不多得法帖所載翻
摹失真然嚴正婉潤端姿旁逸銛利鈎殺自然而無
涯生動而神馮機發秀出惟石鼓文焉耳矣竇臮所
謂遠則虹伸結絡邇則瓊樹離披旨哉言也惜其歲
久剥落至唐始顯遂至紛紛疑議歐陽文忠謂其書
非史籀不能作但疑其自宣王至今實千有九百餘
年理豈得存是不然也夫石刻之易漫者以其摹搨
者多故也今石鼓委置草萊泥土之中兀然不動至
唐始出以故完美如初况其石之質頑性堅若世為
碓磑者哉此不足疑一也鄭漁仲謂是秦篆因其以
殹為也見於秦斤以㞼為丞見於秦權其文有曰嗣
王有曰天子天子可為帝亦可為王秦自惠文稱王
始皇稱帝以為惠文之後始皇之前所作也余按易
書經文無也字則知古轉用殹㞼字正當從山取奉
㞼高意六月宣王之詩也曰王于出征以佐天子吉
日宣王田獵之詩也曰天子之所曰以燕天子祈父
刺宣王之詩也曰予王之爪牙此不足疑二也溫彦
威使三京以為後周文帝獵於岐陽所作蓋因史大
統十一年西狩岐陽之語而云也尤為謬妄夫自秦
漢晉宋隋唐以來苟能書者如斯冰瑗邕諸人皆名
後世豈後周時有能書若此而不名乎况其詩詞嚴
古尤非南北朝時所能到者且蘇勗韋韓諸公去後
周未遠不應謬稱如是此不足疑三也故今斷然以
為宣王田狩之詩而史籀之書也蓋宣王田狩岐陽
之時從臣贊美刻詞出於一時若車攻吉日則田獵
東都時所作者其詞多與石鼓同如我車既攻我馬
既同修備之詞一也麀鹿麌麌麀鹿趍趍獸多之詞
同也車攻曰四牡龐龐四牡奕奕吉日亦曰四牡孔
阜蓋即石鼓&KR2231;&KR2231;六馬四馬其寫之謂也它如駕言
徂東駕行言狩即我其用道之謂也曰之子于苖即
君子之求之謂也曰選徒囂囂徒御不驚即徒&KR0008;孔
庶&KR1014;从既簡之謂也曰逮旐設旄悠悠旆旌即其斿
鼎斿之謂也其曰赤芾金舄即華勅填填之謂也曰
會同有繹即來樂天子之謂也曰決拾既佽弓矢既
調即秀弓孔碩肜矢□□之謂也曰兩驂不倚不失
其馳即左驂旛旛右驂騝騝之謂也曰助我舉柴即
我鹿允異之謂也曰大庖不盈即我公謂大害不余
及之謂也曰允矣君子展也大成以燕天子即君子
乃樂天子永寧之謂也曰吉日維戊吉日庚午即日
維丙申之謂也曰田車既好即田車既安我車既好
之謂也曰從其羣醜瞻彼中原其祁孔有即我以隮
于原我戎止射其來大有其來䢱䢱之謂也曰儦儦
俟俟即㚟田若反之謂也曰既張我弓既挾我矢即
秀弓時射射之族族之謂也曰漆沮之從即于水一
方之謂也曰殪此大兕即我敺其特之謂也又况石
鼔漫滅者其文繁而不殺不若車攻二詩嚴肅簡潔
足該十篇之意故偶見刪削也古詩三千餘篇夫子
定為三百十一篇此類是也若以不見收錄而遂疑
之則論語所引素以為絢兮偏其反而之句皆逸詩
也豈可以是而盡疑論語乎前人音辨者多皆有得
失或前後相遠者有之或多寡不同者有之歐陽集
古所錄可見者四百六十有五胡世將資古所錄雖
後出可見者四百七十有四吾衍氏比資古又加三
字余得宋時搨本雖不能如集古資古吾氏所載然
比今世所有者極為精好因装潢成軸每鼓後以釋
文補之其闕文依吾氏潘迪補以圍方末書杜甫以
下諸賢詩文時一觀焉則儼如對古人矣時洪武乙
丑夏五月朔後學趙古則書(鐵網珊瑚)
石鼓文隋唐以前未見紀錄自蘇勗而下名公聞人
稱述者始衆或以為周宣王時太史籀所書或以為
秦人之篆或比為西魏後周之制作評論紛更莫之
適從雖歐陽文忠公之博古猶未免以其文細刻淺
歴年深久而不漫滅為疑焉余友趙君撝謙獨能脱
略舊聞辨正浮議定為籀文而不惑其高見遠識可
謂度越前人什百矣然前人皆以十鼔為十篇余則
以為一詩而十章不知撝謙以為然否嗟乎自周宣
王時逮今二千餘年石鼓之顯晦每有關於世運之
興衰今自變故以來其存殁未可知而氊包輦運金
填櫺護固不可復得乃得吾撝謙訂正而發揮之其
亦籀文之幸也與吳但跋(同上)
岐陽石鼓文周史籀所作昔人以為宣王時物銛利
鈎殺為大篆之祖自後别為十有三源分𣲖衍沓見
錯出若李斯崔駰蔡邕李陽冰諸前烈以篆名家者
率本於此昌黎韓公眉山蘇公詠歌深致重焉舜江
趙先生撝謙得古刻完本装潢成軸躬為音注參考
互訂用車攻吉日詩比類而同之至謂周雅偶刪削
蓋昔人所未發之旨所書篆隸渾厚高古如見史籀
於千載之上觀人文以化天下者舍撝謙其誰哉時
洪武二十二年八月初五日鄕貢進士將仕佐郎廣
信府儒學教授四明鄭真識(同上)
石鼓凡十相傳為周宣王時史籀小篆歲久刻淺字
多不可識非秦漢以來之人所能為也(格古要論)
宣王時石鼔文字形多如小篆恐當時與古文科斗
書兼行(潛溪集)
右石鼓文十元國子司業潘迪考訂音訓刊附於後
在今北京國子監此刻鄭夾漈定為秦篆歐陽公集
古錄疑此文自宣王共和至宋嘉祐千九百年且文
細刻淺理不應得存又疑其自漢以來博古好奇之
士皆略而不道余謂石鼔文决非秦漢以下之人所
能為謂文細刻淺者安知當時不深刻歴世久遠則
磨滅如此而今文字之存者計裁三之一耳其中不
可辨識者又三之一則亦久遠之騐也三代鐘鼎卣
彛之属前未嘗見稱於世而後來田夫牧子往往出
之荒野埋没之中者代有之矣何獨致疑於石鼓哉
(東里集)
石鼓文并音訓在今北京國子監先聖廟門内始余
欲求之而未知鼔之所在永樂七年來北京乃見之
於此欲摹拓其文未暇及而歸後四年扈從再至又
明年始摹得之深加愛惜乃令工人装潢成卷并錄
韋韓蘇之詩歐陽公王順伯跋尾於後以藏於家蓋
自宣王至今二千二百六十餘年矣而猶存此刻信
物之奇古莫有先於此者然考其文之所存則其漫
滅剥落已十之八九當歐陽公為集古錄時尚存四
百五十六字後二百二十八年當元後至元己夘國
子司業潘迪為音訓時所存猶三百三十九字當時
已惜其剥落之甚又後有七十有六年至今永樂十
二年甲午則僅餘二百七十八字矣就二百七十八
字中昏缺難辨字或存半體証以音訓而後可識者
又九十八字蓋其歲月益深則摹滅益甚加以摹拓
椎擊之多其不能無損缺亦理勢然也昔王順伯居
宋南渡後不獲見此鼓而甚貴其文以為難得况至
於今又二百餘年其可寳貴當何如也故并述其年
歲之久近其文之多寡使後乎今者得以此參考(素齋
集)
右石鼓文宋代搨本洪武中藏於餘姚儒者趙古則
後歸予家石鼓昔人論之詳矣趙氏䟦謂溫彦威使
三秦以石鼔為後周文帝獵於岐陽所作而斷其繆
妄予按姚氏殘語云彦威使三秦此得之偽劉詞臣
馬定國然亦非也金元好問編中州詩定國小傳云
仕金翰林學士考石鼓字畫定為宇文周時所造作
文辨之萬有餘言元天台劉仁本為石鼓論本之定
國而斷其非史籀之書二子繆妄固不俟言跋復謂
蘇勗韋韓諸公去後周未遠不應繆稱如是而以其
言為可信予觀應物退之其去後周似為遼闊勗貞
觀時仕吏部侍郎視後周則誠未遠又按李嗣真書
後品張懷瓘書斷亦皆以石鼓為史籀書嗣真高宗
時人而懷瓘老於開元則稱石鼔為籀書者始於蘇
氏繼於李張而退之直據之耳古則字撝謙宋宗室
之後讀書慱古尤精字學所著有六書本義聲音文
字通二書嘗仕廣東璚山教諭卒於官(金薤琳瑯)
鄭夾漈謂石鼓至唐始出於岐陽鄭餘慶取置鳳翔
孔廟而亡其一皇祐四年向傳師求於民間得之十
鼓遂足王順伯謂五代之亂鼔復散失司馬池復輦
致府學其一鼓已亡向傳師搜訪足之二說皆同予
近見傳師跋謂數内第十鼔較之文亦不類訪於閭
里果獲一鼓字雖半缺驗之書體真得其蹟遂易而
置之其數方備乃知第十鼓其先蓋嘗有偽為者至
傳師而真鼔始復此皆王鄭之所未及豈其未嘗見
向跋耶鄭復謂大觀中鼓置之辟雍復取入保和殿
經靖康之變未知其遷徙與否王則謂大觀中鼓歸
京師詔以金填其文靖康之末保和珍異北去或傳
濟河遇風棄之中流而存亡未知後王子充題此謂
金人入汴剔取其金而棄取之至元乃輦至京師置
於國學廟門之下予按胡世將資古錄云崇寧中蔡
京作辟雍取十鼓置講堂後辟雍廢徙置禁中則置
之辟雍者蔡氏而所謂禁中即保和殿也若王鄭之
未知其遷徙存亡蓋當是時北方非中國所有而二
公又皆南人故云然也及觀之虞伯生云金人得汴
梁鼓亦北徙留王宣撫宅宅後為大興府學伯生助
教成均言於時宰得置之國學大成門内則淪入濟
河與夫金人棄之之說皆不足信不知二王何從而
得此也鼓今在北京國子監即元之舊地予官禮部
時嘗命工搨之字多漫滅較之宋本僅十之二三而
已(仝上)
石鼓詩在太學潘迪有音訓凡四百九十四字予得
唐人拓本於李文正先生凡七百二字蓋全文也嘗
刻之木以傳矣然都元敬金薤琳瑯劉梅國廣文選
所收仍是殘闕四百九十四字本蓋亦未見此也(丹鉛
錄)
石鼓文韋應物以為周宣王臣史籀作韓退之蘇子
瞻皆以為然而後或以為後周宇文時所刻則疑之
卑之甚矣予按宣王之世去古未遠所用皆蝌蚪籀
文今觀說文所載籀文與今石鼓文不同石鼓乃類
小篆可疑一也觀孔子篆比干墓及吳季札墓尚是
科斗則宣王時豈有小篆乎又按南史襄陽人伐古
塜得玉鏡竹簡古書江淹以蝌蚪字推之知為宣王
時物則宣王時用科斗書可知矣鞏豐云岐本周地
平王東遷以賜秦襄公矣自此岐地属秦秦人好田
獵是詩之作其在獻公之前襄公之後乎地秦地也
字秦字也其為秦物可知此說有理予竊信之書以
俟知者(同上)
石鼓今在太學其文為章十總六百五十七言可模
索者僅三十餘字鼓旁刻元潘迪氏音訓一碑二百
年前物也惜夫遺墜字無慮近百載考唐人古文苑
此文特軋卷首裒錄年歴遠在音訓之先然迪所遺
墜者此仍缺如也薛尚功鄭樵二家各有音釋與古
文苑所載大抵相出入文無補綴義鮮發明三家之
外見其文者或寡矣好古者以為深慊又迪所訓釋
君子員員邋邋員斿二句牽合紕繆重堪嗤鄙原古
人書字下句之首承上句之末文同者但作二點更
不復書此易見耳迪既誤讀君子員員邋邋員斿遂
復臆釋云員員衆多貌邋邋旌旗摇動貌此豈特文
法太戾書例亦大昧矣君子員員成何訓詁邋邋員
斿成何語言不知妄作乃所謂郢書燕說也一隅若
此餘奚取哉慎昔受業於李文正先生暇日語慎曰
爾為石鼔文矣乎則舉潘薛鄭三家者對先生曰否
我猶及見東坡之本也篆籀特全音釋兼具諸家斯
下矣然本隻字存將恐久而遂失之也當為繼絶表
微手書上石又作歌一首蓋丹書未竟而先生已棄
後學矣去今又將六年追維耳言未墜手跡莫續天
固愛寳奈斯文何敢以先生舊本属善書者錄為一
卷音釋一卷今文一卷韋應物韓退之蘇子瞻歌三
首唐愚士古詩一首先生歌一首附之卷末藏之齋
閣以無忘先生之教云(楊升庵集)
慎得石鼔文拓本於先師李文正公竇臮所云石雖
貞而云泐紙可夀而保傳胡世將所云岐下有摹即
此是也元至元丁未唐愚士翻刻於太學作歌紀之
今本存焉據古文苑所載及王順伯鄭漁仲二公石
鼔音皆言其文可見者四百七十有四梅聖俞贈逸
老以石鼓文見遺詩云四百六十飛鳳凰以兹本所
載六百五十七字完好無訛斯文所在真有神物護
持耶得之不啻寳玉大弓矣歐陽公獨言漢桓靈世
碑刻未及千載磨滅者十之八九自宣王至今千有
九百餘年豈得獨存又疑此文初不見稱於前代又
謂隋氏藏書最多其所志所錄自始皇刻石婆羅門
外國書皆具而獨無石鼔遺大錄細不宜如此嗚呼
歐陽公所見謬矣隋藝文志所收固博矣寧無絓萬
而漏一乎試引前代名士之言所及歐陽公雖復生
亦必心服焉後周吏部侍郎蘇勗云世咸言筆跡存
者李斯最古不知史籀之跡近在關中此可證一也
唐章懷太子賢注漢書鄧隲傳遭元二之災引岐陽
石鼓文凡重言者皆為二字此可證二也高宗時李
嗣真書後品云倉頡造書鬼哭凜凜史籀湮没陳倉
籍甚此可證三也開元中張懷瓘書斷云籀文者周
太史史籀之所作也其跡有石鼓文存焉今在陳倉
縣李斯小篆兼採其意此可證四也徐浩古跡記云
史籀石鼓李斯嶧山會稽碑崔子玉篆蔡邕並為曠
絶此可證五也杜工部贈李潮八分小篆歌云陳倉
石鼓久已訛此可證六也韋應物石鼔歌云周宣大
獵兮岐之陽刻石表功兮煒煌煌喘息逶迤相札錯
乃是宣王之臣史籀作此可證七也至德中竇臮述
書賦云篆則周史籀秦李斯漢有蔡邕後代師之籀
之狀也若生動而神憑通自然而無涯遠則虹伸結
絡邇則瓊樹離披又云周秦漢之三賢今日驗之所
先石雖貞而云泐紙可夀而保傳其弟蒙注云史籀
周宣王史官岐州雍城南有周宣王獵碣十枚上篆
文今見打本此可證八也至昌黎之歌一出則表章
稱贊至矣歐陽公尊信韓公而不從此其意云何合
八公紀述及韓而九九徵至而不肖得矣歐九果不
讀書耶此公蓋師心獨見至謂十翼非孔子所作河
圖洛書不足信何有於石鼔乎東坡之歌繼韓而作
先後如出一口豈阿私所好者耶他若周越法書苑
樂史寰宇記趙明誠金石錄王深甫故跡遺文張師
正倦遊錄胡世將資古紹志錄所云云不暇縷縷可
覆視也宋司馬池待制知鳳翔府日輦致於府學之
門廡護以一木櫺鄭樵石鼓音云鼓亡其一皇祐四
年十月間向傳師求於民間得之十鼓於是乎足梅
聖俞贈雷逸老倣石鼓文見遺因呈吳祭酒長詩略
云我欲效韓非痴狂至寳宜列孔子堂其後徽宗大
觀中始移置之辟雍復取入保和殿元人移之太學
刻潘迪釋文今以畢先師之志遂詳述其說以印正
於海内大方家云(同上)
石鼔文字畫竒古皆云史籀書不知何時徙置北
太學門廡下字磨漫過半矣升庵得唐人拓本於
李文正所凡七百二字蓋全文於潘迪音訓間有
同異然無從復考(金石古文)
蘇公石鼓歌乃鳳翔八觀詩之一公為鳳翔推官
因覽古遺跡賦詩非若昌黎見紙本而作也故其
詩曰舊聞石鼓今見之而楊用修謂從李賓之所
見東坡之本篆籀特全音釋兼具升庵集中稱六
百七十五字完好無譌丹鉛錄又云得唐人拓本
凡七百二字蓋全文不覺自相矛盾夫石鼓宋初
已亡其一止有九枚皇祐間向傳師始求得之歐
陽永叔云其文可見者四百六十有五梅聖俞詩
亦云四百六十飛鳳凰東坡官鳳翔日又在永叔
聖俞之後即有手拓本亦不過四百六十餘字而
已豈得全文具備乎然則用修特欺人罔世之辭
爾既易以今文傳之秦人無識遂以楊本載入陜
西志又從而刻石臨朐馮汝言編古詩紀亦用其
文學者所當駁正也(黑蝶齋小牘)
石鼓詩辭與三百篇同文者惟我車既攻我馬既
同二句爾楊用修增益之於是六轡沃若我來自
東會同有繹或羣或友悉率左右雷同者不一又
竄入尚書歸格藝祖之文自來諸家釋石鼓未嘗
有是文也(鴻雪錄)
石鼓詩先儒辨論至多蓋風雅之遺鼓今在北監予
為國子司業時慮其日泐也欲扃鑰之而不果别有
樹碑一元司業潘迪以今文寫之仍其舊闕潘仕大
德間虞文靖公集助教成均時嘗謂石鼓其一已無
字其一惟存數字潘虞相去不遠其言如此今去之
又將二百年石可知矣詩之存者頗賴諸家文字集
錄以傳石顧足恃哉博洽之儒如王順伯鄭漁仲搜
訪訓釋靡餘力矣咸存斷闕焉歐陽公集古所錄才
四百六十有五字胡世將資古所錄僅多九字乃稱
先世藏本在集古錄之前孫巨源於佛龕中得唐人
所錄古文乃有四百九十七字視資古又前矣又前
之則韓文公所見紙本已謂毫髮備盡復有年深闕
畫之歎韋應物亦謂風雨闕訛而杜工部直云陳倉
石鼓久已訛其上下世數如此近世吾衍子行尤號
博雅自謂以甲秀堂譜圖隨鼔形補關字列錢為文
以求章句又參以薛尚功欵識諸作斯亦勤矣亦僅
得四百三十餘字每鼓列行裁分為十而章句次第
又與諸家不同子行介士未嘗入燕止於畫中見鼔
爾不知近日何緣得此十詩完好乃爾耶此詩出於
修撰楊用修慎若所從來果有的據豈非千古之一
快哉如以補綴為奇固不若闕疑之為愈也(金臺紀聞)
石鼓文辭既深典出入雅頌而書法淳質是史籀跡
其為宣王田獵之語可據歐陽公獨以臆見疑之為
書家諸學士貶擊殆無地可容若以夫子之所不應
刪則非也詩固有夫子之所未盡見者此石今猶在
太學而人不知護持豈亦所謂舍周鼎而寳康瓠者
耶(弇州山人稿)
史籀取倉頡形意損益古文或同或異轉相配合加
之銛利鈎殺為大篆以其名顯故謂之籀書以其官
名故謂之史書以别小篆故謂之大篆今之石鼓文
是也(游鶴堂墨藪)
石鼓文宋東都時嘗鑄金填其刻文置保和殿金人
入汴剔取其金而棄之靖康分裂之後拓本絶不可
得至元國子司業潘迪考訂音訓刊附於後置北京
國學於是搨本日以廣而字畫之存者僅三之一耳
且中不可辨識者又三之一則亦久遠之一騐也若
今之轉摹者則謬甚矣(同上)
岐陽石鼔文有謂周宣王獵碣者惟董程二氏以左
傳成有岐陽之蒐證之鑿鑿有據其略曰考之書天
子大蒐會諸侯施命令非常事也史不得無書若宣
王蒐岐即周史失之列國不得並逸胡後世無聞焉
則為成王信矣其言真如嶽峙不可復撼苐廣川有
其學有其識有其辨而無其筆故不勝藤葛糾纏確
論反晦耳鄭樵謂為秦惠文後及歐陽三疑皆瞽說
迷謬不足與辨韋應物謂為文王之鼓宣王刻詩真
如少君古強之徒曾目覩其事也何物又有馬子卿
者以為宇文周時作一似無目者益大可笑樵又謂
石鼓者立碑之漸千載名言至謂以石為鼓繇其土
地之所出則非也古人制作尚象不為虚器豈止以
地之所出苟且不法耶觀九州貢物攻玉制器無一
不窮極奥渺以石為鼓何所取則乎今石鼓在太學
聖廟戟門左右寳護無人冬輒篝火撫搨燬剥日甚
余曾手摩其文與鼓形了不似其堅類玉故能久存
就石形之自然少加琱琢旋轉刻文行字或六或七
少華山前石之堅潤者與此無異想當時因有佳石
即刻置蒐所而已第文無不典字無不雅民休王遊
自加寳愛此三代有道之長也非以後世竭力徵石
造天無極刻龍繡螭築籓置守妄意垂遠然不一轉
盼旋離野火能得鬼神呵護至今哉悲夫余既裝潢
成而題曰周岐陽石古文斷以成王時物而不以鼓
名足刊古今之謬(金石史)
鼓文出入雅頌書法淳質出周宣王史籀筆無疑都
元敬楊用修王元美諸人辨之已詳余借得一本雖
磨泐特甚真三代物也古人有以為秦物者已非又
有以為宇文周物者尤可笑歐陽公最號博雅乃亦
疑之遂令後人譏駁無地自容矣今石猶在太學門
内余從李典籍又覓得此本漫滅視余借本尤甚而
護持無人惜哉(石墨鐫華)
岐陽石鼓宋東都時嘗鑄金填其文移置宣和殿金
人入汴剔取其金而棄去之故自靖康土宇分裂之
後搨本絶不易得好事者以銀一錠購其十紙(書畫史)
東坡有手鈎石鼔文篆籀全音釋備遠勝潘迪等所
錄(紫桃軒雜綴)
按古文苑所載石鼓文稱孫巨源得於佛書龕中蓋
唐人所錄僅四百九十七言耳章樵為之考正集釋
又薛尚功鄭樵潘迪諸家咸有音訓然有闕文靡所
增益楊用修自言受業於李文正公得蘇文忠舊本
蓋七百餘字易以今文傳之陜西誌亦載此文其文
悉與楊本同而字畫訓釋頗異(古詩紀注)
都城東北艮隅瞻其坊曰崇教步其街曰成賢國子
監在焉國初本北平府學永樂二年改國子監左廟
右學規制大備彛倫堂之松元許衡手植也廟門内
之石鼔周宣王獵碣也其質石其形鼔其高二尺廣
俓一尺有竒其數十其文籀其辭誦天子之田初潛
陳倉野中唐鄭餘慶取置鳳翔之夫子廟而亡其一
皇祐四年向傳師得之民間十數乃合宋大觀二年
自京兆移汴梁初置辟雍後移置保和殿嵌金其字
隂錯錯然靖康二年金人輦至燕剔取其金置鼔王
宣撫家復移大興府學元大德十一年虞集為大都
教授得之泥草中始移國學大成門内左右列矣石
鼓自秦漢無傳者郡邑志云貞觀中吏部侍郎蘇勉
紀其事曰虞禇歐陽共稱古妙蓋顯聞於唐初自是
表章代有矣唐自虞禇歐陽外則有蘇勗李嗣真張
懷瓘竇臮徐浩杜甫韋應物韓愈宋則有薛尚功楊
文昺歐陽修梅詢蘇軾黃庭堅張師正王順伯王應
麟趙明誠鄭樵元則有楊桓熊朋來吾衍潘迪虞集
周伯溫而我朝楊修撰慎以為鼓發聞已先晉王羲
之唐章懷太子嘗言之言鼓者表厥攸始也言人人
殊謂周宣王之鼔韓愈張懷瓘竇臮也謂文王之鼓
至宣王刻詩焉韋應物也謂秦氏之文宋鄭樵也謂
宣王而疑之歐陽修也謂宣王而信之趙明誠也謂
成王之鼓程大昌董逌也謂宇文周作者馬子卿也
鼔文今剥漫而可計數其方要當六百五十七言先
所存無考在宋治平中存字四百六十有五元至元
中存字三百八十有六楊慎乃曰正德中存字僅三
十餘據今搨本甲鼓字六十一乙鼓字四十七丙鼔
字六十五丁鼓字四十七戊鼔字一十二己鼓字四
十一庚鼓字八壬鼓字三十八癸鼓字六共三百二
十五字存惟辛鼓字無存者(帝京景物略)
元初都城廟學燬於兵王檝取舊樞密院復創立之
春秋率諸生行釋菜禮仍取岐陽石鼓列廡下石鼓
迄今無恙檝功也(因樹屋書影)
石鼓凡十相傳為周宣王獵碣而唐韓退之作歌至
云陋儒編詩不收入二雅𥚹迫無委蛇今讀其文皆
淺近之辭殊不類車攻吉日之閎深也金史馬定國
傳言石鼓自唐以來無定論定國以字畫考之云是
宇文周所造作辨萬餘言出入傳紀引據甚明楊用
修最稱好古而亦曰宣王之世去古未遠所用皆科
斗籀文今觀說文所載籀文與今石鼓文不同石鼓
乃類小篆予獨以其辭不足儕於二雅而疑之今在
國子監先師廟戟門左右(金石文字記)
言獵碣者多指為宣王之鼓蓋緣文有我車既攻等
語與小雅相似爾然古人句法相同毛詩中多有之
不得執此以定其為宣王之鼓也至於成有岐陽之
蒐則見於左氏傳可為明徵似三監既平破斧缺斨
之後簡軍實修武備於先王肇基之地其文有曰害
不余及亦猶鴟鴞之詩所云莫敢侮予也(書學聖蒙)
岐陽石鼓文或謂周文王時作或謂宣王時作或謂
秦惠文後始皇前所作或謂宇文周所作獨程氏大
昌以左傳昭公四年椒舉稱成有岐陽之蒐杜預注
成王歸自奄大蒐于岐山之陽謂鼓當刻於此時可
謂明徵矣董氏迺又引叔向楚置茅蕝一節更足發
明其為成王制作益無足惑矣皇甫氏帝王世紀成
王營洛邑復都豐鎬淮夷徐戎及奄叛乃大蒐岐陽
東伐淮夷按此與左傳注先伐後蒐似相背戾然以
愚論之武王克商嘗散牛歸馬戢干戈&KR1060;弓矢示天
下不復用意天下不復叛也無何禄父盗兵三監煽
亂殽函以東非復周有於是出既戢之干戈而復稱
之收既税之牛馬而復駕之召既散之卒甲而復伍
之就岐陽而講武即蒐田以用衆亦事理之不無者
然則以文考之天子嗣王成王也公周公也君子則
邦甸侯衛及三事六官之属其文則史臣之筆是時
史佚作虎書魚書鳥書非頡禹之後至籀始更其文
也如銅槃銘詛楚文體皆瑰異非蝌非古是周時諸
文並行籀特其一種爾王氏寀摹勒汝帖倉頡夏禹
欵識封比干墓銅槃之後先次以岐陽石鼓然後列
史籀書則未嘗以鼓文為籀書也若夫宣王東都之
會雖見於詩其時玁狁蠻荆騷然不靖既用兵於鎬
東之徐淮顧治兵於鎬西之吳汧非所以順人情而
播先聲矣鄭氏樵又以斤權文同目為秦作復以秦
稱王號附會天子嗣王之文夫秦雖稱王未嘗自居
帝制臣下稱君亦未有稱公者况斤權之文雖刻於
始皇之世亦必先有文而後有斤權文未必為斤權
而作故止可曰見不可曰出也且何以知秦人必用
其自製之字無一字沿襲且小篆始於始皇則前此
亦用舊文矣至於十鼓其一為臼疑鄭餘慶徙置學
宫時已然故昌黎詩云故人從事在右輔為我量度
掘臼科也及五季都洛鳳翔學校荒蕪土人因其已
臼乃復臼之爾(仝上)
程大昌雍錄極辨石鼓非宣王物予獨取之蓋後周
之說固謬妄不足論即謂出於宣王及秦人者亦皆
未詳本辭故爾予謂中興詩尚簡潔秦風辭多險峭
而石鼔閎碩典雅頗近東山七月之遺響宜為成王
之詩一也以為秦作似宜在乎襄文之間蓋襄公始
命有田獵之事而文公嘗東獵至汧渭又伐戎收地
至岐爾時秦未嘗稱王安得嗣王天子之名乎二也
秦故保西陲地近鳥鼠若獵於岐陽是自西徂東不
應言我來自東三也秦時才得列為諸侯獨以赤馬
黃牛各三滛祠西畤寳雞之類安得有進獻用特歸
格藝祖之禮四也且以為宣王詩則是時猶都鎬而
岐在鎬西自岐畋罷還鎬又不當云駕言西歸也五
也蓋成王伐奄歸而蒐於岐奄在東方故曰我來自
東凄凄零雨又曰駕言西歸此蓋追述歸時道路之
艱苦有勞人恨士之思焉與東山極相類或即是周
公所作當時始絀殷命淮徐煽亂方用兵之際故東
伐淮殘奄歸復蒐岐以耀兵講武其云告于太祝即
周禮太祝之職所謂軍歸獻社則前祝是也且周公
無逸以嗣王稱成王立政又云告嗣天子王矣則所
稱來嗣王始尤為成王無疑(匡林)
春秋左氏傳椒舉言於楚子曰成有岐陽之蒐杜氏
注成王歸自奄大蒐于岐山之陽竹書紀年成王六
年大蒐于岐陽又傳叔向曰昔成王盟諸侯于岐陽
楚為蠻荆置茅蕝然則石鼓是成王物傳有明徵此
廣川董氏沙隨程氏毅然斷以為成王之鼓也夫春
田曰蒐今繹其詞時則霝雨地則淖淵涉則舫舟草
則若華木則楊柳帛魚&KR1788;&KR1788;于水一方維舟以道或
隂或陽春時景物宛然在目其殆蒐于岐陽時作乎
或乃以我車既攻二語同於小雅因定為宣王之鼓
然詩三百篇篇不雷同有叔于田則大叔于田以别
之有枤杜則有枤之杜以别之使果皆為宣王時作
則于苖既云我車既攻我馬既同矣于蒐豈復仍用
其辭詩人不若是之詰窘也惟因二語與小雅同即
此可辨其非宣王之鼔蓋鼓是成王文宣王中興紹
其先志因而用其辭此所謂復古所謂展也大成云
爾(茹古錄)
石鼓文不見錄於詩說者紛紛要未探其本竊意古
人著作或范金或刻石或作冊各有所施范金刻石
者未必復書於册太師所掌之詩皆書於冊而不及
金石孔子特取太師所掌而序之宜於石刻未見錄
也(炙硯錄)
十鼓自甲至癸諸家詮次先後不同愜山潘氏所序
蓋依國學位置近見嘉定孫氏更序董逌本以潘氏
第六鼓為第一鼔曰王命除道也第十鼓為第二鼓
曰至岐陽而禱禡也第八鼔為第三鼓曰簡車馬也
第一鼓為第四鼓曰六事之人師武臣力也第三鼔
為第五鼓曰天子親田柴獲之盛也第四鼓為第六
鼓曰田畢數獲也第二鼓為第七鼓曰陳魚也第七
鼓為第八鼔曰充君庖也第五鼓為第九鼓曰從流
而歸也第九鼓為第十鼓曰班師休士也其義又與
薛鄭諸公有别(查浦輯聞)
南京府學明德堂後有天發神䜟碑石凡三截北京
國學廟門有獵碣鼓凡十枚一為吳皇象書一為周
史籀書皆篆學之祖也鼔本在岐陽之野一徙而置
鳳翔學宫再徙而置汴保和殿三徙而至燕王宣撫
宅四徙而至今所當日保和殿中如詛楚文及文翁
禮殿繪像咸在今存者惟此十鼓考宇文懋昭大金
志正隆三年詔平遼宋所得古器年歲深久多為妖
變悉令毁之而此十鼔獨無恙且刳為臼而文不傷
剔其金而字猶在信有神物呵護者然(兩京求舊錄)
補遺
永樂之初余與餘姚柴廣敬同被簡入翰林講學之
暇因論及石鼓文廣敬為道其師趙撝謙得善本審
定為周宣王時詩史籀所書無疑永樂十一年予從
太宗皇帝來北京乃得見石鼓於太學門下亟摹搨
成卷間一展玩惜其訛闕已多時廣敬去世七八年
欲求趙先生所藏卷一觀庶稍補其闕文而不可得
今稽勲員外郎柴蘭廣敬姪也忽持此卷示予閱之
信為善本而趙先生之文援引切當辨論精覈真博
雅君子哉廣敬純謹該洽不媿其師而蘭亦甚似之
先生之所以教者可知矣卷留予閣中凡兩日得從
容觀覽俯仰今昔為之慨然(王文端公集)
周宣王石鼓文十其義與車攻吉日之詩相類而辭
亦間有同者鼓距今垂二千三百餘年散而復合晦
而復明意者神物護持如韓昌黎之所言哉不然何
歴年之遠若是也宋薛氏尚功鄭氏樵施氏宿王氏
厚之各為訓釋不能無議焉者如以時作畤矢作尖
&KR0034;作霧舛訛甚多不可殫舉然諸家皆為模本所誤
石鼓蓋未之見也元潘氏迪取諸家說重為考訂間
亦以垐作即阪作&KR2534;夫迪親見之猶混魯魚矧諸家
乎滋躬詣鼓旁詳加摩玩文之漫剥者猶隠然有迹
可辨也乃筆之以歸沈潛其義參考諸說是者取之
誤者正之其未詳者不敢強為之說鼓之所自諸家
考辨已明不容復喙乃以王氏辨疑及古今歌詠附
載於後以見是鼓也直為周宣之物好異者不煩嘵
嘵云正德戊寅秋九月朢古綘陶滋序(石鼓文正誤)
石鼓文據楊升庵慎金石古文載其全文謂得唐人
所拓本於李文正公家余讀而驚嘆已錄於京師古
石考中然陸文裕深謂石鼓文經博洽之儒如王順
伯鄭漁仲搜訪靡餘力咸存斷缺歐陽公集古錄才
四百六十有五字胡世將資古所錄僅多九字孫巨
源於佛龕中得唐人所錄古文乃有四百九十七字
近世吾衍子行自謂以甲秀堂譜圖隨鼔形補缺字
列錢為文以求章句又參以薛尚功諸本亦僅得四
百三十餘字不知近日何緣得此十詩完好如楊用
修之所從來果有的據固是千古一快如以補綴為
竒固不若闕疑之為愈然細讀十詩古致翩翩恐非
用修所能辦然用修謂得之李文正家而文正懷麓
堂稿絶不道及何也(孫承澤庚子銷夏錄)
余家有宋搨薛氏石鼓文自跋云右岐陽石鼓周宣
王太史籀所書歲月深遠剥泐殆盡前人嘗以其可
辨者刻之於石以甲乙第其次雖不成文然典刑尚
在姑勒於此與好事者共之薛帖余得之故内精工
之甚恐後人並此不見矣(仝上)
六藝之一錄卷二十九
