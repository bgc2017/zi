欽定四庫全書
六藝之一錄卷九十七錢塘倪濤撰
石刻文字七十三
宋刻(題名)
宋陳從古題名
右不知所刻處其語云至和二年歲次乙未夏六月
下旬休新釀抿熟佳果探成清泉可潄芳樹堪倚郡
守陳從古率通判王希顔邑令孫奕台幕陳確從事
趙頡杜仁壽會于岩石之上醉書以記共六十六字
楷法精妙予每愛之俟詳考以訂其所在(玄牘記)
瑯琊山題名
右簡翁藏瑯琊山諸賢題名一帙内有云治平二年
秋八月癸卯哉生魄伯兄子美與余挈幼子世偉為
瑯邪之遊觀月于曉光亭宿了了堂詰朝西觀瑯邪
洞飲寒泉并煮茶而還又明日往觀廣照上人之塔
由南嶺路以歸自初及今至山者三而未有如兹遊
之勝且悉也滁人雍成之為客長老僧繼詮在行責
授滁州團練副使錢公輔題又後書云甲辰仲兄子
玉續至余曩讀滁志恨不載諸聞人題名今觀此裒
然巨函既已快古迹之未湮而讀之至此又如身在
千岩萬壑中者然則古人謂游名山飛鴻踏雪題名
只如雪後指爪者豈真無所見哉(玄牘記)
董元康題名
長清董元康權宰奉高挈家遊瑶池館觀元功弟題
字愴然久之政和四年七月二十一日質贄侍行
右小石刻在岱嶽觀予既錄唐碑往還數四道士
謂予曰昨發地得石刻二請觀之其文亦可采因
附焉下題因此
盛勛題名
政和戊戌仲夏二十九日被旨决獄恭謁祠下飰此
轉運判官盛勛公達題男志修侍行
右小石刻在岱嶽觀戊戌乃政和八年其年十一
月己酉朔改元重和曰决獄者讞而决之古無仲
夏斬决之事也(求古錄)
范致君題名
武夷范致君久慕仙風自楚之魯遂登泰山以望八
極之表有宋大觀元年正月廿三日記於是碑
右小石刻在泰山南麓后土廟(求古錄)
錢伯言題名
宣和己亥九月廿四日面奉玉音至奉符催視嶽祠
後一月伯言至自兖明日具香燭以告上旨而罷醮
於會真宮獨登瑞雲亭早飯于行館遂同令寇庠丞
吕光問祠官曺欽承萊蕪令韓僖道士蘇彦弼謁岱
嶽觀留連祠上復自金母洞過青帝觀觀文僖丞相
遺刻遂游白龍潭奠御苑玉芽於水中愛其泉石之
勝迺相與策杖散步還過雞籠峯始復有輿躬走社
首山視禪壇訪遺迹晚入乾元觀小飲翠陰亭而歸
知襲慶軍府事錢伯言題
右碑舊在宋天書觀後人移之州城内嶽廟中西
墀古松下行書大徑寸餘(求古錄)
白龍池宋人題名
内供奉官李舜舉被命禱祀帝岳奉香勝槩於夀聖
節日先欵青帝宫次詢白龍潭治平四年題
下云書吏李恭從行蓋此字即恭之字
兖守劉兖奉詔祈雪于岱宗登絶頂翌日謁白龍池
之祠元祐丁夘孟春初四日奉符令林會題(大字)
貫道建欄干此以便遊者元祐丁邜正月八日(大字)
元符庚辰七月晦趙習之徐安國弟居仁孫正仲同遊(大字)
范陽正輔再遊同魯國景元符丁丑三月廿六日
皇甫偁徐端朝孫幯同遊建中靖國元年三月(缺)
日題
奉符令李珪因捕蝗恭謁白龍祠男彙侍行崇寧壬
午孟春初七日誠中君實德升崇寧二年八月廿六
日自王母池來訪此
董元康政和甲午重九日擕家來遊質贄賁侍
自恭觀元康兄留字正和乙未孟冬二十日
莆陽陳國瑞子玉恭謁白龍祠池俯洞酌泉小憩而
邁政和丁酉夏前二日(大字)
姜子正子方李晉道劉言可刁文叔同來庚子四月
李顯道張公美王仲與張去塵庚子孟夏十九日遊
池上
鄄城李僓弟倰姪贛隨侍遊此癸夘孟春廿八日
張子觀水于池十三年春三月篆書大字無年號
按宋朝紀年無有至十三年若曰金元又不合一代
全無題名止此一人也
右在嶽西傲來峯下白龍池壁上平廣計二十餘
丈書曰龍潭曰白龍池並大字其傍皆宋人題名
尚未刓缺錄之得十五首其文略無重複自治平
迄宣和六十年間人名字亦可以想見當日太平
之盛而金元以降洊遭兵火而名山奥區委之榛
莽無復有題名者矣張子觀水于池篆書張字
作弡按劉原父弡仲匜銘釋弡為張以為張仲之
器歐陽永叔從之趙明誠金石錄疑之黃長睿東
觀餘論則云弡其勿反非張字考之玉篇信然此
云弡子則為張子無疑蓋宋人之好竒者據原父
永叔所定之字而用之耳(求古錄)
靈巖寺王淵題名
方渠王淵幾道緣職事訪如師和尚徧觀靈巖勝迹
當日逥歴下
宣和己巳六月十二日書
北嶽廟蘇軾題名
蘇軾禱雨嶽祠同李之儀李士龍郭長卿孫敏行(缺)
賈温之
右小石刻舊在嶽廟今移縣治賓館又有子瞻書
詞歸去來兮一闋清夜無塵一闋九十日春一闋
用石二片兩面書之舊在縣西北二里水竇巖今
移岳廟皆大字其詞見蘇文忠公集中(求古錄)
晉祠宋人題名
熙寧戊申歲秋九月十四日范陽盧大雅君美臨川
王安禮和甫清源王本安國同謁晉祠舍均福堂明
日如白雲石甕宿明仙又明日遊甘泉開化而歸本
題(本字从木从十)
太原王安修世長廣平程易先之安陽蔣畋渭公熙
寧癸丑孟夏同遊
龍圖閣學士河東經略安撫使曾布提點刑獄朝奉
大夫范子諒躬率寮吏禱雨祠下通判太原軍府事
田盛高復簽書河東節度判官盧訥知陽曲縣馮忱
之走馬承受王演檢法官史辨從行元祐丙寅歲七
月十三日訥謹題刊者任貺開封苗仲淵師顔自
湖南提刑移本路政和五年十月晦祗見祠下男丕
侍
王安禮題名
臨川王安禮赴官太原過謁祠下因與錢塘楊世昌
河南張仲咨會於泉亭熙寧戊申三月十四日題
右題名在太原縣晉祠御書碑陰其碑為晉祠之
銘并序唐貞觀二十一年太宗御製并書其文世
多有不錄獨碑陰字體不一其上右方云司徒太
子太師上柱國趙國公臣無忌太子太保上柱國
宋國公臣瑀特進太子詹事兼衛率上柱國英國
公臣勣光禄大夫刑部尚書上柱國鄖國公臣張
亮禮部尚書上柱國江夏郡王臣道宗太常卿駙
馬都尉柱國安德郡公臣楊師道正議大夫守中
書令太子左庶子兼攝吏部尚書護軍臣馬周凡
七行則當日題者今世流傳摹拓本無此不為完
碑其餘則皆宋人續題錯亂無次其空處又有洪
武二年行省參知政事楊憲題而絶無一唐人題
者以御書之碑無敢擅刻者故也今入錄者四條
(求古錄)
惠明寺碑陰題名
普慈王植安陽王孝彦西河文大方臨川王安禮祀
神歸憩此辛亥三月十四日
太原縣北門外惠明寺塔碑宋元豐八年呂惠卿
撰并書其陰下方有此三十一大字餘題尚多不
錄(求古錄)
范知章靈巖寺題名
高平范知章希聖公量餞弟敏求赴官相臺太原王
廣淵同來題
治平四年十月二十日寺主賜紫廣化大師記(求古錄)
華岳題名
華岳陳執中題名在碑陰韓賞文之下(金石文字記)
嵩陽石柱題名
嘉祐己亥黃通介夫書(嵩陽石刻記)
焦山題名
焦山蘇大雅題名治平甲申石刻隸書(許國誠京口三山志)
孔子祠墓題名
宋宣和間有范致冲題名刻石字法䟱朗恨其作元
長手脚不無迎合之意(墨林快事)
歲寒堂題名
有李誠之蘇東坡題名石刻在東平州城内(古今碑刻記)
雲門山題名
冨弼題名石刻在青州府城南(古今碑帖考)
靈巖寺題名
政和乙未趙子明題名(金石文字記)
靖康元年高直臣題名(金石文字記)
泰山真宗封禪碑隂題名
呂升卿為京東察訪遊泰山題名於真宗御製封禪
碑之陰刊刻搨本傳於四方後二年升卿判國子監
會蔡承禧為御史言其題名事以為大不恭遂罷升
卿判監(魏泰東軒筆錄)
米芾金山龍游寺題名
米芾遊金山龍游寺題名後有翟靜叔題跋草書二
行筆法駸駸逼古人(碑刻攷)
紫微巖
陳同甫金華北山普濟院記云吳越王建寺於巖麓
曰九龍慶歴六年郡守關公命河南許歸以氈筆書
紫微巖三巨字鑱之石(龍川集)
南屏山家人卦
南屏山興教寺磨崖家人卦中庸大學篇司馬温公
書錢塘自五季以來無干戈之禍其民富麗多淫靡
之尚其於齊家之道或闕焉故司馬公書此以助風
教非偶然為之也(葉紹翁四朝聞見錄)
高唐觀石刻
高唐觀在來鶴峯上廟中石刻引庸城記瑶姬西王
母之女雲華夫人助禹斬石䟽波有功封妙用真人
廟額曰凝真觀(范成大吳船錄)
卞忠烈墓前華表
宋龍圖閣學士葉清臣書(金陵瑣事)
蟠松二大字
蔡襄書在蘇州府靈巖(寒山金石錄)
虎邱劒池四大字
襄書相傳為顔魯公書今查舊志訂為蔡公書(寒山金石林)
萬安橋
劉澤閩人善大字嘗書萬安橋三字在海石上徑三尺
許有隼尾存筋之法時蔡襄造橋不自書澤書之(書史會要)
姚武功書
王順為武功令縣故有姚武功書刻久且蝕矣乃更
以五體書刻而識之(康海武功志)
洄瀾二大字
蘇東坡書在黃州府蘄水縣蘭峯(古今碑刻記)
萬山第一四字
蘇東坡書在雷州府天寧寺(古今碑刻記)
米芾方員菴石刻
此米字之最有聲合作者乃以菴之增修好事者適
得米老舊搨以補亡而恰遇一顛倒装潢者錯其先
後遂據之入石虎林遊人如織莫有為之是政者余
早得此本亦以為装家誤旋入杭摩挲石下依然誤
也因另搨二紙為之改装則文從理順不致誚一公
為傖父顛士為糊目矣欲再一正其石而匆匆北歸
當賖此恨因識於此嗟乎余所手正之本或未必傳
而此叚儻不泯泯則後來見者豈遂乏一慧心之彦
為了吾恨者余之汲汲老而為此者半欲為後人一
二眼耳用寄示此一寸於永永豈區區誇蠧魚之架
哉天啟乙丑九月三日(墨林快事)
第一山石刻
米芾書在鳳陽府盱眙縣東(古今碑刻記)
此刻在盱眙縣中南樓觀石乃摹刻耳縱逸飛動殊
有一夫當關之勢(石墨鐫華)
南明山三字
米芾書在處州府高陽洞(古今碑刻記)
唐公巖題字
九華蕉筆巖亦名唐公巖有黃大臨諸人題字(周必大九
華山錄)
黃大臨庭堅兄也
眺无咎題字
妙高臺上絶頂有眺无咎題字(周必大乾道庚寅奏事錄)
無為子題字
廬山景德院有元豐間無為子題字(周必大廬山後錄)
楊傑字次公無為人自號無為子
程正輔題字
九華觀音巖有程正輔題字(九華山錄)
程之才字正輔眉山人東坡母成國太夫人程氏
之姪見東坡詩註
龍泓洞篆字
臨安龍泓洞有蔣之竒篆字(湖山勝槩)
陸子泉廬山二字
三峽橋泉為陸子泉旁有沈錫大書廬山二字(廬山後錄)
墨池二大字
米芾書在廬州府無為州治(古今碑帖攷)
胡明仲題字
七里灘壁間有胡明仲題字刻石(朱子文集)
岳武穆題字
金沙寺有岳飛己酉歲留題刻石詞甚壯(周必大汎舟錄)
靈壁石上刻字
靈壁卧石上有刻字并小詩皆向薌林伯恭書(雲烟過眼
錄)
玉兔泉
秦檜能篆嘗見金陵文廟井欄上刻其所書玉兔泉
三字亦有可觀(書史會要)
艾山石壁題字
艾山石壁咸淳二年長沙趙㮚題字徑四寸許筆法
甚似晦翁(符衍漂陽志)
朱文公字刻
上帝臨汝無貳爾心八大字一碑字徑尺在江西撫
州府學
脫去凢近四大字在瑞州府學
光風霽月四大字朱子書于江西白鹿洞福州模刻
畊雲釣月四大字朱子書在福州府
讀書二大字朱子書與劉礪刻于方安里三寳巖在
長樂縣
容膝天光雲影朱子書于雲谷(以上俱格古要論)
小山叢竹四字朱子書在晉江縣西北
匙澗泉三字朱子書在建陽縣資化寺
天風海濤石扁朱子書在福州府東南鼓山
道鄉臺石刻朱子書在長沙府岳麓寺
風雩亭鎸朱子書在南康府北華蓋山(以上俱古今碑刻攷)
致廣大十二大字
宋建安蔡抗書致廣大盡精微極高明道中庸凡十
二字計四碑字方尺二三寸在鎮江府學壁上匣石
(格古要論)
清氣二大字
文丞相書在玄潭觀雪浪閣後壁上字徑五尺
大魁字
文丞相書刻廬陵縣學前有魁星贊字方一丈其堂
曰進士第一之堂乃劉道存書
禮義廉恥四大字
宋張南軒書二碑俱在廬陵縣學
乾坤清氣四大字
松軒書字方五尺在道州
秀山斗門四大字
宋龔穎為常德太守篆此四字劉海蟾遊斗門曰此
秀水乃武陵郡一條玉帶也又有玉帶河三大字在
武陵辰溪西(已上俱格古要論)
雪香亭石刻
宋文彦博書在順德府舊府治(古今碑帖攷)
福壽二大字
陳摶書在西安府華陰縣石壁
德書堂石刻
宋毛澤民以蔡㐮所書四榜十二字刻之堂中石在
州治
文脊山石刻
有宋梅堯臣張獻民同遊詩在寧國府西
秋浦樓石刻
宋趙范刻東坡詞山谷字于石壁在池州府之東城上
玉峯壽字刻
宋嚴華刻漢武登嵩山所刻夀字于峯石上在池州
府建德縣
普門嶺刻字
朱文公書普門嶺三字刻石在建德縣之南
景蘇樓鐫石
宋曹訓摹蘇軾遺像及詩鐫于石在徽州府績溪縣
釣臺明月灣鐫字
黃庭堅書在南昌府武寧縣雙井側
歲寒二字
宋周冕鐫在饒州府德興縣西
玉淵鐫字
宋張孝祥書在南康府西北
秀溪篆刻
宋曾宏迪刻在臨江府新塗縣之北
新豐吟石刻
黃庭堅書在瑞州府新昌縣普利寺
石乳洞刻
宋鄭王賓鎸在袁州府城東
棲霞閣題刻
宋王欽若詩在袁州府舊高真觀
六逸石題刻
宋元豐八年刻在蘄州之二角山
觀頤視履石刻
宋潘震書在蘄州三角山
風雲竒觀四字石
石刻風雲竒觀四大字下有詩無姓氏在荆府
岳陽樓石刻
宋滕宗諒取古今題咏刻石樓上在岳州府城之西
朝陽巖石刻
岩多古今名賢題咏内有元次山銘篆字及黃山谷
題名在永州府西瀟水上
清波湖題刻
宋鄭清之題在靖州會同縣之南
窊尊石刻
宋張舜民作在郴州江畔
清獻梅三字
宋趙抃植梅後人立石刻清獻梅三字在建寧府崇
安縣治
水簾洞石刻
朱文公諸賢嘗刻石紀遊在武夷山丹霞嶂
凉暑亭石刻
黃庭堅書在叙州府南溪縣騰龍山
桂倫石刻
黃庭堅書在南溪縣西
古楚宮石刻
黃庭堅謂即細腰宫石刻在巫山縣西北
白鹽赤甲四大字
白鹽赤甲二山名張恍書四大字于白鹽山在䕫州
府城東
滴乳巖字
黃山谷書在瀘州城之西
賢範堂書刻
宋雷簡夫以書薦王蘇于張方平後人刻其書于石
在雅州治内
政寳堂石刻
有蘇黃諸刻楊萬里跋在韶州府治内
碧落洞石刻
有唐宋名賢題咏在英德縣之南
拙&KR0810;石刻
朱子書扁以周子拙賦刻于巖石間左右多名賢題
刻在潮州府治文惠堂
玉乳巖石刻
宋李綱書在德慶州
小洞天石刻
宋毛奎書在崖州南試劍石上
澹菴泉刻
胡澹菴飲此後人刻號石上在瓊州府臨高縣西南
唐帝祠刻石
宋張栻有謁帝祠詩刻于石在桂林府之東北
真仙嵓磨崖書
宋張孝祥磨崖大書天下第一真仙之嵓在柳州府
融縣東
十箴堂石刻
刻宋周必大十箴于石在平樂府賀縣
華光堂石刻
刻秦少游像與文于石在藤縣之北
蓮巢亭石刻
刻東坡書帖在潯州府貴縣治(已上俱古今碑帖攷)
雞冠石題字
馬光祖總司園中石與客賞雞冠花刻于石上字畫
深入在洞神宫西(金陵古金石攷)
邀籧步石刻字
三大字在秦淮上水門見金陵瑣事(同上)
金華觀飛白書
金華觀三洞上為朝真中為冰壺下為雙龍三石扁
皆飛帛書立下洞口觀有天下名山四大字(謝翺金華游錄)
金華山隸字
金華山中蕭閒樓有减筆隸書物化二字極佳(同上)
燕兒礲石刻
燕兒礲上山數十步有石洞刻云劉公巖(周必大吳山錄)
知保順州田承恩誓狀
天聖五年刻石在尖木寨(輿地碑目)
峴山幢宋人題名
襄陽峴山羊公祠有石幢一枚凡六面高六尺每面
闊九寸有蓋有座一面直書下第一行刻使帖㐮陽
縣第二行刻准慶歴七年十一月六日中書劄子㐮
州奏當州城南五里有峴山一所上有古祠碑又有
晉太傅(已下俱磨滅)僅存聖旨字末行上存帖到速採石
大字書刻上件其四面界作六層刻詩不題名又一
面大書題名又幢一卧峴山上其文可辨者十三字
曰石於山巔播清芬而不已餘盡漫漶末云開國男
張九齡撰前一幢詩可辨者三首尚書工部員外郎
直龍圖閣知㐮州事王洙七言古詩云㐮陽南出大
路奔小山曰峴名特尊山形卑嶞不峻極屹若巨首
臨江濆大山半空不成霍絶水闕左非為亹砠巔贔
屭戴危石箕踞曼衍羅芳蓀漢流長騖濱其足東望
瀰迤皆平原槎頭下瞰罟罶集蔡洲近眺田園蕃何
物兹山匪秀出得使今古聞聽喧自昔羊公好登覧
山名直為賢者存鹿門望楚鎮區境鳳林冠蓋延山
樊丹巖翠壁互幽勝日月虧蔽煙嵐屯公胡遺彼而
樂此談者未始聊診綸吾謂聖達竟超豁高覧便欲
周乾坤孔登泰山小天下既升廣武&KR3589;豎(缺)會稽探
穴禹書出之罘望海雲濤翻此中風景亦虚遠極目
見盡江山源東吳未定勞機策置酒嘯咏紓勞煩數
顧温甫恤躬後誓將百歲游精魂對公盛德與山水
正惟湛軰如公言今兹去公僅千載凛然英氣猶軒
軒我來追古一長息舊迹廢毁成悲吞民豪占山童
其木嘉植不得容本根利取薪蘇積稇絭粥之陶斻
供燒燔羊公無廟忽不祀但縱淫鬼歆牲蘩小亭有
碑即墮淚至今觀者懷仁恩於民何誅不足問非民
忘德由官惛下教里邑復祠宇叙諸祭典躋之元思
仁愛樹恭所茇禁止樵伐修壖垣且欲王命得守固
謄言狀事馳九閽書聞天子(缺)報可金石款刻垂後
昆(缺五字)遺愛勖爾風化常(缺二字)給事中知蔡
州事吳育絶句羊公千載得清吟芳迹雖遥契夙心
更與峴山為故事凛然風格照來今尚書屯田員外
郎知光化軍事李宗易律詩叔子祠荒歲已深異時
賢守重登臨峴山岑寂瞻風槩漢水靈長想德音奉
詔始聞新締葺有知那復歎湮沉又刊翠琰留南夏
先後功名照古今其端明殿學士尚書禮部侍郎李
淑諸人詩皆缺已上每面十一行十二字名字可辨
者范仲淹李淑吳育劉敞李宗易張去惑孫抗韋不
伐李康伯賈黯裴昱馬雲黃通連庠又宋人飲醆題
名甚多知名者張唐英趙德麟魏道輔岑巖起李方
叔已上凡七則大者方員徑寸小者殺其半字畫端
勁非俗書也(王士禎池北偶談)
六藝之一錄卷九十七
