欽定四庫全書
六藝之一錄卷三百十九錢唐倪濤撰
歴朝書譜九
晉
劉超
劉超字世踰琅邪臨沂人以忠謹清慎為元帝所拔
遂從渡江專掌文檄超自以書蹟與帝手書相類乃
絶不與人交書後為右衛將軍謚曰忠(晉書本傳)
竇臮述書賦評已見
注云今見帶名正書一帖三行
顧榮
顧榮字彦先吳國吳人也祖雍吳丞相吳平與陸機
兄弟同入洛號為三俊永嘉初拜侍中元帝鎮江東
以榮為軍司加散騎常侍謚曰元(晉書本傳)
竇臮述書賦評已見
注云今見草書帶名三帖共有一十二行
戴若思
戴若思廣陵人也名淵為驃騎將軍謚曰簡(晉書本傳)
張懷瓘書估戴若思入第四等(法書要錄)
孔偘
孔偘字敬思會稽人晉大司農(述書賦注)
竇臮述書賦評已見
注云今見行書一紙七行
孔愉
孔愉字敬康會稽山隂人也吳平愉遷扵洛後為鎮
東將軍會稽内史加散騎常侍贈車騎將軍謚曰貞
(晉書本傳)
竇臮述書賦評已見
注云今見具姓名一紙三行
陸玩
陸玩字士瑶吳郡吳人也封興平伯遷侍中司空謚
曰康(晉書)
陸玩字士瑶吳人機從弟也器量洪雅弱冠有美譽
喜翰墨尤長行書及登公輔謙遜不辟掾屬成帝聞
而勸之不得已從命所辟皆寒素有行之士玩以宏
重為人主所貴禀性通雅不以名位格物誘納後進
謙若布衣縉紳之徒莫不依之時瑞星見以疾不能
造朝親書其表以賀略云德合神明祥瑞屢臻普天
率土莫不同慶其筆力瘦硬有鍾繇法然議者謂繇
書如雲鶴遊天羣鴻戱水行間茂密實亦難過玩之
字畫雖不期與之方駕然雅重之氣發扵筆端而有
典則亦足以昭示扵世也玩官至尚書令興平伯今
御府所藏行書一賀瑞星表(宣和書譜)
卞壼
卞壼字望之濟隂冤句人也為尚書令復加領軍將
軍謚忠貞(晉書本傳)
竇臮述書賦評已見
注云今見帶名草書一紙共六行
郄鑒
郄鑒字道徽高平金鄉人博覽經籍以儒雅著名明
帝以其有器量動静輙問之乃詔鑒特草上表疏以
從簡易後封南昌縣公進位太尉謚文成(晉書本傳)
太尉草書卓絶古而且勁(書斷)
郄鑒少孤貧高平金鄉人躬耕隴畝而未嘗廢書刻
意翰墨以儒雅得名間自有樂處學優入仕政復可
觀有女將以妻王氏子弟間有東牀坦腹食者便知
是佳婿扵鑒裁甚高作草字下筆剛决略無留滯厚
實深沉豐茂宏麗而不乏風神盖瘦則風神生而鑒
書厚實豐茂宜墮扵朴野而筆力乃爾激峻此所以
宜知名扵時也今御府所藏草書一蘭陵帖(宣和書譜)
李嗣真後書品列上下品
竇臮述書賦評已見
注云今見草書三紙共十七行
郄愔
郄愔字方回鑒之長子也為冠軍將軍會稽内史就
加鎮軍徵拜司空謚文穆(晉書本傳)
高平郄愔晉司空會稽内史善章草亦能隸(羊欣撰錄)
郄愔章草亞於右軍(王僧虔論書)
郄愔字方回高平金鄉人官至司空善衆書雖齊名
庾翼不可同年其法遵扵魏氏尤長扵章草纖能得
中意態無窮筋骨亦勝王僧虔云郄愔章草亞扵右
軍太元六年卒年七十二方回章草入妙草隸入能
妻傅氏善書(書斷)
郄愔官至司空父鑒以草書稱古勁超絶後所不能
窺其藩籬至愔乃能接翼遂與張芝齊名作章草尤
工下筆若冰釋泉湧雲奔龍騰態度既多而筋骨有
餘王僧虔以謂愔書亞王羲之豈妄論也愔妻傅氏
亦善書子超尤得家傳之妙今御府所蔵二諒弟
帖遠近帖(宣和書譜)
庾肩吾書品列中之上
李嗣真後書品列上下品
竇臮述書賦評已見
注云今見章草書寫父雜表一首四十三行草書
八紙
郄曇
郄曇字重熙鑒之次子也除北中郎將徐兖二州刺
史謚曰簡(晉書本傳)
竇臮述書賦評已見
注云今見具姓名草書一紙四行
郄超
郄超字景興一字嘉賓愔之長子也桓溫辟為掾轉
參軍至臨海太守(晉書本傳)
郄超晉中書郎亦善草愔子也(羊欣撰錄)
郄超草書亞扵二王緊媚過其父骨力不及也(王僧虔論
書)
庾肩吾書品列中之下
李嗣真後書品列中上品
竇臮述書賦評已見
注云今見具姓名行草書共四紙
郄儉之
郄儉之字處約曇之子晉太子率更令(述書賦注)
竇臮述書賦評見二百八十五卷
注云今見具姓名草書兩紙
郄恢
郄恢字道胤曇之子也領秦州刺史加督隴上軍尋
以為尚書(晉書本傳)
竇臮述書賦評已見
注云今見具姓名草書及行書共兩紙
何充
何充字次道廬江灊人風韻淹雅文義見稱錄尚書
事加侍中永和中卒贈司空謚文穆(晉書本傳)
竇臮述書賦評已見
注今見帶名行書三行
熊遠
熊遠字孝文豫章南昌人也拜太常卿加散騎常侍
(晉書本傳)
竇臮述書賦評已見
注云今見具姓名正書啟七紙
應詹
應詹字思遠汝南南頓人魏侍中璩之孫也詹督五
郡軍事與陶侃破杜弢扵長沙金寳濫目詹一無所
取唯收圖書莫不歎之封觀陽縣侯至平南將軍江
州刺史謚曰烈(晉書本傳)
竇臮述書賦評已見
注云今見草表帶名二紙共一十七行
詹思遠善作章草字肥整整斜斜直有晉人風度世
之論字者多病肥瘦而不知肥之病在于剰肉而瘦
之病在於露骨肥不剰肉瘦不露骨則扵佳處自初
不相妨也若以俗子為之則肥亦病瘦亦病此深不
知書者所以昔人扵師資形容之際或得其骨或得
其肉而不聞偏勝者良有以耳如思遠者字雖肥而
氣古書雖草而法完所謂得其肉而善學者也雖然
語古作者亦幾何哉今御府所蔵章草一清佳帖(宣和
書譜)
案應詹字思遠已見述書賦此云詹思遠似是書
譜之誤
陶侃
陶侃字士行本鄱陽人也性聰敏遠近書䟽莫不手
荅筆翰如流未嘗壅滯為侍中太尉封長沙郡公謚
曰桓(晉書本傳)
竇臮述書賦評已見
注云今見帶名正書一紙十行
葛洪
葛洪字稚川丹陽句容人也少好學家貧伐薪以貿
紙筆夜輙寫書誦習爵關内侯咸和初遷諮議參軍
求為勾漏令(晉書)
葛洪天台之觀飛白為大字之冠古今第一(米芾書史)
葛洪著要用字苑一卷(玉海)
王隱
王隱字處叔陳郡陳人也博學多聞元帝以為著作
郎撰晉史爵平陵鄉侯黜歸無資庾亮供其紙筆書
乃得成詣闕上之(晉書本傳)王隱好填書(墨藪)
羊固
羊固善草行著名一時渡江累遷黃門侍郎贈大鴻
臚(文字志)
張輿
張輿字公安范陽方城人華之孫襲華爵過江辟丞
相掾太子舍人(晉書張華傳)
庾肩吾書品列下之中
庾亮
庾亮字元規随父琛在會稽元帝甚器重之明帝即
位以為中書監封永昌郡公為司徒揚州刺史錄尚書
事贈太尉謚文康(晉書本傳)
潁川庾亮晉太尉善草行(羊欣撰錄)
庾亮書亦能入錄(王僧虔論書)
庾肩吾書品列中之下
庾亮帖跋吳道子始見張僧繇畫曰浪得名耳已
而坐卧其下三日不能去庾征西初不服逸少有家
雞野鶩之論後乃以為伯英再生今不逮子敬甚遠
正可比羊欣耳(東坡集)
庾懌
庾懌字叔預少以通簡為兄亮所稱遷輔國將軍豫
州刺史進號西中郎將謚曰簡(晉書本傳)
庾肩吾書品
竇臮述書賦評已見
注云今見正行書帶名一紙四行
庾翼
庾翼晉荆州刺史善隸行時與羲之齊名亮弟也(羊欣
撰錄)
庾征西翼書少時與右軍齊名右軍後進庾猶不忿
在荆州與都下書云小兒輩乃賤家雞皆學逸少書
須吾還當比之(王僧虔論書)
庾翼字稚恭潁川鄢陵人明穆皇后弟安西將軍荆
州刺史善草隸名亞右軍兄亮字元規亦有書名嘗
就王右軍求書逸少荅云稚恭在彼豈復假此復以
章草荅亮示翼乃大服因與王書云吾昔有伯英章
草十紙因喪亂遺失嘗謂人曰妙迹永絶今見足下
荅家兄書煥若神明頓還舊觀永和九年卒年四十
一(書斷)
庾翼字稚恭潁川人官至征西將軍荆州刺史善草
隸與王羲之並馳争先方羲之學者多所崇重翼多
所不平因寄書昆弟輩曰可謂憎家雞愛野雉也兄
亮字元規亦有書名嘗就羲之求書法羲之荅云稚
恭在彼豈復假此是知翼之書固自超絶其為當日
書家名流所推先如此其自許亦甚高要是其所得
非晩生後學淺淺所能追逐也今御府所藏二草書
步征帖行書盛事帖(宣和書譜)
庾肩吾書品列中之上論見二百八十二卷
李嗣真後書品列上下品
竇臮述書賦評見二百八十五卷
注云今見草書四紙共二十六行具姓名正書一
帖三行
庾翼有芝英章草十紙(玉海)
庾冰
庾冰字季堅兄亮常以為庾氏之寶康帝即位進車
騎將軍謚忠成(晉書本傳)
庾冰亦善書(書史會要)
庾準
庾準字彦祖希子亮孫晉豫州刺史(述書賦注)
竇臮述書賦評已見
注云今見具姓名草書一紙凡八行
范汪
范汪字元平雍州刺史晷之孫也(述書賦注順陽人)六歲過
江依外家新野庾氏及長好學然薪寫書寫畢誦讀
亦通後至安北將軍徐兖二州刺史贈散騎常侍謚
曰穆(晉書本傳)
竇臮述書賦評已見
注云今見具姓名正書謝賜瓜啟四行
范寗
范寗字武子汪之次子也補豫章太守免官家扵丹
陽(晉書本傳)
竇臮述書賦評已見
注云今見帶名正書啟二紙共二十一行
王允之
王允之衛軍將軍會稽内史善草行舒子也(羊欣撰錄)
王允之善草隸官至衛將軍(書斷)
丁潭
丁潭字世康會稽山隂人也官至散騎常侍贈侍中
大夫謚曰簡(晉書本傳)
竇臮述書賦評已見
注云今見正草書各一紙共十行
李充
李充字宏度江夏人父矩充善楷書妙參鍾索世咸
重之始辟丞相王導掾累遷中書侍郎(晉書本傳)
衛夫人子充為中書郎亦工書(書斷)
李式
李式充之從兄也江夏鍾武人善楷隸中興初仕至
侍中(晉書)
江夏李式晉侍中善隸草弟宗子公府能名同式(羊欣
撰錄)
李式字景則江夏鍾武人官至侍中衛夫人之猶子
也甚推其叔母善書右軍云李式平南之流亦可比
庾翼咸熙三年卒年五十四隸草入能(書斷)
庾肩吾書品列中之上
李嗣真後書品列上下品
李廞
李廞字宗子江夏鍾武人好學善草隸與兄式齊名
躄疾不能行坐常仰卧彈琴廞嘗為二府辟號李公
府(文字志)
荀輿
荀輿字長胤能書嘗寫狸骨方右軍臨之至今謂之
狸骨帖(李綽尚書故實)
庾肩吾書品列上之下
荀輿草書隸書俱入妙(書斷)
王廙
王廙字世將導之從弟而元帝姨弟也少能属文工
書畫封武陵縣侯敦以廙為平南將軍贈侍中驃騎將
軍謚曰康(晉書本傳)
瑯琊王廙晉平南將軍荆州刺史能章楷傳鍾法(羊欣
撰錄)
王平南廙是右軍叔自過江東右軍之前惟廙為最
畫為晉明帝師書為右軍法(王僧虔論書)
王廙字世將瑯琊臨沂人祖覽父正尚書郎導從父
之弟也官至平南將軍荆州刺史侍中逸少之叔父
工扵草隸飛白祖述張衛遺法自過江右軍之前世
將書與荀勖畫為眀帝師其飛白志氣極古垂鵰鶚
之翅羽類旌旗之卷舒時人云王廙飛白右軍之亞
永昌元年卒年四十七世稱飛白入妙隸入能(書斷)
王廙字世將瑯琊臨沂人也官至平南將軍荆州刺
史少能属文工書畫至音律射御游藝無不精絶作
草隸飛白得張芝衛瓘遺法自過江右軍之前世將
書與荀勖畫為世所重嘗屬羲之曰吾無殊功異業
與後人師法惟書畫可傳其自許如此王僧虔謂廙
書為右軍法亦知其自信之篤也獨其草書為世所
傳今御府所蔵四草書仲春帖章草鄭夫人帖行書
賀雪帖嫂何如帖(宣和書譜)
庾肩吾書品列中之中
李嗣真後書品列上下品
廙得索靖書七月二十六日帖一紙每寶玩之永嘉
中乃四疊綴衣中以渡江今疊蹟猶在(國史異纂)
王曠
王曠淮南太守(晉書王羲之傳)
曠導從弟與衛世為中表故得蔡邕書法扵衛夫人
以授羲之(書史會要)
曠子羲之七歲學書及年十二見前代筆論扵曠枕
中竊而讀之曠曰汝何來吾所數也羲之笑而不答
其母曰汝年幼小看用筆法未能曉解縱獲父教恐
復不能祕惜曠乃語羲之曰待汝成人吾當授汝羲
之拜曰願早授之使得成人已為暮學曠語以大綱
羲之學功日進(筆勢傳)
張翼
張翼字君祖下邳人官至東海太守善隸草時穆帝
令翼寫王羲之手表穆帝自批其後羲之殆不能辨
真贋久乃悟云小人幾欲亂真王僧虔嘗謂羲之書
一朝人物莫有及者而翼之書遂能亂真故已咄咄
羲之矣盖翼正書學鍾繇草書學羲之皆極精妙當
時與王脩江灌輩並馳争先今觀其行書故可以想
見其他云今御府所蔵行書一舅氏帖(宣和書譜)
晉穆帝時有張翼善學人書寫羲之表表出經日不
覺後云幾欲亂真(羊欣撰錄)
張翼書右軍自書表晉穆帝令翼寫題後答右軍右
軍當時不别久方覺云小子幾欲亂真(王僧虔論書)
庾肩吾書品列中之下
李嗣真後品列中上品
竇臮述書賦評已見
注云今見具姓名正草書總三帖共十六行
許静民
高陽許静民鎮軍參軍善隸草羲之高足(羊欣撰錄)
許静民善題宫觀額將方直之體其草稍乏筋骨亦
景則之亞也(書斷)
李嗣真書後品(作許静)列中中品
謝尚
謝尚字仁祖鯤之子也秣陵人善音樂博綜衆藝永
和中拜尚書僕射贈散騎常侍衛將軍謚曰簡(晉書本傳)
謝尚字仁祖秣陵人豫章太守鵾之子也官止尚書
僕射尚幼有至性穎悟絶倫脫落細行不為流俗之
事善音律博綜衆藝作草書深得昔人行筆之意論
者以比注飛澗之瀑溜投全牛之虚刃盖得之矣司
徒王導深器之常以似王戎每呼為小安豐當時其
得譽如此今御府所蔵草書一餘寒帖(宣和書譜)
竇臮述書賦評已見
注云今見具姓名草書一紙六行
謝奕
謝奕字無奕秣陵人官至安西將軍豫州刺史少有
名譽初為剡令與桓温善温辟為安西司馬敦篤布
衣之好扵温坐岸幘笑詠自若温嘗曰我方外司馬
也喜作字尤長扵行書飄逸之氣入人眉睫故竇臮
美之曰達士逸蹟乃推無奕毫翰云為任興所適又
見無奕之書不拘扵俗學之妙而風氣自高當時以
為達士也初從兄尚為西州日有德政既卒州人思
之請以奕嗣尚遷都督豫司冀并四州事其知名縉
紳間有素如此今御府所蔵行書一秋月帖(宣和書譜)
竇臮述書賦評已見
注云今見帶名行書一紙六行
謝安
謝安字安石陳郡陽夏人十八徵著作郎辭疾寓居
會稽與王逸少許詢桑門支遁等遊處十年累遷尚
書僕射太元十年卒贈太傅謚文靖公年六十六人
皆比之王導謂文雅過之學草正扵右軍右軍云卿
是解書者然知解書者尤難安石尤善行書亦猶衛
洗馬風流名士海内所瞻王僧虔云謝安得入能書
品錄也安石隸行草入妙兄尚字仁祖弟萬字萬石
並工書(書斷)
謝安字安石世為秣陵人官至太傅方時王謝兩族
各以文采相高而安扵謝族尤主斯文盟會居伯仲
羣從間若師資禮嘗與王濛語濛曰此客亹亹為來
逼人王導亦深器之四十不仕高卧東山屢違朝旨
天下翕然有公輔望及起應辟為宰相當桓温跋扈
談笑却之終至扵帖然而後已符堅以百萬之衆飲
馬江左勢欲吞食晉國人心危甚而安用謝元輩親
授方略各當其任從容緩帶以威重壓浮議終至以
寡勝衆一掃而羣虜淨盡使東晉社稷增重九鼎皆
安之力也若其風氣藴藉為名流所慕如斆擁鼻揮
葵扇又其餘耳盖是種種超詣每經意處便非他人
可到初慕羲之正草作字而羲之有解書之目後之
評其字者亦謂縱任自在若螭盤虎踞之勢要當入
能品也然其妙處獨隸與行草耳此所有惟行書為
多其家若尚若萬若道韞皆以書名世者信有自來
矣今御府所蔵行書三中郎帖近問帖善護帖(宣和書譜)
陳郡謝安晉太傅善隸行(羊欣撰錄)
謝安亦入能流殊亦自重乃為子敬書嵇中散詩得
子敬之書有時裂作挍紙(王僧虔論書)
庾肩吾書品列中之上
李嗣真後書品列中中品
竇臮述書賦評已見
注云今見具姓名正書二紙三十行
謝萬
謝萬字萬石安之弟也散騎常侍(晉書本傳)
謝萬字萬石官至豫州刺史其才器雋秀頗喜矜持
故早得時譽簡文帝作相時聞萬名召為撫軍從事
中郎萬著白綸巾衣鶴氅裘履版而前既見與簡文
共談移日其風致見重于時如此萬工言論善屬文
作字自得家學清潤遒勁風度不凡然扵行草最長
惜其歲月之久少及見者獨鯁恨一帖尤著見扵世
其亦魏晉以來流傳到眼者類及哀悼語此其然也
今御府所蔵行書二賢妹帖鯁恨帖(宣和書譜)
任靖
任靖(見王愔文字志)陶弘景曰右軍書中給事黃門一紙治
廉瀝一紙凡二篇並是謝安衛軍參軍任靖書(陶隠居集)
庾肩吾書品列中之中
張嘉
張嘉字子勝官至光禄大夫善隸書羊欣云嘉師扵
鍾氏勝王羲之在臨川也(書斷)
張澄
張澄字國明吳郡人嘉之子晉光禄大夫(述書賦注)
張澄書當時亦呼有意(王僧虔論書)
竇臮述書賦評已見
注云今見咸康八年帶名正書上成帝啟一紙七
行
張彭祖
張彭祖吳郡人官至龍驤將軍善隸書右軍每見其
緘牘輙存而玩之夷齊雖賢若仲尼不言未能高舉
亦猶彭祖附青雲之士不冺扵兹(書斷)
孫綽
孫綽字興公楚之孫也為廷尉卿領著作綽少以文
才稱扵時文士綽為其冠温王郄庾諸君之薨必湏
綽為碑文然後刊石焉(晉書本傳)
張懷瓘書估孫綽書入第四等
王彬之
王彬之字道生廣漢人何延之蘭亭記曰王羲之與
太原孫統孫綽王彬之等四十有一人脩祓禊之禮
(法書要錄)
王彬之書放縱快利筆道流便(梁武帝評書)
許邁
許邁字叔元一名映丹陽句容人也永和二年移入
臨安西山有終焉之志乃改名元字遠遊羲之相與
為世外之交後莫測所終(晉書本傳)
許邁書有晉人風致而尤清逸(書史會要)
劉惔
劉惔字真長沛國相人也性簡貴與王羲之雅相友
善終丹陽尹(晉書本傳)
竇臮述書賦評已見
注云今見具姓名行書及草各一帖共六行
王濛
太原王濛晉司徒左長史能草隸(羊欣撰錄)
王濛字仲祖太原晉陽人官至長山令女為皇后贈
光禄大夫晉陽侯善隸書法扵鍾氏状貌似而筋骨
不備永和三年卒年三十九隸章草入能衛臻陶侃
亞也(書斷)
王濛字仲祖太原晉陽人也官贈司徒濛少時放縱
不羈晩節克已勵行有風流美譽虚已應物思而後
行喜怒不形扵色美姿容居貧帽弊入市而市嫗悅
其貌遺以新者時人以為達工隸書草法俱入能品
王僧虔以謂可比庾翼議者不以為過論章草作人
字法嘗謂趯之欲利按之欲輕世以濛為知言然世
所存者多行書王安石初學其書頗得筆意論者以
為有横風斜雨之勢則濛之書又可知矣今御府所
蔵行書一餘杭帖(宣和書譜)
竇臮述書賦評已見
注云今見具姓名正書一紙二行
觀王濛書想見其人秀整幾所謂毫髮無遺恨者王
荆公嘗自言學濛書世間有石刻南澗樓者似其苗
裔但不解古人所長乃爾難到(山谷集)
王脩
王脩字敬仁小字荀子濛之長子也善隸書號曰流
奕清舉至中軍司馬(晉書本傳)
濛子瑯琊王文學善隸行與羲之善故殆窮其妙早
亡未盡其美子敬每省脩書云咄咄逼人(羊欣撰錄)
王脩字敬仁濛之子也著作郎善隸求右軍書乃寫
東方朔畫贊與之昇平元年卒年二十四始王導愛
好鍾氏書喪亂狼狽猶衣帶中盛尚書宣示帖過江
後與右軍乞敬仁敬仁亡其母見此書平生所好遂
以入棺殷仲堪亦敬仁之亞也(書斷)
溫放之
温放之嶠之子也至交州刺史(晉書溫嶠傳)
竇臮述書賦評已見
注云今見草書具姓名二行
王述
王述字懷祖湛之孫承之子也至散騎常侍尚書令
贈侍中驃騎將軍謚曰簡(晉書本傳)
竇臮述書賦評已見
注云今見具姓名草書一紙三行
王坦之
王坦之字文度述之子也徐兖二州刺史贈安北將
軍謚曰獻(晉書本傳)
淳化閣帖三卷有行書四行
王綏
王綏字彦猷坦之之孫荆州刺史(晉書本傳)
晉冠軍將軍會稽内史善隸行(羊欣撰錄)
康昕
康昕字君明外國人官至臨沂令善隸書王子敬題
方山庭殿數行昕密改之子敬後過不疑又為謝居
士題畫以示子敬嘆其能(法書要錄)
胡人康昕攻隸書草(羊欣撰錄)
康昕學右軍書亦欲亂真與南州識道人作右軍書
貨之(王僧虔論書)
義興康昕與南州惠式道人俱學二王轉以已書貨
之世人或謬寶此迹亦謂為羊欣(書斷)
庾肩吾書品列中之下
李嗣真後書品列中中品
劉瓌之
劉瓌之字元寶沛國人御史義城伯(述書賦注)
瓌之善八分大令既不肯書太極殿榜謝安乃令瓌
之以八分題之(東觀餘論)
竇臮述書賦評已見
注云今見帶名行書九行
六藝之一錄卷三百十九
