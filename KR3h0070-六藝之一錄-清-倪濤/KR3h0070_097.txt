欽定四庫全書
六藝之一錄卷九十八錢唐倪濤撰
石刻文字七十四
遼碑
燕山雲居寺碑
鹽鐵判官朝議郎行右補闕王正述鄉貢進士鄭熙
書(吉金貞石志)
元祐唐寺碑
統和五年知薊州軍州事判官文林郎試秘書省校
書郎李仲宣撰文沙門德麟書(盤山志)
三教寺佛頂尊勝陀羅尼幢記
講僧真延撰并書(遼史道宗紀)
感化寺碑
乾統七年漁陽南抃撰文沙門肅回書(盤山志)
雲居寺續鐫石經記
趙遵仁撰清寧四年(天下金石志)
雲居寺續秘藏石經塔記
沙門志才撰天慶八年(天下金石志)
西望山舍利碑
在宣府(天下金石志)
石刻文字
金碑
金太祖武元皇帝平遼碑
在南城豐宜門外韓昉撰文宇文虚中書(迺賢金臺集)
金太祖天會十三年立開天啟祚睿德神功之碑於
燕京城内(金史太祖本紀)
中嶽廟碑
此碑正書方整遒勁蓋習清臣誠懸而兼運以永興
者于金碑中最為妙品書者名郝史不立傳亦無書
名觀其結搆王庭筠輩似不及也黨懷英號為能書
乃任篆額不任書知郝書在當時亦自知名碑立於
大定中與博州碑同時世宗勵精政事頗稱太平故
以其暇得修祀事耳(石墨鐫華)
重修孔廟碑
王去非文黨懷英額王庭筠書稱三絶在東昌府(寒山
金石林)
右黨懷英隸書在周西嶽碑之上(玄牘記)
堯帝廟碑
金趙秉文記在河南彰德府城乞伏村(古今碑刻記)
蘆山真君廟碑
金陳尹撰在登州府黃縣西南(古今碑刻記)
佑聖王靈應碑
貞元元年許復書(日下舊聞)
先主廟碑
涿州有昭烈廟王庭筠撰記及書篆庭筠在金與黨
趙輩俱負能書名行筆絶類南宮父子正書稍存廉
隅雖筋骨不乏而姿態遠遜矣(弇州續藁)
香山寺碑
在宛平縣李晏撰(天下金石志)
大興隆寺碑
在宛平縣李晏撰(天下金石志)
戒壇波離尊者碑
在宛平縣(天下金石志)
感化寺番字碑
碑隂譯以漢字在薊州北二十里本寺(天下金石志)
後宿山寺碑
王珙撰在大同山隂縣(天下金石志)
慶壽寺碑
金黨懷英八分書最妙正統中惜為中人所毁(格古要論)
明威將軍隴西郡開國伯李磐神道碑
高德裔撰并書(黃圖雜志)
大金開府儀同三司金源郡壯義王完顔公神道碑
在遼東船厰西二百里有碑甚高大額上篆二十字
碑文楷字其略曰王諱婁室字斡里衍與國同姓(古今
碑刻記)
高汝勵墓碑
在應州(天下金石志)
元好問墓碑
在太原府忻州東南(古今碑刻記)
邊元忠碑
在大同府城石橋東(古今碑刻記)
洗河橋碑
金李守純撰在兖州府汶上縣東(古今碑刻記)
思潛亭碑
大定中立在鎮原縣(天下金石志)
懷范樓碑
泰和中立懷范仲淹也在長山縣(天下金石志)
鎮山亭碑
金耿光禄撰在懷慶府城上(古今碑刻記)
陽城尹張格去思碑
在陽城縣(天下金石志)
臨洮尹龐迪政績碑
在臨洮府(天下金石志)
普照寺牒碑
大定五年有尚書禮部之印大篆文(金石文字記)
汴城東光教寺普賢洞記碑
皇統四年奉議大夫行臺吏部郎中飛騎尉施宜生
撰并書後為金相其字步驟東坡(癸辛雜識)
香水寺頭陀大師靈塔實行碑
正隆六年中都沙門知心撰善進書(盤山志)
博州重修廟學記
王庭筠在金與趙秉文黨懷英輩同負書名而庭筠
書酷似南宫此書是也攷是時庭筠父遵古實成廟
學事王去非記之而令庭筠書之故尤為得意篆額
者即懷英也(石墨鐫華)
右黃華行書全學南宫史言老人儀觀秀偉善談吐
胸次不在元章下觀之信可見矣元白收法書極富
長夏坐鵝羣閣臨摹不輟手予每借閱之故為題此
(蒼潤軒碑跋)
博州廟學碑隂記
此亦王庭筠書其父記字差大結搆風骨似不及前
碑(石墨鐫華)
黃華老人此書駸駸遂侵凌米顛只欲與之分庭抗
禮虎兒在階下便當縮項爾嘉靖甲寅六月十八日
睡起題(蒼潤軒碑跋)
太原重修學記
王庭筠行書老人此書在博州二碑之下吾鄉嚴子
寅先生性嗜米書兼畜學米得名者蓋亦從流遡源
之意今乃都歸元白元白其勿厭觀也哉洗硯磯邊
夏水正漲日臨百過足矣(蒼潤軒碑跋)
普照寺興造記
唐文皇曠世雄才削平海内以其餘力恣意臨池其
臣又有率更永興輩共成之故能(缺)教師法千
秋自此而後集書未有及之者普照碑建自金敵當
兵戈草昧之後有仲汝尚文頗盡致而集公權書方
整遒勁緊密處殊勝公權自書不啻與聖教代興碑
署仲汝羲刻疑集書即出其手不有君子其何能國
金之謂矣碑云寺是王右軍故宅未辨真偽而王元
美直以為淮南公捨是又增一妄也(石墨鐫華)
咸陽縣令題名記
大定五年張浹記無書人姓名在縣宇壁楷亦可觀
(咸陽金石遺文)
靈巖寺田園記
在長清縣靈巖寺明昌六年(金石文字記)
六聘山天開寺懺悔上人墳塔記
大安中諫議大夫乾文閣大學士知制誥王處中撰
布衣賈溉書(國門近游錄)
憫忠寺舍利函記
大安十年檢校太師行鴻臚卿聦辯大師沙門善製
門人義中書(帝京景物略)
靈巖寺記
明昌七年黨懷英撰(求古錄)
普照寺記
集柳公權書在山東沂州(寒山金石林)
都統經略郎君行記
郎君稱皇弟無姓名天會十二年紀當為太宗之弟
按金史世祖子十一人自康宗太祖太宗而外尚八
人未知誰是碑一字不能辨蓋女直字如此王元美
所錄明王慎德四夷咸賓八字正與此同法而此凡
一百五字后有譯書漢字具錄左方亦一異也字刻
乾陵無字碑上
碑字畫不可辨難于抄錄姑闕之以待善書者補
足但錄其繹文於左
大金皇弟都統經略郎君嚮㠯彊場無事獵于梁山
之陽至唐乾陵殿廡頽然一無所睹爰命有司鳩工
修飾今復謁陵下繪像一新回廊四起不勝欣懌與
醴陽太守酣飲而歸
天會十二年歲次甲寅仲冬十四日尚書職方郎中
黃應期宥州刺史王圭從行奉命題
試劒石頌
樊倫撰在真定府(古今碑刻記)
茶泉銘
黨懷英篆在曲阜縣(古今碑刻記)
靈巖寺金王珩詩
廵按詣靈巖名刹禮佛焚香憩坐于超然亭覧堂頭
琛公佳製謾繼嚴韻山東路提刑王珩
鍾山英秀草堂靈林下相逢話愈清聞道謀身宜勇
退得閒何必待功成
明昌五年十月十五日上方靈巖禪寺住持傳法沙
門廣琛立石(求古錄)
靈巖寺路伯達詩
琛公堂頭和尚有題超然亭頌因次其韻冀州節
度使路伯達
六合空明現此亭本來無垢物華清客來便與團欒
坐萬偈何妨信手成
明昌五年十二月十五日上方靈巖禪寺住持沙門
廣琛立石(求古錄)
龍巖古柏行
古柏行相傳金人書以龍巖題而開碑立石皆僧號
似書人亦僧不可詳矣字出顔魯公峻峭過之全不
作蘇黃習氣亦行草中特出者(墨林快事)
班彦公竹溪四絶句
黨懷英書在濟寧州戟門西壁上(寒山金石林)
真人郭志空賦詩刻石
蒲臺縣東南太清觀(金石表)
六逸堂石刻
金黨懷英撰在泰安州徂徠山(古今碑刻記)
大基山石刻
金劉國樞記在萊州府城東(古今碑刻記)
靈巖寺石刻
正隆丙子張汝為題名(求古錄)
大定戊戌蕭守忠題名(仝上)
駐蹕山石刻
金章宗遊此石刻駐蹕二字又栖雲嘯臺四字在昌
平縣西南(古今碑刻記)
大興隆寺石刻
金章宗書飛洪橋飛渡橋六大字寺在順天府城西
北(古今碑刻記)
金王庭筠詩石刻
帝遣名山護此邦千家瑟瑟嵌西忩山僧乞與山前
地招客先開四十雙(四十字作冊四畝為雙見輟耕錄)
挂鏡臺西挂玉龍半山飛雪舞天風寒雲直上三千
尺人道高歡避暑官
王母祠東古佛堂人傳棟宇自隋唐年深寺廢無僧
住滿谷西風栗葉黃
手拄一條青玉杖真成日挂百錢游夕陽欲下山更
好深林無人不可留
右在汾州府學宫凡四通其末云黃華老人王庭筠
行草四詩刻石於汾之學宫者殆五百年矣但歲久
石泐字畫漫漶嘉靖乙丑之秋分守左參政餘姚宋
公岳省覧咨惜乃令州守王大經同知趙崇儒别礱
石四面以新安儒生程本模勒判官楊守公經理刻
成仍增置一亭貯之庭筠之書號稱墨妙幾廢之餘
逢此翻繕煥若神明頓還舊觀矣郡人孔天胤謹記
志云黃華老人王庭筠字子瑞金大定十六年進士
官至翰林修撰嘗買田林慮讀書黃葉山寺因自號
焉父遵古為汾州觀察判官省親至此行書詩石二
面史稱書法學米元章端雅過之(求古錄)
六藝之一錄卷九十八
