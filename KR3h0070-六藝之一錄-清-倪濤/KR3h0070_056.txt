欽定四庫全書
六藝之一錄卷五十七錢唐倪濤撰
石刻文字三十三
晉立太公碑
汲縣城北三十里有太公泉泉上又有太公廟廟側
高林秀木翹楚競茂相傳云太公之故居也晉太康
中范陽盧無忌為汲令立碑於其上太公避紂之亂
屠隠市朝遯釣魚水何必渭濱然後磻溪苟惬神心
曲渚則可磻溪之名斯無嫌矣(水經注)
右晉太公碑其略云太公望者此縣人大晉受命四
海一統太康二年縣之西偏有盜發冡而得竹策之
書書藏之年當秦坑儒之前八十六歲今以晉書武
帝紀考之云咸寧五年汲郡人不凖掘魏襄王冡得
竹書小篆古書十餘萬言藏於秘府與此碑年月不
同碑當時所立又荀勖校穆天子傳其敘云太康二
年與碑合可以正晉史之誤其曰小篆書亦謬也且
其書既在秦坑儒八十六歲之前是時安得有小篆
乎碑又云其周志曰文王夢天帝服玄禳(禳字字書所無)以
立於令狐之津帝曰昌賜汝望文王再拜稽首太公
於後亦再拜稽首文王夢之之夜太公夢之亦然其
後文王見太公而訊之曰而名為望乎答曰唯為望
文王曰吾如有所見於汝太公言其年月與其日且
盡道其言臣以此得見也文王曰有之有之遂與之
歸以為卿士而史記太公世家曰西伯將出獵卜之
(云云)於是西伯獵果遇太公於渭之陽與語大悅曰
自吾太公望子久矣故號之曰太公望載與俱歸二
說殊不合而王逸注楚詞亦載文王夢太公事與碑
所書略同方逸為注時此書未出逸必别有所據碑
又云其紀年曰康王六年齊太公望卒參攷年數盖
壽一百一十餘歲而史記亦不載按前世所傳汲冡
諸書獨有紀年穆天子傳師春等不載所謂周志者
不知為何書而杜預左氏傳後注云汲冡書凡七十
五卷皆藏秘府預親見之以此知不特十餘萬言史
之所記盖不能盡其亡逸見於今者絶少也太公碑
汲縣令盧無忌立後題太康十年三月云(金石錄)
太公廟碑今在衛州共縣晉太康十年立其文可識
曰太公望者此縣人太康二年縣之西偏有盜發冡
而得竹策之書書藏之年當秦坑儒之前八十六歲
其周志曰文王夢天帝服玄禳以立於令狐之津帝
曰昌賜汝望文王再拜稽首太公於後再拜稽首文
王夢之夜太公夢之亦然其後文王見太公而訊之
曰而名為望乎答曰唯文王曰吾如有所見於汝太公
言其日且述其言臣以此得見也文王曰有之有之
遂與歸以為卿士其紀年曰康王六年齊太公卒盖
夀一百一十餘歲史記謂東海上人西伯與語大悅
曰自吾先君太公望子久矣故號之曰太公望又曰
吕尚處世隠海濱西伯拘羑里&KR2326;宜生閎夭素知而
招吕尚言吕尚所以事周雖異然要之為文武師盖
不得其詳乃廣徵異說其謂東海上人則得于孟子
其先君望子則得於墨子至拘羑里則戰國辨士之
論也灼龜而得兆立以為師今緯書有之曾不知諸
侯無太師而東海時避紂耳則得以為卿士其說是
也詩曰維師尚父則知為武王師也竹書最古當魏
安釐王時國史也則所書宜可信其言服玄禳而說
文無此字惟曰漢令解衣耕謂之襄而衛宏字說與
郭昭卿字指則有之知許慎所遺古文衆矣昭卿因
宏以有記非得是碑豈知宏之為有据哉晉紀言咸
寧五年盜發汲郡冡與此碑異知史誤也(廣川書跋)
太公望表八分書太康十年三月今在汲縣西門太
公廟水經注曰縣故汲郡治城西北有石夾水飛湍
激急人亦謂之磻溪言太公常釣於此也今其文曰
般谿之山眀靈所託般即磻之異矣(金石文字記)
恬漠先生翼神碑
河水南𨗳于千崤之山其水北流纏絡二道漢建安
中曹公西討巴漢惡南路之險故更開北道自後行
旅率多從之今山側附路有石銘云晉太康三年弘
農太守梁柳修復舊道太崤以東西崤以西明非一
崤也西有二石又南五六十步臨溪有恬漠先生翼
神碑盖隠斯山也(水經注)
帛仲理墓碑
瀍水東與千金渠合周書曰我卜瀍水西謂斯水也
東南流水西南有帛仲理墓墓前有碑題云真人帛
君之表仲理名護益州巴郡人晉永寧二年十一月
立(水經注)
譙定王司馬士會冡碑
濄水南有譙定王司馬士會冡冡前有碑晉永嘉三
年立碑南二百餘步有兩石高丈餘半下為束竹交
文制作工巧石牓云晉故使持節散騎常侍都督揚
州江州諸軍事安東大將軍譙定王温司馬公之神
道(水經注)
在亳州(金石略)
黃門侍郎潘岳墓碑
羅水西北逕潘岳子父墓前有碑岳父茈瑯琊太守
碑石破落文字缺敗岳碑題云給事黃門侍郎潘君
之碑碑云君遇孫秀之難闔門受禍故門生感覆醢
以增慟乃樹碑以記事太常潘尼之辭也(水經注)
晉潘岳碑在中牟縣西北七里平秩鄉墓側(訪碑錄)
順陽太守丁穆碑
丹水東逕南鄉縣北興寧末太守王靡之改築今城
城北半據在水中左右夹溪深長及春夏水漲望若
孤洲矣城前有晉順陽太守丁穆碑郡民范寗立之
(水經注)
杜元凱碑
沔水又東逕方山北山上有鄒恢碑魯宗之所立也
山下潭中有杜元凱碑元凱好尚後名作兩碑並述
已功一碑沈之峴山水中一碑下之於此潭曰百年
之後何知不深谷為陵也山下水曲之隈云漢女昔
遊處也故張衡南都賦曰遊女弄珠於漢臯之曲漢
臯即方山之異名也(水經注)
襄陽城南門道東三碑
建安十三年魏武平荆州分南郡立為襄陽郡荆州
刺史治邑居隠賑冠盖相望一都之會也城南門道
東有三碑一碑是晉太傅羊祜碑一碑是鎮南將軍
杜預碑一碑是安南將軍劉儼碑(水經注)
羊祜墮淚碑
沔水又逕峴山東山上有桓宣所築城孫堅死於此
又有桓宣碑羊祜之鎮襄陽也與鄒潤甫嘗登之及
祜薨後人立碑於故處望者悲感杜元凱謂之墮淚
碑山上又有征南將軍胡羆碑又有征西將軍周訪
碑山下水中杜元凱碑處(水經注)
襄陽百姓於峴山祜平生遊憩之所建碑立廟望其
碑者無不流涕杜預因為名墮淚碑(晉書羊祜傳)
襄陽太守胡烈碑
沔南有固城城側沔川即新野山都縣治也襄陽太
守胡烈有惠化補塞隄決民賴其利景元四年九月
百姓刊石銘之樹碑於此(水經注)
晉立諸葛武侯舊宅銘
沔水又東逕隆中歷孔明舊宅北亮語劉禪曰先帝
三顧臣於草廬之中咨臣以當世之事即此宅也車
騎沛國劉季和之鎮襄陽也與犍為人李安共觀此
宅命安作宅銘云天子命我于沔之陽聽鼔鞞而永
思庶先哲之遺光後六十餘年永平之五年習鑿齒
又為其宅銘焉(水經注)
晉立張平子碑
河間諱衡字平子南陽此縣人也體德純和秉行孝友
加以俊才命世英識秀建崔子壬為之(下闕)造化高才瑋
藝與神合契君子以為裦然聞之風聲至於仕乎史官
算二儀之數研陰陽之理(闕)日月致巧渾儀有極深
探賾之思數往知来之驗此崔生所以發德音也若夫
好學博古貫綜謨籍典墳邱索之流經禮訓詁之載百
家九流之辯詩賦雅頌之辭金匱玉板之奥讖契圖緯
之文音樂書畫之藝方技博奕之巧自洪範彝倫以還
若郯子之所習介盧之所識者㒺不該羅其情原始要
終故能學為人英文為辭宗紹羲和之顯跡系相如之
遐風向若生於春秋之間游乎闕里之堂將同貫宰貢
齊衡游夏豈值取足於身中垂名於一涂哉是以先生
恒屈於不知巳仕居下位再為史官而發應間之論時
不容道遂興思玄之賦爰登侍中則黨言允諧出相河
間則黎民時雍庸詎限其所至哉若夫巡狩誥頌所以
敷陳主德二京南都所以讚美畿輦者與雅頌争流英
英乎其有味與若又造事屬辭因物興(闕)下筆流藻潜
思發義文無擇辭言必華麗自屬文之士未有如先生
之善選言者也南陽相夏侯湛自涉境以經乎諸邑每
縣咨其故老訪其先賢有兆者表其墓經墳者揖其魂
涂出魯陽行次西鄂盻狐山而頌(闕)英歴兹邑而懷夫
子暨路過塋域止駕衢首覩封樹之蕭蓧觀高碑之稱
美於是慨然永思愴爾長懷若死者可起吾其與歸乃
延邑宰而問之曰昔武王入殷封比干之隴高祖經魏酧
信陵之墓此聖賢之所以禮忠旌能甄表明德也有可
以優其胤嗣者禮其在是而世胄絶紹支庶無聞於是
乃翦其墟落寵其宗人使奉其四時獻其粢盛遂紏集
舊跡攝載新懷而書之碑側以闡美抒思焉其辭曰
奕奕張生秉德淑清研深綜理思俊才英實掌天地幽
贊神明冠盖興美傾漢流聲匪唯天象亦垂人文有炳
其猶有爍其新仰鑒遺籍馳心哲人殊世投好百載交
神奉命南邦行出爾涂爰及隧首輟駕前衢徘徊崇碑
逍遥故墟企仰罔瞻長懷焉如昔在先賢唯德是友古
而無死願言擕手世則兹泯道乃不朽在珠詠隋于璧
稱和戢寶無彫人壽幾何望兼京壹思踰竢河
碑以值為直以黨言為讜言以蕭蓧為蕭條
右張平子碑晉南陽相夏侯湛作水經云西鄂縣有
平子墓墓東有碑文字悉是篆崔瑗之辭也盛弘之
郭仲産並云夏侯孝若為郡薄其文復刊碑陰為銘
然碑陰二銘乃崔子玉及陳翕隸字耳墓次又有二
碑唯見其一以夏景驛途疲而莫究酈氏之說如此
今世所傳凡百君子者即平子篆碑其石已中斷合
向城後碑始能成文此刻有夏侯湛姓名而云書之
碑側盖酈氏考之不詳也魏隸自范式之後隸釋悉
棄不取吳之谷明陸禕晉之游述鄧乂諸碑皆體弱
格卑已去黃初遠甚視熹平光和年所刻殆天冠地
屨之不侔也此碑在同時字畫中僅有可觀因贅之
篇尾亦以見一代佐書其工者止此爾(隸釋)
晉張平子碑陰頌南陽相夏侯湛撰隸書不著名氏
湛因行縣至西鄂過衡墓刻此頌于碑陰(集古錄目)
右張平子碑晉南陽相夏侯湛撰䜟緯之文興於西
漢之末而爛漫于東漢之世雖一時名儒皆從而惑
焉獨平子奮然闢之甚力余嘗歎以謂如平子可謂
豪傑之士不為流俗所移者今湛為此碑乃云金匱
玉版之奥䜟契圖緯之文㒺不該羅其情可謂不知
平子矣(金石錄)
晉立魏大長秋游述碑
右大長秋游君碑云君諱述字庶祖按元和姓纂云
魏河南尹游述始居廣平六代孫後魏尚書明根生
僕射肇今碑亦云述廣平人惟姓纂云述為河南尹
以碑考之盖未嘗為此官又按後漢書百官志大長
秋承秦將行宦者景帝時更名大長秋或用士人中
興常用宦者述嘗為宛句長尚書郎左丞元城令治
書侍御史南安北海安平東郡太守符節令遂為大
長秋皆非宦者之職然則魏制盖亦參用士人矣(金石
錄)
碑云君諱述字庶祖廣平任人也晉泰始十年九月
乙丑卒咸寧三年九月甲子造(寶刻叢編)
游君碑陰
右游君碑陰按王莽嘗下令禁二名故當時士人皆
以一字為名東漢時尚爾今此碑陰所記凡二百五
十三人亦無一人二名者碑晉咸寧中建距莽時二
百年矣而士大夫猶遵莽之令不變何哉(金石錄)
晉立吳征北將軍陸禕碑
隸書不著書撰人名氏禕字元容吳郡吳人仕吳至
征北將軍海鹽縣侯碑以東晉泰寧三年立(集古錄目)
晉陸禕碑此碑云禕字元容吳郡吳人其先家于陸
鄉因氏姓焉顯考吳故左丞相禕赤烏六年召宿衛
郎中轉右郎中左郎中治書執法平中校尉平義都
尉五官郎中騎都尉遷黃門侍郎封海鹽縣侯加禆
將軍行左丞相鎮西大將軍事又云委戈執笏入賓
皇儲而吳志云孫皓大鼎元年以陸凱為左丞相又
云凱之子禕初為黃門侍郎出領部曲拜偏將軍亡
後入為太子中庶子皆與此碑合而此碑晉泰寧三
年立也(南豐集古錄)
晉泰寧三年立在秀州(金石略)
晉南鄉太守司馬整碑
右南鄉太守碑不著書撰人名氏題曰宣威將軍南
鄉太守司馬府君紀德頌碑云君諱整字孔修太宰
安平王之孫太尉義陽王之子按晉書宣帝弟曰安
平獻王孚孚次子曰義陽成王望望第三子隨穆王
整整先望卒後武帝分義陽之隨縣封整為王諡曰
穆整以太始三年自南鄉太守徙南陽而南鄉人共
立此碑今在光化軍軍即襄州糓城縣之陰城鎮按
晉書不列南鄉郡據此碑所載縣令名氏有武陵築
陽丹水隂城順陽祈六縣此盖南鄉郡所治也晉志
但云南鄉魏時屬荆州武帝平吳改為順陽郡而不
著順陽治所興廢屬縣之名而獨此碑可見也又整
傳但云整歴南中郎將封清泉侯薨贈冠軍將軍亦
不言其為宣威將軍南陽二郡守皆其所漏略也(集古
錄)
右晉南鄉太守司馬整頌云初仕魏拜郎中中郎議
郎諫議大夫騎都尉給事中轉拜治書侍御史咸熙
二年出臨鄙郡加宣威將軍又云謁者就郡拜君世
子執節四讓推與兄嗣固辭懇誠泰伯三美君又加
焉又云泰和三年十一月使者奉詔策命君南中郎
將就統宛都按晉史整事跡附見安平獻王孚傳後
云兄奕卒以整為世子歴南中郎將封清泉侯早卒
其餘官閥皆不載據史言兄奕卒以整為世子而碑
言推與兄嗣二說不同當以碑為正(金石錄)
晉宣威將軍南鄉太守司馬整頌泰始四年己巳建
書為隸古氣質渾厚與鴻都石經可一二校也碑言
整安平王之孫義陽王之子仕魏拜郎中中郎議郎
諫議大夫騎都尉給事中治書侍御史咸熙二年出
臨宛郡加宣威將軍就郡拜庶子泰始三年十一月
使者奉詔冊命為南中郎將統兹宛郡今考晉書整
義陽王望之子初奕為義陽世子奕卒整嗣封清泉
侯追贈冠軍將軍自郎中議郎史不盡書如宣威將
軍中郎南郡守則見於法書而史氏闕之碑自泰始
四年建則侯于清泉皆自宛郡後然頌曰出臨鄙郡
自托于詞亦何陋也漢之衰文物隨敝至晉不勝淺
陋殆無前人一言一語雖政教汗隆文章與時高下
然自是氣質卑薄至論述次第亦已失當此可怪也
整在當時盖公族一少年名爵未立頌語至謂稟乾
坤之純靈並聖賢而誕興其在南郡謂洪恩淪于不
測覆養包乎無外巍巍之功揚于仄陋其受冊命慶
雲隨之夫儗人必於其倫非其倫者人亦不得受之
文字之壞至此可嘆也(廣川書䟦)
南鄉太守碑陰
右南鄉太守將吏三百五十人分為二卷其磨滅者
猶有二十餘人人皆有邑姓名字而無次序其名號
有令有長有南閤祭酒門下督主簿部督郵監汀督
郵部勸農五官掾文學掾營軍軍謀掾府門亭長主
記史待事掾待事史部曲將部曲督又有賊曹功曹
議曹戶曹金曹水曹科曹倉曹鎧曹左右兵曹曹皆
有掾又有祭酒有史有書佐有修行有從掾位有從
史位有史有小史等魏晉之際太守官屬之制盖如
此他書或時見一二不能如此之僃也(集古錄)
右南鄉太守司馬整按晉書宣帝弟曰安平獻王孚
孚次子曰義陽成王望望第三子曰隨穆王整整先
望卒後武帝分義陽之隨縣封整為王諡曰穆整以
魏咸熙三年為南鄉太守是歲晉武受禪改元泰始
泰始三年徙整南陽而南鄉人為整建此碑晉書地
理志當魏末荆州分屬三國而南鄉南陽皆屬魏後
晉武帝改南鄉為順陽此碑今在光化軍軍即襄州
糓城縣之隂城鎮陰城當魏晉時為南鄉屬縣也余
貶乾德縣令時得此碑今二紀矣嘉祐八年九月二
十六日書(六一題䟦)
晉南鄉郡建國碑
右晉南鄉郡建國碑已斷裂不完其額題南鄉郡建
國之碑其大略云嘉平五年漢水滔溢毁壞舊城又
云正元二年城此其餘文字可識處大略述遷郡事
而銘文有與晉常存之語知其為晉碑也按晉書地
理志建安十三年魏武帝盡得荆州之地分南陽郡
西界立南鄉郡及晉武平吳太康中改南鄉為順陽
而不載遷郡事此碑盖太康以前立故仍稱南鄉郡
也碑有云河内司馬府君者整也嘗守是郡自有碑
此碑既無建立年月因附於整碑之次焉(金石錄)
晉右軍將軍鄭烈碑
不著書撰人名氏字為隸書烈字休林滎陽人官至
兖州刺史輕車將軍平莞侯拜議郎卒贈右將軍諡
曰僖故吏殿中監申楊等立此碑以太康四年立(集古
錄目)
右晉鄭烈碑云君諱烈字休林又云曾祖先生皇祖
徵君顯考將作大匠實有茂德載在國策烈晉史無
傳以碑考之嘗為文帝參佐武帝時仕為兖州刺史
封東筦男以疾徵拜議郎卒於太康二年追贈右軍
將軍諡曰僖侯云(金石錄)
晉故右軍將軍平莞侯鄭府君之碑隸額鄭君名烈
滎陽人仕於晉初至兖州刺史輕車將軍召拜議郎
以太康二年八月卒故吏申楊等立此碑四年之七
月也鄭君所封其上一平字則曉然可識下一字則
微有缺損小歐陽謂之平莞侯趙氏以為東莞則誤
也晉縣亦無平莞非鄉名則亭名也予嘗以魏末至
晉末隸字無可取者晚獲此碑其勁健方格顧後絶
配若雜置漢刻中未易甄别(隸續)
晉護羌校尉彭祈碑
右晉彭祈碑云君諱祈字子玄隴西襄武人也其先
出自顓頊有陸終之裔子大彭實主夏盟則其後也
又云歴郡右職州别駕從事于時庸蜀未殄侵擾王
路洮西之戰因敗運奇元帥獲安尅厭疆虜列上功
状除舍人還參本軍事除涼州護軍河右未清戎寇
鼎沸謨謀神略簡在帝心遷西郡太守至官未久復
臨酒泉遠夷望風襁負歸命白山丁令率服賓貢敦
煌令狐豊距違王度淵泉之陳兵不血刃母老弟亡
辭職去官聖上仁慈聽君所求轉略陽太守近家祿
養遂罹大難侍喪還家服紀終始有詔以軍州始分
河右未靖豺狼肆虐授君節盖除護羌校尉統攝涼
土前後軍功應封七侯勞謙退讓陰德不伐年未知
命以太康十年三月癸酉薨天子愍悼遣使監護喪
事策曰君秉心公亮所任有方不幸殞殁朕甚痛惜
故孝廉參護羌軍事酒泉馬朔故吏(闕)郎中綦毋番
主簿郭曉良吏夏侯俊等追思洪烈感想哀嗟乃刊
石勒銘焉西晉石刻見於今者絶少又多殘缺此碑
文字完好可喜乃錄其終始事跡如此(金石錄)
元康元年有碑陰(金石略)
晉彭祈碑隂
右彭祈碑隂題名者凡三百十二人有故孝廉計掾
計史良吏廉吏計佐主簿領校錄事中部督郵西部
督郵軍議從事和戎從事記室督軍謀從事錄事史
戶曹史賊曹史金曹史田曹史倉曹史鎧曹史兵曹
史客曹史記室史節史車曹史水部都督中部都督
功曹典事武猛從事舍人蜀渠都水行事中部勸農
西部勸農東都水蜀渠平水門下賊曹門下議生錄
事金曹掾兵曹掾作部史法曹史參戰騎督步督散
督門下書佐弓馬從事監牧史戟史金曹典事武猛
史門下通事門下小史凡一官多者十人少者不減
數人其餘稱故吏無官號者百六十餘人當時州郡
官屬其濫如是盖自漢以来太守皆自得署置僚佐
彭君為邊郡守故其所辟尤衆今盖錄其名號以見
一時之制焉(金石錄)
晉雲南太守碑
右晉雲南太守碑文字殘缺其姓氏名字鄉里皆不
可考略可見者嘗為尚書令史察孝廉除郎中遷武
陽令從龍驤將軍王濬征討遷雲南太守年五十有
七卒最後題太熙元年正月上旬造太熙武帝年號
也(金石錄)
晉議郎陳先生碑
隸書不著書撰人名氏碑字斷缺其可見者曰延潁
川許昌人不知其為名與字也其額曰晉故議郎陳
先生碑元康二年門生尹含等立(集古錄目)
元康二年十二月(金石錄)
元康二年在長葛(墨池編)
晉尉氏令陳君碑
隸書今碑石殘缺不可悉考其可見者曰字道臧太
尉掾之小子其額曰晉尉氏令陳君碑以此知其官
及姓氏也(集古錄目)
晉金鄉長薛君頌
右薛君頌在今濟州金鄉縣汝南薛君之頌云
君諱詣字公謀其他文字皆完好騐其詞盖縣
長德政頌耳雖無建立年月而有吳寇未(闕)耀威海
隅之語知其為晉碑也(金石錄)
晉太子詹事裴權碑
元康九年有碑陰在西京(金石略)元康九年十二月
(金石錄)
晉裴權後碑
有碑陰(金石略)
晉光祿勲向凱碑
右晉向凱碑云君諱凱字士伯河内山陽人也其後
歴敘官閥甚詳其最顯者嘗為中書侍郎尚書吏部
郎給事黃門侍郎賜爵關中侯廣平太守散騎常侍
游擊將軍北中郎軍司兖州刺史中郎將後云累遷
河南尹春秋六十有八元康九年四月甲子薨追贈
光祿勲據此乃當時顯人而晉史無傳故其事跡莫
得而考盖君子所賴以傳者非爵位也顧所立如何
耳自古老死邱壑而名稱顯著者甚衆雖在高位而
功烈不見於當時聲蹟無聞於後世者亦可勝數哉
(金石錄)
晉鴻臚成公重墓刻
右晉成公重墓刻云永寧二年四月辛巳朔十五日
乙未守鴻臚關中侯成公重魏夫人之靈柩前世以
永寧紀年者三漢安帝晉惠帝偽趙石祇按三國志
建安三十年曹操始置關中侯十七級安帝時猶未
有此號而石祗永寧無二年然則重盖惠帝時人也
晉史有成公簡成公綏皆東郡白馬人(金石錄)
晉陸喈碑
右晉陸喈碑喈為宣威内史建武元年卒碑以咸和
七年立而碑後題云咸和七年歲在庚辰咸和成帝
年號也成帝以泰寧三年八月即位是歲乙酉明年
改元咸和據歷七年當為壬辰而此為庚辰者繆也
陸氏有二碑余家集錄皆有之據陸禕碑後題云泰
寧三年歲在乙酉與今歷合則當時歷官不應至咸
和而頓爾差失然則庚辰特書碑者誤爾(集古錄)
隸書不著書撰人名氏喈字公聲禕之子也東晉初
官至宣威内史前將軍碑以咸和七年六月立(集古錄目)
宣城内史陸喈咸和七年秀州(金石略)
晉建威將軍竺使君碑
晉故建威將軍益州刺史領建平太守平恩縣侯竺
使君之碑隸額君諱瑶以泰光三年薨故吏張顧之
等立此碑又一碑主簿費敷等立無額作兩段(復齋碑錄)
思平縣侯竺使君碑在金陵鄉張陣湖(天下金石志)
晉謝重墓碑
隸書小字晉驃騎大將軍開府儀同三司故長史豫
州陳郡陽夏縣都鄉吉遷里謝重字景重隆安三年
己亥六月二十六日丙午薨以七月九日癸酉葬(復齋
碑錄)
晉紀穆侯碑
凡二十四字曰晉故僕射散騎常侍驃騎大將軍開
府儀同三司紀穆侯之銘(集古錄目)
(碑上缺)伯成仕至司徒存四十九字在句容縣治(復齋碑錄)
晉平西將軍廣漢侯葛府君碑
平西將軍墓銘王右軍書未詳(金石略)
在句容縣西七里墓前(訪碑錄)
晉冠軍將軍史侯墓石柱
晉冠軍將軍中壘校尉北中郎將五兵尚書(闕)州刺
史史侯墓石柱在溧陽(諸道石刻錄)
晉吕府君墓誌
正書題云晉故尚書起居郎廬陵太守吕府君之墓
誌在溧陽恐是唐人所立(復齋碑錄)
晉夜郎太守毋稚碑
晉故寧遠將軍綏蠻護軍夜郎太守毋府君之神碑
隸額二十字君諱稚字君孫隆安三年歲己亥十月
十五日主簿張熊等立(集古錄目)
碑陰司馬行談指令巴西陳(闕)參軍事行夜郎令巴
西楊玉等題名(復齋碑錄)
晉都鄉侯斷碑
上半不存不知姓名末行有升平二年三月上旬立
(復齋碑錄)
晉散騎常侍周處碑
陸機文王右軍書後人重立在常州(金石略)
宜興周孝侯墓有古碑一通云晉平原内史陸機撰
右軍將軍王義之書䟦尾云唐元和六年歲次辛夘
十一月十五日奉承郎守義興縣令陳從諫重樹此
碑後又有一條前試太常寺協律郎黃某書名與書
皆糢糊而書字微可推當是後人因陸機撰下有空
石妄增右軍將軍王義之書以重其價耳文内初載
處事大約與傳同至於弦絶矢盡左右勸退處按劍
怒曰此是吾效節授命之日何以退為我為大臣以
身殉國不亦可乎下忽接韓信背水文差不成句又
云莫不梯山架壑襁負来歸云云元康九年因疾增
加奄捐館舍春秋六十有二天子以大臣之葬師傅
之禮親臨殯壤建武元年冬十一月甲子追贈曰孝
侯禮也賜錢百萬葬地十頃京城地五十畆為第又
賜王家田五頃詔曰處母年老加以遠人朕每愍念
其二年月日葬於義興舊原按處以永平七年戰歿
贈平西將軍賜錢葬地及給處母醫藥酒米俱如碑
盖又十五年而元帝稱制追封孝侯建武其年號也
時陸平原殁已久矣豈於樹碑之際而為處後者竄
入諡孝侯一句耶然不應以永平之詔移入建武後
至所謂梯山架壑奄捐館舍天子以師傅之禮等語
又似平原它文錯簡然考之吳及晉初無元康年號
不可曉也書結構雖小疎筆亦過強而中間絶有姿
骨督策之際大得鍾王意在李北海張從申間又不
可以其譌而易之也(弇州山人藁)
宜興周處碑元美考據極詳大都謂碑文記處以身
殉國死戰矣而忽又云元康九年以疾捐館前後不
續攷吳晉俱無元康年號且贈處將軍賜葬地給其
母醫藥酒米等皆永平七年戰殁時事其後十五年
建武元年乃諡孝侯而碑併作建武年事建武元年
陸機已殁安得文及之盖碑前陸機撰下有空石後
人妄增義之書以重其價耳又碑後云唐元和六年
歲次辛夘義興令陳從諫重樹此石協律郎黃某書
尤為可疑余則謂碑中有唐元和重樹等語實出黃
某所書其人習右軍者後人見似右軍遂加羲之字
陸平原文不及諡孝侯事重書刻時或以意增之耳
而以身殉國以下元康九年等語錯簡則不可曉豈
陳從諫刻後又有刻者亂之耶然不應謬妄至此
今但以其書有右軍遺意姑存之以待博識者(石墨鐫華)
晉王右軍行書周孝侯碑士君子貴砥礪名節不貴
逡巡甘忍周子隠少年名陷輕薄至父老比之三惡
一旦發奮遂為江右名流頃於陸士衡集見其碑令
人慨然遠想意欲適宜興上斬蛟橋摩挲石刻以還
今日秋澗兄出所藏石本觀之愈為暢快秋澗文雅
博達家有古刻數百種居復近子隠讀書臺傍每風
日晴美上故基宿莽想像當日丰韻誦少陵蕭條異
代之句以歸而燈下在古石洞天展平原文會稽字
畫夜深而寝恨予不得從之游也余既得厭觀此本
而秋澗命書數字於上捉筆笑曰佛頭堆糞正是此
類座中遇米顛幸勿出示彼必連道惶恐殺人也嘉
靖甲寅七月四日(玄牘紀)
晉司馬駿碑
司馬駿鎮關中善撫馭西土百姓為之樹碑長者見
碑無不下拜(晉書本傳)
晉唐彬碑
唐彬為幽州百姓追慕彬功德生為立碑作頌(晉書本傳)
晉閻德碑
唐彬初受業于東海閻德德目彬有廊廟材及彬官
成而德已卒乃為之立碑(晉書唐彬傳)
晉陶侃碑
咸和中侃故吏刊石碑畫像於武昌西(晉書本傳)
晉高原碑
高閭五世祖原晉安北將軍上谷太守關中侯有碑
在薊中(北史高閭傳)
晉阮籍碑
在縣東四十五里阮臺鄉石馬村墓南二十步文字
缺落惟首尾存(訪碑錄)
晉王戎碑
唯存數十字在西京(金石略)
嘗見南朝王戎墓銘凡數百言其首書晉司徒尚書
安豐元公之銘(廣川書䟦)
晉郭文碑
咸和中湖州刺史孔彭立在臨安(訪碑錄)
晉關内侯廣昌長暨遜碑
咸和中湖州刺史孔彭立在餘杭(訪碑錄)
在餘杭縣西北三十里遜字茂言以孝行著聞咸康
五年旌表閭門咸和中湖州刺史孔彭立(廖瑜碑碣目)
晉王祥墓碑
在江寧縣之城西南何城寺之北斷缺不全(輿地碑目)
晉右將軍曹横墓碑
在晉陵縣東三十五里(輿地碑目)
晉楊府君墓碑
名亮弘農人為雍州刺史有石碑二一在泊山一在
河澗各有巴蜀故吏姓名(輿地碑目)
雲南太守段宗仲德政碑
在通泉縣段宗仲墓下(輿地碑目)
晉王猛碑
在華陰縣東八十里(寰宇記)
晉孝婦嚴氏碣
咸康六年立在餘杭(訪碑錄)
晉安邑令徐君碑(金石錄)
晉丁議碑南京(金石略)
晉陳武王碑索靖書在汾州(金石略)
晉老父嚴氏碑咸康五年立在杭州(金石略)
晉巴西太守盧茂碑在綿州(金石略)
晉陳壽墓表在果州(金石略)
晉周胙墓石柱題在單州(金石略)
晉遂州刺史李豪碑在綿州(金石略)
晉西平侯顔含碑在建康府(金石略)
晉路君墓石闕文永和元年在濟州(金石略)
晉魏興太守單毅德政碑在均州(金石略)
晉張愷碑在陕州(金石略)
晉尚書令&KR1421;節領軍將軍贈侍中成陽卞公墓誌(諸道石刻
錄)
晉尚書左民郎建安太守史府君墓誌(諸道石刻錄)
晉益州刺史羅君碑在成都府(輿地碑目)
晉廬陵冠軍將軍史爽墓誌在溧陽縣(輿地碑目)
晉順陽王碑在固王古城(輿地碑目)
晉征南將軍胡奮碑在魯山(元和郡縣志)
晉大中大夫包府君神道碑(墨池編)
晉條令孔栩清德頌在景州(天下金石志)
晉桓温墓碑在太平府(天下金石志)
晉榆次令苟藐碑在榆次縣(天下金石志)
晉北嶽祠堂頌
泰始六年立(金石略)
晉興元新路記
凡七十字其刻曰太康元年乃晉武平吳時由此路
耳(輿地碑目)
晉泰山君改高樓碑
升平三年六月立(金石錄)
晉青山君神頌
永安元年九月立(金石錄)
晉石柱文
太元十八年在劍州(金石略)
晉義熙靈石社日記
石以二月社日(闕)先鑒傳銘于圮必泰今大簒既正
皇晉中興西寇有獨盡之勢關洛有可乘之兆年豐
氣和物寧其極曠代冥徵復著於今輙將奉時仰協
人會飛旍命族廓寧岷夏矣義熙三年二月八日戊
申社日記(復齋碑錄)
赤松子山石銘
在富陽縣孫文度銘僅有義熙八年三月壬寅朔九
日庚戌廬江縣清都鄉承貴里何秀之字景叔二十
八字(廖瑜碑碣目)
豐年碑
在重慶府江岸謂之義熙碑每水落而碑出則年豐
人争摹打數十年不一見(輿地碑目)
偽漢
偽漢司徒劉雄碑
右偽漢劉雄碑其額題故使持節太宰侍中司徒公
領右部魏成獻王之碑碑云公諱雄字元英高皇帝
之胄孝宣帝玄孫値王莽簒竊遠遁邊朔為外國所
推遂號單于累葉相承家雲中因以為桑梓焉劉雄
元海弟也晉書載記元海本匈奴人冐頓之後漢高
祖以宗女妻冐頓約為兄弟故其子孫遂冐姓劉氏
今此碑直云出自宣帝豈元海初起假此以惑衆乎
碑後題嘉平五年歲在乙亥二月六日建按宋莒公
紀年通譜劉聰以晉懷帝永嘉四年即偽位改元光
興明年改元嘉平嘉平四年改元則嘉平豈復更有
五年盖載記初不編年故於改元歲月難考此碑當
時所立不應差謬盖通譜誤也(金石錄)
嘉平五年即晉愍帝建興三年也(金石略)
偽趙
趙浮圖澄造釋迦像碑
右趙浮圖澄造釋迦像碑唐封演聞見記云内邱縣
西古中邱城寺有碑後趙石勒光初五年立碑云太
和上竺浮圖澄者天竺大國附庸小國王之元子也
本姓濕此碑即演所見其說皆同按晉書藝術傳澄
本姓帛氏今碑作濕碑當時所建宜得其真又史作
佛圖碑作浮圖二字音相近耳惟光初乃劉曜年號
而以為石勒時盖演誤也(金石錄)
劉曜光初五年即晉(闕)帝(闕)年也(金石略)
趙横山李君神碑
右趙横山李君神碑題建武六年歲在庚子三月己
亥廿一日癸丑按晉書成帝紀石虎以咸和九年自
立為趙天王而載記云咸康元年僭稱居攝趙天王
據帝紀則建武六年歲在己亥據載記則歲在庚子
宋莒公紀年通譜獨以本紀為據今此碑及西門豹
祠殿基記並六年建皆云歲在庚子以此知帝紀之
失非此碑則晉紀與載記得失不可復考矣(金石錄)
石虎建武六年即晉咸康五年也(金石略)
趙西門豹祠殿基記
右趙西門豹祠殿基記云趙建武六年歲在庚子秋
八月庚寅造西門祠殿基又云巧工司馬臣張由監
作吏臣杜波馬孫殿中司馬臣王基殿中都尉臣潘
倪侍御史騎都尉臣劉諠左校令臣趙升殿中校尉
臣顔零等監其下刻物象甚多如土長強良碩章舒
悽雀之類其名頗異近歲臨湽縣人耕地得巧工司
馬印遍尋史傳皆無此官名不知為何代物今乃見
於此碑云(金石錄)
後秦
魏鄧乂廟碑
鄄城縣城南有魏使持節征西將軍太尉方城侯鄧
艾廟廟南有艾碑秦建元十二年廣武將軍沇州刺
史關内侯安定彭超立(水經注)
右鄧乂碑考其事蹟終始即魏鄧艾碑也艾嘗為兖
州刺史據碑云晉初嘗發兖州兵討叛羌艾降巫者
傳言授以用兵之法因以破羌兖人神之遂為艾立
廟建碑紀其事艾於三國時為名將嘗有大功其姓
名聞於世甚顯史與兖人皆不應誤而艾乂二名不
同如此此君子所以慎於傳疑也余謂古人艾乂嘗
通用漢書曰黎民艾安與懲艾創艾注皆讀為乂豈
非鄧侯名艾音乂而書碑者從省歟後人讀史無音
注乃直以為蒿艾之艾而流俗轉失久而訛謬遂不
復正此理或然覽者詳之(集古錄)
右鄧艾碑其額題魏使持節征西將軍方城侯鄧公
之碑碑無建立年月以詞考之盖當晉初立按魏晉
史其名皆為艾而碑作乂古艾乂通為俊乂乂安之
字疑艾名其音如此而今人讀如蕭艾之字恐非是
又按平蜀艾即軍中拜太尉而碑但題為征西將軍
者疑尋被禍未嘗受命而艾始封方城侯後改封鄧
侯碑尚云方城侯何哉(金石錄)
鄧乂碑集古錄謂考其事績則鄧艾碑也夫艾乂同
音盖名乂而音為艾字後世音讀既誤遂相傳如此
酈善長曰濮陽城南有魏方城侯鄧乂廟廟尚有乂
碑秦建元十二年兖州刺史彭超立後秦去魏不遠
宜相傳可考至後世音失其讀則并其字而移矣然
則書文之失其得一二而正邪(廣川書䟦)
六藝之一錄卷五十七
