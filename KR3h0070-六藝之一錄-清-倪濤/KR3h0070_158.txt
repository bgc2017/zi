欽定四庫全書
六藝之一錄卷一百五十九錢唐倪濤撰
法帖論述二十九
鐵網珊瑚
蘭亭定武本
長樂許將熙寧丙辰孟冬開封府西齋閱
臨川王安禮黃慶基同閱元豐庚申閏月十日
朱光裔李之儀觀元豐五年三月二十七日
李秬王景通同觀(闕)戌七月十八日
王景脩張泰寧同觀
元豐四年孟春十日又同張保清馮繹縱觀文安王景
脩題
仇伯玉朱光庭石蒼舒觀元豐五年四月廿八日
昭陵永閟千年跡定武相傳幾樣碑此是中原第一本
石今焉往落東夷君家何處得此紙刻畫爛然猶可
喜六丁神物好護持更有諸賢題姓字環澗王容敬
題
右定武蘭亭古本平章冀國文定郝公家舊物也公子
嗣於參政初學翁取愚古錞于一遂以此見惠時公有
三本皆是一石所拓以此卷有前宋諸公題名故擇以
見付餘二本後公皆以遺人其達如此謹題以志來歷
炳記
天歷己巳閱於願學齋四月十日重識
明年暮春三月重閱
天歷二年四月十日閱於願學齋因换籖題
天統乙亥三月清明日重閱
至正乙酉十一月十一日太原王守誠觀
至正丁亥三月三日因閱重識
愚嘗界幅紙求松雪趙公書公臨蘭亭序見寄後題略
云古今善書者必以王右軍為稱首右軍諸帖當以蘭
亭修禊序為第一彦暉當知此意也其言可謂要而不
煩矣愚幼知學此因公之言加篤好焉郝府所藏二本
與此同一石拓者一本題云尚書何[桌-日+(ㄇ@(人人))]題其一本則松
雪翁困學鮮于氏之所審定也此本必嘗為二公所觀
豈以宋賢題識為定遂不復有云以示譲與至正七年
四月十三日久旱而雨是日晴霽書於願學齋
素與初學翁之家督至道待制同事史院情誼若骨肉
未嘗及此帖何耶吴徵君大梁相見劇談數日歡若平
生亦不以相示兩公皆當世博學君子感念存沒臨書
長歎臨川危素識
翰墨風流冠古今鵝池誰不賞山隂此書雖向昭陵朽
刻石猶能易萬金右宋南公題定武蘭亭詩附錄於
前此詩為識者指迷不點俗目近光堂史豫章熊夢祥
書于鳳凰臺之松雪寓軒
紳在吴中見吴興趙公所收定武時新得於一僧公方
赴召自杭抵京舟中題者十有七次此本乃大梁吴徵
君所藏先後題者七次乃知二公篤好之情南北千里
相契如此但恨二公今皆仙去未得交相題識以為世
寳乃使若紳者執筆卷末不勝愴然齊郡張紳謹識
辨說蘭亭猶聚訟精良此刻更何疑辨才付嘱昭陵後
玉匣為塵世祚移倪瓉壬子人日
近臨川饒氏家多書法藏蘭亭數十本晩始獲定武一
刻酬以厚直每有至寳難得之歎今此本紙墨尤舊固
知復不易得矣廉彦宜寳之渤海高啓題
唐石刻蘭亭在石晉時契丹入中國遺落魏郡至宋守
臣始以獻於朝徽廟甚寳惜之已而女真復入中國挾
之以去此石兩遭兵燹之禍而墨本尚存當為中國千
萬年寳也洪武壬子秋稽岳王彝識
昭陵以蠒紙從葬世不幸不得以見真蹟猶幸得見定
武本故後人摹效彷彿乎晉風此帖墨紙佳拓手高宜
寳藏也張適
蘭亭舊刻
至元四年春二月廿五日奎章閣學士院鑒書博士柯
九思曾觀
蘭亭書家之楷則學者未有舍此而能者也今觀此刻
雖後定武世亦罕有得之可尚矣趙雍
巖借觀累日得其妙處石民瞻
歐陽永叔嘗跋蘭亭叙謂真本已歸昭陵世所傳本尤
多而皆不同蓋唐數家所臨也其真偽優劣覽者當自
擇焉今觀此刻與尋常所見者亦異永叔之言亦信矣
干文傳題
已賺君親走晉陽老僧猶未識蕭郎聖圖本謂天同大
誰謂橋山善守藏右題蕭翼賺蘭亭圖遂昌鄭元祐
蘭亭帖不問刻之精否見者無不愛玩為其流風餘韻
有可挹也蘇人錢良右
蘭亭詩序為書家之六經而善本絶難得學書之士雖
不得善本苟能彷彿於其次者亦勝於學俗書也近自
吴興趙魏公書法遍海㝢學者僅得其形似而古意全
無如啖蔗徒咀嚼其餘全不見其味耳孤蓬倦客陳方
題
世謂修禊帖實書法之楷正者然太宗得之以為珍玩
則皆出蕭御史之計耳及歸昭陵雖數百年間而御史
之盗名為不冺則與進藥石之言者異矣噫御史以恥
而為耶不以恥而為耶若御史以此而為恥則溫韜輩
同可恥也今觀此本亦未敢擬於定武恐亦定武之别
𣲖者淮南集粲
昭陵蠒紙已成塵棗本傳來轉失真小點大癡何足較
從今著眼看時人海虞釋祖偁日章
蘭亭書法諸公論之詳矣石刻佳本尚猶難得况其真
跡者乎大雲道者福聚白雲
蘭亭善本世人好尚惟恐鈎致不為已有然善本豈易
得哉昔太宗好甚俾蕭翼竊之得以自珍翼御史也乃
盡忠耶抑亦臣子之道若是也耶大名知玉成
定武蘭亭石刻為薛氏取去世之傳者寖以失真今觀
此本以姜白石偏傍考較之頗不相遠至于僧字之辨
則有黃伯思之說識者當自知之永嘉鄭僖
定武禊序五字未缺時本最為難得是卷雖未敢斷為
李學究家所拓然筆意神逸尚可見其彷彿也至元五
年己卯四月吴郡陸友題
蘭亭序自從葬昭陵復為溫韜發墓而泯沒不知所存
惟唐定武刻本傳世尚有典刑後之好事者轉相摹倣
翻刻則有肥本瘦本三字五字損本之異以偽雜真論
說縱横去古愈遠余不諳字學景文持此卷徵余評可
謂求道於盲者也諸公既鑒賞之士已審定僕亦確信
其為善本至元六年後庚辰歲十月望吴江用拙道人
張淵清夫題時年七十有七
賺出那知翼與詢人人牽引說昭陵阿莵書法能參透
不問行間一字僧俞煒
禊帖之妙古今字書絶冠筆跡不可得而見矣石刻之
最世傳定武宋末權勢百計巧取豪敓歸之悦生堂者
不啻三數十本厥後不知散落何處尤物移人亦足異
人此卷筆意灑落有晉人態度何必號稱定武以虚名
為累耶至正元年八月十九日大癡道人黃公望
文陵不再啟古刻石已殘鋒鋩今自滅如出掘筆端臨
池幾人誤詎識筆意完貞觀賜搨本尚或評衣冠兹實
兵火餘分𣲖非殊源妙用無隠跡神明尚復還秘藏愳
不廣摹勒金石刊庶幾將墜法可續後士觀來者倘護
持所正敵璵璠右薛道祖題修禊序詩辛巳良月吴
陳深書
題蕭翼賺蘭亭圖
笑談相對各懽顔那信蘭亭去不還千古昭陵遺恨在
忍將真本落人間檇李釋若舟别岸
蘭亭禊序帖右軍得意書也唐太宗酷愛之蕭翼時為
言官不能回人主玩好之癖以計取辨才所藏真跡卒
以從葬昭陵辨才佛者以物為留礙固為可鄙而昭陵
之殉又不能免王孫之譏來者從可觀感焉至正七年
番陽釋廷俊為景文先生題賺蘭亭圖後世傳蘭亭繭
紙已殉昭陵乃蕭御史計取僧辨才者人主之所好不
當爾也文皇思以貞明治天下是必不然故予以為好
事者為之若然則異日溫韜之事亦佛氏所謂報緣者
耶此定武本也因觀故及之谷口生鄭元善長卿
字書為六藝之一使前無古人後無來者蘭亭帖其一
也當右軍燕集時書以紀一時之事初不計其傳遠與
否也自定武墨本散落人間孰不取法焉然以天下之
廣歲月之既多無一人能及之者已往者不可見其來
者未可知藝之至于至善無以加矣世之堅良者莫貴
於黃金白璧萬毁萬滅淪於瓦礫者何可勝數而此墨
紙也後人寳之者則指之曰此吴景文家所藏某字闕
某字損視千載如昨日則其所謂堅良者不知幾成毁
矣一藝之精可傳不朽况其大者乎張遜題
晉之書王右軍為稱首右軍書禊帖為標凖然禊帖之
名不著於晉而著於唐者盖唐以書判取士自天子至
於庶人皆能知書故也右軍真跡入昭陵後沿唐至宋
舉世摹本刻石不下什伯雖其才情筆力非復晉人風
流然猶庶幾雄秀之氣仲敏文出吴君景文所藏善刻
弋陽樗散道老李纉謹識其尾
蘭亭真跡世不復見所見者唐人摹搨鈎臨耳石本以
定武為佳此其流亞與姑蘇高玄復震卿
不知蠶客是朝紳邂逅曾無一語真賺得王書天上去
老僧方識世間人梅屋道人書石
褚摹禊帖
有若象夫子尚興闕里門虎賁狀蔡邕猶傍文舉樽昭
陵自一閟真跡不復存予今獲此本亦可比璵璠
翰林學士承旨中書舍人易簡於玉堂北軒書
京兆章惇觀洛陽富弼觀
高平范仲淹嘗守會稽郡游蘭亭曲水今復觀斯文於
才翁東齋足為佳遇慶歷八年十二月二十六日題
慶歷中襄知福州才翁為監司相從二年故所藏墨跡
竒書多亦傳摹善本後於京師王渙金吾借觀渙暴卒
凡七本皆亡今覽禊文不覺歎息襄題
明年夏四月才翁過宋觀於沙館堯臣題
沈遘章岵晏崇治平二年正月十九日金山共觀
在都覽蘭亭不一今觀蘇令家本殊佳其河南摹者矣
嘉祐二年七月十八日河東裴煜於吴江題
平生閱蘭亭本為最多此其優乎當世題
丙午閏正月十三日觀於太原燕堂薛嗣昌元宗題
汝南許彦先熙寧五年九月四日銜命赴二廣别大雅
於司農直舍出蘭亭古本同觀之
范淳粹熙寧丁巳歲河南范子竒題
純老彦祖巨源成伯子雍完夫正重子中敏甫子瞻子
由同觀熙寧十年三月廿三日書
汲郡公呂大防觀葛蘋米芾
武功郡侯蘇寳元祐辛未三月廿一日
右蘇易簡跋唐人所摹王羲之書蘭亭序臣米友仁鑒
定真跡恭跋
右軍禊帖真跡世不可得矣可見者唐摹耳而唐摹之
真者亦復不可得予前所見三四本大率有米家筆仗
波戈趯磔無一出於自然故為竒詭以驚俗眼迨元章
所戲為耳此本乃吾友劉廷美所收者蓋蘇武功家故
物也有慶歷治平嘉祐熙寧元祐諸賢題識以為禇河
南摹者今雖不可知其是否然視他人獨得晉人筆意
要非唐人不能到也予從廷美借之試臨一通未竟有
盗竊之而去其夕予與葉友齋湯東谷會廷美飲劉草
窗下因以告之廷美無惜言而有惜色予媿且悔方共
謀使人物色而求之飲間忽有報得盗者已而家童果
追帖至予因笑謂廷美曰昔昭陵之藏以為溫韜所發
今河南之摹又復遭此何禊帖之誨盗耶是亦尤物也
請歸璧于子昔程夫子謂書札一向好著亦自喪志今
予不能用夫子之言而好是一過也而借人之好以為
好二過也又不能防盗而幾失之三過也一舉而三過
集焉敢不改圖輙題其後以識吾過吁此言雖小可以
喻大觀者尚亦有所警哉景泰辛未秋孟之十有九日
翰林徐叔子珵題
此帖今為宜興尹氏所藏應禎每過荆溪輙從先之借
觀今復與太僕卿李廷芝瑞卿同閱敬為之題成化十
五年四月二日吴郡李應禎
六藝之一錄卷一百五十九
