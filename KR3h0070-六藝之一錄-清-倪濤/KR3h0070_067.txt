欽定四庫全書
六藝之一錄卷六十八錢唐倪濤撰
石刻文字四十四
唐碑(豐碑)
贈右僕射王洎碑
盧藏用撰甘獻誠八分書開元二年二月(金石錄)
右唐王洎碑洎王仁皎父也元和姓纂唐書宰相世
系表皆云名文洎而碑云名洎字文洎云(金石錄)
安樂府典軍田孝胤碑
王澂撰正書无姓名開元二年又二月(金石錄)
嶲州都督姚懿碑
胡皓撰徐嶠之正書開元三年七月(金石錄)
右唐姚懿碑懿崇父也據碑及唐書宰相世系表皆
云公諱懿字善意而崇子奕碑與元和姓纂乃云名
善意豈非以字行乎懿隋末唐初人仕至嶲州都督
開元間崇為宰相立此碑(金石錄)
唐幽州都督孫公碑(金石略作延州刺史贈幽州刺史太常卿孫公碑)
唐徐彦伯撰開元二年(京兆金石錄)
唐左僕射太子少保徐國公劉公碑(金石略作左僕射太子少保睦杭二
州刺史劉公碑)
撰書人缺開元三年(京兆金石錄)
唐崔慎碑
紫微侍郎蘇頲撰慎孫太常博士瑨八分書慎字行
謹博陵安平人官至滄州湖蘇令其子元暐神龍中
為中書令封博陵郡王追贈慎幽州刺史碑以開元
三年立(集古錄目)
杭州刺史裴惓碑
族子子餘撰孫令行書盧曉八分書題額開元三年
(金石錄)
贈吏部尚書襄武公李祕碑
唐李迥秀撰并書開元三年立(京兆金石錄)
盧藏用碑
開元四年立在容州報恩寺(輿地碑目)
有道先生葉公碑
李邕撰并行書開元五年三月碑在開封府(金石錄)
唐松陽令李邕撰并書國重道術之士字雅鎮南陽
葉縣人碑以開元五年三月立(集古錄目)
開元五年有道先生葉公碑李邕撰并書余集古所
錄李邕書頗多最後得此碑於蔡君謨君謨善論書
為余言邕之所書此為最佳也(集古錄)
李邕既為撰碑而難於書法善追其魂而書之世號
追魂碑其間用字多差誤是時夜艾鐘鳴李公書未
畢而覺碑因存而不易續以碑示邕邕笑曰初以為
夢今果然耶(葉法善傳)
追魂碑紹興十四年大雷碎其石(諸道石刻錄)
北海分隸固自遒逸雖于漢人不無小遜而與梁昇
卿韓擇木輩逐鹿未知死誰手矣又趙明誠錄葉氏
二碑一為邕行書一為韓擇木八分書此正分書而
曰邕不知何故豈后世翻本者未見邕碑而以韓書
附會邕名耶書以俟考(石墨䥴華)
有道之子慧明孫法善三世為道士明皇時法善見
尊寵其祖若父之墓碑邕皆撰而書之可謂濫矣書
法秀逸閑雅不見欹側之態蔡君謨謂邕書最佳者
良然(潘來金石文字記補遺)
光祿少卿姚彛碑
撰人姓名殘缺徐嶠之正書開元五年四月(金石錄)
贈歙州刺史葉慧明碑
韓擇木撰并八分書開元五年七月(金石錄)
唐松陽令李邕撰國子監太學生韓擇木八分書慧
明字道昭南陽人隠居學道玄宗時子法善以道術
顯為鴻臚卿追贈慧明歙州刺史碑以開元五年七
月立(集古錄目)
開元五年江夏李(下闕二字當是李邕撰)國子監太學生(下缺三字)
八分書(金石文字記)
盧懷慎碑
蘇頲撰明皇八分書開元五年(金石錄)
唐禮部尚書蘇頲撰玄宗八分懷慎字懷慎范陽人
官至黃門監諡曰文成碑以開元八年立(集古錄目)
右唐盧懷慎碑蘇頲撰其敘懷慎官閥甚略云公諱
德慎字懷慎而史不載其字又云上因游鄠杜北望
京闕巋然有公之别廬抵其宅室甚陋據此所書乃
明皇嘗幸其第而史乃云馳使問之非也史又云懷
慎屬疾宋璟盧從愿候之臨别執二人手曰上求治
切然享國久稍倦于勤將有憸人乘間而進矣盖謂
楊李也果如此懷慎可謂先見然獨新史用之舊史
不載按懷慎以開元四年卒是時明皇新即位登用
賢俊銳于為治之時也乃曰享國久倦于勤何哉疑
初無此事盖唐史喜取小說所載故事多誤謬以此
知是非取去秉史筆者豈可不慎(金石錄)
唐楊玄琰碑
崔沔撰梁昇卿八分書開元六年四月(金石錄)
魏州刺史魏叔瑜碑
張說撰子華正書開元六年五月(金石錄)
荆州大都府長史燕國公張說撰叔瑜次子安州都
督華書叔瑜字思瓘鉅鹿下曲陽人太尉鄭文貞公
之子官至豫州刺史碑以開元六年五月立(集古錄目)
太子少傅竇希瑊碑
李湛然撰魏華正書開元六年十月(金石錄)
唐著作郎李湛然撰陜王府司馬魏華書希瑊字美
玉扶風平陵人位至太子少傅贈司空碑以開元六
年六月立(集古錄目)
太子左庶子韋維碑
唐汝州刺史崔日用撰國子監丞郭謙光八分書維
字文紀京兆杜陵人官至太子右庶子碑以開元六
年立(集古錄目)
尹知章碑
開元六年國子博士尹知章卒門人孫季良等立碑
於東都國子監之門外以頌其德(舊唐書本傳)
于知微碑
姚崇撰正書無姓名開元七年六月(金石錄)
兖州都督于知微碑姚崇撰開元七年六月三日建
在三原(復齋碑錄)
右監門衞將軍安思恭碑
蘇詵撰陳少平書開元七年(京兆金石書)
徐州刺史蘇說碑
裴耀卿撰劉升八分書開元七年八月(金石錄)
納職令王行碑
著作郎楊齋哲撰吏部常選南朝馮(缺)令行字缺訛
不可辨太原人官至伊州納職令碑以開元七年五
月立(集古錄目)
李思訓碑
李邕撰并行書開元八年六月(金石錄)
思訓從子福州刺史李邕撰并書思訓字建景官至
右武衞大將軍(諸道石刻錄)
懷州刺史陶大舉碑
姚崇撰徐嶠之正書開元八年(金石錄)
遂城令康府君碑
沈淮南撰徐浩正書開元九年十月(金石錄)
洛陽尉贈朝散大夫馬允中碑
開元九年(金石略)
相州刺史竇忠仁碑
國子祭酒徐堅撰八分書不著書人姓氏忠仁字恕
扶風平人位至相州刺史碑以開元十年立(集古錄目)
郭知運碑
蘇頲撰魏華正書開元十年七月(金石錄)
郭知運碑銘開元十年蘇頲撰其書知運子四人皆
有次第曰英傑英竒英協英彦而張說亦為知運撰
碑其書知運子與頲正同而史書知運傳書其子二
人而無英竒英協英彦但云二子英傑英乂而已英
竒等三子在唐不顯史家闕略尚或有之英乂嘗為
西川節度其事甚著史官不應失其世家而二公作
銘在知運卒後不遠亦不應闕其子孫莫可究其孰
失也姑志之以俟知者(集古錄)
右唐郭知運碑蘇頲撰知運有兩碑其一張說文唐
書知運傳載其子二人曰英傑英乂而蘇張二公所
為碑書其子四人曰英傑英竒英協英彦而無英又
歐陽公疑焉以謂英竒等三子在唐不顯史家缺漏
尚或有之英乂嘗為西川節度使其事甚著而史官
不應差其世家而蘇張二公作銘在知運卒後不遠
亦不應缺其子孫莫可究其孰失余按代宗實錄云
英乂知運季子而元載所為英乂墓誌亦云隴右節
度使知運公之皇考也然則英乂為知運子無疑又
按英乂碑云公以天寳二載筮仕盖知運以開元九
年卒明年立碑碑所載諸子皆已有名位英乂時方
孩幼且未從仕故碑未載耳余又嘗得徐浩所為英
傑碑有云移孝于忠二葉四將齊名當代同氣十人
然則知運諸子碑傳缺漏者尚多不獨此三人而已
德宗實錄又有郭英幹云英義弟也(金石錄)
郭知運後碑
張說撰梁升卿八分書開元十一年五月(金石錄)
右庶子于府君碑
姪孺卿撰沙門重潤八分書開元十年七月(金石錄)
高行先生徐公碑
姚奕撰序賀知章銘徐嶠之正書開元十一年四月
(金石錄)
歙州刺史郭府君碑
開元十一年(金石略)
池州刺史馮公碑
崔尚撰郭謙光八分書開元十一年今在咸陽縣其
文曰公諱仁(闕)字(闕)玄長樂人馮文王之胤也仁下
闕一字(金石文字記)
漢陽太守趙承碑
秦府法曺楊景撰開元十二年(輿地碑目)
都督隴右羣牧使贈太僕卿韋公碑
開元十三年(金石略)
贈工部尚書臧懷恪碑
撫州刺史顔真卿撰并書懷恪字貞節東筦人官至
右武衞大將軍贈工部尚書碑以開元十二年立在
三原(集古錄目)
興州司馬王公碑
郭子晉撰趙崇德行書開元十三年十月(金石錄)
衞尉正卿泉君碑
長子隠奉撰敘仲子伯逸正書蘇晉撰銘彭泉正書
開元十五年三月(金石錄)
右唐泉君碑泉君者高麗盖蘇文之孫泉男生之子
也高宗時與男生同歸朝仕為衞尉卿按唐書及元
和姓纂皆云名獻誠今此碑乃云諱實以字行於代
而闕其字不書姓纂云獻誠生玄隠而碑但云名隠
而已獻誠出于東國事跡無足考究錄之以見史傳
所載名字異同耳(金石錄)
左驍衞大將軍趙元禮碑
潘肅撰陸堅八分書開元十五年又九月(金石錄)
右唐趙元禮碑潘肅撰元禮趙麗妃之父本山東倡
也明皇在潞麗妃以倡得幸後生太子瑛開元初元
禮父子皆超遷至顯官其卒贈越州都督諡曰忠詔
為立碑稱述甚盛夫爵祿天子公器所以待有德與
有功者雖人主不得而私焉明皇眤于内寵擢用匪
人至為賜諡立碑尊寵如此使天下之士亦何所勸
乎論者徒知明皇自天寳以後綱紀廢弛卒致播遷
之禍不知其衽席無别履霜不戒所從來久矣(金石錄)
岷州刺史王君碑
李邕撰梁昇卿八分書元行冲題額開元十五年立
(訪碑錄)
贈䕫州都督王方翼碑
張說撰陸堅八分書開元十六年十月(金石錄)
元行冲篆額(訪碑錄餘同上)
右唐王方翼碑張說撰其事與唐書列傳皆合以校
余家所藏燕公集本不同者二十餘字皆當以碑為
是也(金石錄)
張嘉貞碑
王邱撰陸堅八分書開元十七年十一月(金石錄)
張嘉貞後碑
李邕撰蔡有鄰八分書開元二十六年四月碑隂
蔡有鄰八分書(金石錄)
張嘉正碑蔡有鄰八分書按李絳論事集(缺)言
吐突承瓘於安國寺為憲宗立紀聖德碑乃先立碑
建樓然後請學士撰文絳疏論以為不可憲宗遽命
以牛百頭拽碑倒盖未撰文而先立碑建樓此碑有
鄰云立書亦應先立石矣今人立碑須鐫刻成文然
後建立盖今昔所為不同各從其便爾(集古錄)
萊州刺史于府君碑
撰人姓名缺沙門重潤分書開元十七年七月(復齋碑錄)
凉州都督王君奐碑
唐張說撰玄宗分書開元十七年(京兆金石錄)
左監門衞將軍趙元亨碑
唐張說撰崔庭玉書開元十七年立(京兆金石錄)
游擊將軍薛侯碑
趙含章撰并行書開元十八年三月(金石錄)
蕭灌碑
張說撰梁升卿八分書開元十八年五月(金石錄)
尚書左相張說撰梁昇卿八分書明皇八分題額府
君名灌字玄茂南梁蕭詧之後仕至渝州刺史子嵩
為尚書令贈府君吏部尚書碑以開元十八年五月
立(集古錄目)
右唐蕭灌碑張說撰云灌為内直監以外艱去職當
免喪不就祥縞不撤几筵者久之夫禮為可傳也為
可繼也子路有姊之喪可以除之矣而弗除也孔子
曰何弗除也子路曰吾寡兄弟而弗忍也孔子曰先
王制禮行道之人皆弗忍也子路聞之遂除之灌
父喪當除其母無恙而過時不釋服不撤几筵豈禮
也哉(金石錄)
冠軍大將軍臧懷亮碑
李邕撰并行書開元十八年十月(金石錄)
唐懷州刺史李邕撰并書懷亮字明時東莞莒人官
至左羽林大將軍碑以開元十九年立在三原(集古錄目)
右唐臧懷亮碑李邕撰并書臧氏世墓在耀州三原
有數碑余盡得之元和姓纂云懷亮生希譲為渭北
節度使此碑具載懷亮諸子無名希讓者以余家所
有顔魯公書懷恪碑考之希譲盖懷恪子云(金石錄)
贈太尉裴行儉碑
右丞相張說撰裴瓘書行儉字約河東聞喜人官至
禮部尚書金牙道大總管諡曰憲開元中追贈至太
尉碑以開元十八年立在聞喜(集古錄目)
廣州都督馮君衡碑
尚書左丞相張說撰中書令鍾紹京書君衡長樂人
子力士為冠軍大將軍贈君衡廣州都督碑以開元
十八年立(集古錄目)
楊歴碑
李邕撰序鍾紹京撰銘并行書開元十九年五月(金石
錄)
唐贈虢州刺史楊歴碑陳州刺史李邕撰序歴義男
前侍中書令鍾紹京撰銘并書歴字晊本姓蘇氏其
子思勖為宦官姓楊氏因亦改歴姓開元中思勖為
輔國大將軍贈歴虢州刺史碑以開元十九年立其
後具載義姪高力士及義男王守麟等官爵(集古錄目)
右唐揚歴碑題云義男光祿大夫前中書令上柱國
越國公太子右諭德潁川鍾紹京撰銘并書歴中官
楊思勖父也紹京出于胥吏無他才能特以夤緣附
會致位宰相固無足道者然屈于閹豎至以父事之
而又著之金石略無愧恥亦甚矣書之可以為後來
之戒而新舊史皆闕焉故余詳錄之于此者有以見
小人苟可以得利無不為也(金石錄)
亳州刺史李行正碑
崔圓月撰魏包八分書開元十九年九月(金石錄)
愛州刺史徐元貴碑
鍾紹京撰并行書開元二十年五月(金石錄)
歙州刺史郭茂貞碑
賀知章撰八分書姓名殘缺開元二十年十月(金石錄)
職方郎中韋知人碑
梁陟撰馬拯正書族子若訥篆額開元二十年(京兆金石
錄)
唐誠節公馮昭泰碑
唐棣王洽撰中書舍人内供奉梁昇卿八分書昭泰
字遇聖仕至括州刺史諡曰誠後以其子紹烈贈為
工部尚書此其寢廟碑也玄宗親為題額加諡誠節
碑以開元二十一年立(集古錄目)
唐請立馮公碑表
昭泰子紹正等請立廟碑表梁升卿八分書并墨詔
同刻散騎常侍陸堅題額(集古錄目)
墨詔答馮紹正表梁昇卿八分書開元二十一年(京兆
金石錄)
涇州刺史牛意碑
張九齡撰八分書姓名殘缺開元二十二年(金石錄)
贈太子詹事王同晊碑
孫逖撰史惟則八分開元二十三年正月(金石錄)
同州刺史解琬碑
蘇頲撰梁昇卿八分書開元二十三年五月(金石錄)
右監門衞上將軍黎景仁碑
張九齡撰崔庭玉書開元二十二年立(京兆金石錄)
右唐解琬碑琬武后中睿朝為將有功新舊史皆有
傳所書事跡終始與碑多合惟碑與舊史皆云琬以
開元六年卒而新史以為卒于五年者誤也(金石錄)
沁州刺史馮仁碑
崔尚撰郭謙光書開元二十二年(京兆金石錄)
贈兖州都督裴守貞碑
崔沔撰梁昇卿八分書開元二十四年二月
右唐裴守真碑云守真曾祖景周富平令祖正長平
郡贊治考眘鄭令新唐史宰相世系表亦云景生正
隋散騎常侍正生眘字歸厚為酇令而元和姓纂乃
云正生歸厚歸厚生眘者誤矣惟守貞及其子耀卿
碑皆云正為長平郡贊治而世系表言為散騎常侍
又云眘字歸厚不知何所據也(金石錄)
光祿少卿鄭魯碑
梁昇卿撰并八分書開元二十四年五月(金石錄)
贈太師裴光庭碑(詳見御書類)
元氏令龐履温碑
邵混之撰蔡有鄰八分書開元二十四年二月今在
元氏縣西寺内(金石文字記)
太僕少卿杜元道碑
韋述撰子昆吾書裴耀卿題諱殷承業書額開元二
十四年立(京兆金石錄)
許王素節碑
李邕撰孫隋國公隨行書開元二十六年四月(金石錄)
右武衞大將軍趙侍賓碑
梁涉撰吳承嗣行書開元二十六年(京兆金石錄)
荆州都督府長史孫公碑
張嘉貞撰子庭諷書開元二十六年(訪碑錄)
内常侍趙泰宗碑
男尚客撰胡秀八分書開元二十八年二月(金石錄)
幽州刺史元懷景碑
皇甫彬撰正書開元二十八年二月(金石錄)
太子賓客龐承宗碑
蘇頲撰梁昇卿八分書開元二十八年八月(金石錄)
吏部尚書楊仲昌碑
席豫撰鄔繇篆書開元二十八年(金石錄)
楊仲昌後碑
韓擇木八分書大歴七年七月附建(金石錄)
唐檢校禮部尚書席豫撰太子少保致仕韓擇木八
分書仲昌字(缺)開元中官至吏部郎中碑以大歴
六年追立在鄉(集古錄目)
右唐楊仲昌碑席豫撰鄔繇篆仲昌有兩碑其一韓
擇木八分書刻于此碑之隂文皆同仲昌元琰子也
唐書元琰列傳與崔沔所撰元琰碑皆云漢太尉震
十八代孫此碑乃以仲昌為二十代唐世士人譜牒
猶班班可考今元琰仲昌父子碑刻不應差其世次
不同如此莫可曉也(金石錄)
唐屯留令邢義碑
右唐邢義碑邢義和璞父也元和姓纂云和璞父名
思孝為漢州都督而碑乃云公諱義字思義仕為屯
留令又姓纂云後魏光祿卿邢虬虬生臧臧生玄助
玄助生思孝思孝生和璞而碑乃云玄助之祖名子
良皆當以碑為據(金石錄)
右威衞將軍高廣濟碑
梁涉撰序高力士撰銘并行書開元二十八年(京兆金石
錄)
邠州刺史韋鈞碑
韓休撰杜昆吾分書并篆額開元二十八年(京兆金石錄)
右驍衞大將軍范安及碑
韋述撰吳承嗣書開元二十八年(京兆金石錄)
左散騎常侍尹愔碑
吳鞏撰韓擇木八分書開元二十八年(京兆金石錄)
裴大智碑
李邕撰蕭誠行書開元二十九年十一月(金石錄)
滑州刺史李邕撰司勛員外郎蕭誠書大智河東人
官至淄川縣令碑以開元二十九年十一月立在濟
源(集古錄目)
開元二十九年裴大智碑李邕撰蕭誠書誠以書知
名當時今碑刻傳於世者頗少余集錄所得纔數本
爾以余之博采而得者止此故知其不多也然字畫
筆法多不同疑模刻之有工拙惟此碑及獨孤冊碑
字體同而最佳冊碑在襄陽而不完可惜也二碑皆
李邕撰而誠書焉(集古錄)
屯衞將軍東都留守盧府君碑
開元中立(金石錄)
贈司農卿李元紘碑
韓休撰陸去泰分書開元中立(京兆金石錄)
武衞將軍柳泰碑
開元中郭訥撰右武衞將軍柳泰碑云碑篆盡假於
余柔翰徒施實慙於墨妙貞石既刻有愧於色絲(文苑
英華)
雲麾將軍李秀碑
李邕撰并行書天寳元年正月(金石錄)
右唐李秀碑李邕撰并書碑在幽州按明皇以天寳
三年改年為載今此碑元年正月立而稱元載何哉
(金石錄)
李北海雲麾將軍碑永樂丙申用之在北京以寄余
者此碑出良鄉縣北海所書有兩雲麾將軍碑其一
在陜西陜西者李思訓良鄉李秀也陜西者書法差
勝然余蓄北海書獨此及岳麓寺碑其紙墨又此碑
差勝也(東里續集)
李北海書雲麾將軍碑為第一其融液屈衍紆徐妍
溢一法蘭亭但放筆差增其豪豐體使益其媚如盧
詢下朝風度閑雅縈轡回策儘有藴藉三郎顧之不
覺歎美雲麾碑刻在長安良鄉縣有拓本遠不如也
今長安碑已亡惜哉(楊升庵集)
古墨齋記云良鄉縣學有雲麾將軍碑盖唐北海刺
史李公邕所書也雲麾將軍名秀幽州人事蹟具載
碑中天寳三載正月建公書雲麾將軍碑二其一為
左武尉李思訓其一此碑也舊置官廨不知何時為
校官裂為柱礎墨本遂不見於世好古者深惋惜之
近復修學舍更以新砥置而不用推之瓦礫中過者
不睨也友人邵生正魁董生鳳元往經其地蹤跡之
則古礎存焉規如鐵鑑字尚未泐也以語宛平李侯
于美侯喟然興歎寓書縣令輦致都下將為亭以覆
之視寝室之右有别館可庋亟塗塈之納礎其中屬
藩參王子世懋署之曰古墨齋志存舊也按公仕武
后朝為郎官辨魏元忠事以直節自見終其身不變
盖社稷之臣也當時不能用而媢嫉者忌之以死可
以知唐室之不競矣獨其書法之妙出入二王而竒
偉倜儻類其為人杜工部所謂碑版照四裔李集賢
以為書家仙手其流品可知己是雖摧剥之餘見之
猶令人起敬況其解衣盤礴時邪良鄉京師衢術之
交為吏者疲於奔命宜其不知護惜彼豎儒從而斧
之庸妄紛如亦何誅焉侯以雋雅善文章浩穣繁劇
戴星出入乃能庇覆於散落之餘使先賢妙蹟頓還
舊觀不唯好竒多愛而興廢補敝亦可以槩其為政
矣且宛平赤縣也宜有金石志其興作之歲月周視
廨宇迄無傳焉侯始亭而碑之俾采風者得以故事
列於紀載文獻將有徵焉非侯之功邪亭成侯歌以
落之和者自博士歐子大任而下凡若干人民表從
鉛槧之後因記其事甘棠之愛庶幾勿翦焉侯名廕
南陽人萬歷六年歲次戊寅夏六月嶺南黎民表撰
并書承德郎知宛平縣事南陽李蔭建(沈榜宛署雜記)
李北海翩翩自肆乍見不使人敬而久乃愛之如蔣
子文佻佻好酒骨青竟為神也吳興習之加媚似猶
未得其遒此雲麾將軍碑尤著者將軍名思訓畫品
在神妙間碑辭絶不之及豈古人以藝為諱耶(弇州山人
集)
北海書逸而遒米元章謂其屈強生疎似為未當此
碑是其得意者雖剥蝕過半而存者其鋩鎩凜然碑
在蒲城楊用修謂已斷正德中劉遠夫御史以鐵束
之又謂已亡朱秉器又謂良鄉亦有此碑蒲城者為
趙文敏臨書今蒲城碑尚在未斷無有鐵束事且蒲
城李思訓葬處北海真蹟的非文敏所能良鄉本肥
媚文敏書無疑楊米二公未嘗至蒲城而朱公尤為
瞽斷(石墨鐫華)
此碑文多不全獨此刻前後讀之皆有倫次當是石
未泐時拓本殊可寳蔵歐陽金石錄每有不以書家
見收者況北海為書中仙乎(畫禪隨筆)
孫承澤春明夢餘錄曰李秀字玄秀范陽人以功拜
雲麾將軍左豹韜衞翊府中郎將封遼西郡開國公
開元四年卒葬范陽之福祿鄉此碑為靈昌郡太守
李邕文并書逸人太原郭卓然模勒并題額李北海
有兩雲麾碑一為李思訓碑在蒲城一為此碑其官
同其姓同也趙子函秦人未見此碑其著石墨鐫華
乃以為一碑又以此碑為趙子昂所臨誤矣碑不知
何時入都城萬歴初宛平令李蔭署中掘地得六礎
洗視乃此碑存者百八十餘字碑首存唐故雲三字
因築室砌之壁間名曰古墨齋後移少京兆署中止
二礎其四礎相傳萬歴末王京兆惟儉攜之大梁(金石
文字記)
鄂州刺史盧府君碑
李邕撰并行書天寳元年二月(金石錄)
興州司馬王府君碑
郭子晉撰趙崇德行書天寳元年二月(金石錄)
監察御史李希倩碑
李邕撰梁昇卿八分書徐浩篆額天寳二年四月(金石
錄)
靈州都督李琳碑
撰人姓名殘缺杜温元八分書天寳三年(金石錄)
資州刺史韋光碑
趙良器撰族子若訥八分書天寳三年七月(金石錄)
駙馬都尉豆盧建碑
張垍撰韓擇木八分書天寳三年八月(金石錄)
衞尉卿駙馬都尉張垍撰諸王侍書榮王府司馬韓
擇木八分書并額建字立言河南人尚玄宗女建平
公主位至太僕卿駙馬都尉碑以天寳三年七月立
(集古錄目)
右唐豆盧建碑云建其先慕容氏前燕枝族也九世
祖萇在魏賜姓豆盧氏封北地王按元和姓纂云慕
容運孫北地王精之後魏道武賜姓豆盧氏精生醜
醜曾孫萇生寧而北史寧傳云寧曾祖勝以燕皇
始初歸後魏授長樂郡守賜姓焉唐距北朝未遠氏
族書完備士大夫人人能知其得姓之自今碑與北
史姓纂所載不同如此皆莫可攷
郇國公碑
季子適之撰史惟則八分書天寳四年九月(金石錄)
梓潼太守竇履温碑
李之芳撰天寳四年(京兆金石錄)
北齊范陽令宋君碑
郭慎微撰史惟則八分書天寳四年九月(金石錄)
陳留太守徐暉碑
李邕撰徐浩行書天寳五年八月(金石錄)
尋陽郡司馬程玄封碑
邢韶撰徐浩行書天寳六年七月碑在西京上東門
外三里道北積閏村(金石錄)
顔惟貞碑
陸據撰蔡有鄰八分書天寳六年十月(金石錄)
北海太守竇誡盈碑
徐浩撰并八分書題額李過正書天寳七年正月(金石
錄)
贈太尉吳令珪碑
裴士淹撰張少悌正書大歴六年立在香爐銘後(京兆
金石錄)
贈東平太守章仇玄素碑
韋述撰蔡有鄰八分書天寳七年立(諸道石刻錄)
竇居士神道碑
天寳六載李邕撰段清雲行書(金石文字記)
(補)唐淮陽司馬贈東太守章仇玄素碑為翰林學士
内供奉蔡有鄰書取法以時趣不能甚古而於嚴勁
中微有情似勝韓擇木玄素者劍南節度使兼瓊父
以子貴恩封其文骫瑣紀詔辭門閥而已兼瓊利臣
齷齪李楊二右相門不足道第天寳七載之碑見於
金石錄者凡八而有鄰書獨有名而獨見遺所不可
曉(弇州續藁)
太子司議郎王允碑
李華撰朱燦八分書天寳七年十月(金石錄)
陽城郡太守趙公奭碑
馮用之撰韓擇木八分書衞包篆額天寳八年五月
(金石錄)
郭先生碑
李廸撰徐浩行書天寳八年七月(金石錄)
徐嶠之碑
李邕撰季子浩正書天寳八年十月(金石錄)
内常侍陳文叔碑
李邕撰劉泰行書天寳九年十二月(金石錄)
太原尹韋湊碑
族子韋述撰韓擇术分書天寳九年(京兆金石錄)
禮部尚書徐筠碑
陶翰撰蔡有鄰書天寳九年(京兆金石錄)
大理評事陶翰撰翰林待詔左衞率府兵曺參軍蔡
有鄰八分書徐筠字南美東海人也垂拱中官至禮
部尚書碑以天寳九載立(集古錄目)
新安郡太守張公碑
韋述撰徐浩正書史惟則篆額天寳十年十月(金石錄)
戸部尚書章仇兼瓊碑
檢校倉部郎中馮用之撰左衞率府兵曺參軍集賢
殿待制蔡有鄰八分書兼瓊字兼瓊魯郡任城人官
至戶部尚書殿中監諡曰忠碑以天寳十年立(集古錄目)
贈太常卿張義方碑
張謐正書天寳九年(京兆金石錄)
工部尚書郭虚已碑
顔真卿撰并書天寳十一年(金石錄)
河南府參軍郭揆碑
顔真卿撰并正書天寳十一年三月(金石錄)
右驍衞將軍劉仲奬碑
王卓撰僧智銓書天寳十二年(金石錄)
贈文部郎中薛悌碑
蘇預撰徐浩八分書天寳十三年二月(金石錄)
國子司業蘇預撰武部郎中徐浩八分悌長盧人中
宗時為雍州司兵參軍坐魏元忠流死袁州天寳中
子伯連為咸寧令追贈悌文部郎中(集古錄目)
資州刺史裴仲將碑
陸璩撰徐浩八分書并篆額天寳十三年(金石錄)
贈坊州刺史韋餘慶碑
徐浩八分書天寳十三載(諸道石刻錄)
永陽太守姚奕碑
達奚珣撰徐浩正書并八分題額天寳十四年二月
(金石錄)
右唐姚奕碑奕崇子也新唐史云崇諡文獻而此碑
及張說所撰崇碑皆云諡文貞盖崇父懿已諡文獻
父子罕有同諡者當以碑為正(金石錄)
贈汝南太守郭慎徽碑
族弟汭撰顧戒奢分書天寳九載立(京兆金石錄)
代州都督薛仁貴碑
著作郎弘文館學士苖神客撰仁貴玄孫領軍衞兵
曺參軍伯嶷書薛禮字仁貴河東汾隂人官至明威
將軍代州都督碑以天寳二年立在安邑(集古錄目)
薛仁貴碑苖神客撰云公諱禮字仁貴河東汾隂人
也唐書列傳云仁貴絳州龍門人又不云名禮余家
集錄薛氏碑尤多據仁貴子楚玉碑亦云父仁貴爾
仁貴為唐名將當時甚顯著往往見於他書未嘗有
云薛禮者仁貴本田家子奮身行陣其僅知姓名爾
其曰名禮字仁貴者疑後世文士或其子孫增為之
也列傳又載仁貴降九姓事云軍中為之歌曰將軍
三箭定天山戰士長歌入漢關仁貴卒於永淳中碑
以天寳中建不載漢關之歌不應遺略疑時未有此
歌亦為後人所增爾(集古錄)
補
池州刺史馮公碑
此當是道士馮道力父名仁(闕)字太玄道力與劉承
祖占玄宗當受命潜布欵誠開元中拜道力銀青光
祿大夫冀國公而又拜其父朝散大夫使持節池州
諸軍事池州刺史也開元十一年五月卒十一月壬
申葬咸陽北原建碑今在長陵西碑云意得玄珠謀
參黃石同心戴舜以為天子盖指玄宗受命事也書
者為國子監丞郭謙光謙光又嘗書韋維碑見鄭樵
金石略朱長文古碑考則其書亦小有聲者此碑分
隸自是名家惜剥蝕不可搨余與王咸陽從碑上錄
之王公刻入金石遺文字多舛謬攷道力與劉承祖
同事承祖開元十年坐姜皎事配雷州詔百官不得
與卜祝之人往來而道力父尚爾建碑禍不及耶以
道力事不顯故參攷而著之(石墨鐫華)
右碑在縣東四十里漢長陵西下許野中字八分書
剥落過半存者儘有可玩近下半入土中北望平衍
莫知墓之所在拂拭苔蘚辨别形似讀之如右郭監
丞當時名筆又分書唐太子右庶子韋維碑古碑考
載在京兆向未搜得得見是碑亦差慰想並記(金石遺文)
贈工部尚書臧懷恪碑
魯公此書偉勁而骨稍瘦於家廟諸碑皆可重也(石墨
鐫華)
今在三原縣九陂城臧氏墓上碑文有廣德元年十
月字(金石文字記)
六藝之一錄卷六十八
