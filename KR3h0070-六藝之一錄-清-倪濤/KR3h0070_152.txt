欽定四庫全書
六藝之一錄卷一百五十三錢唐倪濤撰
法帖論述二十三
桑世昌蘭亭考
臨摹
唐太宗於右軍書特留睿賞貞觀初下詔求詢殆盡蘭
亭樂毅尤所寳重令湯普徹等搨賜梁公房玄齡以下
八人普徹竊出在外傳之及晏駕入玄宫蘭亭搨本人
間往往有之多非好蹟天禧中相國僧元靄曾進唐勒
石本一卷卷尾文皇帝署勅字傍勒僧權二字體法既
臻鎸刻尤工
元靄工寫貎善状人情態至於煎調染寫亦
出天性時莫有繼者今太祖太宗御容即其
筆也
參政蘇易簡家摹本蘭亭墨彩鮮濃紙色微紫蓋名手
傳搨也隋智永亦臨寫刻石間以章草雖功用不倫粗
髣髴其勢本亦稀絶
唐陸柬之臨寫蘭亭五詩後有二行云吾所噉日去不
復解此意想足下明必顧之遲遲羲之頓首
司議蘭亭此帖尤麗結裹圓轉趣媚不窮復題司議
蘭亭帖一行後有跋云天復二年九月三日盧家阿
姑遺其月二十九日夜記(年十五)
唐陸元方傳伯父柬之善書官太子司議郎太宗時人
世所謂歐虞禇陸者昨日觀蘭亭詩固知是柬之書已
嘗言之矣後題司議益不疑也此世無有請寳之敏求
上文玉家藏此帖云陸柬之書次道能筆法僕信然如
帖尾羲之字恐是一手臨書爾
仲冬九日雪中過文玉陳繹和叔題
郇國公觀元豐七年二月初七日尚書省題
觀蘭亭五言江右風流蕭然在目筆迹古雅亦在二王
然少雜奇嶮豈陸君所摹耶博陵用吉得之盧家阿姑
非大姓故家莫能有此也元豐八年二月十二日眉
陽蘇軾書是年十一月十八日轍過泗州嘗觀
陸柬之時工臨寫今校理錢延年有柬之書蘭亭用綠
麻紙押尾署陸司議書雖外露毛骨而雅有風氣
柬之吳郡人官至太子司議郎虞世南之甥張懷瓘
云少師世南臨寫所合亦猶張翼換羲之之表奏
蔡邕為平子之後身
魏正始中務談玄勝及晉度江尤宗佛理故郭景純始合
道家之言而韻之孫興公許玄度轉相祖尚又加以三
世之辭而詩騷之體盡矣今山隂脩禊諸賢詩體正爾
然皆寄尚蕭遠軼迹塵外使人懷想深頃見晉人一帖
云三日詩文既佳興趣高覧之增諸懷年少作各有心
正謂此詩也是時與集者四十有二人今存者二十有
六而已此卷雖唐人書故自不凡亦可珍錄政和元年
十一月戊寅觀於右軍樾堂右黃伯思跋唐人書蘭
亭詩後
劉秦妹善臨蘭亭及西安帖奪真亦唐翰林書人(並法書苑)
蘭亭樂毅東方先生三帖皆妙絶雖摹寫屢傳猶有昔
人用筆意比之遺教經則有間矣右東坡跋官本法
帖
蠟本雙鈎之法世皆不傳惟唐翰林院所摹帖中用之
此蘭亭蓋當時搨賜侍臣者卷首尾三印曰賜書翰林
院文字延資庫之印又有一時官吏署銜名其詳審如
此決不失真矣嘉祐元年正月望莆田蔡襄題(唐搨賜本)
曲水序世謂之蘭亭嘗觀搨本秘閣一本蘇才翁周越
一本此外無繼者晚於王公和處得䂖本絶有意思先
臨一本為馮當世持去吾眼目益昏不可多得也嘉祐
癸卯五月二十八日臨本與諫奴(題搨本)
按此本前有書縫人名三(异句章令滿騫僧)後有批云乾符元
年三月延資庫使内侍省都知臣裴綰承詔出晉王羲
之蘭亭宣示仍摸蠟本以賜在讌人各一紙翰林待詔
王慎言點檢入内内侍省茶藥待詔臣鄧元批上局
官檢校金紫光祿大夫兼右散騎常侍兼管勾文字臣
爰源宣行翰林待詔臣元欽等上
自乾符至各一紙行草與都待詔各銜字畫大小一
同當時筆也但此本雖有一骨力而殊失體製豈一
時亟於分賜然亦不應如許疎也昔周越謂搨本人
間往往有之多非好蹟蓋此類也
右軍自言見秦篆及漢石經正書書乃大進故知局促
轅下者不知輪扁斵輪有不傳之妙王氏以來惟顔魯
公楊少師得蘭亭用筆意右山谷題范氏摹本
王右軍禊事詩序為古今行正之祖當時逸少自珍此
書故作或肥或瘦不同要其書法異爾今之書或喜肥
疾瘦殆不知而作也予近於今之李翹叟家得硬黃臨
文賦一卷筆意清潤是歐虞禇陸輩臨右軍書使善工
者入石可與蘭亭並行但世人未深知爾建中靖國元
年四月庚午荆江亭書是日江水漲數尺右山谷跋
周紹邃本
蘭亭叙草右軍平生得意書也(云云)
右山谷語見前山谷題跋
蘇耆家蘭亭三本(云云)
右米元章跋見前米襄陽志林
本朝參知政事蘇易簡所藏丙寅歲得於集賢閣老孫
秘閣子美子志東志東好事與予家通書畫上著邳公
之後蘇氏字印易簡被太宗遇使第諸國簿收書畫為
三等賜予甚多公卿之家無出其右此其尤著名者紹
聖中重装翰林蔡元長既跋印以今翰林印副車王晉
卿剪下元長所跋著他書軸乃見還其上故印存焉元
符之元漣漪瑞墨堂題
泗州南山杜氏父為尚書郎(云云)
右三米蘭亭跋見前襄陽志林
盱眙南山杜寳臣字器之父為令祖皆為郎家世傳此
唐摸刻本蘭亭余與二子模視五日善工十日刻世謂
三米蘭亭出於世也杜欲百本而以此見歸乃好事欲
廣其真爾壬午五月西山寳晉齋手装是歲既得上皇
山洞天一品石甘露降林木竹石歲也
汪氏所藏三米本有跋云泗南山杜器之祖收唐刻本
蘭亭叙以家藏蘇易簡中令所收貞觀模賜王公本一
同建中靖國元年淮山樓以杜本刻以貽有識米芾樂
毅論正書第一此固行書第一定本懷仁模思差拙此
本轉摺精彩殆王承規模也米尹仁書
此書在世八百年定本傳世四百年而亡後世之傳
實在此本米尹知記(二尹後改作友)
程師孟語余四十千置得古摹蘭亭一本白玉軸欲出
示竟不曾取今在子宏處王安上曾見之
王文惠孫居高郵收遂良黃絹上臨蘭亭許以五十干
質之余方襄大事為沈存中借去拊髀驚曰書不復歸
矣遂過沈問焉沈曰且勿驚得之當易公王維雪圖因
不復言數日王君携禇書見過大歎曰沈使其壻以二
十星資其行亦不復取
泗南山杜寳臣字器之祖兩世為郎父為令家傳唐模
印本與購於蘇易簡家貞觀名手雙鈎本微有出入吾
行年六十閱書一世未之見也父子三人逐字橅於第
一軒命工十日刻成世謂三米蘭亭此其祖也丹陽郡
甘露降吾家西山書院梧桐之歲崇寧壬午五月十七
日寳晉齋致爽手製襄陽米芾元章秘玩(御府帖)
唐中書令河南公禇遂良字登善臨晉右軍王羲之之
蘭亭宴集序(云云)
右米襄陽跋見前寳晉英光集
遂良摹本逸少神寓之跡也唐文皇帝甘心學之贊曰
煙飛霧結狀欲斷而還連鳳翥龍盤勢如邪而反直頗
為能状之此永和九年書也十二年為山隂道士寫黃
庭經又作意移入楷法故於點曳裁成之妙亦為正書
之冠唐之學者心慕手追輔成已能流而為歐虞禇薛故
後人但見定武石刻為工今遇此本方真元乃禇河南
親摹以傳頓覺定本尚類唐臨去此絶遠何則柔閒蕭
散而神韻獨高華巧天就如運斤成風而中桑林之舞
乃知絶妙千古者不在點畫畛畦間而風流天韻非力
學所可到捨此本疇能見之紹聖丙子李公麟伯時書
貞觀中得蘭亭上命供奉搨書人趙模韓道政馮承素
諸葛貞等各搨數本(云云)
右姑溪李之儀跋薛氏本見前姑溪題跋
唐粉蠟紙雙鈎橅蘭亭燕集叙本在蘇澈處精神筆力
毫髮畢備下真蹟一等此馮承素輩搨賜大臣者舜欽
父集賢校理耆購於蜀僧元靄芾與澈友善每過從必
一出遂親為背飾又蘭亭模本正議大夫章惇跋蘇
轍云此與吾家所收同(寳章待訪錄)
唐太宗得蘭亭命馮承素諸葛貞之流雙鈎模賜左右
大臣昨見一本於蘇國老家後有禇遂良檢校字世傳
石刻諸好事家極多悉以定本為冠此蓋是也友仁書
一本墨蹟後題賜元嘉異僧權開皇十八年三月二十日
右跋有四一云太宗所賜韓王搨本蘭亭禊序當時詔
搨書人趙模韓道政等各搨數本皆有少異至有筆法
全不類者唯其間一本無異真蹟廼勅侍臣所臨擇諸
王之賢者賜之其珍秘如此觀此筆力遒勁非搨書人
可到以韓王之文藝超絶出一時名流之右圖書珍玩
甲於天下若非褚魏陶虞所書亦必不賜予之也真蹟
人間不復見此為最善本謹當什襲藏之耳開元丁巳
朝議郎守秘書監兼校定四部圖書臣崔液恭題其二
云善法書者各得右軍之一體若虞世南得其美韻而
失其俊邁歐陽詢得其力而失其温秀褚遂良得其意
而失於變化薛稷得其清而失於傖拘顔真卿得其觔
而失於麤鹵柳公權得其骨而失於生獷徐浩得其肉
而失於俗李邕得其氣而失於體格張旭得其法而失
於狂獨獻之俱得之而失於驚急無藴藉態度此歴代
寳之為訓所以&KR1925;高千古柔兆執徐暮春之初清輝西
閣因觀脩禊序為張洎評此其三曰江南後主書故吏
鉉識其四云右唐文皇賜本蘭亭先光祿秘藏于今逾
百歲矣本得之薛氏書府紹興庚申七夕重加装褫穎
川史應物純夫題(已上係四明李元泊少裴所藏墨蹟蘭亭跋)唐文皇賜韓
王有崔潤甫之題為可攷若李重光撥鐙書斷然無能
效之者朱徐開皇之記則已見少裴之辯開元貞觀未
遠潤甫又職校定四部圖書以為最善本辨才之本既
殉昭陵今世以定武本為第一又出歐陽率更所臨石
本自應在墨蹟之下則知此本信為冠絶蓋希代之寳
也然考之新舊唐史崔湜弟液滌及從兄涖並有文翰
居清要液至殿中侍御史液弟滌明皇用為秘書監出
入禁中後賜名澄如此則液為湜之親弟而為秘書監
者滌也又宰相世系表博陵安平崔氏仁師相太宗高
宗次子擢之子液吏部員外郎第四子挹之子湜相中
宗湜之弟滌秘書監如此則液為湜之從弟又不為秘
書監傳之與表已自不同而液之親筆乃爾以是知作
史與考古之難也因併述之仍賦長句以副少裴好古
之意(樓鑰跋李氏所藏墨蹟)署名其上又有開皇之號以為梁隋
以來歴代所寳藏在秘府以賜元嘉為文皇親筆三字
崔秘監别用白綾小幅書其所跋後主與張洎評書於
清輝閣觀修禊序用撥鐙法徐鉉被命得以故吏職名
於其後且引金坡遺事謂翰苑所藏江南圖畫五十軸
至景德中止存雨村牧牛圖等三軸此軸當於是時散
落人間故史應物謂其家藏已百餘歲初蓋得於薛氏
自是一傳而歸奉使高公直閣家六十餘載再傳而歸
一權貴之室三傳而歸少裴凡此皆所當記若崔秘監
出處史氏失於考究則已見攻媿樓公之跋世昌書
臨川寓居勾幼安之父酷好石刻嘗橅一本云寳應寺
乃顔魯公故宅殿後有謝靈運翻經臺臺頽毁於基土
中得蘭亭石刻一叚勾公得而寳藏之魯公臨摹蓋有
自矣(樵隠夜話)
司業汪氏所藏唐人臨本有四其一絹素本蘇易簡璠
字韻詩真蹟繫銜其後云翰林學士承旨中書舍人蘇
某於玉堂北軒題繼而跋者皆一時聞人京兆章惇
觀洛陽富弼觀嘉祐丁酉仲夏晦日正甫過訪東齋因
得請觀丹陽邵亢興宗題范純禮彛叟觀持國玉汝至
和元年七月十一日賜書閣下同觀近有以唐人臨寫
一軸相高下如魯衛也公擇書(李尚書也)蘇易簡題蘭亭軸
詩以其官攷之當在淳化二三年或四年中距今淳熙
五年十月殆一百九年翰林學士周必大題於行在
玉堂之東軒唐文皇既得脩禊叙命趙模諸葛貞輩臨
寫當時在廷之臣競相傳模故流傳於世者皆可寳蘇
中令自言家有五本今不知此是第幾本也梁溪尤袤
蘇富韓范諸鉅公題跋所謂羣賢畢至者政豈能望此
帖後人物萬一耶淳熙壬寅正月
第一本叙第一行下有墨妙精神印又叙後蘇題字
前合縫有國老印
司業汪逵家藏禊帖至多内一軸首跋乃康伯可是轉
模失真爾此本良是定武古本但定武世以斷損帶流
右天四字為真而此獨完好然精彩乃與唐人鈎摹本
不異殆是定武以前未斷損者耶乾道壬辰中秋日錫
山尤袤跋
右蘭亭從毛雍玉唐人所臨本上雙鈎摹寫亡兄無悔
昔與雍玉相遇於汝州教授陳和夫官舍大熱揮汗自
旦至暮極其精思較他本為勝敦儒後三十年見雍玉
之壻黃君再見此本跋尾皆是而蘭亭舊物非矣覧之
慨然壬戌八月會稽紹興丙寅十月晦日會稽憲司見
張季章所得李文定家二本馮達道所得東都晁美叔
家四本并余家所收石本摹本共十本較之亦各有長
短要是皆失真遠矣遐想昭陵埋没至寳使人慨歎世
間幻那得不變滅耶
第二本係朱無悔摹唐人本
余舊所得蘭亭數本皆不及定本然猶意定刻嶄削無
優游之意此本以為過定本遠甚因病欲寫之未能也
元豐五年七月十三日无咎記坐中師道希孝無斁
徽之時過甘陵元豐五年八月十五日番陽劉定觀余
家收蘭亭石本天下奇物有模本一紙亦類此京(馮宣徽也)
題癸亥六月旦子淵熙寧初提舉京東常平時歐陽公
守青嘗出蘭亭石刻四本相視唯定刻最佳模者始見
此本於北京元豐六月十九日王子淵題
右蘭亭洛陽楊景範所藏楊君多法書米元章最愛之
與其子微之相繼死其妻李西臺孫予丘㛐也故得此
書馮當世晁无咎諸公有跋尾妙處頗勝石本朱希真
記紹興十六年十一月七日乙夜展閱時借得石本六
并余家摹二石參較各有所長要之失真遠矣昭陵埋
没可勝歎耶時雨雪寒甚書於官舍和樂堂希真六十
六巳為請宫祠計欲歸老浙江
第三本
第四本無跋語前有蘇氏朱印第一行下有墨妙筆精
印中間合縫有許國後裔(謂蘇許公)又蘇氏印又内殿秘書
之印末有向子固印又紹興二字御寳
蘭亭為王晉卿家物背有涯字小印是唐王涯多蓄古
圖書遭難失散所見殆是耶(戴溪)
范文度摹本石刻有諸名人跋云右軍蘭亭最者今世
上有榻本秘閣一本蘇才翁一本周越一本猶有氣象
存焉今觀橅倣蓋得之矣嘉祐壬寅五月二十六日莆
陽蔡襄旃蒙單閼厲陬壬戌晦洓水司馬光公實觀
熙寧丙辰七月六日公著觀治平四年九月二十四日
太原王珪史院題范君隱德不耀以藝文稱於西州舊
矣楹中得蘭亭摹本雖歲久而筆畫如新體法秀整誠
世學之家子孫寳之不墜也熙寧初元正月四日觀臨
洺宋敏求清源呂夏卿襄國陳薦河南陳繹熙寧辛亥
九月一日寬夫題世傳蘭亭諸本惟定州石刻最善
近聞此石已取入禁中不可復得則此本尤當貴重也
蘇軾題轍同觀
右按此石刻本前有云上巳日蘭亭曲水序晉右將軍
王羲之文并書古本注崇山二字因者乎三字正文三
百二十四字元無題目名銜今加之代郡范文度書歐
公為范作三跋其二見前其一云書雖列於六藝蔡君
謨以書名當世其稱范君者如此不為誤矣滁山醉翁
題(此刻無之)温公嘗字公實乃見於此云
此帖見藏新安汪書家帖後隋所錄附見下方尤袤
丘崈王藺章良能王黃疇若婁機並有曾觀題字
熙寧丙辰七月六日呂公著觀綘覧范文度書真本體
法勁秀想見其人欽歎愛玩不能自止元豐壬戌歲仲
冬二十日穎川韓綘子華題蘭亭品佳而後題小字勁
秀可愛信古今之不乏人也維持國後三日題非知書
者一觀(闕二字)范(闕一字)之書唯有歎服自失耳元豐己丒
歲穎昌許公堂題
右得之余襄亦為范文度臨本著語者其六跋已見前
列此叚則無之所謂寬夫者文潞公也用劔南西川節
度使之印綘者韓康公也永者孫曼叔也世昌書
秘閣三本唐人所臨其一題云唐人鈎摹蘭亭前後有
五老小篆印三建昌李公擇記篆印一平原開國大方
印四真定府印一山房所藏蘭亭三於臨榻之間互有
得失政和二年十月三日儀真鑑遠題
夷曠家藏三本皆唐人所臨今世所未有然自有優劣
此本當為第一大觀元年二月初九日同錢遜叔觀於
晁進道廳事虔化孫仲龢文題
評書者以右軍字為龍跳天門虎卧鳳閣孫志康謂山
房所藏自有優劣此本其三友之管寧最怒之偉節歟
遜叔唐人書世字必諱此獨否何耶豈隋末唐初善書
者所臨耶何其神妙也後三百四十日借觀於無為酒
局直舍之方丈趙不佞張紘晏諶政和丙申六月二十
五日同觀
一題云鍾離景伯本鍾離公序翰墨為時所稱亦前輩
中潜心不倦未易跂及臨學蘭亭脩禊序古勁有體今
已難得好奇博識當知珍藏之也襄陽米友仁元暉獲
觀
一題云唐模本太宗嗜右軍帖逮忘寝食此帖傳流本
末世說之甚詳彦遠云當時勅虞世南輩各臨十餘本
分賜近屬後來諸公亦各臨書唐世為多今所傳者悉
此也觀之大校皆得之一二而體終不變各自成家有
足騐者其遺法餘美已足可驚後世區區有所不及者
又况昭陵玉匣之蹟哉不然以太宗之明尚附耳求之
耶昔年侍先子官江東見吳瑛家褚遂良一本近定武
石上柳公權一本憲守李球舊石一本此書皇祐中張
侍中耆宅得之舊不著所書姓氏云亦康定間賜帖其
運筆精審圓潤老熟略有虞法云白馬馮維寅評後有
空同子紀方篆印余家藏舊唐賢墨蹟甚多自經兵火
散失殆盡此誠予家之舊物也紹聖改元十月晦日鄧
襄題
嘗見唐人模蘭亭本於蘇才翁家體若淳重而清麗似
不及也元祐丁卯四月馮瑊題
張彦遠謂太宗問高宗求蘭亭記其後高宗果以玉匣
納諸昭陵若然死者其真有知哉熙寧乙卯南邠張舜
民
蘭亭體類此者宜近真考之於當時集書者乃可見薛
紹彭題洧嘗觀石本蘭亭愛晉賢之筆今又於思中處
得見唐人所臨使予無恨矣熙寧八年十一月曝背大
河之濱因書乃二十七日也
孫鰲抃才父元祐丁卯四月十二日觀於上黨驛舍後
有劉氏書畫楚孫秀印二方印
洙獲觀汝南延雋嘗觀梁國虞王廷老伯敡曾覧虢國
楊康仲祥嘗閱守文安郡事馮文憲因閱此書於中和
堂之北軒時嘉祐癸卯初伏日題後有文顯一篆印
逸少蘭亭書倣之者頗多此本最佳李唐卿題
劉師弘子明閱(自逸至閱作篆書)
太原文叔觀
華陽李大臨才元題
秦玠閱過丹陽卲亢嘗觀壬辰二月七日蘭亭無復真
本獨虞世南輩所臨散在天下然奇者蓋鮮獨蘇才翁
家所收為第一而葛藴仲諶所藏一本次之與此本共
為三本無與比者仲諶之本今歸余矣時熙寧二年春
二月四夕謝恍題
蒲津員蜕介山郭維基同觀
狄道李戭河東薛昌朝題
崔復元曾看上下有思中篆印二又有楚孫秀印一方
篆
蘭亭之書逸少之絶筆也得見摹本固可愛重耳會稽
鍾離公序題熙寧三年二月二十五日後有楚孫秀印
一方篆印
薛昌樓景修乙卯孟春二十六日觀
蘭亭唐人所臨甚奇會稽錢穆觀
介觀甲寅六月二十九日
熙寧丙辰歲四月番陽劉定觀
熙寧丙辰十月上旬杜陵崔弇觀後有楚孫秀印一方
印
右軍真本葬昭陵唐末之亂為温韜所發所藏書畫皆
取其装軸金石而棄之於是魏晉以來諸賢墨蹟遂流
落於人間此本乃唐諸家所臨今亦罕得見也丁丑中
秋榮老堂跋
開封樊伯逵君錫彦和伯充大年永年應之漢輔深道
崇寧元年閏六月四日廣慈觀
唐代能書者往往得晉人筆法於此可見矣紹興壬子
夏四月二十九日魏佾記
近見唐人模本於曹忠靖家跋云唐模本家藏久矣因
重装背延雋唐摹本蘭亭世所無有當寳之敏求題
王安上觀斯言信然
禊事文所收石本模本至七軸未始有同者然求其意
可見其真嘗於王仲儀家見一本亦云出於周氏其點
畫微細瘦不若此書有精神也襄題
熙寧戊申吳中復嘗覧陟觀
穎川孫永丹陽邵亢觀
蘭亭本最多此本誠佳庚午九月二十六日蔣之奇
蘭亭摹本似此者幾希矣仲求題
芾薛師雄南譙秦玠觀乙酉閏四月望日題
舊見蘭亭書鋒鋩者與所傳石本不類世多疑之嘗以
唐人集右軍書校之則出鋒宜為近真蓋石本漫滅不
類其初也辛未五月旦日薛紹書(曾孫復嘗以一本遺世昌故詳及其跋云)
余始得蔡君謨字二紙恨不見所跋唐搨賜蘭亭本可
稽始末越數年僚友石德興見之愕然曰吾家有此二
本而無蔡跋乃遺余析而復會其有數耶紹興辛亥余
守會稽刻之郡齋重陽前二日括蒼王信
黃伯思云世人多不曉臨摹之别臨謂以紙在古帖旁
觀其形勢而學之若臨淵之臨故謂之臨摹謂以薄紙
覆古帖上隨其細大而搨之若摹畫之摹故謂之摹又
有以厚紙覆帖上就明牖影而摹之謂之響榻焉臨之
與摹二者迥殊不可亂也筆訣云世之摹字者多為筆
勢牽掣失其舊跡須横摹之茫然不問其點畫惟舊蹟
是循然後盡其妙也
六藝之一錄卷一百五十三
