欽定四庫全書
六藝之一錄卷十錢塘倪濤撰
金器欵識十
周&KR3069;敦
右高六寸五分深四寸三分口徑七寸腹徑九寸五
分容八升一合重十有二斤二兩兩耳有珥三足闕
盖銘三十九字按此器乃敦而銘文謂之彛者舉器
之總名故不言敦&KR3069;必諸侯也故祭及四世盖以古
之諸侯有五廟大夫有三廟而傳言學士大夫則知
尊祖謂過祖則無及矣武伯龔伯以謚配字為言如
文仲穆伯之類益公文公則言其爵盖不没其實也
如周有天下至扵不窋古公亦或不以爵稱又况於
諸侯哉(博古圖)
龔伯尊彝臨江劉原父得於長安制形類敦而大其
重若干其容若干附耳為竒獸口圜上周以回文下
畫為雲氣以禮考之罍也用之廟獻其上列尊彝故
刻銘以此彝尊自是二物有彛則有舟有尊則有罍
其制如此□之之制宗器自宜有序則彝尊罍以次
列矣其銘曰彝尊舉其大也傳曰彝卣罍器也又曰
彝為上尊卣為中罍為下形如壺大受一斛但此器
亡其尊彝惟罍存耳考扵禮書犧象著壺大山此尊
也雞鳥斝黃虎蜼此彛也若罍則一矣其制皆為雲
靁狀其上飾以回下飾以雲回為古文靁字故以雞
彝盛明水以鳥彝盛鬱鬯以犧尊盛醴齊宗廟七獻
二祼為奠不㱃朝踐尸㱃五獻卿即天子與上公同
九獻二祼為奠則尸㱃七可以獻諸臣故子男則五
獻是尸㱃三可以獻卿大夫士三獻無二祼直有酳
(音印)尸三獻故王酳尸因朝踐之尊醴齊后酳尸因饋
獻之尊盎齊其臣卑尸酢賓長即用罍尊禮曰廟堂
之上罍尊在阼犧尊在西然則古人自以罍彝尊同
名盖相序以成禮也古廷設罍諸臣所酢人君以黃
金飾尊大二石金飾口耳其自諸侯卿大夫則無金
飾也韓子曰罍大器天子以玉諸侯大夫皆以金士
以梓其說雖異然今世所見惟銅則其說或可信龔
伯尊彝考於禮則大夫制也其稱蓋(當作益)公原父以
為非謚所見且古文益作坎卦自隸書始變而今文
或異然古謚(音益)為益自當以古文定也□顧野王曰
大也乙憲翻篆文□與願同古文作醜自當從篆(廣川
書跋)
周毛父敦
右高五寸二分深四寸口徑五寸六分腹徑七寸三
分容四升九合重四斤九兩兩耳有珥三足闕盖銘
四十七字曰太室大室廟中之室言大以别其次者
如魯有世室是也戠敦云王格于大室牧敦曰格大
室蓋周之時受四方諸侯之朝必于其廟示不敢專
耳詩言嗣王朝于廟者是也是廟皆謂室也曰毛父
則史稱武王克商毛叔奉明水盖史稱叔者字也春
秋書毛伯者爵也&KR0783;敦亦云毛伯内門立中庭佑則
毛父其人歟以古者始字之曰伯仲及其德邵則又
言父焉若夫言内史册命者以内史凡命諸侯及孤
卿大夫則册命之耳(博古圖)
右井伯敦銘云惟六月既生霸戊戌旦王格于太室
師父即位井伯右内史册命錫赤芾對揚王休用
作寳敦其萬年子子孫孫其永寳用古器銘文難盡
通故時有斷續不可次第處今此銘四十餘字所不
識者一字而已(師下一字不可識)因并載其語按左氏春秋
傳有井伯然古人姓名或有同者未可知也(金石錄)
釋文云惟二年正月初吉王在周昭宫丁亥
王格于宣射毛伯入門位中庭右祝鄭王呼
内史册命鄭王曰鄭昔先王既命汝作邑(一字
未詳)五邑祝令余佳亂商乃命賜汝赤芾同冕
齊黃鑾旂用事鄭拜稽首敢對揚天子休命
鄭用作朕皇考龔伯尊敦鄭其鬻夀萬年無
彊子子孫孫永寳用享註云薛尚功釋云惟
二年正月初吉王在周卲宫丁亥王格于宣
榭毛伯内門立中庭佑祝&KR0783;王呼内史冊命
&KR0783;王曰&KR0783;昔先王既命汝作邑繼五邑祝今
余唯噇京乃命錫汝赤芾䀐冕齊黃鑾旂用
事&KR0783;拜稽首敢對揚天子休命&KR0783;用作朕皇
考龔伯尊敦&KR0783;其眉夀萬年無彊子子孫孫
永寳用享(六一題跋)
右毛伯古敦銘嘉祐中原父以翰林侍讀學士出為
永興軍路安撫使其治在長安原父博學好古多藏古
竒器物能讀古文銘識考知其人事蹟而長安秦漢
故都時時發掘所得原父悉購而藏之以手方集錄
古文故每有所得必摹其銘文以見遺此敦原父得
其盖於扶風而有此銘原父為余考按其事云史記
武王克商尚父牽牲毛叔鄭奉明水則此銘謂鄭者
毛叔鄭也銘稱伯者爵也史稱叔者字也敦乃武王
時器也(集古錄)
右毛伯敦銘凡四其一惟盖存藏劉原父家其一底
盖具藏京兆孫氏其一不知所從得銘文皆同原父
釋祝下一字為鄭遂以為司馬遷史記所載毛叔鄭
器曰武王克商尚父牽牲毛叔鄭奉明水銘稱伯者
爵也史稱叔者字也敦乃文武時器也今究其點畫
殊不類鄭字而吕氏攷古圖釋為&KR0783;皆莫可攷(金石錄)
龔伯宗器其子&KR0783;所作也&KR0783;以功受天子命服赤芾
肜冕黃裳鑾旂則作彛器以奉宗廟因以載其寵靈
可以求其禮也皇祐中長安民得於渭上銘曰毛伯
内門立中庭右祝&KR0783;王呼内史冊命&KR0783;王曰&KR0783;昔先
王既命汝作邑今惟亂商乃命錫劉原父以毛伯為
毛叔鄭歐陽永叔書以為据楊南仲吕大臨以鄭為
&KR0783;說文弁作□因以為證古字繁省雖不可盡考然
鄭則從奠不應至此而弁不從舊其文異甚不知何
以信之許慎顧野王書有&KR0008;□等字吕忱謂&KR0008;為周
大夫名□為畿内地名惟名不可以字義求之而地
邑或以為名亦不可知然則吕忱獨以□為周人名
者恐或自得有据傳曰原伯毛伯文王之子原毛之
後世為王臣仍為伯爵或本封絶滅食采畿内故以采
邑稱春秋時毛伯錫魯文公命說者文王子封為畿外
之國考其時諸侯無毛國而毛叔仍文王子其受封
在滅商後今曰皇考龔伯則非毛伯鄭矣周之制食
采畿内者皆以地著姓則毛伯亦其食采扵毛者不
必以毛國尚存而號於王畿也銘曰乃惟商亂知周
之册也周之商亂其在成王世三監之變矣然此時
毛伯國未絶故知非以存其本號者然赤芾鑾旂本
以錫命諸侯至于畿内之伯得以為寵者知為王之
加賜者也(廣川書跋)
周&KR0783;敦二
歐陽文忠公集古錄云此器嘉祐中劉原父得于扶
風曰伯庶父作周姜寳敦伯庶不知為何人攷古云
王姑周姜稱姑婦辭也王姑夫之王母也作器者伯
庶父也(鍾鼎欵識)
劉原父得古敦其銘曰伯庶父作王姑舟姜尊敦世
或疑舟為丹又以為井者其文可考朱&KR0008;集字舟為
古文周字顧野王謂舟為周詩言舟人之子則周也
古文不一其體减增上下隨其形異不能盡以點畫
校也如伯庶父伯郭父鼎上下二體文皆異也此猶
可以參攷至寧為丁丁為下省文示意豈可盡求扵
點畫間耶庶父知為名矣以尊敦求其制其為有盖
飾者豈庶臣得用哉如周無丹氏井氏列于侯國者
舟也齊在周為大國世與姬為媾以國聘者在名則
為太姜少姜在謚則為文姜宣姜穆姜在國則為齊
姜晉姜衛姜盖以國繋姓者不特諸侯之國其在大
夫以采地著者猶得稱之然則其謂周姜者可以知
也周之世諸侯無以周為謚者王畿周公則得號之
其他非王子弟母妻則其君王后也伯庶父扵書不
可考然謂吾之姑者知其為姪矣禮有王父母無王
姑其以大稱者或得號而兼之知伯庶父為齊之子
也或疑為王之姑者則以周為謚矣若王之姑姊妹
則為姬氏或當以異姓為姑姊媦者又非周制也尊
敦失其蓋不知形制所本然文飾備盡至于掩也尊
敦上分趾皆作獸形此其為有飾者也惟諸侯則得
用之(廣川書跋)
周仲酉父敦盖
右高二寸一分口徑六寸四分重一斤三兩有半銘
六字其曰仲酉父經傳無所見而曰旅敦者與周虔
作旅車敦同盖旅取其衆耳叩弡伯旅匜叔作旅匜
審其皆非一器耳(博古圖)
周史張父敦盖
右高二寸三分圜徑六寸二分重一斤十四兩銘一
十二字史張父作尊敦其萬年永寳用曰史著其官
也曰張稱其氏也而父又見其尊焉純素無文形若
叠環而為之製作純古土花青紫相間粲然瑩目惜
乎不得其全者(博古圖)
周孟姜敦
右高六寸二分深四寸五分口徑六寸八分腹徑八
寸七分容七升八合重十有二斤兩耳有珥三足闕
盖銘二十八字曰叔孫者盖叔孫氏出於桓公之後
曰父者尊之也曰作孟姜尊敦姜齊姓也齊魯婚姻
之國孟則長矣以别於仲季之稱與詩所謂孟姜同
意(博古圖)
周達敦
右敦銘得于王炎公明家藏墨本其器舊藏永興軍駐
泊都監曹侁家治平改元二月十六日河南趙君章晦
叔曾為釋其字云集作寳敦其萬年子孫永寳用上一
字不可讀後于元豐八年七月二十五日胡簽判安國
于吴興倅廳與燕文叔子彦同觀(鍾鼎欵識)
永寳用
右銘一十五字得於蘭亭法帖中形制未傳不可得
而考矣(鍾鼎欵識)
周屈生敦
屈其姓也韐其名也曰生如龍鼎稱龍生之類後言
用享如在乃宗廟之器有祭神如神在之義(鍾鼎欵識)
周叔&KR2401;敦
叔&KR2401;生者叔則伯仲之序也&KR2401;則其名耳曰生則如
龍生屈生之類(鍾鼎欵識)
周肇父敦
肇父作姬甗䞉敦按肇從聿而此從子既曰姬甗又
曰䞉敦形制未傳故不可考也(鍾鼎欵識)
周虢姜敦
虢姜作寳尊敦用
禪追孝于皇考惠
仲祈匄康嗣純佑
通禄永命虢姜其
萬年眉夀受福無
彊子孫永寳用享
銘曰用禪追孝於皇考惠仲者宗廟祭享之器也祈
匄康嗣純佑通禄永命文全與微欒鼎相類殆一時
器邪(鍾鼎欵識)
周&KR2939;敦
惟正月乙子王格于大
室穆公入佑&KR2939;立中廷
北鄉王曰&KR2939;命汝作司
土官司藉田錫汝&KR2939;玄
衣赤環芾鑾旂楚徒
馬服五服用事&KR2939;拜
稽首對揚王休用作朕
文考寳敦其子孫永用
其銘與&KR0783;敦相似文云正月乙子及商癸彝亦曰丁
子日辰剛柔不相配疑乙子即甲子丁子即丙子世
質人淳取其同類未甚區别不然殆不可考(考古圖)
周龍敦
惟元年既望丁亥王在雝位日王格
廟即立宰忽入佑龍立中廷王
呼史大冊命龍王若曰龍昔先
王既命汝作宰司王家今余惟疃
京乃命(二)汝泊曰繼足對格從司王
家外内毋敢有不敬司百工人
姜氏命乃有衆有即命乃非先告尨
毋敢侯有入告汝汝弗善效姜氏
人勿事敢有侯正從獄錫汝玄
衮衣赤舄敬夙夕勿廢朕命尨
拜稽首敢對揚天子不
顯魯休用作寳尊敦尨
其萬年眉夀子(二)孫(二)永寳用
龍乃其名也鄭有大夫公子龍周鼎亦有龍生鼎公
子龍者嘗為大夫此謂册命龍作宰司王家而錫之
以玄衮衣赤舄想非所謂公子龍也(鍾鼎欵識)
周牧敦
惟王年十有三月既生魄甲
寅王在周在師保父宫格太
室即文公今入佑牧立中
廷王呼内史吳册命牧王若
曰牧昔先王既命汝作司王
令余唯域廬改命汝辟百寮
有同事廼多辭又用先
王作刑亦多虐無民及傒庶
右不刑不中廼侯之明
以今嚮司偪乃臯召故王曰
牧汝丹敢先王作明刑
用雩乃傒右毋敢不明不
中不刑乃申政事毋敢不尹其不
中不刑今余惟噇京乃命錫
汝秬鬯一卣金車漆車畫軒
朱䝞卣虎冕練裏祈余
三所服小子敬夙夕勿
廢朕命牧拜稽首敢對揚王
不顯休用作朕皇文考益
伯寳尊敦牧其萬年壽考
子(二)孫(二)永寳用
其銘與&KR0783;敦&KR2939;敦相似所錫有秬鬯一卣及虎冕練
裏之類與寅簋相似(攷古圖)
司服所掌五冕無虎冕朱儒釋毳冕之章宗彝為首
耳(鍾鼎欵識)
周師&KR2527;敦(銘篆闕釋文亦闕前六行)
王若曰師&KR2527;邦妥立余小子載乃
事惟王身縞今余惟噇京乃命(二)女
惠雝我邦小大猷邦宏潢孽敬明乃
心率以友乃于王身谷汝弗以乃
辟于艱錫汝秬鬯一卣圭一面節邑
三百人&KR2527;稽首敢對揚天子休用作朕
朕刺祖乙伯咸益姬寳敦&KR2527;其萬斯
年子孫永寳用作世寳寳惟元年二
月既望庚寅王捨于大室艾内右遷
銘文二百一十二字曰師者官也&KR2527;則其名耳(鍾鼎欵識)
終南古敦
右終南古敦銘大理評事蘇軾為鳳翔府判官得古
器於終南山下其形制與今三禮圖所畫及人家所
藏古敦皆不同初莫知為敦也盖其文有寳尊敦之
文遂以為敦爾(集古錄)
車敦
右敦銘其文云作旅車敦莫詳其義(金石錄)
周弡生敦
弡者恐其姓也如曰弡仲作□簋弡伯作旅匜則又
知其為一族耳皆周物也稱生者亦猶韐敦曰屈生
龍生鼎曰龍生之類歟考二器銘載制度文鏤略無
少異當是一時所作也(紹興古器評)
周季姬敦
按晉文公重耳母曰季姬齊悼公娶季康子妹亦曰
季姬而文毋乃翟狐氏女太史公嘗以狐季姬稱之
則此曰季姬者必有一於斯也(紹興古器評)
周寳敦
銘三字是器敦也而識曰作寳彝盖先王之於器用
未有不以常法為貴耳觀其制作精巧文鏤精華非
周盛時不能有此
周父乙敦
銘六字世人但知十干為商號遇欵識有十干者皆
歸之商周召公尊而曰王大召公之族作父乙寳尊
彝而謂之商可乎盖父者所以尊稱乙者乃其名耳
而太公望再世有乙公得得之子曰癸公慈母然則
此言父乙者豈癸公為其家廟作耶(紹興古器評)
周仲申敦盖
二銘皆十三字仲申經傳無所見而曰旅者盖取其
旅衆之義以明非一器也考諸彝器如甗曰旅甗匜
曰旅匜簋曰旅簋彝曰旅彝義率如此但二器惟惜
乎不見其全耳(紹興古器評)
周邢敦盖
銘九字彝器銘載凢曰寳鼎寳尊寳彝寳敦之類而
不銘功不載誓者皆自寳用又欲遺之後世使子孫
傳守之不失然則古人制器豈徒為觀美而已哉按
此敦與卣同制同文則知古人作器勒銘非一物器
皆有是銘邢周大夫也有功錫命為祖考作祭器宣
榭者盖宣王之廟也(紹興古器評)
秦公敦
商人堌中得敦銘曰秦公作敦其制簋也當秦之世
敦制尚存可以考之按禮器有敦謂有虞氏之制也
周制則士用之夫大夫以上則簠簋矣皆黍稷器也
楊氏圖古敦與簋無辨異矣將周人所為不得盡用
有虞氏之制耶敦音頓漢人謂頓設也玉篇讀如對
今轉為平聲非也先秦古器與此圖敦皆無盖傳曰
敦有首者尊者器飾也飾盖象龜故經曰敦南首明
象龜蟲獸之形則古者形制亦不一特尊者有飾故
與簋類其無飾者則不以龜為盖知為上士之器也
(廣川書跋)
多父敦
祁縣戴楓仲有多父敦一上有銘云多父作寳敦用
祁麋夀萬年子子孫孫永寳用凡十八字又有天馬
鼎一中凹處作馬鼠形或云吕氏春秋周鼎作鼠令
馬履之據此當是周物(池北偶談)
六藝之一錄卷十
