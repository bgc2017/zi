欽定四庫全書
六藝之一錄卷二百四十錢塘倪濤撰
古今書體
文獻通考經籍攷
經(小學)
漢藝文志易曰上古聖人結繩以治後世聖人易之
以書契百官以治萬民以察蓋取諸夬夬揚于王庭
言其宣揚於王者朝廷其用最大也古者八歲入小
學故周官保氏掌養國子教之六書謂象形象事象
意象聲轉注假借造字之本也漢興蕭何草律亦著
其法曰太史試學僮能諷書九千以上乃得為史又
以六體試之課最者以為尚書御史史書令史吏民
上書字或不正輙舉劾六體者古文竒字篆書隸書
繆篆蟲書皆所以通知古今文字摹印章書幡信也
古制書必同文不知則闕問諸故老至於衰世是非
無正人用其私故孔子曰吾猶及史之闕文也今亡
矣夫蓋傷其寖不正史籀篇者周之史官教學童書
也與孔氏璧中古文異體蒼頡七章者秦丞相李斯
所作也爰歷六章者車府令趙高所作也博學七章
者太史令胡母敬所作也文字多取史籀篇而篆體
復頗異所謂秦篆者也是時始造隸書矣起於官職
多事苟趨省易施之於徒隸也漢興閭里書師合
蒼頡爰歷博學三篇斷六十字以為一章凡五十五
章并為蒼頡篇武帝時司馬相如作凡將篇無復字
(師古曰復重也)元帝時黃門令史游作急就篇成帝時將作
大匠李長作元尚篇皆蒼頡中正字也凡將則頗有
出矣至元始中徵天下通小學者以百數各令記字
於庭中揚雄取其有用者以作訓簒篇順續蒼頡又
易蒼頡中重復之字凡八十九章臣復續揚雄作十
三章凡一百二章無復字六藝所載略備矣蒼頡多
古字俗師失其讀宣帝時徵齊人能正讀者張敞從
受之傳至外孫之子杜林為作訓故并列焉
隋經籍志說者以為書之所起起自黃帝蒼頡比類
象形謂之文形聲相益謂之字著於竹帛謂之書故
有象形諧聲指事會意轉注假借六義之别古者童子示
而不誑六年教之數與方名十歲入小學學書計二
十而冠始習先王之道故能成其德而任事然自蒼
頡至於漢初書經五變一曰古文即蒼頡所作二曰
大篆周宣王時史籀所作三曰小篆秦時李斯所作
四曰隸書程邈所作五曰草書漢初作秦世既廢古
文始用八體有大篆小篆刻符摹印蟲書署書殳書
隸書漢時以六體教學童有古文竒字篆書隸書繆
篆蟲鳥并藁書楷書懸針垂露飛白等二十餘種之
勢皆出於上六書因事生變也魏世又有八分書其
字義訓讀有史籀篇蒼頡篇三蒼埤蒼廣蒼等諸篇
章訓詁說文字林音義聲韻體勢等諸書自漢佛法
行於中國又得西域胡書能以十四字貫一切音文
省而義廣謂之婆羅門書與八體六文之義殊别今
取以附體勢之下又後魏初定中原軍容號令皆以
夷語後染華俗多不能通故錄其本言相傳教習謂
之國語今取以附音韻之末又後漢鐫刻七經著於
石碑皆蔡邕所書魏正始中又立一字石經相承以
為七經正字後魏之末齊神武執政自洛陽徙于鄴
都行至洛陽值岸崩遂沒于水其得至鄴者不盈太
半至隋開皇六年又自鄴京載入長安置于袐書内
省議欲補輯立于國學尋属隋亂事遂寢廢營造之
司因用為柱礎貞觀初秘書監臣魏徵始收聚之十
不存一其相承傳拓之本猶在秘府并秦帝刻石附
於此篇以備小學
宋三朝藝文志曰漢志六藝以爾雅附孝經六書為
小學隋㳂其制唐錄有詁訓小學二類爾雅為詁訓
偏傍音韻雜字為小學今合為一自齊梁之後音韻
之學始盛顧野王玉篇陸法言切韻尤行於世
急就章一卷晁氏曰漢史游撰唐顔師古注游元帝
時為黃門令凡書三十二章雜記姓名諸物五官等
字以教童蒙急就者謂字之難知者緩急可就而求
焉自昔善小學者多書此故有皇象鍾繇衛夫人王
羲之所書傳于世陳氏曰其文多古語古字古韻
有足觀者
說文解字三十卷晁氏曰漢許慎纂李陽冰刊定偽
唐徐鉉再是正之又增加其闕字陳氏曰凡十四
篇并序目一篇各分上下卷凡五百四十部九千三
百五十三文重一千一百六十三雍熙中右散騎常
侍徐鉉奉詔校定以唐李陽冰排斥許氏為臆說末
有新定字義三條其音切則以唐孫愐韻為定容
齋洪氏隨筆曰許叔重在東漢與馬融鄭康成輩不
甚相先後而所著說文引用經傳多與今文不同聊
摭逐書十數條以示學者其字異而音同者不載所
引周易百榖草木麗乎土為草木麗乎地服牛乘馬
為犕(音備)牛乘馬夕惕若厲為若夕寅其文蔚也為斐
也乘馬班如為驙如天地絪縕為天地壹㚃所引書
帝乃殂落為放勛乃殂竄三苗為□(塞也音倅)三苗又闤圜
升雲半有半無獂有爪而不敢以撅及以相陵懱維
緢有稽之句皆云周書今所無也所引詩既伯既禱
為既禡既裯新臺有泚為有玼焉得諼草為安得藼
草論語荷蕢為荷臾䙝裘為&KR0008;衣又有跢予之足一
句孟子源源而來為謜謜接淅為滰淅(滰其兩反乾漬米也)左
傳有涼為牻㹁芟夷為癹夷(癹音發)國語觥飯不及壺
飱為侊飯不及一食如此者甚多
說文字源一卷崇文總目唐李騰集初李陽冰為滑
州節度使李勉篆新驛記賈耽鎮滑州見陽冰書歎
其精絶因命陽冰姪騰集許慎說文目錄五百餘字
刊于石以為世法云
說文解字韻譜十卷晁氏曰南唐徐鍇撰鍇以許慎
學絶取其字分譜四聲殊便檢閱然不具載其解為
可恨頗有意再編之
說文解字繫傳四十卷陳氏曰南唐校書郎廣陵徐
鍇楚金撰為通釋三十篇部叙二篇通論三篇袪要
類聚錯綜疑義系述各一篇鍇至集賢學士右内史
舍人不及歸朝而卒鍇與兄鉉齊名或且過之而鉉
歸朝通顯故名出鍇上此書援引精博小學家未有
能及之者巽岩李氏序曰漢和帝永元十二年太
尉祭酒許叔重始為說文解字十四篇凡五百四十
部其文九千三百五十三後二十一年當安帝建光
元年叔重子仲乃具以獻晉東萊㡉令吕忱繼作字
林五卷以補叔重所闕遺者於叔重部敘初無移徙
忱書甚簡顧為它說揉亂且傳寫訛脱學者鮮通今
往往附見說文蓋莫知自誰氏始陳左將軍顧野王
更因說文造玉篇三十卷梁武帝大同末獻之其部
敘既有所升降損益其文又增多於叔重唐上元末
處士孫強復修野王玉篇愈增多其文今行於俗間
者強所修也叔重專為篆學而野王雜於隸書用世
既久故篆學愈微野王雖曰推本叔重而追逐世好
非復叔重之舊自強以下固無譏焉大歷間李陽冰
獨以篆學著名時稱中興更刊定說文仍祖叔重然
頗出私意詆訶許氏學者恨之南唐二徐兄弟實相
與反正由舊故鍇所著書四十篇總名繫傳蓋尊許
氏若經也惜其書未布而鍇亡本朝雍熙三年鍇兄
鉉初承詔與句中正葛湍王惟恭等詳校說文今三
十卷内繫傳往往錯見豈其家學同源果無異𣲖歟
鍇無恙時鉉苦許氏偏傍奥密不可意知因令鍇以
切韻譜其四聲庶幾檢閱力省功倍又為鍇篆名曰
說文韻譜其書當與繫傳並今韻譜或刻諸學官而
繫傳訖莫光顯余蒐訪歲久僅得其七八闕卷誤字
無所是正每用太息蓋嘗謂小學放絶久矣欲崇起
之必以許氏為宗而鉉鍇兄弟最其親近者如陽冰
林罕郭忠恕輩等俱當收拾採掇聚為一書使學者
復覩純全似非小補顧力有所不及耳韻譜仍便於
檢閱然局於四聲則偏傍要未易見乃因司馬光所
上類篇依五音先後悉取說文次第安排使若魚貫
然開編即可了也說文所無而類篇新入者皆弗取
若有重音則但舉其先而略其後雖許氏本在上去
入聲而類篇在平聲亦移在平聲大氐皆以類篇為
定類篇者司馬光治平末所上也先是景祐初宋祁
鄭戩建言見行廣韻乃陳彭年丘雍等景德末重修
繁省失當有誤科試乞别刊定即詔祁戩與賈昌朝
同修而丁度李淑典領之寳元二年書成賜名集韻
度等復奏集韻添字極多與彭年雍等前所修玉篇
不相參協乞别為類篇即以命洙洙尋卒命胡宿代
之宿奏委掌禹錫張次立同加校讐宿遷又命范鎮
代之鎮出而光代之乃上其書自集韻類篇列於學
官而廣韻玉篇微矣然小學放絶講習者寡獨幸其
書具存耳所謂廣韻則隋仁夀初陸法言等所共纂
次而唐儀鳳後郭知玄等又附益之時號切韻天寶
末陳州司法孫愐者以切韻為謬略復加刊正别為
唐韻之名在本朝太平興國及雍熙景德皆嘗命官
討論大中祥符元年改賜新名曰廣韻今號集韻則
又寶元改賜也切韻廣韻皆不如集韻之最詳故司
馬光因以修類篇集韻部敘或與廣韻不同鍇修韻
譜尚因之今五音先後並改從集韻蓋類篇亦以集
韻為定故也嗚呼學無小而古則謂字書之學為小
何哉亦志乎學當由此始爾凡物雖微必有理存何
况斯文幼而講習磨礲浸灌之久逮其長也於窮理
乎何有不則躐等陵節君子不貴也今學者以利禄
之路初不假此遂一切棄捐不省喜字書者求其心
畫端方已絶不可得但肆筆趁姿媚耳偏旁横竪且
昏不知矧其文之理耶先儒解經固未始不用此匪
獨王安石也安石初是說文覃思頗有所悟故其解
經合處亦不為少獨恨求之太鑿所失更多不幸驟
貴附和者益衆而鑿愈甚蓋字有六義而彼乃一之
雖欲不鑿得乎科試競用其說元祐嘗禁之學官導
諛紹聖復用嗜利禄者靡然風從鑿說横流泪喪道
眞此吾蘇氏所以力攻王氏而不肯置也若一切置
此弗道則又非是本國家既不以此試士為士者可
以自學矣乃未嘗過而問焉余竊哀之雖老矣猶欲
與後生共講習此故先為此五音韻譜且敘其指意
云又後序曰某在武陵嘗與賈直孺之孫端修因
徐楚金兄弟說文解字韻譜别以類編所次五音先
後作五音譜其部敘仍用許叔重舊次蓋楚金兄弟
本志止欲便於檢閱故專以聲相從叔重當時部敘
固不暇存既存當時部敘則於偏旁一切都置之宜
矣然偏旁一切都置則字之有形而未審厥聲者豈
不愈難於檢閱乎此寶元所以既修集韻必修類編
修類篇蓋補集韻之不足處也集韻類篇兩者相順
則字之形聲乃無所逃檢閱之難果非所患故某初
作五音譜不敢紊叔重部敘舊次其偏傍皆按堵如
故獨依類篇取集韻翻切所得本音以序安頓粲然
珠連不相雜揉古文竒字畢陳立見頗自謂於學者
披閱徑捷不媿楚金兄弟之言矣書既成未敢出也
會得請歸眉山惟吾鄉家氏三世留意篆學多所纂
述每欲持此書相與考評精觕或增或損而去鄉踰
一星終及歸則舊遊零落盡矣後生雖多俊才不復
肯以小學為事所謂五音譜者遂束之高閣兹來遂
寧適與餘杭虞仲房相遇仲房能為古文竒字聲溢
東南凡江浙扁牓與其它金石刻多仲房筆其乘暇
則出五音譜求是正焉仲房喜曰此要書也便可刊
刻與後學共之復何待某曰姑徐之試為我更張其
不合者已而仲房謂某曰五音譜發端實因徐氏則
此譜宜以徐氏為本則所謂以聲相從其平上去入
自有先後固不容顛倒叔重部敘亦何可獨異蓋即
用徐氏舊譜參取集韻卷第起東終甲而偏旁各以
形相從悉依類篇今若此則說文解字形聲具存此
譜於檢閱豈不愈徑捷但不免移徙叔重部敘耳某
曰叔重部敘舊次起一終亥世固未有能通其說者
楚金實始通之其書要自别行兩不傷賦詩斷章取
所求而已復何待亟謂仲房鏤板流布嗟夫小學放
絶久矣自是其復興乎若論小學源委則載前紀矣
繇崇寧以來用篆籀名一時者吳興則張有謙仲歴
陽則徐競明叔而仲叔最所善者獨張謂某曰明非
謙敵也謙作復古編其筆法實繼斯冰其辨形聲分
點畫剖判真偽計較毫釐視楚金兄弟及郭恕先尤
精密其有功於許氏甚大今其書具在明何敢望耶
某曰明非謙敵信然謙不務進取用心於内成此書
時年五十餘矣晚又棄家為黃冠師殆世外士陳了
翁實愛之重之特識篇首夫豈若明之攀援姻戚苟
入書藝局登進未幾旋遭汰斥乎兩人相去何翅九
牛毛因是亦可得吾仲房胸懷本趨遂併復古編重
刊刻云
字林五卷陳氏曰晉弦令吕忱撰太一山僧雲勝註
按隋唐志皆七卷三朝國史志惟一卷董氏藏書志
三卷其集說文之漏略者凡五篇然雜揉錯亂未必
完書也
玉篇三十卷晁氏曰梁顧野王撰唐孫彊又嘗增字
僧神珙反紐圖附于後陳氏曰大約本說文以後
漢翻切音未備但云讀如某其反切皆後人所加多
疎樸脱誤至梁時四聲之學盛行故此書不復用直
音矣其文字雖增多然雅俗襍居非如說文之精覈
也又以今文易篆字益以舛訛世人以篆體難通今
文易曉故說文遂罕習要當尋其本原也
像文玉篇二十卷崇文總目唐釋慧力撰據野王之
書裒益衆說皆摽文示象
玉篇解疑三十卷崇文總目道士趙利正撰刪略野
王之說以解字文
重修玉篇三卷崇文總目皇朝詔翰林學士陳彭年
與史館校勘吳銳直賢院丘雍等重加刊定
證俗音字四卷崇文總目齊黃門侍郎顔之推正時
俗文字之謬援諸書為據凡三十五目
廣韻五卷晁氏曰隋陸法言撰其後唐孫愐加字凡
四萬二千三百八十三前有法言長孫訥孫愐三序陳
氏曰開皇初有劉臻等八人同詣法言共為撰集長
孫納言為之箋注唐朝轉有加增至開元中陳州司
法孫愐著成唐韻本朝陳彭年等重修中興書目云不
知作者按國史志有重修廣韻皇朝陳彭年等景祐
集韻亦稱真宗令陳彭年丘雍等因陸法言韻就為
刊益今此書首載景德祥符勅牒以大宋重修廣韻
為名然則即彭年等所修也
景祐集韻十卷陳氏曰直史館宋祁鄭戩修定學士
丁度李淑典領字訓皆本說文餘凡例詳見於序說
文所無則引它書為解字五萬三千五百二十五皆
舊增二萬七千三百三十一
名苑丞相溫文正公撰自序竊以為備萬物之體用
者無過於字包衆字之形聲者無過於韻今以集韻
本為正先以平上去入衆韻正其聲次以說文解字
正其形次以訓詁同異辯其理次以經傳諸書之言
證其實命曰名苑其有法制云為時遷物變者亦略
敘其沿華欲人知其源流變態云爾至於魚蟲草木
之類雖纖苛煩碎非忼慨君子所當用心然亦書名
之一節爾至於三才道德禮樂善惡真偽之名輔佐
世治其功亦不細哉所謂文武之道未墜於地在人
賢者識其大者不賢者識其小者將來君子好學樂
道庶幾亦有取焉
類篇四十九卷晁氏曰皇朝景祐中丁度受詔修類
篇至熙寧中司馬光始奏書文三萬一千三百一十九
重音二萬一千八百四十六以說文為本陳氏曰
丁度等既修集韻奏言今添字既多與顧野王玉篇
不相參協乞委修韻官别為類篇與集韻並行自寶
元迄治平及成書歷王洙胡宿范鎮司馬光始上之
熙寧中頒行凡十五篇各分上中下以說文為本而
例有九云潁濱蘇氏序曰雖天下甚多之物苟有
以待之無不各獲其處也多而失其處者非多罪也
至於無以待之則十百而亂有以待之則千萬若一
今夫字書之於天下可以為多矣然而從其有聲也
而待之以集韻天下之字以聲相從者無不得也從
其有形也而待之以類篇天下之字以形相從者無
不得也既已盡之以其聲矣而又究之以其形而字
書之變曲盡蓋天聖中諸儒始受詔為集韻書成以
其有形存而聲亡者未可以責得於集韻也於是又
詔為類篇凡受詔若干年而後成夫天下之物其多
而至比於字書者未始有也然而多不獲其處豈其
無以待之昔周公之為政登龜取黿攻梟去蛙之說
無不備具而孔子之論禮至於千萬而一有者皆預
為之說夫此將以應天下之無窮故待天下之物使
皆有處如待字書則物無足治者凡為類篇以說文
為本而其例有八一曰槼槻同部而呐㕯異部凡同
意而異形者皆兩見也二曰天一在年一在貞凡同
意而異聲者皆一見也三曰叟之在草侌之在於凡
古意之不可知者皆從其故也四曰氛古气類也而
今附雨䪩古口類也而今附音凡變古而有異義者
皆從今也五曰壺之在口無之在林凡變古而失其
眞者皆從古也六曰□之附天□之附人凡字之後
出而無據者皆不得特見也七曰王之為玉朋之為
朋凡字之失故而遂然者皆明其由也八曰邑之加
邑白之加&KR4325;凡集韻之所遺者皆載於今書也推此
八者以求其詳可得而見也凡十四篇目錄一篇文
若干
禮部韻略五卷晁氏曰皇朝丁度等撰元祐中孫諤
蘇軾載加詳定陳氏曰雍熙中殿中丞丘雍景德
龍圖閣待制戚綸所定景祐制誥丁度重修元祐太
學博士增補其曰略者舉子詩賦所常用蓋字書聲
韻之略也
干禄字書一卷晁氏曰唐顔元孫撰以經史所用為
正世所行為俗三者之間為通凡三體
林氏小說三卷晁氏曰唐林罕撰凡五百四十一字
以說文部居隨字出文以定偏旁其說頗與許慎不
同而互有得失邵必緣進禮記石經陛對仁宗顧問
罕之書如何必曰雖有所長而微好怪說文歸字從
堆從止從帚以堆為聲罕云從追於聲為近此長于
許氏矣說文哭後吅從獄省罕乃云象犬嘷此怪也
有石刻在成都公武嘗從數友就觀之其解字殊可
駭笑者不疑好怪之論誠然
復古編二卷晁氏曰吳興道士張有謙中撰有自幼
喜小篆年六十成此書三千言據古說文以為正其
點畫之微轉側從横高下曲直毫髮有差則形聲頓
異自陽冰前後名人格以古文往往而失其精且博
如此陳氏曰有工篆書專本許氏說文一點畫不
妄錯林中書攄母魏國夫人墓道俾有書之魏字從
山攄以為非有曰世俗以從山者為巍不從山
者為魏非也其實二字皆當從山蓋一字而二音爾
說文所無手可斷字不可易也攄不能強晚著此書
專辨俗體之訛手自書之陳了翁為之序
古文四聲五卷晁氏曰皇朝夏竦撰博采古文竒字
分四聲編次以便檢尋
龍龕手鏡三卷晁氏曰契丹僧行均撰凡二萬六千
四百三十字注十六萬三千一百餘字僧智光為之
序後題云綂和十五年丁酉至道三年也沈存中言
契丹書禁甚嚴傳入中國者法皆死熙寧中有人自
契丹得此書入傅欽之家蒲傳正帥浙西取以刻版
其末舊題云重熙二年序蒲公削去之今本乃云統
和非重熙豈存中不見舊題妄記之耶
英公字源一卷晁氏曰皇朝釋夢英通篆籀之學書
偏傍五百三十九字郭忠恕云按說文字源唯有五
百四十部子字合收在子部今目錄妄有更改又集
解中誤收去部在注中今檢點偏旁少晶惢至龜弦
五字故知林氏虚誕誤後進其小說可焚夢英因此
書正之柴禹錫為立石
釋鍳聿韻編總五篇洛陽僧鍳聿撰歐公序略曰儒
之學者信哉遠且大而用功多則其有所不暇者宜
也文字之為學儒者之所用也其為精也有聲形曲
直毫釐之别音嚮清濁相生之類五方言語風俗之
殊故儒者莫暇精之其有精者則往往不能乎其它
是以學者莫肯捨其所事而盡心乎此所謂不兩能
者也必待乎用心專者而或能之然後儒者有一取
焉洛僧鍳聿為韻總五篇推子母輕重之法以定四
聲攷求前儒之失辨正五方之訛顧其用心之精可
謂入於忽微櫛之於髮績之於絲雖細且多而條理
不亂儒之學者莫能難也鑒聿通於易能知大演之
數又學乎隂陽地理黃帝岐伯之書其尤盡心者韻
總也浮圖之書行乎世者數百萬言其文字雜以夷
夏讀者罕得其眞往往就而正焉鑒聿之書非獨有
取於吾儒亦欲傳於其徒也
字說二十卷晁氏曰皇朝王安石介甫撰晩年閑居
金陵以天地萬物之理著於此書與易相表裏而元
祐中言者指其揉雜釋老穿鑿破碎聾瞽學者特禁
絶之王氏自序曰文者竒耦剛柔雜比以相承如
天地之文故謂之文字者始於一二而生於無窮如
母之字子故謂之字其聲之抑揚開塞合散出入其
形之衡從曲直邪正上下内外左右皆有義皆出於
自然非人私智所能為也與伏羲八卦文王六十四
異用而同制相待而成易先王以為不可忽而患天
下後世失其法故三歲一同同者所以一道德也秦
燒詩書殺學士而於是時始變古而為隸蓋天之喪
斯文也不然則秦何力之能為而許眘說文於書之
意時有所悟因序錄其說為二十卷以與門人所推
經義附之惜乎先王之文缺已久眘所記不具又多
舛而以予之淺陋考之宜有所不合雖然庸詎非天
之將興斯文也而以予贊其始故其教學必自此始
能知此者則於道德之意已十九矣石林葉氏曰
凡事不為無義但古之制字不專主義或形或聲其
類不一先王略别之以為六書而謂之小學者自是
專門一家之學其微處遽未易盡通又更篆隸損益
變易必多乖失許慎之說文但據東漢所存以偏旁
類次其造字之本初未嘗深究也王氏見字多有義
遂一槩以義取之雖六書且不問矣况所謂小學之
專門者乎是以每至於穿鑿附會有一字析為三四
文者古書豈如是煩碎哉學者所以閧然起而交詆
誠不為無罪然遂謂之皆無足取則過也
唐氏字說解一百三十卷晁氏曰皇朝唐耜撰紹聖
以來用字說程試諸生解者甚衆耜集成此書頗注
其用事所出一時稱之耜知邛州日奏御
字說偏旁音釋一卷字說疊解備檢一卷晁氏曰不
見撰人名氏
切韻指玄論三卷四聲第等圖一卷晁氏曰皇朝王
宗道撰切韻之學切韻者上字為切下字為韻其學
本出西域今其法類本韻字各歸於母幫滂並明非
敷奉微唇音也端透定泥知徹澄娘齒音也曉匣影
喻牙音也來日半齒半舌也凡三十六分為五音天
下之聲總於是矣切歸本母韻歸本等者謂之音和
常本等聲盡汎入别等者謂之類隔變也中國自齊
梁以前此學未傳至沈約以後始以之為文章至于
近時始有專門者矣
韻補五卷陳氏曰吳棫撰取古書自易書詩而下以
及本朝歐蘇凡五十種其聲韻與今不同者皆入焉
朱侍講多用其說於詩傳楚辭注其為書詳且博矣
又有毛詩補音一書别見詩類大歸亦如此以愚攷
之古今世殊南北俗異語言音聲誠有不得盡合者
古之為詩學者多以風誦不專在竹帛竹帛所傳不
過文字而聲音不可得而傳也又漢以前未有翻切
之學許氏說文鄭氏箋注但曰讀若某而已其於後
世四聲七音又豈能盡合哉反切之學自西域入中
國至齊梁間盛行然後聲病之說詳焉韻書肇於
陸法言於是有音同韻異若東冬鍾虞魚模庚耕清
青登蒸之斷斷乎不可以相雜若此者豈惟古書未
之有漢魏之前亦未之有也陸德明於燕燕詩以南
韻心有讀南作泥心切者陸以為古人韻緩不煩改
字此誠名言今之讀古書古韻者但當隨其聲之叶
而讀之若來之為釐慶之為羌馬之為姥聲韻全别
不容不改其聲韻苟相近可以叶讀則何必改字如
燔字必欲作㳂沄反官字必欲作俱員反天字必欲
鐡因反之類則贅矣
廣干禄字書五卷中興藝文志婁機撰機取許氏說
文及諸家字書按以蔡伯喈五經備體張參五經文
字田放九經字樣與夫經典釋文子史古字參以本
朝丁度所書集韻為廣干禄字書蓋廣唐人顔元孫
之書也陳氏曰唐顔元孫為干禄字書其姪真卿
書之刻石吳興為世所寳辯正通俗三體目以干禄
謂舉子所資也機熟於小學嘉泰中教授資善堂景
獻時為惠國公數問字畫之異因為此書續唐之舊
故仍干禄之名既而悟其非所以施於朱邸也則以
干禄百福之義傅會焉
修校韻略五卷陳氏曰秘書省正字莆田劉孟容以
說文字林干禄書五經文字九經字樣佩觹復古編
等書修校
韻略分毫補注字譜一卷陳氏曰進士耒陽秦昌朝
撰附前韻略之後皆永嘉教授臨安錢厚所刻也竊
謂小學當論偏旁尚矣許叔重以來諸書是也韻以
略稱止施於禮部貢舉本非小學全書於此而校其
偏旁既不足以盡天下之字而欲使科舉士子盡用
篆籀點畫於試卷不幾於迂而可笑矣哉進退皆無
據謂之贅可也
附釋文互注韻略五卷陳氏曰以監本增注而釋之
押韻釋疑五卷陳氏曰進士廬陵歐陽德隆易有開
撰凡字同義異字異義同者皆辨之尤便於場屋
正字韻類謝氏曰季澤撰止齋陳氏序略曰季澤家
學長於詩禮頗欲有所論次而未就僅及就此篇其
於字學偏旁訓故學者易入焉韓昌黎嘗言注爾雅
蟲魚非磊落人歐陽公序韻總亦曰儒者莫暇精之
其有精者往往不能乎其它余方悲季澤官不足行
其志位不足稱其才且懼後之人見此書如二公之
云也於是道其平昔大槩序之篇端焉
字通一卷陳氏曰彭山李從周肩吾撰
切韻義一卷纂要圖例一卷陳氏曰汴陽謝暉撰紹
興十年序
三十六字母圖一卷夾漈鄭氏曰僧守温撰切韻之
學起自西域舊所傳十四字貫一切音文省而音博
謂之婆羅門書然猶未也其後又得三十六字母而
音韻之道始備中華之韻只彈四聲然有聲有音聲
為經音為緯平上去入者四聲也其體縱故為經宫
商角徵羽半徵半商者七音也其體横故為緯經緯
錯縱然後成文愚所作韻書備矣釋氏謂此學為小
悟學者誠不可忽也
經典釋文三十卷晁氏曰唐陸德明撰德明名元朗
以字行釋易書詩并三禮三傳孝經論語爾雅老莊
頗載古文及諸家同異德明蓋博極群書也
群經音辨七卷晁氏曰皇朝賈昌朝撰先是大臣稽
古不過秦漢引經義議政蓋自昌朝始此書以古文
多通借音詁乃辨正之凡五門
佩觹三卷晁氏曰皇朝郭忠恕撰取字文相類者别
其所從以檢訛舛上篇論今傳記小學異同極為辨
博陳氏曰忠恕為國子周易博士觹者所以解結
也忠恕恃酒狂縱數犯法忤物得罪其死時頗異世
以為尸解
翰林禁經八卷晁氏曰唐李陽冰撰論書勢筆法所
禁故以名書
墨藪十卷晁氏曰高陽許歸與編未詳何代人李氏
書目止五卷而梁武評書王逸少筆勢皆别出
臨池妙訣三卷晁氏曰未詳何人撰後有江南李煜
述書
周越書苑十五卷晁氏曰皇朝周越撰越以善書名
世天聖八年四月成此書奏御故其序稱臣越臣兄
起於柳公權書又云亡兄間稱名而不臣似未精討
論也
唐藏經音義四卷晁氏曰未詳撰人分四聲以類相
從蜀中印本也
鍾鼎篆韻七卷晁氏曰皇朝薛尚功集元祐中吕大
臨所載僅數百字政和中王楚所傳亦不過數千字
今是書所錄凡一萬一百二十有五陳氏曰不著
名氏按館閣書目此書有二家其一七卷七卷者紹
興中通直郎薛尚功所廣其一一卷一卷者政和中
主管衡州露仙觀王楚也則未知此書之為王楚歟
薛尚功歟尚功有鐘鼎法帖十卷刻於江州當是其
篆韻之所本也
漢隸字源六卷陳氏曰婁機撰以世所存漢碑三百
有九韻類其字魏碑附寫焉者僅三十之一首為碑
目一卷每字先載今文而以漢字著其下一字數體
者並列之皆以碑目之次第著其所從出洪邁作序
隸釋二十七卷隸續二十一卷中興藝文志洪适
撰适取古今石刻法其字為之韻辨其文為之釋以
辨隸書曰隸釋隸續陳氏曰凡漢刻之存於世者
以今文寫之而為之釋又為之世代譜及物象圖碑
形式悉具之魏初近古者亦附焉年來北方舊刻不
可復得覧此猶可慨想
象類書十一卷中興藝文志鄭樵撰中興後安石之
字說既廢樵復理其緒餘初有象類之書復約而歸
於六書象形類六百八指事類百七會意類七百四
十轉注類三百七十二諧聲類二萬一千八百十假
借類五百九十八
字始連環二卷陳氏曰鄭樵撰大略謂六書惟類聲
之生無窮音切之學自西域流入中國而古文取音
制字乃與韻圖脗合
論梵書一卷陳氏曰鄭樵撰樵論華梵曰諸蕃文
字不同而多本於梵書流入中國代有大鴻臚之職
譯經潤文之官恐不能盡通其旨不可不論也梵書
左旋其勢向右華書右旋其勢向左華以正錯成文
梵以偏纏成體華則一字該一音梵則一字或貫數
音華以直相隨梵以横相綴華蓋以自傳故必詳於
書梵以口傳如曲譜然書但識其大略華之讀别聲
故就聲而借梵之讀别音故即音而借
石鼓文考三卷陳氏曰鄭樵撰其說以為石鼓出於
秦其文有與秦權秦斤合者
嘯臺集古錄二卷陳氏曰王球子弁撰李邴漢老序
之稱故人長孺之子未詳何王氏也皆錄古彝器欵
識自商迄秦凡數百章以今文釋之疑者闕焉
前漢古字韻編五卷陳氏曰侍郎宣城陳天麟季陵
撰取漢書所用古字以今韻編入之
班馬字類二卷陳氏曰參政嘉禾婁機彦發撰取二
史所用古字及假借通用者以韻之洪邁景盧作序
金壼記一卷陳氏曰僧適之撰集書家故事以二字
為題而注所出於其下凡三百餘條
飛白叙錄一卷陳氏曰錢惟演希聖撰天聖四年序
進
籀史二卷陳氏曰翟耆年伯夀撰裒諸家鍾鼎圖說
為一編頗有攷究
法言撮要十卷陳氏曰吳興蔡耑山父撰以書家事
實分門條類亦無所發明淳熙中人
閣本法帖十卷樂静李昭玘䟦太宗皇帝治定餘暇
遊意翰墨遣使購古帝王名卿墨帖集為十卷詔鏤
板藏禁中每大臣登二府即賜焉歲久寖不復賜元
豐中嘉王嘗從神考借其板模拂幾百本王府官盡
得之士大夫間亦見一二初長沙僧希白填本刻石
河東潘氏御史劉次莊又作别本識者謂希白善書
不甚失真潘復易次間以它書御史所模尤疎闊夫
獨前者縱學步者拘因人之迹而又加意焉則目亂
而心疑神已虧矣故終不近也
六藝之一錄卷二百四十
