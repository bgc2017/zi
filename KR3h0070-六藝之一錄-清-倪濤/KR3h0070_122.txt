欽定四庫全書
六藝之一錄卷一百二十三錢唐倪濤撰
石刻文字九十九
沙州碑錄
唐京子隴西李氏功德碑記
第一行剥落殆盡不可復識第二行亦僅存
數字其餘難辯共二十五行每行五十二字
然其間亦多空白處其第二行飛閣二字起
其文曰
飛閣□□□連依□□□居□出□□□□□□一川
星懸□鍾□□□□發靈仙鬼□往往而在屬以賊臣
□□□□□□□□□□暴殄天物東自隴坻舊陌走
狐兔之羣西盡陽關遺邑聚豺狼之窟□木夜警扣門
晝扄塔中委塵禅處生□時有住信□朝散大夫鄭王
府諮議隴西李太賓其先指樹命氏紫氣度流沙之西
□山騰芳□名感懸泉之下時高射虎人望登龍開國
西凉稱藩東晉諮議即興聖皇帝十三代孫遠𣲖天分
世濟其美靈根地植代不乏賢六代祖寳隨使持節侍
中西陲諸軍事鎮西大將軍領□西戎校尉開府儀同
三司沙州牧燉煌公玉門西封邑三千戶曾祖逹皇燉
煌司馬其後因家焉祖操皇大黃府車騎將軍考奉國
皇昭武校尉甘州和平鎮將早逄昌運得展雄材一命
是凌雲之資百齡懷捧日之慶垂篠布□□□弓裘築
室連閎里成冠盖難兄令弟卓然□□之賢翼子謀孫
宛爾保家之主諮議天授純粹神假正直交游仰其信
鄉黨稱其仁義□深沉酌而不竭道氣虚遠感而遂通
嘗以為□江海者難測其深淺望乾坤者不究其方圓
况色空皆空性相無相豈可以名言悟豈可以文字知
夫然故方丈小室默□□不二之妙智度大道法爾表
無念之真以其虛谷騰聲洪鍾應物所以歴魔宫仙&KR1804;
佛日天□愛水朝清昏衢夜曉一音演法四衆隨□□
觧□珠密傳心印凢依有相即是所依若住無為還成
有住由是巡山作禮歴險經行盤□□□軒檻□斷□
削有地締搆無人遂□□□工百堵興役奮鎚聾壑揭
石聒山素湼盤像一鋪如金輪菩薩不空罥索菩薩各
一鋪□報恩天□□普賢菩薩文殊師利菩薩□□師
西方淨土千手千眼觀世音菩薩彌勒上生下生如金
輪不空罥索等變各一鋪賢劫千佛一千軀初坏土塗
◍布彩錯豁開石□□現金容本自不生示生於千佛
今則無滅示滅於雙林考經尋源備物像設梵王□世
佛母下□如□聖輪圓轉三有不空妙索維持四生人
其報恩天則請問六牙象寳□紫佩以棲真五色獸王
□青蓮而捧聖十二上願列於淨刹十六觀門開其東
土大□來儀於鷲嶺慈□降跡於龍華丕休哉千佛分
身聚成沙界八部敷衆重圍鐡山希夷無聲悉窣欲動
爾其簷飛雁翅砌盤龍鱗雲霧生於戸牖雷霆走於階
陛左□平陸目極遠山前流長河波映重閣風鳴道樹
每韻□空之聲露滴神池更證清淨之趣時節度觀察
處置使開府儀同三司御史大夫蔡國公□□道洽生
知才膺命世清明内照英華外敷氣邁風雲□懸日月
文物居□□□重武威□節鉞之雄括囊九流主持□
信爰因蒐練之暇以申禮敬之誠揭竿操□闟戟以從
蓬頭腁脇傍載□□熊羆啓行鵷鸞陪乘隠□軫□陽
谷□□而至於斯窟也層軒九□複道一帶前引簫□
上干雲霓雖以身容身投迹無地而舉足□足登天有
階目窮二儀心□三界有若僧政沙門擇靈悟法師即
諮議之□弟也戒珠圓□心境朗徹學探萬偈辨折千
人出火宅於□乘破空遺相□化城於四□虚往□□
於是引兄太賓弟朝英姪子良子液子□等拜手於階
下法師及姪僧志融歛□於堂上曰□□主君恤□求
瘼戡難濟時井税且均□財自給是以傍開虚洞横敞
危樓將以翼大化將以福先烈休庇一郡光□六親况
祖孫五枝圖素四刹堂構免墜知厥無慙非石何以表
其□非文何以紀其遠且登高能賦古或無遺遇物斯
銘今豈遐棄紛然遞進來以求蒙蔡公乃指精□而□
愚曰操斧伐柯取則不遠屬詞比事固可當仁恭仰指
□以俯就誠懇敢□□□狂簡庶彷彿於真宗
建立歲月書撰姓名俱闕
沙州千佛洞唐李氏再脩功德碑
碑額篆書十二字曰唐宗子隴西李氏再脩
功德記碑文首一行漫滅自第二至第二十
六行雖有剥落猶可讀其文曰
□□歸唐□右散騎常侍英髦驤□□□□□皆以稽
古微言留心儒素或登華第更高拔□之名又戰□堂
每中甲科之的雖云流陜居戎而不墜箕裘暫□□□
□□猶次將軍之列子既承恩鳳闕父乃擢處貂蟬朱
門不媿於五侯樹戟崇隆於貴族至於源分特秀門繼
簪裾家承九錫之枝流𣲖祥雲之胤時遭西陲汨没□
□至德年中十郡土崩殄絶玉關之路□□□□□□
□□□□凡二甲子運偶大中之初中興啓運□□□
□□□□□□□□是金星耀芒之歲皇化溥洽通乎
八紘遐占雪山綿邈萬里府君春秋纔方弱冠文藝卓
犖進止規常迥然獨秀時則妻父河西隴右一十一州
節度管内觀察處置營田支度等使金紫光禄大夫特
進食邑二千戸實封三百戶賜紫金魚袋南陽張公諱
義潮慕公之高望藉公之文武於是乃為秦晉遂申伉
儷之儀將奉承祧世祚潘陽之美公其時也始蒙表薦
因依獻捷親拜彤庭宣宗臨軒□□所以公具家□面
奏玉階上亦冲融破顔羣公愕視乃從别勑授凉州司
馬檢校國子祭酒兼御史中丞賜紫金魚袋錫金銀寳
貝詔命陪臣乃歸戎幕□□餘載河古麾戈拔幟抉囊
龍韜盡展克復神鳥而一戎衣殄勍寇於河蘭馘獯戎
於澣海加以隴頭霧卷金河泯湍瀨之波蒲海梟鯨流
沙㢮列𤇺之患復天家□□孫致唐堯之壽域晏如也
百城□□□□無拜井之虞十郡豊登吏士賀來蘇之
政此乃三槐神異百辟稀功英雄半千名流萬古公又
累蒙朝奬恩渥日深方佩隼□用堅磐石勲猷未□俄
已云亡享齡五十有二終於燉煌之私第亡叔僧妙弁
在蕃以行高才峻遠邇瞻依名逹戎王贊普追召特留
在内兼假臨壇供奉□□□□□□□持談柄海辯吞
流恩洽燉煌庇庥家井高僧寳月取以為儔僧叡餘蹤
扇於河隴亡妣汜氏太夫人龍沙鼎鼐盛族孤標庭訓
而保子謀孫軌範而承家建業清資不□薦累代而揚
名閥閱聯綿□□□□□□今乃逝矣佳譽存焉故府
君贈右散騎常侍生前遇三邊無警四人有暇於東臯
命駕□□□□□□□□□傾誠謁先人之寳刹廽顧
粉壁念疇昔之遺蹤瞻禮玉豪歎紅樓之半側豈使林
風透闥埃塵寳座之前峗嶺陽烏曝露荼毗之所嶝道
之南復有當家三窟今亦重修巨金華石□籀存焉於
是乃募良工訪其杞梓貿材運斧百堵俄成魯國班輸
親臨勝境雲霞大豁寳砌崇墉未及星環斯構矗立雕
簷化□巍峩不譲於龍宫懸閣重軒□□□□於日際
其功大矣筆何宣哉亡兄河西節度衙推兼監察御史
明逹天與孤貞松筠比節懷文挾武有張賓之策謀破
敵擒奸得玉堂之□術曾朝絳闕敷奏金鑾指畫山川
盡縱横於天險□□□□□□□□□□兄明德任沙
州錄事參軍操持吏理六曺無阿黨之言深避四知□
□□□□□□切慕乘鷗之咏□□□□□□兄明詮
燉煌處士今古滿懷灑落卿雲之□□先效義灮騰矞
露之文五柳閒居慕逍遥於莊老□□□□□□□□
□□夫人南陽郡君張氏即河西萬戸侯太保張公第
十四之女温和雅暢淑德令聞深遵陶母之仁至切齊
眉之操先君歸覲不得同赴於京華外族流連□各分
飛於南北於是兄亡弟喪社稷傾淪假手託孤幾辛勤
於苟免□□□□□□□□□□所賴太保神靈奪恩
勦斃重光嗣子再整遺□雖手剏大功而心全棄致見
機取勝不以為懷乃義立姪男秉持旄鉞惣兵戎於舊
府樹勲績於新墀内外肅清秋毫屛迹慶豐山踴呈瑞
色於朱軒陳霸動容歎□□□壯室四方嚮義信結隣
羌運籌不媿於梓橦貞烈豈慙於世婦間生神異成太
保之徽猷雖處閨門實丈夫之□□然心悟道□併棄
樊龍巡禮仙巖&KR0008;圖□□於時□□□□□□□□□
□頓捨青鳬市紫金於上國觧瓔珞棄珠珍銷金鈿於
廊廡運虚槖於庭際乃得玉豪朗耀光衝有頂之峯寳
相發輝直抵大羅之所長男使持節沙州諸軍□□沙
州刺史兼節度副使檢校右散騎常侍御史大夫上柱
國弘愿輔唐憂國政立祥風忠孝頗懇於君親禮譲靡
忘於伯□六條布化千里隨車人歌來暮之□□紹龔
黃之績次男使持節瓜州刺史墨離軍押蕃落等使兼
御史大夫弘定文武全材英雄賈勇晉昌要險能布頗
牧之威巨野大荒屏盪匈奴之迹挾纊□□□士卒冺
燧不媿於㐮陽□□□□□□□□□□都河自注神
知有道之君積貯萬廂東郡著雕金之好□□□□□
□□□□□□次男使持節甘州刺史兼御史中丞上
注國弘諫飛馳拔拒唯慶忌而難儔□□□楊非由基
而莫比洎分符於張掖&KR0008;恤惸孤布皇化於專城懸魚
發詠次男朝議郎前守左神武軍長史兼侍御史弘益
三端俱備六藝精通工書有□□□□□札連芳於射
戟□□特逹文雅□□於時豐年大稔星使西臨親抵
燉煌頒宣聖旨内常侍□□□□□□玉裕□□克珣
副師大夫稱齊□□□□大夫□忠回偕□□□□□
密梓材遐耀天威呈祥塞表因鑿樂石共紀太平余所
不□□然狂簡
年歲在甲寅拾月庚申朔伍日甲子
右至狂簡字其文已完後特記年月攷甲寅歲昭宗
乾寧元年也後尚有二行俱剥落隠隠見官號字較
密於前然多不可識矣按此碑所謂凉州司馬檢校
國子祭酒兼御史中丞者姓李氏唐之宗族名闕不
可考其妻父則唐歸義軍節度使張義潮也考唐史
義潮降唐在宣宗大中五年發兵略定河西十郡令
其兄義澤奉圖籍以獻宣宗因於沙州置歸義軍以
義潮為節度使鎮之咸通四年克復凉州八年朝京
師文中叙李君戰功雖涉鋪張然大約從義潮與有
勞績者至再修功德味其文義蓋李氏之先曾於千
佛巖建有寺宇李君之父贈右散騎常侍者重為修
整後李君之妻義潮女南陽郡君又於巖窟繪畫佛
像故云再修因作此記備載李氏三世官閥政事及
修寺梗槩刻石置洞中今寺已久湮而圖畫極工以
不見風日金碧粉墨之色不變與此碑同為塞外舊
觀也重閬汪德容記
王阮亭池北偶談
誌公碑
常白山醴泉寺誌公碑唐開元乙卯立文作
齊梁體可辨者十之三書法圓勁在歐虞間
每行凡七十九字其下多斷齾不存其碑隂
乃誌公像也碑可辨者錄於此
大唐齊州章邱縣常白山醴泉寺誌公之碑
□□京大薦福寺奉敕□慶□綴文沙門玄傘(闕五字)
薦福寺□□翻經院校勘沙門正智寺都維□僧道
寂建此寺(闕三十字)□□曇花未出庸詎知寂滅之名覺日
猶□曷嘗識苦空之相□夫金儀下降含靈□淨月之
光寳教旁流□□□□雲之潤三車□駕(闕二十九字)化工
(闕三字)香不息所以化身周流於别土神□□□於塵沙
或十大聲聞駐形□□一方菩薩納景凉臺觀□背嶺
以宣慈清辨起(闕二十六字)未掩白足(闕二字)佛法之(闕三字)月
□咸王城之舍蓋□生□道□境發□若不人□具(闕四
字)諦幢高□者與今此醴泉寺者是宋齊(闕二十八字)經文
師即□□身之菩薩□遊神境來屇兹山棲託巗阿聿
修禪寂以為此地玄武之分青龍□□□□首以開疆
據天齊而劃野却(闕二十六字)尚父之□居九合一匡齊桓
公之覇國爾其常白山者廼摩天□地掩映蔽虧抱泉
石以娛神出雲霞而飬性山毛地髮名花將軟草連芳
(闕二十九字)人(闕二字)繪(闕二字)形勝(闕二字)招提自後七級崇圖
□起舍佉之□五層□□重標戰勝之門海目山亭妙
相殫於變態虹梁鳥革大壯(闕三十字)綵畫(闕二字)塵凢(闕二字)
香(闕一字)水調八觧之□風□五音之說息心之輩見流
注以超昇廽面之徒仰幽關而悟入時逄(闕二字)代屬(闕三
十二字)金林玉□寥落幽巗我國家灌頂四天纂圖千帝
以佛乘為象馬用道品為城郭八方起塔□□道形九
□聚鹽情殷(闕三十二字)佛(闕二字)此精廬□通堯日三齊族
姓向梵境以翹誠四履□□仰釋天而矯首又屬中宗
孝和皇帝龍興漢道入天經(闕二十七字)周法界去景龍二
年歲次□子爰有齊州正智寺都維僧仁萬字道寂慨
兹隳墜抗表□宗天鍳至誠特賜名(闕三十三字)否而還泰
山靈掩以重開法俗歡康人神□悅初師之行進表也
夢乘船上山及翌□赴朝所□無礙豈非興廢□定通
□懸期(闕二十九字)俶裝東上將(闕二字)州(闕二字)三藏義淨法
師各代高僧天下重德先奉敕於大薦福寺(闕三字)律以
(闕六字)勝緣(闕一字)城在東倍增(闕二十六字)四□降靈五□德
□人天之表名揚宇宙之間聖□難□神功叵測及將
命星發載逹京(闕十字)時有(闕三十四字)身(闕二字)輟絃歌歲(闕三
字)即以二月八日親率合境老幼大會新寺表慶天恩
又於□□之□尊卑就列鴈行齊聽(闕三十三字)忽見有醴
泉□□□□三四尺深淺三尺餘色淨味甘爰符瑞典
挹酌同飲咸覺蠲疴豈不以□福□圓三靈允答光揚
寳□滋液金場故(闕二十七字)上聞□□垂感有敕改名為
醴泉寺仍更抽入册九僧住持行道自玄波再委□題
重開日殿赫而□昇月宫華而桂滿若乃(闕二十八字)海精
勤以齊深戒月澄空□□密霧禪燈焰室巧避輕風濯
□□之龍□洗毗□之鳥眼長袪五住遠效四心刷□
鴈以飛雲轡(闕二十七字)捨生之地續桂□□有情根軌足
方□鳴金鼓□功不朽流福無窮斯竝先帝之本願莊
嚴法師幽贊威神之所致也又師遊戲生死示(闕二十五字)
儼如親對即平時所將黑犬亦絫具□□厥□□無願
不從廼至有患心痛者但取廟前少土和水服之應時
便愈遺形是託神靈保持由是(闕二十五字)梁史傳師本俗
姓朱氏金城人也少出家□□道林寺僧儉法師為和
上業存禪□宋太始初漸彰異迹居止不定飲食無時
長髮跣足每(闕二十七字)詞同讖記言不虛發應騐如神或
□視通於北□分形遍於南國竒怪忽恍不可殫論以
天監十三年歲次甲午十二月八日(闕二十九字)相奄然示
終時有異香□□芬馥特敕厚加殯送葬於金山獨龍
阜仍於墓所□開善精舍敕陸倕製銘於冡内王筠勒
碑於寺隂(闕二十六字)生及其去也以精靈度物哀憐庶類
福祚皇王且彼依鍾山此依常白彼葬龍阜此□龍臺
前王挹風建開善之墳後帝傾□□醴(闕二十五字)至今大
唐太極元年歲次壬子皇帝御天下之三載凡一百九
十九年化化之緣古今無盡明明之德日月彌新其所
變現之梗槩(闕二十七字)之□衆所未諒恭敬者隨時受福
疑慢者應念立徵事迹繁夥不可備載當嘉聲上徹先
帝令左臺監察御史宋務先親加檢覆(闕二十八字)八正所
以知歸一屬□緣獲未曾有□□復命倍沃天心刺史
楊元禧分符北極露冕東藩□雨逐於行車仁風隨於
轉扇黃金(闕二十八字)追鳥跡於上乘想(闕六字)繩寳地□動
天宫薦瑞香園延光帝載縣丞主簿縣尉□舍(闕四十三字)
羣物揚舲彼岸錄事□□鄉□等門滋蘭□□□□芽
忠信滿於州閭因果□於□□□□虔命□奉(闕三十六字)
九地荷於津通貝樹披春帝王之遺文秩矣金□□□
諸佛之正道通矣迷津□路菩薩運載之乘行矣(闕八字)
之(闕二十七字)况玄天大造充溢於盡空淨域鴻緣牢籠於
無外昔迦□□□如來垂讃歎之□彌勒當□□□表
歌揚之偈若稽古訓式樹□碑仍於(闕二十七字)銘曰義天
兆昧優花未披但迷五蘊孰辨三伊□□火宅耀我金
儀神足繼軌□□揚蕤(其一)□□有□成觀方□□戴表
靈□□開(闕二十七字)綱燬我寳地壊我金場花殘鷺沼煙
輟龍香霞標歇滅石徑荒凉(其三)萬㝢乘皇千齡纂帝日
月連□飛行□契□念新(闕五字)高(闕二十八字)精標五門玉
墀俶感銀□輿存(其五)欲赴天泉規國德寄誠墳廟傳
詞翰墨瑞醴通流嘉祥允塞重光佛□□題宸極(其六)□
紺軒加(闕二十八字)沙(其七)先帝聖靈聿資神境冥扶默贊分
形散影既墓彼山又墳兹嶺寳鐸雙振金繩共柄化□
□□真身永永(其八)功□泉(闕五字)天(闕二十七字)宣聞諸典故
鐫金鏤玉道該緇素式讚王猷□□淨度勒像賢劫刊
碑覺路(其十)開元三年歲次乙卯二月己酉朔十五日癸
亥(下闕)
景範碑
鄒平縣西南五六里有小山曰相公山山前
有相公墓墓上有碑雖闕文尚可讀近于奕
正作天下金石志亦未之載錄於左云
大周故銀青光禄大夫中書侍郎同中書門下平章事
上柱國晉陽縣開國伯食邑七百戶贈侍中景公神道
碑銘并序
翰林學士朝議郎尚書水部員外郎知制誥柱國賜
緋衣袋臣扈載奉敕撰
翰林待詔朝議郎守司農寺丞臣孫崇望奉敕書
帝軒轅乘土德之運其臣曰奢龍祝融能辨方域以制
區夏帝嬀氏禪陶唐之基其臣曰伯夷后䕫能典禮樂
以和人神上古佐命之道(闕五字)焉三政嗣興國史寖盛
彌綸輔翼代有其人皆金策丹書絢繢功業垂其訓聚
而為墳典形其美流而為歌頌陋篆籀之質略我則潤
之以(闕五字)之淪朽我則鏤之以貞珉銘以紀功碑以誌
行千載之下粲然可觀者其唯神道之表乎故中書侍
郎平章事景公諱範皇朝元佐(闕二字)顯德二祀冬十一
月薨於淄川郡之私第天子廢視朝軫殱奪之念制贈
侍中遣使贈奠飾終之典優而厚(闕二字)詔詞臣□文□
琰盛矣(闕三字)孔悝彝鼎不出廟門杜預豐碑空沈漢水
姑自矜於名氏誠未顯於邦家與夫輝煌帝恩導揚休
烈(闕八字)者可同日而語也(闕六字)綸有直而叙之用丕顯
我大君之命臣聞景氏之先出於芈姓從楚王於夢澤
差□侍臣書漢將於雲臺丹推名將濟美垂(闕六字)生偉
人維周之輔長山之下淄濟為川地勝氣清惟公故里
夫嘉遁絶世高卧於是者足以□顥氣而為(闕七字)生於
是者足以(闕三字)而為世傑故公之先由烈考太僕府君
之上曰王父賓大王父閠皆貞晦不仕介享天爵而巢
許(闕十三字)&KR3210;(下闕)仲曰篆公(闕四字)世(闕二字)聿登相位而申甫
之祥著矣昔者聖人之教天下也本之以仁義制之以
經籍是謂人文是謂人(闕六字)以□開物成務者(闕四字)所
於此(闕二字)以公輔之位必由稽古升廊廟之才必以經
術顯而公以明經擢第於春官氏則賢哲之(闕六字)為吏
於清揚(闕十一字)掾於高密郡秩滿而□授范縣令大鵬之
翼鎩北溟以未舒&KR0034;雷之聲殷南山而不□然則(闕七字)
干之(闕十五字)通人之才變而順則方圓之量不能局故公
之佐縣政也人謂其勤且㓗矣典刑書也人謂其(闕八字)
邑恪□以(闕八字)使□政□而從入者則人謂其賢且能
矣粤若日月之彩得天而大明風雲之期遇屯而勃起
(闕十字)磻溪□璜(闕十字)我大周聖神恭肅文武孝皇帝建
大功於漢室為北藩於魏邦初筵既開得賢斯盛於是
我公(闕九字)而君臣之(闕九字)龍飛在天躬載曜靈至於霄
極皇業肇建制以公為秋曹郎進階至朝散大夫而(闕九
字)萬(闕十二字)之樞惟聖人執左契臨萬邦經久制大命日
政之機國之大柄總於樞務者可謂重矣而公(闕九字)忠
而賢(闕十一字)公為左司郎中充樞密直學士尋轉諫議大
夫克職今皇帝嗣位之時登用舊臣而并人乘我大喪
擁衆南寇親征之舉迅若奔雷分命大臣保釐(闕七字)於
公仍拜貳卿(闕九字)振帝伐張黃鉞白旄殪羣兇而皆盡
參旗河鼓導清蹕以言旋大祲既已平九服又已定(闕四
字)時惟輔臣而公昌言可(闕八字)聖謨碩望可以鎮流俗
爰立之命帝心允孚六府肇脩兵賦元大邦之調用(闕五
字)公自立不回信而有守(闕十字)哉大運逄時洪鈞在手
資忠孝於君父享富貴之崇高而盡瘁之勞因成恙疢
封章疊上優詔褒稱聽解利權(闕一字)專(闕七字)以列卿歸
第懸車故鄉嗟風樹之忽驚訴蒼天兮何極見星而往
夕露方多泣血以居晨漿屢絶哀與性盡卧疾而終享
年五十有二(闕七字)觀夫公之行事則其道也淳而粹充
充焉無能稱其言也直而肆謇謇焉無所忌耿介以自
立強幹以自□故其仕也□一命之卑□三(闕六字)無悔
吝古人之操何以尚也秉筆者得無愧於詞矣許國夫
人李氏嗣子太廟齋郎嚴信等□□□靈□光□□烝
嘗翼翼賢人(闕九字)子事終之禮佳城閉日長揪篲雲勒
銘垂休以示千古其詞曰
長白蒼蒼淄水湯湯哲人之生逄時會昌哲人之逝魂
遊故鄉□高山兮峩峩逝水兮驚波□而□死(闕十九字)山
有頽阪水有高岸人何世而不新善有名兮獨遠猗歟
公兮時用丕顯
顯德三年歲次丙辰十二月己未朔十日戊辰
石敬瑭家廟碑
朱簡討云曾於廟市見五代石敬瑭家廟碑梁周翰撰
文翰雖不甚工亦是古物惜未購之此碑石今不知所
在
武侯廟碑
成都遭張獻忠之亂金石文字一無存者惟武侯廟碑
尚完好蓋武丞相元衡帥蜀時裴柳二公皆在幕中實
元和四年己丑也碑首稱節度掌書記侍御史内供奉
賜緋魚袋裴度撰營田副使檢校尚書吏部郎中兼成
都少尹侍御史賜紫金魚袋柳公綽書
禾山寺顔書
永新縣禾山寺傍有顔魯公書龍溪兩大字鐫於石壁
方廣徑丈數百年來石壁如故而二字每年輙徙下今
離地不二尺矣
左朝奉郎行秘書省秘書郎贈左朝請郎黃公
墓誌銘
觀文殿大學士左金紫光禄大夫江南西路安撫制
置大使兼營田大使馬步軍都總管兼知洪州軍州
事兼管内勸農使隴西郡開國公食邑四千四百戶
食實封一千七百戸李綱撰
公諱伯思字長睿父姓黃氏其遠祖自光州徙居閩中
為邵武人曾祖汝濟贈太師曾祖妣高氏贈相國太夫
人祖履任資政殿大學士左正議大夫提舉中太一宫
會稽郡開國公贈特進祖妣叚氏封河南郡夫人考應
求任奉議郎饒州司錄事武騎尉賜緋妣王氏封僊源
縣君繼李氏封真寧縣君任氏封華容縣君會稽公由
布衣擢高第以德行文學被遇三朝致位丞弼號為名
臣公其適長孫也公天資警敏風度夷粹幼不好弄惟
喜讀書日誦千餘言每聽會稽公講論經史公退與他
兒言無遺誤者會稽公尤鍾愛之俾晨夕侍左右躬自
訓導任為假承務郎嘗夢孔爵集於庭覺而賦之詞采
甚麗識者知其為文祥也故左中大夫右文殿修撰贈
太師衛國公李公䕫會稽公之甥也於公為外伯父儒
學聞一時會稽公命公師焉種學績文根柢淵源益臻
壼奥年甫冠入太學與宿儒寒畯挍藝屢占上游優等
與薦送遂過南省屬哲宗升遐徽宗諒隂不言詔罷廷
試公名在行間不得攄其素蘊會稽公將以恩例繼奏
俾增秩公固辭由是益竒之時朝廷方以宏辭取士公
將應其科肄業不輟屬會稽公薨公以毁得羸疾竟不
遂所志士論惜之初公未第前以銓試第一人調磁州
司法参軍久不之任至是改通州司戸丁内艱不赴服
除授河南府戸曹參軍公平居篤志文史視世務邈然
不以經意其掾洛陽也衆謂會府劇曹難以稱職而公
應事接物游刃有餘不勞而辦洛陽故都素號衣冠藪
澤公以餘暇與其賢士大夫游從容翰墨間相得甚適
秩滿當受代少保莘國公鄧公洵武實司留鑰惜公之
去辟知右軍巡院公亦樂其山水人物之勝因留不辭
盖留者又二年除詳定九域圖志所編修官兼六典檢
閱文字改京秩尋充監護崇恩太后園陵使司主管箋
表以修書恩陞朝列除秘書省挍書郎既入館縱觀册
府藏書雅惬所好耽玩至忘寢食再遷祕書郎在館踰
再考丁奉議公憂公性至孝自幼失母氏而真寧華容
君復相繼捐館舍執喪咸以孝聞至是不勝哀毁疾遂
以劇釋服至京師清癯骨立而嗜學不倦蓋如昔也復
除舊職不數月竟不起實政和八年二月二十六日享
年四十公遭會稽公之喪廣讀佛書恍若有悟遂篤好
之嘗作西方淨土發願記以述見聞及家世歸依之意
甚詳將没之夕沐浴易衣西向修念佛三昧而逝家無
餘貲盈箧笥者書籍而已公體弱如不勝衣而風韻灑
落飄飄有凌雲之意遇人謙謹恂恂如不能言而高明
閎遠善著書揮毫數千言倚馬可待自幼學至強仕手
未嘗釋卷其所至雖假室暫寓必求明窗净几圖史滿
前欣然處其間誦習述造皆有度程寒暑不易故其所
學汪洋浩博上自六經下至諸子百家歴代史氏之書
天官地理律歷卜筮之說無不精詣又好古文竒字官
洛下得名公卿家所蓄商周秦漢鍾鼎彛器欵識研究
字畫體製悉能了逹辨正是非道其始末遂以古文名
家在館閣時當天下承平無事詔講明前世典章文物
修輿地圖集鼎彛古器考訂真贗公以素學與聞議論
發明居多所著古器說凡四百二十六篇地志文字尤
富古器說悉載博古圖地志說見於九域圖志皆藏之
御府副在有司與同僚㐮陽許翰尤相友善翰喜述作
所觧太元諸書有疑義以就公質之是時士務浮競枝
辭蔓衍趣時好以取世資公獨退然無營寓意古道所
學最為絶俗文詞雅健格高而思深歌詩俊逸清新追
古作者盖公之學問慕揚子雲文章慕柳子厚詩篇慕
李太白此自其平日所稱道也有東觀文集一百卷藏
於家公尤精小學凡字書討論備盡本朝淳化中博求
古法書命翰林侍書王著緒正諸帖公病其乖偽龐雜
作刊誤二卷考引載籍咸有依據而公之書正行草隸
皆精絶初放歐虞後乃規摹鍾王筆勢簡遠有魏晉風
氣得其簡牘者皆藏弆嗚呼昔之所謂好古博雅君子
與夫直諒多聞之益友者非公其誰當之公亦好道家
之言自號雲林子别字霄賓其再至京師夢人告之曰
子非久人間上帝有命典司文翰覺而書之册不踰月
遂謝世其事頗與李長吉王平甫同亦異矣夫公自假
承務郎六轉至朝奉郎自磁州法掾六遷至秘書郎以
長子陞朝列追贈左朝請郎娶張氏左朝散大夫直龍
圖閣淮南路計度轉運使賜紫金魚袋根之女封太安
人男二人長曰詔右通直郎知福州長樂縣事次曰䚮
右從事郎福建路安撫大使司凖備差遣女一人適宣
教郎江南西路安撫制置大使司幹辦公事鄒栩孫男
三人同寅惟寅見寅惟公之殁以宣和五年十月十八
日葬於鎮江府丹徒縣招隱山之麓距今十有七年方
葬時詔䚮尚幼不克銘於墓大懼湮没先德乃狀公平
生行事來請銘綱于公中表姻婭相與甚厚又公嘗從
先公太師學義不得辭銘曰
天地和氣清微淑靈山川炳煥草木敷榮公禀其秀瑞
時以生岐嶷之姿見自幼齡風神凝遠玉粹冰清温良
端恪祖訓是承孔翠之祥乃以文鳴含英咀華休有俊
聲來游賢關令譽騰躍遂登儒科靡此好爵筮仕之初
於西邑洛簿書粗辦寓意寥廓發聞惟馨高步館閣縱
觀羣書得其所樂貫穿古今見聞日博沈酣耽玩心醉
於學根深華茂其詞如雲文章典雅詩句清新人皆窘
束我獨奫淪追古作者超類軼羣夏鼎周鼔鍾鎛彝尊
雲靁刻畫繚以繆文銘章欵識研究本根洞視千古别
其贗真下建小學訂正精明字畫之妙晩臻老成有正
有隸有章有行鸞翔鵠跱為無不能兼資數器以大其
名身返不昌遽速殞零蘭摧桂折鳳去梁傾莫詰其由
歸於杳冥白玉樓成上帝有詔往司文翰脱屣塵淖世
間夢幻孰非顛倒壽夭升沉竟亦何挍京口之藏既安
宅兆十有七年星流電掃子孫方興天有顯報追作銘
詩萬古之告
元處士雲林先生墓誌銘
拙逸老人周南老撰
雲林倪瓉字元鎮元處士也處士之志業未及展於時
而有可以傳於世誦其詩知其為處士而已蓋自詩法
既變而以清新尚莫克究古雅處士之詩不求工而自
理致冲淡蕭散尤負氣節見於國朝風雅而與虞范諸
先軰埒今板行於世故弗論若處士之世系固不可無
述也按倪之先漢御史寬之裔也十世祖碩仕西夏宋
景祐使中朝留不遣徙居淮甸占籍都梁為時著姓建
炎初五世祖益挈其家渡江而南至常州無錫僑梅里
之祗陀愛其地勝俗淳遂定居焉厥後族屬浸盛貲雄
於鄉高祖伋曾大父淞皆厚德長者隠而弗耀大父椿
父炳勤於治生不墜而益隆母蔣氏處士嚴出也先生
生而俊爽稍長強學好修性雅㓗而敦行孝弟率子弟
以田廬生産悉有程度有餘財未嘗資以為俚俗紛華
事其師鞏昌王仁輔老而無嗣奉養以終其身殁為制
服執喪而葬焉若宦遊其鄉客死不能歸櫬者則割山
地以安厝之見義則為不以兒婦人語解尊官顯人樂
與之交於宗族故舊煦煦有恩尤喜周人之急神精朗
朗如秋月之瑩意氣靄靄如春陽之和刮磨豪習未嘗
為紈綺子弟態談辨絶人亹亹不倦好客之名聞於四
方所居有閣名清閟幽迥絶塵中有書數千卷悉手所
較定鼎彝名琴陳列左右松桂蘭竹香菊之屬敷紆繚
繞而其外則喬木修篁蔚然深秀故自號雲林每風止
雨收杖屢自隨逍遥容與詠歌以娛望之者識其為世
外人客至輙笑語留連竟夕乃已平生無他好玩惟嗜
蓄古法書名畫持以售者歸其直累百金無所靳雅趣
吟興每發揮於縑素間蒼勁妍潤尤得清致奉幣贄求
之者無虚日晩益務恬退棄散無所積屏慮釋累黃冠
野服浮游湖山間以遂肥遯氣采愈高不為諂曲以事
上官足跡不涉貴人之門與世浮沉恥於衒暴清而不
汚將依隠焉世氛頗淨復往來城市混跡編氓沉晦免
禍介特之操皦然不渝年既老而耳益聰目益明飲啖
步履不異壯時氣貎充然其所飬可知矣處士所著有
稿句曲張天雨錢塘俞和愛之為書成帙藏於家洪武
甲寅十一月十一日甲子以疾卒享年七十有四娶蔣
氏先處士七年卒子二長詵孟民字也次孟羽號耕逸
女三長適徐瑗次適陸頥幼為母舅蔣氏女孫男女若
干人既以每年每月日奉柩葬於無錫芙蓉山祖塋之
下而刻石識歲月且遵治命來徵銘余辱游於處士甚
久處士來吳嘗主余家山肴野蔌促席道故間規其所
偏未嘗愠見或吟詩作畫縱步徜徉今年秋仲留詩為
别而孰知遂成永訣乎余少處士七歲而將衰行將與
草木俱腐何足以任其託雖然詎可恝然忘言乎輙舉
其槩為銘以畀之聊以紓吾哀云耳銘曰
受才之美有其時曷賈不售卒不施依隠玩世與時違
安常處順全吾歸嗇不使禄昌載詩寢言歌之其聲希
没而不朽惟在兹
元儒道川倪先生祠碑
賜進士出身奉政大夫吏科掌印給事中加三級宗後
學(闕)國璉撰文
賜進士出身文林郎翰林院編修加一級後學汪師韓
書丹
賜進士及第通奉大夫經筵講官戶部右侍郎加一
級後學梁詩正篆額
先王之制自天子至於官司皆有廟記曰君子將營宫
室宗廟為先居室為後唐侍中王珪不立私廟至為法
司所劾太宗優容之因官為營廟以愧其心此廟制之
通於古今上下者也惟庶人無廟王制云庶人祭於寢
朱子語錄或云今士庶人家亦祭三代非違禮歟曰雖
祭三代却不立廟未可謂之僣禮蓋古所謂廟體制甚
大皆具門堂寢室非如今人但以一室為之如朱子言
一室者凡居室皆曰寢也非專祀之廟也專祀之廟前
曰廟後曰寢是也是故廟之與寢尊卑不同制度亦判
若以居室為祠堂何異以寢為廟無乃不可乎國璉竊
為之說曰祠堂之與三廟二廟一廟其規橅不必盡合
也居室而空之以為祠堂其與庶人之僅祭於寢大小
廣狹又有間也廟非官師以上不得立祠堂則人人可
為特視其有力與無力耳有力而即已成之居室為方
新之祠堂其事甚便其費不煩而且無踰分僣禮之嫌
奚為而不可今者吾宗人之為祠堂以祀其祖也合於
古而不違乎時可謂斟酌最善者矣吾宗人之祖元儒
道川先生也先生姓倪氏諱士毅字仲弘朱子再傳高
弟始居新安之隠塘為隠塘第一世遷祖其學遠宗洙
泗近接饒陳竟委窮源逓相授受生平撰述甚富而四
書輯釋尤為後學津逮昔潛溪宋公評曾南豐氏之文
以為信口所談無非三代禮樂而寧都魏禧嘗論士之
著書必如布帛菽粟可以救天下之饑寒乃可謂之著
書嗚呼二公之言微先生孰與當之歟先生既飬高不
仕而次子尚德公明洪武間復以經術屢徵不起侍先
生偕隠雲峯稱世德焉十二傳而至贈奉直大夫國勲
公公克昌先業隠塘之族甲於他姓後雖寄籍錢唐不
忘桑梓闢故址而充大之更欲為先生立倪氏家廟未
果而贈公老矣晩歲常集其子若孫誡之曰道川府君
祠堂缺如春秋蘋藻無有專所每用耿耿然吾非敢忘
之也歐陽公有言不敢緩盖有待以俟汝曹異時功成
名立仕宦晉秩顯榮褒大庶幾廟貌尊崇潛德幽光永
永勿替今吾老且病廹不及待汝曹他日如吾願乃佳
否則吾室廬在故鄉者某水某坵歴歴可指汝曹擇而
為之無令後世有不肖子孫化為榛莽此吾不得已之
計策之次焉者也且夫古賢先師凡有禆於後儒者入
學必釋奠合樂所在皆然至如鄉先生德業聞望素著
既没猶得祭於社况吾祖府君道周性全理學垂統有
父之親有師之尊而棲神鮮堂構之嚴崇報乏版楹之
庇何以昭來兹飭稚昧哉遺言如此乃自贈公没後諸
子若孫各從遠宦而留居支庶不能負荷遽使高明之
室再過為墟幸有外門一區墻宇四周向為族子借居
巋然尚存贈公之嫡子孫居於杭者公議改為祖祠族
中賢哲光日明經等願司其事且以此意遍告宗人宗
人無不欣悦方將製室以式致祭以時蓋無俟庀材召
匠而前有堂後有寢東西有序又有樓以藏器具有厨
竈鐺斧之所以備粢盛犠牲之烹割即不如古人廟制
之宏深肅穆而足以妥先靈合宗族隠塘餘慶正未有
艾此固道川先生之流風遺韻久而彌新而奉直公之
貽謀亦遠且大詎非甚盛之舉哉國璉與奉直諸孫濤
等素篤宗盟常同遊處今備述顛末馳書於余求作碑
文刻於麗牲之石余支𣲖非隠塘然先生百世師也又
以同姓故得桂名其間何幸如之何榮如之遂不敢以
不文辭復系之以詩云
斯文之傳聖不虚生聖人既沒道在六經孰為闡揚大
儒以升厥有淵源授受分明紫陽而後饒陳崢嶸先生
紹之拳拳服膺功歸著錄掇拾菁英隠塘學𣲖詩禮趨
庭施於孫子綿綿繩繩迨十二世哲嗣雲仍門閭光大
積善餘徵臨没遺言祠堂未成棲托缺如曷供椒馨爰
望後人是經是營外門一區有堂三楹庖厨廊廡不煩
變更奉先生祀秋嘗冬烝孫曾合議宗族分承以妥以
侑籩豆鉶羹嗚呼先生鄉邦之楨表章功鉅日曜星晶
風韻所被山高水清豈惟一家奉厥粢盛凢夫族人奔
走愓兢億萬斯年勿墜典型
六藝之一錄卷一百二十三
