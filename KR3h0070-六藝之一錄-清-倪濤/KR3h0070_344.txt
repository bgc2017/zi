欽定四庫全書
六藝之一錄卷三百八十六錢唐倪濤撰
歷朝書譜七十六
明賢墨蹟詩翰
宋仲温詩帖
秋日懷兄弟
秋至轉相憶蕭蕭木落初如何去鄉國不見有音書漂
泊全無定存亡半是虚風塵幾時靖還似昔同居
相别幾多時相思淚滿衣家貧經難久世亂得書稀作
吏誠全拙從軍事亦非鄉心秋塞雁盡日向南飛
懷何孝廉
絶憐何有道老節獨居貧孝義今誰及交情久更真清
齋將十載小隱欲終身别後音書斷相思入夢頻清
明前五日宋克書舊詩三首
宋仲温酬南宫生七言絶句
昨夕端察時雍村人念其非誑心者則此機會之失當
有無涯之憾用敢步來韻再贅下憤作三絶奉去用道
求之之難而失之之易以增重其所當怏悒使不釋然
於懷而將有所歸咎也幸勿以草惡見擲是望
短牆荒徑倚名花游客春來感興賖何事東風不相惜
盡吹香豔落田家和韻
夢落揚州二十年傾城消息竟茫然如今幸識春風面
又作來生未了緣
紅塵綠鬢送流光四十風情尚渺茫雲雨高唐元是夢
後人空自說襄王克
高季迪青邱子惜花歎
惜花不是愛花嬌賴得花朝伴寂寥樹樹長懸鈴索護
叢叢頻引鹿盧澆幾回欲折花枝嗅心恐花傷復停手
每來花下每題詩不到花前不持酒凖擬看花直盡春
春今未盡己愁人纔留片夢依前砌全落千英過别隣
懊恨園中妬花女畫幡不禁狂風雨流水殘香一夜空
黃鸝魂斷無言語縱有星星在蘚衣拾來已覺損光輝
只應獨背東窗卧夢裏相隨高下飛槎軒高啟
劉伯序(秩)題留春軒詩
時人看花為花好我獨看花被花惱含英結蕊須幾時
殞紫飄紅如一掃人生少小難老成纔得老成易枯槁
寄言年少好看花莫待花殘須及早花殘畢竟有開時
人老此生難再造何當别置留春軒長使花開人不老
陳文東(璧)與時中詩簡
陳文東謹奉書時中節判宗兄孝次近家信至云尊公
下世而吾兄遠迴區區雖在千里病未能興不覺悲喜
交集始兄除授時得書為慰後二年僕承乏解州因有
州人送徒至成都之便亦嘗令附狀僕以丁艱東奔竟
不知沈浮相别六年之間出處凶變各如此可為悽斷
去歲春初期兄必迴冀得一見兄何為淹許時耶日來
孝履何似繼聞兩至舍下存問尤見情至僕病兩月甫
及愈而司銓者呼入選意者造物使之然耶賦得一詩
為寄并在解州時與前歲期待各一首兹并寫上亦以
見僕不敢忘故交耳
五年不見威州倅萬里遙遙有所思亦幸歸來那忍語
人生出處正難期進牌方愧天官選卧病誰憐送族悲
昨夜得書渾不寐枕邊聊詠寄君詩
解州官舍夢後一首
惜昔君為萬里遊今年我亦應徵求夜來夢裏驚相見
半說威州與解州
期兄迴一首
君家頃有故遠宦亦應歸萬里關山遠三年消息稀寄
書多不達對酒惜長違相見翻成泣春風定挽衣兹
因子盛還謹具此為問尚惟節哀是愛八月初或當遠
離無吝示及動静以慰瞻企力書不盡文東奉書凡見
鄉中諸友幸為我一一謝之病餘未能遍作書耳顧文
照附此致意七月廿一日
周履道詩簡
對春雪一首
璚葉綴玄圃玉羽翔伊川翻霙九霄下呈芳二月前低
徊隔簾翠玲瓏入綺錢欲消不自駐已斷復成連珠幃
凝華潔花池舞影妍相思梁園暮曾賞洛城年
昨日賦得此詩寫奉元度孝廉一笑王成老蘇刻還致
二本餘以五鐶送之復其原值也望徹之春寒佳否砥
再拜初月十七日梅花有便索一枝見惠甚佳砥
周履道詩帖
言甘知有吝味旨閑其多居恒屬念慮抱朴心靡他淳
風返元化至體適平和意勝惟自然道存諒不磨營營
彼澆俗機巧滋煩苛身偕百慮長奄忽其奈何尚朴
齋一首
貧富不相直衰榮固有時行哉徒自速止尼未為遲﨑
嶇千萬塗辛苦豈要辭風雨羣雞鳴壊屋起晨炊一日
不解醉千古有遺悲如何屠釣人敢為帝者師風雨
一首用高季迪韻
立世守兹道毅然生死間奄去同其盡榮辱豈相關若
人固可悲弔溺吾所艱蕭瑟見遺墨風雨慘容顔秦唐
去我遠二李無時還世傳斯有在邈哉不可攀題吾
子行遺墨後
休沐出自旦騰步非所樂偶兹芸閣賞得遂中林約朱
輪交廣衢綺麗涉紛錯寧復知閒燕飛蘿散雲壑池魚
可以觀幽蘭可以握金題耀緗帙粉墨間揮霍覽物千
古上興謠契冥寞縱縱不復云悠悠付觴酌朋簮既己
盍善戲不為虐志適孤興遠物遣萬慮薄於世本何資
逍遙每恒若行矣空谷深撫心慚場藿芸閣讌集得
壑字
日暮登高臺浮雲結遠隂樹木何蒙籠野雀噪繁林驅
車涉關塞岐路鬱且深借問子何之故鄉阻﨑&KR0706;曷不
暫栖息蓬藿非所任隱憫意不發威遲既前臨脆管促
飛觴鵾絃奮逸音仗劍從此别秋風滿懷襟寡力步非
窘薄遊志不沈策馬欲俱去我無當世心贈葉秀才
一首
大江洪流若奔馬横截中天向東寫吳楚風煙浩蕩中
海門赤日光相射上將氣吞雲夢澤猛士聲震長平瓦
靈旗遙指濠泗間神戈暫駐狼山下萬民不擾農業興
白叟黃童在田野文武之道惟張弛固識賢才天所假
去年開閫今復來歡呼動地聲如雷願翻長江作霖雨
沛澤何止沾枯荄我欽當時羊叔子峴山之碑傳未巳
清德九世其在君緩帶輕裘自兹始送淮南蘇同僉
赴鎮
渺渺晴湖白鷺飛青山迢逓夕嵐微閒操桂楫雲生腋
欲采芙蓉露滿衣紫翠房深丹竈暖松杉秋静鶴巢稀
明年去覓封君達應駕青牛說息機送趙一陽真士
歸霅上
松花金粉落春晴白鶴看棋如客行疎雨竹忩緣是夢
隔林茶臼只聞聲繁華久困心何得澹泊相遭思亦清
不有鹿門高世志山中幾日道能成次韻介之夢山
中
落日孤城近海邊川流九道直如絃朱幡到邑歌來暮
玉帳論兵思去年楚水南迴多賈舶虞山西望少人烟
從來惠化同甘雨還使殘民得灑然送李用和之常
熟知州
元度中舍持此紙須近詩謾錄如上元度年妙才俊清
辭麗翰有足高於人者尚有以取此何哉山野人硬語
政自不滿一笑耳至正二十年六月八日句吳周砥
周履道與陳惟寅詩帖
絶句四首奉答惟寅高士見贈句吳周砥再
拜
誰識元方趣高居湖上山詩成不求賞獨詠兩松間
感子相存意蘭章謬見推何因石床月同擥薜蘿帷
列岫供秋色遙風散水文明當思舊隱歸櫂一川雲
真方非任世寡默自為身養道窮山裏何關習隱淪
八月廿一日
野花疎竹媚幽姿翡翠簾前雨散絲最愛陳琳詩句好
玉盤春露捧金芝
秋來長掩竹間扉過客誰能識道機慚愧廬山陳處士
時來共葺薜蘿衣
晩風吹雨過林廬柿葉飄紅手自書無限蕭條江海意
一尊相對憶鱸魚八月廿一日惟寅徵君踏雨過林
館為留終日因誦近賦絶句三首愛其詞致清婉輒走
筆次韻如上古道寥寞人以角逐聲利為務惟寅獨逍
遙恬淡之鄉時來示之篇章翰墨之事豈易得也哉周
砥
張仲簡寄叔方詩
長句一首寄上叔方先生求賜之教張簡頓首
盧橘花開梓樹疎故人安稳在樓居翠眉狎坐春行酒
絳帳懸燈夜讀書未必醉來忘簡寂祇緣老去尚高虚
離羣應念任舂者道路天寒欲命車
顧謹中陳君相見詩卷
陳君相見虞山陲驚詫潛夫麋鹿姿髮白每憐欺我老
酒紅聊爾寄顔衰好諛俗子休論相久别故人欣說詩
明日歸舟風迅順為傳消息慰癡兒暢月廿七日書海
虞趙氏書樓友弟顧祿
徐文穆與雪窩詩簡
遠自獲交以來幾三十載中間多承眷愛之情楮毫難
罄奈何日薄西山又承厚貺何以克當兹因良便謹賦
拙句以謝於萬一云幸存顧盼是所望也忝友徐遠載
拜雪窩翰相先生契家台席
故人天上分天祿白燦珠璣重貝金老病蘇時湌一飯
不堪秋日掛西岑七月二十日貢
桂孟平剪燈新話歌
山陽才人疇與侣開口為今闔為古春以桃花染性情
秋將桂子薰言語感離撫遇心怦怦道是無憑還有憑
沈沈帳裡晝吹笛煦煦忩前宵剪燈倏而晴兮忽而雨
悲欲啼兮喜欲舞玉簫倚月吹鳳凰金栅和烟鎖鸚鵡
造化有迹尸者誰一念纔萌方寸移善善惡惡苟無失
怪怪竒竒將有之大夫未達虎為狗濯足滄浪泥數斗
氣寒骨聳錚有聲脱幘目光如電走道人青蛇天動搖
不斬尋常花月妖茫茫塵海漚萬點落落雲松酒半瓢
世間萬事幻泡爾往往有情能不死十二巫山誰道深
雲母屏風薄如紙鶯鶯宅前芳草凄燕燕樓中明月低
從來松栢有孤操不獨鴛鴦能並棲久在錢唐江上住
厭見潮來又潮去燕子銜春幾度回斷夢殘紅落何處
還君此編長嘯歌便當酌以金叵羅醉來高枕睡一覺
高車駟馬遊南柯
俞有立晞顔燕坐諸詩帖
晞顔燕坐事心齋悟道圓融渺際涯松桂雪霜存節操
鸎花雲月寄情懷栖遲自得衡門樂隠約誰如蔗境佳
水澤遊觀盡舟楫十年幾見換芒鞋
峩冠縫掖老儒林卓爾高風識見深白雪陽春傳雅致
冰壺秋月見沖襟酒杯揖譲長辭醉詩句推敲不厭吟
幾見杖藜歸較晩牽裾稚子足懽心
柳花飛雪夕陽中逝水韶光似轉蓬客況慣曾聽夜雨
愁懷況復感春風芳林茂樹寒雲合斷岸平田野水通
穀雨己過秧未綠時時著屐訪田翁
家貧薪水孰擕持幾歲逐貧貧轉隨辟穀有方期采藥
賣文無益謾吟詩蒼蠅敢慕冥鴻舉跛鼈難追逸驥馳
自笑無能更多病年來筋力覺全衰昨以鄙句呈竹
園先生先生再用次韻示教精金美玉愈出愈竒於是
復用前韻以謝不敏朽生俞貞木書
解大紳寄胡端方古詩
井上梧桐雨灞亭卷秋風故人適戰勝匹馬歸山東問
君今年三十幾能使香名滿人耳君不見雙峰直上幾
千仞見君文章亦如此如君兄弟天下稀雄詞健筆皆
若飛將軍金印嚲紫綬御史鐵冠重繡衣喬生作尉别
來久因君為問平安否魏侯校理復何如前日人來不
得書陸潭山水佳可賞蓬閣閒時日應往自料青雲未
有期明知白髮偏能長樓頭青絲白玉瓶别時相顧酒
如傾搖鞭舉袂忽不見千樹萬樹空蟬鳴縉書寄
端方以寓久别之意云
羅寅菴書雲山詩帖(楷書)
雲山蒼蒼烟水浩浩芙蓉九疊沚清泠黛色波光淨如
掃水邊曲徑山下村勝境髣髴桃花源幽居無塵來客
少唯有喬林青到門南州公子烏臺客十年作官歸未
得朝回拄笏對新圖應念山中舊遊跡舊遊陳跡安在
哉夢裏金華仙掌開憑誰更向中流置一葉笑推蓬瀛
歸去來吉水羅汝敬
楊文敏久雨喜晴詩帖(行草書)
久雨喜晴鄙作錄奉吳太史年兄大人和教
僑居正感盧生夢屹坐轉傷風雨懷水宿雞豚迷舊柵
土封蚯蚓上危階疎才敢謂身名晚懶性翻疑俗尚乖
猶幸明良修五事依然靈曜退隂霾榮拜稿
楊文敏郊祀記二首(行書)
郊祀恭侍大駕宿齋宫有作奉呈學士苗先
生
六合塵清化曰熙南郊有事致齋時暖回玉殿春光早
漏轉銅壺夜景遲五色雲霞依鳳輦九天星斗映龍旗
侍臣肅穆惟瞻仰滿䄂天香近紫微
虎旅龍驤列兩階翠華今夕駐蓬萊聖心亹亹祈天眷
星象森森拱上台己喜祥光調玉燭更看和氣藹春臺
禮成明日同稱慶歌誦無能愧謭才建安楊榮拜手
王僉事發龍泉詩簡(行書)
别後至九月盡到任旋即上臨江浮吉水經龍泉上猶
南抵梅嶺東折而徑長河安遠瑞金石城寧都上下贑
灘入永豐樂安臨川建昌南豐廣昌望閩關而回日日
山行數月未已陟危峰緣絶澗入深林窮深極幽無地
不到幸承雲庇墜處不險險處不墜故得延喘至今此
後又未知復能作書問起居否也因發龍泉偶興故人
之思輒成二律錄成呈吟席以發一笑俚歌頗多其景
趣不過如此不敢一一奉達也舊識王鈺拜手
冬至至後發龍泉毒霧漫空山際天方訝吹塵暗河縣
更疑叱馬上秦川千峯合處微通鳥萬壑分時暫著鞭
遙想掖垣今夜月幾人陪直對金蓮
路入南康山漸低肩輿差可問茅蹊清心暫對千年樹
側足驚臨百尺溪野水崩沙餘虎跡天風動竹見猿啼
老懷無那登臨興迴首前村日已西三月廿八日謹書
列位師保先生學士先生洎舊寅兄前不敢奉問臨
楮倀倀而已會間幸叱名致敬鈺再拜
楊文定遊正陽門詩帖(行楷書)
遊正陽門詩錄呈學士苗先生
列聖經營式廓同幸逢當宁底成功九天日月層樓表
萬國江山一望中豐水豈徒懷禹績冀都今喜復堯封
清遊況值開新霽柳拂金河跨玉虹右一
登樓直上最高層下瞰中原萬里平水出西湖環紫禁
山連東岱拱瑤京累朝都邑于今盛先帝經營此日成
自古臣勞君道逸兔罝千載詠干城右二南郡楊
溥
王泉坡幽棲詩帖
絶好幽棲地沈沈萬木隂高崖宿雨潤古屋暮雲深草
色含芳意溪光澄素心偏宜憲府客相對日長吟臨川
王英
李古廉與苗學士詩簡(楷書)
舊歲殘臘承枉顧橋門是夕又至朝房以慰岑寂非愛
厚何以至此謾成絶句二首專錄奉呈改教幸甚學士
苗先生友兄
雪積空庭未掃除病來自覺故交疎不緣知巳情偏厚
肯冒寒威到弊廬
獨坐高樓對燭明忽聞窗外馬啼聲從容款語過深夜
别是交游一段情老友李時勉拜手
李古廉呈都帥詩簡
承示阻雨佳作奉誦再四辭意兼至深用敬歎荒寂中
情思不舒辱愛厚不敢以默聊用和答專錄奉呈改教
幸甚都帥湯大人閣下
將軍志高才且俊好賢樂道多風韻在鎮三年一事無
閱武巡兵到鄉郡山城十日雨不收水滿長河泥沒脛
黃鸝翅濕未遷喬翠竹叢低自遮徑獨宿村居厭寂寥
遠傳剡曲乘高興且將尊酒接歡娛不管長塗有泥濘
醉來興盡忽復歸鳥啼花落江村暝相望孤城雲不開
相思遠水心猶競忽枉雲箋佳句傳驚喜逾時未能定
開府清新世已聞杜陵雄傑人難並我慚潦倒無所為
隂雨愁來苦多病直待新晴出送君謾寫離懷繼高詠
辱知李時勉拜手
李古廉青山詩帖(楷書)
青山迢逓帶長林山下柴扉野樹隂路轉清溪多暑氣
天空涼吹落泉音石牀雨後雲猶濕竹逕人希草自深
我欲與君同寄傲未知何日解朝簮吉水李時勉
于忠肅書落花吟
昨日花開樹梢紅今日花落樹頭空花開花落尋常事
未必皆因一夜風人生行樂須少年老去看花亦可憐
典衣沽酒花前飲醉掃落花鋪地眠風吹花落依芳草
翠點胭脂顔色好韶光有限蝶空忙歲月無情人自老
眼看春盡為花愁可惜朱顔變白頭莫遣花飛江上去
殘紅易逐水東流
陳祭酒古婺詩帖
古婺多名山羣峰天際出林密夕景遲溪静波光溢宛
若桃源鄉靈巖可潛跡夀命匪松喬披圖慨今昔安得
與子游策杖招隠逸慈溪陳敬宗
徐元玉(有貞)㒺極詩帖
親有㒺極恩子有㒺極思思親莫能報徒抱終天悲吾
人同所感景迫桑榆時悠悠風木心永言以相詒惟當
崇令德顯揚良可期天全翁
許道中朝退詩帖(行書烏絲闌)
昨承學士高先生有朝退邂逅之作捧誦再四感慰益
深因兩和其韻發乎情者不能已也謹錄奉學士苗先
生目入幸幸
詩書慶澤紹華簮直道匡時德量深愛主日邊多啟沃
憂民海内少呻吟金蓮照夜論思退紅日移磚劍珮臨
最是同年知素履冰壺秋月絶塵侵
垂紳端笏正纓簮德望中朝眷注深推轂肯留青眼顧
彈冠竊效白頭吟詩來下里誠難和字出蘭亭未易臨
藥籠近聞多異品向陽花木畏寒侵侍生東魯許彬藁
呈
邱時雍忠烈祠詩帖(行書)
復次韻忠烈祠一首錄奉李先生求教幸勿
效司馬稱好也呵呵
經濟雄才可太平遭逢仁聖也難行共期樞筦還當軸
豈料彭城不返旌道啟横渠云有樂名齊魏國恥論兵
廟顔忠烈祀鄉土瞻拜儀容儼若生字愚子邱霽稿
劉廷美寄瀼西詩并柬(行楷書)
鄙詩一首用致遠懷錄寄瀼西鄉兄至契閣
下希笑覽焉
塞雁南飛日書來見故情大夫新拜寵高士舊知名官
簡餘閒少心勞太瘦生春風阿閣上重聽鳳凰鳴辱友
劉珏
張汝弼栽杏詩簡
友弟張弼頓首貳教用亨先生執事禮闈之火區區幸
得無恙不勝幸矣秋間事尚未知何如今日企羨執事
之優遊清適猶跨鸞鶴而翔寥廓也何可得哉火後移
館偶賦栽杏一詩敢敦呈左右用發八千里外之一笑
詩曰玉河東畔春坊裏借得閒齋寄此身偶見擕來山
杏好買栽不計客囊貧孤根元荷乾坤力嫰葉都含雨
露春擬醉紅雲香霧底曲江風景一番新
張亨父會稽山水詩帖(楷書烏絲闌)
朝散塗山世屢移越中濠上盡堪疑奠山平土神功遠
九域何妨遍禹祠塗山
萬壑千巖一鑑中酒船搖蕩藕花風清歌落日思狂客
可得風流萬古同鑑湖
碧樹寒巖與世辭丹功惟有冷泉知一般天地飛升去
何處仙山日月遲葛仙井
一掬蒼波歛衆川雨晴時墮赤闌前滿亭涼思誰禁得
倚杖來吟秋水篇望海亭
高寺多風易落花漫憐宫界足烟霞數村荒樹山鐘外
不辨逍遙隱吏家梅山寺
津口無風波不興棹郎將艇勸郎登山明水秀不歸去
日暮秋濤子細乘西陵渡
南風雨過若耶深蓮女菱歌亂别心後夜繁霜凋綠盖
洞房歸去理秋砧若耶溪
聞道飛來一夕間瑯琊秀色越中看何年肯補鼇峰闕
絶頂安身待羽翰飛來峰
一江秋水澹無情一葬曹娥便有名抵死不忘忠孝理
有靈須婐屈先生曹娥江
區中不見巨鼇來陸海天成紫翠堆秦帝望仙仙更遠
兹山真是小蓬萊小蓬萊
巖洞冥冥一穴虚禹咨山鬼護藏書皇靈肯念民多事
煥啟玄文示古初禹穴
内史風流頗放形半酣隨筆序蘭亭為誰一唱三興感
樂極悲來萬古情蘭亭
樂生誰不慕彭籛可是商時好古賢遲死不曾聞大道
山中鹿豕亦長年彭山
俯仰乾坤一嘯吟舊遊回首幾浮沉三山浪比三鼇島
誰見仙人戲碧岑三山
宛委山顛古石臺苗龍去後少仙才月明昨夜聞清唳
白石先生化鶴回降仙臺婁江張泰
侯東樵孤松詩帖(草書)
孤松隙處漏寒雲弘景山中自有春老鶴踏殘枝上月
白衣不受世間塵碧隂落落垂書榻金粉飄飄襲醉身
劚得茯苓和石煮始知天地有閒人東樵侯方
姚公綬書溪東篇(行書)
賢哉許仲子孝友乃其德藕花溪水東置此一區宅兄
存既能讓兄亡心不易豈惟讓其居潤色可為則朝開
溪上忩旭日蕩波色暮歸溪上舟渚禽飛格格三子森
如玉長作芹泮客進道觀逝川晝夜窮簡册尋常登龍
門變化奮六翮仲季事畎畝黽勉動稼穡春祈歲十千
秋取禾三百嬉嬉婦子間啟處足衣食閒暇陳八簋邀
我話疇昔我在兄弟行年齒髯鬢白醇醪常我醉醉卧
月下石情猶不自已臨流曾促席惟余母黨親仲子立
行特南風藕花開錦雲手可摘觀魚倚闌檻意趣互閑
適相去雖密邇别去輒馳憶田間固無營欲屢何可得
有時來吾村需我以文墨為書溪東篇層空動瑤碧成
化甲辰六月二日表兄姚綬書於江南水竹村
姚公綬贈金良德詩
御史大夫金豸冠兩廣節鉞得一韓民懷吏畏邊患息
信賞必罰嚴而寬偉哉廟堂梁棟具出將暫作邦家翰
萬里何曾遺故舊惠扇重若青琅玕扇中畫景掃凡俗
振然三鷺浴清湍綠楊風高野岸闊潔白疑在西雝看
將門難弟皎玉雪謂有此弟兄尤難奉揚仁惠弗敢後
嗟予衰病狎鷗鳥無夢爭趨鷺與鸞因君保此需白戰
強顔一笑登詩壇成化癸巳六月廿有一日姚綬為金
良德書於天光雲影亭(弗敢後下疑有脱句)
姚公綬書贈菊坡高士詩帖
堂偏有地栽叢菊菊外無塵結小亭何處滿籬秋爛爛
此中清景月冥冥主人自對多青眼若個相看是白丁
能屈王弘送酒使謾勞陸羽煮茶經重陽定不嫌皆醉
舉世惟應笑獨醒君已種來酬逸興我將分去對頽齡
從教五柳當門碧忽見南山向晚青須插滿頭成眷戀
籬邊開口重丁寧谷間飲水知甘味卷裡題詩頌德馨
朝拾落英和湛露夜吟蓬髩帶疎星曾容翠竹陪孤主
莫把春光嘆易零三徑宛存頻雁蕩一舟常許度鳬汀
風景似仙家山厨飰熟麻恐人知姓氏避地隔烟霞流
水一溪雨種桃千樹花莫教漁父識出向世間誇
姚公綬送雲東逸史雜詩卷
東風吹雨不終日東風吹酒不上面送君鼓棹歸錢塘
問君定在何時見君言清明三月三桃紅李白皆相似
放舟直抵水竹村醉欲題詩大雲寺酌橘奕于中心
堂贈别綬
臘盡分擕此水頭經春歷夏又逢秋白蘋半沒來時路
綠樹重維去日舟沈約病腰多瘦瘦張翰歸興獨悠悠
一行一住情何限雲影蟬聲驛外樓留别姑蘇吳元
璧時元璧病酒不得會故於詩及之閏六月二十日綬
採藥不採芝以芝名藥色常來佩蘭人親薰自朝夕
種竹多近水取鈎曾釣魚客來知姓氏節下亦堪書
右五言絶二首丹邱
松門早已為君開何事期君竟不來想是落花泥尚濕
嬾移雙屐向蒼苔
一尊欲向竹間開常日愁無好客來獨酌有時還獨醉
碧溪明月照蒼苔初夏招陳惠民遊五畝園不果以
此柬之姚綬
鳬鷖渡口烟蒙樹蘆荻藂邊月暎沙絲竹一船詩共酒
風流不羨五侯家
竹下幽亭竹外山山中流水日潺湲一彈古調無人愛
只有白雲相與閒
霜落吳江楓葉殷酒船輕蕩過前山如何毛骨清如許
月在蘆花淺水間
孤鶩舟邊見白蘋山横秋氣樹迷津櫓聲咿&KR2374;誰家去
疑訪成都賣卜人題日者孫翁綬
姚公綬咏物詩册
片片鱗鱗傳粉初夜來青女定躊蹰鴛鴦披素朝凝慣
翡翠生華露結餘寒氣簷端先積聚暖梢隟處後消除
戴家茅屋山隂雪致客迴船恐未如霜瓦
兒童嬉戲捻窩成空洞燃膏晃眼明戶外素光隨手滅
案頭虚白帶寒生獨饒金剪三更凍相似銀釭一味清
問昔孫康曾用否憐余卒歲事長檠雪燈
竿老如松可棟梁新煩匠氏結茅堂牖明月散湘雲影
椽近風飄粉節香酒甕少時浮沆瀣鄰家今日見裘羊
涼聲撼動秋如此棄置籃輿也不妨竹屋
溪藤剪綴玉生光非幕非幃稱我床雪作流蘇纔得似
繭為房舍豈能方招邀梅月情同潔勾引梨雲夢獨香
漢武昔年如見此肯將甲乙漫收藏紙帳
地不多寬僅一方書堆四角卧中央十升為度應難並
咫尺於人未可量有酒待需勞婦置無屏能掩倩雲防
渠渠夏屋潭潭府空為兒孫計肯堂斗室
三尺分光夜照書書窗坐對夜何如新涼可近知秋到
繼晷相親是晝餘几案過高徒自累文房資助不為虚
銅盤絳燭嗟何補不照逃亡照綺疏短檠
鑄來便覺類胎仙分頸含香細吐烟立對匡廬當此日
飛歸華表是何年首山材質終成器坎水鳴飛若聞天
警露無因秋夜静炷薰移近枕屏前銅鶴爐
工巧成杯細鈒彫物形何事不能逃雙螯直立人驚畏
八足横行酒動搖烏有先生當用續無腸公子不須招
夜深徧席三巡處紅燭光中儼上潮銀蟹杯
毛自山中短褐來霜鋒揮霍别長才足奔月窟非徒爾
錐畫沙場亦快哉君不中書因老大子能作傳重徘徊
無由一問江淹事幾見花從夢裡開兔毫筆
修斵孤桐不記年於今零落又無絃文侵蛇腹交加斷
穴與龍池咫尺連幾點殘徽星散去雙馳逸足雁迴旋
牙期相對嗟何及涸盡當時碧澗泉破琹
鍛葉為筒竅引聲昔人網得借龍名憑金幻出於中巧
比竹吹來分外清楊子半酣聊托興桓生三弄不勝情
仙翁約我瑤池去更欲桃花樹下鳴銕笛
晨興初對不能離開匣登臺似有期落月在梁非夢見
初霜侵鬢是心知唐鬟婀娜難勝髻張敞風流且畫眉
莫為日高忘拂拭塵昏安可别妍媸曉鏡
鍛成雙股配柔剛疊就雙鋒自歛芒巧匠誇工冰雪瑩
佳人到手歲年長割開素繭還憐蛹裁破文鴛不近鴦
恐墮吳淞無網處錯教人認作魚腸剪刀
雪剪香羅小小裁隨人只向袖中來春兼錦字人如玉
夜拭銀筝月似杯羃首肯嫌膏被髮留痕争怕淚盈腮
鮫人亦有閒機杼借織生綃恐致猜手帕
時製為巾重裹頭功須挑織線纖柔目張不為忙中減
綱舉都從頂上收小岸烏紗頻照鏡輕籠白髮淡宜秋
共言乞得天孫巧借問佳人果是不網巾
莫剪鴛鴦製合歡帛中棲纊禦嚴寒公孫用布原非儉
兄弟同衾亦自安薄煖侵膚春在繭微温塞枕絮成團
抱禂相近宵征者星在東欄漏未殘綿被
美人絲縷藉渠纏百轉千回斷復連共處閨房消白日
獨隨刀尺度流年短長有限惟營繞寬窄無多競取憐
至節添功須此出手中應得借餘妍線板
東井青絲閱歲年亭深塵静只高懸轉來最喜銀床滑
汲去全憑玉虎牽斷響有時秋月下連聲無數曉風前
九迴腸為春愁役更似河車不住旋轆轤
編草成襟袖可無剪裁誰箇費工夫帶烟農父徂畛隰
披雪漁翁入畫圖鷺羽能添新趣向羊裘不換舊規模
得渠便不愁風雨短棹春江獨自娛蓑衣
三尺惟憑一縷緡竿頭搖颺屬漁人近牽杜若洲前月
遠繫桃花浪裏春自分高風能補衮誰言獨繭可為綸
相持去約任公子用掣如山截海鱗釣絲
飛雪無由沾縞袂歸途有分失烏衣不隨柳絮依稀去
常逐梨花自在飛夢斷玉樓驚月落愁迷粉蝶送春歸
黃泥墳上堂存否華髮坡翁可暫依白燕
角雜青紅刺亦多摘防傷手更如何出湖蕩槳風初起
分葉移船水不波翻覆謾勞雙眼力往迴相趁一聲歌
夕陽歸路擕筐筥秋滿蘋花點碧莎採菱
竹半過牆殞在林露梢零落選苔深粉銷已識風香遠
斑在端疑淚點侵入剪且供閨婦手裁冠殊稱野人心
錦䙀更鍚佳名號好為堂前稚子吟筍籜
朝露纔晞便趁風高低去住任西東舞猶白雪還鋪逕
繫向游絲只在空啄啄江頭知鳥雀行行隄上看兒童
章臺走馬春歸矣飛逐雕鞍得暫同柳絮
送不須期嗅不消穿簾淡淡忽迢迢雨從曲徑開時濺
風自中林隙處飄和露上衣驚寢曙薰人到枕可憐宵
玉壺若扣鴛鴦事安得虹飛百里橋花香
樹底枝頭見漸稀紛紛紅白點苔衣雨中過眼千嬌失
風外傷心一片飛故態似隨蝴蝶化殘香疑道晚春歸
丁寧童僕無輕掃尚把餘妍媚夕暉花落
少時嘗見先君子松雪公誦謝宗可咏物百首亦能記
其一二邇來五十餘年四方馳逐百事萃心忘去久矣
弘治戊申七月因與式之輩晚酌聞其所誦謝詩三首
重有感焉即席依韻追次八月四日自蘇還抵平望偶
自賦三十餘首子旬頗銳志此藝因以此紙作烏絲就
其廣長書凡二十六首付與見余感今思昔者又將托
此以傳旬尚勉之雲東逸史記
又云因余甥伍式之誦宗可韻用之為剪刀手帕白燕
詩凡三首公綬
六藝之一錄卷三百八十六
