欽定四庫全書
六藝之一錄續編卷五錢唐倪濤撰
石刻
錢塘吳焯尺鳬武林石刻題跋
司馬池周騤錢聿石再寳陳嘉謨謝景伯馬元
康同游此寺康定元年中秋二十四日元翼題
(右刻在龍華寺)
咸淳臨安志龍華寺為吳越錢王之瑞萼園開運二年
王弘佐舍為寺造傅大士塔宋真宗大中祥符元年改
名龍華寳乘院後建司馬温公祠堂相傳兵部公為守
時温公常來省侍今寺内有兵部題名即此段摩崖是
也考郡守表仁宗寳元二年八月池自知同州為兵部
郎中來知杭州明年為康定元年因兩浙轉運使江鈞
張從革之劾九月降知虢州是公守杭凡一年案本傳
池字和中自言晉朝後居夏縣中第初授永寧主簿歴
建德郫縣尉調鄭州防禦判官知光山縣改秘書省著
作佐郎監安豐酒税徙知小溪縣辟知河南府司錄參
軍進通判留守司因薦為羣牧判官除開封府推官即
罷知耀州擢利州路轉運使知鳳翔府累遷尚書兵部
員外郎兼侍御史更戶部度支鹽鐵副使擢天章閣待
制知河中府徙同州又徙杭州降知虢州徙晉州卒此
公歴官之終始守杭日已遷待制非復兵部郎矣温公
傳稱寳元初中進士甲科年甫冠除奉禮郎因池在杭
求簽蘇州判官事以便親許之此志所云温公常來省
侍是已考池之去杭傳言其性簡易剸劇非所長不知
吳俗以是譏謗聞朝廷轉運使江鈞張從革劾其决事
不當十餘條及稽留德音遂降虢州適吏有盗官銀稱
為鈞償私費又有私物盗税為從革之姻或謂可以此
舉劾池不肯人稱長者此正公守杭時事怨不修報宜
乎司馬氏之有後也公僅傳其行色絶句一篇其他著
作不㮣見守杭日有論兩游不宜添置弓手狀詳叙吳
越風俗係温公代作見於傳家集雖温公有題先公遺
文記考諸簿錄並無遺文傳世覩此題名亦猶荆山片
玉得見者幸矣惜乎周騤以下諸名皆莫之考然觀司
馬公為人其取友必端矣
蘇軾王瑜楊傑張璹同游龍華元祐五年歲次
庚午三月二日題(右刻在龍華寺)
坡公題名吾杭凡數處登雲靈鷲韜光龍泓字跡久湮
没石屋幸存乃黨錮時鐫去後人重刻者惟此段摩崖
雖經剥蝕猶然舊跡校之表忠碑書法大有間矣案公
年譜元祐四年三月自龍圖閣學士知杭州六年六月
召還題名之歲公年五十五是歲方濬湖有開西湖狀
及論高麗僧統義天進金塔事而此題名之楊傑字次
公無為人以郎官奉詔伴高麗僧游錢塘見于公送傑
詩序而傑撰龍井寺記亦叙其事此公所謂無為子以
王事而從方外之樂者是也傑本傳但言元祐中為禮
部員外郎出知潤州除兩浙提點刑獄卒曾不言因高
麗出使事是亦史家之闕已瑜字中玉洛陽人璹字全
翁安陸人又見坡公龍井題名載在咸淳臨安志考公
詩有連日與王中丞張全翁游湖上之作約在是年而
詩有明朝寒食之句却是三月初之時其云故應千頃
池養此一雙鵠二人殊不凡是又不獨得其人亦可想
見當年從游樂事而余上下千年為之考證殊可自喜
苐志載韜光大麥嶺題名並同此姓名麥嶺與此時日
亦同而此段志中不載而麥嶺之題實無歲月緫因公
書多半銷毁後人摹倣盡失其真試觀此書嶽嶽英氣
動人習蘇家法者鑒之
慶元二年二月十四日春分祀高禖括蒼何澹
以同知樞密院事充初獻齋宿於龍華慶元
三年二月二十六日春分澹以參知政事復充
高禖初獻齋宿慶元四年九月祀上帝臨海
謝深甫以知樞密院事兼參知政事充初獻齋
宿於寺慶元五年二月十八日春分禖祀澹
以參知政事充初獻齋宿慶元六年孟夏望
日雩祀上帝澹深甫以右丞相充初獻齋宿
五月十六日禱雨祀上帝深甫充初獻慶元
六年冬日至祀上帝長樂陳自強簽書樞密院
事充初獻齋宿嘉泰元年二月八日春分禖
祀澹以知樞密院事兼參知政事充初獻齋宿
嘉泰元年雩祀上帝深甫充初獻齋宿五
月十八日禱雨祀上帝深甫充初獻齋宿嘉
泰二年四月雩祀上帝自強以參知政事兼知
樞密院事充初獻齋宿嘉泰二年九月九日
同知樞密院事袁說友以秋季祀上帝齋宿扵
此嘉泰癸亥四月壬子簽書樞密院事廣都
費士寅齋宿以雩祀上帝充初獻也開禧初
元二月二十三日祀高禖廣陵張巖以參知政
事充初獻齋宿龍華寺開禧初元四月十一
日雩祀上帝吳越錢象祖以參知政事兼同知
樞密院事充初獻齋宿龍華寺開禧元年九
月八日祀上帝自強以右丞相充初獻齋宿
開禧二年孟夏雩祀上帝自強充初獻齋宿
開禧二年長至日祀昊天上帝眉山李璧以參
知政事充初獻齋宿龍華開禧三年正月初
四日上辛祈榖自強充初獻齋宿(右刻在龍華寺)
右皆宋寧宗朝宰相何澹字自然龍泉人謝深甫字子
肅臨海人陳自強字勉之閩縣人張巖字肖翁潮州人
李璧字季章眉州人史皆有傳袁說友自題建安别見
題名紹熙三年知臨安府咸淳志郡守表稱安吉州人
不知何據錢象祖以慶元元年知臨安府志稱台州人
武肅王裔也方是時韓侂胄弄權僉人附麗而起如自
強才四年以選人登樞府貪鄙不堪後至籍没死貶所
他如澹作心在南園之書巖受朋姦誤國之劾一以早
退得免一以主恩見原其不幾扵自強者幸爾獨惜深
甫平生力學為考官文士盡得入冰衡為給事禁庭不
敢希恩澤妄人余嚞請誅偽學深甫擲其書欲奏譴之
殆亦能自立者矣何至一附侂胄遂劾罷陳傅良請逐
趙汝愚晚節不終操守盡喪又如璧希開邊之旨遂草
出師之詔其詆秦檜和議非公心即助彌遠誅姦亦反
復幸有西山銘辭與申衷曲雁湖傳集洵屬文人象祖
無專傳見扵璧傳者稱其沮開邊之議以得罪去後復
與彌遠同相碌碌無所短長說友士寅雖登政地徒伴
中書史傳闕之有由然矣余嘗觀古來清流之禍漢之
黨錮宋之學禁始扵君子之嫉邪終快小人之私憤然
志節由之而衰國步亦因之而改正行國之綱也善言
國之紀也綱隳而紀弛事棼而亂作論一朝邪正各從
其朋論一人終始亦異其轍覩諸題名核之史傳遺名
不滅行跡愈彰於此觀之良可慨已
紹熙五年冬至簽書樞密院事豫章京鏜祀上
帝齋宿扵寺慶元改元季秋鏜以知樞密院
事再齋宿扵此二年孟夏雩祀上帝鏜以右
丞相充初獻仍齋宿扵此三年鏜以右丞相
充雩祀初獻齋宿於此五年四月鏜復齋宿
於此仍以右丞相充初獻六年春分祀高禖
鏜復以右丞相充初獻齋宿於此慶元四年
冬至日祀昊天上帝永嘉許及之以同知樞密
院事充初獻慶元五年九月十二日祀上帝
同知樞密院事許及之充初獻(右刻在龍華寺)
紹熙五年七月甲子寧宗受禪宰輔年表是年九月壬
申京鏜以刑部尚書除端明殿學士簽書樞密院事十
二月庚午除參知政事明年慶元元年四月己未除知
樞密院事二年正月庚寅進右丞相三年迄五年鏜獨
相六年閏二月庚寅除少傅左丞相封冀國公八月丁
酉卒許及之以慶元四年八月丙子自吏部尚書除同
知樞密院事六年六月戊申以母喪去位嘉泰二年十
一月庚戌復除參知政事三年五月戊寅除知樞密院
事四年四月甲辰罷時以開邊降兩官泉州居住卒案
禮志祀典領扵太常歲之大祀正月上辛祈榖孟夏雩
祀季秋大享明堂冬至圜丘祭昊天上帝又云冬至圜
丘夏至方丘然太祖乾德元年十一月合祭天地於圜
丘元祐郊祀天地皆合祭亦有冬至不祭改用正月上
辛者惟雩祀緫以四月蓋為百榖祈膏雨也左傳龍見
而雩注角亢見時周之六月即夏之四月此舞雩之義
荀子曰天旱而雩爾雅螮蝀為雩郭注云虹也然則雩
祀斷扵四月自古為然與冬至之祀上帝並云祀也又
禮志慶歷中太常請皇帝獻天地配帝用爵初獻以匏
亞以木今云充初獻者光寧之間皇帝未嘗親郊故以
宰相攝事然踐君之位代君之儀未可云充也本傳鏜
字仲遠豫章人金人來問弔鏜為報謝使金制宴使臣
例用樂鏜以國喪請免宴撤樂遺書極言其不可金人
以甲士露刃廹之不從卒如其請及當國謟事韓侂胄
排斥道學史言其節操盡喪及之字深甫永嘉人亦事
侂胄者然鏜頗負文望及之分書二段絶佳鄭寅之論
云隸以規為方此書實盡之而書家不錄何也
慶元六年八月吏部尚書建安袁說友四以奏
告齋宿於此(右刻在龍華寺)
宋寧宗在位之六年時光宗為太上皇以是年是月大
行本紀書是月庚寅以太上皇違豫赦略不書祭告攷
孝宗本紀淳熙十四年十月辛未以太上皇不豫赦癸
酉分遣羣臣禱於天地宗廟社稷則因疾致禱固宋朝
家法本紀但書赦而失奏告此史家之漏也再攷宋制
歲祀上帝者四春祈夏雩秋饗冬報並皆遣官行禮此
國之常儀史故不特書今題云四以奏告惟是月為太
上致禱其三大抵為歲祀而至耳何以言之說友之為
吏部尚書當在慶元四年八月本紀於是月書以吏部
尚書許及之為同知樞密院事慶元盡六年即接嘉泰
本紀書嘉泰二年八月以吏部尚書袁說友同知樞密
院事是則及之既遷說友繼之而自慶元四年至六年
國家無大奏告事故斷其為歲祀而至雖說友扵史無
傳是可推而擬之也從來碑版之文每補史家之訛漏
即此題名可證又咸淳志載光宗紹熙三年說友知臨
安府四年除戶部侍郎罷府事注云說友安吉州人而
此云建安可訂志中書籍之誤說友著述無傳惟播芳
大全載其浙東提舉到任謝表有云曾下下之考而未
書廼皇皇者華而遽遣屬辭甚工又可知其嘗官浙東
云
淳熙八年閏月甲午駕幸玉津園王希吕韓彦
直閻蒼舒鄭丙(缺)煇王佐施師點趙汝恭孟經
葉翥賈選木待問宇文价以扈從至此
右題名凡十三人王希吕字仲行又字仲衡宿州人淳
熙五年由江西轉運副使入為起居郎除中書舍人給
事中至吏部尚書韓彦直字子温蘄王子乾道中自鄂
州都統制匄歸文班歴任尚書爵至蘄春郡公淳熙二
年曾知臨安府鄭丙字少融長樂人積官吏部尚書終
端明殿學士史槩不著遷除歲月未知是年所居何官
施師點字聖與上饒人淳熙八年權禮部侍郎除給事
中十年除簽書樞密院事尋參知政事右四人宋史有
傳王佐紹興十八年進士及第咸淳臨安志佐以淳熙
七年十一月除試工部尚書兼知臨安府十年罷然則
是年官職之可考者惟師點之給事中與佐之京尹而
已本紀葉翥以慶元二年四月由吏部尚書簽書樞密
院事四年七月罷賈選以淳熙九年十一月使金賀生
辰宇文价名見師點傳苐稱金使館伴與選並不書官
木待問永嘉人隆興元年進士及第嘉泰二年知禮部
貢舉有御札見咸淳志西湖志云待問字應之洪邁壻
記孝宗論木姓始子貢之語今自題曰韞之西湖志之
誤周益公加食邑待問草制除樞密使价草制並見南
宋相眼二人皆直玉堂者也閻倉舒蜀人官至侍郎見
朱氏詞綜亦能書見南邨書史趙與恭見宗室世系表
可攷者凡得十一人諸人之中師點有聲嘗與周益公
奏秦檜誤國為相日訪搜人才置夾袋中使金不辱君
命傳稱著有易說史識文獻通考題正憲集七十卷彦
直以貴胄在鄂州有功上疏乞追貶誣䧟岳家事者嘗
摭本朝事著水心鏡緫一百六十七卷之二人者賢巳
鄭丙阿附王淮以芘唐仲友與朱子為難遂致顯黜道
學慶元學禁丙實倡之史不掩其美惡覩此題名而賢
奸判然可鑒也本紀扵游幸諸園皆書此獨闕如史家
之漏又扵是年兩書九月以甲子廵之當是九月為閏
玉津園地近圜壇講燕射之所淳熙元年孝宗御製七
言詩皇太子及羣臣賡和右丞相曾懷有記刻石園中
今碑記汔無一存惟此數段摩崖在蒼雲翠篠中並得
拓出亦可想見南渡衣冠盛事云
淳熙丁未季春甲子駕幸玉津園蕭燧韓彦直
宇文价洪邁葛邲蔣繼周葉翥韓彦質王信陳
居仁李岷陳賈章森顔師魯劉國瑞胡晉臣扈
從至此(右刻在龍華寺)
宋孝宗淳熙十四年歲在丁未本紀書是年三月甲子
幸玉津園即此題名時也宰輔年表是時王淮周必大
為相十五年蕭燧除參知政事十六年葛邲除同知樞
密院事明年光宗紹熙元年邲進參知政事胡晉臣除
簽書樞密院事四年邲拜右丞相紹熙盡五年明年寧
宗慶元建元二年葉翥除簽書樞密院事自丁未迄丙
辰凡十年間登揆席者四人亦盛事也韓彦直彦質蘄
王之子洪邁忠宣公子皆能世其家王信陳居仁史稱
良吏顔師魯史稱法宋璟以上除翥與彦質外史並有
傳陳賈攻道學時林栗劾朱子太常博士葉適論栗襲
王淮鄭丙陳賈之說妄廢正人是賈固僉壬之流也章
森因議高宗配饗請用張浚岳飛雖不從其議是森亦
能持論者二人見本紀中宇文价僅見金使館伴事諸
公字與諡之可攷者燧字照鄰諡正肅彦直字子温邁
字景盧諡文敏邲字楚輔諡文定信字誠之居仁字安
行師魯字幾聖諡定肅晉臣字子遠諡文靖籍之可攷
者燧為臨江軍彦直彦質為延安邁為鄱陽邲為吳興
信為麗水居仁為興化軍師魯為龍溪晉臣為蜀州官
位之可攷者自四執政外彦直工部尚書爵蘄春郡公
淳熙二年曾知臨安府三日邁端明殿學士彦質淳熙
十年除太府卿知臨安府十一年罷十三年除試兵部
侍郎復知臨安府十四年加工部尚書十五年除徽猷
閣直學士罷尹予宫觀信官浙東安撫使加煥章閣待
制居仁曾官華文閣直學士賈淳熙十四年官右諫議
大夫森淳熙十五年官吏部侍郎師魯官吏部尚書龍
圖閣直學士右十六人可攷者已十有三名之最著者
邁有野處類藁容齋五筆夷堅志傳稱邲有文集二百
卷詞業五十卷然未之見也信有是齋集出守武昌撰
武昌志居仁有奏議制稿亦未見惟咸淳志中得邲文
數篇及賈御史臺題名記信中竺華嚴閣記又扵播芳
大全得信謝宫祠表二篇文皆可觀此段書法遒勁雖
經剥蝕風規具在信傳稱其能書得米家法以此驗之
斷為信筆無疑也
咸淳七年正月二十二日潛說友徐理同游龍
華
南宋京兆尹括蒼潛說友字君高號䕫野度宗咸淳四
年閏正月以朝散郎直文華閣兩浙運副除司農少卿
知臨安府事是年二月兼勅令所刪修官三月轉朝請
郎十月除司農卿五年二月轉朝奉大夫四月兼權戶
部侍郎四月轉朝散大夫五月兼權兩浙運使九月除
權戶部侍郎十月兼同詳定勅令官六年正月轉朝請
大夫八月除戶部侍郎次年二月兼權戶部尚書三月
轉朝議大夫六月轉中奉大夫八月除權戶部尚書兼
詳定勅令官十月罷府事說友以郎出守在任將及四
年進階者六兼職者六遷除者四封縉雲縣開國男食
邑三百戶是時賈似道當國說友實附麗之得以躐進
崇階然其作尹時撰咸淳臨安志一百卷搜羅畢備是
誠有功扵吾杭者先是周淙曾撰淳祐臨安志至說友
擴充之後來徐一䕫撰洪武杭州志約為五十卷今失
傳夏時正撰成化杭州志又廣為七十卷版樣猶仍潛
氏之舊至陳善撰萬歷杭州志時刊落殆盡微咸淳一
編吾鄉舊聞放失者多矣理為寳祐四年文天祥榜進
士蕭山人登科錄云字德玉小名江老小字亨道中第
三甲一百六十九名其官位末之詳也
至能季思夀翁虞卿子宣正甫渭師子餘无咎
淳熙戊戌季春丁巳同游子師不至(右刻在龍華寺)
孝宗淳熙五年歲在戊戌至能范石湖字宰輔年表是
年四月丙寅范成大自禮部尚書除中大夫參知政事
六月乙亥罷石湖在政府凡七十日是日題丁巳距丙
寅宣麻之日僅十日本紀書三月丁巳幸玉津園此因
扈從至也夀翁李椿字洺州永年人官至敷文閣直學
士淳熙二年曾知臨安府不阿權幸遂罷去後朱子銘
其墓楊誠齋作傳无咎韓元吉字又號南澗宰相維之
元孫官至吏部尚書龍圖閣學士之二人宋史有傳虞
卿沈揆字光宗紹熙中出知蘇州見石湖吳郡志又楊
誠齋詩注云虞卿喜收碑刻自號欣遇正甫劉姓子餘
齊姓又見淳熙己亥題名石湖有同劉正甫戶部集西
湖張園詩咸淳臨安志載淳熙六年權刑部侍郎齊慶
胄撰刑部廳壁記慶胄當是子餘名渭師趙磻老字東
平人曾從石湖使金繼李椿知臨安是年二月除工部
尚書仍兼府事十一月罷是時渭師方為京尹石湖集
有次韻平江韓子師侍郎見寄詩注云子師新作小築
扵浙江吳靈泉讀書臺呼月臺是其所居之處也題名
緫九人可考者八人已如右石湖之字至能史傳及今
詩集皆作致惟誠齋集宋本原作至而石湖集中有寄
兄至先詩驗之此刻可知作致者之誤矣
周子充程泰之劉正甫王仲衡芮國瑞陳敦仁
吳希深木韞之齊子餘以淳熙己亥季春廿有
二日同來(在龍華寺)
孝宗淳熙六年歲在己亥本紀書三月庚辰幸玉津園
是歲二月朔為己丑數至三月廿有二日為庚辰正合
駕幸之日諸公皆因扈從而至其題名於石壁也周必
大字子充程大昌字泰之王希吕字仲衡又字仲行木
待問字韞之齊慶胄字子餘可攷者如此蓋公是時官
禮部尚書兼翰林學士是歲十一月轉吏部尚書明年
五月除參知政事攷益公年譜淳熙六年六月詔禮官
議明堂典禮公定圜丘合宫互舉之議合祭天地並侑
祖宗從祀百神如南郊禮初九日禮部太常寺同進狀
公獨具劄子十七日得旨依行劄并狀并見南宋相眼
而本紀中失記此事又年譜載本月二十四日有戒飭
諸路轉運使手詔公即有繳進草詔劄子論財計之方
上下通融之道二十四當是壬午本紀載此事誤為丁
丑則是十九日矣兩事皆作此月中而一關典禮一係
國用並朝事之大者故拈出之益公久典制誥稱大手
筆其平園集裒廣至二百卷南宋作家無出其右者即
此殘巖舊跡令人猶想見玉堂羣公雍容盛事况程泰
之名在儒林王仲衡亦著直聲此刻之傳當有神物護
持者矣
淳熙十年三月十八日車駕幸玉津園蕭燧王
佐黃洽曾逮宇文价葛邲王藺張大成詹儀之
余端禮李昌圖趙彦中以扈從至此
孝宗本紀淳熙十年三月癸未幸玉津園即此題名之
日宋制凡幸諸園侍臣五品以上皆從獨此刻執政者
五人皆南宋名臣宜乎字蹟嚴秘久而弗磨也蕭燧字
照隣臨江軍人淳熙十五年參知政事謚正肅黃洽字
德潤福州侯宫人淳熙十年參知政事葛邲字楚輔吳
興人光宗紹熙元年參知政事四年拜特進右丞相加
少保贈少師諡文定從祀光宗廟庭王藺字謙仲廬江
人淳熙十六年參知政事諡獻肅余端禮字處恭龍游人
紹熙五年參知政事寧宗慶元二年拜特進左丞相加
少保郇國公諡忠肅史稱燧與洽為良執政邲有惠愛
藺能剛直端禮當韓侂胄用事志弗行而去位其外如
張大經字彦文建昌人官禮部尚書諡簡肅史稱其足
當大任並有傳可攷也王佐紹興十八年進士及第淳熙
七年以工部尚書知臨安府十年六月除戶部尚書罷
府事詹儀之字體仁見朱文公書劄淳熙八年官起居
舍人撰吏部郎官題名碑記李昌圖淳熙十年官工部
侍郎是歲四月撰工部長貳廳題名碑記攷記中稱王
佐為長卿則此題名時佐為工部尚書兼京尹昌圖為
工部侍郎並從咸淳臨安志攷得者曾逮字仲躬章貢
人官戶部侍郎文清公幾之子見文獻通考宇文价見
施師點傳趙彦中潁川郡王裔見宗室世系表雖不能
盡知其字號與所終官位然此刻十有二人大槩悉得
之史傳載邲有文集二百卷詞業五十卷洽有文集奏
議八十五卷文獻通考載逮有習菴集十二卷藺有軒
山集十卷而儀之昌圖並有文見臨安志長留天地間
斯石應不朽矣
心印銘唐翰林學士兼太子侍讀史館修撰
守右補闕梁肅作浩浩羣生或動或靜或幽
或明旁魄六合運用五行莫不因其心而寓其
形波流火馳出入如機如環無端莫知其歸或
細不可視或大不可圍日月至明或以為昏秋
毫至微或以為繁或囊包天地或渴飲四海舒
卷變化惟心所在天夀得喪惟心所宰心遷境
遷心廣境廣物無定心心無定像明則有天人
幽則有鬼神苦樂相紛如絲之棼有無云云不
可勝言抑末也已本則不然惟本之為體寂兮
浩兮不可道兮顯矣默矣不可測矣統萬有於
纖芥視億載於屈指外而不入内而不出不闔
不闢不虚不實無感不應無應不神在天而天
在人而人常存而未始或存常昏而未嘗或昏
豈惟我然蓋無物不然豈惟我得蓋無物不得
混而為一莫睹其極故曰心生法生心滅法滅
離一切相則名諸佛錢塘講律僧冲羽書
陶翼并男拱鐫字大宋皇祐癸巳歲七月草
堂僧慎微糾同志刻扵石龍院之崖建中靖
國元年仲冬會稽錢倩仲游(右刻在舊石龍院)
度慈雲之隂巉巖互伏榛莽没行跡又有巨石當路口
穿隙始得上兩崖對劈其崖上隆下窣日月風雨所不
至刻面平如鏡微裂一痕無苔蘚之侵蝕至今字畫如
新北宋摩崖鮮見完美若斯者已梁肅名見唐書蘇源
明傳後字曰敬之又曰寬中隋尚書毗之後世居陸渾
德宗建中朝中文辭清麗科授校書郎以蕭復薦拜右
拾遺杜佑辟為淮南書記入為左補闕翰林學士皇太
子侍讀卒年四十一此所題之官與傳合是銘載唐文
粹中銘前有陳諫序云安定梁肅學止觀法門扵沙門
元浩其未知也患不能知之既知之患不能至之於是
作心印銘蓋几杖盤盂座右之類取其自省也其文自
浩浩羣生至有無云云言未知也自本則不然至終篇
言其既知也以既知之心印其未知號曰心印銘太極
與經論合而歸於無相庶乎哉諫獲與敬之游又嘗聞
浩公之言故序其所由然著於銘之首按此序原繫於
銘因全錄之文粹凡錄肅文二十三篇為釋氏作者居
多然如受命賦西伯受命稱王議磻溪銘四皓贊圯橋
碑釣臺碑鹽池兵箴諸篇要皆有關經濟崔恭撰肅集
序凡八百餘言極稱其文章粹美此即通考所載梁補
闕集二十卷者是也肅又為李泌獨孤及李翰作序且
與陸宣公游惜乎其集失傳今即文粹中觀之固褎然
一大作者全唐詩僅存梁補闕一首并失其名非選錄
家古今文人之幸傳者希矣冲羽書法絶似顔魯公即
刊石之慎微舉不可攷當扵偈莂譜牒中徐求之末一
行錢倩仲題名又瑶華洞亦有倩仲刻字自稱彭城乃
武肅王裔也
尚書省牒(大字)月輪山六和墖開化寺住持講唯
識因明等論僧智曇狀切念開化寺舊有六和
墖一座永鎮江潮後方賊燒毁片瓦不存遂致
江濤泛漲居民不妥舟楫失利紹興二十二年
十一月内臣僚上言三省同奉聖旨塔廟令禮
部看詳興工令臨安府轉運司同共措置後扵
二十六年智曇蒙臨安府給帖住持修建且智
曇不願申請官中錢物材料木植盡是自巳衣
鉢并教化檀越樂施錢物今來已建七層院宇
百間將欲成就委是江潮平靜舟楫無虞切緣
開化寺原有勑黃文字昔緣兵火燒燬不存欲
望特賜給降勅黃付智曇住持伏侯指揮(小字)
牒奉勑宜賜開化寺為額牒至准勅故牒(大字)
少保尚書左僕射同中書門下平章事簽書
樞密院事兼權參知政事錢押同簽書樞密
院事兼權參知政事虞押隆興二年十二月
日牒(尚書省印)又付僧智曇劄(臨安府印)押(文並不錄)又
付開化寺劄乾道元年七月日(臨安府印)押又臨
安府軍府帖乾道元年八月日(右刻在六和墖)
宋制尚書省牒皆橫軸牒用大字行書本事用小字真
書銜徑一條大字粗細文此碑橫分四段皆依省式惟
加題額中間二三兩題其文先左後右隆興二年之明
年為乾道改元也宰輔表云中書平章為宰相樞密使
權任惟均謂之兩府皆謂之執政如此則中書門下平
章事為宰相應先於兩樞密矣按錢為端禮虞為允文
年表隆興二年十一月辛丑端禮除端明殿學士簽書
樞密院事明年壬寅允文除端明殿學士同簽書樞密
院事十二月辛卯端禮除參知政事同日允文除同知
樞密院事至明年乾道元年三月庚申允文始除參知
政事據此則隆興牒上允文不得書參知政事或因乾
道後牒而僧家之刻有誤歟其左一行有官闕姓考本
紀隆興二年十一月戊戌以陳康伯為尚書僕射同中
書門下平章事本傳康伯復相即其家除拜輿疾就道
至闕以疾免朝謁是因康伯不至中書故其下有免押
字也首輔不書姓特例也咸淳臨安志稱賜額慈恩開
化教寺慈恩字省中略去又云開寳三年吳越王就南
果園建寺造六和塔以鎮江潮方臘燬紹興二十二年
北僧智曇重造十年始成今牒稱紹興二十六年始工
至隆興二年凡九年塔廟皆成於是住僧等論智曇功
狀故有是牒而明年住僧復請蠲免又有後劄并府帖
時臨安尹為薛良朋其文剷去最始建塔之名是誤書
智曇而去之者余從曹勛松隱集搜得六和塔記稱吳
越時智覺禪師延夀同僧統贊寧創建今攷闕名必居
其一靈隱舊志延夀字冲玄賜號智覺後遷永明道場
撰宗鏡錄侍者贊寧錢王署為兩浙僧統歸朝後賜號
通慧撰高僧傳内典外學等集余從數百年得補其闕
而此寺自吳越名夀寧院塔又名六合皆足備異聞也
六藝之一錄續編卷五
