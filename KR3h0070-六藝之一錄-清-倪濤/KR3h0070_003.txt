欽定四庫全書
六藝之一錄卷三錢塘倪濤撰
金器欵識三
右高八寸九分耳高二寸一分闊二寸四分深五寸
七分口徑七寸九分脛徑九寸容一斗一升三合重
十有三斤二兩三足銘一字曰舉器之銘舉者非特
是鼎若父癸尊而銘之曰中舉李公麟得古爵於夀
陽而銘之曰巳舉王价得古爵於洛而銘之曰丁舉
其有見於銘者如此若杜舉洗而揚觶以飲平公因
謂之杜舉則又見於獻酬之制此銘一字曰舉義有
在於是欤觀其制作耳足與腹皆純素不設文鏤而
三面有饕餮式間之雷紋銘與商器皆近似而文過
之周初器也(博古圖)
案冈古文舉字也三代彝器有此文字者頗多如爵
有巳舉有丁舉之類是也載記晉杜簣洗爵揚觶以
規平公時人因謂之杜舉蓋爵觶之屬可舉以獻酬
之器故目或以舉今此鼎亦銘以舉而但一字又非
可舉以獻酬之器此所謂舉乃人名也與杜舉巳舉
異矣以載籍考之宋之僖公名舉楚有大夫伍舉下
蔡有史舉燕有唐舉雖皆周人然史舉賤而為監門
唐舉微而為相者又皆周末人而此鼎乃非晩周之
器今驗其銘欵若非宋僖公舉則伍舉也僖公微子
之後與周始終伍舉莊共之大夫為楚聞臣宜其制
作傳永而不亡然傳以諸侯言時計功大夫稱伐為
銘之法而此鼎特著名而不紀績亦猶公非之鼎第
銘以非公孫蠆之鼎第銘以蠆亦一字爾(東觀餘論)
高九寸二分深五寸九分口徑八寸二分容一斗六
升二合重十四斤一十一兩祕閣即定作古器圖并
考論其制上之或以問曰冈為古文舉然此為舉鼎
謂可舉耶且三代之器言舉者衆矣已爵為舉丁卣
為舉凡可舉者名之今此鼎名舉其器非爵可舉而
大且容斗六升重十四斤其得舉哉曰晉平公有臣
杜舉酌公以罰又罰其二臣且自酌也後之為制者
設之于庭以待直言晉謂杜舉其後改為百獸尊設
于庭以示百官其昭大矣不必為一爵而存也蓋因
名而得以有作矣然制器簡古文字特異蓋晉之當
世或其後人所作以示於衆非秦漢之君所為也觀
古之制器類有所本而揚斝洗觶一時有見乃傳後
世不忘況其器猶傳此其可貴者豈偶然一古物供
耳目之玩好哉余願得附其言於此竊有慕於古焉
(廣川書跋)
右高六寸八分耳高二寸四分闊二寸二分深五寸
九分口徑七寸八分腹徑八寸六分容一升五合重
八斤有半三足銘七字曰威㲽君光之飼鼎者威㲽
君考取經傳無所見然飼鼎者質之鼎彝有曰餗鼎
取易覆公餗之義有曰饋鼎以為滫飯之器此云飼
者蓋飼糧也王安石以為行食為糧是鼎得非用之
於行食耶腹間作蟠虬耳飾以雷紋足皆象獸字畫
與許子鍾切類乃周末之器但闕其蓋耳(博古圖)
周鮮鼎
銘一字作魚形欵識簡古(鍾鼎欵識)
右高一尺四寸九分耳高四寸二分闊四寸八分深
一尺一寸口徑一尺六寸腹徑一尺七寸五分容七
升三合重五十八斤三足銘状一魚形按詩言誰能
烹魚溉之釡鬵與夫混元所謂治大國若烹小鮮蓋
烹鮮之術止於嚴水火之齊無所用力是鼎煮烹飪
奉薦享則烹鮮有職於此故因其魚形而以鮮名之
且商之鼎彝多取象於物此鼎周器欵識簡古不加
紋縷為一魚形豈周因於商禮去商未遠餘風猶有
存耶不然何以純素如此(博古圖)
周伯&KR2375;父鼎
右高六寸二分耳高一寸九分闊二寸深四寸一分
口徑八寸腹徑七寸八分容六升一合重六斤有半
三足銘十有八字曰晉司徒伯&KR2375;父按晉以僖侯諱
司徒故廢司徒為中軍稽之用歴晉僖侯之元年實
周共和之二年推而下之至周平王之四十八年魯
隱公始居攝蓋百有餘年矣孔子作春秋斷自魯隱
始則前乎此列國雖有名卿大夫往往無復考按是
以伯&KR2375;父之名不見於經傳此鼎以獸飾足腹間著
以蟠螭兩耳純緣皆素鬱有古風殆成康時物也(博古
圖)
周節鼎
銘一字曰節必作器者之名也(鍾鼎欵識)
右高六寸六分耳高一寸五分闊一寸八分深四寸
三分口徑六寸三分腹徑六寸六分容四升七合重
六斤十有二兩三足銘一字曰節未詳其為誰疑其
名也是鼎耳足純素純緣之下起六觚稜為三獸面
以蟠䕫雷紋為飾腹間又作垂花中著以蟬紋蟲鏤
精巧其色瑟瑟實晚周精工所致(博古圖)
鼎烹飪之器銘之曰節者豈非示飲食之戒乎是鼎
耳足純素純緣之下起六觚稜為三獸面以蟠䕫雷
紋為飾腹間又作垂花中著蟬紋蟲鏤精巧後世極
鑄冶之功不能彷彿實晚周良工所制也(古器評)
右高八寸二分耳高一寸一分闊二寸三分深五寸
五分口徑五寸五分容一斗二升重十有二斤三足
銘三十五字夫天下有道禮樂自天子出故凡彝器
名物非下可得而專若召虎之平淮夷宣王用以昭
有功則於是釐爾圭瓚秬鬯一卣伯臯及仲偁父有
伐南淮之勲則賜作寳鼎乃其宜也曰伯仲則又言
其昆弟也詩曰伯氏吹壎指昆弟耳昆弟皆知移孝
以事其君於是有南淮之烈豈周室之作人其盛有
見於斯耶其銘諸蓋所以昭之也(博古圖)
此鼎銘字最為精密定中周之物宣王曾伐淮夷而
此云伐南淮也(墨林快事)
是器乃太叔居京而作其為周器無疑(鍾鼎欵識)
右高三寸九分耳高一寸闊八分深二寸二分口徑
三寸四分腹徑四寸四分容一升重一斤十有三兩
三足銘四字按春秋隱公元年書鄭伯克段于鄢蓋
鄭伯者鄭莊公也莊公弟有曰共叔段者嘗請京使
居之因謂之京城大叔則大叔者莊公之弟耳大叔
彊跋遂繕甲兵以襲鄭而公伐京焉大叔入于鄢公
又伐鄢故春秋書其惡以為昆弟之戒而詩人有曰
大叔于田以刺其多才而好勇者是然則是器乃大
叔居京而作之耳其為周器可知(博古圖)
齊莽史鼎
右高六寸八分耳高一寸八分闊二寸深四寸六分
口徑四寸八分腹徑九寸九分容七升重八斤四兩
三足銘一十九字曰齊莽史喜則古者太史順時[瓜見]
土是為農官曰莽則薙氏掌殺草春始生而萌之夏
日至而夷之秋繩而芟之冬日至而耜之故知莽而
史之職也喜疑其為名若詩田畯至喜則畯亦立農
之官也喜或以為田畯至喜之喜商父乙鼎日辰見
北田作册友史亦史以田言之故知為莽史明矣是
器耳緣著雷雲之紋足作蹄状文鏤增華實周器也
(博古圖)
右高一尺耳高二寸闊二寸二分深六寸九分口徑
一尺一寸一分腹徑一尺一寸三分容二升有半重
一十九斤十兩三足銘一十一字按史記齊世家太
公卒百有餘年乃有乙公得立則所謂乙公者太公
之後而君於齊者也觀其器蝕缺成㾗蓋非周初上
齊之品其亦不純於古矣(博古圖)
銘十三字按㜏姓祝融之後亦作妘(吕氏考古圖)
右高九寸三分耳高二寸闊一寸八分深六寸有半
口徑一尺五分腹徑一尺容一斗六升四合重一十
二斤十有四兩三足銘一十三字按許慎㜏通作妘
祝融之後姓也富辰有曰叔妘而韋昭以妘為妘姓
之女今&KR2700;伯雖於傳無見蓋亦祝融後姓而叔妘之
族與兩冊也許慎謂象其札一長一短中有二編之
形符命也諸侯受命於王者故尊鼎之間類多作此
(博古圖)
㜏說文通作妘以謂祝融之後姓也今㜏氏雖不載
於傳記豈亦祝融之後姓欤畫以兩册蓋册命也亦
猶康王命畢曰册畢制器尚象其義如此(紹興古器評)
右高六寸三分耳高一寸六分闊一寸七分深四寸
一分口徑七寸六分腹徑七寸七分容五升有半重
六斤三兩三足銘八字師寏父於經傳無所見惟周
有簠蓋銘曰姬寏母而此曰師寏父豈非作簠者寏
之母而作鼎者寏之父耶姬言其姓師舉其官耳吉
姓也左氏外傳有曰伯吉義母作匜有曰仲吉而此
曰季吉殆其族耶謂之尊鼎與魯公作文王鼎而曰
尊彝同意(博古圖)
周尨生鼎
右高六寸九分耳高二寸闊一寸五分深四寸九分
口徑八寸六分腹徑八寸五分容八升七合重九斤
三足銘十六字按左傳后羿有臣曰尨圉鄭有大夫
曰公子尨此鼎雖古而欵識曰年已非夏商之制則
尨不可為尨圉殆所謂公子厖耶謂之生亦猶韐敦
曰屈生之類是欤(博古圖)
周絲駒父鼎
右高六寸九分耳高一寸八分闊二寸深四寸六分
口徑八寸一分腹徑七寸九分容六升七合重五斤
十有五兩三足銘九字曰絲駒父作旅鼎永寳用絲
字頗漫滅未詳曰駒父則今所蔵敦有仲駒父作仲
姜敦在傳則有駒伯為郤克軍佐駒其姓也有公子
駒奔衛則駒其名也此曰駒父其同駒伯為姓耶曰
旅鼎則燕禮所謂士旅食左傳所謂庭實旅百之旅
也通體純素而商之簡古猶存特鈎欵加詳知周物
也(博古圖)
豐鼎
右高三寸二分耳高八分深一寸九分闊八分口徑
長三寸二分闊二寸七分腹徑長三寸九分闊三寸
三分容七合重一斤二兩四足銘六字曰豐用作玖
䵼彝豐名也凡彝器不可得而專有必賜於君然後
敢製焉謹君命而銘之故於是書其名是器如簋比
他器為特小然銘文典古三代物也(博古圖)
右高九寸四分耳高一寸八分闊一寸九分深四寸
一分口徑七寸二分腹徑六寸五分容四升六合重
六斤十有二兩三足銘三字是器耳與腹皆素純緣
之外以䕫龍雷篆間飾足亦作䕫状比他鼎形制為
特高銘曰子父按古者父為大夫子為士則葬以大
夫祭以士父為士子為大夫則葬以士祭以大夫是
祭父皆從其子而鼎者祭所用之器又以銘表著其
祖考之美故祭統曰鼎有銘自名者也是鼎也銘雖
無文而特以子父識之其下又為舉字蓋取其以手
致而與人之意則知用之於父盡力以致享而不敢
虚美其先也(博古圖)
周師秦宫鼎
右高一尺耳高二寸五分闊二寸六分深七寸二分
口徑一尺八分腹徑一尺容二斗重十有七斤銘四
十七字磨滅不可考者十有二字曰惟五月既望者
猶書朏望生明生魄以紀時紀日也其曰師秦宫則
師秦之宫以名其人猶師&KR2527;師毁也王格于享廟而
有錫焉則錫命而賞于祖也臣受命于君則當有以
對揚之詩曰對揚王休書曰對揚天子之休命此言
敢對揚天子丕顯休蓋亦如是夫然後可以作鼎保
用而祝之以萬年為詞云(博古圖)
右高一寸八分深一寸四分三圜環各俓圜一寸重
二斤十有三兩銘六字曰宋公䜌作餗鼎且春秋帝
乙之後微子為宋公都商邱大辰之墟自微子至景
公蓋二十六年獲麟之歲景公者名䜌是所以為宋
公䜌也作餗鼎者食器也易曰鼎折足覆公餗則銘
以餗亦以為飲食之節而已今所蔵一鼎銘曰王命
&KR2700;䜌一鼎曰䜌女皆一時物也然二器皆名之周蓋
微子得用先王禮樂於周為實是宋也而謂之周(博古
圖)
右宋公䜌餗鼎銘元祐間得於南都蔵秘閣底蓋皆
有銘按史記世家宋公無名䜌者莫知其為何人也
(金石錄)
周宋公鼎有蓋銘六字按此鼎銘曰宋公䜌之餗鼎
䜌者宋景公也以史記年表考之則名頭曼以漢書
古今人表考之則名兜欒獨汲冡師春書宋之世次
曰景公䜌者昭公子與此銘合當以䜌為正然頭曼
兜欒音讀相混漢書稍近之苐不知何據而云兜欒
或景公初二名而後一之若漢昭帝初名弗陵而後
但弗也此鼎與宋君夫人之餗釬鼎字畫體一而釬
鼎之蓋文鏤繁縟此鼎則樸素豈以别君夫人邪以
文字稽之乃一時物也至於周䜌女及&KR2700;䜌亦人名
第字畫意象視餗鼎為古則&KR2700;䜌與䜌女之器疑非
景公作蓋前此别自一䜌耳註云微欵識作&KR2700;與微
同妙也(東觀餘論)
秘閣至味舊鼎其銘曰宋公䜌餗鼎少監羅畸摹其
欵識以問廣川董某曰史記宋世家無公諱䜌者豈
宋自為諡或以采地舉耶某曰周公惟二王後稱公
而微子啟實封於宋宋非畿内地且不為諡其曰宋
公果商嗣也竹書有宋景公䜌而史為頭曼孫炎以
䜌為頭曼合聲以辨周秦之語今考班固漢書猶有
兜䜌蓋亦著其聲如此或曰餗鼎食鼎也今飦鼎亦
曰餗者用以饗食其禮異乎曰古者天子諸侯食禮
鼎俎各有數故有左鼎陪鼎特鼎然謂餗者糝鼎也
傳曰糝謂之餗又曰筍之為菜則餗也故謂八珍漢
儒論者以八珍有肝膋無糝(膋音聊腸間脂也糝桑感切以米和羹也)鄭
康成考于周謂糝在八珍中而周官筍俎與此自異
故薦食不同古之食饗若糝有菜則入八珍不須肝
膋若糝無菜則入羞豆今直曰餗鼎則糝有菜之鼎
也(廣川書跋)
宋景公名欒是所以為宋公䜌也(鍾鼎欵識)
右高一寸九分口徑六寸八分重二斤七兩銘八字
曰宋君夫人之餗釬鼎古者邦君之妻君稱之曰夫
人夫人自稱曰小童邦人稱之曰君夫人此言宋君
夫人者邦人稱之也餗鼎實也猶易鼎卦之言公餗
也惜乎不得其全考諸欵識有曰宋公䜌之餗鼎者
而此謂之宋君夫人其字畫又切相類殆同時所造
也(博古圖)
右宋君夫人鼎銘其文云宋君夫人之餗釪鼎吕氏
考古圖云蔵秘閣今乃在宗室趙仲爰家而秘閣所
蔵自有宋公䜌餗鼎蓋考古誤也(金石錄)
周得鼎
右銘二字曰得鼎按太公望子曰丁公伋伋之子曰
乙公得此言得鼎乃乙公之鼎耳(鍾鼎欵識)
右銘曰東宫得非太子所用乎(鍾鼎欵識)
右銘曰伯作槃鼎伯者伯仲之次也(鍾鼎欵識)
右鼎乃伯員所作言旅者昔人有田一成有衆一旅
旅者舉其衆也(鍾鼎欵識)
右銘曰尹考錫季姬蓋父錫此鼎于其季女耳(鍾鼎欵識)
右銘曰伯咸父作寳鼎蔵于全椒吳氏(鍾鼎欵識)
右銘前曰唯叔從王南征後曰誨作寳鬲鼎誨其名
也唯叔其字也(鍾鼎欵識)
右銘文云惟王來格于成周年鎬言鎬則王在鎬京
之義也趠其名也而曰作乃文考父辛寳齍而後一
字曰癸亦與商祖已甗癸字相類恐商末周初器也
(鍾鼎欵識)
銘云惟三月孔文父作飼鼎子孫寳用一字未詳
(鍾鼎欵識)
孔文父鼎其制異也昔吕大臨嘗疑之謂制度蓋尊
壺之屬而銘謂之鼎余嘗考之有足為尊而著尊無
足魯公方鼎銘為尊彝敦必三足如鼎而伯庶父敦
則足如杵彝卣同器而父癸彝實為方鼎夫鼎之大
烹謂以木巽火然旅鼎陪鼎雖不受㸑有亨養之道
故鼎以有載也且有舉而行也受食為食鼎受飲為
飲鼎食飲之異重醴稻醴清酒黍醴清酒粱醴則致
飲於賓客豈無器而節厚薄之齊哉春秋傳曰尊以
魯壺此器為似其謂之鼎豈無馳糟蓋有火齊而節
之謂耶(廣川書跋)
大夫官也始則其名耳既曰王在和宫又曰王在華
宫宅又曰王在邦宫後又曰王在邦文意叢雜未詳
其義大意因王有錫賚而始乃對揚休命而作鼎耳
(鍾鼎欵識)
大夫始鼎其銘曰惟三月初吉壬寅王在和宫大夫
始錫作彝又曰王在辟宫獻工錫彝錫章又曰大夫
始敢對揚天子休用作文考寳鼎孫孫子子永寳用
按禮四命受器則上大夫也故册祝於錫命將之博
士吕大臨問曰古者受命作器祝册命書必載之宗
彝子孫寳用惟永永無怠以無忘其初古人於此以
侈大王靈而著昭寵其章大矣又以告後之人其以
致戒者此以禮乎取之何哉余曰此神之約也自商
以上則不列於此矣夫與神約者非必命祀郊社羣
望以盟詛而存也蓋以祖宗為祀而求使子孫不廢
祭享者此與神約者也故大約劑書於宗彝使神監
焉使人畏敬不敢違也故不能守其約而廢器者其
刑墨公法治之此其為約也先儒以彝為宗廟六彝
蓋尊之制爾余謂凡宗廟常器皆宗彝也虞氏宗彝
至周分為二者豈可以宗彝盡宗廟之制哉今考古
器存者鼎敦尊鬲等衆矣皆著銘曰彝則宗廟之器
其常用者皆得銘之矣不必謂六彝之所書也(廣川書跋)
右大夫始鼎銘按說文對字本從口漢文帝以為責
對而為言多非誠對故去其口以從士今驗兹鼎銘
及周以後諸器欵識對字最多皆無從口者然則古
文大篆固已不從口矣又疑李斯變古法作小篆對
字始從口至文帝復改之耳然書傳不載未敢遂以
為然也(金石錄)
按古器物銘云田鼎得于青之臨朐其曰田鼎者疑
田獵所用也(鍾鼎欵識)
按古器物銘云此器蔵李成季舍人家然字畫浸滅
有君季字姑以銘之未可考也(鍾鼎欵識)
右二鼎銘文不少異上一字乃十有二月合成一字
不顯其名而曰用吉金自作寳鼎(鍾鼎欵識)
今按其字第一鼎吉金作餘同
銘三十有一字銘云作飼&KR2218;&KR2218;字字書所不載其形
制則鼎也字體與鄦子鍾相似蓋周末接戰國之物
(考古圖)
潞國文公守京兆得鼎其銘曰惟正月丁亥初吉王
子吳擇其吉金自作飲&KR2218;其麋夀無彊子子孫孫永
寳用之書家考古謂無&KR2218;而&KR2218;見三蒼知為鼎也古
者以尊壺受酒而鼎亦屢見取用一時以得為之余
見古器衆矣非宗彝以祀則其功庸所在故有銘也
計功稱伐於此乎陳之矣曰自作飲&KR2218;蓋惟宴私用
之抱朴子以辱金不可用以為藥且為器皆有避然
擇吉金是慎其所養也古者敦斝匜巵非餕莫敢用
之又以口澤不可用器而謂子孫永寳用之其何據
耶意者用以為享乎或以戒之可銘也(廣川書跋)
考古云&KR2218;字字書所不見然以愚觀之鼎旁作干干
乃鉶省言作飼鉶鼎耳(鍾鼎欵識)
周文王命癘鼎
銘文言王在豐呼虢叔召癘錫駒兩豐其地也(鍾鼎欵識)
周伯姬鼎
右鼎銘與微欒鼎銘相類欒鼎曰惟王十有三年九
月王在宗周此鼎曰惟王廿有八年五月既望庚寅
王在周康穆宫寰即其名也寰入門立中廷北鄉史
恭受王命書王呼史淢册淢乃史之名也錫寰玄衣
束帶赤芾朱黃鑾旂鋚勒戈琱戟縞&KR1302;彤矢使蕃如
此此寰所以拜稽首對揚天子不顯也(鍾鼎欵識)
諸器有宋公欒并䜌女及此鼎凡三品皆稱䜌博古
云名䜌者宋景公也此曰皇命微䜌繼治九服䜌作
朕皇考䵼彝尊鼎䜌用享于朕皇考也(鍾鼎欵識)
叔䜌作鼎考其制形則宗器也銘曰二十有三年王
在宗周王命叔䜌余考於書周既營成周以居商民
而以王城為宗周卜宅土中復歸西周故周官曰王
還在豐多方曰王在宗周其後十一世犬戎攻宗周
而平王始遷故黍離閔宫廟之廢周自是不復居宗
周矣其曰王在宗周則知其幽王之前可以考也史
自共和前其世數最長而可知者穆王在位五十五
年昭王雖不見居位歲月然穆王五十受命改元則
知昭王在位之年久也昭穆皆有二十三年則叔䜌
作器蓋在二王之世矣銘之所書有鼏(音覓)彝尊鼎蓋
宗廟之器說者以木横貫鼎而舉之謂鼏然易之鼎
象則為金鉉豈叔䜌之鼎以為金鼏者耶尊彝有六
其器也則用本朝踐獻踐不可考也三代鼎彝有銘
多矣而曰霝終者今見於此&KR0034;鼎之銘又曰霝始霝
終古者以霝為善其文與今同此其為善頌者也(廣川書跋)
周集鼎
李保李得鼎于長安耕者其銘曰集作尊鼎萬夀無
彊子子孫孫永寳用夫尊彝異形其制似鼎者此鼎
尊也吕大臨疑孔文父飲鼎為壺尊之屬而銘以鼎
蓋古之制器自有據而鼎之制亦不一矣惟其用以
名之唐開元十三年萬年人王慶獲寳鼎五銘曰&KR1136;
作尊鼎與保年鼎同文但&KR1136;字刓缺不可識疑此鼎
是也(廣川書跋)
周方鼎
按古寳器鼎之方者多矣以其銘欵考之魯公文王
方鼎則謂之尊彝單子方鼎則謂之從彝王伯方鼎
則謂之寳齍惟陀員庚申方鼎乃謂之鼎然則諸器
制度大㮣相類以其可尊而可法曰尊彝以其陪貳
而非正故曰從彝以其或用於齊盛若九嬪之贊玉
齍故曰寳齍其實皆鼎也故鄭公孫僑辨黃熊之夢
晉平公賜以莒之二方鼎亦止謂之鼎今此二器制
度與諸方鼎同蓋周器也(東觀餘論)
周言鼎
在易之頥曰君子以謹言語節飲食夫事之至近而
所繫至大者莫過於言語飲食蓋言語之出也可以
興邦又可以喪邦不可不謹飲食之入也能養人又
能害人不可不節也古人觀象玩辭舉斯二者併寓
意於烹飪之器既已形諸饕餮又復銘之曰言則所
以戒之之意可謂至矣(紹興古器評)
周尹鼎
銘六十四字是器乃尹休高對揚君命而作父丙&KR0034;
尊彝也昔人作器未嘗不尊君命而謹其時日故曰
惟十有二月王初祭旁又曰辰在庚申言旁者如書
所謂旁死魄是也庚申則又指其日辰矣又曰尹其
亘萬年愛乃永則愛當讀作夀古人借用字或如此
觀其銅色黤黑間以赭暈斕斑古意可愛非三代無
此物也(紹興古器評)
周公命鼎
銘二十五字昔人作器未嘗不尊君命而謹其時日
故曰既死霸又曰公命既死霸者如書所謂哉生魄
旁死魄之類是也曰叔則如虢叔榮叔之類曰姜則
如京姜孟姜之類是也雖字有不可識者然考其銘
載參以制作其為周物無疑也(紹興古器評)
楚鼎
鮦陽縣有葛陵城東北有楚武王冡漢時民謂之楚
王瑟城城北祝社里下土中得銅鼎銘曰楚武王是
知武王隧也(水經注)
美陽鼎
美陽得鼎中有刻書曰王命尸臣官此枸邑賜爾旂
鸞黼黻琱戈尸臣拜手稽首曰敢對揚天子丕顯休
命(漢書郊祀志)
&KR3992;&KR4531;&KR3187;鼎
元張稱孫家物杭之常賣駔沈大整得之以為竒貨
董瓚酬以重價得之既而歸之喬仲山運副其製即
局爐三足兩耳者其花饕餮及圓雷文亦局製無異
特青綠自内出外裹以茶褐光色亦一尤物也内有
上三字(志雅堂雜抄)
今在丹徒縣焦山寺中鼎高一尺三寸二分腹徑一
尺五寸八分口徑一尺四寸五分耳高三寸闊四寸
二分足六寸一分深八寸二分銘九十三字皆古文
蝕一字外為雲雷之形其文曰維九月既望甲戌王
各(古格字)于周丙子烝于圖室司徒南中(古仲字)右(古佑字)
世惠僉立(古位字)中廷王呼史端册令(古命字)世惠曰宣
治佐王頗側弗作錫女(古汝字)玄衣束帶戈琱戟縞&KR1302;
彤矢鋚勒鑾旂世惠敢對揚天子不(古丕字)顯敬休用
作尊彝用享于列考用周簋夀萬年子孫永寳用
朱彝尊曰鼎銘其人莫考曰王格于周曰司徒南
仲殆周時器也其曰立中廷按毛伯敦文亦有之薛
尚功釋為立而周禮小宗伯掌建邦之神位註故書
作立鄭司農云立讀為位古者立位同字古文春秋
經公即位為公即立則是銘曰立亦當讀位也(金石文字
記)
焦山古鼎詩
古之彝器篆最奥佚籀已遠誰稽探横舟持刀或立
旆簡質妙若繪事妉姬周尚文備衆體欵識不慮供
魚蟫二千年物落山寺王詩大小傳東南(西樵阮亭兩先生)
兹游一見發絶詫熊熊光溢燕子龕腹深八寸唇尺
四叩之清越微聲□雲雷周匝峙饕餮生砂活翠浮
朱藍無專世惠釋文異不獨立位形相參原父鄭&KR0783;
誤考據尚功妘婦迷硏覃惟王酬庸錫册命鑾旂鋚
勒兼戈錟忠忱對揚懼隕越孝思用享調滑甘鈐山
不識此二字卄年辛苦成虚談天池釣叜假盗柄大
雞亦應台星三(明世宗自號天池釣叟見沈虎臣野獲編)鑄器為兵事豪
奪攸熺一例如狼貪上河圖子偶偽託思質䧟法人
何堪吉金肯冐辱金辱得不舁送行䟃𧽼子孫永寳
意爾爾雜廁尊勺娛宴酣豈知袁州詔簿錄清玩件
繫文嘉諳此鼎潛蔵若神助同時輩行歸瞿曇空諸
所有乃常有雲煙過眼休嘲唅壑舟恐遭大力負請
視覆轍應懷慚何如留與客吟賞茶具更携都統籃
(厲鶚樊榭山房集)
王士禄焦山古鼎歌(有序)
焦山有古鼎一圜腹三足雲雷文高可尺六
寸許腹有銘韓吏部如石為余言鼎故京口
某公家物當分宜相枋國時某公官於朝分
宜聞此鼎欲之某公不即獻因嫁禍焉鼎竟
入嚴氏嚴氏敗鼎復歸江南某公因禍由鼎
作謂鼎不祥捨之焦山寺中郡乘山志皆載
山有周鼎一而不詳所自也作歌備掌故焉
海雲堂中暮相索古鼎照人光駁犖龍文獨許吾邱
知篆銘略辨周京作宛同石鼓出陳倉那數銅狄傳
西洛韓公摩娑指向余曾入秦家格天閣雲煙過眼
已成虚劍去珠還事堪愕安陸飛龍亦英主玄修晚
暮軒轅樂一德何人曰相嵩金鉉只用青詞博朝廷
仍收養士報楊沈蹇蹇如雕鶚鼎鐺有耳豈不聞恥
向迴風作秋籜萼山先生厮養耳紛紛冠蓋多酬酢
當時不鄙趙師□于今誰憐賈秋壑從來鑄鼎戒饕
餮此物胡為亦遭攫山頭尚有椒山詩(山頂有椒山過訪唐應德
詩刻所云楊子懷人渡揚子者也)三尺古碑墨光錯隻字重於神禹
金猶向山林辟不若老奴真欲愧歐陽(嵩妻也)廿載鈐
山空寂寞培壘已拉冰山摧有鐡誰能鑄此錯裴回
三歎軒儿旁極目江天莽寥廓(西樵詩選)
王士正焦山古鼎詩三十四韻
曉入枯木堂怪禽驚翩翻清露滴松杪下見古鼎蹲
寳光耀昆吾中有飛廉魂上文為雷回下文為雲紜
獰状饕餮伏兵氣豈尤昏辛壬與丁甲世次迷夏殷
初疑周虎彝復惑虞蜼敦尊從不可辨牛豕誰能論
瑰怪壓䜌鼎譎詭旅紀&KR0008;蛟龍雜蝌蚪五指不敢捫
在昨想屭贔識字驚蜒蜿月黑鬼神泣峽束波濤奔
籀書失趩&KR1946;斯篆摧寴&KR1741;爰歴邁府令凡將駭文園
史游久已沒皇象不復存甄豐與董逌抉剔窮本根
不遇博雅流孰為洗煩冤諒比岐陽狩或同泗水淪
山僧與道古感激聲還吞分宜昔枋國氣勢傾崑崙
斯鼎出京口上燭光絪緼役使萬指衆負載千蹄犍
大哉宗廟器詎屑豪貴門威力鎮禪窟寂寞歸祗洹
午夜鳴鍾魚清晝啼林猿閱人恒沙劫如彼蝨在禈
我今訪焦先望氣&KR2313;不言五年隔揚子無翮思騰騫
吾兄癖好古八書探河源三日松寥遊坐卧忘囂喧
扁列析螺書卷尾搜蠆文作為竒偉辭大海摶鵬鯤
春江壮風霆響激雲濤渾三嘆繼高唱海門上朝暾
(阮亭詩選)
方密之鼎考
古以鼎為重器本象作□伯厚似孫詳載諸名升
菴抄之無所考辯元美元瑞俱未有定論兹略存其
㮣耳子華子黃帝采銅首山鑄神鼎曹植有黃帝三
鼎贊墨子夏后鑄鼎四足而方說文禹鑄鼎荆山之
下帝王世紀在馮翊懷德之南史記武王命南宫适
史佚展九鼎寳玉威烈王二十三年九鼎震後漢郡
國志雒南東城門名鼎門九鼎所從入唐志許康佐
九鼎記四卷書目陳太子中庶子虞荔撰鼎錄一卷
錄自古鼎形象欵識始于夏九鼎終于王羲之書鼎
崔駰逹旨注蔡邕銘論曰吕尚作周太師封于齊其
功銘于昆吾之鼎墨子耕篇夏后開使飛廉鑄于昆
吾使翁難雉乙卜于白若之龜龜曰鼎成四足而方
不炊而自亨不舉而自蔵不遷而自行乙又言兆之
繇曰饗矣逢逢白雲一南一北一東一西九鼎既成
遷于三國鼎錄太公于渭水得玉璜鑄一鼎刻其文
曰璜鼎外紀及說苑吕覽湯時大旱翦髮斷爪身嬰
白茅禱桑林持三足鼎楚詞天問緣鵠飾玉注伊尹
修飾玉鼎以事湯智按此因伊尹負鼎干湯而附會
此說淮南周鼎鑄倕使銜其指明大巧之不可為也
呂氏春秋周鼎著饕餮有首無身周鼎著鼠令馬履
之為其不陽也明堂位崇鼎貫鼎大璜封父龜天子
之器也周膳夫注牢鼎九陪鼎二左傳昭七年晉賜
子產莒之二方鼎金石錄有方鼎銘蔵岐山張舜民
云夏時器也服虔曰鼎三足則員四足則方吕氏春
秋齊攻魯求岑鼎魯君載他鼎以往齊侯弗信史記
秦武王與孟說舉龍文赤鼎韓非子齊伐魯索讒鼎
魯人以其雁往謂&KR0915;也智按此即吕覽岑鼎一事他
如正考父鼎郜鼎齊甲父鼎吳夀夢鼎晉刑鼎衛舒
鼎見左傳衛孔悝鼎銘見祭統鼎錄蕭何為丞相鑄
一鼎大如三石甕自表已功郊祀志夏六月汾隂巫
錦為民祠魏睢后土營旁見地如鈎状掊視得鼎迎
至甘泉至中山晏温有黃雲有麃過議尊寳鼎東方
朔傳夏育為鼎官宣帝時美陽得鼎獻之神爵元年
為周康寳鼎立祠未央宫中明帝永平王雒山出寳
鼎廬江太守獻之東觀記廬江獻鼎詔召鄭衆問齊
桓公之鼎在柏寝臺見何書左氏春秋有鼎事幾衆
對状除郎中郡國志汝南鮦陽注皇覽曰永平中葛
帔城北祝里社下于土中得銅鼎而銘曰楚武王之
冡竇憲傳南單于遺獻古鼎容五斗旁銘曰仲山甫
鼎橋玄三鼎東鼎銘建寧二年八月丁丑延公入于
玉堂前廷為司空中鼎銘曰延公登于玉堂前為司
徒西鼎銘曰光和元年延公入崇德前殿為太尉晉
成帝咸和元年宣城春榖縣山岸摧獲石鼎咸康八
年廬江春榖縣留珪夜見光取得玉鼎元嘉十三年
武昌縣章山出神鼎江州刺史南譙王義宣以獻二
十一年新陽獲古鼎有篆書四十二字雍州刺史蕭
思話以獻泰昭五年南昌獲古銅鼎容斛七斗王景
文以獻七年義陽獲銅鼎吳赤烏寳鼎出臨平湖又
出東部酃縣南齊永明二年丹水上下得古鼎一枚
唐貞觀二十二年泫水獲古鼎開元十三年萬年人
王慶築垣獲寳鼎五獻之二十一年眉州獻寳鼎縣
本汾隂開元十年獲寳鼎更名册府元龜云獲古銅
鼎二其大者容一斗咸平三年乾州獻古銅鼎句中
正與杜鎬詳其文曰維六月初吉史信父作鬵甗期
萬年子子孫孫永寳用宋祥符五年南康軍獻古鼎
皇祐五年鑄鼎十有二圜丘用五宗廟七又作鸞刀
命阮逸胡瑗鑄劉敞為新律鍾鼎鸞刀銘崇寧三年
以魏漢津言鑄鼎中曰帝鼎八方曰蒼彤晶寳魁阜
牡風上為鼐銘帝鼐曰隆鼐八鼐曰育明蔵正健順
龢潔宣和元年安州得商六鼎上之大觀三年以鑄
鼎之地作寳成宫寳籙宫神霄殿遂為十八鼎博古
圖歴代之鼎形制不同有腹著饕餮而間以雷紋者
父乙鼎之類是也有鍊色如金著飾簡美者辛鼎癸
鼎之類是也有緣飾旋花竒古可愛者象形鼎横戈
父癸鼎之類是也有密布花雲或作雲雷迅疾之状
者晉姜鼎雲雷鼎之類是也有隱起饕餮間以雲雷
或作細乳者亞虎父丁鼎文王鼎王伯鼎之類是也
或如孟鼎之侈口中鼎之無文伯碩史&KR0008;鼎之至大
金銀錯鼒之絶小或自方如簋或分底如鬲或設蓋
如敦曰崇曰貫則名其國也曰讒曰刑則著其事也
曰牢曰陪則設之異也曰神曰寳則重之極也智以
讒與饞通或作岑可知其借矣
六藝之一錄卷三
