欽定四庫全書
六藝之一錄卷三百七十一錢唐倪濤撰
歷朝書譜六十一
明
申時行
申時行字汝默號瑶泉吳縣人嘉靖壬戌賜進士第
一累官少師兼太子太師吏部尚書中極殿大學士
諡文定(吳縣志)
時行廷試時上見所對策詞札兼美擢為第一(分省人物
考)
文定善真行草書有賜閒堂帖行世(葉向高蒼霞集)
王錫爵
王錫爵字元馭號荆石太倉人嘉靖壬戌進士萬歷
十二年以禮部尚書兼文淵閣大學士進太子太保
吏部尚書建極殿大學士諡文肅(列卿紀)
文肅深於書書尤深於唐碑晩年猶懸碑刻滿四壁
特不欲以書名耳(書畫眼)
文肅書小楷清整秀勁大可徑寸者尤骨重脈和特
為合作(婁堅學古緒言)
王元馭書黃庭經
元馭學士書法在虞禇間而過自謙抑不肯與墨池
盟間興到作一薄蹏竟則裂之或有求者復不應以
故行世絶少今年乃為華亭徐長孺書黃庭内景經
神采風調翩翩出蹊徑外吾不知於汝南公主志枯
樹賦如何書隂符經者信本登善度人者誠懸金剛
者子瞻法華大洞玉者子昂余皆獲寓目焉昔許黃
門所藏楊司命書内景已散佚貞白先生間關訪購
久而後得之長孺僅一叩而得元馭手授不亦大幸
哉今人知寶右軍殘誤之外景而不知司命有内景
惜其靈翰永祕聊為拈出之以元馭書作司命隆準
可也(弇州續槀)
王文肅書
太原相公書繇聖教孫虔禮出大是書家而靳不與
人書此其為州大夫今觀察韓公書初覺風骨凛然
久之頓成嫵媚太原一瓣香真為韓南宫(來禽館集)
王衡
王衡字辰玉號緱山文肅公子戊子順天舉首辛丑
會試第二廷試亦如之授編修劭令清舉飄飄若霞
外人詩文有權度銖兩書法出顔平原蘇眉山(眉公集)
辰玉雖不沾沾論書乃眼白一世鮮所許可其天骨
既爾秀絶而盤旋唐晉間工力兼至或以為學蘇子
瞻子瞻實不能盡辰玉也(畫禪室隨筆)
編修君天授既優工力日深小自指頂而上至徑可
二寸皆極媚好更饒風骨又大而四五寸或大至尺
餘皆不煩繩削而趣溢出更假之年直可追躡晉宋
名蹟(學古緒言)
王家屛
王家屏字忠伯大同山隂人隆慶戊辰進士歷官禮
部尚書文淵閣大學士贈少保諡文端(分省人物考)
顯皇帝嘗命講臣書扇王文端家屏書訖誤用私印
竄滅其跡上問故諭文端復用私印而手擇十扇畀
文端書每呼為王黑子(玉劔尊聞)
王世貞
王世貞字元美號鳳洲太倉人嘉靖二十六年進士
授刑部主事萬歷中為南京刑部尚書贈太子少保
(吾學編)
字名顧吳中諸書家唯元美一人知法古人(詹氏小辨)
世貞書學雖非當家而議論翩翩筆法古雅(書史會要)
王弇州書雜詩帖行書王鳳洲與白川札行書
王元美與仲蔚八札行書(式古堂書畫彙攷)
王世懋
王世懋字敬美别號麟洲又號損齋或曰墻東生舉
進士官至南京太常少卿專精古文辭餘事乃及筆
札(弇州續槀)
世懋書無俗筆多從晉帖中流出(書史會要)
敬美書右軍分甘青李二帖摩詰輞川䟽東坡種橘
帖弇州謂用黃庭小法出入洛神(孫鑛居業編)
王敬美與仲蔚札行書(式古堂書畫彙考)
袁福徵
袁福徵字履善號太冲華亭人嘉靖甲辰進士授刑
部主事左遷南陽王長史與王元美李于麟並馳海
内文法顔延之詩宗杜工部行草倣蘇端明(松江志)
袁履善詠梅詩帖行書袁䘒陽曉仙謠帖行草書
(式古堂書畫攷)
王泮
王泮字宗魯山隂人嘉靖乙丑進士萬歷中為湖廣
參政居官廉潔焚香靜坐若禪室詩辭冲雅書法遒
麗有其家右丞右軍之致(分省人物考)
王泮書宗二王善小楷大幅草書如龍蛇天矯世皆
寶之(山隂志)
張元抃
張元抃字子藎别號陽和其先蜀人徙家山隂隆慶
辛未進士第一人授翰林修撰萬歷中為左諭德兼
侍讀(山隂志)
張子藎書岣嶁山房記(式古堂書畫彙考)
邢侗
邢侗字子愿臨邑人甲戌成進士授南宫令終行太
僕寺少卿書法鍾王虞褚顛米禿素而深得右軍神
體極為海内所珍内豎以字扇進覽上欣賞命女史
學其書邢司馬平倭至高句麗有李狀元妻託致意
子愿願為弟子朱宗伯出使從人適携其字二幅購
之黃金同價琉球使者入貢願小留買邢書去(李維楨大
泌山房集)
侗法書工諸體章懷鍾索虞米禇趙規橅肖像咄咄
逼人而其最會心慊意尤在右軍居然有龍跳虎卧
之致試取臨池妙墨錯雜諸名帖中不辨蠅頭真楷
遒媚如舞女低腰仙人嘯樹它擘窠大書體勢洞精
奕奕生動雄強如劔拔弩張竒絶如危峰阻日孤松
單枝而一種秀活又如揚州王謝人共語語便態出
也(史孝先來禽館集小引)
邢子愿書模二王幾於奪真而自運故佳(玉劔尊聞)
邢侗以詞翰著稱臨倣法帖雖未能盡合古人但筆
力矯健圓而能轉時亦有得(書史會要)
邢子愿書詩句邢太僕雲破句并柬邢子愿評
祝京兆帖邢子愿與昭甫札邢來禽醉記帖
邢太僕送高徵君詩邢來禽五月即事詩(式古齋書畫彙
攷)
邢子愿法帖
余少得古榻十七帖為邢子愿先生鑒定又綴語其
後知先生書法斷以山隂為宗唐宋名家不以屑意
已又得其雜札數通古澹圜渾上掩鍾索昭代文祝
諸公無是調度也此刻大都與馮青方先生往來遊
戲翰墨之語氣酣神肆有類中散絶交書者有類虚
白神仙起居法者情韻逾廓軌度逾超楨卿使君携
以入苕而刻石署中正如甓社之珠泳波而達震澤
照耀南天光景煜煜其禆益我南士不淺使君神明
此特政之刃餘顧琳卿寶祕即與嘉胏二石並垂誰
曰非可(静志居詩話)
邢子愿尺牘
邢子愿為友人作扇頭書多青李來禽語意其人必
善臨池者流恨雲山間之無繇見其人之風流藻翰
頃從姚百雉卷中見其遺牘政如桓南郡坐廳事上
一時雪飛五版並答皆粲然有章而惜乎子愿已矣
九泉下顧安所得知己其人百函相往復乎雖然子
愿非常人也生而為才子死而為才鬼疊韻千嶂清
吟一灣月下歌之當必如劉妙容婉轉可聽而物既
多姿態復屢遷恨不隨珠𥜗玉腕流播向人間也(錢文
薦麗矚樓集)
余孟麟
余孟麟字伯祥江寧人萬歷二年進士第二人授編
修官至南京國子祭酒(江寧府志)孟麟善真草(遯園居士傷逝
記)
余世奕
余世奕孟麟孫真草師閣帖筆勢遒美行列古雅較
乃祖司成當有出藍之譽(江寧府志)
趙南星
趙南星字夢白高邑人萬歷甲戌進士歷官考功郎
中削籍里居起拜吏部尚書遣戍大同諡忠毅(列朝詩集)
趙夢白書沉渾鴻博秀色可餐(游鶴堂墨藪)
林堯俞
林堯俞字咨伯莆田人萬歷己丑進士由庶吉士官
至禮部尚書好學束修雅負物望(閩書)
堯俞善書法魏忠賢敦請不與忠賢矯詔命公題扁
公大書畏天堂三字題曰禮部尚書某奉旨書(靜志居詩
話)
陳泰來
陳泰來字伯符別號員嶠萬歷丁丑進士累官禮部
員外郎抗䟽謫饒平典史書法有晉人風(馮伯諲虚舟草)
馮大受
馮大受字咸甫少負才名工書法深為王世貞莫如
忠所器重萬歷七年中鄉薦知慶元縣(松江志)
馮咸甫微風詩帖行書(式古堂書畫彙攷)
陳璋
陳璋字公獻光州人七歲舉竒童稍長工詞賦精右
軍書弱冠登高第終刑部郎中李于麟王元美皆推
許之(分省人物考)
臧懋循
臧懋循字晉叔長興人萬歷庚辰進士風流任誕官
南京國子監博士(長興縣志)
晉叔書一意臨摹而時苦生意之不足(清河書畫舫)
温顯
温顯字公宣號純菴良之玄孫萬歷庚辰進士官戶
部員外郎工楷書行草(閩誌)
張萱
張萱字孟竒號九岳别號西園博羅人萬歷壬午舉
於鄉官至戶部郎中真草篆隸皆工(書史會要)
董嗣成
董嗣成字伯念烏程人萬歷庚辰進士善行楷(書史會要)
秦可貞
秦可貞字季章咸寧人萬歷五年進士改庶吉士出
知富陽縣善臨池殘牘敗箑人爭寶之(王庭咸寧縣志)
朱國祚
朱國祚字兆隆秀水人萬歷癸未進士第一人授修
撰熹宗時為戶部尚書武英殿大學士贈太傅諡文
恪為文醇雅宏暢書法遒勁(項玉筍檇李往哲續編)
于若瀛
于若瀛字元絅濟寧人萬歷癸未進士授鳳陽推官
歷官陜西廵撫(山東通志)報恩寺三藏殿娑羅館扁濟
寧于若瀛書(江寧志)
劉黃裳
劉黃裳字玄子光州人七歲能摹逸少書十歲寓長
安賦京都諸篇登萬歷丙戌進士授刑部主事遷兵
部員外郎(李本固汝南志)
黃裳草法二王兼倣張長史黃太史(詹氏小辨)
黃輝
黃輝字平倩一字昭素南充人萬歷己丑進士選庶
吉士授編修官止詹事府少詹事己丑同館者詩文
推陶周望詩畫推董玄宰而平倩之詩與書與之齊
名(静志居詩詀)
輝楷法鍾元常亦作行書(書史會要)
黃昭素獨操機杼而置古帖中亦不可復辨(玉劔尊聞)
黃昭素宣聖贊黃平倩書端正好詞黃少詹題
桃源圖(式古堂書蔡元履黃平倩書跋補錄卷末畫彙攷)
焦竑
焦竑字弱侯號漪園學者稱為澹園先生南京人萬
歷己丑進士廷試第一人授修撰贈宫諭(分省人物考)
焦弱侯真行結法眉山散朗多姿而古貌古骨有長
劔倚天孤峰刺日之象(客座贅語)
焦尊生
焦尊生字茂直焦竑子善真行書(績說郛)
沈天啟
沈天啟字生予萬歷十四年進士知奉新晉江二縣
(江寧府志)
生予真書師晉諸王而披拂點畫具有拔山之力(客座
贅語)
王肯堂
王肯堂字宇泰金壇人萬歷己丑進士選庶吉士授
檢討降補行人司副轉福建參政書法深入晉人堂
室輯鬱岡齋帖數十卷手自鈎搨為一時石刻冠(金壇
志)
何湛之
何湛之字公露萬歷己丑進士授戶部為浙江參政
書法遒美(江寧府志)湛之行草法二王入品(續說郛)
何淳之
何淳之字仲雅湛之弟萬歷丙戌進士司李中州召
授御史書畫為流輩所推(江寧府志)淳之行書得晉人
意(續說郛)
陸彦章
陸彦章字伯達華亭人萬歷己丑進士仕至光禄寺
卿工詩文書法妍雅小楷尤工(松江志)
蔣杰
蔣杰字美若普安人萬歷己丑進士以比部郎出守
南雄後罷歸流寓荆州詩文清麗書法效顔真卿(貴州
通志)
張民表
張民表字林宗中牟人萬歷辛卯舉於鄉性嗜古文
詞藏書數萬卷手自點定喜飲及草書飲少許即頹
然揮灑放筆如有神助(中牟志)
劉一焜
劉一焜字元丙號石閭江西南昌人官至中丞本恬
淡之思出偏側之勢筆筆蕭疎頗饒晉韻所謂無風
之水自然成文元丙之翰類焉(書史會要)
沈鳳翔
沈鳳翔字孟威上元人萬歷二十年進士官兵科給
事中(江寧府志)鳳翔善草書(續說郛)
萬壽國
萬壽國字藎卿秀水人領萬歷甲午鄉薦志行高潔
閉門著書詩文喜韓杜書法本歐虞(秀水志)
朱之蕃
朱之蕃字元价金陵人萬歷乙未狀元官終禮部右
侍郎元价為史官出使朝鮮盡却其贈賄鮮人來乞
書以貂參為贄槖裝顧反厚盡斥以買法書名畫古
器收藏遂甲於白下(静志居詩話)
之蕃真行師趙魏公間出入顔魯公與文徵仲日可
萬字運筆若飛小則蠅頭大則徑尺咄嗟而辦(江寧府志)
范允臨
范允臨字長倩吳縣人萬歷乙未進士授工部主事
累官至福建參議工書遠近購者雖寸縑尺幅悉藏
弆以為拱璧與華亭董其昌齊名(蘇州志)
尹伸
尹伸字子求宜賓人萬歷戊戌進士仕至河南左布
政讀書汲古精於鑒賞日課楷書五百字寒暑不輟
(宜賓縣志)
張文暉
張文暉字孚之萬歷二十三年進士知台州府(江寧府志)
文暉善真行(續說郛)
卜履吉
卜履吉字中立號訥齋登萬歷戊戌進士官兵憲(存徵
錄)
卜中立行書師章草簡勁無媚骨望之肅然類其為
人(客座贅語)
曹徵庸
曹徵庸字遠生别號積雪萬歷戊戌進士官至山西
汾郡守為人清疎雋遠雅有潔癖書法亦遒逸為世
推重(過庭訓平湖志)
陳勲
陳勲字元凱閩縣人魁庚子辛丑鄉會榜歷文學博
士戶部郎謝病歸終日扃門却埽詩入唐人室字與
畫皆精妙人寶貴之(湧幢小品)
馮玄鑑
馮玄鑑字三峩萬歷庚子舉人授合肥教諭陞涪州
知州乞歸結廬雙谿之濱生平高雅善文尤工書法
(平湖志)
劉世教
劉世教字少彝海鹽人萬歷庚子舉北闈謁選授閩
清令為詩渢渢唐音文彷六朝儷體兼工行草尺牘
小文更雋永多寶藏者(海鹽圖經)
傅淑訓
傅淑訓字咨伯萬歷辛丑進士崇禎中為戶部尚書
書法晉唐小行楷尤工得洛神十三行風味(青溪遺藁)
張以誠
張以誠字君一華亭人萬歷辛丑進士廷對第一人
授翰林修撰官至右諭德文章宗蘇詩擬孟襄陽小
楷規模大令清勁有法(松江志)
徐光啓
徐光啓字子先上海人萬歷甲辰進士選庶吉士嘗
學聲律工楷隸崇禎中為禮部尚書文淵閣大學士
諡文定(松江志)
尹嘉賓
尹嘉賓字孔昭江隂人萬歷庚戌進士除中書舍人
歷兵部郎中陞湖廣提學副使字畫瘦勁晩更雜篆
隸出之(江隂志)
宋奎光
宋奎光字培巖常熟人萬歷壬子舉人能詩文工書
法知龍川縣改寧海(蘇州志)
王心一
王心一字純甫别號玄珠又號半禪野叟萬歷癸丑
進士授行人累遷刑部左侍郎署尚書事書祖坡仙
極精妙(歸田園集小傳)
俞琬綸
俞琬綸字君宣長洲人萬歷癸丑進士任西安令風
流文采掩映一時臨池最勝(蘇州志)
蔣如竒
蔣如竒字一先號盤初宜興人萬歷丙辰進士官湖
西大參書法瀟灑絶俗董思白稱其天骨超逸功力
復深所鐫有晉唐宋諸大家帖行世(書史會要)
楊嘉祚
楊嘉祚字邦隆號寨雲江西太和人文貞公之後也
中萬歷丙辰進士官至廣西副使書法清古與王雅
宜筆法相類(書史會要)
來復
來復字陽伯三原人萬歷丙辰進士歷官布政使備
兵揚州性通慧詩文書畫之外琴棋劔器百工技藝
無不通曉(静志居詩話)
曹履吉
曹履吉字提遠當塗人萬歷丙辰進士官光禄少卿
詩字有晉唐遺韻(書史會要)
姚履旋
姚履旋字允吉萬歷四十六年貢士為揚州學博陞
巴東知縣(江寧府志)允吉真行法率更稍益以己意簡
峭中微帶風貌故自彬彬(客座贅語)
李開芳
李開芳字伯東别號還素閩永春人萬歷中成進士
授主事累遷南太僕卿臨池之技縱横跌蕩不減素
師(葉向高蓄蒼霞餘草)
開芳好以篆隸八分作署書自謂得斯邈遺意體勢
雖涉竒怪袤丈之字略無怯澀亦人所難(書史會要)
黃汝亨
黃汝亨字貞父號寓庸居士武林人萬歷進士仕至
江西學憲行草合蘇米之長(書史會要)
傅光宅
傅光宅字伯俊别號金沙居士聊城人萬歷進士仕
終四川學憲書模黃豫章蒼鬱有致(書史會要)
光宅善榜書所過祠廟刹院多為題額(吳縣宧蹟志)
朱多煴
朱多煴字中美瑞昌榮安王曾孫也封奉國將軍行
草得鍾王書法亦自珍惜之每一紙出好事者重價
購去比之蘭亭禊帖云(朱謀㙔藩獻記)
朱多炡
朱多炡字貞吉號瀑泉弋陽王孫封奉國將軍詩才
警敏行草宗米南宮雜以古字自成一體(書史會要)
朱多&KR3259;
朱多&KR3259;字垣佐號崇謙一號覺菴樂安靖莊王孫封
奉國將軍力學不倦書法初師趙文敏後法聖教序
(書史會要)
朱謀㙱
朱謀㙱字弘之多&KR3259;子博學工詩行草法聖教序楷
法歐陽詢(書史會要)
朱謀垔
朱謀垔字隱之號八桂多&KR3259;子封奉國將軍特擅臨
池鸞鏘虎躍標幟一家屛幛榜額得手筆為重又喜
陶氏書史會要有益書家乃摭有明一代續其卷後
(胡繼謙隱之先生懿行紀略)
朱謀㙔
朱謀㙔字鬱儀石城王孫封鎮尉萬歷中理藩政博
雅好古尤研精於六義所著有六書貫玉等書又考
訂大禹碑周宣石鼓比干墓銘手自摹臨而詮釋之
曰三古文釋(書史會要)
朱統煌
朱統煌字孝穆謀㙔第三子封輔尉博雅能如其父
喜書法以懸腕中鋒為貴於諸帖能淹貫故作字必
有所本蓋以學勝者(書史會要)
朱謀埩
朱謀埩字素臣號謙山瑞昌王之枝孫封輔國中尉
雅好草書遠宗懷素近法張東海間用淡墨枯筆出
己意迫視之若雲篆煙書口噤不能讀(羅治十二故人傳)
宋之儒
宋之儒字文衡號梅川吳江人好詩奕善為摹畫顔
歐以下書法(茅坤鹿門集)
金殿
金殿字子鎮號後林上元人萬歷時貢士官處州府
教授(江寧府志)金殿小楷師文徵仲行書師聖教序(續說
郛)
謝將樂
謝將樂工於詩官工部草聖如張伯英行書如王右
軍蚤歲釋褐宧情泊如朱輪停時即携一編高坐匡
牀命侍姬焚龍涎吸清茗半盞臨蘭亭一過(小草齋集小傳)
朱音
朱音金陵人官太守行書師鐵門限圓媚流麗翩翩
動人(客座贅語)
顧履中
顧履中字雲樓工署書篆隸諸體以事抵法萬歷初
營建皇極殿成題棹楔者輒議辟大學士張居正薦
之筆法應對稱旨擢内閣中書賜名履中(黃承璉海寧縣志)
范文明
范文明字晦叔萬歷時人嫻詩賦攻六書著草訣辨
疑(草訣辨疑序)
袁表
袁表字景從閩縣人萬歷初授中書舍人遷戶部郎
終黎平知府(閩書)袁表善書(詹氏小辨)
黃道充
黃道充字于泰號楚源歙人官中書舍人工詩文好
竒字及異書僻事書宗鍾王以染翰拜神廟賜者再
又好古書畫器物品題鑒别能一一指所從來可謂
淹博矣(朱大啟曼寄軒集)
林鳳華
林鳳華字子夏號丹壺平湖人精楷法在右軍大令
間(潄石居集)
張仁
張仁字守性沙縣人居貧力學善詩精楷書萬歷中
為南雄訓導(閩書)
衞可徵
衞可徵山陽人萬歷十五年為高淳訓導喜古文詞
工大小書法(項維聰高淳縣志)
胡宗仁
胡宗仁字彭舉上元人隱於冶城山下生而偉壯美
髯晩年衲衣拄杖反手徐步鬚髯從風飄颺市人皆
目為神仙(上元志)
宗仁善漢隸得中郎遺法(書畫舫)
彭舉師魏受禪碑簡勁方正中雅氣逼人(江寧府志)
郭天中
郭天中字聖僕先世莆田人其祖以避寇徙秣陵不
事生業專精篆隸之學窮厓斷碑搜訪模搨寢食都
廢晩年隸書益進師法秦漢最為逼古(閩書)
王逢年
王逢年字舜華初名治字明佐崑山人少為諸生試
經義入古文竒字為有司所黜作五敵詩謂慢世敵
嵇康綴文敵馬遷賦詩敵阮籍述騷敵屈宋書法敵
二王(静志居詩話)
逢年書學十九體必歸晉法嘗自號小王右軍(崑山人物
傳)
鄔佐卿
鄔佐卿字汝翼丹徒人楷書臨黃庭經詩工唐律不
與人爭長用自娛悅而已(鎮江府志)
沈春澤
沈春澤字雨若常熟人才情煥發能詩善草書移居
白門(常熟志)
曹大同
曹大同字子貞貢入太學授光禄寺丞書法遒婉可
愛(弇州續槀)
周之冕華之方
王世貞云古隸自文待詔父子歿幾遂絶弦而二君
子頗抉許昌孔廟之祕(弇州續槀)畫史會要云周之冕
字服卿號少谷長洲人
周芝山
周芝山年八十時兩目俱枯令人以手擬筆即縱意
為之出入雙井襄陽風骨偉然(弇州續槀)
羅文瑞
羅文瑞歙人王世貞題其所書醫無閭碑後云萬歷
甲戌少司馬梁公夢龍奉命犒師勒績於醫無閭山
而歙士羅文瑞書之結法自清臣誠懸是以遒莊而
不骩骳(弇州續槀)
周炳文
周炳文字伯從别號明宇仕為都察院都事好吟咏
雅意臨池摹歐虞真蹟一時海内名公如王元美吳
明卿輩稱善相屬(唐文獻占星堂集)
沈熙
沈熙號晉齋華亭人善書學鍾學王又學為歐種種
成家蓄古書畫搜剔水石蒔花種竹不問門外事(沈愷
環溪集)
程福生
程福生字孟孺江西玉山人篆法壽承隸法徵仲小
楷法麻姑仙壇又法黃庭草法章草(詹氏小辨)
趙仕禎
趙仕禎字彦卿樂清人官中書舍人楷法歐率更行
法聖教序分法文太史皆成章而致亦清(詹氏小辨)
李寧儉
李寧儉金陵人少保惟寅弟徑寸草法孫過庭大草
法文壽承並有佳致(詹氏小辨)
吳元滿
吳元滿字敬甫歙人好六書自三代及秦漢鼎彝碑
銘皆淹貫於中所著有六書正義等書(書史會要)
文元善
文元善字子長號虎邱和州公嘉子書畫逼真和州
公(文氏族譜)
葛雲蒸
葛雲蒸字如龍為郡諸生屢試不利乃謝去隱於鳳
凰臺畔(江寧府志)雲蒸楷書學歐陽率更(續說郛)
孫謀
孫謀字燕貽一字五城隱居金陵十廟山下善書能
詩文與王百穀陳古白友善謝去諸生著高冠重履
短袖市人笑之不顧也每賣字得錢即付酒家(江寧府志)
歐陽序歐陽廩
歐陽序字惟禮江寧人能詩詞工篆籀仕福州府幕
官罷歸結茅於姑塘之麓終老焉(江寧府志)
維禮真師率更篆八分師二李與梁鵠結搆不疎古
雅有意(金陵𤨏事)序弟廪亦能大小篆官松潘通判(江寧
府志)
(補錄)黃平倩書跋
先師黃平倩學士化去余始購其遺墨蜀友曾平仲
寄一卷皆平日試筆殘紙而蒼奥之氣出剡楮外錄
高子業二詩淵逸生動想其風行腕指時竟陵譚元
春友夏雨雪入辰陽割此紙遺之先師豁達好推天
下士得秦京而驚喜數贈以詩文使見友夏又當何
如也書不落欵具眼人自能辨之盖書待欵識而定
淺矣董元宰書可贋而先師書不可贋蓋草草具有
深心全力故也友夏對此即見余并可見先師李太
白月影成三人未如今日之確也子業慧人詩䰟當
亦稱快(書畫史)
六藝之一錄卷三百七十一
