欽定四庫全書
六藝之一錄續編卷一錢唐倪濤撰
金器題䟦
朱彛尊竹垞曝書亭集
商祖丁爵銘跋
右爵一銘二字曰祖丁在右柱外薛紹彭曰祖丁者商
十四君祖辛之子也内有文作弓形中包六字不可辨
識山陽張弨曰此商之酒器蓋射者必繼以飲詩言發
彼有的以祈爾爵是也爵今在弨家弨字力臣精六書
貧而嗜古賓至繞席皆尊彛敦卣之屬昔歐陽子撰集
古錄藉劉仲原父楊南仲諸子釋文自力臣殁後雖有
竒字為余釋其文者寡矣
商父已敦銘䟦
父己敦一上圜下方崇一尺五寸脣廣四尺底二尺八
寸腹受五升舟五尺四寸其文雲靁其耳饕餮銘二字
在腹蓋商器也商人尚質作祭器以薦祖考猶以父稱
故鼎有父甲父乙父丁父巳父辛父癸尊有父乙父丁
父巳父癸彝有父甲父乙父丙父丁父巳父辛父癸卣
有父乙父丙父丁父巳父辛父癸爵有父乙父丁父戊
父巳父庚父壬父癸觚有父乙父庚觶有父巳父辛斝
有父丁甗有父乙父巳鬲有父巳盉有父丁父癸舉有
父巳父辛盤有父辛匜有父癸然則敦以父巳名固其
宜巳不惟是也有以祖名者尊之祖丁祖戊卣之祖乙
祖丁祖庚祖辛爵之祖丙祖丁觚之祖丁甗之祖巳匜
之祖戊是也有以母名者卣與鬲之母乙是也他如世
母辛兄丁兄癸婦庚子乙女乙孫巳名得通扵下銘辭
不若周人之煩取足以紀行次而已歲在上章執徐春
觀扵王公子士駿書齋椎拓而還裝界扵册
宋拓鐘鼎欵識跋
宋紹興中秦相當國其子熺伯陽居賜第十九年日治
書畫碑刻是册殆其所集如楚公鐘師旦鼎皆一德格
天閣中物也餘或得之畢少董或得之朱希真或得之
曾大中盖希真晩為伯陽客而少董時視盱眙𣙜場因
摹欵識十五種標以青箋末書良史拜呈以納伯陽至
今裝池册内秦氏既敗册歸王厚之母欵鈐以復齋珍
玩厚之私印且復釋文疏其藏弆之所後轉入趙子昂
家子昂復用大雅印鈐兼書薛氏考證扵後扵時錢德
平柯敬仲王叔明陳惟寅均有賞鑒私印隆慶六年項
子京獲之尋歸倦圃曹先生康熙戊申先生出示予予
愛玩不忍釋手先生屬予跋之未果也辛酉冬予留吳
下先生寓書及冊復命予跋予仍不果改歲乃封完寄
焉先生既逝所收書畫多散失久之是册竟歸扵余藏
篋中十載宗人寒中嗜古見而愛玩之猶予之曩日也
因以畀之每歎書畫金石文銘心絶品恒納諸炙手可
熱之人若秦會之賈師憲嚴惟中物之尤者悉歸焉然
千人所指其亡也可立而待曾不若山林寂寞之鄉儲
藏可久則予託之寒中庶其守而勿失也夫册中所拓
鐘七鼎二十有一飲二爵六鬲四卣九敦四簠一甗二
壺二刀一槃二鐙一尺一漢器一中有榮次新手跋及
書林羲叟公輔諸圖記
周鼎銘跋
古周鼎銘一新城王吏部子底見之焦山佛寺中俾程
處士穆倩讀之其文可辨識者七十有八字存其疑者
八字不可識者七字吏部為長歌述之其弟禮部貽上
和焉而摹其文授予三君者可謂好古之士矣昔歐陽
永叔得古器銘必屬楊南仲釋其字南仲之言曰古文
自漢世知者已希賈逵許慎輩多無其說而蔡君謨亦
云古之篆字或多或省或移之左右上下惟其意之所
欲甚哉辨識之難也鼎銘詞曰惠敢對揚天子丕顯敷
休其人莫考曰王格于周曰司徒南仲殆周初器也其
曰立中庭按毛伯敦銘文亦有之薛尚功釋為立而楊
氏謂古立位同字古文春秋書公即位為公即立則是
銘曰立亦當作位穆倩定為立從薛氏讀也古之勲在
王室者既受之册歸必銘其器論撰其祖父之德善功
烈以明示後世如申伯召虎韓侯文侯錫予之盛詩書
所載僅千百之一二而銘諸器者無窮盖不特齍盉&KR1286;
医敦卣為然舉凡鋒矛刀劒莫不有銘自秦銷金咸陽
厲禁所至為段冶改煎殆不可勝數世徒懲秦燔詩書
之禍不知銷金為禍之益烈也嗚呼三代之文自九經
而外其得見之扵今者希矣顧神物顯晦或有時復出
惜乎又委之荒山梵宇中莫之寳惜徒令好古君子摩
挱歎息之不已也鼎崇尺有三寸腹深八寸脣廣一尺
四寸其耳三寸禮部語予云
周司成頌寳尊壺銘跋
右周司成頌寳尊壺注以酒容一斛項腹均有銘按其
文一百五十字可辨識者維三年五月既死魄甲戌王
在周康邵宫旦王格太室即位宰弘右頌入門立中庭
尹氏受王命書王呼史虢捧册命頌王曰頌命汝官司
成賜汝玄衣舄帶赤芾朱黃鑾旂鋚勒用事頌拜稽首
敢對揚天子丕顯敷休用作朕皇考龔叔寳尊壺用追
孝蘄吉康頌其萬年眉夀願臣天子令終子子孫孫寳
用此其大略也考周轍未東王宫名著扵載紀者不聞
有康邵宫惟&KR0783;敦載吕大臨考古圖有王在周邵宫之
文薛尚功釋邵作昭蓋惑扵竹書紀年穆天子傳西王
母來賓昭宫之故吕氏定作邵今斯銘文甚顯其爲邵
無疑椒舉曰康有酆宫之朝冠以康者或康王所築未
可定爾太室者明堂中央之室書言王入太室裸是已
司成分職不載扵周官戴記文王世子篇大司成論
說在東序侍立者遠近間三席北海鄭氏以為即周官
司徒之屬師氏而新安王氏駮其非謂世子國子之德
業大司樂教之使成故名蓋大司樂也二說均可通
要之周官有是名矣銘稱皇考龔叔&KR0783;敦稱皇考龔伯
二器疑出扵同時尊壺今藏錢塘王太僕(益朋)家識者比
扵郜之大鼎燕之重器
周延陵季子劍銘跋
康熙九年冬十有二月偕嘉興李良年吳江潘耒上海
蔡湘過退谷孫先生蟄室出延陵季子佩劒相示以周
尺度之長三尺臘廣二寸有半重九鋝上士之制也臘
有銘篆文字不可辨合之韋續五十六體書無一似其
曰季子劒者先生審定之辭云爾先生命四人聯句詠
之詩成摹銘文扵前俾書聯句扵後裝界為册藏之硯
山書屋
南海廟二銅鼓圖跋
廣州波羅江上南海神廟銅鼓二大者唐嶺南節度使
鄭絪出鎮時高州守林藹得之峒戶以獻絪納諸廟面
闊五尺臍隱起羅布海魚蝦蟇等紋旁設兩耳通體色
微青雜以丹砂瘢其光可鑑小者殺大者五之一從潯
州灘水湧出色純綠雜以鷓鴣斑審視之隱隱若八卦
畫每歲二月上壬土人擊以樂神民間有疾禱扵廟亦
擊之考周官六鼔四金鼔人辨其聲用籥章以土韗人
以木革以冒之不聞范金也迨伏波將軍平交阯諸葛
丞相渡瀘始鑄銅為鼔流傳三川百粤頗多嶺南一道
廉州有塘欽州有村博白有潭萬州靈山文昌有嶺取
以名其地傳聞鼔初成懸扵廣庭宰牲置酒子女緐會
出金銀釵叩之納諸主者目曰都老有讎怨相攻則鳴
鼔集衆俄頃烏合蜀則凡鼔悉稱孔明所遺其直易牛
千頭苖民得此雄視一方要其制無若南海廟中之大
者至扵金錞和鼔亦名錞于掌之鼔人見扵春秋内外
傳先銅鼓有之鄭康成謂圓如碓頭大上小下乃宋聶
崇義繪三禮圖誤懸以龍牀狀如杯盂而宣和博古圖
一十九器不繪繩索以龍馬虎蜼龜魚栖鳳山花鎮之
仰若井口是皆以下為上矣南齊始興王鑑鎮益州什
邡人段祖獲錞于以獻史稱高三尺六寸六分圍三尺
四寸圓如筩色黑如漆甚薄上有銅馬以繩懸馬令去
地尺餘灌之以水又以器盛水扵下以芒莖當心跪注
錞于以手振芒則聲如雷其釋器差詳竊思作錞本以
和鼔度其形亦略似苐鼔穹其腰而錞削其下鼔蒙兩
面而錞去其底銅鼔初鑄必取二器折衷之蜀人所以名
錞于鼔云爾鼔無銘乃俾畫手縮為圖書其後
漢尚方鑑銘跋
處士鍾&KR0706;立獲古鏡扵新塍市之西以百錢購之田父
土蝕其半命工刮摩之晶光澄徹處士出以相示挂諸
壁若弦月之燭霄漢也騐其背銘辭曰尚方作鏡真大
好上有仙人不知老渴飲玉泉飢食棗鏡省文作竟蓋
漢尚方鑑也漢宫闕有尚方掖門官制設尚方令丞待
詔職屬少府主作禁器物掌上手工作以宦者為之蔡
倫之造紙及祕劒是巳自武帝好神仙宣帝亦信方士
所製隋侯劒寳玉寳璧寳鼎皆尚方為之既而劉更生
獻淮南枕中鴻寳苑秘之方令尚方鑄作事不驗張敞上
言請斥遠方士尚方待詔皆罷然則鏡銘殆出方士作
也宣和博古圖載漢鑑一百有三尚方鑑居其四銘辭
損益各殊古人制器不屑雷同若此處士曰有是哉既
摹其銘遂裝扵册
書漢鏡銘
金有時而爍惟鏡巨室小家均有之故自漢以來制器
間有存者衎亝所藏是鏡蓋漢時物也其銘作韻語曰
樂無事日有喜宜酒食豈非知止不殆之君子爲之乎
跋新莾錢范文
易龜背為泉布師尚父立其法退而行之齊周官則泉
府掌之景王分小大二品權其子母為利溥矣然仲尼
之徒無道其事者利固孔子所罕言也新莾閏位特重
錢法錢凡六品刀凡二品布凡十品既而以剛卯金刀
合劉氏文乃禁佩剛卯除刀錢以大錢小錢二品並行
防民盗鑄挾銅炭者入鐘官其時鼔鑄多故至今猶有
存者若夫錢范竊疑排纂譜錄圖志諸家或未之見也
歲在丁亥夏觀于衎亝上舍小葫蘆山書屋范形正方
中央輪廓四其二有文曰大泉五十徧體青綠詩家所
云活碧庶幾近之上舍得之石門吕編修葆中案頭古
銅器雖多常以此居第一矣
跋甘羅城小錢文
古錢薄而且小文止一字不可辨識下穿一小孔相傳
淮口有土阜土人目爲甘羅城淮流變遷遺跡莫考有
掘得此錢者名之曰甘羅城殆鵝眼綖環榆莢荇葉之
類此之謂么錢幼錢也
景雲觀鐘銘跋
景雲觀在修業坊見宋次道長安志鐘銘睿宗景雲二
年所撰并書字體與順陵碑文略似猶有八分遺意間
襍篆法姿態横出妙品也由唐以來歴年既久當時古
蹟高臺己傾曲池已平殘碑斷碣僅存千百之一而睿
宗之書獨留至今無恙鐘簴不移亦事之希有者也
咸寧縣唐冶金五佛像銘贊跋
唐自太宗崇奉釋教凡索戰之地軫念國殤破劉武周
扵汾州立弘濟寺破宋老生扵吕州立普濟寺破宋金
剛扵晉州立慈雲寺破王世充扵印山立昭覺寺破竇
建德扵汜水立等慈寺破劉黑闥扵洺州立昭福寺征
高麗還扵幽州立憫忠寺猶曰悼兵士死戰而爲之薦
福不失發政施仁之一端迨武后竊位横征苛索增建
佛寺匪一當是時勅春官尚書王攸寧充檢校大像使
扵白司馬坂冶金為像都下嚮風煉金銅成佛身者益
多矣今咸寧縣尚存五軀皆長安中所鑄軀必有銘有
贊作銘者三人韋均李承嗣姚元景作贊者二人高延
貴蕭元脊吾鄉曹侍郎潔躬遣人椎拓合裝界成一册
惜未經跋尾像設本末不得其詳惟姚元景銘乃為光
宅坊光宅寺造像而作考唐會要儀鳳二年望氣者言
此坊有異采掘石得舍利萬粒因立為寺元景元之之
弟也仕至潭州刺史見宰相世系表
吳大安寺鐵香爐題名跋
曹生曰瑚好集金石文字從上元燈市購得鐵香爐識
十紙以示余文稱吳太和五年歲次癸巳七月己丑鑄
此香爐收買鐵仄錢打造計重一萬二千斤安大安寺
大殿上爲國王吳主府尊令公十方萬姓永充供養證
因僧智玄鑄爐匠邱師立所云國王吳主者唐亡十二
年吳猶不改天祐年號至楊行密次子隆演乃始建元
第四子溥雖御文明殿即帝位國人猶稱曰王而以主
代帝也府尊令公者太和三年以中書令徐知誥為金
陵尹也十國之主率多佞佛楊氏所有二十九州往往
鑄金刊石若昇之興化院江之開福院安國寺均有鐘
鐘有銘見扵王象之碑目若大安有寺金陵梵刹志不
載然銘既有拓本則茲器尚存無疑題名百人中有金
一娘段二娘雷三娘魏四娘張五娘孫六娘金七娘戴
十三娘邱六十娘雜之都勾當工人姓名中畫字夭邪
丁口無别夫為國以禮務使男女各正其位故授受不
親不雜坐不交爵不同巾櫛椸枷言不出梱所以坊民
閑其可踰乎竊國之主教民無術失禮制之防混冠衣
扵巾幗而民不知耻君子以為國非其國矣
書錢武肅王造金塗塔事
寺塔之建吳越武肅王倍扵九國按咸淳臨安志九廂
四壁諸縣境中一王所建已盈八十八所合一十四州
悉數之且不能舉其目矣當日嘗扵宫中冶烏金為瓦
繪梵夾故事塗之以金合以成塔鄱陽姜堯章得其一
版乃如來舍身相陽榖周晉仙賦長歌紀其事有云錢
王本自英雄人白蓮花見國王身蛇鄉虎落狗脚朕何
如錦袍玉帶稱功臣考羅平僭號王遺董昌書曰與其
閉門作天子九族塗炭不若開門作節度使終身富貴
無憂晉仙即演其詞使聞者足戒此詩人之善扵取材
者已鄉人蔣爾齡亦得一版作放下屠刀立地成佛相
以施城東白蓮寺僧吾友周青士所目擊曾以語予及
予歸田則爾齡青士皆已逝詢之寺僧堅不肯承真跡
不可復覩遂書其事附錄晉仙詩冀此瓦未鑠好古之
君子或一遇焉
附錄周文璞方泉集詩白石招我入書齋使我速禮
金塗塔我疑此塔非世有白石云是錢王禁中物上
作如來舍身相飢鷹餓虎紛相向拈起靈山受記時
龍天帝釋應惆悵形模遠自流沙至鑄出今回更精
緻錢王納土歸京師流落都在西湖寺錢王本是英
雄人白蓮花見國王身蛇鄉虎落狗脚朕何如錦袍
玉帶稱功臣天封圻開即退聽兩浙不聞笳鼔競歸
來佛子作護持太師尚父尚書令一枚傳到白石生
生今但有能詩聲同袍方外銛師兄哦詩禮塔作佛
事同喫地爐山芋羹何曾薰陸綺牀供但見相輪銅
綠明哦詩禮塔猶未畢蘆葉低飛山雨濕
溪州銅柱記跋
古銅柱記楚王馬希範與溪州刺史彭士愁立誓范金
爲柱命掌書記天策府學士李弘臯作記柱高一丈二
尺入地六尺重五千斤環以石蓮花臺在今辰州溪蠻
境上去府治百餘里以是罕有摹拓本流傳扵世即好
古如翟趙曾洪諸家亦未之著錄也予年三十讀歐陽
子五代史愛其文辭及覽觀司馬公通鑑編年叙事反
詳扵國史之紀傳心竊未安因與鍾秀才淵映約分注
歐陽子書既而予從雲中轉客太原訪沙陀北漢故蹟
殘碑斷碣靡不摩挲抄撮淵映亦多所攷證不幸客死
扵燕遺槀盡失從此予無相助者興轉闌散矣康熙戊
午崑山葉徵士奕苞相聚京師語及金石文自言家有
銅柱記拓本乃託其郵致具錄記文審定楚世家之誤
弘臯止名曰臯彭士愁易以士然其子師杲易以師暠
劉勍本靜江軍指揮使不書其官未免太略亦且失實斯
當以記為正也
續題溪州銅柱記後
溪州銅柱記卷還葉氏求之三十年不得歲在巳丑七
月忽獲之西吳書估舟中文字完好出扵意表檢視曩
時跋尾扵弘皋本末未之詳乃命裝潢手作册綴舊題
扵前續書其末馬希範之喪天策府都尉希廣其同母
弟武陵帥希萼其庶兄弘臯立希廣而大校張少敵憂
之謂曰希萼次長負氣必不為都尉下且與九溪蠻通
好若不得立勢必引蠻軍為亂幸熟思之弘臯不從少
敵遂辭去希廣立未幾希萼果以武陵反合九洞溪蠻
分路齊進遂至長沙縊希廣扵郊外而支解弘臯此事
歐陽子亦略而不書溪州静邊都向化立誓狀具扵天
福五年正月記撰扵是年五月柱鑄扵七月字鐫扵八
月立扵十二月宋天禧元年十一月移竪今所
廣州光孝廟寺鐵塔記跋
嗚呼僭竊之主未有愚扵劉鋹者也謂羣臣有家室顧
子孫惟宦者可信不知其植黨納賄更甚焉鐵塔建自
大寳十年凡七層合相輪蓮花座崇二丈有二尺觀其
列名皆宦者也當其時鋹又範銅為巳像并肖諸子列
扵天慶觀而今已亡之蓋金石刻之傳扵世金之用博
故其鑠也易以予所見自唐以來惟景雲觀法性寺二
鐘銘及是塔記而巳若晉祠鐵人鑄自宋建中靖國
年則其文在胸突出難以模搨蓋欵識不同變前人之
舊矣
續書光孝寺鐵塔銘後
歲在壬申重游嶺表改歲正月南海陳元孝飯予光孝
寺南漢之興王寺也寺僧導主客詣劉鋹所鑄鐵塔所
在見二塔並立一屋中脩短不齊一作記一題名始悟
曩時拓本合二為一記之不詳元孝語予南漢主劉龑
葬番禺縣治東二十里北亭明崇禎丙子秋九月穴中
有雞鳴土人發其墓隧道崇五尺深三尺有金像十二
一冕而坐一笄而坐殆馬后也夾侍十人疑是諸子又
學士十八以白金鎔鑄其他珍異物甚夥有碑一具書
翰林學士知制誥正議大夫尚書右丞上紫金袋臣盧
應奉勅撰文曰維大有十五年歲次壬寅四月甲寅朔
念四日丁丑高祖天皇大帝崩扵正寢越光天元年五
月癸未朔十四日丙申遷神扵康陵禮也(云云)予方注
五代史衰年健忘遂牽連書扵前册亡友仁和吳志伊
撰十國春秋盧應更作膺謂事龑為工部侍郎大有中
加太尉中宗時拜中書侍郎同平章事銜名不合惜其
已逝未得此異聞也
跋晉祠鐵人胷前字
太原縣唐叔虞祠西南隅聖母廟階下鐵人四長九尺
分兩行侍立胷前有字紀鎔鑄歲月是政和年造文既
牽率字亦麄醜無足取者倦圃鉏菜翁以金石之文石
多金少欵多識少遂摹搨而裝潢之此無異燕人之市
馬骨也
太醫院銅人腧穴圖拓本䟦
京師太醫院三皇廟腧穴圖傳是宋天聖年鑄舊有石
刻針灸經仁宗御書其額靖康之亂自汴輦入金或謂
安撫使王檝使宋以進扵元者世祖命阿尼哥新之至
元二年銅人象成周身腧穴胍絡悉具注以水關竅畢
逹明裕陵命工重脩製序載實錄萬歷初先少保官太
醫院使復時加洗濯焉言明堂鍼灸自黃帝始其後膏
肓孔穴側偃流注三部五藏十二經失之毫釐悔且無
及學醫者試搨是圖挂扵壁朝夕省視之亦仁術之一
端也
六藝之一錄續編卷一
