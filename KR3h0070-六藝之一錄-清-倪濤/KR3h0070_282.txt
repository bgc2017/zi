欽定四庫全書
六藝之一錄卷三百二十四錢唐倪濤撰
歴朝書譜十四
唐
歐陽詢
歐陽詢字信本潭州臨湘人敏悟絶人博貫經史仕
隋為太常博士高祖微時數與游即位累擢給事中
詢初傚王羲之書後險勁過之因自名其體尺牘所
傳人以為法高麗嘗遣使求之帝曰彼觀其書固謂
形貌魁梧耶嘗行見索靖所書碑觀之去數步復返
及疲乃布坐至宿其傍三日乃得去貞觀初歴太子
率更令封渤海男(唐書本傳)
皇朝歐陽詢長沙汨羅人官至銀青光禄大夫率更
令八體盡能筆力險勁篆體尤精高麗愛其書遣使
請焉神堯歎曰不意詢之書名遠播夷狄彼觀其迹
固謂其形魁梧耶飛白冠絶峻於古人有龍蛇戰鬪
之象雲霧輕濃之勢風旋電激掀舉若神真行之書
雖於大令亦别成一體森森焉若武庫矛戟風神嚴
於智永潤色寡於虞世南其草書迭蕩流通視之二
王可為動色然驚竒跳駿不避危險傷於清雅之致
自羊薄以後略無勁敵惟永公特以訓兵精練議欲
旗鼓相當歐以猛銳長驅永乃閉壁固守以貞觀十
五年卒年八十五飛白隸行草入妙大小篆章草入
能子通亦善書瘦怯於父薛純陀亦效詢草傷於肥
鈍乃通之亞也(書斷)
歐陽詢字信本潭州臨湘人官至太子率更令敏悟
超絶江總一見知其令器也於是授以書傳每讀輙
數行俱下遂該洽經史為時聞人初仕隋為太常博
士唐高祖微時數與游既即位累擢給事中詢喜字
學王羲之書後險勁瘦硬自成一家議者以謂真行
有獻之法蓋自羊欣薄紹之已後略無勁敵獨智永
恃兵精練欲與旗鼔相當而詢猛銳長驅智永亦復
避鋒殆將為之奪氣其作付善奴傳授訣筆意殆盡
是誠有所得者至雞林遣使求詢書高祖聞而歎曰
詢之書名遠播夷狄彼觀其蹟固謂形貌魁梧耶當
時名重如此詢嘗行見索靖所書碑初唾之而去後
復来觀乃悟其妙於是卧於其下者三日由是晚年
筆力益剛勁有勢法面折庭諍之風或比之草裏蛇
驚雲間電發至其筆畫工巧意態精密俊逸處人
復比之孤峰崛起四面削成論者皆非虚譽也然詢
以書得名實在正書若化度寺石刻其墨本為世所
寳學者雖盡力不能到也而張懷瓘又稱其飛白隸
行草入妙大小篆章草入能蓋亦各具一家之見然
而詢雖以正書為翰墨之冠而至於行書又復變態
百出當是正書之亞此得其行字為多焉子通亦善
書臨模咄咄逼人今御府所藏四十
正書衛靈公論強弱論節封奕事節蘇原
事
行書秋風辭周公帖鄒穆公帖齊宣王帖
卜商讀書帖荀公帖戰國策帖子卿帖
庾亮帖張翰帖度尚帖戴逵帖善奴帖三
祭祀帖四時祭祀帖百家帖自遣帖勸
學帖海上帖隅隩帖祖訥帖守謙帖
薄冷帖金蘭帖北遊帖講書等帖千文
草書孝經院君帖盈虚帖京路帖途路
帖京兆帖(宣和書譜)
李嗣真書後品列上下品
竇臮述書賦評已見
注云書出北齊三公郎中劉珉
跋歐陽率更臨帖
右率更臨帖吾家率更蘭臺世有清德其筆法精妙
乃其餘事豈止士人模楷雖海外夷狄皆知為貴而
後裔所宜勉旃庶幾不殞其美也(集古錄)
歐陽詢鄱陽帖
歐陽率更鄱陽帖用筆妙於起倒林夫臨摹亦不失
真亦翰墨中異人也繫舟樊口蕭散於寒溪西山之
上擕此書往来研味彷彿見古人同觀者潘邠老仲
逹李文舉陳元矩何斯舉(山谷集)
跋歐陽率更書
此碑於歐陽率更書中為第一於今所傳正書為第
二從一點一畫求之無一毫髮差舛信所謂如錐畫
沙如印印泥者舊藏西京范忠獻家今則破碎殆不
勝摹印矣此亦近所摹者其補葺僅能成帙而不知
他日又如何也拊卷增感(姑溪題跋)
題歐陽率更書
歐率更書温良之氣襲人然即之則可畏頗似吾家
叔度之為人比来士大夫學此書好作芒角鎌利政
類阿巢爾(山谷集)
歐陽詢度尚庾亮二帖
右唐弘文館學士兼太子率更令渤海縣開國男歐
陽詢字信本書度尚帖余元豐官長沙獲於魏泰庾
亮帖壬戌歲過山陽獲於鍾離景伯各著半古印適
合縫文曰清河圖籍之印乃昔一書也究延年之化
豈不有神參孔壁之遺孰云致誤元祐庚午冬至蕭
間外舍装贊曰渤海光怪字亦險絶真到内史行自
為法莊若對越俊若跳躑後學莫窺遂起尫劣(寳晉英光
集)
跋歐陽帖
余求前人論書必先擇筆至於動作皆得如意非是
未嘗書也韋昶善書而妙於筆故子敬稱為竒絶然
書必托於筆以顯則筋骨肉理皆筆之所寄也率更
於筆特未嘗擇而皆得佳趣故當是絶藝蓋其所寄
者心耳論者謂飛白冠絶有龍蛇戰鬪之象雲霧輕
飄之勢真行出於大令森森焉若武庫矛戟至使智
永奪氣信乎書妙至此極者然飛白篆書世不復傳
今收真行章草可見智略無勁敵非虚語也虞伯施
謂詢不擇紙筆皆得如意此正紀其實耳宜遂良不
能及也(廣川書跋)
唐歐陽詢夢奠帖
右唐銀青光禄大夫太子率更令渤海郡歐陽詢字
信本書仲尼夢奠帖七十八字前後御府法書二小
印後有紹興小印合縫處古印甚多下跋一吉字未
曉誰氏庚寅十月購於楊中齊家悅生圖書亦曾入
賈秋壑文府率更初學王逸少書後漸變其體筆力
險勁為一時之絶人得其尺牘咸以為楷範張懷瓘
云歐陽真行出於大令自羊薄以後略無勁敵獨永
師恃兵精練議欲旗鼔相攻歐惟猛銳長驅永則破
膽奪氣法書苑亦云信本行書蟬聯起伏凝結遒聳
裁蕭永之柔懦拉羲獻之筋髓比之諸勢出於自得
此本勁嶮刻厲森森然若武庫之戈戟向背轉摺渾
得二王風氣世之歐行第一書也辛夘二月辛未重
裝九日丁丑跋於嚴陵官舍金城郭天錫審定真蹟
秘玩(書畫題跋記)
歐陽信本書清勁秀健古今一人米老云莊若對越
俊若跳躑猶似未知其神竒也向在都下見勸學一
帖是集賢官庫物後有開元題識具全筆意與此一
同但官帖是硬黃紙為異耳至元廿九年閏月望日
吴興趙孟頫(同上)
韋續墨藪歐陽正行書在中上品歐教作書有八訣
最利初學學者觀古人書必觀墨蹟乃見妙處此夢
奠帖七十八字真人間絶無僅有希世寳也蓋嘗入
宋御府矣趙文敏公所題考碑志是三十七八歲筆
故與後来特異吾家蓄古墨蹟此為最久正統八年
四月六日楊士竒謹書(東里集)
唐歐陽詢子竒帖
右銀青光禄大夫弘文館學士太子率更令歐陽詢
字信本書新序子竒帖行書見於淳熙秘閣書目御
府帖也歐陽平生愛書故事度尚帖予家夢奠帖皆
是故事夢奠帖暮年所書紛披老筆殆不可攀此帖
精謹中歲書惜不刻石以永其傳也乙酉獲於廣陵
甲午三月命工重裝於錢塘金城郭天錫佑之審定
真蹟秘玩(書畫題跋記)
率更所書夢奠及子竒帖嘗獲觀於佑之郭公山房
今三十年矣俛仰疇昔為之慨然泰定乙丑十二月
廿又六日巴西鄧文原書(同上)
率更令歐陽公書法在李唐朝居褚河南薛少保右
則其妙可知矣拜觀新序一帖其筆力端重遒麗足
為萬世法程學者烏可以片楮忽諸不特此耳吴興
趙公書籖巴西鄧先生手跋亦足清玩也識者寳之
大梁班惟志謹書(同上)
歐陽詢皇甫誕碑
渤海公以險勁易王體故碑石照耀四裔大小皆合
宜右軍世傳皆小楷霜寒帖稍展至筆陣圖則疑非
真再傳為千文為廟堂碑確守繩墨稍廣拓非歐不
能余嘗評歐書化度第一皇甫碑與温恭公伯仲臨
池積年必領其妙余幼不學書酷喜藏歷代金石覽
此益重自棄之歎(清容居士集)
(金石錄東里集弇州山人藳金薤琳瑯石墨鐫華諸跋已見五十六卷六朝碑刻)
歐陽詢姚恭公墓誌銘
歐陽詢周羅㬋墓誌
歐陽詢元夀碑(已上諸跋俱見五十六卷隋刻)
歐陽詢九成宫醴泉銘(諸跋已見七十六卷)
歐陽詢化度寺邕禪師塔銘(諸跋已見七十三卷)
歐陽詢虞恭公碑
右唐歐陽詢書虞恭公碑歐陽唐人楷法第一此與化
度寺九成宫又歐陽書法第一三者之中此與化
度又第一也石本皆在陕西近時陕西人苦於應酬
日竊殘毁勢將不可永矣此本今江西布政使陳公
為憲使時所惠予者予寳之如拱璧樂君象乾愛而
能教子者求遺其長子輝學書且屬題識其後記予
少時何嘗見此蓋不獨予雖鄉郡士莫不然也今有
此者不知寳之寳之而不知學其自棄孰甚焉輝其
勉之(陳循芳洲集)
歐陽詢房謙碑
歐陽詢杜如晦碑(跋見前)
歐陽詢司空竇抗墓誌(跋見前)
歐陽詢千文(跋見前)
外錄
隋之晚年書學尤盛吾家率更與虞世南皆當時人
後顯於唐遂為絶筆(集古錄)
歐陽詢因見右軍教獻之指歸圖一本以三百縑購
之而歸賞玩經月喜而不寐焉(金壺記)
歐陽通
歐陽通詢之子儀鳳中累遷中書舍人天授初轉司
禮卿判納言事通早孤母徐教以父書懼其墮嘗遺
錢使市父遺蹟通乃刻意臨倣以求售數年書亞於
詢父子齊名號大小歐陽體(唐書本傳)
歐陽通潭州臨湘人官至司禮郎判納言事父詢以
書名著於時通早孤母徐氏教以父書懼其家學不
振於是每遺通錢紿云質汝父書蹟之直通遂刻意
臨倣不數年乃繼詢名號大小歐陽體然行草得詢
之險勁盤結分布意態則有所未及亦不失其為名
書也通晚善用狸毛為筆覆以兔毫管用象犀非得
此不作字也其亦自為標制若詢不擇紙筆皆能如
意則通未為逹論也至風節學藝父子表見一時為
唐名臣亦已美哉今御府所藏行書二陳高祖本紀
千文(宣和書譜)
歐陽通别帖
今世所見歐陽通書惟三碑其别帖但存此也筆力
勁險盡得家風但微失豐濃故有媿其父至於驚竒
跳駿不避危險則殆無異也書家論通比詢書失於
瘦怯薛純比詢書失於肥鈍今視其書可信也(廣川書跋)
歐陽通道因法師碑
題跋已載七十二卷
虞世南
虞世南字伯施越州餘姚人性沉静寡欲篤志勤學
善屬文同郡沙門智永善王羲之書世南師焉妙得
其體隋大業初授秘書郎太宗引為秦府參軍弘文
館學士嘗命寫列女傳以裝屏風於時無本世南暗
疏之不失一字貞觀七年轉秘書監賜爵永興縣公
謚曰文懿(舊唐書本傳)
虞世南字伯施會稽餘姚人祖儉梁始興王諮議父
荔陳太子中庶子世南受業於吴郡顧野王門下讀
書十年國朝拜銀青光禄大夫秘書監永興公太宗
詔曰世南一人有出世之才遂兼五絶一曰忠讜二
曰友悌三曰博文四曰詞藻五曰書翰有一於此足
為名臣而世南兼之其書得大令之宏規含五方之
正色姿榮秀出智勇在焉秀嶺危峰處處間起行草
之際尤所偏工及其暮齒加以遒逸臭味羊薄不亦
宜乎是則東南之美會稽之竹箭也貞觀十二年卒
年八十一伯施隸行書入妙然歐之與虞可謂智均
力敵亦猶韓盧之追東郭㕙也論其衆體則虞所不
逮歐若猛將深入時或不利虞若行人妙選罕有失
辭虞則内含剛柔歐則外露筋骨君子藏器以虞為
優族子纂書有叔父體則而風骨不繼楊師道上官
儀劉伯莊並立師法虞公過於纂矣張志遜又纂之
亞也(書斷)
虞世南字伯施越州餘姚人官至銀青光禄大夫秘
書監與兄世基執弟子禮於吴郡顧野王力學不倦
至累旬不盥櫛文章婉縟慕僕射徐陵由是聲譽藉
甚陳滅與世基入隋世基辭章清勁過世南而贍博
不及俱名重一時議者以比晉二陸釋智永善書得
王羲之法世南往師焉於是專心不懈妙得其體晚
年正書遂與王羲之相後先當時與歐陽詢俱以書
稱議者以謂歐之與虞智均力敵亦猶韓盧之逐東
郭㕙也虞則内含剛柔歐則外露筋骨君子藏器以
虞為優蓋世南作字不擇紙筆皆能如志立意沉粹
若登太華百盤九折委曲而入杳冥或以比羅綺嬌
春鵷鴻戲海層臺緩步高謝風塵其亦善知書者族
子纂孫郁皆能繼世而風骨不逮世南外若不勝衣
而中抗烈論議持正氣無所屈唐文皇一見竒之嘗
曰與世南商略古今有一言失未嘗不悵恨乃詔曰
世南一人有出世之才遂兼五絶一曰忠讜二曰友
悌三曰博聞四曰詞藻五曰書翰有一於此足為名
臣而世南兼之其器重如此嘗作筆髓學者多宗焉
有孔子廟堂碑千佛銘師子賦昭陵刻石銘嘉瑞賦
最聞於時然世南雖以正書見稱而行書出竒處亦
不在名流下此所得惟多行字耳今御府所藏一十
有三
行書積年帖借乳鉢帖枕卧帖蔬會帖
翰墨帖賢士帖三汝南公主銘藁
草書論道帖關内帖前書帖臨張芝平復
帖(宣和書譜)
李嗣真書後品列上下品
竇臮述書賦評已見
虞世南道場碑
草書妙處須學者自得然學久乃當知之墨池筆塜
非傳者妄也虞永興常被中畫腹書末年尤妙貞觀
間亦已耄矣而是書之工唐人未有逮者元豐乙丑
五月戊申平原監郡趙正夫會食於西齋出以示予
諦玩無斁(黃山谷集廣川書跋一則見五十六卷)
虞世南夫子廟堂碑
諸跋已見五十八卷
虞世南汝南公主墓銘藁
世南汝南公主銘起草洛陽王護處見摹本云真蹟
在洛陽好事家有古跋後十年見真跡在故相張公
孫直清處其後止貞觀十年十一月丁亥朔旁小字
注云赫赫高門在裴丞相家是其銘然此幅文但至
半而止行下有空白紙猶空十一字此蓋卒日猶未
言葬也闕文尚多安得便言赫赫高門不當後幅却
與前幅不相連屬也其前縹紅綾色如新有名幾玄
題其褾云故祭酒崔十八丈綽嘗與寇章賀拔惎皆
以賞鑒相尋每稱服膺虞書多歴年所自會昌以来
時觀斯帖因致其真隸有加頃年崔文每送予下第
東歸必云此去獲見汝南帖亦何减於昇第耶所惜
者闕其銘文耳咸通二年春於存神室輟獻子凝良
足嗇愛也幾玄不知何人也虞帖為時所重如此今
好事家絶不曾見真蹟摹本枕卧積年蚛牙頭風四
摹帖一關中刻石帖今法帖所載耳世最少者子敬
虞帖今好事家一字亦無耳(米芾書史)
虞永興汝南公主墓誌起草真蹟先宋時藏洛陽好
事家後歸張直清米元章嘗見之元初在郭佑之處
後不知所在亦不知何年入石按元章云予臨汝南
帖浙中好事者以為真刻石今觀此刻字勢長而肥
頗類米筆又張氏本十六日下有闕文挍之良是然
無旁注小字赫赫高門等語及幾玄題字雲烟過眼
錄記郭本有米跋今亦不存蓋米喜臨晉唐帖往往
逼真而一時題記多略不錄况此帖世無别本必米
蹟也予以孔子廟碑易於朱君性甫都玄敬見而稱
愛遂題以歸之(甫田集)
昔人於永興率更書俱登品神妙間而往往左袒永
興余初不伏之以虞之肉似未勝歐骨蓋謂正書也
晚得永興汝南公主誌銘草一閱見其蕭散虚和風
流姿態種種有筆外意高可以並蘭亭詩叙治頭眩
方卑亦在枯樹上游則非鄱陽薄冷險筆所能並駕
矣此草吾鄉陸太宰完所藏而李文正東陽為識其
後且云太宰見此本三十年往来於懷其弟長卿始
購得之以為快然余考米襄陽書史云先於洛陽王
護見摹本後十年真迹在故相張公孫直清處其後
止貞觀十年十一月丁亥朔十六日與今文正相合
但所云旁小字注赫赫高門在裴丞相家是其銘及
前縹紅綾色如新有名幾玄者題云云又宣和書譜
已入祕殿而前後御題寳識今皆無之此豈即王護
之本抑果真蹟而流傳兵燹失褾識耶襄陽又自言
嘗臨汝南墓誌浙中好事者以為真虞本此書雖妙
極戈法而不無襄陽結搆或即米所臨亦未可知
也竊以為右軍之宣示大令之白騎即一轉故自佳
何必鍾大傅哉(弇州山人藁)
虞世南千文
虞世南所書言不成文乃信筆偶然耳其字畫精妙
平生所書碑刻多矣皆莫及也豈矜持與不用意便
有優劣耶(集古錄)
虞世南别帖
虞伯施手帖論儒學不使一日失業恐子弟墜其家
聲且戒之使其不息也觀北堂書鈔大見功力深至
非積學之久不能盡此子纂雖識書學而文藝衰矣
故知虞氏九世文名為儒林所歎可以為難也方隋
時伯施以文學推選任秘書郎来護兒以武略任將
帥至唐来氏有恒濟反以文顯而虞氏子昶以下不
能世其業而為入仗宿衛故陸元方戲曰来護兒兒
把筆虞世南男帶刀故曰雖在父兄不能移子弟理
固然也(廣川書跋)
虞世南書心經
虞書石刻雖不盡有尚多見之心經精妙始見此本
章二卿自言家藏已百餘年矣柳誠懸蘇浩夫人誌
銘此本竒甚只一疊字真欲照人小字難於寬綽而
有餘不如此不足為楷法戶簉李公誠之示以大父
參政文肅公草堂所藏懷素自序嘉定九年閏四月
丙子同觀於道山堂有疑為臨本者然亦妙矣未易
輕議(攻媿集)
虞世南真蹟
永興公書接晉魏之緒啟盛唐之作六七百年来真
蹟世已絶少存者墨本人間想望髣髴豈復見此神
妙造極者子山公臨池之嗜追配昔人殆神物留之
以遺真知真好者非偶然也某家學荒落加以目昏
撫卷感歎子山命識其後故輙書之(道園學古錄)
虞世南破邪論序
題跋已見前
虞世南奏草
右唐虞世南奏草真蹟中云伏蒙聖慈以臣進呈孔
子廟堂記石本特賜臣晉右將軍王羲之黃銀印一
顆臣已祗受盡在貞觀七年十月後有宋人題名及
賈丞相悦生印今藏宜興徐氏乃閣老公故物也世
南所書廟堂記予碑跋中嘗及之但羲之有黃銀印
及太宗以之而賜世南此皆後人所未知故表而出
之(寓意編)
虞世南積時帖
此卷或疑米臨然其研筆處特為瘦勁米書以態勝
不辦此也王元美家有虞永興汝南公主墓誌客亦
有謂米臨者元美自題曰果爾則買王得羊於願足
矣此帖則當出其右具眼者自能識取(畫禪室隨筆)
虞世南東觀帖
虞永興嘗自謂於道字有悟蓋於發筆處出鋒如抽
刀斷水正與顔太師錐畫沙屋漏痕同趣前人巧處
故應不傳學虞者輙成算子筆陣所訶以此余非能
書能解此耳其昌(珊瑚網)
外錄
虞世南曰余嘗夢吞筆後夢張芝指為一道字方悟
其書也(金壺記)
世南傳歐陽率更詢褚河南遂良遂良傳薛少保稷
是為貞觀四家(解縉書學傳授)
虞纂
虞纂世南族子書有叔父體則而風骨不繼(書斷)
虞煥
竇蒙云子纂孫煥皆能繼世煥授武官在仗宿衛(述書
賦注)
六藝之一錄卷三百二十四
