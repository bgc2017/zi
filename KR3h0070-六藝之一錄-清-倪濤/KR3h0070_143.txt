欽定四庫全書
六藝之一錄卷一百四十四錢唐倪濤撰
法帖論述十四
淳化祖石刻
大梁劉衍卿世昌云大德己亥婦翁張君錫攜余同
觀淳化祖石帖卷尾各有題識第一卷邊高平范仲
淹曾觀年月日題第五卷東坡張文潛題又有姜白
石書小楷三四十字第六卷洛陽伊川老夫不知為
何人又太學博士陳士元云此正祖石又有蘇舜欽
題第七卷陳簡齋奉旨觀於秋香亭下云魏晉法書
非人間合有自我太宗皇帝刻石寵錫下方見不滿
十數臣與義頓首謹書第八卷蘇頌云此帖世不多
見是日賞牡丹得觀於相君西齋張舜民題亦在此
卷第十卷太宗書淳化四年六月廿二日賜畢士安
賜字上寶後叚畢丞相黃字書子孫寶享等語百餘
字逐卷有高宗内府印百餘顆後有賈氏長字印又
有一小印合縫云是蔡太師印山和尚錦裝禠籖題
云淳化祖石刻及見吳郡陸友仁又云嘗觀禇伯秀
所記江南李後主命徐鉉以所藏古今法帖入石名
昇元帖此則在淳化之前當為法帖之祖劉陸之說
殊不相合偶讀劉跂暇日記亦載此事云馬傳慶說
此帖本唐保大年摹上石題云保大七年倉曹恭軍
王文炳摹勒校對無差國朝下江南得此石淳化中
太宗令將書館所有增作十卷為版本而石本復以
火斷缺人家時收得一二卷然閣帖於各卷尾篆書
題云淳化三年壬辰歲十一月六日奉聖旨模勒上
石此侍書王著筆也而陳簡齋亦云太宗刻石則衍
卿所謂祖石刻豈即南唐時帖乎抑太宗增刻者但
不知南唐亦作十卷否徐鉉馬傳慶二說又不同今
世言淳化閣帖用銀錠□棗木板刻而以澄心堂紙
李廷珪墨印者則傳慶板本之說合故趙希鵠洞天
清錄集亦云用棗木板摹刻故板時有銀錠紋用李
廷珪墨打手揩之不汚手余嘗見閣本數十止三本
真者其紙墨法度種種迥别妙在心悟固難以言語
形容然又傳仁宗嘗詔僧希白刻石於秘閣前有目
錄卷尾無篆書題字所謂祖石刻者豈即此歟(輟耕錄)
南唐昇元帖以匱紙摹搨李廷珪墨拂之為絶品匱
紙者打金箔紙也其次即用澄心堂紙蟬翅拂為第
二品濃墨本為第三品也昇元帖在淳化祖刻之上
隋開元帖之下然今皆不可復見矣(墨池璅錄)
昇元帖是南唐徐鉉等所摹緣在淳化前故名為祖
帖余家有澄清堂帖是竪竹簾紙墨色黯淡古香撲
鼻鐫手於轉使處時露鋒穎遂令逸少鬚麋宛然如
在計知微亦曾見此二本以資近昇元乃摹採為多
致傷肥重(邢侗來禽館集)
澄清初不定何代本取質婁江尚書尚書以詢顧廷
尉研山研山大駭以為是南唐官拓的本係賀監手
摹清潤天授品列昇元上往入吾囊中今流在中原
願屬邢君善寶之婁江公及廷尉兩箋猶在恨知微
乃置澄清不擥采也(同上)
淳化閣帖
淳化閣帖非精於鑒賞者莫能辨其真偽非博於討
論者不可得其源流嘗記祖石刻之說今復究研大
略於稽古之書質正是否於好事之人用贅於此云
宋太宗留意翰墨淳化中出御府所藏命侍書王著
臨搨以棗木鏤刻釐為一十卷於每卷末篆題云淳
化三年壬辰歲十一月六日奉聖旨模勒上石至仁
宗又詔僧希白刻石於秘閣前有目錄卷後無篆題
世傳以為二王府帖者非也蓋元祐中親賢宅從禁
中借板墨百本但用潘谷墨光輝有餘而不甚黟黑
又多墨横裂紋時有皴皵失字處親賢宅魏王所居
魏王二王也又有高宗紹興中國子監本其首尾與
淳化略無少異當時御前拓者多用匱紙蓋打金銀
箔者也自後碑工作蟬翼本且以厚紙覆板上隱然
為銀錠□痕以愚人但損剥非復拓本之遒勁矣初
徽宗建中靖國間出内府續所收書令刻石即今續
法帖也大觀中又奉旨摹搨歴代真跡刻石於太清
樓字行稍高而先後之次與淳化則少異其間數帖
多寡不同各卷末題云大觀三年正月一日奉聖旨
摹勒上石此蔡京書也而以建中靖國續帖十卷易
去歲月名銜以為後帖又刻孫過庭書譜及貞觀十
七帖總為二十二卷謂之大觀太清樓帖絳帖者尚
書郎潘師旦以官帖摹刻於家為石本而其傳寫字
多譌舛世稱為潘駙馬帖凡二十卷其次序卷帖雖
與淳化官帖不同而實則祖之特有所增益耳單炳
文曰淳化官本法帖今不復多見其次絳帖最佳而
舊本亦已艱得嘗以數本較之字畫多不侔煒家藏
舊本比之今本第九卷内今本多誤筆法且俗曹士
冕曰帖總二十卷元無字號及斷眼數目單炳文曹
士冕各有模刻本世傳潘氏析居法帖分而為二其
後絳州公庫乃得其一於是補刻餘帖名東庫本第
九卷之舛誤蓋始於此且逐卷逐段各分字號以日
月光天德等二十字為次第後避金主亮諱但庾亮
帖内亮字皆去右邊轉筆謂之亮字不全本又有新
絳本北方别本武岡新舊本福清烏鎮彭州資州本
木本前十卷等類皆絳帖之别也潭帖者慶歷中劉
丞相帥潭日以淳化官帖令慧照大師希白模刻於
石寘之郡齋增入傷寒十七日王濛顔真卿諸帖而
字行頗高與淳化閣本差不同逐卷有慧照大師希
白重模字而歲月各異中間繆處甚多朱文公譏其
極為可笑者是也潭帖之别則有劉丞相私第本長
沙碑匠新刻本三山木本蜀本廬陵蕭氏本等類甚
多戲魚即臨江帖也元祐間劉次莊以家藏淳化閣
帖十卷摹刻於戲魚堂除去篆題而增釋文慶元中
四川總領權安節又重摹於利州黔江者黔人秦世
章於長沙買石摹僧寶月古法帖十卷寶月慧照也
謀舟載入黔中壁之黔江之紹聖院後題云長沙湯
正臣重摹鼎帖板本校諸帖增益最多澧陽石刻散
失僅存者右軍數帖而已又有淳熙修内司本北方
印成本烏鎮張氏福清李氏本若此之類大扺皆法
帖一再傳之翻摹殊失筆意無足觀者汪逵字季路
衢州人官至端明殿學士建集古堂藏竒書秘蹟金
石遺文二千卷著淳化閣帖辨記共十卷極為詳備
未云其本乃木刻計一百八十四版二千二百八十
七行其逐叚以一二三四刻於旁或刻人名或有銀
錠印痕則是木裂其墨乃李廷珪黑甚如漆其字精
明而豐腴比諸刻為肥劉潛夫曰近人多不識閣帖
某家所藏本皆非真真者字極豐穰有神采如潭絳
則太瘦臨江則太媚又用李廷珪墨印造余始得汪
端明所記行數閣帖恨無真帖参校晩使江左用二
千楮致一本尤伯晦見之曰寶物也夫真帖可辨者
有數條墨色一也他本刊卷數在上版數在下惟此
本卷數版數字皆相聯屬二也他本行數字比帖字
小而瘦此本行數字比帖中字皆大而濃三也余所
得江左本每每版皆全紙無接黏處一部十卷無一
版不與端明所記合乃知昔人裝背之際寧使每版
行數或多或寡而不肯剪截湊合者欲存舊帖之真
面目四也(輟耕錄)
自太宗刻此帖轉相傳刻遂徧天下有二王府帖大
觀太清樓帖紹興監帖淳熙修内司帖臨江戲魚堂
帖利州帖黔江帖卷帙悉同又有慶歷長沙劉丞相
私第帖碑工帖尚書郎潘師旦絳州帖絳公庫帖稍
加損益卷帙亦異其他𤨏𤨏者又數十家不可悉記
而長沙絳州最知名要皆本此帖(松雪齋集)
王柏淳化帖記云本朝太宗皇帝天下甫定即遣使
購募前賢真蹟集為法帖十卷鏤板於中禁每大臣
登進二府者賜以墨本歐陽集古錄云時禁中灾碑
板被焚遂不復賜或云板今在但不賜耳故人間以
官法帖為難得然當時命王著辨精麤而著之識見
不明真偽莫察玉石雜糅遂為全帖之累前人論此
固多矣此雖不能無疵今彙萃古人筆千百年間一
開卷而粲然在目使人擊節賞歎不己豈不快哉後
來未暇論其少繆政恨真法帖之難見絳帖銓次不
同希白長沙帖字行疎密亦異陳王本病於無精神
臨江本病於瘦弱俱不足以比肩閣本不特字體變
動而模拓亦無精墨是以山谷云當時用歙州貢墨
模打則色濃(李莊簡云用李廷珪墨)後用潘谷墨則色淡此墨
色濃淡之分也李莊簡云初時板完好不用銀釘後
來板漸拆裂然後用銀釘此銀釘有無之分也山谷
又謂墨濃則瘦墨淡則肥此字畫肥瘦之分也然非
閣本則此皆不足辨予所見閣帖凡四本一為李莊
簡舊藏此為墨最濃而未見銀釘一為先伯文定家
藏墨淡而肥已有銀釘一為聞人仲信家藏亦非先
本一為潘氏維屛得故家物疑陳王本也淳祐癸丑
之夏予偶得鬻碑塵敗之帖兩卷人所不售者細視
之真李廷珪墨打者也精神體致絶出前四本手自
裝禠分為四册永為閣本之式以予草茅下士解后
而得中原盛時難得之帖亦大過分矣而敢望其全
乎惟其不全故予得而寶之錫山尤公有云鳳凰一
毛麒麟一甲終是希世之寶况已得十分之二矣天
下之尤物豈盡出於金題玉躞中耶(格古要論)
王文肅所藏淳化祖帖每卷有臣王著摹及汪俊陳
知古等名紙墨極新好每卷法帖第一第二下有臣
王著摹字漢章帝書遐邇下有二小字梁武帝下有
一十三三小字唐太宗書下有裂紋第二卷鍾繇書
多戎輅帖諸帖少見王珣少伯遠帖諸帖有張芝書
處字不分二斷另作一行宣示表後多戎輅表十二
行張華書有横裂文謝安書安字是楷字諸刻皆草
字第三卷王渙之書反側左之等下有陳知古三小
字又有三十八三小字山濤書有横裂紋羊欣書後
有汪俊刻三小字在欲何之左孔琳書有横裂紋歎
具傍增悒悒脚中四字何頼右有轉劇近明散未覺
蓋八字悒悒十二字傍添與今刻不同第四卷陳逵
書後有横裂紋又有四十三三小字歐陽書有横裂
紋第五卷智果書書評索靖俱全第六卷汝不可言
下有裂紋小佳更帖問字口有裂紋第七卷讓未知
如下有横裂紋七行篆書尾後有第七卷十六板終
七字八卷發廬帖後有莆田陳知古五小字月半帖
下有横裂紋六行尊夫人帖不字右有裂紋取卿帖
知耳耳字有補痕第九卷思慈帖後有知古二小字
思慈無往帖後有汪俊二十字第十卷臣王著模四
字在獻之書旁求耳後篆尾前有第十卷三字在追
求左第字與追字並十五板終四字與辰歲十一四
字並與七卷尾字稍大(六研齋二筆)
二王府帖(法帖譜系一則見前)
禁中板刻古法帖十卷當時皆用歙州貢墨墨本賜
羣臣今都下用錢萬二千便可購得元祐中親賢宅
從禁中借板墨百本分遺宫僚但用潘谷墨光輝有
餘而不甚黟黑又多木横裂紋士大夫不能盡别也
(山谷集)
大觀太清樓帖(石刻鋪叙一則法帖譜系一則俱見前)
宋大觀間奉旨以御府所藏真蹟重刻於太清樓與
淳化帖有數帖多寡不同其中有蘭亭叙皆蔡京標
題卷尾題云大觀三年正月一日奉聖旨模勒上石
(格古要論)
陳繹曾云大觀帖蔡京模刻京沈酣富貴恣意粗率
筆偏手縱非復古意頼刻手精工猶勝他帖蓋淳化
之弟也(同上)
宋徽宗大觀年詔龍大淵等以内府所藏晉唐真蹟
重加摹刻金石之工較淳化閣帖更勝(容臺集)
元祐秘閣續帖(石刻鋪叙一則見前)
太清樓續閣帖
太清樓續閣帖温陵劉燾無言摹刻工夫精緻亞於
淳化肥而多骨求備於王著乃失之麤硬遂失風韻
(翰林要訣)
黃山谷題太清續帖云劉燾箋題便不類今人書使
之春秋高江東又出一羊欣薄紹之矣由是觀之此
帖必無言早年所書也(格古要論)
淳熙修内司本(法帖譜系一則見前)
淳熙祕閣續帖(石刻鋪叙一則見前)
宋淳熙間奉旨以御府珍儲刻石禁中卷尾題云淳
熙二年乙巳歲二月十五日修内司恭奉聖旨模刻
上石陳繹曾云修内司武岡福州諸帖皆有可觀(格古
要論)
慶歷長沙帖(即潭帖法帖譜系一則石刻鋪叙一則俱見前)
潭帖尤為坡公所賞以為希白作字自有江左風味
比淳化待詔所摹為勝世俗不察爭求閣下本誤矣
以予所見潭帖凡有數本有絶佳者有稍殘闕者有
行數不同者有漏落數行者時謂劉相刊二本一留
郡一藏家而後人翻刻於黔和等州者又不知幾本
也於十卷之末或題云慶歷五年或云八年或云六
月或云季夏或云模勒上石或無上石二字或云重
摹若以八年者為重模則五年下亦有重模字不應
一年内已模而復模也内第三卷山濤帖末有風筆
惻感之語容齋隨筆已歎其不成文容齋知其一爾
此卷謝發帖云執筆惻感今至執字止濤帖云風尚
所勸今至風字止却移筆惻感三字在濤帖之後移
尚所勸以下十九字在欣帖之後又第六卷右軍字
先後失次尤甚帖字屢經臨模固已失真劉次莊釋
文雖有未盡亦十得五六加以陳去非黃長睿施武
子更迭考辨十得八九若潭帖廼悉顛倒而錯亂之
幾成異域神咒矣往往刊帖之時不敢比擬尚方欲
自為帖但異其行數可也亂其文理不可也豈劉公
本非博雅或貴重不暇参校或希白雖工於模字而
拙於尋行數墨歟鐫刻雖工如不可讀何坡既推潭
勝閣近時陳師復善書亦於閣帖有異論余恐蘇陳
所見非真閣本爾真者或七八行為一板或十六七
行為一板皆李廷珪墨模印其黑如漆字尤豐豔有精
神蓋熙陵八法既高王著軰亦精其技標題可見非
希白敢望舊臨江非不善失之險薄刻削去閣本遠
矣帖家故當以閣為祖絳次之舊臨江次之潭又次
之武岡又次之臨江佳者可亂閣武岡佳者可亂絳
汝鼎樸野無以議為也余晩得一本乃以舊潭翦碎
按釋文排比裝背歴歴可讀必一老士人舊物惜不
令希白見之(後村題跋)
元陳繹曾云希白模刻潭帖風韻和雅血肉停勻但
形勢俱圓頗乏峭健之氣蓋淳化之子也在潭之郡
齋(格古要論)
曹士冕曰淳化閣帖既頒行潭州即摹刻二本謂之
潭帖予嘗見其初本當與舊絳帖雁行至慶歷八年
石已殘缺永州僧希白重模東坡猶嘉其有晉人風
度建炎中長沙守城者以為砲石無一存者紹興間
第三次重摹失真遠矣(王氏法書苑)
劉丞相私第本(詳見前法帖譜系)
長沙碑匠家本(詳見前法帖譜系)
長沙新刻本(詳見前法帖譜系)
長沙别本(詳見前法帖譜系)
三山木板帖(詳見前法帖譜系)
廬陵蕭氏本(詳見前法帖譜系)
黔江本(詳見法帖譜系)
宋秦子明於長沙摹刻僧寶月(希白)古法帖十卷載入
黔江紹聖院乃潭人湯正臣父子刻石(格古要論)
蜀本(詳見法帖譜系)
臨江戲魚堂帖(詳見法帖譜系石刻鋪叙作清江帖)
此帖在淳化翻刻中頗為有骨格者淡墨搨尤佳(翰林
要訣)
正統二年佐歸省還家道過臨江府學見數碑埋沒
路傍意其為戲魚堂碑也俾訓導同邑杜思昭起之
果法帖也其餘碑刻度因紅巾盗起埋沒學傍土中
惜無賢守令尋獲姑記所見以俟賢者王佐記(格古要論)
曹士冕曰劉次莊摹閣帖臨江用工頗精緻且石堅
至今不曾重摹獨二卷略殘缺然拓本既多頗失鋒
鋩今若得初本鋒鋩未失者當在舊絳帖之次新潭
帖之上然其釋文間有訛處(王氏法書苑)
利州帖(詳見法帖譜系)
北方印成本(詳見法帖譜系)
泉帖
以淳化閣帖翻刻於泉州郡庠佐生也後無以考究
模手洪武四年知府召任常性以劉次莊釋文叙而
刻之我仁宗皇帝命取入秘府人不可得而見矣(格古
要論)
澧陽帖(詳見前法帖譜系)
絳帖(詳見前法帖譜系)
曹士冕曰絳州法帖二十卷乃潘舜臣用淳化帖重
摹而参入别帖比今所見閣帖精神過之舜臣事力
單微而自能鐫石雖井闌階砌皆徧刻無餘所以叚
數最多或有長尺餘者舜臣死二子析而為二長者
負官錢沒上十卷於絳州絳守重摹下十卷足之幼
者復重摹上十卷亦足成一部於是絳州有公私二
本靖康兵火石並不存百年之間重摹至再慶元間
予官守長沙嘗見舊宰執家有南渡初親自北方攜
得舜臣元所刻本未分析時二十卷其家珍藏非得
二千緡官陌不肯與人乃北紙北墨精神煥發視今
所摹者天淵矣(王氏法書苑)
東庫本(詳見法帖譜系)
亮字不全本(詳見前法帖譜系)
新絳本(詳見法帖譜系石刻鋪叙)
絳帖十二卷第一卷孔子倉頡秦漢魏人書第二卷
晉南朝唐宋帝王書第三卷四卷晉人書第五卷六
卷右軍書第七第八卷獻之書第九卷南朝隋唐人
書第十卷晉何氏衛夫人及隋唐僧人書第十一十
二卷宋名賢書此刻歲久不完崇慶初高汝礪為節
度使又補完之增入顔魯公諸帖以壯忠義之氣且
題於後今又不完存者五十七幅碑入晉王府不易
得矣元編修陳繹曾云骨法清勁足正王著肉勝之
失然駁馬露骨又未免羸瘦之病蓋淳化之子今之
學者不見古帖得此亦可寶矣惜不完也王佐記(格古
要論)
北本(詳見法帖譜系)
又一本(詳見法帖譜系)
武岡舊本(詳見法帖譜系及石刻鋪叙)
武岡新帖(詳見法帖譜系)
曹士冕曰武岡軍重摹絳帖二十卷殊失真且石不
堅易失精神後有武臣守郡嫌其字不精采令匠者
即舊畫再刻謂之洗碑遂愈不可觀其釋文尤舛謬
然武岡紙類北紙今東南所見絳帖多武岡初本耳
騐其殘闕處自可見(王氏法書苑)
彭州本(已見法帖譜系)
彭州亦刻歴代法帖十卷不甚精采紙類北紙(格古要論)
烏鎮本(詳見法帖譜系)
曹氏冕曰詳見淳化帖條下此乃板本非石也長沙
折府所藏二十卷摹刻頗精疑是此本第九卷復面
帖字誤而鵝羣帖止是微損字畫尚完此稍異於新
絳(王氏法書苑)
福清本(詳見法帖譜系)
資州本(詳見法帖譜系)
不知處本(詳見法帖譜系)
木本前十卷又木本前十卷(俱見法帖譜系)
蔡州帖
曹士冕曰上蔡臨模絳帖上十卷雖比舊絳帖少下
十卷而迥出臨江長沙之上予嘗見於長沙兩府劉
轙家(王氏法書苑)
蔡州臨摹絳帖上十卷刻石出於臨江潭帖之上(格古
要錄)
汝帖
寀來汝踰年吏民習其疎拙不甚諉以事閉閣蕭然
奉親之外獨念棄日偶得三代而下訖於五季字書
百家冠以倉頡竒古篆籀隸草真行之法略具用十
二石刻寘坐嘯堂壁其論世正名於治亂之際君子
小人之分每致意焉識者謂之筆史蓋使小學家流
因以博古知義不特區區近筆硯而已大觀三年八
月上丁敷陽王宷記寀字輔道(本跋寶刻叢編)
頃在洛中聞汝州新鐫諸帖謂之汝刻其名已弗典
矣意謂其彙擇必佳及見之乃大不然雜取法帖續
帖中所有者時載之又珉玉間簉不能辨也此猶無
害至其集古帖及碑中字萃為偽帖并以一帖省其
文别為帖語及強名者甚多稍識書者便可别之如
以逸少帖春秋輙為患不得北軍問遠近清和等語
乃摘取北軍遠近春秋等字集為一帖強為王衍書
以續帖中諸縣故佳字強名為王楨之書取汝州東
漢州輔碑中數字強名為蔡中郎書取衛州魏孝文
弔比干文中數行強名為崔浩書如北齊碑便目為
温子昇後魏碑便目為沈法會如此者甚多且如弔
比干文魏孝文作而崔浩之死在太武時乃目為浩
書其不稽古如此至若張華帖内雜以寶章集中王
慈字薛稷帖中雜以法帖内子敬字皆集成之字意
全不相屬取王筠帖中和南清豫一帖(疑有闕文)如是者
不可具載幸世尚多古帖極有未傳者自可刻其全
篇何必區區作偽以誤後學但貽識者嗤笑耳汝州
既以石十餘刻之而越州復傳其本又刻之二州之
石殊可弔也信知識真者少何足怪云(東觀餘論)
汝州帖乃摘諸帖中字牽合為之每卷後有汝州印
後會稽重摹之謂之蘭亭帖(格古要論)
汝帖十二卷第一卷三代金石文八種第二卷秦漢
三國人書十五種第三卷晉南朝帝王書第四卷魏
晉九人書第五卷晉人王郗桓三氏書第六卷二王
書并洛神賦第七卷南朝十人書第八卷晉胡北朝
十二人書第九卷唐三朝帝后書第十卷唐歐虞禇
薛書十一卷唐李顔韓賀柳李六臣書十二卷韓愈
及五代諸國七人書其石不佳諸帖中最低者也(格古
要論)
淳化閣帖出而其子裔最良者為大觀為潭絳戲魚
堂修内司而其最下者為汝蓋王寀輔道守汝州因
徧搜諸碑帖篆分隸草而節取之自皇頡夏禹以至
錢忠懿郭忠恕得十二卷其所留淳化亦不過十之
一二自以為甚博而惎精而不知其所得者多虎賁
重儓之類耳且自以險急偏傾之勢發之石理麤而
刻工拙第其刻在汝今尚可搨耳(弇州山人藁)
武陵帖(即鼎帖法帖譜系一則石刻鋪叙一則俱見前)
武陵帖二十卷較諸帖增益最多中間有右軍黃庭
經他本所無博而不精殊無足取(格古要論)
今年春正吳閶得王百糓所藏宋搨絳帖頃攜以自
隨疑為澧州帖觀其每數十行輙有武陵二字又疑
為鼎帖及入常武署中繙閱第一卷以宋太宗為弁
䟦曰太宗皇帝御筆在絳州摹為諸帖之首後有欵
名曰鼎州提舉曰沅州判事常為鼎州而武陵其附
城邑也乃為鼎帖特為絳州二字所誤而世人只知
有絳帖遂誤名為絳帖耳(容臺集)
星鳳樓帖
星鳳樓帖宋尚書趙彦約刻於南康雖衆刻重模而
精善不苟(格古要論)
曹士冕模刻工緻有餘清而不濃亞於太清樓續帖
也(翰林要訣)
玉麟堂帖
汴人吳琚居父模刻穠而不清多雜米家筆仗蓋琚
日臨古帖字類米芾故也(翰林要訣)
寶晉齋帖
宋曹之格模刻星鳳之子在諸帖中為最下今佳帖
難得學者頼此得見晉唐彷彿耳(翰林要訣)
宣德九年佐錄囚至無為州學見此碑散亡不完命
諸生拓其存者六七碑字多米芾元章所書米友仁
題其後云羲之七帖先臣芾中年所臨此字有雲煙
卷舒翔動之氣非善雙鈎者所能得其精妙刻石者
不能形容其一二也紹興六年丙辰十二月初七日
臣友仁審定凡卷首寶晉齋法帖卷第幾俱篆字末
有右曹氏家藏真蹟識以大圖書(格古要論)
羣玉堂帖(詳見石刻鋪叙)
羣玉堂帖宋韓侂胄刻所藏遺跡最多後亦有宋人
書(格古要論)
賜書堂帖
賜書堂帖宋宣獻公綬刻於山陽有古鍾鼎識文絶
妙但二王帖未精石巳不存後有重模本(格古要論)
甲秀堂帖
甲秀堂廬江李氏刻前有王顔書多諸帖未見後有
宋人書亦多(格古要論)
二王帖
二王帖宋許提舉問刻於臨江模勒極精
鳳墅帖
曾宏父刻(詳見石刻鋪叙)
世綵堂帖
廖羣玉以淳化閣帖絳州潘氏帖二十卷並以真本
書丹入石皆逼真又刻小字帖十卷則皆近世如盧
方春所作秋壑記王茂悦所作家廟記九歌之類又
以所藏陳簡齋姜白石任斯庵盧柳南四家書為小
帖所謂世綵堂小帖者世綵寥氏堂名也其石今不
知存亡矣(癸辛雜識)
東書堂帖
周府臨淳化閣帖增以宋名人法帖凡二十卷(格古要論)
寶賢堂帖
晉府靖王以絳帖增入(寒山金石林)
停雲館帖
第一册晉唐小字第二册唐摹晉帖附李懷琳第三
册唐孫過庭書譜第四册唐人真跡帖第五册宋名
人帖上第六册宋名人帖中第七册宋名人帖下第
八册元趙文敏帖附趙彦徵第九册元名人帖第十
册國朝名人帖第十一册祝允明帖第十二册文待
詔帖(寒山金石林)
蘆橋帖五册二王六十帖青華閣帖真賞齋帖
西麓堂帖萬玉齋帖二種(已上六帖俱見寒山金石林)
小字法帖跋
右小字法帖者近時有尚書郎潘師旦者以官法帖私
自模刻於家為别本以行於世余因分以為類散入
集錄諸帙而程邈衛夫人鍾繇王廙宋儋皆以小字
為一類於此余嘗辨鍾繇賀捷表為非真而此帖字
畫筆法皆不同傳模不能不失本體以此真偽尤為
難辨也(六一題跋)
近時有尚書郎潘師旦者竊取官法帖中數十帖别自
刻石以遺人而傳寫字多轉失然亦時有可佳者因
又擇其可錄者分為十餘卷以入集目聊為一時之
玩耳其小字尤精故錄於此(集古錄)
跋十八家法帖
右世傳十八帖者實二十五帖蓋書者十八家爾而流
俗又自有羲之十八帖然皆出於官法帖也太宗皇
帝時嘗遣使者天下購募前賢真蹟集以為法帖十
卷鏤板而藏之每有大臣進登貳府者則賜以一本
其後不賜或傳板本在御書院往時禁中火災板被
焚遂不復賜或云板今在但不賜耳故人間尤以官
法帖為難得此十八家者蓋官法帖之尤精者也余
得自薛公期云是家藏舊本頗真今世人所有皆轉
相傳模者也(六一題跋)
跋晉賢法帖
右晉賢法帖太宗皇帝萬機之暇留情翰墨嘗詔天下
購求鍾王真蹟集為法帖十卷模刻以賜羣臣往時
故相劉公沆在長沙以官法帖鏤板遂布於人間後
有尚書郎潘師旦者又擇其尤妙者别為卷第與劉
氏本並行至余集錄古文不敢輙以官本参入私集
遂於師旦所傳又取其尤者散入錄中俾夫啟帙披
卷者時一得之把翫欣然所以忘倦也(六一題跋)
法帖通解序
法帖者太宗皇帝時遣使購募前代法書集為十卷摹
刻於板藏之禁中大臣初登二府詔以一本賜之其
後不復賜世號官帖故丞相劉公沆守長沙日以賜
帖摹刻二本一置郡帑一藏於家自此法帖盛行於
世士大夫好事者又往往自為别本矣今可見者潭絳
二郡劉丞相家潘尚書師旦家劉御史次莊家蔣世
章家凡六本雖有精粗然大抵皆官帖之苖裔也頃
為正字時見諸帖墨蹟有藏於祕府者字皆華潤有
肉神氣動人非如刻木之枯槁也蓋雖官帖亦其糟
粕耳又當時奉詔集帖之人苟於書成不復更加研
考頗有偽蹟濫厠其間至於標題次序乖錯逾甚士
大夫以字畫小技莫有論次之者投荒索居無以解
日輙以其灼然可考者䟽記之疑者闕之名曰法帖
通解云(秦淮海集)
跋陳簡齋法帖奏藁
德壽皇帝嘗論近世絳帖已少錢希白所臨潭帖為勝
臨江帖失真遠矣又淳化帖大觀帖當時以晉唐善
本及江南所收帖擇善者刻之風骨意象俱存今觀
故参知政事陳公與義為侍從時奉詔定法帖十卷
釋文一册其間稍辨劉次莊之誤殆臨江或潭帖歟
陳公字畫清簡類其詩文紹興初(缺)步中朝故特承
善誘知人堯哲茲可觀其緒餘淳熙七年正月十四
日周某為起居舍人木待問題(益公題跋)
跋法帖逸少書後
玉局翁云希白作字自有江左風味故長沙法帖比淳
化待詔所摹為勝世俗不知爭購祕閣本誤矣此逸
少一卷尤妙僕謂此語固當亦有不然白摹書真似
騎生馬不暇施鞚勒時有驟跌不害其妙處但搨字
要當如陶華陽摹楊許書法乃佳爾此本僕幼學者
戲書其後(東觀餘論)
為張潛夫書官法帖
觀書似相家觀人得其心而後形色氣骨可得而知也
古人大妙處不在結構形體在未有形體之先其見
於書者託也若求於方直横斜點注折旋盡合於古
者此正法之迹爾安知其所以法哉淳化中詔以祕
閣所藏書入石又以翰林待詔王著摹字求其書法
之外各有異處殆不可得至於行筆利鈍結字疎密
時可見之然决磔鈎剔更無前人意皆著之書也其
後得祕閣墨書校其字畫皆硬黃摹書至有墨色煙
落或以重墨添暈當著奉詔時其所摹搨皆略放其
大體而私以筆畫成之宜其用筆略無古人遺意不
足異也觀王洽書逸少謂不减已落簡揮毫有郢匠
成風之勢王珉書獻之謂騎驢駸駸欲度驊騮前今
視官帖二人書畫雅有相類而洽更自劣弱珉書則
與子敬更不可辨皆硬黃偽誤失真而摹傳者遂成
一體也今人不知其故憑石本便評定書畫至於放
言立論更無疑處此與觀景而論形神以為某勝某
劣何以異哉(廣川書跋)
為方子正書官帖
世疑官本法帖多弔喪問疾蓋平時非問疾弔喪不許
尺牘通問故其書悉然余求之故不當爾也唐貞觀
嘗購書四方矣一時所得盡入秘府張芝鍾繇張昶
王羲之父子書至四百卷漢魏晉宋齊梁雜蹟又三
百卷惟喪疾等䟽比之凶服噐不及入宫故人間所
得者皆官庫不受者也唐世兵火亦屢更書畫湮滅
不能存其一二逮淳化中詔下搜訪已無唐府所藏
者矣其幸而集者皆唐所遺於民庶者故大抵皆弔
問書也(廣川書跋)
評帖
劉後村先生云閣帖為祖絳帖次之臨江又次之潭又
次之武岡又次之大觀尤妙武岡佳者可亂絳臨江
佳者可亂閣東坡推潭帖勝閣帖韓侂胄家開羣玉
堂帖字好薛紹彭亦有家塾帖好(輟耕錄)
說者謂宋南渡以前帖有六本其後模刻以傳者益多
而絳潭泉汝四帖在焉然泉汝不及絳潭今潭帖已
燬而泉帖取歸祕府不可得矣(格古要論)
六藝之一錄卷一百四十四
