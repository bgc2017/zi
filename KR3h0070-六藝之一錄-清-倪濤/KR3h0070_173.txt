欽定四庫全書
六藝之一錄卷一百七十四錢塘倪濤撰
古今書體
皇朝清書
聖祖仁皇帝御製清文鑑序
朕惟自昔聖人易結繩以書契用使天下之義理悉歸
文字天下之文字悉歸六書六書備而義理無不畢具
苟不為講習修明則形聲點畫之制雖存其義幾乎息
矣我
太祖高皇帝創業垂訓至仁合於天地肇造清書大文昺
如日月
太宗文皇帝上聖之資開天之運繼志紹聞丕宣文治
世祖章皇帝神靈首出智勇天授秉英斷之資持以恭儉
擴寬仁之量濟以憂勤朕以涼德膺
祖宗之鴻圖即位多年未嘗晷刻不以法
祖為念兢業自守宵旰靡遑萬幾之暇惟以讀書窮理盡
吾之志凡五經四書已經翻譯之外如綱目講義等有
關于治道者靡不譯盡近來老成耆舊漸就凋謝因而微
文奥旨久而弗彰承譌襲舛習而不察字句偶有失落
語音或有不正國書所關至鉅政事文章皆由此出非
詳加釐定何所折衷非編輯成書何以取法爰詔儒臣
分類排纂日以繕藁進呈朕親御丹黃逐一審訂解詁
之疑似者必晰同異于毫芒引據之闕遺者必援經史
以互證或博咨於故老或參考於舊編大而天文地理
小而名物象數十二字母五聲切音具載集中名曰清
文鑑用探音聲之本原究字畫之詳盡為部三十有六
為類二百八十為書二十一卷清文得此而無餘藴凡
以明
祖德之源流敬本之深意也易云觀乎人文以化成天下
朕仰承
列祖創造之弘模深惟國家同文之盛典歲閱數周彙成
全帙誦是編者尚其體朕歷載之勤劬因音聲以求字
畫因字畫以求文章繼自今詔令之出納章奏之敷陳
以及達于遐陬勒諸琰琬者大經大法咸有據依一話
一言式循典則庶幾國書永貽于千百禩而與日星河
漢長垂天壤也夫
右文見
御製文第三集第二十卷
十二字頭引
帝王治天下璽書詔制章奏條教號令之頒關係鉅
且重凡點畫未合部司封駁不少恕漢人惟習漢字
以言會通大同則猶未也今我
朝清書形模象篆籀義類本龜龍于滿語之中上遡羲
軒之文綜合洛圖之理詳加參互釐定字形九有尊
崇無敢自外于光天化日者滿與漢並書俾滿漢人
通曉也夫人不知滿語者字雖工僅得象形之表徒
知點畫不能成言不學滿字者音未習欲驟學滿語
為難故習字必先肖唇頰而後語意可通也何則書
分十二字頭即漢音之四韻内載千三百餘字即漢
字之六書或以清書一音止有一字盖對未通滿語
者言非所論于滿字也夫滿字必相連書以成滿語
文意始見而千變萬化不可窮究豈易測度耶今滿
字内漢音無字者效佛經二合之法二字連呼成一
音以肖口吻如揢矣呼慨戞矣呼改哈矣呼海是也
書内所音漢字俱係北韻音者以音相合非以音某
字作某字解也至音字有未能盡合者則俟高明詳
核之其字形俱自左旋右書字者亦自左至右讀亦
如之因而習之不為難夫特異之資不少好學敏求
者甚衆百二神州形勢遼闊每以僻地鮮師為恨至
有畢世而不知清字聲義者余曷敢自謂通曉以鏤
𫝊于世袛就官學刻本揣摩音韻而已至若
詔制章奏在館閣自有體裁而又非末學黯陋者之能
事也時
康熙九年庚戌孟冬朔旦正黃旗教習廖綸璣撰
汪太史師韓龍書一章呈諸同年
龍書稽木皇鳥跡溯倉帝披圖穗薤垂瞻穹瓔珞繫孳
乳生篆文捷約趨楷隸歷漢百三章盡削重複字流𫝊
變若雲俗書趁姿媚樊然别形聲猶未求所自吾聞造
字初史皇特少穉體殊左右行梵長佉盧次編纏蓮葉
奇屈曲驢唇異代有大鴻臚耳根證真諦軍容錄本言
國語𫝊後魏號令雜物名大小遼金例遼近奚室韋神
冊初定制鐸衮及信寧贊成功㒺替銘勲兼突厥是偶
礲贔屭金行葉魯業御撰成次第婁室紹谷神後先推
國器笑彼嵬理書粗具八分致有元班彌怛新字奉勑
製四十一母音語韻韻關備仿彿婆羅門二七貫一切
同時畏兀兒並用體横施三朝史紛綸附解無三四洎
明火翰林猶命譯書契
皇朝文命敷糺縵光華被垂訓肇龍興承基纘
聖世自兩文成來(膀式大海額爾德宜俱諡文成)詞臣所專肄經大義
微言史編年紀事各各窮榦枝往往破疑貳綜博定清
文瞭如寶鑑對(清文鑑)綱領三十餘毛目二百類蟻磨運
左旋龍賓呼十二弩磔昉形模點圍循位置四聲該時
平萬物括開閉約之宗諧聲衍之蘊六義小臣自耕人
計偕挈敝笥讀莊強舌神傚陸苦思瘁偏旁元包經依
附虞衡志平生奇字多陋矣一小技粤從步環洲墳典
窺中秘豈殊高麗童學語已經歲争如字學生五百應
廷試當其發憤為有時惑啽囈開口忽齟齬把卷常&KR0787;
𣅿雖漸識之無亦太性檮昩還瞻同輩流幾月通精意
惟業進於勤不肖仰而企明昌弘文院延祐貢物使何
若履
帝庭載筆言動記上追羲軒風民察先官治
(謹案原本此後載國書十二字頭而其文疎略蓋)
(國書精微本非草野書生所能通曉且音讀尖團之别至我)
(皇上欽定對音字式而後大備其詳又具見於御製增訂清文鑑毋庸别贅一詞况一卷之中前
半右行後半左行亦難於檢核兹故專錄其引及所載詩篇云)
六藝之一錄卷一百七十四
