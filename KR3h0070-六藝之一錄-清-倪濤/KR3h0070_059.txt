欽定四庫全書
六藝之一錄卷六十錢唐倪濤撰
石刻文字三十六
西魏
雍州刺史長孫穉碑大統五年立(京兆金石錄)
司空匡穆周公碑
無名氏隸大統十三年立在縣東北十五里墓前隸
書甚工近上已斷字存十七背螭中鑿龕佛像製刻精
古真六朝遺迹也(王家瑞咸陽金石遺文)
此與後周豆盧恩碑皆咸陽令王公所得視豆盧
碑稍完隸書王公刻其文止缺三十三字而搨本則
不可讀矣碑首題大魏故司空匡穆周公之碑銘篆
書十二字宛然如新按史傳與碑略同碑具當時贈
諡而史無之史但云開皇中追贈蕭國公云(石墨鐫華)
二像碑
不著書撰人名氏題曰魏平西將軍太原太守王府
君釋迦彌勒二像碑府君名備字道賓太原人嘗有
遺誡使刻石立像於其墓前其子洛州長史聿始造
二像立此碑(集古錄目)
東魏
東平太守劉霸碑孝静天平元年(金石錄)
相州刺史徐雅碑天平二年二月
不著書撰人名氏雅字安市高平金鄉人後魏孝昌
中邊城叛亂以雅為平朔戍主假輔國將軍城陷而
死追贈鎮軍將軍相州刺史碑以天平二年立(集古錄目)
趙貴碑
不著書撰人名氏貴南鉅鹿廮陶人仕東魏至本郡
太守贈殷州刺史碑以天平二年立(集古錄目)
膠州刺史祖淮碑天平三年十月
右東魏祖淮碑云君膠州平昌安邱人也六世祖逖
又云其卒贈膠州刺史按後魏永安中分青州置膠
州隋開皇五年改為密州焉(金石錄)
高翻碑
在磁州城南門外五里村民家元象二年立碑題北
齊臨清王假黃鉞碑(訪碑錄)
右東魏高翻碑翻齊獻武王歡叔父也魏書本傳云
以元象中追加贈諡後題建立歲月文字殘缺惟有
魏元字可辨又云歲次己未按東魏孝静以元象
二年十一月改元興和是年歲次己未此碑蓋元象
二年建立也(金石錄)
張烈碑據青州圖經云元象元年立
右東魏張烈碑在今青州界中文字磨滅以事考之
蓋張烈也按北史列傳烈為家誡千餘言臨終勅子
姪不聽求贈但勒家誡立碣而已即此碑是也其卒
葬年月殘缺不可辨傳亦不載惟青州圖經云卒于
元象中云(金石錄)
賈思同碑興和二年五月
右東魏賈思同碑思同與其兄思伯後魏書皆有傳
云青州益都人今其墓乃在夀光縣而思伯之碑亡
矣(金石錄)
張早墓誌興和二年十月(金石錄)
張奢碑
不著書撰人名氏殘缺尤甚奢之字及鄉里皆亡其
可見者以興和三年葬耳其額曰魏故渤海太守張
君碑以是又知其官爵姓氏也(金石錄)
魏蘭根碑興和四年
右東魏魏蘭根碑按北史列傳云蘭根起家為北海
王侍郎而碑云起家為奉朝請遷員外散騎侍郎碑
云以在岐州之功封永興縣開國侯而史不載又史
云天平初謝病以開府儀同歸本鄉武定元年薨而
碑云薨于天平二年其卒也史云贈司空而碑作司
徒皆當以碑為正(金石錄)
瀛州刺史李公碑武定二年二月(金石錄)
樂陵太守劉公碑武定二年二月(金石錄)
安州刺史赫連栩碑武定五年四月(金石錄)
韓陵碑
在安陽縣東北十八里東魏丞相高歡破爾朱兆兄
弟於此山下仍立碑即温子昇之詞陳尚書徐陵嘗
北使鄴讀韓陵碑愛其才麗手自錄之歸陳士人問
陵北朝人物如何曰唯韓陵片石可與語耳(寰宇記)
冀州刺史關寶顒紀德碑
武定八年在平定州(天下金石志)
敬君像頌武定七年
右東魏敬君像碑頌敬君名曦顯雋從弟碑云十世
祖漢揚州刺史韶按後周書敬珍傳唐書宰相世系
表皆云韶漢末為揚州刺史與此碑所書同而姓苑
與元和姓纂皆作歆疑轉寫之誤又據碑顯雋乃韶
十世孫而姓纂以為九世恐亦誤也(金石錄)
大覺寺碑天平四年八月
右東魏大覺寺碑在洛陽碑隂題韓毅書據北史毅
魯郡人工正書神武用為博士以教彭城景思王攸
當時碑碣往往不著名氏毅以書知名故特自著之
也然遺跡見於今者獨此碑爾(金石錄)
大覺寺碑隂
右大覺寺碑隂題銀青光祿大夫臣韓毅隸書蓋今
楷書也庾肩吾曰隸書今之正書也張懷瓘六體書
論亦云隸書者程邈造字皆真正亦曰真書自唐以
前皆以楷字為隸至歐陽公集古錄誤以八分為隸
書自是舉世凡漢時石刻皆目為漢隸有一士人力
主此論余嘗出漢碑數本問之何者為隸何者為八
分蓋自不能分也因覧此碑毅自題為隸書故聊誌
之以祛来者之惑(金石錄)
造寺碑
隸書不著書撰人名氏寺後魏太武帝所造東魏天
平中中軍將軍元景康重修故立此碑然不知其為
何寺也(集古錄目)
崇先寺記
碑無歲月不知何時所立建此寺者隴西君君上滅
一字其官為持節假撫軍將軍鎮遠將軍新野鎮將
帶新野太守新野漢廣兩郡大都督今以盧辨所作
九命考之撫軍將軍大都督八命鎮遠將軍諫議大
夫正六命又考新野郡在漢為縣晉太康中為侯國
至惠帝始分南陽立新野郡齊永泰元年魏孝文攻
圍新野太守劉忌死之地入于魏唯漢廣郡求之於
史無所得今南陽平氏有徐使君碑稱興和三年拜
撫軍將軍南雍州刺史在漢廣置立州鎮其隂又有
漢廣太守郡丞郡功曹等數人興和静帝年號此君
疑亦當時人也(集古後錄)
造石碑像記天平元年十月(金石錄)
造石觀音像記武定元年平南將軍焦永安造(集古錄目)
劉起貴造像記武定二年十二月(金石錄)
逄元彦造像記武定二年十二月(金石錄)
比邱曇妙等造像記武定三年(集古錄目)
造石像碑
不著書撰人名氏陽翟郡防境大都督石文達等為
太守敬曦造像記以武定七年立(集古錄目)
右東魏造石像記其碑云大魏武定七年歲次己巳
武定孝静帝年號也今世所行歴譜惟龔穎運歴圖
與今亳州宋退相紀年通譜為最詳而以穎所書推
之武定七年歲當己巳與此碑合而武定止於八年
是歲庚午東魏滅其事與東魏北齊書亦合而通譜
以七年為戊辰八年為己巳又有九年為庚午而東
魏滅按孝静以後魏大統十六年滅是歲庚午則知
宋公所記甲子不謬惟武定不當有九年而七年不
得為戊辰此其失爾蓋孝静始即位改元天平盡四
年而五年正月改為元象今通譜天平止於三年以
四年為元象蓋自元象以後遞差一年故以武定七
年為戊辰也苟不見斯碑則運歷圖與通譜二家得
失其何以決(集古錄)
造石塔記
無書撰人名氏魯郡白源寺沙門志紹村人劉志義
等造西塔記東魏武定四年刻其後題名百餘人(集古
錄目)
任城王造浮圖記
右任城王造浮圖記不著其名云武定四年建武定
東魏孝静年號也按後魏書景穆皇帝子雲雲子澄
相襲為任城王其後國絶不封其去孝静時差遠不
知武定四年王任城者為誰也(集古錄)
定國寺浮圖碑
在安陽縣東魏遷鄴高丞相以南臺為相國寺作磚
浮圖極高其文即温子昇撰(寰宇記)
共城石像碑
後魏鎮西將軍廉侯事道於汲縣置立堂宇鐫石為
老子像而祀之在共城武定四年立(寰宇記)
征虜閻孝侯碑
天平三年立在陽武縣(寳刻叢編)
徐穆之碑
武定元年立在南陽縣(諸道石刻錄)
北周
華嶽廟碑天和二年十月
右後周華嶽廟碑万紐于瑾撰趙文淵字德本書按
後周書列傳有趙文深字德本蓋唐初之史官避高
祖諱故改為深耳万紐于瑾者唐瑾也周文帝時賜
姓宇文後以于謹請與同姓更為万紐于云(金石錄)
右周天和二年修西嶽碑趙文淵分書當南北分争
之時即此文章字畫足以見其景象此古人所以擬
金石之刻猶人之面貌也然是碑好事家罕收簡翁
能搜之淵泉其勿輕以示人哉(玄牘紀)
碑文万紐于瑾造趙文淵書按瑾唐瑾賜姓史稱其
著碑頌數十萬言此其一也而文詞殊無超拔其稱
趙文淵云雅有鍾王之則筆勢可觀宇文泰時命文
淵與黎季明等刊定六體嘗至江陵書景福寺碑梁
主稱之又以題牓功增封邑除郡守後雖外任每須
題牓輒復追之竇臮賦云文淵孝逸獨慕前蹤至師
子敬如欲登龍有宋齊之面貌無孔薄之心胸然則
文淵書在當時固自知名此碑天和二年造正其書
路寢等牓後也故官稱趙興郡守云碑字小變隸書
時兼篆籀正與李仲璇孔廟碑同亦禇河南聖教歐
陽蘭臺道因之所由出也江陵景福寺碑不知存否
此則完好無一字磨泐固文淵之幸哉文淵史避唐
祖諱作文深(石墨鐫華)
余嘗過金天祠輒縱觀前代碑版漢碑無一存者獨
後周華嶽碑如魯靈光巋然古柏下余手摩其文制
作精雅洞達若鑑為万紐于瑾文趙文淵隸書于瑾
嘗著碑頌數十萬言此文殊無可觀文淵為周書學
博士書跡雅為當時所重宇文泰時命刊定六體至
江陵書景福寺碑梁主稱之又以題牓功增封邑除
郡守不可謂不遇也而碑字盡偭古法淺陋鄙野一
見欲嘔而名動一時何耶竇臮述書賦云文深孝逸
獨慕前蹤至師子敬如欲登龍有宋齊之面貌無孔
薄之心胸臮避唐諱故文淵作文深當時謂文深師
右軍孝逸師大令平梁後王褒入國舉朝貴胄皆師
褒獨兩人負二王法二王不作古隸文淵豈獨工行
草楷則固不閑于分法耶(金石史)
今在華隂縣西嶽廟其結銜曰使持節驃騎大將軍
開府儀同三司大都督司宗治内史臨淄縣開國公
万紐于瑾造此文車騎大將軍儀同三司縣伯大夫
趙興郡守白石縣開國男南陽趙文淵字德本奉勅
書余所見碑撰人書人列名者始此其隂為唐刻華
嶽精享昭應之碑而左右旁各有題名别見于後
万紐于瑾者唐瑾也後周書本傳時燕公于謹勲高
望重朝野所屬白文帝言瑾學行兼修願與之同姓
結為兄弟庶子孫承其緒論有益義方文帝歎異者
久之賜瑾姓万紐于氏又云封姑臧縣子以平江陵
功進爵為公而不言臨淄者史闕也李昶樂運傳並
云臨淄公唐瑾(金石文字記)
河瀆廟碑
後周車騎大將軍王褒撰車騎大將軍趙文淵奉勅
書字為隸體初北齊天統十六年周文帝請立四瀆
廟於華山郡使郡守楊子昕營建武帝朝晉公護秉
政廟在其封内又增修之而立此碑以天和二年十
月立(集古錄目)
右河瀆碑後周天和三年建内史大夫琅邪王褒字
子淵造文趙興郡守趙文淵字德本奉勅書余嘗讀
楊大年談苑云千字文題勅員外散騎侍郎周興嗣
次韻勅字乃梁字傳寫誤耳當時帝王命令尚未稱
勅至唐顯慶中始云不經鳳閣鸞臺不得稱勅勅之
名始定於此按此碑及唐瑾撰華嶽廟碑皆文淵奉
勅書後周距梁時未遠又隋薛道衡撰老子碑唐初
虞世南撰孔子廟堂杜如晦碑歐陽詢書昭陵九成
宫碑皆作奉勅如此類甚衆不獨始於顯慶大年之
論非也然則唐人所謂不經鳳閣鸞臺不謂之勅者
蓋言命令當由廟堂出非謂勅之名始於此也然文
淵奉勅書碑而自著其字何哉(金石錄)
延夀公碑保定元年三月
右後周延夀公碑頌云勲州刺史延夀郡開國公万
紐于寔考之於史寔太師燕國公于謹子也謹後魏
新安公栗磾子洛拔之後余家有洛拔子烈碑述其
世系甚詳云遠祖之在幽州者世首部落隂山之北
有山號万紐于者公之奕葉居其原址遂以為姓暨
高祖孝文皇帝始賜姓為于氏焉今此碑復稱万紐
于者蓋後周時凡孝文賜姓者皆復改從舊云又姓
纂及唐書宰相世系皆云謹洛拔五世孫也以後魏
及周書考之洛拔以太安四年卒年四十五謹以正
光四年為廣陽王元深長流參軍年三十一洛拔之
卒距謹之為參軍蓋六十四年洛拔既早世不應後
六十四年已有五世孫年三十一也以此知言謹為
洛拔五世孫者蓋未可信又周書稱謹祖名安定而
唐書表作子安亦莫究其孰失也(金石錄)
豆盧恩碑
史恩附兄寧傳曰永恩今據碑蓋以字行耳碑稱保
定二年贈柱國大將軍涪陵郡公史稱贈少保幽冀
五州等諸軍事幽州刺史諡曰敬似當以碑為正碑
在咸陽恩墓前隸書令尹王家瑞求得之余摹一紙
多不堪讀而王公所刻金石遺文尚存強半蓋從碑
下錄之耳(石墨鐫華)
八分書今在咸陽縣碑云恩字永恩今北史附見其
兄豆盧寧傳但言永恩而缺其名其歴官與傳略同
後半漫滅不可讀(金石文字記)
柱國康國忠公王雄碑保定四年立(京兆金石錄)
贈太保吳國武公尉遲綱碑天和四年立(京兆金石錄)
雲州刺史胡歸德碑天和六年十月(金石錄)
儀同碑
周元年宇文周碑今在襄陽縣民董氏家(輿地碑目)
席肅公神道碑在襄陽府保定四年(輿地碑目)
折克行墓碑在府谷縣西(天下金石志)
楊忠碑忠隋文帝父碑在象山(天下金石志)
韋孝寬碑
不著書撰人名氏孝寬字孝寬京兆杜陵人仕周至
相州總管封鄖國公贈雍州牧諡曰襄碑以大象二
年立(集古錄目)
太學生拓拔府君墓誌保定元年十二月
右後周太學生拓拔府君墓誌陳使周弘正撰云君
諱吐度真魏昭成皇帝之後也夷俗以三字為名者
甚衆拓拔君為書生尚仍其俗何哉蓋自魏孝文帝
惡夷俗姓氏盡易之至後周一切復從舊故當時士
人名字亦皆用夷語無足怪也
同州刺史普六如忠墓誌天和三年七月
右普六如忠墓誌普六如忠者楊忠隋高祖父也後
魏時賜姓以誌傳攷其事皆合惟其為都督涇豳雲
顯鹽靈等六州諸軍事而傳以幽為幽者蓋傳寫誤
耳(金石錄)
温州刺史烏丸僧修墓誌天和七年三月
右後周烏丸僧修墓誌僧修本姓王氏梁南城侯神
念之子太尉僧辨之弟歸後周仕為温州刺史卒元
和姓纂及唐史宰相世系表皆云神念父冏為護烏
丸校尉因號烏桓王氏今墓誌乃云僧修歸周賜姓
烏丸又諸書皆云神念諡壯而墓誌作莊唐表云僧
修生景孝而墓誌云名祥字景孝皆當以墓誌為正
也(金石錄)
李調示余烏丸僧修石志曰僧修太原祁人周王之
子因以建族父神念仕魏以䜛歸梁封南城壯侯又
曰僧修仕文德丰師雝府臨邊為岳陽王中兵參軍
府王稱帝進開府持節荆州刺史義成郡公及執贄
来朝奉璋謁帝天子以公世仕魏朝戮力梁國有命
加禮異賜以強族授使持節驃騎大將軍出牧温部
方欲馳劒騎于稽秦耀樓船于淮泗天不予年此其
所終始余考之烏丸本北部大姓神元世氏改為桓
附入族官大統十五年文帝寶炬雖詔天和改姓者
復舊然桓氏非神元所命知未嘗復也按梁書王神
念太原祁人據潁川歸梁魏軍至與家屬渡江封南
城縣侯其後諡曰壯神念死子僧辨以兵興梁胙荆
州然則烏丸在梁為王氏而壯侯蓋神念諡也今考
梁書南史太清記周書皆不錄僧修事其在神念僧
辨傳中亦不稱僧修史家之闕如此其為壯侯則又
誤矣梁元帝封湘東王太清元年持節荆雝九州然
志謂雝府即世祖也諸書亦不錄世祖為岳陽王至
江陵陷而僧修入周其曰奉璋謁帝則周武也僧修
賜氏烏丸蓋非魏舊姓今姓皆不著烏桓别姓然誤
謬相襲可勝考耶或曰周天和六年其後為建德今
志乃書七年三月堋於武鄉何也余以長歴推之天
和七年太歲直辛夘其三月癸夘朔則丙午者四日
也其月丙辰改元建德蓋十四日矣葬之四日改元
志與史不差可得据也(廣川書跋)
黃羅刹碑(以下二碑皆唐初立以其皆北周時人今附於北周)
唐秦王府學士虞世南撰不著書人名氏羅刹東郡
胙縣人周末尉遲迥兵起羅刹聚衆擊之授(碑缺)軍總
管碑以武德八年十月立(集古錄目)
右後周黃羅刹碑虞世南撰羅刹仕周為行軍總管
其子君漢唐初為將有功武德中為父追立此碑按
後魏元义本名夜义弟元刹本名羅刹元樹遺公卿
書譏詆以謂夜义羅刹皆鬼名也今羅刹周人去魏
不遠猶以為名何哉(金石錄)
大宗伯唐瑾碑
唐于志寧撰歐陽詢正書瑾以後周天和四年薨貞
觀中其孫皎所立(復齋碑錄)
右後周唐瑾碑以後周書及北史列傳校之首尾皆
牴牾不合傳云字附璘而碑云字子玉傳云始任為
尚書員外郎而碑云釋褐員外散騎侍郎傳云初封
姑臧縣子而碑云永昌子傳云為吏部尚書父憂去
職尋起令視事而碑云為周太祖記室其年丁武公
憂起復太子舍人傳云為驃騎大將軍開府儀同三
司進爵臨淄伯轉吏部尚書于謹伐江陵以為元帥
府長史而據碑為吏部尚書皆在為驃騎開府及元
帥長史已前又其改封臨淄伯蓋為龍驤將軍時而
其為開府乃進爵為公傳云六官建授禮部中大夫
而碑云授宗伯傳云出為蔡州刺史歴柘州硤州轉
荆州總管府長史入為吏部中大夫歴御正納言中
大夫久之除司宗中大夫兼内史卒于位而碑云先
為柘州刺史乃遷蔡州授司宗御正納言又轉荆州
總管尋遷小宗伯乃薨其遷拜次第不同如此又傳
云瑾嘗為戶部尚書硤州刺史吏部中大夫今據碑
皆未嘗拜而柘州碑作招碑云瑾嘗為黃門侍郎又
為散騎常侍尋領大著作修國史及起居注又為侍
中傳皆不載其卒也傳云贈小宗伯而碑云贈華州
刺史傳云諡曰方而碑云諡曰懿碑于志寧撰貞觀
中其孫皎所立後周書北史皆唐初修距瑾之卒歲
月未遠而顛倒錯繆如此然其官爵名字子孫不應
有誤皆當以碑為據也(金石錄)
故儀同陳毅志
保定三年癸未十二月辛夘朔十九日癸酉立(復齋碑錄)
後周立秦始皇碑
大象二年立在不夜城即今文登縣(訪碑錄)
大像碑
不著書撰人名氏碑文為對偶述事不明又但稱延
夀公而無姓名今以北史考之周大象二年尉遲迥
起兵于鄴分遣部將所在攻下城邑東郡太守延夀
公于仲文棄郡奔關中拜大將軍還擊迥軍取梁郡敗
其將檀讓於武城破席毗羅於金鄉與此碑同蓋仲
文紀功碑也大象二年立(集古錄目)
右周大像碑宇文氏之事迹無足采者惟其字畫不
俗亦有取焉玩物以忘憂者惟怪竒變態真偽相雜
使覽者自擇則可以忘倦焉故余於集古所收者博
矣(集古錄)
于寔靈塔頌
不著書撰人名氏周大都督勲州諸軍事勲州刺史
万紐于寔所立塔頌也以保定元年立(集古錄目)
常樂寺浮圖碑
常樂寺浮圖碑周保定四年立州人治記室曹胡達
撰其辭云襄州刺史王秉字孝直建常樂寺磚塔七
層其碑文今仆在襄州開元寺塔院其文字書畫無
過人者特以後周時碑文少見於世者故存之(南豐集古
錄)
宇文衆造像碑
閔帝武成元年十月立(金石錄)
降魔寺碑
後周鄖國公府長史拓拔嶸奉教撰總管府兵曹謝
威奉教書降魔寺者鄖國公宇文寬之所建碑以武
德二年立(集古錄目)
嵩陽寺碑
八分書今在嵩山會善寺末有正書一行曰大唐麟
德元年歲次甲子九月景午朔十五日庚申從嵩陽
觀移来會善寺立碑文東作柬矩作短潛作灒馴
作巡啄作喙洋作庠騖作務惟皇帝太后不跳行不
空闕猶存古式葉封嵩陽石刻記曰此碑上截刻
佛像雕鏤層疊佛相隆起餘地鐫平此文刻於下截
當碑四分之一其字之上方又刊空方六寸許深入
二寸許其規製亦迥異於後代也北齊諸碑亦率類
此(金石文字記)
麥積山應乾寺重修七佛龕銘庾信文在秦州(金石略)
六藝之一錄卷六十
