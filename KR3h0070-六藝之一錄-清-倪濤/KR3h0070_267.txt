欽定四庫全書
六藝之一錄卷三百九錢唐倪濤撰
歴代書論三十九(器用之三紙譜)
周禮有史官掌邦國大事書于策小事簡牘而已而又
古用札釋名云札者櫛也如櫛之比編之也亦策之類
也漢興已有幡紙代簡而未通用至和帝時蔡倫字敬
仲用樹皮及敝布魚網以為紙奏上帝善其能自是天
下咸謂之葵侯紙
左伯字子邑漢末益能為之故蕭子良荅王僧虔書云
子邑之紙妍妙輝光仲將之墨一點如漆
說文云紙者絮一苫也從糸氏聲蓋古人書于帛故栽
其邊幅如絮之一苫也
張芝善書寸紙不遺有絹必先書後練
釋名曰紙者砥也謂平滑如砥石
幡紙古者以縑帛依書長短隨事截之以代竹簡也
服虔通俗文曰方絮曰紙字從系氏無氏下從巾者
桓元令曰古無紙故用簡非主于恭今諸用簡者宜以
黃紙代之
虞豫表云秘府有布紙三萬餘枚不任寫御書乞四百
枚付著作吏寫起居注
古有藤角紙范寗教曰土紙不可作文書皆令用藤角
紙
古謂紙為幡亦謂之&KR0008;蓋取繒帛之義也自隋唐已降
乃謂之枚張華造博物志成晉武帝賜側理紙萬番南
越所貢漢人言陟釐與側理相亂蓋南人以海苔為紙
其理縱横邪側因以為名也
李陽冰云紙常宜涤藏箧笥勿令風日所侵若久露埃
塵則枯燥難用攻書者宜謹之
歐陽通紙必堅潔白滑者方書之
王右軍為會稽謝公就乞牋紙庫内有九萬枚悉與之
桓宣武云逸少不節
枹朴子曰洪家貧伐薪買紙墨故不得早涉藝文常乏
紙故每所寫皆反覆有字人少能讀
御史故事云按弹奏白簡為重黃紙為輕今一例白紙
無甚差降矣
古弹文白紙為重黃紙為輕故弹王源表云源官品應
黃紙臣輙奉白簡以聞矣
國史補云紙之妙者則越之剡藤苔牋蜀之麻面屑骨
金花長麻魚子十色牋雲陽州六合箋蒲州白薄重妙
臨川滑薄
唐韋陟書名如五朵雲每以綵牋為緘題時人譏其奢
縱
漢初已有幡紙代簡成帝時有赫蹏書詔應劭曰赫蹏
薄小紙也至後漢和帝元興中常侍蔡倫剉故布及魚
網樹皮而作之彌工如蒙恬已前已有筆之謂也又棗
陽縣南蔡倫宅故彼土人多能作紙又庾仲雍明州記
云應陽縣蔡子池南有石臼云是蔡倫舂紙臼也一云
耒陽縣
黟歙間多良紙有凝霜澄心之號復有長者可五十尺
為一幅蓋歙民數日理其楮然後于長船中以浸之數
十夫舉杪以抄之傍一夫以鼔而節之于是以大薰籠
周而焙之不上於墻壁也由是自首至尾勻薄如一
蜀中多以麻為紙有玉屑屑骨之號江浙間多以嫩竹
為紙北土以桑皮為紙剡溪以藤為紙海人以苔為紙
浙右以麥麯稻橰為之者脆薄以麥膏油藤紙為之
者尤佳
漢末左伯字子邑又能為紙故蕭子良答王僧虔書云
子邑之紙妍妙輝光仲將之墨一點如漆伯英之筆窮
神盡思妙物遠矣邈不可追(仲將韋誕字也)
宋張永自造紙墨(見墨部)
蜀人造十色牋凡十幅為一榻每幅之尾必以竹夹夹
和十色水逐榻以染當染之際棄置堆埋堆盈左右不
勝其委頓逮乾則光彩相宣不可名也然逐幅于方版
之上砑之則隠起花木麟鸞千状萬態又以細布先以
&KR1287;漿膠令挺隠出其文者謂之魚子牋又謂之羅箋今
剡溪亦有焉亦有作敗麫糊和以五色以紙曳過令霑
濡流離可愛謂之流沙牋亦有煮皂子膏并巴豆油
傅于水面能點墨或丹青於上以薑揾之則散以狸鬚
拂頭垢引之則聚然後畫之為人物砑之為雲霞及鷙
鳥翎羽之状繁縟可愛以紙布其上而受采焉必須虚
忩幽室明槃淨水澄神慮而製之則臻其妙也近有江
表僧于内庭造而進上御毫一洒光彩煥發
晉武賜張華側理紙已具叙事中本草云陟釐味甘大
温無毒止心腹大寒温中消糓強胃氣止洩痢生江南
池澤陶隠居云此即南人用作紙者唐本注云此物乃
水中苔今取為紙名為苔紙青黃色體澁小品方云水
中鹿苔也音陟釐陟釐與側黎相近側黎又與側理相
近也又云即石髮也薛道衡詠苔紙云今來承玉管
布字轉銀鉤
丹陽記江寕縣東十五里有紙官署齊高帝于此造紙
之所也嘗造凝光紙贈王僧虔(一云銀光紙也)
叚成式在九江出意造紙名雲藍紙以贈温飛卿
江南偽主李氏常較舉人畢放榜日給會府紙一張可
長二丈闊一丈厚如繒帛數重令書合格人姓氏每紙
出則縫掖者相慶有望于成名也僕頃使江表覩今壊
樓之上猶存十數幅
林邑記云九真俗書樹葉為紙
畫品云古畫尤重紙上者言紙得五百年絹得三百年方壊
歴代名畫記云背書畫勿令用熟紙背必皺起宜用白
滑漫薄大幅生紙紙縫先避畫者人面及要節處若縫
之相當則強急卷舒有損要令參差其縫則氣力均平
太硬則強急太薄則失力絹素彩色不可擣理紙上白
者可以砧石妥貼之仍候隂陽之氣調適秋為上時春
為中時夏為下時暑濕之時不可也
歴代名畫記云江東地潤無塵人多精藝好事者常宜
置宣紙百幅用法蠟之以備模寫古人好搨畫十得七
八不失神彩筆蹟亦有御府搨本謂之官搨
搨紙法以江東花葉紙用柿油好酒浸一幅乃下鋪不
浸者五幅上亦鋪五幅乃細卷而硾之候浸漬染着如
一榻書畫若俯止水窺朗鑑之明徹也(初舉子云宜賫入詞場以護試
紙避他物所汚)
資暇云松花牋代以為薛濤箋誤也松箋其來舊矣元
和之初薛濤尚斯色而好製小詩惜其幅大不欲長賸
之乃命匠人狹小為之蜀中才子既以為便後减諸牋
亦如是特名曰薛濤箋今蜀中紙有小樣者皆是也非
松花一色
唐初將相官告亦用銷金牋及金鳳紙書之餘皆魚牋
花牋而已厥後李肇翰林志曰凡賜與徵召宣索處分
曰詔用白麻紙慰撫軍旅曰書用黃麻紙太清宫内道
觀荐告詞文用青藤紙朱書謂之青辭諸陵荐告上衣
表内道觀文並用白藤紙凡赦書德音立后建儲大誅
討免拜三公命相命將並用白藤紙不用印雙日起草
隻日宣宰相使相官告並用色背綾金花紙節度使並
用白背綾金花紙命婦即金花羅紙吐蕃及贊普書及
别錄用金花五色綾紙上白檀木真珠瑟瑟鈿函金鎻
鑰吐蕃宰相摩尼師已下書用五色麻紙南詔及清平
官書用黃麻紙
傅咸紙賦
蓋世有質文則理有損益故禮隨時蠻而噐與事易既
作契以代䋲兮又造紙而當策夫其為物厥美可珍廉
方有則體潔性真含章藴藻寔好斯文取彼之淑以為
已新攬之則舒捨之則卷可屈可伸能幽能顯
薛道衡詠苔紙詩
昔時應春色引綠泛清流今來承玉管布字轉銀鈎
韋莊乞彩牋歌
浣花溪上如花客綠間紅藏人不識留得溪頭瑟瑟波
潑成紙上猩猩色手把金刀裁綵雲有時剪破秋天碧
不使紅霓叚叚飛一時驅上丹霞壁蜀客才多染不供
卓文醉後開無力孔雀銜來向日飛翩翩壓折黃金翼
我有歌詩一千首磨礲山岳羅星斗開卷常疑電雷驚
揮毫只怕龍蛇走班班布在詩人口滿軸松花都未有
人間無處買烟霞須知得自神仙手也知價重連城璧
一紙萬金猶不惜薛濤昨日夢中來慇懃勸向君邊覓
僧齊已謝人贈棋子綵牋詩
陵陽棋子浣花箋深愧携來自錦川海蚌琢成星落落
吴綾隠出鳳翩翩留防桂苑題詩客惜寄桃源敵手仙
捧受不堪思出處七千餘里劍關前
舒元輿悲剡溪古藤文
剡溪上綿四五百里多古藤株枿逼土雖春入土脉他
植發活獨古藤氣候不覺絶盡生意予以為本乎地者
到春必動此藤亦本于地方春且死色問溪上之有道
者言溪上多紙工持刀斬伐無時劈剥皮肌以給其業
噫藤雖植物者温而榮寒而枯飬而生殘而死亦將似
有命于天地間今為紙工斬伐不得發生是天地氣力
為人中傷致一物疵厲之若此異日過數十百郡洎東
洛西雍歴見言書文者皆以剡紙相夸予悟曩見剡藤
之死職止由此此過固不在紙工且今九牧士人自專
言能見文章戸牖者其數與麻竹相多聽其語甚自安
重皆不啻握驪龍珠雖苟有曉寤者其倫甚寡不勝衆
者亦皆歛手無語其衆者果自謂天下文章歸我遂輕
傲聖人道使周南召南風骨抑入于折楊黃花中言偃
卜子夏文學䧟入于滛靡放蕩中比肩握管動盈數千
百人人人筆下動數千萬言不知其為謬誤日日以縱
自然歿藤命甚易業波頽呇未見止息如此則綺文妄
語輩誰非書剡紙者耶紙工嗜利曉夜斬藤以鬻之雖
舉天下為剡溪猶不足以給况一剡溪者耶以此恐後
之日不復有藤生於剡矣大抵人間費用苟得其理不
枉之道在則暴耗之過莫由横及于物物之資人亦有
其時時其斬伐不為夭閼予謂今之錯為之文者皆夭
閼剡溪藤之流也藤生有涯而錯為文者無涯無涯之
損物不直於剡藤而巳予所以取剡藤以寄其悲
右朱長文墨池編
論紙品
蘭亭叙用鼠鬚筆書烏絲闌蠒紙所謂蠒紙蓋寔絹帛
也烏絲闌即是以墨間白織其界行耳布縷為紙今蜀
箋猶多用之其紙遇水滴則深作窠臼然後乃爾故薄
而清瑩者乃可貴古稱剡溪本以越溪為勝今越之竹
紙甲于他處而藤乃獨推撫之清江清江佳處在于堅
滑而不留墨新安玉板色理極膩白然質性頗易軟弱
今士大夫多糨而後用既光且堅用得其法藏久亦不
蒸蠧又吳人取越竹以梅天水淋眼令稍乾反覆硾之
使浮茸去淨筋骨瑩徹是為春膏其色如蠟若以佳墨
作字其光可鑑故吳箋近出而遂與蜀産抗衡江南舊
稱澄心堂紙劉貢父詩所謂百金售一幅其貴如此今
亦有造者然為吳蜀牋所掩遂不盛行于時外國如闍
婆高麗亦皆出紙高麗紙類蜀中冷金縝寔而瑩闍婆
者厚而且堅而長者至三四丈商人云造時使幅端連
引故得爾長胡人用作帷幄脩齋供則張之滿室若有
嘉會乃更設花布及罽綺所為者
春膏紙詩
吳門孫生造春膏紙尤造其妙余嘗賦詩曰膏潤滋松
雨孤高表竹君夜碪寒擣玉春几瑩鋪雲越地雖呈瑞
吳天乃策勲莫言名晚出端可大斯文近觀米南宫
有一帖云余嘗硾越州竹光透如金板在油拳上矩截
作軸入笈番覆數十張學書作詩寄薛紹彭劉涇云越
筠萬杵如金板每用杭油與池蠒高壓巴郡烏絲闌平
欺澤國清華練老無他物適心目天使殘年同筆硯圖
書滿室翰墨香劉薛何時眼中見薛和之云書便瑩滑
如碑板古來精紙惟聞蠒杵成剡竹光凌亂何用區區
書素練細分濃淡可評墨副以谿岩難作硯世傳此語
誰復知千里同風未相見以此觀之則其擅美益可知
矣
紙分隂陽面
凡紙皆以澆處向上為陽著簾處向下為隂今人多為
向陽而背隂蓋以陽面雖粗而光滑不凝滯隂背雖細
而艱滯能沁墨故也然太滑又易失用筆之意太澁又
推筆不行惟今之清江及越竹紙其隂面細而不澁用
以作字筆法具存其陽面則光潤太甚筆鋒未到而墨
已先馳似過于駿快也
右陳槱負暄野錄
梁江洪為傅建康詠紅箋詩
雜采何足竒惟紅偏可作(去聲)灼爍數蕖開輕明似霞破
鏤質卷方脂裁花承百和不遇精華人豈入風流座
梁宣帝詠紙詩
皎白猶霜雪方正若聯碁宣情且記事寕同魚網時
梁劉孝威謝公紙啓
雖復鄴殿鳳銜漢朝魚網平淮桃花中宫榖樹固亦慙
兹靡滑謝此宣光
周朴謝友人惠箋紙并筆
范陽從事獨相憐見惠霜毫與彩箋三副緊纏秋月兔
五般方翦蜀江煙宵徵覺有文通夢日習慚無子諒篇
欲着不將兩處用歸山閒向墨池前
段成式與温庭筠雲藍紙絶句并序
一日辱飛卿九寸小紙兩行親書云要采箋十番錄少詩
為予有雜箋數角多抽㨂與人既玩之輕明復用殊麻滑
尚愧大庾所得猶至四百枚豈及右軍不節盡付九萬幅
因知碧雲棋上重翻懊惱之辭紅葉溝中更擬相思之曲
固應桑根作本藤角為封古拙不重蔡侯新樣偏饒桓氏
何啻奔墨馳騁有貴長廉下筆縱横偏求側理所恨無色
如魚卵状如馬肝稱寫璇璣且題裂帛者予在九江出意
造雲藍紙既乏左伯之法全無張永之功輙分五十枚并
絶句一首或得閒中暫當藥餌也三十六鱗充使時數番
尤得裹相思待將袍襖重抄了盡寫㐮陽掘柘詞
右蘇易簡文房四譜
唐李嶠詠紙
妙跡蔡侯施芳名左伯馳雲飛錦綺落花發縹紅披舒
卷隨幽顯廉方合軌儀莫驚反掌字當取葛洪規
梁江洪為傅建康詠紅箋
雜彩何足竒惟紅偏作可灼爍類蕖開輕明似霞破鏤
質卷芳脂裁花承百和且傳離别心復是相思裹不值
情牽人豈識風流座
唐楊巨源酬崔駙馬惠牋百張
百張雲樣亂花開七字文頭豔錦回浮碧空從天上得
殷紅應自日邊來捧持價重凌雲葉封裹香深笑海苔
滿篋清光應照眼欲題風韻媿凢才
唐陸龜蒙襲美以魚牋見寄因謝成篇
擣成霜粒細鱗鱗知作愁吟幸見分向日乍驚新繭色
臨風時辨白萍文(蘇子曰白萍)好將花下承金粉堪送天邊
詠碧雲見倚小窗親襞染盡圖春色寄夫君
唐皮日休奉酬見答魚牋之作
輕如隠起膩如飴除却鮫工觧製稀欲寫恐成河伯詔
試裁疑是大仙衣毫端白獺脂猶濕指下冰蠶子欲飛
若用莫將閒處去好題春思贈江妃
唐韓愈酬李員外寄紙筆
題是臨池後分從起草餘兔尖針莫並繭淨雪難如莫
怪殷勤謝虞卿正著書
右詩雋類函
王直方詩話云澄心堂紙乃江南李後主所製國初亦
不甚以為貴自劉貢父首為題之又邀諸公賦之然後
世以為貴重貢甫詩云當時百金售一幅澄心堂中千
萬軸後人聞名寕復得就今得之亦不識文忠公詩云
君不見曼卿子美真竒才久已零落埋黃埃君家雖有
澄心紙有敢下筆知誰哉梅聖俞云寒溪浸楮春夜月
敲冰舉簾勻割脂焙乾堅滑若鋪玉一幅百金曾不疑
東坡云詩老囊空一不留一番曾作百金收又從宋肇
求此紙云知君已厭雕肝腎分我江南數斛愁
右漁隠叢話
好畤侯傳
楮知白字守元華隂人也其先隠居商山之百花谷因
谷氏焉幼知文多為高士之首冠自以村散不仕殷太
戊失德與其友桑同生入朝直諫拱于庭七日太戊納
其諫而取德以致聖敬日躋因賜邑于楮其後遂為楮
氏二十二代祖枝因後漢和帝元興中下詔徵巖穴隠
逸舉賢良方正之士中常侍蔡倫搜訪得之于來陽貢
于天子天子以其明白方正舒卷平直詩所謂周道如
砥其直如矢者也用為史官以代簡册尋拜治書侍御
史奉職勤恪功業昭著帝用嘉之封好畤侯其子孫世
修厥職累代襲爵不絶博好藏書尤能徧繕自來文籍
以至經誥典策及釋道百氏之書無不載之素幅遇其
人則舒而示之不遇其人則卷而懷之終不自矜其該
博晉宋之世每文人有一篇一詠出于人口者必求之
繕寫于是京師聲價彌高皆以文章貴逹歴齊梁陳隋
已至今朝廷甚見用之白為人好薦賢汲善能染翰墨
與人鋪舒行藏申冤雪恥呈才述志啓白公卿台輔以
至逹于天子未嘗有所難阻隠蔽歴落布在腹心何祇
于八行者歟知白家世自漢朝迄今千餘載奉業世官
功業隆盛簿籍圖詩布于天下所謂日用而不知也知
白以為不失先人之職未嘗輙伐其功與宣城毛元銳
燕人易元光南越石虚中為相須之友每所歴任未嘗
不同知白自國子受牒補主簿直弘文舘為書吏所賂
因潤而墜之當軸素知廉㓗憐而不問他日方戒而用
之是以其道益光曾無背面累遷中書舍人史館修撰
直筆之下善惡無隠明天子御宇海内無事志于經籍
特命刊校集賢御書書成奏之天子執卷躬覧嘉賞不
已因是得親御案乃復嗣爵好畤侯
史臣曰春秋有楮師氏為魏大夫乃中國之華族也好
畤侯楮氏蓋上古山林隠逸之士莫知其本出然而功
業昭宣其族大盛為天下所用利矣世世封侯爵食不
亦宜乎
右文嵩四友傳
安晚先生楮知白詔
詔曰朕讀司馬遷史記知楮先生名舊矣想其議論風
采恨不同時卿養素林下㓗己不汚操行砥平襟量寬
博躬自厚而薄責於人凡古今治忽人物賢不肖納納
容受豈若輕縑有窘邊幅且學貫九流事窮千載六經
百氏靡不該洽可謂博學多識之士矣朕稽古之暇富
於著述方與毛穎陶泓陳元三人者朝夕從事獨卿懷
長材以傭書自給浮湛市肆間人情番薄堅忍不顧雖
宋人之刻蔡倫之造玉雪楚楚曾不與易豈老於世故
猶有結䋲之風歟其亟就公車與衆賢雜遝而進以抒
心畫以展素藴用騰洛價毋鬱剡藤故兹詔召想宜知
悉
竹溪林史君代楮知白謝
雲隔幾重自喜卷舒之適風馳一劄俾陪雜遝之賓菲
薄何堪震叠自愧伏念臣源流好畤飄泊剡溪江以濯
陽以暴之歸㓗而已鄰之厚君之薄也奚擇於斯家有
鳳樓之譏世以蟬翼為重雖曹交亦長九尺而衛尉不
值一錢謂其文嫓白以取青謂其視看朱而成碧一紙
豈賢於從事百番僅凂於参軍徒令沉浸以滿家且疑
破碎而害道補綴以進安得趙普之薦賢邊幅是脩堪
笑子陽之待士自高曾累葉而下有善和千卷之藏刻
楮自勞學者徒費誰肯為之道地乃俾貴于洛陽豈陳
元毛穎之流力期推挽念左伯蔡倫之後久歎寂寥誤
與剡聞致叨簡拔兹蓋恭遇陛下以重規叠矩之聖思
席珍待價之才謂尺有短寸有長要使及時而展布毋
惡者貴美者賤反令避地以卷懷特命兼收豈必自售
臣敢不裁其偏側束以規䋲十日一箱當密藏於諫紙
千禆萬補願無棄於書囊
劉中書後村賜楮知白詔
漢儒推尊誼仲舒至矣然於誼曰賈生於仲舒曰董生友
之而已獨於楮先生者師稱之其為世所崇尚如此朕
既召穎泓元置左右三人者皆言汝功用敏於竹帛材
質輕於玉雪博記古今之書善摹國家之事鋪張設飾
非汝不可矧方幅之士沓至于朝以煥三代之文而舒
六藝之風雖欲卷而懷之得乎前求遺逸舉茂異不過
令有司物色或下郡國遣詣公車吾詔書手記不可數
得蓋以賓師之禮待汝汝其幡然而起賁然来思副朕
右文之意
代楮知白謝表
臣無他技方虞劄惡之譏帝有恩言昭示衮褒之意粉
身報淺汗背愧深伏念臣自奮孤根偶逄良匠施風斤
之巧斵加月杵之精研早踐名場不數曳白之卷後游
文舘盡見殺青之書雖属辭之士著價彌高然嗜利之
徒見伐未已諺嘲珣短庭議敞輕量才則曰牧麤奏技
則云愈薄方聖主飾昭回之際信難負於馬圖若愚臣
窘邊幅之尤僅可供於驢劵曾謂十行之明詔俾陪三
益之後塵委穆之以百函之多餉張華至萬番之冨大
事則書之策安能措一字之謹嚴小子不知所裁徒自
愧成章之狂簡兹蓋伏遇陛下取士常嚴於尺度養材
靡縱於斧斤思妙化工陋癡人之刻葉辭根理致異墨
客之夭藤深慙謭陋之姿奚補文明之治臣敢不益思
展究少效鋪張新智無窮豈必謂蔡侯所造舊聞可輯
或能補史遷之亡
右文房四友除授集
胡謙厚擬駁召楮知白奏
準中書門下省送到錄黃一道今月日奉聖旨召楮
知白詣闕下令臣書讀者
右臣聞賁丘園之帛者所以奬恬退之風躬林泉之節
者必當盡舒卷之義今或居則欺人以養素出則徇物
而染汙且竊清名以要好爵不加封駮難免曠瘝謹按
楮知白資本輕揚迹似廉潔養以芙蓉之粉嬌騃難堪
儕於紈素之儔氣習未改棲會稽如南山之逕捷居洛
陽索少室之價高常躐好畤之侯封亦縻楮國之公爵
呈琅玕而呌閶闔豈如居易之忠嘉悲古藤而弔剡溪
卒取明宗之廢棄惟務巧進斯難固窮甚者傳密旨於
曹宫鄙之赫唬而不愧供方物於夷島譏其側理而罔
羞兹夤緣泓穎之流輒皇惑聖朝之聽若謂功名足以垂
竹帛未諳文法之所裁若謂摹畫足以佐邦家祇恐邊
幅之已窘少加䋲束必難鋪張儻使陪龍陛之朝寧不
嗤蟬翼之重欲望亟收綸命聽其卷懷罔俾竒衺之得
行庶幾譾薄之知懼所有錄黃臣未敢書讀須致奏聞
伏候勅旨
右擬弹駁四友除授集
油素上素也
揚雄四尺油素謂其光如油也說文素白緻繒也小顔
曰素謂絹之精白者用寫書劉向典校書籍繕寫用上
素古詩中有尺素書謂絹也生絹可以作畫韓詩生綃
數幅垂中堂李成工山水人以詩贈之云六幅冰綃掛
翠屛
紙絮一苫也古以擣絮為紙曰幡紙裁縑帛書
也麻紙生布作紙也穀紙榖樹皮也繭紙猶
今之高麗也
說文曰紙从系氏聲古人書于帛故裁其邊幅如絮之
一苫釋名曰砥也古以擣絮漢和帝時蔡倫始用樹膚
及敝布魚網為之不始自蔡也初學記古以縑帛依書
長短随事截之名繙紙以生布作紙絲綖如故名麻紙
榖皮紙亦曰楮楮乃扁榖榖乃桑榖楮皮宜為紙榖皮
粗宜為茵帳又有藤皮紙法書要錄曰王羲之用蠶繭
紙鼠鬚筆書蘭亭唐國史補有繭紙韓駒詩王卿贈我
三韓紙謂高麗紙也宣和殿書磹卷亦用繭紙今高麗
紙有三等上者即宣德鏡面箋也巵言曰班史稱赫蹏
三輔故事衛太子以紙塞鼻皆前于蔡倫倫和帝中常
侍也蕭子良云左子邑之紙研妙輝光在倫後東宫舊
事皇太子初拜給赤紙縹紅麻紙勅紙各一百唐高麗
歲貢蠻紙襯書卷日本國出松皮紙又大秦出蜜香紙
一云香皮紙微粗紋如魚子極香而堅韌晉或賜杜預
萬番又有側理紙賜張華扶桑國芨皮紙中國有桑皮
紙蜀中藤紙江南竹紙楮皮紙黟歙凝霜紙浙中有麥
&KR0146;稻稈紙宋張永製紙尚方不及齊高帝造銀光紙賜
王僧虔段成式在九江造雲藍紙湘東王奉簡文紅紙
二干番又特送五色紙三萬枚吳越有温州蠲紙烏程
由拳紙南唐有澄心堂紙細薄光潤為一時之甲智按
趙希鵠洞天清錄宋有亳間烏絲欄歙之龍鬚紙黃白
經箋匹紙長三丈至五丈有藤白有觀音簾有鵠白有
竹紙元有彩粉有蠟箋羅紋箋皆出紹興白藤觀音出
江西希鵠元及明初叢書中誤刻宋人趙與時賓退錄
臨安有漿粉紙謂之蠲紙言以榔汁蠲之也永樂于江
西西山造紙曰連七曰觀音紙有奏本出鉛山有榜紙
出浙之常山廬之英山松江潭箋不用粉造以荆川連
禙厚蠟石砑之新安倣造宋藏經箋皆此類大内各箋
故不如宣紙有楮皮者茸細而白可作畫有宣德五年
造素馨紙印有桑皮者牙色有礬光者可書出紙則興
國州涇縣敝縣桐城浮山之左然皆名連四以其漸小
耳東坡志林曰竹紙古未有也王右軍竹葉帖長安水
丘氏傳寳之豈因其名而造紙邪今曰倣紙
造紙者謂之抄紙幅謂之番
治楮者漚之投黃葵之根則釋而為淖麋酌諸槽抄之
以簾其薄者單抄再抄厚者至五抄六抄覆諸煏乾而
揭之右軍守會稽謝公乞箋紙庫中有九萬版悉與之
杜暹為婺州參軍吏以紙萬番贐受百番張華博物志
賜側理紙萬番集賢院學士大府供紙五千番陳後主
供智者藤紙一堕今人以折成葉子者謂之版其大者
謂之番百張謂之刀五百謂大刀
&KR2676;㡗即赫蹏一作&KR4145;綈赩蹄赤紙也
成趙后傳發箧中藥二枚赩蹏書孟康曰蹏猶地也染
紙令赤應邵曰薄小紙也晉灼曰今謂薄小物為赫蹏
又曰赤紙又作&KR2676;㡗廣韻韻會皆載之西京雜記稱薄
蹏&KR2676;(音赫)或作&KR4145;綈則以說文&KR4145;大赤也升菴作赩蹄又
引太公丹書左傳丹書注近世魏律緣坐沒為樂工雜
戸者皆赤紙為籍其卷以&KR1459;為軸此丹書之遺乃古人
之法律書名升庵自銘其書曰丹鉛果取諸此亦自不
佳陳晦伯特辨丹書非法律書
陟釐一作側理陟俚苔紙也
昔晉武賜張華側理紙南越以海苔為紙其理側故名王
子年拾遺記云本陟釐紙漢人語譌爾又作陟里隂勁
弦收入支韻陸友仁引漢人言陟俚
蜀雲母箋薛濤之遺也
濤本小箋而今則與連四同式但加礬與雲母粉耳韓
浦有十樣鸞箋出益州之詩升庵引作十樣蠻箋元瑞
譏之不知升庵乃依箋譜亦非自改也成都古今記載
其目曰深紅粉紅杏紅明黃深青淺青深綠淺綠銅綠
淺雲凡十樣又有松花金沙流沙彩霞金粉桃花冷金
之目蜀志王衍以霞光箋賜張蠙又有百韻長箋學士
箋短於百韻薛濤箋短可書四韻又元稹寄薛云菖蒲
花發五雲高今世所重薄則澄心堂厚則高麗繭其次
則無灰連四紙若所稱五色霞光之類尤為可惡百年
後墨皆脫落當以白版心紙為貴智按東坡志林又言
川中布頭箋冠天下唐國史補言蜀之麻面屑末滑石
金花長麻魚子十色箋費著蜀箋譜言謝公箋在薛濤
先謝司封景初師厚所造也元美何不引此
唐用綾紙麻紙藤紙又用銷金牋金鳳牋魚牋
花牋
黃紙除官自劉宋泰始二年版不能供始用黃紙陳制
銓選補用以黃紙錄名八座通書奏可以名帖鶴頭版
此徐陵所謂黃札易營也六典注勅用黃麻紙勅旨論
事勅勅錄用黃藤紙書用絹貞觀中始用黃紙書勅制
李肇翰林志凡赦書立后儲拜免公相竝白麻紙雙日
起草隻日宣鄭絪奏故事惟封王命相用白麻唐初將
相官告用綃金紙及金鳳紙書之餘皆魚牋花牋又曰
凡賜予徵召宣索處分曰詔用白麻紙慰撫曰書用黃
麻牋薦告詞文用青藤紙朱書謂之青詞宰相及使相
告用色背綾金花紙命婦金花羅紙節度用白背綾金
花紙元和八年吏部定官告紙軸之色物所云背綾即
今裱綾也今時誥勅自五品以上用五花乃文思院織成
五雲綾其詔勅則用墨欄黃紙
烏絲箋之畫欄者也
自六朝即用欄墨後或以花為欄霍小玉傳越州姬烏絲
欄素叚三尺授李生生援筆成章李肇曰宋時間有織成
界道絹素謂之烏絲欄朱絲欄許渾有烏絲欄手書詩
見海岳書史
右方以智通雅
六藝之一錄卷三百九
