欽定四庫全書
六藝之一錄卷二百九十六錢唐倪濤撰
歴代書論
湯臨初書指卷上
書契之來原於畫卦形勢生於篆籀字則自少而入多
法則自難而趨簡淳薄漸更世代非一遡觀作者可得
而言至於心手相師筆墨無間窮生成之用極神化之
模無古無今蒼頡所不能易佐吏所不能廢自昔名書
未經向人拈出苟非窺測有限實由緘秘自私雖造化
之巧未易盡洩其藏意千古以還必有獨行不謬者予
學書垂三十年目窮手詣頗詳其指聊述一二以示來
葉且冀同志者覽焉因共質辨爾
今人初學臨池皆稱右軍至問右軍佳處不過曰龍跳
虎卧登峰造極已耳不知掩前絶後正當何在能於右
軍妙境識其肯綮便許於書家具隻眼
大凡天地間至微至妙莫如化工故曰神曰化皆由合
下自然不煩湊泊物物有之書固宜然今觀執筆者手
運手者心賦形者筆虚拳實指讓左側右意在筆先字
居心後此心手相資之說特作字之法非字之本旨字
有自然之形筆有自然之勢順筆之勢則字形成盡筆
之勢則字法妙不假安排目前皆具此化工也鍾張以
來惟右軍以超悟得之故行草楷則種種入神世人但
見其可喜可愕耳
今之真書古所謂隸今所謂隸古所謂八分分則小篆
之捷隸又八分之捷古篆變而為秦秦篆變而為八分
及隸隸變而為急就以便簡牘即行書之險捷者也行
流而入於草顛素又草之狂縱者也姜堯章謂作行草
亦湏略考篆隸此不足知書夫行草不能離真以為體
真不能捨篆隸以成勢習尚不同精理無二譬之樹木
篆其根也八分與真其幹也行草其花葉也譬之江河
篆其源也八分與真其濫觴也行草其委輸也根之不
存華葉安附源之不濬委輸何從故學書而不窮篆隸
則必不知用筆之方用筆而不師古人則必不臻神理
之致古人論書專言用筆既知執筆而又能用之功過
半矣孫虔禮云真書以點畫為形質使轉為情性草書
以使轉為形質點畫為情性點畫使轉皆筆也成此點
畫使轉皆用筆也小而偏傍大而全體有順利以導而
天機流盪生意蔚然有反衂以成而氣力委婉精神横
溢順之不類蛇蚓逆之不作生柴方書而形神俱融成
字而飛動自在此造化之工鬼神之秘也且以篆隸言
之古人製筆以半竹為之謂之不聿故其為字像人持
半竹之形以漆代墨筆雖剛峭墨則濡遲作字之時隨
其向方上下左右鈎環轉換向背離合各有自然之勢
雖巧匠任心不能加損其間此書之本體也故作意在
左則下筆向右作意在右則下筆向左結束在下則上
必蹁躚上體既盡則下必流易見左畔奔馳則知右有
餘力觀上多著意則知下自寬閑以至隸有蠶頭由下
筆反挫順筆平行燕尾自出蓋恐筆墨不行故就承上
起下之中因勢立法成書中間毫無巳意嘗見往時以
八分名者作徑尺書皆手腕著紙於一畫將盡各停手
掣筆向外而作燕尾此何異不栽培於春夏而責成於
秋冬也抑勞矣故篆隸有起伏即真草有牽掣篆隸有
首尾即真草有波磔向背轉換尤不待假借而始知今
人作篆隸用筆稍偏不能成畫何獨於行草而疑之故
真書如黃庭經蘭亭集叙皆勢從筆順象逐心生見其
落筆即知全體甫思承前即寓起後曄如春華而泯藻
繢之迹燦若神明而無變幻之竒草書如十七帖王略
及官書諸佳者游龍驚鵠矯矯不羣流水行雲翩翩自
逝離之則一處一法不為競巧合之則醉心醒目若出
一時可謂極用筆之妙矣究其所自皆緣陶鑄篆隸獨
觀玄詣頂門一鍼意象俱泯照映千古集厥大成不亦
宜乎世人不得其門動生退恧猶為自知苟昧藏鋒之
訣乏生動之姿妄意模擬遂成輭熟唐文皇以無骨為
諱稍存風力聖教一序經懷仁之手便同歐率更濫觴
之漸文皇搜覽極富自謂深知篤好猶不能入其堂室
况其他乎
古人書自篆隸而下必湏懸腕雖作小楷無不皆然所
以不著之言論者以無所復事不虞後世之不察一至
此也蓋腕懸則掌自虚掌虚則筆自直而衆指俱得力
為用指各得力則前後左右輕重疾徐罔不如意此不
易之譚中庸之道然指欲可用而不欲用能動而卒不
動方寸以下運之在腕而不覺腕之勞徑尺以上運之
在肘而不藉肘之力此玄解斲輪之喻徹上徹下一以
貫之矣學者誠尋繹斯旨博涉泛觀塜筆池墨所謂鬼
神通之何患不臻其妙俗書乃謂執筆欲緊腕著紙則
有力自相授受目為前代典刑習之既久腕骨掌心皆
生重趼雖使九華與居何益成敗之數矣
晉魏名書手跡既難復覩至如流傳刻本輾轉相沿人
璧戶珠莫可窮詰下者無論巳即閣本所摹米南宫尚
多指為贋作矧真書點畫細小臨榻為難訛舛相襲尤
易誤人所貴得之心目之間求之象數之外以古人視
古人不以今人律古人庶幾不謬所從適矣且如元常
真書如宣示戎路雪寒諸帖詳其用筆綢繆委至情意
欵密蓋由結體尚似八分故沉著處獨冠諸家右軍得
之加以瀟散遂如光弼將子儀軍世或謂鍾體匾而右
軍體長不知長短間正非所論也伯英休明右軍所師
今其書不可槩見意右軍簡澹處從二公來為多不然
木葉樹皮詎可易盡也大抵習以時變質由文改漢魏
之書樸茂猶在右軍承之可謂郁郁乎盛矣然質文之
變自是形格小異用筆之精迨今莫之易也况晉唐而
上乎故知以古為師雖或不迨去時人則遠矣
真書點畫筆筆皆湏著意所貴脩短合度意態完足蓋
字形本有長短廣狹小大繁簡不可㮣齊但能各就本
體盡其形勢雖復字字異形行行殊致乃能極其自然
令人有意表之想然又須彷像規矩平均點畫使有牆
壁然後求工庶成正果今人未知執筆妄逐時好目不
覩古人之跡心不悟點畫之方謬加己意自謂新竒遂
令散漫無端顛末不属雖異書佐亦奚取焉大抵真書
不熟手下猶能逮心貴在模擬精之而已行草則生意
由筆底變化在目前使非工力至到鮮有不臨楮窒礙
者矣余嘗以射喻書最為端的蓋古法者正鵠也筆者
弓矢也視之者目運之者心發之者手也即使天下之
拙射持弓執矢向的而立的在目前心未嘗不期舍矢
如破也乃百發而不一中則非弓矢之過也發之無法
與得其法而習之未熟也故善學書者其初不必多費
楮墨取古人之書而熟觀之閉目而索之心中若有成
字然後舉筆而追之字成而以相校始得其二三既得
其四五然後多書以極其量自將去古人為不遠矣禪
學貴悟詩學亦貴悟唯書亦然詩有别才書學亦有才
即如豐考功祝京兆二公俱以書稱豐見帖為最富工
夫為最深祝之模擬似所不逮而書跡輙過豐者祝才
勝也今人有竭精此藝頗知法古而卒無成名蓋才實
限之乃歸咎手拙誤矣
右軍書於發筆處最深留意故有上體過多而重左偏
含蓄而遲蓋自上而下自左而右下筆既審因而成之
所謂文從理順操縱自如造化在筆端矣故不雕琢而
新不揮霍而勁不矯激而遒手舞足蹈不害為傾欹冠
裳佩玉不病其拘檢竒形異狀不失於縱誕沖玄平淡
不流為枯槁若化工之於萬類濃纖質冶各極其趣而
特因物賦之而已故人見其字體一成若不可易不知
右軍能極盡其自有者耳想其平生不出以示人有子
如子敬尚欲俟其自悟故子敬書豪爽迭宕特以求勝
於父政不知坐此乃為失之也豈家雞是厭固不如好
野鶩者耶真大醉之言可謂痛着一鞭矣而子敬竟不
悟才固有獨至者也况後世乎
字本無分骨肉自筆陣圖傳後世乃屑屑為言不知骨
生於筆肉成於墨筆墨不可相離骨肉何所分别人多
不悟作書之法乃留意於枯槁生硬以示骨效醜於濃
重擁腫以見肉二者不可得兼并其一體而失之不知
古人之書輕重得宜肥瘦合度則意態流暢精神飛動
衆妙具焉何骨何肉之分也唐文皇譏子敬之無骨不
言多肉意亦可見故評書者但當以枯潤勁弱為别可
矣
鋒在畫中則左右皆無病此書家精一之傳也作篆隸
於此法更不容毫髮假借唯大篆下筆湏尖及收筆又
湏鋒出則知一得筆行便收歸畫中以為掣筆之地蓋
起伏轉換自然之勢如此今觀二王落筆處多有側鋒
向外者昧者但謂側以取妍不知落筆稍偏正所以濟
正鋒之不及未幾而卒歸於正間有一畫全偏者隨以
正鋒承之所謂出竒應變偶一為之耳若謂側筆專以
取妍則是藏鋒書絶無姿態矣可乎
書之大小本無二法自仲將登凌雲堊帚成飛白始稱
大者愈難世因目為署書似是自成一家其實大字收
還即成小字小字展放即成大字但湏氣足以蓋之眼
底有成字即一筆書就乃免鈎勒近俗耳
唐諸書家當以虞永興稱首歐禇薛正相次永興廟堂
真書圓秀渾成深得右軍三昧率更用筆極為不苟警
策竒峭其所獨得唯於起止轉折處頗露圭角晉人之
法於是小變矣禇河南雅尚姿媚其用筆又異率更蓋
是手指轉動筆鋒雕琢而成嬋娟羅綺溢紙動心而古
法之亡過半矣觀米氏父子沿襲餘波不待末流始為
申韓也嚴滄浪有云論詩以李杜為準挾天子以令諸
侯故予論書一以右軍律諸家倘有以誇誕罪我何敢
辭焉
湯臨初書指卷下
姜堯章云草轉真折其言巳謬又云真以轉而後遒草
以折而後勁直長語耳夫真不可折猶草必用轉書之
古今高下正繫於此書固以轉而後遒實不因折而始
勁若謂勁生於折則古法澌盡矣蓋遒如人之一身筋
脉聯絡精神貫穿可以騎射馳騁可以上竿蹋壁勁如
人臂強足健堅實凌厲止属遒中一節故有勁而乏遒
未有遒而不勁者也唐自歐虞禇薛而下迨乎顔柳亦
猶詩之有晚唐矣二公見前代作者法度森然不師其
意而泥其迹乃創作一體務以雄健加人遂使晉魏蕭
散温潤之風一切委地在當時即稱為干禄書巳不免
佐史之譏昔人謂詩家之視靖節猶孔門之視伯夷以
晉魏而視二公又不侔矣
本朝沈氏兄弟學古而失之遂成淺俗姜永嘉學沈而
不得其流麗處輙復參入顔柳二家永嘉不足深辯作
法於凉祗可為顔柳惜耳江河萬古流自不可廢其盈
其涸故不在畎澮間也
書貴質不貴工貴澹不貴豔貴自然不貴作意質非鄙
拙之謂也清廟明堂大雅斯在是巳澹非浮易之謂也
大羹玄酒至味存焉是巳自然非信手放意之謂也不
事雕琢神氣渾全險易同塗繁簡一致是巳大凡古人
書初覽似少意味至於再至於三精神益生出沒始見
近世書伸紙一目殊覺可喜展玩稍久疵纇畢陳此何
故焉今之浮俗者多古之沉著者勝也要之文章與時
高下書亦宜然但能一意法古夢寐求之久之必有所
合恐無俟借材於異代也
宋人評書猶其論詩多不可據餘無論也蘇黃米三公
可謂博觀深詣矣乃其言不能無弊長公以魯公比子
美以為能事巳畢遂終身委質焉寧謂後世無人乎瘞
鶴銘書極冲澹之趣魯直學之頗得其䟽秀處如登覽
諸刻直超長公而上之若草書則學藏真而不至誤藏
真者也米南宫論書甚刻父子一師禇河南至謂河南
非歐虞所能比肩則過矣祝京兆真行盡出二王獨顛
草由於魯直吳人以其易學益贗作以雜之是京兆以
草書自掩其名也
元趙吳興書世謂早學師宜官晚學李北海師宜官不
可得而知矣今觀吳興真行得意處本出大令北海固
不得而臣之也所不可知者妍醜錯陳瑕瑜互見恐是
少作循名者早為流播遂使人目為吳興體耳又云吳
興見鮮于伯機書始知上學晉魏今伯機書固多有也
即使吳興見之而始改所從可謂青出於藍矣
論畫者先觀氣次觀神而後論其筆之工拙世固有筆
工而神氣不全者未有神氣既具而筆猶拙者也作書
既工於用筆以漸至熟則神采飛揚氣象超越不求工
而自工矣神生於筆墨之中氣出於筆墨之外神可擬
議氣不可捉摸在觀者自知之作者並不得而自知之
也
書必先生而後熟亦必先熟而後生始之生者學力未
到心手相違也熟而生者不落蹊徑不隨世俗新意時
出筆底具化工也故熟非庸俗生不凋疎今去漢魏晉
人數千年矣人間翻搨既已失其真矣具眼者一見佳
本便覺觸目醒心恍若對面同時之人嚮搨臨摹竟不
得其髣髴此則生之說也故由生入熟易由熟得生難
書者心畫此揚子雲之言也柳誠懸因有心正筆正之
說宋人遂據以為斷案此似然而實不然也譬之以木
石為人衣冠坐立描寫極似非不儼然莊肅也而色笑
蹈舞一之不具即莊肅何取焉晉人雖稱蔑棄禮法至
於作字實其用意處張懷瓘評中散草書加右軍數等
使非功用精密何以至此已不類其為人矣若㮣以為
簡墮使然則不作可矣右軍在晉最閑經世顔之推謂
其人品最高惜為書所掩右軍之比中散其人又可知
乃其書則風流醖藉翺翔物表蓋法有固然不必斤斤
以心術為校也世有文章德業曄然名世者即不事鉛
槧舉而登之鍾王之列其孰從而信之
急就為古人絶學至本朝唯宋仲温以此得名甚自矜
重秘惜其法不以語人今觀其書作意太過乏古人不
盡之味蓋急就中之顛素也蔡中郎八分書平畫及波
皆極長縱筆勢無復餘剩其法類世所傳曹娥碑瘞鶴
銘實祖之鍾太尉又入以行書流動之趣蓋八分體本
簡古故運筆欲得疎暢急就之法萌芽於此既作急就
則己浸淫草書必湏收歛斬截便易痛快使有蒼然之
色不待傾側牽引以為竒也不然則直作近草可耳此
書家之微旨輙盡發之
顛素並稱自昔巳然不知長史非藏真比也智永書法
承受有緒藏真從而光大之聖母之與自叙體製不同
而各極其分量蓋巳超凡入聖矣長史筆多偏枯所得
古法蓋少今有學藏真而失之者似從長史門牆中來
為弊非一日矣學者誠能於篆隸而下徧觀名書從頭
一一理會自然目中如辨黑白言說雖多要之無益故
不能畫而語畫不能書而評書皆妄也
秦程邈始為隸書今官本所載米南宫雖指為偽作然
形體實不可廢即今真書也後漢王次仲始為八分蔡
琰云割李斯小篆去八分存二分故名八分是隸法居
十分之八據此則隸應先出曹喜蔡中郎俱後漢人想
其世代相次一時流傳互相習學俱師次仲亦不可知
但謂隸是八分之流真書又與隸不類則不應斯籀古
篆尚存見聞而隸法絶無基緒古人書譜品目悉具卒
無專舉正楷為言者此明隸即真書無疑要之程邈作
隸時去篆法未盡八分既出隸反近之不若晉唐以還
一洗篆法别成堂奥故昧者相沿不能自決耳又張懷
瓘云秦王次仲始作八分非後漢之次仲則八分固與
隸書並出矣大小二篆生八分子美蓋有據云
世傳右軍好鵝莫知其說蓋作書用筆其力全憑手腕
鵝之一身唯項最為圓活今以手比鵝頭腕作鵝項則
亦高下俯仰前後左右無不如意鵝鳴則昂首視則側
目刷羽則隨意淺深眠沙則曲藏懷腋取此以為腕法
而習熟之雖使右軍復生耳提面命當不過是非謔譚
也想當時興寄偶到且知音見賞兼為後世立話柄耳
或者以為曇&KR1619;鵝羣羽毛有異故特好之何殊說夢耶
學書最忌近俗諸體皆然真書尤甚徐東海謂大蹙令
小小放令大疎肥令密密瘦令疎此最誤後學書家之
罪人
六藝之一錄卷二百九十六
