圖書編卷三十二
明章潢撰
周職方春秋列國圖總敘
禹貢九州想從古有圖籍可考三代封建未之改也
觀周禮職方所掌幽冀分屬而梁之名已不見于九州
矣然列國都邑大勢如故及平王以後諸侯率以兵
力爭雄區宇分裂非復先王之舊也故蘇子瞻畫為
春秋列國指掌圖以便觀覽凡古今圖國邑沿革異
同皆可按圖以覈其詳焉嗟夫凡今之人誰不罪秦
之廢封建為郡縣也抑孰知唐虞萬國至周王代商
止存千八百國耳春秋魯衛齊晉小大不侔其所存
者不過數十匪特簒弑之禍靡國不然而強弱吞噬
亦無虚日秦雖始欲復封建萬國勢不能已雖然今
昔之時勢雖殊而疆土則萬古不易欲求先王區畫
舊制盍于周禮職方春秋列國圖而考其變革之自云
(周職方氏九州山澤川浸利民畜穀)九州分立與虞書禹貢異者蓋禹
至于治水幽并營皆北方廣漠之地罹水患少故幽
并統于冀營統于青而止九州舜時四夷來王封域
極廣肇十有二州後有作者不可及矣周時大約與
漢同但淮與大野在禹貢徐州之川澤而職方青州
之川淮泗兖州之澤大野是以徐而入青兖矣華陽
璆鐵砮磬在禹貢為梁州之山與貢也而職方豫州
之山華雍州之利玉石是以梁而入雍豫矣此為不
同耳然無徐州者蓋洪水之害淮河為大禹于其下
流施功為多故建徐州周時碣石淪于海正東之地
不及于虞故有青兖則雖革徐州而東方為無空者
無梁州則西方輿地似于缺然何也夫天地之化開
之有漸始西北而次東北次東南次正南故上古聖
人皆出于北方周家世居西土文王之化延及江漢
正荆州之地武王伐紂而庸蜀羌髳景從是乃梁州
以及徼外之地然其中未歸化者則甚衆故周以其
施貢所及者則分屬于荆雍豫而其不及以政者亦
不入于職方也方今財賦文獻多出南方雖閩越南
粤自古所謂荒服者今悉與中土無異但西南地俱
為來王之國而時有背叛者宜周公于此不置属也
夫聖人之教不先天以開人不棄天以從人西南之
域開之有時是故不能強之以俟後聖也乃若北方
醫無閭冀州河套内等地正職方氏所謂榖宜三種
畜宜四擾而在九服之内其外則為九貊六狄亦皆
内屬而周知其民物之數者自周德衰而為他人所
竊據秦人不知守在四夷之道為長城以限之遂使
肥美之地與兖豫等者悉淪没沙漠不毛之域矣自
漢以來欲為控禦之策者已視為大事而不思生聚
教訓以經略吾之九服者乃分内事是不免于棄天
也
周九州與禹貢異
丘氏曰冀兖青徐揚荆豫梁雍此禹貢九州也冀豫
雍幽營揚兖徐荆此爾雅九州也揚荆豫青兖雍冀
幽并此職方九州也舜肇十有二州分冀為幽并青
為營夏復為九州周九州與禹貢不同者周都雍王
畿不可不廣梁多險阻故合雍梁為一時碣石淪于
海徐地狹故青兼之堯舜都冀壤最闊今京師山西
外所包者廣故此分幽并
春秋列國圖
傳稱武王克商光有天下兄弟之國者十有五人姬
姓之國者四十人爵五品而土三等公侯百里伯七
十里子男五十里不滿為附庸蓋千八百國周室既
衰轉相吞滅數百年間列國耗盡春秋之世見於經
傳總一百二十四國(魯晉楚齊秦吳越宋衛鄭陳蔡諸曹許莒杞滕薛小邾息隨虞)
(北燕紀巴鄧郕徐鄫芮胡南燕州梁荀賈凡蔡宿鄅原䕫舒鳩滑郯黃羅邢魏霍郜鄋蒲向偪陽韓舒庸)
(焦陽夷申密耿麋邾弦頓沈榖譚舒䢵白狄賴肥鼓戎蠻唐潞江鄖權道桓貳軫絞蓼六遂崇戴冀温厲)
(項英氏介巢盧根牟無終牟姒蓐房狄鮮虞陸渾桐郡於餘丘須勾顓臾任葛蕭鄟極鄣)至其他
蠻夷戎狄不在其間若夫二百四十二年之中朝會
盟聘圍伐滅入孔子筆之於經丘明公榖發明於𫝊
至今猶想見其處今掇取其尤著者附次於斯(舊圖引晉)
(地理志云見于經𫝊者百七十國以夏商時諸侯斟尋過戈豕韋之類並列其間蓋前史誤今以左𫝊書)
(春秋纂例參定之春秋列國合皇明輿圖)齊桓服楚結江黃晉文摧楚服
曹衛皆按地以握其背也虞失下陽國遂滅鄭失虎
牢民告病皆開門以延夫寇也是故審要害據形勝
自可制人而不制于人國無憂矣槩而論之地理疆
域其可以弗究乎欲究地理無出東坡指掌一圖即
披閱間不惟知春秋諸侯所屬之國道里遠近即皇
明一統輿圖亦得以詳其自矣山東即春秋之齊魯
也浙江即春秋之吳越也福建即春秋之閩越也山
西即春秋之五臺忻代也陜西即春秋之秦也四川
即春秋之蜀也廣西即春秋之思柳也湖廣即春秋
之楚也江西即春秋之西康以上也河南即春秋之許
鄭也廣東即春秋之南粤也知各省之所自則知春
秋五霸十二公經歴處矣然五霸之所禦者即今之
九邊而九邊又可以弗究乎嘗聞之冀州即燕京左
輔也宣府即大寧凉亭間而葛峪柴溝皆其路也大
同即古雲中偏頭寧武鴈門三關附焉所謂娘娘灘
羊圈皆其地也榆林即舊治綏德而棄米脂魚河皆
其地寧夏即朔方賀蘭山花馬池花兒岔皆其要也
甘肅即漢之河西紅城子莊浪鎮皆其要也固原即
開城與寧夏為唇齒花馬池邊人謂之大門吾以是
益知九邊要害譬大家門戶利在關防設使大門不
嚴而守儀門角門不固而守房門可使暴客不入吾
院宇及吾房舍乎今宣府大同國朝大門也遼東延夏
甘凉角門也山海居庸紫荆鴈門之類儀門也緩大
門而急儀門不可以言計無故而退守不可以言武
縱大門失守獨責儀門不可以言法深謀遠慮者可
不加之意哉觀春秋伐山戎敗長狄入州來會潢池
而治亂存亡之機兆矣齊魯秦晉之封危矣哉
歴代州郡沿革考
秦罷侯置守分天下為四十郡内史(雍州之域)北地(雍州)
(之域)隴西(雍州之域)上郡(雍州之域)九原(雍州之域)三川(荆河之域)碭郡(豫州)
(之域)潁川(豫州之域)南陽(豫州之域)邯鄲(冀州之域)上谷(冀州之域)鉅鹿(冀州)
(之域)漁陽(冀州之域)右北平(冀州之域)遼東(青州之域)河東(冀州之域)上黨
(冀州之域)太原(冀州之域)代郡(冀州之域)鴈門(冀州之域)雲中(冀州之域)東郡
(兖州之域)齊郡(兖州之域)薛郡(兖州之域)琅琊(青州之域)泗水(徐州之域)漢中
(梁州之域)巴郡(梁州之域)蜀郡(梁州之域)會稽(揚州之域)閩中(揚州之域)南郡(荆州)
(之域)長沙(荆州之域)黔中(荆州之域)南海(南越之域)桂林(南越之域)象郡(南越)
(之域)其地西臨洮北沙漠東縈南帶皆臨大海
漢開越攘邊土宇彌廣分為十三州部刺史隸治河
南(今河南府)豫治譙(鄴縣)兖治昌邑(魯郡)徐治郯(下邳縣)青治臨
淄(北海郡)涼治隴(天水郡)并治晉陽(大原)冀治鄗(趙郡)幽治薊
(范陽)揚治歴陽(今縣)益治雒(永昌)荆治夀春(武陵縣)交治廣信
(蒼梧)其地東樂浪郡西燉煌郡南日南郡北鴈門郡西南
永昌郡
晉初分為十九州部置司州治洛陽兖治廩丘(雷澤縣)
豫治項(項城)冀治房子(趙郡)并治晉陽青治臨淄徐治彭
城荆初襄陽後江陵揚治夀春春後建業凉治武威
分三輔為雍治京兆分隴山之西為秦治上邽益治
成都分巴漢為梁治南鄭(漢中)分雲南為寧治雲南幽
治涿分遼東為平治昌黎(安東府)交治龍編(安南)分合浦
之北為廣治番禺
唐貞觀分為十道開元分為十五道置採訪使以檢
察非法京畿(治西京城)都畿(治東都)關内(多以京官遙領)河南(治陳留郡)
河東(治河東郡)河北(治魏郡)隴右(治西平郡)山南東(治襄陽郡)山西南
(治漢中郡)劍南(治蜀郡)淮南(治廣陵郡)江南東(治吳郡)江南西(治豫章郡)
黔中(治黔中郡)嶺南(治南海郡)其地東至安東都護府西至安
西都護府南至日南郡北至單于都護府南北如前
漢東不及西過之宋分天下為二十四路東京(開封)西
京(洛陽)南京(應天)北京(大名)浙江路(臨安)浙東路(紹興)福建路(福州)
江南東路(建康)江南西路(隆興)淮南東路(易州)淮南西路(廬州)
湖南路(湘潭)湖北路(江陵)成都府路(四川)利州路(漢中)梓州路
(潼川)䕫州路(寧江軍)廣南東路(廣州)廣南西路(靜江)京西南路
(襄陽)京西北路(穎昌)京東東路(青州)京東西路(兖州)秦鳳路(鳳翔)
永興軍路(陜西)河北東路(澶州)河北西路(真定)河東路(太原)如
唐之河東河北隴右則多為遼夏據疆土視漢唐則
大促矣
按自秦漢以來州郡建置遷徙弗常疆土分裂廣狹
靡定時勢然也欲稽古証今使于載籍一無所據則
制以時異地以名淆悉混焉罔辨矧其間人物風土
及一切沿革于何而徵之哉爰採各代州郡大略以
備尚論之考證云
冀州沿革
冀州其在天上昴畢則趙之分野尾箕則燕之分野
兼得秦魏衛之交秦平天下置郡則為鉅鹿邯鄲上
谷漁陽右北平遼西河東上黨太原代郡鴈門雲中
及三川郡之北境漢武置十二州此為冀州幽州并
州後漢並因前代為冀州幽州并州魏並因之晉置
冀州幽州并州惠帝之後其地淪没於劉元海石勒
慕容雋又為符堅所陷堅敗慕容垂據之後屬後魏自
此分割不可詳焉唐分置十五部此為河北道河東
道兼分入都畿關内道唐末營平二州陷于契丹梁
初劉仁恭父子據幽燕繼而為晉王所滅晉滅梁稱
唐唐末石敬塘叛以幽涿薊檀順瀛莫蔚朔雲應新
媯儒武寰十六州賂契丹資其兵伐唐為晉晉亡漢
繼之漢亡周劉旻據河東周世宗伐契丹取瀛莫二
州周亡宋受命太宗以太平興國四年平劉繼元盡
得河東之地宋承唐制冀州之境為河北河東兩路
其後又分河北為東西二路宣和間遣使約女真夾
攻遼取石晉所没之地十六州遼既亡金人止以薊
景檀順涿易六州二十四縣來歸遼將張㲄又以平
州來降繼復為金所取靖康後冀地盡沒于金
揚州沿革
在於天官斗則吳之分野兼得楚及南越之交亦古
流服之國春秋時屬吳越二國越滅吳盡并其地戰
國時屬楚秦并天下置郡此為九江鄣會稽閩中南
海郡之東境漢改九江曰淮南國及封皇子長為淮
南王封劉濞為吳王二國盡得揚州之地武帝置十
三州此為揚州後漢因之三國時淮南屬魏而江南
屬吳也魏晉亦置揚州元帝渡江揚州遂為王畿領
江東浙江地宋孝武分浙東為東揚州後罷揚州以
其地為王畿而東揚州直云揚州尋復舊又分置南
兖州南徐州南荆河州江州齊並因前代唯徙置豫
州北兖州北徐州梁陳分裂不可詳焉唐分置十五
部此為淮南道江南道江南西道五代淮南江東北
為南唐兩浙為吳越閩為王氏其後南取閩至宋開
寶八年取南唐太平興國三年吳越納土始盡有揚
州之地為淮南東西路浙東西路江東西路福建路
兖州沿革
其在天文營室東壁則衛之分野兼得魏宋齊趙之
交秦平天下置郡此為東郡碭郡之東北境齊郡之
北境鉅鹿上谷二郡之東境漢武置十三州此為兖
州後漢並因前代魏晉亦置兖州永嘉之後陷于石
勒宋武平河南又得其地置兖州宋末其地入魏自
後分割不可詳焉唐分置十五部此為河南道梁時
滄德二州為唐所有末年貝博二州為唐所取唐滅
梁傳晉漢周皆有其地宋以魏博貝滄德棣為河北
東路濮鄆濟為京東西路滑為京西北路靖康後沒
于金
青州沿革
在天官則虚危齊之分野秦平天下置郡此為齊郡
琅琊之東境遼東秦亂項羽宰割天下以其地為國
曰膠東齊濟北漢武置十三州此亦為青州後漢因
之魏晉亦因之晉又置平州懷帝末沒於石勒慕容
皝及慕容恪滅冉閔尅青州至苻氏平燕復有其地
及苻氏敗後刺史苻朗以州降晉晉以為幽州安帝
時平州又陷于慕容垂其青州又為慕容德所據復
改為青州後為劉裕所尅復置青州平州自慕容垂
後又沒于馮䟦旋為後魏所有其青州宋分為青冀
二州後入後魏其後分析不可具舉唐分置十五部
此為河南道河北道安東府宋為東京路建炎後没
於金
徐州沿革
在天文奎婁則魯之分野兼得宋齊吳之交秦平天
下置郡此為泗水琅琊之西境薛郡漢又加置東海
郡漢武帝置十三州還以其地為徐州後漢並因之
前代魏晉亦因之曰徐州自元帝渡江徐州所得唯
半而已宋初因之明帝初地入于後魏其後不可詳
焉唐分置十三部此為河南道唐末海泗二州為楊
行密所據其後為南周世宗伐南唐取二州宋分為
京東路京西路淮東道建炎後沒於金惟海泗二州
屢失紹興議卒割以遺金
豫州沿革
在天官柳七星張則周之分野房心則宋之分野觜
觹參則魏之分野角亢氐則韓之分野兼得秦楚之
交秦平天下置郡為三川碭潁川南陽郡之東境北
境南郡之北境漢武置十三州此為豫州後漢為司
隸豫州魏亦同晉分置司州及豫州永嘉之亂豫州
沒于劉石苻姚宋初有其南境置豫州後魏以後分
裂不詳焉唐分置十五部此為都畿河南道兼分入
山南東道及河東道五代並都于汴宋因之其豫州
之境俱為京師輔郡置京東路京西路南渡後俱沒
于金惟得京師之襄陽均隨棗陽光化而已
雍州沿革
在天文東井輿鬼則秦之分野兼得趙魏之交始皇
置四十郡此為内史上郡北地九原隴西及雲中之
西南境其餘郡縣自漢後歴代開置其伊吾以西並
雍州之封域外諸裔地也秦滅項籍分秦地為三國
曰雍塞翟謂之三秦漢武帝置十三州以其地西偏
為凉州蓋以地處西方常寒凉也又置司隸領三輔
後漢時司隸三輔立如前代魏分河西為凉州分隴
右為秦州三輔仍舊屬司隸晉置雍州凉州秦州愍
帝之後劉聰石勒苻堅姚萇相繼據之及姚泓為宋
武帝所滅後屬赫連勃勃其州縣之名不可得而紀
也後魏以其地置北秦雍南秦三州頗得古雍州之
地迨西魏以後及于周氏分裂置制其名甚多不可
悉數隋氏置司隸刺史分部巡察而不詳所統唐分
置十部此為京畿關内道隴右道天寶盜起而河西
隴右不守陷於吐蕃至太中咸通始復隴右宋為陜
西路及河東路内夏銀綏宥靜靈鹽諸郡為西夏所
據甘凉瓜沙肅西伊安西北庭亦沒於西夏及諸蕃
慶歷初分陜西緣邊為秦鳳涇源環慶鄜延四路熙
寧間又以熙河洮岷州通遠軍為一路各置帥五年
又以五路三十四州軍分為兩路永興軍等路秦鳳
等路紹興初置川陜等路宣撫處置使富平之敗陜
西五路俱陷于金吳玠胡世將等力戰守鳳翔之和
尚原九年和議成歸我陜西地十年背盟復入再取
陜西僅餘階成岷鳳泗州以屬四州之利州路云
荆州沿革
在天文翼軫則楚之分野兼得韓秦之交秦平天下置郡
此為南郡黔中長沙南陽之東郡漢武置十三州此為荆州
其五溪中地歸漢以後歴代開拓後漢因之漢末曹公赤壁
敗後遂與吳蜀三分其地及劉備沒後所分之地悉復屬吳
而荆州南北雙立晉置荆州宋分置荆州司州郢州湘州雍
州齊並因之州境之内含帶蠻蜑土地遼落稱為殷曠江左
大鎮莫過荆揚故謂荆州為陜西也其後割裂不可詳也唐
分置十五部此為山南東道江南西道黔中道兼分入淮南
道及嶺南道宋乾德元年平荆湖三年平蜀始盡得古荆州
之地後為荆湖北路荆湖南路及䕫路之施黔思播等州云
梁州沿革
在天文兼參之宿亦秦之分野又得楚之交秦平天
下置郡為漢中巴蜀隴西郡之南境内史之南境其
餘土境自漢以後歴代開拓氐羌戎夷之地漢武帝
置十三州益州領郡八益之為言隘也言其地隘險
亦曰壤壤益大王莽末公孫述據有其地後漢建武
中平之置益州至獻帝末劉備復據其地魏末平之
遂分置梁益二州晉初因之後又分益州南境置寧
州惠帝以後李特據之至穆帝時平之其後沒於苻
堅後又復其地安帝時譙縦據之後又收復宋梁益
寧三州並因前代更置秦州齊及梁初多因之後魏
得漢中亦曰梁州西魏亦因之復入於梁梁滅再復
其地自是以後所置州郡割裂無恒不可詳記唐分
置十五郡此為山南西道山南東道劍南道兼分入
京畿隴右道及黔中道唐末蜀地為王建所據後唐
滅王氏而取其地孟知祥復據之至宋乾德三年平
孟蜀始盡得梁州之地分為益州利州梓州䕫州四
路云
南越沿革
在天文牽牛婺女則越之分野兼得楚之交秦始皇
略定楊越謫戍五方南守五嶺後遣任囂攻取陸梁
之地遂平南越置郡此為南海桂林象置南海尉以
典之所謂東南一尉者也秦末趙佗遂王其地漢因
封之佗後數代其相吕嘉反叛武帝使伏波將軍路
博德討平之元封初又遣軍自合浦徐聞入南海至
大州方千里略得之後兼置交趾刺史其餘土宇自
漢以後歴代開拓後漢建武中交趾女子徵側妹徵
貳反於是九真日南合浦蠻俚皆應之自立為交趾
帝使馬援平定交部始調立城郭置井邑至獻帝乃
立為交州其邊州詔使持節給鼓吹以重威鎮加九
錫六佾之舞漢末其地並屬吳仍分為廣州後屬以
建寧大守遙領交州晉平蜀亦然及平吳仍舊是交
廣二州宋分為廣州交州越州齊並因之梁陳以來
廢置混雜不能悉舉唐分十五部此為嶺南道五代
時為劉氏所據宋乾德四年平南漢始盡得嶺南之
地分為廣南東路西路
統論九州之田
今天下之田稱衍者莫如吳越閩蜀其一畆所出視
他州輒數倍彼閩蜀吳越者古揚州梁州之地也按
禹貢揚州之田第九梁州之田第七是二州之田在
九州之中等最為下而今以沃衍稱者何哉吳越閩
蜀地狹人衆培養灌溉之功至也夫以第七第九之
田培養灌溉之功至猶能倍他州之所出又况其上
之數等乎以此言之今天下之田地力未盡者亦多矣
九州之産
揚州其利金錫竹箭荆州其利丹銀齒革豫州其利
林漆絲枲青兖州其利蒲魚雍州其利玉石幽州其
利魚鹽冀州其利松栢并州其利布帛以禹貢揚州
惟金三品瑶琨篠簜則金錫竹箭固揚州所産也荆
州厥貢羽毛齒革惟金三品與夫砥礪砮丹則丹銀
齒革固荆州所産也然則餘州皆以其地所産之多
少者而言之也
總論九州田賦
九州之内有田重而賦輕如青州田上下賦中上徐
州田上中賦中中梁州田下上賦下中雍州田上上
賦中下或田輕而賦重如冀州田中中賦上上是也
或田賦等如兖州田中下賦下下是也以州之兵賦
考之民之能出兵馬以供上之征伐者以其力之有
餘而已民力厚薄由乎田之肥瘦自古當然而禹貢
所出之賦乃爾輕重不同何哉冀州土厚水深號為
沃野豫州天地之中商賈所集揚州東方之都會荆
州南夏之名區故冀豫為羅綺之鄉荆揚為魚鹽之
海他物所出利倍於田所以田輕而賦重也青徐海
上僻陋之邦土狹民瘠雍梁西鄙控扼之國地險患
多田土之外雜出不厚此所以田重而賦輕也至於
兖州無雍梁之邊患無青徐之鄙陋又無荆揚之魚
鹽又無冀豫之羅綺居天下有無之中此所以田賦
等也
九州水土田里總數
帝王世紀曰禹平水土九州之地凡二千四百三十
萬八千二十四頃定墾者九百二十萬八千二十四
頃不墾者千五百萬二千頃民口千三百三十三萬
三千九百二十三人至於塗山之會諸侯承唐虞之
盛執玉帛者亦有萬國是以山海經稱禹使大章步
自東極至于西垂二億三萬三千五百里七十五步
又使竪亥步南極北盡於北垂二億三萬三千五百
里七十五步四海之内則東西二萬八千里南北二萬
六千里出水者八千里受水者八千里名山五千二
百五十徑六萬四千五十六里出銅之山四百六十
七出鐵之山三千六百凡以供財用儉則餘奢則不
足以男女耕織不奪其時故公家有三十年之積私
家有九年之儲
歴代郡縣沿革論
昔堯遭洪水疇土居民始别九州舜肇州十有二說
者八家為鄰三鄰為朋三朋為里五里為邑十邑為
都十都為師州十有二師焉蓋州凡四十三萬二千
家或曰二百一十國以為州與周禮所謂五黨為州
州二千五百家者不同蓋唐虞所謂州畫土以命
牧伯也周禮所謂州限民以施教法也周制天子方
千里分為百縣縣有四郡凡縣百里郡二十五里故
左氏𫝊曰上大夫受縣下大夫受郡較諸周禮所謂
四甸為縣五鄙為縣者又不同按大司徒經土地而
井牧其田野自方里而井積至四甸則方二千里遂
人掌邦之野以土地之圖經田野造縣鄙形體之法
自五家為鄰積至五鄙則二千五百家蓋周制所謂
縣因地設官也周禮所謂縣因田授民也楚子嘗縣
陳矣以國為縣其大可知也孔孟所稱葉公費惠公
之屬特一縣尹耳下王一等至僣稱公則其大又可
知也秦兼天下初置三十六郡以監縣於是郡始大
而縣反小漢復十二州孝武皇帝南平百越北却匈
奴置交趾朔方獨不稱州明帝王不相沿襲蓋或以
羈縻視之不可知云交趾統七郡治蒼梧廣信孝獻
皇帝建安二年南陽張津為刺史交趾太守士爕表
言伏見十二州皆稱曰州而交獨為交趾刺史何天
恩不平乎蓋普天之下可謂十二州者獨不可為十
三州乎詔報聽許拜津為交趾牧加以九錫彤弓彤
矢使持節并七郡皆給鼓吹禮樂征伐威震南夏與
中州方伯齊同自津始也其後交州徙治番禺(建安十五)
(年復分為廣州)晉始有使持節都督荆揚交廣諸軍事之制
是謂軍府梁又開督府于交廣隋制州皆置都督府
唐因之又置總管府蓋府以領軍得名如帥府幕府
嶺南五府之例其以名郡則自宋始宋制州有節度
重鎮者始陞為府為廣南為東西路西路之府惟靖
江慶遠餘皆為州元制凡府州皆為路路有總管府
大明興分天下為十三布政司統府府統州州統縣
有州不屬府而屬布政司者亦有縣不屬府者因道
路遠近相時制宜故也由是言之州始于陶唐州統
縣縣統郡始于周郡統縣始于秦州統郡郡統縣始
于漢三國鼎分迄于南北割據置州始多至隋而州
郡相等唐乃混州郡為一宋始有府猶與州並肩不
相統然郡之名至是遂廢蓋府即郡也其在于今府
始大而州益小州蓋與縣等或有反不及縣者矣
古今地名沿革總論
百王制度代有沿革考正寔難而地名同異古今溷
淆尤為難辨者也蓋其山川所屆時各異名而郡邑
之名又復非古歲代兹久史𫝊互見或㳂其地而異
其名或襲其名而遷其地或以遷其地而革其名此
輿地之所以難考也抑嘗討之河東一名也有兖州
之河東有并州之河東(黃河舊道三代以前自宋衛州之黎陽縣近折而北流故)
(北京及河北東路諸州在河之東即古兖州之域故周禮職方河東曰兖州爰自周定王時黃河舊道漸)
(以湮塞秦漢以還河堤屢壊乘上游之勢決而東下故兖州之域隔在河北而河東之名乃移在并州戰)
(國以來子史中所謂河東之地皆指宋朝河東路而言之即古并之域也)河西一名也有
雍州之河西有凉州之河西(黃河源自崑崙傍積石北流餘二千里至於宋)
(銀夏之交稍漸而東流不盈十里又折而南流故宋永興軍路鄜坊丹延諸州在河之西而河湟之間鄯)
(凉甘肅諸州亦在河西戰國之際所稱河西地即指鄜房丹延之間而言在雍州之域也西漢以來所稱)
(河西地即指河湟而言古凉州之域也)河南一名也有中土之河南有
邊境之河南河北一名也有中國之河北有儌外之
河北(黃河大勢如覆斗之狀而關中正在斗間而中原適當如衡故宋之京畿西路在河之南斯中)
(土之河南也而綏銀勝夏諸州亦在河南即邊境之河南也河北東西路在河之北斯中國之河北也而)
(隂山瀚海之間有秦長城外地亦在河北即儌外之河北也三代以前河南之稱止在中土秦漢而下奪)
(匈奴南牧之地列為郡縣亦名之曰河南自是河南之稱一彼一此不常也陳隋以前河北之稱止在中)
(國李唐之初夷突厥之地悉為郡縣亦名之曰河北自是河北之稱一彼一此不常也如春秋傳中所稱)
(河南河北之地皆指邊境之地而言與前史至不相侔若此之類不可不察也)加之百王疆
理代有不同有指一郡而言者有指一州而言者有
指一道而言者(如中土河南之地今古一名而兩漢河南之稱惟指一郡而言即宋西屬)
(縣兼鄭孟二州之境而已姬周河内之稱則指一州而言即宋東西二京及京西南北路之地李唐河南)
(之稱則指一道而言包古青徐兖豫四州之境奄黃河以南皆是也宋為東西南三京及京畿四州之地)
故周之河内異乎漢之河内(周禮職方河内曰冀州即宋河北東西路地漢)
(之河内乃古郡宋懷衛二州是已)漢之河東異乎唐之河東(漢河東郡即宋)
(河中府及慈隰晉絳解五州唐河東道乃宋河東路地)古之淮北乃今之淮南
(宋宿亳二州自開國以來至于唐李皆在淮北宋乃移屬淮南)而今之河北乃古之
河東(宋朝河北東路之地三代以前屬河東)以至淮西一名也有在京
東有在京西(淮道自西而東時折而北流故淮北之地間名淮西如漢封劉交為楚正王淮)
(西則宋京東西路之地也唐裴度身督戰遂平淮西則宋西北路之地)江西一名也有
在江北有在江南(江道自西而東時折而北流故江北之地間名江西而魏志武帝既)
(稱江西遂空則宋淮南東路之地也晉記稱石勒陷江西壁壘百餘則宋京西南路之地也至五代史稱)
(鍾傳據有江西乃今江南西路之地)江南一地也有稱江左有稱江右
(金陵居長江下流前朝有江南者皆都之據金陵而言則江南居左四瀆之流皆自西而東天下之形勢)
(亦然以中原而言則江南之地居右故前史兩稱之)山東亦一名也有指河南
而言者有指河北而言者(前史有山水之稱者皆據華而言之則其所謂在華)
(山之東也其地正當河南而稍及河北之近河南者至杜牧之罪言則所稱山東之地專指河北而言也)
陜西亦一地也虞夏曰雍州商周曰西土春秋為秦
國戰國稱關中楚漢之際謂之三秦兩漢又名山西
宋列為陜西路而前史又從而稱顯之曰四塞之國
曰陸海之地曰天府之居其名雖異實則同也反以
三隅他可知已此所謂山川所屆時各異名者也嘗
考歴代州郡之名多有異同於古之國號如書稱河
亶甲居相即今之相州也春秋衛侯燬滅邢即今之
邢州也楚子入陳即今之陳州也齊師滅陳即今之
陳州也齊師滅萊即今之萊州也楚子圍鄭即今鄭
州之新鄭縣也齊侯侵蔡即今蔡州之上蔡縣也若
此類未易槩舉蓋履其地不敢沒其名也然而遷徙
不常考証或疎至有已非其地而空存其名者如春
秋吳師入郢近於今之郢州而非也(古郢城在今之荆南府界去郢)
(州餘三百里)秦師入滑近於今之滑州而非也(古滑國今在西京偃)
(師縣之滑氏鎮去滑州餘四百里)楚人滅舒近於今之舒州而非也
(古舒國今在廬州之舒城縣去舒州餘三百里)楚人滅黃近於今之黃州而
非也(古黃國今在邢州定城縣去黃州四百五十里)楚人伐徐近於今之徐
州而非也(古徐州今在泗州臨淮縣之徐城鎮去徐州垂五百里)𫝊稱允姓之
戎居於瓜州於今之瓜州而非也(古瓜州地在今沙州去瓜州垂三百)
(里)有西亳南亳北亳而皆非今之亳州也(西亳今在偃師南亳)
(在榖熟縣北亳在考城縣)有東虢西虢南虢而皆非今之虢州也
(東虢在鄭州滎陽縣西虢在鳳翔府虢縣南虢在南陵軍升陸縣)有東楚西楚南楚
而皆非今之楚州也(東楚今蘇州西楚今徐州南楚即今荆州府)夫以州
郡之名既非古昔而縣邑之名抑又乖戾方春秋之
際鄉亭邑聚之名見於經𫝊者不啻千數而存于今
者百無一二其有地不徙名不更歴代常存用迄于
今如彭城鍾離酸棗長葛諸城才十數而止耳其餘
或名同於古則地改於今故古之酒泉在河南而今
之酒泉在河西(左傳王與虢公酒泉之邑寔在於河南而西漢而下迄於今有酒泉郡乃)
(間匈奴之地寔在河西)古之丹陽在荆南而今之丹陽在江東
(左𫝊稱楚子邑于丹陽今在荆南府枝江縣内今丹陽郡乃潤州也)古之豫章在江北
今之豫章在江南而皆吳楚之境也古之澶淵在河
南今之澶淵在河北而皆宋衛之郊(春秋諸侯會于澶淵實宋古都)
(所謂澶淵聚者即其地正屬今之幽州而今之澶淵郡乃河北東路之都督府)古之南陽在
河北今之南陽在河南而皆晉地也(左𫝊晉於是始啟南陽即今之)
(懷州也而今之南陽郡乃京西南路之鄭州也)古之東陽在淮北今之東陽
在浙西而皆吳地也(漢嘗以鄣郡東陽郡行封今浙西在吳亦有東陽)夫地
理更乎歴代必至混殽驗其名初無異同考其實則
為甚異觀者於此幾何而不誤哉愚故曰百王制度考
政寔艱而地名異同尤為難辨者也
地名異同
左傳注雲夢跨江南北故有南夢北夢浯水有南
浯北浯北浯在琅琊靈門南浯在九嶷零陵冀州
之浸曰潞有東潞西潞東潞今之張家灣潞河驛西
潞山西之上黨也東陽今之金華西陽今之黃州
山海經注東甌今之永嘉在岐海中西甌即閩越今
之建安亦在岐海中山有東吳西吳(西鎮吳山在隴州)水
有東漢水西漢水(見蜀誌)即此數處可見各方地名異
同不可不察
桂林非百粤辨
今之桂林春秋戰國屬楚自楚滅越時越人散處海
濱各為君長今桂林在嶺之北去海二千里與越不
相涉東越都會稽閩越都甌冶南越都番禺駱越都
交趾蓋百粤之統名在岐海中者是也秦桂林為西
越地者以其為南越之屬後趙佗所擊併蒼梧實不
與焉即非秦之桂林可知矣五代時劉日晟盡有嶺
南西地者二十年時亦僣稱南漢地非越王也終始
無越之名何得以百粤名之楚越雖皆有南蠻之畿
而其種類自别今越西蠻與武陵九嶷多同者同一
疆界故也
三河三秦三齊三楚三吳三梁三蔡三苗之辨
三河唐堯都河東殷都河内周都河南故稱三河
三秦項羽三分關中地封章邯雍王司馬欣塞王董
翳翟王故稱三秦三齊謂齊及齊北膠東也三
楚淮北沛陳汝南二郡此西楚也彭城以東東海吳
廣陵此東楚也衡山九江江南豫章長沙此南楚也
或曰楚文王都郢楚昭王都鄂楚考烈王都夀春故
曰三楚三吳圖經云漢分會稽為吳與吳興丹陽
為三吳(通典同)水經以吳興吳郡會稽為三吳指掌圖以蘇
常湖為三吳其說不同九修稿云春秋之吳都蘇常
之間漢封之吳都會稽(即蘇常嘉杭非紹興之會稽也)三國之吳初
為會稽太守封吳侯即蘇松常鎮杭嘉湖之地備記之
三梁謂南梁大梁少梁三蔡謂新蔡上蔡下蔡
三苖在堯時為夷地在今日則為中國乃湖廣江
鄂岳之三州故今三州人皆有苗姓
圖書編卷三十二
