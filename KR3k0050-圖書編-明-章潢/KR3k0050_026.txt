圖書編卷二十六
明章潢撰
舜典璿璣玉衡以齊七政以璿飾璣所以象天地
之轉運也以玉為管横而設之所以窺璣而齊七政
之運行也猶今之渾天儀也
朱熹曰渾天儀古必有其法遭秦而滅至漢武帝時
洛下閎始經營之鮮于妄人又量度之至宣帝時耿
壽昌始鑄銅而為之象宋錢樂之又鑄銅作渾天儀衡長
八尺孔徑一寸璣徑八尺圓二丈五尺強轉而望以
知日月星辰之所在即璇璣玉衡之遺法也
渾天之儀有三曰六合儀三辰儀四遊儀共為一器
所謂六合儀者平置一黑環凖為地平列十二辰及
八方四隅其上又置黑雙環並結於地平之子午半
在地上半在地下比為天脊其側刻為周天去極之
緯度從地平子位而上三十六度夾小板於黑雙環
之間板通圓竅比為北極又從地平午位而下三十
六度亦夾木板為竅以比南極别置赤單環比為赤
道於上刻周天之經度結於地平之卯酉其最高處
結於北極之南九十一度即天頂之南三十六度也
四環之結如天地之定位赤環雖刻周天經度實乃
周地之經三百六十餘度黑環雖刻周天去極之度
實亦用月之緯度三百六十有餘蓋六合儀不以運
轉而天體則左旋故言周地不言周天也三辰儀者
亦置黑雙環與六合儀之雙環同而為徑小所刻始
為周天去極之度其雙環北板竅與六合儀北板竅
相通共貫以圓軸南板亦然軸圓則雙環轉運於六
合儀内轉非定體故為周天去極度亦置赤單環如
六合儀者附結於雙動環之上去極九十一度是為
卯酉兩月之日躔而其上始刻周天赤道之度可以
隨雙環而運轉别置黃單環附結於赤環卯酉宿度
仍刻周天黃道度數恐赤黃兩環動摇又作白環以
輔之使無欹傾而五環總為三辰儀四遊儀者亦置
黑雙環與三辰儀之雙環同而圍徑又小其上亦刻
周天去極度其北極板竅與在外二板竅通一軸南
竅板亦然此雙環内各置一直幹名曰直距如圓扇
之脊與兩極相比數均上下俱夾外軸量兩距之常
長取其當半作圓竅别置一圓板其心貫以八尺之
衡管圓板兩旁聯為圓軸横距道直距之兩竅軸圓
可轉則衡管可以南北低昂而窺天復隨此雙環東
西轉運無往不可窺望故謂四遊也窺管長八尺故
四遊之環徑八尺在外者以次漸寬若測望可宿星
躔去極度數並為於三辰環上驗之又於南軸之外
接連一長木貫定水輪引水運之使南軸因而轉運
一晝夜而周以比天體之繞地一周也三辰儀上布
列珠玉比為星象即璿璣玉衡之遺制也
王蕃曰天之形狀似鳥卵天包地外地猶卵之裹黃
圓如彈丸故曰渾天言形體渾渾然也
按璣衡之象或謂起于伏羲或謂作于帝嚳或云乃
羲和舊制非舜創為也馬融謂上天之體不可測知
天之事者惟有璣衡一事而已璣衡即今渾天儀也
王蕃之論亦謂儀之制置天梁地平以定天體為四
游以綴赤道者此謂璣也置望筩横簫于儀中以窺
七曜之行而知其躔離之次者此謂衡也若六合儀
三辰儀四游儀並列為三重者李淳風所作而黃道
儀者一行所增也始張衡祖洛下閎耿夀昌之法别
為渾象冥輪密室以漏水轉之以合璇璣所加星度
則渾象本别為一器唐李淳風梁令瓚祖之始與渾
儀並用宋沈括所上渾天儀載在宋史者其為論精
密有志于復古儀象者可考也
蔡邕天文志曰言天體者有三家一曰周髀二曰宣
夜三曰渾天宣夜之學絶無師說周髀數術俱在考
驗天象多所違失故史官不用惟渾天者近得其情
今史官所用候臺銅儀則其法也立八尺圍體之度
而具天體之形以正黃道以察法斂以行日月以步
五緯精微深妙萬世不易之道也
問天道左旋日月星辰右轉朱子曰自疏家有此說
人皆守定某看天上日月星辰不曾右轉只是隨天
轉天行健這箇物事極是轉得速且如今日日與月
星都在這度上明日天一旋轉却過了一度遲些便
欠一度月又遲些又欠了十二度如星歲須一轉爭
了三十度要看歷數子細只是璇璣玉衡數中載王
蕃渾天說一段極精密便是說一箇現成天地了其
說曰天之形狀似鳥卵地居其中天包地外猶殼之
裹黃圓如彈丸故曰渾天言其形體渾渾然也
唐一行渾天儀(一行博覽經史武三思慕其名請徵之逃隱匿于僧習梵律玄宗勑書強)
(起之訪以安國撫人之道言切直無隱受詔與率府兵曹梁令瓚造渾天儀鑄銅為環天之象中具列宿)
(赤道及周天之度數注水激外輪令其自轉外絡二輪綴以日月令與同運天西旋一晝夜適一周而日)
(東行亦適一度月行適十三度十九分度之七二十九轉有餘而日月適會三百六十五轉而日適一周)
(天子儀象正合置木櫃為地平儀半在地下晦明朔望遲速有準立木人二于地平上其一前置鼓以候)
(刻能自按鼔擊之其一前置鐘以候辰每歴一辰能自按鐘撞之皆于櫃中各施輪軸鈎鍵關鎻交相持)
(而然置武成殿前示百官奪天巧至于此然銅鐵久乃漸澁不能適合久亦不能復運也其黃道游儀以)
(古尺四分為一度旋樞雙環其表丈四尺六寸一分竪八分厚三分直徑四尺五寸九分古所謂旋儀也)
(南北斜兩極上下循規各三十四度表裏畫周天之度其一面加銀釘釘之使東西運轉如渾天游旋然)
(中旋樞軸至兩極首内孔徑大兩度半長與旋環徑齊玉衡望筩長四尺五寸八分廣一寸二分厚一寸)
(孔徑六分行旋于軸中旋運持正用窺七曜及列宿之闊狹外方内圓孔徑一度有半周日輪也其陽經)
(雙環表一丈七尺三寸裏一丈四尺六寸四分廣四寸厚四分直徑伍尺四寸四分置于子午左右用八)
(柱相固亦表裏畫周天度一面加釘亦加之銀釘半在地上半隱地下雙間挾樞軸及玉衡望筩旋環于)
(中也其隂緯單環外内廣厚周徑皆準陽經與陽經相䘖各半内外俱齊面乎上為天下為地横周陽環)
(謂之隂渾也面上為兩界内外為周天百刻天頂單環表一丈七尺三寸竪廣八尺厚三分直徑五尺四)
(寸四分直中國人頂之上東西當卯酉之中稍南使見日出入令與陽經隂緯相固如鳥殼之中黃然南)
(去赤道三十六度去黃道十二度去北極五十五度去南北平各九十一度而強赤道單環表一丈四尺)
(五寸九分横八分厚三分直徑四尺五寸八分赤道者當天之中二十八宿之位也後魏斛蘭所造因著)
(雙環規不能運動臣今所造轉運隨天仍度穿一穴即知古者秋分日在角五度今在軫十三度冬至日)
(在牽牛初今在斗十度隨穴退交不復差謬傍在卯酉之南上去天頂三十六度而横置之黃道單環表)
(一丈五尺四寸一分横八分厚四分直徑四尺八寸四分是日之所行也故名黃道太陽陟降積歲有差)
(月及五星亦隨日度出入古無其器意斟酌以為率故疎闊尤甚今設此環置赤道環内仍開闔使運轉)
(出入四十八而極畫兩方周天東西列周天度數南北列百刻可使見日知時上列三百六十刻與用卦)
(相凖度穿一穴與赤道相交白道月環表一丈五尺一寸五分横八分厚三分直徑四尺七寸六分月行)
(有迂曲遲速與日行緩急相反古亦無其器今創置于黃道環内使就黃道為交合出入六十度以測每)
(夜之月離亦上畫周天之度度穿一穴擬移交會諸皆用銅鐵為之游儀四柱為龍以龍象天能興雲雨)
(故以致飾也柱在四維崇四尺七寸水槽山崇一尺七寸五分槽長六尺九寸高廣各四寸地深一寸廣)
(一寸五分龍下有山雲在水平槽之上並銅為之其所測景視古星經宿度詳審較然初淳風造歷定二)
(十四氣中晷與祖冲之長短互異未知其孰是及一行作大衍歷詔太史測天下之晷求土中以為定于)
(是一行上議曰周禮大司徒以土圭之深測土深日至之景尺有五寸謂之地中鄭氏以為日景于地千)
(里而差一寸謂尺有五寸者南戴日下萬五千里地與星辰四游升降三萬里之中是以半之得地中焉)
(在今潁川陽城宋元嘉中南征林邑以五月立表望之日在表北景居表南于交州景在表南三寸於林)
(邑九寸一分交州距洛水陸九千里蓋山川回折使然以表考其徑當五千里也今所測交州夏至在表)
(南長三寸三分與元嘉所測略同而使者還言於交望極纔高二十餘度八月海中望老人星下有列星)
(粲然明大者甚衆古所未識乃渾天家以為常不見者也蓋隨所至為見如此大史監南宫說擇河南平)
(地設水凖䋲樹八尺之表以引度之自滑臺白馬縣夏至之晷尺有五寸七分自滑臺表南行百九十八)
(里二百七十九步得浚儀岳臺晷尺有五寸微強自浚儀又南百六十七步二百八十一步得許州扶溝)
(晷尺四寸四分自扶溝又南百六十里至上蔡武津晷尺三寸六分半大率五百二十六里二十七十步)
(而晷二寸餘則舊說日千里而差一寸者妄矣今以勾股法校陽城中晷夏至尺四寸七分八釐冬至丈)
(二尺七寸一分半定春秋分五尺四寸三分以覆晷斜視極出地三十四度十分度之四自滑臺浚儀扶)
(溝諸表視之大率三百五十一里八十步而北極差一度極之遠近旣異則黃道晷景固隨之而變矣又)
(以圖經校安南日在天頂北二度四分極高二十度四分冬至晷七尺九寸四分夏至在表南三寸三分)
(定春秋分二尺九寸三分差陽城十四度三分其徑則五千二十三里矣又南至于林邑北至于鐵勒之)
(地各差十七度四分則在鐵勒五月日在天頂南二十七度四分極高二十二度周圓百有四度常見不)
(隱北至晷四尺一寸三分南至晷二丈九尺二寸六分定春秋分晷五尺八寸七分其沒纔十五餘度夕)
(沒亥西晨出丑東校其里數已在回紇之北而骨利幹極南之地猶在其南矣則知吳中常侍王蕃本鄭)
(𫝊萬五千里為勾股斜射法考周徑之率以揆天度徑五萬里者所謂以蠡測海者也不知目視不能及)
(遠遠則微差其差不已遂與術錯譬游于大湖之中廣袤不盈百里已見日月朝夕出入于湖中及浮大)
(海不知幾千萬里猶見日月朝夕固出入其中也令于朝夕之際俱設重差而望之必將大小同術無以)
(分矣横既如此縱亦宜然古人所以步圭影之意將節宣和氣輔相物宜不在于辰次之周徑其所重歷)
(數之意將欲恭授人時欽若乾象不在于渾蓋之是非也而或者各信所傳以術天體謂渾天可任數而)
(測天象可運筭而籌是術無稽之法於視聽之所不及君子所富闕而不議者也誠以為蓋天耶則南方)
(之度漸窄果以為渾天耶則北方之極寖高此又渾蓋家盡智畢議而未有能通其說者也則王仲任葛)
(稚川之徒區區于異同之辨亦何益于人倫之數哉今為覆矩圖南自丹穴北冀幽都每極移一度輙累)
(其差于以稽日食之多少定晝夜之長短而止則天下之晷皆恊其數矣)
渾儀
據堯典仲夏星火至秦月令仲夏昏亢中大率遲二
十六度今仲夏昏軫中又遲十七度(疏日先論堯典中星多牽合月)
(令乃吕不韋以秦歷增損周公時訓而為之者也大抵季月中星與堯舜仲夏中星多合差其歲差使然)
(爾歲差之說有以四十五年差一度者宋大明歷是也有以百八十三年差一度者梁虞&KR1184;歷是也有以)
(百八十三年差一度者梁祖冲之大同歷是也有以四十八年差一度者唐開元之大衍歷是也虞喜謂)
(五十年差一度何承天謂百年差一度皆未得其實宋朝紀元歷以七十八年差一度最為密率唐志有)
(六考古史及日官候簿以通法紀之三千四十分度之三十九太為一歲之差蓋亦七十八年而差一度)
(也崇天歷慶歷甲申冬至月在斗五度以歲差之法推而上之自慶歷甲申去唐開元甲子凡三百二十)
(一年日差五度故唐志云開元甲子日在赤道斗十度是也又推而上之自開元甲子去漢太初元年丁)
(丑凡八百二十七年日差十度故唐志云以開元太衍歷歲差引而退之則太初元年冬至日在斗二十)
(度是也其太初歷云日在牽牛初為術疎矣自太初丁丑推而上之去秦莊襄王元年一百四十五年日)
(差二度冬至日當在斗二十二度故月令云日在斗也自秦莊襄王元年推而上之去堯之甲子凡一千)
(二十八年日差二十六度冬至日當在虚一度日沒而昴中故堯典云日短星昴是也盖月令之中星不)
(宗堯典固也用歲差之法自漢以來迄于晉唐諸儒皆以日在斗牛互為膠柱之說雖歷家亦不悟至宋)
(梁以來歷家雖論其差儒者猶未深察故唐臣疏月令中星參以堯典謂七星畢見果然則中星之度數)
(不必考而玉衡為無用矣至宋朝命儒臣修唐志而歲差之法始明然先儒占日至所在星度多舉冬至)
(為例此獨仲夏中星者愚於月令仲冬中星有疑故闕之)夫中星遲則日至所在
不同而黃道隨之矣(黃道者光道也日之所行故曰光道晉志載葛洪渾天儀註云)
(謂黃道與赤東交于角五少弱西交於奎十四少強南至斗二十一度北至井二十五度唐志云黃道春)
(分於赤道交於奎五度太秋分與去道交於軫十四度少南至斗十度北至井十三度愚按葛洪所引渾)
(天儀註似是漢人所作其論黃道東西交南北至度數近太初元年日行之度唐志則據開元甲子而云)
(所以不同也至于漢志謂光道北至東井南至牽牛東至角西至婁其北至冬交與葛洪同其南至西交)
(與葛洪異盖班固主太初歷而云其大初歷謂冬至日在牽牛初東漢賈逵已論其疎矣葛洪與賈逵一)
(說也此所謂日至所在不同而黃道隨之也)此只依堯典以著演紀之端
也(凡歷數所起謂演紀之端皇甫謐曰帝堯以甲辰之歲即帝位皇極經世書所載亦然凡在位七十)
(年二十一年而得甲子即以為演紀之端是年天正冬至日在虚一度以紀元歷步之一萬分度之百二)
(十八為一歲之差凡七十八年日差一度自帝堯演紀之端至漢太初元年丁丑積二千一百九十四年)
(日差二十七度八千二百七十二分至唐開元甲子積三千令一年日差凡三十八度四千一百二十八)
(分至宋朝乾德甲子積三千三百四十一年日差凡四十一度四千八百四十分至慶歷甲申積三千三)
(百六十一年日差凡四十二度五千八十八分至紹興甲子積三千四百二十一年日差凡四十三度七)
(千八百八十八分若不存演紀之端則積分計差之法何所從始此所以只依堯典而著演紀之端也春)
(秋文曜鈎云唐堯即位羲和作渾儀王蕃云渾天儀者羲和之舊器也愚按堯典所載有歷有象故作渾)
(象渾象者羲和之舊器也安得不著堯典之中星以為演紀之端乎)日月五星是七政
皆緯星也(不動者為經星動者為緯星張衡云文曜乎天其動者有七日月五星是也故曰七)
(政皆緯星也)今著黃道南北至去赤道各二十四度以驗
日晷之長短(後漢志載張衡渾儀赤道横帶天之腹黃道斜帶其腹去赤道表裏各二十四)
(度晉志載葛洪渾天儀註赤道帶天之絃黃道出入赤道極遠者去赤道二十四度唐志載一行黃道儀)
(云赤道帶天之中以分列宿之度黃道斜運以明日月之行五代司天考載王朴曰赤道者天之級帶也)
(其勢圓而平紀宿度之常數焉黃道者日軌也其半在赤道内半在赤道外去極二十四度所以著黃道)
(南北至各二十四度也日晷長短之說漢志曰日近極故晷短遠極故晷長日去極遠近難知要知晷景)
(者所以知日之南北也按周禮大司空以土圭之法測土深日至之景尺有五寸謂之地中先儒皆謂地)
(中今陽城是也立八尺之表日永景尺五寸日短景丈三尺鄭康成註及考靈曜周髀靈憲王蕃陸續諸)
(書並云日景于地千里而差一分隋志載元嘉十九年遣使往交州測景夏至日景南出表三寸二分何)
(氶天計陽城去交州路當萬里而景差一尺八寸二分是六百里而差一寸也唐太史議曰交州去洛九)
(千里蓋山川廻折使之然以表考其弦當五千里乎開元十二年遣使天下候景太史監官說擇河南平)
(地設水凖繩墨植表以引度之大率五百二十六里晷差二寸餘南候林邑冬至晷六尺九寸夏至在表)
(南五尺七寸比候鐵勒夏至晷四尺一寸三分冬至晷二丈九尺二寸六分計陽城南距林邑六千一百)
(一十二里五月日在天頂比六度北距鐵勒與林邑正等則五月日在天頂南二十七度四分舊說千里)
(而差一度疎矣然則日晷長短之說不必以尺寸為較大約測其晷極長則知日南至測其晷極短則知)
(日北至如斯而已)書十二次以來月之晦朔而歲成矣(十二次亦)
(曰十二辰日月之所會也晉志云班固三統歷十二次配十二野其言最詳又有費直說周易蔡邕月令)
(章句所言頗有先後魏大史令陳卓更言郡國所入宿度今合附而次之自軫十二度至氐四度為夀星)
(於辰在辰鄭之分野屬兖州自氐五度至尾九度為大火於辰在卯宋之分野屬豫州自尾十度至南斗)
(十一度為析木於辰在寅燕之分野屬幽州自南斗十二度至須女七度為星紀於辰在丑吳越之分野)
(屬揚州自須女八度至危十五度為玄枵於辰在子齊之分野屬青州自危十六度至奎四度為娵訾於)
(辰在亥衞之分野屬并州自奎五度至胃六度為降婁於辰在戍魯之分野屬徐州自胃七度至畢十一)
(度爲大梁於辰在酉趙之分野屬冀州自畢十二度至東井十五度為實沈於辰在申魏之分野屬益州自東)
(井十六度至柳八度為鶉尾於辰在未秦之分野屬雍州自柳九度至張十六度為鶉火於辰在午周之分野)
(屬三河自張十七度至軫十七度為鶉尾於辰在巳楚之分野屬荆州此班固所志也其費直蔡邕之說所先)
(後或一二度或三四度多不過六度又陳卓范蠡鬼谷子張良諸葛亮譙周京房張衡並云角亢氐辰鄭兖州)
(房心卯宋豫州箕尾寅燕幽州斗牛女丑吳越揚州虚危子齊青州室壁亥衞并州奎婁胃戍魯徐州昴畢酉)
(趙冀州觜參申魏益州井鬼未齊雍州柳星張午周三河翼軫已楚荆州皆不計星度舉其大綱耳夫天運一周)
(日移一度月移十三度十九分度之七日舒月速當其同謂之合朔舒先速後近一遠三謂之弦相與為衡分)
(天之中謂之望以速及舒光盡體伏謂之晦凡十二晦朔而成歲矣張衡靈憲曰日譬則火月譬則水火則外)
(光水則含影故月光生於曰之所照魄生於日之所蔽當日則光盈就日則光盡也皇極外書占月本黑受日)
(之光而白與靈憲之說合此所以有晦朔也星家於諸緯行度皆能著歷惟月行最速未及八刻已移一度)
(不可著歷其為算法積分成度求之久遠易致差訛欲明其要不若求之晦朔日之所次則月之所會也)
(自朔日計之每日行十三度十九分度之七至晦又求其會則弦望所次皆可得而推雖不中不遠矣日)
(月之行皆有盈縮日盈月縮則後中而朔月盈日縮二則先中而朔故曰雖不中不遠矣日月之會是為十)
(次十二次之所會則十二朔之所紀也十二晦朔雖曰成歲常有餘分蓋日行三百六十五日有二十五)
(刻雖周天月行二十九日有五十三刻強而與日會凡三百五十四日有三十七刻而十二晦朔終矣每)
(歲餘十日有八十八刻三歲餘三十二日有六十四刻而置閏二十九日有五十三刻尚餘三日有十一)
(刻通十九歲計之共餘二百六日有七十二刻凡置七閏父二百六日有七十二刻而無餘分故揚雄太)
(玄十九歲為一章一章者閏分盡也按六歷諸緯與周髀云日月同起於度端日舒月速凡日行十九周)
(月行二百五十四周而復會於端是為一章後漢志曰閏七而盡其歲十九名之曰章是也四章為蔀蔡)
(邕月令章句七十六年為蔀首是也二十四蔀曰紀紀法一千五百二十年三紀為元韓子曰四千五百)
(六十歲為元是也此所以書十二次以求月之晦朔而成歲矣)其餘緯星自可隨其
遲速以數步之也(上文旣明日月之行矣其餘緯星謂五星也木東方曰歲火南方曰)
(熒惑金西方曰太白水北方曰辰星土中央曰鎮星張衡靈憲曰日者陽精之宗月者隂精之宗五星者五行之)
(精也日行黃道月與五星皆出入黃道也隋志載宋元嘉十七年作小渾天其日月五星悉居黃道不著)
(出入之度蓋為之大約云唐志載李淳風黃道儀以玉横旋規别帶日道旁列二百四十九交以攜月游)
(一行更造游儀黃道内施白道月環其法大煩所以難述然則月與五星大約出入黃道其纖悉則付之)
(造歷者考其出入之度以推日月之交蝕五星之留連有差則以渾天占之盖渾天者象也歷紀其詳象)
(著具略歷象與天合則黃道差而七政不齊其歷與象皆當脩也按漢志月有九行者黑道二出黃道北)
(赤道二出黃道南青道二出黃道東白道二出黃道西一行考月行出入黃道為圖三十六究九道之增)
(損作大衍歷五代司天考王朴明九道以步月作欽天歷曰九道者月軌也其半在黃道内半在黃道外)
(去極遠六度出黃道謂之正交入黃道謂之中交自古雖有九道之說蓋亦知之未詳徒有祖述之文而)
(無推步之用今以黃道一周分為八節一節之中分為九道盡七十二道而使日月無所隱其邪正之勢)
(焉蓋月之出入黃道時異而日不同非渾天所能述要之極遠不過六度則大數可知矣五星行度有舒)
(有速金水輔日而行謂之輔星一歲一周天火曰熒惑二歲周天木曰歲星歲易一次十二歲而周天土)
(曰填星三十歲而周天其盈縮也近日而疾遠日而遲去日極遠勢盡而留此其大略也或曰七政不齊)
(則歷當修固矣渾象亦有修乎曰安得無修觀堯典與月令中星不同則黃道之交至凡七十八年一修)
(矣黃道定而七政齊故曰其餘緯星自可隨其遲速以數步之也)經星有微有著凡
萬有一千五百二十(前漢志云凡天文在圖籍昭昭可知者經星常宿中外宫凡百)
(八十一名積數七百八十三星皆有州國官宫物類之象張衡靈憲曰星也者體生于地精成于天列居)
(錯時各有攸屬中外之宫常明者百有二十四可名者二百二十為星二千五百而海人之占未存焉微)
(星之數蓋萬有一千五百二十庶物蠢蠢皆得繫命晉志云武帝時大史令陳卓總甘石巫咸三家所著)
(星圖大凡二百八十三官一千四百六十四星以為定紀蓋靈憲所謂常明可名之星者也唐志云使者)
(大相元大言交州望極纔高二十餘度八月海中望見老人下列星燦然明大者其象古所未識乃渾天)
(象所謂常沒地中者也大率去南二十度以上之星則見蓋靈憲所謂海人之占未有存焉者也微星不)
(可勝窮故舉而當諸萬物之數曰萬有一千五百二十者也)今斜倚南北樞去地
高深三十六度以象二樞(王蕃曰天地之地狀如鳥卵天包地外猶殼之裹黃)
(也周旋無端渾渾然故曰渾天也又曰渾象之設地當在天中其勢反觀其形地為匡於已解者無異在)
(内盖自古作渾象皆然惟吳諸葛衡與宋錢樂之所作使居於天中後之人亦不用其法盖其勢不便也)
(今置木櫃以為地平蓋從古法葛洪曰北極去三十六度南極入地三十六度兩極相去一百八十二度)
(半強繞北極徑七十二度常見不隠繞南極七十二度常隱不見唐志曰地二百五十一里八十步而極)
(差一度林邑極高十七度四分周圓三十五度常見不隱鐵勒極高五十二度周圓百四度常見不隱然)
(則南北極去地高深各三十六度據陽城而言者也)著赤道帶天之腹書二十
八舍以分周天之度而昏旦之中星定矣(二十八舍者二十八)
(宿之度數也以日月五星之所次舍故諸志亦曰二十八舍也東漢志載永元大史黃道銅儀以角為十)
(三度亢十度氐十六房五心五尾十八箕十斗二十四四分度之一牽牛七須女十一虚十危十六營室)
(十八壁十奎十七婁十一胃十五昴十二畢十六觜三參八東井三十輿鬼四柳十四星七張十七翼十)
(九軫十九唐志大衍歷南斗二十六牛八須女十二虚十八危十七營室十六東壁九奎十六婁十二胃)
(十四昴十一畢十七觜觽一參十東井三十二輿鬼三柳十五星七張十八翼十八軫十七角十二亢九)
(氐十五房五心五尾十八箕十一為赤道其畢觜觽參輿鬼四宿度數與古不同舊註角距星去北極九)
(十一度亢八十九度氐九十四度南斗一百一十六度牛百六度虚百四度危九十七度營室八十五度)
(東壁八十六度奎七十六度婁八十度胃昴七十四度畢七十八度觜觽八十四度參九十四度東井七)
(十度輿鬼七十八度柳七十七度七星九十一度張九十七度翼九十七度軫九十八度一行大衍歷角)
(距星去北極九十三度半亢九十一度半氐九十八度房一百一十度半心一百一十度尾百二十四度)
(箕百二十度南斗百一十九度牽牛百四度須女百一度虚百一度危九十七度營室八十三度東壁八)
(十四度奎七十二度婁七十七度胃昴畢七十六度觜觽八十一度參九十三度東井六十八度輿鬼六)
(十八度柳八十度半七星九十三度半張百度翼百三度軫百度今用一行大衍歷更定度數較之於古)
(猶為精矣此所以著赤道帶天之腹書二十舍以分周天之度也定昏旦之中星其妙法尤詳舜典曰在)
(璇璣玉衡以齊七政鄭康成云其轉運者為璣其持正者為衡皆以玉為之七政者日月五星也以璣衡)
(視其行度以觀天意也馬融曰渾天儀可旋轉故曰璣所謂衡者其横簫也所以視星辰也璿為璣玉為)
(衡天象日月五星皆以此度知其盈縮進退愚按二說皆謂衡以視星辰之行度非謂以衡望璣也惟蔡)
(邕盖天說謂圓者為璣其徑八尺以璿玉為之懸而運之以象天之行直者為衡其長八尺以美玉為之)
(孔徑一寸從下望璣以視星辰唐孔穎達疏遂採蔡邕說謂懸璣以象天而以衡望之轉璣窺衡以知宿)
(宿且邕謂璣為蓋天懸而運之其徑八尺畫圖列宿故以稠槩管窺則亂矣况在函丈之内安用八尺之)
(管窺乎其說殊不可曉然則當從鄭安成馬融之說以衡視星辰之行度得之矣今採諸家之說為圖以)
(附於後又按隋志載梁天監中祖晅曰錯綜經註以推地中其法曰先驗昏旦定刻漏分辰次乃立表於)
(凖平之地名曰南表候日中更立一表於南表影末名曰中表以望北極樞而立北表令參相直三表皆)
(以懸凖定乃觀三表直者其立表於地即當子午之正三表曲者當更求之又以春秋二分之旦日出東)
(方乃立表於中表之東名曰東表是日之夕入西方半體又立表於中表之西名曰西表乃觀三表直者)
(則其地處卯酉之正也南北經之東西緯之各徑百有二十一尺四分尺之三規而圓之周三百六十有)
(五尺四分尺之一以象周天之度漏刻工水正日之昏從中表之北望之以候二十八宿之先至使與南)
(表及中表相為中星也至明昏時更望之星則西過一度乃移南表一尺以望之又明日昏時星復西過)
(一度又移南表一尺以望之至後日昏當表即是前日度分之盡也如是為法至三百六十五日始候之)
(星還而當中蓋太史占候中星之法至是為特詳愚謂三表之設善矣更當以玉衡望之其法始備故併)
(圖于後)
(右玉衡與璇璣為二器互相為用不可缺一故舜典並言之若共為一器安得並言哉先儒皆知璇璣為)
(渾儀玉衡為横簫然欲二者必合為一器則膠矣按張衡作渾天儀於密室轉之以告靈臺觀天者皆如)
(合符則知渾儀之轉在密室而横簫之觀在靈臺二者互相為用不可缺也至吳時玉蕃制渾儀乃設游)
(筩于其中謂之玉衡其說以為有璣而無衡但謂之渾象不謂之渾儀此強分别也儀謂儀形象謂法象)
(儀象豈有二哉隋志採王蕃之說謂張衡所造止是渾象而譏何承天莫辨儀象之異以為乖戾此乃蔽)
(王蕃之新論而不解張衡之舊制云耳所載魏劉曜光初云年孔挺作鐵儀其規有六其外四規不動其)
(内雙規徑八尺其轉運屬雙軸雙軸之間置衡長八尺通中有圓孔徑一寸當衡之半兩傍有闕各注著)
(雙軸衡既隨内窺東西轉運又自於雙軸之間得南北低昂觀此所云玉衡在渾儀中乃為贅物有之無)
(用去之無損果何為哉又載後魏晁崇作與劉曜大同蓋互相倣述也唐李淳風作銅儀其外四規不動)
(號曰六合儀其内雙規徑八尺轉於六合之内號曰三辰儀去極為軸傍轉于内貫玉衡在玄樞之間而)
(南北游號曰四游儀此所云與劉曜所作無以異也一行銅儀徑四尺五寸九分玉衡長四尺五寸八分)
(旋于軸中其制亦與劉曜相類皆附會王蕃之說牽合璣衡以為一器其實無義理也王蕃之說曰渾儀)
(以察三光以窺分宿度渾象以著天體以布星辰愚謂更言之曰衡以察三光以分宿度璣以著天體以)
(布星辰斯三者考于天蓋密矣如此然後昏旦之中星定之矣)其餘經星自可因而
出沒以象占之也(上文既明北極及二十八宿之方位度數矣其餘經星謂如靈憲所)
(載常明可名之星也方位度數既定則出沒之時可知矣出沒之時定則其疎密鱗次之象皆可按圖而)
(占之矣舊經文昌二星在輿鬼四星在東井北斗樞在七星一度璇在張二度璣在箕二度權在翼八度)
(衡在軫八度開陽在角七度杓在亢四度天關在黃道南四度天樽天桴在黃道北天江天高狗國外屏)
(雲雨虚梁在黃道外天囷土功吏在赤道外上台在東井中台在七星建星在黃道北半度天苑在昴畢)
(王良在壁外屏在觜雷電在赤道外五度霹靂在赤道外四度八魁在室長垣羅堰當黃道唐一行測文)
(昌四星在柳一星在鬼一星在東星北斗樞在張十三度半璣在翼十三度權在翼十七度半開陽在角)
(四度少杓在角十二度少天關天江天樽天桴天高狗國外屏皆當黃道雲雨在黃道内七度虚梁在黃)
(道内四度天囷當赤道土功吏在赤道内六度上台在柳中台在張建皇在黃道半北四度半天苑在胃)
(昴王良四星在奎一星在壁外屏在畢雷電在赤道内二度霹靂四星在赤道内一星在外八魁五星在)
(壁四星在營室長垣在黃道北五度羅□在黃道北凡圖星辰之象其法有二一曰渾天其圓如彈一曰)
(蓋天其圓如蓋渾天全象天體蓋天南方之度反闊所以不類漢末揚子雲難盖天八事以道渾天其後)
(桓譚鄭玄蔡邕陸續各陳周髀之違周髀即蓋天之說也其本庖羲氏立周天歷數其所傳則周公受于)
(殷商周人志之故曰周髀髀股者表也其言天之居如倚蓋極天之中而今在人北所以知天之形如倚)
(蓋也天傍轉如推磨而左行日月右行隨天左轉譬之蟻行磨石之上磨左旋而蟻右去磨疾而蟻遲故)
(不得不隨磨而左㢠廻焉此其說亦可取又謂曰朝出陽中暮入隂中夏時隂少故日長冬時隂多故日短)
(此則疎而未詳也愚謂今之星圖凡可以鋟木立石者皆蓋天之遺也渾天不可以鋟木勒石亦有以二)
(分二至為四圍而鋟木勒石者反不如蓋天之圖南方之度天當狹而反闊其星當密而反疎亦勢不得)
(不爾觀者以意會之可也按隋志高祖平陳得善天官者周墳乃命之參校周齊梁陳官私舊圖刊其大)
(小正彼疎密依凖甘石巫咸三家星位以為蓋圖旁眀摘始分甄表常度并具黃赤二道内外兩規懸象著)
(躔度攸次星之隱見雲漢昭回宛若穹蒼將為正範唐志李淳風以為蓋天之說天地中高而四瀆隤日)
(月相隱可以為晝夜繞北極常見者謂之上規繞南極常隱者謂之下規赤道横絡者謂之中規今取以)
(附于後)
(右蓋天之說與渾天並行于世其外又有宣夜之說謂天子無質仰而瞻之高遠無極眼瞀精絶故蒼然)
(也日月衆星自然浮生虚空之中其行其止遲疾任情其無所係著可知矣若綴附天體不爾也虞喜因)
(宣夜之說作安天論虞聳又立窮天論姚信造昕天論隋志載劉焯曰蓋及宣夜三說並驅平昕安窮四)
(天騰沸大抵四天之說皆宣夜之遺晉志蔡邕之說曰宣夜之說絶無師法周髀術數具存考驗天狀多)
(所違戾惟渾天近得其情又曰渾天之說其來久矣綿代相傳史官禁密學者不覩故宣夜騰沸是故儀)
(象昭著莫如渾天其次蓋天猶有考焉至于宣夜其說無取所以世𫝊之也)若求其備
雖萬機千械不足以盡之如舉其綱而知衆目之
隨則是亦足矣(自古渾天之作其尺度之廣者莫如晁崇李淳風其機械之巧者莫如張)
(衡一行古舊渾象以二分為一度凡周七尺三寸半或曰洛下閎之所作也張衡更制以四分為一度凡)
(周一丈四尺六寸一分王蕃折衷二家以三分為一度凡周一丈九寸五分之三也宋太史令錢樂之考)
(述吳葛衡之說鑄銅為儀使地居于天中以錢動之天動而地止比古制差大亦不過以五分為一度凡)
(周一丈八尺二寸五分大而已惟晁崇鐵儀李淳風銅儀各有内外規其内規各徑八尺凡周二丈四尺)
(故其尺度之廣無如晁崇李淳風之儀雖大皆須人運非能自運也惟張衡一行渾儀各以漏水轉之衡)
(為關棙轉瑞輪蓂莢於階下依月盈虚依歷關開落崔子玉稱其制作侔造化一行立二木人於平地工)
(前置鐘鼓以候辰刻每一辰則自然撞鐘每一刻則自然擊鼔皆於櫃中關鎻相持轉運踓同而遲速各)
(異史臣稱其妙過前古無幾銅鐵亦澁不能自轉故曰萬機千械不足以盡之大抵渾天之設欲知日出)
(沒之時某星始見某星當中某星已沒如斯而已矣以水運之當昏而日未沒而未昏而日沒則如之何)
(未免節其漏水以求其齊孰若以人運之及齊而止不亦易且簡乎蓋渾儀與刻漏不同刻漏逐刻候故)
(不可以人運渾儀雖昏旦候日中及夜中皆不候故不必以水運之不以水運則機械之巧可以已矣不)
(然自張衡與一行之外為渾儀者衆矣何為不以水運也且王蕃言張衡渾天儀為器傷大難動移一行)
(言李淳風黃道儀法頗難述遂致寖廢然則為兹器者非不務求簡易也蓋患乎星辰之稠穊焉耳愚採)
(古法作小渾天書星名而不畫其象所以著易簡之理也以一分為三度象天極函三之道徑四寸有竒)
(以象四時周一尺二寸有竒以象十二月其竒以象閏故曰舉其綱而知衆目之隨則是亦足矣舉其綱)
(者謂其中星正而萬有一千五百二十之星皆正也於戱以天地之大而述之於四寸之儀天地可運之)
(掌上矣乃作渾象而患乎器之不能存也又為之圖圖亦豈能有哉當明其理至於理則無時而不存矣)
(中庸曰天地之道可一言而盡也其為物不貳則其生物不測又曰上天之載無聲無臭至矣)
(右渾天說愚既摘取大象出具傍又疏其詳於此竊以為至簡至易可以置之几案之上暇日悠然見之)
(目擊而道存焉則知天地之所以為天地也)
渾象續說
(宋朝太平興國中命巴人張思訓創渾儀大率依倣一行之法激水運轉加以樓板層高丈餘以藏關柱)
(冬月用水銀代水以防碍澁撞鐘擊鼓之外復有摇鈴執牌之報太宗詔置於文明殿題曰太平渾儀自)
(思訓死機繩斷壞無復知其法制者至道中韓顯符皇祐中周琮及熙寧元豐新造渾天皆不以水運以)
(是知機械之巧可以已矣元祐初吏部尚書蘇頌舉吏部守當官韓公廉更造渾儀復以水運著新儀象)
(法要三卷藏之太史謂水運者為渾天儀不以水運者止曰銅候儀其說以至道皇祐熙寧新舊渾儀當)
(時翰林院天文院及太火局所用皆是銅候儀不得不為渾天儀盖信用韓公廉矜尚機巧之事非通論)
(也其制木閣五層司晨擊鼔摇鈴執牌出沒於閣内皆依倣張思訓之舊兩極内置直距直距夾望筒使)
(南北低昂旋轉持正窺測七曜皆依循行之法以望筒在渾儀腹中實無所用也乃出新意使望筒常指)
(日日體常在銅竅中所謂窺測七曜者如是而已矣且望筒果能于渾儀中窺測七曜又何用臺上測驗)
(哉必今使人于其傍騐星在之次與臺上測驗者相應以不差為凖是窺測七曜常在臺上不在望筒也)
(由是觀之望筒當設於司天臺上不當在渾天儀腹中明矣)
(漢晉以來占天者率以渾儀為定然求之之法詳且密載於書可考者鮮焉又其為器乃至一丈八尺有)
(竒原非可為凡格之玩余于丁已歲始得渾儀書于吉州守胡公而又以未見其器為恨旣來郴乃得之)
渾象總論
前璇璣合為一器從晉唐以來悉祖王蕃李淳風一
行為之說儒先星歷家皆依倣之獨建安江默疏渾
象分為二器今揆之以理似為近之何也機械雖巧
皆人為也一涉人為雖水運人運之不同而其轉旋
不得不均停畫一守為定法若夫天象之周旋乃自
然之化機也列宿次舍度數固一定不易而氣運流
行莫知端倪日月五星參差不齊人止能隨其變動
以窺測之效法之云耳雖盡夫人之智巧千機萬械
莫能先其氣化為之變動遲疾使天象之由乎人也
觀宿度本不變者也堯時日中星昴今已移六十五六
度矣縱使羲和在今執虞廷之璣衡以窺今日之中
星恐不得不因天象之變動以遷移其衡管于一人
之機械奚取哉况璣衡之設本以齊七政使人知順
天時勤民事非以觀玩為也是故璣衡可以象天之
璇轉而天象不由璣衡以轉旋然運轉者璣也持正
者衡也璣運轉于密室于以象天體布星辰衡持正
於靈臺於以察三光分宿度二者並行不悖不特衡為
有用可以定昏旦之中星一定凡萬有一千五百二
十之星皆得其正日月五星其遲留順逆亦于此乎
察之矣否則衡以望璣縱于璣中宿度一毫不爽其
于天象密移變動不測者何與哉可見天活物也窺
測天象以敬授民時須有活法可也且器求實用雖
古之衡在璣中今置璣于室移衡于臺使璣衡兩得
其用亦無不可者故復採其說以俟精渾天儀象之
君子云
渾天儀總論
言天者有三家一曰蓋天二曰宣夜三曰渾天蔡邕
言宣夜之學絶無師承周髀術數具存考驗天體惟
渾天者近得其情所謂周髀者即蓋天之說也其言
天地中高而四隤日月相隠蔽以為晝夜矣又云天
形南高而北下日出高故見日入下故隠天之居如
倚蓋極在人北是其證也所謂宣夜者惟漢郗萌記
先儒所傳而云天本無質日月衆星浮生虚空之中
其行其止皆須氣焉晉虞喜因宣夜之說於是而有
安天之論虞聳亦祖宣夜之說於是而有穹天之論
吳姚信又以天之體南低北高於是而有昕天之論
此皆好竒徇異之說非極數談天者也蓋宣夜有其
名而無其𫝊周髀有其術而無其驗惟渾天謂地居
中而天周焉日在地上為晝日在地下為夜雖王仲
任據蓋天之說以駁渾儀而葛洪釋之曰周天之度
半覆地上半遶地下故二十八宿半見半隠天轉如
車轂之運晉志載黃帝書曰天在地外水在天外水
浮天而載地者也易之晉坤下離上以證日出於地
明夷之離下坤上以證日入於地需之乾下坎上此
亦天入水中之象也當有何損而謂為不可乎故歴
代所用多用渾天(宋朝韓顯符渾天法)象序曰自伏羲立渾儀
則北極高下量日影短長定南北東西觀星間廣狹
則伏羲已有渾儀矣隋志曰唐堯即位羲和立渾儀
舜璇璣玉衡以齊七政而璇璣即渾天儀也是知渾
儀者天地造化之準隂陽歷數之元自古聖帝明王
莫不用是以精察天象故前漢則有洛下閎渾天儀
東漢則有張衡渾天儀在吳則有王蕃渾天儀在晉
則有陸績渾天儀在宋元嘉中則有錢樂之渾天儀
唐貞觀則有李淳風渾天儀在開元則有梁令瓚黃
道游儀而其中之最精詳者則漢之張衡唐之李淳
風為可考也張衡之儀以八尺圓體而具天地之象
則有内規外規有南極北極有黃道赤道以至於二
十四氣二十八宿與夫日月五星之屬莫不咸在轉
之以漏水告之於靈臺而星中出沒與天相值若合
符節故崔子玉為之銘曰其數術窮天地制作侔造
化范曄云其範圍兩儀天地無所藴其靈陸公紀之
云衡為推步七曜之道度歴象昏明之證候校以四
八之氣考以刻漏之分占晷影之往來求形證於事
情莫密於此則張衡之渾天為可考也淳風之儀表
裏三重曰六合儀曰三辰儀四游儀皆儀之别也天
經金渾金當璿璣者儀中之規也上列十日十二辰
三百六十五度中著日月五星列宿相距下為元樞
主衡遊以横筩以觀象而察器者儀之用也推驗之
法本於黃道蓋帶天之中距極南北定而不易者赤
道也視日所照以為光道發斂不時者黃道也治歷
者不難於算平朔而難於定氣差制儀者不難於規
赤道而難於規黃道是以太宗置於凝暉而用以測
候此則淳風之渾儀為可考也漢自張衡渾儀之外
而洛下閎之儀君子亦有取焉晉志曰漢太初洛下
閎等造圓儀以攷歷度揚子雲論渾天亦曰洛下閎
營之鮮于妄人度之耿夀昌象之幾乎莫能違也此
豈非洛下閎之可取者乎唐自李淳風之後梁令瓚
之黃道游儀君子亦有取焉唐志曰令瓚以木為游
儀使黃道運行以追列舍之變因二分之中以立黃
遺法者也嘗觀蘇頌上儀象法要於元祐中有曰古
人測候天數其法有二一曰渾天儀二曰銅候儀又
按吳王蕃云渾天儀者羲和之舊器又有渾天象者
以著天體以布星辰二者以考于天蓋密矣詳此則
渾天儀銅候儀之外又有渾天象凡三器也渾天象
歴代罕傳其象惟隋書志稱梁秘府有之云元嘉中
所造由是言之古人候天具此三器乃能盡妙今惟
一法誠恐未得精密古人言天有周髀之術以鈎股
法推考天度若通此算術則天數從可知矣唐開元
中太史監南宫說等馳往安南蔡尉等州測候日景
一行以南北日影校量用勾股法算之即此法也雖
然一行作大衍歷詔太史測天下之晷求其地中以
為定數其議曰周禮大司徒以土圭之法測土深日
至之景又有五寸謂之地中鄭氏以為日景於地千
里而差一寸南宫說擇河南平地度之大率五百餘
里晷差一寸而舊說謂王畿千里影差一寸妄矣原
道以赤道定位黃道游仰月環白道動與天合簡而
易從一行是之乃奏令瓚所謂日道月交皆自然契
合於推步尤要此豈非梁令瓚之可取者乎其他如
後漢之銅儀則有以銅而為儀者矣後魏之銕儀則
有以銕而為儀者矣宋元嘉之小儀則曰小渾天李
淳風之木渾則曰木渾圖唐明皇武成殿之水渾天
則運以水者也張子平之候風地動儀則又用之以
測地者也若夫曰赤道曰黃道此其法之不同者也
曰單規曰雙規曰雙環規其制之不同者也蓋至宋
朝張思訓之渾儀則作於太平興國之中其制則有
地軸地輪地足之異有横輪側輪斜輪之别晝夜長
短之刻日月五星之度皆具焉而其機轉之用皆隠
於樓中此又踵一行令瓚之遺象者也韓顯符之渾
儀則成於大中祥符之間其制則有游規直規之别
黃道赤道之分曰窺曰管曰平準皆其儀之號也曰
龍柱曰水臬皆其號之殊也此又本乎淳風一行之
古人所以步圭影之意將以節宣和氣輔相物宜不
在於辰次之周徑其所以重歷數之意將以恭授人
時欽若乾象不在於渾蓋之是非若乃述無稽之法
於視聽之所不及則君子當缺而不議也而或者各
守所傳之器以術天體謂渾元可任數而測天象可
運算而闚迭為矛盾誠以為蓋天耶則南方之度漸
狹以為運天耶則北方之極漫高此二者蓋渾蓋之
家盡智畢誠未有能通其說也則王仲任葛穉川區
區於異同之辨何益人倫之化哉凡晷度冬夏不同
南北亦異先儒一以星數齊之遂失其實今更為覆
規圖南自丹穴北暨幽都每極移一度輒累其差可
以稽日食之多少定晝夜之長短而天下之晷皆叶
其數矣唐末邊㒺修歷術服其精萃以為不刊之數
也
量天景尺式長四尺八寸寬一寸厚四分
面劃以時刻分以刻數首有二宂以定南北二極
之天表上宂深一分半下宂深一分兩旁墻刻天
表寸數以草量截安宂内對日影正中墨為表頭
盡處是其時也
皆刻以節氣用表分寸而為凖驗之規
冬至日在斗二十度去極一百五十五度影一丈三
尺三寸
小寒日在女二度去極一百一十三度影一丈二尺
三寸
大寒日在虚半強去極一百一十度影一丈一尺
立春日在危十度大強去極一百六度影九尺六寸
雨水在室八度大強去極一百一度影七尺七寸五分
驚蟄日在壁八度強去極九十五度影六尺五寸
春分日在奎十四度少強去極九十一度少強影五
度尺二寸
清明日在胃一度去極八十三度少強影四尺一寸
五分
榖雨日在昴二度大強去極七十七度影二尺五寸
立夏日在畢七度去極七十三度影二尺五寸
小滿日在參四度去極六十九度影一尺六寸九分
芒種日在井二度半弱去極七十七度少弱影一尺
六寸八分
夏至日在井二十五度半弱去極六十七度強影一
尺五寸
小暑日在柳三度大弱去極六十七度影一尺五寸
大暑日在星四度強去極七十度影二尺
立秋日在張一十二度少弱去極七十二度半弱影
二尺二寸五分
處暑日在翼九度半弱去極七十八度半弱影二尺
三寸少弱
白露日在軫六度大強去極八十四度少強影四尺
二寸五分
秋分日在角五度少去極九十一度半弱影五尺五
寸二分
寒露日在亢八度少弱去極九十六度大強影六尺
八寸五分
霜降日在氐十四度少強去極一百八十二度強影
八尺四寸
立冬日在尾四度半去極一百七度少強影一丈八
寸二分
小雪日在箕一度大強去極一百八十一度弱影一
丈四寸
大雪日在斗六度去極一百八十一度弱影一丈二
尺五寸六分
新安陳氏曰四分度之一者周天少度外其零數有
一度四分中之一分也以對周歲全日外其零日亦
有一日四分中之一分所謂四分日之一也九百四
十分為百其二百三十五分即四分中一分九百四
十分日之二百三十五即四分日之一也月一日不
及天十三分有竒是不及日十二度有竒積二十九
日零四百九十九分而月與日會四百九十九分是
六時零三刻弱也二十九日零六時三刻實為一月
十二會得全日三百四十八乃十二箇二十九日餘
分之積以日法算之其五千六百四十分該六日而
得六者得六日也零者尚有三百四十八分三百四
十八日加六日一歲通三百五十四日此一歲小歲
之數也十九年閏餘通得二百單六日須置七閏月
所以每十九年或二十年必氣朔同日者一番也然
一歲只有三百五十四日而經云期三百有六旬有
六日何也此一歲大歲之數也蓋今年立春到明年
立春二十四氣全數並有三百六十五日零二十五
刻即四分日之一以二十五刻當一日舉全數而言
故曰三百六旬有六日也二氣為一月必有三十日
零二時五刻始交後月節氣合二十四氣該三百六
十五日零二十五刻此氣盈之溢數也十二月有六
小盡者此數朔虚之虧數也一朔無三十日全非朔
虚而何二氣必三十日添二時五刻非氣盈而何節
氣之有餘與小盡之不足二者並行而不悖因此有
餘不足而置閏于其間二者參合而交相成兹其為
萬世不能易之妙法歟
中星位
二十八宿迭見南方午位即中星也
正月(上旬日在女初昏胃見南方午位中旬日在虚初昏昴見南方午位)
五月(上半月日在觜初昏翼見南方午位下半月日在參初昏軫見南方午位)
六月(上半月日在井初昏角見南方午位下半月日在鬼初昏亢見南方午位)
七月(上旬日在柳初昏氐見南方午位中旬日在星初昏房見南方午位)
十一月(上半月日在尾初昏室見南方午位下半月日在箕初昏壁見南方午位)
十二月(上半月日在斗初昏奎見南方午位下半月日在牛初昏婁見南方午位)
(本朝推步太陽纏度以定昏旦中星)
冬至日日在箕五度每歲以冬至日度為首冬至日
在箕五度日與天會其日寅時初二刻天運始于寅
日行亦始于寅按推步之法以璇璣玉衡圖天盤轉
輪推步至辰時初初刻日欲出以前九十一度則見
軫宿在午為旦中日入之際加申時正四刻以後九
十一度則見壁宿在午為昏中後八日自寅時初初
刻順行十二位已退一位過丑
小寒日日在斗十一度將斗十一度自丑時順行至
卯時至二刻日始出則見角宿在午為旦中至午時
正一刻斗宿在午井宿在子為日中順行至酉時初
初刻則見奎宿在午為昏中順行至子時初四刻斗
宿在子井宿在午為宵中
大寒日日在牛四度後四日入子女二度其夜子時
初四刻女宿在子柳宿在午諸星居垣入局順行至
夘時正二刻氐宿在午為旦中自夘時順行至午時
正初刻女宿在午為日中自午時順行至酉時初初
刻胃宿在午為昏中
立春日日在虚四度其日子時正一刻虚宿在子諸
星居垣入局而星宿在午為宵中自子至卯時正一
刻房宿在午為旦中自夘至午時正初刻虚宿在午
為日中自午至酉時正一刻虚宿在酉昴宿在午為
昏中
雨水日日在危九度其夜亥時正四刻危宿順行至子
時而張宿在午為宵中自子順行至夘時正一刻尾
宿在午為旦中自夘至酉時初二刻畢宿在午為昏
中後四日入亥危十三度
驚蟄日日在室九度其夜子時而翼宿在午為宵中
夘時尾宿在午為旦中酉時觜宿在午為昏中
春分日日在壁五度後七日入戌圭二度其日戌時
諸星居垣入局自戌時順行至子時正初刻奎宿在
子角宿在午為宵中自子至夘時正二刻斗宿在午
為旦中自夘至午奎宿在午為日中自午至酉井宿
在午為昏中
清明日日在奎十一度自戌時正二刻順行至子時
正初刻角宿在午為宵中順行至卯時初三刻斗宿
在午為旦中自夘順行至酉時正二刻井宿在午為昏
中
榖雨日日在婁九度後八日入酉胃四度具日在酉時
諸星居垣入局其夜子時正初刻胃宿在子氐宿在
午為宵中夘時女宿在午為旦中酉時柳宿在午為
昏中
立夏日日在胃十一度午時胃中夘時女中子時氐
中酉時柳中
小滿日日在昴十度後九日入申畢七度子時心中
午時畢中夘時危中酉時張中
芒種日日在畢十三度中星同前
夏至日日在井二度後八日入未井九度其日未時
自井宿順時至酉時角宿在午為昏中子時斗中夘
時奎宿在午為旦中午時井中酉時軫中
小暑日日在井十七度子時斗中午時井中夘時奎
中酉時角中
大暑日日在鬼一度後七日入午柳四度五時正初
刻柳宿在午為日中酉時氐中子時女中夘時胃中
立秋日日在柳十三度中星同前但度數不同
處暑日日在張七度後九日入巳張十五度午時張
宿在午為日中子時危中夘時畢中酉時心中
白露日日在翼五度其日午時翼中子時室中夘時
觜中酉時尾中
秋分日日在軫一度後十二日入辰軫十度其日午
時正初刻軫宿在午為日午酉時箕中子時壁中夘
時參中
寒露日日在軫十五度子時奎中夘時井中酉時斗
中
霜降日日在角十一度後十三入夘氐二度其日午
時正初刻氐宿在午為旦中酉時女中子時胃中夘
時柳中
立冬日日在氐五度子時胃中夘時柳中午時氐中
酉時女中
小雪日日在房四度午時房中子時昴中夘時星中
酉時虚中後十一日入寅尾四度夘時翼宿在午為
旦中午時尾中子時觜中酉時室宿在午為昏中
大雪日日在尾八度中星同前
夫太陽歷宿以二十八宿為經日月五星為緯上古
聖人制立璣衡法天地自然之運夜考中星晝驗日
晷以察經星之所在測推日月五星之纏度而推步
之法則以日度為首周天三百六十五度四分度之
一將大陽所至之度按節逐氣逐時逐刻隨其運轉
而步測之自不爽也
圖書編卷二十六
