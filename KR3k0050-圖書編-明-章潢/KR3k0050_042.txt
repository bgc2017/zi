圖書編卷四十二
明章潢撰
雲南圖敘
雲南古梁州裔境地崇岡&KR1005;嵲激澗縈紆城郭人民
夷屬十七時恬則蟻屯蝟聚有事則禽駭獸奔蓋人
自為險勢難統一者也必知其要領則雲南臨安大
理永昌鶴慶楚雄頗號沃壤然元(元江)安(臨安)路納交趾
金(金齒司後改設永昌軍民府)騰(騰衝)地擁諸甸瀾滄聯絡寧(永寧)麗
(麗江)曲靖彈壓烏蠻(四川烏撒烏蒙等府是)王公設險於斯要矣
而土酋大者元江武定景東麗江小者姚安北勝鄧
川霑益(鄧川屬大理霑益屬曲靖俱州)并以兵力稱桀向背靡常蓋
自麓川難夷(正統土酋任思發以麓川叛嘗發兵討平)滇境粗安則沐氏
(黔國公)世與有力焉惟尋甸一帶風土絶異兵衛漸疎
故諸羅(武定諸川等族俱羅夷)搆釁相尋而木邦孟密亦恃其
險遠至今不聞悔禍咎在撫綏失策本無置制可言
然滇南北向中州必假道貴陽(貴州)而後進稍值兵梗
坐令隔絶則滇池之達馬湖(四川屬府)武定之達建昌(四川)
(行都司屬衛)川陸具存久而榛塞在今日所宜亟講而萬
里投宦類難得人則夷情蠢動未為無故此尤不可
不慎也
沿革
古梁州之南境為徼外夷地漢置益州郡領於益州
部刺史自唐至宋為蒙氏段氏所據元置雲南諸路
行中書省及肅政廉訪司于中慶又置曲靖等路宣
慰司于曲靖臨安等處宣慰司于臨安大理金齒等
處宣慰司都元帥府于金齒本朝置雲南等處承宣
布政使司都指揮使司提刑按察司並治于雲南府
云
雲南等處承宣布政使司治雲南左右布政使二左
右參政四左右參議三領府二十有二内羈縻十一
屬州三十有八内羈縻十一縣三十有三内羈縻二
長官司十宣慰司二宣撫司三總為里六百二十有
四戶一十三萬二千九百五十八口一百四十三萬
三千一百一十夏秋二税共米麥一十四萬五百八
十八石
鹽課提舉司黑白等鹽并額辦本折色小引鹽五萬
六千九百六十五引
雲南都指揮使司(隸右軍都督府)都指揮三内掌印一僉書
二領衛一十有七(屬所一百六安撫司三長官司三)守禦千戶所一
十有二本都司所屬漢土韃馬步官軍八萬一千四
百餘員名
提刑按察使司按察使一副使僉事分道四(普安)
(金滄臨元洱海)
欽差巡撫兼贊理建昌畢節都御史一
巡按御史一或清軍御史一(俱駐雲南)
欽差征蠻將軍總兵黔國公一(世守雲南)
雲南各府州縣煩簡
雲南府其名春秋時滇國漢益州後漢建寧晉晉寧
(煩)其屬州四縣九附郭昆明(二十七里煩冲)外富民(三里僻簡無瘴)
宜民(四里僻簡)晉寧州(五里簡)屬歸化(二里簡僻)呈貢(四里冲)安寧
州(十里煩)屬羅次(三里僻簡)禄豐(二里簡冲)昆陽州(四里簡僻)屬三泊
(二里僻)易門(三里)崇明州(九里簡少賊少瘴)其形勝東距爨東南
屬交趾西摩伽陀北接土番東北際黔巫山明水秀
會要之地其俗諸夷種類非一其俗習尚各異
大理府其名永昌(煩冲)其屬州四縣三附郭太和(六十六里)
(煩)趙州(八里煩冲)屬雲南(十五里煩冲)鄧川州(十二里冲簡瘴)屬浪穹(二十)
(五里簡僻有山賊夷漢雜)賓川州(十二里簡有瘴賊)雲龍(二里有軍民總管)長官
司一為十二關(煩無瘴)其形勝百里二關峭山深塹其
俗本于漢地雜百夷民多士類
臨安府其名通海建木秀山(煩)其屬州五縣四附郭
建水州(八里煩冲)外石屏州(八里簡僻微瘴)阿迷州(十四里簡瘴)寧州
(七里簡瘴)寧遠州(七里無瘴)通海縣(二里僻)河西縣(四里)嶍峨縣(七里)
(瘴)蒙自縣(十五里)長官司九其形勝雲南極邊廣西都
會北澂江西楚雄南隣交趾其俗士質野民愚傲僰
爨二種最盛
楚雄府其名威楚(無瘴無賊漢多夷少煩)其屬州二縣五附郭
楚雄(十里煩冲夷)廣通(四里簡僻)定遠(五里煩僻)定邊(五里簡僻)&KR1095;嘉(一里)
(簡)南安州(五里無瘴有賊)鎮南州(五里簡冲)其形勝當陽之地南
瞰金齒北距羅婺東接昆若諸郡西連大理最為大
部其俗好訟崇釋漢僰同風
澂江府其名河陽(無瘴)其屬州二縣四附郭河陽(六里煩)
江州(二里有瘴賊)新興州(二里簡僻)路南州(三里無瘴)屬邑市(一里)其
形勝跨𤾉溥倚湧拔面撫仙背羅藏山明水秀其俗
蠶衣耕食質野富強
蒙化府漢為益州郡地知府土官其名唐陽瓜(微瘴多夷)
其形勝四山環堵北距點蒼襟帶西珥其俗狼悍
景東府古桾南地漢時未有其地唐時南詔蒙氏為
銀生府之地知土判流其名開南(八里有瘴賊)其形勝徼
外荒僻其俗民多百夷不通漢書
廣南府其地宋時為特磨道儂智高之裔居之其名
元廣南知土判流(六里簡)其屬州一富州(四里)其形勝山
崖高峻道途﨑嶇一夫當隘萬夫莫入其俗地多儂
人沙人好鬭訟
廣西府其地梁州界古滇國牂牁郡(無瘴有賊)其屬州三
師宗州(十六里簡僻)彌勒州(十六里)維摩州(十六里)其形勝瞰
廣西距交趾山谷幽阻其俗生蠻四種附十八寨守
禦千戶所
鎮沅府其地古西南極邊濮洛雜蠻所居唐時南詔
蒙氏為銀生府之地土知同流(八里僻)長官司一谷禄
寨其形勝依山為郡其俗婦勤蠶績務耕作信巫祝
鬼
永寧府其地昔名樓頭睒地接吐番又名答藍唐時
屬南詔蒙氏知土同流(四里有瘴賊山夷)長官司四(俱永樂中置)
其形勝襟麗江帶三湖山川險阻其俗朴野勇厲
順寧府其地本蒲蠻名慶旬宋以前不通中國雖蒙
氏段氏亦莫制元泰定内始内附知土判流(二里有瘴賊俱)
(夷)其形勝南面負山並立如門一中有路﨑嶇險隘
其俗惡甚于諸夷
曲靖軍民府其名漢興一唐南寧蒙氏石城(有賊無瘴煩)
其屬州四縣二附郭南寧(三里冲)外亦佐(三里無瘴有賊)霑益
州(十四里)陸凉(六里)馬龍(四里)羅雄(三里僻)其形勝東通兩廣
西接四川北連貴竹南上滇藩四達要衝盤水之固
其俗力耕好訟
姚安軍民府其名漢弄棟知流同推土其屬州一縣
一附郭姚州(四里半)大姚縣(四里半僻)其形勝崇山脩谷平
疇廣州其俗野悍勇事勤耕作
鶴慶軍民府(十三里)其名鶴川其屬州二劍川州(十八里僻)
順州(三里)其形勝左麗江右劍湖蠻嶂明秀其民州宇
修整性剛
武定軍民府知土同推流古滇國地其屬州二縣三
和曲州(七里僻)屬南甸(四里半)元謀(五里僻)祿勸州(八里)屬石
(六里革)其形勝東赬緩西姚褒四維千里削壁懸巖水
甘草茂最宜蓄牧其俗男女混雜難治
尋甸軍民府其名元仁德(五里無瘴)其形勝西接中慶東
連曲靖川原平衍可耕其民有四種
麗江軍民府其民麗江知土同流(無瘴)其屬州四縣一
附郭通安州(十三里僻)外寶山州(六里僻)簡州(四里)叵津州(六里)
(僻)臨西(二里邊)其形勝東麗水西瀾滄南大理北吐番
横連千里雄據九賧種類有四麽些玀玀怒人古宗
沅江軍民府其地古西南夷極邊唐南詔蒙氏屬生
銀節度長官司一因遠羅必甸附郭知土判流(八里僻)
其形勝界連交趾
永昌軍民府其名古哀牢漢永昌(無瘴)其屬州一縣二
騰越州(八里)保山縣(十八里煩劇)永年縣(八里微瘴夷猓雜)安撫司
一潞江長官司二鳳溪施甸
騰衝軍民指揮使司漢為永昌郡西境(此段即金齒)
孟定府舊名景麻元為孟定軍(五里知土)
孟艮府蠻名孟掯自古不通中國國朝永樂四年來
歸附其俗同木邦八百(知土多瘴)
北勝州其地唐貞元中南詔異牟尋始開其地名北
方睒徙彌河白蠻及羅落麽些諸蠻以實其地號成
偈賧其名善巨(十五里僻)其形勝地廣人稀九龍山高可
萬文巔四顧千里
瀾滄軍民指揮使司州一蒗蕖(三里)其地元為北勝州
新化州(五里)即馬龍他郎甸改舊阿僰諸部蠻所據元
時内附
威遠州其地唐南詔銀生府舊為濮落雜蠻所居大
理時為白夷所有(四里)其俗勇健走險如飛
灣甸州蠻名細賧元時内附(五里)
鎮康州蠻名石賧本黑僰所居元時内附(六里)
大侯州蠻名孟祐白夷所居元時内附
車里宣慰司蠻名車里倭泥(皆土官)本朝洪武入貢置
司所轄惟百夷一種
木邦宣慰司舊名孟都一名孟邦元時立木邦路領
安撫司一孟密
孟養宣慰司地名香栢城
緬甸宣慰司古西南夷
八百大甸宣慰司即八百媳婦國元時招撫本朝洪
武入貢置司
老撾宣慰司其俗呼曰撾家即古越裳國朝永樂三
年入貢置司原無城郭江源通交趾暹羅入海
干崖宣撫司舊名干賴賧
南甸宣撫司舊名南宋
隴川宣撫司舊名麓川
者樂甸長官司本馬龍他郎甸猛摩之地
馬龍元時内附
鈕元長官司蠻名也兀自古不通中國國朝宣德七
年歸附
芒市長官司其地舊曰怒謀曰大枯賧曰小枯賧
按雲南在三代為荒服之地秦漢為西南夷唐為南
詔亦曰哀牢夷宋為大禮至元始郡縣之此沿革大
略也然以西南夷者其地界于西南以哀牢云者哀
牢山名在永昌以山名夷謂之南詔者蒙舍詔在諸
詔之南大禮國即今之大理此其名稱之梗概也然
夷非一種大段有三曰僰曰爨曰百夷僰雖一種所
居之地不同則所習之俗自異言語各為一家爨夷
亦然爨即玀玀是也有數十種百夷亦數十種玀玀
其居依山百夷則多近水僰處平原玀玀性剛而勇
悍百夷性柔而險惡僰人性疑而譎詐亦居之使然
也自漢而下或内附叛亂或相連屬或各據一郡恩
德所不能服法令所不能加不過羈縻之而已惟我
皇祖命將克平輿地悉入版圖爨僰皆為臣庶軍衛
有司犬牙相制漢夷雜處政布教行二百餘年淪膚
浹髓殆非夙昔之遐荒也惜乎深山窮谷人生其間
食無梁肉衣無文繡而皆刀耕火種衣氊服皮狼心
鴂舌無怪其然凡府州縣衛所總百三十五各府州
宣慰宣撫長官司又在滇西南之極邊皆百夷别種
形體各異其飾習染各異其尚飲食各異其味性惡
習陋自古不能變今漸染久之亦有稍革其故者矣
雲南承宣市政使司領府二十二曰雲南(滇國益州建寧晉國)
(昆州善鬭煩淳)曰臨安(建海建水秀山阿僰煩上)曰澂江(河陽羅伽甸無瘴)曰廣
南(持磨道知土判流簡)曰廣西(古滇國牂牁郡羈縻師宗彌勒無瘴有賊)曰楚雄(威楚)
(安州硪碌白鹿部銀生谷縣當筯僉無瘴賊有山漢多夷少煩)曰鎮沅(威遠州案板寨知土同流)
(判推少五里)曰景東(開南有賊知土判流八里)曰大理(大理國大理永昌郡羊苴咩城)
(煩無瘴)曰永昌(哀牢不韋博南金齒無瘴九里)曰蒙化(滄江知土微瘴夷多三十五里)
曰永寧(樓頭睒答藍麽些日月知茶藍有瘴賊山夷知土同流)曰順寧(慶甸蒲蠻有瘴)
(賊俱夷知土判流二里)軍民府七曰曲靖(益州郡味縣興古郡有賊無瘴煩)曰
尋甸(仁德為美歸厚無瘴五里)曰元江(惠龍威遠見知土判因遠羅必羅槃甸流假八里)
曰姚安(弄練姚州統矢還知流同推土)曰武定(昆州羅婺知土同推流)曰鶴慶
(鶴州謀統郡越祈治)曰麗江(麗水茶罕章無瘴知土同流)州二曰新化(馬龍它即)
(甸改)曰北勝(成紀鎮施州流同土僻十五里)都司一曰瀾滄(北勝州一蒗蕖)直
隸長官司六曰者樂甸夷名者島曰鈕兀(也兀)曰芒市
(舊地曰怒謀大枯賧小枯賧芒市蠻)曰孟璉曰茶山曰麻里軍民宣慰
使司六曰孟養(香栢城)曰車里(皆土官有瘴賊)曰木邦(孟都孟邦領安)
(撫一)曰老撾(越裳)曰緬甸(江頭大公蒲甘緬馬來安鎮國邦牙)曰八百大甸
(八百媳婦)宣撫司三曰干崖(于賴睒渠賴睒鎮西)曰南甸(南宋)曰隴川
(麓川年緬)禦夷州四曰鎮康(石賧知土六里)曰灣甸(細睒知土五里)曰大
候(孟佑知土四里)曰威遠(銀生府濮落雜蠻知土四里)禦夷府四曰孟定
(景麻孟定軍知土五里)曰孟艮(孟指知土夷衙門多有瘴賊)軍民指揮使司
一曰滕衝
處置
雲南遠在西南漢夷雜沓無事則狃於偏安有事則
互為桀驁積弊然也府屬如雲南臨安大理永昌鶴
慶楚雄足稱沃壤曲靖為入滇之路供億惟艱武定
當新造之區安輯為要元江景東麗江姚安北勝鄧
川霑益諸夷其情則鎮巡同心恩威兼濟方可稱治
至於旌别庶官責在監司撫字百姓責在守令惟求
得人而已
興農桑
滇處西南徼外人情苦饑寒而利衣食與吳會同風
土之宜農桑家之宜蠶與吳會同農稍知耕而蠶桑
則猥為長物置之耕而不桑必糜其耕之所入以易
衣耕以給食而衣資之一業而二者需焉奈之何民
不饑且寒也饑寒切身慈母不能有其子上安得有
其民奈之何民不窮且盜也民窮且盜矣而競靡好
華之俗又從而據之游賈以土著之不桑也販帛於
萬里因其從來之艱坐以賈價所售必倍焉土著以
積習之不桑也市帛於賈肆因其所需之急聽其要
市所酬必倍焉中土之一縑徼外之二縑也中土一
金之直徼外二金之費也生之無源而靡之復甚驅
富而之貧驅貧而之盜不桑使然哉故農桑王政之
急務而滇尤甚也
雲南沿革
夫滇周之百濮漢之西南夷也其類氐其屬靡莫其
人僰爨玀䝤域殊種别馬牛其風自楚蹻開疆秦政
類略通道始以名入中國漢始置益州郡其渠酋賢
栗朝貢内附厥後附叛不一諸葛亮南征益郡始平
唐蒙舍立國稱南說既皮羅閣築城自王尋以守將
起衅鮮于仲通計之唐軍盡戮宋鑒唐禍以玉斧畫
大渡河絶不與通然後段氏得以睨璆僰爨以長世
矣由斯以論置郡者令自彼就官非我設也朝附者
不讓不貢不告不王法非我飭也王之者幸借其力
威貽破蕃懸爵以答其功恩非我出也斧畫之者不
欲罷弊所恃以事無用威非我播也乃今日塹山堙
谷啟土披地矣方制提封同文共規拯溺龕暴布德
抗陵驅駒町為編戶更魋結為冠裳魁頭露紒解辦
請職燋齒梟瞷迴面革心絶鞮譯之𫝊撤稿街之邸
蓋自我皇祖攠善闡俘段明叩勤揚苴蹂轔平緬混
炎區而一之以及列朝休養生息利其貲用阜其財
源羣以師儒建之庠校以茂正其德而厚其生乃時
享歲貢入税給繇訓經鬯達文物昭宣莫不家有詩
書人襲組紱矣然夷考其世滇地雖逖天覆則同滇
族雖夷人性則一觸之可發豚魚自孚擾之可馴猛
虎亦服漢唐以来龍佑那漸出山林徙居平地是慕
中國之德也鳳伽異入朝得樂一部以歸是沿中國
之樂也西瀘令教異牟尋以祀嶽瀆改官號是法中
國之禮也段正淳遣使求經籍得六十九家是購中
國之書籍也惟中國德不能徠威不能讋恩不能綏
信不能通以故正朔不加羈縻弗絶非我祖宗大赫
威武無以犂其庭收其版章非我祖宗大修文德無
以牧其境釐其土俗肆我皇上嗣服罷採金之令以
藏富于民增北士之科不遺賢于野所謂帝德光天
率履不越成率俾有截之化巍巍乎信道遠三代術
長前世矣雖然未雨徹土無畏下民未濡戒襦可濟
終日故治不忘亂安不忘危者保邦之閎略也圖難
于易為大于細者馭世之遠猷也滇地安矣然疆徼
厄塞滇人治矣然華裔雜居即今熙洽日久釁孽少
萌卒有推埋胠篋之姦緩之鳥散急之虎咥非可走
尺檄而械致也山菁諸夷盤據險阻如放豚憚于罥
絡野鹿駭于牢籠非可按比伍而尋躡也土官裂壤
而守各顧其家幽明不分豪舉鼎立非有憚繩墨可
以拘束為也夫以不賓之地棲雜處之民間以無嚴
黜陟之官苟非事制曲防却顧長慮而簡節疎目廢
法弛威竊恐氣洩鍼芒提潰蟻孔民未得常寧地未
得常安也吾聞沅江臨安南通交趾金齒騰衝西擁
諸甸自曲靖迤北而東彈壓鳥蠻是不當稽關簡邏
搤其咽喉設候保圉謹察出入乎吾聞武定麗江姚
安北勝鄧川霑益繼雄兵力尋甸一路兵衛漸疎是
不當簡師征役庀賦訓戎覈土酋為率編部落為兵
乎滇欲假道必出貴竹萬一衝决何以禦之吾聞滇
池有徑可達馬湖武定可達建昌川陸綰轂捧蕪莫
啓是不當鑿磴增傳以通其道乎
入滇之路
滇土天下之達藩處夷落之中為中國屏敵其守與
内地異周禮孟冬之月有司坏城郭固封疆完要塞
塞徯徑此為備外者言之也若滇則孤懸萬里恃中
國以為聲援其地遼闊廣遠實東則西虚南顧則北
單弱不患無地而患無人以守外有窺伺之虞而内
有負固之漸如秦之函谷蜀之劍門一夫當關萬夫
莫開非如中州之四通五達一號召之間士馬雲集
無仰哺待救之難也嘗考自古入滇之路有三楚將
莊蹻略巴黔以西威定蜀楚其所由入則今之貴州
古之牂牁郡也南越以財物役屬夜即漢王然于乘
誅南越之威脅取滇土史稱牂牁江出番禺城下其
源在田州泗城之境與雲之廣南貴之普安實相接
壤輕舟東下徑達南海所謂南路也司馬相如持檄
喻西南夷諸葛武侯渡瀘深入皆由益部取道南中
非古所謂西路耶自昔經略西南掃蕩草竊其故道
章章若是此三道不通則全滇郡縣四望阻塞而扼
我之吭拊我之背勢所必致矣又以其形勢言之東
為黔中在今日為内地固勿論若南蔽元江元江之
外為車里此又外則為交趾西蔽永昌永昌之外為
麓川又外則為緬甸西北則為羈縻麗江以為捍蔽
此外則為吐番氣勢稍弱則吐番西伺南交外竊西
南諸夷不受約束此又其必者天寶間張處佗暴使
滇人唐有南詔之衂連結吐番終唐之世不入職貢
宋室不競遂棄為異域蒙段二氏崛據數百年計其
士馬不足當中國一大郡然窮天下之力不能下者
則以兵恃險遠下流仰攻形不便勢不利也我太祖
高皇帝削平僭偽混一區宇戡定西夷置立州郡二
百年來夷靺之風變為中土編辮之習易為冠裳一
方之人如脱隂翳而覩日月之昭融神功聖德輝映
古今矣然執事之間若有隠憂然者何也為滇人之
慮遠也且執事所謂紆遲驛遞則病於官綽遠侵掠
則病於民是固然矣然又有甚者夫中原之人入滇
其道里自西至者上荆門涉瀘水登陸陟烏撒自南
至者遡流上郴桂泛洞庭巨浸又數千里始達沅州
攀緣關嶺其鳥道盤欝苗夷出沒四旁於危磴中壘
土築堡憑高瞭遠晝柝宵鉦日晏啓閉游徼之兵負
弩尾躡而後敢啓行士旅往來若履虎尾而蹈春冰
猶或白晝之中剽人而奪之金如此而謂保百年無
事是目聽而耳食云耳不特紆遲而危險特甚故議
者紛然皆謂欲開通西南二路非無所考而漫為言
也嘗考求故道在昔固多岐矣其小小間捷之徑人
不得並肩車不得方軌者置勿論金沙江寬廣數里
自麗江而下吞納滇洱諸水徑達蜀江其為舟楫利
涉行道之人能言之太祖高皇帝諭潁川侯謂關索
嶺本非正道正道乃在西北聖謨具存乃土夷射利
倡言為梗一疏鑿之民固樂從昆明威楚羅婺之境
皆可揚帆至矣詢之土人稱僅有一二梗澁之處稍
加轉搬不過尋丈以天造地設之利棄之無用舛也
若東南之勢又大異是廣南一郡便於入粤而艱於
入滇去泗城不二百里而近晉安安龍商旅往來自
粤者日夜不絶在今仍為通衢且山徑平夷無盜賊
出沒所少者亭驛憩息耳土曠人稀原産銅礦誠於
此郡邇封許土著之民開鑿取利以其七與民徵其
三以為經營之費客貨往來仍禁土人私歛官為定
額稱資其入以助官費之不足移維摩州於隘地以
彈壓草竊不加賦於民而事集與跋涉黔中﨑嶇之
徑遠甚何憚而久不為此愚謂開通此二道無大費
而有巨利滇土故饒笮馬僰童髦牛礦碌諸産舟車
輻輳省負輓之煩百貨增直一利也通二廣綿枲繒
帛鐵釡遠方難至之物自此踵集滇民益以富實二
利也歲有荒歉可移民移粟三利也士旅往來無紆
遲間關剽掠之警人樂遊其土四利也流落邊徼老
幼孤寡得襁負生還五利也水浮與陸走勞逸相懸
人情孰不欲舍勞而趨逸者自此傳置資糧皆可次
第裁縮紓官民之困六利也此又其小者西南有事
調發滇南勁卒西可制蜀東南可控百粤其或滇中
有負固内訌之憂如蒙之割據皮羅思平之僣竊呼
召川蜀之兵自岷瀘西入揚旗搗壘則卭笮以南無
堅壁南檄百粤左言鳥章之士不數日抵安龍廣南
則鉦鼔相望於昆池其或外侮窺我門庭連掣三省
戰旅麻列蝟合西指則吐番徙幕南馳則交夷不敢
高枕而卧施長組問包茅不入則哀牢以西稽首納
琛不敢猶豫趦趄利害較然明若觀火執事者毅然
行之吾滇人萬世之利也豈特士旅之便已哉
控制雲南
天子統一海内區宇廣矣臣民衆矣其體國經野不
得不畫為畿省郡縣之界以責成羣工者勢也然畿
省郡縣之既分則監司守令各司其事雖有部院總
之於上而各省界分勢散孰從而聯屬之哉觀成周
分封千八百國各有方伯連率得專征伐以為之屏
翰此自古帝王統馭疆宇使小大相維犬牙相制之
策也我朝統有兩畿十三省外如九邊雖信地各分
矣而薊遼宣大關陜又各設總督以聯之内如各省
雖疆界各别矣而兩廣南贛鄖陽亦各設總督以聯
之獨雲南界在萬里外孤懸一隅其所通之道特藉
貴州九驛以為往來萬一中阻則彼此懸隔鄰邦軍
旅雖衆且強而救援無可通之途勢可隠憂莫此為
亟也况土官各巢穴其中唇齒黨結雖省會數郡號
稱文物未免軍民華夷雜處其獷悍之性雖平居未
易制馭苟變生不虞役又何所忌憚而不逞其跳梁
之習耶近有議者謂自古入滇之路有三今之貴竹
其一也而鳥道紆遲險峻可危莫若西南疏鑿金沙
江由水路以達于蜀東南經營廣南郡自普安安隆
由陸以達于粤三路俱通公私兩便此亦一說也豈
所以為聯屬之道哉彼曲靖古益州地也古人既可
以益州而統轄乎曲靖今獨不可以曲靖而聯屬於
益州耶為今之計欲鞭撻蟒酋恢擴侵疆固宜廣儲
蓄振軍旅以張其薄伐之威使羈縻屬國皆帖然讋
服不敢觀釁肆毒廼滇中之急務也苟論久安長治
之策莫若於四川雲南貴州三省擇其形勢接壤照
南贛汀漳各割郡縣合為總鎮方其無事也則合數
郡土著之兵而訓練之有方合數郡土産之物而儲
蓄之有素屹然坐鎮三省之界凡各土酋自將畏憚
歛戢而潛消其跋扈之心矣及其有事則聲息朝聞
暮可遣兵壓其境其視奏請動經半載然後調兵聚
糧以議𠞰撫者何可同日語也俟區畫既定物産漸
豐或金沙江水路可疏鑿焉即疏而鑿之無難也或
廣南郡陸路可經營焉即經而營之無難也况總鎮
所在則三省如臂運指使趨走服役山谷盡為通衢
而列郡之血脈經絡既以貫通雖各巢之險阻自將
習熟縱使一方啓釁而三省之兵糧皆在指顧間于
以扼其項拊其背而深入其阻郡縣其地皆不勞餘
力又不特鎮壓其格鬭彊梁之習已也何也我之勢
合則彼之勢分彼勢一分則隣境諸酋皆為我用我
之勢合則籌畫素定動中機宜不數十年間荒陬絶
域皆將用夏而變夷若曰開府設鎮未免歲費數千
金不知兵戈一動視月費數十萬者何如也况朝廷
無南顧之憂百姓免鋒鏑侵軼之苦一勞永逸策無
善于此者在司國計者加之意焉耳
議開金沙江
夷考金沙江之源出於吐番異域南流漸廣至於武
定之金沙巡司又東過四川之會州建昌等衛以達
於馬湖敘南然後合于大江趨于荆吳此其水之所
從經絡蓋南中西北之險也自漢武帝遣郭昌等開
益州諸郡西南之夷始通中國及孔明渡瀘南征七
擒孟獲六詔之地遂入華圖歴晉及隋以迄於宋各
酋之叛服靡常而漢法之羈縻難定故路之通塞因
之逮我太祖平定天下命將征西諭潁川侯傅友德
曰關索嶺本非正路正路在西北是誠神謀睿筭明
見萬里矣兹欲息東西兩路之肩拊滇雲百蠻之背
通諸夷梯航之道會三省聯絡之防則開導疏濬誠
有不可緩者節經巡按御史毛鳳詔等建議於前巡
撫都御史陳大賓等會議於後反復經畫不為無據
矣其事未竟成焉何哉所謂狃於苟安而惑於異說
者是已大約說之異者其端有四其一則曰由滇南之
金沙以達蜀之馬湖原非操舟縱楫之江水雖徑流
而山多巇嶮由東川之小江猫至闊州則有阿補溪
灘矣由闊州至烏芒則有虎跳大灘大流小流灘矣
故其奔騰衝撞之勢見者方懼心焉而憚其排鑿之
難成也其一則曰雲南尋甸之柯度以至馬湖之銅
厰溪原非經商往來之地沿江夷玀雜居跧山伏穴
易擾難馴竊弄鋤梃行將禦人矣故其桀驁忿鷙之
性聞者且戒心矣而畏其即次之或虞也况滇雲一
省接壤於蜀貴之間封疆之臣各為其土其為西蜀
計者則曰金沙江之路一通則當建之郵舍而設以
夫役其應支之直當必取給於蜀民大木之餘財力
久竭矣故滇雲之所利而蜀境之所不利也此又一
說也為貴陽計者則曰金沙之路既通則行商競便
於舟而憚勞於陸其轉輸之貨當必充斥於北路九
驛之道工商閴寂矣故滇南之所利而貴陽之所不
利也此又一說也噫是豈得為通方之利哉蓋天下
之大勢猶人之一身善養身者必使脈絡貫通然後
元氣壯而腹心賴之以榮衛善審勢者必使華夷通
道然後疆場定而根本賴之以輯寧故艮其限列其
夤者非衛生之術也任其壅塞而幸其暫安者非長
治之計也蓋四端之說雖殊而阻撓之心則一無意
於長慮者每憚其即事之難而有心於自便者又岐
於爾我之限此是非之所以未决而功之所由以未
成也殊不知灘石誠可懼也然則鑿龍門而闢伊關
者非其已試之功乎凡怒濤於中流者亦在乎去之
而已矣如人力必不可施即如蜀之新灘設為盤運
之夫亦可也夷玀固可戒也然則通西域而窮河源
者非其已行之蹟乎凡出沒於河濱者亦在乎撫之
而已矣如一時果未可馴則沿江一帶多設巡司亦
可也彼西蜀既以錢糧為難則經理之勞滇當獨任
其費而求借官帑以充之俟㩁商税以補之亦無有
不可者况滇之與蜀本有輔車之勢者也容可參以
彼此之念如是哉貴陽既以商販為病則貿遷之征
滇當稍寬於陸而舟車竝用以通之東西二路以分
之亦無有不均者况滇之於貴本有比隣之義者也
豈可乘以爾我之私若此哉是四者皆有調停處置
之法未見其為難也何足以惑吾之定見哉矧夫勞
於暫者豎永佚之功用之久也成周行之道蜀無協
濟之費而二省俱便貴省供應之勞而兩路經行尤
見其胥利耳又何害之足云抑愚猶有說焉滇去神
京甚遠凡惟正之供方物之獻歲時之朝賀冠蓋之
往來多士之計偕商賈之行貨如必舍舟而徒跋履
於萬里外肩負擔之勞任靻蹻之苦如之何不重以
自困也今若舍陸而登舟焉則由金沙而之馬湖非
有高山大川為之限隔也計程七晝夜可達非有曠
日持久為之濡滯也以此易彼孰得孰失孰易孰難
孰紆孰捷必有能辨之者何為畏難以自沮耶故曰
揭炬而度闇昧者明也乘舟而杭江湖者便也於其
所謂便者顧扞格而不行焉深昧於天下之大勢矣
又嘗稽古而有得焉宋藝祖得國之初尚未徧覩天
下之勢乃以斧畫大渡河曰此外非吾有也遂成鄭
楊趙段之僭元憲宗乘革囊及筏濟江進薄大理擄
段智與遂平西南之夷夫以宋主之畫河為界若有
得於閉關謝西域之意然而棄險以資敵其為謀也
疎憲宗之乘勢濟師似有戾於勤兵務遠略之訓然
能思患而豫防其得策也上此又利害之大較深切
而著明者也今六詔憑深阻峭疊嶂層崖土酋驕悍
易動難制劉安曰有野心者不可與便勢言當謹之
於微也今可不加之意乎矧雲省遠距京師萬有餘
里奏報相聞動經歲月宋祁有云喪羊於易患生無
備言當防之於豫也又可不加之意乎夫披輿圖而
覽形勝則經略不可不周度時勢而揣夷情則隄防
不可以不豫江路之開正所以撤諸箐之藩籬而聯
三省之脉絡析百蠻之巢穴而大一統之規模所謂
扼其項而拊其背奪其險以分其勢者胥此矣豈可
恤一勞而不為久安之計吝小費而不懷遠大之圖
耶
貴州圖敘
貴州古西南夷羅施鬼國地地里蠻夷並同滇境(雲南)
而山箐峭深地瘠寡利夷性猾詐殆有甚焉故泗城
州(廣西土官衙門)恣其狼吞同竊外戶則守在永寧(州名)芒部
(今鎮雄府)盤據廣土蹲伏北藩則憂先畢節若思南石阡
銅仁數郡界在鎮筸(鎮遠筸子坪俱長官司隸湖廣)酉播(酉陽宣撫司播州宣)
(慰司俱隸四川)夷峒之間鴟張豕突(諸夷常突出數郡寇掠)貽患實深
况地雜東川烏蒙諸郡(俱四川軍民府)師旅繹騷每與川湖
(四川湖廣)同其災害而軍民歲計又大半仰給於二省兵
荒交值時有弗繼之憂且水西普安凱里(俱土官地方)諸
酋富甲他夷地連肘腋逞姦首禍患豈一朝故知梟
獍之資不忘格鬭而爭彊奪職乃其兵端焉然夷虜
自相翦伐貴在因俗以時撫定不足煩國家力也
沿革
本西南夷羅施鬼國也元於此置八番順元等處軍
民宣慰使司都元帥府本朝太祖初以其地分隸廣
西四川雲南三布政司永樂十一年始置貴州等處
承宣布政使司都指揮使司提刑按察司並治于貴
州宣慰司云
貴州等處承宣布政使司治貴州左布政使一左參
政二(内清軍一總理糧儲一)左右參議三(内分守貴寧安平二道一分守新鎮道一)
(撫苗思仁二道一)領府八(屬州二縣六安撫司一長官司五十六)宣慰司一(屬長)
(官司十)州四(屬長官司六官廨附三衛城内一十一)總為里九十九戶一
十四萬八千九百五十七口五十一萬三千二百八
十九夏秋二税共米麥一十四萬八千九百四十八
石有零(湖廣布政使司坐派解納本司糧米一十萬二千四百石每石折解白銀參錢共該銀三)
(萬七百二十兩正四川布政司坐派解納本司糧米一十萬九千七百五十三石内五萬石每石折銀三)
(錢三萬石每石折布二疋每石徵銀二錢原運永寧倉今改豐濟庫布米二萬九千二百三十三石每石)
(折布二疋每疋徵銀一錢七分五釐綦江縣秋米五百二十石每石折銀五錢五分四川播州宣慰司坐)
(派解納本省豐濟平錢青平興隆黃平等倉夏秋糧米共一萬六百石零三斗六升八合四勺二抄五撮)
(焉撒倉秋糧米九千四百石烏蒙府起運烏撒倉秋糧米三千八百五十石東川府起運鳥撒倉秋糧米)
(二千九百石鎮雄府起運鳥撒秋糧四千九十二石四斗)洞蠻麻布二百五十九
條有零課程税鈔一十三萬六千四十六貫四千三
百八十八文税銀三百二十九兩九錢三分三釐九
毫
貴州都指揮使司(隸右軍都督府)都指揮三(内掌印一管屯一管操捕一)
領衛一十有八(屬所九十三長官司一十有三)守禦千戶所二本都
司所屬馬步官軍三萬七千四百一十七員名
提刑按察使司按察使一副使四僉事二分道
三(貴寧都青)(思石)
欽差巡撫兼提督湖北川東都御史一
巡按御史一或清軍御史一
欽差鎮守貴州兼提督清平等衛總兵一(駐宣慰司)參將
二(一駐永寧一駐鎮遠)
貴州宣慰司宣慰使二
貴州各府州縣煩簡
程蕃府本西南夷地苗獠雜居原係貴州宣慰所轄
至成化年間奏改府治今宣慰使司其屬長官司十
附郭為貴竹為水東為中曹為蠻夷為青山為劄佐
為龍里為百納為底寨為乖西蠻為養龍坑府長官
司十二為韋番為方番為洪番為卧龍番為金石番
為小龍番為大龍番為羅番為盧山為上馬橋為小
程為廬番其形勝東阻五溪西距盤江滇南門戶其
俗所轄夷種類不一習俗亦異舊皆撓邪之俗國朝
始漸詩禮登仕版
思州府其地昔楚之黔中其名唐寧夷簡其屬長官
司四附郭都坪(四里)都素(二里)施溪(一里)黃道(一里)其形勝連
溪峒扼槃弧其俗剛悍
思南府其地荆州荒裔春秋國為楚黔中其名寧夷
(煩)其屬長官司四水德(四里)祐溪(三里)朗溪(二里)蠻夷(羈縻)縣
二婺川(四里)印江(二里)其形勝牂牁要路山川險阻狸獠
所居
鎮遠府其地荆州南境其屬縣二附郭鎮遠(三里)外施
秉(一里苗民)長官司二卭水(五里)偏橋(二里無瘴)其形勝東通沆
水西接貴州習俗質野儉約
石阡府其地荆州南裔其名元石阡其屬長官司二
附郭石阡(五里)外龍泉(二里)其形勝南通鎮遠北距思南
其俗不事文墨
銅仁府古溪蠻地(苗賊出沒)其屬長官司六附郭銅仁(五里)
外提溪(一里)烏羅(三里)省溪(一里)大萬山(一里)平頭(一里)其形勝
東麻陽西思南北苗界南思州高山峻嶺其俗犵狫
勇譎
黎平府地旁夜郎漢屬牂牁郡(簡)其屬長官司十三
洪州(四里)潭溪(三里)八舟(二里)古州(二里軍民)西山(二里)湖耳(一里)亮
寨(一里)曹商洞(六里)歐陽(一里)新化(一里)中林(一里)赤溪(一里)龍里
(一里)縣一永從(二里)其形勝東連靖州西控生苗南通交
廣北達辰沅古荆州荒裔其俗兇頑鴂舌
都勻府舊為軍民指揮使司弘治中改軍民府其屬
州二麻哈(無瘴簡)獨山(僻夷瘴)縣一清平(瘴夷)長官司四都
勻平浪平州邦水(一里)其形勝北通平越南抵
南舟壤僻而險其俗鄙陋
普安州其地古夜郎秦黔中其名漢牂牁後漢興古
(簡冲)其屬所三樂民安南安龍
永寧州其地古荒服(簡瘴)長官司二慕役(四寨)頂營(三寨)
鎮寧州其地古荒服(簡瘴冲)長官司二十二營(寨二十九)康
佐(寨四)
安順州治馬頭山(簡)長官司二寧谷(寨二十九)西堡(寨四瘴)
金筑安撫司其地古荒服(好訟)長官司三為木瓜為麻
嚮為大華
普定指揮使司隸都司古羅甸國後為羅鬼犵狫可
&KR1902;苗蠻成居其名普川(安順州附)
新添指揮使司(二里)隸都司其地古荒服長官司五附
郭新添(二里)外小平(二里)丹平(二里)&KR0008;平(二里)丹行(二里)其形勝
東界平越西接龍里其俗土民貧
龍里指揮使司隸都司其地古西南邊長官司二
平伐(一里)大平伐(二里)其形勝襟山帶水夷地之勝其俗
雜醇疵尚儉朴
平越指揮使司(二里)隸都司其地古蠻夷名黎蛾里寨
長官司一楊乂
畢節衛隸都司地本貴州宣慰司荒服西南夷
清平衛(一里)古西南夷地隸都司(冲舊有清平平定長官司二)
安南衛其地古西南夷夷名尾灑(隸都司冲)
平壩衛其地古西南夷(隸都司冲)
興隆衛即清平衛
都勻即新添衛
赤水衛
安莊衛
烏撒衛
普市千戶所其地古蠻夷(隸都司)
貴州承宣布政使司(國初隸湖北雲三省永樂年始置布政司嘉靖始專開科)領
宣慰使司一(八番順元藏甲大萬谷落紅邊龍章大羅甕篷小羅暢水骨隆龍廣底窩曾竹)
(將臺)府八曰程番(南寧定遠古筑苗獠雜居先係貴州宣慰轄成化年間奏改府治)曰
鎮遠曰黎平曰都勻(舊為長官司今陞為府治)曰思州曰思南曰
銅仁曰石阡安撫司一曰金筑(吏目一)貴州衛四曰畢
節曰赤水曰烏撒曰永寧州一曰並市(舊為千戶所今改州治簡)
外衛六曰威清曰平壩曰普定曰安莊曰安南曰普
安州四曰安順曰普安曰永寧曰寧鎮軍民指揮使
司五曰新添曰平越曰龍里曰清平曰興隆州一曰
黃平
處置
貴州初屬四川行都司永樂間始置省治官則流土
相參民則漢夷錯處不當中土一大縣一線之路外
通滇南官軍月糧仰給川湖二省黎平寄治湖廣五
開衛銅仁僻處萬山逼近苗穴都勻程番與廣西接
壤土酋讐殺素稱難治鎮遠當湖廣之衝面水背山
險頗足恃思州石阡孤懸一隅勢可隠憂惟思南城
下有江足通舟楫商賈行旅比之他郡不甚蕭條大
抵貴州開省原為雲南無貴州是無雲南也内安外
攘其撫鎮大臣之責哉
山川形勝
九州封域各有山川所以表壯觀占靈毓也天下山
川之險貴州為最所至峰巒絡繹巉巖連雲插漢衆
水之行懸崖穴地横斜詰曲如龍蛇狹處纔容獨木
舟而深或至十餘丈斯亦竒矣然幽崖巨箐或反為
盜賊淵藪岸高石狠舟楫灌溉兩無功焉其利害多
少可得而知也
風俗
昔人謂繫水土之氣謂之風隨君上之情謂之俗然
十五國風其美與惡皆繫于上而俗因以成則水土
固世所論也貴州土著蠻夷族類實蕃風俗亦異大
抵標枝野鹿醇樸猶存各軍衛從自中原因沿故習
用夏變夷胥此焉恃彼至愚無知者或反見變於夷
重以江右川湖敗商流徙罷役逋逃多為姦詐誘羣
酋而長其機智而淳樸浸以散矣班史謂箕子以禮
義化朝鮮其俗甚美郡初取吏于遼東吏見民無閉
藏及賈人往者夜則為盜俗稍益薄以今貴州觀之
得無類是也乎然則敦本實戢奸暴以美教化而厚
風俗是在長人者加之意焉耳
戶口
民數者庶事所自出以多為貴不可不知也貴州四
面皆蠻夷所可知者各府若衛軍民之數其寥落也
蜀中江右之民僑寓于此者甚衆買田宅長子孫者
蓋多有之蜀中江右既不得其用而視貴州官府亦
漠然若不相干是併失之矣謂宜分别税戶承佃營
生等第而籍為見税戶俾與主戶錯居共役願投軍
者亦編入行伍庶戶口增而軍民不至重困矣
財賦
天下布政司十有三而貴州為最後故財賦所出不
能當中原一大郡諸所應用大半仰給於川湖頃因
有事銅仁盡所取于川湖者不足以供銅仁一歲之
費不知諸所應用復何以給之是故開荒蕪教樹藝
籍鴈戶減戍兵皆今日所不可緩者議者又欲割川
湖之地以易每歲數萬金之供天下一家彼此何間
當事者儻以上聞以吾君包荒不遐遺之盛德宜無
不可者不然貴州之財賦吾不知其所終也
徭役
古者用民之力不過三日凡起徒役毋過家一人以
其餘為羨惟田與追胥竭作其重民之力如此貴州
軍民雜處民固夷也雖租賦徭役略倣中原而椎髻
鳥言終駭官府故有司之役惟漢人軍衛之役惟卒
伍而諸夷當役于官府者又各以漢人卒伍代之而
取其直焉是漢人卒伍一身而衆役萃矣又其弊也
直不可得役不能免乃使衆漢人卒伍共佐之是衆
人一身而衆役萃矣嗚呼欲求歲不過三日家不過
一人何可得也易曰通其變使民不倦長人者盍務
諸
職官
宋人有言荒陬絶域親民之吏貴得其人也苟非其
人則冤民無由申訴勢必為亂而歴代銓選反以内
地為重以邊方為輕何倒置之甚哉竊謂貴州游宦
之難又有甚焉蓋其所治者蠻夷也縱得其人亦往
往難之守令以下授官不赴者十七八也不知孔子
欲居九夷與謂忠信篤敬蠻貊可行者非歟乃若土
官襲替非赴部不得官固有要之不行甘心混羣醜
者其情亦可憫矣
議兵食
貴藩越在荒徼四望夷區孤懸鳥道猶然捍川湖抗
滇中諸苗或狶突非時竊發緩而撫綏急而創艾制
夷則需兵治兵則需食猶水之必舟而舟之必擑也
夫烏得而闕一焉今之軍伍半折丁壯阻消為宜詳
覈所部悉清勾之使原伍漸還名不浮籍而又嚴逋
逃之禁重督邏可譏闌出入毋令以賄脱伍者如是
則軍復矣夫貴雖僻壤置衛十八各兵千餘誠得盡
勾數萬之衆在也何憂兵寡今之屯田虚冒悉入豪
右為宜大索侵沒董以重法必歸之軍無論賦盈而
又嚴課耕之令督之總管别勤惰而考成焉如是則
屯復矣夫貴雖瘠土而屯多田每衛各若干誠得盡
種九年之蓄在也何患食匱或者謂勾軍必假於緩
期而抽丁可議以為助貴之墾田科糧而無差有差
之糧率資以影射兹量其糧而起丁役既足以塞弊
孔時而訓練之又足以佐軍伍此固一筴也或者謂
與其抽丁而充伍莫若募民以墾田貴地多不宜稻
而宜薺菽之類今蓬藋者半則無可耕之民故也州
民僑耕思銅蓋亦有之其以開曠益募川湖附民以
漸墾之先給其資暫復其税且又查所墾之田與戰
功同賞彼冒首功而徼國爵者比比然豈若此為實
用猶古孝悌力田意耶夫耕作日廣則生聚日繁積
之歲月科田且蕃夫然後從而起丁焉則人樂趨命
而不妨夫募耕之意矣况足食則兵自足此又一筴
也
圖書編卷四十二
