圖書編卷八十一
明章潢撰
吏曹總敘
人君代天子民故曰天子冡宰不過天子家相耳名
曰天官豈尊之以空名哉盖冡宰百官之長百政所
從出也雖太宰少宰内宰宰夫各有攸司凡外而王
朝中而王宫上而九重之闕失下而庶僚之臧否皆
其所統也夫無所不統者天也天官之職得而司之
無非奉若天道佐天子以統理天下之治也書曰亮
天功曰代天功皆此義也天運三百六十五度而七
曜列宿莫不旋繞萬物資以生殖故天為羣物之祖
天官統三百六十屬而百司庶府莫不厲翼萬民頼
以康阜故天官為百寮之長然則官以天名豈他官
可得而並哉虞九官其長使宅百揆周六官太宰掌
建邦六典任大職重有如此秦漢建置失尚未遠柰
何宫中府中本一體也厥後内外分而宫中之事非
冡宰所得聞矣治軍治民本一事也厥後兵農分而
武職之仕非冡宰所得與矣其所掌者特銓選官職
考課殿最以黜陟之耳然其職雖分天官之名唐宋
以來如故也我朝改為吏部尚書即周大官卿也侍
郎周少宰也所屬四司文選驗封稽勲考功雖未必
如周冡宰所統之全然官司職掌乃天下民命所係
其銓選考課皆掌之天官故自代天子民之意觀之
孰非天乎果循天官之名體上天仁愛元元之心不
執一已意見以品秩天下之賢才不徇一已愛憎與
人之毁譽以進退天下之能否為民擇官因材授職
資格祗以限凡品要地必以處仁賢久任超遷並行
不悖汲引一天之公也甄别一天之明也勲爵頒之
生前贈諡錫之身後一天之所以彰有德也庶乎天
官名稱其實否則天之視聽在民而下負生民其䙝
天負天為何如哉
前古官制或紀之以鳥或紀之以雲非後代之所沿襲無論已而
後之所凖以為法者非虞廷之制乎九官治内十二牧治外其屬
不詳而大略不出此何其簡而要也然古人稱無為而治者必曰
有虞豈虞廷官制獨與後代異哉各代因革不盡同揆之九官
十二牧不甚相遠而其居九官者果如禹稷契臯陶伯益其人
乎夫禹稷契臯陶伯益聖人也其才各有所長故稽之虞書禹
長於平水土而官司空稷長於播百穀而官后稷契長於敷五
教而官司徒臯陶長於明五刑而官士以至垂之工益之虞夷
之禮䕫之樂龍之納言其官之所職者孰非其所長者况禹長於
水土之平不恥其不善明刑設舉禹明刑恐未必如臯陶而以治
水責之臯陶想未必愈於禹也稷長於百穀之播不恥其不善
敷教設舉稷敷教恐未必如契而以播穀責之契想未必優於
稷也是以羣聖人之德而其長不相兼且終身未聞其兼官亦
未聞其改官也故德懋懋官舉能其職終身不更其所長如史
遷之終於史韓柳之終於文李杜之終於詩各以一長名家此
所以地平天成五穀熟而五教敷禮樂刑政莫不底績虞廷百
寮師師熙帝載亮天工用是道也况設官本以為民也故臯陶
謨曰在知人在安民又曰知人則哲能官人安民則惠黎民懷
之仁知並行此乃帝王設官為民之本意也是故孔子因樊遲
問知曰知人問仁曰愛人舉直錯諸枉能使枉者直知人即所
以愛人也觀舜有天下選於衆而不仁者遠可見矣孟子謂知
者無不知也當務之為急仁者無不愛也急親賢之為務而
急務即在親賢也觀堯舜之知不徧物仁不徧愛人而先務急
親賢可見矣後代不明仁知合一之學故學之平日者非所用
也用之他日者非所長也貢舉視浮言為品題銓選循資格為
遷轉今日握銓衡明日司錢穀今日掌禮樂明日司刑獄舉羣
聖人不能兼者責備於一人即平日未嘗問學者取辦於一旦
上之人不問其能與不能而任之官下之人不自知其能與不
能而當其事上下蒙昧苟且塞責知人者誰乎安民者誰乎鰓
鰓然祇詳於官職煩簡之論抑末矣又安望虞廷之盛治乎嗚
呼讀尚書而考官制深於虞之九官十二牧周之三公三孤有
深慨焉志虞周之治化者幸無視此為儒生之常談云
太師太傅太保惟兹三公論道經邦燮理隂陽官不
必備惟其人
少師少傅少保曰三孤貳公弘化寅亮天地弼予一
人
冡宰掌邦治統百(官均四海)司徒掌邦教敷五(典擾兆民)
宗伯掌邦禮治神(人和上下)司馬掌邦政統六(師平邦國)
司寇掌邦禁詰姦(慝刑暴亂)司空掌邦土居四(民時地利)
六卿分職各率其屬以倡九牧阜成兆民
胡安國曰古者三公無其人則以六卿之有道者
上兼師保之任冡宰或缺亦以三公下行端揆之
職禹自司空進宅百揆又曰作朕股肱耳目是以
宰臣上兼師保之任也周公為師又曰位冡宰正
百工是以三公下行端揆之職也所以然者三公
與王坐而論道故惟其人而冡宰統百官均四海
亦不易處也吕祖謙曰三公無職而六卿有職者
也三公論道而六卿行道者也以三公兼六卿合
本末精粗於一原也
周官總論
設官所以為民也盖天本為民而立君所以君亦為
民而設官周官一篇自後世觀之不過設官之制云
爾然一則曰綏厥兆民一則曰永康兆民故公孤燮
理隂陽寅亮天地孰非為民計耶周禮一言纖悉具
備其中雜錯且未暇論然於公孤論道弘化罔及焉
是詳其目而未揭其綱故愚謂論周之官制當以周
官為凖但其所載者特設官之制度已耳乃云學古
入官云不學墻面而惓惓於學焉何哉云功崇惟志
業廣惟勤惟克果斷乃罔後艱云恭儉惟德毋載爾
偽作德心逸日休作偽心勞日拙其所以辨析學術
者何其詳哉盖公孤惟其學也所以論道經邦貳公
弘化弼予一人者為有自也六卿惟其學也所以各
率其屬以倡九牧阜成兆民者為有自也周官法度
之中本寓夫關睢麟趾之意此可見矣秦漢以來官
制固多與周官不合然於弼君綏民之學鮮不視為
迂談又何怪其治之不古若也是故古人視政與學
為一本之學以逹之政此治之所以日隆後人視政
與學為二詳於政而略於學此治之所以日替惟我
朝官制公孤六卿大略與周相似不惟廊廟以六典
建官而内外各官亦莫不以六典視事漢唐宋殆不
侔矣特成周以鄉三物立教則其所謂學者端有出
於舉業之外也今士君子其學之平居與設施於民
上者視成周為何如噫真知天之所以立君君之所
以設官之意而後可以語周官綏康兆民之旨
按公孤之職夏商以前未有也其名始於此者舜命
禹總百揆高宗爰立傳說作相則周前未聞有是名
矣噫立公孤而以六卿兼之是即揆相之任歟我朝
稽古定制革去前中書省倣六典立六部而公孤之
職間以六卿兼之亦成周意也噫近時祗為武職兼
官死後贈典果盡得周官之意歟
公孤六卿總論
潛學稿曰唐虞稽古建官惟百夏商而下稍繁矣亦
職用倍周三百六十屬上法乎天行極矣盖官貴簡
冗病治也立太師太傅太保何也論道也王道揆之
所出也道之大原出於天貫三才而一之不通乎道
而能以經政者否也故三公論焉日啓沃乎王心俾
王格知天命如面稽然弼化原之道也王心王躬思
慮聰明應節法天宥密平康得天地泰冲陰和陽動
靜順軌好惡以常發歛消息與時偕行省歲在天毋
失其當秉道握符以中為常是燮理之精也故師嚴
傅密保親而後王以道寧也立少師少傅少保何也
貳公也公尊重矣王不可以凟公有貳而後道可以
意盡也公論道於上孤弼而相之公燮理於上孤敬
而明之故雖天子必有師也以有尊也必有弼也以
有輔也主於道不及以政然後志凝於神而專之於
道通神易之原調精祲之微是治安之本也今保傅
不立而求治是窒源而求流之長濁源而求流之清
不可得已論官者先諸此冡宰掌邦治何也冡宰政
之綱也百官輻輳並進宰握樞曰統則六典八法八
柄之為也萬國碁布星列宰平畫曰均則六典八則
八統九兩之為也相道也司徒掌邦教何也治莫重
於教也五典者民待以生敦典降德俾兆民適於道
而和綏猷生民之道也宗伯掌邦禮何也教莫大於
禮也掌天神地祗人鬼之三禮幽明治矣掌吉凶軍
賓嘉之五禮上下和矣故禮以體國也司馬掌邦政
邦戎政也司寇掌邦禁邦刑禁也大刑用兵兵豈必
用克詰張皇赫赫濯濯天下思戢而後能以邦國寧
小刑用刑則何可弛於國也姦應有詰折之始萌暴
亂有刑罪用其當盖天之道有揫歛而凛溧下霜也
大哉乎司馬之置兵曰政司寇之制刑曰禁也明兵
設不用刑有禁欲毋犯也王德之至也司空掌邦土
何也空也者冬也萬物歸藏復命亶空土而已居四
民藏之以為安時地利農用以為利土之道也故六
卿猶天地四時然一不可缺自教無列而大官急政
賦也窮民於兵刑而各官專工也是六職所以失官
也六卿分職率屬倡九牧何也卿各專其職如視聽
持行各專其一而政可舉也卿各率其屬如榱椽檐
楹共奏其功而室可成也内者外之綱近者遠之望
卿分職率屬王朝邦畿濟濟翼翼而後九牧有倡也
故六卿治之綱也九牧不著何也牧伯君道也且列
爵五分土三武成前定之矣
周禮六官原
易首乾象天禮首天官建冡宰法天易坤承乾地配
天禮天官掌邦治象覆燾司徒掌邦教象持載盖教
以宣治而地官卿配天也君治師教天之道也天地
設位而易行易乾元亨利貞禮宰統百官禮政刑事
物有其官上法乎天行是故法象莫大乎天地變通
莫大乎四時憲天聰明法時順布分職聯事為民極
莫大乎六官曰天官卿於六官並列何也曰易乾坤
於六子亦並列也天地四時一不具即覆載生成之
德詎有偏乎其並列象分異也其聯事象功同也譬
則風雨露雷具而化工宣生長收藏合而歲功成經
絡血胍相轉輸而百體清和咸理也然何獨事聯也
天官者以治教禮政刑事為其治者也地官者以教
治禮政刑事為其教者也春官者以禮治教政刑事
為其禮者也夏官者以政治教禮刑事為其政者也
秋官冬官者以治教禮政刑事為其刑為其事者也
譬言天而五行四時統於天言地而五運六氣統於
地春夏秋冬各以其時行而覆載生成之德各正具
備也播五行於四時而木火土金水歲月日時干支
子母迭而運也易先天圖天地定位而雷風山澤水
火錯列以成體後天圖帝出震齊㢲相見致役說兊
勞坎始終乎變化成萬物也其道一也宗伯掌邦禮
曰春官何也曰易乾元統天禮三千三百一天故禮
者體仁長人之紀也記曰宗伯之官以成仁司馬掌
邦政曰夏官何也曰政者正也司馬掌政張皇六師
赫赫濯濯而後能以萬國寧大正人之道也譬則夏
之日乎伊可畏而助長物也抑雷霆乎時雨乎殫迅
疾而震動優渥過化而不留也夏盛德在火故兵猶
火火烈具舉而民勿之有犯也故兵藏於民大設不
用而諸侯自為正夏官卿之道也記曰司馬之官以
成聖司寇曰秋官司空曰冬官何也天地之氣收而
肅肅漸以嚴而終之藏以固也秋揫歛司寇義刑義
殺驅而納之善象之曰秋官冬固藏司空居四民時
地利藏而固之富而生之其象也大哉乎冬官之事
典主富萬民而夏官之董兵曰政秋官之制刑曰禁
也明兵設不用刑有禁欲無犯也逹天德矣易曰天
地之大德曰生後世極兵刑之用於水德而世嗣竟
殄則逆天用焉故也曰書周官有三公而禮經無列
何也曰三公無官也天以紫宫樞極統萬象而居其
所不動不自顯其光所以為神也帝以道揆法紀統
六合而師保凝丞左右密勿不自勞於事所以為聖
也周官論道而不及以六政以尊道也九經尊賢而
不列之大臣惟貴德也故三公無官也天地者道之
本也隂陽者道之運也三公者洞幽明之故握元化
之統備淵浩之德神而明之默而成之不言而躬行
之者也三孤者慎觀三師之德行而審諭之於道者
也公調而燮之孤寅而亮之公微言而篤行之孤審
象而弼承之然後能襄王於天而道揆立焉是奥樞
之任也孔子曰修身則道立尊賢則不惑曰前儒言
之三公不備官也三公之有官皆六卿之上攝者也
諒乎曰唯唯否否三公道揆之所出六卿法紀之所
守也議道揆者本天質道主格王心焉握治樞於奥
尸法紀者憲天弘道主宣王政焉敷道治於明是故
六卿者外倦勤於政内深喻於道則使之釋政而任
道奥樞其任矣奥者明之根明者奥之符不求端於
奥而求以理明者末也既握樞於奥而兼以理明者
誖也以師保之尊而復尸宰司之事則胡以平政是
明聖之所不處也任六卿之務而復議調燮之道則
何以凝道是明聖之所不能也且王者之于道也訏
謨密勿靡息而豫怠焉師保傅者時省微而輔範以
一之於道者也盖昔者武王克殷甫下車訪箕子受
洪範焉踐阼三日就師尚父齋宿三鼎行西面再拜
受丹書焉而一不備其官將王德無于此闕乎是明
聖之所不為也其謂官不必備者難其人即不必具
備可也而何可一無設也故三公不設而以為兼官
若加官也周季世之事非公本所為建官意也曰周
六服有羣辟而經不具何也曰六服有分土矣羣辟
有君道矣教不易俗政各因方王何敢知焉六卿分
職列屬王朝王畿井井秩秩而九牧有倡也且建牧
立監太宰主之正畿疆立社稷大司徒專之太史掌
其典職方掌其籍大行人掌其禮盖邦國六典咸受
成於六官於王治豈有外哉記曰天子三公合以執
六官均五教齊五法倡九牧以御治此之謂也
小宰掌官刑以貳太宰宰夫掌朝法以貳小宰皆通
内外之官也故太僕𫝊言於宰夫宰夫傳言於小宰
小宰傳言於太宰又有内宰雖掌治王内之政令亦
屬於太宰以此見周之宫中府中實合于一理也
太宰以八法治官府小宰掌建邦之宫刑以治王
宫之政凡宫之糾禁正歲以宫刑憲禁於王宫宰
夫掌治朝之法以正王及三公六卿大夫羣吏之位
宫正掌王宫之戒令糾禁内宰掌治王内之政令
自内之王宫言之小宰既建邦之宫刑治宫之政令
舉宫之糾禁憲禁宰夫又以法制羣吏之警戒令宫
中之職事書宫中之良能其於治内之法無不致其
嚴也
總論太宰兼行六官通理王内(二篇)
或問六卿分職各率其屬見於周官之篇以官府之
六屬舉邦治以官府之六職辨邦治見於小宰之職
自治典至事典截然分畫宜若一定而不可易今太
宰之職顧曰掌邦之六典何也曰此太宰兼行六卿
之事也自其分職而言之凡朝廷之事固屬之太宰
國中之遠郊近郊大都小都公邑家邑凡郊畿之事
固屬之司徒職方氏土方氏以至撢人凡邦國之事
固屬之司馬禮屬宗伯刑屬司寇工屬司空自太宰
兼行六卿言之則六典八法八則八柄八統九職九
賦九式九貢九兩凡此十條皆經國之大綱政事之
條目而散見于三百六十官之中太宰實舉其綱而
攝其要焉又非獨曰格物窮理克勤小物而已也盖
唐虞三代建官之制職事分于下而權綱合于上非
泛然而無統也四岳通内外之官羲和之長也羲和
則實聽于四岳百揆宰相之職百官之長也九官則
實聽於百揆百揆統九官四岳四岳統羲和四子比
附聯絡天下之治雖非一二人為之而實一二人能
使之成周之制亦然三百六十屬聽命於六卿而六
卿聽命於冡宰冡宰實三公兼之渙散分析之中而
有比附聯屬之勢自今職而考之太史内史掌六典
八法八則八柄之事春官之屬也而典法之正則在
於太宰太僕掌諸侯之復逆小臣掌三公及孤卿之
覆逆御僕掌羣吏之逆及庶民之復夏官之屬也而
臣民之總則掌於宰夫司士掌朝儀之位秋官之屬
也而治朝之位宰夫掌之泉府廩人倉人掌財用地
官之屬也而貨賄之出入太府掌之内外朝之冗食
地官藁人之職也而宫正内宰則又均其稍食王朝
之服飾春官司服之職也而内司服至屨人則又掌
其服飾之用自宰夫之下夏官之上六十官之内三
百六十官之職錯綜而互見焉並建六典兼行六卿
天下萬事凡有關於理亂安危之大者則無不翕然
在其掌握之中也盖古者三公無官惟與天子坐而
論道故設六卿以分主六典而三公實統之三公既
兼冡宰則六卿之大典非冡宰而誰建耶此事權之
所以合於一而國家所以無多門之政自漢以來則
失之矣有三公又有九卿而丞相御史未嘗行九卿
事觀武帝時桑弘羊等致利王温舒之屬峻法倪寬
等推文學九卿更進用事不關决於丞相而大臣之
權盡去矣嗚呼人君之為天下如欲稽古正名而使
事權之合於一苟舍周官未有不涣然無統者矣
或問小宰宰夫推廣太宰之法而聳動警飭百官府
之治其於事則為宜而於勢則為順矣至於王宫之
政令則自有宫正宫伯以掌之王内之政令則又有
内宰以治之而復預内事何也曰先王之制事權欲
合於一而内外庭之勢本不容於分也宫中府中俱
為一體余嘗於冡宰屬官論之矣若夫此二官之佐
冡宰其所以通内外而合事權者則猶有可論焉夫
宫正宫伯雖曰掌王宫然不過宫中徒役之事子弟
宿衛之職與夫諸官府之在内者耳其於後宫則初
無所預内宰雖曰掌王内又不過以禮儀教王后夫
人與夫九嬪世婦凡女寵近習之在左右者耳其於
王宫之徒役宿衛則又略不相關各掌其一而遺其
二既不能以相統而權亦不能以相臨統而臨之則
惟太宰焉故宫正宫伯内宰皆隸於太宰而小宰宰
夫皆佐太宰而兼掌其事職雖列於外而通於内權
雖分於二而總於一自今考之曰建邦之宫刑曰制
王宫之政令曰憲禁於王宫曰令修宫中之職事此
王宫也凡宫之糾禁則王宫后宫無不在所掌也自
其掌王宫也則兵衛即衛凡宿衛之人皆領之飲膳
衣服洒掃啓閉次舍幄帟凡供奉之人皆領之宫禁
之秘藏王后世子之好用凡財用之司存皆領之其
間多寡豐約用舍去取天子始不得以自私而小臣
始不得以自便矣自其掌後宫也則六宫六寢無王
内之限九御無女官之别詔其禮樂正其服位禁其
奇衺稽其功績其間損益增减採擇進御始有宴私
玩狎之節而無侵竊惑侈之患矣盖世未有家不齊
而國可治者未有國不治而天下可平者太宰之治
所以兼統内外而以小宰為始小宰之宫刑既以齊
其家宰夫之朝法又已治其國然後太宰之邦典始
可以治天下矣文王道化之後近至於汝墳遠至於
江漢反而求之不過於后妃夫婦之際侍御僕從之
間盖其事存乎二南之風而載於穆王之命所謂刑
于寡妻以御於家邦旦夕承弼厥辟出入起居罔有
不欽而下民祗若者其道盖如此也幽王不道二雅
交譏而並刺之然皇父作相而内宰膳夫内史師氏
猶得其人向使幽王之不淫其色夫豈不能遏豔妻
之煽哉巷伯之雅所謂萋菲成貝錦哆侈成南箕乃
寺人之賢者傷於讒而為世德下傳家法猶未盡壞
若内若外若小若大猶遴其選而擇其賢乃如成玉
周公親繼文武之志其事固可知也是以論太宰之
兼統内外當自小宰宰夫始齊家治國又自文王之
家法始
周官品命數
周官有九儀之命正邦國之位九命作伯(上公有功德者加命)
(為二伯得專征伐五侯九伯也盖長諸侯為方伯)八命作牧(侯伯有功德者加命得專征伐)
(于諸侯又云一州之牧也王之三公亦八命)七命賜國(王之卿六命出封加一等者鄭司農)
(云出就侯伯國)六命賜官(鄭司農云子男入為卿治一官也鄭云此王六命之卿賜官者得自)
(置其臣治邑如諸侯)五命賜則(則者地未成國之名也王之下大夫四命出封加一等五命賜)
(之以方百里二百里之地者三百里以上為成國王莽時以二十五成為則方五十里合今子男之地)
四命受器(受祭器為上大夫也鄭玄謂此公之孤始得有祭器者也)三命受位(受下)
(大夫之位也鄭玄謂此列國之卿始有列位于王為王臣)再命受服(受祭衣服為上士也鄭玄)
(謂此受玄冕之服列國之大夫再命)一命受職(始命為王吏謂列國公侯伯之士也于子男為)
(大夫一云受職事)
右内外官六萬三千六百七十五人(内二千六百四十三人外諸侯)
(國六萬一千三十二人)職掌府史胥徒賈人工人庶子罪閩蠻
夷貉等五隸醫人圉人虎士視膝(力召反)及奚漿籩醯
醢鹽羃酒桃春枕饎□等(枕音肉饎音熾熟食也爾雅云酒食也)女職
一萬五千九百五十人都記内外官及内職掌人七
萬九千六百二十五人(其旄人舞者及大祝巫覡閽人每門及囿世婦每官等官)
(職并冬官人數及外職掌人等並闕按帝王世譜云湯受命有三千餘國又按王制云殷時天下諸侯國)
(千七百七十三當是殷時政衰諸侯相併季末之時所存之國大國二百四十九次國五百一小國一千)
(二十三大國次國則皆三卿五下大夫二十七上士惟小國二卿其大夫與士如大國次國之數凡列國)
(卿大夫士有六萬一千三十三人及周初有千八百國列國卿大夫士約與殷不異罷侯置守郡縣官吏)
(百姓之所奉豈非勤乎)
圖書編卷八十一
