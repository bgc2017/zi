圖書編卷四十一
明章潢撰
廣東圖敘
廣東古百粤地蓋五嶺之外號為樂土由雄(南雄)連(連州)
(廣州府屬)可以向荆吳(湖廣江西是也)由惠(惠州)潮(潮州)可以制閩越
(福建是)由高(高州)廉(廉州)可以控交桂(交趾廣西是)而形勝亦寓
焉濱海一帶島夷之國雖時時出沒要其志在貿易
非盜邊也然諸郡之民恃山海之利四體不勤惟務
剽掠有力則私通番舶(托名通番因而行劫海上)無事則挺身為
盜將鼓之警彌山谷凡以良民困於徵求通山之禁
久弛(齎送鹽未入山通盜者謂之通山)教治不修而大征數舉之過
也且密邇蒼梧(廣西梧州府)征蠻幕府在焉(總督兩廣太監總兵都御)
(史俱駐劄于此)軍旅之興殆無寧歲兵糧供饋咸得待乏况
在産珠池(在廉州境内)番物駢集本民時所興而内使數
來采辦民反病之故外負富饒之名而内實貧困者
廣東是也
沿革
古百粤地漢置交州部刺史察舉南海等郡而不常
所治東漢末交州遷治番禺唐貞觀中置嶺南道開
元中置嶺南道採訪處置使治南海後分為嶺南東
道仍舊治宋置廣南東路經略安撫司以廣州守臣
兼領又置提點刑獄司治韶州元置廣東宣慰司及
肅政廉訪司於廣州又置海北海南道宣慰司及肅
政廉訪司於廣州隸江西行中書省本朝改置廣東
等處承宣布政使司都指揮使司提刑按察司並治
于廣州云
廣東等處承宣布政使司治廣州左右布政使二左
右參政二(嶺東一嶺西一)左右參議三(嶺南一嶺北一)領府十屬州
七縣六十九總為里四千二十八里戶四十八萬三
千三百八十口一百九十七萬八千二十二夏秋二
税共米麥一百一萬七千七百七十二石廣東鹽課
提舉司領鹽課一十四海北鹽課提舉司領鹽課一
千五二司本所色鹽價并引價銀共三萬七千二百
八十兩
廣東都指揮使司(隸前軍都督府)都指揮三内掌印一僉書
二領衛十五(屬所六十八)守禦千戶所四十有五本都司
所屬馬步官軍三萬九千四百餘員名
提刑按察司按察使一副使四僉事七分道五
(嶺東嶺西嶺南海南海北)
欽差總督兩廣都御史一
欽差平蠻將軍總管一
欽差巡撫都御史一
巡按御史或清軍御史一(俱駐廣州)
市舶提舉司一
廣東各府州縣煩簡
廣州府其名古羊城秦南海(無瘴煩)其屬州一縣十五
附郭南海(二百五十一里煩)番禺(一百三十九里煩)外崇化(三十里僻簡)
順德(一百六十四里近海無瘴煩)東莞(一百八十里煩)增城(九十八里地險無瘴)龍
門(十七里有瘴)香山(三十六里四圍俱海無瘴)清遠(十七里無瘴簡)連州(十七里近)
(山有瘴地隣猺賊)屬陽山(六里在山有瘴)連山(二里接湖廣)三水(五十一里)從
化(三十里)新寧(四十里多盜無瘴)新會(二百三十八里近海無瘴煩)其形勝
總百粤連五嶺扼鉅海帶衡岳其俗得華之雜刀耕
火種商賈阜通
韶州府其名始興廣興韶陽(無瘴煩冲)其屬縣六附郭曲
江(三十六里冲)外樂昌(十五里有瘴僻簡)仁化(二里)乳源(猺里有四賊僻)翁
源(十二里冲)英德(十二里無瘴冲)其形勝控扼五嶺粤之北門其
俗土曠人稀習尚浮朴運販鹽鈔歲月致富藤葉嚼
檳榔茅簷覆土床
南雄府其名江凌宋保昌(有瘴冲)其屬縣二附郭保昌
(四十四里有瘴簡冲)外始興(七里瘴僻)其形勝控帶羣蠻襟會百粤
其俗鑄銅鼓號召攻擊為都老婚娶檳榔為禮病不
服藥而祀鬼
惠州府其名梁化隋龍川唐海豐宋博羅(無瘴冲煩)其屬
縣八附郭歸善(四十五里冲)外博羅(五十六里)海豐(四十里簡僻瘴)河
源(十里多瘴盜冲)龍川(十里簡瘴冲)長樂(十里無瘴)興寧(七里有盜無瘴)長寧
(二十七里)和平(三里)永安(七里新設)其形勝東接海潮西連汀贛
漢之名郡越之沃野其俗女為市男坐家婚喪用樂
衣葛紵盤游
潮州府其名晉義安唐潮鳳又鳳城(無瘴煩)其屬縣七
附郭海陽(三百里冲)潮陽(二百四十二里冲)揭陽(一百三十四里煩僻)程鄉
(十八里有賊瘴)饒平(一百四十六里瘴煩冲)大埔(二十七里)惠來(裁三十里)平遠
(十二里新設)其形勝城號鳳棲溪傳鱷徙閩南兩越之界
其俗士篤文行海濱鄒魯
肇慶府其名隋信安又古端(無瘴煩冲)其屬州一縣十附
郭高要(一百里煩冲)外四會(六十二里僻冗)新興(五十八里無瘴簡冲)陽春
(二十四里瘴簡冲)陽江(五十里簡冲)高明(十八里無瘴僻簡)恩平(二十二里有賊)
德慶州(六十三里猺人半瘴簡冲)屬瀧水(二十六里多賊少瘴冲)封川(二十四里)
(淳瘴簡冲)開連(四里僻)其形勝據邕桂賀三江口居廣上游
頂湖在北銅鼓在南其俗火耕水耨食魚與稻椎髻
跣足雞骨為占鬭歌為樂市無陶瓦好著木屐又羅
定州(二十六里)屬東安縣(即東山西鄕新設)西軍縣(即西山大洞新設)
高州府其名漢高凉高興(山多有瘴盜賊出沒)其屬州一縣五
附郭茂名(四十六里猺賊出沒瘴)外電白(十二里僻瘴)信宜(十五里猺瘴)
化州(三十七里瘴簡)屬吳州(二十七里瘴簡)石城(四十六里瘴簡)其形勝三
山揖前三水繞城其俗為臘高欄為居三日一市信
鬼尚儉
廉州府其名漢合浦吳珠官(有瘴簡)其屬州一縣三附
郭合浦(二十六里簡瘴)外石康(十里)欽州(十里簡無瘴)屬靈山(三十里簡)
其形勝大廉峙東巨海南鑿山為城門其俗珠採甲
香為業以臘月為歲首以亥聚市不事巫醫儉朴簡
訟
雷州府其名唐海康雷陽(無瘴冲)其屬縣三附郭海康
(一百五十里簡冲)外遂溪(四十八里瘴)徐聞(九十里瘴)其形勝窮服嶺
並南海平田沃壤海道通閩浙其俗人多欄居以避
時欝風淳嚮學己酉為臘極南倍熱州雜黎俗
瓊州府其名漢珠崖唐瓊山瓊管(在大海中無瘴煩)其屬州
三縣十附郭瓊山(一百四里煩)外澄邁(五十六里簡)定安(三十里簡)
文昌(三十八里簡)會同(七里)樂會(十一里簡)臨高(六十七里僻)儋州(四十)
(六里簡僻)屬昌化(九里)萬州(三十九里僻簡)屬陵水(九里僻)崖州(二十二里)
(簡僻)屬感恩(九里簡無瘴)其形勝海中洲居四郡一島潮候
不同中盤黎峒其俗富而尚儉民無饑寒黎蜑雜居
牛羊被野無冒認者
鹽課提舉司(十八里)
海北鹽課提舉司(十五里)
廣東承宣布政使司領府十曰廣州(羊城南海郡番州清海軍廣州)
(路無瘴煩)曰韶州(南海郡番州東衡州始興廣興韶陽無瘴煩衝)曰南雄(始興郡雄州江)
(凌保昌有瘴煩)曰惠州(梁化龍川海豐博羅無瘴衝煩豐)曰潮州(義安潮陽郡鳳城無)
(瘴)曰肇慶(蒼梧信安古端興慶軍無瘴煩衝)曰高州(高凉高興石番山多有瘴盜賊)
(出沒)曰廉州(合浦官珠大山還珠大廉軍有瘴簡)曰雷州(南合州海康雷陽無瘴衝)曰
瓊州(珠崖儋耳崖州鎮州瓊山瓊管靖康軍在大海中無瘴煩淳饒)
處置
廣東介嶺海間昔稱饒富然地遠法疎官多黷貨以
致山海諸寇聯䑸嘯聚師旅繁興民之殘疲既甚而
廣西兵餉又全仰給近增巡撫雖稱得策方在經始
故廣潮惠肇南韶都郡盜熾事繁選用守令為急雷
廉高瓊諸郡民淳務簡稍為次之至於擇海道副使
以備諸夷擇嶺南兵備以防山寇擇屯鹽僉事以脩
舉屯政講求鹽法庶幾南粤有息肩之日乎
制禦山猺
夫廣東上燭南斗下聫衡岳左跨荆揚五嶺之重阻
右瞰牂牁溟渤之洪波少隂多陽物恒榮茂固天實
作之以開竒甸也然山猺海舶菁伐航浮時為疆場
之害愚嘗考自洪武以迄嘉靖選將誓師屢廑征討
如鍾福全寇海晏下川我是以有陽江之役既猺寇
長塾林墟我是以有雷州衛官軍之追嚴啓盛寇香
山東莞我是以有大船之衝黃蕭養攻廣城我是以
有董興之旅黃秀山屯據海洋許折桂何並八遯回
聚黨我是以有馘首磔市之提清遠黃白眉上杭江
小流劫漳泉程鄉我是以有二省夾攻之舉羅劉寧
林烏鐵蘇孟凱丘泥金陳萬寧魏宋輝先後寇海陽
我是以有葉元玉劉洪源等之禦其平海之盜有若
此者峝獠李仲可則葉榮擒之潭源岡吕法子則征
虜移師定之白飯坑等猺則率鄉夫滅之連賀獞賊
劫江華則會調三省官軍剿之大帽猺彭錦瀧水猺
劉第三趙音旺鳳第吉封川猺龐古子侯弟晚蘇公
樂則調達漢土兵樸之茂名茅岡鄧公長化州游魚
寨馮曉則抵營諭降之羅扶山寨李汝端黃三坑盤
永賢等則分哨捕獲之其平山之盜有若此者然戰
艦方回棹於二洋而雙桅復揚帆於諸澳矣征卒纔
載戈於舊壘而羣酋已舞劍於郊埛矣抑愚復有陳
焉海寇之來當防諸海閩浙之水寨是已山猺之治
貴因其俗粤西之土官是已吾廣地濱南海而分東
西平洋東洋之極東曰拓林稍西曰碣石近省曰南
頭西洋之極西南曰瓊州極西曰欽廉而曰沙烏兔
白鴿乃其要害頃歲比例閩浙創六水寨統之以參
將守備把總協之以近府同知而監之以海兵各道
綜理周密海防振舉矣顧所以制禦山猺者可無長
策乎嘗考聖祖命將討平溪峝即立猺首領之自是
四面向化緣正統間鎮守内臣多索方物乃始作亂
延蔓至今未已兹若仰體聖祖遺意近倣粤西成規
取諸酋中素所信服者授之以官其秩崇卑視地大
小而又禁交通之私守必經之路則不惟息征剿之
繁而且獲調遣之用與粤西向武等州埒矣
區處諸寇
夫粤自番州而上接牂牁九疑此嶺南界也其番夷
市舶交易蓋自唐結好立戶而已然矣洪武初命商
番止集舶所乃後稍稍築私室於灣澳以便交易則
已有雜居之意矣嘉靖間盜發禁之徙去尋又别集
今之香山濠鏡澳林林然聚也夫市之可也居之不
可也乃今則居矣居而聯絡矣又或匿亡命畜死士
矣而漳潮無藉蟻附而蠅集矣官為之權而任其便
而譁然齮齕莫之誰何矣今承平既久國家威靈萬
無一失脱有不測何以待之今成者即不可亟毁廢
者勿令其續成又禁其來不得附益如洪武中只就
舶所故事數年之後以次散落是亦隂折其武悍之
氣而剝落其附比之黨也或者其庶幾矣不然吾見
其寖以滋蔓昌熾不可圖也合浦欽靈山雷北海北
界也其俗類西粤地墝埆不耕作民以採珠為業然
自吾已有禁矣唐宋間尋弛尋復至洪武中猶復採
取已而禁嚴民以饑困然大盜巨艘掠而取之而不
得則攻埋椎剽久而戍者私焉陽浮而隂示其意既
乃半其入則取其沒而得者掌握錐刀之末抵死鉗
鐵載道亦可憫也先是烏兔白鴿二寨面峙夾而戍
已廢烏兔而並于白鴿益單弱莫濟盜公行無禁矣
議者欲復烏兔嚴其戍而差其罪劫殺為上從者次
之沒而得者末減之是亦救敝之微權乎不然吾莫
知其所終也已瓊崖亦南溟之一都會也則黎岐為
急盤據山峒羣縣環乎其外進有所掠而退有所守
彼無外憂而我有内患蓋自職方以來千六百年餘
靡有寧日元至元間大舉空其巢窟勒五指山嘉靖
間渡師直𢷬其穴賊迸首就死可謂偉矣然皆未有
善後之略以故隨散隨聚其舉之也未覩目前一息
之安而調發傳置儲芻之費不待遠計瓊崖之間固
已數千萬矣如此即累舉何益也議者欲于大兵之
後乘其威力從瓊至崖千里而遥自儋至萬六百餘
里横徑以十字通道直走其峒洞胷達背瓜分之然
后邑里亭障衣冠禮樂而沙灣羅合即温嶺脚諸峒
悉為坦途是亦一勞永逸之計而瓊之民或者其少
息也自春恩陽電而上互高凉倉梧嶺西一都會也
其間猺浪最著從晉康都城走高要楊柳兩山之間
如大牛石歌村石龜古種古蓬上馬綿邈千餘里皆
為巢窟往時劫高州破其城嗣復出沒莫禁蓋我聚
而彼散我進而彼退我厚集其陳而彼星落以伺吾
釁近一舉蕩平為東安西寧二都界兩山之間而統
之於羅定州燧亭障為函夏經略虜于是狼奔鳥遯
無復逸志是誠千載一會也但其招插安輯愚以為
園田漆林之類宜悉以付也勿與之兢豪𦕈而履畝
之税不必煩劇新民復業者任之其不能盡墾者始
令屯兵雜耕如孔明渭濱之事而又聚兵力營保千
百為屯統以偏裨勿令使分即有流劫相機鵰剿數
年之後可以袵席而為樂土之民矣
廣東風氣
風土紀南中五六月長風迄七月止每發或三日或
七日大害農穡冬月則北風暴發海行舟南越志南
海熙安間多颶風颶者具四方之風也或曰懼風言
怖懼也熙安與義寧抵界將發則兆以斷虹時謂颶
母初則自東而北而西而南乃止未至時三日雞犬
為之不寧既大至則林宇悉拔覆舟殺稼俗有朝三
晚七晝不過一之諺亦頗驗云宋張世傑覆舟時乃
五月四日也漢書陽奥之地少隂多陽其人疏理鳥
獸希毛其性耐暑拔荒錄嶺南方盛夏倏暘倏霽雖
大雨傾注頃即赫日已復驟雨故炎熱甚于北土自
三月至于九月皆夏令也舊志瀕海地卑土薄陽燠
之氣常泄隂濕之氣常甚三者相搏少寒多暑故四
時常花隆冬無雪風則暮北而朝南時則春寒而夏
煖甚至一日之間風候屢變夏綿冬葛者有之語曰
急脱急著勝服藥言氣候不時也村落依山者草茅
障翳炎氣蒸欝或生瘴癘海濱之地風氣舒遲則無
此患
廣東習尚
禹貢島夷卉服逮漢猶椎結箕踞中國人雜居其間
漸見禮化至於宋聲教日洽然後士弘學農力本工
不事淫巧民不貴末作間有小民好為師訟刑扑屢
加略無悔色恃財者慕外而輕悍游民則投充打手
轉為剽盜河圖義曰荆揚角徵會氣慓輕人聲急其
泉酸以苦始安記曰吳越之境其人好劍輕死易發
火耕水耨人養魚稻無千金之家而好巫鬼重淫祀
此語足以槩其風俗蓋由廣郡本荆揚之裔土而邑
之習尚與風氣恒相隨也
議處黎人
瓊州居浮海中周二千餘里中有黎母山絶峻五峯
諸蠻盤據號黎人最中者為生黎不與州人交其外
為熟黎雜耕州地原姓黎後多姓王及符熟黎之産
今半為湖廣福建奸民亡命及南恩藤梧高化征夫
利其土占居之各稱峒酋成化來副使凃棐有犛庭
之計漸就編差弘治末符南蛇之亂連郡震驚其小
醜侵突無時而息故欲拔其根株可編甲食土或遷
置高雷湖廣酋籍之亦可
嶺南總論
天下之所日中寇而尾幾不掉者自諸邊外則莫若
嶺南夫吳越之所以中寇者海上之奸民為之内主
也奸民盡則寇亦從盡非能使寇盡也寇至而無與
導者也故吳奸民最少最先弭越次少次弭閩次多
次後弭若夫嶺南則不然其海寇負海以為訌東借
日東諸島悍夷以為爪牙而西南借交趾占城闍婆
暹羅以為逋藪此其於疾在骨節腠理間而非可湯
藥去也而又内結山寇以為腹心之援山寇之為巢
穴累數百千計而不可窮緩則出急則遁撫之則陽
聽招而隂為寇我寡則彼乘間我衆則彼匿形而吾
民介於二寇之間善事之則相與通有無而得為利
不善事之則併其身家以餌寇夫耕而出其賦税以
共官官且重徵之矣出其賦税以予寇則搆郭之民
以為間郭之民餌於寇而樂為間則借郊之民以為
藏故其始也海寇焉而已山寇焉而已今而郊之民
寇也郭之民寇也自節帥而有司一身之外皆寇也
此其疾於膏之下肓之上非可以金石針砭也夫海
寇之來也彼為客而我之除山寇也我為客夫主不
可以不時備而客可以不時至也故其便莫若先除
山寇除山寇則莫若大用兵大用兵者合二廣閩楚
之分道而悉入窮其巢穴之所至而蕩芟之度其險
遠而素不為盜者為置官吏以約束之分兵以扼其
要害而後時察郭之時為寇偵我者郊之民兩屬寇
者轘而裂之以使民曉然知從寇之害海寇之至茫
然不知我之有無内寇而我始得為主善為主者多
聚兵以為伏深寇之入而焚其舟寇進而無與之導
退而歸已絶其氣必奪而計必窮矣夫然一舉而殱
之此十世利也書云若藥不瞑眩厥疾不瘳屠牛垣
之屠牛皆衆理解也至於髖髀而非斤則斧皆嶺南
之謂也
圖書編卷四十一
