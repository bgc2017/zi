圖書編卷三十
明章潢撰
天下山川海嶽大勢圖叙
論天下之大勢者必周覽乎山川山者水之源水者
山之委諸山皆發脈於崑崙本雖同而末則異諸水
皆會歸于海本雖異而末則同所以山愈聳愈高而
分則小水愈下愈大而合則多其勢然也然山各鎮
乎一方而水則以江河為中原兩大界也是故河
為北戒而濟會於河江為南戒而漢則會於江然
河之源發于崑崙以西之星宿海江雖發源岷山
若在雲南之金沙江言之則江源亦本之西也是
水皆源於西也雖因江河以分于南北不其會歸
于東海矣乎即水之兩戒以觀乎山凡河北諸山
皆自代北寰武嵐憲而來為華岳為析城王屋為
雷首為大行為恒岳而東為岱岳江南諸山皆來
自岷峨由滇貴至廣右經武岡寶慶至衡陽為南
岳散為廬阜為會稽鴈蕩為金陵又别為閩粤是
山之支分又水之流派所由辨也然則觀於名山
大川而形勝鞏固風氣攸鍾天下之大勢不即此
可知乎雖然予自幼聞山過山水過水之說嘗兩
否之及讀前人書於水過水則然於山過山則否
予亦從而然之否之也自今言之合天下之水為
一水而其源分派異故有味别之說但理雖可信
味實未易測也衆山鼎峙雖小大卑高不齊而支
派連絡脈理分明此則有形可覩者人反莫之信
焉何哉噫無怪其然也兩山之中必有水兩水之
中必有山加以山過水也山雖斷而脈不斷水過
山也水雖分而流未分此豈常情所能識哉但坎
流艮止可以跡求可以意會惟隨地以察其情不
執見以定其局則不獨天下之山川大勢瞭然在
目中也以此周覽一郡一邑一家之形勝亦然故
易曰俯以察於地理
論三大幹龍
朱子曰天下有三處大水曰黃河曰長江曰鴨綠江
今以輿圖考之長江與南海夾南條幹龍盡於東南
海黃河與長江夾中條幹龍盡於東海黃河與鴨綠
江夾北條幹龍盡於遼海此則自其水源之極遠者
而論之耳泄天機不原水之遠近龍之配敵惟據禹
貢江淮河漢四水及王鄭三條四列之名而以中幹
分為二支謂有四大幹龍殊不知禹貢所叙山川自
與地理家所論不同先儒蔡文正公盖嘗辨之曰禹
之治水隨山刊木其所表識諸山之名必其高大可
以辨疆域廣博可以奠民居故謹而書之以見其施
功之次第初非有意推其脈絡之所自來若今之葬
法所言者又曰王鄭三條四列之名皆為未當是故
草廬吳文正公有云崑崙為西極之祖分派三幹以
入中國良可據也
論南條幹龍脈絡
按廖氏金壁元文云大江以南之龍其脈起自岷山
(在茂州岷山縣)遶行而西自西而南至雲南之境又東趨夜
郎踰桂嶺至零陵為九疑山入桂連撼龍經云五嶺
分星入桂連是也過大庾嶺出南淮由汀從邵武抵
信走徽東行為天目一枝為錢塘經云一枝分送入
海門(凡稱經者即楊公三龍經也後倣此)又云海門旺氣連閩粤南龍
支隴交相纏此是海門南脈絡貨財文武交相錯是
也一枝為建康(今南京應天府)盡江陰經云幹龍盡在江陰
墳是也一枝自靈山逆奔盡鄱湖其水源則湘水出
永州寧陵縣至洞庭湖入長江
論中條幹龍脈絡
大河以南大江以北乃中條幹龍其脈起自西傾(在洮)
(州臨鞏縣)行隴右經云山來隴右尖如削盡是貪狼高聳
卓此處如何不出文只為峰多反成濁是也過鳳翔
經云行行退卸大散關(在鳳翔府寳雞縣)百二山河在此間
大纏大護到函谷(在弘農縣)水出黃河如玦環是也為長
安一枝出熊耳(在高州上洛縣)經云低平漸漸出熊耳萬里
平洋漸如砥是也為嵩嶽為汴經云大梁形勢亦無
山到此尋龍何處是若無河流與淮水渺渺茫茫不
見山是也此處脈亂於河經云河流衡決山斷絶又
無石骨又無脈君若到彼說星峰一句不容三寸舌
是也出兖為泰岳經云黃河在北大江在南兩水夾
行勢不絶行到青齊忽起峰兖州東岳插天雄分枝
擘脈鍾靈氣聖賢多在魯邦中是也一枝盡於登萊
一枝盡於滄棣其水源則濟水出絳州垣曲縣至
孟州温縣入河復出河之南溢而為滎又東北至于
青州入海(自宋元以來河水穿淮黃河故道淤而東岳泰山今在河北矣)又一枝自
嶓冢西行湄州漢水之間出武關由裕過唐抵信陽
行淮水之南趨廬行淮水之東為揚盡於通其水源
漢水出嶓冢至漢陽縣入江淮水出桐柏山(在唐州桐柏縣)
至淮安入海
按此一條泄天機直為一大幹而謂中國有四大幹
龍固亦非謬但以極長者論之則此非其所配况青
囊理氣心印及諸明術皆無四幹之說今從衆要之
此盖三大幹龍之亞耳辨見前三大幹下
論北條幹龍脈絡
大河以北之龍其脈起自崑崙經云崑崙山脚出闐
顔(闐音田西域國名)隻隻都是破軍山連綿走入瀚海北(北海)
(名)風俗強悍人粗頑生兒五歲學騎射骨骾方剛是
此間是也至白登(山名在大同府白登縣)西一枝為壺口(在隰州古)
(鄉縣)大嶽(在晉州霍邑)次一枝南出為析城(在澤州陽城縣)而又西
折為雷首(在河中府河中縣)又次一枝為大行(在懷州河内北至幽州九)
(嶺綿亘一十二州之界有北陘)又次一枝為恒山(在定州曲陽府)又次一枝
為燕山盡於平灤碣石山(在平州廬縣)經云若以幹龍論
大盡大行碣石至海堧是也其水源則汾水出汾
州管岑山至絳州入于海
已上三大幹龍皆始於崑崙分派三條以入中國其
所歷九州則北條出河海以入于海為冀兖之分
中條出河南自秦隴三輔入豐沛汾晉派伊洛東而
淮泗以入于海為雍豫徐青之分南條出江南自
陜右分出西鄙迴巴蜀踰荆衡入黔中東而匡阜南
極嶺海東北渡閩粤跨三吳自浙右以入于海為梁
荆揚之分
三幹總論
三幹之布於九州也三幹之龍中幹最尊次北幹又
次南幹故歷代以來如漢高祖之泗上漢光武之白
水村宋太祖之夾馬營我太祖之鍾離皆在中幹而
唐虞之君俱為北産南幹至宋以來運氣方興萃産
朱子為萬世儒宗而近來文物東南為多其南幹
之最長者為金陵我國朝根本重地太祖高皇帝龍
興之畿也中幹之最長者盡東泰翻身顧祖東海
外盪河江前向萃産孔聖及賢貴凝聚宋末河徙截
其來脈者三會通河復加截之其力遂微而中幹之
旺氣南北兩大枝盡頭乃萃於泗州鳳陽我皇朝熙
祖仁祖二陵在焉北幹之最長者為燕京今京師
也朱子曰冀都是正天地中間好個大風水山脈從
雲中發來雲中正高脊處自脊以西之水則西流入
于龍門西河自脊以東之水則東流入于海前面一
條黃河環繞右畔是華山聳立為虎自華來至中為
嵩山是為前案遂過去為泰山聳於左是為龍淮南
諸山是第二重案江南諸山及五嶺(南安大庾嶺桂陽騎田嶺九真)
(都龐嶺臨賀萌浩嶺始安越城嶺是也)又為第三四重案正謂此也吳
興唐子鎮以燕京為枝結以尭都為正結而謂朱子
所論冀都指作尭都非也彼盖未考舜分冀東北為
幽州而幽燕乃古通稱曰冀耳若尭都既為朱子所
稱之冀則朱子又何復曰尭都中原風水極佳左河
東大行諸山相繞海島諸山亦皆相向右河南遶直
至泰山湊海云云此不待辯說而明矣故丘文莊公
大學衍義補直以朱子所稱為今京師誠確見也其
以燕京為枝結者不為妄談乎夫南幹正結為南畿
及我太祖高皇帝孝陵中幹正結為我熙祖仁祖皇
陵北幹正結為今日京師三幹之盡惟我朝獨會其
全回視唐虞以來或得正幹之一或得分幹之一者
亦能衍數百年之基則我朝三大幹之福力真億萬
斯年可預卜于兹也
論中國之山
按朱子曰河圖言崑崙為地之中蓋中國至于闐(音田)
二萬里于闐遣使來貢自言其西去四千三百餘里
即崑崙山今中國在崑崙之東南而天下之山祖於
崑崙惟派三幹以入中國其入外國之山無可考亦
不足論今以中國之山言之其河北諸山則自代北寰
武嵐憲諸州乘高而來山脊以西之水流入龍門西
河脊東之水流于幽冀入于東海其西一支為壺口
泰嶽次一支包汾晉之源而南出以為析城王屋而
又西折為雷首又一支為恒山又一支為大行山大
行山一千里其山高甚上黨在山脊河東河北諸州
在山支其最長一支為燕山盡於平灤大河以南諸
山則關中之山皆自蜀漢而來一支至長安而盡關
中一支生下函谷以至嵩少東盡泰山一支自嶓冢
漢水之北生下盡揚州江南諸山皆祖於岷江出岷
山岷山夾江兩岸而行那邊一支去為江北許多去
處這邊一支分散為湖南閩廣盡於兩浙建康其一
支為衡山而盡於洞庭九江之西其一支度桂嶺則
包湘源而北經袁筠之地以盡于廬阜其一支自南
而東則包彭蠡之原度歙黃山以盡于建康又自天
目山分一支盡于浙江西之山皆自五嶺贑上來自
南而北閩廣之山自北而南一支則又包浙江之原
北首以盡會稽南尾以盡閩粤此中國諸山祖宗支
派之大綱也
總論中國之水
按仁山金氏曰天地常形固相為勾連貫通然其條
理亦各有脈絡自崑崙而東北言之則自積石而北
為湟水星海青海以至浩亹皆河源也入匈奴以東
為陰山又東南自代北雲朔分而南趨為北嶽以至
大行是為河北之脊壺口雷首大嶽析城王屋皆其
羣峰河之折而南汾晉諸水之所以西入河涿易&KR0740;
漳恒衞之所以東入海也分而東趨者行幽燕之地
為五關之險以至營平而為碣石此北絡也自崑崙
以東言之則自西傾而洮水出其北入河桓水出其
南入江又東為朱圉鳥鼠諸隴則為渭之源自渭源
以北即夾河源而北以東若岍岐若荆山諸峰涇水
漆沮諸源也自渭以南即西傾而下諸峰亘為終南
屹為大華東北為殽陜東南為熊耳外方嵩高伊涪
之源又南為桐柏淮源以達于淮西諸山此中絡也
又自西傾朱圉而南分是為嶓冢漢源夾漢而趨者
北即終南華熊諸隴南則蜀東諸峰說者謂蜀東諸
山皆嶓冢正謂其岡岫綿亘耳又東南言之是為岷
山江源夾江而東者北支即西傾以南嶓冢以西之
脈為恒水西漢水嘉陵江諸源其南支即南趨為蒙
蔡諸山青衣大渡馬湖諸源又東包涪黔一盤而北
為三峽其出者包絡九江之源中盤中為衡山其再
盤而北為廬阜其嶺之東出者又為袁吉章貢旴信
諸江之源至分水魚梁嶺三盤而北趨過新安峙天
目盡昇潤再盤之間其水聚洞庭三盤之間其水聚
為彭蠡三盤以東則南為閩浙北為震澤此南絡也
惟泰山則特起東方横亘左右以障中原此所以為
異與又曰泰山特起東方為中國水口表鎮禹貢導
水略云導河至同為逆河入於海導漾至東為北江
入于海導江至東為中江入于海導沇水至東北會
于汶又東入于海導淮至東會于泗沂東入于海導
渭至東過漆沮入于河導洛至東會于伊又東北入
于河此中國山水大勢也
山類賦
夫山者宣也宣氣生萬物者也(出說苑)爾其天孫日觀
(博物志曰泰山一曰天孫言為天帝孫也主召人魂魄東方萬物始成知人生命之長短應劭漢官儀曰)
(泰山東南名曰日觀雞一鳴時見日始出)終南大一(五經要義曰大一山在扶風武功縣與終)
(南山相連)蓬萊九氣(十洲記曰蓬萊山外則負海謂之溟海無風則洪波百丈上有九氣丈人)
(九天真官也)崑崙五色(博物志曰崑崙從廣萬一千里百神所集出五色雲氣五色流水其)
(水東南為中國河)天台赤城(孫綽天台賦曰赤城霞起以建標瀑布飛流而界道)龍門
積石(書曰浮于積石至于龍門西河)訪至道於崆峒(莊子曰黃帝聞廣成子在崆峒)
(之上往問道焉)識神人於姑射(見水賦想肌膚於姑射注)江郎之一子還
家(郡國志曰江郎山三峯上又各有巨石昔山下民兄弟三人化於此晉永嘉之亂湛滿者亦居山側)
(有三子仕宦不得歸禱於三石旬日中湛子出洛水見三少年使閉目入車中怳然不知所之須臾至家)
林慮之雙童不食(顔修内𫝊曰橋順二子曰璋曰瑞師亊仙人盧子基于林慮山棲霞)
(谷服飛龍藥一丸千年不飢故魏武詩曰西山有雙童不飲亦不食)節彼南山(詩曰節彼南山)
(維石巖巖)始於一拳(禮曰今夫山一卷石之多及其廣大草木生之禽獸居之寳藏興焉)度
懸之祭(爾雅曰祭山曰度懸)配林是先(禮曰齊人將有事于泰山必先有事于配林)
故梁為晉望(爾雅曰梁山晉望也)岷實江源(書曰岷山導江)聳香爐之
秀出(南雍州記云武當山山高隴峻若博山香爐廬山亦有香爐峰)抗射的之高懸
(水經註云會稽有射的山遠望如射侯土人以占米價貴賤諺云射的白斛一百射的玄斛一千)至
若觸石吐雲(說苑曰五岳能大布雲雨焉能大斂雲雨焉觸石而出膚寸而合不崇朝而雨)
(天下)含澤布氣(春秋說題辭曰山之為言宣也含澤布氣調於百神者也)鳴陳倉之
寶雞(三秦記曰大白山南有陳倉山山石與雞不别趙高燒山雞飛去晨鳴山頭聳聞三十里或人)
(謂是玉雞)翔淳于之白雉(武陵記曰淳于山與白雉山相近絶壑之半有白石雉遠望首)
(尾可長二丈伸足翔翼若虚中翻飛)既含情於度木(左𫝊曰山有木工則度之)亦游
心於覆簣(論語曰譬如為山未成一簣止吾止也譬如平地雖覆一簣進吾往也)豋宛
委而得書(吳越春秋曰禹傷父功不成登衡山血白馬而祭之夢赤繡丈衣男子稱玄夷蒼水)
(使者謂禹曰欲得我仙書者齋於皇帝之岳禹乃退齋三日登宛委石得金簡玉字言治水之要圖書)
出器車而表瑞(禮曰山出器車河出馬圖)黃帝之遊具茨(陽城記曰黃帝)
(登具茨之山升於洪隄之上受神芝圖於黃蘆童子)夏王之登會稽(吳越春秋曰禹巡越)
(大會計治國之道更名茅山曰會稽)爾其探禹穴(水經註會稽山東有穴深不見底謂之禹)
(穴東遊者多探其穴)紀秦功(水經注云秦始皇登會稽山刻石紀功李斯所篆)或形標
九子(九華山錄曰峯巒異狀其數有九故號九子李白更號九華)或禮視三公(禮曰)
(五岳視三公四瀆視諸侯)著屐嘗聞於靈運(宋書曰謝靈運好登山嘗著木屐上山則)
(去前齒下山則去後齒)朽壤曾聞於伯宗(左傳曰梁山崩晉侯召伯宗伯宗辟重曰)
(避𫝊重人曰待我不如捷之速也問其使曰絳人也問絳事曰梁山崩召伯宗謀之問將若之何曰山有)
(朽壤而崩可若何國主山川故山崩川竭君為之不舉降服乘縵徹樂出次祝幣史辭以禮焉)至若
汶為天井(河圖曰汶山之地為井絡天以會昌神以建福上天為井)岐為地乳(河圖)
(曰岐山在崑崙東南為地乳)維應桐柏(河圖曰桐柏山為地穴上為維星)畢連鳥
鼠(河圖曰鳥鼠同穴山地之幹也上為掩畢星)嘉無恤之臨代(史記曰趙簡子謂諸)
(子曰吾藏寶符于常山能往得者立為後諸子競往無所得無恤曰常山臨代代可取也簡子曰是知符)
(矣遂立之)美仲尼之小魯(孟子曰孔子登東山而小魯登泰山而小天下)或形類
冠幘(宣城圖經曰幘山層峯崔峩狀如冠幘)或狀同枹鼓(隋圖經曰燕山在易縣巖)
(側有石鼓去地百餘丈望之若數百石因左右梁貫之鼓東南有石人援桴而擊世云燕山石鼔鳴則有)
(兵)感叱馭之忠臣(漢書曰王陽為益州刺史行部至卭郲九折阪嘆曰奉先人遺體奈)
(何乘此險後以疾去及王尊為刺史至其阪問吏曰此非王陽所畏道邪尊叱其馭曰驅之王陽為孝子)
(王尊為忠臣)識𢷬衣之玉女(郡國志曰靈山昔有神女於此𢷬衣山南絶巖有方石明)
(瑩謂之玉女搗練碪)縣圃嘗留於穆滿(淮南子曰崑崙山去地萬一千里上有層城九)
(重或上倍之是謂閬風或下倍之是謂縣圃穆天子傳曰天子至於崑崙丘季夏丁夘升於春山之上以)
(望四野是惟天下之高山先王之所謂縣圃山海經曰實惟帝之平圃)疎屬曾拘於貳
負(山海經曰貳負之臣曰危與貳負殺窫窳帝乃梏之於疎屬之山桎其右足反縳兩手以髮繫之於)
(山上盤石之下在開題西北注漢宣帝時使人鑿上郡發盤石得一人徒祼被髮反縛械一足莫有識者)
(劉子政按此言之宣帝大驚時人爭學山海經)則有石帆孤出(夏侯曾先志曰會稽山有)
(石帆山石危起若數百幅帆)砥柱分流(水經註曰砥柱者禹治洪水山陵當水者鑿之故破)
(山以通河河水分流包山見水中若柱然故曰砥柱)巨靈之擘太華(郭緣生述征記曰華)
(山與首陽本同一岳河神巨靈擘開以通河流故掌跡在焉)共工之觸不周(見天賦共)
(工折柱註)秦望則金簡玉書靈祕之所潛隠(水經註曰會稽秦望山在)
(州正南為衆峯之傑涉境便見吳越春秋稱山覆釜盎盎中有金簡玉書皇帝之遺緘也又云金簡玉字)
(之書夏禹發之得百川之理)羅浮則璿房瓊室神仙之所嬉遊(日南)
(志曰羅浮山本蓬萊山一峯有璿房瓊室七十二所)又聞嬴政曾驅(見石賦秦皇過海賦)
愚公欲徙(列子曰大行與王屋二山方七百里高萬仞北山愚公者年且九十面山而居懲山)
(北之塞出入之迂也聚室而謀曰吾與汝畢力平險可乎雜然相許其妻曰以君之力曾不能損魁父之)
(丘如大行王屋何且焉置土石雜曰投諸海渤之尾隠士之北遂率子孫荷擔者三夫叩石墾壤運於渤)
(海之尾隣人京城之孀妻者有遺男始齔往助之寒暑易節始一反焉河曲智叟笑而止之曰甚矣汝之)
(不慧以殘年餘力曾不能毁山之一毛其如土石何北山愚公長息曰汝之心曾不若孀妻弱子雖我也)
(死有子存焉子又生孫孫又生子孫孫子子無窮匱也如山不加增何若而不可乎河曲智叟無以應操)
(沱之神聞之懼其不已告之于帝帝為感其誠命夸娥氏二子負山一措朔東一措雍南)覿修羊
於華陰(列仙𫝊曰修公羊者蜀人也於華陰山石中有懸石榻卧其上石盡穿陷)見王喬
於緱氏(列仙𫝊曰王喬周靈王太子晉也好吹笙作鳳鳴遊伊洛之間浮丘接以上嵩高山三十)
(餘年後于山上見桓良曰告我家七月七日待我於緱氏山頭至日果乘白鶴駐山嶺望之不得到舉手)
(謝時人數日去)指闕遠屬於牛頭(晉書曰元帝渡江草創欲立石闕于宫門未定王導)
(隨駕出宣陽門乃遥指牛頭山南峯為天闕中宗從之)積甲遙齊於熊耳(東觀漢記)
(曰赤眉初降輦輸鎧甲兵弩積與熊耳山等)至有羣玉冊府(穆天子傳曰癸巳至于羣)
(玉之山四徹中繩先王之所謂冊府也注四徹中繩言皆平直也)崑崙下都(搜神記曰崑崙)
(之山是惟帝之下都環以炎火之山)洞臺灊霍(道經曰霍山下有洞臺方二百里司命君之府)
(也)員嶠方壺(列子曰渤海之東有大海其中有山一曰大輿二曰員嶠三曰方壺四曰瀛洲)
(五曰蓬萊其上有臺觀有金玉琳琅之樹皆叢生實皆有滋味食之不死人皆仙聖一日一夜飛翔來往)
(焉)觸百神者帝臺(山海經曰鼓鐘之山帝臺之所以觸百神者也今名鐘山在陸渾縣)
迎四皓者高車(高士𫝊曰高車山上有四皓碑及祠皆漢惠帝所立也漢高後使張良詣)
(南山迎四皓之處因名高車山)及夫瞻掛鶴之悠揚(臨海記曰郡西有白鶴山山上)
(有池泉水懸溜遠望如倒掛白鶴因名掛鶴泉)望盤龍之宛轉(徐懸釋問曰諸葛亮以為)
(鍾山龍盤即蔣山也)聞蘇門之清嘯(十道志曰蘇門山一曰蘇嶺即阮籍見孫登長嘯有)
(鳳凰集登所隠之處故號登蘇門先生)訪酉陽之逸興(荆州記曰小酉山上石穴中有)
(書千卷相𫝊秦人於此學因留之故梁湘東王云訪酉陽之逸興)用干言之飲宿(李公)
(緒趙記曰柏仁縣有千言山衞詩云出宿于干飲餞于言是也)紀云亭之封禪(後漢書曰)
(光武封泰山禪梁甫注云云亭亭肅然蒿里社首梁甫皆太山下小山也石閭在西巖之下焉)亦有
蘭巖唳鶴(神境記曰滎陽縣有蘭巖山峻拔千丈𫝊云昔有夫婦隠此山數百年化為雙鶴忽)
(一旦一鶴為人所害其一鶴歲常哀鳴至今響動巖谷莫知年歲)金華赤羊(見石賦初平叱)
(羊注)再成三襲(爾雅釋山曰三襲涉再成英)朝陽夕陽(爾雅曰山西曰夕陽山東)
(曰朝陽)桂陽話石(荆州記曰桂陽萬歲山出靈夀仙草方云服之不死又有話石有聲如人)
(共語)吳宫採香(吳地記曰香山吳王遣美人採香於此山因以為名故有採香徑)凜冽
而風門激吹(水經注曰北屈縣有風山上有穴如輪風氣蕭瑟不止當其衝所略無生草盖)
(衆風之門也)晶熒而火井揚光(見火賦觀彼瑩臺註)其戴石為砠(爾雅)
(曰土戴石為砠註云土山上有石者)多草為岵(爾雅釋山曰多草木岵無草木屺)摘天
柱之仙桃(郡國志靈臺山天柱巖有一桃樹高五尺皮是桃心肉似柏張陵與王良趙升試法)
(於此曰百餘年桃迄今不朽有小禪記之)采華容之雲母(荆南志曰華容方臺山山出雲)
(母土人採之先候雲所出之處於其下掘取無不大獲者往往有長五六尺可為屛風當掘時忌有聲否)
(則所得麄惡矣)尋謝敷之紫石(孔靈符會稽記曰諸暨縣有鳥帶山其上多紫石世人莫)
(知居士謝敷少時經始諸山往往遷易功費千計生業將盡後遊北境夢山神語之曰當以五十萬相助)
(但見主人牀下有異石色甚明徹試取瑩拭乃紫石因問所從來云出此山遂往掘果得利不訾)訪
桓温之白紵(宣城圖經曰白紵山本名楚山桓温領妓遊此山奏歌好為白紵歌因改焉)
駭媧宫之臺榭(南康記曰君山翠麗鮮明遠若臺榭名曰媧宫風雨之後景氣明靜頗聞)
(鐘鼔之聲)識仇池之棲櫓(秦州記曰仇池山本名丘維山形似覆囊上廣百頃壁立千仞)
(自然棲櫓却敵分置均調竦起數丈如人立)亦有烏龍白騎(湘州記曰汝城縣有烏龍)
(白騎山有黑石如龍白石如馬)紫蓋青泥(荆州記曰衡山三峯其一名紫蓋郡國志曰興州青)
(泥嶺縣崖萬仞上多雲雨屢成泥淖遂以為名)羊腸鳥翮(郡國志曰羊腸塞在龍門西山海經)
(曰大翮山小翮山有王仲廟仲字次仲秦始皇時變蒼頡舊文為今隸書用之大嘉使徵不至始皇大怒)
(檻車迫之次仲化為大鳥出于檻外翩然高翔至於西門山落二翮因名之)馬鞍牛脾(郡國)
(志曰柳州馬嶺山本名牛脾山續南越志曰馬鞍山始皇時望氣者云南海有五色氣遂發卒千人鑿以)
(斷山之崗阜今其山如馬鞍因以名之又襄陽記曰楚山一名馬鞍山劉弘山簡九日賞宴之所)猿
門聳拔(益州記曰猿門在涪縣上多猿其山二峯傑竪如門)鴈塞逶迤(荆州記曰景山)
(鴈南翔北歸徧經其上人謂之鴈塞山)仙翁種玉(見玉賦羊公種之而娶婦注)烈女
磨笄(隋圖經曰磨笄山在懷戎縣昔趙襄子殺代王其夫人曰代已無矣吾將何歸遂磨笄于山而)
(自殺代人名其山為磨笄山)言聽蔡誕(抱朴子曰蔡誕者自云被謫至崑崙問曰崑崙似何)
(答曰天不問其高幾里要於仰視之去天不過十數里也)約信安期(列仙𫝊曰安期生琅琊阜)
(鄉人皆言夀千歲始皇與女賜金璧數千萬出阜鄉亭皆委去留以赤玉舄一兩報曰後千秋來我蓬萊)
(山下)見祝融之降崇聞鸑鷟之名岐(國語云夏之興也祝融降於嵩山周)
(之興也鸑鷟鳴於岐山注崇嵩字古通用耳)復聞馬援壺頭(武陵記壺頭山在縣東援)
(所穿室也室内有蛇如百斛船云是援之餘靈)羊公峴首(十道志曰羊祜嘗與從事鄒湛共登)
(峴山垂泣曰自有宇宙便有此山由來賢達勝事登此望遊如我與卿者多矣皆湮滅無聞念此使人悲)
(傷我百年後魂魄猶當登此山也湛對曰公德冠四海道符前哲令聞令望當與此山俱𫝊若湛輩乃當)
(如公語耳)挹少室之石膏(河圖云少室山有白玉膏服即成仙)飲洞庭之美
酒(博物志曰洞庭君山帝之二女居之曰湘夫人又荆州圖經云湘君所遊故曰君山也有道與吳包)
(山潛通上有美酒數斗得飲者不死漢武帝齋七日求得東方朔曰臣識此酒請視之因一飲至盡帝欲)
(殺之朔曰殺朔若死此為不驗如其有驗殺亦不死乃赦之)又若望朝霞於赤岸
(南兖州記曰瓜步山東五里有赤岸山南臨江中羅君章云赤岸若朝霞郭景純山賦云鼓洪濤於赤岸)
祝黃石於穀城(見石賦祠彼榖城註)雖陽岐之能買(荆州記曰石首縣陽)
(岐山無所出不足可書本屬南平界范玄平記曰古老相承云胡伯始以本境縣無山買此山上記皆簿)
(也)豈北邙之可平(魏志曰明帝欲平北邙使登臺可觀孟津辛毗諫曰天地之性高高)
(下下今而反之既非其理加以損費人工民不堪役乃止)陳音以之而立號(會稽記曰)
(陳音山昔有善射者陳音越王使簡士習射於郊外死因葬焉冢壁悉化作騎射之象因以名山)張
嵊因之而得名(宋書曰張稷為剡令至嵊亭生子因名嵊字四山)雲氣或成
於宫闕(袁崧後漢書曰光武封泰山雲氣成宫闕)風雨曾避於崤陵(左𫝊曰秦)
(穆公使孟明潛師於東門之外蹇叔之子與師哭而送之曰晉人禦師必于崤崤有二陵焉其南陵夏后)
(臯之墓也其北陵文王之所避風雨也必死是間余收爾骨焉)已夫少室登仙之臺
(述征記曰少室山中多神藥漢武築登仙臺於其中)句曲華陽之洞(茅君内𫝊曰茅山一)
(名句曲山秦時名為華陽洞天)燕然勒名(後漢書曰竇憲與單于戰于稽洛山大破之憲遂登)
(燕然山刻石勒碑令班固作銘)祁連作冢(漢書曰霍去病以驃騎將軍擊匈奴至祁連山獲首)
(虜三萬去病薨上悼之發屬國玄甲軍陣自長安至茂陵為冢象祁連山)或功代攸彰或
靈仙所重若過之而身熱經之而頭痛(漢書曰杜欽說大將軍王)
(鳳曰罽賓國道歷大頭痛山小頭痛山赤土身熱之阪)徒為患於蠻貊而無資
於財用
水類賦
夫潤萬物者莫潤乎水(出易)若乃翫文章於濉渙(述異記濉)
(渙二水波若五色有文故名繢水)修袚除於溱洧(見春賦翫兹溱洧注)飲玄州
之似蜜(魚龍河圖曰玄洲在北海中去南岸十萬里上有芝生玄澗澗水如蜜服之長生)味
晉安之如醴(名山略記曰僧權道人居晉安霍山晨出澗忽見白水異常飲之甘如醴水過)
(甚速以器取得少許以餉陶晉安不復可飲權年百三十餘歲後不知其所終)或見漸車(詩曰)
(淇水湯湯漸車帷裳注帷裳即婦人之車也)或稱濡軌(詩曰有瀰濟盈濟盈不濡軌)歌
屈原之濯纓(楚辭曰滄浪之水清可以濯我纓滄浪之水濁可以濯我足)耻巢父
之洗耳(逸士𫝊曰堯讓天下於許由由逃之巢父聞而洗耳於池濱樊堅字仲文方飲牛乃繫而)
(還恥令牛飲其洗耳之下流)若夫挹彼注兹(詩曰泂酌彼行潦挹彼注兹)泳之
游之(詩曰就其深矣方之舟之就其淺矣泳之游之)𫝊既聞於流惡(左𫝊曰有汾澮)
(以流其惡)詩亦言其樂飢(詩曰泌之洋洋可以樂飢)象存習坎(易曰水洊至習)
(坎)性存盛衰(淮南子曰水之性循勢而行乘衰而流注衰下也)湛靈源於疎
勒(後漢書曰耿恭為戊己校尉以疎勒城旁有澗水可固乃據之匈奴復來攻恭于城中穿井十五丈)
(無水乃嘆曰昔貳師將軍拔佩刀刺山而泉湧乃整衣向井拜于是有飛流奔出衆皆稱萬歲因揚泉示)
(虜虜以為神遂引去)湧清流於貳師(已見上注)至於懷山襄陵(書曰湯湯)
(洪水方割蕩蕩懷山襄陵浩浩滔天)浮天載地(玄中記曰天下之多者水焉浮天載地高下無)
(不至萬物無不潤)滿而後進(揚子法言曰或問進曰水或曰為不捨晝夜歟曰有是哉滿而)
(後進者其水乎)盈而不概(孫卿子曰孔子見大水必觀焉曰夫水柔而無為也似德其浩浩乎)
(不屈似有道其赴百仞之谷不懼似勇主量必平似法盈不求概似正發源必東似志)知檻汎
之殊名(爾雅曰檻泉正出湧出也沃泉縣出下出也氿泉穴出仄出也)涉冬春而凝
泮(淮南子曰夫水向冬則凝而為冰迎春則冸而為水)量深淺而揭厲(爾雅曰深則厲)
(淺則揭揭者揭衣也以衣涉水曰厲)爾其流觱沸(詩曰觱沸檻泉)道靈長(郭璞江賦)
(咨五材之並用嘉水德之靈長)天齊之東(漢書曰秦始皇東游海上祠八神將一曰天主祠天)
(齊天齊淵水居臨菑南郊山下注云五泉並出)帝臺之漿(山海經曰高前之山其上有水焉甚)
(寒而清帝臺之漿水也)驚迅湍於灩預(䕫州圖經曰灩預在瞿唐口夏水迅激至艱難)
(諺曰灩預大如襆瞿唐不可觸灩預大如馬瞿唐不敢下)駭懸流於吕梁(莊子曰孔子觀)
(於吕梁懸水三十仞流沫四十里黿鼉魚鼈不能游見一丈夫游之與齎俱入與泊偕出)則有臭
過椒蘭(列子曰禹治水土迷之一國無風雨霜露不生鳥獸有山名壺嶺頂有口若圓環名曰滋)
(穴有水湧出名曰神瀵臭過椒蘭味過醪醴)利穿金石(淮南子曰水之為物擊之無創射之)
(不傷斬之不斷焚之不然利穿金石功濟天下)河分簡潔(見河賦簡潔鈎盤注)渠名鄭
白(漢書溝洫志曰鄭國韓之水工韓欲疲秦無令東伐乃使國間說秦令鑿涇水自中山西邸瓠口為)
(渠以溉田禾就而詐覺秦欲殺國國曰臣為韓延數歲之命為秦建萬世之功遂成之名鄭國渠又漢太)
(始二年趙大夫白公復奏穿秦渠傍引涇水注渭名白渠民歌曰田於何所池陽谷口鄭國在前白渠起)
(後舉插為雲決渠為雨涇水一石其泥數斗且溉且糞長我禾黍衣食京師億萬之口)美君子
之為交(僼曰君子之接如水小人之接如醴君子淡以成小人甘以壊)歎小人之是
溺(禮曰小人溺於水君子溺於口)禮著淵泉(禮中庸曰溥博如天淵泉如淵)祭名清
滌(禮曰祭宗廟水曰清滌)偉文公之獨見(後漢書曰任文公巴郡人為治中時天大)
(旱白刺史曰五月一日當有大水宜為預備刺史不聽文公獨儲大船百姓或信文公頗為防者至其月)
(日中雲起須臾雨至晡時湔水湧起十餘丈突壊廬舍所害數千人)美公沙之先識(後漢)
(書曰公沙穆銳思河洛推步之術永夀元年大雨水三輔以東無不漂没穆豫告百姓徙居高地故弘農)
(人獨免)異出兮同流(見上瀵肥斯異注)載舟兮覆舟(袁宏三國名臣贊序)
(曰江湖所以載舟亦所以覆舟仁義所以全身亦所以亡身)美彼上善(老子曰上善若水水)
(善利萬物而不爭)嘉其至柔(老子曰水天下之至柔馳騁天下之至剛)感若思之
置坐(唐書曰孔若思常謂人仕至中郎足矣及遷庫部郎乃置一石止水于坐右示止足之意)為
左慈之逆流(抱朴子曰左慈以氣禁水水為逆流一二丈著水禁中庭露之大寒不冰)至
於閱彼流漣(詩曰河水清且漣猗又清且淪猗)乘之㳂泝(尚書𫝊曰順流而下)
(曰㳂詩註逆流而上曰泝)潤下潛滋(書曰水曰潤下)朝宗遠鶩(詩曰沔彼流水朝宗)
(于海)歎逝者之如斯(論語曰子在川上曰逝者如斯夫不舍晝夜)處衆人之
所惡(老子曰水善利萬物而不爭處衆人所惡故幾于道)美夫不雜則清莫動
則平(莊子曰水之性不雜則清莫動則平)五色不得不彰(禮曰水無當於五色五色)
(不得不彰)百事不得不成(淮南子曰天下之物莫柔弱於水上天則為雨露下地則為潤)
(澤萬物不得不生百事不得不成)識武都之泥紫(隴右記曰武都紫水有泥其色紫而)
(粘貢之用封璽書故詔誥有紫泥封)見豳土之蛇青(唐書曰楊朝晟為邠州刺史奏方渠)
(合才波皆賊路請城之軍次方渠無水師徒囂然遽有青蛇垂高而立視其迹水隨而流築防環之遂為)
(渟泉)在成都者以錦為號(華陽國志成都道西城故錦官也錦工織錦濯于江中則)
(鮮明濯佗江則不如故名錦里城)出房陵者以粉為名(荆州記曰陽縣粉水源出)
(房陵取其水為粉鮮潔異于餘水)别有夫餘沈毛(廣志曰弱水在夫餘北不勝毛羽)
襄城化血(古今注曰漢安帝延平中河東水化為血元初中潁川襄城水化為血不流)范
雲慕仁而不怠(韶州圖經曰曲江縣修仁水北有三峯亭五渡水齊范雲為始興至修仁)
(水酌而飲之賦詩曰三楓何習習五渡何悠悠且飲修仁水不挹皆邪流)吳隠酌貪而愈
潔(晉書曰吳隠之為廣州州石門有貪泉𫝊云飲者貪隠之酌而飲之為詩曰嶺南有一水號曰貪泉)
(深若使夷齊飲終當不易心)新豐則時平乃清(唐書新豐鸚鵡谷水清世𫝊云谷水)
(清天下平)臨淄則世亂而竭(述征記曰臨淄牛山下有女水齊人諺曰世治則女水流)
(世亂則女水竭慕容超時乾涸彌載及宋武北征乃激洪流)淮為滸江為沱漢為
潛洛為波(爾雅釋水曰濟為濋汶為瀾洛為波漢為潛淮為滸江為沱濄為洵潁為沙汝為濆)
美陳宣之納諫(謝承後漢書曰建武中洛水出延津城門或欲築塞之陳宣諫曰昔王尊)
(正身金隄而水退况聖人也言未絶而水去)韙王商之止訛(漢書曰建始中京師民無)
(故相驚言大水至成帝召公卿議大將軍王鳳以為太后與上及後宫可御舟船令吏民上長安城以避)
(水羣臣皆從鳳議左將軍王商獨曰自古無道之國水猶不冒城郭今聖政和平上下相安何因當有大)
(水一日暴至此必訛言也不宜重驚百姓上乃止有頃長安中稍定問之果訛言也)投舒姑而
靈變(宣城記曰臨城縣蓋山有姑泉俗𫝊有舒氏女與父析薪女坐泉處忽牽挽不動父遽告家比)
(還唯見清泉湛然母云女好音樂乃作絃歌泉湧流雙鯉赴節)汎滄浪而浩歌(見上濯纓)
(注)或曰拗堂(莊子曰水之積也不厚則其負大舟也無力覆杯水於㘭堂之上則芥為之舟)
(置杯焉則膠矣水淺而舟大也)或稱瀱汋(爾雅釋水曰泉一見一否為瀐一有水一無水為瀱)
(汋瀱居例切汋仕捉切)味識淄澠(列子曰白公問於孔子曰人可與微言乎孔子不應白公)
(曰若以石投水如何孔子曰吳之善游者能取之曰若以水投水何如孔子曰淄澠之合易牙嘗而知之)
(白公曰人故不可與微言也)鬭聞穀洛(國語曰周靈王二十二年榖洛鬭毁王宫王欲壅之)
(太子晉曰夫山土之聚也藪物之歸也川氣之通也澤水之鍾也夫天地取於高歸於下今吾執政無乃)
(實有所闕以滑二神王卒塞之王室大亂)雖灌注於百川(梁簡文帝海賦曰坎德洊臻水)
(源深博灌注百川控清引濁)盖權輿於一勺(禮曰今夫水一勺之多及其不測黿鼉蛟)
(龍魚鼈生焉貨財殖焉)稽夫循而難毁(淮南子曰天光可見而不可握水可循而不可)
(毁)親而不尊(禮曰水之於人也親而不尊)動則叶乎智者(論語曰仁者樂)
(山智者樂水仁者靜智者動)靜則符乎聖人(莊子曰水靜則明燭鬚眉水靜猶明而况)
(聖人之心靜乎)或浸彼苞蕭(詩曰冽彼下泉浸彼苞蕭)或不流束薪(詩曰楊之)
(水不流束薪)女媧之積蘆灰(淮南子曰往古之時四極廢九州裂水浩漾而不息於是)
(女媧積籚灰以止淫水)夏禹之鑿龍門(淮南子曰古者水為民害禹鑿龍門平水土民)
(乃得而陸處)及夫瞻瀏其(詩曰瀏其清矣)觀毖彼(詩曰毖彼泉水亦流于淇)玄
灞素滻之名(潘岳西征賦曰玄灞素滻湯井温谷)温洛榮河之瑞(易乾鑿度)
(曰盛德之應洛水先温九日乃寒五日變為五色玄黃尚書中候曰昔堯修壇河榮光出河休氣四塞)
既近之而易溺(禮曰夫水近於人而易以溺人)亦翫之而多死(左傳曰子)
(産謂子太叔曰惟有德者能以寬服民其次莫如猛夫火烈人望而畏之故鮮死焉水懦弱民狎而翫之)
(則多死焉故寬為難也)下令斯同(管子曰措國於不傾之地下令於流水之源)臣心
是比(漢書曰趙昌佞諂奏尚書鄭崇與宗族通疑有姦上責崇曰君門如市人何以欲禁切主上對)
(曰臣門如市臣心如水)任重致遠之功(尚書大傳曰非水無以準萬里之平非水無以)
(通遠任重也)激濁揚清之美(尸子曰水有四德沐浴羣生通流萬物仁也揚清激濁蕩)
(去滓穢義也柔而難犯弱而難勝勇也道江流河惡盈流謙智也)取瓠葉以泉渟(博物)
(志曰庭州灞水以金銅銀鐵器盛之皆漏唯瓠葉則不漏)發績籠而波委(續述征記曰梁)
(鄒城西有籠水云齊孝婦誠感神明涌泉發於室内潛以績籠覆之由是無甕汲之勞家人疑之時其出)
(而搜其室試發此籠而泉遂涌流漂居宇故名曰籠水)至有陷空桑之里(吕氏春秋)
(曰有侁氏女子採桑得嬰兒于空桑之中獻之其君命庖人養之察其所以然曰其母伊水之上嘗夢神)
(人告之曰臼出水而東走明日視臼果出水告其鄰東走十里而故邑盡為水身化為空桑故命之曰伊)
(尹)化歷陽之都(淮南子曰歷陽有老嫗常行仁義有過者謂曰此當没為湖視東城門有)
(血便走上山勿反顧也自此嫗數往視門門吏問之嫗對如其言吏殺雞以血塗門明日嫗早往視門有)
(血便走上山歷陽遂没為湖)桮浮曲岸(見春賦秦昭之受水心註)月射方諸(淮南)
(子曰方諸見月則津而為水又萬畢術曰方諸取水注曰方諸形若桮無耳以五石合治之十二月壬子)
(夜半作之以承月水即來也)詠鮑照之九塗(鮑照詩曰九塗平若水雙闕似浮雲)望
馬氏之行車(後漢書曰明德馬后好儉常曰前過濯龍門見外家起居者車如流水馬如龍)
(顧視御者不及遠矣)洛宜禾而渭宜黍(此淮南子之文也)方有玉而圓
有珠(尸子曰凡水方折者有玉圓折者有珠清水有黃金龍淵有玉英)勺蠡而滄海
寧測(見天賦誰能管窺註)決江則波臣有餘(莊子曰貸粟於監河侯侯曰我將得)
(邑金貸子三百斤可乎周曰昨見中道而呼者周顧視車轍中有鮒魚焉曰東海之波臣豈肯有斗升之)
(水活我哉周曰我且南遊說吳楚之王激西江之水而迎子可乎魚曰吾得斗升之水然活耳君乃言此)
(曾不如早索我於枯魚之肆)斯流濕之為美豈獨薦獻於潢汚(易曰)
(水流濕火就燥左𫝊曰筐筥錡釜之器潢汚行潦之水可以薦于鬼神可以羞于王公)
天下諸山所在(州縣有時而更山川千古不易詳察山與水則天下可運于掌)
泰山為東岳在泰山博縣西北(岱宗也)蒙山在沂州
費縣嶧山在兖州鄒縣
霍山為南岳在廬江灊縣西南(天柱山也)塗山在濠州
鍾離縣八公山在夀州夀陽縣
華山為西岳在弘農華陰縣西南(古文之敦物山也)
雷首山在河東蒲坂縣東南
砥柱在河東大陽縣東河中
王屋山在河東垣曲縣東北也林慮在相州西
白鹿在衞州北
大行山在河内野王縣西北(王烈得石髓處)封龍在趙州西
井陘在恒州西
恒山為北岳在中山曲陽縣西北碣石山在遼西臨
渝縣南水中也(大禹鑿其石右夾而納河)
析城山在河東濩澤縣西南
大嶽山在河東永安縣
壺山在河東北屈縣東雷首在蒲州介山在汾州
崞山在代州(一名五臺山)
南龍門山在河東皮氏縣西
梁山在馮翊夏陽縣西北河上太白在京兆武功縣
荆山在馮翊懷德縣南九嵕在奉天縣
岐山在扶風美陽縣西北
關山在扶風汧縣之西也吳山在隴州熊耳在
商州上洛縣
隴山終南山敦物山在扶風武功縣西南也隴坻
在清水縣
須山在隴西臨洮縣西南(禹貢中條山也)秦嶺在秦州上邽縣
嶓冢山在隴西氐道縣之南(南條山也)
鳥鼠同穴山在隴西首陽縣西南
積石在隴西河關縣西南(山海經云山在鄧林東河所入也)
都野澤在武威縣東北(縣在姑臧城北三百里東北也即休屠澤也古文以為猪野)
合離山在酒泉會水縣東北(合黎山也)崆峒在肅州
西傾在洮州之西南
流沙地在張掖居延縣東北(居延澤在其縣故城東尚書所謂流沙者也)
三危山在燉煌縣南(山海經曰三危之山三青鳥居之是山也廣圓百里在鳥鼠山)
(西即尚書所謂竄三苗于三危也)
朱圉山在天水北冀縣南(即冀縣山有石鼔開山圖謂之天鼔山)
峨眉山在嘉州青城在蜀州
岷山在蜀郡湔氐道西(漢書以為瀆山者也)巫峽在䕫州巫山縣
銅梁在合州石&KR0008;縣
嶓冢山在弘農盧氏縣南(是山也糓水出其北林也)
荆山在南郡臨沮縣東北(東條山也卞和得璞玉于是山)峴山在
襄州襄陽縣
内方山在江夏竟陵縣東北(禹貢立章山也)
大别山在廬江六安縣西南外方山崧高是也
桐柏在南陽平氏縣東南
陪尾山在江夏安陸縣東北
衡山在長沙湘南縣南(禹治洪水血馬祭衡山於是得金簡玉字之書)大庾
在虔州南康縣武夷在建州崇安縣
九江地在長沙下巂縣西北雲夢澤在南郡華容縣之
東東陵地在廬江金蘭縣西北敷淺原地在豫章歷
陵縣西南彭蠡澤在豫章彭澤縣北(尚書所謂彭蠡既豬陽鳥攸居)
(也)
匡廬山在江州潯陽縣茅山在潤州丹陽句容二縣
蔣山一名鍾山在潤州江寧縣
天目在杭州於潛縣會稽在越州山陰縣四明在餘
姚縣天臺在台州始豐縣括蒼縉雲在金華婺州
黃嶺在廣州寶安縣
澤陽山在下邳縣之西
羽山在東海祝其縣南也(縣即王莽之郵亭也尚書殛鯀於羽山謂是山也)
陶丘在濟陰定陶縣之西南(陶丘丘再成也)
荷澤在定陶縣東雷澤在濟陰成陽縣西北荷水在
山陽湖陸縣南蒙山在太山蒙陰縣西南大野澤在
山陽鉅野縣東北大邳地在河南城臯縣北(爾雅曰山一成)
(謂之邳)
明都澤在梁郡睢陽縣東北益州池水在蜀郡汶江
縣西南其一在郫縣西南皆還入江荆州沲水在南
郡枝江縣三澨地之南在卭縣之北(尚書曰導漢水過三澨地說曰)
(沔水東行過三澨合流觸大别山陂故馬融鄭玄王肅孔安國等咸以為三澨水名也)
海内諸水之源
大江出汶山(今江出汶山郡北遷縣岷山東南經蜀郡揵為至江陽東北巴東建平宜都南)
(郡江夏弋陽安豐至廬江南界東北經淮南下邳至廣陵郡入海)北江出曼山南江
出高山高山在成都西入海在長州南
浙江出三天子都在其東(按地理志浙江出新安黟縣南蠻中東入海今錢塘)
(浙江是也黟即歙也浙音折)在閩西北入海餘暨南(餘暨縣屬會稽今為永興)
廬江出三天子都入江彭澤西(彭澤今彭蠡也在尋陽彭澤縣)
一曰天子鄣淮水出餘山在湖陽東義鄉西入
海淮浦北(今淮水出義陽平氏縣桐柏山山東北經汝南汝隂淮南譙國下邳至廣陵縣)
(入海湖陽縣今屬新野)
湘水在舜葬東南陬西環之(環繞也今湘水出零陵營道縣陽湖山入江)
入洞庭下(洞庭地穴也在長沙巴陵今吳縣南大湖中有包山下有洞庭穴道潛行水底云無)
(所不通號為地脈)一曰東南西澤
漢水出鮒魚之山(書曰嶓冢導漾東流為漢案水經漢水出武都沮縣東狼谷經漢中)
(魏興至南鄉東經襄陽至江夏安陸縣入江别為沔水又為滄浪之水)帝顓頊葬于陽
九嬪葬于陰四蛇衞之(言有四蛇衞守山下)
濛水出漢陽西入江聶陽西(漢陽縣屬朱提)
温水出崆峒崆峒山在臨汾南入河華陽北(今温水在京兆)
(陰盤縣水常温也臨汾縣屬平陽)
潁水出少室少室山在雍氏南入淮西鄢北(今潁水出河南陽成)
(縣乾山東山東南經潁川汝陰至淮南下蔡入淮鄢今鄢陵縣屬潁川)一曰緱氏(縣屬河南音鈎)
汝水出天息山在梁勉鄉西南入淮極西北(今汝水出南陽)
(魯陽縣大孟山東北至河南梁縣東南經襄城潁川汝南至汝陰褒信縣入淮淮極地名)一曰淮
在期思北(期思縣屬弋陽)
涇水出長城北山山在郁郅長垣北(皆縣名也郅音桎)北入
渭戲北(今涇水出安定朝那縣西笄頭山東南經新平扶風至京兆高陵入渭戲地名今新豐縣)
渭水出鳥鼠同穴山東注河入華陰北(鳥鼠同穴山今在隴西首)
(陽縣渭水出其東經南安天水略陽扶風始平京兆弘農華陰縣入河)白水出蜀而東
南注江(色微白濁今在梓潼白水縣源從臨洮之西西傾山來經沓中東流通陰平至漢夀縣入)
(潛)入江州城下(江州縣屬豫章)
沅水山出象郡鐔城西(象郡今日南也鐔城縣今屬武陵音淫)入東注
江入下巂西(下巂縣今屬長沙雋音昨兖反)合洞庭中(水經曰沅水出於牂牁且)
(蘭縣又東北至鐔城縣為沅水又東過臨沅縣又東至長沙下巂縣)
贑水出聶都東山(今贑水出南康南野縣西北音感)東北注江入彭澤西
泗水出吳東北而南西南過湖陵西而東南注東海
入淮陰北(今泗水出魯國卞縣西南至高平胡陵縣東南經沛國彭城下邳至臨淮下桐縣入淮)
鬱水出象郡而西南注南海入須陵東南
肄水出臨晉西南(音如肄習之肄)而東南注海入番禺西(番禺)
(縣屬南海越之城下也)
潢水出桂陽西北山(音黃)東南注肄水入敦浦西
洛水出洛西山東北注河入成臯之西(書云道洛自熊耳案水經)
(洛水今出上洛冢嶺山東北經弘農至河南鞏縣入河成臯縣亦屬河南也)
汾水出上窳北(音愈)而西南注河入皮氏南(今汾水出太原晉陽)
(故汾陽縣東南經晉陽西南經西河平陽至河東汾陰入河皮氏縣屬平陽)
沁水出井陘山東東南注河入懷東南(懷縣屬河内河内北有井陘山)
濟水出共山南東丘(共與恭同)絶鉅鹿澤(絶猶截度也鉅鹿今在高平)
注渤海入齊琅槐東北(今濟水自滎陽卷縣東經陳留郡至濟陰北東北至高平)
(東北經濟南至樂安博昌縣入海今碣石也諸水所同出又與水經違錯以為凡山川或有同名而異實或)
(實而異名或一實而數名似是而非似非而是且歷代久遠古今變易語有楚夏名號不同未得詳也)
湔若淹涪羌巴
潛水禹貢沱潛既道是也舊云出巴郡(宕渠縣南入于江今宕渠)
(省入蓬州伏虞)渝巫溪
沮水出房州房陵縣景山褒文旬淯敖
臼水出景陵縣西入漢溠水出義陽厥縣西北黃山
南入于溳溳水出蔡陽縣大洪山溠水入焉
鄢水又謂之蠻水出房陵今房州治也彭水杜云
出新城昌魏沱水禹貢岷山導江東别為沱至枝
江入江䢴溝水一名&KR0008;江一名䢴溟溝(吳將伐齊伯中國于廣陵)
(城南東築䢴城城下掘深溝東北通射陽湖西北至末口入淮通江于淮以便糧道䢴城今在揚州江都)
(末口在楚州山陽射陽湖亦在楚州)桐水出廣德西南白石山西北
入丹陽湖
涌水在華容縣入湛水出犨縣魚齒山東至定陵
入汝泜水出武陽東經襄城定陵入汝(定陵今許州舞陽)
&KR1267;水出汝州魯山縣堯山入汝溱水(一名潧一名澮)出滎
陽鄶城西北雞絡塢下東南入洧黃水宛陵縣西
有黃水西至新鄭縣西入洧洧水出滎陽密縣西
馬嶺山至長平入潁肥水出合肥縣雞鳴山(北流二十)
(里分為二其一東流入巢湖一西北流出淮)豪水旃然水出成臯縣入
汴
汴水(一名鴻溝一名浪蕩至泗州入淮)洙水杜云出魯城北下合泗
沂水舊云出蓋縣艾山至下邳入泗漷水樂史云出
沂州費縣連青山荷水首受濟東南入泗馬頰水
澠水出臨淄縣北時水一名耏至鄒縣入濟濼水
在歴城縣西北入濟華水出華不注山北入濟(華不)
(注山在齊州歷城縣)淄水杜云出泰山梁父縣西入汶汶
水出萊蕪縣西南經濟北至東平夀張縣入濟索
水出京縣西南嵩渚山東至枹罕入河湟水出臨
羌北東至允吾入河晉水(出晉陽縣西懸甕山東入汾)文水
澮水(出絳州翼城澮高山入汾)絳水(出絳縣西南入澮)洓一名洮(出解州聞)
(喜縣黍葭谷至蒲阪縣入河)淇水(出河内軹縣西北山至垣曲縣南入河)沮水(出河)
(内軹縣東南至温入河)沇水(出河東縣界王屋山至濕縣為濟水至成臯河)洹(出林慮縣)
(東北至長樂縣入青水)湛水(一名青水出共城縣北山東至黎陽入黃河)屯氏河
鳴犢河易水出北新城東至文安入&KR0740;濡(出高陽縣)
(東北至河間鄭縣入易水)&KR0740;(出靈丘縣高氏山東至文安入大河)河自星宿海
至積石山始為中國河(詳後河源)瓠子河氾(東汜在中牟逕)
(濟陰入河南氾出汝州襄城縣浮城山北流至氾水縣入河)瀍(出糓城縣潛亭北至偃師縣東)
(入洛)澗(出新安縣南白石山東流入瀍)伊(出盧氏縣熊耳山至洛陽縣入洛)汧
(出隴州吳山西北至汧源入渭)漆(出鳳翔普潤縣東至富平縣入渭)沮(出邠州界經華)
(原縣入于漆)灞(出藍田縣終南山金谷東經臨潼縣北流入渭)滻(出藍田谷北入于灞)
灃(出鄠縣終南山豐谷北至咸陽入于渭)鎬(出鄠縣界至長安入至清渠)斜
洮出臨洮西羌中北至枹罕東入河潦水出衞臯
東(出塞外衞臯山玄菟高句驪縣有潦山小潦水所出西河注大潦音遼)東南注渤海
入潦陽(潦陽縣屬遼東)
滹沱水出晉陽城南而西至陽曲北而東注渤海(經河)
(間樂城東北注渤海也晉陽陽曲縣皆屬太原)入越章武北(章武郡名)
漳水出山陽東東注渤海入章武南(新城汴陰縣亦有章水)
濁漳(出潞州長子縣東至武安縣合于清漳横流故名衡漳桑欽云入海班云入河)
山海經主於叙山而天下諸水之源何其詳也水經
專於紀水而天下諸山所在莫不備焉蓋山者水之
根底水者山之委枝故談伊洛者必連熊外語漆沮
者遂及荆岐亦自然之偶屬而不可判離者也况山
殊名稱而盤峙之形不眩水異分合而就下之性不
惑合二全經觀之斯得之矣
天下有三大水
𫝊曰天下有三處大水曰黃河曰長江并鴨綠江是
也遼陽塞外有鴨綠江
三江
蔡沈黃震之說皆於下流求之名以地訛號隨世改
恐非禹貢三江之說也曷於上流發源求之徐鉉注
說文云江出㟭山至楚都名南江潯陽為九道名中
江至南徐州名北江入海郭璞山海經注岷山大江
所出也嵊山南江水所自出也崌山北江水所自出
也三江皆發源於蜀而注震澤禹貢紀其源而及其
委耳豈區區為其地記其瑣瑣改易不常之名乎觀
禹貢三江之說當以此意求之則余之言雖大禹復
生不能易矣
五湖
五湖之說有二周禮揚州其浸五湖國語與我爭三
江五湖之利者非吳耶史河渠書於吳則通渠三江
五湖貨殖𫝊曰夫吳有三江五湖之利太史公自叙
曰登姑蘇望五湖此五湖者即具區也其派有五故
曰五湖一名震澤一名笠澤張渤吳錄云五湖者大
湖之别名以其周行五百里三萬六千頃故以五湖
名義興記大湖射湖貴湖陽湖洮湖為五湖酈道元
水經謂長唐湖射陽湖上湖隔湖大湖為五湖張守
節史記正義云菱湖游湖漠湖貢湖胥湖皆大湖東
岸五灣為五湖虞翻云大湖有五道東通長洲松江
南通安吉霅溪西通宜興荆溪北通晉陵滆湖西南
通嘉興韭溪陸魯望云大湖上稟咸池之氣一水而
五名其名大同小異皆禹貢之所謂震澤也王勃文
襟三江而帶五湖則總言南方之湖洞庭一也青草
二也鄱陽三也彭蠡(一名宫亭湖即禹貢滙澤)四也太湖五也
九州嶽鎮川澤辨
古者言九州者禹貢之冀兖青徐揚荆豫梁雍夏置
也爾雅之冀幽營兖徐揚荆豫雍商置也職方之揚
荆豫青兖雍幽冀并周制也商有幽營而無禹貢之
青梁周有幽并而無禹貢之徐梁此三代九州之不
同也爾雅何以知其為商制以郭璞註云也賈氏乃
謂之夏置蓋以詩譜所謂梁雍荆豫徐揚之民被文
王之化文王當商之末有雍梁之民爾雅無梁州則
不可為商制不知鄭譜但言文王三分天下有其二
州名不足憑也若以爾雅為夏制則禹貢當為何制
乎然爾雅有九州之名無九州之界而禹貢職方之
界有相侵者請得而言之且職方冀州視禹貢為小
以分冀為幽并如舜時制是一分而為三也雖無徐
州而青兖之間是已雖無梁州而雍豫之間是已禹
貢曰海岱及淮惟徐州又曰大野既瀦今職方青州
之川淮泗兖州之澤大野是以徐而入青兖可知矣
禹貢曰華陽黑水惟梁州又曰厥貢璆鐵銀鏤砮磬
今職方豫州之山華山雍州之利玉石是以梁而入
於雍豫可知矣職方既以青兖而包徐故青州多入
禹貢之豫兖州多入禹貢之青禹貢豫州曰被孟瀦
而職方青州曰其澤望諸豈非青之入豫乎禹貢青
州曰鹽絺海物而職方兖州曰其利蒲魚豈非兖之
入青乎職方既分冀而為幽并故幽州多入禹貢之
青徐冀州多入禹貢之雍職方曰幽州其山醫無閭
醫無閭在遼東漢光武以遼東屬青州後又屬幽州
兹非幽之入青乎職方曰幽州其澤貕養其浸菑時
貕養在長廣菑出萊蕪地理志以長廣屬徐州琅琊
有萊山兹非幽之入徐乎職方曰冀州其澤楊紆爾
雅謂秦有楊紆李淳風謂在扶風兹非冀之入雍乎
大抵周以禹之一冀州分而為三以禹之八州合而
為六其勢必不能如禹之舊杜氏與二鄭不本此說
不改職方之字則改職方之意後鄭以潁宜屬豫溠
宜屬荆不知幽青雍梁兖豫尚多侵入况去荆豫相
距之州乎改其意而釋者此也先鄭以青之淮字當
為睢沭當為洙直謂宋有次睢魯有洙泗曾不謂青
之包徐也先鄭謂雍之弦當為汧蒲當為浦直謂雍
有汧水曾不謂吳山在汧而有弦蒲之藪杜氏以荆
之湛當為淮後鄭以兖之盧維為雷雍直以湛與盧
維無所經見曾不謂地名變易不一不可一一知也
改其字而釋者此也至如山鎮藪澤又有可得而辨
者九州山鎮分言之則曰四鎮五嶽總言之皆曰山
鎮揚之會稽青之沂山幽之醫無閭冀之霍山固為
四鎮矣而五嶽在虞夏商周與世有不同舜典南岳
孔安國以為衡山職方曰山鎮曰衡山是衡為南岳
明矣而爾雅有二說江南衡山為南嶽又以霍山為
南嶽盖漢武帝元封五年巡南郡禮天柱山號曰南
嶽是以衡山之神遼遠又移其神於霍山也說者謂
一山兩名則失之此漢嶽之與虞周不同也王制有
恒山衡山而不言大華嵩山舜典有四嶽而不言中
嶽盖王制南北以山為至東西以水為至故五嶽言
其二舜典言四方巡狩所至之地故五嶽言其四泰
山為東嶽華山為西岳恒山為北嶽衡山為南嶽嵩
山為中嶽嵩大也即禹貢之外方也初無嶽山之名
職方山鎮有恒有岱有華有衡不言嵩高而有岳山
盖周都在五嶽之外故以雍之吳山為嶽山此周嶽
之與虞夏商不同也故曰山鎮之有可辨者此也九
州澤藪在職方為九在爾雅為十盖職方以州言爾
雅以國言也爾雅以吳越有具區即此揚也楚有雲
夢即此荆也鄭有圃田即此豫也宋有孟瀦即此青
也魯有大野即此兖也秦有楊紆即此冀也燕有昭
餘祁即此并也此藪澤之名同也獨晉之大陸齊之
海嵎周之焦穫爾雅與職方不同然爾雅之濟即職
方之幽以其幽之澤藪貕養而貕養在徐也爾雅之
燕為職方之并以其并之昭餘祁而燕為幽州也爾
雅之周為職方之雍爾雅之秦亦為職方之雍職方
既以弦蒲為雍所以不受焦穫爾雅之晉為職方之
冀職方既以冀之界入於秦以楊紆為冀所以不受
大陸此澤藪之名異也故曰澤藪之可辨者此也然
嘗考之禹貢之别九州隨山濬川而終之曰庶土交
征底慎財賦咸則三壤成賦中邦故夏書謂之禹貢
今職方之辨九州制畿封國而終之曰制其職各以
其所能制其貢各以其所有故周官謂之職方氏鄭
氏曰職主也主四方之職貢者其知成周設官之意
乎周人設官以職貢為名而制貢又曰各以其所有
此正禹貢任土作貢之意也不原周人設官制貢之
意而徒區區於九州山川之辨是特一地理書爾而
於治道何益
古今山水載籍總考
禹貢導岍及岐至于荆山逾于河壺口雷首至于大
岳底柱析城至于王屋大行恒山至于碣石入于海
西傾朱圉鳥鼠至于大華熊耳外方桐柏至于陪尾
導嶓冢至于荆山内方至于大别岷山之陽至于衡
山過九江至于敷淺原導弱水至于合黎餘波入于
流沙導黑水至于三危入于南海導河積石至于龍
門南至于華陰東至于底柱又東至于孟津東過洛
汭至于大伾北過洚水至于大陸又北播為九河同
為逆河入于海嶓冢導漾東流為漢又東為滄浪之
水過三澨至于大别南入于江東滙澤為彭蠡東為
北江入于海岷山導江東别為沱又東至于澧過九
江至于東陵東迤北會為滙東為中江入于海導沇
水東流為濟入于河溢為滎東出于陶丘北又東至
于菏又東北會于汶又北東入于海導淮自桐柏東
會于泗沂東入于海導渭自鳥鼠同穴東會于灃又
東會于涇又東過漆沮入于河導洛自熊耳東北會
于澗瀍又東會于伊又東北入于河
周禮東南曰揚州其山鎮曰會稽其澤藪曰具區其
川三江其浸五湖正南曰荆州其山鎮曰衡山其澤
藪曰雲夢其川江漢其浸潁湛河南曰豫州其山鎮
曰華山其澤藪曰圃田其川滎雒其浸波溠正東曰
青州其山鎮曰沂山其澤藪曰望諸其川淮泗其浸
沂沭河東曰兖州其山鎮曰岱山其澤藪曰大野其
川河泲其浸盧維正西曰雍州其山鎮曰岳山其澤
藪曰弦蒲其川涇汭其浸渭洛東北曰幽州其山鎮
曰醫無閭其澤藪曰貕養其川河泲其浸菑時河内
曰冀州其山鎮曰霍山其澤藪曰楊紆其川漳其浸
汾潞正北曰并州其山鎮曰恒山其澤藪曰昭餘祁
其川虖池嘔夷其浸淶易
王制自恒山至于南河千里而近自南河至于江千
里而近自江至于衡山千里而遙自東河至于東海
千里而遙自東河至于西河千里而近自西河至于
流沙千里而遙西不盡流沙南不盡衡山東不盡東
海北不盡恒山
爾雅十藪
魯有大野(今高平鉅野縣東北大澤是也)晉有大陸(今鉅鹿北廣阿澤是也)秦
有楊陓(今在扶風汧縣西)宋有孟諸(今在梁國睢陽縣東北)楚有雲夢
(今南郡華容縣東南巴丘湖是也)吳越之間有具區(今吳縣南太湖即震澤是也)
齊有海隅(海濱廣斥)燕有昭余祁(今大原鄔陵縣北九澤是也)鄭有圃
田(今滎陽中牟縣西圃舊澤是也)周有焦護(今扶風池陽縣瓠中是也)
爾雅九府
東方之美者有醫無閭之珣玗琪焉(醫無閭山名今在遼東珣玗琪)
(玉屬)東南之美者有會稽之竹箭焉(會稽山名今在山陰縣南竹箭篠也)
南方之美者有華山之金石焉(黃金礝石之屬)西方之美者
有霍山之多珠玉焉(霍山今在平陽永安縣東北珠如今雜珠而精好)西北
之美者有崑崙虚之璆琳琅玕焉(球琳美玉名琅玕狀似珠也山海經)
(曰崑崙山有琅玕樹)北方之美者有幽都之筋角焉(幽都山名也謂多野)
(牛筋角)東方之美者有斥山之文皮焉(虎豹之屬皮有縟綵者)中
有岱嶽與其五穀魚鹽生焉(言泰山有魚鹽之饒)
爾雅四極
東至于泰遠西至于邠國南至于濮鉛北至于祝栗
謂之四極(皆四方極遠之國)觚竹北戶西王母日下謂之四
荒(觚竹在北北戶在南西王母在西日下在東皆四方昏荒之國次四極者)九夷八狄七
戎六蠻謂之四海(九夷在東八狄在北七戎在西六蠻在南次四荒者)岠齊州
以南戴日為丹穴(岠去也齊中也)北戴斗極為空桐(戴值)東至
日所出為太平西至日所入為大蒙(即蒙氾也)太平之人
仁丹穴之人智大蒙之人信空桐之人武(地氣使之然)
爾雅釋野
邑外謂之郊郊外謂之牧牧外謂之野野外謂之林
林外謂之坰(邑國都也假令百里之國五十里之界界各十里也)下溼曰隰大
野曰平廣平曰原高平曰陸大陸曰阜大阜曰陵大
陵曰阿可食者曰原(可種糓給食)陂者曰阪(阪陀不平)下者曰
溼(公羊𫝊曰下平曰隰)田一歲曰菑(今江東呼初耕地反草為菑)二歲曰新
田(詩曰于彼新田)三歲曰畬(易曰不菑畬)
爾雅釋山
河南華(華陰山)河西嶽(吳嶽)河東岱(岱宗泰山)河北恒(北嶽恒山)江
南衡(衡山南嶽)山三襲涉(襲亦重)再成英(兩山相重)一成坯(書經曰至)
(于大坯)山大而高崧(今中岳嵩高山盖依此名)山小而高岑(言岑崟)銳
而高嶠(言纖峻)卑而大扈(扈廣貌)小而衆巋(小山叢羅)小山岌
大山峘(岌謂高過)屬者嶧(言絡繹相連屬)獨者蜀(蜀亦孤獨)上正章(山上)
(平)宛中隆(山中央高)山脊岡(謂山長脊)未及上翠微(近上旁陂)山頂
冢(山巔)崒者厜㕒(謂山峯頭巉巖)山如堂者密(形似堂室者尸子曰松柏之鼠)
(不知堂密之有美樅)如防者盛(防隄)巒山嶞(謂山形長狹者荆州謂之巒詩曰嶞山喬)
(嶽)重甗隒(謂山形如累兩甗甗甑山形似之因以名云)左右有岸厒(夾山有岸)
大山宫小山霍(宫謂圍繞之禮記曰君為廬宫之是也)小山别大山鮮
(不相連)山絶陘(連山中斷絶)多小石磝(多礓礫)多大石礐(多盤石)
多草木岵無草木屺(皆見詩)山上有水埓(有停泉)夏有水
冬無水澩(有停潦)山豄無所通谿(所謂窮瀆者雖無所通與水注川同名)
石戴土謂之崔嵬(石山上有土者)土戴石為砠(土山上有石者)山夾
水澗陵夾水澞(别山陵澗水者之名)山有穴為岫(謂巖穴)山西曰
夕陽(暮乃見日)山東曰朝陽(旦即見日)泰山為東岳華山為西
岳霍山為南岳(即天柱山潛水所出)恒山為北岳(常山)嵩高為中
岳(大室山也)梁山晉望也(晉國所望祭者今在馮翊夏陽縣西北臨河上)
爾雅釋水
泉一見一否為瀐(瀐纔有貌)井一有水一無水為瀱汋(山海)
(經曰天井夏有水冬無水即此類也)濫泉正出正出湧出也(公羊𫝊曰直出直猶)
(正也)沃泉縣出縣出下出也(從上溜下)氿泉穴出穴出反出
也(從旁出也)湀闢流川(通流)過辨回川(旋流)灉反入(即河水決出復還入)
(者河之有雝猶江之有沱)潬沙出(今江東呼水中沙堆潬音旦)汧出不流(水泉潛出)
(便自停成汙池)歸異出同流肥(毛詩傳曰所出同所歸異為肥)瀵大出尾下
(今河東汾陰縣有水口如車輪許濆沸湧出其深無限名之為瀵馮翊郃陽縣復有瀵亦如之相去數里)
(而夾河河中陼上又有一瀵瀵源皆潛相通在汾陰者人雍其流以為陂種稻呼其本所出處為瀵魁此)
(是也尾猶底也)水醮曰厬(謂水醮盡)水自河出為灉(書曰灉沮會同)濟為
濋汶為瀾洛為波漢為潛(書曰沱潛既道)淮為滸江為沱(書曰)
(岷山導江東别為沱)濄為洵潁為沙汝為濆(詩曰遵彼汝濆皆大水溢出别為小)
(水之名)水決之澤為汧(水決入澤中者亦名之為汧)決復入為汜(水出)
(去復還)河水清且瀾漪大波為瀾(言渙瀾)小波為淪(言藴淪)
直波為徑(言徑涏)江有沱河有雝汝有濆(此故上水别出耳所作者)
(重見)滸水厓(水邊地)水草交為湄(詩曰居河之湄)以衣涉水為厲
(衣謂褌)繇膝以下為涉帶以上為厲(繇自也)潛行為泳(水底)
(行也晏子春秋曰潛行逆百步順流七里)汎汎楊舟紼縭維之紼&KR1762;(&KR1762;索)縭
緌也(緌繫)天子造舟(維連四船)大夫方舟(併兩船)士特舟(單船)庶
人乘泭(併水以渡)水注川曰谿注谿曰谷注谷曰溝注溝
曰澮注澮曰瀆(此皆道水轉相灌注所入之處名)逆流而上曰泝洄
順流而下曰泝游(皆見詩)正絶流曰亂(直横渡也書曰亂于河)江
河淮濟為四瀆四瀆者發源注海者也
爾雅釋名
山頂曰冢亦曰巔亦曰椒山脊曰岡山大而高曰嵩
小而高曰岑銳而高曰嶠卑而大曰扈小而衆曰巋
上大下小曰巘山有草木曰岵無草木曰屺石戴土
曰砠土戴石曰崔嵬山東曰朝陽山西曰夕陽山足
曰麓山穴曰岫山邊曰崖崖之高曰巖上秀者曰峰
陬隅高者岊山坡曰坂山三襲曰陟山再成曰坯山
中絶曰陘未及上曰翠微山屬曰澤山狹而高曰巒
巒山曰嶞二山曰阜曲阜曰阿大阜曰陵山陵曰丘
大唐六典
一曰關内古雍州之境東拒河西抵隴阪南據終南
之山北邊沙漠其名山有大白九嵕吳山岐山梁山
太華之嶽在焉其大川有涇渭灞滻二曰河南古豫
兖青徐四州之境東盡于海西距函谷南瀕于淮北
薄于河名山則有三崤少室砥柱蒙山澤山嵩岱二
嶽在焉大川有伊洛汝潁沂泗之水淮濟之瀆三曰
河東古冀州之境東拒恒山西據河南抵首陽大行
北邊匈奴其名山則有雷首介山霍山嵉山其大川
有汾晉及丹沁之水四曰河北古幽冀二州之境東
並于海南迫于河西距大行恒山北通榆關薊門其
名山有林慮白鹿封龍井陘碣石之山恒嶽在焉其
大川有漳淇呼沲之水五曰山南古荆梁二州之境
東接荆楚西抵隴蜀南控大江北據商華之山其名
山有嶓冢熊耳巫峽銅梁荆山峴山大川則有巴漢
沮溝之水六曰隴右古雍梁二州之境東接秦州西
逾流沙南連蜀及吐蕃北界朔漠其名山有秦嶺隴
坻西傾朱圉積石合黎崆峒三危鳥鼠同穴其大川
則有洮水弱水羌水河瀆及休屠之澤在焉七曰淮
南古揚州之境東臨海西抵漢南據江北距淮其名
山有八公灊大别霍山羅山塗山其大川有滁淝之水
巢湖在焉八曰江南古揚州之南境東臨海西抵蜀
南極嶺北帶江其山有茅山蔣山天目會稽四明天
台括蒼縉雲金華大庾武夷廬山而衡嶽在焉其大
川有浙江湘贑沅澧之水洞庭彭蠡大湖之澤九曰
劒南古梁州之境東連䍧牱西界吐蕃南接羣蠻北
通劒閣其名山有峨眉青城鶴鳴岷山其大川有涪
雒及西漢之水江瀆在焉十曰嶺南古揚州之南境
東南際海西極羣蠻北據五嶺其名山有黃嶺及鬱
之水靈川在焉其大川有桂水鬱水
中國五嶽
東嶽泰山嶽神天齊王領仙官玉女九萬人山周回
二千里在兖州奉符縣羅浮山括蒼為佐命蒙山東
山為佐理南嶽衡山嶽神司天王領仙官玉女三萬
人山周回二千里以霍山潛山為儲副天台山句曲
山為佐理中嶽嵩高山嶽神中天王嶺仙官玉女一
十二人為五土之主周回一千里在洛州考城縣少
室山東京武當山為佐命大和山陸渾同佐理西嶽
華山嶽神金天王領仙官玉女七萬人山周回二千
里在華州華陰縣地胏山女几山為佐命西域山青
城山峨眉山嶓冢山戎山西玄吳山同佐理北嶽恒
山嶽神安天王領仙官玉女五萬人山周回二千里
在鎮州河逢抱犢山為佐命玄隴山崆峒山洛陽山
為佐理
五鎮海瀆
東鎮沂山東安王南沂州南鎮會稽山永興公在越
州中鎮霍山應聖公在晉州西鎮吳山成德公在隴州
北醫無閭廣陵公在營州東海廣德王在萊州界南
海廣利王在廣州界西海廣潤王在同州界北海廣
澤王在洛州界江瀆東源王在益州立春祭淮瀆長
源王在唐州立夏祭河瀆西靈源王在同州立秋祭
濟瀆北青源王在洛州立冬祭漢瀆漢源王在梁州
十大洞天記附
第一王屋洞小有清虚天周回萬里王褒所理在洛
州王屋縣第二委羽洞大有虚明天周回萬里司馬
季主所理在武州第三西城洞天玄總真天周回二
千里王方平所理在蜀州第四西玄洞三玄極真天
廣二千里裴君所理在荆州第五青城洞寶仙九室
天廣二千里甯真君所理在蜀州青城縣第六赤城
洞上玉清平天廣八百里玉君所理在台州唐興縣
第七羅浮洞朱明曜真天廣一千里葛洪所理在博
羅縣第八句曲洞金壇單陽天廣百五十里茅君所
理在潤州句曲縣第九林屋洞左神幽墟天廣四百里
龍威丈人所理在蘇州吳縣第十括蒼洞成德隠真
天廣三百里平仲節所理在台州
三十六洞天
霍童山霍林洞天三千里在福州太山蓬玄洞天一
千里在兖州衡山朱陵洞天七百里在衡山縣華山
總真洞天三百里在西嶽常山總玄洞天一百里在
北嶽嵩山司真洞天三千里在中嶽峨眉山凌虚大
妙洞天三百里在峨眉縣廬山洞虚詠真洞天三百
里在潯陽縣九天使者四明山丹山赤水洞天一百
八十里在餘姚縣劉樊得道會稽山極玄陽明洞天
三百里在會稽縣夏禹探書方白山德玄洞天五百
里在盩厔縣大上所現壇西山天寶極玄洞天三百
里在南昌縣洪厓所居大圉山好生上元洞天三百
里在醴陵縣𫝊天師所居石室仙壇潛山天柱司玄
洞天一千三百里在桐城縣九天司命武夷山昇真
化玄洞天百二十里在建陽縣毛竹武夷君鬼谷山
貴玄思真洞天七百里在貴溪縣華蓋山容城大王
洞天四千里在永嘉縣玉笥山大秀法樂洞天百二
十里在新淦縣蓋竹山長耀寶光洞天八十里在黃
巖縣葛仙公所居都嶠山大上寶玄洞天八十里在
容州白石山秀樂長真洞天七十里在容州北源勾
漏山玉闕寶圭洞天三十里在容州有石室丹井九
疑山湘真天虚洞天三十里在道州延唐縣洞陽山
洞陽隠真洞天百五十里在長沙縣幕阜山玄真大
元洞天二百里在鶚州唐軍縣吳猛上昇處大酉山
大酉華妙洞天一百里在辰州界金庭崇妙洞天三
百里在越州剡縣禇伯玉沈休文居之麻姑山丹霞
洞天一百五十里在南城縣麻姑上昇仙都山仙都
祁仙洞天三百里在縉雲縣黃帝上昇青田青田大
鶴洞天四十里在青田縣葉天師居之天柱山大滌
玄蓋洞天一百里在餘杭縣天柱觀鍾山朱湖太生
洞天一百里在上元縣良常山良常方會洞天三十里
在茅山東北中茅君所居桃源山白馬玄光洞天七
十里在武陵縣金華洞天五十里在金華縣有皇初
平赤松觀紫蓋山紫玄洞天八十里在韶州曲江縣
七十二福地
地肺山在茅山乃紫陽觀乃許長宅后壒原在黃巖
縣嶠嶺東仙源在温州白溪南田處州青田玉瑠山
在温州海中青嶼山在東海口崆峒在夏州黃帝所
到郁木坑在玉笥山乃蕭子雲宅武當山在鈞州七
十二洞岩山在岳州青草湖桂源在連州抱福廖先
生宅虚墟在台州天台山司馬天師居處沃洲在郯
縣天嬈岑在天台南劉阮迷路處若耶溪在越州南
樵風徑巫山在䕫州大仙壇清遠山在婺州浦陽縣
東白山安山在交州安期先生居處馬嶺在郴州蘇
躭上昇處鵝羊山在長沙縣許真君斬蜃處洞真壇
在長沙南嶽祝融峰洞宫在長沙北洞靈源在南嶽
招仙觀上峰陶山在安固縣貞白先生修藥處爛柯
山在信安縣龍虎山在貴溪縣天師宅勒溪在建陽
縣靈應在饒州施真人宅白水源在龍州金精山在
處州處化縣張女貞修道處閣皂山在新淦縣天師
行化處始豐山在豐城縣逍遙在洪州連西山許真
君修道處東白源在新建縣鍾真人宅鉢池在楚州
北王真人修道處論山在丹徒縣毛公山在蘇州洞
庭湖中包山七十二壇劉根先生修道處九華山在
青陽縣竇真人上昇處桐柏山在桐柏縣淮水上源
平都山在酆都縣陰君上昇處綠羅山在常德武陵
北章觀山在澧州澧陽縣抱犢山在潞州上黨莊周
所居大面山在青城羅真人居虎溪在湖州安吉方
真人修道處元晨山在都昌縣馬跡山在舒州王先
生修洞淵法處德山在朗州武陵縣善卷先生居古
名枉山雞籠山在歷陽縣玉峰在藍田商谷在商州
上洛縣四皓所隠處陽羨山在常州儀興縣張公洞
長白山在兖州中條山在河中永樂縣侯真人上昇
處霍山在夀州雲山在朗州四明山在黎州魏微上
昇處緱氏山在洛州子晉上昇處臨邛山在邛州白
鶴山相如所居少室山連中嶽翠微山在終南太乙
觀大隠山在慈谿縣天寶觀白鹿山在杭州天柱山
吳天師所隠大若岩在永嘉縣貞白先生修誥處&KR0008;
山在萊州嶗&KR0008;山仙公會真處西白山在越州郯趙
廣信上昇處天印山在昇州上元縣洞玄觀仙公行
化處金城山在雲中郡三皇井在温州仙巖山沃壤
海州東海縣三疎修道處
按上五段皆唐杜光庭所記可見嶽鎮海瀆在歷朝
皆有王公封號至我朝祀典始盡釐正真百代不刊
之典也洞天福地之說俱在道家雖甚不經然山川
古蹟勝境亦緣此可考而知也故附錄于此
圖書編卷三十
