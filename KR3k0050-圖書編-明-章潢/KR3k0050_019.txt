圖書編卷十九
明章潢撰
五星總叙
洪範一曰五行挈其綱也是五行也凡天之五星地
之五方人之五德五事五倫物之五色五味五香孰
有能離此五行者乎故五星即五行也木曰歲星火
曰熒惑土曰鎮星金曰太白水曰辰星而木春火夏
金秋水冬土分旺四季各十八日有竒此以四時言
也木東火南金西水北土中央此以五方言也木仁
火禮土信金義水智此以五德言也木青火赤土黃
金白水黑此以五色言也歲星主東嶽徐青兖三州
熒惑主南嶽荆揚二州鎮星主中嶽豫州太白主西
嶽雍州梁州辰星主北嶽冀州此以主言也金水一
年行一周天火二年木十二年土二十八年一周天
此以其行之遲疾言也歲星之精變為攙搶熒惑變
為蚩尤旗鎮星變為天賊太白變為天狗辰星變為
枉矢此各以其變異言也其行或入黃道之裏從月
行有隂陽也其東行曰順西行曰逆順則進而疾逆
則退而遲不東不西與日相近而不見曰伏與日同
度曰合五星相陵曰鬭行各宿次舍其理域曰入留
其左右曰守其留行順逆掩合凌犯變色芒角越次
搖動俱以時政之得失占焉順則雖灾亦輕逆則灾
必甚也且其所經宿度各有垣廟而皆以得位為吉
然其行度在古歷惟主順行秦歷始有金火之逆漢
初測候乃知五星皆有逆行至後魏張子信避亂居
海島中專以渾儀測候天象始悟日月交道有表裏
遲速五星伏見有感召向背故歷家因之而加密焉
是昏旦者隂陽之大分也南方者太陽之位天地之
經也七曜行至陽位當天之經則虧昃留逆而不居
焉得非天地之常道哉木土火三星經天金水二星
不經天雖行有遲速亦三天兩地之道也但天垂象
見吉凶聖人象之豈徒司國柄者謹候之以順五行
而時其調爕勤其修省已哉觀洪範一曰五行由次
二敬用以至次九威用皆所以用此五行也况貎言
視聽思五事非即人身之五行乎果能則天象而敬
用之則天人合一之學其庶幾矣
漢天文志曰木仁也火禮也土信也金義也水智也金
星與日同南北之行為贏與日分南北之次為縮出
早為月食出晩為天妖主兵象也木星所在國不可
伐而可以伐人超舍為盈退舍為縮出入不當其次
必有天妖水星出早為日食出晚為彗四時不出則
天下大饑出於房間主地動也火行一舍二舍為不
祥東行疾則兵聚於東方西行疾則兵聚於西方鎮
星失次而上一舍三舍則為大水失次而下二舍有
后戚之變其詳見於漢晉志
木為歲星其德配仁其方配東其時配春超舍為盈
退舍為縮出入當其軌則國有慶不當其次必有天
妖
木者東方之正氣秉天三之陽得地八之隂卦為震
巽時為甲乙其性曲直其味作酸質陽而氣隂也其
行天所以導和生氣十二年一周天木星所在國不
可伐而可以伐人超舍為盈退舍為縮出入不當其
次必有天變時灾當其軌則國有徵祥其應龍見郊
原木辰不撫則木氣弱而金賊乘之故刑罰濫而兵
革興矣
火為熒惑其德配禮其方配南其時配夏火行一舍
二舍為不祥出入當其道則國有慶失次為旱饑
火為南方之正氣秉天七之陽得地二之隂其卦為
離其時丙丁其性炎上其味作苦質隂而氣陽也其行
天所以佐理化氣七十九年一大周天二年一小周
天火行一舍二舍為不祥東行疾則兵聚於東方西
行疾則兵聚於西方南行主火北行主旱火辰不撫
則火弱而水賊乘之由是滛雨降而潦水興
土鎮星其德配信其位居中其時寄旺其行順軌國
有慶失度為國戚
土者中央之正氣秉天五之陽得地十之隂其卦坤
艮其時戊己其性厚載其味作甘質陽而氣隂也其
行天所以升降日月鎮四氣二十九年一周天土星
失次而上一舍二舍則為大水而下一舍二舍則為
國戚土辰不撫則土氣弱而木乘之於是草木解落
人民遷徙
金為太白其德配義其方配西其時配秋其行順軌
為國慶失度有天殃
金者西方之正氣秉天九之陽得地四之隂其卦乾
兌其時庚辛其性從革其味作辛質隂而氣陽也其
行導輔太陽出沒一歲一周天凡金星與日同南北
之行為盈與日分南北之行為縮出早為日蝕出晩
為天妖其兆主兵金辰不撫則金氣弱而火賊乘之
於是蟄蟲滋生寒暑不節
水為辰星其德配智其方配北其時配冬其行順軌
則歲豐失舍則兵興
水者北方之正氣秉天一之陽得地六之隂其卦為
坎其時壬癸其性潤下其味作鹹質陽而氣隂也其
行天所以輔相太陽出沒一歲一周天水星出早為
日蝕出晚為彗孛四時不出則天下大饑出於房間
主地震出於星紀主大水水辰不撫則水弱而土賊
乘之由是愆陽多而旱燥至矣
五緯距合
晦朔弦望其遲速不因日若五星則因日而有遲留
伏逆矣近日則疾遠日則遲遲甚而留留久而退初
遲退漸疾退最疾而後遲退如初退止而留留久而
順行却從最遲以至於最疾最疾則與日同躔也歲
星最疾約四日行一度熒惑最疾約七日行五度鎮
星最疾約七日行一度此三星比日行度較少故伏
合以後日在前歲星距日十三度而晨見熒惑距日
十九度而晨見鎮星距日十八度午而晨見晨見則
在東方大約近一遠二而留周天相年而退歲星初
留約距日一百九度初退約距日一百三十一度熒
惑初留約距日一百三十四度初退約距日一百四
十四度鎮星初留約距日九十四度初退約距日一
百二十八度凡退行最疾之時必與日對衝退止而
留則背距日如初退之度留久而順行則背距日如
初留之度日近於後躔漸近而行漸疾背近如晨見
距日度則伏而光不著矣與日未對衝之先夜半後
可望謂之晨叚與日既對衝之後夜半前可望謂之
夕叚太白辰星則不然太白最疾約四日行五度行
五度有餘辰星最疾約一日行一度有餘此兩星常
比日行度較多伏合以後則過日而前太白距日兩
度半而夕見辰星距日十六度而夕見夕見則在西
方太白距日甚遠不過四十五度辰星距日甚遠不
過二十四度既已甚遠則所行遲比日較少由是漸
與日近太白距日三十度有餘而初留辰星距日二
十一度半而初留太白留後距日二十四度有餘而
初退辰星留後距日十九度半而初退退行之際與
日相近如夕見之度伏而不著與日相遠如夕見之
度晨見於東退行最疾之時與日必同度退正而留
則距日如初退之度留久而順行則距日如初留之
度遲行漸疾而漸近日距日如退伏之度則久退而
不著矣與日未退合之先昏後可望謂之夕叚與日
既小合之後曉前可望謂之晨叚蓋金木形體大固
伏見與日遠歲星八十三年而七周天與日合度者
七十六合期約三百九十九日熒惑七十九年而四
十二周天與日合度者三十七合期約七百八十日
鎮星五十九年而二周天與日合度者五十七合期
約三百七十八日太白辰星與日常相近隨日一年
一周天太白八年而五合於日退合者又五約五百
八十四日而順逆兩合辰星四十六年之間合於日
者一百四十五退合亦然約一百一十六日而順逆
兩合此乃五緯之常數也古法唯知有常度未知有
變數之加減北齊張子信仰觀歲久知五緯有盈縮
之變當加減常數以求其逐日之躔蓋五緯不由黃
道内外各自有其道視日遠近為遲疾如足力之有
勤倦其變數之加減如里路之徑直斜曲也歲星加
減最多處二十五度有餘填星加減最多處八度有
餘太白加減最多處四度有餘辰星加減最多處六
度有餘此乃五緯盈縮之變數也若夫羅侯計都月
孛紫氣則其行均平無有遲疾羅侯計都從月交黃
道求之月交之終始該三百六十三度七十九分三
十四秒歷二十七日二十一分二十二秒二十四毫
羅計於其間各逆行一度四十六分三十秒其數併
月行交終之度即黃道周天之度凡十八年有餘而
周天交初復在舊躔矣月孛從月之盈縮而求盈縮
一轉二十七日五十五分四十六秒月行三百六十
八度三十七分四秒半孛行三度十一分四十秒半
黃道周天之度併孛行數即月行數也凡六十二年
而七周天月行最遲之處與之同躔矣紫氣起於閏
法約二十八年而周天授時歷以一十日八十七分
五十三秒八十四毫為一歲之閏紫氣則一歲行十
三度五分四秒六十毫八十芒兩數比之乃加二之
算二十八年十閏紫氣行十二宫亦加二之算也舊
云紫氣即景星罕聞其見史記註云景星狀如半月
生於晦朔助月為明則人君有德初盛之慶也五緯
與月孛紫氣皆以左旋步之羅侯計都逆行乃右旋
步之設十一曜不附天而空轉則右轉者亦皆左旋
其留者一日繞地一周與天同過一度行疾者反為
遲行遲者反為疾退者反為疾之甚矣蓋順行而遲
疾者皆一日繞地一周以不及天行之數為所行度
退行者乃一日繞地一周多退天行之數退遲者先
天不甚多退愈多則愈失矣以物喻之日月猶魚也
魚行江河不著其底必憑江河之水以行或逆或順
各任其情日月雖懸虚不附於天意其必憑天之氣
以行五緯之行亦猶是也夫在天成象日月星辰皆
象也而日月五星獨異於衆自有行度者此隂陽五
行之精為造化之妙非衆星之比也日月五星體性
不齊故遲疾有異亦當以隂陽五行别之
五辰旺相休囚(附)
歲星在春曰旺其色比心左角大而青精光立春後
滿七十日後十八日始見色黃仲春之時有芒角在
冬曰相其色黑精光而芒角在夏曰休其色青黃無
精光在四季曰囚其色青微黑在秋曰死其色細小
不明
熒惑在夏曰王其色比心大星大而赤精光仲夏有
芒角在春曰相其色精光無芒角在季夏曰休其色
精赤無精光在秋曰囚其色青白不明在冬曰死其
色黃細不明
鎮星在四季曰王其色正黃比北極中央大星而明
有芒角在夏曰相其色黃大而精光無芒角在秋曰
休其色黃白無精光在冬曰囚其色黃黑不明在春
曰死其色青白細小不明
太白在秋曰王其色比狼星精光明而有光仲秋之
時有芒角在四季曰相其色精光而無芒角在冬曰
休其色精明而無光在春曰囚其色青黃而不明在
夏曰死其色青黑而不明
辰星在冬曰王其色比奎大星青白精明而有光仲
冬有芒角在秋曰相其色精明而無芒角不摇在春
曰休其色青黃微小無精光在夏曰囚其色黃黑小
而不明在四季曰死其色青赤小而不明
水生於北方隂位而陽已生火生於南方陽位而隂
已形故水火互根也木生於陽方陽時金生於隂方
隂時而隂陽無所生故金木不互根也
五星在天高則景小低則景大素問云然
五星色象論
古今星釋曰凡五星之色各象四時而比擬之歲星
在春如大角而有精光仲春之時有芒角熒惑在夏
色比心大星而有精明仲夏之時有芒角鎮星在四
季之時其色正黃比北極中央大星而精明有芒角
太白在秋其色比狼星精明而光仲秋之時有芒角
辰星在冬其色比奎之大星精明而有光冬至之時
有芒角歲星之色在春比左角而青有精明當其夏
也其色尚青所宿國主弱臣強當其秋也其色尚精
明所宿國有相死當其冬也其色尚如左角所宿國
臣下專政熒惑之色在夏比心之大星有精明仲夏
有芒角當其秋也其色尚青有精明所宿國相蔽主
聰當其冬也其色尚黃有芒角所宿國不可舉事用
兵當春也其色尚如心之大星所宿國䜛臣用事妬
賢嫉能鎮星之色在四季之時其色正黃比北極中
央大星而精明有芒角當四孟之月其色尚黃而精
明所宿國臣下專恣人君受制當四仲之月其色尚
黃而有芒角所宿國女主請謁行又曰女主擅政太
白之色在秋其色比狼星精明而有光仲秋之時有
芒角其色尚精明而有光所宿國有急兵亦曰軍破
將死當其秋也其色尚精明而有芒角所宿國武吏
縱横亦曰將有叛志當其夏也其色尚如狼星所宿
國不有破軍必有屠城辰星之色在冬比奎之大星
精明有光冬至則有芒角當其春也其色尚精明而
有光所宿國大水當其夏也其色尚精明而有芒角
所宿國大臣受禍當其秋也其色尚比奎之大星所
宿國女主有憂亦曰後宫有憂
五星得位論
天文别錄曰凡五星所出行所直之辰其國為得位
得位者歲星以德熒惑有禮鎮星有福太白兵強辰
星隂陽和又曰五星得位者勝所直之辰順其色而
角者勝其色害者敗晉灼曰鄭色黃而赤蒼小敗宋
色青而赤黑小敗燕色黃小敗皆大角勝也
古今星釋曰凡五星循軌不失本色所直之辰所宿
之國為得位及色勝者國昌不得其位及色不勝者
國亡人君有德則歲星得其位色青而潤澤者勝人
君有禮則熒惑得其位色赤而潤澤者勝人君有福
則鎮星得位色黃而潤澤者勝人君兵強則太白得
其位色精明而有其光者勝人君順隂陽之序使無
愆忒則辰星得其位色蒼而微有光者勝五星反是
者敗
大象旁通曰凡五星得位者所宿國昌五星失位所
宿國亡故星𫝊以為得位者謂五星所出所行所直
之辰其國為得位順其色而有角者勝其色害者敗
居實君有德也居虚君無德也色勝位行勝色行德
盡勝之
五星入廟論
河圖遺書曰營室為清廟歲星廟也心宿為明堂熒
惑廟也南斗為文大室鎮星廟也亢星為疏廟太白
廟也七星為員宫辰星廟也五星行至其廟謹候其
行
古今星釋曰五星循軌順入廟宫所宿國昌其年穰
君有福若五星逆行失度入廟宫是謂逆入其年歲
饑人相食亦曰有暴兵起
大象旁通曰歲星順守廟宫其野歲穰若逆入廟宫
其野歲歉民饑熒惑順守廟宫其國人君有逆地之
喜若逆入廟宫其國人主有憂亦曰禁廷有灾鎮星
順守廟宫其國有德令以及天下若逆入廟宫其國
禮樂法度不自天子出太白順守廟宫其國兵強軍
威大振若逆入廟宫其野軍覆將死一曰有亂兵辰
星順守廟宫其野徙都市
五星下降論
河圖遺書曰凡五星盈縮失位其精降於地為人歲
星降而為貴臣熒惑降而為童兒歌謠嬉戲鎮星降
而為老人婦人太白降而為壯夫處於林麓辰星降
而為婦人吉凶之應隨其象占之
古今星釋曰凡五星越舍而盈退舍而縮不循軌度
而失其位則其精必降於地精降而為人吉凶禍福
各隨其行止以占之歲星越舍而失位其精降於地
為貴臣多衣金紫手有所執行則大臣被黜大臣止
則政令不通下情若退舍而失位其精降于地為貴
臣多冠冕手無所執行則有急政以酷民止則人君
有憂亦曰有疾疫熒惑退舍而失位其精降於地為
兒童歌謠嬉戲則其國有火灾若退舍而失位其精
降於地為兒童悲哀哭泣則其國有大喪鎮星越舍
而失位其精降於地為老人行則其國興土功臣勞
怨則其下有急兵若退舍而失位則其降於地為婦
女行則其下有強臣止則其野有走君大白越舍而
失位其精降於地為壯夫處於山林行則其國以兵
亡止則其下有亂君退舍而失位其精降於地為壯
夫處於田野行則其野徙都市止則其國有死君亦
曰有大兵喪辰星越舍而失位其精降於地為婦人
行則其國有女主憂止則有女喪
五星相合論(同舍為合相陵為鬭二星相近其殃大五星相遠毋傷以七寸内占之)
天文志曰凡五星木與土合為内亂饑荒木與水合
為變謀而更事木與火合為饑為旱木與金合為白
衣之會合鬭國有内亂野有破軍為水灾太白在南
木在北名牝牡榖大熟金在北木在南年或有或無
火與金合為爍為喪不可舉事用兵從軍為軍憂離
之軍却出太白隂分軍出其陽偏將戰火與土合為
憂主孽卿與水合為北軍用兵舉事大敗一曰火與
水合為淬不可舉事用兵
土與水合為壅沮不可舉事用兵有覆軍敗師土與
金合為疾為白衣會為内兵其國亡地土與木合國
饑
水與金合為變謀為兵憂入太白中而出破軍殺將
客勝下出客亡地視其所指以命破軍
漢成帝河平二年十月下旬鎮星輿鬼先到歲星熒
惑亦貫輿鬼十一月上旬歲星熒惑去鎮星西北逆
行占曰三星若合是謂驚立是謂絶行外内有兵喪
改立王公其十一月丁巳夜郎王韻大逆不道䍧柯
太守立捕殺韻二年九月甲戌東郡莊平男子侯毋
辟兄弟五人羣黨為盗攻燔官寺溥縣長吏盗取印
綬自稱將軍三月辛卯左將軍千秋卒四年四月戊
申梁王賀薨
後漢和帝永元七年八月甲寅水土金俱在軫春秋
緯曰五星入軫者為兵大起巫咸曰五星入軫者司
其書而數之期二十日皆為兵喪司始入處之卒一
曰期十曰軍罷石氏經曰辰星守軫歲水郄萌曰鎮
星出入屇舍軫六十日不下必有大喪春秋緯曰大
白入軫兵大起郄萌曰大白守軫必有死王後八年
樂成王黨七月樂成王宗皆薨將兵長吏吳岑坐事
徵下獄誅十月北海王威自殺十二月陳王羡薨又
曰三星合軫為白衣之會
晉元帝建武元年五月癸未大白熒惑合於東井占
曰金火合為爍為喪是時愍帝蒙塵于平陽七月崩
子冠庭立
大興二年四月甲午七月甲午歲星熒惑會于東井
占曰為兵饑二年六月丙辰大白與歲星合于房永
昌元年王敦攻京師六軍敗績王敦尋死
晉成帝咸康七年三月大白熒惑合于太微中犯左
執法明年顯宗崩
晉穆帝永和七年三月戊子歲星熒惑合于奎其年
劉顯殺石祗及諸邊師中土大亂
晉安帝元興三年二月壬申大白熒惑合于羽林二
年十一月桓玄簒位遷帝于永安宫三年二月劉裕
起義兵桓玄逼帝東下
義熙二年十二月丁未熒惑大白皆入羽林又合于
壁三年正月慕容超寇淮北徐州空下邳八月遣劉
敬宣伐蜀
五星相鬭論
天文志曰五星同舍為合五星相陵為鬭二星相近
其殃大相遠無傷皆以七寸内占之
凡木火土金與水鬭為戰兵不在外皆為内亂水繞
環太白若與鬭大戰客勝
古今星釋曰歲星逆行不循軌度而陵大白是謂逆
鬭其野金不從革國多暴兵亦曰無兵兵起歲星越
舍而陵熒惑是謂盈鬭其野多火灾不爾大旱歲星
退舍而陵鎮星是謂縮鬭其下多土功民勞怨歲星
失行失色而陵辰星是謂失鬭其國多大水亦曰有
兵喪熒惑逆行不循軌度而陵歲星是謂鬭之逆也
其國歲凶民大饑熒惑越舍而陵太白是謂盈陵而
鬭之爍也其下多兵火熒惑退舍而陵鎮星是謂縮
陵鬭之反坐也其國多水旱熒惑失行失色而陵辰
星是謂失位而鬭之淬合也臣下多隂謀鎮星逆行
不循軌度而陵歲星是謂陵制而鬭之尅也其國多
土役違農時民怨為盗鎮星越舍而越陵熒惑是謂
盈陵而鬭之反常也其下多奸謀亦下謀上鎮星退
舍而陵太白是謂縮陵而鬭之復生也其國多急兵
亦曰軍政急鎮星失行失色而陵辰星是謂壅沮也
其國江河暴决洪水横流泛濫于天下大白逆行不
循軌度而陵歲星是謂反制其國多暴令亦曰有苛
酷之政以虐民大白越舍而陵熒惑是謂盈縮而鬭
之甚也其國以兵亡大白退舍而陵鎮星是謂縮勝
而鬭之淺也其下有兵兵止無兵兵起大白失行失
色而陵辰星是謂失經其國多隂事亦曰女主擅辰
星逆行不循軌度而陵歲星是謂易常其下多饑民
糴貴人死亦曰水灾辰星越舍而陵熒惑是謂淬合
闘之灾也其野有大兵喪辰星退舍而陵鎮星是謂
失道其下王道不行辰星失行失色而陵太白是謂
溺本其下多大水舟船入井邑市人操舟楫糴貴民
饑
漢孝成帝建始四年七月熒惑踰歲星居其東北半
寸形如連珠時歲星在關星西四尺所熒惑初從畢
口大星東北往數日至往疾去遲占曰熒惑與歲星
闘有病君歲饑至河平元年三月旱傷麥民食榆皮
二年十二月壬申大皇大后避時昆明東觀
晉惠帝永寧二年十一月熒惑大白鬭于虚危占曰
大兵起破軍殺將虚危又齊分十二月熒惑襲大白
于營室占曰天下起兵亡君之戒又曰易相初齊王
冏來京都因輔政專傲無君是月成都河間檄長沙
王義討之冏義交戰攻焚宫闕冏兵敗夷滅义殺其
兄上軍將軍實以下二十餘人大安二年成都又攻
長沙於是公私饑困百姓力屈
月蝕五星論
天文别錄曰凡月蝕五星其國棄祀月蝕歲星天下
大饑月蝕熒惑天下大亂月蝕鎮星人君好殺月蝕
大白強國侵陵月蝕辰星則有内亂亦曰有女亂各
以其所在之國命之
陳卓叙占月蝕五星其國皆亡五星入月其野有逐
相又曰凡星入月見月中為星蝕月月奄星星滅為
月蝕星
古今通占曰月蝕五星其國皆亡歲以饑熒惑以亂
鎮以殺大白強國以戰辰以女亂
漢宣帝地節元年正月戊午乙夜月蝕熒惑(孟康曰凡星入)
(月見月中為星蝕月月奄星星滅為月蝕星)
占曰有死亡期近一年遠二年是時楚王延壽謀逆
自殺
漢成帝建始四年十一月乙卯月蝕鎮星星不見時
在輿鬼西北八九盡所占曰月蝕鎮星流民千里河
平元年三月流民入凾谷關
後漢孝明帝永平十五年十一月乙丑大白入月中
為大將戮人主亡不出三年後三年孝明帝崩
五星變色論
石申占曰凡五星之色各有常失其常則為變五星
之色各隨其變以占之荆州占曰歲星在東方之宿
色當青若赤若白皆為兵黑則有喪歲星在西方之
宿色當白而角色青有憂色赤有兵色黑則有大兵
喪歲星在北方之宿色當黑而色青有憂色白有兵
色白而角有大兵又曰歲星正見南方芒角黃白指
子午卯酉王者心正若芒邪角不正及變色則王者
心不正青白赤色皆有急兵
熒惑在東方之宿色當微青而赤若白若黑為急兵
若大青而角則破軍殺將熒惑在西方之宿色當微
赤而白若青若黑為女喪若白而角其野更政熒惑
在南方之宿色當政赤而精明若青若白其野内外
有喪若黑而角則其國有哭泣事熒惑在北方之宿
色當赤而微若青若白其野有急政若大赤而角其
國君亡
太白在東方之宿色當白而微黃若赤若青其野有
兵與喪若太白而出怒角其下有改立侯王太白在
西方之宿色當政白而精明若青若赤其下人君有
憂若黑而微其國有亡地亦曰有屠城大白在南方
之宿色當白而微赤若青若黑其下大水民饑若大
赤而出怒角其野大旱民饑太白在北方之宿色當
蒼白而潤澤若赤若青其下人君有憂若色蒼而出
怒角其國君無出宫下有伏兵
辰星在東方之宿色當蒼白而精明若赤若黑其下
大水若大白而角其國有酷令辰星在西方之宿色
當青白而微光若赤而角其國有君變殺主將辰星
在南方之宿色當青黑而光潤若赤若白其國有䜛
謟害忠良辰星在北方之宿色當精明而潤澤若青
若赤其國將棄祀亦曰國祚將亡
鎮星在四季之時其色正黃精明而有芒角若青若
赤其國多亂兵在春則其色當無精明若青若白蒼
赤其國多土役在冬則其色當赤黑細小不明若復
精明若有芒角其國歲歉人相食在春則其色當青
白細小不明若不青不白其國有峻令若明大而不
細小則其國多妖言政令
五星出不出論
河圖遺書曰凡五星分天之中積于東方中國利積
于西方外國用兵者利辰星不出太白為客其出大
白為主出與大白不相從及各出一方為格野雖有
軍不戰古今釋星曰歲星當出而不出其國歲凶未
當出而出其野有内憂熒惑當出而不出其國有兵
喪未當出而出其野有大變鎮星當出而不出為内
兵為急戰未當出而出為兵饑太白當出而不出是
為失舍其下不有破軍必有亡國未當出而出是為
越舍其下有破國辰星當出而不出其下有大水災
傷禾稼糴貴民饑未當出而出其國有大兵喪亦曰
有女喪
星𫝊曰凡五星之出不出繫乎人君之政急緩也歲
星政緩則不行急則過逆則占熒惑政緩則不出急
則不入違道則占鎮星政緩則不還急則過舍逆則
占大白政緩則出急則不入逆則占辰星政緩則不
出急則不入非時則占
漢三年秋大白出西方有光幾中乍北乍南過期乃
入辰星四孟是時項羽為楚王而漢已定三秦與相
距榮陽太白出西方有光幾中是秦地戰將勝西漢
國將興也辰星出四孟易王之表也後二年漢滅楚
辰星當出四仲不四仲而出四孟乃易王之象也
漢孝昭帝始元中大白出西方下行一舍後上二舍
而下去大白主兵上復下將有戮死者後大白出東
方入咸池東下入東井人臣不忠有謀上者其後左
將軍桀驃騎將軍安與長公主燕剌王謀作亂成伏
其辜兵誅烏桓
漢孝宣帝本始二年七月壬戌中夜辰星與參出西
方其二年十月辛亥夕辰星與翼出皆為蚤占曰大
臣誅
五星伏見論
天文别錄曰五星五德之主其行或入黃道裏或出
黃道表猶月行出有隂陽道也然出入無常不可以
算數求也其東行曰順西行曰逆順則疾逆則遲通
而率之終為東行矣不東不西曰留與日相近而不
見曰伏伏與日同度曰合其留行逆順掩合犯凌變
色芒角凡其所主皆依時政五常五官五事之得失
而見其變
天文總占凡五星見伏留行逆順遲速應歷度者為
得其行正合于常違歷錯度而失路盈縮者為亂行
亂行則為天矢慧孛而有亡國乖政兵饑喪亂之禍
云
古歷五星並順行秦歷始有金火之逆又甘石氏並
時自有差異漢初測候乃知五星皆有逆行其後相
承罕能察至後魏末清河張子信學藝博通尤精歷
數因避葛榮亂隠于海島中積三十許年專以渾儀
測候日月五星差變之數以算步之始悟日月交道
有表裏遲速五星伏見有感召向背言日行在春分
後則遲秋分後則速合朔月在日道裏則日盈若在
赤道外雖交而不虧月望值交則虧不問表裏又月
行遇木火土金四星向之則速背之則遲五星行四
方列宿各有所好惡所居遇其好者則留多行遲見
早遇其惡者則留少行速見遲與常並差三十許度
其辰星之行見伏尤異晨應見在雨水後立夏前或
見在處暑後霜降前者並不見于驚蟄立夏立秋霜
降四氣之内晨夕去日前後三十六度内二十八度
外有木火土金一星有者見無者不見後張胃玄劉
孝孫劉焯等依此差度為定入交蝕分及五星定見
定行與大密會皆古人所未得也
五星在隂論
天文别錄曰凡五星之行入黃道裏或出黃道表猶
月行出有隂陽道也若歲星失行在隂其下歲大荒
亦曰有兵饑熒惑失行在隂其國有火災亦曰有誅
伐事鎮星失行在隂其國有土役勞民力大白失行
在隂其國有急兵亦曰有死將辰星失行在隂其國
大水灾毁城色傷人民凡五星在隂各以其舍命國
而吉凶在焉
漢孝景帝四年七月癸未火入東井行隂占曰為誅
罰又為火災後二年有栗氏事後未央東闕災
五星所主論
天文别錄曰歲星主太山徐州青州兖州熒惑主霍
山揚州荆州交州鎮星主嵩山豫州太白主華隂山
凉州雍州益州辰星主恒山冀州幽州并州
古今星釋曰歲星主角亢氐房心尾箕熒惑主輿鬼
柳星張翼軫鎮星主東井太白主奎婁胃昴畢觜參
辰星主斗牛女虚危室壁
五星常色論
天文志曰凡五星有色色變有類凡五星色青比參
之左肩五星色赤比心之大星五星色黃比參之右
肩五星色白比狼星五星色黑比奎之大星若五星
不失本色而應其四時者吉色害其行者凶
天文總占曰歲星之色春青而有精光仲春之時有
芒角冬色白精光芒角夏色赤黃而精明四季色青
微黑秋色細不明其色如常則天下利平失常則變
變則凶各以其舍命國所在熒惑之色夏赤而有精
明仲夏之時有芒角春色精明無芒角四季色黑黃
精明秋色清白不明冬色黑黃細而不明其色如常
則天下和平失常則變變則凶各以其舍命國所在
鎮星之色在四季正黃而有明有芒角秋色無精明
冬色赤黑細小不明春色青白細小不明其色如常
則天下和平失常則變變則凶各以其舍命國所在
大白之色在秋則精明而有光仲秋之時有芒角四
季之色精明而無芒角在冬則無精明而無光在春
之色青黃而不明在夏則色細小而不明在秋則無
其精明色而無光其色如常則天下和平失常則變
變則凶各以其舍命國所在辰星之色在冬則精明
而有光冬至之時有芒角在秋則其色精明無芒角
不摇光在春則其色蒼黃微小無精明在夏則其色
黃小黑如不明其色如常則天下和平失常則變變
則凶各以其舍命國所在
五星色圓論
河圖遺書曰凡五星色皆圜白為喪為旱五星色圓
赤中不平為兵五星色圓青為憂為水五星色圓黑
為疾疫為多死五星色圓黃為吉
天文志曰凡五星同色天下偃兵百姓安寧歌舞以
行不見疫災五榖蕃昌
五星有角論
河圖遺書曰凡五星有角而赤兵犯我城五星有角
而黃其地争五星有角而白有哭泣聲五星有角而
青則有兵憂五星有角而黑則有大水
古今星釋曰歲星出怒角而赤其野大旱出怒角而
青其下有憂出怒角而白其下有急兵出怒角而黑
如不明其野有隂謀出怒角而黃潤其野大穰(古今注曰)
(歲星出角各以五色占之謂非時出怒角而不得四時常色者此也)
熒惑出怒角而赤其國多火災亦曰旱荒出怒角而
青其國君多内憂亦曰有失喪出怒角而白其野邊
將亂為出怒角而黑如不明其國有匿謀亦曰有女
主擅權出怒角而黃潤其國益地(古今注曰熒惑出一角失常其殃淺)
(出二角其殃深出四角已上其為禍尤甚)
鎮星出怒角而赤其國多土功民勞怨出怒角而青
其國有饑民出怒角而白其下有死將出怒角而黑
如不明其國有水患出怒角而黃潤其野人君有慶
大白出怒角而白其下有覆軍殺將亦曰國以兵亡
出怒角而赤其國有兵火出怒角而青其下有叛將
出怒角而黑似不明其國有女主喪亦曰後宫有憂
出怒角而黃潤其大將受賞
辰星出怒角而黑似不明其野大水飄泛井邑出怒
角而青其國大饑民困出怒角而赤其國大旱有兵
火出怒角而白其國有内亂亦曰禁衛有變出怒角
而黃潤其野王者有喜慶事
大象旁通曰凡五星得常色則精明而光澤不得其
常則出怒角乍東乍西乍動乍靜各隨五色以占之
而吉凶在焉
五星繫八卦論
古今星釋曰凡五星居四正與四隅之方皆曰繫八
卦各隨星所繫而命其卦則吉凶可知矣歲星失其
變色繫乎乾則其國君有憂歲星繫坤其野地動民
灾歲星繫坎其野大水歲歉民饑歲星繫離其野大
旱歲星繫震其國號令不振歲星繫艮其野山崩或
山鳴歲星繫巽其國人君無德歲星繫兑其國多土
功民怨怒
熒惑失行變色繫乎乾其國有内憂亦曰内庭有火
灾熒惑繫坤其野有女喪熒惑繫坎其國水旱不時
熒惑繫離其國多水災熒惑繫震人君憂喪熒惑繫
艮其國有兵變熒惑繫巽其國小人乘君子之器熒
惑繫兑其國有暴政民怨
鎮星失行變色繫乎乾其國君有急政以毒民鎮星
繫乎坤其下有女主擅國政鎮星繫坎其國后族朋
黨盛朝士側目鎮星繫離其國多土功鎮星繫震其
下德政大壞鎮星繫艮其國不寧亦曰有不庭方鎮
星繫巽人君無德令以及民鎮星繫兑其下民怨
大白失行變色繫乎乾其國有死君亦曰用兵亡國
大白繫坤其下女主有隂謀大白繫坎其國江河暴
决禾稼傷人民溺大白繫離其國多兵火大白繫震
其國君政隳廢號令不專大白繫艮其國有變謀大
白繫巽其國無德大白繫兑其下失三軍心亦曰百
姓有離心
辰星失行變色繫乎乾其國大水入都市辰星繫坤
其國后族于時政辰星繫坎其國洪水横流泛濫于
天下辰星繫離其野大大旱之荒辰星繫震其國多
雨水辰星繫艮其國有山崩地䧟之危辰星繫巽其
野多大風拔巨木飄屋瓦辰星繫兑其國有水患興
土役勞下民
五星經天論
天文别錄曰木土火三星行遲夜半經天其始皆與
日合度而後順行漸遲追日不及晨見東方行去日
稍遠朝時近中則留留經旦過中則逆行逆行至夕
時近中則又留留而又順先遲漸速以至于夕伏西
方乃更與日合金水二星行速而不經天自始與日
合之後行速而先日夕見西方去日前稍遠夕時欲
近南方則稍遲遲極則留留而近日則逆行而合在
于日後見東方逆極則留留而後遲遲極去日稍遠
旦則欲近南方則速行以追日晨伏東方復與日合
此五星合見遲速逆順留行之大經也
漢天文志曰昏旦者隂陽之大分也南方者大陽之
位而天地之經也七曜行至陽位當天之經則虧伏
留逆而不居焉此天之常道三星經天二星經天三
天兩地之道也
陳卓叙占曰自古歷法無木火土三星經天謂行遲
也金水二星不經天謂行速也是亦三天兩地之道
也用是推之此天之常道也及其變也五星之行盈
縮伏留遲速逆順之異不可以常道言也五星俱有
經天之理明矣
古今星釋曰歲星經天其國大饑人相食熒惑經天
有兵火鎮星經天其國大旱亦曰有土功大白經天
有急兵亦曰國以兵亡辰星經天其國大水
秦始皇時有大白經天占曰國棄祀宗祀亡後果因
漢楚興兵相距籍秦遂以亡
晉惠帝永寧元年自正月至于閏月五星互經天縱
横無常星𫝊曰日陽君道也星隂臣道也日出則星
亡臣不得專也晝而見午上者為經天其占為不臣
為更王今五星悉經天天變所未有也
石氏說曰辰星晝見其國不亡則大亂是後台鼎方
伯在執大權二帝流亡遂至之夷更王迭據華夏亦
載籍所未有也其四月歲星晝見五月大白晝見同
前
晉安帝義熙元年至十四年大白經天者九皆華伐
更王臣失君之象也是後劉裕受宋公帝遜位于宋
候五星論
海上通占曰凡五星見伏留行逆順遲速應歷度者
為得其行政合于常違歷錯度而失道盈縮者為亂
行亂行則有亡國乖政兵急喪亂之禍云
歲星政緩則不行急則過分逆則占熒惑政緩則不
出急則不入違道則占鎮星政緩則不還急則過舍
逆則占太白政緩則不出急則不入逆則占辰星政
緩則不出急則不入非時則占五星不失行則年榖
豐昌
河圖遺書曰秦之強候大白占狼弧吳楚之強候熒
惑占鳥衡燕齊之強候辰星占虚危宋鄭之強候歲
星占房星晉之強候辰星占參秦并吞三晉燕伐自
河山以南者中國中國于四海内則在東南為陽陽
則日歲星熒惑鎮星占于街南畢主之其西北胡貉
月氐稱裘引弓之民為隂隂則月大白辰星占於街
北昴主之故中國山川東北流其繼首在隴蜀尾沒
於渤海碣石是以秦晉好用兵復占大白大白主中
國而胡貉數侵掠獨占辰星出入躁疾常主夷狄此
其大經也
大歲在四仲則歲行三宿歲在四孟四季則歲行二
宿二八十六三四十二而行二十八宿十二歲而周
天
候熒惑
常以十月入太微受制而出行列宿司無道出入無
常也
候鎮星
常以甲辰元始建斗之歲行一宿二十入歲而周天
也
候大白
常以正月甲寅熒惑晨出東方二百四十日而一入
四十日又出西方二百四十日而入入三十五日而
復出東方出以寅戌入以丑未也
候辰星
常以二月春分見奎婁五月夏至見東井八月秋分
見角亢十一月冬至見牽牛出以辰戌入以丑未二
旬而入晨候之東方夕候之西方也
五星合聚論
天文别錄曰凡五星所聚合以其事致天下四星從
歲星以義四星從熒惑以禮四星從鎮星以重大白
從辰星以法從各以其事致天下也
五星若合是謂易行有德受慶改立王者奄有四方
子孫蕃昌亡德受殃離其家鄉滅其宗廟百姓離去
被蒲四方五星皆大其事亦大皆小其事亦小
漢元年五星合聚東井以歷推之從歲星也此高祖
受命之符也故客謂張耳曰東井秦分漢王入秦五
星從歲星合聚當以義致天下秦王子嬰降於枳道
漢王以屬吏寳玉婦女無所取閉宫封門還軍次於
灞上以候諸候與民約法三章民無不歸心者可謂
行義矣天之所予也五年遂定天下即帝位以明歲
星崇義東井為秦之明效也
四星合聚論
天文别錄曰四星若合是謂太盪其國兵喪並起君
子憂惶小人流亡
晉孝武帝大元十九年十月大白鎮星熒惑辰星合
于氐占曰為亂饑為内兵至隆安元年王恭等舉兵
顯王國寳之罪朝廷殺之是後連歲旱饑
晉安帝義熙三年二月癸亥熒惑鎮星大白辰星聚
于奎婁從鎮星也徐州分是時慕容超僣號于齊兵
連徐兖連城寇掠至於淮泗姚興譙縱僣號秦蜀盧
循及魏南北交侵其五年劉裕殄慕容超
義熙九年三月壬辰歲星熒惑鎮星大白皆聚東井
從歲星也東井秦分十三年劉裕定關中其後遂移
晉祚
三星合聚論
天文别錄曰三星若合是謂驚立絶行其國外内有
兵與喪百姓饑餓改侯王
漢孝文帝後元二年四月乙巳水木火三星合於東
井占曰外内有兵與喪改立王公東井秦也是歲誅
反者周殷于長安市其七年六月文帝崩
漢孝景帝元年七月乙丑金木火三合於張占曰外
内有兵與喪改立王公張周地金之河南也又為楚
王三年吳楚膠西膠東淄川濟南趙七國及吳楚攻
梁膠東西及淄三國圍齊漢遣大將軍周亞夫等戍
止河南以候吳楚遂敗之吳王走粤攻殺之平陽侯
敗三國之師于齊遂伏其辜齊王自殺漢兵以水攻
趙城懷王自殺六月立皇子二人楚元王子為土膠
西中山楚濟北為淄川至淮陽魯王汝南為江都七
月兵罷
漢成帝河平二年十月下旬鎮星在東井軒轅南端
太星星盡餘歲星在其西北尺所熒惑在其西北二
尺所皆從西方來鎮星貫輿鬼先到歲星次熒惑亦
貫輿鬼十一月上句歲次熒惑西去鎮星皆西北遂
行占日三星若合是謂驚立絶行外内有兵與喪改
立王公其下十一月丁巳夜郎王韻大逆不道䍧牱
太守立捕殺韻
晉惠帝元康三年鎮星歲星太白三星聚于畢昴占
曰為兵喪昴趙地也後賈后陷殺太子趙王廢后又
殺之斬張華裴頠遂簒位廢帝為太上皇天下從此
兵亂禍連
晉懷帝永嘉六年七月熒惑歲星大白聚牛女之間
徘徊進退占曰牛女楊州分是時懷帝傾覆而元帝
中興於楊
晉孝武帝大元十七年九月丁丑歲星熒惑鎮星同
在亢氐十二月癸酉鎮星去熒惑歲星復合占曰三
星合是謂驚立絶行内外有兵喪與饑改立王公
二星合聚論
天文别錄曰凡五星木與火合為内亂饑水合為變
謀而更事與火合為饑為旱與金石白衣之會合鬭
國有内亂野有破軍為水大白在南歲星在北名曰
牝牡年榖大熟大白在北歲星在南年或有或無榖
與金合為爍為喪不可舉事用兵從軍為軍憂離之
軍却土大白隂分軍出其陽偏將戰與土合為憂主
孽(魚列切庶子)卿與水合為北軍用兵舉事大敗一曰火
與水合為淬淬(内切梁也)不可舉事用兵土與水合為壅
沮不可舉事用兵有覆軍與金合為變謀為兵憂入
大白中而上出破軍殺將視其所指以名破軍環繞
大白若與鬭大戰客勝
漢孝文帝七年十一月戊戌土與水合於危占曰為
壅沮所當之國不可舉事用兵必受其殃一曰將覆
軍危齊也其七月火東行行軍陽環畢東北而出西
逆行至昴即南方東行占曰為喪死寇亂畢昴趙也
後三年膠西膠東淄川三國攻齊國漢遣大將軍周
亞夫等戌止河南以候吳楚之斃遂敗之
漢孝景帝元年正月癸酉金水合於婺女占曰為變
謀為兵憂婺女粤也又為蠻二年七月丙子火與水
晨出東方因斗牛占曰其國絶祀至十二月水火合
於斗占曰為淬不可舉事用兵必受其殃一曰為北
軍用兵舉事大敗斗吳也又為粤三年吳楚膠西膠
東淄川濟南趙七國反吳楚攻梁膠西膠東淄川三
國圍齊漢遣大將軍周亞夫等戍止河南遂敗之吳
主亡走粤攻而殺之平陽侯敗七國之師于齊咸伏
其辜齊王自殺漢兵以水攻趙城城壞王自殺
漢孝景帝中元三年正月丁亥金水合於觜觹為白
衣之會其五月甲午金木俱在東井戊戌金去木留
守之二十占曰傷城於鉞木為諸侯將行誅於諸侯
也是時梁王欲為漢嗣使人殺漢臣袁盎勸漢誅梁
大臣梁王恐懼布軍入關伏斧鉞謝罪然後免
漢孝景帝中元三年十一月庚午夕金水合於虚相
去一寸占曰為鑠為喪虚齊也四年丙申金水合於
東井占曰為白衣之會井秦也五年四月乙巳水火
合於參占曰國不吉參梁也其六年四月梁孝王死
五月陽城王濟隂王死三月天子四白衣臨邸等後
元元年五月壬午金合於輿鬼之東北不至柳出輿
鬼北可五寸占曰為爍有喪輿鬼秦也丙戌地大動
鈴鈴然民大疫死棺貴至秋止
晉惠帝光熙元年九月鎮星合歲占曰鎮與歲合為
内亂是時司馬超專權於中以無禮破滅内亂之應
也十二月癸未太白合鎮星占曰為内兵有大戰是
後河間為東海王越所殺正月東海王越殺諸葛政
等五月汲桑破馮嵩殺東燕王八月苟晞大破汲桑
圖書編卷十九
