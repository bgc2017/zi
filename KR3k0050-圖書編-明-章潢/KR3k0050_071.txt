圖書編卷七十一
明章潢撰
脉總叙
人一身骨節三百六十五與周天度數合其大穴數
如之而毛竅則八萬四千雖智者未易以周知也然
運旋于骨節毛髮竅穴間者不過氣與血而已氣為
衞行脉外血為榮行脉中其所以𣲖行氣血於十二
經十五絡者皆脉以為之主也而周身之脉又别之
為八竒經焉古人知天地之化育識人身之隂陽握
其樞于寸關尺三部以中沉浮九候之凡氣血盛衰
表裏虚實所感風寒燥濕皆于此乎辨之夫人之臟
腑包絡骨髓皮毛未易周知獨于脉乎察之何至簡
而至易也予非深於醫而精于脉者特每旦初醒目
時自診其脉覺寸口獨旺常舉以証諸明醫咸莫予
答也至讀難經謂寸口者五臟六腑之所終始故法
取于寸口稍有所悟猶未能洞徹其底一日有感于
候脉者必取諸平旦雖云隂陽未動陽氣未散飲食
未進經脉未盛脉絡調勻血氣未亂然此其梗概而
習矣莫之察也其實脉行十二時中寅則注肺百脉
會焉寸口肺經也每日從寅至申屬陽從申至寅屬
隂人目動則行陽目合則行隂寅乃隂之盡陽之初
也故百脉變見於寸口診法取决於寅時尤醫家最
易簡者况一歲十二月一日十二時經脉各有所注
隂陽升降與天地應醫家者皆莫之究心而間有能
療者其亦問病依方偶而中耳噫人生於寅孟子曰
平旦之氣其好惡與人相近也者幾希雞鳴而起舜
跖攸分豈特可以察脉理之盛衰已哉是故千古一
脉至簡至易握其要而百脉朝宗形神渾化兹深有
感於論脉之旨
任督二脉呼為陽而應天呼出心與肺吸為隂而應
地吸入腎與肝立相六千七百五十息是隂六千七
百五十息是陽呼為陽吸為隂也榮衞相隨各行二
十五度六千七百五十周於身漏水下百刻凡人晝
夜一萬三千五百息扁鵲云人受天地之中以生所
謂冲氣也且天五之氣始自中原播於諸脉然任督
二脉尤為一身隂陽之海
人身血氣往来循環于上下晝夜不停猶江河之水
相似人但見江河之水東流至于海而不竭殊不知
名山大川孔穴皆相通也豈不見廬山瀑布乎晝夜
傾注不絶何也水由地中行盖循環相往来也日月
之行亦然隨天之旋一出一入往来不窮人知吾身
自有日月則往来不窮之妙只在吾身不必索之高
遠矣醫書云人身在任督二脉任脉者起於中極之
下以上毛際循腹裏上關元至咽喉屬隂脉之海督
脉者起於下極之腧並於脊裏上至風府入腦上巔
循額至鼻柱屬陽脉之海所以謂之任脉者女子得
之以姙養也謂之督脉者以其督領經脉之海也鹿
運尾閭盖能通其督脉者也龜納鼻息盖能通其任
脉者也人能通此二脉則百脉皆通黃庭經云皆在
心内運天經晝夜存之自長生天經乃吾身之黃道
呼吸往来於此即任督二脉是也衝脉者起于氣衝
並足陽明之經俠臍上行至胸中而散帶脉者起于
季脇回身一周陽蹻脉者起于跟中循外踝上行入
風池隂蹻脉者起于跟中循内踝上行至咽喉交貫
衝脉陽維脉起于諸陽之會隂維脉起于諸隂之交
并任督二脉謂之竒經八脉云
按督脉起于下極循脊膂上風府泥丸下鼻梁至人
中而止為陽脉之海任脉起于毛際由腹裏透咽喉
緣口唇上下而止為隂脉之海二脉為前後氣往来
之徑路故曰夾脊雙關透頂門修行路徑此為尊然
皆為隂氣所守隔閡凝滯閉而不開養生者以積陽
之氣衝開之開關之法其在下者莫要於陰蹻此竅
乃逐日陽氣所至之關陽氣衝過此竅一動衆竅俱
開其在上者莫要于泥丸陽氣將上即存念注于泥
丸令其越關而升是名撥轉頂關棙子若得此竅一
開則衆竅齊開無澁滯矣可見任督二脉在衆人不過
交于唇之上下而養生者獨運此二脉交構於黃中
脉有竒經八脉者不拘於十二經何謂也盖脉有陽
維有隂維有陽蹻有隂蹻有衝有督有任有帶凡此
八脉者皆不拘於經故曰竒經八脉也經有十二絡
有十五凡二十七氣相隨上下何獨不拘于經也盖
聖人圖設溝渠通利水道以備不雨然天雨降下溝
渠溢滿當此之時霶霈妄行聖人不能復圖也此脉
絡滿溢諸經不能復拘也
其竒經八脉者既不拘于十二經皆何起何繼也然
督脉者起於下極之腧並於脊裏至風府入屬於腦
任脉者起於中極之下以上毛際循腹裏上關元至
咽喉衝脉者起於氣衝並足陽明之經夾臍上行至
胸而散帶脉者起於季脇廽身一周陽蹻脉者起於
跟中循外踝上行入風池隂蹻脉者亦起於跟中循
内踝上行至咽喉交貫衝脉陽維隂維者維絡於身
藴蓄不能環流灌溉諸經者也故陽維起於諸陽會
隂維起於諸隂會交也比於聖人圖設溝渠溝渠滿
溢流於深湖故聖人不能拘通也人脉隆盛入於八
脉而不環周故十二經亦不能拘之其受邪氣畜則
腫熱砭射之也
竒經八脉為病
兩手脉浮之俱陽沉之俱有隂隂陽皆實盛者此為
衝督之脉也衝督之脉者十二經之道路也衝督用
事則十二經不復朝于寸口其人皆若恍惚狐疑不
省必當猶豫而兩心也
兩手陽脉浮而細微綿綿不可知俱有隂脉亦復細
微綿綿此為隂蹻陽蹻之脉也此人曾有病鬼魅風
死若恍惚亡人為禍也
尺寸脉俱浮直上直下此為督脉腰皆強直不得俛
仰大人顛病小兒風癎疾
尺寸脉俱牢直上直下此為衝脉胸中有痰塞疝也
二十九難曰竒經為病如何陽維維於陽隂維維於
隂隂陽不能相維則悵然失志溶溶不能自收隂蹻
為病陽緩而隂急陽蹻為病隂緩而陽急衝之為病
逆氣而裏急督脉為病脊弱而决任之為病其内若
男子為七疝女人為瘕聚帶之為病溶溶若生水中
陽維為病苦寒熱隂維為病苦心痛此竒經八脉之
為病也
任脉隂海之經步穴歌
會隂正在兩隂間曲骨臍下毛際安中極臍下四寸
取三寸關元二石門氣海臍下一寸半隂交臍下一
寸論分明臍内號神闕水分一寸腹下列下腕建里
中上腕各各一寸為君說巨闕上腕一寸半鳩尾蔽
骨五分按中庭膻下寸六分膻中兩乳中間看玉堂
紫宫及華盖相去各寸六分算華盖璣下一寸量璇
璣穴下一寸當天突結下宛宛取廉泉頷下骨尖傍
承䊢頥前唇棱下任脉之部宜審詳
督脉陽海之經步穴歌
齗交唇内齗縫鄉兊端正在唇中央水溝鼻下溝内
索素膠宜向鼻端詳頭形北高面南下先以前後髮
際量分為一尺有二寸髮上五分神庭當庭上五分
上星位𩕄會星上一寸量上至前頂一寸半寸半百
會居中央神聰百會四面取各開一寸風癎主後項
強間腦戸三相去各是一寸五後髮五分定瘂門門
上五分是風府上有大椎下尾骶分為二十有一椎
古来自有折量法靈樞凜凜不可欺九寸八分二之
七二十七節如是推第一節上是一椎節上陶道知
身柱第三椎節下神道第五靈臺無足疑第六至陽
七筋縮第九之下思脊中懸樞命門穴十一十三十
四節陽關鎮柱十六椎二十一下腰俞窺其下長強
跌地須詳取此穴針之去痔根
醫之家訣脉三部九候莫知其所由從世謂宗叔和
秦越人自以為發明内經而内經謂尺内兩傍則季
脇也尺外以候腎尺裏以候腹中附上左外以候肝
内以候鬲右外以候胃内以候脾上附上右外以候
肺内以候中左外以候心内以候膻中前以候前後
以候後上竟上者胸喉中事也下竟下者小腹腰股
膝頸足中事也以是詳諦之三部之相屬錯而背何
歟又輕按得腑脉重按得臟脉且深疑焉以按之上
下分隂陽於臟腑則九候之浮中沉乃不能施矣九
候廢而診道荒何以製方劑哉然則古今名家能奏
功紀籍皆倖而偶者夫脉者血之腑呴之為氣濡之
為血氣運脉之外而血榮脉之中故十二經十五絡
又八竒經維貯而官者為臟腑以見於脉若合系而
獨持之則無所名於具矣故心包絡三焦不得為無
伍而腎不得為自離而叔和異之并其可諦者
人身血脉與天地同周流此理之必然者一歲自春
而冬一日自子而亥莫不相應故由前圖言之一月
屬肝足厥隂經至於十月膀胱足太陽經由後圖言
之每日自子時注膽至亥時注三焦則審脉者如一
月之内宜以肝為主如每日子時即宜以膽為主矣
醫家止知審六脉虚實而當所旺所注之月與時其
虚實莫之辨焉謂之善察脉理可乎
經有十二手太隂肺少隂厥隂心包絡太陽小腸少
陽三焦陽明大腸足太隂脾少隂腎厥隂肝太陽膀
胱少陽膽陽明胃也絡有十五肺絡列缺心絡通里
心包絡内關小腸絡支正三焦絡外關大腸絡徧歴
脾絡公孫腎絡大鍾肝絡蠡清膀胱絡飛揚膽絡陽
明胃絡豐隆隂蹻絡照海陽蹻絡申脉脾之大絡大
包督脉絡長強任脉絡屏翳也隂陽者天之隂陽平
旦至日中天之陽陽中之陽也日中至黃昏天之陽
陽中之隂也合夜至雞鳴天之隂隂中之隂也雞鳴
至平旦天之隂隂中之陽也故人亦應之夫言人之
隂陽則外為陽内為隂言身之隂陽則背為陽腹為
隂手足皆以赤白肉分之臟腑之隂陽則五臟為隂
六腑為陽是以春夏之病在陽秋冬之病在隂又言
背為陽陽中之陽心也陽中之隂肺也腹為隂隂中
之隂腎也隂中之陽肝也隂中之至隂脾也此皆隂
陽表裏内外雌雄相輸應也是以應天之隂陽學者
苟不明此經絡隂陽升降左右不同之理如病陽明
反攻厥隂奚可哉
手太隂肺經步穴歌
太隂肺兮出中府雲門之下一寸許雲門氣戸傍二
寸人迎之下二骨數天府腋下三寸求夾白肘下五
寸主尺澤肘中約交論孔最腕中七寸取列缺腕中
寸有半經渠寸口陷中取大淵掌後横紋頭魚際節
後散脉舉少商大指側内尋此穴若針疾减愈
流注脉
起於中焦(中焦在胃腕)下絡大腸環循胃口(胃口謂賁門也)上膈
屬肺從肺系横出脉下下循臑内(天府穴)行少隂心主
之前下肘中(尺澤穴)循賁内上骨下廉(直大指自上骨内側)入寸
白(經渠穴)上魚循魚際(在大指本節後内側)出大指之端(少商在大指内)
(側去爪甲角也)其支者從腕後直出次指内廉出其端(交手陽明)
(經也)
流注歌
肺脉中焦絡大腸環循胃口至肺關却從肺系横出
肺下循臑内行心前下肘循臂上骨下寸口魚際大
指連其支從腕下直出次指内廉寸其端
分脉主治
是經平脉輕虚以浮曰毛浮濇弱屬金亦主脉也謂
之正邪病主本經以浮遲緩乘其部謂之虚邪病主
不及以沉濡滑乘其部謂之微邪病主自愈以芤實
洪乘其部謂之鬼賊邪病主不治遲至為寒數至為
熱不及者補之太過者瀉之不實不虚以經取之寒
者温之熱者凉之
見證總候
是經少血多氣是動則病肺脹滿彭彭而喘咳缺盆
中痛甚則交兩手而瞀是為臂厥是主肺所生病者
咳上氣喘渴煩心胸滿臂内前廉厥掌中熱氣甚有
餘則肩背痛風寒汗出中風小便數而欠氣虚則肩
背痛寒少氣不足以息弱色變
不及見証
病則令人喘呼吸少氣而咳上氣見血下聞病音
太過見証
病則令人逆氣而背痛愠温然
難經見証
假令得肺脉其外証面白善嚏悲愁不樂欲哭其内
証臍右有痛氣按之牢苦痛其病喘欬洒淅寒熱有
是者肺也無是者非也
不治死証
手太隂氣絶即皮毛焦太隂者肺也行氣温於皮毛
者也氣弗榮則皮毛焦皮毛焦則津液去津液去則
致皮節傷皮節傷則皮枯毛折皮枯毛折者則毛先
死丙篤丁死火勝金也
手陽明大腸經步穴歌
食指内側兮商陽手陽明經屬大腸本節前取二間
定本節後取三間強岐谷陷中尋合谷陽谿腕中上
側詳腕後三寸走偏歴五寸之中温溜當下廉上廉
則一寸下廉此下一寸方屈肘曲中曲池得池下二
寸三里場肘髎大骨外廉陷五里肘上三寸量臂臑
髃下一尺取肩髃肩端兩骨當巨骨肩端叉骨内天
鼎缺盆之上針扶突曲頰下一寸禾髎五分水溝傍
鼻孔兩傍各寸半左右二穴皆迎香
流注脉
起於大指次指之端外側(商陽穴去爪甲角如韭葉是也)循指上廉
出合谷兩骨之間上入兩筋之中(二間穴也)循臂上廉(陽谷)
(也)入肘外廉(曲池穴)上入臑外前廉上肩出髃骨之前
廉(肩髃骨乃肩端也)上出於柱骨之會(柱骨肩井二穴)下入缺盆(二穴)
(在肩横骨陷中)絡肺下膈屬大腸其支者從缺盆上頸貫頰
入下齒中環出夾口交人中(水溝穴)左之右右之左挾
孔端(交足陽明經也)
流注歌
大腸脉起次指端循指合谷兩骨間上入兩筋循臂
上入肘臑外直上肩柱骨之會下缺盆絡肺下膈屬
大腸其支缺盆直上頸貫挾流入下齒中環出挾口
人中穴人中只與水溝同左之右而右之左上挾鼻
孔流無窮
見証總候
是經多血多氣是動則病齒痛䪼腫是主津液所生
病者目黃口乾鼽衂喉痺肩前臑痛大指次指痛不
用氣有餘則當脉所通者熱腫虚則寒慄不復
不及見證
病苦胸中喘腸鳴虚喝口乾目急善驚泄白
大過見證
病苦腹滿善喘欬面赤身熱咽喉中如核狀
不治死証
病人大腸絶不治何以知之泄利無度利絶則死
足陽明胃經步穴歌
胃之經兮足陽明頭維本神寸五尋下關耳前動脉
者頰車耳下八分針承泣目下七分取四白一寸不
可深巨髎孔傍八分定地倉俠吻四分迎大迎曲領
前寸二人迎結傍大脉真水突在頸火筋下直至氣
舍上人迎氣舍迎下候天突缺盆横骨陷中親氣戸
腧府傍二寸至乳六寸又四分庫房屋醫膺忩近乳
中正對乳中心次有乳根出乳下各一寸六不相侵
穴俠齒門一寸五是曰不容依髮數其下承滿至梁
門關門太乙從頭舉節次續排滑肉門各各一寸為
君數天樞安在俠臍傍外陵樞下一寸當二寸大巨
五水道歸來七寸以尋將氣衝曲骨傍三寸來下氣
上脉中央髀關兔後六寸分伏兔隂市三寸強隂市
膝上三寸許梁丘二寸得共場膝臏骭下尋犢鼻膝
眼四穴是兩傍膝下三寸三里永里下三寸上廉地
條口上廉下一寸下廉條下寸系二豊隆下廉外一
寸上踝八寸分明記解谿衝陽後寸半衝陽陷中二
寸係陷谷内庭後寸半内庭次指外間是厲兊大指
次指端去爪如韭胃所起
流注脉
起於鼻交頞中(在鼻中)旁約太陽之脉下循鼻外入上
齒中還出挾口環唇下交承漿(在唇之下)却循頥後下廉
(頥頷也)出大迎(在曲前一寸三分陷中迎脉是也)循頰車(在耳下後)上耳前過
客主人(在耳前起骨開口有空者是穴)循髮際至額顱其支者從大
迎前下人迎(在頸&KR0978;膝中)循喉嚨入缺盆(見手陽明)下膈屬胃
絡脾其直者從缺盆下乳内廉下挾臍入氣衝中其
支者起胃口(下口齒門也)下循腹裏下至氣衝中而合以
下髀關抵伏兔下膝臏中(膝端也)下循脛外廉下足跗
入中指内間其支者下廉三寸而别(三里穴也)以下入中
指外間其支者别跗上入大指間出其端(交足太隂經也)
流注歌
胃脉起於交額中傍約大陽之脉中下循鼻外入上
齒環出挾口承漿宫循頥下廉出大迎頰車耳前客
主人循其髮際主顱額支從二迎至喉嚨缺盆下膈
屬脾胃直者缺盆下乳臍入于氣衝其支者胃口循
腹氣衝歸下合髀關抵伏兔臏胻跗中厲兊宜
見証總候
是經多血多氣是動則病洒洒振寒善伸數欠顔色
病至則惡人與火聞木聲則惕然而驚心欲動獨閉
戸庭牖甚則欲上高而歌棄衣而走賁響腹脹是骭
厥是主血所生病者狂瘧温淫汗出&KR0864;衂口喎唇胗
頸腫喉痺大腹水腫膝臏腫痛循&KR0574;乳氣衝股伏兔
骭外廉足跗上皆痛中指不用氣盛則身以前皆熱
其餘則於胃消穀善飢溺色黃氣不足則身以前皆
寒慄胃中寒則脹滿
不及見証
病苦經寒不得臥惡寒洒洒目急腹中痛虚鳴(雙臺作耳)
(虚鳴)時寒時熱唇口乾面目浮腫
大過見証
病苦腹中堅痛而熱(舌金作病苦頭痛)汗不出如温瘧唇口
乾善噦乳癰缺盆腋下腫痛
不治死証
病人胃絶五日死何以知之脊痛腰中重不可反復
一日排腸至五日死
足太隂脾經流注歌
拇指内側隠白位大都節後陷中起大白核骨下陷
中公孫節後一寸至商丘有穴屬經金踝下微前陷中
是内踝三寸三隂交漏谷六寸有次第膝下五寸為
地機隂陵内側膝輔際血海分明膝臏上内廉内際
二寸地箕門血海上六寸筋間動脉須詳諦衝門五
寸大横下三寸三分尋府舍腹結横下寸三分大横
俠臍非此假腹表寸半去日月直與食竇相連亞食
竇天谿及胸鄉周榮各一寸六者天包淵腋下三寸
出九肋間當記也
流注脉
起於大指之端(隠白穴在指内側去爪甲角如韭葉是也)循指内側(白内際)
過竅骨後(太白穴也)上内踝前廉(商丘穴也)上踹内循脛骨後
交出厥隂之前上循膝股内前廉(隂陵穴也)入腹屬脾絡
胃上膈挾咽連舌本(舌根系也)散舌下(廉泉水間也)其支别者
從胃别上膈注心中(交手少隂經也)
流注歌
太隂脾經隱白陳過核内踝及前廉胻骨交出厥隂
前上循膝股内廉隂入腹屬脾絡於胃上膈挾咽連
舌本其支别者復從胃别從上膈注於心
分脉主治
盖脾屬土脉灌四旁其和平不可得見衰乃見耳平
人氣象論云然脾脉本和柔相離如雞踐地曰脾之
平脉也微遲緩屬土亦謂之主脉是正邪也病主本
經以芤實洪乘其部謂之虚邪病主不及以浮濇弱
乘其部謂之實邪病主大過以沉濡滑乘其部謂之
微邪病主自愈以弦急伏乘其部謂之鬼賊邪病主
不治遲至為寒數至為熱不及者補之太過者瀉之
不實不虚以經取之寒者温之熱者凉之
見證總候
是經少血多氣是動則病舌本強食則嘔胃脘痛腹
脹善噫得後與氣則快然如愈身體皆重是主脾所
生病者舌本痛體不能動搖食不下煩心心下急痛
溏&KR1742;泄水閉黃疸不能臥強立股膝内腫厥足大指
不用
不及見証
病苦泄注腹氣逆霍亂嘔吐黃疸心煩不得臥腸鳴
太過見証
病苦足寒脛熱腹脹滿煩擾不得臥
難經見証
假令得脾脉其外証面黃善噫善思善味其内証當
臍有動氣按之若牢若痛其病腹脹滿食不消體重
節痛怠惰嗜臥四肢不收有是者脾也無是者非也
不治死証
足太隂氣絶者則脉不榮肌肉唇舌者肌肉之本也
脉不榮則肌肉軟肌肉軟則舌萎人中滿人中滿則
唇反唇反者肉先死甲篤乙死木勝土也
手少隂心經步穴歌
少隂心起極泉中腋下筋間入脉胸青靈肘節上三
寸少海肘内節後容靈道掌後一寸半通里腕後一
寸同隂㕁五分助動脉神門掌後兊脉同少府節後
勞宫直小指内側取少衝
心流注脉
起於心中出屬心系下脇絡小腸其支者從心系上
挾咽繫目系(一夲作循胷出穴)其直者復從心系却上肺上
出腋下下循臑内後廉行太隂心主之後下肘内廉
(少海穴也)循臂内後廉抵掌後兊骨之端(神門穴也)入掌内後
廉循小指之内出其端(少衝穴也)(交手太陽經)
流注歌
少隂之脉起心中下膈絡腸至喉嚨繫目其直從心
系上肺横出腋下通循臑行心下肘廉循臂抵兊神
門宫入堂後廉循小指更出其端是少衝
分脉主治
是經平脉來疾去遲曰鈞芤實洪屬火亦主脉也謂
之正邪病主本經以弦緊伏乘其部謂之虚邪病主
不及以微遲緩乘其部謂之實邪病主大過以浮濇
弱乘其部謂之微邪病主自愈以沉濡滑乘其部謂
之鬼賊邪病主不治遲至為寒數至為熱不及者補
之太過者瀉之不實不虚以經取之寒者温之熱者凉
之
見証總候
是經少血多氣是動則病嗌乾心痛渴而欲飲是為
臂厥是主心所生病者目黃脇痛臑臂内後廉痛厥
掌中熱痛
不及見証
病則令人煩心上見咳唾下為氣泄
大過見証
病則令人身熱而膚痛為急淫
難經見証
假令得心脉其外証面赤口乾喜笑其内証臍上有
動氣按之牢苦痛其病煩心心痛掌中熱而啘有是
者心也無是者非也
不治死証
手太隂氣絶則脉不通脉不通則血不流血不流則
色澤去故其面黑如漆柴者血先死壬篤癸死水勝
火也
手厥隂心主經八穴
中衝在手中指端去爪甲如韭葉陷者中勞宫在掌
中央動脉大陵在掌後兩骨間内關在掌後二寸去
腕手心間使在掌後二寸兩筋間郄門在掌後去腕
五寸曲澤在肘内廉下陷者中屈得之天泉在腋下
二寸舉腋取之
手太陽小腸經步穴歌
手小指端為少澤前谷外側節前索節後陷中尋後
谿腕骨陷前看外側腕中骨下陽谷討腕上一寸名
養老支正腕後量五寸小海肘端五分好肩貞骨下
兩骨解臑俞大骨之下保天宗骨下有陷中乘風髎
後舉有空曲垣肩中曲脾裏外俞脾後一寸從肩中
二寸大杼傍天忩頰下動脉詳天容耳下曲頰後顴
髎面頰兊端量聽宫耳端大如菽此一經為手太陽
流注脉
起於小指之端(少澤穴也)循手外側上腕(脘骨穴也)出踝中直
上循臂骨下廉(陽谷穴也)出肘内側兩骨之間上循臑外
後廉出肩解繞肩&KR2437;交肩上入缺盆絡心循咽下膈
抵胃屬小腸其支者從缺盆循頸上頰至目銳眥却
入耳中其支者别頰上䪼(近鼻起骨也)抵鼻至目内眥叙
絡於顴(外眥不斜趨起骨也)(注足太陽經)
流注歌
小腸脉起小指端循手上脘踝中存上循臂骨出肘
内臑外後廉來至肩缺盆向腋絡於心循咽下膈胃
小腸支從缺盆貫頸頰至目銳眥耳中尋其支别頰
循上䪼抵鼻至目落於顴
見証總候
是經多血少氣是動則病嗌痛頷腫不可回顧肩似
拔臑似折是主液所生病者耳聾目黃頰腫頸頷肩
臑肘臂外後廉痛
不及見証
病苦顱際偏頭痛耳頰痛
太過見証
病苦身熱熱來去汗出而煩心中滿身重口中生瘡
不治死証
病人小腸絶何以知之一日小腸絶六日死髮直如
乾臑不得屈伸自汗不止
足太陽膀胱經步穴歌
足太陽兮膀胱經目眥内角始睛明眉頭陷中攢竹
名曲差二穴神庭伴五處挨排俠上星承光五處去
寸半通天絡却亦停勻玉枕横俠於腦戸尺寸當凖
銅人經天柱後處頂髮際大椎外廉陷中是夾脊相
去寸五分第一大杼二風門肺俞三焦厥隂四心俞
五椎之下論脊腧膈腧相梯級第六第七次第立第
八椎下穴無有肝腧數椎當第九十椎膽腧脾十一
十二椎下胃腧取三焦腎腧氣海腧十三十四十五
究大腸關元腧怎量十六十七推兩傍十八椎下小
腸腧十九椎下尋膀胱中膂内腧椎十二白環二十
一椎當上髎次髎中與下一空二空侉腰胯並同俠
脊四箇髎載下千金君勿討會隂陽尾相傍分尺寸
須看督脉曉第二椎外附分俠脊相去古法二光除
脊後量二寸不爾灸俠能傷筋魄戸三椎膏肓四四
五三分分明取第五椎下索神堂第六譩譆外可覩
膈關第八魂門九陽綱意舍依此數胃倉腎門屈指
彈椎看十二與十三志室次之為十四胞育十九合
詳參秩邊二十椎下詳承扶臀隂紋中央隂門承扶
六寸直浮郄一寸上委陽委陽却與隂門並膕中外
廉兩筋鄉委中膝膕約紋裏此下三寸尋合陽承筋
腨陽中央是承山腨下分肉傍飛陽外踝上七寸付陽
踝上三寸量金門正在外踝下崑崙踝後跟骨中僕
參跟骨後陷是申脉分明踝下容京骨外側大骨下
束骨本節後相通通骨本節前陷索至隂小指外側
逢
流注脉
起於目内眥上額交巔其支者從巔(巔頂也)至耳上角
其直者從巔入絡腦還出别下頂循臂膊内挾脊抵
腰中入循膂絡腎屬膀胱其支者從腰中下挾脊貫
臀入膕中(委中穴也)其支者從膊内左右别下貫胛(一作&KR0008;)
挾脊内過脾樞(環跣穴也)循外從後廉下合膕中以下貫
踹内(承筋穴也)出外踝之後(崑崙穴也)循京骨至小指外側(至隂)
(穴也)(交足少隂經)
流注歌
大腸脉起内眥尖上額交巔耳角邊從巔絡腦别下
頸循肩膊内脊腰膽循膂絡腎膀胱屬支者從腰會
後隂貫臀入膕至從膊左右挾脊至脾樞循髀合骨
貫踹内出踝循京至指邊
見証總候
是經多血少氣是動則病衝頭痛目似脫項似拔脊
痛腰似折髀不可以曲膕如結踹如裂是為踝厥是
主筋所生病者痎瘧顛狂𩕄項痛目黃泪出鼽衂項
背腰凥膕踹脚眥痛小指不用
不及見證
病苦脚中筋急腹中痛引腰背不可屈伸轉筋惡風
偏枯頭腰痛外踝後痛
大過見証
病苦逆滿腰中痛不可俛仰勞也
不治死証
病人骨絶齒黃落十日死
足少隂腎經步穴歌
湧泉屈足捲指取腎經少隂此處照然谷踝前大骨
下踝後跟上大谿府谿下五分尋大鍾水泉鍾下一
寸許照海踝下隂蹻生踝上二寸復溜名溜前筋骨
取交信亦曰踝上二寸行築賓六寸踹分處隂谷膝
内看骨輔横骨有陷如仰月大赫氣穴四滿據中注
肓腧正挾臍六穴五寸各一數商曲石關上隂都通
谷幽門一寸居幽門二寸挾巨闕步即神封過靈墟
神藏或中入俞府各一寸六不差殊欲知俞府君若
問璇璣之傍各二寸
腎流注脉
起於小指之下斜趨足心(湧泉穴也)出然谷之下(然谷在内踝前)
循内踝之後(大谿穴也)别入跟中(大鍾穴也)以上踹内出膕中
内廉(隂谷穴也)上股内後廉貫脊屬腎絡膀胱其直者從
腎上貫肝膈入肺中循喉嚨挾舌本(一本云從横骨中俠臍循腹裏)
(上行而入肺)其支者從肺出絡心注胷中(交手厥隂經也)
流注歌
少隂之脉小指邊斜趨足心即湧泉然谷内踝入跟
中上踹内出膕内廉上股後廉貫脊腎膀胱直從腎上
肝入肺循喉挾舌本其支從肺心中存
分脉主治
是經平脉沉濡而滑曰石沉濡滑屬水是主脉也謂
之正邪病在本經以浮濇弱乘其部謂之虚邪病主
不及以弦緊伏乘其部謂之實邪病主大過以芤實
洪乘其部謂之微邪病主自愈以微遲緩乘其部謂
之鬼賊邪病主不治遲至為寒數至為熱不及者補
之太過者瀉之不實不虚以經取之寒者温之熱者
凉之
見証總候
是經少血多氣是動則病飢不欲食面如漆柴咳唾
則有血喝而喘坐而欲起目慌慌如無見心如懸若
飢狀氣不足則善恐心惕惕如人將捕之是為骨厥
是主腎所生病者口熱舌乾咽腫上氣噎乾及痛煩
心心痛黃胆腸癖脊股内後廉痛
不及見証
病則令人心如懸病飢𦕈中清脊中痛小腹滿小便
變
太過見証
病則令人解㑊脊脉痛而少氣不欲言
難經見証
假令得腎脉其外証面黑善恐欠其内証臍下有動
氣按之牢苦痛其病逆氣小腹急痛如泄下重足脛
寒而逆有是者腎也無是者非也
不治死証
足少隂氣絶則骨枯少隂者冬脉也伏行而濡骨髓
者也故骨不濡則肉不能著也骨肉不相親則肉軟
却肉軟却故齒長垢髮無潤澤髮無潤澤者骨先死
戊篤已死土勝水也
手厥隂心包絡經步穴歌
厥隂心包何處得乳後一寸天池索天泉腋下二寸
求曲澤内紋尋動脉郄門去腕五寸通間便腕後三
寸逢内關去腕纔二寸大陵掌後兩筋中勞宫掌内
屈指取中指之末取中衝
流注脉
起胸中出屬心包絡下膈歴絡三焦其支者循胸出
脇下腋三寸上抵腋下循臑内行大隂少隂之間(大隂)
(在上少隂在下心在其中)入肘中(曲澤穴也)下循臂行兩肋之間(大陵穴也)
入掌中(勞宫穴也)循中指出其端(中衝穴也)其支者從掌中循
小指次指出其端(交手少陽經)
流注歌
心包絡脉起胸中屬心下膈三焦通支者循胸中腋
臑大隂少隂及肘中循臂兩筋大陵穴入掌勞宫至
中衝其别掌中循小指次指之端少陽宫
分脉主治
是經者配成之臟也稱號心包屬命門主相火司暑
經云左為腎右為命門命門者男子以藏精女子以
繫胞其氣與腎通既云氣通其脉同也較此推之五
邪分脉亦當同腎部斷焉庶不失經耳雖曰如是學
宜員變體認豈在執泥而已本篇脉法不重復云
見証總候
是經多血少氣是動則病手心熱臂肘攣急腋腫甚
則胸脇支滿心中憺憺大動面赤目黃喜笑不休是
主脉所生病者煩心心痛掌中熱
手少陽三焦經步穴歌
三焦名指外關衝小次指間名液門中渚次指本節
後陽池表腕有穴存腕上二寸外關絡支滿腕上三
寸約會宗三寸空中求消詳一寸毋令錯肘前五寸
臂大脉此足三陽絡宅穴四瀆骨外並三陽天井肘
上一寸側肘上二寸清冷淵浦濼臂外肘分索臑會
肩頭三寸中肩髎肩端臑上通天髎盆上&KR0034;骨際天
牖傍頸後天容翳風耳後尖角陷瘈脉耳後雞足逢
顱𩕄耳後青絡脉角孫耳角開有空絲竹眉後陷中
看和窌耳前兊髮同耳門耳殊當耳缺此穴禁灸分
明說
流注脉
起於小指次指之端(關衝穴也)上出二指之門(腋門穴也)循手
表腕(陽池穴也)出臂外兩骨之門(支溝穴也)上貫肘循臑外上
肩出交足少陽之後入缺盆布顫中(在兩耳中間)散絡心
包下膈循三焦其支者從顫中上出缺盆上頸繫耳
後直上出耳上角以屈下頰至䪼其支者從耳後入
耳中出走耳前過客主人(在耳前上廉起骨開口有空者是)前交頸
至目銳&KR1475;(交足少陽經)
流注歌
三焦脉起次指端上出兩指手表腕出臂骨間上貫
肘出顫入缺推交顫心包下膈屬三焦支從顫中并
項耳直上耳角下額䪼耳後入耳客主持交頰若至
目銳眥膽經之脉起於斯
見證總候
是經多氣少血是動則病耳聾耳鳴嘈嘈嗌腫喉痺
是主氣所生病者汗出目銳眥痛頰腫耳後肩臑肘
臂外眥痛小指次指不用
足少陽膽經步穴歌
少陽童髎起目外耳前陷中尋聽會上關耳前開有
空懸釐耳空下廉揣懸顱正在曲角端頷厭腦空上
廉看曲鬢掩耳正尖上率谷耳鬢半寸安本神耳上
入鬢際四分卒横向前是曲差之傍名一寸陽白眉
上一寸記臨泣有穴當兩目直入鬢際五分屬目忩
正榮各一寸承靈靈後寸五錄天衝耳上二寸居浮
白鬢際一寸符竅隂枕下動有空完骨耳後四分通
胸后正挾玉枕骨風池後髮際陷中肩井骨前看寸
半淵腋脉下三寸按輒筋平前却一寸日月期門二
寸半直下五分細求之京骨監骨腰間看帶脉季肋寸八
分玉樞直下三寸間維道五寸三分得居窌八寸三
分尋脇堂腋下看一肋環跳髀樞宛宛論兩手著腿
云風市謀膝五寸中瀆搜陽關陽陵上三寸陽陵膝
下一寸求陽交外踝針七寸正上七寸尋外丘光明
除踝上五寸陽輔踝上四寸收懸鍾三寸看絶骨丘
墟踝前陷中出臨泣寸半後俠谿五會一寸灸早卒
俠谿小次岐骨間竅隂正在次端指
流注脉
起於目銳眥上抵頭角下耳後循頸行手少陽之前
至肩上却交出手少陽之後入缺盆其支者别目銳
眥下大迎合手少陽抵於䪼(一本云别銳眥上迎手少陽于頰)下加
頰車下頸合缺盆以下胸中貫膈絡肝屬膽循脇裏
出氣衝繞毛際横入髀厭中(環跳穴也)其直者從缺盆下
腋循胸過季脇下合髀厭中以下循髀陽出膝外廉
(陽陵泉穴)下外輔骨之前直下抵絶骨之端(陽輔穴也)下出外
踝之前循足跗上出小指次指之端還貫爪甲出三
毛中(交足厥隂經也)
流注歌
少陽脉起目眥内上衝頭角耳後通循頭行陽至肩
上交出少陽缺盆宫支從耳後耳中出耳前至目銳
眥容支别銳眥大迎過少陽抵頰車䪼從頸合缺盆
循胸間季脇髀厭循脾膝輔骨直下陽輔穴出踝循
跗大指間更循大指岐骨内還貫爪甲三毛邊
見證總候
是經多氣少血是動則病口苦善太息心脇痛不能
轉側甚則面微有塵體無膏澤足外仄熱是為陽厥
是主骨所生病者頭痛頷痛目銳眥痛缺盆中腫痛
腋下腫馬刀挾癭汗出振寒瘧胸脇肋髀膝外至脛
絶骨外踝前及諸節皆痛小指次指不用
不及見証
病苦眩厥痿足指不能搖躄坐不能起僵仆目黃失
精&KR0617;&KR0617;
太過見証
病苦腹中氣滿飲食不下咽乾頭重痛洒洒惡寒脇
痛
不治死証
病人膽絶七日死何以知之眉為之傾
足厥隂肝經步穴歌
大敦拇指看毛聚行間縫尖動脉處節後有絡亘五
會大衝之脉承堪據中封正在内踝前蠡溝踝上五
寸注中都正在復溜宫隂陵膝尖兩折中膝關犢鼻
下二寸曲泉紋頭兩筋逄隂包四寸膝臏上内廉筋
間索其當五里氣衝内寸半直下三寸隂股向羊矢
兩裏三分下隂廉穴在横文胯羊矢氣衝旁一寸分
明有穴君可問章門臍上二寸量横取八寸看兩傍
期門耳傍各一寸直上二寸二肋詳
肝流注脉
起於大指聚毛之際(大敦穴也)上循足跗上廉(大衝穴也)去内
踝一寸(中封穴也)上踝八寸(曲泉穴也)交出大隂之後上膕内
廉循股隂入毛中過隂器抵小腹挾胃屬肝絡膽上
貫膈布脇肋循喉嚨之後上入頑顙(顙謂懸兩傍之肉也靈樞經云)
(頑顙者分氣之洩)連目系上出額與督脉會於巔其支者從
目系下挾裏環唇内其支者别貫膈上注肺中復交
於手太隂經也
流注歌
肝經大敦起於先循足内踝至曲泉交出大隂上膕
内循股小腹挾胃肝絡膽膈脇喉嚨後上顙出額督
脉巔支從目頰環唇内從肝貫膈肺中𫝊
分脉主治
是經平脉濡弱而長曰弦弦緊伏屬木亦主脉也謂
之正邪病主本經以沉濡滑乘其部謂之虚邪病主
不及以芤實洪乘其部謂之實邪病主大過以微遲
緩乘其部謂之微邪病主自愈以浮濇弱乘其部謂
之鬼賊邪病主不治遲至為寒數至為熱不及者補
之大過者瀉之不實不虚以經取之寒者温之熱者
凉之
見證總候
是經少氣多血是動則病腰痛不能俛仰丈夫㿉疝
婦人小腹腫甚則嗌乾面塵脫色是肝所生病者胸
滿嘔逆飱泄狐疝遺溺閉癃
不及見証
病則令人胸痛引眥下則兩脇脹滿
太過見証
病則令人善忘怱怱眩冐而巔疾
難經見証
假令得肝脉其外証善潔面赤善怒其内証臍左有
動氣按之牢苦痛其病四肢滿閉淋溲便難轉筋有
是病者肝也無是者非也
不治死証
足厥隂氣絶則筋絶厥隂者肝也肝者筋之合也筋
者發於隂氣而脉絡於舌本也故脉弗榮則筋急筋
急則引舌與卵故唇青舌卷卵縮則筋先死庚篤辛
死金勝木也
十變又言隂井木陽井金隂榮火陽榮水隂腧土陽
腧木隂經金陽經火隂合水陽合土隂陽皆不同其
意何也是剛柔之事也隂井乙木陽井庚金陽井庚
者乙之剛也隂井乙者庚之柔也乙為木故言隂井
木也庚為金故言陽井金也餘皆倣此
隂陽者隂經陽經也井榮腧經各在陽經為剛在隂
經為柔也隂井木隂井金庚金為剛乙木為柔乙與
庚合隂榮火陽榮水壬水為剛丁火為柔壬與丁合
陽腧木隂腧土甲木為剛巳土為柔甲與巳合隂經
金陽經火丙火為剛辛金為柔丙與辛合隂合水陽
合土戊土為剛癸水為柔戊與癸合故大言隂與陽
小言夫與婦者十干配合是也
十二經脉皆有原俞手足隂陽之交會血氣之流通
外榮指節内連臟腑故經云手三陽之脉從手至頭
手三隂之脉從手至胸足三陽之脉從足至頭足三
隂之脉從足至胸是謂日夜循環隂陽會合
凡孔穴流注所出為井所流為榮所注為腧所過為
原所行為經所入為合
十二經脉井營腧原經合所在
肺出少商為井手太隂脉也流於魚際為榮注於大
淵為腧過於列缺為原行於經渠為經入於天澤為
合心出中冲為井手少隂脉也流於營宫為榮注於大
陵為腧過於内關為原行於間使為經入於曲澤為
合心包絡出于少冲為井手厥隂脉也流于少府為
榮注于神門為腧過於通里為原行于靈道為經入
于少海為合大腸出于商陽為井手陽明脉也流于
二間為榮注于三間為腧過于合谷為原行于陽谿
為經入于曲池為合三焦出于關冲為井手少陽脉
也流于溢門為榮注于中渚為腧過于陽池為原行
于支渠為經入于天井為合小腸出于少澤為井手
太陽脉也流於流谷為榮注于後谿為腧過于腕骨
為原行于陽谷為經入于少海為合(已上俱手三陽三隂流注)
胃出厲兊為井足陽明脉也流于内庭為榮注於陷
谷為腧過于冲陽為原行于解谿為經入于三里為
合膽出竅隂為井足少陽脉也流于俠谿為榮注于
臨江為腧過于丘墟為原行于陽輔為經入于陽陵
泉為合膀胱出于至隂為井足太陽脉也流于通谷
為榮注于束過為腧過于京骨為原行于崑崙為經
入于委中為合脾出于隱白為井足太隂脉也流于
大都為榮注于太白為腧過于公孫為原行于商丘
為經入于隂陵泉為合肝出于大敦為井足厥隂脉
也流于行間為榮注于太冲為腧過于中封為原行
于中都為經入于曲泉為合腎出于湧泉為井足少
隂脉也流于然谷為榮注于大谿為腧過于水泉為
原行于復溜為經入于隂谷為合(已上俱足三隂三陽流注)
春取諸榮(所流)夏取諸腧(所注)秋取諸合(所入)冬取
諸井(所出)欬論云治臟者治腧治腑者治合
圖書編卷七十一
