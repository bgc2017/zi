圖書編卷六十四
明章潢撰
兩浙山川總叙
兩浙山川不可勝數余嘗廵歷旁觀會其大都維浙
中流随山圻土積岨盤岡瀦為大澤環以巨海維浙
西山導冡自天目西北折于下山南逹于富春峰巒
起伏雲矗霄馳越垂霤踰百丈萃于餘杭之徑山錢
塘之龍山又東北逹于金牛以入于澉浦諸山維浙
東山導冡月江郎泉山浮蓋至于翠光岑山至于爛
柯東北折于勲山九際臺湖至于縉雲大陽至于金
華覆釡大盆至于東白勾乘玉京至于秦望會稽東
過嵊山天姥逹于天台華頂北至四明大白東折於
蛟門虎蹲峙為海門西逹于括蒼少微至于大梁南
田至於大羅天臺底于鴈蕩横為海嶠維淅源西南
導濲水合東白大盆之源出為婺水至於蘭溪東南
導烏傷東白大盆之陽東流為浣浦又西絡于漁浦
皆北流以入扵江開化壽昌導歙西來流入于江導
新安水自遂昌逹淳安絶分水下于桐溪紫溪導天
目之南過新城下富陽皆東南流以入于江天目導
苕滙為霅溪入于具區括蒼導洄溪出于青田東南
至永嘉滙為蜃江過飛雲横陽而入子海導&KR1476;溪合
東小江踰東江為曹娥之水逹扵海四明導姚江東
帶慈谿亂于鄞江傳于大浹入扵海維浙江潮汐江
流海下蛟門胥山相去數百里龕赭二山相去五里
而近鼈子山横門如濫潮生海上横奔兩岸射激東
西不得其門及至龕赭遏于江流限如伏檻潮始生
怒潮勢蓋高横海入海浙之山川茲其大都云
浙江杭州府山曰吳山(府治東南左臨大江右瞰西湖為一郡勝槩)瑞石山
(府治西北接吴山下有紫雲洞)寳山(府治南吴山之西)鳳凰山(府治南山俯大江南望海)
(門勢若鳳凰欲飛之状)南屏山(府治西怪石聳秀中穿一洞其上石壁若屏)孤山(西湖)
(上獨立一峯為湖山勝絶處)秦望山(秦始皇東遊登此欲渡會稽故名山東南有羅刹石横截)
(江濤)五雲山(上有際院有井大旱不竭)桐扣山(府城東北五十里下有石鼓晉武帝時用)
(崩出一石鼓扣之無聲張華取蜀桐木刻魚形扣之聲聞𢾗里故名)安樂山(餘杭)大滌山
(中有日月分精金堂玉室人謂此山清幽可喜滌塵心故名大滌其中峯曰白鹿山上有許邁升天壇丹)
(竈遺跡及大滌棲真石室白茆歸雲鳴鈴龍蜕諸洞有来仙巖下有九鎖山縈紆凢九折曰天闕藏雲飛)
(鸞凌虛通真龍吟洞微雲璈朝元又有舞掌翠蛟桃花飛瀑諸泉今洞霄宫在焉)天柱山(四隅)
(陡絶聳翠參天)衣錦山(臨安治南本名石鏡山東峯有圓石徑二尺七寸其光如鏡)九仙
山(臨安)天目山(臨安縣西五十里高三千九百丈周八百里亘杭宣湖徵四州道書為三)
(十四洞元和志云天日有兩峯峯頂各一池左右相對如目左属臨安右屬扵潜東西二瀑布漬注為池)
(名蛟龍池又有上中下三池池上有潭如仰箕曰箕潭)徑山(天目之東北峯有路可通五峯周抱)
(竒勝特異)岝㟧山(扵潜縣西峭聳清絶下浸碧溪旁環翠岫遥暎天目為醒心豁目傑特之觀)
青牛(新城)千頃山(昌化西北上廣千頃有龍湫魚背金銀色)大鵠頭山
(山勢上凌霄漢上有龍池闊三百畆)南高峰(府治西上有古塔下有石屋杭都賦南北高峯)
(獨秀羣嶺之表)北高峯(府治西北)天竺峰(葛仙得道之所)飛來峯(晉西天僧慧理)
(登此山歎曰此是天竺國靈鷲山之小嶺嶺不知何年飛來因號其峯曰飛來一曰鷲)萬松嶺
(在府城南夾道栽松)西湖(周回三十里其源出扵武林泉山川秀發景物華麗舊稱有西湖十景)
嘉興府山曰五臺(府治西北有石刻法華經)胥山(子胥廟出)秦住(海塩秦皇)
(登此)金粟(有石篆書三十八字)陳山(崇德)龍湫(平湖)甑山(桐鄕)獨山(海塩不與)
(諸山相接上置烽&KR0008;以防海寇)石帆山(海中石帆之東有鷹窠頂上)穿山洞(在長墻山)
(下臨海有巖如洞)
湖州府山曰峴山(城南)浮玉山(玉壺中巨石如積坡陀磈礧不以水盈縮為高)
(卑故名此山之南兩小峯参差曰上下釣魚山)道場山(汪藻云游道場者如入王侯之家過何山)
(者如造高人隱士之居)卞山(高六千丈非晴天爽月不見其頂)西塞山(張志和詩西塞)
(山邊白鷺飛桃花流水鱖魚肥)包山(烏程即夫椒夫差所棲)烏瞻(長興)計籌(武康越大)
(夫計然嘗籌箕扵此)天泉(武康)封山(古防風氏封守之地)梅溪山(安吉山根聳一石高)
(百餘丈色清而形圓四面陡絶不可登陟上復有盤石圓如車蓋遇大風雨則旋轉號為石磨轉疾則年)
(豐遲則歲歉亦多騐)
嚴州府山曰烏龍(嶺有三湾六曲)南山(淳安)東泉(淳安東北有紫瑞峯如青)
(芙蓉出泉三𣲖並東注)蔗山(山分八面水注十𣲖有平田二傾)仙居洞(淳安東南接連)
(十數洞皆有一竅往来最艱外一洞有石如龍蟠又有石座上作盆池龍口水注其中)乳洞(淳安洞門)
(廣三丈許仰視五六十丈青石如斷中有泉大旱不涸又有獅子洞其門差小中有白石蹲踞若獅形洞之旁)
(有幞頭石屹然臨水高十餘丈廣八十尺漾井泉出其下又有石柱聳立山足高數丈圍丈餘又有石船長四)
(丈高丈餘屹然水中如船之尾懸一石如舵然)閬仙洞(桐廬相傳昔有仙人居此中有石床臥之甚温)
(石鼓擊之則鳴又有石龍石橋巨蟾碧雞之類)富春山(子陵隠處)釣臺(東西二臺各高數百丈子陵垂)
(釣處)石英山(遂安産白石英)巖山洞(夀昌山有五峯曰華盖帽玉露慶雲景星)慶雲山(分水)
金華府山曰金華(府城北黃初平叱羊於此)蘭隂(蘭溪)洞巖山(高百餘丈)
(山石瀉巖鬱紆靈洞凡六著名者三曰白雲擁雪紫霞三洞相環如貫珠東北怪石屹立稱為小飛来峯)
(峯下有泉曰天池泉清可鑑毫髮)東白(東陽)稍巖山(高四十五丈上有石巖巖中有石室)
(深廣各十餘丈巖巒叢互故名)雲横山(義烏上有峭壁高百丈廣三十五丈俯臨華溪又有)
(穿身巖餧虎岩如来峯七佛峯行道塔)方巖山(永康四面如削駕飛橋石梯而登絶頂兩)
(巖相峙為關上有亭曰透關亭自亭而入地平衍約數百畝中有一池池側有硯井井後有高巖數)
(仞巖下石深二丈廣數丈僧因搆石居之又有山曰桃花巖巖赤白相閒狀類桃花有洞可容千人)
(絶頂小洞可容二三十人)華釡山(永康四圍頗高其狀如釡又有五指巖白眉巖山腰有白)
(石如眉又有石倉巖高一百五十丈)石室山(永康高百餘丈緣崖而上南北二穴相通可容)
(數百人中有石柱又有石形似龜)仙華山(浦江高一百五十丈東溪之源出焉峯有五内)
(有石室)寳掌山(與仙華相近浦江山水惟此與仙華為最勝)白陽山(武義)石城
山(永康)鮑令巖(東陳)金華洞(其洞有三曰朝真冰壺雙龍朝真居山頂巨石如龜横當)
(其穴穴中數石如人名群仙洞)
衢州府山曰崢嵘(城治後)爛柯(道書所謂青霞第八洞天爛柯福地是也)烏
石山(延袤十里高二百五十仞周匝如城又有石門俗號寨門)東華(龍游)三衢(峭峯竒石)
(玲瓏紺碧夭矯槎牙不可名状上巖洞名曰碧玉中有石室旁通二門榜曰玉龍)江郎山(江山)
(縣南一名金純山有三峯悉數百尺色丹奪目不可仰視頂有池產碧蓮金鯽山半有巖危石空懸中有)
(結廬)蟠桃(開化)浮蓋仙山(江山縣南中有仙洞石壇石屏石鍾石筍諸勝)仙霞嶺
(江山)白石山(龍游山有圓石聳二十餘丈其色純白故名)龍丘山(山有九石特秀林表)
(色丹白遠望之状肖芙蓉漢龍丘長隱此與嚴子陵友善山際有巖穴唐徐安眞讀書處)
處州府山曰南明(城南有米芾書南明山字又有葛仙隸靈崇二字)天王山
(城西又三巖中巖有飛瀑瀉落)石僧山(山腹有石状如仙)石半山(山形如羊)小蓬
萊山(縉雲)仙都山(縉雲)石門山(在石盖山之西兩峯相對如門)瀑布山(縉雲)
(背有飛泉&KR0904;落三十餘丈)萬松(縉雲)吏隱(李陽冰退居于此)百仞(松陽)唐山(遂昌)
大樓巖(山有飛瀑春夏不竭冬凝結猶玉乳巖下為龍泓者三十有六)龍安洞(對大樓巖)
鳳凰山(龍泉)百丈(慶元)牛頭(雲和)白馬(宣平)敕木(景寧)
紹興府山曰卧龍(城内)葛山(城東句踐採葛作絲處)會稽山(城東南陽)
(州鎮山史記注禹到大越上苗山爵有德封有功更名會稽上有陽明洞即三十六洞天之第十一)石
帆山(遥望如張帆臨水)秦望(為衆峯之傑)五洩山(諸暨境兩山夾溪壁立雲漢雙)
(瀑奔流沿歴五級下注溪壑淙激如雷震撼巖谷飛沫如雪溟濛數里俗名小鴈蕩山)白水山
(餘姚山壁峭立有瀑布嶺上有泉四十二道素練垂而下嶺有三台峯有屏風巖下有龍湫有屏風潭有)
(洗藥溪别有巖曰寒草巖又有石屋雲根蓋絶勝也)四明山(高一萬八千丈周二百一十里峯二)
(百八十有二道書為丹山赤水之天山心右有石窗四面玲瓏如戶牖通冒星辰之光故名)東山
(上虞謝安石所居靈運讀書扵此)丹池山(嵊)沃州山(新昌晉支道所居)天姥
山(李白詩天姥連天向天横勢拔五嶽掩赤城)石傘峰清風嶺(嵊)
寧波府山曰四明(城西)阿育王山(壁立千仞其中石室虚明)姜山(有石)
(洞三後洞上有小穴形圓如月)蘆山(慈谿)雪竇山(奉化中有雪竇寺千丈巖瀑布泉藤龕錦)
(地池隱潭形勝非一)石樓山(有石如屋兩崖夾澗飛瀑亂瀉)丹小山(奉化)梓蔭(定海)
招寳山(定海)蛟門山(出此即大海洋古人稱蛟門虎蹲天設之險即此地)伏龍山
(跨東西兩海門状如卧龍内有千丈巖海眼泉石壇乳井)普陀落迦山(往時高䴡日本暹羅)
(諸國皆由此取道以候風信一名梅岑山)象山(象山縣)灌門海(定海東北故昌國縣海中)
(有砥柱屹立中流望之如人拱立水湧扵此旋漏旋沸舟行必投以物殺其勢而後過風雨將作有聲如)
(雷)
台州府山曰大固(城内)蓋竹山(城南上有飛霞石有香爐天門二峯最為遊覧)
(之所)天門山(高數千仞傍有香岩石井釣臺白竹岡西麓有閬風臺)金鰲山(府城東南)
委羽山(黃巖劉奉林控鶴墜翮道書第二洞天)赤城山(天台山赤狀如雲霞望之如雉)
(堞)瀑布山(陸羽記云天下第十七水與福聖國清二瀑為三)石橋山(晉孫綽賦跨穹)
(窿之懸崖臨萬丈之絶溟即此)天台山(道書上應台星八重視之如一帆高一萬八千丈周廽八)
(百里去天不遠路由福溪水險而清前有石橋廣不盈尺長數十丈下有絶澗惟志其身始能濟必梯嵓)
(壁援藤蘿方得平路上有瓊樓玉闕天堂碧林醴酒仙物畢具)司馬悔山(子微隱此被徵出而)
(悔故名)獅子山(太平東南有百丈巖羅漢洞智者泉)華頂峯(高萬丈絶頂東望滄海)
玉霄峯(重崖叠障松竹葱蒨前有雙石夾徑)玉京洞(在赤城山)桃源洞(一名劉阮)
(洞)括蒼洞(僊居東南劉光詩古洞藏真不記年即此)韋羌山(僊居上有石刻字如科斗)
尾閭(東海中與海門馬筋相值)
温州府山曰華蓋(府城東下有容成洞道書十八洞天上有石龜池青牛谷□井老松)
(泉蒙泉)天臺山(山形如甑旁有十三峯環列先後中有傳巖瀑布泉蟾蜍石龍聽洞石柱諸勝)
仙巗(瑞安大羅山之陽道書二十六福地上有三皇井巖頂有黃帝池廣五百餘畆水分八𣲖下有)
(玉函潭龍鬚潭雷潭梅雨潭三姑潭)西際山(西南北三面蒼崖峭立環若翠屏惟東一面軒豁如)
(門大海在前潮生日出蓋偉觀也)鴈蕩山(樂清高四十里頂有湖方可十里水常不涸春鴈歸)
(時多宿扵此故名東外谷峯五内谷峯四十有八西内外谷峯各二十有四建寺一十八)林亭山
(在新羅山之南有大石瞰海登之可望海中日出)玉蒼(平陽)南鴈蕩山(平陽縣西南北)
(自穹嶺南自施巖皆名鴈蕩上有明玉峯峯頂有池相連曰白雲山高插雲漢)龍湫(在鴈蕩東范宗)
(尹詩龍湫信竒絶飛泉落雲間)大石巖(府城北第十二福地上有石室可容千人)容成洞
(在華蓋山下相傳黃帝時容成子脩道之地)
天目山
天目之山雄視兩浙高可三千八百丈横亘八百餘
里故洞玄集第為三十四洞天云隆慶歲辛未三月
自餘杭啓行行七十里日暮始宿大坂厥明行三十
里至滿嶺南北兩山皆盤旋曲折似漸入佳境矣再
行三里許山之北石骨林立中忽開一洞曾有道人
經過問之樵人曰此洞高若干許荅以高六尺有竒
道人以手杖度之果符其數當有金銀二物以厭其
勝覽之數日果得二山一名金嶅塢一名銀山總督
軍門立牌嚴禁搜挖有可稽者申刻始駐雙清莊入
浮玉禪林瞻梁昭明太子遺像以昭明曾讀書扵此
偶目疾痛甚洗而復明故以雙清名莊也山僧道其
源委甚悉次早西行入山初至仰止山亭以倚翠亭
旁有巨石高而且方石名倚翠因以名亭也三至如
斯亭泉横澗道衝出勢不可属作石梁以渡之曰半
山橋左有響水巖泉水從右奔注側耳聽之其琤琤
之聲若自石中出者傳言巗石虛空以故聲應如響
理不可曉再上有觀音石平正如坻自牛眠亭少折
而上見古杉一株大可九圍其枝皆下向復昂勢如
虬龍殊為可玩遂至眞際亭兩山夾道流泉瀑布之
勝且謂此亭扼一山之吭澗泉從此下注雙清約十
里有竒中有一道分流左右不知所歸遂入高峰塔
院高峰者寺之開山祖師有定性子題其居曰眞空
洞飛雲閣皆偙獅子巗而立内有高峯肉身以缸覆
之塗以灰葬扵獅子口中其形唇掀而上昂毫髮不
爽頃之僧乃出高麗銅鉢盂撫摩久之制極精巧啓
視窗外則臨崖千丈不測中有一石直起為象鼻峰
獨立獅座之表亦山中一佳境也入山初尚雨霽少
頃雲霧沉霾不辨咫尺風急復霽遂命肩輿北上而
東路南有玉柱峯形方而微黑僅有縐紋可數不及
鴈蕩遠甚北有一石突出而平曰望江臺久不經人
跡草樹已森然矣至普同塔院又見一大樹减前一
圍特中分二榦直起尤為竒絶坐中峯塔院出高麗
所製袈裟長計一丈有五復下藏雲塔怡道亭又東
入斷崖塔院當門有一樹其高大不减普同又東往
正殿入幻住庵又南望立玉亭乃中峯脩眞處也扵
山麓特申一股其地甚平計一畆許其崖深幾萬丈
下瞷無底殊不可措足東西竒峰千仞壁立亭則誅
茅為之且覆以三松一松獨偃卧其上亭隠然若匿
予側身俯首而出仰視俯臨令人心悸目眩深邃幽
寂竒麗六者兼之古穪蓬萊仙島眞為不忝此天目
第一竒絶處也東坡忠觀碑記所謂龍飛鳳舞鳳舞
即此山之麓而龍飛則山之枕中峰塔北者時隂風
怒號凛洌如冬從者皆以兩手附耳古穪山深六月
寒信哉昔日中峰迷昧不通自誓獨立七日不悟當
墜崖而死越七日明心見性因名其亭以立玉後中
峰乃東入幻住庵遂轉西南下坐着衣亭亭前山茶
海棠僅爾半殘氣候寒暖遂與下界頓異若此亭之
上有望雲菴惟一老僧坐石補衲少頃八真空洞一
飯飯畢暫卧僧房未幾家人報余曰天霽甚已非初
入山景象矣促予起起坐洞中南望新城嚴州以及
桐廬冨陽群山近者尚有形可指再遠者望之則如
藍玉萬片又再遠者則淡雲一抹竟不知其為山也
雖使王維執筆能寫此變態虚空色相耶僧聽泉復語
予以北有張公洞昔張眞人曾煉丹于此同僧掃石
以坐視之則石之突出而帡幪者計二十丈軒豁可
愛西有石壁四五丈横鎻洞口泉皆石中流出名曰
石骨水如梅雨絲絲而下較之他水氣味甘重迥絶
又一小洞天也天色愈霽日始升僧云如此晴霽十
不及見二三故轉為雲霧山導予直登山頂最高處
復從斷崖塔後進歴二臺涉其頂恍若置身青雲之
上傍有石如鐡板状似斷而属俗傳乃仙人所鋸者
中有一石獨聳上薄雲漢坐而凝目視之則東之臨
安北之孝豐安吉東之金陵北之寧國諸山歴歴如
指掌而前之所見南山愈小愈下又悉如蟻封矣
西湖諸山
錢塘孤山屹立西湖中有金沙井有六一泉有林逋
放鶴亭逋墓在其南巨石山一名寳石山在西湖北
高六十三丈周廽一十三里傍有石甑山上有七層
古塔今稱為保叔塔山麓有䌫船石相傳秦始皇東
游汎海艤舟扵此舊制西湖本通海東至沙河塘南
向大江也故始皇䌫舟扵此宋宣和中鐫此石為佛
遂名為大石佛北有落星石二一在山北址一在山
崖後巾子峰在落星石後西有參寥泉(詳見通志)西為寳
雲山又西為葛嶺相傳為葛洪煉丹之所嶺上有葛
仙翁墓又西有虎頭巖山形突出若虎頭然吳越納
土後望氣者云杭州有王氣宋藝祖命鑿之巖下有
儀王墓葛嶺之西為履泰山有棲霞嶺下有岳武穆
王墓有翊忠祠又有牛臯墓在劔門關畔嶺有掃箒
塢黃龍洞履泰之右為仙姑山有張憲墓仙姑山西
為青芝塢青芝塢西南為慶化山水竹塢宋置部司
前軍寨旁有周杞墓兄弟忠信名震一時云又西南
為駝巘嶺過行春橋入九里松唐刺史表仁敬守杭
植松以逹靈竺凢九里前有小方池曰玉泉旱澇不
竭舊誌為流出山外溉田三千餘頃折而南為仙芝
嶺西為集慶山又西南過合澗為武林山俗穪西山
在錢塘縣西一十五里高九十二丈周一十二里其
峰之北起者曰北高峯山前有飛來峯晉咸和間西
僧慧理登而歎曰此乃天竺國靈鷲山之小嶺不知
何日飛來仙靈窟今復爾否因名山曰靈隐建靈隐
寺命其峯曰飛來支分而回拱者又有石筍靈鷲稽
畱月桂蓮花諸峰有龍泓青林玉乳射旭呼猿諸洞
有三生石有煉丹井有冷泉亭又有蕭公茯苓白沙
金沙諸泉有下天竺寺上天竺寺西有嚴將軍墓南
屏山刻家人卦中庸樂記篇乃唐人八分書後人誤
刻為司馬温公書其凌空而中峙者為慧日峰今以
淨悲寺後卷石刻慧日峰亦誤也又南曰烟霞嶺洞
壑虛窈泉味清甘聲如金石名曰水樂洞陟蹬屈折
而上曰南高峯在南北諸山之界玉岑山在南屏西
南其對曰赤山山之隂有筲箕泉赤山之北曰三台
山有于肅愍公墓三台山而北曰小麥嶺又西曰大
麥嶺其旁為花家山西北為靈石山又西為南籠山
風篁嶺下宋陳剛中墓上有龍井龍井之匯為九溪
其西為十八澗栗山在錢塘縣西十七里高二十二
丈周十八里有石人嶺玉女巗過嶺為西溪有趙襄
格公墓大慈山在縣西南十里有虎跑泉南曰筆架
山有忠節祠又南曰包家山有冷泉峪多桃花號小
桃源又南曰梯雲嶺慈雲嶺之南曰龍山一名卧龍
山有豋雲臺珍珠泉宋籍田郊壇高禖壇遺址在焉
稍南曰妙因山有吴越國文穆王忠獻王墓宋建表
忠觀月輪山在龍山南形圓如月甚高聳者為月輪
峰有六和塔五雲山在龍山西南高百丈周十五里
有井大旱不涸秦望山在錢塘縣南一十二里高一
百六十丈輿地志秦始皇欲度會稽登此南望因名
有羅利石定山在錢塘江上高七十五丈周廽九里
有竒江濤至是輙抑過則濆怒若雷浮山在縣東南
四十里海濤入錢塘江勢若雷霆而浮山峙扵江中
與漁浦諸山相望潮乃廽伏激射若神憑焉廟山在
浮山南十里潮勢至此方殺西湖故名聖湖繞三十
里漢時金牛見湖中人言明聖之瑞遂稱明聖湖介
于錢塘又稱錢塘湖負郭而西故又稱西湖云
西湖
西湖故明聖湖也周繞三十里三面環山谿谷縷注
下有淵泉百道瀦為湖漢時金牛見湖中人言明聖
之瑞遂穪明聖湖以其介于錢塘也又穪錢塘湖以
其輸委于下湖也又稱上湖以其負郭而西也故稱
西湖云西湖諸山之脉皆宗天目天目西去府治一
百七十里高三千九百丈周廣五百五十里蜿蟺東
來凌深拔峭舒岡布麓若翔若舞萃于錢塘而崷崒
于天竺從此而南而東則為龍井為大慈為玉岑為
積慶為南屏為龍為鳳為吴皆謂之南山從此而北
而東則為靈隱為仙姑為履泰為寶雲為巨石皆謂之北山
南山之脉分為數道貫于城中則廵臺藩垣帥閫府
治運司黌舍諸署清河文錦夀安弼教東里䀋橋禇
塘諸市在宋則為大内德夀宋陽祐聖諸官隠隱賑
賑皆王氣所鍾而其外邏則自龍山沿江而東環沙
河而包括露骨于茅山艮山皆其護沙也北山之脉
分為四道貫扵城中則臬臺分司諸署觀橋純禮諸
市在家則為開元景靈大乙龍翔諸宫隠隠賑賑皆
王氣所鍾而其外邏則自霍山繞湖市半道紅衝武
林門露骨于武林山皆其護沙也聯絡周匝釣緜秀
絶鬱䓤扶輿之氣盤結鞏厚濬發光華體魄閎矣潮
擊海門而上者晝夜再至夫以山奔水導而逆以海
潮則氣脉不觧故東南雄藩形勢浩偉生殖繁茂未
有若錢塘者也南北諸山崢嶸廽繞滙為西湖洩惡
停深皎㓗圓瑩雖水經有明聖之號天竺有靈運之
亭飛來有慧理之塔孤山有天嘉之檜然華艷之蹟
題詠之篇寥落莫睹逮于中唐而經理漸著矣
會稽山
會稽山在縣東南一十二里古防山也經史地志曰
防山曰苗山曰茅山曰衡山曰釜山曰覆鬴曰棟山
曰南山其實皆一山也周禮掦州之鎮山山海經曰
會稽山上多金玉下多砆石勺水出焉史記禹會江
南計功而崩因葬焉命曰會稽會稽者會計也山之
東有隴隠若劍脊西嚮而下有窆石窆石之右是為
禹廟背湖而南嚮舊經禹廟之梅梁張僧繇畫龍于
其上風雨夜飛入鏡湖人見梁上萍藻始駭異之乃
以鐡維于柱此亦近誕而自宋以來蓋傳其說云禹
廟之西曰中峰下有禹寺寺之後相傳為禹陵陵有
禹井有菲泉以禹菲飲食故名山之東北接官嶺其
上有盤石屹立曰䧏仙臺下有茗塢淘沙徑山南曰
茅現一名玉笥其别峯曰石傘曰香爐西北五里與
宛委山相接宛委山有石匱壁立中有孔穴號陽明洞
即舊經所謂三十六洞天之十一洞也夏禹發之得
赤珪如日碧珪如月又中得金簡玉字之書悟百川
之理賀知章纂山記曰黃帝號宛委穴為赤帝陽明
之府扵此藏書大禹始于此穴得書復于此穴藏書
因謂之禹穴越句踐自夫椒之敗棲于會稽之石室
服犢鼻着樵頭斫剉飬馬蓋此處也史記秦始皇上
會稽祭大禹望扵南海刻頌秦德金山下傳有始皇
坐石並無刻石唯縣西南七十里有刻石山一名鵝
鼻山自諸暨入會稽此山為最高越絶云始皇以三
十七年來游會稽正月甲戌到越畱舍都亭取錢塘
浙江岑石長四丈四尺南北面廣一尺東西面廣一
尺六寸刻文於大越東山上水經云秦始皇豋會稽
山刻石紀功尚在山側孫暢之述征記云丞相李斯
所篆也梁書竟陵王子良為會稽太守范雲為主薄
雲以山上有始皇刻石三句一韻多作兩句讀之並
不得韻又字皆大篆人多不詳雲夜取史記讀之明
日登山讀之如流張守節云李斯書會稽山刻其字
四寸畫如小指圓刻今文字整頓是小篆字宋姚寬
言嘗上會稽東山自秦望山之巔並黃茅無樹木其山
側有三石笋中有水一泓别無他石石笋並無字復
自小徑别至一山俗名鵝鼻山又云越王棲于會稽
宫娥避于此本名娥避山俗所名音誤也山頂有巨
屋如石中開插一碑扵其中文皆為風雨所剥隱約
可見缺畫如禹廟沒字碑之類不知此石果岑石否
但此山險絶罕有至者若非始皇之力不能插碑于
石中或云大篆或云小篆此則不可考及司馬遷自
叙上會稽探禹穴然舊經諸書皆以禹穴繋會稽山
之宛委山今里人以陽明洞外飛來石下為禹穴諸
凡此類皆流傳失眞矣
天台山
天台山以高大之故稱台嶽又上應天之三台星故
自昔以靈異聞予每過其地輙欲往遊人曰游非踰
月不足以盡其竒予頗難之會予官歸得故人新城
黃尹速予遊至則舍扵國清要梅壑潘子與俱而五
峰雙澗之勝已得之行住坐卧間潘子曰游天台必
自赤城始此山之南門也自是而北則循佛隴訪石
橋由石橋東行則為天封華頂西行則為萬年桃源
兩巖則為洞天桐栢扵是遂結束自赤城始赤城山
純石霞色望之壁立如城具雉堞絶頂有浮屠七級
西北有玉京洞金錢池寺廢無僧已復由故道尋九
里松月色在地人行松影中翌日遂北行踰金地嶺
與察嶺相連其下為漢隠士高察讀書堂又五里踰
銀地嶺至大慈寺前觀佛隴二大字寺僧曰此知顗
師之初修地也又北行則山水漸益幽雅日昃抵石
橋先上曇華亭倚檻觀之見兩崖門立而石橋横亘
其上廣不盈咫琥上人掉臂行之無怖山北左右肩
有雙泉飛出合流而來至橋乃伏出其下瀉為瀑可百餘
丈掛崖石閒既愜所聞復由亭右麓下至新亭接其端而
坐則見石橋似在半天而隤雪之溜自空中下擊潭水作
疾雷聲震動林谷於是乃大詫以為竒觀是夜宿琥上
人海會庵天明復往觀之兩日乃從山西行尋萬年寺
由鐵船峽渡羅漢嶺山縈水迴每數里輒一曲及至上
方地則砥平如仰盂登妙蓮閣四眺則八峯迴抱而直
南諸阜纍纍如列戟排衙兩㵎水至寺門乃合流瀠回
南出前林松杉成列東㵎古松數株皆大十圍有五六
鸛鶴巢其上每休坐樹隂則聞鸛鼓牙及唳鶴之音與
風泉相雜翛然非復人世留信乃去抵護國寺出訪泉
天師墓從者曰由此東北行至劉阮洞頗近會蔡舉人
中甫陳監元敏之適至遂合策尋劉阮洞洞去護國二
里而去洞口如門有古木神祠沿㵎而上兩山繡壁參
差夾水立水隨山曲折時潄石有聲曰鳴玉㵎水壖草
樹芊緜東崦特葱蒨可喜曰桃花塢又折而北上路漸
艱澁及水窮而路盡有巨潭渟澈如鏡中有洞門潜
通山底其深莫測陳子曰此所謂金橋潭也即劉晨
阮肇遇眞處潭之南有盤石可列坐以飯于是取酒
會飲其上仰望三峯倚天而東峙特秀上有石如綰
髻鬟曰雙女峰昔人見雙環戲水或曰乃精靈所適
日晡出山憩白即寺觀巗石亦竒怪是日循董家廟
小田舖涉三四溪至廣嚴寺閱貧婆鍾謁榮師肉身
像師宋淳化間人習禪定多異跡時呼為榮羅漢死
而不腐是夕投宿寧國寺在平原後隴靡迤多古松
前浸巨塘紫凝峰在數里外寂歷可數又明日遂問
道訪寒明兩巗明巗大略如鴈蕩寒巗但差小耳巗
西面有唐帽乘馬㾗相見為閭丘大寺像旁有大石
筍如天柱峰正北洞寬平可列席旅會南有小塘外
有八寸關寒巗後洞北明巗尤邃且廣可容百駟而
梵宇亦宏敞正寒山子所居兩巗凡兩宿還憩國清
黃君又先遣游徼除華頂山路再越日乃偕潘子
由顧儒嶺涉歡溪訪齊處士高歡讀書堂扵普慶寺
及抵天封烏已投林寺舊號靈墟寔智大師註觧湼
槃經處佛像極壯麗有盤石智者嶺卓錫泉北望一
峰摩雲即華頂也詰旦戒輿人緩行上華頂即遇險
則下輿步行以亭午至其上中峰孤峭如華蓋諸輿
拱羅寺燬僅餘數廊衆木扶疎多檜杉檡櫧其旁近
地有王羲之墨池李太白讀書堂又迤從北上可三
四里有望海尖登其絶頂則錢塘烟樹括蒼峰巒皆
隐約可見東向觀海上雲濤如環壁繚肪予乃撫掌
大呌以為竒觀薄暮移宿天峰老瞿曇謂予曰華頂
絶高處舊有僧寮可觀日出處後以四風毒不可居
故其寮亦廢又曰若自此南行至文殊寺上高由山
脊行則諸山皆在指頋予頷其言詰朝遂南行至文
殊寺上高由山脊行則凢邑内諸山皆若翔舞奔躍
在輿馬左右如老瞿曇言輿人曰直南為桐栢岡若
欲尋洞天宫當東從横路扵是遂東洞天宫已廢獨
玉霄峰重崖疊嶂岑蔚如故稍南有石門山兩巗對
峙如門各高數十丈將至澗底乃有石横亘如閾奔
湍來激閾如翻玉練擂鼉鼓予踞石注視久之乃復
循故道行桐栢岡過元明廢宫又五里抵桐栢宫其
地有卧龍玉女紫霄筧笥翠微蓮華玉泉華琳香琳
凢九峯而宫當其心平原曠衍有村落溪流橋梁水
碓道書穪為金庭洞天吴赤烏初年葛玄于此脩真
至唐司馬子微遂捧敕建為桐栢觀宋改為崇道觀
今復為桐栢宫云西北有瓊臺䨇闕去宫可六七里
羽士曰游瓊臺當先休足力即至其處又必去鞵用
縢裹足攀援蘿葛乃得登是夕止宿於黃雲堂次日
早飯已乃偕潘子攀登如其法瓊臺三面皆翠壁萬
仞峭堅相向如城郭周遶而臺則南嚮懸居其中折
而東南可二里許為雙闕翠壁山至此忽中斷對峙
如闕門路出其下而澗水從之然巖石皆陡絶不可
下觀扵是還坐瓊臺而四壁之華葉曜日含風綺繡
紛錯飶香蓊鬱俯瞷百丈潭在臺左麓紆繞雙闕流
入雲溪屏息無譁其聽益遠眞天台山之第一竒觀
也還宿黃雲明日出洞門盤折而下行數里至福聖庒
觀瀑布又迤而北至翠屏山觀三井皆竒初予自元
明宫來謂桐栢已在平地及觀瀑布三井始覺其地
乃在衆山之上復驚詫以為大竒
天姥山
天姥山在新昌縣東南二十里東接天台華頂峯西
北聫沃州山
桐栢山
桐栢山在天台縣西北三十里周圍九峯曰紫霄曰
翠微曰玉泉曰卧龍曰蓮花曰華琳曰玉女曰玉霄
曰華頂矗立霄漢遠近相向晉王羲之與支道林嘗
往來此山至唐則司馬承禎居焉
大平山川
太平古東甌地為南紀山河之終南紀之山首自岷
嶓蜿蜒迤邐緣江南北其北為湖北襄鄧江黃舒廬
廣陵諸山其南自荆山荆南逾江漢至扵衡門乃東
循嶺徼逹于閩中稍折而北逹于東甌星傳所謂南
為越門是已越門之山雖以會稽為望然括蒼山最
鉅自括蒼而東行北為天台南為鴈蕩折而東北至
盤山東行五里所分而為二其一稍折而北為大唐
嶺東至于白塔山東北至于靈湫聖水山又東至扵
白楓山而盡其一稍折而南為王城山東至于樓旗
山亦曰海峰山東至于嶠山東至于海嶺鶴鳴山又
分而為二其一南行為石盤大靁諸山其一東行為
亭嶺五龍山東至于茶葉寮山東至于紫高長嶼又
東北至于盤馬山而盡兩山之間沃野彌望自西徂
東以盡于海
金華山
金華漢長山邑也連山環抱郡城其西中斷如玦浙
水出焉浙源發東白山繇烏傷西下經郡城南合華
溪水為雙溪又北折東鶩而入于江其山則北走嚴
陵南極閩嶠東逾天台委羽以逹海上之諸峰焉故
自六朝以來號為山水名郡
冨春山
冨春山在桐廬縣西三十五里一名嚴陵山清麗竒
絶號錦峰繡嶺前臨大江乃漢嚴子陵釣處也人稱
為嚴陵瀨有東西二釣臺各高數百丈有嚴先生祠
雙龍洞
戊申夏六月策西北行二十里至婺女鄕復行出人
家沿山麓溪澗澗水即洞中所出者二里許漸高山
路崛曲馬不可行予乃下步獨先至一澗石壁削峭巉
巗古木盤拏垂垂下風摇其巔聲動崖谷澗中石苔
蒲綠蘇清冷逼人復上行里許則洞前居民數十家
聚成委巷由巷而出則遠見洞門復由小路里許則
所謂雙龍洞即道家所穪三十六洞天也洞門軒豁
如大厦可容胡床百數高可三五尺石蓋如底錯有
石乳下垂若白龍升降状洞中右傍有一石嶄然壁
立如笋與洞殆齊笋之頂有小泉瀉石上洞北平地
一竅廣三尺高半之水湧其中風迅如扇冷冽侵肌
骨從者皆執炬揭跣傴僂而進水深齊膝上時湧泉
正盛其底皆大石竟不浚而止乃相與坐水傍玩之
其水由小磵西南行數十步澗底一穴若井口以杖
探之皆亂石雜列不得入水大半傾注其中若擊鼙
之聲其小半由澗至洞門伏流門外二丈餘復見由
西南長瀉而下坐久風急覺甚冷據地坐仰觀朝眞
洞求路不可得睇眄久之乃從洞口而下至民居後
登嶺巔復平處乃命肩輿西行二里許轉北望見紫
微巗講堂洞即梁劉孝標隠居講學之地山峭峻不
可輿相随而步曲折數百里至洞口從高而下中復
坦然視雙龍為敞高倍之皆石乳下垂如雲如山其
旁壁乳結如佛像五采絢然予取䄄褥布地上仰卧
觀之其石乳皆垂溜滴泥沙如冰雪洞東北隅壁立
而上復闒一龕可列坐五六人
方巗山
從東北行十餘里豋一嶺又折而南行十餘里即經
方巖山之東北望其山如削壁從天而下高數百丈
山趾東南有村落數家越村則轉而遶山西北行其
上皆石四面皆如東北山之南一山對峙而長遶之
如護衛状中一石逕則峻而不可輿由徑步行而上
二里許南山之半有小石洞洞中舊有羅漢堂堂之
前有軒曰嵳峩軒今皆廢惟存基址旁有一石如斗
曰上馬石至是望山椒為近然皆峭峭無磴道舊時
好事者架為飛梁石梯護以石欄各憑梁攀欄逶迤
曲折而上將至絶頂有兩巗相峙為關關有門門上
有樓曰透關自關而上平曠約數百畆中有一池方
畆餘水清瑩大旱不竭池之側有井曰硯井池上有
佛廬曰廣慈寺寺後有巗高數仞巗下有石洞深二
丈廣倍之僧搆為屋以供佛像
僊華山洞
縣治之地北蓋有僊華山寳章洞高數百丈周二十
五里一名僊姑山亦曰少女峰古僊人脩眞處東皆
巨石林立其最高峭者五峯如指狀聳削插天第五
峰至第三峰俱淨石巉巗峻削幾千尺不可上第二
峰視數峰又高則壁立而平土負其背蔡尉從山椒
石峰之北鑱削小道附石東行至二峰後從南向治
小道登峯頂平處又設舍扵其處仰視第一峯東南
北俱壁立起自山椒數百丈惟西南附第二峯尚高
數百尺計視不能復上使人緣崖鑿磴道幾百日不
可磴則繼長梯為一梯據横石斜撑之梯盡處皆巉
巗亂石猶可捫援而上既具則歸而報命治肩輿擊
帶曳之上里許則山形斗起蒙籠曲道尤難登各棄
輿馬而步曲折數里至山腰蓆舍各息促足酸取茶
至争啜之遥望峰頂丹光閃閃如芙蓉初開氣定復
折東行又轉西北俱陡峻山蹊予左負騶奴右倚杖
行數里至山椒夾岫處即僊壇遺址仰觀巗石插起
峰巔危傾欲飛堕乃北循其罅上踰石嶠如戸限兩
傍皆坑塹折而東至第五峰之下峰飛削若欲西倒
又東第四峰第三峯聳亂石巔峰之北則新削小道
附石凸凹屋曲間有石室可容坐道僅容足外即深
塹不可測各相繼循石逶迤曲折而東里許即第二
峰北地稍寬復有大石聚成一峰乃從小道上第二
峰頂則方平五六丈有蓆舍其處左右已治具矣各
據地上俯視原隰聚落如碁布因仰視第一峯相謂
曰上當更竒但險不可測予遂觧衣脱履攀援磴道
幾百尺磴道絶當梯則削壁斷峡復梯足出飛鳥背
梯窮處乃攀緣亂石直至絶頂回顧諸客不能從矣
其頂方三五丈無大樹木皆大盤石青綠間雜岈然
洼然乾鮮交封間有草樹出石隙高二三丈又有異
草如絲縷狀生峭壁上舊傳為僊姑苧麻之遺土人
每攀為績紡之資箕踞而坐凡數邑土壤皆在袵席
之下縈青繚白外與天際若會稽嚴陵江山吞吐海
門壁立霄漢之勢皆依約而盡之俯憑危石見山椒
白羊如豆大從者出入山腰蓆舍如傀儡在臺中余
酌微醺仰捫石援梯而下至磴則伏石上懸捫躡鑿
道間有不能處僕夫從下扶予足安蹬道乃漸第二
峰則危亦甚哉乃至山椒夾岫處則復倚杖伏騶奴
而下至山腰蓆舍之間復從東行數里許過一澗復
折而北沿澗百餘步即望見寳掌山山即寳掌大禪
師處山前雙峰列峙凛然若徤士守關状澗旁竒石
列植若獸若鐘鼎若刀戟旗鼓絶可愛玩復百步許
有巖最高巗巔有巨石玲瓏若斵削所成遥望翩躚
如欲飛舞俗傳為師宴坐時兩股臂俱酸戰矣忽聞
雷霆交作迨霽而石湧出因號飛峰峰下有泉極丼
冽雖盛夏潄之令齒擊又折而上有石離立藤葛中
曰五通游戲峰志云師誦般若若五通来聽故名其
下有洞三各深二三丈廣半之俱竒絶可翫
東山
會稽南則晉太傅文靖謝公安石東山也巍然出衆峯
間如鸞飛鳳舞至山下扵千峯掩抱間得微徑循石
路而上今為國慶禪院即文靖故居也絶頂有謝公
調馬路至此山川始軒豁呈露萬峰林立下視煙海
渺然天水相接蓋萬里雲景也文靖樂居其在兹乎
山半有薔薇洞相傳文靖携妓處葛立之詩話云會
稽臨安金陵皆有東山俱傳以為謝安携妓之所按
謝安本傳初安石居會稽與王羲之許詢支遁游處
被召不起遂棲遲東土唐裴晃與吕渭等鑑湖聯句
有云興衰還尋戴東山更問安此會稽之東山也本
傳又云安石嘗往臨安山中坐石室臨溪悠然嘆曰
此與伯夷何遠今餘杭縣有東山蘇子瞻有游餘杭
東西巖詩曰即謝安東山所謂獨携縹緲人來上東
西山是也此臨安之東山也本傳又謂登台輔于上
山營墅棲館林竹甚盛每携中外子姪游集今土山
山建康上元縣崇禮鄕建安事跡云安石于此擬會
稽之東山亦號東山此金陵之東山也李白有憶東
山二絶不到東山久薔薇幾度花白雲還自散明月
落誰家又我今携謝妓長嘯絶人群欲報東山客開
關掃白雲不知何處之東山陳軒乃錄此詩扵金陵
集中將别有所㩀耶南史載宋劉勔經始鍾嶺以為
棲息亦號東山金陵遂有兩東山矣
五洩山
五洩山在婺杭越三州境上北距富春南據勾吴東
接蒲陽其山水最號竒峭齊謝玄卿嘗以採藥探入
其中而宋刁景純吴處厚亦頻游焉自西坑嶺入過
遇龍橋北行二十步始入西潭前横一溪水甚寒履
之如冰曲溪而前徑小潭有憔石突起類大甕倒履
乃捫門而登一失足輙墜又二里所地稍夷曠怪石
四瞰峰巒環列獻狀其紋縈縈然類神工鬼斧所雕
刻者山多猴或恐之撒石亂下如雨又前行半里所
泉自石竇中出瀏瀏作聲若琹若笙竽泉二流滙為
小窪瑩澈泓澄毫髮不隠鯈魚數尾洋洋往来如行
琉璃瓶中見人至潜去窪左大樹離立極怪偉倒影
入水中如畫又前行五十步大石閼道相傳有巗角
肖鷹喙忽夜大雷雨喙崩下聲聞二十里又行三十
步榛篠成林翠光浮映衣袂成碧色山蠱崖虺奔繞
後先瞬目失所在至此則氣象隂幽絶不類人世如
升蓬嶠坐水晶宫生平烟火氣消盡又自山腰緣葛而
前竹籜覆地厚動足輙撲又過十步許抵小潭小潭
上曰西潭流水傾沫成白簾闊可七八尺冉冉下注
滑而無聲兩傍石崖峭立苔蝕蘇暈時有水珠毿毿
滴下歲旱鄕民禱龍于此遇禱或湧取&KR1340;蜴入瓶盂
中持以歸多驗自遇龍橋至此約可六里皆蛇盤罄
折路行若窮又復軒敞其中勝致難以具言潭上有
石河從石河至三臺塔人跡罕至莫詳也尋路而出
斜迤而東過香爐峰峭拔上有石類香爐故名香爐
峰北有峯圓而童者名鉢盂峰或曰肖東甌鴈蕩又
名鴈蕩峯鴈蕩而南時有白雲覆于谷者曰雪峰屹
然人立者曰玉女峯嶄嶄勢欲柱天者名天柱峰其
他諸峰星聫肺附登名圖籍者蓋七十有二焉復尋
崖東折度略彴橋趨三學士院院堂靈默禪師道場
師嘗降龍于此遺跡尚有由院北深入又百餘步至
東潭潭上飛瀑可二十丈瀑怒瀑倒激崖竅中若運
萬斛雪從天擲下白光閃閃奪人目睛至潭底輙復
逆上有聲如輥雷人笑語咫尺不能辨猶聞甕中聲
居人云每天風一號四山林木震撼欲折黑雲下罩
杳不知分曉歲多魃龍者其多驗如西潭復北折而
西沂潭之源登響鐡嶺度紫門山村人多舍篁&KR1239;間
有平臯數百畆可耕溉旁沿石河又行一里所地名
石鼓足頓之鼕鼕鳴越十步至第一潭潭如井睨之
正黑投以小石鏘若珮環又越十餘步第二潭圓如
錡釡面廣而底敞大水驅石聚其内迨滿復洩去潭
下石壁百餘尺險不可寘足從其右懸藤墜下至第三潭潭
甚深以線縋之下不可底其形方狹而長天向隂尚有雲氣
從中起疑有蛟龍潜其下恒以幽悄為病第四潭咸不敢往
或以綯圍腰擊巨筏俯崖而瞰潭左右皆楓木其形大槩
如第二潭而廣袤倍之側有晉劉龍子墓相傳龍子嘗釣
于潭得驪珠吞之化龍飛去後人為疊石作塜或云龍子
之母葬焉世遠不可辨又其下至第五潭即東潭其水五
級故名之為洩云噫造物之委形山水者其竒峭有是哉
南松巖
南松巖在太平縣玉城之南去黃巖縣北松巖五十
里而近以其南北望高又相埒故名南松巖云始由
玉城山行二里許抵薜支巖路險舍輿步里許則聞
㵎水激石四山風撼木聲若萬軍屯關愕立久之復
行數步見兩巗對峙如門入門行夾壁閒可十步許
皆峭削嶄空中類頷齶相呀下曲折如龍游狀是為
石門門之内為石壇可坐數十人其下為小潭潭之
水自上龍潭來&KR0008;&KR0008;行墜潭遶石門出遇峻險則旋
而為瀨路漫水底離列石樁行瀨上由石壇而上有
獅子山路右折揭水以進路建為龍潭其上有瀑布水
懸數十尺下擊潭作殷雷聲俗傳石門始由龍潰巗
以出故其崖有蜿蜒形理或然也左折為石天梯繞
獅山前址行逹背上上有平石負土出下臨絶澗澗
北有石壁當面立脩廣數百尺自此循澗行路頗平
又二里抵松巗巗西北二面皆上下四列石坐而庥
焉風雨不能及西有石龕北為龍鼻巗巗色獨黃異
他石鱗角獵獵欲飛動常有灑瀑如霤雨墮其前即
大年不絶由龍鼻巗而上有二道其一西北行百許
步水月禪院在焉其一東行五十步為羅漢洞陟而
上為伏獅&KR1104;登巗東向望見海上諸山遠近浮波濤
中烟雲杳渺無際折而西北為燕子峰為九閬峰此
巗中最高處也對望北松巗勢正相埒
一都山
至姑婦巖翹望崔巍若玉女坐立名曰玉女巖溪之
右二石參嚴者僊釋巗也又一山危削巔成石握者
插劔峰也轉列一山如帳山之腰土落而石出其平
如札横數百丈下臨清溪僊人榜也或以小赤壁名
之末至初晹谷逕路杳曲有石倚山若甑者徐氏山
居也南唐時客之祖則常八僊都山不出傳聞之去
事見唐史初𤾉洞二竇圓邃日出時巧當其竇洞下
為櫻桃洞踰響巗人語則盎然有聲左注池湖石龍
中峙者侍御先隴也下梯回望五石巉巉若老者攢
倚五老巗也侍御依山築臺鳴群玉過練溪上平岡
阜莾蕩綠疇千畆秀峰前列碧厓後擁眞隂陽之會
山水之奥區也四顧之竟忘歸矣溪外左山為忘歸
洞謂李陽冰嘗宿于此有石如天柱突兀扵前人指
為鼎湖高數百丈四面面度五十步石巔有木蓬菘
久雨則水溢下人故疑其中為池景泰時雷火焚其
栢根墮下如二龍自栢綘盤爪角宛宛侍御獲而寳
之其木龍文石特起若仙官眞宰獨步天闕而羣從
擁之後為步虚山山之巔空洞而缺其前若立視像
昇觧者揭其靈蓋而出石笋森雜如積笏如疊玉類
皆琢成如人披衣趨朝狀側一逕入玉虚宫宫傾頽
不可居陟其巔有石凌空像跨鶴而飛者有田數十
畆左會入為妙庭觀觀後山中峯微高如屏自中而
前突起一峯圓秀水分左右湖水澄深肱腕環抱客
謂此為鼎湖也山勢高簇然自冲天火星而来去塵
世若幾萬里矣游覽四外千峰擁峙溪山盤鬱風氣
清肅自成洞府所謂成德隠玄之天其在此也左右
有金龍洞雙龍洞天堂洞隱真洞深邃幽秘莫測山側有水
僊洞泉出罅中下有石池大旱不竭旁有獨峯一名
玉柱峯高三百丈三面臨水周一百六十丈朱文公至
此愛其山水清絶似武夷有碧澗修筠似故山之句
遡坡為芙蓉帳帳列石厓甚竒次第之有若人立者
獸蹲者鳥躍者花繡者木植者龜游者龍舞者千形
萬状山川之勝極矣
劉阮洞
劉阮洞其傳久矣予竊邑於此訪扵故老往往不知
其所在比按圖得之以詢護國寺僧介豐乃曰洞居
寺之東北二里斜行山谷隐扵榛莾間人跡罕及景
祐中先師明照大師嘗採藥見金橋跨水光彩眩目
二女未笄戲扵水上如劉阮所見此水仙之洞府也
元祐二年春廽鑿山開道立亭扵其上環亭夾道植
桃數本越明年三月寺僧報桃花盛開并以其景物
之盛求名焉余率縣尉相與幅巾杖藜徜徉行歌沿
澗而上觀綠波之漣漪聽寒音之潺湲微風過之餘
音清遠飄飄然猶鏘佩環而朝玉闕也遂名之曰鳴
玉澗澗之東有塢植桃數畦花光射日落英繽紛點
綴芳草流紅縹緲随水而下此昔人食桃輕舉之地
也遂名之曰桃花塢自塢以北數百步攅峰疊翠左
右廽擁中有澗流随山曲折而游人之道從及水窮
而道盡則有隙清徹淵澂可鑑毫髮羣山倒影浮碧
搖蕩中有洞門潜通山底其深不可測雖滛霖暴注
而不盈大旱焦山而不涸此寺僧建金橋之地也遂
名之曰金橋潭潭之南瀦水淺見沙中有盤石三不
沒者數寸可坐以飲自上流杯盤随流蕩漾必經三
石間俯而掇之如在几案此羣僊會飲之地也遂名
之曰會僊石據石之端仰而視之三峰鼎峙峻極雲
漢寒光襲人虛碧相映危崖落花紅雨散亂其東峯
則孤危峭拔儀状竒偉上有雙石如綰鬟髻遂名之
曰雙女峰其西峰則壁立千尋上通巨嶽陽方升先
得清照遂名之曰迎陽峰其中峰則居中處焉以雙
女迎陽為之輔翼羣山之翠合而有之遂名之曰合
翠峰三峰之間林麓疎廣草石瑰異左連瓊臺雙闕
之山左接石橋合澗之水採芝茹术擷翠佩芳杖履
輕而白雲随笑語高而山谷應翛然而往直欲跨雙
鳬御清風逍遥乎不死之鄕而不知塵境之卑蹙涉
世之有累也遂名之曰迷仙塢自塢以出至扵迎暘
峰之下有石偃于山腹廣袤數丈寺僧因石趾結亭
于其上畫桷雕楹翬飛鳥革前臨清泚瓦影浮動魚
跳圓波光弄樽爼浮杯之迹顧指具在目遂名之曰
浮杯亭
鴈蕩山
鴈蕩山在縣東九十里高四十里東聫温嶺西接白
巗南跨玉環北控蒼山頂上有湖方可十里水嘗不
涸春鴈歸時多宿于此故名山有東西内外谷之峰
五東内谷之峰四十有八西内外谷之峰各二十有
四建寺一十有八各有殊名皆宋以来好事者所命
也又有大小龍湫大龍湫在西谷自石壁絶頂瀉下高五千
丈随風旋轉變態百出小龍湫在東谷從巗溜中飛
流而下高三千丈又有上龍湫在大龍湫上數里飛
懸懸瀉亦數百丈山巗壁立中有穴可居人跡罕至
其始由筋竹澗曰若嶺而來因皆謝康樂所從入鴈
山處也今為官道此行則出嶺店至水際見西山對
峙中帶溪流曰石門潭循潭而南越數里已漸覺可
攬結山之麓有僧抱石石方整似經函望之儼然僧
人面壁也緣山而行抵石梁洞梁亘洞前兩垂罄折
如門洞亦瀟灑末甚竒絶舊有寺今圯下度溪踰嶺
嶺故康樂蠟屐所曾至因名謝公嶺稍前見所謂靈
峰寺者廢不存有一僧迎拜途次遂導行指點諸勝
兩山夹溪俱壁立聳矗有僊權秀靈芝沉船翔鸞諸
峰環匝左右種種逼眞不獨形肖其中有洞拔起山
巔如笋遠視洞口僅一線至則可並肩以入躡級直
上數十仞有平砥設諸佛羅漢像僧穴石以居洞前
五石屹立名五老峰出而循山繞溪迤邐曲折過響
巗巖圓突如塜兩傍皆石山峭峙若隧開障列每游
人鼔樂其間輒鏗鍧鞺鞳傳聲互應試之果然山頂
有將軍抱石巍然介胄士倚柱箕踞焉俄僧一人持
香迎導如前抵靈巗寺寺有殿數楹欹頽莫蔽風日
山側為小龍湫潺湲有聲週視諸勝不减靈峰而景
尤叢聚峰則鉢盂展旗雙鸞蟾蜍天柱障則石屏平
霞石則僧栱含珠若帆斯揚名堵斯堊如舞如削如
鏤如蹲高下倚杖争相闘妍妬巧呈秀效靈令人應
接不暇由殿後登崔巍觀龍鼻水洞亦峭拔石罅中
一道鱗鱗起色碧綠異常外視之穹窿如脊相傳為
龍身攀階行洞内陟龕窮處見一爪獰狰下踞地前
鼻如懸壺狀鼻分二小孔有水時滴瀝清冽可滌目
翳内有小亭坐而外眺三女峰當其胸出而下瞷獨
秀卓筆二峯承其足導僧更指安禪谷天聦洞數數
穪其竒特幽窈欲予觀因行倦不克赴時日已停午
矣因命輿歴馬鞍嶺嶺為鴈山東西二谷岐界數僧
拱伺迎導復如前沿長岡躋峻坂遥睇常雲峰觀音
巗樹巗方巗道松洞凭軾可挹皆不暇登趣指大龍
湫憩焉所從入境有剪刀峰突兀平地高數十百丈
形如剪之一折轉而近視之則若柱故亦名天柱峰
山旋遶如障名圍屏障深遂杳冥方至湫處烟霏霧
隕變態恍惚詢知上有湖是為鴈蕩寬闊廣五六十
畆堤岸葑草蒙葺鴈所栖集流五里許入龍潭潭廣
方丈為湫口即瀑所從注其東崖有菴為諾詎那尊
者觀瀑坐化之所今祀其中盡申而返宿仁能寺寺
亦頽廢僅存什百之一二明日介行觀火燄峯經行
春橋馳四十九盤嶺未午入芙蓉驛暮止樂清公署
追思勝游如夢如失行次窑奥驛從容獨發方里許
遥見層峯崒嵂詢郵吏對曰此鴈蕩第一山山行盡
日可抵嶺店驛遂策馬登麓鳥道折轉即四十九盤
嶺延佇嶺巔廽瞻東甌海外有山山外海烟歛旭升
天宇澄廓竒哉觀乎越嶺溪抵能仁寺凌空屹峙炎
光上騰名曰火燄峯萬疊峥嶸羣簇絢艷名曰芙蓉
峰削壁百仞泉流石竇間千淙萬澌噴&KR0904;潏瀰名曰
梅雨巖昭回于上冐覆于下名常雲峯瑞鹿寺前獨
石巃嵸盤矗仰視之峻極于天轉視之中分參倚人
皆曰剪刀峯亭觀大龍湫蒼崖翠壁巉巉巗巗飛泉
從空而下䴡若烟霞奏若絲竹溜若垂珠渙若鑠金
激以鼓聲則轟驚震撞忽随風飄出谷口數里外草
木潤浥如雨蓋崖下有潭潭中有龍淵深莫測故曰
龍湫湫之絶頂有蕩湖鴻鴈争集濯于中曰鴈蕩登
靈巗寺左峰如獅右峰如虎虎峰中有洞洞前有泉
對泉石壁嶙峋名曰屏二嶂即如空中樓閣萬象森
羅嶂左展旗峰如大將出師牙纛排列嚴翼凛凛嶂
後天柱峯如端人正色立于朝宁確乎其不可拔峰
之半有天聦洞虛明通逹無所壅蔽有舍珠巗平盒
巗羣峰競秀莫能擬諸形容故曰鴈蕩之山靈巗為
最緣澗而北淨明寺有瀑布峰峰下有照膽潭潭清
徹底瀑聲正直去潭又里許即靈峯洞兩峰千仞合
掌直立廣十丈深倍之可坐百十人内則混沌藏歛
外則剛徤砥振懸石如磬扣之大鳴夏不暑冬不寒
豈水簾石梁所可及哉
圖書編卷六十四
