圖書編卷八十
明章潢撰
皇明同姓諸王傳敘
明興同姓鮮少所謂廟祔十五王者皆追王也當是
時開基江左去塞萬里近亦數千里雖嘗圖宅咸陽
詔遷汴邑然時有未逮議遂中輟高皇帝繼元首出
天造草昧慎始慮終防患為急於是大啟宗封錯布
萬國擇選諸子周匝三陲文皇英略盖世開府北平
天險地利甲於諸藩北平以東歴漁陽盧龍出喜峯
包大寧控葆塞山戎為寧王度渝關跨遼東西並海
被朝鮮聯開原交市東北諸夷為遼王北平西接古
北口瀕於雍河中更上谷雲中鞏居庸蔽鴈門為
代王鴈門之南太原其都會也表裏河山為晉王逾
河而西歴延慶韋靈又逾河北保寧夏倚賀蘭為慶
王兼殽隴之險周秦都圻之地牧坰之野直走金城
為秦王金城西渡河領張掖酒泉諸郡西扃嘉峪護
西域諸國為肅王此九王者皆近塞下以故城郭富
於曹滕車兵雄於魯衛莫不位以元侯翊以宿將權
崇制命勢匹撫軍肅清沙漠則壘帳相望締好宗潢
則軺輪不絶若乃周楚齊潭魯蜀諸王並列内郡亦
皆秉鉞麾旄部兵耀武蓋草昧利於建侯板蕩維於
宗子斟酌周漢而衣食於縣官寧有尾末之憂懲創
宋唐而綴旒於下國必無坑沉之禍世平自足以展
親時危不難於復振此思王之所以抗表宋侯之所
以畫策者也迨其弊也磐石雖堅髖髀莫解葉高進
賈誼之策而齊黃竟鼂錯之謀凌逼既深猜忤遂積
建文數年間雉罹龍躍利害相尋靖難以後矯枉鑒
覆益篤因心驕恣復萌稍申裁抑書敇再三規誨懇
切而齊谷不悛終負私貸宣德初二叔不靖漢以義
滅趙以恩完自是以後天子攬綱結紐彝臬日嚴一
不律則奪禄再不律則奪兵三不律則奪爵賢傅終
老於梁園懿親絶蹤於魏闕即使力如晉鄭無假於
勤周頑如吳楚何緣而抗漢以故八十餘年間有圜
土之收未聞甸師之戮至正德中寘鐇狂狡卒起窮
邊宸濠凶奸久窺神器不逾旬朔身殞國除今皇帝
峻德明倫每布詔令首念宗人諸王拱辰宗海好禮
樂善雖堯親九族周享萬邦曾何足云夫聚人莫急
於理財宜民莫大於通變洪武時親王歲禄米五萬
石他用亦不下萬石而吉凶之賜不與焉高皇帝約
巳裕人未幾肆减六之一今載屬籍者王二等將軍
三等中尉三等主君五等若未名未封疏庶人罪庶
人盖四萬有奇邸禄歲增民財日窘至共蓬而居分
餅而膳四旬而未婚十年而不葬者矣嗟乎驕溢則
横而干紀窘困則濫而思亂其為禍一也而不早為
之所可乎
吳元年冬上念七子漸長宜習勞令内侍製麻屨行
縢凡出城稍遠馬行十七步十三洪武二年設王相
府是年令博士孔克仁授諸子經三年封諸子王詔
曰朕荷天地百神之祐祖宗之靈當羣雄鼎沸之秋
奮興淮右頼將相宣力創業江左曩者命大將軍徐
逹總率諸將以定中原不二年間海宇平定元遁沙
漠大統既正黎庶靖安欲先論武功以行爵賞緣土
蕃之境未入版圖今年春復命徐逹等西征是以報
功之事未及舉行朕聞昔帝王適子正儲位衆子封
王爵朕今有子十人即位之初已立長子標為皇太
子諸子之封本待報賞功臣之後然尊卑之分所宜
早定乃以四月七日封第二子樉為秦王次棡晉王
次棣燕王次橚吳王次楨楚王次槫齊王次樟潭王
次杞趙王次檀魯王姪孫守謙靖江王皆授以册寳
設置相傅官屬及諸禮儀已有定制於戲奉天法古
實生民明此彝倫非文武贒能三軍用命江左人民
之助何以致此尚頼各盡心力以成治功六年春賜
諸王昭鑒錄又賜祖訓錄令書殿中宫中八年初定
諸王宗人禄米每歲親王五萬石鈔錦紗羅紸絲絹
布綿鹽茶粟又萬計靖江王二萬石郡王六千石鈔
等减十九郡王諸子年十五人賜田六十頃為永業
除其租是年定王邸殿門名九年中書省議親王宫
飾彩上曰惟儉養德惟侈蕩心居上能儉可以導俗
居上而侈必至厲民獨不見茅茨卑宫堯禹以崇聖
德阿房西苑秦隋以失人心諸子方及冠年去朕左
右豈可使靡蕩其心是年申定王府官制語在百官
志中再定諸王及公主歲供之等秦晉燕王將之國
上令辭皇陵曰若等觀祖宗肇基之地當知王業艱
難又命皇太子率三王祭開國功臣然後行會星變
求言平遥訓導葉伯巨應詔上萬言書言分封太侈
用刑太煩求治太速其論分封曰主上有天下掃除
羣雄如踣草芥已絡公卿豪傑如臂指使公卿大臣
數十萬衆戰勝攻取者一介使召拱手聽命無敢後
時况敢有抗衡者乎傳曰都城過百雉國之害也先
王之制大都不過三國之一中五之一小九之一盖
強幹弱枝遏亂原崇治本也國家裂土分封諸王各
有分地以樹藩屏復古制盖懲宋元孤立宗室不競
之弊然秦晉燕齊梁楚吳閩諸國各盡其地而封之
都城宫室之制廣狹大小亞于天子之都賜以甲兵
衛士之盛恐數世之後尾大不掉然後削其地而奪
其權則起其怨如漢七國晉諸王各恃險爭衡擁衆
入朝甚則緣間而起防之無及也議者曰諸王皆天
子親子皇太子親骨肉所謂磐石之宗天下服其強
耳禮莫大於分使王侯之國與京畿同則為列國矣
尚有君臣之分乎今秦晉燕齊梁楚吳閩諸國連帶
數十城而復優之以制假之以兵何不摭漢晉事觀
之乎景帝高帝孫也七國諸王皆景帝同祖父兄弟
子孫也一削其地遽構兵西向晉諸王皆武帝親子
孫也易世後迭相擁兵以危王室遂成五胡雲擾之
患分封踰制禍患立生援古證今昭昭然矣昔賈誼
勸漢文帝早分諸國地空之以待諸國王子孫謂力
少易使義國小無邪心使帝盡從誼言必無七國禍
願及諸王未之國之先節其都邑之制减其衛兵限
其疆理亦以待封諸王之子孫此制一定然後諸王
有聖賢德行者入為輔相其餘世為藩輔可以與國
同休世世無窮矣上大怒曰小子敢間吾骨肉吾見
且切齒可使吾兒見乎速取來吾將手射之且啖其
肉逮至瘐死刑部獄十九年冬詔王國慶賀惟國城
官致禮在外文武官不得赴府賀有事遣人啟聞不
得遣將官二十年秋詔給親王歲禄五萬石停茶鹽
布絮物給二十六年賜諸王永鑑錄二十八年八月
更定宗人封爵册寳之制親王金册金寳王妃金冊
無寳皇太子之庶子年十歲封郡王塗金銀冊銀印
親王嫡長子年十歲封王世子塗金銀冊銀印庶子
年十歲封郡王册印亦如之凡王世子必以嫡長以
庶奪嫡降庶人重則遠竄王年三十妃未有子庶子
止封郡王俟王與妃年至五十無適子始封庶長子
為王世子凡嗣封受封納妃朝廷遣使行册命禮郡
王次子授鎮國次孫輔國次曾孫奉國皆將軍凡三
等次玄孫鎮國次五世孫輔國次六世孫奉國皆中
尉凡三等親王女曰郡主郡王女縣主郡王孫女郡
君郡王曾孫女縣君郡王玄孫女鄉君凡五等靖江
王府視郡王降一等宗人有文武才能堪任用者宗
人府名聞考驗陞轉如常選法有犯宗人府訊聞量
罪降等重斥為庶人罰而不刑責先是上謂戶部尚
書郁新曰朕今子孫衆盛原定新王歲禄五萬石今
天下官吏軍士多俸給彌廣其斟酌古今稍節减以
資乏用至是上議更定親王歲禄萬石郡王三千石
鎮國將軍一千石輔國奉國將軍六百石鎮國中尉
四百石輔國中尉三百石奉國中尉二百石公主及
駙馬二千石郡主及儀賓四百石縣君鄉君次减一
百石皇太子庶子既封郡王俟出閣歲賜如親王子
封郡王者女俟嫁歲賜如親王女已嫁者即王子嗣
郡王者比始封郡王减半禄是時重定祖訓錄名皇
明祖訓遣使召諸王至京諭减禄之故賜皇明祖訓
九月部言親王歲米既有定議請令有司如數給之
上曰晉燕楚蜀湘府給如故代肅遼慶寧谷府遠在
邊民少賦薄歲且給五百石齊府千石嗣秦王幼應
用米有司月進其罷給及多寡異者並出一時權制
云十月製二十字命名詩登玉牒三十年敇遼寧諸
王據邊場孳牧勿侵民田是年令王府官不得三六
九年考覈建文即位詔王國所在惟國事聽王文武
吏士聽朝廷王不得節制永樂二年諭天下諸司事
關王府遵祖訓啟王有司合行事務不許槩啟若王
府事馳奏不待報輒行重罪論三年五月上以代寧
秦晉諸王屢驕恣怨謗賜書戒飾諸宗人宣德元年
定將軍主君儀賓品級冠服儀式王府官不得外調
陞不知起於何時或曰靖難後事也然宣德中周忱
以越府長史陞侍郎巡撫江南鄭府長史王瀹改行
在戶部郎中洪熙中淮府長史王榮改吏科左給事
中荆府長史曹曼齡改翰林修撰矣嘉靖八年大學
士楊一清言楊士奇以審理副選翰林編修周忱自
長史累陞尚書成化年雷霖以德府長史為山西提
學副使又言布政使雍泰秦府有姻亦陞巡撫都御
史乞容王官與别官一體陞用王親亦選京官吏部
議此祖宗微意如近年江西婁性足為監戒况王親
縱不得京任得仕至左右布政使官與尚書等使非
區區自懷重内輕外之心則展布才猷亦足自見一
清請再議吏部執不可二十二年蜀府長史高鵬九
年考滿至吏部吏部請奪職遂請王府官凡稱病乞
改用者並勒致仕輔導失職調者不得授府州縣親
民官時陜西山西河南湖廣積欠王禄百數十萬有
司不能給宗人輒告饑譁有司有司或杜門或踰墻
走每下詔即念宗人歲禄顧歲禄百倍洪武時有司
竟不能給初制定親王歲禄萬石惟肅岷府千石正
統初岷府加二百石後加三百石伊遼府二千石韓
府三千石唐府五千石代府六千石郡王將軍中尉
儀賓幾千倍於國初於是宗人有上言願停禄如唐
宋故事得應用舉效用者有請田力耕自養者竟莫
敢决宗人有罪者錮高墻在中都凡先後入高墻者
男女且千人嘉靖四年釋二百九十人十二年釋十
三人十三年又釋三十八人十八年又釋四十五人
𫝊還原邸給薪米自便
宗藩條例節略
禮部尚書兼翰林院學士臣嚴訥等謹題為際遇明
時竭愚忠以少圖報塞事儀制清吏司案呈奉本部
送禮科抄出巡按直隸監察御史林潤奏臣嘗聞諸
易曰窮則變變則通故自古聖帝明王未有不通變
而可以宜民也今論天下之事極弊而大可慮者莫
甚於宗藩邇年以來羣臣咸切隱憂然卒莫能定不
易之策以垂可久之制者大抵懼無以愜宗室之心
而重祖訓之違也顧時有所必變勢有所不能劑量
品節使之不過侈以驕其性而亦不過儉以至於失
所仁義並行未有以遂其親親之心者兹非今日之
急務乎國初支庶不繁定制因略今螽斯麟趾其麗
不億比諸前殆至數百倍矣臣嘗觀嘉靖初年霍韜
疏云洪武初在河南開封府惟分封一周府而已今
郡王已增三十九府輔國將軍增至二百一十二位
奉國將軍增至二百四十四位中尉儀賓不計也舉
一府而天下可知也今距嘉靖初四十餘年矣所增
之數又可推也故天下財賦歲貢京師米計四百萬
石而各處禄米凡八百五十三萬石視輸京師之數
不啻倍之即如山西存留米一百五十二萬石而宗
室禄米三百一十二萬石河南存留米八十四萬三
千石而宗室禄米一百九十二萬石是二省之糧即
無災傷蠲免歲輸不缺亦不足以供禄米之繁况官
吏俸給軍士糧餉皆取其中如之何其能辦故自郡
王以上猶得厚享將軍中尉而下多不能以自存其
苦愁之狀誠有非臣之所忍言者食不充饑衣不蔽
體生則假息於蓬蒿死則委骸於溝壑男婚女嫁不
能循理甚至藏匿名姓投身隸卒勢之所逼不得不
然也有司禄糧不給安受其戾無可柰何或號呼於
公庭或聚辱於道路或投石擲瓦於馬首仕於其土
者懍懍度日不獨懼辱且懼變生於不測矣是在官
司困於禄米之繁在宗藩屢有不足之歎今天下無
可增賦之理年復一年愈加繁衍勢窮弊極將何以
足支興思至此誠為寒心夫民有農工商賈之業宗
藩舍禄米無謀身之策矣坐視其弊而不為謀途人
且不忍况天潢耶歴聞羣議或云當損過以就中損
有餘以補不足必天下親王皆從國初遼韓伊岷肅
諸王每歲禄米皆二千石不使有厚薄之差或云郡
王而下定中半折支如在内之職三分支米七分折
鈔之例其儀賓而下則如在外之職二分本色八分
折鈔之例焉或云自親王袒免以下則從庶人之制
皆月支三石焉或云不宜遽削於見在而惟定制於
方來或云宜定子女之數以杜其詐冐或云許其如
民間應制舉商吏各治生為兩便凡此皆各出其見
臣未敢遽以為是然此事體重大非下諸廷臣公議
恐無以定其可久之計非與諸王共議恐無以服其
億兆之心臣愚懇乞陛下命諸大臣科道各獻其猷
仍乞陛下特賜手書頒諭諸王示以勢窮弊極不得
不通之意又令戶部備查各省錢糧之數每歲所入
夏秋稅糧幾何輸邊幾何通十年之内大約災傷蠲
免幾何或地方有事存留費用幾何然後具宗藩初
年分封幾何所需禄米幾何今之各王府增封幾何
禄米增加共幾何房喪嫁娶等項共約共幾何使各
宗藩一展卷瞭然知賦入之有限費出之不經今眼
前已不可支再數十百年之後生生不窮决莫能給
必至於狼狽失所無惑也令其各陳所見共圖善後
之策然後通集諸王併諸臣所陳之章斷自宸衷採
其何者為可行何者為不可行可行者且未即行仍
乞諭諸王質其可否有不便者仍聽其自陳然後斟
酌定制垂為億萬年不易之規夫如是則謀及於衆
則諸臣皆得盡其長論出於公則宗藩莫能議其後
百姓無加賦之煩宗藩無失所之苦庶有以遂我皇
上親親之心而慰我祖宗在天之靈矣不然賈誼所
謂失今不治恐成痼疾臣竊慮之此宗藩之所當議
處等因奉聖旨該部看了來說欽此欽遵抄出送司
查得奏内各省錢糧出入之數係隸戶部掌行移咨
該部備查題覆外案呈到部看得巡按直隸監察御
史林潤奏稱宗藩邇年以來愈蕃衍歲徵錢糧不足
以供禄米之半將軍中尉而下多不能以自存乞要
命諸大臣科道各獻其猷仍諭諸王示以勢窮弊極
不得不通之意令其各陳所見然後斟酌定制垂為
億萬年不易之規一節臣等為照建藩頒爵者朝廷
親親之重典酌時濟變者聖人御世之大權我太祖
高皇帝立賦稅之則以經國用定禄糧之制以贍宗
藩當是時禄給用裕法至善也仰惟皇上惇族展親
同符太祖夫何邇者各邊宗室往往禄糧告乏甚至
貧困失所無能慰皇上親親之意此其故何也良由
太祖當天潢發源之始即給以數郡之稅而有餘皇
上當宗枝盛衍之時雖禄以全省之賦而不足蓋賦
稅之出於土地者有限而生齒之在宗藩者無窮以
有限之賦稅供無窮之宗室即使連年大稔正賦不
虧猶且不給况加以非時水旱其何以責諸有司以
故在宗室徒擁禄糧之虛名而緩急無濟在有司每
苦禄糧之詘乏而措辦不前及今不慮誠恐將來之
宗藩愈繁則禄糧之愈匱而饑寒窘逼之狀愈甚此
誠勢所必然而觀勢會通以垂萬世之利在今日誠
有不容己者臣等亦夙懷軫念而思以善其圖者久
矣但緣事體重大未容輕議今該御史林潤論奏前
因無非目擊時艱欲集衆思廣忠益補偏救弊為國
家畫宗藩善後至計相應俯採合候命下本部備行
有王府地方布政司轉行各府長史教授啓王知會
仍轉示所屬將軍中尉等爵俱令審時度勢悉心體
國無便近圖無徇己私備查奏内事理從長計議各
行具奏前來其大臣及科道等衙門凡有所見許隨
時疏聞通候各王府陳奏至日敕下廷臣集議可否
具題上請斷自宸衷定為可久之規上不失乎朝廷
親睦之意下有濟於國家經費之宜斯則藩封之制
當與國永垂萬世矣緣係際遇明時竭愚忠以少圖
報塞及奉欽依該部看了來說事理未敢擅便謹題
請旨嘉靖四十一年十月二十四日具題二十六日
奉聖旨是欽此
自古法莫備於成周周家五世袒免燕會無與慶問
無及非故絶之也王者以貴奪親止乎其所不得不
止仁之至義之盡用能萬世不磨享歷永久今奉國
中尉而下皆五世以外親也若欲盡人而贍養之難
以塞其嗷嗷待命之口若欲盡人而約束之難以抑
其洶洶不平之情雖曰生之實則傷之雖曰厚之實
則錮之臣以為禁不可太苦苦則易壅莫若少寬嚴
敇中尉以下但令奏報宗支紀名玉牒聽其相生相
養各成世業而以自食其力如有文武才能超邁等
倫者推廣祖訓宗人府具以名聞責令督學課其行
藝撫按稽其賢否與凡民之俊秀者一體應試比照
宗親事例外任效勞仍行刊著令典嚴為管束其或
敗禮敗度驕縱不法者即以凡民之罪罪之夫如是
則寬之以恩而生全者有所頼制之以法而驕恣者
無所容以此處同姓之親是或一道也其於各府儀
賓及鄉縣君亦羽儀宗室作賓王家之意也竊思天
朝戚畹皆有侍從護衛之勞駿奔俎豆之役雖以親
議貴未嘗不以勞奠食也惟藩府宗婿於朝廷無尺
寸之勲於國家無纖毫之補以文則不足於經濟以
武則不足於折衝彼其聯姻帝室誇耀鄉閭亦寵極
無涯矣顧廼盤桓聯結與宗臣雜居齊齒榮之以爵
秩奠之以宅第厚之以餼廩慶賀不與赴告不及憂
制不行謂之何哉又其甚者罄不貲之産而多方以
求附及其得遂攀援則驕奢淫佚憑陵撥置以貽宗
室憂者籍籍有之矣此亦非細故也臣以為恩不可
太濫濫則易窮今其締婚親郡王者所宜優禮未可
槩議其他宗女宗婿出自將軍中尉者賜以冠服給
以嫁資聽其各相依倚使得全父子之親而又不失
夫婦之義仍令有司衙門隆之禮貎復其徭役則亦
未為不厚矣何必加之廩禄以奪宗藩之食乎以此
處異姓之親又或一道也但立法者貴乎趨時而更
化者先於審勢宗藩安享禄位者已非朝夕之由一
旦而驟更之恐至於不可測如臣所議創自今歲以
後以漸計之其已經奏請封名者悉如已往之制而
不可動則由今以前者消之以漸而不嫌於驟由今
以後者生之以漸而各得其所他如立宗學嚴保勘
革冗費戒奔競特一時經畫之微權又無甚難處者
臣以管測井窺之見妄及國家大計罪又何辭竊念
厝火於積薪悲處堂之燕雀孟子以七年之病求三
年之艾今為盧扁所驚豈值七年哉臣謂自今蓄之
誠非過計也以故蒙死而不敢諱然臣之言不足憑
也其間大經大法與纖悉委曲之詳伏乞敕下禮部
會同文武百官另行熟計各獻謀猷刻定期日多端
集議仰祈聖明著為定制以垂不易之典行之萬世
而無弊再懇天語叮嚀宣諭廷臣勿以曲突為迂圖
終於推托遷延釀成意外之慮如是則天潢之支𣲖
得有所歸而宗社無疆之慶於兹裕矣此宗室之所
宜亟議者一也
修明宗範
議得宗藩子姪為善者固多中間亦往往有失教而
寢至敗度者故南陵等王議立宗學以興教化不為
無見但其建置黜陟事多更端所關重大未敢輕議
所以先年府部臺諫諸臣如霍韜等屢經建議竟未
舉行今據武岡王論列似得中制頗為可采今後止
於本府選取教授文行俱優者為師或有不足亦照
所題事理取紀善教職等官補之其肄業課試悉如
其議年至十五先令照例請封且給禄米三分之一
習學五年親王方與奉請出學以正本等禄爵亦以
見優異不羣足為宗室之光其有放縱傷教有玷宗
儀者小則竟自訓責大則參奏降革庶人知所警而
列藩多彬彬之盛矣
宗支奏報
議得宗室子女系出天潢誠不可以混殽也近乃務
多子女以圖禄入遂詐偽百出至有一位而生數十
子者故奏報之籍信不可以不嚴但前次屢經奏有
定例而奉行者一切視為虚文中間乞養過房花生
𫝊生等弊恬不知戒不惟縻國家有限之禄糧而宗
支凟亂所繋甚大今後如再踵襲前弊聽本部查出
參奏將本位并保勘宗室通行革去爵禄以示懲戒
長史教授等官及一應甘結有名人等問擬邊衛充
軍
奏報格式
議得宗支奏報他日名封率由此定所係甚重各該
王府近年奏報皆朦朧不明中多影射且格式不一
雜亂無章非政體也臣等擬定請名請封選婚奏格
通行各王府遵照必合此格方行題覆任意違式希
圖詐冐者立案不行
查參玉牒
議得玉牒所以正宗室之世系而將來封爵由此以
定者也但各府造册等官徇私作弊因循玩弛以至
差訛舛謬已經屢次具題奉旨申飭去後今查見解
文册或沉改年月或遺漏名位或母姓之不同或生
年之不載如前弊端不可勝計甚則稱為妾媵某氏
所生而保勘者又非此妾影射如此其弊極矣今後
如有仍前差錯等項經造人員參奏治罪所生子女
不許造入玉牒
進封親王
議得郡王入繼親王所以重親王之統也若進封之
後則本支止許以本等官職奏請奉祀不得復請繼
封次子盖以郡王而進親王已為踰等苟以進封之
親王而又欲推恩於本支不亦太濫乎故禮有繼統
不繼嗣之文例無加恩再加恩之禮今後郡王進封
親王本王郡爵照例不許補襲原授冊命隨即進繳
以後世子世襲親王次嫡庶子每世止照原封世次
本等官職不得進封
親王襲封
議得各府親郡王病故其子暫理府事待服滿請封
此定例也其後晉府世曾孫知烊奏稱連喪孤苦因
許襲封故趙府庶長子佑採亦得夤緣請乞槩蒙世
襲然據累朝政令議准服滿請封如彦汏者國家之
定制其知烊等例乃朝廷矜恤之殊恩今後但有親
郡王應襲封爵者止照彦汏前例請敕管理府事及
服滿而年歲已足方許請封不許援引遠年事例服
内陳乞如違本部將該府輔導官參奏問罪
追封親王
郡王承襲
議得郡王封典推自親王郡王繼絶祖訓無其文故
身殁之後得人以為之奉祀即已足矣至於兄終弟
及以姪繼叔則非法制所宜今後當以寵波為煡為
例不許朦朧凟奏亦不許奏乞繼嗣以為冐襲之地
初封禄米
議得郡王禄米二千石襲封者比初封减半支給此
載在祖訓者也其後韓府襄陵等王十七府初封襲
封俱一千石盖不止平凉岐陽弘農三郡王為然也
甚至岷府善化等三十四府初封襲封俱五百石在
當時多寡懸殊已如此况蕃衍如今日乎除已封郡
王及岷府五百石俱照舊外以後初封郡王禄米悉
照成化年間例俱一千石仍照今題事例三七本折
兼支合候命下行文戶部通行各該王府知會永以
為例
住支禄米追封郡王庶子爭襲另城
請封查革冐封
自備儀仗
議得郡王及妃儀仗内例有交椅等大器銀質抹金
載在會典盖謂其分所得用也况所領止是大器又
皆折銀餘皆自備充用夫鉦鼓幢節既可自備則大
器自備亦無不可而乃往往凟請在國初則封少而
易給在今日則封多而難周一位之所得雖無幾舉
天下郡王生生不窮而皆取給於内府則財賦有限
有難於周給者以後除親王及親王妃初封照例頒
給外凡初封郡王及妃銀大器合行停止俱令自備
不許仍前奏請以為定例
改封世子改封世孫改封長子改封長
孫請封曾孫堂孫請襲
議處改折
議得藩封之禄親王自遼韓伊岷肅諸府止二千石
外秦晉諸府一萬石郡王初封二千石襲封及鎮國
將軍皆一千石故鎮國將軍以上常有餘而鎮國中
尉以下常不足在國初分封不多猶可支給二百年
來宗支繁衍郡王三百四十餘位將軍中尉一萬二
千餘位郡縣主君一萬六千六百餘位歲支禄米八
百六十餘萬石民力有限其勢必不能給是以中尉
諸位窮苦貧廹之狀有不忍聞者若不為酌處數十
年後生息愈繁禄糧愈增不惟民力困竭而宗室之
窮苦窘廹將益盛也羣議云當損有餘以補不足在
景王奏稱儀賓禄米宜各照品級逓減交城王謂宜
議處以便將來誠為有見除親王另行議處外郡王
則推自親王將軍則推自郡王禄給少從减折亦不
為過查得見行事例郡王將軍中尉本折中半兼支
若依交城所奏二分本色八分折鈔似涉太廉合無
依林潤所奏羣議三七之說通融酌處在郡王及鎮
輔奉國將軍俱三分本色七分折鈔鎮輔奉國中尉
俱四分本色六分折鈔郡縣主鄉君及儀賓俱二分
本色八分折鈔其本折輕重之數各從彼中舊例支
給以為定例亦裒多益寡之義也至於親王有能仰
念朝廷經費之難同宗窘乏之極慕義願减原額之
數以補不足者聽其具疏奏聞降敇襃異以為宗藩
尚義者之勸仍咨都察院轉行各該巡按御史行令
長史司啟王知會文書至日限半月以裏逕自具奏
施行
酌處庶糧
議得宗室爵禄隆殺各有差等以其分有不同也今
中尉之禄實食百石而庶人之米則反過之宗女之
婚僅資百兩而庶人之壻則反厚之是負愆受譴之
裔竟優於王孫見爵之貴輕重委為失倫今後合依
武岡王所奏庶人止許同妻月共支米六石量從本
折中半兼支庶女任其擇配不得復給米布婚喪之
資永為定例再照庶人往往結交無藉捏報詭名虚
冐食米管束宗儀親郡王等以其不係有爵人數漫
不留心稽查為害滋甚以後造册奏報須要嚴行保
勘及至本身故絶即與除名如有生前詭名虚捏殁
後不與除名冐濫口糧者即將該府本爵降革禄米
以補正數捏報之人問發邊衛充軍
親王削封郡王革爵管理府事降發
高墻釋放庶人乞恩有罪查刷府事
請封生母選擇婚配
擅自成婚
議得請封有制宗室所當恪遵者也有等不遵成命
就吉成婚是蔑視憲典允宜敕戒查得西河王擅婚
以乞恩准看已經累朝政令改題不允今後如有敢
於犯禁者聽本部參奏輔導等官及主嫁之人治以
重罪
擅婚子女
議得宗室請婚雖重人道之始實重朝廷之命也若
不請命而擅自婚配則非人臣之禮矣今後有擅婚
者所生之子止許請名不許朦朧請封其歲給口糧
照依歴年原議减庶人三分之一給米五十石仍本
折中半兼支其女任其擇配毋得别有希望奏優
妾媵限制
議得宗室妾媵之制載在會典盖為無子者而設如
有子者則數不必盈也近經本部題奉欽依申明典
制以後如有不遵明例或未婚而先娶或私合而先
收或年未及而預陳或已生子而復娶凡若此類長
史教授等官檢舉親王轉奏以憑本部參治輕則罰
住禄米重則革去爵職輔導等官知而不舉事發體
降黜
選娶内助
冐妾子女
議得假名冐選妾媵前無舊例今已題奉欽依比照
擅婚革去官職等項止給口糧不給婚嫁之資永為
定例
濫妾子女
議得妾媵本為嗣續之計非以縱情而導慾也舊例
郡王將軍而下妾皆限有定制而所生子女遂得亞
於正嫡其宗支所係亦甚重矣近來濫娶者漫無顧
忌犯禁者曾無重罰輒敢一槩請封悖禮凟倫莫此
為甚節該本部題奉欽依如寵泑寵添顯桄華塐表
椇安洢子女等止許請名不許請封其法始定他如
聰瀺等以認罪首正者不可為例今後有以逃移婦
女有冐報妾媵認為繼妻併額外濫收增立陪從等
名目俱行革其生育子女盡為庶人如有朦朧請封
者輔導官一體問罪
花生子女
革前子女
議得各府革爵庶人所生子女不許請封此定例也
其後復有革前之例那移奏復實從此始以後革爵
子女仍照定例無論革前革後一槩不許請封如有
仍引革前之說朦朧奏擾者本部參送高墻禁住
寄養子女
議得宗藩名位各有不同其所生子女亦以次逓降
而封號之崇卑禄米之多寡因之如成鑱所奏伊妹
寄養事體本無考况宗室蕃衍子女數多一有稱託
那移則中間詐偽恐不能保已經題奉明旨不許以
改正為由濫請封號永宜遵守違者聽本部參治
慎簡官僚藩僚考察裁革冗職儀賓
婚配教養儀賓儀賓守制王親仕格
恩賉限制
議得儀賓例給養贍祭葬其生死沾榮所以優禮之
者極矣然主居系次等級漸降配後存亡所值異勢
則儀賓所受之恩亦不容無隆殺之差况以素殖之
厚經商貿易亦足贍給似不必盡籍於官雖量行裁
减亦不為過今後除親郡王儀賓例給祭典外其餘
身後諸䘏典悉從裁革及一應儀賓於妻亡之日即
住支常俸不許虚冐仍免本府朝賀聽其自便
停給工價
議得郡王將軍中尉郡縣主君受封例給房屋冠服
等價及身後例給墳價此固朝廷優厚宗室之恩但
行於國初則封少而易給今天下郡王至百四十餘
位將軍中尉至一萬二千餘位郡縣主君至一萬六
千六百餘位將來生息可類推矣若房屋冠服墳價
一一取給於朝廷則民力不勝其疲此勢之所必不
可給而法之所不得不變者也以後合依弋陽武岡
等王所奏郡王將軍中尉郡縣主君房屋冠服墳價
俱一槩免給以為定例
收買子女收買物件行禮次序王國
相賀宗儀服飾進繳册印旌表孝行
激厲風節書院請名
越關奏擾
議得宗室私自來京違例奏擾一則惑於憸人引
誘圖濟姦謀一則利驛逓需索冀充私橐所以法
例屢申而屢犯奏詞愈禁而愈繁今後若不嚴加
譴罰則將來何所底止合無通行曉諭如或再
有從前故違者俱不給以應付一面差人逕送
閒宅拘禁其同行人等務要追究問擬極邊永
遠充軍該府長史教授等官定行革職毋得如
前輕宥凡所奏情詞不拘事理曲直俱不准
理
奏差人役奏討内使保陞官員私收
净身改正樂工私收錢債
宗藩總論
夫衆建支庶以屏王室大業也食租衣稅世世勿絶
大恩也載在祖訓畫一而守之久矣今更制易法則
有混亂約束之說以義斷恩則有間疏骨肉之罪忍
而坐視則蠧耗愈甚卒有土崩之憂僅而補葺則苟
幸旦夕不救衡决之禍故雖計臣謀士莫為破盈廷
之言而建必然之畫者難之也雖然釋今弗圖則後
世之難且十百此矣請試言之漢初諸侯王置吏握
兵同制天子其患在強大而不掉自武帝推恩分王
則宗室子弟莫不受地矣然王之庶子間為列侯侯
之庶子絶無爵土有去而為民者有為民而復仕於
朝者自是而後無諸侯王之患亦無養宗室之費其
經制定也唐之末也帝裔王支流播民間其患離渙
而不屬自宋養之京師則五葉之後騷然煩費矣其
後辨親疎之等明甄序之法袒免以下不復賜名敦
宗之院散居都邑故宋雖費於前而大省于後其救
弊早也由是言之勢有所必極極則必通恩有所必
窮窮則必殺兹非其明效大騐耶高皇帝神武開基
忠厚立國故利建宗子以彊本朝明惇睦之誼以先
天下然是時宗室之衆無幾可按籍而數也今熙洽
二百餘年麟趾瓜瓞綿昌浩衍麗屬籍者四萬而存
者二萬八千五百有奇以禄計之不下八九百萬設
一傳再傳而後其生齒什倍其禄又當什倍此勢之
所必極而恩之所必窮也故欲竭天下之賦以奉宗
室則國益病减宗室之禄以紓國計則宗室亦益病
何者今賦歛非减而積貯非盈也乃水旱為災迄無
寧歲諸邊轉餉未見休時財力亦甚詘矣加以宗室
之禄日引月長則賦安得不竭而國安得不病語曰
附枝大者賊本心此善喻也且宗室至貴倨也又非
人人能謀生也今禄既益微網亦少密業已困矣而
有司奉行條例一切以法繩之令搖手觸禁資身無
策則安所歸命也盖宗室亦極病已語曰饑寒切於
人之肌膚欲其毋為奸邪不可得矣此非細故也故
雖桑孔握籌晁賈挾策而圖今日之弊終不能兩利
而兼得也愚故曰勢之所必極而恩之所必窮胡不
引漢唐宋之事以觀之也夫揚湯止沸無益也不如
絶薪止火而已子孫而守先人之廬至於棟折榱傾
不得不撤而新之為其將壓也今承祖宗之業視國
家之弊不思變通安全之則何異以指撓沸以繩維
顛乎愚以為祖訓至嚴而善推聖祖之意則猶善繼
述也宗室至親而曲體宗室之情則所以親親也何
以言之國初親王歲禄五萬他賜予甚盛不數歲而
裁為萬石又以民貧賦少給代肅諸王僅五百石或
千石耳夫莫富於海内莫親於天子之子不加賦而
奪之禄者以為寧儉宗室而不可以耗國計瘦民力
也祖訓言將軍有以材能者得改官陞轉如銓選法
夫既富貴之矣猶不絶其仕進者所以興其善行而
消其怙侈使外有親賢之重而内有亡費之利也然
則聖祖之意可推也人情孰不欲生全而惡死亡趨
富厚而迯貧困然令予之虚名而奪之實惠則三尺
童子不願有矣曩者宗室獻議有請試官自效者有
請力田自給者夫田農至拙業也簿書之吏至拙體
也猶願為之彼擁有爵之虚名而棄資生之實惠其
情固弗樂也然則宗室之情可察也今欲善推聖祖
之意而曲體宗室之情其當議者有三以正倫次則
封爵當議以廣德厚則禁例當議以節浮冗則恩數
當議何者天下之法未有莫為之限制而能世世無
弊者也古者五世袒免六世而親屬絶至於祖宗之
廟猶限之以七世親盡而迭毁今已絶之屬猶儕於
五服之親則無等也忍于親盡之祖而不忍于親盡
之子孫則舛也誠宜按諸屬籍别其世次而為之限
制如親王世及矣其次封郡王者可限也郡王世襲
矣其次封鎮國將軍者可限也諸將軍中尉以嫡相
繼矣其一子降封之外可已也奉國中尉一子得襲
矣其世世承襲之例可已也大抵以位尊卑為之多
寡以世親疎為之隆殺其不得封者皆如漢列侯庶
子之法則坐食可益省而詔禄可繼此封爵之當議
者也古者公族得仕於國非絶之也庶民之家得占
田治生非禁之也今宗室槩以例見疑是以賢愚同
滯而人無聊生矣夫既限之以爵則絶封之始宜人
予之資賦之閒田以為永業令家自為養而盡弛出
城諸禁其材者得應舉試外官如常法或懼其縱也
則如蘇轍所謂臨以按察持以寮吏威以刑禁使不
材者不至害民賢者有以自效顧不可乎此禁例之
當議者也且夫禮所以為節而法所以為懲今疏庶
人有給已猶無罪也已罪黜而猶給之與詔禄無别
非所以為懲也自郡主至鄉君有禄已猶同姓也至
諸儀賓得聯姻王室貴重矣其禄不省非所以為節
也愚以為諸降庶人者宜皆以絶封庶人同法郡主
視郡王之限縣主以下視將軍中尉之限禄皆半給
餘皆量給婚資則恩澤不至冐濫費必大省此恩數
之當議者也如是則可以清耗蠧之原紓待哺之困
上無失聖祖之至意而下能通乎宗室之情大較若
此矣然愚聞之救弊者必反其始更化者必虞其終
今封爵限矣得無有怨望而羣譁者乎禁例疏矣得
無有恣睢而為暴者乎恩數節矣得無有顛連而失
所者乎則愚又以為盈縮之議在下而操縱之機在
上惟聖天子燭安危之故恢繼述之圖毅然獨斷而
力行之示諸王以大義不得不通之法則必有河間
東平之賢奉宣德意而深樂其便者何至於羣譁有
爵者制之於王國絶封者治之以有司何患乎為暴
且齊民非廩于官而固有比于封君者宗室而有永
業世世無有所與設天子不忘恩厚舉古賜民粟帛
之令以間恤之何憂乎失所較之歲禄不給而羣辱
有司犯禁而不止救死而不贍者利害相百也此之
不為而顧彼之久行至於勢不可復反恩無所復施
則其害不獨宗室且移之社稷矣故為之於可為則
易為之於不可為則難今天子仁明英斷釐弊剔蠧
以興至理賢公卿能矢謨陳力為國家任大事以圖
大功則何有於草野之言哉
問藩府供例不充柰何曰嘉靖末年郡王二百四十
餘位將軍中尉一萬二千餘位郡縣主君一萬六千
六百餘位歲支禄米八百六十餘萬石如山西存留
米止一百五十二萬而禄米三百一十二萬河南止
存留八十四萬餘而禄米一百九十二萬何以克濟
太祖初藩封五萬不久改為一萬郡王初封二千襲
封一千成化十一年例初襲封俱一千嘉靖四十三
年例悉照成化間例其三七本折兼支將軍三七中
尉四六郡縣主君二八本折庶人同妻月給六石中
半庶女不給凡房屋冠服墳價俱革免此亦太省但
以大道為公須各令自申賢為世用次以食力更可
復省國費中間差令有别以盡親親之仁又不失成
全之德屢見有建白者宋事亦可考也
宗藩私議
帝王之待親親不過仁以周之禮以節之已爾仁即
此心之公愛也一體之愛萬物盡然况宗親乎禮即
此心之等殺也一體之間萬有不齊况親親乎故仁
莫大於親親而非禮以為之殺則仁有所不能周矣
况仁也禮也一天理也此理一出於天豈待人力以
為之愛而殺之耶知此則知所以處今日之宗藩矣
伏覩近日禮曹疏中有曰仲尼憲章文武非不知尊
位重禄所以勸親而又首云親親之殺者豈故倍文
武之道哉良由禮之所生其勢不得不殺耳嗚呼盡
之矣所以考之前代周室時庸展親蓼蕭行葦何其
忠厚之至然五世外燕會慶問皆弗之及非故疎之
也盖五世袒免六世親屬盡矣即周公成文武之德
追王止及太王王季而先公止祀以天子之禮此周
公所以為典禮之宗也考之國初高皇帝稽古定制
封建宗藩誠盡制盡倫萬世莫及矣然於親王封禄
在洪武八年則定各五萬石在洪武二十八年則减
為一萬石是高皇帝於二十年間猶不能不為變通
之術以救極重之勢且親藩禄既定萬石矣代府何
為止六千石韓府何為止三千石肅府何為止千五
百石郡府初封禄定二千矣何為襲封减半止給千
石豈故為是變通以救勢之極重哉正所謂禮之所
生有不得不殺者在耳近河南撫院題稱河南宗室
惟周府最為繁衍歲支禄銀二千餘萬額𣲖民糧止
六萬零其餘一十六萬零皆係雜𣲖凑補見今尚欠
一十餘萬無從措處欲將解部銀九萬餘兩懇留凑
補且求變通之宜為經久之計故部科題請從長會
議為今之計豈能出廟堂經畫外别為一說哉如前
所議或云定限子女封爵如親王之子止封五位郡
王之子封三位將軍有嫡子許封其二無嫡子止封
庶子一人中尉不論嫡庶計封一子其限外之數止
給冠帶口糧親王之女止封其三郡王之女止封其
二將軍之女止封其一或議親王傳至袒免以下萬
一絶嗣止許親支以本爵管理府事不得繼封或議
奉國將軍以下宜節其禄秩或議奉國中尉以下止
記名玉牒不必給以禄米聽其自便或議弛出城之
禁開四民之業有志讀書者與民間俊秀一體應舉
出仕如有失職及犯法者一以有司之法齊之言人
人殊大都不出此數者然備查前議而裁訂之則中
間可疑亦非一端其曰限封爵之制如親王許封五
子似矣又云無王者不復嗣封第令親支以本爵攝
理其於大宗之統亦有防否且封不及於五子之外
假令始封之帝子帝孫其說可槩行否如郡王之子
許封三位似矣其將軍有嫡子許封二位無嫡子止
封庶子一人既限其子而數又不均能無失之偏重
否中尉不論嫡庶止封一子似矣其云限外之數止
給冠帶口糧此似專指中尉之餘子而言而未審親
郡王將軍之餘子亦復如例否或云既奪其本封亦
可逓降其位次而仍其現封之爵否親王之女止封
其三郡王之女止封其二將軍之女止封其一似矣
未審餘女亦另有處分否此封爵之當議也其曰開
四民之業似矣今之宗黨𨼆匿姓名已有竄身於輿
皂者矧農工商賈何待弛禁而後為之今之所未為
者惟仕一途而已即今驅之為四民亦宜限其世否
如專指六世之宗而言假令天潢之籍未除而偶捍
文網果礙於有司之法否此疎宗之當議也其曰弛
出入之禁似已盖指無名封之宗而言欲其散之四
方以便糊口也顧此輩久處酣豢之中於人情世故
多所未諳一旦雜於與齊民處能必其不横奔恣肆
以罹刑辟否或云縱有之亦付之士官耳而城門一
開有封之宗又能必其不掩跡於無封之衆而混行
出入否倘有作奸犯科將誰任其咎此門禁之當議
也即此五條則前議皆有可疑若未可以决行矣雖
然宗𣲖日繁禄糧日窘其終於莫之處耶易曰天與
火同人君子以類族辨物不能辨物類族何以同人
哉當今之世設使高皇帝處此既不能加賦於民令
四海困窮義又不忍坐視子孫貧乏使其朝夕不給
安得不節宗藩之封不開宗藩自生自養之路哉是
故周之以仁而有禮以為之節則揆諸天理而安即
諸人心而順前議皆可行也不節之以禮而仁有所
不能周則天理有乖人心不服前議皆不可行矣何
也疏中有曰昔晁錯懲尾大之患為漢畫削地之策
其謀國忠矣而變生倉卒者激於無漸也宋之宗室
聚之京師而王安石以親盡當祧之一言徐而喻之
而袒免以下甘心除籍者屈於有理也即此觀之我
朝宗藩條例擬議數十年可謂有漸而袒免之禮獨
不可徐行於今日哉盖尊尊親親其心一也聖天子
於宗廟之主有不容不祧者非忍於祖也禮也則其
於宗藩不容不節者豈忍於親乎亦禮也禮之所在
雖萬古帝王莫與易焉今果確遵袒免之禮而行之
凡親藩各自始封以至於今苟在五世之内萬一絶
嗣亦所當繼支庶亦所當封雖郡王將軍子女亦不
必限數所以廣天子待子孫之仁也禮之所當隆也
使一槩行於帝子帝孫非禮也勢有所不可也苟在
五世之外親郡嫡長世襲無論已支庶止許世傳奉
國中尉一人其餘止記名各管理府籍而已萬一親
王絶嗣第令親支以本爵攝理盖既有人以主其祀
又何妨於失大宗之統耶是節封則禄常有餘亦所
以廣天子待宗藩嫡長之仁也禮之所當殺也使一
槩行之疏屬無所限制如河南周府一年禄糧止足
四分之一亦勢有所不能也奉國中尉已在袒免外
故止封一子其餘子給以冠帶口糧雖則口糧稍薄
亦得世膺其禄也五世外親郡王將軍餘子亦許世
傳中尉一人而五世外親郡王將軍之女又可知矣
或曰禄雖因乎天敘禮宜順乎人情使降爵太驟减
禄太多人情未甚安妥莫若袒免以下漸次逓降親
王衆子封鎮國將軍郡王衆子封輔國將軍鎮國將
軍衆子封奉國將軍輔國將軍衆子封鎮國中尉奉
國將軍衆子封輔國中尉鎮輔國中尉衆子封奉國
中尉亦禮之殺也是一說也或曰奉國中尉止封一
子苟無嫡子不得繼封亦一說也或又曰貧苦相周
以有餘補不足鄰里且然况在同宗之親今或禄以
萬計或以千百計則祖父富者不可分禄以為子孫
計乎子孫貧者不可依父兄以為居食謀乎何為禄
厚者率驕侈而淫縱禄薄者止袖手以待哺仰望朝
廷何其厚而自待何其薄乎如此則各當親其親仁
也亦禮也若曰開四民之業懼其偶扞文網或礙有
司之法盖禁有不嚴則其中科甲遊宦途者雖有王
親之例不得膺京秩握兵柄而或恃宗室之貴暴虐
下民則下民莫之敢攖而司府上官將何以待之哉
吾知越職犯法者比職官尤衆也在仕進且然而四
民不得不齊之以法俾服舍器用一物毋得僭踰庶
舟車往來無招盜誨淫之具而利有攸往矣若曰弛
出入之禁則懼有封之宗或混行出入不免有作奸
犯科之咎盖法不預防則四民遊江湖處田野或恃
宗室之貴與民交易在齊民莫敢誰何而奸邪誘之
為非有司其何以詰之哉吾之作姦犯科者比齊民
猶衆也在無封之衆且然且有封者不得不責之管
理如商賈給引以備盤詰無引者追奪其爵禄焉國
有明憲孰謂執皐陶之法者無人哉是禁之以法者
亦閑之以禮而為仁愛之至也信乎欲破拘攣之見
消掣肘之虞而為國家治安計者莫先乎袒免之禮
也已如此則禮之所當隆者爵位一定民糧常足以
給其禄禮所當殺者倫敘一定輿論亦足以服其心
且云不驟更以裁其見在惟定制以限其將來可無
他虞矣然紛紛之議止云减禄糧限子女節財之計
得矣其何以俾宗藩之心服耶
宗學宗議
愚以為欲宗人皆善而無惡莫若實興宗學而欲宗
學之實行莫若通宗正互行之法其說有三執事試
垂聽焉凡人情不有所激則不進于善不有所制則
不憚於為惡誠慎揀宗子中樂東平之善修河間之
雅者為宗正令假之事權優之禄秩以示風勸而頑
不即率教與敗度䡍禮者即奉三尺隨其後則進有
所慕退有所阻如是而不顒昂穆皇者當不其然盖
以我治宗人難以宗人治宗人易也而以宗人之最
賢者治宗人尤易也是舉賢之當議者一也凡人習
聞而習見大聖被誚于東家創見而創聞遼豕見奇
于白蹢盖以甲治甲則素所狎熟將曹起而衆咻惟
倣流官法以周齊之賢者治秦韓而以秦韓之賢者
治魯晉重以朝命斷然期於必行俾其董正則銜憲
而來既畏此簡書而人得於乍覩若雷電鬼神之不
可測也如是而不讋承伏聽者當不其然盖玩忽於
耳目者難而更新于聽覩者易也非所常新而創為
新者尤易也此互調之當議者二也利器不可假人
六馬惟在控轡既假事權矣不有以操之又為逞刀
爼而肆魚肉也既俾董正矣不有以課之誰為程甲
乙而辨蒼素也故以撫按察殿最而以督學課功能
能者久于最事否則還其故吾顯定去留之品而陰
消不肖之心提綱挈領道莫有善于此矣如是而不
斧藻濯磨者當不其然盖以我治千萬人難而以治
一二人者易也治一人以治千萬人尤易也此考課
之當議者三也非愚一人之私言也祖訓著之矣將
軍以下有才能者得改官陞轉如銓選法夫曰才能
改官即舉賢之意而陞轉銓選則更互考課皆在其
中矣修明宗範嚴立課程教養如法不得虚應故事
撫按提學等官訪其賢不肖勤惰以聞此正德己卯
例也宗室之子俱入宗學于中舉一人為宗正主領
其事驗其進益方與奏請此嘉靖乙丑例也皇上御
極以來亦以監成憲率舊章三令而五申不啻詳焉
然則三議者上以繩祖武相遵而匪相悖也下以固
宗盟相愛而匪相厲也柰何此之不行而彼之久拘
令其日益曠巖以就於陵替乎愚嘗深求其故矣不
過曰官與其設寧省也多一官則虞其費疏屬貧宗
受困也增之正則虞擾王孫帝裔素貴倨也令俛首
稟仰于院道則虞&KR0591;而要之皆知其一不知其二覩
其偏未覩其全也何也吾所用者將軍耳中尉耳彼
鎮輔奉國各有定爵令以本爵帶銜視事而不益之
禄也何費之有即稍有增焉而承寧天室糾正愆違
視之無紀乃亂者利害相去伯矣吾所選建者乃明
德耳高賢耳布令之初衆心競勸企以樹名聲而顯
清白且圖異日之終譽也何擾之有即不盡無焉而
去其太甚禮順人情視向之朘削于強宗者損益不
啻懸矣至於稟仰院司則可逆知其樂從而無他奚
以明之夫宗人非盡朱戶以居納陛以升也又非盡
羽葆在前劒盾衛後也窶空無第混迹輿臺者有之
富不知學竄身商販者有之懷奇抱異者仰屋歎約
結或棄禄而作逍遥遊穎秀冲英者昂首志高遐或
易名而就青衿選誠以投閒竄冷之朱組不若展米
錯事之青衿也縳手縶足之遠遊冠不若明目伸眉
之進賢冠也若是則其從吾教也惟不得與之為恨
而又何&KR0591;之有况鄉議通籍矣今不與之涖民而第
藉以正宗則有用而又無用也鄉議裁禄矣今賢否之
品既辨而盈縮之際可參則量能亦以寘粲也鄉禁
冐濫矣今評品之法嚴而僥倖之途塞則尚賢亦以
戢姦也此愚生堅執三議之可行盖誠見其必然者
也
圖書編卷八十
