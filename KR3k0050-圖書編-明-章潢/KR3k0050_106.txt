圖書編卷一百六
明章潢撰
鄕飲酒禮總叙
鄕飲酒之禮夏殷之世無所考周制五禮之目是為
禮之一凡禮之所紀冠婚喪祭皆自士以上乃得行
之而鄉飲酒之禮逹於庶民因其聚會之際與之揖
譲升降使知尚賢尊長而興敬譲之道焉考之經傳
其說有三鄉大夫三年大比獻賢者能者於其君以
禮禮賓之而與之飲酒一也黨正國索鬼神而祭祀
則以禮屬民飲酒而正齒位二也州長春秋習射於
序先行鄉飲酒禮三也夫用之州黨而亦謂之鄉者
先儒以為州黨鄉之屬也或鄉大夫而觀禮或鄉大
夫居此黨内故亦以名之也其正齒位之說見於周
官者一命齒於鄉里再命齒於父族三命而不齒見
於禮記者六十者坐五十者立侍六十者三豆七十
者四豆八十者五豆九十者六豆而儀禮鄉飲酒之
篇不著其文故先儒以為今之存者乃鄉大夫之事
而黨正之禮亡矣漢制郡國十月行鄉飲酒禮蓋用
正齒位之說魏晉以下間或行之其詳不可得而聞
李唐兼采二說賓興賢能則以刺史或上佐為主其
制皆倣於古而小損之有主賓介而無僎其樂則歌
笙間合各一作而不備正齒位則行於冬季主用縣
令復降殺其禮無僎賓介賓不設折爼易脯醢為葅
醢其作樂如上趙宋淳化三年詔有司講其禮命學
士蘇易簡倣古樂章作鹿鳴南陔嘉魚崇丘關睢鵲
巢之詩凡三十四章後不果行正和中有司參奏酌
古制於州軍貢士之月以禮飲酒用知州軍事或本
州佐官為主提舉學事司所在則提舉為主上舍生
當貢者與州之羣老為衆賓其登降之節與舉酒作
樂器用之類並參照辟雍宴貢士之儀紹興十三年
禮部奏修定儀制頒下郡國於科舉之歲行於學校
是日賓主先舍菜於先聖先師然後行禮並不作樂
蓋本用賓興賢之說而已仕未仕者以齒序位於兩
廊則亦兼取黨正之文至其登降之容獻酬之節較
於唐尤簡略焉十七年左廸功郎陳介乞言郡國所
行鄉飲歲數乃命諸州三歲科舉之年行之其願每
歲一行者亦從其便二十六年又命願行於里社者
聽官不得預其可考者如此國朝受命戡定海内即
詔有司稽古考文定為一代之制於是取儀禮及唐
宋所行參酌損益為鄉飲酒禮又參周官屬民讀法
之旨於行禮之中一人升讀律令縣邑則歲一行之
於學校里社則季一行之里中蓋本於正齒位之說
而賓興賢能春秋習射亦可通用焉
鄉飲酒義曰賓主象天地也介僎象隂陽也三賓象
三光也譲之三也象月之三日而成魄也四面之坐
象四時也六十者坐五十者立侍以聽政役所以明
尊卑也六十者三豆七十者四豆八十者五豆九十
者六豆所以明養老也
周禮圖說曰鄉飲酒之禮失禮經之旨者二其一賓
僎介主之義不明也其一設席之不正也夫所謂鄉
飲者以養老為義也天子養老於大學諸侯養老於
國學是故卿大夫養其鄉之老者於鄉學也故所謂
主者即鄉大夫也所謂賓者乃一鄉中齒德之至尊
者也所謂介者齒德亞於賓所以輔賓者古人每事
必有介以輔其不及也所謂僎者何也衆賓中之貴
者也儀禮曰賓若有尊者諸公大夫則既一人舉觶
乃入席於賓東是也所謂諸公大夫者謂天子之三
公卿大夫致政而在鄉者也苟序爵而躐居賓之位
則屈夫齒而失養老之義序齒而降居賓之下則屈
其爵而非貴貴之禮故别設位於賓之東居之周
禮黨正飲酒於序以正齒位三命而不齒即此位也
三賓介僎之儀既明而後其位可得而正矣夫堂上
之位莫尊於南面之正中以其有尊故坐賓於西北
謂在北面南面稍西也僎則席於賓之東尊與賓並
也介則賓於西北謂在北面南面稍西也僎則席於
賓之東尊與賓並也今則賓階上東面以受生氣亦
尊者所居也主則阼階上西面其位為卑自卑而尊
人也故所謂南北者謂在北而稍西東北者在北而
稍東西南者在南記言僎以介主人而誤也其坐位
則四隅相向古未嘗有此坐向語云席不正不坐苟
於此尚得為正乎觀於儀禮賓升席自一方介主人
升席自北方降自南方蓋設必正方故升亦正方且
記亦曰賓必南向介必東向今人設四隅之向者因
記言四隅之位而誤也按禮記鄉飲酒義發明切當
但亦有純駁班如者不能不啓後人之惑如云介僎
象日月復云立三賓以象三光是三賓俱為日月矣
且大賓主於一唯主人獻衆賓則衆賓之長升拜受
者三人耳何嘗有所謂三賓乎其曰僎以輔主人贊
乃主人之輔僎亦賓也何得言坐僎於東北以輔主
人乎夫堂上之位以向明為尊其次則東面以受生
氣為尊賓與僎既南向則介自當東面主人居南而
西面亦必然之理何必以温和之氣配僎與主嚴凝
之氣配介與賓而反失僎賓介立之大義乎古人制
禮哭踊揖讓必成於三其曰讓之三也象月之三日
而成魄則哭踊豈亦象月而為之即羞出自東房烹
狗於堂東北皆出自主人之意而曰祖陽氣之發於
東方皆不免於傅會也
皇朝大誥
鄉飲酒禮
鄉飲酒禮朕本不才不過申明古先哲王教令而已
所以鄉飲酒禮叙長幼論賢良别奸頑異罪人其坐
席間年高有德者居於上高年淳篤者並之以次序
齒而列其有曾違條犯法之人列於外坐同類者成
席不許干善良之席主者若不分别致使貴賤混淆
察知或坐中人發覺主者坐以違制奸頑不由其主
紊亂正席全家移出化外的不虚示嗚呼斯禮始古
先哲王之制安良民於宇内亘古至今興者鄉里安
鄰里和長幼序無窮之樂又何言哉今特申之從者
昌否者亡
鄕飲酒禮律儀
一鄉飲酒禮每歲正月十五十月初一日二次舉行
一各處府州縣於儒學行鄉飲酒禮一應酒殽俱係
官錢糧内從實酌量支辦務要豐儉得宜
一凡府州縣行鄉飲酒禮除僎賓外衆賓序齒列坐
其僚屬則序爵
一鄉飲之設所以尊高年尚有德興禮讓敢有喧譁
失禮者許揚觶者以禮責之其間因而失禮者主
席之人會衆罪之
主府知府州知州縣知縣如無正官以佐貳官代
位於東南
大僎以致仕官為之位於東北
大賓擇鄉里年高有德之人位於西北
介以次長位於西南
三賓以賓之次者為之位於賓主介僎之後
司正以教職為之主揚觶以罰之
贊
鄉飲酒儀
洪武十六年頒行鄉飲酒禮圖式一各處府州縣每
歲正月十五日十月初一日於儒學行鄉飲酒禮酒
殽於官錢約量支辦務要豐儉得宜除僎賓外衆賓
序齒列坐其僚屬則序爵前一日執事者於儒學之
講堂依圖陳設坐次司正率執事習禮至日黎明執
事者宰牲具饌主席及僚屬司正先詣學遣人速僎
賓以下比至執事者先報曰賓至主席率僚屬出迎
於庠門之外以入主居東賓居西三譲報揖而後升
堂東西相向立贊兩拜賓坐執事又報曰僎至主席
又率僚屬出迎揖譲升堂拜坐如前僎賓介至既就
位執事者唱司正揚觶執事者引司正由西階升諸
堂中北面立執事者唱僎賓以下皆報揖執事者以
觶賓以下皆報揖執事者以觶酌酒授司正司正舉
酒曰恭惟朝廷率由舊章敦崇禮教舉行鄉飲非為
飲食凡我長幼各相勸勉為臣盡忠為子盡孝長幼
有序兄友弟恭内睦宗族外和鄉里無或廢墜以忝
所生讀畢執事者唱司正飲酒飲畢以觶授執事唱
揖司正揖僎賓以下皆報揖司正復位僎賓以下皆
坐唱讀律令執事者舉律令案于堂南向引禮引讀
律令者詣案前北向立唱僎賓以下皆拱立行揖讓
如觶儀然後讀律令有過之人俱赴正席立聽讀畢
復位執事者唱供饌案執事者舉饌案至賓前次僎
次介次主三賓以下各以次舉訖執事者唱獻賓主
席起北面立執事斟酌酒以授主主受爵詣賓前置
于席稍退贊兩拜賓答拜訖執事者又斟酒以授主
主受爵詣僎前置于席交拜如前儀畢主退復位執
事者唱賓酬酒賓起僎從之執事者斟酒授賓賓受
酒詣主前置于席稍退贊兩拜賓僎主交拜訖各就
位坐執事者分左右立介三賓衆賓以下以次斟酒
於席訖執事者唱徹饌侯徹饌案訖唱僎賓以下皆
行禮僎主僚屬居東賓介三賓衆賓居西贊兩拜訖
唱送賓以次下堂分東西行仍三揖出庠門而退
鄉飲酒禮考(附)
禮記鄉飲酒之義主人拜迎賓于庠門之外入三揖
而後至階三譲而後升所以致尊譲也盥洗揚觶所
以致潔也拜至拜洗拜受拜送拜既所以致敬也尊
讓㓗敬也者君子之所以相接也君子尊譲則不爭
潔敬則不慢不慢不爭則遠於鬭辨矣不鬭辨則無
暴亂之禍矣
周禮鄉大夫之職三年則大比攷其德行道藝而興
賢者能者鄉老及鄉大夫帥其吏與其衆寡以禮禮
賓之黨正國索鬼神而祭祀則以禮屬民而飲酒于
序以正齒位
射義曰卿大夫士之射也必先行鄉飲酒之禮
孔子曰吾觀于鄉而知王道之易易也
按先儒謂鄉飲有四一則三年賓興賢能二則鄉大
夫飲國中賢者三則州長習射四則黨正蜡祭今世
所行惟存一鄉大夫飲國中賢者耳夫鄉飲之名始
于成周漢唐以來亦間行之然無定制我太祖御製
大誥有云鄉飲酒禮不過申明古先哲王教令而已
所以鄉飲酒禮叙長幼論賢良别姦頑異罪人其坐
席間年高有德者居于上年高淳篤者並之以次序
齒而列其有曾違條犯法之人列于外坐同類者成
席不許于良善之席主者若不分别致使貴賤混淆
察知或坐中人發覺主者坐以違制奸頑不由其主
紊亂正席全家移出化外大哉王言其垂世警俗之
意深矣
射飲
鄭玄鄉射禮目錄云州長春秋以禮會民而射於州
序之禮謂之鄉者州乃鄉之屬鄉大夫在焉故不改
其禮周禮鄉老及鄉大夫三年正月獻賢能之書
于王退而以鄉射之禮五物詢衆庶諸侯之鄉大夫既
貢士于其君亦用此禮射而詢衆庶也按疏曰禮
若緩而實急若輕而實重者射也先王患人不知其
急而緩之不知其重而輕之故於鄉射以習禮樂於
燕射以致安譽於賓射以通好於大射以擇士故古
者諸侯之射必先行燕禮卿大夫之射必先行鄉飲
酒之禮故燕禮所以明君臣之禮鄉飲酒之禮所以
明長幼之序者蓋燕於鄉飲則有恩明君臣與長幼
則有義有恩有義然後以射而觀其德行此人所以
樂為之也又按儀禮燕禮與大射儀相屬鄉飲酒禮
與鄉射禮相屬即敖繼公所謂士與其鄉之士大夫
會聚於學宫鄉飲酒而習射者也今制所定止鄉射
禮故曰飲射
射禮考
周禮鄉大夫退而以鄉射之禮五物詢衆庶(問求其人)一
曰和(發而中節)二曰容(動皆合行)三曰主皮(不失正鵠)四曰和容(容比)
(于禮)五曰興舞(節比于樂)
州長春秋以禮會民射于州序
按儀禮射有三大射賓射燕射天子諸侯卿大夫皆
有之士無大射而有賓射燕射後世禮廢之後而所
謂射者惟用之于戰陳用之以為禮節者蓋微矣我
聖祖欲以之取士以復古人擇士澤宫之制而不果
既而頒其圖式儀注于天下非但以是教士子而必
俾學官與有司習射焉
按藍田吕氏曰射義言射者男子之所有事者也天
下無事則用之於禮義故有大射鄉射之禮所以習
容習藝觀德而選士天下有事則用之於戰勝故主
皮程力所以禦侮克敵也吕氏曰諸侯之射大射也
卿大夫士之射鄉射也射者男子之事必飭之以禮
樂者所以養人之德使之周旋中禮也蓋燕與鄉飲
因燕以娛賓不可以無禮故有大射鄉射之禮禮不
可以無義故明君臣之義與長幼之序焉
大射總叙
古之射禮有五一曰大射二曰賓射三曰燕射四曰
鄉射五曰主皮之射大射者天子將祭於郊廟與助
祭之諸侯羣臣射于射宫而擇其賢者使與於祭是
也諸侯孤卿大夫將祀其先祖亦以是禮而擇士均
謂之大射賓射者諸侯朝於天子而天子與之射于
路門之外者是也列國之君相與朝聘及卿大夫士
私與其賓客行其射禮亦均謂之賓射燕射者天子
勞使臣及與其羣臣飲酒而射于寢者是也諸侯與
其臣下卿大夫士其家人之屬燕飲而射者亦均謂
之燕射鄉射者州長春秋以禮屬其民而習射于序
者是也卿大夫以鄕射之五物詢衆庶而射于庠亦
均謂之鄕射然天子以六耦射三侯五正樂以騶虞
九節諸侯以四耦射二侯三正樂以貍首七節孤卿
大夫以三耦射一侯二正樂以采蘋五節士以三耦
射豻侯二正樂以采蘩三節則其上下之辯未嘗不
明也是四射者以禮樂將之謂之禮樂射故曰其容體
比于禮其節奏比于樂而中多者乃得預于祭又曰
進退周旋必中於禮内志正外體直然後持弓矢審
固持弓矢審固而後可以言中此可以觀德行矣是
故聖王務焉主皮之射者庶人之事田獵分禽之射
也張獸皮而射之無正鵠之制主獲而尚力無禮樂
之飾故曰禮射不主皮明非君子之所貴而四射尚
矣秦滅先王之籍古禮殘缺幸存而可知者諸侯大
射與州長鄉射二篇而已其天子之禮見於周官者
略不備兩漢以下有天下國家者因仍簡陋以為政
至其君臣游燕之際從事于弧矢者未嘗無之大抵
皆主皮尚力之陋而古法冺墜莫知講求惟唐開元
中頗嘗論著儀式其一曰皇帝射于射宫其一曰皇
帝觀射於射宫粗采古禮而損益之雖具于禮官而
舉行希闊至宋太宗淳化五年詔定其禮有司遂取
唐制為大射圖并畫其冠冕儀式表著之位以進而
太宗曰俟弭兵之日與卿等行之蓋亦未嘗用也及
乾道間命討論燕射之義而宰執以為舊制煩苛難
以遵行更定新式奏之其說槩可考見而亦末矣元
制自天子公卿至郡國將佐皆有射垜翦柳之法大
槩循用國俗無足采取焉國朝混一區宇修明治具
考求三代之政次第行之詔成均博士弟子及郡縣
庠序之士皆使習射以俟貢舉而凡郊廟之祭先期
輙命文武百執事行大射之禮其儀注斟酌古今煩
簡適中蔚然為一代之典焉
大射義
古者諸侯之射也必先行燕禮卿大夫之射也必先
行鄉飲酒之禮故燕禮者所以明君臣之義也鄉飲
酒之禮者所以明長幼之序也故射者進退周旋必
中禮内志正外體直然後持弓矢審固持弓矢審固
然後可以言中此可以觀德矣其節天子以騶虞為
節諸侯以貍首為節卿大夫以采蘋為節士以采蘩
為節騶虞者樂官備也貍首者樂會時也采蘋者樂
循法也采蘩者樂不失職也故天子以備官為節諸
侯以時會天子為節卿大夫以循法為節士以不失
職為節故明乎其節之志以不失其事則功成而德
行立德行立則無暴亂之禍矣功成而國安故曰射
者所以觀盛德(貍首逸下云曾孫侯氏是也樂官備者謂騶虞曰壹發五&KR0008;喻得賢者多)
(也吁嗟乎騶虞歎仁人也樂會時者謂貍首曰大小莫處御於君所樂循法者謂采蘋曰于以采蘋南澗)
(之濱以采蘋喻循法度以成君事也樂不失職者謂采蘩曰被之僮僮夙夜在公)射者男
子之事也因而飾之以禮樂也故事之盡禮樂而可
數為以立德行者莫若射故聖王務焉(士者先德之行後决之於)
(射男子主而有射事學禮樂以飾之)古者天子之制諸侯歲貢士於
天子天子試之於射宫其容體比於禮其節比於樂
而中多者得與于祭其容體不比於禮其節不比於
樂而中少者不得與於祭數與於祭而君有慶數不
與於祭而君有譲數有慶而益地數有譲而削地是
以諸侯君臣盡志於射以習禮樂夫君臣習禮樂而
以流亡者未之有也故詩曰曾孫侯氏四正具舉大夫
君子凡以庶事小大莫處御於君所以燕以射則燕
則譽言君臣相與盡志於射以習禮樂則安則譽也
是以天子制之而諸侯務焉此天子所以養諸侯而
兵不用諸侯自為正之具也(此曾孫之詩諸侯之射節也四正四爵四行也)
(四行者獻賓獻公獻卿獻大夫乃後樂作而射也莫處無安居其無官次者也御猶侍也以燕以射先行)
(燕禮乃射也則燕則譽言國安則有名譽譽或為與)天子將祭必先習射於
澤澤者所以擇士也已射於澤而後射於宫射中者
得與於祭不中者不得與於祭不得與於祭者有譲
削以地得與於祭者有慶益以地進爵絀地是也
(澤宫名也士謂諸侯朝者諸臣及所貢士也皆先令習射於澤已乃射於射宫課中否也諸侯有慶者先)
(進爵有譲者先削地)
按射義一篇古禮頼以存者固多而大義不明不容
以無辯也射義曰射者射為諸侯也是以侯為諸侯
果於義為可通乎鄭康即因之故其注周官司裘曰
謂之侯者天子中之則能服諸侯諸侯以下中之則
得為諸侯不亦愈失而愈遠乎蓋射中則得為諸侯
不中則不得為諸侯要亦信射義大過而不能折之
以理焉耳然其中有曰射之為言者繹也繹者各繹
己之志也故曰内志正持弓矢審固持弓矢審固則
射中矣故曰為人父者以為父鵠為人子者以為子
鵠為人君者以為君鵠為人臣者以為臣鵠故射者
各射己之鵠鄭氏不從此義發明乃諄諄於射諸侯
之說而是非黑白且不辯矣噫即此觀之書可盡信
哉
御射
周制天子禮周官太僕職曰王射則贊王弓矢繕人
職曰掌詔王射贊弓矢之事服不氏職曰掌以旌居
之大獲射人職曰王射則令去侯立于後以矢行告
卒令取矢司服王饗射則鷩冕疏曰燕射在寢則朝
服賓射在朝則皮弁服唐制皇帝親射儀司馬奉弓
自西階升當西楹前南面揮弓命獲者去侯獲者去
侯至乏止司馬降西階復位千牛郎將一人奉决拾
以笥千牛將軍奉弓千牛郎將奉矢進立於御榻東
少南西面即將跪尊笥於御榻前少東拂以中少决
興贊設决訖千牛郎將又跪取拾興贊設訖以笥退
奠于坫上復位千牛將軍北面張弓以袂拭弓左右
面左執弣右執簫以進御訖退立于御榻東少後千
牛郎將以巾拂矢逐一供御御將射協律郎攀麾先
作鼓吹及奏騶虞之樂九節至第六節御乃發一矢
奏第七節又發一矢皆與樂聲相應千牛將軍以矢
行奏中曰獲下曰留上曰揚左曰左方右曰右方至
九節發四矢畢協律郎偃麾樂止千牛將軍將御坐
東西面受弓决拾退奠於坫上復位宋制天子燕射
儀皇帝臨軒有司進弓箭教坊樂作皇帝乃射若中
的招箭班奏訖應左右侍立并祗應臣僚階上下就
位並再拜皇帝射畢復坐元制缺國朝見儀注以
後皆公及賓諸公卿大夫射周制天子禮闕諸侯
禮儀禮三耦升射畢降降取弓矢於堂西諸公卿則
適次公將射則司馬師命負侯皆執其旌以負其侯
而侯隸僕人掃侯道司射告射于公公許適西階東
告于賓遂搢朴反位小射正一人取公之决拾于東
坫一小射正授弓拂弓皆以俟於東堂(一小射正明有二人)賓
降升堂西垣决遂執弓搢三挾一介升自西階升待
於物北北一笴東西立(不敢與君並立退一笴三尺之地)司正執弓
升自西階立於物間南向揚弓命去侯負侯者許諾
趨至乏止司射命設中小臣師執中坐設之(執中南當福西)
(當西序)太師實八筭于中横委其餘于中西公就物小
射正奉决拾以笥大射正執弓皆以從小射正坐奠
笥于物南遂拂以巾取决與贊設决朱極三公祖朱
𥜗設决拾大射正執弓以袂順左右隈上再下一左
執弣右執簫以授公小臣師以巾内拂矢以授公大
射正立于公後以矢行告下曰留上曰揚左右曰方
十發以將乘矢公卒射賓降釋公于堂卿大夫繼射
諸公卿取弓矢升射如二耦若中則釋獲者每一箇
釋一筭上射于右下射于左唐制皇帝親射儀侍射
者進升射席北面立左旋東面張弓南面挾矢協律
即舉麾樂作不鼔吹奏貍首之樂七節樂至第四節
乃發第一矢奏第五節發第二矢皆與樂聲相應至
至七節發四矢畢協律郎偃麾樂止射者右旋東面
弛弓北面立乃退復西階下釋弓于位(其射人多少臨時聽進止)
皇帝觀射儀典謁以公從首六人自東西階升如司
射之儀至射席前北面進升射席立定左者右旋西
面張弓右者左旋東面張弓俱南面挾一箇所司奏
請以射樂樂王公以下侍中前承制曰可通事舍人
曰承傳西面告太常卿太常卿於西懸内東面命樂
正奏樂協律郎舉麾作貍首之樂七節至第四節右
右乃俱一發與樂相應又奏第五節左右又一發與
樂相應以至七節四發訖協律郎偃麾樂止左廂射
者左旋西面弛弓右廂射者右旋東面弛弓俱北面
立少退從東西階降立於階下相向北上立定乃退
次取六人升射如初四品以下射於殿下射畢三品
以上及近侍官與四品以下皆釋弓復會位坐其未
射者立繼射如初宋制天子燕射儀以宣臣僚射當
射官執弓箭階下再拜訖升階射元制缺國朝見儀
注
州長春秋以禮會民而射於州序之禮謂之鄉者州
鄉之屬鄉大夫或在焉不改其禮疏曰周禮五州
為鄉是州屬鄉也云不改其禮者雖鄉大夫在其禮
仍依州長射禮也然此經鄉大夫射於庠云堂則由
楹外又云堂則物當楣又云大夫用兕中其禮與士
射於序别而云不改者大判鄉大夫士射先行鄉飲
酒禮及未旅而射為不改耳其實亦有少異也
賓主介僎
儀禮主就先生而謀賓介注曰主謂諸侯之鄉大夫
也先生鄉中之致仕者介處士之賢者諸公大夫入
而觀禮者為僎(諸公者大國有孤四命謂之公)
戒賓介
儀禮主戒賓賓拜辱主荅拜乃請賓賓禮辭許主再
拜賓荅拜主退賓拜辱戒介亦如之
設席位次
儀禮乃席賓主介衆賓之席皆不屬焉注曰賓席牖
前南面主席阼階上西面介席西階上東面席衆賓
席之西不屬者下相續也皆獨坐明其德各特也又
曰立者東面北上若有北面者則東上主之贊者西
面北上
陳噐
儀禮尊兩壺于房戶間斯禁有玄酒在西設篚于禁
南東肆加二勺于兩(禁承尊之噐也名禁者因為酒戒也禁斯禁切地無足者玄酒)
(新水也篚承爵觶之篚也)設洗于阼階東南南北以堂深(謂如堂二丈則)
(洗去堂下亦二丈)東西當東荣(荣屋翼也)水在洗西南肆
迎賓
儀禮主一相迎于門外再拜賓賓荅拜拜介介荅拜
揖衆賓主人揖先入賓厭介入門左介厭衆賓皆入
門左北上(厭一涉切推手曰揖引手曰厭)
序賓
儀禮主與賓三揖(將曲揖當階揖當碑揖)至于階三譲主升賓
升主阼階上當楣北面荅拜
獻賓
儀禮主坐上爵于篚降盥洗(已盥然後洗爵)升賓爵賓之席
前西面獻賓賓西階上拜主少退賓受爵以復位主
階上拜送爵賓少退薦脯醢賓升席自西方乃設折
俎主於阼階上立賓坐左執爵祭脯醢奠爵于薦西
興右手取肺郤左手執本坐弗繚右絶末以祭尚左
手嚌之興加于俎坐脫手遂祭酒興席末坐啐酒降
席坐奠爵拜告旨執爵興主阼階上荅拜賓西階上
北面坐卒爵興
賓酢主
儀禮賓降洗實爵酢主皆如主獻賓之儀主卒爵坐
奠爵於序端(序端東序之端也東西牆謂之序)
主酬賓
儀禮主實觶阼階上北面坐祭遂飲卒觶興降洗實
觶賓之席前北面賓西階上拜主少退卒拜進坐奠
觶于薦西賓至取觶北面坐奠觶於薦東(酬酒不舉)主揖
降賓降立于階西(主人將與介為禮賓謙不敢居堂上)
主獻介
儀禮主以介揖譲升拜如賓禮主乃坐取爵于東序
端降洗實爵介之席前西南面獻介介西階上北面
拜主少退介進北面受爵復位主介右北面拜爵爵
介少退主立祭於西東薦脯醢介升席自北方設折
俎祭如賓禮不嚌肺不啐酒不告旨自南方降席坐
卒爵興
獻主賓
儀禮主西南面三拜衆賓衆賓皆荅一拜主揖升坐
取爵于西楹下降洗升實爵于西階上獻衆賓衆賓
之長升受者三人主拜送坐祭立飲以爵授主降復
位每一人獻則薦諸其席
獻衆賓
儀禮衆賓獻則不拜受爵坐祭立飲衆賓徧有脯醢
主以爵降奠于篚
升位
儀禮揖譲升賓厭介升介厭衆賓序升即席
僎入
儀禮賓若有僎者諸公大夫則既一人舉觶乃入主
降賓階介及衆賓皆降主迎于門内揖譲升公升如
賓禮大夫則如介禮席於賓東主獻薦脯醢設折俎
皆如賓禮
樂賓
儀禮工歌鹿鳴四牡皇皇者華卒歌笙入堂下磬南
北而立樂南陔白華華黍乃間歌魚麗笙由庚歌南
有嘉魚笙崇丘歌南山有臺笙由儀乃合樂周南關
睢葛覃卷耳召南鵲巢采蘩采蘋
司正揚觶
儀禮主降階阼相為司正主升復席司正洗觶升自
西階實觶降自西階階北面坐奠觶退共少立坐取
觶不祭遂飲執觶興盥北面坐奠觶于其所退立于
觶南
旅酬
儀禮賓坐取俎西之觶(先一人舉觶奠于俎西)阼階上北面酬
主主降席立于賓東賓坐奠觶遂拜執觶興主荅拜
不祭立飲不洗實觶授主主西階上酧介如賓酬主
之禮介酬衆賓拜興飲皆如上儀卒受者以觶降坐
奠于篚
無筭爵
儀禮衆賓皆降說屨揖譲如初升坐乃羞(注曰狗胾醢也)無
筭爵無筭樂
賓出
儀禮賓出泰陔(注曰陔陔夏也)三送于門外再拜
里社鄉飲酒儀(附)
大明會典
一里社每歲春秋社祭會飲畢行鄉飲酒禮所用酒
殽於一百家内供辦母致奢靡百家内除乞丐外其
餘但係年老者雖至貧亦在上坐少者雖至富必序
齒下坐不許攙越違者以違制論其有過犯之人雖
年長財富須坐於衆賓席末聽讀律受戒諭供飲酒
畢同退不許在衆賓上坐如有過犯之人不行赴飲
及強坐衆賓之上者即係頑民主席及諸人首告遷
徙邊遠住坐其主席者及衆推譲有犯人在上坐同
罪其各里社以百家為一會百家之内以里長主席
其餘百人選年最高有德人所推服者一人為賓其
次一人為介其餘各依年齒序坐如有鄉人為官致
仕者主席請以為僎擇通文學者一人為讀律二人
為贊禮前期一日三詣賓介門介賓迎出大門之外
肅主以入至中堂主賓相揖訖主稍前曰某日行鄉
飲酒禮吾子年高德劭敢請為賓賓曰某固陋恐辱命
敢辭主曰詢諸衆莫若吾子賢敢固請賓曰夫子申
命之某不敢辭主再拜賓荅拜介亦如之但改請吾
子為介執事者設賓席于堂中稍西南向設主席於
堂東南西向賓六十以上者席於堂中上兩序東西
相向如賓多年幼者席于堂下階阼之南北面是日
清晨賓及衆賓皆至門下主出迎西向揖賓東向荅
揖主先入門而右賓入門而左至階賓揖主先升
自東階賓升自西階至中堂主西向立賓東向立贊
禮(唱)拜興拜興主賓皆兩拜主肅賓各就位贊禮(唱)
揚觶揚觶者舉觶酌酒詣中堂北向立贊禮(唱)在坐
皆起賓主以下皆起拱主揚觶者乃揚觶而揚言曰
(同前)言畢(唱)揖揚觶者揖主賓以下皆揖揚觶遂飲酒
訖復揖主賓以下皆揖以爵授執事者復位賓主以
下皆坐贊禮(唱)讀律執事者設案於堂中次引讀律
者詣案前贊禮(唱)在坐者皆起(唱)揖讀律者揖賓主
以下皆揖遂展律于案詳緩讀之訖復以申明戒諭
讀之畢贊禮(唱)揖讀律者揖賓主以下皆揖讀律者
復位贊禮(唱)衆皆坐賓主以下皆坐執事者供饌案
行酒贊(唱唱)飲酒衆賓皆飲或五行或七行(禮同前)食
畢徹案贊禮(唱)禮畢主先行而西向立贊禮引賓以
下東向立(唱)拜興拜興主賓皆兩拜主送賓於門外
東西相揖乃退明日賓介僎衆賓詣主家拜謝鄉飲
之賜主出門外謂辱屈昨日之來一鄉飲之設所
以尊高年尚有德興禮讓敢有喧嘩失禮者許揚觶者
以禮責之其或因而致争競者主席者會衆罪之
二十二年再定鄉飲酒禮圖式凡良民中年高有德
無私公過犯者自為一席坐於上等有因戶役差稅
遲悞及曾犯公杖私笞招犯在官者又為一席坐中
門之外其曾犯姦盗詐偽說事過錢起滅詞訟蠧政
害民排陷官長及一應私杖徒流重罪者序坐於東
門之内執壺供事各用本等之家子弟務要分别三
等坐次善惡不許混淆其所行儀注並依原頒定式
如有不遵圖序坐及有過之人公行赴飲者以違制
論
教民榜文
鄉飲酒禮本以序長幼别賢否乃厚風俗之良法已
令民間遵行今再申明務要依頒降法式行之長幼
序坐賢否異席如此日久豈不人皆向善避惡風俗
淳厚各為太平之良民
射禮總論
嘗考之周禮以六藝教萬民而賓興之有所謂禮樂
射御書數焉夫射而居六藝之一則射固有關於世
道矣記曰射者男子之事也又曰射者射己之鵠也
又考之詩曰序賓以賢序賓以不侮夫有事則時習
之不可忘為鵠則自反之不可失以賢則可以象功
以不侮則可以觀德射之有關於德性如此故以言
乎射禮禮之制其大射也則張布侯而設具其賓射
也則張布侯而設鵠其燕射也則張糜侯而設中制固
若是其不同矣以言乎弓矢之度則天子之弓合九
以為規諸侯之弓合七以為規士大夫之弓合五以
為規(周禮國弓矢註體多體多則合少天子之弓王弓弧弓也其體不甚曲故合九弓而成一規諸)
(侯之弓唐弓大弓也其體稍曲故合七而成一規士之弓才小也其體極曲故合三弓而成五規)度
固如是其有異矣以言乎詩歌之說則天子之射歌
以騶虞(周禮射人以射法治射儀王以六耦射三侯三獲三容樂以騶虞歌詩以為發矢之節度)
(也九節五正)非以樂備官乎諸侯之射歌以貍首(諸侯以耦射三)
(侯二獲二容樂以貍首七節三正)非樂時會乎鄉大夫之射歌以采
蘋(孤卿大夫以三偶射一侯一獲一容樂以采蘋五節二正)非以樂循法乎士之
射歌以采蘩(士以三耦射豻侯一獲一容樂采蘩五節二正)非以樂不失職
乎是射詩之立又各因名而取義矣是故行之朝會
以尊王也行之燕享以尚賢也行之澤宫以選士也
行之燕禮鄉飲禮以明倫也行之春蒐夏苗秋獮冬
狩以講武也内志正外體直内外之俱融者射之所
以運其精也容比禮節比樂禮樂之俱協者射之所
以立其極也否則徇其數之可陳而不究其義之難
知幾何能得聖人之制而善復於千百世之下耶若
夫後世儒者之言射吾惑焉杜佑所謂侯國相攻士
故習射則已失先王觀德之意而鄭玄天子以能射
服諸侯其說尤陋馬融賈逵正鵠内外之辨亦末也
矣後世之君之行射者吾鄙焉漢明帝行於辟雍唐
高祖行於殿廷太宗有武德之射玄宗有景福之射
或偶以為美觀或暫以教武士而已又何足以追先
王制射之意哉我朝稽古定制射圃之立徧於天下
(聖祖得天下即令天下府州二學訓誨生員每日讀經書罷於學後設一圃習射命禮部定圖式儀注凡)
(八則一射式二樹射鵠三住射位四主射五賞酒六司射七射噐八射職九射位儀注所謂射噐者凡九)
(射職者凡七今天下有司朔望謁先師及聽諸生講後詣圃行射禮是即州長會民射于州序之意也)
此即成周設鄉射賓興賢能之意也是故聖人修之
以立教而崇賢象德之所由興者此也君子復之以
維風而訓俗成能之所由舉者此也夫射固一藝之
微而禮之制於聖人也抑有可稽焉弧矢之利創於
黃帝則前古已肇其原而見之於虞書者則曰侯以
明之是虞人用之以設教也歴夏商而成周其制已
大備矣是故有大射天子將祭與羣臣諸侯習禮之
射也有賓射天子因諸侯來朝而與之同射也有燕
射天子與羣臣燕息之射也上下貴賤相與周旋于
觀德之習而所以盡制曲防之者周旋升降之節與
古同矣武舉之所較試則將家子弟以才能而自奮
者選舉振揚之法與古同矣然聖人之制射也于其
德不于其藝君子之習射也于其藝不于其文今日
射禮之復亦惟於先王而究其精意焉耳
圖書編卷一百六
