圖書編卷四十
明章潢撰
四川圖敘
四川古梁州地劍閣(即劍門閣在保寧北境)表雲棧之固瞿塘
(峽名在䕫州城東)鎻巴峽之流界以番族(西番)阻以蠻部(東川鳥門)
(烏撒芒步是)山水襟屬自相藩籬故奸雄割據則盜兵不
敢西窺地饒而險阨備也然奸宄内作懸車束馬勢
不相及有難猝定者矣况上列親藩重兵外戍諸所
供饋咸取給焉且松潘以孤城介在番域而寄喉于
龍州(宣撫司)千里轉運輒為番蠻所遮斯則巴西之隠
禍也烏撒芒部(即鎮雄府)諸夷(四軍民府)雖犬牙形格仰我鼻
息然内相黨結數生兵釁且於叙(叙州)瀘(瀘州)有唇齒之
重要在因俗撫綏擕其私黨而已乃碉門(地名天全六番招討)
(司治此)之臂視諸番播州(宣慰司)之富藏四省(播州地方與湖廣雲)
(南貴俱鄰接)殆與蜀相為盛衰者焉建昌六衛僻處四徼
自為奥區民夷安業非所憂矣
沿革
古梁州地漢置益州部刺史察舉蜀巴廣漢犍為牂
牁越嶲等郡而不常所治東漢益州刺史治雅唐貞
觀中於此置劍南道開元中置劍南并山南東西道
採訪處置使而劍道治蜀宋為四川路後為東西兩
路又分益梓利䕫四路安撫司俱以守臣兼領又置
提點刑獄司於嘉定重慶潼川三府元置四川等處
行中書省又置西蜀四川道廉訪司俱治成都本朝
置四川等處承宣布政使司行都指揮使司提刑按
察司而三司並治於成都則行都司分治建昌以控
制邊境云(嘉靖中改龍州宣撫司為龍安府設流官)
四川等處承宣布政使司左右布政使二左右參政
三(糧儲一分守一)左右參議三(雅州管糧一分守二)領府八州二十縣
一百有四軍民府三宣慰司一宣撫司二安撫司一
長官司一總為里二千二百五十有零戶一十六萬
四千一百一十九口二百一十萬四千二百七十夏
秋二税共米麥一百二十萬六千六百六十石絲六
千三百三十三斤棉花七萬二千八百五十一斤鹽
課提舉司一(在成都)領仙泉等鹽課司十五龍州等衞
所額辦折色小引鹽一十萬九千一百七十七引
成都建昌等府衛額辦課茶共四十八萬九千八百
八十五斤有零
四川都指揮使司(隸右軍都督府)都指揮三内掌印一僉書二
領衛一十二(屬所四十九宣撫司二安撫司七長官司二十一)守禦千戶所
一十一(屬長官司二)招討司一又行都指揮使司(隸右軍都督府)
領衛六(屬所三十四長官司五)守禦千戶八本都司所屬馬步
官軍九千六百餘員名
提刑按察司按察使一副使七(清軍一提學一兵備松潘一威武一建昌)
(一重䕫一)僉事九(管屯一兵備安緯一叙瀘州分巡四)分道四(川西川北川東川南)
欽差巡撫都御史一巡按御史一(駐成都)
欽差副總兵一(駐松潘)
王府一蜀府(高十一封成都護衛一)郡王十四
四川各府州縣煩簡
成都府其名秦蜀郡漢益都成都錦城(煩冲)其屬州五
縣二十七附郭成都(十四里煩淳平衍)華陽(十一里冲煩淳平衍)外雙
流(五里)温江(七里)新繁(四里)金堂(八里淳簡僻)仁夀(十二里刁劇)新都
(七里煩淳)井研(四里做)郫(八里)簡(二十一里半刁冲煩)資(十里冲煩)灌(六里淳)彭
(六里頑簡僻)安(六里頑簡)内江(十六里煩淳冲)崇寧(二里)石泉(四里簡淳)資陽
(二里煩淳簡)崇慶州(二十二里僻淳)屬新津(七里淳)漢州(九里淳簡)屬什
邡(四里僻淳簡)綿竹(七里刁簡)德陽(六里淳簡)綿州(六里淳冲煩)屬彰明
(三里淳簡)羅江(二里淳冲煩)茂州(四里僻簡雜夷)屬汶州(六十里)威州(六里)
(雜夷里雜)屬保(四里僻)其形勝西抗吐番南撫蠻獠二江雙
流峩眉重阻沃野千里天府之上其俗畏鬼惡疾尚
侈好文
保寧府其名晉巴西唐閬中(負山無瘴民刁)其屬州一縣九
附郭閬中(十里淳煩)外蒼溪(十里淳煩冲)南部(九里簡)廣元(三里冲淳)
(簡)巴(二十六里淳頑煩)昭化(二里淳簡)通江(六里淳)劍州(三里淳簡)屬梓
潼(二里簡)江油(二里淳簡)其形勝棧道千里通于蜀漢井絡
坤垠界山為門其俗質直淳厚
順慶府其名宕渠唐南充(負山谷無瘴淳煩頑冲)其屬州二縣
八附郭南充(十一里淳頑煩冲)外西充(八里淳頑煩冲)蓬州(十里)屬營
山(四里淳煩)儀隴(八里淳煩)廣安州(二十一里淳煩)屬渠(十一里淳簡)大竹
(十八里淳頑半)岳池(十五里淳頑煩)隣水(十七里淳煩簡)其形勝山川竒秀
隣渠水臨篆水枕大溪接通川其俗賨人剽勇民俗
淳厚好義多儒親迎近古
叙州府其名漢犍為唐南溪元叙南(依山谷有瘴)其屬縣
九附郭宜賓(二十八里淳頑煩冲)外慶符(六里淳簡)富順(十里有盜)南溪
(十九里淳冲煩)長寧(十七里民夷簡)高(十七里僻居萬山中)筠連(四里簡)珙(九里僻簡)
戎(十一里僻居夷漢雜)其形勝東瀘水西太峨南六詔北三榮
其俗雜夏夷士靜民朴
重慶府其名秦巴郡唐南平(淳頑煩)其屬州三縣十七
附郭巴(九十二里淳頑冲)江津(三十八里淳頑冲)長夀(二十七里)大足(三十)
(七里刁煩冲)永川(二十五里刁煩冲)榮昌(二十七里僻淳簡)綦江(四里僻簡)南
川(五里僻煩)黔江(一里半僻淳簡)合州(四十二里淳頑煩冲)屬銅梁(二十七里淳頑)
(簡)定遠(十四里淳煩)安居(十三里僻)壁山(十二里僻頑煩)忠州(七里淳煩)屬
酆都(四里冲)墊江(十二里頑)涪州(十二里頑簡)屬武隆(二十里)彭水
(八里僻淳簡)其形勝地勢剛險二江之會東魚腹西僰道
北漢中南夜即其俗尚鬼信巫銳氣善舞
䕫州府其名漢永寧巴東蜀固陵唐雲安(淳煩)其屬州
一縣十二附郭奉節(四里淳簡)外巫山(三里淳煩簡)大昌(一里僻簡)
雲陽(九里冲)大寧(三里僻淳)萬(四里刁煩淳)開(七里)達州(八里淳煩簡)屬新
寧(七里淳簡頑煩)梁山(十里)建始(五里僻居萬山)東鄉(五里淳頑)其形勝鎮
以灧澦扼以瞿唐岷嶓之下三江之上其俗無醫信
鬼勁勇少文燒地而耕踏跡而遊
馬湖府(二十里僻)隸長官司四曰泥溪曰平夷曰蠻夷曰
沐川其形勝南戎瀘北普資其俗夷夏雜居信鬼不
藥散居山菁無縣邑鄉鎮
潼川州其名梓潼昌城隋新城宋東川(六里軍民淳頑煩)其
屬縣七射洪(四里依山谷)鹽亭(三里冲煩)中江(五里)遂寧(十七里頑淳僻)
蓬溪(六里依山淳頑僻)安岳(二十里)樂至(七里簡)其形勝劍外都
會水陸要衝其俗尚奢好樂士通經學古
眉州其名齊通隋眉山唐通義(二十一里濱江無瘴)其屬縣三
彭山(五里淳簡)丹稜(五里淳簡)青神(四里淳冲)其形勝岷峨之間秀
氣所聚其俗名節相尚重文獻業詩書
嘉定州其名漢犍為隋眉山(濱江無瘴淳煩)其屬縣五峨眉
(六里僻簡)洪雅(三里刁簡)夾江(十五里)犍為(九里)榮(七里)其形勝負三
峨帶二江其俗良朴人士俊乂
卭州其名臨卭(依山谷淳頑僻煩)其屬縣三威遠(四里僻淳)大邑
(七里煩)蒲江(五里簡)
瀘州其名漢江陽唐瀘川(十七里依山濱江淳頑冲煩)其屬縣三
納溪(三里淳簡冲)合江(七里簡淳冲)江安(二十里漢夷雜淳頑冲)其形勝
南牂牁北廣漢肘江負山控制邊面其俗地少桑麻
力耕火種
雅州其名蒙山隋臨卭雅安唐盧山(四里淳簡)其屬縣三
名山(三里依濱江淳簡)榮經(二里民俚淳簡)蘆山(三里淳簡)其形勝西碉
門東蒲江西蜀襟帶南詔咽喉其俗朴少訟頗慕文
學
東川軍民府(一里)其形勝控東川澤金沙江雲弄山其
俗尚戰爭居多板屋夷有二種曰僰人曰羅羅
烏蒙軍民府(一里)其形勝高蜀一倍索橋之險雪山之
高龍洞環左凉山聳右其俗民有三種曰羅羅曰土
獠蠻曰夷人
烏撒軍民府其形勝山崖險扼襟帶一湖羊腸小徑
十倍蜀道前臨可渡後倚烏門其俗婚姻不避親族
芒部軍民府(二里)其形勝南苴斗河北勾食料溪左綽
忸右繞硲砌其俗勁愚朴野
播州宣慰司(十七里)其形勝西僰道南牂牁土地曠
遠其俗敦龐悉慕華風領長官司六容山(一里)餘慶(一里)
白泥(一里)播州(四十三里)直州(四里)重安(一里)安撫司二黃平(二里)
草塘(一里)
永寧宣撫司(一田一)領長官司一為九姓其名宋永寧
其形勝北有馬口崖南有漁漕溪上通雲南北連川
廣其俗鄙陋朴野事農桑無商賈
龍州宣撫司(十一里)其地周時為氐羌其名(後魏)江油隋
平武龍門其形勝山高水峻其地四塞劍門石門峭
壁雲棧其俗務農工獵岩居谷處椎髻披氊佩刀與
武都同
酉陽宣撫司(十一里)
天全六番招討使司(十里)其域梁之南境其地古蠻獠
之地其形勝東雅州西乾溪南榮經北靈關其俗男
不習藝女不紡績惟耕種為業
黎州安撫司(一里)其域梁西境其地古西南夷筰都其
名漢沈黎唐漢源其形勝越嶲卭蜀之中南隣六紹
西接吐番其俗混夷漢椎髻氊裘俗尚鬼
平茶洞長官司(三里)其域荆梁二州之界其地戰國楚
之黔中漢屬武陵其形勝酉陽藩籬石邪襟帶其俗
言侏&KR0867;性好捕獵
松潘等處軍民指揮使司(一里)領千戶所一長官司十
七曰占藏先結簇曰蠟匝簇曰白馬路簇曰班班簇
曰阿昔洞簇曰北定簇曰山洞簇曰麥匝簇曰者多
簇曰牟力結簇曰祈命簇曰勒都簇曰包簇曰阿昔
簇(以上洪武中置)曰阿用簇(正統初)曰思曩兒簇(洪武)曰潘幹寨
(正統初)安撫司四曰八即(永樂)曰麻匝兒(永樂中)曰阿角寨
曰芒兒者(正統初)其名唐交川古松(産甘松)其形勝東南
雪嶺西北洮河山川險峻雨雪多寒其俗曰耕野壑
夜宿碉房刻木契以成交易炙羊髈以斷凶吉人精
悍善戰鬭
疊溪守禦軍民千戶所(一里)其域梁其地古氐羌領長
官司二為疊溪(一里)為欝即(一里)其名唐臨翼其形勝犛
牛峙左汶江環右排柵接前雲峯擁後
四川行都指揮使司(十三里)領衛六為建昌為建昌前
為寧番為越嶲為鹽井為會川為瀘州守禦千戶所
六建昌之屬為禮州(二里)為德昌為打冲冲(四里)為冕山
橋為打冲河中左會川(十八里)之屬為迷易長官五建
昌之屬為昌州(三里)為威龍(一里)為普濟(一里)越嶲一之屬
為卭部鹽井(二十三里)之屬為馬剌(二里)其名古卭都漢越
嶲隋西寧其形勝東鳥蒙西吐番南中慶北西蜀據
西南咽喉山水清秀其俗僰人重儒敬佛
四川等處承宣布政使司領府七曰成都(蜀郡廣漢牧唐南京)
(益州劍南西川成都路錦城一府各縣俱無瘴漢崇二州成華雙温新金郫灌崇彭什德十三縣俱于衍)
(新津濱江錦茂威三州仁井資錦彰羅汶簡要煩衝)曰保寧(巴郡南梁州隆州盤龍閬州保寧德)
(德安二軍巴西閬中閬蒼南昭江保寧俱負山而濱江廣通巴劍俱負山谷無瘴民刁)曰順慶
(羅州巴子國果州宕渠南充充州永寧軍東川順慶路南蓬廣渠俱濱江營岳平衍西儀大鄰負山谷淳)
(煩頑衝無瘴)曰䕫州(魚復庸國永寧郡奉巫雲萬四邑濱江大昌新凉平衍大寧開建建東大)
(一州五邑依山谷無瘴淳煩)曰重慶(巴郡永寧巴都郡楚州渝州南平恭州合忠涪三州巴江)
(長安定酆武彭俱濱大永榮綦南黔銅壁墊九邑俱依山谷無瘴淳頑煩)曰叙州(僰國戎州六同)
(郡犍為南溪叙南宜南富順叙州路濱江慶符長高筠民珙戍依山谷有瘴)曰馬湖(馬湖路二)
(十里僻領長官司四)州六曰潼川(廣漢梓潼昌城新城梓州東川武德軍靜戍安靜軍潼川)
(府民淳頑煩六里)曰嘉定(犍為眉山青州眉州平羌郡嘉定府嘉慶軍嘉定路濱江無瘴淳煩)
(一十里)曰瀘(江隂瀘州江安州依山濱江濱煩衝七十里)曰眉(齊通眉山通義濱江無瘴)
(一十一里)曰雅(蒙山臨卭雅安瀘山永平軍山蘆山淳簡四里)曰卭(臨卭卭州蒲原郡依山谷)
(淳頑僻煩十里)軍民府四曰東川曰烏蒙曰鎮雄曰芒部宣
撫司二曰龍州曰永寧宣慰使司一曰播州安撫司
一曰黎州長安司一曰平恭
處置
四川西南奥區上則松茂建昌番夷時肆侵暴下則
播酉石柱土司互為劫掠控制消彌非一朝可圖者
也成都素稱沃野賦重役繁供億彌詘叙州地饒而
高珙諸夷兵費不貲且大木多産其境採辦之擾商
民殘疲重䕫土寇連結施州諸夷虔劉未已而妖人
内訌受患尤烈保順衝疲民朴務簡馬湖僻小民夷
相安龍安新造全在經始大抵蜀地夷漢雜處氣習
靡淳地理遼邈巡歴難遍加以大水之困大兵之殘
民貧多盜勢使然也是在撫按廣于咨詢司道勤于
躬歴率有司時廉省費愛養撫綏數年之後或者蜀
其有瘳乎
擇守令
川雖僻阻然巴蜀沔益之饒或時仰給焉且蕃蔽吳
楚東南上游表裏滇隴西南要地得其人則治以安
否則亦易擾亂前代之往轍炯鑑具在也故漢第五
珂張堪廉范李膺唐韋臯李德裕宋張詠趙抃馮京
崔與之諸公此其人皆廉能將相之器而又俱久於
其官故卓然各有稱述保兹西土而或以僻遠易之
過也
慎守要害
四川馬湖叙州二府逼臨蠻獠華與夷雜處瀘州不
雜夷實殷夷警成都以省藩重鎮控制西番而崇慶
雅州亦難安堵重慶東接夜郎西通牂牁俗有夏邑
蠻夷雜處順閬無外防保寧䕫州險據在我其地沃
民殷諸府為然當是海内樂土而馬湖叙州蓋略次
之矣
防守松潘
川之形勢北有劍門不足恃而慮在松潘以孤城介
西番之域乃待食于龍州懸命千里之外設為羌戎
所截則疊溪而南如建瓴而下直抵茂州無難是誠
限外隠穽耳西有黎州不足恃而慮在維州維州在
保縣外無百里乃為董卜韓胡所據是切近之災且
復有靈關一道可抵雅州草坡一道可抵汶州泄里
壩一道可抵灌縣清溪口一道可抵崇慶州其門庭
禍乎哉
四川形勢
防番羌蠻僰
四川天下絶險龍州松潘振其北播州諸夷列其南
天全黎州當其西翟塘守其東江山四塞關峽孤開
可守一當百吐番西控烏思藏等處風俗樸魯慈教
大行法令飭嚴行人所行非若北達烏合之衆殘侵
無紀况以重險臨之為力久易南鄰芒部東川烏蒙
烏撒諸蠻獠要皆腹裏机上肉耳行都司六衛截制
民夷可以安業而西之雅威茂灌南之崇慶瀘嘉馬
叙之疊溪綿漢彭石重重遶護深藏三窟所慮姦宄
内作地饒克備不能施速定之術耳本朝從汶入成
都取明昇蓋以計破之苟非精兵東守翟塘事未易
成也
入川四道三谷辨
何仲默三秦志曰自秦入蜀有三谷四道三谷者其
西南曰褒谷南曰駱谷從洋入東南曰斜谷從郿入
其所從皆殊舊志謂首尾一谷非是其棧道有四出
從成和階文出者為沓中隂平道鄧艾伐蜀由之從
兩當出者為故道漢高帝攻陳倉由之從褒鳳出者
為今連雲棧道漢王之南鄭由之從城固洋縣出者
為斜谷道武侯屯渭上由之此四道三谷者關之險
阨攻取所從來固矣舊志云駱谷當谷同一谷褒谷
斜谷同一谷
川水辨
宋劉裕遣朱齡石伐蜀寇譙縱衆軍悉從外水取成
都臧熹從中水取廣漢老弱乘高艦從内水取黃虎
史炤通鑑釋文曰巴郡(今之重慶)正對土水口右則涪内
水左則蜀外水自渝上合州至綿州曰内水自渝上
戎瀘至蜀謂之外水按外水即岷江自重慶上敘州
嘉定是也内水即涪江自重慶上合州遂寧潼綿是
也中水即沱江自瀘州上富順資簡金堂漢州是曰
四川者則取岷江沱江黑水白水四大川以為名爾
沈約宋書資江為中水涪江為内水
水利蠶桑
蜀為天府之地諸葛亮為昭烈告之矣其言曰益州
險塞沃野千里夫險塞則可以守沃野則可以出軍
需亮蓋得策矣是建邦啓土之始也乃今觀蜀自秦
守李冰鑿離堆辟沫水之害穿二江成都之中此渠
皆可行舟有餘則用溉浸百姓享其利今其堆在漢
縣西一里許巋立水中可覩也蓋始未鑿堆地勢下
壅沫水奔突不可控揣為居民害而今則順流而東
而水之利旱則藉以灌溉雨則不遏其流故其記曰
水旱從人不知饑饉其謂是也二江則蜀志以為一
汶江一流江蓋經郡城南七里者即冰所穿耳宋郡
縣志謂一由永康過新繁入成都謂之外江一由永
康過陴入成都謂之内江者即今灌縣而所用灌溉
則曰灌曰温曰郫曰雙流曰崇慶曰成都凡一州七
縣皆利之天下謂之天府也蓋昔魏襄王為羣臣祝
而曰令吾臣皆西門豹之為人臣也史起進曰魏氏
之行田也以百畝鄴獨二百畝是田惡也漳水在其
旁而豹不知用是仁智未盡何足法也及起為鄴令
乃引漳溉鄴以富魏之河内而民歌之亮之治豈少
區區史起之見乎然亮初慕蜀之沃野而身自治之
二水無恙也獨不聞其與羣下謀鑿引以溉旁近田
畝何也蓋沙河以南其原野雖廣平可田畝而地高
江下不可引水即鑿之亦不得利故亮置弗為坐此
耳蜀志有之蜀古蠶叢之國若田地宜蠶也所從來
遠矣乃張詠則蜀賢守也先是知鄂州時既以教民
拔茶植桑矣而至為蜀宋史第稱其減鹽價以足軍
餉督驕將以討叛賊吏不服牽出斬之民苦饑豫折
米以待之而獨不聞其勸民植桑豈詠不知蜀地宜
桑而不以鄂耶特以于時四郊多壘桑株悉膏釡爨
不可復植或蠶桑故業民自利為之不煩督勸云爾
乃今保寧諸縣則家植桑而人飼蠶其絲紬綾絹既
用以自衣被而其餘且以貨諸他郡利云厚矣而錦
官以南千里無一桑株何也是未必皆出于避税或
者由惰農廢業又無所督勸之故至於今無復占是
業耳若謂欲用史起智而鑿山引水灌溉沙河以南
之田申張詠見而勸民植桑修復蠶叢以來之業意
蒸蒸厚也愚則以為江水不可引也陂塘獨不可鑿
乎民税可避也蠶桑獨可廢乎有如鑿塘一畝深一
丈可灌田十畝鑿塘百畝深一丈可灌田千畝則自
沙河以抵龍泉皆沃壤也如是行之數年而陂塘之
利不與一州七縣相埒吾不信也植桑十株可供一
女之蠶植桑百株可供十女之蠶則自錦官以及戎
渝皆桑陌也如是行之數年而蠶桑之利不與保寧
諸縣相等吾不信也
時務四條
蜀自李冰鑿離堆堰都江而水利自兹始矣涸脛泛
肩之誓沉于洋浦深灘淺堰之諭紀于雞台洞開三
泊江辨雙流我朝開濬之發夫固如是而已壘石以
築堰範鍤以淘灘利水州縣如郫繁崇漢所出夫匠
歲不下千人而灌田亦幾萬計已而江之順怒不常
人之機械百出其中黠者欲乘間以牟利乃為倡鐵
龍之議鑄冶垂成而奔濤卒至蕩析已無餘矣又欲
從而修之而不知利沒奸䛕勞歸庶姓而旱澇卒無
補也是豈立法初意哉或者議曰昔之遺法固在也
因而飭之其誰曰不可故隨内外以導沫江因淺深
以通灌口力役則計田疇以為多寡僱役則度遠邇
以為重輕而又相下澤以疏流慎司工以勸事其庶
矣乎或又曰鐵龍之議特因一時之卒漲耳未可遽
以為非也嗟乎禹之治水水之性也故深淘淺築正
得其遺意而乃高為隄堰故與水鬭幾何其不敷也
昔文翁守成都開湔㳛溉灌繁田人獲其饒是亦不
可為法乎自管子謹正鹽筴而鹽法由此興矣南鹽
於海北鹽於池而蜀鹽於井自贍一方於大農國計
與焉我朝開中之法行之久矣有提課以督成有鹽
司以會要出鹽州縣如順義長寧大者不下數十萬
小者亦不下數萬已而商之要𣙜不時竈之貼納無
出其間黠者欲巧言以奪正乃倡為折納之議自此
鹽額拾萬而今不及十千矣又欲從而議復其舊然
不知舊井既枯新井或淡出課為𦕈招之不來而緩
急卒無補也是豈立法初意哉議者曰昔之遺法固
在也遵而行之其誰曰不可故復開中而先寬其科
條清埋沒而不追其既往或棧開廢井以蘇窮困或
竅出虚額以絶誅求而又稽井戶之逃移禁戶客之
占佃其庶矣乎或又曰牢盆之法井戶具盆而納筭
商人具引而納筭則竈可免於追徵而商可免於開
中矣是又一說也昔楊輔總計四川收引税井戶稱
便是又不可為法乎屯田之制國初專以養兵分田
有限徵納有時或失則多或失則寡莫不有畫一之
法存焉歲月既久奸宄彌深遂使疊溪之屯徵于綿
竹廣利之屯徵于龍安不知而妄議者尤欲為清屯
之令吁戶口不識占田官司不能履畝殆如漢之檢
覆墾田然而河南南陽至不可問其失寢遠矣或者
議曰夫紅牌之志賞罰固在也使能守其成法按魚
鱗册籍以稽隠匿勾絶戶田畝以授餘夫明主保下
田之禁正屯官徵輸之條豪右侵奪有罰貧悴貸假
有罰其孰曰非初意也或又曰有田之屯可知也無
屯之田不可知也可不重加之意乎昔諸葛武侯營
屯渭濱軍有宿儲無亦存乎其人耳國初茶法專以
易馬與秦隴無異也歲遣巡察一人凡私越境者刑
無赦嗣是廢置不常奸萌寖起遂使建始之茶私越
沉黎武岡之商擅抵蒙雅不知而妄議者猶欲利其
餘課十而税一不知茶以引計不及引者則謂之由
殆如宋人之長短引然而又可因以為利乎其失甚
矣或者議曰金牌之制差發固在也使能師其遺意
稽截引之目而繳報以限嚴互市之令而譏察以時
碉門之茶馬有司可復也黑水之批驗有所可復也
番僧盜鬻有罰漢人私遞有罰其誰曰非初意也或
又曰無引之茶可知也無茶之引不可知也是可不
加之意乎昔趙抃判成都減額以蘇園戶輕價以惠
行商民到于今稱之無亦存乎其人耳
川屬邊防
夫蜀古蠶叢國帶二江之雙流抗岷眉之重險緣以
劍閣阻以石門所謂坤輿大都會是已固三面邊蠻
獠羌蕃常為中土患今播藺卭笮酉陽石砫帖然受
約束矣無論也獨北一隅當講求耳西北冉駹地也
冉駹即金威茂之境其西為疊溪又其西為松潘吐
蕃氐羌諸種落雜居崖嶂箐峒險阨相雄長漢武西
逐諸羌渡河湟居塞外始為王土唐宋以來叛服蓋
靡常也我太祖高皇帝既平蜀乃命平羌將軍丁玉
攻取其地設州邑衛所棋布要害竊嘗譬之成都堂
奥也灌口門戶也威茂松疊藩籬也犬豕之性喜人
怒獸伺隙蹂躪藩籬不密則門戶危門戶不密則堂
奥危此西北邊防所以重於蜀也
茶馬利病
唐趙贊贍軍用張滂拯水旱皆取茶税未嘗以之易
馬也宋乾德始置𣙜務至李杞入蜀經畫以茶易馬
而法嚴矣諸方産茶蜀禁獨重國初歲遣行人巡察
邊隘茶以引計市以時開成化間罷差巡茶而勅專
憲臣法益備故商無越貨邊境肅清近年以來弊日
滋矣夫引分邊服歲有定額也而規利者爭取乎邊
商别資貫人有定數也而懷奸者弊如蝟集此所以
議者有六條之法矣以冒濫當絶也故慎引目焉以
展轉當虞也故時稱盤焉以路岐易越也故謹關防
焉以稱驗當擇也故重委官焉以利歸私門也故廣
餘茶焉以番隙難杜也故嚴之互市焉蓋欲救乎茶
之不行焉之四政者有大綱以統細目有權變以濟
經常所謂要之當執而中之宜用者也苟忽乎此吾
未見其能濟也
福建圖叙
福建古閩越地以温處衢(温州處州衢州俱浙江屬府)信(江西廣信府)
為北藩建昌南贛(建昌南安贛州俱江西屬府)為右壁惠潮(惠州潮州)
(俱廣東屬府)為外戶海為門封壤促甚為關内險溪山秀
美民用以和然處(浙江處州府)人輒用盜鑛流入政和夀
寧(俱建寧府屬縣)之境大為患害古田(福州府屬縣)福寧一帶本
竊魚鹽之利山谷邃深通寇每憑之而嘯聚俱不常
出也濱海上下外遏倭寇之流近通琉球之貢不為
要害而海物互市妖孽荐興(通蕃海賊不時出沒)則漳浦龍溪
之民居多且汀(汀州)漳(漳州)之山尤廣人跡罕到獨與贛
州(江西屬府)聲勢相連提督兵備實交治之而永春安溪
(俱泉州府屬縣)沙尤(俱延平府屬縣)之間則屬之捕盜官矣(四縣交界地方)
(山盜頗多)蓋簡僻莫若邵武嚚訟莫如漳州土沃民稠耕
稼自給兵燹不加則郡一也
沿革
古閩越地漢則以揚州刺史領之東漢於此置會稽
南部都尉唐初隸江南道復隸江南東道採訪處置
使大歷中始置福建觀察使治福州宋置福建路安
撫司使以福州守臣兼領元置福建等處行中書省
于泉州尋徙福州置福建道宣慰使司都元帥府及
福建寧海道肅政廉訪司于福州本朝置福建等處
承宣布政使司都指揮使司行都指揮使司提刑按
察司而三司並治于福州行都司分治于建寧云
福建等處承宣布政使司治福州左右布政使二左
右參政三左右參議三(糧儲一)領府八州一縣五十有
三總為里三千七百九十七里有零戶五十萬九千
二百口二百八萬二千六百七十七夏秋二税共米
麥八十八萬三千一百一十五石絲綿一百九十四
兩絹六百疋苧六十五斤鈔一萬七百七十九錠
福建都轉運鹽使司一(在福州)領鹽課司七歲辦鹽價
八萬八千八百七十八兩
福建都指揮使司(隸前軍都督府)都指揮三内掌印一僉書
二領衛一十一(屬所五十六)所一十七建寧行都指揮使
司都指揮三領衛五(屬所二十二)守禦千戶所四所屬馬
步官軍共四萬八千二百餘員名
提刑按察使司按察使一副使四僉事五分道
四(福寧漳建寧武平)
欽差巡撫都御史一
巡按御史一或清軍一(俱駐福州)
福建各府州縣煩簡
福州府其名秦閩中晉晉安唐長樂又三山(三山貿易煩)
其屬縣十附郭閩(一百十八里)侯官(六十三里)懷安(四十五里貧煩)外
古田(五十三里強悍有瘴盜)閩清(六里簡瘴)長樂(一百十五里無瘴盜刁)連江
(五十三里簡無瘴盜)羅源(十六里簡瘴)永福(九里瘴簡)福清(一百二十三里刁難治無)
(瘴盜)其形勝束帶滄溟百川叢會南望交廣北睨淮浙
其俗紓緩儉嗇喜訟好巫尚文畏法
泉州府其名唐清源又温陵(民強刁煩難治)其屬縣七附郭
晉江(一百五十三里刁煩難治)外南安(四十八里簡無瘴)惠安(二十五里賦重冲)
德化(十三里盜瘴僻)安溪(十八里盜瘴刁)同安(四十八里盜瘴刁冲)永春(十四里盜)
(瘴刁)其形勝接三吳連二廣地帶嶺海閩粤奥區其俗
儉朴習詩書檳榔為禮
建寧府其名吳建安又建溪富沙(簡冲)其屬縣八附郭
建安(一百五十四里煩)甌寧(一百九十九里刁煩)建陽(二百十里無瘴盜煩)崇安
(八十四里)浦城(一百五十八里刁)政和(五十九里居萬山中)松溪(六十八里簡無瘴盜)
夀寧(二十五里)其形勝閩嶺上流東括蒼北上饒南延平
東北建溪其俗絃誦相聞市井侈浮田里樂業
延平府其名唐延平宋劍浦(無瘴冲)其屬縣七附郭南
平(九十九里浮煩)外將樂(六十四里無瘴有盜)沙(一百十四里有瘴無盜)尤溪(一百)
(里山僻刁難治)順昌(五十八里微有瘴淳煩刁)永安(六十五里有瘴刁悍煩)大田(四十)
(里)其形勝負山阻水劍溪環左樵川帶右其俗儉嗇
質直耕織為生詩書相勸儒風未泯
汀州府其名臨汀鄞江其屬縣八附郭長汀(五十一里有瘴)
(頗煩)外寧化(六十里)上杭(五十九里煩刁)武平(十九里有瘴盜刁)清流(七十)
(九里盜少有瘴)連城(三十二里)歸化(四十五里有瘴盜煩淳)永定(十九里有瘴盜煩淳)
其形勝崇山複嶺甌閩奥壤南通交廣北達江右其
俗剛愎好鬭漁鹽耕織習類中州
興化府其名古莆中(士夫多難治刁煩冲)其屬縣二附郭莆田
(三百九里無瘴盜難治煩)外仙遊(十三里僻煩)其形勝左蘭溪右寧海
前壼公後陳嵓泉福之間海道舟楫其俗齊魯遺風
文物之邦
邵武府其名昭武樵州(狡刁滑微瘴簡)其屬縣四附郭邵武
(一百七十一里狡滑刁冲)外光澤(五十二里微瘴鄰賊冲)泰寧(四十九里有瘴刁煩)建
寧(四十九里微瘴大帽賊為鄰)其形勝曠夷蜿蜒重岡鹿水甌閩
西戶四州上游其俗獷直尚氣力農重穀易動難安
漳州府其名唐漳浦清漳(地險民悍盜賊出沒難治)其屬縣八附
郭龍溪(一百六十里無瘴煩冲)外漳浦(四十四里盜刁煩無瘴)龍巖(六十八里)
(民悍難治有瘴)南靖(二十六里盜多人狡簡)長泰(十七里有盜無瘴簡)漳平(二十五里)
(人獷難治有瘴盜)平和(十二里)詔安(二十一里裁)寧洋(新設)其形勝控
引番禺襟喉嶺表窮山漲海閩會極南其俗務本農
漁悍強難治
福寧州其名晉温麻唐長溪(五十一里海盜出沒)其屬縣二福
安(三十二里)寧德(四十五里)其形勝風俗多同福州
都轉鹽運司領場七海口場(十一里)上里場(二十三里)牛田
場(六里)潯美場(四里)浯州場(三里)炳州場(二里)惠安場(一里)
福建承宣布政使司領府八曰福州(閩中閩越泉州晉平晉安長樂)
(威武彰武二軍三山貿易煩)曰泉州(南安郡豐州清源温陵晉安平海二軍民強刁煩難治)
曰興化(莆中平海太平興化軍興安州難治煩衝刁)曰建寧(建安建溪富沙建州鎮安)
(鎮武永安忠義簡衝)曰延平(劍浦建福汀三州延平鎮劍州利州延平路無瘴煩)曰汀州
(臨江鄞江新羅臨汀郡汀州路淳不煩)曰邵武(昭武樵川邵武路山蹊險峻性狡刁滑微瘴簡)
曰漳州(漳浦清漳州路地險民悍盜賊出沒難治)州一曰福寧(温麻長溪連江福寧)
(縣海盜出沒五十里)
處置
福建僻在南服昔稱沃壤頃緣島倭入犯山寇内訌
地方荼毒極矣大抵興泉漳以海為襟民習獷悍而
月港海滄詔安漳浦同安福清等縣則為溟渤要害
延邵汀以山為枕民多負固而上猶永定大田永安
松溪光澤等縣則為逋逃淵藪福寧居通省上游八
閩喉舌南粤係廣閩交界倭寇巢穴地勢民情尤難
控制且閩中地狹民貧殘傷之餘錢糧無措窺伺者
未已兵食之計不可緩也反側者未安綏靖之方不
可後也端本澄源補偏捄弊全賴有司而風勵激勸
則又繫乎撫鎮諸大臣焉
八閩形勝
福建僻阻海濱危關簇嶺於浙江江西廣東俱盤陟
而出諸水悉注省下建延邵汀為上四府據上流福
興泉漳為下四府瀕海設都司十一衛於下所以防
海設行都司五衛一所於上所以關防海重於備倭
琉球次之而我民盜海者漳則為其關大則崇安之
分水關建寧之仙霞關次則光澤之山杉關分水由
江西上饒以越建寧仙霞由浙江江山以越建寧杉
關由建昌以越邵武防守要害有三航海為間地竒
兵之所乘也甌寧為險地兩浙之所窺也杉關為隘
地江右之所趨也海寇入閩其道有三崇安為隘道
正兵之所趨也光澤為險道偏師之所入也航海為
間道竒兵之所乘也山寇從入有二從汀州至者則
自將樂衝入延平流劫諸縣從潮惠至者則自詔安
趨入漳泉轉掠沿海
禁通海奸民
夫閩枕山襟海漁鹽稼穡之區而風物之會也制兵
則水陸營寨星列於腹邊制食則錢谷屯鹽羅制於
郡邑此其為備素預宜夫威德之施不可勝用也夫
何忠良之吏罕繼文武之政日頽峒丁島酋竝起肆
毒遂至驅不教之民以示之餌出有數之粟以委之
壑而兵食交困幾不可為矣况乎兵食相須非二策
也閩食之不足以客兵耗之耳果使主兵之練有成
則養兵之費有數食不求足而自足矣此萬世之利
而濟世之遠策也抑愚又有說焉島夷之入寇也月
港海滄之民嘯聚而附焉而諸峒不逞之徒又角起
而為之翼是與閩為敵者半閩人也如之何閩兵之
不弱以靡也頃者台臣有城邑建官之議不惟剪賊
之羽翼而且厚吾之藩籬是誠制治保邦之要也由
是以通沿海漁鹽之利以通諸蕃貿易之利逐末少
者譏而不征逐末多者征而有數則不惟島夷之患
可息而且軍需之利日興是又裕民足國之機也
福建海寇
廣東之地與閩相錯逋寇遞起竟有大創之者此豈
直廣患閩亦患之矣古者各君其國猶相救恤以畏
簡書况今一統之天下詎有漠然眡鄰境秦趙哉屢
奉明旨會剿特于南澳設重鎮以連兩省之聲援夫
寇辟則鹿也閩人掎之廣人觕之相與踣之有何不
克第詳廣海島嶼甚多故逋逃如搏景緩則鵰倉急
則告撫廣亦明知其詐而姑羈維之幸無大縱非直
我閩之師勢難越擊已也且自嘉隆來首難無慮數
十皆連艘數百横行廣海而犯閩烽火者一焉夫入
犯之衝首南澳次銅山次浯嶼次南日小埕烽火今
塞遊舟師鱗次相比非復曩時之比扼其上游則閩
海内地可無慮矣至于外島可略而言在漳曰南澳
在泉曰彭湖在興曰湄州在福曰海壇夫南澳有重
鎮矣海壇有遊兵矣湄州在目睫之間亦無所伏姦
矣脱有侵軼而竊據者其彭湖乎夫彭湖遠在海外
去泉州二千餘里其山迂迴有三十六嶼羅列如排
衙然内澳可容千艘又周遭平山為障止一隘口進
不得方舟令賊得先據所謂一人守險千人不能過
者也矧山水多礁風信不常吾之戰艦難久泊矣而
曰可以攻者否也往民居恃險為不軌乃徙而虚其
地今不可以民實之明矣若分兵以守則兵分者於
法為弱遠輸者於法為貧且絶島孤懸混芒萬影脱
輸不足而援後時是委軍以予敵也而曰可以守者
否也亦嘗測其水勢沈舟則不盡其深輸石則難扞
其急而曰可以塞者亦非也夫地利我與賊共者也
塞不可守不可攻又不可則將委之乎惟謹修内治
而已法曰佚能勞之飽能饑之賊之所資者糧食所
給者硝磺也惟峻接濟之防而敷陳整旅以需其至
則賊既失其所恃而海上軍事又絶不相聞雖舳艫
軋芴詎能為久頓謀哉以我之逸待賊之勞以我之
飽待賊之饑稍逼内地則或給接濟以掩擒或假漁
商而襲擊此營平致敵之術也法有不以兵勝而以
計困者此之謂也於戱接濟勾引患非一日矣漳民
航海商夷其本業也自先朝過禁遂致勾倭釀成禍
府邇者假充餉之名寓弭盜之術請開海禁意誠善
矣然亦以東南夷不為中國患故云不謂日本之狡
黠也窮寇無聊又安知不出於勾引計乎大抵閩廣
勢雖稍稍殊而通夷市海同骩法嗜利亦同廣禁而
閩弛則閩為逋藪閩禁而廣弛則廣為逋藪安南私
泊于閩蔡佛保流毒於廣其已事可鑒已夫蚊虻噆
膚手不期而搏其痛一也同舟而遇風波雖夷貉之
子同心而共濟者其患一也謂宜齊禁周防協和并
力何憂乎姦氓何畏乎逋寇哉
廣西圖敘
廣西古百粤地當嶺南右偏三江(府江左江右江)襟帶提封
甚廣然内給藩封外困邊圉而風壤氣習又視廣東
特異如府江綿亘八百里則已半為苗夷所有阻兵
江道肆為寇竊不但古田茘浦數縣(俱桂林府屬)苦其蠶
食而已潯州則大藤峽跨在黔欝二江(俱在潯州境内)之間
諸蠻巢穴在焉剽剠四出急則投竄雖有上隆州(回寧)
(府屬)五屯所(在梧州府藤縣境内)扼其咽吭不足制也若興安(桂林)
(府屬縣)西延六州(在興安境内)與武岡州(湖廣屬州)陽㟠接壤猺
實據之是為桂林北境之患柳(柳州)慶(慶遠)以西則八寨
(在柳州境内)號為盜區洛容懷遠(俱柳州屬縣)竝罹慘毒而賓
州(柳州府屬)其襟喉矣然右江一帶惟岑氏(今思恩田寧泗城各土官俱是)
最強思(思恩)田(田寧)既已殘破則泗城州猶嬰樊之虎計
非削弱不可也且南寧控遏兩江坐躡交趾(自南寧太平西)
(南入約十餘程)桂筦保障或者其在是乎
沿革
古百粤地漢領於荆交二州刺史唐以其地隸嶺南
道後分為嶺南西道廣德初置桂管都防禦觀察等
使宋屬廣南西路置經略安撫司以靖江守臣兼領
又置提點刑獄司治象州元置廣西兩江道宣慰司
及嶺南廣西道肅政廉訪司于靖江俱隸湖廣行省
至正末治于靜江置廣西等處行中書省本朝置廣
西等處承宣布政使司都指揮使司提刑按察司並
治于桂林云
廣西等處承宣布政使司治桂林左右布政使二左
右參政三(管糧一桂平一蒼梧一)左右參議二(柳州一潯州一)領府十
有一内羈縻四屬州四十有六内羈縻三十三縣五
十有七内羈縻四長官司三總為里一千一百八十
三里半戶一十八萬六千九十口一百五萬四千七
百六十七夏秋土税共米麥四十三萬一千三百五
十九石鈔一百四錠
廣西都指揮使司(隸右軍都督府)都指揮三内掌印一僉書
二領衛十(屬所五十五)守禦千戶所二十有一儀衛司一
本都司所屬馬步官軍一萬二百餘員名
提刑按察司按察使一副使五(清軍一提學一分巡二府江一)僉事
四(分巡四)分道四(桂平蒼梧左江右江)
欽差總督都御史一(駐梧州)鎮守太監一平蠻將軍
總兵一(駐梧州同廣東)
欽差副總兵一(駐桂林)
巡按監察御史一或清軍一(俱駐桂林)
王府一靖江府(高祖從孫封桂林一千石護衛一)
廣西各府州縣煩簡
桂林府其名秦桂林吳始安唐為八桂靖江(煩瘠)其屬
州一縣九附郭臨桂(一百二十里無瘴煩)外興安(二十里簡)靈川(五十)
(里煩無瘴)陽朔(十三里窄貧簡)永福(十二里簡瘴)義寧(十三里猺賊多簡)古田
(十里簡)理定(五里煩淳)全州(八十九里煩)屬灌陽(八里僻簡)永寧州
其形勝五嶺之表兩越之郊被帶江山西南會府其
俗習尚同中國氣候同江浙雨寒晴熱無分冬夏禮
重檳榔以為恭先士知經民簡訟
柳州府其名陳象郡唐龍城(煩冲)其屬州二縣十附郭
馬平(七里民少猺多)外洛容(五里猺瘴)羅城(五十里簡瘴)柳城(十二里冲)懷
遠(九里)融(七十里)來賓(九里)象州(十四里簡猺多)屬武宜(八里雜猺)賓州
(十五里地饒民庶冲)屬遷江(二里猺冲)上林(八里僻)其形勝跨三邑之
封當牂牁龍江之沿越駱都會其俗民無富藏工無
巧藝地無桑柘不事蠶織架板樓居下頓牛畜
慶遠府其名唐龍水宜陽(簡)其屬州二縣六附郭宜
山(三十七里僻邊猺)外天河(十八里瘴簡)思恩(二十一里猺瘴)河池(十八里簡)
新城(一里猺瘴)南舟州(二十九里瘴)屬茘波(十六里猺瘴)東蘭州(十二)
(里瘴)那地(二里)永定長官(六里)其形勝控扼夷蠻嶺南要害
其俗民性輕悍人風獷悍
平樂府其名唐昭潭(多猺簡)其屬州一縣六附郭平樂
(六里僻多瘴)外恭城(一百里瘴少猺多)富川(二里簡瘴少)賀(六里雜蠻簡)茘
浦(三里猺多瘴重)修仁(二里猺多瘴重)永安州(五里猺多瘴重)其形勝清湘
九疑犬牙相入灘瀧三百六十至昭而中分其俗茅
茨竹戶峒民聲音不同
梧州府其名蒼梧(煩冲瘴輕)其屬州一縣九附郭蒼梧(三十)
(三里猺少煩冲)外藤(四十四里)容(十一里僻瘴)岑溪(七里半僻瘴)懷集(四里簡瘴)
欝林州(四十二里簡僻瘴輕)屬博白(三十三里簡瘴少)北流(二十里僻猺)陸
川(十五里簡瘴)興業(七里猺)其形勝百粤五嶺之中九疑之
盛唇齒湖湘襟喉五羊其俗夷多夏少鼻飲跣行剛
悍輕主食府手博
潯州府其名梁桂平唐潯江(瘴少簡)其屬州一縣三附
郭桂平(二十四里簡冲)外平南(三十六里)貴(三十六里冲瘴少)武靖州(十二)
(里煩冲)其形勝南北限以二江都嶠勾漏為鄰江山氣
象之秀其俗推髻箕踞近習禮義力耕不事蠶絲
南寧府其名晉普晉唐朗寧宋永寧(多買賣冲)其屬州四
縣四附郭宣化(五十二里猺少民多)外武緣(十五里猺瘴冲)隆安(十里)横
州(十五里猺少冲)屬永淳(七里冲簡)上思州(三里)歸州(一里)果化州(一里)
其形勝内制廣源外控交趾南瀕海徼西接溪峒其
俗輕悍尚勇雞卜重鬼
太平府其名古麗江其屬州十五縣四太平州(四里)恩
城(二里貢馬)安平州(五里貢馬)養利州(二里)萬承州(二里貢馬)左州(四里)
(流)全茗州(一里貢馬)鎮遠州(一里貢馬)思同州(四里貢馬)茗盈州(一里)
(貢馬)龍英州(二里貢馬)結安州(一里貢馬)結倫州(一里貢馬)都結州(一里)
(貢馬)上下凍州(一里貢馬)崇善縣(流二里簡瘴)羅陽縣(一里貢馬)陀陵
縣(四里貢馬)永康縣(流一里)其形勝山圍川遶壤連交趾其
俗五寨溪峒習尚與民異聲音衣冠飲食不同一言
不順父子相讎
田州府其名古田陽其屬州四縣一隆州(四里)恩城州
(六里)歸德州(一里)果化州(一里)上林縣(一里)其形勝山平地曠
其俗地接交趾禮義粗疎惟耕織與中州同
思恩軍民府古百粤地漢屬交趾郡唐置思恩州(二十)
(里)舊縣一近革其形勝山屹乎前水遶其後其俗猺
獞雜處不事詩書本朝建學粗知禮義
思明府其地古百粤其屬州六近止四(貢馬解毒藥)思明
州(一里貢馬)上石西州(流一里)下石西州(一里貢馬)忠州(一里貢馬)祿
州(永平永順近入南安)西平(永平近沒入南安)縣一憑祥(憑祥洞憑祥鎮)其形
勝石山卓立江水迴繞其俗蓬頭跣足畏官法無醫
藥假貸刻竹比指為契
鎮安府古百粤地所屬二十八峒(編戶二里貢馬有瘴)其形勝
雷高據左馬鞍翼右其俗性梗情疎㛰姻牛酒為聘
泗城州其地古百粤(二里)其屬縣一程縣(一里)其形勝迎
暉聳竒餞𤾉拔秀其俗喪葬男女歌唱國朝漸習禮
法
利州古百粤地漢屬交趾郡(二十五里貢馬)其形勝濛涊東
注阪作南流其俗異居各爨婚喪謳歌娛樂
奉議州古百粤地(流貢馬)其形勝石門峙于東南右江
環其西北其俗耕種紡績謳歌娛樂
向武州古百粤地(七里貢馬)其屬縣一富勞(二里)其形勝塘
賓龍迴坡州虎據其俗不事醫藥
都康州古百粤地(二里貢馬)其形勝東接龍英西抵鎮安
其俗儀文多異中州
龍州(十里)古百粤地(五里貢馬)其形勝控南交屏中原地在
極邊其俗重盟誓
江州(二里)古百粤地(二里貢馬)其屬縣一羅白(一里土知)
思陵州古百粤地(二里貢馬近交趾不調)
憑祥州(二里近交趾不調貢馬)
歸順州(四峒二十六村貢馬)
上林長官司古百粤地(十里六甲)
安隆長官司古百粤地其形勝峰聳水環其俗趁食
為生男女混婚姻早
廣西承宣布政使司領府十一曰桂林(始安姑建國建陵八桂靜)
(江軍瘠煩)曰平樂(始安昭州多猺簡)曰梧州(蒼梧郡廣信交州成州封州煩衝)曰
南寧(晉興宣化南晉朗寧永寧多買賣衝)曰潯州(桂平潯江布山簡)曰大平(麗江)
(武寨猺瘴衝)曰柳州(馬平龍州南昆龍江龍城州象郡煩衝)曰慶遠(龍水宜陽宜州)
(慶遠軍簡)曰思明(明江知土土官衙門瘴舊領州八近止四)曰思恩(古邕州舊治橋利裁)
(近徙荒田知土近改流瘴三十里舊縣一近革)曰鎮安(古凍百粤二里所屬二十八知土流洞瘴)
州十曰江(江陽知土領縣一三里)曰泗城(古墈知土二里領縣一)曰奉議
(舊來安奉議衛知土近改流)曰向武(舊向武所七里領縣一知土)曰思陵(淰削二里)
(知土兵近交趾不調)曰利(陵麗莊知十一里分二十五里)曰龍(龍江元屬戶府知土五里)曰
都康(&KR0034;爐知土二里)曰憑祥(坡幹知土二里兵近交趾不調)曰歸順(順江斷城綠計)
(四峒稔朗二十六村知土)都司二曰遷江(思唐州武即郡古黨峒八寨相連屯堡二十二)
(五里)曰五屯(蒙州西南甌北大藤峽風門拂子巢撞兵一千)廣西舊領府治十
二(考内曰田州府今降為州屬鎮安其所屬縣為上思為歸德為果化改屬南寧府處置)
處置
嶺南右偏幅員甚廣國初以桂林為省會肇建靖藩
于時編氓稀少招猺墾荒歲久蔓延田土半為侵占
糧額日減宗人日繁祿糧軍餉支給不敷昔惟府
江五百餘里夷獠阻灘為患潯州大藤等峽諸蠻巢
穴其間興安西延六峒與武岡接壤為猺盤據又柳
慶以西八寨者稱盜藪耳今則株連純貫在在有之
如古田洛容茘浦思恩懷遠等縣為其蠶食將無民
矣是以官多降調惟事株求以致土官驕横民散猺
盛越城劫庫戕害方面豈一朝一夕之故哉故邊方
之官非才不足以戢亂非守不足以服人非久任不
足以諳土俗而識物情斯乃謀國者任臣之貴也
賦用兩難
今海内稱瘠土當多事者則孰過粤西哉巖壑交錯
水脉不生無可耕之地也谷箐孤險雞犬不聞無可
耕之民也為郡者九不足當東南一二大郡也為邑
者七十有七不足當東南一二大邑也為土州為土
縣為土司者環四面以居公租不入法令不行一有
事且嗷嗷望我以濟也是執事之所謂賦之必不可
加者也萬山盤錯道路孤遠三江夾出舟楫艱難今
日報劫路則道路塞明日報劫江則舟楫阻某處議
鵰剿某處議夾剿日所需於軍餉者紛如也某州告
饑且云將盡出為盜某縣告饑且云將坐以待斃搜
之民間無可貸搜之倉庫無可發日所請於公帑者
繹如也此執事之所謂用之必不可不足者也賦必
不可加而又不可不加用必不可不足而又不能足
為粤西籌者自古難之矣
廣西猺獞
粤西猺獞居萬山之中當三江之險深箐絶壑人跡
有所不通也古木懸崖日月有所不照也層岡疊阜
莫知其涯際也荒村遠落莫窮其終始也種類莫可
識别巢穴莫可跟尋其所以為宫室者則巖巔也其
所以相往來者則狼虎也其所以代耒耜者則鋒鏑
也殆天驕之若犬羊豺狼然莫可以人理化也粤之
西則有曰木藤曰八寨曰連城曰六十三山曰七山
等巢諸若此類莫可枚舉也粤之東則有曰羅旁曰
王母曰雲稍曰母雞等巢諸若此類莫可枚舉也濱
于江者擾及舟楫濱于路者擾及行旅民財被劫虜
且及公賦林落被剽掠且及城邑如是而猶曰兵不
祥器也而吾諱言之是居者無以為居將棄編氓也
行者無以為行將棄商賈也公賦無以為公賦將一
不賦也城邑無以為城邑將棄城邑也此必不可者
也其動大衆者不得不動也其興大役者不得不役
也調兵幾十萬不得計其擾也費糧幾十萬不得計
其費也何者誠計其大也誠不得不為士民請命也
大兵一動風聲輒露其濱江濱路探知内地消息者
寧無有潛避遠匿脱然於鋒鏑之外者耶其深山絶
澗耕山而食結茅而居不識内地言語不通者寧無
有莫知禍端駢首於鋒鏑之下者耶其所報功級者
果皆慣盜劇惡耶其所報俘獻者果皆寇賊種類耶
同生天地同稟血巢使其蠢然無知莫知所謂而受
俘獲罹刀鋸也此又仁人之所酸而天地日月之恩
有所不及也然則兵者將諱言之耶將樂言之耶往
歲督府重臣因粤東羅旁諸巢為地方害且數十年
動衆二十萬一舉殱之兵威所震山谷為空計所得
功級俘獻即萬萬勿計也乃西之六十三山等處逼
近羅旁畏威悔罪哀告求生編里輸差盡從撫處一
時東西兩山竝稱寧靖說者謂當時收兵太早經略
事宜尚未停妥逃匿餘黨尚未搜捕乃不踰年舊日
餘孽呼攜潛出盤據舊巢劫掠水陸攻擾所城謂其
藏匿者在六十三山等巢然無實跡可考也謂其糾
合者為六十三山等獞然無蹤跡可據也即日將東
西夾剿滅此朝食而西之糧餉稱乏八寨濱近之民
又數數請兵將從撫耶將從剿耶較之八寨將孰先
耶將孰後耶此執事者之所以私憂而過計之也竊
以為撫剿有定議而恩信不可失也兵糧有定處而
騷擾所當禁也行師有紀律而玉石所當辨也善後
有長策而犬羊不可無主也地方有緩急而機宜不
可失也此今日為粤西籌者誠無以過之也夫曰撫
剿有定論而恩信不可失者何也蓋六十三山連城
等山與羅旁相去不遠其所藏匿其所糾合誠不知
其有無夾剿之師欲杜禍根收全功誠不可已也然
昔之受招安當編差者尚未有叛逆顯迹也一旦使
之一槩受鋒鏑何以示往日之恩信開後日之悔悟
也大兵一出願察其素受招處者許立旗插牌以保
其生其怙惡不悛素未招撫者必誅無赦則畏威感
恩忠信行于蠻貊矣此以剿行撫之道也夫曰兵糧
有定處而騷擾所當禁者何也蓋粤西司庫所入不
支所出興師十萬支糧三月欲取辨粤西難矣兩廣
用兵調粤西之兵食粤東之糧舊有定額無議也但
近日右江一帶饑歉特甚狼兵一調勢必騷動窮山
空谷乘時將起而為盜請出公帑之積預買糧食分
布大兵所過州縣以備行糧饑荒處所大加賑恤以
安反側兵一出境一切糧食取濟粤東則閭里安戢
民得安生糧餉有藉不至告乏此動衆安民之道也
夫曰行師有紀律而玉石所當别者何也蓋東西猺
獞其相濱大江州邑浪人糾合出沒作賊焚燒劫殺
無歲無之誠不可不誅乃其在遠地與華人絶不相
聞一槩取而殺戮俘獲之以為功無乃傷天地之和
虧好生之德也今之用兵誠不以殺戮為功而以安
集為功不以俘獲為功而以制馭為功使兇惡醜類
無所逃於天罰乃無辜羣生得保全於太和之世豈
不恩威竝著哉此則神武不殺之道也夫曰善後有
長策而犬羊不可無主者何也蓋夷性獷悍難馴而
惟自服其主今守内疆土與夷為界者不知幾千萬
里也獨有土官者制服為易而其莫相君長自相種
類者則摽掠出沒莫可制也大功既成請以猺獞所
居之山川畫地分區擇其衆所推服者令其招出遺
黨分地以居官給以名色不徵其租税行之三年地
方無事立為土司等官令其約束地方聽調徵發仍
增置哨堡廣添兵卒則地方永永無虞也此以夷治
夷之道也夫曰地方有緩急而機且不可失者何也
蓋六十三山等山當粤西之一隅乃八寨患在腹心
士民數數請兵緩急之辨亦既較然矣顧一省所急
者在八寨兩省所急者在夾剿欲獨舉之則不可欲
兼舉之則不能願且置八寨於不論兵威一振八寨
諸獞果能悔罪輸誠分土立官自同齊民豈不能略
其既往許其將來如其怙罪不悛為害地方則乘此
餘威以殱滅之特摧朽也此則酌量緩急之道也嗚
呼兵者豈得已哉
廣西沿革
桂林為郡當春秋戰國之時皆楚之南裔秦屬長沙
郡漢武帝滅趙建德以其地置象郡皆蒼梧欝林之
境非今桂林也元鼎六年析長沙西境置零陵郡建
國遂名始安皆屬荆州建安十四年蜀劉備詣權求
都督荆州權借之後吳蜀爭零桂長沙三郡遂分荆
州以湘水為界長沙江夏桂陽以東屬權南郡零陵
武陵以西屬備二十四年關侯死乃為吳所有甘露
初吳分零陵南部置始安郡隸荆州後孫休為交州
為廣州今桂林亦屬荆州太康二年置廣湘荆三州
今桂林屬廣州統始安郡南宋永初二年置湘越交
四州屬湘州統始建國南齊復改始建國為始安郡
梁天監六年置桂州于蒼梧欝林之境大同六年移
治于今臨桂陳因之隋平陳置總管府煬帝初廢府
復置始安郡唐武德四年為桂州領始安郡十一縣
玄宗至德間改始安郡曰建陵昭宗光化陞静江軍
節度使五代自唐昭宗乾祐二年至後周廣順元年
辛亥凡五十七年皆為楚王馬氏所據自壬子至宋
太宗開寶四年辛未凡二十年皆為南漢劉氏所據
大觀中陞為帥府領廣南西路兵馬鈐轄兼本路經
略安撫使紹興三年以高宗初潛陞為静江府元改
為静江路本朝改為廣西道桂林府領州一曰全州
領縣八曰臨桂附郭上靈川興安灌陽下陽朔永福
義寧古田成化初年古田沒於獞蠻
廣西山川
桂林正禹貢要荒之服所謂荆楚之南百粤之西衡
山之陽蒼梧之野九疑之塞皆是也五嶺西止於越
嶠嶠去興安五十里去靈川九十里矣秦伐南越運
道皆由於此非陸梁地也山自岷山之脉一支為衡
山者從南而分東西一度大庾一度桂嶺水自九疑
五入洞庭四落南海者皆出越嶠之東南域内靈之
三源皆三山為主分其一海陽别為湘灕出於靈江
口者人知之熟矣酈道元云湘灕之間謂之始安嶠
自嶠之陽南流注灕名曰始安水又南與潙水合出
西北邵陵縣界邵陵乃武崗新寧之境也有夫夷川
源出廣西全州北至邵陽會澬水蓋西延之山有岩
如海陽然水分東西背流而别西北去新寧歴寶慶
新化至於益陽會濱水入湘江達於洞庭東南為黃
陌江為六洞江合灕江達於南海同為潙水之源此
則世所未講者也又興靈之界有陽高山東南發源
為川江為小融江南為路江出為北偃下連南偃逕
邑之東南小融出邑北二十五里與灕潙二水合故
曰大融水經引漢書曰灕津者此際也大融而下歴
千秋峽風水相搏如銀故曰銀江銀江而下有淦江
出興安嚴關從南而東會灕江之東南二里淦江而
下有甘棠江自小融分為東西帶融歴龍岩合甘棠
出白石湫同為灕江會桂郡之東南世傳湘灕一竅
不知三源七派合助上流中有淦棠二水及堯山之
三百源支分派落復歸於桂故自白石而下深潭廣
浸與湘江埒然禹導九江澬湘二水與焉其源出海
陽西延者世未之及蓋導其流便之疏而山水之源
入蠻服者所不暇究蓋王者不治夷狄之意非言不
事於攻取也不為治其井邑溝洫而亦不責其賦税
貢貨蓋勢有所不能盡焉者然匹夫匹婦得所之心
而聖人亦未嘗忘焉至秦始皇其志與古人異窮兵
黷武盡天下之利以為已有慕越之珍竒異物乃命
史禄鑿渠僅十餘里而舟楫之利遂薄南海豈惟楚
越之民獨賴焉是歲丁亥自臨洮至遼東同築長城
逮今足為藩障均可謂無聖人之心而有聖人之澤
者矣何也始則厲民終則歸利于民非澤乎然天下
後世頌神禹之功而不追祖龍之澤者原其心故也
廣西風俗
自唐宋時頗多不美如民之貧者歸罪墳墓不吉掘
棺栖寄他處名曰出祖生子不舉溺之於水名淹兒
臨喪破家供佛盛饌待客名曰齋筵病不延醫殺牛
賽鬼名曰毛藥民多出外他人略賣其妻曰捲伴(見嶺)
(表異錄及張南軒静江諭俗文)本朝德化所敷文風益振舊所汚染
日以維新凡冠婚喪祭漸遵文公家禮城市士民亦
多丕變惟窮鄉下邑家以巫邪而敗婚以歌唱而成
蓋猶有之可見因襲之弊久矣久則難變也
廣西人文
夷獠雜居古為藩服文物普徧今類中州蓋由張栻
吕祖謙之道化被於桂范祖禹鄒浩之正氣行乎昭
(今平樂)柳宗元之文聲著乎柳馮京黃庭堅之德譽動
乎宜(今慶遠)二陳(陳欽陳元)三士(士賜士燮士壹)之經學啓乎梧谷
永之恩信陸續之儒業播乎潯(古欝林)馬援之約束布
於邕(今南寧)蹈義泳仁月異而歲不同甚至交趾之界
猺獠之居棄弄服而襲冠裳挾詩書而延儒紳太平
諸府材賢漸出由是觀之革俗由政為政在人不可
誣也
廣西調攝
調攝之方缺而後瘴癘行邪巫之術盛而後醫藥廢
李璆瘴瘧論曰嶺南炎方土薄故陽燠之氣常灌瀕
海地卑故隂濕之氣常盛此寒熱之病所由作也病
者多上熱下寒既覺胷中虚煩鬱悶便自以為有熱
而醫又多用麻黃金沸草散青龍湯等藥發表得病
之因正以陽氣不固每寒發熱則身必大汗又復投
以發表藥則旋踵受斃甚者又以胷中痞悶因轉下
痢病人下體既冷得轉痢藥十無一生是瘴癘未必
遽能害人皆醫殺之也予紹興間寓蒼梧見北客與
士人感瘴不幸者不可勝數予詢其所服藥率用麻
黃柴胡鱉甲及白虎湯等藥其年予染瘴病特甚繼
而全家卧病悉用温中固下升降隂陽正氣藥及炙
中脘氣海三里治十愈十不損一人
議清理田賦
粤西豪右踰制或不下他藩而豀峒土酋或蠶食齊
民之業莫敢誰何或田稍犬牙其中輒以此輩為解
而避租賦此清理視他藩尤難之難也初額田九萬
六千三百有竒後失額一萬八千有竒今竣事田九
萬六千五百有竒税糧稱是蓋粤西之履畝屢矣皆
奪於羣議迄無成功至是始復額有羨但猺獞有生
熟二種今熟者已願就田賦而齒編氓亦宜與之輕
科而重禁里魁毋得苛求使之安堵其生猺獞每不
利於熟者之來歸而為我用或行煽誘或肆讎殺或
指其田為彼田而羣起與争則為設兵防禁其出沒
重則兵之如是足矣不必求諸化之外也土酋在上
世止責其悍衛藉其兵力故田無畝而聽其自輸糧
為額今在左江者頗輸租而在右江者漸積逋負故
督責宜加焉其有怙強而奪民田或受民詭託以滋
隠避第按籍而清之重則罪及其酋必不能捍吾法
矣
桂林名稱
桂故荆屬本南楚之境為郡為國皆以始安名與秦
所置桂林雖土壤相接然楚自楚越自越名稱戶分
著在前史不可營亂失自唐起如通典風土志諸書
本唐人所撰略不披圖按求故地遂一切曰桂秦與
魏晉桂林郡縣幾淪滅矣所以失者蓋因梁置桂州
刺史於始安刺史雖可假桂而置始安顧可循桂而
并沒其稱耶
圖書編卷四十
