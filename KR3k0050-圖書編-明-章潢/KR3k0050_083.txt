圖書編卷八十三
明章潢撰
本朝建官凖法虞周雖專領兼析微有不同而規模品
式大抵相為損益故權殺於漢員省於唐而禄凉於宋
即有驕凌旋罹陳臬豈無冗濫亦復汰除文武夾維内
外交應建官之制莫善矣雖文法牽制因循蒙蔽者日
多也然嘗考周官三公論道經邦爕理隂陽三孤貳公
弘化寅亮天地豈虚語哉惟上有賢宰相輔弼聖天子
相與推賢經國不外乎文以撫衆武以威敵也文慎冢
宰之任武慎本兵之任而又重乎臺諫之稱此固根本
之論也然文職初選不宜駁雜資級不宜大限舉薦考
察不宜徇私小官之禄不宜减折至於軍官原非殊勲
承襲即宜降等有罪即宜削蔭起送比試不可止應虚
文首級論功不可徇情以凖其予奪如此則昔人所謂
文官不愛錢武官不畏死何憂天下不太平也
國朝官司職掌
國家奄有華夷政令多矣特設九卿以職掌之由今
言之吏部掌天下官吏選授勲封考課矣戶部掌天
下戶口田糧矣禮部掌天下禮儀祭祀宴享貢舉矣
兵部掌天下軍衛武官選授矣刑部掌天下刑名徒
隸勾覆關禁矣工部掌天下百工山澤矣都察院掌
紏劾百司辯明冤枉提督各道矣通政司掌出納帝
命通達下情關防奏報矣大理寺掌審錄刑名照駁
推清不陷無辜矣猶未也於是各率其屬吏部則班
秩品命封爵勲級考課各掌矣戶部則民度金倉四
科各掌矣禮部則儀式享祭天文漏刻卜筮醫藥牲
豆酒膳諸番朝貢各掌矣兵部則武官勲禄品命比
圖城隍鎮戍烽堠輿輦車乘傳驛廐牧各掌矣刑部
則憲北司門都官四科各掌矣工部則經營興造衆
務虞衡山澤時禁採捕暨天下陂池川凟屯田各掌
矣都察院則分屬各道外按諸司内聯府部各掌矣
通政司共掌於一堂而大理寺各掌於二寺矣夫由
前則九卿分職綱既舉矣由後則各率其屬目既張
矣猶未也於是玉牒譜系宗人府掌之制誥史文翰
林院掌之謄填書寫中書科掌之寳璽符牌尚寳司
掌之參駁紏劾六科掌之大常寺以掌每歲祭祀詹
事府以掌侍從東宫光禄寺以掌羞宴鴻爐寺以掌
儀贊國子監以掌教化欽天監以掌占筭太醫院以
掌診合大僕寺以掌牧馬應天府以掌親民行人司
以掌出使猶未也於是有中軍等五府與九卿並設
有錦衣等諸衛與五府分列外則布政司掌郡縣吏
治以聽六部按察司掌郡縣刑名以聽都察院都司
掌衛所軍政以聽五府御史時巡按治於外臺諫各
以所聞公是公非於内是綱領益明條目益備矣至
於提綱挈目則惟帝庭總攬焉如五星二十八宿燦
然順軌以成歲功也然後如犬牙相制之中建輔車
相倚之策於周官法度之間寓關睢麟趾之意也
皇明百官述
公侯伯凡三等以封功臣及外戚皆有流有世並給
鐡券高廣凡五等號凡三等佐高皇定天下曰開國
輔運推誠佐成祖曰奉天靖難推誠餘曰奉天翊運
推誠其武臣也曰宣力功臣文臣曰守正文臣歲禄
視功有差已封而又有功者仍爵或進爵加禄其贒
也充京營總督五軍都督府掌印僉書守備留都出
充總兵官鎮守否食其禄其襲替徵劵誥論功過覈適
孽幼而嗣者學於國子監有過革冠服學於國子監
坐罪奪禄重奪文爵職吳元年選郡縣官三百三十四人
賞綺布道理費及其父母妻子有差著為令曰以養
汝廉奉公無漁民也洪武元年詔中書省自今除府
州縣官賜銀十兩布六疋徵天下賢才為守令厚賜
而遣之二年上幸後苑見巢鵲卵翼嘆曰誰無母子
令羣臣親老得歸養是年賜朝臣袍帶賜廉吏嵩縣
劉典史布帛擇文儒情性清潔者充學官賜文武官
朝服公服又賜冬衣四年中書省上府州縣一千二
百三十九凡官五千四百八十八人令官吏犯贓者
勿赦六年令京官三十月一考考陞一等外官三歲
一考考陞一階勅按察司舉察有司官七年汰北方
府州縣官三百八人增公侯伯都督丞相御史大夫
等官禄有差八年增尚書行省參政公田禄各百十
年制賜百官公田租充禄俸初給典史俸有差是年
併省州縣十一年命考績殿最分三等稱職無過為
上賜坐宴有過稱職中宴而不坐有過不職下不預
宴叙立於門宴者出然後退廣西布政使臧哲母憂
去賜米鈔令喪去官並有賜十二年著令給丁憂官
俸有差十三年置判禄司頒臣戒錄上既誅胡丞相
命儒臣纂歷代侯王宗戚文武宦官悖逆不道者凡二
百十二人為是錄云詔復京官家勅守令恤民十四
年詔有司遣替閑釋放官赴京叙用定考覈殿最法
禁有司差遣學官十五年賜六部尚書馬十六年廣
東布政司請慶賀班秩上曰禮行於藩司班以秩叙
十七年吏部尚書俞熂上更定一員資格申薦冒濫考
課失實之禁熂上考績法者為令令方面勿侵郡縣
之職十九年選應天諸府冨民子弟補吏凡千四百
人二十年選南方學官有學行者教北方二十四年
賜有司方面官馬諭兵部試尚書茹瑺曰布按二司
官方面重臣府州縣官民之師帥跨驢出入非所以
示民或假馬部民因被浸潤不能舉職甚乖治體其
官市馬司二十匹府半之州縣又半之馬一率十斤
食之歲一更定儒學訓導位雜職上二十五年頒醒
貪簡要錄上以中外文武百司職名沿革品秩崇卑
勲階陞轉俸禄損益歴年屢更無以示成憲於後世
命侍臣重定其制頒天下二十六年頒諸司職掌定
學官考課法初命儒學訓導冠帶上名吏部附選貼
黃頒世臣總錄二十八年頒祖訓條章勅禮部有言
改祖法者以奸臣論無赦是年罷百官朝參賜食二
十九年始定外官三年一朝覲三十年頒為政要錄
三十一年定吏員出身資格建文中更官制文皇盡
復故惟存大理寺仁宗即位之歲命吏兵二部尚書
蹇義李慶書都布按三司者官姓名履歴於武英殿
西序曰皇考尚書中外官姓名於武英殿南廊便覽
觀也宣德五年五月令追奪贓官誥勅七年大學士
張瑛乞增南北兩京七品以下官俸正綂元年副都
御史吳訥言洪武間京官俸全支後因營造减省遂
為例近來小官多不能贍如廣西道御史劉隼由進
士授官月支俸米一石五斗不能養其母妻子女貸
同道御史王裕等刑部主事廖謨等俸米三十餘石
去年病死竟負無還乞下廷議增俸國初皂隸力役
當是時百官俸全支已乃折鈔鈔法不行小臣不能
給遂有柴薪之名徵其銀月一兩宣德中都御史顧
佐以柴薪事被訐上問楊士竒對曰京官月俸一石
薪炭馬芻咸資皂隸遣半取直籍其用彼得歸耕人
情為便京官皆然臣亦然遂為例巡撫官者永樂開
設於要害處洪熙宣德初年添設漸多用都御史侍
郎通政卿丞景泰中悉用都御史參贊軍務者始於
洪熙元年以武臣疎於文墨選方面官於各總兵處
整理文書商確機密遂名參贊謀軍務總督邊儲景
泰中大同參政丹陽沈固宣府參政崑山劉璉山東
參議會稽周頥廣西副使劉清輩又以郎中給事中
稱參贊軍務也景泰元年御史張子初等言洪武永
樂間方面郡守缺聽吏部推訪内外官賢能而又久
於其任者補授御史有缺從吏部於進士監生中選
用宣德中始有會官舉保之例行之既久奔競成風
所舉非人况御史若從大臣舉保得任大臣有過彼
必鉗口卷舌而不言大臣有囑彼必俯首帖耳以聽
命願停舉保新例而復洪武永樂之舊制下禮部會
議僉曰御史言是制曰可御史練綱亦以為言三年
冬吏部尚書王直何文淵言洪武永樂間銓選專隸
吏部宣德正綂以來始令大臣舉保景泰初御史陳
綱等言保官徇私廷議奏允仍歸吏部今綱等又言
吏部選授私舛請復行保舉臣等謹議上繼今方面
府正員缺吏部具奏移文各該保官大臣書所保姓
名材行歴官緣由奏下部銓制曰朕期方面郡守得
人共安養人民令大臣舉保吏部推選已乃彼此相
蒙官不得人民其奈何今後惟布政使按察使缺令
三品上官會保餘還吏部訪求未幾吏部都給事中
林聰復以為言著為令四年御史左鼎言國初建官
有常近年因事添設甚至一部有兩尚書而為侍郎
者倍於原額為都御史者率以數十計在外添設撫
民𬋩屯等官如河南參議二員今則添而為四僉事
三員今則增而為七若夫巡撫鎮守之官則尤可言
者方岳各司十餘人不為少矣每歲又差御史巡視
立法可謂詳矣不擇方面以責成不選御史以督察
乃復設官以巡撫鎮守今之巡撫鎮守往往多出於
方面御史則今之方面御史蓋亦他日之巡撫鎮守
也豈有為方面御史則合衆人之長而不足於巡撫
鎮守則任一人之智而有餘耶乞將内外官凡非洪
武之舊者參酌裁罷庶民力可紓國用可省委任專
而事功可立七年春令吏員冠帶引入内府會官考
試成化中太監張敏死姪大常寺丞苖傾貲獻上乞
侍郎上曰苖本由承差若侍郎六部執政不可授授
南京三品左右急持官制請上竟得南京通政使是
時四方白丁錢虜商販技藝卑職之流以及士夫子
弟率夤緣近官侍内臣進獻珍玩輙得賜太常寺少
卿通政寺丞郎署中書司務序班不復由吏部謂之
𫝊奉官至于閣老之子若孫甫髫齡已授中書冠帶
牙牌支俸給隸但不署事朝參大抵多出於梁方之
門弘治間馬文升言京官額一千二百餘人今傳奉
官八百餘人内實支薪俸者九十一人冗官莫甚於
今日請因災汰罷正德間亦有附權倖得文階者嘉
靖初盡革諸傳陞乞陞官嘉靖八年又裁冗官二千
員近日南京六部正貳卿往往停推土水之役起匠
人而官至九卿者諸富人貴游于猾吏竄名營建籍
中得官者不啻幾千人
嘗讀胡氏管見曰後世之治不及古者人君之取士
用人任官不師先王也取士莫善於鄉舉里選莫不
善於程其詞章也用人莫善於因人任職莫不善於
用人非其所長也任官莫善用於久居不徙莫不善
於轉易無方也莫善焉者古皆行之莫不善焉者後
世皆蹈之廉恥道喪愚不肖居人上為斯民病豈有
量哉必也略法先王盡蠲宿弊明君賢相斷而行之
其庶幾乎徧得賢才森布中外致君堯舜而措俗成
康乎杜氏通典曰凡為國之本資乎人材人之利害
係乎官政欲求其理在久其任欲求其任在少等級
欲少等級在精選擇欲精選擇在减貢舉名目俾士
寡而農工商衆始可以省吏員可以安黎庶矣誠宜
斟酌理亂詳覽古今推伏至公矯正前失或許辟召
或令薦延舉有臧否殊其誅賞課績以考之升黜以
勵之拯斯刓弊其效甚速實為大政可不務乎愚因
二氏之言有慨於中酌古監今者為議有十以竢經
世君子考焉一曰選舉之始不可輕取浮文也二曰
小官之選不可不歸本省也三曰任士之途不可傷
於冗濫也四曰冗官之員不可不加省併也五曰初
選之職不宜驟貴也六曰轉選之期不宜大速也七
曰資級之遷不宜大限也八曰推讓之風不可不興
也九曰考察之行不可不慎也十曰小官之禄不宜
抑减也夫何謂冗官之員不可不加省併也唐虞稽
古建官惟百夏商官倍亦克用又隆古之制邈乎不
可復矣成周兩漢内外之官員數雖衆然皆官制治
一事未有無事而徒養於民上者也唐選舉志太宗
謂房玄齡曰官在得人不在員多命玄齡省併留文
武總六百四十餘員又百官志謂太宗初省内外官
定制為七百三十員曰吾以此待天下賢才足矣高
宗而後日增歲益玄宗開元末官自三師以下至一
萬七千餘員其冗甚矣李吉甫謂自漢至隋設官之
多無如唐者請勅有司詳定省吏員併州縣减入仕
之塗定俸給之數於是省併八百餘員諸色流外千
七百餘人亦一快也宋朝曾鞏經費言景德官一萬
餘員治平中增至二萬四千員朝野雜記言祖宗時
朝官文武官通一萬三千餘員至寧宗初增至二萬
四千有竒宋朝官冗又甚於唐矣胡寅目擊其弊亟
稱劉晏官多民擾之言為名言蘇轍曾鞏軰議國家
財用皆惓惓以省冗官為急可謂有見我太祖平一
天下官有定員至今垂一百年官職日增幾倍於舊
冗員可省者甚多如各府首領官共四員儒學官至
五員州縣學亦三四員皆冗閒無事可省其半其郡
縣學宜省併入府學應天順天及江西南安府及湖
廣漢陽府之例(正綂八年革漢陽縣學併入府學)蓋一城中止宜設
一學一孔子廟今乃一城至有三學四學三廟四廟
者甚煩䙝無謂也至如逓運所亦宜省併歸驛其各
道右布政使無職掌今祗為充資養望候陞之官皆
在任數月而遷甚至有未至祇任郎遷者此尤可省
其各道兵備分巡宜合為一官屯田職事亦宜併歸
分巡庶不致十羊九牧今京朝官如翰林編修檢討
六科給事中尚寳司丞中書舍人行人司行人之類
皆職清事簡不宜多設至數十人謂須裁省使有定
額至如大理寺丞寺副及各部員外郎之類亦可省
雖然省冗官有本焉如杜佑所謂欲求其理在精選
擇在省貢舉名目俾士寡而農工商衆始可以省吏
員可以安黎庶矣
夫何謂遷轉之期不宜太速也漢王嘉上疏曰孝文
時居官者長子孫至以官為氏其二千石亦安官樂
職然後上下相望莫有苟且之意其後稍稍變易公
卿以下轉相促急或居官數月而退送舊迎新交錯
道路中材苟容求全下材懷危内顧一切營私者多
黃霸曰數易長吏送故迎新之費及奸吏因緣絶簿
書盜財物公私費耗甚多所易新吏又未必賢或不
如其故徒相益為亂二子皆漢賢臣其言深識治體
矣漢宣帝以為太守吏民之本數變易則下不安業
民知其將久不可欺罔乃服從其教化故二千石有
治理效輙以璽書勉勵增秩賜金或爵至關内侯公
卿缺則選諸守以次用之是故漢臣良吏於是為盛
稱中興焉史又稱宋文帝元嘉之政百官皆久於其
職守宰以六期為斷吏不苟免民有所係三十年間
四境之内晏安無事戶口蕃息士敦操尚鄉恥輕薄
江左風俗於斯為美二公久任之效明著史冊班班
可考矣丘文莊公曰按九載黜陟之典始於唐虞後
世任人惟西漢為最久黃霸在潁川至於八年然未
有一定之制惟我聖祖稽古定制始復有虞之典官
皆三年一考六年再考九年通考中有善政著聞者
即行旌異之典其秩滿者則又增秩加官仍其舊任
是以官安其職民安其生仕者無奔走道路之勞居
者無送舊迎新之費百年以來率循是道近自選法
淹滯以來乃行一切苟且之政數易變更甚非祖宗
立法之初意矣胡端敏奏議曰藩臬守令皆久任而
責成功弘治以前皆然也令則遷徙不常矣是故春
為知府或僉事於南秋陞副使或參議於北來春則
又陞參政或憲使於東西矣甚者初陞右布政使憚
遠不行居家稍候三二月即改左而之近矣到任未
及三二月即望轉而京堂矣由是一歲之間往來道
路如織月日過半其能在任幾何至於進士為知縣
者亦惟僅及三年即擢中間朝覲科場差委參謁奔
走曠癈歲月居半事在承上而不在恤下也故今藩
臬守令皆過客也其視地方之凋弊若見驛舍之所
損壞誰為之修也視生民之困苦若見驛馬之疲瘠誰
為之恤也愚按二公一言國初久任之善一言近日
連遷之弊何國家法制多善於初年而敝於承平之
世也愚親見近一仕人先任江西參政不半歲即陞
廣東憲使又僅半歲遂陞廣西右方伯抵任纔兩月
又陞福建左方伯不半歲又轉應天府尹抵任未幾
又陞甘肅巡撫都憲遂遷侍郎不三載間凡六七遷
擕揭妻孥往來道路所至坐席未煖而行李又戒途
矣如此遷轉頻數不遑寧居雖其人亦不願也雖使
聖賢居此亦無由以安官行志而使民被其澤也嗚
呼使其人果才堪大用則前時如楊信民猶以參議
徑陞都憲葉盛自參政徑陞都憲亦何不可如何文
淵猶以知府徑陞侍郎陸瑜以布政徑陞尚書亦不
為過何必使之輾轉繁促僕僕道塗重煩郡縣夫馬
供頓勞費不貲乎善乎近日有為策議者曰子産為
政累年而後化成伯禽治魯三年而後報政今之人
未必皆聖賢其聰明得於簡冊之陳言志力奪於舉
案之舊習其奮翼策步必一二年治乃有緒焉而旁
視同軰超遷内拜者屢矣於是而速進之念生速進
之念生則為民之意短而求上之意急謀身之術勝
而取民之計多百姓何利於是哉下之人知其意欲
速也吏胥得以肆其謾豪猾得以窺其弊上下之間
一切苟且而已有志者拜一職之寄亦欲展布以為
永圖而速進者得以惑其意是使天下無誠心為民
者矣愚按天順以前官多久任而致績效如周忱之
巡撫蘇松自侍郎而至尚書凡一十二年王翺之提
督遼東自僉都歴陞副都左右都凡十一年于謙之
兼鎮河南山西一十八年此撫臣久任見于名臣錄
者可稽也如吾東莞知縣盧秉安任至一十九年而
清操不易臨行惟受士民之詩(註云秉安臨别自述詩云不貪自古人為)
(寳今日貪民詩滿囊十有九年官劇邑幸無一失掛心腸)吾鄉前輩陳璉知滁州
垂十年而異政著聞當時亟來褒擢之典(註云璉治滁績最廷)
(臣薦之滁人詣闕乞留遂陞揚州知府掌滁州事賜綺衣一襲鈔五百貫給驛遣還在滁十年陞四川按)
(察使尋召還陞通政使改禮部侍郎)此守令久任見于郡邑志者可考
也以此方之今日其為是非得失不待智者而較然
而今日乃不能行此者以恒情慕榮速化世習成風
而司銓衡者不敢違衆以招怨謗寧為身謀而不敢
為國謀也故愚以為此事今日惟在朝廷主張於上
而已明詔天下自今斷行久任如巡撫守令皆以九
載為滿以六朞為限非踰六載不得遷轉其貪殘不
職者歲按黜如今法其政事卓異者璽書旌奬增秩
賜金超遷大拜如漢世及我朝天順以前何文淵陳
璉諸人之例如此而不政善民安者未有之者也
夫何謂考察之行不可不慎也我朝之法百官自按罪
問出之外内有科道之紏彈外有撫按之舉劾負愆
者無不去當黜者無不黜每歲通計不下數百員法
已嚴矣後來又立為考察之法京朝官五年一考察
外省官三年一考察每次考察黜退老疾罷軟貪酷
不謹等項兩京至二三百員在外至三四千員此則
法外意矣法網太繁密矣前代未嘗有是也我國初
亦未有是也丘文莊公曰仰惟本朝三年一朝覲天
下司府州縣官吏各齎須知文冊來朝六部都察院
行查其所行事件有未完報者當廷劾奏之以行黜
陟近歲為因選調積滯設法以疏通之輙憑巡按御
史開具揭帖以進退天下官僚不復稽其實跡錄其
罪狀立為老疾罷軟貪酷素行不謹等名以黜退之
殊非祖宗初意按舊制官員考滿給由到部考得平
常及不稱職者亦皆復任必待九年之久三考之終
然後黜降施焉其有緣事降職除名亦許其伸理其
愛惜人才不輕棄絶之如此可謂仁之至義之盡矣
彼哉何人立為此等名目其所謂素行不謹者尤謂
無謂夫人所行安能事事盡善事事合人哉不仕則
已一履外任稍為人所憎嫉則雖有顔閔之行有所
不免矣竊觀漢時長吏不任位者三公遣掾吏案驗
然後黜陟其後不任三公而權歸于舉刺之吏朱浮
謂有罪者心不服厭無罪者坐彼空文意謂當時長
吏雖心不厭伏然猶有罪可名雖被以空文然有文
可考今則加以空名受此瞹昧不明之惡聲則至於
没齒齎恨禁錮人於聖世謂之何哉後文莊召入内
閣適當考察吏部上大小庶官當出者幾二千人文
莊遂言于孝宗皇帝敕凡歴官未及三載者俱復其
任雖有貪暴實跡者亦勿黜文莊非徒言之復施行
之可謂忠厚之至慎之至矣愚按考察之法原其初
意蓋以補按問紏劾之所遺以疎通遷調之績滯使
先進之士不得以久據禄位而壅閼仕途使後來之
士皆得以均沾一命不至老死牖下也仕途惟進士
出身不限其舉人監生每榜所選初一考察即十黜
去二三矣經再考察十已黜去六七矣經三考察不
去者十一而已况雜流乎聞之何文肅公喬新洪武
永樂以來凡百司朝覲命部院考其尤不職者乃黜
之不過數十人其後吏部患人言務以多黜為公方
岳而下少有微瑕輙黜之至弘治初幾二千人矣(見何)
(文肅所作丘文莊墓誌)至近年所黜遂踰三千幾至四千視國
初不啻百倍矣是何國初禁網闊疎而近年嚴密
若是也是何國初禁網闊疎而至治近年嚴密百倍
而反不足以懲姦也其得失之故可考而知矣按此
法之行利一而害三利小而害大此法止便疏通遠
調而已所利者小也而三弊不可勝言矣一起上官
恣私喜怒隂除異已之弊一起下司阿䛕承迎祈免
下考之弊一起在位亟圖囊篋以防速退之弊此法
不罷此弊不去大平未有期也夫是以非人好諛我
逆人之常情上官所行或偏或私執所不免僚屬或
一言不合或一事違拂則喜怒愛惡從之而考語之
賢否因之矣一州官員之賢否繫於知州一人一府
官員之賢否繫於知府一人愛惡出於一人之口而
撫按藩臬守巡之考語莫不因據附和同然一辭矣
司考察者只見撫按藩臬守巡之同然一辭而不知
其初起於其一人之私愛惡也今之考察去任如此
者大半也胡端敏奏議謂嘉靖初年朝覲考察多將
剛正有為不肯逢迎交結之人黜退致令人才缺乏
謂此也夫是之謂起恣私喜怒隂除異已之弊夫上
官既以從違為喜怒以喜怒為賢否於是為僚屬者
不諭事之是非理之可否專務承順一意逢迎以圖
免下考以冀免考黜其有不便於民者仰屋竊歎而
已不敢言也胡端敏奏議謂今守令各官惟撫按批
問詞狀或委勘事情則禀其意而亟為之虚實輕重
惟彼所欲聞而報上耳誣誑固不恤也正此意也夫
是之謂起阿順承迎之弊夫既入仕數年寧能免一
事之無違咈於上轉瞬居諸考察之期將至而罷黜
懷虞矣自非天性不移者能不起囊篋之計為好官
不過多得錢之想耶胡端敏奏議謂今之為仕上焉
者惟事奉承取名以求早陞下焉者惟圖取密得錢
以防速退斯言蓋今日仕人之病矣夫是之謂起亟
圖之囊篋之弊鳴呼考察之行莫不以為小懲之戒
廉頑立懦之風莫踰於是也而不知適所以長恣私
益阿諛速貪計莫不以為除舊布新後來者庶幾愈
于前日也而不知考察不除三弊如故三年之後考
黜之數未嘗减于三年之前賢否實無大相遠正昔
人所謂徒相益為亂也法繁而弊愈滋法久而人愈
玩國家生民何頼焉孰若反國初之舊而為愛惜人
材之計耶朝廷愛惜之則仕亦必自加愛惜士既自
加愛惜則必為國家愛惜生民而宗社生靈長久之
計終必頼之矣或曰苟不行考察者則耄者疾者才
不勝者坐視其隳敗貪暴不謹者坐視其肆於民上
耶曰今巡撫巡按歲考劾知縣以上疏于朝而罷黜
之但未及於司府首領州縣佐貳與雜職爾今撫按
并雜職以上歲會藩臬面考覆之年老者必明註其
年若干疾者必明註其有某疾貪者酷者必明註其
所貪酷之實跡素不謹者必明註其不謹之何事冊
報于朝罷黜如法如此庶乎被黜者心服而不坐被
空文而不致受此瞹眛不明之惡聲而齎恨於没齒
矣
夫何謂小官之禄不宜折减也嘗稽之經訓矣中庸
曰忠信重禄所以勸士而朱子釋之曰盡其誠而恤
其私則士無仰事俯育之累而樂趨事功洪範凡厥
正人既冨方穀汝弗能使有好于而家時人斯其
辜蔡沉釋之曰在百官之人有禄可仰然後可責其
為善廪禄不繼衣食不給不能使其和好于而家則
是人將陷于罪戾矣此聖經之言昭乎萬世君人之
軌範考之歴代能知此而行之者三君漢宣帝詔曰
吏不廉平則治道衰今小吏皆勤事而俸禄薄欲其
無侵漁百姓難矣其益吏百石以下俸十五後漢光
武亦詔百官俸千石以上减于西京舊制六百下增
于舊秩宋太祖詔曰吏員冗多難以求其治俸禄
鮮薄未可責以廉與其冗員而重費不若省官而益
俸州縣宜以口數為率差减其員舊俸外增給五千
三君所行誠有得于勸士體臣之道矣我朝洪武定
制於百官禄皆無甚厚薄雖九品卑秩亦月俸五
石不知始自何年方行折鈔之例京官則三分本
色七分折鈔外官則二分本色八分折鈔大官俸
多折鈔猶可小官俸少折鈔愈少矣以縣官言之兩
漢縣令秩六百石今知縣七品原月俸七石五斗歲
止八十石已多寡不侔况今折鈔例行一歲實支之
數猶不及兩漢一月之半乎今士受職之賞必擕揭
父母妻子十餘口有終歲温飽之需有往返道塗之
費又有推其餘以及三族之望此皆為士者俯仰之
私不可不惟也今禄薄如是誠不足以恤其私於勸
士之道固有未盡漢蕭望之言于君曰倉廪實而知
禮節衣食足而知榮辱今日小吏俸率不足常有憂
父母妻子之心雖欲㓗身為廉其勢不能宋夏竦亦
曰為國者皆患吏之貪而不知去貪之道也皆欲吏
之清而不知致清之本也去貪致清之本在乎厚其
禄均其俸而已夫衣食缺于家雖嚴父不能制其子
况人君能檢其臣乎凍餒切于身雖巢由夷齊不能
固其節况凡人能守清白乎二子之言與三君之詔
一轍今日朝廷欲體臣興化責廉求理誠不可不察
乎此矣如之何而可其即以今制從九品月支五石
為準等而上之每品皆加一石至正七品則為俸十
石至正二品則為俸二十石皆不必折鈔少倣漢宣
光武諸君之詔之意益卑不益尊其庶乎
武職
洪武二年令功臣子弟入學初製鐵劵三年存恤先
鋒府十元帥府戰没將校家定五等勲爵定武臣世
襲之制四年禮官崔亮定外官慶賀禮以武臣為班
首五年申定武選法作鐵榜申戒公侯六年定教練
軍十律是歲計武官一萬二千九百八十人九年擇
功臣子敢瓛等一百四人為散騎舍人十一年選武
臣子弟入國子學讀書十四年令公侯武臣皆遣子
弟入國子學受業二十一年頒武臣大誥又頒八條
勅諭武臣又頒武臣訓戒錄又賜武臣保身勑二十
二年禁武臣預民事二十三年賜公侯伯屯成百戶
二十六年頒稽制錄於諸功臣二十九年大賚致仕
武臣各陞一級銓於甘肅大同北平大寧北平諸衛
所凡千五百人永樂元年冬定功軍襲替例自後洪
武永樂宣德年軍職絶不論堂兄弟姪並襲成化十
七年以都御史何喬新言凡軍職絶非立功人子孫
不得襲弘治十八年又稍許立功人親姪孫已襲者
得沿襲正德十四年兵部尚書王瓊又請堂兄弟姪
並得襲十六年兵部尚書彭澤言瓊議非是復不許
襲會兵部大郡失職者流言得復襲嘉靖十年兵部
尚書王憲曰不可稍酌議立功人絶同時親弟姪得
襲其姪孫以下及堂兄弟姪除親祖例前相沿人自
立有軍功者扣襲其無功姪孫以下至堂兄弟姪等
及沿襲後别無立功者不許襲旁子孫革職者俱收
總旗天順成化及弘治初年錦衣指揮門達袁斌朱
驥等提督緝捕每至十年或十一二年方一類奏下
兵部定議陞賞陞者不過五七人多止十人賞或以
布絹鈔錠無功者挺而升之已而有拏獲妖言陞襲
一輩之例於是人競貪功肆行羅織弘治十八年時
詔嚴禁正德元年錦衣指揮趙鑑葉廣東厰大監王
岳鄭旺一時更代不及數月官校四奏陞賞正德二
年又復類奏已而奸倖相繼用事厰衛無頼之徒鱗
集蟻附辨事之員日增獲功之奏漸數始則三年一
奏或二年一奏後至一年一奏或一年兩奏遂有年
終類奏之名往往以妖言為首張皇賊狀無非掎摭
之詞速署姓名不辨獲功之數含糊奏請朦朧擬陞
奏一人則陞一人奏百人則陞百人市井庸流立陞
朝籍權門厮役驟至顯榮且其假種妖書隂為陷穽
買同番手誣執平民加以酷法慘刑煆煉成獄凡經
厰衛奏送法司莫敢平反弘治元年孝宗有挐獲妖
言不陞止照成化十四年例給賞之旨今一切撓寢
矣大抵正德年間軍功冒濫其弊有三奏帶越額也
紀驗失實也選法變亂也以故寧夏陜西甘凉大
同應州雲貴江西湖廣山東河南寇賊之役陞擢極
濫嘉靖改元詔革罷凡三千一百九十九人而在外
者又倍之殆不止於厰衛也若乃流官不許世襲署
職止加實授今則流官以流得襲署職以署逓陞甚
至納粟虚銜遂以軍功累授已而諸所革者往往得
復官矣洪武年間軍職二萬八千有竒成化五年軍
職八萬一千有竒以二萬視八萬增四倍矣由成化
迄今不知增幾倍矣俸糧所由不足也洪武初年錦
衣衛官二百一十員今增至一千七百餘員由二百
而一千七百踰入倍矣俸糧所由不足也再按天下
文職洪武初年官有定額故數易稽今冗員日多職
守日紊臣博考前古若光武中興鑒前世官冗之弊
裁省天下四百州縣官止七千五百餘員額數極少
者也唐制文武官一萬八千餘員額數極多者也我
朝自成化五年武職已逾八萬合文職計之蓋已逾
十萬矣是職員極冗未有甚於此時者也是供億所
以日乏民日益困也當今天下冒濫叢積虚耗國儲
歲增月益無有紀極不可不亟為之限制者武職世
襲之弊是也始也賞功之濫夫賞功之典無代無之
然歴考前代惟有大功至封侯者方得世襲餘惟官
爵終身其首級功次多只酬以金帛或以勲格散官
而已國初武臣身經百戰出百死得一生者方得世
襲指揮千百戶今則報三首級即陞官世襲矣國初
征戰斬獲受賞無非實功近數十年報功一切虚詐
冒濫矣國初武臣廕例行比試今則比試皆虚文矣
國初武職犯罪依律科斷今則一切行姑息律令皆
廢格矣觀諸近日名臣議論而知三濫之詳而不可
不亟為之處矣何侍郎孟春曰武職在國初非有攻
城略地之功雖千百戶不輕畀非從征而死事者至
子孫亦多不世襲矣世襲子孫弟姪年未及二十者
襲職至年二十乃比試年及者即與試初試不中襲
職署事食半俸三年後再比不中者降充軍其立法
之嚴如此國初雖世襲法不濫也武職之濫也其自
永樂始乎革除年周衛所官旗官有稱奉天征討守
城征哨拏人有功稱職者有稱全城歸順陞職者有
稱江上朝見并招船招人擒首姦惡逃叛等項俱作
奉天征討名目陞職者永樂初令洪武三十二年至
三十五年奉天征討有功陞職者為新官子孫年十
六出幼襲職替職免比試三十一年以前者為舊官
子孫年幼十五出幼襲替俱比試永樂元年以後為
舊官同兹令也所以厚諸奉天征討者又如此此武
職之濫其始於此乎正綂十四年有所謂被虜走回
遇駕拏馬者天順初有所謂奪門迎駕者或以陞職
或以署試而得實授承襲往往有之然此猶我祖宗
於臣子非常之遇而施非常之恩有不許後為例者
今日之事冒功買級紛紛於天下權門勢豪乞養奴
隸足迹不出都邑而四方萬里一有征進功賞文冊
必鱗其次名焉官陞不極其任不正而子孫又皆世
襲也武職之濫其極於今日乎(餘冬序錄)大學士李賢言
於英宗皇帝曰自古國家惟怕冗食今軍官又增减
一衛官有二十餘員者且天地間萬物有長必有消
如人生不死無處著矣自古有軍功者雖以金書鐵
劵誓以永存然子孫一再犯法即除其國豈有累犯
罪惡而不革其職者今若因循久遠天下官多軍少
民供有限必困窮矣不可不深慮也(天順日錄)丘文莊公
濬曰祖宗立為武職專以賞功之臣以延及其子孫
奈何積之日久遂至軍少而官多欲國計不屈難也
孟子曰君子之澤五世而斬一介武夫乘時崛起因
人而成事隨衆以建功錫之以爵禄終其身已為多
矣况及其子若孫乎况無子若孫者又及其旁支别
𣲖乎此國家大事不可不於無事之時預有以為之
調停一旦馴至於無可奈何之地雖有智者不能善
其後矣(大學衍義補)又胡端敏公世寧奏議曰首級論功
非我國初舊制也兩軍相敵當先格鬭者手眼瞬息
不得差池何暇割首使割其首則將不能戰而為敵
所乘為後軍所爭奪死矣故首非我大勝彼大敗遠
奔不能割然割之者多非殺賊之人而又或以降或
殺良民或偶得單行之賊被擄逃出之人而割之多
非真功也又曰臣初平賊江西見彼殺賊人無一報
功報功之人無一見賊及後充軍遼東見凡冒功之
人勢熖薰灼總鎮官奪邊軍血戰所得之首級以與
之報功又有等身不出京而寄名各邊之相去各數
千里而或同時皆報此人獲功其虚冒何可言也又
曰今天下軍職有罪者不革有功者日增俸禄日多
民財有限將何以給昔我太祖高皇帝優厚功臣雖
定軍官子孫皆得世襲然必比試得中而後用之固
不以生民膏血養無能之人也欽定大明律有云若
軍官有犯私罪該笞者附過收贖杖罪解罪見任降
等叙用該罷職不叙者降充總旗該徒流者照依地
里遠近各衛充軍若建立事功不次擢用固不以朝
廷爵禄賞有罪之人也暨後法司奉天征討官當論
功定議我成祖文皇帝聖諭有曰朝廷大公至正之
道有功則賞有過則刑刑賞者治天下之大法不以
公掩過不以私廢公此輩征討之功既酬以賞爵矣
今有犯而不罪是縱惡也縱惡何以治天下其論如
律此我祖宗報功之厚立法之嚴是以天地春生秋
殺並行耳今論軍官私罪徒流以下徑擬還職雖雜
犯斬絞亦止發立功定以年限無功亦得還職全非
我祖宗定律示法之意縱惡孰甚焉借使天地常春
而秋殺不施則天下之物積而不散往者不過來者
難續天地之化亦幾乎息矣今之軍官有增無减有
賞無黜何以異况今新官襲不比試亦為虚應故事
故此輩自倚世襲之官不須才能不畏罪黜恣為驕
奢不習武藝不惜軍士論今天下軍職動數萬計歲
支俸給何啻百萬而其間無一人堪為將領能出戰
陣者此以全盛之天下而坐困於盗賊之跳梁真可
為之流涕也失今不取後益難圖愚按此三君子皆
一時名臣號稱有識而所以憂之議之者如出一口
則天下之事尚孰有甚於此而今日之所當捄尚孰
有急於此者哉竊謂賞功首級之弊大槩有三奪買
軍人所得之首級一也或殺已降或殺被擄或戮平
民以充首級二也參隨不親戰鬭冨勢寄名邊閫而
虚報功級此尤欺君欺天可誅可痛三也所謂殺賊
之人無一報功報功之人無一見賊兹言誠切中今
日今欲釐弊飭治革故鼎新在凡征戰遴選彊明剛
正之人以為紀功之官痛懲此虛冒之弊明詔天下
自今四方首級功次非開國靖難比只陞職止其身
並亦許世襲如此庶可杜賞功之濫乎(餘見備邊第九議宜參考)
若夫廕襲之法宜不分新舊官皆令比試中者准襲
職不中者發回弓馬後五年再比試中者降襲一級
不中者仍發回又五年再比中者降襲二級不中者
仍前施行其立功祖無正支子孫者並停襲如此庶
可革廕襲之濫乎若夫犯罪一切依律問擬勿宥其
犯死罪及永遠充軍者除其籍勿襲犯本身軍者降
襲二級其他犯罪並須待犯人身故然後許起送比
試如此庶可免縱罪之濫乎夫杜賞功之濫始可以
窒其源而武職不至日增革廕襲與縱惡之濫始可
以節其流而武職庶幾日减武職不日增而日减庶
乎所謂可久可繼之治而國家財用其庶乎少紓乎
嗟夫天下未有不弊之法顧在人變而捄之何如耳
小變則小益大變則大益早變一日則有一日之益
遲變一日則增一日之害天下之事莫不皆然而在
宗藩與武職尤為當務之急然宗藩尚為難處而武
職實為易裁以謂家難而天下易况遵祖宗之法以
正末流之弊在理勢尤甚順易也但患臣工各懷苟
且而無憂國任事之忠朝廷惟務因循而憚變法更
張之果此則古今通患天下之事所以不入于大壊
極弊不止者往往由此也
武臣議
今天下名存而實亡者武臣是也勢極重而難反者
左武臣而右文臣是也挾其不可反之勢而欲存其
亡實之名雖有知者亦莫如之何矣人之言曰世禄
之家鮮克由禮夫已世也乘堅策肥履絲曳縞方且
厭之而欲令操矢石犯霜露踐必不可測之途乎是
不然良冶之子必學為裘良弓之子必學為箕諸武
臣者其勲烈忠義家聲未冺也弧矢之技攻守之略
四方之事耳目所睹聽至審也禽鹿飽飼養則為人
用析圭儋爵國恩蓋世世靈承之夫獨無奮焉思報
者乎西京時顯者周條侯蘇中郎趙營平辛虎臣皆
以將種起為世聞人即羽林孤兒先世固甚微細而
得與所應募佽飛射士彍騎蹶張西破羌而北遏匃
奴古今人豈終不相及哉何大謬不然也蓋其弊有
二而其所以弊有八三代而上民與兵為一三代而
下民與兵為二衛所者非兵所從乎高皇帝元年自
京師達于郡縣之要害皆立衛所五年六百人為衛
千百二十人為千戶所百一十二人為百戶所按圖
而索之天下為衛者四百九十有竒為守禦千戶所
者三百一十有竒儀衛羣牧番夷土司不與焉約可
得兵三百二十餘萬而今有之乎此豈盡水旱征戍
移徙絶滅哉衛所官浚之也官世其爵軍世屬於官
視為竒貨然勤苦其身侵牟其財而莫敢言其計畫
無俚之至則散之四方耳已移徙而絶滅也請行清
勾勾者至奪其資斧而縱之去不則齮齕之民以清
軍為擾而彼以逋軍為市問其尺籍伍符如絲棼莫
可解寇至必借兵於外於是有新軍於是有鄉兵而
故額十不得二三夫使國無兵其弊一也國初念諸
軍從征苦擇腴田以為屯俾為世業富商大賈猶得
墾其餘畆以鹽易粟塞上之庾常滿而軍興不乏歲
久法弛若曹囊槖其間私相貿易民田與屯渾殽曼
漶故老所傳緣水魚鱗圖冊業已化為烏有無可考
鏡姦利萬狀即巧歴莫能得而清屯者至視為不可
控揣之物仰屋嘆矣屯有定數官無常員增一官割
一屯官屯日益軍屯日削歲入無以充常餉師行則
千里裹糧不足則需民運又不足則乞司農而費且
十百於屯之所出矣然軍貧不能名一錢食不能人
二鬴者猶衆者也夫使兵無食其弊一也琴瑟之弊
也必更而弦之乃可鼔也今目擊武臣之弊者其亦
善所以更之乎愚以為開國靖難之功當議也何也
夫始從二祖定天下有大勲勞者固已為公侯世奉
朝請而此輩多其麾下士耳非有疆外竒勲身攻城
略地閥閱功也君子之澤五世而斬今不啻十世矣
無乃為泰乎即以為勝國時豪傑四起蠭涌烏合而
不能散二祖得其指名魁宿以為用而縻之以纓組
豢之以奉稍寵之以世及以耗磨其雄心繩約其爪
距慮至深也今天下之平久矣又何患乎即以二祖
功在萬世諸攀鱗附翼者當為世臣不宜輙捐棄忘
所本始然世禄其適子孫可也兄終弟及猶子疏屬
是不可已乎愚又以為首功死事之例當裁也何也
夫徒步特起以首虜拜爵是矣彼故為官而得首虜
者非功也文吏習詩書六藝操觚翰而議論政事武
吏擐甲胄躍馬提戈而攘寇盜皆本業也何以功為
悍將債帥奪其步卒之俘馘而畀其子壻累功併叙
疏爵而貴之曾不數級而拜指揮僉事世金紫矣使
用命努力者扼腕而向隅非計也漢大將軍驃騎大
出擊胡得俘馘八九萬級功最矣以財匱故戰士頗
不得禄今襲其墮歸鹵掠其一二旄倪衛霍之諸校
固恥言之而儼然受延世之賞非所以明中國強大
也如曰抑之是無以風敢戰則當為之限制小捷與
大勝殊科掩取與義征異等級不得數併官不得累
世何不可乎敗而尸輿曰忠也為進爵一級以貤其
子彼敗者非姦旗鼓則失機宜或北走而為魚肉耳
其以力戰苦戰捐其軀者有幾乎殞師辱國一死不
足以謝何功而徼惠若是將與士死事均也士身後
無半通之論婺婦稚子不厭糠覈而將得以捕虜者
同日而論功大逕庭矣如曰舍之是無以勵死餒則
察其所以死而軒輊其品格優䘏死者而生者之官
或殺或罷是不軌於人情乎愚又以為比試之法當
嚴也何也農服前人之畎畆商循累代之計筭工用
高曾之規矩先世以馬上得之而不事其事禄養之
謂何則有比試法曰一試二試不中者罷歸三試不
中者編為卒伍少者授其職令得食禄之半約期而
試試而三失期者罰其禄試不中而授之職以殁者
罰其子彼自虞其試不中寧失期耳寧罰其子耳能
甘為卒伍乎今之失期者多矣其食禄如故乎優給
而待者多矣其食全禄如故也手不執弓矢耳不閑
鉦角目不應旌節人面彊行者耳日與妻孥饜公
家之粟而或虚用其下人不亦悖哉諸不中式試不
如期者所司當更嚴其科禁母使得脱已乃簡覈而
汰除之率不合食禄者斷自某歲始悉奪入官捷抳
姦冒法不應爾耶愚又以為懲戒之典當實也何也
五年而選軍政能者錄否者黜黜而得食其禄人何
病焉文吏一不勝任則禠其職而家食薦賄者以枉
後惠文彈治之束而詣吏然猶莫之止也今諸武臣
居下考者或受金錢有左驗矣或冒禮為諐渨涹有
姦狀矣或豪横而懻忮尋曠林之戈矣或上虧温養
反脣而詬誶矣是四者以為誣耶奈何入人以難忍
之過也以為實耶不宜置不問也按部使者書其事
而戒飭之檄至則委諸庋閣耳何戒也一受戒則歲
所戒者皆其人耳何飭也彼其視上之督過曾無毫
髮損而何以為辱頑頓詐諼寡廉鮮恥點世臣家而
助街談巷議之口實有如萬一改節自新者亦誰從
而明之令甲有曰武臣有犯必以上聞頌繫母輙逮
而武臣遂輕犯法犯法者衆臣以為是將不勝其案
劾而時骫法以從事文吏郎以下得逮問比擬其制
自某官以下著為令其軍政以不任黜者必奪其禄
歲計吏有如四事廉得實者必置于理或者其重犯
法乎愚又以為勞逸之任當均也何也邊方腹裏分
而勞者日犇命於荒徼&KR1385;蠡或不充腹逸者不識行
陣為何物美衣媮食以終其身彼其先人所茹荼蓼
略同而子孫受享何縣殊也今制京營兵得更出戍
重鎮城倣其意而行之内地財官簡其梟俊赴塞上
使習知地理阨塞明號令部署戰鬭之事無驕而惰
嫚其久暴露行間者以時番休無使&KR1333;望語曰巧者
有過伏習者之門豈惟節勞逸其亦貫習之乎愚又
為教肄之術當豫也兵法曰將不知兵以其主予敵
也椎魯少文比比而是烏覩所謂金板六&KR0008;哉有故
而推轂之何異驅市人而使之戰今法有幼學師範
取文具耳當如博士弟子故事羣諸將家子與所謂
民生武生者特立官師監以憲司廣厲功令布在學
官試不合程度者罪其師比試入京師第不第大司
馬以多寡為殿最舉奏而行賞罰焉法不得比試者
按部使者歲程督而行賞罰焉括鏃則竹箭利礱琢
則圭壁潤安知無桓桓熊羆者出乎愚又以為武科
之制當廣也何也武科所取騎射論策耳不足得士
也古有不跨馬不穿札而名名將者矣古有手不知
書而為大帥者矣劇孟洛陽俠也朱克用河北豪也
錯足為朝廷輕重燕齊江淮之間今無若人乎宋蘇
軾請推擇河北五路之民沉鷙勇悍者以試吏而重
牙校之選其議固可采也甘延壽投石拔距絶于等
倫超踰羽林亭樓以試弁為期門擊劒鬭槊彈丸連
弩風角占測伎兵家亦何所不用哉是不當各為一
科而甄叙之乎愚又以為屬馭之體當優也何也文
吏以口舌勝耳出萬有一生之計一為國扞圉非武
臣誰可與者天下無事武臣無所用而文吏出其右
故所等夷今皆不得方駕而以倍後乘為休寵重臣
受璽書專制一方武臣不奏職得先責問大吏交相
為效而體貎日衰文罔日密詈謼而榜笞之矣捽胡
而係緤之甚且錮之銀鐺矣無論上官百石之吏有
事於其境却行屏氣惟所指使矣稍飭廉隅謗且隨
之識大體者非不假顔色寬文法彼懲於得謗而溺
於積俗莫之改也武臣取激昂感慨一當百耳安取
此握齱苛禮為哉夫使強執為柔靡而飾言貎以媚
人冒徇干進者必此矣自今有以非禮事其上上以
非禮責望者試一創之可乎楚王伐吳見怒蛙式之
從者曰奚敬于此曰以其有氣也夫非作士氣之一
道哉斯八者武臣之所以敝也識者固嘗謀之謀者
亦嘗言之而或格不行行或鹵莽滅裂苟欲以堙責
而已使勞臣猛將之後沉淪於燕僻而墜其先緒倜
儻環瑋之雄砥節養名之士漸於舊染而寢其夙志
貪饕險詖之儔處脂膏自潤而墮軍實憒眊駑怯之
夫無所比數徒取充位而蠧廥廩上無濟於國事而
資縉紳之詬病是獨諸武臣之過哉處置失宜而世
禄世官不足為勸也
圖書編卷八十三
