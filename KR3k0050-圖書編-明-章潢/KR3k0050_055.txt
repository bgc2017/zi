圖書編卷五十五
明章潢撰
兩河新築堤閘壩總叙
竊惟黃淮二河古稱二瀆黃河發源於星宿海經崑
崙山歴陜西山西河南出南直隸之徐州合山東汶
泗諸水以資運道自徐經邳至清河縣東與淮水會
淮河發源於河南之桐栢山經鳳陽泗州亦至清河
縣東與黃河會二瀆合流俱經安東縣由雲梯關入
海其淮河以南則由淮安歴揚州以通江南黃河以
北則由會通河歴天津以達京師兩河抱於鳳泗光
嶽鍾於祖陵我國家億萬年根本之地實在於此且
歲輸江南四百萬之糧以給官軍數十萬之用上有
關於國計下有係於民生自隆慶年間黃河從崔鎮
等口北决淮水從高家堰等處東决二瀆之水散漫
無歸故入海之路停滯而不達此非河之淺也水不
行而沙自塞耳今惟諸决盡塞兩河復合水行沙刷
海口復通且堅築&KR0008;堰以防㐲秋之漲連建減水壩
以洩盈溢之水築歸仁集而泗州陵寢無衝射之虞
固黃浦八淺寳應諸隄而興鹽諸邑無昏墊之苦塞
天妃閘以拒黃流修復通濟清江福興諸閘以嚴啟
閉復禮智二壩剏建天妃壩以便車盤則二瀆不至
横流兩河悉循故道閭閻有可耕之業漕運無轉輓
之難真平成之偉觀曠世之希覯也
初議治河疏略
看得水性就下以海為壑向因海壅河高以致决隄
肆溢運道民生胥受其病故今談河患者皆咎海口
而以濬海為上策則誠然矣第海有潮汐茫無駐足
不得已而議他闢豈知海口視昔雖壅然自雲梯肆
套以下闊七八里至十餘里深皆三四丈不等縱使
欲另開鑿必須深闊相類方便注放則工力艱鉅必
不能成矧未至海口乾地猶可施工及將入海之處
則潮汐往來亦與舊口等爾且海之舊口皆係積沙
人力可濬水力能衝乃若新闢之地則土壤堅實不
特人力難措而水力亦不能衝故職等竊謂海無可
濬之理惟當導河以歸之海則以水治水即濬海之
理也然河又非可以人力導也欲順其性先懼其溢
惟當繕治隄防俾無旁决則水由地中沙隨水去即
導河之策也顧頻年以來無日不以繕隄為事亦無
日不以决隄為患何哉卑薄而不能支迫近而不能
容雜以浮沙而不能久隄之制未備耳是以黃决催
鎮等口而水多北潰為無隄也淮決高家堰黃浦等
口而水多東潰隄弗固也乃議者不咎制之未備而
咎築隄為下策豈得為通論哉又有所未盡者上流
既潰隄以旁决矣至於下流復或岐而分之其趨於
雲梯關正海口者譬猶強弩之末耳蓋徒知分流以
殺其怒而不知水勢益分則其力益弱水力既弱又
安望其能導積沙以注於海乎職等故謂今日濬海
之急務必先塞决以導河尤當固隄以杜决而欲隄
之不决者必真土而勿雜浮沙高厚而勿省巨費讓
遠而勿與爭地斯隄可固也如徐邳桃清沿河各隄
固矣催鎮等口塞矣則黃不旁决而衝漕力專高家
堰築矣朱家口塞矣則淮不旁决而會黃力專淮黃
既合自有控海之勢又懼其分之則力弱也則必暫
塞清江浦河而嚴司啟閉以防其内奔姑置草灣河
而專復雲梯以還其故道仍接築淮安新城長堤以
防其末流盡令黃淮全河之力涓滴悉趨於海則力
強且專下流之積沙自去下流既順上流之淤墊自
通海不濬而闢河不挑而深矣此職等所謂固隄即
所以導河導河即所以濬海也猶慮伏秋水發暴漲
傷隄職等查得吕梁上洪之磨臍溝桃源之陵城清
河之安娘等處土性堅實可築滚水石壩三座若水
高於壩任其走洩則水勢可殺而兩隄無虞矣至若
寳應石堤之當復與夫下流支河之當疏揚州運河
之當濬皆今時之切務所宜次第併舉而不可緩者
也但前項工程自豐沛徐淮以至海口共長千有餘
里自清江浦以至儀真共長三百餘里地勢遥遠工
程浩大一時錢糧未措人夫難集除前請發銀二十
萬兩并截留漕糧八萬石一面先將豐沛縷隄大黃
遥隄及徐邳一帶縷隄酌量幇築桃清南隄併接淮
安新城長隄乘時創築高家堰兩頭水勢稍緩先行
築塞寳應湖先用樁笆修築土隄外其餘各項工程
相應大加修舉云云議照事師古者罔愆智不鑿者
乃大孟子論智一章首以禹之治水為喻而論為政
則曰為政不因先王之道可謂智乎是大智者事必
師古而不師古則鑿矣故治河者必先求河水自然
之性而後可施其疏築之功必先求古人已試之效
而後可倣其平成之業黃水來自崑崙入徐濟運歴
邳宿桃清至清口會淮而東入於海淮水自洛及鳳
歴旴泗至清口會河而東入於海此兩河之故道即
河水自然之性也元時歲漕江南之粟由揚州直北
出廟灣入海至永樂年間平江伯陳瑄始隄管家諸
湖通淮河為運道然慮淮水漲溢東侵淮郡也故築
高家堰隄以捍之起武家墩經大小澗至阜寧湖而
淮水無東侵之患矣又慮黃河漲溢南侵淮郡也故
隄新城之北以捍之起清江浦沿鉢池山柳浦灣迤
東而黃水無難侵之患矣尤慮河水自閘衝入不免
泥淤故嚴啟閉之禁止許漕艘鮮船由閘出入匙鑰
掌之都漕五日發籌一放而官民船隻悉由五壩車
盤是以淮郡晏然漕渠永頼而陳平江之功至今未
斬也後因剥食既久隄岸漸傾水從高家堰决入一
郡遂為魚鱉而當事者未考其故乃謂海口壅塞遂
穿支渠以洩之蓋欲亟拯淮民之溺多方規畫以為
疏導之計其意甚善而其心良亦苦矣詎知旁支暫
開水勢陡趨西橋以上正河遂至淤阻而新開支河
闊僅二十餘丈深僅丈許較之故道不及三十分之
一耳豈能容受全河之水下流既壅上流自潰此崔
鎮諸口所由决也今新開尋復淤塞故河漸已通流
雖深闊未及原河十分之一而兩河全下沙隨水刷
欲其全復河身不難也河身既復面闊者七八里狹
者亦不下三四百丈滔滔東下何水不容若猶以為
不足而欲另尋他所别開一渠恐人力不至於此也
以臣等度之非惟不必另鑿一口即草灣亦須置之
勿濬矣故為今之計惟有修復平江伯之故業高築
南北兩隄以斷兩河之内灌而淮揚昏墊之苦可免
至於塞黃浦口築寳應隄濬東關等淺修伍閘復伍
壩之工次第舉之則淮以南之運道無虞矣堅塞桃
源以下崔鎮口諸决而全河之水可歸故道至於兩
岸遥隄或葺舊工或剙新址或因高岡或填窪上次
第舉之則淮以北之運道無虞矣淮黃二河既無旁
决並驅入海則沙隨水刷海口自復而桃清淺阻又
不足言矣此以水治水之法也若夫扒撈挑濬之說
僅可施之於閘河矣黃河河身廣闊撈濬何期悍激
湍流器具難下前人屢試無功徒費工料但恐伏秋
水發淫潦相仍不免暴漲致傷兩隄故欲於磨臍溝
陵城安娘城等處再築滚水壩三道萬一水高於壩
任其宣洩則兩隄可保而正河亦無淤塞之患矣徐
州以南之工如此而已或有難臣者曰臣等欲順水
性今淮水欲東而乃挽一道果字鋪起至李字鋪加
築遥隄四里餘谷山匙頭灣添建涵洞二座三義鎮
添建滚水壩一座此皆原題未載委應增益在淮則
有通濟福興二閘從新改遷新莊逼近通濟閘勢難
兩存板閘止宜仍舊信字壩逼近黃河不便修復仁
義壩改建天妃閘以裏至於興鹽等處入海支河因
高堰黃浦八淺隄成水可泄自宜停止而寳應湖隄
减水閘止須修建四座此原題備載委當更易因時
審勢隨地制宜臣等固不敢惜勞以貽一簣之虧亦
不敢妄舉以滋無益之費
兩河工成疏略
照得數年以來黃淮二河胥失故道至以地方州縣
為壑蓋由黃河惟恃縷隄而縷隄逼近河濱束水太
急每遇伏秋輙被衝决横溢四出一瀉千里莫之底
極北岸則决崔鎮季大等處南岸則决龍窩周營等
處共百餘口又從小河口白洋河灌入挾永堌諸湖
之水越歸仁集直射泗州陵寢以致正河流緩泥沙
停滯河身墊高淮水又因高家堰年久圮壞潰決東
奔破黃浦决八淺而山陽高寳興鹽悉成沮洳清口
將為平陸黃淮分流淤沙罔滌雲梯關入海之路坐
此淺挾而運道民生俱病矣自去秋興工之後諸决
盡塞水悉歸漕衝刷力專日就深廣今遥隄告浚自
徐抵淮六百餘里兩隄相望基址既遠且皆真土膠
泥夯杵堅實絶無往歲雜沙虛鬆之弊蜿蟺綿亘殆
如長山夾峙而河流於其中即使異常泛漲縷隄不
支而溢至遥隄勢力淺緩容蓄寬舒必復歸漕不能
潰出譬之重門待暴則暴必難侵增纊禦寒則寒必
難入兼以歸仁一隄横截於宿桃南岸要害之區使
黃水不得南决泗水至於桃清北岸又有减水四壩
以節宣盈溢之水不令傷隄故在遥隄之内則運渠
可無淺阻在遥隄之外則民田可免渰没雖不能保
河水之不溢而能保其必不奪河固不能保縷隄之
無虞而能保其至遥即止蓋嘗考弘治以前張秋數
塞數决自先任都御史劉大夏將黃陵岡一帶增築
大行隄一道而張秋之患遂息此其已試之明驗也
今職等所築之遥隄即大行隄之别名耳况係真正
淤土較之大行雜沙又有不侔者故今歲㐲初驟漲
桃清一帶水為遥隄所束稍落即歸正漕沙隨水刷
河身愈深河岸愈峻前歲桃清之河膠不可檝今深
且不測而兩岸迥然高矣上流如吕梁兩崖俱露巉
石波流湍急漸復舊洪徐邳一帶年來篙探及底者
今測之皆深七八丈兩崖居民無復昔年蕩析播遷
之苦此黃水復其故道之效也高家堰屹然如城堅
固足恃今淮涓滴盡趨清口會黃入海清口日深上
流日涸故不特堰内之地可耕而堰外湖波漸成赤
地蓋堰外原係民田田之外為湖湖之外為淮向皆
渾為一壑而今始復其本體矣其高寳一帶因上流
俱已築塞湖水不至漲滿且寳應石隄新砌堅緻故
雖秋間霖潦浹旬隄俱如故黃浦八淺築塞之後俱
各無虞柳浦灣一帶新隄環抱淮城並無齧損不特
高寳田地得以耕藝而上自虹泗旴𣅿下及山陽興
鹽等處皆成沃壤此淮水復其故道之效也見今淮
城以西清河以東二瀆交流儼若涇渭誠所謂同為
逆河以入於海矣海口之深測之已十餘丈蓋借水
攻水以河治河黃淮並注水滌沙行無復壅滯非特
不相為扼而且交相為用故當秋漲之日而其景象
如此昔年沙墊河淺水溢地上祗見其多今則沙刷
河深水由地中祗見其少地方士民皆謂二十年來
所曠見也竊照我朝建都燕冀轉輸運道實為咽喉
自儀真至淮安則資淮河之水自清河至徐州則資
黃河之水黃河自西而來淮河自南而來今流於清
河縣東經安東達雲梯關而入於海此自宋及今兩
瀆之故道也數年以來崔鎮諸口决而黃水遂北高
堰黃决而淮水遂東桃清虹泗山陽高寳興泰田廬
墳墓俱成巨浸而入海故道幾成平陸臣等受事之
初觸目驚心所至之處子遺之民攀輿號泣觀者皆
為隕淚然議論紛起有謂故道當棄者有謂諸决當
留者有謂當開支河以殺下流者有謂海口當另行
開濬者臣等反覆計議棄故道則必欲乘新衝新衝
皆住址陸地漫不成渠淺澀難以浮舟不可也留諸
决則正河必奪桃清之間僅存溝水淮楊兩郡一望
成湖不可也開支河則黃河必不能兩行自古紀之
淮河泛溢隨地沮洳水中鑿渠則不能别尋他道則
不得况殺者無幾而來者滔滔昏墊之患無時而止
不可也惟有開濬海口一節於理為順方在猶豫而
部遺咨叮嚀臣等親詣踏看臣等乃乘輕舠出雲梯
關至海濱延袤四望則見積沙成灘中間行水之路
不及十分之一然海口故道則廣自二三里以至十
餘里詢之土人皆云往時深不可測近因黃淮分流
止餘涓滴入海水少而緩故沙停而積海口淺而隘
耳若兩河之水仍舊全歸故道則海口仍舊全復原
額不必别尋開鑿徒費無益也臣等乃思欲疏下流
先固上源欲遏旁支先防正道遂决意塞决以挽其
趨築遥隄以防其决建减壩以殺其勢而保其隄一
歲之間兩河歸正沙刷水深海口大闢田廬盡復流
移歸業禾黍頗登國計無阻而民生亦有頼矣蓋築
塞似為阻水不知力不專則沙不刷阻之者乃所以
疏之也合流似為益水不知水不弘則沙不滌益之
者乃所以殺之也旁溢則水散而淺返正則水束而
深水行沙面則見其高水行河底則見其卑此既治
之後與未治之先光景大相懸絶也每歲修防不失
即此便為永圖借水攻沙以水治水臣等蒙昧之見
如此而已至於復閘壩嚴啟閉疏濬楊河之淺亦皆
尋繹先臣陳瑄故業原無竒謀秘策駭人觀聽者
凢所勘隄壩慮長短之異數也為長繩以計其丈尺
慮厚薄之異制也為横竿垂線以計其底面慮泥沙
之異土也試之鋤鐝以驗其純雜慮堅鬆之異工也
試之鏟錐以驗其虛實隄堰以土真杵實為上壩閘
以石磈堅厚為工
治河議
文皇帝宅幽都歲漕東南粟四百萬置都水使者河
上築隄距河慮至深矣歲久禁弛濟南諸泉多牟没
而黃河亦時徙時决是故當永樂則鑿汶河正統弘
治則鑿張秋金龍口在正德則塞曹沛嘉靖則有房
村趙皮塞廟道口李景高口之役蓋至歲乙丑河决
而東自華山入飛雲橋截沛水歴湖陵南至谷亭四
十里匯為巨浸固漕河之大阨也明年大司空治之
棄斯集龐家屯之舊河不治乃鑿自南陽東至夏村
又東南至馬家橋然後遏河流之入沛者折入秦溝
而疏留城故渠至境山五十里又疏薛沙諸支河分
殺水怒蓋漕道是始更出而東南粟四百萬得從漕
上入於大司農矣越隆慶辛未徐邳之水病漕則諸
言濬舊河便者交難司空曰黃河所從來建瓴萬里
邀挾百川獨秦溝當之彼其勢不溢而北則溢而東
矣舊河之淪没無幾其處易浚浚之良便柰何司空
一日而勞十萬人之力捐縣官金錢數十萬緡粟稱
是以鑿新河黃河性寧有常豈其能及舊河獨不及
新河哉此固一說也然愚則以為國家漕道業已與
河相直出秦溝過吕梁洪踰淮放海譬之大盗然矣
漢武帝竭天下之力至沉璧馬令從官負薪石而後
僅勝之乃立宣房宫作歌以侈大其事說者猶以為
不若避之便何者河不與漕爭道也今河與漕爭道
矣乃至欲引河利漕豈非延大盗入室哉故勢不得
避則逆而捍之勢得避則順而徙之今必欲泝豐碭
越虞城放於歸德之丁家道口以窮新集故道則厥
土惟塗泥耳即具卒萬人恐不能操舟没而取也且
河性湍悍土疏善潰日雜之而日塞之則人將告病
而久頓大衆以幾萬一之功非策也今獨疏鑿新河
令河出秦溝而東不至病漕則是國家於河不治而
已得其大竊以為司空之策得也然新河初成而境
山而南又塞司空奉璽書役河上隄茶城以西至於
馬家口幸應績矣而明年茶城蒙隂寳應下邳之間
又以竭澤告病於是天子以當事諸臣意見不同動
多掣肘故久而無功乃一事權假便宜予金錢八十
萬使重臣率水衡使者經畫漕事以力踐其言事克
底績邀之以酬功勸之於是漕臣皆焦心乾口以盡
其餘而淮决高堰河决崔鎮者皆幸就塞淮揚徐邳
之隄延袤千里而丁子淺蘆子沽其功頗告成矣此
皇上元德格天淮海效靈所至獨所謂專一之效耶
然愚聞往者高堰黃浦以全淮之水病興化鹽城故
議者請鑿丁溪白駒周禄港諸支河為水壑今黃浦
幸就塞則開支河之役當議罷也不然是外引水病
興鹽也范隄肇自吕泗終於徐瀆延袤數百里所以
貽淮海之安非一日也即令以高堰黃浦之故必當
微鑿之以洩暴水亦所不敢言者况牛灣河瓦龍港
其水門固在此何待范隄耶令黃浦幸就塞則范隄
當以時修復也不然非所以捍海潮障鹽河也往者
武宗朝有乞省轉輸之半者會羽書旁午主計者不
能支遂罷其議今誠不能以减漕邀於左藏然稍議
折以佐民旦夕之命且省轉輸此事理可為者也不
然則頃者且賜民田租之三矣何論議折也往者歲
漕十二萬石海上而廟議有恐其以芻粟萬石率千
人而棄之海者於是天子遂罷海漕愚則以為海漕
亦不可罷誠自淮鹽海道夾碣石以薄幽薊歲不過
一月之勞耳其所輸可以佐緩急其視河漕大都所
省牽挽供餉之費當得數十萬且令四方郡國寳藏
皆得自海舶以交錯於幽薊為市也不然假令有羣
不逞者當河而大呼以坐索餉饋而吾獨舉國待哺
於河漕此非筴也往者廟議皆言膠萊河北自海口
南至麻灣縈紆三百餘里乘潮之艘雖能上下然不
能遠諸山谿之水即欲鑿之使深而其應或多遊沙
或多岡石其大沽河又南入麻灣不可挽而西濰河
則越在百里外不可引而東必欲鑿兩海非經費百
萬積五六年不可於是天子遂罷治膠萊愚則以為
國家建設長利苟利足以償費猶將為之况相什百
千萬此者乎今之膠萊廢河僅僅百里可以計日而
就即費甚亦千金已耳何至縻費三百七十八萬也况
姚演既治閘新河店通海潮達於安東則膠萊宜無
不可開者元既歲漕百二十萬粟入大帑則今雖若
丘文莊議以江東西湖廣之粟從河而以浙東西瀕
海之粟航於海上使之羽翼河漕以蘇漕卒之困而
坐食其利宜亦無不可者不然則宜若天順七年引
沁通衛以殺黃河水力又不然而疏紅荆口故道與
河漕並行是又患河計河之外一長策也若河漕則
必欲蓄水而與水爭矣夫欲與之爭利則又安得不
受其害在任事者時加之意使不至於大潰耳
圖書編卷五十五
