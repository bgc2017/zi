圖書編卷三十八
明章潢撰
陜西圖敘
陜西古雍州地山河四塞形勝甲于天下然平涼固
原(平涼屬州)一𢃄畜牧蕃滋外之屏蔽邊騎漸已侵入鞏
(鞏昌)鳳(鳳翔)之墟若延(延安)慶(慶陽)則原野蕭條兵亦精勁寧
夏則跨有賀蘭山黃河之險敵難馳驟故為備差易
蓋本朝開拓以來受降故城(唐張仁愿嘗築三受降城于河外以禦敵)久
棄不守自移鎮榆林(延安鎮)河套(延安北境是)盡為敵有烽
火遂達於内郡矣甘(甘州)涼(涼州)以西左番(西番)右達(北敵)而
肅州尤孤故土魯番(在肅西北二千餘里)輒肆侵犯以為河西
憂洮岷西寧則地入西羌(西番)實與四川同患苦且亦
不刺(北虜小王子枝將)以殘孽竄居西海(在西寧西境)番人漸以
南徙(今松藩&KR0008;腊地方是)國家既失荼馬之利(每歲番人獻馬易茶頗資其利)
而逋寇生齒日繁則西境腹心之禍也若漢中之襟
喉巴蜀潼關(在西安府東南)之保障金陵竝稱重地而險者
在我矣然所在罄力以供邊奉宗室而平涼尤甚閭
閻愁苦又何加焉
沿革
古雍州地漢都於此置司隸校尉領三輔置涼州部
刺史察各隴西北地等郡而不嘗所治東漢司隸如
故涼州治隴唐貞觀中置關内道開元中置京畿等
四道採訪處置使而京畿道治京城關内道以京官
領隴西道治西平山南西道治漢中後改採訪為觀
察其治仍舊宋初置西路後置永興酈延環慶秦鳳
涇原熙河六路經略安撫司並以守臣兼領又置提
點刑獄司治鳳翔元置陜西等處行中書省于西安
置陜西漢中道肅政廉訪司于鳳翔又置甘肅等處
行中書省及河西隴北道肅政廉訪于甘州本朝置
陜西等處承宣布政使司都指揮使司提刑按察司
三司並治于西安而行都司則分治甘州以控制邊
境云
陜西等處承宣布政使司治西安左右布政使二左
右參政六(分守二管糧一管册一西寧一涼州一)左右參議七(分守三商洛一)
(花馬池一)領府八屬州一十三縣九十四總為里三千五
百九十七戶三十六萬三千二十七口三百九十三
萬四千一百七十六夏秋二税共米麥一百九十二
萬九千五十七石絲緜三百六斤絹九千二百一十
八匹緜花一萬七千二百七十二斤布五十八萬八
千九百九十疋京運年例并鹽課銀共四十六萬四
千五百二十三兩有零馬草一萬八千八百四十三
萬六千七百餘束茶馬司三(兆州一河州一西寧一)課茶共五
萬一千三百八十四斤有零
河渠提舉司一(在西寧)
陜西都指揮使司(隸右軍都督府)都指揮三内掌印一僉書
二領衛二十有六(屬所一百三十四)守禦千戶所一十有二
陜西行都指揮使司(在甘肅)領衛一十有三(屬所五十六)守
禦千戶所四
總延綏寧夏甘肅三鎮共馬步官軍舍餘土達一十
三萬九百餘員名
行太僕寺二(陜西一在平凉甘肅一在甘州)苑馬寺二監十二(平涼六甘)
(州六)苑四十八(平涼二十四甘肅二十四)所屬馬五萬七千七百八
十餘匹洮河西寧三衛番茶易馬四千八百餘匹
提刑按察使一副使十四(凊軍一提學一糧斛一分廵兼兵備撫民一鞏昌一)
(延安一又岷州一肅州一固原一西寧一甘州一金州一)僉事八(邠涇一分廵鳳翔一屯田一榆)
(林寧夏二蘭州一)分道六(關西河西)(關内隴右)(關南西寧)
欽差總督陜西三邊都御史一(駐固原防秋駐花馬)
欽差廵撫都御史四(陜西一駐西安防秋駐固原延綏一駐榆林寧夏一駐寧夏甘)
(肅一駐甘州)
廵按監察御史二(一駐西安一駐鞏昌)
王府四秦府(高二封西安護衛一)(郡王十一)肅府(高十四封甘州徙蘭一千)
(石護衛一)(郡王七)慶府(高州六封慶陽改徙寧夏護衛一)(郡王十三)韓府(高二)
(十封開原改軍凉二千石護衛一)(郡王二十四)每年夏秋禄米共一十
七萬五千九百四石六斗
西安府其名漢京兆宋永興元安西(煩冗番漢軍馬雜處難治)其
屬州六縣三十一附郭長安(五十五里煩沖)咸寧(八十一里煩沖)外
咸陽(十二里地沖事簡)興平(十七里沖簡)臨潼(五十二里煩沖訟益)高陵(十四)
(里淳簡)鄠(二十三里僻簡)藍田(二十九里僻頗刁頑)涇陽(五十里刁僻)盩厔(四十)
(四里僻煩頗饒頑)三原(三十三里沖煩頗饒)商州(二十八里簡僻盜)屬鎮安(公里)
(近山僻簡多礦賊)洛南(十里僻刁)山陽(四十一里近山簡僻)商南(三十五里近山僻淳)
新安(十里)同州(三十九里僻煩刁疲)屬朝邑(八十二里刁僻煩)邰陽(七十里簡)
(刁訟)澄城(六十四里僻簡煩)白水(二十八里僻簡盜)韓城(五十里)華州(四十)
(九里沖簡刁)華州(四十一里沖煩)華隂(三十四里沖煩貧)渭南(八十六里沖煩饒)
蒲城(六十七里僻煩)耀州(十八里簡沖疲)屬同官(二十二里煩凋弊)富平(四十)
(四里僻簡訟)乾州(二十七里沖煩貧)屬醴泉(二十一里冲煩)武功(十六里沖簡淳)
永壽(十里沖煩疲)邠州(二十七里沖煩刁賦重)屬淳化(十二里僻簡)三水
(十一里僻簡)其形勝四塞之國披山𢃄河關中金城千里
其俗男耕女桑尚氣概勇力
鳳翔府其名漢扶風西魏岐陽(路沖事簡地饒民質)其屬州一
縣七附郭鳳翔(四十里煩刁訟)外岐山(二十九里煩疲刁訟)寳雞(四十四里)
(刁冲簡)扶風(三十二里沖煩刁)郿(十八里僻簡淳)麟遊(十七里近山僻簡)隴州
(二十六里近山僻煩)屬汧陽(十三里近山僻簡)其形勝地形險阻犬牙
長蛇五水之會三秦之一其俗勤穯務本質直儒雅
漢中府其名後周漢川唐興元(地廣頗饒亦易治)其屬州二
縣十四附郭南鄭(二十里沖疲)外褒城(七里沖煩)城固(三十三里僻冗)
洋(三十里僻冗刁)西鄉(十五里近山僻煩)鳳(九里近山沖煩)沔(五里近山沖)寧羌
州(四里近山沖好訟)屬略陽(四里近山僻淳)金州(四里近山僻煩頗饒)屬平利
(八里近山淳簡)洵陽(十七里僻淳有盜)漢陰(七里裁僻有盜)石泉(八里裁簡淳盜)白
河(八里僻裁刁)紫陽(五里近山僻)其形勝東有南郡西有隂平
南有廣漢北有四川其俗勁悍朴厚踏石解繳
平涼府其名漢安定宋涇原(簡沖)其屬州二縣八附郭
平涼(二十三里沖煩)外宗信(五里僻簡)華亭(八里近山僻簡)鎮原(二十三里刀煩)
(僻)涇州(二十七里煩沖)屬靈臺(二十里近山僻煩)靜寧(十一里近邊沖)屬莊
浪(七里近邊僻)隆德(五里近邊冲)固原州(九里近邊沖煩)其形勝山川
秀拔中華襟𢃄其俗民淳近古文王之化
鞏昌府其名秦隴西漢天水東漢漢陽其屬州三縣
十四附郭為隴西(三十一里沖煩)外安定(十九里近邊沖煩)會寧(十二)
(里近邊冗)通渭(十八里近邊僻簡)漳(六里僻簡)寧遠(十七里沖簡)伏羌(十二里僻)
(簡)成(六里簡)西河(七里簡僻)秦州(四十九里刁煩沖)屬秦安(十里僻簡)清
水(八里沖煩)禮(十九里簡僻)階州(二十一里近西番僻)屬文(三里近西番僻簡)徽
州(六里僻簡)屬兩當(八里僻簡)其形勝接壤羌戎通道隴蜀其
俗獵野務農質樸勁勇
臨洮府其名秦隴西宋武始隋金城(簡)其屬州二縣
三附郭狄道(二十五里沖煩)外渭源(四里近邊沖簡)蘭州(七里沖煩)屬金
(十里近邊僻簡)河州(四十里近西番刁沖煩)其形勝境接巴嶲地控邊
陲其俗勁悍質樸好勇喜獵
慶陽府其名秦北地隋弘化唐安化宋環慶(簡)其屬
州一縣四附郭安化(三十二里煩冲)合水(十八里簡僻)環(四里近邊煩沖)
寧州(四十八里煩沖)真寧(二十一里簡僻)其形勝關輔保障地接羌
中其俗稼穯務本民淳士慤
延安府其名秦上郡元魏金明(簡)其屬州三縣十六
附郭虜施(二十七里沖煩)外安塞(二十里簡僻)甘泉(二十三里沖煩)安定
(九里簡僻)保安(八里僻)宜川(二十三里沖簡)延川(九里沖煩)延長(十里沖煩)鄜
州(五十一里刁沖煩)屬洛川(六十四里沖簡)中部(二十四里裁沖煩)宜君(三十)
(八里沖煩)綏德州(十里煩)屬清澗(十里沖煩)米脂(十三里僻)葭州(八里極邊)
(簡)屬吳堡(三里極邊)神大(五里簡邊)府谷(四里簡極邊)其形勝五路
襟喉長城因河為塞洛水之交三水所會其俗勤穯
尚鬼
寧夏衛其名漢朔方後周懷遠其衛四寧夏寧夏前
寧夏左寧夏右屯四里其形勝黃河東遶賀蘭西聳
其俗信鬼尚詛
洮州衛軍民指揮使司三里其形勝西控番戎東蔽
湟隴其俗好弓馬衣褐食乳射獵為生人性勇悍
岷州衛軍民指揮使司十七里本古西羌其名唐和
政宋西和其形勝東連熙鞏西竝洮疊其俗勁悍質
木(弓馬佃獵)
河州衛軍民指揮使司其地古西羌其名抱罕唐安
鄉其形勝東洮河西積石南雪嶺北黃河其俗番漢
雜居射獵為生
靖敵衛其名會寧其形勝面山背河地勢險阻其俗
習武尚攻殺
陜西行都指揮使司其名張掖武威酒泉西平(俱漢)其
屬衛十二附郭甘州左甘州右甘州前甘州外肅州
山丹永昌涼州鎮番莊浪西寧守禦千戶所二鎮夷
古浪其形勝環祁連合黎之山浸居延鮮卑之水萬
山迴抱三峽重圍其俗質朴慷慨採獵
陜西承宣布政使司領府八曰西安(王畿地内史雍州佑國永平軍)
(晉昌奉化路京兆永興安西煩)曰鳳翔(扶風秦安岐州岐陽郡西京天興軍煩)曰平涼
(安定涇原路簡沖)曰慶陽(北豳地朔州慶州弘化安化安定軍環慶路慶原路花馬池鹽生自)
(水中不用煎簡)曰延安(安郡金明延安郡延州忠義彰武軍簡)曰鞏昌(隴西天水漢陽)
(渭州)曰臨洮(隴西武始金城武勝軍鎮洮軍簡)曰漢中(梁州漢州郡興元褒州煩)
處置
陜西内綜八郡外控三邊吏兹土者牧且蒹帥焉責
誠艱矣西鳳漢中稍稱饒庶百需給仰供應頗難延
慶平涼臨鞏逼近邊陲敵一入無論貲産鋒鏑死傷
之患獨先嘗焉三邊視諸郡尤衝而勢不相貫故甘
肅星懸於河外寧夏株保於横城榆林一望敵幕千
里餽糧獨其人輕生敢戰相恃無恐頻年更番入衛
耗亡半矣墮城殞將蓋有由然又其甚者固原為開
府調度之中重兵屯戍自敗績之後懸賞選募至今
銳士尚不滿千若敵襲舊直驅踐汧隴薄涇邠窺三
輔特再晝夜力耳鳳沔之墟夙多回種而無良亡命
者又多逃匿其中立俟風塵鼓煽而起腹心之患其
將大乎是故有牧帥之責所當觀釁而預圖也
關險地利
關中雖稱四塞然南山東西通接商洛汝鄧漢鳳襄
沔山深谷密緜邈遼曠縈紆盤互無慮數千里内多
巖洞窟穴盜賊往往逋逃其中潛通聲問弗啻萌孽
故易稱豶豕牿牛渙丘解拇其稱名取類宏遠矣
塞北江南
陜西饒沃盛水草可耕可牧故名陸海又云塞北江
南又云百二山河蓋南北兩山脉會至龍氣極盛故
冬不甚寒其堰埧渠陂耕溉相濟有歌曰舉鍤為雲
決渠成雨注水一石其泥數斗且溉且糞長我禾黍
惜其舍西安每地多遺利耳
全陜邊防
榆林蔽延安花馬池蔽慶陽固原蔽平涼西寧蔽河
洮莊浪蔽臨洮岷文蔽鞏昌靖敵蔽會寧沙州蔽甘
肅靈韋寧夏之接葭綏榆林之接蘭州河洮之接古
浪涼州之接環縣以援固原鎮番以援寧夏山丹以
援肅州碾伯以援西寧此全雍邊防之大略也
關中風土
入關分守關西埋在涇滸涇雖荒落陋瘠然所過西
安所部平涼鳳翔則皆古賢聖豪傑誕育經營之地
固平生之所寤寐快覩者遇行部必迂途往觀用以
激昂砥礪試為諸君誦焉方自靈寳出函谷望潼關
見黃河迢迢從西來切抱關麓而大華三峯高矗東
南歴歴如畫乃賈生所謂踐華為城因河為固者今
猶宛然真稱天地之險使秦漢唐隋稍能布張政教
用維其人豈有敗與亡哉自關行六十里至華隂縣
縣正直大華西嶽廟在縣中宏壯不可言又六十里
至華州遥睇驪山諸阜信若培塿兒孫然又五十里
至渭南渭源出鞏昌之鳥鼠同穴山迤邐而東行可
千餘里合汧湋鎬戲漆沮滻灞灃潏涇汭諸水西至
于華入河而斯邑適在其南又八十里至臨潼所謂
華清繡嶺僅存其名茫茫惟土至驪山亦不甚高惟
温泉如昨然當年繁華侈盛俱隨浮雲流水散矣為
題古今殷鑒四大字於驪阜而去自是西行則新豐
鴻門灞橋皆在所歴過橋不三十里入長安履任經
長樂里登西南城望終南諸山高入雲表張屏列障
儼如罨畫横𢃄會城周際而山之下周方數百里多
秦漢故渠膏塍沃壤古所稱天府陸海殆謂斯域外
此則昔所習稱未央長樂諸宫上林樂游諸苑與昆
明曲江棘門細柳雲陽豐鎬杜陵韋曲樊川御宿歴歴
皆在目睫指顧之前乃憶唐人所云宫中下見南山
盡者真實語也四月念日出長樂赴涇原路當西出
咸陽為欲至終南游所謂祖菴樓觀者乃東出長安
門望鄠縣行可七十里鄠古崇侯虎國也後文王奉
天伐之作豐邑路皆廣原平陸中有渠通長安渠上
垂楊夾峙參天合抱長亦五六十里不斷人行樹底
殆不知有夏出鄠縣里許為渼陂上為紫閣峯峯下
陂水澄湛環抱山麓方廣可數里中有芙蕖鳬雁之
勝杜子美所云半陂以南純浸山者也恨不得岑參
王維少陵其人載酒從之游又四十里至祖菴元王
重陽道場也右石刻遺像與其手書書亦飛動竒譎
又一十里至樓觀觀蓋老子與關令尹喜傳道處也
上有說經臺臺在終南山腰松阡石徑迤邐而上最
上有洞可容數十百人非惟西北所無殆非人境又
二十里至盩厔形勝膏沃與鄠埒而長楊五柞舊宫
皆在其境又七十里至武功武功古邰國后稷舊封
禹貢所載惇物若秦嶺藍關於子午谷諸勝皆在東
南睇望中又數里輿人遥指馬嵬坡會日欲暮不能
往然問俗所傳土皆成粉非實事憶哲婦傾城之詠
為歎息久之又七十里至乾州乾於唐稱奉天從此
地漸高寒有邊鄙意出乾西北數里經乾陵則天葬
處也所遺石翁仲人物雜卧土石草樹間甚鉅且衆
則當其盛時雄麗可想然行道之人語及盜掘亦多
詢而羞之真稱遺臭豈若昭陵杯土漫然九嵕山下
之有耿光耶從此過永壽縣至邠州邠本稱豳玄宗
開元間因䘏岐周府兵幸其地以豳近幽字改今名
稱至今入其境則陶穴纍纍如見公劉時人而所云
凌隂室履跡坪與其隘巷種種故在北望甘泉林光
諸故址烱焉未滅而甘泉則黃帝祭天雍時萬靈明
廷處也西行百八十里至涇州涇以涇得名水切城
麓詩大雅所謂密人不恭侵阮徂共者皆其境内共
即土人所稱共池是也回中山在其城北一里許其
下為涇河汭水從西來屬涇城東南流數百里東至
於華隂合渭而汭之源則出隴州城北弦蒲藪詩言
汭鞠之即是也蓋關中山最多而水亦無慮數十其
最大者為黃河次則涇若渭其旁諸水數十則皆隨
在入涇渭從涇西行百四十里至平涼平涼於春秋
為朝那漢析置安定郡故又稱安定渾瑊會盟壇在
其城西北五里今惟名存西行可三十里至崆峒山
問道宫在焉志稱黃帝問道廣成子於斯山而山高
際天峯巒聳拔信是仙靈之宅又西七十里而羨過
蕭關漢文帝時囚奴入蕭關燒回中宫即此處然宫
址莽不可辨矣又八十里至固原原即詩所云薄伐
玁狁至於大原者本是侯服然地近北邊風氣高洌
八月中雨雪者再秦文王者為誼楚於朝那湫者在
焉然有二一在州東二十里一在州西三十里水各
方數十里深不可測傳有蛟龍藏其中人莫之敢狎
然歴世滋邈忘其本名土人但稱東西海子云而西
海子水流百數十里經隆德靜寧兩界即好水川也
宋與夏人大戰場在焉東望環慶延安境相銜接追
憶韓范經營殫勞心力然卒罔底續豈自古豪傑功
業之成亦藉天幸與國運耶乃若平涼東北百六十
里則為鎮原縣漢潛夫王符之鄉也符才足用世而
限於衰季嬖倖塞塗弗克行其志今讀其書甚可痛
金泰定間州守和某嘗作思潛亭於其書臺舊址然
久廢而土人莫之知余為立石其處章表之此皆平
涼東西北境也率以防秋之役行視焉又夏日出按
鳳翔則由涇東南行百餘里至靈臺靈臺之名雖古
然非詩所歌詠特以文王為西伯征密雖嘗過其境
後人神明其地築臺以識遂名至今而古左丘明晉
皇甫謐隋牛弘唐牛僧儒實生其壤今其詞墓宅野
巍然而存又東南百里至麟遊縣縣南五里九宫故
址在焉祇存歐陽詢書記一石而字多剥落不可讀
所謂十二層樓閬苑西者惟翠巘丹梯尚無恙爾然
古木枒槎半無枝葉欹斜偃側巖壑無光矣又南八
十里至鳳翔鳳翔秦故都也秦雖起西戎有非子者
為周孝王主馬於汧渭之間馬大蕃息封為附庸邑
之秦使續嬴氏之祀故今城中有穆公與三良墓余
行過之則嗤彼穆之謬而重興黃鳥之哀焉登城以
望見岐及梁山奠其東北岍與吳山亘其西南襟𢃄
環合居然一大都會雖其雄偉廣博差謝長安而聲
名禮樂殆踰他郡又城東門外有東湖即大旱不涸
花木水竹之勝舟楫壺觴之適無讓江鄉而凌虚臺
喜雨亭址在其北陬今則復為荒烟野草如蘇長公
之臺記語矣從鳳翔西行七十里為汧陽汧於漢屬
隃麋縣耿況嘗封于其邑又有唐人段大尉秀實祠
汧蓋其鄉也又西七十里為隴州而吳山在其東南
七十里號西鎮然在周職方則稱岳李義山所稱吳
岳曉光連翠巘者是也巖石聳峭林木秀阻九峯離
立如筍拔地而舊志第稱為五峯余為數之十有九
數已刻其說於巖壁豈帝命巨靈雕刻鑿削特示工
巧其勝乃若耶又東南百餘里為寳雞大散關在其
西南數十里路通褒斜宋與金人百戰爭得之而石
鼓山在縣南二十里陳倉山距縣東南百十餘里志
載山上有石類山雞晨鳴山頭則聲聞數十里而縣
因以名縣南十五里有曰益門山者所從入蜀道也
棧閣蓋實自兹始縣東南八十里為磻溪溪流注謂
旁有石室傳為太公所為避紂地東坡為鳳翔僉書
判官時夜遊焉詩言夜入磻溪如入硤照人炬火落
驚猿蓋實錄也而穆公女弄玉鳳女臺元貞人丘處
機清鳳臺皆在縣東南六十里外至張三丰菴則在
縣東三里焉志稱三丰洪武癸酉秋七月念日自言
當逝留頌以别邑人楊軌山等為置棺歛比葬發視
之三丰復生後入蜀見蜀王又入武當山或遊襄鄧
間永樂中嘗遣使尋訪竟不遇為宫以待之余他日
遊武當親見成祖所為招三丰手書當不妄云寳雞
東南行數十里為岐山縣縣西八十五里為岐山中
有周公太公召公三廟巍然並峙而岐山之南數里
而近則為郿大白山峙其東所謂和尚原五丈原斜
谷關者則分峙其西誦出師未捷身先死之句為之
淚下若東南五十里則有横渠先生祠其北二十里
為郿塢漢董卓所為貯金積穀徼覬富貴無窮者夫
張祠董塢地相距甚邇而使人貴賤愛惡至與天地
隔若此然則吾人百年易盡之身其惡可不遹修厥
德也歟又東為扶風漢畿輔地其人則馬援傅毅馬
融諸子望於其鄉又東則醴泉咸陽雖非余所守然
往來會城必道焉咸陽故阿房宫址褰帷四顧但見
蒼蒼雲木離離禾黍淲淲泉流彌漫近遠爾又北行
以望周文武諸陵若漢高長陵祇遺數大阜近道側
其餘環陵者以百數纍纍錯落率如屋如鐘如釡如
囷如廪如罘不知其為后歟王歟將歟相歟公歟侯
歟祇增嘆息彼貪且懵者可以悟而省矣遠道垂囊
無可持贈贈君斯紀奉供卧遊若夫飄泊離索之懷
世故戎情之賾與風謠習俗嗜向之異齊欲一一而
記之則須伐南山之竹矣
關中之險
關中之險華山與長河會處雖在潼關然河之南須得
河南府新安此函谷河之北須得山西平陽府平陽
南有東烏嶺北有泠泉關蓋河之南無新安則由沙
澗可渡河至蒲州河之北無平陽則由烏嶺泠泉入
平陽至蒲州自蒲州至龍門兩岸平廣可渡者百里
故在古人秦有函關陜西綂平陽也至今陜州以西
及平陽與陜西人之語音風俗相同論關中之險者
當詳於是
封疆兵力
雍州之地土厚水深漢唐建都皆以四塞為固者也
在漢雍之郡十有六縣二百三十有一戶至一百十
萬餘初置南北軍于京師材官於郡國武帝增期門
羽林屬南軍八校屬北軍又發謫吏謫民七科開河
西發三輔免刑惡少屯遼東發官徒弛刑戍金城其
制之為兵者殆居民之半也唐則為府者一為州者
十有三為縣一百七十有三為戶九十餘萬高祖初
舉關中之衆為十二軍太宗更之為府兵總曰折衝
府而在關内者當天下之半嗣是又有千騎萬騎之
立射生供奉左右神策之名逮李郭成功則實藉朔
方兵力矣謂二代國勢之強非於地力有資哉我國
家盡二代故疆創建藩省而南益漢中東連商洛又
蒹前代所未備者有之矣是宜兵力民財超二代而
軼之也然頃歲敵人匪茹徂伺塞下每一竊入諸將
輒閉壁坐觀一矢莫敢發詰之則曰兵寡不敵也入
衛之士每懼不盈列障乘墉悉資内地之力焉議者
屢欲日募以充之而鎧甲之所資芻糧之所給慮其
費之無從也竟莫克舉焉夫兵不可寡也寡而精焉
非寡矣兵貴多也多而不精也焉用彼哉
練土著
夫窮邊之地千里蕭條逐水草為鄰伍以戰鬭為嬉
遊自非生於其地者罕能寧其居也矧塞下之民勇
悍純實出於天性愚以為莫若於沿邊要地聯其土
著家自為兵有警則藉之以驅除而給以客兵之食
凡奪敵所有悉以給之而不計也無事則還之於閭
井而不必隸名於軍中凡幕府之役毋或及之而不
渝也夫親戚資産既其所繫念而比閭族黨自可以
同心較之徵調費省而功倍矣
議守關
虎牢關潼關誠為險要能以寡遏衆然貼隣大河若
踰河避險而出則關無恃於險矣故虎牢不守孟縣
潼關不守蒲州烏乎用其險
議防禦
花馬池極要地成化前敵患在河西敵據套而河東
為敵衝花馬池居其中都御史徐廷璋楊一請王瓊
新舊城效力甚宜花馬池西至興武營一百二十里
又西至横城堡一百四十里一漫沙漠寇路拆牆頗
易入靈韋掠環慶犯平固則凊水營鐵柱泉小鹽池
一𢃄為捷徑又自大廣武而下渡河至靈韋亦易
議選撫臣
陜稱内綜八郡外控三邊每歲當秋防督臣提兵出
塞上則撫臣移節固鎮待之敵如入犯我疆場憑凌
我邊鄙羽檄交馳兵干謀動於是居中馭外而擊左
左應擊右右應千里轉餉兵無枵腹則有用兵之難
其若今受我盟約就我羈縻往來華夷雜遝獨為審
機觀變而剛不速釁柔不啓侮坐籌帷幄銷禍未萌
則有納欵之難邊事固耳八郡之勢星羅棋布東南
為晉魏楚蜀之交西界諸番北接沙漠延袤萬有餘
里其間風土異宜民生異俗欲胥擾而治之為難而
又有銀兵鹽販茶賈回夷乘以奸宄時肆跳蕩上之
人亦未易制禦格化之術其尤難者秦地廣而賦薄
邊儲宗禄恒不給則盡括鹺課賈税贖鍰之類以充
之帑藏匱乏尠終歲之計設或事出不虞將不知何
以措其手足然則所稱控三邊而綜八郡當斯任者
顧不重且艱哉
陜西事宜
地有中外人心之從違無中外也順則從逆則違也
時有古今地利之興廢無古今也勤則興惰則廢也
是故善撫人者順其情以利導之則欲之所在華之
人爭趨之矣而夷之人獨不思自遂其欲耶善治地
者率其人以勤殖之則人力所至地利已興於古之
人矣今之人獨不能興乎地之利焉未之有也關陜
如平涼洮河以及甘肅幅&KR0695;數千里一望荒蕪人物
凋耗較成周隆盛其興衰霄壤未可並論西漢置涼
州部刺史察隴西北等郡東漢司隸如故唐置關内
道以京官領隴西皆視為重地故漢唐盛時人材之
多財貨之富甲於各郡有由然也況趙充國屯田金
城湟中東至浩亹而羌人讋服非今之甘肅西寧間
地乎張萬歲監牧汧渭雲錦成羣縑易一馬比屋豐
盈非今之平涼洮鞏間地乎夫充國屯田之地具在
也屯獨勝於漢而廢於今豈今之地不可耕且種耶
萬歲監牧之地具在也馬獨盛於唐而耗於今豈今
之地不可牧且畜耶特無充國萬歲之人焉耳或曰
今甘肅已有鎮廵之設矣涼鞏已有苑馬之設矣而
各衛所屯田之不廣各寺監馬畜之不蕃豈有他哉
患在軍民丁戶不如古之多也曰我國家二百餘年
休養不為不久雖間有邊疆侵掠之患此亦周秦漢
唐所不免者特在據形勝豫兵糧以制禦之耳然屯
田監牧之不盛則委之丁戶不多而丁戶之不多將
誰諉也聞涼鞏山谷多羌人竄伏其中雖有服屬官
司者要非馴擾之良也此豈終梗王化者哉又聞番
夷雜居塞外今求革面尚不可得苟懷柔有道視羌
人即吾人也則番夷有人心者孰不革心而畏威畏
德哉要在得人而已矣今甘肅鎮廵以禦備為重務
苑馬寺監以點視為常規求其留神民瘼也難矣莫
若以固原邊事責之總督而朝堂之上遴選憂國奉
公不循流俗之士且曾任監司郡縣素以循良稱者
擢為撫臣于以廵撫涼鞏各郡不兼以他務不拘以
文法不限以時日專以撫綏之事委任責成焉一切
假之便宜加意賑恤慰安流徒招徠羌夷視土壤之
沃腴則廣屯種而屯田之軍丁即吾民也視水草之
茂密則廣牧畜而牧畜之戶丁即吾民也且請内帑
備牛種鑄農器或本地之貧戶或遠方之願耕與夫
羌番之來歸者量其衆寡結之凡開荒之田不責其
償而耕熟之畝給為永業吾知上之仁愛斯民一念
如保赤子而下之人獨無父母孔邇之懷也耶惟任
是責者必如古人舍茇甘棠身廵阡陌孜孜焉勞心
撫字雖鞠躬盡瘁亦所不辭如此而十餘年間戶口
不蕃田畜不富吾弗之信矣
陜西總論
夫秦關中四塞之國也方嬴吕時藉以舉塞戎距羌
笮鏖六國而殱之有餘力焉今軍國百需仰給東南
而關陜之利厪厪自給傾天下之貲市羸馬以厭夷
心而雲錦騰襄之驥在關中者置不以齒延綏以南
捐數千里沃饒之地以資敵而邊夷噤莫敢言此其
故余莫之究詰矣蓋漢武拓地置張掖酒泉郡急則
守帥士卒給餱糧以從故邊郡數有功令兵民分綂
封疆之臣惟程書錢穀是給四方有敗問主帥已耳
主帥檄諸岳伯則芻糧器械莫之應也夫亦禁防煩
密積輕重之勢哉
浙江圖叙
浙江古揚州地崇山巨浸所在限隔然嘉(嘉興)湖(湖州)與
江淮相表裏嚴(嚴州)衢(衢州)以徽(直隸徽州)饒(江西饒州府)為浮郭
左信都(冮西廣信府)右閩關(在福建北境)大海東蟠繞出淮(淮安)
揚(揚州)之境斯固四通八達之區也安吉長興(安吉州長興縣)
(俱湖州府屬)以西本山越巢窟界在廣德(南直隸州)之間上無
兼轄之司訟訐繁興頗號難治嘉湖寧(寧波)紹(紹興)四郡
則震澤(今太湖是)東海之所經也淜衝淤壅大遺三農之
害而鹽徒(嘉湖易通舟楫故私鹽尤多)之患次之處州之民多依
山盜鑛動至數千持之則激緩復馳縱慶元(處州屬縣)松
溪(福建屬縣與處州接界)一𢃄歲被侵暴温(温州)台(台州)竝海而南
一宿再宿達于福寧(福建屬州)估客良便之然不能不防他
寇也若倭夷奉珍入貢則風帆直指寧波突至倏來
黠詐叵測先事而備其在定海(寧波屬縣即夷舟所從入)乎
沿革
古揚州地漢會稽郡兼綂二浙隸揚州部刺史唐貞
觀中隸江南道開元中增置江東道採訪處置使而
兩浙諸州並隸焉宋初以兩浙為一路後分浙東西
為兩路而浙西安撫使治臨安浙東安撫使治紹
興並以守臣兼領元置江浙等處行中書省及江南
浙西道肅政廉訪司于杭州又置浙東海右道肅政
廉訪司于婺州又置浙東道宣慰司于慶元本朝置
浙江等處承宣布政使司都指揮使司提刑按察司
皆治于杭州府云
浙江等處承宣布政使司治杭州左右布政使二左
右參政五(管糧一杭嘉湖一金衢嚴一)左右參議二(寧紹台一温處一)領
府十一州一縣七十五總為里一萬八百九十九戶
一百二十四萬二千一百三十五口四百五十二萬
五千四百七十一夏秋二税共米麥二百五十一萬
二百九十九石絲緜共二百七十萬四千二百七十
兩絹九萬八千疋有零鈔五萬一千二百九十三錠
馬草八十七萬四千四百九十一包
浙江都指揮使司(隸左軍都督府)都指揮三内掌印一僉書
二領衛一十六(屬所一百二)守禦千戶所三十五本都司
所屬馬步官軍三萬九千九百餘員名
浙江按察司按察使一副使八僉事七分道五(杭嚴嘉湖)
(寧紹台温處)(金衢)
欽差提督軍務兼廵撫都御史一
廵按御史一或清軍一(俱駐杭州)
廵鹽御史一
都轉運鹽使司一(在杭州)領鹽課司二十六(杭州二松江二温台)
(八嘉興五寧紹二)歲辦鹽四十四萬四千七百六十九引
市船提舉司一(駐寧波)
杭州府其名錢唐武林餘杭(煩沖劇)其屬縣九附郭錢
塘(一百六十一里沖煩劇)仁和(三百七十三里沖煩劇)外海寧(四百八十里煩沖)
富陽(七十五里淳頑)餘杭(七十三里簡僻)臨安(四十六里)於潛(十二里僻淳頑)新
城(十四里)昌化(十里簡僻)其形勝左浙江右具區北大海南
天目其俗水行山處船為車檝為馬尚侈靡習工巧
嘉興府其名古檇李宋嘉禾(淳頑相半煩沖)其屬縣七附郭
嘉興(三百八十五里地卑水多煩沖)外秀水(二百三十一里煩沖)嘉善(二百四里煩刁)
海鹽(一百十六里沿海僻刁)崇德(三百十一里淳煩沖)平湖(一百二十一里刁冗)桐
鄉(一百七十八里頗淳沖煩)其形勝負海控江襟溪𢃄湖海濱廣
斥鹽田相望全吳腴壤澤國佳政其俗慕儒勤農風
淳民富素蓄魚鹽之利
湖州府其名吳吳興霅(東北湖陂西南多山淳頑相半沖煩)其屬州一
縣六附郭烏程(一百六十七里淳頑相半刁沖)歸安(三百九里刁沖)長興(二百)
(六十七里山多水廣刁煩)安吉州(九十三里煩刁)屬孝豐(三十五里阻山刁)德清
(二百五十七里多湖陂煩)武康(六十三里山僻刁)其形勝山水清遠五湖
之表南國之奥其俗江左而後清流美士餘風相續
嚴州府其名嚴陵(取子陵名)吳新都唐新定(山多田少淳頑相半沖)
其屬縣六附郭建德(八十六里沖煩)外淳安(八十一里)桐廬(五十三里)
(山多田少刁簡)遂安(五十八里地瘠民頑簡)壽昌(二十九里刁簡)分水(十八里山多田)
(少刀)其形勝當甌歙數道之衝錦峯繡嶺山環水縈宏
偉險巘據浙上游其俗輯睦和厚士多文學
金華府其名吳東陽梁金華宋寳婺(山多田少狡詐好訟煩沖)其
屬縣八附郭金華(二百五里淳頑煩沖)外蘭溪(二百四十五里徤訟沖煩劇)
東陽(二百二里山多田少頑簡)義烏(一百四十五里山多田少冗煩沖)永康(一百二十)
(三里刁冗)武義(九十三里瘠刁冗)浦江(一百三里土薄民野煩)湯溪(八十五里山多)
(田瘠刁)其形勝三峒兩溪名山之勝金華為最其俗醇
厚尚禮耕織士知所學
衢州府其名春秋姑蔑唐三衢(山多田瘠民猾刁地濕熱煩沖)其屬
縣五附郭西安(一百六十五里淳猾半冗沖)外龍游(一百九十三里田少冗沖)
常山(一百六里山多田少淳頑半煩沖)江山(一百二十七里山多田少頑煩)開化(一百)
(六十里)其形勝姑蔑之墟大末之壤其山邃以麗其水
清以駚得山水之勝東南孔道浙之上游其俗君子
耿耿好氣敏事
處州府其名古括蒼(因山)唐縉雲(山多間有鑛田少有嵐氣民悍煩沖)其
屬縣十附郭麗水(一百八十里好訟刁沖)外青田(一百六十六里煩沖)縉
雲(一百八里煩冲)松陽(一百六里煩冲)遂昌(七十五里煩沖僻)龍泉(一百六十六里)
(山多微嵐刁僻富多頗煩)慶元(五十九里山多微嵐刁僻)雲和(五十九里山多微嵐刁僻)宣
平(六十里無嵐刁簡偏)景寧(六十六里山多無瘴淳簡僻)其形勝湍流險阻
羣峯倚天其俗尚禮勤耕習儒稀訟
紹興府其名東漢會稽(劉宋)東陽(負山濱海好訟刁煩)其屬縣八
附郭山隂(二百十五里淳頑相半沖)會稽(一百三十一里淳頑相半多訟煩沖)外蕭
山(一百四十二里刁煩沖)諸曁(一百七十五里僻刁煩)餘姚(二百一里好學沖)上
虞(一百八十四里刁詐冗煩)嵊(九十九里好訟)新昌(三十二里簡)其形勝千巖
競秀萬壑爭流襟海𢃄江東南都會其俗舟楫為車
馬民性敏慧
寧波府其名甬東唐四明宋慶元(刁頑煩)其屬縣五附
郭鄞(四百五十一里刁沖)外慈谿(二百八里刁訟煩)奉化(一百四十九里濕刁)定
海(九十六里)象山(三十二里濱海務農少學)其形勝東南要道水陸平
通抱負滄海枕山臂江其俗尚淳龐詩書之鄉衣冠
文物之盛
台州府其名梁城陳章安唐天台其屬縣六附郭臨
海(一百七十三里饒)外黃巖(八十六里饒)天台(三十八里山瘠淳簡)僊居(八十)
(八里山瘠淳刁半)寧海(一百六里饒淳頑半)大平(四十六里饒刁徤訟)其形勝山
海環麗川澤沃衍雙闕雲竦瓊臺中天其俗朴靜儉
約閭閻興禮
温州府其名漢東甌晉永嘉唐東嘉(淳頑相半僻煩)其屬縣
五附郭永嘉(二百八十四里煩)外樂清(一百七十里囂好訟刁僻)平陽(二百)
(四十里淳僻)瑞安(一百三十八里淳僻)秦順(十八里僻簡)其形勝城當斗
口鉅海重山其俗勤紡績尚歌舞習尚競渡鄉會以
齒
浙江承宣布政使司領府十一曰杭州(錢唐武林餘杭武勝軍吳)
(越國古杭卑濕差重嘉湖尤甚煩沖劇)曰嘉興(長水檇李嘉禾郡淳頑相半煩沖)曰湖
州(吳興郡震州平陳郡東北湖陂西南多山淳頑相半煩沖)曰嚴州(巖陵新都新定遂安軍山)
(多田少淳頑相半冲簡)曰金華(東陽郡婺州寳婺武勝軍山多田少刁訟煩沖)曰衢州
(姑蔑三衢信安郡山多田瘠猾刁濕沖煩)曰處州(括州括蒼縉雲郡處州路山多有鑛田有嵐氣)
(民悍煩沖)曰紹興(會稽東陽吳州越州義勝軍訟煩)曰寧波(鄞州餘姚郡望海軍甬東)
(四明慶元路通日本國刁頑煩)曰台州(回浦赤城章安臨海郡德化軍天台山瘠淳刁相半)曰
温州(東甌永嘉東嘉靖安軍靖海應道軍濱江民淳頑相半僻煩)
處置
兩浙當天下財賦之半頃歲倭夷陸梁東則寧紹台
温西則杭嘉湖諸郡横被蹂躪以故增兵置帥加賦
給餉視昔數倍近方稍寧議者即欲罷兵輟餉海上
卒然有警不知何以應之況定海係倭夷入貢之道
尤為兩浙門戶懷安攘之遠圖者奚容以一日忘備
哉至於杭嘉湖地饒多利俗尚紛華賦役不均逋負
日多救弊補偏誠為急務處州依山盜礦黨與本衆
且與衢嚴徽州之寇聯蹤嘯聚時肆剽掠義烏民俗
獷悍竄名兵籍敗無所歸恐生他釁先事預籌尤不
可不加之意
海壖水國
夫浙海壖水國也浙水出三天子都而委錢唐苕水
出天目而委震澤嚴陵為桐寳婺姑蔑為濲會稽若
耶檇李四明赤城並海東甌括蒼山溪暎𢃄與郡邑
錯壤如繡蓋其民明秀而雅化則水國之恒也
邊海墾田之利
寧波之金塘山大榭山台温之玉環山皆島沃區也
諸山去海岸較之舟山尚近横亘袤延大約計百十
餘里廢棄歲久置之榛蕪不可取而田乎紹興餘姚
諸湖皆内地腴壤也環列海濱與臨山龍山相為聯
護大者三四十里小者一二十里漸次淤積多成田
蕩不可墾而耕乎此皆開屯之助也或者又以金塘
大榭舊有明禁未敢輕墾此乃國初一時預防之謀
耳今若建議奏請召民就佃即籍為兵立重鎮以綂
之寇去且守且耕寇來且耕且守是即東浙鎖鑰也
奚有不利哉或者又以餘姚諸湖皆儲水之所未可
遽變為田然此乃自先年湖尚窪下之時言之耳今
若建議取高者築埂為田低者仍挑濬為湖與邑民
均而為業經畫其疆界疏導其溝洫是即兩利皆得
也奚有于妨民哉
浙海事宜
夫浙連閩廣環海千里蠻夷諸島交舶萬艘常候風
潮毒機矢以待將吏釋而不治非所以安邊也枕山
依海耕鑿胥藉一聞寇警則遐邇繹騷非所以靜民
也荷鎡而守調卒而戰去來不時出没叵測非所以
持久也昔我高皇帝混一函夏廓清東南闢濛沌而
為家奄九有而光澤其聲教所記南流朱垠而經略
所加復先全浙嘗命大將湯和勞來安集之牧瘡痍
之民息鴻雁之歌而置制周防纖悉畢備豈徒為海
上之虞哉凡以計安元元也今夫沿海諸衛四十有
一壯以金湯聯以烽堠首尾策應可以見固圉之略
戰艦之設四百二十九艘四時分哨上下番休可以
見制勝之具焉衛所之兵束甲長屯按尺籍則魚鱗
比序列攻守則象弭先驅可以見戎伍之修焉沿郡
委輸權量本折海倉之儲貫朽紅腐可以見峙粻之
富焉其建置之詳密規模之宏遠是以潢池無警海
波不揚東南之安蓋肅然而垂萬世矣然法每起於
因循而弊或生於翫愒桀黠之民射利以熾張貪猾
之徒望風而嘯聚彼其乘徼於舟楫之便詭伺於風
濤之間而匹夫内訌則遠近轉徙雖一方之&KR0979;盭亦
目前之至虞兹固識時者所輟餐而計也夫立法不
善不足以經遠捄弊不善不足以通變故利而知其
害者然後可與論經也弊而知其利者然後可與論
權也要於規畫中宜創置得法動在萬全事歸百順
焉耳矣請條陳六事以備採擇一曰復兵額夫沿海
軍士列屯坐食兵非不足也然而戎籍徒存部伍日
虚循其名則額數具陳覈其實則老羸不備耗廢若
斯其何以待緩急也夫貧乏者苦於朘削精壯者役
於權門欲其聊生而蕃滋勢且不能故錄其餘丁以
實營伍或度其便宜調之近衛其與清勾於逃亡之
籍召募於烏合之衆者功相萬也二曰復戰艦夫沿
海之舟舊制四百有竒則舟非不足以備攻守也然
而頻年積朽遂成廢缺倉卒有警則簡調陸兵夫乘
潮以伺釁者疾如飛颷緣陸以應援者動經旬日水
陸之勢殊戰守之形異也今所修者宜稍更其制而
已夫樓船飛鳬戈船下瀨皆古之取勝於舟楫之間
者也但古之戰者爭利於江河今之戰者競技於海
島今欲襲江河之舊以收海戰之功計亦左矣宜求
古擘竿横海之製如閩廣所置者蓋得其遺似焉則
所謂百料之名不盡拘可也三曰實軍儲夫千里餽
糧有饑色之憂樵蘇後㸑無袵師之利向者卒伍充
盈食無告匱今乃十耗其半而儲積日虚此所謂舛
也無迺冐食者多而浸漁者衆軍需之外剖尅既煩
減存之糧縻費無紀誠宜閱其見存考其贏餘計其
儲積而又清屯種以廣其源杜侵冐以塞其流則糧
餉之額可稽矣所謂實軍儲者此也四曰隆責任夫
台寧之間隨宜設備定海臨山觀海之險尤當要衝
守禦之官向總而為一今分而為二議者謂戰守所
宜連合事權不宜互分似矣然分之則彼此角立畫
地而守緩急怠於策應合之則地里遼隔聲息稽緩
奄忽逼於支吾竊以定海有急得以調援臨觀至於
臨觀有急亦得以責應定海勞則均其賞敗則均其
罰則官守雖分而事權聯屬矣所謂隆責任者此也
五曰恤歸附夫法太嚴則民無固志網太密則外有
遺奸今俘獲之民比黨而連類者豈其得已哉進則
陷於賊退則罹於法雖改過不足以補愆自新不足
以求贖是以謀無回心而計不旋踵也誠使開歸附
之門恕脅從之辜怙終不宥而罪疑惟輕則從亂者
鮮矣所謂恤歸附以袪其黨者此也六曰明法禁夫
狡猾者嗜貨而動射利者冐險而趨彼越關通夷之
令非不飭然明也然法之所防利之所集雖抵觸殊
扞而不顧者是法不行而人不格也竊以比閭之居
當嚴其什伍舟楫之用當謹其出入彼其守望友助
之間信誼足以相規過戾得以相糾是癉惡禁奸移
風易俗固將不威而自戢者所謂明法禁以杜其源
者此也行是數者以戰則勝以守則固以令則行以
禁則止庶乎可以清寰海之塵而紓東南之急矣然
閩浙海道相通而海寇出没靡常往者常設經略重
臣節制二藩幾有成績然隨置輒罷豈以東南承平
姑緩而不設哉夫權無綂攝則力輕於勢分事無專
斷則機失於遥制今南贑北鄖俱屬内地猶分閫授
鉞以隆其任而況東南之交會當東夷之要衝非有
專閫重臣經畫節制簡徒揆策剿除而薙獮之則東
南之患有未知所終者此識治之臣所逖慮而熟計也
全浙習俗
洪惟我太祖定鼎開基首崇風教以浙服為文獻峩
冕靈秀鬱鍾金華一&KR0681;啓萬年文治之精華于時懸
禮樂而置軌範家稷契而人臯陶即山陬海澨咸翕
然相逐淳謹官府歛董治之威闤&KR2243;有頌聲之作鄉
之老成猶能談浙之舊事乃今之浙固昔之浙而今
之習則殊非昔之習矣故杭承先朝繁華又舟車所
輳湖山所環其四方之游士賈客肩摩踵躡風會趨
靡遂日流於好蕩而無節其西郡澤菹田疇殖餉攸
資民俗多饒而繁文競侈不免喜事之嫌又其甚則
私艇出没郡猾所淵藪也其東郡聲名文物詩書比
屋民俗多慧而穯業尚虚稍沿江左之習又其甚則
齒繁射利游食所四出也上游諸郡敦睦之俗簡訟
而奉公較為寡尤然業貧而惰事亦緣以積困至婺
衢之墟衣冠淳龐猶有先民之遺然訐而奸鬭勇而
尚氣乃家藏戈矛視殺人僅若草菅則其居使之然
矣甌括之俗奢儉異習亦有近古之稱然負山阻海
均為遠屬乃法令多翫積逋負且至千萬則其流之
弊久矣夫三家之市十金之貲乃所恃以卒歲而不
至展轉流離於中路也然能儉約以居之則用享延
年使奢靡以繼之則立見傾覆此其明效大驗者況
進三家十金而上之者乎今環浙之境有獻酧而動
費數金竭其身力以奉者有作嬪而傾貲無量不足
則稱貸以益者奔走之僕紈綺相炫輿臺之軰絢縟
爭侈不知在上之章德何物也專業樗蒲延招朋類
轉瞬一擲蓋藏靡遺不知注孤而盜起相繼也披緇
髠髮實繁有徒寳觀崇菴侈隆鼎建是不可以不急
汰也振履連翩競標姱麗結驪絡繹馳騖冶容是不
可以不急逐也里閈富強偃仰瞪盻浚貧民之錐刀
以冐道家之忌所謂陸梁其性也是不可以不重懲
也少年遊俠黨附逍遥飛終日之崇觴以起遊觀之
豔所謂蜉蝣其習也是不可以不亟屏也見隸成籍
用之本省所謂練土著者誠以是矣而各省徵募復
且歲至安可不蚤杜以塞其流乎歲輸課額&KR0008;剥艱
阻所由免漕輓者誠以是矣而本郡餉額復且歲逋
安可不嚴覈以懲其翫乎凡若是者均于習俗為累
非細故也
兩浙水利
夫吳越地鉅麗之區而浸藪之奥也自天下輿圖按
其方隅則東南下流之會相距不千百里而灌注&KR1043;
溶水半吞之蓋測其勢高下溟渤尋丈間耳是故畛
畷無數膏腴兼倍環異所叢鱗甲所集所謂富中之
甿貨殖之選他莫能尚焉則利在水也而控清引濁
潰渱淼漫混濤竝瀨濆薄沸騰則奠居者病而播種
者憂乃其患亦在水也然則治水之術自古蓋難之
矣昔禹八年飲至水土既平九州已置而末年南廵
乃舉諸侯為苗山之會夫夏邑宅中之後未聞禹遍
歴方岳也乃苗山玉帛萬國攸同則豈事遊豫為哉
毋亦云兹地水所漨浡而廵狩專行則以考其成觀
其定所以為治之之術或尚不能忘情於既平也三
代以後民生日繁而畎畝溝澮所需益廣是故水利
為兹土一大政而百姓俯仰之資有國征輸之計取
給乎此蓋當寰宇之半矣吾嘗按之古為吏境内者
開鏡湖於會稽復漢陂於勾章則漢馬臻孔愉也捍
錢唐而築之隄浚廣德而疏其隘則唐白居易任侗
也周因令奉化而濬靈濟陳渾令餘杭而開南湖陸
明允疊龍潭之石李濬築陽陂之湖孟簡觀山隂而
新河北開王濟刺杭州而斗門增置諸賢相繼卓有
成績而興利障患全浙賴之即今感其德則廟祀遺
其愛則名存或呼為長官之碶或稱為資國之渠數
千百年如一日也然自三江既入震澤底定之後凡
治吳越水者固不止數賢廼其施設大較如是焉耳
自有宋慶歷欲便糧道遂於吳江築岸横絶江流蓋
自是水流漸紆泥沙易漲而東向之勢不敵渾潮是
以壅積不滌吳淞之堙無異平陸而太湖達海之道
始失其趨矣夫太湖一噎於長隄再澁於吳淞汎溢
之患理所必至況霪雨一集諸郡奔流磕焉注之則
欲其不為廬舍稼穯之災勢可得乎然則治水慶歷
之後較之馬臻輩殆難其功矣是故范仲淹有上宰
臣之書陳正同有言相視之札史才有圍田之議李
結有敦本之說而單鍔郟亶則其經畫尤為詳切焉
自今觀之置五堰於溧陽開百瀆於宜興置斗門於
江隂建千橋於吳江則單鍔之大概也而環湖卑下
之地縱浦以通於江横塘以分其勢堅厚隄岸以禦
湍悍必使塘浦高於江而田無所容水則郟亶之大
概也蓋鍔之議詳於導水亶之見乃工於固田夫治
水以為田也治水而不治田則濡足何益治田而不
治水則耒耜何功然則二者事誠相須而二子之為
議則固不可以偏廢者矣國朝定鼎金陵之日首鑿
溧水石河引之北注而於五堰築壩以辟宣歙池陽
九經之衝則所以治其上流者可固也繼而遣大臣
夏原吉浚夏駕北貫吳塘通劉家港而導之海周忱
浚顧浦以通吳淞而導之海此其疏浚隄防之績要
不後古人之所為蓋諸郡農桑實國家百費之資而
經畫平成之計固不止導利閭閻之間已也然邇者
汎溢之患較歲為常今則春夏積雨為災滋甚淪垣
屋徙蓬翟怨諮起而和氣傷目擊之憂誠切於燃眉
之急者此豈疏治之法或廢于因循之久而便宜之
政或泥於通變之權乎是故今之為力莫切乎決三
江浚諸浦疏涇港理岸塍禁圍占夷葑葦而凡古人
已試之迹垂成之功不可以不講矣夫三江之梗以
長橋也或者欲決去長橋以快入海之道則國家之
漕輓勢所必賴即易為木橋廣開其谼以通之則衝
突之憂亦終為網運妨焉然則二者不可計矣若其
港汊經泄之所為民間所侵認日漸狹小上源諸漾
積受洪流之處為廬埂藕蕩所屯結勢已布護此可
不厲禁以清閼閉之患哉故相視開掘宋乾道間曾
詔於王炎圍田堙塞淳熙間曾請於傅淇而岸東江
尾茭廬沙泥則單鍔之憂又為拳拳此皆可稽而行
之者彼其時所謂豪右之家肆意圍築而守倅縣令
輒為給據今得無尚爾于是不可不痛滌其弊也或
曰江湖草蕩計畝有納而圍田耕種者歲增賦焉亦
府庫之一需盡欲禁之則少損于公也夫天下利害
當較其重利尋尺之人而養深長之害奚待智者辨
之乎或又曰征輸疲藪民勤于力而驅之畚築則恐
沈于衆也夫逸道使民雖勞不怨即其所有之田議
之遠邇揣之厚薄而量工命日則豈厲民于公乎至
若按禹跡大勢則湖之下流莫要吳淞今得開吳淞
與黃浦會則太湖不足瀉矣然淤澱既久工力煩浩
議者又謂黃浦吳淞其勢相敵此盛則彼必衰恐吳
淞未必通而黃浦先湮則東南之害愈急以此則吳
淞之開不易言矣然澱湖之西曰急水曰白蜆東曰
小漕曰大瀝皆東江入海之故道今諸港淺狹而東
江遂塞則支流為未廣至若范家浜劉家港夏駕安
亭諸處凡以達婁江導之海者則今日所賴矣然潮
汐難遏而浚治久疏則壅滯為可虞此可不加之意
哉古之沿海三十六浦今入海者惟茜涇七鴉白茅
楊林入江者惟福山許浦而已又能按其未浚者求
而導之則散流之途多而四達之勢沛矣或曰若開
諸浦東風駕海水逆注反病民田不知百川東流有
常西激有時單鍔固已辯之而可稽也是故近理之
湖則水得所容而横汎可銷遠濬之江則水得所趨
而壅噎可達然則所謂障患以興利或者萬一有禆
於是乎至若分瀉浙江之議則所以殺太湖之受而
省專治三江之難也蓋自蕭梁大通三年吳興告災
遣王奕督率三郡大圖鑿泄而有此舉然當其時十
郡流移草竊窺伺故昭明太子有丈一呼門動為人
蠧出丁之處必妨蠶桑之類上書止之夫誠以其時
不可為也而擬之今日則民窮時詘益非可以舉嬴
矣然求逸者不吝其勞圖遠者不泥於近昔賈讓持
上策論漢庭首謂瀕河十郡治隄之費歲且萬萬及
其大決所殘無數如出數年治河之費以業所徙則
河定民安千載無患愚不能不以讓之見酌今日也
蓋嘗按地勢之所歸而訊之長老之智者曰天目以
東之水可以自餘杭入德勝出沈塘遵臯亭下臨平
而瀉之江也如此則太湖所納止孝豐安吉之流而
勢減其半昔之淤浸之田可以復膏壤之舊矣此非
有待於經濟謀猷之士乎然則毋間於浮言毋滿於
近效毋避於嫌毋遜於勢毋阻於怨毋隳於勞則三
吳之所賴在兹舉也已而實存乎其人也夫上古有
五官以治五材秦漢之間天下猶有水工唐宋而下
自安定分科設教後講治水之學於東南者復何人
哉蘇子云古者將有決塞之事必通知經術之臣計
其利害而又水工行視地勢不得其工不可以濟也
又曰三千年之間無一人能興水利者其學亡也蓋
不能無感於時也國家於水利董之憲臣錫之專勑
非不重其事然東南之水勢相延連而監司所及則
有分地蓋自近日事權始分而張弛之間不無撓制
其中矣夫事有專任則功可責有定權則政乃從此
非今日之所當議者乎至於心存立功志在經邦毅
然以水利之學經術之臣任諸身而斯民之溺日切
於念則真存乎豪傑者起而為吾東南圖之夫善於
驅民者導其利姑息所弗事也長於計國者治其急
紛更所弗恤也明於稽古者通其變執泥所弗為也
故曰存乎其人也而發言於庭築室于道已耳則三
吳之魚鼈未有歸壑之期矣
兩浙人物
吳越畫江綰海以為國而春秋以來闔閭勾踐所嘗
霸諸侯列冠𢃄其以會盟車書之盛與晉楚爭衡也
舊矣司馬晉以後風流文物爛然江左及南渡迄我
明興遂擅海内嘗遵錢唐登會稽及沂漢太史公司
馬氏所弔禹之遺烈其所當山川之吞吐風氣之磅
礴亘牛斗薄虹霓非特古所稱一都會而已矣故嘗
按吳越之士公子札范蠡言偃以來世多聞人他不
暇引即如我國家劉公基章公溢葉公琛宋公濓王
公禕始以幃幄訏謨文章典禮翊戴高皇帝草昧之
際者當與商之萊朱周之閎夭等其他戡亂定難身
捍社稷則于公謙仗節死事欷歔鳴咽則方公孝孺
孫公燧抗聲直諫死且不避則章公綸張公寧正己
率下大雅不羣則商公輅謝公遷文經武緯超曠百
世則王公守仁抒忠發奸彈壓中外則胡公世寧理
學淵懿領褎士林則章公懋陳公選他名臣碩卿後
先鱗次屬望儒紳者不可勝數
圖書編卷三十八
