圖書編卷一
明章潢撰
太極河圖洛書易卦象總叙
道一而已矣一不可見也凡天地間巨細隠顯犂然
燦然孰非此一之散殊乎自羲禹文周孔作而君師
乎天下懼斯道終昧而人人日用莫之覺也故或為
之圖或為之書或為之卦爻而繫其辭道本無象也
不得已示之以象道本無言也不得已示之以言所
以為斯人慮至深且遠而斯道傳之萬世卒賴有此
圖書易卦可証也柰何傳久失真諸儒又各以意見
穿鑿附會牽扯補綴一愈晦而愈裂矣近乘學易之
暇爰緝先哲所遺而編次之益信是一也渾淪于未
畫之前闡明于有畫之後固不可淪之虚無亦不可
泥之象數也噫得意忘言得心忘象則是編也得非
求魚兔者之筌蹄乎哉
古太極圖叙
天地間形上形下道器攸分非道自道器自器也器
即道之顯諸有道即器之冺於無雖欲二之不可得
也是圖也將以為淪於無邪兩儀四象八卦與夫萬
象森羅者已具在矣抑以為滯於有邪凡儀象卦畫
與夫羣分類聚森然不可紀者曾何形迹之可拘乎
是故天一也無聲無臭何其隠也成象成形何其顯
也然四時行百物生莫非其於穆之精神無方易無
體不離乎象形之外自一而萬自萬而一即此圖是
也默識此圖而太極生生之妙完具胸中則天地之
化機聖神之治教不事他求而三才一貫萬物一體
備是矣可見執中執此也慎獨慎此也千古之心傳
傳此也可以圖象忽之哉
正南純陽方也故畫為乾正北純隂方也故畫為坤
畫離於東象陽中有隂也畫坎於西象隂中有陽也
東北陽生隂下於是乎畫震西南隂生陽下於是乎
畫㢲觀陽長隂消是以畫兊於東南觀隂盛陽微是
以畫艮於西北也
易繫辭曰天尊地卑乾坤定矣卑高以陳貴賤位矣
動静有常剛柔斷矣方以類聚物以羣分吉凶生矣
在天成象在地成形變化見矣是故剛柔相摩八卦
相盪鼓之以雷霆潤之以風雨日月運行一寒一暑
乾道成男坤道成女乾知大始坤作成物乾以易知
坤以簡能易則易知簡則易從易知則有親易從則
有功有親則可久有功則可大可久則賢人之德可
大則賢人之業易簡而天下之理得矣天下之理得
而成位乎其中矣
易繫辭傳曰易有太極是生兩儀兩儀生四象四象
生八卦八卦定吉凶吉凶生大業
說卦天地定位數章備載於易卦諸圖凡玩各圖者
須會通觀之固不可比擬搭配以強其同亦不可
執泥方局以標其異惟原夫天地之化工証以聖
人之經典則其同其異一循夫理之自然而我無
所與庶幾能自得云
古太極圖說一
道必至善而萬善皆從此出則其出為不窮物本天
然而萬物皆由此生則其生為不測包羅主宰者天
載也冺然聲臭之俱無纖巧悉備者化工也渾乎雕
刻之不作赤子未嘗學慮言知能之良必歸之聖人
絶無思為言仁義之至必歸之蓋凡有一毫人力安
排布置皆不可以語至道語至物也况謂之太極則
盤天地亘古今瞬息微塵悉統括於兹矣何所庸其
智力哉是故天地之造化其消息盈虚本無方體無
窮盡不可得而圖也不可得而圖者從而圖之將以
形容造化生生之機耳若以人為矯強分析於其間
則天地之自然者反因之而晦矣惟是圖也不知畫
於何人起於何代因其傳流之久名為古太極圖焉
嘗讀易繫辭首章若與此圖相發明說卦天地定位
數章即闡明此圖者也何也總圖即太極也黑白即
隂陽兩儀天地卑高貴賤動静剛柔之定位也黑白
多寡即隂陽之消長太隂太陽少隂少陽羣分類聚
成象成形寒暑往來乾男坤女悉於此乎見也以卦
象觀之乾坤定位上下坎離並列東西震㢲艮兊隨
隂陽之升降而布於四隅八卦不其畢具矣乎然太
極兩儀四象八卦吉凶大業雖畢見於圖中而其所
以生生者莫之見焉其實隂陽由微至著循環無端
即其生生之機也太極不過隂陽之渾淪者耳原非
先有太極而後兩儀生既有兩儀而後四象八卦生
也又豈兩儀生而太極遯四象生而兩儀亡八卦生
而四象隠兩儀四象八卦各為一物而别有太極宰
其中統其外哉惟於此圖潛神玩味則造化之盈虚
消息隠然呈象效法皆可意會何必别立圖以生之
又何必别立名象以分析之也此之謂至道而不可
離此之謂至物而物格知至也若云孔子以前無太
極圖而先天圖畫於伏羲後天圖改於文王考之易
皆無據今盡闕之可矣雖然乾坤之易簡久大之德
業即於此乎在而虞廷執中孔門一貫此外無餘藴
也但按圖索驥則又非古人畫象垂訓之意矣故曰
神而明之存乎其人默而成之不言而信存乎德行
古太極圖說二
古太極圖聖人發洩造化之秘示人反身以完全此
太極也是極也在天地匪巨人身匪細古今匪遥呼
吸匪暫也本無象形本無聲臭聖人不得已而畫之
圖焉隂陽剛柔翕闢摩盪凡兩儀四象八卦皆於此
乎具而吉凶之大業生焉即所謂一隂一陽之道生
生之易隂陽不測之神也惟於此圖反求之身而洞
徹無疑焉則知吾身即天地而上下同流萬物一體
皆吾身所固有而非由外鑠我者然而有根源焉培
其根則枝葉自茂濬其源則流𣲖自長細玩圖象由
微至著渾闢無窮即易所謂乾元資始乃統天是也
何也分隂分陽而隂即陽之翕也純隂純陽而純陽
即一陽之積也一陽起於下者雖甚微而天地生生
化化變通莫測悉由此以根源之耳況以此觀之河
洛則知河圖一六居下洛書戴九履一其位數生尅
不齊而一之起於下者寧有二哉以此觀之易六十
四卦始於乾而乾初九潛龍勿用謂陽在下也先天
圓圖起於復者此也横圖復起於中者此也方圖震
起於中者此也後天圖帝出乎震者亦此也諸卦爻
圖象不同莫非其變化特其要在反身以握乎統天
之元子以完全造化與天地同悠久也是故天之所
以為天者此也故曰乾以易知地之所以為地者此
也故曰坤以簡能人之所以為人者此也故曰易簡
理得而成位乎其中否則天地幾乎毁矣況於人乎
信乎人一小天地而天地人統同一太極也以語其
博則盡乎造化之運以語其約則握乎造化之樞惟
太極圖為然故揭此以冠之圖書編云
編首古太極圖說
或曰河圖天地之至文也子於是編不先河圖而揭
古太極圖以弁其首何也曰易有太極凡兩儀四象
八卦皆于此乎備具故河圖其數十而左旋相生洛
書其數九而右旋相尅先天圖卦象對待不易後天
圖卦象流行不停要皆太極中兩儀四象八卦變化
之不可測者是也雖古太極圖渾渾淪淪淵淵浩浩
本無象也其象至於不可紀本無數也其數至於不
可窮豈特圖書先後天圖周易卦爻皆從此出彼上而
天文下而輿地中而人情物理國家禮樂制度千變
萬化孰非太極之運用哉此古太極圖所以為圖書
之冠惟於此圖透徹其底裏則諸圖皆在範圍中矣
或曰古太極一圖且足以範圍諸圖子於河圖洛書
以及各圖必欲各明其旨不相參錯反病諸家穿鑿
傅會破碎分裂而道為之晦焉何哉曰大德敦化小
德川流此固天地造化自然之妙不待後人一一比
擬而後見其同者故鄙意謂道一而已矣河圖洛書
先天後天易卦大衍皆所以闡明此道也即如圖書
各有指歸玩圖書者必各透其所以為圖為書之旨
則其至一者不約自同矣是其本同者道也不同者
象數之多寡云耳猶之本同者人而有不同者象貌
之肥瘠云耳果玩諸圖各得其指歸焉則雖以太極
圖為體圖書先後天圖易卦大衍皆太極之用可也
以河圖為體洛書為用先天為體後天為用河圖洛
書為體大衍為之用先後天為體周易序卦為之用
亦可也否則仰觀乎天其於紫薇垣局且未之明徒以
太微天市為之比擬而又比之於各宿度何為也俯
察乎地其於山東形勝且未之識徒以河南陜西為
之較量而又較之各畿省何為也是故易為文字之
祖苟執其詞焉書不同乎易詩不同乎書春秋禮記
不同乎詩書曾謂透徹五經之指歸而自得于中者
必欲一一牽搭鈎連配合然後見其同哉所以古今
圖書之編為明道也苟不能反諸身心以求同乎至
一之道而徒求同於象數竒偶之迹焉則是編反增
一贅疣矣于圖書何有于古太極圖何有然則太極
果備於人之身心乎哉曰嘗觀邵尭夫曰道為太極
曰心為太極予合而言之道心惟微斯為太極果能精
一執中不貳不測萬事萬化皆從中出會極歸極斯
其至矣
河圖洛書總叙
圖書天地之至文也求道而不求諸天地之至文其
何以知天地之化育哉然人心神妙莫測即天地之
化機也圖者圖此書者書此惟以道觀圖書則不離
象數自有超乎象數者在而圖書洞然於吾心矣何
必互相鈎連配搭然後見其同哉吾嘗析而觀之河
圖陽生於正北長於正東盛於正南極於正西隂生
於正南長於正西極於正北終於正東皆自内至外
周而復始左旋一周天也生數在内成數在外内外
相生而生生不窮此所以河圖為相生也然縱觀則
陽生隂中隂生陽中横觀則一九太陽居西北二八
少隂居東南況西方九分為二七南方二七合為九
右轉亦未始不相克也特以相克為河圖之本旨則
非矣洛書陽生於正北長於正東極於正南消於正
西隂生於西南長於東南盛於東北終於西北皆陽
統乎隂周而復始右旋一周天也但九退為七八退
為六火金易位逆行則克謂洛書為相克也非歟陽
數則三八一六隂數則七二九四陽位則陽左隂右
隂位則隂左陽右勢本相逆然陽居四正隂居四隅
土本沖和以五為主合隂生陽合陽生隂況南方九
分為二七西方二七合為九亦未始不相生特不要
以洛書為相生耳姑舉其大意如此可見圖自圖書
自書雖其中固自有脗合者要之人心之神妙天地
之化機本自相同無待後人之強合也若夫經緯表
裏先輩論之詳矣予方病其滯泥象數莫知斯道之
統體也又何事紛紛異同之辨
龍馬出于河馬身旋文具五十五數一六下二七上
三八左四九右五十中聖人則馬身旋文畫為河圖
然各點皆圈而旋轉者亦取其象之圓而圈之故名
為圖也若分開生成之數以補四隅則其象方而非
圖之義矣此圖與世所傳之圖異故名古河圖云
河圖生數居内成數居外以一為始陽生隂成隂生
陽成内外相生故五行各居其方一六同宗居北二
七為朋居南三八同道居東四九為友居西五十相
守居中然合而觀之一六水生三八木三八木生二
七火二七火生五十土五十土生四九金四九金生
一六水生生不窮左旋一周天也此與前古河圖象
異義同而方則失其象并失其義矣
造物之秘有開必先聖人之精因象以示河圖傳于
世也其來有自矣謂龍馬負圖出于河中夫固造物
開先之意也聖人則之以畫圖也其立象垂訓之意
亦深矣哉前圖即所謂古河圖龍馬身中旋文其象
有如此也後圖即所謂聖人則之而世所傳之河圖
是也可見則之者則馬身所負之旋文而形諸圖故
名之為河圖耳後儒遂謂則河圖以畫卦于易何所
據邪伏羲始作八卦孔子謂其仰觀俯察近求遠取
通神明類物情未嘗謂其取則河圖也況馬身旋文
其於隂陽之老少竒耦之位數一皆天地自然之文
而伏羲則之為圖其於八卦之義自有相脗合者在
矣今自圖之數言之一二三四五生數也六七八九
十成數也一乃數之始十乃數之終而五則天地之
中數隂陽之總會也故數至五而極矣一乘五則六
故一六同位於北其行為水二乘五則七故二七同位於南
其行為火三乘五則八故三八同位於東其行為木
四乘五則九故四九同位於西其行為金五乘五則
十故五十同位於中其行為土竒耦並居隂陽類配
五位相得而各有合也于此而觀其相生之序則水
生木木生火火生土土生金金又生水其生生之義
亦無窮也或者乃曰河圖之虚五與十者太極也竒
數二十耦數二十者兩儀也以一二三四為六七八
九者四象也折四方之合以存乾坤坎離補四隅之
空以為兊震㢲艮者八卦也果如其言其分析亦甚
矣恐聖人不如此之強合也借曰伏羲則圖以畫卦
要亦於天地之造化渾融透徹隨其縱横錯綜莫非
造化自然之運也豈必一一模倣為之哉
原圖說
元氣滋化而濕煖生一泡也滋生濕煖煴焉於是一
六二七殊而水火生水火者同源異用者也火性蒸
上蒸上者鬯以達鬯極必降降下者寒以堅於是三
八四九列而木金成木根於水華於火金液於火凝
於水水從火火從水也金木者水火之交也一六合
為水首尾去一則中存五二七合為火首尾去二亦
中存五金木亦然水火木金皆五也五土也生生之始
終也然一泡之中五者頓具豈相待有哉元氣滋煴
水之火也煖蒸濕隨火之水也水之火其氣即木是
以木成而火復麗火之水其精即金是以金凝而水
復胎金木一水火也火一水也一也頓具者也分為
兩儀列為四象盪為八卦離為三百八十四爻皆此
矣或曰五既稱土中奚曰虚曰豈惟中五即其在水
火木金者寧復有哉天一陽也得五以成水地二隂
也得五以成火夫隂不可為陽火不可為水各一其
性故也今為陽為隂為水為火五其有定性乎無定
性則生此五成此五在中此五在水火木金此五知
五行之相生而不知其所以生者五耳故五豈塊然
有邪虚而已矣昔人有言搏空為塊見塊而不見空
土在天地後也粉塊為空見空而不見塊土在天地
先也亦善言五也雖然猶二也塊與空一也何事摶
且粉哉故隂陽一息也天地一泡也圖泡之影卦圖
之影也而泡亦影也是以君子貴洞虚焉則未發是
已
靈龜出於洛龜身甲坼具四十五數戴九履一左三
右七二四為肩六八為足而五居中聖人則龜身之
坼文畫為洛書然各點皆直如字畫者亦取其象而
畫之故名為書也若點數亦圈而圓則非書之義矣
此書與世所傳之書異故名為古洛書
洛書陽居四正隂居四隅以五為主而始於一雖中
間無十而一九三七二八四六縱横皆十數焉但五
行逆則相克其數本之合而觀之一六水克二七火
二七火克四九金四九金克三八木三八木克中五
土中五土克一六水右轉一周天也此與前古洛書
象異而義同然數皆圈圓失其書之旨矣
天生神物聖人則之固不獨蓍為然而則之以畫象
示人亦不獨河圖為然也洛之書其即河之圖莫非
造物之秘莫非聖人之精乎前圖謂之古洛書者龜
出于洛其龜身之坼文皆直如字之畫也後圖亦謂
聖人則之者取則龜身之坼文而書之即所謂戴九
履一左三右七二四為肩六八為足而五居中以五
竒數統四偶數而各居其所是也書取其直圖取其
圓圖書之名異而圖書之畫象亦有不可混焉者矣
後儒乃謂大禹則洛書以叙疇今即九疇之傳于世
者觀之其位數雖于洛書未嘗那移然考之聖經亦
無可據也箕子洪範云天乃錫禹洪範九疇亦安見
其確然為洛龜哉其所同者同此九數同此五行耳
吾人之所當究心者亦宜究竟五行在圖何為而相
生在書何為而相尅九數之在天下所以無窮盡者
何為而足以範圍乎天下之事物也洛書之數本不
待洪範而自明必欲以洛書洪範之位數一一強合
之何耶惟其必欲一一強合故或曰洛書虚其中亦
太極也竒耦各居二十亦兩儀也一二三四合九八
七六縱横十五而互為七八九六亦四象也以四方
之正為乾坤離坎四隅之偏為兊震㢲艮則亦八卦
也或又以先天圖為取則河圖後天圖為取則洛書
以九數為圖以十數為書何怪其說愈遠而愈失其
真也殊不知盈天地間莫非隂陽之象數莫非易也
何必一一牽扯而後謂之同哉即如一身血脈本自
貫通何必以耳合目以手合足而後謂其作用之同
以右耳合左耳以左手合右手而後謂其方位之同
也吁真知此者斯可以語易
河圖洛書總考
孔安國云河圖者伏羲氏王天下龍馬出河遂則其
文以畫八卦洛書者禹治水時神龜負文而列於背
有數至九禹遂因而第之以成九疇
劉歆云伏羲氏繼天而王受河圖而畫之八卦是也
禹時洪水賜洛書法而陳之九疇是也河圖洛書相
為經緯八卦九章相為表裏
關子明云河圖之文七前六後八左九右洛書之文
九前一後三左七右四前左二前右八後左六後右
邵子曰圓者星也歷紀之數其肇於此乎方者土也
畫州井地之法其倣於此乎蓋圓者河圖之數方者
洛書之文故羲文因之而造易禹箕叙之而作範也
朱子曰河圖以五生數統五成數而同處其方蓋揭
其全以示人而道其常數之體也洛書以五竒數統
四耦數而各居其所蓋主於陽以統隂而肇其變數
之用也
蔡元定曰圖書之象自漢孔安國劉歆魏關子明宋
邵尭夫皆謂如此至劉牧始兩易其名而諸家因之
故今復之悉從其舊
以上六段雖各有所見要當折衷聖經
易大傳曰河出圖洛出書聖人則之
吳草廬云河圖之馬不異於凡馬洛書之龜不異於
凡龜初非怪事至今馬背之毛其旋有如星點者特
其旋無此十數耳至今龜背之甲其坼有如字畫者
特其坼無此九數耳或曰馬毛之旋如星點之圓圈
者曰圖龜甲之坼如字畫之縱横者曰書是也然傳
自希夷者圖書皆作圓圈何也曰方技家之取用不
過以其數之多寡而已故其傳寫之也通作圓圈取
其省易耳但曰圖曰書立名既異二者自應不同若
洛書是圓圈則亦圖也何以謂之書哉草廬此說似
亦有見康節云圓者星也方者土也正指其中言非
指其全也
龍馬陽物也河圖陽數也故圓而象天龜隂物也洛
書隂數也故方而象地河圖左旋而相生其揖遜之
象歟洛書右旋而相尅其征誅之象歟陽全隂半故
河圖終於十而洛書生於九天理之自然如此
河圖洛書總論
河圖洛書在伏羲時已並出矣易曰河出圖洛出書
聖人則之蓋則龍馬之旋文畫之為圖則靈龜之坼
文畫之為書非則河圖洛書以畫卦也以圖書之數
觀之河圖陽數二十五隂數三十共五十有五洛書
陽數二十五隂數二十共四十有五此乃天地生尅
之數自有不同然其理則一而已或謂洛書之隂數
乏者非無十也一九二八三七四六相對皆十則十
已寓於其中如此而謂其同亦可也但以河洛虚中
為太極以隂陽竒耦之數各二十為兩儀以一二三
四為六七八九為四象圖則存乾坤坎離於四方補
震㢲艮兊於四隅書則以四方之正為乾坤離坎四
隅之偏為兊震㢲艮是為八卦鈎連牽搭必欲強而
同之豈知太極理數本不相離若必虚五與十為太
極則太極果别為一物哉隂陽消長盈虚自有老少
何必二十為兩儀縱横十五為四象也至若卦之列
于東北者圖書同矣然圖以六為坤一為艮而書則
一為坤六為艮圖以八為離三為震而書則三為離
八為震何也其列于西南者圖以九為坎書則七為
坎圖以四為㢲書則二為㢲圖以七為乾書則九為
乾圖以二為兊書則四為兊又何也是皆牽合附會
之說也殊不知五行即隂陽之老少東西南北中即
金木水火土之位一二三四五六七八九十即金木
水火土之數也聖人不過因天地自然之象數以畫
卦叙疇一六為水坎也二七為火離也三八為木震
㢲也四九為金兊乾也五十為土艮坤也此本圖書
所同者特在圖為相生在書為相尅況造化之妙有
生必有尅而尅之正所以生之也縱欲以八卦而合
之生之者由艮坤兊乾坎震㢲離故皆左旋生生不
窮自二方相易則皆右旋相尅則北方一六水尅西
方二七火西方二七火尅南方四九金南方四九金
尅東方三八木東方三八木尅中央五土五土復尅
北方水此皆自然法象不可易者何必一一穿鑿以
強合之使天地之造化反滯泥而不通哉噫既欲強
合圖書又欲強合先天後天卦位亦穿鑿之甚矣
圖書一致
天下之道本乎一孔子曰吾道一以貫之孟子曰夫
道一而已矣是一也先天地而不知其所以始後天
地而不知其所以終所謂天下之大本生生不息之
真機也觀河圖洛書其竒耦象數固不必強同然而
未始不同者一之居乎下也何也萬物不齊生生化
化成始成終莫知端倪皆是一之所為也一六為水
二七為火三八為木四九為金五十為土此非圖書
所本同者乎以河圖言之一六居下二七居上三八
居左四九居右五十居中從下左轉則由一六水生
三八木由三八木生二七火由二七火生五十土由
五十土生四九金由四九金生一六水圖之相生固
始終本乎一也以洛書言之戴九履一左三右七二
四為肩六八為足而五位乎中從下右轉則由一六
水尅二七火由二七火尅四九金由四九金尅三八
木由三八木尅五土由五土尅一六水書之相尅亦
終始本乎一也可見圖書生尅不同其一之在下無
不同者此也一為萬化根本豈徒一與一為二二與
一為三而數皆由此生生不窮焉已哉夫圖書皆起
於在下之一點誠有然者而一六同宗何也蓋一歲
十二月一日十二時皆肇於子子者水位也水生於
陽成於隂氣始動則陽生氣聚而静則成水故云天
一生水地六成之以生水之初屬一至成水則六矣
凡物之初生其形皆水而水為萬物之原乃有生之
最先也造化自然之妙雖欲異之不可得矣豈獨圖
書為然觀易之六十四卦三百八十四爻皆起乾之
初畫在乾則曰初九潛龍勿用陽在下也非即圖書
之下一點乎觀先天圖象由坤之純隂而復之一陽
生焉復卦一陽在乎五隂之下非即乾卦初爻陽氣
潛藏之義乎然八卦坎為水而一陽乃在乎二隂之
中又何也正天一地六生成之象也後天之坎乃在
先天坤位隂陽生成自不可離特其知大始者由一
陽為之主耳然則是一也雖天地萬物均之不能違
也況於人乎柰何聖人畫象示人圖書卦爻如合一
轍而後儒必欲牽扯鈎連以強同其不必同者其于
圖書卦爻本同之旨莫之措意且不求乎一之在吾
身者又徒嘐嘐于紙上之陳言其論彌繁失彌遠矣
易曰復其見天地之心乎又曰不遠之復以脩身也
惟于此默而識之則此一在圖書本無不同者不其
體備於吾之身心矣乎
圖書一皆居下
夫生生之本一一之性自生也非有使之生者也一
必生二一與二交生三三生萬物交也者其所以生
生之妙機乎凡造化之理陽交乎隂坤居乾下焉水
静火伏焉水為火根火不得不返交乎水坤為乾藏
乾不得不下交乎坤機自然矣乾之下也不極火之
伏也不深未有能生者蓋坤復晦朔亥子之際天下
之極深處也是之謂淵生生之本也此圖書一皆居
下而坤坎之位不可易也歟雖然康節先生有言無
極之前隂含陽也有象之後陽分隂也無極無前後
而蔽于象則有之有則貳貳則不交矣誠即所分于
有象之後而察所含于無極之前極深研幾不蔽于
象則淵可識淵識藏心其庶乎心藏則一得一得而
生生之機在我矣是以聖人之持慮恭以小馭氣下
以微理物慎以穆非故務卑以成物也所以持是一
懼或離淵則貳而生機之窮以窒也何者天之下以
伏也抑非徒為生物已也亦所以持是一淵潛不貳
而生物之不測也彼駢枝其識察采色而淺衷難乎
持是矣非天道矣兹龍必潛初而貴無首九三所為
夕惕哉
生尅合論
道可以象見而以定象執之非道也道可以意會而
以己意拘之非道也圖也書也固可以象而見可以
意而會矣必欲比擬而同之豈知道者哉是故道本
周流不滯變化莫測也聖人俯仰遠近畫諸卦象猶
曰聖人以意會天地之造化而模寫之耳至圖書發
洩於龍馬靈龜則是二篇乃天地自然之文章猶日
星在天海嶽在地聖人未嘗一毫措意其間也志聖
學者可於天地自然之文章而不求諸道哉彼圖與
書其不同者圖圓而書方圖旋而書坼圖五十五數
書四十五數皆無論也其未嘗不同者非五行哉是
五行也在天為寒在地為水在人為腎為精為智在
數為一六在卦為坎在支干為壬癸為亥子是也在
天為熱在地為火在人為心為神為禮在數為二七
在卦為離在支干為丙丁為己午是也在天為風在
地為木在人為肝為魂為仁在數為三八在卦為震
㢲在支干為甲乙為寅卯是也在天為燥在地為金
在人為肺為魄為義在數為四九在卦為兊乾在支
干為庚辛為申酉是也在天為濕在地為土在人為
脾為意為信在數為五十在卦為艮坤在支干為戊巳
為辰戌丑未是也特其在圖書也一定不易者上下
四方之位而上下無常者五行變動之宜惟知一六
之為水也精也坎也不論其何方而其為水者如故
也惟知二七之為火也神也離也不論其何方而其
為火者如故也木金土亦然此皆以象言也然運行
於象數之中者意也河圖左旋以相生洛書右旋以
相尅一生一尅消息盈虚如環無端此乃天地化機
自然之運也可以一毫己意參之哉蓋河圖惟其相
生所以水生木木生火火生土土生金金又生水而
火上水下木左金右坎離震兊精神魂魄象若對待
矣不知相生則順故如此也洛書惟其相尅所以水
尅火火尅金金尅木木尅土土又尅水而金居火位
火位金鄉水火既濟金木相制象若反背矣不知相
尅則逆故如此也豈圖書自相違歟隂陽剛柔翕闢
迭運生尅順逆往來互根一寒一暑歲功成固非寒
與暑相悖也亦何必以暑配寒然後見其經緯之相
契一呼一吸氣脉運固非吸與呼相戾也亦何必以
呼配吸然後見其表裏之相孚是故左旋則有以鼓
造物之出機莫不資始作成自無而有自一而萬浩
浩乎其無窮也已右旋則有以鼔造物之入機莫不
歸根復命自有而無自萬而一淵淵乎其莫測也已
此所以河圖非有餘洛書非不足隨其五行之變化
莫非一元之周流一本萬殊參伍錯綜顯微無間體
用一原雖欲析圖書而二之不可得矣但其在天地
者如此在吾人者宜如何在天地生吾人者如此在吾
人復還天地者宜如何彼不明天地之化育而分裂
比擬不知圖書者也彼徒求造化於圖書不知吾身
之圖書自有在焉則是天地之文章亦惡足為有無
哉噫順暢化機逆還化元此固乾坤化育之玄樞吾
人性命之實體天下萬事萬物之大機括也天地不
過假圖書以洩其秘而太極先天後天各圖象皆此
意也真信乎此則隂陽一極也寂感一心也費隠一
道也作止語默進退卷舒一機也滿腔子皆圖書之
運用得心忘象得意忘言虞廷精一之傳孔門博約
之訓不於圖書具見之哉
太極一也太極中之隂陽竒耦亦一也天地由之化
生乎萬物吾人以之應感乎萬殊雖欲二之不可得
也但凡民囿於其中而不察賢智各執其偏而未融
此所以太極自為太極河圖自為河圖而或以己見
割裂強合之則造化幾乎息矣此圖即河圖也其隂
陽交會竒耦位數與太極儀象皆不期合而自無有
不合者惟潛心以細玩之雖曰一六在下二七在上
其實皆陽上而隂下雖曰三八在左四九在右其實
皆隂左而陽右雖曰以五生數統五成數其實皆生
數在内而成數在外雖曰隂陽皆自内逹外其實陽
竒一三七九隂偶二四六八皆自微而漸盛可見太
極圖河圖出於天地畫於聖人固所以模寫造化以
啟牖後人其實天地亦有所不能違也考之書顧命
天球河圖在東序論語河不出圖吾已矣夫河圖為
古帝王聖賢所重也如此彼欲分裂某幾點置之某
處而更亂之盍即此太極河圖觀之哉但隂陽左右
雖旋轉無定在也而拘拘執河圖虚中五十無位之
說是又不知隂陽合於中心而土本天地之中氣也
非達觀者其孰知之
前謂則圖畫卦之非復取此圖何也造化不出五行
外也惟五行之象數一定不亂則圖書卦爻生尅變
化觸處皆通豈特此圖為然哉
一隂一陽之謂道五行者隂陽之變化八卦所由分
也一三五七九為陽二四六八十為隂河圖之數也
乾坎艮震屬乎陽㢲離坤兊屬乎隂易卦之象也象
數若不同矣惟以五行言之其殆不期同而自無不
同者乎蓋在數則一六水二七火三八木四九金五
十為土矣在易卦水不屬之坎火不屬之離木不屬
之震㢲金不屬之兊乾土不屬之艮坤乎象數五行
其配屬既確然不移雖謂聖人則河圖以畫卦揆之
于理亦無不可者是故天一生水地六成之而則之
以畫坎地二生火天七成之而則之以畫離天三生
木地八成之而則之以畫震㢲地四生金天九成之
而則之以畫兊乾天五生土地十成之而則之以畫
艮坤自數而言曰五曰十自象而言曰艮曰坤象與
數雖異而土則同知土則水火木金無疑矣可見數
此五行也象此五行也雖謂聖人則洛書以畫卦亦
可也數之方位不同而卦亦因之豈聖人自用其智見
而為之哉若象數五行不明其一定之理其于圖也
乃欲析一以補西北之隅為艮而六之在北者為坤
析二以補東南之隅為兊而七之在南者為乾析三
以補東北之隅為震而八之在東者為離析四以補
西南之隅為㢲而九之在西者為坎此固不免割裂
之病其在書也則以六為老隂而一乃老隂之匹故
六為艮一為坤也八為少隂而三乃少隂之匹故八
為震三為離也九為老陽而四乃老陽之匹故九為
乾四為兊也七為少陽而二乃少陽之匹故七為坎
二為㢲也紛紛沓沓各逞其依倣假借之見以至詭
誕失真而莫知所適從矣自今觀之圖書如故也八
卦隨其位數而布列之五行生尅之理昭然於圖書
卦畫間也吁世儒好煩難忽易簡豈特圖書焉已哉
一三七九陽也天之象也二四六八隂也地之象也
即竒偶位次而天地之交見矣
一三七九陽也日之象也二四六八隂也月之象也
即竒偶位次而日月之交見矣
河圖天地交洛書日月交總論
上古文字未備止畫圖象以相示觀古太極圖一元
渾含隂陽旋轉凡天地日月之盈虚消息即圖可默
會也河圖洛書其義果止于順逆不同生尅各成其
化工已哉蓋相生者順暢化機而即其畫象可以見
天地之交相尅者逆還元化而即其畫象可以見日
月之交矣何也天地之交以氣相升降也易曰小往
大來内陽外隂天地交而萬物通是也河圖之數十
體數也全數五十有五日月以天地為體故體數為
有餘觀天之運行每晝夜一周天而過一度證諸赤
道之度有餘可知也日月之交以形相摩盪也易曰
日往則月來月往則日來日月相推而明生是也洛
書之數九用數也全數四十有五天地以日月為用
故用數為不足觀日行每晝夜一周天而陽數二十
五與圖無異月行每晝夜不及十三度有竒每一月
二十九日有竒故必積閠以成歲而月數止二十證
諸日之黃道月之九道其度不及赤道亦可知也況
觀河圖畫象陽生於正北長於正東盛於正南極於
正西隂生於正南長於正西極於正北終於正東運
行四正周而復始且陽生於下自下而上隂生於上
自上而下一六二七皆陽上隂下三八四九皆隂左
陽右五十土象居中亦陽内隂外即竒偶以觀天地
其升降盈虚不待一毫安排更變謂河圖為天地交
也非歟觀洛書畫象陽生于正北長於正東極於正
南消于正西隂生于西南長于東南盛于東北終于
西北錯行代明周而復始且陽生于東而消于西隂
生于西而望于東一六相推成七日月上升之象也
九四相推為十三而又成乎三三八相推為十一而
又成乎一日月下沈之象也一五相推成六而復還
元矣即竒偶以觀日月其出没消息亦不待一毫矯
強布置謂洛書為日月交也非歟亦非天地日月之
交各一其義也蓋天地交而日月往來以生明日月
交而天地化生以成歲所以隂陽變化自然相生相
尅而神妙萬物有如此但天地交則泰矣易即嚴艱
貞於九三日月交則既濟矣易即謹衣袽于六四君
子因圖書而致慎於交也深矣哉若夫統觀河圖除
中五十則外數三十徑一圍三故圓謂圖為天之象
可也統觀洛書除中五數則外數四十徑一圍四故
方謂書為地之象亦可也圖之數五十有五其數竒
而盈也非日之象乎書之數四十有五其數偶而乏
也非月之象乎此則自學者觀會通以盡其變耳而
潛神圖書者可無反身之功哉蓋天地日月之交即
吾人性命之理姤復之機也果能以此洗心退藏於
密天地交而一陽含於六隂之中日月交而一貞完
其純陽之體則天地合德日月合明而生尅之神妙
不在圖書而在我矣否則圖書固不當互相牽扯而
圖自圖書自書亦方圓竒偶之象數耳於窮理盡性
致命之學何與哉
河圖圓象天天包地合觀隂陽一六三八二七四九
運於四方五與十居於中所謂以圓涵方也天道下
降降生於下自下而上始北次東故一與三生數居
之自内而外歷南終西故七與九成數居之東北屬
陽陽在陽方為主生於内在隂方為客成於外也地
道上升隂生於上自上而下始南次西故二與四生
數居之自内而外歷北終東故六與八成數居之西
南屬隂隂在隂方為主生於内在陽方為客成於外
也天五生土合成數十故居中宫河圖相生故天交
地必依於地也
按河圖之數十天地五生數合五成數析觀天一天
三天五是為參天地二地四是為兩地參天兩地合
為三五中五一四為五三二為五參伍以變錯綜其
數一三五成九二四成六九與六合為三五二五一
成八三四成七八與七合為三五至五得一合九五
得二合八五得三合七五得四合六皆三五一得六
合八二得七合六三得八合四四得九合二皆三五
以五合十一三二四六八七九參天兩地而參伍錯
綜變化無窮
洛書方象地地承天合觀竒偶二四六八列於四隅
一三九七運於中所謂以方涵圓也天道左旋陽生
於正北自北而東故一與三生數居之極於正南自
南而西故九與七成數居之東北陽陽進故在陽一
進為三西南隂隂退故在隂九退為七也地道右轉
隂生於西南自西而東故二與四生數居之極於東
北自東而西故八與六成數居之上屬陽陽進故在
陽二進為四下屬隂隂退故在隂八退為六也天五
生土含成數十故居中宫洛書相尅故陽統隂以陽
為主也
按洛書之數九天地五竒數四偶數總觀縱横斜直
十五是為參伍相錯交宗是為錯綜分為參兩中五
合一三合九七隅二四與八六參天兩地而倚數參
之一三五生九九七五生一三九五生七七一五生三
兩之二六生八八四生二四二生六六八生四至參
其一生三參其三生九參其九生七參其七生一兩
其二生四兩其四生八兩其八生六兩其六生二以
五合十一九二八三七四六參伍錯綜而參天兩地
生生不息
參兩參伍總論
或問參兩參伍之旨曰參天兩地而倚數此是聖人
解河圖參伍以變錯綜其數此是聖人解洛書參兩
參伍此是聖人作易本旨一部易皆是參兩參伍之
妙用參兩參伍非是兩事併論圖書河圖是洛書之
體洛書是河圖之用在河圓參天兩地為體參伍錯
綜為用在洛書參伍錯綜為體參天兩地為用洛書
非外於河圖自河圖生數參天兩地而成一三五成
九純陽故為老陽二四成六純隂故為老隂二五一
成八陽多隂少故為少隂三四成七隂多陽少故為
少陽老變而少不變故易經六十四卦皆用九用六
九六者參天兩地之數合為十五是為參伍參伍以變
故老陽變為少隂老隂變為少陽二老隂陽俱純二
少錯綜所變皆合為三五如五得一為六陽中老隂
合九五得三為八陽中少隂合七是為陽數錯綜皆
合為三五五得四為九合六四得二為六合九一得
四為九合是之謂老陽老隂錯綜相合五得二為七
合八二得六為八合七三得四為七合八是之謂少
陽少隂錯綜相合皆合為三五故易有四象皆參伍
錯綜之用參伍錯綜皆參天兩地之妙河圖洛書始
終妙在參兩二字一三五參天得九故生南方九九
七五得一故生北方一三九五得七故生西方七七
一五得三故生東方三老陽少陽互為生成皆是參
天二四兩地得六故生西北六六八得四故生東南
四二六得八故生東北八八四得二故生西南二老
隂少隂互為生成皆是兩地如所謂參其一生三參
其三生九參其九生七參其七生一兩其二生四兩
其四生八兩其八生六兩其六生二如環無端此參
天兩地生生不息參天兩地合為參伍錯綜分為參
兩參伍皆九與六合此是參兩之旨此是參伍之旨
此是聖人作易之旨
圖書參兩參伍總論
圖書易卦本非數之所能盡也然一涉之于數人即
以術數目之矣數可盡廢哉蓋專言術數之占小技
也不足言也然天地人物果能逃乎數焉否也圖書
乃造化自然之文而天地之所以示人者止此竒偶
之數耳周易六十四卦止此九六之用耳竒耦九六
謂之非數不可也易繫辭與說卦有曰參天兩地而
倚數曰參伍以變錯綜其數其所以發揮幽贊神明
者且無論己彼河圖之數十十者天地之全數無盈
虧也洛書之數九九者天地之活數無窮盡也以參
兩歸之河圖參伍歸之洛書不亦大分析哉善觀圖
書者得意㤀言是或一道也何也一竒象天圓而圍
三三本竒數故三三為九而乾用九也二偶象地方
而圍四兩本偶數故二四為六而坤用六也九六合
為十五老陽變少隂而九變為八老隂變少陽而六
變為七是三五之變即九六之變而一原于天三地
兩之本然也河圖本相生也皆自生數言之天一天
三天五為參天地二地四為兩地合一三五為九二
四為六倚數即用九六是也況圖之全數五十有五
合九六皆成五十四而虚其一則圖之全用九與六
也而參兩見矣且二五為七一三四為八合九與六
七與八皆成十五如此而參伍以變錯綜其數則隨
其所感流通變化陽生隂成隂生陽成其所以參兩
天地者何可測邪天一地二天三地四天五是五者
天地之生數也地六天七地八天九地十是二五為
十者天地之成數也至三五則變矣洛書相克雖于
成數為不足也然一九三七四六二八皆成十合乎
中五則縱横斜直皆成十五要皆錯綜其數而三其
五為十五又三其十五為四十五所以書本用九五
九亦成四十有五謂洛書為參伍以變者此也究其
所以錯綜而成其變亦不過由一三五二四以參兩
之耳其實參與兩即五也則是洛書雖參伍以變陽
居四正隂居四隅以陽統隂而參兩天地亦何能外
乎九六之用哉可見九與六也合之為參兩析之為
參伍乃圖書所同也豈特圖書為然周易六十四卦
三百八十四爻推而至于天地間萬事萬物洪纖高
深孰能逃乎九六之外邪要之生克相需乃化育不
息之真也惟其參兩天地所以相生也而克之者即
于此乎寓焉故參兩即已運夫參伍之變惟其參伍以
變所以相克也而生之者即於此乎存焉故參伍實
已妙夫參兩之功惟其相生故其數有餘則不容以
不克惟其相克故其數不足則不容以不生圖書相
克本相為用而其不必牽合者于兹益信矣玩圖書
者誠能握參兩之權而妙參伍之用則盈虚消息與
時偕行夫焉有所倚
古太極河圖洛書總說
或問太極無古今也而圖以古名何歟曰言古以别
夫今也周子太極圖圈象本空下圖隂陽互根五行
相生又指其中空圈為太極雖與此圖互相發明未
若此圖原畫自古先聖帝更渾涵耳可見圖有古今
太極何古今之有予豈徒信古之圖哉信夫太極而
已矣曰河圖洛書亦以古名果與今之圖書異歟曰
圖出於河而謂之圖云者如世之畫圖然也蓋馬身
之旋毛本圓而總圖亦圓今之總圖已方其象矣書
出於洛而謂之書云者如世之字畫然也蓋龜身之
甲坼本直而書之畫文亦直今之書畫已圓其象矣
圓象天方象地圓為星方為土今則於其本圓者方
之本方者圓之不亦失古人命名取象之旨哉且三
圖皆古人本造化法象以昭示夫消息盈虚之真機
儒家經典中失此圖象久矣醫與養生家其書籍幸
免秦灰而聖人之精藴賴以不冺可見上古未有書
契而先有圖象則圖象卦畫俱傳自上古故太極河
圖洛書前輩皆名之曰古云者正以别夫今之圖象
焉耳今古並陳於前雖無論其中意義而其畫象是
非易辨也況緣古証今則古聖之精神所以描寫化
工之秘而垂示無窮者不可以意會也邪或曰世有
積書者號家藏百千卷且不辨圖也書也為何物也
至其中意義不啻繪畫中之黑白其縱横多寡為何
事也子何區區古今之辨乎曰孔子叙易必原夫古
者包羲氏著大學必推夫古之欲明明德於天下者
典謨首稽古之訓說命肇學古之傳孔子自述一則
曰信而好古一則曰好古敏求所以我思古人實獲
我心況尚友千古予志也敢謂今之人盡異於古之
人乎則夫潜神古圖書又曷敢謂世之無同志乎前
三圖并後易卦先後天方圓八圖皆我父白城公手
授時弟漢尚未總角也能了其大意特因注意舉業
皆束而藏之甫十歲父弟繼沒嗣是學易精研象義
乃于諸圖體玩久之恍然天地間充耳盈目皆太極
圖書之法象皆易畫卦數之鋪陳於古人未畫圖象
之先若有潛通默會者然予父弟久已同游古人矣
古圖書具存也兹重有感併述所自云
圖書編卷一
