圖書編卷六十九
明章潢撰
心臟歌
心臟身之精小腸為弟兄象離隨夏旺屬火向南生
任物無纖巨多謀最有靈内行於血海外應舌將榮
七孔多聰慧三毛上智英反時憂不解順候脉洪驚
液汗通皮潤聲言爽氣清伏梁秋得積如臂在臍縈
順視雞冠色凶看淤血凝診時須審委細察有叮嚀
實夢憂驚在虚翻烟火明秤之十二兩大小無常平
心臟圖說
心火宫也居肺下肝上對鳩尾下一寸丈夫六十心
氣衰多錯忘也心為五臟之主明運用生開竅于舌
在形為脉出於中衝心者生之本神之處也汗者心
之液腎邪入心則多汗小腸為心之府舌為心之苗
心氣通則舌知五味心病則舌焦卷而短不知五味
矣合于脉其縈色也心之合也血脉虚少而不縈于
臟腑者心先死也口乾舌強或咽喉中痛嚥唾不便
口内生瘡忘前失後心氣衰也或因怒氣傷肝或因
驚氣入膽母能令子虚而心血為之不足又遇事繁冗
思想無窮則心君為不寧故神明不安而怔忡驚悸
之證作矣
心病證
臍上有動氣按之牢苦痛心苦煩掌中熱也
吐納法
心病用呵法呵為瀉吸為補須正身端坐先調氣和
勻以鼻微長引氣然後細細呵之令耳不得聞大略
以三十六遍為則能去心部一切煩熱疾愈則止過
則損
導引法
正坐以兩手作拳用力左右互相築各六度又可正
坐以手按腕上一手向下拓空如重石又以兩手作
乂以脚踏手中各六度能去心胸中風邪諸疾關炁
為之畢散良久三咽三叩齒而止
心部食忌
四月勿食大蒜令人髮白及墮齒五月勿食薤損心
并勿食各物心腎令人心痛宜食大小麥去霍禁醎
味
養心法言
心者身之主宰萬事由之應酬而病否之所繫也故
相思一病神仙難醫正心之人鬼神亦憚養與不養
故也未事不可先迎既事不可留滯忿懥恐懼好樂
憂患皆得其正此養心之法也
治心要法
心臟之病必先調肝腎兩臟盖腎者心之鬼肝者火
之母也故心病者先求乎肝清其源也五臟受病必
𫝊其所勝水能制火則腎之受邪必𫝊于心故先治
腎逐其邪也若診脉肝腎俱和而心自生病然後察
其心象之虚實而調治之斯得之矣
肝臟歌
肝臟應春陽連枝膽共房色青形象木位列在東方
含血榮於目牽筋爪運將逆時生恚怒順候脉弦長泣下
為之液聲呼是木鄉味酸宜所納麻穀應隨糧積因肥
氣得杯覆脇隅傍翠羽身將吉顔同枯草殃四斤餘
四兩七葉兩分行
肝臟圖說
肝木宫也居心下少近左三葉丈夫六十肝氣衰减
葉薄膽目不明也肝者凝血之本魂之變也肝脉出于
大敦發竅于目左目甲右目乙淚者肝之液腎邪入
肝則多淚膽為肝之腑膽與肝合眼為膽之官肝氣
通則眼分明肝實則眼赤肝合于筋其榮爪肝之合
也筋緩而不能收持者肝先死也故人之肝虧則筋
急人之皮枯者肝中熱也人之肌肉斑點肝風也人
之色青者肝盛也人之好食酸物者肝不足也人之
髮枯者肝傷也人之手足多汗者肝無疾也肺邪入
肝則多哭肝病急食甘以緩之欲散則食苦以散之
用鹹補之用辛瀉之禁當風肝悪風也
相肝病法
肝熱者左目赤肝病者目睷兩脇下痛引小腹令人
喜怒肝虚則恐如人將捕之肝實則怒虚則寒隂氣
壯壯則夢山樹園苑生草肝氣痛頭痛耳聾頰風腫
惡風診在目其色青肝病主青足厥陰與足少陽為
表裏主治其日甲乙
吐納法
肝病用嘘法同前去肝家虚熱亦除四肢壯氣與夫
眼赤一切熱疾嘘後仍向東三吸之嚥津叩齒而止
導引法
正坐以手兩相重按脇䏶下徐緩身左右各三五度
又向正坐兩手拽相乂翻覆向胸三五度能去肝家
積聚風邪毒氣為之畢良久閉目三咽三叩齒而止
肝部食忌
正月勿食葱二三月勿食蒜子蓼子及百藥心勿食
諸物肝肺宜食麻子巨勝子李子禁辛味
養肝法言
肝屬木藏血魂所居焉人之七情惟怒惟甚怒則傷
肝故血枯而魂散也善養肝臟者莫&KR0704;于戒暴怒
膽臟圖說
膽膞著肝膽者筋之應也六腑之精也膽合于膀胱
上主毛髮故人之髮枯者膽竭也人之爪乾者膽虧
也人之髮燥膽有風也人之毛焦膽熱也人之目無
光有淚者亦膽熱也好食苦味膽不足也顔色青或
光白膽無病也夫心主火膽主水火得水而滅水得
火而煎隂陽交爭水勝火故淚從目出也膽與肝同
道有病用肝臟方
相膽病法
膽有病太息口苦嘔宿汗口淡恐人將捕之眉傾也
膽若實傷熱熱則精神不守臥起無定若虚則傷寒
寒則恐畏頭眩不能獨臥虚損則爪枯髮燥目中淚
出膀胱連腰小腹俱痛
吐納法
膽病用嘻法如前數膽病并腎臟除一切冷陰汗盗
汗面無顔色小腹脹滿臍下冷痛口乾舌苦嘻之則
病愈
導引法
可平坐合兩脚掌昂頭以兩手挽脚腕起搖動三五
度亦可大坐以兩手拓地舉身弩腰脊三五度能去
風毒邪氣畢則閉目三咽三叩齒而止也
腎臟歌
腎臟對分之膀胱共合宜旺冬身屬水位北定無欺
兩耳通為竅三焦附在斯味鹹歸藿豆精志自相隨
沉滑當時本浮灘厄在脾色同鳥羽吉形似炭煤危
冷即多成唾焦煩水易虧奔豚臍下積究竟骨將痿
實夢腰難解虚行涉水湄一斤餘二兩脅下對相垂
腎臟圖說
腎水宫也左腎右腎前對臍膊著于脊丈夫六十腎
氣衰髮墮齒氣衰焦脛脉空虚人之有腎猶樹之有
根也腎開竅於二隂左為壬右為癸在形為骨久立
損骨腎脉出于湧泉腎者臟之本精之處也經於上
焦榮於中焦衞於下焦腎之餘氣通於兩竅為液為
唾邪氣入腎則多唾膀胱為腎腑耳為腎官腎氣通
則聞五音腎病則耳聾骨痿也腎合于骨其榮髮也
腎之合也骨萎不能起牀者腎氣先死也上主齒齒
痛者腎傷也又主耳耳不聞聲者腎虧也人之骨痛
者腎虚也人之齒多齟者腎弱也人之齒&KR0008;者腎有
風也人之耳痛者腎氣壅也人之多呵吹者腎邪也
人之腰不伸者腎水枯也人之色黃黑者腎衰也人
之容色光紫者腎無病也人之骨鳴者腎羸也肺邪
入腎多伸病燥食辛以潤之腎堅食苦以弱之又用
苦以瀉之鹹以補之禁無犯熱食温衣腎畏燥也
相腎病法
臍下有動氣按之苦牢病苦腹食不消體重肢節痛
嗜臥
吐納法
腎病用吹法同前數能去腎家一切冷氣腰痛膝沉
重久立不得陽道衰弱耳中蟬鳴及口中有瘡一切
腎部煩熱之疾疾愈即止
導引法
正坐以兩手上從耳左右引脇三五度亦可以足前
後踰左右各十數度能去腰腎膀胱間風邪積聚為
之畢良久閉目三咽三叩齒而止
腎臟食忌
十月勿食椒令人口乾成赤白痢十一月十二月勿
食鱗甲鮮物并勿食諸物脾腎宜食大豆黃卷粟
養腎法言
腎於諸臟為最下屬水藏精盖天一生水乃夫人生
身之本立命之根也天地間凡有血氣者莫不有牝
牡之欲故天與水違行欲情一動精即離原而生身
者亦所以戕身者也君子學易玩損之大象而窒慾
如防水之源塞水之漏損之又損以至於無焉是欲
固夀命之原莫先于色慾之戒也
治腎要法
五臟惟腎之一臟母勝而子反受邪肺與腎是也肺
主氣氣之輕浮能上而不能下腎主精精之沉重能
下而不能上若肺勝則熱作氣得熱上蒸則不能下
生腎水而腎之邪生矣須急食凉劑以解之此腎病
必先求諸肺是也或肺臟安和而腎忽受病則當察
其本臟而治之斯得之矣
肺臟歌
肺臟最居先大腸通道宣兊為八卦地金屬五行牽
皮與毛相應魂與魄共連鼻聞香氣辨壅塞氣相煎
語過多成𠻳瘡浮酒灌穿猪脂凝者吉枯骨命難全
本積息賁患乘春右脇邊順時浮濇短反即大洪弦
實夢兵戈競虚行涉水田三斤三兩重六葉散分懸
肺臟圖說
肺金宫也為臟之華盖居上對胃六葉丈夫八十肺
氣衰魄漸散也肺脉出于少商開竅于鼻左孔為庚
右孔為辛肺者臟之長氣之本也是以諸氣屬焉久
臥則傷氣涕者肺之液腎邪入肺則作涕肺在形為
皮毛故肺合於脾其榮毛也肺之合也皮緩而毛落
者肺氣先死也肺合于大腸大腸為肺之府上主鼻
鼻為肺之官故人肺傷風則鼻塞人之容色枯者肺
乾也人之鼻痒者肺有蟲也人之多怖者肺魄離于
外也人之體黧者肺氣癥也人之多聲者肺之盛也
人之不耐寒者肺衰也人之好食辛味者肺氣不足
也人之腸鳴者肺壅也人之顔色鮮白者肺無病也
肺病食酸以收之辛以補之苦以瀉之禁勿寒肺惡
寒也
相肺病法
肺病熱則右顴赤肺病者色白而毛聚喘咳逆氣胸
背四肢煩痛或夢美女相依肺虚則少氣不能報息
鼻燥喉乾肺風則多汗畏風時欲咳𠻳如氣盡日則
止暮則甚診在眉上其色白肺主秋手太隂陽明主
治其日庚辛
又肺病證
臍右有動氣按之若痛苦咳𠻳熱也
吐納法
肺病用呬呬為瀉吸為補先調氣令和以鼻微長引
氣然後呬之令自耳不聞呬聲聞則瀉之大過也大
呬三十六遍細咽十二遍能去肺家勞熱凡一切逆
氣咳𠻳皮膚瘡瘍四肢煩疼鼻塞胸背痛皆宜數呬
之疾愈則止過度則損矣大凡呬嘘呵吹呼俱宜向
西北徐向東南三吸生氣以補之
導引法
可正坐以兩手據地縮身曲脊向上三舉能去肺家
風熱積勞亦可反拳搥脊上左右各三五度去胸臆
間風毒閉氣為之良久瞑目嚥液三叩齒而止
肺部食忌
七月勿食茱萸成血痢八月九月勿食薑并諸物肝
心肺肺病宜食黍禁苦味
養肺法言
肺最在諸臟之上而諸臟之氣咸由之以吐納也惟
氣得所養則鼻息調勻肺嘗滋潤故魄與之俱凝而
睟然見於面盎於背皆於肺氣驗之也是故善養肺
臟者莫要於養氣
治肺要法
凡肺之得病必先觀心脾二臟之虚實盖心火尅肺
脾土生金子母鬼賊之義也診其脉心脾既和然後
察肺家之虚實以調治焉
脾臟歌
脾臟象中坤安和對胃門旺時隨四季自與土為根
磨穀能消食榮身命本温應唇通口氣連肉潤肌臀
形扁纔三五膏凝散半斤順時脉緩慢失則氣連吞
實夢歌懽樂虚爭飲食分濕多成五泄腸走若雷奔
痞氣冬為積皮黃四體昏二斤十四兩三斗五升存
脾臟圖說
脾土宫也揜大倉在臍上三寸丈夫七十脾氣虚而
皮膚枯瘦也脾者肉之本意之處也涎者脾之液腎
邪入脾則多涎胃與脾合為穀府口為脾之官脾氣
通則口知五味脾病則口乾不能食不知五味脾合
于肉則榮肉也脾之合也肌肉消瘦而不能肥脾先
死也脾之於胃如轉磨也化其生而為熟也食不消
脾不轉也食堅物者脾磨不盡化則為食患故諸臟
不調則傷質傷質則損神此傷人之速也故不欲食
堅物者養身之妙道也人之欲不食者脾中有不化
之食也人多惑者脾臟不安也人之多食脾虚也人
之食不下者脾寒也人之無顔色者脾傷也人之好
食甘味者脾不足也人之明潤鮮白脾無病也肝邪
入脾則多歌脾病濕宜食苦以燥之欲緩食甘以緩
之甘則補之苦則瀉之禁燥
相脾病法
脾熱者鼻赤色黃而濡脾病者體上遊風習習遍體
悶疼身重善飢肉萎足不能行喜聲脚下痛脾虚腹
吐脹鳴成溏痢食多不化脾寒之疾多汗惡風身體
怠惰四肢無力不用癥黃不嗜飲食診在鼻其色黃
旺于季夏足太隂陽明主治其日戊巳
又脾病證
當臍有動氣按之牢苦痛逆氣小腸急痛洩不定重
脛寒
吐納法
脾病用呼法同前數能去脾家一切冷氣發熱霍亂
宿食不化偏頑痺腹内結塊疾愈則止
導引法
可大坐伸一脚屈一脚以兩手向後反掣三五度亦
可跪坐以兩手拒地回顧用力更視各三五度能去
脾臟間風邪喜食為之畢良久閉目三嚥津三叩齒
而止
脾部食忌
六月勿食茱萸令人患赤白痢四季勿食諸物脾肝
羊血宜食粳米棗葵禁酸
養脾法言
脾居五臟之中出納穀氣以輸貫四肢百骸者也欲
養脾者須節爽口之物慎無邪之思則外不傷乎飲
食内不傷乎思慮而脾可永安矣
治脾要法
凡脾之得病必先察肝心之虚實而調治之其義同
前
總論五臟時調攝法
肝主春足厥隂少陽主治其日甲乙肝苦急急食甘
以緩之心主夏手少隂太陽主治其日丙丁心苦緩
急食酸以收之脾主長夏足太隂陽明主治其日戊
巳脾苦濕急食苦以燥之肺主秋手太隂陽明主治
其日庚辛肺苦氣上逆急食苦以泄之腎主冬足少
隂太陽主治其日壬癸腎苦燥急食辛以潤之開腠
理致津液通氣
藏惟有五府獨有六者何也然所以府有六者謂三
焦也有原氣之别焉主持諸氣有名而無形其經屬
手少陽此少府也故言府有六焉
經又言府有五藏有六者何也六府者止有五府也
然五藏亦有六藏者謂腎有兩藏也其左為腎右為
命門命門者謂精神之所舍也男子以藏精女子以
繫胞其氣與腎通故言藏有六也
論三焦三隧
三焦固為六府之一而水穀入胃其糟粕精液實之
為三隧也夫宗氣者真氣也真氣受于天與穀并充
于身宗氣搏而不行積于胸中命曰氣海行于上焦
出于肺循喉嚨以貫心脉而行呼吸焉呼則出吸則
入其大數常出三入一營氣水穀之精氣也出于中
焦泌糟粕蒸津液化其精微上注之于脉以應刻數
調和于五藏灑陳于六府乃化而為血以榮四末奉
生身貴莫貴于此得獨行于經隧中常榮無己衞氣
者水穀之悍氣也其氣慓疾滑利不能入于脉行于
四末循分肉皮膚之間熏于肓膜散于胸腹而不休
宗氣行于上焦營氣出于中焦衞氣出于下焦是三
隧分于三焦各一其行也
論三焦有形
蘇黃門龍川志云彭山有隠者通古醫術與世諸醫
用法不同人莫之知單驤從之學盡得其術遂以醫
名于世治平中予與驤遇于廣都論古今術同異驤
既言其略復歎曰古今論五臟六腑其說有謬者而
相承不察今欲以告人人誰信者古說左腎其府膀
胱右腎命門其府三焦丈夫以藏精女子以繫胞以
理主之三焦當如膀胱有形質可見而王叔和言三
焦有臟無形不亦大謬乎盖三焦有形如膀胱故可
以藏有所繫若其無形尚可以藏繫哉且其所以謂
之三焦者何也三焦分布人體中有上中下之異方
人心湛寂慾念不起則精氣散在三焦榮華百體及
其慾念一起心火熾然翕撮三焦精氣入命門之府
輸瀉而去故號此府為焦耳世承叔和之謬而不悟
可為長太息也予甚異其說後為齊州從事有一舉
子徐遁者石守道之壻也少嘗學醫于衞州聞高敏
之遺說療病有精思予為道驤之言遁喜曰齊嘗大
饑羣凶相臠割而食有一人皮肉盡而骨脉全者遁
以學醫故往視之其五臟見右腎下有脂膜如手大
者正與膀胱相對有二白脉自其中出夾脊而上貫
腦意此即導引家所謂夾脊雙關者而不悟脂膜如
手大者之為三焦也單君之言與所見懸合可以正
古人之謬矣今醫家者流皆執叔和三焦無狀空有
名以自信不聞有此說故錄之
按叔和言三焦有名無狀容忩所錄則言脂膜如手
大與膀胱相對是有形狀之可覩矣然黃帝書云上
焦如霧中焦如漚下焦如瀆又扁鵲曰焦原也為水
穀之道路氣之所終始也上焦在心下下膈在胃口
上中焦在胃中脘不上不下下焦在臍下當膀胱上
口是三焦各有在也雖有形狀而止以一處言之可
乎哉或者如仲景所云下焦不和清溲重下此特下
焦之一處乎故併存之以俟知者
五臟六腑之位
五臟者心肝脾肺腎也六腑者小腸大腸膽胃膀胱
三焦也肺最居上為臟之華盖六葉兩耳主藏魄心
在肺下其體半葉如未開蓮花上有七孔三毛主藏
神心下為鬲鬲下有胃主藏水穀胃左有肝左三葉
右四葉主藏魂膽在肝之短葉間有精汁三合胃右
有脾主藏意胃下為腹大腸當臍右㢠廻十六曲小腸
左㢠廻疊積十六曲主傳溲便二腸之下為臍臍下為
膀胱主藏溺背脊骨節第七之下有二腎左者為腎
主藏志右為命門主藏精故曰臟者藏也腑者聚也
五臟六腑之官
心者君主之官神明出焉肺者相𫝊之官治節出焉
肝者將軍之官謀慮出焉腎者作強之官技巧出焉
脾胃者倉廩之官五味出焉膽者中正之官决斷出
焉膻中者臣使之官喜樂出焉小腸者受盛之官化
物出焉大腸者𫝊道之官變化出焉膀胱者州都之
官津液藏焉氣化則能出矣三焦者决瀆之官水道
出焉凡此十二官者不得相失也主明則下安以此
養生則壽没世不殆以為天下則昌主不明則十二
官危使道閉塞而不通以此養生則殆以為天下者
其宗大危戒之戒之故曰心者一身之主宰萬事之
本根也
五臟之候
目者肝之外候肝氣通於目目和則辨白黑矣鼻者
肺之外候肺氣通於鼻鼻和則知香臭矣舌者心之
外候心氣通於舌舌和則知五味矣口者脾之外候
脾氣通於口口和則知穀味矣耳者腎之外候腎氣
通于耳耳和則知五音矣
五臟之竅
東方青色入通於肝開竅于目南方赤色入通於心
開竅於舌中央黃色入通于脾開竅于口西方白色
入通於肺開竅于鼻北方黑色入通于腎開竅于耳
及二隂故清陽出上竅乃氣道呼吸之間濁隂出下
竅乃便溺𫝊瀉之所
五臟所入
肺主聲入心為言入肝為呼入脾為歌入腎為呻吟
自入為哭肝主色入肺為白入心為赤入脾為黃入
腎為黑自入為青心主臭入肝為燥入肺為腥臭入
脾為香臭入腎為腐臭自入為焦臭脾主味入心為
苦入肝為酸入肺為辛入腎為鹹自入為甘腎主液
入心為汗入肝為淚入肺為涕入脾為涎自入為唾
五臟所養
肺養皮毛心飬血脉脾養肌肉肝養筋膜腎養骨髓
五臟化液
心為汗肺為涕肝為淚脾為涎腎為唾
五臟所惡
心惡熱肺惡寒肝惡風脾惡濕腎惡燥
五精所并
氣并于心則喜并于肺則悲并于肝則憂并于脾則
畏并于腎則恐
五勞所傷
久視傷血久臥傷氣久坐傷肉久立傷骨久行傷筋
五臟生成
心之合脉也其榮色也其主腎也肺之合皮也其榮
毛也其主心也肝之合筋也其榮爪也其主肺也脾
之合肉也其榮唇也其主肝也腎之合骨也其榮髮
也其主脾也
五臟應時
帝曰五臟應四時各有收受乎岐伯曰有東方青色
入通於肝開竅於目藏精於肝其病發驚駭其味酸
其類草木其畜雞其穀麥其應四時上為歲星是以
春氣在頭也其音角其數八是以知病之在筋也其
臭燥(月令作羶)南方赤色入通於心開竅於耳藏精於心
其病在五臟其味苦其類火其畜羊其穀黍其應四
時上為榮惑星是以知病之在脉也其音徵其數七
其臭焦中央黃色入通於肺開竅于口藏精于脾故
病在舌本其味甘其類土其畜牛其穀稷其應四時
上為鎮星是以知病之在肉也其音宫其數五其臭
香西方白色入通於肺開竅於鼻藏精於肺故病在
背其味辛其類金其畜馬其穀稻其應四時上為太
白星是以知病之在皮毛也其音商其數九其臭腥
北方黑色入通於腎開竅於二隂藏精於腎故病在
谿其味鹹其類水其畜彘其穀豆其應四時上為辰
星是以知病之在骨也其音羽其數六其臭腐故善
於脉者謹察五臟六腑一逆一順隂陽表裏雌雄之
紀藏之心意合心於精非其人勿教非其真勿授是
謂得道
五臟所主
肺主身之皮毛心主身之血脉肝主身之筋膜(膜者人皮)
(下肉上筋膜是也)脾主身之肌肉腎主身之骨髓
五臟所欲
心欲苦(合火故也)肺欲辛(合金故也)肝欲酸(合木故也)脾欲甘(合土故也)
腎欲鹹(合水故也)
五臟圖文備記
黃帝謂岐伯曰夫人受天地之氣以生氣之凝也謂
之精精之遘也謂之靈靈之發也謂之神神之化也
謂之魂魂隨神往来謂之識並精出入謂之魄主榮
積魂謂之心心有所從謂之情情有所屬謂之意意
有所指謂之志志有所憶謂之思思之有所遠慕謂
之慮慮而事成謂之智智者盡此諸見者焉
孫思邈曰髮宜多擲齒宜數叩液宜常咽氣宜常煉
精宜常存
大玄經曰喜怒損性哀樂損神性損則害生故養性
以全氣保神以安身氣全體平心安神逸全生之訣
也
臟腑總論
夫天主陽食人以五氣地主隂食人以五味隂陽相
成結為五臟之氣藏入四肢十二部三百六十關節
引為經脉津液骨髓藴成六腑三焦十二經通為九
竅可見五臟為人形之主一臟損則百病生五臟損
則百形滅故云五臟者神明魂魄志意之所主是以
心主神肝主魂肺主魄脾主智腎主精發外為五事
若能存神修養克己勵志其道成矣
五臟之氣於何發起通於何許曰五臟者上關于九
竅也故肺氣通於鼻鼻和則知香臭矣肝氣通于目
目和則知黑白矣脾氣通于口口和則知穀味矣心
氣通于舌舌和則知五味矣腎氣通于耳耳和則知
五音矣三焦之氣通于喉喉和則聲鳴矣
五臟藏于中者難知九竅通于外者易見即其通于
外以察其藏乎中者亦易易也况口之于味也目之
于色也耳之于聲也鼻之于臭也喉舌之于聲音也
尤有易知者在乎雖然五臟九竅合外内之道也惟
心不在焉則視而不見聽而不聞食而不知其味果
于此握其養德養生之樞焉則一以貫之何病之有
人身中毛竅八萬四千氣宫三百八十四毛竅散屬
氣宫臍中氣宫又為三百八十四官之主降于陽宫
皆為精心為中田項為上田舌下玄膺目中有銀海
額之中眉之間口鼻之衝目之畔咽喉之側腰脇中
皆竅也豈曰人一身止有此九竅哉
數者腑也遲者臟也數則為熱遲則為寒諸陽為熱
諸隂為寒故以别知臟腑之病也
臟主藏積腑主納物臟實而不滿腑滿而不實是以
陽受之則入於六腑隂受之則入於五臟故腑病易
治臟病難治也但熱為陽屬腑寒為隂屬臟然矣若
寒自外感非隂屬之腑而熱自内生非陽屬之臟乎
隂中之陽陽中之隂尤不可不辨
圖書編卷六十九
