圖書編卷五十一
明章潢撰
古南夷總叙
杜氏通典邊防總叙曰南蠻其在唐虞與之要質故
曰要服夏商之時漸為邊患暨于周代黨衆彌盛故
詩曰蠢爾蠻荆大邦為讎至楚王時蠻與羅子共敗
楚師殺其將屈瑕楚師復振遂屬於楚及吳起相悼
王南并蠻越遂有洞庭蒼梧之地秦昭使將伐楚略
取蠻夷置黔中郡漢興以後時有寇盗其西南諸夷
夜郎之屬悉平定置郡縣公孫述時夜郎大姓為漢
保釐後漢初從番禺江奉貢光武建武中武陵蠻帥
單程大寇郡縣漢將劉向戰敗數歲方平順帝時武
陵太守增其租賦蠻又舉種反殺鄉吏東晉時沔中
蠻因劉石亂後漸徙于陸渾以南徧滿山谷宋齊以
後荆雍二郡各置校尉以撫寧之羣蠻之帥互受南
北朝封爵至後魏末暴患滋甚僭稱侯王屯據峽路
斷絶行旅周武帝遣陸騰大破之其獠初因蜀李勢
亂後自蜀漢山谷出侵擾郡縣至梁時州郡每歲伐
獠以自利及後周平梁益自爾遂同華人矣以其黔
中東謝自古不臣中國唐貞觀以後置羈縻州領之
古南夷考略
盤瓠種
昔帝嚳時患犬戎入寇乃訪募天下有能得犬戎之
吳將軍頭者妻以少女時帝有畜狗名曰盤瓠遂銜
其將軍首而至乃以女配之瓠得女負走入南山止
石穴中生六男六女因自相夫妻其後滋蔓號曰蠻
夷所居皆深山重阻人跡罕至長沙黔中五溪蠻皆
是也
徭本盤瓠之後其地介於巴蜀湖廣間綿亘數千里
諸徭不可勝數
廪君種
不知何代初巴氏樊氏曋(咅審)氏相氏鄭氏五姓皆出
於武落鍾離山其山有赤黑二穴巴氏之子生於赤
穴四姓之子皆生黑穴未有君長共立巴氏子務相
是為廪君巴梁間諸巴皆是也戰國時秦惠王并漢
中以巴氏為蠻夷君長其後世散處巴郡南郡謂之
巴郡南郡
板楯蠻
秦昭襄王時有一白虎於巴蜀漢之境傷害千餘人
昭王乃募有能殺虎者賞邑萬家時有巴郡閬中夷
廖仲等射殺白虎昭王以其夷人不欲加封乃刻石
盟要復夷人頃田不租十妻不算傷人者論殺人得
以賤錢贖死夷人安之
南平蠻
東距智州南屬渝州西接南州北涪州其王姓朱氏
號劍荔王
東謝
渠帥姓謝氏南蠻别種在黔中之東地方千里唐貞
觀中開其地為應州
西趙蠻
在東謝之南並南蠻别種其界東至夷子西至昆明
南至西洱河山洞深阻莫知里數趙氏代為酋長
牂牁
渠帥姓謝氏昆明蠻一曰昆彌以西洱河為境即葉
榆河也距京師九千里昆明九百里即國其後又封
别帥為滇王皆牂牁蠻也東距辰州二千四百里其
南千五百里即交州
兖州
牂牁别部與牂牁鄰境唐以其地為兖州牂牁兖州
皆黔中屬州也
獠
蠻之别種往代初出自梁益之間自漢中達于卭笮
州川谷之間所在皆有依山林而居無酋長版籍蠻
之荒忽無常者也舊傳獠有飛頭鑿齒鼻飲白衫花
面赤裩之屬二十一種今右江西南一𢃄甚多殆百
餘種常侵暴梁益狑人生幽厓奥谷中&KR0008;人生崛巄
中獞人五嶺以南皆有之
夜郎國(播州犍為即其國也)
漢時西南夷君長以十數夜郎最大在蜀郡徼外東
接交趾西鄰滇國其國鄰牂牁江江廣數里出番禺
城下
滇
漢時在夜郎之西靡莫之屬滇最大始楚頃襄王使
將軍莊蹻將兵循江上略巴黔以西蹻至滇池方三
百里旁平地肥饒數千里以兵威定屬楚欲歸報會
秦擊楚巴黔中郡道塞不通因而以其衆王滇變服
從其俗以長之(滇卽漢益州郡也蜀改益州郡為建寧分建寧永昌為雲南郡又分建寧)
(牂牁為興古郡卽今之雲南地也)
卭都
漢時自滇以北君長十數卭都最大其外西曰桐師
以東北至葉榆名為嶲昆明地方數千里武帝開為
卭都縣
筰都
漢時自越嶲以東北君長以十數徙筰都最大武帝
開以為筰都縣
冉䮾
漢時自筰以北君長十數冉䮾最大即漢汶山郡之
地
附國
隋唐通焉在蜀郡西北二千餘里卽漢之西夷也有
嘉良夷即其東部薄緣夷在其南女國在其西其東
北連山綿亘數千里接黨項及諸羌
哀牢
後漢時通焉其先有婦人名沙一居子牢山嘗捕魚
水中觸沉木若有感因懷娠十月産男子後沉木化
為龍出水因䑛其男之背其母鳥語謂背為九謂坐
為隆因名曰九隆後漸相滋長四界去洛陽七千里
即金齒衞地南中羅鬼悉祖之
南詔
或曰鶴柘曰龍尾曰苴咩曰陽劍本哀牢夷後烏蠻
别種夷語王為詔其先渠帥有六詔號六詔曰蒙嶲
詔越析詔浪穹詔邆睒詔施浪詔蒙舍詔兵埒不能
相君長蜀諸葛亮討定之蒙舍詔在諸部南故曰南
詔居永昌姚州之間鐡橋之東南距㸑東南屬交趾
西摩伽佗西北與吐蕃接南女王西南驃北抵益州
東北際黔巫王都羊苴咩别都曰善闡府大理即南
詔國也本唐少夷邕州右江水與大理大槃水通自
邕州道諸蠻獠至大理不過四五十里
驃國
東北距南詔咩苴城六千八百凡去上都萬四千里
在永昌故郡南二千餘里其國境東西三千里往來
通聘者迦羅婆提等二十國役屬者道林王等九城
食境土者羅道潜等二百里九十八部落東鄰真蠟
國西接東天竺國南盡溟海北通南詔竺樂城界
西原蠻
居廣容之南邕桂之西有寗氏者相承為豪又有黃
氏居黃橙洞其隸也其地西接南詔宋時儂氏世為
廣源州首領州在邕州西南欝江之源地峭絶深阻
故儂智高資以暴横
焦僥國
後漢時通焉在永昌徼外其人長三尺穴居
樿國
後漢時通焉自言海西人海西即大秦也
兩㸑蠻
自曲州靖州西南昆州曲軛晉寧喻獻安寧距龍和
城通謂之西㸑白蠻自彌鹿升麻二川南至步謂之
東㸑烏蠻晉時據南寧郡其地延袤二千餘里唐置
青蛉弄棟為縣(即今曲靖軍民府地)
松外諸蠻
數十百部自夜郎滇池以西皆莊蹻之裔凡數十姓
尾濮
漢魏以後在興古郡(即雲南郡地)西南千五百徼外其人
有尾長三四寸按木濮即尾濮也
木棉濮
土有木綿
文面濮
俗劖面以青畫之
折腰濮
俗生子皆折其腰
赤口濮
在永昌南其俗折其齒劖其唇使赤又露身無衣服
黑僰濮
在永昌西南山居爾雅曰南至於濮鉛周書王會卜
人丹沙(註云卜人西南之蠻丹沙所出)按卜人蓋濮人也(按諸濮與哀牢地相)
(接故附之)
交趾(即倭南)
本漢初南越之地接漢九真日南諸郡及唐驩愛等
州東南薄海接占城東海路通欽廉西出諸蠻西北
通邕州在邕州東南隅去左江大平寨最近自寨正
南行至桄榔花步渡富良白藤兩江四程可至又自
寨東南行過舟特羅小江自諒州入六程可至自右
江温潤寨則最遠由欽州渡海一日至歷代為郡縣
宋朝遂在化外丁氏黎氏李氏擅其地
南丹州蠻
亦溪洞之種在宜州西境
撫水蠻
在宜州南唐隸黔南酋皆蒙姓
黎洞
唐故瓊管之地在大海南距雷州泛海一日而至其
地有黎母山黎人居焉儋崖萬安皆與黎為境其服
屬州者為熟黎其居山峒無征徭者為生黎蜑人儋
崖海上水居蠻也
已上南夷除交趾黎洞屬後海南夷類餘皆四川雲
貴地領官職以時朝貢因叙四夷東南西北故列諸
此其屬内夷欵者俱詳上卷云
南蠻總論
南蠻多種性不能教連合朋黨失意則相攻居洞依
山或聚或散西至崑崙東至洋海産出奇貨故人貪
而勇戰春夏多疾疫利在疾戰不可久師也
古南海總叙
海南諸國漢時通焉大抵在交州南及西南居大海
中洲上相去或三五百里三五千里遠者二三萬里
乘舶舉帆道里不可詳知外國諸書雖言里數又非
定實也其西與蕃國接元豐中遣伏波將軍路博德
開百越置日南郡其徼外國自武帝以來皆獻見後
漢桓帝時大秦天竺皆由此道遣使貢獻及吳孫權
遣宣化從事朱應中郎康泰使諸國其所經及傳聞
則有百數十國因立記傳晉代通中國者蓋尠及宋
齊至者十餘國自梁武隋煬諸國使至踰於前代至
唐貞觀以後聲教遠被自古未通者重譯而至又多
于梁隋焉其無異聞亦不復更記
古南海夷考略
黃支國
漢時通焉去海日南之南三萬里俗略與珠崖相類
哥羅國
漢時開焉在槃槃東南海國有四十二州而無縣
林邑圖
秦象郡林邑縣地漢為象林縣屬日南郡古越裳之
界也在交趾南海行三千里其地縱横可六百里去
日南界四百餘里其南水步道二千餘里有西屠夷
亦稱王焉馬援所植兩銅柱表漢界處也
扶南國
在日南郡之南海西大島中去日南可七千里在林
邑西南三千餘里其境廣袤三千里
頓遜國
梁時開焉在海﨑山上地方千里王並羈屬扶南徼
外諸國賈人多至其國市焉
毗騫國
梁時開焉在頓遜之外大海洲中去扶南八千里
于陀利國
在南海洲上其俗與林邑扶南略
狼牙修國
在南海中其界東西三十日行南北二十日行北去
廣州二萬四千里
婆利國
在廣州東南海中洲上去廣州二月行土氣熱如中
國盛夏
槃槃國
梁時通焉在南海大洲中北與林邑隔小海自交州
船行四十日至其國
赤土國
扶南之别種也在南海中水行百餘日而達所都地
方數千里其王姓瞿曇氏
真蠟國
在林邑西南本扶南屬國去日南郡舟行六十日而
至南接車渠國西有朱江國後分為二國
羅刹國
在婆利之東其人極陋朱髮黑身獸牙鷹爪時與林
邑人作市
投和國
隋時開焉在南海大洲中真蠟之南自廣州西南水
行百日至其國
闍婆國
在南海中
阿羅陁阿羅單婆皇婆達丹丹邊斗
都昆拘利比嵩杜薄薄剌㪍焚
火山無論婆登烏篤訶陸多篾
多摩長哥羅舍分已上諸國俱在南海
占城國
在中國之西南東至海西至雲南南至真蠟北至驩
州北去廣州便風半月程東北至兩浙一月程北至
交州兩日程陸行半月程其地東西七百里南北三
千里
三佛齊國
南蠻别種與占城為鄰在真蠟闍婆之間所管十五
州汎海便風二十日至廣州如泉州舟行順風月餘
亦可到其國在海中扼諸番舟車往來之咽喉故諸
國之舟輻輳焉
勃泥國
在京都之西南大海中去闍婆四十五日去三佛齊
四十日程去占城與摩逸各三十日程皆計順風為
則所統一十四州
注輦國
東距海五十里西至西天竺千五百里自古不通中
國水行至廣州約四十一萬一千四百里宋始入貢
州眉流國
東至占臘五十程東北至廣州三十五程宋始入貢
蒲甘
宋崇寧始入貢
南毗
國在西南自三佛齊便風月餘可到
層檀
國在南海傍城距海二千里宋始入貢海道便風行
百六十日經勿巡古林三佛齊國乃至廣州
暹羅館
暹羅國本暹與羅斛二國暹國土瘠不宜耕種羅斛
土衍腴多獲暹人歲仰給焉元元貞初暹人常遣使
入貢至正暹降于羅斛合為一國本朝洪武初遣大
理少卿聞良輔往諭之暹羅斛國王參列昭昆牙遣
使柰思俚儕剌識悉替奉金葉表朝貢還賜大統歷
七年遣使沙里拔來朝自言本國令陪臣祭思俚儕
剌識悉替入貢去年八月舟次烏瀦遇風舟壊漂至
海南收獲漂餘貢物上因無表狀可據疑為奸商詭
言却之後其子參列寳昆牙立九年遣子昭禄羣膺
奉金葉表貢象及諸方物上命禮部員外郎王恒中
書省宣使蔡時敏往賜詔及暹羅國主之印十六年
給勘合文册令如期貢二十年又貢胡椒蘇木二十
八年詔遣中使趙達宋福等祭其故王參列昭昆牙
賜嗣王昭禄羣膺勅諭永樂元年遣使入賀始稱暹
羅國二年遣使昆文現表貢方物四年復貢方物且
乞量衡為式詔賜古今烈女傳給與量衡七年王遣
使奉儀物祭仁孝皇后命中官以告几筵是歲復遣
坤文現貢方物先是南海民何入觀等流移海島遂
入暹羅至是因其使歸傳諭國王遣入觀等還毋納
流移以取罪戾八年貢馬及方物送中國流移人還
賜勅勞之十年復貢十三年昭禄群膺卒其子三頼
波磨札剌的嗣位以兵侵滿剌加國滿剌加訴于朝
勅諭暹羅國王令與滿剌加平十五年來貢十八年
又貢遣中官楊敏等護貢使歸國仍厚賚其王十九
年王遣使柰懷等六十人入貢謝侵滿剌加國之罪
賜紗幣有差二十一年又貢賜使臣及通事總管番
伴有差洪熙宣德間至如常期正統景泰間貢或不
常賜仍舊例成化十三年遣使群謝提素英必美亞
二人來貢方物美亞本福建汀州士人謝文彬也昔
因販鹽下海為風飄入暹羅遂仕其國嘗至南京其
從子瓉偶遇識之為織殊色錦綺貿易番貨事覺下
吏始吐實焉十七年遣行人姚隆往册封其王弘治
中遣給事中林恒復往行册封禮正德十年遣使貢
方物進金葉表嘉靖元年暹羅及占城等夷各載番
貨至廣東未行報稅上乃命贓物照舊入官三十二
年國王遣使坤隨離等貢白象及方物三十七年又
貢方物比舊稍不同萬歷三年九月暹羅王招華宋
頃遣使握坤哪采思灣等奉金葉表貢方物六年十
月該舍内閣大學士張(闕)等題據提督少卿蕭廪呈
請於本館添設暹羅一館考選世業子弟馬應坤等
十名送館教習其國東連大泥南臨東牛西接蘭場
北界大海由廣東香山縣登舟順風計約四十日可
至其國彼國來貢必用五六月南風還則用十一二
月北風過此不敢行矣其境内有大庫司凢九曰暹
羅曰可刺細馬曰疋曹本曰皮細禄曰束骨胎曰果
平疋曰倒腦細曰討歪曰六昆大庫司猶華言布政
司也府十四曰采納曰老無曰北采曰束板普曰辣
皮曰疋皮里曰采野曰多鐃曰千無里曰細辭滑曰
采欲曰欵細灣曰沾奔曰魁山縣七十二俱分隸各
府其土地東南平衍饒稻西北多大山
瓜哇(隸回回館)
瓜哇古闍婆國酋名冉家龍漢晉以前未聞唐為訶
陵宋為闍婆元稱瓜哇其國分東西二王所屬有蘇
吉丹打板打網底勿諸國洪武三年王昔里入達剌
遣八的占必奉金葉表貢方物及黑奴三百人納元
所授宣勅已而我使至三佛齊瓜哇要而殺之十三
年王八達那巴那務遣阿烈彛烈時奉金葉表朝貢
上遣其使還詔諭責王遂絶其使永樂三年其國東
王遣使朝貢請印與之五年西王都馬板與東王戰
滅東王時我舟過東王城西王殺我百七十人西王
懼遣亞烈加恩謝罪詔勅詰責西王令償死者黃金
六萬兩已而遣人貢萬兩禮官請索如數上曰朕利
金耶令遠人知畏耳蠲其金賜鈔幣諭之十六年西
王楊惟西沙遣人獻白鸚鵡正統八年令三年一貢
其國四鄉初至社板僅千家二酋王之流寓多廣東
漳泉人又東半日至厮村中國人客此成聚落遂名
新村約千餘家村主廣東人番舶至此互市金寳充
溢人富饒又南行可半日至淡水港乘小艇行二十
餘里至蘇魯馬益亦有千餘家半中國人港旁大洲
林木蔚茂有長尾猱數萬又水行八千里至漳佑登
岸西南陸行半日至王居滿者伯夷僅二三百家總
領七八人王宫磚墉墉高踰三丈方三十餘里
真臘(隸回回館)
真臘本扶南屬國一名占臘在東海中漢武帝時獻
萬蛤夜光珠久未通至隋始通中國唐神龍中併扶
南而國分為二其南近海多陂澤為水真臘北多山
阜為陸真臘後復合為一宋宣和初封為真臘國王
慶元中破占城立其國人為占城王占城遂為屬國
又有參半真里登流眉蒲甘等國皆屬真臘聚落頗
衆地亦廣洪武六年國王忽兒那遣柰亦告卽表獻
方物賜大統歷文綺二十年正黎列保昆邪甘苦者
遣使貢象及方物景泰二年貢賜王妃文綺朝貢至
今不絶其俗尚華侈東向為上右手為㓗縣鎮風俗
大類占城
滿剌加(隸回回館)
滿剌加永樂三年王西和入兒速剌遣使奉金葉表
朝貢言願内附為屬郡效職貢七年太監鄭和充册
封使賜印誥錦綺封為滿剌加國王九年嗣王拜里
迷蘇刺率其妃及子姪五百四十人來朝上御奉天門
宴王賜王𢃄羽儀鞍馬金銀錢鈔錦綺王妃冠服子
姪傔從賞各有差十年遣使送還國十二年王母來
朝貢厚賜之二十二年宣德九年王復來朝貢賜亦
厚天順三年王無答佛哪沙卒子舟茫速沙請封遣
使册立為王成化末給事中林榮行人黃乾亨奉使
溺海死廕子入監讀書其國舊名五嶼東南距海西
北皆山地瘠鹵故未稱焉隸暹羅歲輸金五千兩既
奉我正朔始不隸暹羅
占城(隸回回館)
占城古越裳秦林邑漢象林漢末區連殺縣令自稱
林邑王遂不入版圖唐元和初改號占城宋淳熙中
襲破真臘慶元真臘復讎殍殺幾盡更立真臘人為
主洪武二年遣吳用顔宗魯楊載等使占城瓜哇日
本等國賜玉璽書是年遣使蒲旦麻都朝貢言安南
侵境上遣使諭安南罷兵是年國阿答阿者遣虎都
蠻來朝貢虎象遣中書省管勾甘桓會同館副使路
貢賢封阿答阿者為占城國王賜大統歷金綺四年
阿答阿者遣答班瓜卜農奉金葉表朝貢言安南數
侵境乞賜兵器樂人俾安南知我乃聲教所被輸貢
之地不敢輙欺負上憐之命中書省咨王言交鄰有
道事上以誠占城安南既皆臣事朝廷豈可擅兵相
毒即咨安南令其罷兵兵器不爾吝但以安南故賜
爾是助爾搆兵也樂器有聲律華夷方言本異中國
人不可遣遣爾國人能習華音者來習四十六年遣
子來賀聖節賜勘合文册二十四年使至以臣弑君
故絶之永樂四年勅王占把的剌得黎賊父子及其
黨惡即械送京尚書陳洽在南交軍中馳奏占城國
王占把的頼奉命出兵討安南隂懷二心罪下季獷
一等耳請發兵討之上以交趾初平不欲窮兵遠夷
遣使諭王歸我侵地永樂後遣人朝貢令三年一貢
正統六年國人請封其嗣王遣使册封成化中遣使
册封正使卒海上副使論罪戍邊其國在大海南南
距真臘西距交趾東北際海自閩長樂五虎門西南
行順風可十日至東北百里海口立石塔為標舟至
是繫焉俗獷悍果于戰鬭尚釋教
三佛齊
即舊港又名浡淋在東南海中本南蠻别種初隸瓜
哇有地十五州東去瓜哇東南距滿剌加南距大山
西北濱海番舶輻輳多廣東漳泉人土沃宜稼穡遇
敵敢死隣國畏之水多土少將領得居陸民率架筏
水中架木柱語言如瓜哇市用錢布字用梵書其屬
有箄馬令凌牙斯蓬豐登牙儂細蘭諸國唐天祐貢
方物米自建隆以至淳熙朝貢不絶我朝洪武初王
恒麻沙那阿稱臣入貢四年遣玉的力馬罕亦里麻
思奉金字表朝貢賜大統歷文幣六年使來貢八年
使從我招諭拂菻十年恒麻沙那阿卒賜王子麻那
者巫里三佛齊國王印印駝鈕銀質鍍金是時廣東
有祖義者脱罪避居其國久之得為將領暴横掠過
客永樂中太監鄭和統海船下西洋至三佛齊
南蠻總論
蘇潁濱曰古者九夷八蠻無大君長紛紛籍籍不相
統制惟北方地廣常為大國以制中夏然蠻夷之俗
種姓分别千人為部百家為黨見利則聚輕合易散
族類不一其心終莫相愛故其兵利於疾戰而不利
於遲久北狄之人綿地千里控弦百萬侯王君長通
為一家人畜富庶蔓延山谷之間其心常有所愛重
而不忍去故其兵利於遲久而不利於疾戰此二者
其大小之勢各有所便宜乎中國之所以待之者各
有道也今夫北狄之人伏於隂山之下養兵休士居
而不戰此其志未嘗須臾忘中國也然其心以為戰
而勝人猶不若不戰而屈人之兵戰而不勝民之死
者未可知也故常大言虛喝而不進以謀弊中國蓋
其所愛者愈大故其謀之愈深發之愈緩以求其不
失也若夫西戎南蠻西南夷之民悉其衆庶尚不能
當狄人之半而其酋長每為亂不能自禁此誠無愛
于其心而僥倖於一戰以用其烏合之衆而已故夫
蠻夷之人擾邊求利其中有大志者其類皆可以謀
求也愚嘗觀於西南徼外以臨蠻夷之衆求其所以
為變之始而遂至於攻城郭殺人民縱横放肆而不
可救者其積之莫不有漸也夫蠻夷之民寧絶而不
通今邊鄙之士利其貨財而納之於市使邊民凌侮
欺謾而奪其利長吏又以為優民而不之禁窮志無
聊莫可告訴故其勢必至於解仇結盟攻劫蹂踐殘
之于鋒鏑之間而後其志得伸也嗟夫為吏如此又
見其不知本矣通關緝吏民待之如中國之民彼尚
誰所激怒而為此哉然事不患不知患乎人之不能
用昔班超處西域數十年西破龜兹北伏匈奴及將
東歸或以為必有奇謀方就問其計然其言止曰察
見淵中魚不祥屯戍之士皆非忠臣孝子不可盡繩
以法當是時莫不皆笑以為不足用然及西域之亂
終亦如此故夫謀非必奇而後可用在乎當否而已
古者四夷皆置校尉而益州有蠻夷騎都尉以治其
事使其強者不能内侵而弱者不為中國之所侮蓋
為是也
范氏曰嘗考春秋之世及戰國先秦以來未有得志
於南蠻者也蓋以瘴毒險阻不得天時地利所恃者
人和而已而民從征役皆知必死如往棄市則是三
者皆亡矣秦發閭左戌五嶺而陳項起遂以亡秦漢
初吕后欲誅趙佗士卒不能踰嶺武帝擊越發兵江
淮因巴蜀罪人等放棄之蓋不可以中國之師涉其
地也遂滅南越以為九郡元帝卒罷珠崖光武遣馬
援擊交趾最為有功然三年而後士卒死者十五六
乃得一女子之首其難也如是是以聖王不重外而
輕内不勤遠而忘邇恐征伐不息變生於内而摇其
本也
安南事實
安南本古南交地秦象郡漢交趾九真日南三郡治
羸婁吳改九德武平新昌宋改宋平徙龍編梁安南
鎮南都護五代之亂推丁部為帥宋封其子璉交趾
郡王後黎桓李公藴陳日照相繼簒立又五世為黎
季犛所簒永樂四年遣兵平之建交趾布政司領府
十七州五屬州四十一縣一百五十七宣德二年黎
利復叛遣兵討之利懼奉表乞立陳氏後朝廷許之
因罷郡縣已而利簒陳自立嘉靖六年其參督莫登
庸乘黎之亂弑黎廬自立僣國號曰大越改元眀德
子方瀛嗣改元大正且侵内地十八年遣兵討之登
庸表降請罪願歸侵地於是朝廷赦登庸罪署子方
瀛安南都統使遂罷兵然其專擅自若也
安南入路
入交道三一由廣西一由廣東一由雲南由廣東則
用水軍伏波以來皆行之廣西道宋行之雲南道元
及我朝始聞廣西道亦分為三從憑祥州入者由州
南關隘一日至交之文淵州坡壘驛復經脱朗州北
一日至諒山衙又一日至温州之北險徑半日至鬼
門關又一日經温州之南新䴡村經二十江一日至
保禄縣半日渡昌江又一日至安越縣南市橋江下
流北岸一道由思明府入過摩天嶺一日至鬼陵州
過辦強隘一日至禄平州州西又路一日半至諒山
府若從東南行過車里江此江永樂中黎李犛堰之
以拒王師後傎知其堰處乃决之以濟師一日半至
安博州又一日半至耗軍峒山路險惡又一日至鳳
眼縣又分二道一道一日至保禄縣亦渡昌江一道
入諒江府亦一日至安越縣之南市橋江北岸各與
前道會其自龍州入者一日至平而隘又一日至七
源州二日至文蘭平茄社又分為二道一道從文蘭
州一日經右隴縣北山徑出鬼門關平四十里渡長
江上源經右隴之南沿江南岸而下一日至世安縣
平地至安勇縣又一日至安越縣之中市橋江北岸
一道從平茄社西一日半經武崖州山徑二日至司
農縣平地又一日半亦進至安越縣之北市橋江上
流北岸市橋江在安越縣境中昌江之南諸路總會
之處隨處皆可濟師一日至慈山府又至東岸嘉林
等縣渡富良江以入交州雲南亦有二道其一道由
蒙自縣經蓮花灘入交州之石隴關下程瀾洞循洮
江源左岸四日至水尾州又八日至文盤州又五日
至鎮安縣又五日至夏華縣又三日至清波縣又三
日至臨洮府洮水即富良江上流其北為宣光江南
為沱江所謂三江者也臨洮二日至上圍縣又二日
至興化府即古多邦城自興化一日至白鶴神廟三
岐江又四日至白鶴縣渡富良江其一道自河陽隘
循洮江左岸十日至平原州又五日至福安縣又一
日至宣江府又二日至端雄府又五日亦至白鶴三
岐江然皆山徑歌側難行其循洮江右岸入者地勢
平夷乃大道也若廣東海道自廉州烏雷山發舟北
風順利一二日可抵交之海東府若沿海岸以行則
烏雷山一日至永安州白龍尾白龍尾二日至玉山
門又一日至萬寧州萬寧一日至廟山廟山一日至
屯卒巡司又二日至海東府海東二日至經熟社又
石堤陳氏所築以禦元兵者又一日至白藤海口過
天寮巡司南至安陽海口又南至塗山海口又南至
多漁海口各有支港以入交州自白藤而入則經水
棠東潮二縣至海陽府復經至靈縣過黃徑平灘等
江由南策上洪之北境以入其自塗山而入則取古
齋又取宜陽縣經安老縣之北至平河縣經南策上
洪之南境以入其自多漁海口而入則由安老新明
二縣至四岐遡洪江至快州經鹹子關以入多漁南
為大平海口其路由大平新興二府亦經快州鹹子
關口由富良江以入此海道之大略也交州之東有海
陽荆門南策上洪下洪順安快府等府去海頗遠各
有支港穿達迤邐數百大艦不能入故交人多平底
淺舟以便入港云
安南總論
按交趾本秦漢以來中國郡縣之地五代時為劉隱
所併至宋初始封為郡王然猶授中國官爵勲階未
始以國稱也其後封南平王奏章文移猶稱安南道
孝宗時始封以王稱國而天下因以高麗真臘視之
不復知其為中國之郡縣矣李氏傳八世陳氏傳十
二世至日焜為黎季犛所簒季犛上表竄姓名為胡
一元子蒼易名奆詐稱陳氏絶嗣奆為甥為權署國
事我太宗從其請逾年陳氏孫名添平者始遁至京
愬其實季犛乃表請迎添平以還國朝廷不逆遣使
送添平歸抵其境季犛伏兵殺之并及使者事聞太
宗命張輔總兵討之生擒季犛詔求陳氏遺裔立之
國人咸稱犛殺之盡無可繼承者僉請復古郡遂立
交趾都布按三司及各府州縣衞所諸司一如内地
其後有犛利者乃夷中之夷也中官庇之遂至猖肆
上表請立陳氏後宣宗皇帝謂此皇祖意也(祖訓不許後人)
(伐其國)遂聽之即棄其地俾復其國嗚呼自秦并百郡
交趾之地(秦為象郡)已與南海廣東桂林(廣西)同入中國漢
武立嶺南九郡而九真日南交趾與焉在唐中葉江
南之人仕中國顯者猶少而愛州人姜公輔已仕中
朝為學士宰相與中州之人相頡頏矣柰何世亘五
代為土豪所據宋興不能討之遂使兹地淪於要荒
之域而為侏㒧藍縷之俗一何不幸哉
安南總論
嘉靖間登庸歸順蓋知中國厭兵一謝外貢使不復
至而帝其國自如也久之登庸與子方瀛相繼死孫
福海嗣位又死子幼方六歲大臣阮敬等專權國復
亂矣
安南總論
自古治安南者莫善於周莫烈於漢莫弱於宋莫鄙
於元何者成周之隆政教洋溢九夷八蠻之長莫不
稽首奉琛著在王會而越裳氏以白雉來獻周公為
之謝而遣之曰德澤不加君子不享其物旨哉言乎
足以辨華夷而昭義利恢恢乎王道之大體也不亦
善乎漢武帝承嬴秦之略侈五葉之豐騁其雄心開
拓炎徼使五嶺以南重溟以北鼻飲儋耳之域三五
不能臣妾者而為之宰割疆界張設官吏與内郡比
隆斯亦振古無前之績也可不謂烈乎交州當五代
之亂負險䟦扈規為龜兹兩漢經略之迹蕩然湮泯
宋興有西北之警不遑南顧以致易位者三姓而不
能問也又復因其來貢而即以封之躋以崇階賜以
寵命長其&KR1373;侮時時入寇邕欽殺掠民吏而不可報
也可不謂弱乎元世祖以漠北之豪耽縱屠殺鳩數
十萬兵統以愛子躪蹂海隅三駕而不服不過難之
以入朝要之以珍玩而所遣長吏往往以章賂賣法
賈怨外夷是貪冒之故習也可不謂鄙乎我朝應運
開天再闢寰宇陳氏□先納欵高皇嘉之假以王號
使之因俗而治作屏南隅不伐之言垂之祖訓柔遠
能邇一周公之懿也文皇帝當陳氏之微黎氏之叛
怵惕水火一戰而有之誅其君而弔其民龍編鳶壤
再覿官儀赫乎漢武之烈也雖噢咻稍疎約束大驟
為夷人所不堪而董以學校風以詩書規模亦宏遠
矣迨乎季犛稱逆衰兇鞫頑士民淪溺者不可勝計
章皇帝不忍黔元之塗炭捐其故宇以安反側百年
以來塞徼寧謐無斥堠之警不可謂無大造於南土
也惜乎當其時無有倡棄絶之義以少示貶謫而仍
以王爵受其貢獻為稍靡爾頃者黎氏失國而莫氏
代之其釁未之詳也在黎氏必滛慆敗度故衆叛親
離在莫氏必隂施市恩故能潜移默奪不然豈以一
國之主累世之威忽然異姓而更無倡義於其間者
哉桓叔之入晉也晉人啟之也於是乎有椒聊之詠
田恒之代齊也齊人附之也於是乎有采芑之歌莫
氏之於安南亦由是也其得民深矣其自衞固矣征
之則失春秋詳内略外之體因而與之又非天王正
名定分之心故不若先之以責讓之辭詰其簒殺之
由曉以君臣之義以觀其臣民向背之機而徐為之
所如其冥然矯虔不可曉諭也為之申固關隘卻擯
貢獻絶不為臣則莫氏者必皇皇然曰天朝之棄我
如是我何以取重於臣民也其臣民亦將曰莫氏為
天朝所不赦而吾父子兄弟皆亂賊之黨也庶或有
倡義而圖之者即不有以圖之則吾中國禮義綱常
固凛然觀示於外域也吾故曰征之不若棄絶之為
得策也
古西夷總叙
杜氏通典邊防叙略曰西羌出自三苖蓋姜姓也其
國近衡山及舜徙之三危漢金城之西南羌地是也
濱於賜支至於河首綿地千里南接蜀漢徼外蠻夷
西北鄯善車師諸國所居無常依隨水草地少五榖
産牧為業其俗氏族無定或以父名母姓為種號妻
後母納嫠嫂如匈奴之俗故國無鰥寡種繁熾在古
不立君臣無相長一強則分種為酋豪弱則為人附
落更相抄掠以力為雄殺人償死無他禁令其兵長
在山谷短於平地不能持久而果於觸突以戰死為
吉利病終為不祥甚耐寒苦同之禽獸昔夏啟之子
太康失國四夷皆叛及后相立乃征畎夷七年然後
來賓至於后泄始加爵命由是服從后桀之亂畎夷
入居邠岐之間成湯既興伐而攘之及殷室中衰諸
戎皆叛至於武丁征西戎鬼方克之及武乙暴虐犬
戎寇邊周古公踰梁山而避於岐下及王季遂伐西
落鬼戎自是之後更伐始呼翳徙之戎皆克之及武
王克商羌髳率師會於牧野至穆王時戎狄不貢王
乃西征犬戎獲其五王遂遷戎于太原夷王衰弱及
宣王立召秦莊公興兵伐破之其後侵盗不已至幽
王昏虐西戎寇周殺幽王於驪山周乃東遷洛邑及
平王之末周遂陵遲戎逼諸夏自隴山以東及乎伊
洛往往有戎於是渭水有狄貊邽冀之戎涇北有義
渠之戎洛川有大荔之戎渭南有驪戎伊洛間有揚
拒泉臯之戎潁洛以西有蠻氏之戎間在中國與諸
夏盟會後晉滅驪戎是時伊洛戎強東侵曹魯襄王
時秦晉自瓜州遷陸渾之戎于伊川允姓之戎遷于
渭汭戎河南山北者號曰隂戎秦穆公得戎人由余
遂霸西戎開地千里及晉悼公及使魏綘和諸戎復
修霸業其後隂戎之種遂以滋廣與晉伐周後陸渾
戎叛晉荀吳滅之後楚執蠻氏而盡囚其人至周貞
王八年秦厲公滅大荔取其地趙亦滅北戎韓魏後
稍并伊洛隂戎滅其脱遺者皆走西戎汧隴自是中
國戎寇唯餘義渠之種最為強盛屢為人患及昭王
起兵滅之始置隴西北地上郡焉始皇兵務東向故
得繁息秦平天下蒙恬西逐諸羌出塞漢初尚微弱
景帝時汧種求徙於狄道安故武帝又西逐渡河湟
初開河西置四郡其後先零種圍枹罕漢兵擊平之
始置護羌校尉至宣帝代又寇金城趙克國立屯田
且討且招降者三萬餘人置金城屬國以處之自後
賓服後漢光武建中初寇金城馬援討破降之徙七
千口于三輔和帝以後又反叛豪滇零稱天子南入
益州東犯趙魏寇及雍城十餘年然後破散順帝永
和中又叛漢將馬賢戰没後叚熲窮討及靈帝末方
始平定自光武以後匈奴少事惟西羌屢梗魏晉二
代關隴不至大傷害永嘉以後吐谷渾興焉本遼東
鮮卑晉時數百戸西附于隂山屬晉亂遂併吞諸羌
而有其地至其孫葉延遂為強國後魏宋其主夸吕
自號可汗建官多效中國洎隋煬帝遣觀王雄大破
之其王伏允遠遁收其地列置郡縣鎮戍後轉衰弱
唐初吐蕃始興焉其帥後魏末自臨松郡丞故其主
有贊之號高宗時遂滅吐谷渾盡有其地將軍薛仁
貴等大敗于大非川儀鳳中工部尚書劉審理又率
兵十八萬敗没於青海調露中中書令李敬玄又大
敗于大非武太后如意初王孝傑方大破之復龜兹
等鎮萬歲通天初又寇梁州都督許欽明戰殁因贊
普殺其名將論欽陵此後累破敗遂劣於曩時矣
古西戎考略(皆羌屬多散處三河之聞)
羌無弋
爰劒不知何戎之别也自秦亡入三河附落出析支
河曲數千里其後子孫分别各自為種任隨所之或
為氂牛種越嶲羌是也或為白馬種廣漢羌是也或
為參狼種武都羌是也爰劍曾孫忍及弟舞獨留湟
中忍生九子為九種舞生十七子為十七種羌人興
盛從此始後分支凢百五十種如氂牛白馬羌在蜀
漢其種别名號皆不可知
姚弋仲
南安赤亭羌人世為羌酋其饒富雄于洮罕之間後
至萇襲弑苻堅僣帝國號秦傳三十二年而亡
湟中月氏胡
其先大月氏之别也在張掖酒泉地及漢取河西開
湟中於是月氏來降與漢人錯居
氐
西戎之别種在冉䮾東北廣漢之西其種非一或號
青氏或號白氏或稱蚺氏此蓋中國人即其服色而
名之也後漢建安中氐酋楊勝始據仇池氏漸強盛
苻氏
世為西戎酋長又謂之蒲家後苻洪自稱大單于子
健取長安稱帝國號秦傳生堅丕登五世而亡
葱茈羌
燉煌西西域之南山中從婼羌西至葱嶺數千里有
月氏餘種葱茈羌白馬黃牛羌各有酋豪北與諸國
接不知其道里廣狹
吐谷渾
本遼東鮮卑也西晉時酋帥徒河涉歸有二子長曰
吐谷渾少曰若洛廆代統部落别為慕容氏渾庶長
初西附隂山後度隴西止於枹罕而子孫據有甘松
之南洮水之西南極于白蘭在交州西北其青海周
迴千餘里自永嘉時有國至龍朔三年吐蕃取其地
而封嗣絶
乙弗敵
後魏開焉在吐谷渾北西北又有可蘭國
宕昌羌
後魏時興焉亦三苖之胤與先零燒當罕开諸部姓
别自立酋帥皆有地分不相統攝宕昌其一也其界
自仇池以西東西千里席水以南南北八百里至周
武帝時以其地為宕州
鄧至
羌之别種有像舒理者代為白水酋帥因地名為號
党頂羌
三苖之後在古析支之地漢西羌之别種其地東接
臨洮西平隣西距葉護南北數千里
白蘭
羌之别種東北接吐谷渾西至叱利模徒南界郍卾
吐蕃
在吐谷渾西南唐時最為強國與唐約盟境上吐蕃
守鎮蘭渭原會西臨洮東成州抵劍南西磨砦諸蠻
大渡水之西南盡大河北自新泉軍抵大磧南極賀
蘭槖駞嶺其間為閒田在宋時唃氐為最強幅&KR0695;萬
里其地東與松茂嶲接
大羊同東接吐蕃西接小羊同北直于闐東西千餘
里悉立在吐蕃西南
章求拔西羌種也在悉立西南
泥婆羅在吐蕃西
大勃律直吐蕃西與小勃律接西隣北天竺烏萇地
個失密北距勃律五百里環地四千里
骨咄廣長皆千里
蘇毗本西羌族為吐蕃所并號孫波在諸部最大
沙州本漢燉煌故地唐天寳末䧟于西戎
西夏本姓拓䟦氏唐末拓䟦思恭鎮夏州統銀夏綏
宥静五州地討黃巢有功賜姓李四傳至繼捧率族
人歸宋賜姓趙氏更名保忠繼遷其族弟也據有夏
州及子德明孫元昊悉有夏銀宥綏静霛鹽會勝甘
凉瓜沙甘肅等州僭稱皇帝國號大夏世為宋邊患
後為元所滅夏之境土方二萬餘月河之内外州郡
凡二十有二河南之州九曰霛曰洪曰宥曰銀曰夏
曰石曰鹽曰南威曰會河西之州九曰興曰定曰懷
曰永曰凉曰甘曰肅曰瓜曰沙熙秦河外之州四曰
西寧曰樂曰廓曰積石
高昌館
高昌即和卓以其地勢高敞物産昌盛故名高昌又
山如火天氣常熱故亦名和卓乃西域諸國之一也
本漢車師前後王地前王治交河城即唐交河縣去
長安八千里後王治務塗谷即唐蒲類縣去長安九
千里漢元帝時置戊己校尉屯田於前王庭後魏時
其地為蠕蠕所併有闞伯周者始自稱高昌王唐大
宗平高昌置西州及都督府後䧟於吐蕃其地有回
鶻雜居故又名回鶻宋時屢遣使入貢元號輝和爾
隸瑪哈穆特國朝號和卓在嘉峪關外西行可一月
至和卓城方十餘里其東七十里有柳陳城西百里
有土魯番永樂七年土酋遣人朝貢十二年吏部員
外郎陳誠至其國還言其國風俗蕭條市里民居僧
堂過半亦皆零落東有荒城故址云古高昌國治漢
西域長史戊己校尉並居焉宣德五年和卓王哈克繖
土魯番萬戶賽音特穆爾柳陳城萬戸斡齊爾俱遣
人貢馬及玉璞正統間哈喇和卓等處入貢成化間
都勒噶萬戸輝和爾等入貢弘治間喀什噶爾地面
阿巴拜珠爾等入貢正德間土魯番等指揮格根鼐
爾等入貢嘉靖以來高昌歸化寺等處普覺静修國師
巴延布拉克都督恰濟保喇指揮等官瑪哈穆特入貢
至今或三年五年來貢不絶其地東至哈密西連額
爾巴拉南抵于闐北接衛喇特東南至肅州其山川靈
山蒲類海交河為大地近高昌本屬高昌館譯審但
其中多回回人入貢時亦用回回字者故又屬回回
館此當臨時分别也
哈密
哈密本古伊吾廬地在燉煌北大磧外西北羌人往
來要路也漢明帝時收伊吾廬地以為屯田班超及
班勇平西域龜兹等十七國皆來服唐貞觀擒頡利
遂裂其地以為伊州為唐之郡縣矣元封烏納實哩
為威武王已而改封肅王卒弟恩克特穆爾嗣國初
置甘州五衞于張掖肅州衞于酒泉凉州衞于武威
西寧衞于湟中又置山丹永昌鎮番莊浪四衞高臺
鎮夷古浪三千戸所自陜西蘭州渡河千五百里至
肅州肅州西七千里為嘉峪關永樂初設關外七衞
曰哈密曰安定曰鄂端曰齊勤蒙古曰察遜曰罕都
左七衛皆在嘉峪關西哈密又在六衛西東
去肅州西去土魯番各千五百里北至衛喇特數百里
永樂二年改封恩克特穆爾為忠順王以頭目瑪哈
穆特和卓為指揮等官分其衆居苦峪城三年忠順
王卒兄子托克托嗣立賜金印詰命玉𢃄文綺四年賜
王及其祖母綺幣有差六年托克托暨祖母各遣使朝
貢九年托克托卒封埒克特穆爾為忠義王守哈密卒從
父子博囉特穆爾嗣封忠順王賜印誥十二年行在
騐封員外郎陳誠使西域還言哈密城在平川可三
四里東北二門王稱蘇勒坦僅數百戸顧非一種多
蒙古回回人習俗各異西域三十八國入貢經哈密
者相攔出入索道錢乃已洪熙元年貢硫黃正統四
年貢玉天順四年又貢成化元年令歲一貢貢不過
三百人至京不過三十人八年酋哲林弑博囉特穆
爾無子王母蘇勒坦理國事九年土魯番蘇勒坦阿
里欲以哈密掠齊勤諸夷王母不從虜王母金印去
遣高陽伯李文通政劉文討阿里調罕都齊勤番兵
數千駐苦峪不敢進十四年阿里死子阿哈瑪特稱蘇勒
坦未壯二十年守臣請乘間封哈尚嗣忠順王弘治
元年阿哈瑪特至哈密誘哈尚頂經結盟遂殺哈尚遣
使入貢詭言哈尚病死國亂乞立為王居哈密領西
域職貢兵部尚書馬文升以為不可許且請諭令阿
哈瑪特還王母及金印併還我哈密四年遣哈密頭目
舍音和珊齎勅往諭阿哈瑪特以金印城池來歸遣使
朝貢厚賞之文升言哈密有回回輝和爾哈喇輝三
種共居一城種類不一貴賤不相下必得元遺孽嗣
封庶可攝服諸番乃立安定王族孫善巴為忠順王
六年阿哈瑪特復入哈密虜善巴及金印去遣兵部侍
郎張海行視經略海至河西修嘉峪關捕哈密奸回
通阿哈瑪特者二十餘人戍廣西請絶西域貢時文升
亦請閉嘉峪關絶西域貢令諸夷歸怨阿哈瑪特乃西
域諸夷怨朝廷宴賞大减又阻其由海道貢獅子反
相率從阿哈瑪特阿哈瑪特遂復入哈密自稱王汗大掠
罕都諸夷已而阿哈瑪特西去令頭目伊蘭以二百餘
人據哈密乃用文升議效陳海故事遣副總兵彭清
統精兵三千田南山馳至罕都即調罕都諸番兵乘
夜倍道襲伊蘭伊蘭詗知遁去我兵入哈密得善巴
妻女皆携歸住塞上師還亦多物故然西域自是知
畏中國九年阿哈瑪特又襲破哈密十年秋阿哈瑪特令
人送善巴還哈密是冬起王越為總制經略土魯番
哈密十一年越出河西取善巴至甘州復封為忠順
王十二年春善巴至肅州畏番虜不肯出關守臣遣
兵防護至哈密是夏遣舍音和珊致賞賜於土魯番
遂與土魯番諸夷使入京朝貢十三年阿哈瑪特及哈
喇諸國皆令人朝貢十七年春善巴嗜酒掊尅國人
頭目昭里克哈等迎阿哈瑪特次子津特穆爾守哈密
善巴棄城走沙州津特穆爾哈尚外孫也守臣令官
舍董傑及恩克保喇往哈密撫諭衆夷迎善巴還頭
目額布勒不聽必欲立津特穆爾為王恩克保喇與
傑等擒殺額布勒等六人餘黨畏服守臣令都指揮
朱瑄率兵送善巴入哈密撫蒞送津特穆爾還土魯
番津特穆爾不肯還徙居甘州正德元年善巴死其
子拜雅喇嗣封幼弱守臣恐津特穆爾還來侵哈密
留不遣三年莽蘇爾稱速檀遣人朝貢乞還津特穆
爾七年冬令哈密三都督送津特穆爾西還八月拜
雅喇滛暴欲與恩克保喇叛中國往土魯番恩克保
喇不從自哈密奔肅州拜雅喇棄城走入土魯番瑪
喇勒令頭目和卓塔濟廸音與舍音和珊們拉阿繖入
哈密取金印九年莽蘇爾率衆分據喇木等城又日
夜聚謀侵甘肅遣都御史彭澤總督軍務邊防十年
春澤至甘州和卓塔濟廸音雅穆拉侵齊勤王子莊澤
令通事與三都督送土魯番土魯番得賞物以金印
與舍音和珊以哈密付們拉阿繖是冬舍音和珊等
入京朝貢十一年莽蘇爾令和卓塔濟迪音雅穆拉
據哈密又至沙州入嘉峪關攻我肅州兵備副使陳
九疇發憤捶死諸奸回及通賊都督實伯音德爾馮城
拒戰退賊又急調屬夷兵劫其老營遣人結衛喇特搗
巢穴破其三城土魯番大創時實伯音德爾子穆爾瑪哈
穆特入貢在京巧賄權倖澤九疇削籍三年莽蘇爾
大舉兵寇甘州九疇忠勇先登力戰既解甘州圍又
夜率衆間道兼行抵肅州内外夾擊敗番兵殺和卓
塔濟迪音虜退去關中獻民用九疇議請遷發夷使閉
關絶貢四年雅穆拉復據哈密侵肅州又入沙州五
年起故輔臣楊一清提督軍務一清言解讐息兵未
幾王憲代一清盡出平凉羈留夷使往諭土魯番令
悔過復罪歸我哈密七年莽蘇爾令雅穆拉據沙州
索羈留貢使雅穆拉不肯棄菽麥數萬率老稚萬人
帳房三千奔肅州乞白城山金塔寺住牧守臣議留
肅州是春用廷臣張桂方霍議起王瓊代憲瓊至河
西反澤所行事是秋天方賽瑪爾堪哈密頭目各朝
貢莽蘇爾亦乞通貢瓊為奏上乞還羈使朝貢夷未
報土魯番酋庫里訥咱爾糾衛喇特侵肅州八年土魯
番貢獅子夷人至乞歸哈密通貢瓊又奏言土魯番
歸我哈密乞令實伯音德爾子穆爾瑪哈穆特守哈密下
兵部其時胡世寧為兵部尚書欲專守河西謝哈密
無煩憊中國議上諸臣不聽明年莽蘇爾遣使庫里
孔及天方諸夷入貢方物又索雅穆拉兵部因請許
其通貢著令三年或五年為期貢使雖多十二人入
京餘留塞上是後哈密十王魯番所據北敵盤窟海
西衛喇特結巢北山河西守臣防禦羌人不暇及西鄙
事要之哈密守與否固不足為中國利害也
安定鄂端
安定韃靼别部也地廣袤千里無城郭其俗馬乳釀
酒氊帳為廬産馬駝玉石洪武七年薩里輝和爾安
定王布延特穆爾或曰伊瑪丹遣使貢鎧甲刀劍賜
金綺令分其酋長為鄂端阿克展察遜特哩四部賜布
延特穆爾銀印仍稱安定王八年設安定鄂端二衞
分統四部布延特穆爾卒遣使諭祭宣德初其察遜
叛討平之天順三年安定王遣使來貢自後朝貢不
絶成化中為土魯番殘破遂服屬土魯番安定王苗
裔無考
察遜
察遜古西戎部落永樂四年設察遜衞以土酋薩音
蘇為指揮同知宣德元年叛討平之論功加國師禪
師秩已而遣人入貢正統二年頭目哈瑪爾昭遣指揮
和坦貢方物嘉靖中衞人雅穆拉為土魯番所劫雅
穆拉驍勇土魯番時時令率衆侵哈密擾我甘肅已
而與土魯番疑貳擁帳來歸土魯番請還哈密易雅
穆拉欲殺雅穆拉警動我屬夷兵部尚書胡世寧以
為不可遂止大抵嘉峪關西諸衞皆為土魯番侵擾
不復能為我藩蔽矣
罕都
罕都本西戎部落洪武二十五年侵塞凉國公討之
土酋哈扎爾遁去三十年入貢立罕都罕都左二衞官
其長索諾木竒爾濟蘇為指揮僉事永樂二年索諾木
竒爾濟蘇與兄達爾吉等十六人貢馬陞索諾木竒爾濟蘇
為指揮使以達爾吉為指揮同知頭目鈕鈕為指揮
僉事賜冠帶鈔幣有差自是歲貢不絶二罕都皆在
沙州城沙州古燉煌地嘉峪關外諸衞二罕都最弱
成化後土魯番送入哈密二罕都不能支分散各城
正德中陳九疇擊退土魯番沙州人稍得生聚耕牧
比雅穆拉再入沙州益殘破其酋圖卜等叛附土魯
番嘉靖中瓊撫住白城山肅州月餉粟歲萬石邊儲
坐困
魯陳
魯陳一名柳城古柳中城縣地我朝宣德五年魯陳
萬戸斡齊爾遣人來貢其地去哈密千里中經大川
沙磧無水草馬牛過此輙死大風倏起人馬相失道
傍多骸骨有鬼魅行人失侣白日迷亡夷謂之旱海
出川西行至流沙河河上有小岡云風捲浮沙所積
道北火熖山色赤如火城方二三里
額爾巴拉
額爾巴拉在沙漠間或曰焉耆或曰龜兹漢宣帝攻
龜兹元康初龜兹王絳賓同主女入朝東漢仍朝貢
晉武初遣子入侍唐大宗遣社爾伐之破城執其王
後以其地為龜兹都督府宋祥符以後入貢凡九元
時名巴實伯里瑪哈穆特封於此洪武二十四年國王哈
迪爾和卓遣人貢馬永樂四年王沙木扎干遣人貢
玉璞十二年陳吏部使其國十六年頭目蘇噶克拉
們拉來朝言烏蘇弑其從兄王納克實扎哈自立為
王徙其國西去更别額爾巴勒正統二年王額森布
哈遣人貢玉璞駝馬景泰三年遣人朝貢天順以來
入貢不絶其國無城郭宮室逐水草住牧夏秋略煖
深山大峪六月飛雪
哈喇
哈喇在嘉峪關西近土魯番世結好哈喇哈喇夷入
貢從土魯番入其地山水草木鳥獸皆黑婦女亦然
宣德七年始遣使朝貢
喀什噶爾
喀什噶爾宣德間遣十四人來朝貢或曰即額爾巴
拉
實哈喇雅
實哈喇雅在賽瑪爾堪東五百里城據小岡西北臨
山河河名水站勢衝急有浮梁其地南近山三面皆
平川人繁庶依崖谷而居園林廣茂西有大沙洲可
二百餘里無水即有水人不可飲
薩蘭
薩蘭在達實哈東西去賽瑪爾堪千里城周三里四
面平原草木長茂流水一繞五榖蕃殖秋夏間草生
黑蜘蜘甚小毒甚嚙人
嘉裕勒
嘉裕勒西夷小種居人不及千家貧窶乏食常傭鄰
國永樂中王拉里瑪們拉遣使必喇台布貢方物宣
德間朝貢
黑葛達
黑葛達國小民貧平川曠野俗尚佛畏刑市多牛羊
交易俱用錢宣德中國王遣十人來貢方物
敏真誠
敏真誠國亦大多高山水流深縛木為度日中為市
諸賈皆集永樂中國王遣四十人來朝貢
巴達克山
巴達克山永樂中遣四十人來朝貢方物其國山川
明秀人俗朴實奉佛有浮屠數區壯麗如王宫西洋
西域皆商販於此
呼爾察
呼爾察國微人弱物産凉薄四圍皆山山鮮草木水
流曲折亦無魚鰕城僅里許皆土屋板屋王居亦陋
永樂十四年常遣人朝貢
鹽澤
鹽澤在崖二城西南去土魯番三千餘里在平川中
廣不二里居民百家哈迪爾和卓稱王居鹽既死土
酋強者統之
哈里
哈里一名赫嚕賽瑪爾堪西南去嘉峪關萬三千里
漢大宛魏洛郍隋蘇對沙那及石國皆其地自漢貳
師屢征求汗血馬于大宛至隋唐朝貢不絶宋無聞
焉元駙馬特穆爾之子薩哈勒居其地國人稱為蘇
勒坦猶華言君王也東有按都呼巴喇勒哈諸城皆隸
焉洪武二十五年遣使詔諭酋長賜金綺永樂七年
頭目莽賚等朝貢十二年遣行在吏部員外郎陳誠
使其國正統二年指揮哈濟等貢馬玉石城方十里
居平川川廣百里四面大山王並東北山壘石為屋
相見稍屈道薩里瑪勒一語握手或相抱為禮
按都呼
按都呼隸哈里西南去哈里千三百里東北去賽瑪
爾堪亦如之城在大村中村廣百里城居十一平曠
無峻險地沃人繁庶稱樂土
巴喇勒哈
巴喇勒哈一名巴哈在按都呼東北城居平川周十餘
里南近山無險扼地平廣食物豐饒西南諸番賈聚
焉永樂中哈里薩哈勒又遣其子守之
白松虎兒
白松虎兒舊名蘇滿埒里國中無大山先時嘗有白
虎出松林中遇獸不食遇人不傷旬月後竟不見國
人稱為神虎父老又曰此西方白虎降精以是更其
國為白松虎兒永樂中遣使十六人來貢
達爾瑪
逹爾瑪永樂間遣使十八人來朝貢方物賜大統歷
文綺藥茶國在海中不滿百里人不滿千家有墻壘
而無城郭刑專用箠朴服屬賽瑪爾堪
阿蘇
阿蘇在近海中為大國多賽瑪爾堪天方諸國人有
城倚山面川川南流入海海有魚鹽之市野有耕牧
之利敬佛鬼好布施惡争鬭永樂中遣百十二人來
朝貢
薩哈勒
薩哈勒永樂間遣七十七人來朝貢國在阿蘇西南
海島中人民淳直耻鬭好佛交易海中諸國西域賈
胡來市海中奇物不惜高價亦有價廉而得奇貨去
者薩哈勒人不識也
西洋剌泥國
永樂元年西洋剌泥國回回哈只馬哈没奇等來朝
貢方物因附載胡椒與民互市有司請徵其稅上曰
商稅者國家以抑逐末之民豈以為利今夷人慕義
遠來乃侵其利所得幾何而虧辱大體多矣不聽
哈密總論
哈密故唐伊州地東接甘肅西距土魯番為西域諸
國之咽喉而土魯番者強番也成化中土魯番酋阿
力以兵劫王母及金印歸自此經略無寧日夫國家
置哈密欲以為外臣藩西陲耳卒之兵連禍結幾與
相終始其害何如也即厭兵不能滅土之番棄哈密
閉關絶朝貢置之度外可也兵不足威賞不足結柰
何竭中國財力而填之竟取辱也
西戎總論
西戎之性勇悍好利或城居或野處米糧少金寳多
故人勇戰鬭難敗自積石以西諸戎種繁地廣形險
俗負強狠人多不馴當俟其外釁乘其内亂則可破
矣
西洋諸國
古俚
古俚大國西洋諸番之會去中國十萬里西瀕海南
距柯枝自柯枝海行可三日至永樂元年王馬那必
加剌滿遣馬戍朝貢馬五年遣大監鄭和賜王誥幣
陞賞其將領有差王好浮屠敬象牛老不傳子傳外
孫否則傳弟無外孫弟傳善行人族類分五種如柯
枝王南毘人不食犬將領回回人不食猪俗尚信義
行者讓路道不拾遺海濱為市通諸番刑無鞭笞輕
斷手足重罰金誅戮没産夷其族有西洋布曰撦黎
本出鄰國坎夷
浡泥
浡泥本闍婆屬國在西南大海中統十四州宋大平
興國中始入貢元至元貢方物我朝洪武四年王馬
沙漠遣亦思麻逸進金表銀箋貢方物賜金縞永樂
三年遣使封其國王麻耶惹加那乃為浡泥國王賜
印符誥幣六年王率其妃及子來朝遣使迎勞之福
建至南京王上金表獻珍物妃箋獻東宫上宴王奉
天門是年王卒于會同館謚恭順葬石子岡樹碑立
祠有司春秋祀封其子遐旺嗣賜玉帶金銀綺幣器
皿使送歸國遐旺請封其國後山賜名長寧鎮國上
為文刻石十二年洪熙元年皆來朝貢
黎伐
黎伐小國南連大山北際海西距南泥里東南連那
孤兒居民一二千家惟一人為首領隸蘇門答刺言
語服用與蘇門答剌同
德爾默
德爾默在賽瑪爾堪西南去哈里二千餘里新舊二
城相去千餘里王居新城東距阿木河河廣非舟不
可渡城内外居民僅數百家&KR0008;牧蕃息多魚河東地
隸賽瑪爾堪
克實
克實在賽瑪爾堪西南二百六十里城據大村周十餘
里四面水田東南近山中有園林故酋特穆爾駙馬
居也規模極宏壯堂四隅白石柱如玉墻璧窗牖盡
飾金碧綴琉璃西行十數里皆委曲山多奇樹又西
去三百里大山屹立中有石峽兩壁懸崖宛如斧劈
行二三里出峽口有門夷人曰此鐵門關也
揚德
揚德在薩蘭賽瑪爾堪額爾巴拉蒙古諸部落間數
相侵擾以故人無寧居惟戍卒數百人處孤城中城
四面皆亂山東北有大溪西流長數百里
達實哈
達實哈在薩蘭西去賽瑪爾堪七百里城據平原甚
狹小
布哈爾
布哈爾在賽瑪爾堪七百里城居平川周十餘里民
物富庶市里繁華戸口萬計地平衍宜五糓六畜大
類中國
白葛達
白葛達海中小國土瘠俗尚佛教宣德七年國王遣
和者里一思等來朝貢
阿哇
阿哇永樂中王昌吉剌遣人來朝貢
鎻里
鎻里西海中小國物産甚微有撒哈剌諸異布洪武
五年國王小納的遣馬牙茶嘉兒幹的亦剌丹八兒
奉金字表朝貢圖上其土地山川賜大統歷金幣永
樂元年復遣人朝貢
西洋鎻里
西洋鎻里近鎻里差大物産大類鎻里洪武三年使
來以金葉表文貢方物上喜王敬中國涉海道甚遠
賜甚厚永樂元年復遣人朝貢上曰海外遠夷附載
番貨勿征二十一年西洋十六國遣使千二百人貢
方物
彭亨
彭亨東南海島中並山山傍多平原洪武十一年遣
使奉金葉表朝貢賜綵幣永樂十二年遣蘇麻固的
里來朝貢其俗上下親狎無寇盗
百花
百花在海中依山為國國中有奇花嘉樹民俗饒富
尚釋教宋祥符中國主茶羅遣奉使侍郎婆里三文
等奉表來貢我朝洪武十一年國王丁刺者望沙亦遣
八智亞壇奉金葉表朝貢
阿魯
阿魯一名亞魯在西南海中土廣人稀物産亦薄永
樂五年國王速魯唐忽先遣蒲剌哈三附古俚諸國
來朝貢遣内臣至其國賜王文綺
小葛蘭
小葛蘭小國也東連大山西南北皆海永樂中太監
鄭和至其國王𤨏里人遣人入貢俗尚浮屠巾服大
類錫蘭山自錫蘭山别那里西北海行六書夜可至
拂菻在嘉峪關外萬餘里即漢大秦國也元封初大
秦貢花蹄牛高六尺晉太康唐貞觀開元宋元豐間
來朝貢元時其國人多來中國者洪武四年遣其國
故民捏古倫賫詔諭之尋遣人來朝貢其俗土屋無
瓦貴臣如王服不尚戰鬭
古里班卒
古里班卒在海中永樂三年國王遣人馬的來朝貢
其俗土瘠榖少登氣候不齊夏多雨雨即寒俗質樸
物産甚薄
吕宋
吕宋在海中其國甚小顧産黃金以故富厚人頗質
樸不喜争訟永樂三年國王隔察老來朝貢
合猫里
合猫里地小土瘠國中多山山外大海海饒魚蟲人
亦知耕稼永樂三年國王遣回回道奴馬高來朝貢
碟里
碟里在東南海中大洲上洲一諸港通江人淳少訟
尚佛物産甚薄永樂三年國王遣使馬黑木來朝貢
打回
打回海外小國數為鄰國所苦已乃治兵器與鄰國
戰戰勝稍得自立永樂三年遣麻勿來朝貢
日羅夏治
日羅夏治海中小國無他奇産崇佛教永樂三年國
王遣文羅打時鎮來朝貢
忽魯母恩
忽魯母恩在東南海中或曰在西徼外國小土瘠物
産薄永樂三年國王遣已即丁朝貢
甘巴里
甘巴里在南海中大島永樂十二年國王兜哇剌查
遣得名公葛葛來朝貢
麻林
麻林未詳其國所在永樂十三年王遣人獻麒麟上
喜厚賜之
古麻剌
古麻剌在東南海中永樂時哇來頓本率其臣來朝
至福州卒賜謚康靖勑葬閩縣有司歲時祭之其國
有百餘州有城四重
沼納樸兒
沼納樸兒在印度之中古所謂佛國也永樂中遣使
詔諭國王一不剌金玉遣人來朝貢
討來思
討來思在海中周徑不百里城近山山下有水赤色
望之如火然古赤土國也隋大業三年通焉俗尚佛
婦人主家事宣德六年嘗遣人朝貢
吃力麻兒
吃力麻兒永樂中遣使十二人來朝貢方物惟獸皮
鳥羽罽褐之類其俗不事耕農喜射獵有逵巷無市
肆交易無期用錢鉄
失剌思
失刺思永樂間遣人來朝貢時遣内官以綺幣磁器
市馬於迤西賽瑪爾堪失剌思諸國獻陵即位詔諸
使至十日内就所在還京毋得托故稽留宣德中遣
使八人來朝貢
納失者罕
納失者罕東去失剌思數日程皆舟行海中馬有數
種最小者高不過三尺俗敬事僧僧所至必飲食之
顧尚氣徤鬭鬭不勝者衆共嗤之永樂中遣使十人
來朝貢
亦思把罕
亦思把罕於東南海中為大國廣袤近千里四面皆
海西北多山東南皆平沙國有城堅壯王居亦侈麗
物産豐厚風俗朴尚佛畏刑十施惡奪亦有中國人
寄寓者時時出賈賽瑪爾堪永樂時遣使四十四人
來朝貢
淡巴
淡巴在西南海中古狼牙修國也梁時通焉我朝洪
武十年國王遣使來貢賜之金幣其國風景秀贍土
地廣衍泉甘而水清草木暢茂畜産甚夥城以石築
屋以瓦覆王乘輿官跨馬頗有威儀國人勤生種藝
織縷抱布男女咸稱常業市有交易野無寇盗稱樂
土矣
甘把里
甘把里永樂中遣六人來朝貢自言其國小介於西
南海中與諸鄰國不通交易人民艱窘然奉佛好善
不求積聚無乞丐者
賓童一
其國與占域山地接連有淡澗水澄清佛書所云舍
衞乞食即其地也目連所居遺址尚存人物風土草
木氣候與占城大同小異惟喪禮能持孝服設佛事
以度死者擇僻地而葬之婚姻遇合情義不忘終乖
人倫尸蠻頭者比占城之害尤甚酋長出入或象或
馬一如占城
霛山
其處峻嶺而方石泉下𢃄民居星散結網為業田土
肥耕種一歲二收氣候之節男女之規與占城大同
小異往來販泊必于此汲水採薪以濟日用
崑崙山
其山&KR4125;然瀛海之中與占城及東西竺鼎峙相望山
廣而方根盤曠遠海人名曰崑崙凡往西洋商販必
待順風七晝夜可過俗云上怕七洲下怕崑崙斜怕
舵失人舡莫存
交欄山
其山高而叢林藤竹柁桿桅檣蓬箬無所不備前元
之時令將高興史弼領兵萬衆駕巨舶征闍婆國遭
風至交欄山其舡多損隨登此山造舡百號復征闍
婆得勝擒其酋長四國是此知之至今民居有義中
國人雜處
沙哈魯
古投和國也唐貞觀時奉貢永樂間來貢者七十七
人其國民淳耻鬭
答兒密
古丹眉流國也宋咸平初國主多須機以使九人來
貢我朝永樂遣使十八人來朝貢
九洲山
其山與滿剌加國接境産沉香黃熱香水木叢生枝
葉茂翠永樂七年正使太監鄭和等官差兵入山採
香得徑有八九尺長八九丈者六㭑香味清遠
蘇門答剌國
古名須文達那與花面國相接即漢條支唐波斯大
食皆其地也漢章帝時進異鳥唐貞觀貢水晶珠後
為大食王所侵永徽初大食王遣使朝貢終宋世朝
貢不絶村落傍海田瘠少收風俗頗淳民網魚為生
朝駕獨木刳舟張帆而出海暮則回舟永樂十二年
偽王蘇幹剌寇竊其國王遣使赴闕陳訴請救上命
正使太監鄭和等統率官兵勦捕生擒偽王歸獻闕
下諸番震服
花面國
其處與蘇門答剌國接境即那孤兒國也迤邐山地
田足稻禾氣候不常風俗淳厚強不奪弱上下自耕
而食富不倚驕貧不為盗可謂一區之善也
龍牙犀角
其地内平而外凸民下蟻附而居之氣候常熱田禾
勤熟俗尚淳厚
龍涎嶼
獨然南立海中此嶼浮艷海面波擊雲騰每至春間
羣龍來集於上交戱而遺涎番人乃駕獨木舟登嶼
採取而歸設遇風波則人俱下海一手附舟傍一手
楫水而至岸其龍涎初若脂膠黑黃色頗有魚腥之
氣久則成大塊或大魚腹中剖出若斗大圓珠亦覺
魚腥間焚之發清香可愛貨於蘇門之市價亦匪輕
翠藍嶼
其山大小有七門中可過船傳聞釋迦佛經此山浴
於水被竊其袈裟佛誓云後有穿衣者必爛其皮肉
由此男女削髮無衣僅有樹木紉結而遮前後然往
來未得泊其山下宣德七年偶至此山泊係三日夜
山中之人獨木舟來貨柳人問舟人果如前言不謬
錫蘭山國
其國地廣人稠貨物各聚亞於瓜哇國有高山參天
山頂産青美盤石黃鴉鶻石青紅寳石每遇大雨衝
流山下沙中尋拾得者其海傍有珠簾沙常以網收
螺蚌傾入珠池内作爛陶珠為用而貨也海邊一石
有足跡長三尺許常有水不乾稱先世釋迦佛從翠
藍嶼來岸足踏其跡至今為聖跡也山下有石側卧
尚存亦有舍利子在永樂七年上命太監鄭和等齎
捧詔勅及建石碑以崇皇圖之治賞賜國王頭目其
王亞烈若茶魁負固不恭謀害舟師鄭和等深機密
策使衆啣枚疾走夜半奮勇殺入生擒其王至永樂
九年歸獻闕下尋蒙恩宥禆復歸國四夷悉欽天順
三年朝貢
小㖵喃國
山連赤土地接下里日中為市西洋諸國之馬頭也
永樂七年太監鄭和至其國本國流通使用金銀錢
名倘伽地瘠榖少歲藉榜葛剌米定食氣候常熱風
俗淳美男少女多有南毘人
柯枝國
古槃槃國東連大山西南北皆大海宋梁隋遣使入
貢國初來貢永樂中請封其國大山從之鄭和至其
國國王𤨏里人也國人五種其處與錫蘭山國對峙
氣候常熱田瘠少收村落傍海風俗少淳男女椎䯻
穿短衫圍单布其人一種曰木瓜無屋惟穴居樹巢
臨海捕魚為業男女裸體紉結樹葉或草數莖遮其
前後行遇路人則蹲宿於道傍伺行過也地產胡椒
甚廣豪富俱置板倉貯之以售商敗
古里國
當巨海之要與僧家密邇亦西番諸洋之馬頭也山
廣田瘠麥榖頗足風俗尚厚行者讓路道不拾遺法
無刑杖惟以石灰書地乃為禁令其酋長富居深山
傍通為市聚貨通商嬌美可觀其有一種祼身之人
曰木瓜與木瓜同也其國能畜好馬多自西番來
忽魯謨斯國
其國傍海而居聚民而市地無草木牛羊馬駝皆食
海魚之乾風俗頗淳壘石為城酋長深居練兵畜馬
田瘠麥廣榖米少收民不富饒山連五色皆是鹽也
鑿之鏃為器皿盤碟之類食物就而不知鹽也推石
為屋有三五層者永樂三年國王遣馬剌足來朝貢
剌撒國
倚海而居壘石為城永樂中鄭和至其國連山廣地
草木不生牛羊馬駝皆食魚乾民俗頗淳氣候常熱
田瘠少收數年無雨鑿井絞車羊皮袋水
東西竺
其山與龍牙門相望山形相對嵯峨若蓬萊方丈之
幽田瘠不宜稼穡歲藉隣邦淡洋米穀以為食氣候
不齊煑海為鹽釀椰子為酒
淡洋
其處與山河魯山相連去滿剌加三日山遠周圍有
港内通大浮汪洋二千餘里奔流出海一流清淡味
甘舟人過往汲水日用名曰淡洋田肥禾盛米粒小
炊飲甚香
龍牙門
在三佛齊西北山門相對若龍角狀中通過船山塗
田瘠米穀甚厚氣候常熱四五月間汹雨男女椎䯻
擄掠為豪遇番船則駕小舟百隻迎敵若得數日順
風僥倖而脱否則被其截劫財貨泛海者宜防之
彭坑國
在暹羅西石崖周匝崎嶇遠如平塞田沃榖盛氣候
常濕風俗尚慅刻香木為神殺人血祭禱煑海為鹽
釀椰漿為酒
三島國
其地幽然山島花木常茂民倚邊而居田瘠少收網
魚於海織布以葉俗朴質凡男子得附舶至中國罄
資歸鄉稱為能事尊之有德父兄皆讃焉煑海為鹽
釀蔗漿為酒
麻逸國
在交欄山之西山勢峻地平廣夾溪聚居氣候稍熱
男女椎髻田多膏腴倍於他國俗尚節義夫喪則婦
削髮碎面絶食七日與夫同寢多有並逝者七日不
死則親戚勸以飲食或得生終身不嫁或至焚夫屍
日赴火而死蓋其節義不改煑海為鹽釀蔗漿為酒
假里馬丁國
其地與交欄山相望海洋中山列翠屏溪田雖有米
榖少收氣候常熱俗甚嚻薄
重迦羅
其地與瓜哇相接高山奇秀内有一石洞前後三門
可容一二萬人田榖亞於瓜哇氣候常暑俗淳無酋
長以尊年有德者主之煑海為鹽釀秫為酒其處山
約去數日水程曰孫佗羅曰琵琶拖曰圓嶠曰彭里
事耕種專尚寇掠與吉佗峙諸國相通商泊少能至
也
蘇禄國
居東海之洋石崎堡障山塗田瘠種植稀薄民下捕
魚鰕生啖螺蛤煑食俗尚鄙陋其國有三曰東王西
王峒王永樂十六年其酋長挈妻携子涉海來朝進
獻巨珠一顆重七兩五錢今古莫能有也
大㖵南國
洪武初國王遣使入貢地與都欄礁相近厥土黑壤
亦宜榖麥民懶事耕作栽種烏麥之米供食商舶風
信到遲則波濤激灘乃載貨不滿蓋以不敢停泊也
若風逆則遇烏里洋險阻之難矣及防高即阜沉水
之危風俗頗淳
阿丹國
倚海而居壘石為城砌羅股石為屋三四層厨室皆
在用榖麥風俗頗淳民下富饒永樂九年遣太監鄭
和諭之命互市其王拜詔待使禮甚恭地近古里
佐法兒國
臨海住居石城石屋壘起高三四層者若塔田廣而
少耕山地皆黃不生草木牛羊駝馬惟食魚乾男女
拳髮穿長衫女以布兜頭面出見人也風俗頗淳
竹步國
村居寥落地僻西方城垣石壘屋砌高堆風俗頗淳
草木不生地産獅子金錢豹駝有五七尺高者
木骨都束國
頻海居之堆石為城操兵習射俗尚嚻強壘石為屋
高四五層男女拳髮四垂山廣赤土不生草木田瘠
少收數年無雨穿井絞車牛皮袋水
小剌哇國
傍海為國民居聚落地廣斥鹵有鹽池但投樹枝於
池良久撈起結成白鹽無耕種之田捕魚為業
啞魯國小邦
自淡水港入風俗淳朴國語婚喪與瓜哇同其國王
皆回回人山林有飛虎大如猫灰色有肉趐如蝙蝠
肉趐生連後足能飛不遠人有獲者不服家食即死
南浡里國
其國邊海止千餘家皆回回人山産降真香名蓮花
降此處最佳國之西北海内有一大平頂峻山半日
可到名帽山山之西大海正是西洋也西來過洋船
俱投此山為准其山邊二丈上下海水内生海樹彼
人撈取為寳物貨者即珊瑚也其樹大者高三二尺
根大如大拇指按星槎勝覽及瀛海勝覽所載西洋
諸國本無關中國利害雖各國所産之物有可寳玩
者而先王不寳遠物亦何足為中國輕重哉
于闐
大國也去中國萬里張騫窮河源一出于闐是也光
武末為莎車王所併後于闐將休莫霸者反莎車自
立為王復滅莎車服從者十三國與鄯善並焉晉太
康遣使貢玉印北魏時朝獻不絶梁武天監始通江
左隋時其王姓王氏唐時其王姓尉遲氏遣子弟入
侍從擊吐蕃有功以其地為毗莎都督府至德初進
方圓二美玉宋建隆其王天聖遣使貢圭我朝永樂
二年頭目達魯噶額布勒津遣使貢玉璞十二年吏
部陳誠至其國富饒桑麻禾黍宛如中土土人機巧
好歌舞紡績俗尚浮屠僧尼尤多
溜山
一名牒幹小國也洪武初國王遣人朝貢地無城郭
倚山聚居風俗淳美尚佛業漁其西有天生石門如
城闕然中有八溜各有所主廣三千里所謂弱水三
千是也
南巫里
小國也洪武初遣使貢真香等物其地自蘇門答刺
西風一日夜可至其國民千餘家皆回回人
乞力麻兒
永樂中遣使十二人朝貢其國山卑水淺西南傍海
民不事耕稼喜射獵
蘇文達那
洪武十四年國王殊旦麻勒兀達朌遣使來貢或云
即蘇門答剌非也
婆羅門
即古師子國在西海中延袤二千餘里天竺屬國也
晉義熙初貢玉佛宋元嘉梁大通唐總章天寳間朝
貢不絶我朝永樂中遣使貢方物其地負山面海念
佛素食風俗土産大略與天竺同
古西域總叙
西域以漢孝武時始通本三十六國皆在匈奴之西
烏孫之南南北有大山中央有河東西六千餘里東
接漢扼以玉門陽關西限以䓤嶺諸國大率土著有
城郭田畜與烏孫異故皆役屬匈奴西邊日逐王領
西域賦稅取足焉其南山東出金城與漢南山屬焉
自玉門陽關出西域有兩道西踰葱嶺則出大宛康
居奄蔡焉自張騫開西域其後霍去病擊破匈奴右
地降渾邪休屠王遂空其地始築令居以西初置酒
泉郡後稍發徙人充實之分置武威張掖燉煌酒泉
四郡據兩關焉自李廣利伐大宛之後西域震懼多
遣使來貢獻於是東自燉煌西至鹽澤往往起亭障
是時軍旅連出師行二三十年海内虛耗正和中貳
師李廣利以軍降匈奴帝既悔遠征伐而搜粟都尉
桑弘羊與丞相御史奏言故輪臺以東接枝渠黎皆
故國地廣饒水草有溉田五十頃以上處温和田美
可益通溝渠種五榖與中國同時熟田一歲有積榖
募人壯健有累重敢徙者詣田所就蓄積為本業益
墾溉田稍築列亭連城而西以威西國帝深陳既往
之悔乃不復出軍昭帝時乃用桑弘羊前議以給外
國使者至宣帝時遣衞司馬使護鄯善以西數國及
破姑師未盡殄分以為車師前後王及山北六國時
漢獨護南道未能盡并北道也神雀三年匈奴日逐
王來降護鄯善以西使者鄭吉迎之乃因使者吉并
護北道故號曰都護都護之起自吉置矣由此匈奴
益弱不能近西域於是徙屯田于北胥鞬枝莎車之
地屯田校尉始屬都護都護督察烏孫康居諸外國
都護治鳥壘城去陽關二千七百四十里與渠黎田
官相近土地肥饒於西域中故治焉至元帝復戊己
二校尉屯田於軍師前王庭哀平間自相分割為五
十五國凡國自譯長城長君監史大禄伯長千長都
尉且渠當戸將相至王侯皆佩漢印綬凡三百七十
六人而康居大月氏安息罽賓烏弋之屬皆以絶遠
不在數中其來貢獻則相與報不督錄總領也至王
莽時四邊擾亂與中國遂絶並復役屬匈奴前往西
域有二道自元始以後有三道從玉門關出西經婼
羌轉西域䓤嶺經懸度入大月氏為南道從玉門關
出西發都護井逥三隴沙北頭經居廬倉從沙西北
過龍堆到故樓蘭轉西詣龜兹至葱嶺為中道從玉
門關西北去經横坑辟三隴沙及龍堆出五船皆到
車師戊己校尉所經高昌轉西與中道合龜兹新道
後漢永平中匈奴乃脅諸國共寇河西郡縣城門晝
閉明帝乃命將北征匈奴取吾廬地置宜禾都尉以
屯田遂通西域于闐諸國西域自絶六十五載乃復
通焉明年始復置都護戊己校尉及明帝崩焉耆龜
兹攻没都護陳睦匈奴車師圍戊己校尉章帝不欲
疲敝中國以事夷狄乃迎還戊己校尉不復遣都護
復罷屯田匈奴因遣兵守伊吾地時軍司馬班超留
于闐綏集諸國和帝元光初竇憲大破匈奴因遣副
使尉閻盤掩擊伊吾破之三年班超遂定西域因以
超為都護居龜兹復置戊己校尉於是五十餘國悉
納質内屬其條支安息諸國至於海濱四萬里外皆
重譯貢獻九年班超遣掾甘英窮臨西海而還皆前
代所未至莫不備其風土傳其珍怪焉及班超被徵
以任尚為都護尚謂超曰猥承君後宜有以誨之超
曰塞外吏士本非孝子順孫皆以罪過徙補邊屯而
蠻夷懷鳥獸之心難養易敗今君性嚴急水清無大
魚苛政不得下和宜蕩佚簡易寬小過總大綱而已
尚不能從數年至安帝西域背叛如超所言頻攻都
護任尚段禧等朝廷以為險遠難相應赴詔罷都護
自此遂棄西域北匈奴即復收屬諸國共為邊患十
餘歲燉煌太守曹崇諸出兵擊匈奴復欲進取西域
鄧太后不許但令置護西域副校尉居燉煌羈縻而
已其後匈奴連與車師入寇河西漢不能禁議者因
欲遂閉玉門陽關以絶其患尚書陳忠上疏曰臣聞
八蠻之寇莫甚北敵高祖窘平城之圍文帝屈奉供
之耻故孝武憤怒深惟長久之計命遣武臣浮河絶
漠窮破虜庭遂開西河四郡以隔絶南羌收三十六
國斷匈奴右臂是以單于孤特竄跡遠藏由此觀之
戎狄可以威服難以化狎西域内附日久區區東南
叩關者數矣此其不樂匈奴慕漢之效也今北敵已
破車師勢必南攻鄯善棄而不救則諸國從矣若然
則敵財貨日增膽勢益殖威臨高羌與之交連如此
河内四郡危矣不得不救則百倍之役興不貲之費
發矣議者但念西國絶遠卹之煩費不見先苦心勤
勞之意也臣以燉煌宜置校尉按舊增四郡屯兵以
西撫諸國庶足以折衝萬里震怖四夷太后又召班
超之子勇議曰昔者孝武皇帝患匈奴彊盛開通西
域諸國論者以為奪匈奴府藏斷其右臂遭王莽簒
盗徵求無厭西域忿毒遂以背叛光武中興未遑外
事故匈奴負盛驅卒諸國及至永平再攻燉煌河西
郡城門晝閉明帝命武臣出征西域故匈奴遠遁邊
境得安及至永元莫不内屬會間者羌亂西域復絶
匈奴遂遣諸國備其逋租高其價值嚴其期會鄯善
車師皆懷忿怒思樂事漢其路無叛前所以時有叛
者皆由牧養失宜還為其害舊燉煌郡有營兵三百
人宜復之復置護西域副校尉居於燉煌如永元故
事又宜遣西域長史將五百人屯樓蘭西當焉耆龜
兹徑南疆鄯善于闐心膽北扞匈奴東近燉煌如此
誠便長樂衞尉譚顯等難曰朝廷前所以棄西域者
以其無益于中國而費難供也今車師已屬匈奴鄯
善不可保信一朝反覆班將軍能保北人不為邊害
乎勇對曰今中國置州牧者以禁郡縣姦猾盗賊也
若州牧能保盗賊不起者臣亦願以腰斬保匈奴之
不為邊害也今通西域則敵勢必弱敵勢弱則為患
微矣孰與歸其府藏續其右臂哉為置校尉以捍北
撫西設長吏以招懷諸國若棄而不立則西域屈就
北敵緣邊之郡將受困苦河西城門復有晝閉之景
矣今不廓開朝廷之德而拘屯戍之費若此敵遂熾
豈安邊久長之策哉太尉屬毛軫難曰今若置校尉
則西域絡繹遣使求索無厭與之則費難供不與則
失其心一朝為匈奴所逼當復求救則為役大矣勇
對曰今設以西域歸匈奴而使其因西域租入之饒
兵馬之衆以擾動緣邊是為富仇讎之財增暴夷之
勢也置校尉者宣威布德以繫諸國内向之心以疑
匈奴覬覦之情而無費財耗國之慮也且西域之人
無他求索其來入者不過廪食而已今若拒絶勢必
北屬強敵并力以寇掠則中國之費不止十億於是
從勇議乃以勇為西域長史將五百人西屯柳中勇
遂破平車師自建武至于延光西域三絶復通順帝
永建二年勇復擊降焉耆于是龜兹疎勒于闐莎車
等十七國皆來服從而烏孫葱嶺以西遂絶六年帝
以伊吾舊膏腴之地傍近西域匈奴資之以為鈔暴
復令開設屯田如永元時事置伊吾司馬一人自陽
嘉以後朝威稍損諸國驕放轉相陵伐矣自魏及晉
中原多故西域朝貢不過三數國焉至後魏太武帝
使董琬使西域還且言其地為三域自葱嶺以東流
沙以西為一域姑墨以南月氏以北為一域西每之
間水澤以南為一域三域之内諸小渠長蓋以百數
其出西域更為四出自玉門流沙西行二千里至鄯
善為一道自玉門渡流沙北行二千二百里至車師
為一道從莎車西行一百里至葱領四千三百里至
伽部為一道於是貢獻者十有六國孝文延興中尚
書奏以燉煌一鎮界遠西北寇賊路衝慮或不固欲
移就凉州羣官會議給事中韓秀曰此蹙境之事非
闢土之宜燉煌之立其來久矣雖土連彊寇而兵人
素習縱有姦竊不能為害循常置戍足以自全進斷
強敵之覘途退塞四夷之闚路若徙就姑藏慮人懷
異意或貪留重遷情不願徙脱引寇内侵深為國患
且燉煌去凉州三千里捨遠就近防制有闕一朝廢
置是啟戎心則彼此交搆互相來往恐強徒協契竊
侵掠土邊役煩興艱難方甚乃從秀議隋煬帝時遣
侍御史韋節司隸從事杜行滿使於西番諸國至罽
賓得瑪瑙杯王舍城得佛經史國得十舞女獅子皮
火鼠毛而還帝復令裴矩於武威張掖間往來以引
至之皆啖以厚利令轉相諷諭大業中相率而來朝
者四十餘國帝因置西戎校尉以應接之自燉煌西
出玉門陽關涉鄯善北通伊吾千里自伊吾北通車
師前部高昌壁千二百里自高昌壁北通車師後部
金滿城五百里此其西域之門戸内地故漢戊己校
尉更互屯焉伊吾地宜五榖桑麻葡萄其北又柳中
皆膏腴之地故漢帝與匈奴争車師伊吾以制西域
至隋有諸部雜居勝兵千餘人附於鐵勒人甚驍悍
厥田良沃隋末内屬置伊吾郡屬天下亂又臣突厥
唐貞觀四年以頡利破滅遂舉其屬七城來降因列
其地為西伊州同於編戸至武太后如意初武威軍
總管王孝傑大破吐蕃復龜兹于闐疎勒碎葉四鎮
自是諸國朝貢侔於前代矣神龍以後黑衣大食彊
盛漸并諸國至於西海分兵戍守鎮焉今之所纂其
小國無異聞者則不暇纂
古西域考略
樓蘭(即鄯善)
在婼羌西北漢時通焉去陽關千六百里西北至車
師千九百里漢武時列亭障至玉門
羌戎盧南與婼羌接渠勒東與戎盧西與婼羌接
且末
北接尉梨丁零東與白提西接波斯精絶南至小
宛可三日行其國西比有流沙數百里山國南與
且末接婼羌西與且末接小宛東與婼羌接
杆彌
南與疎勒東北與龜兹西北與姑墨接西通于闐四
百里後漢改其國曰拘彌鄯善本名樓蘭西北至
車師千八百餘里卑陸南與車師接
車師前後王(即高昌)
前王國一曰前部治交河去燉煌十三日行其地東
西三百里南北五百里後王治務塗谷北與匈奴接
郁立斯東與車師後城接
龜兹
都白山之南二百里南與精絶東南與且末西南與
杆彌北與烏孫西與姑墨接漢由輪臺及渠梨地皆
相連
且彌
在車師北本屬役車師尉頭南與疏勒接桃槐
去長安萬一千八百里
馬耆
在白山之南七十里南去尉梨百里北與烏孫接東
去交河城九百里西去龜兹九百里地皆沙磧單
桓西與烏孫接
于闐
都䓤嶺之北二百餘里南與婼羌接北與姑墨接國
有阿耨達山據漢書河源出焉
疎勒
南有河西帶䓤嶺在于闐國北千五百里
烏孫
西至康居蕃内地五千里
姑墨屬龜兹温宿屬龜兹烏托與難兜接難
兜屬罽賓大宛北與康居南與大月氏接子
合北與莎車接蒲犁南與子合接
莎車
西至疎勒五百六十里西南至蒲犁七百四十里漢
馮奉世擊斬莎車王威振西域無雷南至蒲犂五
百四十里依耐東北至莎車五百餘里
罽賓西北與大月氏西與烏弋山離接
吐呼羅拔豆謝䫻識匿烏弋山離條支乘
水西行百餘日近日所入云安息西與條支接
烏那遏即安息之地
大夏在大宛西南二千餘里媯水南大月氏在
大宛西可二三千里居媯水北小月氏在路波
西南循休西至大月氏千六百里
康居在大宛西北可二千里與粟弋伊鄰接其國
左右如米國史國曹國何國安國小安國那色波
國烏那曷國穆國皆同種
奄在西與大秦東南二千里與康居接滑國車
師别種白題在滑國東嚈噠在于闐之西都
烏滸水南穆國與烏羅鄰
鉢和在渴槃陀西波知在鉢和西南賖彌在
波知之南烏萇在賖彌南北乾陀在烏萇西
挹恒皮山南與天竺接
天竺
即漢時身毒國都臨恒河有靈鷲山佛出其國五印
度各居其地摩揭它本中天竺屬國
車離在天竺東南三千餘里大國也
師子天竺旁國也在西海中延袤二千餘里
高附在大月氏西南亦大國
大秦一名犁靬從條支西渡海曲萬里其地東西
南北各數千里人類中國故謂之大秦
焉耆北與烏孫接危須西至焉耆百里
烏貪訾離西與烏孫接
小人
在大秦南軀纔三尺軒渠國多九色鳥三童在
軒渠國西南千里澤散驢分俱屬大秦刧國
治天山東丹渠國
堅昆在康居西呼得在䓤嶺北丁令在康
居北短人在康居西北男女皆長三尺蒲類
治天山西疏餘谷去長安八千三百餘里移支居蒲類
波斯
在達曷水之西東南去穆國四千餘里西北至拂菻
四千五百里悦般在烏孫西北伏盧尼在波
斯國西北朱俱波去于闐國千餘里渴槃陀在
朱俱波國西
粟弋
大國在葱嶺附庸小國四百餘城羌阿鈎羌在莎車
西南副貨東至阿副使且國西至没誰國中間相
去千里狐胡西至焉耆七百餘里
疊伏羅去代三萬一千里石國本大宛北
鄙之地
東女因西海亦有女自王故稱東别之東與吐蕃党
項茂州接撥汗都葱嶺西五百餘里
西女在䓤嶺之四吐大羅都䓤嶺西五百里與
挹怛雜居劫國在葱嶺中西與南俱與賖彌國接
拔豆去代五萬一千里
陁羅伊羅在烏茶國北越底延南至婆羅門國
三千里西北至賖彌國千里悉萬斤城迷密西
忸密在悉萬斤西者至拔在疏勒西迷密都在
者至拔西
大食
大食其國波斯之西在泉州西北其國雄壯其地廣
袤據諸番衝要
拂菻國東南至滅力沙北至海皆四十程西至海二
十程邈黎宋時與于闐國同入貢石國去瓜州
六千里奄在去陽關八千餘里
按西域近有龍堆遠則葱嶺身熱頭痛懸度之阨淮
南杜欽揚雄之論皆以為此天地所以限列區域絶
内外也自漢武帝圖制匈奴患其兼從西國結黨南
羌乃表河西列四郡開玉門通西域以斷匈奴右臂
隔絶南羌自是中國帝王當全盛時往往遣使遠通
西域在漢則為大宛烏孫于闐龜兹月氏諸國在唐
則為高昌焉耆龜兹于闐天竺諸國在宋則為天竺
高昌大食于闐龜兹諸國入本朝則凡哈密和卓額
爾巴拉賽瑪爾堪哈里于闐諸處其名隨世更改不
可一一識别而于闐乃其舊稱也今所謂哈密齊勤
蒙古罕都安定鄂端察遜者皆中國前代之邊境即所
謂燉煌酒泉伊吾故地也洪武永樂因其土酋内附
立以為衞其地處吾近邊薄于北敵不可槩以外國
視之使為敵用是亦漢人斷匈奴右臂不使得以通
羌之一策也今以羌人分西番與西域為二其實均
之為西夷而在海島中者列之為海夷則可矣
西戎總論
蘇潁濱曰戎狄之俗畏服大種而輕中國戎彊則臣
狄狄強則臣戎戎狄皆強而後侵略之患不至於中
國而一強而一弱中國之患也彼其弱者不敢以戰
是以争赴彊國之餘威以趨利于中國而後無所懼
彊者併將弱國之兵蕩然南下而無復反顧之憂然
後乃敢專力于中國而不去此二者以勢相從而不
可間是以中國之士常不解甲而息也昔者冒頓老
上之盛惟西戎之無強國也故匈奴之人得以盡力
而苦吾中國使西戎有武力戰勝之君則中國之禍
將有所分而不專何者彼畏西戎之乘其後也故北
狄強中國不得不厚西戎之君而西戎之君亦將自
托於中國然而西戎非有強力自負之國其勢亦將
折而入于匈奴惟其國大而好勇其君之意欲區區
自立於一隅而不畏北狄之衆而後中國可得而用
也然天下之人皆以北方有強捍不屈之匈奴而又
重以西戎之大國則中國不勝其困此何其不思之
甚也夫烽火之人惟其愚陋而多怨是故可與共憂
也惟其強狠而好勝是故可以激而壯也使之自相
攻擊而不相下則其勢必至于中國中國因而收之
而其不服者乃可鬭也然天下之議又將以為戎狄
之俗不喜自相攻鬭而喜擊中國之衆此其勢不可
得而合也愚亦以為不然夫四夷之所以喜攻中國
者謂夫吾兵之不能苦戰而錦繡金玉之所交會今
使吾兵精而食足據險阻明𤇺燧吏士練習而不敢
懈雖有壯騎無所施設則其利不在於攻中國堅坐
而相守不出十年彼外無所掠虜將不忍而執中將
反而求以相詬以為起兵之名彼兵交於匈奴而怨
結於中國則何以自固故中國舉而收之必將得其
歡心然天下之心常畏其強而莫或收之使為北狄
之用此何其不識戎狄之情也
回回館
回回在西域地與天方國鄰其先即默德那國王謨
罕驀德生而神靈臣服西域諸國諸國尊為别諳援
爾華言天使也國中有佛經三十藏凡三千六百餘
卷書兼篆草楷西洋諸國皆用之隋開皇中國人撒
哈八撒阿的幹葛思始傳其教入中國本朝宣德中
國王遣人隨天方國朝貢由肅州入至今或三年五
年一貢其地有城池宫室田園市肆大類江淮間寒
暑應候民物蕃盛亦有隂陽星歷醫藥音樂諸技藝
人俗重殺非同類殺不食不食豕肉其附近諸國如
土魯番天方賽瑪爾堪舊隸本館譯審此外如占城
日本真臘瓜哇滿剌加諸國皆習回回教遇有進貢
番文亦屬本館代譯
賽瑪爾堪
賽瑪爾堪漢罽賓也在哈里東北三千里東去嘉峪
關九千九百里東西相距千里地平山川鉄門峽阿
木河最大風景偉麗土田膏腴宜五榖頗類中原獨
勝諸國城依平原濠深險北有子城王居高廣在城
北隅西南番賈多聚于此俗尚回回教有拜天屋青
石雕鏤極精巧人物秀美多藝尤善作室國東有養
夷實喇哈雅薩蘭達實哈西有克實德爾默諸城皆
隸焉自漢之時關都尉文忠謀殺罽賓王以漢印綬
立隂末赴至元魏復通隋更名漕國唐武德貞觀貢
物顯慶三年以其地立都督府拜其王為都督宋時
未通我朝洪武二十年國主特穆爾遣回回瑪拉噶
富森貢駝馬二十二年貢馬二十四年貢海青二十
七年特穆爾遣使德哷必實表貢馬二百匹二十八
年遣兵科給事中傳安郭驥等使西域留賽瑪爾堪
永樂五年頭目哈濟令呼約逹送安等還且貢方物
厚賜之正統十二年又貢馬玉石四年又貢成化十
九年阿哈瑪特王貢二獅子夷使請大臣出迎禮部尚
書周洪謨以為不可二十三年廣東布政使司陳選
言賽瑪爾堪使臣泊六灣貢獅子欲于廣南浮海從
滿剌加更市獅子入貢不可貴異物開海道利賈番
貽笑安南諸夷弘治三年由南海貢獅子禮官倪岳
言南海非西域貢道請郤之自後貢皆從嘉峪關入
嘉靖中其國稱王者五十三人皆遣人朝貢
天方
天方古筠冲地舊名天堂又名西城宣德中其王遣
沙瓛來朝貢俗用回回歷風景融和四時皆如春田
沃榖饒居民樂業貢從嘉峪關入
土魯番
土魯番一名土爾番在和卓西百里古交河縣安樂
城也城方一二里地平四面皆山氣候多煖少雨雪
土宜麻麥有瓜菓羊馬之利人皆屋居信佛法多僧
寺城西二十里有崖兒城城僅二里居民百餘家相
傳故交河縣治又云古車師國漢武時樓蘭擊破車
師宣帝時分為車師前後王歷魏晉唐宋皆總屬高
昌元屬輝和爾部我朝永樂十二年行在驗封員外
即陳誠(闕)至其國誠言城西北百里有靈山最大夷
人言此十萬羅漢涅槃處也周行群山約二十餘里
悉五色砂石光熖灼人四面峻壑窮崖天巧奇絶草
木不生鳥獸鮮少云西夷諸種惟土魯番最奸狡宣
德五年始遣使來貢正統以後亦嘗求貢成化弘治
間番酋阿里阿哈瑪特父子擾我西鄙虜我哈密忠順
王哈尚善巴拜雅喇是時專伺哈密至正德遂數犯
我甘肅語在哈密考中嘉靖十一年西域貢稱王者
七十五人貢使至二百九十人禮部請國稱一人王
内閣言西域稱王者多恐彼自封授或部落自稱先
年入貢稱王亦三四十人者答勅並稱王今盡裁奪
恐夷情觖望下禮兵部議禮部言西域稱王者惟土
魯番天方賽瑪爾堪三國類答王號人與一勅恐非
所以尊中國而嚴外夷也自後各執賜勅率其部落
貢不如期使不如數任意往來勢難阻絶驛傳勞煩
宴賜頻數竭我財力以役遠夷計亦左矣遂從禮部
言當是時土魯番強殘破我嘉峪關外七衛及城郭
諸國地大人衆非復陳驗封奉使時矣
祖法兒
漢大夏隋唐吐火羅是也漢張騫至大夏隋大業入
貢唐初臣西突厥唐高宗時獻大鳥高七尺顯慶中
以其阿緩城為月氏都督府授王阿史那為都督後
遣子入侍乾元初與西域九國發兵為天子討賊肅
宗詔隸朔方行營宋未聞我朝永樂宣德中王亞里
俱遣使朝貢國無城郭俗尚回回教
覽邦
漢疎勒國也耿恭拜井湧泉退匈奴即其處隋大業
時入貢唐貞觀貢名馬儀鳳時吐蕃破其國開元冊
其君安定為疎勒王天寳首領裴國良來朝授折衝
都尉宋無聞我朝洪武九年國王錫喇穆爾哈喇章來
貢宣德間每附鄰國貢方物
西天館
西天即天竺在葱嶺之南去月氏東數千里地方三
萬餘里分中南西東北五印度國國各有王地各數
千里東與扶南林邑鄰但隔小海耳南際大海西接
罽賓波斯北距雪山四周皆山惟南通一谷為國門
其中印度則據四印度之中也即漢身毒國世傳明
帝夢金人遣使之天竺求佛於是佛教始通於中國
唐宋以來貢使間有至者國朝永樂六年有榜葛蘭
國王靄牙思丁遣人朝貢榜葛蘭者即西天東印度
也九年其使至大倉命行人往宴勞之十二年王蹇
弗丁遣人奉金葉表獻麒麟至今貢使久不通其國
自蘇門答剌海行過翠藍島至淅地港更舟行五百
里至鎻納兒港登陸行三十五里至其國地廣人稠
財物豐衍甲於諸鄰國有城郭王及諸國皆回回人
賦十二刑有笞杖徙流官有印章行移軍有糧隂陽
醫卜百工技藝大類中國歷有十二月無閠風俗朴
厚人好耕殖一年二熟
西番館
吐魯凡百餘種古曰西戎又曰西羌其先出自三苖
由舜徙三苖于三危去肅州數百里南接蜀漢徼外
蠻夷西北接高昌諸國昔成湯伐畎夷季歷伐西洛
武王時羌髳率師會于牧野宣王時戎殺秦仲幽王
時申侯與戎攻殺王平王遷都洛邑避犬戎于是戎
逼諸夏自隴山以東及乎伊洛往往戎夏雜居焉故
有狄䝠戎邽戎冀戎義渠戎大荔戎驪戎陸渾戎隂
戎蠻戎遍處内地故春秋戎與諸夏會盟伊洛戎侵
曹魯入王城矣秦漢時燒當先零鍾羌參狼為最強
至東漢則滇羌自稱天子北地晉時赤亭羌姚秦稱
天王矣厥後西羌地為吐谷渾所併唐初吐蕃最大
稱其君長曰普贊幅員萬里驅逐天子唐雖納幣結
婚而敗盟寇患無寧日五代以後部落各分宋元乘
其衰得以收復西北故元世祖始郡縣其地以吐蕃
僧帕克斯巴為大寳法王帝師領之嗣世弟子有號司
空司徒國公佩金玉印者明興洪武六年命諸酋舉
故官授職以攝帝師納木喀巴勒蔵布為熾盛佛寳國師
元國公納木喀斯達克巴勒嘉勒燦等為都指揮同知宣尉
司元帥招討等官自是番僧有封灌頂國師及贊善
王闡化王正覺大乘法王如來大寳法王者俱賜印
誥令比歲或間歲貢朝今其地為都指揮使司二曰
烏思藏曰朵耳指揮使司一曰隴答宣尉使司三曰
朵甘曰董卜韓胡曰長河西魚通靈遠招討司六曰
朵甘思曰朵甘隴答曰朵甘丹曰朵甘滄溏曰朵甘
川曰磨兒勘萬尸府四曰沙兒可曰乃竹曰羅思端
曰那曰麻千戸所十七曰朵甘思曰剌宗曰孛里加
曰長河西曰多八參孫曰加八曰兆日曰納竹曰倫
答曰果由曰沙里可哈思的曰孛里加思東曰撒里
土兒干曰參卜郎曰剌錯牙曰泄里壩曰闊則魯孫
闡化闡教三王貢使自四川入贊化王自陜西入每
貢百人多不過百五十人大寳大乘二法王貢使每
貢僧徒十人凡諸王嗣封賜誥袈裟僧帽數珠鈴杵
以大慈恩寺喇嘛僧二人充正副使四川自黎州或
天全陜西自洮州出洪武初置河州衞改河州衞軍
民指揮使司七年置河州茶馬司必里衞二州七站
西番二十九簇歲納馬七千七百五匹洪武十一年
置岷州衞軍民指揮使司又置西寧衞西寧茶馬司
歲納馬三千五百疋市法上馬茶百二十斤中馬七
十斤下馬五十斤五王諸僧番簇在四川西寧洮岷
河在陜西西寧在黃河北洮岷河在黃河南陜西諸
番畏宋將軍四川諸番敬信丁大夫丁大夫玉國初
為御史大夫出鎮四川最久威惠並行夷民安輯宋
將軍晟洪武永樂中久鎮西垂積功封西寧侯丁宋
皆充平羌將軍成化十九年西番滿松反侵内地巡
撫都御史馬文升討之正德初北人徙居西海蠶食
諸番勢漸吞併正德十年調朔方勁兵逐勦乃避走
松潘旋歸故巢費以萬計竟無成功嘉靖元年西番
反鎮守都督鄭卿討之不克班師自是歲入境殺擄
人畜八年洮岷番賊數至鞏昌隴右騷動尚書王瓊
請賊入聽官軍襲至賊巢番人畏之已而兵至塞防
秋套衆番賊遂乘虛深入臨洮鞏昌殺掠大慘尚書
李承勛言西番土地被西海君長額布勒侵占日益
内徙將來彼此交通益肆猖獗宜悉令瓊從長區處
上從之瓊曰欲撫罕必勦先零遣遊擊將軍彭椷鎮
守都督劉文統兵自固原進至臨洮分據要害且撫
且勦撫定六十五簇恃險拒戰者十六簇斬首三百
七十西番風俗大抵皆質直朴魯上下一心君臣為
友吏治無文好狠鬭貴壯賤弱懷恩重利尊釋信詛
其山川崑崙山可跋海黃河折支湟水為大峯
外史氏曰西戎亦能為中國患從申侯逼遷西周附
魏嚻族拒東漢唐連吐蕃直入長安宋失熙河併于
西夏為禍不小我以官賞貢市羈縻之西鄙稍寧正
德以後邊戎大弛戎心遂啟瓊議欲於洮岷河蘭間
繕城堡遠斥堠廣儲積謹備西海勿使得連西番即
有侵侮發請精兵駐臨洮鞏昌要害之地拒之斯良
策也
按吐蕃自肅州外西寧而南至雲南西北之境皆其
地洪武初立為烏思藏都司衞所宣慰宣撫司凡三
百三十以羈縻之歲通朝貢有警遣西僧諭之即已
其岷州洮州河州在陜西境者舊亦吐蕃地今久内
屬惟差南近四川松蕃者地險尚數生梗而亦不刺
竄居西海勢漸吞併猖獗尤可虞也
順撫逆勦以處西夷
題稱關外通貢諸夷惟土魯番為最惡自津特穆爾
放歸未嘗一日忘情於甘肅倘此夷畏罪悔過輸誠
入貢亦當厚其廪餼重其賞賚照例撫待其或天奪
其魄自取喪亡通貢之使未出入寇之虜復來先將
通貢之夷處分然後整兵問罪北路新城譚家堡南
路兔兒壩塔兒灣多設伏兵賊兵遠來利於速戰我
則堅壁清野無當其鋒彼既野無所掠芻糧俱困志
意消阻自當逸去我則盡出伏兵隨機應變或邀其
前或擊其後我逸彼勞勝負懸絶務令匹馬不還以
伸國威况土魯番亦多榖食即今哈密空虛瓜沙無
人馬豈有三千里之外裹糧往返入寇者耶近見土
魯番索雅穆拉屢為邊患殺擄甘肅人民數多雖寸
斬此夷不足以償地方之禍倘言其狡詐之辭放歸
此夷特默格乃其妻父也必被招誘沙州住牧海賊
亦必連營同往而芻糧人馬俱為土魯番所有所謂
借寇兵而賫盗糧者是已甘肅之禍不可勝言雅穆
拉决不可放還况西域諸夷朝夕所不可無者茶與
大黃麝香也如我閉關絶貢則此物無由而出彼皆
仰給於我尚敢自肆我獨不能控其咽喉使彼自服
耶嘗聞北山哈密衛喇特一族耳内伊埒孟克族類尚
多我能以賞土魯番者賞伊埒孟克許其通貢或賜
以職名此夷必為我用則土魯番不敢東過哈密况
敢遠窺嘉峪關乎倘欲招撫此夷則肅州東關夷人
唐格察迪爾可使也如我處置得宜則土魯番自不
敢逞諸夷皆向化矣等因本部覆議查得先貢謝恩
襲職事該總制尚書唐題該本部議得雅穆拉係
我中國屬番幼時土魯番搶去長為彼中頭領後因
内變畏殺投降已經多官會議奏奉明旨要置中土
羈住但伊熟知我中國地里虛實假使因其請而復
與之彼若不肆殘害則仍訛為心腹搆生釁隙撥置
侵擾之情難保必無又該總制尚書王奏議本部覆
議皆已有明旨今總制尚書唐亦深贊其然可見大
臣謀國意見相同臣等未敢别議况土魯番二次犯
順擄我人口不止千數今送還者纔三千餘人豈雅
穆拉一人歸今羈住既久必欲得之我中國之待外
國雖不必窮詰隠情亦不宜堕中詭計此斷不可從
等因題奉欽依已經通行去後今本官具奉前因除
雅穆拉已奉明旨别難再議外為照西域諸夷惟土
魯番最為桀鷔随順隨叛朝廷念彼遠夷許其效順
不復深罪但土魯番為我邊患與北邊不同蓋其國
仰需於我者如茶與大黃麝香等物皆仰給中國若
此物不出關則彼人馬必生疾病死亡而耕種皆廢
故其所畏忌者閉關絶貢也雖其䟦扈内侵輙復要
求入貢且其自國都至嘉峪關三千餘里中間多無
水草之處必須裹糧載水而行彼至我邊人馬已皆
疲勞亦難深入為寇惟其入貢之時經過官軍或多
勒掯索取致傷夷性抱恨而去一出關門即思報復
若在我處置得宜邊備修舉威信素著不傷其心不
堕其計勢必畏服不敢不稱貢矣再照衛喇特之衆原
與土魯番世仇先年都御史許進加兵土魯番曾得
其力今其遺種伊埒孟克等若我少加招&KR1880;許其通
貢使抗土魯番是亦一策本官昔日曾任(闕)州兵備
深知西夷情亊言皆有據但事體重大通合議處覆
奉欽依行移總制及撫按等官嚴行兵守等官若遇
土魯番如例輸誠入貢即照例驗放安插水草有餘
處所許支廪餼不許縱容通番人等生事擾害及羈
留遷延掯勒土馬等貨有失柔遠之道宜諭朝廷至
仁如天許爾效順容爾通貢資爾國用爾若輸誠納
貢欵則貢可常通少有不恭則閉關絶貢西番嗜利
我既有以服其心而又能制其死命豈敢復為邊患
乎如果天奪其魄復如昔年入寇則一面堅壁勿戰
以老其師一面結約北山瓜沙諸夷使邀其後待其
困憊歸遁而擊之使彼大遭挫衂以伸中國之威仍
會同查勘伊埒孟克等夷如果可招容其通貢以制
土番從長議處經畫停當使計出萬全以無他變具
奏定奪
圖書編卷五十一
