圖書編卷一百二十四
明章潢撰
工曹總叙
禹作司空平水土見諸書乃召司空俾立室家見諸
詩周禮冬官亡漢時補以考工記此後世工曹所由
設然平水土立室家工之意可見矣夫冬官之職既
不可考亦豈待考工記補之而後為冬官之全乎大
宰事典以富邦國以任百官以生萬民小宰事職以
富邦國以養萬民以生萬物則事官之意在周禮可
覩也周官亦曰司空掌邦土居四民時地利則司空
之意在周官可推也況冬之為言終也萬物成終畢
歸其根亶空土而已命之曰司空豈無意義而云然
哉惟藏而固之富而生之此所以為冬之象也任其
官而職司其藏斯無負于冬官司空之名也漢唐以
來民曹左民起部工部設官分職名各不同其掌百
工之事則一而已矣我朝工部之設即周冬官大小
司空以營繕虞衡都水營田分司其職掌固有在焉
然孔子九經來百工財用足周禮周官富邦國養萬
民生萬物時地利視今之工曹同乎異乎建國分野
工匪細務况浚兩河之漕渠固九邊之城堡通東南
之水利開西北之營屯禁四方居室器用毋作滛巧
踰制傷財而敗俗今日足國富民宜莫切於此者若
夫悦以使民民忘其勞龍見戒事火見畢工在論語
使民以時盡之矣噫司空執度度地居民無曠土無
游民食節事時民咸安其居樂事勸工尊君親上然
後興學想王制非無稽之言也會而通之考工記曾
足以補之哉
空之為言空也相天下之大勢擇其空缺之處而修
治補助之故天文室壁之未有土司空一星土公二
星主知水土殃咎周官之職曰司空掌邦土居四民
時地利記曰司空度地居民使地邑居民必參相得
無曠土無遊民司空之職莫大于此蓋司徒掌其圖
數而司空治其工程司空建其始而司徒守其成此
其聯事若此而後人遂欲以相併也然則冬官之屬
當其掌大均之事如地官之徙民宗伯之聯衆又當
有善景相觀卜以經營疆理于四方如詩稱召伯之
世執其工燕師所完者且天垂象聖人則之室壁閣
道星宿燦然皆天之垂象也如百工之事惟土木為
大故蓋屋二星土工吏二星列象于營室之下又百
工居肆以成其事故土司空四星列象軫翼器府之
下以冬官而言當有工師以統造諸工又當有梓人
以統制器百工是考工記之事虞書所謂共工也夫
共工者誠冬官之事但其一屬耳故取之以入冬官
則可用之以補冬官則不可兹以天象之有關于冬
官者而參互之亦可見其大端矣
五聖制器尚象圖
䷝(離下離上)離包羲氏罔罟取諸離
䷩(震下巽上)益神農氏耒耜取諸益
䷔(震下噬離上嗑)市取諸噬嗑
䷀(乾上乾下)乾黃帝堯舜衣
䷁(坤下坤上)坤裳取諸乾坤
䷺(坎下巽上)涣舟楫取諸涣
䷐(震下兌上)隨服牛乘馬取諸隨
䷏(坤下震上)豫門柝取諸豫
䷽(艮下小震上過)杵臼取諸小過
䷥(兌下離上)暌弧矢取諸暌
䷡(乾下大震上壯)棟宇取諸大壯
䷛(巽下大兌上過)棺椁取諸大過
䷪(乾下兌上)夬書契取諸夬
楊誠齋曰自斯人之饑而未知佃漁也聖人於是乎
作網罟自斯人之肉食而未知粒食也聖人於是乎
作耒耜自斯人之食貨或有餘或不足之偏匱也聖
人於是乎作市易自斯人之寒而衣皮未知織絍之
製也聖人於是乎作衣裳自斯人之出入尼於川隔
而道斷也聖人於是乎作舟楫自斯人之疲於負擔
而艱於遠塗也聖人於是乎作輪轡自斯人之虞於
寇攘而懈於守禦也聖人於是乎作關柝自斯人之
知有耕耨而未知舂榆也聖人於是乎作杵臼自斯
人之無爪牙以自衛而憂於搏噬也聖人於是乎作
弧矢自斯人之穴處而病於濕蟄也聖人於是乎作
宫室自斯人之死而戚於虆梩之掩也聖人於是乎
作棺椁自斯人之窮於結繩而相欺無籍也聖人於
是乎作書契然非聖人之私智也取諸十三卦之象
而後為亦非一聖人之能為也歷乎五聖人而後備
易繫辭曰以制器者尚其象又曰見乃謂之象形乃
謂之器右十三卦聖人制器尚象之事也器無窮卦
象亦無窮豈特十三卦為然哉夫子特舉此以發其
例耳觀此則聖人之用易也豈盡假卜筮以用之而
卜筮一端亦豈足以盡易也嗚呼形而上者謂之道
形而下者謂之器道器非二也吾人日用間何往非
象何往非器果能象事知器乎抑亦得心忘象而與
道俱乎善用易者可以自省矣
定北方之宿營室星也此
星昏而正中夏正十月也
(建亥月小雪中氣之時)於是時可以
營制宫室故謂之營室衛
為狄所滅文公徙居楚丘
營立宫室樹八尺臬而度
其日出入之景以定東西又
參日中之景以正南北也
歷代立八尺之表以量日景故表短而晷景短尺寸
易以差元朝立四丈之表於二丈折中開竅以量日
景故表長而晷景長尺寸縱有毫秒之差則少矣
元朝立簡儀為圓室一間平置地盤二十四位於其
下屋背中開一圓竅以漏日光可以不出戶而知天
運矣古法以五表求地中以今思之惟用一表其表
與人齊高當午日中畫其短景於地以為指北凖繩
置窺筒於表首隨凖繩以窺北極若見北極當筒心
則其處為得東西之正或窺見北極之東則其地偏
東窺見北極之西則其地偏西矣既得東西之正乃
於二分之前十日内就其處置壺漏定十二時以兩
日午中短景求與時參合於春分前二日或秋分後
二日日正當赤道之際於卯酉中刻視其表景畫地
以定東西準繩若卯酉兩景相直而不偏平衡成一
字則南北正中矣兩景或曲而向南則其地偏南或
曲而向北則其地向北矣此法蓋以午景與北極定
東西之偏正又以東西之景定南北之偏正測驗之
最精者也
凡地偏於南多暑偏於北多寒偏於東多風偏於西
多隂唯中得天地之正隂陽之和
大司徒以土圭之法測土深正日景以求地中日至
之景尺有五寸謂之地中天地之所合也四時之所
交也風雨之所會也隂陽之所和也然則百物阜安
乃建王國焉制其畿方千里而封樹之
按洛誥所謂自服于土中蓋以自三代以前則洛為
中國之中以今天下觀之則南北袤而東西蹙則其
所謂中者蓋在荆襄之間也朱子曰豈非天旋地轉
閩浙反居天地之中閩浙乃東南海盡處難以為中
朱子蓋以聲明文物通論天下非論地勢也
土圭法
自伏羲造蓋天而土圭之制已寓至周公稽日景而
土圭之名始立迨虞氏用九尺表而土圭之用始驗
其所謂土圭者所以求土地之中而稽日景之永短
也是故掌以司徒崇地官也縣以陽城辨中域也立
表於夏至之日示相等也置圭於晝漏之半取中正
也然則天地之所合四時之所交風雨之所會隂陽
之所和不以土圭驗之其可哉要必置中圭而後可
以測日之中置南圭而後可以測日之南置北圭而
後可以測日之北置東圭而後可以測日之東置西
圭而後可以測日之西否則不足以辨千里之景也
必於平地立南表而後可以測南土之深望北極立
北表而後可以測北土之深於東方立東表而後可
以測東土之深於西地立西表而後可以測西土之
深於南表影末立中表而後可以測中土之深否則
不足以辨五方之正也由是而推證之於天則為春
為夏為秋為冬驗之於地則或東或西或南或北質
之於人則多暑多寒多風多隂舉造化之大皆不外
於尺有五寸之制又奚必候氣於緹室占象於渾天
定晦朔於蓂莢哉蓋天地之升降不過三萬里自地
以至日不過一萬五千里圭之景苟差一寸則地差
千里宜矣故古人置五土圭而皆以千里為證是必
有高天下之見
今之地中與古已不同漢時陽城是地之中宋朝岳
臺是地之中(岳臺在浚儀屬開封府)已自差許多
周禮匠人置臬以度日影辨方正位之法
水地以垂謂先以水平也高下四方皆平乃于營造
處四角立四柱于四柱用垂繩以正柱柱正然後以
水平之法遥視柱高下高下定則知地之高下然後
平高就下則地乃平也
置臬以垂眡以景臬柱也于所平之地中央樹八
尺之木以為表表界其四面之中又四稜垂八繩以
等之繩皆附表則正然後視表之景表必八尺者日
從上向下八萬里故以八尺為法
歷代立八尺之表以量日景表短而晷景短尺寸易
以差元朝立四丈之表于二丈折中開竅以量日景
故表長而晷景長尺寸縱有毫秒之差則少矣
元朝立簡儀為圓室一間平置地盤二十四位于其
下屋背中開一圓竅以漏日光可以不出戶而知天
運矣
工總考
舜典帝曰疇若予工僉曰垂哉帝曰予咨垂汝共工
垂拜稽首讓于殳斨暨伯與帝曰俞往哉汝諧帝曰
疇若予上下草木鳥獸僉曰益哉帝曰咨益汝作朕
虞益拜稽首讓于朱虎熊羆帝曰俞往哉汝諧按
工之官缺則民用不周虞之官缺則物生不遂故舜
視百工萬物皆予一體故皆曰予而虞工列于九官
自古重之矣周禮屬虞衡于夏官今則幷山澤虞衡
統屬之于工部益垂猶且讓之任是職者可輕視之
哉
周禮冬官其屬有考工掌百工之事曰國有六職百
工是其一焉漢成帝初置尚書有民曹主凢民上書
後漢光武改民曹主繕修工作鹽地園囿魏置左民
尚書亦領其職晉宋以來有起部尚書而不常置每
營宗廟宫室則權置之事畢則省以其事分屬都官
左民二尚書北齊起郎亦掌工造屬祠部尚書後周
有冬官大司空卿掌五材九範之法其屬工部中大
夫承司之事百工之籍而理其禁令至隋乃有工部
尚書統工部屯田二曹蓋因後周工部之名兼前代
起部之職唐龍朔二年改工部尚書為司平太常伯
咸亨元年復舊宋則工部判部事一人以兩制已上
充凢城池土木工役皆隸三司修造案本曹無所掌
元豐官制行尚書工部掌天下城池宫室舟車器械
符印錢寳之事與山澤溝洫屯田之政令焉
按營國每旁三門城郭各十二門城内縱横大道各
二界為井字中之州有九其餘道塗九經九緯各有
區城中為王宫前朝後市左祖右社凢制禮大物不
過十二賈氏之說得之匠人云九里蓋有闕誤不足
為據然所謂十二里者必以道計四面皆如其數然
後可以容百官府之次舍賓客之旅寓工商之㕓肆
苟以方計之則每面止三里尚足為王者之都乎
都邑制度
古者建國必先于辨方正位是以匠人置𣙗視景必
正地中以天地之所合四時之所交風雨之所會隂
陽之所和然後建王國也匠人營國方九里旁三門
國中九經九緯(南北之道為經東西之道為緯)經凃九軌左祖右社
前朝後市市一夫(百畆之地方足以容之)其制大略如此然必
有土方氏掌土圭之法而大司徒又掌其凢蓋重其
事也而建都之本則更有在焉周禮曰惟王建國辨
方正位體國經野設官分職以為民極蓋王基立而
後根本定方位設而後等級明國野分而後疆理正
官職舉而後綱目張凢以為民立極也昔人有言曰
京都為四方之極猶紫辰為周天之極然京都固為
四方之極而帝王又以建惟皇之極也則宅中圖大
以定四海之民者固自有本矣
爾雅釋宫曰西南隅謂之奥西北隅謂之屋漏東北
隅謂之䆠東南隅謂之窔邢昺曰室中四隅之異名也
賈公彦曰室中謂四壁之内朱子曰廟室之制皆如
此
按朱子殿屋說殿屋五間前皆為堂中間後為室又
釋宫文曰堂之室南北五架北兩架之間為室則室
止一間而當兩架之中其地甚窄意者朱子舉此以
見例耳其實古之為所謂巨室者東西不止一間而
南北不止兩間也
爾雅曰室有東西曰廟無東西廂有室曰寢西南隅
謂之奥西北隅謂之屋漏東北隅謂之䆠(盈之反)東南
隅謂之窔(一弔反)東西墻謂之序牖戶之間謂之扆宫
中之門謂之闈門側之堂謂之塾廟中路謂之唐堂塗
謂之陳(唐與陳皆堂下至門之徑特廟堂異其名耳)又曰柣(于結反)謂之閾
棖謂之楔(革鎋反又先結反)橛謂之闑(魚列反)蓋界于門者柣
也亦謂之閾旁于門者棖也亦謂之楔中于門者橛
也(橛巨月反)亦謂之闑士喪疏云房戶之外由半以南謂
之堂士昏疏云其内由半以北亦謂之堂堂中北牆
謂之牖士昏尊于室中北牖下是也堂下之牆曰壁
士虞饎爨在東壁是也坫有東坫西坫士喪疏云堂
隅有坫以土為之是也塾有内外士冠註云西塾門
外西堂是也月令曰其祀中霤燕禮設篚當東霤此
言諸侯四注屋之東霤又有門内霤燕禮賓執脯以
賜鍾人於門内霤是也
邊方堡制議
堡制者非無制之難也能全其制之難也夫善守者
因天之財就地之利故敵有不攻藏於九地之下古
人曰收其伍全遠其五敗又曰闊與上倍高與下倍
今之民堡豈知是哉故三約堡制其目有四一圍垣
地置既得則圍垣宜講也大小不限曲直無拘但取
内容丁衆外遠俯逼而已然大不如小小則堅直不
若曲曲則易守故宋藝祖筆塗趙韓王城圖不使端
直金粘没喝一覩汴城便謂易攻也又古人垣制多
以高五丈下闊二丈五尺上闊一丈二尺五寸為式
今時民堡則大率高一丈五尺加陴&KR3036;為二丈下闊
丈餘上闊五六尺而已垣太低則矢石易及陴&KR3036;難
保近敵攻堡多飛石墜其陴則人不敢垣立而後蟻
附以登今制以垣高二丈加陴&KR3036;五尺共二丈五尺
視古制為半下上收闊亦如之庶中道也二敵臺圍
垣既立則敵臺宜講也夫垣之棄守全在敵臺垣雖
方直有臺則守垣雖委曲無臺亦棄然敵臺宜多多
則護垣為易宜高則四擊不礙古制謂敵臺高與垣
等者以垣高五丈也今垣僅及其半則臺宜加高先
年肅敏公論塞垣敵臺曰每一里一臺以為火器所
擊不下三百步夫火力縱及豈能一一盡中中空過
寬來往鮮力矣則又宜加多今時民堡敵臺全不如
制受病甚多如角臺本宜平直即以東北角論之則
循北垣而東築臺若干丈尺亦當循東垣而北築臺
若干丈尺若欲以垣相附以省工費則附東垣矣不
得更附北垣附北垣矣不得附東垣縱使兩垣俱附
亦須為臺三四附墻者半專面者倍如以磬直向外
磬折向内然者今皆不循垣直出又不以磬直向外
但叠土兩垣之間斜附而上地置既繆矢道皆斜臺
以塞垣而矢石不及何以為守又一面止築一臺夫
臺之多寡以堡之大小為之堡大則多堡小則少大
抵兩空不得過五十步又堡有垂角而出縮腹而入
者亦須量勢為臺必使相及今一面止築一臺不論
遠近出入矢石縱及亦弱而無力倏忽之間為敵乘
矣又高與垣等而收頂不及一丈夫垣陴恒為敵墜
者垣低石可及也今臺高與垣等則臺陴亦不易呈
收頂止一丈所容寧幾人發矢發火器何以展布又
臺陴不五六敵以兩弓注一陴則臺人不敢伸首出
望與無臺等矣此皆害人之大者今制臺高三丈高
于垣一丈收頂方二丈皆東南直出陴墻至三尺而
止順立柱木二尺餘上加横木復為墻尺許中空遍
置木牌外為附眉内加轉撥或開或閉惟吾所欲彼
注矢于此吾則啟牌于彼夫陴畏注矢以陴無一定
也牌啓無常斯不畏注矢矣此專為發火箭與矢若
夫礟石則踰墻四出不必凝望忖度也三陴&KR3036;敵臺
既就則陴&KR3036;宜講也夫垣既不高陴復削薄遇攻則
不支其衝竿飛石之往來自守又無以久縣石縣木
之上下一有損墜即將以赤身之人立于孤垣之上
聲弦可顛矣邊人曰敵飛石墜陴則以竿裹裘為人
形加革帽高揭之以惑人衆見喧曰敵登矣争先自
投敵徐蟻登此陴之害也今民間率用土坯(殖土以成曰土)
(坯)又率立植其易墜故宜近有議用磚者磚質狹小
亦與立植與坯何異但多費耳今制必用泥坯(水和土模)
(成者曰泥坯)横卧為陴外以茅泥(多入泥以草或麥藁曰茅泥)固之庶
堅厚可頼也四甕城陴&KR3036;既成則甕城宜講也夫民
堡之破半咎于門何者鐵裹以禦火也今鐵葉至薄
不禁薰灼鐵熱木焚為力不難而門上無懸樓以遠
擊無漏槽以下水嘗計人力擲草幾至十步千人齊
擲草且成丘發火以焚無不鎔壊門壊則雖有人乎
垣無及矣故必有甕城高厚與堡同内外俱為陴&KR3036;
旁開一門亦用鐵扇已併廢堡之門取以為用可也
夫甕城高厚與垣等内外皆陴則雖洞其外門亦無
敵敢入者而况為重門邪甕城門亦備漏槽下水
民堡說
昔晁錯為文帝畫備戒之策曰遠方之卒守塞一歲
而更不知北人之能不如選常居者家室田作具以
備之以便為之高城深塹具藺石布渠答又曰要害
之處通川之道調立城邑毋下千家夫錯通變審機
權漢智囊也其所圖畫城垣而已則所謂實勝不為
誇辭者與夫自井田之制廢而地險盡夷封建之典
隳而兵力大弱塞鄙之地密邇異國吞噬日聞必待
烽火徹于甘泉六軍屯于細柳然後徐興問罪執言
田禽則塞地赤矣故曰百戰百勝不若先為不可勝
以待之先為不可勝則城其首務也嗟夫錯之為文
帝畫也時值其難姑舉其大乃今而用錯畫則時易
而當致其詳事半而功倍之者也何者楚漢兵爭燕
代反復漢其時塞口至絶少夫錯首言更踐之無功
次陳謫戍之賈怨立拜爵之科開贖罪之路多方以
求懼無人也調立城邑毋下千家慮不守也乃若今
時則生養既久戶田大滋由塞垣以達畿輔林林總
總不憂無人也郡邑碁布不憂不守也所慮者村落
之民耕作之輩耳徙之城市則奪我農時任其便安
則遭罹敵患故必鄉為之堡而家教之守鄉為之堡
險在地也家教之守險在人也在地者宜固在人者
宜周蓋嘗尤諸前圖事者矣宣德之間邊警絶少塞
宜城也而不城成化弘治之間塞田屢减鄕宜堡也
而不堡弘治正德之間戎馬擾矣民亦漸為堡矣官
宜為之制也而不制塞宜城而不城則疆場伸縮之
間形勢之憾生矣鄕宜為堡而不堡則牧馬數警之
後奔命之疲急矣官宜為之制而不制則力徒勞財
徒費堡而不實矣凡民圖其近而忘其遠安于常而
不知變者也官不為制則仞餘崇雉數丈以為廣剥
落以為堅危逼以為安又富者侈其慾貧者玩其期
狡者舞其智武斷者逞其僭是故塞下堡無一可式
者也道里不干相去之遠近也形勢不干首尾之應
援也丁口不干集聚之衆寡也智勇不干夙昔之遴
别也古人曰有生地有死地謂其可以生人可以死
人也然則近日之堡固非生人者與今之言禦敵者
曰選精銳以衝其中虚是之謂戰城塞垣以遏之境
上是之謂守而必終之曰堅壁清野夫言戰曰養士
矣言守曰城塞矣至言堅壁清野則惟付之虚文可
乎夫民堡不固是壁不堅也敵入有獲是野不清也
知戰而不知固民堡不植其根而長其枝葉者也知
城塞而不知固民堡不去其餌而欲止魚者也烏可
得乎嗟夫欲戰必先擇官欲守必先清野清野必先堅
壁一定之畫也城民堡而約之制團丁壯而教之戰
以民堡之固不固稽守令保障之功以團丁之精不
精察守令佚使之績必使彼至塞不能入也入無所
掠也不能入則勞費無所掠則饑疲衝其中虚邀其
惰歸此其時也或問民堡之制如何曰載在鄕約
長城說
長城之築起臨洮至遼東延袤萬餘里非獨秦始皇
築也昭王時已于隴西北地上郡築長城以備邊矣
亦非盡秦築也起自代並隂山下至高闕為塞燕自
造至襄平亦皆築長城矣秦之後若魏若北齊若隋
亦皆築焉蓋天以山川險隘限南北有所不足增而
補之亦不為過且有為民之意存焉使後之人懲秦
人起閭左之失慮蒙恬絶地脉之禍而廢其已成之
功非計也但内政不修而區區于外侮之禦乃至于
竭天下之財以興無己之功則不知所務耳
圖書編卷一百二十四
