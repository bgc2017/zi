圖書編卷六十七
明章潢撰
廣東各郡諸名山
廣東廣州府山曰越秀(城内少北)番禺(城内東南)白雲(城北)浮丘
(即羅山朱明之門戸先在水中若浮丘然四面篙痕宛然宋有陳崇義年百二十歲自言兒時見山根有)
(船數十今去海已四里矣)金榜(順德)金牛(東莞)大溪(海中有三十六嶼周回三百里)羅
浮(增城博羅有璇房瑶臺七十二所)三洲香山(海中)崖山(新會海中延長八十餘里)
(帝昺陸秀夫赴海處)大羅(清遠)峽山(崇山峻峙中通江流)白鶴(連)陽巖(陽山)天
梯(連山)金紫岡(香山東南天際則雲霞輝暎若紫金之色也)景星巖(增城巖洞中有)
(臺閣寳蓋之狀)
韶州府山曰韶石(府城東北山之石竒怪有三峯西接盤龍駱駝獅子虹蜺鳳閣馬鞍)
(等山而韶石雙峙如闕相傳舜南巡登此巖上奏樂因名)昌山(樂昌産石可為懸磬竹可管籥)白
星(仁化)雲門(乳源)靈池(翁源頂有石池池中有泉八曰涌泉香泉甘泉温泉震泉龍泉乳香)
(玉泉乃翁溪之源有老人隠此因名翁水)臯石(英德)通天巖(與碧洛洞相去二里横岡峻嶺)
(石乳聳峙萬狀行二里有竅通晃)涵暉谷(鳴絃峯下谷有睎陽島飛雲嶺淩烟嶂夢弼巖及桃)
(花桂雲潛雲三洞)
南雄府山曰青嶂(城東南)洪崖(保昌)白牛(始興)天柱峯(峭秀竒拔)
(無支峯贅阜屹然撐天)桂山(九齡故宅)大庾嶺(城北亦曰海嶺旁有白猿洞)玲瓏
巖(平地石峯高聳中有三石室)
惠州府山曰羅浮(博羅詳見于後)保障(海豐)梧桐(河源)紫雲(龍川)嵩
螺(長樂巨鎮)神光(興寧)通天巖(在羅浮山有穴見天故名)和山麻石巖(興寧)
潮州府山曰鳳凰(城北)海陽(海陽)龍首(潮陽)陳山(與朝山相接上一巨)
(石有七孔若北斗狀中一孔出水不盈不涸又有二峯曰雙旌石)黃岐(揭陽)梅峯(程鄉)東
巖西巖石室洞(俱程鄉)
肇慶府山曰石室(府城北山有石室自風生烟南有二門號為神仙下都旁有石聳立)
(謂之松台又有七星巖連屬曲折為斗形中可坐數百人巖内築斗魁臺唐李邕作記鐫石)香山
(德慶生生香草)金岡(四會)新寧(新興)射木(陽春)海陵(陽江)望海岡(登之可望)
(海有二室内有懸泉金銀燭靈芝玉髓之異其石自然生樓臺柱棟石床石田石池制度皆如人巧東有)
(王母岡)天黃(隴水)豐壽(封川)忠讜(開建)三洲巖(德慶東中有石室室中有石乳)
(蒼綠色間數佛像鐘磬玉麟遊魚之屬)崆峒巖(陽春西南巖洞深廣生石乳又有石鍾鼓扣之)
(有聲)石峒(府城東北天開巖穴空闊幽邃南北二門上虛通天洞與七星巖相去不遠)獅子
洞(背負九峯路通雲頂面聯七松勢逼斗魁)
高州府山曰東山(府城東北)麗山(化一名浮梁)銅魚(電白)白馬(信宜)
近信(吳川)謝建(石城)
廉州府山曰大廉(城東)十萬(欽)白石(石康)綠盧(靈山)分茅嶺
(欽州西南漢馬援征交趾立銅柱其下與之分界山頂産茅草頭南北異向至今猶然)三海巖
(詳後巖記)
雷州府山曰擎雷(城南八里)圍州(遂溪)石門(徐聞)湖光巖(遂溪東南)
(湖中有巖如屋)英靈岡(府治之主山相傳雷出此英靈顯異故名)
瓊州府山曰瓊山(府城南有瓊山白石二村土石俱白似玉而潤蓋其石似瓊因以名)
蒼屹(城西)松林(儋)赤隴(萬)石版(崖)澄邁(澄邁)毗耶(臨高)黎母
(定安)玉陽(文昌)雷朴(樂)峻靈(昌化)文筆(陵水)息風(感恩)試劔峯(崖州)
(南海濱山有巨石高二丈餘宋毛奎題小洞天三字刻石石上其南有石臨海題曰釣臺又入數步名大洞天有)
(室題曰海山旁觀旁有石梯題曰仙梯)迥風嶺(崖以颶風不過此而名)
南山
度庾嶺而南惟九韶之石為天下最巒阜秀拔接於
滇陽而南山之致尤為殊絶孤峯擎天峭立千仞昔
舜鳴絃於其上因以名之至今有二臣祠峯之下石
壁萬疊唐之文人嘗搜覽勝槩名其景者非一如寒
翠亭晞陽島淩烟嶂涵暉谷羽仙霞舉存煉丹之竈
乳溜泓渟置煮茗之臺仙翁瞰沂風之事南岩對桃
花之塢與夫象鼻澄光之磯潛靈碧落之洞連花之
孤臺好靜之虛巖定光之幽室虎跑之飛泉拊擊寒
石鐘吼磬響乳竇風穴千怪萬狀以至步飛霞嶺立
棲雲洞攀緣危磴遂履平地下視千里如指掌間者
薰風亭也紹聖元年夏莆陽方公出守是郡因暇日
閱圖諜徧求南山之景由回龍石而上得寒翠亭故
基拭拂苔鮮視唐人元固識名於壁自此則路勢斷
絶不可躡而前也公乃緣崖築道袤及百丈始歴涵
暉之谷得元傑留名自稱為谷客山有浮屠名曰聖
壽梁之果業寺也嘗搆亭于谷島之兩間公即其基
廣之名曰衆樂亭亭之前跨梁為臺高數仞名曰月
臺凡歴昔人遊者遂因名而亭之
玲瓏巖
始興南去十里許有山屹立平地中草木皆從石縫
中出高可數十丈廣可數十畝峭拔竒怪巖洞虚明
竒景不一莫能名狀世傳葛洪煉丹之所成化辛丑
予按部至邑政暇游焉嘗取其最勝者五六巖因其
形似各加以名東西壁立不可登陟路自南上初有
二小巖相環外間而中通未有甚竒行數步有巖差
大洞然而圓形如半月名半月照沿石磴而上數十
級山半有大巖可容數百人日照月臨直上巖中名
天光路左一巖差小石乳凝結成觀音象名觀音又
攝而上復下一巖視觀音又小内有窪窪水竅當東
向名沖虚此下山巖也自天光前沿石磴而上數十
級將及山巔有巖如屋雖廣與天光等而竒勝過之
上有石如懸杵下有窩如陷臼世傳洪搗藥之所石
乳左溜如獅右如象行數步拾級而上又一巖竒怪
尤絶上下有石如龍首前而上者勢欲飛舉泉自頷
垂滴下有陂不盈不涸復而下者稍不及名玉龍折
而左路稍晦火行數十步盡處直上一竅圓明通天
此上三巖也
三海巖
山有聳竒秀麗者莫如池之九華歙之黃山括之仙
都桂之千峯魯之泰衡之衡華之華洛之嵩定之恒
是皆天下所同珍者而廉郡靈山諸巖峭壁懸巖洞
天神符悉備亦可以追羅浮遐軌顧獨棄而不錄唐
宋李邕余靖陶壁岳霖諸賢嘗履其地僅得三海巖
於蓁莽間而地弗之及者蓋以廉為廣僻郡靈其最
僻邑也人物希疎寂寥遐搜窮討者無幾且以南北
倥&KR1555;弦歌未習斯民奉頭鼠竄不暇遑恤其他兹者
兵備李公瑾高枕而居狼烟熖熄點出靈山仙境躡
蹬追攀亹亹忘倦勝入蓬萊之島列會羣仙者矣城
之西疊幛層巒謂之石六峯頂有一塘錦鯉旋繞周
圍有石蓮子何首烏出焉峻絶虛通崆峒響應人欲
立壇場以為佛寺未就而罷石六峯西有曰因勝巖
者邑侯龔彛號也乃人跡不到而驟然見巖故名上
有龍女獻珠觀音現世羅繖蔽旅苔痕疊座彩鳳朝
陽蒼龍吐沫壽星騎鹿之象宛然如見自因勝而下
又有三海巖者陶商翁諸賢遺刻存焉匹布懸巖非
人力螺帶石磯蚌凝陡壁天柱撑空流源匝地石乳
鍾松花老金獅玉象連綿地鼓石鍾相應觀音變化
之象巍然在湧壁間平地突起尖峯深崖直通海島
此又格物窮理之功所不可曉者李公題其巖曰下
洞通地中洞通人上洞通天其名義已悉不載三巖
洞誌中矣但是巖之西有所謂吕君洞者以高計丈
十有竒闊半焉深倍之巖有高閣聳立雲端含蓮垂
蓋化其東瑞草靈芝凝其西而瓔珞之形千態難以
言狀洞之右又有獨虎穴者外視僅一窩耳造其中
則雙&KR1567;覆地獨樹插天上垂珠簾横鋪玉座有白有
紅有紫有綠錯綜間簉雖九仙樓閣不過是也昔時
有一虎藏焉故以為名鄰有高山屹立深洞三丈有
餘内隠蛟龍不俟雲雨之興而泉源混混瑩徹無瑕
窮晝夜而不息日暖風和魚躍鳶飛照應上下三龍
滾洞之名良以此耳過此去城有七里許高與諸巖
並峙俗所謂山夾洞者今改為天堂巖未入其疆自
以三海為至及臨之則巖巖壁立百仞岡巒緣天梯
而上可以玩心悦目者有不待言而著仙人擁膝而
吟彌勒湼槃而座石虎膺其門金獅粘其壁飛龍昇
雲仙鶴舞空神龜出水玉象朝天石耳風調珠簾日
射之妙難以狀舉巖有南向者則四野樵歌孤村烟
火有北向者則日星燦爛禽鳥喧鳴有西向者則石
柱接空仙壇照壁有東向者則莓侵地鼓泉鑄石鍾
名以天堂良為不苟再越五里又有下石龍者山勢
險而竒林木脩而茂洞中高而嵌者謂之龍母宫深
而迴者謂之龍王潭坦而方者謂之龍眠床湧而圓
者謂之龍蟠臺路深九曲謂之從龍路門高數級謂
之登龍門人欲玩之者皆攀木緣崖而登懸藤挽手
而下有地府焉有地獄焉有刀山戟架焉閻王業鏡
清明臨者自然膽喪神馳心寒而栗股亦可畏哉
石室
高要郡北十五里有石室詭怪萬狀崖斷穴露呀然
而闢斵嵌崆刳嶻嶭掀層嶺劃巨石頑青老碧將墮
復屹交撑互搘如竦如立龍蛇盤蟄烟霞出没中敞
平地廣畝側環翠壁踰仞滴乳成柱凝嵐作蓋若非
神驅鬼役鑿空架虛不棟不榱疇克其壯又不知列
仙移來真宰鑿出吁其偉乎圖經謂帝觸百神之所
亦九九小洞天之一也
峽山
峽山據廣清遠縣北上流三十里許脈連韶之漕溪
諸山發源於庾嶺經古真陽而南流過峽二禺穹窿
對峙如擘大華東溢江流故謂之峽山亦名湞水世
傳黃帝二庶子曰太禺隠居兹山遺有讀書臺二聖
祠因號二禺山漢時潮至此峽返五羊一宿而至又
名中宿山枕山瞰水相雲飛甍倚空欲墮為飛來禪
寺懸梁迄今聲振華夏寺後崆峒隠隠洞曰和光曰
歸猿記傳可攷西磐一大石于江滸為釣魚磯昔趙
胡於二禺山下釣得金鯉重可百斤歸貢秦王即此
臺也環寺有潭曰白泡曰犀牛水堆銀浪淵沈金鎖
其深昧莫可測峽前形勢平聳為縹幡嶺唐大歷間
平哥舒晃叛帥夢二神人語見幡即回迨凱旋渡江
山如掛幡始悟為峽山神助翠浪拍崖玉虹掩映迤
邐山隈為凝碧灣故東坡有地轉凝碧灣之句石之
不一者曰達磨石以佛自西來禪坐巖下飛錫而去
曰葛壇石高數仞平丈餘翠積成圍稚川曾此修煉
今覆以亭曰龍磨角石以巨石俯江春水漲消痕如
龍角縱横為獅子石者蓋去里許遇一聖僧于林樾
不可即其幻形怪石蹲踞如獅穿巖越壑引入曲闌
其泉之最冽者曰定心泉可坐數人為挹泉亭仍跨
以傑搆屹然為全清閣山腰雲滃亭午不散為半雲
亭自麓抵亭須援磴捫蘿亭中少憩方淩絶巘傴僂
而升毛骨竦然上有仙屋數椽纖塵不到一睇盼間
浮漚溟海坯土羅浮身世彷然與造物游矣
厓山
嘗泛舟厓門行草市之墟觀藏舟之處距海劇峯形
勢阻鬱信有天險云山高四十餘丈周八十餘里延
二十八里袤三十四里勢頗寬廣中有一港可以藏
舟
厓山在廣之西邑新會邑南八十里與竒石對峙如
門故又名曰厓門山山有兩厓對峙其口如門
羅浮者蓋總稱焉羅羅山也浮浮山也二山合體謂
之羅浮在增城博羅二縣之境羅山頂有桂所謂賁
隅之桂(賁番通)又有一池如鑑周可五里水應海潮曰
曰神湖(又名仰天湖)浮山者本蓬萊之一峯堯時洪水泛
海澌來傅於羅山崕巘皆合至今卉木不同皆海中
類也又有平田七畆水旱不及禾稼異常陳伯袁彦
伯東莞徐履道皆云蓬萊有二島此其一焉山巔飛
雲頂又曰聚霞峯常有紫雲在於峯上夜半登之則
見日出真誥呼為層城山之峯四百三十有二西出
飛雲者有上界三峯峭絶頂立烟霞霏微如幕護之
人莫能至與鐵橋相接當二山之交㠗曰泉源道經
所謂第三十一福地仙子華子期治之者也一名分
水回有泉遄飛迅急注于東西潭又合流成淵曰五
龍潭上有五龍堂歲旱禱之龍躍出即雲起而雨十
大洞天兼有福地者惟朱明泉源與句曲地肺而已
羅浮山
羅浮者山總名也羅山在番禺東二百里其上有桂
樹神浮湖山自海來傅之其上有平田嘉穀崖巘合
為一臨於博羅之上北望增城南望東莞高三千六
百丈巔曰飛雲頂帶岨起峯曰聚霞周迴二十里夜
半見日故其中麓曰朱明洞(山海經桂林八樹在番禺東即羅浮山也南越)
(志此山本名蓬萊山二峯在海中自會稽浮往與羅山合而為一今山上猶有東方草木乃浮山也道書)
(名為朱明耀真洞天葛洪所居丹竈尚存)其峯四百三十有二飛雲頂西
日上界三峯高三十仞不可以上其下迤衍有滙水
與潮汐應曰瑶池(有神仙聚會壇)當二山之㠗實惟泉源福
地(俗呼分水嶼)其中有石如梁曰鐵橋湍水出焉分東西
流注於潭又南流注於淵五龍蟠焉歲旱禱之則躍
出而雨其嶺十有五其石室長溪各七十有二瀑布
九百八十其洞穴潛通句曲仙靈之所居也(謝靈運賦言羅)
(浮與三茅相通)是多玉樹芝草珍禽竒獸神湖東三百里有
昇天橋其陽有谷夜聞鈞天之音是謂夜樂洞有鳥
焉其狀如雞五采而文浴于谷口之水是曰鳳凰之
谷其下石槽之水出焉有石臼洞八仙石中路有書
堂坑(黃勵修真之所其下東西龍潭滙焉)鐵橋西曰大石樓其南有橋
曰度仙相去五里曰小石樓有石門逕路十里可至
上而巑岏至巔三百丈周迴二百里下而斜矗至麓
三千三百丈周迴五百二十里羅山之陽有瑶石臺
高六百丈廣七十丈其上多竒石其下有峯曰華山
其南曰香臺又南曰會真多木無草有五色雀又南
有谷焉前望朱明洞後臨蝦蟇峯是曰青靈之谷(蘇玄)
(朗修煉之所)又南有丹竈夜有光見于東北曰龍虎峯如
霞有五色其峯多草其東北有桃源洞(幽邃人跡少至)其東
南有會仙橋其隂有玉鵝峯神女居之(葛洪妻鮑仙姑廬其下曰)
(黍珠庵)下有山穴出風雲而雨東北曰大獅峯又北九
十里有連阜接於增城曰鵝嶺又東兩峯間出曰大
旗曰小旗又東一峯曰致雲又南一峯秀麗特起曰
仙女又西南一峯如貝而文曰賽寳又東南曰雙髻
峯有仙壇符竹(俗呼竹葉符)羅水出焉釣魚臺東南為碧
溪又西南流為羅陽水又東南有鶴峯又南有峯平
而圓曰石鼓扣之有聲是謂神鉦(水經註浮山東石樓下有圓石鼓扣)
(之清越所謂神鉦者也)又南為松逕口其東為龍尾岡又東南
四十里龍江之水自龍穴出焉西北與羅陽水合南
流注于海自松逕口至于白水山百里而近羅浮之
東麓也浮山之陽有蓬萊峯其上多龍公竹有舄焉
毛彩如孔雀而五距名曰碧雞其下有壇列仙之所
集也其東南曰獅子峯多萬年松又南曰麻姑峯仙
女之所集也有獸焉麕身狼尾馬足而黃色名曰麒
麟或降于麻姑臺(道書黃麟真人王遠乘之以陟降至則神祗迎請會宴聞靈簫之聲)
(嘗集于麻姑臺人或見之)其西有觀源洞(王野人所居)又西雲峯巖之
下有蝴蝶洞(四時出彩蝶世傳葛洪遺衣所化)其西南水簾出焉是
為水簾洞其南有菖蒲澗(安期生服食處)其西南有天漢橋
又西南有孤青峯對石樓南仙奕石檻在焉其南金
沙洞中有花首臺(金沙洞南漢改為黃龍洞上建天華宫)蓬萊峯之西
曰錦繡峯是多異花草又西四峯疊出曰鉢盂曰玳
瑁曰抛毬曰雞鳴其隂雲母峯之西北曰鳳凰岡神
女居之(雲母峯在西龍潭上轉泉源山界則增城縣也乃何仙姑之所居)其山雲母
之水出焉西北注於增城之西青山而成淵神龜潛
焉是曰龜淵淵束石逕可以步躡而上又西南曰飛
來峯其傍有梅花村又西南五里有鹿角嶺自東路
之南平疇迤邐而西曰藍田又南曰賣酒田又西南
曰泊頭其北為小羅浮岡其下有跳魚石又西北有
牛嶺十里至增城又西有奉宸橋其南有七星松(王維)
(集云七曜洞)仙靈之所息也羅陽之水西流與增江合其
一南流與龍江合三十里波羅之水入焉又南流注
于海自洎頭至于白雲山二百里而遥羅浮之西麓
也
獅子洞
羅浮名山學道者萃焉寺觀各庭宇精嚴景物幽絶
然猶涉人世之事其有人跡不到之處締草為庵翛
然物外又不可以人間勝景論也山中之庵何啻百
餘皆路入迂結勢隠崟嶔護以水石環以花果陶茅
穴土鮮潔無塵飱谷茹芝清澹有味一到其間名利
之心釋然矣予丙戌冬攜家而往遊宿留浹辰靈跡
勝地無間險易皆得遍及一日訪黃龍洞登七星壇
有道人神定者延入其庵素壁茅簷柴扉竹榻雖不
甓而可以鑑旁而睨之巖洞幽邃峯巒&KR0008;䗥背負九
峯路通雲頂面聯七松勢逼斗魁左右巖石如翔如
伏如揖如顧如樓閣棧道之勢花果隨分禽獸自得
林影散而白日閒風籟停而翠谷寂其諸甲于諸庵
俯視塵俗迥然隔絶而不相聞顧問道人是庵何名
道人曰此獅子洞也前此亦多欲為庵而苦于無水
普通竅其地得水于榻之側其味甘冷視景秦之卓
錫無異焉故前以洞名巖今改泉源矣
廣西桂林府山曰桂山(府治東北桂之千峯旁無因緣平地崛然特立玉笋瑶篸)
(森立無際其怪且多如此誠為天下第一)獨秀山(孤獨聳約五百餘尺周回一千餘丈正面端嚴)
(秀整側視如卓筆校諸峯獨雄故名山上有巖巖下有洞)伏波山(府治東北又名巖突起千尺有)
(懸如柱去地一線不合俗云伏波試劔石柱在洞中名環珠)辰山(府城東北山有三巖下巖初入)
(昏黑行十餘步乃明豁岩左右石室穹然坐三百餘人巖扉西向下瞰平湖山川城廓瞭然在目中巖乳)
(石竒怪可駭可愕上巖巔有小亭放目天際冥濛杳靄不可窮極)書堂(全州)覆釜(山有七十)
(二峯高險峻絶淩摩霄漢絶頂皆石其圖如釜因名)龍蟠(興安石洞有魚四足而角)海陽(興安)
靈巖(靈川山下有巖南北相通若堂殿水貫其中色如藍山谷百源輻輳其下可通舟楫)南溪
山(聳拔千尺烟霞臨空下臨南溪)穿山(山巔有穴通秀望之如輪月掛空)中隠山(中有)
(三巖勝景不一而足)陽朔(陽朔)西人山(縣西七里有石如人東向而坐縣東南二十里又有)
(東人山其形如人拱揖西向)鵝翎(荔浦下有巖明爽中有石如鵝狀宋甘叔異詩娥英恐是古所)
(傳)鳳巢(永福)修仁(修仁)天柱(古田)隠山(府城西上有朝陽夕陽南華北牖嘉連白)
(雀六洞)灕山(永城東南其山孤拔下有澄潭旁有洞穴南北直透上有怪石欹危藤蘿縈茂)七
星山(府城東七峯别如北斗旁有小峯如輔星)曾公巖(七星山下)水月洞(洞門踞江)
(形如滿月一統志云濱江三洞惟水月最佳是也)乳洞(洞有三上曰飛霞中曰駐雲下曰噴龍其)
(下洞泉流石壁間田壠溝港如鑿中洞有三石柱其石室石床石盤至上洞行八十步得平地有五色石)
(横亘其上千態萬狀愈入愈竒)
柳州府山曰仙奕(城南有穴穴有屏有室有宇始登者得石枰于其上黑肌而赤脈十)
(有八道可奕因名)屏山(城南其形方正類屏)象山(象山)白面山(石壁屹立横截大江)
(中多白石)古漏(濱州有下泉水滴漏四時不竭)鳳凰(羅城)烏蠻(柳城)武牢(懷遠)銅
鼓(融)賈利(來賓)石羊(武宣)保積(遷江)古禄(江林)真仙巖(靈夀溪貫串中)
(岳玲瓏清響如環佩聲中有白石如天尊象)
慶遠府山曰天門拜相山(府城北二峯如笋崒嵂插天)南山(中有岩洞)
(洞有石龍鱗甲宛然因名龍隠洞)孟英(南丹)水巖(茘皮)北淩(天河)暗嶺(思恩)屏
風(河池)龍塘(忻城)
平樂府山曰縈山(府城東山勢縈迴曲折上有九峯險不可登)銀殿(恭城)碧
雲巖(富川)橘山(賀有七十二峯)仙巖(洞口多桃花中則空闊上如覆蓋石芝懸結青黛點)
(綴榕根半山開牖光明可坐數人旁有深潭瀉出洞口)
梧州府山曰大山(城南臨大江梧之案山也山每夜大光如野火狀)金石(城東)
南山(藤)赤水峽(兩崖壁立一水中流林木蔚然嵐氣朝夕不散)容山(容)都嶠
山(山有八峯兩洞第二十洞天)丁蘭(岑溪)齊嶽(懷集)銅石(北流)勾漏(第二十二)
(洞天)信立(鬱林)隠仙巖(内有石室)大荒(博白)鳴石(陸川)北斗(興業)鐵城
山(石壁峭立其色如鐵四方有門内可避兵)燕巖(懷集)四門巖(石室四門内石乳凝結為)
(柱者八為蓮花者一)將軍洞(其洞三重石室虚明中有泉流分温涼出崖石上)白沙洞
(勾漏甲天下此洞為勾漏第一)玉虛洞(在勾漏山)普照巖(山如覆釜登巖却顧則黃坡翠)
(山與石峯相間其中仙壇佛塔低昂交錯靈幡寳幢獵獵飛動)石寨(在勾漏山隠然如城寨)
潯州府山曰白石(城南第二十一洞天通勾漏洞上有會仙巖)羅叢巖(城西)
(可容三百人又東曰碧虚洞西曰靈源洞)鷰石(平南)南山(山有二十四峯峭拔甲于一郡)暢
巖(南平西有石一卷聳峙平野有石門石床流泉濺石宛如跳珠)
南寧府山曰馬退(府城北狀如馬退亘數十里其尾盤荒陬首浸大溪諸山來朝勢若)
(星拱蒼翠詭狀綺繡錯雜出柳宗元記)鳴石(横山海經長石之山洪水多出鳴石)思鄰(武緣)
龍章(永淳)望仙坡(府城東與羅秀山相對)五花嶺
太平府山曰青連(城北)龍蟠(太平)隴馬(思城)帽山(安平)古嵩(利養)
馬鞍(萬城)端坐(全茗)牛角(龍英)城門(結安)印山(結都)八峯(上下洞)淥
涳(陀淩)淨瓶(永康)青龍(羅陽)白雲洞(城南二里中有龍潭)獨秀峯(在郡治後)
(為桂主山旁無坡阜突起千丈峯趾石屋有便房石榻石牖如環堵之室顔延年守郡時讀書其中)伏
波巖(突然而起直千丈下有洞可容二十榻穿鑿通透戶牖旁出有懸石如柱去地一線不合俗名)
(馬伏波試劔石前浸江濱浪波洶湧日夜潄齧之)華景洞(高廣如十間屋洞門亦然)
隠山
西出門里餘得小山山下得伏流顧曰石秀水清其
韜怪物耶乃蹈履北上四十餘步得石門左右劔立
矍然若神物持之自石門西行十步得此洞垣平如
室室内清縹若繪積乳旁溜凝如壯士上負横石奮
怒若活乘高西上有石忩櫺忩下望千山如指自石
室東迴三步得石巖巖下有水泓然疑虬螭之所宅
水色墨綠其濬三丈載舟可坐數十人巖之南壁有
石磴可列十六人其東若畎澮貫石流去不知所止
北壁半穴如懸門徹外容小舟出門有潭袤三十步
産芰荷潭北十步得溪溪横五里徑二百步可以方
舟泛鷁渺然有江湖趣魚龍瀺灂鷗鷺如豢潭溪之
間有地丈餘其色正赤歴石門東南越小嶺石林危
嶠夾聳左右自嶺下十步得東巖自巖口直下二十
步有水闊三尺許淺沙若畫細草如織南望有結乳
如薰籠其白擁雪自巖西南上陟飛梯四級有碧石
盤二乳竇滴下可以酌飲又梯九級得白石盤色如
玉中有自然水香甘可飲數人不竭自石盤東北上
陟雲梯十二級得石堂足坐二十人乳穗駢垂擊之
鏗然金玉聲堂間有石方如棋局即界之以奕翛然
不知柯之爛矣自堂北出四步直西二筵南入小峽
道峽得内峒東有石室妙如刻畫頂上方井弱翠輕
綠如藻繡自洞南下仰矚東崖有凝乳如樓閣如人
形如獸狀不知造物之所變化也自樓閣斗下七步
次石渠深七十尺渠上為梁曲折繚繞三百步遠日
月所不能燭矣左右列炬而後敢進自梁直南抵絶
壁斗下為飛梯九級而後及水水北崖有石閣峭甚
益以欄檻適可宴息水通魚盤東出朝陽西隔黝黑
方谷如鑿投之石聞汲聲響寒氣薄人自石閣還上
絶壁西十步又得小峒俯行三十步左右壁有鍾乳
或垂或滴其極有石室如禪庵名曰蝙蝠出小峒北
二十步又得外峒石色猶四崗東西壁下有石數十
枚其面砥平中有兕樽琴薦厥狀甚怪遊人列坐肅
若冰霰其東有便房桁櫨拱梲枝撑環合猶良工之
椎琢也峒北七步臨西石門石門西三十九步得西
崗峒深九十尺北崖有道可容一軌崖南有水水容
如鏡纖鱗微甲可數東過小石門東頫行三十步詰
屈寰邃道窮絶崖又寬明置水閣崖下閣勝九人閣
下水闊三十尺伏流崖南亦達朝陽自西峒口南去
一矢得南峒四壁可燕數十人其東有水輕風徐來
微波蕩漾北上山頂盤曲五百步石狀如牛如馬如
熊如羆劎者鼓者笙竽者塤箎者不可名狀石路四
周而松蘿萃于西北夫兹山之始與天地並而無能
知者揭於人寰淪於翳薈又將與天地終豈不以其
内妍而外朴耶乃伐棘導泉目山曰隠山泉曰蒙泉
溪曰蒙溪潭曰金龜峒曰北牖曰朝陽曰南華曰夕
陽曰雲方曰白蝙蝠嘉蓮生曰嘉蓮白雀來曰白雀
石渠寒深若蟠蛟唇特曰蛟渠或取其方或因其瑞
幾焯乎一圖諜也
桂林諸巖洞
余閱宋范穆成大桂海虞衡志見其評桂山之竒稱
為千峯崛然特立旁無延緣而玉笋瑶篸森列其怪
且多若此當為天下第一私竊意其為過言迺今來
遊桂林覩諸峯巒巉巖從平地削出數百千丈不假
纖培而骨相嶄然玉立劔峙衆態畢呈或半空開竅
冥搜叵測或挺拔天表登頫無階其竒怪奪目驚心
殆不可具狀
曾公巖
元豐元年曾公自廣州移帥桂府民和歲豐公率羣
寮遊所謂風洞者縱步而東行得一崖於榛莽間巖
之前有石門屈曲而入則流水横其中碧乳垂其上
周旋四視其狀如刻鏤出於鬼谷工而不類融結者
也
屏風巖
自湘南樓下渡重北行五里有山如平峙于平原若
環郡而主之其中卷然虛曠而邃深數十步上徹山
之隂高明爽塏下視七星三巖導于前西顧洲渚邑
城可以指數蓋龍隠棲霞之所藴蓄與夫轉魁傲雲
之所鋪寫是蓋兼而有之備具衆美冠於天南使造
物更復運意不可增損崇寧初程公始開是巖目之
曰程公巖
乳洞
試士興安問土人山水之可遊者得乳洞出城西南
十里路多蓁莽至洞口有清溪石梁洞有三下曰噴
雷中曰駐雲上曰飛霞下洞有泉流石壁間滙而為
溪觸石湍激有聲洞門軒敞其中虛明夏涼冬温其
下石如田隴溝堘如鑿左旋至中洞烟露冥濛有石
柱三及石室石牀復左旋百步至上洞入門平曠水
淺可涉石乳玲瓏有五色石横亘其上秉炬深入石
愈怪竒三峒蓋宋李邦彦名也
昇仙巖
桂林諸山竒秀為嶺南最皆平地拔起望之亭亭玉
立或森若劎戟而巖穴幽邃冥搜莫極至雕鏤萬狀
窮極天巧雖繪事不能得彷彿其最近可朝夕遊者
則有若七星巖水月洞惟劉仙白巖一巖尤號奇觀
巖在城南七里今名昇仙巖相傳仙人劉仲遠居此
登道攀緣而上石室高寒旁有穿雲仙跡
勾漏洞
嘗遊谷州勾漏洞天四面石山圍繞中平野數里洞
在平地不煩登陟外略豁敞中一暗溪穿入因同北
流令結小桴秉燭坐其上命篙師撑入詰屈而行水
清無底兩岸石如虎豹猱玃森然欲搏行一里許仰
見一大星炯然細視乃石穿一孔透天光若星也溪
不可窮乃返洞對面高崖上夏間望見荷葉田田然
峻絶不可到
柳州山水
古之州治在潯水南山石間今徙在水北直平四十
里南北東西皆水滙北有雙山夾道嶄然曰背石山
有石川東流入于潯水因是北而東盡大壁下其壁
曰龍壁其下多秀石可硯南絶水有山無麓廣五尋
高五丈下上若一曰甑山山之南皆大山多竒又南
且西曰駕鶴山壯聳環立古為州治焉又有泉在坎
下常盈而不流南有山正方而崇類屏者曰屏山其
西曰四姥山皆獨立不倚北流潯水瀨下又西曰仙
奕之山山之西可上其上有穴穴有屏有室有宇其
宇下有流石成形如肺肝如茄旁或積於下如人如
禽如器物甚衆東西九十尺南北少半東登入小穴
長有四尺則廓然甚大無竅正黑燭之高僅見其宇
皆流石怪狀由屏南室中入小穴倍常而上始黑已
而大明為上室由上室而上有穴北出之乃臨大野
飛鳥皆視其背其始登者得石枰於上黑肌而赤脈
十有八道可奕故以名其山多檉多櫧多篔簹之竹
多槖吾其鳥多秭歸石魚之山全石無大草木山小
而高其形如立魚在多秭歸西有穴類仙人奕其穴
東出其西北靈泉在東趾下有麓環之泉大類轂雷
鳴西奔二十尺有洞在石間因洑無所見多綠青之
魚及石鯽多鯈雷山兩崖東西雷水出焉蓄崖中曰
雷塘能出雲氣作雷雨變見有光禱用爼魚豆彘脩
形糈&KR0008;酒殽虔則應在立魚南其間多美山無名而
深峩山在野中無麓峩水出焉東流入于潯水
大極洞
放舟陽朔江上締觀之其峯石皆拔地而突立最高
者四千仞有餘其次則足可三十仞又其次或百丈
或五六十丈最次則三四十丈焉止矣其色如荳青
深者如靚文如魚麟總記一百八十里排衙列戟目
之令人神思飛越中流偶覽石壁竒瑰異常見伐鼓
鳴鐃而前行者忽然而入崖忽然而遡波以故追蹤
躡跡泛魚舟探之乃得一洞方可十餘丈小可數尺
其游鯈稍稍見也俄而赤脚沿岸以入又得一洞豁
然當天而竅日光射人且穿上羅下焉方數畝水可
十餘尺而魚人網魚而出者盡滿囊也
桂山灕江
嘗平桂山之竒宜為天下第一予登覽太行常山衡
岳廬阜皆崇高渾厚雖有諸峯之名徒爾魁然大山
峯云者蓋強名之其最好竒秀莫如池之九華歙之
黃山括之仙都温之雁蕩䕫之巫峽此天下同珍之
者然皆數峯而止耳又在芳絶僻遠之瀕非几杖間
可得而又必因重岡複嶺之勢盤亘而來非若桂之
千峯旁無延緣平地崛然特立玉笋瑶篸森列無際
其怪且多如此
桂林六硐
天作南北星斗辨之地分方夏山川間之其土殊其
鎮異故磅礴博厚隠嶙鬱律連岡走峯千里一息秦
之山也發地干霄上為嶕嶢攢空交映積為崇山越
之山也桂林千巖競秀世情賤目故兹山接城郭之
間億萬斯年人未稱焉其為狀也前虛明而散祝融
之火後清泚而壓玄武之水外孤峯而競秀中六洞
而潛通諒仁智之所樂信靈仙之所宅登山自西舉
趾維左首至於南華崗峒水中長十餘步闊不可踰
深不可測澄為靈泉播為陽江水側平坦可坐數十
人自南華峒西轉五十步至夕陽峒峒長數十丈其
旁有水與峒終始在水之東高下有石如砥如礪十
數人可憩峒窮有大石高可跋及廣不盈尺鑿穴而
望復使下尋有潭東去莫究深廣又北轉而東八十
步至於石門自石門又東北十五步至北牖峒峒虛
潭幽其水潑墨中有巨魚可三四尺鏤鱗鏟甲朱鬚
頳尾人或見者龍以敬之潭之左右怪石萬狀如鳥
斯飛如虎斯蹲如衣裳發笥如龍蛇出奔乳竇懸玉
石壁流雲潭之南有石峒有便房高有石窗追琢不
加清瑩可愛又東南轉山一十步至朝陽峒峒中有
水旁浸潭側長可數十步三峒之水周圍相通乳於
池入於江水中有石高可三尺其色白其容光圓如
薰籠大如可至窈窕深邃羽人來塈却上南壁約六
七尺有雙壁石盤懸如半壁容水數升其上尋有一
白石盤常有水升餘酌之不竭味甘如醴色白凝乳
煎以病愈飲以顔駐其側可坐五六人左右石壁皆
光滑密緻有如磨礱不碍綿絮却下從峒口北轉路
絶越險山屐不通搆梯架空得至雲戶戶内博敞容
三十人旁透虛明洪纖可鑒有貞石榻勒為碁局對
以手談局之左右可以偃仰賓從徒侣各有攸處出
雲戸下視北牖蒙溪如指諸掌戸外有二徑其一直
上至山頂之最高處也桂江屬望縈紆若帶越嶺遐
眺點簇如黛寸眸千里周覽一息搆其上以俟登臨
是歲秋慶雲見於西方萬狀競變五色相鮮既而亭
搆因目之為慶雲亭自亭下至南華洞口又一徑西
去十餘步至白雀峒郡人有獲白雀來獻者雪毛霜
羽頳觜紅趾且旌雀瑞因志峒名峒口狹隘側身稍
通漸下十餘步有立石望之如人次有石堂光滑寬
敞可容數十人從此更下有玄潭其深莫測潭東西
巖上有石樓高低可二三尺自下而望如粧點成樓
南有二石相去數尺被服如人若就樓而看者玄潭
泓澄水色如墨見者神竦乃作閣道架潭瞬息疾過
西南透于石穴中石穴路右復有乳垂亦如朝陽峒
者視其周圍但微小耳峒内有穴通嘉蓮峒峒開而
未得名會有獻同心蓮者遂紀事而名之從峒北出六
十步西去有峒其深不測中路多白蝙蝠飛舞在空
從東有穴棧閣盤迴却透玄潭之北有兩穴東穴透
明長可數丈人不可過莫能究之西穴出於峒口峒
内平坦石榻縱横湯茗在兹笙竽以間有石琴薦寘
以撫絃聲越金玉自峒西去至夕陽出西山復人寰
六峒之能事畢矣自諸水隠山下池溢曰蒙泉派合
成流水源有二其一源自夕陽注嘉蓮經白雀歴朝
陽旁浸北牖出於南華流沚積為池其一源自蒙溪
溪源在北牖峒東北里餘出於北山自山南流會于
南華峒水合而成池池因山麓不資人力高深向背
繚繞縈迴五六里
蒼洱圖叙
滇大理點蒼山像靈鷲西聯十九峯每峯溝溪東沛
洱水發源罷谷滙四州山島九曲出天橋委漾流方
城中屹兩關列環川畫井田石産屏玉内繁十景雪
寰雲帶最為竒特圖猶未盡其妙躬歴覽者斯喻形
勝按舜肇十有二州蒼洱古梁州域禹導葉榆黑水
入南海即洱河周末綵雲見南方因名分野漢敷益
州政教郡縣學校始此唐舉制科宋頒經籍元置諸
路通載于志久矣逮我皇明初諭雲南氣厚風和建
藩臬增置守疆域更新悉與中原同矣
雲南府山曰五華(地内)碧雞(東瞰滇澤蒼崖萬狀綠水千尋月印澄波雲横絶頂)
(雲南一佳景也漢宣帝遣王褒祀金馬碧雞指此顔師古謂金形如雞碧形如馬未知果否)靈芝
(富民)笮箐(宜良)秀嵩(嵩盟)敕雺(三峯霧結蠻謂三為敕云)竹雄(楊林)金沙(晉寧)
三台(呈貢)岱晟(安寧)苴麽崱裒(羅次蠻語繹語云子望母)玉龍(羅次)姚陵
(禄豐)長松(昆陽)白鶴(三泊)
臨安府山曰判丈(城南)菜玉(石屛)鳥充(阿迷)萬松(寧)諸葛(通海)
祿溪(河西)目則蒙自龜山(嶍峨)碧玉峯(寧州)登樓山(高可千丈袤八)
(十餘里登之則遠近舉在目前)雲龍山(大小雲龍竒秘不在十丈洞天下)三洞(水雲萬象)
(南明是為臨安山洞)顔洞(洞有三層盤旋四十餘里廣處可坐千人高不可紀)火井(在阿迷州)
(水中常有煙氣投以竹木則火燃夜則有光)
澂江府山曰羅藏(治西)蟠坤(江川)夾浦(陽宗)盟石(在城北)
大理府山曰點蒼(府城西高千餘仞有峯十九蒼翠如玉盤亘三百餘里山頂有高河)
(泉深不可測又有瀑布諸泉流注為錦浪等十八川又名靈鷲山)石門山(點蒼山背)雞足
山(是山之形前出三支後出一支若雞足四趾然西望點蒼隠然與是山高等)三耳(趙)寶
泉(雲南)龍興和山(其山高大如扶風太乙之狀鬱然高峻與雲氣結連固隂沍寒雖盛暑不)
(熱廣志曰五月雪霜浩然)卧牛(鄧川)寶應(浪穹)三峯(雲龍)九曲(洱河東峯岳攢簇狀)
(若蓮花九盤而上又名九重岩上有石洞)
楚雄府山曰藢溪(府城西高可千仞峯巒百餘溪箐如之每溪皆有泉分流三十里合)
(流于卧龍江其溪箐有興雲雨之名)會基(定遠)玉壁(定遠縣東高可千仞望之色如玉壁其東)
(有鳳羽山南有易者山北有絶頂峯皆丹崖壁立高出羣山之表)和茶(通廣延亘三百里)螺
盤(定邊)黑初(&KR1095;嘉)石鼓(鎮南)表羅(南安)
麗江府山曰雪山(府西北一名玉龍山條岡百里巋巍十峯上插霄漢下臨麗水雪貫)
(四時玉立萬仞千里望之若在咫尺而岩崖谷澗清泉飛流)
廣南府山曰蓮花(城東北)玉泉(冨州西北山頂有泉飛流如素練下有石池青)
(碧回旋溢流于西洋江)
廣西府山曰吉輸(城東南)高來(師宗)盤江(維摩)
曲靖府山曰妙峯(城東)龍華(霑益)木容(陸凉)伯刻(馬龍)羅莊(羅雄)
矣層(亦佐有清泉夷語水為矣)普賢洞(深入三十五步再深石笋琳琅空巖難測闊如架屋)
姚安府山曰東山(城東)四竒(大姚)
鶴慶府山曰峯頂(城東)方大山(府城南巍然峻拔山半有洞中有池深不可測)
(水滴巖下如方響音南詔名山凡十七此其一)石寶山(劍州上有石寶巖鐘鼓洞山頂聖泉從石)
(孔涌山不溢不流中巖山名皆如蝦蟆狀而西澗之景尤勝)
永昌府山曰九隆(城南山有九頂)知場(安撫司東)和丘(永平)鳳溪(鳳溪)
摩蒼(施甸)
景東府山曰蒙樂蘭津橋(西岸峭壁聳立高廣千仞方削雲屏平懸天鏡)
(上插霄漢俯映蒼江而飛泉急峽複磴危峯森羅上下信徼外詭絶之觀也蜀人張肖甫題在焉此地南)
(北隔絶無路可通以鐡鎖係南北為橋漢時明帝創造永樂初曾修不知當時空中何以著力疑是神運)
雲南山川
玉案山在雲南府城西二十五里一名列和蒙山秀
麗多泉石有碁盤山北平坡中有三泉如盆池郡人
春日遊賞于此山中有玉案蘭若金馬山在東二十
五里西到碧鷄山中隔滇池山不甚高而綿亘西南
數十里上有長亭下有金馬關碧鷄山在西南三十
里東瞰滇澤蒼崖萬丈綠水千尋月印澄波雲横絶
頂雲南一佳景也漢宣帝時方士言益州有金馬碧
鷄可登祀而致遣王褒往祀至蜀而卒顔師古謂金
形如鷄碧形如馬未知果否大華山在碧鷄山西北
欶雺山在嵩盟州東四十里世傳蒙世隆征烏蒙得
四女歸至此山四女遙望故鄉俯仰嘆息忽山巔霧
結三峯蠻謂三為欶注為雺其山崷崒獨峻登眺則
雲南悉在目中又名峻&KR0008;山滇池在府城南一名昆
明池一名滇南澤周廣五百餘里合盤龍江黃龍溪
諸水滙為此池中産衣鉢蓮花盤千葉蘂分三色下
流為螳螂川中有大小卧納二山史記滇水源廣末
狹有似倒流故曰滇漢武帝欲伐滇國于長安西南
穿昆明池象之以習水戰瀑布泉在府城西二十里
寶珠寺後崖高十餘丈泉自上注下噴珠濺沫清澈
可愛點蒼山在大理府城西高千餘仞有峯十九蒼
翠如玉盤亘三百餘里山頂有高河泉深不可測又
有瀑布諸泉流注為錦浪等十八川蒙氏封為中岳
本朝洪武中上遣沭英征大理出點蒼後立旗幟以
亂之遂克其城即此山也鳳羽山在浪穹縣西南三
十里舊名羅浮山相傳蒙氏細奴邏興時有鳳翔于
此故名鳳羽九曲山在洱河東百餘里峯岳攢簇狀
若蓮花九盤而上又名九重嵒上有石洞人莫能通
西洱海在府城東古葉榆河也一名洱海又名西洱
河源自鄧川合點蒼山之十八川而滙于此形如人
耳周三百餘里中有羅筌濃禾赤厓三島及四州九
曲之勝下流合于樣備江濃禾島形如几案故又名
玉案山判丈山在臨安府城南二十里高千餘仞中
有三峯削出如筆架昔大理段思平外舅爨判居其
上因名有祠在焉碧玉峯在寧州北五十里巖石磷
磷下瞰撫仙湖波光涵浸如碧玉上有碧玉神祠傍
有石如懸鐘又名石鐘巖玉壁山在定遠縣東六十
里高可千仞望之色如玉壁其東有鳳羽山南有易
者山北有絶頂峯皆丹崖壁立高出羣山之表雪山
在麗江府西北二十餘里一名玉龍山條岡百里巋
巍十峯上插雲漢下臨麗水山巔積雪經春不消巖
崖澗谷清泉飛流蒙氏異牟尋封為北岳九隆山在
司城南七里山有九嶺又名九坡嶺沙河源出于此
相傳昔有一婦名沙壺浣絮水中觸沈木有感因孕
産九男後沈木化為龍衆子驚走惟季子背龍而坐
龍因䑛其背蠻語謂背為九謂坐為龍故名九隆長
而黠遂推為酋長山下又有一夫婦生九女九隆兄
弟娶之種類遂蕃皆刻畫其身象龍文于衣皆著尾
世居此山之下諸葛亮南征時鑿斷山脈以泄其氣
有跡存焉哀牢山在司城東二十里本名安樂夷語
訛為哀牢絶頂有石如人坐懷中有二穴名天井土
人于春首視水之盈涸以卜歲之豐凶至者見水溢
以為吉兆穴下相通取左穴水則右穴水涸取右亦
然又山下有一石狀如鼻二泉出焉一温一凉號為
玉泉故又名玉泉山博南山永平縣西南四十里一
名金浪巔山一名丁當丁山極為險隘乃蒲蠻出没
之所昔南詔遣將軍延緬回師多齎金寶經此山遇
盜將軍死之後立祠曰金浪巔山神祠北麓有泉流
為花橋河瀾滄江經司城東北八十五里羅岷山下
漢明帝兵開博南行者愁怨作歌曰漢德廣開不賓
度博南越瀾津渡瀾滄為他人渡處舊以竹索為橋
後廢本朝洪武末鎮撫華岳鑄三鐡柱于兩岸以維
舟方丈山在鶴慶府城南一百里巍然峻拔山半有
洞中有池深不可測水滴巖下如方響音昔蒙氏羅
閣鳳琢觀音像于壁故又名觀音山南詔名山凡十
七此其一也蒙樂山在景東府北九十里一名無量
山高不可躋連亘三百餘里中有石洞深不可測一
峯特出狀若崆峒蒙氏封為南岳其南有泉為通華
河其北有泉為清水河俱東入于大河烏蒙山在禄
勸州東北三百里一名絳雲露山北臨金沙江山有
十二峯聳秀為一州諸山之冠八九月間常有雪其
頂有烏龍泉下流為烏龍河蒙氏封此山為東岳高
黎共山在司城東北一百二十里一名昆崙岡夷語
訛為高良公山極高峻介騰衝路江之間冬月路江
無霜其山頂霜雪極為嚴沍蒙氏封為西岳其頂上
復有泉極清洌行者咸掬飲之卧獅山在法寶山之
南五里以形名高百丈餘寰二里其山俗名卧獅窩
其下有洞曰芭蕉廣二尋高稱之入深百五十步其
中石乳燦爛有如蓮如鐘如傘之異故又名石花雲
巖山在城北二十五里高二百丈餘盤迴三里許雜
木隂森巖石深百步中有石横卧于下長丈餘好事
者鑿而為佛建寺以覆之匾曰雲巖卧佛其左有洞
洞門高三尺深十丈餘寺外築臺建門臺下有池東
望泬㵳足為佳麗羅岷在城北八十里即蘭滄江西
岸高千丈餘延袤四十里舊傳蒙氏時有僧自天竺
來者名羅岷常作戲舞山石亦隨而舞後没于此後
人為之立祠祀之巖下時墜飛石過者驚趨俗謂之
催行石按飛石本巖上野獸抛踏而下相傳有人于
將曉時見石自江中飛上霧中甚多羅岷之南為險
山勢極峻絶邇年循鳥道闢仄路以通往來行人便
之易羅池在龍泉門外瞰九龍山麓泉由地噴者九
竇滚滚沸出不舍晝夜郡人神之因名曰九龍池周
迴甃以磚石内有荷花夏月盛開西岸有二亭其一
舊名觀瀾御史隂汝登重建題曰龍池春曉其一跨
沸泉之上舊名偕樂副使郭春震重建題曰九龍清
派泉石澄清遊人絡繹足為一方形勝
花甸白鹿岡
偕春江山行千里入萬花谿其卉秀葩名不可辨又
五里至風吼門皆緣翠而行夷則騎欹則輿險則徒
步至玄武池祠春江先登曰此山如龜此水如蛇盍
少坐以息僕夫澗風洒衣頓覺凉冷乃起五六里折
而北豁然夷曠平甸二十里淨緣如拭至此則騎者
揚鞭而騁弧者擢矢而射步者躍舞倦者嘯歌如起
塵世而登雲天人各朗然自異甸之東西皆連岡西
岡層疊如雲梯東岡壁立如掛榜萬木隂森千里蒼
翠竒花異萼綴繡垂纓廣甸之中水竹區别遊人來
往度竹穿花既過一區復見一奥既廣一奥又見一
區曠而奥奥而曠如此者四五乃達白鹿岡下岡以
白國道人隆祐禧得名世傳禧在此岡修煉騎白鹿
仙去即此地也岡東里許兩山如壁中夾一川袤十
餘里廣僅百十步耳其間雜花異水丰茸葳蕤石色
蒼然窈窕脩迥若門其北谷遂與人境隔絶矣按野
史謂此中古有四村曰黃熊窩曰狼香曰杉樹曰乳
牛墩當時避世高蹈者居之在晉時為吐番略地遂
無居人北行里許至銅屏山山下有高詔潭水如澄
墨其深莫測岸有蒲草軟厚可坐方解鞍樹隂見子
壽與一道士揭壺漿來僕夫吹笳與樵歌牧笛遙應
互答諸人擊節相快頃之潭隂雲起一衆愀然乃子
壽向白鹿岡下誅茅圍火而卧壬戌登岡頂東西岡
而問焉其西岡之名曰望海曰香柏嶺曰石鼓巖曰
分水嶺其東岡之跡曰羅漢堂曰禮拜石曰石鼓寺
曰醮斗壇曰伏猿巖曰寶光石曰洞簫巖曰祈年石
皆在指顧之下予不能徧歴乃分遣從遊二三子往
觀其槩頃之分遣者各逞竒勝而分水嶺則觀音大
士輦巨石釃水西注鳳羽香灌田百餘頃改無益就
有益誠神功也
石門山
石門山在點蒼山之背嘉靖甲寅春首予約雪屏趙
中丞史城楊江津遵洱海歴橋出宿漾濞村舍翌
午至金牛屯飯當孔道有石如牛村因得名騎向石
門亂石荆榛且行至則兩壁牆立青蒼萬仞有若門
焉予窺其中萬松參天高巖蔽日隂森窕窈深十餘
里窄處如鐡峽廣地如桃園兩岸石苔不可著足南
岸處峭石色蒼然北岸亦斗絶然石上負土松崿之
際可亭可廬流泉穿石往往成渠静默有頃但聞水
聲淙淙如鳴琴佩玉林際鳥語素昔未聞令人起絶
粒之想東望一峯尖削積雪未消正臨壑上時日亭
午蒼翠之中植一玉笋與谷中水石相為照耀忽有
驚颷從空飛墮聲如鍧雷凜乎不可留從者扶挽而
出有野老來告曰谷底無人行須從高處俯瞰則壑
中景物不能遁藏矣予三人乃折東北緣坡坂而升
數里至一寺汲泉瀹茗少憩又東一里所有大石四
面如削村人搆亭其上今燬矣又東升三里至仙真
閣閣之南有石洞洞前石檻可凭則見向之石門在
其西下視數千尺壑底水石如窪如盆或方如槽黛
蓄膏停不可名狀微風度壑如恐濤激撞乃知嚮之
雷鍧處卑使然也二公曰使此景在淮揚吳越之間
當塗金碧以飾之寸土之價可值千萬而棄于荒莽
誠可惜哉又聞北山有名石巖侵曉騎行三十里遙
見一物如白蓮傑出翠微中僕僮皆讙譁騎者加策
輿者努挽至則有佛宫倚山而搆以地里計之當在
點蒼悉達場之背四望空闊心自豁然便有御長風
凌倒景之意雪屏曰昔者觀于大壑則思守獨乃今
觀于綿渺則思遠遊二者將何取衷哉史城曰昔所
見者奥故思深今所見者曠故志大勢使然也予曰
境變則體殊情生則智隔皆有乖于聖人之常者也
雲龍山
踰蒙自三十里而遠四山盤束如輳若蒼虬行天百
靈景從蛇蜒飛舞可愕可愛前出數百里林木蒼鬱
拔起如畫路人指曰是名石室中可坐千人又前數
十里石巖欹上而削下有峯數萬營戶其陽土人利
其用旁有石洞一罅啟牖上其内平經行者夜宿其
中足容百人云有虎豹蛇虬患其前石峯十數崒嵂
雲表隠若城壁風松語天半可望不可即一逕逶迤
側入使有百人守之虎士數萬未可傍也其中皆山
箐廣數十弓袤數里兩峯石筍如束草木連蜷雲氣
出其間如白練竒形詭勢鬼鑿神局不相連屬如覆
盂如巨牖如虎噬如龍翔鳳翥如玉女靚妝勇夫卓
旗千變萬狀不可殫記遙睇其中回峯盤固翠雲相
盪琅玕琪樹瑤草文鹿出𦕈入忽意者必有安期羨
門往來其間非人世也不然則山精木客之窟宅殆
有神物為之啟閉世有謝安靈運刊木通道竒秘當
不在十丈洞天下日昃絶壑火光青熒疑為鬼燐策
馬疾馳宿小雲龍山下馬牛肩摩尾繫無算兩山萬
石林峙雕玉鏤雪白光摩夾甚怪土人鑿山為峽騎
可通南即大雲龍從絶頂鳥道斗絶雲霧間踸踔數
里不敢俯睨一峯東轉屹若屏幛可數千仞峭拔尤
甚
阿盧仙洞
至大洞口有大虎石當門左旁有廊一連四隔頗露
其竒行數步有小洞口止容一人匍匐而入亦有大
虎石當門又數步路甚狹若人咽喉然行數步其路
宏厰深邃不辨東西南北也又下雕欄一週行數步
下有綵雲一段左旁有大傘蓋一柄又行旁有甑二
女供炊行數步旁有寶塔一峯行數步旁有獅象猿
三獸固無全形皆顯其首行數步懸石甚多鳴啞各
異以石扣之其聲有如大鼓者有如洪鐘者鼕鼕隠
隠足聳聽聞行數步水滴有燈盞圓深可愛行數步
有擎天玉柱高三丈許身披錦繡挺然獨立直抵于
山頂真天下竒觀也行數步有水田一段牛眠其内
行數步有瑤床一張若施帳幔者行數步佛龕一座
搆簷結棟雖工于畫者不能模倣其妙矣行數步右
旁陡下有水其深莫測
臨安三洞
臨安古句町國治在滇之巽方勢最下達交廣界僅
四百里氣蚤燠初春衣不能裌望皆童阜郡治博大
而爽塏西北有水雲萬象南明三洞者傳竒久矣余
友賓巖何君海峯朱君日謀與余往余先往畢試事
遲之乃丁夘花朝也繼得二君書不果來厥明與壁
山盧君出東門北渡瀘江橋逕南營哨煥文諸山從
右起連峯競如秀環郡點黛行約兩舍至南明洞洞
前亭三楹頫瞰羣峯足供杯酌與盧君攜手步洞門
門僅容二人似卑賤從右小石門俯僂入稍進四顧
高敞白石勝玉鍾乳懸注物象環詭巖畔若垂旒狀
者不可殚述爰有天忩接啟不假炬光日射石室萬
形可辨與盧君坐石上各數觥罷至洞底巖高四尋
許上露大竅竒樹婆娑舞影落洞中又南明第一觀
也出洞從左登降巖壑可二里至萬象洞口半規懸
壁吐簷若廣厦與盧君倚騶奴肩下磴憩其門酌罷
秉炬入百武許垂乳萬狀十倍南明中惟石輪藏特
異即雕刻不能到旁一小池如芙渠容水數升余飲
之甘清凉驚骨自是從者各牛飲其中不竭蓋天漿
乎稍進一里攀磴上下亂石鈎衣前令數童子擊石
鐘石磬余倚壁聽之聲戛戛繞萬竅此又南明所無
再進一里許多支壑危石横道深黑難測傳聞此洞
杳不可極石路㟏岈躡屩甚艱乃出洞陟磴道踸踔
深沙中命二吏從前後曳擁始就平遂席地坐與盧
君相對張吻作鋸木聲少息復北行折而東沿山麓
行十里道苦之更復下山從西澗沿瀘江入水聲傾
澗澎巔雷轉約三里至水雲洞洞舊名巖洞殊蕭索
不稱余易今名云洞門峻啟霞壁刺天石堂窔奥顯
敞寡匹垂乳如林難以辭叙稍進則飛龕丹盤標舉
旁發曲折其中如遵兩掖其石扉高雄吞束長津上
垂石簾數丈若有天帝端居清虚之表令人正襟而
立再進則秉炬望一竇乃江水奔流處不可逕矣余
顧盧君謂茲洞明豁閎傑勝萬象南明遠甚真足樂
也將理策返左右曰此前門若觀中洞更竒余與盧
君撫掌曰有是哉遂由北行山逕羊腸舍輿而步可
三里至中洞甫至洞口見飛巖截雲似墜復倚一石
柱從右撑拄甚竒與盧君列席坐沙上仰對蒼壁下
臨江水蓋瀘江從前門入者伏流至此素湍淥潭迴
青倒影特可稱心時指揮王盤石命漁者取魚數頭
跳抨水中令庖丁擊之佐觴焉觴數行畢由左渡橋
入時日射洞水巖懸萬數上下搖動最為佳境稍入
深黑前列大炬松燈百餘枝驅鼓吹十餘人傳響前
導攜從者暨遠近旄倪來觀者幾五百人稍進一里
許顧四圍石形玉立上懸下踞左詭右竒不可窮極
究詰又進數百步翠屏石柱瓏透藻麗文踰刻畫如是
者百餘處遊人穿屏柱左右隨意雜踏此中敞曠不
止容數萬人見空中四垂如蛟龍倒飲如幢幡標建
凡宇宙水陸動植物象洪纖悉備兩壁間千門萬戶
不惟足跡難遍如昔人所謂目不周翫情不給賞者
矣又沿水行一里部吏好事者用木塊上作梅花燈
百餘浮水中點點星流參差相望復沿水行半里隠
隠見一人立水中亟索長炬照之乃白石丈餘類大
士像下有石鸚鵡似傍大士而鳴從者皆呼此水觀
音合掌禮之又渡橋行二里許冥冥漠漠仰面環視
四無界際碧潭澄渟寒烟縈罩間有腥風逆鼻神魄
俱怖時從者各攜燈炬命盡燒之不下千餘火無光
熖初甚疑悸旋思之乃傾倒深廣火力耗散仍命二
三武吏取烽火數竿横竪射之皆如行空中不可極
乃知斯境高廣無量欲再探部吏皆作驚竦狀請罷
一恐炬火難繼一恐大遠迷歸余忽回想距洞口誠
寥邈矣遂返洞中皆平沙無援高降深險出洞口時
真似脱胎天府偶落人間徘徊靈境悵焉如失
顔洞
臨安府去城數十里有洞曰顔洞嘉靖中蒙自縣丞
顔宏所開也其地兩山夾峙水從洞入洞口白石一
柱如玉垂水中闇然莫測顔放舟燃火而入窮其至
極然後知洞有三層迤邐盤旋而上入深四十餘里
廣處可坐千人高不知其幾何洞水出阿迷州下洞
一龍仰附于洞前二足捧頭而下鱗角眼爪纖悉具
備中洞獅象相峙于口内則飛走之禽器具之物不
可枚數若白鷺青魚黃羅傘紅桌圍種種色相宛然
而鐘鼓二石扣之聲切肖也入深觀音半身面如傅
粉唇若點珠頭總一髻左有青石浮瓶右有白石鸚
鵡盡則石床一張上下四柱菱花片壁即人間之拔
步耳上洞一層一僧一道蹲踞相視若漁樵問答之
狀極後洞門坐一老翁戴東坡巾但少生氣耳又普
安進山四十里有玲瓏石樹二株一則綠幹紅花之
桃一則青幹白花之李非若繪畫于壁者也瑛疑洞
中肖形之物或前代好事者為之
碧鷄關去會城三十里而遥循關右箐斗折而南五
里至高墝舊有楊太史用修海莊至此遂俯視昆明
池乃買舟汎焉一望五百里瀦西南隅俗號滇海下
高墝輕舟淺渚蘆葦颯沓長過人又稱草海海長二
十餘里草中津港以千數往來繫罣䍡而漁余蕩漿
其中知非山隂道上也草窮且挂席出水海值風狂
泊焉易筍輿而登上數里及太華山門蕊宫琳宇熒
煌金碧倚山隆起擬于紫霄碧雲之間廊右遶出縹
緲樓觀海危&KR0008;一粟水勢粘天顔以一碧萬頃然哉
質明緣碕岸積石而南遠見山頂空廬嵌空一如罨
畫輿者云羅漢寺也盤辟而升計四五曲入寺問南
北庵寺後樹金馬碧鷄碣摩乃入南庵路迴則轉北
庵二庵者南疎朗北幽峭南庵横截山麓而過金鋪
緣房足稱近水樓臺北庵摶扶搖以上層層各十丈
轉出椒斗大崖則憩一宇焉人側身而渡鳥道爾然
北庵雖高僅見草海白蘋紅蓼楚楚有致若南庵面
東南水海風帆雪浪日月出没其中故大觀也
點蒼山
點蒼山一名靈鷲山其中峰積雪不消又名雪山釋
迦文佛禪栖於此凡六年浮屠者流往往取靈鷲以
名其寺蓋本諸此按鷲鳥飛則連翼今山凡十九峯
如鳥之連翼而將翔也山正東面城郭之外碧瀾萬
頃襟帶茲山是為洱河程子讀書錄謂洱河即黑水
&KR1073;道元水經曰葉榆水禹貢華陽黑水惟梁州謂華
山在北黑水在南極兩端以侈兩域也洱水之源或
伏或見蓋歴經三危歴班超城之西而南下靈鷲之
麓滙為巨澤西流與蘭津江合而入南海滇蜀諸水
皆入江獨此水皆入海故尚書稱禹導黑水入南海
點蒼山
自余所歴道塗萬有餘里齊魯楚越之間號稱名山
水者無不遊已乃泛洞庭踰衡廬出夜即道碧雞而
西也其於山水蓋飫聞而厭見矣及至楪榆之境一
望點蒼不覺神爽飛越比入龍尾關且行且玩山則
蒼龍疊翠海則半月拖藍城郭奠山海之間樓閣出
烟雲之上香風滿道芳氣襲人余時如醉而醒如夢
而覺如久卧而起坐然後知吾嚮者之未嘗見山水
而見自今始二月辛酉自龍尾關窺天生橋夜宿珠
海寺候龍關曉月兩山千仞中虛一峽如排闥然落
月中懸其時天在地底中谿與予各賦一詩詩成而
月猶不移真竒觀也下山乘舟至海門閣小飲壬戌
復行入關由混混亭而升覺真庵北折入谷口觀寳
林寺山茶因叩圓海寺瀹茗煮泉坐于萬松之隂巳
乃拄杖下北澗度口關至鶴頂寺松竹廕軒洱波在
席相與趺坐酌清酒時夕陽已沈西山缺處猶露日
影紅黃一綫本細末寬自山而下直射洱波僧曰此
即鴛浦夕陽也餘波皆碧獨此處日光湧金時有鴛
鴦羣浴今則網罟太密此景時有時無不常然也予
曰但觀湧金流采已自勝耳癸亥北循山坂至金相
寺廢址有唐碑為高僧講經處盤山脚而西至松蘿
崖石洞幽勝相與酌酒賦詩暮投感通寺樓篝燈夜
坐聞寺僧誦等字中谿曰六書中轉註實非考老而
宋人妄擬後世學者遂沿而不改此不可無述願公
任之予遂操筆書轉註之例約千餘字彙為一編中
谿題其額曰寫韻樓寓此凡二旬日而後去兹寺有
高皇詩十八章鐫碑山門院凡三十六今存者僅半
耳三月乙酉北行五里有寺曰玉局内有昭文祠土
人祀唐御史杜光庭之所西南有一溪疊崿承流水
色瑩徹其中石子粼粼青碧璀璨宛如寳玉之麗其
名曰青碧溪緣山麓北行二里至天臺有諸葛武侯
畫卦石土人於石上建八塔以識侯之蹟云東行一
里至弘聖寺有浮圖高二百尺規制嚴整考之野史
為隋文帝時所建者或曰阿育王北行二里至點蒼
神祠即唐書載史臣與南詔設盟處也翠微有巖異
香酷烈予二人不能上令人候之果然廟後有問俗
亭俯瞰城池樓觀汲海萬頃澗松縈雲巖雪映日沽
酒更酌村人薦米纜食而甘之既飽下山北行二里
抵三塔寺宿寺有七樓八殿皆中谿重加修建者中
谿有書樓在焉因留連累日芒鞋藜杖相與入瀑布
溪懸流百尺其承流處有石如盤盤中有一石為瀑
流所激跳躍如馬聲如雷鍧石壁上有硃字詩為濺
洙所塗遠不可辨憶當時題刻懸搆千仞之上非大
力不能也壬辰登帝釋寺松蘿蒼翠因止宿焉夜中
靜默聆丁東琳琅如琵琶笙簫又如琴瑟有頃而寂
舊聞兹地夜聆天樂故名其峯曰應樂中谿曰豈山
腹空洞萬竅遞響耶予曰如此則不應有作止也僧
曰世傳空中隕石上有帝釋像今所奉者是帝釋為
天主中最尊故有天樂隨之予曰六合之外聖人存
而不言此亦世外事不可以臆見度其是非也癸巳
北度兩澗乃至無為寺有汝南玉碑聲如玉磬清越
可聽因以木擊之歌少陵春山相求之詩聞北岡有
元世祖駐蹕臺後人屋之方至其處大雨忽至遂趨
屋下避雨軒忩洞谿最堪遊目則見滿川烈日農人
刈麥予曰異哉何晴雨相兼也中谿曰此點蒼十景
之一所謂晴川秧雨者是已每歲五月溪上日日有
雨田野時時放晴故刈麥插秧兩無所妨世傳觀音
大士授記而然西上里許有寺曰救疫山泉甘冽疫
則飲之可以已病寺因得名北去四里登鶴雲寺寺
有仙女池沖舉石相與坐嘯久之又行北六里至石雲
寺沿溪而西過獨木橋升寳華寺其地多花卉紅紫
膠轕乃移枕簟以息中谿弟春叔期季和預煮罇酒
於叢薄之中忽從滴乳巖傍出見不覺驚喜拍手大
笑因引滿盡醉是夜卧草庵殊覺快適甲午同上悉
達場遥見瓦屋懸構于蒼烟之上匾曰中谿小隠時
已入夏猶圍火而卧晨起窺石洞猱緣細路下臨百
仞比歸頗有垂堂之悔出山因以相規云丁酉至陽
溪歴遺愛寺觀舍利塔入溪三里有一石門如圓月
者羅刹洞也世傳觀音大士閉羅刹于其中云又西
行八百里至出佛洞巖壑幽絶可以結廬又西六里
為洞天山層巒疊嶂望之蔚然顧逕路崎仄且空山
無人乃旋轡出谷宿遺恩寺中谿謂予曰不見廬山
真面目只因人在此山中必須東泛洱水卧數溪峯
庶盡點蒼之變耳己亥由上關水月樓放舟遵島嶼
而南至金榜寺摇落無僧又南觀青巔寺前巨人跡
已乃南泛有崖飛出水面曰雞額山維舟山隒徒步
而升石磴盤旋可三百武則見削壁卷阿正向點蒼
十九溪峯盡在几席間山巔積雪山腰白雲天巧神
工各呈其伎予曰此非點蒼真面目乎微公幾失此
竒觀矣
洱海
葉榆水一名西洱河出浪穹縣罷谷山下數處涌起
如珠樹世傳黑水伏流别派也自大和縣西北滙於
縣東為巨津形如月生五日遶縣西南由石穴中出
盤迴點蒼山後是為濞水與漾水合又會蘭滄江而
入南海蘭滄即黑水也水經曰罷谷山洱水出焉又
曰益州葉榆河出其縣北界註曰縣故滇葉榆之國
也縣西北有鳥弔山每歲八九月衆鳥千百為羣集
於山下鳴呼啁唽俗言鳳凰死於此山故衆鳥來弔
今在點蒼山之西北弔鳥羣集如期益信水經之不
誣也左思蜀都賦曰諸葛亮之平南中也戰於是水
之南即此水也水有三島一在青巔山之南二在羅
筌山之南南島上有石刻硃字文如古篆父老云世
傳是大士觀音買地券今莫辨也東岸有分水崖儼
如斧劃漁人謂自崖下分水為兩界南為河北為海
鹹淡不類河魚不入海海魚不入河魚遊至此則返
魚族頗多視他水所出較美冬鯽甲於諸郡魏武帝
四時食製曰滇池鯽魚至冬極美蓋謂池之在滇者
美鯽也海首有石穴八九月産油魚人謂水鹹故肥
河尾産細麟魚皆魚族之至美而河海鹹淡亦頗徵
焉八月望夜河海正中有珊瑚樹出水面漁人往往
見之世傳海龍獻寳内典云珊瑚撑月此世外事不
可以意見度其無有也冬月海風水面起火高數丈
莫知其故易象曰澤中有火革海賦云隂火潛然豈
其事與水中有三島曰金梭曰赤文曰玉几水涯有
四洲曰青步鼻曰大貫淜曰鴛鴦曰馬簾九曲曰蓮
花曰大鸛曰磻磯曰鳳翼曰蘿蒔曰牛角曰坡&KR0008;曰
高嵓皆可田可廬而大鸛洲隨水深沈如世稱鸚鵡
洲然
雞足山
出賓州北門行一舍許見遥岑紫翠僕夫指點此雞
足山也二十里至煉渡午餐五十里度洗心橋歴沙
址村西折二里許至圓信庵丁香爛漫庭際似夭桃
散步靜雲庵轉入僧寮盆蘭敷華皓潔如雪鐵線牡
丹纏枝小屏羈人乍見以為竒此地乃恒有耳是夜
宿庵中晨興由靜雲庵左行登山晴旭方升清霜塗
草夾路青松細竹八九里越龍翔寺至聖峯寺登玉
皇閣望煉渡河四山環碧白雲千里復行里許山坳
奠海慧庵古樹虬曲摩霄飛蘿生飄垂絲結綺樹皆
倚厓懸谷高下為林大抵數百歲物也石壁有真武
洞不可登憩迦葉殿出門北折樹益古石益竒路益
峻輿人益勞兜率小庵綴于洞旁恒有落勢憩鐵瓦
殿或以前進陟拔兩人奮決不顧猿攀石梯二十步
輒一息計八九息至土主廟乃絶頂也兩人閉目坐
一小室移時氣復山引派疎脈如雞信距故名或云
西竺有雞足山兹形似之故藉以為重而以圓信庵
為迦葉示寂之地改圓信為傳衣者誤也久之躡級
而北甓塔半圯經捨生臺雪山露峯金沙横帶點蒼
洱海掩映流注聞北巖有二虎跳澗太子藏頭處險
遠不宜登乃西折蟻附而下見二仙石枰徑甚險峻
至曹溪庵仰望捨身臺青壁千仞巖畔細泉下注為
八功德水太子藏頭曹溪八功德水皆托名耳
鷄足山峙賓川境内山面南卓立萬山之上前紓三
距後伸一支若鷄足然者佛弟子迦葉奉金縷衣入
定待彌勒處也余由瀾滄渡金沙江南東支始入為
石鍾寺西為西竺菴後為龍華寺寺與菴咸有傑閣
龍華為大覺行穿萬松中又一里為寂光寺西百步
為水月菴去而之聖峯寺由聖峯即走山中支攀迦
葉殿謁尊者自此純石步步喘息過兜率庵袈裟石
而後至洞佛殿西出側逕達華首門東乃走險上猢
孫梯石齒齮齕利侔劒戟里許方至土主廟則山之
巔也入廟西北指則見麗江靈山西指則點蒼十九
峯雄據不肯為雞足下循後距則舍利塔北一里為
文殊閣又二里經束身峽至伏虎澗半里至禮佛臺
乃東跨偪昃三里渡曹溪又二里嘗八功德水又東
二里謁華首門還入銅佛殿十里而下轉西南支入
華嚴寺五里下圓信庵宿八角亭次日復下接待寺
渡洗心橋至賓川
貴州貴陽府山曰貴山(府城北蜀道所經又名貴人峯郡之得名以此)銅鼓
山(城東高百餘仞山半崆峒常有聲如銅鼓相傳為諸葛公所藏者貴陽景云銅鼓遺愛即此)高
連山(城南山高而連屬唐史謂牂牁境内有高石門二石即山)石門山(絶頂二石對立人行)
(其中儼如門焉)棲霞山(山腹有洞曰來仙)石人山(水西大道山頂羣石拱立如人)木
閣青山(延袤百餘里林木蓊蔚中有道通水西畢節地方)南望山(城北崇峯大箐嵐氣)
(晝冥人跡罕至為郡之鎮)朝陽洞(中可容數百人懸崖滴乳千態萬狀間有青綠傳於崖石殊為)
(竒絶遊觀者多品題)白龍洞(崖石玲瓏巧于追琢深入數丈須假燭導半里許一水泠泠莫究出)
(没駕竹穚入可並行又深入有鍾乳數株大如楹扣之嗄然如鍾其他水花瑶草如珊瑚靈芝者又錯置)
(雜陳使人接應不暇誠哉竒境也)雲巖洞(舊名唐山洞治城西北)陽明洞(在龍場驛)
宣慰司山曰瑪瑙山(峯巒逶迤林木疊翠水西宣慰安氏宅居其山麓)養龍
坑(兩山之間泓渟淵深靈物藏其下當春初和暢夷人立柳坑畔擇牝馬之貞者係之已而雲霧晦冥)
(類有物蛇蜒與馬接其産必龍駒也)
思州府山曰龍唐山(府城北産鐵粉)松園屯山(高大磅礴為郡之鎮)江
頭山(傍有路坪土人遇節相聚笙歌於此)
思南府山曰萬勝山(在府城前四面斗絶)三台山(山頂有三峯竒秀可愛峯)
(上嘗有雲氣覆焉)東勝山(城東諸峯環峙如畫)巖門山(府城西兩山對峙巖壁險峻道)
(官出其中左曰大巖門右曰小巖門永勝武勝二關依巖而立蓋郡之戸門也)迎春洞藏春
洞(二洞去巖門山數里許洞不甚深廣而壁石竒闊樹林喬鬱妍花異卉盛産其中蓋一郡之佳境也)
大巖山(婺川縣東巖屋深廣)大聖登山(印江縣東山澗深沈多魚鼈人不敢取相傳有)
(神物在焉)
鎮遠府山曰石屏山(石高百丈端直蒼潤如屏府治在其下為府之鎮)觀音
崖(崖高數千丈屹立江上有石磊磊如佛像洞頂色碧石紋&KR0739;起如龍蛇然)石崖山(舊築崖門)
(守禦)西峽諸山(自鎮遠勇溪西至偏橋西岸山多如樓臺如鼓角其崖黑白相間如銀牆如鐵)
(壁其勢上下相承如神工鬼斧砌築而成有瀑數處掛巖石而下其狀如青綃如薄霧如撒珠璣其近瀑)
(崖石如掛肝如懸芝怪竒特甚)大洞(鎮遠東分水嶺上俗呼七門屋蓋夷山名空此其最大者中有)
(石乳滴地如罏斗)石柱(有雙白石臨江並立高數十丈屹然如柱一在偏橋西)巴施山
(施東縣北圓聳插天)巴邦山(卭水司西)漏日崖(偏橋司東高數十丈有竅通明朝夕日出)
(入俱漏光)
石阡府山曰知府山(秀麗雄壯左右有山為之輔翼蓋郡之鎮府治在其下)侯
山(知府山右)擒龍山(知府山左)駱駝山(石阡司西)
銅仁府山曰東山(府城東山勢嶙峋雄壯秀拔迥出諸山為一方之巨鎮)銅崖
山(屹立銅仁大小二江之中)將軍石(大江之側形如人披甲胄故名)石梁山(山石横亘)
(宛如棟梁)
黎平府山曰錦屛山(在府城東)竇帶山(其形若帶環遶郡城)銅鼓崖
(府城東有洞高大如屋深遠可三里中有溪水横流)羅團洞(洞門寬廣傍有石磴如牀可容二百)
(餘人)
都勻府山曰筆架山(商城西三峯喬聳其形宛如筆架)二龍戲珠山
(二山形如二龍中有團山如珠)六洞山(平州司西)獨山(州治南其山尖團而峻無他山相連)
(因名)
永陵州山曰紅崖山(州治西北懸崖壁立萬仞惟東面可登山伴有洞寬廣若堂深)
(數十丈中有杉木枋四片不知何時所貯其色如新中有石人石馬各一近山居民間聞洞中有鍾之聲)
(或崖上紅花如火是年必有瘴癘世傳為諸葛武侯駐兵息鼓之所)箭眉山(項營司西勢極高大)
(周四十餘里河流縈紆其下巔有兩峯峯畔一谷甚寬平可耕鑿土氣多燠蔬果四時不乏然多烟瘴不)
(可久處惟土者乃家居焉)關索嶺(項營司東勢極高竣周迴百餘里上有漢關索廟因名)
鎮寧州火烘披(山石高陡其氣燥燠雖隆冬登之亦汗出沾背)
安順州白石崖(白石崖高頂平可居且有泉水四時不竭)
普安州八部山(九峯摩空一泉奔注)八納山(上有平頂旁連小石百餘尺頂有潭)
(水極清木葉落其中鳥即銜去泉聲樹色常與烟嵐掩映)
興隆衛飛雲巖(巖去地百餘尺中虛而下嵌乳液融結紛詭殊狀)東坡山(山下)
(寺曰月潭飛巖倒懸巑岏巧怪垂珠滴乳盡態極竒若神蛟之駕秋雲靈鳳之騫晴漢又如千乘萬騎浮)
(空以驅仙子靈姝御風而下雖五丁之力吳剛之技追而琢之不足以方其妙蓋天成也旁有崆峒邃不)
(可入而一泉清泠自半巖奔流于野其佳勝殆無與比矣)
普定衛玄真山(巔有二巨石對立上建玉皇閣匾曰玄真境)清虛洞(東巖山畔)
(洞之前危峯削壁迤邐不斷其洞有二一明在山南深遠寬廣如堂宇然一暗在山北門僅通人内廣袤)
(深不可測洞中有白石滴乳儼若人物雲龍獅象之狀)龍潭洞(山上危峯盤亘雄峙洞門廣十)
(餘丈流水出焉深不可測)
安南衛白基山(山勢巍峩傍有削壁清秀可愛)朝陽洞(石巖平入竹樹森列清蔭)
(蒙密日出則光彩明媚中産異石竒形怪狀猶鳥獸傘蓋或如檯凳器物者又有清泉從石隙流出澄澈)
(如練)
赤水衛東陵山(水石清幽蒼翠如滴)
永陵衛海漫山(延袤八十餘里如海水之汗漫)
金筑安撫司(天生橋在安撫司北三十里石壁千仞環繞如城水流其下人行其上坦然如)
(橋)
貴州山川
木閣青山在宣慰司城西四十里林木蓊蔚水西之
境由此而入養龍坑在養龍坑長官司兩山之間泓
渟淵深靈物藏其下當春初和暢夷人立柳坑畔擇
牝馬之貞者繫之已而雲霧晦冥類有物蜿蜒與馬
接其産必龍駒本朝洪武四年偽夏明昇降獻良馬
十其一白者乃得之於此首高九尺長丈餘不可控
御詔祀馬祖然後敇典牧者囊沙四百斤壓而乘之
行苑中久漸馴習後將行夕月之禮於清涼山乘之
而躡雲一塵弗驚賜名飛越峰且命繪形藏焉翰林
學士宋濓為之贊大巖山在務川縣東八十里山有
一巖深邃可容百餘人時多遊翫于此蝸溪疊巖在
府西一百二十里峻壁間有一石門泉從中出歲旱
禱之風雨驟作銅關鐵寨山在潭溪長官司西南其
山高峻上頗平廣可容千人三面據險惟南可登銅
鼓巖在黎平府城東北二十里有洞高大如屋深遠
可三里中有溪水横流羅漢洞在府城東北一十五
里洞門寬大傍有石磴如牀可容二百餘人八部山
在普安州城東三十里諸峯皆石矗然摩空羅磨塔
山在州城北一百八十里四面峭壁上有寨惟一逕
可達東北瞰盤江三一溪在州治東其源有三一出
沙莊一出雲南坡一出目前山三流合一入于城南
水洞洞外狹内曠其巔有通明處其中懸崖怪石狀
若人獸清竒可翫關索嶺在項營長官司治東勢極
高峻周迴百餘里上有關索廟因名蔡苗山在新添
衛城東北一十里上有泉懸崖飛下宛如玉虹名曰
飛泉都勻洞在都勻長官司東一十里前門北向高
廣一丈五尺後門南向高廣四五尺洞中亂石狀如
象鼻雜草叢生白水河在安莊衛城南三十里懸崖
飛瀑直下數十仞為河湍激若雷平日雲霧塞其下
東坡
貴與楚鄰封當兩疆之界曰東坡由道左入躋攀林
麓僅百武許有飛巖倒懸巑岏巧怪垂珠滴乳盡態
極竒若神蛟之駕秋雲鳴鳳之騫晴漢又如千乘萬
騎浮空以馳仙子靈姝御風而下雖以五丁之力吳
剛之技追而琢之不足以方其妙
雙明洞
予行抵洞蒼然兩山夾道下有寒泉注為澄潭怡然
予懷從者曰未也白石壁立半折崖側下有通徑劈
竇圓如滿月竒哉斯之謂洞也從者曰未也緣門以
入小逕夾崖前峯兀嵂蒼碧澄流穿石折而西迴又
一方渚磷磷有聲雲氣拂面靜觀日色山影澄沈如
鏡東西風月相射南北繞遶石盤如蓋衍土一區可
坐可話往來百步餘而興入風泉雲壑之外矣顧崖
門石笋數尺形類粧點佛虚可容背旁婉曲侍童環
立者可數人俯皆平石泠然徐子發浩歌童冠者摳
衣而進歌湛露前溪横小梁渡涉者莫子起以請曰
未也渡此則雙明洞矣余臨衣却顧步小橋流水之
潄穿石洞援壁而登六七步間恍然光厰堂壁四周
前開一面以吐日月上圓下方竒偉一室環壁靈異
莫窮變態(中座四顧山水之竒足澄心目)
飛雲巖
貴州省城之東有興隆衛去興隆二十里有月潭寺
寺左為巖牓曰飛雲旁通一徑有石級可陟而上巖
内石壁陡立高約幾二十丈廣半之上覆如屋中虚
而下㠌其質純白如粉間有紋理望之若白雲堆積
然上有尖石下垂若懸筆者三下有圓石峙立若石
柱者四巖之前松杉蔭翳若不知有洞者
水雲洞
貴州外衛曰普定者即古羅甸國也衛南十里有洞
曰水雲焉崇山峻嶺環矗盤據遠而望之若無罅可
入行漸近則見巨石横立如屏似以障蔽洞口洞之
内地平如底且曠可容千餘人旁有潭水下注淙淙
有聲不舍晝夜水流山下三十里直入普州滙為巨
津約行百步隂暗晦冥如入鬼域遂列炬前導未及
里許則朗然如晝心目為之一豁仰觀之則西有一
大竅其圓如鏡日光穿射閃鑠異常紅黃白黑諸色
咸備居人稱之為四景蓋以紅為春黃為夏白者屬
秋黑者屬冬也然以意測之日光正射故紅紅相對
故黃近紅者光減而為白其幽邃者光阻而黑焉特
隨日之斜正遠近而色因以變遷理或然也洞高十
餘丈廣半之其西南隅最高處一石直立真若觀音
佛手提籃器東西一白石甚小若鸚鵡延頸呻喙然
者雖巧于裝塑亦莫之能過也東北有石蓮花形色
種種西北特出一石柱龍鱗櫛比人穪為石龍要之
石髓淋漓積久所致者下有石池溝塗封植宛若田
制以其在石龍之下故又稱之為龍田云
蟲斯塘九曲
歲乙亥孟春予築河西螽斯塘引水灌田堤成予往
閱焉隠隠望西北岡下巨石嶙峋於是沿溪而上溪
凡九曲東界大路水發路旁石壑中莫窮其源也折
而西止溪北高阜突出二石左如龍昂其首右如虎
蹲踞而伏心頗竒之約二石之址僅容亭即以卄八
日戊辰基其地二月辛未草搆方亭匾曰出潛義取
見龍兆文明爾郊外荒僻亭不足居謀建草堂堂成
匾曰收春予自經始日出偕出日入偕入旁搜諸景
半屬隔溪爰伐木得棕株為百節橋以度溪旁有石
類鳳方春水涸形體全露西南一石孤高壁立與鳳
石對彷彿十洲三島所稱鰲嶼特大小殊爾環繞兩
峯劒門戟戸雨榭雲窩層見疊出轉瞬應接不暇復
循鼇峯而北有地一區平衍如掌與出潛亭相峙地
脈從東北三台山降岡巒拱衛勢來形止堪輿家謂
全氣之地庶幾焉惜多荆棘人跡罕至予始芟刈周
遭密察宜建八閣岑樓闔郡山川盡在目睫不特收
春堤之勝已也大平之北西岡之麓俄聞水聲潺潺
予復令童子引手步入後洞洞隂而深泉水四出有
正有隠有懸有仄爾雅記瀐濫沃氿是也澮而為一
飲之味甘出洞遵古溝南行探水所委則衆壑攢簇
絶類灩澦堆狀水灌其中予逡巡躡之石竇生成宛
陶冶所製自九月至三月其内可席而坐深僅五丈
崖覆者三之一餘吐日吸月天尤掩映惟隂雨則巖
溜浸滴上建亭可蔽之洞前石壁峽峙兩柱于雲旁
左一池如硯四時不竭予笑曰其殆張芝洗墨乎仰
首則天乙文筆二峯若相拱揖因憶丁巳仲冬望前
之夕曾夢二洞一正南一東南不數日有授産者予
貧莫能應為其強也翌午率諸豚往觀之與夢中景
象不爽毫髮水出山腰逾洞頂東注洞如懸鍾揆日
測景且向正南予喜始售以值時乃據西北石屋有
三石下垂姑名鼎洞以應厥夢庸知東南之洞實潛
於此其上左右二石形如鼎圓則疇昔鍾鼎之題豈
偶然耶夫以丁巳入夢乙亥成之二洞相去曾未二
里洪荒迄今為草莽蔽翳不知幾千萬禩予一夕而
得之服闋北征金陵胡秋宇時在翰林繪圖鍾鼎并
贈長句清平孫淮海己巳撫鄖臺寄壽有鍾鼎長樓
小洞天之什可徵也剛出洞口則溪之四曲以至七
曲一望草木蒙密亂石雜沓高者類笏卑者各成形
質八曲内一石高廣方平可當抵柱往游秣陵覩方
印南屏不足多也遂鳩工合四曲大闊一池與舊池
連接盛夏狂瀾藉斯石障之復砌閘為防以通舟楫
水涸則閉水溢則啟兩湖相望三翼舟名游翔王子
安謂列岡巒之體勢窮島嶼之瀠迴借彼喻此殆非
假托而溢美矣方臺榭草剏猶憾諸勝盡屬溪南一
日坐草四顧荆榛漸闢迤西有大石壁乃捫蘿而下
北望石澗中秀巖森列如笋謫仙詠青天削出玉芙
蓉近之最北有天生橋稍狹澗水從橋下過則溪之
鄰大路第一曲也橋南數步一石面南者甚竒其上
可亭芙蓉石之左有泉自峽湧出流為方池
圖書編卷六十七
