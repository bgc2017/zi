圖書編卷五十八
明章潢撰
萬里長江圖總叙
水之大者莫大於四瀆江淮河漢是也淮漢之源
在中國境内故其流短惟河源發於崑崙之西江
源亦發於西戎故其流長然則中國之水源皆自
西而來乎西方兊金金為水母水皆發源於西者
其金生水之義乎河由西而北而東入于海江由西
而南而東入于海然則海固江河之會而江河其殆
南北兩大經絡所以會四方之水而歸之海矣乎江
源發自岷山固屬之蜀也雲南之金沙江來自西番
而會于蜀江蜀果足以盡江之源乎即如江西之水
其大𣲖數支其流長餘二千里會于九江即江西而
湖廣四川可推也是圖也特記江之大勢云爾安足
以盡江之源委乎若江防一節近日南直隸可謂密
矣而盜賊即為之歛跡在他省獨不可倣而行之乎噫
江防密則江中之盜熄海防密則海中之寇寧河防
密則漕河之舟楫利古今法制其在典册而按圖可
考要在得人以行之耳故曰其人存則其政舉
江源
江出岷山其源實自西戎萬山來至嘉州而沬水自
嶲州合大渡河穿夷界十山以會之至叙州而馬湖
江會之又十五里而南廣江會之至瀘州而内江又
自資簡會之至重慶而嘉陵江自利閬果合等州會
之至涪州而黔江合南夷諸水會之至萬縣而開江
水自開逹等州會之夫然後總而入峽是江自峽而
西受大水凢八及出峽而下岳陽則會之者洞庭湖
所受湖南北諸水也又自是而下鄂渚則會之者漢
口所受興元諸水也又自是而下黃州東四十里則
會之者巴河也又自是而下九江則會之者彭蠡今
名鄱陽湖所受江東西諸郡水也又自是而下則會
之者皖水所受淮西諸水也夫然後總而入海是以
自峽而東又受大水凡五略計天下之水會于江者
居天下之半其名稱之大而可考者凢十有三故曰
江源其出如甕而能滔滔萬里達海所受者衆也嗚
呼問學者可以觀矣
江水經行郡邑
江水自四川成都府茂州岷山發源西南至威州轉
汶川過而東南至灌縣過金口至新津縣合皂江水
入叙州府宜賓縣與馬湖江合東北入瀘州合江縣
至瀘州東北入重慶府巴縣經涪州合州黔江忠州
入䕫州府萬縣雲安奉節經瞿塘峽入湖廣荆州府
歸州出硤入夷陵宜都枝江公安石首入沔陽州過
雲夢澤入武昌府嘉魚縣經江夏縣東會漢水南過
武昌縣入岳州府巴陵縣過洞庭湖東至武昌府咸
寧縣東歴江西九江府德化縣合南康府星子縣鄱
陽湖入南直隸安慶府懷寧縣入池州府東流縣北
流又折而東歴李楊河中梅根口銅陵縣東入太平
府當塗縣入和州為横江入應天府上元江寧入揚
州府經儀真歴泰州經常州府江陰縣(江南江陰江北泰州)經
蘇州府常熟縣至揚州府通州入海(江南常熟江北通州)
江源總論
水必有源而源必有遠近小大不同或遠近各有源
也則必主夫遠或遠近不甚相懸而有大小之殊也
則必主夫大縱使近大遠微而源遠流長猶必以遠
為主也况近者微遠者大乃主近而遺遠豈知源之
論哉是故古之言河源者皆曰出崑崙山北陬而東
行又曰河有兩源一出葱嶺一出于闐不知崑崙為
正源三河合而東過蒲昌入中國自臨洮寧夏流至
延綏山西兩界之間夫崑崙特河之流遶過其山麓
耳非河之源也迨元窮河源使都實出西域自河州
行五千里抵星宿海則是言河源者至元始得其真
焉言江源者則不然謂江水出岷山東南至天彭山
又東南過成都郫縣又東南過陽江又南過嘉州犍
為縣又南過戎州𤏡道縣又東南過巴郡江州縣又
東過涪州忠州萬州言中國之江水信得其源矣然
岷山在今茂州汶山縣發源不一而亦甚微所謂發
源濫觴者也及閱雲南志則謂金沙江之源出于吐
蕃異域南流漸廣至于武定之金沙廵司經麗江鶴
慶又東過四州之會州建昌等衛以逹于馬湖叙南
然後合于大江趨于荆吳又緬甸宣慰司志謂其地
勢廣衍有金沙江闊五里餘水勢甚盛緬人恃以為
險夫以緬甸較之茂州其遠近為何如以汶山縣之
發源甚微者較之緬甸闊五里餘者其大小又何如
况金沙江源出于吐蕃則其遠且大也明矣何為言
江源者止于蜀之岷山而不及吐蕃之犁石是舍夫
遠且大者主夫近且微者以是論江之源吾不知也
是故合江河二源言之鄂端諾爾即華言星宿海在
吐番西鄙犁石亦吐番地也吐番廖廓總屬西方河
之源發于正西轉西北由積石入中華又北出長城
轉東北流過河南山東至南直隸地方正東入海江
之源亦發於西轉西南入中華過雲南諸郡南流過
四川馬湖合大江轉東南荆吳至正東入海今江河
二口之入東海者相距不過二三百里皆在正東則
二源發於正西者當亦不甚遼絶以方求之西兊金
也金乃水之所從出理或然歟或曰水必發源于山
崑崙廼山之最高廣者岷山亦高山也江源何為不
祖岷山而祖犁石即曰星宿海有泉百餘竇從平地
泡出非山也何獨疑犁石未必非高山乎安知今之
主江源於岷山者無異昔之主河源於崑崙乎唐劉
元鼎所探河源自以為過漢張騫矣安知今之所謂
江源出吐番犁石者非唐之劉元鼎而尚未得夫星
宿海乎姑即江水來自西番者以俟真知江源之君
子云
記入蜀江山
六月過荆門十二碚皆高崖絶壁嶄岩突兀則峽巾
之險可知矣過碚望五龍及鷄籠山差峩正如夏雲
之竒峯荆門者當以險固得名碚上有石穴正方高
可通人俗謂荆門妄也晚至峽州泊至喜亭峽州在
唐為硤州後改為峽而印文則為陜州元豐中郎官
何洵直建言陜與陜相亂請改鑄印文從峽至喜亭
記歐陽公撰黃魯直書東山寺亦見歐陽公詩距望
京門五里晩集于楚塞樓遊爾雅臺錦障亭爾雅臺
者圖經以為郭景純註爾雅于此八日過下牢關歐
陽公有詩云入峽水漸曲轉灘山更多即此也登三
游洞泊石牌峽九日過扇子峽登蝦蟆碚碚洞相對
稍西有一峯孤起侵雲名天柱峯自此勢稍平晚次
黃牛廟山復峻其下即無義灘十日早過鹿角虎頭
史君諸灘泊城下歸州秭歸縣界也至白沙市慈濟
院對黃牛峽城西北一山山上有伍子廟十一日過逹
洞灘灘惡乃陸行過之晩泊馬肝峽口十二日過東
&KR0893;灘其旁有獅子岩十三日舟上新灘南&KR1804;曰官漕
北曰龍門為峽中最險處游江瀆北廟十四日晩渡
江南登山至江瀆南廟十五日過白狗峽十六日到
歸州卧牛山臨江前即人鮓甕十七日集于望洋堂
玩芳亭十九日訪宋玉宅在秭歸縣之東二十日出
巫峽門過業灘亦名灘也二十一日舟中望石門關
僅通一人行天下至險也晩泊巴東縣二十二日發
巴東山益竒二十三日過巫山謁巫山神女祠祠正
對巫山峯巒上入霄漢山腳直插江中十二峯不可
悉見惟神女峯最為纖麗竒峭二十四日早抵巫山
縣二十六日入瞿塘峽兩壁對聳上入霄漢其平如
削仰視天如疋練過聖姥泉晩至瞿唐關唐故䕫州
與白帝城相連關西門正對灧澦堆自關而東即東
屯少陵故居也二十七日早至䕫州州東南有八陣
蹟孔明之遺也
記自蜀出峽江山
五月離成都泊舟合江亭下合江者乃岷江别派自
永康離堆入城都及彭蜀諸郡合於此下新津亭之
上曰黃華樓其西則萬里橋六月己巳朔下彭山縣
單騎轉城過東北門又轉而西走岷山五十里至郫
庚午至永康軍崇德廟在運城西門外山上秦太守
李冰父子廟食處也辛未登城西樓其後皆西戎山
西門名玉叠關將至青城當再繩橋晩至青城山曰
寳仙九室洞天夜宿丈人觀觀丈人峯癸酉自丈人
觀西登山五里至上清宫最高峯之頂岷山數百峯
悉在欄杆下雪山在西域去此不知幾千里暸然見
之甲戌早頓長生觀乙亥發青城縣丙子至蜀州丁
丑早頓江源縣宿新津縣成都萬里橋之江與岷江
合派于此己卯以小舟至彭山午後至眉州城外江
即玻瓈江也壬午至中巖後西州甲申至嘉定壬寅
至王波渡宿癸卯至羅護鎮百里至犍為縣甲辰發
下壩百里至叙州宣化縣百二十里至叙州叙州即
古戎城也乙巳發叙州十五里南廣江來合大江通
百二十里至南溪縣四十里至瀘州江安縣百二十
里至瀘州戊申至合江縣己酉至恭州江津縣庚戌
發泥培至恭州自此入峽路大抵西川至東川風土
不同至峽益陋辛亥發恭州嘉陵江江自利閬果合
等州來合大江百四十里至涪州樂温縣七十里至
涪州過州入黔江泊此江自黔江來合大江壬子至
酆都縣遊仙都觀癸丑至忠州宿萬州甲寅至開江
口水自開達來合大江乙卯至䕫州丙辰泊䕫是夜
水忽驟渰漲及排亭丁巳至瞿塘口水平如席獨灧
澦之頂猶渦紋瀺灂舟拂其土以過而黑石山最號
險惡十五里至大溪口水稍闊亦稍遠䕫峽之險也
七十里至峽山縣戊午乘水退巫峽灘至神女廟廟
前灘尤洶怒二十里至東奔灘高浪大渦巨艑掀舞
不當一葉二十里過巴東縣九十里至歸州未至州
數里曰叱灘其險又過東奔連接新城下大灘曰人
鮓甕己未泊歸州戊辰發歸州五里至白狗灘三十
里至新灘此灘惡豪三峽八十里至黃牛峽上有洺
州廟黃牛之神也亦云助禹所疏川者順流過扇子
峽則峽中灘盡矣三十里得南岸平地曰平善壩出
峽舟至是皆相慶如更生三十里至峽州
漢水考
嶓冡導漾東流為漢又東為滄浪之水過三澨至於
大别南入于江東滙澤為彭蠡東為北江入於海
嶓冡之山漾水出焉禹則自嶓冡而導之濬其源也
東流則為漢焉漢即漾也而易其名又東流則為滄
浪之水焉滄浪即漢也而易其稱又東過三澨之水
至於大别之山南入於江會同東下有朝宗之勢焉
漢水出陜西鞏昌府秦州嶓冡山為漾水東流至西
和縣即入武都上禄之地名為西漢水又東流至成
縣即武都郡治名六漢水折而稍西折而東南入漢
中府鳳縣過沔縣西别為潛又東合沔水東流經本
府洋縣流入湖廣襄陽府鄖縣至均州為滄浪之水
歷灮化襄陽宜城荆州府荆門州潛江縣至沔陽州
過三澨至漢陽縣大别山南流合於江
荆揚諸水
九州之域水居其半而山次之邑居土田又次之雖
水由山而分實山以水而界禹貢言北條之水主于
河凢水皆以河稱言南條之水主于江凢水皆以江
稱惟其主于江也漾漢彭蠡皆江之所翕受而異派
同歸者也是源之大而流之長者江也自江之左入
而源流長且大者非漢乎自江之右入而源流之長
且大者非彭蠡乎漢先入江後江漢同會彭蠡入海
經文錯綜互見不可以經生文義律之矣所以經文
曰嶓冡導漾東流為漢又東流為滄浪之水過三澨
至于大别南入于江言漢水入江止此曰東滙澤為
彭蠡東為北江言滙澤者乃每歲春夏江漢水漲倒
入彭蠡與前彭蠡既瀦義相聯貫滙者水之勢瀦者
水之常也曰入于海此則言江漢與彭蠡而同入焉
如言身之左股因及夫右股以明一體之意何必疑
經文謂江與漢滙為彭蠡亦何必直以十三字為當
衍哉曰岷山導江東刖為沱又東至于澧過九江至
于東陵迤北會于滙東為中江入于海言滙即滙澤
而東迤北會正言江之會彭蠡以入海也前言東滙
澤後言會于滙前後相承何必疑其滙于漢亦何必
疑滙字或多而或誤哉蓋彭蠡方廣數百里自今九
江郡以上發源章貢合吉之王江廬江恩江袁之泉
江臨之清江瑞之蜀江會為南昌之章江又建之旴
江撫之汝水寧之修水信之上饒江弋陽江饒之鄱
江錦江共諸郡邑之水瀦為彭蠡故春夏水溢則壅
遏不通雖因江漢阻塞而實有滙入之勢至於中江
北江安知非當時之通稱哉或曰彭蠡咸指為今之
鄱陽湖矣又有謂即今之巢湖方與東滙文義合何
如曰荆揚之水莫踰江漢其次莫如鄱湖經文叙九
州之水反於數百里之鄱湖瀦數千里之水略而不
叙無是理也然或彼或此猶可說也陽鳥攸居迄今
如故此亦可以意見更改之哉或曰揚州獨舉震澤
彭蠡二湖何也曰揚之水自滙以南有廣于二湖者
乎蓋言水而不及山則水亦無有而分之矣南條之
水自岷至衡一支盡于九江之西其一支又南而東
渡桂嶺北徑袁郴盡于廬阜水皆東流其一支又南
而東度大庾北趨信衢介徽歙而抵建康由徽饒而
上岡脊以西之水皆西流滙為彭蠡岡脊以東之水
南則浙江北則震澤也所以金仁山謂彭蠡之水不
瀦則今江東西諸州之水為揚西偏之患震澤之水
不泄則今浙西諸州之水為揚東偏之患揚雖北邊
淮而于徐巳書乂雖中貫江而于荆已書朝宗獨大
江之南西偏莫大于彭蠡東偏莫大于震澤二患既
平則揚之土皆治矣發明經文可謂無餘藴也或曰
揚之彭蠡震澤二湖其廣不能踰荆之洞庭也經文
何不叙之九江孔殷潛沱既導若謂九江非今郡地
抑又何指耶曰九江即洞庭也江自出峽以來上截
所受之水惟洞庭之源流最廣如江陵所記九江源
委頗詳曰瀟江湘江蒸江澬江沅江漸江溆江辰江
酉江會而為洞庭焉想禹時尚支分為江自後遂會
為湖而以湖名也其實郴水發源袁吉之武功北入
湘江與沅江俱視九江為最遠凡武功之水西流者
盡入洞庭東流者盡入鄱湖故經文過九江至東陵
會于滙可見禹于洞庭鄱陽二湖之水與江會次第
亦甚明矣或曰叙導江而于中乃稱九江則其所謂
三江果不必指大江為中江漢為北江彭蠡為南江
耶曰叙揚州之水不必遠蒹夫荆此不必辨盖震澤
即今之太湖而太湖之下三江入海本為吳淞江與
松江婁江為三今皆可據况荆之九江本在乎上揚
之三江在乎下又何必強為之說哉若夫山之由大
庾北趨界信衢者一支包有浙江福建又一支由大
庾東趨包有廣東水各入海而東南之水盡矣
三江九江彭蠡敷淺原辨(朱子)
嶓冡導漾東流為漢又東為滄浪之水過三澨至於
大别南入於江東滙澤為彭蠡東為北江入於海又
曰岷山導江東别為沱又東至于澧過九江至於東
陵東迤北會于滙東為中江入于海又曰岷山之陽
至於衡山過九江至於敷淺原此皆禹貢之文也古
今讀者皆以為是既出於聖人之手則固不容復有
訛謬萬世之下但當尊信誦習傳之無窮亦無以覈
其事實是否為也是以為之說者不過隨文觧義以
就章句如說九江則曰江過尋陽派别為九或曰有
小江九北來注之說彭蠡則曰漢水所滙而江水亦
往會焉說北江中江則曰漢既滙而出為北江江既
會而出為中江也說九江則但指今日江州治所以
當之說敷淺原則但以為漢歷陵縣之傅易山在今
日為江州之德安縣而已如是而言姑為誦說則可
矣若以山川形勢之實考之吾恐其說有所不通而
不能使人無所疑也若曰派别為九則江流上下洲
渚不一今所計以為九者若必首尾短長均布若一
則横斷一節縱别為九一水之間當有一洲九江之
間沙水相間乃為十有七道於地將無所容若曰參
差取之不必齊一則又不知斷自何許而數其九也
况洲渚出没其勢不常江陵先有九十九洲後乃復
生一洲是豈可以為地理之定名乎此不可通之妄
說也若曰旁計横入小江之數則自岷山以東至入
海處不知其當為幾千百江矣此又不可通之妄說
也且經文言九江孔殷正以見其吐吞壯盛浩無津
涯之勢决非尋常分派小江之可當又繼此而後及
夫沱潛雲夢則又見其决非今日江州甚遠之下流
此又可以證前二說者為不可通之妄說也若曰漢
水滙為彭蠡而江水亦往會焉則彭蠡之為澤也實
在大江之南自今江州湖口縣南跨南康軍饒州之
境以接于隆興府之北瀰漫數十百里其源則東自
饒徽信州建昌軍南自贑州南安軍西自袁筠以至
隆興分寧諸邑數千里之水皆會而歸焉北過南康
揚瀾左里則兩岸漸迫山麓而湖面稍狹遂東北流
以趨湖口而入于江矣然以地勢北高而南下故其
入于江也反為江水所遏而不得遂因卻而自瀦以
為是瀰漫數十百里之大澤是則彭蠡之所以為彭
蠡者初非有所仰於江漢之滙而後成也不唯無所
仰於江漢而衆流之積日遏日高勢亦不復容江漢
之來入矣又况漢水自漢陽軍大别山下南流入江
則其水與江混而為一至此已七百餘里矣今謂其
至此而復一先一後以入于彭蠡既滙之後又復循
次而出以為二江則其入也何以識其為昔日之漢
水而先行何以識其為昔日之江水而後會其出也
何以識其為昔日之漢水而今分以為之北何以識
其為昔日之江水而今分以居中耶且以方言之則
宜曰南會而不應曰北會以實計之則湖口之東今
但見共為一江而不見其分流然則所謂漢水滙為
彭澤而江水亦往會焉者亦不可通之妄說也此數
說者既無一之不窮於是味别洲别之說出焉而終
亦不免於窮也蓋曰味别則不知凡禹之所為過門
不入腁手胝足而不以為病者為欲大濟天下昏墊
之民使得平土而居以衣且食而遂其生耶抑如陸
羽張又新軰但欲較計毫分於齒頰間以為茗飲一
時之快也嗚呼彼以是為說者亦可謂童騃不思之
甚矣且河之所會漆沮涇渭伊洛瀍澗支川尤多而
初無味别之說濟之所經或潛或見或止或流其變
不一而初無味别之說何獨至此而辨之若是悉耶
此又可見其為不通之妄說也若曰洲别則又九江
之鑿吾既辨於前矣若果如此則漢水入江之後便
須常有一洲介於其間以為江漢之别而湖口入滙
之處又當各分為二以為出入之辨而後可也今皆
無之而湖口横度之處予常過之但見舟北為大江
之濁流舟南為彭蠡之清漲而已蓋彭蠡之水雖限
於江而不得洩然及其既平則亦因其可行之隙而
又未嘗不相持以東也惡暏所謂中江北江之别乎
此又可見其為不通之妄說也若曰古之九江即今
之江州古之敷淺原即今之德安縣則漢九江郡本
在江北而今所謂江州者實武昌郡柴桑縣後并江
北之潯陽立郡又因潯陽而改為江州實非古九江
地也又况經言過九江至於東陵而後會于彭蠡則
自今江州城下至湖口縣纔四十里不知東陵的在
何處何所表異而其志之繁密促數乃如此又曰過
九江至於敷淺原則已自江州順流東下湖口又復
泝流南上彭蠡百有餘里而後至焉亦何說哉此又
不可通之妄說也至於今之所謂敷淺原者為山甚
小而卑不足表見而其全體正脉遂起而為廬阜則
甚高而且大以盡乎大江彭蠡之交而所以識夫衡
山東過一支之所極者唯是乃為宜耳今皆反之則
吾恐其山川之名古今或異而傳者未必得其真也
凢此差舛其類不一讀而不思思而不考者既昏昧
鹵莽而無足言矣其間亦有心知其誤而口不敢言
乃反為之遷就穿鑿以蓋其失者則其謬愈彰使有
識之士讀之愈疑而愈不敢信唯國朝初胡秘監旦
近世晁詹事說之皆以九江為洞庭則其援正皆極
精博而莆田鄭樵漁仲獨謂東滙澤為彭蠡東為北
江入于海十三字為衍文亦為得之予既目睹彭蠡
有源兩江不分之實又參之以此三者而深以事理
情勢求之然後果得其所以誤也盖水之患唯河為
甚而兖州乃其中流水曲而流緩地平而土疎故河
之患於此為尤甚是以鑿治之功十有四載然後同
於諸州竊計當時唯此等處事急民困勢重役煩禹
乃親涖而身督之不可一日而舍去若梁雍荆揚地
偏水急不待疏鑿固已通行則分遣官屬往而視之
其亦可况彭蠡洞庭之間乃三苗氏之所居當是之
時水澤山林深昧不測彼方負其阻險頑不即工則
官屬之往者固未必遽敢深入其境是以但見為彭
蠡之澤而不知其源之甚遠而且多但見洞庭下流
之已為江而不知其中流之常為澤而甚廣也以此
致誤宜無足怪若其用字之同異則經之凡例亦自
可考顧讀者未深思耳今但刪去東滙北江之衍字
而正以洞庭為九江更以經之凡例通之則過九江
至於東陵者言導岷山之水而是水之流横截乎洞
庭之口以至東陵也是漢水過三澨之例也過九江
至於敷淺原者言導岷陽之山而導山之人至於衡
山之麓遂越洞庭之尾東取山路以至乎敷淺原也
是導岍岐荆山而逾于河以盡恒碣之例也以是觀
之則經之文意不既明乎若更以他書考之則山海
經云廬江出三天子都(本注云一作鄣今按丹陽故為鄣郡其得名蓋以此則作)
(鄣為是)入江彭澤西(本注云彭澤令彭蠡也在鄱陽彭澤縣)漢志亦云廬
江出陵陽東南北入江蓋陵陽者丹陽之屬縣今寧
國府旌德縣尚有陵陽山而三天子都屆在徽饒之
境疑與陵陽腹背相直故廬江者得出其東南而西
流北折以為鄱餘二水遂以會于彭蠡而入于江也
及其入江則廬山屹立乎其西南而江之北岸即為
郡之南境疑江與山相因以得名而郡境雖在江北
亦以其南直此江此山而名之也然則彭蠡安得為
無源而必待漢滙江會而成哉漢志豫章為郡領縣
十八其彭蠡縣下注云禹貢彭蠡澤在西其餘則言
水入湖漢者八(鄱陽鄱水餘干餘水艾修水塗淦水南城旴水建城蜀水宜春南水南&KR0034;)
(彭水)入大江者一(顔豫章水)而湖漢一水則又自雩都東至
彭澤入江行千九百八十里也按今地勢彭蠡既與
江通而豫章諸水不由彭蠡别無入江之路則湖漢
者即是彭蠡而其所受衆水之源又不止廬江而已
也以此而觀則山海經之言猶有未盡且其曰入江
彭澤西者本謂逕彭蠡縣之西而入江耳而語意不
明遂若析江與澤各為一水而一東一西以入江者
此亦其立言之疵也漢志又自不知湖漢之即為彭
蠡而兩言之又不知入大江者亦瀦於彭蠡而别為
一例又不知湖漢之為湖正以其澤名之而復兼以
漢稱則又承禹貢之誤而弗深考也至於雩都之水
則但見其為一郡衆流之最遠者而遂推為湖漢之
源以主其名則又不知湖漢之名初非一水必自隆
興以北衆水皆會瀦為大澤然後可以名之非雩都
一水所可得而專也至於鄭漁仲漢水衍文之說固
善矣而其下文江水東迤北會于滙東為中江入于
海之數言似亦可疑而彼猶未能盡正也嗚呼禹貢
所載者九州之山川吾之足迹未能遍乎荆揚而其
所可疑者已如此不知耳目見聞之所不及所可疑
者又當幾何是固不可得而知矣至於經之凡例本
自明白而諸儒乃有過為新竒之說以亂之者若論
導山而逾于河而以為導岍岐荆山之脉使之度河
以為壺口諸山之類則亦不待聞見之及而知其謬
矣夫禹之治水隨山刊木其所表識諸山之名必其
高大可以辨疆域廣博可以奠民居故謹而書之以
見其施功之次第初非有意推其脉絡之所自來若
今論葬法者之所言也若必實以山脉言之則亦自
有可言而尤足以見其說之謬者蓋河北諸山本根
脊脉皆自代北寰武嵐憲諸州乘高而來其脊以西
之水則西流以入龍門西河之上流其脊以東之水
則東流而為桑乾道幽冀以入於海其西一支為壼
口大岳次一支包汾晉之源而南出以為析城王屋
而又西折以為雷首又次一支乃為太行又次一支
乃為常山其間各隔沁潞諸川不相連屬豈自岍岐
跨河東度而反為是諸山哉若過九江至於敷淺原
亦有襲其謬者以為衡山之脉東度而來則以見聞
所及而知其必不然也蓋岷山之脉其一支為衡山
者已盡於九江之西其一支又南而東度桂嶺者則
包湘源而北徑潭袁之境以盡於廬阜其一支又南
而東度大庾者則包彭蠡之源以北至乎建康其一
支則又東包浙江之源而北其首以盡于會稽南其
尾以盡乎閩越也豈衡山之脉能度九江而其度也
又直為敷淺原而已哉又有欲以揚州之三江即為
荆州之中江北江而猶病其闕一乃顧彭蠡之餘波
適未有號則姑使之潛冒南江之名以足其數且又自
謂聖經書法之妙非他人之所及是亦極巧而且新
矣然自湖口而下江本無二安得有三且於下文之
震澤又懸隔遼夐而不相屬也則又安能曲說而彊附
之哉問諸吳人震澤下流實有三江以入于海彼既
以目驗之恐其說之必可信而於今尚可考也因并
論之以俟來者質焉
江防總叙
嘗閱三國志魏文帝至廣陵臨江見波濤洶湧歎曰
嗟乎天所以限南北也而宋劉珏亦言金陵天險前
據大江可以固守則長江豈不誠勝勢哉然王濬之
克西陵北軍飛渡韓擒虎之濟采石陳人不覺則雖
有勝勢亦恃吾所以守禦之者何如耳吕頤浩有言
諸郡自荆南抵儀真可渡處甚多豈不預為計望置
使兩員一自鎮江至池陽一自池陽至荆南專提督
造船且詢水戰利害但當時宋遷都建康恃江為守
故有此論今天下一統其要害固不繫長江然潢池
之警竊發不時頤浩造船水戰之說可無豫為之計
乎是故操江廵江各有專寄而江防之設雖以備水
寇其所以為建康之守禦者亦豫且密矣長江天塹
尚慎旃哉
南直隸江防事宜
查得牒江都御史原奉勅書專管沿江一帶上自九
江下至鎮江及通常狼福等處先年承平無事專一
操練水兵禁戢鹽盗用重留都之衛以為江海之防
一應兵事盡屬操江近緣倭變大江南北道臣俱兼
提督軍務之任有所錢糧兵馬各歸撫屬體勢恒專
調度自便而操江大臣仍照舊勅參錯行事臨警倉
皇未免掣肘所以該科長慮有此建白看得長江南
北自瓜儀鎮江之下有山破江而生名曰圍山此誠
留都之門戶而江海之噤吭也春汛之際南北撫院
俱各設有兵船會哨防守自此以下接連海洋江面
闊遠北有周家橋大河口掘港等把總而以狼山副
總兵統之南有靖江福山乍捕等把總而以金山副
總兵統之各為軍門專屬若復參以操江權任並大
調度殊方使承行者無所歸心而前却者有以藉口
或乖進止之宜恐非備禦之策况操院之設不妨院
事專管操江帶管廵官乃今急遠憂而忘内顧略專
任而重帶管似亦非命官之初意也合無自今以後上
自九江下至江南圍山江北山江會口為操江信地
如遇信警但在圍山三江會口以下專責南北督撫
嚴督將領之類畢力堵截圍山以上逼近留都南北
督撫仍與操江互為應援不許自分彼此致失事機
及查圍山把總原設兵船向係江南廵撫管轄今信
地既分前總應分專屬操江提督所有兵船器械糧
餉成造修理等項仍照舊規於江南辨給與操江衙
門見役官耆兵勇三百員各相防守其三江會口先
該操江都御史閭議題添設把總咨行廵撫會節經
總廵撫督議定派各屬如徵軍餉銀二萬兩扣减民
壯弓兵銀一萬三千零四十二兩二錢又原議事寧
减免江洋歲支必致乏絶倉卒之際復議派徵是無
禆於寬卹而適增其科歛也合無將節年定派操江
軍需俱照成規不必加减仍嚴行各屬如期徵解歲
支之外稍有存餘聽行收貯以備緩急不許别項支
銷再照車行百里例有行糧若召募之衆日有常支
原無此例惟是交仗對壘之際憫其勤勞時有犒恤
今遊兵俱召募而營兵例無外援若以預處行糧更
議分派不免異同徒為紛擾萬一警報非常内地孔
棘則南北督撫俱同憂責又須别為權宜互相接濟
非可預擬而定設也
江淮總兵官之設本為靖肅江洋輯寧地方上以制
瓜儀之盗賊下以鎮通泰之鹽徒所以屏翰留都防
護運道者也設必於鎮江者蓋以路通南北地呃咽
喉金山備倭在其南儀真守備在其北適中可以調
度據險可以設防取其傳報易而策應速也
南直隸江防兩營信地
南岸安慶營
元字號哨官樓船一隻常泊黃石磯上哨自馬當起
下哨至崩灣止計一百五十里自馬當紫磯牛磯
墩至香口止四十里元字二號兵船一隻彭澤
縣哨船一隻馬當廵司船一隻(共為一聯)自香口黃
家嘴烏石磯至東流止三十五里元字三號兵船
一隻香口土官廵船二隻(共為一聯)自東流廻龍山
祝家磯至吉陽止三十里元字四號兵船一隻
東流縣哨船二隻(共為一聯)自吉陽馬家磯黃石磯至
崩灣止四十五里元字五號兵船一隻東流縣
哨船一隻吉陽廵司船一隻(共為一聯)
亨字號哨官樓船一隻常泊李陽河上哨至崩灣起
下哨至池口止計一百四十里自崩灣鴈汊下烟
墩至黃盆止四十里亨字二號兵船一隻吉陽
廵司船一隻李陽廵司船一隻(共為一聯)自黃盆丁
家港牛頭山至李陽河止三十里亨字三號槳船
一隻貴池縣哨船一隻李陽廵司船一隻(共為一聯)
自李陽河黃公山烏沙夾上口至中口止三十里
亨字四號槳船一隻池州府一號二號槳船二
隻(共為一聯)自烏沙夾中口軍渡灣下烟墩至池口止
三十里亨字五號兵船一隻池州府三號槳船
一隻池口廵司哨船一隻(共為一聯)專守烏落洲池
州府四號槳船一隻
荻港營
仁字號哨官樓船一隻常泊大通上哨自池口起下
哨至老鸛嘴錢家灣止計一百八十里自池口芭
莽港麻埠至仙姑廟止三十里仁字二號兵船
一隻池州府下哨船一隻池口廵司船一隻(共為)
(一聯)自仙姑廟郭港梅港河至五埠溝止三十里
仁字三號兵船一隻池州府哨船一隻貴池縣
哨船一隻(共為一聯)自五埠溝程家溝大通河至洋山
磯止三十里仁字一號樓船一隻大通廵司哨
船二隻(共為一聯)自洋山磯横港馬石磯至銅陵河止
三十里仁字四號兵船一隻銅陵縣哨船一隻
大通廵司船一隻(共為一聯)自銅陵河長山磯丁家
洲至老鸛嘴止三十里仁字五號兵船一隻銅
陵縣哨船二隻(共為一聯)自六百丈中江起至斷腰三
江口止銅陵縣哨船一隻青陽縣哨船二隻(共為)
(一聯遊廵夾江一帶)
禮字號哨官樓船一隻常泊三山上哨自張潭起下
哨至大信四合山止計二百里自老鸛嘴錢家灣
張灣潭至胭脂夾止三十里禮字二號兵船一隻
石埭縣哨船一隻繁昌縣哨船一隻(共為一聯)自
胭脂夾荻港河板子磯至舊縣止三十里禮字三
號兵船一隻繁昌縣哨船一隻建陽衛廵船一隻
(共為一聯)自舊縣黃石磯高安橋至宗三廟止三十里
禮字四號兵船一隻繁昌縣哨船一隻荻港廵
司船一隻(共為一聯)自宗三爺廟鷄頭山龍王磯至三
山止三十里禮字一號樓船一隻建陽衛廵船
一隻三山廵司船一隻(共為一聯)自三山楊家套螃
蠏磯至魯港止三十里蕪湖縣哨船二隻河口
廵司船一隻(共為一聯)自魯港蕪湖河弋磯窰至稀泥
港止三十里蕪湖縣哨船二隻禮字五號兵船
一隻(共為一聯)自稀泥港四合山黃泥灘至大信止二
十里蕪湖縣哨船一隻建陽衛哨船一隻大
信廵司船一隻(共為一聯)
北岸安慶營
利字號哨官樓船一隻常泊楊灣上哨自小孤史家
港起下哨至洲頭口望江界止一百七十里自史
家溝毛湖洲沙灣角至朱福溝止五十里利字二
號三號兵船二隻宿松縣哨船一隻(共為一聯)自朱
福灣楊灣中夾口至黃家(闕)利字五號
六號兵船二隻小孤廵司船一隻(共為一聯)專守沙
灣角利字四號兵船一隻自黃家&KR2121;急水溝孫家
洲至桃樹灘止三十里利字七號兵船一隻望
江縣廵船一隻楊灣廵司船一隻(共為一聯)自桃樹
灘雷溝蓮花洲至卞家套止三十里上江總廵二
號船一隻利字九號兵船一隻雷港廵司船一
隻(共為一聯)自卞家套林家灣至洲頭口止三十里
利字八號兵船一隻雷港廵司船一隻(共為一聯)
貞字號哨官樓船一隻常泊馬踏石上哨自洲頭口
起下哨至老洲頭止計一百九十里自洲頭口張
風套海口至觀音港止三十里貞字二號兵船一
隻懷寧縣哨船一隻長楓夾廵司船一隻(共為一聯)
自觀音港上夾口桑園至竺家嘴止三十里貞字
三號兵船一隻安慶府廵船一隻懷寧縣廵船
一隻(共為一聯)自竺家嘴黃泥溝前江溝至柘家灣止
二十五里貞字四號兵船一隻安慶府廵船一
隻長楓夾廵司船一隻(共為一聯)自柘家灣三江口
新開灣至馬船溝止五十里貞字五號六號兵船
二隻馬踏石廵司船一隻(共為一聯)自馬船溝花洋
灘楊樹灘至源子港止三十里貞字七號兵船一
隻下總廵二號兵船一隻桐城縣廵船一隻(共為)
(一聯)自源子港武梁洲老洲灣至老洲頭止三十里
貞字八號槳船一隻安慶衛哨守千百戶船二隻
(共為一聯)
荻巷營
義字號哨官樓船一隻常泊灰河鎮上哨自老洲頭
起下哨至泥㲼河止計一百五十里自老洲灣老
洲頭王家嘴至六百丈止三十里義字二號兵船
一隻桐城縣哨船一隻六百丈廵司船一隻(共為)
(一聯)自六百丈柞樹嘴爛泥灘至灰河止三十里
義字三號兵船一隻桐城縣哨船一隻六百丈
廵司船一隻(共為一聯)自灰河馬頭嘴土橋至宗三廟
止三十里義字一號樓船一隻土橋廵司哨船
二隻(共為一聯)自宗三廟省潭灣&KR3247;魚嘴至宋家灣止
三十里義字四號五號兵船二隻無為州廵船
一隻(共為一聯)自宋家灣鯉魚套横路口至泥㲼止三
十里義字六號兵船一隻無為州廵船一隻
泥㲼廵司船一隻(共為一聯)
智字號哨官樓船一隻常泊冊港上哨自泥㲼河起
下哨至牛屯張家溝止計一百五十里自泥㲼龍
池套薛家灣至燕家灣止三十里智字二號兵船
一隻無為州哨船一隻泥㲼廵司船一隻(共為一聯)
自燕家灣冊港傅家灣至石板州止三十里智字
一號樓船一隻智字三號沙船一隻冊港廵司
船一隻(共為一聯)自石板洲新洲夾牛門河至惡江嘴
止三十里智字四號兵船一隻無為州哨船一
隻冊港廵司船一隻(共為一聯)自惡江嘴上新溝下
新溝至田家溝止三十里智字五號兵船一隻
和州哨船一隻裕溪廵司船一隻(共為一聯)自田家
溝裕溪張家溝至西梁山止三十里智字六號兵
船一隻裕溪廵司船一隻牛屯廵司船一隻(共為一聯)
議定班聯
夫水兵自為水兵則其禦盗與為盗莫可詰民兵自
為民兵則其在船與不在船不可知故信地水兵派
船一隻必用府縣廵司船二隻以三隻為一聯者乃
相維相制義也又往時壯快弓兵盡派出江以致一
查點外盡皆不在皆以土著之民而日責以遊廵勢
勿能也今計其原額名數多寡分班出哨大率以一
班出江遊廵一班更休役遣不惟便情亦可行法故
為之議班聫凢五欵
一南北兩岸大約每信地三十里派兵船一聯各信
地内大約岸上一墩則江上一船日則分而為三
以相接會夜則聚而為一以相覺察每日於信地
内輪流哨會永為定守
一信地有水兵船一隻必派府衛州縣廵司民兵船
二隻共為一聯如水兵船不在則民兵船報廵江
官轉報江防官速報本道如民兵船不在則哨官
報總官速報本道以憑各行挐究
一民兵船有分二班者一班出江一班休息有三班
者以二班出江一班休息有不分班者必其工食
與水兵等者也以上各船俱聽哨官約束查點凢
輪出江之月有不在船者除本兵綑打外盡追一
年工食入官
一府民快下班者即應於府江防廳聽用州縣民快
下班者即於州縣廵江官聽用弓兵下班者即應
於廵檢處聽用其一應比較齎遞俱於下班者撥
用並不許再將出江兵船差遣違者重究
一民兵船出江之月船多者人船俱換船少者換人
而不換船但過初二日不赴更換者哨官即便報
來以憑挐究
議定會哨
夫兩岸官兵分派信地聯三為一遊廵有重兵布絡
有專哨盗固屏遠矣但法令滋久則漸玩兵心不束
則易弛相應立法會哨以别勤惰以課功罪故為之
議會哨凢五欵
一兩營備總官奉題准事例俱遵操院憲單安慶守
備逢二日會南湖守備於上水逢六日會荻港把總
於下水荻港把總逢六日會安慶守備於上水逢二
日會遊兵營把總於下水軍衛自廵江指揮以下有
司自廵江丞簿以下悉聽查照但有不到者開報本
道與操院詳奪
一兩營哨官俱照本道憲單接會今定安慶營元字
號哨官逢三日上與彭澤縣廵江官接會七日下與
東流縣接會亨字號哨官逢三日上與東流縣廵江
官接會逢七日下與池州府廵江官接會利字號哨
官逢三日上與望江縣廵江官接會逢七日下與安
慶府廵江官接會貞字號哨官逢三日上與懷寧縣
廵江官接會逢七日下與安慶衛守老洲頭哨官接
會如荻港營仁字號哨官逢三日上與貴池縣廵江
官接會逢七日下與繁昌縣廵江官接會義字號哨
官逢三日上與銅陵縣廵江官接會逢七日下與蕪
湖縣廵江官接會禮字號哨官逢三日上與安慶衛
老洲頭哨官接會逢七日下與無為州廵江官接會
智字號哨船逢三日上與無為州廵江官接會逢八
日下與和州廵江官接會如安慶衛上廵江指揮逢
一日與九江衛廵江官接會下廵江千戶逢五日與
建陽縣廵江指揮接會建陽衛哨官逢二日上與當
塗縣廵江官接會逢六日下與遊兵營第三哨哨官
接會凢遇會哨之日但有不到者徑註單内繳報其
有司廵江軄官俱各如期而至毋許相左俱取各官
私記關防為准其信地内廵檢土官悉聽查點但有
違抗開報備總官轉報本道詳奪
一岸上一墩江上一船岸有警則報船江有警則報
墩相應相接地里均矣但一聯之中須以水兵為主
如輪日信地哨船有功水兵同之各船次之如輪日
信地哨船失事水兵亦同之各船次之凢信地在一
聯之内水兵不得推諉如哨官船以接會不在槳船
代在信地接會不許並出但私回不到查發本船綑
打追工食外一連同罪失事隱匿查發信地哨官綑
打外把總官參究
一兩岸兵船每日於所分信地擺列凢遇三府江防
官將本道會哨簿發到本船即於簿空格内填註姓
名并接到日期地方於前件下填註有事無事及陰
晴風雨緣由自上水來者即刻遞下自下水來者即
刻遞上各船照前填註接會但有不在信地者即於
簿格内填註其信地其船官兵不在越過徑交與上
下手官兵接去兩岸一週仍送江防官轉報不到者
本道徑拏綑打仍追工食充越過官兵之賞如將會
簿遞墩者綑究
一安池大江防官本道各印發循環會哨簿二本各
江防官即於本府信地不拘上水下水先發一本以
次兩岸接會一週一面將簿内查覈有無不到稽誤
緣由連簿報道一面再發一本接會各江防官凢遇
暇日仍親自出江查點如此而官兵有不在江上者
寡矣
江西江湖要害
長江一帶自吉安府起至峽江縣中間張家渡
天井壩狗子嶺牛口江龍邱雲洲或居
民窵遠墨潭桐江横釣魚臺或四壁皆山
其富口石窩二處雖有人烟尤多土賊峽
江縣起至豐城縣中間桐江墓膳烏口象
口蓮花潭長排城排城頭潭横梁孔
埠枯州斗角灘凉傘洲拖船埠黃埠腦
安沙壩老蛤石小港口漳湖渡龍霧洲
象牙潭爛泥灣數處港口交雜人烟稀疎尤為
盗賊出没匿藏之所從此入東湖有黃溪渡趙
家圍白沙寨漁門寨樊西寨焦湖坽口
龍山鄔子梅岐寨南山埂康山上下蛇
山五谷潭棠陰柴棚瑞洪四山三山
又自樵舍昌邑迤西至具城轉折三横及中洲
等處入西湖倉厫洲兩河口松門吉山
鷪子口洋瀾渚溪左蠡青湖洲山青
山大孤山從此出江則城子鎮至馬當内有
新開口小池口楊家穴南湖嘴沿洲港
鱘魚嘴黃茅潭小孤袱茅湖夾女兒港
以上各處所俱稱要害春夏水漲港嶼瀰漫盗賊揚
帆縱槳勢或難當秋冬水涸支港縱横盗賊舶舟伏
岸防或不及甚當晏起早住務要趕趨地頭不可貪
程夜行及聽稍子哄誘致其通賊自害
自吉安府萬安縣良口起至九江府彭澤縣馬當鎮止
通計要害地方八十一處
守備廵湖廵江廵河廵捕廵司等官共四十員
座哨戰船共一百四十二隻水手共一百名
添設遊兵除江道不用外每遇春夏水漲之時東湖
梅岐寨添委饒州所百戶一員帶領哨船八隻精兵
一百四十名蛇山寨添委饒州所百戶一員帶領哨
船七隻精兵一百三十名往來廵邏
圖書編卷五十八
