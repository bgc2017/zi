石渠寶笈卷二十九
貯
御書房二
列朝人
書卷上等
晉王羲之二謝帖一卷(上等天一)
素箋本行書計七十六字後署羲之頓首下有
嚴澤之印有明文靖世家圖書二印前隔水有宋
司徒兼侍中魏國公晝錦堂永傳于家一印押縫
有明文靖世家圖書印凡二(下一印倒用)後隔水有康
成懋勲桂坡安國賞鑑諸印又臣字半印拖尾趙
抃記云熙寧九年十一月十四日趙抃閱道越州
清思堂之西至樂齋觀前有桂坡安國賞鑑一印
又蘇頌跋云右軍真蹟近世漸少觀二謝帖紙札
尚完殊可愛也按貞觀目錄洎淳化法帖皆(缺一字)
收此豈當時為好事者秘藏不出耶熙寧丙辰冬至
日丹陽蘇頌子容餘杭郡西閣題又記語云假守徐
師回丁巳仲春十日覽之郡倅朱正民同觀熙寧九
年七月六日書又會稽關景暉五字又存中熙寧九
年五月廿五日三司北軒觀十六字華陽王仲修觀
六字旁注云丙辰仲夏旦日又崔彦博記云清河崔
彦博唐公元豐乙丑五月望日觀於西安縣東齋又
何世昌記云朝儀大夫致仕何世昌元祐二年八月
十七日觀於衢州衙之大廳又武夷范鏜觀五字下
注云元祐二年八月十有七日三衢龜峰廳筆又崔
希仲跋云右軍書法萬世所宗昔人稱歐虞之體謂
如壯士美人者但能精於一偏尚能傳之後代而況
得其全者哉是知此字當使好事者寶之也元豐
乙丑五月望日西安縣齋丹陽崔希仲德舉題東
陽鄭汝賢無伐同觀又曹輔跋云貞觀尤愛右軍
書訪求殆盡其後並葬昭陵今所存法帖人皆謂
哀疚之問故不復進上得傳於後豈其然乎此
書亦然又法帖之所遺也當用墨錦玉軸重裝
以遺子孫寶之海陵曹輔子方信安郡齋書又
記語云曹使君借玩出示通守郭庭誨與觀者
五人林師醇醇仲余廙肅之梁秉文憲古林季
淵萬宗葉常權之紹聖五年三月二十日又劉
欽止跋云元符二年季秋九日鄭子猶出此帖
於滎陽尉舍以示余因得以觀右軍筆畫之妙
第有嘉歎而已吳興劉欽止純祖書又李炳記
云樂安李炳崇寧元年十二月初九日滎澤思
軒敬觀又記語云張子和高適正梁濟道李晦
叔母仲山同觀於陳留大觀元年五月廿日後
有喬氏半印又桂坡安國賞鑑一印又文嘉跋
云右軍書唐貞觀間所收至三千餘軸當時人
間已無藏本至宋淳化刻石秘閣及宣和聚所
藏草書章草正行共二百四十有三而蘇子容
謂貞觀目錄淳化法帖皆不收此疑為好事者
所秘而曹子方又謂哀疚之問不以上進其說
俱是然子又考宣和書譜草書中亦有二謝帖
而此本前無御書籖題後無内府圖書及諸縫
印則是亦未嘗入宣和内府也今真蹟之傳世
及余所目覩者草書則有袁生帖平安帖破羌
帖思想帖章草則有豹奴帖行書則有書鍾繇
千文近又見其草書雨後帖諸帖惟平安豹奴
是絹本餘皆紙本此本紙色與破羌絶相類而
跋語多宋之名人破羌不及也此帖今藏錫山
安氏者四世矣萬歷三年仲秋為安茂卿題茂
苑文嘉又王穉登跋云右軍書余所見不下二
十餘本唐人橅者十七襄陽父子橅者十九真
跡寥寥不能一二此二謝帖與破羌皆神采半
埋風骨不露如吕先生遊岳陽獨行獨坐非城
南老樹精孰測其袖有青蛇哉袁生豹奴而下
不有若即虎賁所謂本初之徒安足數耳茂卿
四世之藏此當為赤刀銀甕今將北征慎無携之
度江淮涉汶泗恐不免為天吳紫鳳諸水族所
睥睨請篋而藏諸白榆閣中丁酉四月十日王
穉登題又俞安期跋云余每過茂卿必索此卷
展玩屬饜乃罷乙巳茂卿捐館舍此卷與壑舟
同移其叔司封小范亟索之始得溝竇中嗟乎
此安氏四世所藏之物前人手澤猶潤何忍使
蒼頭奴歸之别主小范一時之索豈在天之靈
默主而使之耶又明年六月過茂卿悉陳所藏
再展一過小范命余援筆識其事震維居士俞
安期諸跋中押縫喬氏玩閱印桂坡安國賞鑑
印各三印卷高八寸三分廣九寸一分
晉王獻之中秋帖一卷(上等地一)
素箋本行草書計二十二字後小楷書君倩二
字有乾卦御書紹興廣仁殿四璽又宣和紹興
二璽俱缺其半又神品弘文之印賢志主人墨
林項元汴印諸印又三印俱漫漶不可識又半
印存印字前押縫有子京所藏墨林秘玩子孫
永保諸印後押縫有退密平生真賞項子京家
珍藏項墨林鑑賞章諸印前隔水晉王獻之中
秋帖七字(按係宋高宗書)有宣和半璽又墨林嬾叟鴛
鴦湖長神竒墨林硯癖諸印又二印漫漶惟真
跡之印四字可辨押縫有項墨林父秘笈之印
宫保世家妙無以加諸印後隔水有内府圖書
之印一璽又蘧廬子京珍秘項叔子檇李項氏
世家寳玩仁喆私印平生真賞申胤登印繩武
之印王延世印墨林項季子章宫保世家諸印
又半印不可識押縫有退密墨林山人神遊心
賞項子京家珍藏部曲將印天籟閣博雅堂寳
玩印項墨林父秘笈之印項子京氏吳廷私印
子孫世昌田疇畊耨諸印拖尾董其昌跋云大
令此帖米老以為天下第一子敬書又名為一
筆書前有十二月割等語今失之又慶等大軍
以下皆闕余以閣帖補之為千古快事米老嘗
云人得大令書割剪一二字售諸好事者以此
古帖每不可讀後人強為牽合深可笑也甲辰
六月觀於西湖僧舍董其昌題又記云閣帖已
至也分張可言止係此後今離而為二自余始
正之刻之戲鴻堂帖又項元汴跋云晉王獻之
字子敬羲之第七子官至中書令清俊有美譽
而高邁不羈風流藴藉為一時之冠方學書次
羲之密從其後掣其筆不得於是知獻之他日
當有大名後其學果與羲之相後先獻之初娶
郗曇女羲之與曇論婚書云獻之善隸書咄咄
逼人又嘗書樂毅論一篇與獻之學後題云賜
官奴即獻之小字獻之所以盡得羲之論筆之
妙論者以謂如丹穴鳳舞清泉龍躍精密淵巧
出於神智梁武帝評獻之書以謂絶妙超羣無
人可擬如河朔少年皆悉充悅舉體沓拖不可
耐何獻之雖以隸稱而草書特多此十二月帖
未審其由割去前行又稽諸米元章寳章錄止
存此數字迺大令得意書歴代傳寳今散落南
北不知凡幾家適復至於此信天下至寳當神
護汴也重值購藏永為書則雖威武聲勢不可
畏而授與是亦從吾所好也來裔豈可以易而
忽之須世守斯可矣墨林項元汴敬題跋中押
縫有寄傲墨林秘玩項子京家珍藏諸印卷高
八寸四分廣三寸六分幅後上方
御筆小楷書如印印泥四字上鈐乾隆御賞一璽引
首
御題至寳二大字上有乾隆宸翰一璽
御筆題籖籖上有乾隆宸翰一璽
唐褚遂良臨王獻之飛鳥帖一卷(上等元一)
素箋本楷書款云(臣)褚遂良臨卷末記語有項
元汴珍秘五字卷前有神品鳳字項元汴印子
京所藏項孔彰項聖謨子京珍秘項墨林鑑賞
章諸印又半印二漫漶不可識卷後有應召蘭
雪齋沮溺之儔神竒項元汴印墨林硯癖子孫
世昌子固彛齋東郡家藏子京所藏項元汴印
墨林項季子章神品子京珍秘項氏孔彰心賞
秘印諸印又紹興一璽又半印不可識前隔水
有藎臣子孫永保平生真賞楞嚴精舍官保世
家蘧廬諸印押縫有應召珍藏歐陽元印子孫
永保項墨林父秘笈之印諸印後隔水有幻浮
有何不可平生真賞應召檇李項子京家珍藏
檇李項氏世家寳玩香巖居士子孫永保諸印
押縫有墨林子天籟閣墨林堂桃花源裏人家
諸印拖尾柯九思跋云古褚河南臨大令飛鳥
帖唐人所摹具有元常遺法足以知字畫源流
之有自也况絶無宋人氣是唐無疑耳奎章閣
學士院鍳書博士柯九思跋前有退密項氏子
京項墨林父秘笈之印項元汴氏審定真跡藎
臣諸印又為好半印後有項子京家珍藏寄傲
子京父印項叔子項墨林鑑賞章諸印又王守
誠記語云至正二年夏五月十有九日左司員
外郎闕里孔思立左司都事上黨李獻同觀中
書參議趙郡蘇君所藏唐臨晉帖於上都省中
右司郎中太原王守誠題後有項氏孔彰心賞
秘印檇李墨林山人平生真賞子孫世昌應召
珍藏諸印押縫有墨林子項元汴印子孫永保
寄傲子京父印宫保世家應召珍藏諸印最後
有項元汴記語云有唐褚遂良臨晉王大令獻
之飛鳥帖項元汴真賞卷高六寸九分廣一尺
四寸七分
御筆題籖籖上有御賞乾隆宸翰二璽
唐褚遂良書倪寬傳贊一卷(上等元二)
素箋烏絲闌本楷書款云(臣)褚遂良書卷前半
印二存印字圖書記三字又半印二不可識卷
後有韓逢祐印蕉林梁氏書畫之印家在北澶
古泰和楊士竒圖書記俠如陳以御陳定書印
朝延子家藏韓逢禧印諸印又士竒楊氏半印
二又半印二不可識中幅押縫有楊士竒氏一
印前隔水有梁清標印河北棠村二印後隔水
押縫有安定棠村二印拖尾趙孟堅跋云河南
三龕孟法師二刻早年所書房公喬聖教記序
長安同州本並晚年書此倪寬贊與房碑記序
用筆同晚年書也容夷婉暢如得道之士世塵
不能一毫攖之觀之自鄙束縛於毫楮間耳諸
王孫趙孟堅子固書又跋云羣玉帖中帝京篇
贋跡可笑盖枯且露矣河南晚年書雖瘦實腴
孟堅又云前有韓逢禧一印又之印家藏齋字
半印三又半印不可識又鄧文原跋云文原曩
在史館獲覩褚河南書今見此帖恍若久别而
復覩其風儀也泰定四年秋分日鄧文原識又
柳貫跋云褚河南漢倪寬贊正書三百四十字
中刮去五字盖宋國諱也河南書豈待贊而顯
子固所謂容夷婉暢者殆得之矣至順四年閏
三月廿四日柳貫識又楊士竒跋云評者論河
南書字裏金生行間玉潤法則温雅美麗多方
觀此贊真不虚也吾求數歲始得之謹珍襲之
吾先世蓄河南書廉頗藺相如而下數十傳節
文終以優孟遭世兵亂家隳于宼此書散落人
間雖或見之力不能復後亦莫知存否舉家為
憾平洲府君及劉子高先生之文具著其事故
覧此益重先世之感正統七年五月既望廬陵
楊士竒謹識後有子孫世保蕉林鑑定二印又
錢溥跋云唐文學館學士褚遂良嘗為文皇臨
羲之蘭亭帖最多然喜作正書其磨厓孟師聖
教等帖亦世著聞嘗得見之獨此倪寬贊未之
見也婉麗清勁尤非諸帖所及廬陵楊文貞公
之子叔簡寳藏先愛久矣展玩之頃敬書此歸
之成化乙未冬東吳錢溥謹題後有蒼巖子蕉
林秘玩觀其大略三印諸跋中押縫有楊士竒
氏士竒之印蒼巖子三印卷高七寸七分廣五
尺二寸七分
唐陸柬之書文賦一卷(上等黃一)
素牋本行楷書(按通卷剥&KR1882;十四字)無款姓名見跋中卷
首有孫氏珍玩真逸山房傳家諸半印卷後有
河東李倜士弘章員嶠真逸擬晉山房忠信傳
家諸印又一印不可識卷中幅押縫員嶠真逸
河東李倜士弘章孫氏印各七引首李東陽篆
書二陸文翰四大字款署西崖又沈度隸書陸
機文賦陸柬之書八大字欵云華亭沈度隸古
拖尾孫承澤跋云陸司諫所書文賦全摹禊帖
而帶有其舅氏虞永興之員勁遂覺韵法雙絶
唐初諸公倣晉率涉板直如此妙腕未見其匹
趙文敏晚年書法全從此得力人鮮見司諫書
遂不知文敏所自來耳北平孫承澤記又趙孟
頫跋云右唐陸柬之行書文賦真跡唐初善書
者稱歐虞褚薛以書法論之豈在四子下耶然
世罕有其跡故知之者希耳大德二年十二月
六日吳興趙孟頫跋後有北平孫氏硯山齋圖
書一印又李倜跋云唐陸柬之書世不多見惟
張綉江參政家蘭亭詩馬德昌左司家蘭若碑
與此文賦三卷而已其筆法皆自蘭亭中来有
全體而不變者識者知之耳大德辛丑二月八
日員嶠真逸河東李倜士弘題又歐陽元跋云
中書辨章良公成甫家所收藏唐陸柬之文賦
帖真名墨也柬之本虞世南甥書法得於渭陽
而神俊過之第傳世極少故為艱得李圓嶠所
見張綉江家蘭亭詩不知何自近年亦有一本
轉至吾家其詩不全盖後人拆散而出售者歟
今經赭寇之亂焚蕩不存方重惋惜因觀此帖
筆勢翩翩相類令人神情惘然但李公謂其書
變態不同此正東之妙處近代米元章書矯亢
跌宕世咸稱其自創一法乃不知其全學柬之
頭陀寺碑耳元章秘而不言以陸書少傳於世
也吾家蘭亭詩後有頭陀寺碑墨本數行昔人
重其書随所得多寡而著存之若文賦累千百
言當為方今陸帖第一至正丁酉閏月十八日
廬陵歐陽元跋又揭徯斯跋云右陸柬之行書
文賦一卷唐人書法結體遒勁有晉人風格者
惟見此卷耳雖若隋僧智永猶恨嫵媚太多齊
整太過也獨於此卷為之三嘆至元四年歲在
戊寅三月十六日揭徯斯跋李倜又跋云近觀
絳帖有陸書得告廿五字筆法意韵與此書全
不相類其他書又與此並看雖點畫参差亦各
有妙處故晉唐能書者斷不如印板一一相似
政要如浮雲變化千態萬狀一時之書一時之
妙也識者知余言之不妄大德乙巳秋九月既
望於夀春郡齋重題士弘又有曺氏寳藏一印
又子孫保之一印又危素跋云素久從平章公
治農亊公薨之後獲覩家藏陸氏文賦豈勝悲
惋正卿其寳襲之至正廿一年五月壬戌臨川
危素書又宋濂跋云唐人之書論者以其臨晉
往往少之殊不察其變化之妙也柬之此筆神
俊超詣尤非諸家所能及歴世既久乃獲覩之
是猶拾驪珠於煨燼者也識者尚慎藏之洪武
八年三月既望之五日金華宋濂書於玉堂之
署又劉基跋云晉陸之詞唐陸之書可謂二美
具矣撫卷三嘆遂識之洪武八年春三月廿六
日誠意伯劉基題又董琰跋云古今善書者法
同而體異論者不此之察特以其偃仰屈伸方
圓高下之態而進退焉此正後世臨書之病也
晉唐來以書名家者多矣未嘗一一相似由其
法雖同而結體不同故也柬之此書精神遒勁
趙文敏謂其不在歐虞褚薛下揭文安謂其有
晉人風格者是已或者以為其學得於渭陽而
筆勢全不相類者盖知其然而不知其所以然
也琰昔自巴蜀回舟中見燕客所藏羲之樂毅
遺燕惠王書墨蹟愛其如金繩鐵索珊瑚玉樹
而莫名其妙徒往來於懷者數年及聞海岱謝
養民論書法思見前所見者不可復得矣今觀
柬之之筆則向者夢寐之想釋然於中益信書
法之有自矣惜乎知之者寡而好之者尤寡也
是書流落滇南盖有年矣未見知而好之者金
川(缺四字)購而得之不啻獲重寳非好之深者能
若是乎嗚呼金玉之重富貴之樂田宅園池之
勝孰不好之然未有歴千百年而能存者是書
自唐迄今其間人事之變不知其幾而猶獲見
之非可寳者歟繼今為(缺二字)之後者尚珍襲之
可也洪武三十一年歲在著雍攝提格孟夏之
月臨川董琰書又謝觀跋云同邑(缺三字)氏銜卷
詣予曰此唐陸柬之所書士衡文賦近遊滇南
得之將襲而東歸以為家玩幸留一言共傳永
久予觀書法多自蘭亭中來真超逸神俊有非
唐臨晉帖者所可同然唐初以書名家則虞歐
褚薛惜陸書世不多見故未得與四子並稱以
識者觀之當無優劣其戈波之法雖得於虞秘
書而變化不拘結搆自成一體殆有逼於永和
遺跡者矣宜為相府珍藏諸名公題跋及歴考
評以為陸帖第一(今缺二字)嗜書以其可法挾之歴
萬里畏途歸至山房静中臨玩毋拘點畫形似
求其瀟灑風神異日臨池有得必將如米㐮陽
於頭陀寺碑又豈徒秘玩而已哉玉笥謝觀跋
後有閒厓寳玩一印又曺倣跋云歐陽公作李
晸筆說云唐所謂歐虞褚薛至於顔柳皆自名
家以陸書少傳於世及或以歐虞褚薛為疑又
附柬之書學品第之詳其子之亦深矣今觀所
書陸機文賦真有晉人風格較之蘭亭臨本果
孰右耶子昂李士弘皆號善書者鍳定之餘稱
許不已余於是益知柬之書法之妙但寳之勿
失存乎其人為吾後者慎諸京口曺倣識跋中
押縫有圓嶠真逸河東李倜士弘章二印卷高
八寸廣一丈一尺一寸
御筆題籖籖上有御賞乾隆宸翰二璽
唐孫禮虔書譜一卷(上等宇一)
素牋本草書卷前款云吳郡孫過庭撰有半印
三俱不可識卷末自識云垂拱元年寫記上鈐
一印漫漶不可識後有蒼巖一印又半印二俱
不可識卷中幅押縫印俱殘缺不可識前隔水
籖書唐孫過庭書譜序七字(按係宋徽宗書)有雙螭宣
和二璽又蒼巖子觀其大略二印又一印漫漶
不可識又一印缺其半存氏珍藏書畫印六字
後隔水有政和宣和二璽押縫有北海孫氏珍
藏書畫印一印拖尾有梁清標印蕉林秘玩二
印卷高八寸五分廣二丈八尺七分
御筆題籖籖上有乾隆宸翰一璽
唐孫虔禮書景福殿賦一卷(上等宇二)
素箋本草書卷前署何平叔景福殿賦七字無
欵姓名見跋中卷末項元汴記語云萬歴癸未
仲春望墨林山人項元汴手裝於天籟閣永存
珍賞下押字一又曾肇跋云書家評孫過庭章
草用筆雋拔如丹崖絶壑筆勢堅勁予不能無
疑觀此帖用筆稽古有漢魏之風終卷結字無
點畫差謬書賦云千紙一類一字萬同盖知非
虚談也近見王内翰所書書譜真跡與此賦極
相類又有墨本千文差不逮矣建中靖國元年
春三月曾肇題於玉堂之西軒又張孝思記語
云歲在甲申孟春嬾逸張孝思藏卷前有神品
項元汴印項墨林父秘笈之印項墨林鑑賞章
墨林秘玩項子京家珍藏神竒諸印又半印漫
漶不可識卷後項元汴印凡四又退密張覲宸
虚朗齋子京父各二印又項墨林鑑賞法書名
畫項子京家珍藏項墨林鑑賞章檇李項氏世
家寳玩若水軒子孫世昌西疇耕耦嬾逸張則
之蔬菊老人韓松書印子孫永保墨林子净因
菴檇李墅處張孝思寄傲博雅堂寳玩印項叔
子宜子孫世外法寳諸印又一印不可識卷中
幅押縫莆劉篔谷圖書珍玩印張則之印各七
印項氏子京子京珍秘各二印又張孝思有何
不可嬾逸項叔子桃花源裏人家子孫永保項
元汴氏審定真跡項墨林父秘笈之印香巖居
士楞嚴精舍墨林項氏季子章項子京珍藏諸
印前隔水有中欽張覲宸二印押縫有退密平
生真賞項叔子諸印後隔水有天籟閣張孝思
賞鑑印二拖尾項元汴楷書釋文欵云大明萬
歴甲申歲仲夏端陽後五日墨林山人項元汴
錄是賦於攖寧菴中前有檇李孝思張則之子
京子孫永保墨林子鹿石走諸印後有退密項
元汴印子京父印項墨林父秘笈之印墨林山
人則之嬾逸諸印卷高九寸廣二丈二尺三寸
三分
御筆題籖籖上有乾隆宸翰幾暇臨池二璽
唐吳彩鸞書唐韻一卷(上等宙一)
素箋本楷書并註無款姓名見跋中凡二十四
幅俱正背兩面書第一幅只書一面幅前有文
府寳傳一印又吳俊仲傑一印末幅有明德執
中一璽又清真軒駙馬都尉王府圖書吳俊仲
傑諸印又押字一上鈐河南書記一印又半印
三漫漶不可識又宋濂跋云右吳彩鸞所書刊
謬補缺切韻宋徽廟用泥金題籖而前後七印
俱完裝潢之精亦出於宣和内匠其為真蹟無
疑余舊於東觀見二本紙墨與之正同第所多
者柳公權之題識耳誠希世之珍哉翰林學士
承旨金華宋濂記前隔水有洪武叁拾壹年肆
月初九日重装十三字又裱褙匠曺觀五字押
縫有文華之記一印後隔水押縫有政和璽二
宣和一璽拖尾有内府圖書之印一璽又吳俊
仲傑横河精舍三印幅高八寸三分廣一尺五
寸二分
按宋濂跋所云宋徽宗泥金題籖今缺宣和七
印亦祇存其四顧歲月既久轉屬多人而廿四
幅全韻猶宛然完璧豈世間至寶真有神物呵
護耶
宋太宗書蔡行勅一卷(上等洪一)
八寶泥金箋本行書卷後署十四日三字又大
書勅字又勅蔡行三字上鈐御書之寶一璽卷
前一璽同又飯字小號一又天籟閣神品退密
項叔子項子京家珍藏項墨林鑑賞章諸印卷
後又子京印二又神遊心賞項墨林印墨林子
京父帝陶唐之苖裔項墨林鑑賞章桃里平生
真賞項墨林父秘笈之印諸印押縫御書之寶
璽凡三又若水軒項元汴印墨林子子京所藏
子孫永保墨林秘玩墨林主人子孫世昌項元
汴印檇李項氏世家寶玩諸印前隔水有蒼巗
子蕉林居士二印押縫有平生真賞墨林秘玩
二印又二印又半印三俱漫漶不可識後隔水
押縫有墨林項氏子京神遊心賞(微缺)寄傲有
何不可墨林子諸印又田疇耕耨印凡二拖尾
記語有元祐三年五月廿六日給事鄭穆拜觀
十五字前有子京墨林秘玩項子京家珍藏三
印後有項翰墨印神品寄傲仁夀開國諸印又
一印漫漶不可識又黃庭堅䟦云天生聖人與
物自殊拜觀是勅盖可見矣行公在當朝功績
大著宜膺是寵亦為不薄其德望之盛子瞻已
詳述堅不暇及聊志歲月云時元祐乙亥五月
八日山谷黃庭堅前有項元汴印項墨林鑑賞
章二印後有審定真蹟子京子孫永保平生真
賞項墨林父秘笈之印諸印又鄭清之䟦云此
卷乃(缺一字)宗皇帝御筆勅一道盖不允蔡行辭
中書省事者覿兹字畫飛動若虎踞龍騰風雲
慶會正以見聖天子生知不測遠異常流當時
在廷之臣得之為至寶中書公非學問忠勤有
素曷承寵錫若是哉誠金玉錦繡奚足比具宜
乎蔡氏子孫當知其所重永永其藏用是書之
以誌景仰云淳祐丙午三月望日鄭清之頓首
書於養魚莊前有檇李子孫世昌項墨林印三
印後有考古正今子京父墨林秘玩項叔子諸
印又蒼巗子梁清標玉立氏印章觀其大略二
印最後項元汴記語云宋太宗手勅蔡行中書
省事明嘉靖四十一年秋八月得於鄞中范氏
墨林項元汴家藏又飯字小號一諸跋中押縫
有墨林博雅堂寶玩印元汴子京項元汴印蒼
巗項墨林鑑賞章墨林嬾叟宫保世家諸印卷
高一尺八分廣六尺六寸三分
御筆題籖籖上有乾隆宸翰一璽
宋徽宗書七言律詩一卷(上等荒一)
素牋本行書大字無款有御書御書之寶二璽
卷前有篤夀連印雲烟過眼項子長父鑑定項
德枌印遼西郡圖書印諸印卷後有項德枌印
五一倩士宛委堂印諸印卷中幅押縫有御書
之寶凡五項字印五卷高八寸四分廣一丈三
尺三寸八分
御筆題籖籖上有乾隆宸翰一璽
宋徽宗書千文一卷(上等荒一)
泥金雲龍箋本草書款識云宣和壬寅御書下
有押字一上鈐御書一璽卷高一尺九分廣三
丈六尺四寸六分
宋徽宗書千文一卷(上等荒三)
素箋朱絲闌本楷書款識云崇寧甲申歲宣和
殿書賜童貫上鈐御書之印一璽卷前有長樂
未央雪堂二印卷後有長樂未央仙客卞永譽
印式古堂書畫雪堂諸印前隔水有古香書屋
一印卷高八寸八分廣一丈一寸一分
宋高宗勅張浚手書一卷(上等日一)
誥勅牋本行楷書凡二幅前幅署云皇帝特賜
川陕京西湖南北路宣撫使張浚手書後識云
建炎三年七月二十八日上鈐御書之寶一璽
後幅署云皇帝遣内侍黃保賜樞密院使張浚
鞍馬手書又識云隆興元年五月二十六日上
鈐一璽與前幅同前幅高一尺四分廣二尺二
分後幅高同廣一尺八寸六分
御筆題籖籖上有乾隆宸翰一璽
宋高宗書洛神賦一卷(上等日二)
素絹本行草書後識云德夀殿書上鈐德夀殿
御書寶一璽卷前有雪軒真澹二印又半印不
可識卷後有皇姊圖書一印又梁清標印蕉林
鑑定張維節印諸印前隔水有卷字七十五號
六字(俱作半字)後隔水押縫有蒼巗冶溪漁隐二印
又一印不可識引首有子孫世保蕉林玉立氏
圖書二印拖尾趙巖題云花石綱閒四海分錢
塘日日雨如春孔明兩表無人讀德夀宫中寫
洛神趙巗又宋獻記語云崇禎癸酉九月廿五
日宋獻獲觀於俞光禄觀玩軒後有蒼巗子焦
林秘玩觀其大略諸印最後有韓逢禧一印卷
高八寸六分廣八尺六寸三分
宋高宗賜岳飛手勅一卷(上等日三)
素牋本行楷書後署付岳飛三字上鈐御府之
寶一璽下有押字一卷後有高承延印吳氏書
畫之印二印卷高一尺一寸四分廣一尺九寸
二分
宋高宗書養生論一卷(上等日四)
金粟箋朱絲闌本真草二體相間書無款有德
夀御書一璽又御書一璽又坤卦一印卷前有
宏誼姚叔子子子孫孫永寶之三印卷後有天
歷之寶一璽又姚氏珍玩姚宏誼珍玩書印梁
清標印諸印押縫有河北棠村印凡十前隔水
有蕉林書屋一印後隔水有端本一印押縫有
蒼巗蕉林二印拖尾李東陽䟦云右稽康養生
論一卷真草相間用智永千文體後有德夀御
書印德夀宋高宗宫名作於紹興十八年戊辰
實中興之二十二年也又九年丙子孝宗受禪
始尊高宗為太上皇退處德夀又十四年年八
十一而崩於是宫此書盖倦勤時筆計其年當
過耳順而楮墨精密乃如此豈真有得於養生
之說故與史稱其博學強記繼體守文而撥亂
反正復讐雪耻為未足觀於是書者其亦有所
感矣吾友楊應寧都憲得此而藏之敬題其後
正德三年六月十三日長沙李東陽書又王世
貞跋云右太史姚君繼文藏宋思陵手書稽中
散養生論一篇行楷真草相間後有德夀御書
印德夀思陵為太上時所居宫也思陵初擬豫
章在青冰之間晚始刻意山隂傍及鐵門限此
尢其得意筆正書時於督策露章法一二盖欲
以拙救熟耳行草翩翩二王堂廡間而不能脱
蹊逕然要當於六代人求之繼文工八法無俟
余贅余獨嘆中散之精於持論而身不能免也
其微言奥旨若遺丹之在藏數百千年尚能起
痼離凡中所謂一怒足以侵性一哀足以傷身
思陵深戒之故德夀三十年不減玉清上真而
五國之遊魂不返矣单豹食外彭𣆀為夭其思
陵與中散之謂耶萬歷紀元秋七月晦吳郡王
世貞書於武昌南樓後有蒼巗子梁清標玉立
氏印章觀其大略二印押縫有冶溪漁隐一印
卷高七寸七分廣一丈八尺七寸八分
御筆題籖籖上有乾隆宸翰一璽
宋韓琦尺牘一卷(上等月一)
凡二幅前幅素箋本後幅粉箋本俱楷書前幅
後識云琦再拜啟有簡静齋高士竒圖書記江
村秘藏三印後幅未署名有士竒高澹人竹窗
三印押縫有竹窗一印又高岱連印拖尾蔡景
行䟦云忠獻平生立朝大節勲業之盛炳炳照
暎穹壤為一代偉人故不必贅陳矣至於天性
清簡一無所好惟家藏圖籍數萬卷每卷尾必
題曰傳賢子孫信乎子孫之賢而後可傳於永
久也今觀二帖銀鈎鐵畫出入於唐賢顔柳之
間其端重剛勁類乎為人百世之下見者肅容
瞻慕焉元帥蕭侯珍藏既久聞公嫡孫誠之篤
學好修克紹乃祖風烈遂不遠千里以奉之忠
獻在天之靈殆非偶然者誠之其賢子孫哉二
帖之傳當不墜先志檇李蔡景行拜手書又泰
不華題云誠之廣文出先世魏公所書二帖見
示端謹遒勁得顔魯公法為多垂紳正笏端居
廊廟之氣藹然見於紙墨間噫魯公為唐之忠
(臣)魏公為宋之賢相故其書法之妙亦相彷彿
若是也前輩謂魏公每登朝堂視進止如有尺
寸載觀斯帖於是乎取證矣元統三年清明前
一日泰不華題後有竹窗玉山程以魁審定真
蹟二印又楊敬惪跋云右魏公真蹟也蕭元帥
北野相君藏(缺)矣未嘗出以示人以誠之敦厚
長者特還以合浦之珠克獲舊物豈不為韓氏
慶乎噫自古及今初不借才於異代人苟自勖
求所以稱元帥遺故家手書之意而勉於功名
則我元豈無名臣哉古語有之公侯之子孫必
復其始斯為元帥期待之盛心至順癸酉六月
四日石塘山人楊敬惪謹書又跋云誠之作餉
為禮甚盛話及魏公真蹟乃繼祖四年前所遺
誠之之物談經道舊之餘敬德適在坐援筆識之
舉不忘其所親明道先生之不欺也元帥公命
書之不敢辭敬德再拜謝不敏又祝蕃跋云魏
公相業煌煌在簡册間固不待翰墨而後傳二
帖筆意渾厚雖粉墨漫漶猶奕奕有生氣流亡
撫字數語藹然仁義之心其克終令名宜矣萬
戶蕭君以韓廣文為公裔孫而歸之且勉其見
手澤而發孝思盖期以繩祖武也廣文氣岸魁
然神采煥發充其所學詎可量哉他日當不愧
此帖至順改元冬十一月廿又四日上饒祝蕃
謹題又班惟志題識云戰六國臣幾何獨子房
為韓報千百世下窅無所聞天復以韓忠國其
於天道周復元始世昧於屈強豈能博通天人
之道也予于忠獻公有感焉天耶人耶感而遂
通互相為黃鐘之律塵世不可得而知也因綴
數語四時行在天何語片雲四海成霖雨將謂
不能軍近安無一人歸來儀百揆騎虎尋常耳
多少窅無聞千年蘭玉孫恕齋班惟志漫書同
坐郝時叔王景平趙季文後有苑西樂此齋之
圖書二印又李齊跋云流亡撫字宰相之所當
用心也魏國公垂紳正笏不動聲色而措天下
如泰山之安因是一語而可以類推矣無徒以
翰墨論也蒲隂李齊又張聖卿題云魏公立朝
謀國之大節固不待綴辭也今其遺墨雖不多
見寸金片玉誰不寶襲余獨愛誠之以文獻能
敬其祖北野之與能成人之美可謂兩得之矣
喜而為之書大瑰畸人張聖卿題後有江村高
詹事二印又李懋隸書䟦云晉唐諸名賢墨妙
天下所共寶然其存者不數本苟或出售人爭
購之雖幾百千緡在所不較外此則漫不加意
慕名之習壹至於此天台蕭侯說禮樂而敦詩
書者也英賢札翰靡所不畜其仰止高山之意
深矣堂堂魏公亘古幾見誦其遺言餘論猶足
使人感慕而興起况夫手澤之華(缺半字)然者珍
藏熟玩不猶愈於徒尊字畫之工哉蕭侯不惟
寶藏之而已也又能推錫類之心割所愛以奉
公之耳孫誠之誠之載拜登受憙而後可知也
意者神物護持知誠之與侯善故假手於侯以
歸之耳不然何以得之有其道如此也二帖前
後凡四十三字粉墨磨滅財可見者已十之三
寶之寶之誠之又以蕭侯手書並裝於帖後以
無忘所自得是亦宜書至順辛未立春日中山
李懋端肅謹跋又陳梁跋云韓夫子執政三朝
相業端正青苖相公豈可同朝而立語云相字
如相人此二札筆筆正峰有一些邪氣否其藏
鋒鍔於不見可以想其慎重持國陳梁拜觀於
小寒山後有抱瓮翁高氏江村竹堂珍藏書畫
之印二印又王鴻緒跋云右宋韓魏公二帖第
一帖公與歐陽公書謝其作晝錦堂記者公相
州人仁宗至和中由武康軍節度使求知相州
英宗治平四年神宗初立公除鎮安武勝軍節
度使司徒兼侍中判相州辭兩鎮但領淮南神
宗熙寧元年復請相州以歸六年還判相州公
秉節以居相州者凡再四矣而此帖則公與歐
公同在政府時所與或在嘉祐八年之秋冬或
在治平元年之春盖公以英宗嗣位封衛國公
其後太后還政即封魏國公英宗嗣位於八年
四月有疾至七月始瘳明年夏五月太后即還
政歐公記文云大丞相衛國公其末係銜尚書
吏部侍郎參知政事歐陽修記其私家堂圃而
仕宦將相之榮不宜於危疑時誦述故决知為
英宗疾瘳以後太后還政以前也公為昭文館
大學士監修國史故記文云大丞相堂以武康
節度治相所作公追屬歐公記之歐公方參政
晨夕政府帖中云信宿不奉儀色殆歐公偶休
沐時耶記文不動聲色而措天下於泰山之安
指定策英宗調和兩宫事帖中之褒假太過非
愚不肖之所勝捧讀慙懼而不能自安者謂此
即答門人親客臣子何與之意也第二帖某公
旬日前得手書雖云近苦多病勉強親筆而草
隸遒勁雖少年所不能及未知某公何人所與
書何人其某字磨滅右半微可辨盖土字以意
度之則杜公也廬陵云杜公筆法為世楷模考
亭云杜公以草書名家祁公本傳云真書行草
皆有法盖祁公書最為當時所重故公云少年
不及也年月皆不可考中有前在并云云又跋
中所云流亡撫字一段今已失按公拜武康軍
節度使知并州在慶歷皇祐間後求知相州未
久召入此帖當在知相州或召入以後二帖端
嚴謹重正合考亭金華所云與荆公之躁擾急
迫傾欹偃仆相反者跋語中泰不華周仁榮弟
子一稱逹兼善其學由朱子六傳得何文定基
王文憲柏之緒元史周仁榮傳云其所教弟子
多為名人而泰不華實為進士第一李齊元史
本傳云字公平廣平人工詞章元統元年進士
第一知高郵府招降張士誠被拘不屈死論者
記大科三魁若泰不華殁海上李黼殞九江洎
齊之死皆不負所學二君子皆文章節義士附
見卷中尤可貴也其餘諸名人跋亦俱堪什襲
江村先生得此卷命予識其尾因覼縷及之其
永寶無斁康熙乙亥夏五月廿四日雲間王鴻
緒謹題又高士竒跋云有宋故多名臣其間出
入將相身繫天下之安危而復能以文采照後
世者則范文正韓忠獻二人為稱首是時西夏
數用兵二公以帷幄重臣出總戎機日不暇給
忠獻定策兩朝典政最久疑於翰墨之事不復
留意今所流傳筆札字畫端謹結構精密若燕
居無事從容而出之者雖書法專家蔑以過焉
因想見古大臣居心凝重亊無論巨細㒺有慢
易欲速率意以為之者柳誠懸心正筆正之說
殆不虚矣往余得文正二札寶之箧笥甲戌十
月蒙召再至京師復得忠獻遺蹟喜不自勝按
吳郡朱存理鐵網珊瑚書品載有忠獻公二帖
一為乞歐陽文忠記晝錦堂札一為記成謝文
忠札今止後札存而另以一柬益之雖紙墨漫
漶字法實出一手御史大夫王儼齋先生玩索
偏傍斷是與杜祁公尺牘先生精鑒博雅當非
妄語又按書品後有晦翁跋語惜不可得所存
九跋率元時鉅公以文章節義傳者但諸跋内
有撫字流亡之語而二帖中無此豈更有一帖
今失之耶自古能書者不少非其人品事業卓
卓可紀祗一藝耳若二公者與日月争光可也
忠獻凡三領相州所與文忠書年月前後儼齋
先生考據甚覈余故不復贅云康熙丁酉九月
廿六日舟過仲家牐書於卷末江村高士竒又
跋云康熙乙亥六月作跋丁丑秋九月廿六日
舟發任城過仲廟蓬忩無亊始得書之前二日
已立冬水村晴靄與籬落畦蔬相映帶自津門
至此方見山色因口占云一行官柳染輕霜籬
落寒蔬擷野香乍見遥山隔烟浦聞消晴日喚
漁航并記一時興會云高竹窗前幅高九寸六
分廣一尺一寸六分後幅高同前廣一尺六分
有竒
御筆題籖籖上有乾隆宸翰一璽
宋范仲淹道服贊一卷(上等盈一)
素箋本楷書前署道服贊并序五字款見序中
卷前有高陽圖書東漢太尉祭酒家學高陽德
暉圖書庚寅才子之裔高陽之瑞十六世孫主
奉右勝謹藏圖書諸印又高陽印二又鼎元半
印卷後有東漢太尉祭酒家學仙系高陽德暉
圖書諸印又高陽印二又高陽半印卷中幅有
夀國公圖書一印後押縫有頤齋之印高氏圖
書之印孔愉之印十六世孫主奉右勝謹藏圖
書諸印又高陽半印前隔水有古香書屋一印
拖尾有文同跋云希道比部借示文正辭筆觀
之若侍其人之左右令人既喜而且凜然也熙寧
壬子孟夏丙寅陵陽守居平雲閣題石室文同
與可跋後一印不可辨又吳立禮隸書跋云獲
觀文正公之詞翰淳重清勁如其為人每展卷
諷誦未嘗不想見風采何名德之重使人愛慕
如此其深也富川吳立禮題又戴蒙跋云觀范
文正道服贊文醇筆勁既美且箴以盡朋契之
義有以見高陽公之德矣傳曰不知其人視其
友諒哉熙寧壬子年十一月甲子吳興戴蒙正仲
題後有懷州軍資庫記懷州考試院記監德州
鹽務新朱記監德州酒務印監德州商税印諸
印又懷州常平倉給納之記懷州常平庫給納
之記二印又一印不可識又柳貫跋云范文正
公祥符八年進士也其為同年許比部作道服
贊辭莊義舒懿乎有德之言哉南北分合餘二百
年而幅員疆理復混為一區公之孫曾嗣守先業
不懈益恭得公書遺蘇才翁韓文公伯夷頌真蹟
而寶蓄之且摹刻於石今年至正元年益都宗人
復自北㩦此贊并公侍祠像來南而歸之合浦之
珠曲阜之履得於既失所以委重宗祊藩飾世緒
者夫豈偶然之故有相之矣熙寧間文公與可題
識云希道比部而不著其名宋登科記當自可考
也卷中有東漢太尉祭酒家學印高陽及仙系小
印皆緣許氏則是贊之為許氏物盖已久矣不知
何時而遂失之也耶作贊時許公為平海掌書記
耳熙寧始轉至比部其恬於進取如此於以見許
公亦盛德之士不然公豈肯輕以清其意潔其身
者而許之哉昔公書伯夷頌以遺才翁今復見公
為希道譔書此贊則希道亦才翁一等人哉宋三
百年文運休明泰治熙洽自景德祥符而始盛觀
公此贊則公與許公之聯芳科甲信人才與時
升降者為不誣矣元年冬十有一月二十七日
東陽柳貫書又黃庭堅跋云范文正公當時文
武第一人至今文經武略衣被諸儒譬如蓍龜
而吉凶成敗不可變更也故片紙隻字士大夫
家藏之世以為寶至其小楷筆精而瘦勁自得
古法未易言也黃庭堅書又胡助題識云文正
公為同年友許書記作道服贊言皆至理書特
清勁至今觀之悚然增敬所謂寵為辱主驕為
禍府重此如師畏彼如虎是又美不忘規益可
玩味乃知異時丞相堯夫布衾銘實權輿於此
歟然是贊不載文正集中則公之文之遺者有
矣抑亦盛年之作而或失於編次也耶因綴廿
字以寓景行之意云文正道服贊忠宣布衾銘
家乘揆一德名言符六經至正癸未春正月廿
日金華胡助書又劉魁跋云黃山谷古今名書
者猶推文正公小楷筆精而瘦勁自得古法世
人可不知所重耶成化辛丑六月廿日高唐劉
魁拜題又戴仁贊并序云范文正公道服贊其
書有法而詞有氣前人題跋盡之矣余復何言
敢僭用公韻敬作遺墨贊欲范氏後裔益知所
寶重云式觀遺墨端嚴濟楚柳骨顔筋微公孰
與龜文龍鱗或翔或處烈士忠臣兼文兼武畫
見諸形曰心為主詞發諸口曰學為府石抉怒
猊章成繡虎百世珍藏弗替厥祖成化辛丑秋
八月八日句曲戴仁題贊又司馬垔跋云予嘗
謂士君子能為光明俊偉之事業必先有高潔
灑落之胸次為之地也范文正道服贊所見如
此其心固若蕭然在風埃之外者則其所立之
卓越千古者有以哉成化甲辰鞠月蘭亭司馬
垔題又吳寬跋云右范文正公為同年許書記
作道服贊真蹟道服之制不可考許公為此其
意蕭然物外必非不臧之服也不然文正公豈
率易為人下筆者哉此贊今藏范氏義莊贊後
又有文與可諸賢跋語亦不可得者也延陵吳
寬謹題又廬濬跋云嗚呼道服非儒也而文正
有取焉其自清自潔之謂豈誣也耶然則紆青
曳紫而自蒙不潔者誦此多芒刺矣弘治十年
夏四月朔後二日刑部郎中赤城廬濬拜題於
姑蘇公館又王世貞跋云范文正楷書道服贊
遒勁中有真韵直可作散僧入聖評贊語亦古
雅所謂寵為辱主驕為禍府是歷後得之非漫
語也跋者皆名賢大夫而獨文與可黃魯直柳
道傳吳原博最著魯直結法端雅了不作生平
險側而過妍媚極類元人筆如揭伯仿陳文東
輩亦能辦之恐魯直真跡已亡佚為元人所補
耳成化中御史戴仁贊書頗得吳興意而名不
琅琅故拈出之己夘王世貞識後有蒼巗子焦
林秘玩觀其大略吳舜昇印康文氏書畫記諸
印諸跋中押縫有東漢太尉祭酒家學印三庚
世印四十六世孫主奉右勝謹藏圖書印五蒼
巗印三又文正書院主奉范元理印一印又清
白傳家高氏圖書之印葆光之印尹誠私印高
常利印高常利監德州鹽務新朱記才子之裔
頤齋珍玩東蜀文氏范原理氏適軒棠村審定
諸印又元理半印又三印不可識卷高一尺九
分廣一尺三寸三分
宋儒遺墨一卷(上等昃一)
凡六幅俱尺牘第三幅第四幅粉箋本餘俱素
箋本第一幅范仲淹行書後署仲淹頓首又正
月十五日五字上鈐一印漫漶不可識幅高八
寸八分廣一尺三寸第二幅司馬光楷書後署
光惶恐再拜前有半印不可識幅高九寸廣一
尺五寸九分第三幅杜衍草書後署衍拜手幅
高八寸七分廣一尺二寸四分第四幅唐介楷
書後署介再拜幅高七寸八分廣一尺一寸二
分第五幅韓絳行楷書後署絳再拜幅高八寸
一分廣八寸六分有竒第六幅韓維楷書後署
維再拜幅高七寸八分廣一尺二分每幅俱有
宋犖審定一印引首有陳綱篆書宋儒遺墨四
大字欵云中憲大夫致太僕少卿前直文淵閣
經筵國史官陳綱題拖尾豐熙跋云范文正公
司馬温公二帖林文安所藏傳少司馬儀部郎
三世什襲猶新熙燥髮知慕二賢今獲覩手墨
如承顔色後學四明豐熙謹識又跋云杜唐張
二韓書世罕見匏翁博古稱藻鑑要為不誣予
謂數公非以書擅名今去之五六百年而名家
珍襲如此其可重固有在哉嘉靖庚寅蜡月既
望四明豐熙識又宋犖跋云右宋儒遺墨一卷
卷首篆書四字大逕五寸為明中憲大夫致太
僕少卿前直文淵閣經筵國史官陳綱題綱成
化朝進士篆法與程南雲相伯仲第一范文正
公與秀才仁弟札昔人評公書以為得樂毅論
筆意清勁中有法度當時善書者如蘇才翁子
美蔡君謨咸推重之曩從吳門范公祠見公楷
書伯夷頌誠烜赫名迹其他多贋本此札正符
清勁二字為真跡無疑第二司馬温公啟太師
劄子世傳公書若隸端正以其為人此劄舊刻
文氏停雲館帖中僅存騏驥之骨今觀真跡楮
香墨彩浮動几案且文筆古致錯落尤堪寶玩
後跋云范文正司馬温公二帖林文安所藏傳
少司馬儀部郎三世什襲猶新熙燥髮知慕二
賢今獲覩手墨如承顔色後學四明豐熙識再
為太師祁國正獻杜公致留守龍圖札祁公暮
年學書與婿蘇舜欽討論筆法遂有草聖之目
停雲館所刻一札其墨跡今在予處粉牋剥落
不似此紙墨完好觸目皆琬琰光也又唐介啟
侍講待制晦叔一札介字子方江陵人擢第為
殿中侍御史直聲動天下後參知政事諡質肅
其筆墨具勁直之氣令人望而起敬韓絳字子
華忠獻公億之子官司空檢校太尉康國公諡
獻肅弟維字持國官翰林承旨並以豪翰名此
絳札致文通大尹維札啟平章太師一以蕭散
勝一以渾厚勝皆宋賢劇蹟也後跋云杜唐張
二韓書世罕見匏翁博古稱藻鑑要為不誣數
公非以書擅名今去之五六百年而名家珍襲
如此其可重固有在哉嘉靖庚寅蜡月既望四
明豐熙識張札不知為誰吳文定當亦有跋今
並逸去可惜按杜祁公書蘇黃諸公咸所心折
此云非以書名誤矣林文安瀚閩縣世族官南
吏部尚書子廷㭿工部尚書諡康懿廷機工部
尚書諡文僖孫燫禮部尚書諡文格烴工部尚
書廷櫛子炫儀部郎此卷為文安及廷㭿與炫
三世秘藏豐跋稱廷㭿為少司馬盖未為尚書
時即寶此也熙鄞縣人弘治朝一甲進士官翰
林學士其子南禺坊尤擅翰墨之長足為此卷
增重明末歸福清葉臺山相國相國裔孫貧不
能守為男致購得康熙辛夘二月致遷蜀藩便
道來省以此卷為予夀摩抄一再過願吾子孫
亦如林氏累世寶異無為大力者負之而趨幸
矣是年七月七日西陂七十八翁完菴犖誌下
註男筠代書四字
宋司馬光通鑑藁一卷(上等辰一)
素箋本楷書後附答送物狀稿一則姓名見跋
中卷前有長字小號又神品項元汴印墨林項
季子章子京珍秘子京父印項墨林鑑賞章
明安國玩寶硯樓圖字印瞻衮堂墨林外史桃
莊戴叔能印岐國汝述明可圖籍煮茶亭長趙
汝讚印尚寶少卿袁氏忠徹印長病仙子京所
藏貞白子后山珍玩諸印又退密世家袁氏秘笈
之印諸半印又半印不可識卷後有墨林山人
項子京家珍藏子孫世昌趙汝讚印墨林子廷
玉趙子昂氏玉比德齋忠徹貞白子梁清標印
无恙一鶴諸印卷中幅有考古正今忠徹蘧廬
諸印押縫有墨林子忠孝世家墨林山人子京
父印忠徹諸印前隔水有棠村審定蕉林玉立
氏圖書蕉林書屋三印後隔水押縫有冶溪漁
隠河北棠村二印拖尾任希夷䟦云温公修通
鑑起草於書牘間可見當日用意之勤至答送
物狀亦自為檢前輩之不苟如此可師也已嘉
定八年十二月十四日任希夷觀於玉堂夜直
前有明安國玩旡恙一鶴二印又蘧廬硯癖齋
記半印三又明可跋云温公起通鑑草於范忠
宣公尺牘其末又謝人惠物狀草也副紙之間
三絶具焉誠可寶哉岐國汝述明可識前有墨
林項叔子二印後有玉比德齋无恙一鶴桃里
墨林主人子孫世昌諸印又記語云此屬稿耳
而字畫無一欹傾惟公不欺之學何往而不在
哉葛洪程玖趙崇龢同觀因相與嘆仰如此前
有蘧廬墨林堂項墨林鑑賞章諸印後有赤松
仙史墨林項季子章危素私印程玠之印紫雲
谿翁无恙一鶴諸印又柳貫跋云四百五十三
字無一筆作草則其忠信誠慤根於其中者可
知己永昌元年其歲壬午晉元帝即位之五年
也自正月王敦將作亂至十二月慕容皝入令支
而還每事第書發端一二字或四五字其下則
以云云攝之校今通鑑是年所書凡目時有異
同此或初藁而後更刪定之歟始公辟官置局
前後漢則劉貢父自三國七朝而隋則劉道原
唐迄五代則范淳父至於削繁舉要必經公手
乃定此永昌一年亊公不以屬道原而手自起
草何歟然則文正忠宣之手澤所存猶足企想
元祐一時際會之盛豈固以翰墨爭長為可傳
哉至順二年歲次辛未夏四月乙丑東陽柳貫
題後有子京所藏惠泉山樵無恙一鶴三印又
黃潛跋云温公於通鑑書晉永昌元年事視此
尤為詳備此特其初藁耳而作字方整不為縱
逸之態其敬慎無所苟如此宜其十有九年始
克成書歟今之文人類以敏捷為高貴輕揚而
賤持重使温公復生未必能與之相追逐也展
玩之餘惟有掩卷太息而已至正元年夏四月
二十三日後學黃潛書前有墨林主人一印又
宇文公諒跋云張南軒跋荆公書謂丞相平生
何得有許忙事此言深中其病今觀温公此稿
筆削顛倒訖無一字作草其謹重詳審迺如此
誠篤忠厚氣象凛然見於心畫之表彼浮躁急
迫者安能如是耶後學宇文公諒書前有博雅
堂寶玩一印後有項元汴一印又朱德潤跋云
司馬公通鑑編年一變班馬舊史之習而國家
興衰生民休戚善可為法惡可為戒者備此書
矣故以事繫月以月繫年而不以日或以年不
以月者盖週歲之中紀事之要總為一編而君
臣父子是非得失之互見使人得便觀覽有春
秋之義例焉此稿標題晉永昌元年事是年王
敦還鎮元帝崩此江左立國之一變故公不得
不手書之范忠宣與公繼居相位今獲觀二公
手筆於一紙豈勝幸哉至正三年十月朔旦後
學朱德潤書前有子京五公世家虚朗齋三印
又鄭元祐題云典午渡江後盜臣接跡起由其
創業初所事不以理温公成通鑑善惡悉就紀
心畫既嚴正形見在藁紙藁盖人所忽敬慎不
少弛固宜公之心天地同終始鄭元祐前有墨
林子京父印二印後有退密項墨林鑑賞章檇
李項氏世家寶玩明安國玩无恙一鶴項氏子
京隐居放言諸印又蒼巗子蕉林秘玩觀其大
略三印諸䟦中押縫有雲中印三又考古正今
忠孝傳家袁忠徹印項墨林父秘笈之印諸印
卷高一尺零三分廣三尺三寸
御筆題籖籖上有乾隆宸翰一璽
按明可跋云温公起通鑑草於范忠宣公尺牘
則此卷幅前應尚有范札一則盖經後人重裝
逸去也
宋陳洎自書詩帖一卷(上等宿一)
素箋本行楷書七言律詩七首五言排律一首
五言律一首七言絶句七首無款姓名見跋中
卷前有項子京家珍藏一印卷後有項元汴印
項墨林鑑賞章二印卷中幅有韓氏之印凡五
師仲印四又項元汴印項墨林鑑賞章項子京
家珍藏蕉林諸印又仲字山人半印二前隔水
有蕉林書屋一印後隔水押縫有河北棠村冶
溪漁隐二印引首有蕉林梁氏書畫之印棠村
審定二印拖尾顔復跋云陳公亞之三十丈復
不逮承其教誨也事業在卿士大夫者以補國
利民傳復少於先子遺書中得公啟問詩章讀
之往往意在栖退若送行閬中詩公時為審刑
官朝中望譽始充大已有乞醉墦間之嘆是知
君子自重而不苟合者虞富貴以非道而至如
盜窬禽暴焉則非道者惡得而及之然後踐履
無非義施張莫不仁事功可勝紀哉公忠言美
庸固易考清遠之趣疑多在文章常恨不得盡
見之熙寧九年冬居彭城公孫師仲出雜詩稿
一卷辭格秀古造句愈工則入淡泊愈深若借
宅云四壁舊貧寧畏盜一枝雖小易容巢贈旡
已師云他年遠公社若箇是遺民蘭溪閒適云
露侵僧履蘭三徑秋入農歌雨一犁秋居云井
臼貧雖樂溪山遠未歸貽漁者云擬共停橈醉
天幕緩歌纓足不回頭聞之者孰不洒然而若
醒超然而自愛復疑在文章者今一卷之稿已
得如是之多固足為喜又得玩君子始終之尚
篤吾所好顧何樂如之詩大小二十二篇閬中
送行不與焉逸者可知已十一月三日曲阜顔
復書前有韓氏之印一印後有檇李項氏世家
寶玩項子京家珍藏項墨林鑑賞章諸印又鄭
穆跋云穆覽詩緬想風蹟而欽鹽鐵君趣尚遠
矣後有韓氏之印一印又張徽題云破錦囊開
玉振金舍人胸臆右丞心為時黼藻衣冠藪與
國丹青翰墨林慷慨似誰雙舞劍風流随處一
歌琴燕貽苦志追先烈子夏何湏論淺深元豐
二年三月廿三日前署書故三司副使陳公詩
軸後陳留張徽十五字又天籟閣墨林山人子
京父印項子京家珍藏諸印後有留侯裔孫項
元汴印二印又孫覺跋云陳公固所嘗聞然不
及見也今公之孫以公詩為示讀之亦足想見
其風采矣元豐四年七月一日高郵孫覺題前
有韓氏之印一印又林希記語云元豐四年七
月于禾興始識公孫師仲師道遂得公之遺藁
以觀長樂林希又蘇轍跋云轍頃在南都傳道
陳君以鹽鐵公詩草相示轍甚愛公詩之精且
嘉君之孝恭不墜世德後六年自歙州還京師
見君於鄼陽復出此詩為示不可以再見而不
之志也丙寅正月七月趙郡蘇轍題前有韓氏
之印墨林山人項叔子諸印後有墨林山人項子
京家珍藏二印又徐積跋云故吏部彭城陳公
在仁廟時以御史奉使關中積以故人子見公
又見之於河内其後五十年見公孫於淮南於
是獲其詩稿伏而歎息盖不敢少有述焉也即
幸而有如平日公以父黨教之讀詩可也如與
之言詩則未可也已元祐六年春二月十三日
山陽徐積謹書前有韓氏之印墨林山人項子
京家珍藏諸印後有墨林秘玩項墨林鑑賞章
二印又錢世雄跋云世雄竊服吏部陳公之
賢與令德之孫有以顯榮其後皆見於名卿偉
人之所論載幾於成書矣世雄不復形容其略
獨念元豐壬戌年間初識傳道於松陵獲見此
書又三年一邂逅無己於京師今廿有二年矣
而二君皆以不遇卒崇寧癸未端午傳道之子
孝友復抱此書泣以相過撫卷悲懌益以知臧
孫之有後竊意此書自是與陳氏之祖孫隠矣
疑其可自致於斗牛間者金石所不能礙也南
蘭陵錢世雄謹書前有城南書院韓氏之印二
印後有項元汴印一印又李&KR0811;跋云按陳公名
洎彭城人國朝正史實錄俱無傳然嘗以歲月
考求公嘗歷知懷州審刑院寶元間自屯田外
郎為副端尋陞臺端已而出漕京西淮南京東
慶歷五年轉吏部外郎加直史館改使益梓路
六年入為度支副使尋轉鹽鐵後山集載公皇
祐元(脱年字)以副使行河還卒今史亦失書信矣
史之多放軼闕遺司馬遷所謂滅功臣賢大夫
之業不述非此之謂歟倘非因詩卷長留天地
間曲阜長道顔公侯官宏中鄭公而下諸大賢
表而出之行事不得書於史冊得見褒述於諸
大賢輯成鉅軸於百年之後又獲歸諸博雅君
子之藏使當世士大夫玩繹歎詠之不足則其
榮何必在彼一時之遇乎嘉定癸酉仲秋十七
日眉山李&KR1033;題前有墨林山人神遊心賞二印
後有墨林秘玩項叔子項墨林鑑賞章諸印又
任希夷題云如彼泉流必有源陳家詩律自專
門後山得法因鹽鐵不减唐朝杜審言嘉定丙
子寒孟二十四日眉陽任希夷敬題後有墨林
山人子京父印項墨林鑑賞章諸印又王穉登
書文徵明所撰諸賢爵里姓氏記云陳公名洎
字亞之彭城人其詳具李季永跋但當時復有
陳亞字亞之者咸平進士官司封郎中以藥名
詩知名雖與同時同字而實别一人也師仲字
傳道亞之之孫榮州資官縣尉之子於後山為
羣從兄弟與東坡友善集中倡和詩及簡牘可
考温公集亦有與陳法曹二書顔復字長道顔
子四十八世孫以有道應薦賜進士知永康縣
元祐中官國中(子字訛)祭酒與其父太初皆居彭
城故與陳通家太初字醇之有文學東坡為叙
鳬繹先生集者也嘗官閬中主簿故跋中云云
鄭穆字閎中侯官人官寶文閣待制國子祭酒
德學為時所稱神宗尤重其人張徽字伯常陳
留人寳元元年進士有詩名史雖無傳而藝文
志載詩集三卷瀛奎律髓謂張徵誤矣孫覺字
莘老高郵人神宗時名臣官吏部侍郎龍圖閣
直學士林希字子中吏部尚書翰林院學士同
知樞密院事希實吳人而史稱長樂從所始也
蘇文定公轍字子由即穎濱先生徐積字仲車
山陽人治平四年進士以耳聵不仕終楚州教
授有至行政和中賜諡節孝先生東坡稱其文
怪放類玉川子而此跋殊草草也錢世雄不詳
其履歷史亦無傳惟元祐中鄭雍攻宰相劉摯
目世雄為摯黨且與劉安世諸公並列而帖中
自叙與後山友必佳士也李&KR1033;字季永眉山人
文簡公燾第四子以文行世其家由館職為淞
江制置副使入為禮部尚書資政殿學士卒諡
文肅任希夷字伯起元祐名臣伯雨曾孫官端
明殿學士簽書樞密院事權参知政事卒諡宣
獻少從朱子得正學之傳周程諸公贈諡皆其
所請希夷稱眉山盖先世所居其實邵武人也
穉登又跋云亞之先生詩草四十年前余嘗見
黃翁楙父家文太史疏諸跋者爵里姓名宛然
在也是時余方弱冠已歎先生博雅為不可及
去歲見於曹重父齋頭陳詩及諸公跋皆無恙
獨文翁此書已烏有後乃知鬻書者割以歸他
人重父購之不可得錄其疏俾余繕寫綴卷尾
余書拙且惡豈堪代先生捉刀獨謂先生疏諸
公行事非貯宋史在腹中者不能五車三箧無
以過此而猶欲俟博雅君子謙尊而光寧可及
哉今世鯫生目覩邱墳未盈卷便沾沾自誇行
秘書讀此能無汙下及踝己亥七夕前三日王
穉登書後有蒼巗子蕉林秘玩二印最後有南
京管兵部督理馬政關防一印諸跋中押縫河
北棠村印凡七蒼巗子印三又墨林山人項元
汴印秋碧諸印又寄傲半印二又半印五俱殘
缺不可識卷高九寸四分廣四尺八寸按詩止
十六首而顔復跋謂二十二篇其六篇盖與文
徵明書記皆為鬻書人割去也
宋蔡㐮自書謝表并詩一卷(上等列一)
素箋本楷書七言古詩一首前書表文款云朝
奉郎起居舍人知制誥權同判吏部流内銓上
騎都尉賜紫金魚袋臣蔡襄上進卷前有雙螭
半璽又鮮于秋壑半印二又項元汴字子京子
京父印項墨林鑑賞章諸印卷後有子孫永保
墨林祕玩項子京家珍藏審定真蹟清和堂圖
書諸印又寄傲宣文閣鑒書畫半印二拖尾文
及甫記語云大觀三年仲冬上休日青社郡舍
之簡政堂觀河南文及甫書又記語云舅家物
藏之久矣今得觀於檇李良可歎也乙丑四月
三日崧謹識後有項元汴字子京子京父印項
墨林父秘笈之印諸印又鮮于樞跋云蔡忠惠
公書為趙宋法書第一此玉局老語也今觀此
帖藹然忠敬之意見於聲畫又不可與茶錄牡
丹譜同日言也鮮于樞獲觀謹題又吳寬跋云
蔡忠惠公書名重當時上嘗令寫大臣碑誌則
以例有資利辭曰此待詔職也與待詔争利可
乎力不從竟已其人品如此其書之莊重凡落
筆皆然豈以御前表疏始不苟耶謙齋宫傅先
生得此甚加珍惜盖非特重其書重其人也長
洲吳寬題後有子京所藏項墨林鑑賞章二印
卷高七寸六分廣三尺三寸七分
御筆題籖籖上有御賞乾隆宸翰二璽
宋蘇軾書御書頌一卷(上等張一)
素箋本楷書款識云元豊七年九月十日汝州
團練副使本州安置不得簽書公事騎都尉(臣)
蘇軾謹書後有趙郡蘇氏一印卷前有政和宣
和二璽又紹興一璽(微缺)又半印存之印二字卷
後有政和宣和紹興内府圖書之印四璽又困
學齋太行史氏李琪家藏子子孫孫永為寶用
諸印又一印不可識又一印缺其半存都書二
字卷中幅有酸齋得閒堂子敬之章思敬龍江
鄧文原印王用臣家寶印諸印拖尾何薳跋云
東坡先生翰墨精妙自經崇寧大觀焚燬之餘
人間所藏盖一二數也至宣&KR1777;間内府復加搜
訪一紙定直萬錢而梁師直以三百千取族人
英州石橋銘譚稹以五萬錢輟沈元弼月林堂
榜名三字至於幽人釋子所藏寸紙皆為利誘
盡歸諸貴近及大卷軸輸積天上丙午年金人
犯闕輪運而往疑海南無一字之留也建炎初
余於中貴任源家見其所藏幾二百軸佳者有
徑寸字書宸奎閣記行書南遷乞乘舟表與酒
子賦而已今見此卷御書頌其合處不減顔平
原可謂無上神妙故山谷有云本朝善書自當推
為第一數百年後必有知余此論者誠哉此言
也薳學公書迄今二十載不能有毫末肖似更
為慚惶久之紹興四年歲在甲寅相月八日何
薳謹識前半印不可識後有春暉堂圖書記困
學齋世藏真賞諸印又隴西半印又鄧文原跋
云坡翁御書頌觀其字畫乃規模顔平原者真
為墨寶余雖鄙野所見無多亦嘗有數十帖皆
去欵識以遭元祐黨禍當時收藏家皆削去
之獨此書莊重有餘欵識俱全可稱完璧善夫
其寶諸巴西鄧文原又倪瓉䟦云東坡與子由
論書云吾雖不學書曉書莫如我苟能通其意
嘗謂不學可故其子叔黨䟦公書云吾先君子
豈以書自名哉特以其至大至剛之氣發於胸
中而應之以手故不見有刻畫嫵媚而端冕章
甫若有不可犯之色少年喜二王書中年喜顔
魯公故時時有二家風度也至正十三年冬十
月東海倪瓚又文徵明跋云長公書余所見凡
十餘卷而滿意者寡養生論粉澤紙書大草千
文乃黃蠟牋所寫乞居常州奏狀雖小楷淳古
而剥蝕處多如赤壁賦則前缺數行宜春帖子
又中失一紙其寒食篇芙蓉城詩與九辯帖皆
削去題名都非長公完璧惟伯時三馬圖贊宸
奎閣記煙江叠嶂歌與此御書頌可謂拔乎萃
者矣時正德庚辰修褉日漫識於玉磬山房長
洲文徵明卷高七寸七分廣七尺七寸一分
宋蘇軾書前赤壁賦一卷(上等張二)
素箋本楷書款識云軾去歲作此賦未嘗輕出
以示人見者盖一二人而已欽之有使至求近
文遂親書以寄多難畏事欽之愛我必深藏之
不出也又有後赤壁賦筆倦未能寫當俟後信
軾白卷前有天籟閣子孫永保項元汴印神品
諸印又山人真賞軒字全卿半印四卷後有墨
林子寄傲子孫永保平生真賞項墨林父秘笈
之印項子京印項墨林鑑賞章諸印又秋壑珍
珍秋壑虚朗齋墨林從吾所好項子京家珍藏
考古正今墨林主人神遊心賞項叔子檇李子
孫世昌項墨林印檇李項氏世家寶玩項元汴
印宫保世家子孫保之全卿珍賞神品蒼巗子
長字諸印又子京父印二又全卿墨林寄傲半
印三卷前押縫有退密桃里墨林秘玩項子京
家珍藏諸印卷中幅押縫有墨林印二神品印
四項元汴印二賈似道印四子京印二元汴印
三又若水軒子京所藏墨林山人諸印原卷缺
三十六字文徵明補書於前另行小楷注云右
繫文待詔補三十六字前有停雲文徵明印衡
山諸印前隔水有蒼巗子蕉林居士二印後隔
水押縫有河北棠村冶溪漁隠二印引首有天
籟閣一印又墨林山人項叔子二印拖尾文徵
明跋云右東坡先生親書赤壁賦前缺三行謹
按蘇滄浪補自叙之例輒亦完之夫滄浪之書
不下素師而有極媿糠粃之謙徵明於東坡無
能為役而亦點汚其前愧罪又當何如哉嘉靖
戊午至日後學文徵明題時年八十有九又董
其昌跋云東坡先生此賦楚騷之一變此書蘭
亭之一變也宋人文字俱以此為極則數百年
來所藏名跡雖多知無能逾是矣萬歷辛丑攜
至靈巗村觀因題董其昌後有梁清標印蕉林
觀其大略諸印又文彭之印夀承氏停雲晤言
室印文氏圖書之印諸印卷高七寸五分廣七
尺二寸五分
宋蘇軾書歸去來辭一卷(上等張三)
素箋本行楷書無款有東坡居士一印卷前有
金書蘇文忠公書五字前有西蜀郭衢階賞鑒
二印下有雨拜手往郭亨父氏珍賞圖書二印
又衢階亨父珍秘長公半印四卷後有雨拜手
往郭衢階印蕉林梁氏書畫之印諸印又顧渚
顧氏合同半印三又半印不可識卷中幅押縫
有武林開國珍玩各二印又二印不可識前隔
水有古香書屋一印拖尾解縉跋云書之為藝
非他藝比也歷世聖賢重之蓋宣人文施治化
述六經應萬事經天緯地不能外此至百千萬
年日用而不可闕者而豈他技藝之能比哉是
故自庖犧作書契三皇五帝無不通於書者世
遠不能得見其迹古文尚書與世傳石刻亦彷
彿其萬一皆非謬惡者矣周人善篆書孔子為
人作題扁大字觀闕里牀前硯延陵季子墓石
可見已漢晉唐宋帝王皆學書漢光武章帝晉
武帝元帝唐太宗宋太宗高宗其尤也當時臣
庶多能書者杜度張芝鍾元常王逸少歐虞褚
薛顔柳蘇黃米蔡其尤也其悉工於書者豈圖
為人觀美哉蓋天之文與地之文人之文一也
景星卿雲人皆仰之精金美玉人皆寶之謬惡
之書見者亂吐覆瓿且不暇何以垂世傳遠哉
余嘗患世之不能書者不自咎其拙惡而以書
為末技藉口也蘇文忠公大節表著文章妙天
下其書師顔魯公規模淳厚筋骨隠映古意渾
成中藏至巧如周鼎秦鍾使人可愛固可以破
愚起懦於千百載之下今趙君景輝既躭學古
人書於文忠公此紙玩之不啻拱璧書之所進
他日安知不與古人並傳哉余姑識此為之兆
云永樂元年癸未九月十一日翰林學士廬陵
解縉書後有郭衢階記語此文鋟在格古要論
八字下有亨父一印又玉堂學士印章臣量士
雅諸印前有子孫世昌郭亨父氏永存珍秘諸
印又一印不可識又巗字之印生亨父木字道
人諸半印又半印不可識又蘇雨記云甲申長
至前侍御龔一清憲僉蘇雨同觀於内臺署中
又跋云此卷筆法遒勁飄逸非長公不能作予
初觀已殊竒之及得江州碑刻細憶往閱則布
置結構宛無二蹟益信此卷之真非後世臨摹
贗玉希重值而貨者比然則江碑郭民部家藏
卷其古今一符節歟萬歷丙戌八月廿七日予
以楚兵憲入賀萬夀得再一縱觀不勝驩賞因
書此以紀歲時川東蘇雨以時甫筆於郭亨甫
長安僑寓跋中押縫有治書之印心賞二印卷
高一尺零三分廣五尺六寸九分
宋黃庭堅書千文一卷(上等寒二)
素牋烏絲闌本楷書款識云建中靖國元年季
春山谷老人雞毛筆書卷首有陳氏道復一印
卷中幅押縫安定印四十一河北棠村印二十
前隔水有華陽蕉林秘玩觀其大略諸印押縫
有内合同印醒石圖書二印又四印殘缺不可
識後隔水有蒼巗子蕉林鑒定李振裕印諸印
又嘉義堂半印押縫有近晙珍藏白石山房書
畫之記時習鑒賞性命同珍依子孫永寶玩諸
印又二印殘缺不可識卷高七寸三分廣三丈
零四寸八分
御筆題籖籖上有乾隆宸翰一璽
宋黃庭堅摹懷素一卷(上等寒二)
素箋本草書諸上座文款識云此是大丈夫出
生死事不可草草便會拍盲小鬼子往往見便
下口如瞎驢喫草樣故草此一篇遺吾友李任
道明窗淨几他日親見古人乃是相見時節山
谷老人書上鈐山谷道人一印卷前有長宜子
孫元賞華夏鴻緒孫承澤印周元亮借觀一過
李甡私印貞白父諸印又半印二不可識卷後
有北平孫氏硯山齋圖書寄傲周亮工敬臨承
澤鴻緒華夏貞白父李應禎印元素私印長字
諸印又紹興一璽又一印缺存石氏二字卷中
幅押縫内府書印凡九孫氏印八儼齋秘玩印
九李應禎印八又李甡私印應禎二印前隔水
有北海孫氏珍藏書畫印一印押縫有孫氏珍
玩二印後隔水有長宜子孫孫承澤印北海孫
氏珍藏書畫印子孫永保雲間王鴻緒鑒定印
元亮諸印押縫有孫氏珍玩二印拖尾吳寬跋
云昔東坡見山谷草書從傍稱歎錢穆父獨惜
以為未見懷素真跡後山谷見自叙帖書法遂
覺頓異不審此卷作時是嘗見耶抑或未見耶
職方公深於書者藏此必能辨之吳寬題後有
子孫永保雲間王儼齋收藏記二印又梁清標
跋云涪翁此卷摹懷素書昔嘗觀於退谷翁齋
中見其紙墨完好神氣奕奕後有紹興小璽秋
壑印記知屬宋大内所藏尤為可寶退谷蓄古
法書頗富此卷實為甲觀今從儼齋司農所又
獲展覽流連不能已司農孜孜好古每獲寶墨
愛護如天球琬琰予更幸此卷得所歸矣河北
梁清標書跋中押縫有儼齋秘玩一印卷高一
尺零三分廣二丈二尺六寸六分
按梁清標跋有紹興小璽秋壑印記語今紹興
璽尚存而秋壑印已逸去
宋米芾書天馬賦一卷(上等來一)
素牋本行書無款姓名見䟦中卷前有東吳生
一印後隔水孫承澤跋云米元章天馬賦余於
滄桑後得之故内其竒逸處全倣顔魯公余取
魯公送劉道冲序墨跡對觀無一不相合者古
人書法皆有原本如此記之以自勉退道人澤
拖尾王鐸跋云丙戌春過北海齋觀米海岳天
馬賦矯矯沉雄變化於獻之柳虞自為伸縮觀
之不忍去噫兵燹之餘一時文獻凋剥乃僅存
此卷光怪陸離不滅沒於瓦礫物之遭由蹇遇
亨可勝歎耶北海孫公雅嗜古博通海岳何不
幸嘉書經戎行何幸出之象弭俴輈登之君子
之堂逢北海為異代知已也天下事盛衰顯晦
豈不有數存乎其間乎哉予不意今年復見北海
又復觀海岳及諸家字畫疇謂予顛沛後非幸
歟孟津王鐸卷高七寸七分廣六尺零二分前隔水
御筆題至寶二大字下有乾隆宸翰一璽
宋米芾書秋夜詩一卷(上等來二)
素箋本行書大字五言古詩一首前署秋夜二
字無款有米姓之印一印卷前有乾卦紹興二
璽又江表黃琳美之休伯關内侯印諸印又半
印惟之寶二字可辨押縫有黃美之氏一印又
一印不可識卷後有紹興璽凡二又唐子連印
槎溪黃氏仲安三印又墨豪墨一印拖尾米友
仁跋云右先臣芾秋夜詩一首紹興八年十月
十二日臣米友仁審定真跡恭題後有内府圖
書一璽卷高一尺三寸九分廣二丈三尺九寸
御筆題籖籖上有御賞乾隆宸翰二璽
宋米芾尺牘一卷(上等來三)
素牋本行草書凡九幅第一幅未署名有鴻緒
吳廷之印二印又半印不可識後押縫有儼齋
祕玩一印高八寸一分廣一尺三寸六分第二
卷前署芾頓首有吳廷之印鴻緒書樓真藏諸
印後押縫有儼齋秘玩一印又半印存書樓珍
三字高七寸九分廣一尺三寸五分第三幅後
署芾頓首有鴻緒宗孔二印後押縫有儼齋秘
玩一印高七寸四分廣一尺二寸二分第四幅
後署芾頓首前押縫有鴻緒之印一印後押縫
有儼齋秘玩一印高同前廣一尺一寸三分第
五幅後署芾再行有吳廷之印王鴻緒宗孔諸
印後押縫有儼齋秘玩一印又吳字半印高同
前廣一尺一寸五分第六幅後署芾頓首有吳
廷之印鴻緒儼齋秘玩廣陵李書樓珍賞圖書
諸印高同前廣六寸一分第七幅後署芾頓首
有韓世能鴻緒之印翰逢禧印徐守和印吳廷
之印李宗孔諸印又司印半印後押縫有儼齋
秘玩一印高八寸廣六寸一分第八幅後署芾
頓首有鴻緒之印儼齋書印吳楨孔字儼齋秘
玩諸印高七寸一分廣一尺零四分第九幅書
七言古詩一首前署芾字有芾字米章二印又
紹興一璽又鴻緒之印廣陵李書樓珍賞圖書
吳禎周生李錦吳廷之印諸印後押縫有儼齋
秘玩一印高七寸四分廣一尺零八分後隔水
有子孫永保雲間王儼齋收藏記二印押縫有
子孫永保雲間王鴻緒鑒定印二印拖尾王鴻
緒跋云右米南宫九札勒石於宋元明諸名帖
中天下後世已得共見其&KR0757;翰時風度矣然其
用筆之妙出入二王及顔平原之處石刻所不
能傳者非見真蹟無由領悟也趙吳興有其妍
麗而乏其俊爽董華亭有其靈秀而乏其沉雄
後有作者不知何以過之九札今經六百餘年而
紙墨如新光華奪目雖收藏家珍護天亦若愛
惜之故能致此尤為可寶也康熙五十七年歲
次戊戌冬十一月朔横雲山人王鴻緒題
御筆題籖籖上有乾隆宸翰一璽
宋米芾捕蝗帖一卷(上等來四)
素箋本行書卷前署芾頓首有寓庸寶藏黃琳
美之二印卷後有八十一翁因是寶玩陳定平
生真賞二印拖尾吳奕跋云米老書如天馬脫
御追風逐電雖不可範以馳驅之節要自不妨
痛快朱文公評語也此帖奔放不羈以文公之
言觀之尤信嘉靖壬午春三月書於東莊竹下
長洲吳奕又王時敏隸書跋云董文敏公嘗言
宋代四家書法皆宗顔歐而米海岳尤為超絶
脱盡前人窠臼自出機軸故能沉著痛快直抉
晉人之神髄捕蝗帖向為名家歎賞余今得見
真跡遒勁奔軼真是平生得意筆信可寶也甲
辰春杪西廬王時敏題卷高九寸五分廣一尺
四寸四分
御筆題籖籖上有乾隆御賞幾暇怡情二璽
宋米芾摹王羲之此月帖一卷(上等來五)
素箋本行書前隔水有秋壑虞集伯生長字諸
印又一印不可識又鼎元半印又半印不可識
後隔水有奉使新鑄之印一印又一印不可識
拖尾陸修正跋云此本視慶歷大觀中真書諸
刻最為佳也丹山竒隠居士購得之常置書筒
中每溽暑蒸潤之月又加蠟封裹其外其保護
甚於嬰兒也時取展玩則净拭几席而對之或
者譏其有宋人燕石之藏居士因復之曰昔人
論右軍書樂毅論太史箴體皆正直有忠臣烈
士之象随所在而有神物護持之也如辨才於
蘭亭殆逾性命况千餘載之下寶玩尚無斁者
余於此帖豈為過耶或者遂服其精鑒如此唯
唯而退居士因徵余言以志其意於後使其傳
家者當知其所自者焉時洪武三十年春二月
上澣吉日陸修正識(欵字俱微缺)又莫是龍跋云此
月帖王長公鑒為米家風良是非深於書學者
不能辨也世間無論有晉魏幾人解識真唐隋
當時薛米諸人第得見我輩不至矜詡若爾甲
戌仲秋望日莫是龍題又王世貞跋并贊云右
此月帖二十五字結法圓美遒逸而微有米家
風疑為此君臨本贊曰優孟抵掌卒驚楚王虎
賁登筵蔡為不亡屈邯鄲踁步襄陽堂柔脫虚
和役圓就方誰其最工米顛襄陽世貞謹題幅
高七寸四分廣三寸
宋米芾書易義一卷(上等來六)
素箋本行草書款識云元符元年春二年夏三
年秋游中天竺訪堂頭禪師紹聖四年同佛印
訪禪師師已垂年苦留心於易芾遂贈其易義
并大書讀易堂三字併遺之襄陽米芾元章書
卷前有乾卦神品會侯檇李李氏鶴夢軒珍藏
記項元汴印墨林秘玩子孫永保項子京家珍
藏項墨林鑑賞章思無邪堂退密墨林硯癖子
京珍秘隐居放言桃花源裏人家諸印又半印
三存心賞秘笈之印世昌諸字又半印不可識
卷後有神品博雅堂寶玩印項元汴印子京父
印墨林堂鴛鴦湖長秋壑圖書墨林項季子章
野處子孫世昌諸印又半印三存籧廬有何南
華六字卷中幅有子京墨林山人曺子文子京
所藏項氏子京田疇耕耨諸印引首有天籟閣
項叔子宫保世家三印又半印存子孫二字又
半印不可識拖尾有周伯温篆書讀易堂三大
字又跋云予觀米襄陽為天竺大士書易義數
語深得乾造坤化之奥世每以能書稱襄陽而其
學識乃如此豈知米公者哉蘇君昌齡請篆讀
易堂三字以補其闕用鎮山門遂書於左方鄱
陽周伯温識後二百六十一年當大元至正十
五年三月朔旦也前有檇李項子京家珍藏二
印又子京父印西疇耕耦二印又半印三不可
識後有平生真賞神游心賞二印又鄭元祐跋
云米南宫於書無不讀生承平時以絶倫之姿
日接賢士大夫緒言餘論故其造詣益深使其
僅能字學則當時諸賢豈肯前席也世言王右
軍能書而已殊不知其卓識偉見貽書殷深源
勸其交驩桓温使深源從其言則温不至于跋
扈而晉室尚可以扶持襄陽豪逸乃肯與佛印
同訪中天竺至為之書讀易堂豈以少林指心
單傳固與羲皇周孔元無間耶襄陽論易以及
於洪範五行五位五性五味然所謂五行其五
味人皆可知獨金曰從革從革作辛辛為辛辣
使以金銀銅鐵百計鬻之不能辛也此雖細事
然子朱子門人固嘗以為問終不能折其為何
如今已矣恨不能起襄陽於九原而質之吳人
李君士明寄迹老子法中而嗜古好學出此卷
以求題故粗書襄陽之為人而非敢及於讀易
也下有鄭元祐印鄭氏眀德遂昌山樵三印前
有項子京家珍藏一印後有蘧廬子京所藏桃
花源裏人家項墨林鑑賞章諸印又董其昌記
語云此卷予從項氏借摹刻於戲鴻堂帖甲戌
修禊日再展觀於長安苑西邸中董其昌後有
項墨林鑑賞法書名畫一印又半印三不可識
最後有項元汴記語宋米元章行草書易說帖
名賢題識項子京珍秘十九字諸跋中押縫有
茶癖居士惠泉山樵逸民世外隐居香巗居士
諸印卷高一尺零七分廣四尺零二分
宋陸游自書詩帖一卷(上等暑一)
素箋本草書五言古詩一首七言古詩一首七
言律二首五言律一首七言絶句三首款識云
近詩一卷為五七郎書嘉泰甲子歲正月甲午
用郭端卿所贈猩猩毛筆時年八十矣後有山
隂始封放翁二印卷前有潘沂希哲寶積一印
又藏書印半印卷後有太原王掞藻儒父章顓
菴孫承澤印潘沂希哲寶積諸印卷中幅有許
安國二印押縫有孫氏印凡九許安國印七西
田印八卷後押縫有許安國印承澤西田諸印
拖尾郭畀跋云宋南渡後放翁先生文章號大
家數一時學者所宗暮年休致後詩法圓美盖
傳之於曾茶山也此卷字畫遒勁實先生得意
書秋泉其善藏之若夫先生出處之詳則有二
南詩文盛行於世予復何言京口郭畀題又俞
庸跋云放翁居紹淳講好偃兵之時天下休息
疆埸無事入掖垣出藩宣晚年優游若耶溪上
夀八十餘宜乎劍南前後續集之富大而天地
日月星辰之運行小而昆蟲草木之動植内而
朝廷外而邊徼以至於禮樂法度刑賞兵財凡
所見聞一寓之詩世間妙語竒對騷人墨客呫
嗶推敲之所未到莫不網羅蒐獵畢盡無遺真
可以泣鬼神祛癘瘧讀之使人倘然止贄然立
而獨未嘗見公之翰墨秋泉高侯暇日以巨軸
示展眡乃翁所自為詩音調諧雅字畫遒勁猶
龍躍鳳翥鵬摶鯤運對之精爽飛越誠見所未
見也侯蹙然曰先公以戎行從太𫝊伯顔公戰
勝攻取將校惟珠玉金帛是競先公獨以圖書
文史寓意焉凱旋輦以踰嶺衆有薏苡之疑先
公發箧示之悉皆驚嘆悅服平定以來往往為
博雅之士奪其所好今存無幾此卷母夫人藏
之久矣近始以畀曰而父下江南所得者也蚤
暮披閱當有益勿廢墜拜而受之不啻獲至寶
願識諸左方以信後予聞放翁唐内相宣公之
裔二百年後乃能以文章事業晃耀一世振其
家聲侯家𫝊帶礪笥襲簮裳遭聖明繼武垂拱
守成四方無戰伐以恒人遇之孰不縱恣自肆
而侯也日與繁弱忘歸鞭弭櫜鞬周旋公退燕
閒左圖右書紬今繹古客至圍棋投壺且馭禆
佐如嚴師友撫士卒如親子弟雖古之名將向
寵杜元凱之流不能過也侯能觀放翁之文章
翰墨思放翁之勲名亊業如放翁之振耀家聲
行將易金莬大符樹崇牙高節妙年未艾為天
子出於南土以成考志以悦母顔使功烈洸洸
赫赫吾見不止如今日之所觀也斯卷也其殆
無恤袖簡也耶捲錦之餘因書以寓箴規焉放
翁姓陸氏名游字務觀山隂人至治元年二月
八日永嘉俞庸題前後俱有時中齋一印又程
郇跋云放翁文章妙天下出處大節載之宋史
世庸有不知者石湖范公帥蜀辟為元僚金摏
玉撼人以為醉翁門下客輕裘緩帶雅歌酒(應是)
(投字)壺當時意氣何如耶錦官城盖翁朱同鄉也
東歸還朝本非素志嘗有詩云杜鵑言語原無
據悔却東吳萬里歸其心事盖可見矣投老會
稽世故盡絶東村西鄰田翁野老爾汝相㤀猶
有栗里柴桑氣象余往歲長尹和靖堂正在翁
故里嘗得遊歷柳姑廟道士莊遺趾尚在翁之
高風猶可遐想秋泉高侯出示此卷正歸老會
稽所作時翁年已八十字畫遒勁詩律古淡乃
如此中有夢為孤鶴過青城之句益知翁思蜀
之念未始一息忘也余蜀人也岷山錦水寧不
介然於懷耶嘉泰甲子距今歲泰定甲子恰兩
周甲子矣感今懷昔慨前修之不作為之太息
是歲四月望日眉山程郇書於京口郡幕後有
王藻儒收藏圖書一印又陳璉跋云鎮江楊時
中元至正初為郡庠直學有識鑒購得高秋泉
所收陸放翁親書所作詩若干首共為一卷有
元人永嘉俞庸眉山程郁京口郭天錫題跋後歸
其姪敏所尤寶愛之洪武中敏僑居南詔以所
蓄書畫留其親戴處及回索原寄物俱已遺落幸
而此卷獨存重加裝潢屬浙江僉憲致仕顧君
仲謙馳書徵予言按史翁諱游字務觀越州山
隂人年十二能詩文及長蔭補登仕郎為秦檜
所疾檜死始赴福州寧德簿用薦為勅令所刪
定官直言無隠尋遷大理寺司直兼宗正簿孝
宗即位遷樞密院編修官兼編類聖政所檢討
官史浩黃祖舜薦其善詞章諳典故召見上曰
游力學有聞言論凱切遂賜進士出身後出判
建康隆興䕫府時王炎宣撫川陕辟為幹辦公
事翁為炎陳進取策後皆騐後范成大帥蜀翁
為參議官以文字交不拘禮法人譏其頽放因
自號放翁後累遷江西常平提舉江西水災檄
諸郡發粟與民召還改知嚴州過闕陛辭上諭
曰嚴陵山水勝處職事之暇可以賦咏自適再
召入見上曰卿筆力高非他人可及除軍器少
鑒紹熙元年遷禮部郎中兼實錄院檢討官嘉
泰二年以孝宗光宗兩朝實錄及三朝史未就
詔翁權同修國史實錄院修撰尋兼秘書鑒三
年書成陞寶章閣待制致仕翁才氣超逸尤長
於詩今卷中諸詩盖致仕回山隂時所作者翁
書於後曰嘉泰甲子歲正月甲午用郭端卿所
贈猩猩毛筆時年八十矣嘉定二年卒年八十
有五若公之詞翰在當時已為人主所重有不
待予言之贅因備記其仕蹟俾覽者有所考與
直學之識鑒敏之知所寶愛俱可嘉也時正統
四年乙未冬十月既望嘉議大夫禮部左侍郎
羊城陳璉書後有北海孫氏珍藏書畫印孫承
澤印无住道人王掞藻儒之章顓菴諸印又沈
周跋云放翁詩大類石湖書法亦大同小異在
當時盖二公互相取益也宜乎其㤀勢遺位與
之傾倒平生後世推范公之知人陸公之自信
今人重勢位而輕人材者比比觀此卷重有感
焉弘治庚戌後學長洲沈周跋前有洗心亭一
印後有王掞之印西田居士二印諸跋中押縫
許安國印凡三西田印二又時中齋王掞拙修
堂諸印卷高九寸一分廣二丈一尺八寸二分
按程郇跋陳璉作程郁當有悞
宋張即之書唐詩一卷(上等往一)
素箋本大楷書七言律詩二首款識云淳祐十
年八月下澣樗寮時年六十五寫卷前有神品
王㴻印長宜子孫子安珍藏記諸印又二印漫
漶不可識卷末有王㴻之印樂無事日有喜宜
酒食二印卷中幅押縫有虚舟印凡二十卷高
一尺零七分廣四丈零一寸八分
石渠寶笈卷二十九
