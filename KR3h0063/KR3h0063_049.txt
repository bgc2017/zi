石渠寶笈卷二十三
貯
重華宫四
國朝人
畫册上等
王鑑倣古一册(上等天一)
素牋本凡十幅第一幅第五幅第八幅著色畫
餘俱墨畫分段署畫目下俱有鑑字一印第一
幅云摹北苑又北谿鑑藏湘碧宋氏穉佳書畫
庫記三印前邊幅有愛畫入骨髓宋致穉佳收
藏圖書二印第二幅云倣巨然又三印同前第
三幅云米家山又湘碧宋氏穉佳書畫庫記北
谿居士三印第四幅云倣大癡又北谿湘碧宋
氏穉佳書畫庫記卧菴諸印第五幅云倣趙松
雪又湘碧宋氏穉佳書畫庫記二印第六幅云
臨叔明又湘碧宋氏穉佳書畫庫記朱之赤三
印第七幅云臨梅道人又三印同前第八幅云
倣子久又宋氏穉佳書畫庫記北谿居士湘碧
三印第九幅云倣陳惟允又湘碧宋氏穉佳書
畫庫記北谿三印第十幅欵識云庚子小春晴
忩息紛倣古十幀不求形似聊免畫家習氣耳
王鑑又宋氏穉佳書畫庫記湘碧二印册高一
尺一寸六分廣八寸八分
王鑑倣古一册(上等天二)
素絹本凡十幅第三幅第七幅第九幅墨畫餘
俱著色畫分段署畫目第一幅云倣松年竹塢
幽居圖第二幅云擬范華原秋林蕭寺圖第三
幅云倣巨然烟浮遠岫圖第四幅云倣李成山
隂雪霽圖第五幅云倣惠崇江南春曉圖第六
幅云擬趙松雪溪山仙館圖第七幅云倣倪高
士疎林遠壑圖第八幅云倣子久夏山圖第九
幅云倣叔明九峯讀書圖第十幅云倣董文敏
溪山亭子圖每幅題字後欵署王鑑下俱有鑑
字一印又湘碧一印第九幅無湘碧印册高一
尺六寸五分廣八寸五分
惲向倣古一册(上等地一)
素牋本墨畫凡十幅第一幅欵云倣北苑太守
惲向第二幅欵云學董巨筆意道生第三幅欵
云雪日江閣倣迂老意惲向第四幅欵云學叔
明筆惲向第五幅欵云摹吳仲圭筆道生本第
六幅欵云倣黃公望筆香山向第七幅欵云葦
蕭叢薄雁起江天向第八幅欵云臨鄭僖意本
初第九幅欵云倣趙大年意香山第十幅欵云
學高彦敬意香山向每幅欵下俱有惲本初道
生二印又宋致審定一印第一幅前邊幅有宋
致穉佳收藏圖書一印册高八寸三分廣七寸
惲壽平寫生一册(上等元一)
素牋本凡十幅第十幅墨畫餘俱著色畫第一
幅芝草自識云曾見陳章侯臨宋人九芝圖多
作棘刺昔賢必有所本芝草不生於甘泉銅池
與箑蒲莢蓂同稱瑞物而於蓁莽頑石之間製
圖者有深思焉其感慨可知己春宵秉燭戲題
後有惲正叔壽平二印幅前有寄岳雲南田小
隠二印第二幅竹筍自識云拔山知雨力削玉
破雲根昔人有龍孫圖因倣之後有惲正叔壽
平二印幅前有寄岳雲一印第三幅青芥欵識
云戲用巨然墨葉法作青芥圖深於山水者能
通寫生之意斯言信夫南田下有惲正叔夀平
二印前有寄岳雲一印幅前有南田小隠一印
第四幅瓜蔓欵題云不是黃臺三摘後應與青
門五色同一枕羲皇高卧處翠隂藤下豆花風
南田擬唐解元後有惲正叔壽平二印幅前有
南田小隠寄岳雲二印第五幅佛手朱橘欵識
云南海帶露枝洞庭含霜顆苕華閣二妙圖壽
平下有惲正叔壽平二印前有南田小隠一印
幅前有寄岳雲一印第六幅蓮藕幅前自題云
記得西湖秋月裏劈蓮曾染指頭香下有南田
草衣壽平二印後又題云掘出汙泥藏潔玉折
來脆節縷輕絲甌香館戲題下有南田小隠白
雲外史二印第七幅葡萄石橊幅前欵識云雪
淵昨夜元珠脱罔象多年求不得有人摸索到
西湖離了崑崙依舊黑昔人題温日觀葡萄語
壽平戲書下有南田草衣一印後又題云看他
開口處談笑落珠璣園客後有惲正叔壽平二
印又寄岳雲一印第八幅銀杏栗房欵識云昔
滕昌祐常於所居多種竹石把菊以資畫趣折
枝花果並擬諸生余亦將灌花南田玩樂苔草
抽豪研色以吟春風信造化之在我矣壽平記
下有南田草衣壽平二印幅後有寄岳雲一印
第九幅百合芋魁自題云還憶山堂夜卧遲寒
燈呼友坐吟詩地爐松火同煨芋自起推忩看
雪時乙丑暮春之初甌香館戲作後有壽平之
印南田草衣二印幅前有寄岳雲一印第十幅
墨菜自識云不可使士大夫一日不知此味黃
涪翁語下有惲正叔壽平二印幅前有南田小
隠一印册高八寸四分廣一尺二寸四分
惲壽平山水花卉合璧一册(上等元二)
素牋本凡十二幅墨畫山水著色畫花卉每幅
相間第一幅江峽輕帆欵題云冥搜未許俗人
知消遣閒愁放筆時最是淋漓殘瀋際直將天
地作吾師南田壽平在甌香閣戲圖下有壽平
園客二印前有南田小隠一印第二幅蘭花幅
前署國香春霽四字後有南田小隠一印第三
幅倣李成欵題云微月照高樹漁人喧渡頭碧
潭雲自合白石水空流物理吾安著生涯各有
謀旅人湖海意誰為寄滄洲夜泊鈷鉧潭作李
成筆壽平下有惲壽平聯印第四幅魚藻欵題
云荇帶影交横如聞唼喋聲争花還作隊翻藻
出空明南田惲壽平下有壽平一印第五幅溪
館秋聲欵題云蕭蕭茆舍對寒汀溪上空烟不
斷青盡採溪烟入詩卷秋聲長向畫中聽苕華
館壽平下有壽平惲正叔二印又梅氏紫髯鑑
賞印一印第六幅山桃紫羅蘭署雙豔二字下
有叔子壽平之印二印第七幅仿米友仁自識
云石罅生微烟蒼茫變山色數峯在眼前不覺
一峯失此余在章江草樓得句也每得此意以
仿友仁江山之助我者不少也下有惲正叔聯
印前有春風一笑一印第八幅菡萏蓮房欵題
云記得西湖殘葉底劈蓮曾染指頭香南田下
有僕本恨人一印第九幅仿元人欵識云元季
士人不樂仕進多以筆墨自娛復不以姓名傳
繪苑稱之為冷元人其筆趣幽淡真有烟霞外
味此又逸品中逸品也吾謂筆至此方是雲外
仙禽絶壑瑞草非供人玩弄者彼傖父何足以
語之草衣壽平下有惲壽平聯印前有南田小
隠一印第十幅雁來紅自識云灌花秋圃得此
麗色下有南田小隠一印第十一幅倣倪瓚欵
識云客有問余作畫者余曰淡筆兼濃筆粗筆
兼細筆十字足以盡之而人每不解也偶師倪
迂小景大約仿獅子林圖南田壽平下有惲正
叔聯印前有南田小隐一印第十二幅幽花竹
石欵題云翠篠閒花點綠苔一拳長護白雲胎
會須叱起成羊去花底同騎上玉臺春夜戲作
幽花竹石壽平後有南田一印第一幅第三幅
第五幅第七幅第九幅第十一幅幅高六寸八
分廣九寸八分第二幅第四幅第六幅第八幅
第十幅第十二幅幅高六寸廣九寸
惲壽平摹古一册(上等元三)
素牋本著色畫各種花卉凡十幅第一幅自識
云趙承旨有錦石叢花小幀戲臨風韻差近下
有壽平園客二印第二幅自題云絳樹矜妙舞
青琴還靚粧南田草衣壽平在桂樹深齋圖北
堂秋影下有壽平正叔二印第三幅自題云錦
障曾遮洛浦塵鳳簫還憶舊華春北方誰唱延
年曲猶有傾城獨立人擬北宋徐崇嗣設色惲
壽平下有叔子壽平二印幅前有元賞一印第
四幅自識云春風圖臨宋人本下有壽平園客
二印幅前有南田小隠一印又王翬一印第五
幅自識云个菴四長兄見此册輒效米顛據舷
故事昔東坡先生云有能歲致十斛米為吾療
饑即以歸之庶幾此意然予與个菴昵好餘二
十年勿敢吝也下有壽平一印又䟦云予與个
菴四兄方將研求性學晏坐經行之暇不廢點
染常恐含丹吮粉墮先儒玩物之譏已思一草
一木皆有是理正所謂等閒識得春風不妨於
此證入壽平題下有園客一印幅前有東軒正
叔二印第六幅自題云飄渺金莖洗玉房翠烟
叢裏舞霓裳瑶姬環珮無聲夜隔座猶聞黯澹
香草衣客壽平下有南田草衣惲正叔二印幅
後有石谷一印第七幅自題云元池凝豔雪瑶
水會羣真壽平下有壽平一印幅前有石谷王
翬二印第八幅自題云吹徹瓊簫作鳳音絳綃
三疊舞琴心應知神女夜來過拾得花間白玉
簪癸丑中秋橅唐解元本毘陵惲壽平下有正
叔壽平二印第九幅自識云閒居北堂灌花蒔
藥玩樂秋華以資嘯吟有真氣彌滿萬象在旁
意庶幾竊比於勝華道隠之間可無悶矣壽平
自記下有惲壽平一印第十幅自題云莫將秋
色問陶家誰向籬邊種紫霞豈為今人輕正色
不調緗黛寫黃華南田草衣客壽平下有壽平
叔子二印又天際真人東園外史二印幅前有
王翬一印又每幅有宋致審定一印後餘幅方
亨咸䟦云文人之筆秀潤朗澈非居寀父子所
能及也至位置丰韻豈蜀人士企望哉聞正叔
不肯多為人作今亭玉得如此之夥能不令人
妬耶康熙甲寅四月方亨咸書又記語有康熙
壬午上巳小長蘆朱彝尊觀十三字又宋致穉
佳收藏圖書一印册高八寸二分廣一尺四分
王翬圖繪一册(上等黃一)
宣德牋本仿諸名家山水凡十六幅第一幅墨
畫識云倣黃鶴山樵下有王翬一印又書文徵
明絶句云元館蕭閒白日長碧瀾浮動紫蘋香
門前車馬塵如海誰識溪亭五月凉王翬寫文
待詔詩意下有石谷子王翬之印二印第二幅
墨畫欵云桐隂高士倣盧浩然筆下有石谷子
王翬之印二印第三幅著色畫欵云大癡道人
倣北苑夏山圖後有石谷子王翬之印二印第
四幅墨畫欵云倣巨然江山漁樂圖後有王翬
一印第五幅墨畫前書問渠那得清如許為有
源頭活水來二語後署倣楳花庵主下有石谷
子王翬之印二印第六幅墨畫欵云倣倪元鎮
筆下有王翬之印一印第七幅著色畫欵云燕
文貴秋山蕭寺圖後有石谷子王翬之印二印
第八幅著色畫欵云松路入仙山圖耕烟外史
王翬畫於清暉閣下有王翬之印一印第九幅
著色畫欵云趙令穰江鄉清夏圖下有石谷子
王翬之印二印幅後又年已七十一矣一印第
十幅墨畫欵云倣米元暉瀟湘竒雲下有石谷
子王翬之印二印第十一幅著色畫書舊人絶
句云過雨山如罨畫明溪聲直到白雲亭雲遮
不斷溪聲去流出平蕪兩岸青下有石谷子王
翬之印二印第十二幅著色畫欵云姚江曉色
臨黃子久紈扇本後有石谷子王翬之印二印
第十三幅墨畫欵云倣惠崇江村圖後有石谷
子王翬之印二印第十四幅著色畫欵云倣高
尚書夏雨初晴圖下有石谷子王翬之印二印
第十五幅墨畫前書天際斂雲山盡出江流收
漲水初平二語後署倣燕文貴下有石谷子王
翬之印二印第十六幅著色畫欵云倣范華原
雪圖下有石谷子王翬之印二印每幅俱有宋
氏穉佳書畫庫記一印第一幅前邊幅又宋致
穉佳收藏圖書一印册高一尺六分有竒廣八
寸六分
王原祁畫避暑山莊三十六景一册(上等宇一)
素牋本著色畫凡三十六幅末幅欵識云(臣)王
原祁恭畫下有臣王原祁一印幅高八寸三分
廣九寸三分每幅左方書
聖祖仁皇帝御製各體詩并小序末幅欵識云(臣)王曾
期恭書下有臣曾期一印第一幅前署烟波致
爽四字序云熱河地既高敞氣亦清朗無蒙霧
霾氛柳宗元記所謂曠如也四圍秀嶺十里澄
湖致有爽氣雲山勝地之南有屋七楹遂以烟
波致爽顔其額焉詩云山莊頻避暑静默少喧
譁北控遠烟息南臨近壑嘉春歸魚出浪秋斂
雁横沙觸目皆仙草迎窗遍藥花炎風晝致爽
綿雨夜方賖土厚登雙穀泉甘剖翠瓜古人戌
武備今卒斷鳴笳生理農商事聚民至萬家第
二幅署芝逕雲隄四字序云夾水為隄逶迤曲
折逕分三枝列大小洲三形若芝英若雲朵復
若如意有二橋通舟楫詩云萬幾少暇出丹闕
樂水樂山好難歇避暑漠北土脉肥訪問村老
尋石碣衆云蒙古牧馬場並乏人家無枯骨草
木茂絶蛟蝎泉水佳人少疾因而乘騎閱河隈
灣灣曲曲滿林樾測量荒野閱水平莊田勿動
樹勿發自然天成地就勢不待人力假虚設君
不見磬錘峯獨峙山麓立其東又不見萬壑松
偃蓋重林造化同煦嫗光臨承露照青葱色轉
頻歲豐遊豫常思傷民力又恐偏勞土木工命
匠先開芝徑堤隨山依水揉輻齊司農莫動帑
金費寧拙捨巧洽羣黎邊垣利刃豈可恃荒淫
無道有青史知警知戒勉在兹方能示衆撫遐
邇雖無峻宇有雲樓登臨不解幾重愁連巖絶
澗四時景憐我晩年宵旰憂若使扶養留精力
同心治理再精求氣和重農紫宸志烽火不煙
億萬秋第三幅署無暑清凉四字序云循芝逕
北行折而少東過小山下紅蓮滿渚綠樹緣堤
面南夏屋軒敞長廊聯絡為無暑清凉山爽朝
來水風微度泠然善也詩云畏景先愁永畫長
晩年好静益徬徨三庚退暑清風至九夏迎凉
稱物芳意惜始終宵旰志踟蹰自問濟時方谷
神不守還崇政暫養回心山水莊第四幅署延
薰山館四字序云入無暑清凉轉西為延薰山
館楹宇守樸不艧不雕得山居雅致啟北戶引
清風幾忘六月詩云夏木隂隂蓋溽暑炎風欵
欵守峯銜山中無物能解愠獨有清凉免脱衫
第五幅署水芳巖秀四字序云水清則芳山静
則秀此地泉甘水清故擇其所宜䆳宇數十間
于焉誦讀幾暇静養可以滌煩可以悦性作此
自戒始終之意云詩云水性雜苦甜水芳即體
厚名泉亦多覽未若此為首頥卦明口實得正
自養夀擇地立偃房根基度長久節宣在兹求
勤儉勿落後朝窗干巖裏峭壁似天剖遠託思
雲漢怡神至星斗精研書家奥臨池愈澁手清
淡作飲饌偏心惡旨酒讀老無逸篇年年祝大
有第六幅署萬壑松風四字序云在無暑清涼
之南據高阜臨深流長松環翠壑虚風度如笙
鏞迭奏聲不數西湖萬松嶺也詩云偃蓋龍鱗
萬壑青逶迤芳甸雜雲汀白華朱萼勉人事愛
敬南陔樂正經第七幅署松鶴清越四字序云
進榛子峪香草遍地異花綴崖夾嶺虬松蒼蔚
鳴鶴飛翔登蓬瀛臨崐圃神怡心曠洵仙人所
都不老之庭也詩云壽比青松願千齡葉不凋
銅龍鶴髮健喜動四時調第八幅署雲山勝地
四字序云萬壑松風之西高樓北向憑忩遠眺
林巒烟水一望無極氣象萬千洵登臨大觀也
詩云萬頃園林達遠阡湖光山色入詩牋披雲
見水平清理未識無愆守節宣第九幅署四面
雲山四字序云澄泉繞石迤西過泉源盤岡紆
嶺有亭翼然出衆山之嶺諸峯羅列若揖若拱
天氣晴朗數百里外巒光雲影皆可遠矚亭中
長風四達伏暑時蕭爽如秋詩云殊狀崔嵬裏
蘭衢入好詩遠岑如競秀近嶺似争竒雨過風
來緊山寒花落遲亭遥先得月樹密顯高枝潮
平無湧浪霧淨少多歧脉脉金明夜溶溶積翠
池常憂思解愠樂志餘清悲素學臣隣老耆年
自不知第十幅署北枕雙峯四字序云環山莊
皆山也山形至北尤高亭之西北一峯峻出勢
陂陀而逶迤者金山也其東北一峯拔起勢雄
偉而崒嵂者黑山也兩峯翼抱兹亭相鼎峙焉
詩云嶔﨑岡岫紫宸關乾地金峯坎黑山苦熱
雲生雙嶺腹盆傾瞬息落溪灣第十一幅署西
嶺晨霞四字序云傑閣凌波軒忩四出朝霞初
煥林影錯繡西山麗景入几案間始登閣若履
平地忽緣梯而降方知上下樓也詩云雨歇更
闌斗柄東成霞聚散四方風時光豈在凌雲句
寡過清談宜守中第十二幅署錘峯落照四字
序云平岡之上敞亭東向諸峯横列於前夕陽
西暎紅紫萬狀似展黃公望浮嵐煖翠圖有山
矗然倚天特作金碧色者磬錘峯也詩云縱目
湖山千載畱白雲枕澗報深秋巉巖自有争佳
處未若此峯景最幽第十三幅署南山積雪四
字序云山莊之南複嶺環拱嶺上積雪經時不
消於北亭遥望皓潔凝暎晴日朝鮮瓊瑶失素
峨眉明月西崐閬風差足比擬詩云圖畫難成
丘壑容濃粧淡抹耐寒松水心山骨依然在不
改冰霜積雪冬第十四幅署梨花伴月四字序
云入梨樹峪過三岔口循澗西行可里許依巖
架屋曲廊上下層閣參差翠嶺作屏梨花萬樹
微雲淡月時清景尤絶詩云雲忩倚石壁月宇
伴梨花四季風光麗千巖土氣嘉瑩情如白日
託志結丹霞夜静無人語朝來對客誇第十五
幅署曲水荷香四字序云碧溪清淺隨石盤折
流為小池藕花無數綠葉高低每新雨初過平
隄水足落紅波面貼貼如泛杯蘭亭觴詠無此
天趣詩云荷氣參差遠益清蘭亭曲水亦虚名
八珍旨酒前賢戒空設流觴金玉羹第十六幅
署風泉清聽四字序云兩峯之間流泉潏潏微
風披拂滴石作琴筑音與鶴鳴松韻相應泉味
甘馨怡神養壽恰合張孝標松下泉詩注瓶雲
母滑潄齒茯苓香詩云瑶池芝殿老萊心湧出
新泉萬籟吟芳檻倚闌蒸靈液南山近指奏清
音第十七幅署濠濮間想四字序云清流素練
綠岫長林好鳥枝頭游魚波際無非天適會心
處在南華秋水矣詩云茂林臨止水閒想託身
安飛躍禽魚静神情欲狀難第十八幅署天宇
咸暢四字下注云調萬斯年曲序云湖中一山
突兀頂有平臺架屋三楹北即上帝閣也仰接
層霄俯臨碧水如登妙高峰上北固烟雲海門
風月皆歸一覽詞云通閣斷霞應卜居人烟不
到麗清虚雲葉淡巧萬峯明鴈過初賓鴻侣鷗
雨秋花遍洲嶼第十九幅署煖澑暄波四字序
云曲水之南過小阜有水自宫牆外流入蓋湯
泉餘波也噴薄直下層石齒齒如潄玉液飛珠
濺沫猶帶雲蒸霞蔚之勢詩云水源煖澑輙蠲
疴湧出隂陽滌蕩多懷保分流無近遠窮簷盡
誦自然歌第二十幅署泉源石壁四字序云獅
逕之北岡嶺蜿蜒數里翠崖如壁下映流泉泉
水静深尋源徙倚詠朱子問渠那得清如許為
有源頭活水來之句悠然有會詩云水源依石
壁雜沓至河隈清鏡分霄漢層波濺碧苔日長
定九數髮白考三才天貺名猶鄙居心思道該
第二十一幅署青楓綠嶼四字序云北嶺多楓
葉茂而美蔭其色油然不減梧桐芭蕉也疎窗
掩映虚凉自生蘿蔦交枝垂挂崕畔水似青羅
帶山如碧玉簪竒境在戶牖間矣詩云石磴高
盤處青楓引物華聞聲知樹密見景絶紛譁綠
嶼臨窗牖晴雲趁綺霞忘言清淨意頻望羣生
嘉第二十二幅署鶯囀喬木四字序云甫田叢
樾之西夏木千章濃隂數里晨曦始旭宿露未
晞黃鳥好音與薰風相和流聲逸韻山中一部
笙簧也詩云昨日聞鶯鳴柳樹今朝閱馬至崇
杠朱英紫脱平原綠月駟雲&KR0008;錯落駹第二十
三幅署香遠益清四字下注云調柳梢青序云
曲水之東開凉軒前後臨池中植重臺千葉諸
名種翠蓋凌波朱房含露流風冉冉芳氣竟谷
詞云出水漣漪香清益遠不染偏竒沙漠龍堆
青湖芳草疑是誰知移根各地參差歸何處那
分公私樓起千層荷占數頃炎景相宜第二十
四幅署金蓮映日四字序云廣庭數畝植金蓮
花萬本枝葉高挺花面圓徑二寸餘日光照射
精彩煥目登樓下視直作黃金布地觀詩云正
色山川秀金蓮出五臺塞北無梅竹炎天暎日
開第二十五幅署遠近泉聲四字序云北為趵
突泉涌地觱沸西為瀑布銀河倒瀉晶簾暎崖
微風斜捲珠璣散空前後池塘白蓮萬朵花芬
泉響直入廬山勝境矣詩云引泉開瀑布迸水
起飛珠鏘玉雲巖應色空有若無第二十六幅
署雲帆月舫四字下注云調太平時序云臨水
倣舟形為閣廣一室袤數倍之周以石闌疏窗
掩映宛如駕輕雲浮明月上有樓可登眺亦如
舵樓也詞云閣影凌波不動濤接雲鼇蓬萊别
殿挂雲霄粲揮毫四季風光總無竭卧聞簫後
樂先憂薰絃意藴羲爻第二十七幅署芳渚臨
流四字序云亭臨曲渚巨石枕流湖水自長橋
瀉出至此折而南行亭左右岸石天成亘二里
許蒼苔紫蘚豐草灌木極似范寬圖畫詩云隄
柳汀沙翡翠茵清溪芳渚躍凡鱗數藂夾岸山
花放獨坐臨流惜谷神第二十八幅署雲容水
態四字序云關口之南有室東向緣坡下望綠
樹為田青峰如堵川流溶溶白雲冶冶不知孰
為雲孰為水也由長橋而渡疑入四明山中一
逕分過雲南北詩云雨過雲容易散波流水態
長存悠然世俗惟念必得經書考原第二十九
幅署澄泉遶石四字序云亭南臨石池西二里
許為泉源源自石罅出截架鳴簹依山引流曲
折而至雨後谿壑奔注各作石堰以遏泥沙故
池水常澄徹可鑒詩云每存高静意至此結衡
茅樹密開行路山長疑近郊水泉遶舊石雉雀
落新巢晴夜荷珠滴露凝衆木梢第三十幅署
澄波叠翠四字序云如意洲之後小亭臨湖湖
水清漣徹底北面層巒重掩雲簇濤湧特開屏
障扁舟過此輙為流連正如韋應物詩云碧泉
交幽絶賞愛未能去詩云叠翠聳千仞澄波屬
紫文鑑開倒影列反照共氤氲第三十一幅署
石磯觀魚四字序云遠近泉聲而南渡石步有
亭東向倚山臨溪溪水清澈修鱗銜尾荇藻交
枝歴歴可數溪邊有平石可坐以垂釣詩云唱
晩漁歌傍石磯空中任鳥帶雲飛羡魚結網何
須計備有長竿墜釣肥第三十二幅署鏡水雲
岑四字序云後楹依嶺三面臨湖廊廡周遮隨
山高下波光嵐影變化烟雲佳景無邊令人應
接不暇詩云層崖千尺危嶂涵渌幾重碧潭獅
逕盤旋道北松枝宛轉山南沈吟力盡難得懸
象俯察仰參至理莫求别技經書自有包函第
三十三幅署雙湖夾鏡四字序云山中諸泉從
板橋流出滙為一湖在石橋之右復從石橋下
注放為大湖兩湖相連阻以長隄猶西湖之裏
外湖也詩云連山隔水百泉齊夾鏡平流花雨
隄非是天然石岸起何能人力作雕題第三十
四幅署長虹飲練四字序云湖光澄碧一橋卧
波橋南種敖漢荷花萬枝間以内地白蓮錦錯
霞變清芳襲人蘇舜欽垂虹橋詩謂如玉宫銀
界徒虚語耳詩云長虹清徑羅層崖岸柳溪聲
月照階淑景千林晴日出禽鳴處處入音諧第
三十五幅署甫田叢樾四字序云流杯亭之北
瓜圃之西平原如掌豐草茂木麕䴥雉兔交牣
其間秋凉弓勁合烝徒行步圍誠獵場選地詩
云畱憩田間樂曠觀恤閭閻藂林欣賞處遍地
豫豐占第三十六幅署水流雲在四字序云雲
無心以出岫水不舍而長流造物者之無盡藏
也杜甫詩云水流心不競雲在意俱遲斯言深
有體騐詩云雨後雲峯澄水流遠自凝岸花催
短鬢高年寸寸增後副頁
皇帝青宫時御題七言律詩五首並䟦前署恭䟦
皇祖聖祖仁皇帝御製避暑山莊三十六景詩十八字
䟦云曩年十二時蒙
皇祖聖祖仁皇帝推愛我
皇父之肫摯特令(御名)隨侍宫中朝夕承懽不離左
右其年四月隨
駕往熱河避暑凡三十六景之地無不周覽聆
聖訓被賞賚不可勝紀(御名)時雖少然受
皇祖深恩嘗思久侍
慈顔長領
訓誨謹身約已庶無過尤以報高厚之德於靡窮昊天
不弔其年冬
龍馭上賓我
皇父哀毁過禮食不甘味(御名)同兄弟問安必勉怡
顔色以舒
皇父之憂退而自號哭於廬次潸然不絶蓋恐傷我
皇父之心而每念我
皇祖哀慟思慕實不能自己也數年來
皇父屢命(御名)往祭
景陵冠劍猶存音容安在一望
山陵魂飛魄越雍正七年冬敬讀
皇祖御製避暑山莊三十六景詩兼披圖畫回思曩時
承歡侍顔蒙恩寵而被誨愛者如在昨日興言
及此淚欲霑衣夫以
皇祖天亶之聖卓越古帝王深仁厚澤六十餘年浹於
民心載在史册固非言詞所能贊揚於萬一(御)
(名)在諸孫中最為鈍魯然天地之澤靡不均被
而有得之最深者焉(御名)得
皇祖之澤最深者也敢恭紀於後以誌思慕之誠久而
益篤云天開勝境比卷阿浩蕩春熙萬物和祗
為養
親温凊備非關奉已豫遊過迎凉臺榭依山迥延爽軒
窗傍水多頷領孫曾難數計扈遊何幸沐
恩波猶憶壬寅三月春隨鑾方始奉
恩綸
天顔近接承歡久
日角時臨賜喜頻在耳
德音猶似昨開圅
御筆鎮如新秖緣深眷吾
皇意愛育餘波及小臣金泉避暑闢離宫行樂還期
兆庶同書史研求遵古訓桑麻藝植愛豳風追
陪六膳分銀鱠趨侍三驅躍玉驄指點圖中當
日事
鼎湖何處可攀龍靈臺不見文王御仁壽空傳唐帝宫
樓閣簾櫳虚夜月殿堂松栢老秋風當年遊賞
疑天上此日酸辛對畫中賸有
宸章恭雒誦幾回青睞憶
重瞳鼓響舂音夢裏遷披圖不覺淚潸然詩侔風雅傳
千載畫聚烟霞扃一編爽籟秋風嘘大塊雲章
星彩麗高天冷窗課罷頻吟諷回首光隂已八
年後署(孫臣御名)敬書下有(御名)圖書皇四子
章二璽
蔣廷錫鵓鴿譜二册(上等宙一)
素絹本著色畫每幅有(臣)廷錫朝朝染翰二印
末幅欵云(臣)蔣廷錫恭畫每幅籖題鴿名上下
各五十幅幅高一尺二寸七分廣一尺二寸六
分
陳枚畫耕織圖(上等洪一)
素絹本著色畫凡四十六幅第一幅至第二十
三幅耕圖第二十四幅至第四十六幅織圖末
幅欵云(臣)陳枚恭畫下有(臣)枚恭畫二印幅高
八寸二分廣九寸二分每幅上方宣德牋本
御筆行書和
聖祖仁皇帝題句元韻第一幅云氣布青陽造化功東
郊俶載萬方同溪流浸種如油綠生意舍春秀
色籠下署浸種二字後有乾隆宸翰幾暇臨池
二璽前有中和一璽第二幅云宿雨初過曉日
晴烏犍有力足春耕田家辛苦那知倦更聽枝
頭布穀聲下署耕字後有筆端造化稽古右文
之璽二璽前有奉三無私一璽第三幅云
九重宵旰厪民依課量隂晴總不違縹緲雲山迷樹色
綠蓑扶耙雨霏霏下署耙耨二字後有觀書為
樂一璽第四幅云新田如掌水潺湲扶耖終朝
那得閒手足沾泥渾不管月明共濯碧溪間下
署耖字後有辭尚體要一璽第五幅云帶雨扶
犁一夕周作勞終畝敢辭休縱横碌碡如梭轉
沃壤勻鋪遍舊疇下署碌碡二字後有禮園書
圃以人為鑑朝日輝三璽前有澂觀一璽第六
幅云二月春風料峭寒綠勻淺水正堪觀最憐
舊榖生新穎欲布秧時仔細看下署布秧二字
後有涵虚朗鑒天根月窟二璽第七幅云柳暗
花明春正深田家那得冶遊心老翁策杖扶兒
笑却喜初秧擺綠針下署初秧二字後有樂天
成性存存二璽前有奉三無私一璽第八幅云
短杓盛灰淤畝勤高原下隰望中分鳴鳩喚雨
聲聲好嶺外旋看起白雲下署淤蔭二字後有
墨雲涵養用敬二璽第九幅云勻鋪綠毯滿平
川萬井風和花欲然移自南疇向西陌拔秧時
節日長天下署拔秧二字後有會心不遠一璽
前有絜矩一璽第十幅云甫田萬井水瀰瀰拔
得新秧欲插時槐夏麥秋天氣好及時耕作莫
教遲下署插秧二字後有典學勤政日監在兹
二璽第十一幅云新穎鵝黃遠似波揠苖助長
槁如何惟應芟薙勤人力自鮮苞稂害穉禾下
署一耘二字後有潑墨乾隆宸翰慎修思永三
璽第十二幅云壺漿饁婦繞隄行多恐畦間莠
易生勞苦再耘還再饋可憐黔首望年情下署
二耘二字後有含英咀華一璽第十三幅云朱
火炎炎日午長三耘曝背向林塘那無解愠清
煩暑天遣薰風動綠芒下署三耘二字後有含
味經籍一璽前有宸翰一璽第十四幅云抱甕
終輸氣力微桔橰輪轉迅如飛池塘水滿新禾
潤樹下乘凉待月歸下署灌溉二字後有研露
莊敬日強二璽第十五幅云桐風瀟洒露珠晞
滿野黃雲映落暉是處腰䥥收玉粒擔頭挑得
萬錢歸下署收刈二字後有意在筆先一璽第
十六幅云築場此日望西成大有頻書慶帝京
䆉稏滿車皆玉粒比隣亦覺笑顔生下署登場
二字後有慎修思永虚衷澂照二璽第十七幅
云場圃平堅灰甃成如坻露積最關情慇懃婦
子争持穗好聽千家拍拍聲下署持穗二字後
有翌太和天根月窟二璽第十八幅云木末金
風陳陳吹松明火燒隔疎籬何來舂相深宵裏
可是村謳唱和時下署舂碓二字後有微言晰
纖毫一璽前有中和一璽第十九幅云秋成那
得暫遊盤顆粒精粗欲别難周折不辭身手瘁
猶盈一掬細相看下署籭字後有經史笥又人情
為田二璽第二十幅云郭外人家茒舍深門前
揚簸趁風林莫令飄墜成狼戾辜負耕夫力作
心下署簸揚二字後有茹古涵今一璽第二十
一幅云相將南畝苦腁胝望歲心酬庶免饑石
磑碾來珠顆潤家家鼓腹樂雍熙下署礱字後
有讀書晰理一璽前有雲霞思一璽第二十二
幅云霜降寒林葉剪然千倉滿貯賜從天輸官
不假徵催力喜是如雲大有年下署入倉二字
後有染翰惟精惟一二璽第二十三幅云擊鼓
吹豳報屢豐朝看索饗萬家同更期來歲如今
歲歲歲年年願莫窮下署祭神二字後有乾隆
御筆一璽第二十四幅云曾讀豳風七月篇遲
遲日景麗光天新蠶未起先宜浴盆滿明波人
滿川下署浴蠶二字後有豳風無逸念民依一
璽前有虚受人一璽第二十五幅云女桑摇綠
葉參差攀折身慵欲採遲雙燕入簾長晝静再
眠恰是仲春時下署二眠二字後有垂露虚衷
澂照二璽第二十六幅云淑景頻催喜載陽微
行步步採條桑三眠三起新蠶老篝火看時夜
未央下署三眠二字後有游六藝圃一璽第二
十七幅云春光荏苒去堂堂無那黃鶯一日忙
箔上吳蠶方大起冰絲色映綠筠筐下署大起
二字後有惟精惟一莊敬日強二璽第二十八
幅云蠶筐高下架頭紛食葉聲煩似雨聞捉績
欣看光練練一家婦女共辛勤下署捉績二字
後有潄芳潤一璽第二十九幅云柳絮飛時晝
下簾桑柔蘩細食徐添却憑纖手為分箔未暇
朝餐日過檐下署分箔二字後有日監在兹清
心抒妙理二璽第三十幅云紫椹青條著雨滋
蘩隂初覆葉齊時春深八繭蠶争餧稚子攜筐
上綠枝下署採桑二字後有德充符乾隆宸翰
慎修思永三璽第三十一幅云覓樹尋枝手足
疲柔桑宋采飼蠶饑今朝報道新抽繭老幼羣
欣上簇時下署上簇二字後有讀書依竹静一
璽第三十二幅云重簾晩下畏風寒猶爇松明
向夜闌皓雪霏霏堆滿箔殷勤弱女把燈看下
署炙箔二字後有執兩用中一璽前有叢雲一
璽第三十三幅云獻繭從來重女功繪圖今見
列璇宫
聖人不為丹青美玉穀珠絲此意同下署下簇二字
後有廓然大公物來順應二璽第三十四幅云
弱繭何時成綺紈拮据冀免一身寒八蠶獨蛹
還須擇几上分明取次觀下署擇繭二字後有
惟精惟一意在筆先二璽第三十五幅云春日
遲遲執婦功何心愛戀牡丹紅繭成好向村頭
窖荷插攜兒綠蔭中下署窖繭二字後有烟雲
舒卷一璽前有樂天一璽第三十六幅云煑繭
炊烟颺短籬絲腸纍纍練成時探湯試展纖纖
手那聽枝頭叫畫眉下署練絲二字後有奉三
無私和順積中二璽第三十七幅云蠶蛾絲净
方生子送向溪頭任所之更願明春歸舍早今
年已是去年資下署蠶蛾二字後有學鏡千古
一璽第三十八幅云年年勞苦事耕桑及早還
將租税償今日蠶成虔祀謝西陵功德載無疆
下署祀謝二字後有慈儉為寶一璽前有奉三
無私一璽第三十九幅云蠶繅輪捲遍千家午
静人慵鳥語譁浸緯欣看供織絍阿香軋軋轉
雷車下署緯字後有莊敬日強修辭立誠二璽
第四十幅云織女工夫午夜多莫將容易著絲
羅銀蘭照處方成寸己自循環擲萬梭下署織
字後有德惟一一璽第四十一幅云秋惹深閨
無限情可堪蟋蟀送寒聲玉關萬里征夫遠惆
悵新絲絡不成下署絡絲二字後有涵虚朗鑑
有孚惠心二璽第四十二幅云砌下風飄待女
蘭新絲經理欲成紈安排頭緒分長短約伴同
來取次看下署經字後有禮園書圃以人為鑑
觀天地生物氣象三璽前有見天心一璽第四
十三幅云經緯功成尚染絲晴光萬縷燦離離
天工奪處關人巧棚上還看五色施下署染色
二字後有有吾與點也之意一璽第四十四幅
云簇簇堆成錦繡紋攀華鬭巧最精勤堪憐織
女深秋裏纔著新縫素布裙下署攀華二字後
有浴德人情為田二璽前有叢雲一璽第四十
五幅云門外如藍秋水清裁衣寄遠重關情金
刀欲下躊躇意絲縷皆從素手成下署剪帛二
字後有幾暇臨池讀書晰理二璽第四十六幅
云戔戔束帛費縫紉只為祁寒事切身千載憂
勤圖畫裏
宵衣永庇萬方人下署成衣二字後有惟善為寶乾隆
御筆二璽後有御賞一璽前副頁又
御筆序云昔我
聖祖仁皇帝嘗譜農功蠶事之始終繪圖各二十三幅
幅繫以詩序而刻之以示子孫臣庶予少見而
慕之及長少知文律口詠心惟於序所稱衣帛
思織女之寒食粟念農夫之苦未嘗不三復流
連而不能自已也爰依次布韻引伸觸類以闡
教思之深志景行之切竊惟我
皇祖臨御天下六十有一年實政深仁淪浹於四海皆
重農桑勤恤民隠之心所充積而四達也因命
工繪前圖每幅書舊作於上自惟辭義蹇淺不
足以續
聖製之高深而朝夕披覽庶幾無忘初志於我
皇祖勤恤民隠之實心實政孜孜不敢怠云耳乾隆四
年夏四月既望題并書後有乾隆宸翰豳風無
逸念民依二璽前有天地一家春一璽
焦秉貞山水樓閣一册(上等荒一)
宣德牋本界畫墨畫欵云(臣)焦秉貞恭畫下有
(臣)焦秉貞印一印册計十幅幅高八寸二分廣
同
閨秀錢陳書繪歴代帝王道統圖一册(上等日一)
素絹本著色畫凡十六幅末幅欵云嘉禾郡女
史陳書恭畫下有女史陳書補績二印左方錢
陳羣書贊第一幅署伏羲龍馬負圖贊云道統
開天遇聖而授設位成能立極惟后丹圖五五
羅星錯繡蓄秘儲精神物孰寇河流渾渾龍駒
昂昂赤文綠甲背負騰光攷序作卦觀變隂陽
文辭未立理藴已彰後署倣鍾繇筆意五字第
二幅署神農遍嘗百草贊云帝念蒸民得生而
樂教耕耒耜濟病醫藥二儀變化蕃廡藂薄鞭
之以赭有長無落氣均大地數應周天五華二
實性别形遷辛温克調痟癘斯捐人心和平壽
考永年後署倣王羲之筆意六字第三幅署黃
帝畫井制畝贊云繼神農氏黃帝垂裳因民耒
耨肇域井疆披山通路省下土方四道八宅民
居以康步測章亥數推隸首師兵往來原隰左
右冕旒相度蓑笠奔走百度漸興經始隴畝後
署倣王獻之筆意六字第四幅署帝堯欽若授
時贊云唯天為大唯堯則之敬覲懸象授民以
時羲和既命璣衡迺窺分宅中星是正是推三
光揚精五氣順叙民無憂患燥濕寒暑作息食
飲樂恒安處曰帝之力何有於予後署倣索靖
筆意五字第五幅署帝舜鳳儀麟舞贊云玉瑞
既班琴絃斯撫九成簫韶兩階干羽應律風平
諧音石拊麟鳳為寶來儀率舞羣后至止虞賓
在斯揚帝之華典樂惟䕫敷教行賞象形方施
薰風自南恭己無為後署倣虞世南筆意六字
第六幅署夏禹隨山刊木贊云禹敷下土四載
是乘決濬因勢力靡弗勝爰暨益稷功能克承
祗台之德不伐不矜既道山川乃定貢賦錫圭
告成賜姓表胙百神用享民宗度數惟日孜孜
惜隂成務後署倣褚遂良筆意六字第七幅署
后稷教民稼穡贊云有邰之興際唐虞夏厥有
相道匍匐知稼堯舉農師民力乃藉嘉種是登
陳常贊化險阻既遠民居方夷奏庶囏食布物
土宜立我億兆以慰其咨肇祀嗣歲以迄於兹
後署倣歐陽詢筆意六字第八幅署成湯網解
三面贊云武湯正域克寬克仁若秕惕罪視水
懷民出見張網與物同屯曰為更祝温然陽春
爰釋三方用驅一面高下左右惟欲所便失禽
不誡聖德始見漢南諸侯聞風歸善後署倣柳
公權筆意六字第九幅署殷高宗夢賚良弼贊
云彼築者誰衣褐帶索芒芒虞野風雲寥廓殷
王恭默景命睠亳賢臣入夢不迕而遻用作霖
雨爰起胥靡天同神比孰左右之惟爾納誨庶
其輔台克紹迺辟殷祀永綏後署倣顔真卿筆
意六字第十幅署周文王發政施仁贊云聖人
之仁物無不愛急先務者澤必下逮惟此無告
萬狀千態我覆育之勿令終廢至哉西伯化被
六州振乏宣滯敷政優優枯骨瘞矣孔邇求矣
惟岐之治實啟有周後署倣李邕筆意五字第
十一幅署周武王訪箕衍疇贊云天以一清厥
朔生水禹順治之九疇是矢推衍增益實惟箕
子書不盡言與圖同旨衡縱十五會於中央錫
福者后建極者皇訪於商耉周祚用昌彛倫攸
叙治道大光後署倣孫過庭筆意六字第十二
幅署周成王卜年定鼎贊云武登豳阜實求天
保三塗嶽鄙顧瞻周道爰審雒伊天室載攷公
旦攝政業隆襁褓自周朝步命召經營乃卜年
世兆食獻伻鼎定郟鄏和惠休明三誥既成越
裳是庭後署倣蘇軾筆意五字第十三幅署漢
高帝太牢祀聖贊云孔子至漢二百餘年藏噐
習禮魯邦世傳高祖過之太牢祀焉令諸從政
肅謁必先維至聖道其大難譽後世追崇典禮
彌著初隆釋奠戎噐猶除馬上治之斯言殆庶
後署倣黃庭堅筆意六字第十四幅署漢光武
錫封褒德贊云漢哀平間密令卓茂舉善而教
子民恐後病免歸歟鐘鼓孰右光武即位重賞
首購命就太傅錫之封侯克奬循良乃靖煙烽
雲臺濟濟車服酬庸兹先論德百爾益恭後署
倣米芾筆意五字第十五幅署唐太宗屛書刺
史贊云漢二千石唐之刺史畀以化權用致上
理苟非其人政亦撓骩虞廷考績黜陟臧否太
宗君國實重此官屏書姓氏聿求乂安安民要
矣知人則難風移俗易世豔貞觀後署倣蔡襄
筆意五字第十六幅署宋太祖洞開重門贊云
既定荆潭亦克岳朗揆日作宫民應如響營宇
有制仰師詄蕩豈居是崇實心克廣爰作寢殿
令開諸門如方寸地寧莫余捫端直通豁反側
以安惴惴危微千聖同源後署倣趙孟頫筆意
六字欵云(臣)錢陳羣敬讚並書前副頁磁青牋
本泥金篆書歴代帝王道統之圖八字後副頁
灑金牋本陳羣自書恭進畫册劄子云(臣)錢陳
羣謹奏為恭進畫册事竊(臣)母陳氏粗曉文義
兼工染翰山水人物花鳥俱曾究心獨運精思
間合古法兹有家藏(臣)母所畫歴代帝王道統
圖上自五帝下逮唐宋或德啟文明或功侔造
化或撮其一事或採其一言莫不優入聖關遠
承道脉欽惟
皇上質備生知志深時敏以望道未見之心收學古
有獲之效周情孔思與日月而邁征作聖述明
實後先而同揆蓋典籍所傳羹牆可見然與其
散在圖書心藏而景慕不若列之几硯目覩而
道存於以集羣聖之成豈獨觀古人之象謹將
(臣)母所畫册子計十六幅(臣)不揣弇陋每幅謹
製圖讚一首另潢成册併呈
御覽(臣)不勝戰慄隕越之至謹奏幅高一尺三分廣
一尺一寸六分
御筆題籖下注錢陳羣所進伊母陳氏畫十字籖上
有乾隆御覽之寶一璽外函籖同
按此册為刑部侍郎(臣)錢陳羣之母所畫陳羣
於乾隆八年冬十二月進
呈並擬贊語十六章呈
御覽此劄中所謂每幅謹製圖讚一首另潢成册也
嗣陳羣奉
命書於畫左方并錄進奏原劄於尾
慎郡王允禧畫盤山十六景一册(上等月一)
宣德牋本著色畫凡十六幅每幅隸書標題第
一幅静寄山莊第二幅千相寺第三幅萬松寺
第四幅天成寺第五幅少林寺第六幅盤谷寺
第七幅雲罩寺第八幅古天香寺第九幅中盤
第十幅東竺庵第十一幅雲淨寺第十二幅東
甘澗第十三幅西甘澗第十四幅上方寺第十
五幅雙峰寺第十六幅金山寺欵云田盤山色
(臣)允禧恭製下有(臣)禧聯印幅高四寸四分廣
三寸五分每幅右方烏絲闌
御筆書題句第一幅云别業構田盤潤挹千峰翠陵
谷因天成軒齋稍位置境惟幽絶塵心以静堪
寄披圖似重歴悦此烟霞意下有中和乾隆宸
翰二璽第二幅云曾聞佛示蹟一夜千相成千
相各殊别因兹寺得名而我莞爾笑此語殊不
經燈籠答露柱熾然無色聲下有會心不遠幾
暇臨池二璽第三幅云萬松松無萬無已云萬
松颯沓韻金石狰獰拿虬龍白澗幾曲盤綠隂
千古濃苾芻入三摩真參不空空下有硏露一
璽第四幅云兩峰五丁闢一寺雙林開坐我挹
秀閣抒兹即景懷冷泉淙石齒疎林掛兔胎結
習一以忘故知無去來下有潑墨涵虚朗鍳二
璽第五幅云精藍據層嶺煙磴凡幾叠丁星綴
紫茸爛漫紛紅葉北山鮮移文西域饒梵篋少
室本同名䟦陀倘能接下有雲霞思一璽第六
幅云出楹幽霧寫搴幌繁雲噴我曾拾級登蒙
茸破秋蔓愛此老筆遒更豁煩襟悶踽踽策杖
人然疑覩李愿下有奉三無私染翰二璽第七
幅云常時望田盤雲在山頭起昨歲登絶頂雲
乃在足底由來萬仞高只此一步是定光無說
說不異天龍指下有樂天典學勤政共二璽第八
幅云嶂葉綠交軒岫雲白封殿隔岩望初地金
碧時隠見遥想佳蔭下春深鳥應囀何當半日
閒一飽伊蒲膳下有墨雲一璽第九幅云盤谷
實有三中盤為最幽我曾坐松下幾度沿溪流
契理在寸心曠觀足千秋長嘯萬壑空仿彿晤
田疇下有幾暇怡情叢雲二璽第十幅云西方
亦有竺東方亦有竺試問為異同兩三原是六
真偈空水泥妙曲絲竹肉可惜門外漢不如屋
裏宿下有得佳趣内府珍秘二璽第十一幅云
山水智仁德松竹清和聖學遯久無人逃禪乃
有柄梵宇何林立法體交光鏡坐對默忘言一
川秋雲淨下有會心不遠宸翰二璽第十二幅
云入山既遠俗尋流復得源齒齒咽白石絲絲
漾綠蘋在隂鶴叫子倚庭竹育孫仲長今豈無
可以樂衡門下有朗潤含輝乾隆御賞三璽第
十三幅云澗水分東西地靈甘則同吸冷垂折
竹潤枯燒老松無須調水符可作清齋供嗟彼
栖遲客來思慰遐悰下有筆端造化一璽第十
四幅云蘿徑迴羊腸攀躋到上方鳥語奏笙筑
嵐氣霑衣裳天樂悟根塵花雨紛幻常漢室仙
人掌至令零露瀼下有染翰幾暇臨池二璽第
十五幅云衆峰何攢攢雙峰迥莫攀下臨衆壑
空高入天風寒月影標静常秋容變蒼丹鐘聲
聞上方堪證六度檀下有御賞一璽第十六幅
云造物無盡藏環中有獨得偶爾寄林泉誰云
娛翰墨心與空宇閒身在孤松側維摩明示予
萬古田盤色御題下有乾隆宸翰一璽前副頁
御筆大書田盤山色四字前有乾隆宸翰一璽
慎郡王允禧畫盤山十六景一册(上等月二)
宣德牋本著色畫凡十六幅末幅欵云(臣)允禧
恭繪下有允禧繪事二印每幅二印同每左方
前敬錄
御製元韻第一幅署
御製題田盤山色圖十六幀十一字每幅俱署
御製二字後自書恭和詩句第一幅静寄山莊和云
别館枕巖阿飛甍含積翠天開聖人居林巒拱
位置烟雲目與澄木石興所寄懿此知仁樂寧
間宵旰意第二幅千相寺和云名因實際證相
以心境成諸相本無相淨名何用名前臨洗鉢
池坐石翻金經舌含青蓮花耳聽迦陵聲第三
幅萬松寺和云松會而都兹兹山實宜松風戰
月影闊海水浮蒼龍石蟠古根固天接來雲濃
僧樓坐清晝萬籟吹長空第四幅天成寺和云
靈山留曲室九叠屏風開峭蒨騁外寫幽曠怡
中懷泉無翼而飛樹不土以胎為愛此絶竒高
閣題詩來第五幅少林寺和云紺宇深且閒危
磴更重叠澗餘何歲雪林鋪幾峯葉尋山杖横
肩品水經在篋小坐紅龍池烟嵐紛應接第六
幅盤谷寺和云花霧閟静深雨泉助遠噴松栝
互虯紐蘿薜姿延蔓即事自有欣樂天者無悶
聖世空隠淪誰歟效李愿第七幅雲罩寺和云山無
留雲心山空雲自起山雲相吐吞起滅知何底
無上大雄頂進步得如是對鏡即是花見月乃
非指第八幅古天香寺和云招提記昔遊初日
照高殿地僻一逕閒天晴數峯見小院寂無人
春鶯相與囀空中天女花散入香積膳第九幅
中盤和云中盤寺最古五松堂幽幽元氣何絪
緼上下光與流六月無炎蒸颯然涵清秋景物
淡如此倚杖忘前疇第十幅東竺菴和云他寺
盡竒險平淡屬東竺峯峯遞磬聲閒消時二六
僧雛静於鶴松肪甘勝肉願作畫中人面壁對
尊宿第十一幅雲淨寺和云雲峯結奥區供養
西方聖尋僧話枯禪香風漾麈柄萬象各紛紜
同歸大圓鏡幻法有去來心雲自清净第十二
幅東甘澗和云心影净可照愛此活水源其中
亦何有晴沙走白薠溪聲咽今古纍纍石子孫
焉用廣長舌瀾翻不二門第十三幅西甘澗和
云潜流忽分注芳冽其味同瓶汲不勞綆鐺煮
旋斫松持此八功德上為
天王供
聖情眷山澤(臣)心懷悰悰第十四幅上方寺和云躡
屐登羊腸回首迷下方縹緲天風寒䬃䬃吹衣
裳瀑布界雲垂焉能測尋常四時洒珠雨草木
霑瀼瀼第十五幅雙峯寺和云雙峯嵌蘭若可
望復可攀霞照暈紫蕤月露洗翠寒一念證菩
提無勞叩還丹瞻禮青螺髻安得半頭檀第十
六幅金山寺和云危巖懸屋影雪逕眇難得想
像江南山低徊手中墨衆皺晰毫芒峯骨挺幽
側寫神勝寫形布意漫布色每幅款云(臣)允禧
恭和下俱有(臣)允禧聯印幅高九寸一分廣八
寸三分
畫册次等
惲壽平花卉一册(次等天一)
素絹本著色畫仿諸名家寫生凡十幅第一幅
欵題云遥知玉節金幢會只在蓬萊淺水間擬
趙子固壽平第二幅欵題云春榮瑶圃花滿柏
臺南田壽平第三幅欵題云玩其穠華賞其勁
骨因製斯圖壽平第四幅欵云鳳池香豔在南
田草堂對花點色壽平第五幅欵云盆花草本
南田最愛此三種每以製圖足稱竒豔第六幅
欵署南田壽平第七幅欵云天中麗景甌香館
惲壽平第八幅欵云橅北宋徐崇嗣法惲壽平
第九幅欵題云獨坐對秋色醉吟霜華中園客
寫第十幅欵云雪窗僊友甌香館橅古十餘種
與賞音者鑑之惲壽平
畫幅集册一册(次等地二)
凡二十七幅第十幅第十五幅第十六幅素牋
本餘俱素絹本第十二幅第十六幅墨畫餘俱
著色畫第一幅畫竹欵云(臣)馬豫恭畫第二幅
至第五幅俱山水每幅欵云(臣)王原祁恭畫第
六幅至第十幅花卉寫生各種欵署(臣)蔣廷錫
第十一幅至第十二幅俱山水每幅欵云王敬
銘恭畫第十三幅第十四幅俱山水每幅欵署
(臣)文永豐第十五幅山水欵署(臣)沈崳第十六
幅第十七幅俱山水每幅欵云(臣)沈崳恭畫第
十八幅山水欵署(臣)佟毓秀第十九幅第二十
幅俱山水每幅欵云(臣)戴天瑞指畫第二十一
幅至第二十三幅俱山水每幅欵云(臣)孫阜恭
畫第二十四幅至二十七幅俱人物每幅欵云
(臣)冷枚恭畫
王敬銘山水一册(次等元一)
素牋本墨畫每幅欵云(臣)王敬銘恭畫册計八
幅
冷枚畫游泳莊環一册(次等黃一)
素絹本白描畫南華篇姑射神人庖丁解牛支
離鼓筴壺子示機列子食豕鯈忽鑿竅象罔得
珠輪扁斵輪東施捧心濠梁觀魚痀瘻承蜩伯
昏論射欵云(臣)冷枚恭畫左方張照書
御製騷體詩十二首每幅署篇目凡十二幅第一幅
云雲巄嵷兮絙崇岡峰碕礒兮葉丹黃藐姑射
兮名誰名若有人兮處其中冰雪肌兮綽約容
乘雲氣兮御飛龍遊凌兢兮周八荒羌萬物兮
被礴旁羨莫見兮增慨慷第二幅云徹胹鼈兮
炮羔與安胡兮楚苖薦庖丁兮犓牛睇理解兮
崇朝既踦膝兮倚肩乃奏刀兮騞然經肯綮兮
未嘗况大軱兮是干繄遊刃兮有餘地曷試思
兮其始難第三幅云嗟若人兮形支離肩高頂
兮頥隐齊五管在上分髀為脇其餬口兮以鼓
筴無遠戍兮免常徭以病受粟兮養其身以不
勞吾於是知神人之無用兮恒萬古而逍遥第
四幅云神之子兮曰季咸期壽夭兮若神曷壺
子之猶龍誕猶喻夫三淵雲出谷兮水行地彼
寧知其誰何兮夫豈大塊之有意鄭人之冥冥
兮第未解夫四示詎吾宗之可常兮固知之人
之未深思第五幅云歸來兮列子蹇宅外兮不
可以止忘糠缶兮漿觴知食人兮食豕既復朴
兮紛而封馳萬物兮無窮春蘭滋兮時雨秋梧
飄兮涼風吾方與天地同遊兮寧知日月之有
終第六幅云幹元縡兮造太清曰混沌兮爰帝
名何鯈忽之二子獨憧憧兮屢征彼報德乃戕
身兮人皆咎二子之不近情嗚呼鯈忽兮獨非
混沌之所生孰能保此太初兮膏吾車兮吾將
從第七幅云赤水兮崑崙峰碅磳兮波沕淪君
於焉兮夷猶駐芝蓋兮華軒遺元珠兮屢索異
哉象罔兮乃可以得余幼寶此竒琛兮年既老
而不衰怳偶遺之若失兮幸屢索而得之吁嘻
象罔兮得毋余嗤第八幅云君讀書兮堂上臣
斵輪兮堂下君之書兮古人臣之輪兮臣者疾
則苦兮徐則甘應心得手兮口不能言有數存
焉於其間庸詎知臣言之非糟粕兮君幸恕臣
之狂顛第九幅云有美人兮山之阿溪若耶兮
村苧蘿常病心兮若思矉雙眉兮修蛾姱曼睩
兮曾波彼何人斯強效為富閉戶兮貧去之所
以美兮彼不知貎假借者盍鍳兹第十幅云撰
良辰兮遊濠梁盼遡波兮風迴風流澹湛兮水
草芳鯈魚出兮遊從容噞薵蓼兮之而張是魚
樂兮爾我同聊容與兮斯徜徉吾固知之兮於
濠之上第十一幅云爰有人兮形痀瘻居楚野
兮山之幽仰叢薄兮枝相繚臂若槁枝兮日承
蜩天地之大有所弗知兮唯蟬翼之是求蓋有
道兮不與萬物為儔吁嗟斯人兮羌得全於天
者流第十三幅云觀君射兮信竒隣至人耶然
疑登高山兮嶻嶭臨百仞兮淵漪背逡巡兮足
垂外揖君進兮君辭君於中兮殆矣挾弓矢兮
奚為縱余目兮青天寄余神兮九圍永泊然兮
自適歴萬仞兮不知後署
御題二字下署臣張照敬書
冷枚畫歴朝賢后故事一册(次等黃二)
素絹本著色畫每幅節錄故實一則凡十二幅
第一幅孝事周姜第二幅葛覃親採第三幅麟
趾貽休第四幅濯龍蠶織第五幅身衣練服第
六幅約束外家第七幅戒飭宗族第八幅教訓
諸王第九幅含飴弄孫第十幅禁苑種榖第十
一幅女中堯舜第十二幅親掖鑾輿欵云(臣)冷
枚恭畫
鄒一桂花卉一册(次等宇一)
素絹本著色畫凡十二幅末幅欵云鄒一桂敬
寫左方梁詩正書
皇帝青宫時題句第一幅杏花題云春雨胭脂洗嫩
華幾枝濃叠赤城霞雙鸞恒在雲深處不遣飛
瓊到阮家前有隨安堂一璽後有耽書是宿緣
一璽第二幅李花題云比桃清絶比梅妍風送
嫣香戶牖傳寂寞雲鬟不堪整惱人天氣暮春
天下有攜筆流雲藻一璽第三幅芍藥題云繁
紅豔紫殿春餘第一揚州種色殊逞盡風流還
自恨被人強喚是花奴下有觀天地生物氣象
一璽第四幅藤花題云紫藤花繞蒼松樹嫩蕊
垂垂麗幾多一夜西風吹白露還輸老幹耐消
磨下有物來順應一璽第五幅葵花題云金盤
向日如承露憐爾傾心為阿誰午静花磚風影
直將開又是最南枝下有得句因新意一璽第
六幅碧桃題云薄縠輕綃麗午風畫堂人静暮
春融重門難把芳心綰獨露一枝深院東下有
微言晰纖毫一璽第七幅白薔薇題云羞與羣
芳争冶豔每於幽處見丰姿但教香色尋常在
莫恨人間知不知下有樂善堂一璽第八幅虞
美人草題云一曲虞兮愴别神徘徊猶憶楚江
濱那知愛玉憐芳者不是當年姓項人下有正
誼明道一璽第九幅宜男花題云斕斑瓣纈黃
金點錯落花擎赤玉盤砌畔落殘供上藥旁人
漫作女兒看下有廓然大公一璽第十幅石竹
題云也向人前稱此君一叢翠帶襯紅雲但教
色媚時人眼漫說檀欒獨出羣下有有吾與點
也之意一璽第十一幅牽牛題云脆蔓芳葩繞
竹生錦裳披就下瑶京莫眈佳麗人間樂河畔
盈盈最有情下有不為物先一璽第十二幅菊
花題云看到東籬覺有神風流畫史更詩人素
花獨殿羣芳後箇裏原藏萬卉春雍正甲寅夏
四月寶親王題下有寶親王寶長春居士二璽
後署梁詩正謹書
余省寫生花卉一册(次等宙一)
素絹本著色畫凡十二幅末幅欵云(臣)余省恭
畫每幅書題句第一幅云圓荷擎露曉淋漓蕩
漾清風皺碧漪正是芙蕖初照日愛看點水兩
琉璃第二幅云竒花長發玉階東綽約如蓮妙
化工萬里來庭應有意願同蛺蝶舞薰風第三
幅云郊原風物有餘清貌得如梁玉幾莖何限
露叢沾渥澤聲聲絡緯報秋成第四幅云秋花
猶借牡丹名野蔓柔枝上竹生何事小蟲同羽
士躍花還作步虚聲第五幅云箖箊密處構金
房露作瓊漿花作糧愛是綵冠分部伍也隨鸞
鳳集修篁第六幅云玉砌凌晨帶露光翠雲碎
剪麗霓裳更宜珪月秋成夜促織聲中裛冷香
第七幅云舞盡春風到素秋綠絲烟裊未全休
居高飲露鳴逾盛時有清吟遶鳳樓第八幅云
村落秋深八月天豆花開綻短籬邊螳螂翳葉
身輕捷驤首濃隂却復前第九幅云陂上牽牛
引蔓開翠柔紅軟絶纖埃露珠微沁秋風冷時
有金蟲兩兩來第十幅云秋風剪出新花樣絶
似僧鞋喚菊名併採螽斯入圖畫昆蟲草木荷
生成第十一幅云三起三眠難髣髴如雲如蓋
不糢糊
聖人正重蠶桑日寫出邠風七月圖第十二幅云紫
薇花發清秋日朵朵宵承湛露濃枝畔有蟲名
八角也忻芳蔭一重重
列朝人
書畫合册上等
明唐寅畫終南十景吳奕書一册(上等天一)
宣德牋本下幅著色畫上幅行楷書騷體詩各
一首書畫俱十幅每幅標目書畫同第一幅金
碧潭第二幅草堂第三幅倒景臺第四幅樾館
第五幅桃烟庭第六幅雲錦淙第七幅洞元室
第八幅滌煩磯第九幅羃翠庭第十幅期仙磴
畫幅第十幅欵識云正德丁夘春三月蘇臺唐
寅每幅有唐子畏一印又鍊雪鑑定一印第一
幅又張晴嵐收藏印一印第二幅又錫山華氏
補庵家藏印三槐堂圖書記二印第十幅又晴
嵐居士梁谿安氏家藏錫山華氏補庵家藏印
三槐堂圖書記諸印書幅第一幅欵云延陵吳
奕書每幅有吳奕茶香二印第一幅又晴嵐鑑
定錫山華氏補庵家藏印三槐堂圖書記寶藏
侍御吳永安家珍藏竒寶墨林山人子京父印
諸印後副頁文彭䟦云右圖乃盧鴻終南十景
也蓋其晩年居嵩山因寫山居十景每景輙題
詞贊以示樂志不屑諫議大夫之徵高於隠者
也子畏寫此筆意高古迥出凡流至於古木參
差岫石陂陀泉源映𢃄誠可謂造化在於手者
矣閒窗閴寂每一對之不覺竟日神游三昧三
橋文彭題於停雲館中前有善繼堂寶藏錫山
華氏補庵家藏印三槐堂圖書記諸印又半幅
有烟霞山人陸粲拜閱記語八字又項元汴記
語云天籟閣珍字三號計原值二十四金子京
父記上鈐子子孫孫永保之一印又張氏伯子
鍊雪鑑定雪坡緼真閣竒寶子京父印梁谿安
氏家藏子孫寶之陸氏家藏諸印又後有清河
張若靄晴嵐氏珍玩之章一印畫幅高八寸一
分廣一尺二寸五分書幅高同第一幅廣八寸
二分餘幅廣七寸五分
國朝人
書畫合册次等
冷枚畫聖帝明王圖一册(次等天一)
素絹本右方著色畫末幅欵云臣冷枚恭畫左
方梁詩正節錄各書傳故實末幅欵云乾隆己
未孟秋之月(臣)梁詩正敬書書畫各十二幅
院本陶冶圖戴臨書圖說一册(次等地一)
素絹本右方著色畫凡二十則末幅欵云(臣)孫
祐周鯤丁觀鵬恭畫左方戴臨書陶冶說欵云
(臣)戴臨敬書册前空幅書序並錄畫目後署督
理九江鈔關内務府員外郎(臣)唐英恭編十七
字書畫各二十幅
赫達資畫麗姝萃秀一册(次等元一)
右方素絹本著色畫末幅欵云(臣)赫達資恭畫
左方碧色絹本梁詩正行書舊人各體詩末幅
欵識云乾隆戊午秋八月上澣(臣)梁詩正奉
勅敬書
石渠寶笈卷二十三
