石渠寶笈卷十
貯
養心殿一
列朝人
書册上等
晉王羲之快雪時晴帖一册(上等天一)
素牋本行書計二十四字後有山隂張侯四字
又君倩二字幅前有廷字希世寶二印後有紹
興聯璽又一印漫漶不可識後邊幅有王廷世
印吳廷二印前邊幅押縫有馮氏鹿菴珍藏圖
籍印一印前副頁有明昌御覽一璽又秋壑珍
玩張氏珍玩北燕張氏寶藏桴居聯印馮銓之
印馮源濟印諸印後副頁趙孟頫䟦云東晉至
今近千年書跡留傳至今者絶不可得快雪時
晴帖晉王羲之書歴代寶藏者也刻本有之今
乃得見真跡臣不勝欣幸之至延祐五年四月
二十一日翰林學士承旨榮禄大夫知制誥兼
修國史臣趙孟頫奉勅恭䟦又劉賡䟦云王逸
少書不可多得于好事家蓋見之一二焉此秘
閣所藏快雪時晴帖墨本乃真跡也尤為竒特
翰林學士承旨臣劉賡奉聖旨謹䟦前有廷字
一印又護都沓兒䟦云晉王羲之墨跡前賢已
多論者當為天下法書第一快雪時晴帖歴年
雖遠神物護持不至磨滅傳之今日甚可珍藏
也又使四海之内學儒諸生知萬幾之暇不事
游畋不寶珠玉博古尚文致精如此延祐五年
四月卄三日賜進士及第翰林待制承直郎兼
國史院編修官臣護都沓兒奉勅恭䟦前押縫
有吳廷一印又劉承禧記云天下法書第一吾
家法書第一麻城劉承禧永存珍秘後押縫有
吳廷一印又永興軍節度使之印一印又王穉
登䟦云朱太傅所藏二王真跡共十四卷惟右
軍快雪大令送梨二帖乃是手墨餘皆雙鈎廓
填耳宋人雙鈎最精出米南宫所臨者往往亂
真故前代名賢不復辨論槩以為神品其確然
無疑獨快雪送梨元賞之士自能鑒定定不可
與皮相耳食者論也送梨已歸王敬美此帖賣
畫者盧生攜來吳中余傾槖購得之欲為幼兒
營負郭新都吳用卿以三百鍰售去今復為延
伯所有神物去來但貴得所不落沙吒利手幸
矣在彼在此奚必置意考宣和書譜此卷曾入
天府後歸賈師憲又嘗為米老所藏米自有䟦
今在韓太僕家因延伯命題并述其流傳輾轉
若此己酉七月卄七日太原王穉登謹書又汪
道會䟦云萬歷己酉八月十有九日新安汪道
會敬觀於秦淮之水閣是日清秋和適鍾山致
爽得見無上法書真跡真百年中一大快也又
文震亨䟦云余壻於太原氏故徵君所藏卷軸
無不寓目當時極珍重此帖築亭貯之即以快
雪名每風日晴美出以示客賞玩彌日不厭後
歸用卿氏不無自我得之自我失之之恨徵君
遊道山後余從用卿所復時得展玩可謂與此
帖有緣不至如馬策扣西州門時也因題而歸
之若夫王嬙西子之美麗有目共識更無藉余
之揚許矣吳郡雁門文震亨記又吳廷䟦云余
與劉司隸延伯寓都門知交有年博古往來甚
多司隸罷官而歸余往視兩番歡倍疇昔余後
復偕司隸至雲間攜余古玩近千金余以他事
稽遲海上而司隸舟行矣遂不得别余又善病
又不能往楚越二年聞司隸仙逝矣司隸交遊
雖廣相善者最少獨注念於余余亦傷悼不已
因輕裝往弔之至其家惟空屋壁立尋訪延伯
家事并所藏之物皆云為人攫去又問快雪帖
安在則云存還與公尚未可信次日往奠其家
果出一賑以物償余前千金值快雪帖亦在其
中復恐為人侵匿聞於麻城令君用印托汝南
王思延將軍付余臨終清白歴歴不負可謂千
古竒士不期吳門擕去之物復為合浦之珠展
卷三嘆因記顛末嗟嗟此帖在朱成國處每談
為墨寶之冠後流傳吳下復歸余手將來又不
知歸誰天下竒物自有神護倘多寶數百年於
餘清齋中足矣將來摹勒上石此一段情景與
司隸高誼同炳千秋可也天啓二年三月望日
書於楚舟餘清齋主人記下有吳廷私印一印
又江村一印又記語云皇明萬歷甲辰三月卄
八日太原王氏尊生齋重裝後有快雪堂圖書
印一印幅高七寸一分廣四寸六分幅後合縫
處
御筆題神字上鈐乾隆宸翰一璽
御筆籖籖上有乾隆宸翰乾隆御賞之寶二璽
晉王謝雨後中郎二帖一册(上等地一)
雨後帖素箋本草書計四十二字幅後署羲之
下有禹民二字上鈐一印殘缺不可辨又貞觀
墨璽一紹興一璽志東竒玩一印世南墨印一
又半印并幅前半印俱漫漶不可識後副頁鄧
文原䟦云右王右軍雨後帖真跡明窗棐几夜
雪初晴得此展玩良一快也延祐己未十二月
望左緜鄧文原觀於武林寓舍之素履齋又董
其昌䟦云右軍蘭草帖雨後帖真蹟皆有虞永
興私印蘭草已刻於吳用卿餘清齋此華學士
家藏海内無兩元時柳貫䟦戎輅表云鍾王真
跡雖千金一字亦不可見猶幸有流落人間如
此卷者董其昌題又附鄒逸麟尺牘云雨後一
帖係兄終身人品所關惟兄自為計茂如兄麟
生頓首又題云撮炮雨前茶閒展雨後帖如此
粗遣過與世無交涉與秋澗看右軍帖口占似
一石道文笑笑逸麟幅高八寸一分廣四寸九
分
中郎帖素箋本行楷書計六十五字幅前半印
二漫漶不可識後有琳印黃琳美之吳楨新安
吳廷許叔次家藏楊嘉諸印又半印二漫漶不
可識後副頁記語有淳熙戊申正月武陵張逸
南陽陸瑛十四字又許璿政䟦云右晉六十五
字帖詳載書譜與右軍書同日得觀豈不至幸
吾生千百載後譬之樹杪回視根柯寥遠不能
相及然情懷意思古今相同前人所書言語足
準後學讀其文覽其書竟忘其寥遠回視斯帖
不覺憮然忻戚若相關焉又千百年後境象當
何似竊以為亦猶是耳至其一時運筆用墨之
妙雖竭力摹擬卒難相肖孫叔敖學在優孟人
以為逼真吾謂外或近之其中丰骨自别是以
識者必求真蹟觀之既刻之石又摹搨人為奚
啻木末回視根柯耶璿政前有堵氏半印後半
印六俱不可識又王鏊䟦云自晉迄今盖千有
餘年其間世故凡幾變滅而片紙宛然獨完信
神物有呵護者耶拙叟鏊前有許叔次家藏一
印又焦竑䟦云宣和書譜謝公行書三此所謂
中郎帖也晉人簡牘率於弔喪問疾用之往往
如出一轍豈可因語同遂目為右軍書耶王謝
並擅臨池然謝書比之逸少尤為囏得當是世
之一寶丙午冬秣陵焦竑題又張英䟦云壬戌
初秋龍眠張英敬觀於真州舟中王謝風流千
載如新良平生一快事也後有蒼巗子觀其大
略二印幅高七寸四分廣八寸
宋高宗千文一册(上等元一)
澄心堂紙朱絲闌本行書欵識云紹興二十三
年歲次癸酉二月初十日御書院書册記二十
二幅幅高八寸八分廣四寸四分有竒
御筆題籖籖上有乾隆宸翰乾隆御賞之寶二璽
宋人箋牘一册(上等黃一)
素箋本行楷書凡十二幅第一幅徐鉉書前有
宋犖審定一印又半印三存之印秘傳世家六
字後半印三存圖畫義陽四字又半印不可識
幅高九寸一分廣一尺三寸九分第二幅蘇軾
書前有曹溶秘玩季振宜字詵分號滄葦二印
後有曹溶鑒定書畫印一印幅高八寸二分廣
七寸六分第三幅蘇軾書後有曹溶鑒定書畫
印宋犖審定二印幅高八寸一分廣六寸五分
第四幅蘇軾書前有囿山真賞希之二印後有
(二字未織)太原興祖冲和之裔二印幅高一尺六分
廣一尺五寸一分第五幅米芾書後有宋犖審
定克符氏藏二印又半印不可識幅高九寸一
分廣九寸八分第六幅第七幅俱沈遼書第六
幅前有寄傲項元汴印項墨林父秘笈之印黃
琳美之宋犖審定諸印後有六藝之圃項墨林
鑒賞章琳印休伯諸印幅高一尺五分廣一尺
一寸五分第七幅前有退密琳印黃琳美之平
生真賞項墨林父秘笈之印諸印後有天籟閣
項子京家珍藏宋犖審定審定真蹟諸印又半
印不可識幅高九寸九分廣一尺四分後别幅
吕升卿䟦云觀沈翰林書怳然如其生存也反
覆閱之使人愴然不自勝耳熙寧甲寅中夏端
午前一日逍遥堂題温陵吕升卿明甫前有天
籟閣項元汴印項墨林父秘笈之印琳印項子
京家珍藏諸印後有子京父印項墨林鑒賞章
檇李項氏世家寶玩墨林秘玩子孫世昌諸印
又蔣之奇䟦云文通與余往還之帖多矣獨存
其一覽之可以發笑惜乎文通之飄逸俊爽而
不幸早卒也今不復見其人矣穎叔後有宋犖
審定虚朗齋二印第八幅孫覿書前有天籟閣
南昌袁氏項元汴印項子京家珍藏清森閣書
畫印何元朗氏諸印又靜思半印後有檇李項
氏世家寶玩子京所藏平生真賞忠徹項墨林
鑒賞章宋犖審定諸印幅高九寸二分廣一尺
七分第九幅吕公綽書前有宋犖審定蒲陽傅
氏清淑玩府三印又半印二存子孫永保之世
家七字後有義陽半印又半印不可識幅高一
尺一分廣一尺五寸三分第十幅第十一幅張
孝伯書前有寄傲項元汴印子京父印項墨林
鑒賞章諸印後有墨林秘玩項子京家珍藏㰎
李項氏世家寶玩宋犖審定項叔子清森閣書
畫印何元朗氏諸印幅高九寸八分廣九寸一
分二幅同第十二幅霍端友書前有退密平生
真賞項子京家珍藏諸印後有宋犖審定項元
汴印項墨林父秘笈之印子孫世昌諸印幅高
九寸四分廣一尺四寸四分後副頁有蕉林收
藏梁清標印二印
御筆題籖籖上有天府珍藏乾隆御賞之寶二璽
宋諸名家墨寶一册(上等宇一)
素箋本凡十九幅第一幅杜衍尺牘行草書前
有神品墨林山人㰎李李氏鶴夢軒珍藏記項
墨林鑒賞章諸印又墨林子黃裳之字半印三
後有檇李項氏世家寶玩平生真賞子京所藏
墨林秘玩諸印又退密延平晉字半印三前押
縫有大觀一印幅高八寸一分廣一尺三寸八
分第二幅范仲淹尺牘行楷書前有鼎元半印
後有文正書院元理半印二後押縫有大觀一
印後尤袤䟦云方范文正因與吕文靖爭論上
前貶饒州時尹舍人實上書願得俱貶監郢州
酒稅此一卷帖情義諄諄不啻兄弟蓋二公愛
君憂國道合志同其相與之厚自應爾耳淳熙
乙巳清明日梁谿尤袤敬觀幅高一尺一分廣
一尺二寸二分第三幅歐陽修付書局帖行楷
書前有趙字大雅二印又半印不可識後有陳
定印賈似道圖書子子孫孫永保之諸印後押
縫有大觀一印幅高八寸三分廣三寸六分第
四幅歐陽修付書局帖十八字行書前有瑛字
古齋半印二後有陳定印陳以御趙子昂氏文
徵明印趙肅諸印前押縫有大觀一印幅高七
寸九分廣九寸三分後别幅吳寬䟦云此歐陽
文忠公修唐書紀表時二小帖也黔陽令陳君
堅遠得以示余片紙數字於史事無大關係而
後世獨加愛護終不落蛛絲煤尾中非物也人
也成化十七年四月辛未長州吳寬謹題前押
縫有大觀一印又祝允明䟦云慕其人而不見
則思見其書慕其書而不見則思聞其言同時
世者亦然也况後學於昔賢鉅公相望千載音
儀已絶目矣徒得其言而誦之猶參侍几杖乃
獲其手筆而瞻玩之寧不大慰乎與文忠公同
時如蘇黃諸公字學者亦多見獨公書絶少此
二帖公作唐史時與局中同事者為故黔陽大
夫陳君所藏黔陽之子進士君魯南出示反覆
敬覽系記時月亦曰幸慰素心若得見公面目
一翻云爾正德己巳長州祝允明記又文徵明
䟦云歐公嘗云學書勿浪書事有可記者他日
便為故事且謂古之人皆能書惟其人之賢者
傳使顔公書不佳見之者必寶也公此二帖僅
僅數語而傳之數百年不與紙墨俱冺其見寶
於人固有出於故事之上者正德八年癸酉秋
九月十有六日後學衡山文徵明拜手謹題中
幅押縫有大觀一印第五幅蔡襄尺牘行草書
前有神品會心處項元汴印子京父印諸印又
所藏鑒賞章秘玩半印三後有天籟閣陳定子
孫永保墨林秘玩項墨林父秘笈之印諸印又
萬言壺中半印二後押縫有大觀一印幅高八
寸四分廣九寸八分第六幅蘇軾尺牘行書前
有清容齋一印又鼎元半印後有有明王氏圖
書之印樊閣二印又半印不可識後押縫有大
觀一印幅高八寸一寸廣九寸二分第七幅蘇
軾尺牘行書前有仇遠神品毛九疇氏南陽家
藏項叔子墨林項季子章諸印後有子孫永保
宫保世家陳定書印陳定平生真賞諸印前押
縫有大觀一印第八幅邵䶵尺牘行草書前有
神品墨林山人項子京家珍藏諸印後有檇李
項氏世家寳玩項元汴印項墨林父秘笈之印
平生真賞諸印又宫保項元汴氏忠信半印三
前押縫有大觀一印幅高九寸九分廣一尺五
寸二分第九幅王鞏尺牘行書欵上鈐王鞏之
印一印後押縫有大觀一印幅高八寸五分有
奇廣一尺八分第十幅黃庭堅尺牘行楷書前
有知頤印(下缺一字)一印又半印不可識後有來鶴
堂審定真蹟二印又半印不可識前押縫有大
觀一印幅高八寸七分廣七寸七分第十一幅
黃庭堅尺牘行書前有墨林子檇李項氏世家
寶玩項元汴印子京父印吳楨周生虛朗齋諸
印後有墨林秘玩項叔子漢齋原璧以御陳定
吳廷陳定平生真賞陳氏世寶諸印前押縫有
大觀一印幅高九寸廣五寸五分第十二幅米
黻尺牘行書欵上鈴一印不可辨後有蘭石主
人陳定印二印又一印惟愛山堂名筆奇畫子
孫永保之十三字可識又半印四俱漫漶不可
識前押縫有大觀一印幅高九寸三分廣一尺
五寸四分第十三幅米友仁尺牘行書前有陳
以御陳定書印二印又古齋半印後有陳氏世
寶一印又浦江旌表半印後押縫有大觀一印
幅高八寸廣七寸五分有奇第十四幅薛紹彭
尺牘行書前有仁義里白麟谿浦江旌表孝義
鄭氏復齋珍玩諸印又孝義鄭氏半印後有浦
江旌表孝義鄭氏陳字趙氏半印三後押縫有
大觀一印幅高九寸九分廣一尺八寸七分第
十五幅蔡京尺牘行書前有神品天籟閣子孫
永保項子京家珍藏項墨林鑒賞章諸印又一
印不可識又世昌半印又半印不可識後有檇
李項氏世家寶玩項元汴印平生真賞項墨林
父秘笈之印虚朗齋子孫世昌忠孝世家爽軒
珍玩吳廷諸印又一印不可識又項元半印後
押縫有大觀一印幅高九寸九分廣一尺二寸
九分第十六幅吳說尺牘行書前有㰎李項氏
世家寶玩項元汴印項墨林鑒賞章何元朗氏
漆園傲吏巢松諸印又墨林子永保半印二後
有檇李墨林山人項子京家珍藏諸印又若水
半印後押縫有大觀一印幅高八寸八分廣一
尺六寸七分第十七幅虞允文尺牘行書前有
大觀陳以御陳定書印諸印後有陳定平生真
賞檇李項氏世家寶玩項元汴印墨林秘玩項
子京家珍藏諸印幅高九寸九分廣一尺三寸
第十八幅范成大尺牘草書前有蝶庵書畫㰎
李李氏鶴夢軒珍藏記二印後有雲烟過眼項
篤夀印項子長父鑒定諸印前押縫有大觀一
印幅高一尺廣一尺五寸九分第十九幅陸游
尺牘行草書前有天籟閣寄傲項元汴印子京
父印項墨林鑒賞章諸印又軒字永保心賞半
印三後有大觀墨林子子孫永保項子京家珍
藏檇李項氏世家寶玩清森閣書畫印何元朗
氏諸印又子京墨林半印二幅高一尺三分廣
一尺六寸五分
御筆題籖籖上有乾隆御賞之寶一璽
宋蘇軾書楚辭一冊(上等宙一)
素牋本行書欵署軾字下有眉陽蘇軾一印首
幅前有梅雪軒伯生二印又品字半印後副頁
劉沔䟦云東坡先生書楚辭乃黃州時書人多
購晚年書先生晩年字畫老勁雄放元豐中作
字華麗工妙後生不見前作往往便謂贋本先
生昔與猶子書論作文教其師法應制時文章
且曰至於書字亦然也松年自蚤歲尊慕先生
家藏先生之文甚富近年購先生之文尤多獨
此乃先生舊所書耳信可寶也宣和四年二月
八日劉沔書又張璉䟦云先王每論楚辭下風
雅一等至鮮于子駿所作且嘆稱之况九歌九
辨乎筆墨之咏歌之尚何疑晉國張璉又䟦云
淵於書不識真贋獨識此書為先生真蹟三嘆
三嘆後有澄心館一印又記語云倪嘗借觀於
永康得助堂上月中澣日倪書(二䟦姓氏俱未詳)冊計
二十幅幅高八寸廣四寸五分
御筆題籖籖上有乾隆宸翰一璽
宋元寶翰一册(上等洪一)
凡三十四幅第十五幅素絹本第三十幅三十
一幅碧色箋本第三十二幅至三十四幅金粟
牋本餘俱素牋本第一幅宋仁宗御筆飛白書
看雲二大字前有
欽賜臣權一印盖
世祖賜宋權物也後有臣犖子孫永保二印幅高九寸
四分廣一尺四寸九分第二幅宋徽宗楷書閏
中秋月詩帖前有御書一璽後有宣和殿寶一
璽又宋犖審定一印幅高一尺九分廣一尺三
寸九分第三幅至第六幅黃庭堅行楷大書送
四十九姪詩帖未署欵末幅有白石山房蔡子
木歌頌齋宋犖審定三印前三幅高一尺一寸
廣一尺二寸八分末一幅高同前廣三寸三分
第七幅八幅黃庭堅草書寄賀蘭銛詩帖前幅
有内府書印一璽歸來印一印又經歴司一印
存其半後幅有希之一印又賈氏半印前幅高
一尺八分廣一尺五寸三分後幅高同前廣六
寸五分第九幅至第十一幅米芾行草書䟦林
逋梅花詩未署欵前幅有宋犖審定一印又半
印二不可識後幅有陳氏家藏鄒式金印二印
幅高八寸四分前幅廣五寸九分中幅廣六寸
一分後幅廣五寸七分第十二幅十三幅米芾
行草大書詞帖未署欵前幅有宋犖審定一印
又司印半印後幅半印同幅高九寸九分前幅
廣一尺五寸五分後幅廣一尺七寸五分第十
四幅李建中楷書七言絶句一首未署欵前有
子京周伯温氏梅壑吳孟思氏墨林主人子孫
永保諸印後有子孫世昌軍假司馬臣祚聯印
黃鎡之印宋犖審定項子京家珍藏項墨林鑑
賞章素菴諸印幅高八寸七分廣七寸第十五
幅蘇邁行楷書䟦鄭天覺畫欵識云大觀三年
八月十日眉山蘇邁伯達書下有武功開國一
印宋犖審定一印幅高七寸九分廣八寸第十
六幅十七幅王庭筠行書法華堂道林二詩未
署欵首幅前有宋犖審定衡山宜陽諸印又合
同圖書之印子慶全卿簣成諸半印又半印不
可識後有采秀堂紫芝堂印趙禮用覲諸印又
喬氏張氏中山全卿諸半印又半印二不可識
後幅前有合同采秀堂半印二又半印二不可
識後有吳郡董宜陽印趙禮用覲紫芝堂印諸
印又喬氏真賞全卿諸半印又半印不可識幅
高九寸三分廣一尺三寸二幅同第十八幅至
二十四幅趙孟頫行書杜詩欵云子昂為月麓
書下有趙子昂氏一印首幅前有宋犖審定一
印又半印二不可識幅高八寸二分廣一尺一
寸五分七幅同第二十五幅至二十八幅鮮于
樞行書詩帖前二幅欵云次韻仇仁父晩秋雜
興樞拜呈首幅前有長垣王氏珍玩一印次幅
後有宋犖審定一印後二幅書秋懷二章欵識
云近作如此奉湛淵作者一笑樞頓首前幅有
宋犖審定一印後幅有飛龍舞鳳一印幅高一
尺一寸前二幅一廣一尺二寸五分一廣一尺
三寸四分後二幅一廣一尺四寸五分一廣一
尺二寸二分第二十九幅虞集楷書詩帖欵署
虞集下有伯生一印又宋犖鑒定沈周寶玩二
印幅前半印二不可識後邊幅有天水郡收藏
書畫印記一印第三十幅三十一幅康里巙臨
王羲之草書欵識云去歲在上都時所臨殊未
能得其萬一耳康里巙記下有子山一印首幅
前有宋犖審定一印幅高八寸九分廣一尺三
寸一分第三十二幅至三十四幅俞和行草書
詩帖無欵後署右前有尊酒行六字下有子中
父印紫芝生二印又宋犖審定一印首幅二印
漫漶不可識前二幅高八寸一分廣一尺四分
末幅高同前廣四寸三分
御筆題籖籖上有乾隆宸翰一璽
元名家尺牘一册(上等荒一)
宋箋本凡三十五幅第一幅歐陽元尺牘行書
後有朱書記云元字原功文忠公修之後追封
楚國公諡曰文别號圭齋逸民前有子京李肇
亨檇李李氏鶴夢軒珍藏記逸民子孫永保項
墨林鑒賞章諸印又所藏家珍藏半印二後有
項元汴二印又項墨林鑒賞章項墨林印檇李
項氏世家寶玩槐庭清玩長白索氏珍藏圖書
印諸印幅高九寸九分廣一尺九寸七分第二
幅管道昇尺牘行草書前有檇李李氏鶴夢軒
珍藏記一印又應徵鑑賞章半印二後押縫有
東平一印幅高八寸四分廣一尺六寸四分第
三幅趙雍尺牘行書後押縫有九如清玩也園
珍賞二印幅高九寸二分廣一尺七寸第四幅
趙雍尺牘行草書前有檇李李氏鶴夢軒珍藏
記董奕少氏讀書帷李應徵印諸印後有友古
軒李霞舉鑑賞章聚順堂珍藏印三印幅高九
寸五分廣一尺一寸八分第五幅鄧文原尺牘
行書幅前有鄧僉事平安家書十一月卄六日
發十四字旁朱書記云文原字善之諡文肅前
有寄傲子京素履齋印子孫世昌檇李李氏鶴
夢軒珍藏記墨林子京所藏神遊心賞諸印又
鑑賞章半印後有項元汴印元汴墨林秘玩三
印又項墨林父半印左邊幅有也園索氏收藏
書畫御賜忠孝堂長白山索氏珍藏二印幅高
九寸五分廣一尺一分第六幅鄧文原尺牘幅
前有鄧善之平安家書四月初五日鉛山縣發
十六字下有鄧氏善之一印後有阿爾喜普之
印一印左邊幅有樂琴書以消憂一印幅高九
寸六分廣一尺七分第七幅鄧文原尺牘行草
書欵上鈐素履齋印一印後有友古軒樂菴二
印幅高七寸四分廣九寸第八幅康里巙尺牘
行草書幅後有朱書記云子山康里氏父不忽
木祖燕真世有功業巙亦學士承旨卒諡曰文
忠前有子京李肇享檇李李氏鶴夢軒珍藏記
子京所藏元汴之印墨林秘玩諸印又世昌半
印後有檇李項氏世家寶玩退密虚朗齋項墨
林父秘笈之印諸印又項墨林虚朗半印二押
縫有友古軒一印幅高九寸二分廣一尺七寸
三分第九幅方回尺牘行書幅後署閏月初九
日五字上鈐一印漫漶不可識前有墨林印二
又檇李李氏鶴夢軒珍藏記項元汴印項子京
家珍藏諸印又心賞半印後有元汴之印項墨
林鑑賞章東平項子京家珍藏諸印又虚朗項
叔子半印二幅高一尺四分廣一尺五寸六分
第十幅姚玭尺牘并七律一首行草書前有官
樣文章一印後有九如清玩舜裔中書舍人之
章諸印又二印漫漶不可識幅高九寸三分廣
一尺七寸第十一幅王蒙尺牘行書後有也園
珍賞世夀堂二印幅高一尺三分廣一尺八寸
一分第十二幅衛仁近尺牘行書欵上鈐衛仁
近印一印後有友古軒珍賞豐人季氏二印幅
高九寸三分廣一尺三寸五分第十三幅李孝
光尺牘行書後有槐庭清玩東平二印幅高九
寸七分廣一尺一寸八分第十四幅高志大尺
牘行書後有友古軒一印幅高七寸七分廣一
尺三寸六分第十五幅毛繼祖尺牘行書欵上
鈐玉局生一印後有也園索氏收藏書畫一印
幅高八寸廣六寸九分第十六幅徐介尺牘行
楷書後有友古軒一印幅高六寸七分廣同第
十七幅俞俊尺牘行草書欵上鈐俞俊二印後
有九如清玩阿爾喜普之印二印幅高八寸四
分廣一尺七寸四分第十八幅馬治尺牘草書
欵上鈐馬治私印一印前有篤壽聯印左邊幅
有長白索氏珍藏圖書印讀畫二印幅高八寸
七分廣一尺四寸一分第十九幅錢嵩尺牘并
七律一首行書前有浮玉山人一印後有白高
錢嵩吳越世家三印又九如清玩一印幅高八
寸三分廣一尺第二十幅士明(姓氏未詳)尺牘行草
書前有退密墨林子京父印墨林秘玩子孫世
昌項子京家珍藏諸印後有項元汴印墨林山
人槐庭清玩樂菴諸印幅高一尺四分廣一尺
六寸九分第二十一幅俞鎬尺牘行草書前有
檇李子京所藏項墨林父秘笈之印諸印又寄
傲叔子半印二後有長白索氏珍藏圖書記子
京父印項墨林鑑賞章諸印又半印不可識幅
高九寸一分廣一尺三寸一分第二十二幅俞
鎬尺牘行書前有子京父印項墨林鑑賞章二
印又寄傲真賞半印二後有項元汴印項子京
家珍藏二印又子京子孫世昌半印二幅高九
寸一分廣六寸三分第二十三幅沈右尺牘行
書左邊幅有友古軒珍賞也園珍賞二印第二
十四幅沈右尺牘行楷書幅高七寸八分廣七
寸二分第二十五幅沈右尺牘楷書仁有九如
清玩一印幅高八寸二分廣六寸第二十六幅
沈右尺牘行書欵上鈐沈右私印一印左邊幅
有樂琴書以消憂一印幅高九寸五分廣一尺
二寸二分第二十七幅堪(姓氏未詳)尺牘草書前有
墨林子京所藏二印又墨林子半印後有項元
汴印項墨林父秘笈之印二印又退密項字半
印二左邊幅有也園索氏收藏書畫讀畫二印
幅高七寸廣一尺第二十八幅禮實(姓氏未詳)尺牘
行草書前有子京父印項墨林鑑賞章二印又
寄傲叔子半印二後有項元汴印項子京家珍
藏二印又檇李墨林半印二幅高九寸七分廣
一尺八寸一分第二十九幅黃溍尺牘行書前
有豐人季氏一印又一印不可識後有也園珍
賞一印幅高九寸二分廣一尺一寸三分第三
十幅陳克莊尺牘楷書前有樂琴書以消憂一
印後有復徵玉乳二印又喬氏半印幅高九寸
廣一尺八寸二分第三十一幅宋舉忠尺牘草
書前有簣成半印後有復徵玉乳二印左邊幅
有也園索氏收藏書畫一印幅高九寸廣一尺
四寸三分第三十二幅陳基尺牘行草書左邊
幅有槐庭清玩也園珍賞二印幅高七寸六分
廣一尺第三十三幅陳基又牘行草書前押縫
有東平一印幅高八寸四分廣七寸一分第三
十四幅陳基尺牘行草書後有子敏一印幅高
七寸五分廣七寸六分第三十五幅陳基尺牘
行書欵上鈐私印半印前有真賞半千江夏氏
圖書記三印後押縫有東平一印幅高八寸六
分廣一尺三寸五分
御筆題籖籖上有乾隆宸翰一璽
元趙孟頫尺牘一冊(上等日一)
碧色牋本行書凡六幅第一幅前有陳以御陳
定書印二印後有蕉林張羽鈞二印幅高八寸
五分廣一尺一寸一分第二幅前有安定周生
二印後有張羽鈞一印又半印二不可識幅高
八寸一分廣九寸三分第三幅欵上鈐趙子昂
氏一印前有天籟閣神品墨林硯癖癖茶居士
張重美記蕉林居士野處會心處鴛鴦湖長項
子京家珍藏李廣生氏諸印又半印三存之外
世昌子章六字後有項墨林鑒賞章檇李項氏
世家寶玩翕闢圖書李氏家藏西疇耕耦諸印
又半印三存于田項印宫保六字幅高九寸一
分廣一尺一寸八分第四幅欵上鈐趙子昂氏
一印前有神品子京所藏河北棠村博野堂寶
玩印墨林山人項叔子李廣生氏墨林項季子
章張重美記諸印又半印二存淨土秘玩四字
後有惟心淨土項墨林父秘笈之印檇李項氏
世家寶玩諸印又于田半印幅高九寸一分廣
一尺二寸五分第五幅欵上鈐趙子昂氏一印
前有寄傲神品墨林硯癖子京父印子京所藏
李廣生氏蒼巖張重美記物外元賞項墨林父
秘笈之印檇李項氏世家寳玩諸印又退密半
印又半印二存菴字耕耦三字後有墨林子項
子京家藏二印又半印五存惠泉于田田翕闢
李氏子京十字幅高九寸二分廣一尺一寸六
分第六幅欵上鈐趙子昂氏一印前有梁清標
印子京所藏墨林外史子京父印項墨林父秘
笈之印李廣生氏張重美記諸印又寄傲野處
主人半印三後有項元汴印項墨林鑑賞章二
印又于田翕闢李氏半印三幅高九寸四分廣
一尺三寸三分
御筆題籖籖上有幾暇鑒賞之璽一璽
元趙孟頫書出師陳情二表一冊(上等日二)
宋牋本行楷書凡四十三幅欵識云至元五年
春二十八日孟頫書下有趙子昂氏一印首幅
至第二十五幅書出師表前署諸葛武侯出師
表七字第二十五幅至末幅書陳情表前署李
令伯陳情表六字下俱有賞鑒家藏四字上鈐
吳氏家風一印末幅有郭仁夀記郭長齡氏二
印又一印不可辨每幅前後俱有鈐縫半印不
可識後餘幅有記語云至正十六年歲在丙申
正月卄八日倪中馬琬觀于杭城寓舍下有于
思緝印桐江余詮二印幅高七寸一分廣三寸
御筆題籖籖上有乾隆御賞之寳一璽
元趙孟頫題畫詩一冊(上等日三)
素牋本行書六言絶句二首七言絶句二首欵
識云明遠賢弟以此紙索書置几間月餘絶無
好況今日因讀舊稿適然興起遂援筆書以復
之未審明遠之意以為何如也大德六年中秋
前一日松雪齋中書子昂下有趙氏子昂一印
第九幅押縫有大雅一印後餘幅許謙跋云松
雪與明遠契友故其為書神化莫測與他書不
同誠為至寳覽者勿以尋常視之至正壬申金
華許謙題後空幅有徐以道氏竹軒圖書一印
又一印漫漶不可識又王穉登跋云趙松雪公
書或禇或李然不無本色在此則盡脱本色矣
然而絶似禇李也太原生穉登後有唐氏世玩
一印冊計十五幅幅高九寸八分廣四寸
元趙孟頫鮮于樞合卷一冊(上等月一)
宋牋本凡四幅前三幅趙孟頫書末一幅鮮于
樞書第一幅第二幅論虞世南裴行儉書法未
署欵第二幅後有趙子昂氏一印第一幅前有
虎林𨼆吏游心古道張坤厚印水簾洞道士箕
子之裔真佑林阿士衡諸印又半印存圖書印
三字後有宋犖審定繡山薛宇卿印洪厓子章
張伯元氏諸印又雲西岩人半印又半印不可
識第二幅前有湖海偉觀鮮于虎林𨼆吏留伯
全印諸印又半印二不可識後有林阿士衡白
雪巢圖書印洪厓子章張伯元氏李建印信灌
湘宋犖審定張志德氏鄭程之印薛宇卿印真
佑諸印又半印存雲西岩人四字幅高八寸九
分廣一尺三寸八分二幅同第三幅與鮮于樞
尺牘論古人畫跡欵云孟頫再拜前有湖海偉
觀灌湘水簾洞道士格齋圖書林阿士衡白雪
巢圖書印諸印又半印存同叟信三字後有李
建印信繡山宋犖審定張坤厚印真佑鄭程之
印湖海偉觀洪章薛宇卿印張伯元氏留伯全
印諸印又半印存雲西岩人四字幅高七寸七
分廣一尺四寸一分第四幅論張旭懷素高間
草書未署欵有舊人識云此伯幾真跡前有游
心古道詩書世家真佑張坤厚印水簾洞道士
諸印又半印存同叟信三字後有河東司徒世
家繡山薛宇卿印林阿士衡洪章白雪巢圖書
印宋犖審定張志德氏鄭居貞氏灌湘張伯元
氏雲西嵒人李又元同叟信諸印又張氏半印
幅高八寸四分廣一尺六寸六分後餘幅上官
伯圭䟦云書法晉唐以下日壞宋惟米元章一
人能行書耳今國初有吳興趙子昂以字行初
學六朝人書法名世後官進至學士人往往求
書丹碑碣者衆方退取孫過庭李北海張從申
蘇靈芝輩字體雜書之獨不甚草書太常典簿
鮮于伯幾父中原人寓居錢塘閑于行草楷不
多見與子昂齊名一時今觀前子昂報伯幾常
州張治中家藏虞永興枕卧帖筆意清峭及論
裴行儉褚遂良虞世南書選譜草字雜體一帖
故作唐人書法良有意焉又後帖報友人京師
所觀諸法書名畫又復六朝紙尾問訊及伯幾
意不特報書畫欲使見近書何如耳伯幾後一
帖獨論張長史懷素高閑草書之妙末云至山
谷乃大壞不可復理亦譏子昂草書之不及已
也二公作詩(缺二字)好古博雅厚善且密可謂同
志之友至于論書法各宗其長頡頏當世如林
下秋風令人可愛復可畏也不審清權仙翁存
日怡賞之際曾參二公此意否清權翁乃廬山
人其徒同叟李君至治癸亥季夏觸暑擕此卷
同南唐李廷珪墨過我就磨李墨題之後鄱陽
上官伯圭父前有宋犖審定林阿士衡詩書世
家白雪巢圖書印諸印後有張坤厚印張志德
氏水簾洞道士諸印又道士清權題云前三帖
趙子昂論書畫後一帖鮮于伯幾論草書桓大
司馬每請顧長康羊欣評書畫竟夕忘疲老兵
亦爾後山先生有云晚知書畫真有益却嘆歲
月來無多余藉此自怡未嘗不自慨也清權齋
書又薛羲䟦云子昂承旨與伯幾太常論書畫
共四帖皆大德年間所寫今為二妙也上清外
史薛羲謹題又記語有鄧宇觀于三山鄭居貞
之寓軒十二字前有游心古道湖海偉觀雲西
嵒人李又元同叟信三印後有宋犖審定一印
又董其昌䟦云吳興書少有師禇登善者此前
二幅似之又所報燕京竒畫是孫過庭法也鮮
于伯幾評書天真爛漫盡力與吳興敵者是皆
可傳也今日過敬韜兄出此相視因借歸摹之
鴻堂帖中并題壬寅長至後五日董其昌後有
宋犖審定一印又陳繼儒䟦云榮禄碑版文法
顔平原李北海尺牘純用二王獨此卷與鮮于
困學論書畫皆以禇河南哀册行之一洗生平
本色困學論張長史帖亦不復類鮮于家書兩
公于墨苑中小游戲不無摩壘血戰之意榮禄
得伯幾書輒以已書易之付之烈燄曰此子定
掩吾名有衛夫人妬泣然不可謂鮮于之知已
也偶過敬韜綠隂古石間出此相示漫記數語
此日不虚擲矣陳繼儒題後有宋犖審定一印
又商邱宋氏收藏圖書一印
按鮮于樞書幅後又草書漁父詞三字意此後
原有書詞一則今佚去也
元陸繼善摹禊帖一冊(上等盈一)
宋箋本雙鈎填墨末幅有陸繼善一印又柯氏
敬仲柯氏清玩二印首幅有元素一印後别幅
自識云先兄子順父得唐人摹蘭亭序三卷其
一乃東昌高公家物余竊慕焉異日兄用河北
鼠毫製筆精甚因念嘗侍先師筠庵姚先生文
敏趙公聞雙鈎填廓之法遂從兄假而效之前
後凡五紙兄見而喜輒懷去已而兄卒其所藏
皆散逸至元戊寅夏得此于兄故隸家既喜且
慨吁吾兄不復生唐摹不復見余年已中亦不
復可為撫卷增歎是年十月十又五日甫里陸
繼善識下有陸繼善印一印前有元素一印前
别幅柯九思跋云右甫里陸繼之摹右軍蘭亭
序唐太宗既得繭紙真本命當時羣臣能書者
搨賜諸王予平日所見何啻數十本求其弄翰
能存右軍筆意者蓋止二三耳此卷自禇河南
本中出飄撇醞藉大有古意一洗定武之習為
可尚也今世學書者但知守定武刻本之法寧
知蠒紙龍跳虎卧之遺意哉蠒紙既不可復見
得見唐摹斯可矣唐摩世亦艱得得保兹卷勝
世傳石刻多矣當有精于賞鑒以吾言為然至
元後己夘歲三月廿二日奎章閣學士院鑒書
博士柯九思䟦後有藴真齋訓忠之家二印又
揭徯斯䟦云右陸繼善鈎摹蘭亭叙一卷能以
支遁道林愛馬法觀之方可得其精神于筆墨
畦逕之外此亦人間一清賞也至元五年己夘
四月廿一日揭徯斯觀又陳旅䟦云昔余在京
師見禇河南雙鈎蘭亭叙畱數字不填所以示
摹本也筆意飄動後人猶足以見當時醉墨之
在蠒紙者蓋若是耳定武本人既少見而褚公
真跡尤不易得繼之其猶存永和之流風乎陳
旅識又陳方䟦云鈎填摹搨之法盛宋時惟米
南宫薛紹彭能之蓋深得筆意者然後可以造
此否則用墨不精如小兒學描朱耳繼之親承
姚先生先生與趙文敏皆知書法故今摹搨禇
河南修禊帖筆意俱到非深得其法者未易至
此但不入俗子眼也至元五年九月十五日繼
善訪予無錫村居出此卷相示展玩久之遂題
于後陳方後别幅黃溍䟦云舊見馮承素米禮
部及趙文敏公所臨禊帖未嘗苟同今觀此本
筆勢翩翩風神峻發又絶異欲以參較之而不
能不以四者之難并為恨也至正元年冬十有
二月庚申黃溍書又倪瓚䟦云蘭亭繭紙固不
可得見苟非唐世臨摹之多後之人寧復窺其
仿彿哉今觀陸元素雙鈎一卷筆意具在展玩
不忍舍置也至正二年正月十日勾吳倪瓚又
董其昌䟦云唐摹下真蹟一等耳此卷得唐摹
遺法趙吳興所謂專心學之遂可名世者宋時
聚訟可謂多事天啓四年九月晦日董其昌觀
于苑西因題前有蒼岩子蕉林鑒定二印又沈
荃跋云歴觀諸䟦想見元時唐摹禊帖尚多不
止褚中令一種加以善書之家鈎填精妙幾欲
亂真如甫里劉繼之此本是也米老嘗評中令
撫本云率意落筆咸清潤有秀氣轉摺毫鋩備
盡與真無異此冊洵足當之康熙九年庚戌初
秋堂邑張子上虹擕至都門余與施研山季滄
葦陸笏田孫赤崖馮緯人高堯臣同觀于西厰
寓舍漫識一時之幸云華亭沈筌後有梁雍之
印晴麓堂珍藏二印幅高七寸七分廣四寸
御筆題籖籖上有乾隆御賞之寶一璽
按繼善自識語應在柯九思諸跋前收藏家屢
經裝池遂失位置而舊裝特精整不欲改也
元高翼書通書一冊(上等昃一)
宋牋烏絲闌本楷書欵識云至元三年歲次庚
辰夏五晦日南陽高翼為資深先生書于雲間
之佳秀園寓居首幅有記語云高翼字茂之南
陽人官至嘉興路推官善書又志號字三字前
有神品天籟閣墨林子墨林山人耿嘉祚印湛
思檇李項元汴印墨林山人項子京家珍藏項
墨林鑑賞章諸印又永保秘玩二半印末幅有
真賞退密項元汴印項子京家珍藏子孫世昌
項墨林鑑賞章宫保世家平生真賞耿嘉祚印
字會侯會侯珍藏寄傲子京父印項墨林父珍
笈之印檇李項氏世家寶玩半古軒諸印又有
天籟閣珍秘項元墨林半印四第十一幅第十
二幅押縫有墨林净因菴主二印第二十三幅
押縫有子京平生真賞二印第二十八幅押縫
有墨林若水軒二印冊計三十一幅幅高七寸
九分廣二寸八分第三十幅廣二寸四分前副
頁有
御書天人一貫四大字前有乾隆御筆一璽
御筆題籖籖上有乾隆宸翰一璽
元曹善書山海經四冊(上等辰一)
宋牋烏絲闌本楷書山海經並前後序第四冊
末幅隸書欵識云至正乙巳東吳曹善書第一
册末幅記語云崇禎戊寅四月宋獻同王毗翁
觀于眉公古香亭院首幅有鼎元季雅二印第
五幅有陳眉公書畫記一印第六幅空幅有陳
繼儒印眉公夏之是季爵諸印第二十幅第七
十一幅俱有眉公一印第五十一幅第六十二
幅俱有仲醇氏一印第二册第八幅有眉公一
印第五十四幅有陳眉公書畫記一印第三册
首幅及第四十一幅俱有陳眉公書畫記一印
第九幅有眉公一印第十八幅有陳繼儒一印
第二十六幅有仲醇氏一印第四册第六幅第
二十八幅第三十七幅俱有眉公一印第三十
九幅有陳眉公書畫記一印第一册前副頁董
其昌大書山海經三字並識云元曹世良手抄
明姚公綬王元美陳眉公家藏崇禎乙亥六月
董其昌書前有陳眉公書畫記一印後一印不
可識第四冊後副頁姚公綬篆書識云曹世良
名善號樗散生松江人有詩名侍母至孝處事
剛正不合于時徙居吳門婁侯里慕范仲淹為
人復遷天平山苦志臨池初學鍾元常行草學
二王與兄世長兄子恭俱有書名一時稱為東
吳三曹與高季迪張羽友善宋景濂薦于朝太
祖屢徵不起後買舟放浪山水間悠悠自得夀
八十六殁于秀水吾鄉貝助教具棺葬焉貝名
瓊楊鐵厓門人也七十老人姚公綬父書下有
陳眉公書畫記一印又王世貞跋云山海經最
為古文奇書至曼倩之名畢方子政之識貳負
皆于是取衷而國師公後序直以為大禹伯益
著惟司馬子長亦云禹本紀山海經所有怪物
余不敢言蓋亦疑之而未能決也貞竊以為不
然經内語如西望大澤后稷所潛稷之稱后追
自周始耳南望撣諸禹父所化禹寧忍紀父化
也狄山文王葬其所注即周文王也有易殺王
亥取僕牛注引殷王子亥淫于有易見弑也又
成湯伐夏桀于章山克之及禹生均國均國生
役采役采生循鞈之類不可枚舉豈禹本經不
傳或簡略非備而周末文勝之士為之𫝊會而
增飾者耶即卷後稱侍中奉車都尉光禄大夫
臣秀亦有誤也國師為此官在哀帝中正名歆
耳至平帝初元為京兆尹而始名秀也經為松
江曹善世良手錄善以元至正乙巳錄完至高
皇帝時累徵不起嘉興姚公綬紀其事頗詳而
云有詩名苦志臨池初學鍾元常行草學二王
考此書是初年筆有元常薦季直表遺意與鍾
他體殊不類也避暑園居偶閱一過為題于後
王世貞後有陳眉公書畫記一印又陳繼儒跋
云曹永字世長松郡人正書學鍾元常行草學
二王載顧文僖舊志獨世良諱善者見姚侍御
跋手書見山海經屢辭高皇帝徵辟生則宋濂
薦之歿則貝瓊葬之惜不入志中畱記補遺此
經籖題姚公綬筆元亨利貞四字王元美筆也
崇禎丙子五月十四日同王毗翁觀于頑仙靈
陳繼儒時年七十有八又記云曹應符字泰叔
華亭小蒸人宋甲戌進士有族人諱光遠者丁
未進士宋亡不仕與應符同獨其衣冠不改人
稱為大頭巾相公孫即慶孫號安雅先生子宗
儒洪武初即為華亭本邑教諭孫諱衡工科給
事俱工行草或皆世良宗派今不可考矣記此
以詢之博聞譜學者眉公又題第一册計七十
幅第二册計五十四幅第三册計四十二幅第
四册計四十幅幅俱高六寸九分廣五寸二分
按首冊前副頁董其昌題字有有贊二字考無
贊語疑佚又第二册末幅有朱書五卷計四十
三葉七字亦誤又陳繼儒後跋記姚公綬題籖
王元美書元享利貞四字今缺蓋後人重裝遺
去也
元明人題錢譜襍文一册(上等宿一)
宋牋本題姚元澤所集錢譜第一幅至第四幅
錢鼒泉譜序隸書欵云水北山南筆耒生錢
鼒序下有錢鼒德鉉一印第五幅至第六幅馮恕
古泉解楷書欵識云戊申歲春正月既望稽山
樵者馮恕書下有馮氏恕印馮仁伯會稽山樵
三印前有馮字毋不敬齋二印第七幅至第八
幅錢嵩贊隸書欵云勾吳鐵硯生錢嵩彦高下
有彦高鐵硯生二印第九幅趙儀跋語小楷書
欵識云峕至正甲午良月上澣會稽趙儀下有
趙儀元舉二印第十幅第十一幅孫作序楷書
欵識云至正乙未冬十有一月戊申江隂孫作
太雅序第十二幅林珣跋楷書欵識云峕至正
十有九年春正月十三日天台林珣謹識下有
季文一印第十三幅至十五幅金聲賦楷書欵
識云峕至正丙午五月上澣華亭金聲書于白
沙宋氏書館下有金聲金聲彥振二印前有金
字一印第十六幅至第二十幅錢震作錢補傳
楷書後有吳錢震士修一印前有圖書之所不
出戶庭坐對千古一印第二十一幅魯淵絶句
二首行楷書欵署曲阜魯淵下有道原極齋二
印前有辛夘進士一印第二十二幅至第二十
八幅楊維楨跋草書後有會稽楊維楨印廉夫
抱遺老人諸印前有東維子清白傳家二印第
二十九幅倪中長歌行草書欵署璜溪倪中下
有倪中印德中二印前有據梧吟子孫世昌二
印第三十幅陳朴跋楷書欵云寧波陳朴識第
三十一幅趙棣五言律一首楷書欵署山隂趙
棣前副頁夏衡隸書錢譜二大字欵云經筵侍
書順天府丞夏衡書冊計三十一幅幅高七寸
七分有奇廣一尺一分第八幅廣八寸二分
蟬離詩帖一冊(上等列一)
素牋本草書五言律詩二首後署蟬離二字欵
前有官南伯子一印又一印殘缺存石字初蛻
字可辨冊計十二幅幅高八寸五分廣四寸九
分按蟬離姓氏未詳紙墨似是元明間物草法
甚佳亦類鮮于伯幾張句曲諸賢今附于元人
之末云
明祝允明和陶飲酒詩一冊(上等張一)
素牋本凡二十首第十六十七二首草書餘俱
楷書首幅序云僕本拙訥繆干時名兩年之間
三謁京國遊趣既勌風埃黯然舟中有二蘇和
陶詩夜燈獨酌讀其飲酒二十篇不勝悵慨聊
復倚和前有枝山一印末幅欵識云向得舊紙
久藏笥中興至則随意作數行乃生平之戲耳
觀者勿謂老翁更多兒態也乙酉秋日允明記
下有允明希哲二印冊計二十二幅幅高五寸
四分廣三寸二分
明董其昌倣古十種二冊(上等寒一)
素絹本臨歷代名人書十種首冊凡三十八幅
第一幅至第七幅楷書欵識云傲鍾太傅書董
其昌下有董其昌太史氏二印第八幅至第十
二幅楷書欵識云倣王右軍書董其昌下有董
玄宰氏太史氏二印第十三幅至第十九幅行
書欵識云倣懷仁聖教序董其昌下有董其昌
印太史氏二印第廿一幅至第廿五幅楷書欵
識云傲歐陽率更董其昌下有知制誥日講官
董其昌印二印第廿六幅至第三十二幅楷書
欵識云倣虞少監董其昌下有董其昌太史氏
二印第三十三幅至第三十八幅行楷書欵識
云倣禇中令枯木賦董其昌下有董其昌印太
史氏二印次册凡三十五幅第一幅至第七幅
楷書欵識云倣顔魯公董其昌下有董其昌太
史氏二印第八幅至第十八幅行楷書欵識云
倣李北海董其昌下有董其昌印一印第十九
幅至第廿六幅行楷書欵識云倣蘇文忠公董
其昌下有董其昌太史氏二印第廿七幅至三
十五幅行書欵識云倣米南宫歲在辛亥十月
廿七日華亭董其昌下有知制誥日講官董其
昌印二印幅高六寸六分廣三寸一分二冊同
首冊第十九幅後有半幅廣一寸七分
御筆題籖并書目首冊籖上有乾隆御筆一璽次冊
有乾隆御賞之寶一璽外圅籖與首冊璽同
明董其昌書輞川詩一冊(上等寒二)
宣德鏡光箋本行書欵識云過荆谿訪吳澈如
年丈出楮素屬余書右丞輞川絶句澈如愛右
丞詩且學之欲逼人愧余書不能學右軍也董
其昌識庚子暮春下有其昌太史氏二印後餘
幅為其昌寫照上有小篆署明禮部尚書諡文
敏董公小像十二字冊計二十一幅幅高八寸
四分廣三寸四分
明董其昌臨帖一冊(上等寒三)
宣德鏡光箋烏絲闌本行草書臨王獻之帖首
臨鬱鬱澗底松一詩前自識云乙亥八月廿四
日訪同籍李緒岩于其鄉居出王大令筆見視
聞之三十餘年矣絹素自唐物有宣和政和小
璽必虞禇所臨虚和蕭散無怒強氣信書苑之
寶也解帆後聊仿之又帖後小註云莖原作姿
今臨本有改定亦見唐臨故與閣帖文選異耳
又自跋云黃長睿見内府晉唐名蹟皆有倣書
王著刻閣帖都不能辨宋景濂集亦云内府真
蹟皆米芾一手偽造二公之論如此故宋人跋
鍾太傅戎輅表亦云鍾王之書雖以千金求觀
一字不可得學書至後代日難一日有因耳又
跋云閣帖第九第十卷皆大令真跡摹刻予在
都下得宋搨搨法墨法俱無毫髮遺恨者今大
省應酬幾于焚硯若禁書既久恐忘所能但以
此二卷隨意臨倣在有意無意之間又跋云老
米評宋朝書家多有無留帖者東書堂止載蘇
滄浪絶句亦仍潭帖之舊至元時惟吳興與西
溪二公餘無取矣文氏停雲所收頗夥皆于真
跡摹出故遺漏亦不少然鄧文原揭徯斯等初
無高韻不收亦得後臨鄱陽四帖又自識云因
觀古帖大令書臨此數則始知官帖在繩之内
勿差入路八十一翁乙亥嘉平之朔下有宗伯
學士董元宰印二印後有子孫永保一印又王
儼齋鑒賞法墨名畫一印冊計八頁頁高七寸
九分廣四寸六分
眀董其昌千文一冊(上等寒四)
宣德牋烏絲闌本楷書欵識云辛亥中秋日董
其昌識下有知制誥日講官董玄宰氏二印首
幅有協一堂珍玩書畫圖章一印冊計十四幅
幅高八寸二分廣三寸九分
眀董其昌倣古三種一冊(上等寒五)
宣德鏡光箋本凡二十三幅第一幅至第九幅
楷書七佛偈每則下有自注語後欵識云天啓
元年歲在辛酉五月十三先妣沈孺人忌日書
此偈願流布世間一切誦持者皆悟眀本來紹
隆大法薦資冥福離苦得樂者董其昌首幅前
有商邱宋犖審定真蹟一印幅高七寸九分廣
四寸六分第十幅至第十八幅烏絲闌行書節
臨晉帖欵識云因觀瑞生藏晉帖書此似嘉賓
詞文董其昌下有董其昌一印後有商邱宋犖
審定真跡一印幅高七寸三分廣三寸九分有
奇第十九幅至第二十三幅行書張鍊師乞梅
竹疏欵云董其昌題并書下有宗伯學士董玄
宰二印第十九幅前有商邱宋犖審定真跡一
印幅高八寸廣四寸六分
眀董其昌臨諸家帖一冊(上等寒六)
朝鮮牋烏絲闌本行楷各體書臨顔真卿書四
則蘇軾黃庭堅米芾書各一則蔡襄書二則欵
識云廣陵舟次客有持寶賢堂帖見示遂為臨
此董其昌下有宗伯學士董玄宰氏二印又松
雪山房抱瓮翁二印又前有清河郡記一印首
幅前有肇錫余以嘉名一印下有觀雅樵字半
印二後有得天一印第三幅有張長卿一印第
七幅有高祥一印末幅高士奇跋云此文敏公
得意書前後凡十紙八十一行臨諸家各盡奥
妙有明一代書家自公出而盡掩前人即元之
松雪翁亦當退避三舍所謂山川靈氣萃于筆
端也康熙癸酉十一月十日書于簡静齋江村
高士奇又沈荃跋云諸名家書皆盡態極妍至
思翁遂不覺有觀止之嘆總緣天骨秀逸造詣
深至如大士化身無不具神明之觀也是在善鑒
豈曰阿私癸丑仲春之朔充齋荃力疾漫識又
奩廿三號四小字上鈐高祥一印冊計十幅幅
高八寸廣九寸六分
石渠寶笈卷十
