石渠寳笈卷二十五
貯
重華宫六
列朝人
畫卷次等
晉戴逵剡山圖一卷(次等天一)
素絹本著色畫欵署山隂戴逵卷前上方有宋
徽宗横書標題並押字上鈐御書一璽拖尾有
蘇軾張載楊維禎諸䟦又鄧文原楊士竒題句
二杜時復記語一前隔水
皇帝青宫時題詩云山川靈秀數江南伊人小隠為
結菴竹籬茒舍頗自適雲容水態曾相諳老松
落落蟠翠色高峰矗矗烘朝嵐興來掃筆作長
幅故知邱壑性所眈三徑雖開人跡絶先生杖
策獨幽探何須抱琴誇逸致個中妙趣誰能參
長春居士題下有寳親王寳一璽前有芝蘭室
一璽
六朝陸探微五岳圖一卷(次等地一)
素絹夲著色畫無欵姓名見䟦中第一段華山
第二段恒山第三段泰山第四段衡山第五段
嵩山上有宋徽宗記語一每段上有横書標題
亦徽宗筆每段隔水有祝允明補書王羲之五
岳賦並自䟦一則引首有吴永年草書五岳圖
三大字拖尾有蔡京王黼吳履泰徐知常徐師
回盛章米友仁危素諸人題名並記語又明宣
宗䟦一李廷貴䟦一
唐李思訓海天落照圖一卷(次等元一)
素絹本著色畫金書欵云左武衞驍騎大將軍
李思訓畫後隔水有沈荃䟦一引首有篆書海
若竒觀四大字拖尾有鮮于樞書海賦並記語
又錢用時䟦一史必書諸人記語一
五代周文矩仙姬文會圖一卷(次等黃一)
素絹夲著色畫隸書欵識云治平三月丙午周
文矩畫拖尾有虞集俞和題句二沈度䟦一
宋徽宗翠竹雙禽圖一卷(次等宇一)
素絹夲著色畫欵識云崇寧甲申歲宣和殿製
下有押字一上鈐御書一璽拖尾有趙孟頫柯
九思許初諸䟦宋濂徐有貞題句二釋良琦記
語一前隔水
皇帝青宫時題詩云兩兩珍禽翠羽修綠雲深處舞
風流筆端多少江南意何事終成塞北遊長春
居士題下有寳親王寳一璽
宋董源山口待渡圖(次等宙一)
素絹夲著色畫無欵引首有董其昌書董北苑
夏景山口待渡圖真蹟十二字並䟦拖尾有柯
九思䟦一又虞集李泂雅琥諸題句
宋郭熙關山積雪圖一卷(次等洪一)
素絹夲著色畫無欵姓氏見䟦中拖尾有周遜
夫䟦又䟦一欵署叔盎又李泂周密張紳宋燧
諸題句龔璛諸人記語一引首
皇帝青宫時題詩云層巒積翠數千里磴道盤空連
玉壘鈴䭾霜風得得行長途跋涉間關裏世人
馳利未肯休風捲塵沙落馬頭河陽一幅炎涼
景不徒妙筆誇風流甲寅夏六月寳親王長春
居士題下有寳親王寳鳶飛魚躍二璽前有芝
蘭室一璽又梁詩正題句一
宋米芾雲山一卷(次等荒一)
素箋夲墨畫欵識云元符己夘暮春無事坐雨
海岱樓遙望烟江渺茫雲山重叠草木蒙茸人
家隠見恍然會心乘興潑墨成此米芾拖尾有
柳貫柯九思䟦二許顛題句一前隔水
皇帝青宫時題詩云雲氣濛濛暗遠天人家微辨水
雲邊渡頭風静颿無力溪尾春歸浪有烟雁塔
平臨千畝外雉樓高踞兩峯前瀟湘雨意憑誰
識座上猶疑對老顛寳親王長春居士題下有
寳親王寳長春居士二璽前有芝蘭室一璽
宋王詵烟江叠嶂圖一卷(次等日一)
素絹夲著色畫無欵前隔水有宋徽宗籖題王
詵烟江叠嶂圖七字拖尾有姚邦敬題句一宋
濂䟦一黎民表記語一
宋趙伯駒江山秋色圖一卷(次等月一)
素絹本著色畫無欵姓氏見䟦中拖尾有明太
祖䟦語一
宋劉松年香山九老圖一卷(次等盈一)
素絹本著色畫欵署劉松年拖尾有劉定之題
句一康里&KR0008;危素吳奕三䟦宋濂陸師道記語
二
宋馬遠千巖競秀圖一卷(次等昃一)
素絹本著色畫欵云臣馬遠進引首有隸書千
巖競秀四大字拖尾有題句一未署名
宋馬麟荷鄉清夏圖一卷(次等辰一)
素絹本著色畫欵署(臣)馬麟拖尾有高士竒䟦
一
按士竒䟦中作馬遠誤
宋陳居中文姬觀獵圖一卷(次等列一)
素絹本著色畫無欵姓氏見䟦中拖尾有鄧文
原楊泰二䟦
宋方椿年瑤池獻壽圖一卷(次等列一)
素絹本泥金畫欵識云紹定二年春畫院方椿
年造
元錢選寫生一卷(次等張一)
素絹本著色畫欵署舜舉錢選拖尾有貢師泰
袁桷宋燧沈周諸䟦又林洪題句一
元商琦春山圖一卷(次等寒一)
素絹本著色畫欵署曺南商琦德符
元黃公望仿巨然溪山暖翠圖一卷(次等來一)
素絹本著色畫欵識云至正八年長至後二日
大癡老人寫於毘陵寓舍前隸書署溪山暖翠
四字拖尾有楊維楨倪瓚僧澈范允臨諸䟦
元王振鵬畫魯恭三異圖一卷(次等暑一)
素絹本著色畫欵云孤雲處士王振鵬造拖尾
有楊士竒聶大年二䟦又邱濬題句一前隔水
皇帝青宫時題詩云漢室多賢吏披圖識魯公一方
霑惠澤三異仰高風為寫循良貌非誇渲染工
監門馳繪幅此意得毋同長春居士題下有寳
親王寳長春居士二璽前有随安室一璽
明沈周雪景一卷(次等往一)
素箋本著色畫後别幅欵題云大峯小峯銀削
成千樹萬樹瑤華明流泉落澗半作冰溪路漫
滅坳崖平招提深入雲幾重隠者茅廬門晝扃
烟火寂寥雞不鳴林間鳥雀寂無聲野橋瘦馬
客獨行是似浩然來灞陵兩肩山聳破帽傾噤
寒不吟風骨清披圖動我探梅情飄然欲結幽
人盟歌聲激烈清簷楹夜深飛夢入蓬瀛十二
瓊樓玉作成長洲沈周
明沈周倣李晞古山水一卷(次等往二)
素箋本墨畫欵題云竹杖綸巾白苧袍松蘿深
處足遊遨倦来坐石青雲起泉壑翻疑漲雪濤
弘治己酉清和月漫仿李晞古筆沈周
明仇英清明上河圖一卷(次等秋一)
素絹本著色畫欵云吴門仇英實父摹宋張擇
端筆拖尾有文徵明記一王守許初彭年陸師
道諸題句又陸粲記語一文嘉䟦一引首梁詩
正書
皇帝青宫時題詩云大禹敷水土導河過龍門漭泱
萬里間卓為羣瀆尊流經積石走函谷東過洛
汭繞甸服土中自古稱雒都襟帶山河雄地軸
維昔宣和全盛時寒食初過一百六淡烟輕雨
清明天踏青歲歲侈華屋華屋朱樓金闕隈千
門萬戶天邊開飛花香滿宜春苑稱觴獻夀柏
梁臺珮響千官入山呼萬乘來簮裾豔文藻雲
漢儼昭回梯航萬里至輻輳日中市綺縠揚衯
裶連袂如雲起柳隂暗沙堤花光明御水寳盖
蔡京車高牙童貫里中樞甲第起崇墉相國高
堂列鼓鐘道君禮樂三千盛孱國山川百二重
春入上林迎旭日雲開水殿躍飛龍龍樓鳳閣
相輝映山城鼓吹春遊盛春遊處處多貴臣青
驄駉駉車鄰鄰明月樓中邀上客紫薇花下宴
嘉賓滿堂珠履珍羞錯從容欵曲金蘭親斜陽
返照天欲暮汴水橋邊車馬度橋邊街市何喧
闐萬貨千商夹道路路旁桃李紛芳菲遊人雜
遝白馬肥朝催玉勒花間去暮拂金鞭柳岸歸
頗厭錦繡服新裁白紵衣劇孟風未峻郭觧力
猶微平生但言憑義氣捨身許友未覺非郊畿
靄靄帶晴雲稻田桑圃望中分村墟景象多幽
趣點綴蚩蚩忘帝勛婦子嬉無節長幼略無文
常樂昇平烽火息灞陵閒却故將軍柳堤遊客
艤船待一棹輕移山勢改嫣紅粉白夾岸嬌蘭
橈畫舫中流在中流競渡各紛馳渡口漁磯叠
石為更有一川風景别身在蓬萊自不知蓬萊
宫殿何繁華瑤島瓊臺入坐賖仙人爐煉長生
藥羽客丹成九轉砂靈素作安期遺我棗如瓜
驅山走海丹青變筆底烟雲紙上見神思妙藝
出清新偶然展軸驚萬人巧贍奪天工結構含
精氣遠過顧虎頭不數陸仙尉仇子此卷何為
哉燕雀嬉嬉畫裏來驅鄰自召強鄰侮繁華侈
泰禍之媒牛車俛首受縛去冰天雪窖嗟徘徊
即今歌舞地花發為誰開空留遺跡在凴弔費
詩才寳親王長春居士題用唐駱賓王帝京篇
韻下有寳親王寳染翰二璽前有樂善堂一璽
後署梁詩正謹書
明仇英山水一卷(次等秋二)
素絹本著色畫欵云仇英實父製拖尾有唐寅
文徵明祝允明許初諸題句引首
皇帝青宫時題詩云藝苑曾誇渲染竒霜綃獨此見
丰姿晴嵐開處春如繡麗景傳來畫是詩忽訝
人間遊閬苑還疑几上對峨嵋明窗展玩饒清
趣仿彿仙風五兩吹甲寅暢月寳親王長春居
士題下有寳親王寳長春居士二璽前有芝蘭
室一璽
明常倫草蟲一卷(次等收一)
素箋本墨畫欵云八十老人二華倫拖尾有僧
智舷曹谷二䟦
無名氏
畫卷上等
宋人江帆山市圖一卷(上等天一)
素箋本著色畫卷前有寳繪之印一印又一印
漫漶不可識又司印半印卷後有紹興聫璽又
吴挺之印長安二印前押縫有新宇項元汴印
二印後押縫有汝恒吴新宇珍藏印二印卷高
八寸九分廣一尺三寸六分
國朝人
畫卷上等
王原祁秋山不老圖一卷(上等天一)
素絹本著色畫欵云侍讀(臣)王原祁奉
勅恭畫下有(臣)原祁一印卷高一尺二寸六分廣一丈
八尺四寸五分
畫院漢宫春曉圖一卷(上等地一)
素絹本著色畫欵識云乾隆十年(臣)金昆(臣)盧
湛(臣)程志道(臣)吴桂奉
勅合筆恭畫下有金昆連印卷高一尺一寸六分廣
一丈八尺六寸三分
余省百蝶圖一卷(上等元一)
素絹本著色畫欵識云乾隆十年七月(臣)余省
恭畫下有余省聫印卷高一尺一寸一分廣七
尺八寸六分卷首
御題詩云翩翾錦繡叢蚑栩玻璃影無色香常住消
得忙中静御題下有乾隆御筆一璽
畫卷次等
王翬長江萬里圖一卷(次等天一)
素絹本著色畫欵云橅燕文貴長江萬里圖海
虞石谷子王翬
王原祁西湖十景圖一卷(次等地一)
素絹本著色畫分段泥金書標題欵云日講官
起居注翰林院侍讀學士(臣)王原祁奉
勅恭畫
王原祁西湖十景圖一卷(次等地二)
素絹本墨畫分段標題欵云日講官起居注翰
林院侍讀學士(臣)王原祁奉
勅恭畫
宋駿業繪南巡圖一卷(次等元一)
素絹本著色畫
聖祖仁皇帝翠華南幸事實欵云(臣)宋駿業恭畫
蔣廷錫花果寫生一卷(次等黃一)
宣德箋本著色畫凡二段第一段佛手柑第二
段荷花欵署(臣)蔣廷錫畫前俱有
聖祖仁皇帝御書題句第一段題云生綠熟黃却有因
清香八閩昔呈珍似開貝葉瞿曇手妙合華陰
仙掌垠驛路不傳為異物民風自感得楓宸畫
圖尺素分枝幹莫使他鄉憶海濱後署佛手二
字下有康熙宸翰保合太和二璽前有佩文齋
一璽第二段題云數畝芳塘花未開荷珠清露
落莓苔雨涼翡翠搖歌扇風弄蜻蜓惹蕊堆綰
燕舞吟鶯來炎天還似去春回葛衣日暮絲絲
冷丹檻泉聲處處催後署擎蓋荷珠調鷓鴣天
八字下有體元主人萬幾餘暇二璽前有日鏡
雲伸一璽
張鵬翀秋林讀書圖一卷(次等宇一)
素箋本著色畫欵題云古来天縱號文宣讀易
猶令鐵擿穿好學
聖心真不厭清秋幾暇正窮研乾隆九年甲子秋日
(臣)張鵬翀恭畫前署秋林讀書圖五字卷前
御題詩云前席曾聞室號宣肯教揚子歎袍穿偶將
繪事酧清問也道經書在說研御題下有乾隆
宸翰一璽
董邦達萬壑松風圖一卷(次等宙一)
宣德箋本墨畫欵云(臣)董邦達恭畫
董邦達千竿竹雨圖一卷(次等宙二)
宣德箋本墨畫欵云臣董邦達恭畫
沈源清明上河圖一卷(次等洪一)
素箋本淡著色畫欵云(臣)沈源恭畫
院本十八學士圖一卷(次等荒一)
素絹本著色畫欵識云乾隆辛酉年十二月(臣)
孫祐周鯤丁觀鵬奉
勅恭畫前隔水
御題詩云當年盛事記登瀛傳說芬疑齒頰生自是
玉堂無俗客不須金馬羨仙卿木天珂劍從攜
侣禁地琴書許暢情同有雄才誇博雅十思誰
繼魏元成乾隆壬戌夏五月御題(臣)梁詩正敬
書
院本漢宫春曉圖一卷(次等日一)
素絹本著色畫欵識云乾隆六年長至月(臣)孫
祐周鯤丁觀鵬奉
勅恭畫
列朝人
書畫合卷上等
元趙孟頫畫箕子授書圖並書洪範一卷(上等天一)
素箋本白描畫小楷書欵云吴興趙孟頫畫并
書後有趙氏子昂松雪齋趙孟頫印諸印卷前
有天籟閣神遊心賞項墨林父秘笈之印諸印
卷後有子京墨林子墨林外史元汴之印項子
京家珍藏諸印拖尾文徵明䟦云右趙文敏公
書尚書洪範一篇並畫箕子武王授受之意為
圖畫既古雅而小楷精絶殆無遺恨但無歲月
可考憶嘗見公所書莊子馬蹄篇乃初被召為
兵部郎中時書其筆意與此正同疑此亦當時
之作維公以亡宋公族仕於維新之朝議者每
以為恨然武王伐紂箕子為紂至親既受其封
而復授之以道千載之下不以為非然則公獨
不得引以自蓋乎公素精尚書嘗為之集註今
皆不書而獨書此篇不可謂無意也崦西徐公
舊藏此卷間以示余為著此以備折衷公以為
何如嘉靖乙未八月文徵明書前有神遊心賞
墨林外史項元汴印諸印後有文彭之印虚朗
齋墨林子墨林秘玩項氏子京項墨林父秘笈
之印諸印卷高一尺二寸九分廣二尺二寸七分
元趙孟頫書九歌並繪圖一卷(上卷天二)
素絹本行楷書白描畫書畫相間卷後欵識云
延祐六年四月十八日畫並書子昂又自䟦云
九歌屈子之所作也忠以事君而君或不見信
而反疎然其忠憤有不能自已故假神人以寓
厥意觀其末章則顯然昭然矣夏七提領有感
於心命其子德俊持此卷圖其狀意懇懇也故
揆閒一一畫之以酧之然不能果中提領之目
否因重識之是年四月晦日也孟頫書於鷗波
亭中下有趙氏子昂松雪齋二印卷中每段俱
有趙氏子昂一印卷首署九歌圖三字下有劉
德新記云靈均之賦天問文生於畫松雪之圖
九歌又畫生於文乃知文心畫心正在風水相
遭之際耳甲寅秋日石癡子裕公劉德新記前
有鄭樸之印蘭亭居士鑑賞二印又學士印半
印又半印二不可識卷末有王霽字家珍藏柯
氏清玩柯九思鑑定真蹟三印又汪氏蔣印半
印二又半印不可識卷高一尺一寸一分廣二
丈二寸有竒
明文徵明疎林淺水圖并自書詩帖一卷(上等地一)
宣德箋本前幅墨畫欵識云嘉靖庚子秋八月
十又八日南衡侍御過訪草堂寫此奉贈徵明
下有徵明一印又横浦絶妙臣有書畫癖諸印
後幅行書五七言律詩十七首欵云近作數首
書似南衡先生請教徵明頓首上後有文徵明
印晤言室印玉磬山房諸印前幅高八寸廣三
尺七寸後幅高同廣一丈四尺二寸四分
書畫合卷次等
元趙孟頫書畫陶潛遺事一卷(次等天一)
素絹本行草書墨畫書畫相間凡十五段欵識
云大德三年五月廿二日畫子昂引首虞集書
靖節先生遺事六大字拖尾有石清䟦一
明文徵明盤谷圖并書叙一卷(次等地一)
前幅素箋本墨畫未署欵後幅金粟箋烏絲闌
本小楷書送李愿歸盤谷叙欵識云徵明書時
年八十有四
石渠寶笈卷二十五
