石渠寶笈卷三十八
貯
御書房十一
列朝人
畫軸上等
唐董展三顧草廬圖一軸(上等天一)
素箋本著色畫無款姓氏見識語中詩塘薩都
刺識云往予宦遊長安廉訪楊孟載出所藏道
經變相視予覺骨氣竒偉豐神奪目其後有數
小楷字書汝南弟子董展敬圖董展字伯仁汝
南人隋唐間為光禄大夫與展子虔齊名時人
號為智海其所繪山水人物深濃淺淡多蒼古
聳翠層折曠宕為世所最尚亦不數見然每不
下名氏前賢皆然人罕知之頃觀吳子壁間三
顧圖漠漠有雲霧起人馬儼如也大非俗史所
能夢見此非凡筆乃伯仁所作也吳子曰先生
何以知之余曰譬之野鶴立于雞羣其霜姿自
然炯目嫠婦子都美惡奪心吳子乃長揖曰非
先生幾茆塞矣于是索錄所述遂匿而不出至
正甲午秋八月燕山天錫山人薩都刺識軸高
一尺三寸五分廣九寸二分
御筆題籖籖上有乾隆宸翰一璽
唐李昭度山水人物一卷(上等地一)
素絹本著色畫無款姓名見識語中軸中半印
三皆不可識詩塘識云大小李將軍思訓昭度
也昭度本非武將特以憲章思訓故得名爾其
描法勁利思致精密豈復可及若更飄颺神放
便自與吳生齊軌聞張侯得之甚易信竒物自
有所歸也後署無言二字軸高二尺四寸二分
廣一尺一分
五代關仝蜀山棧道圖一軸(上等元一)
素箋本著色畫款脱軸高四尺三寸九分廣二
尺八分上方
御題詩云關仝真蹟天下少十人規橅九背馳蜀山
棧道之子作横雲劍閣高嶷嶷五丁斧痕畱絶
壁秋風落葉流水澌裝池屢易姓氏去細認手
筆無然疑試看氣韻生動處猶使人饒蜀道思
御題下有稽古右文之璽乾隆宸翰二璽
御筆題籖籖上有乾隆宸翰一璽
宋徐熙玉堂富貴圖一軸(上等黃一)
素絹本著色畫款署金陵徐熙下半印二不可
識右方下有仲陽一印又一印不可識軸高三
尺五寸一分廣一尺一寸九分
宋米黻岷山圖一軸(上等宇一)
素箋本墨畫款識云芾岷江還舟至海應寺國
詳老友過談舟間無事且索其畫遂爾草筆為
之不在工掘論也左方上魏了翁題云淡淡雲
林小小山誰家茆屋隠松間石橋雨過天台遠
采藥仙人去未還魏了翁右方上有天籟閣一
印下有神品項子京家珍藏楊嘉亹子諸印左
方下有退密項墨林父秘笈之印檇李項氏世
家寳玩祚明私印潘紀鑑定真蹟諸印軸高二
尺八分廣一尺二寸詩塘
御題詩云尺幅衡箋畫蜀山雲嵐層叠許誰攀密圍
古樹四時翠獨閉柴扉鎮日間苔色侵眸紛綠
縟溪聲入耳隱潺湲渾如雨霽輕煙斂矗矗稜
峯濯曉鬟乾隆庚申夏四月御題下有幾暇鑑
賞之璽乾隆宸翰二璽
御筆題籖籖上有御賞乾隆宸翰二璽
宋李迪翎毛花卉一軸(上等宙一)
素絹本著色畫無款詩塘有董其昌書宋李迪
筆四字下署元宰軸高九寸六分廣九寸一分
宋馬遠竹鶴一軸(上等洪一)
素絹本著色畫款署(臣)馬遠上方宋楊后題云
不禱自安緣壽骨人間難得是清名淺斟仙酒
紅生頰永保長生道自成賜王都提舉為壽上
有坤卦楊氏書印二印右方下有半印不可識
左方下邊幅有蕉林收藏一印軸高三尺八寸
八分廣一尺七寸七分
宋馬遠乘龍圖一軸(上等洪二)
素絹本著色畫款署馬遠右方下有蒼巗子蕉
林居士二印軸高三尺三寸八分廣一尺六寸
五分
宋梁楷東籬高士圖一軸(上等荒一)
素絹本著色畫款署梁楷右方上有天籟閣一
印下有公貞吳氏公一子孫永保項子京家珍
藏諸印左方上有神品項墨林鑑賞章二印下
有公貞項元汴印墨林山人李繼泉真賞章吳
于庭元賞印張羽鈞諸印右邊幅有蒼巗子蕉
林居士二印軸高二尺二寸四分廣一尺一寸
四分
元趙孟頫吹簫仕女圖一軸(上等日一)
宋箋本著色畫無款姓氏見題識中左方上宋
濓題云玉簫輕按柔荑指鳳鳥聲中天似洗胡
蝶紛飛茉莉風蜻蜓亂點芙蓉水膩音凝花團
粉紅蛛巢墮鬢雲朦朧臙唇濃眉照秋綠腰身
騕裊如游龍蕭郎不來宫水咽旹將幽素題蕉
葉巫雲巫雨斷無蹤翩翩桂花落寒月鮫衣紅
透腥腥血曲中不見山石裂右吹簫美人圖吳
興趙孟頫作也予為題老不能書呈醜金華宋
濓軸高二尺三寸三分廣八寸
元趙孟頫夏木垂陰圖一軸(上等日二)
宋箋本墨畫款識云至大三年六月廿五日作
夏木垂陰圖子昂下有趙氏子昂一印右方下
有羅惟祥氏一印又一印漫漶不可識軸高四
尺八寸五分廣一尺四寸五分
元趙孟頫觀泉圖一軸(上等日三)
宋箋本著色畫款識云至大二年九月四日吳
興趙孟頫畫下有趙孟頫印一印右方上有趙
字一印下有趙氏子昂天水郡圖書印二印軸
高一尺六寸六分廣七寸八分
元管道昇竹石一軸(上等月一)
素箋本墨畫無款左方下有魏國夫人趙管一
印右方下有商邱宋犖審定真蹟一印詩塘董
其昌識云管魏國寫竹自文湖州一𣲖勁挺有
骨與宋廣平作賦正相反或曰吳興借之為名
董其昌題軸高二尺七寸廣八寸九分
元趙雍采菱圖一軸(上等盈一)
宋箋本著色畫款識云至正二年十月望日仲
穆畫下有仲穆一印右方中有蒼巗子棠村審
定二印下有吳廷之印瞻衮堂二印左方下有
南昌袁氏家藏珍玩子孫永保一印軸高三尺
四寸五分廣一尺九分
御筆題籖籖上有乾隆宸翰一璽
元趙雍竹石鸜鵒圖一軸(上等盈二)
素絹本墨畫款識云(缺)正九年吳興趙雍仲穆
下有仲穆魏國世家二印右方李至剛題云待
制退金鑾濡毫寫秋影鸜鵒忽飛來點破瀟湘
景至剛題軸高三尺六寸一分廣一尺二寸六
分
元高克恭林壑高風圖一軸(上等昃一)
素箋本墨畫款署克恭上鈐房山高氏一印右
方上署林壑高風四字下有清森閣書畫印一
印左方上有棠村審定蕉林二印下一印漫漶
不可識軸高二尺二寸四分廣一尺一寸八分
御筆題籖籖上有乾隆宸翰一璽
元高克恭林巒煙雨圖一軸(上等昃二)
宋箋本著色畫款識云元統癸酉夏六月克恭
下有高氏房山一印上方俞和題云雲氣濛濛
繞澗流眼明誰辨數峰頭深林茆屋依然見應
是前村雨脚收至正廿三年秋七月紫芝俞和
又吳寬題云村居隠隠却通舟中有山人舊姓
仇二百餘年遺墨在令人欲作武林遊成化庚
寅修禊日長洲吳寬右方下有彭氏文貞楊氏
家藏二印左方下有于思緝印桐江余銓二印
軸高三尺八寸五分廣一尺九寸一分上方
御題詩云溟濛那辨菰蒲嶼林鳥低飛亂煙雨前溪
漁父棹舟歸不覺蓑衣重幾許御題下有乾隆
宸翰幾暇臨池二璽
御筆題籖籖上有乾隆宸翰一璽
元高克恭雲山一軸(上等昃三)
素絹本著色畫款識云延祐二年六月克恭下
有高彦敬房山二印右方下一印漫漶存珍玩
二字詩塘有董其昌記語高彦敬尚書設色山
真蹟十字後署董其昌鑒定軸高三尺八寸廣
一尺七寸三分
元錢選秋瓜圖一軸(上等辰一)
素箋本著色畫款題云金流石爍汗如雨削入
冰盤氣似秋寫向小窗醒醉目東陵聞說故秦
侯吳興錢選舜舉後有舜舉印章舜舉錢選之
印三印前有希壽一印軸高一尺九寸六分廣
九寸三分
元陳琳疎枝雙雀圖一軸(上等宿一)
素箋本著色畫款署陳琳下有琳印一印左方
下有卧菴所藏一印軸高一尺六寸七分廣九
寸
御筆題籖籖上有乾隆宸翰一璽
元柯九思夏山欲雨圖一軸(上等列一)
素箋本墨畫款云丹邱柯九思畫下有柯氏敬
仲一印左方上岳榆識云予自無錫倪元鎮蕭
閒館與丹邱柯先生同載至義興大溪口時雨
新霽指南山謂予曰我昔留京時于李平章家
觀董北苑畫正與此山相似若船中有紙我亦
髣髴其萬一遂至顯親寺主大方厓方丈數日
宴里人王子明同同軒臨夏山欲雨圖歸憶前
言即索紙臨寫同集者吳下盧淙小山京口張
京德常畫竟潘子素後至先生笑曰並為我記
中原士大夫姓名時至正甲申六月八日岳榆
識右方下有霜華山人一印左方下有吳氏家
藏一庭香雪二印軸高四尺一寸二分廣一尺
四寸五分詩塘
御題詩云蒼岫出竒雲喬柯吟微風未雨雨意來濕
潤含穹窿對此迷茫景益覺憂思忡擬鞭癡龍
起沛然洒長空乾隆甲子三月既望御題下有
幾暇鑑賞之璽乾隆宸翰二璽
御筆題籖籖上有御賞乾隆宸翰二璽
元柯九思谿亭山色圖一軸(上等列二)
素箋本墨畫款署丹邱(邱字缺)右方上曹文題云
結茆占斷一溪雲水光山色隔座分心遠竟忘
塵外事卷簾閒坐對爐薰譙國曹文為一源佳
友題又游戲翰墨一印又一印漫漶不可識下
有汲郡林氏家藏一印軸高一尺九寸六分廣
一尺五分
御筆題籖籖上有乾隆宸翰一璽
元朱德潤林下鳴琴圖一軸(上等張一)
素絹本墨畫款云林下鳴琴朱澤民作下有朱
氏澤民一印右方上王逢題云霜降木落潦水
收鶀鴈起影苽蒲洲鉅微萬象體俱露三人琴
會當高秋衣冠鼎足坐松下天風冷然露如灑
六么腸斷苦竹宅五絃思入蒼梧野誰其洗勺
笑回首意者殷勤勸杯酒不緣生逢賢聖君安
得繪圖傳不朽朱翁在天吾在棷梧溪王逢在
致遠西齋題左方下有希之一印軸高三尺八
寸二分廣一尺八寸一分
元王淵花鳥一軸(上等寒一)
素箋本墨畫款識云至正丁亥錢唐王淵下一
印漫漶存王字左方上岳武題云竹雲飛短夢
花露浥仙翰似解蒙莊意聊同斥鷃安漳餘岳
武為介澤題軸高二尺七寸一分廣八寸六分
元郭天錫寫高使君意一軸(上等來一)
素箋本墨畫款識云己卯四月六日京口郭天
錫寫高使君意前署雲藏山外寺雨暗樹中村
句右方上有桃里若水軒虚朗齋諸印下有神
游心賞項墨林鑑賞章二印左方上有天籟閣
一印下有孫誠夫氏圖書墨林江上繆昌期家
藏圖書記沈周寳玩諸印又邊幅有牧翁一印
軸高二尺五寸三分廣九寸五分
元顧安竹石一軸(上等署一)
素絹本墨畫款云至正十九年三月二日顧定
之寫下有顧定之印山月吟窗二印又一印漫
漶不可識右方下有蕉林觀其大略二印又一
印缺其半存家字左方下有半印不可識軸高
五尺三寸二分廣三尺一寸二分
元顧安倪瓚合作古木竹石一軸(上等往一)
素箋本顧安墨畫倪瓚補苔石左方中有顧定
之印迂訥老人二印又張紳題並識云通元以
此紙求定之翁墨君余以木丈為友詩曰白沙
翠竹天新雨古屋疎林道少人季主不來徐庶
(缺)與誰同卜歲寒鄰雲門山樵紳上方楊維楨
題云迂訥老漁久不見醉中畫竹如寫神金刀
剪得蒼龍尾寄與成都賣卜人鐵戲筆右方上
倪瓚題識云雲門古木龍蛇走迂訥琅玕(缺)風
吼鐵厓健筆老縱横萬卷(缺)胸隨所取張公僵
卧玉山岑楊顧騎箕上南斗我來東園梅未花
凍木戟立森槎枒半醒半醉住一月柳眼漸碧
草欲芽雲門屢約來看竹未聞拄杖拖冰玉開
門一笑如夢中便應襆被從茲宿癸丑初月廿
一日雪齋示此幅並為添作一石又賦此詩以
贈通元隱士倪迂右方中有鹿車一印又棠村
審定蕉林二印下有元龍江一䕫印二印左方
下有墨農所藏又新心賞二印軸高二尺九寸
二分廣二尺八寸八分
元衛九鼎洛神圖一軸(上等秋一)
素箋本白描畫無款姓氏見識題中右方中倪
瓚題云凌波微步襪生塵誰見當時窈窕身能
賦已輸曹子建善圖惟數衛山人雲林子題衛
明鉉洛神圖戊申下有張則之一印左方中有
蒼巗子棠邨審定二印下有張羽鈞一印軸高
二尺八寸二分廣九寸九分
御筆題籖籖上有乾隆宸翰一璽
元朱叔重秋山叠翠圖一軸(上等收一)
素箋本著色畫款識云至正乙巳歲春三月五
日叔重寫秋山叠翠下有朱叔重印一印右方
中有翼山父印映雪齋仲章圖書山中白雲諸
印下半印殘缺不可識左方下有宋承基印鳳
槃賞鑑二印軸高二尺一寸八分廣八寸二分
御筆題籖籖上有乾隆宸翰一璽
元黃公望鐵崖圖一軸(上等冬一)
素箋本墨畫款云鐵崖圖大癡為廉夫畫下有
黃氏子久黃公望印二印左方上唐棣跋云一
峯道人晩年學畫山水便自精到數年來筆力
又覺超絶與衆史不侔矣今鐵崖先生出示此
圖披玩不已當為之斂袵也至正十年十月十
五日吳興唐棣子華題右方上有天意子孫暹
書畫記常郡周氏二印左方上有胡惟性印墨
池仙史二印軸高四尺八寸九分廣二尺三分
御筆題籖籖上有乾隆宸翰一璽
元王蒙竹石流泉圖一軸(上等藏一)
素箋本墨畫款題云蕭(脱)翠葉復蕭蕭何處仙
人吹(脱)簫環佩聲隨丹鳳遠碧空如水夜迢迢
黃鶴山中樵者王蒙為心齋老師畫並題下有
王蒙叔明黃鶴山中人二印後有僧衍題云短
短風梢拂磵碨澹雲寒影暮徘徊却思林館深
秋夜曾共挑鐙聽雨來僧衍又王行題識云翳
有皓者唯神仙人閱彼世中孰吾之真心去夫
嬰迹亡于塵因將秋興還與安仁今日鍊師出
此示坐客敬夫有欲炙色師曰爾意在是耶因
顧余而笑余曰師意在吾耶師不畣有筆在几
遂援而書王行右方上有京麓鑑賞吳郡沈氏
恒吉圖書印二印左方下有吳氏宗高珍藏圖
書子子孫孫永保其用二印軸高二尺九寸四
分廣一尺八分
御筆題籖籖上有乾隆宸翰一璽
元王蒙蘭亭雪霽圖一軸(上等藏二)
素箋本墨畫款云黃鶴山中樵者作于蘭雪齋
清玩下有王蒙印香光居士二印右方下有公
貞吳氏公一二印又一印漫漶不可識左方下
有吳奠貞印子孫永保國泰項墨林鑑賞章諸
印軸高三尺九寸廣二尺七寸
元王蒙幽林清逸圖一軸(上等藏三)
素箋本著色畫款識云至正十年九月王蒙下
有王蒙印一印前署幽林清逸四字右方上有
深處半印下有雲西小館一印左方下有毘陵
犀辟堂書畫記一印右邊幅上有李書樓一印
下有桃園書樓真藏二印軸高四尺一寸四分
廣一尺四寸七分
元王蒙坡石煙篁圖一軸(上等藏四)
素箋本墨畫款云叔明王蒙畫下有王蒙印一
印右方下有元美汪氏伯玉二印又一印殘缺
不可識軸高二尺二寸八分廣八寸七分
元王蒙有餘清圖一軸(上等藏五)
素箋本著色畫款識云壬戌歲八月望日吳興
王蒙叔明為時用作前署有餘清圖四字上方
有燕皓題云蔚兮山蓊兮木湛兮水陋兮屋横
琴何代人無禍亦無福燕皓和又王彦強題云
茅舍臨流半掩扃覆簷竹樹有餘清久疎黃鶴
山中客展卷猶能記姓名息安又孫份題云寂
寂書齋坐清曉自愛雲山畫中好鶴鳴晝靜人
跡稀一個茆亭傍林小兩翁相對心共閒有琴
時和松風彈何省添我踞盤石放懷長嘯天地
寬生還子又題識云惟名董先生得黃鶴山人
所畫耕學軒圖求名(缺)題詩其上未(缺五字)時用
(缺二字)今持贈平叔欲其想見婦翁于岩(缺)之中
意亦厚矣詩以誌之人去畫猶存重携過小軒
畫中無限意欲與阿誰言(左旋讀)未署名下有雲
軒一印右方下有子安珍藏記吳希元印二印
左方下有程因可氏收藏鑑賞章一印詩塘題
句云英英東山雲萋萋南浦草子期招不來伯
牙坐中老絃琴為誰彈知音絶傾倒有懷輸以
寫浪說被花惱黃鶴人中英千軍筆能掃辭采
紹吳興煜煜麗文藻悠然寫斯圖清芬逼晴昊
徐披挹餘清見事苦不早山水有佳趣長(缺)懷
綺皓未遂賦歸來惄然心如(缺)後署恒菴二字
軸高二尺三寸九分廣一尺三寸七分
元倪瓚疎林遠岫圖一軸(上等閏一)
素箋本墨畫款識云壬子歲七月五月雲林子
寫又題云屋角春風多杏花小齋容膝度年華
金梭躍水池魚戲彩鳳栖林澗竹斜亹亹清談
霏玉屑蕭蕭白髮岸烏紗而今不二韓康價市
上懸壺未足誇甲寅三月四日檗軒翁復攜此
圖來索謬詩贈寄仁仲醫師且錫山予之故鄉
也容膝齋則仁仲燕居之所他日將歸故鄉登
斯齋持巵酒展斯圖為仁仲壽當遂吾志也雲
林子識右方下有舊來鑑定顧氏書畫圖記二
印軸高二尺二寸七分廣一尺一寸六分
御筆題籖籖上有乾隆宸翰一璽
元倪瓚清閟閣圖一軸(上等閏二)
素箋本墨畫款題云家在梁谿&KR0008;底之里以泥
水自閉柴門掩于白日䔧牀穿而未起棐几如
練甌香若空傳(缺)書淫聊以卒歲云爾戲效董
體寫其幻而賦之干木淒肥蔭草廬芙蓉山下
是儂居横塘一夜來春漲高閣蕭然讀我書壬
子四月十又七日雲林子右方下有正葵印一
印左方下有程大本印嘉客南垞三印軸高三
尺四寸廣一尺三寸七分
元倪瓚楓落吳江圖一軸(上等閏三)
素箋本墨畫款題云楓落吳江獨詠詩九峯三
泖酒盈巵楊梅鹽雪調冰盌夏簟開圖慰所思
至正丙午秋永貞架閣自吳城復還吳淞之袁
部場因寫此圖贈别又為之詩瓚左方上有王
汝玉題云清閟高人一散仙尚畱遺墨世間傳
當時曾寫相思意誰信如今重惘然吳下王汝
玉右方下有太原王氏長安二印軸高二尺九
寸二分廣一尺五寸一分
元倪瓚松林亭子圖一軸(上等閏四)
素絹本墨畫款題云亭子長松下幽人日暮歸
清晨重來此沐髮向陽晞至正十四年初冬倪
瓚為長卿茂異寫松林亭子圖並詩其上右方
上有潘純題云山中舊茆屋見此忽思歸最愛
長松上朝陽露未晞潘純次韻右方下有四佳
昌黎世家二印左方下有王廷偁印一印詩塘
有董其昌跋云雲林松林亭子猶是董源的𣲖
為中年用意筆董其昌題軸高二尺六寸廣一
尺六寸四分
元倪瓚春雨新篁圖一軸(上等閏五)
素箋本墨畫款題云今朝姚合吟詩句道我休
糧帶病容(缺)贈湘江青鳳尾相期往宿最高峯
辛亥秋寫竹梢並詩奉贈次宗徵士瓚右方中
有題句云哭君我有淚淋漓正似湘江雨後枝
憶得秋聲夜同聽蕭閒館裏對牀時後署本字
左方上有題句云(缺二字)處士冰雪姿愛寫秋林
最老枝直作龍吟起風雨硯泓吸洒墨淋漓後
署湜菴又題句云綺窗晝寂自焚香十日春陰
不下堂幾度吟成微醉後興來拈筆寫修篁後
署立菴又句題云不見高人倪幼霞流傳遺墨
尚清華鳳毛影落湘江水春雨新梢整復斜後
署謩字下方題句云春江低唱竹枝歌春雨蕭
蕭傍竹多欲借淇園一竿玉桃花磯下釣寒波
後署筠軒又葉著題云先生清氣逼人寒愛寫
森森玉萬竿湖海歸來已蟬蜕一枝留得後人
看葉著又梁時題云江鄉處處憶陪遊見寫湘
林數葉秋今日仙魂乘鶴去獨畱遺墨動人愁
梁時又題識云魯望宅前湖水深湖風吹雨秋
陰陰蓬窗温酒斫鱸鱠醉聽竹枝歌楚音右雲
林倪先生所畫竹梢近代之絶作也雖宋之文
蘇元之高李其法度高妙風韻超逸則此作又
不在乎下矣余友繼善徵士好學嗜古持此為
贈後署禋字右方下有汪養用珍藏印一印右
邊幅有棠邨審定蕉林二印軸高二尺二寸二
分廣一尺二寸
元倪瓚桐露清琴圖一軸(上等閏六)
素箋本墨畫款題云暮投齋館靜城郭似幽林
落月半牀影涼風鳴鶴音汀雲縈遠夢桐露濕
清琴卑喧淨塵慮蕭爽集沖襟至正癸未歲八
月雲林子倪瓚上方顧愚題云南枝有高士乃
在延陵東拂石坐蘿月絃琴寫松風焚香誦黃
庭望雲送歸鴻乘興畫滄洲古人未為工干戈
攘末路白首遂飛蓬名山乖始願羈遊無所終
流俗輕高賢貧賤困豪雄孤鳳混雞羣埜鶴摧
樊籠豈乏梁伯鸞不聞臯伯通吾將傳遺逸清
芬千載同洪武庚戌春仲雪軒老人顧愚題又
楊維楨題云古木巃嵸鴻爪細篠參差鳳翎尚
憶雲林堂下幾株蒼石苔青老鐵題又識云往
過雲林君山堂虚敞竹木蔭翳每于惠風佳日
輒有禇墨合作覽其蕭散恬適或經旬始就或
瞬刻數幀令人俯仰盡意今從玉霄遊矣梧亭
槲院杳不可尋煙雲過眼輒為惋悵盡日不復
能喚奈何惜哉後署空菴老人識右方上有退
密若水軒子京所藏三印下有希之子京淨因
菴主墨林秘玩諸印左方中有墨林子平生真
賞二印下有吏隠歸來項元汴印子京父印子
孫世昌鳳字物外元賞楞巖精舍諸印又二印
漫漶不可識軸高二尺八寸廣九寸六分
元倪瓚古木竹石一軸(上等閏七)
素箋本墨畫款題云篝燈共聽蕭蕭雨已是摧
花二月過翠竹喬柯渾漫興斫山忽覺蘚文多
至正三月三日雨宿無礙方丈元璞長老命寫
竹石寫已並賦倪瓚左方中任賀題云林石蕭
蕭聽雨時為摹清秘閣前枝倪迂仙手今何在
東海投竿掣巨緇翠屛道人右方上有神品項
元汴印墨林山人三印下有子京父印墨林山
人二印左方上有項墨林鑑賞章方和徐氏元
玉墨林諸印下有墨林秘玩一印軸高一尺五
寸四分廣九寸二分
元倪瓚孤亭秋色圖一軸(上等閏八)
素箋本墨畫款題云七月一日風雨急(旁作集)桐
里湖邊吟夕涼蕉(旁作柳)葉滴愁(旁作顰煙)籠翡翠荷
花迷睡(旁作濺淚)鎖鴛鴦却疑身在瀟湘渚且著舟
停雲錦鄉笑(旁作顧)我雖(旁作自)非徐孺子陳蕃(旁作)
(煩君)下榻更銜觴七月一日留昌言高尚書堂戲
寫此圖并賦贈焉瓚壬子下有雲林子一印右
方上有項字一印下有項篤壽印一印左方下
有平生真賞一印右邊幅有蒼巗子蕉林居士
二印軸高二尺廣八寸四分
元倪瓚修竹圖一軸(上等閏九)
素箋本墨畫款題云二月六日夜宿幻住精舍
明日寫竹枝遺無學上人并賦長句春水蒲芽
匝厈生閶門山色上衣青出郊已覺清心目適
俗寧堪養性靈花落鳥啼風嫋嫋日沉雲碧思
冥冥禪扉一宿聽魚鼓喚得愁中醉夢醒無住
菴主寳雲居士懶瓚甲寅上方張紳題云窗前
疎雨過石上晩雲生不是雲林叟無人有此清
門山居士紳又王汝玉題云瘦倚清風玉一枝
滄溟回首已塵飛三生石上因緣在應化遼東
白鶴歸青城山人王汝玉又有題句云曉出閶
門道西山滿意青金壺有遺墨寫得鳳皇翎後
署東皋妙聲又題句云以墨畫竹以言作贊竹
如泡影贊如夢幻即之非無覓之不見謂依幻
人作如是觀後署丁巳逃虚子戲語七字(二則俱左)
(旋讀)右方上有墨林子京所藏二印下有子孫永
保平生真賞子京父印項墨林鑑賞章諸印左
方上有退密項元汴印淨因菴主三印下有㩦
李項子京家珍藏二印詩塘有杜堇題云記得
曾攜枕簞游葑溪溪上草堂幽北來誰識賢君
子歸卧江南煙雨秋檉居杜堇又吳寬題云寫
竹仍題句僧房一宿淹如何書甲子猶學晉陶
潛鹿場居士寬軸高一尺五寸八分廣一尺七
分
元倪瓚秋亭嘉樹圖一軸(上等閏十)
宋箋本墨畫款題云七月六日雨宿雲岫翁幽
居文伯賢良以此紙索畫因寫秋亭嘉樹圖並
詩以贈風雨蕭條晩作涼兩株嘉樹近當窗結
廬人境無車轍㝢跡醉鄉眞樂邦南渚殘雲宿
虚牖西山青影落秋江臨流染翰摹幽意忽有
衝煙白鶴雙瓚右方下有白衣人一印左方中
有商邱宋犖審定真蹟第一希有朱之赤鑑賞
諸印詩塘有吳寬題識云千年霜月積靈氣給
入倪郎手與心一掣便歸天上去人間畱影尚
森森雲林此幅與其詩皆精妙蓋其得意筆也
漫為題之吳寬又朱果題云雲林漫寫雲林意
筆底縱横妙入神多少洛陽騎馬客千年空作
草間塵朱果軸高三尺五寸二分廣一尺六分
元倪瓚畫竹一軸(上等閏十一)
宋箋本墨畫款題云雨後空庭秋月明一枝窗
影墨縱横沈君雅有臨池興蕭洒濡毫意自清
雲林子寫晴梢并詩贈日章貞士七月廿一日
軸高二尺七分廣一尺二分
元吳鎮竹石一軸(上等餘一)
素箋本墨畫款識云梅花道人學竹半生今老
矣歴觀文蘇之作至于真蹟未易得獨錢塘鮮
于家藏脱堵一枝非俗習之比力追萬一之不
及何哉盖筆力未熟之故也如此友人出此紙
索勉為之以為他年有鑑賞之士方以愚言之
不謬也至正七年丁亥初冬作于檇李春波之
客舍下有梅花菴嘉興吳鎮仲圭書畫記二印
左方下有徐樹藩印一印軸高二尺八寸二分
廣一尺三寸五分
元盛懋秋林蕭散圖一軸(上等成一)
宋箋本墨畫款識云己丑仲春四日武唐盛懋
子昭作秋林蕭散下有盛懋子昭二印(昭字微缺)右
方上有題句云坡頭石子擁蒼頑隱隱疎林見
遠山猶有晉人風度在悠然孤立賞清閒後署
伯成二字軸高二尺四寸廣九寸二分上方
御題詩云佳蔭之下鋪芳蘅是何處兮曰蓬瀛青鸞
白鶴兩不藉飄飄旬五御風行乾隆己未夏御
題下有乾隆宸翰幾暇臨池二璽
御筆題籖籖上有乾隆宸翰一璽
元曹知白松林平遠圖一軸(上等歲一)
素箋本墨畫款署雲西下有雲西老人一印右
方下有張則之培風閣澹齋三印左方下有十
琴堂書畫印記一印右邊幅查士標跋云元曹
雲西畫雖學郭熙此幅松針石脉却從李營邱
得筆一種疎秀之色足與倪王諸家抗衡觀者
鑑之查士標題軸高二尺三寸五分廣一尺二
寸六分
御筆題籖籖上有乾隆宸翰一璽
元曹知白東園載酒圖一軸(上等歲二)
素箋本著色畫款識云雲西老人曹知白作于
採芝窩清玩下有素軒一印前隸書東園載酒
西園醉摘盡枇杷一樹金二語左方上危素題
云雲間老人閒且逸鑑賞能文子建過自寫東
園醉顔色客來畱賞紫芝歌臨川危素題右方
下有胡氏古愚一印左方下有二印漫漶不可
識軸高三尺廣一丈七寸一分
元方方壺山陰雲雪圖一軸(上等律一)
宋箋本墨畫款識云金門羽客方方壺倣高尚
書為芹美學士作于滄洲闕里下有方壺真逸
一印右方上署山陰雲雪四字下有草堂清玩
一印又下有適來印一印左方下有希之一印
詩塘蘇絅題云唐賢名畫今失真江湖學者多
沈淪尚書高公妙無敵方壺傚之稱絶倫山陰
黃公好事者實與方壺並清雅滄洲寫此雲雪
圖黃公玩之長聲價青山秀出秦望春鑑湖日
射波粼粼林端白雲若拖練樹根殘雪仍堆銀
扁舟訪戴返何處不見當年剡川路松泉迸落
陰澗寒苔磴紆迴墅橋暮幾年欲作山陰遊寸
心長往身淹畱吁嗟黃公今已矣使我涕淚昏
雙眸韋侯妙年愛文學下馬寒齋慰蕭索臨風
拂袖開此圖觀覽徘徊重憶昨我憐草堂清玩
時無乃韋侯親得之乾坤清氣鎮長在世人溷
濁將何為韋侯韋侯善知己學畫攷書自茲始
仙年共入龍虎山頭白方壺應未死時洪武乙
卯立冬日建安蘇絅謹書于屏山之精舍軸高
一尺九寸五分廣七寸九分
元張守中枯荷鸂鶒圖一軸(上等吕一)
宋箋本著色畫款識缺存子政為三字下有張
子政游于藝二印右方下有商邱宋犖審定真
跡一印左方下有希之一印軸高三尺廣一尺
四寸三分
御筆題籖籖上有乾隆宸翰一璽
元張守中桃花幽鳥一軸(上等吕二)
素箋本墨畫款云海上張守中為景初先生畫
下有張子政氏一印上方葉見泰題云葉底小
紅肥春禽語夕暉養成毛羽好去向上林飛葉
見泰又林右題云閒窗綠樹夏陰陰看畫焚香
㝢賞心宛似江南寒食後桃花春雨喚春禽天
台林右題又范公亮題云老仙遺墨健如龍笑
破朱唇幾點紅畱得桃花與幽鳥不教人恨五
更風胡生同文新購此圖求題為書其後范公
亮又顧謹中題云畫中題(缺二字)堪憐只愛風流
老鐵仙可惜貞魂呼不起鳥啼花落自年年吳
郡顧謹中又楊維楨題云幾年不見張公子忽
見元都觀裏春却憶雲間同作客杏花吹篴喚
真真老鐵醉筆又余季約題云東風掃紅雨春
滿桃源洞山禽啼一聲喚醒劉郎夢東吳余季
約又顧文昭題云張公落筆最風流憶向梨花
寫鵓鳩十年都門重見畫忽聽隣笛使人愁雲
間顧文昭又杜宗一題云春光堂上午燻微清
簟疎簾映晩暉憶得臨軒寫幽趣埜花山鳥總
依依崑山杜宗一又花綸題云畫師筆力宛天
成坐使韶光眼底生做出一場春境界花無顔
色鳥無聲花綸又題句云鐵仙詩句張公畫二
老風流昔擅名一自尊前歌板歇春風花鳥總
含情後署伯誠二字右方中袁凱題云不見張
公子于今又幾年春花與春鳥相對一淒然海
叟凱又石光霽題云斂翮花間鳥卑棲且暫時
上林羅綺樹待汝有高枝樗散生又題句云露
桃新開紅錦窠綉羽飛來啼玉柯楚城春色年
年好相憶其如千里何後署匡山迂生為鄖庠
素齋胡廣文書十三字左方中管時敏題云十
年不見故園春畫裏題詩半古人老去風流渾
減盡東風花鳥易傷神華亭管時敏下方有丁
子木題云鵲聲初報碧桃春源口驚傳有晉人
自啟幌窗吹鐵笛一聲清唱為誰新丁子木又
朱京題云上日迎春早晴窗啟碧紗忽傳青鳥
信開遍小桃花廬陵朱京又貝翺題云山禽飛
上碧桃枝獨立東風喜報誰翠幌日高人未起
分明池館記當時貝翺又題句云東風未放碧
桃殘山鵲南來息羽翰雲路高飛終萬里暫時
聊借一枝安後署公祐二字又題句云記得桃
花破暖紅山禽飛下語東風而合見畫生惆悵
遙憶家園似夢中後署雲霄二字又商邱宋犖
審定真跡一印軸高三尺四寸七分廣九寸七
分
御筆題籖籖上有乾隆宸翰一璽
元謝天游古木雙鳩圖一軸(上等調一)
素箋本著色畫無款有謝天游印叔兮二印軸
高一尺三寸六分廣九寸二分
元來儀瑞榖圖一軸(上等陽一)
素絹本著色畫款識云壬寅初夏來儀識下有
周鳳一印軸高三尺三寸七分廣一尺四寸二
分
元楊維楨歲寒圖一軸(上等雲一)
素箋本墨畫款題云潭底老龍呼不起雷火鏗
轟燒秃尾千年寳劍入延平神物無由見其似
朝來持贈為何人陳元毛穎齊策勛山中之人
卧病起筆掃黃龍飛為雲鐵笛道人為耐堂先
生畫中淞之璜溪下有廉夫邊梅二印左方上
吕心仁隸書題云鐵篴仙人鐵石肝笛聲驚起
老龍蟠倭麻寫得蒼髯影寄與高人耐歲寒諸
生吕心仁書于鐵厓先生詩尾右方中有徐大
和題云雙璜溪頭三月輝道人袖劍月中歸石
池夜半風雨作化得蒼龍擘峽飛門生徐大和
右方下有蒼巗子蕉林居士二印又一印存漢
陽二字左方下有張(缺)之印一印軸高三尺廣
一尺
御筆題籖籖上有乾隆宸翰一璽
元馬文璧秋林釣艇圖一軸(上等騰一)
素箋本墨畫款云扶風馬文璧為竹西處士畫
下有馬氏文璧一印上方陶九成隸書識云柔
兆涒灘八月望余侍原實孫先生過楊翁畱飲
竟日焚香啜茗雅論清事酒餘翁出扶風馬文
璧氏所畫樹石一幅上有臧祥卿漚鳥求孫先
生題詠翌日詩成命余作篆籒迺書于上姑此
以識歲月云南村陶九成右方上有神品墨林
山人天籟閣項墨林鑑賞章諸印下有子京父
印項元汴印墨林秘玩諸印左方上有退密項
子京家珍藏檇李項氏世家寳玩諸印下有項
墨林父秘笈之印尚書世家二印軸高二尺八
寸五分廣一尺一寸七分詩塘
御題詩云霜落澄湖魚不餌釣車偶弄滄浪意丹楓
綠嶼靜高秋獨坐閤閭無一事無數溪山幽復
深科頭把釣喬柯陰底事白鷗不飛去之子原
無羨魚心乾隆戊午長夏御題下有稽古右文
之璽乾隆宸翰二璽
御筆題籖籖上有乾隆宸翰一璽
元馬文璧秋江釣艇圖一軸(上等騰二)
素箋本墨畫款識云至正庚寅八月望
扶風馬文璧為鐵崖先生畫下有馬氏文
璧一印軸高四尺七寸五分廣一尺三寸
二分
明宣宗嘉禾圖一軸(上等致一)
素絹本著色畫款識云宣德丁未九月廿九日
御筆戲寫嘉禾圖賜太監莫慶左方下有白石
山房書畫之記一印軸高一尺一寸九分廣九
寸四分
御筆題籖籖上有乾隆宸翰一璽
明宣宗戲猿圖一軸(上等致二)
宣德箋本著色畫款識云宣德丁未御筆戲寫
上鈐廣運之寳御府圖書二璽右方上有欽賜
臣權一印左方下有臣犖子孫永保二印軸高
五尺五分廣三尺九寸七分
明宣宗畫三陽開泰圖一軸(上等致三)
素箋本著色畫款識云宣德四年御筆戲寫三
陽開泰圖上鈐廣運之寳一璽軸高六尺六寸
廣四尺四寸八分
明王紱畫竹一軸(上等雨一)
素箋本墨畫款題云我愛君家雖帶郭囂塵不
到南薰箔相過聊為寫閒情楚雲數葉秋陰薄
寫餘自覺襟抱清鬢絲颯颯新涼生何當為君
作長笛持向君山吹月明僕偶過逢吉高軒茗
話餘出此紙求畫遂寫此並賦詩以塞責云時
永樂元年五月既望九龍山人王紱孟端識下
有孟端王紱之印二印前有冰壺秋月一印上
方有滕用亨題云龍山筆意肖房山秋影秋聲
戶牖間不是此君清似玉何由埃壒化高閒南
陽滕用亨又張肯題識云書法元于畫法同半
窗秋影墨池中同州仙去房山遠賴有王君繼
此風趙吳興詩有云石如飛白竹如籒此法還
如八法同是吳興公以畫而作書者也同州房
山亦同此妙若薊邱息齋皆不足以論此者也
今觀友石公著此筆深有契于吳興公所論者
之妙坐中朋來同軒二先生以僕之言為然故
書其右云浚儀張肯識又梁用行題識云此君
畫意非畫畫高子賞激俗子罵我亦生平頗諳
此許君不在房山下閒齋雨晴風日妍偶呼筆
硯置几前為寫黃陵廟前景鷓鴣啼處煙蒼然
座中有客皆俊逸尤解監之稱嘖嘖明朝風雨
更來看只恐蛟虬夜穿壁太原王公孟端寫竹
雅得房山筆趣翛然窗几似有清籟與南薰偕
來僕素嗜此不覺技癢遂邀南陽滕朋來俊儀
張夢菴同賦焉同觀者蘭陵繆伯高是日午飲
主人二茂異也永樂乙酉孟秋既望安定梁用
行題右方下有金石盟一印軸高三尺九寸七
分廣一尺二寸六分
明王紱溪亭夜讀圖一軸(上等雨二)
素箋本墨畫款云九龍山人王紱下有孟端一
印左方下有王汝玉一印軸高三尺二寸二分
廣一尺三分
明王紱秋景一軸(上等雨三)
素箋本墨畫款題云玉署坐凉旦野人忝簮纓
謬以染翰職遂得陪羣英疎雨淡東旭嘉樹蔭
西清樂茲館閣靜悠然抱閒情于焉弄豪素磵
谷紛縱横幽逕遵曲岸鳴泉遶孤亭同遊固未
暇寓目猶可并菲材惜何補生幸承休明永樂
十年秋七月毘陵王紱寫並詩後有孟端游戲
翰墨二印前有友石生一印軸高三尺六寸四
分廣一尺二寸九分
明王紱竹石一軸(上等雨四)
素箋本墨畫款識云永樂十二年冬王紱寫下
有孟端一印右方上有天籟閣一印下有子京
項元汴印項元汴氏審定真跡諸印左方上有
檇李墨林子子京珍秘諸印下有寄傲項墨林
父秘笈之印宫保世家項墨林鑑賞章諸印軸
高一尺五寸七分廣九寸八分
明夏㫤清風高節圖一軸(上等露一)
素箋本墨畫款識云東吳夏㫤仲昭為太守何
公作時景泰改元春二月望日也下有東吳夏
㫤仲昭書畫印古二千石二印前署清風高節
四字後有題句云筠州不是清饞守手吐琅玕
落硯池相見澄江何竹鶴也從名郡賦歸時底
須煙雨三千&KR1194;只可風雷一兩枝江左周郎今
老矣郤從高邑縣題詩成化壬辰季夏四月疑
舫老人左方下有曹程之印鄴仙二印軸高四
尺二寸七分廣一尺三寸四分
明夏㫤竒石修篁圖一軸(上等露二)
素箋本墨畫款云竒石修篁仲昭下有夏㫤仲
昭印自在居士太常卿圖書三印軸高八尺八
寸廣三尺二寸五分
明夏㫤半窗晴翠圖一軸(上等露三)
素箋本墨畫款云東吳夏㫤仲昭作下有夏氏
仲昭印太常卿圖書二印前署半窗晴翠四字
軸高四尺三寸二分廣一尺四寸一分
明邊景昭三友百禽圖一軸(上等結一)
素絹本著色畫款識云永樂癸巳秋七月隴西
邊景昭寫三友百禽圖于長安官舍後有湘府
殿賜怡情動植邊氏文進三印又一印漫漶不
可識軸高四尺七寸廣二尺九寸三分
明邊文進栗喜圖一軸(上等為一)
素絹本著色畫款云景昭作栗喜圖下有一印
漫漶不可識右方下有石鷗書畫之章三槐之
裔二印左邊幅有梅柳江村樂漁船二印軸高
一尺四寸五分廣一尺七寸六分
御筆題籖籖上有乾隆宸翰一璽
明杜瓊聽泉圖一軸(上等霜一)
素箋本墨畫款題云閒對溪泉歌濯纓濯纓歌
罷獨畱情從知活水源頭在遂使流來日夜清
徐君孟祥讀書修德而又天資明敏強記多聞
千言過目即能成誦作為詩文雅有體裁所謂
吾當避路放他出一頭地者也間以此紙徵予
鄙作因詩其上併系此云正統八年癸亥歲夏
五東原杜瓊書下有杜氏用嘉一印前有太古
心旌節名門二印上方徐庸題云跳珠濺玉韵
泠泠幾度來聽上小亭莫向溪山長寄跡朝宗
隨意到滄溟南州徐庸又王應題識云君居城
郭我山林誰向西齋對榻吟今日無端見圖畫
暮雲春樹思尤深杜君用嘉寫圖賦詩以貽余
友徐君孟祥復綴數言以稱美之世之知孟祥
者謂其言之有徵不知孟祥者謂其言之過情
語云如有所譽者其有所試矣用嘉之美孟祥
非有所試乎余故書此以諗乎世(缺二字)知孟祥
者王應識軸高三尺二寸廣一尺二寸三分
明沈周秋塘野鶩圖一軸(上等金一)
素箋本著色畫款題云甫里先生愛吾今亦愛
之傳神聊一過如在碧闌時沈周下有啟南一
印軸高三尺六寸廣九寸五分
御筆題籖籖上有乾隆宸翰一璽
明沈周夜坐圖一軸(上等金二)
素箋本淡著色畫上方書記云寒夜寢甚甘夜
分而寤神度爽然弗能復寐乃披衣起坐一燈
熒然相對案上書數帙漫取一編讀之稍倦置
書束手危坐久雨新霽月色淡淡映窗戸四聽
閴然蓋覺清耿之久漸有所聞聞風聲撼竹木
號號鳴使人起特立不回之志聞犬聲狺狺而
苦使人起閑邪禦寇之志聞大小鼓聲小者薄
而遠者淵淵不絶起幽憂不平之思官鼓甚近
由三撾以至四至五漸急以趨曉俄東北聲鐘
鐘得雨霽音極清越聞之又有待旦興作之思
不能已焉余性喜夜坐每攤書燈下反覆之迨
二更方已為常然人喧未息而又心在文字間
未嘗得外靜而内定于今夕者凡諸聲色盖以
定靜得之故足以澄人心神情而發其志意如
此且他時非無是聲色也非不接于人耳目中
也然形為物役而心趣隨之聰隱于鏗訇明隱
于文華是故物之益于人者寡而損人者多有
若今之聲色不異于彼而一觸耳目犁然與我
妙合則其為鏗訇文華者未始不為吾進修之
資而物(案句内有脱字)足以役人也已聲絶色冺而吾
之志沖然特存則所謂志者果内乎外乎其有
于物乎因得物以發乎是必有以辨矣於乎吾
于是而辨焉夜坐之力宏已哉嗣當齋心孤坐
于更長明燭之下因以求事物之理心體之妙
以為修己應物之地將必有所得也作夜坐記
弘治壬子秋七月既望長洲沈周下有啟南石
田二印前署夜坐記三字軸高二尺六寸五分
廣六寸八分
明沈周畫白頭長春圖一軸(上等金三)
素絹本著色畫款題云堂前種此靈椿樹滿地
碧雲宜白頭壽到八千還健在人間又見一莊
周沈周下有啟南一印後署為宗瑞寫壽五字
又記云鄧宗盛八十宗瑞盖其壻能勤敬如此
可謂半子矣上方吳瑞題云白頭偏喜說椿年
八十從今到八千不向明堂作梁棟深山貞節
老彌堅吳瑞又浦應祥題云摩挲老樹千年物
蔭我百年雙白頭左右瑟琴忘把弄四時花草
度春秋浦應祥又沈誠題云霜皮溜雨色參天
閱到春秋已八千玉潤冰清相照映新圖聊祝
壽彌堅沈誠又唐寅題云八十詩翁隠者流手
裁椿樹破青邱而今枝幹大如斗下有長春上
白頭唐寅軸高二尺五寸廣一尺四寸七分
明沈周畫雞一軸(上等金四)
素箋本著色畫款題云昨夜客窗下三聲曉夢
驚不眠思早起布被覺霜清弘治改元清和月
沈周下有啟南石田二印前有煮石亭一印左
方下有吳郡陳氏同壽堂珍寳一印軸高四尺
七寸九分廣一尺一寸三分
明沈周畫雞一軸(上等金五)
素箋本著色畫款題云絳冠高幘不須裁一身
潔白(脱一字)中來平生不解多言語一叫千門萬
戸開沈周下有啟南一印軸高四尺二寸三分
廣一尺五寸三分
明沈周雙松一軸(上等金六)
宋箋本墨畫款題云堂下有松樹參雲數百年
種松人未老常作地行仙沈周下有沈啟南氏
白石翁二印軸高五尺三分廣一尺三寸七分
明沈周春水新鵝圖一軸(上等金七)
宣德箋本淡著色畫款題云春水綠于苔新鵝
黃似酒獨立在溪邊負却山陰友沈周下有啟
南白石翁二印軸高二尺四寸八分廣八寸
明沈周溪居讀書圖一軸(上等金八)
素箋本墨畫款題云溪居久不到落葉滿階除
愛是高人坐清風亂卷書沈周下有啟南一印
右方下有道普一印左方下有嚴澤之印西方
之人桂坡安國鑑賞三印軸高二尺八寸一分
廣六寸九分
明沈周金粟晩香圖一軸(上等金九)
素箋本墨畫款題云一樹黃金粟秋風吹晩香
姮娥新折得贈與少年郎沈周下有啟南石田
二印右方下有張靜齋珍玩圖書記平川珍賞
靜遠堂印燕平張氏家藏諸印軸高三尺二寸
九分廣一尺一寸八分
明沈周仿倪瓚筆意一軸(上等金十)
素箋本淡著色畫款題云迂叟秋風客晩年江
海家致仙當化鶴語靜已飡霞南國天宜放西
湖月可賖而今清秘閣誰與一澆茶長洲沈周
下有沈氏啟南白石翁二印軸高二尺五寸廣
七寸五分
明沈周抱琴圖一軸(上等一金十)
素箋本淡著色畫款題云川色巒光照客顔柳
風不動鬢絲閒抱琴未必成三弄趣在高山流
水間沈周下有啟南石田二印軸高四尺七寸
六分廣一尺八寸六分
明沈周畫重陽景一軸(上等二金十)
素箋本墨畫款識云兩隻蟹一甕酒為問東籬
菊放否把酒持螯看菊花一首詩成酒一斗沈
周下有啟南白石翁二印左方下有南田翁滄
江白髮二印又半印不可識軸高一尺七寸八
分廣一尺三寸
明沈周雨意一軸(上等三金十)
素箋本墨畫款題云雨中作畫借濕潤燈下寫
詩消夜長明日開門春水闊平湖歸去自鳴榔
丁未季冬三日與德徵夜坐偶值興至寫此以
贈云沈周上鈐啟南一印軸高二尺一寸廣九
寸六分
明沈周寒林獨蹇圖一軸(上等四金十)
素箋本淡著色畫款識云成化四年冬十一月
長至夜漫作寒林獨蹇沈周下有石田白石翁
二印軸高三尺廣九寸一分
明沈周蔬菜一軸(上等五金十)
素箋本墨畫款題云南園昨夜雨肥勝大官羊
党氏銷金帳何曾得一嘗沈周下有啟南石田
二印左方下有高卧東山一印軸高二尺八寸
六分廣九寸八分
明唐寅江南農事圖一軸(上等生一)
素箋本淡著色畫款題云四月江南農事興漚
麻浸榖有常程莫言嬌細全無事一夜繰車響
到明庚寅畫下有吳趨唐伯虎二印右方下有
汪氏在我一印左邊幅有李肇亨跋云子畏畫
品在文沈間卓然自成一家非一時流輩所能
企及此幀神韻溢出尤其惬意者不可多得矣
識者寳之醉鷗題又蘭陵文子收藏一印左方
上
御題詩云山村水郭聽吳歌最是江南佳勝多不必
樓臺煙雨裏却看桑柘晩春過秧針插遍青千
頃繭簇堆來白幾窠吟罷七言雙漿盪同予樂
處在人和乾隆御題下有德充符會心不遠二
璽軸高二尺三寸廣八寸八分
御筆題籖籖上有乾隆宸翰一璽
明唐寅空山觀瀑圖一軸(上等生二)
宣德箋本墨畫款題云飛瀑潄蒼崖山空響逾
遠惟有洗心人行來不辭晩晉昌唐寅下有唐
寅私印六如居士二印右方下有唐伯虎一印
又巢可托印一印軸高二尺八寸一分廣一尺
二寸
明唐寅西洲語舊圖一軸(上等生三)
宣德箋本墨畫款題云醉舞狂歌五十年花中
行樂月中眠漫勞海内傳名字誰信腰間沒酒
錢書本自慙稱學者衆人疑道是神仙些須做
得工夫處不損胸前一片天與西洲别幾三十
年偶爾見過因書鄙作並圖請教病中殊無佳
興草草見意而已友生唐寅下有南京解元六
如居士二印前有吳趨一印軸高三尺四寸五
分廣一尺六寸四分
明唐寅雙松飛瀑圖一軸(上等生四)
素箋本著色畫款云吳郡唐寅畫下有唐伯虎
一印右方上有文徵明題云玉虹千丈落潺湲
石壁巖巖翠掃煙料得詩翁勞應接耳中流水
眼中山徵明右方下有湯氏良耜珍賞書畫圖
記一印左方下有玉玲瓏山閣紅菡萏湖莊一
印軸高四尺二寸二分廣九寸五分
明唐寅蘆汀繫艇圖一軸(上等生五)
宣德箋本墨畫款題云插篙葦渚繋舴艋三更
月上當篙頂老漁爛醉喚不醒起來霜印蓑衣
影唐寅畫下有唐伯虎六如居士二印前有吳
趨一印左方下有南京解元一印右方下有貽
謀之印字仲先二印軸高二尺四分廣一尺二
寸二分
明唐寅花溪漁隱圖一軸(上等生六)
素絹本淡著色畫款題云湖上桃花塢扁舟信
往還浦中浮乳鴨木杪出平山晉昌唐寅下有
南京解元一印右方上有蕉林書屋一印右邊
幅有蒼巗子棠村審定二印軸高二尺三寸二
分廣一尺一寸一分
明唐寅畫雞一軸(上等生七)
宣德箋本著色畫款題云血染紅冠錦繡翎昂
昂氣象自然清大明門外朝天客立馬先聽第
一聲唐寅畫下有唐伯虎唐居士二印前有吳
趨一印右方下有張孝思賞鑑印張則之二印
軸高三尺七寸四分廣九寸四分
明唐寅臨水芙蓉一軸(上等生八)
素箋本墨畫款云唐寅為靜昭畫下有六如居
士一印左方下有南京解元一印軸高一尺六
寸廣八寸三分
明唐寅瑞石海棠圖一軸(上等生九)
素箋本墨畫款題云桃花丰態海棠名映日穿
階到處生好是小窗殘月夜一枝擎露正三更
晉昌唐寅下有唐寅私印六如居士二印前有
唐伯虎一印右方下有雲陽草堂一印左方下
有隔流水松風小寢二印軸高二尺二寸八分
廣一尺一寸八分
明唐寅杏花一軸(上等生十)
素箋本墨畫款題云新霞蒸樹曉光濃歲歲年
年二月中香雪一庭春夢短天涯人遠意匆匆
吳郡唐寅下有唐居士唐伯虎二印前有禪仙
一印右方上有卧菴所藏子孫保之二印左方
上有虹月樓一印下有商邱宋犖審定真跡一
印軸高三尺五寸六分廣一尺
明唐寅芙蕖一軸(上等一生十)
素箋本墨畫款題云倚柱得瞻肩項處推簾驚
見靨權時從人子細都評泊知似蓮花第幾枝
唐寅下有唐寅私印六如居士二印前有南京
解元沿洲二印左方下有青笠綠蓑齋藏一印
軸高二尺三寸一分廣九寸三分
明仇英脩褉圖一軸(上等麗一)
金粟牋本墨畫無款左方下有仇英實父二印
右方上有蕉林書屋一印右邊幅有蒼巖子棠
&KR0008;審定二印軸高一尺七寸八分廣九寸六分
上方
御臨蘭亭敘款識云乾隆甲子夏四月既望御臨玉
枕本下有會心不遠德充符二璽
御筆題籖籖上有乾隆宸翰一璽
明仇英松陰琴阮圖一軸(上等麗二)
素箋本墨畫篆書款識云嘉靖己卯春日吳門
仇英製下有仇英實父二印左方下有劍光閣
華氏明伯二印軸高一尺七寸三分廣八寸八
分
明張靈漁樂圖一軸(上等水一)
素箋本墨畫款題云魚水心情淡淡鷗波身世
悠悠得魚換酒同醉明月蘆花滿舟夢晉張靈
畫并題下有張靈之印夢晉二印左方下有半
榻琴書一印軸高六尺八寸廣三尺七寸六分
明文徵明蘭亭修禊圖一軸(上等玉一)
素箋本墨畫并小楷書蘭亭序款識云嘉靖三
年春三月既望衡山文徵明書于玉蘭堂下有
徵明連印左方下有潘氏廷振珍藏一印又一
印漫漶不可識軸高四尺三寸八分廣二尺二
寸七分左方上
御題詩云修禊依然晉永和書成只待&KR1739;山婆何須
感慨論修短試看衡山駐日戈御題下有乾隆
宸翰擢筆流雲藻二璽
御筆題籖籖上有乾隆宸翰二璽
明文徵明古木寒泉圖一軸(上等玉二)
素箋本墨畫款識云壬寅九月十又九日徵明
燈下戲寫古木寒泉下有徵明印徵仲二印右
方下有文徵明印悟言室印二印左方下有休
寧朱之赤珍藏圖書一印軸高三尺八寸廣九
寸二分
明文徵明喬林煮茗圖一軸(上等玉三)
素箋本淡著色畫款題云不見鶴翁今幾年如
聞仙骨瘦于前只應陸羽高情在坐蔭喬林煮
石泉又識云久别罪罪前承雅意未有以報小
詩拙畫聊見鄙情徵明奉寄如鶴先生丙戌五
月署名上鈐惟庚寅吾以降一印右方下有虹
月樓一印左方下有朱之赤鑑賞卧菴所藏二
印軸高二尺六寸廣八寸二分
明文徵明玉蘭寫生一軸(上等玉四)
粉箋本著色畫款題云綽約新粧玉有輝素娥
千隊雪成圍要知姑射真仙子欣見霓裳試羽
衣影落空階初月泠香生别院晩風微玉環飛
燕元相敵笑比江梅不恨肥奕葉靈葩别種芳
似舒還斂玉為房仙翹映月瑶臺迥素腕披風
縞袂長試面何郎疑傅粉前身韓壽有餘香夜
深香霧空濛處彷彿羣姬解珮璫嘉靖癸亥春
日訪補菴郎中適庭中玉蘭盛開連日賞玩賦
此并系以圖徵明下有文徵明印衡山二印軸
高四尺二寸七分廣一尺一寸二分
明文徵明松亭客話圖一軸(上等玉五)
素箋本墨畫款識云嘉靖丁未八月既望徵明
筆時年七十有八下有文徵明印衡山二印軸
高三尺一寸四分廣一尺八分
明文徵明綠陰草堂圖一軸(上等玉六)
素箋本著色畫款題云原樹蕭疎帶夕曛塵蹤
渺渺一溪分幽人早晩看花去應負山中一段
雲文璧下有文璧印一印又重題云尺楮相看
二十年林巒蒼翠故依然白頭點筆閒情在莫
道聰明不及前乙未中元徵明重題後有徵明
聮印上方蔡羽題云天河一夜雨染盡郊原綠
頗怪出山雲時能礙游目蔡羽又王寵題云衡
門晝長掩春草綠于積倘有問字過朝來見行
跡王寵又陸師道題云百尺飛泉下遠岡隔溪
灌木奏笙簧杖蔾行過溪梁去萬綠陰中有草
堂師道右方下有衡山一印軸高一尺八寸二
分廣九寸一分
明文徵明竹西茆舍圖一軸(上等玉七)
素箋本墨畫款題云雨過碧山蒼靄亂汀浮新
漲野橋低山深絶勝幽人去惟有茆茨在竹西
徵明下有文徵明一印左方下有徵仲玉磬山
房二印軸高二尺二寸廣八寸三分
明文徵明松下聽泉圖一軸(上等玉八)
素箋本墨畫款題云一雨垂垂兩日連坐令五
月意蕭然置身如在重巖底耳聽松風眼看泉
五月十八日在雅歌堂看雨畫此就題文璧後
有文徵明印衡山二印右方下有文博父九霞
亭子鑑賞家印三印左方下有茅齋紫翠間園
收芋栗未全貧可乘軒妙品諸印軸高三尺六
寸五分廣一尺三寸二分
明文徵明空林覓句圖一軸(上等玉九)
素箋本墨畫款識云嘉靖乙巳春徵明空林覓
句圖下有停雲一印右方下有文徵明印徵仲
二印軸高二尺五寸二分廣八寸四分
明文徵明碧梧修竹圖一軸(上等玉十)
素箋本墨畫款題云碧梧修竹晩亭亭長夏茅
堂暑氣清虚室卷簾容燕入小窗欹枕看雲行
千年白苧歌仍在九轉丹砂藥未成風定日沉
山寂寂隔林時聽亂蟬聲徵明後有徵明連印
左方下有晤言室一印右方下有眉公繼儒元
與諸印軸高二尺八寸三分廣九寸九分
明文徵明溪亭訪友圖一軸(上等一玉十)
素箋本著色畫款識云嘉靖癸丑春日寫徵明
下有文徵明印衡山二印左方下一印漫漶不
可識軸高四尺一寸四分廣一尺三分
明文徵明金山圖一軸(上等二玉十)
素箋本墨畫隸書款題云金山杳在滄溟中雪
厓冰柱浮仙宫乾坤扶持自今古日月彷彿浮
西東我泛靈槎出塵世搜索異境窺神功一朝
登臨重歎息四時想像何其雄捲簾夜閣挂北
斗大鯨駕浪吹長空舟摧岸斷豈足數往往霹
靂追蛟龍寒蟾八月蕩瑶海秋光上下磨青銅
鳥飛不盡暮天碧漁歌忽斷蘆花風蓬萊久聞
未成往壯觀絶致遥應同潮生潮落夜還曉物
與數會誰能窮百年形影浪自苦便欲此地安
微躬白雲南來入長望又起歸興隨征鴻嘉靖
壬午歲秋仲廿二登金山渡金陵舟中戲墨作
徵明下有停雲生一印右方上有李書樓一印
軸高二尺一寸九分廣七寸三分
明文徵明風雨歸舟圖一軸(上等玉十三)
素箋本墨畫款題云雨浥樹如沐雲空山欲浮
草分波動處曲港有歸舟徵明為延望作并題
下有文徵明印一印右方下有叢雲館圖書一
印軸高二尺八寸廣一尺二分
明文徵明槐雨園亭圖一軸(上等四玉十)
素箋本著色畫款題云會心何必在郊坰近圃
分明見遠情流水短橋春草色槿籬茆屋午雞
聲絶憐人境無車馬信有山林在市城不負昔
賢高隱地手攜書卷課僮耕嘉靖戊子三月十
日徵明為槐雨先生寫并題下有文徵明印徵
仲二印右方上有王寵題云薄暮臨青閣中流
蕩畫橋人煙紛漠漠天闕敞寥寥日月東西觀
亭臺下上摇深林見紅燭側逕去迢遥王寵軸
高三尺八寸廣一尺五寸
明文徵明燕山春色圖一軸(上等五玉十)
素箋本著色畫款題云燕山二月已春酣宫柳
霏煙水暎藍屋角疎花紅自好相看終不是江
南甲申二月徵明畫并題後有徵明衡山二印
上方彭年題云竹樹扶疎足隱淪深山曲逕絶
(缺)塵空齋偶坐談元者應是忘(缺二字)道人彭年
右方下有訏審定真蹟一印軸高四尺五寸八
分廣一尺七寸七分
明文徵明朱竹一軸(上等六玉十)
碧箋本研朱畫上方朱書高啟朱竹詞款識云
右調寄水龍吟高季迪先生作也嘉靖乙卯秋
日戲寫朱竹遂錄其上長洲文徵明下有徵仲
父印文徵明印衡山三印軸高四尺六寸三分
廣九寸二分
明文伯仁五月江深圖一軸(上等出一)
素箋本著色畫款云五峯山人文伯仁寫于停
雲館下有文伯仁五峯山人二印軸高三尺四
寸五分廣一尺四寸
明文伯仁吳山春霽圖一軸(上等出二)
宣德箋本墨畫款識云嘉靖癸卯秋寫于此宗
山房雁門文伯仁下有伯仁五峯山人二印前
篆書署吳山春霽四字右方下有文德承倚玉
館二印左方下有休寧朱之赤珍藏圖書一印
軸高七尺二寸六分廣一尺三寸三分
明陳淳瓶荷寫生一軸(上等崑一)
素箋本墨畫款識云辛丑秋日白陽山人陳道
復作下有復父氏白陽山人二印右方下有欲
寡過而未能一印軸高三尺三寸三分廣一尺
三寸四分
御筆題籖籖上有乾隆宸翰一璽
明陳淳秋光滿目圖一軸(上等崑二)
素絹本著色畫款題云墻外花枝傍晩開新凉
入座好銜杯秋光滿目都成句留與詩家取次
裁道復下有復父氏復生印二印左方下一印
漫漶不可識軸高四尺廣二尺
明陳淳桐下鼓琴圖一軸(上等崑三)
素箋本墨畫款題云偶抱瑶琴出雲山足賞心
城中十萬戶豈是少知音道復下有白陽山人
陳氏道復大姚三印軸高六尺二寸七分廣二
尺
明錢榖百合寫生一軸(上等岡一)
素箋本著色畫款題云濃香暑雨泛新葉翠羅
攢靜愛緗簾下亭亭白玉冠壬寅六月廿五日
為姬文補圖并題短句彭城錢榖下有彭城錢
榖羣玉山人二印上方沈禹文題識云壬寅夏
五之望偕鶴梁王子履文弟集姬文弟東齋適
盆中百合盛開一發十二花酒次漫賦紀勝元
洲子大謨五月虚齋梅雨涼緗簾風細泛清香
未論石氏誇金谷儼列瑶釵十二行又周天球
題云春盡郊原草色齊數枝百合晩香迷只疑
簾外風吹處銀葉熒熒炙麝臍周天球又周光
題云一種檀心六出開修莖葉葉倚風回日斜
香散高齋啟獨對山人綠酒杯周光又題云繡
簾新暑氣猶和不向春風豔綺羅淡著鵝黃初
試浴輕開檀板欲成歌含香齊侍朝陽宴帶月
還從上苑過玉質泠泠抱幽素楚宫雲雨笑巫
娥下記云庚戌夏五過元圃弟出叔寳此畫索
題既為賦絶句而童子適摘花插架上復為賦
此而姬文又命書之尚恨不能形此君意態也
周光記右方上有吳興聮印三月正當三十日
虹月樓二印下有休寧朱之赤珍藏圖書一印
左方上有神物護持寳祝堂二印下有留耕堂
印一印軸高四尺一寸五分廣九寸二分
明謝時臣豳風圖一軸(上等劍一)
宣德鏡光箋本著色畫無款左方中有時臣一
印軸高六尺一寸廣三尺四寸
明陸治蔾花寫生一軸(上等號一)
素箋本墨畫款題云草綠江南興已催月團誰
與試新裁知君已著荆山屐罩畫溪頭帶雨來
陸治作後有陸氏叔平包山子二印右方上有
天籟閣一印下有檇李項氏世家寳玩一印左
方上有墨林子一印下有子京項墨林氏秘笈
之印二印軸高二尺七寸七分廣一尺七分
御筆題籖籖上有乾隆宸翰一璽
明陸治春耕圖一軸(上等號二)
素箋本著色畫款題云戴勝催耕陌草長桃花
林下放牛場閒供作息無(缺)事不管升沈數廟
廊包山陸治作癸亥三月下有陸治之印一印
左方下有陸參軍珍賞一印軸高一尺八寸五
分廣九寸三分
明陸治繡壁蓮峯圖一軸(上等號三)
素箋本著色畫款題云繡壁蓮峯芳草春全吳
一望掌中分千花煖送和香氣大地晴翻錯錦
文野寺松楸新屬主荒臺麋鹿昔成羣扁舟回
首江村路翠鎖重巒總暮雲春日天池席上作
陸治後有陸氏叔平包山子二印軸高三尺八
寸九分
明陸治雪窗見易圖一軸(上等號四)
素箋本著色畫款識云嘉靖甲申冬日洞庭山
樵陸治為頥齋學士寫雪窗見易圖下有陸治
之印一印右方上有江左人文一印下有朱之
赤鑑賞卧菴所藏二印軸高二尺八寸五分廣
八寸八分
明徐渭花竹一軸(上等巨一)
素箋本墨畫款題云客強余畫十六種花因憶
徐陵雜曲中二八年時不憂度之句作一歌因
為十六花姨舞歌纏頭亦便戲效陵體用陵韻
東隣西舍麗難儔新屋栖花迎莫愁蝴蝶故應
憎粉伴牡丹亦自起紅樓牡丹管領春穠發一
株百蔕無休歇管中選取八雙人紙上嬌開十
二月誰向關西不道妍誰數關頭見小憐儂為
頃刻殷七七我亦逡巡天裏天昭陽燕子年年
度誰能鉢裏無相妒鉢中顔色不長新畫裏胭
脂翻能故花姨舞歇石家香依舊還歸紙砑光
莫為弓腰歌一曲雙雙來近晝眠牀天池道士
渭下有天池山人青藤道士湘管齋三印前有
公孫大娘一印軸高一尺五寸廣三尺二寸三
分
明徐渭荷花一軸(上等巨二)
素箋本墨畫款題云茨菰葉碧蓼花白菱子稍
黃蓮子青最是秋深此時節西施照影立娉婷
渭下有鵬飛處人天池山人酬字堂三印前有
文長一印軸高四尺四寸廣一尺一寸五分
明項聖謨疎林秋雨圖一軸(上等闕一)
素箋本墨畫款題云疎林秋雨後遠岫晩煙時
俗情不到處惟有筆端知項聖謨寫并題下有
項聖謨印一印前有墨禪一印軸高二尺三寸
二分廣七寸九分
御筆題籖籖上有乾隆宸翰一璽
明項聖謨蟠桃圖一軸(上等闕二)
宣德箋本著色畫款題云蟠桃結實三千歲筆
底能開頃刻花我在上方曾喫過至今猶醉一
天霞古胥樵項聖謨下有項孔彰詩畫軒胥山
樵項伯子二印前有槖五十九世孫一印軸高
三尺四寸七分廣九寸七分
明孫克弘朱竹一軸(上等珠一)
宣德箋本研朱畫款識云管夫人喜寫朱竹楊
廉夫贈以歌行載集中或云是壽亭侯始雪居
弘下有漢陽太守雪居二印軸高一尺九寸二
分廣九寸三分
明談志伊松禽一軸(上等稱一)
宣德箋本著色畫款識云丙戌九月既望志伊
寫下有志伊之印談氏思重二印右方下有朱
卧菴收藏印一印左方下有祗可自怡悦一印
軸高四尺三寸一分廣一尺四分
御筆題籖籖上有乾隆宸翰一璽
明吳彬文杏雙禽圖一軸(上等夜一)
素箋本著色畫款署吳彬下有吳彬之印文中
氏二印右方下有吳氏文中吳彬之印二印軸
高三尺七寸五分廣一尺七寸六分
御筆題籖籖上有乾隆宸翰一璽
明侯懋功倣元人筆意一軸(上等光一)
素箋本淡著色畫款云懋功作下有半印存夷
門二字左方上有董其昌識云侯山人夷門畫
有元季名家風致此其合作者元宰左方下有
雪居一印軸高三尺四寸七分廣一尺七分
明董其昌喬木晝陰圖一軸(上等果一)
宣德鏡光箋本墨畫款題云喬木生晝陰古澗
鳴寒溜前村杳靄中大有雷霆鬭元宰畫并題
下有太史氏董其昌二印左方下有商邱宋犖
審定真蹟一印軸高二尺八寸一分廣九寸
明陳洪綬桃源圖一軸(上等珍一)
素箋本著色畫款識云洪綬避兵薄塢偶讀桃
花源記寫此以誌時况下有章侯一印軸高四
尺二寸一分廣一尺四寸四分
明崔子忠畫蘇軾留帶圖一軸(上等李一)
宋箋本著色畫款署崔子忠下有一印漫漶不
可識軸高二尺五寸三分廣一尺五寸五分上
方
御題詩云印公四大偈東坡不能答留帶無語去芥
子須彌納當時勝負機將謂饒老衲玉帶生莞
笑既拄而復磕乾隆庚申長夏御題下有乾隆
宸翰幾暇臨池二璽
御筆題籖籖上有乾隆宸翰一璽
明陳嘉言梅花寒鵲圖一軸(上等柰一)
素箋本墨畫款題云窗遠晴光入曉痕枯苔羸
蘚得餘温寒心空杳消殘凍小逕迂回到别村
竹外雲凝姑射粉松邊月浸洛波䰟山風暮發
休遮住欲使清香透夜門甲申中秋前漫寫于
竹梧小隱陳嘉言下有陳嘉言印孔彰二印右
方下有竹林小隱一印軸高三尺五寸一分廣
一尺五寸二分
明程仲堅西園雅集圖一軸(上等菜一)
素箋本著色畫無款右方上有仲堅一印左方
下有卞氏呆菴珍藏大名成氏象賢堂珍藏圖
書印二印軸高三尺六寸九分廣一尺二寸三
分上方
御題詩云香山蓮社與西園千古風流勝蹟存何似
董門無客到下帷三載課高奔乾隆御題後有
乾隆宸翰幾暇臨池二璽
御筆題籖籖上有乾隆宸翰一璽
明姚德厚秋林漁隱圖一軸(上等重一)
素箋本著色畫款識云蓉城姚叔雅作秋林漁
隱圖下有德厚姚氏叔雅二印上方姚翥題云
獨把漁竿遁姓名好懷多在白鷗汀西風莫釣
桐江水又恐人間話客星風帆浪楫小烏巾獨
釣秋林野水濱見說五湖歸范蠡高情千古更
無人大梁姚翥又席應珍題云獨把長竿江水
湄滿船山色映漣漪羨渠不入非態夢千古清
風一釣絲席應珍又顧敬題云道人胸中萬斛
珠東海要拔珊瑚株且將湖海釣竿手撿盡人
間未見書漢陰丈人顧敬又吕琦隸書題云霜
落江南楓葉丹江空秀色映晴巒野人興絶林
泉趣獨坐扁舟把釣竿江湖散人吕琦又華彦
清題云百尺絲綸一葉舟滄波浩蕩狎輕鷗等
閒若應非熊兆紗帽秋風未白頭栖碧翁又華
宗煜題云山青雲白野人居心與浮雲任卷舒
為怪終南多捷徑一江秋水釣鱸魚華宗煜又
華隆煜題云長林蔽秋日飛雲卷秋旻道人愛
滄浪為結白鷗隣渺渺泛舟楫悠悠理絲綸澹
然適清興豈在鱸魚蓴偉哉桐江叟千載高其
人笑彼桃源圖春花迷去津隆煜又釋宗海題
云誰似高人把釣絲山青雲白共襟期將舟夜
泊秋江上細雨斜風總不知釋宗海又吕良仁
題云水接秋光半有無遠山濃淡白雲孤野夫
獨把漁竿隱誰向扁舟更索租吕良仁左方上
有丹誠一印下有琴書堂都尉耿信公書畫之
章公字信公珍賞會侯珍藏諸印右方中有元
賞一印下有珍秘宜爾子孫二印軸高三尺一
寸二分廣九寸五分
石渠寳笈卷三十八
