石渠寶笈卷一
貯
乾清宫一
宸翰
書冊
世祖章皇帝御臨諸名家帖五冊
黃箋本第一冊為順治十五年書臨王羲之樂
毅論分段署月日中楷書千文凡二則計二十
四頁第二冊至第四冊皆順治十六年書第二
冊臨黃庭堅嶽雲帖凡十三則計二十六頁第
三冊節臨趙孟頫書離騷凡八則計十七頁第
四冊雜臨鍾繇一則王羲之三則王獻之二則
王廙一則懷素一則歐陽詢二則顔真卿一則
蘇軾一則蔡襄一則董其昌一則計十五頁俱
分段署月日第五冊為順治十七年書臨虞世
南書孔子廟堂碑分十則署月日計二十五頁
頁高九寸五分廣一尺一寸八分
書卷
世祖章皇帝御書聖經一卷
黃箋本行楷大書卷前署聖經二字卷高一尺
四寸五分廣三丈九尺二寸四分
世祖章皇帝御臨蘇軾滿庭芳詞一卷
黃箋本大楷書欵識云己亥冬對臨東坡之帖
卷高一尺三寸廣一丈九尺
書軸
世祖章皇帝御臨文徵明詩帖一軸
素箋本行楷書七言絶句一首欵識云己亥冬
臨文徵明書軸高四尺八寸七分廣一尺九寸
一分
畫軸
世祖章皇帝御筆梅花一軸
素綾本墨畫欵識云順治乙未孟冬御筆戲寫
上鈐廣運之寶璽一軸高三尺四寸八分廣一
尺七寸三分
世祖章皇帝御筆山水一軸
素綾本墨畫欵識云順治乙未仲冬朔日御筆
寫上鈐廣運之寶璽一又另行署賜大學士劉
正宗七字軸高四尺七寸五分廣一尺六寸一
分
世祖章皇帝御筆葡萄一軸
雲母箋本墨畫欵署御筆上鈐廣運之寶璽一
右方下又識云順治乙未仲冬朔日寫上鈐萬
幾餘暇寄興圖書潄六藝之芳潤怡情翰墨措
萬物于筆端二璽軸高三尺七寸廣一尺九寸
二分
世祖章皇帝御筆畫竹一軸
素箋本墨畫欵識云順治乙未仲冬御筆戲寫
上鈐廣運之寶璽一軸高二尺六分廣八寸五
分
世祖章皇帝御筆竹石一軸
素綾本墨畫欵識云順治丙申夏日御筆畫下
有廣運之寶萬幾餘暇二璽前有體元齋璽一
軸高四尺七寸七分廣一尺六寸一分
世祖章皇帝御筆倣關仝山水一軸
素綾本墨畫欵識云丙申孟秋御筆倣五代關
仝筆意畫下有廣運之寶萬幾餘暇二璽前有
體元齋璽一軸高四尺八寸五分廣一尺六寸
四分
世祖章皇帝御筆仿董源山水一軸
素綾本墨畫欵識云丙申季秋御筆仿宋董源
筆意畫軸高四尺八寸五分廣一尺六寸二分
世祖章皇帝御筆仿郭熙山水一軸
素綾本墨畫欵識云丙申仲秋御筆仿宋郭熙
筆意畫下有廣運之寶萬幾餘暇二璽前有體
元齋璽一軸高四尺八寸八分廣一尺六寸四
分
世祖章皇帝御筆倣范寬雪景一軸
素綾本墨畫欵識云丙申仲秋御筆仿宋范寬
筆意畫下有廣運之寶萬幾餘暇二璽前有體
元齋璽一軸高四尺八寸五分廣一尺六寸七
分
世祖章皇帝御筆仿夏珪雪景一軸
素綾本墨畫欵識云丙申孟秋御筆仿宋夏珪
筆意畫下有廣運之寶萬幾餘暇二璽前有體
元齋璽一軸高四尺八寸八分廣一尺六寸七
分
世祖章皇帝御筆倣米家山一軸
素牋本墨畫欵識云順治歲在乙未仲冬望日
御筆倣宋米元章父子畫賜司吏院承院王進
善上鈐廣運之寶萬幾餘暇二璽左方上有寄
興圖書潄六藝之芳潤怡情翰墨措萬物于筆
端璽一軸高三尺五寸二分廣一尺六分
世祖章皇帝御筆倣米友仁山水一軸
素綾本墨畫欵識云丙申孟秋御筆倣宋小米
筆意畫下有廣運之寶萬幾餘暇二璽前有體
元齋璽一軸高四尺九寸廣一尺六寸四分
世祖章皇帝御筆倣米友仁山水一軸
素綾本墨畫欵識云順治丙申夏日御筆倣小
米筆意畫下有廣運之寶太和主人二璽前有
體元齋璽一軸高四尺七寸廣一尺六寸二分
世祖章皇帝御筆倣黃公望山水一軸
素綾本墨畫欵識云順治歲在乙未仲冬望日
御筆仿元黃子久畫賜尚方院左承議郭進忠
上鈐廣運之寶萬幾餘暇二璽左方上有寄興
圖書潄六藝之芳潤怡情翰墨措萬物于筆端
璽一軸高三尺六寸四分廣一尺五寸五分
世祖章皇帝御筆仿倪瓚山水一軸
素綾本墨畫欵識云丙申季秋御筆仿元倪瓚
筆意畫軸高四尺八寸六分廣一尺六寸五分
書冊
聖祖仁皇帝御書周易折中序一冊
素牋本楷書末幅欵識云康熙五十四年春三
月十八日書後有體元主人稽古右文之章二
璽首幅前署御製周易折中序七字冊計六幅
幅高六寸八分廣四寸六分
聖祖仁皇帝御書性理精義序一冊
素箋本楷書末幅欵識云康熙五十六年春二
月初一日書後有體元主人萬幾餘暇二璽首
幅前署御製性理精義序七字冊計六幅幅高
六寸八分廣四寸七分
聖祖仁皇帝御書朱子全書序一冊
素牋本楷書末幅欵識云康熙五十二年歲在
癸巳夏六月敬書後有體元主人稽古右文之
章二璽首幅前署御製朱子全書序七字冊計
二十七幅幅高六寸八分廣四寸
聖祖仁皇帝御書佩文韻府序一冊
素牋本行楷書末幅欵識云康熙五十年十月
題後有體元主人萬幾餘暇二璽首幅前署御
製佩文韻府序七字冊計十二幅幅高五寸二
分廣三寸四分
聖祖仁皇帝御書御選唐詩序一冊
素牋本楷書末幅欵識云康熙五十二年三月
上旬題並書後有體元主人萬幾餘暇二璽首
幅前署御選唐詩序五字冊計十幅幅高五寸
九分廣三寸七分
聖祖仁皇帝御書避暑山莊記一冊
素牋本楷書末幅欵識云康熙五十年六月下
旬書後有體元主人萬幾餘暇二璽首幅前署
御製避暑山莊記七字冊計十幅幅高六寸一
分廣三寸九分
聖祖仁皇帝御書草訣百韻一冊
灑金牋本草書後頁欵識云康熙乙未夏再書
下有康熙稽古右文二璽冊計三十六頁頁高
五寸五分廣六寸
聖祖仁皇帝御書千文一冊
素牋本草書後頁欵識云康熙甲戌夏日書後
有體元主人萬幾餘暇二璽首頁有康熙御筆
璽一冊計十一頁頁高七寸七分廣七寸六分
聖祖仁皇帝御書千文一冊
灑金牋烏絲闌本草書後頁欵識云康熙五十
四年秋再書下有康熙稽古右文二璽冊計十
六頁頁高五寸五分廣五寸九分
書卷
聖祖仁皇帝御書太極圖說一卷
灑金牋本行楷書欵識云康熙五十一年歲次
壬辰六月山莊再敬書下有康熙宸翰勅幾清
晏二璽卷前有淵鑒齋璽一卷高一尺六寸二
分廣三丈二寸五分
聖祖仁皇帝御書上帝閣讚一卷
灑金牋本大楷書欵識云康熙五十一年六月
吉旦敬書上鈐康熙御筆之寶璽一卷前署上
帝閣讚四字卷高二尺二寸七分廣二丈八尺
三寸六分
聖祖仁皇帝御書操舟說一卷
素牋本草書未署欵後有體元主人萬幾餘暇
二璽卷前有康熙宸翰璽一卷高八寸七分廣
一尺九寸四分
聖祖仁皇帝御書賜裕親王札一卷
宣德牋本行楷書凡二則後有體元主人萬幾
餘暇二璽卷高七寸六分廣一尺六寸五分
聖祖仁皇帝御書千文一卷
宣德箋本楷書欵識云康熙庚午初夏臨下有
康熙宸翰萬幾餘暇二璽卷高七寸四分廣八
尺八寸九分
聖祖仁皇帝御書跋語一卷
宣德箋本凡二則第一則小楷書跋資政要覽
後有康熙稽古右文二璽第二則行楷書跋蘭
亭帖後有康熙宸翰萬幾餘暇二璽卷高七寸
五分廣一尺八寸二分
聖祖仁皇帝跋語一卷
素牋本行楷書凡三則第一則跋董其昌書晝
錦堂記第二則跋米芾書天馬賦第三則跋趙
孟頫書不自棄文未署欵後有康熙稽古右文
幾暇怡情三璽卷前有佩文齋璽一卷高七寸
六分廣一尺八寸
聖祖仁皇帝御書長夀星賦一卷
素綾本行書未署欵後有康熙宸翰稽古右文
之章二璽卷前有淵鑒齋璽一卷高一尺一寸
廣九尺七寸六分
聖祖仁皇帝御書行殿讀書賦一卷
素箋本行書欵識云康熙甲子冬至前書後有
體元主人稽古右文之章二璽卷前署行殿讀
書賦有序七字又日鏡雲伸璽一卷末臣張英
跋云敬觀
御製併書行殿讀書賦仰見
聖心稽古典學符乎天健雖當時巡彌勤誦讀賦辭鴻
麗遠配典謨以此敦勵來兹垂法萬世猗歟盛
矣
御書圓勁相含體格精妙温潤同于珠璧神采炳于日
星備八法之楷模兼諸家之美善曠代鉅觀瞻
仰何極(臣)張英恭跋又(臣)顧藻跋云洪惟我
皇上法天出治稽古敷文化成之盛迥越三五恭誦
御製行殿讀書賦伏稔
駐蹕行宫猶且左圖右史常勤丙夜
宸章炳赫若挾風霆于尺幅飛泉瀑于毫端煥乎有文
淵然莫測而
睿翰流輝則雲漢為昭日星垂麗彙衆體而得其精集
大成而臻于化(臣)藻學識淺疎遭逢
聖主瞻仰光華眞千載一時之遇敬抒歡忭敢效頌颺
(臣)顧藻恭跋又(臣)勵杜訥跋云
皇上勤民省方同諮田野駐蹕之時則披覽圖史丙夜
不輟孜孜忘倦之淵衷發為
天藻義藴弘博光嫓典謨
聖學之高深乾元之行健自有載籍以來未之前聞
奎翰堅凝峭傑古欎絶倫結搆既極精嚴神采復極煒
煥儼若山岳聳峙日月昭融誠冊府之鴻模為
藝林所永寶也(臣)獲仰瞻曷勝榮慶(臣)勵杜訥
恭跋又(臣)胡會恩跋云
皇上天縱之聖日勤萬幾聽政之餘必親經史雖時邁
省方乙夜勿輟斯賦所由作也
濬思淵發神藻天開玉振金聲超絶衆妙
奎畫元氣中涵光華四照出入造化卷舒風雲夐哉集
書學之大成矣(臣)承
命賜觀得以仰瞻
鴻製周環循誦晃耀心目頌颺讚嘆莫罄高深微(臣)榮
遇于斯為至謹拜手稽首書于卷末以誌億萬
年琬琰之傳永永無極云(臣)胡會恩恭跋又(臣)
孫岳頒跋云詩誦就將書陳遜敏法天行健蓋
心乎學者也恭讀
御製知稽古之功雖巡行靡間以萬幾之餘暇極夙夜
之精勤含英咀華發揮心得始終條理該貫藝
文洵垂世之典謨不僅為賦體之軌範也至
御筆之心手調和法完神密擬之海&KR0636;山立日麗星輝
斯堪彷彿(臣)幸際
盛時獲觀
宸翰不勝踴躍歡忭之至(臣)孫岳頒恭跋卷高七寸七
分廣八尺二寸七分
聖祖仁皇帝御書耕織圖序一卷
宋牋本行草書欵識云康熙三十五年春二月
社日題并書下有我思古人述而不作二璽卷
前署御製耕織圖序六字有惜寸陰璽一卷高
七寸九分廣五尺八寸二分
聖祖仁皇帝御書古文淵鑒序一卷
素牋本行草書欵識云康熙二十四年十二月
題并書下有我思古人述而不作二璽卷前署
御製古文淵鑒序七字有佩文齋璽一卷高六
寸六分廣六尺三寸二分
聖祖仁皇帝御書栢梁體詩序一卷
素牋本楷書欵識云康熙二十一午正月十四
日御筆上鈐康熙宸翰璽一卷後有沈荃書栢
梁體聯句詩欵識云日講官起居注詹事府詹
事兼翰林院侍讀學士加禮部侍郎(臣)沈荃奉
勅書卷高七寸八分廣四尺八分
聖祖仁皇帝御筆書通鑑綱目後一卷
宣德箋本楷書未署欵後有康熙宸翰萬幾餘
暇二璽卷前署書通鑑綱目後六字卷高七寸
六分廣一尺三寸四分
聖祖仁皇帝御書稼說一卷
素牋本楷書未署欵後有康熙稽古右文萬幾
餘暇三璽卷前署稼說二字有惜寸陰璽一卷
高六寸三分廣一尺六寸五分
聖祖仁皇帝御書金蓮花賦一卷
素綾本行楷書欵識云癸未書下有康熙宸翰
保合太和二璽卷前署金蓮花賦四字有佩文
齋璽一卷高七寸五分廣六尺七寸九分
聖祖仁皇帝御書題畫詩一卷
素牋本行書七言截句一首欵識云題畫六十
一年書卷高八寸八分廣二尺一寸
此卷暨唐句一軸皆康熙六十一年
聖祖御筆賜我
皇上者越雍正八年
上在青宫時作
聖祖仁皇帝恩賜御書記今敬鐫龍箱上記曰憶自年
十二時隨
皇祖聖祖仁皇帝駕往熱河避暑朝夕隨侍
皇祖萬幾之暇輒流覽書史或
親灑宸翰(御名)從旁竊觀心慕而未敢以請也
皇祖顧(御名)曰汝愛吾書乎賜長幅一復賜横幅一扇
一皆持以告我
皇父寶而藏之其年冬
龍馭上賓哀痛沉篤每展閱
御筆手澤猶存涕涔涔下乃肅容拜手而為之記曰嗚
呼
皇祖之孫百餘人其中聰明才識好學博文年長于(御)
(名)而任事于朝者彬彬濟濟(御名)年甫弱齡性
復鈍魯顧特被
恩寵迥異他人者豈非我
皇祖推愛我
皇父之心比諸孫有獨摯乎今雖八載
聖訓慈顔宛然如昨豈徒桮棬之慟已哉昔歐陽修作
宋仁宗飛白記謂仁宗德澤涵濡于天下者四
十餘年田夫野老猶悲歌思慕况得望清光而
承恩寵者尤相與流涕不置我
皇祖君臨天下六十餘年聖德之廣大化澤之弘深享
年之有永過于仁宗萬萬歐陽修不過受知近
臣為僚采作記尚流連咨嗟慨想而不能自禁
况(御名)以孫枝日侍晨夕誨愛特深親侍
皇祖之揮毫躬受錫予其流連咨嗟慨慕更當何如因
書以誌不忘云
聖祖仁皇帝御臨蘇軾潁州西湖月夜泛舟詩一卷
素綾本大楷書欵識云康熙辛亥孟夏日臨東
坡之帖後有體元主人萬幾餘暇二璽卷前署
御筆二字上鈐宣文之寶璽一卷高一尺二寸
四分廣一丈六尺五寸二分
聖祖仁皇帝御臨蘇軾前赤壁賦一卷
素絹本草書欵識云臨蘇軾書下有康熙宸翰
勅幾清晏二璽卷前有淵鑒齋璽一卷高一尺
五寸廣一丈一尺六寸五分
聖祖仁皇帝御臨黃庭堅書孟郊詩一卷
灑金牋本楷書五言古詩一首欵識云臨黃庭
堅書下有康熙宸翰璽一卷前有淵鑒齋璽一
卷高一尺三寸二分廣七尺四寸四分
聖祖仁皇帝御臨米芾詩帖一卷
素絹本行楷書五言排律詩二首欵識云臨襄
陽米芾書下有康熙宸翰保合太和二璽卷前
有日鏡雲伸璽一卷高八寸廣六尺六寸三分
聖祖仁皇帝御臨米芾詩帖一卷
素絹本行楷書五言排律一首未署欵後有康
熙宸翰稽古右文之章二璽卷前有淵鑒齋璽
一卷高八寸廣七尺七寸
聖祖仁皇帝御筆倣米芾千字文一卷
素絹本行楷書欵識云康熙壬午夏六月初庚
後二日避暑口外雨霽風清四圍山色乘朝爽
揮筆倣元章書法下有稽古右文之章璽一卷
前有日鏡雲伸璽一拖尾(臣)陳廷敬跋云(臣)惟
書稱堯文思舜文明禹文命昔者史臣將紀一
代之至德至道大經大法必先首稱曰文文綦
重矣而伏羲龍書神農穗書黃帝雲書爰自三
皇已崇書道書綦重矣我
皇上弘帝王之治統闡神聖之心傳
天文覃敷
御書昭被紹隆皇古濟美唐虞猗歟盛哉弗可及已(臣)
嘗見
萬幾餘閒無他嗜好博覽羣書手不釋卷清明在躬英
華發外煒煌
聖製昱曜斯文良由
天縱生知加以時敏典學故盛德日新大業丕顯如斯
其至也若夫
宸章
睿翰旬月所書數餘萬幅秘府之藏充函屬棟時蒙
賜賚寵逮臣工鴻寶流傳光被天壤至
御書千文眞行草書已有數種各極其妙遠過古人頃
頒示倣米芾千文
仙毫結字
奎藻聯篇如日月星辰之麗于天而高莫能窮焉如岳
鎮海瀆之奠于地而厚莫可極焉(臣)等前所謂
體勢則經天緯地風采則出聖入神也璧合珠
連龍翔鳳舉八文六義應手從心運闔闢之樞
機用文章之矩矱高掩東晉直轥襄陽(臣)等前
所謂無美不臻靡法不備也神完氣足幾動天
隨儼然太乙下觀自有百靈潛衛(臣)等前所謂
千言長幅立刻揮成自始至終無一懈筆也遂
以是卜
聖祚之遐昌慶
嵩齡于億萬凡此賡颺之實洵為遭遇之隆(臣)等前請
橅勒貞珉恭綴跋語荷蒙
俯允敢布愚忱(臣)廷敬不勝瞻仰榮幸之至經筵講官
吏部尚書(臣)陳廷敬恭跋又(臣)勵杜訥跋云(臣)
杜訥叨侍
内廷久歴年所稔見我
皇上萬幾稍暇即撰文賦詩抽毫染翰雖盛暑隆寒每
至丙夜弗輟用是
天藻星羅編垂百卷業成二集
宸書繁富夥够累笥連篋駢積芸齋曩荷
賜觀恭展竟日僅及百分之一二數年以來時蒙
頒賚内外諸臣邇者兼許自擬堂名旋濡
御墨拂素淋漓靡弗標新剏格出聖入神卿貳侍射之
頃猶獲瞻仰
揮毫環跽籲干均邀
恩寵今自春入夏綾縑之外書側理二千餘幅除經賞
給計存字一十三萬有奇
特宣手勅以所儲卷軸分錫閣臣以下凡三百餘人
聖朝異數振古罕聞兹
蹕駐塞垣時方炎夏裁答封事之後臨池未午結宇盈
千郵筒馳付典司(臣)等稽首敬閱體全法備璧
合珠聯遒勁如山岳堅貞宕逸若鳳鸞鶱翥光
儷日月勢沛江河至運筆之古茂沉欎盡脱從
來蹊逕卓越歴代帝王名臣奚啻萬萬昭示策
府藝林世奉鴻模異寶矧
御書千文大小真楷行草無一不備斯復長綃霧薄迅
管風生妙致縱横中峰迥拔化工在手矩矱從
心畫裡千鈞行間萬象盡善盡美讚誦難名益
欽我
皇上道氣充周德元深厚健行廣運永慶
萬年(臣)既拜覲
榮光更卜無疆
聖瑞曷勝踴躍歡忭之至都察院左副都御史(臣)勵杜
訥恭跋又(臣)孫岳頒跋云欽惟
皇上萬幾餘暇寄興臨池或大書題額或直揮長幅無
不元氣渾涵八法具備良由
天縱神姿加以
聖功不息固宜超詣入化也兹者
駕幸塞垣值風清雨霽之時倣米芾千字文一卷不竟
日而成
特賜翰林官恭覽(臣)岳頒幸與其列仰瞻之下行欵適
均結搆完密非精神力量萬分具足未易觀成
于俄頃且盡美盡善如斯也
聖算綿長于斯可卜私心慶幸忭舞曷勝(臣)仰承
聖訓粗知點畫向雖於
御書法帖中備觀千字文真行草各種而今兹所見益
日異月新(臣)誠莫測
聖學之高深惟有頫首歎奇絶而已謹拜手稽首而獻
頌曰惟天行健惟聖時憲敬德慎修厥中以建
我
皇勤政旰食宵衣巡行郊甸爰駕六飛順令夏苗塞垣
駐蹕批答章奏早夜無逸留心書射
天縱之餘决拾既閒澄懷以居染翰臨池墨光璀璨山
色四圍環拱几案維時雨歇溽暑疑秋清風徐
來披拂林邱絹素横陳柔潤若水興酣落筆日
不移晷立成千字自昔未聞得心應手布濩烟
雲傳示外藩震驚匍伏如天在頂如日在目
賜觀内廷萬象陶鈞吐納若海變化若神歴代書家難
更僕數敏妙兼該卓絶今古幸逢
聖世景運日新儒風士習返樸還醇字學天開儼同羲
畫
帝樹之程文貫金石循端竟委完固堅強氣充力厚永
卜無疆虔請鉤摹上符星紀天壤流傳以垂萬
禩禮部侍郎仍管國子監祭酒事(臣)孫岳頒恭
跋又(臣)胡會恩跋云
皇上峻德神功參贊天地當久道化成之會而宵旰勵
精罔有暇逸左圖右史玉振金聲發為
宸章昭日星而炳宇宙若乃萬幾清讌游藝臨池綜括
晉唐宋元明諸家各體而神明變化悉超軼而
上之秘府所藏琳琅充積臣工霑
賜寵溢簪裾至于
法駕時巡聽覽之餘濡毫拂素亦無虛晷迺者塞垣朝
爽倣米芾千文不竟日而就字字蒼堅古勁機
圓力厚結搆天然煒哉
聖功純密意在筆先故一氣揮成俄頃之間颷發韻流
毫髮無憾歴稽前代帝王及書家宗匠從未有
精微敏妙克臻斯境者也(臣)等伏覩
御書千字文各種真行草書皆冠絶前古凌智永于行
間轢褚趙于腕下此本苞含雄渾遠過襄陽真
莫可擬議仰惟
天文飛灑時萬象澄鮮山川環拱雲舒霞卷氣静神凝
億萬年清寧強固之庥于此備徵之矣(臣)會恩
拜手敬瞻忻幸無極謹綴數字于卷末以抒鳬
藻之忱云兵部左侍郎(臣)胡會恩恭跋又(臣)張
廷瓚跋云
皇上亶聰天錫大業日新經綸則苞毓乾坤聲教則洋
洽宇宙而又精研邱索罔間寒暄探道法之淵
源抉詞華之閫奥古稱堯文丕煥何以加兹至
于露溢金莖雲生鏤管綾文似水墨瀋如波運
造化于毫端掣風雷于腕下神明八法皆本天
縱之雄奇囊括諸家不僅人工之摹倣所由
頌來禁苑與丹文綠字以同傳
賜在臣廬每心維手追而不得彼夫鍾家太傅雅號書
僊王氏右軍爭推草聖墨池筆塚咸飛滄溟之
魚北海南宫並掃中山之兔雖為藝林之模楷
總歸
宸翰之陶鎔乃者胞與遐方懷柔藩服挽強引滿巡行
于龍荒大漠之區躍馬鳴鞭撫綏于夏日炎風
之會
駐蹕而開黃幄事且萬幾臨池以灑霜毫卷將十丈急
草千文之帖何須竟日之功
睿思凝而成局羅胸神鋒發而錯綜在手千端雲擁則
游龍夭矯于天池五彩翬飛則鳴鳳翩躚于丹
穴放同泉決勁類藤牽疎密行間仰三垣之麗
斗迴環紙上若五緯之編珠霧靄烟霏未盡卷
舒之變淵渟嶽峙難形結撰之奇允垂後以光
前洵超今而冠古(小臣)職司載筆學愧塗鴉敬
請金石之鐫廣作津梁之寳則千繙側理羣僚
齊捧
奎章十笏隃糜百世共藏拱璧裝成玳瑁琅函燭雲翰
之輝襲以芸香錦軸耀文昌之色欣逢
盛事寵沐
殊榮驚駭逾涯慶幸何極日講官起居注詹事府少詹
事兼翰林院侍講學士(臣)張廷瓚恭跋又(臣)陳
元龍跋云(臣)聞金天紀鳳體象丹霄炎帝書雲
勢迴清漢望嘉禾而濡翰撫寶鼎以成章道在
無為藝多入聖伏見我
皇上垂裳致治握鏡臨朝惜此寸陰所其無逸政事之
暇書射是娛用以涵養性情發揮文物沍寒溽
暑不輟臨池晝漏宵鐘時聞灑翰
法書寶墨軼晉超唐大軸長箋堆床壓架盈庭拜珠璣
之賜薄海瞻奎璧之光兹者
時邁龍沙于苗雞塞射堋聲静更試龍香帳殿風清還
鋪剡紙六時未竟千字俄成彼智永遜此神奇
若元章歸于陶鑄攬山川之雄秀筆底包羅覩
雲物之澂鮮毫端流露傳來塞上侍從咸驚宣
示禁中臣隣胥慶較舊鐫之數種别運神明昭
傑搆于千秋永垂模楷光華煥發知
聖體之日強氣韻安和識
天顔之有喜葡萄載剪益廣長編琬琰精鎪用傳鴻寶
際此
文明之盛能忘揚頌之私(小臣)識比管蠡書慚蛇蚓悚
惶無已忭舞難名謹拜手稽首而獻頌曰於赫
我
皇聖敬無逸六飛于邁萬靈承蹕巡行塞垣民事以恤
政餘游藝是訓是則正筆以心觀射以德千文
迅成不俟終日擘窠大字迥殊舊刻拂紙珠聯
揮毫電疾鳳羽孤騫虹彩四溢匪懈匪舒以嚴
以密
精明斯固蕃祉貞吉象已參三畫先得一能由
天縱法垂
聖律如日升霄繁星自匿如龍御天靈魚敢匹傳示禁
庭肅仰心怵青瑤載礱金泥玉櫛九有咸覩萬
年表率卿雲墨妙焜煌欝筆煥乎文章拜稽莫
述日講官起居注翰林院侍讀學士(臣)陳元龍
恭跋又(臣)王原祁跋云欽惟
皇上御極以來治功光被文教誕敷薄海内外固已久
道化成乃
萬幾之暇猶復網羅四庫殫精八法真可謂天縱多能
度越千古者也兹者避暑口外
行宫肅爽清泉密林環流拱翠
宸衷恬曠揮灑臨池倣米書千字文不竟日而成體格
精嚴筆法變化從古所未經見使米芾生于今
日亦應俛首欽服歛手退避(臣)原祁幸叨侍從
獲與傳觀跪捧拜展異采騰光淋漓照曜仰見
精神充溢元氣磅礴可徵
聖夀無疆不苐翰墨奇珍也心目開朗踴躍歡忻至書
法之闡幽入微(臣)原祁自慚結蚓無能贊歎以
管窺天惟知為希世之寶敢求勒之金石永垂
昭示謹拜手稽首而為頌頌曰維天垂象雲漢
昭回大文丕顯鴻濛肇開聖人則之光被有格
精一傳心道先羲畫吾
皇受命如日方中聲教四訖莫不率從造化因心陰陽
合德垂裳揮絃行健不息順時暇豫三伏避炎
清溪灌木氣爽神恬招凉滌暑頤養天和芸編
繙閱古蹟摩挲文披興嗣書傳海嶽濡毫灑翰
龍虎騰踔心通墨妙意在筆先直凌羲獻遠勝
米顛
天章彪炳點畫縱横鵝溪十丈千字揮成從古臨摹精
研歲月柳骨顏筋便稱津筏流峙方圓頃刻而
就如此
帝力豈非天授馳示臣僚驚心炫目如旋天樞若轉地
軸希代奇珍百王居首何幸獲觀嘆所未有鳳
舞鸞飛照臨旭日墨裡行間元氣所出是則是
傚文苑生光儼同丹篆用卜遐昌金石是勒什
襲是寶
紫極瑤宫萬年永保右春坊右中允兼翰林院編修(臣)
王原祁恭跋又(臣)查昇題云璇璣纏絡騰紫烟
河苞雒符孕先天
聖人則象惟自然三光璀璨筆底懸
宸章昨灑帳殿前想見墨瀋磨山泉凉颸微扇溽暑蠲
萬幾清暇披長箋如何寸晷影未遷
大書陸離字盈千神速直有風霆鞭烟霏霧結星斗聯
黃封馳來
天語宣(臣工)瞻拜相差肩驚歎抃舞彌恭虔驪珠顆顆
光且圓龍翔虎跳鸞鳳騫剛柔相濟裹鐵綿羲
繇退舍况米顛吾
皇至德體行健游藝亦參造化權豪鋩轉摺八法全規
橅精采琬琰鐫(微臣)遭逢
恩獨偏幸附不朽何因緣涓埃未報心拳拳歌詠
盛治億萬年日講官起居注翰林院編修(臣)查昇恭跋
又(臣)宋駿業跋云(臣)聞一畫開天六書首出煥
乎文章唐虞尚矣我
皇上宵旰勵精功成治定猶重惜寸陰留神翰墨講求
筆法先于正心(臣)忝列
禁廷十餘年每捧
天章日輝星燦擘窠大字行楷牋幅或倣古臨摹或機
杼獨運富有日新盡善盡美此
皇上篤好專精寒暑靡間如一日者也在諸臣之究心
染翰者終未能竊窺淵奥而
皇上得心應手之妙當有默會于意象之先者即如今
年春夏一兩月間所書
宸翰約逾十三萬字之多而所
賜匾額不與焉(臣)思古今書家日得五百字者遂以善
書名世
聖功遜敏數倍于斯此亘古未聞之神異也又蒙
溥賜閣臣以及部院寺省諸臣
御書于
保和殿諸臣忭舞懽呼交相稱賀合疏陳
謝誠悦誠服豈僅鋪揚盛美媚兹一人而已哉兹者
恭逢
皇上避暑塞垣凝思
行殿攬山光之環翠挹朝爽之微凉抽毫展素無或
少間晷刻之頃動書成帙六月二十五日蒙
頒示(臣)等
御書千字文一卷乃取米芾筆意濡墨立成妙入化工
捷同神運諸臣拜手肅觀神彩煥發體勢矯健
自首至尾無美弗備莫不恭頌
聖學之精純
聖躬之強固僉曰聰明作睿則天亶之聖也勤學不倦
則日躋之功也歴久彌篤則無息之騐也精進
日強則升恒之象也元氣渾全則歷數之徵也
(臣)未諳操筆私幸遭遇非常叨荷
殊寵與瞻
龍藻列名卷末(臣)之榮幸更無與儔用敢直陳盛事紀
實拜颺語慚樸遫無任悚惶兵科掌印給事中
(臣)宋駿業恭跋又(臣)沈宗敬跋云康熙四十一
年夏六月
聖駕避暑
行宫羣臣章奏及内外機務
宸斷無闕
萬幾之暇留覽圖書吮豪潑墨倣米芾千字文大書一
卷馳驛
勅示内廷詞臣(臣)等恭叩開凾
龍章璀璨照耀雲日字體縱横筆法圓勁有岳峙淵渟
之勢伏惟
皇上硏精八法大小行楷俱超越千古即所書千字文
亦不下數十本兹卷如風行電掃尤極氣足神
完仰見
聖學日新精力強固從來稽古右文之主罕有及者(臣)
等踴躍忭舞賡歌誌美請勒貞珉永昭法則臣
宗敬竊附侍從之末躬逢
盛事曷勝慶幸謹拜手稽首而獻頌曰大哉我
皇道邁百王聰明淵廣
聖德丕彰殫心宥密萬善允臧時届奎中避暑朔方高
山出雲清風送凉既豫
聖躬兼奠遐荒亦籌民隐亦務
朝常上煩
宵旰宛在
廟堂
勤政餘閒漁獵縹緗
聖心和樂揮灑
天章曾不移晷一掃千行龍跳虎卧鳳舞鸞翔若羲與
獻孰能仰望而况米芾何敢擅長
聖不自聖疇咨是將琅函一啓雲錦煇煌氣骨雄渾體
勢堅強
聖文崇煥不可度量臣鄰永法拜手賡颺以卜
萬夀天地無疆翰林院庶吉士(臣)沈宗敬恭跋卷高一
尺五寸五分廣三丈三尺
聖祖仁皇帝御臨趙孟頫書輞川詩一卷
宣德牋本楷書欵識云庚午春三月臨下有正
心誠意二璽卷前有八表同文璽一卷高七寸
九分廣三尺四寸
聖祖仁皇帝御臨趙孟頫書歸田賦一卷
素牋本草書欵識云壬午夏閏六月立秋後四
日臨趙子昂書歸田賦後有康熙稽古右文二
璽卷前有中和璽一卷高六寸一分廣六尺五
寸
聖祖仁皇帝御臨趙孟頫書紈扇賦一卷
宣德牋本行楷書欵識云癸酉春臨子昂書卷
前有康熙御筆之寶璽一卷高七寸八分廣三
尺五寸九分
聖祖仁皇帝御臨趙孟頫書秋聲賦一卷
素牋本行楷書欵識云庚午臨上鈐康熙御筆
之寶璽一卷前有致中和璽一卷高一尺一寸
七分廣六尺五寸
聖祖仁皇帝御臨董其昌詩帖一卷
素牋烏絲闌本行草書七言律詩四首欵識云
癸未仲夏避暑于暢春園時雨初霽曉窗清爽
臨董其昌書唐律四首下有康熙宸翰保合太
和二璽卷前有佩文齋璽一卷高八寸九分廣
三尺七寸七分
聖祖仁皇帝御臨董其昌書舞鶴賦一卷
素絹本行書欵識云乙酉仲春南巡臨董其昌
書下有康熙宸翰保合太和二璽卷前有佩文
齋璽一卷高八寸六分廣一丈二尺九寸五分
聖祖仁皇帝御臨董其昌書滕王閣序一卷
灑金箋本行草書欵識云癸未秋八月臨董其
昌下有康熙宸翰保合太和二璽卷前有日鏡
雲伸璽一卷高九寸八分廣一丈三尺六寸
聖祖仁皇帝御臨董其昌書駕幸太學賦一卷
素絹本行草書未署欵後有康熙宸翰稽古右
文之章二璽前有日鏡雲伸璽一卷高一尺五
寸廣二丈七尺一寸
聖祖仁皇帝御臨董其昌書麒麟賦一卷
素絹本行楷書欵識云乙酉春南巡舟中臨董
其昌下有康熙宸翰保合太和二璽卷前有佩
文齋璽一卷高一尺一寸五分廣九尺
聖祖仁皇帝御臨董其昌書五柳先生傳一卷
素牋烏絲闌本行書欵識云壬午夏臨下有康
熙稽古右文二璽卷前有中和璽一卷高六寸
一分廣二尺七分
書軸
聖祖仁皇帝御書乾九五爻辭一軸
灑金牋本行楷大書飛龍在天利見大人八字
下有五味在和淵鑒揮毫二璽右方上有三無
九有璽一軸高六尺廣二尺一寸二分
聖祖仁皇帝御書聖經一軸
素絹本行楷大書欵識云康熙三十三年歲在
甲戌仲夏穀旦書上鈐欽文之璽璽一軸高九
尺八寸三分廣五尺一寸五分
聖祖仁皇帝御書唐句一軸
灑金牋本行書五言截句一首後署唐句下有
戒之在得七旬清健二璽右方上有坦坦蕩蕩
璽一軸高三尺二寸七分廣一尺三寸八分
聖祖仁皇帝御書五臺碧山寺碑文一軸
素絹本楷書欵識云康熙三十九年月日上鈐
康熙宸翰璽一軸高四尺八寸廣二尺五分
聖祖仁皇帝御書五臺殊像寺碑文一軸
素絹本楷書欵識云康熙三十九年月日上鈐
康熙宸翰璽一軸高四尺八寸廣二尺五分
聖祖仁皇帝御臨米芾書泰階六符賦一軸
素牋本行楷書欵識云襄陽米芾書泰階六符
賦己夘臨下有康熙宸翰勅幾清晏二璽右方
上有淵鑒齋璽一軸高七尺七寸八分廣二尺
七寸八分
聖祖仁皇帝御臨宋高宗書漢高祖求賢詔一軸
素絹本行楷書欵識云臨宋高宗書下有康熙
宸翰保合太和二璽右方上有佩文齋璽一軸
高三尺八寸三分廣一尺一寸七分
聖祖仁皇帝御臨董其昌詩帖一軸
灑金牋本行書五言古詩一首後署臨董下有
五味在和淵鑒揮毫二璽右方上有三無九有
璽一軸高六尺六寸廣四尺七寸七分
聖祖仁皇帝御臨董其昌詩帖一軸
灑金箋本行書大字五言律詩一首後署臨董
下有五味在和淵鑒揮毫二璽右方上有三無
九有璽一軸高九尺三寸一分廣三尺七寸一
分
聖祖仁皇帝御臨董其昌書樂志論一軸
素絹本行楷大書欵識云甲戌三月臨董其昌
書樂志論下有體元主人萬幾餘暇二璽右方
上有三無九有璽一上方中有康熙御筆之寶
璽一軸高一丈五寸廣五尺七寸七分
聖祖仁皇帝御臨董其昌倣趙孟頫詩帖一軸
素牋本行書七言律詩一首後署董其昌臨趙
松雪詩帖下有康熙宸翰勅幾清晏二璽右方
上有淵鑒齋璽一軸高六尺一寸七分廣二尺
四寸三分
聖祖仁皇帝御臨董其昌蘭亭帖一軸
素牋本行書欵識云癸酉春臨華亭董其昌書
下有體元主人萬幾餘暇二璽前有三無九有
璽一上方有康熙御筆之寶璽一軸高一丈一
尺七寸四分廣七尺
聖祖仁皇帝御臨董其昌書老人星賦一軸
素綾本行楷書欵識云康熙二十八年冬至前
臨董其昌老人星賦恭
進下有敬天勤民璽一右方上有日鏡雲伸璽一軸高
七尺九寸二分廣三尺六寸七分
石渠寶笈卷一
