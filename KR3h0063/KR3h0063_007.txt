石渠寶笈卷二
貯
乾清宫二
宸翰
書冊
世宗憲皇帝御書律歷淵源序一冊
素箋本楷書末幅欵識云雍正元年十月朔敬
書下有雍正宸翰朝乾夕惕二璽首幅前署御
製律歷淵源序七字冊計八幅幅高七寸廣九
寸六分
世宗憲皇帝御書駢字類編序一册
素牋本行書末幅欵識云雍正四年五月初九
日上鈐雍正御筆之寶一璽首幅前署御製駢
字類編序七字冊計八幅幅高七寸二分廣八
寸
世宗憲皇帝御書音韻闡微序一册
素牋本行書末幅欵識云雍正四年五月十八
日上鈐雍正御筆之寶一璽首幅前署御製音
韻闡微序七字冊計六幅幅高八寸二分廣九
寸六分
世宗憲皇帝御書子史精華序一冊
素牋本行書末幅欵識云雍正五年四月初九
日上鈐雍正御筆之寶一璽首幅首署御製子
史精華序七字冊計七幅幅高七寸三分廣八
寸六分
世宗憲皇帝御書七詢一册
素絹本行草書
聖祖仁皇帝御製七詢一篇凡五十幅第四十九幅第
五十幅跋云我
皇上有道持盈健行弗息亦謨亦典乃垂經今緯古之
文念聖念狂而示乾朝惕夕之旨作師兼作后
如日復如天直接千聖之淵源克眀百王之著
作是培國家久遠之金鑑兼昭萬代楷模之寶
符是以汪洋斯文之大義皆平時
庭訓之格言成于十載之
睿思特示立言之匪易今兹七詢之
聖藻永欽至文之不磨至若泉湧風馳思如江湖之注
珠輝玉耀燦若瓊玖之林此蓋
皇父才本天縱學極真銓析性理之精純備詞華之妙
麗無微不闡洵兩間不朽之文羣美悉臻亦千
古無兩之作斯豈愚(臣)所能仰讚者也敢不凜
為箴銘而佩服勿替乎(臣)謹熏沐錄
呈之次拜書簡末永識欣慕之私云爾和碩雍親王
(臣)廟諱下有樂善不倦廟諱之章二璽幅高一
尺二寸七分廣一尺六分
世宗憲皇帝御書萬夀詩一冊
素絹本楷書恭進
聖祖仁皇帝萬夀無疆詩十章末幅欵云(臣)廟諱恭撰
敬書下有迪德廟諱之章二璽首幅署
萬夀無疆詩十章有序九字冊計十一幅幅高七寸廣
四寸六分
世宗憲皇帝御筆臨董其昌書登樓賦一冊
素絹本行草書未署欵末幅有御賜朗吟閣寶
和碩雍親王寶墨池清興三璽冊計十幅幅高
七寸五分廣四寸六分
書卷
世宗憲皇帝御書柏梁體詩序一卷
泥金畫絹本行楷書欵識云雍正四年秋九月
御筆上鈐雍正御筆之寶一璽卷高一尺廣四
尺二分
世宗憲皇帝御書喜雨詩一卷
素絹本行書七言律詩一首卷前署三月三日
得雨六字卷末有雍正御筆之寶一璽卷高一
尺二寸六分廣二尺七寸八分
世宗憲皇帝御書魏徵十思疏一卷
素絹本行書欵識云御筆雍正四年二月初九
日書下有朝乾夕惕雍正宸翰二璽前有為君
難一璽卷高四尺一寸六分廣七尺七寸
世宗憲皇帝御書愛蓮說一卷
素絹本行書欵識云雍正五年五月初三日御
筆下有朝乾夕惕雍正宸翰二璽前有為君難
一璽卷高一尺四寸三分廣八尺四寸五分
世宗憲皇帝御書唐人律句一卷
灑金絹本行草書七言律詩一首欵識云雍正
五年六月十九日後有雍正御筆之寶一璽卷
高一尺一寸三分廣二尺二寸
世宗憲皇帝御筆臨米芾書鷹賦一卷
朝鮮牋本行書大字未署欵卷後有御賜朗吟
閣寶和碩雍親王寶二璽卷高一尺二寸六分
廣一丈六尺九寸
世宗憲皇帝御筆臨趙孟頫千字文一卷
素絹本行楷書未署欵卷後有御賜朗吟閣寶
和碩雍親王寶二璽卷高七寸三分廣七尺七
寸五分
書軸
世宗憲皇帝御書黑龍潭碑文一軸
素絹本行楷書欵識云雍正三年八月十五日
上鈐雍正御筆之寶一璽軸高五尺二寸五分
廣二尺七寸二分
世宗憲皇帝御書蘇軾對月詞一軸
素綾本行書欵云雍正御筆下有朝乾夕惕雍
正宸翰二璽前有為君難一璽軸高五尺一寸
廣二尺五分
世宗憲皇帝御書七言截句一軸
粉花絹本草書後署夏日泛舟下有雍正宸翰
朝乾夕惕二璽前有為君難一璽軸高四尺四
寸廣一尺九寸五分
世宗憲皇帝御書七言律詩一軸
粉花絹本行楷書欵識云雍正六年二月十六
日御筆後有雍正宸翰朝乾夕惕二璽前署仲
丁詣祭
文廟敬成八字有為君難一璽軸高五尺二寸五分
廣二尺四寸九分
世宗憲皇帝御書七言律詩一軸
粉花絹本草書唐句欵署御筆下有雍正宸翰
朝乾夕惕二璽前有為君難一璽軸高五尺二
寸五分廣二尺四寸七分
世宗憲皇帝御書五言截句一軸
素綾本草書唐句未署欵後有朝乾夕惕雍正
宸翰二璽前有為君難一璽軸高四尺八寸廣
二尺二寸五分
世宗憲皇帝御書五言律詩一軸
粉花絹本行草書後署荷花舊作下有朝乾夕
惕雍正宸翰二璽前有為君難一璽軸高四尺
七寸五分廣一尺九寸二分
世宗憲皇帝御書五言律詩一軸
粉花絹本行書後署雍正己酉永春亭留春之
作下有朝乾夕惕雍正宸翰二璽前有為君難
一璽軸高四尺六寸四分廣一尺九寸
世宗憲皇帝御書五言律詩一軸
粉花絹本草書觀稻詩欵署御筆下有雍正宸
翰朝乾夕惕二璽前有為君難一璽軸高四尺
八寸五分廣一尺八寸五分
世宗憲皇帝御書五言律詩一軸
粉花絹本行草書後署晩登海河樓舊作下有
朝乾夕惕雍正宸翰二璽前有為君難一璽軸
高四尺七寸八分廣一尺九寸三分
世宗憲皇帝御書五言律詩一軸
粉花絹本行書唐句欵署御筆下有朝乾夕惕
雍正宸翰二璽前有為君難一璽軸高四尺八
寸三分廣一尺九寸一分
此軸暨登海河樓五律一軸皆
上在青宫時蒙
世宗憲皇帝書賜者敬藏寶匣併鐫
御製記文于上記云乾隆元年丙辰恭送
皇考梓宫自
泰陵迴忽忽若有失也迺開琳笥啟錦囊展向日所賜
手蹟敬觀之慰與悲俱來瞻與否罔措爰拜手稽首而
為之記曰惟我
皇考世宗憲皇帝本天亶姿懋日新學養潛朱邸三十
餘年朝夕書史自娛每當眀窗净几輒弄翰作
書凡晉唐宋元諸名家蹟罔不心摹手追實集
古今書法之大成較之漢帝唐宗逕庭過之逮
臨御區宇勵精圖治自朝至于日中昃不暇時親筆墨
然間一臨池而翔鸞翥鳳之奇印泥畫沙之妙
薈萃行間弘璧天球無足為重也(臣)御名承顔
侍膝猥被
寵光迄今霜露屢易
龍髯莫挽墨瀋猶新每一啟椷肅容仰閱輒嗚咽流涕
而不能自已記有之父没而不能讀父之書手
澤存焉爾矧我
皇考拂素飛毫駕顔凌柳俾予小子獲瞻
天藻之光華兼誦
宸章之美富興思
手澤視古人所云不能讀者殆有加焉其能弗愴然于
懷而翹然思屢覩耶
世宗憲皇帝御書萬夀賦十二軸
素牋本行書恭進
聖祖仁皇帝萬夀賦末幅欵云皇四子多羅貝勒(臣)廟
諱敬書後有廟諱之章御賜朗吟閣寶二璽首
幅前署
萬夀賦并序五字軸高二尺六寸廣七寸八分
書册
御書孝經一冊
宣德牋本楷書末幅欵識云乾隆九年甲子嘉
平月下浣養心殿齋居三日書成下有乾隆宸
翰含經味道二璽首幅前有意在筆先摛藻為
春二璽册計十六幅幅高九寸一分廣八寸八
分
御臨黃庭堅墨竹賦一冊
宣德牋本楷書末幅欵識云乾隆甲子孟夏上
澣御筆臨於長春書屋後有萬物静觀皆自得
乾隆宸翰二璽册計十七幅幅高八寸一分廣
一尺二寸
御臨米芾尺牘一册
宣德牋本行書凡五則末幅欵云御臨米芾尺
牘下有乾隆宸翰一璽首幅前有意在筆先一
璽冊計十二幅幅高九寸五分廣五寸一分
御臨趙孟頫書陶潛詩帖一冊
宣德牋本行草書末幅欵識云淵眀歸去來辭
有見道之言兹飲酒二十首上下數千年間慨
然晤嘆是蓋不獨以酒隠者矣若夫子昂書法
流麗中具整肅余何能贊一辭哉乾隆甲子季
夏御臨並識下有乾隆宸翰幾暇臨池二璽冊
計二十二幅幅高七寸九分廣五寸
御臨趙孟頫書紈扇賦一冊
宣德牋本行楷書後頁欵識云乾隆乙丑新正
人日御筆臨上鈐乾隆御筆會心不遠二璽首
頁前有游六藝圃一璽冊計三頁頁高九寸廣
一尺五分
御臨俞和摹定武禊帖一冊
宣德牋本末幅欵識云乾隆甲子孟夏御筆又
識云俞和此帖余規仿數過不得仿彿乃棄置
浹旬走筆背臨不中不遠因悟凡為學者求諸
皮毛形肖所為北轅而適越也浴佛日再識下
有烟雲舒卷乾隆宸翰含經味道三璽首幅前
有游六藝圃一璽册計七幅幅高八寸四分廣
四寸三分
御臨董其昌摹蘭亭叙一册
仿製宋印花牋本末幅欵識云乾隆甲子仲秋
月下浣五日御筆上鈐乾隆宸翰一璽冊計八
幅幅高八寸二分廣四寸三分
御臨董其昌書顔真卿帖一冊
宣德牋本行書臨顔真卿送劉太冲序後頁欵
云乾隆御筆後有乾隆宸翰擕筆流雲藻陶冶
性靈三璽首頁前有意在筆先一璽冊計八頁
頁高七寸五分廣一尺
御臨董其昌書晉唐人詩一冊
宣德牋本行草書晉人詩四首唐人詩九首末
幅欵識云乾隆甲子長至日御筆下有乾隆御
筆一璽首幅前有意在筆先觀書為樂二璽冊
計二十八幅幅高七寸五分廣四寸九分
書畫合冊
御筆風候寫生書畫合璧一冊
金粟牋本墨畫二十四候花信每候各繫一詩
凡十二幅第一幅右頁署小寒一候梅花題云
玉梅標格稱仙粧頭踏春風領衆芳設使東皇
編甲第南枝合作探花郎下有宸翰一璽前有
擕筆流雲藻一璽(臣)梁詩正敬錄云寒雪侵凌
更助粧百花頭上占年芳鉛華洗盡留真色不
學緋桃媚阮郎(臣)梁詩正恭和左頁署小寒二
候茶花題云紅葩粉蕊艷欺霞趙叟邱翁莫浪
誇卉譜有時傳蜀種春風無處不唐花下有幾
暇怡情一璽(臣)勵宗萬敬錄云絳雪晴烘十丈
霞鶴頭犀角艷争誇水仙孤迴江梅瘦此是三
冬富貴花臣勵宗萬恭和第二幅右頁署小寒
三候水仙題云生機消息不終窮底用灰飛驗
葦筒一例清風眀月下仙人遥在水晶宫下有
德充符會心不遠二璽臣張若靄敬錄云霏霏
滕六浩無窮一線春回黍谷筒何處天花忽飄
墮玉玲瓏散蕊珠宫臣靄恭和左頁署大寒一
候瑞香題云露甲曾聞悟比邱昌條獨弄紫風
流漫言寂寞遲花事衮衮韶光速置郵下有雲
霞思一璽前有含毫邈然一璽(臣)梁詩正敬錄
云廬阜蟠根寄一邱通家茉莉鬭風流時來移
種蓬萊殿錦繖香囊逐水郵(臣)詩正恭和第三
幅右頁署大寒二候蘭花題云春畹秋塘盡裊
姗冰霜傲得是真蘭摘來香色都清淨鼻觀從
參古佛壇下有寫生一璽前有含經味道一璽
(臣)勵宗萬敬錄云招來空谷步姍姍鄭女休輕
賦采蘭若與羣葩論臭味國香端合主騷壇臣
宗萬恭和左頁署大寒三候山礬題云繁花如
雪雪中開香是荀郎袖裏來仿彿人從庾嶺過
臨風寄得幾枝梅下有中和染翰二璽(臣)張若
靄敬錄云鶴翎剪處逗寒開曾伴風姨月姊來
若使凌波逐仙侣更宜兄事嶺頭梅(臣)若靄恭
和第四幅右頁署立春一候迎春題云無須剪
綵畫屏裝花信迎春四出黃迎得好春緣底事
千花百卉任争芳下有潑墨一璽前有含英咀
華一璽(臣)梁詩正敬錄云雪砌都成玉閙裝𢃄
圍依約認腰黃憑他探取春消息喚醒從頭百
草芳(臣)梁詩正恭和左頁署立春二候櫻桃題
云半軃雲鬟整翠翹斜臨玉鏡凍將消含章殿
裏人何在依舊東風散綺寮下有幾暇臨池一
璽臣勵宗萬敬錄云紅綃翠袂壓雲翹但見花
時渴已消若待寢園新薦後玉盤珠顆賜羣寮
(臣)勵宗萬恭和第五幅右頁署立春三候望春
題云幽花婀娜笑庭階也報番風到小齋真是
不辜引領望昭蘇萬彙樂春皆下有内府珍秘
得佳趣叢雲三璽(臣)張若靄敬錄云雲凝三素
朗三階祈穀元辰甫散齋早向瑶林問消息望
中瓊朵滿庭皆臣若靄恭和左頁署雨水一候
菜花題云寫意無妨作圃菘繁花結穗葉蒙茸
書生省識春蔬味玉食應無羨九重下有樂天
一璽又虚衷澂照一璽(臣)梁詩正敬錄云老圃
生涯事種菘黃雲匝地影茸茸偏宜點綴滕王
蝶亂眼疎籬隔幾重(臣)梁詩正恭和第六幅右
頁署雨水二候杏花題云輕勻麝粉淡調脂斜
倚東風不語時若是詩中饒鄭谷應知花裏有徐
熙下有墨雲一璽前有見天心一璽(臣)勵宗
萬敬錄云上林千樹染胭脂走馬芳堤得意時
忽憶江村寒食路鞦韆影裏弄春熙(臣)宗萬恭
和左頁署雨水三候李花題云蜂抱花房蝶簇
須品題自昔露桃輸月眀樓上尋吟處無色天
中色有無下有涵虚朗鑑筆端造化二璽臣張
若靄敬錄云眼迷何處辨花須光動嫣紅比却
輸貫就牟尼珠萬顆塵中薌澤似渠無(臣)若靄
恭和第七幅右頁署驚蟄一候桃花題云灼灼
其華釀有蕡春園二月滿紅雲輕綃一幅開生
面何似潙山悟志勤下有朗潤澂觀會心不遠
三璽(臣)梁詩正敬錄云湘核無須咏實蕡仙源
臨賞映紅雲嫣然似向春風笑笑煞盧家靧面
勤臣詩正恭和左頁署驚蟄二候棣棠題云黃
金鏤瓣淺深勻幾縷晴絲染麯塵任爾柔條羅
帶結知難繫取可憐春下有研露一璽前有烟
雲舒卷一璽臣勵宗萬敬錄云宫額新粧浥露
勻歌成金縷動梁塵芳華莫為柔條惜漢殿曾
分似海春(臣)宗萬恭和第八幅右頁署驚蟄三
候薔薇題云更始番風到幾巡薔薇浥露發花
新無端麗影剛垂架惹得窗前雀啅人下有浴
德一璽前有游六藝圃一璽(臣)張若靄敬錄云
東風壓架幾逡巡杯裏濃香釀露新曾記探春
芳徑過勾衣紅刺欲留人(臣)若靄恭和左頁署
春分一候海棠題云柔姿弱質自相憐沐雨酣
霞畫檻前恰似唐宫鬭春色江梅開盡海棠妍
下有太璞古香二璽臣梁詩正敬錄云正使無
香亦可憐垂絲旖旎繡簾前名花幽獨君休訝
雨泣煙愁分外姸臣梁詩正恭和第九幅右頁
署春分二候梨花題云巧裁蛤粉碎鏤金風遞幽
香小院深若向孤山衝雪放逋翁應有妬梅心
下有大塊假我以文章一璽上有天根月窟一
璽臣勵宗萬敬錄云院落溶溶月漾金素粧掩
映翠屛深餘香冷艷消魂處未許山礬學捧心
(臣)宗萬恭和左頁署春分三候木蘭題云江郎
才思謝家嬌幾許春光着意描含韵齋中三月
半翠罌銀管不相饒下有絜矩一璽臣張若靄
敬錄云佳名不羨女郎嬌紫粉含香未可描舟
是花身花是筆夢回斑管韻猶饒臣若靄恭和
第十幅右頁署清眀一候桐花題云清眀一候
桐始華亭亭嫩綠臨窗紗為惜分隂坐春晝高
岡鳳翽予情遐下有落花滿地皆文章翼太和
二璽(臣)梁詩正敬錄云清宵微月照桐華一片
涼瓊映碧紗却憶曾峯孤館客寄將春恨阻幽
遐(臣)詩正恭和右頁署清眀二候麥花題云休
誇紫暈與紅酣麥子花時秀色含不共羣芳争
艷麗香風餅餌綠疇南下有齊物一璽前有摛
藻為春一璽臣勵宗萬敬錄云一犁春曉雨初
酣麥秀雙岐瑞露含極目平疇翻綠浪村村秧
馬唱江南臣勵宗萬恭和第十一幅右頁署清
眀三候柳花題云點研楊花入眺凭因風飛墮
自難勝如塵着體全無汚似雪晞陽却不凝下
有衆花勝處香千尺一璽後有茹古含今一璽
(臣)張若靄敬錄云闌干臨水曉初凭閒看輕盈
墜不勝高處飛騰須穏重莫愁風力厚難凝臣
靄恭和左頁署穀雨一候牡丹題云態為施姒
質琳瑯自是花中合有王試問開期何大晩恐
羞百卉盡收芳下有禮園書圃以人為鑑二璽
(臣)梁詩正敬錄云殘紅落盡散琳瑯姚魏居然
異姓王自是春光須整頓天教晩出領羣芳臣
詩正恭和第十二幅右頁署穀雨二候酴醿題
云迎風屢舞自傞傞策騎尋芳側弁俄自是此
花能醉客非關春酒中人多下有德日新一璽
(臣)勵宗萬敬錄云香圍雪擁舞傞傞夢裏莊生
化蝶俄長嘯堂前風起處飛英賺得酒杯多臣
勵宗萬恭和左頁署穀雨三候楝花題云堂堂
九十去堪憐紫楝花開首夏天卄四番風成底
事枝頭梅子大於錢又識云二十四番花信風
自小寒訖穀雨每以五日為候吕氏春秋謂風
應花期其來有信乙丑春日拈筆寫生按此為
圖亦以見對時育物之意非僅游戲筆墨也乾
隆御識下有清玩乾隆宸翰二璽後有清心抒
妙理一璽(臣)張若靄敬錄云吹到楝花風可憐
紫茸一樹殿春天買春不住知無價榆莢池荷
盡作錢(臣)張若靄恭和後餘幅(臣)梁詩正等跋
云世傳二十四番花信風者自小寒至穀雨凡
二十四候每候五日一花之風信應之謹按蠡
海集云小寒為十二月節月建丑地闢於丑古
人所以為候氣之端五行始於木四時始於春
木之發榮於春必資水土水土之交在於丑故
隨地闢而肇見焉其論蓋仿史記淮南候風之
說而特詳春令也我
皇上嘉百卉之榮滋騐八風之協應
幾餘染翰摹寫生態重以
御題(臣)等敬觀雒誦仰惟
省歲勤民關心節候無非望杏瞻蒲俾草木咸若之
至意至若毫端元氣生趣盎然指物程形機緘
昭揭則又
天縱之緒餘妙與化工相契而
聖製猶引周易對時育物之旨用為懋勉愈以見
日新之益普惠澤以同春也(臣)等幸緣珥筆恭和
宸章亦猶草木之遇陽春披拂和風而無以答施于
天地謹据花信之義藉窺
聖心揚詡之符附識數語于頁尾云(臣)梁詩正(臣)勵
宗萬(臣)張若靄恭跋(臣)梁詩正敬書幅高九寸
五分廣一尺四寸四分
御筆秋英詩畫合璧一冊
仿製宋印花箋本右方墨畫各種花卉左方行
書題句書畫相間各六幅第一幅葵花有妍露
一璽題句云梳風翠羽翻承露金盤潔堪作素
秋朋豈為清齋折又署葵一小字第二幅海棠
有寫生一璽題句云海棠一例好娟娟春復秋
試向羣芳問争如得自由又署海棠二小字第
三幅菊花有潑墨一璽題句云菊本瀟洒姿陶
潛託幽好却被人傳說東籬轉厭閙又署菊一
小字第四幅桂花有含英咀華一璽題句云馥
馥月中香裳裳檻外黃姮娥酬白帝天酒復天
糧又署桂一小字第五幅蘭花有宸翰一璽題
句云香以清不釅色匪妖而美臨風笑芙蕖得
作秋君子又署蘭一小字第六幅石竹有筆端
造化一璽題句云周阿迥出羣蜂蝶任紛紛不
與蘼蕪伍終因近此君又署石竹二小字每幅
署字下俱有乾隆宸翰幾暇臨池二璽幅高七
寸三分廣四寸三分
御臨董其昌書畫合璧一册
仿製宋箋本右方墨畫山水左方行書第一幅
畫記一則餘每幅書七言絶句一首書畫相間
各十二幅第一幅畫幅有清心抒妙理一璽書
幅有宸翰一璽第二幅畫幅有會心不遠一璽
書幅有游六㙯圃一璽第三幅畫幅有潑墨一
璽書幅有務時敏一璽第四幅畫幅有乾隆御
筆一璽書幅有攜筆流雲藻一璽第五幅畫幅
有研露一璽書幅有躭書是宿緣一璽第六幅
畫幅有煙雲抒卷一璽書幅有茹古含今一璽
第七幅畫幅有雲霞思一璽書幅有幾暇臨池
一璽第八幅畫幅有筆端造化一璽書幅有涵
虛朗鑑含英咀華二璽第九幅畫幅有墨雲一
璽書幅有意在筆先潄芳潤二璽第十幅畫幅
有樂天一璽書幅有觀書為樂一璽第十一幅
畫幅有觀天地生物氣象一璽書幅有浴德一
璽第十二幅畫幅欵識云甲子小春游田盤行
笥中偶攜香光書畫冊每于駐驆之暇間一臨
模竟成全幀氣韻蒼潤雖不逮猶幸瓣香未墜
云白澗行宫識後有得佳趣乾隆宸翰二璽書
幅有乾隆御筆摛藻為春二璽幅高八寸廣五
寸二分
書卷
御書聖經一卷
宋箋烏絲闌本楷書欵識云乾隆甲子夏四月
中浣御筆敬書下有勤學好問存誠主敬二璽
卷高一尺四寸二分廣三尺五寸四分
御書程子四箴一卷
冷金箋烏絲闌本楷書欵識云乾隆歲在甲子
夏四月中澣御筆後有勤學好問存誠主敬二
璽卷高一尺一寸廣四尺一寸七分
御書朱子格言一卷
宋箋烏絲闌本行草書欵識云右朱子語乾隆
甲子夏日御筆下有乾隆宸翰正誼眀道二璽
卷高一尺二分廣二尺一寸二分
御臨王羲之三帖一卷
薛濤箋本臨别疏大慶講堂三帖欵識云臨右
軍三帖御筆下有稽古右文之璽乾隆宸翰二
璽卷高六寸八分廣三尺一寸六分
御臨王獻之中秋帖一卷
宣德箋本欵識云大令此帖古今第一竒寶膾
炙人口久矣偶閱御府秘笈見而愛之不啻和
珍摹之凡數易紙始得其依稀耳乾隆御識下
有乾隆宸翰幾暇臨池二璽前有研露一璽卷
高九寸六分廣八寸一分
御臨褚遂良摹長風帖一卷
宣德牋本草書旁有楷書音釋欵云乾隆御臨
下有攜筆流雲藻乾隆宸翰二璽卷前有硏露
一璽卷高九寸二分廣一尺六寸六分
御臨懷素詩帖一卷
金粟箋本草書論書絶句三首未署欵卷後有
自強不息乾隆宸翰二璽又摛藻為春陶冶性
靈二璽卷前有深心託豪素會心不遠二璽卷
高八寸八分廣三尺三寸五分
御臨蔡蘇黃米四家帖一卷
宣德箋本行書凡四幅第一幅七言絶句一首
欵云御臨蔡襄書下有乾隆宸翰會心不遠二
璽第二幅七言絶句一首欵識云甲子秋九御
臨下有乾隆宸翰陶冶性靈二璽第三幅七言
絶句一首欵署御臨下有乾隆御筆摛藻為春
二璽第四幅尺牘一則欵署御臨下有清心抒
妙理乾隆宸翰含經味道三璽卷高一尺六寸
廣一尺四幅同
御臨蔡蘇黃米四家書一卷
宣德箋本凡四幅每幅七言絶句一首第一幅
行楷書欵云御臨蔡襄上鈐乾隆宸翰一璽前
有深心託豪素一璽第二幅行楷書欵云御臨
蘇軾下有含經味道躭書是宿緣二璽前有含
毫邈然勤學好問二璽第三幅草書欵署御臨
下有乾隆宸翰摛藻為春二璽前有澂觀自強
不息二璽第四幅行楷書欵署御臨下有乾隆
宸翰存誠主敬二璽前有意在筆先會心不遠
清心抒妙理三璽卷高一尺五寸九分廣二尺
七分四幅同
御臨蔡蘇米黃四家書一卷
宣德牋本行楷書凡四幅第一幅七言截句一
首欵云蔡君謨帖御臨下有乾隆御筆摛藻為
春二璽卷高一尺六寸廣一尺第二幅黃脽道
人語一則欵云御臨東坡居士下有乾隆宸翰
勤學好問二璽高同廣一尺七分第三幅評蘇
書一則欵署御臨上鈐乾隆宸翰一璽高同廣
一尺四分第四幅跋十四帖一則欵署御臨下
有乾隆宸翰會心不遠二璽高同廣一尺八分
御臨蘇軾畫竹帖一卷
薛濤箋本行楷書欵云御臨子瞻下有乾隆宸
翰一璽卷高七寸八分廣三尺三寸七分
御臨蘇軾書赤壁賦一卷
宣德箋本楷書前賦并臨文徵眀補書欵識云
蘇玉局赤壁賦為千古傑作又得其自書真蹟
誠雙絶也卷首缺三十六字文待詔規橅補書
遂成完璧甲子夏初幾餘流覽心爽神怡輙為
臨仿一過乾隆御識下有稽古右文之璽乾隆
宸翰二璽卷前有游六藝圃一璽押縫有宸翰
内府書畫之寶各二璽卷高八寸一分廣八尺
二寸五分
御臨蘇軾書歸去來辭一卷
宣德箋本行楷書欵識云右蘇軾書陶淵眀歸
去來兮辭乾隆壬戌菊月御筆臨于養心殿下
有乾隆宸翰攜筆流雲藻二璽卷前有研露一
璽押縫有宸翰内府書畫之寶二璽卷高一尺
一寸二分廣六尺三寸
御臨蘇軾尺牘一卷
薛濤箋本行書欵署御臨下有乾隆御筆摛藻
為春二璽又勤學好問一璽卷前有讀書依竹
静會心不遠二璽卷高八寸七分廣三尺
御臨蘇軾煙江疊嶂圖詩帖一卷
宋泥金牋本行楷書欵云御筆臨下有乾隆宸
翰一璽又含英咀華觀書為樂會心不遠三璽
卷前有意在筆先含經味道二璽卷高九寸四
分廣二尺六寸五分
御臨蘇軾潁川西湖泛月詩帖一卷
倣製宋牋本大楷書欵識云乾隆御臨于敬勝
齋下有自強不息與物皆春二璽卷前有游六
藝圃一璽押縫有宸翰内府書畫之寶各三璽
卷高一尺一寸六分廣一丈六尺七分
御臨蘇軾天禧頌一卷
倣製宋箋本楷書欵識云乾隆甲子孟秋月御
筆臨下有乾隆宸翰含經味道二璽卷前有觀
書為樂一璽押縫有宸翰内府書畫之寶二璽
卷高九寸四分廣七尺九寸六分
御臨黃庭堅書千字文一卷
宣德箋本楷書欵識云乾隆甲子立夏後五日
偶臨于含韻齋後有乾隆宸翰勤學好問二璽
押縫有宸翰内府書畫之寶各五璽卷高一尺
三寸一分廣二丈一尺五分
御臨黃庭堅書跋語一卷
金粟箋本行楷書欵云御筆臨黃庭堅下有乾
隆宸翰一璽卷高七寸五分廣一尺六寸五分
御臨米芾秋夜詩帖一卷
宣德箋本行書大字欵識云乾隆庚申秋日臨
米芾秋夜詩後有惟精惟一乾隆宸翰二璽卷
前有奉三無私一璽卷高一尺六寸三分廣二
丈六尺一寸六分
御臨米芾硯山詩帖一卷
薛濤箋本行楷書欵識云御筆臨米元章書下
有乾隆宸翰含經味道二璽又與物皆春一璽
卷前有意在筆先會心不遠躭書是宿緣三璽
卷高一尺四寸八分廣三尺九分
御臨米芾題巨然海野圖詩一卷
宋箋本行楷書欵署御臨上鈐乾隆宸翰一璽
下有意在筆先摛藻為春二璽卷前有清心抒
妙理勤學好問二璽卷高一尺八分廣三尺六
寸八分
御臨米芾書天馬賦一卷
倣製宋箋本欵識云乾隆甲子季夏月御臨米
黻書天馬賦下有乾隆宸翰攜筆流雲藻二璽
卷高九寸三分廣六尺二分
御臨米芾尺牘一卷
宋牋本行楷書欵識云乾隆甲子八月下浣御
臨下有乾隆宸翰摛藻為春二璽卷前有意在
筆先一璽卷高七寸八分廣二尺八寸四分
御臨米芾尺牘一卷
宋牋本行書欵識云乾隆甲子九月御臨下有
乾隆宸翰一璽又讀書依竹静含經味道二璽
卷前有見天心烟雲舒卷二璽卷高一尺八分
廣三尺六分
御臨米芾論草書帖一卷
薛濤牋本草書欵識云右米芾論草書帖蓋寢
饋右軍時語也御臨上鈐乾隆宸翰一璽卷高
九寸三分廣一尺九寸七分
御臨張即之書唐詩一卷
宣德牋本大楷書七言律詩二首欵識云乾隆
御筆偶臨後有乾隆宸翰正誼眀道二璽卷前
有德日新一璽押縫有宸翰幾暇臨池各九璽
卷高一尺一寸廣四大三寸
御臨宋高宗書養生論一卷
宣德牋本真草二體相問書欵識云宋高宗御
書養生論乃居德夀宫年踰耳順時筆也内府
所藏的係真蹟甲子長夏展玩消暑橅臨一過
雖垂露翥鳳之姿不能企及而所云清虚静泰
於修身養性之道實括妙旨詩云高山仰止余
于是卷蓋不僅宗其書法矣乾隆御識後有乾
隆宸翰幾暇臨池二璽卷前有研露一璽押縫
有樂天璽凢十卷高八寸四分廣一丈九尺九
寸
御臨趙孟頫書洛神賦一卷
倣製宋牋本行楷書欵識云乾隆甲子歲孟秋
中澣三日御筆下有乾隆宸翰天根月窟二璽
卷前有游六藝圃一璽押縫有宸翰内府書畫
之寶二璽卷高一尺一寸六分廣七尺一寸三
分
御臨趙孟頫書雪賦一卷
倣製宋箋本行書欵識云乾隆甲子季夏月御
臨下有乾隆宸翰攜筆流雲藻二璽卷高九寸
三分廣六尺
御臨鄧文原章草一卷
宣德牋本書急就章欵識云乾隆甲子孟夏御
筆臨于長春書屋後有乾隆宸翰勤學好問二
璽押縫有絜矩璽凡四卷高八寸三分廣一丈
二尺一寸四分
御臨文徵眀書赤壁賦一卷
宣德牋本行草書前後二賦欵云乾隆御筆臨
下有乾隆宸翰一璽又觀書為樂微言晰纖豪
二璽卷前有含豪邈然一璽押縫有宸翰幾暇
臨池各三璽卷高九寸一分廣一丈四尺七寸
七分
御臨文徵眀詩帖一卷
倣製宋箋本草書七言律詩六首欵識云乾隆
壬戌秋日御筆臨下有乾隆宸翰攜筆流雲藻
二璽卷前有清心抒妙理一璽卷高八寸五分
廣八尺四分
御臨董其昌書白居易詩一卷
宋箋本行書樂府一首五言古詩一首欵識云
御臨董其昌書白居易詩後有乾隆宸翰含經
味道二璽卷前有觀書為樂一璽卷高八寸五
分廣三尺五分
御臨董其昌書秦觀詞一卷
宋雪花箋本行書欵署御臨下有乾隆宸翰勤
學好問二璽卷前有觀書為樂一璽卷高一尺
二分廣二尺八寸五分
御臨董其昌詩帖一卷
薛濤牋本行書七言絶句二首欵云御臨董其
昌書下有乾隆御筆摛藻為春二璽卷前有意
在筆先一璽卷高八寸六分廣三尺二寸六分
御臨董其昌詩帖一卷
宣德箋本行書七言律詩一首欵云乾隆御臨
後有乾隆宸翰含經味道二璽卷前有游六藝
圃一璽卷高八寸二分廣三尺七寸七分
御臨董其昌輞川詩帖一卷
冷金牋本行楷書欵云偶臨董其昌書輞川詩
四首御筆下有稽古右文之璽乾隆宸翰二璽
又識云此内府所藏宋製冷金箋横幅幾暇偶
臨香光真蹟欲如孫過庭所謂五合交臻深有
愧云乾隆御識下有幾暇臨池研露含經味道
三璽卷前有觀書為樂陶冶性靈二璽卷高一
尺八分廣四尺九寸一分
御臨董其昌書栖真志一卷
宣德牋本行書欵識云乾隆甲子陽月冬至後
一日御筆上鈐乾隆御筆一璽卷前有游六藝
圃一璽卷後有摛藻為春躭書是宿緣二璽中
幅押縫有宸翰内府書畫之寶各二璽卷高八
寸四分廣九尺三寸六分
畫卷
御筆盤山偃松圖一卷
金粟箋本墨畫卷後署寫盤山偃松樹六字下
有幾暇臨池一璽卷前有烟雲舒卷一璽卷高
九寸四分廣一尺七寸三分
御筆松崖垂釣圖一卷
宣德牋本墨畫欵識云乾隆甲子暮春之初養
心殿偶筆後有乾隆宸翰墨雲二璽卷前有深
心託豪素一璽卷高九寸六分廣二尺五寸二
分
御筆蘭蕙圖一卷
倣製金粟牋本墨畫欵署御筆下有乾隆御筆
一璽卷前有游六藝圃一璽卷高九寸六分廣
一尺六寸六分
御筆秋瓜一卷
金粟牋本墨畫欵識云長夏幾餘頓苦煩熱不
能為工細之筆因寫東陵數枚聊當消暑乾隆
并識下有乾隆宸翰一璽卷末有筆端造化一
璽卷高八寸六分廣一尺七寸
御筆雙雀花枝圖一卷
宣德箋本墨畫凡二幅第一幅題云漫言春色
無人管野雀枝頭醉欲醺下有乾隆宸翰一璽
後有寫生一璽第二幅題云欲識花姿好含胎
未放時欵云養心殿御製下有乾隆宸翰一璽
後有筆端造化一璽卷高八寸二分廣一尺三
寸七分二幅同
御筆檳榔雙雀圖一卷
倣製金粟牋本墨畫欵識云檳榔雙雀圖長春
書屋御製下有乾隆宸翰幾暇臨池二璽卷末
有筆端造化一璽卷高九寸一分廣二尺一寸
七分
御筆葡萄寫生一卷
金粟牋本墨畫欵云養心殿戲筆後有乾隆宸
翰幾暇臨池二璽卷末有研露一璽卷高九寸
四分廣一尺六寸三分
御筆花隂雙兔圖一卷
宣德箋本墨畫欵云静怡軒製上鈐乾隆御筆
一璽卷末有研露筆端造化二璽卷高一尺一
寸七分廣三尺三寸三分
御臨關穜秋山平遠圖一卷
宣德牋本墨畫欵識云五代關穜筆力雄厚生
平畫多層巒深岫皴法巉刻獨内府所藏此幀
平曠蕭遠肇雲林一瓣香宣和畫譜載穜秋山
圖二十有二此或其一耶秋爽幾暇泚筆橅之
並識其源流云後有乾隆宸翰幾暇臨池二璽
又研露一璽卷前有潑墨烟雲舒卷二璽卷高
九寸一分廣一尺四寸八分
御臨馬遠松泉居士圖一卷
宣德箋本墨畫欵識云馬遠松泉居士圖真蹟
戲臨于長春書屋下有乾隆宸翰幾暇臨池二
璽卷前有游六藝圃一璽卷高九寸五分廣三
尺二寸五分
御摹王淵蓮塘鸂鶒圖一卷
宣德牋本墨畫欵識云摹王淵蓮塘鸂鶒圖弘
德殿製後有乾隆宸翰幾暇臨池二璽卷首有
筆端造化一璽卷末有姸露一璽卷高八寸六
分廣四尺一寸七分
御臨眀宣宗鸜鵒圖一卷
宣德箋本墨畫欵識云乾隆癸亥冬日倣眀宣
宗筆製于静怡軒下有乾隆宸翰幾暇臨池二
璽卷前有寫生一璽卷高一尺廣四尺
御臨沈周風雨歸舟圖一卷
宣德箋本墨畫欵識云倣石田筆意長春書屋
御製下有乾隆宸翰幾暇臨池二璽卷前有研
露一璽卷高一尺一寸廣二尺四分
御臨文徵眀蘭花一卷
倣製金粟牋本墨畫并臨原題句欵識云甲子
新秋摹文徵眀後有乾隆宸翰擕筆流雲藻二
璽卷前有含英咀華一璽押縫有宸翰筆端造
化二璽卷高九寸六分廣四尺六寸二分
書畫合卷
御筆寒梅一卷
金粟牋本墨畫並書
御製舊句云暖旭暈冰綃寒腮勒玉條花香聞不釅
色淑看非妖古寺雲封戸荒村雪到腰何如宣
席側藉爾卜青韶後識云花品中惟寒梅格韻
最高予宿性所躭兹偶寫一枝並錄舊詩于右
青邱句月眀林下美人來仿彿見此風致甲子
夏乾隆御識後有幾暇臨池筆端造化二璽卷
末有深心託豪素一璽卷高九寸五分廣二尺
六寸八分
御臨李公麟女史圖并書箴一卷
宣德牋本白描畫分段節書女史箴書畫相間
凡十二段欵識云内府所藏李公麟女史圖並
自書女史箴洵稱璧合雙珍鑑標千古橅臨一
過令人起敬起畏必有關雎麟趾之意然後可
行周官法度余均愧之乾隆甲子秋八月御識
下有乾隆宸翰幾暇臨池稽古右文之璽三璽
卷前有寫生含味經籍二璽通卷押縫宸翰筆
端造化璽各四卷末臣張照等跋云匡衡曰妃
匹之際生民之始萬福之原孔子言物行恒之
訓繫于家人卦象傳而正家而天下定亦于本
卦彖傳眀之蓋言行本諸身先被于家由家型
國而天下化先聖先師之所諄諄焉昔張華大
有懼于晉室而作女史箴顧愷之為之圖晉代
名賢所為衷古感今發于忠愛而不自己者也
垂諸後世宋李公麟復仿為之流傳入
大内我
皇上聽政之暇稽義府味經腴左圖右史覽是卷而
悦之時一臨寫閱十餘日而巨卷竟復為跋識
于後德尊益謙若宣尼言道四未能一也夫禹
之戒舜及于慢遊傲虐是豈足取為聖舜戒蓋
禹惟愛君深而無所擇
皇上以關雎麟趾之心行周官立政之化乃恝然退
然躬鑒戒深惕若有如是夫亦
皇上之自愛猶禹之愛舜歟天下幸甚萬世幸甚況
(臣)等仰蒙
恩旨著語卷末其歡欣慶忭豈子墨之所能宣也乾
隆九年八月(臣)張照(臣)梁詩正(臣)勵宗萬(臣)張
若靄恭跋(臣)張照敬書卷高八寸八分廣一丈
八尺二寸七分
御臨唐寅畫飲仙圖并書飲中八仙歌一卷
宣德箋本凡二段前段白描畫欵識云乾隆壬
戌秋日摹唐寅筆上鈐乾隆宸翰一璽前有繪
事後素胸中長養十分春二璽唐岱補樹石後
署臣唐岱奉
勅補樹石八字下有臣唐岱恭繪二印後段行書欵
識云乾隆壬戌冬日并臨後有乾隆御筆摛藻
為春陶冶性靈三璽前有含毫邈然一璽押縫
宸翰璽凡五幾暇鑑賞之璽璽凡四卷高九寸
八分廣二丈四尺一寸
御臨文徵眀五君子圖一卷
倣製金粟箋本墨畫竹梅水僊松柏五種後楷
書臨彭年七言絶句五首欵識云乾隆甲子秋
九月御筆臨下有乾隆宸翰幾暇臨池二璽卷
前有含經味道一璽卷末臣張照等跋云宋周
子愛蓮說以蓮為花中君子而蓮之品自此定
此外嘉花秀植如竹之瀟灑出塵梅之孤芳自
賞水僊之度白雲而方潔松柏之凌歲寒而不
彫均足當君子之稱而前人顧未之連類而及
眀文待詔徵眀善繪事始為五君子圖其亦周
子遺意耶我
皇上勤學好古于萬幾餘暇輙復怡情翰墨檢得此
圖臨為長卷出示臣等臣等仰瞻
寶繪式奉
天藻猗歟筆逕清逸氣韻生動以造物為師與化工
同妙而此
秘殿揮毫
深宫默注之隠寫綠竹思巖阿秀逸之士寫梅與
水僊思懷芳履潔之儒寫松柏思貞心勁節獨
立不回之佐繪圖于此寫意于彼時時與君子
相親豈僅筆墨餘事高出古人已哉時乾隆甲
子秋九月既望臣張照臣梁詩正臣勵宗萬臣
張若靄恭跋臣張照敬書卷高八寸廣五尺八
寸
書軸
御書曲禮四句一軸
宣德牋本草書未署欵左方下有乾隆宸翰勤
學好問二璽右方上有觀書為樂一璽軸高二
尺五分廣一尺三分
御書復卦一軸
宣德箋本楷書欵識云乾隆甲子冬至書復卦
仰惟天心之無改移願學顔子之不遠復也御
筆下有乾隆御筆正誼眀道二璽軸高六尺六
寸廣三尺九寸
御書唐人絶句一軸
宣德牋本行楷書未署欵左方有乾隆宸翰勤
學好問二璽軸高二尺九寸廣一尺二寸三分
御臨蘇軾豐年晩景帖一軸
宋箋本行草書欵云御臨東坡書下有所寶惟
賢乾隆御筆二璽前有德日新一璽軸高七尺
四寸四分廣二尺五寸四分
御臨蘇軾醉翁操一軸
宣德泥金龍箋本草書欵識云乾隆甲子重陽
御臨下有乾隆宸翰勤學好問二璽前有觀書
為樂一璽軸高四尺八分廣一尺五寸四分
御臨蘇軾端溪帖一軸
宋箋本行楷書欵云御臨東坡下有乾隆宸翰
陶冶性靈二璽前有深心託豪素一璽軸高二
尺六寸廣一尺三寸
御臨蘇軾跋語一軸
宋牋本行楷書欵云御筆臨東坡居士下有勤
學好問乾隆宸翰四時佳興與人同三璽前有
深心託豪素一璽軸高三尺五寸七分廣一尺
六寸六分
御臨蘇軾詞帖一軸
宣德牋本大楷書滿庭芳詞欵署御臨下有惟
精惟一乾隆宸翰二璽前有奉三無私一璽軸
高六尺七寸五分廣三尺一寸四分
御臨黃庭堅高松帖一軸
宣德泥金龍箋本行楷書節錄高松賦欵識云
乾隆甲子九秋御臨黃庭堅書下有乾隆御筆
摛藻為春二璽前有含英咀華一璽軸高二尺
九寸三分廣一尺三寸二分
御臨米芾尺牘一幅
宋雪花箋本行楷書欵識云甲子秋日御臨下
有乾隆宸翰陶冶性靈二璽右方上有觀書為
樂一璽下有意在筆先躭書是宿緣二璽軸高
四尺九分廣一尺六寸四分
御臨米芾詩帖一軸
灑金箋本行書五言律詩一首欵云御筆臨米
芾下有乾隆宸翰擕筆流雲藻二璽軸高一尺
八寸九分廣一尺二分
御臨米芾詩帖一軸
冷金牋本行書五言偈語一首欵云御筆臨米
元章書下有乾隆宸翰惟精惟一二璽前有觀
書為樂一璽軸高二尺七寸三分廣一尺三寸
御臨米芾詩帖一軸
宋箋本行楷書七言截句一首欵署御臨下有
乾隆宸翰一璽右方上有深心託豪素一璽下
有游六藝圃會心不遠二璽軸高三尺四分廣
一尺三寸一分
御臨米芾晉紙帖一幅
宋牋本行楷書欵署御臨下有乾隆宸翰攜筆
流雲藻二璽又陶冶性靈一璽右方上有深心
託豪素一璽下有含豪邈然躭書是宿緣二璽
軸高四尺七分廣一尺六寸四分
御臨米芾詞帖一軸
金粟箋本行書觀江湧小詞欵云御臨米芾詞
帖下有乾隆宸翰擕筆流雲藻二璽軸高二尺
七寸廣一尺四分
御臨朱子詩帖一軸
宣德箋本行楷書七言絶句一首欵識云晦翁
余所師偶橅是書愧未津逮弗敢書名志敬也
御識下有乾隆宸翰勤學好問二璽軸高三尺
五寸八分廣一尺八寸五分
御臨趙孟頫詩帖一軸
宋牋本行草書七言絶句一首欵署御臨上鈐
乾隆宸翰一璽又自強不息一璽右方上有游
六藝圃一璽下有澂觀一璽軸高一尺七寸七
分廣一尺三分
御臨趙孟頫詩帖一軸
雪花箋本行楷書五言律詩一首欵云御臨趙
孟頫下有乾隆宸翰摛藻為春二璽又勤學好
問一璽軸高三尺一寸六分廣九寸八分
御臨趙孟頫西湖詩一軸
宋牋本行楷書六言詩二首欵云御臨趙孟頫
書下有乾隆宸翰擕筆流雲藻二璽軸高二尺
四寸二分廣八寸五分
御臨趙孟頫書陶潛詩一軸
宣德灑金牋本行書青松詩一首欵識云御臨
趙孟頫書陶靖節詩下有乾隆宸翰陶冶性靈
二璽又觀書為樂胸中長養十分春二璽右方
上有深心託豪素一璽下有含豪邈然萬國農
桑寤寐中二璽軸高四尺一寸二分廣一尺五
寸四分
御臨唐寅詩帖一軸
宋箋本行楷書七言律詩一首欵識云甲子秋
日御筆偶臨上鈐乾隆宸翰一璽下有摛藻為
春陶冶性靈二璽右方上有含豪邈然一璽下
有攜筆流雲藻豳風無逸念民依二璽卷高四
尺七寸四分廣九寸二分
御臨文徵眀詩帖一軸
宋箋本楷書五言律詩一首欵署臨徵眀下有
惟精惟一乾隆宸翰二璽前有奉三無私一璽
軸高六尺八寸廣二尺八寸三分
御臨婁堅書王縉詩一軸
宣德箋本楷書七言絶句一首欵署御臨下有
乾隆御筆正誼眀道二璽前有德日新一璽軸
高五尺七寸三分廣一尺四寸八分
御臨董其昌書崔瑗座右銘一軸
宣德箋本行書欵云御臨董其昌上鈐乾隆宸
翰一璽又勤學好問一璽軸高二尺七寸九分
廣一尺二寸八分
御臨董其昌書張旭郎官壁記一軸
宋箋本楷書欵識云乾隆甲子秋日御筆下有
含豪邈然乾隆宸翰陶冶性靈三璽右方上有
觀書為樂一璽下有深心託豪素自強不息二
璽軸高四尺七寸廣二尺
御臨董其昌橅顔真卿送劉太冲序一軸
宣德箋本行書欵云御臨其昌上鈐乾隆宸翰
一璽下有勤學好問一璽軸高三尺二分廣一
尺三寸二分
御臨董其昌書蘇軾四言詩一軸
宣德箋本行楷書欵云御臨其昌上鈐乾隆宸
翰一璽又勤學好問一璽軸高三尺六寸五分
廣一尺三寸四分
御臨董其昌節書周子通書一軸
宣德箋本大楷書欵云乾隆御臨下有乾隆宸
翰存誠主敬二璽又跋云此思翁書法本色流
麗朗潤乃其餘事規橅一過自覺逕庭天下幾
人學杜甫誰得其皮與其骨吾于學董者亦云
下有姸露一璽軸高六尺一寸六分廣五尺三
分
御臨董其昌詞帖一軸
金粟牋本行書買春小令欵云御筆臨董其昌
下有乾隆御筆摛藻為春躭書是宿緣三璽軸
高一尺七寸八分廣九寸六分
畫軸
御筆松風山月圖一軸
宣德牋本墨畫左方上書松風吹解帶山月照
彈琴句欵云静怡軒寫下有乾隆宸翰幾暇臨
池二璽右方下有筆端造化一璽軸高一尺九
寸八分廣一尺八分
御筆泉石蘭竹圖一軸
宣德箋本墨畫欵識云清泉白石翠竹猗蘭甲
子季秋敬勝齋齋居偶寫下有宸翰一璽左方
下有觀天地生物氣象一璽軸高二尺一寸一
分廣同
御筆瓶荷一軸
宣德箋本墨畫欵云養心殿偶筆下有會心不
遠乾隆御筆二璽軸高三尺七寸一分廣一尺
六寸八分
御筆菊花一軸
金粟箋本墨畫右方上書露朵盈盈際風枝灑
灑時句欵云薈芳書院作後有乾隆宸翰筆端
造化二璽左方下有清心抒妙理一璽軸高一
尺七寸三分廣九寸二分
御筆庭前柏樹子一軸
倣製金粟箋本墨畫欵識云庭前柏樹子右德
公案句也試問此圖作麽生參庭前柏樹子長
春書屋漫識下有乾隆宸翰幾暇臨池二璽右
方下有清心抒妙理一璽軸高三尺一寸六分
廣九寸五分
御筆松石間意一軸
金粟箋本墨畫欵云長春書屋製下有乾隆宸
翰一璽左方下有繪事後素一璽軸高一尺七
寸四分廣九寸四分
御筆松隂高士圖一軸
宣德箋本墨畫上方題云偃息白石上嘯傲青
松底從知壺嶠中神仙亦人爾流水淨我耳凱
風梳我髮不須擕七弦有客彈清越嘗笑黃綺
輩千秋稱大隠漢庭豈金堂何須摇唇吻蒼蒼
虬枝外望望迷處所莫云足寂寥爛漫雲堪侣
後識云秋隂忽晴天高氣爽林木眀瑟几研清
潤拂箋作松隂高士圖覺寒濤滿空與鳴泉相
和聲出紙上也甲子七月二十四日御筆下有
乾隆宸翰幾暇臨池二璽右方下有烟雲舒卷
一璽軸高三尺六寸七分廣一尺五寸四分
御臨倪瓚秋原古樹圖一軸
宣德箋本墨畫欵題云修篁幾箇不成林古樹
猶無鴉可尋誰道秋來多寂寞寒郊烟靄望中
深寫罷枯枝意洒然將無詩畫合同禪泬寥心
與秋空淨若有漁歌古渡邊閒來消夏恰相宜
極目疎林秋晩時憶得前年重九日灤河别墅
一枝枝倪迂多作秋原古樹澹逸天然使人意
遠余偶倣其筆法為之愧未得神似而點綴蕭
曠滿目秋情或亦畫中有詩耶乾隆甲子長夏
并識下有會心不遠乾隆宸翰二璽右方下有
筆端造化一璽軸高一尺五寸七分廣一尺
御臨倪瓚平林秀石圖一軸
宣德箋本墨畫欵識云元四大家畫獨雲林格
韻尤超世稱逸品幾閒偶仿其意作平林秀石
小景喜無畫史縱横習氣瓣香故在可為知者
一道乾隆歲在甲子立秋前一日并識下有乾
隆宸翰幾暇臨池二璽左方下有清心抒妙理
一璽軸高二尺四寸三分廣一尺一寸九分
御臨沈周雙松一軸
宣德箋本墨畫欵識云沈周雙松圖筆意養心
殿戲橅下有乾隆宸翰幾暇臨池二璽左方中
有繪事後素一璽軸高五尺二寸廣一尺四寸
七分
御臨唐寅蘆汀繫艇圖一軸
宣德箋本墨畫欵題云萬頃烟波浮舴艋飄颻
直在秋雲頂夢中宜作廣寒遊雙手攫將孤月
影甲子小春仿唐寅筆即用其韻題句下有乾
隆宸翰筆端造化二璽中幅有會心不遠一璽
右方下有澂觀一璽軸高二尺二寸九分廣一
尺三寸四分
御臨唐寅折梅仕女圖一軸
宣德箋本墨畫並臨原題句欵題云羣芳譜裏
冠春臺拗得南枝幾朵開恰似夀陽初睡起渾
忘點額玉珠來摹唐解元折梅仕女圖因臨其題
句于左並用其韻御筆上鈐乾隆宸翰一璽左
方上有寫生幾暇臨池二璽下有意在筆先一
璽軸高三尺七寸廣一尺八寸五分
御臨陳洪綬高士圖一軸
宣德箋本白描畫欵識云眀陳洪綬善畫古人
物與崔子忠齊名不屑屑規橅顧陸神味翛然
自標一格畫史稱其賦性狂放眀經不仕蓋隠
于翰墨者流故所製多高人逸士風致予所倣
兹幅即其一也骨理清超或未能手追三昧而
蕭遠閒澹塵絶筆端差喜得其遺意用併識數
語于右甲子暢月九日下有會心不遠乾隆御
筆二璽左方下有繪事後素一璽軸高三尺三
寸廣二尺三分
御臨惲夀平五清圖一軸
宣德箋本墨畫水月松竹梅欵識云惲夀平五
清圖養心殿戲橅下有乾隆宸翰一璽左方下
有游六藝圃一璽軸高二尺八寸四分廣一尺
三寸二分
書畫合軸
御筆洛神圖並臨十三行帖一軸
宣德箋本白描畫欵識云偶繪洛神并臨十三
行于左御筆下有乾隆宸翰幾暇臨池二璽右
方下有寫生一璽軸高二尺二寸五分廣一尺
御筆瓶荷一軸
宣德箋本墨畫左方中行書
御製舊句云含芬雅合伴書惟兩字標名可作師但
似清高塵不染遠觀近玩總相宜後識云此予
瓶蓮舊句也幾暇偶仿白陽山人寫意即錄舊
句以當題詠甲子小春并識下有乾隆宸翰幾
暇臨池筆端造化三璽前有寫生一璽右方下
有澂觀摛藻為春二璽軸高三尺五寸七分廣
一尺四寸八分
御筆梨花山雀圖一軸
宣德箋本墨畫右方上行書
御製舊句云含姿映𤨏窗弄影臨芳埒娑娑媚晩風
裳裳酬令節瓊葩比梅艷姱朵方桃潔雅致入
閒吟幽芳供静掇庭院引蜂攢畫圖宜燕頡偶
來花下立㣶徊不忍擷韶華詎久駐會看霏香
雪後識云仿江南徐氏法作梨花山雀頗饒寫
生氣韻因檢舊咏梨花短句竝錄于右春林香
雪拂拂楮墨間矣乾隆甲子夏六月既望并識
有乾隆宸翰幾暇臨池二璽左方下有研露一
璽軸高三尺七寸五分廣一尺九分
御筆秋瓜一軸
宣德箋本墨畫右方上行書
御製舊句云雲刃剖冰瓤清甘沁齒香黃沈惟讓李
翠冷不誇霜邵圃名猶艷王園種最良何人方
病渴一瓣試分嘗後識云右舊作消夏十咏之
一甲子四月廿又三日長晝幾餘頗苦煩熱因
憶古人瓜飲圖此自遣竝檢錄舊咏青門風味
宛于尺楮遇之乾隆御識下有乾隆宸翰幾暇
臨池二璽前有寫生一璽左方下有筆端造化
一璽軸高二尺四寸五分廣九寸九分
御筆盆梅一軸
宣德箋本墨畫左方上行書
御製詩云淨几眀窗一室中重陪處士舊家風瓣姿
借月裁冰碧蕾影臨缸卷燭紅試味真香方遞
遞愛觀生意始融融栽培漫說花師巧消息先
春總化工後識云甲子暢月六日對盆梅有作
因并寫意為圖御筆下有乾隆御筆摛藻為春
二璽右方中有含毫邈然一璽軸高四尺七寸
七分廣一尺八寸七分
御臨宋人觀梅覓句圖并書建福宫新春詩一軸
宣德箋本墨畫上方行書
御製建福宫新春詩云禁城景物報和韶初轉寅方
玉斗杓漏洩春光梅破蕾招搖風信柳拖條池
心鏡面冰將解墻角銀根雪欲消掁撥詩腸量
多少新年覺比舊年饒含陽苔色兆根荄勝裏
宫花鬭早梅堂構萬年綿福履黃黎九有上春
臺蘭苕翡翠相容與鳳閣枌寮各實枚試看新
蟾眉樣細分眀報道上元來照壁態丸燦九華
祥煙濃作赤城霞土牛新看牽春至綵燕初飛
掠曉斜臘雪猶然戀鴛瓦東風全不發綾花欲
將建福宫中福錫與寰區萬姓家後識云建福
宫新春觀梅覓句得七律三首近見宋人有此
圖爰仿其筆意而書舊作于上京師地寒梅皆
南至唯盆蒔瓶供耳然得梅之意便在萬重香
雪海也御筆下有乾隆宸翰攜筆流雲藻二璽
右方下有清心抒妙理一璽軸高三尺五寸八
分廣一尺一寸六分
石渠寶笈卷二
