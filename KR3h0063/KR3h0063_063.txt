石渠寶笈卷三十
貯
御書房三
列朝人
書卷上等
元趙孟頫書小學一卷(上等秋一)
金粟箋烏絲闌本小楷書款云(臣)趙孟頫書明
倫篇中缺九十六字邵彌補書押縫有邵僧彌
聫印拖尾錢虞山跋云文敏公一生苦心學書
得右軍之正傳行書又在大令北海之間至於
細楷薄海内外窮搜不可得此卷成宗時書以
進呈者字數約有三萬而小大勻圓則一誠希
世之寶也所可惜者内府秘儲之物尚有時流
落于人間安知千百年後此卷更屬何人凡吾
子孫當以余言為鑑也宜寶惜之時天啓丙寅
三月六日虞山識又邵彌跋云松雪老人細楷
世不多見況累數千言絶無魯魚亥豕之誤誠
至寳也獨於中為後人失去九十六字深可惜
哉一日在牧師耦耕堂中出卷索補彌且縮手
固辭以老師言之再四莫敢相違敬填之時崇
禎戊寅秋八月門人邵彌並識卷高九寸廣二
丈四尺一寸二分
元趙孟頫書千文一卷(上等秋二)
宋箋烏絲闌本楷書識云大德六年歲在壬寅
季春望前三日後一印缺存趙字卷前有項元
汴印項子京家珍藏項墨林鑑賞章墨林山人
子孫世昌諸印卷後有神品檇李項氏世家寶
玩項元汴印子京父印項墨林鑑賞章諸印卷
中幅押縫有墨林子京所藏二印前隔水押縫
有墨林子宫保世家項墨林父秘笈之印三印
後隔水押縫有退密子孫世昌墨林山人宫保
世家諸印引首有天籟閣項叔子子京虚朗齋
諸印卷高八寸廣一丈
元趙孟頫書千文一卷(上等秋三)
素絹烏絲闌本行書款云子昂書下有趙子昂
氏一印卷前有趙字大雅二印又金書趙文敏
公書五字又神品郭衢階印郭亨父氏廖字迂
山人關大道印江陽郭氏家藏王澍印諸印又
珍賞長公半印二又半印不可識卷後有閩迂
仙廖守初氏郭衢階賞鑑筆硯精良永存珍秘
吳廷之印諸印又珍賞半印廖氏尊樂半印又
半印二不可識引首有徐霖篆書松雪千文四
大字款云後學吳郡徐霖敬題前有良常王澍
秘玩六字又長宜子孫尚書郎郭衢階印廖氏
尊樂堂書畫記諸印後半印不可識拖尾張雨
跋云智永書千文八百本散江南諸寺今無一
二存吳興書嘗患其多去世幾何年若此本者
霜曉長庚無與並其光采(缺)展對惘然老生張
雨記後有尚書郎亨父衢階鑑賞顧□之印顧
朗哉氏諸印前有合同半印又莫雲卿跋云昔
人謂方圓一萬里上下數百年絶無承旨書法
觀此本信然吾不辨其師匠何代而要若此本
之沈著穏便非其指捥間得書家三昧未易能
也此公千文卷余所見亦不下數十種而獨此
為尤妙郭亨父善八法故得藏之後學莫雲卿
題後有守初懷迂道人二印又有至正丙戌良
月望日元覽道人觀記語十三字又至正六年
十月十二日趙雍拜觀十三字又至正丙戌十
月二十日奕拜手謹觀十四字又王國器跋云
嗚呼公今往矣生而文登琬琰珍藏内秘没而
篆記玉樓遊宴清都其流落人間者一波一戈
偶爾見之不覺老淚淒落王國器拜題後有迂
僊小雅堂印二印又鄭元祐跋云魏公書千文
較之智永固不止八百本今散落人間者(缺)尚
得見自宋渡南至國家一海㝢法書第一盖無
及公者吾宗高士君來自龍虎山山中寶藏公
書者至與天真皇人按筆仝又非人間世所得
比也遂昌鄭元祐識後有亨父衢階二印又黃
公望題云經進仁皇全五體千文篆隸草真行
當年親見公揮灑松雪齋中小學生黃公望稽
首謹題至正七年夏五書於龍德通仙宫松聲
樓時年七十九後有迂僊亨父郭衢階印諸印
又嘉靖庚子季夏望太原張湘觀記語十二字
又詹景鳳跋云趙承旨此卷千文盖學沈馨元
魏受禪碑沈書世人罕見余固表而出之假令
承旨有靈當必莞爾而笑且服詹生知公源委
於三百年後也此卷筆法高古圓潤峻秀為承
旨得意之作新安詹景鳳又郭衢階跋云逸少
有名之蹟不過數首黃庭勸進像贊洛神而已
吳興公若此等書所謂字字注目畫畫抽心者
足擬黃庭數首詎可多得耶張雨鄭元祐輩當
時已甚秘惜之矧逾二百餘年而今神光猶自
奕奕也後學蜀中郭衢階題又蘇雨跋云松雪
翁書法宗逸少而有天然三昧自得之妙今去
翁三百餘歲乃覩此真蹟遇顧不竒哉萬歷甲
申仲秋廿九日渝人蘇雨識又徐霖識云吳郡
徐霖拜觀於廖雲如之小雅堂時正德己卯又
關大道跋云吳興公書法上追晉人此本尤其
得意者誠可寶也汝南關大道跋後有吳復亨
印吳孟嘉氏二印又廖守初識云正德己卯十
月廿二日江左廖守初觀於椿棣同華之堂又
沈紹文跋云此卷匪直後輩所不易見亦文敏
公所不易書者一刻披對便足千古敢識數字
以附不朽丁亥春日華亭沈紹文同觀者新都
吳景白氏又袁袠識云嘉靖辛丑仲春之月十
有九日姑蘇後學袁袠觀於默齋先生之官舍
又王守識云嘉靖辛丑仲春廿五日吳郡王守
觀於默齋先生白下官舍又東郭山人鄒守益
拜觀九字又李本識云始見松雪真筆平生一
快李本識又蘇术識云嘉靖辛丑中伏日陽川
雙柏蘇术觀於清戎公署山隂龍溪王畿同觀
後有衢階亨父鍳定真蹟若林虚舟諸印又半
印不可識諸跋中押縫合同印凡四卷高八寸
二分廣一丈一尺六寸四分
元趙孟頫二體千文一卷(上等秋四)
素絹朱絲闌本真草二體相間書款識云延祐
戊午十一月二十七日子昂書下有趙子昂氏
一印卷前二體署真草千文八字有趙字趙氏
書印二印又天籟閣退密項墨林父秘笈之印
王延世宫保世家檇李項叔子子孫世昌項元
汴印墨林秘玩項子京家珍藏項元汴印諸印
又神品連印卷後有項元汴印項墨林父秘笈
之印王延世印子京子孫永保子京父印項墨
林鑑賞章檇李項氏世家寶玩諸印又神品一
印又賞心平生髻珠半印三别幅附尺牘一則
云孟頫頓首啓事進之提舉友愛足下久不蒙
惠字想為况清適不肖託庇平平無足道者前
者發至朱絲闌絹今寫真草千文奉還冀示至
因便率爾數字不宣十一月二十九日孟頫頓
首前有寄傲項元汴印墨林山人項子京家珍
藏神遊心賞諸印後有平生真賞檇李項氏世
家珍玩子京墨林秘玩子孫世昌王氏思延諸
印押縫有賞心樂事髻珠鑑定章二印卷高八
寸廣二丈五尺八寸
元趙孟頫書歸去來辭一卷(上等秋五)
素牋本行楷書款署子昂下有趙子昂氏天水
郡圖書印二印卷中幅押縫有神品一印前别
幅素絹本墨畫陶潛像一又别幅素綾本趙
孟籲跋云余少年愛弄筆墨時亦染翰游戲
今兩目眵昏不復能爾迴首疇昔政堪一笑
至治元年十二月二十六日子浚題卷高七
寸五分廣四尺五寸五分
元趙孟頫書稽康絶交書一卷(上等秋六)
金粟牋烏絲闌本行書款署子昂上鈐趙氏子
昂一印卷前有桂坡安國賞鑒一印卷高七寸
六分廣一丈
元趙孟頫書閒居賦一卷(上等秋七)
素牋本行楷書款署子昂下有趙氏子昂一印
又心賞淞洲二印前隔水有古香書屋一印拖
尾有曹溶跋云趙文敏在元朝甚被寵遇洊歷
中外勤於職事晏息水晶宫之日較短其書閒
居賦得無倦於仕進寄蓴鱸之思歟用筆純思
李北海而運以姿秀不詭過江家法定為晚年
合作倦圃老人曹溶卷高一尺一寸八分廣七
尺七寸三分
元趙孟頫書雪賦一卷(上等秋八)
素牋本行書款云子昂為仲遠書下有趙氏子
昂一印卷前有神品珍賞項元汴印松郡米氏
墨林秘玩諸印又一印缺其半存氏收藏之印
五字卷後有篆書記語項氏子京真賞六字
又寄傲墨林山人平生珍賞項子京家珍藏玉
泉□氏珍玩□氏鑑古堂印神品項元汴印項
墨林鑑賞章檇李項氏世家寶玩墨林秘玩若
水軒墨林子子孫世昌文石米象元氏諸印又
一印不可識前隔水有項墨林鑑賞章一印押
縫有寄傲項子京家珍藏退密平生真賞諸印
後隔水有子孫世昌一印押縫有寄傲子孫永
保檇李若水軒項墨林父秘笈之印諸印引首
有項元汴印宫保世家二印拖尾最後有項元
汴記語云元趙魏國真行書晉謝惠連著雪賦
明山人項元汴珍秘卷高七寸八分廣五尺八
寸九分
元趙孟頫書歸田賦一卷(上等秋九)
宋牋本行楷書款署子昂下有趙氏子昂一印
卷前有扶風世家會稽梅梁馬藴仲陽印司馬
蘭亭家藏三印卷後有司馬蘭亭家藏馬伯子
藴仲元二印卷中幅有梅梁一印前隔水有錢
氏素軒書畫之記一印押縫有敬美又錢氏合
縫鼎印二印拖尾豐道生跋云張平子博學工
文出處清正東都士之翹楚者也孟頫知錄其
賦獨不師其人品寧復有愧色耶此卷實其晚
年真蹟延祐以後七十餘矣頽筆老態顯然可
驗終自二王中來略無俗氣余收趙書頗多皆
識歲月遂能鑑定之耳隆慶己巳四月四日豐
道生後有馬藴之印一印又王世貞跋云趙吳
興子昂書張平子歸田賦有以為類宋人者當
是見其取態謂米襄陽見其藏鋒謂薛河東耳
不知結法自二王來而大令分數獨勝居然有
閉門造車開門合轍之妙與余家所藏天馬圖
贊雜詩蹟正同大較高處在肉不没骨筋不外
透雖姿韻溢發而波瀾老成譬之豐肌玉環作
霓裳舞誰不心醉平子此賦殆是解太史令五
年内作聊以寓其蕭散跌宕意耳春秋至六十
三尚作尚書典樞要豈若淵明之真能咏歸去
來者史固稱其少工屬文貫六藝善機巧似後
身之蔡中郎始究八法而兼綜之千載而得吳
興其才技風流大有相賞契者而豐生老誖不
學僅取歸田之名而恣其甚口於宋王孫寧非
所謂蜉蝣撼大樹耶且吳興卒於至治二年年
六十九而今謂延祐以後七十餘時筆結法妙
脱蹊徑惟祝希哲十九首略近之而蚩其頽筆
老態遇殺風景人無可奈何因附志於此萬歷
辛巳秋仲王世貞書又王世懋跋云余自辛巳
歲解關中之綬始有此歸田賦壬午冬復召補
浙江學憲以疾力辭癸未春得請養疴澹圃先
是隂雨浹旬寒食日忽開霽籃輿抵家念所藏
古墨蹟久不披玩展卷首得此賦讀之正仲春
時景象也平子能賦而不能歸子昂能書而不
能踐余何人斯而果斯緣即賦中弋釣之事僕
病未能老氏遺誡何敢多讓若夫承旨書法之
妙人翁老悖之譏余兄已悉之矣萬歷十一年
閏二月十三日王世懋書於日損齋中卷高一
尺九分廣四尺二寸二分
御筆題籖籖上有乾隆宸翰一璽
元趙孟頫書朱子感興詩一卷(上等秋十)
素牋本行楷書款識云後學趙孟頫書下有趙
氏子昂一印卷前有董氏元宰礎字二印卷末
有鳳起礎字王儼齋鑑賞法墨名畫諸印卷中
幅押縫有寶奎堂印凡二十二拖尾陳淳跋云
趙文敏公書妙絶古今片紙隻字重如金玉況
此鉅卷尤為罕見余嘗藏公所書道德經小楷
一卷文賦一卷今皆散失若併得之可相伯仲
洛川其用心求購吾將快覩焉嘉靖癸卯仲冬
望后白陽山人陳道復前有一印缺其半存齋
收藏記四字卷高八寸八分廣九尺八寸四分
元趙孟頫書蘇軾古詩一卷(上等一秋十)
素牋本行書款識云大德十年十月初余謁中
峯老師適他出與我月林上人話及東坡次韻
潛師之語出紙墨索書一通以為禪房清供呵
呵三教弟子趙孟頫記下有趙氏子昂鷗波二
印卷前有趙字一印拖尾董其昌跋云趙吳興
為中峯書此卷全類李北海最稱合作其詩亦
學韓昌黎石鼓歌後有鷗波小印盖鷗波亭公
家臨池處獨此卷見之董其昌題又程正揆跋
云予曾得祖榻淳化四卷李北海數日帖多藏
鋒拙筆與世所刻尖露者不類故知文敏得其
神髓非僅為優孟衣冠也程正揆又文從簡跋
云趙文敏書法得岳麓三昧評者云微傷於肥
此卷瘦勁遒逸又入雲麾之彀公於北海變化
隨筆神形俱符上下五百年縱横一萬里信然
文從簡卷高一尺六寸廣四尺二寸二分
按此卷相望落落句下脱一星字
元趙孟頫書蘇軾西湖詩一卷(上等二秋十)
宋箋本行楷書款識云延祐七年秋與明遠遊
西湖諸名刹見東坡數作併錄一過子昂下有
松雪齋一印卷前有王顓菴書畫記半隠樓書
畫記軍假司馬西漢曲逆侯裔皇宋文正公孫
黃從志印餘春堂諸印卷後有王掞之印顓菴
真賞烟客三印前隔水有協一堂珍玩書畫圖
書太原王氏珍藏王遜之書畫記三印後隔水
有恊一堂珍玩書畫圖書一印拖尾有沈度跋
云右趙文敏書坡仙西湖詩一卷筆力遒勁姿
態横溢正中年妙境之書不可不寶雲間沈度
跋又彭年跋云余閱文敏書多矣每謂其微傷
習氣獨此卷古致錯落深得二王遺法想其錄
坡翁詩尤為用意耳昌榖持示聊書數語於後
沛彭年識於雲卧閣後有王時敏印烟客真賞
二印卷高一尺零五分廣四尺一寸六分
元趙孟頫書前後赤壁賦一卷(上等三秋十)
宋牋本行楷書前後二篇前則下有趙氏子昂
一印後則款識云子昂為岳上人書大德三年
十一月晦下有趙氏子昂一印卷前有吳興莫
氏雲房清玩二印卷末有都尉耿信公書畫之
章鉅鹿郡圖書印二印又一印不可識卷中幅
押縫有趙氏子昂印二又渤海主人珍藏印凡
三又莫昌景行時習齋二印前隔水押縫有渤
海主人珍藏一印拖尾有月潭朱之赤二印卷
高九寸五分廣一丈三尺九寸六分
元趙孟頫書秋聲賦一卷(上等四秋十)
素牋本行書款署子昂下有趙氏子昂一印卷
前有天籟閣退密雲麒吳子弄筆山房清玩苕
南吳氏午峰鑒賞文徵明印徵仲若水軒項德
機諸印又張氏半印又二印俱缺存圖字卷末
有蝶菴書畫檇李項氏世家寶玩子孫永保墨
林子子京父印墨林秘玩項德機印宛委堂印
文彭之印文夀承氏文嘉休承諸印又張字吳
氏半印二中幅押縫有張氏若水軒墨林點易
臺德機蘭石主人諸印卷高一尺一寸廣五尺
八寸五分
元趙孟頫書吳興賦一卷(上等五秋十)
素絹烏絲闌本行楷書款識云至正二年春仲
三日趙孟頫書似周正平學士教正後有趙氏
子昂趙孟頫印瑞文圖書墨妙天水郡圖書印
諸印卷前有趙字大雅松雪齋三印卷中幅押
縫有松雪齋墨妙天水郡圖書印三印卷高七
寸七分廣六尺五寸九分
元趙孟頫書閑邪公家傳一卷(上等六秋十)
素箋本楷書款云吳興趙孟頫書下有趙氏子
昂一印卷前有李君實鑒定一印卷高六寸七
分廣三尺六寸八分
元趙孟頫書萬夀曲一卷(上等七秋十)
素牋本行楷書樂府四章款署(臣)孟頫下有(臣)
孟頫一印卷末王令顯印一印拖尾柯九思題
云曲破未終招大樂舞童舞女一時迴普天率
土祈洪福同上君王萬歲杯(自注云右所進樂府盖曲破所奏也)
(曲破舞旋時丞相進酒致祝頌之詞曰普天率土祈天地之洪福同上皇帝皇后萬歲之夀)
教坊初奏月中仙曾侍前星拜御筵四海至今
思聖主承平休養德如天(自注云臣九思嘗被旨俾以說書侍英皇)
(潜邸)玉堂學士制新詞親見當年應詔時政是落
花江外雨重歌遺調不勝悲至元四年後戊寅
歲臣九思恭題卷高八寸五分廣四尺四寸五
分
元趙孟頫書趵突泉詩一卷(上等八秋十)
素牋本行書款識云右二題皆濟南近郭佳處
公謹家故齊也遂為書此孟頫後有趙字大雅
趙氏子昂松雪齋趙氏書印諸印卷首有陀羅
濮陽李廷相書屋記氣士梵因三昧正受江表
黃琳休伯關内侯印諸印卷後有琳印懷德堂
歡喜藏三昧正受諸印前隔水有易菴圖書勝
國文獻黃琳美之殿中司馬表功旌烈之家諸
印後隔水有李夢弼氏圖書黃琳美之黃休伯
父諸印拖尾僧來復和詩云歷下靈泉絶世無
白河倒影侵冰壺三春渾作桃花漲六月潛回
草樹枯元氣空濛蒸海岱大聲震蕩接江湖擬
從天上尋源去振策東觀碣石孤右次趵突泉
詩韻靈隠蒲菴前有黃美之氏易菴圖書二印
後有黃琳美之一印又僧弘道題云魏國風流
一代賢才華如錦筆如椽為官昔在濟南郡出
郭曾題趵突泉鵠峙鸞停文力健龍蟠鳳翥墨
花鮮玉堂學士今何有開卷令人獨愴然吳沙
門弘道後有江表黃琳勝國文獻一江諸印又
僧守仁和云玉堂文彩古今無歷下亭前酒一
壺聲譽欲同丘嶽重墨痕不逐水泉枯謫仙壯
氣横青海賀老清風滿鑑湖春日題詩重悵望
濟南山遠白雲孤右追和松雪道人趵突泉詩
一首長干沙門守仁書時洪武己巳春三月十
日也前有黃美之氏休伯二印又僧清濬跋云
松雪老人詞翰妙絶天下當元初至元大德間
館閣諸公皆推尊之下至閭巷小兒亦莫不知
其姓名非其德行之重材學之美有以震耀乎
當時能若爾乎或謂元朝士大夫字畫聲詩之
盛一變夫故宋餘習蓋自公始信然今觀其所
書趵突泉詩令人歎賞不已寧上人得此其善
保之洪武己巳春三月天台沙門清濬識前有
琳印美之二印又僧如蘭和云趵突奔泉世所
無歷城佳處似蓬壺源頭但欠千波湧海眼何
曾一日枯平地風雷藏尺澤滿天星斗落澄湖
濟南名士多如雨翰苑題詩興不孤富春如蘭
前有黃美之氏放情丘壑二印最後有江表黃
琳美之休伯李夢弼氏圖書蒲汀家藏諸印諸
跋中押縫有黃氏淮東書院圖籍印凡三卷高
一尺二寸三分廣二尺五寸四分
按孟頫自識有右二題語意卷前尚有一詩後
逸去耳
元趙孟頫尺牘一卷(上等九秋十)
素牋本行書款云表弟孟頫再拜上鈐趙孟頫
一印卷後有仇承晉一印卷高八寸九分廣二
尺四寸三分
元趙孟頫三札一卷(上等十秋二)
行書凡三幅第一幅碧色牋本前後俱署孟頫
頓首復書又趙孟頫謹封五字上鈐趙子昂氏
一印第二幅金粟牋本前後俱署孟頫和南上
覆第三幅素牋本前後俱署孟頫再拜拖尾有
文元發跋云魏公三帖筆法飛動神彩煥發盖
聞之故老云公蚤年學思陵書故用筆遒勁至
晚歲與伯機同摹晉帖遂升王氏之堂此帖蓋
真為二王傳神巳丁酉三月題於蘭雪齋文元
發又張鳳翼跋云文敏書少宗李北海故特具
勁氣後法二王遂號稱入室此三札二與子敬
一與達觀雖似信手師心而二法俱見真可寶
也丁酉春抄張鳳翼題又王穉登跋云魏公書
妙絶千古而尤妙於八行之扎此卷與子敬教
授者二達觀長老者一二札自具一法縱横爛
漫疎勁妍密無不可意若天女散鬘陀寶花飛
揚歷亂而皆得三昧五百年來無此扛鼎筆也
丁酉三月既望王穉登題第一幅高八寸九分
廣一尺三寸八分第二幅高七寸五分廣一尺
三分第三幅高七寸一分廣五寸八分
御筆題籖籖上有乾隆宸翰一璽
元趙孟頫書崇禧萬夀宫記一卷(上等秋主)
宋牋本行楷書卷前署建康路三茅山崇禧萬
夀宫記十二字款云從仕郎鎮江錄事致仕王
去疾為文前翰林學士承旨榮禄大夫知制誥
兼修國史趙孟頫書並篆題卷後署延祐六年
月日六字卷前有神品懷古閣項元汴印子京
所藏寄傲淨因菴主項墨林鑑賞章歸來印項
墨林父秘笈之印諸印又世家半印卷後有神
品退密項墨林鑑賞章項元汴印子京父印項
子京家珍藏㩦李項氏世家寶玩項墨林父秘
笈之印希之玉書京口張氏珍藏諸印又項子
京半印卷中幅有墨林秘玩印凡三又項元汴
印子孫世昌項墨林鑑賞章各二印又墨林聯
印神遊心賞平生真賞㩦李項氏世家寶玩若
水軒子京父印寄傲子京所藏諸印又一印不
可識押縫有笪重光印五印希之印四又江上
光笪太辛氏江上外史寄傲墨林秘玩始青道
人各二印又直指繡衣御史章子京笪在辛氏
虛朗齋墨林子第一泉子京所藏歸來印晩號
奉真墨林笪字印項元汴印江上重光葦莊諸
印前隔水有重光鐵甕城西逸叟始青潤州笪
重光鑑定印諸印押縫有壺隠枝指生家藏一
印後隔水押縫有依庸居士葦莊重光直指之
章松子閣諸印引首孟頫篆書建康路三茅山
崇禧萬夀宫記十二字蓋題額也有退密墨林
子希之墨林山人諸印又笪字直指宫保半印
三拖尾附孟頫與南塢真人札云孟頫稽首復
書南塢真人尊師侍者孟頫歲首徐提點下訪
得所賜書俾書崇禧石記屬以賤體苦瘡痍不
能執筆徐君目擊遂不作答字想不怪也廿日
承專价惠書就審即日道體清勝深慰懸仰今
所苦瘡雖稍愈猶未全安辱一再之命力疾作
行書寫納蓋茅山張從申元靖先生碑亦是行
書可為例耳但恐筆墨荒陋不足上石更在鑒
裁人還草草具復聞山中舊玉石望以十數斤
見寄乃大幸也未承教間惟珍重之禱不宣孟
頫稽首復書廿二日前署南塢真人尊師六字
下有趙孟頫謹封五字缺其半又子昂半印又
項元汴印項墨林鑑賞章笪重光印墨林秘玩
項子京家珍藏諸印又半印存家珍藏三字後
有項元汴印子孫永保項墨林鑑賞章素存希
之諸印後張正常記語云洪武九年閏月四日
觀於崇禧之館嗣漢四十二代天師張正常書
後有㩦李墨林山人項子京家珍藏張九徵印
江上外史諸印又方豪跋云崇禧觀記王去疾
所為也而託諸子昂書使人愛觀此山之託於
三茅君陶隠居亦猶是也故曰術業弗精弗永
弗託弗傳正德己卯冬方豪志後有子孫永保
項墨林父秘笈之印希之諸印又胡纉宗跋云
觀此松雪善學晉矣今之學松雪者能得其肯
綮乎天水胡纉宗題前有檇李項元汴印項叔
子諸印又應良書云棠陵可泉論字學誠得之
第未知陶隠居謂如何應良觀又王俸跋云松
雪真筆固自遒勁邇來學者多失之凡弱豈古
今人真不相及耶過崇禧得覩此册為之灑然
書以自警嘉靖戊子冬十二月吉旦長洲王俸
公爵並書後有神遊心賞希之項墨林鑑賞章
諸印又邵鏞記云嘉靖癸巳秋九月廿三日曺
鍷羅鳳趙俊顧僯邵鏞同觀於曲林山房前有
天籟閣子孫世昌二印後有虚朗齋平生真賞
二印又喬宇篆書記云正德癸酉上元日觀松
雲真蹟太原喬宇志十七字前有白碞一印後
有墨林秘玩希之希大大宗伯印項子京家珍
藏張玉書印張仕可印諸印又項子京半印諸
跋中押縫有笪字始青寄傲笪太辛氏墨林秘
玩江上光始青道人江上外史諸印又江左逸
光元字太辛各二印又秘笈之印半印卷高二
尺二寸二分廣一丈七尺四寸
元趙孟頫雜書一卷(上等十二秋二)
宋牋本行楷書凡三叚第一段書周易繫辭款
識云大德九年十月十一日謁介真館為南谷
尊師書此章弟子趙孟頫下有趙子昂氏一印
前有嫡字小號又駙馬都尉神品耆德忠正㩦
李李氏鶴夢軒珍藏記天籟閣項墨林鑑賞章卧
雪齋博雅堂寶玩印項元汴氏審定真蹟諸印
後有長病僊墨林生神品遊方之外項元汴印
墨林山人平生真賞項子京氏諸印第二段書
元都壇歌欵識云大德十年正月十八日南谷
尊師過我車橋之館要寫古詩乃書此篇弟子
吳興松雪道人趙孟頫書下有趙子昂氏一印
前有神品退密李肇亨檇李李氏鶴夢軒珍藏
記會心處墨林秘玩子京珍秘項元汴印諸印
後有赤松僊史項元汴印世外法寶項墨林鑑
賞章神品子孫永保子京父印項墨林父秘笈
之印梁清標印河北棠村諸印第三叚書贈杜
真人詩款識云吾昔年為先師杜真人賦此二
詩今其弟子袁安道來索書因寫與使藏之延
祐六年十二月二十九日松雪齋書子昂下有
子昂一印又另行云前詩似更有二句然老昏
忘之矣後有項元汴識云校松雪齋文集前詩
所遺城市多囂塵山林幽且閒一聯遂為補之
又識云老作古清齋在上句焚香在下句我欲
作稅駕洞門作洞府併正其所忘云墨林項元
汴謹識前有神品寄傲李肇亨㩦李李氏鶴夢
軒珍藏記墨林硯癖項子京家珍藏諸印後有
墨林秘玩爽溪李亨李珂雪珍藏墨林硯癖西
楚王孫子孫世昌神品項元汴印項墨林鑑賞
章檇李項氏世家寶玩諸印又卧字半印卷中
幅押縫有田疇耕耦煮茶亭長袁安道氏墨林
硯癖墨林外史諸印前隔水有蕉林梁氏書畫
之印家在北澶二印押縫有墨林父印項子京
氏沮溺之疇有何不可諸印後隔水有桃花源
裏人家一印押縫有墨林子項子京氏沮溺之
儔墨林項叔子章諸印引首有篆書松雪墨蹟
四大字欵署自巖前有桃花源裏人家一印後
有項元汴一印拖尾陳旅跋云右趙文敏公自
壯至老之所書者袁安道次為一卷可以考見
其平生筆力之日進而臻妙也古之為學者其
亦若是乎哉至元後戊寅正月望日陳旅識前
有元汴連印虚朗齋二印又齋字半印後有墨
林子項叔子二印又張雨跋云唐吳貞節薦李
太白於玄宗負天下大名不過一翰林供奉我
谷翁真人當至元之初首舉浚儀公仁宗朝仕
至榮禄大夫翰林承旨皇元之用賢養賢以布
衣之論申於朝廷之上浚儀公不得不稱弟子
也凡所交書札至多往往散逸安道僅存錄此
卷天雨感嘆為書其尾至元後戊寅正月二十
九日甲子謹記後有墨林秘玩檇李李氏鶴夢
軒珍藏記二印又杜本跋云真人弟子多一時
名士然文敏趙公則自皃童時從其先太師已
尊事於真人故出處之際書問往來無時無之
且於諸徒孫咸若親昆弟焉足見情誼之篤故
復寫二舊詩與安道使永藏之其視好其名而
寳其遺墨者故不同也杜本拜題前有子京若
水軒二印後有子京父印一印又揭傒斯跋云
右故翰林學士承旨魏國趙文敏公與昇元杜
真人翰墨一卷文敏平生於真人雖片紙必自
稱弟子真人固有道之士非文敏篤於情誼不
能也語曰故舊不遺則民不偷余於文敏見之適
從真人高第弟子袁安道觀此卷為之感歎不
已至元五年歲己卯三月十九日揭傒斯謹題
後有墨林堂項子京家珍藏二印又張翥跋云
昇元袁高士次吳興公所與南谷真人諸帖
為一卷筆勢縱横遒緊沈著妙絶當世信山房
之至寶也然非谷僊之有道不能北面吳興非
吳興之辭翰流風餘韻惡能偉然百世哉山中
多密石勒而傳之人將争睹又奚翅星鳳寶墨
也邪高士其圖之至正十年季春十又七日張
翥識後有墨林秘玩平生真賞二印又王漸跋
云道家以絀聰明去健羡為務有稱役於老氏
者彼豈固使之為役哉道若是耳夫視位為械
爵禄為泥塗或庶幾於道德性命之深焉此松
雪翁所以為南谷尊師書之而屢贊之也安道
出此卷以示余遂拜觀而識其後江右王漸前
有墨林連印墨林外史長字三印後有六藝之
圃一印又李孝光跋云唐時公卿大夫遺老子
氏者尺牘稱曰尊師自稱曰弟子蓋當時之制
而亦以尊其道也松雪老翁好師古故亦云至
正八年二月二日李孝光在玄元真館觀前有
項元汴印鴛鴦湖長二印後有子京所藏一印
又釋廷俊跋云仲尼問禮老子而蘇子瞻氏蚤
歲嘗從黃冠者遊用是知聖賢為無常師然則
子昂之所以師尊南谷子者其又可以形服而
識之也哉至正三年龍在癸未六月十八日番
陽釋廷俊題前有墨林子一印後有紫芝山道
人一印又趙䶵跋云趙文敏公翰墨妙天下獨
於南谷老僊施弟子禮執之甚恭余嘗目擊之
今安道能寶藏真蹟殊可嘉尚偶入山中因題
其後餘不復云東平趙䶵前有寄傲會心處虚
朗齋三印後有癖茶居士項叔子二印又程文
題云顔公乞米能留帖王子籠鵝為寫經不解
吳興閒紙筆天書雲篆共封扃婺源程文後有
墨林主人一印又盛熙明跋云南谷尊師道德
輝映朝野松雪翰林詞翰妙絶古今今為計籌
之寳開卷展玩令人不厭古語云世人那得知
(數語當有脱誤)至正十四年三月望日丘兹盛熙明記
後有墨林山人神遊心賞蕉林秘玩觀其大略
諸印又朱右跋云昔張子房漢代人傑而圯上
取履逡巡甚至曺敬伯為相國舍蓋公而身事
之古豪傑之士有大過人者必有賢人達士為
之先也矧為南谷真人敡歷中朝世皇側席問
道趙魏公執禮之唯謹宜哉嗟夫莫為之前雖
美弗彰莫繼於後雖盛弗傳予於南谷文敏又
何較重輕於其間耶覽卷之餘殊增仰止至正
十有三年癸巳秋九月丹丘生朱右頓首前有
桃里惠泉山樵從吾所好三印後有項墨林父
秘笈之印宫保世家二印諸跋中押縫有隠居
放言二印虚朗齋退密子京珍藏墨林嬾叟蘧
廬子孫永保墨林主人惠泉山樵誠畏齋世外
法寶墨林山人諸印卷高九寸六分廣九尺五
寸
元趙孟頫管道昇尺牘合璧一卷(上等收一)
碧色箋本凡三幅俱行書第一幅趙孟頫書後
署孟頫啟事再拜前有趙孟頫謹封五字上鈐
趙氏子昂一印幅高九寸三分廣一尺二寸七
分第二幅趙孟頫書後署孟頫稽首再拜前有
趙孟頫謹封五字上鈐趙氏子昂一印幅高同
前廣一尺三寸九分第三幅管道昇書後署道
昇跪覆前有道昇謹封四字上鈐趙管一印幅
高同前廣一尺二寸八分每段隔水押縫東壁
掌書印凡五前隔水有子興真賞元象山房珍
藏圖書記二印引首有趙士楨篆書鳳凰和鳴
四大字款云東嘉趙士楨題又記語壬戌立夏
東郡汪元范明生觀十二字前押縫有王瀾私
印一印拖尾胡汝煥跋云先是長安中有勢力
者以百金購此於趙彦卿不與一日損之贈南
子興子興才人彦卿烈士哉無論神物終有所
歸即兩君交際亦自大奇胡汝煥謹識又記語
云江都方日新觀於小雅齋又趙徽彝跋云余
弟常吉落魄不畜一物余八年兩至都下視其
笥中帷此卷及一硯癸未春與關中南子興别
將舉以贈子興明日硯即為邢直指取去惟此
卷得歸子興物各有主信哉東嘉趙徽彝識又
趙士楨跋云此卷乃我生平所最愛者今年子
興還關西我歸東甌戀戀不能分手遲迴京邑
者半月視囊中無長物可贈因舉此以與之癸
未又二月十二日友人趙士楨識
按胡汝煥跋中損字當是捐字
元趙孟頫一門合札一卷(上等冬一)
宋牋本凡六幅俱行書第一幅趙孟頫書後署
弟子趙孟頫和南拜覆謹封上鈐趙孟頫印一
印幅前有蕉林鑒定一印又檇李所藏秘笈之
印三半印幅後有天籟閣神品墨林秘玩項子
京家珍藏檇李項氏世家寶玩董光裕印神遊
項墨林鑑賞章諸印又檇李子京項墨林父三
半印幅高九寸二分廣一尺五寸六分第二幅
趙孟頫書後署忝眷趙孟頫謹封上鈐趙孟頫
印一印幅前有子孫永保項墨林鑑賞章欣遇
三印幅後有檇李項氏世家寳玩墨林秘玩項
子京家珍藏項元汴印淨因菴梁清標印諸印
又世昌項墨林父半印二幅高八寸二分廣一
尺五寸四分第三幅管道昇書前後俱署道昇
跪覆又前有道昇謹封四字上鈐趙管一印幅
前有天籟閣項元汴印子京父印項墨林鑑賞
章諸印又家珍藏世家半印二幅後有退密淨
因菴主項子京家珍藏項叔子檇李項氏世家
珍玩曹孟昭印眀中清白傳家蕉林梁氏書畫
之印董光裕印諸印又子孫寶古齋半印二幅
高九寸廣一尺五寸四分第四幅趙雍書後署
趙雍頓首再拜覆幅前有天籟閣董光裕印項
元汴印項墨林父秘笈之印四印幅後有檇李
項氏世家寶玩墨林子項子京家珍藏墨林山
人虚朗齋河北棠村諸印幅高一尺一分廣一
尺九寸二分第五幅趙雍書前後俱署趙雍頓
首再拜上幅後有玉立氏蒼巖二印幅高九寸
三分廣一尺六寸一分第六幅趙由晢書後署
由晢上覆幅前有子京梁清標印項元汴印墨
林子諸印又山人半印幅後有檇李文石珍玩
墨林秘玩諸印又天籟閣子京半印二幅高八
寸八分廣一尺二寸八分拖尾有蒼巖子蕉林
居士圖史自娛三印
元康里巙書顔真卿述張旭筆法一卷(上等藏一)
素牋本草書款識云魯公此文議論精絶形容
書法要妙無餘藴矣今之曉書意者蓋莫如公
所以及此至順四年三月五日康里巙為麓菴
大學士書下有子山正齋二印卷前半印二存
秘玩二字卷後有天籟閣廣陵李書樓珍賞圖
書李宗孔宋犖審定寄傲項元汴印子京父印
項墨林鑒賞章檇李項氏世家寶玩諸印又天
籟閣宫保世家半印二卷中幅押縫有子京子
京所藏二印又六印俱剥缺不可識前隔水有
檇李曺氏曺溶鑑定書畫印李書樓三印押縫
有古林潔躬鋤菜翁三印後隔水押縫有曺溶
秘玩一印卷高一尺一寸二分廣一丈二寸
御筆題籖籖上有乾隆宸翰一璽
元鮮于樞書前赤壁賦一卷(上等閏一)
素牋本草書款識云至正戊寅仲夏吉旦鮮于
樞書下有鮮于一印卷後有公綬一印卷高九
寸六分廣一丈二尺七寸
元班惟志二體千文一卷(上等餘一)
素牋烏絲闌本真草二體相間書款識云至順
四年閏三月廿有四日大梁班惟志書後有班
彦功氏恕齋二印卷前二體署千字文六字有
天籟閣令之僊客卞令之鑒定若水軒子孫世
昌寄傲子京父印平生真賞項墨林父秘笈之
印六藝之圃子孫永保墨林秘玩諸印卷後有
墨林生退密項元汴印項子京家珍藏項墨林
鑒賞章令之仙客卞令之鑒定諸印押縫有墨
林子京所藏各二印卷高七寸五分廣一丈八
尺三寸五分
御筆題籖籖上有乾隆宸翰一璽
元饒介書五言古詩一卷(上等成一)
素牋本草書款識云癸未臘月十六日饒介卷
前有濟之吳興張淵二印卷後有張謙楊廉夫
二印黃氏半印卷高八寸一分廣一丈一尺二
寸
明沈度沈粲各體書一卷(上等歲一)
凡六幅前四幅灑金牋烏絲闌本楷書程子四
箴每幅有沈度私印一印幅高九寸廣四寸五
分第五幅素牋烏絲闌本隸書唐人七言律詩
一首欵云雲間沈度隸古下有沈民則一印幅
高七寸二分廣一尺六分第六幅素牋本行楷
書應制詩五首欵識云右硯墨紙筆筆山宣德
丙午所賜臣粲者閒成五詠以寓感恩頌德之
萬一云時宣德五年九月望日書一通奉寄曉
菴師一笑雲間沈粲識後有雲間沈粲民望作
德心逸日休中議大夫贊治尹之章三印幅高
七寸六分廣二尺五寸
明王守仁龍江留别詩一卷(上等律一)
素牋本行草書款識云陽明山人王守仁拜手
書於龍江舟中上鈐伯安一印又另行云餘數
詩稿已不及錄容後便覓得補呈也守仁頓首
白樓先生執事上鈐伯安一印卷前有朱之赤
千秋里人卧菴所藏三印拖尾朱彝尊跋云陽
明子功烈氣節文章皆居第一特多講學一事
為衆口所訾善夫西陂先生之言也曰陽明以
講學故毁譽迭見於當時是非幾混於後世至
謂其得寧邸金初通宸濠策其不勝而背之此
謗毁之餘唾不足拾取斯持平之論乎龍江留
别詩卷乃將之官南贑而作是時宸濠反狀未
露而公已滋殷憂故詩中即有戎馬馳驅風塵
兵甲等語而又云廟堂長策諸公在其後卒與
喬莊簡犄角成功蓋公審之於樽爼間久矣詩
律清婉書亦通神宜為西陂先生所愛玩歲在
癸未二月戊寅朏秀水朱彝尊年七十五書卷
高八寸七分廣九尺二寸二分
明文徵明倣懷素草書一卷(上等吕一)
素牋本書賈誼弔屈原賦款識云偶與陳淳閱
藏真所書清淨經戲書此賦多見其不知量也
甲子十一月廿日文璧下有文徵明印停雲生
二印卷前有停雲一印又第一希有卧菴所藏
二印卷後有神物護持一印拖尾文嘉跋云懷
素清淨經予嘗見之後題云貞元元年八月廿
有三日西太平寺沙門懷素藏真書跋者為大
梁劉世昌道卿云素師居零陵以蕉葉代書目
其菴曰綠天又引其自叙中二語云醉來得意
兩三行醒後却書書不得及人人欲問此中妙
懷素自言初不知謂皆透徹向上不為律縛禪
與書會宜其顚逸奔放也此卷舊藏孫鳴岐家
故先君得頻閱之因發書興寫此弔屈原文同
閱者陳淳即陳道復之名時方二十一歲從先
君習舉業遂直書其名而不以為嫌耳然亦可
見當時師道之嚴如此萬歷甲戌四月廿日文
嘉書前有朱之赤鑒賞子孫保之休寧朱之赤
珍藏圖書諸印又王穉登跋云倣藏真書者往
往以狂態怒張鈎盤屈曲為能若效顰學步醜
態畢陳惟文太史寓簡淡於爛漫之中貯嚴雅
于飄忽之内如良將之師風雲魚鳥變化無窮
而部曲森然紀律自在此所謂善學下惠者耶
夫閱清淨經而書弔屈原文殆猶散僧入聖不
縛禪律而頓悟三昧太史公視素師可稱上足
弟子矣甲戌孟夏坐半偈新菴漫題太原王穉
登後有朱卧菴收藏印一印又文從簡跋云先
待詔此書如飄風遊絲以神行非以筆行閱者
洞心駴目莫測其何自來何自往神龍乘風雲
變幻不可端倪意先公穎端有龍耶草狂法縱
謂之師素若使素與先公同搦管各著其妙亦
師其心未嘗師素也學書者諦觀此卷形象波
畫豈摹古之定法昔人評趙魏公云上下五百
年縱横一萬里深有味於魏公矣乙亥八月中
秋日曾孫從簡百拜題前有聽雨堂印一印後
有朱卧菴收藏印一印跋中押縫有擇木亭一
印卷高一尺一寸六分廣四尺八寸一分
明文徵明尺牘一卷(上等吕二)
素牋本凡十幅俱行草書署徵明款者八署璧
款者一未署款者一第三幅第八幅第十幅俱
有半印存氏字第四幅有卧菴所藏一印第五
幅有卧菴一印後别幅文從簡跋云先待詔書
札流𫝊遍天下即尺幅片紙人皆珍為家寶此
十二帖字法精整尤為可貴予嘗見右軍坐雨
帖草率不滿數十字鑒古家寶重之以千金購
得將古準今豈有異耶曾孫從簡百拜題第一
幅高八寸三分廣九寸八分第二幅高八寸五
分廣一尺八寸第三幅高八寸一分廣五寸五
分第四幅高八寸三分廣五寸三分第五幅高
七寸三分廣一尺二寸第六幅高七寸四分廣
六寸第七幅高七寸二分廣七寸二分第八幅
高八寸一分廣五寸六分第九幅高八寸四分
廣七寸第十幅高八寸廣七寸四分
按文從簡跋云此十二帖今僅存十帖
眀王寵書出師二表一卷(上等調一)
金粟牋烏絲闌本行草書款識云丁亥孟夏望
後書於石湖精舍雅宜山人王寵履吉父後有
王履吉印雅宜山人二印卷前有大雅堂一印
又朱之赤鑒賞第一希有二印卷後有天與人
文晴窗寶玩子孫保之休寧朱之赤珍藏圖書
洞庭許氏珍藏諸印卷中幅押縫有辛夷館印
凡七卷高九寸五分廣一丈四尺七寸二分
明陸深自書白雁詩一卷(上等陽一)
灑金牋本行楷書款識云今世詩人之敏捷者
予嘗以談子東石為第一海内能與之敵帷棠
陵方子竊比為二難然以予之鈍而二公輙不
予鄙也予每行歸東石得與周旋出游時與棠
陵追逐於班行之末甚樂也今歲復知有鶴津
談子者蓋不徒以敏捷為事而尤以古雅為工
駸駸乎詩人之閫奥矣顧予方以是奇鶴津誠
有口之不置手之不釋者矣恨予老去恐無以
起鶴津暇日漫書此復寄鶴津俾世知鶴津與
棠陵東石亦足以稱三絶云嘉靖丁亥九月之
吉儼山人陸深子淵父試東坡藏硯書於三十
六峯之卷懷堂時年五十有一下有陸氏子淵
國史經筵官印二印卷前有古太史氏一印又
令之僊客式古堂書畫三印卷後有令之仙客
式古堂書畫三印卷中幅押縫式古堂印凡二
拖尾陳繼儒跋云文裕公嘗云我與松雪翁同
參李北海其自負如此然實從吾鄉沈學士得
來故梁叔寶之與先世墨蹟並藏不作野鶩視
也若白燕諸詩氣骨高邁變化感愴直可平抗
海叟矣陳繼儒題卷高九寸二分廣一丈九尺
四寸五分(按陸深所書乃白雁詩而陳繼儒跋為白燕詩誤)
明董其昌臨枯樹賦一卷(上等雲一)
灑金牋本款識云丙寅正月晦書其昌卷高六
寸八分廣八尺八寸二分
明董其昌書白居易樂府一卷(上等雲二)
朝鮮鏡光箋烏絲闌本行書款識云書白太傅
詩董其昌下有太史氏董其昌二印又自跋云
盛唐人亦作達語然不落格律如李嶠汾隂行
之富貴榮華能幾時山川滿目淚沾衣不見即
今汾水上惟有年年秋雁飛可以動悟竟無僧
氣元宰下有董其昌一印卷高八寸廣三尺四
寸
明董其昌臨古一卷(上等雲三)
朝鮮鏡光牋本凡九段第一叚至第二叚俱行
書自識云書雪賦後五日再書月賦登樓賦稍
以禇河南為法盖家姪一帖運筆也元宰第三
叚第四叚俱行楷書自識云前為右軍書此即
家姪帖也第五叚楷書臨王僧虔第六段行書
評書帖自識云戊戌十一月九日書元宰第七
叚温泉賦第八叚竹扇賦俱楷書第九叚行書
九日送菊帖自識云此余在長安呵凍手書及
還山舟中待放閘消遣永晝者仲醇兄為汰而
裝池及自披之頗似五技窮鼠耳若曰徇知之
合則吾豈敢董其昌書於來仲樓卷高五寸九
分廣一丈三尺七寸七分
按其昌自識有殉知之合語未詳疑有誤
明董其昌書答徐孝穆書一卷(上等雲四)
朝鮮鏡光牋本行書款識云庚申除夕其昌書
下有董其昌印一印後隔水沈荃跋云李那書
思致藻密遂使徐庾恧其温麗宗伯實愛之故
輙書全篇筆力遒媚亦河南枯樹法也子山獲
此於燕市急購之又不啻豐山之音流泉之奏
矣記此志喜丁未六月初二日沈荃卷高八寸
一分廣七尺一寸一分
眀董其昌書功臣𫝊贊一卷(上等雲五)
素絹本大楷書款識云褚遂良有此帖頗類八
分余以顔平原法為之山谷所謂送明遠序非
行非隸屈曲瑰奇差得百一耳董其昌後有董
元宰董其昌印二印卷中幅押縫有堅齋鑒定
印凡四卷高一尺一寸三分廣四丈九尺三寸
三分
明董其昌自書詩帖一卷(上等雲六)
朝鮮牋烏絲闌本行楷書款識云丙子夏董其
昌書卷高八寸一分廣三尺三寸三分
明董其昌書龍神感應記一卷(上等雲七)
宣德鏡光牋烏絲闌本行楷書款識云前史官
華亭董其昌篆額并書天啟元年嘉平之望下
有知制誥日講官董元宰二印卷高七寸五分
廣九寸二分
明董其昌書正陽門關侯廟碑一卷(上等雲八)
宋牋本行楷書拖尾款云賜進士及第翰林院
修撰焦竑撰賜進士出身翰林院庶吉士董其
昌書又自識云此余為庶常時所書也出春明
二十四年再召還朝碑石且泐字畫有漫者蓋
不勝摹搨之衆也搨者雖衆而坐卧碑下三日
不去者其人為誰一不為少耳覓此人不可得
此一片石便當搥碎何煩祠部以儲胥護之乎
濟南王瑯琊於余書有昌歜之好兹於吳太學
蹇叔購此原本幾傾其槖因屬余補名欵舊碑
名欵出程福生手故也瑯琊深於書道愧余無
以應之然所謂一不為少者今有人矣太常寺
少卿兼國子監司業董其昌重題又自識云昔
不如人今不如我三紀之中自為今古觀舊書
有感題其昌壬戌六月之朔苑西畫禪室識下
有知制誥日講官董其昌二印卷前有商邱宋
犖審定真蹟一印卷高一尺四分廣一丈二尺
九寸八分
按卷内有内府書印璽二又内府半璽蓋宋時
原牋印記也
石渠寶笈卷三十
