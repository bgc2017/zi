石渠寳笈卷四十二
貯
畫禪室
列朝人
書卷上等
唐虞世南臨蘭亭帖一卷(上等)
素箋本行楷書無款姓名見跋語中卷末有臣
張金界叔上進七字卷前隔水有黃簽標題唐
虞永興臨禊帖蕉林寳藏神品上上十五字前
有内府圖書一印又圖書半印一卷末有紹興
連璽又半印二不可識又一印漫漶不可識卷
中有滕裪伯夀永存珍秘楊宛叔圖書記茅止
生圖書印三印前隔水有楊明時印不棄梁清
標印蕉林鑒定餘清齋圖書印吳廷書印諸印
押縫有天歷之寳一璽又江邨馮氏鹿菴珍藏
圖籍印吳國遜印三印又二印不可識後隔水
有蒼巖子梁清標玉立氏印章三印押縫有紹
興連璽二又馮銓之印江村御前之印吳廷之
印用卿氏蕉林秘玩諸印拖尾有淳熙五年十
月朔魏昌楊益同觀十三字後有張氏珍玩北
燕張氏寳藏二印又宋濓跋云摹書至難必鈎
勒而後填墨最鮮得形神兩全者必唐人妙筆
始為無愧如此卷者是也外簽乃趙文敏公所
題則其賞愛不言可知矣翰林學士承旨金華
宋濓謹題洪武九年六月二十三日後有蕉林
玉立氏圖書觀其大略二印又司馬家藏翰墨
圖書連印一又一印糢糊不可辨又董其昌跋
云萬歷丁酉觀于真州吳山人孝甫所藏以此
為甲觀後七年甲辰上元日吳用卿攜至書禪
室時余已摹刻此卷于鴻堂帖中董其昌題又
王祐記云天順甲申五月望後二日王祐與徐
尚賓同往崑山閱于雪篷舟中又張弼記云成
化戊戌二月丙午葉萱周同軌古中静與予同
觀于楊士傑之衍澤樓張弼記又董其昌跋云
趙文敏得獨孤長老定武禊帖作十三跋宋時
尤延之諸公聚訟爭辨只為此一片石耳況唐
人真蹟墨本乎此卷似永興所臨會入元文宗
御府假令文敏見之又不知當若何欣賞也久
藏余齋中今為止生所有可謂得所歸矣戊午
正月董其昌題又蔣山卿跋云右軍墨妙盡于
蘭亭一帖其真跡不傳矣見其仿彿者尚能使
人玩賞不置何怪乎當時珍愛之耶吳人蔣山
卿又楊明時跋云萬歷戊戌除夕用卿從董太
史索歸是卷同觀者吳孝父治吳景伯國遜吳
用卿廷揚不棄明時焚香禮拜時在燕臺寓舍
執筆者明時也後有江村一印又朱之蕃跋云
定武佳刻世已希遘矧唐人手筆妙得神情可
稱嫡𣲖者乎此卷古色黯淡中自然激射淵珠
匣劍光怪離奇前人所共賞識用卿宜加什襲
藏之金陵朱之蕃又王衡記云甲辰閏九月九
日王衡敬觀于春水船又吳廷記云戊午正月
二十二新安吳廷京山王制楊鼎熙王應候同
觀于董太史世春堂又楊宛跋云唐虞永興臨
定武蘭亭自董玄宰太史流傳至石民内子楊
宛收藏又陳繼儒跋云世人僅見禇摹禊本今
此卷為虞永興所摹尤是希有無上之觀玄宰
割贈茅止生永不落刦矣陳繼儒獲觀敬題又
楊嘉祚跋云先文貞輔仁廟監國時學士王儞
進唐摹禊帖睿旨命勒石大本堂以榻本賜焉
予家藏此帖晉人典刑遂覺未遠兹復睹止生
藏永興墨跡所謂欲窮千里目更上一層樓也
楊嘉祚敬題後有蒼巖子蕉林觀其大略三印
跋中諸押縫有安定吳廷印各二卷高七寸七
分長二尺三寸五分後隔水
御跋云此卷經董其昌定為虞永興摹以其于禇法
外别有神韻也香光得之吳氏後雖以贈茅元
儀而在香光齋頭頗久故歸之畫禪室中御題
下有乾隆二璽拖尾又
御題云搶豪快覩永興書林静烟新改火餘何似山
陰王逸少崇山曲水暮春初坦腹東牀意欲仙
由來字必以人傳若從肥瘦論形似逐塊錐舟
我不然米家寳晉漏傳名學士風流儼若生腕
覆廓填都不管春風即景獨怡情于停蓄處有
波濤真比長安□刻高甲乙何須誇博辨幾多
優孟效孫敖丁夘上已觀因題前有澄觀一璽
下有幾暇怡情得佳趣二璽
御筆題簽上有御賞乾隆宸翰二璽
畫冊上等
唐宋元名畫大觀一冊(上等)
凡十二幅前六幅長條式後六幅推篷式第一
幅王維素絹本墨畫無欵前有宋徽宗標題玉
維雪溪圖五字上鈐雙螭一璽右方上有内合
同印一印又二印漫漶不可識下有宣和連璽
左方上有押字并印一俱漫漶不可識詩塘上
有董其昌跋云天啟元年歲次辛酉程季白重
攜此冊至余齋中適楚中王幼度吾郡陳仲醇
吳君杰楊彦沖張世卿姑蘇楊中修同集縦觀
永日各以為奇覯咄咄稱快獨余幾類向隅然
幸不落傖父手又為右丞諸君子快耳董其昌
後有梁清標印河北棠村二印副頁董其昌又
跋云沈啟南先生題右丞江山雪霽圖有曰平
生止見沙溪孫氏所藏雪渡圖盈尺而已正此
圖也或筆誤以溪為渡耳有徽廟御題有歷代
小璽無復遺論當為希世之寳此冊開卷右丞
營邱便足壓一世收藏鑒賞家知其不敵其昌
幅高一尺一寸六分寬九寸八分第二幅李成
素絹本青綠畫無欵姓名見跋中幅上鈴縫有
御府寳繪一璽右方上有同印半璽又項墨林
父秘笈之印一印下有墨林連印一印左方上
有子京項元汴印墨林秘玩德明受藏諸印下
有秋壑圖書一印副頁董其昌跋云宋時有無
李論米元章僅見真蹟二本著色者尤絶望此
圖為内府所收宜元章畫史未之及也右角有
臣李等字余藏之二十一年未曾寓目兹以湯
生重装潢而得之本出自文夀承歸項子京自
余復易于程季白季白力能守此為傳世珍令
營邱不朽則畫苑中一段奇事戊午夏五之望
董其昌題左方上有心賞一印幅高一尺九寸
八分廣九寸第三幅趙孟頫素絹本淡著色畫
欵署子昂自題云洞庭波兮山崨嶪川可濟兮
不可以涉木蘭為舟兮桂為檝渺余懷兮風一
葉子昂下有趙氏子昂一印幅高一尺九寸二
分廣八寸五分第四副趙孟頫素絹本淡著色
畫欵署子昂自題云山之凹兮水之滙沙稜稜
兮石礌礌有&KR0839;人兮如彼蘭茝思之不來兮使
我心痗子昂下有趙氏子昂一印副頁董其昌
跋云畫洞庭不當繁于樹木乃以老木緣岸楂
枿數株居然摇落湖天寥闊之勢從此畫出是
子昂章法迥絶宋元處是搆凌雲臺手其昌書
左方上有心賞一印下有梁清漂印蕉林鑒定
二印幅高一尺九寸五分廣八寸五分第五幅
王蒙素絹本淡著色畫款署松路仙巖黃鶴山
人王蒙為唐卿製左方上有省畫印半印一下
有張則之李雅二印又半印不可識詩塘上董
其昌跋云此鈐山堂藏畫也余得之婁水周將
軍蓋是山樵倣燕文貴筆盈尺間有千巖萬壑
林木鬱茂樓閣縹緲當命之仙山圖其昌後有
心賞張孝思賞鑒印張則之三印幅高一尺二
寸三分廣九寸二分第六幅陸天游宋箋本墨
畫款署丹臺春賞自題云江南風物軼飈塵天
際曾峯意出羣乳竇雨晴飛玉液顛崖露冷&KR3262;
松雲丹砂勾漏何年受璚笈靈符此日開借問
安棲珠樹鶴山居如畫箇中論天游下有天游
生陸氏私印二印右方上有石田茅屋一印下
有蕉林玉立氏圖書味閒書印二印左方上有
心賞一印副頁董其昌跋云陸天游徐幼文皆
宗黃子久此圖尤天游善者機也其昌幅高一
尺九寸八分廣七寸九分第七幅僧巨然素絹
本墨畫無款姓名見標題中左方下有温字貳
拾號五字右方上有心賞一印左方上有都省
書畫之印半印一下有半印不可識副頁董其
昌標題僧巨然江山晩興卷宣和殿所收十三
字幅高九寸廣一尺七寸三分第八幅范寬素
絹本墨畫無款姓名見標題中右方下有半印
不可識副頁董其昌標題范寬江山蕭寺圖卷
八字幅高七寸八分廣一尺六寸第九副黃公
望宋箋本墨畫右方上有心賞一印左方上有
蒼巖棠村審定二印副頁自書云芝蘭室銘善
士尚友尚論古人誦詩讀書如炙如親與善人
居入芝蘭室久而不聞俱化而一之子好友珍
閟簡書以褫以襲庋之室廬有扁其顔譬諸芬
苾玉明冰瑩知非二物鹿鳴呦呦停雲藹藹匪
今斯今友道之在因讀象山先生玉芝歌後有
跋云淳熙戊申余居是山夏初與二三子相羊
瀑流間得芝草三偶相比如卦畫成華如蘭玉
明冰潔洞澈照眼乃悟芝蘭者非二物也(云云)
因銘錢氏芝蘭室故併及之至正二年夏五月
望大癡道人黃公望寓雲間元真道院造後有
黃公望印黃氏子久一峯道人三印後董其昌
跋云黃子久小楷如此逼古不減晉唐當行家
而題畫名款草率具體竟掩其真書古人深遠
善藏不必一一自見至如此畫之老以取力此
書之嫩以取態皆變體也壬子七月九日其昌
題幅高八寸七分廣一尺三寸七分第十幅倪
瓚宋箋本墨畫自題云狂風二月獨凭闌青海
微茫烟霧間酒伴提魚來就煮騎曹問馬只看
山汀花岸柳渾無賴飛鳥孤雲相與還對此持
杯竟須飲也知春物易闌珊延陵倪瓚壬子春
右方下有梁清標印河北棠村綠蔭亭記三印
左方上有心賞一印下有澤民拾遺生沈日章
珍玩圖書二印左邊幅有高道素識云戊午元
日焚香暖翠新居雨霰蕭蕭松寒梅凍檢宋梓
陶徵士集讀一過展雲林春山卷試李廷珪墨
澄泥硯棗心筆因記右邊幅有程夢庚印程季
白書畫印王時敏印三印幅高八寸三分廣一
尺三寸五分第十一幅衛九鼎宋箋本墨畫欵
署至正壬辰五(缺)望日丹邱衛九鼎下有明鉉
聫印右方下有沈周寳玩一印左方下有王時
敏印王濟賞鑒過物二印副頁文徵明題云漁
梁詰曲帶灣碕山掩樓臺樹陸離小蹇不嫌溪
路永一天斜日正供詩徵明又識云滄溪令君
出示元人四畫皆精好可愛撫翫之餘各賦一
詩其後壬寅十月二十又一日長洲文徵明識
又董其昌識云衡山先生題此卷時年七十三
歲至八十乃紀年所謂披裘先生七十始壮者
辛酉中秋前二日其昌題幅高八寸八分廣一
尺五寸第十二幅方方壺宋箋本墨畫自識云
洪武戊午歲上元戲于上清方丈後有金門羽
客敕授真人二印又識云米襄陽作畫一掃畫
之謬習予老年時時爛漫寫之方方壺醉筆後
有勅授真人畫中神品方壺書印三印左方下
有李厚亨檇李李氏鶴夢軒珍藏記吳廷之印
三印左邊幅董其昌跋云上清學米家山元季
所重國初諸名公詩集如高袁輩及閩中十子
皆題其書聲價可想矣米家山原以韻勝在有
意無意之間後人漸變為巧媚金屑雖貴入眼
成翳可笑也此小幅應作如是觀其昌右邊幅
有程夢庚印程季白書畫印王時敏字遜之三
印幅高八寸三分廣一尺四寸八分冊前右頁
宋刻絲仙山樓閣左頁董其昌識云宋以前大
家都不作小幅小幅自南宋以後始盛又僧巨
然輩絶少丈餘畫卷長卷亦惟院體諸人有之
此冊皆北宋名蹟及吳興趙文敏之筆余於馬
夏李唐性所不好故不令入選佛場也董元宰
題冊後右副頁董其昌跋云學書與學畫不同
學書有古帖易於臨倣即不必宋唐石刻隨世
所傳形模差似趙集賢云昔人得古帖數行專
心學之遂以名世或有妙指靈心不在此論矣
畫則不然要須醖釀古法落筆之頃各有師承
略涉杜撰即成下劣不入具品況于能妙乃斷
素殘幀珍等連城殊不易致元時顧阿瑛曹雲
西倪元鎮皆江以南收藏之家物聚所好故黃
子久王叔明陳仲美馬文璧輩䃑礴風流為一
時之盛近代沈石田去勝國百年名蹟猶富觀
其所作卷軸一樹一石尺寸前見吳中自陸叔
平後畫道衰落亦為好事家多收贋本謬種流
傳妄謂自開堂戶不知趙文敏所云時流易趣
古意難復速朽之技何足盤旋此冊實予四十
餘年先後結集既為好事者易去而遺書婁水
年家璽卿遜之復購之遜之畫已獨步海内又
得唐宋元人為師友與之俱化矣董其昌題前
副頁左方有董其昌標題唐宋元畫冊董玄宰
為烟客老親家題十五字郎世寧奉
勅恭繪
御容上下鈐乾隆二璽傍有德日新執兩用中二璽
右方
御題云世界空華底認真分明兩句辨疏親寰中第
一尊崇者却是憂勞第一人此予夢中自題小
像舊作也昔人于平生愛玩輙留照以志真賞
予獨嗜畫禪此冊時遇前賢真面目于縑楮之
外因亦命海西臣郎世寕寫小照于首簡真耶
空耶于此更參活句乾隆丁夘長至後五日御
題下有惟精惟一乾隆宸翰二璽第一幅幅中
御題王維云凍浦舟横野渡長迷離積素帶寒光維
摩不二誰能並管領香光選佛場下有乾隆御
賞會心不遠二璽又詩塘
御題云識得山居子久傳雪溪摩詰鈞舟扁畫禪室
裡羣仙侣近日紛來參畫禪余既辨明富春山
居為大癡真蹟無疑近得此摩詰雪溪圖二物
皆董其昌畫禪室中所藏因成斷句丁夘仲春
御筆下有幾暇怡情得佳趣二璽又邊幅
御跋云唐王維雪溪元黃公望富春山居二圖為董
香光畫禪室中物富春别為長卷是幀標簽唐
宋元畫冊即香光得意筆也二幅李成松巖水
榭三幅四幅皆趙孟頫洞庭秋景五幅王蒙仿
燕文貴仙山圖六幅陸天游丹臺春賞七幅巨
然江山晚興八幅范寬江山蕭寺九幅黃公望
芝蘭室圖十幅倪瓚春山雲樹十一幅衛九鼎
溪橋策蹇十二幅方方壺仿米襄陽夏山烟雨
幅間香光各有題識後幅綴以長跋今富春既
重與雪溪薈萃一處更喜名蹟聫翩猶然畫禪
本來面目未被後人割裂他去丁甲呵護其斯
之謂乎丁夘暮春咸福宫畫禪室中再識下有
幾暇怡情得佳趣乾隆宸翰三璽第二幅幅中
御題李成云水軒潇灑静無埃繩榻支頤芸帖開溪
畔攜琴相訪客知伊應為所聞來下有德充符
乾隆宸翰二璽第三幅幅中
御題趙孟頫云三湘七澤杳難分恍見微風落葉紛
誰識王孫多意緒月明波冷吊湘君下有樂天
幾暇臨池二璽副頁又
御書云瀟湘妙趣天下無千變萬状難形模造物技
癢不能祕自為寫照非人圖夜雨欲霽餘潤溽
曉明既泮猶糢糊伊人飽挹荆襄秀兼之家法
傳元樞雲烟叠嶂垂粉本筆氣直吞雲夢湖溟
溟濛濛幻晴晦惝恍倏忽移方隅始知處女後
脱兔即離不得俛仰殊掛冠神武夫何憾振衣
黃鶴良堪娛老米雲山藏寳笈物聚所好其然
乎羲獻合璧誠無忝冷箋小令揮驪珠每披三
絶縮唫手惟清萬慮天為徒米友仁瀟湘卷長
二丈餘極變化離合之妙孟頫此幅廣不盈尺
而藴蓄無盡渺然湖天空曠景色於米法外别
具勝概左方金粟箋膩澤可愛因乘興錄題米
卷舊作一過尋丈不為多咫尺不為少遊方之
外當自知之乾隆丁邜首夏御識下有乾隆宸
翰涵虚朗鑒三璽第四幅幅中
御題趙孟頫云金丹煉出脱凡塵畫格書姿兩入神
太史縱然操左劵也應頭地讓前人下有中和
映水蘭香二璽副頁又御識云洞庭始波木葉
微脱為千古寫景妙語子昂胸吞雲夢著墨無
多而湖光渺瀰傳神在氣韻間直駸駸度營邱
前矣御識下有乾隆宸翰幾暇臨池二璽第五
幅
御題王蒙云溟濛重翠罨林齋始信丹梯自有階雲
裡漫誇雞犬吠塵緣忘處是無懷下有茹古涵
今一璽副頁又
御題云我久思題松路仙巖王蒙所作之長歌意有
弗快把筆欲吟行復捨試語巧遲拙速論詩流
應有聞之掉頭長笑者是時快雨初霽長烟收
值我香山偶消夏畫耶境耶兩適合況當勤政
召對之餘幾務寡日中必&KR0034;摻刀割時不可失
興會惹反愁渾渾浩浩難為拈亦為就其所具
天然邱壑一粗寫嶺雖陰而可登磴縱窄而堪
下峭筍天齊飛流珠瀉古木怪石枝撑厏厊翔
鴈閣于木末知誰悟乎般若盪扁舟于溪濱又
誰釣竿之獨把曾青相蔽虧紛不辨梧檟更愛
閒閒結茒屋高僧仿彿東林社雄乎博乎鈐山
堂之舊物而畫禪室所藏也乾隆丁夘夏六月
朔御題于來青軒下有乾隆幾暇臨池三璽第
六幅
御題陸天游云山深茅屋即仙家一葉扁舟洞口拏
何必坎離論爐火雲漿活活湧丹砂下有乾隆
御賞萬方安和二璽副頁又
御識云此幀懸崖松石宛然田盤天成閣中所見使
身歷其地著意為之或未必及此而陸生無心
暗合造物若預設斯境以待之印合處直為快
絶乾隆丁夘春静寄山莊題下有乾隆二璽第
七幅
御題巨然云輕風暖日晚天春瀲灧晴波恰受船指
點草堂幽絶處書聲時度柳絲烟下有涵虚朗
鑑一璽副頁又
御識云山川雲樹泉石與詩文字畫同為造物靈秀
所聚境界理趣同一關捩無分别處若從形似
迹象間求之乃是為識解所縳無有是處乾隆
丁夘暮春坐香山畫禪室中披閱此幀特為拈
出惜未令香光老人當下印可耳上已後二日
御題下有乾隆宸翰攜筆流雲藻御書三璽第
八幅
御題范寬云崇崖隠軫樹槎枒長日精藍塔影斜㕍
閣鐘殘僧入定香臺風静鳥銜花下有奉三無
私惟精惟一二璽副頁又
御題云春深草色常凝座雨後山姿正對門藝苑名
流故多品獨于范緩見雄渾行幐暇日偶開緘
未覺眉毛落翠巖一例江山相對處便非蕭寺
也超凡最蕭間處結僧寮杖策何人過板橋好
與盤山相印證澹皴濃黛不相饒谿壑無多望
不窮峯疑吐霧樹生風花飛禪苑無塵色波渺
滄池有象空丁夘春日駐蹕桃花寺行宫御題
下有乾隆宸翰幾暇臨池筆端造化三璽第九
幅
御題黃公望云常懷杜甫詩傳神不薄今人愛古人
大癡尚友意如是圖出芝蘭氣味親下有廓然
大公一璽第十幅
御題倪瓚云暖霧浮嵐翠欲蒸迴風散處露崚嶒若
教選佛評差等高士應居最上乘下有四宜書
屋一璽副頁又
御書蒼崖半入雲濤堆七大字下有乾隆御筆一璽
第十一幅
御題衛九鼎云林塘迤邐樹交枝沙影欹橋漲落時
試問奚奴錦囊裡今來收得幾多詩下有别有
洞天一璽第十二幅
御題方方壺云山嫌露體綴雲衣雲處翻疑山是非
誰教石畔靈根動釀作人間細雨霏乾隆丁夘
仲春月御題下有乾隆宸翰一璽副頁又
御識云唐王維雪溪元黃公望富春山居二圖為千
古名筆皆董香光畫禪室中藏物題識墨跡猶
存今先後收入内府爰于咸福宫西室什襲以
藏即仿香光之意顔曰畫禪並令儒臣為圖以
傳之參學者由此證入是無上正法眼藏後得
嘉蹟的係畫禪當日鑒賞之物有香光題識可
據者將皆歸之乾隆御識後有乾隆二璽冊後
左副頁
御識云集古畫一冊皆元以前名人作其壓卷以王
維雪溪維畫真者不可得得之與羲獻墨妙相
埒此圖渾厚天成非宋元來刻畫者所能措手
可定為輞川真蹟無疑曩閱文徵明雪山卷謂
曾見維真蹟其即此幀耶他如巨然李成范寬
趙孟頫黃公望倪瓚諸作皆真蹟中佳者驗跋
語知為董其昌畫禪室中藏物後歸太倉王時
敏香光下筆妙天下時敏學元大家功力深至
兩人皆精鑒之尤故所收如此伯樂不妄顧鍾
期無失聽詎不信夫嘗論法書名繪皆古人精
神所聚故經久不可磨滅而意匠經營游心象
外畫較書尤費工力收藏家亦較珍重然零縑
斷楮湮没于蛛絲煤尾間不知其幾則得之僅
存之餘者比諸商彝周鼎誠不為過此冊乃藝
苑菁華薈萃而成良不易易幾餘静展足慰臥
遊漫題以紀歲月乾隆丙寅冬至後七日御識
下有乾隆幾暇臨池三璽
御筆題籖籖上有内府珍藏乾隆宸翰二璽
畫卷上等
宋米友仁瀟湘圖一卷(上等)
素箋本墨畫款云元暉戲作卷前有周廣漢印
謝節從義檇李項墨林鑒賞章墨林秘玩項子
京家珍藏邰水丙子衛青吳廷之印平生真賞
宫保世家子孫世昌長安王永寧諸印又永保
圖書傳家史氏半印四卷後有神品項子京家
珍藏檇李項氏世家寳玩烟谿草堂珍藏謝節從
義清白傳家賢志堂印項元汴印墨林山人平
生真賞諸印又墨林端文半印二又一印漫漶
不可識卷中押縫有墨林墨林子二印又布衣
史氏印二蒙著印二前隔水有珍秘子孫保之
二印引首董其昌題云此米侍郎瀟湘圖自題
再三及宋名公跋甚夥後有沈啟南跋惟拈出
朱夫子及錢子言以為能盡斯圖之妙啟南精
畫道余恨其不能下一轉語壹似悠悠審定者
何也凡米家山必著沙渚坡陀橋舍斷續聚散
以為境此卷混混淪淪一片雲海是為最難處
試以他卷並參得之矣宋人以此卷為當代第
一不虚耳董其昌藏因題前有天籟閣公保世
家二印後有墨林山人項叔子二印又退密神
游半印二前隔水有王永寧印王長安父瞻近
堂三印押縫有太原長安二印拖尾米友仁自
識云夜雨欲霽曉烟既泮則其状類此余蓋戲
為瀟湘寫千變萬化不可名神奇之趣非古今
畫家者流畫也惟是京口翟伯夀余生平至交
昨豪奪余自秘著色袖卷盟于天而後不復力
取歸往歲掛冠神武門居京口舊廬以白雪詞
寄之世所謂念奴嬌也洞天晝永正中和時候
凉飈初起羽扇綸巾雩詠處水遶山重雲委好
雨新晴綺霞明麗全是丹青戲豪攘横卷誓天
應解深秘留滯字學書林折腰原為米無機涉
世投組歸來欣自肆目仰雲霄醒醉論少卑之
家聲接武月旦評吾子憑高臨望桂輪徒共千
里昨與吳傳朋蜀冷金牋上戲作一幅比與達
功相遇知亦為此郎奪因追省此詞跋于小卷
後舊曾寫寄蔡天任以白雲易其名舊名可謂
惡甚懶拙老人元暉跋尾有友仁一印前有神
品長安王永寧心賞子京父印子京所藏諸印
又史氏半印後有子孫永保項墨林鑒賞章擕
李項氏世家寳玩項墨林父秘笈之印子京長
安墨林秘玩烟溪草堂珍藏諸印又一印漫漶
不可識押縫有墨林天籟閣項元汴印三印又
布衣史氏印二後有關注跋云米元暉作遠山
長雲出没萬變古未有輩安得匹紙以盡其筆
勢之妙乎至于林麓近而雄深岡巒遠而挺拔
木露幹而想高茂水見涯而知渺瀰皆發于筆
墨之外此常人之所難元暉之所易也達功他
日以此示之儻以為知言則當得山川之勝臥
以遊之紹興五年七月二十日會稽關注書又
謝伋跋云達功下第後便有放浪山水之意米
元暉作招隠之圖僕以為此君未宜置邱壑中
也謝伋伯思父又韓滸跋云頃在京師時方允
迪嘗示僕以和人求米元暉畫楚山清曉圖詩
恨未見其畫也今觀元暉此紙自云夜雨初霽
曉烟既泮其状類此豈其所為瀟湘千變萬化
久落人間亦楚山圖中之一也會稽韓滸懋遵
書又錢端禮題云畫手自高前輩雲山已屬吾
曹若會瀟湘物色便合醉讀離騷籛後人端禮
處和又洪适跋云邱壑之士久寂寞則起朝市
之念朝市之士久喧囂則懷邱壑之放古今之
理一也予贊治丹邱雖環郭皆山可以拄頰而
霞城雲嶼亦得駕言窮覽然塵纓冗牘之所羈
東終不能瑩心而醒目米西清所作瀟湘圖曲
盡林阜烟波之勝遐想鷗鳥之樂良不可及紹
興十二年三月二十日鄱陽洪适書又曾惇跋
云元暉戲作横幅直造北苑巨然妙處開卷怳
然如行下蜀棲霞烟雨中益重土思之念紹興
丁夘三月壬午南豐曾惇題又錢端禮跋云僕
十五年前見此畫把玩不能去手今復開卷恍
如夢寐不知老之將至云耳錢端禮書于東陽
郡齋紹興五月十有四日又曹筠記云紹興庚
午十一月二十日姑溪曹筠觀于平江余氏之
西園又米友仁再識云昔陶隠居詩云山中何
所有嶺上多白雲但可自怡悦不能持寄君余
深愛此詩屢用其韻跋與人袖卷漫書一二于
此其亦山氣最(脱一字)處卷舒晴晦雲心潛帝鄉
者願作神波君其一與翟伯夀横披書其上云
山中宰相有仙骨獨愛嶺頭生白雲壁張此畫
定驚倒先請喚人扶著君紹興辛酉歲孟秋初
八日過嘉禾獲再觀懶拙老人米元暉書又洪
邁跋云憶年十六時識達功于檇李後七年得
詞場名第行卷謝諸公米老為兵部侍郎謁之
明日親袖扣旅舍立須予出乃肯去轉眼三四
十年二君久歸山邱予亦老矣觀此使人太息
淳熙己亥夏四月七日番陽洪邁景盧又尤袤
跋云蔡天啟作米襄陽墓誌言元符初進其子
所畫萬里長江圖時元暉年尚少其小筆已知
名當世矣方此老無恙時諸公貴人求索者日
填門不勝厭若往往多令門下士傚作而親誌
元暉二字于後嘗自言遇合作處渾然天成薦
為之不復相似此卷寂寥簡短不過數筆而淺深
濃淡姿態横生使人應接不暇蓋是其得意筆
自其云亡畫益難得矧題識皆一時名勝之士
終日把翫不能去手也淳熙辛丑二月中沐梁
谿尤袤題又袁說友題云水際天低岸遠山腰
霧捲雲鋪擬喚松江小般歸來好趁蓴鱸建袁
說友起巖書于池陽郡齋又錢聞詩題云太湖
水入霅溪寒叠障連山幾萬般此景古今無盡
藏總歸懶拙一毫端籛後人聞詩書又朱敦儒
跋云僕昔歲南遊繫舟黃陵廟下適江山風雨
嘆古今詩人不能賦今觀米公山水覺瀟湘舊
游隠然似夢紹興乙丑清明後兩日洛陽朱敦
儒題又朱子記云淳熙己亥中夏廿八日新安
朱熹觀于江東道院又曾惇再跋云元暉作字
作畫深得南宫筆法非特能繼其家聲亦不負
山谷兩詩也紹興丁夘三月壬午南豐曾惇觀
于丹邱郡齋又洪适再跋云予嘗客昆陵一葦
太湖舊矣去之六年風朝月夕每思怒濤裂山
澄漪見雲夢寐間時一往焉觀此恍然所謂逃
空谷而喜聞足音者紹興十七年三月廿二日
鄱陽洪适書又錢端禮跋云此畫今為中朝第
一誠可寳而愛也己巳中夏錢端禮書又曹筠
再跋云元暉寫山水真態出人意表觀之者如
登高臨遠有超出塵外之想紹興庚午十一月
中澣日姑溪曹筠跋又温萃跋云米元章品題
諸家山水得其妙處意謂皆未離筆墨畦逕晚
乃出新意寫林巒間烟雲霧雨陰晴之變以為
横披元暉蓋傳家法也温萃叔皮父又林仰跋
云此軸紙墨俱不甚精而造微入妙乃爾使得
妙墨佳楮固當益竒善御者羊腸九折亦中和
鸞之音端非虚語紹興丙子春仲三山林仰書
又錢端禮再跋云東坡云論畫以形似見與兒
童鄰觀元暉此軸則可以參公活句之妙處和
父又洪邁再跋云予理圃于番城之西所謂蠙
洲者江上横前烟雲吞吐晴陰朝莫千變萬態
有口不能說也誰能起懶拙老人于九京為我
寫貌邪淳熙六年四月七日野處洪邁景盧書
又朱子再跋云建陽崇安之間有大山横出峯
巒特秀予嘗結茒其巔小平處每當晴晝白雲
坌入窗牖間輙咫尺不可辨嘗題小詩云閒雲
無四時散漫此山谷幸乏霖雨姿何妨媚幽獨
下山累月每竊諷此詩未嘗不悵然自失今觀
米公所為左候戲作横卷隠隠舊題詩處似已
在第三四峯間也又得并覽諸名勝舊題想象
其人益深歎息淳熙己亥中夏廿九日新安朱
熹仲晦父書于江東道院又尤袤再題云萬里
江天杳靄一村烟樹微茫只欠孤篷聽雨恍如
身在瀟湘淡淡曉山横靄茫茫遠水平沙安得
綠蓑青笠往往泛宅浮家淳熙辛丑中春十八
日梁谿尤袤觀于秋浦又袁說友再隸晝跋云
余讀賈誼度湘水賦其言造託湘流之意悲矣
恨未身到也今觀米公横卷而弔原思賈使人
興懷愧無健筆以賦之淳熙辛丑三月上巳日
建袁說友起巖甫書于池陽清静寮又錢聞詩
再跋云雨山晴山畫者易状唯晴欲雨雨欲霽
宿霧曉烟已泮復合景物昧昧時一出没于有
無間難状也此非墨妙天下意超物表者斷不
能到故侍郎米公或得之必寳玩珍愛靳不與
人與人而又戒其勿他與也淳熙辛丑秋八月
吉籛後人聞詩子言書又時佐隸書記云淳熙
丁未旻天季月重陽前壹日洙泗時佐季雄獲
觀于蘄春郡齋又張紳記云齊郡張紳觀于陳
氏春草堂又王彝瀟湘圖攷云故宋兵部侍郎
襄陽米公友仁元暉所畫瀟湘圖一卷其自題
識凡兩見南渡後諸名勝跋語凡若干人而文
公朱夫子手澤又先後出也此圖之末自署曰
元暉戲作且有印文曰元暉其上一字與其父
禮部公之字皆從此者蓋豫章黃太史嘗得此
古玉印因命為侍郎字而以授之且作二絶句
贈禮部以述此意今見山谷集中圖末有别紙
侍郎前題自謂夜雨初霽曉烟既泮其状類此
蓋戲為瀟湘寫變化神奇之妙而不言其題為
何名或曰是即所謂楚山清曉圖者然卷内韓
懋遵云元暉楚山清曉圖恨未見今觀此紙亦
楚山圖中之一則自别有楚山清曉圖矣而洪
文惠直書此卷曰米西清所作瀟湘圖則此固
自為瀟湘圖也又侍郎自謂京口翟伯夀昨豪
奪余自秘著色袖卷盟于天而後不復力取歸
者别卷也又自謂昨與吳傳朋蜀冷金箋作一
幅比與達功遇知亦為伯夀奪去者又别卷也
後題自謂用陶隠居韻作白雲詩其一與翟伯
夀横披書其上者又别卷也前題不知年後題
紹興辛酉過嘉禾再觀則紹興十一年赴召為
兵部侍郎時至十五年以敷文閣待制提舉神
祐觀奉朝請蓋高宗好米禮部書而侍郎得其
家法故眷遇之厚如此伯夀名耆年參政汝文
之子而邢恕外孫也此其人姓字在前後題屢
見蓋知畫者哉傳朋名說其外大父王逢原逢
原妻吳氏王荆公妻之女弟也逢原早死吳不
嫁有遺腹女嫁吳思禮而生說即傅朋也以書
名當世而元暉乃以古書法作畫傅朋固知之
矣然此卷不言為何人作乃曰比與達功相遇
而諸跋語多言達功至朱夫子獨云米公所為
左侯戲作横卷則其人蓋姓左氏而字達功也
卷内謝伯思云達功下第後元暉作招隠圖洪
文惠亦云憶年十六時識達功後七年得詞場
名則達功固名進士矣凡諸跋語其人大抵皆
可考見關注字子東會稽人一曰錢唐人嘗為
太學博士此題紹興五年則其登進士第時也
謝伋字伯思一字景思上蔡人參政(某)之子克
家以文名常為太常少卿錢端禮字處和嘗為
婺州守此凡三題故其一云書于東陽郡齋其
一特書紹興己巳則十九年也洪适字景伯鄱
陽人忠宣公皓之長子乾道元年為右僕射諡
文惠兩題皆在紹興十七年三月其一作十五
年蓋七字已損或妄填寫作五字耳是時通判
台州至十一月以言者罷去曾惇字谹父南豐
人右僕射布之孫也兩題皆紹興丁夘則十七
年惇知台州與洪文惠不相能而文惠罷去時
也惇嘗上詩秦檜稱為聖相故有台州之命朱
敦儒字希真洛陽人以詩名此紹興乙丑則十
五年也嘗仕為館職矣既告老去至二十五年
秦檜孫塤欲學詩因薦以為鴻臚少卿曹筠姑
熟人紹興廿五年殿中侍御史湯鵬舉言筠因
檜薦為臺臣凡有所陳盡出于檜詔奪職罷祠
此題紹興庚午則二十年也洪邁字景盧文惠
弟也以博學宏辭賜第仕至翰林學士諡文敏
兩題皆淳熙六年己亥是時間居鄱城其一自
署其姓名上曰野處者孝宗御書以賜者也尤
袤字延之無錫人嘗侍光宗春坊官至禮部尚
書謚文簡此凡兩題皆淳熙辛丑二月時通判
池州故其一觀于秋浦辛丑者八年也袁說友
字起嵓建安人嘉泰三年由同知樞密為參知
政事凡兩題其一書尤文簡辛丑題後云書于
池陽郡齋其一云淳熙辛丑書于池陽清淨寮
則是平江守赴召後為池守時也錢聞詩字子
言此不書姓字但云籛後人者固錢氏也成都
人嘗知南康軍與朱夫子交承此兩題皆存淳
熙辛丑是歲三月朱夫子自南康東歸而此題
在八月則子言已上任矣卷内錢端禮亦或書
籛後人者子言弟也時佐者字季雄魯人嘗為
蘄州守此淳熙丁未書于蘄春郡齋則十四年
也又有韓滸者字懋遵會稽人林仰者三山人
其字未聞温萃者字叔皮不知何郡人云惟朱
夫子手澤傑然特出為百世所遵仰前題但云
淳熙己亥中夏廿八日新安朱某觀于江東道
院後題則自述其建安結茅處雲山之勝因記
其舊題云閒雲無四時散漫此山谷幸乏霖雨
姿何妨媚幽獨且言今見此卷隠隠舊題詩處
似已在第三四峯其末所書年月姓名及所在
書處皆與前題同但此為廿九日而姓名下有
仲晦父三字以雲谷記考之則其地蓋即雲谷
而結茅處即晦菴也己亥為淳熙六年自去歲
差知南康軍辭不允是歲三月到任此題皆在
五月乃到任後其曰書于江東道院者姑熟有
郡齋曰江東道院而此自在南康也蓋嘗歷觀
卷内年月紹興五年者趙忠簡張忠獻並相方
欲恢復中原而岳武穆建功時也十一年者秦
檜主和議搆害武穆時也自是十數年間皆秦
檜用事而國勢止于東南矣淳熙以來則在湯
思退和議既成之後于是東南勢定而不復有
志于中原矣又歷觀卷内人姓名曾惇曹筠皆
爭事秦檜者固不足道而朱希真亦不免為檜
所起洪氏兄弟雖皆一時重望而亦嘗為湯思
退門客不免阻張忠獻配高廟之議若袁說之
參大政乃在韓佗胄禁偽學之日則其(下缺)又
沈周跋云小米瀟湘圖卷再題自珍僕從稍知
時慕為杭之張氏所蓄高價而錮吝人罕獲見
後遊杭兩度仲孚亦辱往來但啟齒借閱便唯
唯而終弗果今七十五人矣意餘生與此圖斷
為欠緣亦嘆仲孚忍為拂人意事兹廷貴忽爾
擕至猶景星鳳凰為之薰沐者再得一快覩悠
然三湘九疑瀰漫尺楮如朱夫子之題象内見
畫錢子言畫表求象斯圖之妙盡括于二作矣
又有王宗常先生一一論疏諸名勝出處之跡
無餘詞誠為翰墨之寳設使著色袖卷楚山清
曉冷金蜀牋等筆尚在恐亦無此爛漫之題信
乎仲孚之知重亦可謂之不俗矣後學沈周諸
跋中有淨因菴子京所藏項叔子子孫永保子
京兆郡時泰冠冕世雄之裔諸印擕李項氏世
家寳玩布衣史氏太原長安印各二墨林山人
項元汴印子京父印墨林秘玩平生真賞印各
三項墨林父秘笈之印印四項墨林鑒賞章印
五項子京家珍藏印八又天籟閣江村項半印
三又一印漫漶不可識跋中押縫有墨林秘玩
子孫世昌若水軒世昌考古正今項子京家珍
藏神遊心賞寄傲平生真賞諸印子京墨林子
印各二墨林印四退密印五長安印六布衣史
氏印十八卷高八寸八分廣九尺一寸卷中
御識云米家畫法多以烟雲掩映為工而元暉機趣
超逸昔人評其草草中不失天真所作瀟湘白
雲圖久膾炙藝苑近于收藏家雜卷中購得之
展覽一過夜雨方霽曉烟欲出迷離空闊景状
不啻置身三湘七澤間因識墨戲之妙試如自
題内府舊藏老米雲山圖得此真同羲獻合璧
矣乾隆丙寅長至月御識下有乾隆幾暇臨池
三璽又
御題云瀟湘妙趣天下無千變萬状難形模造物技
癢不能秘自為寫照非人圖夜雨欲霽餘潤溽
曉烟既泮猶糢糊伊人飽挹荆襄秀兼之家法
傳元樞雲烟叠嶂垂粉本筆氣直吞雲夢湖溟
溟濛濛幻晴晦倘恍歘忽移方隅始知處女後
脱免即離不得俯仰殊挂冠神武夫何恨振衣
黃鶴良堪娛老米雲山藏寳笈物聚所好其然
乎羲獻合璧誠無忝冷箋小令揮驪珠每&KR0679;三
絶縮吟手惟清萬慮天為徒乾隆丁夘夏五御
題前有席上珍一璽下有乾隆宸翰惟精惟一
二璽前隔水董其昌題語後
御識云香光此跋興與神遇心心相印之妙至今尚
可想見因歸之畫禪室中以還其舊御題下有
乾隆宸翰幾暇臨池二璽拖尾瀟湘圖考後
御識云右瀟湘圖考一篇後幅缺軼無作者名姓閱
卷尾沈周跋語乃知為王常宗作常宗名彝嘉
定人明初嘗預脩元史及攷之張丑清河書畫
舫則云圖卷題詠極多不能全載僅錄元暉兩
跋令非沈跋則常宗之名湮矣但明史及明詩
小傅彝字常宗而沈作宗常或由筆誤耶惜未
得王彝全集為補書之乾隆丁夘御識前有澄
觀一璽下有得佳趣幾暇臨池二璽又
御識云近有刻王徵士集者不載此文考彝詩文曰
三近齋稿而集以徵士名蓋已非三近齋之舊
都穆序謂其遺文或三近齋稿所遺耶要其文
之湮没者蓋已多矣再識前有含暉一璽下有
德充符會心不遠二璽
御筆題籖籖上有内府珍藏乾隆三璽
宋江參千里江山圖一卷(上等)
素絹本墨畫無欵姓名見題識中卷末有江參
字貫道千里江山圖真蹟(臣)柯尤思鑒定十八
字又江參畫董其昌藏七字卷前有蕉林書屋
梁清標印二印卷後有河北德侯半印二又二
印漫漶不可識拖尾題云風來千里舞松杉齊
魯青嵐滿袖銜擬把如椽三丈筆為君題句向
嵌巖欵署嘉定丁丑六月四日宓書前有林書
半印一又劉克莊題云世間平遠景萬幅在洪
家晚至番君國方知不是夸一櫂微茫裏孤亭
紫翠間宛如涉彭蠡又似訪廬山夾立朝羣玉
濃粧列萬笄中州不敢頓抛向瘴雲西江遠不
容極禹功胡可忘向來小龍子衮冕食千羊雪
冒禹碑石雲埋泌草堂早知抱遺恨悔不挾乾
糧茒山千萬叠不得見天全帆出扶胥口無山
只有天半夜黃天蕩樓船雪浪中當年草檄客
今日負樵翁太武求溲處之祁著鎖邊淮風晨
裂面淮浪夜驚船展卷嗟邱也東西南北人昔
還行脚債今作臥遊身一匹好東絹天寒家未
温儘教兒拆繡閒管婦無禈右題江貫道山水
十絶惜石林簡齋不及見前史官劉克莊書又
林希逸題云遠山叢叢遠樹濛濛咫尺萬里江
行其中短長何岸高低何峯彼坁彼洔彼瀑彼
洪晴嵐乍豁烟靄忽籠或斷或屬且淡且濃爾
崒奚寺爾盤奚宫或茅陰翳或梁嵌空有吠者
厖有樵者翁危檣落碇短櫂掀篷往來異趣寂
動殊容羃翠其庭豈非盧鴻略彴而渡豈非龜
蒙昔我經行雲山萬重若淮南北與江西東亦
蓑而雨亦帽而風乃今追惟夢境相從及此開
卷恍然昔同誰居作者造化論功掩㧾其裔熙
成是宗聲聞九陛既召而終謂彼樹白䜟其身
窮其然豈然訊之天公此名穹壤疇曰不逢淳
祐己酉竹溪林希逸書後有一印又半印俱糢
糊不可辨又董其昌跋云江貫道宋畫史名家
專師巨然得北苑三昧其皴法不甚用筆而以
墨氣濃淡洹運為主蓋董巨畫道中絶久矣貫
道獨傳其巧遠出李唐郭熙馬夏之上何啻十
倍此卷曾經柯九思鑒定乃元文宗御府所藏
後有宋三名公題詠當是貫道生平最得意筆
嚴分宜時一鉅公有求于世藩世藩屬購此卷
既得之世藩敗遂不復出凡三十五年而其家
售之于余夫世藩之檢括鉅卿之營購與其子
孫之護持皆若為余地者豈非數耶雖然使此
卷一入豪門將與上河圖等俱歸御府世間永
不見有江貫道畫即貫道一生苦心竟冺没無
傳矣貫道畫有神其必擇予為主人也夫萬歷
丙申冬得之海上丁酉秋九月廿二日還自江
右于蘭谿舟中展觀因記之時奉命校士畢船
窗晴霽各手卷都勘閱一過至樂也其昌又跋
云宋鄧椿公夀作畫繼自熙寧至乾道百年間
分為數品其最高者為冠冕才賢巖穴上士而
江參在上士之列鄧公贊其畫法董源豪放過
之蓋南宋人未有在貫道之右者也鄧所著銘
心絶品于趙千里李希古輩皆所不取獨有江
貫道飛泉怪石圖與江居圖耳貫道在當時已
為名流所賞鑒如此又跋云貫道以香茶為生
葉道藴左丞薦之宇文時中季蒙龍圖宇文欲
多取其畫江被召去宇文以為恨及劉季高侍
郎再寄江居圖作無盡景始慰意云(右出畫繼)
今此卷意即江居圖也又跋云趙叔問居三衢
治園築館取楚詞之言名曰崇蘭嘗與陳簡齋
程致道倘羊其中命貫道為之圖乃賦詩焉戊
戌四月廿日又錄吳寬跋云吳匏菴跋江貫道
江山長圖刻匏翁家藏集予方病齒陳太僕明
之使小僮持畫卷入迫觀之就枕展尺許即知
為宋人筆不覺蹶然起稱賞至圖窮未已蓋宋
江貫道所作曾入元御府柯博士敬仲所鑒定
者也貫道之筆少見況其後有葉石林陳簡齋
林希逸諸公題識益可貴重明之好古博雅此
卷得所歸矣吳寬戊戌其昌重錄陳明之旴𣅿
人官至尚書押縱有秋碧一印後有蒼巖子梁
清標玉立氏印章觀其大略梁清標印保和殿
大學士之章諸印卷高一尺五寸長一丈六尺
八寸五分卷中
御題云展卷古香霏坐席懸知丹青定神蹟摩挱東
絹辨世代宣和御物光而澤歷歷江山領神韻
撫掌喜果遇莫逆漫稱千里猶頓置直與造物
同翕闢何奇不有美不具放不覺闊收不窄意
所欲赴筆已到應接無暇心為役命物賦景屬
餘事坐遊真令忘朝夕我聞椿公作畫繼貫道
本在上士格故宜瓣香拜太史更愛顔筋字錐
畫豪奪真鑒兩俱幻何必御府便成隔幾暇文
臣偶賡和一脈精神照今昔乾隆丁夘孟春下
浣御題前有雲霞思一璽下有乾隆宸翰幾暇
臨池二璽梁詩正和云清禁何緣挂帆席川塗
遠放無停蹟挹將朝爽望吳山搴取晚芳吟楚
澤忽聞
天笑撫長卷暫爾神遊從目逆江山千里渺無涯都
自江郎指端闢連綿應有風雲通舒卷祗愁几
案窄元明傳寳辨題識苕霅浮家想征役披圖
更擬問三衢待詔劇憐空一夕丹邱元宰結真
契肯許權豪汚高格莫言舊價等隋珠試看新
題降
奎畫百年重訂畫禪盟即今永與塵凡隔幸邀賡和
一暢觀也覺臣鄉宛如昔(臣)梁詩正恭和又汪
由敦和云藝林誰繼荆關席天水江生遺妙蹟
勝槩高凌巫峽雲遠勢平吞雲夢澤峰巒横窄
殊意匠林樹參差與目逆沙邊練淨暮潮平天
際帆開朝露闢柴門不正路縈紆漁網纔收岸
欹窄胸中密藴造化功筆底潛驅鬼神役舊聞
米顛工墨戲北固雲烟攬晨夕縦然横軼出新
奇何似清真擅標格
披香晝静契心賞濤湧
雲章炳
奎畫俯視香光參畫禪頓覺仙凡霄漢隔遇合方知
翰墨神長共江山閱今昔(臣)汪由敦恭和又嵇
璜和云濤聲巒影生几席腕底印出鴻蒙蹟絹
紋如波淨而緻墨光似漆黝且澤寸陰坐覺片
帆移洄沂誰憑風順逆蜿蜒起伏衆皺堆林屋
巖椒乍開闢意匠所至真宰愁筆力欲窮地維
窄北苑三昧參得之護持丁甲為驅役奎章閣
下丹邱生鑒定摩挱竟晨夕紛紛馬夏何足數
虎兒瀟湘齊品格千秋激賞灑
仙毫天塹宛從句裏畫篆烟凝室悟畫禪下視香
光幾塵隔神物顯晦會有時為慶遭逢今勝昔
(臣)嵇璜恭和又董邦達和云曾向長江掛帆席
沂洄幾欲尋禹蹟洪濤砐硪蹴荆門遠勢淼瀰
吞震澤茫然四顧局短目身所未到意堪逆誰
知貫道一圖收無盡江山生面闢千村桑柘楚
天遼百叠巖巒蜀川窄中有雲氣鬱然來冰夷
隠現隨驅役再三披圖圖轉奇忽已置身烟水
夕畫禪題識真解人繪理書情並高格(小臣)喜
讀丹青引心擬坐眠窮手畫邱壑不先胸中蟠
咫尺常見千里隔何幸
宸章開頑顔先民有作念在昔(臣)董邦達恭和
御筆題籖籖上有神品天府珍藏乾隆宸翰三璽按
董其昌錄吳寬跋語内有葉石林陳簡齋林希
逸諸公題識一語今卷尾止存林希逸四言詩
而葉道藴陳與義題識已闕疑係董跋後為市
儈輩割去
元黃公望富春山居圖一卷(上等)
宋箋本墨畫款識云子明隠君將歸錢唐需畫
山居景圖此贈别大癡道人公望至元戊寅秋
下有黃氏子久一印卷末有成化丙戌九月完
菴劉珏鑒藏十二字卷前有完菴一印押縫有
瞿氏耕印瞿起田耕石齋真賞二印卷後有廷
美一印押縫有瞿稼軒收藏印一印前隔水董
其昌題云大癡畫卷予所見若擕李項氏家藏
砂磧圖長不及三尺婁江王氏江山萬里圖可
盈丈筆意頽然不似真蹟唯此卷規摹董巨天
直爛漫復極精能展之得三丈許應接不暇是
子久生平最得意筆予獲購此圖藏之畫禪室
中與摩詰雪江共相暎發吾師乎吾師乎一邱
五岳都具是矣丙申十月七日書于龍華浦董
其昌下有唐氏孔明半園外史二印後隔水有
鄒之麟跋云黃子久畫之聖者也書中之右軍
至若富春山圖筆端變化鼓舞又右軍之蘭亭
也聖而神矣昧菴老人之麟題拖尾有孔諤題
云癡翁灑翰成山水逸趣天然妙無比毫釐分
寸界吳眉咫尺如同千萬里烟霞濃淡有無間
林麓參差如何攀菰蒲帶雨通花渚松蘿聳翠
侵雲端蒼巖秀嶂宛如屏䯻挽螺旋不可名南
岷西華與東岱嵯巍峭立相崢嶸滚滚江流與
湘漢風停波静澄如練天光一色浩無涯魯衛
青齊俱可辨高人(缺)趣江天曉萬壑陰森淨如
埽平林遠樹間桑麻楚甸巫峯青未了侍御昔
年持此看觀風壮志非塵凡而今驄轡巡行發
須使生民同此歡宣聖五十七代孫河南提刑
按察司僉事孔諤書後有廷美唐氏孔明半園
外史瞿稼軒收藏印諸印卷高一尺四分廣一
丈八尺二寸五分卷中
御題云畫家貴正不貴奇大癡此卷三昧知天地造
物匪物造元氣褁合神淋漓六法上乘我所喜
言之不足長言之石渠寳笈惜未載行幐書篋
常相隨田盤小憩天成閣展覺峯巒近列眉香
山岫雲之佳趣以境質畫非然疑乃知逢源任
左右是謂罔象合天倪如入畫禪晤思白摩詰
雪江有所思我欲夀之以佳作德潛手筆猶能
為富春大嶺汝有記弔古寤歎興嗟咨試評此
畫得所否更須紙尾揮顔碑每閱此卷愛玩不
置因命學士沈德潛題其後而自記以詩乾隆
丙寅清和月御筆下有清玩比德二璽又
御題云識得仙居子久傳雪溪摩詰釣舟扁畫禪室
裏羣仙侣近日紛來參畫禪予既辨明此卷為
子久富春山居真蹟近又得摩詰雪溪圖二物
皆董其昌畫禪室中所藏因成斷句丁夘仲春
月御筆下有比德朗潤二璽又
御跋云宿雨初晴瑣窗塵静展閱此卷忻然有會登
萬仞山讀萬卷書行萬里路者恐不如我坐遊
所得多耳清和哉生明再識并書下有乾隆御
賞得佳趣二璽又
御跋云唐王維雪溪元黃公望富春山居二圖為千
古名筆皆董香光畫禪室中藏物題識墨跡猶
存今先後收入内府爰于咸福宫西室什襲以
藏即仿香光之意顔曰畫禪並令儒臣為圖以傳
之參學者由此證入是無上正法眼藏後得嘉蹟的
係畫禪當日鑒賞之物有香光題識可據者將皆
歸之乾隆御識下有日監在兹典學勤政二璽又
御記云乙丑夏沈德潛進其所為詩古文稿幾暇披
閱則跋黃子久富春山居圖在焉所記題跋收
藏始末甚詳是年冬偶得黃子久山居圖筆墨
蒼古的係真蹟而德潛文中所載沈文王董鄒
氏五跋有董鄒而缺其三且多孔諤一跋以為
山居與富春自兩圖也然愛其溪壑天成動我
吟興乃有長言亦命德潛和之且詢其較富春
為何如德潛之跋以富春山居歸安氏為未得
所安氏不知也越明年丙寅冬安氏家中落將
出所藏古人舊蹟求售于人持富春山居卷并
羲之袁生帖蘇軾二賦韓幹畫馬米友仁瀟湘
等圖共若干種以示傅恒傅恒曰是物也饑不
可食寒不可衣將安用之居少間恒舉以告朕
朕謂或者汝弗識耳試將以來剪燭粗觀則居
然黃子久富春山居圖也五跋與德潛文脗合
偶憶董跋與予舊題所謂山居圖者同則命内
侍出舊圖視之果同次日命梁詩正等辨其真
偽乃咸以舊為真而新為偽反覆詳覽始知燈
下駭以為更得富春者乃誤也匪惟予誤沈德
潛之嗟咨嘆賞勒文以記者亦誤也奚啻德潛
高士奇王鴻緒輩之侈賞鑒之精賈值之重以
為豪舉者均誤也富春山居本屬一圖向之題
山居者遺富春二字故雖真而人疑其非是耳
雖然摹董而即董肖黃而即黃蓋非近日俗工
所能為且其别種亦有實出舊人手筆而古香
清韻堪以繼武石渠寳笈者概以二千金留之
予因之有深警焉歎盛衰而歸夢幻德潛蓋詳
言之玩物喪志又不若不識者之為得矣而況
目迷五色易眩鮮明于流覽其尚可也于出治
用人其可乎哉因一事乃獲三益是不可以無
記爰書之于舊圖而正其名曰富春山居云丙
寅長至後一日重華宫御識並書下有會心不
遠德充符天龍三昧三璽
御記云長至後八日快雪時晴坐養心殿明窗下盆
梅初放一室春和展此卷欣然有會輙命筆書
之下有叢雲一璽又
御識云世傳富春山圖為黃公望生平傑作此卷寫
山居風景巖壑平遠曠若千里未識與富春圖
孰為先後董香光稱其規撫董巨天真爛漫當
亦為子久最得意筆耶清河書畫舫謂大癡畫
格有二一種作淺絳色一種作水墨者筆意尤
簡遠今觀是幅長幾三丈包孕山川之勝發抒
襟抱之奇在水墨法中尤出一格欵為子明隠
君作子明未詳姓氏當再攷之御識下有乾隆
宸翰幾暇臨池二璽又
御識云此係丙寅春月題語長至後一日再識下有
染翰涵虚朗鑑二璽又
御識云元史不載子明其人惟明金齎畫史會要云
任仁發字子明松江人官至都水庸田副史計
其時代與公望相同且善書畫氣類孚合殆即
其人耶顧仁發官水監而圖云隠君或在其未
仕前抑或宦成歸隠均未可知至松人而曰將
歸錢唐或亦猶公望虞山人而小隠富春也丙
寅小寒重華宫御識下有朗潤一璽又
御識云清和既杪梅雨初霽一再展玩是卷覺林巒
濕潤氣象滃鬱圖間令人想見朝嵐夕靄變幻
出没之態豈筆墨真通造化耶古人論畫要首
曰氣曰韻是卷惟氣韻生動故隨時領略難竟
其趣也乾隆戊辰夏五御識下有乾隆二璽又
御題云大癡道人黃子久詩中元白書顔柳富春大
嶺稱絶作膾炙都人士之口金題玉躞標山居
然疑即是富春否展卷一室饒古香華亭妙筆
存圖右品評精確書法高以書例畫珍瓊玖江
山萬里無足奇萬里以外箇中有平沙遠渚隔
重林水郭烟村帶層阜耕者讀者雜魚樵天高
地下率飛走渾噩全無意匠營都來量物隨所
受宜令香光拜下風倪迂范緩誰妍醜不必什
襲誇鑑藏丁甲呵持自能夀乾隆丙寅穀雨日
御題下有乾隆宸翰幾暇臨池二璽又
御題云富春疑案參來久今喜辨明楊即柳高王目
迷何足云壓倒德潛談天口我非博古侈精鑑
是是還應别否否沈文王氏乃捉刀華亭晉陵
仍左右始識流傳祗一途珷玞安可同瑶玖笑
予赤水索玄珠不識玄珠吾固有如浮海者必
由河如登山者必歷阜縱云露柱即燈籠坐令
優孟望而走每讀班賦發深思貴耳末學多膚
受吳下詩人即趍闕試與觀之應覺醜還續長
言當自訟庶使此圖更因夀余既辨明此圖即
富春山居圖乃叠舊韻更為長歌以書其後乾
隆丁夘春正御筆下有會心不遠德充符二璽
又
御題云間氣所鍾必也悠久如彼松栢夫豈蒲柳名
詎有定繫乎人口定者存焉謀邑則否繄我好
古圖左史右富春山居石渠瑛玖問自何來畫
禪所有為堂為霍為嶠為阜或宛而隆或放而
走有樹風生有澤虚受三叠識言爰忘其醜爾
因我傳我以爾夀丁夘仲春盤山行宫展玩因
用前韻再題名山佳畫相對怡神致足樂也乾
隆御筆下有比德朗潤二璽卷後嵌縫
御識云按鄒之麟此跋直以為富春而題籖曰山居
沈德潛所見富春山居云又非此姑俟他日之
辨丙寅臯月御識下有乾隆宸翰一璽卷末沈
德潛和云奉
敕題黃公望山居圖敬和
御製元韻畫師如將將兵兼正奇大癡富春山居之
圖世所知蘭亭右軍神到候生氣坌湧何淋漓
此卷興會不相亞筆所欲赴神先之岡連嶺複
勢合沓偶然忽斷便有雲相隨想其解衣磅礴
處著墨飛動奕奕軒須眉上追右丞雪江幅同
音笙磬夫何疑
聖人得此屢評品探抉亭毒窮端倪江山萬里入毫
楮大造在手非關思
敕命小臣題紙尾迫窘詰屈安能為昔年曾跋富春
卷今閱此本俯仰興齎咨
天章在上敬賡和秋蛇春蚓敢望岣嶁山尖碑(臣)沈
德潛又沈德潛丁夘夏日恭和
御製元韻云山居有圖傳子久
敕命賦詩日在柳(丙寅夏)富春一圖流世間(自沈周至高士奇王)
(鴻緒諸家)聲價千金滿人口歸之内府
帝鑒觀兩圖誰是復誰否衆眼矇瞇云亦云真者偏
左&KR0915;偏右山居即是富春圖
聖論定餘重瓊玖淋漓墨氣骨相蒼空諸所有包所
有譬登日觀俯羣山梁父云亭惣堆阜舊藏香
光畫禪室今入
天家不脛走畫雖一技宗𣲖殊南北分宗遞傳受即
小喻大理固然程材尤貴分妍醜藝苑遭逢會
有時好配右丞千載夀(臣)沈德潛
御筆題籖籖上有天府珍藏乾隆宸翰二璽
石渠寶笈卷四十二
