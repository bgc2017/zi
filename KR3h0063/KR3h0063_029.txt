石渠寶笈卷十三
貯
養心殿四
列朝人
書卷上等
晉王羲之書曹娥碑一卷(上等天一)
素絹本卷中計缺六字卷首記語有元和十年
十月三日觀九字又馮審字退(脱)四字下有僧
權二字(僧字缺其半)又記語云會昌五年三月廿八
日翰林學士(缺)琮將仕郎李(脱)同觀有秋壑珍
玩趙孟頫印二印又六印漫漶不可識卷後懷
素識云(缺)大歷三年秋九月三日沙門懷素藏
真題又隸書記語參軍劉鈞題此世之罕物又
吏龍門縣令王仲儉借觀十字下分行小字書
大歷二年歲次己未二月辛未朔三日癸酉百
(缺)客奉縣令韓紹處命題二十七字又癸酉歲
九月六又七字又句章令滿騫五字下有懷充
二字又僧權二字又(缺)成四年七月卄九日刺
史楊漢公記十四字有張應甲印希逸氏訓忠
之家三印又柯九思喬簣成氏墨印二又半印
一又三印又中幅三印俱漫漶不可識中幅上
方記語云進士盧弘禮同進士柳宗直來古(缺)
元和(缺)年(缺)月十四日宗直留題于卷末州刺
史馮(缺)刑部員外郎孟簡次(缺)同來看書國子
博士韓愈趙元遇著作佐郎樊宗師處士盧同
觀元和四年五月二十日退之題(字横書左旋讀)後隔
水有王元馭氏錫爵東海張應甲字先三號希
逸寶藏書畫印宫詹學士沈荃之印韓世能印
韓逢禧書畫印王衡之印緱山人王時敏印遜
之諸印拖尾宋高宗跋云右度尚曹娥誄辭蔡
邕所謂黃絹幼婦外孫&KR1085;臼者也雖不知為誰
氏書然纖勁清麗非晉人不能至此其間草字
一行則浮圖懷素題識也自古高才絶藝而隱
沒無聞于世者多矣豈獨書耶損齋書上鈐損
齋書印一璽前有御書一璽後有天歷之寶一
璽又虞集跋云右曹娥碑真蹟正書第一嘗藏
宋德夀宫天歷二年四月己酉上御奎章閣閱
圖書以賜閣參書柯九思奎章閣侍書學士翰
林直學士亞中大夫知制誥同修國史兼經筵
官國子祭酒(臣)虞集奉勅書後有臣九思訓忠
之家張應甲印希逸氏柯九思印丹邱柯九思
章諸印又趙孟頫跋云曹娥碑正書第一欲學
書者不可無一善刻况得其真蹟又有思陵書
在右乎右之藏室中夜有神光燭人者非此其
何物耶吴興趙孟頫書又郭天錫書黃長睿跋
云晉史稱王逸少書暮年方妙此帖昇平二年
書距其終纔三載正暮年跡也故結字比樂毅
告誓諸帖尤古質殊類鍾元常渾渾然有篆籒
意非遇真賞未易遽識也長睿父題至元丁亥
九月朢日癸夘金城郭天錫祐之謹錄于後前
署跋逸少昇平帖後七字後有韓逢禧一印又
喬簣成跋云右小楷曹娥碑黃長睿䟦云逸少
昇平二年書距其終纔三載正暮年蹟也故結
字比樂毅告誓諸帖古質非真賞者未易識也
又前人品作魏邯鄲淳之書於字文邊有唐國
子博士韓愈趙元遇著作佐郎樊宗師處士盧
仝并翰林學士韋琮刺史楊漢公參軍劉鈞諸
公題名其餘名士尚多是可謂聚德星也又誄
文空行間僧懷素小草題誌特豪縱妙絶考之
紹興裝褫格範云晉唐以來法書唐名士于欄
道邊及前後題跋蓋所論正與此合然法書寶
玩誠為世之尤物而乃以侵字題記者則似亦
少缺貴惜也卷後高宗題曰度尚誄辭雖不知
為誰氏書然纖勁清麗非晉人不能至此以紹
興内府圖書四角印之又古印章數處而磨滅
難辨并唐懷允徐僧權署名法當第為上上神
品此書韓侂胄家故物已嘗刻諸石今并入羣
玉帖中因念余平生獲閱書畫不啻數百千軸
惟六朝者盡六種耳而謝稚三牛展子虔北齊
後主幸晉陽宫及余家陸探微降靈文殊是其
三也而以書中但逸少子鸞關中二帖今曹娥
碑繼此一也由是觀之則世間文物向不知兵
燼幾經今存之者尚能幾何耶而好事家豈得
不為之貴惜乎本理問官郭公祐之家物祐之
沒十有餘年而散落于他門余訪求購得之噫
物之興衰固有數焉又何但此而已姑述其出
處流轉之(脱一字)云耳龍集癸丑十月朢日燕山
喬簣成仲山父書於錢唐客舍後有希世之珍
一印又黃石翁跋云曹娥碑石刻善本亦未易
得此卷乃在澹軒秘篋如岳陽樓親見洞賓覺
人間畫本俱不類澹軒什襲珍之黃石翁書後
虞集又跋云近世書法殆絶政以不見古人真
墨故也此卷有蕭梁李唐諸名士題識傳世可
考宋思陵又親為鑒賞于今又二百餘年次第
而觀益知古人名世萬萬不可及噫聖賢傳心
之妙寄諸文字者精審極矣萬世之下人得而
讀之然猶不足以神詣其萬一天台柯敬仲藏
此安得人人而見之世必有天資超卓追造往
古之遺者其庶幾乎泰定五年正月十日翰林
直學士奉議大夫知制誥同修國史經筵官蜀
郡虞集朝列大夫禮部郎中前進士薊邱宋本
奉訓大夫太常博士遂寧謝端本之弟從仕郎
翰林國史院編修官褧侍儀舍人蜀郡林宇同
觀集題下註云謝公延祐戊午進士小宋泰定
甲子進士又康里巙記云康里巙逯魯曾同觀
于柯氏玉文堂子山書又宋本記云天歷二年
春正月九日吏部侍郎宋本翰林修撰謝端太
常博士王守誠太常奉禮郎簡正理著作佐郎
偰玉立侍儀舍人林宇太常太祝趙期頥同觀
于典瑞院都事柯九思家又跋云尤物世有終
身不得見者本獨與謝林二君間歲一再見非
幸耶是日期而不至者弟褧也本又題後虞集
又跋云集比歲輒從敬仲求此一觀上開奎章
此卷已入内府上善九思鑒辨復以賜之仍命
集題閣下同觀者大學士忽都魯彌實承制李
泂供奉李訥參書雅琥授經郎揭傒斯内掾林
宇甘立集三記又另行記云九思敬仲名又記
云金源紇石烈希元武夷詹天麟長沙歐陽元
燕山王遇天歷三年正月廿五日丁丑同觀是
日賀敬仲有鑑書博士之命又記云天下惟理
無對物則有萬殊之辨矣敬仲家無此書何以
鑒天下之書耶集四題天歷庚午正月廿七日
參書雅琥經筵檢討白守忠高存誠同觀集之
子冏侍後元代國書一印下注云奎章閣初建
從六參書印文也後閣陞正二參書用五品印
後文是也又寶藏一印又蔣惠跋云予學書甫
三十年嘗閱前代名筆至于曹娥碑曾覩一二
善刻今復觀其真蹟則炫耀頓生於眵昏矣洪
武己未正月季春下浣鄱陽蔣惠謹識又沈荃
記云康熙十六年十一月二十二日奉
勅賜翰林院學士(臣)喇沙里(臣)陳廷敬詹事府詹事
(臣)沈荃侍讀學士(臣)葉方藹侍講學士(臣)張英
觀曹娥碑真蹟(臣)等仰瞻
皇上天亶聰明銳意典學經史之暇怡神翰墨故古
蹟應時而出上佐
宸覽用光文治(臣)等侍從
講筵得觀斯蹟不勝欣幸之至謹奉
勅恭紀(臣)沈荃書又劉源記云康熙十六年十一月
二十四日刑部主事(臣)劉源内閣撰文中書(臣)
高士奇奉
勅審定真蹟最後記語有五茸趙禮用觀于居俟齋
十字諸跋中押縫有喬氏柯氏敬仲喬簣成氏
敬仲書印任齋柯氏真賞丹邱生諸印卷高一
尺三分廣一尺六寸九分拖尾沈荃記語前
聖祖仁皇帝御筆跋云曹娥碑相傳為晉右軍將軍王
羲之得意書今覩真蹟筆勢清圓秀勁衆美兼
備古來楷法之精未有與之匹者至今千餘年
神采生動透出絹素之外朕萬幾餘暇披玩摹
倣覺晉人風味宛在几案間因書數言識之前
有宣文之寶一璽後有體元主人萬幾餘暇二
璽
御筆題籤籤上有乾隆宸翰一璽
唐歐陽訽書千文一卷(上等地一)
素牋本楷書未署款姓氏見跋中卷首有天籟
閣式古堂書畫墨林子項子京家珍藏項墨林
鑑賞章卞永譽印卞令之鑒定墨林生子孫世
昌項叔子諸印又半印三俱漫漶不可識卷後
有檇李項氏世家寶玩式古堂書畫寄傲子京
所藏秋壑珍玩植齋家寶子孫永保子孫世昌
蘇然諸印又縉雲半印又隸字淡齋一印卷中
押縫有式古堂印七子京所藏印五墨林子墨
林生印各一前隔水有古香書屋南昌縣印檇
李項氏世家寶玩三印押縫有式古堂一印後
隔水押縫有長字墨林生卞氏令之式古堂莆
陽傅氏清叔玩府諸印拖尾王詵跋云東坡公
云歐率更書非託于褊嶮無所措其竒其末流
遂至李國主輩五降之後不容彈矣僕非唯愛
此評又愛其筆札瓌偉遂先白主人而取之主
人自有好弗之病憐我病更甚故取之而不拒
也晉卿書前有項子京家珍藏項墨林鑒賞章
二印後有檇李項氏世家寶玩式古堂書畫子
孫永保項叔子子孫世昌墨林子子京所藏墨
林生仙客卞永譽印卞令之鑒定植齋家藏蘇
然諸印又縉雲半印又隸字淡齋一印又後有
退密子孫世昌子京淨因庵諸印卷高七寸八
分廣九尺五寸六分
御筆題籤籤上有乾隆宸翰一璽
唐懷素論書帖一卷(上等元一)
素箋本草書未署款姓氏見跋中卷首有御書
一璽又神品子京項元汴印墨林秘玩子孫永
保諸印卷後有子京所藏項子京家珍藏二印
前隔水有天籟閣檇李子京父印項墨林鑒賞
章曠菴諸印押縫有雙螭政和宣和諸璽又子
京所藏一印又紹興御書二璽真賞世家二印
俱缺其半後隔水有紹興一璽又高岱退密項
墨林父秘笈之印檇李項氏世家寶玩諸印押
縫有政和璽二宣和一璽又子孫永保神遊心
賞平生真賞墨林山人子孫世昌諸印引首有
靜寄軒圖書一印拖尾項元汴篆書記語云宋
徽宗御書金籤唐僧懷素行書論書帖真蹟神
品珍秘明墨林山人項元汴真賞子孫保之下
有子京所藏項墨林鑒賞章二印前有内府圖
書之印一璽又靜寄軒圖書印墨林子項子京
家珍藏項叔子秋壑圖書諸印後有子京半印
二子孫半印一又張晏跋云藏真書多見五十
幅亦皆唐僧所臨而罕有真蹟一二知書者謂
此幅最老爛因錦襲珍藏之延祐元年十一月
朔日集賢大學士榮禄大夫張晏珍玩前有曠
菴子孫永保二印又彥清家傳半印二後有項
子長氏項篤壽印項墨林父秘笈之印吴時芳
印諸印又趙孟頫跋云懷素書所以妙者雖率
意顛逸千變萬化終不離魏晉法度故也後人
作草皆隨俗繳繞不合古法不識者以為竒不
滿識者一笑此卷是素師肺腑中流出尋常所
見皆不能及之也延祐五年十月廿三日為彥
清書翰林學士承旨榮禄大夫知制誥兼修國
史趙孟頫書後有項子長氏項篤夀印墨林山
人項子京家珍藏高岱諸印後項元汴又跋云
釋懷素字藏真俗姓錢長沙人徙家京兆元裝
三藏之門人精意翰墨追仿不輟秃筆成塚一
夕觀夏雲隨風頓悟筆意自論得草書三昧評
其勢者以為若驚蛇走虺驟雨旋風又謂援豪
掣電隨身萬變或謂張長史為顛懷素為狂以
狂繼顛孰謂不可及其晚年益進復評其與張
芝逐鹿亦有加無已攷其平日得酒發興要欲
字字飛動圓轉之妙宛若有神是可尚者此論
書一帖出規入矩絶狂怪之形要其合作處若
契二王無一筆無來源不知其肘下有神皆以
狂稱之殆亦非會心者予昔購自叙帖雖行草
不倫其筆法與此帖一同但有肥瘦之異正不
解真草各有態執而論書鮮不失矣汴也何幸
覩此竒觀千百載之下吾謂君子有三樂此帖
與存焉後人其寶之墨林項元汴在雙樹敬題
諸跋中押縫有靜寄軒圖書一印卷高八寸九
分廣一尺二寸七分
御筆題籤籤上有神品乾隆宸翰二璽
唐李白上陽臺書一卷(上等黃一)
素牋本草書款識云十八日上陽臺書太白卷
首有子固秋壑圖書二印卷末有神品神竒墨
林項季子章歐陽元印項元汴印子京珍秘項
叔子檇李項氏世家寶玩煮茶亭長張晏私印
諸印又墨印一漫漶不可識前隔水有宋徽宗
書唐李太白上陽臺七字又天籟閣項元汴氏
審定真蹟彝齋退密項墨林父秘笈之印蘧廬
項子京氏子孫世昌諸印押縫有雙螭一璽又
燕山張氏清暢印記項墨林父秘笈之印長宜
子孫諸印後隔水有子京父印有何不可寄傲
會心處香巖居士平生真賞諸印押縫有同文
袁笠生子京父印項子京家珍藏河北棠邨冶
溪漁隱諸印引首有蒼巗子蕉林居士二印拖
尾宋徽宗跋云太白嘗作行書乘興踏月西入
酒家不覺人物兩忘身在世外一帖字畫飄逸
豪氣雄健乃知白不特以詩鳴也後有墨林秘
玩子京珍秘項墨林鑒賞章長宜子孫諸印又
張晏跋云謫仙書傳世絶少嘗云歐虞褚陸真
書奴耳自以流出于胸中非若他人積習可到
觀其飄飄然有凌雲之態高出塵寰得物外之
妙嘗遍觀晉唐法帖而忽展此書不覺令人清
爽當時沉香亭侍醉高力士脱鞾宜矣時大德
九年歲在乙巳正月廿五日集賢學士張晏敬
書前有野處墨林外史二印後有墨林硯癖逢
山彥清端本家傳長宜子孫襄國張氏項子京
氏檇李項氏世家寶玩諸印又杜本跋云唐人
無不能書者蓋有其源流耳嘗聞趙文敏公之
言以為賦詩作文及書與畫無不用工至於名
世傳後則各有其品太白之書何如長史然豪
雄渾壯固不異也杜本觀前有寄傲項叔子二
印後有惠泉山樵項元汴印二印又歐陽元題
云唐家公子錦袍仙文采風流六百年不見屋
梁明月色空餘翰墨化雲烟歐陽元觀後有項
墨林父秘笈之印一印又王餘慶記云至正丁
亥正月乙夘金華王餘慶獲觀于同里陳達氏
京師寓舍觀志之齋前有子京西疇耕耦二印
又危素識云今日東陽童梓良仲攜此卷過余
金臺坊寓舍獲觀之想其飄然有凌雲之思也
臨川危素識前有幻浮神遊心賞二印又騶魯
記云豐城騶魯觀於危太史家前有神遊心賞
一印後有項元汴印子京父印又梁清標印蕉
林秘玩二印押縫有河北棠邨一印卷高八寸
八分廣一尺一寸九分引首
御題青蓮逸翰四大字上有乾隆御筆一璽
御筆題籤籤上有御賞乾隆宸翰二璽
唐顏真卿書朱巨川誥一卷(上等宇一)
素絹本大楷書未署款姓氏見跋中卷後書年
月處俱鈐尚書吏部告身之印共二十九印卷
首有乾卦璽缺其半又文節世家一印又半印
二存圖書二字卷後有陸友之印喬氏私印陳
元時印寶藏諸印又喬簣成氏墨印一又半印
三不可識押縫有寶藏印二拖尾有御前之印
一璽又奉華堂印一印又紹興璽缺其半又半
印二不可識又鄧文原跋云唐告多出善書者
之手亦足以見一代文物之盛矧魯公道義風
節師表百世其所書尤可寶也至大辛亥仲春
廿又二日古涪鄧文原書又喬簣成跋云右顏
魯公書朱巨川告即宣和書譜所載者上有高
宗乾卦紹興圖書而魯公之書蓋東坡先生已
嘗論之矣不惟愛&KR2412;抑見唐代典故之式尤為
可尚龍集辛亥仲秋朔喬簣成題又陸完跋云
此唐德宗建中三年六月給授中書舍人朱巨
川告身符年月職名之上用尚書吏部告身之
印計二十九顆世傳為顏魯公書按唐式書符
令史事也代宗之喪魯公以吏部尚書為禮儀
使楊炎惡其直換太子少師領使事及盧杞益
不容改太子太師併使罷之是時適在閒局而
其忠義書法巍然為天下望巨川欲重其事特
求公書亦如今世士大夫得請誥勅封贈多求
善書者操筆同一意也米元章書史載朱巨川
告顏書其孫灌園持入秀州崇德邑中余以金
梭易之劉涇得余顏告背紙上有五分墨裝為
秘玩王詵篤好顏書遂以韓馬易去此書今在
王詵處宣和書譜載顏書亦有朱巨川告今卷
中並無宣和印記獨存梁太祖御前之印前後
押縫有宋高宗乾卦紹興印耳豈舊藏御府靖
康之亂散落人間南渡收訪應募者截去本朝
璽跋耶然五代時既入御府則宋時不應在灌
園處豈王詵所得乃别本耶不可得而知矣此
卷作字雖小而與東方朔贊用筆同其為顏書
無疑告中細書不知出何人唐制惟侍中中書
令為真宰相其曰同中書門下平章事雖行宰
相事而未為真中世以後藩鎮節度多授中書
令故勅後細書首行云太尉兼中書令臣在使
完是年四月盧杞忌張鎰出之鳳翔故第二行
云守中書侍郎同中書門下平章臣張使其第
三行云守給事中臣關播奉行杞愛播和柔易
制是年十月即同平章事矣牒後細書首行云
侍中闕第二行云守門下侍郎同平章事杞即
盧杞也又吏部正員尚書一人侍郎二人其屬
有四曰吏部司封司勲考功吏部郎中一人掌
文官階品朝集祿賜告身尚書左右丞各一人
掌辨六官吏戶禮左丞總焉兵刑工右丞總焉
故牒尾尚書侍郎左丞俱云缺而云判吏部侍
郎范陽郡開國公翰者盧翰也後此二年為興
元元年正月亦進同平章事符後書云判郎中
滋者劉滋也貞元二年正月遂從吏部為左散
騎常侍末後書令史不名益可驗此告非令史
筆矣一展閱間而唐之典故歴歴可考且魯公
書得其背紙墨蹟尚裝為秘玩况真蹟耶宜何
如其寳愛之也正德丁丑五月望日陸完跋卷
高八寸三分廣五尺二寸
御筆題籖籖上有乾隆宸翰一璽
唐柳公權書蘭亭詩并後序一卷(上等宙一)
素絹本行草書未署款姓氏見跋中卷首有睿
思東閣貞元二璽又喬簣成氏墨印一卷後有
泥金紹興一璽柯九思墨印一卷中有内府圖
書璽三奉華寶藏印二又三印漫漶不可識前
隔水有宋徽宗金書唐柳公權書羣賢詩八字
下有雙螭一璽又伯起連印顧九德連印董其
昌印鴻緒儼齋諸印押縫有宣和一璽又季雅
江村秘藏雲間王鴻緒鑒定印諸印又御書璽
缺其半後隔水有鼎元乾坤清賞有明王氏圖
書之印鴻緒儼齋秘玩汝修顧氏芸閣珍藏諸
印又宣和半璽押縫有政和宣和二璽拖尾記
語有邢天寵借覽五字上有睿思東閣内殿書
印二璽下有内府圖書一璽又奉華寳藏一印
又祥符八年乙夘歲季夏月十日楊希甫十五
字上鈐楊希甫記一印又蔡襄記云治平元年
甲辰歲夏六月乙未朔十二日丙午㬠過在陳
州項城縣吉義寺天王院内寄寓待慶糺何廓
來年五月闕又記云嘉祐四年歲次己亥夏六
月癸亥朔初五日丁夘㬠過時在蔡州淮安門
裏街北監酒使臣廨署内寄寓虢郡日益習之
謹誌又記云嘉祐五年庚子歲八月丁巳朔初
五日辛酉㬠過在汝南句秘校宗盛宅寄寓待
陳州項城令姚闢來年三月闕莆陽蔡襄題又
李處益跋云晉人宗尚元遠言皆曠淡唐室書
法未墜筆力遒逸咸可觀焉宣和甲辰季秋六
日平輿邑丞雒陽李處益又記語云緱嶺孫大
年三槐王易政和四年七月廿日同觀又黃伯
思隸書跋云魏正始中務談元勝及晉渡江尤
宗理以故郭景純始合道家之言而韻之孫興
公許元度輩轉相祖尚又加以三世之辭而詩
騷之體盡矣今山隂修禊諸賢詩體正爾然皆
寄尚蕭遠軼跡塵外使人懷想深頃見晉人一
帖云三日臨水詩文既佳興趣高覽之增諸懷
年少作亦各有心正謂此詩也是時預集者刪
有一人今詩存者廿六人而已此乃唐諫議大
夫柳公權書故自不凡當為希世珍藏也政和
元年十一月戊寅承議郎行秘書省校書郎臣
黃伯思拜觀又記語云時明昌二年七月四日
宋適題又記語云歲壬戌夏四月六日澹游老
人王萬慶題於潜玉堂又王世貞題云永和一
敘筆神絶遺刻居然走千古興公文是擲地聲
安石詩為碎金語羣賢爾時氣爭王那應零落
同塵土絹素風神出豪鷙柳家新樣疇能覩鋒
鉅寧登由也堂委蛇恥效邯鄲步嗚乎開元以
還骨格變誠懸亦是書中虎不辭傾槖為買將
欲傍墨池追定武君不見魯男子矻矻可畏哉
自云善學君之祖又跋云自禊敘出右軍筆玉
匣蘭亭龍孫定武外石刻何啻百千本而孫興
公文及諸賢詩寥寥無傳者獨柳誠懸少師嘗
一錄之見宣和書譜柳法遒媚勁健與顏司徒
嫓美書家謂驚鴻避弋饑鷹下韝不足喻其鷙
急去山隂室雖遠大要能師神而離跡者也余
從顧氏所驟見之怳然若未識久看愈妙因損
一歲奉獲之仍為歌志于後吴郡王世貞謹書
又跋云公此書乍看之亦似有一二俗筆而久
之則俗者入眼作嫵矣殆似髭聖之視羊鼻翁
也鋒勁處真純鈎鐸矟遊絲細筆亦似鐵鑄中
間一二行小楷以無意發之絶得晉人心印耳
跋尾楊少師有書名乃不能佳宋適無書名乃
致佳此亦不可曉也滄浪莆田海岳無垢及長
睿校書皆宋之諳八法者皆有跋澹游老人王
萬慶庭筠兒也明昌金章宗年號然則此卷蓋
入北矣萬歷改元初秋書于九江道中舟行如
畫世貞又莫世龍跋云柳少師書興公後序及
諸賢詩而不書禊帖政自不敢與逸少抗衡耳
然此書每于險中生態枯潤鮮穠掩映相發豈
後世所能髣髴者耶夫以昔人霏霏元著之談
又得公書輒成兼美譬諸燕趙絶代快歌陽阿
使人心愉目攝不能自制耳甲戌仲秋之朢雲
間莫世龍得觀于長安客舍因識年月又萬歷
甲戌中秋日記八字(小楷書)上鈐太僕寺一印又
乙亥中秋日記六字(亦小楷書)上鈐撫治鄖陽等處
關防一又文嘉跋云柳誠懸行草鬱勃頓挫似
顏魯公而乾濃畢備略無妍媚之態于此卷見
之茂苑文嘉書又張鳳翼跋云唐人真跡世不
多見矧誠懸為書家鉅工者哉覽此卷不獨似
山隂道上行亦可想見筆諫風度矣丁丑夏與
錢山人穀暨仲氏獻翼同觀識此長洲張鳳翼
又王鴻緒跋云柳太師自長慶間拜侍書學士
以筆諫顯名迨事文宗有諍臣風平生博貫經
術書法結體勁媚帝一日召與聫句賞其辭情
具美命題于殿壁歎曰鍾王無以尚也當時大
臣家碑誌非其筆人以子孫為不孝外夷入貢
者皆别署貨貝曰此購柳書嘗書京兆西明寺
金剛經有鍾王歐虞褚陸諸家法自為得意史
稱之者如此今觀所錄蘭亭諸賢詩及後序入
宣和御府收藏六璽燦爛宋名人俱有題識弇
州公備極推許系以長歌董文敏刻之鴻堂帖
中其為墨池瓌寳信不誣矣諦審其骨格遒勁
中含姿態楷書數行與度人經一律自是柳家
新樣至所云鍾王歐虞褚陸諸家法殆未可于
筆墨蹊逕間得其髣髴始知古人妙處在師神
而離跡故自目一家近代學書者流愈似而愈
嫩去古人愈遠請以柳書為求度金針可也康
熙五十七年冬十月廿二日横雲山人王鴻緒
題于長安邸舍時年七十有四諸跋中押縫有
貞元璽五雲間王儼齋收藏記一王儼齋秘玩
印三江村秘藏印二又王儼齋鑒賞法書名畫
高士竒圖書記竹窗雲間王鴻緒鑒定印諸印
卷高八寸七分廣一寸一尺三寸六分
唐杜牧書張好好詩一卷(上等洪一)
素牋本行草書存三十七行餘缺前署張好好
詩并序六字序云牧太和三年佐故吏部沈公
江西幕好好年十三始以善歌舞來樂籍中後
一歲公鎮宣城復置好好于宣城籍中後二年
沈著作述師以雙鬟納之又二歲余於洛陽東
城重覩好好感舊傷懷故題詩贈之卷首有神
品弘文之印蘧廬張孝思項元汴印項子京家
珍藏項墨林鑒賞章則之諸印卷後有宋犖審
定梁清標印墨林嬾叟項元汴印沮溺之儔諸
印卷中幅有張則之項元汴印項子京氏田疇
耕耨墨林項季子章張孝思諸印押縫有墨林
項子京印袁笠生三印前隔水有宋徽宗金書
唐杜牧張好好詩七字下有雙螭一璽又張覲
宸蒼巗子張氏珍玩三印押縫有御書宣和二
璽又天籟閣子孫世昌博雅堂寳玩印子孫永
保墨林秘玩諸印又半印不可識後隔水有蕉
林居士張覲宸二印押縫有政和璽二宣和一
璽又退密子孫永保神遊心賞神品項墨林父
秘笈之印項叔子諸印拖尾記語有京口懶逸
張孝思珍藏秘玩十一字前有退密子孫永保
項子京家珍藏項墨林鑒賞章檇李項氏世家
寳玩諸印後有内府圖書之印張孝思張則之
懶逸張氏珍玩北燕張氏珍藏蕉林玉立氏圖
書觀其大略秋壑圖書諸印又記語有吴郡錢
佑觀于西湖八字又寓吴伯顏觀五字大梁班
惟志與仲亨子正敬思同觀十四字嚴陵汪鵬
升永嘉薛漢同觀十一字又篆書大德九年吾
衍觀七字後有商邱宋氏收藏圖書一印卷高
八寸七分廣五尺三分
五代楊凝式夏熱帖一卷(上等荒一)
素牋本草書尺牘一則卷前後項元汴印凡二
又神竒連印墨林項季子章墨林秘玩項子京
氏成子容芳楞伽真賞若水軒子京珍秘項墨
林父秘笈之印楞伽子京所藏墨林山人成德
楞伽山人諸印又容若書畫印凡二又卷前半
印六暨卷後半印三俱漫漶不可識前隔水有
楞伽山人成德容若二印押縫有神品楞伽二
印後隔水有項元汴印項子京氏鴛鴦湖長寄
傲子京所藏田疇耕耨虚朗齋曹溶鑒定書畫
印項墨林鑒賞章檇李項氏世家寶玩趙孟頫
印楞伽山人容若書畫墨林子子孫世昌桃花
源裏人家諸印押縫楞伽印凡二又神品蘧廬
墨林堂春草堂圖書印松雪齋瑞文圖書神遊
心賞退密子京所藏子孫永保賢志堂印諸印
拖尾王欽若隸書跋云右楊凝式墨蹟一紙字
畫竒古筆勢飛動天地間尤物也公字與顏公
一等俱稱絶異然公素不喜作尺牘後人罕能
見此益可寶也紫薇閣王欽若定國題時大中
祥符三禩天貺節日前有楞伽一印後有子京
珍藏墨林項季子章成子容若楞伽真賞芾字
詵字王莘之印王樂道印藏書洞印子京煮茶
亭長諸印又項元汴印二又喬氏項墨林父賢
志瑞文諸半印又半印不可識又鮮于樞跋云
右楊景度行書山谷有云俗書祇識蘭亭面欲
換凡骨無金丹誰知洛陽楊風子下筆便到烏
絲闌為前輩推重如此王欽若在祥符天貺節
尚有暇及此耶此帖絶無發風動氣處尤可寶
也大德五年七月十九日直寄道人鮮于樞獲
觀信筆書前有神竒項元汴印子京所藏墨林
硯癖楞伽連印成子容若花間草堂諸印後有
楞伽子孫世昌子京項子京氏墨林山人平生
真賞諸印又趙孟頫跋云楊景度書出于人知
見之表自非深於書者不能識也此帖沉著而
又瀟灑真竒蹟可寶藏延祐丙辰歲十一月十
三日吴興趙孟頫題前有成德退密項墨林父
秘笈之印三印後有成子容若蘧廬楞伽真賞
子京所藏楞伽墨林堂天籟閣子京父印子孫
世昌項墨林鑑賞章檇李項氏世家寶玩曹溶
連印墨林子田疇耕耨桃花源裏人家香界容
若書畫諸印又張照跋云香光謂宋四大家並
從楊少師津逮以造魯公之室此言非曾到毘
盧頂者不能道夏熱帖世無刻本雖半漫漶存
者如雲中龍爪令人洞心駭目松雪困學兩跋
具是平生佳書張照敬記諸跋中押縫有楞伽
一印卷高七寸五分廣一尺二分
御筆題籖籖上有内府珍秘乾隆宸翰二璽
宋蘇軾自書詩帖一卷(上等日一)
素牋本行書七言古詩一首款識云元祐元年
二月廿三日醉書下有趙郡蘇氏一印又卞永
譽印式古堂書畫二印又一印不可識卷末李
楶跋云用筆之妙如出鐫刻富家大族非貧窘
所致徒羞縮耳舒城李楶觀元祐二年十二月
晦卷前有式古堂書畫卞令之鑒定二印後有
羅字鳳夀河中張氏懶雲窩珍藏三印前隔水
有顓菴真賞印一印後隔水押縫有令之清玩
一印式古堂印二拖尾萬金跋云右軍蘭亭醉
時書也東坡答錢穆父詩其後亦題曰醉書較
之常所見帖大相遠矣豈醉者神全故揮灑縱
横不用意于布置而得天成之妙歟不然則蘭
亭之傳何其獨盛也如此至正二十年歲在庚
子五月朢日吴郡萬金題前有直指堂一印又
鄭采跋云余嘗讀蘇公詩至數十篇怪其語率
遂不讀而止今觀公自書答錢穆父詩其韻度
頗類太白故知公之作如天地之生物妍醜精
粗洪纖高下隨物賦形耳是以深愧往者之謬
將復取公全帙而盡讀之苟有所得其是詩之
功耶若謂其書為何如余素不善書非所敢論
也昆陽鄭采又僧清欲跋云東坡先生道德揭
日月忠義貫天地文章翰墨雖高出千古特其
緒餘耳昔蘇潁濱與真淨文聖壽聰三公會于
高安夜二鼓同夢接五祖戒禪師詰朝而公適
至從而感悟故南華詩曰我本修行人三世積
精鍊中間一念失受此百年譴摳衣禮真相感
動淚雨霰借師卓錫泉洗我綺語硯予觀古今
賢士夫鮮有不自僧中來者但隔隂都忘却翻
轉面皮未始不與吾教作讐敵吁兹何圖耶求
如公之悔過自責者能復幾人今觀答錢穆父
長句酒酣落筆愈覺端謹以是知公平生造次
顛沛確乎大節不可拔也天台碧劔泉寶襲久
之俾予著語因撮其梗槩云至正廿年夏六南
堂遺老清欲後有仙客卞令之鑒定二印又劉
堪跋云堪年十五六時手鈔坡翁文若詩因得
誦是詩已知富麗精妙為可愛也今劔泉師持
翁書是詩墨蹟以示堪則書體雄健放逸又為
可愛堪追念誦詩時已三十年三十年間詩翰
皆不能學乎古人而少進焉觀翁詩翰之兼美
獨無所愧乎哉彭城劉堪謹書又僧梵琦跋云
此詩見東坡集中紙尾題元祐元年二月廿二
日醉書十一字以年譜較之元豐九年丙寅改
元祐元年公以七品服侍延和改賜銀緋二月
遷中書舍人尋除翰林學士送陳睦知潭州起
句曰華清縹渺浮高棟上有纈林藏石甕凡十
韻末句曰湖南萬古一長嗟代與騷人發嘲弄
集曰用前韻答西掖諸公見和今題為錢穆父
借韻見和蓋未編次時書也細觀字畫真醉時
所作黃太史跋坡字甚多云東坡道人少日學
蘭亭故其書姿媚似徐季海至酒酣放浪意忘
工拙字特瘦勁乃似柳誠懸中歲學顏魯公楊
風子合處不減李北海又云高述潘岐皆能贗
作東坡書其論坡字如此真贗豈可掩耶固當
與識真者詳辨耳至正廿六年新春日楚石道
人梵琦又張弼跋云此卷兵部武選郎中新昌
俞振恭先生之所藏也前輩嘗評東坡書云温
潤豐腴如純綿裹鐵觀此信然學之者寧失其
綿要得其鐵乃可耳成化三年丁亥七月四日
雨霽新凉展閱數過遂書寅末華亭張弼識後
有真率齋賞鑒令之卞永譽印式古堂書畫之
印諸印又王顯祚跋云順治己丑元日西安藩
司署中觀是日微雪初晴顯祚最後有萬歷五
年春日吴郡湯少林重裝記語十三字押縫有
式古堂印凡四卷高七寸四分廣三尺六寸四
分引首
御題玉局風流四大字後有幾暇鑒賞之璽乾隆宸
翰二璽
御筆題籖籖上有乾隆宸翰一璽
宋蘇軾書天慶觀乳泉賦一卷(上等日二)
素箋本楷書卷後自識云庚辰歲七月十三日
書未署名後有張子畱侯之裔三不惑齋之印
季鎮廣川開國成紀李氏華陽檇李李氏鶴夢
軒珍藏記蒼巗子蕉林居士提舉淮南東路常
平(二字漫漶)之印淮南東路轉運副使印日華李君
實鑒定泰安州印諸印後李心傳跋云趙京兆
所藏此軸竒偉特甚以歲月騐之蓋蘇公元符
北歸所書也時方厄于章蔡之餘而人之貴重
如此豈待百年而後定耶若夫筆老墨秀挾海
上風濤之氣以平生所見論之當為海内蘇書
第一紹定癸巳歲九月七日陵陽李心傳謹書
後有成紀李氏一印又王遂題云天一生兮上
浮羽人竢兮丹邱遡儋耳兮東注夾崑崙兮倒
流嘉熙三年四月旦王遂題後有李肇亨印醉
鷗二印又記語云尤焴劉厚南蔡抗林希逸王
璞趙時煥高斯得徐霖同觀於道山堂淳祐丙
午季夏望日後有梁清標印蕉林玉立氏圖書
二印又李肇亨印檇李李氏鶴夢軒珍藏記季
鎮廣川開國成紀季氏諸印前隔水有蕉林書
屋蒼巗子棠村審定諸印拖尾尤煓跋云此卷
舊藏霅川向澤民家澤民以遺施武子甲戌歲
同醉白記歸三桂晦夫姓歐陽梅聖俞嘗有詩
贈之作八分體東坡跋數語于後今亦藏向氏
云端平丙申暮春朔錫麓尤煓又王亞夫題云
蘇公早聞道文章乃其戲乳泉出重海作賦聊
紀異玉池嚥中夜挈瓶非小智氣者水之生此
語可深味淳祐甲辰孟夏朔峴山王亞夫書于
西湖孤山之陽又陳仁玉題云坡翁謫海上人
傳已仙去道逢章子厚遄復返塵路至言恐世
驚猶閟乳泉賦遙憐嵩山邱千古不可駐是日
仙居陳仁玉同書後尤煓又題云萬籟既寂一
氣孔神吸彼沆瀣沃此肺膺至陽之精天一所
生欽哉此詞展也大成煓又謝奕脩跋云乳泉
賦不待多贊特恨此軸尚有餘紙安得起坡翁
書滿卷後耶天台謝奕修書于西湖淳祐甲辰
首夏望後二日又孫子秀題云腥波暗天濁浪
飜日蛟蜃元鼉之所出沒有屹其島清泉中發
靜涵太虚寒侵孤月汲之無窮元氣所泄古今
正理不可泯滅抑斯泉也為斯人設會稽孫子
秀書後有季鎮廣川開國成紀李氏華陽諸印
又宋濂跋云蘇長公以紹聖四年丁丑二月謫
授瓊州别駕安置儋州六月渡海七月十三日
至儋僑寄城南鄰于天慶觀觀有乳泉故公為
援筆賦此元符三年庚辰公居儋已四年會正
月祐陵登極大赦天下五月移公廉州六月還
瓊復渡海至廉七月又以皇長子生國有大慶
遷舒州團練副使量移永州八月終方自廉啓
行賦後題云庚辰七月十三日書則正在廉時
也十一月行至英州又復朝奉郎提舉成都府
玉局觀任便而居公遂度嶺南還明年為建中
靖國元年辛巳五月至毘陵六月因疾告老以
本官致仕七月廿八日遂薨公之書是賦時年
已六十有五距其薨僅隔一歲實為晚年之筆
李侍郎微之謂其筆老墨秀挾海上風濤之氣
當為海内蘇書第一誠知言也哉濂嘗見漳水
酈元輿跋公眉子石硯歌四十五字斷簡謂曰
百閱而弗之厭使其見此吾知其必曰百拜而
不止也然公之薨未幾辭翰皆為世大禁而狗
鼠之徒如霍謹英輩猶鳴吠不已磨剗焚焫無
所不用其極而斯卷無纖毫不完豈公妙墨所
在或有鬼物呵護之耶金華宋濂謹書後有蕉
林秘玩觀其大略二印又楊一清跋云是卷為
蘇書第一前輩已有定論其所著述亦第一等
議論也予渡清淮望第一山盱眙陳質之出所
藏相示不圖今日得數竒觀非平生第一快事
耶弘治丙辰仲冬朢後三日陜西按察司提學
副使石淙楊一清最後李肇亨記云宋蘇文忠
公匹紙正書乳泉賦與歐陽晦夫手書真蹟宋
人題觀凡九段明人題二段崇禎己巳臘月得
于甪里包氏鶴夢軒寶藏記下有李肇亨檇李
李氏鶴夢軒珍藏記二印諸跋中押縫泰安州
印凡四杭州通判之印一印成紀李氏印二華
陽一印高九寸廣一丈一尺八寸
宋蘇軾書近作三篇一卷(上等日三)
素箋本行楷書第一篇黃庭内景經像贊第二
篇陸探微畫獅子贊第三篇韓幹畫馬跋款識
云元豐二年端陽月書近作三篇軾上鈐趙郡
蘇氏一印卷前有天籟閣西秦張瑛項元汴印
姚豸王英時彥張髯審定諸印又吴鍾公孫後
人圖書劉偘印俊華諸半印卷後有檇李項氏
世家寶玩退密若水軒墨林子項篤壽印柯敬
仲氏應龍私印張髯審定林彥章氏黃宗豫氏
諸印又吴興少溪項子喬氏秋壑諸半印卷中
幅有項子京氏顏樂齋項墨林鑑賞法書名畫
六藝之圃田疇耕耨諸印拖尾有天籟閣項元
汴印項子京氏三印卷高八寸五分廣四尺五
寸五分
御筆題籖籖上有内府珍秘乾隆宸翰二璽
宋蘇軾尺牘一卷(上等日四)
素箋本行書卷後有子瞻一印拖尾董其昌跋
云東坡先生此卷乃海外書不復作徐季海圓
秀態將以顏清臣之勁王僧虔之淡收因結果
山谷所謂挾以文章忠義之氣當為宋朝第一
者不虚也董其昌觀因題卷高九寸一分廣二
尺六寸九分
御筆題籖籖上有御賞乾隆宸翰二璽
宋黃庭堅書贈雲菴道人歌行一卷(上等月一)
素箋本草書款識云大觀丁亥春正月燈節後
三日為雲菴道人題庭堅下一印暨卷前半印
俱不可識拖尾鮮于樞跋云黃文節公之筆如
錐畫沙如印印泥無點畫之有差失此詩乃贈
雲菴道人作雲菴即相傳辟穀棄家者其他詭
秘不盡述蓋亦有道之流覩文節數語可想見
其人矣鮮于樞伯幾父題卷高九寸九分廣二
尺八寸九分
御筆題籖籖上有乾隆宸翰一璽
宋米芾苕溪詩一卷(上等盈一)
素箋本行書前款云將之苕溪戲作呈諸友襄
陽漫仕黻後識云元祐戊辰八月八日作卷前
有獨字小號又神竒神品墨林項子京氏項墨
林鑒賞章桃里項元汴印墨林生子孫永保諸
印又居士真賞全卿家珍藏諸半印卷後有紹
興一璽又神品寄傲項元汴印項子京家珍藏
田疇耕耨檇李項氏世家寶玩墨林硯癖蘭雪
齋天籟閣士竒之印楊氏家藏武林錢子章玉
鑒賞圖書六藝之圃蒼巗子梁清標玉立氏印
章全卿真賞西楚王孫毛氏西疇珍玩陸父子
京珍秘桃花源裏人家伯幾印章鮮于諸印又
蘧廬墨林全卿半印三卷中幅有墨林秘玩印
二又墨林項元汴印沮溺之儔墨林生鴛鴦湖
長退密子京父印項墨林鑑賞法書名畫墨林
項季子章諸印押縫有睿思殿印三璽又退密
子孫世昌墨林項季子章長字項子京印若水
軒蘧廬有何不可諸印前隔水有子京所藏項
墨林鑑賞章二印後隔水押縫有安定冶溪漁
隱二印引首有篆書米南宫詩翰五大字前有
天籟閣項叔子二印後有項墨林父秘笈之印
宫保世家武林錢子章玉鑒賞圖書諸印拖尾
米友仁跋云右呈諸友等詩先臣芾真蹟臣米
友仁鑒定恭跋前有神品子京珍秘墨林秘玩
三印又父印全卿之印半印三後有子孫世昌
子京平生真賞項墨林父秘笈之印檇李項叔
子回俗亭子孫保之全卿珍賞蕉林梁氏書畫
之印(缺)氏珍藏圖書武林錢子章玉鑒賞圖書
吴原博印諸印又野處墨林半印二又李東陽
跋云右米元章詩翰有紹興及睿思殿圖印其
子友仁題其後稱先臣芾蓋君前臣名之義也
元章書極精妙而友仁亦有家法父子並美自
羲獻以後亦鮮聞之書法真贋每相混淆如米
氏者江南偽本不知其幾此卷妙處望而可知
太宰水村陸先生檢諸故篋重加表飾物之顯
晦固自有數哉先生方操黜陟之柄振幽起滯
天下之士賴以不汨沒于世者多矣識者幸毋
以一事觀之正德丙子二月十二日長沙李東
陽題前有寄傲項元汴印項墨林鑒賞章三印
又處字軒字半印二後有退密子京父印墨林
秘玩子孫世昌諸印押縫有蒼巗子冶溪漁隱
元汴之印墨林外史項墨林父秘笈之印香巗
居士子京珍秘子孫世昌諸印最後項元汴記
云宋米元章苕溪詩帖友仁子跋李東陽識墨
林項元汴真賞明嘉靖四十三年春裝池購于
陸冢宰家又獨字小號又記云嘉靖庚戌秋閏
月廿日少林湯傑裝池于石翁山館記耳卷高
九寸五分廣五尺八寸三分
御筆題籖籖上有乾隆宸翰内府書畫之寳二璽
宋米芾拜中岳命詩一卷(上等盈二)
素箋本行書卷前署拜中岳命作五字下署芾
字前有全齋史繼源有孚氏秘竒閣圖書二印
卷後有叶一堂珍玩書畫圖章劉德駕書畫記
柯氏敬仲三印通卷押縫有御前之寳紹興各
二璽又劉德駕書畫記印駙馬都尉永春侯圖
書蔡汝楠印吴翁升氏晉昌諸印拖尾倪瓚跋
云大蘇公謂米南宫清雄絶俗之文超妙入神
之字當時已為識者所賞如此况後世誦其詩
觀其書蹟者哉至正十三年癸巳歲正月七日
陸養正出此見示于元素齋中觀已謹識倪瓚
後有駙馬都尉永春侯圖書唐宇昭印朗波居
士三印卷高九寸一分廣三尺三寸二分引首
御題南宫逸翰四大字款識云乾隆甲子嘉平月除
夕前一日御題後有勤學好問乾隆宸翰二璽
御筆題籖籖上有神品乾隆宸翰二璽
元趙孟頫書待漏院記一卷(上等昃一)
宋箋本行書款云孟頫書下有趙子昂氏趙氏
書印二印卷首有積雪齋歸來印二印卷末有
希之一印引首有篆書松雪墨妙四大字前有
天籟閣項叔子二印後有檇李項子京家珍藏
二印拖尾錢惟善跋云待漏院記孰不知而誦
之承旨魏公為之書于是乎生民休戚有所賴
官箴邪正有所規寧獨夸翰墨以為觀美為人
臣子者可不思所以自省曲江居士錢惟善前
有希之一印卷高八寸七分廣五尺四寸二分
元趙孟頫書晝錦堂記一卷(上等昃二)
宋箋本行書款識云歐陽永叔此記直記其事
蓋一筆揮就善于形容者耳延祐七年八月三
日快雨時晴天氣晶明書于松雪齋子昂下有
趙氏子昂一印卷前有大雅趙字二印又軍假
司馬一印卷中幅押縫有合同鷗波各二印卷
高一尺廣五尺四寸
元趙孟頫跋定武蘭亭一卷(上等昃三)
宋箋本行楷書凡十二則第一則款識云至大
三年九月十六日舟次寳應重題子昂下有趙
子昂氏一印第二則署十八日清河舟中七字
下有趙字一印第三則自識云廿二日邳州北
題下有趙子昂氏一印第四則無款印第五則
自識云廿三日將過吕梁泊舟題下有天水郡
圖書印一印第六則自識云廿八日濟州南待
閘題下有趙子昂氏一印第七則自識云是晚
濟州北三十里重展此卷因題下有趙子昂氏
一印第八則自識云十月一日下有趙字一印
第九則自識云十月二日過安山北夀張書下
有趙氏書印一印第十則自識云三日泊舟虎
陂待放閘書下有趙子昂氏一印第十一則自
識云七日書下有趙氏子昂一印第十二則無
款印通幅前後有子京所藏若水軒項子京家
珍藏宫保世家平生真賞項墨林父秘笈之印
墨林外史隱居放言桃花源裏人家遊方之外
墨林硯癖香巖居士有何不可博雅堂寳玩印
田疇耕耨南華仙史項墨林鑒賞法書名畫沮
溺之儔會心處項元汴氏審定真蹟檇李項墨
林鑒賞章宋犖審定揚州季因是收藏印元汴
之印墨林堂西疇耕耨諸印又項元汴一印前
後押縫有墨林子印三又寄傲項墨林鑒賞章
退密逸民諸印又二印不可識前裝定武搨本
蘭亭叙一卷卷前有紹興一璽趙孟頫一印又
季氏世外法寳項子京氏項元汴印清玩墨林
秘玩煮茶亭長諸印後有紹興一璽又天水郡
圖書記墨林項季子章子京珍秘宋犖審定諸
印前隔水有吴廷書畫之印一印後隔水有項
元汴真賞五字又神品揚州季因是收藏印寄
傲項子京家珍藏項墨林鑑賞章子京野處癖
茶逸士物外元賞檇李項氏世家寶玩季寓庸
印因是氏用卿諸印又吴廷二印押縫有天籟
閣印二又子孫世昌印二退密印二項墨林鑒
賞章項子京家珍藏平生真賞江村諸印又退
密鴛鴦湖長精舍半印三又半印不可識拖尾
錢惟善題云萬金難購蘭亭帖定武刻本妙逼
真區區模擬何足數獨稱貞觀四名臣惟善重
題後有神竒平生真賞項墨林父秘笈之印吴
廷之印墨林嬾叟項叔子諸印又孫大雅記云
霜融日暄觀于上竺道室老眼為之增明同席
者豫章周棹長安雒英嘉平日江隂孫大雅書
前有寄傲項子京家珍藏二印後有子孫世昌
一印又詹希元記云洪武丙寅正月二日詹希
元觀下有神遊心賞一印又僧弘道記云蘭亭
墨帖莫過定武本得者宜寳之吴沙門弘道又
記語云洪武丁巳夏四月郡人沈貫莘野錢唐
陳振偕尋陽張羽同遊清容軒曾觀繼至者郯
郡徐濬四明黃傳又僧守仁記云洪武丙寅夏
五既望富春釋守仁觀于天界寺一槐軒又僧
宗泐隸書記云洪武十九年倉龍丙寅夏六月
七日辛夘暑雨稍晴天台釋宗泐天界寺之退
居觀後有項墨林鑑賞章一印又僧夷簡記云
延陵沙門釋夷簡同觀後有吴廷書畫之印一
印又董其昌跋云此吴松戴氏所藏四十年前
曾得寓目萬歷丁巳九月五日重觀于會稽山
隂朱明臣之息柯軒董其昌識後有樹園圖書
商邱宋氏收藏圖書二印諸跋中押縫有天籟
閣墨林秘玩宫保世家子京項墨林鑑賞法書
名畫退密西疇耕耨項墨林父秘笈之印諸印
又江村印二卷高七寸七分廣三尺八寸八分
御筆題籖籖上有御賞乾隆宸翰二璽
元趙孟頫臨聖教序一卷(上等昃四)
宋箋烏絲闌本款識云大德二年夏日吴興趙
孟頫臨下有趙子昂氏一印卷前有大雅一印
又天水郡圖書一印(微缺)又神品項元汴印項
子京家珍藏項墨林鑑賞章退密墨林山人諸
印又永保秘笈之印珍藏半印三卷後有項元
汴印若水軒項墨林父秘笈之印子京所藏諸
印又子京墨林沈氏半印三卷中幅有寄傲墨
林秘玩二印押縫有沈氏珍藏印四又項元汴
印墨林秘玩若水軒墨林子諸印引首有天籟
閣項叔子子京父印宫保世家諸印又檇李平
生半印二拖尾有退密印二又項子京家珍藏
檇李項氏世家寳玩子京父印子孫世昌諸印
又叔子世昌寄傲墨林宫保諸半印卷高七寸
四分廣九尺一寸八分
御筆題籖籖上有乾隆宸翰一璽
元趙孟頫書歸去來詞一卷(上等昃五)
宋牋本行書款署子昂下有趙子昂氏一印後
李升隸書跋云松雪翁極喜書此詞流傳世間
何啻數百本余家亦有數卷此特其尤者輟以
贈拙公豪梁李升子雲識卷前有蕉林居士鄒
永章氏二印又書印半印又半印不可識前隔
水有蕉林書屋一印拖尾有蒼巗子梁清標玉
立氏印章蕉林鑒定二印又僧景瞻跋云苕卞
溪山天下竒文章國器斗南稀官高一品不為
貴德邁二疏尤見幾談麈可同埋玉樹草綸常
想在鼇扉知君會盡無生理寳帶何須換袖衣
愚作挽松雪翁詩數日忽覩手書歸去來篇真
叔世墨寳也展卷之餘豈勝哀感因書此以紀
歲月云天歷二年臘月景瞻又僧正印題識云
鐵畫銀鈎法二王平生好寫晉文章斷絃喜有
鸞膠續跨竈衝樓穆與光元統甲戌夏獲觀松
雪老人書淵明歸去來詞于鄞并無及法兄挽
詩敬成一絶少伸追慕之意玉几松月翁正印
又跋語云宋社既屋松雪翁迺仕于元平日復
愛書晉徵士陶潛歸去來詞以傳于世或議翁
與潛意果合歟否耶噫是奚足以知翁也哉昔
殷之微子識天命有歸乃負祭器奔周卒受封
以存殷祀然則翁之書是詞也又奚愧馬款署
松林澹居叟至仁又僧自厚題云趙公筆法稱
獨步陶令文章不厭聽此卷只宜天上有莫嗔
蕭翼賺蘭亭湖隱老衲自厚又聶大年跋云松
雪翁書歸去來余見亦多矣此幅尤清絶可愛
錫山華君以章好古博雅寳此有年間以示余
余為之把玩不能釋手為題其後而歸之若近
時王孫不返迷途之說則豈知松雪者因併及
之正統戊辰夏四月朔臨川聶大年謹書前有
半印不可識又張九方跋云余友華君以章得
松雪翁所書柴桑歸去來詞一幅裝演成卷愛
之重之甚于拱璧錦衾十襲櫝而貯之加以鐍
鑰置諸淨室俾謹密蒼頭典守非親信道義之
交罕得覩也暮年以歸其表姪鄒永章氏且囑
之曰此筆山隂蘭亭之偶非晉唐諸名家可及
宜謹護持勿為他人所賺也大抵永章家藏法
書甚夥尤注意此卷蓋有所受而寳愛之也於
戲物有所遇則貴失其所遇則賤使良驥不遇
伯樂則斃於鹽車之軛焦桐不遇伯喈則化為
爨下之灰斯卷苟不遇以章永章相繼收藏寳
愛安知其不與殘書弊卷為伍而委諸網蟲塵
篋而就腐毁耶感慨之餘姑贅于卷末以歸之
時成化丁酉八月初吉月林張九方識後署老
竹書三字前後俱有永章半印拖尾有蕉林觀
其大略二印諸跋前後押縫有永章書印二鄒
永章氏印三又飛雲水竹居南儒鄒氏圖書印
忠公後裔世澤堂蒼巗子諸印卷高八寸八分
廣三尺四寸
元人三體書無逸篇一卷(上等辰一)
宋箋本篆隸真三體第一則楊毅桓篆書款識
云大德己亥東魯毅桓書下有毅桓武子一印
卷前有乾坤清氣曹南陳巍公錦春堂書畫印
太古无上平昌妙無以加雲嶠妙絶寳玩諸印
又曹溶私印凡二印後有陳字西山晴雪曹溶
私印平昌部曲將印一無之印諸印第二則蕭
㪺隸書款識云大德辛丑中伏關中蕭㪺作漢
隸附于陽武子古書後下有蕭氏維斗父一印
又平昌曹溶私印雲嶠曹南陳巍公錦春堂書
畫印後有長宜子孫與古為徒輔字紫微山主
文炳從吾所好諸印第三則趙孟頫楷書款云
吴興趙孟頫書下有趙氏子昂一印前有曹溶
私印平昌部曲將印仁喆私印宜子孫諸印又
一印不可識卷後有平昌曹南陳巍公錦春堂
書畫印自家意思韓逢禧印思無邪齋之印諸
印卷前押縫有志雅仁喆私印朱古外史諸印
卷後押縫有惟德敬齋朱古外史一無之印諸
印中幅押縫有平生真賞一視同仁紫篔軒曹
南陳巍公錦春堂書畫印諸印又合同印二後
隔水有京口張氏珍藏一印拖尾揭傒斯題云
篆隸真行細作行誰能一卷備三長莫徒點畫
論書法試看周公輔哲王揭傒斯前有韓逢禧
印德生齋志雅生平清賞諸印後有父父子子
一印卷高八寸五分廣六尺五寸五分
元俞和臨樂毅論一卷(上等宿一)
金粟箋烏絲闌本款識云至正廿年冬十月初
吉桐江俞和臨于黃岡之寓所下有俞和子仲
父印紫芝生三印卷前有清隱嘉祚會侯墨林
子京所藏臨池清賞顧氏芸閣珍藏諸印又父
印家藏半印二卷尾有檇李項氏世家寳玩耿
會侯鑒定書畫之章子京項元汴印湛思墨林
秘玩潄六主人積雪齋諸印又宫保半印前隔
水押縫有字會侯一印後隔水押縫有丹誠閣
半古軒書畫印二印引首有半古軒耿嘉祚印
字會侯三印拖尾有真賞丹誠琴書堂耿嘉祚
印諸印又文從簡跋云紫芝翁書學入趙魏公
之室運筆肥潤有屋漏雨痕之妙此卷瘦勁緊
嚴稜稜丰骨不露本色古人摹臨之拔至此故
知得書中三昧筆便如龍變化固不可測辛未
五月十日後學文從簡謹題又跋云余藏篋中
黃庭經以趣勝此以法勝趣猶入佻越一乘法
如山岳莫可搖撼望之甚尊後五日再觀從簡
卷高七寸七分廣二尺一寸三分
五元人墨蹟一卷(上等列一)
宋箋本凡五幅第一幅趙蕃劄子行書款識云
九月(缺)日文林郎監潭州南嶽廟趙蕃劄子前
有王顓菴書畫記一印後有太原王掞藻儒父
章顓菴二印幅高一尺廣二尺五寸七分第二
幅僧士璋尺牘行書款識云六月廿九日士璋
拜啟又另行云一印不及外奉安問附此致敬
幸恕諒一印再拜前有墨林項墨林鑑賞章項
元汴印子孫永保項墨林父秘笈之印惠泉山
樵項子京家珍藏諸印又退密硯癖半印二後
有退密惟心淨土西疇耕耦項墨林鑒賞章項
子京家珍藏太原第八子項叔子諸印又項印
平生宫保半印三幅高一尺一分廣二尺三寸
九分第三幅張雨詩帖楷書款云舊詩四篇為
孔昭書登善菴主張雨下有句曲外史一印前
有檇李項氏世家寳玩項元汴印子京父印項
墨林父秘笈之印左廉察祭酒字藻儒號顓菴
諸印又寄傲齋字半印二後有項元汴印天籟
閣子孫永保項墨林鑑賞章周錫圭印諸印又
墨林半印中幅有平生真賞墨林秘玩項墨林
父秘笈之印三印幅高一尺廣二尺二分第四
幅倪瓚尺牘並詩楷書款云瓚廿二日前有天
籟閣復徵王孚藻儒鑒藏項元汴印墨林山人
項子京家珍藏諸印又叔子世昌半印二後有
退密項墨林鑑賞章檇李項氏世家寳玩墨林
山人平生真賞賢者而後樂此諸印又項子京
半印幅高九寸廣一尺一分第五幅陳基自書
七言絶句十首行楷書款云陳基謹次韻後有
王掞印一印幅高九寸七分廣一尺三寸五分
明沈粲書千文一卷(上等張一)
灑金箋本草書款識云余友徐尚賓得佳箋寳
藏久矣一日持來簡菴次求作草書千文勉為
書一過惜鈍拙之不稱耳正統丁夘秋七月初
三日沈粲書後有雲間沈粲民望作德心逸日
休中議大夫贊治尹之章三印卷後高士竒跋
云明初雲間二沈以書名天下民瞻草法尤工
然傳于人間甚少向日得其千文一卷藏于信
天巢頃以銷夏展觀覺有龍蛇飛動之勢與宋
仲珩詩卷並寳藏焉康熙己夘七月朔記于柘
上清吟堂江邨高士竒又跋云宋仲珩詩卷去
歲贈漫堂中丞近來墨蹟甚少明初尚不可得
安望宋元乎然觀宋元贋筆豈若勝國真本饒
有趣味辛巳嘉平四日久晴暄和黃梅已破萼
矣侍萊衣人竹忩卷前有竹忩一印卷中幅押
縫有簡菴印凡九後隔水有高氏江村草堂珍
藏書畫之印一印引首有瀛山館一印卷高七
寸八分廣一丈七尺九寸
明文徵明自書雜詠一卷(上等寒一)
素箋本行書七言律詩十首款識云久雨新霽
情思爽然焚香煮茶亦人間快事也有粉箋一
卷素潔可愛援筆漫錄雜詠值麗卿至即與持
去不足供展閱耳徵明下有文徵明印徵仲二
印卷前有停雲惟庚寅吾以降玉蘭堂三印卷
後有留餘堂記四明朱氏收藏圖書記二印押
縫有玉蘭堂印二卷高七寸九分廣八尺三分
明董其昌書李白詩一卷(上等來一)
宣德鏡光箋本行書款云其昌書太白詩下有
知制誥日講官董其昌印二印卷高八寸五分
廣七尺二寸一分
明董其昌雜書一卷(上等來二)
宣德泥金箋本行書世說新語三則又張九齡
白羽扇賦並唐明皇批答款識云史稱明皇知
眷曲江每聞說名士輒曰風度得如九齡否既
為李林甫所嫉作鷹詩見志以遺林甫林甫稍
悟腹劍為之衰止焉此白羽扇賦預見其端矣
董其昌書下有宗伯學士董元宰氏二印卷中
幅押縫合同印凡三卷高一尺一寸二分廣一
丈三尺六寸
明董其昌臨宋四大家書一卷(上等來三)
朝鮮箋本行楷各體書臨蘇軾三則黃庭堅一
則米芾一則蔡襄一則款識云偶觀四大家帖
各臨數行後有宗伯學士董元宰氏二印卷高
六寸一分廣五尺四分
明董其昌書早朝詩一卷(上等來四)
宜德鏡光牋本楷書款識云賈曾賈至父子掌
詞頭故早朝詩百首以四首有鳳字末韻者為
及格兹納言元著次郎君六齡岐嶷誦五經如
流水雖李鄴侯七歲賦方圓動靜詩無以過之
無論賈至矣書二詩以贈其昌下有宗伯學士
董氏元宰二印卷高七寸二分廣四尺三寸七
分
明董其昌書旨帖一卷(上等來五)
宣德箋本行書評晉唐諸家書凡十則款識云
戊辰正月廿六日書其昌下有董其昌一印卷
前半印存收藏圖書四字中幅押縫有城南杜
氏筆酣二印卷高七寸七分廣五尺六寸
書卷次等
晉王羲之破羌帖一卷(次等天一)
素箋本行草書無款姓名見跋中引首有隸書
寶藏二大字款云竹坡隸古拖尾跋一未署名
又揭傒斯班維志二跋又練高常方壺題識二
又吴治江虚白記語二又署劉光暘進四字
唐懷仁集聖教序一卷(次等地一)
素箋本剪字集晉王羲之書前隔水記語有天
輔五年辛丑三月十日觀十一字上鈐御書之
寳一璽後隔水有東府同觀四字拖尾有戴至
德表文一李義琰頌一又蘇軾僧佛印虞集僧
性慧諸跋又明藩潞王敬一跋一又題識一
宋蔡襄茶錄一卷(次等元一)
素箋烏絲闌本楷書分上下篇前後俱有自序
款識云治平元年三司使給事中臣蔡襄謹記
引首有李東陽篆書君謩茶錄四大字拖尾有
康衢林璉吴湛然曹公密蔡卓陳堯龍盧貢純
達溥化曹稹孫劉修真曹彌芳陳剛章仕堯陳
昶鄭僖陳公珪汪與懋李迪彝方沁諸跋又題
句一款署天趣又章沂春賦一後附文徵明隸
書龍茶錄考有文彭文震孟二跋
宋蘇軾書陶詩一卷(次等黃一)
素箋本大楷書自識云紹聖乙亥中元日書陶
淵明飲酒一首拖尾有俞君猷跋一
宋蘇軾書潁州西湖月夜泛舟詩一卷(次等黃二)
素箋本大楷書款識云潁州西湖月夜泛舟聽
瑟一首東坡居士拖尾有王俊華沈周陳昌言
諸跋
宋黃庭堅書五言古詩一卷(次等宇一)
素箋本行楷大書款云黃庭堅書拖尾有劉基
吴寬二跋
宋黃庭堅書千文一卷(次等宇二)
素箋本草書款云右倣懷素筆意鍾陵黃庭堅
書拖尾有蘇文懽班惟志二跋
宋黃庭堅書筆陣圖說一卷(次等宇三)
金粟箋朱絲闌本行楷書款署鍾陵黃庭堅拖
尾有彭年吳奕祝允明文徵明諸跋又唐寅記
語一
宋米芾甘露一卷(次等宙一)
素箋本行草書款云芾頓首再拜拖尾有周伯
温題句一
宋朱子書游仙詩一卷(次等洪一)
素箋本行楷書七言絶句款云右小游仙二絶
朱熹書
元趙孟頫尺牘一卷(次等荒一)
素絹本行草書凡七則後隔水有董其昌跋一
引首有松雪墨妙四大字款云少白為信孺寫
元趙孟頫書唐宋人詩一卷(次等荒二)
素箋本行楷書唐宋人歌行四首款識云大德
六年七月十七日為道上人書此數詞子昂拖
尾有僧景芳題識一
元趙孟頫摹定武蘭亭一卷(次等荒一)
素箋本款識云王右軍蘭亭帖古今難臨摹者
也試為之乃信子昂云前裝墨搨蘭亭叙一卷
並原跋拖尾有張翥張以寧二跋
元管道昇書孝經一卷(次等日一)
素箋朱絲闌本小楷書後幅附女孝經款識云
大德九年三月上浣天水管道昇書拖尾有王
世貞跋一
明李東陽自書詩帖一卷(次等月一)
灑金箋本草書七言絶句款識云芍藥始萌為
鶴所啄戲成三絶酒半縱筆為孟清通判書之
西涯翁識引首有周天球書西涯遺翰四大字
拖尾有文徵明跋一
明祝允明墨林藻海一卷(次等盈一)
素箋本真草各體書詩帖二則後雜臨諸名家
帖款識云莆陽鄭明府與允明為同寅蒙教受
愛誼款日深嘗有鄙詩往復君既過為襲藏復
粘綴素紙盈卷索拙筆滿墨之且請舉各家體
貌為之予素既無學力又坐公事障塞來使立
階下不去乃勉為答之文房四君嶺外惟陶泓
名天下而官舍初無良品餘三人則荒陋不可
言覓之篋中間有蘇浙毛穎數輩遂取與廣豪
錯雜用事如右西子鄰嫗又無金翠膏沐不覺
加醜信不得已耳蛾眉輩見之幸勿破顏丙子
十月廿二日吴郡祝允明書于興寧縣齋引首
有廖柹書墨林藻海四大字並跋拖尾有鄭郊
跋二
明文徵明自書詩帖一卷(次等昃一)
素箋烏絲闌本行書七言律詩十三首款識云
戊午四月晦日閒忩漫書徵明時年八十九
明董其昌書禪悦一卷(次等辰一)
灑金箋本行書凡六則未署款有董其昌印太
史氏二印
明陳元素書畱鶴詩一卷(次等宿一)
素箋烏絲闌本行楷書五言古詩二首款云元
素具稿振先詞宗笑評
明張弼雜書一卷(次等列一)
灑金箋本行草書詩翰尺牘凡六則拖尾有郭
淐題句一
國朝人
書卷上等
沈荃仿晉唐人書一卷(上等天一)
朝鮮箋本凡七則第一則臨薦季直表第二則
節臨蘭亭叙第三則臨陸柬之蘭亭詩第四則
臨地黃帖第五則臨敬祖帖第六則節臨枯樹
賦第七則節臨爭坐位帖款識云庚申春日仿
晉唐人書于内直史館沈荃下有沈荃之印宫
詹學士二印卷前有承恩堂一印卷高九寸五
分廣一丈六寸八分
沈荃書天馬賦一卷(上等天二)
朝鮮箋本臨米芾書款識云康熙十年歲次辛
亥仲秋朔三日酒後漫臨此賦時在燕邸二弟
將南歸即以為行槖之贈舟次展閱不異一樽
相對也下有繹堂一印卷前有傳經堂一印卷
高八寸五分廣七尺九寸五分
石渠寳笈卷十三
