石渠寳笈卷三十二
貯
御書房五
列朝人
畫卷上等
晉顧凱之列女圖一卷(上等天一)
素絹本墨畫凡八段每段節錄列女傳一則無
欵姓氏見䟦中卷前題字漫漶惟凱字可辨有
王芝王芝私印二印又一印不可識卷後二印
與前同前隔水有蕉林書屋一印後隔水押縫
有秋碧冶溪漁隠二印拖尾汪注䟦云晉顧虎
頭列女傳圖元䟦一十五變四十九人男廿四
女廿一童子四歴歲深遠流落遺脫僕偶得真
跡僅存八變男十五女九童子四總廿八人缺
七變廿有一人後于盛文肅公耳孫家見有蝉
翼紙臨本止一十四變男女童子總四十四亦
少一變缺五人卷末有元友方回曾逢原葉夢
得䟦因求假摹寫以補真蹟之缺處且併錄四
䟦於後寳慶改元端月人日新安汪注宋卿識
又葉士則䟦云以續摹補真跡之闕徒使後人
有貂不足之誚乃撤去而重裝之殘璜斷璧夫
豈以多為貴哉隆禮題又䟦語云葉士則近世
好事之家宜其流傳有緒古畫眼中絶少聊以
慰目余家所藏惟金鄉武梁石室畫像與此耳
連雨枯坐賴以排遣未署名後有如南山之夀
蒼巖子梁清標玉立氏印章觀其大略三印又
王鐸䟦云虎頭畫巋然獨存人間無二順治六
年春王鐸觀主人文蓀老親翁善藏之世世寳
重後有鵬冲一印䟦中押縫有安定一印卷高
八寸廣一丈四尺七寸七分
唐閻立德職貢圖一卷(上等地一)
素絹本著色畫凡二十五段每段節錄職方志
一則無欵姓氏見䟦中後贊曰粤若稽古辨方
正位海外有截王廷斯洎曰夏曰殷質文雖異
胥人象人設官咸置天子廷燎萬方來王侯服
采服執圭執璋憬彼聲教爰被殊方車懸馬束
山梯海航不耏之城不灰之木魚文騕褭蒲桃
苜蓿扶拔(以下缺)承我乾行戒示景福此通元(以下)
(缺)並海無際隂山接天遐哉鳥穴永矣鷄田青
雲入吕黃星出翼湖開表瑞河清呈色尸臣外
相屢觀殊域記爾風土國(旁作圖)兹貢職後有記
語熙寧丁巳傳張次律國博本杭州山堂(缺)過
子容題十九字上鈐一印並卷中半印二俱漫
漶不可識前隔水有蕉林書屋一印後隔水押
縫有冶溪漁隠蒼巖子二印引首有蒼巖棠村
審定二印拖尾康里巙䟦云余觀閻立德所畫
王會圖本諸唐貞觀間太宗事可見古之賢君
以德歸萬國蓋昔三代盛時化格昆蟲鳥獸民
俗敦美周之民從之如歸市夫帝王之治順之
則歸逆之則去後至戰國暴秦以下無可觀者
太宗平定之後以詩書賜外邦文化所至率賓
遐荒其庶幾乎有國家者觀此孰無感焉是圖
誠為後世珍鑑又豈庸常繪畫所能比擬也耶
是宜寳也子山記前有新安吳廷江邨長宜子
孫廱和百福諸印又王餘慶䟦云僧蘭谷得故
畫蠻夷二十(缺)國圖以示余傅色沈實而筆力
能各盡其態誠可珍玩也按唐貞觀三年東謝
蠻酋元深入朝中書侍郎顔師古請依周太史
為王會圖會昌中頡戛斯既破回鶻其君長阿
熱遣使者上書言狀宰相李德裕亦請為圖以
示後世有詔以鴻臚所得續著之黠戛斯本堅
昆國也唐制凡蕃客至鴻臚訊其國山川風土
為圖奏之前上於職方殊俗入朝者圖其容狀
衣服以聞此所以詔鴻臚也宣和畫譜則以王
會圖為閻立德之筆云又按宋祥符間判鴻臚
寺張復亦請以朝貢諸國繪畫其衣冠采錄其
風俗為四夷述職圖注輦國王羅茶羅乍遣使
娑里三文貢方物而張復復圖其衣冠上之今
有元大德被海内外四夷萬國莫不尊親來謳
來歌混處無間孰得而畢狀哉於乎盛矣金華
王餘慶後有蒼巖子蕉林觀其大略三印押縫
有蒼巖一印合同印二卷高八寸四分廣一丈
三尺三寸八分
唐閻立本王會圖一卷(上等元一)
素絹本著色畫凡二十四段每段楷書署國名
於上卷後一印漫漶不可識拖尾王肯堂書贊
云古先哲王區分中外重譯來王厥德乃大成
周之隆八方會同各以其職來獻鎬宫丕承武
王垂拱而治爰作王會貽法厥世日域月&KR1208;桂
海冰天踰沙軼幕叩關請前火齊錯落浮琛沉
羽道路如織歸我天府春王三朝九夷賓將庭
燎晰晰璧玉華光削袵解辮十百其耦象胥舌
人擯相先後施于後世爰及有唐貞觀之治洽
於要荒朝貢紛紜服章詭異惟天可汗是依是
庇乃詔曲臺乃命鴻臚乃命良工繪王會圖咫
尺滇池跬步瀚海狼居龍堆滅没掩靄丹崖鑠
石黑水流澌一幅之間氣候屢移龜兹之樂巴
俞之舞登於縑素鶱其欲舉昭揭䆳宇以遠休
聲羣公縱觀劍珮鏘鳴維圖之設有勸有戒惇
德久元蠻夷冠帶聖皇鑒此無怠無荒日增月
益山梯海航王會未書職會莫紀時而颺之以
對嘉祉後識云右余館試王會圖贊吳君擕此
卷請書聊為書之損庵堂前有吳廷私印吳國
弼二印後有吳廷書畫之印一印卷高八寸七
分廣七尺四寸引首
御題重譯共球四大字欵署乾隆御筆下有幾暇鑒
賞之璽乾隆宸翰二璽
御筆題籖籖上有乾隆宸翰一璽
按此卷無欵識而内府所藏閻立本職貢圖與
此正相類其用筆高古渾厚亦非後人所能到
故知為立本真蹟無疑也
唐韓幹馬性圖一卷(上等黃一)
素絹本墨畫無欵姓名見䟦中卷前有睿思東
閣一璽又商邱宋犖審定真跡一印卷後有司
印半印拖尾張錫䟦云畫馬之法畫骨力神氣
為上畫肉次之畫毛又次之韓幹畫馬正如九
方皋相馬之法在其千里駿骨不在驪黃牝牡
之間也今觀太史徐時用先生所藏韓生馬性
圖似欲馳驟乃知買死馬以千金者有以也吾
人作書為墨豬而乏風韻者曾畫工不若也夫
張錫題前有緯蕭草堂畫記一印又吳寬䟦云
韓幹畫馬之妙見於杜少陵之歌備矣所謂畫
肉不畫骨觀於此圖尤信翰林吴寬題又楊一
清䟦云古稱畫馬惟韓幹名最著前軰叙述盡
矣顧歴世滋久真贋不可知此卷為故少師宜
興徐文靖公家所藏公平生酷愛畫蓋賞鑑家
也必有以取之吴匏菴學士及錢塘張錫䟦語
皆三十年前為公題者公謝世此卷流落京師
余購得之偶與漳涯薛君論畫君博雅好古因
舉以贈之楚弓得失在彼猶在我也䆳翁識後
有應寧一印又崔銑䟦云魏人貽予唐馬圖予
性不能畫置之案上閱年矣今春奉召入京子
汲曰月塘子博雅好古曷贈之予是其言因識
於末翰林崔銑卷高九寸九分廣一尺二寸
唐韓滉豐稔圖一卷(上等宇一)
素絹本著色畫無欵姓名見䟦中卷前後凡四
印俱漫漶不可識前隔水有蕉林書屋梁清標
印蕉林鑒定諸印押縫有秋壑一印後隔水押
縫有蕉林居士秋碧棠村三印拖尾有隸書記
語姚燧觀於玉署六字又王構題云輸粟京都
斗萬錢外籓誰似晉公賢升平因憶開元舊風
味仍將畫裏傳牛自安閒牧自嬉太平朝野畫
舒遲丹青一落經綸手匪石為心不可移至大
庚戌燈夕魯人王構書於玉署西軒又姚燧題
云繁務應無日昃餐有唐宰相亦尊安自非直
筆朝堂暇有&KR1284;工圖黑牡丹牧闇姚燧又馮子
振題云尚有開元相國風秋山落葉帶霜紅烏
犍䑛犢丹青活總在承平物色中馮子振又金
溥光題云唐相丹青暎古今生綃半幅直千金
下註云(滉戴嵩師也故云)承華寵賜宜深體要激人臣
問喘心雪菴溥光又程鉅夫題云農為天下本
萬世此心同晴日開圖畫方知宰相功廣平程
鉅夫又劉賡題云身在朝廷心畎畆丹青畫此
亦區區能令四海勤耕稼彷彿宣王考牧圖洺
水劉賡又潘昂霄題云晉公自是貞元相畫得
牛童若此閒想亦羡他牛飽後了無鈎剥話人
間濟南潘昂霄題後有蒼巖子圖史自娱觀其
大略三印諸䟦中押縫蕉林秘玩蕉林居士棠
村印各二又治溪漁隠蕉林書屋二印卷高一
尺五寸三分廣一尺六寸卷後
御題詩云開元賢相有肖子書傳張旭畫僧繇老筆
蕭蕭寫村牧不異丙吉問喘牛或降於阿或飲
池村村擊壤西成秋此景祗宜圖上看度支當
日煩量籌何如貌瘦天下肥明良一德誇韓休
乾隆己未九秋御題下有會心不遠乾隆宸翰
二璽
御筆題籖籖上有御賞乾隆宸翰二璽
唐周昉宫人調鸚鵡圖一卷(上等宙一)
素絹本著色畫欵云宣州長史周昉筆卷前有
米芾審定商邱宋犖審定真蹟二印又一印不
可識卷後有徐鉉米芾元章書畫府印二印又
一印不可識卷中幅有宣和中秘一璽前隔水
篆書題籖有周昉畫宫人調鸚鵡圖九字拖尾
劉三吾題云冠裳宫樣貌天仙見半無繇得見
全禽在梅梢花在手悠悠心事晩風前前署梅
邊美人圖五字後署坦坦二字又沈夢麟題云
綵扇凌風不受塵未央宫女可憐春若為半倚
湖山久祗恐新愁復化身華溪九十翁沈夢麟
又陶振題云綵扇雲開寳髻斜非關門外望羊
車祗應小殿珠簾外幾日春寒到杏花潯陽陶
振又題句云上苑風光總好春青禽紅樹日相
親石牀坐久渾無事折得梅花不寄人後署訥
齋又曹子文題云太湖石畔久凝眸手撚花枝
祗自羞滿眼春愁無處說綠衣飛在杏梢頭子
文又顧禄題云美人微步出深宫金縷羅衣不
受風閒看翠禽春樹頂朱顔相暎杏花紅吳郡
顧禄題又吕㦂題云春風紅杏滿宫垣手弄花
枝意緒繁嬾向相如乞詞賦自調鸚鵡為人言
九栢山人吕㦂又陸深識云昉畫甚佳但題為
梅邊美人圖蓋花本杏耳實非梅也當是調鸚
鵡圖陸深記又文嘉題云聖王方重禽荒戒宫
殿春深白日遲不遣雕籠閉鸚鵡上林分與杏
花枝又䟦云右周昉美人調鸚鵡圖設色行筆
俱古雅與予家舊藏倦繡圖頗相類但此有樹
石為頗勝且得徐騎省名印而米海岳又識以
書畫府長印信為佳品而後題若陶振顧謹中
吕九栢陸儼山俱名人是可寳也萬歷六年夏
五茂苑文嘉又周天球題云昭陽殿裏寵恩疎
又見春風二月初怪底花藂鸚鵡舌尚言灑竹
駐羊車又䟦云右調鸚鵡圖舊藏上海顧氏十
年前嘗一見之其題識諸公皆號稱具法眼者
固知出冲朗先生之筆無疑或謂昉作士女多
豐肥穠麗而此不類恐是文矩是何泥於跡之
甚耶有真賞者當寳重之吳郡周天球後有緯
蕭草堂畫記一印又王世貞題識云唐人詩云
含情欲說宫中事鸚鵡前頭不敢言誤也正當
托此禽逹之第恐其不能記耳杏花枝上綠衣
娘與訴宫中事不妨只恐匆匆記未盡且教三
字憶君王(下注云詞有憶君王)又䟦云此圖不知誰作有
坦坦者題作梅邊美人圖又有題為杏花者最
後陸子淵詹事鑒定為周昉美人調鸚鵡圖蓋
畫中紅杏一樹枝上一鸚鵡美人倚磐石挼小
花引之當以子淵題為正坦坦不知何許人有
玉堂學士章記洪武中劉三吾學士别號坦坦
翁當即此公而九十翁沈夢麟元官入國朝不
仕而三典鄉試其他若顧博士曹子文軰皆國
初名士也劉學士詞翰俱已耄不辨其為杏花
固當畫筆是五季宋初之絶精工者雖靡周昉
題識斷非後人所能辦也瑯琊王世貞卷高七
寸五分廣一尺六寸九分
五代關穜秋山平遠圖一卷(上等洪一)
素箋本墨畫欵字殘缺惟關字可辨卷前有乾
卦一璽又江村秘藏一印又半印缺存漁字卷
後有參同微妙之璽一璽又竹窗一印後隔水
高士竒䟦云五代關穜長安人畫山水早年師
荆浩晚年筆力遠過之尤喜作秋山寒林使見
者不復作市朝想蓋穜所畫脱略毫楮筆愈簡
而氣愈壯景愈少而意愈長也其深造古淡如
詩中淵明琴中賀若非庸碌畫工所知董文敏
云余家有關穜秋林暮靄圖絹素已剥落獨存
其風骨尚足掩映宋代名手數軰元惟倪迂得
其意按宣和畫譜載穜秋山圖二十有二此卷
竹樹蕭疎水石清曠宜為雲林所宗也每一瞻
對輙覺塵襟盡滌康熙戊寅春正月廿一日簡
静齋展觀因書江村高士竒引首有簡静齋一
印拖尾有明昌御鑑一璽又稽古殿寳一璽(微缺)
又天目山房藏書之記一印卷高九寸二分廣
一尺五寸五分引首
御題秋林遠岫四大字上有乾隆宸翰一璽
御筆題籖籖上有乾隆宸翰一璽
五代李贊華射鹿圖一卷(上等荒一)
素箋本著色畫無欵姓名見䟦中卷中幅一印
漫漶不可識卷後有陸友之印一印拖尾朱德
潤䟦云右東丹王李贊華所作射鹿圖按史傳
贊華遼太祖之長子也同光中避嗣主德光之
逼越海抵登州歸唐明宗因賜姓李授懷海軍
節度使嘗載圖書自隨好畫挾彈射獵游騎服
用皆縵胡之纓蓋安於所習故也觀其筆法圓
細人馬勁健真有盛唐風韻故可寳也時至正
十二年正月十日朱德潤題又宋廣題云禍機
自召是微音一騎追風出羽林欲殺豈能分子
母東丹無復魏文心南陽宋廣又馬麐題云聞
道東丹在海陬年年射獵作盤遊&KR1143;身擊箭擒
蒼鹿逞目揮鞭躍紫騮人物一時稱詭異畫圖
千載識風流中郎得此為珍玩約客題詩不自
由淮海馬麐又劉以正題云水獠操舟捷自閒
戎胡騎射糿時安鼻端生火雄心健中鹿騰驤
作畫看歲舍辛巳閏三月廿四日四平山人劉
以正為伯璣良友題又沈周題云東丹人馬何
超縱鳴鏑一聲看鹿中古今逐鹿幾時了天下
紛紛幾人閧獲鹿又笑批頰翁得失公然一場
夢後人對畫發三嘆欲辨題痕迷紙縫長州沈
周又曹時中題云彎弧逐鹿逞雄姿真蹟留傳
畫史知不是唐家能用武沈淪東海却堪悲華
亭曹時中又顧福題云兒本遼家太祖親避居
海上為天倫史臣合立夷齊傳莫認中原逐鹿
人吳下顧福卷高七寸九分廣二尺四寸三分
前隔水
御題詩云無心逐鹿人却作射鹿景逸麋飲箭羽奔
駒迅鞭影眼前馳逐忙事後渾幻境說偈伊有
餘司囿吾當省乾隆御題下有幾暇鑒賞之璽
乾隆宸翰二璽引首
御題獲鹿圖三大字上有乾隆宸翰一璽
御筆題籖籖上有乾隆宸翰一璽
五代顧閎中畫韓熙載夜宴圖一卷(上等日一)
素絹本著色畫無欵姓名見䟦中卷後有紹興
一璽商邱宋犖審定真跡一印又一印存吴氏
家三字其一字漫漶不可識前隔水存熙載風
流清曠為天官侍郎以修為時論所誚著此圖二
十字餘字及欵俱缺又前有蕉林書屋一印押
縫有河北棠村一印後隔水有蕉林冶溪漁隠
二印引首有篆書夜宴圖三大字欵署太常卿
兼經筵侍書程南雲題十二字拖尾有行書韓
熙載小傳後有班惟志題云唐衰藩鎮窺神器
有識誰甘近狙軰韓生微服客江東不特避嫌
兼避地初依李昪作從事便覺相期不如意郎
君友狎若通家聲色縱情潛自晦胡琴嬌小六
么舞蹀躞摻撾如鼓吏一朝受禪耻預謀淪此
中原皆僣偽却持不檢惜進用渠本忌才非命
世往往北臣以計去贏得宴躭長夜戲齊丘雖
爾位端揆末路九華終見縊圖畫枉隨癡論夢
後主終存故人義聲名易全德量難此毁非因
狂藥累司空樂妓驚醉寢袁盎侍兒追作配不
妨杜牧朗吟詩與論莊王絶纓事泰定三年十
月十一日大梁班惟志彦功題又記語云韓熙
載所為千古無兩大是竒事此殆不欲索解人
者歟欵署積玉齋主人觀并識八字又後隔水
王鐸記云畫法本唐人略無後來筆蹊譬之琬
琰當欽為寳欵署王鐸題三字又記云寄意玄
邈直作解脱觀摹擬郭汾陽本乎莊老之微樞
文蓀王老親翁家藏善護持之三十三字後有
蒼巖子蕉林居士緯蕭草堂畫記三印卷高九
寸廣一尺三寸前隔水
御題云是卷後書小傳云熙載以朱温時登進士第
躭聲色不事名檢繼得别卷載陸游所撰熙載
傳則云唐同光中擢進士第元宗朝數言朝廷
事無所回隠又言齊丘黨與必基禍使周時識
趙點檢顧視非常兩卷所載出身不同而品識
亦異紀載之不可盡信如此及考歐陽五代史
云熙載盡忠能直言又云後房妓妾數十人以
此不得為相觀其與李榖酒酣臨訣之語意氣
甚壯及周師渡淮之役毫不能有所為則其人
亦不免於大言無當非有幹濟之實用者䟦内
又載後主伺其家宴命閎中軰丹青以進豈非
叔季之君臣專事聲色遊戲徒貽笑於後世乎
然閎中此卷繪事特精妙故收之秘笈甲觀中
以備鑒戒乾隆御識下有乾隆二璽
御筆題籖籖上有乾隆宸翰一璽
五代黃筌寫生珍禽一卷(上等月一)
素絹本著色畫無欵卷後署付子居寳習五字
蓋筌藁本也卷中有睿思東閣一璽隴西記一
印卷後又寄傲隴西記秋壑三印前隔水有錢
氏素軒書畫之記蕉林秘玩二印又一印漫漶
不可識押縫有隴西記印一印又錢氏合縫鼎
印一印後隔水有錢氏合縫鼎印一印又華源
吳廷二印押縫有素軒清玩珍寳奉華之印師
藝氏隴西記長字諸印又錢氏合縫鼎印凡二
印又二印不可辨拖尾有瑶暉堂印錢氏合縫
鼎印汪元臣印師藝氏觀其大略曲阿姜二酋
鑒藏諸印又張羽鈞一印卷高一尺二寸九分
廣二尺一寸八分
五代阮郜女仙圖一卷(上等盈一)
素絹本著色畫無欵姓名見䟦中前隔水小號
有發字拾玖號五字(皆作半字)押縫有竹窗軍司馬
印白石山房書畫之印三印後隔水押縫有軍
司馬印高士竒二印拖尾商挺䟦云阮郜是五
代人仕太常以善畫人物士女鳴於當時蓋多
習於唐周昉王朏筆法傳世不多得今觀此女
仙圖有纖穠淑婉之態瑶池閬苑風景霓旌羽
蓋飄飄凌雲萼綠雙成可以宛見令人愛玩不
肯釋手而此曾入宣和内府復克傳至於今誠
為珍寳當什襲之重於白珩也時元統甲戌重
九日觀於崇真萬夀宫之承慶堂商挺題前有
高士竒圖書記齅香齋二印又鄧宇題云閬風
玄圃仙女居阮生寫作羣仙圖蒼松根老琥珀
伏海波突起珊瑚株翠樹瑶華紛遠近細草若
展青氍毺樓臺迥隠五雲表别有世界非堪輿
僊姿縹緲若有態絶食烟火飡瓊蔬兩仙拈筆
點花露長者宴坐看琅書一仙倚石閒摘玩一
仙偃蹇被長袪其中一仙速相就珮聲微響如
雲趨羽扇雲環盡婀娜忽見龍鶴來天衢翩然
復有一僊至乘飇御氣三從俱我疑數仙天帝
女帝旁暫别游清都俛視塵網中穢濁何紛如
人間光景疾如箭壺中日月無居諸舞白鳳歌
且謠有耳只解聞雲韶永超劫外何逍遥紫陽
真人持勿驕竚當來迎共食瑶海桃上清鄧宇
題於神樂方丈又高士竒題云交光雪月射層
臺霧縠水綃費剪裁認得玉真游戲處畫師可
是碧城來剩水殘山五季頻閬風不受海東塵
羊權漫乞金跳脱爭似雙鬟卷裏人後識云五
代阮郜畫世不多見閬苑仙女圖曾入宣和御
府筆墨深厚非陳居中蘇漢臣軰所可比擬余
得之都下尚是北宋原装恐漸就零落重為装
潢喜有商鄧二公之䟦足相印證真足寳也因
題二詩於後康熙辛未長至後二日江村高士
竒并書諸䟦中押縫有蕭然齋江村秘藏高詹
事三印引首有北墅朗潤堂印二印卷高一尺
三寸二分廣一尺五寸二分
宋徽宗檳榔雙雀圖一卷(上等昃一)
素箋本墨畫未署欵有押字一上鈐御書一璽
卷後有皇姊圖書一印拖尾趙孟頫䟦云宣和
水墨山茶檳榔雀圖用筆簡略而生意具足非
生知之聖何能至是耶孟頫題又趙巖題云枝
上雲深見羽毛金明池曉月輪高五樓不見棲
鸞鳳已作人間鴝鵒巢趙巖又孫蕡題云雙禽
栖穏深宫樹花石綱中第幾枝好是内家閒貌
得龍煤香沁酒酣時南海孫蕡題於穗石山房
卷高九寸三分廣一尺五寸
宋徽宗池塘秋晩圖一卷(上等昃二)
粉箋本墨畫未署欵有押字一上鈐御印一璽
卷前又宣和一璽拖尾范逾䟦云蜀都范逾宣
和幼時齋沐薰髮獲覩寳圖于潁昌陽翟之處
當靖康之變逾之懿親鄧公夀别駕兵火中背
負入蜀紹興壬子冬再恭覩於成都石笋之頥
齋時異事遷因物思感不覺澘然流涕余年八
十七矣悼把玩之不忍釋手謹書以識之又鄧
易從䟦云徽宗皇帝御製池塘秋晩圖向曾大
父樞密在政府時侍紫宸宴酒酣樂作上乃聲
其慶會之意出斯圖以賜曾大父暨大父侍郎
先君知郡傳至易從迨今四世百有餘年矣拜
觀寳圖筆精墨妙超卓今古豈凡子所能作哉
謹當珍藏以示子孫垂之不朽堅忠孝大節仰
答聖眷隆渥也淳熙丁酉春南陽鄧易從拜書
卷高一尺三分廣七尺四寸五分
宋李成畫大禹泣辜圖一卷(上等辰一)
素絹本著色畫欵署(臣)李成卷前有青笠綠蓑
齋藏㳂州張氏家藏三印卷高九寸一分廣一
丈五尺有竒
宋趙昌蛺蝶圖一卷(上等宿一)
素箋本著色畫無欵姓名見䟦中卷前有皇姊
圖書一印又半印存子孫永保之五字又半印
三俱漫漶不可識卷後有魏國公印秋壑二印
卷中幅押縫有汝明父一印前隔水有卷字十
號四字(俱作半字)上鈐之印半印又蕉林梁氏書畫
之印家在北澶二印押縫有新宇一印後隔水
有棠村審定蕉林居士張宇鈞諸印押縫有棠
村吳新宇珍藏印安定新宇吳希元印諸印拖
尾馮子振題云蚱蜢青青舴艋扶草間消息未
能無尺綃何限春風意約略滕王蛱蝶圖前集
賢待制馮子振奉大長主命題下有䢴上張鏐
黃美拜觀一印又趙巖題云粉趐濃香共撲春
林園彷彿落花塵誰教草露吟秋思驚覺南華
夢裏人趙巖又董其昌䟦云趙昌寫生曾入御
府元時賜大長公主者屢見馮海粟䟦此其一
也董其昌觀後有蒼巖子蕉林鑒定二印最後
有松雲居士一印諸䟦中押縫有冶溪漁隠張
偉鑒定二印又汝明父印三卷高八寸六分廣
二尺八寸三分卷中幅
御題詩云青蟲出菜甲旋復化為蝶蝶已不復蟲生
滅迅交睫翾栩飄秋烟迷離貼露葉煉得長生
術金丹了無涉乾隆乙未仲秋御題下有乾隆
宸翰幾暇臨池二璽
御筆題籖籖上有乾隆宸翰一璽
宋燕肅秋山晩靄圖一卷(上等列一)
宋箋本墨畫欵云龍圖閣直學士臣燕肅恭畫
幅前籖題有宋徽宗書文臣燕肅秋山晩靄圖
九字上鈐雙螭御書二璽卷前有王淵印集字
伯生陶明發印勝叔陶氏秘玩諸印又半印不
可識卷後有米芾勝叔珍賞陶明發印雁湖陶
氏鑒賞之章籃輿永貞之印清容齋圖書記家
藏寳玩清玩樓珍藏印諸印又一印不可識引
首有永貞之印夀榖堂印二印拖尾有内府圖
書之印一璽又項叔子項子京家珍藏天籟閣
劉氏衍卿山中居士諸印又半印不可識又俞
和䟦云右秋山晩靄圖乃宋龍圖直學士燕公
穆之所作也穆之文學治行著名於時胸次瀟
灑寄心繪事不事丹青墨氣烘染超然絶俗當
時士大夫甚推重之此卷巒壑幽䆳烟雲杳靄
松杉林樾颯颯如含風𢃄雨真神品也與伯生
學士遇此於燕山旅次如獲隋珠楚璧因識數
語而歸之紫芝俞和前有仲夀錢恭仇遠二印
後有虞集伯生二印又錢良佑記語云至正癸
夘十一月廿又一日會稽錢良佑觀後有緼真
齋樂琴書以消憂勝叔陶氏秘玩清容齋圖書
記家藏寳玩諸印又吳寬䟦云北宋燕龍圖水
墨山水昔人擬配王摩詰然真蹟傳世甚少宣
和譜所載止三十有七幀予所經見惟雪浦人
歸及寒林二圖耳此卷勝國時經虞公所藏今
在默菴徐公處公博學好古雅具賞識每有購
獲輙命予互相鑒定暇日偶掉扁舟過清容齋
出此見示展閱彌日覺幽深澹遠如置身於荆
谿苕霅間為之神形超越較前所見似又過之
深嘆默菴之具眼勝予也延陵吳寬䟦前有勝
叔生平真賞一印後有緼真亝陶明發印史鑑
之章日鑑堂藏書畫鈐印記清容齋圖書記延
州來季子復諸印卷高八寸五分廣八尺六寸
一分引首
御題蕭遠二大字欵云乾隆甲子春御題下有乾隆
宸翰乾隆御賞之寳二璽
御筆題籖籖上有乾隆宸翰一璽
宋劉宷落花游魚圖一卷(上等張一)
素絹本著色畫卷前有高明書閣一印又司印
半印卷後有蒼巖棠村審定二印前隔水有蕉
林書屋程從仲印二印後隔水押縫一印漫漶
不可識引首有文彭隸書落花游魚四大字未
署欵有文彭之印文夀承氏二印又梁清標印
蕉林秘玩張鉞三印拖尾有蒼巖子觀其大略
二印卷高八寸一分廣六尺三寸八分
按此卷無欵識而舊人書簽題為劉宷作其絹
素畫法亦非宋以後物可據也
宋蘇軾偃松圖一卷(上等寒一)
素箋本墨畫卷前欵署眉山蘇軾下有趙郡蘇
氏一印又神竒幻浮項元汴印墨林堂香岩居
士沮溺之儔項子京氏檇李李氏鶴夢軒珍藏
記諸印又退密元汴放言半印三卷後有晴雲
書屋珍藏神竒李君實鑒定世外法寳田疇畊
耨項墨林鑑賞章會心處南華仙史墨林項季
子章元汴之印子京珍秘鴛鴦湖長諸印前隔
水張照題云儋州翁去八百載歲寒風味曾無
改寫松自寫松其心與不傳者展卷在蟄龍不
知
真龍知無聲樂奏無言詩
重瞳迴處和天倪珠簾玉案松風吹奉
勅恭題蘇軾偃松圖(臣)張照後隔水有寄傲項墨林
父秘笈之印檇李項氏世家寳玩諸印押縫有
墨林嬾叟棱嚴精舍平生真賞桃花源裏人家
有何不可子京墨林外史項叔子神遊心賞諸
印引首有天籟閣宫保世家墨林秘玩子孫世
昌諸印又寄傲項墨林父半印二拖尾張謙䟦
云蘇文忠公當宋之盛以文章重天下然亦以
才太高名太盛竟不容於當時惟其文之傳於
世與韓歐馳騁上下百世之下讀之者莫不想
見其人而起敬起慕豈特其文為然雖信手寓
筆於咫尺紙間人得之者必寳重愛惜襲而藏
之不以其物以其人也此公所作偃松圖觀者
尚於筆墨之外求之自可見其精神勁爽氣味
清越意趣與人迥殊要非具眼莫能得其妙也
世之畫者屑屑於形似而莫得其天真是但見
衣冠似孫叔敖而遽以為孫叔敖耳豈足以知
此哉故余謂凡公之畫皆當以畫外之畫觀之
蓋公之文如其人而其詩如其文其畫又如其
詩不以畫外之畫觀之不足以得其妙也永嘉
張謙題前有項元汴氏審定真蹟一印後有野
處墨林硯癖虚朗齋李肇亨檇李李氏鶴夢軒
珍藏記諸印又朱惟嘉題云玉堂學士人中仙
筆墨所至皆清妍戲作百尺長松樹畫作蒼龍
澗底眠左盤右紐節角露涎消鱗磔之髵全神
物須為人愛護可獨能供折腰具高堂素壁生
烟霧祗恐他年擘崖去縉雲朱惟嘉前有項子
京氏平生真賞璧廱清趣三印又鄭伯固隸書
題云蘇公寫松如寫真丹青之外兼得神忽向
醉時揮古墨飛烟屈鉄潤生春虬龍宛轉若無
骨雷雨酣眠太隂窟掃石時聞魑魅風開林夜
放藤蘿月上有兔絲幾經霜下有茯苓閉輝光
斯圖原是玉堂筆自非具眼誰能藏三山鄭伯
固前有煮茶亭長博雅堂寳玩印二印後有項
元汴印項墨林鑑賞章二印又鍾璹題云東坡
妙筆古來少畫得蒼松勢欹倒文章已擅千載
名揮灑尤能奪天造長身夭矯鱗鬛成老龍出
海難飛升凌空豈無正直氣偃地暫作支離形
黃侯好畫人不識得此何殊百金直衆中示我
索我題令我回頭重歎息臨江鍾璹前有墨林
子田疇耕耨二印後有墨林秘玩蘧廬項子京
家珍藏李珂雪珍藏諸印又黃廷玉題云芙蓉
之城南斗旁峨眉畫出青黛光間生哲人抱竒
秀胸涵七宿分天章文思原泉萬斛湧筆勢霄
漢羣鸞翔神閒意足發清興偃松落紙驚騰驤
根節磐錯崖石古枝柯夭矯金銕強左拏右攫
若無骨蒺藜皮老莓苔蒼祗疑霹靂破空洞蟄
龍喚醒鳴高岡鬐髯森立半身雨鱗浮&KR0978;甲春
雲香形模似欲嘷虎豹萌蘖不許侵牛羊一團
元氣包渾沌嶄然頭角磨冰霜幸爾清芬侣孤
竹餘隂長覆瑶壇凉采花作餅花未妍焉得松
子留偓佺小槽松醪壓秋露青城飲取乘騾仙
洞簫吹老臨臯月和詩吟絶羅浮烟魂招不來
歌一曲翛翛林壑松風絃蘇州黃(名缺按印文為黃廷玉)
前有子京珍秘練溪明月二印後有墨林子子
孫世昌二印諸䟦後押縫有寄傲印二又神遊
心賞墨林項季子章南華仙史宫保世家墨林
秘玩平生真賞項叔子諸印最後有項元汴記
語宋蘇子瞻偃松圖名賢題咏項子京真賞十
六字卷高九寸五分廣二尺八寸一分卷後上
方
御題詩云東坡先生倔強人畫禅筆陣皆相似秃毫
特寫老松枝老松枝偃性不死辟如壯士頭可
斷古心勁節焉肯毁磕敲應作青銅聲虚堂謖
謖寒濤起乾隆庚申長至日御題下有會心不
遠乾隆宸翰二璽引首
御題松石間意四大字欵云乾隆御筆上有乾隆宸
翰一璽
御筆題籖籖上有乾隆宸翰一璽
宋李公麟豳風圖一卷(上等來一)
素箋本墨畫欵脱卷前半印存林書二字又半
印不可識卷後有太原王遜之氏收藏圖書平
曲侯印赤泉侯印匏壺王肯堂氏遂慵安野堂
蕉林梁氏書畫之印諸印又一印缺存子保之
三字又一印不可識又棠字赤泉半印二又半
印二不可識卷中押縫王構私印凡十六昌字
印凡七又九印皆不可識前隔水有古香書屋
一印引首有篆書豳風圖三大字無欵拖尾董
其昌記語云天啟七年丁夘歲三月廿二立夏
日董其昌觀前有漁隠半印卷高九寸廣四丈
三尺四寸五分
御筆題籖籖上有御賞乾隆宸翰二璽
宋李公麟畫女史箴一卷(上等來二)
素箋本白描畫凡十二段每段節錄女史箴一
則無欵姓氏見䟦中前後有秘古文藝之印一
印微缺又一印漫漶惟顔字正字秘玩二字可
辨卷後有梁清標印蕉林二印卷中幅押縫有
河北棠村印凡五後隔水押縫有野溪漁隠蒼
巖印二後拖尾包希魯題識云右晉張茂先女
史箴李伯時以繭紙為圖器服簡古筆蹟渾成
非畫史刻意布置者所為也高安伍氏伯澄得
之豐城此齋蔣氏蔣氏得之河東圓橋李氏李
蔣皆博古君子而伯澄蔣甥也夫箴而為之圖
者以圖著形指事則古人之懿德淑行得之追
思遐想為易也蓋接於目則觸於心其於感發
之幾有深於言之載諸文者焉漢班倢妤之辭
輦以其觀古圖畫而得之是其徵矣家道始於
婦人凡有國有天下者皆然然則此圖之蓄也
豈徒充玩而已哉因題小詩於後以識嘗觀紅
簾繡戶日遲遲花落東風倦繡時試展畫圖詢
往事興觀應比二南詩上黨包希魯下篆書署
至正乙酉四字又謝詢隸書題識云夫犯顔進
諫舍生取義斯二者有志之士或皆能之求之
女子柔順之質則有難言者矣然間氣所鍾代
亦有其人焉是故嬪御之際苟一言一行可以
垂訓後世者太史書之文臣箴之良工又從而
圖之蓋欲化行天下俾自天子逹於庶人帷薄
脩飭禮叙樂和家肅戶睦咸歸于忠孝之俗斯
人之用心也淵乎微哉吾夫子謂人而為周南
召南者可以興可以觀愚謂玩此圖者觀其形
似察其事理感悸之速方之二南而為之若有
易然者魯伯父之言盡之矣伍氏伯澄魯伯父
之高弟也篤尚儒雅不忘其初求意既誠義奚
容默關雎謹内輔實為王化基言行既卓絶史
錄焉敢遺彼美晉文臣復著箴規詞辭嚴義或
隠曷啟柔順思龍眠奮妙筆一一圖寫之目擊
意已會况懷清譽馳豈徒淑宫壼垂訓及中閨
更長燭花爛翫此節操竒能令毛髮豎凛若霜
風吹閒情頓消釋貞静相矜持傳世遇君子寳
之固其宜珍藏勿輕棄庶足敦民彛時庚戌仲
冬東魯謝詢書又張美和䟦云龍眠居士以善
畫名一時嘗以張茂先所作女史箴繪而為圖
以傳好事者迨今三百餘年流落人間不知經
幾手矣而高安伍伯澄得而寳之人有求觀者
輙靳而弗予乃今以歸於蕭氏世英蓋天地之
間物皆有主其歸於蕭也以重購得之蓋非重
購不足以顯其畫之美非畫之美不足以當夫
識鑒之精此茂先之文龍眠之筆皆足以傳之
千載宜世英之以重購得之也其慎寳之哉洪
武庚午臘月望日前翰林國史院編修官臨江
張美和題又趙謙記云龍眠居士李伯時畫一
卷凡十二段每段畫古賢妃而書張茂先女史
箴於上首段有箴無畫蓋總序也一女對一冕
者若與言狀一女跽於地前列爼豆鼎缶之具
箴所謂樊姬感莊不食鮮禽者也一女跪於虡
業前虡飾以羽一人坐擊鐘鐘上下各六一人
坐擊磬磬之數亦然箴所謂衛女矯桓耳忘和
音者也一人執挺坐於几若將厲聲有所叱二
女子如欲避去而反顧一女當熊前立二武士
持戟突出欲刺熊者箴以美馮倢伃也一人居
輦中一少艾參乘二女在輦後若與輦中者言
舁輦而可見者五人一人隔蓬而彷彿見其首
一人露足於下一人手見於杠箴以美班倢伃
也一山仡起鳥飛山左以象日兔舂山右以象
月山多珍禽竒獸芝草琪樹一人張弧跪射蓋
所以廣箴中懋勉之意一女背坐照鏡鏡中露
半面可認一女為一姬握髮以櫛而陳褵鞶籢
具於椸架蓋所以廣箴中脩飾之意一人與一
女語帷幄中明同衾以疑語也一髹居地以顧
羣兒一姬呼一兒以與戲具一童坐以看卷兩
兒各手一卷居童左右若看若聽一女置一兒
於膝而視一女為一兒櫛廣螽斯繁類詩也一
姬拱立聽一人語著歡寵慢愛之旨一女端坐
儼然顯靖共自思之旨一女執筆紀籍而二姬
相顧指言蓋女史告庶姬也皆曲極其妙婉娩
柔順之態疾徐語默之狀何其至哉噫女史之
箴非張茂先不能作茂先之意非伯時不能畫
伯詩之畫豈待好事者而遂寳歟兹畫見寳於
蕭公子世英偶出以悦客座有争辨韓退之虞
伯生畫記之優劣者一以為韓之文工緻神化
者一以為韓但紀數不若虞記論竒耦為畫之
始而言道妙余從旁莞爾而笑曰記以紀其實
如以論道妙為優姑去讀中庸遂相與一笑罷
去翼日世英持卷請記于是乎書洪武壬申元
夕浙東趙謙書瓊臺攷古堂後有蒼巖子觀其
大略二印諸䟦中押縫有秋碧一印卷高八寸
七分廣一丈八尺六寸八分卷後
御筆記云乾隆甲子秋八月橅臨一周下有内府書
畫之寳一璽引首
御題王化之始四大字後有乾隆宸翰含經味道二
璽
宋李公麟便橋會盟圖一卷(上等來三)
素箋本白描畫無欵姓名見䟦中卷前有樂山
懷橘堂印蒼巖蕉林鑑定諸印押縫有神品珍
玩陸柱郭畀天錫榶枘之家諸印又一印漫漶
不可識卷後押縫有神品珍玩樂山懷橘堂印
陸柱郭畀天錫榶枘之家諸印又一印不可識
卷中幅押縫懷橘堂印凡七前隔水有子孫世
保蕉林玉立氏圖書二印後隔水押縫有秋碧
冶溪漁隠二印拖尾陸柱䟦云伯時人物在當
時已稱佳絶得之者亦甚罕况越二百年而真
蹟流傳可多遇哉此圖寫唐太宗與突利會盟
便橋之事太宗神武不戰而屈人兵予每閱其
事未嘗不嘆其保民禦敵之道一舉而兩得也
况又得一代絶藝為之圖繪令觀者如在房李
之列信可寳也予昔年曾見於石華外史有宋
葛少宰常之題識不知轉徙幾家遂歸於予而
葛題竟失龍劍終合庶幾遇焉吳郡陸柱又張
頡䟦云古之有畫蓋起於傅巖肖像之事故善
畫者多畫人物如顧愷之張僧繇輩是也龍眠
居士獨得其傳故在宋為聖手此卷筆力精勁
法律嚴妙其為真蹟無疑陸君題識不及此者
蓋無事於辨也至正二年七月既望河南張頡
謹書又另行記語云蛾蟲飛騎馬回嫁女去嵒
山頽繼茂記後有半印三存樂字吳惟懷橘五
字又蒼巖子蕉林秘玩觀其大略三印卷高八
寸三分廣二丈八尺
宋趙令穰鵝羣圖一卷(上等暑一)
素絹本著色畫無欵姓名見䟦中卷前有鈐寧
府書畫一印又半印不可識卷後有梁清標一
印又一印不可識前隔水有蕉林鑒定張羽鈞
二印押縫有蒼巖子一印後隔水有琅琊王敬
美氏收藏圖書一印押縫有棠邨蕉林書屋二
印拖尾錢選䟦云趙令穰字大年弟令松字永
年友于俱能畫其法出唐人畢宏韋偃此卷乃
大年筆聰明過人變二者之法出自一家可敬
可服選少年亦師之可為雅玩大德元年夏吳
興錢選舜舉䟦又馮子振題識云長楊並立黃
栗留舂鉏散落花不收戎葵燄發撑薄縟細雨
薰風看未足鵝池超出逸少羣山隂爾日專竒
勛嶔崎石老濕醉墨樹色歲寒迎古栢大年小
景二百年縑池尚此雲日妍吳興繪手差韵度
娓娓精神難點汚人間肉眼莫作癡想像遠意
如當時千金雙璧俱白首此詩此畫那復有舊
見大年伯仲作小景大抵與俗間物色渾别此
卷大似山隂道中邂逅王逸少綠隂長畫鷗鷺
閒雅鳴鸝在上種種生色遂垂涎波上之禽欲
籠之而歸少慰平生健嘬之老頬其風流韻勝
大略故可覩已乃為書之海粟老人馮子振觀
大德乙巳四月既望客燕南後有䢴上張鏐黃
美拜觀一印又韓性題云楊柳隂濃白鷺飛蔞
蒿水暖子鵝肥燧林芳草無窮思何事王孫怨
不歸韓性又余復題云垂柳隂隂溪水流層巒
映𢃄雲烟浮禽鳥飛鳴花草幽問君此景在何
所我欲載酒乘扁舟東平余復又朱澤民題云
白鷺驚飛鶯對吟戎葵吐豔柳垂隂近來也欲
籠鵝去誰識蒼蒼檜柏心澤民題又鄧文原題
云江湖野水明碕灣蒼木隠映白石頑樂哉禽
鳥居其間草有蒹葭魚鰋鯉扁舟不見元真子
我復胡為滯留此承平公子翰墨娛遺風流韻
詩騶虞宛勝滕王蛺蝶圖巴西鄧文原又劉必
大題云柳下鷺谿花草卧遊如到山隂云是大
年小景即今何處堪尋湖南劉必大又題句云
古木隂隂翠𢃄長弄波紅掌蘸晴光雪衣飛起
金衣語華自傾心向夕陽後署無懷子題又倪
堅題云一幅舊鵝溪無聲詩更好前身智永師
故國山隂道陽岡道人倪堅又柯九思題云綠
楊鶯轉夢初醒天影微凉斷岸青坐對物華俱
自得籠鵝不用換黃庭丹丘柯九思題又丁復
題云南風播時薰序物何翕赩崇條蔚垂榮弱
敷紛吐色緐滋被原野宿漲彌川澤高下一無
頗鉅細各有適林鳴命其儔波游偕所匹仰睇
雲霄翔每欲具羽翮終焉追鴻鵠詎復從鷃鶂
天台丁復又陳子美題云隂隂綠柳囀黃鸝埜
鷺飛來水滿陂縱欲籠鵝寫經去山隂何處覓
羲之閩川陳子美又楊惟賢題識云余家先世
喜蓄畫大年小景得四五幅後遭亂離悉為人
擕去無一存者今觀此圖不勝悵惋余深愛其
精緻遂為賦詩藏者宜寳玩之王孫美風標逍
遥太平日詩酒有餘情翰墨寄清逸戎葵花開
向日紅黃鸝綠柳囀薰風鷺羣鵝隊芳塘裏彩
筆能全造化功華隂楊惟賢後有蕉林梁氏書
畫之印家在北澶二印諸䟦中押縫有卧雪一
印冶溪漁隠印二棠村印三又秋碧蒼巖子二
印卷高一尺一分廣二尺九寸一分
御筆題籖籖上有乾隆宸翰一璽
宋米黻雲山圖並自書䟦一卷(上等往一)
素箋本墨畫卷前有天籟閣項墨林鑑賞章二
印卷末有子京墨林子項墨林父秘笈之印三
印又半印不可識押縫有合同印凡三另幅自
䟦云紹興乙夘初夏十九日自溧陽來遊苕川
忽見此卷於李振叔家實余兒戲得意作也世
人知予善畫競欲得之尠有曉余所以為畫者
非具頂門上慧眼者不足以識不可以古今畫
家者流畫求之老境於世海中一毛髮事泊然
無著梁每静室僧趺忘懷萬慮與碧虚寥廓同
其流蕩焚生事折腰為米大非得已此卷慎勿
與人前有退密孟賢莫旦景周張安國氏子夀
諸印又半印不可辨後有静心堂書畫印于思
輯印墨林秘玩虞集柯敬仲氏霜鶴堂印全美
以和思敬君謙王孟南氏桂坡安國賞鑑子敬
之章季潭諸印拖尾有曾覿䟦云元章早年涉
學既多晩乃則法鍾王此元祐初作也風神蕭
散所謂天成者非世間墨工槧人之可髣髴伯
玉出以相示因書其後紹興壬午中冬晦平丘
曾覿純父前有孟南余詮之字陽字諸半印後
有靜心堂書畫印王氏私印困學齋柯氏敬仲
項子京家珍藏裕齋于思輯印桂坡安國賞鑒
鶴林小隠王孟南氏諸印又吳寬題云雲山烟
樹總糢糊此是南宫鶻突圖自笑頂門無慧眼
臨窗墨迹淡如無又䟦云米老此圖初藏於苕
川李振叔後入嚴尚書府今宫保閔公得之蓋
嚴與李同郡而宫保為尚書外孫流傳有自而
收蓄得所此老亦無所恨矣弘治癸亥九月既
望書長洲吳寬卷高六寸五分廣六尺三寸五
分前隔水
御題詩云出岫夏雲多竒峯峯雲岫兮將無同蔚然
谷神盟豐隆&KR2886;峒霮䨴濕翠濃疑有仙人宅此
中天宇不許凡塵通松下忽逢採藥童告我其
師曰葛洪乾隆御題下有幾暇臨池稽古右文
之璽二璽引首
御題雲山得意四大字上有乾隆御筆一璽
御筆題籖籖上有乾隆宸翰一璽
宋喬仲常後赤壁賦圖一卷(上等秋一)
素箋本墨畫分段楷書本文無欵姓名見䟦中
卷中幅押縫有醉鄉居士梁師成美齋印梁師
成千古堂永昌齋漢伯鸞裔伯鸞氏秘古堂記
諸印前隔水有梁清標印蕉林鑒定二印押縫
有棠村觀其大略二印後隔水押縫有蕉林梁
氏書畫之印蕉林書屋二印拖尾趙德麟䟦云
觀東坡公賦赤壁一如自黃泥坂遊赤壁之下
聽誦其賦真杜子美所謂及兹煩見示滿目一
悽惻悲風生微綃萬里起古色者也宣和五年
八月七日德麟題又武聖可䟦云東坡山人書
赤壁夢江山景趣一如遊往何其真哉武安道
東齋聖可謹題後有題句云此老游戲處周郎
事已非人牛俱不見山色但依依又䟦云孟德
爭雄赤壁氣吞中夏周郎方年少以幅巾羽扇
用焚舟計敗魏水步軍八十萬昔人壮之彼方
長老為言東坡居黃州得佳時必造赤壁下偶
會東坡一日與一二客踞層峯俛鵲巢把酒言
詠忽聞笛起於江山有穿雲裂石之聲使人問
之即進士李委至磯下度新曲為先生夀也於
是相邀以小舟載酒飲於中流李酒酣復作數
弄風起水湧大魚皆出山上有栖鶴亦驚起而
舟且掀舞先生坐念孟德周郎如旦暮之遇歸
而作是賦云又題云方瞳仙人辭蓬瀛逸韵拔
俗九萬程行行興與烟霞并喜對赤壁高峥嶸
物外二客人中英得魚擕酒相邀行江頭皎月
照沙明夷猶一艇破浪輕笑談不覺連飛觥幽
宫馮夷應暗驚掠舟野鶴横天鳴翻然大翼如
雲軿四顧寂寂無人聲銀潢耿耿風露清歸來
一枕猶未醒彷彿羽衣云已征霜綃誰為寫幽
情披圖似與相逢迎雪堂作賦詞抨谹追思往
事心如酲周郎空餘千載名大江依舊還東傾
又題云先生賦赤壁錦繡裹山川氣壓三國豪
似與江吞天酒酣欲仙去孤鶴下翩躚歸來夢
清淑此秘初不傳先生定神交形容到中邊風
流兩崛竒名字記他年前署書畫赤壁賦後五
字又題云赤壁周郎幾百秋雪堂夫子更重遊
旋擕魚酒歌明月空對長江滚滚流又書蘇軾
赤壁懷古詞一闋又䟦云仲常之畫已珍隠居
之䟦難有子孫其永寳之(以上七則俱未署欵)又趙巖題
云江捲千堆雪浪寒雲嵐如畫憶凴闌重遊赤
壁人何處誰把江山作畫看趙巖後有蒼巖子
蕉林玉立氏圖書觀其大略諸印䟦中押縫有
伯鸞氏伯鸞後人守道泰定齋印梁師成章蕉
林秘玩諸印又一印不可識卷高八寸三分廣
一丈九尺一寸二分引首
御題尺幅江山四大字上有乾隆宸翰一璽
御筆題籖籖上有御賞乾隆宸翰二璽
宋趙伯駒蓮舟新月圖一卷(上等收一)
素絹本著色畫卷後欵署伯駒二字缺其半卷
前蕉林玉立氏圖書一印前隔水有蕉林書屋
一印後隔水押縫有蕉林冶溪漁隠二印拖尾
鄭潜題云萬柄新荷接柳隂小舟高卧碧波心
相知惟有雲端月長照清尊酒滿斟江東鄭潜
又韓璵題云柳雲青青天在水開徧朱華三十
里葉舟蕩漾神仙翁云是濂溪子周子光風霽
月清無邊引壺獨酌心悠然牡丹富貴不掛眼
矯首自樂羲皇年薊丘韓璵又楊維楨題云三
尺錦雲雲拂水地縮鑑湖三百里無極老人八
葉孫至今尚愛花君子有酒滿壺書滿船水空
月落天蒼然蓮葉真人在何處與君共勘先天
年鉄篴道人在乍川虹月舫試郭玘墨又林仁
順題云尚想濂溪上朱華綠葉敷古之君子者
道則聖人徒霽月光風意先天太極圖欲知樂
何事誰復問程朱莆田林仁順又袁近仁題云
泛舟翫芙蓉高歌擊蘭楫不愛芙蓉花偏愛芙
蓉葉愛葉兮為衣羌容與兮有所慕思所慕兮
君子所思兮濂溪波渺渺兮不見微斯人兮吾
誰與歸袁近仁又題句云真人蕩小舟放浪綠
波裏獨愛荷花清高潔自期比俛仰天地寬身
心淨如水趣向不可言樂物自娛爾披圖誠感
激神遊出此始後署盱眙山人並書又黃元題
云澄湖媚朱華翠舫坐明月誰同一尊開清景
自怡悦滄波送微香襟抱若冰雪迴風驚露盤
餘響亦清徹願言白鷗盟庶與塵境别軒丘黃
元又題句云雲影花光相與閒綵舟長在碧波
間高人自是能心領不似耶溪唱小鬟後署浮
丘生又林敏題云露濕紅雲雲曳水鳬雁咬咬
戛&KR0657;起誰裁雲綺散薰風香影亭亭鏡湖裏天
邊曙月堕波心盤珠倒寫半陂隂斷金殘粉琴
尊古幻出芙蓉蒲稗深博陵林敏又曾光溥題
云五月濂溪水接天荷花如錦柳如烟洛陽車
蓋看花者得似逍遥一葦船紅蓮灼灼照清漪
風月無邊入望時獨掉小舟雲水上先生真愛
幾人知曾光溥又䟦語云濂溪周先生愛蓮既
自為說矣後世工畫者繪而為圖以寫遊翫之
樂夫先生之心太極也盈天地之間物物各具
一太極其於草木何獨不然斯蓮也色香花實
蓋以禀乎氣質之清而先生之愛豈有出於太
極之外哉蘇子云君子寓意于物而不留意於
物吾於斯圖亦云後署無見老人又方時舉題
云亭亭外直更中通千載知心太極翁一段清
香渾不改無邊風月有誰同莆田方時舉又蘇
駿題云誰人寫出濂溪水古之名家趙千里道
人偃仰酒一壺癡坐蓬頭小童子雲開皎皎月
在船蓮香浩浩神欣然嗟予獨曉先生意惜不
生向先生年莆蘇駿後有蒼巖子觀其大略二
印諸䟦中押縫有河北棠村印三安定印四秋
碧印二蒼巖一印卷高七寸二分廣二尺一寸
卷後上方
御題詩云泛月四時宜九夏為尤善荷塘窈而幽渌
水清且淺不必擷芳華虚明供静遣灑然玉壺
冰色香俱難辨御題下有乾隆宸翰一璽引首
御題月澹荷香四大字有乾隆御筆一璽
御筆題籖籖上有乾隆宸翰一璽
宋馬和之袁安卧雪圖一卷(上等冬一)
素絹本著色畫欵云馬和之筆卷前押縫一印
不可識拖尾楊簡䟦云右卧雪圖宋馬和之所
作也司徒裔孫登聞鼓院判袁熙默請予志其
後按袁安隠居洛陽城中西漢元始間舉明經
為太子舍人時大雪洛陽令出按行至安門見
安僵卧謂曰何以不出安曰大雪不宜干人令
舉孝廉起為隂平長至和帝時為司徒史稱其
賢和之錢塘人紹興中進士官工部侍郎善山
水人物筆力高古為南宋畫史第一皆可愛重
熙默其寳之慈湖楊簡書又王應麟䟦云叔寧
以大父所藏馬和之畫卧雪圖示予展玩間儼
然洛陽風景令人仰其操行于千載之上况叔
寧為子孫者乎宜珍襲而藏之厚齋王應麟書
又題句云北風吹雪寒如水路隔縣令已百里
袁安如死不出門雪擁入庭猶未起昔年燕北
曾經行燕北路上行人憎燕山席片小如雪人
行未得袁安情後署貫雲石三字又任士林題
云掩關僵卧日雲滿洛陽城縣長來相慰高風
萬古稱句章任士林又趙復題云寒冬凛冽皴
肌膚洛陽城中雪丈餘邑長憂民恐為魚身出
按行臨庭除閉門僵卧只自如手中一卷匡時
書為舉孝廉登宦途扶持漢時良師徒子孫奕
葉皆簮裾名垂竹帛昭令譽老我題詩觀此圖
彷彿洛陽晴雪初江漢趙復又薩都剌題云洛
陽城裏三尺雪閉戶登車亦偶然若使當時不
相偶千年誰識二公賢薩都剌又張起巖䟦云
上虞袁友山謁選京師持卧雪圖素題觀其意
象專精妙窮造化状盡袁司徒之風致洛陽令
之好賢真絶筆也珍重珍重元統癸酉仲秋華
峯真逸張起巖又陳恕可題云大雪滿天地閉
戶而僵卧門外深丈餘縣令軒車過於焉舉孝
廉漢室為良佐晴窗展斯圖千古清風播會稽
陳恕可又徐顒題云窮冬雪滿洛陽天閉戶袁
安白日眠縣長知人能薦剡漢廷為相總稱賢
腰金衣紫雲來盛九棘三槐甲第連自有清風
超萬古芳名不用畫圖傳古汴徐顒又趙純題
云洛陽冬雪深步武皆滅跡卓彼僵卧人掩關
情自得縣長飇臨門孝廉從此識乃援而起之
為漢家柱石所以子孫昌曠世猶食德感激玩
斯圖清風灑寥泬浚儀趙純又柳南題云雪深
窮巷縣官來僵卧看書戶不開從此洛陽聲價
重漢廷匡贊得良才八十五翁柳南又王孚題
云令出按行地門前雪不除饑寒皆乞食僵卧
獨看書絶行超今古清風入畫圖孝廉從此薦
顯要位司徒山隂王孚又程蕃䟦云世稱馬和
之聖繪事在南宋高孝兩朝名最重每書三百
篇命其圖寫真無聲詩也第予未之見耳今獲
觀其卧雪圖信足徵所聞而為一榮遇矣卧雪
翁之雲孫鋐世守不替三百年舊物雖纑地磔
裂弆藏如新良用珍重嗟夫為縣官當效洛陽
令之好賢為子孫者當思乃祖之相業以振其
家宜各勉旃正統三年八月廿二日徽州府儒
學教授純公十二世孫河南程蕃又陸溥源䟦
云卧雪圖宋馬侍郎和之作也上虞袁伯貞乞
題嗟夫自變故以來清門子孫欲寳先世舊物
者百無一二卧雪後人克寳和之圖乃祖遺跡
於三百年後豈偶然哉蓋卧雪之安相漢德業
深厚詩書之澤難與物變而致然耶伯貞當心
乃祖之心寳其所寳毋顓以舊物為寳也勖諸
山隂陸溥源識又張誠題云僵卧茒廬固守貧
匡君有策待時陳一寒徹骨高搘枕丈雪迷蹤
緊閉門薦剡偶逢賢邑令藏圖尤見好雲孫白
頭試玩當年跡尚有清風洗俗塵琴川張誠後有
一印不可識卷高七寸四分廣三尺六寸前隔水
御製詩並識云雪深門巷迥僵卧有餘清不作干人想何
煩除道迎漫空飛淅瀝撲戶轉輕盈素履幽人吉千
秋仰令名予向作雪事八詠袁安卧雪其一也甲子
春杪偶檢閱内府書畫及此圖輒錄舊詩於卷首以
當題識云下有幾暇鑒賞之璽乾隆宸翰二璽引首
御題洛城清隠四大字欵署乾隆御筆上鈐乾隆宸
翰一璽
御筆題籖籖上有御賞乾隆宸翰二璽
明人臨馬和之風雅八篇圖一卷(上等冬二)
素箋本墨畫分段凡八幅末幅欵署馬和之每幅有
蓼塘一印前後押縫俱有河北棠邨一印第八幅又
冶溪漁隠一印前隔水有蕉書林屋一印後隔水押
縫有秋碧棠村審定二印引首有蕉林梁氏書畫之
印棠村審定二印拖尾周天球䟦云馬和之紹興間
進士畫宗吳裝工人物清逸秀潤脫苑中陳規自出
機局南渡時名公咸推服之思陵愛重之甚故命寫
三百篇全袠此八紙即其中物也余嘗見好事家所
有僅一紙兩紙或三四紙止朱忠禧家一卷六紙不
能如此卷至八數也當時思陵藏其全必自臯亭之
變散落人間遂與飛蓬斷梗俱出即使能彙集之無
此力亦無此日月又未必其完如趙璧也噫武君侯
其愛護之萬歷戊子冬吳郡周天球題于棐几齋中
又張鳳翼䟦云曩予從祖藏馬和之詩意采蘩等數
段思陵御書猶存可隨篇而命題也嘉靖間為有力
者所得矣此後偶購得七段已亡其詩陸尚寳為予
考定則皆邶風之什也此卷似鹿鳴諸篇一時未暇
參証然各有意態武輕車第以陸探微新臺衛協黍
離目之可耳張鳳翼識又王穉登䟦云馬和之字思
温以畫受知宋思陵官至侍御史思陵愛其畫命寫
毛詩三百往往自御宸翰書其後其見重若此此卷
凡八則風雅雜陳亦無思陵手書當是出於散亂之
餘掇拾成卷斷圭殘璧要不害其為寳耳武侯雍雍
儒將與祭征虜杜征南相亞雅歌投壺輕裘緩𢃄之
頃與幕中賓佐出此把玩武庫戈鋋且當退避三舍
矣庚寅六月廿二日王穉登書䟦後有古婁武氏子
孫億世家傳之寳蕉林秘玩觀其大略諸印第一段
高九寸四分餘七段同廣一尺四寸有竒第二段廣
一尺四寸五分第三段廣同上第四段廣一尺四寸
六分第五段廣一尺二寸四分第六段廣一尺三寸
第七段廣一尺四寸九分第八段廣一尺四寸六分
宋劉松年蠶織圖一卷(上等藏一)
素箋本著色畫欵署松年筆凡二十四段每段署畫
月並五言詩題句皆篆書旁有小楷釋文第一段浴
蠶詩云農桑將有事時節過禁烟輕風歸燕日小雨
俗蠶天春衫卷縞袂盆池弄清泉深宫想齋戒躬桑
率民先第二段下蠶詩云榖雨無幾日溪山暖風高
華蠶初破殼落紙細如毛柔桑摘蟬翼䔩䔩才
容刀茅檐紙窗明未覺眼力勞第三段餵蠶詩云
蠶兒初飯時桑葉如錢許攀條摘鵝黃藉紙觀蟻
聚屋頭初日長窗下兒女語日長人頗閒鍼線隨
緝補第四段一眠詩云蠶眠白日静鳥語青春長
抱脛聊假寐孰能事梳粧水邊多麗人羅衣躅春
陽春陽無限思豈知問農桑第五段二眠詩云吳
蠶一再眠竹屋下簾幕拍手弄嬰兒一笈姑不惡
風來麥秀寒雨過桑沃若日高蠶未起谷鳥鳴百
箔第六段三眠詩云屋裏蠶三眠門前春過半桑
麻綠隂合風雨長檠暗葉底蟲絲繁卧作字畫短
偷閒一枕肱夢與楊花亂第七段分箔詩云二眠
三起餘飽葉蠶局促衆多旋分箔蚤晩磓滿屋郊
原過新雨桑柘添濃綠竹間快活吟慚愧麥飽熟
第八段採桑詩云吳兒歌採桑桑下青春深鄰里
講歡好遜畔無欺侵筠籃各自攜筠梯高倍尋黃
鸝飽紫椹啞咤鳴綠隂第九段大起詩云盈箱大
起時食葉聲似雨春風老不知蠶婦忙知許呼兒
刈青麥朝飯已過午妖歌得綾羅不易青裙女第
十段促績詩云麥黃雨初足蠶老人愈忙辛勤减
眠食顛倒著衣裳絲腸映綠葉練練金色光松明
照夜屋杜宇啼東岡第十一段上簇詩云采采綠
葉空剪剪白茅短撤簇輕放手蠶老絲腸媆山市
浮晴嵐風日作妍煗會看繭如甕纍纍光眩眼第
十二段炙箔詩云峨峨爇薪炭重重下簾幕初出
蟲結網遽若雪滿箔老翁不勝勤候火珠汗落得
閒兒女子困卧呼不覺第十三段下簇詩云晴明
開雪屋門巷排銀山一年蠶事辦下簇春向闌鄰
里兩相賀翁媪一笑歡后妃應獻繭喜色開天顔
第十四段擇繭詩云大繭至八蠶小繭止獨蛹繭
衣繞指柔收拾擬何用冬來作縹絖與兒禦寒凍
衣帛非不能債多租稅重第十五段窖繭詩云盤
中水晶鹽井上梧桐葉陶噐固封泥窖繭過旬浹
門前春水生布榖催畚鍤明朝蹋繅車軍輪纏白
㲲第十六段繅絲詩云連村煮繭香解事誰家孃
盈盈意媚竈拍拍手探湯上盆顔色好轉軸頭緒
長晩來得少休女伴語隔牆第十七段蠶蛾詩云
蛾初脫纏縛如蝶栩栩然得偶粉翅光散子金粟
圓歲月判悠悠種嗣期緜緜送蛾臨遠水蚤歸屬
明年第十八段祀謝詩云春前作蠶市盛事傳西
蜀此邦享先蠶再拜絲滿目馬革裹玉肌能神不
為辱雖云事渺茫解與民為福第十九段絡絲詩
云兒夫督機絲輸官趁時節向來催租瘢正為坐
踰越朝來掉籰勤寧復辭腕脱辛勤夜未眠敗屋
燈明滅第二十段經詩云素絲頭緒多羨君好安
排青鞵不動塵緩步交去來脉脉意欲亂眷眷首
重回王言正如絲亦付經綸才第二十一段緯詩
云浸緯供織作寒女兩髻了繾綣一縷絲成就百
種花弄水春笋寒卷輪蟾影斜人間小阿香晴空
轉雷車第二十二段織詩云青燈映幃幕絡緯鳴
井欄軋軋揮素手風露淒已寒辛勤度幾梭始復
成一端寄言羅綺伴當念麻苧單第二十三段攀
花詩云時態尚新巧女工慕精勤心手暗相應照
眼花紛紜殷勤挑錦字曲折讀迴文更將無限思
織作鴈背雲第二十四段剪帛詩云低眉事機杼
細意把刀尺盈盈彼美人剪剪具束帛輸官給邊
用辛苦何足惜大勝漢繚綾粉涴不再著卷前有
已後五車郎子孫永保之半印二卷後有梁清標
一印中幅押縫河北棠村印凡十四卷後押縫有
儀齋印凡二前隔水有蒼巖子蕉林鑒定二印引
首蔣溥識云立萬民之命者何衣食是已昔聖帝
明王知教化之所以興必使一夫一婦舉無不盡
其力而其力之所以能畢用而不自私者則又積
於上之以誠相感召雖燕居之耳目心志一之于
祁寒暑雨間未嘗不如躬履而甘苦之也謹按三
代盛時若周家世有哲王而當日豳風一篇周公
言民事者至悉間嘗反復尋玩於其首章發端即
曰七月流火九月授衣然後斷之以于耜舉趾而
二三章所詠又復流連遲日之筐次序元黃之績
蓋既以今歲之終戒來歲之事且以知女服事乎
内男服事乎外一年之中交相黾勉而不敢少有
休息至于嗟我農夫我稼既同因是以躋堂稱觥
者終其為裳獻豜之心而忠愛已無不至斯則楚
茨而下言耕者類不及織而後世以圖補詩之所
由昉也宋臣劉松年蠶織圖一卷自浴蠶以至剪
帛凡二十四幅終始詳盡脉絡分明又幅間各綴
五言古詩一章形容之不足而詠歌之詞致近雅
有可玩咏伏考松年當紹熙時在畫苑進耕織圖
或者此其一歟夫生之者衆為之者疾豈惟良士
之職思宜爾觀于此而女伴春篝繅車雪屋尺絲
寸縷間猶且辛苦經綸之不暇其在書曰所其無
逸念小民之依夫亦重可念也已臣蔣溥敬題拖
尾趙子俊䟦云耕織圖二卷乃程氏舊藏每節小
篆皆隨齋手題流傳于世使享膏梁衣紈綺者知
農夫蠶婦之工力也子俊又范竒䟦云疇昔嘗寓
玉堂直署有以豳風圖徵予語固知棄任田正粤
奏粒民懋遷財用變化居積不獨虞夏之際萬邦
作乂而千萬古民生賴焉周公作詩以戒王誦風
化所繇捧卷伏讀逮今凛凛生氣不止于耜舉
趾饁彼南畆如此圖而已也遜齋一日坐於别墅開
闔瑶軸神爽飛越芸邊老人范竒八十一歲書又
仇遠題云輕紈文綺出自蠶丹青寫作圖畫看采
桑養蠶最辛苦滿望夏織冬禦寒誰知有絲不待
織私逋未了先輸官蠶婦寸絲不著體豪家牆壁
被紈綺山村老民仇遠又隸書題云綠樹枝頭百
箔吟村南村北天隂隂竹梯踏折東風惡筠籠攜
來老雨淋去歲無蠶桑似土今年有蠶葉如金良
工漫費丹青筆難寫羅敷一片心後識云時泰定
歲次旃蒙赤奮若中和節康山七十六歲翁書於
益清文陳煥題云蠶成帛可衣老者古意日遠圖
漫寫機間織婦恍有言好看笑笑有聲畫潯陽陳
煥又吳煟䟦云社而賦事烝而獻功此古制也今
之躬婦事者寧不知力此哉此圖可無作也然且
作之當益用勸使無二月賣新之憂一蠶十衣之
迫則大寒索裘吾知免夫山中癡翁吳煟後有觀
其大略蕉林收藏二印諸䟦中押縫有蒼巖一印
冶溪漁隠印二卷高九寸九分廣三丈八尺六寸
宋李嵩貨郎圖一卷(上等閏一)
素絹本著色畫欵識云嘉定辛未李從順男嵩
畫卷前有梁清標印一印卷後有孫承澤印一
印前隔水有家在北澶蕉林居士二印拖尾有
蒼巖子蕉林秘玩二印卷高八寸廣二尺一寸七分
宋王希孟千里江山圖一卷(上等餘一)
素絹本著色畫無欵姓名見䟦中卷前緝熙殿寳
一璽又梁清標印蕉林二印卷後一印漫漶不可
識前隔水有蕉林書屋蒼巖子蕉林鑒定三印後
隔水蔡京記云政和三年閏四月一日賜希孟年
十八歲昔在畫學為生徒召入禁中文書庫數以
畫獻未甚工上知其性可教遂誨諭之親授其法
不踰半歲乃以此圖進上嘉之因以賜臣京謂天
下士在作之而已有梁清標印河北棠村二印押
縫有安定冶溪漁隠二印引首有蕉林收藏一印
拖尾金溥光䟦云予自志學之歲獲覩此卷迄今
已僅百過其功夫巧密處心目尚有不能周遍者所
謂一回拈出一回新也又其設色鮮明布置宏遠
使王晉卿趙千里見之亦當短氣在古今丹青小
景中自可獨步千載殆衆星之孤月耳具眼知音
之士必以予言為不妄云大德七年冬十二月哉
生魄昭文館大學士雪菴溥光謹題前有梁清標
印玉立氏二印後有蒼巖子蕉林秘玩觀其大略
三印卷高一尺五寸九分廣三丈七尺二寸九分
宋馬遠豳風圖一卷(上等成一)
素絹本著色畫凡十七段每段節錄本詩數語
無欵姓氏見䟦中卷中幅押縫河北棠村印凡
十五前隔水有蕉林書屋一印後隔水押縫有
秋碧蒼巖冶溪漁隠二印拖尾陸完䟦云都尉
樊公處見李龍眠一卷又聞沈石田亦收一卷
此卷舊以為馬遠畫而高宗書皆筆意超絶而婦
女容態自有國有家者以至田野紡織莫不端莊
静雅無一毫邪辟意思望之令人肅然起敬若此
者要非遠不能中間三二節筆力差拙豈其失去
而取諸别本以補足耶其書則出當時内夫人手
而用乾卦竝御書印耳知書者自能辨之正德丁
丑七月六日水村居士陸完書後有蒼巖子觀其
大略二印卷高七寸四分廣二丈二寸六分引首
御筆行書豳風詩全章并志云内府所藏北宋馬遠
豳風圖一卷披覽之下姬公陳詩之意令人睪
然高望而遠思爰書本詩弁諸卷首乾隆辛酉
春月御題下有乾隆宸翰幾暇臨池二璽
御筆題籖籖上有御賞乾隆宸翰二璽
宋馬遠溪山秋爽圖一卷(上等成二)
素箋本著色畫欵云馬遠筆卷前有休寧朱之
赤珍藏圖書吳氏家藏留耕堂印三印卷後有
朱之赤鑒賞啟南二印又一印惟周氏二字可
辨中幅押縫有擇木亭印一印又半印四拖尾
申時行䟦云此卷舊傳為南宋馬遠筆丹楓黃葉
映𢃄溪橋秋水溶溶物色高爽吾意策馬馳驅未
若擕笻緩步或其人固貴者耶要自是遠蹟無疑
賞者自能鑒也休休居士申時行題前有朱卧庵
收藏印一印卷高一尺八分廣七尺二寸五分
御筆題籖籖上有乾隆宸翰一璽
宋馬遠水圖一卷(上等成三)
素絹本著色畫無欵姓名見䟦中凡十二幅每
幅署畫目第一幅署字缺有耿昭忠信公氏一
字在良别號長白山長收藏書畫印記蕉林玉
立氏圖書二印又鼎元半印押縫有信公鑒定
珍藏一印下俱同第二幅署洞庭風細四字旁
有玉泉貴妾楊娃之章一印印下註云賜大雨
府又都尉耿信公書畫之章蕉林玉立氏圖書
二印又鼎元半印下十幅印記註語俱同第三
幅署層波疊浪四字第四幅署寒塘清淺四字
第五幅署長江萬頃四字第六幅署黃河逆流
四字左方半印不可識第七幅署秋水迴波四
字第八幅署雲生滄海四字右方有仲雅半印
第九幅署湖光㶑灔四字右方有菴字半印第
十幅署雲舒浪卷四字第十一幅署曉日烘山
四字第十二幅署細浪漂漂四字左押縫有蕉
林書畫印一印卷前空幅有蕉林梁氏書畫之
印家在北澶二印後隔水押縫有蒼巖子信公
鑒定珍藏二印引首有李東陽篆書馬遠水三
大字欵署西涯拖尾東陽又䟦云右馬遠畫水
十二幅状態各不同而江水尤竒絶出筆墨蹊
逕之外真活水也予不識畫格直以書法斷之
長沙李東陽又吳寬䟦云馬遠不以畫水名觀
此十二幅曲盡水態可謂多能者矣全卿家江
湖間蓋真知水者宜其有取於此戊申十月晦
日吳寬在海月菴題又王鏊䟦云山林樓觀人
物花木鳥獸蟲魚皆有定形獨水之變不一畫
者每難之故東坡以為盡水之變蜀兩孫兩孫
死其法中絶今觀遠所畫水紆餘平遠盤迴澄
深洶湧激撞輸瀉跳躍風之漣漪月之㶑灔日
之&KR1043;洞皆超然有咫尺千里之勢所謂盡水之
變豈獨兩孫哉戊申歲長至後十日王鏊題又
陳玉䟦云馬河中畫山水人物種種臻妙邊角
小景益清遠水作縠紋状者清絶院人中稱獨
步信然信然陳玉又梁殷記語云隆慶壬申冬
日羅浮山人梁殷借閱於心遠堂又俞允文記
云宋馬遠以善畫冠絶當時時稱長于小景王
元美得遠畫水十二幅意匠縱横尤能曲盡水
之變態余既欣賞久之而又慮覽者或不能得
遠之旨遂各為之張引其詞爾其隂扶岫戶氣
溢河宗始輪囷而出谷或滃渤而從龍騰八紘
而摧隤蒸萬象于鴻濛淵客之珠乍泣鮫人之
室奚從是曰雲生滄海衝風四會乘流拂擊沓
灌增澆奔灑噴射乍失魚鼈之勢莫定黿鼉之
窟是曰層波疊浪壯嶮介而攏括百川鼓靈潮
而控會萬里磐礴元氣經營星紀滈汗馬水流流
形天地是曰長江萬頃玉壺洞澈而遠水無波
寳鏡虚懸而浮光不定沖融皛了溭淢潜泳鑒
金柱而凝照漉銀礫而留映是曰湖光㶑灔其
氣凄凄其流瀰瀰潦盡而清明在中泉寒而咫
尺見底媚芙蓉之始華寫衰顔于暮齒是曰寒
塘清淺翔烏始駭浮陽乍炳紫霧霏崖丹霞欝
嶺沿漚礜石而分瓊高沬彯沙而散錦是曰曉
日烘山天吴噫氣靉靅紛披雲日之所開吐激
勢之所相排若白龍之倒飲似素車之張幃是
曰雲舒浪卷勁節爽寒雲深龍鱗隠起暮景沉
沉稍縈紆而沏迭復汀濘而浸淫是曰波蹙金
風霜宇潄月烟空發晴韻鮮飇於蘋末獵蘅蕙
於洞庭緣洄浟湙翺翔淵淪與秋烟而一色共
春縠而起文是曰洞庭風細長波汨深來往淃
漣湛千尋而無滓聚百折而流圓感濯纓于楚
父悟寓言于莊篇是曰秋水洄波山曀收天英
炯文枝斂聲餘波猶湧踧葩華而微瀉順沿&KR1140;
而莫竦是曰細浪漂漂出崑崙下龍門夏禹導
其流漢將窮其源竹箭方駛桃花漲春陽侯之
波不息武王之鉞空聞是曰黃河逆流夫遠之
畫水至此真可謂曲盡其變矣而所謂遠之旨
又寧止乎是而已是故水之性本乎順也故能
與物為行止體本乎静也故能與時為消息恬
憺也故能溥利乎庶類虚謙也故能弘納乎羣
形柔弱也故至人以之體道清净也故廉士以
之洗心處上善而不讓居下流而不爭如衡之
平如鑑之明推其原則同出分其地則異名信
乎具靈長之德為天下之尊是以覽遠之畫者
以余言參之而遠之旨可得矣元美世家海壖
而性復通明知水於余言必有合者隆慶二年
夏五月十八日掩關居士俞久文撰并書前署
馬遠畫水十二圖意記九字又陳永年䟦云辛
卯八月風雨中同郭次甫觀十二水于凌波鷁
至長江萬里湖光㶑灔尤在心手筆墨之外余
江湖人也即欲操小刀汎此以往不使向生獨
私五嶽也時長世安世二幼子侍因卷劑補空
書此京口陳永年又文嘉䟦云馬遠水十二幅
楊妹子所題往時陳道復嘗誇予謂是世間竒
物今四十餘年矣始得一見豈勝快哉萬歷五
年仲夏六日文嘉又張鳳翼䟦云馬遠水十二
段段各一狀試一展玩可無俟登龍門觀吕梁
而風水之極觀備矣楊妹題辭與筆意俱雅絶
無韓虢妖冶態其亦女史之良哉張鳳翼識又
文伯仁䟦云馬畫盡水之變俞記窮水之態元
美世居海上其於水之變態當自得之余近寄
寓包山風帆往來亦嘗領略今觀此卷頗會於
衷元美方出為世用既有得於水之變態尤宜
觀水之態以自致瞽言狂妄不知以為然否同
在坐者錢叔寳縠顧季狂聖之尤子求隆慶戊
辰六月十八日五峯山人文伯仁又王世貞題
云上帝兩𢃄垂長江黃河流崑崙觸天漏下貯
海一抔震澤與洞庭滙作東南漚風雲出千變
日月浴雙輈泓渟瀉秋星蕭瑟競素湫木落清
淺出石壓琮琤抽其細沬貫珠巨者膏九州誰
能傳此神毋乃宋馬侯解衣盤礴初已動馮夷
愁天一臆間吐𣲖九筆底收生綃十二幅幅幅
窮雕鎪憶昔進御時陡豁神龍眸遂令大同殿
濤聲撼牀頭六宫攝其魄所以不欲留楊妹即
大家女史司校讐朱填六玉筯墨宛四銀鈎錦
縹賜兩府青箱潤千秋晴窗乍開閱如練沾衣
褠恍作銀漢飜浸我白玉樓當其欝怒筆楣表
騰蛟虬及乎汨舒徐遥頸延鶩鷗動則開智樂
淵然與心謀老思鑑湖曲興盡剡溪舟左壁桑
氏經右圖供卧遊那能學神禹腁胝終荒丘隆
慶庚午春日吳郡王世貞咏此圖得二十五韻
二百五十字又䟦云右馬河中遠畫水馬不以
水名而所畫曲盡其情状吾不知於吳道子李
思訓孫知微若何然自崑崙西來至弱水之沼
中間變態非一無復遺致矣畫凡十二幀幀各
有題字如雲生滄海層波疊浪之類雖極柔媚
而有韻下書賜兩府三字其印章有楊娃語長
輩云楊娃者皇后妹也以藝文供奉内廷凡遠
畫進御及頒賜貴戚皆命娃題署云然不能舉
其代及徧考畫記稗史俱無之獨往往於遠他
畫見楊蹟如一按遠在光寧朝後先待詔藝院
最後寧宗后楊氏承恩執内政所謂楊娃者豈
即其妹耶又后兄石谷俱以節鉞領宫觀位至
太師時稱大兩府二兩府則所謂賜大兩府者
疑即石也此卷初藏陸太宰全卿家李文正吳
文定王文恪諸公俱有䟦而不能詳其事聊記
以俟再考世貞又識上有太僕寺印撫治鄖陽
等處關防御史中丞記三印諸䟦中押縫有信
公鑒定珍藏印凡五䟦後有珍秘宜爾子孫蕉
林秘玩觀其大略四印卷每幅高八寸三分廣
一尺二寸九分第一幅廣七寸四分
宋夏珪秋江風雨圖一卷(上等歲一)
素箋本墨畫欵識云壬寅歲仲春日夏珪筆下
有鼎印一卷高九寸五分廣二丈五尺九寸前
隔水
御製詩云雨絲風片遠連天一棹漁舟萬頃烟無事
買漁沽酒客却饒書畫米家船乾隆御題下有
幾暇鑑賞之璽乾隆宸翰二璽引首
御題秋江風雨四大字上有乾隆宸翰一璽
御筆題籖籖上有乾隆宸翰一璽
宋夏珪江山佳勝圖一卷(上等歲二)
素箋本著色畫款云甲子歲夏珪筆卷前有曲
江春雨一印前隔水有純忠堂藏子子孫孫永
保無斁永夀張孟純張字以文諸印引首李東
陽篆書江山佳勝四大字款署西涯前有勅賜
張氏捧日樓書畫印一印卷高九寸七分廣三
丈三尺一寸四分
宋陳容九龍圖一卷(上等律一)
素箋本墨畫淡著色卷後題識云楚中寫鑿真
龍窺金陵點眼雙龍飛諸梁羽化張亦去雌雄
笈殺劉洞微八軸吳龍不堪掛醉余吐出胸中
畫龍門三峡浪如山從臾漲天聲價大飛龍出
峡駕春江九河之勢不敢降一龍天池戴赤木
菌蠢猛省雲霧邦鈞天竒女又遭謫雷公擘山
天地黑玉龍皎皎摩蒼崖蟠蜿似避陽陵客鼾
鼻睡起金蛇奔嶄然頭角當海門摩牙厲爪攫
明月天吳起舞摇天根雲頭教子掣金鏁第五
圖中龍最老兩龍徧活黎與蒸馬鬃夜半天瓢
倒桃花浪煖透三層禹門岌嶪誰敢登蒼髯綘
鬛火燒尾十月霹靂隨飛騰蜀侯高卧南陽武
貌出全形竒且古神功收斂待時來天下蒼生
望霖兩所翁寫出九龍圖筆端妙處世所無遠
觀雲水似飛動即之疑是神所摹宣城龍公生
九子盡入老翁圖畫裏阿誰為我屠雙牛一牛
莫著金籠頭九鹿之圖䟦於涪翁九馬之圖贊
於坡老所翁之龍雖非鹿馬並然欲傚蘇黃二
先生贊跡則余豈敢姑述以志歲月後有所翁
一印卷前又自識云九龍圖作於甲辰之春此
畫復歸於甥館仙李之家神物固有所屬耶卷
後又董思學䟦云辛酉所翁在九松斑衣園中
廹晩作雙劍圖遺東山韓忻妙絶之甚大德丙
午玉田酒邊獲覩此卷豈遜當時遺韓之筆老
君山人董思學書後有都尉耿信公書畫之章
一印前隔水押縫有渤海主人珍藏一印後隔
水押縫二印同拖尾題句云玄雲潑墨號天風
雲頭擲火驅雷公元氣淋漓雨師急天地變化
誰為雄雨龍奮迅見光怪夭矯西行出天外一
龍起處山石摧摩盪餘聲隠磅磕一龍不競羣
龍趨搏取明月看隨珠老龍居中最蒼古盤旋
引子方自娛一龍出水露頭角白浪如山映空
作一龍飛上蒼茫間傾倒天瓢振枯涸最後一
龍心獨閒回頭似欲歸潜淵騰驤宛轉各異態
匪龍安得知其全洞微物化僧繇死千載神交
所翁繼觀龍不在鱗鬛精妙用應須論神氣九
陽數極變必通此物豈困緘縢中但愁霹靂隨
昏濛一旦飛去蒼旻空後署至順二年孟春天
師太元子書又吴全節題云雷雨天垂垂電火
飛墨水解衣盤礴初神物聽麾指雪繭起風雲
瞬息幾萬里用九贊乾元猶龍師老子閑閑道
人吴全節書又歐陽元題云乾陽六爻陽為實
其名六龍象龍質維乾用九神變化後世遂稱
九龍出湖南馬氏踵其訛八龍繞柱身當一如
何括蒼大手筆亦復畫此風雷室歐陽元又張
翥題云羽人示我九龍圖知是雷電堂中物榑
桑蠒紙三十尺一一蜿蜒寫竒崛劃翻斷峡據
石崖&KR1554;駕奔濤卷溟渤控摶驪珠爭照耀簸蕩
蜃雲相出没引子雙飛凌太隂垂&KR0971;獨下蟠幽
窟壯哉筆跡窮變化無乃從前識真骨我生所
見世少如此畫通靈那敢忽自非羽人能制龍
誰能藏之筐箧中不然霹靂下穿壁蹴踏白日
隨飄風高堂畫開走百怪熟視但覺烟霏濛僧
繇不作董羽死晩有若人堪比工起須為雨被
九土嗟爾意氣何其雄丈夫事業正如此一出
要埽庸奴空安能屑屑弄丹粉漫費精神圖草
蟲晉寧張翥又王伯易䟦云龍本神物其體純
陽故變化不測畫者取乾元用九之義以陽之
極數出神物以駭耳目其變化隠顯飛龍在天
莫之敢窺真神妙用夐出物外忽使破壁躍水
亦固有之伯易觀於洪武庚申十月也江寧王
伯易後有信公珍秘一印卷高一尺四寸三分
廣三丈九尺二寸
宋趙黻江山萬里圖一卷(上等吕一)
素箋本墨畫款云京口趙黻作上鈐元素一印
卷後有鶴汀嚴氏軍司馬半印二卷中幅押縫
有鶴汀子震印三嚴字印三鶴汀嚴氏收藏圖
書印二引首張寧隸書長江萬里四大字欵云
賜甲戌進士文林郎禮科都給事中賜一品服
吴興張寧隸古時天順七年秋七月也前有鷗
伴清遠二印後有方洲草堂一印拖尾錢惟善
題識云萬里江山入畫圖遠從西蜀到東吳屏
藩形勝今猶昔烟雨空濛有若無晨唱蠻歌開
巨艦暮投野店問前途初陽迎曙千峰見急浪
飛花片月孤自古殊方連越嶲從來遺俗𢃄巴
渝重重梵刹高僧隠處處旗亭倦客酤地氣濕
蒸雲夢澤天光倒入洞庭湖劔門鳥道疇能過
巫峽猿聲若可呼擊楫中流空自誓據鞍南向
漫長吁御風我欲遊兹境擬作烟波一釣徒右
畫宋京口趙黻所作長江萬里圖也布景之妙
千態萬状有不可得而悉形容者邇來兵火之
餘法書名畫廢棄沉没何可勝數乃獲見此大
幅巨軸若有神護而默相之者今歸之展武(缺)
家何其幸歟一日焚香請觀觀罷復請賦詩以
識爾其珍襲而寳藏之洪武丁巳暮春上已曲
江老人錢惟善書於客舍前有馬字收藏圖書
半印二又張寧䟦云宋趙黻所畫江山萬里圖
經營布置雖出一筆其間烟雲風雨晴隂旦暮
隨地不同真得萬里之景竒作也况畫家惟風
水尤難造妙風猶可假物附見水以平遠委順
之體乃欲具見沿洄溯滀激揚起伏急緩之情
狀以盡天下之變若此筆墨餘流非固精專妙
絶不能也豈趙氏世居京口朝夕所習見故其
發諸意象者獨得其真耶曲江老人所題有晨
唱暮謌初陽片月且云千態萬狀不可得而悉
形容之真此圖之注疏也䟦所謂今歸展武某
家不遇逹人致毁去其姓氏而今方為金氏家
物亦可謂徙不出鄉矣披閱之頃為之悵然成
化丁未春正月二十四日展式方洲歸老吴興
張寧書於一笑山拄頰堂中後有半印不可識
又陸樹聲題云長江上接三巴水下際滄溟萬
餘里誰將東絹寫成圖渺渺茫茫生眼底君從
何處得此竒滄波渾欲濕我衣五湖四海在胷
臆然後筆端能發之我昨狂遊走淮甸中間景
物半曾見黃州喚渡過武昌江北江南古戰場
遥望烏江叫項羽醉登赤壁酹周郎凡此一行
經幾處長記潯陽秋日雨掀篷把酒對廬君湓
浦鳴撓到秋浦放船一夕下金陵石首城連鐵
甕城英雄割據雖已矣至今江浪猶未平十載
舊遊今見畫妙手信能通造化驚濤翻空蛟鰐
横平沙無人鷗鷺下悠然物色真境同天機到
處非人工恍疑身在舵樓底令人一見開心胸
萬歷乙亥仲春朔日雲間平泉居士陸樹聲書
於適園修竹齋諸䟦中押縫有鶴汀嚴氏收藏
圖書一印卷高一尺四寸廣三丈七寸七分
御筆題籖籖上有乾隆宸翰一璽
宋趙孟堅水仙一卷(上等調一)
宋箋本白描畫款題云自欣分得櫧山邑地近
錢塘易買花堆案文書雖鞍掌簮鉼金玉且奢
華酒邊已愛香風度燭下猶憐舞影斜礬弟梅
兄來次第攙春熱閙令君家己酉良月下旬孟
堅畫并題下有子固一印卷後有彛齋一印又
杜用佳氏一印卷中幅押縫有希憲印凡七拖
尾潘純題云江上青山日欲晡幽花小蕊墨糢
糊華清宫殿生秋草零落滕王蛱蝶圖淮南潘
純前有杜用半印又張楧書七言絶句云翠袖
冰姿隔暮雲凌波微步襪生塵江空歲晩情無
奈笑把明璫解贈人西秦張楧又劉笏䟦云子
固為宋宗室精於花卉平生畫水仙極得意自
謂飄然欲仙今觀此卷筆墨飛動真不虚語蘭
雪坡劉笏題又張伯淳題云裙長𢃄裊寒偏耐
玉質金相密更竒見畫如花花(脫一字)畫西興渡
口晩晴時至正五年春嘉興張伯淳後有杜用
佳氏一印卷高七寸七分廣二丈一尺一寸前
隔水
御題詩云泉石窈以幽澹遠滌氛坋湘妃與洛神是
地偕而隠式俯鑑元水式登歴隠弅彛齋謫仙
人結習烟霞近走筆寫丰標翛然謝鉛粉乾隆
甲子暮春御題下有乾隆宸翰幾暇臨池二璽
引首
御題羣玉凌波四大字上有乾隆宸翰一璽
御筆題籖籖上有神品乾隆宸翰二璽
宋趙孟堅水仙一卷(上等調二)
素箋本白描畫無欵有子固彛齋二印卷前有
神品寄傲項元汴印子京父印項墨林鑑賞章
黔寧王子子孫孫永保之諸印卷後有神品檇
李項氏世家寳玩項元汴印墨林山人項子京
家珍藏子孫世昌諸印卷中幅押縫有子京寄
傲墨林秘玩項元汴印墨林山人退密墨林子
項子京印桃里項墨林父秘笈之印墨林主人
諸印又子京所藏墨林子孫永保子京父印各
二印拖尾柯九思題云冰薄沙昏短草枯采香
人遠隔湘湖誰留夜月羣仙珮絶勝秋風九畹
圖白粲銅盤傾沆瀣青明寳玦碎珊瑚却憐不
得同蘭蕙一識清醒楚大夫丹丘柯九思又鄧
文原題云仙子凌波珮陸離文魚先乘殿馮夷
斲冰積雪揚舲夜鼓瑟吹竽會舞時海上瑶池
春不斷人間金盌事堪疑天寒日暮花無語清
淺蓬萊尚問誰巴西鄧文原又倪瓉記語云至
正癸丑中秋同王季耕觀於畊魚軒倪瓉又張
雨書周密詞云玉潤金明記曲屏小几剪葉移
根經年汜人重見瘦影娉婷雨𢃄風襟零亂步
雲冷鵝筦吹春相逢舊京洛素靨緇塵仙掌霜
凝國香流落恨正冰銷翠薄誰念遺簮水空天
遠應想礬弟梅兄渺渺魚波望極五十絃愁滿
湘雲凄凉耿無語夢入東風雪盡江清右調夷
則商國香慢弁陽老人周密後署句曲外史張
雨書又楊椿書七言絶句云翠袖冰姿隔暮雪
凌波微步襪生塵江空歲晩情無奈笑把明璫
解贈人楊椿又馬畹題云水精宫闕夜不閉仙
子出遊凌素波何事低頭弄明月不知零露濕
衣多扶風馬畹又余謙題云陵冬凋百卉江梅
屬孤芳如何蓬艾中亦有春風香紛敷翠羽帔
温靚白玉相黃冠表獨立淡然水仙粧弱植愧
蘭蓀高操推冰霜湘居謝遺褋漢水羞捐璫嗟
彼世俗人欲火焚衷腸徒知慕佳名詎識懷真
剛凄凄栢舟誓惻愴終風章卓哉有遺烈千載
不可忘余謙卷高一尺二分廣三丈一尺八寸
八分
按翠袖冰姿一首前卷署張楧此卷署楊椿蓋
舊人咏水仙詩而二人皆重書之非題句也
宋鄭思肖畫蘭一卷(上等陽一)
素箋本墨畫欵題云向來俯首問羲皇汝是何
人到此鄉未有畫前開鼻孔滿天浮動古馨香
所南翁卷後又自記丙午正月十五日作此壹
卷十一字下有所南翁求則不得不求或與老
眼空闊清風今古二印又陳深題云芳草渺無
尋處夢隔湘江風雨翁還肯作楚花我亦為翁
楚舞深卷前有商邱宋犖審定真跡一印卷後
有則之一印又前後俱有半印二不可識拖尾
王育題云所南老翁磊落人胸底飽含萬劫春
吐出必須作怪異聚空削有還強陳撮山捏雲
欲隠袖争自兩手無力空張唇歸來垂頭默無
語戄然捉得身内神從此縱横踏天地顛狂闊
步誰能倫倒拂溪籐直畫蘭花紫葳蕤香可餐
清風無聲烟露翠月白凝秋半夜寒入夢迷人
燕(缺)醉相逢援琴愁對嘆老翁不見今何在忍
看遺墨眉皺攅人亦香兮蘭亦香相思脉脉欲
斷腸雲開山阿見圭璧風散羣飛聞鳳皇長使
逍遥不拘束與蘭千載共幽芳中吳王育賦又
烈哲題云雨過春山曉雲歸空谷香靈均不可
見惆悵對幽芳烈哲又題句云南子毫端有古
香不求或與意尤長如今好事非前軰祗愛昌
陽掛屋梁曾游澧上過湘中祗見葩花作小藂
近日靈均生意轉衡從千畆媚春風後署餘澤
題又魏俊民題云南望湘江歌楚聲癯癯鶴骨
老山林濡毫為染萇弘血澹掃幽芳寄此心魏
俊民又陳昱題云家學相承寳祐年東籬幾度
菊花天紫莖綠葉留殘墨更覺秋光分外妍卧
龍山人陳昱又鄭元祐題云南冠江上哭湘纍
淚著幽蘭雨裏枝不獨萇弘血化碧孤芳愁絶
有誰知遂昌鄭元祐又釋德欽題云君子譬如
蘭在谷所翁得之香可掬湘江浩蕩波濤空月
落蒼梧滿秋屋屠澤釋德欽又王冕題識云老
子平生忠義俱棲棲山澤太清癯疎毫不作尋
常醉恰似三閭楚大夫鄭所南胸次不凡文章
學問有古人風度不偶于時遂落魄湖海晚年
學佛作詩作畫每寓意焉然其白首南冠磊磊
落落或者有未知也王冕又胡熙題云鄭公高
蹈出風塵心藴靈均丸畹春每向毫端適幽興
自然花葉逼其真胡熙又段天祐題云手種沅
湘九畹春所南心事似靈均古今俛仰俱塵跡
紙上幽芳見是人汴段天祐後有張則之一印
又鄒奕題云惟公生南楚侍宦來吳中身遭宋
國亡耿耿懷孤忠無家又無後南冠號北風灑
淚寫離騷咄咄如書空幽花間疎葉孤生不成
叢翛然數筆間遺恨自無窮圖成綴數語語怪
誰能通流落為世重辛苦寧論工此花有時盡
此恨無時終吁嗟匹夫心所受由天衷我思殷
頑民千古將無同奕又祝允明記云所南不易
作作必賢士不然寧付之方外不肯落凡夫手
此紙先藏于衲予今歸吾子魚所南在地必欣
然以為得也正德辛未祝允明記後有緯蕭草
堂畫記鬱岡居士二印卷高八寸廣一尺三寸
宋何浩萬壑松濤圖一卷(上等雲一)
素牋本墨畫欵云萬壑秋濤何浩寫贈下有筆
底雲山五羊東溟圖書二印前有欽取一印卷
高八寸四分廣一丈四尺二分前隔水
御題詩云長松能作風風作濤聲瀉萬竅禁不鳴曲
高和者寡静籟已入聽濕翠復堪把壁間挂古
琴成連不能寫乾隆庚申新秋御題下有幾暇
鑒賞之璽乾隆宸翰二璽引首
御題天半龍吟四大字欵署乾隆御筆下有乾隆宸
翰一璽
御筆題籖籖上有乾隆宸翰一璽
宋夏東叟宋五賢圖一卷(上等騰一)
素箋本墨畫歐陽修楊邦乂胡銓周必大楊萬
里五賢遺像每一則各隸書諡號欵云景定甲
子夏東叟畫下有醉卧天和堂五字連印卷前
有梁清標印河北棠村二印卷後有鼎印半印
前隔水有蕉林書屋一印後隔水押縫有蒼巗
子蕉林二印拖尾牛泰來䟦云右廬陵文忠歐
陽公忠襄楊公忠簡胡公文忠周公文節楊公
畫像後學牛泰來端拜敬觀且言曰士君子立
身事君之大本莫先于忠節文學次之五先生
之易名必以忠節議者咸以為當推原其所植
立表表愈偉猶五岳之峥嶸宇宙間確乎不可
拔豈惟盧陵之盛乃邦家之光也精神風采百
世之下聞者猶為之興起而况生是邦拜是像
者乎後來繼今洗濯磨礪以五公為準則有不
至焉不失為君子咸淳丙寅重陽日泰來謹䟦
後有秋堂通叟二印又劉元剛䟦云疾風知勁
草板蕩識純臣此忠襄忠簡正紀綱于征戰之
秋忠也禮樂太師旦文章衛武公此歐文忠周
文忠楊文節宣黼藻于晏粲之盛亦忠也或者
見忠于有事而不見忠于無事正猶魏鄭公願
為良臣不願為忠臣豈真知忠也哉故嘗為之
說曰五賢相望迪民彝盡以忠文冠聖時自古
吉人吉其吉王多藹藹詠周詩丙寅咸淳良月
初七日後學劉元剛端拜肅容敬書又劉辰翁
䟦云古今忠臣節士多矣而斯文二三大老皆
以文章鳴當世而能與國家終始蓋前古所未
有也良由君臣際會朝野承平故布衣敢言之
氣忠誠懇欵無不動悟生榮死諡千載不朽當
時豈無元勲宿將肝腦塗地之餘雖聲名赫赫
見於時竹帛昭昭垂於後終未有畫史圖之前
珠後壁若此圖之盛者由今言之孰非諸老之
福哉三百年間廬陵之忠節聞天下後之徵文
獻者必於此獨不知扶輿回合之氣猶有似此
者乎抑觀此止也丙申十一月廬陵劉辰翁書
於鴻濛海又贊語云堂堂忠節有(缺)廬陵山川
英氣有(缺)有(缺)後缺而死豈曰無能運消世盡
祀秩未升國不廢忠人勿凌節宇宙滄洲今古
人物天相斯文凛凛風烈誰能續圖景仰前哲
大德乙巳族孫(缺二字)又王沂䟦云宋以文章為
天下之宗者自廬陵歐陽公始廬陵以忠節為
天下勸者自楊忠襄公邦又始忠簡胡公文忠
周公文節楊公繼之甚矣賢者之有關于氣運
也當天下全盛時發明正學排斥異端唐昌黎
韓子以來文章功業輝映簡册卓乎不多見者
歐陽公也當天下患難時國統未振忠襄以區
區通判之職氣吞強敵刺血衣裾從容就義精
忠報效為南渡第一同時編修忠簡抗疏乞斬
姦臣檜竿之槀街有與蹈東海而死同意紫陽
朱先生亟稱中興奏議可與日月争光忠簡之
後周文忠公在相位汲引善類首以紫陽為薦
庶幾君子彙進國統奠安其知人之明與安邦
之義益可想見然紫陽當忠簡在位時嘗薦之
光堯曾不一至京師及周文忠公薦之迺幡然
而起則以天下無不可為之時而感知已之遇
又可見矣文節承四賢之後著書立言嗣承先
哲振江西詩𣲖開示來學其居官臨民事業炳
烺亦卓卓有偉嗚呼歐陽公尚矣忠簡忠襄聲
望絶人而周文忠楊文節二公振之然文節於
忠襄有同姓之誼有師友之分同姓也忠節著
焉師友也文學振焉廬陵忠節表表愈偉豈無
自哉或謂信國文公大忠大節乃不與五公同
列殆不然也信國死節收宋三百年養士之效
炳著國史雖事有先後其揆一也何必同今如
川胡氏為忠簡諸孫獨能寳藏五公遺像徵言
當道繼諸賢卷末其用心勞矣其企慕至矣故
具述五公之所以有關於氣運有益於名教者
將千萬世不冺後之景慕而立功立業者又安
知其將來不如五公之當日乎是不惟區區之
私念亦五公在天之靈之所屬望也洪武十六
年癸亥正月元宵日里後學王沂子與敬書于
三槐堂上又王世貞䟦云沈純甫藏廬陵五君
子像出示余俾題尾歐陽少師以文冠宋代而
周丞相楊秘監亦窺藩焉其博識則皆出藍矣
丞相雖不勝矯矯然天下信其為長者秘監難
進易退超然不滓於韓史之手人尤高之楊通
判之死節胡侍郎之抗疏遂皎然與日月争光
所謂一擲得盧者廬陵山邑獲有之為千古文
獻嚆矢盛哉純甫彈事不减胡公而一時遘祸
尤烈其文詞已駸駸在丞相秘監前異時勿令
歐陽獨步可也秘監之子東山先生代著廉勁
聲而文信公收宋三百年正氣恨不覩其像為
此卷小闕陷䟦尾劉次溪真逸民不俗也後學
王世貞謹書又王世懋䟦云右廬陵五君子像
余兄元美論之詳矣畫者不知為何人第其用
筆古雅貌諸君子眉宇巾服得其頎秀瀟洒之
意令人肅然起慕良可寳也五高之後而有文
信公廬陵之重益聞天下至今過其鄉聆其士
大夫論議殊有耿耿自負之氣純甫得此本命
余題之余謂純甫意不在寳畫蹟而已魏鄭公
有言願為良臣毋為忠臣若胡忠簡事吾純甫
已做徹一番今當以歐陽公周益公文章相業
相期不則為誠齋恬退純甫幸自愛異日必有
為純甫圖者吳郡後學王世懋謹書後有觀其
大略蕉林收藏二印諸䟦中押縫有河北棠付
泰來冶溪漁隠蒼巖諸印卷高九寸六分廣三
尺八寸八分引首
御題廬陵芳軌四大字上有乾隆宸翰一璽
御筆題籖籖上有乾隆宸翰一璽
宋僧法常花卉翎毛一卷(上等致一)
素箋本墨畫欵識云咸淳改元牧溪下有牧谿
一印卷前有諸字小號上鈐墨林秘玩一印又
天籟閣子京平生真賞子孫世昌項子京家珍
藏項墨林鑑賞章諸印又司印半印卷後有榮
蘭齋若水軒子京父印項元汴印項墨林鑑賞
章項墨林父秘笈之印項氏子京項墨林印檇
李項氏世家寳玩諸印卷中幅押縫有墨林聯
印三墨林硯癖子京父若水軒子京項墨林父
秘笈之印各二印又墨林生神遊心賞項子京
家珍藏項氏子京元汴之印墨林外史項叔子
墨林子虚朗齋諸印前隔水記語有纈香幢鑒
藏宋僧法常牧谿真蹟十三字又韓逢禧書畫
一印押縫有退密項叔子二印後隔水押縫有
子京子孫世昌墨林聯印項子京家珍藏墨林
子墨林硯癖項叔子諸印拖尾項元汴䟦云右
宋僧法常别號牧谿喜畫龍虎猿鶴蘆雁山水
樹石人物皆隨筆點墨而成意思簡當不假糚
飾余僅得墨戲花卉蔬果翎毛巨卷其狀物寫
生殆出天巧不惟肖似形類併得其意京愛不
忍置因述其本末以備參考墨林項元汴書于
天籟閣又僧圓信䟦云這僧筆尖上具眼流出
威音那邊鳥鵲花卉看者莫作眼見亦不離眼
思之徑山千指菴圓信最後又元汴記語有明
萬歷丙子春仲得于武陵丁氏十三字又諸字
號三字卷高一尺三寸九分廣三丈三尺四寸
宋僧温日觀葡萄一卷(上等雨一)
素箋本墨畫欵云温仲言作卷前有希之一印
卷後有芬陀利華一印又王顓菴書畫記一印
引首王穉登隸書芬陀利華四大字欵署王穉
登穉登又䟦云温日觀畫葡萄全用顛師草書
法狂怪怒張而綢繆緜密不失榘度譬之散僧
入聖不可禪律拘縛也余所見最妙者文太史
齋頭所藏及余家破袈裟與此卷凡三皆得意
之筆霖雨坐解嘲堂展閱數過龍鬚馬乳不勝
垂涎漫題此聊當望梅耳太原王穉登前有希
之一印又王寅題識云種自西來絶可憐欲將
釀酒一醺然寳珠不繫袈裟上散作閻浮萬顆
圓余往往見日觀上人所畫葡萄皆稱絶品賞
者惟賞其筆墨然不知葡萄乃亦西來日觀託
此游戲是以繫𢃄寳珠用為覺照迷途也余遂
為治卿兄一賦為闡日觀之法以悟後之能賞
者鄣郡王寅賦於治卿家柳下亭又姚汝臨䟦
云温僧工一葡萄墨戲遂能名世傳之於今豈
非藝到絶處人不可復及耶然則博習而不精
者雖多亦奚以為秣陵姚汝臨又李登䟦云昔
有僧于其丘之南蒲桃谷中拾其枯蔓還種茂
盛時人目為草龍珠帳以其蔓延變幻得草龍
之稱日觀畫葡萄變幻非一各臻其妙亦其游
戲三昧之一節歟治卿其寳之如真李登前有
希之一印後有王氏寳藏一印卷高六寸五分
廣一尺九寸二分
宋僧温日觀畫葡萄一卷(上等雨二)
素箋本墨畫卷前自書絶句云松江府是我鄉
州有愧平生欠一遊子去扁舟泊烟渚相煩致
意舊沙鷗後識云華亭友人歸故里以詩為餞
日觀奉送仍有今日之乍相識曾公省元云旦
晩有燕京之行矣因書後董思學題云玉山曾
醉凉州夢圖芳夐無今古露顆虬藤風枝蠧葉
遺墨何人收取當時贈與記輕别西湖笑離南
浦萬里奚囊豈知隨處助吟苦歸來情寄漫遠
舊尋猶在望荒亭荒圃紺蕾攅英蒼隂弄月休
說堆盤馬乳雲梯尚阻袖一幅秋烟掃空塵土
静想山窗半垂寒架雨後署齊天樂老君山人
董思學卷後周密題云百八摩尼顆擕將萬里
遊歸來應自笑何不博凉州齊人周密又趙友
逮題云相期持此取凉州一紙清風贈遠遊華
實分明知是幻虚名識破亦浮鷗前署謙山趙
友逮借日觀韻戲題十一字卷前有都尉耿信
公書畫之章一印押縫有元賞會侯珍藏二印
卷後有公字印信公珍賞耿會侯鑑定書畫之
章協一堂珍玩書畫圖章爽溪李亨李珂雪珍
藏檇李李氏鶴夢軒珍藏記諸印押縫有長字
琴書堂漢水耿會侯書畫之章耿嘉祚印諸印
前隔水有協一堂珍玩書畫圖書印一印後隔
水有丹誠千山耿信公書畫之章協一堂珍玩
書畫圖章三印拖尾趙孟頫䟦云日觀老師作
墨蒲萄初若不經意而枝葉肯綮細玩之纖悉
皆具殆非學所能至俗人懇懇求之靳不與一
筆遇佳士雖不求輒索紙筆揮灑無吝色豈可
謂道人胸中無涇渭耶吾與師僅一再面去冬
曾君自吳來燕辱以一紙見寄相望數千里不
遐遺乃爾輾轉把玩因想勝風欲相從西湖山
水間何可得也因曾君出示此卷敬書其後而
歸之辛夘歲二月廿一日吳興趙孟頫前有檇
李李氏鶴夢軒珍藏記一印後有協一堂珍玩
書畫圖章爽溪李亨李珂雪珍藏三印又僧晞
遠題云禪餘觀物偶相投落筆縫横竟自由萬
里空隨寒士去一枝未許俗人收纍纍月下驪
珠影剪剪風前翠羽愁却憶提擕因漢使那知
翰墨亦風流元貞丁酉季春題前署云奉題心
傳徵君所藏墨蒲萄畫卷照菴覺蟾子晞遠有
公字信公珍賞耿會侯鑑定書畫之章檇李李
氏鶴夢軒珍藏記諸印又張炎題云想不勞添
竹引龍鬚斷梗忽傳芳記珠懸潤碧飄摇秋影
曾印禪窗詩外片雲落寞錯認是花光無色空
塵眼霧老烟荒一剪静中生意任相看泠淡真
味深長有清風如許吹斷萬紅香且休教夜深
人見怕誤他看月上銀牀凝眸久却愁捲去難
博西凉前署甘州二字下署張炎有漢水耿會
侯書畫之章檇李李氏鶴夢軒珍藏記二印又
劉沆題識云余客燕山心傳曾君擕日觀蒲萄
見示輒倚玉田甘州韻形容墨妙之萬一云愛
纍纍萬顆貫驪珠特地寫幽芳想黃昏雲淡夜
深人静清影横窗冷淡一枝兩葉筆下老秋光
參透圓明相日觀開荒最是柔髭脩梗映風姿
霧質雅趣悠長更淋漓草聖披玩墨猶香好珍
重卷藏歸去枕屏間偏稱道人牀江南路後回
重見同話淒涼鄜州劉沆前有珂雪檇李李氏
鶴夢軒珍藏記二印又沈欽題識云心傳索詞
屢矣久以結金字之冗未暇填綴玉田人迺歌
白雪之章汴沈欽就用其韻曰有吳僧醉倒墨
池邊西風暗吹芳對蒼髯冷挂龍珠萬顆清映
經窗却似仙人七七笛裏換時光静處觀生意
竹老梅荒猶記當年分種是枯槎遠駕萬里途
長信留真何許燁燁楮毫香度離宫别館正金
鋪深掩綠苔牀都休問一番展卷清晝生凉前
有檇李李氏鶴夢軒珍藏記一印又僧函古題
云濡宣毫拂楮生興到不復勞經營芬陀利花
一掃成北溟浩漫亂流急玄烟漠漠衆星濕天
風欲捲海水乾鮫人競掩輕綃泣細看乃是垂
摩尼葉如破衲東西吹枝浮力弱不自持却似
温師狂醉時此翁珍秘不易致君以何緣得此
紙定是江南一片雲卷以送君行萬里昔聞博
望使西域初取靈根來漢國今君驅馳出塞關
却擕墨本上燕山一往一還愁遠道葡萄如故
人先老不見當年運筆人篋中三嘆空遺寳我
生酷愛霜液寒想像磊落堆冰盤他時酒渴月
明夜拄杖敲門來借看後識云僕與心傳交最
厚而最後題於葡萄不能無愧而卷中故人半
隔生死書罷不覺為之浩歎大德七年癸夘夏
五八日燈下太初子函古頓首前有琴書堂檇
李李氏鶴夢軒珍藏記二印又劉則海題云老
温自有維摩臂秃穎便成玄水珠白髮歸來大
宛使千年愧此黑髯須黃金臺上萬里客書畫
光摇夜雪舟辦取葡萄酒千斛拍浮更作醉鄉
遊廬山人劉則海題前有檇李李氏鶴夢軒珍
藏記一印後有宜爾子孫漢水耿會侯書畫之
章二印又劉蒙題識云心傳曾君出示日觀葡
萄手卷而名章俊語已成牛腰豈堪更著蛇足
心傳強之書吾不能辭效顰自覺愧耳向來一
瓣薌人為南豐持葡萄一紙墨君今重赤髭赤
髭匪君侣得此將安之君挟遠道去戀戀若有
資名公富題品入手生光輝吟窗静遊目冷澹
無妍姿中原飽風露詰曲猶一枝蒼髯既不長
葉底何纍纍却擬老僧念誦水晶珠腕前推下
不拾遺否則僧繇前身老畫師飛植變化同真
機下筆已造極妙處人莫窺相隨賦歸來舒卷
心自知彼哉慕青紫不解應見嗤曾君天機深
一斗足百詩當時開卷縱可酒此心肯博凉州
歸四明劉蒙敬書於雲間郡學讀書樓前有檇
李李氏鶴夢軒珍藏記一印又僧正印題識云
温師三絶天下竒能書能畫兼能詩筆端造化
人不知寳璫碌碌珠纍纍心傳亦是乘槎客天
竺山中等閒得玉堂題品價連城上林紅紫無
顔色脩藤點綴甘露漙開卷凛凛生清寒我疑
書罷金經日一枝御賜堆金盤温師種子真大
宛眼底紛紛皆贋本錦囊什襲要珍藏莫教雷
電下取將心傳學士疇昔赴書經之召日觀作
墨戲贈行余是時亦在冷泉恨不及見後廿有
三年獲觀於雲間南山勝地漫成長句綴於卷
末云時皇慶改元燈夕後十日無諸道人正印
稽首敬題又陸居仁題云黃金臺北帝王州我
亦曾為汗漫遊不入鳳池鵷鷺序依然天地一
沙鷗鄉弟陸居仁題前署用日觀韻四字有琴
書堂漢水耿會侯書畫之章檇李李氏夢鶴軒
珍藏記三印又曾遇題識云至元庚寅以寫經
之役自杭起驛入京濱行之際先一日過靈隠
别虎巖長老出至廊廡一老僧素昧平生聞余
華亭鄉音迎揖而笑握手歸房叱其使令于方
丈索酒菓欵洽執縑素者填咽于其門皆拒而
不納問之甫知其為温日觀也以遇將有行役
引墨作蒲萄二紙一寄子昂學士一以見贈且
以榮名相期此意厚甚别後留燕書經訖事將
得官而轟薦福之雷此紙偶留集賢翰林諸老
處多蒙著語大為歸裝之光今遂裒集成巨軸
南還未及數載不獨温師化去卷中名勝半歸
鬼伯之阡撫卷感歎系之以詩曰我初不識温
玉山偶然邂逅湖山間戲寫蒲萄贈行色呼酒
酌别期榮還人言此僧性絶物書法名畫求不
得一時素眼信有緣鄉物鄉人當寳惜淋漓醉
墨蛟龍蟠磊落圓珠星斗寒疎略之中自精絶
工與造化争毫端殷勤擕上金臺去袖惹天香
襍烟霧價輕不敢博涼州但費玉堂題品句萬
里歸來家四壁沙鷗笑人空役役惟餘翰墨爛
生光十年俛仰成陳迹大德改元書於學古家
塾前署曾遇自叙四字有珂雪檇李李氏鶴夢
軒珍藏記二印後有珍秘宜爾子孫二印又醒
齋真鑑白石山房書畫之記公字信公珍賞千
山耿信公書畫之章協一堂珍玩書畫圖章丹
誠漢水耿會侯書畫之章耿會侯鑑定書畫之
章諸印又耿嘉祚題云纍纍如珠挂素藤秋風
甜熟水晶凝伊誰假得凉州法釀作牀頭幾百
升會侯耿嘉祚題于丹誠閣諸䟦中押縫元賞
印八耿會侯鑑定書畫之印五都尉耿信公書
畫之章印二珍秘一印宜爾子孫一印琴書堂
印五漢水耿會侯書畫之章印四會侯珍藏印
八千山耿信公書畫之章印二信公鑑定珍藏
印十卷高一尺廣三尺四寸七分
宋楊婕妤百花圖一卷(上等露一)
素絹本著色畫無欵姓氏見䟦中凡十七段每
段楷書標花名并紀年詩句於上前總識云今
上御製中殿生辰詩下註云四月八日第一段
識云夀春花下注己亥庚戌四字詩云上苑風
和日暖時竒葩色染碧玻瓈玉容不老春長在
歲歲花前醉夀巵一樣風流三樣粧偏於永日
逞芬芳仙姿不與羣花並只向坤寧薦夀觴第
二段識云長春花下注庚子甲辰乙未六字詩
云花神底事臉潮霞曾服東皇九轉砂顔色四
時長不老蓬萊風景屬仙家精神天賦逞嬌妍
染得輕紅近日邊羡此竒葩長豔麗仙家風景
不論年又詩云丹砂經九轉芳蕊占長春第三
段識云荷花下注辛丑癸卯丁未六字詩云試
問如何慶可延請君來看錦池蓮呈祥只在花
心見玉葉金枝億萬年休論玉井藕如船葉底
巢龜和小年自是心從無量佛言言萬歲祝堯
天第四段識云西施蓮下注丁未二字詩云昔
年曾聽祖師禪染得靈根灑灑然瑞相有時青
碧色信知移種自西天第五段署蘭字下注壬
寅二字詩云光風繡閣夢初酣天使擕來蕊半
含自是國香堪服媚便同瑞草應宜男第六段
識云望仙花下注乙巳二字詩云珍叢移種自
蓬萊細璅繁英滿意開注目霓旌翻晝永尚疑
星鶴領春來第七段識云蜀葵下注丙午二字
詩云花神呈秀羣芳右朱煒儲祥變葉新隨佛
下生來上苑如丹九轉鎮千春第八段識云黃
蜀葵下注己酉二字詩云秀裏黃中推正色葉
繁芘足藹青隂醫經屢取為方妙畫景惟傾向
日心第九段識云胡蜀葵下注辛亥二字詩云
蜀江濯錦一庭深誰植芳根傍綠隂有似在廷
臣子志精忠不改向陽心第十段識云闍提花
下注戊申二字詩云闍提花號出金仙似雪飄
香徧釋天偏向月階呈瑞彩的知來自玉皇前
第十一段識云玉李花下注乙卯二字詩云仙
觀名花剪素瓊仙娥曾御寳車輕朅來月苑陪
青桂共折芳葩搗玉英第十二段畫槐無題字
上署壬子二字詩云虬龍展翠舞宫槐青翼凌
雲羽扇開侍輦九嬪趨玉殿坤儀隨佛下生來
第十三段畫三星在天無題字上署癸丑二字
詩云祥光椒閫曜朱躔初度南薰入舜絃環珮
鏘鏘端内則與天齊夀萬斯年第十四段畫旭
日初升無題字上署丙辰二字詩云樓臺日轉
排仙仗漢嶽雲開擁夀山第干五段畫桃實荷
花無題字上署丁巳二字詩云蓮開花十丈桃
熟歲三千第十六段畫海水無題字上署戊午
二字詩云垂祥紛可錄俾夀浩無涯第十七段
畫瑞芝無題字上署庚申二字詩云千葉芝呈
瑞三河玉效珍卷前有蕉林梁氏書畫之印一
印卷中幅有河北棠村秋碧二印前隔水有蕉
林書屋蒼巖蕉林鑒定三印後隔水押縫有冶
溪漁隠蕉林二印拖尾䟦語云右百花圖一卷
迺楊婕妤畫也婕妤蓋宋光寧時人說者謂與
馬遠同時後以色藝選入宫其繪事過人自能
題詠每流傳於人間此其所畫以夀中殿者也
予得于吳中好事家今逢唐賢妃殿下千秋令
節敬獻以祝無疆之夀云弘治丙辰春三月吉
日識下有三城王圖書一印蓋明室諸藩也後
有蒼巖子蕉林秘玩二印卷高七寸四分廣二
丈一寸五分
石渠寳笈卷三十二
