石渠寳笈卷二十六
貯
重華宫七
列朝人
書軸上等
明董其昌書座右銘一軸(上等天一)
宣德箋本楷書欵署其昌下有大宗伯印一印
軸高四尺一寸二分廣一尺六寸七分
書軸次等
明文徵明書七言律詩一軸(次等天一)
素箋本行書欵署徵明
國朝人
書軸次等
勵杜訥書冒雨尋菊序一軸(次等天一)
素綾本行書欵署勵杜訥
列朝人
畫軸上等
唐韓幹猿馬圖一軸(上等天一)
素絹本著色畫無欵右方上有宋徽宗書唐韓
幹筆四字上鈐緝熙殿寳一璽右方上有御書
一璽軸高四尺二寸六分廣一尺五寸
宋徽宗梨花一軸(上等地一)
素箋本著色畫無欵左方中有癸亥御書之寳
二璽右方下有高士竒一印軸高二尺四寸七
分廣一尺二寸八分
宋李成寒林平野圖一軸(上等元一)
素絹本墨畫無欵右方上有宋徽宗書李成寒
林平野六字前有御書半璽下方有宣和一璽
左方下有柯九思墨印一又柯氏秘笈一印軸
高四尺三寸廣二尺一寸五分
宋馬和之荷亭納爽圖一軸(上等黃一)
素箋本著色畫欵署和之右方上有寄傲黃山
吳氏二印下有鐵笛道人金華宋氏景濂古歙
世家三印左方上有浦江旌表孝義鄭氏一印
下有張雨私印喬簣成氏王永寧印三印軸高
一尺八寸廣一尺二寸二分
元唐棣霜浦歸漁圖一軸(上等宇一)
素絹本淡著色畫欵識云至元又戊寅冬十一
月吳興唐棣子華作下有唐棣唐氏子華二印
右方下有司印半印左方下有蒼嵒蕉林居士
二印軸高四尺五寸廣二尺七寸七分
御筆題籖籖上有乾隆宸翰一璽
元黃公望洞庭竒峯圖一軸(上等宙一)
素箋本墨畫欵識云至正甲午七月十日大癡
道人黃公望為劒菴梅中翰作下有黃公望印
子久二印前有一峯主人一印後有沈度題云
五湖三萬六千頃擁出兩山真勝境復有竒峯
七十二一一摩空凌倒景琪花的的璚芝殷洞
天林屋非凡間毛公壇上結仙觀只許仙人常
往還一峯黃君有仙骨長年住此神仙窟爐中
煉就九還丹丹光炯炯明如日梅生乃是仙尉
孫事師來來經幾春黃君有道通儒術生能受
教超齊民生綃一幅鮫人織興來亂灑金壺墨
須臾幻出山水圖波浪瀰漫山突兀洞庭之境
存微茫畫圖雖短意趣長慇懃遂作梅生贈示
之遠久誠難忘一峯羽化不可即梅生復作泉
臺客圖傳令子與賢孫百世珍藏猶什襲賢孫
示我求長吟展觀令人生嘅心黃兮梅兮有今
古惟有湖山無古今永樂八年二月五日雲間
沈度書又文徵明跋云黃一峯為梅中翰所作
山水其用筆高古紙墨若新真希世之珍也余
雖癖野所見者不下數幅皆莊重有餘而逸韻
或減此幅可謂兼得之矣正德庚午五月既望
後學文璧上方有天籟閣墨林秘玩宫保世家
諸印右方下有神品項子京家珍藏二印左方
下有子京墨林秘玩二印又梅印玉堂學士之
章半印二軸高三尺七寸六分廣一尺六寸
御筆題籖籖上有乾隆宸翰一璽
元王蒙秋山蕭寺圖一軸(上等洪一)
素箋本墨畫欵識云至正壬寅秋七月吳興王
蒙在蓬蓽居為復雷鍊師畫下有王蒙印一印
右方上有真賞一印下有琴書堂都尉耿信公
書畫之章宜爾子孫諸印左方上有丹誠一印
下有晴雲書屋珍藏珍玩公字信公真賞會侯
珍藏程邃諸印軸高四尺四寸三分廣一尺二
寸上方
御題詩云秋山作四鄰蕭寺枕嶙峋愛此無中色留
將幻裏真蒼松原不老碧水自離塵驢背獨歸
客何如蓮社人御題下有乾隆宸翰幾暇臨池
二璽
御筆題籖籖上有乾隆宸翰一璽
元王蒙林泉清趣圖一軸(上等洪二)
素箋本墨畫欵題云溪藤潔白墨淋漓(缺)出新
圖亦自竒曲磵小隄横略(缺)長林修竹隠茅茨
抱琴童子行來緩引鶴高人步去遲衆詫老夫
能寫意賞音相見必題詩(缺)得予此圖復需四
韻如上蓋欲遍求士林羣和之以輝蓬蓽予喜
其好事故不拒其請云至正六年九月望黃鶴
山人寫時年七十有五下有王蒙印香谷居士
二印前篆書署林泉(缺)趣四字右方上有項元
汴印子京父印净因菴主三印下有王時敏印
一印又一印漫漶不可識左方上有天籟閣一
印下有項墨林父祕笈之印一印詩塘記語有
王蒙真跡王鐸觀七字軸高三尺二寸八分廣
一尺二寸四分
元王蒙花溪漁隠圖一軸(上等洪三)
素箋本墨畫欵題云禦兒西畔霅溪頭兩岸桃
花淥水流東老共酣千日酒西施同泛五湖舟
少年豪俠知誰在白髮煙波得自由萬古榮華
如一夢笑將青眼對沙鷗黃鶴山中樵者王蒙
敬為玉泉尊舅畫並賦詩於上前篆書署花溪
漁隠四字後有沈夢麟題云游塵野馬日紛紛
溪上羣峯紫翠分欲趁漁舟問津去桃花源上
卜靈氛洪武癸酉九月晦日霜晴策杖過宗姪
(缺二字)隠居索題俚句云華亭沈夢麟右方中又
題句云終日垂竿古渡頭時人誰識舊風流暫
依此處種桃者還憶當年載藥舟對景使人懷
甪綺入山容我問巢由得魚沽酒共妻飲一醉
忘機笑狎鷗後署沈良次韻右方上有李紹私
印一印下有半印不可識左方上有蘭亭居士
鑒賞一印軸高三尺七寸五分廣一尺七寸七
分
元王蒙谷口春耕圖一軸(上等洪四)
素箋本墨畫欵題云山中舊是讀書處谷口親
耕種秫田寫向畫圖君貌取只疑黃鶴草堂前
黃鶴山人王蒙前有周尚題云陰崖積雪樹斑
斑老董風流足可攀便欲結茅依此地讀書松
底聽潺潺周尚後有鄭維翰隸書題云井屋迢
迢隔翠微我將潛跡荷鉏歸自緣不露囊中穎
豈歎人間識者稀烟柳垂垂平野沼風苖翼翼
接郊畿却因偶得耕鉏暇石壁叢蘿製作衣鄭
維翰下有王禋題云滿眼荆谿入畫圖數椽茅
屋倚蒼梧秫田二頃躬耕處坐石看山酒旋沽
三山王禋右方下有王氏清玩一印左方下有
子孫世昌一印上邊幅董其昌識云癸亥四月
十一日晉陵唐君俞持贈元人題此圖有老董
風流尚可攀謂吾家北苑也又另行云後二日
吳江道中觀并記其昌右邊幅又記云叔明有
青弁圖與此圖同一筆法其昌軸高三尺八寸
八分廣一尺一寸六分
元倪瓚溪亭山色一軸(上等荒一)
宋箋本墨畫欵識云至正乙巳閏十月五日寫
溪亭山色贈瓊野上人净明菴主懶瓚下有雲
林連印後有吕敏題云憶過梁溪宅于今向廿
年賦詩清閟閣試茗惠山泉夜雨牽愁夢春雲
黯遠天鄉情與離思看畫共茫然晉陵吕敏又
夏瑄隸書題云無錫山中數往還興來吮墨寫
秋山圖中寓意知何限說盡襟懷一段閒星沙
夏瑄右方下有浴德中和二印軸高一尺四寸
四分廣七寸二分左方上有
聖祖仁皇帝朱書太平押字一
元倪瓚古木竹石一軸(上等荒二)
素箋本墨畫欵題云盈盈秋水眼波明脉脉遠
山螺翠横西北風帆江路永片雲不度若為情
戊申正月十七日瓚右方下有德潤私印蘭臺
覽省二印軸高一尺四寸六分廣八寸四分
元倪瓚秋樹筠石一軸(上等荒二)
素箋本墨畫欵題云不到荆溪三十秋南津溪
水亦東流用公住近金鵝嶺魏族猶隣白虎邱
楓葉斕斑霜落後竹枝蕭瑟渚邊頭歸逢古德
方厓叟為話談元舊日遊用大機吳人也住宜
興保安寺壬子九月十九日將還山戲寫秋樹
筠石并詩以贈之且以呈方厓禪伯云東海雲
林瓚軸高一尺五寸二分廣七寸三分
元盛懋春塘禽樂圖一軸(上等日一)
素箋本著色畫欵署子昭下有茂林修竹一印
軸高一尺六寸二分廣八寸八分
元曹知白貞松白雪軒圖一軸(上等月一)
素箋本墨畫篆書欵識云至正十二年春正月
雲西子畫貞松白雪軒圖下有素雲西小隠二
印右方上有張雨題識云至正十二年正月句
曲張雨與雲林會於貞松白雪軒其地林石奇
勝窗牖明潔軒中主人抱奇才守冰操欵坐劇
談嘯咏竟日雲西作圖各賦詩以贈境静塵慮
清雨餘山光變池塘閟虚閒琴酌申繾綣蔚哉
春木榮憩我飛翮倦石間有題字苔蝕已難辨
方外張雨又倪瓚題云境静塵虚閟館深軒窗
幽寂迥無塵雲西畫手堪驚絶為寫雙龍落翠
隂倪瓚又楊維楨題云雪作寒花滿院開亭亭
勁質倚天栽曹君用筆能瀟灑獨鶴飛來印綠
苔銕篴道人右方下有子京所藏項元汴印京
兆宇文公諒子貞章諸印軸高三尺九寸五分
廣一尺五寸五分
元曹知白疎竹亭子一軸(上等月二)
素箋本墨畫欵識云至正四年七月五日寫于
澄江旅次曹知白下有雲西一印右方下有紫
靈丹房一印左方下有公綬太原王氏收藏書
畫圖記二印詩塘張雨題云五粒松渣服食稀
泠泠磵玉寫清暉道人氣味誰能似六月山中
翠雪飛至正五年夏日句曲道者張雨又倪瓚
題云地僻林深無過客松門原自不曾關展將
一幅溪藤滑寫得湖陰數點山滄浪漫士倪瓚
又錢翼之題云獨坐秋厓見穉松亂枝便已翠
重重山中宰相愛天籟坐向三茆第幾峯錢翼
之又王蒙題云一箇茆亭千頃月兩株松樹滿
山秋如今老作江南客水國漁鄉處處留叔明
王蒙又周翥題云雨沐秋山擁翠蠃白雲高下
護松蘿何如著我門人住結屋臨溪日詠歌荆
南周翥又王行題云著屐穿雲破石苔淺林行
盡路方迴松風似識尋源意為送泉聲出澗來
太原王行軸高二尺一寸四分廣一尺二寸四
分
元陸廣仙山樓觀一軸(上等盈一)
素絹本著色畫欵識云天歷四年長至寫仙山
樓觀圖陸廣又幅中古篆四字不可識右方上
有天籟閣項叔子子孫世昌諸印下有閔于天
氏圖書宫保世家項子京家珍藏諸印又一印
漫漶不可識左方上有檇里項氏世家寳玩一
印下有子京項元汴氏半印二幅中押縫有項
墨林鑑賞章寄傲桃里真賞鼎印諸印詩塘董
其昌識云陸天游畫一幅好事者離為二軸玉
水先得一軸凡十餘年又得其副合之雙美遂
若雌雄之劒復聚延津亦奇矣過長水鑑賞永
日遂題此以俟觀者董其昌又李楷識云古人
作事精神常滿宙合間翰墨雖細皆有鬼為呵
護故分合珪璧皆定理也陸天游之筆久見賞
於元宰先生今歸起伯孫氏物各有主吾以信
子瞻之語河濱李楷下邊幅李日華跋云陸天
游畫品在幼文雲西間以蕭散幽澹為宗若闊
幅雄肆之筆絶不易得也玉水此幀乃聯素為
之者先得其左又得其右脗然延津之合也奇
甚奇甚竹懶李日華題又查士標跋云陸天游
畫為元代名家稱北宗後來之冠此幅則倣北
苑秀韻沈鬱足與吳仲圭王叔明抗衡余舊藏
南村高隠圖同一筆法乃不盈二三尺如此巨
軸尤可寳也繡丞黃君購得之余為鑒定竝識
數言查士標軸高四尺三寸廣二尺九寸八分
左方上
御題詩云羽帔霞裳佺羡流虚無指點小淹留我亦
松間眠白鶴共爾步登雲外樓御題下有稽古
右文之璽乾隆宸翰二璽
御筆題籖籖上有乾隆宸翰一璽
明宋克鸞尾清風圖一軸(上等昃一)
金粟箋本墨畫竹欵云宋克為聲外藏主寫下
有仲温一印右方上有題句云山人寫竹枝宛
若鸞鳳尾挂之向禪房四座清風起欵署幻叟
軸高一尺六寸六分廣九寸三分
明商祚秋葵圖一軸(上等辰一)
素絹本著色畫欵云商祚寫上鈐一印漫漶不
可識軸高四尺二分廣二尺四寸五分
御筆題籖籖上有乾隆宸翰一璽
明沈周蔬筍寫生一軸(上等宿一)
素箋本墨畫欵識云弘治二年冬長洲沈周下
有啟南石田二印軸高一尺七寸七分廣九寸
三分
明沈周花下睡鵝圖一軸(上等宿二)
素箋本著色畫欵題云磊落東陽筆下姿風流
崔白未成詩鵝羣本是王家帖傳過羲之又獻
之石田老迂沈周畫下有沈氏啟南白石翁二
印前有竹莊一印後彭年題云湖風曉雨濕蒼
青興慶池頭見雪翎五十萬錢原有價笑人輕
易換黃庭隆池山樵彭年左方下有沈氏受兹
晚香堂藏二印軸高四尺六分廣一尺九寸七
分
明沈周畫郭索圖一軸(上等宿四)
素箋本墨畫欵題云漷漷索索還用草縛不敢
横行沙水夜落沈周下有石田一印軸高一尺
五寸三分廣九寸六分
明沈周雙烏在樹圖一軸(上等宿四)
素箋本墨畫欵題云陸郎無母不懷橘見畫慈
烏雙淚滴棗林夜寒霜色白有烏哺母方垂翼
鳴聲啞啞故巢側孝子在下烏在樹觸目觸心
當不得何須故木世動人陸郎為烏悲所親甲
子冬十月長洲沈周下有啟南石田二印軸高
四尺三寸七分廣一尺六寸三分
明沈周畫枇杷一軸(上等宿五)
宣德箋本墨畫欵題云有果産西蜀作花凌早
寒樹繁碧玉葉柯叠黃金丸沈周下有啟南石
田二印右方下有墨林子一印左方下有陳氏
子子孫孫永寳之一印軸高一尺五寸一分廣
一尺四寸六分
明唐寅寫春風第一枝一軸(上等列一)
素箋本墨畫欵題云殘冬風雪宿君家燭影横
杯隔絳紗三載重來論契闊忩前幾夜夢梅花
正德己巳季冬朔後五日再宿子儋存餘堂中
時風雪寒甚寫此寄興且索浮休和之唐寅書
上鈐吳趨一印右方下有唐伯虎六如居士二
印上方薛章憲題云枳籬竹落野人家蟬翼疏
疏晃帳紗記取月明清不寐風爐瀹茗對疏花
薛憲章應教補空右方下又儼齋秘玩一印軸
高三尺七寸四分廣八寸八分
御筆題籖籖上有乾隆宸翰一璽
明唐寅葑田行犢一軸(上等列二)
素箋本墨畫欵題云騎犢歸來繞葑田角端輕
挂漢編年無人解得悠悠意行過松隂懶著鞭
唐寅畫下有唐伯虎六如居士二印前有吳趨
一印右方中有蒼巖棠村審定二印下有蘿軒
鑑藏武林翁氏書畫記二印左方上有竹溪秘
玩一印下有衣園居士子孫寳之二印軸高二
尺三寸五分廣一尺三寸三分
明仇英水仙蠟梅一軸(上等張一)
素絹本著色畫欵識云明嘉靖丁未仲冬仇英
實父為墨林製下有十洲仇英實父二印左方
上有神品連印下有長安項元汴印墨林秘玩
項子京家珍藏諸印軸高一尺四寸七分廣七
寸七分
明文徵明倣雲林松石一軸(上等寒一)
素箋本墨畫欵識云予少習畫每見古人用筆
自愧不能得其萬一遂閣筆不覺二十餘年矣
偶展内府畫院所藏雲林真蹟余復倣筆意雖
未曲盡其妙亦可為知者共鑑耳嘉靖丁巳長
洲文徵明畫并識下有文徵明印一印軸高二
尺二寸廣一尺
御筆題籖籖上有乾隆宸翰一璽
明文徵明空林落葉圖一軸(上等寒二)
素絹本墨畫欵題云步入空林中踽踽吟正苦
時聞落葉聲却訝催詩雨徵明下有文徵明印
一印軸高一尺七寸二分廣七寸二分
明文徵明古石喬柯圖一軸(上等寒三)
素箋本墨畫欵題云古石埋蒼蘚喬柯舞翠陰
不教霜雪損自負歲寒心徵明下有文徵明印
一印軸高一尺五寸廣八寸五分
明文徵明疎林茒屋圖一軸(上等寒四)
素箋本墨畫欵題云佛座香燈竹裏茶新年行
樂得僧家蕭然人境無車馬次第空門有歲華
幾日南風消積雪一番春色近梅花坐吟殘照
歸來緩古木荒烟散晚鴉春初偶同子重過竹
堂賦此是歲正德甲戌徵明後有徵明衡山二
印右方下有竹溪秘玩光雲樓圖書二印左方
上有教忠堂藏衣園居士二印下有道普有明
文靖世家圖書二印軸高二尺一寸廣一尺七
分
明文徵明歲寒三友圖一軸(上等寒五)
素箋本墨畫隸書欵云歲寒三友圖徵明下有
文徵明印一印軸高一尺三寸七分廣七寸六
分
明文徵明茂松清泉圖一軸(上等寒六)
素箋本著色畫欵識云嘉靖壬寅四月廿日徵
明筆下有文徵明印衡山二印軸高二尺七寸
一分廣一尺四寸
明文徵明溪亭客話一軸(上等寒七)
素箋本淡著色畫欵題云綠樹陰陰翠蓋長雨
餘新水漲迴塘何人得似山中叟對語溪亭五
月凉徵明下有徵明徵仲父印二印軸高二尺
廣一尺二分
明錢穀松陰趺坐圖一軸(上等來一)
素箋本墨畫欵署錢穀下有錢叔寳氏一印軸
高一尺六寸七分廣九寸
明陸治雙鳩紅雨圖一軸(上等暑一)
素箋本墨畫欵題云夢轉枝頭花正紅是誰啼
雨損花容行人瞥見春狼籍錯認中山午夜風
包山陸治後有陸氏叔平包山子二印軸高四
尺一寸五分廣一尺六寸八分
明項聖謨山水一軸(上等往一)
素箋本墨畫欵題云山不動兮草木振水無息
而原泉清感以天地之精氣斯為造物之恒情
其惟至人之視聽上寄千聖之聰明下盡庸愚
賢智德不為異說摇至誠吾友卜愳菴論心二
十餘年爾我無間且深愛余筆墨歲贈一紙為
年譜今庚辰以閏正月多欲索一紙以紀歲時
余因小結草堂筆硯久廢忽易兩朔晦春去稍
閒為之捉管又以勞積倦生懶於題句四月望
後即為元兒行合卺禮迨泛蒲後雨深大恐濕
氣蒸人殊無佳趣茲既望五日題成四韻以歸
愳菴崇禎十三年夏五之己亥日弟項聖謨記
下有山水之靈槖之五十九世孫二印前有别
有天地神而明之存乎其人二印右方下有號
易菴父大酉項聖謨書畫印二印左方下有惠
棟之印一印軸高二尺六寸四分廣九寸五分
明李紹箕谿山訪隠圖一軸(上等秋一)
素箋本著色畫欵識云谿山訪隠己丑十月紹
箕寫于茂謙丈澹然齋中下有紹箕之印一印
軸高三尺七寸五分廣一尺四寸九分
明丁雲鵬東山圖一軸(上等收一)
素箋本著色畫欵云州民丁雲鵬為徐使君作
下有丁雲鵬印南羽氏二印前篆書署東山圖
三字左方下有宋氏穉佳書畫庫記一印軸高
五尺一寸廣一尺二寸三分
御筆題籖籖上有乾隆宸翰一璽
明董其昌仿倪瓚山陰邱壑圖一軸(上等冬一)
素箋本墨畫欵識云倪元鎮山陰邱壑圖京口
陳氏所藏余曾借觀未及摹成粉本聊以巨然
關山雪霽圖擬為之元宰下有宗伯學士董氏
元宰二印詩塘陳繼儒識云雲林畫三吳之家
以有無為清俗董宗伯墨蹟亦然此圖元宰以
董巨而兼帶雲林真所謂好學柳下惠者也諒
賞鑑家自有巨眼在陳繼儒題軸高三尺廣一
尺四寸一分
明董其昌仿倪瓚筆意一軸(上等冬二)
素箋本墨畫竝臨原詩三絶句欵識云倪雲林
畫山水書宋僧詩四絶於上余見之吳門王承
天守家已忘其一因仿雲林畫錄三首元宰下
有董其昌一印右方上有筆精墨妙一印下有
蘿軒審定清白之遺二印左方下有教忠堂藏
衣園居士子孫寳之三印軸高四尺三寸三分
廣一尺四寸六分
畫軸次等
宋徽宗杏花鸚鵡圖一軸(次等天一)
素絹本著色畫欵題竝識云五色鸚鵡來自嶺
表養之禁籞馴服可愛飛鳴自適往來于苑囿
間方中春繁杏遍開翔翥其上雅詫容與自有
一種態度縱目觀之宛勝圖畫因賦是詩焉天
産乾皋此異禽遐陬來貢九重深體全五色非
凡質惠吐多言更好音飛翥似憐毛羽貴徘徊
如飽稻粱心緗膺紺趾誠端雅為賦新篇步武
吟御製御畫并書下有押字一上鈐御書之寳
一璽
宋徽宗荔支圖一軸(次等天二)
素箋本著色畫欵署宣和御墨四字上鈐一璽
不可識
宋范寬谿山行旅圖一軸(次等地一)
素絹本墨畫無欵詩塘有董其昌書北宋范中
立谿山行旅圖十字
宋郭熙峩眉雪霽圖一軸(次等元一)
素絹本著色畫欵署郭熙詩塘
皇帝青宫時題詩云積翠林巒濕未乾迢迢蜀道接
長安石門冰雪塵氛净驢背風霜客路難梵宇
凌空知日近翠微開霽倚雲看河陽一幅風流
筆三十二峯春正寒寳親王長春居士題下有
寳親王寳長春居士二璽前有隨安堂一璽
宋崔白竹鷗圖一軸(次等黃一)
素絹本著色畫欵署崔白
元趙雍秋原駿馬圖一軸(次等宇一)
素絹本著色畫未署欵右方上有趙氏仲穆一
印
元王蒙丹臺春曉圖一軸(次等宙一)
素箋本墨畫篆書欵識云至正十有四年五月
吳興王叔明為子安作右方上署丹臺春曉四
字右邊幅有董其昌跋一
元王蒙松壑樓居圖一軸(次等宙二)
素箋本淡著色畫篆書欵云松鶴樓居黃鶴山
樵王叔明畫
元吳鎮雙松圖一軸(次等洪一)
素絹本墨畫欵識云泰定五年春二月清明節
為雷所尊師作吳鎮
明邊景昭百喜圖一軸(次等荒一)
素絹本著色畫乾鵲欵識云宣德丁未孟秋隴
西邊景昭寫
明倪端山水一軸(次等日一)
素絹本著色畫欵署楚江倪端
明沈周仙桃圖一軸(次等月一)
素絹本著色畫欵題云一開還一結千歲只尋
常畱得山翁在何妨三度嘗沈周為遺齋贈詩
塘有文徵明題句一
明吕紀蘆汀來雁圖一軸(次等盈一)
素絹本墨畫欵署吕紀
明吕紀秋鷺芙蓉圖一軸(次等盈二)
素絹本著色畫欵署吕紀
明袁崝邱溪山小景一軸(次等昃一)
素箋本墨畫未署欵有崝邱袁子一印
無名氏
畫軸上等
宋人松陰訪隠圖一軸(上等天一)
素箋本墨畫右方上有紹興一璽下有明安國
印參政之章二印左方下有項子京家珍藏水
東金李穉仙父桐孫堂家藏書畫之印二印軸
高一尺四寸廣七寸九分
元人仿米氏雲山一軸(上等地一)
素箋本墨畫右方下有定國文敏一印左方下
有易菴圖書王長安父二印軸高一尺七寸六
分廣一尺一寸
附刻絲畫軸上等
山水一軸(上等天一)
宋本五色織左方中織子蕃製三字下一印不
可識右方下有劉延之印一印軸高二尺九寸
六分廣一尺一寸七分
羣仙慶夀圖一軸(上等地一)
國朝製五色織軸高四尺九寸五分廣三尺九
寸
仙姝獻瑞圖一軸(上等元一)
國朝製五色織軸高廣俱同前
附繡線畫軸上等
丹鳳朝陽圖一軸(上等天一)
國朝製五色繡軸高六尺二寸六分廣三尺一
寸六分
畫軸次等
唐人文會圖一軸(次等天一)
素絹本著色畫
宋人折檻圖一軸(次等地一)
素絹本著色畫左方上
御書舊作云玉繩低鶴禁朱鳥煥螭坳鸞扇非烟散
鴛班委珮敲佞臣方唯唯直士獨嘐嘐自具松
筠操難容涇渭淆攖龍鱗豈怯折鹿角曾摎奚
用檻重輯還同罟不抛納忠餘宿將介節歎征
茅企想都俞世盈庭喜泰交後識云賦得折檻
旌直臣舊作乃試翰詹諸臣題也甲子仲春偶
閱内府書畫及此圖輒書於左下有乾隆宸翰
幾暇臨池二璽
宋人畫鷹一軸(次等元一)
素絹本著色畫上方有莫士安蔡祐鄒奕潘若
水楊泉諸題句
宋人貨郎圖一軸(次等黃一)
素絹本著色畫
宋人寒汀蘆雁圖一軸(次等宇一)
素絹本著色畫
宋人溪山初雪圖一軸(次等宙一)
素絹本著色畫
元人花鳥一軸(次等洪一)
素絹本著色畫
元人射雁圖一軸(次等荒一)
素絹本著色畫
明人畫望海樓一軸(次等日一)
素絹本著色畫
石渠寳笈卷二十六
