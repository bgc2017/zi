石渠寶集卷三十三
貯
御書房六
列朝人
畫卷上等
元趙孟頫鵲華秋色一卷(上等結一)
宋箋本著色畫款識云公謹父齊人也余通守
齊州罷官未歸為公謹說齊之山川獨華不注
最知名見於左氏而其狀又峻峭特立有足竒
者乃為作此圖其東則鵲山也命之曰鵲華秋
色云元貞元年十有二月吳興趙孟頫製後有
趙氏子昂一印卷前有其字小號又神品墨林
秘玩平生真賞成德項元汴氏審定真蹟膠西
張應甲先三氏圖書楞伽真賞諸印又神品一
印卷後有成德容若楞伽真賞子孫永保山英
芝石室容若書畫神品墨林元汴之印子京珍
秘張應甲歐陽元印子京神遊心賞項墨林鑑
賞法書名畫諸印卷中幅有墨林項氏子京二
印前隔水有梁清標印張若麒印膠西張應甲
先三氏珍藏書畫印子京所藏項墨林父秘笈
之印成德容若楞伽山人諸印押縫有蕉林書
屋考古正今采菱項元汴印墨林諸印又楞伽
印二又居士軒字鴛鴦西疇半印四後隔水董
其昌跋云余二十年前見此圖於嘉興項氏以
為文敏一生得意筆不減伯時蓮社圖每往來
於懷今年長至日項晦伯以扁舟訪余携此卷
示余則蓮社已先在案上互相展視咄咄歎賞
晦伯曰不可使延津之劍久判雌雄遂屬余藏
之戲鴻閣其昌記壬寅除夕下有成德一印押
縫有子京采菱文夀承氏墨林山人退密桃花
源裏人家癡絶子孫世昌諸印又楞伽印二又
二家珍藏之疇半印二拖尾楊載跋云羲之摩
詰千載書畫之絶獨蘭亭叙輞川圖尤得意之
筆吳興趙承旨以書畫名當代評者謂能兼美
乎二公兹覩鵲華秋色一圖自識其上種種臻
妙清思可人一洗工氣謂非得意之筆可乎誠
羲之之蘭亭摩詰之輞川也君錫寶之哉他(脫)
必有識者謂語(脫)也大德丁酉孟春望後三日
浦城楊載題於君錫之崇古齋前有中岳山人
白氏收藏圖書文彭之印三橋居士墨林子平
生真賞檇李項氏世家寶玩楞伽山人蒼巖子
蕉林鑑定蕉林秘玩天籟閣成德楞伽真賞子
孫永保項墨林父秘笈之印諸印後有楞伽容
若書畫項元汴印項子京家珍藏諸印又范杼
跋云趙公子昂書法晉畫師唐為一代之冠榮
際於五朝人得其片楮亦誇以為榮者非貴其
名而以其實也今觀此卷殊勝於别作仲弘所
謂公之得意者信矣致和二年四月一日臨江
范杼德機題後有寄傲項叔子項墨林鑑賞章
楞伽容若書畫文夀承氏文彭之印諸印後其
昌又跋云吳興此圖兼右丞北苑二家畫法有
唐人之緻去其纖有北宋之雄去其獷故曰師
法捨短亦如書家以肖似古人不能變體為書
奴也萬歴三十三年㬠畫武昌公廨題其昌前
有楞伽聮印又記語云崇禎二年歲在己巳惠
生携至金閶舟中獲再觀董其昌後有成德楞
伽真賞二印又錢溥錄虞集跋云吳興公蚤歲
戲墨深得物外山水筆意雖一木一石種種異
於人者且風尚古俊脫去凡近政如王謝子弟
倒冠岸幘與天下公子鬭舉止也百世後可為
一代規式士大夫當共寶秘之至正甲申十有
二月朔虞集謹識前有墨林秘玩虚朗齋二印
後識云昔虞文靖公題松雪翁畫圖簡約精妙
可謂兩絶友人徐尚賓見而愛之求余錄入鵲
華秋色圖内以足其美噫尚賓其好古君子乎
正統十一年丙寅八月望翰林錢溥謹題前有
子孫世昌一印後有成德楞伽珍賞子京父項
墨林印檇李項氏世家寶玩文彭之印三橋居
士諸印後其昌又書張雨詩云弁陽老人公謹
父周之孫子猶懷土南來寄食弁山陽夢作齊
東野人語濟南别駕平原君為貌家山入囊楮
鵲華秋色最可食耕稼陶漁在其下吳儂白頭
不歸去不如掩卷聽春雨後識云右張伯雨詩
集所載惠生屬余再錄以續楊范二詩人之筆
歲在庚午夏五十三日董其昌識前署鵲華秋
色圖詩六字有容若書畫一印又跋云弁陽老
人在晩宋時以博雅名其烟雲過眼錄皆在賈
秋壑收藏諸珍圖名畫中鑑定入勝國初子昂
從之得見聞唐宋風流與錢舜舉同稱耆舊蓋
書畫學必有師友淵源湖州一派真畫學所宗
也董其昌重題前有楞伽一印後有楞伽容若
書畫鍾山之英布衣躬耕香界花間草堂諸印
又吳景運跋云向見董宗伯臨文敏公鵲華秋
色圖已歎賞不置今獲觀此卷更覺一辭莫贊
乃知書畫一致知之而不能為之為之而不能
名之也壬寅秋八月謹識於高山閣荆溪吳景
運又曺溶跋云世人解重元末四家不解推尊
松雪絶不足怪不過胸中無書耳余見松雪畫
至夥絢爛天真各極其致此為公謹作圖用筆
尤遒古殆以公謹精鑑别有意分烟雲過眼中
一位耶卷藏金沙舊家今歸膠州張先三鵲華
兩山有靈故使主人涉江數千里攫取此卷還
其鄉也曺溶題於雙溪舟中諸跋中押縫有世
外法寶墨林山人項墨林印田疇耕耨一粟齋
項子京家珍藏成子容若墨林項叔子章項元
汴印長夀墨林秘玩墨林外史癡絶子京南陽
會心處與京神遊心賞冶溪漁隠諸印又退密
寄傲遊方之外各二印又楞伽印凡五卷高八
寸九分廣二尺九寸引首
御題鵲華秋色四大字款署乾隆御筆後有乾隆宸
翰與物皆春二璽
御筆題籖籖上有御賞乾隆宸翰二璽
元趙孟頫浴馬圖一卷(上等結二)
宋箋本著色畫款署子昂下有趙子昂氏一印
卷前又趙孟頫印一印又神品項子京印墨林
秘玩項元汴印諸印又汴印家珍藏半印二卷
後有墨林秘玩神品項元汴印子京所藏墨林
外史諸印又墨林半印又子京半印二引首有
天籟閣宫保世家墨林山人項墨林父秘笈之
印諸印又寄傲虚朗齋子孫保之半印三拖尾
有題句云松雪仙人工畫馬翰墨聲名震華夏
當時稔聞今見之筆意豈居韓幹下郊原雪融
芳草多春流岸岸樹連波圍官放牧面如赭大
駕又欲巡灤河玉堂畫長揮綵筆貌得驍騰十
五疋蹄&KR0146;蕭蕭相後先如此雄姿真罕得孫陽
世遠不可追撫卷令人重太息後署耕讀叟三
字前有寄傲項墨林父秘笈之印二印又前空
幅有項元汴印檇李項氏世家寶玩二印又寄
傲菴字秘笈之印半印三又潘公圭題云霧鬛
蕭蕭古樹根雨晴羣渡水南村連天芳草春如
海忘却嘶風出玉門晉安潘公圭前有墨林堂
平生真賞桃花源裏人家項子京氏子孫永保
諸印後有墨林懶叟田疇耕耨二印又王經題
云冀北皆以谷量馬駑駘紛紜材盡下今觀圖
中十五匹一一權竒意閒雅漢皇遣將求大宛
貳師長驅歌凱旋奚官騎來指千里驍騰覂駕
飛雲烟飛雲烟氣超軼柳暗花明弄晴日暖風
試浴青海汉洗刷祇愁翻霹靂雨收原墅春草
肥華山之陽新牧歸方今太平日無事濩落不
受黃金羈神物自是真龍種令人拭目心為悚
嗚呼此馬若在天寶間唐家基業丘山重東吳
歸全子王經後有項元汴印項子京家珍藏二
印又陸珩題云天廐多騏驥時清牧大堤元黃
殊有異形態自相齊暖吹梳蒼鬛晴沙襯碧蹄
看來渾訝躍聽久不聞嘶飲處春流闊行邊綠
樹低林烟初藹藹原草正萋萋秀陌斜通崦殘
陽遠隔溪筆精韓幹趣詩記杜陵題二子名猶
在孤吟思轉迷翻思何處見春日五門西河南
陸珩前有子京墨林山人沮溺之疇諸印後有
子孫世昌稜嚴精舍子京父印諸印又范昌題
云房星下照天馬出駿骨由來産西極羾入天
家十二閑虎文鳳臆皆竒質春郊日晴春草芳
奚官放牧爭騰驤已脫金匼匝始解青絲韁三
三五五綠楊馳道上後牝牡前元黃欲嘶未嘶
寂然意何遠落花踏碎片片飛舞東風香中流
一匹照夜白半腹深没蕭稍尾濕頭昂昂臨河
渴飲兩龍種霜蹄踣鐵屹立沙堤傍奴童回顧
將喚誰似說行行不用鞭與箠鞭箠不用自安
逸牧能如此才還竒久矣置身蓬蓽下錦衣將
軍示我以名畫酒酣三作發高歌筆捲黃河氣
如瀉吳興學士人中龍神妙丹青壓曺霸此卷
置諸篋笥莫向尋常看只恐有風雲雷雨一朝
同變化婁東范昌又題句云曲江雨足香塵少
龍池柳色瀛洲草十五驊騮六十蹄蹀躞晴原
試春曉奚官騎逐官奴行與馬為曺知馬情九
馬已濟五欲涉前顧後盼風雲生中流一匹照
夜白尾没首昂纔露脊恐是申王未賜時猶在
天閑稱第一吳興學士生有元想像開元天寶
間臨池分得滎河水夜半房星落硯山貌成此
馬真是馬流落人間美無價何人修譜續宣和
趙圖不在曺韓下後署云青城山人書於聽鶴
軒前有寄傲神遊心賞二印後有虚朗齋一印
又錢沐題云玉堂學士宋宗室前代畫馬稱第
一筆精墨妙自有神往往生紙施五色江都法
度盡得之平視曺韓藝相逼當年已為時所重
千金購之不易得朱侯好事出此圖風鬛霜蹄
十五匹意殊態異各不同是乃吳興真手蹟六
飛羣奔入茂林後引驍騰抹虹赤一匹鬅鬙童
子騎回顧烏騅更超軼一匹涉深惟露脊宛然
天閑照夜白三匹同飲長河流攪碎一溪天水
碧奚官坐下兩驊騮調習不勞用鞭策老我多
觀古名畫此圖平生亦罕識深藏秖恐風雨夕
半夜化龍飛霹靂樗叟吳郡錢沐前有墨林子
項墨林父秘笈之印二印後有稜嚴精舍墨林
外史桃花源裏人家諸印又徐用之題云珠流
汗血竹批耳盡是西來渥洼子何年房駟落人
間十有五匹皆千里虎文鳳臆連錢鬃識與不
識呼真龍背上無翎膊無翅雙蹄直欲追飈風
老我神州看名畫藝精不必稱曺霸寸綃貌得
真乘黃縱有夜白居其亞渡河六馬去甚疾為
是奚官脫羈縶三馬到岸相後先七尺蕭稍尾
猶濕一馬渡深没半腹三馬飲河一蹻足後來
兩馬更竒絶燄比青銅夾雙目郊原草綠春雨
晴正宜牧馬放馬行何為松雪留真蹟公子得
之誠不輕將軍虎帳握戎節鏖戰沙場幾馳突
櫪上權竒雖更多較之此圖皆駿骨畫已通神
有真意况復掀騰多逸氣捲藏無事休頻開若
遇風雲只恐變化飛入麒麟隊三衢徐用之後
有子孫永保項墨林鑑賞章二印又朱惟嘉題
云沙暄草軟水泱泱六十霜蹄幾乘黃海宇清
平無戰伐只應歸牧華山陽義陽朱惟嘉後有
墨林山人西疇耕耦二印又張謙題云羣馳隊
逐牧春郊中有驊騮骨相高楊柳堤邊芳草路
可憐不畫九方臯清河張謙後有會心處墨林
秘玩二印又盧常跋云吳興趙松雪博學精識
刻意繪事取法張僧繇吳道元諸家下及曺韓
韓作十六馬大蘇公賦詩人以韓之馬坡之詩
為世兩絶安知松雪翁此圖令人見之有秦川
沙苑中躍躍然意世稱松雪之精緻可學至於
疎簡處工不能到信其方駕唐人未能或之先
也當與知者道耳范陽盧常跋前有墨林子煑
茶亭長子京所藏諸印後有項元汴印子孫世
昌二印又廖文昱題云房星流渥洼天馬從兹
出虎文鳳臆鐵作蹄千里奔馳如咫尺野花繡
地春草肥暖風綠盡垂楊枝時平無復事邊隙
芳郊新脫黃金羈三匹臨流一匹渡眼底神光
生紫霧奚官相顧語何為祗恐乘波化龍去前
行五匹爭並驅宛似天衢駕鼓車後隨二匹恣
踶遂應知不與駑駘俱其間四匹各異態駿骨
雄姿聳人愛驪黃牝牡何必分要知又在形骸
外至元閣老巧入神天機已奪韓曺倫當時倚
樹看不足毫端幻出真麒麟麒麟已落人間久
購得還為世家有錦衣將軍忠孝孫肘後懸金
大如斗翰林學士今劉向暇日朝回一相訪芸
忩展卷發高歌五色晴雲照鳩杖歌成還復索
我賡飄然思入長楸清拂衣呼筆試揮洒墨花
爛漫春風生後署慎獨生三字又題句云車書
混一沙漠清四海黎民歌太平馬牧青郊二三
月錦鳩啼春新雨晴電影成羣恣馳逐無數霜
蹄削寒玉翠楊夾道東風輕踏碎茸茸芳草綠
前奔五匹拳毛騧鳳臆龍鬃獅子花後有一匹
真乘黃錦韝初脫紅絲韁紫騮昂頭欲飛躍落
英蹴起臙脂香小童回頭隔溪語坐下青驄汗
流雨烏騅登岸如黑龍夜白渡水剛出膂桃花
驕馬渴飲泉二駒繼至相後先奚官雙騎總駿
骨驍騰不受黃金鞭吳興美人親貌得十五龍
媒皆七尺千金難買渥洼姿欲嘶無聲春寂寂
寸綃真蹟傳已久此圖不復人間有披之頓覺
凡馬空縱遇韓幹歛手不敢誇神工後署梅窗
道人四字後有子孫永保項墨林鑑賞章墨林
子項子京家珍藏檇李項氏世家寶玩諸印又
寄傲項墨林父子京半印三又後有寄傲秘玩
世家半印三又最後記語有元趙子昂畫神騎
圖名人題詠明項子京真賞竒秘十九字諸跋
中押縫有子孫永保印二虚朗齋印三又退密
項叔子平生真賞項子京家珍藏項墨林父秘
笈之印各二印又子孫世昌神遊心賞寶善齋
圖書印寄傲墨林宫保世家蘧廬墨林山人田
疇耕耨項墨林鑑賞章子京諸印卷高五寸二
分廣二尺七寸
元趙孟頫甕牖圖一卷(上等結三)
素絹本著色畫拖尾自跋云右子貢見原憲圖
要見貧無諂富無驕之意乃為盡其能事耳然
二子同出夫子之門以道德為悅豈以貧富為
歉哉子昂下有趙子昂氏一印卷前有趙字趙
子昂氏二印又索字小號又神品子京父印項
墨林鑑賞章叢芸館子京項元汴印墨林秘玩
諸印卷後有趙孟頫印松雪齋二印又神品商
邱宋犖審定真蹟淨因菴主項墨林父秘笈之
印項子京家珍藏商邱宋犖審定真蹟退密遜
膚吳氏世寶墨林主人諸印又一印惟之印二
字可辨前隔水有山東等處提刑按察使司印
一印又天籟閣平生真賞二印押縫有子孫永
保一印又一印惟堂字可辨後隔水有江西巡
撫兼理軍務關防一印又士竒之印楊氏家藏
緯蕭草堂畫記諸印押縫有子京珍秘神遊心
賞若樸之印桃花源裏人家項孔彰印諸印引
首凡二幅前幅姚綬楷書甕牖圖三大字款云
賜進士中臺歸叟姚綬書前有墨林山人一印
後有子京父印子孫世昌二印後幅金湜隸書
甕牖圖三大字款云四明八十一叟金湜書又
隔水二幅前幅有江寧承宣布政使司印一印
又商邱宋犖書畫府印寶軸時開心一灑二印
後幅有通永巡道關防通州蘆課抽分關防二
印拖尾原跋前有天籟閣若水軒項元汴印項
墨林鑑賞章吳士讓印一元秋水芙蕖諸印又
瀹雪齋半印後有退密墨林山人項叔子諸印
又湯炳龍題云一從辭宰粟饑餓隠空山貨殖
門前客先生不啟關北村老民湯炳龍題前有
墨林虚朗齋二印後有從吾所好一印又跋語
云處以道雖得天下不足為富也何必但以貧
為羨耶後署雲石二字前有考古正今子京父
二印後有子京所藏一印又倪瓚題云賜也貨
殖憲也貧憲貧非病衣已鶉未若簞瓢顔氏子
陋巷所樂皆天真倪瓚前有寄傲一印後有平
生真賞一印又張雨跋云坐甕牖下見貧居而
無病色此畫史用意所在張天雨觀前有子京
墨林秘玩二印又顧阿瑛題云道之不行謂之
病財之不給謂之貧賜也能言心未識虚勞結
駟踏清塵金粟道人顧阿瑛後有項元汴印項
叔子二印又天目吳士讓圖書一印又姚綬跋
云賜憲皆聖門高弟重裀列鼎甕牖繩樞曰有
命焉富不為富所移貧不為貧所困皆可語於
道也若以貨殖病賜則其晚聞性與天道者何
如因觀陶文式所藏趙伯駒圖一幅兼誦前輩
之作未附此論尚有待於知言者成化己亥十
月望姚綬書又沈周跋云余嘗見錢舜舉作此
圖今又見是卷運筆博色人指謂松雪學士非
其手不能臻妙如此豈舜舉當時亦愛此而仿
為之耶公綬先生鑒為趙伯駒直其家製耳至
乎無諂無驕之意又非胸中固有其象而後能
言之此是松雪度越人處可不尚哉沈周後有
項墨林父秘笈之印桃里子孫世昌項子京家
珍藏檇李項氏世家寶玩諸印又史鑑記語云
弘治六年歲次癸丑冬十有二月松陵史鑑觀
後有前山吳氏家藏遜齋文房之印二印最後
記語云有明嘉靖三十年秋八月重裝於天籟
閣又元趙松雪仿趙千里刷色畫原憲甕牖圖
逸品十八字又墨林項元汴珍秘七字又明崇
禎甲戌年夏重裱於樂志堂十三字又索字小
號諸跋中押縫有墨林懶叟若樸之印平生真
賞退密項墨林鑑賞章諸印卷高八寸七分廣
三尺一寸四分
元錢選觀梅覓句圖一卷(上等為一)
宋箋本著色畫款題云粲粲梅花冰玉姿一僮
一鶴鎮相隨月香水影驚人句正是沉吟入思
時吳興錢選舜舉後有錢氏舜舉錢選之印翰
墨流聲諸印卷前有士傑項長萬氏二印卷後
有項長萬書畫印一印卷中幅押縫有項士傑
印一印拖尾徐子熙跋云瓶梅數瓣箇箇太極
其貞元之妙走入此老之胸臆而深會本然故
遲筆欲下未下嗟夫雖得疎影暗香之吟吾意
不盡之妙已在筆先矣又何吟為賜進士第光
禄少卿直文華殿老峯徐子熙書又陳組綬跋
云舜舉宋季末流筆墨絶俗此卷圖瓶梅一枝
處士倚石根拂簞靜對苦吟一僮踞爐邊凝睇
若解意者一鶴婆娑顧影欲語寫搜吟之景忽
游天外陳灑落之致只在目前高韻閒心與梅
俱遠矣水影月香若作太極天心詮解將無河
漢陳組綬漫題卷高七寸八分廣二尺二寸引
首
御題逋仙詩境四大字上有乾隆宸翰一璽
御筆題籖籖上有乾隆宸翰一璽
元王振鵬龍池競渡圖一卷(上等霜一)
素絹本白描畫款署(臣)王振鵬後又隸書題識
云崇寧間三月三日開放金明池出錦標與萬
民同樂詳見夢華錄至大庚戌欽遇仁廟青宫
千春節嘗作此圖進呈題曰三月三日金明池
龍驤萬斛紛遊嬉歡聲雷動喧鼓吹喜色日射
明旌旗錦標濡沬能幾許吳兒顛倒不自知因
憐世上奔競者進寸退尺何其癡但取萬民同
樂意為作一片無聲詩儲皇簡澹無嗜慾藝圃
書林悅心目適當今日稱夀觴敬當千秋金鑑
錄恭惟大長公主嘗覽此圖閱一紀餘今奉教
再作但目力減如曩昔勉而為之深懼不足呈
獻時至治癸亥春暮廩給令王振鵬百拜敬畫
謹書上鈐特賜孤雲處士圖書一印卷前有皇
姊珍玩韓世能印沐璘廷章黔寧王子子孫孫
永保之諸印又書畫之記廷章夀字合縫鼎印
諸半印卷後有皇姊圖書墨林山人子京父印
三印又繼軒沐璘合縫鼎印半印三卷中幅有
素軒清玩珍寶繼軒沐璘廷章錢氏合縫鼎印
諸印前後隔水又引首前俱有子京所藏一印
拖尾袁桷跋云界畫家以王士元郭忠恕為第
一余嘗聞畫史言尺寸層叠皆以準繩為則殆
猶修内司法式分秒不得踰越今聞王君以墨
為濃淡高下是殆以筆為尺也僚丸秋奕未嘗
以繩墨論孫吳之論兵亦猶是也然嘗聞鑑古
之道必繇其侈靡者言之余於畫斷有取焉龍
舟之圖得無近似不然昔之所傳者安得久遠
至是耶翰林直學士袁桷敬題又劉基題云畫
人胸次見空貞意氣規模一味清想像當時同
樂日披圖似有舊歡聲青田劉基題後有墨林
山人子京父印二印又子京所藏一印卷高九
寸四分廣七尺六寸四分卷前
御題詩云蘭亭修禊暮春時開放金明競水嬉妙筆
孤雲傳勝事不教午日獨稱竒龍驤慣弄水龍
舟教戰昆明古有由齊赴錦標難奪得五雲高
擁寶津樓烟裏樓臺鏡裏花尚聞雷動笑聲譁
千秋佳勝率如此獨許騷人說夢華御題並書
下有乾隆宸翰一璽引首
御題龍池競渡四大字款署乾隆御筆下有幾暇鑑
賞之璽乾隆宸翰二璽
御筆題籖籖上有乾隆宸翰一璽
元顧安風雨竹一卷(上等金一)
宋箋本墨畫款識云至正甲辰四月三日連日
風雨初霽天朗氣清從兄攜杖登山望遠偶見
一儒者油然而來問之則曰劉性初也自霅川
持此卷遠訪俾余寫竹已作風雨枝以贈迫暮
余方醉眠忽童子叩門復求余作適興寫之頗
有石室遺意識者當發一笑也定之上鈐顧定
之一印卷前鄭元祐題云為愛劉郎梅雪齋纖
埃不動始澄懷向陽蘂綻春當戶入夜寒凝曉
覆階夢裏梨雲甘落寞臘前柳絮孰安排欲知
千古清剛意更向山顛與水涯遂昌鄭元祐又
王謙題云秋窗久不葺碧紙已云腐忽來猛雨
莫雲遮撲耳風如撾濕鼓劉子意獨殊第閱縱
横書縱然四壁有跳魚此心自若華屋居明朝
補治當勝初錢塘王謙卷後高士竒跋云元顧
定之名安嘗任泉州路判官善墨竹下筆蒼潤
其自題有石室遺意良然江村竹忩高士竒卷
中幅女史高祥題云一握青鸞尾仙壇掃落梅
翠濃渾欲滴帶得雨香來江村女孫祥卷前有
繡衣執法大夫印一印卷後一印不可識押縫
有竹忩印三又張長卿高祥清河郡記諸印後
隔水有張長卿一印引首記語有元顧定之風
雨竹真蹟鄭明德王自牧題詩江村跋二十字
前一印不可識後有清河郡記一印又竹窗一
印拖尾有奩十六號四字上鈐高祥一印卷高
七寸八分廣五尺六寸八分
元王蒙太白山圖一卷(上等生一)
素箋本著色畫無款卷後有王蒙印一印卷前
篆書署太白山圖四字又近字小號有神竒項
元汴印墨林秘玩子京父印明安國玩諸印押
縫有退密若水軒子京珍秘子孫永保諸印卷
後有子京父印墨林項季子章墨林硯癖墨林
懶叟項氏子京會心處項元汴印沈周寶玩梁
清標印大明安國鑑定真蹟諸印押縫有寄傲
項墨林鑑賞章二印卷中幅押縫有河北棠村
項子京印世外法寶諸印前隔水又近字小號
引首有子孫世保蕉林梁氏書畫之印梁清標
印諸印拖尾僧宗泐題云小白市太白峯二十
里松居其中一徑隂隂翠羽蓋半空矗矗蒼髯
龍太白之峯分九隴壯哉千古之佛宫香雲不
動梵唄合樓閣倒影清池空左菴昔年此說法
山谷荅響撞鉅鐘只今九重城裏住夢魂夜夜
鄞江東錢唐有客曰王蒙為君寫此千萬松座
間慘慘起隂霧屋底颯颯生清風何來禪子松
下度長衫大笠携一笻亦有騶從三四公青林
路口衣裳紅我初展卷欲大叫海上湧出高巃
嵸雲端縹緲下玉童有路似與天相通自憐平
生不一到吁嗟老矣將焉從還君此圖袖手坐
有目只送南飛鴻洪武十九年龍集丙寅冬十
月十有一日甲午龍河全室退叟宗泐書前有
項元汴氏審定真蹟吳沈氏有竹莊圖書項墨
林鑑賞法書名畫諸印又神品子京半印二又
半印二存山塢裏人家五字後有墨林之印煑
茶亭長蘧廬博雅堂寶玩印諸印又僧守仁題
云太白峯高壯四明迢迢一徑萬松青濤聲夜
撼朝元閣雲氣隂連翠瑣亭游騎穿林催入社
老龍出海聽談經左菴舊隠知無恙我欲相從
采伏苓全室老人題詩後十日夢觀守仁寫於
龍河西舍前有墨林子癖茶居士隠居放言諸
印後有虚朗齋檇李項子京家珍藏項墨林鑑
賞章諸印又僧清濬題云彷彿玲瓏巖底寺清
遊曾不負幽期雲深鐘磬到山日路杳松林度
嶺時萬疊層巒連九隴千尋高閣倚雙池老師
近在都城别邂逅披圖有所思天台沙門清濬
前有墨林外史子孫世昌二印又徐仁初題云
舜江城東初識時知是說法天童師款我談詩
窮晝夜喜劇顛倒穿裳衣萬松吟卷袖中出頓
覺心胸清思逸金銀樓閣深翠間芳樹晴川何
歴歴雨餘一逕生煖烟袈裟影拂雙池前蛟龍
忽聽深夜吼鸛鶴時見高秋眠左菴對此意瀟
洒黛色凉隂座隅瀉歲寒心事將與論投老還
容入蓮社披圖秀句光後先夢魂欲到全室邊
有懷約登太白頂清遊擬買東湖船上虞徐仁
初前有子孫永保項墨林父秘笈之印二印後
有墨林山人一印又姚廣孝題云我憶先年遊
海上膽氣麤豪一何壯潮音聽罷便翻身會稽
諸山都入望太白峯高縹緲間白雲為鄉秋浩
蕩祗疑蓬萊移在此華頂雁山俱退讓獨行策
杖探幽深爽氣拂拂穿衣襟風生隂谷猛虎嘯
霜落老樹窮猿吟斯湏經由小白嶺二十里路
青松隂澗空水淺紅葉墮徑險石滑蒼苔侵無
人作伴心不怯好如劍客來游俠扳蘿陟磴不
知倦目眎雲霄路旁歇鷺池倒浸玲瓏岩寺藏
巖畔真竒絶烟霞林麓拔地起金銀樓閣凌空
設歡然如入芙蓉城龐眉老禪來出迎松堂掃
榻忘旅况石鼎煑茗輸真情何幸明時逄有道
不惜永夜談無生黃鶴山人瘦如鶴胸中礧磈
填邱壑妙筆描成太白圖鄭虔祁岳宜潛縮觀
公持卷來相眎驚喜舒開嘆竒作肆意揮毫為
一題老眼昏華淚雙落永樂十五年秋七月十
一日前天童雲壑禪師以王君叔明作太白山
圖見示徵余題余因想壯年曾遊是山故不揣
短才遂賦此以塞禪師之命逃虚老人姚廣孝
識後有子京父印墨林山人項元汴氏審定真
跡檇李項元汴印子京父印墨林秘玩桃花源
裏人家棠村蒼巖蕉林居士諸印又謝時臣記
語云嘉靖辛丑花朝謝時臣獲觀黃鶴山樵長
卷於膠陽遂初堂中又項元汴記語云元王叔
明畫太白山圖國初高僧題詠明項墨林真賞
又得此卷於無錫安南屏九字又近字小號一
諸跋中押縫有逸民惟心淨土游方之外墨林
田疇耕耨會心處退密神遊心賞墨林項季子
章心賞諸印卷高八寸五分廣七尺四寸有竒
引首
御題松岫香臺四大字上有乾隆宸翰一璽
御筆題籖籖上有乾隆宸翰一璽
元吳鎮山水一卷(上等麗一)
素箋本墨畫凡十二幅第一幅款云梅花道人
戲墨下有梅花菴一印又濟之半印高八寸二
分有竒下倣此廣一尺三寸八分第二幅款云
吳鎮作下有梅花菴一印前有濟之魯國名臣
之裔學士之章諸印廣一尺三寸九分第三幅
款云吳鎮戲墨下有梅花菴吳仲圭印二印前
有濟之魯國名臣之裔學士之章諸印廣一尺
三寸六分第四幅款云梅花道人戲墨下有梅
花菴吳仲圭印二印後有濟之魯國名臣之裔
二印廣一尺三寸七分第五幅款云梅花道人
戲墨下有吳仲圭一印前有魯國名臣之裔一
印廣一尺三寸八分第六幅款云吳鎮作下有
梅花菴吳仲圭印二印後有魯國名臣半印廣
一尺三寸七分第七幅款署梅花道人吳鎮下
有吳仲圭印一印後有魯國名臣之裔半印廣
一尺三寸七分第八幅款署梅花道人下有梅
花菴吳仲圭印二印微缺後有魯國名臣之裔
一印廣一尺三寸七分第九幅款署梅花道人
下有吳仲圭印一印前有魯國名臣之裔濟之
半印二廣一尺三寸七分第十幅款云梅花道
人戲墨下有梅花菴吳仲圭印二印廣一尺三
寸九分第十一幅款署梅花道人吳鎮下有梅
花菴仲圭印二印前有魯國名臣之裔一印廣
一尺三寸九分第十二幅款云梅花道人戲墨
下有梅花菴吳仲圭印二印微缺後有魯國名
臣之裔學士之章二印廣一尺三寸八分引首
自書閒中漫興四大字款署梅花道人拖尾又
自跋云王君國器索拙筆幾三載余未有以應
也一日持此册致之几上且訴云索久而報遲
得非吾子有意拒我乎余不荅遂援筆作疎木
片石竟日稍就一幅越數日始週其册之半國
器復持云以期後會畢焉逾月國器又持之來
比前辭甚和色甚夷蓋有知繪事之不易而憐
余之為苦也又十日方輟筆因識其所勞如此
觀者當因其勞而不計其拙矣時至正十一年
春二月望後二日梅花道人吳鎮識兼試郭玘
墨下有梅花菴吳仲圭印二印後有濟之學士
之章半印二又張泰階跋云仲圭品概甚高余
前後所得凡數卷皆磊落不凡謹什襲藏之試
一披閱覺烟雲滿座也崇禎辛未七月二十五
日雲間畸人張泰階題
元王冕雪梅圖一卷(上等水一)
素箋本墨畫款題云凍壓瑶臺月影虚玉妃謫
墮夢糢糊無人可論江南事小引春風上畫圖
會稽王元章下有王元章一印卷前有梅磵休
寧朱之赤珍藏圖書留耕堂印三印卷後有缶
歌館張伯起二印卷中幅押縫有朱之赤一印
拖尾陳璉跋云右王先生元章墨梅一卷世傳
先生寫梅甚得其意者必自題一詩於上恐人
以偽亂之也夫狀物之妙聲之則為詩形之則
為畫天地之物生生而不窮既去而莫留也人
能出其心手之妙逐其形聲而強留之故善狀
物者謂之奪化工以其不待春而榮不隨秋而
落也而元章之意則又有異於此其詩曰不要
人誇好顔色只留清氣滿乾坤蓋離騷以荃蕙
為君子蒿艾為小人彼豈有君子小人哉亦托
物以喻其好善惡惡之心耳况梅之為物有歲
寒之節有調鼎之味其色純而白其香清而遠
又誠有君子之道焉故元章不寫他物而獨寄
興於梅其趣遠矣元章於梅所謂超神入聖者
世多有之真偽亦不難辨今觀此卷竒勁飄灑
有飛動之勢似為真作無疑余友方君廷用得
之於金華匵而藏之出以示余余觀其詩而知
其志之不苟也竊識之於左方正統六年春正
月小澣正議大夫資治尹禮部左侍郎羊城陳
璉識卷高九寸二分廣九尺三寸一分
元姚廷美有餘閒圖一卷(上等玉一)
素箋本墨畫款題並識云至正廿年春正月(缺)
日作此併系鄙語於尾地偏人遠閉柴關滿院
松隂白晝閒眼底風塵渾忘却坐看流水卧看
山吳興姚廷美書卷前有蕉林梁氏書畫之印
一印前隔水有蕉林書屋蒼巖子梁清標玉立
氏印章淨心抱冰雪諸印後隔水押縫有冶溪
漁隠蒼巖二印引首章弼篆書有餘閒三大字
款署拱辰拖尾楊維楨作有餘閒說云歐陽子
詩曰得朋為樂偶偷閒閒僅得於偷則不得謂
之有餘矣東坡詩曰因病得閒殊不惡閒得於
不獲已之疾病則又不得謂之有餘矣鄙哉晚
宋人之詩曰賸買田園准偹閒間必以田園之
廣置則又適以害吾之閒而閒且日不足矣謂
之有餘又可乎淞之青龍有杜隠君者内有良
子弟為家督下有勤臧獲為生産而外有賢姻
友為守望君得以安居飫食優游以卒歲則其
閒也不偷於得朋不出於因病不損於田園之
廣置閒曰有餘豈誣我哉君介吾友生張夢臣
徵說為之說如此而工詩者為歌之如左云至
正庚子二月初吉東維子書東維者泰定丁卯
榜進士奉訓大夫江西等處儒學提舉會稽楊
維楨也前署有餘閒說四字又萬鎰題云杜君
卜築霞溪上志趣田園樂有餘對客不談當世
事閉門且說相牛書春來花鳥應相得雨過畦
蔬每自鋤寄語雲邊聲利客毋勞車馬枉吾廬
試范氏筆萬鎰頓首又張俊德題云地僻柴門
徧落花鉤簾鷗雪滿晴沙烏絲小楷兒童慣白
髮躭吟歲月賖迷蝶竊香將午夢仰蜂粘絮散
晨衙卧遊圖畫經行遠醉入天台劉阮家小海
生張俊德又昂吉題云投閒江上避危機茆屋
三門白板扉闢徑柳隂將鶴舞鑿池花外看魚
飛英雄蟻鬭時時夢富貴蠅營事事非睡起草
堂新酒熟醉吟明月上人衣西夏昂吉又徐士
全題云富貴非吾願棲遲任此身兵戈皆逆旅
天地一遺民茆屋碧山下釣絲秋水濱區區種
桃者莫話武陵春崇德徐士全又高玉題云八
十杜陵雙鬢絲自言無復事驅馳常依竹徑聽
鳴鶴更對雲山吟好詩滿目黃塵迷戰伐當天
赤日苦耘耔不知蕭散高情在彷彿風前詠采
芝吳郡高玉又李明復題云世路黃塵十丈深
功名半紙徒縈心鐵甲將軍勞汗馬何如高隠
居山林明月清風四時友未羨封侯印如斗從
容心事半牀書蕭散生涯一壺酒榮枯得失奚
足云優游自可怡朝曛有時山中拾瑶草有時
松下看白雲無事柴門不曾杜笑領兒孫綵衣
舞從渠官府急征徭自向閒中翫今古天台李
明復又吕麟題云僻境輪蹄寡安居水竹幽軒
忩時寄傲杖履或遨遊松下聽元鶴江邊友白
鷗此生無一事醉後更歡謳雲東吕麟又張謙
題云每愛龍江杜隠居數間茆屋住江濆圍棋
松下消清晝住杖花間看白雲陶鼎香凝書帙
淨少微星動夜光分閒心迥出羲皇上四海風
塵了不聞坶溪張謙又陶唐文題云彼&KR0839;人兮
伊誰羌好古而無為慕晉人之雅趣托令名於
齋居戶牖兮清虚松竹兮扶疎前琴兮後壺左
圖兮右書坐青山兮忘疲詠白雲兮自怡澹世
欲兮恬如樂清間兮有餘人謂先生之不仕兮
非丈夫余謂先生之高隠兮君子儒噫非斯人
吾誰與歸非斯人吾誰與歸延陵陶唐文又吳
元圭題云解名韁頓教身羽飄飃恍住仙鄉為
紙帳梅花結伴酒壺茶䂪生香草堂晝長南窗
槐柳蒼蒼案石作孤雲態籬花歴幾重陽想意
到匡廬狀成真境興㴠湘漢游氛自遠豪吟動
浩浩乾坤在此悠悠物我相忘衍宫商横簫又
迎鳳皇右八六子西霞野老吳元圭又包炯題
云彼市彼朝我林我邱彼競彼趨我且優游噫
祗今榮逹何足求竹牀茗椀看雲浮暨陽包炯
又王造題云高人不入城手把種樹書平生閒
有餘取足不願餘嘗存邱壑志不受軒冕居恐
是巢隠客富貴將焉如下學王造又馬處議題
云卜築浣花居晝長閒有餘開尊留客醉閉戶
課兒書坐(原缺四字)卧看雲卷舒更無軒冕慮
甘分學樵漁信都馬處義又林以莊題云朝陳
經濟術夕運攻伐籌何如隠君子袖手百不憂
居閒樂天性樹德貽孫謀興來足清唫醉來茶
滿甌塵氛自擾擾何時及巢由引瓢挂高樹牽
犢避下流堯舜且不事况復為他求括蒼林以
莊又顧舜舉題云人世蕭間真足羨浮雲富貴
不須論但將詩酒娛賓客莫買田園遺子孫心
遠已能忘俗慮日高猶自掩柴門嗟余奔走紅
塵久亦欲幽棲且避喧語溪顧舜舉又王經題
云隠者閒有餘結屋西枝西微風動林沼水木
紛清淒壺漿勞近隣逍遥獨登躋或招松間鶴
或養雲中雞拄頥看南山四五芙蓉齊適安淡
無營彈冠却塵㙠桑榆翳芳景桃李成平蹊引
泉足灌溉曳杖循町畦黃髮非熊倫長竿釣磻
溪時乘元方車髫齔相提携心遠意自在渺與
孤雲棲孰知靜中趣委順和天倪芳潤生王經
又林夀昌題云卜築城南十畆山已無清夢到
金(缺)石牀睡起閒觀易松子輕輕打竹冠苔痕
滿徑石蒼蒼元鶴飛來共竹房急雨數聲林外
過回頭應笑白雲忙赤城林夀昌又高志道題
云邊亭偹寇秋營壘官府徵租夜打門爭似老
翁茆屋底自批文選教兒孫淮人高志道又林
珣題云恬澹太古心放懷林外迹閒來一歗歌
江上看秋色歸坐華間忩怡情著墳籍此樂固
有餘慎勿為形役天台林珣又孟維城題云大
地生靈方至厄何人自詫有餘閒炎州自有清
凉域只在高人跬步間至正己亥七月下浣漫
游生孟維城又孟之冀題云萬事久已忘一身
不自知兵饑人漸少吾且誦吾詩鄒縣孟之冀
後有蒼巖子蕉林鑑定二印諸跋中押縫有蒼
巖子治溪漁隠秋碧各二印又棠村一印卷高
七寸二分廣二尺六寸二分
元王庭吉凌波圖一卷(上等出一)
素箋本墨畫無款卷後有王庭吉氏蕺隨二印
又韓性跋云庭吉所作凌波圖疎密不同各有
思致紛披側塞多至百株命曰百仙圖余所見
凡數本此其一也季學以手澤珍藏之間以示
余展玩之餘若見揮染為之慨然因題其後而
歸之安陽韓性又蕉林梁氏書畫之印成棟李
鴻勲印三印卷前有司印半印一中幅有棠村
印凡三前隔水有蒼巖棠村審定二印押縫有
蕉林書屋一印後隔水押縫有棠村蕉林秘玩
蕉林書屋三印拖尾胡助題云帝子南巡望九
疑湘君從以百仙妃金華詩伯愁香惱笑指江
波看落暉太常博士金華胡助又章慶題云昔
年我往湘浦頭偶逄湘女新出遊靈颷細動青
霓裘黃金淺鋈白玉輈羣嬪扈之如雲稠左右
窈窕&KR1490;髾柔欲去不去含微羞願隨謁帝幽莫
見思酌清湘杯以獻蒼梧雨來女亦愁愁裂冰
弦啼掩面至今夢寐遥相從兩脚健踏赤鯶公
手持犀火吹青紅馮夷啟我明珠宫忽然縹緲
畫中睹仿彿昔年會湘浦嬋娟泠泠弄秋水徐
郎氣韻有如此黃家父子羞欲死世上丹青賤
如土章慶又僧自悅題云倚棹青山下尋芳綠
水隈百僊忽邂逅孤月却飛來天上銀河落花
前貝闕開平生飛動意與爾夜徘徊法性自悅
又趙新題云洛浦參差珠珮湘江縹緲雲裳一
百瓊肌春恨十二玉樓夜長永嘉趙新後有蒼
巖子蕉林二印押縫有蕉林秘玩一印卷高九
寸七分廣一丈二寸五分
明宣宗花鳥圖一卷(上等崑一)
素箋本墨畫款云宣德御製上鈐武英殿寶一
璽卷前有瑶臺雪鶴墨林秘玩項元汴印張氏
蓬山珍賞諸印卷後有墨林秘玩項元汴印樂
琴書以消憂子子孫孫永保之錫山華氏補菴
收藏印月觀諸印拖尾申時行跋云自古帝王
而善翰墨者惟唐宋兩朝代有英明之姿而擅
天縱之才聲華赫濯映照千古迨我宣德皇帝
神文聖武無美不偹萬幾之暇游心物理凡山
陬海隅鱗毛花卉無不曲臻其妙此卷得徐黃
之精髓而自開生面者珍之寶之申時行前有
子子孫孫永保之張氏蓬山珍賞二印又華復
初跋云九重染翰自不侔於塵世之丹彩對之
令人肅然致敬華復初卷高一尺一寸二分廣
六尺五寸
明冷謙蓬萊仙奕圖一卷(上等岡一)
素絹本著色畫款署起敬下半印存謙字又半
印漫漶不可識卷後有士竒之印楊氏家藏二
印引首有希世仙蹤四大字款署玉雪坡又士
竒之印楊氏家藏二印拖尾宋濓題云紅塵不
與此山通一局千年萬事空知白知元無象妙
為生為死不言功興亡劉項山河外聚散巴卭
草木中滿眼羊腸無妙著此機何處問仙翁宋
濓前有祥卿楊氏家藏二印又胡翰題云深院
棋聲日正長閒中對奕漫徜徉風雲不動羅星
象黑白分明列雁行何必巴陵尋橘叟更須柯
斧遇仙郎此中便可為賓主一局輸贏未易量
洪武十五年三月十日金華胡翰又張希真跋
云蓬萊仙奕圖卷乃龍陽子湖湘冷君所作君
武陵人名起敬龍陽則其號也中統初同邢臺
劉秉忠仲晦少從沙門海雲書無不讀尤䆳於
易及邵氏經世書天文地理律歷以至衆技多
通之至元間秉忠入拜太保參預中書省事君
乃棄釋業儒從游於霅川與故宋司戶參軍趙
孟頫子昂於四明史衛王彌遠府覩唐李思訓
將軍之畫傾然發之胸臆而遂效之不月餘其
山水人物窠石等無異將軍之筆其筆法傅采
與將軍尤加&KR0655;細神品幻出由此以丹青鳴於
當時隸淮陽遇異人授中黃太丹出示平叔悟
真之指穎然而悟如已作之至正間則百數歲
矣其綠髮童顔如方壯不惑之年時值紅巾之
暴君避於金陵日以濟人利物方藥如神天朝
維新君有畫鶴之誣隠壁仙逝則君之墨本絶
跡未嘗見矣此卷乃至元六年五月五日為予
作也吾珍藏若連城之璧未曾輕與人看予將
訪冷君於十洲三島恐後人不知冷君胸中邱
壑三昧之筆不識其竒仙異筆混之凢流故識
此特奉遺元老太師淇國邱公覽此卷則神清
氣爽飄然意在蓬瀛之中也幸珍襲之且以為
後會云時永樂壬辰孟春三月三丰遯老書又
張鳳翼題云蓬萊之山在溟渤方丈瀛州鼎足
立上與蜃氣分有無下與蛟宫同出没欲往尋
之風引船由來此山與世隔秦皇空見巨魚來
漢帝徒觀大人跡何如狂生得神遊六尺生綃
見仙奕仙人對奕誰為傳能傳仙奕人亦仙仙
本無心爾何苦縱横局上猶紛然却怪手談談
不歇那知坐隠隠誰邊樵客旁觀亦難老斧柯
欲爛無昏曉垂楊不彫舞青鸞紅蓮長芳覆瑶
草蟠桃已實桂女携桃花落地芝童掃龍陽冷
君紫府卿玉皇香案標香名偶然興發欲玩世
遨遊赤縣投帝庭三丰張老欣相得傾蓋清都
心莫逆為言蓬萊俱舊遊因之繹思揮彩筆倏
忽變幻殊景收分明五城十二樓龍陽隠壁作
蟬蜕三丰遯老從此逝白雲黃鶴相後先獨留
仙蹟人間世晴忩展玩開心顔鼎湖龍髯不用
攀我將持為長命籙身驂青龍叩天關前邀冷
君一執手後呼張老笑拍肩錦囊盛之懸肘後
何用十萬矜腰纏長洲張鳳翼諸跋中押縫有
印川意齋二印又玉蘭堂半印又半印二惟存
印字意字可識卷高八寸廣二尺九寸八分
御筆題籖籖上有乾隆宸翰一璽
明徐賁仿巨然惠崇二家筆意一卷(上等劍一)
素箋本墨畫款識云洪武乙亥端陽東海徐賁
寫下有北郭幼文一印卷前有學菴一印拖尾
吳寬跋云國初徐幼文此卷筆法清勁墨色淋
漓溪山䆗窱竹木沉森覽之如入宗生之室撫
琴動操當令衆山俱響觀其命意創境乃似規
倣巨然惠崇二家故於平時之作不同信可寶
愛也弘治甲辰冬延陵吳寬又文徵明題云山
江欝岧嶤湖水清且深顧兹山水間適可諧中
心素波浩無際灌木敷高隂俯仰良已嘉悠然
緩重襟白雲互舒歛游鱗或浮沉况此有深契
逍遥弄鳴琴鳴琴激清風時復申謳吟所樂自
有在匪為輕華簮正德辛巳夏六月既望長洲
文徵明卷高七寸四分廣三丈三尺六寸七分
引首
御題高山流水四大字有乾隆宸翰一璽
御筆題籖籖上有乾隆宸翰一璽
明王紱萬竹秋深圖一卷(上等號一)
素箋本墨畫款識云僕厭倦作畫久矣一日俞
君行簡攜此卷過予徵墨君時小酌微醉即欣
然一揮不覺紙盡其韻度雖不能盡合古人繩
墨然一種林野散逸之氣出自家意思者似亦
可取俞君天趣甚高鑒賞之餘其必舍形似而
得於驪黃牝牡之外矣永樂庚寅仲夏望前三
日九龍山中人王孟端識後有孟端王紱之印
瑶臺雪鶴三印前有友石生破硯齋二印卷前
有孟端一印卷中幅押縫有九龍山中道士游
戲翰墨各六印前隔水押縫有長字一印後隔
水押縫有耿會候鍳定書畫之章一印引首有
陸深題萬竹秋深四大字款署儼山翁拖尾張
衡題云中書醉灑墨寫竹意無窮妙趣誰能識
貞心自不同嬋娟凝翠靄蕭颯響清風幾度瞻
淇澳悠悠興轉濃丹陽張衡又題句云我本山
野人素抱烟霞疾何處慣經行松篁與泉石晴
忩偶看琅玕圖淋漓醉墨傾金壺崇岡怪石相
高下冷雨疎烟半有無數竿晴渭川日暖春風
輕數竿老嶰谷千年雪霜飽數竿欹楚江歲晩
寒風吹數竿側淇澳秋深雨蕭瑟千竿萬竿難
盡名林巒仿彿清風生交枝直幹平安態勁節
虚心君子情對此怡然樂清賞撫卷無言發遐
想烟雨濛濛語鷓鴣詩懷已在湘江上後署東
軒又周&KR0776;題云丹霞曉雜文光起尋訪元都馮
仲子璚室翠館不易到俗緣脫盡來過此此中
宛似小瀛洲颯颯松風天際流呼童洗鼎瀹新
茗促席忘言清味投品題重見王逸少文章翰
墨兼通曉醉揮古墨成琅玕淇澳風清湘月皎
縱横枝幹偹法書未讓老可專名譽渭川千畆
目不盡嶰谷萬箇春無餘汀葭沙草含霧氣懸
崖竇石殊適意長波浩蕩渺天涯籜龍起蟄尤
驚異雨飛數點蒼苔濕鳳凰欲下祥風飁俞君
得此足秘玩騷人墨客時交集今歸將門横劔
林高標勁節無塵侵凌霜傲雪色不改共期歲
晏堅貞心金華周&KR0776;卷高八寸廣二丈七尺五
寸五分
御筆題籖籖上有乾隆宸翰一璽
按此卷與後一卷款印皆同或是作者得意之
筆又自為臨摹也
明王紱萬竹秋深圖一卷(上等號一)
素箋本墨畫款識云僕厭倦作畫久矣一日俞
君行(缺)携此卷過余徵墨君時小酌微醉即欣
然一揮不覺紙盡其韻度雖不能盡合古人繩
墨然一種林野散逸之氣出自家意思者似亦
可取俞君天趣甚高鍳賞之餘其必舍形似而
得於驪黃牝牡之外矣永樂庚寅仲夏望前三
日九龍山中人王孟端識下有孟端王紱之印
瑶臺雪鶴三印前有友石生破硯齋二印卷前
有孟端遊戲翰墨二印又平安宋其武書畫記
朱氏子文三印卷後有朱氏半印卷中幅押縫
有九龍山中道士友石生聊復爾耳諸印又澹
人一印又遊戲翰墨印凡三平安印凡四竹窗
印凡九又平安半印二前隔水有抱瓮翁一印
後隔水押縫有新筍晩花焚香評賞一印拖尾
馮鼎題云寫竹之法何人起迺自唐時吳道子
窗間寫影李夫人筆意源流無出此世稱絶品
文湖州清風萬古誰同流眉山學士能知識八
法縱横氣味投數公之下鳴者少吳興松雪獨
通曉丹邱博士老又神後世相承光皎皎九龍
山人王中書當時寫竹多名譽醉來為作溪園
趣一掃千竿興有餘枝枝瀟灑凌雲氣轉側低
昂出新意長汀斷浦草離離怪石顛巖真竒異
淋漓千畆雲烟濕晝雨霏霏風飁飁寒光閃爍
虯龍升翠色婆娑鸞凰集晴(脫)只見春滿林歲
寒那得雪霜侵瀟湘渭水同有願都是悠悠君
子心翼雲生又張衡題云中書醉灑墨寫竹意
無窮妙趣誰能識貞心自不同嬋娟凝翠靄蕭
颯響清風幾度瞻淇澳悠悠興轉濃丹陽張衡
又周&KR0776;題云丹霞曉雜文光起尋訪元都馮仲
子璚室翠館不易到俗緣脫盡來過此此中宛
似小瀛洲颯颯松風天際流呼童洗鼎瀹新茗
促膝忘言清味投品題重見王逸少文章翰墨
兼通曉醉揮古墨成琅玕淇澳風清湘月皎縱
横枝幹偹法書未讓老可專名譽渭川千畆目
不盡嶰谷萬箇春無餘汀葭沙草含霧氣懸崖
竇石殊適意長波浩蕩渺天涯籜龍起蟄尤驚
異雨飛數點蒼苔濕鳳凰欲下祥風飁俞君得
此足秘玩騷人墨客時交集今歸將門横劔林
高標勁節無塵侵凌霜傲雪色不改共期歲晏
堅貞心金華周&KR0776;前署馮外史有詩題墨君因
次其韻十二字又傅岫題云淇園春曉春風暖
翡翠初鳴晴光滿琅玕箇箇拂雲長秀色娟娟
露新浣繁隂蔽地莓苔深荒荆叢棘無相侵春
雷一夜忽霹靂犢角突迸何森森九龍山人金
閨彦簮筆晚下金鑾殿興來寫此綠玉圖葉葉
梢梢誠堪羨我嘗見寫多瀟灑今見斯圖尤異
者雲氣冥濛虬忽升月影徘徊鳳欲下青原之
陽有草居别來久住東華隅居前萬竿亦如此
卷圖還客生長吁廬陵傅岫又題句云我本山
野人素抱烟霞疾何處慣經行松篁與泉石晴
窗偶看琅玕圖淋漓醉墨傾金壺崇岡怪石相
高下冷雨疎烟半有無數竿晴渭川日暖春風
輕數竿老嶰谷千年雪霜飽數竿欹楚江歲晚
寒風吹數竿側淇澳秋深雨蕭瑟千竿萬竿難
盡名林巒仿彿清風生交枝直幹平安態勁節
虚心君子情對此怡然樂清賞撫卷無言發遐
想烟雨濛濛語鷓鴣詩懷已在湘江上後署東
軒又劉焜題云數竿忠心朝日月雨露從恩萬
古新篩金日影江山麗蒸紅霞霰社稷星貫日
長虹氣牛斗彩雪割披露全英指日萬馬歸明
淨數竿掃却一平清東園谷菴石坡子劉焜題
又沈真題云中書逸興寫琅玕墨蘸金壺濕未
乾漠漠縈紆森綠玉亭亭綽約下青鸞高風貞
士心猶勁薄暮佳人袖欲寒從此卷舒清眼底
不須隣舍扣門看沈真又董其昌跋云坡翁論
畫竹獨推文與可謂有成竹具於胸中此可謂
得其勢矣而未及於神國朝畫竹王中秘為開
山手此卷余得之元池家先賢題跋甚多一展
卷而含烟噴霧拔石迸天颯颯然真不翅蛟龍
起而風雲集也畫皮畫骨兼畫神坡翁亦必以
余為知言矣董其昌得觀并識後有莊虎孫印
一印又宋獻跋云此卷為余同年友駕部雲間
陸渭陽攜長安時出觀余者因余甚賞愛遂輟
以贈聞渭陽用善價得之陳子有太僕一旦捐
所嗜贈知好較諸昔賢以仇池石易韓幹馬往
來商復多有恡色則渭陽之為誼遠矣繇戊辰
迄今忽忽十餘稔愧未有以報稱敬識歲月以
竢把手笑樂再觀云戊寅三月稧日如園宋獻
題於賜貂樓又記語云收藏善護之者為余内
友纖玉樓主人余十年來出入患難死生之際
屡矣今得展玩并為書其寶惜之勤云是日如
翁又識又高士竒題云徑尺疎疎竹籠霄勢數
尋篔簹千畆綠淇澳萬竿隂湘簟宜清暑蕭齋
恍在林披圖常獨坐無限故山心康熙己巳六
月題於苑西餘蔭軒未及書之卷尾庚午仲冬
廿七日觀於瓶廬因書其後今歲已過長至天
氣未寒是日方覺微隂變冷齋中蠟梅將破蘂
矣江村抱瓮翁高士竒諸跋中押縫江村草堂
印凡二卷高八寸一分廣二尺六寸四分
按周&KR0776;有今歸將門横劔林之句東軒詩未著
姓名而前後有習武之餘紫電清霜二印知此
卷經武人收藏故題跋如劉焜等俱欠雅馴
明五紱畫竹一卷(上等號三)
素箋本墨畫隸書款云孟端寫下有孟端玉堂
清暇二印凡六印第一叚前署雲梢叠翠四字
下有張傑題云柔梢裊裊拂雲齊翠色層層貫
四時縱使冰霜嚴晚歲個中高節自堅持山隂
張傑後有陳璇題云一度風來一度情世間無
物似君清雲霄有影晴忩外應是青鸞下玉京
鳳陽陳璇第二叚前署月影篩金四字下張傑
題云月到天中寶鑑開漸移清影轉樓臺縱然
滿地金無限幾度呼童拾不來山隂張傑第三
叚前署半忩夜雨四字下張傑題云忩前夜半
雨蕭蕭濕遍琅玕翡翠稍安得長戈殪風伯陽
光先到鳳凰巢山隂張傑第四叚前署一徑秋
風四字下張傑題云誰向旻空展土囊綠筠深
處倍清凉夜長戛玉聲蕭瑟驚起來巢兩鳳凰
山隂張傑第五叚前署伯仲同林四字下張傑
題云本是聮根次第生怡怡氣味出天成嗟予
早失同胞侣幾度相看淚滿纓山隂張傑第六
叚前署公孫倚石四字下張傑題云老幹堅貞
節尚存春雷又為長龍孫雲根不厭常相近共
沭天家雨露恩山隂張傑拖尾曾棨題云王郎
畫竹何神竒落筆便覺清風吹蛟龍怒奔雷雨
泣滄溟倒卷雲淋漓有時半酣索紙墨兔起鶻
落誰能測縱横滿眼金錯刀四座隂森冰雪色
九華峯高入青天洞庭水與三江(原本誤泣)連霓旌
翠羽半明滅至今暝拂蒼梧烟玉堂之居迥蕭
爽誰與此君同一賞關西公子襟抱清對此翛
然絶塵想我亦平生愛竹流乘興欲作瀟湘遊
何時濯足弄明月推&KR0963;却笑江南秋翰林曾棨
書卷高九寸三分廣二丈三尺二寸七分
明陳叔啟王紱合作瀟湘秋意圖一卷(上等巨一)
素箋本墨畫無款姓名見跋中卷前有長水李
氏珍藏之赤李繼泉鑑賞章(此印倒用)梁清標印耿
昭忠信公氏一字在良别號長白山長收藏書
畫印記諸印卷中幅押縫安定印几三前隔水
有蒼巖子蕉林鑑定二印押縫有信公鑑定珍
藏一印後隔水押縫有半古軒書畫印信公鑑
定珍藏二印拖尾黃思恭跋云三山陳公叔起
博識善談尤長於繪事與余交二十餘年情好
莫逆往來過訪留連竟日而後去間嘗論及古
今畫品余曰瀟湘八景實湖南佳勝世以為美
談每見畫者景自為圖不足以觀瀟湘之大欲
會而為一所謂夜雨秋月暮雪三景又未免相
戾莫若但取其可相入者圖之命之曰瀟湘秋
意於公以為如何公欣然曰子言有胸吞雲夢
氣象深足以𤼵吾浩然之興遂索紙持歸次第
成之越旬日公以為興趣未極復遣壻孔生來
索紙詎意公疾不起而此圖弗克就緒良可悲
也永樂壬辰因謝恩赴京與毘陵王君孟端會
翰林傾瀉如故交王君亦善畫余出圖與之一
觀君曰誠佳畫也惜其未就耳因援筆成之自
平沙落雁以後皆是也夫畫雖藝事得其趣足
以養心而怡神今觀二公所畫古澹幽雅而運
思深遠如出一手每一披閱恍若置身於瀟湘
間烟波竹樹浩渺無涯而心目與之俱往俗塵
煩慮渙然冰釋豈不快哉吁陳公遠矣王君亦
相繼淪謝片楮流傳不可復得况此卷乎因題
諸左方以識余之交誼垂示子孫俾寶而愛之
或有好事君子發之以詠歌庶不冺二公之高
致云宣德己酉孟夏朔日静菴居士書於攬秀
軒時年九十一也下有黃思恭氏一印後有蕉
林梁氏書畫之印家在北澶珍秘宜爾子孫諸
印卷高七寸七分廣一丈七尺七寸一分引首
御題瀟湘秋意四大字有乾隆宸翰一璽
御筆題籖籖上有乾隆宸翰一璽
明邊景昭胎仙圖一卷(上等闕一)
素箋本著色畫鶴羣款署隴西邊景昭下有景
昭一印卷前有真賞鼎印文休承氏二印卷後
有墨林生項墨林父秘笈之印二印卷高九寸
三分廣二丈五尺四寸三分前隔水
御題詩云飲啄蒼松下依栖蒼松上烟霞為伴侣天
宇誠寥曠婆羅聞叫音臨風一哢吭衛軒非所
慕華表應隣妄只悔離丹臺俯仰由人状御題
下有幾暇鑑賞之璽乾隆宸翰二璽引首
御題緱山僊侣四大字上有乾隆宸翰一璽
御筆題籖籖上有乾隆宸翰一璽
明姚公綬梅花一卷(上等珠一)
素箋本著色畫卷後有公字望尼二印别幅款
題云軒前種梅只一樹紅玉滿枝初著花惟把
吟魂隨處役不將顔色向人誇簷風掃盡微微
雪忩日烘成薄薄霞借問孤山林處士小園風
致屬誰家大雲姚公綬書於葑門泊舟處下有
榖菴賜甲申進士第二印前有大江之東一印
前隔水有漢府圖書之記肅清精密學士之章
三印押縫有公字一印後隔水有二印惟緣字
可辨拖尾俞珩題云曾服仙人換骨丹南枝開
處獨凌寒絶憐俗眼無人識只作尋常桃杏看
山隂俞珩又何覲題云青皇培養意何濃一片
丹心孰與同已有芳聲馳翰苑不妨沈醉向東
風羊城何覲又桂廷璋題云一枝綘雪夜生香
何用燒燈照海棠自是廣平心似鐵時人休認
午橋莊慈溪桂廷璋又趙翊題識云憶昔遊吳
越飄然任所之舉杯邀月處對景惜花時自守
冰霜節從他歲月移紅顔今復見惆悵豈勝思
憲副馮卿尊弟梅軒隠士先生蒙念至親駕舟
遠降宿松山縣杯酒旬日偶出紅梅卷索題予
因追憶昔年舟泊南濠賞樂之景今再不可得
遂援筆書此以寓别意云眷生趙翊良輔書於
宿松縣官舍又僧寶明題云姑仙香骨瘦稜稜
強飯流霞力不勝醉倒江南春色裡故將顔貌
惱詩僧寶明又蔣琛題云孤山仙子漢宫華顔
色開來自一家三尺牆頭堆絳雪幾枝忩外暎
丹霞詩成東閣吟情好鶴返西湖逸興賒不是
歲寒時節見令人錯認是桃花樂安蔣琛又朱
縉題云為愛南枝别有春開軒鎮日與相親鉛
華淨洗粧偏媚酒暈初酣態更新傍砌雪晴爭
豔麗近忩日㬉弄精神閒中把玩多吟興肯為
題詩寄故人江東朱縉題於斗南書屋又沈瓛
題云孤山分得一枝紅栽向君家曲檻東月照
綵雲迷戶牖日烘絳雪映簾櫳暗香疎影渾無
異豔質嬌姿自不同只為歲寒心似鐵開時元
不待春風夢山沈瓛又楊循吉題云軒前不種
他草木歲莫紅梅開數枝月送影來人醉後風
吹香動鶴歸時品題故有范成大點染豈無楊
補之花事近閒曾試未相催先為一裁詩弘農
楊循吉卷高九寸九分廣三尺五寸二分
明人上方石湖圖詠一卷(上等稱一)
素箋本凡九幅第一幅劉珏墨畫款題云成化
丙戌六月廿日同齋高尚遊上方偕行者東禪
敬公江右春公皆能談論釋典脫略世事所以
遊必徧而酌必醉也暮歸東禪宿敬公房余適
往相見復置酒邀月劇談登臨之樂因出留題
絶句見示索余和之余雖不得陪遊而聞勝事
不覺逸興飛動遂續貂二首博一笑明日内翰
如瓶親家過而見之亦追和前韻一絶復各寫
圖錄詩留於東禪敬公所他日來遊展而觀之
得不為良晤之談柄云自從身去五雲邊吳水
吳山别十年聞說城西舊遊寺蕭條多少不如
前上方遥在白雲邊少小登臨到老年昨日山
僧得新句碧紗籠在舊房前奉議大夫山西按
察僉事奉勅提督屯種致仕郡人劉珏廷美識
後有完菴廷美藕花風三印題句前有彭城生
小洞庭真逸二印畫幅前有劉氏廷美一印又
商邱宋犖審定真蹟朱之赤鑑賞卧菴所藏諸
印幅高九寸廣三尺六寸五分第二幅沈貞墨
畫款題云我家家住白鷗邊鷗解忘機伴老年
不用登臨入山去青山自到我門前華髮道人
馬君抑之與余過東禪蘭若造敬上人蘿月軒
中茶話之餘上人出僉憲劉廷美中書魏元吉
賡和遊西山詩畫之作展玩間上人復索詩畫
以配之遂與抑之乘興各寫小景復題一絶於
上雖詩意不同然各言其一時所寓也寓雖不
同而於有聲無聲之中未必不同於古人也書
以歸之時成化丁亥二月望日吳興沈貞吉識
下有陶菴墨雲香處二印題句前有東陽一印
畫幅前有卧菴所藏一印幅高八寸八分廣二
尺六寸一分第三幅沈恒墨畫款題云畫船不
到石湖邊冷落鷗盟四五年今日重來春去後
青山依舊寺門前吳興沈恒吉下有間素吳郡
沈氏恒吉圖書印二印題句前有一觴一詠一
印畫幅前有卧菴所藏一印幅高八寸六分廣
二尺六寸一分第四幅楊景章墨畫金輅題云
踏雪尋梅野寺邊江南春意入殘年誰將行樂
西山景寫向東林古佛前江天歲暮余遊東禪
蘭若適逢敬上人出示所藏遊上方詩畫索余
和之余愧不能作畫因景章楊君在席為作此
圖故倚前韻一絶語意不工聊寫一時佳興以
塞責耳時成化丙戌冬十二月十又五日彭城
金輅識畫幅前有卧菴一印幅高九寸廣三尺
五分第五幅僧碧虚墨畫款題云上方臺殿碧
雲邊我負登臨已十年空羨故人行樂處畫船
歸去畫屏前方外碧虚畫并題幅高八寸六分
廣一尺一寸第六幅周廷禮淡著色畫陳蒙題
云東風吹到柳條邊春色相將入舊年山鳥似
諳人意樂數聲啼近酒尊前予既和同齋隠者
遊上方之作而周君廷禮又為繪圖故重步武
於上云東家生書畫幅前有朱之赤鑑賞一印
押縫有卧菴一印幅高八寸七分廣三尺第七
幅沈周著色畫張浩題云移棹看山傍水邊水
光山色自年年遊人不覺肩輿遠一路詩情滿
目前予因就鄉飲入郭寓東禪敬上人所燭下
出予壻沈恒吉作遊上方詩與圖及劉僉憲同
諸縉紳唱和者連裝成卷珠玉交暎炫爍老眼
上人不以予衰憊強欲追繼名盛似驅老馬以
驂騄駬之駕不亦不可乎上人不容以不可辭
勉題二十八字復命甥沈周輔為圖如前題者
之迹成化丁亥歲孟春望後一日八十六翁南
坡張浩彦廣識畫幅前有啟南石田二印又卧
菴懋仁二印題句前有墨寶一印後有卧菴老
人朱之赤鑑賞第一希有三印幅高八寸八分
廣二尺三寸三分第八幅馬愈詞云未到重陽
落帽已過七夕穿針美人一笑值千金十里横
塘相近水浸吳江塔影風凉宋帝碑隂醒時遊
賞醉時吟不樂人生圖甚同齋具畫舫拉余遊
石湖為作此詞以記事癡愈醉書於横塘道中
幅高七寸八分廣二尺六寸七分第九幅沈橒
詩云老僧留我白雲邊索畫青山憶去年今日
老僧何處去白雲依舊寺門前成化辛卯夏五
過東禪蘭若敬上人邀余蘿月軒中出諸縉紳
遊西山詩畫予觀之豈非古人所謂得其山水
之樂者歟既而上人復索予畫雖不敢追配尊
長所作亦有續貂之意強圖此幅以塞其請今
年夏予復過東禪上人已西歸矣而其徒信公
亦好事者復求予詩以補之吁白雲依舊寺門
前豈不有感歎之意云時成化壬辰夏六月望
後五日吳興沈橒識下有東陽沈橒清白傳家
一印前有錦香亭一印押縫有卧菴半印又商
邱宋氏收藏圖書一印幅高八寸八分廣一尺
一寸五分引首有清溪留墨四大字款署白谷
後有朱卧菴收藏一印前有留耕堂印一印拖
尾宋犖跋云右明憲宗朝吳門弟子遊上方石
湖圖詠前有白谷題清溪留墨字劉完菴沈貞
吉恒吉釋碧虛圖詠各一楊景章周廷禮沈石
田圖各一金輅陳蒙張浩沈橒詩各一馬愈詞
一皆以贈東禪敬上人味卷中跋圖詠甚夥今
所存止此耳按完菴名珏長洲人官僉事畫有
盛名貞吉名貞號南齋恒吉名恒號同齋兄弟
皆高隠恒吉石田父也輅石田祖姑之夫蒙常
熟人字允德别號東家生有詩集石田誌其墓
浩吳江貢士字文遠恒吉之妻父石田外祖也
橒字才叔石田從弟愈嘉定孝廉自署癡愈餘
未詳諸圖詠皆翛然拔俗碧虛詩亦可觀畫類
方方壺細玩似為石田捉刀康熙丁丑正月於
吳門官舍得之携至滄浪亭覽諷一再過想見
此中三百年來高賢遺老徜徉於山水佳處日
作詞章翰墨因緣令人歎羨不置也綿津山人
宋犖題
明沈周溪山茆舍圖一卷(上等夜一)
素箋本墨畫款署沈周下有啟南一印卷前有
啟南半印前隔水記語有高兆鑒定此真蹟七
字卷高七寸五分廣九尺一寸六分
御筆題籖籖上有乾隆宸翰一璽
明沈周法宋人筆意一卷(上等夜二)
素箋本凡三幅第一幅淡著色畫春江漁艇圖
款識云弘治甲辰冬長洲沈周下有啟南石田
二印高九寸九分廣一尺九寸第二幅墨畫讀
書秋樹根圖款識云正德辛巳秋長洲沈周下
有啟南石田二印高九寸五分廣一尺四寸第
三幅墨畫鷄款云長洲沈周下有啟南石田二
印高同前廣一尺八寸四分拖尾文徵明跋云
石田先生風神瀟灑識趣甚高自其少時作畫
已脫去家習上師古人有所摹臨輙亂真蹟然
所為率盈尺小景至四十外始拓為大幅粗株
大葉草草而成雖天真爛發而規度點染不復
向時精工矣右三種亦中歲筆全法宋人尤其
擅場者古勁可愛今亦不易得矣嘉靖壬午暮
春書於玉磬山房長洲文徵明又唐寅跋云此
三圖為石丈作余初草草展閱未暇細玩今為
子貞中舍所得因借觀數日始得熟識用筆真
與宋人無異已入神品百世之下當有巨眼傳
世何時已耶宜珍藏之蘇臺唐寅
明沈周仿巨然山水一卷(上等夜三)
素箋本墨畫款署沈周下有沈氏啟南石田二
印卷前又沈氏啟南一印引首陳淳篆書山水
佳處四大字款署道復拖尾文徵明題云細泉
汨汨落澗平蒼烟不動江洲横湖亭欲上山滿
目新水浮空春雨晴江南此景誰貌得石田先
生最神逸輕風淡日總詩情疎樹平皐俱畫格
由來畫品屬詩人何况王維發興新胸中爛漫
富邱壑信手塗抹皆天真墨痕慘淡法古意筆
力簡遠無纖塵古人論畫貴氣骨先生老筆開
嶙峋近來俗手工摹擬一圖朝出暮百紙先生
不辨亦不嗔自謂適情聊復爾豈知中有三昧
在可以意傳非色取庸工惡札競投售鳳凰一
出山雞靡山忩晨卷見滄洲怳然坐我江湖裡
定應奪却造化工不然剪取吳淞水只今此畫
不可得潦倒門生已頭白相城溪上草烟空落
木秋風堪歎息偶閱石田先生長卷漫賦識感
壬辰十月廿日徵明又周天球跋云石田先生
博綜弘拓胸中雅有萬里山川不特邱壑云也
故其畫筆高視千古從衡百氏閒暇時檢有片
楮尺素悠然聽筆之所之而才情風致便與古
人抗美巨幅淋漓小卷點綴日異月殊不見其
重出也此作仿彿巨然禹玉輩而自有杼軸信
哉江東獨秀一代之傑知鑒之士把玩之久當
自得之隆慶壬申十月朔日周天球題卷高七
寸五分廣九尺八分
明沈周林壑幽深圖一卷(上等夜四)
素箋本墨畫别幅款題云疎林葉盡秋日晴與
子把手林中行蕭條此地不足枉賁我一來林
壑榮君今文名將蓋代蹤跡所至人爭迎青袍
獵獵風滿袖知者重者無公卿老夫朽憊人所
棄子謂差長加其情臨分日落渺野水扁舟南
騖迷孤城弘治甲寅十月廿四日希哲冒寒過
訪申謝此卷不足罄懷沈周下有沈氏啟南白
石翁二印前有有竹居一印卷前有眉居珍玩
項元汴印二印卷後有翰墨林父秘笈之印項
墨林鑑賞章季白秘玩三印押縫有有竹可免
俗無錢不厭貧印凡七别幅款題前又寶印齋
書畫記梓香書屋季白秘玩三印後有天水静
華平初真賞沮溺之儔宫保世家三印前隔水
有子京所藏墨林秘玩二印押縫有項墨林父
秘笈之印清河郡圖書記天水静華平初真賞
三印卷高一尺一寸四分廣三丈六尺六寸
明鄒衡綠香泉圖一卷(上等光一)
素箋本著色畫自書傳云井名綠香非古也自
余肇也名不古而井則古也居吟香閣之下錦
帶河之滸乘驄坊之東東邱居之内去府治西
北百步許自先世洪武間相傳此井未旱先涸
及弘治甲寅余營别業其上也時方盛暑亢旱
而井之泠泠出泉者則洶洶混混晝夜不息殊
非所傳之似也抑天地鬼神有以相吾吉而固
美於前歟是未可知也汲而烹之其色綠其味
香異於常品豈詩所謂冽彼寒泉而易所謂井
冽寒泉食者歟物之異常者宜有傳以昭不朽
因命之曰綠香泉既勒之石樹之井旁仍繪圖
潢卷乞諸名公詩文以頌之夫天地間名山勝
境萬有不齊有地靈而人傑者有地頼人而重
者余昔承方伯吳公懷栢郡侯徐公命纂語溪
誌度白馬岡詢之父老云此康王避難泥馬渡
水處也水中遺址尚存遂纂入誌噫嘻康王未
渡之前岡名何自而有别業未營之前井美孰
從而知自今伊始名以余而傳余以井而用矣
余之為子若孫者其將用之不冺矣東邱鄒汝
平既序其事而傳之矣又從而歌之歌曰冽彼
寒泉綠而且香亢旱不涸其流湯湯我題其名
垂譽無疆弘治十年夏六月東邱鄒衡汝平識
下有淡菴嘉興鄒衡印章汝平三印前署綠香
井泉傳五字下有東邱一印又前有朱宗儒一
印引首于鵬書綠香泉三大字款署于鵬拖尾
戴經題云維地脉兮潜伏肆有井兮來涓匪江
心兮是近迺城郭兮市㕓凝春綠兮不竭散蘭
馥兮宜煎大瓢貯兮玉液小杓分兮醴泉潄枯
腸兮滌俗潤煩吻兮祛羶攪夜讀兮十載發香
臆兮簡編天之精兮地之寶穴東邱兮誰為緣
若有神兮呵禁羌旱魃兮奚乾匝厚壌兮兹水
瞻爾庭兮常專嘅邑瑞兮曰秀載圖志兮悠元
鎖清冷兮私爾我欲挹兮垂涎揮一滴兮龍髯
澤下土兮波湲嗟神化兮靡測豈坎井兮盤旋
採良石兮山頂書美名兮深鐫追昔人兮廉讓
與綠香兮萬年我歌兮永久告來哲兮綿綿後
識云天地間一泉一石遇賢者而後有名苟非
其遇雖有盛美不傳物亦有幸不幸哉余喜綠
香泉之遇東邱也欣然走筆賦此撫卷之際為
泉幸焉為天下負佳勝之實而不遇其人以與
鹿豕沉淪者惜焉賢者之思欲重夫山川也亦
可於是而惕矣弘治戊午二月二十一日雙湖
居士戴經孟常甫書於環翠軒前署綠香泉辭
並自題其後九字又伍常題云泠泠終不溷塵
沙淘者工夫歲每加地脉潜通淇澳水年芳元
襲菊潭花靈湫静貯波千頃餘瀝曾沾郡幾家
我欲[騣-凶+(鬯-匕)]瓢於此過帶將一滴及天涯嶺南伍常
又屠勲題云乘驄坊裏綠香泉甃井清冷故宛
然味入茶經甘若醴光生瑶玉碧於天銀牀金
幹虚云美雪乳丹沙亦浪傳好事東邱增盛事
地靈還藉主人賢東湖屠勲題又趙遷題云苦
窳不出河濱器地亦人靈似有之今日綠香泉
上坐百年高興許誰知夏汭趙遷又吕㦂題云
萬物遭逢何不有誰知古井易佳名色隨綠茗
增春韻味助香醪作聖清采石江邊真下品陸
家譜裏更新評地靈可為東邱子病渴相如最
繫情予病渴何時分此泉煎茗也後署九栢山
人又文湛題云井綠泉香地亦靈煑茶惟有此
泉清啜來奪盡人間味不讓中泠第一名秋江
文湛又沈良題云江天月白詩魂醒聽鶴樓前
坐深永汲來一碗清睡魔絶勝雪澗煎梅影深
沉含彩非春江流芬飽鼻欺桃杏餘杭甘乳未
足誇東坡偶爾閒馳騁却羨君家德澤深靈犀
一竅通淵靚蟠龍伏蜃且莫題流芳衍慶非凡
幸邇來知己籍東邱乾坤浩浩名方穎伐石鐫
銘昭不窮何必江寧羨雙井沈良又唐寅題云
伊優金索展銀牀滿引瑶池碧玉香聞說一杯
甜似密與君相結賦滄浪蘇門唐寅又梅江題
云古井相傳蓋有年濬來能結主人緣色浮嫩
綠盤盂瑩味帶寒香齒頰鮮地底自連滄海脉
瓶中不減惠山泉最堪釀酒兼烹茗澆却詩腸
三百篇冰雪山人梅江又鄭緯題云可湘可濯
可通神石甃年年似昨新一色莫分波底樹三
春知潤泮中芹天文東井吾何據地誌温泉此
是真聞道子雲能獻賦乾坤回首豈無人新淦
鄭緯又馮蘭題云泛綠流香二美全一泓開甃
自何年石苔凉沁梧桐月林靄晴飄橘柚天地
有鴛湖來活水譜從鴻漸續新編竹爐春茗時
分試想見東邱夜未眠雪湖馮蘭又任公矩題
云玉甃何年鑿東邱傍草堂泓澄涵淨碧甘冽
逗寒香地脉中冷遠源流析谷長世雖無陸羽
瀹茗味差強七十四翁任公矩為東邱鄒汝平
題又錢祚題云鄒邱東有井井古泉未枯於今
不澁縮自然溢海湖涓涘報君國豈為辨味圖
流出綠色好照暎豈糢糊龍泉試銳礪屬此清
香磨磨礲横海宇爭謂蛟龍屠知君屠龍手作
此綠香歌華亭錢祚辱汝平先生枉過裁此荅
謝又董澐題云井近東邱綠且香竅通錦帶脉
靈長中泠風味無過此鄒子文章得潄芳清訝
菊颸飄玉甃潤沿苔色上銀牀地因人勝今為
古柳有愚溪己故常海寧蘿屋董澐又郁能題
云井闌曾學王鍾法最愛香流綠更寒活水暗
通南海眼鼎鐺分煑小龍團稜稜砌有千年潤
混混泉無半日乾天下蒼生望霖雨潜蛟猶向
此中蟠戊午立春前一日汝平持綠香井泉卷
索詩開卷第見汝平自傳而詩人珠玉未有而
遂及於瓦礫所謂呈醜於人也耶海槎郁能又
薛應祥題云井冽寒泉地有靈品評且莫說中
泠鏡空碧甃凝桐月雷轉銀牀落玉瓶擬合龜
蒙依顧渚還憑鴻漸入茶經杜陵老去詩腸渴
餘滴分來睡已醒長洲薛應祥又張時泰題云
最愛荆公詩句好不圖先得我同然於今寄語
蟠龍道莫向山腰水底眠西州張時泰又錢福
題云水流地中隨地出出得其地始有名譬如
人亦有所託託非其所空勞形綠香泉也在地
地之靈人之瑞我歌綠香泉無任感慨為君記
華亭錢福卷高八寸一分廣四尺七寸五分
明唐寅春風酒盞圖一卷(上等果一)
素箋本著色畫卷後有唐子畏圖書一印又夢
墨亭商邱宋犖審定真跡二印卷前有六郎一
印又一印漫漶存鼎字别幅款題云楊君抱竒
疹三載違動履賢郎為精禱倏愈如脫屣至誠
可通神勿藥而有喜從今斑衣堂百歲延嘉祉
酒盞對花樹日日春風裏晉昌唐寅既為君祐
先生作復生圖仍為賦此後有南京觧元六如
居士二印又葉采印章芳杜二印前有吳趨一
印卷高九寸三分廣三尺二寸八分
明仇英赤壁圖一卷(上等珍一)
素箋本著色畫款云仇英實父製下有十洲仇
英之印二印卷前有覲宸張孝思賞鑑印二印
卷高七寸三分廣四尺三分
明文徵明三友圖一卷(上等李一)
素箋本墨畫蘭菊竹三種凡三段每段後自書
題句第一段題云風裾月珮紫霞紳翠質亭亭
似玉人要使春風常在目自和殘墨與傳神署
右詠蘭三字第二段題云寒英剪剪弄輕黃百
卉彫零見此芳天意也應憐晚節秋光端不負
重陽郊原慘淡風吹日籬落蕭條夜有霜輸與
陶翁能領略南山在眼酒盈觴署右詠菊三字
第三段題云手種琅玕十尺強春來舊節長新
篁瑣忩暎日鬚眉綠翠簟含風笑語凉坐令㕓
居無六月醉聞秋雨夢三湘不須解帶圍新粉
看取南枝過短牆署右詠竹三字款識云壬寅
九月徵明每段前有停雲一印後有文徵明印
衡山二印卷前後及中幅押縫俱有元方保之
印各一卷高七寸二分廣一丈四尺七寸五分
明文徵明秋林飛瀑圖一卷(上等李二)
素箋本墨畫款署徵明下有文徵明印衡山二
印卷後有程延谷印寶夢堂圖書記二印後别
幅附王寵行書五言律詩二首款識云嘉靖辛
卯三月既望雅宜山人王寵下有王履吉印雅
宜山人二印前隔水有廣平王湛求鑒定書畫
印一印引首黃雲篆書衡翁墨妙四大字款署
郡人黃雲拖尾秦士竒跋云文待詔寫生紙仿
關仝溪山圖大約多東南名山水間以險絶竒
勝為功而不離清遠瀟散之致稍一開幀展玩
不覺秀色幽韻撲人眉睫後有王履吉酬子言
張公西山詩字頗遒古超超予耄矣每手此作
一物外緣未知子弟輩之能珍之以作一世佳
玩否大明天啟乙丑秋日書於春城山屋東魯
秦士竒卷高八寸廣四尺七寸一分
明文徵明滸溪草堂圖一卷(上等李三)
素箋本著色畫款云徵明寫滸溪草堂圖下有
徵明一印卷前有竹塢文點一印引首有王糓
祥書滸溪草堂四大字款署榖祥拖尾又自題
並識云沈君天民世家滸墅今雖城居而不忘
桑梓之舊因自號滸溪將求一時名賢詠歌其
事余既為作圖復賦此詩以為諸君倡滸墅一
名虎墅按圖經秦始皇求吳王寶劍白虎蹲於
邱上西走二十五里而失故名虎疁吳越諱鏐
因改疁為墅又譌虎為滸云嘉靖乙未臘月何
處閒雲築草堂虎疁谿上舊吾鄉百年魚鳥常
關念一曲風烟儗自藏南望帆檣依樹轉西來
墟落帶山長最憐出郭紅塵遠春水還堪著野
航文徵明下有文徵明印晤言室二印前有竹
塢文點竹塢二印又陸粲記云吳城之西三十
里有地曰滸墅當南北之衝舟車輳集廬井聯
絡與城郭不殊而其間田疇寬衍泉石芳潔固
樂土也友人沈君天民家於兹累世矣君既業
儒為校官弟子乃遷居學宫之東數百武以便
肄習而君數竒屢試有司不利頃以年至得謝
去且遇詔例有章服之榮間語余曰自吾結髮
讀書僑居城市者今四十年矣每西望故里慨
然興思凡吾先人種樹釣遊之處與其體魄之
藏焉者恍若在目焉雖歲時不廢展省而猶不
能一日忘於懷也因自號滸谿以著吾志且以
名所居之堂而太史衡山先生辱為之圖若詩
矣子盍為我記予曰子之志則美矣雖然予聞
之莊舃病而越吟鍾儀幽而楚奏彼有所繫而
不能自遂也惟子則異於此誠有意於復其故
業誰能禦者君曰然是吾心也抑自吾之始遷
而來也先人之舊田廬既以讓吾兄弟若子姓
俾耕而食其中久矣今將復取之苟便於身而
俾兄弟子姓之失所吾不忍也吾老於城市矣
予退而嘆曰君於是乎賢遠於人夫不忘其本
孝也不私其有仁也孝能篤於親仁能厚於族
斯二者古之人則行之而今之衣冠而稱君子
者乃往往有愧焉君於是乎賢遠於人顧予賤
且言不足信不能彰之以勵夫薄俗也姑為書
之以示其子孫俾無忘焉作滸溪草堂記嘉靖
丁酉秋九月朔日前進士陳湖陸粲書前署滸
溪草堂記五字又顧蘭題云城居雖已費經營
水木難忘故里名隴樹遥瞻連井邑關河常念
繞柴荆荒烟野店帘飛影落日漁舟笛弄聲一
展畫圖欣自慰宛然豐沛獨留情春潛顧蘭又
王榖祥題云君家舊業滸溪濆宅近青山樂我
員背郭堂開多爽氣緣郊地僻少塵氛百年恭
敬維桑梓一段幽閒屬水雲蔣徑揚居那得似
主人還似沈休文王榖祥又張裕題云憶昔攸
芋舊草堂塵蹤遥寄水雲鄉渺茫澤國聞漁唱
蕭索輪囷護隠藏贏得閒身隨地寓獨遺遐思
與天長烟波回首終千古漫自扶衰上野航甘
節里人張裕次衡山先生韻又湯珍題云負郭
流西阻盤山地北紆園田存卜築松菊未荒蕪
秋水淡河伯烟波友釣徒洋洋饑且樂不用嘆
乘桴每憶枌榆社依然水竹居雲耕堪釀秫野
稅足供魚養拙情真逸遺安意有餘百年沿澤
遠好在舊琴書滄浪聞往蹟滸墅亦名溪望遠
雲沙白涵空草樹低水清纓可濯花落路應迷
我欲從招隠扁舟問瀼西中山湯珍又袁袠題
識云滸溪沈先生過余横塘别業談滸溪草堂
之勝賦此招隠滸溪新卜草堂幽况有漁磯枕
碧流三徑榆隂不知暑四忩山色更宜秋楓林
散步吟紅葉水檻閒凭對白鷗羨子高情同魯
望筆牀茶灶一扁舟胥臺山人袁&KR1030;書於黃山
草堂又顧聞題云滸溪之水澄且長溪上清風
開草堂遂喜忩雲交列岫更憐池雪蔽叢篁會
心魚鳥元真境極目烟霞是故鄉城市山林俱
自得不妨來往任吾狂周山主人顧聞又王穉
登跋云文太史作滸溪草堂圖行筆設色當與
趙榮禄齊驅一時名流歌詠相屬可謂層珠累
璧照暎卷軸十五秦城不足賞也卷作於嘉靖
乙未去今凢五十年無論草堂安在而卷中諸
公墓木皆拱覩其遺蹟不能不沾開篋之淚耳
萬歷甲申三月王穉登題又王時敏跋云文太
史遺跡流傳人間者片紙珍逾拱璧此卷圖畫
詞翰真稱三絶而諸名賢題咏又纍纍光溢縹
緗所謂元圃羣玉無非夜光洵希世之寶也慨
自兵燹塵飛圖書散佚獨此卷完好無恙似有
靈物護持培風上人其善襲藏之非但妙蹟永
傳將使吳中後學得見先輩風流益起高山景
行之想西廬老人王時敏題又文柟跋云此卷
乃先待詔中年得意之作堂宇清燕溪橋村店
宛然在目其用筆設色半偈翁所云與松雪齊
驅真定評也後詩文皆出名賢手更可珍秘培
公少時曾見之友人齋中意欲得之而不敢啟
齒越二十年後世變流傳適有人持至不惜傾
鉢資購得命工重裝藏之方丈與天民先生念
舊而建草堂於城市題曰滸溪先後同心可謂
孝矣天民先生為培公曾祖云丁酉冬曾孫柟
拜觀並識又金俊明跋云待詔公此圖初若無
竒及細觀其運用布置無不入妙真神品也諸
賢墨蹟亦復蔚然半偈翁題識時為萬歷甲申
謂去嘉靖乙未凡五十年草堂莫問而卷中諸
賢墓木已拱為之興嘆况至今又七十餘年復
閱滄桑之變其可為霑襟者當更何如雖然人
生如寄至如田園廬舍尤夢幻耳勢安得久獨
此圖詠一時點染風流如在此筆墨之所為足
貴也然自申酉之交江南人家累世所藏毁於
兵火者不可勝計此卷竟無恙先在他所忽焉
來歸幸矣培公與姚子文初善昨冬文初罹禍
時方在浙主者乃索之公齋齋中器物略盡此
卷去而復留真若有護持之者抑亦祖孫孝思
之所感耶誠大幸也培公其益寶之戊戌秋七
月廿又五日不寐道人金俊明題又文點跋云
右先太史滸溪草堂圖丙辰秋七月寓慧慶東
院從中院借觀五世孫點百拜敬識時同觀者
姑孰楊亦曾松隠師卷高八寸三分廣四尺四
寸二分
明陳淳携琴圖一卷(上等柰一)
素箋本墨畫款識云嘉靖乙丑六月白陽山人
道復作於浩歌亭下有復父氏白陽山人二印
卷前有大姚一印卷高八寸二分廣四尺六寸
御筆題籖籖上有乾隆宸翰一璽
明陳淳寫生花卉一卷(上等柰二)
素箋本墨畫款識云庚寅二月白陽山人陳淳
下有白陽山人一印卷前有河山帶礪致印宋
氏穉佳書畫庫印三印卷後有宋致穉佳收藏
書畫一印卷高九寸二分廣一丈三尺九寸二
分
明陳淳寫生一卷(上等柰一)
素箋本墨畫款署道復下有復父氏白陽山人
二印拖尾自題云東風飄飄不絶吹遊蜂舞蝶
相追隨水花嫣然媚晴晝深紅淺白紛差池高
堂列筵散羅綺朱簾掩暎春無比歌聲貫耳酒
如澠醉向花前睡花裏人生行樂當及時光隂
有限無淹期花開花謝尋常事寧使花神笑儂
醉戊戌冬日白陽山人道復書並圖下有復父
氏白陽山人二印卷高一尺九分廣七尺八寸
九分
明陳淳花卉一卷(上等柰四)
素箋本墨畫款識云右墨花數種閒居弄筆流
連春光不計工拙也以詠物情云爾嘉靖甲辰
秋日作於浩歌亭白陽山人道復下有白陽山
人復父氏二印卷高九寸九分廣二丈三尺九
分
明陳栝寫生游戲一卷(上等菜一)
宣德箋本著色畫款云陳栝戲筆下有古吳陳
栝草莽山林二印卷前有筆硯精良人生一樂
沱江子二印卷高九寸二分廣七尺八寸六分
引首
御題造物為師四大字款云乾隆御筆上鈐乾隆御
筆一璽
御筆題籖籖上有乾隆宸翰一蠒
明陳樾寫生花卉一卷(上等重一)
素箋本凡二幅前幅墨畫無款前有雪滿山中
一印又朱之赤鍳賞一印後有元輿一印後幅
著色畫款題云路轉孤山第一峰瓊枝摇月影
重重高標自得陽春韻白雪還憐映玉容陳樾
寫於翠巖山房下有陳樾聮印前有晴忩保玩
一印前幅高四寸五分廣三尺五寸五分後幅
高同前廣一尺八寸四分引首
御題筆腕生香四字款署乾隆御筆上鈐乾隆御賞
之寶一璽
御筆題籖籖上有乾隆宸翰一璽
明錢榖芙蓉湖贈别圖一卷(上等芥一)
宣德箋本墨畫款識云嘉靖己酉夏四月長洲
錢榖叔寶寫下有除夕生錢榖私印二印引首
顧可久書芙蓉湖贈别五大字款云洞陽顧可
久書拖尾可久又序云余締烟友華子補菴以
戶部尚書郎曺乞疏改署於南都天官卿愛賢
也初難之至再乃得請卒改南京兵部尚書車
駕司主事嘉靖己酉夏四月將之任造余謂余
曰吾辱子道氣之交久矣何以規我將置之座
右以朝夕省焉余曰子得之矣子得之矣余復
何言規哉夫古今恒言皆謂仕為畏途常有行
路難咏嘆仕直行義逹道焉耳矣曷畏曷難乎
而世之故則競夸毗懷忌嫉於是乎有巷伯之
歌巧言何人斯之賦作矣然則途不足畏乎路
不亦難乎居此有道吾惟見夫處心恬淡遊神
元漠者斯德全而物莫之猜是故其言足以興
其默足以容莊周氏之論士也是已周之言曰
不刻意而高無功名而治無江海而閒淡然無
欲而衆美從之矣又曰聖人休休焉則平易矣
平易則恬淡矣平易恬淡則憂患不能入邪氣
不能襲余閒居久矣淵然思過穆然聞道矣夫
以子之博學宏深出辭沈蔚聲聞士林間籍籍
先是冡宰漁石公雅重之嘗欲調寘銓曹矣子
乃上書辭謝兹奉職戶曹㩁酤江州風清弊絶
而又以其餘訪古蹟懷賢風舂容大章寂寥短
篇意氣冲如也泊如也名譽滋哉方將峻陟矣
子又避華就閒夫當紛紜旅進之時而顧超然
退處是則恬淡之道也已恬淡則物何能累物
何能累則人何能非執是以往固將莫與争能
争功矣余固曰子得之矣子得之矣焉用規為
子又謂余曰吾將遄王程竣官事從子遊於梁
溪之上翺翔於菰川之圃釣鮮弋飛揮絃賦詩
縱志於物外徜徉於無為已矣余曰子何言之
遽也夫恬淡之時義大矣哉天地之道聖人之
德也匪伊繕性亦越弘化子具是道矣盍亦振
揚斯德之風乎莊周氏又嘗言之矣曰古之治
道者以恬飬知生而無以知為也謂之以知飬
恬知與恬交相飬而和理出其性矣古之人在
混芒之中與一世而得澹漠焉當是時也隂陽
和静鬼神不擾四時得節萬物不傷羣生不夭
盖言恬淡之逹於治理之元也余亦嘗淺言其
旨夫恬淡則心無欲心無欲則廉静生廉静生
則市無争利朝無争名而百僚將師師矣百僚
師師而治道興焉此舉一隅而可以反莊周氏
之三隅也子尚其勖諸夫語大功立大名禮君
臣正上下為治而已矣此朝廷之士也就藪澤
處閒曠避世獨得無為而已矣此江海之士也
子朝廷之士也惡可與語江海之士乎子其寧
乃心從乃事宦成矣名立矣余將招子隐焉子
不以余言為迂也而謂余之言可以規矣乃命
書之爰序其語以為别贈嘉靖念八年歲次己
酉夏四月洞陽山人顧可久書前署贈别華子
補菴改官南都駕部之任序十五字又莫同芙
蓉湖贈别賦前署云補菴華子由戶部主政乞
改南得兵之車駕常所往來者餞於芙蓉湖上
咸有贈言同與補菴少同道業相知既深申以
婚姻迺為贈之賦曰己酉孟夏時良日舒補菴
華子囊琴束書戒僕命吏屬&KR0008;聯艫循南塘之
涴演遂容與於蓉湖眷盼里邑將趨南都暱交
懿戚耆耄學徒餞於湖曲熙熙于于維時滛霖
始霽麥風微和五兩高舉百丈斜拖壺觴爼豆
雜沓駢羅客有舉酒而屬華子者曰别無異緒
人恒壹欝子獨怡然若有所得豈以疇昔燕吳
千里勞勞遐征步月看雲摇摇心旌巋㠑南都
吾邦乃輔近切一身如肱與股無羈旅之苦而
有安土之樂如判鄉郡如處齋閣為子溢喜出
我私度敢以為賀余曰去遠即近常情所歆華
子寧私家之徇而不虞官箴乎客曰南都佳麗
江左風流夷途通川行者願遊貨集物産居者
願留官府如神仙𪠘宇如蓬邱一觴一詠弔古
尋幽匪屈吾性職亦可修無九陌之軟紅而有
六街之流水釋厚居之狐貉而易適體之苧枲
水土能襲天時順履吾意華子將安之以是為
賀誰云不宜余曰此愛之者欲嗇其身非知之
者能得其真也客曰附炎遠凉躁進忘退今古
一轍顛仆不悔華子豈不知巍科重望峻秩旋
至乃慕南都之清曠離要津而甘散地是其聞
悟夙超冲虚不昧寧為轍免豈蹈玉碎未居茒
屋茂林之下而深江湖山藪之志進退從容可
無顛仆之累斯不足為華子賀乎余曰是說也
華子知之吾與子亦知之固可賀矣未知華子
之守身不移應物無滯好古而能與俗諧德懋
而才雄能濟其識觸物得情其學中閎外肆不
屑於為我不忘乎物利顧乃愒日玩歲而苟位
以自庇好逸惡勞而擇便以任智哉邇者𣙜政
初成清聲四被朝著之上咸曰人瑞人不能舍
焉能自棄乃其累疏乞南至意攸繫殆以開基
之始鍾山定位芻粟所供億算萬計儲胥飛挽
江河淮泗根本已裕終古無暨爰及北狩兩都
對峙耀兵訓武萬乘千騎威行沙漠遺虜深避
永息烽燧聯絡腹臂華子之辭銓衡而任錢榖
凡地官之政悉入簿錄宜發宜歛孰盈孰縮西
北運艱何以續之東南民匱何以足之所以籌
之胸臆見之忠告者亦既熟矣南入夏官則欲
知開創之際兵力所以雄強邊防所以固密才
藝何以訓練衣糧何以存恤馬畜於民政復舊
日船駕於軍料絶掊尅本兵之要大小畢舉節
制之法講求無失欲使南之賦不惟足以給邊
而府庫亦實北之兵不惟足以防邊而奸宄亦
息然則無事握算不履戎行我用則行我藏則
藏行義隨時出其所長文武之道何用不臧若
夫鄙之為富強之術是惡夫人之不善用耳兵
食之足聖訓非不重也華子之敡歴南北者盖
欲權其兼濟之宜而博究兵食之原施諸職守
為名臣著之述作為名言耳文中王氏六世銅
川立訓用世子孫是傳青箱之學江左朝儀後
人習之業亦不墮况兹大政舉世尊信傳為世
業以佐盛運則用之不盡矣功豈淺近哉華在
江左無忝王謝韶朗惠康聯鑣並駕是則重可
賀也噫明哲保身宜家庇族鄙夫昧此多同君
子所見為獨吾子將别言若膠固惟欲知退而
遠辱則華子生平所飬不有負乎華子怡怡如
初客迺唯唯而晤亂曰蓉湖之水何瀇瀁兮芙
蓉未化葉穰穰兮在彼中流鼔蘭槳兮棹歌既
發何敞惘兮出處有定不可強兮曰彼先哲吾
可仰兮臨風躇蹰起遐想兮迂泉居士莫同書
於涇南之老農居卷高九寸五兮廣三尺
明王榖祥寫生一卷(上等薑一)
素箋本墨畫無款每幅有酉室一印别幅書題
句凡四幅第一幅牡丹榖祥自題云琱檻特藏
春瑶臺倚太真香車傾一顧驚動洛陽塵糓祥
下有王禄之印一印又袁袠題云牡丹誇異種
第一玉樓春艷色應難比唯應似玉人横塘袁
袠題第二幅桃花自題云佳人半醉後玉臉微
生酡婀娜春風裏銷魂可奈何糓祥下有王禄
之印一印又袁袠題云桃花爛朝霞疑是武陵
下春來古渡頭豈無問津者横塘居士第三幅
荷花自題云玉貌本來㓗新装不愛濃秋風羅
袖薄飄颺若為容糓祥下有禄之考功氏二印
又袁袠詩云檀心含艷紫粉額暈輕黃莫以榮
衰故終朝只向陽横塘農者第四幅梅花自題
云六出吐竒葩風清香自遠樹如天竺林人在
瑶華館糓祥下有王禄之印一印又袁袠詩云
熟梅淫雨後炎濕好樓居薝蔔花開處濃香暑
氣除横塘生幅高七寸三分廣八寸一分
按第三幅畫荷花後袁袠詩似題葵花作第四
幅梅花後袁袠詩似題薝蔔花作意原有葵花
薝蔔二畫佚去後人装潢時誤以此二詩装於
荷梅二幅後而當時袁袠題荷梅二詩則又佚
去也
明謝時臣山水一卷(上等海一)
素箋本墨畫款識云辛亥夏日謝時臣寫下有
樗仙子一印引首有文彭隸書間適二大字款
署文彭拖尾彭又題云五月官衙樂事多綠隂
庭院午風和茶烹雪乳新羅岕硯洗青花舊斧
柯翠竹露梢舒懶葉文魚依藻泳清波一枰棋
了人初散小小宣爐爇水磨仲夏新晴事事宜
定罏香爇海南竒閒臨淳化羲之帖細讀開元
杜甫詩石鼎颼飀時鬭茗楷枰剥啄試圍棋新
篁脫粉芭蕉綠不怕星星兩鬢絲破屋蕭蕭一
事無午窗睡起客來疎空庭日轉清陰寂修竹
風輕翠影虚筆硯精良開几案雲天縹緲净階
階此生莫謂儒冠悞養得閒身讀道書三橋文
彭卷高七寸八分廣三尺九寸三分
明陸治蘆雁寫生一卷(上等鹹一)
素箋本著色畫款識云隆慶戊辰春日包山陸
治作引首袁福徵書蘆花雁影四大字款云甲
辰進士八十翁袁福徵題拖尾福徵又題云浪
激灘寒見白沙烟收湖闊盡蘆花何來雁字秋
空滿逐隊羣飛向水窪日落霞明聲亂唳月明
江静影交加漁翁切莫相驚恐一任相呼雙翮
遐雲間袁福徵題卷高八寸二分廣九尺二寸
三分
明項聖謨松風圖一卷(上等河一)
宣德箋本墨畫款署項聖謨引首譚端書松乃
雄風四大字款云譚貞默題易菴項翁筆拖尾
又自題云松己具雄骨風復雄其雄雄風一振
始雌風四面攻我登峯頂望八面皆玲瓏鱗甲
多生動掀髯競欲翀響如濤撼激雲翠入洪濛
觀彼矯矯勢后羿無彊弓上帝怒其肆殷雷布
遠空我筆能降伏圖來寸楮中墨氣可吞象畢
竟不言功功歸夫天地容得老詩翁崇禎十有
四年春歸第二日題於朗雲堂易菴項聖謨卷
高四寸三分廣二尺九寸六分
明孫克弘文窗清供圖一卷(上等淡一)
宣德箋本凡十段卷前隸書自識云癸巳夏中
朔漫圖于遠俗樓有遠俗樓一印第一段硯山
著色畫中空處朱書銘云山元膚割紫𬎼星霣
魄石抱腴蒼水使者佩失琚山鬼環守目睢盱
内藏一升(脱一字)白龍飱之凌霄躡雙鳬奮迅八
極游清(脱一字)山元膚玉為徒雪居前署敦復堂
三字(左旋讀)第二段硯山著色畫前隸書注云予
家敦復堂所蓄第三段米竹後有雪居印又漢
陽長爵一印前識云異書中凡天壤間草木珍
竒靡不殫述今人以耳目所及欲槩造化之理
皆妄也前輩言朱竹始於關夀亭不知何昉東
坡亦效為之然戴凱之謂沅澧間有赤白二竹
白薄而曲赤厚而直今亦不知有白寧必其無
赤耶下有克弘一印第四段墨蘭後識云倣鄭
所南筆下有雪居一印前隸書識云鄭所南名
思肖思趙也所南言南宋頑民也生平寫蘭不
寫地紀年不紀元所畫蘭必付名僧道士不落
北人手予嘗謂所南翁蘭有微子麥秀湘纍江
蘺之痛云下有雪堂一印第五段墨梅後識云
倣馬遠筆下有赤霞一印前書論書一則云陳
文東書法出入二王宋仲溫筆法不離張芝然
其自得處亦各頓悟文東真字酷似歐陽詢機
軸又自樂毅論來宋真自遺教經入宋昌裔去
懷素不遠如晴雲卷舒章昞如在陳宋之間筆
意出入章公瓘盤根錯節陸顧行精神不化曹
士望化而未神沈民則神情散朗民望張弓發
矢正在用力范桂撥肌勝於肉陳祭酒強勢有
屈曲黃汝中得之粗豪然此數公者皆吾郡之
良也下有允執氏一印第六段墨蘭後有孫允
執氏一印前自題云老眼生花貧病侵綠陰門
巷晝沉沉小窗筆硯閒緣在猶把花枝細對臨
下有雪居貧而樂二印第七段松化石著色畫
前隸書署松化石三字後識云婺州永康縣松
林馬自然為仙在上一夕大風雨松忽化為石
仆地悉皆斬截大者徑二三尺高有松節枝脉
土人運而為坐且至有小如拳者亦堪置几案
間後有雪居士一印第八段松著色畫前朱書
隸字署鮮于伯機支離叟圖八字又識云支離
叟者鮮于氏虎林新居直寄亭之古松也高不
滿尺覆地數十弓輪囷離竒如偃蓋竒形怪狀
不可殫舉因取莊周語號曰支離叟蓋取無用
之用亦同然者非特形似而已允執甫下有克
弘一印第九段團扇山水著色畫上鈐克弘一
印後隸書識云層巒叠嶂烟雲出沒數家茆屋
隠隠在阿堵中要須識其趣者則先得於心思
寓意於筆端託諸絹素李廣見伏虎而射其精
誠已能貫之金石如此嗜山水者不可不知此
理長夏避暑凉雲洞漫書下有孫克弘印一印
第十段硯山著色畫下朱書隸字署寶晉齋三
字卷高六寸五分廣一丈八尺二寸
明孫克弘寫生花卉一卷(上等淡二)
宣德箋本墨畫款識云余自返初服歸卧東□
故廬日與二三物外友晤言一室之内或心手
閒暇則弄筆几頭作小畫一兩幅行草書數行
以自娛雖城府非公事不復一入丁丑夏苦熱
端居巷謝人事玉峰起共許子以善畫游吳淞
間余館久之一日出素絹索畫時桐隂在□竹
風滿座清思灑然遂仿舊人筆意作花卉數十
種隨意所到態出豪端雖不能傳寫化工真相
亦造物者之無盡藏也巨法眼其謂余何華亭
雪居士克弘後有孫氏允執漢陽侯印二印前
有東郭草堂一印卷高八寸五分廣二丈二寸
明孫克弘寫生花卉一卷(上等淡三)
素箋本著色畫别幅款題云寫生非我事爛漫
出天真小閣晴開卷春風物物新乙酉春仲雪
居克弘作後有漢陽太守孫允執二印引首有
莫如忠書羣芳競秀四大字(欠)署中江如忠卷
高七寸二分廣一丈三尺一寸
明周之冕百卉圖一卷(上等鱗一)
素箋本著色畫款署汝南周之冕下有服卿周
之冕二印卷前有古燕張純修見陽圖書張逸
菴氏家藏珍藏世玩見陽子諸印卷後有純修
珍藏之印子子孫孫永保之二印卷高九寸八
分廣五丈二尺八寸
明陳粲寫生花卉一卷(上等潜一)
素箋本墨畫款識云萬歷戊寅臘月九日寫於
青萍館中勾吳陳粲下有陳道光氏蘭谷子二
印卷前又陳道光氏蘭谷餘芬二印又高氏江
村草堂珍藏書畫之印一印卷後高士竒跋云
向在都下得陳道光寫生長卷珍之篋中垂二
十年雨窗展閱覺造化生於筆端含苞舒萼浥
露摇風香色具足勝調丹弄粉多矣為簡静齊
之一佳玩康熙戊寅正月廿五日水仙幽蘭開
滿階砌滌上巗端硯書抱瓮翁高士竒後又書
己邜七月朔江村再觀九字中幅押縫有灌園
生几九印北墅印三江村高氏清鍳印二江村
三十年精力所聚印二又抱瓮翁蘭渚軒二印
卷高九寸九分廣三丈七尺八寸八分
石渠寶笈卷三十三
