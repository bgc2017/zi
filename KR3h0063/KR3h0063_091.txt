石渠寳笈卷四十四
貯
翠雲館
列朝人
書冊上等
明王寵臨帖二冊(上等)
素箋本上冊計十七幅第一幅臨鍾繇季直表
前有真賞大雅堂二印又藏墨寳寳藏半印二
第二段臨鍾繇宣示帖第三段臨鍾繇昨疏帖
後有韡韡齋一印第四段臨王羲之臨鍾繇帖
第五段臨王羲之辭世帖第六段臨王羲之黃
庭經後有宜爾子孫文房清玩二印第七段臨
王羲之樂毅論第八段臨王羲之畫像贊第九
段臨王羲之曹娥碑後有王寵私印履吉之印
二印第十段臨王獻之洛神十三行欵署寵冊
高七寸六分廣四寸六分冊前副頁
御書鍾王遺軌四大字後有所寳惟賢乾隆御筆二
璽
御筆題籖籖上有幾暇鑑賞之璽一璽下冊計十八
幅第一段臨王羲之官奴帖前有大雅堂一印
第二段臨王羲之霜寒帖後署云右臨逸少帖
第三段臨王獻之乞假帖第四段臨王獻之静
息帖第五段臨王獻之新婦帖後署云右臨獻
之帖第六段臨王羲之蘭亭叙後署云丁亥七
月上浣漫臨定武本蘭亭第七段臨禇遂良過
秦論後署云右臨禇河南書第八段臨顔真卿
聖主得賢臣頌後署云右臨顔魯公書時丁亥
重九在石湖精舍下有王寵私印一印第九段
臨柳公權清静經後署云右臨柳誠懸書時十
月朔日也下有王寵私印一印前有韡韡齋一
印第十段臨虞世南破邪論後署云右臨虞永
興書第十一段臨顔真卿麻姑壇記後署云魯
公小楷此為極則聊以效顰愧不及萬一也丁
亥小春之望記下有王寵私印一印第十二段
臨禇遂良隂符經款署云右臨河南書後幅䟦
云書法自鍾王以逮虞禇顔柳盡態極妍各臻
聖域而究其源流仍歸一致其所傳楷書不過
以上數帖寵自幼學書即留心於此然至今未
能窺見堂奥也丁亥小春廿二日識下有王寵
私印履吉之印二印後有駿文氏景怡堂書畫
印平生真賞文房清玩朱廷璧印真賞寳藏潄
古芳諸印冊前副頁
御書晉唐法乳四大字後有所寳惟賢乾隆御筆二
璽
御筆題籖籖上有幾暇鑑賞之璽一璽
書卷上等
元趙孟頫書絶交書一卷(上卷)
淡綠絹烏絲闌本行草書款識云延祐六年九
月望日吳興趙孟頫書下有趙氏子昂松雪齋
圖書印趙氏書印三印前有趙字大雅二印又
桃里吴時芳印項德芬印蘭石主人江村高士
竒子長少谿主人諸印又篤夀山房珍玩子孫
半印四後有竹窗沈荃克齋珍賞桃花里子長
項篤夀印蔣氏珍蔵子子孫孫善保之梧桐軒
圖書印三徑清風諸印又半印不可識前隔水
有蔬香園碧城石閭寳蔵三印後隔水有生香
樂意齋高岱私印石閭高岱三印押縫有苑西
一印拖尾陳廷敬䟦云少司農儼齋王公家蔵
趙文敏書頃與公奉
召在大内之南書房攜以相示翰林學士澹人高公
書法妙天下曰此吳興真蹟屬題其後康熙乙
丑夏五澤州陳廷敬前有江村高氏清鑑一印
又高士竒䟦云乙丑春夏之交澤州陳公雲間
王公同直大内南書房日以所蔵名蹟公餘評
賞至趙文敏此卷筆法遒媚玉潤珠圓曰觀止
矣雲間尚有文敏耕織詩亦近代不可多得者
與此當稱雙璧錢塘後學高士竒敬䟦又高士
竒題識云用筆濃纖古意多墨花流潤憶鷗波
天知我意歸如箭風送蒲帆過皂河俯仰行蹤
是舊談記同殿角啟琅函十三寒暑真虚擲徒
有嵇生七不堪丁丑歲直大内南書房與陳說
巖䟦尾時說巖方為總憲也後居拓湖雲間遂
以相贈甲戌十月重到苑西三度扈從沙漠未
一展視頃南還曉發茅渦風利水駛薄晚可至
宿遷舟中觀此屈指舊題已十三年因書二詩
時康熙丁丑九月晦日江村高士竒又高岱䟦
云元代善書者頗多獨趙文敏公妙絶一世即
唐初諸名家以下迄於兩宋亦未有以相過也
蓋蔵筋骨於嫵媚標丰神於健勁其運腕轉折
處如柳絮因風彈丸脫手純熟之至廼顯英華
此卷寫嵇叔夜絶交書字字圓稳無一筆散漫
真公孫大娘舞劍瀏浰頓挫獨出冠時者也豈
吳興山川清淑之氣盡萃於公耶且書畫兼工
父子濟&KR0839;求之當世信難多覯今日天氣初晴
小窗清暇展玩再三為之擊節歎賞聊題數語
於未時癸巳仲夏十有九日錢塘高岱書於燕
邸之小酉齋引首文彭隸書松雪真蹟四大字
款云後學文彭題後有項字子長懋和静寄軒
圖書印諸印卷高六寸八分長七尺九寸五分
御筆題籖籖上有御賞乾隆宸翰欽文之璽三璽
畫卷上等
明董其昌關山雪霽圖一卷(上等)
素箋本墨畫款識云關仝關山雪霽圖在余家
一紀餘未嘗展觀今日案頭偶有此小側理以
圖中諸景改為小卷永日無俗子面目遂成之
乙亥夏五元宰下有董印半印一前有願為天
地間一閒人半雅堂圖書二印後有一菴秘玩
一印拖尾顧大申䟦云文敏墨妙自成一家適
意匠心不全摹古此卷倣關仝紙不盈尺而有
雲山浩蕩之勢清襟玉映未易到也今歸項大
參犀水神物得所矣癸夘九月華亭顧大申獲
觀又戴本孝䟦云關氏遺墨近代希覯文敏素
檀臨摹如橅晉唐諸帖莫不得其神髓此卷筆
勢遒逸不假渲染力透紙背直以書法為畫法
耳犀水公好古嗜竒於枕函中出示同觀云為
文敏孫所貽可謂能共家珍矣寳之寳之甲辰
三月鷹阿山樵戴本孝識於就李舟次又沈荃
䟦云董宗伯書畫擅絶一代而山水佳作較八
法尤為難遘兹摹關仝小卷布勢運筆無不蒼
秀而自有一種天然之趣非他手所能髣髴也
顧戴二子深研此道乃心折若此其為真蹟夫
復何疑犀水攜之行笈朝夕展觀拊絃動操殆
神與之遇矣丁未閏夏雲間沈荃書於燕山客
舍又冐襄䟦云關仝畫師洪谷子至廢寝食思
欲過之其畫竦擢杳漠皆能一筆湧出上突巍
峯下瞰窮谷峭拔不可名狀又多作關山挂幅
余臆記五代名畫補遺所載如此當時稱為關
家山水吾師董文敏公曾蔵仝秋林暮靄圖雖
絹素剥落師極贊其風骨猶能掩映宋代名手
數輩吾師畫師北苑間出摩詰晉卿大小米房
山元人四家其與余畫并見之他蔵者皆煙雲
變沒筆師造化所謂氣韻生知超神入逸今人
無不極好之未必盡知之也庚午晚春馬齒正
八十歷陽年世友戴務旃亦年七十涉江千里
為余舉觴其畫之蒼古挺秀則荆關後身也行
笈中出吾師所臨關山積雪圖小卷如米敷文
着色袖珍瀟湘圖為翟伯夀豪奪盟於天而與
之者其畫之上突下瞰峭拔杳漠正如余昔臆
記所稱計題畫為乙亥五月間臨去丙子八月
吾師仙遊不過年餘乃絶筆也思昔余年十四
吾師即叙其詩以傳比之王子安得侍教十有
一年即今皆六七十年事余與戴河邨先生為
同學同年友亦將五十年時務旃在侍三十年
前務旃无忝兄弟與陽羡陳其年俱相依水繪
偕兩兒讀書經年屢歲今其年久逝水繪化為
孤墟蔓草我兩人尚以書畫覓食品題鍳定猶
能緒述師友見聞表章異代特書卷尾留視兩
家子孫及海内好古讀書後死者知我輩道義
風雅未嘗以貧賤衰朽一日不長留天地間也
雉膏巢民老人冐襄燈下䟦併書䟦前有半雅
堂鑑賞之章一菴主人珍蔵圖書二印卷高四
寸二分廣四尺三寸五分卷前
御書秀字前隔水
御題云滕六分明友少男巖關霽色欝朝嵐千林潤
逼雪為雨一卷寒生青出藍磵道誰人尋活句
茒齋有客恣幽探玉壺冰是香光體結習從知
此處諳乾隆丙寅御題下有乾隆宸翰幾暇臨
池二璽
御筆題籖籖上有天府珍蔵乾隆宸翰二璽
明董其昌疎林遠山圖一卷(上卷)
素箋本墨畫款識云遠山一起一伏則有勢疎
林或高或下則有情此畫訣也余欲拈出以示
人惜未有知其解者思翁下有玄宰一印前有
静海勵氏衣園蔵真二印後有教忠堂蔵衣園
居士二印拖尾董其昌書舊詩二首款識云丙
寅臘日其昌書於青龍江舟中下有董其昌太
史氏二印後有衣園審定竹溪居士二印卷高
七寸六分長二尺二寸五分卷中
御題云平林到秋疎林疎山更遠起伏與高下妙倡
兼半滿何須問迂倪家法傳北苑蕭齋俯蒼浪
問誰此&KR0146;遯乾隆御題下有乾隆宸翰惟精惟
一二璽又
御識云丙寅春正背臨一過下有乾隆御筆一璽引
首
御書虛明向遠開五大字前有深心托毫素一璽後
有所寳惟賢乾隆御筆二璽
御筆題籖籖上有天府珍蔵乾隆宸翰二璽
貯
潄芳齋
國朝人
畫冊上等
王翬山水一冊(上等)
高麗牋本墨畫計十幅第一幅款署云倣大癡
道人筆意海虞王翬下有王翬之印一印又題
云晴嵐浮翠島積雨暗深村寂寂無車馬溪流
自到門下有石谷子王翬之印二印前有西陂
詩老書畫府印一印後有衣園圖書一印第二
幅款署云竒峯出竒雲秀水含秀氣仿燕文貴
下有王翬一印後有竹溪居士一印第三幅自
識云宋人畫樹千曲百折惟此苑能盡長勁瘦
直之法然亦枝根相糾至元季黃大癡吴仲圭
一變為簡率逾簡逾佳欵署耕煙外史王翬畫
於津門渡口下有石谷王翬印二印又自書夏
木垂陰四字下有王翬一印前有一牀書汪氏
柯庭秘玩二印後有衣園書畫一印第四幅款
署盧鴻草堂圖石谷子下有王翬一印後有教
忠堂一印又一印僅黃鶴白石藤之間七字可
辨第五幅書晦翁納湖詩王翬畫下有王翬印
一印前有衣園居士教忠堂蔵二印後有竹溪
一印第六幅書舊詩款署王翬補圖下有王翬
之印一印前有上下千年愛閒二印第七幅款
署云倣惠崇筆下有王翬之印一印又書舊詩
一首款署寫唐人詩意下有石谷一印前有竹
溪秘玩衣園蔵真二印後有竹香一印第八幅
款署王翬下有王翬印一印又書舊詩一首欵
識云石田自題其畫句也石翁學仲圭真有出
藍之能余漫倣之不審得窺一斑否王翬下有
王翬之印耕煙散人二印引首有太原一印後
有衣園一印第九幅款署仿黃鶴山樵後有王
翬一印又書舊詩二句款署太白詩三字後有
石谷子王翬之印二印前有清渚漁郎一印第
十幅款署云倣高彦敬尚書山川出雲圖戊寅
七月既望海虞王翬下有王翬一印又書舊詩
一首款署耕煙散人次日又書下有石谷子王
翬之印二印前有上下千年一印又有静海勵
氏滋大二印後有犖天官冡宰衣園珍蔵三印
冊高七寸六分廣一尺第一幅
御筆題秀字上鈐乾隆御筆一璽又題云樂土無俗
事秋山有古姿晴暉已三竿高人出戶遲問誰
會此趣作者黃大癡下有乾隆宸翰一璽第二
幅
御筆題竒字上鈐幾暇鍳賞之璽一璽又題云靈山
能出雲靉靆滿封中林齋坐對客潤逼冠芙蓉
長笑進履人功成尋赤松下有德充符會心不
遠二璽第三幅
御筆題古字上鈐幾暇臨池一璽又題云灌木蔭佳
時山中小年夏却似維摩詩詩以無言寫點頭
聽經輩盡是科頭者下有清玩一璽第四幅
御筆題閒字上鈐御賞一璽又題云有笻倦不支有
書慵且置跏趺白晝静翛然無一事鹿苑夫豈
遥不出十笏地下有幾暇怡情一璽第五幅
御筆題逸字上鈐稽古右文之璽一璽又題云厓屋
枕秋江琴音鎮日淙耳觀一以悟心旌底用降
看竹問主人居士應姓龐下有天府珍蔵一璽
第六幅
御筆題韵字上鈐浴德一璽又題云近林鎖煙光遠
峯濕雲氣重溪渺難即弄棹豈無謂匪慕熊羆
釣為愛蓴鱸味下有朗潤内府珍秘二璽第七
幅
御筆題情字上鈐内府書畫之寳一璽又題云陌頭
楊柳色天涯芳草菲凝粧上翠樓王孫歸未歸
妙哉詩外意子夜安能妃下有宸翰一璽第八
幅
御筆題蒼字上鈐神品連璽又題云山窮若無路林
豁忽有家蹬道接雲關梯巖飛白斜疑在天成
閣萬景參窗紗下有得佳趣一璽第九幅
御筆題雄字上鈐筆端造化一璽又題云飛流紛萬
𣲖嶤峯矗千狀巘髮與壑鬚一寫天籟放耳食
恰宜聽目謀不可望下有古香一璽第十幅
御筆題神字上鈐乾隆御筆一璽又題云白石露齒
齒清泉滴泠泠長煙一空白好山四季青略彴
無人過可以讀黃庭御題下有乾隆御賞一璽
後副頁
御筆畫山水左方有筆端造化一璽又記云内府所
收王翬畫佳者頗多近復得此幅乃篷窗乘興
所作涉筆皆有天趣尤得意筆也因各製一詩題
之并擬其法戲為小景胸中丘壑有觸而發不
知興之所之非欲與競勝也惜石渠寳笈編次
已竣異日續編當以此為翬作之冠乾隆丙寅
春正御筆并記下有乾隆宸翰幾暇臨池二璽
後梁詩正和詩云秋山淨無滓平遠含幽姿隔
磵青障合射牖白日遲鳥閒自簡訥石古非頑
癡半庵傍巖結門掩寒煙中白雲滃然飛隐見
青芙蓉習静聊自怡坐彈風入松(臣)梁詩正恭
和又汪由敦和云千章羃清陰正可安九夏天
籟息調刁笙竽若為寫羡彼耕煙人論心逄静
者&KR0772;窱枕煙庭林樾工位置天然謝剪飾晏坐
屏塵事為語谷口雲護此幽栖地(臣)汪由敦恭
和又勵宗萬和詩云天風来泱漭雲濤飛琤琮
自得初地淨坐使塵慮降深山欝太古氣象淳
以龐孤艇破湖光空亭納嵐氣潄石殊有情聽
泉不虚謂由来泉石人識得煙霞味(臣)勵宗萬
恭和又裘曰修和詩云幽草何芊芊垂楊何菲
菲對景惜遲暮樓頭餞春歸采芳逢楚客解珮
辭江妃雲巖何代蹟石壁誰氏家高人此朝暮
老樹交横斜詩情冷如水世味薄似紗(臣)裘曰
修恭和又董邦逹和云芙蓉叠層青卉木紛萬
狀不聞人市喧但聽泉奔放卜居隠此間桑麻
正彌望空濛山雨歇澗水乍清泠村樹遠猶暝
炊煙濕更青高人不出戸歸雲滿前庭(臣)董邦
逹恭和引首
御題天與清新四大字上有乾隆宸翰一璽
御筆題籖籖上有欽文之璽乾隆宸翰二璽
列朝人
畫卷上等
宋李廸牧羝圖一卷(上等)
素絹本淡著色畫無欵前有梁清標印一印後
有曺深半印一前隔水押縫有蕉林書屋一印
後隔水押縫有蕉林秘玩棠村觀其大略三印
卷高七寸五分廣二尺三寸卷中
御題云磧雪風沙大窖涼毳衣非暖酪非香李卿知
己休多語試看垂垂漢節長乾隆御題下有乾
隆宸翰一璽拖尾梁詩正題云蒼茫牧野龍沙
寬腥氊乳酪充飱餐貞心許國冰雪寒十九年
來祇一般鬢須白去節旄殘窮荒猶感大義難
歸來博典屬國官漢家恩澤輕羽翰千秋史論
同三歎即今流傳圖畫看不殊麟閣標衣冠載
披恍見心血丹凛然臣節良不刊乾隆丙寅春
正月(臣)梁詩正奉
勅敬題又汪由敦題云子卿使匈奴矯矯杖漢節羝
乳夫何時卧咽旃毛雪&KR0757;持旄盡落頭白十九
春神驚上林雁歸來畫麒麟零縑尺幅中千載
凛生氣悲歌餘慨慷河梁李都尉(臣)汪由敦又
勵宗萬題云風雪滿天透骨涼漢家天使姓名
香節旄落盡歸何日目斷横空雁字長(臣)勵宗
萬恭和敬題又張若靄題云白沙裹雪亂如雨
寒煙邊笳作人語萬草僵黃不見春世上羝羊
未聞語海枯石爛堅&KR0757;持肝腦塗地誠甘之茒
土千乘固不屑節旄落盡心無移旌旗千里臨
朔甸天子自將誇能戰徒教搆釁逞干戈耀
威詎使氛霾晏中郎奉詔不矜鋒廼幽大窖鳴
悲風當時倘得命師去利器豈讓蘭於功陵降
何惜武存幸尺土無封名實炳功臣聊得圖麒
麟千年血淚留霜影何時粉本落人間毳帳旃
毛老塞山出使丁年歸皓首英雄無夢到刀環
(臣)張若靄敬題又裘曰修題云寒雪墮地天茫
茫羣羊蝟縮難成行豈真執箠效驅策百折不
死來此場餐旃嚙雪易事耳誓與漢節同存亡
千年絹素宛可識一再拂拭增慨慷當時聽得
單于語分不生還漢家土誰云射雁上林中帛
書姓氏題蘇武兩家和好歸使臣典屬居然列
樽俎是知冥漠通精誠何必羝羊不生乳何必
羝羊不生乳嗚呼李陵計拙心獨苦(臣)裘曰修
敬題又陳邦彦題云塞草邊塵表孤忠一枝漢
節海東頭羝羊生乳盟詞决絶冨貴不淫威不
屈剛腸要把天驕折十九年嚙雪共呑氊心如
鐡生死别休言說君親念常營結任驚沙迷
眼酸風刾骨朔漠羊羣伴哀咽他年煙閣標丹
闕倩南飛雁足上封章千行血調滿江紅(臣)陳
邦彦敬題又董邦逹題云雪凝毳帳深寒積漢
節孤光照天赤牧羝羝乳心不移十九年中如
一夕屬圖生還意外耳何假雁書上林澤丹青
寫貌難寫神祇餘沙草連空碧(臣)董邦逹敬題
引首
御書冰天漢節四大字後署乾隆御筆前有乾隆御
書之寳讀書依竹静二璽後有清心抒妙理含
毫邈然乾隆宸翰三璽
御筆題籖籖上有神品乾隆宸翰二璽
元錢選秋江侍渡圖一卷(上等)
素箋本著色畫款題云山横一帶接秋江茒屋
數間更漏長渡口有舟呼未至行人佇立到斜
陽吳興錢選舜舉後有舜舉錢選之印二印卷
前有舜舉一印又子京子孫永保墨林秘玩神
品會侯珍蔵元賞諸印又秘玩秘秘笈之印半
印三又墨書運字小號後有漢水耿會侯書
畫之章項元汴印項子京家珍蔵項墨林鍳賞
章平生真賞墨林山人湛思記子孫永保子京父
印項墨林秘笈之印會侯珍蔵陳定畫印仲輝
氏天籟閣檇李項氏世家寳玩珍秘陳以御諸
印卷中押縫有陳定宜爾子孫二印後隔水有
吳廷書畫之印琴書堂漢水耿會侯書畫之章
俞安期印俞堯長震維清森閣書畫印何良後
印南史氏諸印押縫有以御袁定昌印鼎成宜
爾子孫吴希元印會侯珍蔵子京所蔵元賞陳
定畫印吴翔鳳印諸印拖尾李道大題識云隨
喜一偈貽笑名勝白雲李道大水淨沙明兩眼
秋誰家結屋占清幽年年看得&KR0008;肥日多有歸
人立渡頭乃題秋江待渡也前有吳希元印墨
林項季子章二印又何天麒題云夷猶一葉碧
波秋人立斜陽古渡頭誰料長江風浪惡至今
閒却濟川舟壬寅石厓何天麒觀晚渡卷有感
又王謙題識云江水瀰漫老樹秋殘陽渡口動
人愁勸君且更斯須立莫向風波趁小舟晉陵
王謙為鄕友錢友常題於樂閒亭前有項墨林
秘笈之印一印又宋懷題云萬頃煙波一葉舟
青山茒屋思悠悠濟川有志來何晚渡口西風
落日秋吉郡宋懷又錢溥題云滿村紅葉照秋
明一棹波間盡日行纔濟江南又江北不教閒
向渡頭横東吳錢溥又卞榮題云秋江無波鏡
面平中有不測予心驚毒龍吐涎蜃氣腥一舟
往來如葉輕岸上人家住之久碧樹團團遮戸
牖隔江待渡夕陽殘况是天涯重回首江陰卞
榮又張寧題識云題霅翁詩畫解衣盤礴鬢如
絲閣筆推&KR1201;月上時江海茫茫人去遠更誰能
畫復能詩吴興張寧書於西長安讀書處又劉
昌題云平時不試濟川才閒看羣鷗日往來喚
渡有人垂望久一舟聊趁晚風開姑蘇劉昌又
金銑題識云彷彿錢塘接素秋中流隐隐是歸
舟幾家紅葉孤煙外一帶青山入越州日沈天
晚立江頭煙起波心不見舟今遇太平非此境
詩人莫向畫中求舜舉遭叔世寫圖作詩以見
意云故予發之山陽金銑識又文伯仁䟦云趙
松雪嘗畫秋江待渡圖張伯雨題詩云郁木桁
頭蕭侍郎負心歸去趁谿舫解包席地者誰子
日暮途窮話正長仍書郁木桁乃蕭子雲所居
處乃長挂幅著色師唐人法為時所重張用蕭
事亦不知所謂後有嶺南人為吳郡守攜之以
去舟覆長江失之至今興言及之皆共惋惜余
幼時猶得見者因記張作每懸夢寐曾假有粉
本臨一再過終有邯鄲之愧無優孟之彷彿兹
霅翁此卷其亦因松雪而寫之者用筆設色亦
倣唐法題句且有深意後題之者九人共詩十
首皆我明文章巨擘可謂精品展玩不忍釋遂
錄張詩如右且述趙畫之所由豈當勝國之末
人各有所寓意而寫之畫賦以詩耶蓋亦當時
一段公案也觀者宜重之况有好事者其愛護
珍蔵又宜何如哉萬歷甲戌九月朔書於西湖
客次五峯文伯仁前有墨林子項叔子二印後
有項墨林鑑賞章一印諸䟦中押縫有墨林山
人琴書堂耿會侯鑑定書畫之章項元汴印吴
希元印寄傲丹誠漢水耿會侯書畫之章項子
京家珍蔵元賞珍秘宜爾子孫諸印又會侯珍
蔵二印卷高六寸七分長三尺四寸七分卷中
御題詩云白葦丹楓兩岸鷗波煙艇中流不肯飄
然徑渡憑消望裡清秋秋厓小立斯須一葉扁
舟可呼朅詠霅溪詩意邈思天水畫圖丙寅春
正御題下有乾隆宸翰御賞幾暇臨池三璽前
有雲霞思一璽拖尾梁詩正題云澹澹蓼花風
疎疎楓葉雨野艇横中流寒潮相呑吐吳山一
髮青依約江南樹長吟朝隠詩客心正懷古(臣)
梁詩正敬題又汪由敦題云秋水淨天碧一棹
破蒼煙沙平江岸闊利涉知何緣皇皇問津者
延佇呼長年乾隆丙寅春正(臣)汪由敦敬題又
勵宗萬題云白石磯邊喚渡丹楓樹下臨流閒
看一江秋水蕭蕭蘆荻鳴秋舟人知道卬須遥
見中流手呼添箇煙波釣叟宛然張志和圖(臣)
勵宗萬恭和敬題又張若靄題云澹煙一抹遠
蒼茫秋到江南草木黃記得晚涼人影亂片帆
飛渡過韓莊(臣)張若靄敬題又裘曰修題云江
雨江風未可期秋江欲渡尚遲遲似聞傳語&KR0757;
舟者莫恃波平浪静時(臣)裘曰修敬題又陳拜
彦題云野艇寒江落照黃蒹葭露白樹蒼蒼人
間只有閒鷗鳥翻笑溪邊問渡忙(臣)陳邦彦敬
題又董邦逹題云水淨沙明天宇闊遠岸浮空
煙一抹黃葉滿村茒屋新日夕牛羊齊下括行
人心汲居人閒渡口呼舟舟未還不如解包沽
酒飲坐看倒影凌蒼山(臣)董邦逹奉
勅觀敬題引首
御書煙江待渡四大字上有乾隆御筆一璽
御筆題籖籖上有神品乾隆宸翰二璽
元盛懋江楓秋艇圖一卷(上等)
素箋本青綠畫篆書款云子昭(缺一字)雪坡作卷
前有沫湖埜人一印後有子安珍蔵記一印卷
中題曹鼎云兩船相並兩翁閒笑語船頭飽看
山不惜功名取身貴了無縱跡到人間天台曹
鼎何自學題云渺渺長江煙浪半扁舟並駕晚
風生輕摇蘭漿過前浦回首西山落日明何自
學馮善題云拍磯流水清落渚輕煙薄漁艇無
常隣相逢時並泊錫山馮善林震題云天際凉
風起千山草木秋吳江鱸正美相與棹歸舟林
震王佐題云兩兩釣漁翁平生靡憂患齊撓泛
歸航紅樹日將晚王佐葉恩題云一葦泛中流
得魚即沽酒齁齁春夢長富貴無何有葉恩仲
麟題云晴沙燦曉星落葉飄紅雨蕭蕭楚客舟
暮入吳江浦仲麟拖尾衞九鼎䟦云子昭與余
交最早往時一意仲美兹幅人物忽入昭吳興
室中而山以幽勝木以拙勝覺秋爽迎人只在
几案閒雪翁保重毋使叔明見之謂盛丈又持
彼渭陽公麈柄也至正辛丑十一月之望天台
衞九鼎卷高七寸五分廣三尺四寸五分卷中
御筆題神字上鈐乾隆御賞之寳一璽前隔水
御題云秋水净琉璃蒹葭颭古堤忘筌樂魴鯉得意
友鳬鷖明月清風耳蘭漿桂棹兮兩翁相對處
應是話夷齊乾隆御題下有幾暇鍳賞之璽乾
隆御筆二璽引首
御書江楓秋艇四大字後署乾隆御筆前有觀書為
樂一璽後有所樂在人和與物皆春乾隆御筆
三璽
御筆題籖籖上有御賞乾隆宸翰二璽
貯
静怡軒
列朝人
畫卷上等
晉顧愷之畫女史箴一卷(上等)
卷中款識題䟦俱載御書房石渠寳笈卷之八
内後隔水
御筆繪幽蘭一枝題云長夏幾餘偶閱顧愷之女史
圖因寫幽蘭一枝取其窈窕相同之意云爾來
青軒御識下有乾隆宸翰翌太和二璽拖尾
御䟦云晉顧愷之善丹青圖寫尤妙迹其自言傳神
正在阿堵間則知非深入三昧不能到也是卷
女史箴圖流傳千五六百年而神采煥發意態
隨出非後人筆墨所可涯涘董香光䟦李伯時
瀟湘圖云顧中舍所蔵名卷有四以此為第一
信哉是圖向貯御書房繼得李畫蜀江九歌瀟
湘等圖適符董䟦中名卷之數遂移置福建宫
西偏之室顔曰四美具以志寳惜千古神物不
期而會此殆有天焉予既甚愛斯畫而深幸遭
遇之非偶也率記數言於尾乾隆丙寅夏至前
五日長春書屋御筆後有乾隆御書三璽卷末
鄒一桂奉
勅繪松竹石泉款署(臣)鄒一桂恭畫
宋李公麟蜀川圖一卷(上等)
素箋本墨畫無款姓名見䟦中凡城郭山川祠
宇名勝古蹟并諸考證俱小楷書分載卷中前
有清吟堂江村士竒圖書江村秘藏西湖薄正
中陳所藴印陳氏子有吳廷次淵静寄軒圖書
印諸印又李圖書半印一後有竹窗吳廷之印
高士竒圖書記三印前隔水有静寄軒圖書印
餘清齋圖書印吴廷書印三印押縫有王延世
印永存珍秘二印後隔水有高士竒圖書記曠
菴二印押縫有王延世印也園賞鑒梅壑子孫
保之朗潤堂印永存珍秘一字長叔諸印又一
印糢糊不可辨卷中押縫有澹人一印北野高
士竒各二印竹窗永存珍秘各五印後隔水董
其昌䟦云龍眠畫精工極矣余尤愛其蝇頭細
書展之皆可尋丈牓署之法從此可得所謂小
字如大字也或曰米元章筆然宣和譜稱伯詩
書逼魏晉安得以伯詩題畫書概歸海岳耶董
其昌觀因題拖尾王穉登䟦云往見文太史臨
李成蜀江圖歎其妙絶庶幾一睹真蹟竟不可
得今乃閱李伯時蜀川圖雖江山形勝如出一
軌今點染之妙人各不同營邱之工工在緜密
龍眠之工工於古澹蓋彼李以院體擅長不若
此李英英有巖壑之致余性最好遊而身攖塵
綱不能從禽尚之轍褒斜卭笮灔澦瞿塘之竒
藉二李之蹟可當臥游嚴君平云州有九遊其
八岳有五登其四不覺臨文自愧耳甲午三月
初五日虎邱舟中題王穉登前有高氏江村草
堂珍藏書畫之印静寄軒圖書印二印又董其
昌記云此卷余得之海上顧氏今轉入思延將
軍乎得所歸矣壬寅臘日重觀書其昌旁註云
思延乃宫諭王師竹先生子好古能詩中州人
又陳所藴䟦云顧廷尉汝和家故蔵有李龍眠
瀟湘蜀川二圖俱稱神品瀟湘圖歸予予以易
古鼎於吳廷用卿至今悔恨不能己已蜀川圖
不知始落誰手展轉相貿亦歸用卿用卿今年
持至海上予以八十金得之夫尤物宜人者天
地間原自有數况多取又造物所忌乎失一得
一予亦差堪自慰矣若夫延津之劍分而復合
此亦理數所或有予不敢必也萬歷戊申嘉平
月潁川陳所藴子有父䟦又高士竒䟦云甲戌
春得李龍眠瀟湘臥遊圖與此卷合并喜作長
歌書後是年九月奉
召北上在都三年半行塞外丁丑九月請養南歸舟
中始一展閱十月過吳閶顧維岳相見曰今夏
遊䢴江得蜀江圖前題後䟦為君購之留以相
待不覺欣然請觀董文敏二䟦在焉戊寅春連
装於後欲更作詩紀事反以鄭重逡廵己卯十
月晴初霜旦籬菊猶芳偶爾念及恐佳話久忘
因記卷末此䟦離去三四十年後成完璧非有
神物護持豈能如是人生天壤間聚散離合往
往興歎後之覺者幸相珍重永存此一叚良緣
至畫中小楷確為米筆文敏以為伯時兹且弗
辨柘上侍萊衣人高士竒竹窗又高士竒題云
古來繪事以人重龍眠居士邁等常精神每於
萬物會天機發處何洋洋有時適興寫山水荆
關旗鼓詎相當層巒怪樹畫幽趣膾炙口頰稱
山莊蜀江圖卷亦竒作岷山汶嶺争低昂澦東
巴峽各殊狀横源魏沱看淼茫上廵下廵灘十
六赤甲白鹽臨瞿塘飛甍特寫武侯廟磧餘八
陣臺基荒叢祠野亭并蕭寺點綴一一窮毫茫
萬里橋西工部宅浣花流水澄滄浪嶾嶙入漢
插玉壘巍峩古觀存青羊韶日欲尋芳草渡春
芹擬取青泥坊頓使至者得道路溪瀨如聞花
藥香蠅頭細楷法遒勁山名水號注且詳何年
䟦語被割棄妙蹟無人能表張久置塵櫃不經
意二十餘年埋夜光江南人家偶搜訪又有遺
墨傳瀟湘華亭博雅鑒審確言與蜀江為雁行
急檢籖帙出觀覽印記果是將軍蔵氣運生動
筆宕滌佳紙細辨澄心堂千里勝境咫尺内臥
遊從兹老可忘性同鱗羽愛邱壑慵操桂楫驅
驘綱軒窗茗椀頗不俗白日暗覺閒中長朝歴
巫峽暮潭浣吾與二圖終徜佯(刪嶾嶙二句)龍眠蜀
江圖蔵我家二十餘年習於聞見兼失去題䟦
不知重也近得其瀟湘臥遊圖有董文敏䟦云
海上顧中舍所蔵名卷有四謂顧愷之女史箴
李伯時蜀江圖九歌圖及此瀟湘圖耳女史在
檇李項家九歌在余家瀟湘圖在陳子有參政
家蜀江圖在信陽王思延將軍家皆竒蹤也因
取蜀江圖觀之果有王延世圖記即文敏所云
王思延又合縫處永存珍秘小印二卷皆有當
是顧中舍者往在京師見龍眠山莊圖一邱一
壑皆細楷書名與蜀江圖正相類年來夢想山
莊圖竟不可得今觀二卷蜀江則江山層叠纖
悉不遺雖用董巨法尤饒幽秀瀟湘圖則脫略
生竒仿彿二米而林麓暎帶却又不為糢糊蒙
董之狀余自匹侣亡來百念灰冷閒居屏跡惟
文籍圖書自娛既得瀟湘圖後得考證蜀江圖不
勝欣快為賦長句康熙三十三年甲戌二月三
日積陰新晴餘寒未减盆中古榦紅梅大放幽
蘭布香書於簡静齋江村高士竒旁注云瀟湘
圖亦有王延世印記或二卷原在王處也又高
士竒䟦云舟過南陽夏鎮之間河流清駛蓋鄒
嶧地近諸泉所會時雖序入初尚饒秋色展龍
眠蜀江圖卷復題二斷句於後碧天晴籟樸船
窗萬水千峯對蜀江佳處會心應不遠牐邊寒
溜瀉淙淙槲葉纔黃柿葉紅嶧山層叠泗洄瀠
無須冐險瞿塘峽日坐東屯西瀼中時康熙丁
丑九月廿七日已立冬三日矣高竹窗士竒䟦
中押縫有竹窗一鄉看侍老萊衣高氏清吟堂
鑑蔵書畫三印引首八一道人書蜀川勝慨四
大字款署八一道人書前有忠孝之家高氏江
村草堂珍蔵畫之印王延世印三印卷高一尺
廣二丈二尺九寸卷中
御識云李公麟蜀江卷尋丈間有萬里之勢脫盡筆
墨痕與造物者游矣董文敏題云麟瀟湘圖謂
此卷與九歌及顧愷之女史箴圖皆顧中舍所
蔵名卷之最厥後展轉流傳備詳陳所藴諸人
䟦語中董䟦以此卷歸之王思延將軍為得所
今乃先後俱入秘府視向之所歸何如耶惜不
得起香光令更著一語乾隆御識前有内府珍
秘幾暇怡情二璽後有乾隆二璽又
御書秋興八首并䟦云杜陵秋興八首蓋在蜀中時
作也近得李龍眠是圖古跡歷歷可數想杜老
江閣揮毫興復不淺因錄其詩於幅間以志䨇
絶乾隆丙寅天中前四日御筆前有中和一璽
後有天府珍蔵得佳趣二璽又
御題云岷山導江幾千里神禹底蹟猶堪指龍眠繪
事秘府多食蔗至是觀止矣休論詩𣲖重臨摹
定知此李勝彼李(李成亦有蜀江圖見王穉登䟦語中)古淡天然
意匠營長歌約略記起止石紐秋風落日斜
剔鬟往聖生於此蠶叢魚鳬開國事謫仙已莫
詳原委江走白沙山紫微樓延萬象供凭視靈
巖授記憶當年臥牛伏龍連玉壘萬春大面列
遥屏青城故宅傳花蕊三十六峯峯各殊籖嶭
嶔嶷復笈峩萬里橋頭杜老居浣花溪畔薛家
址錦官城外柏森森丞相祠堂何處是雙流迤
邐接新津彭女如螺雲表峙嘉眉古郡唐祈之
名園晚賦想高士李陸劉白號四賢巴王有廟
荒煙裏空聞古洞說岑翁不辨三生跡李氏蕭
灘魏沱十六廵臺名八陣歸傾圯瞿塘峽口灔
澦堆赤甲白鹽連䕫子行雲行雨識高唐雄風
披處蘭臺毁五音六律中琴聲掉石灘平舟可
艤縦横全蜀覽無餘太冲有賦難擅美畫禪室
中精鑒人且拜下風稱勝米同時同美蔵中舍
瀟湘九歌及女史聚散散聚凢幾經宗伯一一
詳誌已此去宗伯逾百年其間幸未遭兵燬江
村詹事亦好古纔於四中得半耳猶自詡為席
上珍作詩豔論證心紙乃今四美具一室賞心
樂事無倫比寓意於物不留意咄咄是吾乃所
以乾隆丙寅仲夏朔養心殿御題前有神品連
璽後有御賞朗潤乾隆宸翰三璽後有隔水
御筆畫梅花題云丙寅季夏静怡軒御製下有乾乾
宸翰一璽右方有幾暇臨池一璽
御筆題籖籖上有御賞神品乾隆宸翰欽文之璽四
璽卷末丁觀鵬奉
勑畫杜甫詩意並識云内府收蔵四美具李公麟蜀
江圖其一也江山千里一覽無遺凢勝蹟名區
歷歷在指顧間所謂龍宫夜光傾出一栲栲
矣(臣)以拙劣奉
勑繪景于卷末疊嶂長洪無從髣髴謹就杜甫秋
興八首中請看石上藤蘿月已映洲前蘆荻花
詩意略寫大概百代聚散杜詩寓意自深惟愧
難追摹于萬一耳(臣)丁觀鵬並敬識
宋李公麟九歌圖一卷(上等)
素箋本墨畫款署(上缺數字)年七月望日(臣)李公麟
畫前有内府書印吴瑞徵印許叔次家蔵耿會
侯鑑定書畫之章諸印後有宣和阿爾喜普之
印東平三印又内府圖書内府許叔半印三前
隔水有九如清玩御賜忠孝堂長白山索氏珍
蔵友古軒樂菴諸印押縫有長字大印琴書
堂都尉耿信公書畫之章信公鑑定珍蔵諸印
後隔水有樂聖且銜杯欽賜忠孝長白山長索
額圖字九如號愚菴書畫珍蔵永貽子孫二印幅
中押縫有吳仲君一印内府書印吳瑞徵印各
二印許叔次家蔵印三拖尾篆書九歌無款押
縫有也園索氏收蔵書畫許叔次家蔵二印卷
高一尺四寸廣三丈二尺六寸幅中
御識云九歌辭采竒麗意境惝恍非伯時通神之
筆不能得其仿彿此卷舊蔵上海顧中舍家為
董香光品題四名卷之一幾餘披覽但覺靈氣
往來非尋常意度所及宣和畫譜謂公麟畫一
立意為先此正公麟超軼陸吳處至其人物秀
發行筆精妙以虎頭女史卷相證尤信其能入
前人之室云御識下有乾隆二璽後隔水
御䟦云九歌圖為龍眠名蹟傳世六百餘年名人
題識不知凢幾即如宋黃長睿金趙秉文元吴
澄明張丑輩䟦語詩句皆見内府畫譜及題畫
詩中今卷尾并無之蓋屢經装潢佳蹟為人割
去賞鑑家但當論筆墨佳否若以題識别真贗
是賈竪見耳乾隆丙寅夏五御題下有乾隆稽
古右文之璽三璽又
御筆繪折枝蘭菊識云仲夏下浣之四日再寫春蘭
秋菊意後有乾隆宸翰惟精惟一筆端造化
三璽卷末張若靄奉
勑畫款署云屈子行吟圖(臣)張若靄敬寫引首
御題盡變極妍四大字後署乾隆御筆下有御書一
璽中鈐乾隆宸翰一璽
御筆題籖籖上有御賞神品乾隆宸翰欽文之璽四
璽
宋李公麟瀟湘臥遊圖一卷上等
素箋本墨畫款署瀟湘臥遊伯時為雲谷老禪
隠圖卷前有間裏工夫澹中滋味子孫寳之顧
從義印王濟賞鑑過物來青閣陳氏子有江村
秘蔵高士竒竹窗王延庚印静寄軒圖書印諸
印卷後有竹窗延之劉承禧印吳興高士竒圖
書記曠菴王濟賞鑑過物諸印前押縫有江村
高詹事清呤堂三印後隔水有曠菴一印卷中
押縫有澹人一印竹窗二印高士竒永存珍秘
印各三卷前隔水董其昌題云海上顧中舍所
蔵名卷有四謂顧愷之女史箴李伯時蜀江圖
九歌圖及此瀟湘圖耳女史在檇李項家九歌
在余家瀟湘在陳子有參政家蜀江在陽信王
思延將軍家皆其蹤也董其昌觀因題拖尾葛
郯䟦云桂琛禪師與一僧入洲觀牡丹圖障僧
云好一朵牡丹花師云可惜許一朵花後有人
獻畫軸與法眼禪師曰汝是手巧心巧曰心巧
曰那箇是汝心這二老漢自謂演說真源為佛
祖出氣然一人慣行草路未免(下缺一字)棘參天一
人順水&KR0757;舟不覺浪來頭上争似圓照老人並
無許多指注有畫一軸任一切人批判信齋到
這裡不免饒舌一廵正似羅公詠梳頭樣圓照
老人飽參叢林具正知見縱饒鐡作面皮亦須
為余一笑也乾道庚寅十一月旦信齋居士葛
郯䟦前有高詹事不以三公易此日二印又張
貴謨䟦云雲谷老禪以瀟湘圖示諸齋求䟦云
谷不將境示人諸齋莫作畫會大地山河是幻
畫是幻幻只今說幻亦幻破九州一塵寓筆端
三昧誤點成牛欲犯苖稼若如此題瀟湘圖又
似癡人說夢也辛夘中秋串齋張貴謨跋又章
深跋云雲谷老師妙齡訪道方外足跡遍浙江
東西諸山窮幽遐瓌詭之觀心空倦遊歸卧于
吳興之金斗山且十七年宜于山冰飫聞而厭
見况紙墨所幻顧何足道舒城李生為師作瀟
湘横看愛之俾予評余謂昔人見斷墻而知畫
斷墻非所以為畫而心適與畫會耳故畫無工
拙要在會心處披此軸飄然起塵外之想亦有
足佳然畫之佳否尚不議而師一邱一壑胸次
有不凡者箇中活句却請諸人别為拈出乾道
庚寅重陽蒙齋居士章深題後有高氏清吟堂
鑑藏書畫一印又葛郛跋云昔東坡題宋復古
瀟湘晩景圖有照眼雲山出浮天野水長等句
余觀此筆雖不置身嵒谷中而心固與景俱會
矣圓照老人早悟靈機洞見佛祖根源視六塵
境界如夢幻泡影而寒煙澹墨猶復襲藏所謂
寓意于物而不留意于物也乾道庚寅十月晦
日澹齋居士葛郛跋又一跋云黃叔度言論風
旨無所傳聞而一時歆豔藉藉不下顔氏子直
以范元平陳仲舉輩為信也李生作瀟湘短軸
而諸公寓藻鏡于翰墨之妙冀羣雖良伯樂一
顧未為無助李乎其庶幾畫士之叔度乎異時
一瓣香當敬為雲谷師單閼壯月如齋彦章父
書(按彦章姓名未詳)又張泉甫跋云雲谷禪隐有瀟湘
圖諸大士題跋下語說真說幻僕不免畫蛇添
足凡物苟有可觀皆有可樂不必以真幻為斷
當也瞿曇氏以山水為幻融結幻對真生真假
幻行真幻之見不立是圖存亦可亡亦可兔起
鶻落少縱則逝當知東坡之意不但施于善畫
者辛夘秋愚齋張泉甫題又葛邲跋云雲谷師
行脚卅年幾遍山河大地心空及弟歸猶以不
到瀟湘為恨每遇名筆使之圖寫間為好事取
去亦復不禁此係最後所作予素不識畫師求
跋語莫知所贊也然師亦知夫掌上之妙喜耳
中之兜元胸次之八九雲夢者乎不出戶庭師
已遊瀟湘矣乾道辛夘中秋可齋居士葛邲書
又題句云道人心境兩清閒函丈蕭然宇宙寬
擥畫江山最佳處焚香掩卷坐蒲團筠齋隨喜
(按筠齋姓名未詳)又題句云煙圍晚翠楚江寒秋水長
天尺素間卷盡胸中八雲夢雞忩瀟灑篆煙殘
理窟書(按理窟姓名未詳)又題句云瀟湘佳景古來傳
一見無因行路難雲谷老人真好事泠然寫入
畫圖看戇叟(按戇叟姓名未詳)後有王延世印汝南王
思延松濤閣鑑定珍秘書畫之印二印又高士
竒跋云康熙丁丑九月廿七日歸舟過夏鎮觀
龍眠瀟湘蜀江二圖心與境會不覺移日江村
高士竒卷末高士竒記云北宋李龍眠瀟湘卧
遊圖一卷購于吳門價二百兩康熙癸酉嘉平
江村高氏簡静齋記大兒元受次兒侣鴻䟦中
押縫有北野苑西清吟堂高士竒圖書記江村
士竒之章諸印永存珍移印三竹忩印四引首
前有簡静齋高士竒圖書記二印卷高九寸五
分寬一丈二尺三寸幅中
御識云瀟湘煙雨為三楚佳境每讀蘇軾題宋復古
瀟湘晩景圖詩輒為神往惜不得一見也今見
龍眠是圖正未知孰為甲乙一再展玩雲山楚
水真不啻卧遊矣董跋謂顧氏名卷有四今乃
散而復合不異豐城之遇也乾隆御識下有乾
隆宸翰幾暇臨池二璽又
御題云設不觀圖畫空傳瀟與湘兩虹奔峡合一練
飲天長董記原堪驗蘇詩那可忘軒皇張樂處
堪以眄蒼茫彷彿松巖畔虬枝尚怒蟠寫真伊
應獨和韻我良難川暝漁村静嵐收亥市攅禪
和總饒舌(圖後數人題跋頗露禪機而無一見道語)何似不言看巴
陵煙樹色夕照與天齊遠𣲖來三蜀歸帆下五
溪卧遊方汗漫神解謝筌蹄聚散千秋事浮雲
湘水西乾隆丙寅夏五御題用蘇東坡題宋復
古畫瀟湘晩景圖韻下有幾暇臨池得佳趣乾
隆宸翰三璽後隔水
御筆繪竹數枝識云閒忩對雨展伯時是卷欣然有
會因寫雨竹數枝于卷尾時丙寅六月朔日也
清暉閣御識下有會心不遠德充符筆端造化
三璽卷末董邦逹畫山水篆書照眼雲山出浮
天野水長二句款署翰林院侍讀學士(臣)董邦
逹奉
勅恭寫蘇軾詩意引首
御書氣吞雲夢四大字後署乾隆御筆下有御書一
璽前有深心託豪素一璽中鈴乾隆宸翰一璽
御筆題籖籖上有御賞神品乾隆宸翰欽文之璽四璽
貯
三友軒
列朝人
畫卷上等
宋元梅花合卷一卷(上等)
第一段素絹本徐禹功墨畫款署云辛酉人禹
功作前有慧辯正葵印吳門袁武卿氏家藏三
印又一印漫漶不可識後有其永保用一印又
一印不可識拖尾揚无咎題詞云傲雪凌霜愛
他梅蕊攙借春光步繞西湖興餘東閣可奈詩
腸娟娟月轉回廊悄無處安排暗香一夜相思
幾枝疎影落在寒忩雪豔煙痕又要春色来
到芳尊憶昨年時月移清影人立黃昏一番幽
思誰論但永夜空迷夢魂繞遍江南繚牆深院
水郭山村茅舍疎籬半飄殘雪斜臥低枝可
更相宜煙藏脩竹月在寒谿亭亭竚立移時對
瘦損無妨為伊誰賦才情寫成幽思畫入新詩
月隨霜飛隔窗疎瘦微見横枝不道寒香解
隨羌管吹到簾幃箇中風味誰知睡乍起烏雲
任欹嚼蕊挼英淺顰低笑酒半醒時月轉墻
東幾枝寒影一點香風清不成眠醉憑詩興起
繞珍叢平生秪箇情鍾漸老矣無愁可供最是
難忘倚樓人在横笛聲中玉骨冰肌為誰偏
好特地相宜一段風流廣平休賦和靖無詩綺
窗睡起春遲困無力菱花笑窺嚼蕊吹香眉心
點字鬢畔簪時為愛冰姿畫看不足吟看不
足已恨春催可堪雪裏飛英相逐祗應標格孤
高似羞對妖紅媚綠藏白收香放他桃李漫山
麤俗水曲山傍寒梢冷蕊隠映修篁細細吹
香疎疎沉影惱斷回腸為駐馬横塘漫立盡烟
村夕陽空裊吟鞭幾多詩句不入思量天賦
風流相時宜稱著處清幽雪月光中烟溪影裡
松竹梢頭生憎人在高樓羌篴怨驚催鬢秋不
道明朝半隨風遠半逐波流屋角墻隅占寬
閒處種兩三株淡月微雲嫩寒清曉香徹庭除
羣芳欲比何如癯儒豈膏梁共途因事順心為
花修史須紀中書右柳梢青十首平生與梅
有緣既畫之又賦之自樂如此不知觀者以為
如何也然老境對花時以歌之豈欲投他人耳
目非知音不可以示也无咎後有養正齋印一
印又趙孟堅題識云余數年前因康節菴作墨
梅曾題長句曰逃禪祖花光得其韻致之清麗
閒菴紹逃禪得其瀟散之布置回觀玉面而鼠
鬚已自工夫欠精緻枝枝例作鹿角曲生意由
來端若爾第傳正印有由自捨此的傳皆妄耳
僧定花工枝則粗夢良意到花則未女中郤有
鮑夫人能守師繩不輕墜可憐聞名未識面更
有江西畢公濟季衡醜俗惡札祖弊到雪篷濫
觴矣所恨二王無臣法多少東隣傚西子此中
有閟豈莫傳要以眼力求其旨枝分三疊墨濃
淡花有正背多般蕊鬚飛七出蒂則三點眼名
椒梢鼠尾夫君已自悟筌蹄重說偈言吾亦贅
誰家屏幛得君畫更以吾詩疏其底此詩之作
謂學梅江西止爾初不知禹功之能也今觀悟
悅頤師所蔵徐君禹功之作蓋於諸人之外最
得逃禪之體者惜余前未聞知後人吟更清豈
可少之然禹功不自標名氏第曰辛酉人不知
淳熙前辛酉或是慶元後辛酉也逃禪生於紹
聖之丁丑殁於乾道之己丑禹功云得之面授
受法其淳熙辛酉人歟及逃禪之終已年廿八
歲矣何五六十年間愛尚如余未之知若人哉
信古今人物名氏不得彰聞者有矣片楮尺繒
儻未敗腐知音者存於是重加三歎慧辨清勤
茶罷短燭未殘為書此寶祐丁巳孟夏甲子趙
孟堅子固書於善住方丈之西室前有吳康文
氏珍玩一印後有吳舜昇印康文氏書畫記雲
西小館三印又䟦云自識禹功所畫其年冬又
識江右譚季蕭花韻畫如鮑安人亦工枝稍不
清暢耳遠勝劉夢良也劉有名流落江湖間禹
功季蕭得罕聞雖余前曾以詩述逃禪宗𣲖未
及二君世間有藝學不得聞於人者何既哉丁
巳仲冬望日子固又記又張雨題詞云面目冰
霜逃禪正派只讓華光怪底徐卿為渠描貌縈
損柔腸有誰步屧長廊更折竹聲中吹細香酒
半醒時雪晴寒後月上西窗大元至正己丑後
學張雨謹㳄首篇柳梢青韻卷高九寸五分廣
三尺八寸第二段宋箋本吳瓘墨畫欵署竹莊
人下有瑩之一印又自題云墻角孤根株身纖
小嬌羞無力蠏眼微紅粉容未露不禁春色待
東君汨沒芳姿漸迤邐檀心半折緩步回廊黃
昏月淡那時相得至正戊子孟冬竹莊梅已䔒
蕾因賦柳梢青詞而明遠適来索余作故寫梅
就書之又高儀甫題云籬根玉瘦兩三枝百遶
吟香夜不歸安得密林千畝月仰眠吹笛看花
飛澹齋高儀甫作又一題識云梅花易寫極難
精全在胸中一片清香恐風前真奮發影嫌月
下未分明自從人老初為祖更說楊家後有甥
鬢與梅花俱白盡他時之子可無名此江山月
贈寫梅許梅谷詩余喜其景聯屬對既切而巧
每於詩人知畫梅之來歴者舉似之無不擊節
甲子季秋因筆偶書未署款卷高九寸一分廣
二尺四寸五分第三段宋箋本吳鎮墨畫欵識
云墨戲之作蓋士大夫詞翰之餘適一時之興
趣與夫評畫之流大有寥廓寫梅擬竹自石室
先生花光大士發揚妙用時所宗尚者衆獨逃
禪老人變黑為白自成一家後人雖云祖述巧
以形似流連忘返漸近評畫寫生務求逼真嘗
觀陳簡齋墨梅詩云意足不求顔色似前身相
馬九方臯此真知畫者也歷百年後惟彛齋先
生有題已作云逃禪一派流入浙西唯趙子固
繼而嗣之又題云試欲自由又愆法度及守繩
規齷齪無取武林唐明遠持禹功梅來聯子固
題識詩中備詳家數信乎古人之作命意豈苟
然哉吾鄉達竹莊老人得逃禪鼎中一臠咀之
嚼之饜之飫之深有所得寫竹外一枝索拙作
繼和余自弱歲游於硯池嗜好成癖至老無倦
年入從心極力不能追前人續尾之萬一自笑
東隣之顰醜矣哉莊子曰朝菌不知晦朔蟪蛄
不知春秋豈可執寒冰而語夏蟲者哉後之覽
者得無誚焉至正八年冬十月梅花道人吳鎮
頓首下有梅花菴嘉興吳鎮仲圭書畫記二印
又吳瓘題識云余之作梅聊自唫嘯豈在悅人
心目適明遠求所作寫一枝以贈今置之禹功
卷後何堪依附古人且云欲道其出處而圭翁
已自序之何用贅疣取一詩以復題之吳瓘瑩
之逃禪親授寫梅法二百年來徐禹功竹外一
枝清絶處孤山風雪夜濛濛卷前有養正齊袁
太私印二印卷中押縫有梅花菴半印一卷高
九寸二分廣四尺四寸拖尾吳寬題云寫盡南
枝又北枝山林冰雪共襟期誰能好事尋梅祖
更著花光與補之吳寬為戒卿題又楊循吉跋
云補之梅已為烏有其門人徐禹功又能使孫
叔敖復生亦善幻哉若其抵掌笑談不俟假服
而具者則十詞有焉子固二跋其書如勁弓之
遇勇士發必破的信乎為松雪之家兄也得者
寶之勿等閒視也弘治七年六月望日吳郡楊
循吉題又黃雲跋云逃禪老人深入梅花三昧
鑄辭置象象逐雲化徐禹功追摹之遊戲得自
在者趙彛齋王仲圭頓悟超領言言相證雪月
風神想見於千載之下乙夘歲冬十月昆山黃
雲敬書又徐守和題識云前有徐禹功雪壓梅
竹枝葉錯綜積雪點綴有蔡中郎飛白意自題
竹根云辛酉人禹功作蓋楊无咎之高足子弟
也宜其畫之精絶若此趙子固二跋詳之矣後
有无咎詠梅十詞清新婉麗一唱三歎真是千
秋絶調張伯雨和韻一章蕊珠亂落瑤草紛披
信為神仙口角雲莊老人竹外一枝更為清絶
苐恐廣平難賦耳梅道人自謂有梅癖戲寫枯
根僅四枝三花一蕊而具羅浮萬樹之態可謂
能於法外取巧筆與梅花殆此公長技耶夫禹
功之精絶雲莊之清絶仲圭之竒絶一卷三絶
堪稱鼎足吾無間然閒忩展玩忽寒香撲鼻環
珮聲徐恍若姑射玉人自空飛下不覺心骨俱
冰矣情託乎詞走筆賦之竹梅元自歲寒客後
凋不讓松與柏枝穿葉錯任縱横玉樹相依寒
弗易六花瞥贈綈袍來百節七鬚咸受澤殺青
五瓣渾難辨碎玉琅玕元圃積此中清味誰得
知祗有林逋結冷癖抵死欲覓頂門鍼羅浮走
下徐無藉出入逃禪翻三昧一枝直透西泠魄
子固二題花解頤補之十調梅蹙額句曲冷語
挾霰飛竹窗嫩梢烟外白仲圭自號梅道人枯
槎老枿大破格竹粉雪香惜玉心小詞長賦陽
春拍蹇驢何處喚詩神庾嶺梁園空費屐忽對
此圖揩老眼隴頭驛使來前席吟鬢半枯肌粟
𧺫消我熱腸十二尺巳巳長至日徐守和前署
題宋元梅花卷後七字又題云冬至後三日天
作薄冷微飄雪花朗吟逃禪十詞清興如洗夜
坐更豪漫剪燭追和不愛芳春無花可侣有竹
為隣不受紅塵清迴俗駕幽結高人熱心至是
幾泯已往事都付吟唇枯盡修髯白凋雙鬢此
際凝神清畏人知白甘自澹春隙先窺忙趁
寒光急逃蜂蝶偷發南枝寧耐冰霜貫脾冷笑
他車馬驅馳鏡裏年華夢中富貴閃賺依誰
山居未成猿啼鶴怨兀坐思清忽覩玉英斜枝
點綴雪裏香生不覺寒魂暗驚春到也隴使巳
行莫待花殘孤日無影一水盈盈獨自黃昏
詠罷招隠雪花閉門秉燭寒窗蕭蕭疎影向我
温存無計可解愁魂爭些兒忘了清樽尋箇知
心玉人千古有客姓袁時兮歲寒老矣心冷
梅竹粗安翔風有情同雲四起六出漫漫迢迢
此夜為難烹雀舌雪汁如蘭滌去宿腸澆去磈
磊祗剰詩肝萬樹非多一枝非少是處堪歌
賞罷生悲清絶成怨老當奈何以夜為晝可麽
對寒葩細酌低哦莊兮蝴蝶我也羅浮誰辨真
訛纔賦歸來問松成蓋問竹成栽偏喜梅花
不□寒熱乍冷先開折向膽瓶敲推則恐怕春
雷暗催待得飄零廣平興盡有賦無才花白
春先頭白春後影到忩前爾移庭廡我來城市
同調相憐撩我清興翩翩滿腔裏香雪素煙呼
出成冰噴出成霰嘔出成璿雪剥霜凌幾番
磨折精神反增幽香不絶薄粉還勻虚心曲承
妙合法書可憑傾倒了墨客騷僧秦篆飛白漢
隸八分響搨寒燈冷落偏幽蕭疎宜韻清瘦
相儔斷橋邨店野寺漁磯有人倚樓誰謂有酒
無愁魂消也暮雪悠悠推琴一笑玉人千里白
髮盈頭清癯老逸徐守和又題云好清成癖三
友歲寒吾獨憐白孤山風味庾嶺高標不殊今
昔快雪時晴小屐半山間點綴竒石落暉香醉
淡月香醒疎烟香廹乙丑元旦展玩賞心漫和
逃禪柳梢青一首工拙莫論期得梅神而已清
真居士徐守和又題云詩中有畫逃禪孟堅深
入元解畫中有詩禹功得韻竹莊得𣲖筆底仲
圭生怪端不負梅君佳話澹齋嚼玉句曲琢冰
雪香露瀣前詞賦畢猶有餘情未盡復拈一章
所謂一解不如一解也輙舉椒觴以澆愧云守
和重題前隔水藏經紙簽標題梅花三昧甲觀
六字下注宋徐禹功楊補之趙子固元吳瓘張
伯雨高儀甫吳仲圭書畫國朝吳匏菴楊循吉
黃雲䟦無上逸品小清秘閣珍蔵第一段
御題云評量香色語雖工誰識原來氣味同未必陶
翁腰便折管教荀令袖難籠乾隆御題下有乾
隆宸翰一璽梁詩正和云祇應六出讓天工姑
射仙姿許略同忩影分明憐玉瘦不須更借月
光籠(臣)梁詩正恭和又汪由敦和云畫工渲染
合天工雪壓疎梅訝許同恰似孤山幽絶處衝
煙放鶴正開籠(臣)汪由敦恭和又嵇璜和云妙
領逃禪落墨工不緇差許素心同年來鄧尉幽
尋遍如雪繁花著雪籠(臣)嵇璜恭和又董邦逹
和云不信豪端有化工疎花古幹貌耒同憶曾
踏雪西泠畔和靖門前香霧籠(臣)董邦達恭和
第二段
御題云欲開未開三兩枝詩難貌豈畫能窺佳處不
教全體露苦心參罷識端倪乾隆御題下有幾
暇怡情得佳趣二璽梁詩正和云春寒芳信滯
南枝啅粒霜禽作意窺標格恰宜疎竹伴不多
著墨認迂倪(臣)梁詩正恭和又汪由敦和云東
風昨夜上南枝桃李深心未許窺萼綠如珠香
氣動已先羣卉得天倪(臣)汪由敦恭和又嵇璜
和云番風先到半開枝數點天心未易窺試傍
梢頭參鼻觀妙香清悟入無倪(臣)嵇璜恭和又
董邦達和云東坡竹外數斜枝逸品寧容俗士
窺要識梅生蔵用處好憑讀易問端倪(臣)董邦
達恭和第三段
御題云秃兀寒梢矗曉風廣平鐵石幹元功剛從黍
谷陽廻處消息傳來破蕾紅乾隆御題下有乾
隆宸翰一璽梁詩正和云孤撑冰雪待春風漫
論他時鼎鼐功幾點疎花消息動便應管領上
林紅(臣)梁詩正恭和又汪由敦和云千年鐡幹
飽霜風生意能參造化功方信此公真嫵媚勝
他姹紫與嫣紅(臣)汪由敦恭和又&KR0008;璜和云老
幹呈姿獨倚風司花袖手不言功却疑百鍊昆
吾鐡也解酣春暈小紅(臣)嵇璜恭和又董邦逹
和云一枝占盡一番風老筆當年繼禹功好與
幽人作清供膽瓶寒浸逗春紅(臣)董邦逹恭和
前隔水
御識云卷中梅花三幅第一幅徐禹功作楊无咎書
十詞其後後有趙孟堅兩䟦張雨和詞附書其
下第二幅吳瓘作瓘字瑩之竹莊其號自書柳
梢青詞於前而高儀甫題其後并書江山月七
律一首第三幅吳鎮作鎮自題長䟦而瑩之再
題其後至卷尾有吳寬詩楊循吉黃雲二跋最
後徐守和詩并序及追和柳梢青十詞再題二
詞其卷首題籖曰小清閟閣者未詳何許人所
標書畫亦未分晰計其收藏當在徐守和之前
乾隆御識下有幾暇怡情乾隆宸翰二璽又卷
中
御識云丁夘冬得右軍遊目帖真蹟後有徐守和贊
自署小清閟主者乃知是卷即為徐守和所藏
附筆識之以釋前疑下有古香含輝二璽引首
御題云逃禪老人梅性諳派衍華光清出藍弟子禹
功稱入室藝林聲價蜚江南偶拂東絹寫梅雪
梅香雪白三味兼老人縮手不復作權吟小令
指月拈因參同異哦俊逸率更書法清而嚴村
梅見誚薄當代蜂蝶却見紛依簾從來盛名顯
後世無限弔古深情添王孫外史皆逸士識語
飽玩釵脚央二吳此道乃私淑澄心堂紙光如
瑊䔒蕾欲開寒更勒老幹破萼霏清馣高陽黃
徐四作者各出手眼資叢談妙哉梅事嘆觀止
三復當使幽懷忺如入孤山香雪海隨其所會
酬清恬笑予時亦貌疎影愛忘其醜徒無鹽清
閟閣中誰氏子碎金揀得名偏潛春忩日嫩生
意足無須索笑重巡檐乾隆丁夘御題下有惟
精惟一乾隆宸翰二璽第一段後隔水梁詩正
和云暗香疎影吳儂諳往往寫作留雲藍偷將
春信貯腕下一枝先驛傳江南禹功遠矣擅高
格延陵競爽成三兼園林半樹想清冷平章摠
聽騷人拈乍開凍蕊耐風勁孤撑老幹爭霜嚴
只如映月在忩紙清芬早覺通氊簾名流鑒賞
雜題識錯落時傍苔鬚添誰與好事解收拾累
甓還合浮圖尖流傳秘府輝寶笈品藻豈必殊
琮瑊我
皇筆底迴槖籥横斜點逗浮馦馣更參妙蹟盡生態
却溯遠𣲖資誤談似聞逃禪謝青笑讓出頭地
掀髯忺分題未已大篇繼盤空硬語吟情恬獨
慚廖和進里曲煎茶無乃加薑鹽重為兹卷慶
遭遇無名并得光幽潛梅魂縹緲應招取香雪
正復含章檐(臣)梁詩正敬和第三段幅前汪由
敦和云墨梅清韻古未諳邊趙但解調朱藍禹
功點染獨遠探積雪低亞南枝南華光逃禪推
創格此君筆力都能兼後來竹莊亦能手坡翁
仙句憑重拈煙籠䔒蕾纔半吐超悟不異參香
嚴一枝竹外態自好藐姑綽約斜窺簾道人放
筆作老幹苔纏龍甲經春添自成一家生意足
俗譜往事論貝尖由來絶詣不自襲品重南判
玉與瑊作朋合自小清閟開卷已拂香馣馣留
題數子列左幅發揮意匠縱横談雲忩坐展辨
誰某清詞逸翰清為忺
宸藻親題散珠玉春姿浮動神情恬直廬捧玩光照
眼六花初撒庭中鹽句竒韻險若天造想見筆
妙由心潛吟餘恍憶銅坑樹依約臨風側帽檐
(臣)汪由敦恭和
御筆題籖籖上有乾隆宸翰一璽
元曹知白十八公圖一卷(上等)
素絹本墨畫欵署曹知白畫前有皇姊圖書真
澹都省書畫之印三印後有棠村審定蕉林玉
立氏圖書二印又秋碧蒼字半印二拖尾馮子
振書十八公賦款題云十八公賦并序前集賢
待制承事郎馮子振撰賦見賦彙中不具錄又
鄧文原題云蒼官駢立來朋簪凌風直上風蕭
森萬牛莫挽棟梁重獨鶴欲下雲蘿深太古簫
韶時一奏空山片斧何相侵耿耿瀛洲十八士
遲回抱此歲寒心集賢直學士鄧文原又趙巖
題云湘洲橘樹等侯封豈識雲間十八公灝氣
逼空巢遠鶴老髯撑月嘯蒼龍香苓玉色千年
後錦綬金章一夢中别有棟梁材可用昂霄聳
壑見竒功趙巖後有觀其大略蕉林收藏二印
䟦前押縫有漁隠半印跋中押縫有蕉林治溪
漁隠二印安定印六河北棠村印二卷高一尺
四寸廣二尺九寸卷中
御書十八公三字上鈐乾隆御筆一璽又
御題云擢幹森霄漢盤根育茯苓淮南初得號塞北
早傳形誰結三冬友孤標萬古青天風吹謖謖
擬搆韻松亭乾隆丁夘暮春之初御題下有乾
隆幾暇臨池三璽前有雲霞思一璽
御筆題籖籖上有乾隆宸翰幾暇臨池二璽
元人君子林圖一卷(上等)
第一段素箋本李衎墨畫後有李衎仲賓息齋
二印卷後趙孟頫題云李侯寫竹有清氣滿紙
墨光浮翠筠蕭郎已遠丹淵死欲寫此君惟此
人孟頫右方小有直字小號前有墨林生項子
京家珍藏檇李項氏世家寶玩三印又京印永
保湖長鑑賞章京兆南村半印六後有項墨林
父秘笈之印李君實鑑定檇李李氏鶴夢軒珍
藏記子京宜爾子孫墨林之印子京所藏項元
汴字子京墨林項伯子章項墨林父秘笈之印
元汴墨林主人項墨林鑑賞章儼齋秘玩諸印
又墨林西廬項字松陵史氏半印四前隔水押
縫有信公鑑定珍藏一印後隔水押縫有半古
軒書畫印一印卷高一尺廣二尺八寸五分卷
中
御題云孤梢矗雲上雲下猶遺影恰似無邊身杖量
世尊頂下有乾隆宸翰幾暇臨池二璽又
御書獨幹梢雲四字上鈐乾隆御筆一璽第二段
素箋本趙雍墨畫款署仲穆畫下有仲穆魏國
世家二印後有儼齋秘玩一印前隔水押縫有
雲間王鴻緒鑑定印一印卷高八尺二寸廣一
尺八寸五分卷中
御題云樹古石磷磷生機總謝春籦籠閒影處堪稱
善結鄰下有得佳趣一璽又
御書枯槎寒篠四字上鈐墨雲一璽第三段素箋
本柯九思墨畫款署丹邱柯九思下有柯氏敬
仲訓忠之家二印後有儼齋秘玩一印前隔水
有雲間王鴻緒鑑定印一印卷高九寸二分廣
一尺九尺五分卷中
御題云寫竹如寫月即離均不可丹邱解畫禪證得
聲聞果下有樂天慎修思永二璽又
御書苔石烟雲四字上鈐研露一璽第四段素絹
本吳鎮墨畫欵題云蕭蕭木葉落欲盡渺渺洞
庭生白波虞舜不還秋事晚幽篁斜日倚湘娥
梅道人戲墨下有梅花菴嘉興吳鎮仲圭書畫
記二印前有霽月半印一後有儼齋秘玩一印
前隔水押縫有儼齋秘玩一印卷高一尺五分
廣三尺一寸八分卷中
御題云七澤沙澄際三湘秋晚時櫹槮煙雨外帝子
泣餘枝下有德充符幾暇怡情二璽又
御書瀟湘秋碧四字上鈐深心托豪素一璽第五
段素箋本倪瓚墨畫款署云高人石上種琅玕
林屋秋晴共倚闌不送軒轅栽鳳管小忩留得
一枝看庚戌冬日倪瓚前有雲間玉鴻緒鑑定
一印後有儼齋秘玩列岫園二印卷高八寸廣
一尺七寸五分卷中
御題云蕭疎防曉露森萃晞晨曜不可作竹看迂翁
自寫照下有朝日輝一璽又
御書琅玕晴翠四字下有乾隆宸翰一璽第六段
素絹本宋克墨畫款題云娟娟斜日曉煙歌嶰
谷泣湘川楣雲室雨襟山帶泉虚心受潤澤素
節破霜堅東南奕奕稱羡寒暑亭亭自鮮籜折
龍蛇翻白晝捎掛鳳尾拂青天比風前綽約霓
裳舞羨雪後飄颻鶴&KR0769;僊王氏觸目琅玕難比
秀謝家盈庭蘭玉敢爭妍安得共此君一邱一
壑裏與爾聽秋聲林逕青蓮巔宋克為志學吳
公作下有仲温一印卷前顧禄題云楚雨初晴
野水生新篁脫粉鷓鴣鳴洞庭春去湘娥老緱
嶺無人吹玉笙華亭顧禄前有會稽楊維禎印
一印又一印不可識後隔水押縫有雲間玉鴻
緒鑒安印一印卷高八寸四分廣二尺一寸卷
中
御題云奮&KR0034;吟天籟錚鐄突韶頀設如截長篴應入
茂林賦下有叢雲涵虚朗鑑二璽又
御書秋崖萬玉四字上鈐摛藻為春一璽第七段
宋箋本王紱墨畫欵署王紱為士瞻寫前有神
品項元汴印虚朗齋無為狂道李君實鑑定檇
李李氏鶴夢軒珍藏記諸印又京兆寄傲耕耨
定珍藏叔子半印五後有子京神遊心賞項墨
林父秘笈之印長字子京所藏墨林主人項元
汴字子京都尉耿信公書畫之章平生真賞項
墨林印檇李項氏世家寶玩儼齋秘玩南邨京
兆郡圖書印諸印又京兆項氏項墨林父半印
三前隔水押縫有儼齋秘玩一印卷高一尺五
分廣二尺四寸五分卷中
御題云九秋氣方肅三危露正濡驪龍沉睡去頷下
墮明珠乾隆丁夘孟夏月既望御題下有乾隆
二璽又
御書露梢曉滴四字上鈐陶治性靈一璽引首文彭
隸書君子林三大字款署文彭前有檇李李柯
雪珍藏古檇李狂儒墨林山房史籍印三印後
有子京所藏項元汴字子京二印前隔水
御題云在昔叔夜之儔會竹林風流曠達輕纓簪却
與渭川增氣色七賢雅號猶蜚今七賢往矣惜
不見見此長幅留清隂其數其地恰相親何人
百衲誠知音拂梢雲之獨幹似吏部之胸襟間
枯槎以寒篠貌河内之淵沉苔石烟雲阿戎可
尋瀟湘秋碧又如步兵放蕩不可以禮數而相
禁睹琅玕兮晴翠則又竿標犢鼻挹仲容之遐
心潄秋崖之萬玉邈廣陵之鼓琴獨愛露稍曉
滴處伯倫醉倒恍聞酒氣衫袖酣淋淋遂使山
陽逸侣開生面不教淇澳君子蕭條寂寞冷風
凄雨室荒潯明忩展卷默有會吾與前賢相酌
斟丁夘夏至後三日再題於長春書屋御筆下
有會心不遠幾暇怡情得佳趣三璽前有澄觀
一璽梁詩正和云畫師出手成笋林元明一𣲖
占朋簪吳興有子正與先友仲賓抗丹邱生梅
道人瓣香與可重見洋川妙蹟傳來今雲林高
格友石雅相似善乎宋生題句自賞千畝秋崖
隂挺孤根兮引叢篠颺烟翠兮含鳳音冥搜極
討變態備筆掃丈尺攄胸襟幅中鬱律走竒氣
肯隨陵谷同銷沉何人好事聯合璧
幾暇絡繹供披尋遐思當日竹林客對此把臂一笑
爭難禁寫生能手數恰稱面貌殊别還同心試
將七賢與分配若星在斗弦在琴興酣泚筆
大篇出却似寒梢萬个舞風篩月濃露淋拈豪強綴
擬藤蔓詎堪照影臨清潯但喜梅花三昧從兹
擅雙美竊歎古今神物難離合由
天斟(臣)梁詩正恭和又汪由敦和云此君愛遊翰墨
林剡藤鵝絹萬玉簪洋州一𣲖擅千古真堂作
記傳而今後來代興數高手往往放筆直幹森
濃隂整斜疎密殊意態正如金石匏革各含太
始音誰令宫懸繁會競合奏想見絶塵負俗曠
士開幽襟息齋孤篠攢鳳尾王孫古木寒烟沉
丹邱博士梅道人倪迂高躅一一堪追尋仲温
秋篁更絹秀孟端别調露珠欲滴不可禁向聞
此法通篆籕錯刀彛鼎窺古心恍然生我嶰谷
畔清吹遠和南風琴我
皇題品神遇典午俊長歌迅灑興會洪淋淋何湏更
問渭川千畝睢園潯入林把臂引滿呼同斟(臣)
汪由敦恭和又蔣溥和云高風昔推西晉之文
林七賢曠放多抽簪天為君子矯矯挺霜節長
教清影留至今畫家好手得七子能貌渭濱千
畝隂七賢七子恰輝映落落不偶無知音
帝有妙解參同契配合一一開天襟息齋孤幹不可
量山公啟事比淵沉寒篠瞥見小松雪注莊妙
味耐追尋丹邱苔石仲圭湘碧乃如巖電鸞嘯
幻化而不自禁清閟筆精仲温墨妙又如阮摘
嵇鍛自適以寫其心素風却幣九龍叟更如鹿
車肆志無用六轡之如琴寒玉檀欒自
天題處會心獨遠揮灑何淋淋頓令此君此人聲價
高於天漢潯竹林逸士真有幸吾
皇天縱學識誰酌斟(臣)蔣溥恭和
御筆題籖籖上有天府珍藏乾隆宸翰二璽
松竹梅三種品高韻逸舊有三友之名今内府
所藏曹知伯十八公圖元人君子林圖宋元人
梅花合卷皆古今名筆世不多覯我
皇上既抒宸藻分卷題識而又喜三友之適相會萃
也
命作檀匣合貯其中藏於建福宫西偏之室顔曰三
友軒匣上隸書三友軒珍藏五字
御製長歌誌之並
勅諸臣和韻彙刻其上匣面
御題云三友之名始宣尼直諒多聞益德資香山取
譬琴詩酒放達繄非予所師獨有玉局稱正見
直號植物松竹梅(叶)名稱義元隠未發我將觸
類引伸之蒼松自具直之性梅傳春信諒也宜
摐金敲玉時多聞妙喻舍竹其復誰奚待結契
霜雪裏天然同德聲應隨寓意於物有竒遇名
蹟歴歴琳琅披十八公的雲西筆海粟長賦留
雄辭定論君子林三字國子博士小篆題更受
梅事合元宋小清秘物傳今斯揀金集狐有如
是自天合也非人為嘗鼎一臠足味道况斟雉
膏道可知箧蔵書室識寶重忩外延客霜其眉
千株一穗翩左右是一是二誰然疑因蘇溯孔
志未達高山景仰深長思乾隆歲在丁夘二月
既望御題下有幾暇怡情得佳趣二印匣旁梁
詩正和云圖書之淵于己尼珊瑚畫攤球琳資
聖人寓意不留意有會心處自得師歲寒三友冷相
結岱松渭竹庾嶺梅天同神比想高韻畫手竒
逸能傳之朔林挺植二九幹數與文合稱名宜
雲西勁筆寫真面不遇海粟知者誰彭城一派
瓣香遠七賢仿彿行肩隨還從竹外擬梅格毫
端蓓蕾春風披歷宋元明選墨妙合璧卷識連
珠辭前人鑒賞自珍重豈如
奎畫邀
天題物遇乃聚聚乃上秘府别儲應在斯三希顔堂
有高例軒開三友惟汝為希非貴少義有在友
必求益居可知進之儼預孔門列嘉侣亦復揚
鬚眉哦詩詎止論蘇白入室正覺逢丞疑載賡
竊凛歲寒操願闢小屋同退思(臣)梁詩正恭和
又汪由敦和云拈花一笑參牟尼惟目所遇得
所資攝將萬彙入心鏡何必木石非吾師齋中
三益首髯叟左琅玕竹右玉梅松寒竹勁梅格
老幽芬逸韻兼得之一堂相視意莫逆自覺臭
味與人宜琴詩與酒縱可愛若論節概將從誰
乃知取友貴有當孚嘉乃吉豈妄隨
秘殿清嚴富緹錦墨香馣冉雲紛披十八公圖叢
古幹鏘金賦筆琳琅辭七賢三昧兩長卷
天豪一一親留題世間神物美必合氣求類應恒如
斯文窗展對共晨夕同心奚讓金蘭為三友名
軒耀
奎藻闡宣聖訓惟
聖知陶蘇鑄白别有契高士接跡軒鬚眉棟梁材長
鼎鼐實東南之美夫奚疑取才取友義本一山
林泉石興遐思(臣)汪由敦恭和又蔣溥和云
皇心集益宗防尾高軒卷軸皆兼資取諸植物惬
睿思妙繪堪作無言師眉山品第曰三友蒼松翠竹
兼寒梅森森千丈挺直幹濤聲雲影如將之嬋
娟玉潤戞金石虚中善受多聞宜先春花信魁
百卉假曰非諒而伊誰引伸觸類妙取喻滿前
生意雲龍隨天然作合貯閟閣清暇一一供紛
披披圖耳畔聞謖謖如詢民隠來陳辭林於浥
浥露在楮墨七賢社裏曾標題不須三昧參大
小廣平鐵石心如斯三圖分列儼侍從契悟曷
用言詮為仰窺軒鏡湛虚室靖獻敢謂音難知
欽承
奎藻豁天倪盡撥蒙翳揚雙眉商盤夏鼎相述作即
物即理其何疑自今退食益加惕左几右杖還
勤思(臣)蔣溥恭和又嵇璜和云
至人胸㳄懸摩尼取之左右由深資譬諸草木吾臭
味隨所寓意自得師孔門舊傳三友說後或移
贈松竹梅循名考實各有當惟其有之則似之
好手寫生寄本性落落雅尚違時宜雲西老筆
最崛強七子勝流與者誰禹功獨得補之訣二
吳妙筆肩相隨虬髯吼風粉節迸廋骨屈鐵香
雪披見者歛手歎絶藝跋識賦詠非誇辭幾經
流轉閱年代烟熏屋漏涴躞題天教神物為時
出合并結契儼在斯秘府卷軸浩如海欲與爭
席安能為
重拈魯語發妙諦萬古一脈聞而知細推真贗辨損
益摩挲絹素如察眉
璇額雲章照軒牖即技即道開羣疑幸從𢋫和得微
悟讀書讀畫無岐思(臣)嵇璜恭和又董邦達和
云
聖心朗耀珠牟尼往往即物見深資一時圖畫羅三
友悠然妙悟契先師維松挺直竹多聞陽春消
息占寒梅古有其名無其義千秋定衡今發之
豈惟論列真品出位置類聚尤相宜
天鑒懸空精且確有能易一字者誰五雲深處開閟
閣比肩林立鎮追隨幾暇從容陳几席廣思集
益來紛披昔人但以畫視畫縱有摹寫徒費辭
吾
皇目擊而道存遠據孔思親標題晴窗晝寂銅龍靜
森如冠佩環在斯又如五臣四友分左右朝夕
明聽兼翼為
天家珍重良有以但驚歲寒安得知要是心源本洙
泗此義未窺蘇峨眉(小臣)仰觀循環讀命名三
友倍無疑願為葵藿生軒砌好傍璇題聽論思
(臣)董邦達恭和又鄒一桂和云繪林寶蔵尊毗
尼競購不惜千金資經營慘淡通造化宋元妙
手稱神師渠閣開卷見三絶蒼松翠竹兼寒梅
畫中有詩嗣摩詰破壁欲去凌愷之高標幽韻
悉孤格却與清廟明堂宜賢哉大夫展君子非
子調鼎將伊誰雲西獨寫公十八林間七子相
追隨春光三昧聯一卷駢珠綴玉紏紛披長篇灑
墨蕩雲氣蒼龍尾接幼婦辭霏霏宫香出瑞錦
煌煌
睿藻欽
御題古來天子亦有友席珍取意恒於斯喬株國本
須老幹弱質柔脆終何為(微臣)早歲好弄筆熙
筌渲染慚麤知多聞不敏保直諒肯效末俗顰
蛾眉此中益損頗自辨覽古更覺忱無疑敢賡
天語陳臆說執藝未必非書思(臣)鄒一桂恭和
石渠寶笈卷四十四
