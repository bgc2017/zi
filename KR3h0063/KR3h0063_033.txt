石渠寶笈卷十五
貯
養心殿六
明朝人
畫卷上等
明王紱湖山書屋圖一卷(上等藏一)
宋牋本墨畫欵識云仲鏞與僕有夙昔之好嘗
命僕作湖山書屋圖久羈塵鞅未副其意兹復
以此佳紙見遺迺促成之因寫是圖以歸焉吁
佳紙佳畫斯為稱矣顧僕拙筆安敢以此紙相
輝光哉然仲鏞知我者也必不以是為誚并書
此以記其歲月云峕永樂庚寅仲秋望日毘陵
王孟端識下有孟端游戲翰墨二印前有冰壺
秋月一印卷前有天籟閣項子京家珍藏二印
卷後有淨因庵主項墨林父秘笈之印平生竒
賞文彭印文徵明印項元汴印諸印又衡字半
印卷中押縫游戲翰墨墨林各五印拖尾文徵
明跋云友石先生畫品在能之上評者謂作家
士氣皆備然其人品特高能不為藝事所役雖
片楮尺縑苟非其人不可得也此湖山書舍圖
聮六紙而成脩凡三十尺耕漁出沒村舍近遠
烟雲變滅種種臻妙非累月搆思不可成豈獨
今之所少哉子和藏此真希代之珍也正德丙
子三月既望衡山文徵明題前有子字山字之
圃半印凡三又俞允文跋云毘陵王友石此圖
文公嘗為第次其品今觀其巖巒杳靄岞崿紛
披參差出沒於蒼烟白浪之中以至溪橋林屋
䟽峰抗館農田漁艇畯父村樵幽淙往復恍若
别在世外真可謂深詣湖山之致者矣讀書于
此必能絶冥離類殊使人遥想而存之談太常
思重性好博雅相示此圖輒遂題其後云隆慶
二年夏六月十有八日俞允文記前有若水軒
墨林山人二印後有項子京家珍藏退密項墨
林鑒賞章諸印卷高八寸七分廣二丈五尺七
寸八分
御筆題籖籖上有御賞乾隆宸翰二璽
明夏㫤竹泉春雨圖一卷(上等閏一)
素牋本墨畫欵識云海虞周君季宏築室西疇
脩竹萬竿環繞溪上予嘗造焉愛其泉石清幽
竹色蒼潤足以洗滌塵慮一日季宏命中子廷
悦持素卷來求墨君子方納凉松亭因想其勝
為寫竹泉春雨圖以復之雖不能造古人閫奥
抑亦仿彿乎西疇之勝概也耶季宏博雅君子
見之豈無彼此相感之意焉時正統辛酉夏六
月初吉東吳夏㫤仲照識下有夏氏仲昭印乙
未進士玉堂清暇三印前有樂清軒二十八宿
中人二印卷前自題竹泉春雨圖五字有樂清
軒一印又蘭圃金敏字曼遜二印又汝南半印
又一印漫漶存家藏圖書印五字卷末一印同
卷中幅押縫有唐字汝南印各十一拖尾蘇正
題云東風過雨淇園曉萬玉參差淡烟繞積葉
寒迷翡翠光新梢濕透琅玕小春前蕩漾光不
流皎如玉鑑含清秋萬紫千紅自開落羣山絶
壑俱颼飀何如此君青不改春到風雷爭變態
錦䙀茁地破蒼苔翠葆捎空動香靄一枝影落
滄波浮魚龍不敢潛來游一枝影拂碧雲裏儀
鳳朝陽睡初起千竿萬竿何茂哉滿林櫛立無
纖埃掃月時看綠烟淨隔花遥送清風來松風
竹韻如琴調一派宫商來窈䆗洗盡紅塵萬古
心誰識天聲有真妙吾聞三十六琯吹鳳皇鳥
獸率舞虞廷旁又聞六竅候元氣軒轅藉爾窮
隂陽簞之可以薦宗廟簡之可以書文章重為
告曰汝之材兮足可珍吾將截爾之長竿拂天
池之六鼇釣北溟之長鯨掀然一笑海天碧萬
里滄浪恣濯纓景泰改元冬十二月望日海昌
雲壑道人蘇正題又趙永言題識云考功夏君
尚書郎雲烟萬壑胸中藏平生愛與竹寫真須
臾滿幅皆篔簹春雲糾糾堆玉府蒼雪紛紛墮
朱戶長鎗摩戛颭綠沈細甲勾連紐金鎖昔剪
諸吕誇絳侯正如此幅森戈矛一麾健兒齊袒
左漢廷翛爾無旄頭梅邊數枝猶婀娜松下雜
遝攢萬笴尋常白晳莫能到只許羊裘坐其下
夜來春雨黯江干谿頭噴薄添流泉西疇沃土
得潤澤孫枝頭角多嶄然開卷丐我賦長句我
句不工良可愧強書鄙俚塞爾求滿林風雨寒
颼飀此卷廷悦求題久矣余嘗賦七言長律四
十韻已脱稿廷悦躍然喜而懷之後遺失不知
下庸人俗子之手今復來徵非廷悦不能如此
癡非予不能應其求復於枕上搆思塞之不可
與前長律比也浚儀趙永言書於尊經閣下又
袁鉉題云竹下泉噴玉春來雨滿林横斜連野
潤淺澑與溪深嶰谷凉生早淇園晝卻隂半空
飛濕翠萬壑暗鳴琴石罅疑鱗動風梢悟鳳吟
景猶湘岸曲清逼渭川潯邈矣懷前古翛然感
自今流觴仍共酌擊節更誰尋未遂鐫詩句無
因淨客心倦遊山澤老憑此散塵襟會稽袁鉉
後有金敏字曼遜一印卷高一尺二寸八分廣
四丈七尺三寸前隔水
御題詩云淙淙復淅淅竹泉邈寥寂春雲暗遠天飛
珠石厓滴颯沓動微籟琅玕韻相擊不惟眼界
清亦令心源滌乾隆庚申暮春御題下有乾隆
宸翰幾暇臨池二璽引首
御題清聽二大字欵署乾隆御筆下有懋勤殿鑒定
章乾隆御賞之寶二璽
御筆題籖籖上有乾隆宸翰一璽
明沈周臨錢選忠孝圖一卷(上等餘一)
宋箋本著色畫葵花萱草二種欵識云成化甲
辰夏日沈周臨錢舜舉忠孝圖下有啟南一印
卷前有石田一印押縫有子孫保之印凡五卷
高九寸二分廣一丈五尺七寸八分
明沈周春郊散犢圖一卷(上等餘二)
素箋本著色畫欵題云春草平坡雨迹深徐行
斜日入桃林童兒放手無拘束調牧於今己得
心長州沈周下有石田一印前有有竹莊主人
一印卷後有袁氏鑒賞章一印拖尾唐寅題云
犁罷春郊小雨餘長林大野飽青芻未逢炎暑
休教喘丞相經過恐下車蘇臺唐寅又文彭隸
書題云柳邊一犢牛後出晴沙草暖春遲遲丹
青何人畫此景使我見之心獨怡願令四海息
征伐此景即是桃林時三橋文彭又祝允明題
云周武除殘紂己擒駕牛亦使放桃林今看圖
畫宛如昔筆筆都含太古心枝山老樵題又都
睦題云問喘當年惟丙吉去官畱犢有時苗要
知芻牧關風化不意斯人竟寂寥南濠都睦卷
高一尺一寸四分廣三尺三分
明吕紀蘆雁圖一卷(上等成一)
素箋本著色畫欵署吕紀下有四明吕紀一印
卷高一尺四分廣二丈七尺三寸
明趙汝殷風林羣虎圖一卷(上等歲一)
素絹本著色畫欵識云府推宫侯命予為淮庠
司訓古莒姚先生作風林羣虎圖予喜識者且
求之篤故不辭繪成以復就筆以識之時正統
辛酉春正月望日也下有古汴世家趙汝殷印
二印卷前有子孫世昌半印引首有篆書風林
羣虎圖五大字欵云翰林王叔安書拖尾姚子
大跋云永嘉趙氏世善畫虎逮汝殷尤精妙得
名當代予嘗求作風林羣虎圖而未果宣德甲
寅予承乏淮郡庠後二年冬適庠之彦宫安士
寧往倅是郡爰致禮幣託以求焉士寧信人也
不數月以虎圖一卷走書復予啟緘閱之但見
風林瀟森雲山蒼崒而斑斕羣然氣勢生動不
啻見生者於林壑誰之敢編鬚也虎凡二十有
八或調雛或顧偶或眠草或礪木飲泉者而磵
響嘯風者而木動轉其首則有聞䑛其掌而欲
發若潛伏若舒伸若坐若行若逐若戲雖變態
不一莫不曲盡其妙然汝殷不寧工於是而其
布置山水模寫景物又皆段段不同烘染有法
而筆綽不滯深入畫之神品誠士大夫家珍玩
而足傳厥後焉是用識之藏諸篋笥公餘一覽
則神逸豪奮之氣未必不有以壯詩懷而雄文
思也噫為吾後者知求之不易寶傳永久則庶
乎承吾之志也時正統六年春三月朔旦養性
道人子大甫書於淮庠官寓卷高一尺三分廣
二丈四尺七寸五分
明唐寅毅菴小照一卷(上等律一)
宋箋本著色畫欵云吳門唐寅為毅菴作下有
吳趨唐伯虎二印卷前有南京解元毅菴二印
引首書毅菴二大字欵署長洲文徵明拖尾盧
襄讚云近仁者四毅居其次載采者九五曰擾
毅半途弗畫遠道可致健哉強哉弗怠以肆署
之菴楣朝夕斯眎石湖盧襄為毅菴主人讚又
王守題云大道邈無垠修途眇難即優游百年
間柔弱靡所植秉志厲堅強前驅未遑息元仗
日操持太素於此得卓哉古先風矯矯方努力
王守又趙應宿題云此身寄林泉夙有遠大志
垂老竟不休因之還自眎豈惟欲求仁而且能
執義優優君子哉大道因可致應宿又王寵題
云黃鵠一高舉脱此羅網患松栢有恒性豈不
罹嚴寒曷觀毅菴叟養晦遵林泉沖沖抱貞一
過目徒紛然至老而不化勁氣充兩間雅宜子
王寵書又袁褧題云庵前風月浩無邊庵内主
人清且賢篤志詩書吾念覺力行仁義此心堅
春花散漫看塵幻秋水澄泓養性天運甓即同
陶侃事作庵應亦取韋絃汝南袁褧前署奉題
毅庵一首六字又文徵明銘并序云秉忠朱先
生僕三十年前筆研友也自少以馴行稱而性
特精敏嘗作堂於所居之後名曰毅庵而因以
自號特請子畏作圖復命子銘之銘曰擾而能
毅是為不偏臯陶陳謨前聞斯言矯矯先生垂
情簡編取毅名庵比之韋絃美矣庵居圖書秩
然於時探索於時盤旋豈徒采譽要以心傳義
當勇為疾如奔川苟不順適百璧可捐終始有
常吉哉無愆衡山文徵明又陸南題云自強不
息立規模欲使修為雄萬夫一毅名庵猶猛省
斯人何愧聖賢徒道遠何期用力堅知君掘井
必求泉懦夫未可同年語曾氏常常在目前陸
南後有毅庵一印又黃魯曾題云近仁致果古
有明文力行允蹈今有淑人聖賢為的果確在
心奮然獨往保此令名黃魯曾又王金讚云弘
貴不偏柔曰剛克有美斯庵義惟象德矯矣君
子是游是息笑傲宴嬉圖史翰墨於昭令聞強
忍正直壁立峩峩未可摧抑里生王金拜讚又
袁衮題云強立本自我躬修法天行懦夫亮圮
績大賢乃遺明道存遠自致理悟物可輕考槃
永寤歌素履忘組纓千章風雅合百拜禮飲成
結茅依濠上啟忩雜雲英清曠暮山淨逍遥秋
水泓賞心聊内適寡欲罕外營袁衮卷高九寸
四分廣三尺五寸
明唐寅溪山漁隱圖一卷(上等律二)
素絹本著色畫欵題云茶竈漁竿養野心水田
漠漠樹陰陰太平時節英雄懶湖海無邊草澤
深唐寅畫下有南京解元伯虎二印前有子畏
一印卷後有清森閣書畫印一印拖尾王寵跋
云六如此卷蒼潤蒙密淋漓暢快時一展翫則
心與理契情與趣會令日從事於車塵馬足間
者不無慚負於斯圖耶嘉靖癸未春石湖精舍
書王寵又程大倫題云溪亭四面山楊柳半溪
灣蟬響螗螂急魚深翡翠閒水寒留客醉月上
與僧還猶戀蕭蕭竹西齋未掩關暖枕眠溪柳
僧齋昨夜期茶香秋夢後松韻晩吟時共戲魚
飜藻爭棲鳥墜枝重陽應一醉載菊助東籬太
倉程大倫又陸治跋云子畏先生此圖畫法蒼
古出入營邱晞古之間丹楓黃葉瀑布流泉叠
渚迴汀悠然暎帶詩翁野老縱談垂釣使觀者
參物外之高蹤豁心情之紆鬱天機流動潑潑
眼底非先生靈腕之妙其能若是哉展卷披對
能忘高山景行之想包山陸治又顧德育題云
鏡裏南屏空翠流雲中千樹隔清秋長竿只博
餘年景不占人間特地愁波飜晴日亂鷗飛秋
滿灘頭片石磯不是晝閒人跡少自無塵到白
雲扉閒理扁舟湖水頭白雲遮盡碧山秋臨風
一醉無餘事欲采蘋花不自由門柳陰隂湖水
平扁舟來往短橈輕自炊菰米青精飯一飽蓑
衣待月明顧德育前署湖上即事四字又居節
題云染青烘翠濕未收連山畫出石湖秋船頭
仰面吹横篴明月滿身如水流吳市行歌嬾負
薪扁舟原是五湖人苧蘿女子曾遊地到晩雲
山也效顰芙蓉樓在碧湖頭高捲湘簾見水鷗
屈膝屛前峰數點三湘烟樹九疑秋吳王行處
錦江山賜劍人亡白日寒試上拜郊臺上望滿
湖風雨一漁竿白石灘邊雙鷺鷥羽毛如雪立
多時船頭一縷青烟起正是天隨茶熟時一卷
漁經一釣竿年年江渚傍風湍酒酣月出披蓑
卧雪滿千山生夜寒牧豕生居節卷高九寸一
分廣一丈九寸引首
御題漁隠二大字欵云乾隆御筆上鈐乾隆宸翰一
璽
御筆題籖籖上有乾隆宸翰一璽
明唐寅事茗圖一卷(上等律三)
素箋本著色畫欵題云日長何所事茗椀自齎
持料得南窗下清風滿鬢絲吳趨唐寅下有唐
居士一印前有吳趨唐伯虎二印卷前有珍秘
宜爾子孫二印卷後有會侯之章耿會侯鑑定
書畫之章公字信公珍賞諸印引首隸書事茗
二大字欵署徵明前有也園索氏收藏書畫一
印後有九如清玩長白索氏珍藏圖書印二印
前隔水有丹誠千山耿信公書畫之章耿會侯
鑑定書畫之章諸印押縫有半古軒書畫印長
字真賞友古軒東平諸印後隔水有耿嘉祚印
耿湛恩章琴書堂都尉耿信公書畫之章諸印
押縫有友古軒半古軒書畫印各二印又阿爾
喜普之印樂庵信公鑑定珍藏會侯珍藏諸印
拖尾陸粲書事茗辯云陳子事茗客曰陳子尚
乎予曰否陳子溺歟曰曷溺哉陳子寓也天下
莫不由之孰則知之陳子誠知之斯寓爾然則
陳子曷事曰列具綺寮分江貯月然松明瀹蟹
眼爰發幽抱迺集良友酬嘉風物于于然也若
是幾於溺矣曰(缺)徵諸羽濛哉夫誠深於茗恬
於直遂於厄非溺耶陳子弗為也事必有道由
事而知道有之矣陳子豈安於茗哉陳子操縵
有雍門之遺一時學者頡頏未逮知其弗究於
茗也弗究而事固寓也已曷弗於縵曰莫不飲
食鮮能知味先民則之入道者邇焉陳子謂知
茗也將淵其意於兹乎是益不可以究矣陳子
平居抑抑不抗篤信質直介然有為故於事事
亶乎其寓也客唯唯謝曰今而後知陳子事茗
嘉靖乙未孟秋之吉平原陸粲著前署事茗辯
三字有樂聖且銜杯御賜忠孝堂長白山索氏
珍藏耿嘉祚印湛恩記耿嘉祚章諸印後有潄
六主人印也園索氏收藏書畫讀畫諸印押縫
有友古軒印凡二又耿昭忠信公氏一字在良
别號長白山長收藏書畫印記半古軒書畫印
會侯之章諸印卷高九寸九分廣三尺二寸九
分
明仇英漢宫春曉圖一卷(上等吕一)
宋箋本著色畫未署欵卷後有十洲一印卷前
有張靜齋珍玩圖書記一印前隔水押縫有神
品一印拖尾顧秉鈞書唐人宫詞後識云自内
景經以側勢紆回盡態極妍厥後褚河南倣之
寫西昇經益多恣致書評謂如瑶臺嬋娟不勝
羅綺因祖其筆法書唐人宫詞如右蓋不敢以
樸老之筆唐突此圖嬌豔也嘉禾顧秉鈞又高
兆跋云十洲真蹟用烘染如大紅青綠諸色皆
參悟唐小李將軍諸家秘法非近代畫苑能師
承每一展對絢爛人心目動羨慕之情此卷獨
以白描成之細於游絲勁於秋毫直證松雪境
地審視者非具離朱之明不能辨晰端倪其中
位置樓觀器飾雜物具壹本宋人稿本無一筆
簡略揆其意以春曉系曰漢宫已備極紛華綺
麗人間富貴之象使復增華從而觀覽不免弛
張奢僣增益侈肆於是作為平淡示後素之意
明尚質之本令開閱者生淡薄想恭敬想噫嘻
聖賢繪事之旨寓意毫素十洲豈畫師也哉宜
平洲方伯什襲齋館珍賞於公餘也丁丑九日
侯官高兆謹跋又杜首昌跋云十洲作畫多以
青綠金粉見長而此卷獨以淡遠縹緲入妙謂
之舍形而取影得畫家之三昧者隱見有無幾
微變化間不容髮心思入之存其神於影中周
其神於影外觀者不求形於筆墨則庶乎得作
者之苦心也延津劍遇張博望漢宫圖遇靜遠
主人神物各有幸遇也世世珍之永以為寶淮
南杜首昌敬題卷高一尺五分廣一丈七尺引
首
御書漢宫春曉四大字欵云乾隆御筆下有乾隆宸
翰耽書是宿緣二璽前有含毫邈然一璽
御筆題籖籖上有乾隆宸翰一璽
明仇英列女圖一卷(上等吕二)
宣德箋本白描畫欵云仇英實父製下有十洲
仇英之印二印卷前有玉音讚美黃煇之印孫
獻之印癡庵道人諸印卷後有桂坡安國賞鑒
廣長庵主王穉登印捧之勿釋諸印卷高九寸
三分廣三丈二寸
明文徵明畫松一卷(上等調一)
素箋本墨畫欵題云變化勢難縛虬髯似戟森
徵明下有文徵明印衡山二印後有魏塘貴主
魏塘錢氏賜半印二卷高八寸五分廣四尺三
寸三分
明文徵明真賞齋圖一卷(上等調二)
宣德箋本著色畫欵識云嘉靖乙酉秋徵明為
華君中甫寫真賞齋圖時年八十下有文徵明
印一印卷前有徵仲父印停雲館二印卷後有
宋犖審定項德枌印遼西郡圖書印諸印前隔
水有緯蕭草堂畫記一印引首李東陽隸書真
賞齋三大字欵署西涯别幅徵明又隸書銘云
真賞齋者吾友華中甫氏藏圖書之室也中甫
端靖喜學尤喜古法書圖畫古今石刻及鼎彝
器物家本温裕菑畬所入足以裕欲而君於聲
色服用一不畱意而惟圖史之癖精鑒博識得
之心而寓於目每併金懸購故所蓄咸不下乙
品自弱冠扺今垂四十年志不少怠坐是家稍
落弗恤而彌勤余雅同所好歲輒過之室廬靚
深庋閣精好讌談之餘焚香設茗手發所藏玉
軸錦幖爛然溢目卷舒品騭喜見眉睫法書之
珍有鍾太傅薦季直表王右軍袁生帖唐虞永
興汝南公主墓銘起草王方慶通天進帖顔魯
公劉中使帖徐季海絹書道經皆魏晉唐賢劇
蹟宋元以下不論也金石有周穆王壇山古刻
蔡中郎石經殘本淳化帖初刻定武蘭亭下至
黃庭樂毅洛神東方朔贊諸刻則其次也圖畫
器物抑又次焉然皆不下百數於戲富哉然今
江南收藏之家豈無富於君者而真贋雜出精
駁間存不過夸示文物取悦俗目耳此米海岳
所謂資力有餘假耳目於人意作標表者於戲
是烏知所好哉若夫緹緗拾襲護惜如頭目似
知所好矣而賞則未也陳列撫摩揚㩁探竟知
所賞矣而或不出於性真必如歐陽子之於金
石米老之於圖書斯無間然歐公云吾性顓而
嗜古於世人之所貪者皆無欲於其間故得一
其所好翫而老焉米云吾願為螙書魚遊金題
玉躞而不為害此其好尚之篤賞識之真孰得
而間哉中甫殆是類也系之銘曰有精齋廬翼
翼渠渠爰宬用儲左圖右書牙籖斯懸錦標斯
飾迺緹斯緗于燕以適適如之何維衎以遊金
題玉躞瑄璧琳璆品斯騭斯允言博雅誰其尸
之中甫氏華惟中甫君篤古嗜文雋永道腴志
專靡紛斷縑故楮山鐫野刻探賾討論手之弗
釋亶識之真亦臻厥奥豈無物珍弗易其好維
昔歐公潛志金石亦有米顛圖書是癖豈曰滯
物寓意於斯迺中有得不以物移植志弗移寄
情則朗弗滯弗移是曰真賞有賢中甫竒文是
欣少也師古老而彌勤新齋翼翼圖史祈祈後
有考德眎我銘詩嘉靖三十六年歲在丁已四
月既望長洲文徵明著并書時年八十有八下
有文徵明印衡山二印前署真賞齋銘有序六
字又項德枌印蘭石主人二印又别幅楷書齋
銘釋文欵識云長洲文徵明著并書嘉靖丁巳
三月既望時年八十有八下有文徵明印悟言
室印二印前有項德枌印蘭石主人二印拖尾
酆道生真賞齋賦云夫人之所以參列兩間優
游沒齒莫不應務彰性接物萌情適體求充委
時感興固有承風雲以騁志附龍鳳以效能或
載筆於鴻闈或假鉞於虎閫又有華轂日擊錦
帳雲連蛾眉擁於後先鷺羽忘其冬夏又有取
穀出絮執籖鑽李朽貫不忍虞躬滿籯惟圖裕
後衆之所趨區以别矣揆厥心賞何者為真錫
山東沙華子貞孝之胤藝文之英俶儻倬犖之
懷弘廓瓌瑋之器等勲業於浮雲視侈富如土
苴爰構齋居惟貯圖典六經之籍諸儒之論歴
代之史百氏之言周秦漢魏之書晉唐宋元之
繪固已盈几溢奩兼䑳壓棟至於藻鑑所注神
情所鍾性命可輕頭目同寶則有鍾元常季直
表貞觀之所珍藏也王右軍袁生帖祐陵之所
眷題也顔魯公劉中使帖(一曰嬴州帖)及朱巨川誥
宣和之所譜藏也王方慶通天進帖(上有建隆新史館印)
(岳珂張雨跋)金輪之所搨玩也永興汝南季海道德
楷法矜於海岳子山步虚康樂二贊草聖擬於
季真(此卷東明九芝蓋北闕臨丹水二詩乃庾信步虚詞後連謝靈運王子晉贊巖下一)
(老翁四五少年贊有宣和鉗縫諸印及内府圖書之印世有石本末云謝靈運書書譜所載古)
(詩帖是也然考南北二史靈運以晉孝武太元十三年宋文帝元嘉十年遇害庾信則生於梁)
(武之世而卒於隋文開皇之初其距靈運之沒將八十年豈有謝乃預寫庾詩之理或疑唐太)
(宗書亦非也按徐堅初學記載二詩連二贊與此卷正合其書則開元中堅暨韋述等奉詔撰)
(述其去貞觀又將百年豈有文皇豫錄記中語乎但記中棗花帖作棘花上元應送酒來枉蔡)
(經家帖作應逐上元酒同來訪蔡家北閣臨元水帖作北闕臨丹水坐絳雲作生絳雲玉策石)
(本同而帖作玉簡天火練真文帖作大火練真文難以之百年帖作難之以萬年登雲天作上)
(登天愛清淨作復清曠冀見作既見繽翻作紛繙巖下一老翁五少年贊帖五上有四字以鍜)
(語上拙較之帖為優蓋木刻傳寫譌耳竊詳是帖行筆如從空擲下俊逸流暢煥乎天光若非)
(人力所為賸有庾稚恭王子敬之逸趣唐人如歐孫旭素皆不類此唯賀知章千文孝經及敬)
(和上日等帖氣勢髣髴知章以草得名李白温庭筠詩皆稱之其棄官入道又在天寳疑其見)
(初學記而輒錄之也然東沙子謂卷有神龍等印甚多今皆刮滅昔米老云古帖多前後無空)
(紙乃是剪去官印以應募也今人收貞觀印縫帖若是粘著字者不復再入開元御府蓋貞觀)
(書武后時朝廷無紀綱駙馬貴戚丐請得之開元購時剪印不去者不敢以出也開元經安氏)
(之亂内府散蕩乃敢不去開元印跋再入御府也其次貴公家或是賂入便須除滅前人印記)
(所以前後紙慳也今書更無一軸貞觀開元同用印者但有建中與開元大中弘文印同用者)
(皆此意也米又云陳賢草帖竒逸如日本書亦有唐氏雜迹字印與此卷正同意其實六朝人)
(書余按陳代庾信在周南北為敵未嘗通也其石刻自子晉讚後截去十九行僅於謝靈運王)
(而止因讀王為書字又偽作沈傳師跋於後傳師以行草鳴於時豈不識王書二字耶又元章)
(及黃長睿皆嘗云秘閣所收唯務富博真贋相混然則書譜所紀可盡信歟抑以唐初諸印證)
(之則余又未敢必其為賀書矣俟博雅者定之)右丞輞川圖珍聲萬代
(曾入秘府)恕先雪江卷寶著前朝(徽宗題字及李文正吳文定程篁敬)
(張滄洲等長句)君謨畱精於數牘(詳賦注)魯直擅美於五
書(山谷真行劉賓客經伏波神祠詩及冬日二士兩柬草書諸上座帖及太白憶舊遊詩)
高宗居九重而臨寫奪真(黃紫黃庭)忠穆挺大節而
詞札更雅(岳鵬舉與奉使郎中劄子)米兵部瀟湘景(元暉雲山長卷)
若就楚江閻次平積雪圖頓忘三伏(上題淳熙辛丑閻次)
(平晝寒巖積雪)松年九老院體一空(有吳匏庵邵二泉詩)馬麟四
梅家法咸具(晴雨雪月)趙承旨臨書入二王之室(臨黃)
(庭有鄧善之貢仲章龔子敬等跋臨洛神有虞伯生李鳴鳳袁仲長柳道傳等跋)諸圖
鼓盛唐之風(溪山仙館圖漂毋圖設色山水小圖夜景畫夾對題云翛然茅屋一)
(青燈兩岸蛙聲徹夜鳴最是幽人眠不得扶笻起就月中行秋郊飲馬圖逸筆二羊圖)邵
庵蚊賦具體虞褚(虞雍公允文賦伯生行書)彦敬雲山同趣
襄陽(高房山絳色長卷趙子昂鄧善之柯九思倪雲林吳匏庵等題又一直幅倪雲林為)
(彦清題彦清中甫八世祖也)叔明青卞隠居小幀(為趙氏作)元鎮
惠山春霽等幅(惠山圖雲林自題并陳方子貞詩春霽圖雲林詩云開元道士)
(來相訪索寫雲林春霽圖我别雲林已二載為濯滄浪遊五湖滿目波容蘸山黛撩人柳眼亂)
(花須避喧正欲尋耕釣源上桃花無處無余與宗晉道兄别十有六年矣忽邂逅吳下杯酒陳)
(情不能相舍老杜所謂夜闌更秉燭相對如夢寐者諷詠斯語相與愴然人生良會不易而况)
(艱虞契闊若此者乎以十餘載而僅一面則人生果能幾會耶悲慨亦未有若此言也明日道)
(兄將歸錢塘余亦鼓柁烟波之外因寫圖賦詩以寓别後戀戀不盡之情云耳至正十四年二)
(月十二日倪瓉葑門客樓書是日昔刺正卿陸季弘顧思恭同集叔明和云五株烟樹空陂上)
(便是雲林春霽圖仙老御風歸洞府隠君鼓柁入江湖幾回夢見清雙眼十載相逢白盡鬚此)
(日五陵溪上路桃花流出世間無僕與倪雲林别已及二年雲林棄田宅攜妻子繫舟汾湖之)
(濱日與遊者皆烟波釣艇江海不羈之士回視鄉里昔日之紛擾如脱敝屣真有見之士也至)
(正十六年孟秋僕侍家叔元度於開元而宗晉宗兄持此見示風埃瞇目展卷浩然因為和詩)
(其上吳興王蒙題)飄蕭溟涬之表鏗鏘倡和之音又若
壇山大篆鴻都石經夏承婁夀漢碑樂毅東方
晉刻黃絹換鵝古題具在子敬植賦全本僅存
(王獻之好寫洛神賦世傳惟十三行中甫獨得其全且鐫搨精妙竒寶也)淳化祖刻
硃書見元祐之傳(當時實用棗木板上有銀錠榐痕又多木横裂文用李庭)
(珪墨第六第七第八卷内有蘇字硃書辨證每卷首有子昂趙字印及雲房清玩印尾有鉅鹿)
(郡圖書印)大清嗣摹墨彩乃大觀之舊暨乎劉氏史
通玉臺新詠(上有建業文房之印)則南唐之初梓也聶崇
義三禮圖俞言等五經圖說乃北宋之精帙也
荀悦前漢紀袁宏後漢紀(紹興間刻本汝陰王銍序)嘉史久
遺許嵩建康錄陸游南唐書載紀攸罕宋批周
禮五采如新古注九經(俞石澗藏守溪跋)南雍多闕蘇
子容儀象法要亟稱於朱子張彦遠名畫記鑒
收於子昂相臺岳氏左傳建安王善夫史記六
臣注文選郭知達集注杜工部詩(共九家曾噩校)曾南
豐序次李翰林集(三十卷)五百家注韓柳文(在朱子前)
(齊中諸書文選韓柳尤精)劉賓客集(共四十卷内外集十卷)白氏長慶
集(七十一卷)歐陽家藏集(剛繁補缺共八十卷最為真完)三蘇全集
王臨川集(世所傳止一百卷惟此本一百六十卷)管子韓非子三
國志(大字本淳熙乙已刊於潼川轉運司公帑)鮑參軍集(十卷)花間集
(紙墨精好)雲溪友議(十二卷范攄)詩話總龜(一百卷阮閱編)經鉏
堂雜志(八卷㝘川倪思)金石略(鄭樵注笪氏藏)寶晉山林拾遺
(八卷孫光憲刻)東觀餘論(樓攻媿等跋宋刻初搨紙墨獨精卷帙甚備世所罕見)
唐名畫錄(朱景元)五代名畫譜(劉道醇纂)宋名畫評蘭
亭考(十二卷桑世昌集)皆傳自宋元遠有端緒牙籖錦
笈以為藏天球河圖而比重是以太師李文正
公八分題匾曰真賞齋真則心目俱動賞則神
境雙融翰林文公為圖為銘昭其趣也昔張彦
遠弱年鳩集晝夜精勤或嗤其為無益之事則
安能悦有涯之生貨衣減糲篤好成癖以千乘
為輕以一匏為倦米元章每得一書既窮其趣
輒以良日手自背洗客拱而後示屢濯而後展
諦觀之際迅雷不聞與夫褚中令鑒定若視黑
白黃長睿辨正不漏毫髮揆兹雅抱千載同符
斯東沙子所以淹留歲時兩忘憂樂眇萬物而
無累超四海而特行者乎華之先晉孝子國史
有傳(李延夀南史傳云華寳父豪晉義熙末戍長安時寶八歲父臨别謂之曰須吾還為)
(汝上頭及長安䧟父竟沒戍所寳遂終身不冠婚以弟寬之子為後齊建元中表其廬)下
逮有宋將仕公克振其家趙文敏表其墓(表云君諱)
(銓字君選宋授將仕郎無錫縣主簿自幼穎悟讀書務達奥羲為鄕文人)監税公以
善化俗揭文安銘其墓(銘云君諱友聞字起濱銓之子也行省署監無)
(錫税為人教慤靜固躬耕率衆俗以和裕焉)德珍處士堅辭總管黃
文獻等稱之(黃溍碣銘云璞公之諱其字德珍父曰友聞母曰袁氏沈靜有質遇)
(事有條總管三品卒辭不就孟穜遺事曰處士家居簡素而周恤人乏萬緡不吝焉)子舉
都事自奮功名文獻復誌之(黃誌云君諱鉉字子舉璞之子也奮)
(志功名為使司都事以卒年僅二十六妻陳氏誓不他適而保其遺孤詔表其門)厥配
陳節婦堂有名公不一之書(干文傳貞節堂記黃潛銘鄭元祐後)
(記李祁詩序危素贊曾堅貢師泰等詩俞真木撰墓志尤詳)其孤棲碧翁軒
有文儒相繼之作(張翥春草軒記陳謙詩序鄭元祐胡助楊維楨陳基段天)
(祐潘純張世昌張雨高明李孝光王逢楊鑄宇文公諒貢師泰王餘慶等詩俞真木為墓銘曰)
(處士諱幼武字彦清號棲碧鉉之子也母陳氏早寡鞠以成立處士尤篤孝敬為春草軒以奉)
(之讀書善吟有黃楊集)貞固翁輯行家禮著于友同之傳
(浦江趙友同傳云翁諱宗韡字公愷號貞固元時家聲稍替翁克振之酌冠婚喪祭之禮為慮)
(得集)源長翁刲股活親顯于傳芳之集(宗譜傳云公諱宗常)
(字源長貞固之孫伯諄之子母疾醫弗效刲股療之果愈)以烈婦名者翁室
鄒忠公之裔也(錢仲益傳云源長年二十六而得死疾妻鄒誓以不二夫以孤)
(託毋顧而不及鄒鄒遂先期自盡以明其信鄭叔贊王黻趙友同孔友諒張思安陳鎰范景安)
(等為詩胡㮣蔣用文殷序跋)以序思詠者翁子守德孫廷元
之孝也(詹事篁墩程公存思四詠序曰源長疾而妻鄒先縊遺孤本常育於祖母顧氏)
(比成而顧亦去世矣本常以早失怙恃而不克竟其祖母之養又不克顯其母之節題其所居)
(之堂曰存思感憤終身守德子春求所以張之四詠者曰托孤撫胤捨生明志鳥鳥私情屺岵)
(瞻慕西涯李文正公詩引云守德痛其少孤既不能報大母平生之恩又不能彰母氏既死之)
(節以為終身悲其子春以告為作詩曰報劉恩㒺極存趙祀終全骨肉存亡異乾坤覆載偏野)
(行長岵屺遺澤尚桮棬有美江南俗他時海内傳本常字守德春字廷元尚書石城李公傑撰)
(志云廷元孝友勤儉可謂特立之士配趙氏有賢德進士楊文表其墓)南坡君遜
業以成其義則喬太宰吕宗伯鄒司成之言可
考(白巖喬公序曰處士性至孝外和内剛不事矯飾宗族鄉黨有鰥寡者視力周之于同氣)
(尤厚鄉人取以為法涇野吕侍郎詩云南坡真逸士八十尚童顔鳩杖時不策蝇書夜自刪東)
(郭鄒祭酒序云財阜者易驕而翁持勤儉勢盛者易爭而翁以惠和居逸者易淫佚而娱之以)
(文史維之以名士將其天常之厚能不背于君子之方乎文待詔誌銘云君諱坦字汝平松巖)
(子子也年十六代父理家母先亡諸弟孱弱哺訓底成凡屋廬田業器物童奴惟弟所欲而自)
(取棄餘者壽九十有四見五世孫而終)錢碩人備德以相其夫則
王特進吳文端文衡山之筆有徵(特進光禄大夫新建伯陽)
(明王公序曰懿公之行柔嘉之德母儀婦軌無所不具雖紀傳所載亦無以加少保尚書白樓)
(吳公碣銘曰錢出吳越忠獻王之後累傳至章靖府君卓犖多奇節鄉人稱為希翁先生生碩)
(人歸南坡翁時有題畫小詩貽之後二泉邵公題云吾契文希翁先生文詞追古人而行誼過)
(今人遠甚此其季女歸華君汝平而貽之者也於是季籛年七十有一矣而翁所寄詩片紙猶)
(在奩凡間内德之成於是乎在文待詔誌云碩人仁明娟好慧而不煩值華中衰汝平方刻意)
(振植日出應門戶門内之事咸碩人特之卒起其家孝事舅姑尤嚴賓祭不喜佞佛而樂恤匱)
(窮老而勤儉不怠陽明之稱信矣)東沙子之先妣吕亦有衡翁
之筆誌矣(待詔誌云吕氏出東萊先生之後碩人叔柔懿恭中外歸賢焉待詔公慎)
(許可而華南坡翁錢吕二碩人皆公為誌親書之于石)凡此高文鉅册照
暎齋中則又華氏寶玉大弓子姓世守當傳無
窮以為衡鑑匪特玩好之供者猗嗟茂哉東沙
子夏字曰仲甫(中甫乃南坡之孫而小山翁欽之長子幼鞠於祖母錢碩人錢)
(卒終身慕之李文正公為篆題東沙遊王陽明喬白巖之門而海内名公若邵二泉吕涇野都)
(南濠王南原陳石亭蔡林屋文衡山鄒東郭高公次林志道黃勉之尤相善)余交其
人僅垂三紀知其志乎古不同乎今也爰作賦
曰有清華公子謁乎素履山人曰蓋聞九陔倚
杵(廣雅九天之外次日倚杵)十形冰&KR2323;(楊泉物理論地有十形冰尼京反&KR2323;若外)
(反)跳丸往來編珠縈帶二氣運其良能五行儲
其靈粹山川通其竅液動植紛其恢佹固亦穹
窿冥濛磅礴碨礧(磅浦光反礴蒲莫反廣博貌碨烏為反礧盧戾反高低貌)
煜爚(煜於六反爚移灼反日光)皦澈(月光)參差芒暳(參千林反差千池反)
(暳呼桂反星宿光)壹㚃闔闢(壹於斤反㚃於云反元氣運行之意)燠寒雨
霽扶摇飂飍(飂利幽反飍香幽反風貌)屏翳薈蔚(屏上聲薈烏桂反蔚)
(於桂反雲起貌)砰磕䃱磹(砰披并反磕可合反迅雷之聲䃱子兼反磹徐金反電光)
(也)雱沱浸漬(雨)迆迆屭屭(迆演里反平遼貌屭虚器反壯大貌)崺
崺嶉嶉(崺演吏反山卑長貌嶉即委反林木崇積貌)泚泚濊濊(泚淺子反)
(水清濊烏廢反深廣貌)壒壒畷畷(壒伊蓋反塵埃貌畷朱衛反田畆相連貌)薱
薱茷茷(薱徒對反茷蒲蓋反皆草木盛多貌)韡韡&KR0008;&KR0008;(韡於委反華盛貌&KR0008;)
(倪祭反木枝盛)旆旆馤馤(詩任菽旆旆馤於蓋切香氣)奰奰蹶蹶(奰平)
(秘反省作奰獸壯也蹶姑衛反獸行急遽之貌)甡甡毳毳(甡䟽臻反詩甡甡其鹿毳)
(充芮切獸多毛也)齮齮踶踶(齮語綺反齒齧貌踶文几反有力貌)翍翍翽
翽(翍攀眉反張羽貌翽吁外反詩鳳皇于飛翽翽其羽)褷褷洩洩(褷所宜反羽生)
(貌洩余世反浮沈貌)交交噦噦(詩交交黃鳥又噦噦鸞聲)喓喓嘒嘒(詩喓)
(喓草蟲又鳴蜩嘒嘒)睢睢旴盱(睢宣追反盱匈于反皆喜悦貌)或羣或類
於是乎人也禀至貴以含生超衆靈以成性萬
色歸乎善視萬聲攝乎善聽臭既别乎芳薉味
亦甄乎邪正紛能言以能行乃時動而時靜其
所以役其心思充其口體者蓋隨感以有觸或
無涯以求騁於是巧闇相傾強弱相競慾海浩
洋靡所底定聖王有作以道裁成室廬以處衣
服以章庖廚以養車航以行有名位以嚴其限
有親愛以屬其情勸之以爵賞董之以威刑鉏
暴勘亂表忠逐良賢否以汰尊庳以疆民知向
違咸樂其生嬴劉而降暨我皇明治忽迭易歷
數幾更神帝嘉靖弘厥昇平農服于野商踵于
塗工竭其巧兵寢于隅塵積穰穰流貨膴膴士
女相聚耆稚相餔姁姁雍雍靡婺靡孤毳服卉
裳鳥言獸面龍伯鮫人之國雕題黑齒貫胸離
耳三目四臂之徒大球南金犀貝明珠鷦鵬鷫
鸘在子騊駼瑶籠綵絡盈篚充車奉表歸命滂
溢乎名都當是時也有志之士涵菁莪樸棫之
仁荷勸駕釋褐之寵莫不扼腕思奮彈冠望榮
固有應六符法三光横玉麟飫黃封撫華夷燮
隂陽哂蕭魏而弗齒睨伊旦而與抗六卿分職
厥屬攸宗太史臺諫實惟侍從有公卿文武以
殿其内有藩臬守令以維其外棨戟霞連英豪
雲萃籌策鬼神經綸天地寰瀛以之咸又億兆
于焉永戴復有元勲世胄倚葭托肺丹書帶礪
乎河山金貂趨蹌乎禁闕(叶屈貴反)貔貅林立乎白
旄犬羊冰消乎紫塞珠玉隨咳唾風霆逐呼噫
(伊介反)日月假其輝宇宙同其大精忠簡乎帝心
勲名轟於萬代其或猿臂數竒霜蹄時蹶不與
其進則圖其退爾乃在天時占星紀開阡陌制
来耜耕耨以時又穫必倍若千若億為倉為積
(子利反)或擅丹穴或儲紫貝出陳易新買賤賣貴
雞鳴孳孳蠅頭惴惴量畜以谷閉門成市沈腦
塗牆文繡被地玄妻素娥弄玉飛瓊之儔便娟
巧麗顰眉睇目取憐乎左右(叶盈異反)戲魚龍而舞
柘枝詠明月而歌百歲鐘鼗箜篌簫竽之音鏜
鞈乎晝夜喧闐乎閭里所以快耳目而娱心志
者亦足以稱豪於一時而不遂汶汶於斯世者
也吾聞錫山有東沙子者㒞偉人也粤其上世
義熙惟寶始居慧山華里稱孝宋遷隆亭原泉
則肇夷逃而華振業孔耀鵝津洋洋喬木杲杲
節義之傳詩禮之教簮紱蟬聯蘭玉滋茂迺東
沙子靡諧厥好蕭然一齋自樂其道胡于斯際
匪則匪效上之不聞出才智佐明時以芥拾乎
青紫下之不聞友豪俠置聲色以酣樂乎桑榆
中又不屑廣田宅殖貨財以貽裕於胄胤其于
世也若或醜之其于古也若或糾之自其幼壯
至于艾矣頽然泊然不易厥守意其性爾殊乎
抑無見乎聲利之徼歟蒙疑不釋願就正於有
道素履山人默然不應瞿然直視已乃啞然而
笑曰咈哉噫嘻子蓋未達乎真賞之趣也天地
變化隂陽乘除曲成萬物理一分殊或清或濁
合適其趣情别淑慝性分哲愚方五其俗人十
其區玉不火燼金不土渝栢不霜摧橘不淮踰
貉汶而斃蘭圃而枯薦嗜麋鹿帶甘即且物則
有然而況于人乎宜子于此心猶豫而口囁嚅
也且東沙子之賞真矣所得深矣請次第而宣
之典午陽九豪沒于戍子憶父言老不冠娶既
悲㒺極亦傷國步終孝全忠克永厥譽弟嗣有
傳慧麓延緒南北屢遷逮乎炎渡君選友聞德
珍于舉配陳貞節勝國表著棲碧奉母堂軒是
署貞固燹避國初定處乃經故莊佳氣鬱聚遺
命克遵後昆斯裕翫易吟詩蟬脱鴻翥精誠動
神明儀範昭士庶義烈維鄒存思弗措南坡孝
友期頥繩矩(即東沙□父南坡翁痛母趙碩人值業中衰翁克振起而母不逮養)
(故義讓于弟而自取其薄者)希翁之媳嫓德二姥(即東沙祖母錢碩人)
(陽明諸公稱之謂其賢可繼陳鄒二姑也)是鞠中甫敏而稽古其始
也岐嶷秀穎成童耿介志超萬物之表心遊六
藝之内諗雅頌之雍皥觀國風之成敗兼魯韓
之旁博貫毛鄭之專治集歐王之新竒折朱吕
之精粹細密義於繭絲振金石之清籟玩象辭
於三聖誦典則於四代考禮樂於姬文審顧答
於回賜明仁義於鄒輿談荒唐於莊惠伯陽尚
其玄虚禦寇逞其恣睢孫吳備其竒詐管商顯
其功利申韓忍於刻核屈宋陳其諷刺賈董敷
其治策馬揚呈其詭麗遷固擬於春秋潘陸方
於江海燕許誇其手筆李杜稱其䧺偉王孟詠
其幽雅儲韋味其清洌(叶音例)韓柳宗其典則曾
蘇羨其汪沛以至岐黃之濟世曇摩之似是百
家之殊途九流之異派靡不辨其瑕瑜導其肻
綮飫其膏腴嘬其膋髓既填胸兮通理及援毫
而吐思乍雲蒸而霞纈或川流以山峙發朝芳
之芬葩謝夕叢之腓瘁軒乎蟉騰而獸駭翩兮
鶴舞而鴻跂明揚文武經緯之略微闡天命性
情之懿上敷帝王修治之範下述閭閻阽危之
弊搜羅匪漏傾瀉無滯準古繩今規人矩世舉
而措之固將黼黻乎皇猷而康濟乎品彙者也
若乃締金朋啟蘭室合志方營道術濟唇齒染
藍赤交以淡成言以忘得二泉師友乎希翁乃
忘年乎膠漆南濠耽樂於圖書爰同趣乎米薛
涇野忠直振時而健羨於夀席南原廉介絶俗
而劇談乎月夕衡山耆德而文重於鈞石東郭
同門而追蹤於淑寔瓦屋高簡而萬里致參同
之益媿吾英爽而舊京賞蘭亭之蹟石亭畱夜
坐之圖(陳太史魯南有南雍夜坐圖詩)林屋灑鷄鳴之墨(蔡九逵雞)
(鳴寺贈詩)資五岳之麗藻(黃勉之)契蘿石之閒逸(海寧董澐)
樂何王之雄俊(南贑何秦東廣王一為)取月泉之空寂(禪僧)
(法聚自勉之等五人皆同遊陽明公之門)相與切磨其功講習其業
文會輔仁威儀是攝猶以為未足也白巖先生
敦龐植性希叔旦之碩膚儕孔明之水鏡庶稚
圭之無我齊君實之守正陽明夫子心學希聖
超訓詁于關閩晤存養于曾孟播直聲于善感
邁成功于李晟問氣之所鍾人望之所凝英才
之所樂育曲木之所就正于焉鼓篋西行泛舟
東競摳衣必慎執經求證學究淵源道廓蹊徑
通乎常變達乎義命此其志豈效為我以自私
曾無與乎天下之利病者哉嗟乎鞀鼓聲微吐
握人邁顔異遭三卞和刖再寧人事之弗臧將
天命之有在是故百藥恩深令伯情至元卿嚙
指曹休垂涕臧循倉惶以無寢司馬徘徊而不
對此東沙子之所以傷乎内也務光抱石魯連
蹈海文舉樽空侯芭席敝子期賦于感音希範
思乎絶藝此東沙子之所以感乎外也夫庶務
前棼則清虚弗來七情中擾則衰白馴致易不
云乎知進退存亡而不失其正也夫子亦云道
之將行也與命也道之將廢也與命也君子知
命亦審其進退而胡物之競矣爾乃闢故趾開
三徑建新齋閟幽境珉磩平柏杗挺朱窗明素
壁淨松關䆳芝房迥青雲滃行月耿懸李書原
米名(去聲西涯八分齋匾米元章有生平真賞印)梧隂垂砌荷香滿
庭(叶音定)太湖靈壁英山武康錦川之石霞湧浪
積鳥棲獸躑蛟潛魚躍菌秀英坼若醉若舞若
戲若㦴嶜崟柴虒嵱嵷紆譎紛員兮庭實龍髯
之松瓔珞之柏彌勒之竹合歡之橘丹桂青桐
玉蘭木筆碧桃紅梅海棠朱楔紫蕙黃薇末麗
杜若荼䕷瑞香水仙天棘宜男午葵姚黃紅藥
昌陽日精鵑花瞿麥或蔭修除或森閒隙欐(力爾)
(反)佹(音詭)癹(步葛反)骩(音靡)藰(音畱)莅(音利)呹(丑乙反)肸(希乙反)
猗(伊以反)柅(尼已反)的(丁力反)皪(利力反)葰(音俊)楙(莫侯反)芬
茀凝甘露兮揚清颸蔽炎暉兮延皓月巢鸞鶴
兮遊文魚噪寒蟬兮吟蟋蟀東沙子于是掃絶
煩囂獨怡岑靜巷無車馬之音庭鮮襟裾之影
置軒轅之棐几(齋中又有紫桑小几寶晉舊物下有芾字押)拭殷侯
之金鼎(白金羊鼎乃商時諸侯所用之器)爇栴檀之珍香侑汝
官之陶皿(汝窑瓶洗各一官窑彜爐一色瑩如玉)滌端州之紫硯
(小賁硯一旁有董草庭八分題字曰元與默為汝則學以全令德下上凡九眼似碧王青瑩東)
(沙子常為余言河南提學副使王公韋有子石硯重不滿廿兩色紫如嫩肝不假磨礲惟貯水)
(處略加琢磨一眼徑寸餘圓極如太極有黃暈淺深八重中一重稍異間以白質青花點吳淑)
(硯賦所謂點滴青花是也正合李白集中上皇西巡南京歌第七首楊齊賢注云葉三藏自西)
(域歸過峩眉縣大峩山寶硯溪見兩石子鬭攬得其一今藏黑水寺石上有一日端正透底奚)
(以此得名日照其石常五色光相王南原金陵人此石乃其先諫議辣齊公購于一僧云自蜀)
(中得之豈即此歟東沙常借畱齋中後歸丹陽孫氏)列點蒼之秀屛(叶上聲其)
(一春景晴巒雲氣吞吐内凡七十二峯其二秋巖積翠山青雲白三遠畢其伏溪徐文晴物又)
(小石屏二瀟湘雨晴遠岫凝綠最勝者一面雲峯石色濃淡悉分非筆墨所能髣髴一面春龍)
(出蟄頭角爪鬛悉備目睛炯然幾欲飛動舊藏京口楊氏)佩不衰之漢熊(古玉)
(小熊長不及寸腹下篆刻文曰能使人不衰細如米粒)握如脂之古印(白玉)
(螭紐三印今改刻瓢印曰真賞方印一曰華夏一曰真賞齋印東漢楊彪文先四代相印朱文)
(虎紐雕琢精工神韻生動旁皆碾花又一印曰三愧之裔通身古卧蠶朱文螭紐刻深而竒温)
(潤無比高宗吳后二卬賢志堂印白文螭紐賢志主人覆斗卧蠶俱精絶)被朱衣之
翩翩啓瓊笈之縵縵(叶眉孟反)昔者周穆巡狩至乎
壇山吉日癸巳親題石間弩張劍拔虎跳龍盤
通古卧車而心悟(李斯卧觀五日得其法作小篆)中祐龕壁而
跋存(宋李中祐鑿石龕之廳壁間)雖贊皇之未泯緊古意之
邈然(今趙州所傳蓋經摹勒多矣)兹僅見乎齋中蓋唐宋之
所傳(此獨無跋义紙墨甚古乃宋以前搨本也)漢世隆儒六經是訂
邕立典賜八分稱聖(蔡邕左立堂谿典楊賜等書石)武定遷鄴
而半沈(北魏高歡遷石經河岸崩遂沈于水)貞觀寶墨而獨進(唐秘)
(府不收石刻惟珍此經)矧蓬萊之摹本亦亡滅而莫問(吾子)
(行曰會稽蓬萊間有石經遺字翻本破碎磨滅不異真古碑今亡矣)幸百許之遺
文(尚書三十三字論語百字)諒虬驥之堪並(東觀餘論云石經傳世止此若)
(騏驥一毛虬龍片甲)銘石之楷魏首元常幽深絶世古雅
無方悵敬仁之俱逝(王修愛宣示帖修卒取以入殉)訝宣和之
搨藏(宣和書譜唯有克捷表歐陽永叔董逌皆以為非真)薦賢表乎季直
纂要紀乎士行(叶音杭)煥貞淳之寳印遺照乘之
夜光(季直表有頁觀淳化二小璽元張紳書學纂要記之李太僕應禎謂積筆成塚不能)
(得其波拂真迹無疑誠曠代之至寳也)草書之極晉惟逸少智聖
大成形神俱妙(孟子集大成者金聲而玉振之也金聲也者始條理也玉振之)
(也者終條理也始條理者智之事也終條理者聖之事也玉皇心印經云形神俱妙與道合真)
彼王著之摹刻徒肉勝之遺誚咨袁生之真墨
徵八璽之熀燿矧祐陵之金題覩孤鳳之縹緲
方慶臣瞾文獻仍孫(王方慶乃晉丞相王導十一世孫也)廓填鑑
影郢人運斤信得門而窺奥豈虎賁之旁尊始
金輪之辱序終倦翁之見珍(翁跋云態備衆妙摹逼天真非他帖)
(可擬)況棲碧之手澤(帖復有貞節堂禮義傳家之印春草軒審是記蓋棲碧舊)
(藏也)幸青氊之得人初學詩讚編聯庾謝綵牋古
色仙蹤疇亞燁霓裳兮逍遥絢春林兮布濩(叶胡)
(化反)想投跡於虚空殆爭工乎造化(詳竇泉述書賦注)閱
神龍而流芳載書譜而增價偉哉魯公忠誠川
流(叶去聲)止擬劍峰(書譜謂公正書如峰絶劍摧驚飛逸勢)行超篆
籒(海岳名言謂顔行書有篆籒氣象)慰嬴磁之既平(帖云近聞劉中使至)
(嬴州吳希光已降足慰海隅之心耳又聞磁州為盧子竒所圍舍利將軍擒獲之吁足慰也)
凛英風之發秀燦碧牋兮宜墨駭龍蛇兮奔驟
(术史云碧牋宜墨神采豔發龍蛇生動覩之驚人此帖同之)歴七君之品題
實諸帖之領袖(帖後王芝喬簣成鮮于樞張晏白珽田衍文徵明)矯然
季海楷法稱雄怒猊渴驥(書譜許浩書如怒猊抉石渴驥奔泉)父
王祖鍾(董逌云季海守鍾王舊法如禪家宗風相承各有主也)述老彭之
元訓(老耼即彭祖通鑑前編路史等書可考而辨道家相傳之妄)準樂毅之
竒蹤(董逌謂浩書自樂毅論來)爛玄真之丹識(有青若笠綠蓑衣印蓋玄)
(真子張志和識)縟黃素兮金龍(唐絹精竒每行織成龍鳳問以花點僅如米大)
延之譝其第一(尤袤謂唐人小楷徐季海第一)原功詫其難能
(叶奴融反杜本跋非力挽千鈞何能爾耶)乃若高人摩詰前身畫師
家輞川之幽勝寫詩景之瑰竒(孟城坳華子岡丈杏館斤竹嶺)
(鹿柴木蘭柴茱萸沜宫槐陌臨湖亭南垞欹湖柳堤欒家瀨金屑泉白石灘北垞竹里館辛夷)
(塢漆園椒園凡二十景各賦五言絶龍眠摹本作十二段此卷長七尺餘總為一圖而諸景咸)
(備弘治間金陵黃休叔伯賜剖古漆墩得之即斯卷也)山盤紆兮挾霧林
蹇産而藏暉水揚縠而渺渺雪簁粉以霏霏斯
景元之攸錄(見未景元唐朝名畫錄)乃天府之所詒狂僊
忠恕尤妙書法(書譜忠恕妙于篆籒八分尤工小楷)委羈宦而肥
遯(史忠恕謫江都一日遯去不知所在乃與陳摶同隱)狀江行之霽雪景
翳翳兮霾深波粼粼兮澌滑愴坎廩兮擁袂舟
凌兢兮礙枻紛倡和之琳瑯允誇詡之昭揭五
季書亡君謨聿興世方宗其楷法妙實在乎真
行詠山堂之秀句陳子發之至情啓平事而端
謹示新記兮崢嶸統二八之并美(山堂絶句並安道彦猷謝)
(郎評事子發新記新弟郎中知郡通理公緯萊州長官公謹吕君共十六帖)標五子
之題名(倪雲林袁凱陳文東陳迪吳匏庵)元豐彌文豫章獨步
變行押于清臣(山谷行書本顔祭濠州蔡明逮等帖)習顛草於懷
素(山谷見自叙草書遂大進)伏波稱其神偉(稱去聲)諸座資其
頓悟尺牘表其妍姿舊遊發其豪趣睨顔蔡而
追隨軼蘇米而不顧思陵南渡繼體道君當金
戈之倥偬乃畱意乎斯文忽神遊兮太上遂手
追乎右軍皎翔鸞之舞鏡邈羣鴈之凌雲奉華
拜乎嘉錫(卷有奉華堂印乃劉貴嬪堂名蓋帝書以賜之)亨貞品其入
神(邵亨貞跋為江南法書神品)元暉克肖播堂海岳行書賞
於光堯戲墨貴於京洛思襄陽之舊遊顧瀟湘
之是貌(吐洛反)藹晴雨之變幻縱天真之揮霍象
内則晦翁屢題畫表則子言斯度(音鐸卷長文餘朱文公題)
(云建陽崇安之間有大山横出峰巒特秀予嘗結茅於其巔小平處每當晴晝白雲岔入窗牖)
(間輒咫尺不可辨當題閒雲無四時蔽漫此山谷幸乏霖雨姿何妨媚幽獨下山累月每竊諷)
(此詩木嘗不悵然自失今觀米公所畫為左侯戲作横卷隠隠舊題詩處似已在第三四峯間)
(也义得并覽諸名勝舊題想像其人益深歎息錢子言跋云雨山晴山易此惟晴欲雨雨欲霽)
(宿霧曉烟既冸復合景物昧昧時一出没于有無難狀也此非墨妙天下意超物表者斷不能)
(到王宗常考云故兵部侍郎襄陽米友仁元暉所畫瀟湘圖一卷其自題識凡兩見南渡後諸)
(名勝題語凡若干人文公朱夫子手澤又先後出也沈啓南云如朱夫子之題象内見畫錢子)
(言畫表求象斯圖之妙盡括于二作矣)次平畫院髣髴李唐兼承
直之家傳(次年父閻仲紹興承直郎)殆出藍之擅長當阜陵
之辛丑灑積雪於迴岡風隨盼而忽暝墨深黑
而流光恍三伏之全失凛璢璃之對窗(晉滿奮暑月坐)
(武帝瑠璃窗下變色而慄)魏國王孫神仙玉倚灑翰齊乎王
鍾繪事超乎韓李(子昂畫馬取韓幹山水兼法李思訓)經賦宛其
神傳(臨子敬洛神鍾紹京黃庭)山水怡然天解(叶箕里反)塞翁讓
其三百(吴越羅塞翁隠之子也善畫羊詩無羊三百為羣)暮江望其千
里(柯敬仲云韋偃暮江五馬圖與子昂氣韻相望)洗晩宋之衰苶為來
世之模楷(叶溪已反)至於淳化祖刻則廷珪墨色之
古銀錠棗木之紋坡老硃書之辨趙公信印之
文啓明向曙離劍還津(中甫先得六卷後得三卷益原是一帙分開今)
(乃復合文休承以為劍入延平是也)較之師旦子明之刻次莊希
白之臨(叶力因及)烏鎮福清之勒武光東庫之分精
粗迥别不可得而並論焉(論平聲)小楷諸帖則毅
論紳刻之真朔贊初鐫之勝黃庭遺字之精洛
神全賦之夐尺璧斯陳懸黎孤映與夫虞之破
邪論序歐之白鹿心經(叶去聲)褚之隂符度人柳
之尊勝清淨金生玉潤咸可得而繼稱焉莫不
重之逾琬琰寶之過頭目被古錦之縹囊飾美
玉之籖軸知臭味之俱無(白樂天太湖石記云無文無聲無臭無味)
(而公嗜之何也苟適吾意其用則多)何狗馬之可辱(李易安金石錄序云趙君)
(愛書畫出于聲色狗馬之上)蓋游藝以依仁寧玩物而徇欲
飲沆瀣兮吸朝霞沐咸池兮浴暘谷乘野馬兮
遊泰初班由夷兮謁荼俈量今古於一瞬(量平聲)
攬宇宙於圭竇(叶徒谷反)心澹澹兮坐忘行踽踽兮
背俗聊棲遲以容與每寓意而自足所謂皭然
蟬蜕浮游塵壒之外離人而立於獨者非耶言
未既公子憮然而歗逡巡曰避山人曰燄燄斯
風乃炎崑峨涓涓斯濬乃瀰江河神明既啟麄
穢則那公子居矣吾將授子以皓天之歌歌曰
皓天明明森成性兮迷亡徇物孰知正兮福輕
乎羽舉孰先兮釁重乎地避孰全兮息交絶遊
聞齋中兮厥心冥冥若虚空兮左圖右書&KR0008;烟
雲兮日月逝矣葆吾真兮公子聞之渙然顙泚
下席而拜起而稱曰鄙人顓蒙溺乎荒俗之趨
未聞大道之旨者也幸夫子迪我若發蒙矣願
卒業為弟子乃賡之以中邱之歌歌曰相彼中
邱勃窣壤兮行潦横集又莽霜兮脂車結駟天
貿貿兮日昃之離鑑鼓缶兮無累之人迥絶代
兮弟子釋疑真賞泰兮大夫能賦昭中甫兮琢
珉龕齋俾無斁兮嘉靖二十八年屠維作噩月
在鶉火之次日在參前進士天官尚書郎南禺
外史豐道生人叔著前署真賞齋賦并序六字
又項德枌印蘭石主人二印後有項德枌印五
一倩士宛委堂印檇李嬾道人賞鑑圖書諸印
押縫有德枌印九卷高一尺一寸一分廣三尺
三寸二分
按豐道生賦表忠遂賢良以汰賢字上疑脱一
字又逡巡曰避曰字應是而字
明陳栝三友圖一卷(上等陽一)
宣德箋本墨畫欵識云嘉靖庚戌春暮作於黽
勉齋沱江子陳栝下有沱江子朗吟樓二印卷
前有致印宋氏穉佳書畫庫記聽雨堂印三印
卷後有宋致穉佳收藏圖書休寧朱之赤珍藏
圖書二印卷中幅押縫有擇木亭一印卷高九
寸廣七尺六寸
明宋旭沈俊山水合卷(上等雲一)
凡三幅前二幅俱宋旭墨畫第一幅宋箋本欵
題云種梅花處幾經年暎雪仍新屋一椽最是
春思眠不得每逢花落益翛然甲申二月望宋
旭識下有初陽一印第二幅素箋本欵識云西
園寒夜浣筆寫雪堂清叙圖後有太原生一印
第三幅素箋本沈俊著色畫欵云戴雪軒圖沈
俊下有沈俊私印一印第一幅高七寸六分廣
二尺九寸第二幅高八寸八分廣二尺七寸五
分第三幅高同前廣二尺八寸五分
明許邦本摹輞川圖一卷(上等騰一)
宣德箋本著色畫每段小楷書原詩欵云湘江
許邦本育生繪於真如齋下有邦本一印後小
楷書名人跋語四則一邢侗云摩詰有韻之言
遂為李唐一代冠冕要以胸次洒然勝耳其丹
青遊戲則又迥出世俗之表今所傳本名輞川
圖之肖者蓋摩詰原自有圖圖分二十如所賦
五言詩濃嵐叠嶂蒼蘚碧巢曲盡巧心而吳人
或病其太著以為其不似近世之態此可笑也
夫意致欲虚筆致欲實此正北宋以前箇中妙
悟而吳人魔於勝國之技不能驟脱夏蟲遼豕
之喻豈虚哉吳中故家藏有當日粉本郭忠恕
曾摹一㢧較祖跡不别毫髮庶藉以存藍田之
舊亦使誦其詩者有所據以尋于縑素方丈間
耳摩詰自謂宿世謬詞客前身應畫師可稱實
錄云濟南臨邑邢侗手跋一來復云右丞之與
輞川蓋神情大半寄之者也輞川之締構盛于
一時繪而傳之者至流布千古而鹿苑滋谷之
舊跡浸淪沒于狐兔莽荻之間而莫可尋覓往
關中曾有鐫圖拙陋不堪摩挲弔古訪幽者對
夕陽咨嗟已耳沈澤腴明府以博雅通儒試宰
藍田政搜其遺概清尊高論若與右丞揖讓已
則索不佞家藏郭忠恕繪圖邀晉人郭潄六氏
摹臨勒石精巧生動幾集忠恕之神令人想肖
右丞不可泯之風流也惟繪此圖者合有多種
而余家所藏以善莅兹土者也亦人代幾更而
至澤腴之身始成此段雅事名跡名繪名器名
手集賞一旦豈偶然哉池陽來復陽伯甫一郝
經云余覽郭忠恕摹臨輞川圖恍惚蒼茫怪竒
偉麗不啻觀濤廣陵之曲江也玉出崑山珠産
南海此天下之至重矣然而非希世罕見之寶
何足比哉余閱此卷不得不贊詞以同不朽為
之誌侍讀學士充國信史陵州郝經一楊士竒
云輞川圖古今人品為畫家最上乘商德符長
卷劉松年分景小幅余當時摹之大小方狹分
聚總有粗細亦非二體摹者亦非一人後惟郭
忠恕所摹極稱妙絶而諸名公跋語皆甚典雅
乃推重右丞之意云楊士竒後署晩學許邦本
書下有邦本一印卷前有畫禪花癖一印卷後
有誠意齋珍藏一印押縫有誠意齋一印又二
印不可識卷高九寸五分廣一丈五尺九寸五
分
御筆題籖籖上有乾隆宸翰一璽
按跋語四則皆題郭忠恕輞川圖臨本者而字
句舛誤頗多蓋亦傳寫失真耳
石渠寶笈卷十五
