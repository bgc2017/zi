乾隆九年二月初十日奉
上諭
三朝御筆藏之金匱者焜煌典重實為超越前古朕每
一捧觀輙增永慕所當敬為什襲貽我後人又内
府所儲歷代書畫積至萬有餘種籖軸既繁不無
真贋頃釋道二典已編為秘殿珠林一集此外並
宜詳加别白遴其佳者薈萃成編朕少年時間涉
獵書繪登極後每緣幾暇結習未忘弄翰抒毫動
成卷帙應一並分類詮次用誌歲月至臣工先後
經進書畫暨傳入御府者往往有可觀覽選擇排
比亦足標藝林之雅且我
列聖貽留墨寳歷久逾新即前賢斷紙零縑用是有所
稽考朕於清讌之餘偶一披閱悦心研慮左圖右
史古人豈其遠哉欽此
