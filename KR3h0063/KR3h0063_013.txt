石渠寶笈卷五
貯
乾清宫五
列朝人
書卷上等
後五代楊凝式韭花帖一卷(上等天一)
素箋本行楷書欵識云七月十一日凝式狀後
有小號記云計六十五字卷前有神品連印古
玩之章趙字項元汴印項墨林鑒賞章天水墨
林宇文寶氏諸印又檇李父印之書畫記半印
三卷後有睿思殿印紹興二璽又鄭元齡氏天
籟閣吳楨周生項元汴印項子京家珍藏子孫
永保神竒西田趙氏墨林子張氏子京私印烟
客諸印押縫有天水子京所藏松雪齋圖書記
若水軒趙子昂氏子孫世昌張氏家傳王顓菴
書畫記諸印前隔水有王時敏印煙客眞賞王
顓菴書畫記三印後隔水有張晏私印子京父
印項叔子子孫永保項墨林父秘笈之印檇李
項氏世家寶玩諸印押縫有顓菴趙字寄傲子
京私印棱嚴精舍趙子昂氏松雪齋諸印拖尾
張晏記云大德壬寅忠宣後人張晏嘗收後有
子京平生眞賞項叔子神竒子孫永保諸印又
跋云宣和書譜載楊凝式正書韭花帖商旅船
渡紹興以厚價購得之故傳之于江南可與參
政浙西迴攜來相惠大德八年歲在甲辰三月
初十日集賢學士嘉議大夫兼樞密院判張晏
敬書下有神遊心賞項墨林鑒賞章王掞之印
顓菴諸印又賈希朱跋云此帖元奎章閣舊畜
也頒賜與封巨鹿王時公元社屋時王弟攜避
通許蘆氏里國初希朱高祖文稿中有此題跋
決唐物無欵也令其孫瑭與其壻崔應奎秀才
始售之聞被賜時有蘇武牧羊圖一玉壺印一
今止存此帖云正德壬申夏通許人賈希朱記
後有檇李墨林秘玩子孫世昌煙客諸印又陳
繼儒跋云楊少師韭花帖米元章一見得正書
之變余與董思翁見之秀州項鑑臺齋中今年
丁丑八十子毘攜過山中老眼摩娑頓覺一番
明淨陳繼儒記又徐守和題云春畦雨後滋蔬
甲五代風流映韭花八百年來誰作祖十三行
外自成家涪翁美譽塵埃絶米老清評品格賖
博雅翩翩張學士珍藏妙蹟果非差韭花燁燁
動秋蔬歴歲經霜久未枯味壓侯鯖思學圃氣
凌奉橘欲吞吳與顔上下名何重並柳低昂品
不孤七百卜年尚完美若非神護定為芻崇禎
十七年甲申冬至日朗白父徐守和又陸世韶
跋云韭花帖膾炙舊譜今購眞蹟風度凝遠古
法进逸虞歐後欲自作祖矣楊少師故是參悟
一流卓然見其道韻翩躚高邁襄陽驚歎何怪
焉余輩得見此八百年神明物良是大幸事周
生兄鑒藏一何多竒時倪遯菴同在座咀嘆不
能捨云同社鏡汭韶識又張照跋云楊少師韭
花帖董香光刻入鴻堂中者也少時曾在平湖
高文恪家見之今再入仙源自歎凡骨如故卷
首有煙客奉常顓菴相國父子圖書知其曾貯
西廬裝池騎縫松雪印識宛然不特眞帖閱七
百餘年即褾綾亦自元時到今矣東坡有云無
乃天工令鬼守又云人生安得如汝壽斯之謂
矣乾隆五年九月張照敬識又項元汴記云五
代楊凝式韭花帖名賢題識項元汴眞賞諸跋
中押縫有天籟閣趙子昂氏子京私印端本家
傳退密經筵講官王掞字藻儒號顓菴又號復
軒子孫世昌子京子京父印煙客諸印卷高八
寸廣八寸八分引首
御題楊少師韭花帖妙蹟八字上有乾隆御筆一璽
御筆題籖籖上有内府珍秘神品乾隆宸翰三璽
宋蔡襄自書詩帖一卷(上等地一)
素箋本行楷書欵識云皇祐二年十一月外除
赴京途中襍詠共得十三首襄錄呈安道諫議
郢正第三首有旁註此一篇極有古人風格九
字卷末有似道眞賞圖書二印後别幅記語有
政和二年六月二十三日子之子伸敬觀十六
字拖尾記語有魏泰嘗觀四字又合肥馬玘德
之嘗覽八字又楊時跋云端明蔡公詩稿云此
一篇極有古人風格者歐陽文忠公所題也二
公齊名一時其文章皆足以垂世傳後端明又
以翰墨擅天下片言寸簡落筆人爭藏之以爲
寶玩况盈軸之多而兼有二公之手澤乎覽之
彌日不能釋手因書于其後政和丙申夏四月
癸未延平楊時書卷高八寸二分廣六尺五寸
五分
御筆題籖籖上有御賞乾隆宸翰二璽
宋蘇軾春帖子詞一卷(上等元一)
素箋本楷書卷首自識云元祐三年春帖子詞
翰林學士臣蘇軾進有貢泰父氏似道二印又
政和連璽缺其半卷後又識云二年十二月五
日進後四日書以示裴維甫軾下有子瞻一印
後有宣文閣鑒書畫博士印圭齋汲古揭奚斯
印秋壑諸印又虞雍半印拖尾林存端跋云公
以元祐元年九月丁卯為翰林學士二年秋兼
侍讀此帖乃十二月五日進也時中外之局面
方更諸賢之根脚未固公憂治危明惕焉不能
一朝安故雖文藝間亦不忘規飭之意如憂民
受降克己讀書等語眞有得于主文譎諫之義
或謂公之文俳優縱横可乎漢儒靡麗之詞勸
百而諷一君子猶少之唐燕許以大手筆日侍
清燕徒能鋪張封禪朝覲之盛規戒何有哉使
其聞公之詩當愧死矣淳祐三年夏五合沙林
存端拜書於東淮制幕又李曾伯跋云玉堂中
著此老當此時為此詩而猶有憂民未解顔之
語猗歟盛哉淳祐改元二月既望鄇亭李曾伯
又鄧文原跋云右蘇文忠公擬進春帖子副本
為眞蹟無疑至于憂愛懇切詞寓規儆讀者猶
可想見其風節按公以元祐元年十一月擢居
詞林距今纔一載已為羣邪攻詆明年上疏乞
外補又明年出守杭州自古君子小人消長之
際可以觀世變矣元祐之為紹聖良有以夫延
祐改元七月十又一日蜀後學鄧文元謹題又
龔璛跋云好學神孫類祖宗又安知他日紹聖
之誤乎今觀春帖却思宣仁社飯語至今使人
悲此卷乃税巽父家物巽父學于鶴山先生魏
文靖公有師友雅言行于世併記諸此云延祐
丁巳季春廿三日高郵龔璛書又仇遠跋云殿
閣位次春帖自歐公涑水之後惟有坡老因頌
寓規不但求工樂府而已坡老欲以秦郎供帖
子豈非以其才調宜用於此耶少游不歴此官
莫知工拙周美成亦有才思者代内制春帖子
卅首率平平無奇及讀楊廷秀詩云玉堂著句
轉春風諸老從前亦寓忠誰為君王供帖子丁
寧綺語不須工劉潛夫嘗充儤直恨不得當筆
措詞以續古人使果楊劉為之又不知能如坡
否若徒緝綺麗諛說之詞則在太白清平樂王
建和凝宫詞下風矣予曩年在道宫見一本文
雖完而字頗肥不及此軸遠甚噫元祐往矣咸
淳而後不見春帖者四五十年矣黃金臺下白
玉堂中今揮翰手代不乏人太平典故行當拭
目錢塘淳祐遺民仇遠謹書時與四眀臧仁長
僧本暢同觀諸跋前押縫有長字一印卷高八
寸四分廣五尺五寸六分引首
御題玉局風華四大字欵云乾隆御筆上有勤學好
問乾隆宸翰二璽前有觀書為樂一璽
御筆題籖籖上有幾暇怡情天府珍藏乾隆宸翰三
璽
宋米芾苖幕帖一卷(上等黃一)
素牋本行書欵云芾再啟卷末有震澤山房周
公謹父二印卷高九寸二分廣一尺五寸五分
御筆題籖籖上有乾隆宸翰内府書畫之寶二璽
宋張即之書古柏行一卷(上等宇一)
素牋本大楷書欵署即之下有國史經筵官一
印又自識云淳祐十一年人日書下有張氏即
之翰墨流聲二印卷首有草堂學士之章古柱
下史懷氏鐵松收藏半印四又半印不可識卷
末有中南山人馬位二印又高昌正臣四益之
齋圖書之府半印二通卷押縫有芾字印凡七
卷高一尺三寸四分廣二丈五尺二寸
元趙孟頫書文賦一卷(上等宙一)
宋牋本行楷書欵署子昂下有趙子昂氏一印
卷前有大雅半印又張景賢印永存珍秘伯明
徐麟卿氏濟陽諸印又收藏半印一卷後記語
云梁谿徐麟卿家藏又牟巘跋云子昂書士衡
文賦曲盡變態詞之妙固有以發之亦未嘗不
資乎字之妙而交相發也松江普照乃士衡故
宅聞師其緹襲善藏傳之無窮焉丁未重陽前
三日陵陽叟牟巘書又任士林跋云余老且賤
獨不幸得文名遂来華亭每過士衡故宅恨不
得起千載而商之碧溪上人出子昂所書文賦
示余人患不遊心秦漢以上士衡所賦固猶在
町畦中耶子昂當一笑也句章任士林又俞焯
題云二王去後久無人文賦書来筆法存深得
晉人波撇意風流氣象見王孫洛陽令俞焯題
引首有俞承勛書藝林清覽四大字欵署太和
山人拖尾文徵明跋云趙文敏公嘗云結字因
時相傳用筆千古不易書法雖以用筆為上而
結字亦須用工右公所書文賦結字用筆無不
精到蓋得意書也公書初學孟法師碑晩學李
北海而皆過之此賦雖無歲月要為中年書無
疑昔胡汲仲謂子昂書上下三百年縱横一萬
里舉無此書非過論也嘉靖丙辰七月七日文
徵明跋徵明時年八十有七又劉麟跋云書學
自王右軍以降乃有吳興趙承旨研窮奥妙數
百年操觚之士鮮克追步惜華夷一變厥跡罕
存間或有之皆飯僧施佛祈禳之帖不足藏也
今石川子得其所書陸士衡文賦眞天孫衣被
雲錦也觀者嘆曰是醴泉甘露未可學而能也
麟竊以為不然嘗聞承旨乞蘭亭帖于僧淳鵬
得之入舟北行且臨且跋僅月餘得跋一十有
三篇勤苦可知今所書陸賦賦中論文亦曰才
士作文收視返聽耽思旁訊精騖八極心遊千
仞言能之為難也獨染翰哉惑于醴泉甘露之
說者此卷直玩具耳此學鍾王而下蘇黃而上
名家匪一學者何居昔僧皎然欲學詩韋左司
左司曰人各有能有不能子而為我將失其故
步恐書學亦然承旨又曰書非晉法終是胡塗
學者惑焉我儀圖之衡山文翰詔今之異人駸
駸九十方瞳烱烱上下鍾王米蔡無乎不善局
中學者必由承旨以求右軍吾則由翰詔以求
承旨不亦可乎歸見衡翁幸為先容曰麟將北
面乞金丹以換凡骨緣承旨淳鵬例也書之卷
末其並存乎丙辰秋八月二十有五日南垣劉
麟記事時年八十三又俞承勛跋云松雪此卷
筆精殊妙絶無容品題書法矣觀其字畫湮蝕
處間有墨花點染微失其眞豈亦為人摹搨工
拙非經于一手致然耳此卷信可珍愛明厓好
古博雅所藏古墨帖甚富安得乘暇過訪一一
開藏篋覽玩以畢此素懷已耶戊午孟秋望太
和俞承勛跋又張景賢跋云觀古人文可得書
法觀書可得文法此具目者之能事也此卷所
具亦多矣右祝枝山跋語簡意盡深有益于文
賦而此卷亾之豈為好事者割截以售偽卷歟
不勝感歎因附錄于左方明厓張景賢書又陳
道復跋云右松雪翁書文賦精妙無容贅言乃
余家舊藏物也别去二十餘年無日不在夢想
今得於于舜凝香閣再見恍若隔世事于舜好
古博雅最所珍重此卷其得所矣吾何憾焉嘉
靖壬寅冬暮白陽山人陳道復諸跋中押縫有
合同聯印二卷高九寸二分廣一丈二尺四寸
八分
御筆題籖籖上有乾隆宸翰一璽
元趙孟頫書歸田賦一卷(上等宙二)
素牋本行書欵署子昂下有趙子昂氏松雪齋
二印卷前有趙氏一印並隸書署張平子歸田
賦趙子昂書十字下有妙字小號又神品天籟
閣項元汴印項氏子京項元汴氏審定眞蹟子
孫世昌香巖居士寄傲神遊心賞王延世印項
墨林鑒賞章鳳字印項子京家珍藏桃花源裏
人家諸印又半印四存所藏之仙不可放言八
字可辨卷後有神奇聯印宋南汝華氏十四世
孫文潤收藏圖書檇李項氏世家寶玩墨林硯
癖赤松仙史遊方之外癖茶居士項元汴印退
密子京所藏子京珍秘墨林山人桃花源裏人
家博雅堂寶玩印項元汴印子京父印大明錫
山安國珍藏墨林秘玩項叔子諸印又虚朗齋
二印卷高一尺一寸六分廣三尺八分
元趙孟頫書耤田賦一卷(上等宙三)
宋牋烏絲闌本小楷書欵識云至大元年歲在
戊申十月五日吳興趙孟頫為伯機書于車橋
寓舍下有趙子昂氏一印又冐巢民平生眞賞
一印又曹德半印押縫有合同聯印前隔水署
耤田賦三字下注云松雪楷書七百八十字押
縫有合同聯印冐巢民平生眞賞二印又一印
漫漶不可識拖尾題名有廬陵劉崧四字又趙
鳳儀跋云書之作其来尚矣胚胎于羲畫露跡
于頡書支離于篆隸變化于行草因時而異與
日而增而書之變極矣析而書之雖有眞草篆
隸之分約而求之舉不外乎六書八法之規蓋
六書乃造字之宏範而八法乃運用之規模得
之則善失之則俗是以神人授之蔡邕傳文姬
傳鍾繇傳之衞夫人傳之王羲之傳獻之傳羊
欣傳王僧虔傳蕭子雲傳僧智永傳虞世南傳
歐陽詢授陸柬之授姪彦違授張旭授李陽冰
授徐浩與夫顔眞卿鄔彤韋玩崔邈等輩皆接
其傳大概以眞楷為體行草為用其變化之勢
自然而然也至正辛丑藏臥疾山中故人廬陵
劉子亭先生從京師購得一卷若獲至寶俾予
一言展几視之乃松雪楷書耤田賦夫國朝書
家時稱巴西鄧文肅公吳興趙文敏公漁陽鮮
于太常康里子山為書法大家而文敏最為獨
步專工鍾王有自得之妙所以不為之奴卒以
名世造道者貴自得焉此&KR1505;蓋盛年所書波瀾
老成法度整整用筆之文結體之雅使人莫能
測其妙評公書者天資英邁積學功深盡掩前
人超入魏晉當時翕然師之豈虚語耶久不臨
池而獲觀竒品神思暢然執筆如椽勉強應云
花朝前二日汴人趙鳳儀為子亭題于翠微僧
館後有巢民冐襄一印又夏氏曹衡半印二高
五寸四分廣四尺六寸
御筆題籖籖上有乾隆宸翰二璽
元趙孟頫書普照寺藏殿記一卷(上等宙四)
素牋朱絲闌本大楷書欵云集賢直學士徐朝
列大夫同知濟南路總管府事兼管本路諸軍
粤魯趙孟頫書并篆額前篆書署松江普照寺
藏殿記八字卷後董其昌跋云普照寺轉藏殿
記趙文敏最得李北海法何元朗鑒藏第一甲
戌中秋董其昌觀下有清森閣書畫印何元朗
氏曹司私印三印拖尾張照記云香象渡海脚
根著底具此神力乃可學右軍之如龍松雪當
此時書家羅漢果也張照敬記卷高一尺三分
廣一丈四尺一寸七分
御筆題籖籖上有乾隆御賞内府珍秘二璽
元趙孟頫書千文一卷(上等宙五)
素絹烏絲闌本行書卷前欵云集賢直學士朝
列大夫趙孟頫書上鈐趙氏子昂一印前有趙
字大雅二印又崑山顧信善夫眞賞一印卷後
又署子昂二字上鈐趙孟頫印一印下有趙子
昂氏一印後有天水郡圖書記趙氏書印二印
又崑山顧信善夫眞賞瑞文圖書賢志堂印春
草堂謝節從義在鈞眞賞四眀袁氏秘玩眞蹟
子孫永保袁應驤印諸印又一印不可識又葛
字半印押縫有松雪齋一印又崑山顧信善夫
眞賞二印合同聯印二墨妙一印卷高七寸六
分廣八尺四寸八分
元趙孟頫書中峯上人懷淨土詩一卷(上等宙六)
素牋本行書七言偈一百八首卷前識云西天
目山幻住沙門眀本譔集賢學士資德大夫弟
子趙孟頫書又前署懷淨土詩四字下注云一
百八首下有大雅一印又掃盡浮雲但掛孤月
最上一乘三錫堂書畫印三印後自書淨土偈
讚欵云延祐三年歲在丙辰六月廿四日大都
咸宜坊寓舍書又識云右中峯和尚淨土偈因
智俊上人銜中峯之命遠來京師相看故為㑓
公書此一卷并畫阿彌陁佛于卷首云翰林學
士承旨榮禄大夫知制誥兼修國史弟子趙孟
頫重題後有趙子昂氏松雪齋印二印又貞菴
蓮社長枯木寒灰趣味更别諸印卷前别幅附
淨土圖後有趙子昂氏松雪齋印二印前有華
藏莊嚴神品康惟周公六世孫定國寶藏印項
墨林家珍藏諸印引首有虞集篆書眼前樂界
四大字欵云虞集敬題拖尾僧眞可書偈云西
方十萬億不離指掌中應土與常寂漸頓悉歸
空彷彿聞法音而况瞻法身法身旣遍滿非假
亦非眞此卷不參入虚生浪死人紫柏老人眞
可又陸光祖跋云去堪忍土十萬億其土名為
極樂其佛名曰阿彌現今說法一切水鳥行樹
迦陵頻伽能順微風而和歌宣一音而演法法
乃無生土乃權土直遵常寂普現法身十六觀
中依正悉具後有神遊念一假像觀以證入則
喻彌佗貫休氏以繪事點睛圓融空假華嚴所
謂心如工畫師是也李伯時龍眠居士筆端有
廣長舌其析色現相細入微塵曾有西方圖卷
其欄楯樓閣寶林金沼水鳥珍禽飛鳴自在彌
陁彈指現說無生諸上善人森羅諦聽誠喻老
貫師現身拈出也迨勝國子昂承旨展卷因地
手揮不律如空寫空有相無相㒺非中峯老人
百八偈中授莂也祖在京師從紫柏大師處獲瞻
玩此卷歡喜踴躍敬書蕪語并懴著瘢法寶
云五臺居士陸光祖薰沐拜手題幷書又僧祩
宏跋云子昂所書中峯大師偈一百八首悲世
人之沉淪五濁恨不獲一棒一喝提起衆生于
苦海中此眞婆子心腸有能悟此便可抖擻皮
毛安頓我四大身心飛行隠顯一了百當即有
鐵面閻王老子見我自然退縮顫慄不住宏于
萬歷之丙申歲見紫柏老和尚亦稱中峯師諸
作迄今復讀此卷又十五年矣光陰迅速宏猶
然一疲癃老衲子眞使汗下如沐雖然宏又悲
夫世之汗下如沐者鮮矣至如子昂所繪如来
法像及所書苟非眞正皈依法門者何能使聰
明伎倆蓋至此耶是足為東土禪林法寶無疑
矣雲棲老衲祩宏書于武林舟次又文震孟跋
云昔王摩詰詩云一興微塵念横有朝露身僧
皎然詩亦云為與勝悟冥不憂頹齡迫由斯觀
之夫修如來菩薩行者非有異于衆僧也其能
超脱衆生者惟其止行六度通修萬善功不為
己而志存廣濟耳且如來出世為天人師隨根
器而說法使最上乘及中下二等各造其極而
聲聞緣覺能頓悟者得先證菩提次則修智慧
斷煩惱徐臻萬行具足之境亦可詣極樂予細
譯中峯師所說諸偈誠憫衆生塵勞障礙葛藤
牽繞牢不可破終墮落惡趣中而不悟故言言
提醒字字闡發具六通三乘之旨開五漸十地
之門耳若子昂摹龍眠所繪諸佛如來尊者眞
不啻法門中八百四千清淨寶目爍伽羅首母
伽羅臂諸像即吳道子恐不是過存想聖容并
誦師偈能不收我身心脱離塵垢耶若其書法
平居用筆咸圓轉縝密獨于此卷所書端楷遒
勁矯若游龍尤為綿中裹鐵眞不讓顔柳諸公
而蓮大師云此卷為東土禪林之法寶良有以
也余故不忍釋手敬為之跋以誌一時奇覯云
爾崇禎乙亥浴佛日湛持居士文震孟識于竺
塢之五如洞卷高九寸二分廣三丈一尺八寸
前隔水
皇帝青宫時題詩云了得心如幻西天即此土多少
念佛人覓佛在言語妙哉松雪翁高躅傳藝圃
興來為此圖筆底蛟龍舞借問是佛非燈籠荅
露柱寶親王長春居士題下有寶親王寶染翰
二璽前有樂善堂一璽
元迺賢詠古詩帖一卷(上等洪一)
宋牋本楷書五言律詩十六首卷首署南城詠
古四字自序云至正十一年秋八月既望太史
宇文公太常危公偕燕人梁處士九思臨川黃
君殷士四明道士王虚齋新進士朱夢炎與余
凡七人聯轡出遊燕城覽故官之遺跡凡其城
中墖廟樓觀臺榭園亭莫不徘徊瞻眺拭其殘
碑斷柱為之一讀指其廢興而論之余七人者
以為人生出處聚散不可常也邂逅一日之樂
有足惜者豈獨感慨陳迹而已哉各賦詩十有
六首以紀其事庶來者有所徵焉河朔外史廼
賢易之卷後又識云是月廿日辱夢炎進士再
訪余于金臺寓舍索書前詠為書之賢記卷前
有衣園藏眞雪墅教忠堂藏三印又世道半印
弼字半印卷後有依竹軒清渚漁郎王與稽吳
門小隠子孫保之芙蓉山房諸印又一印不可
識卷高七寸五分廣四尺九寸三分
御筆題籖籖上有乾隆宸翰一璽
明祝允明書續書譜一卷(上等荒一)
素牋烏絲闌本楷書凡十五則欵云祝允明書
下有枝指生一印卷前有枝指道人一印又天
籟閣子京所藏墨林秘玩檇李項元汴印子京
父印項墨林鑒賞章諸印卷後有寄傲墨林項
墨林半印三卷中幅有若水軒二印子京所藏
三印墨林秘玩二印子孫永保二印墨林山人
二印又墨林聯印平生眞賞項元汴印墨林主
人諸印押縫墨林聯印六伯函父印七子京印
二桃里印一前隔水有舍字號三字又寄傲項
墨林父秘笈之印子孫世昌諸印押縫有項元
汴印項叔子子京淨因菴項子京家珍藏諸印
拖尾文彭跋云吾鄉祝京兆先生書法甚精蓋
其出于李范菴范菴又出自徐天全公學有淵
源眞得書家三昧此卷續書譜筆法出入歐虞
非泛常書也子愼其寶藏之文彭前有墨林子
平生眞賞二印又子京子京父印項叔子秘笈
之印諸半印後有檇李項子京家珍藏子孫世
昌三印押縫有退密墨林秘玩項子京家珍藏
寄傲神遊心賞項叔子諸印卷高六寸四分廣
一丈九尺六寸二分
明文徵明書盤谷序一卷(上等日一)
素牋烏絲闌本小楷書欵署徵明下有徵明聯
印卷前有文徵明印一印又南樓馬思贊康伯
諸印卷後有馬仲安文嘉印文休承印逯之私
印諸印又二印不可識拖尾周天球跋云小楷
自褚河南後僅有趙文敏文敏後則僅有文太
史當代蓋絶無其偶也此書盤谷序閱其筆意
當是望九之年之筆遒勁清逸目力不少衰殆
天假之歟泰峯茅子示余為識此戊寅十一月
八日周天球後有獨闇一印又陳繼儒跋云衡
山先生楷隸在歐褚堂室間未肯心服直與逸
少父子爭衡耳獨書數百言無一字訛筆蟻陣
鴈行可敬也司馬溫公資治通鑑草稿幾塞屋
子亦無一字苟且古人格心具于筆扎間見之
先生若出亦溫公地位上人也吳翁醇之道眼
澄澈當必以余為知言陳繼儒得觀于頑仙廬
戊午五月廿一日又李日華跋云文太史早歲
辭溫州公之賻晩節不赴逆藩之聘大操卓犖
照映千古其藝文翰事特所餘耳小楷精緊峻
削得率更三昧此卷尤其蓄意合法者也公自
解組後夷由林壑縱浪風雅享有上壽名播八
寰韓公所謂車服不維刀鋸不加為不遇時之
大丈夫非耶醇之先生寶此亦欲為邱壑吐氣
耳余欣然願為執鞭云壬子春二月寓武林昭
慶寺六湛堂題竹懶李日華又陸應暘跋云嘉
靖間文待詔先生以書名天下片楮尺幅何啻
火齊木難余少日蓋心切慕之已而稍有知識
則辨其大小行草平平耳較晉唐諸名家或未
能伯仲惟眞楷精工妙絶一代而文賦一石尤
獨步也今世所流傳者甚少是卷為吳翁醇之
見賞什襲以藏譬之青萍結綠生氣薛卞之門
矣三復爽然七十七老人陸應暘題西湖之飛
翠閣又馮元鑑跋云醇之先生以花封高第拂
衣歸隠覺陶柴桑李盤谷不能專美是卷若衡
山先生持書面贈者無論醇翁賞玩當有别趣
即此數行精楷琴餘茶熟之暇足堪偕老矣珍
重珍重丙寅長至後二日題于雙溪草堂馮元
鑑押縫有衎齋妙香室花山主人三印又康字
半印卷高五寸廣一尺五寸一分
御筆題籖籖上有乾隆宸翰一璽
明文徵明自書詩帖一卷(上等日二)
素牋本行書七言律詩凡二幅前幅詩四首欵
署徵明下有文徵明印停雲二印幅前有玉蘭
堂一印上有皇帝圖書寶玩之記好學孔孟三
璽押縫有萬歷之璽一璽又停雲半印二幅高
七寸八分廣四尺七寸一分後幅詩二首欵署
徵明下有文徵明印停雲二印後有御府圖書
寂然不動感而遂通心字印龍跳天門虎臥鳳
閣日麗中天之寶四璽又玉蘭半印幅高同前
廣二尺七寸六分
御筆題籖籖上有乾隆宸翰一璽
明文徵明自書詩帖一卷(上等日三)
素牋本行草書七言律詩凡十首欵識云徵明
書舊作數首庚子七月朔後有徵眀徵仲二印
卷高八寸三分廣一丈三寸五分
明文徵明自書詩帖一卷(上等日四)
素牋烏絲闌本行草書七言律詩十三首欵識
云嘉靖壬子春月汎舟石湖有客持素卷索書
因憶舊遊諸作聊爾滿卷其年之先後不計也
徵眀時年八十又三後有文徵眀印文仲子衡
山三印卷高八寸一分廣一丈一尺五寸
明王寵書南華經一卷(上等月一)
素絹本小楷書欵識云余昔年過補菴先生劍
光閣見虞永興手書漆園内篇筆法絶似度人
經而遒媚過之披次心賞留舟中閱數日不忍
釋手丙子春王予再過梁鴻溪上補菴持素縑
属予手摹永興腕法書成七篇三閱月始報命
要亦優孟衣冠虎賁之貎殊足愧也正德十一
年□月二日雅宜山人王寵製下有王履吉印
一卷首有高寄顯之懋昭氏錫山華氏補菴家
藏印諸印卷末有好嬉子高寄長宜子孫華氏
家藏二印卷高五寸三分廣二丈五尺一寸
御筆題籖籖上有乾隆宸翰一璽
明董其昌臨鍾王帖一卷(上等盈一)
宣德鏡光箋本行楷各體凡五則欵識云書雲
之日臨鍾王帖三紙以無帖本相對故多出入
然臨帖正不在形骸之似也董其昌癸卯長至
後有董其昌印一卷前有元賞齋印一卷高五
寸四分廣三尺一寸五分
明董其昌臨蘇軾帖一卷(上等盈二)
素絹朱絲闌本行草書自跋黃泥坂詞又蘇飬
直詩並跋凡二則欵署董其昌下有太史氏董
元宰氏二印卷前有元賞齋印一卷高八寸五
分廣七尺八寸九分
眀董其昌書樂志論一卷(上等盈三)
宣德鏡光箋烏絲闌本楷書欵識云仲長統此
論所謂未聞巢由買山而隠者然薪火熾然相
將入火坑者不必皆貧賤士蓋盛滿不知足往
往十而九矣書以愧之覺之亦不可少也董其
昌又識云余此書學右軍黃庭樂毅而用其意
不必相似米元章為集古字已為錢穆父所訶
云須得勢自此大進余亦能背臨法帖以為非
勢所自生故不為也是日過崑山作送曹中丞
詩四首及書此卷其昌識又識云老子西昇經
余在南都見之云褚河南眞跡米元章又以為
經生書又云是一種好偽物余曾以玉壺玉觶
易之主人迫欲朱提力不能有遂落賈人手如
美人為沙吒利擁矣書家以豪逸有氣能自結
撰為極則西昇雖俊媚恨其束于法故米漫仕
不甚賞心若兒子輩能學之亦可適俗因作小
楷書記之又書蘇軾評帖詩並識云東坡題大
令鴨頭丸帖余家亦有行穰帖十五字乃右軍
書亦當弁以此語又臨行穰帖十五字自識云
此在宣和譜載有宋思陵金書右軍行穰帖字
其昌下有董其昌印太史氏二印引首有山陽
眞逸四字欵署董其昌書下有太史氏董其昌
二印卷高四寸七分廣三尺九寸一分
眀董其昌書天馬賦一卷(上等盈四)
宣德鏡光箋烏絲闌本臨米芾欵識云此分宜
家米跡也米太保以勲奉得之尚方歲庚寅余
見之中丞黃履常所後轉入高孝廉眀水邇聞
為金沙于太學所購矣因有石刻復為臨之米
書此賦余見三本學擘窠大字僅有此本字字
皆可為榜署米公自言大字如小字以勢為主
者庚申正月廿七日龍華道中乘快風書其昌
下有昌字一印後隔水有笪重光䟦云華亭最
喜臨襄陽書以其神駿如支公之愛馬性相近
也此卷用小行押書摹之尤為可寶江上外史
笪重光識于晒腹齋卷高六寸九分廣三尺八
寸六分
眀董其昌書栖眞志一卷(上等盈五)
宣德牋本行書欵識云江陰夏孝廉輯栖眞志
皆史傳所載士大夫烜赫有名者道藏荒唐沖
舉悠謬之事不復列每一披尋覺弱水三山不
遠書此數則時乙丑六月廿有四日也其昌卷
後高士竒記云余得此于京師攜歸柘上時時
展觀以愜林野之興康熙丁丑十二月廿一日
裝成記士竒卷前有高詹事王錦字子襄緩齋
家藏諸印卷後有清河郡記高士竒圖書記高
妤上豙侯央諸印卷高八寸一分廣八尺六寸
三分
御筆題籖籖上有乾隆宸翰一璽
眀董其昌書牡丹賦一卷(上等盈六)
宣德鏡光箋烏絲闌本小楷書欵識云小楷書
不易工米元章亦但有行押嘗被命倣黃庭作
千文一本以進今觀其跡但以妍媚飛動取態
耳邢子愿謂予曰右軍以後惟趙吳興得正衣
鉢唐宋皆不及也蓋謂楷書得黃庭樂毅論法
吳興為多要亦有刻畫處予稍反吳興而出入
晉唐同能不如獨勝吳興是已其昌下有昌字
一印卷高四寸二分廣三尺三寸四分
書卷次等
唐敬宗書竹賦一卷(次等天一)
白麻牋烏絲闌本楷書欵見跋中拖尾有范仲
淹王堯臣米芾記語三又柯九思宋濓二跋
唐褚遂良臨鍾繇戎輅表一卷(次等地一)
硬黃箋本楷書欵署遂良後有米友仁眞德秀
吳全節鄭元祐文徵眀諸跋又胡松年記語一
唐趙模集王羲之千文一卷(次等元一)
白麻箋本行書欵云太子右監門府鎧曹參軍
事臣趙模上拖尾有滕賓夏克復吳寬吳仲宣
徐寓范允臨徐枋諸跋又楊循吉彭年記語二
宋高宗臨古一卷(次等黃一)
素牋本眞草各體凡三則第一則臨王獻之十
三行欵云復古殿御筆臨第二則臨蕭礭孝經
欵識云臨梁征南將軍蕭礭書七月二日臨第
三則臨蕭子雲節書莊子欵識云六朝人書惟
蕭子雲深得鍾繇筆意所傳惟此帖萬幾之暇
漫為臨此復古殿御書拖尾有危素牟巘二跋
又柯九思岳浚記語二
宋朱子書大雪游天湖詩一卷(次等宇一)
素牋本行草書欵云右立春大雪邀劉圭甫諸
兄遊天湖作此以發一笑耳新安朱熹書
元趙孟頫書千文一卷(次等宙一)
素箋烏絲闌本楷書欵識云大德三年六月吳
興趙子昂書
眀吳寬沈周合書一卷(次等洪一)
素箋本行楷書小山聯句詩凡二幅前幅吳寬
書欵識云長洲沈周啟南吳寬原博同遊笠澤
瑞雲觀而作時成化己亥正月廿二日也後幅
沈周書欵識云成化己亥余與匏菴吏書登瑞
雲小山主觀松月翁已出相與聯句留别逮正
德丁夘及二十九年將幾一世匏菴既觀化物
表松月亦已藏劍其徒静山能裝為卷來徵重
題因即前韻以寓感嘆云八十一翁沈周拖尾
有陳璚書次韻詩
眀文徵眀自書七律一卷(次等荒一)
金粟牋烏絲闌本行書早朝詩欵識云嘉靖己
亥閏七月雨窗錄舊作數首徵明
明趙崇禮臨聖教序一卷(次等日一)
灑金箋烏絲闌本欵識云天啟乙丑冬臨於秋
劍齋崇禮後附書心經欵云白衣佛子崇禮敬
書
無名氏
書卷上等
唐橅晉帖一卷(上等天一)
素箋本雙鈎摹王羲之王薈王徽之王獻之王
慈王志各帖凡六則每段小楷標目卷末識云
萬歲通天二年四月三日銀青光禄大夫行鳳
閣侍郎同鳳閣鸞臺平章事上柱國瑯琊縣開
國男臣王方慶進卷首有居仁文府半印王芝
半印卷末有紹興連璽又岳浚王芝私印項篤
壽印春草軒審是記貞節堂禮義傳家之印臨
濮侯裔世家子長陳定平生眞賞眞賞華夏種
杏軒諸印又紹興連璽一又二印漫漶不可識
又春草岳已潁川半印三中幅第二則第三則
俱有春草軒審是記二印押縫王芝印六王芝
半印三居仁文府印六居仁文府半印三種杏
軒印一種杏軒半印一拖尾岳珂跋云右唐人
摹王方慶萬歲通天進帖眞跡一卷金輪御朝
始製十三字令帖歲月皆用其體唐紙精古此
又獨最他帖按唐史天后嘗訪右軍筆跡于方
慶家方慶進者十卷凡二十有八人惟羲獻見
于此帖所謂十一代祖導十代祖洽九代祖珣
八代祖曇首七代祖僧綽六代祖仲寶五代祖
騫高祖規曾祖褒皆軼焉是時則天御武成殿
示羣臣仍令中書舍人崔融為寶章集以叙其
事復賜方慶竇臮述書賦乃謂當復賜時后命
盡搨本留内更加珍飾錦背歸還王氏人到于
今稱之故衆有順天矜而永保先業從人欲而
不顧兼金之句有建隆新史館印蓋即當時摹
取留内之本而卑之舘中者建中靖國刻歸秘
閣續帖有小璽幷潁川印而三態備衆妙摹逼
天眞亦非他帖可擬淳熙己亥歲光君在郎省
以一端石四畫軸易之韓莊敏家贊曰洛石赤
心以出寶圖燕涎鷄晨即瑞製書有奕王門南
土華腴獻其家琛陳于(疑脱一字)除筆法之神匪臨
伊摹史館之儲尚其不誣倦翁岳珂書前有封
字私印書印晴雪外史諸半印後有臨濮種杏
句曲諸半印又張雨跋云右唐摹王氏晉帖岳
氏具言始末傳信傳寶為宜然雙鈎之法世久
無聞米南宫所謂下眞跡一等閣帖十卷書林
以為秘藏使以摹跡較之彼特土苴耳晉人風
裁頼此以存具眼者當以予為知言好事之家
不見唐摹不足以言知書者矣方外張雨謹題
前有桃花村裏人家一印後有項子長父鑒定
一印又文徵眀跋云右唐人雙鈎晉王右軍而
下十帖岳倦翁謂即武后通天時所摹留内府
者通天抵今八百四十年而紙墨完好如此唐
人雙鈎世不多見况此又其精妙者豈易得哉
在今世當為唐法書第一也此帖承傳之詳已
具倦翁跋中但宋諸家評品略無論及者蓋自
建隆以来世藏天府至建中靖國入石始流傳
人間宜乎不為米黃諸公所賞也此書世藏岳
氏元世在其幾世孫仲遠處不知何時歸無錫
華氏華有栖碧翁彥清者讀書能詩多畜古法
書名畫帖尾有春草軒審是記即其印章今其
裔孫夏字中甫者襲藏惟謹恐一旦失墜遂勒
石以傳其摹刻之工極其精妙視秘閣續帖不
啻過之夏其知所重哉嘉靖丁巳七月既望長
洲文徵眀題時年八十有八後有子長項篤壽
印桃花村裏人家三印又董其昌跋云摹書得
在位置失在神氣此直論下技耳觀此帖雲花
滿眼奕奕生動并其用墨之意一一備具王世
家風漏泄殆盡是必薛稷鍾紹京諸名手雙鈎
填廓豈云下眞一等項庶常家藏古人名跡雖
多知無踰此文徵仲耄年作蠅頭䟦云可寶也
萬歷壬子董其昌題卷高八寸三分廣七尺八
寸八分
附刻絲書卷
米芾臨帖一卷(上等天一)
宋本藍色織行書欵識云崇寧二年仲春臨唐
太宗御書于海岳菴中襄陽米芾後織米芾之
印元章氏二印卷前有寶和殿寶一璽拖尾趙
孟頫跋云古人法書鐫之金石尚矣至宋則有
繡者有刻絲者眞足奪天孫之巧極機杼之工
矣此卷乃米襄陽臨唐太宗書鏤織之精無毫
髮遺憾蓋墨跡余及見之故耳今世刻絲家已
失眞傳雖有作者皆不逮也昔人稱唐人雙鈎
下眞跡一等余于此卷亦云延祐二年秋七月
十日識子昂前有項子京家珍藏一印又鮮于
樞跋云至治元年冬十月余將赴淛東僕去束
擔以雨少留因得展觀此卷為驚嘆久之困學
又江芳題云襄陽運筆妙如神此卷臨摹更逼
眞珍若七襄天女錦收藏秘笈勝蘭亭九十三
老人江芳題下有項元汴印文彭之印三印又
永樂十三年春雲間沈度觀記語十一字後有
董其昌太史氏二印卷高一尺二寸五分廣七
尺四寸八分
國朝人
書卷次等
陳奕禧雜書一卷(次等天一)
凡十二幅素綾本三幅素箋本一幅素絹本二
幅五色箋本六幅俱書雜詩又金箋本書王問
傳自跋云余極愛子裕畫多方購之殊不易得
壬子以病就醫杭州得此幅大慰吾願癸丑冬
閱虞山列朝詩見仲山傳因書陳奕禧記
張榕端臨諸家書一卷(次等地一)
宣德箋本臨趙孟頫米芾蘇軾黃庭堅晁无咎
宋濓諸帖欵云滏陽張榕端樸園臨為稚佳年
世兄正字
王澍臨聖教序一卷(次等元一)
洒金羅紋箋烏絲闌本節臨聖教序欵識云雍
正三年歲在乙巳八月廿有八日良常王澍臨
王圖炳書樂善堂全集序一卷(次等黃一)
宣德箋烏絲闌本行楷書恭臨
御筆欵云詹事(臣)王圖炳恭摹
王圖炳書昇平嘉宴詩序一卷(次等黃二)
宣德箋烏絲闌本行楷書恭臨
御筆欵云詹事(臣)王圖炳恭摹
王圖炳書唐宋文醇序一卷(次等黃三)
宣德箋烏絲闌本楷書恭臨
御筆欵云詹事(臣)王圖炳恭摹
王圖炳書日講春秋解義序一卷(次等黃三)
宣德牋烏絲闌本行書恭臨
御筆欵云詹事(臣)王圖炳恭摹
潘乙震書落葉詩一卷(次等宇一)
磁青牋本泥金小楷書
御製落葉詩六首後别幅素絹本繪圖篆書署紅樹
青山四字又宣德箋本書恭和詩句欵云(臣)潘
乙震恭和並繪圖
石渠寶笈卷五
