宣和書譜卷八
行書二
宋
孔琳之
梁
陶弘景王筠
陳
陳叔懷蔡凝
唐
虞世南歐陽詢
歐陽通陸柬之
李邕
宋
孔琳之字彦琳會稽山隂人官止祠部尚書琳之好文
博古至於音律之習無不超詣作行草度越流輩方時
以剛正自力不能阿諛當前者故奄奄衆人後至於作
字之工人不得而掩遏也議者以謂飛流垂勢則吕梁
之水焉二王已後略無其比王僧虔亦謂琳之書天然
絶逸極有筆力蓋其所養豪放恥事遲拙故筆端流暢
快徤若不凝滯於物者或以為功夫少此又責備春秋
之法也今御府所藏行書一
日月帖
梁
陶弘景字通明丹陽秣陵人也身長七尺四寸神采聳
秀有仙風道骨讀書萬餘卷善琴碁工草隷而行書尤
玅大率以鍾王為法骨力不至而逸氣有餘然苦心篤
志未嘗懈倦無紙墨則至於以荻畫灰苦恨無書以為
楷式則願作主書吏故其答武帝論書云愚固博涉患
未能精其刻意於學有至於此袁昂謂其書如吳興小
兒形雖未成長而骨體甚駿快李嗣真亦云如麗景霜
空鷹隼初擊俱以駿快稱今觀其書信乎其非虚言也
弘景少得養生之道初為諸王侍讀除奉朝請郎上章
辭禄止于句容之句曲山自號華陽隱居辟穀導引老
而童顔真神仙中人也後贈中散大夫今御府所藏行
書六
楊瓊瑤密辭華陽洞天帖
屈畫帖茅山帖
帶名帖茅山仙蹟
王筠字元禮一字德柔瑯琊臨沂人官至太子詹事筠
天資穎悟自七歲能屬文年十六為芍藥賦見者皆賞
其竒絶及長而學益工與從兄泰齊名一時如陳郡謝
覽弟舉亦有重譽人為之語曰謝有覽舉王有養炬炬
即泰養即筠竝小字也尚書令沈約為當時辭宗每慎
許可見筠文必咨嗟吟詠以為己所不逮嘗作草木十
詠書于約郊居之壁不加篇題約謂人曰此詩指物呈
形無假題目一日從容啟梁高祖曰晩來名家唯見王
筠獨步是約之所許蓋不誣矣遷中書舍人掌東宮書
記昭明太子宴于元圃太子執筠之袖撫劉孝綽之背
云所謂左把浮丘袖右拍洪崖肩其見重如此筠即僧
虔之孫僧虔以書名世而筠於書遂復有家傳之學尤
喜手抄書史至寓目暼觀皆即疏記自是筆端復熟縱
使不學亦自超詣尤工行書然筠性洪厚不以藝能高
人故於書世罕其傳要是王謝家風範自應度越流輩
今御府所藏行書一
至節帖
陳
陳叔懷不載於史作行書筆畫圓整其論梅發一帖字
雖嫵媚而中藏勁氣如幽香孤豓凌轢冰霜者其清致
自應如此大抵昔人為文肆筆莫不因其感發既得於
心遂應於手亦自不知其所以然也至如王羲之來禽
青李帖最為知名梅帖宜其為世所傳也陳都江左而
梅本江淮物因知叔懷其必江左人也今御府所藏行
書一
梅發帖
蔡凝字子居濟陽考城人也以名公子選尚高宗女信
義公主拜駙馬都尉幼警悟聞見必曉而風儀俊邁容
止詳雅好儒學博涉經傳喜為文辭善草隷而行書尤
擅一時凝家世貴顯又身為國壻既不為膏粱紈綺所
移而字畫秀潤風致尚可以追步晉人書法至陳故亦
少變如凝刻意字學為時推許豈易得哉官至中書侍
郎晉陵太守今御府所藏行書一
明希帖
唐
虞世南字伯施越州餘姚人官至銀青光禄大夫祕書
監與兄世基執弟子禮于吳郡顧野王力學不倦至累
旬不盥櫛文章婉縟慕僕射徐陵由是聲譽籍甚陳滅
與世基入隋世基辭章清勁過世南而贍博不及俱名
重一時議者以比晉二陸釋智永善書得王羲之法世
南往師焉於是專心不懈玅得其體晚年正書遂與王
羲之相後先當時與歐陽詢皆以書稱議者以謂歐之
與虞智均力敵亦猶韓盧之追東郭㕙也虞則内含剛
柔歐則外露筋骨君子藏器以虞為優蓋世南作字不
擇紙筆皆能如志立意沉粹若登太華百盤九折委曲
而入杳冥或以比羅綺嬌春鵷鴻戲海層臺緩步高謝
風塵其亦善知書者族子纂孫煥皆能繼世而風骨不
逮世南外若不勝衣而中抗烈論議持正氣無所屈唐
文皇一見竒之嘗曰與世南商略古今有一言失未嘗
不悵恨乃詔曰世南一人有出世之才遂兼五絶一曰
忠讜二曰友悌三曰博聞四曰詞藻五曰書翰有一於
此足謂名臣而世南兼之其器重如此嘗作筆髓學者
多宗焉有孔子廟堂碑千佛銘師子賦昭陵刻石銘嘉
瑞賦最聞于時然世南雖以正書見稱而行字出竒處
亦不在名流下此所得惟多行字耳今御府所藏一十
有三
行書
積年帖借乳鉢帖
枕卧帖蔬會帖
翰墨帖賢士帖三
汝南公主銘藁
草書
論道帖關内帖
前書帖臨張芝平復帖
歐陽詢字信本潭州臨湘人官止太子率更令敏悟超
絶江總一見知其令器也於是授以書傳每讀輒數行
俱下遂該洽經史為時聞人初仕隋為太常博士唐高
祖微時數與遊既即位累擢給事中詢喜字學王羲之
書後險勁瘦硬自成一家議者以謂真行有獻之法蓋
自羊欣薄紹之巳後略無勍敵獨智永恃兵精練欲與
旗鼓相攻而詢猛銳長驅智永亦復避鋒殆將為之奪
氣其作付善奴傳授訣筆意殆盡是誠有所得者至雞
林遣使求詢書高祖聞而嘆曰詢之書名遠播夷狄彼
觀其蹟固謂形貌魁梧耶當時名重如此詢嘗行見索
靖所書碑初唾之而去後復來觀乃悟其玅於是卧于
其下者三日由是晩年筆力益剛勁有執法面折庭爭
之風或比之草裏蛇驚雲間電發至其筆畫工巧意態
精密俊逸處而人復比之孤峰崛起四面削成論者皆
非虚譽也然詢以書得名實在正書若化度寺石刻其
墨本為世所寶學者雖盡力不能到也而張懷瓘又稱
其飛白隷行草入妙大小篆章草入能蓋亦各具一家
之見然而詢雖以正書為翰墨之冠而至於行字又復
變態百出當是正書之亞此得其行字為多焉子通亦
善書臨摹咄咄逼真今御府所藏四十
正書
衞靈公論強弱論
節封奕事節蘇原事
行書
秋風辭周公帖
鄒穆公帖齊宣王帖
卜商讀書帖荀公帖
戰國策帖子卿帖
庾亮帖張翰帖
度尚帖戴逵帖
善奴帖三祭祀帖
四時祭祀帖百家帖
門籍帖自遣帖
勸學帖海上帖
隅隩帖祖訥帖
守謙帖薄冷帖
金蘭帖北遊帖
講書等帖千文
草書
孝經院君帖
盈虚帖京路帖
途路帖京兆帖
歐陽通潭州臨湘人官至司禮郎判納言事父詢以書
名著于時通蚤孤母徐氏教以父書懼其家學不振於
是每遺通錢紿云質汝父書蹟之直通遂刻意臨倣不
數年乃繼詢名號大小歐陽體然行草得詢之險勁盤
結分布意態則有所未及亦不失其為名書也通晩善
用狸毛為筆覆以兔毫管用象犀非得此不作字也其
亦自為標制若詢不擇紙筆皆能如志則通未為達論
也至風節學藝父子表見一時為唐名臣亦已美哉今
御府所藏行書二
節陳高祖本紀千文
陸柬之吳郡人也官至朝散大夫守太子司議郎柬之
虞世南甥也少學舅氏書多作行字晩擅出藍之譽遂
將咄逼羲獻落筆渾成恥為飄颺綺靡之習如馬不齊
髦人不櫛沐雖為時鄙要是通人之達觀但覽之者未
必便能識其佳處論者以謂如偃蓋之松節節加勁亦
知言哉然人材故自有分限柬之書其隷行入玅章草
草書入能是亦未免其利鈍也書頭陁碑急就章龍華
寺額武丘東山碑最聞于時此所存者特頭陁碑急就
章耳今御府所藏六
行書
蘭若碑頭陁寺記
蘭亭詩千文
臨王羲之蘭亭敘
草書
急就章
李邕字泰和揚州江都人也嘗作北海守故世號李北
海父善有雅行博通古今然不能屬文人號曰書簏邕
資性超悟才力過人精於翰墨行草之名尤著善注文
選書成以問邕不敢對而意欲有所更善令邕補其遺
邕則附事見意燦然明白善以其意不可奪故兩存其
書邕一日謁特進李嶠自言讀書未備願一見祕書及
假直祕書未幾月而辭去嶠驚問其奥篇隱帙了辨如
響嶠歎服之邕剛毅忠烈臨難不苟免少習文章嫉惡
如讐不容於衆邪佞為之側目然雖詘不進而文名天
下盧藏用謂之如干將鏌鋣難與爭鋒但虞傷缺耳邕
初學變右軍行法頓挫起伏既得其玅復乃擺脫舊習
筆力一新李陽冰謂之書中仙手裴休見其碑云觀北
海書想見其風采大抵人之才術多不兼稱王羲之以
書掩其文李淳風以術映其學文章書翰俱重於時惟
邕得之當時奉金帛而求邕書前後所受鉅萬餘自古
未有如此之盛者也觀邕之墨蹟其源流實出於羲之
議者以謂骨氣洞達奕奕如有神力斯亦名不浮於實
也杜甫作歌以美之曰聲華當徤筆灑落富清製為世
之所仰慕率皆如是今御府所藏行書十
光王帖撿挍帖
奐上人帖閻爵帖
永康帖披雲帖
潭永帖勝和帖
葛粉帖古詩帖
宣和書譜卷八
