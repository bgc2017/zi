宣和書譜藝術類一(書畫之屬)
提要
(臣)等謹案宣和書譜二十卷不著撰人名字
記宋徽宗時内府所藏諸帖盖與畫譜同時
所作也首列帝王諸書為一卷次列篆隸為
一卷次列正書四卷次列行書六卷次列草
書七卷末列分書一卷而制誥附焉宋人之
書終于蔡京蔡卞米芾殆即三人所定歟芾
京卞書法皆工芾尤善于辨别均為用其所
長故宣和之政無一可觀而鑑賞則為獨絶
也蔡絛鐡圍山叢談稱所見内府書目唐人
硬黃臨二王至三千八百餘幅顔魯公墨迹
至八百餘幅大凡歐虞褚薛及唐名臣李太
白白樂天等書字不可勝記獨兩晉人則有
數矣至二王破羌洛神諸帖真竒殆絶盖亦
偽多焉云云今書所載王羲之帖僅二百四
十有三王獻之帖僅八十有九顔真卿帖僅
二十有八盖其著于錄者亦精為汰簡魚目
之混罕矣乾隆四十三年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
