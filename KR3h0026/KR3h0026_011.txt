宣和書譜卷十一
行書五
唐
釋懷仁釋行敦
釋齊巳
五代
羅隱韋莊
張徐州潘佑
孫昭祚釋應之
釋懷仁不載於傳記而書家或能言之積年學王羲之
書其合處幾得意味若語淵源固未足以升羲之之堂
也然點畫冨於法度非初學所能到者昔太宗作聖教
序世有二本其一褚遂良書一則懷仁書集羲之諸行
字法所成也二本皆為後學之宗模倣羲之之書必自
懷仁始豈羲之之絶塵處不可窺測而形容王氏者惟
懷仁近其藩籬耶亦似之而非且世所有惟見其行字
耳今御府所藏二
行書
聖教序
草書
臨晉王羲之往還等帖
釋行敦莫詳其世作行書儀刑羲之筆法當天寳間寓
安國寺以書名于世嘗錄傅玄樂府字畫遒媚冨於繩
墨視王氏其猶得其門者然羲之真行論者謂入神品
正如庖丁之技輪扁之斲手與心會不容外入豈學者
步趨能要其至耶故行敦之書雖竭智力作意倣傚而
氣骨精神終不似真後有集王羲之書一十八家者行
敦乃其一也是則心慕筆追亦自可佳耳今御府所藏
行書一
樂府帖
釋齊己姓胡潭州益陽人少為浮圖氏學戒律之外頗
好吟詠亦留心書翰傳布四方人以其詩併傳逮今多
有存者嘗住江陵之龍興寺與鄭谷酬唱積以成編號
白蓮集行于世筆跡洒落得行字法望之知其非尋常
釋子所書也頸有瘤人號詩囊也然操行自高未始妄
謁侯門以冀知遇人頗稱之以是無今昔遠近人知齊
己名是亦墨名而儒行者耶故世之所傳多詩什藁草
今御府所藏九
行書
擬嵇康絶交書謝人惠筆詩
懷楚人詩渚宫書懷等詩
送冰禪姪詩寄冰禪德詩
冰禪帖
正書
廬嶽詩寄明上人詩
羅隱字昭諫餘杭人也生於唐末有詩名尤長於詠史
多不稱意窮愁感慨之間言或譏諷怒張以故為時所
黜初名横以十上不中第乃更今名始到浙右謁錢鏐
懼不見納遂以所為夏口詩標於卷首其卒章云一箇
禰衡容不得思量黃祖漫英雄鏐覽之大笑因加殊遇
鏐一日受朝廷節制之命令沈崧者草謝表崧盛述浙
右之冨隱即諭崧曰方兵火之餘豈宜作此語即更之
云天寒而麋鹿曾遊日暮而牛羊不下朝廷見之曰此
羅隱辭也梁開平初太祖以右諫議大夫召不至後節
度使羅紹威密表薦為給事中隱雖不以書顯名作行
書尤有唐人典刑觀其羅城記藁諸帖略無季世衰弱
之習蓋自胸中所養不為世俗淺陋所移爾今御府所
藏行書四
外羅城記藁三十一郎帖
喜慰帖華陰樵寄帖
韋莊字端己杜陵人也官至平章事性疎曠不以小節
自拘唐乾寧中舉進士第有詩云大道不將爐冶去有
心重築太平基時人以其有宰相器李詢為兩川宣諭
使辟為判官莊以中原多事潛依王建建奏為掌書記
尋為起居舍人及建開國委任於莊制度號令刑政禮
樂皆莊所定當時以作字名於世但今所見者少觀借
書諸帖有行書法非潛心於古而一意文詞翰墨間未
易至此也今御府所藏行書三
借書帖借樂章帖
米團帖
張徐州者失其名因官徐州故以為稱業儒學喜翰墨
志趣曠達不以利名芥蔕於胸次作詩五篇以勸君二
字寓於其中大抵以外形骸齊鵬鷃為達理豈與束縳
名利之場者同日而語哉故其胸中流出而見於筆畫
者無復有抗塵走俗之狀作行書亦自不凡筆力清勁
勢若削玉因閱其詩抑又使人起物外之想云今御府
所藏行書一
勸君詩
潘佑史失其傳仕江南偽主李煜端方剛介不親外務
閉戸讀書博通經史文章冨贍尤長於論議時譽藹然
韓熙載陳喬共薦之以秘書省正字釋褐累遷中書舍
人當時禮制損益參決於佑凡所論列利害明白文彩
可觀煜頗奇其說遂見施用由是恩寵特異觀其行書
草帖筆跡奕奕超拔流俗殆有東晉之遺風焉今御府
所藏行書一
許堅等詩
孫昭祚亡其系中書堂吏也習翰墨尤長歐陽詢行書
法嘗用其體書千文傳於世昔詢論書要在凝神静慮
審字勢四面停勻八邊具僃長短合度麤細折中以謂
忙則失勢緩則骨癡瘦則形枯肥則質濁此是最要妙
處及觀昭祚行書四色牡丹賦皆優游乎規矩之間非
湥契其旨詎能臻是耶今御府所藏行書五
四色牡丹賦終南山賦
陽春曲等詩竹拄杖等詩
朱陳村等詩
釋應之莫知世次作行書嘗以文絹寫進士沈崧曲直
不相入賦頗有氣骨然筆法本學柳公權至其分間布
置則殊乏飄逸故學者病之昔公權作字初出鍾王及
其成就則乃有驚鴻飢鷹之力所以名高當世而外夷
入貢别載貨貝以購其書如應之豈得有此耶譬之傳
神寫照或得其形似而精神凝竚處固未嘗見之耳然
非此則不足以見優劣云今御府所藏行書二
曲直不相入賦即事等詩
宣和書譜卷十一
