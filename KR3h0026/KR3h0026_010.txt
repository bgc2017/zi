宣和書譜卷十
行書四
唐
盧知猷吳融
韓偓任疇
林藻徐凝
韋榮宗蘇靈芝
婦人薛濤道士魚又玄
盧知猷字子謩失其世次以進士登第復中宏辭官至
太子太師守饒州日以善政聞自此遂錄用器量宏深
不與物競號稱長者為文富贍作字有楷法時頗稱之
蓋昔之為論者以楷為上行次之章草又次之草書為
下以其難工者楷法而易工者草字耳故前人定書以
王羲之楷法為第一鍾繇次之自繇而下無人則知其
楷法者不可多得知猷之書有此者是豈不學而能乃
其注意於此非一日也然知猷雖以楷法稱而此所得
惟行書耳今御府所藏行書一
送𧦬光序
吳融字子華越州山陰人官至翰林承旨祖翥有高世
志不應召辟朝廷賜文簡先生號融幼力學能世其家
文辭冨贍以進士登科第昭宗時指授作詔多多益辦
悉當帝意為之咨賞求其作草書歌痛論古人筆意至
於行書字畫稱是則知其留心於翰墨間復不淺耳觀
其書自可以意得也今御府所藏五
行書
博士帖
草書
付虬帖
正書
贈𧦬光送别詩贈𧦬光草書歌二
韓偓字致光京兆人佐河中府拜左拾遺遷中書舍人
官至翰林學士有詩集行于世自號玉山樵人所著歌
詩頗多其間綺麗得意者數百篇往往膾炙人口或樂
工配入聲律粉牆椒壁竊詠者不可勝紀自謂咀五色
之靈芝咽三清之瑞露不然何清詞麗句如此之秀穎耶
考其字畫雖無譽於當世然而行書亦復可喜嘗讀其
題懷素草書詩云怪石奔秋澗寒藤挂古松若教臨水
畔字字恐成龍之句非潛心字學其作語不能迨此後
人有得其石本詩以贈謂字體遒麗辭句清逸則知其
茹芝飲露之語不為過也今御府所藏行書二
僕射帖芝蘭帖
任疇不知何許人也頗工行書其步驟類歐陽詢得險
勁嫵媚之妙大抵唐人多宗歐虞褚柳不知書法成於
王氏羲獻父子散於百家家自為學各持一體語其大
成則無有也故昔之為論者謂歐陽真行本出獻之及
其成就則别成一家於是風流則嚴於釋智永而潤色
則寡於虞世南其優劣不能不與諸子相後先耳如疇
者又得詢之一體而非詢之比其品第固自可見蓋以
志其上者不可得而乃得其次也今御府所藏行書一
郎中帖
林藻不知何許人也傳記莫得而詳其行實作行書其
婉約豐妍處得智永筆法為多有唐三百年書者特盛
雖至經生輩其落筆亦自可觀蓋唐人書學自太宗建
弘文館為教飬之地一時習尚為盛至後之學者隨其
所得而各有成就如藻之於智永是也初永刻意學書
於王羲之而頗得其妙而所乏者風神議者謂其章草
入妙隸書入能於是一字之出可直五萬其為當時所
慕如此藻之步驟蓋出入智永之域者惜乎不能究永
之學亦交一臂而失之也今御府所藏行書一
深慰帖
徐凝進士也亡其系喜作詩當時賦廬山瀑布泉者無
慮千百輩而凝為詩韻頗為時輩所推許其卒章云今
古長如白練飛一條界破青山色白居易以元老詞客
為時領袖亦作詩美之以為不可跂及自爾凝聲名籍
甚而後世想見其風采者獨得此一詩也蓋其宗居易
者其論如此而或者有惡詩之目以此方之李杜之域
則特為凡陋耳凝之字畫有行法固當因時而見況其
筆意自具儒家風範非規規於學字者存而論之亦一
種人物也今御府所藏行書二
黃鶴樓詩荆巫夢思等詩
韋榮宗不知何許人也工正書行草而行草尤勝學者
多從之喜論書法其得處皆脗合古人亦技進乎道者
也嘗謂人曰凡下筆心注於手然後可下若少等閑殆
亦無憑此杜牧論文章而曰不可以輕心掉之其近是
耶又嘗論筆法其淺深虚實遠近之宜各有其理略曰
須淺其執牢其筆實其指虚其掌至論正書行草則曰
真書小密執宜近頭行書寬縦執宜稍遠草書流逸執
宜更遠遠取點畫長大近欲分布齊均是亦取羲之潛
從其後觀獻之執筆之意其非妙得羲之法未知超絶
至是也今所有榮宗帖凡論書者居其半故知榮宗刻
意是習非苟然者矣今御府所藏六
行書
有德帖傳教帖
臨鍾繇中郎帖長風帖
下筆帖
正書
執筆帖
蘇靈芝儒生也史亡其傳嘗為易州刺史郭明肅書候
臺記在幽燕之地中州患難得故遼人以墨本詣𣙜場
易絹十端方與一本其後石刻為遼人所碎或傳奉使
者過彼辨經界指候臺為證故遼人碎而没之靈芝行
書有二王法而成就頓放當與徐浩雁行戈脚復類世
南體亦善於臨倣者在唐人翰墨中固不易得蓋是集
衆善而成一家者也今御府所藏行書一
達摩銘
婦人薛濤成都倡婦也以詩名當時雖失身卑下而有
林下風致故詞翰一出則人爭傳以為玩作字無女子
氣筆力峻激其行書妙處頗得王羲之法少加以學亦
衞夫人之流也每喜寫巳所作詩語亦工思致俊逸法
書警句因而得名非若公孫大娘舞劒器黃四娘家花
託於杜甫而後有傳也今御府所藏行書一
萱草等書
道士魚又玄華陽人工行書得王羲之筆意而清勁不
墮世俗之習飄然有仙風道骨可以想見其人與崇道
大師書作字吐辭頗類世間所傳武仙童書其論四行
殊有旨趣而其一曰勤潔二曰嚴正三曰定慧四曰仁
慈非深造自得何足知此宜筆端得晉人之高風今御
府所藏行書一
上崇道師書
宣和書譜卷十
