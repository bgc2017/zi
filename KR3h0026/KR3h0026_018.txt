宣和書譜卷十八
草書六
唐
裴行儉賀知章
徐嶠之張旭
孫過庭周㠖
李霄遠張仲謀
裴素韋權
張庭範胡季良
章孝規
裴行儉字守約絳州聞喜人官至禮部尚書撿挍右衞
大將軍復為金牙道大總管卒贈幽州刺史諡曰獻行
儉善用兵大將軍蘇定方一見奇之盡畀之以術麟德
二年擢安西都督西域諸國多慕義歸附召為司文少
卿遷吏部與李敬玄馬載同典選有能名時號裴馬工
草隷以書名家高宗嘗以絹素詔寫文選書奏極嘉賞
因厚錫賚以奬之行儉每自許褚遂良非精筆佳墨未
嘗輒書不擇筆墨而妍捷者余與虞世南耳所譔選譜
草字體數萬言後之學者往往宗之然書帖罕傳蓋行
儉以用兵有功唐室提孤軍深入萬里兵不血刃而叛
黨禽夷自是以功揜其他能也今御府所藏草書一
千文
賀知章字季真越州永興人擢第後復登超拔羣類科
天姿夷曠談論警發能文善草隸當世稱重恐不能遽
取每於燕閒游息之所具筆研佳紙候之偶意有愜適
不復較其高下揮毫落紙纔數十字已為人藏去傳以
為寶晩節尤放誕自號四明狂客脫落簮紱之累嬉戲
里巷間與物無忤每醉必作為文詞初不經意卒然便
就行草相間時及於怪逸尤見真率往往自以為奇使
醒而復書未必爾也書時惟問紙有幾幅或曰十幅則
詞隨十幅盡或曰二十幅則隨二十幅意乃止然多多
益辦不見筆力之衰忽有佳處人謂其機會與造化爭
衡非人工可到蓋胸中所養不凡源深流長自然之道
天寶初病夢遊帝居數日寤乃上章乞為道士從之又
賜鑑湖數頃為放生池以越州所居為千秋觀旣辭明
皇作序太子以下拜辭百&KR1212;飲餞賦詩叙别時官為秘
書外監後贈兵部尚書今御府所藏草書一十有二
孝經二洛神賦上下二
胡桃帖上日等帖二
千文五(内一軸不完)
徐嶠之字惟岳會稽人也嘗歴趙洺州刺史不載於史
而附見於朱長文墨池編嶠之平時耿耿有高節如狄
仁傑姚崇交辟皆不就張易之勢傾當世而敢以語摧
之終能左右張柬之等扶中宗復唐室自晦不伐故人
莫之知也作字名播于時正書遒媚有楷法今傳於世
者草字而已評其字謂如回鸞顧鵲之勢識者不以為
過初嶠之父師道已精於書嶠之復以善書稱且以法
授其子浩故浩書又傑然為一家法自師道至浩蓋三
世矣是亦熟於翰墨之場者也今御府所藏草書一
天童經
張旭蘇州人官至長史初為尉時有老人持牒求判信
宿又來顛怒而責之老人曰愛公墨妙欲家藏無他也
老人因復出其父書旭視之天下奇筆也自是盡其法
旭喜酒呌呼狂走方落筆一日酒酣以髮濡墨作大字
旣醒視之自以為神不可復得嘗言初見擔夫爭道又
聞鼓吹而知筆意及觀公孫大娘舞劒噐乃得其神其
名本以顛草而至於小楷行書又復不減草字之妙其
草字雖奇怪百出而求其源流無一點畫不該規矩者或
謂張顛不顛者是也後之論書凡歐虞褚薛皆有異論
至旭無所短者故有唐名卿傳其法者惟顔真卿云今
御府所藏草書二十有四
奇怪書醉墨帖
孔君帖皇甫帖
大弟帖諸舍帖
久不得書帖德信帖
定行帖自覺帖
平安帖承告帖
洛陽帖永嘉帖
清鑑等帖縑素帖
華陽帖大草帖
春草帖秋深帖
王粲評詩長安帖
酒船帖千文
孫過庭字虔禮陳留人官至率府參軍錄事好古博雅
工文辭得名翰墨間作草書咄咄逼羲獻尤妙於用筆
儁拔剛斷出於天材非功用積習所至善臨模往往真
贗不能辨文皇嘗謂過庭小字書亂二王蓋其似真可
知也作運筆論字逾數千妙有作字之旨學者宗以為
法然落筆喜急速議者病之要是其自得趣也今御府
所藏草書三
書譜序上下二千文
周㠖不知何許人也天成間作牧泌陽世以翰墨稱喜
懷素書心慕手追作草字得師法有贈懷素草書歌者
㠖親筆之故字畫尤加奇崛當時如智永夢龜高閑輩
皆以書稱於唐而懷素得王氏羲獻法為多宜其㠖一
意於師習也今御府所藏草書一
贈懷素草書歌
李霄遠莫詳其出處然其書多見於後世豈當時以書
得名者霄遠喜草書近類釋亞栖在唐有盛譽而學者
不究其實往往宗之曾不知自羲獻法亡而獨得草字
妙處入規矩而放逸者惟張旭耳至於字法之壊則實
由亞栖而霄遠亦亞栖之流宜其專務縦逸如風如雲
任其所之略無滯留此俗子之所深喜而未免夫知書
者之所病也今御府所藏草書二
隱士詩遠花詩
張仲謀亡其世系長於草法其源流出自王羲之久而
自稱一家唐人學字多倣王氏其或肥瘦疎密大小布
置之不同要其筆意則一而已觀羲之著論於八法之
外有曰如千里陣雲高峰墜石百鈞弩發陸斷犀象之
類苟能深求旨趣信其言不虚也仲謀之書豈非得其
餘意耶今御府所藏草書一
赴赴有感感詩
裴素失其先系寶歴初登第善草書其筆意蓋規模王
氏羲獻父子之學觀其空鱠一帖可謂用意然力不甚
勁而姿媚有餘顧未得古人落筆之妙與亞栖輩可以
季孟其間也且羲獻以字畫之妙出東晉曠然為千古
翰墨之祖後之學者未論升堂入室而稍窺其藩籬已
足以名世况素之字學殆已逼人是宜在所錄也今御
府所藏草書一
空鱠帖
韋權不知何許人也工草書其筆畫宗王氏羲獻之法
嘗與人論書云洛神賦數紙足下曾見之否當在鍾繇
之上即知書不可定夫古今評書皆自其識斷不昧確
然自信可以為決定之論若以凡下較之則往往是古
非今貴耳賤目敢與古人比肩哉前人論此者謂往昔
字學之流其初筆法安在惟其胸次筆端超逸絶塵暗
合法度則其草創便為一物之宗折釵屋漏畫沙等書
同是筆法會此則曠百世而與之友如權者雖未聞其
知此然能於論書之際遠引古人自信不回而書又可
喜亦足尚也今御府所藏草書二
論書帖畫畏獸
張庭範本一優人亡其系善逢迎諂事朱全忠為所喜
故全忠錄其扈從之勞為御營使進金吾衞將軍河南
尹全忠又欲用為太常卿宰相裴樞知其無人望且太
常典禮非賢者莫能當其任力持不可全忠由是罷樞
相而柳璨希旨意用庭範然終以此敗庭範喜草書貌類
善人而心術特不善與柳璨同惡相濟終轘于市是亦
所致者然以春秋褒貶之法斷之則庭範之書或在所
不錄今御府所藏八
草書
謝安帖相遇帖
東陽帖
正書
造蠒紙法
行書
胡笳十八拍仁弟帖
借書帖二
胡季良不見于史册惟工行草追慕古人而得其筆意
字體溫潤雖肥而有秀穎之氣運筆略無凝滯殆非一
朝夕之工也揚雄有言精而精之熟在其中矣故技有
操舟若神運斤成風豈非積習之久而後臻於妙耶觀
季良讀元和文與夫大乘寺帖字皆行書既精且熟想
見其禿千兔之毫窮萬榖之皮而能至是也今御府所
藏十
草書
題然公山房詩逸草障
文賦帖說龍帖
蔡瓌帖
行書
讀元和文大乘寺詩
孔山寺詩崑山寺詩
陳智帖
章孝規不知何許人嘗為路魯瞻書雲南木夾詳考其
始末則魯瞻者唐邊臣方面之官雲南者蠻夷之地古
有大雲南小雲南是也木夾則彼方所謂木契蠻夷之
俗古禮未廢故其往復移文猶馳木夾魯瞻之書當是
復雲南之移文其詞略曰萬里離南一朝至北開緘捧
讀奬餙過多蓋其結信邊鄙使之不敢犯義者理固在
是木夾之文則進士胡曾所為其字則處士章孝規草
書耳孝規所長者草字而木夾之書亦藴藉有餘對之
可喜唐三百年凡縉紳之士無不知書下至布衣皂隷
有一能書便不可掩况孝規一處士書又不惡良可寶
也今御府所藏草書一
路魯瞻雲南木夾
宣和書譜卷十八
