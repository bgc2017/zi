宣和書譜卷七
行書敘論
自隷法掃地而真幾於拘草幾於放介乎兩間者行書
有焉於是兼真則謂之真行兼草則謂之行書爰自西
漢之末有潁川劉德升者實為此體而其法蓋貴簡易
相間流行故謂之行書德升而下復有鍾繇胡昭者同
出於德升之門然昭用筆肥重不若繇之瘦勁故昭卒
於無聞而繇獨得以行書顯當時謂繇善押書者此也
及晉王羲之獻之心得神會處不由師授故竝臻其極
蔚然為翰墨之冠晚有王珉復善此學而議其書者有
峻如崧高爛若列宿之况信乎行書之在字學非富規
矩有來歷不能作此譬之千里之足屈伏櫪下則成虧
何在及其緩轡闊步爭馳蟻封間於是駑驥遂分書之
有行若是也今得其自晉以來至于本朝以行書名世
者凡五十有八人焉其間如晉之王濛宋之薄紹之唐
虞世南歐陽詢李邕蘇靈芝之徒各各自具一體傑然
出于其類者多矣本朝則有李建中蘇舜欽陸經王安
石蔡京筆勢奕奕足以追配古人名垂後世有可觀者
於是類而裁之為一家法
行書一
晉
王衍謝奕
桓温謝安
謝萬陸玩
張翼王濛
王徽之王䆳
晉
王衍字夷甫瑯琊臨沂人相孝懷孝愍官至太尉早歲
穎悟初詣山濤濤嗟歎良久目送其去曰何物老嫗生
寧馨兒及長聞譽四馳明悟若神自謂可比子貢聲名
籍甚傾動當世善談名理得莊老旨趣每論事理有不
安隨即更改世號口中雌黃朝野翕然謂之一世龍門
手捉玉柄塵尾與手同色顧愷之作畫贊亦稱衍岩岩
清峙壁立千仞斯足以髣髴其人也武帝聞之問王戎
曰衍於當世誰比戎曰當從古人中求耳其為世所尚
如此初好論縱横之術晚乃棄世事口不言錢稱阿堵
物而已晉室士夫雅尚清談者衍為之倡也及為石勒
所囚心知必死乃痛自引咎慨然歎曰向若不祖尚浮
虚戮力以正天下猶不至此其弟澄亦嘗謂衍曰兄形
似道而神峰太儁是宜不克令終作行草尤妙初非經
意而灑然痛快見於筆下亦何事雙鈎虚掌八法回腕
哉其自得於規矩之外蓋真是風塵物表脫去流俗者
不可以常理規之也今御府所藏行書一
尊夫人帖
謝奕字無奕秣陵人官至安西將軍豫州刺史少有名
譽初為剡令與桓温善温辟為安西司馬敦篤布衣之
好於温坐岸幘笑詠自若温嘗曰我方外司馬也喜作
字尤長於行書飄逸之氣入人眉睫故竇臮以賦美之
曰達士逸蹟乃推無奕毫翰云為任興所適又見無奕
之書不拘於俗學之玅而風氣自高當時以為達士也
初從兄尚為西州日有德政既卒州人思之請以奕嗣
尚遷都督豫兖冀并四州事其知名縉紳間有素如此
今御府所藏行書一
秋月帖
桓温字元子譙國龍亢人官至丞相生未朞温嶠見之
曰此兒有竒骨故以温名之温豪爽有風槩姿貌雄偉
而面有七星劉惔嘗稱其眼如紫石稜鬚作蝟毛磔斯
亦見其異也然温挺英邁之氣韞文武之才籠絡賢傑
駕馭英雄受寄扞城用恢威略功有可稱者矣及總戎
馬之權居形勢之地有睥睨窺覦之意斯實斧鉞之所
宜加人神之所同棄也温墨蹟見于世者尤少然頗長
於行草觀其收東道表與夫法帖石刻字勢遒勁有王
謝之餘韻亦其英偉之氣形之於心畫也今御府所藏
行書一
東道表
謝安字安石世為秣陵人官至太保方時王謝兩族各
以文采相高而安於謝族尤主斯文盟會居伯仲羣從
間若師資禮嘗與王濛語濛曰此客亹亹為來逼人王
導亦深器之四十不仕高卧東山屢違朝旨天下翕然
有公輔望及起應辟為宰相當桓温跋扈談笑却之終
至於帖然而後已苻堅以百萬之衆飲馬江左勢欲吞
食晉國人心危甚而安用謝玄輩親授方略各當其任
從容緩帶以威重壓浮議終至以寡勝衆一掃而羣寇
淨盡使東晉社稷增重九鼎皆安之力也若其風氣藴
藉為名流所慕如斆擁鼻揮葵扇又其餘耳蓋是種種
超詣每經意處便非他人可到初慕羲之作草正字而
羲之有解書之目後之評其字者亦謂縱任自在若螭
盤虎踞之勢要當入能品也然其玅處獨隸與行草耳
此所有惟行書為多其家若尚若萬若道藴皆以書名
世者信有自來矣今御府所藏行書三
中郎帖近問帖
善護帖
謝萬字萬石官至豫州刺史其才器雋秀頗喜矜持故
早得時譽簡文帝初作相時聞萬名召為撫軍從事中
郎萬著白綸巾衣鶴氅裘履版而前既見與簡文共談
移日其風致見重于時如此萬工言論善屬文作字自
得家學清潤遒勁風度不凡然於行草最長惜其歲月
之久少及見者獨鯁恨一帖尤著見于世其亦魏晉已
來流傳到眼者類多哀悼語此其然也今御府所藏行
書二
賢妹帖鯁恨帖
陸玩字士瑶吳人機從弟也器量洪雅弱冠有美譽喜
翰墨尤長行書及登公輔謙遜不辟掾屬成帝聞而勸
之不得已從命所辟皆寒素有行之士玩以弘重為人
主所貴禀性通雅不以名位格物誘納後進謙若布衣
縉紳之徒莫不依之時瑞星見以疾不能造朝親書其
表以賀略曰德合神明嘉瑞屢臻普天率土莫不同慶
其筆力瘦硬有鍾繇法然議者謂繇書如雲鶴遊天羣
鴻戲水行間茂密實亦難過玩之字畫雖不期與之方
駕然雅重之氣發于筆端而有典則亦足以昭示於世
也玩官至尚書令興平伯今御府所藏行書一
賀瑞星表(晉元帝批附)
張翌字君祖下邳人官至東海太守善隷草時穆帝令
翌寫王羲之手表穆帝自批其後羲之殆不能辨真贗
久乃悟云小人幾欲亂真王僧虔嘗謂羲之書一朝人
物莫有及者而翌之書遂能亂真故巳咄咄羲之矣蓋
翌正書學鍾繇草書學羲之皆極精玅當時與王脩江
灌輩竝馳爭先今觀其行書故可以想見其他云今御
府所藏行書一
舅氏帖
王濛字仲祖太原晉陽人也官贈司徒濛少時放縱不
羈晩節克己勵行有風流美譽虚已應物恕而後行喜
怒不形於色美姿容居貧帽弊入市而市嫗悅其貌遺
以新者時人以為達工隸書草法俱入能品王僧虔以
謂可比庾翼議者不以為過論章草作人字法嘗謂趯
之欲利按之欲輕世以濛為知言然世所存者多行書
王安石初學其書頗得筆意論者以謂有横雨斜風之
勢則濛之書又可知矣今御府所藏行書一
餘杭帖
王徽之字子猷逸少冢嗣也世家秣陵官至黃門侍郎
初參桓温幕下為狂司馬忘形骸無客禮温優之不挍
也及佐桓冲尤不事事惟以手板拄頰云西山朝來致
有爽氣而已嘯詠竹間寄以天樂山陰雪夜理舟詣戴
乘興而往興盡而還世稱其真正以傲達凌物故名教
之流或病之要之亦王氏佳子弟也其作字亦自韻勝
羊欣謂尤長於行草信不誣矣然律以家法在羲獻間
特未可以甲乙論云今御府所藏行書四
僧倫帖至節帖
仲宗帖蔡家帖
王䆳失其世系官至平北將軍徐州刺史而世所傳者
特因其書爾作行書有羲獻法疑是其家子弟故典刑
具在而後世雖斷紙餘墨亦復寶之也㛰事一帖尤為
人所知流傳至今觀其布置婉媚構結有法定非虚得
名大抵字學之玅晉人得之為多而王氏之學尤盛焉
今御府所藏行書一
㛰事帖
宣和書譜卷七
