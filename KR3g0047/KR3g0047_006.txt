太乙金鏡式經卷六
唐王希明撰
推太乙七術序推太乙臨津問道一
推獅子反擲二推白雲捲空三
推猛虎相拒四推雷公入水五
推白龍得雲六推回軍無言七
推三才以占天地八推長短以占緩急九
推五音以占災變十推孤單以占成敗十一
推内外以占攻擊十二推多少以占勝負十三
推隂陽以占厄會十四推所主以占吉凶十五
推太乙七術序
太乙術者昔玄女𫝊授於黃帝黃帝獲之敗蚩尤於涿
鹿則前術也其後范蠡習之佐越王勾踐而平吴國終
成霸業治平嬴秦失道炎漢將興張良用輔沛公西入
關中子嬰銜璧東會垓下項羽摧鋒若然入則為師出
授將略或攻或守靡不喻茲其法有心故謂之七術焉
推臨津問道術一
臨津問道者常以吕申加敵兵起年當視大神之下是
破年又以吕申加破年大神下是破月又以吕申加破
月大神下是破日又以吕申下加破日大神下是破時
假令敵以甲子年起兵征便以吕申加子則大神臨
夘則敵當在丁夘年五月酉日子時破也
推獅子反擲術二
獅子反擲者常以吕申加敵起年常視大神之下臨囚
死休合破如在旺相間則不破假令敵以甲戌年起
兵便以吕申加戌則大神臨丑丑且屬艮在東北即知
其敵當在辛夘年破也
推白雲捲空術三
白雲捲空者謂兩陣相敵則課太乙悉宜主客便以吕
申加主大將宫看大神囚死休廢者若展旗交鋒攻戰
大敗若臨冠帶士卒戰死若臨帝王不可觸犯假令
兩軍相見太乙上元第一紀第二局太乙在一宫武德
為天目主筭七大將七參將一寅為計神始擊將臨大
武客筭十三大將三參將九先以吕申加主大將七宫
則大神臨一宫金神火克金經曰我尅者囚此名主大
將乘囚氣則主大敗次以吕申加客大將於三宫則大
神臨九宫水神經曰生我者為相此名大神乘相氣則
大勝也
推猛虎相拒術四
猛虎相拒者視敵下營日以吕申加其日太乙大神臨
王相其營不可攻擊衰死兼墓其營不久見破矣假
令上元第一紀第七局庚午日下營其日太乙在三宫
便以吕申加三宫則大神臨九宫木神經曰生我為相
此名大神乘相氣此宫不可攻也
推雷公入水術五
雷公入水者常以吕申加太乙宫看大神所臨之下宫
若尅主大將宫將必死尅參將亦然若尅客大將必厄
尅參將亦然不然則士卒奔逃背叛矣假令上元第
一紀第一甲子元十三局丙子日太乙在六宫大炅為
為天目主筭十八大將八參將四寅為計神始擊將臨
太陽客筭十九大將九參將七便以吕申加太乙於六
宫則大神臨八宫屬水主大將八宫亦屬水經曰同類
為王此為主大將乘王氣勝客大將九宫屬木大神
臨八宫屬水生我者為相此名主大將乘相氣亦主小
勝
推白龍得雲術六
白龍得雲者以吕申加其日太乙宫視大神大將所
臨下之宫與主乘旺相宜出軍下營加臨囚死休墓不
可出軍若彼陣大將宫刑尅我軍大將宫出戰必死尅
小將亦然也假令上元第一甲子元二十二局乙酉
日太乙在九宫隂德為天目主筭十六大將六參將八
巳為計神始擊將在天道客計三十大將三參將九便
以吕申加太乙於九宫則大神臨大武於七宫主大將
在六宫屬金大神下宫生主大將宫經曰生我者為相
此名主大將乘相氣於下營屯軍吉客大將在三宫
屬土與大神下營同類為旺此名客大將乘旺氣亦利
屯軍下營吉
推逥軍無言術七
逥軍無言者常以吕申加彼軍初来時日太乙宫看大
神下若彼軍臨旺相其下有伏兵宜備之如臨囚死休
廢彼軍自破無能為也立可克之如臨本軍旺相亦自
宜埋伏兵士假令上元第一紀第一甲子元二十八
局辛夘日太乙在二宫吕申為天目主筭十四大將四
參將二亥為計神始擊將在大炅客計得九大將九參
將七便以吕申加彼軍初来時日太乙在二宫則大神
臨太蔟金神客大將在九宫屬木大神屬金金来尅木
我尅者為死此客大將乘死氣無伏兵自破立可克之
經曰欲知諸將休旺者常以同類為旺生我為相尅我
為死我尅為囚我生為休假今高叢木以吕申大炅
同類為旺以大義地主為相武德太蔟為死和德大武
太陽天道為囚大神大威為休餘倣此
推三才以占天地人八
三才者天地人也若筭中無十者無天天變則二曜虧
蝕五緯失度彗孛飛流霜雹為害也此為筭得一二三
四五六七八九為無天者也經曰筭中無五者為無
地地有變山崩地震川竭蝗蝻之象此筭得一二三四十
一十二十三十四二十一二十二二十三二十四三十
一三十二三十三三十四此無地也經曰若筭得一
十二十三十四十為無人人有變口舌妖言更相殘賊
疾疫遷移流亡也
推長短以占緩急九
經曰天目所筭主以長筭宜緩短筭宜急十一以上為
長單九以下為短長多利深入短少利淺入長為勝短
為負也
推五音以占災變十
經曰筭得一二為宫宫有變占在君經曰一為官二
為比宫宫有變占在君經曰筭得三為徵四為比徵徵有變
占在宗廟經曰筭得五為羽羽有變占在后妃經
曰五為比羽羽有變占在后妃經曰筭得七為商商
有變占在子孫經曰筭得九為角十為比角角有變
占在疾病
推孤單以占成敗十一
經曰筭孤單以占主客成敗一三七九為單陽二四六
八為單隂一十三十為孤陽二十四十為孤隂單陽幷
孤陽為重陽單隂并孤隂為重隂單隂筭并不利下不
利客單陽筭不利上不利主人也
推内外以占攻擊十二
經曰筭有内外以占攻擊者為天目前為内可以攻外
後為外可以攻内天目外孤内虚欲舉百事於外欲得
外算於内欲得内算隂德至太陽為内大炅至隂為外也
推多少以占勝負十三
經曰多少以占勝負者客以多筭臨少主人敗客以少
筭臨多主人勝也
推隂陽以占厄會十四
經曰太乙在陽宫筭得奇為重陽厄在火太乙在隂宫
筭得偶為重隂厄在水若主人得主厄若客得客厄也
推所主以占吉凶十五
經曰筭有所主以明吉凶謂十為將軍五為吏士一為
兵卒無此筭者凶若數得十六以上將吏卒備百事吉
也
太乙金鏡式經卷六
