封氏聞見記卷七唐封演撰
視物遠近(缺)
海潮(缺)
北方白虹(缺)
西風則雨(缺)
松柏西向(缺)
蜀無兔鴿
(缺)命左右賫兔鴿而往今蜀中鴿尚稀而兔已衆戴祚
作西征記云開封縣二佛寺余至此見鴿大小如鳩戲
時兩兩相對祚江東人晉末從劉裕西征姚泓至開封
縣始識鴿則江東舊亦無鴿梁武帝時侯景圍臺城軍
士熏鼠捕鴿而食數月之後(缺)殿鼠鴿皆盡然則江東
之有鴿亦當自北賫往耳周禮稱橘踰淮北而為枳鸜
鵒不踰濟汶(一本汶上有獺渡二字)則死地氣然也故春秋書鸜
鵒來巢然則禽獸草木中土所無異方而來者衆矣漢
代張騫自西域得石榴苜蓿之種今海内遍有之太宗
朝遠方咸貢珍異草木今有馬乳蒲萄一房長二丈餘
葉(一作萬)余國所獻也娑婆樹一名菩提葉似白楊摩伽
陀那國所獻也黃桃名金桃大如鵝卵康國所獻也波
羅拔藻葉似紅蘭實如蒺蔾泥婆羅國所獻也又有醏
菜似慎火苦菜似苣胡芹渾提葱之屬並自西域而來
色類甚衆異方禽獸象出南越駞出北極今皆育於中
國然不如本土之宜也
月桂子
垂拱四年三月桂子降于台州臨海縣界十餘日乃止
司馬蓋詵安撫使狄仁傑以聞編之史策月中云有蟾
蜍玉兔并桂樹相傳如此自昔未有親見之者歷家之
說月行者南北道假令此月上當台州之分則他年月
桂豈獨無子何至此日方始降也且月行一月一周天
三百六十五度四分度之一(一本有分字)則行一日當歴十
二度有餘一度為二千九百三十二里十日之間月行
遂遠桂子何得常留此處又月徑千里周回三千里桂
子若不(一作若下)彌漫三千里内亦不當專在台州咫尺之
地日月麗天各有限域豈澒洞無底而有桂子漏乎桂
子得下蟾兔之類何能不落况天與地相去極遠桂子
小物從空而下飛揚縈轉無所不之蕞爾台州何為獨
有或者台嶺與嶺南地接山多桂樹桂子多因風而至
有若從天而來時人不加詳考謂之月桂郭景純云桂
樹葉似杞大白葉而不著子據此則桂樹無子台州所
見其他物乎宋之問台州作詩云桂子月中下天香雲
外飄文士尚竒非事實也
石鼔(缺)
弦歌驛(缺)
高唐館(缺)
(缺)諸(一本標云諸字下有處字另起)軺軒(又云軺軒已下是高僧館)來往無不吟諷
以為警絶有李和風者至此又題詩曰高唐不是這高
唐淮畔荆南各異方若向此中求薦枕參差笑煞楚襄
王讀者方解
溫湯
海内溫湯甚衆有新豐驪山湯藍田石門湯岐山鳳泉
湯同州北山湯河南陸渾湯汝州廣成湯兖州乾封湯
邢州沙河湯此等(以下缺)
封氏聞見記卷七
