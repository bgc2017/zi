陸績述玄
績昔嘗見同郡鄒邠字伯岐與邑人書嘆揚
子雲所述太玄連推求玄本不能得也鎮南
將軍劉景升遣梁國成竒脩好鄙州竒將玄
經自隨時雖幅寫一通年尚暗稚甫學書毛
詩王誼人事未能深索玄道真故不爲也後
數年專精讀之半歲間粗覺其意於是草創
注解未能也章陵宋仲子爲作解詁後竒復
銜命尋盟佚子以所解付竒與安遠將軍彭
城張子布績得覽焉仲子之思慮誠爲深篤
然玄道廣遠淹廢歷載師讀斷絶難可一備
故往往有違本錯誤績智意豈能弘𥙿顧聖
人有所不知匹夫誤有所達加緣先王詢于
芻蕘之誼故遂卒有所述就以仲子解爲本
其合於道者因仍其說其失者因釋而正之
所以不復爲一解欲令學者瞻覽彼此論其
曲直故合聮之爾夫玄之大義揲著之謂而
仲子失其旨歸休咎之占靡所取定雖得文
間義說大體乖矣書曰若網在綱有條而弗
紊今綱不正欲弗紊不可得巳績不敢苟好
著作以虚譽也庶合道眞使玄不爲後世所
尤而巳昔楊子雲述玄經而劉歆觀之謂曰
雄空自苦今學經者有禄利然尚不能明易
又如玄何吾恐後人用覆醬瓿雄笑而不應
雄卒大司空王邑納言嚴尤聞雄死謂桓譚
曰必傳顧君與譚不及見也班固贊序雄事
曰凡人貴遠賤近親見楊雄禄位容貌不能
動人故輕其書楊子雲之言文誼至深論不
詭於聖人若使遭遇時君更閱賢智爲所稱
善則必度越諸子矣自雄之没至今四十餘
年其法言大行而玄終未顯又張平子與崔
子玉書曰乃者以朝駕明日披讀太玄經知
子雲特極隂陽之數也以其满汎故故時人
不務此非特傳記之屬心實與五經擬漢家
得二百歲卒乎所以作興者之數其道必顯
一代常然之符也玄四百歲其興乎竭已精
思以揆其義更使人難論隂陽之事足下累
世窮道極微子孫必命世不絶且幅寫一通
藏之以待能者績論數君所云知楊子雲太
玄無疆也歆云經將覆没猶法言而今顯楊
歆之慮尋於是爲漏固曰法言大行而玄終
未顯固雖云終不必其廢有愈於歆譚云必
傳顧譚與君不見也而玄果傳譚所思過固
遠矣平子云漢之四百其興乎漢元至今四
百年矣其道大顯處期甚效厥迹速其最復
優乎且以歆曆譜之隱奥班固漢書之淵弘
桓譚新論之深遠尚不能鏡照玄經廢興之
數況夫王邑嚴尤之倫乎覽平子書令子玉
深藏以待能者子玉爲世大儒平子嫌不能
理但令深藏益明玄經之爲乎驗雖平子焯
亮其道處其熾興之期人之材意相倍如此
雄難曰師曠之調鍾俟知音之在後孔子作
春秋冀君子之將睹信哉斯言於是乎驗雄
受氣純和韜真含道通敏叡達鉤深致遠建
立玄經與聖人同趣雖周公繇大易孔子修
春秋不能是過論其所述終年不能盡其美
也考之古今宜曰聖人昔孔子在衰周之時
不見深識或遭困苦謂之佞人列國智士稱
之達者不曰聖人唯弟子中言其聖耳逮至
孟軻孫卿之徒及漢世賢人君子咸並服德
歸美謂之聖人用春秋以爲王法故遂隆崇
莫有非毀楊子雲亦生衰亂之世雖不見用
智者識焉桓譚之絶倫稱曰聖人其事與孔
子相似又述玄經平子處其將興之期果如
其言若玄道不應天合神平子無以知其行
數若平子瞽言期應不宜效驗如合符契也
作而應天非聖如何昔詩稱母氏聖善多方
曰惟聖罔念作狂惟狂克念作聖洪範曰睿
作聖孟軻謂柳下惠作聖人由是言之人之
受性聦明純淑無所繫輆順天道履仁誼因
可謂之聖人何常之有乎世不達聖賢之數
謂聖人如鬼神而非人類豈不遠哉凡人賤
近而貴遠聞績所云其笑必矣冀值識者有
以察焉
