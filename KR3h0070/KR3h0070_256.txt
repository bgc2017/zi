欽定四庫全書
六藝之一錄卷二百九十八錢唐倪濤撰
歴朝書論
弇州山人墨蹟跋
雜古墨蹟
前二紙智永一劄似臨筆禇河南斷簡得之陸太宰所
本與右軍帖為一卷故黃琳美之家物也眉山兄弟二
劄故當雁行㐮陽諸詩尤自秀穎鄧文肅班彦功饒介
之皆元人名書家翩翩可喜也余所為聚此卷如窮波
斯採寳得成寳船辛苦頭白
宋賢遺墨
宋賢遺墨一卷曰光者司馬太師温國文正公曰浩者
司諫晉陵鄒忠公志完曰侁者集賢修撰閬中鮮于子
駿元祐間循吏也子由印記者眉山蘇文定公轍也曰
芾者禮部員外郎知淮陽軍㐮陽米元章曰友仁者元
章子兵部侍郎敷文閣直學士元暉曰孝伯者即之父
參知政事宋史不為孝伯立傳即之傳第云參政孝伯
子又不載邑里可謂挂漏曰庭珪者王盧溪也忤姦檜
謫晚始登用得宫祠以終曰宗翰者胡氏為監司不甚
顯曰思退者湯僕射進之以大觀文落職凡相二人執
政二人侍從監司六人此卷文正公始而進之終疑若
不倫者噫宣仁一女主耳用司馬公而契丹至戒邊吏
曰中國相司馬矣慎毋生釁夫以乾道帝之賢志在恢
復而使之與張魏公並命又何舛也南渡之不振盖不
必韓賈而後決矣余故留進之書俾論治忽者思焉
蔡蘇黃米趙帖
余得蔡忠惠安樂扶護二帖蘇文忠久上人一帖黃文
節眉州畢大事二帖於柘湖何良俊氏又得米海岳古
詩於長洲張鳳翼氏提舉帖於華亭張某氏最後得文
忠送梅花帖趙文敏騎從帖於嘉禾盛氏弭節帖於吾
州周應元氏後先以善價購之不敢作米顛據舷狡獪
也千狐粹腋知為裘者苦心子孫其善蔵之勿落俗眼
題米南宫書後
元章妙得晉人筆而以神俊發之往往於結搆外取姿
韻余嘗評其書如兒駒試風劍俠入道此卷為友人李
子所蔵前一紙是其本色奕奕有生氣後一紙尤精不
失禇河南懸腕法余愛翫久之乃以王履吉小楷南宫
傳系其後而記以歲月
薛道祖蘭亭二絶
薛道祖手書褉帖是從真定武本臨得者足稱喆裔此
帖文徵仲太史家蔵入張伯起轉以售余籖首有徵仲
八分小字精絶之甚及危太素虞伯生二跋皆可寳也
獨蘭亭畫乃宋人筆僅半幀伯起定作趙千里恐未當
耳宋人唯道祖可入山陰兩廡豫章㐮陽以披猖奪取
聲價可恨可恨
張即之書
張温甫秘閣喜作擘窠大字不一詩輙盡一幅絹豈鵝
溪遭蚕厄耶聞金人極愛重之懸餅金購募彼誠以為
傑魁男子喑嗚叱詫者不免神堯作率更咲耳此一絶
句及戲題跋語老手峭勁却於桑皮側理書之似解人
意覽眉山諸賢側卧趯筆倦後一展可也又張温甫
好書少陵古柏行豈所謂霜皮溜雨四十圍黛色參天
二千尺者似渠墨池𣲖語故耶余見凡數本咸峭骨可
畏此稍和腴而遂不甚能發筆可歎也
右卷内魏鍾太傅薦季直表跋晉右軍三帖
跋懷素千字文宗室家懷素千文諸跋已載
法帖卷内
題唐虞永興汝南公主墓銘藁真蹟後禇河南
哀冊文二跋顔魯公書送裴將軍詩柳誠懸
書蘭亭詩文宋范文正公手書伯夷頌范文
正與尹舍人書范文正道服贊蘇滄浪草書
少陵八絶句真蹟東坡書煙江疊嶂歌山谷
雜帖山谷卷後題山谷卷後山谷老人此
君軒詩山谷書墨竹賦翠微居士薛道祖真
蹟范文穆吳中田園雜興卷已上諸跋俱載
唐宋諸賢書譜
宋高宗養生論跋已載帝王書譜
元鮮于伯機詩記真蹟
昔人謂趙文敏每以巳書三紙易鮮于困學一紙今困
學三紙往往不敵趙一紙豈古人頓異嗜耶余所有困
學游高亭華巖記及詩真蹟殆數千言見鐵網珊瑚
中行筆清圓秀潤芒角不露隐然唐人家法即與文敏
鞭&KR1060;中原不知合置誰左跋尾鄧文原龔璛亦臨池老
手可寳也
楊鐵厓卷
至元間楊鐵史聲價傾海内餘名往往借客今其文與
書俱在耳獨勁氣時一見筆端異日老客婦謠此亦可
窺也
明宋仲珩方希直書
包參軍出二紙其一為中書舍人宋璲仲珩其一文學
博士方孝孺希直也仲珩太史公少子也希直嘗評其
書如威鳳翀霄祥雲捧日此書雖草率不經意而時時
見八法俊美圓逸知方君非曲筆耳希直不以書名而
剛方不折之氣流溢筆墨間其名磨損不可辯盖永樂
中有禁收公筆劄者同罪故耳而百六十年間學士大
夫寳之若拱璧然則人主之威有不能盡伸於天下之
賢者可慨也希直在建文朝以文學博士伏節其職若
今之侍講讀學士者因附記之
宋仲温書畫帖
宋仲温生平作章草極多然微涉佻而尖此書畫帖遂
能蔵穎古法藹然大抵不經意乃佳耳宋此書本無可
疑而為後人增二印章遂成蛇足吾故為拈出
凌中丞書金剛經
晉世諸賢好寫河上公道德經自禇河南聖教序後乃
始有書釋典經者而金剛經獨蘇眉山趙吳興往往作
行楷散施阿蘭若金剛經是佛真諦語故非他經比也
中丞凌公書此經全用鐵門限筆圓熟有結體得臨池
三昧盖百餘年而復歸之公孫比部豈古先生所謂善
護念善囑付者至是始騐耶因為題數言于後若不
見真相願以自護持若見不真相願以施比邱若得見
真相無護亦無施
凌中丞臨子敬洛神賦
昔人謂右軍書黃庭如飛天仙人曹娥碑如幼女漂流
於波間若大令此賦則仙人凌洛波容與而不憔悴盖
兼之者也誠懸云子敬好寫洛神人間合有數十本余
所見古刻獨十三行及一全本耳十三行勢稍竦側而
用筆重翩翩若迅鶻全本筆輕微而秀媚儇逸姿態不
可言此帖為故中丞凌公所臨盖全本也公仕仁宣朝
至中執法以嚴重稱公卿間結法清婉乃爾太史公見
留侯像能不愾歎
徐天全詞
天全翁自金齒還吳十餘年多游吳中諸山水醉後輙
作小詞宛然晏元獻辛稼軒家語風流自賞詞成輙復
為故人書之書法遒勁縱逸得素師屋漏痕法此卷盖
以貽吳江史明古者詞筆俱合作後有吳文定沈啟南
二跋亦可寳也
靈巖勝游卷
天全先生游靈巖作此詞寓水龍吟慢已載郡乘中此
卷為劉以則書者以則靈巖之東道主也其詞不盡按
格而雄逸伉爽時一吐洩居然有王大將軍麈尾擊唾
壺態書筆勝法亦往往稱是卷首沈啟南畫足為兹山
傳神劉西臺祝參省錢學士皆有書名者獨桑民懌以
文自豪而語不甚稱為可怪也
名賢遺墨
右一卷墨蹟為學士承旨宋文憲公景濂教授胡公仲
申太常丞張公來儀學士解公大紳太師楊文貞公士
竒祭酒李文忠公時勉太宰魏文靖公仲房太保高文
義公世用太傅于肅愍公廷益太師徐文靖公時用右
都御史韓㐮毅公永熙太師王端毅公宗貫宫傅何文
肅公廷秀太保劉忠宣公時雍太師李文正公賓之脩
撰張公亨父少保倪文毅公舜咨宫保戴恭簡公廷器
太保屠㐮惠公朝宗檢討陳公公甫太僕李公貞伯宫
保吳文定公原博太師梁文康公叔厚太傅王文恪公
濟之太保洪㐮惠公宣之太宰王公輝少保毛文簡
公憲清新建侯王文成公伯安宫保湛文莊公原明提
學李公獻吉何公仲默宫保劉清惠公元瑞詹事陸文
裕公子淵脩撰楊公用脩舒公國裳少詹黃文裕公才
伯贊善羅文恭公逹夫其人二百年名臣碩儒也如景
濂大紳原博貞伯子淵名能工八法者士竒時勉仲房
世用賓之伯安元瑞用脩逹夫庶幾中郎虎賁他固不
盡爾也余袠而蔵之竊附于甘棠勿翦之義云爾昔山
谷老人謂王荆公書簡遠從楊少師法中流出黃長睿
謂章申公惇楷法妙入魏晉三昧米海嶽謂蔡魯公京
及弟開府卞俱得古人筆然是四人者其精緗菀翰距
今無一存即有之亦不能售數鐶之直而韓范富歐率
然之筆流落人間尚以拱璧視之然則物之可傳固在
此而不在彼也僕既題此一友人過視而笑曰若自為
拙書解嘲耳且若論詩何以不取高崇文而取宋之問
乎僕無以答因記其語
三吳墨妙
右三吳墨妙一卷自建康至雲間以南皆吳也為賦草
者二徐武功金太學元玉各一紙為說者一沈學士民
則為詩歌者九錢文通原博張南安汝弼桑柳州民懌
蔡孔目九逵文待詔徵仲陸文裕子淵顧憲副英玉王
山人子新王司業䋲武徐長谷伯臣各一紙為尺牘者
十三沈少卿望李太僕貞伯王文恪濟之唐解元伯虎
顧尚書華玉王太僕欽佩豐考功人翁各一紙吳文定
原博祝希哲王履吉各二紙國朝書法盡三吳而三吳
鏦錚稱名家者則又盡數君子其長篇短言出於有意
無意或合與不合固不可以是而槩其生平然亦管中
之一班也留山房中異日便堪作吾鄉掌故兒輩其寳
存之
三吳楷法十則
第一冊陳文東小楷聖主得賢臣頌文東名璧華亭人
國初以書名家沈民則學士出師表字頗大民望大理
虞書益稷篇字小如文東余每見二沈以書取貴顯翺
翔玉堂之上文皇帝至稱之為我明右軍而陸文裕獨
推陳筆以為出於其表今一旦駢得之足增墨池一叚
光彩然是三書皆圓熟精緻有黃庭廟堂遺法而不能
洗通微院氣少以歐柳骨扶之則妙矣盖所謂雲間𣲖
也
第二冊徐元玉臨禇河南哀冊文字差細而筆老獨不
勝其佻逹盖摹禇而用之以米者也東原生𫝊差精謹
當是中年筆周伯器跋有微致其人即周疑舫也錢原
溥陳氏墓碣銘遒迅然欠雅是宋仲温遺搆雲間人至
今倣之吳原博墓表極得蘇長公筆而鋒多含蓄不露
佳手也蔡九逵嗣命議書雅健而辭不甚佳陸子淵二
柬在真行之間元玉小而不楷錢吳蔡楷而不小聊備
一家云爾
第三冊祝京兆賦一首雜詩三十首後序一首少年時
藁耳楷法甚精絶間以小行若草率不經意者而具種
種姿態可寳也又古近體詩十五首是行卷上公卿者
稍似經意多大令風格而近纖長其詩亦多秀㑺語視
晚歲應酬若出二手獨擬元日早朝排律而押韻用二
新字二人字二臣字不可曉也
第四冊祝京兆黃道中字致甫說用禿筆作楷而間帶
行法純質古雅隐然欲還鍾索風道中即吾故人淳父
姬水也為其尊人五嶽公乞集序以此為贄余固辭謂
此汝南家乘奈何畀人則曰使不佞而仍故名與字知
非公有也且公文成非吾汝南家乘乎為一笑而留之
因記其語又赤壁賦勁挺從禇河南來而結法微佻約
齋閒錄序出入鍾太傅王大令古法鬱勃指掌間而雅
緻精密削去畦逕與黃道中字說皆晚歲筆也人不可
以無年信夫
第五冊為文待詔徵仲小楷甲子雜稿凡詩四十七首
詞四首文八首中亦有率意改竄者楷法極精細比之
暮年氣骨小不足而韻差勝詩亦多楚楚情語如元日
梅雨言懷無題夢中諸篇皆晚唐南宋之佳境也聞之
吳人待詔每新歲輙書舊詩文一册至老無復遺而没
後分散諸子有徽人某子甲以四十金得廿冊以去今
不知所在此本乃故人子售余為直十千因留置此比
於吉光之片羽耳
第六冊文待詔徵仲小楷其一為余書早朝等近體十
四首用古朝鮮繭結搆秀密神采奕奕動人是八十四
時筆也其二古詩十九首極有小法其妙處幾與枚叔
語争衡是八十八時筆也又一條三行射禮有鹿中云
云尤精甚而考據詳覈偶於散帙得之附於後其三晝
錦堂記差大於古詩結力遒勁是六十七時筆也其四
拙政園記及古近體詩三十一首為王敬止侍御作侍
御費三十雞鳴候門而始得之然是待詔最合作語亦
最得意筆攷其年癸巳是六十四時筆也其五致仕三
疏中有竄改當是稿草而精謹乃爾令人作顔平原想
吾所綴集皆待詔中年以後書真吉光鳳羽緝而為裘
後人其寳守之
第七冊王履吉拙政園賦及詩四章皆小楷得鍾王筆
意張琴師傳亦類之其下指極有媚趣微傷自然耳退
之琴操稍大兼正行體意態古雅風韻遒逸所謂大巧
若拙書家之上乘也跋尾仲蔚與家弟評履吉書若訟
而各有致並存之
第八冊文壽承書五子詩是于鱗輩初年作盖未絀茂
秦而進明卿也休承書養生論二君號太史箕裘然壽
承覺淳古休承雖自清俊結法微鬆卞彭孔嘉書余廣
五子詩及近體數首是古高麗繭能於率更内斟酌温
潤秀勁光彩射人盖中年最合作筆也許元復一紙老
筆圓肉流俊而所書龐居士傳語尤可喜是四君者僅
一休承在然老矣而前後五子者復失其六每一展卷
輙為噫歎
第九冊陳道復千文此君書不易楷楷不易小而吾兼
得之陳子兼三槐堂銘妍秀而微少骨蜀中詩古雅而
小遜態陸子傅二歌出麻姑壇遒麗肉滿覽之曄然然
是二君最合作書也王禄之與其師尺牘亦自佳俞仲
蔚前後雜詩二幀共二十二首諸與余唱和者是晚年
筆稍縱而有誠懸腕寳劍篇以下是二十年前書尤精
婉可愛詩亦多警句故並存之
第十冊顧德育牡丹一賦酷有徵仲家風黃淳父前長
篇一永興之有鋒鎩者後十二章小似不及周公瑕詩
二十章用筆精雅有法袁魯望十五章莫雲卿十四章
王舜華十二章吾所不敢深論若魯望之流利雲卿之
濃婉舜華之輕俊皆菰蘆中翹楚者也最後得張伯起
唐人數詩伯起臨二王最多退筆成冢雖天趣少渴而
規度森然矣
右卷内元趙子昂枯樹賦真蹟趙吳興小楷
法華經趙吳興心經真蹟趙文敏書濟禅師
塔銘趙文敏書詹舍人告趙文敏行書趙
子昂二帖後趙文敏于歸帖趙吳興大通閣
記十絶句詩畫跋俞紫芝和急就章已上
諸跋俱載元賢書譜
趙文敏篆書千文跋已載法帖千文類
明宋太史手書鄭濂名解宋克急就章沈民
望書姜堯章續書譜徐天全卷徐天全二札
已上諸跋俱載明賢書譜
李文正陸文裕墨蹟卷
涯翁篆勝古隸古隸勝真行草此砑光箋數詩乃晩年
筆余割其半及跋尾遺王學士而留此以其備有衆體
故耳最後蘇墨亭一歌更遒勁盖中年得意筆也儼山
先生寳應雪夜翫月歌則出入北海吳興雄逸超爽有
秋雕春駿騰鶱絶影之勢陸之於李歌辭不妨衣鉢書
法更自青冰也因合而蔵之
張東海冊
張南安書雖流浪自喜往往失之緩弱此冊鐵漢篇用
禿筆差遒緊可存
李范菴卷
書家評吾郡李少卿貞伯如純綿裹鐵視祝京兆不愧
冰清余此所藏卷雖尺一草草不經意而遒勁有生氣
可重也少卿當憲廟時抗疏不肯書佛經為蓺林樹赤
幟今給事岑君允穆於鼎革之際白簡數上皆國家大
䇲至救周太常一疏尤卓犖偉甚余故舉而歸之且以
慶貞伯此書之得所托也
雜帖
吳文定之眉山沈啟南之豫章僅得其似耳京兆翩翩
時有大令風度文待詔中年筆微涉佻而韻頗勝履吉
善取態俱可錄也
祝希哲小簡
希哲此書皆赫蹏小簡與舍中子多言市井迴易事買
書便是雅語至末簡所謂月甚佳可來一跳盖希哲與
閶門少年時時傅粉墨作優伶劇耳書極潦草中有結
法時時得佳字豈晉人所謂裵叔則麄服亂頭亦自好
耶
祝京兆卷
祝京兆書名薄海内然其行草往往自豫章來獨此卷
徵仲灌木圖歌時有大令遺意雖極放縱而結法不疎
運腕極勁卷後王履吉跋黃勉之歌皆可重也圖今在
徐氏大可丈餘徵仲生平得意筆上有京兆書作擘窠
大字怪偉動人因附記於此
祝京兆雜詩
祝京兆少時書雜詩多作小行楷體若草草不經意而
流麗有態時時媚眼譬之夷光阿環捧心病齒皆可圖
也
枝山豔詩
希哲詞多青閨中瘦語令人絶倒宜從禇河南瑶臺美
女不當作禿師屈彊老筆也淳父乃以豐麗賞之得非
取駿於驪黃之外乎
祝京兆季静園亭卷
祝京兆書季静園亭詩以大令筆作顛史體縱橫變化
莫可端倪雖攷之八法不無小出入要之鐵手腕可重
也然書道止此耳過此則牛鬼蛇神矣
祝京兆卷
此希哲中年書雖不無出入然往往自楊少師豫章㐮
陽來而疎瘦横放不盡求合所以可重也卷首四字尤
遒偉中有贈關西孫逸人即太初也
祝京兆秋興八首為王明輔題
祝京兆書本作顛旭時時闌入顛芾中此卷書少陵秋
興數行後天骨遒發幾與波浪兼天石鯨鱗甲語争雄
長小展視間太行諸山忽若奔動為之一快
京兆雜詩卷
祝京兆此紙雖出山谷海嶽末復遒勁政如三河少年
躍馬自快然是正德間筆也
祝京兆李詩
祝京兆作旭素書是京兆旭素書耳佳處亦多大令取
態筆獨此卷太白上皇西巡歌五首因秃管淡墨之勢
而用之雖極狂怪怒張而結搆自不疎中復饒古飛白
遺意駸駸乎二氏青冰矣卷在江西程生所余以京兆
他書數紙文太史書一紙畫一紙易之亦用米㐮陽故
事耳
京兆書杜紫微詩
祝京兆好書中唐詩初讀前一詩以為京兆語而怪其
稍濃渥有致既辨其為杜紫微集為之一笑至於書紛
披老筆望而知其枝指生也
題祝京兆真蹟二則
晉人謂右軍才行甚高有遠識惜不究其用以書掩之
此非公言也令右軍而用不過作先始興謝文靖耳千
載之下孰有豔羡珍異若此者乎張長史與顔尚書同
學隸不勝去而為草吳道子與張同學草不勝去而為
畫楊惠之與吳同學畫不勝去而為塑彼其所就則已
卑然而其就專也古人之志於傳也如此右軍可無惜
矣余始甚愛京兆字學晩得其集讀之不稱人乃有謂
京兆書掩其文章者故識之於此
祝京兆草隸奕奕絶世唯李獻吉詩沈啟南畫可以配
之然獻吉與京兆絶類盖皆有敗筆而不失為大家也
濟南諸公後出幾令獻吉失盟主而京兆遂無有能踰
之者書則文徵仲類何仲默王履吉類徐昌糓敗筆絶
少畫家唐伯虎亦不減徵仲
茂苑菁華卷
吳中希哲徵仲履吉道復稱四名家此卷種種臻妙履
吉差作意希哲太不經意然姿態各自溢出雲卿得此
殆若狐腋之萃白矣昔蔡中郎箧論衡而談驟進雲卿
臨池比益工得無慮為人搜作藝林公案乎
文太史三詩
文太史八十四時為余出金花古局箋行書此三詩以
贈書極蒼老秀潤而結體復不疎三詩濃婉不在温飛
卿下惟明妃曲為永叔所誤不免時作措大語耳以此
知宋人害殊不淺也
文待詔游白下詩
文太史歸隐後扁舟秣陵與劉司寇顧司空倡和大是
香山社風度書筆視平日小縱而蒼老秀潤時時有法
外趣詩亦清逸可喜第起句往往落韻此公疥癬疾誤
入膏肓吳人至今中之耳
文太史絶句卷
文待詔此書真得豫章三昧者取態雖小不足而風骨
遒爽殆似過之諸絶句如老病迂疎非傲客只愁車馬
破蒼苔大類白少傅分司洛中語皆可寳也
文太史三體書
蘇文忠書錢唐伎女諸絶句真蹟字頗小文太史特以
意臨寫不拘拘形似而古健遒偉隐然為眉山傳神抵
掌老優當自色恧後三體書擬豫章尤妙唯作米家筆
差不似耳昔人謂右軍臨摹宣示勝于自運又云筆禿
千管墨磨萬錠不作張芝作索靖信然信然
文太史三詩後
晉陽風物凄緊九月於明佐藩伯齋中覽故文太史三
詩金波桂樹清露梧桐語恍如此身在越來虎邱間其
結搆之遒美亦似與玉蘭堂中人烹茗匡坐却卷後别
是一境界良增季鷹之感
趙飛燕外傳
文太史小楷書趙飛燕外傳初看之若掾史筆草草不
經意者而八法自具是真蹟也余乃丐尤子求作小圖
凡九叚系其後尤於此圖有精思頗得龍眠吳興遺意
周公瑕復為書西京雜記十餘則俞仲蔚書外傳皆小
楷工絶之甚往往有踞太史上坐意外傳文蕪雜盖稍
為筆削之耳飛燕合德事不足論苐伶玄此文與國色
並絶代為千載風流斷案太史鐵石心腸而寄托乃爾
毋亦靖節閒情賦故事耶
徐髥仙墨蹟
金陵少臨池者如顧司寇陳太僕皆得意而不得法最
得法者徐子仁然好堆墨書離披擁虺不能免墨豬之
誚此卷雖極濃肥而有骨端重而不乏態是最合作書
也子仁行世最少君其寳蔵之
王履吉五憶圖歌
履吉五憶歌雖昉自平子而能用巳意發之後復有文
伯仁系圖伏日一展閱如碧玉壺賜對消得紫綾半臂
矣其用筆秀雅絶得尚書宣示樂毅論遺意獨中間一
□崛強肥重文皇戈法未易療也
王雅宜書雜詠卷
履吉行草自山陰父子中來然所得者姿態耳此卷白
雀寺諸詩尤備風骨有美女舞竿良驥走坂之勢友人
王元肅云履吉作此時病已甚然時時偃卧以指畫腹
曰祝京兆許我書狎主齊盟即死何以見此老地下前
輩用心如此何必減鍾太傅可念也
王雅宜長恨歌後
白學士歌綿麗詳縟宛然開元宫中韶景履吉以行草
書之豔冶之極併得玉真情態余乃乞莫雲卿書陳鴻
小傳家弟書手刪外傳俱小楷補之翩然有晉人意尤
子求復系以圖令人恍恍有乘槎犯斗之興然不欲多
展展則恐費蒲團工力也
王履吉書江文通擬古詩
江文通擬古詩如逸少臨宣示帖形勢巧密勝於自運
唯古離别李都尉二章差不似耳履吉之於虞永興亦
似文通擬古書法姿態既備結搆復不疎盖晩年得意
筆也
陳道復赤壁賦卷
此道復過醉時筆雖得失相當而遒偉奔放有出蹊逕
之外者唐文皇云當今名將唯李勣薛萬徹耳勣不大
勝亦不大敗萬徹不大勝則大敗以語文太史及道復
必當各領取一將印也
朱射陂卷
壬子冬余以使事道維揚朱子价為書二卷其一為近
體旋失之此卷多齊梁樂府語雖不無小出入而宛倩
穠至不失箕裘書法蕭散流宕有林下風氣尤稱合作
自後固時時詩寓余然絶不可入眼至九江集幾落行
卷中笑海豈文通才頓盡耶子价已化異物秋日曬書
出之殊切山陽之感聊識於後
馬太史卷
同年馬太史作書大有筆而不勝好竒之念往往使人
不可識此卷為余書東封紀行可二萬言皆行楷遂無
一筆放軼盖余酒間嘗譏之故耳聞徽人袖精鏐購太
史書時得贋者此卷乃落余山房散帙中將並飽蠧魚
物故有遇不遇也因識而收之
陳子兼卷
余甚愛陳子兼書每出紙素子兼輙欲書已作余甚苦
之癸丑避寇吳中以此卷索書曹子建詩子兼不伏慢
罵乃别錄蜀中諸篇并卷見遺今可一紀矣曹詩巋然
山房而蜀中篇遂為人携去子兼知之不免又作一大
罵也
陳子兼詩牘卷
此一卷陳子兼詩及尺牘書法極灑落可愛然皆數千
里外筆耳晚歸僅一水而音問極少或小札數行因題
二韻于後莫怪陳驚座年來尺牘疎老饕能自飽不喜
換羊書
俞仲蔚書
俞仲蔚舊為余小楷歌行一紙行草及大書古選體各
一紙合為卷蔵小酉館仲蔚前後寄余詩不下數百紙
不能盡爾也子敬作精書以貽謝太傅謝輙批尾還之
物固有遇不遇也
楊秘圖襍詩
記余初入比部時見同舍郎吳峻伯論書法輙云故人
楊秘圖珂者今之右軍也余購得此卷不勝喜以示峻
伯字為之解云此非右軍而何余時心不能伏然無以
辨之又數載稍稍識書法一日檢故卷出而更閱之盖
楊生平不見右軍佳石刻僅得今關中諸王邸幡搨十
七帖其結搆盡訛鋒勢都失别作一種細筆而臨摹不
巳遂成鎮宅符又似雨中聚蚓耳恨不呼峻伯嗤之然
詩語亦得一二佳者今聞其人尚在多作狂草或從左
或從下起或作偏傍之半而隨益之其書益弱而多譌
然自負日益甚詩亦日益下苐其為人瀟灑食貧有遺
世之度可念也因記於此
陳鳴野詩
山陰陳鳴野翩翩任侠高自位置恒自稱中國陳鳴野
云楷法用墨絶肥壮而無鋒穎若龜鼈之縮項足行草
殆似枯枿敗蔓縱橫道上而云出自魏武鍾太傅顛旭
狂素良可咲也此卷所書絶句中如夜深池上弄琵琶
萬里星河月在沙莫怪樽前弹出塞只今邊將未還家
却自有唐調可喜也
扇卷甲之一
扇卷甲之一為法書凡十六人二十一面内徐髥仙子
仁三李西涯賓之白洛原貞夫朱射陂子价許高陽元
復各二吳匏菴原博顧東橋華玉金赤松元玉唐六如
伯虎王前峰䋲武王涵峰履約袁胥臺永之馬孟河負
圖吳霽寰峻伯各一西涯僅一詞耳與匏菴皆以書名
而皆沓拖不稱更不若震澤之遒勁也華玉翩翩有晉
人意元玉伯虎俱足吳興堂廡差薄弱耳子仁堆墨豐
美而肉勝䋲武似舅鹵率而骨強履約膚立不能難其
弟永之疎逸自放貞夫作輕重筆嫵媚近人子价結體
雖疎而天趣溢出良堪壓卷負圖之縱誕峻伯之纖弱
若此合作者不易得元復牡丹歌及書皆圓熟得禄之
補圖尤為離俗耳此皆吾先後所收以不堪動摇故聚
而帙之時一展翫庶不以炎凉戚䟽也
扇卷甲之二
右扇卷甲之二法書凡二十一面祝枝山希哲六面皆
草聖也老筆紛披中秀骨森然超出蹊逕之外當於神
逸二品中求之蔡林屋九逵一面圉圉可憐王雅宜履
吉九面翩然灑落覽之如山陰道上行使人應接不暇
而輞川一書小楷尤精麗真堪與摩詰語争勝其與履
約一面又履約䋲武一面僅堪烏衣諸王而已陳道復
二紙頽然自放王子新一面步武邯郸聊附於末記吾
家右軍及蘇長公俱為會稽餘杭老姥作扇緣不知希
哲履吉存日何似以今度之想亦當然耳
扇卷甲之三
右扇卷甲之三其廿三面為文衡山徵仲書其一面為
壽承臨筆内庭下戎葵風攪青桐二面作眉山體與初
秋雨霽皆小行特精甚赤壁賦字尤小餘半面圖以補
之睡起絹封缺月三面皆豫章體險急中風骨奕奕可
愛此老之於二公庶幾出藍之美其他體俱本色而筆
多暮年或肥或瘠各具神采八十衰翁一面即所謂壽
承臨者不失箕裘余與此老晚合中有四紙見寄者惜
其紙垂敝不能作懷袖觀聊以當笥箧之珍爾
扇卷甲之四
俞仲蔚凡三扇宋玉神女及舞賦司馬相如美人曹子
建洛神多作蝇頭小楷而清勁有法周公瑕之班姬擣
素文休承之宋廣平梅花精麗輕逸陳子兼之宋玉高
唐朱子价之相如長門黃淳父之杜牧阿房莫雲卿之
舒元輿牡丹家弟之江淹神女覺意勝法張伯起之禰
衡鸚鵡彭孔嘉之潘岳閒居袁魯望之陶潜閒情覺法
勝意程應元前赤壁倣鍾太傅後赤壁倣顔平原雖骨
格未成時復長進諸賦上下二千年才情妙麗各極其
致而目下數君子皆名臨池者以小楷記之真可寳也
扇卷乙之一
扇卷乙之一凡九人十九面王文恪濟之一沈石田啟
南三周康僖伯明一夏文愍公謹一祝京兆希哲三文
待詔徵仲四王雅宜履吉三陳白陽道復三袁谷虚補
之一是數君子者獨文愍為江西人沾沾負書名餘皆
吳中工八法者文祝王陳已見甲卷所以屈居此者不
無紙敝墨渝之歎耳
扇卷乙之二
扇卷乙之二凡九人十五面王酉室禄之一許高陽元
復二朱射陂子价一陳雨泉子兼二馬孟河負圖二王
前峰䋲武一俞仲蔚二周公瑕二高唐王篆書一䋲武
余猶及識之禄之而下皆所與還往者其人皆有書名
作行草遒勁有法而高唐篆筆最為淳整其弟齊東王
尤有法嘗貽余兩扇而失之以為恨附志於此
扇卷乙之三
扇卷乙之三凡九人共十五面湯湖州世賢一陳布政
鎏一為前後出師表沙秀才魯一為赤壁賦梁禮部孜
一俞山人允文五王山人逢年三陳山人演二王太學
穉登文司訓嘉共一則皆所自撰歌詩内俞古隸二陳
古隸一篆一餘皆小楷斐然可愛亦㠯紙墨不甚精新
屈居副箧耳
扇卷乙之四
扇卷乙之四宗提學臣一徐方伯中行三張少參九一
一吳提學國倫一吳中丞維嶽五董宗伯份三皇甫僉
憲汸一俞廉憲憲一王太守可大一仲舍人春龍一張
比部燭一李茂才言恭一周袁州璞一皆平生所還往
而於交有心許者有面合者其人有工臨池者有擅長
城者然半已游岱矣攬之不勝人日曝書之感
扇卷乙之五
扇卷乙之五為吾少師華亭徐公二面公過余小祗園
又得余賀孫成進士詩手題此扇見寄又宋中丞望之
一曹中丞子誠一莫方伯子良一張中丞肖甫一吳大
參明卿一王大參陽德一張進士伯起二王太學百穀
二歐博士楨伯一俞山人仲蔚一莫太學雲卿一魏解
元懋權一毛山人仲章二顧茂才懋儉二其人多昭代
耆德清時勝流或擅長城或精臨池者偶以所得之晚
第居是耳非有所甲乙也
右卷内明李文正詩翰卷桑民懌卷金元
玉卷祝希哲草書月賦文太史書進學解
王履吉白雀帖俞仲蔚書金剛經已上諸跋
俱載明賢書譜
文太史四體千文䟦已載法帖千文類
六藝之一錄卷二百九十八
