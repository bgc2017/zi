欽定四庫全書
六藝之一錄卷三百三十五錢唐倪濤撰
歴朝書譜
梁
楊凝式
楊凝式華隂人有文詞善筆札歴仕梁唐晉漢周致
仕居洛陽官至太子太保(五代史本傳)
楊凝式華隂人也形貌寝侻然精神矍然要大於身
善文詞出時輩右唐昭宗時初登進士第終唐之世
為秘書郎直史館仕梁至考功員外郎歴後唐至兵
部侍郎於晉以太子少保分司西洛至漢遷太子太
師至周遷太子太保自晉迄周朝廷皆以元老大臣
優禮之喜作字尤工顛草居洛下十年凡琳宫佛祠
墻壁間題紀殆遍然揮灑之際縱放不羈或有狂者
之目歐陽修嘗跋其字以謂自唐亡道喪四海困於
兵戈及我宋興天下復歸于治盖百有五十餘年五
代之間有一楊凝式建隆已後有一李建中二人筆
法不同而書名皆為一時之絶後之議者又以為唐
末五代文章卑汚字畫隨之若李建中書猶有五代
以來衰亂之氣而凝式筆跡獨為雄強與顔真卿行
書相上下自是當時翰墨中豪傑盖昔之名世之書
惟二王而已後人倣之莫得其點畫凝式稽䆒其學
遂能超逸如此則知作字非小道而凝式所得可以
語其崖略也今御府所藏三草書古意帖正
書韭花帖行書乞花帖(宣和書譜)
凝式筆跡遒放師歐陽詢顔真卿加以縱逸久居洛
多遨遊佛道祠遇山水勝槩輒流連賞詠有垣墻圭
缺處顧視引筆且吟且書若與神會其號或以姓名
或稱癸己人或稱楊虚白或稱希維居士或稱關西
老農其所題後或真或草自顔中書後一人而已(唐詩
外傳)
凝式自顔柳入二王楷法精絶(卲博聞見前錄)
余曩至洛師徧觀僧壁間楊少師書無一不造微入
妙當與吳生畫為洛中二絶見顔魯公書則知歐虞
禇薛未入右軍之室見楊少師書然後知徐沈有塵
埃氣(黃山谷集)
書學自顔真卿傳柳公權懷素鄔彤韋玩崔邈張從
申以至楊少師凝式(觧縉書學傳授)
楊凝式題名
右楊凝式題名并李西臺詩附自唐亡道喪四海困
於兵戈及聖宋興天下復歸於治盖百有五十餘年
而五代之際有楊少師建隆以後稱李西臺二人者
筆法不同而書名皆為一時之絶故並錄於此(集古錄)
楊凝式詩碑
余嘗評近世三家書楊少師如散僧入聖李西臺如
法師参禪王著如小僧縛律恐來者不能易予此論
也少師此詩草余二十五年前嘗得之日臨數紙未
嘗不嘆其妙(山谷集)
東觀餘論題跋一則已見
楊凝式墨蹟
楊公凝式墨蹟甚多在洛陽城佛寺中今存者廣愛
長夀天宫甘露興教凡六處皆題於壁公在洛或與
人為銘記皆不自書公之書無刻於石者論書者以
公之筆其馳騁自肆盖得於已意刻之其似可盡其
得意不可盡豈其然哉予非善書者莫能知已公所
題壁距今踰八十年字頗缺落不可辨者十有三四
天王院僧繼眀慮公之書久遂無傳命僧某擇字之
最完者得長夀甘露兩壁緫八十七模刻於石寳元
二年月日尹洙記(尹師魯河南先生集)
楊少師韭花帖真蹟
大德壬寅忠宣後人張晏嘗收宣和書譜載楊凝式
正書韭花帖商旅船渡紹興以厚價購得之故傳之
於江南可與参政淛西回攜來相惠大德八年歲在
甲辰三月初十日集賢學士嘉議大夫兼樞密院判
張晏敬書(珊瑚網)
此帖元奎章閣舊蓄也頒賜與封巨鹿王元社屋時
王弟携避通許蘆氏里國初希朱高祖文藁中有此
題跋决唐物無疑也今其孫塘與其壻崔應奎秀才
始售之聞被賜時有蘇武牧羊圖一玉壺印一今存
此帖云正德壬申夏通許人賈希朱記(同上)
楊凝式少師韭花帖宣和譜載正書今在嘉禾項氏
略帶行體蕭散有致比楊少師他書欹側取態者有
殊然欹側取態故是少師佳處(書書眼)
楊凝式夏熱帖
右楊凝式墨蹟一紙字畫竒古筆勢飛動天地間尤
物也公字與顔公一等俱稱絶異然公素不喜作尺
牘後人罕能見之益可寳也紫微閣王欽若定戜題
時大中祥符三&KR1124;天祝節(珊瑚網)
右楊景度行書山谷有云俗書祗識蘭亭面欲換凢
骨無金丹誰知洛陽楊風子下筆便到烏絲闌為前
輩推重如此王欽若在祥符天祝節尚有暇及此耶
此帖絶無發風動氣處尤可寳也大德五年七月十
九日直寄道人鮮于樞獲觀信筆書(同上)
楊景度書出于人知見之表自非深于書者不可識
也此帖沉著而又瀟洒真竒蹟可寳延祐丙辰歲十
月十三日吳興趙孟頫題(同上)
楊凝式灘院記(題跋見前)
楊凝式侍御帖
楊少師勸其父不以社稷興人此與魯公拒安禄山
斥李希烈何異故其書雖承唐末五季餘習猶有承
平純正氣象此侍御帖乃有魯公座位帖筆法論書
當論其人工拙不足論也况其工如是耶(滏水集)
楊凝式起居帖
楊少師書山谷比之散僧入聖其微妙可知矣殆與
李太白識郭子儀同道至元戊子立春日左山商挺
題(停雲館帖)
米元章云楊凝式字景度書天真縱逸類顔魯公爭
座位帖余家收楮紙上書紛披老筆王荆公少嘗學
之人不知也野齋新得神仙起居法一帖喜以見示
野齋有美疢在兩膝能依此法用工久當獲竒效也
至元戊子暮春既望信安留夢炎(同上)
右楊少師神仙起居法八行南宫書史東觀餘論宣
和書譜皆不載余驗有紹興小璽及内殿祕書諸印
盖思陵故物後有米友仁審定跋尾及譯文四行按
紹興内府書畫並令曹勛龍大淵等鍳定其上等真
蹟降付米友仁跋而曹龍諸人目力苦短往往剪去
前人題識此帖縫印十餘皆不全是曾經剪折者其
源委授受莫可得而考也標綾上有曲脚封并閱生
葫蘆印是嘗入賈氏盖似道枋國御府珍祕多歸私
家最後有商左山参政留中齋丞相跋留稱野齋者
元翰林學士承旨李謙受益號野齋居士博學好古
虞文靖詩所謂五朝文物至於今者又有廣東宣慰
使郭昂彦高亦號野齋而其出差後李在世祖時為
應奉文字正與商留同時商又同郡人此帖必李氏
物也(甫田集)
荆浩
荆浩字浩然沁水人隠於太行之洪谷自號洪谷子
(五代名畫補遺)
荆浩漁樂圖柳體書漁父詞數首(雲烟過眼錄)
羅紹威
羅紹威字端已魏州貴鄉人好學工書知属文聚書
數萬卷開館以延四方之士仕梁拜太師兼中書令
(五代史)
羅紹威錢俶皆武夫驕將之子其於字畫亦有以過
人(集古錄)
薛貽矩
薛貽矩字熙用河東聞喜人也唐乾符中登第歴集
賢校理翰林學士晩事梁太祖愛其才禮加優異累
官自僕射至守司空貽矩風儀秀聳所與游者咸一
時之英傑自此聲名藉甚喜弄翰墨正書得古人用
筆意且唐末接五代工書者筆蹟疑皆掃地矣觀其
贈𧦬光草書序秀潤可觀一時學者亦鮮儷焉今御
府所藏正書一贈𧦬光草書序(宣和書譜)
柳應辰
柳應辰五代時人書鄂州磨崖碑徑二尺四寸筆勢
清勁(容齋四筆)
道士厲歸真
厲歸真畫牧牛圖後有八分書乃其筆也(牛戬畫評)
釋大空
釋大空(梁開平間人)萬年寺鐘銘釋大空書(墨池編)
釋彦修
釋彦修梁乾化中人能草書(書史會要)
釋彦修草字詩李丕緒刻於石曰筆力遒勁得張旭
法(石墨鐫華)
僧彦修與亞栖𧦬光齊名書法如淮隂惡少年風狂
跳浪俱非本色(王氏法書苑)
後唐
豆盧革
豆盧革唐舒州刺史瓉子避地中山唐莊宗建國以
革名家子召為行臺左丞相即帝位拜同中書門下
平章事(五代史)
豆盧革遭五代離亂避地鄜延守中山王處直辟為
幕官同賦牡丹革以桑柘對處直雅器重遷節度判
官唐莊宗講求賢相或以革名家子舉之遂召拜左
丞相作正書雖有隠者態度然要之不出五季人物
風氣其點畫同為一律非若楊凝式之書在季世翰
墨中如景星鳳凰之傑出宜革輩皆不以書得名也
今御府所藏一十正書開講帖友公大德帖
鄭長官帖王郎中帖行書大德帖吾師帖
寒食帖買花帖頂辭帖田園帖(宣和書譜)
盧汝弼
盧汝弼范陽人李克用時為副使工書畫唐莊宗嗣
位承制封拜官爵皆出汝弼(五代史)
盧汝弼字子喆祖綸唐貞元中有詩名父簡求為河
東節度使汝弼少力學不喜為世胄篤意科舉登進
士第文采秀麗一時士大夫稱之復留意書翰作正
書取法有歸當五季士風凋敝以字畫名家者尤少
汝弼能力振所學誠不易得官至祠部郎中知制誥
贈兵部尚書今御府所藏正書一贈䛒光詩(宣和書譜)
烏震
烏震冀州信都人唐莊宗時拜刺史歴深趙二州少
好學通左氏春秋喜作詩善書眀宗擢拜寕國軍節
度使(五代史)
李元輔
黃山谷跋繆篆後云同光二年李元輔書元輔不甚
知名盖翰林書藝之流(山谷集)
李鶚
李鶚五代時仕為國子丞九經印板多其所書筆法
盖出歐陽率更然窘於法度而韻不能高非名書也
(金石錄)
五代時以揮翰馳名於當世者王文秉之小篆李鶚
郭忠恕之楷法楊凝式之行草(歐陽文忠公集)
李鶚書汾陽王真堂記(題跋見前)
丁約(莊宗時人)蒲州伯夷叔齊碑丁約書
梁邕(莊宗時人)李存進碑梁邕楷書并篆額
張恭嗣郭在微(並眀宗時人)後唐尚父吳越國公謚武
肅神道碑張恭嗣行書郭在微篆額
李夫人
李夫人西蜀名家後唐郭崇韜伐蜀得之夫人以崇
韜武弁常鬱悒不樂善属文尤工書畫(書史會要)
晉
成知訓(高祖時人)建雄節度使相里金碑成知訓正書
閻光遠(高祖時人)駙馬都尉史匡翰碑閻光遠行書
蘇曉(出帝時人)開化寺瑶嚴閣記蘇曉行書
漢
楊邠
楊邠魏州冠氏人也少為州掌籍吏事漢高祖官至
樞密使隠帝即位加中書侍郎平章事邠長於吏事
執政以来帑藏實兵甲完國用不乏邊鄙肅静皆其
功也末年留心縉紳延客門下知經史有用乃課吏
傳寫至其作正書雖不能造鍾王之籬藩然氣格超
邁粗有可觀今御府所藏正書一清潭等帖(宣和書譜)
王仁裕
王仁裕字德輦天水人事蜀為翰林學士唐莊宗平
蜀仁裕事唐漢高祖時為兵部尚書太子少保(五代史)
王仁裕字德輦官至太子少師幼不羈唯以狗馬弹
射為務中年銳意於學一夕夢剖其腹腸胃引西江
水以浣之覩水中沙石皆有篆文及寤胸中豁然自
是文性超敏洞曉音律作詩僅千篇目之曰西江集
嘗觀列禦寇言神遇為夢謂以一體之盈虚消息皆
通於天地應於物類非偶然也王獻之夢神人論書
而字體加妙李嶠夢得雙筆而為文益工斯皆精誠
之至而感於鬼神者也仁裕翰墨雖無聞於時觀其
送張禹偁詩正書清勁自成一家豈非濯西江水之
效歟今御府所藏正書一送張禹偁詩(宣和書譜)
周
馮吉
馮吉字惟一河南洛陽人周顯德中太常寺少卿嗜
属文工草隸(宋史)
郭嵠
洪邁云予家有舊監本周禮其末云大周廣順三年
癸丑五月雕造九經書畢前鄉貢三禮郭嵠書(容齋續筆)
朱延禧
洪邁云予家有舊監本經典釋文末云顯德六年己
未三月太廟室長朱延禧書此書字畫端嚴有楷法
(容齋續筆)
王獻可(世宗時人)龍泉禪院記王獻可後序并書
釋師試(世宗時人)龍泉禪院記釋師試篆額
未詳時代五人
張徐州
張徐州者失其名因官徐州故以為稱業儒學喜翰
墨志趣曠逹不以利名芥蔕於胸次作詩五篇以勸
君二字寓於其中大抵以外形骸齊鵬鷃為逹理豈
與夫束縛名利之場同日而語哉故其胸中流出而
見於筆畫者無復有抗塵走俗之状作行書亦自不
凡筆力清勁勢若削玉因閱其詩抑又使人起物外
之想云今御府所藏行書一勸君詩(宣和書譜)
孫昭祚
孫昭祚亡其系中書堂吏也習翰墨尤長歐陽詢行
書法嘗用其體書千文傳於世昔詢論書要在凝神
静慮審字勢四面停勻八邊俱備長短合度麤細折
中以謂忙則失勢緩則骨癡瘦則形枯肥則質濁此
是最要妙處及觀昭祚行書四色牡丹賦皆優游乎
規矩之間非深契其旨詎能臻是耶今御府所藏行
書五四色牡丹賦終南山賦陽春曲等詩
竹拄杖等詩朱陳村等詩(宣和書譜)
薛存貴
薛存貴史失其傳攷其字畫非凢陋人也喜作草書
頗有晉宋間風度所書雖出於一手而變態百出或
妍或醜其温潤足䋲墨處便類獻之字學而剛勁乏
嫵媚處則李煜金錯刀書之儔侶也昔人學書未必
不盡工而罪在胸次如存貴端是學者之書盖不必
工字而字應佳耳今御府所藏草書五應舉帖
西征帖秋熱帖到城帖到任帖(宣和書譜)
蘇武功
蘇武功莒人以官稱工篆端勁方稳矩模李陽冰(書史
會要)
楊承符
楊承符五代人能草書自號手怒(紫桃軒又綴)
吳
吳居中(楊吳京漢將軍)鄂州磨崖碑吳居中書
方廷珪吳武義間書饒州浮梁縣鐘銘(書史會要)
道士呂子元吳太和間書王栖霞所撰靈寳院記
南唐
宋齊丘
宋齊丘豫章人好學有大志烈祖為昇州刺史竒其
才以國士待之本字超回改字子嵩烈祖建國以齊
丘為左丞相遷司空卒謚繆醜齊丘為文有天才自
以古今獨步書札亦自矜衒而嗤鄙歐虞之徒(馬令南唐
書)
王紹顔
齊丘陪烈祖登金陵鳳凰臺詩石刻王紹顔奉勅書
(戚光南唐書注)
李建勲
李建勲字致堯廣陵人南平王德誠子烈祖鎮金陵
預禪代之計拜中書侍郎平章事元宗即位拜司空
以司徒致仕賜號鍾山公博覧經史詩清淡平易見
稱於時(馬令南唐書)
李建勲送八分書與友人詩云跁跒為詩跁跒書不
封將去寄仙都仙翁拍手應相笑得似秦朝次仲無
(書苑菁華)
馮延巳
馮延巳字正中廣陵人有辭學多伎藝烈祖以為秘
書郎元宗即位累官中書侍郎平章事(馬令南唐書)延
已工書遠勝宋齊丘齊丘謂曰子書往往似虞世南
(同上宋齊丘傳)
韓熙載
韓熙載字叔言北海人弱冠擢進士第烈祖受禪除
秘書郎遷兵部尚書謚文靖才高氣逸善談論聽者
忘倦分書及畫名重當時見者以為神仙中人(馬令南唐
書)
楊凝式傳於韓熙載徐鉉兄弟(觧縉書學傳授)
高越
高越燕人舉進士文價藹然南歸烈祖終禮部侍郎
與江文蔚俱以詞賦知名江南士人言體物者以江
高為稱首(鄭文寳南唐近事)李順公碑高越書
徐鍇
徐鍇字楚金揚州廣陵人與兄鉉同有大名於江左
第進士累遷屯田郎中知制誥集賢殿學士(陸游南唐書)
鍇四歲而孤母方教鉉未暇及能自知書李景見其
文以為祕書省正字鍇善小學嘗以許慎說文依四
聲譜次為十卷目曰說文觧字韻譜鉉親為之篆鏤
板行世(宋史徐鉉傳)
徐鍇紫極宫石磬銘(題跋見前)
李蕭遠
鍾陵清涼寺有元宗八分題名董羽畫海水蕭遠草
書為三絶(名畫評)
李中
李中字有中隴西人滏陽宰五七言兼六言二百篇
目曰碧雲集(孟賓于碧雲集序)唐懷素草帖有李中書長
深二字(墨池編)
潘佑
潘佑散騎常侍處常子文章贍逸敏於議論以秘書
省正字釋褐後主即位遷虞部員外郎改知制誥(馬令
南唐書)
潘佑史失其傳仕江南偽主李煜端方剛介不親外
務閉戶讀書博通經史文章冨贍尤長於論議時譽
藹然韓熙載及陳喬共薦之以秘書省正字釋褐累
遷中書舍人當時禮制損益参决於祐凢所論列利
害眀白文彩可觀煜頗竒其說遂見施用由是恩寵
特異觀其行書草帖筆迹奕奕超拔流俗殆有東晉
之遺風焉今御府所藏行書一許堅等詩(宣和書譜)
顔詡
顔詡魯郡公真卿後唐末徙居木川雅辭翰謹禮法
子弟有與賓客戲者未嘗面責手寫韋曜博奕論署
於屋壁使之自媿(馬令南唐書)
王文秉
南唐王文秉工小篆自號王逸老欲與逸少相抗(紫桃
軒又綴)
王文秉小篆千字文(題跋見前)
王文秉紫陽石磬銘(題跋見前)
應用
應用江南人以善書名善寫細字微如毛髮常於一
錢上寫心經又於一粒麻上寫國泰民安四字(龍衮江南
野史)
朱銑蔣莊武帝廟碑及張懿公神道碑俱朱銑書
楊元鼎茅山紫陽觀碑楊元鼎書并篆額
唐希雅唐希雅嘉興人李煜好金索書希雅嘗學之
(名畫評)
任玄能道士任玄能南唐人能篆(書史會要)
釋應之
釋應之姓王其先閩人能文章習柳氏筆法以善書
冠江左初舉進士一黜於有司遂學為浮屠保大中
授文章應制大德賜紫元宗喜楞嚴經勅應之書鏤
板既成上之元宗曰是深得公權之法者也吾聞公
權嘗以筆諫穆宗為之改容今效其法尚可想見其
風采應之書名益震遷右街僧錄(南唐書)
釋應之莫知世次作行書嘗以文絹寫進士沈崧曲
直不相入賦頗有氣骨然筆法本學柳公權至其分
間布置則殊乏飄逸故學者病之昔公權作字初出
鍾王及其成就則有驚鴻飢鷹之力所以名高當世
而外夷入貢别載貨貝以購其書如應之豈得有此
耶譬之傳神寫照或得其形似而精神凝佇處固未
嘗見之耳然非此則不足以見其優劣云今御府所
藏行書二曲直不相入賦即事等詩(宣和書譜)
應之江表名僧能文章善楷隸南唐昇元保大間為
内供奉中主後主書體與之相類當時碑刻多其寫
者至今盡存惟江寕府保寕寺四注金剛經兼備衆
體尤為精筆(蘇魏公集)
宫人喬氏
李後主手書金字心經一卷賜其宫人喬氏喬氏後
入太宗禁中聞後主薨自内庭出其經捨在相國寺
西塔以資薦且自書於後曰故李氏國主宫人喬氏
伏遇國主百日謹捨昔時賜妾所書般若心經一卷
在相國寺西塔院伏願彌勒尊前持一花而見佛云
云其後江南僧持歸故國置之天禧寺塔相輪中寺
後失火相輪自火中墮落而經不損為金陵守王君
玉所得君玉卒子孫不能保之以歸寗鳳子儀家喬
氏所書在經後字極整㓗而詞甚悽惋所記止此徐
鍇集南唐制誥有宫人喬氏出家告豈斯人也(王銍默記)
前蜀
韋莊
韋莊字端已杜陵人見素之後王建辟為掌書記後
相建為平章事(全唐詩話)
韋莊字端已官至平章事性疎曠不以小節自拘唐
乾寕中舉進士第有詩云大道不將爐冶去有心重
築太平基時人以其有宰相器李詢為兩川宣諭使
辟為判官莊以中原多事潜依王建建奏為掌書記
尋為起居舍人及建開國委任於莊制度號令刑政
禮樂皆莊所定當時以作字名於世但今所見者甚
少觀借書諸帖有行書法非潜心於古而一意文詞
翰墨間未易至此也今御府所藏行書三借書帖
借樂章帖米團帖(宣和書譜)
王鍇
王鍇字鱣祥唐天復時奉使西川因留蜀官翰林學
士至中書侍郎同平章事唐師入成都鍇至洛陽授
以刺史(十國春秋)
前蜀王氏朝偽相王鍇家藏書二千卷一一皆親蹟
并寫藏經每趨朝於白藤檐子内寫書書法尤謹近
代書字之滛者也(金壺記)
任德筠前蜀人本業寺碑任德筠書(金陵𤨏事)
張昭胤道士張昭胤前蜀人學柳公權書甚精(書史會要)
釋貫休
釋貫休字德隠姓姜婺州蘭溪人七歲出家日誦書
每過千字不復遺忘工為歌詩多警句膾炙人口以
至丹青之習皆怪古不媚作十六大阿羅漢筆法略
無蹈襲世俗筆墨畦畛中寫已状眉目亦非人間所
有近似者天復中入蜀住益州東禪院賜號禪月作
字尤竒崛至草書益勝嶃峻之状可以想見其人喜
書千文世多傳其本雖不可以比迹智永要自不凢
有歌詩千餘首號禪月集行于世今御府所藏八
草書常侍帖千文六行書夢遊仙詩(宣和書譜)
釋貫休姓姜氏工篆隸初在荆州成中令問其筆法
曰此事湏登壇而授詎可草草言之成怒遞放黔中
入蜀王建遇之厚(唐詩紀事)
休公有詩集行於世兼善書謂之姜體以其姓姜也
(圖書見聞志)
貫休善草書時人比之懷素(益州名畫錄)
釋曇域前蜀人工小篆學李陽冰(書史會要)
釋曉巒前蜀人工草聖學張芝(書史會要)
後蜀
黃居寳
黃居寳字辭玉成都人待詔筌次子官水部員外以
八分書知名(書史會要)
唐張素卿作十二真人像太傅安思謙因蜀王氏誕
辰獻之命翰林學士歐陽烱作讃翰林待詔黃居寳
八分書題之(益州名畫錄)
滕昌祐
滕昌祐字勝華吳人工書人號滕書大聖慈寺文殊
閣普賢閣蕭相院方丈院多利心院藥師院天花瑞
像數額並昌祐筆(益州名畫錄)昌祐善書大字(圖書見聞志)
元昭嘏
元昭嘏工部員外郎倣韓擇木八分書昭嘏乃杜光
庭門人(耿煥野人閒話)
孫逢吉
孫逢吉成都人母昭裔性好藏書在成都令門人勾
中正孫逢吉書文選初學記白氏六帖鏤版至中朝
行於世(宋史西蜀世家)
成都石本周易國子博士孫逢吉書(容齋續筆)
張紹文(祕書郎)成都石本諸經毛詩儀禮禮記皆張紹文
書(容齋續筆)
孫朋古(校書郎)成都石本周禮孫朋古書(同上)
周德政(校書郎)成都石本尚書周德政書(同上)
張德昭(簡州平泉令)成都石本爾雅張德昭書(同上)
羅綠
羅綠官武軍廵官工篆(書史會要)
馮侃
馮侃偽蜀士人能書得二王之法然而以二指掐筆
管而書凡故筆必二爪跡可深二三分斯書札之異
者也(墨池編)
杜光庭
道士杜光庭字賓聖道號東瀛子括蒼人也蜀授太
師特進檢校太傅太子賓客兼崇文館學士行尚書
戶部侍郎廣成先生上柱國蔡國公光庭初意喜讀
經史工詞章翰墨之學懿宗設萬言科選士光庭試
其藝不中乃棄儒衣冠入道游意澹漠著道家書頗
研極至理至條列科教自漢張道陵暨陸修靖撰集
已來始末備盡于今羽流咸宗之僖宗臨御光庭始
充麟德殿文章應制一時流輩為之歛祍皆曰學海
千尋辭林萬葉扶宗立教海内一人而已嘗撰混元
圖紀聖賦廣聖義歴帝紀暨歌詩雜文僅百餘卷喜
自錄所為詩文而字皆楷書人爭得之故其書因詩
文而有傳要是得煙霞氣味雖不可以擬倫羲獻而
邁往絶人亦非世俗所能到也光庭嘗一日忽謂門
人曰青城方創真宫其工未畢上帝命余作岷峨主
司恐不久於人間世他日因復謂真宫成矣遂披法
服與門弟子别而卒異哉信人材不特人間少天上
亦少昔李賀以天上玉樓成召賀作記而去其類是
矣今御府所藏正書一送先輩詩(宣和書譜)蒙國大詔
碑杜光庭書(滇錄)
釋夢歸
釋夢歸孟蜀時人匡山處士景煥與翰林學士歐陽
炯聫騎遊成都應天寺覩孫位畫左壁天王煥遂畫
右壁天王以對之渤海歎重為長歌以美之繼有草
書僧夢歸後至因請書於廊壁書畫歌行一日而就
成都人號為應天三絶(圖畫見聞志)
楚
石文德
石文德連州人博覧經史經目不忘素不善草隸詩
律一日得晉帖數紙及閱殷璠詩選摹倣久之迥出
儔輩(十國春秋)
吳越
羅隠
羅隠字昭諫餘杭人也生於唐末有詩名尤長於詠
史多不稱意窮愁感慨之間言或譏諷怒張以故為
時所黜初名横以十上不中第乃更今名始到浙右
謁錢鏐懼不見納遂以所為夏口詩標於卷首其卒
章云一個禰衡容不得思量黃祖漫英雄鏐覧之大
笑因加殊遇鏐一日受朝廷節制之命令沈崧者草
謝表崧盛述浙右之冨隠即諭崧曰方兵火之餘豈
宜作此語即更之曰天寒而麋鹿曾遊日暮而牛羊
不下朝廷見之曰此羅隠詞也梁開平初太祖以右
諫議大夫召不至後節度使羅紹威密表薦為給事
中隠雖不以書顯名作行書猶有唐人典刑觀其羅
城記藁諸帖略無季世衰弱之習盖自胸中所飬不
為世俗淺陋所移爾今御府所藏行書四外羅城
記藁三十一郎帖喜慰帖華隂樵寄帖(宣和書譜)
梅先生碑羅隠隸書
羅隠字昭諫餘杭人唐乾符中舉進士不第錢鏐辟
掌書記歴節度判官副使奏授司勲郎中梁祖以諫
議大夫召不行魏博羅紹威推為叔父表薦給事中
卒作詩自號江東生(羅隠晁公武郡齋讀書志)
林鼎
林鼎慈溪人善属文能書得歐虞法所聚圖書悉手
鈔仕吳越自鎮海軍節度判官累遷至丞相謚貞獻
(張時徹寕波志)
錢𫝊瑛
錢𫝊瑛武肅王第三子天性英敏頗敦儒學聚書數
千卷工草隸封雲國公(十國春秋)
錢弘儀
錢弘儀文穆王元瓘第十一子工草書善奕棋皆及
上品(同上)
錢弘仰
錢弘仰文穆王第十三子通儒術尤精書法累官台
州刺史卒謚成顯(同上)
錢昭序
錢昭序字著眀弘仰子好學喜聚書書多親寫(宋史吳越
世家)
北漢
高君陳
高君陳(劉承鈞時人)李克用題名在北嶽廟中高君陳
摹刊
劉守清王廷譽
天龍寺千佛樓碑劉守清行書王廷譽篆額
六藝之一錄卷三百三十五
