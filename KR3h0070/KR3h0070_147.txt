欽定四庫全書
六藝之一錄卷一百四十八錢唐倪濤撰
法帖論述十八
蘭亭序
蘭亭修禊序世所傳本尤多而皆不同蓋唐數家所臨
也其轉相傳模失真彌遠然時時猶有可喜處豈其
筆法或得其一二耶想其真蹟宜何如也哉世言真
本葬在昭陵唐末之亂昭陵為温韜所發其所藏書
畫皆剔取其裝軸金玉而棄之扵是魏晉以來諸賢
墨蹟遂復流落扵人間太宗皇帝購募所得集以為
十卷俾模傳之數以分賜近臣今公卿家所有法帖
是也然獨蘭亭真本亡矣故不得列扵法帖以傳今
予所得皆人家舊所藏者雖筆畫不同聊並列之以
見其各有所得至扵真偽優劣覽者當自擇焉其前
一本流俗所傳不記其所得其二得扵殿中丞王廣
淵其三得扵故相王沂公家又有别本在定州民家
各自有石較其本纖毫不異故不復錄其四得扵三
司蔡給事君謨世所傳本不出乎此其或尚有所未
傳更俟博采
右集古錄
外寄所托改作因寄扵今所欣改作向之豈不哀哉改
作痛哉良可悲改作悲夫有感扵斯改作斯文凡塗
兩字改六字註四字曾不知老之將至誤作僧已為
陳迹誤作以亦猶今之視昔誤作由舊說此文字有
重者皆構别體而之字最多今此之字頗有同者又
嘗見一本比此微加楷疑此起草也然放曠自得不
及此本遠矣子由自河朔持歸寳月大師惟簡請其
本令左綿僧意祖摹刻扵石(書摹本蘭亭後)
真本已入昭陵世徒見此而已然此本最善日月愈遠
此本當復缺壊則後生所見愈微愈疎矣(題蘭亭記)
右東坡題跋
王右軍禊飲序草號稱最得意書宋齊以來似藏在祕
府士大夫間未聞稱述豈未經大盜兵火時蓋有墨
迹在蘭亭右者及蕭氏宇文焚蕩之餘千不存一永
師晚出所見妙迹唯有蘭亭故為虞禇軰道之所以
唐太宗求之百方期扵必得其後公私相盜今竟失
之書家晚得定武石本蓋髣髴存古人筆意耳(跋蘭亭)
蘭亭叙草王右軍平生得意書也反覆觀之略無一字
一筆不可人意摹寫或失之肥瘦亦自成妍要各存
之以心會其妙處耳
蘭亭雖是真行書之宗然不必一筆一畫以為凖譬如
周公孔子不能無小過過而不害其聰明睿聖所以
為聖人不善學者即聖人之過處而學之故蔽扵一
曲今世學蘭亭者多此也魯之閉門者曰吾將以吾
之不可學柳下惠之可可以學書矣
紹聖元年六月乙未上藍院南軒同程正輔觀唐本蘭
亭雖大姿媚不及定州石刻清勁然亦自有勝處洛
神賦余嘗疑非王令遺墨豈古本既零落後人附託
之耶周越少收歛筆勢亦可及此(題唐本蘭亭)
王右軍蘭亭草(至)書家得定武本蓋髣髴古人筆意耳
(數行與跋蘭亭語同已見)禇庭誨所臨極肥而洛陽張景元劚地
得缺石極瘦定武本則肥不剩肉瘦不露骨猶可想
其風流三石刻皆有佳處不必寳已有而非彼也(書王
右軍蘭亭草後)
右山谷題跋
右米姓祕玩天下蘭亭第一本唐太宗獲此書命起居
郎禇遂良檢校馮承素韓道政趙模諸葛貞湯普徹之
流橅賜王公貴人著扵張彦遠法書要錄此軸在蘇
氏題為禇遂良模觀其意易改誤數字真是禇法皆
率意落筆餘字鈎填咸清潤有秀氣轉折毫鋩備盡
與真無異非深知書者所不能世俗所收或肥或瘦
乃是工人所作正以此本為定熠熠客星豈晉所得
卷器泉石流腴翰墨獻著談標書存馬式鬱鬱昭陵
玉椀已出戎温無類誰寳真物水月何殊志專用一
繡繅金鐍瑶機錦綍猗歟元章守之勿失壬午閏六
月大江濟川亭艤寳晉齋艎對紫金羣山迎快風避
暑九日手裝
右寳晉英光集
王右軍蘭亭燕集序右唐粉蠟紙雙鉤摹本在蘇激處
精神筆力毫髮畢備下真蹟一等此幾馮承素軰榻
賜大臣者舜欽父集賢校理耆購扵蜀僧元靄某與
激友善每過公必一出遂親為背飾
右寳章待訪錄
蘇耆家蘭亭三本一是參政蘇易簡題贊曰有若像夫
子尚興闕里門虎賁類蔡邕猶旁文舉尊昭陵自一
閉真蹟不復存今余獲此本可以比璵璠第二本在
蘇舜元房上有易簡子耆天聖歲跋范文正王堯臣
參政跋云才翁東齋書嘗盡覧焉蘇治才翁子也與
余友善以王維雪景六幅李王翎毛一幅徐熙梨花
大折枝易得之毫髮備盡少長字世傳衆本皆不及
長字其中二筆相近末後捺筆鉤迴筆鋒直至起筆
處懷字内折筆抹筆皆轉折偏而見鋒暫字内斤字
足字轉筆賊毫隨之扵斫筆處賊毫直出其中世之
摹本未嘗有也此定是馮承素湯普徹韓道政趙模
諸葛正之流搨賜王公者碾花真玉軸紫金裝背在
蘇氏舜元房題為禇遂良摹余跋曰樂毅論正書第
一此乃行書第一也觀其改誤字多率意為之咸有
禇體餘皆盡妙此書下真蹟一等非深知書者未易
道也第三本唐粉蠟紙摹在舜欽房第二本所論數
字精妙處此本咸不及然固在第一本上也是其族
人近摹蓋第二本毫髮不差世當有十餘本一絹本
在蔣長源處一紙本在其子之文處是舜欽本一本
歸余家一本在之友處
泗州南山杜氏父為尚書郎家世杜陵人收唐刻板
本蘭亭與吾家所收不差有鋒勢筆活余得之以其
本刻板回視定本及近世妄刻之本異也此書不亡
扵後世者頼存此本遇好事者見求即與一本不可
再得世謂之三米蘭亭
宗室叔盎收蘭亭遂不及吾家本在舜欽本上因重
背易其後背紙遂乏精彩然在都門最為佳本王鞏
見求余家印本曰此湯普徹所摹與贈王詵家摹本
一同今甚思之欲得比以自觧爾錢塘關景仁收唐
石本蘭亭佳扵定本不及余家板本也
右米襄陽志林書學
唐何延年謂右軍永和中與太原孫承公四十有二人
修祓禊擇毫製序用蠶繭紙鼠鬚筆遒媚勁健絶代
更無凡三百二十四字有重者皆具别體就中之字
有二十許變轉悉異遂無同者如有神助及醒後他
日更書數百十本終不及此余謂神助及醒後更書
百十本無如者恐此言過矣右軍他書豈減禊帖但
此帖字數此他書最多若千丈文錦卷舒展玩無不
滿人意軫在心目不可忘非若其他尺牘數行數十
字如寸金片玉玩之易盡也
右宋高宗翰墨志
蘭亭序在唐貞觀中舊有二本其一入昭陵其一當神
龍中太平公主借出搨摹遂亡其後温韜發諸陵蘭
亭復出太宗朝留神書學嘗出使購求藝文諸書當
時已無蘭亭矣仁祖復尚書篆求扵四方時關中得
蘭亭墨書入錄字畫不逮逸少它書其後秘閣用此
刻石為後法帖今諸處蘭亭本至有十數惟定州舊
石為勝此書雖知皆唐人臨搨然亦自有佳致若點
畫校量固有勝劣惟彷像得真為最佳也
右廣川書跋
蘭亭自唐太宗刊在玉石後流落民間世以定本為貴
薛氏伯常尊君道祖世以米薛名者侍其先樞密守
定武别以玉石刊一本易民間太宗本以歸道祖長
安人也自此天下以長安薛家本為貴道祖又留刊
一石在使宇留刊一石在譙門計之民間所易者一
石只定武自有三本然皆經道祖手元用太祖碑本
便上石皆善本也及之與伯常游數扵其家參之曲
折精微得蘭亭妙處一開不能逃也雋道此本真薛
家好本也然伯常又說玉石本惟背後有五色蓮花
記者為貞觀時本耳此石後來亦不在長安薛家蓋
道祖死其弟尚書嗣昌奏之宣和之間已取歸汴京
龕在宣和殿上靖康丁未載歸沙漠嗚呼中國所存
者亦可知矣雋道妙扵翰墨方能珍玩之他人有之
未必能披玩法書如此也道祖諱紹彭其幼子伯常
諱經紹興二十八年八月十三日錢及之中叟書
右俞松蘭亭續考
定武蘭亭叙凡三本其一李學䆒本傳為智永所摸薛
氏别刻本易以歸長安宣和間歸御府其二字肥有
薛道祖别刻留定武與前本方駕人多誤為舊本非
也其三斷字差瘦得扵修城役夫後藏康伯可家舊
刻與岐陽石鼔俱載以北宋元功云嘗從使北聞在
中京楊伯時云與薛氏為婣家定武本以玉石刻背
舒元輿牡丹賦并記之以廣異聞淳熙十三年五月
十三日右北平榮芑書
右桑世昌蘭亭博議
貞觀中既得蘭亭上命供奉搨書人趙模韓道政馮承
素諸葛貞等各搨數本分賜皇太子諸王近臣而一
時能書如歐陽虞禇陸軰人皆臨搨相尚故蘭亭刻
石流傳最多嘗有類今所傳者參訂獨定州本為佳
似是鐫以當時所臨本摹勒其位置近類歐陽詢疑
詢筆也此石已為薛向取去見在向家而定州石刻
又從而傳模者然亦不能辨真偽若諦觀錙銖則較
然相遠矣此乃向家本也(跋蘭亭記)
右姑溪題跋
唐太宗始得修禊序命趙模韓道政馮承素諸葛貞搨本
賜羣臣而虞世南歐陽詢禇遂良各自臨摹由是流
傳人間今高宗皇帝臨定武石本則唐模本亦下矣
皇諸孫臣善璩好古博雅得紹興宸奎寳藏之屬臣
某記其後臣嘗伏讀御製御書翰墨志近三千言而
稱美此序無慮數四既曰測之益深擬之益嚴姿態
横生莫造其原又曰得右軍書手之不置自束髮喜
作字晩年得趣又曰右軍擇毫製序用蠶繭紙鼠鬚
筆遒媚勁健絶代更無凡三百二十四字有重者皆
具别體之字二十許無同者歴代論書遂集大成方
孝宗皇帝在王邸詔摹寫為日課乃知二聖心書雖
曰天縱亦積學之助也使羲之復生將云非恨陛下
無臣法恨臣無陛下法耶嘉泰年月具位臣周某謹
書(跋修禊帖)
晉人風度不凡于書亦然右軍又晉人之龍虎也觀其
鋒藏勢逸如萬馬銜枚申令素定摧堅陷陣初不勞
力盖胸中自無滯礙故形扵外者乃爾非但積學可
致也昔梁昭明以一語不中廢此叙而不錄後世因
以絲竹管絃為重複之病至齊梁小兒偽妄之作則
信而不疑是盖以微瑕棄玉而以玉表重珉也唐太
宗親傳晉史備載斯文豈無意耶雖然翰墨如此閱
千百載終當輝映學海後之覧者亦將有感扵此固
右軍期望扵士大夫之志也故吾樂為仲威言之(跋劉
仲威蘭亭叙)
某與家兄子中自少喜收法書前後得右軍禊帖以
十數共評此軸游氏所藏謂謝脱拘束而動容周旋
如印印泥無不惬當筆意變化其妙入神盖傳扵今
者惟定武瘦本最佳茲其一也(跋撫州游氏武禊帖)
右益公題跋
予監定此本自是絶佳然亦不必云唐舊刻也卷後數
跋皆吾友王君玉所錄黃太史魯直語竊恐未必然
盖周孔無過蘭亭筆法亦無過學者步亦步趨亦趨
猶或失之豈可以輕心慢心觀之哉若以夫子嘗自
謂有過孟子云周公之過遂據以為周孔有過乃醉
夢中語也年月陸某書(跋陳伯予所藏蘭亭帖)
龍乘雲氣而上天鳳凰翔於千仞吾見舊定本蘭亭其
猶龍鳳耶年月陸某書(跋毛仲益所蔵蘭亭)
觀蘭亭當如禪宗勘辨入門便了若待渠開口堪作什
麽識者一開卷已見精麄或者推求點畫參以耳鑑
瞞俗人則可但恐王内史不肯耳余平生見佳本亦
多然如武子所蔵不過三四真可寳也年月陸某書
(跋蘭亭叙)
觀此本蘭亭如見大勲業鉅公於未央庭中大冠若箕
長劔拄頤風采凜凛雖單于不覺自失况餘子有不
汗洽股栗者哉開禧年月陸某年八十二(跋韓立道所蔵蘭亭
序)
右放翁題跋
淳熙壬寅上已飲禊會稽郡治之西園歸玩順伯所蔵
蘭亭序兩軸知所謂世殊事異亦將有感扵斯文者
猶信及覽諸人跋語又知不獨會禮為聚訟也附書
其左以發後來者之一笑或者猶以牋奏功名語右軍
是殆見杜德機耳晦翁(題蘭亭叙)
觀王順伯袁起巖論蘭亭叙如尤延之著語猶未免有
疑論余乃安敢復措說扵其間但味務觀之言亦復
慨然有楚囚之歎耳朱某(跋蘭亭叙)
右晦菴題跋
世傳王羲之書蘭亭叙惟定武所蔵石刻獨得其真乃
歐陽詢所摹刻之唐内府者也熹嘗見三本紙墨不
同而字蹟無異縉紳題者剖析毫末議論紛然大約
奇秀渾成無如此搨陳舍人至淛東極論書法攜此
本觀之看來後世書者刻者不能及矣亦可為一慨
云淳熙壬寅歲淛東提舉常平司新安朱熹記
右朱子文集
斷石本此帖與余家所蔵斷石本點畫無毫髮異定石
羽化之後贗本盛行而真贗遂易位矣竹溪其珍祕
之十五城勿輕換定武本初薛氏子竊去舊石刊
此本以代之今士大夫家蔵及都城鬻書人所貨者
皆薛氏續刊本也竹溪此本亦然去斷石本遠矣
三段石本此婺州倅廳本也前軰有評其定武典型
石初裂為三號三段石本亦名梅花本後裂為五余
家兼有此二本石今不存矣(跋林竹溪禊帖)
右後村題跋
蘭亭出扵唐諸名手所臨固應不同然其下筆皆有畦
町可尋惟定武本鋒蔵畫勁筆端巧妙處終身效之
而不能得其髣髴世謂此本乃歐陽率更所臨予謂不
然歐書寒峭一律豈能如此八面變化也此本是真
蹟上摹出無疑學右軍者書至蘭亭止矣今世所傳
石本刓一角者皆定武所自出也然其工拙妍醜如
人面之不同覧者自當具眼耳又定武一石前軰紛
紛各有異論既有眼必知所擇定不向人言下轉也
此卷有山谷題字山谷之言云爾迺知當時真贗混
淆矣山谷之孫字子邁今為農丞過予見後題欲乞
去予不忍與以為去此題則蘭亭廢矣周翰者文及
之字多見其名扵書帖後雅尚如許亦足以贖粉昆
之疵矣嘉泰壬戌十有二日白石道人姜䕫堯章書
右白石道人集
宋克仲温戲書趙子昂蘭亭十三跋(在松江)
蘭亭墨本最多惟定武刻獨全右軍筆意此薛紹彭家
所拓者不待聚訟知為正本也至元己丑三衢舟中
書時過安仁鎮正月望日(此三行繇字字大七八分)
蘭亭帖自定武石刻既亡在人間者數有日減無日增
故博古之士以為至寳然極難辨又有未損五字者
五字未損其本尤難得此盖已損者獨孤長老送余
北行攜以自隨至南潯北出以見示因從獨孤乞得
擕入都他日來歸與獨孤結一重翰墨緣也至大三
年九月五日孟頫跋扵舟中獨孤名淳朋天台人(此四
行零四字字比上差小一半皆繇字)
蘭亭帖當宋未渡南時士大夫人人有之石刻既亡江
左好事者往往家刻一石無慮數十百本而真贗始
難辨矣王順伯尤延之諸公其精識之尤者扵墨色
紙色肥瘦穠纖之間分毫不爽故朱晦翁跋蘭亭謂
不獨議禮如聚訟盖笑之也然傳刻既多實亦未易
定其甲乙此卷乃至佳本五字鑱損肥瘦得中與王
子慶所蔵趙子固本無異石本中至寳也至大三年
九月十六日舟次寳應重題
蘭亭誠不可忽世間墨本日亡日少而識真者日難其
人既識而蔵之可不寳諸十八日清河舟中
河聲如吼終日屏息非得此卷時時展玩何以解
日蓋日數十舒卷所得為不少矣廿二日邳州北題(此段同十三跋)
昔人得古刻數行專心而學之便可名世况蘭亭是右
軍得意書學之不已何患不過人耶
學書在玩味古人法帖悉知其用筆之意乃為有益右
軍書蘭亭是已退筆因其勢而用之無不如志茲其
所以神也昨晚宿沛縣廿六日早飯罷題
書法以用筆為上而結字亦須用工盖結字因時相傳
用筆千古不易右軍字勢古法一變其雄秀之氣出
扵天然故古今以為師法齊梁間人結字非不古而
乏俊氣此又存乎其人然古法終不可失也廿八日
濟州南待閘題
廿九日至濟州遇周景遠新除行臺監察御史自都下
來酌酒扵驛亭人以紙素求書扵景遠者甚衆而乞
余書者坌集殊不可當急登舟觧䌫乃得休是晚至
濟州北三十里重展此卷因題
東坡詩云天下幾人學杜甫誰得其皮與其骨學蘭亭
者亦然黃太史亦云世人但學蘭亭面欲換凡骨無
金丹此意非學書者不知也十月一日
頃聞吳中北禪主僧名正吾號東屏有定武蘭亭是其
師晦巖照法師所蔵從其借觀不可一旦得此喜不
自勝獨孤之扵東屏賢不肖何如也廿三日將過吕
梁泊舟題
大凡石刻雖一石而墨本絶不同盖紙有厚薄麄細燥
濕墨有濃淡用墨有輕重而刻之肥瘦明暗隨之故
蘭亭難辨然真知書法者一見便當了然政不在肥
瘦明暗之間也十月二日過安山北夀張題(此三行作蠶頭
章草)
右軍人品甚高故書入神品奴隸小夫乳臭之子朝學
執筆暮已自跨其能薄俗可鄙可鄙三日泊舟虎陂
待放閘書(此三行作繇字頗粗)
庚戌九月望夜秉燭錄趙魏公子昂十三跋蘭亭一過
付沈文舉子時年四十有四吳郡宋充書
右吳中宋充書趙魏公蘭亭十三跋予愛趙公跋語
有益於學者於是乎書天順改元歲丁丑夏四月廿
四日吉水王佐題
右格古要論
僕曩時侍趙文敏公學書暇日嘗論禊帖定武本佳
者絶難得僧獨孤本見存更有趙子固及越人倪
中剛武唐吳靜心此三本流落人間不知何如至
正甲申謁瑩之於竹莊出此本見示乃其祖靜心
先生所藏文敏公題跋甚詳誠可寳也句曲外史
張雨
右汪珂玉珊瑚網
薛紹彭自為一書辨定武石刻號稱詳密李學究本最
所寳惜當時士大夫家有此刻者可縷指數而蘇才
翁所蓄則錢惟演家物也後陳季常得之後曾覿得
之最後子固得之嘗江行覆舟入水瀕死猶手握之
高出水面不置曰吾性命可棄也而此不可棄其見
寳惜如此子固死遂流落江東予聞諸陳子山陳子
山聞之張伯雨云此卷意度與今御府蔵唐人響搨
蓋相似而周君自言得之江東印章題跋具可徵其
為李本何疑哉洪武四年歲在辛亥冬十月癸巳眉
山蘇伯衡識
右蘇平仲集
學書家視蘭亭猶學道者之扵語孟羲獻餘書非不佳
惟此得其自然而兼具衆美譬之德盛仁熟而動容
周旋中禮者非勉強求工者所及也此卷劉會孟諸
公鍳定以為定武舊本初見未覺其妙久玩之令人
有悟入處真可寳也哉
右方孝孺遜志齋集
姜堯章所記定武蘭亭五字或損或不損偏傍結構與
在明祕蔵本不必盡合然一展閱間紙色搨法知為
北宋時物無疑也悅生堂一百十七刻以修城為甲
而定武諸本次之古懿永興宣城又次之在明其自
保愛故當不出此數種也
右弇州續集
蘭亭叙六朝時已有刻石余收開皇本是隋時刻者唐
文皇因見刊本遂訪真跡扵越州辨才得之命湯普
徹馮承素禇遂良歐陽詢各摹一本原與隋時本相
似不知宋代何以獨稱定武為歐陽詢摹下真一等
羣公聚訟緣此而起以至點畫波撇之間各加辨證
又有五字損本七字損本及會字首行有闕有全紛
紛同異如王順伯尤延之軰而吳興踵之為十三跋
十七跋獨尊定武不知右軍肯點頭否也
右董其昌書畫眼
宋搨蘭亭帖此禊帖所謂蘭亭叙正本賜潘貴妃者及
祕殿圖書印乃是作一小册子扵綾面書記耳是元
初人裝贉池皆零落後有朱紫陽及柯丹邱題仲穆
諸公跋末有老僧作胡語末云付之東屛永鎮山門
按趙吳興獨孤長老蘭亭十三跋内稱吳中北禪主
僧東屏有定武蘭亭從其借觀不可一旦得此喜不
自勝獨孤之與東屛其賢不肖可知也此本為六觀
堂世藏豈真北禪物耶苐細看是木本及取姜堯章
偏傍攷證之所謂仰字如針眼殊字如蟹爪列字如
丁形云字微帶肉頗可據它未必盡爾又中所註曾
字乃作一鉤磔黃長睿謂押縫僧字之誤今亦不然
也字形視他本差大而中多行筆雄逸圓秀天真爛
然又聖教序古刻佳字皆從此中摹出吾不知扵定
武何如復州以下皆當雁行矣始吾一再題皆謂定
本而不能辨木本所以後閱米海岳書史稱杜氏收
唐刻板本蘭亭與吾家所收俱有鋒勢筆活回視定
本及世妄刻之本異又云錢唐關景仁收唐石本佳
扵定武不及余家板本遠甚米高自標樹乃爾即世
所聞三米蘭亭是也理廟題作正本且所謂有鋒勢
筆活語豈三米耶抑杜氏本耶若老僧付東屛一跋
恐是好事者附會成畫蛇足耳語云蘭亭如聚訟吾
嚮者不熟律漫謂長歌遂作一番錯斷公案然此本
亦自不辱也(跋宋搨蘭亭帖)
莫雲卿甚愛吾此本以為在定武上而周公瑕不然之
扵跋尾頗出異議人或以難余余謂昔裴逸民性宏
放愛楊喬之有高韻樂彦輔性精純愛楊髦之有神
檢論者評之以喬雖高韻而檢不匝樂言為得然並
為後出之儁此本之視定武殆猶楊喬之有高韻而
微傷檢者乎要之亦伯仲也然遂欲定周莫之優劣
比扵裴樂則吾未敢知
余嘗見開元石本禇河南臨本與此雖小有不同然皆
行筆也定武稍真為一時賞重然米南宫絶不喜之
其後模者日益楷而小非復故步矣相傳定武為歐
陽率更臨故楷法多勝禇河南臨則行法勝蓋皆以
其質之近為之耳米筆佻以故不欲為定武左袒
與公瑕之謂此本不如定武者俱非篤論也
此本初為周氏六觀堂物周生殁其家失之落拾遺人
黃熊手熊嘗借張氏摹石搨一紙作古色却割去真
帖入舊裝又攜示今沈尚寳申學士乞題尾質之吾
州曹氏得中金三十兩以真帖一幅質周金華處得
中金二十兩最後事露曹氏却責令原卷而會金華
殁復從其家購之始復合而售余損它器翫直數十
千去久之而吳中有刻蘭亭叙者文休承為題尾加
奬飾以為不下定武細閱之即張氏石本耳以此知
余所得之妙信非凡器也
昔人稱宋搨蘭亭自定武外以復州為勝預章次之劉
無言重刻禇摹蘭亭為第三本今此帖稱張澂摹勒
上石蓋昔人偶未見澂原石耳所謂循王家蔵本恐
不甘復州豫章下也記余少時得石刻禇摹禊帖前
四字為張即之書次為馬軾圖禇摹狀又次為米芾
元章跋及贊於尾云元祐戊辰獲此書崇寧壬午六
月大江濟川亭舟對紫金避暑手裝禊帖之下僅紹
興二字御記及後有政和六年夏汝南裝觀察使印
而已餘七印皆米氏識也英景間吳中陳祭酒緝熙
得此本謁館閣諸大老跋凡十有三雙鉤入石余獲
石本後十餘年陳裔孫以墨本來售僅餘忠安等五
跋而增元陳深十三跋扵前詰之則曰近以倭難竄
身失後數紙耳陳深書向固未登石也余時不甚了
了損三十千收之踰月小間較以石本不及遠甚又
踰年檢都元敬書畫見聞記云祭酒殁此卷燬于火
余悶悶不能巳然怪所以存此五跋者蓋陳命工更
臨一本而刻此本以授少子今此其本也又數年始
獲此宋搨本内有范文正仲淹王文忠堯臣手書杜
祁公蘇才翁印識及米老題贊與前本同異幾二十
許字攷之米老書史無一不合而光堯祕記敷文鍳
定又甚明確始悟陳所得盖米本耳陳本輕俊自肆
至米跋則翩翩可喜使他人故不易辨此然亦不敢
出入乃爾意米老嘗别為贗本以應人又懼異時奪
嫡故稍錯綜之耶此老白戰博書畫船其自叙以王
維雪景六幅李主翎毛徐熙梨花易之損槖裝矣能
無作此狡獪變也余不足言獨怪陳以平生精力與
諸老先生法眼不能辨故詳記其事扵張本以歎夫
真賞之不易得也余贋本為友人尤子求乞去余咲
曰售之苐無損人三十千
米襄陽謂此為禇河南的筆亦非也即稱勾填清潤又
云以意改誤易數字未有雙鈎廓填而意易者蓋唐
人扵河南臨本上加雙鉤耳虎兒實知之不欲矯其
父誤謾定為諸葛正等扵賜本雙鉤又非也正當作
貞宋人避其廟諱故余始謂能辨陳家本作于定國
耳今乃能扵米家本作董狐書畢不覺一咲噴筍滿
案(題宋搨禇摸禊帖)
右弇州山人藁
蠒紙入昭陵世不復見雖有當時搨賜本傳刻又多不
同至本朝諸名公始以定武石刻號為善本然亦莫
考其實今獲此帖乃米老平生所寳者前後題識可
信不誣且書史中登載尤詳真希世之珍也扵是命
工精加撫勒鐫之堅珉以示同好時嘉興庚子歲端
午日西秦張澂清叔書
右襄陽志林雜記
此帖前有故相李文正題額後則元杜本鄭元祐陳深
諸名勝及明楊文貞跋皆許為定武佳派而跋語似
尚有蕭翼賺辨才一圖今失之矣紙色如栗玉墨如
淳漆古雅可愛考之宋復州江州豫章諸本皆缺前
會字及周邸所模第五本結法同唯督策覺此為勝
乃知周邸絶愛重之與兩定武禇模賜本併為五耳
莫雲卿題尾云海虞有賺蘭亭圖逼真閻中令而禊
本不稱後歸趙太史汝師今春晒書見之因舉以貽
汝師未敢遽謂延津之劔庶幾中郎之虎賁耳(題宋搨蘭
亭帖)
王右軍草書蘭亭記余初見此帖大駭亡論與右軍存
蹟毫髮不相似其縱慢生穉即唐開元以前無之獨
扵督策處稍近筆陣圖楊用修謂筆陣圖乃江南李
後主偽作及覧蔡子正䟦尾謂陶榖學士得之李主
所榖之裔孫(闕)遺之且云邇者定州石刻小字朝廷
尚取而置之禁中則此書尤可寳重也蓋陶性貪甚
而寡識又以豪壓李主所匄奪無厭李故用懷琳故
事作偽書裝潢古色以戲陶陶果不察而寳蔵之其
孫又賂子正扵樞廷代朱提而蔡又不察最後降虜
強作解事引沈學士饑鷹夜歸渴驥奔泉語灾之石
俱可笑也世固有寳燕石者猶似玉也此書固朴之
扵璞哉
右弇州山人藁
六藝之一錄卷一百四十八
