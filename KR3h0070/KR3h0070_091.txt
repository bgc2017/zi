欽定四庫全書
六藝之一錄卷九十二錢唐倪濤撰
石刻文字六十八
宋刻一(碑誌御製)
登泰山謝天書碑真宗御製御書在泰山
帝既侈言天書之妄復為泰山之封而作此銘述太
祖太宗以及其身語多浮夸文亦拖沓正書僅能方
正無少鈎磔想帝亦不能辦此或王旦輩為之潤色
而尹熙古之流握管耳碑方廣幾幾埓開元帝太山
銘字減小不能強半而文筆手腕則不啻泰山之于
鄒嶧矣(石墨鐫華)
玄聖文宣王贊碑
此真宗東封還過曲阜奠孔子而作碑二方上刻御
製贊下刻加號詔真行書無名字疑亦書院待詔尹
熙古輩為之雖不離院體而亦有聖教遺意據碑奉
勅諸道府州監各于文宣王廟刻贊并詔不止曲阜
余所收乃曲阜碑盖他處易燬而孔林獨存耳(石墨鐫華)
中嶽醮告文
真宗御製翰林待詔行少府監主簿賜緋臣劉太初
奉勅書并篆額刻於石幢八面在中嶽峻極門外其
書有唐人風致(嵩陽石刻記)
易運碑
道君皇帝大觀二年御製易運碑刻之延福殿東壁
(趙葵行營雜錄)
宋真宗廣生帝君讚
若夫典治喬嶽表正靈祗司生發于東方仿聰明于
上帝宜乎名冠仙籍德被烝民饗祀典於蕭薌鏤徽
稱于金石者也属以虔修封禮恭答神庥薦顯號以
致誠述斯文而頌美讃曰節彼岱宗奠兹東土生
育之地靈仙之府爰有高真允司明命至神不測虔
誠斯應茂實克昭儲祥是繄式奉嘉名用伸精意
大中祥符元年十月二十七日御書院奉勅模勒刻
石(求古錄)
右碑在泰山南麓青帝觀中宋真宗御製廣生帝
君讃并序其文及篆額皆御書青帝即禮記所謂
其帝太皥而史記封禪書秦宣公作密畤于渭南
祭青帝唐書王㒜傳請置春壇祀青帝于國東郊
者也(金石文字記)
帝王學書自非急務然即其筆勢觀之亦足以知
其治之所在觀青帝廣生帝君刻亦足以知好生
之意評者謂其書妙在全備八法其信然哉(玄牘記)
仁宗飛白書
守臣錢公輔傅堯俞二臣各刻石(金陵古金石考)
神宗賜文彦博詩(詳見詩刻)
徽宗大觀聖作之碑
刻于郡學(金陵古金石攷)在西安府學(天下金石志)
高宗紹興禱雨勅
省移刻石在祈澤寺今存(金陵古金石攷)
文廟
藍田縣修夫子廟碑
孫穆之者宰是邑修孔廟而進士董儲記僧嗣端書
董文靡弱殊無足採嗣端分隸則深得唐人法者後
署大中祥符四年皇帝祀汾隂之月攷史為二月是
時契丹歲幣三十萬而發徐兖旱連江淮無為烈風
金陵大火帝方且侈天書之妖尋漢武唐玄之蹟無
怪其後世之不振也(石墨鐫華)
夢英夫子廟堂碑程浩文夢英重書
英于篆體偏傍二石皆繫跋語與忠恕書皆作正書
皆方勁有法而此碑忽爾蹶張全用柳誠懸玄秘塔
法不師其遒勁而師其粗疎所謂真惡札也米南宫
可作請以是質之(石墨鐫華)
宋僧夢英夫子廟堂記正書夢英繆篆極為可鄙一
時縉紳從而贈詩今觀此碑有顔柳遺法英特重摹
之上石故典刑俱在耶(玄牘紀)
修兖州文宣王廟碑
吕文穆廷試第一後為賢相此文殊弱不稱白崇矩
書大似孫崇望而遜其圓逸二人皆以書待詔者見
一時所尚如此(石墨鐫華)
絳州夫子廟碑
聖教序盖唐文皇從右軍墨蹟集之而又獲懷仁善
手故能師法百代此碑從刻本摹集僅形似耳無論
不及聖教即以較吳文斷碑又隔一塵矣(石墨鐫華)
米友仁書夫子廟碑
米元暉書夫子廟記石刻在吳城中書亦秀穎可愛
但結法既不古又乏變態耳黃魯直贈之詩虎兒筆
力能扛鼎教字元暉繼阿章取羲之獻之故事書家
不愧箕裘者有大小鍾大小衞大小王大小歐陽大
小米惟小米差弱耳(弇州山人槀)
德清縣重修孔子廟碑
沈與求撰鄭知幾書(吳興掌故集)
文宣王廟記在江隂軍景祐二年范仲淹撰(輿地碑目)
祠廟
修唐太宗廟碑
宋承五季文靡極矣此李瑩奉勅為之者猥冗不稱
孫崇望書全出吳通微昔人謂之院體院體即如今
所謂中書體盖誚之也余謂通微書清逸有法得聖
教少許結搆便足名家崇望猶是通微之亞然在宋
初可謂步趨唐法者矣據碑太祖于時修歴代陵廟
而元美題唐憲宗廟碑謂懲于藩鎮故注意憲宗憲
宗廟碑與此碑俱開寳六年立元美偶未見耳(石墨鐫華)
修唐憲宗廟碑
憲宗陵廟葺于開寳六年其撰者為宗正丞趙某書
者為待詔張仁愿俱拖沓不足觀當是時藝祖方經
營海内祀典之不遑而首注心于憲宗者盖深有感
於帝之威略與藩鎮之横而趙韓王之說所由進也
天下從此定矣(弇州續槀)
余收宋祖修古帝王廟碑周文武唐太宗暨此凢四
而此最後得趙寧撰張仁愿書仁愿與孫崇望白崇
矩尹熙古皆待詔書院王元美所謂文與書俱拖沓
不足觀者但宋祖以談笑得天下而于古帝王陵廟
盡加崇飾忠厚開國規模宏遠矣其事在開寳六年
未幾鼎成使得竟其志幽燕何足煩一舉也惜也(石墨
鐫華)
修周武王廟碑
此盧多遜撰孫崇望行書亦開寳六年建盖與唐太
宗廟同時修葺者廟近王陵今廢圯碑不知何時移
咸陽城中(石墨鐫華)
修周康王廟碑
宋祖葺前代帝王寢廟文武成康皆有之今碑存者
獨成康耳而康王碑斷泐不可讀開寳六年建黃遜
浮撰孫崇望行書亦與唐太宗廟碑同時而王元美
題憲宗廟碑謂宋祖注意憲宗盖未見周成康唐太
宗諸碑耳崇望待詔書院者一時習尚故不離通微
院體也(石墨鐫華)
修後周太祖廟碑
後周太祖廟碑其文與書亦出趙寧張仁愿盖字文
氏也書行筆殊草草意小勝耳丹石之不能謹嚴始
自李太和濫觴于仁愿至二米極矣故志之(弇州續槀)
嵩嶽廟碑
右嵩嶽中天王廟碑盧崖州撰有唐季衰薾之風孫
崇望盖以書待詔者運筆固圓熟母乃通微院體之
遺耶(弇州續槀)
重修中嶽廟碑
乾德二年鄉貢進士駱文蔚撰并書瘦樸有骨略似
歐陽率更(嵩陽石刻記)
中嶽中天崇聖帝廟碑
大中祥符七年王曾奉勅撰
翰林待詔朝奉大夫守太府少卿同正輕車都尉白
憲奉勅書(嵩陽石刻)
天齊仁聖帝廟碑
宋真宗東封碑領天貺殿碑天齊仁聖帝碑皆待詔
尹熙古書書法類聖教序(任宏烈泰安州志)
北嶽安天聖帝碑
真宗既封泰山祀汾隂而褒及恒山之神也陳彭年
故非端人語多容媚邢守元書亦習聖教而有得者
但結體大疎倘過王縉便當避三舍矣矧右軍乎(石墨
鐫華)
重修北嶽廟碑
皇祐二年韓琦撰并正書錢貽範篆額
北嶽廟在曲陽中有一白石梁相傳云是舜時從嶽
飛至者因祀于此其說迂誕不可信然古樹遒疎有
二塑鬼竒甚皆千年外物碑刻亦稱是魏公此書全
法顔平原而時時露柳骨鋒距四出令人不可正視
公之受遺二世以身繫輕重此亦可窺一斑矣(弇州山人
槀)
嘗見王元美稱是碑云魏公書法顔平原而時時露
柳骨鋒距四出令人不敢正視亟慕而購之既得再
閱所謂鋒距四出良是但以三公較之似不無少遜
顔之方整而偏得柳之奮張居顔柳間可也何至兼
二公令人不敢正視乎魏公受遺二世以身繫重輕
誠不可及而于書家嫡派恐不敢過枉也(石墨鐫華)
重修南嶽司天王廟碑
翰林學士蘇易簡奉勅撰待詔黃識篆碑隂有楷書
(南嶽總勝集)
建齊桓公廟碑
景祐間立在臨淄縣(天下金石志)
江瀆南廟碑
江瀆南廟有碑前進士曾華旦撰言因山崩石壅為
州害於是著令自十月至二月禁行舟皇祐三年也
(陸游入蜀記)
靈津廟碑
神宗立在開州城南(天下金石志)
太平靈惠王廟碑
熙寧癸丑餘杭令扈大亮撰(咸淳臨安志)
靈澤侯廟碑
元符三年立在臨朐縣天仰山(金石表)
表忠觀碑
表忠觀碑蘇文忠公撰并書結法不能如羅池老筆
亦自婉潤可愛銘詞是蘇詩之佳者余嘗怪錢氏起
羣盗非有大功德於民而能制一方傳數世穹爵崇
奉迨于大明爝火自若納叛之後圭組映帶者又百
餘年久而人思之何也武肅王初有國將築宫望氣
者言因故府大之不過百年填西湖之半可得千年
武肅笑曰豈有千年而中不出真主者乎奈何困吾
民為遂弗改此其智有足多者五代史故歐陽氏懟
筆未盡徵也(弇州山人槀)
蘇文忠公故有書表忠觀碑擘窠大字者行于世今
陳于吉士復出所鐫文忠行書碑文示予字僅拇指
大視前書若别闢一境者諦視之此特以行草故㩎
筆少耳其姿態骨力以絶去排束轉自神駿能知裴
叔則於麤服亂頭時者是真知叔則者也盖余嘗歴
武陵泛錢塘徘徊武肅王之故墟其所為錦衣挂樹
強弩射潮者已草湮木瘁矣惟此表忠觀碑獨存漸
歲久漫漶而二百年後寄生之裔孫復以此片石續
之可貴哉名賢之跡也夫天地間最夀者河山最易
敗者楮墨以今觀之不朽之寄竟安歸哉吾有感于
斯文矣(王衡緱山集)
蘇子瞻真書表忠觀碑大字有骨力學長公書者自
此入可得其勢(玄牘紀)
韓文公廟碑
蘇子瞻真書結體端毅有禇法佳書也(玄牘紀)
狄梁公祠碑
昔人謂狄梁公事范文正公文之黃文節公書之為
海内三絶然文篇法既俳書勢亦傾側未足絶也黃
正書不足存有韻無體故也梁公復英王薦張相所
稱潛授五龍夾日以飛千載而後猶凛凛生色然史
稱王及善王方慶亦與諫復英王者柬之以梁公薦
自益州拜洛州再遷秋官後以姚崇薦入相世知姚
著績開元不知其薦張至二王愈冺冺矣余故附著
之(弇州山人槀)
自古正書法無作傾側筆者晉人法在態中故圓而
多逸唐人態在法中故方而多遒宋初諸人猶遵唐
矩四大家出而唐法盡變兢為傾側矣魯直其尤甚
者而昔人乃謂狄公事范公文黃公書為三絶即文
正文篇法靡弱與黃公何絶之有試以視裴公文李
西平而誠懸書為何如母言蔡中郎之于郭有道也
(石墨鐫華)
王欽佩先生謂此碑如劉阮之徒章甫爼豆盖謂涪
翁不善真書故不免反拘于規矩中無超然處也(蒼潤
齋碑跋)
曹娥碑
北海曹娥真碑傳世甚少皆摹刻也此蔡卞于元祐
間書頗得其神而精采勝之以其宋人弗貴也且石
在越迄今尚為完善此搨更早字更全尤覺奕奕射
人豈孝女之神常在山川間有志為書者則精英即
附助之邪抑其地石佳而刻手工自昔已然耶由此
觀之則卞勝于京京又勝于襄今知有襄而不知有
他蔡名之有幸不幸如此若具目當家則一字便有
定評寧復向人言下轉天啓癸亥九月廿日(墨林快事)
豐澤侯廟碑
崇寧五年立在臨朐縣仰天山(金石表)
修孔融祠碑
政和四年立在濰縣(天下金石志)
鳳縣忠護侯廟碑
紹興二十八年鳳州司戶恭軍權州學教授朱綬書
(藍瑞漢中府志)
虞允文祠碑
滕宗卿立在采石山(天下金石志)
范仲淹祠碑
在慶陽府碑久剥落惟穆衍贊存(天下金石志)
修公劉廟碑
王庶撰在寧州(天下金石志)
覇王廟碑
李翔作白字書覇王廟碑(珊瑚鈎詩話)
釋氏
建善寺碑
在長溪縣建隆四年吳謹辭撰(輿地碑目)
嵩山會善寺重修佛殿碑
開寳五年前攝大理評事王正已書(嵩陽石刻記)
石佛院碑
在蓬池縣開寳六年立(輿地碑目)
彼岸寺碑
在汝寧上蔡縣宋真宗時建此碑今剥落多矣不知
撰書人姓名中書舍人陳登思孝以篆書擅名于今
數稱此碑之善(楊士竒東里續編)
大相國寺碑
右寺碑在大梁為翰林承旨宋白撰待詔吳郢書完
好若新立者白亦頗有文學名而辭蕪雜不工不敢
與江總持作奴何論簡棲郢雖不能脫祗候習頗遒
勁自賞殆類誠懸集書聊為存之(弇州山人槀)
華嚴寺文殊閣碑
夢英撰何潤之書在華嚴寺閣是杜順禅師蔵肉
身處宋人重修英公為記何潤之書英公文靡弱但
公自任篆書者其正書極佳乃使潤之書潤之行筆
亦不惡結體疎耳未足辱吾寳蔵也(石墨鐫華)
興平縣保寧寺碑
知遵鑄鐘建樓亦僧臘能事本不足多冉曾為碑為
書盖其徒張大之耳曾文有五季之靡而真行精健
大有聖教序法是宋書中之錚錚者(石墨鐫華)
普濟禅院碑
碑在汧陽于侍御永清始獲之亟稱賞以為不减聖
教余得一紙觀其書非惟不及聖教抑且不及隆闡
法師碑時代為之非書者責也書者為僧善儁署曰
習晉右將軍王羲之書其年為大中祥符此時蘇黃
四家未出故書雖遜古猶有唐風(石墨鐫華)
護國寺碑
宋中書平章錢惟演撰工部尚書李端懿學聖教序
筆法檢校司空鄂州刺史篆額文已殘缺(天台方外志)
靈泉寺碑
政和四年主簿兼教諭朱恂文(蘭溪縣志)
慈孝寺碑
天聖五年十一月上親篆慈孝寺碑額夏竦撰文宋
綬書(玉海)
惠明寺塔碑
太原縣北門外惠明寺塔碑宋元豐八年吕惠卿撰
并書其隂下方有題名三十一大字凡碑文必面在
先隂在後此碑元豐八年立為乙丑之歲而隂所題
辛亥反在其前十有四年不可曉也豈非惠卿磨去
前人之文而自刻之者歟其隂歲月之猶存則固心
勞日拙而亦天地之未盡泯者歟夫毁人以自成君
子之所深戒而今之名公貴人為此者比比也嗟夫
古碑之所以多不存于世其不以此也哉(求古錄)
曹州大鑒禅師碑
柳柳州文紹聖中蘇定武書(唐庚眉山集)崇寧初毁去
長老和公更書而刻之(仝上)
法雲和尚碑
東坡于古人但寫陶淵明杜子美李太白韓退之柳
子厚之詩為南華寫柳子厚六祖大鑒禅師碑南華
又欲寫劉夢得碑則辭之吕微仲丞相作法雲秀和
尚碑丞相意欲得東坡書石不敢自言委甥王讜言
之東坡先索其藁諦觀之則曰軾當書盖微仲之文
自佳也(聞見後錄)
勅賜崇寧禅寺碑
通判全州軍州兼管内勸農事孫道書(湘山事状)
慈雲寺碑
劉宰撰在金壇縣(天下金石志)
國清寺碑
宋福建安撫司恭議謝伋撰提舉玉隆觀曹勲書主
管崇道觀賀允中篆額(天台方外志)
方山定林寺碑
右方山定林寺碑一通乃宋嘉定庚辰免觧進士建
康府校正書籍朱舜庸撰廸功郎新平江府錄事参
軍秦鑄書從政郎辟差充江南東路安撫司准備差
遣危和篆額按志舜庸即金陵人隐居不仕著金陵
事萬卷處慶元中留守吳琚訂證以傳為此文頗工
書亦有米意余以乙邜春同祈澤僧往遊因搨以歸
然志但言朱公為隐逸而不知為免觧進士微此碑
其何以考耶(玄牘紀)
静已書偈語碑
此與抄高僧傳序碑并在西安府學俗并呼抄高僧
傳余視之乃某禪師所述偈語語非上乘而書出僧
静已行草甚類英大師疑二碑同時建静已英之徒
也然不免惡札(石墨鐫華)
同州龍興寺塔碑
寺建自隋而重修于宋開寳之際檀那楊繼宗也碑
内有云府主連帥太師者有曰通總隴右公者有曰
觀風譙郡夏侯公者皆不可攷作碑者名岵而不言
其姓亦無從知之書者并無姓名書法率更方整有
之遒逸不如也(石墨鐫華)
攝山棲霞寺碑
釋懷則書攝山棲霞寺碑集右軍書勒之石亦聖教
序遺法也結體極婉潤逼真(弇州山人藁)
道家
太乙宫碑
陳搏撰在盩厔縣(天下金石志)
回山王母宫碑
陶穀撰在涇州(天下金石志)
太平興國宫碑
有神降于鳳翔本無稽之言而侈大之其天書之前
茅乎徐常侍文纖靡直是五李遺習張振書亦拖沓
不堪與孫承望雁行(石墨鐫華)
茅山大洞國師碑
天聖七年雲陽南郭陳輔造七閩西山蔡仍書并題
額(茅山志)
道場山十聖殿碑
太平興國三年知湖州錢信記(吳興掌故集)
承天觀碑
觀在真寧縣唐開元中建宋大中祥符中奉勅重修
而尹熙古書之者也熙古書院待詔書正與汧陽普
濟碑同而此出隆闡碑為多碑稱剏造之由開元帝
夢羣仙使求之得石象二十七于此事與玄元極類
攷唐地里志縣本名羅川以得石象故改真寧云(石墨
鐫華)
翊聖真君秘誥碑
嘉祐五年崇福宫立石無書人姓名筆法似顔魯公
(嵩陽石刻記)
妙庭觀碑
元祐四年杭州觀察判官湟川歐陽經撰(成化杭州府志)
茅山崇禧觀碑
崇寧五年張商英撰朝散郎簽書榮州軍州事判官
廳公事輕車都尉賜緋魚袋王古書(茅山志)
移建本命殿碑
大觀二年三月通直郎權潭州通判兼軍州事趙岍
文并書(南嶽總勝集)
宣和御製化道文碑
政和二年嗣漢三十代天師張繼先書(茅山志)
顯應觀碑
嘉定三年參知政事樓鑰奉詔撰寧宗御題其額(咸淳
臨安志)
天台觀碑
宋隐居徐觀撰道士杜有庭書(天台方外志)
賜西岳廟乳香碑
高紳轉運荆湖奏請勅賜南岳焚香而四岳并及之
據碑南岳諸殿日破乳香一兩西岳諸殿共十一處
乃日破半兩古人焚香其儉如此且所焚乳香非今
香也碑正書亦有柳誠懸筆意(石墨鐫華)
上清儲祥宫碑
退之作平淮西碑功歸裴度李愬不服後命段文昌
為之東坡作上清儲祥宫碑後坐元祐黨人所為命
蔡元長易之文詞相去什伯矣(野客叢談)
墓道
隴西王碑
歐陽公作蔡君謨墓誌云公工于書畫頗自惜不妄
與人書仁宗尤愛稱之御製元舅隴西王碑文詔公
書之其後命學士撰温成皇后碑文又敕公書則辭
不肯曰此待詔職也國史傳所載盖用其語比見蔡
與歐陽一帖云曏者得侍陛下清光時有天旨令寫
御撰碑文宫寺題牓至有勲德之家干請朝廷出勅
令書襄謂近世書寫碑誌則有資利若朝廷之命則
有司存焉待詔其職也今與待詔争利可乎力辭乃
得已盖辭其可辭其不可辭者不辭也然觀蔡公之
旨意如此雖勲德之家請于朝出敕令書亦辭之不
止一温成碑而已其清介有守或後世未知之故載
於此(容齋集)
獻穆大長公主碑王礪書
王洙曰先公素不習隸書初但微作八分皇祐中公
受詔書獻穆公主碑李氏求以古隸寫於是始作隸
書既出人競愛宋丞相曰近世人家桓楹之刻所未
及也君謨亦云君隸字乃得漢世舊法僕所作但唐
隸耳公受詔與君謨分寫邇英閣二圖公書無逸篇
君謨真字書孝經既成上作飛白二軸荅之後又受
詔分寫集禧觀諸殿榜公書奉福虚福殿二榜君謨
書神藻殿二牓公亦習古文小篆今上景祐徽號玉
冊宣獻宋公受詔寫宋公不習篆公代書也公所書
石隸字則獻穆大長公主碑曹襄悼碑范文正碑晏
元獻碑伊先生隔山菴記正字則張少監墓誌濠州
四望亭詩莊生臺詩宋宣獻詩(王氏談錄)
孫明復墓碑
歐陽修書(天下金石志)
石曼卿墓碑
歐公撰石曼卿墓表蘇子美書邵餗篆額山東詩僧
秘演力幹屢督歐俾速譔文方成演以銀二兩置食
於相藍南食殿&KR0008;訖白歐公寫名之日為具召館閣
諸公觀子美書書畢演大喜曰吾死足矣飲散歐蘇
嘱演曰鐫訖且未得打竟以詞翰之妙演不能却歐
公忽于定力院見之問寺僧曰何得僧曰半千買得
歐怒回詬演曰吾之文反與庸人半千鬻之何無識
之甚演滑稽特精徐語公曰學士已多他三百八十
三矣歐愈怒曰是何演曰公豈不記作省元時庸人
競摹新賦呌于通衢復更名呼曰兩文來買歐陽省
元賦今一碑五百價已多矣歐因觧頥徐又語歐曰
吾友曼卿不幸早世固欲得君之文張其名與日星
相磨而又窮民售之頗濟其乏豈非利乎公但笑而
無說(湘山野錄)
田朝奉墓誌
在石門縣元豐五年蘇頌文(輿地碑目)
富文忠公神道碑
富文忠之使遼所謂肅肅王命仲山甫將之也蘇文
忠之翰墨也所謂吉甫作頌穆如清風也大雅烝民
兹可無愧富公孫樞密蘇公猶子侍郎皆題名卷末
亦所謂臧孫有後于魯者嘉泰癸亥四月戊申(平園集)
李仲通墓碑
程顥書(天下金石志)
夷齊墓碑
余始謂黃書傾側盡變唐法又得此碑而不覺失席
也碑乃黃書而無一筆類梁公碑者法全出禇登善
聖教序瘦勁絶人策拂鈎磔幾無遺恨但結體疎少
遜登善耳疑一人手腕豈其懸殊若是且黃他書俱
與此不類何也今世字學出蘇黃者強半遂令唐法
不傳不知黃故自能傳唐法者也至如碑稱夷齊之
不立必其宗與國人有不說者又云二子之事孔孟
之所不言不足信則宋人迂謬之談往往如此(石墨鐫華)
游師雄墓誌
游公表章古蹟自周秦以及唐無有不題識至今尚
存焉志亦云然志多與史合盖修史時采志語入也
志張舜民撰頗盡闡揚之致書者卲䶵清圓秀勁大
足名家所可恨者傷佻耳其書只尺作只赤赤與尺
通楊用修以尺牘為赤牘本之禽經雉上有丈鷃上
有赤王元美又引華山石闕云高二丈二赤平等寺
碑云高二丈八赤而疑其隐僻欲改作尺牘據此志
則宋已多用之非僻也(石墨鐫華)
集賢趙公神道碑
宋蔡京正書集賢趙公大觀神道碑此乃黃美之故
物籖題是徐子仁所書流傳幾許乃歸元白鄭子經
言蔡公書令人掩鼻而過元白收此無乃采菲之意
乎(蒼潤軒碑跋)
崇國公墓誌
故事宗室墓誌例属翰苑撰述嘗觀歐陽公王華陽
李淇水王臨川所撰殆得玉牒之五六而其蕃衍盛
大一一皆然今觀崇公墓誌多有可書故鄭太宰所
作得盡制作之美噫京城括索盡籍以行獨太祖之
孫號為䟽遠渡江勃興皆得奉朝奉請人事之不可
料襄陽此卷龍跳虎卧不盡贊述太宰此文亦稱合
作惜與王將明蔡元長同傳訖蔽其名可為歎息(清客
居士集)
宋宗室崇國公墓誌銘翰林學士鄭居中撰知淮陽
軍米芾書今題曰元章真蹟者世知寳愛其書而已
夫以公胄裔之貴爵秩之尊子孫又衆多且光顯若
是而今無稱焉獨頼此書為好事者所傳存而不廢
故其官閥世緒猶可考見嗚呼士君子所恃以不朽
者書云乎哉泰定四年十一月八日金華黃溍識(黃文
獻公集)
古之銘其先世功德撰文書丹必求諸大手筆者盖
因其文與書之傳而吾先世之功德與之俱傳也宋
宗室崇國公墓誌銘當世代革易之餘而為人所寳
愛者米南宫之書也崇國公遂同不朽矣後世乃不
求必傳之文與書止慕其人官爵之榮以為可榮其
先世豈知古人之意哉至正二十六年四月辛未豫
章揭汯書(鐡網珊瑚)
章吉老墓誌
宋米芾行書章吉老墓誌及表右二碑墓表字大于
誌吉老以醫名於時元章既為書志又為述表拳拳
而不厭其復此雖其子之自致亦以吉老為人可稱
也觀其志之所述數事盖亦篤行而隐于醫者也今
人於親之沒自為志文刻以示人苟且完事惜費而
忘義豈以今之時無米顛耶吾於此深有所感(蒼潤軒碑
跋)
樞密趙瞻碑
趙懿簡公瞻敝邑人卒葬城南四里塋地為耕者所
侵殆盡碑仆而泐僅有數十字可辨觀其書法勁健
知書撰人必非沒沒者惜先逹為邑志不收其文遂
無所考為之一慨(石墨鐫華)
朝奉郎賀公墓誌
信安程俱撰并書(慶湖遺老集)
益王神道碑
蔣燦書甚佳(湖山勝槩)
修魯太史墓碑
盛琳撰在定陶縣(天下金石志)
艾軒神道碑
周必大書艾軒神道碑平原晩作益自磨礪散語終
是洗滌詞科氣習未盡惟艾軒誌銘極簡嚴有古意
今祠堂本乃復齋陳公所書而平園真蹟蔵外孫方
之泰巖仲家巖仲他日有佳石當并平園小楷刻之
祠中(後村集)
施岳仲山誌
薛梯颷為施岳仲山誌李篔房書周草忩題盖(湖山勝槩)
立四皓墓碑
王禹偁撰在商州(天下金石志)
仁夀縣君墓誌劉次莊真書(金陵古金石考)
正德中祈澤寺修佛堂此誌背嵌墻角僧欲碎以為
路東橋顧公見而止之遂傳于世予向見兹石在露
地諷寺僧移向屋下然比久不至山中今不知果移
否也又龍池邊有宋時移文摹刻極精印崗公當不
應反遺之也余既借觀此帙而並以是告原溥原溥
有别業在湖西他日轉搨之以歸亦一竒事也嘉靖
甲寅三月十八日淨信居士盛時泰記(蒼潤軒碑跋)
大理寺丞王安國墓誌
元豐三年四月廿七日葬江寧府(金陵古金石考)
臨川王斿碑
斿王安國之子也見墓志(金陵古金石考)
觀察使合肥郡開國侯劉虎墓誌
馮去非撰在鍾山鄉陸家廟(金陵古金石考)
六藝之一錄卷九十二
