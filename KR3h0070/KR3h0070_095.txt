欽定四庫全書
六藝之一錄卷九十六錢唐倪濤撰
石刻文字七十二
宋碑(詩刻)
石延年籌筆驛詩
予家藏石曼卿大書籌筆驛詩宛類顔魯公心畫今
友人曾無疑又示其行草二十字絶似柳誠懸范文
正公云曼卿之筆顔筋柳骨諒哉(平園集)
右驛在蜀中綿州石曼卿為諸葛武侯賦也寳元二
年大書以遺朱復之後二年朱為四明節度推官遂
刻石於廳事中更兵火碑仆於榛莽間凡百餘年劉
偉至出而函置南堂壁間且以名其堂闕一角失十
五字紹熙元年守林采得曼卿集而補之且舉范文
正公誄石學士書於後云曼卿之詩氣雄而竒大愛
杜甫酷能似之曼卿之筆顔筋柳骨散落人間實為
神物今觀此詩此字則所謂實為神物非虚器也青
萍劍名杜詩秦州見勅目除薛畢有誰定握青萍之
句(蘆浦筆記)
霍山中鎮廟宋陳綱詩
留題霍山應聖公廟太常博士知晉州陳綱
峻極巍峩勢望雄層巒叠嶂翠重重為神有感興唐
祚作鎮無疆福晉封材産十州資構厦泉分數邑潤
耕農幽巖舊搨高人隠絶頂遺墳古帝蹤欲雨片雲
生峭壁未明先日照危峰斷崖當午晴雷震深壑經
秋積靄濃樵去每逢遊洞鹿僧禪時見戲潭龍名光
祀典傳千載御祝牲牢致享恭
大中祥符五年六月二十二日岢嵐軍判官鄭世卿
書栗再興刻字(求古錄)
靈巖寺宋李廸詩
大丞相文定公游靈巖詩
靈巖山勢異金地景難窮塔影遮層漢鐘聲落半空
千峯羅雉堞(山如城壁之狀)萬仞聳屏風飛鶴來清竇(有雙鶴泉)
刳魚掛古桐名曾參四絶峰合亞三公勢澈河濡遠
行差嶽鎮雄僊閭鄰峻極月觀伴穹崇邃洞連蓬島
重巒鑿梵宫(山面有證明功德㠌)望應銷俗慮登喜出塵籠獻
壽嵩衡並分茅岱嶽同艮方標出震午位對升中嵐
滴晴煙碧崖鋪夕照紅巍峩齊泰華竒勝敵崆峒鍊
句供詩客模真怯畫工天孫分怪狀神化結全功吟
賞慵回首林泉興愈隆
先丞相天聖間嘗留詩寺壁後主僧刻石逮今歲久
字畫刓缺因命工再刊石紹聖五年三月中澣日姪
曾孫新滑州白馬縣主簿李侃敬書
右小石刻在濟南府長清縣靈岩山寺中其山距
府九十里南接泰山北帶龍洞齊乘以為疑即水
經之玉符山而魏書所云朗公谷者在其東南自
前代稱為勝境宋金元人題字最多予至則當兵
火之後縱横偃踣委之荆棘瓦礫之中然猶得唐
一宋金四十餘元以後不能悉數唐刻為天寳十
一載造舍利函記文不工不足錄而宋刻年月次
以此首按史李廸諡文定前後三知兖州其再任
乃仁宗天聖中也(求古錄)
滕涉詩
天聖戊辰歲七月奉詔解青社印歸闕道出魯粤十
四日經靈巖之山靈巖古地也山經地志頗載竒勝
因飭駕游于是於時金火交勝天宇如灼周覽未卒
頓獲清凉蓋古之君子登名山覧絶景思有以不忘
者矧今相國隴西公復題名于壁余因命筆以繼君
子之行兼記歲月而已行右諫議大夫前知青州
軍州事滕涉
山半舊招提捫蘿躡石梯佳名標四絶勝境出三齊
殿古煙霞窟庭深檜柏蹊嶽靈分地界雲險接天霓
香篆清風裊松廊翠巘低飛塵無路入幽鳥隔巖啼
夢破泉聲急飄凉竹韻凄微陽生頂上殘月落峯西
暫到猶塵慮長居信覺迷致君功業就向此卜幽棲
(求古錄)
祖無擇詩
寺有四絶一曰靈巖余以赴官獲兹稅鞅因賦拙句
用志其行新通守濟南祖無擇
嘗想靈蹤得道難因回征轡此盤桓松風逗磬僧齋
冷石水環堂客夢寒聖作儼同堯典布(寺有偃蓋松白鶴泉及太
宗皇帝御製御書)古碑猶是魏朝刊最憐山色當樓好欲去
重來一凭欄景祐五年十月廿三日(求古錄)
孔舜思詩
題靈巖寺尚書職方郎中通判齊州孔舜思
忽從平地出塵籠親到諸天釋梵宫却悟冗官長役
物争如大士日談空山横青壁千層合泉迸丹崖一
線通幽鳥靜啼人外境䟱鐘不墮世間風目無可欲
猿猱伏心絶微塵冰鑑融自恨無緣陪宴坐它生願
效種松翁熙寧九年丙辰十月(缺)日住持傳法
賜紫沙門(缺)立石(求古錄)
張會宗詩
留題贈靈岩鍳公禪師守秘書丞分司南京張會
宗
人中令德居高地天下精藍占好山四絶名標清世
上十方僧聚白雲間二龍珠照看經靜(寺僧謂予曰此寺嘗有識
者曰二龍玩珠勢也)雙鶴泉供洗鉢閒早晚利榮韁鎖脫性通
三教扣禪關丁巳三月二十七日(求古錄)
鮮于侁詩
留題靈巖寺七言一首兼簡載師長老鮮于侁
馬煩箠策車馳轂終歲塵勞常碌碌喜聞巖寺並山
中路轉清溪入幽谷乍行山口疑洞天窮深一上翻
平田千層臺殿隱林木四面石壁生雲煙山僧迎門
笑相揖為語祖師存往迹屈指于今八百年已在西
來達摩前鶴鳴飛止黃金地錫杖湧起清凉泉境稱
四絶名天下天台石橋乃其亞千峯不改歲寒時一
水最憐秋月夜半生遊學頗艱辛且向空山老此身
也知方丈安禪處解笑東西南北人元豐二年正
月五日住持傳法賜紫守載立石(求古錄)
冤亭卞詩
留題靈巖古詩十韻冤亭卞(卞字下缺石一角)
屈指數四絶四絶中最優此景冠天下不獨竒東州
夜月透巖白亂雲和雨收甘泉瀉山腹聖日穿崖頭
大暑不知夏爽氣常如秋風高松子落天外鐘聲浮
祖師生朗石古殿名般舟人巧不可至天意何所留
老僧笑相語此事嘗窮求移出蓬萊島待吾仙子遊
元祐庚午三月二十八日東武王璞書(求古錄)
蔡安持詩
四絶之中處最先山圍宫殿鎖雲煙當年鶴馭歸何
處世上猶傳錫杖泉元祐壬申十月中浣睢陽蔡
安持資中題(求古錄)
杜欽況詩
靈巖行杜欽況
山迴路疑絶林深秘巖扄鑿翠出金碧開軒列雲屏
希有昔成道久矣斯巖靈法定卧蒼壁白日穿空明
金威指泉竇一鍳秋寒澄定水供言衆不縮亦不盈
如公禪中秀於世本無營聊為出山雲乘風任縱横
坐令多寳藏百神轉雷霆夜月嘯雕虎玉匣開晶瑩
笑指八解池外流中不傾何必空山雷始悟物我情
宣和六年三月廿七日書(求古錄)
吕惠卿詩
留題興安王廟資政殿大學士河東路經略安撫
使吕惠卿
翦葉䟽封意歸禾恊濟心遺風因唐遠積德本周深
逝水悲興廢浮雲閱古今祠宫尚翬翼鳴玉潄招隂
右小石刻在晉祠祠距府西南四十里懸甕山之
麓晉水之所發源後人於此引池結亭駕橋其上
杯水翳然足為一方之勝其廟負山而東面者晉
水之神南面者唐叔之神後晉天福中封唐叔為
興安王而宋時又封晉水為顯靈昭濟聖母飾為
婦人之像今之人但言聖母而不復知有唐叔為
古先有土之君矣故特錄此詩亦以此祠自唐御
書之外别無文字故也祠前蓮花臺上有鐵人四
一紹聖四年一五年造俱完一弘治十一年一無
年月俱壞因知今人制作不逮古人類如此豈獨
文章也哉(求古錄)
王安石此君堂詩
王荆公與其弟平甫此君堂詠竹二首相傳皆公所
書石刻在今應天府學公書氣韻飄逸勢若率然而
未嘗無從容整暇之意亦自成一家昔人論公書類
忙時所作此說非也但學書者不可為法耳(東里集)
宋蘇軾書樓觀詩
詩刻在唐靈應頌碑側遒逸可觀元人以磨泐别摩
一碑今時搨者是元刻原碑側字雖不可搨而視此
霄壌矣詩則余不敢知為何語也(石墨鐫華)
蘇軾書上清宫詞
上清宫即徐鉉作碑述神人降于鳳翔者今在盩厔
盩厔昔屬鳳翔子瞻判鳳翔過此要子由同賦薛紹
彭請書刻石遒逸豐美比公他書尤勝石舊在本宫
一道士院中斷為二余與余友徐宣伯偶過觀之搨
二紙其後邑侯王公之栩移置衙齋作磚亭焉(石墨鐫華)
蘇子瞻行書歸去來辭
右石本在潯陽長公此書用筆圓鋒鍔都不露後有
跋差大字更疏爽余少藏是本每暇則臨數百字嘗
慨想惠順自言惠州不在天上之語而壯之謂其間
關萬里只求長公一書為誕及今觀之此公書真足
以博惠公一死然公不書他文而獨書靖節此詞豈
非所謂飽吃惠州飯細和淵明詩者深有感于中耶
(玄牘記)
黃庭堅書隂真君詩
此石刻在䕫州漕司白雲樓下黃書無出其右者嘉
定己巳四月辛卯放翁書(渭南集)
陰長生此詩非山谷書之幾沒於世然此卷卒為世
所重者豈以其詩哉抑之刑曺好藏古法帖能識其
妙此又其先博士公時已藏又其家之故物云(鮑翁家藏
集)
山谷老人書後漢陰長生詩三首今藏刑部尚書馬
公柳之題其後云忠州本都山仙都觀朝金殿西壁
有天成四年人書陰真君詩三章余同年許少卿以
為真漢人文章也以余考之信然偶得佳紙為鈔此
詩穆觀道家書往往言及陰君今併觀其詩誠不凡
之仙也詩詞旨高古而人間少傳故錄之其一維予
之先佐命唐虞爰逮漢世紫艾重紓予獨好道而為
匹夫高尚素志不事王侯貪生得生亦又何求超迹
蒼霄乘飛駕浮青鸞乘翼與我為仇入火不灼蹈波
不濡逍遥太極何憂何慮遨戱仙都顧閔羣愚年命
之逝如彼波流奄忽未幾泥土為儔馳走索死不肯
暫休予之聖師體道知真昇騰變化松喬為鄰其二
維予同學一十二人寒苦求道歴二十年中多怠惰
志讓五經避世自匿二十餘年名山之側寒不遑衣
饑不暇食思不敢歸勞不敢息奉事聖師承顔悅色
面垢足胝乃見衰識遂傳要訣恩深不測妻子延年
咸享無極黃白已成貨行不堅痛乎諸子命也自天
天不妄授道不歸賢勤加精研勿投幽壤何時可還
嗟爾流俗富貴所牽神丹一成昇彼九天壽同三光
何但億千其三維予垂髮少好道德棄家隨師東西
千億役使鬼神玉女侍側子得度世神丹之力(寓意編)
右山谷書隂真人詩三章自題云書以與王瀘州之
季子而不著其名末云紹聖四年四月丙午禪月樓
中書按公紹聖元年謫涪州時王獻可帥瀘遇之甚
厚獻可字補之嘗遣其少子至黔省公公集中有與
其少子王秀才書云車馬遠來將父命以厚逐客者
是已蓋王嘗遣其季子至黔此書相見時書故不及
於簡札耳觀其稱與而不云寄可見矣黃㽦作公年
譜嘗援以為據而不得詳予因略疏之此書初作方
寸字後皆拳許大書蓋用敗筆草草寫成瓌瑋跌宕
一出顔東方朔贊但字字剪輳成卷必是大軸經庸
人裝截耳(甫田集)
黃庭堅書七祖山詩
山谷登七祖山次周元翁韻詩其書本得意筆而為
再刻故且石頑而工拙所用峭側取老取媚筆意殆
盡其僅存者偃蹇桀驁之態耳詩亦頗自負得意語
而類若為拙工頑石所侵者何也人苦不自知何緣
復寄王子駿(弇州山人藁)
黃庭堅行書遊青原山詩
右碑遣筆俊偉惜刻手不佳有失真處然風神固在
余嘗謂涪翁二詩如後首釣魚臺云笋蕨林塘晚絲
緍歲月餘綽有唐意但以前篇觀之則用韻既險而
說理又晦率多牽強餖凑欲令人以意解之此所以
謂江西𣲖也(蒼潤軒碑䟦)
蔡端明詩刻
蔡端明書在宋代為第一萬安渡直欲廹摩崖此數
詩結體員勁典型俱在駸駸入顔光禄之室矣嘉靖
甲寅六月三日雨中借姚氏本觀于蒼潤軒因題(玄牘
紀)
薛紹彭詩刻
虞學士集評書謂坡谷出而魏晉之法盡米元章薛
紹彭黃長睿方知古法又云長睿書不逮言惟紹彭
最佳而世遂不傳米氏父子世學其竒怪據此似于
坡谷之後獨取紹彭也今中南樓觀有紹彭書詩刻
余凡得五紙其一書唐人玉真公主莊玉真觀諸詩
小楷法出入黃庭洛神無一毫滲漏其一書蘇子瞻
詩其一書其叔薛周詩其一書王工部詩其一書一
絶句字稍大或作真行其法皆自晉唐絶不作側筆
惡態真可寳也紹彭號翠微居士其父師正重模定
武蘭亭其子嗣昌刻智永千文蓋世有書學者伯生
之鍳精矣哉(石墨鐫華)
李騊遊中南詩刻
李騊通判秦中留題中南而鄠令崔珙書刻石騊詩
珙書皆不離宋人本色留之以見時代之下人自不
能使超也崔珙是又一人非唐廢相之判鳳翔者(石墨
鐫華)
黃魯直行書此君軒詩
右弘治辛酉長洲薛英按蜀獲此碑于南榮立于分
司覆之以亭自以為起廢涪翁九原之英爽亦一蘇
醒昨玉泉公在南宋分司早發時忽見破屋中樹一
石自披荆視之因搨以歸噫好事如玉泉公使薛老
有知其亦蘇醒已乎涪翁此書與詩頗竒偉自言咄
嗟而出文不加點蓋亦一時之興所至爾程嬰杵臼
二句煞有江西𣲖之意也丁巳六月雨中觀于蒼潤
軒紀(玄牘記)
黃魯直行書語溪行
右字遣筆妙刻手亦在青原詩之上(玄牘記)
司馬公祠堂詩
司馬晉州待制哀辭太常博士通判延州軍州事
馬端
志古流難合談高道自明風波直恩分(公為羣牧倅當曹之遷也
人以公始嘗堅辭其辟當自為辨公惻然謝曰今日正宜從其行也卒不以辨識者韙之)鍼石盡
交情(公與人交必盡規譲始若不勝其言退則牧義彌篤)譲節蒙知厚(公在鳳翔日被
召知諫院公辭之自是深簡上心)華班絶綺榮(公生平特立至為侍從皆出宸選)賤
生懷感遇當路假晶熒(端辱公以八使慰薦遂蒙改官)累次青油幕
(端在益昌及岐下皆預賓席)中間白玉京吏文容議緩(端在幕府每奉公議
特被優假)邦事恤言輕(戊寅年端輙奏疏論事公時在京師嘗見憫孤直)自此嗟
流梗何期苦見兵(是歲别公出宰郾城明年移倅邊郡)塞垣心易動漳
浦信彌驚(今春得三堂信知公属疾)玉蘂悲無騐金臺望忽傾歲
闌雲慘淡天迥淚縱横世有真忠亮今亡至直清舊
僚知葬日投此吊佳城
嘉祐元年十月三十日著作佐郎管勾河東路機宜
文字雷憲書
右小石刻在夏縣司馬公祠堂西舘中(求古錄)
謁司馬温國公墓詩并序(附錄)
予到官之五日拜司馬温國文正公墓顧瞻良久而
有是詩實至元改元閏十二月既望也洞洋後學范
庸頓首書
蒼蒼中條山悠悠洓河水哲人生其間而有司馬氏
山水秀且明桑梓故鄉里宋朝入相時天下聞之喜
通鑑一編書名分盡乎禮天地大是非以禮為綱紀
大哉君臣道逆順合條理遂令千載下驚懼良有以
禹都鳴條岡邱墳峙高壘大儒世臣家何處孫與子
我時來拜瞻昆仲沒荆杞考古詢寺僧懷賢心未巳
黨人仆其碑今日果誰恥杏花蔭龜趺異事入青史
細讀東坡銘文章剰褒美迴首悲風來商聲振林起
大元至元四年四月九日餘慶禪院尊宿僧行選立
石
右小石刻與馬端詩同嵌一壁(求古錄)
宋集右軍書牡丹詩
牡丹詩較絳州碑差覺風流而老勁處不如時有一
二筆纏綿者右軍帖中亡此也(石墨鐫華)
宋贈夢英大士詩刻
贈英公詩者三十餘人陶榖宋白蘇易簡郭忠恕諸
人皆在其中而備諸惡道無一首合作宋初人口語
如此無論初盛何可令許渾見也書手出廬岳僧正
蒙得誠懸法以英公廟堂碑觀是其相知之深者故
欲有效于英耳詩中書劉伶作劉靈(石墨鐫華)
宋刻僧彦修草書詩
彦修草字詩李丕緒刻之于石曰筆力遒勁得張旭
法今觀其書殊無一筆似張長史者王元美曰如淮
陰惡少年風狂跳踉良是(石墨鐫華)
宋慈雲寺集右軍書詩
此晉之玉兔寺志應請之張仲尹詩之靜萬集右軍
書之集書起自文皇聖教後之興者蔑以加矣此書
尚不及絳州碑僅存形似耳詩則余不敢知也(石墨鐫華)
范成大行書四時田園襍興詩石刻
右范石湖行書後有周伯琦跋云公以文學知遇思
陵阜陵遂登執政此詩蓋謝事後所作曲盡吳中郊
居風土民俗不惟詞語膾炙人口而筆墨標韻步驟
蘇黃之下使人健羡名不虚得詎不信然余向讀石
湖志慨想之不可得今觀元白所收墨本為之憮然
然吳中近為海寇剽劫痛非昔日矣縱使石湖老人
見之吾恐不賦田園而賦洗兵馬也(玄牘記)
如愚居士書滿庭芳詞
昔僧有言儒門淡泊收拾不住所以皆歸于佛此言
雖夸然人實有或因省悟或因不偶而逃之者金陵
牛首山辟支佛方塔上有宋如愚居士滿庭芳詞云
吾乃當塗棄儒奉道遵行聖海多年已逾三紀截滅
六塵緣習業自營度日未曾謁見豪賢般若力掀翻
煩惱坦蕩獨翛然來斯干四載装鑾佛像塔宇盡光
鮮造遮暘石道直至水&KR2567;邊都係束脩已鏹捨為助
道安禪知慚愧了無所得本覺性明圓字畫類山谷
後書淳祐四年十月望日如愚居士書後又書云庚
戌年九月初日化噫若居士者亦高人也哉(玄牘記)
范公亭詩刻
有范仲淹歐陽修詩石在青州府城西門外(古今碑刻記)
石壁山詩刻
宋虞仲房詩刻在台州府黃岩縣南(古今碑刻記)
草衣岩詩刻
岩上有張天覺詩在長沙府湘潭縣之北(古今碑刻記)
御茶園詩刻
宋魏徹孫撰在建寧府(古今碑刻記)
浮觴亭詩刻
宋文同建并詩刻尚存在成都府崇慶州西湖側(古今
碑刻記)
治平園詩刻
宋文同賦十詠在保寧府治東(古今碑刻記)
折柳亭詩刻
宋鄭淵詩在保寧府巴縣西門外(古今碑刻記)
燕居堂詩刻
宋陳堯咨之子義建有戒子詩八章石刻存在順慶
府渠縣(古今碑刻記)
旌善院詩刻
有韓琦挽蘇洵詩在眉州之蟇頥山(古今碑刻記)
南山詩刻
有宋人龍田詩在潯州府貴縣之南山(占今碑刻記)
棲霞寺詩
上元令趙晟作刻在古佛菴五龕石柱上(金陵古金石攷)
趙知府棲霞寺大巖詩
寺志不載新志有之南宋有數趙氏知府事不知詩
出何人
手摩一丈玉詩
米芾書在棲霞寺(金陵古金石攷)
黃公履金陵雜咏刻
周沔書(金陵古金石攷)
蘇子瞻書漁家傲詞
送王勝之在白鷺亭(金陵古金石攷)
蘇子瞻三過堂詩刻
在永興寺何大監祠堂壁上見金陵瑣事(金陵古金石攷)
黃山谷書韓文公城南詩
山谷紹聖五年五月上荔枝灘舟中書此贈陳德之
元提舉李浩刻在府學尊經閣下(金陵古金石攷)
張文潛書李太白鳳凰臺詩
馬光祖跋倪垕刻在鳳凰臺上(金陵古金石攷)
朱文公書邵堯夫游伊洛詩
刻在徽州明尚書楊寧取置南國子監(金陵古金石攷)
趙忠肅公秋風詩
馬光祖書(金陵古金石攷)
讀書城南詩
朱協極隸書在蘇州府學(寒山金石林)
海市詩
東坡書在登州(寒山金石林)
杜工部古柏行
龍岩草書在陜西(寒山金石林)
宋神宗詩
賜彦博(彦字上用御書之寳)
四紀忠勞著三朝聞望隆亨茲難老祉報在不言功
富矣勲彌大居焉貎甚冲西都舊士女白首&KR0008;瞻公
文潞公記
御賜詩記
元豐三年季秋皇帝行大饗之禮于明堂臣方
守魏被召侍祠大禮慶成後四日特蒙制恩進
位太尉保釐洛郊臣犬馬之年七十有五前此累年
章十數上以求致仕聖慈俯憐舊物曲念老臣皆
未之許今復優進公位俾守别都自顧衰殘非敢
當克俯伏辭避至於再三訖不獲命乃以閏月二
十三日陛辭翌日出都仍錫宴于瓊林苑悉以
二府大臣押伴既又臨遣中使内出寳器俾釂
天醴以極魚藻之樂及賜御詩以寵其行(臣)伏
思蒙厚恩荷殊渥自近世逮本朝以來未有其比
則有弼臣惇奉詔作序事義詳矣臣雖窮極語言
不能盡意惟知負戴天地生成之德感極而繼之以
泣恭惟陛下聪明睿智煥乎有文帝庸作歌光
紹前典伏自臨御以來十有四載而英韶之韻雲
漢之章百執願聞萬物思覩者久矣曾未之得夫何
老臣首蒙天賜至榮至幸超絶等倫始在都門
則已傳布于宮省尋抵洛宅又得診示于吏民是
用圖金刻石以永其傳將與夫日月並期天地同
久復使臣之子子孫孫相繼率勵保之守之亦克永
世至於老臣為不朽矣元豐四年正月三日河東節
度管内觀察處置等使守太尉開府儀同三司行太
原尹判河南府事西京留守司公事兼畿内勸農使
上柱國潞國公食邑二萬三千六百戶食實封一萬
一百戶(臣)文彦博謹記
六藝之一錄卷九十六
