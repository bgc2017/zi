欽定四庫全書
六藝之一錄卷二錢塘倪濤撰
金器欵識二
周文王鼎
右高八寸九分耳高二寸三分闊二寸深三寸八分
口徑長六寸一分闊四寸三分腹徑長六寸三分闊
四寸五分容三升有半重一十二斤三兩四足銘七
字按鹵字許氏說文云從西省象鹽形鹵即魯字也
古尚書魯作□古之文字形聲假借如鄦作許咎作
臯繆作穆之類是也尊說文云酒器也從酋廾以奉
之今尊傍加□乃阜字從阜者蓋取高大之意彝說
文云宗廟常器也從糸糸綦也廾持米器中實也王
聲也今彝其首作□者乃王也其左作點者象米形
也右作□者系也下作□者卄也魯公者周公也文
王者周文王也按史記魯世家云武王徧封功臣同
姓戚者封周公旦於少昊之墟曲阜是為魯公周公
不就封留佐武王今考其銘識文畫尚類于商則知
周公之時去商未遠故篆體未有變者以是推之則
此為周公作祭文王之器無疑其制足象蜼形上為
鼻下為尾高而且長其兩耳亦鏤蜼文蜼之為物爾
雅以謂禺属昂鼻而長尾尾有兩岐遇雨則以尾塞
其鼻蓋取其有智衮冕繡宗彝之章而以虎蜼亦此
義也其身四周隱起獸面蓋饕餮之象也古者鑄鼎
象物以知神姦鼎設此象蓋示飲食之戒銘曰尊彝
者舉禮器之總名而已是鼎也仲忽於元祐間進之
竒古可愛足以冠周器腐儒挾持異端輙稱墟墓之
物以請罪焉方當紹述先烈作新大政故用堲□朋
邪以彰寳器俾一時純正不沮於朝異代神竒復顯
於世豈不快哉(博古圖)
右文王尊彝銘紹聖間宗室仲忽獲此器以獻有旨
下祕閣考驗而館中諸人皆以為後世詐偽之物不
當進于御府於是仲忽坐罰金然其器猶蔵秘閣初
仲忽以器銘上一字與小篆鹵字相類遂讀為魯因
以文王為周之文王曰此魯公伯禽享文王廟器也
其言頗近乎夸故當時疑以為偽然兹器制作精妙
文字竒古決非偽物識者當能辨之惟遂以為魯公
器者初無所據爾(金石錄)
古人多以形聲假借如鄦作許咎作臯繆作穆之類
不可槩舉知此則以鹵為魯蓋無可疑魯公者周公
也文王者周文王也按史記魯世家云武王克商徧
封同姓功臣戚者封周公且於少昊之墟曲阜是
為魯公魯公不就封留佐武王以是推之則此器乃
周公所作以祭文王者也此鼎也而謂之尊彝舉禮
器之總名而已(紹興古器評)
周晉姜鼎
韓城鼎銘惟王九月乙亥晉姜曰余惟嗣朕先姑
君晉邦余不安寧巠雝明德宣我猷用所辭
辟剿虔不㠯寵我萬民嘉遣我
錫鹵賚于兩㐱□文侯頵令畢征綏堅
久吉金用作寳尊鼎用康&KR0008;妥懷遠邦君子晉姜用
蘄麋夀作惠亟萬年無疆用德畯保其子孫
三夀是利右原父釋文原父既得鼎韓城遺予以
其銘而太常博士楊南仲能讀古文篆籀為余以今
文寫之而闕其疑者原父在長安所得古竒器物數
十種亦自為先秦古器記原父博學無所不通為余
釋其銘以今文而與南仲時有不同故并著二家所
解以俟博識君子(集古錄)
楊南仲云嘉祐己亥歲馮翊有得鼎韓城者摹其欵
識於右按其銘蓋多古文竒字蔡襄云得原父鼎
器銘知古之篆字或多或省或移之左右上下然亦
有工拙秦漢以來裁歸一體故古文所見止此(書畫譜)
晉姜鼎以今權量校之其重若干其容若干以合周
律當為權若干為量若干周自中世天子不得考度
量協彝器侯國得自為制則當晉國不知其為權量
輕重多寡也銘曰惟王十月乙亥晉姜曰余惟嗣先
姑君晉邦余不敢荒寧知其為晉鼎矣然則其謂晉
姜則齊女也春秋時齊歸晉女者獻公則齊姜文公
則大姜平公則少姜其在春秋前則穆侯夫人書傳
雖間有遺缺不得盡見然其著者此爾少姜早死季
姜不得主祀穆夫人不盡穆侯世惟文公夫人當襄
公世猶不棄祀事疑此大姜鼎也聖人作春秋於歲
首則書王說者謂謹始以正端故舊史以示成法今
晉人作鼎則曰王矣是當時諸國皆以尊王正為法
不獨魯也考於禮制鼎者或以宴享亦或以饗祭其
數亦異矣故有正鼎者謂牛羊豕魚腸腊胃膚也其
在羞鼎則膷(音香牛臛也)臐(音熏羊臛也)膮(音寮豕臛也)矣蓋食禮
無膚祭禮則有之故其大者為膚鼎惟鼎則享備體
也晉姜之作殆膚鼎謂耶(廣川書跋)
右高一尺三寸耳高一寸二分闊二寸深七寸七分
口徑一尺四寸七分腹徑一尺五寸容四斗一升重
七十七斤二兩三足銘一百二十有一字晉姜齊侯
宗女姜氏以其妻晉文侯故曰晉姜觀其始言君晉
邦取其寡小君之稱以正其名中叙文侯威貫通洪
征綏湯原以顯已之有助迨其末也又言保其孫子
三夀是利則三夀者與詩人言三夀作朋同意蓋晉
姜觀其始特保我子孫而外之三卿亦冀夀考也欵
識條理有周書誓誥之辭而又字畫妙絶可以為一
時之冠也(博古圖)
周伯碩父鼎
右高一尺六寸九分耳高四寸四分闊四寸八分深
九寸九分口徑一尺六寸八分腹徑一尺七寸九分
容九斗五合重一百二十斤八兩三足銘五十字耳
足皆素純緣之外飾以蟠䕫腹間比以鱗紋銘曰惟
六年八月初吉巳者以年繫月以月繫日也曰子史
伯碩父者伯碩父雖不見於經傳然周有太史内史
之官謂之子史則稱於父曰子舉其官曰史而伯碩
父則又其名也曰追孝於朕皇考釐仲王母乳母者
用昭孝享於其考妣也釐謐也而曰釐仲者蓋古人
以字為謐因以為族則仲疑其族也若王母乳母則
追孝皇考而并及之其曰綰綽則祝以優裕之辭耳
(博古圖)
周史頙鼎
右高一尺四寸六分耳高三寸九分闊四寸三分深
九寸五分口徑一尺五寸腹徑一尺五寸六分容二
斗六升三合重七十六斤三足銘四十三字耳足純
素純緣之下以雷紋為飾曰史頙者雖不見於經傳
蓋史則言其官頙則言其名是器與前伯碩父鼎言
其考妣謐號大率相類然所異者此鼎差小特不紀
其歲月雖辭有詳略器有大小不害其為同實一時
之物(博古圖)
史伯碩父鼎二至和元年虢州得之嘗命校其權量
所極并其形制圖焉其一高尺有七寸八分深尺有
一寸八分徑尺有九寸六分受一石二斗重若干其
二高尺有六寸五分深尺有八分徑一尺五寸八分
其受一䄷重若干銘曰惟六年八月初吉巳子史伯
碩父追孝於朕皇考釐仲王母舟母尊鼎凡四十三
字其六字刓缺不可識或謂支干相配五行無巳子
也余按商兄癸彝為丁子周戩敦作乙子其類甚多
蓋以剛日柔日相配而制器之日用剛則以柔配之
用柔則亦以剛為配之五行之用然也戊巳為土戊
為土生已為土滅剛日不用而以巳配者蓋用其剛
必即柔以成之今術家猶然在甲子六年正月朔當
辛未則八月一日朔當戊子然碩父正宣王時其曰
史伯則史臣而位大夫者故得作宗器以薦祖廟班
伯以史伯為厲王世昔鄭桓公宣王司徒問國於史
伯則不得為厲王時矣今官庫有史穎鼎名同其皇
考舟母或以碩父為穎字者雖然必(闕)與其字為配
至其作宗器於廟則不得以字著也穎或與碩父為
兄弟此不可得而知矣今鼎二以釐仲為皇考以舟
母為王母釐蓋王父則以舟為王母其周女也稱王
父以皇考則周固有之矣古之為史者書傳直以名
配之而不著姓此其世代不得考也然銘有用蘄綽
綰眉夀或為說曰綰如祈天永命綽如垂裕後昆以
其書考之恐不盡得其文古人於書直有不可意得
者況以秦文考之耶(廣川書跋)
史伯碩父鼎右二器形制欵識悉同而文字刓缺
以二鼎參讀而互辨之可識者四十有三字不可見
五字而已按史伯周宣王臣碩父其字也鄭桓公為
周司徒問王室於史伯史伯具以諸國及晉楚所以
興對春秋外傳是之而漢書古今人表於厲王宣王
時皆書史伯疑非二人蓋羡文耳此二鼎銘文著史
伯碩父所以作鼎曰朕皇考釐仲王母舟母尊鼎而
周器之拓文有曰史穎作朕皇考釐仲王母舟母尊
鼎欵識字畫大致皆同則知穎者蓋碩父之名三鼎
之文互相見爾考之經傳周有史佚衛有史輶晉有
史趙率以官為氏故碩父之名與氏皆冠以史曰伯
者蓋五十所加猶伯陽父仲山父之類是也又幽王
之臣有虢石父而晉有伯石於碩父亦近之然虢石
父虢公也未嘗為史而晉之伯石乃楊食我耳非天
子之命卿弗可稱伐於鼎是知史伯碩父非此二人
也古文周與舟同史伯周臣故稱其王母曰周母猶
周之姜任太姒號曰周室三母亦以國著也以斯銘
考之釐仲者史伯之皇考而周母其王母也今先釐
仲而後周母則釐仲實王父耳下言王母則上為王
父可知故但曰皇考銘之首曰惟六年八月初吉巳
子以巳配子則於十日剛柔疑若弗類然三代鼎彝
銘刻若此者甚多有之兄癸彝文曰丁子周戩敦文
曰乙子今此鼎文曰巳子是也或曰戊與己同類古
尚未分則所謂己子乃戊子也或曰易之五位相得
而各有合以配十日若甲與己合古亦未分則所謂
己子乃甲子也丁子乙子義亦如之其說未知孰是
銘之卒章曰用蘄綽綰眉夀晉姜鼎銘亦有此語蓋
祈天永命俾弗中絶故曰綰垂裕後昆俾昌而大故
曰綽與萬年子孫永保同意皆善禱之辭也鼎唇之
文鏤為龍與饕餮之象而腹皆作龍鱗與周寏父鼎
頗相類皆合而成體散而成章之義所謂龍文之鼎
蓋取諸此(東觀餘論)
周王伯鼎
右高五寸三分耳高一寸二分闊一寸四分深三寸
口徑長四寸七分闊三寸四分腹徑長五寸闊三寸
六分容一升六合重三斥四兩四足銘五字按史傳
有曰史伯者著其姓也有曰鄭伯者舉其國也有曰
僖伯者稱其諡也今此伯謂之王以為諡則王不可
為諡以為國則王未嘗名國以為姓則三代之間未
見王姓而顯者惟武王初定商以九鼎寳玉封諸侯
而書序克商之後亦曰分寳玉于伯叔之國然則王
伯者疑其為王之伯父也曰寳齍者考諸周禮雖有
掌玉齍之官然形制訖無所考以其方而四足與諸
方鼎悉類故附於鼎云(博古圖)
周季㜏鼎
右高五寸五分耳高一寸闊一寸二分深三寸五分
口徑五寸五分腹徑五寸八分容三升重三斤二兩
三足銘四十九字昔康王命作册畢曰分居里成周
郊則成周者西周也麓說文以為守山林吏又曰林
属於山為麓則徙于楚麓者謂其山之林麓蓋如書
言大麓之類王欲徙楚先命小臣夌往見以相其居
王至于居也復遣錫貝錫馬及兩所以賞之曰季㜏
者說文㜏通作妘以為祝融之後姓也富辰嘗舉叔
妘而韋昭亦以妘為妘姓之女則㜏乃其妃也曰季
者又特言其序耳詩所謂彼美孟姜仲氏任只有齊
季女皆指其序也(博古圖)
右季㜏彝銘蔵洛陽趙氏銘字畫與大篆小異蓋古
文也當是周初接商時器余遍閱商周諸器銘所謂
古文者大率如此而唐之所書皆别作一體筆畫疎
瘦與彝鼎間字絶異雖李陽冰亦為之不知何所依
據余以為學古文當以彝鼎間字為法(金石錄)
銘四十有九字結密而小(墨林快事)
周中鼎
中謂南宫中耳後有數鼎皆一時物也(鍾鼎欵識)
右高九寸三分耳高二寸一分闊二寸二分深六寸
一分口徑八寸七分腹徑九寸五分容一斗五升重
九斤四兩三足銘四字曰中作寳鼎純素不加文鏤
與父已中甗南宫中鼎皆出一手特南宫中鼎銘文
僅百字其略曰王命中先相南國則知是器皆中一
時之制也銅色沁暈如碧玉製作典古在周器中最
為純厚者焉(博古圖)
銘四字曰中作寳鼎中不知其為誰然按所藏彝器
有曰南宫中鼎制作典古不加文飾與此鼎若出一
手特形模方圓欵識繁簡有異耳以是考之所謂中
者必南宫中也(紹興古器評)
南宫中鼎一
高八寸五分耳高一寸八分闊一寸七分深五寸四
分口徑長七寸二分闊五寸四分腹徑長七寸一分
闊五寸三分容七升五合重一十斤四足銘五十七
字
南宫中鼎二
高八寸四分耳高一寸九分闊一寸八分深五寸三
分口徑長六寸闊五寸二分腹徑長五寸九分闊五
寸一分容五升五合重八斤四兩四足銘三十九字
南宫中鼎三
高八寸四分耳高一寸九分闊一寸五分深五寸四
分口徑長六寸闊五寸二分腹徑長六寸闊五寸容
五升有半重一十斤四足銘三十九字
右三器以南宫為氏者在周有之如書所謂南宫括
南宫毛是也中則其名耳然名氏同而欵識或異曰
作乃采者蓋采事也命以立事則因為此鼎而勒之
銘也其云伐虎方之年者虎方猶鬼方也虎為西方
之獸是必因西征而昭其功以銘之也三鼎形模大
略相類至其銘文間有不可知者則闕疑以待博識
(博古圖)
右三器皆南宫中所作南宫其氏也中其名也南宫
為氏在周有之前一鼎曰錫于琖玉集韻云玉琖小
(闕)也又言作乃采者蓋采事也命以立事故因為此
鼎而刻之銘也此鼎也而謂之䵼父乙尊䵼煮鼎也
曰父乙者周初接商之器也後云惟臣尚中臣赫赫
者如赫赫師尹之義第二第三鼎曰伐虎方者虎方
猶鬼方也虎西方之獸是必因西征而昭其功以銘
之耳又王位在射圃而射字極古如宰辟父敦射字
也(鍾鼎欵識)
周穆公鼎
右高一尺一寸二分耳高三寸一分闊三寸五分深
七寸七分口徑一尺二寸五分腹徑一尺三寸五分
容三斗六升重五十斤三足銘二百一十二字湮沒
不可辨者六十九字是鼎得於華隂迺秦故地曰不
顯走者詩言有周不顯王安石釋之云不顯者乃所
以甚言其顯也走者如太史公以為牛馬走則走乃
自卑之稱皇祖穆公者攷秦世次先武公次成公而
穆公又其次今銘復先穆公次言成公後言武公者
質諸經傳莫不有意義昔商之禘祀自上而推之下
尊尊之義故長發之詩曰有娀方將又曰元王元撥
相土烈烈而終之以實維阿衡實左右商王此先言
有娀以及卨至于相土成湯而下然後及於阿衡也
周之禘祀自下而推之上親親之義故雝之詩曰既
右烈考亦右文母蓋自烈考以上逮於文母也自上
及下則原其始而知王業之所由興自下及上則舉
其近而昭王業之所以成當時各有所主而此鼎之
文世次亦有所法也其餘以歴歲既久類多缺冺無
從悉考姑就其可以意得者如此(博古圖)
右高九寸三分耳高三寸闊九寸二分深五寸口徑
一尺一寸七分腹徑一尺五分容一斗九升重二十
八斤三足銘一字作象形周禮司尊彝春祠夏禴其
再獻用兩象導而是器則鼎也且易六十四卦皆象
也而於鼎獨言象蓋鼎之為卦䷱上離下巽以木巽
火有鼎之體此畫象形其亦凖易而著之耶是器腹
飾交䕫兩耳外作連珠紋純緣不加蟲鏤有商之遺
制焉
周父已鼎
癸亥王徙刊作册妝新室王賡作册豐貝太子錫練
大貝用作父已寳鬲
右高一尺五寸六分耳高三寸二分闊三寸八分深
九寸八分口徑一尺二寸一分腹徑一尺三寸四分
容四斗九升重五十三斤有半三足銘二十八字其
末云作父已寳而已見於商之帝號蓋商以十干名
至周則有乙公得於已則未之見焉是器獸足素耳
純緣之外作螭紋而雷紋間之文鏤皆周制也(博古圖)
觀其銘文乃周鼎也而曰父已寳鬲蓋商末周初之器(鍾鼎欵識)
右高五寸耳高一寸三分闊一寸四分深三寸三分
口徑六寸一分腹徑六寸四分容三升二合重三斤
十有三兩三足銘一十字曰言肇作尊鼎而周有司
徒言曰肇則言其始也言始作此鼎製作與周鼎頗
小異然足短而婆娑其腹耳足純素純緣外有蛟螭
之飾華巧雖乏而漢鼎不能逮也(慱古圖)
周雝公緘鼎(集古錄金石錄廣川書跋俱作商雒鼎)
右高八寸九分耳高二寸三分闊一分九分深六寸
口徑一尺三分腹徑一尺五分容一斗七升八合重
一十八斤有半三足銘四十一字曰惟十有四月者
古器多有是文疑嗣王居憂雖踰年未改元故以月
數也昔歐陽修謂雍公不知為何人而曰十四月亦
未有定論又疑其惟十有四者書其年月既死霸記
其日也觀其腹出雲氣足著饕餮制甚古而韻不凡
非周室無以作此(博古圖)
右商雒鼎銘者原父在長安時得之上雒其銘曰惟
十有四月既死霸王在下都雝公識作&KR3291;鼎用追享
丁于皇且考用气麋夀萬年無疆子子孫孫永寳用
雝公不知為何人原父謂古丁寧通用蓋古字簡略
以意求之則得爾而蔡君謨問十有四月者何原父
亦不能言也治平元年中伏日書(集古錄)
古鼎銘劉原父得於商雒銘曰維十有四月蔡君謨
嘗問原父十有四月者何原父不能對吕氏考古圖
云古器銘多有是語或云十三月或云十九月疑人
君即位居喪踰年未改元故以月數余嘗考之古人
君即位明年稱元年蓋無踰年不改元之事又余所
藏牧敦銘有云維王十年十有三月以此知吕氏之
說非是蓋古語有不可曉者闕之可也(金石錄)
此鼎制甚大校以今太府權量為斤若干銘曰惟十
有四月既死霸王在下都雝公諴作尊鼎用追享丁
于皇且考原父以丁為寧其說是也周既都洛而以
成周為下宫所以異宗周也諴周古史考曰周公營
作下都則今洛陽何休曰周成王所都也其曰十四
月者蔡君謨嘗疑之此蓋自王之即位通數其月爾
或謂周之十四月為夏之二月元命苞曰夏以十三
月為正故管子十有三月令人之魯二十四月魯梁
之民歸齊二十八月萊吕之君請復之語如此自是
古人書時不必月嗣君未改年以月數計之邢子才
曰四十二月之科一依恒式彼自其君即位後以月
為數其時已再改年矣蓋循用古制服制小傳盡書
以月此正未成君之制故昔人謂時王未改年者其
說得之(廣川書跋)
周䜌鼎
䜌於經傳無所見䜌與欒同即名字也女者䜌之女
也王楚釋作子字恐未然(鍾鼎欵識)
右高二寸四分耳高一寸闊八分深二寸一分口徑
三寸一分腹徑三寸七分容七合重一斤三兩三足
銘二字按䜌與經傳無所見獨於&KR2700;䜌鼎有銘曰䜌
用享孝于朕皇考按其文乃曰惟王二十三年九月
王在宗周蓋周有成周有宗周則知䜌者周之時也
(博古圖)
按䜌索諸經傳訖無可考獨於䜌鼎蓋有銘曰宋公
䜌作餗鼎以是推之其為周物無疑而曰女者蓋言
䜌之女作是器以享於考如商女乙觚之類是也詩
云誰其尸之有齊季女則知女亦預祀事也(古器評)
周單父乙鼎
銘曰父乙蓋乙非獨商之號如齊有乙公之謂也(鍾鼎
欵識)
右高八寸八分耳高一寸二分闊一寸深四寸一分
口徑長五寸七分闊四寸四分腹徑長五寸六分闊
四寸三分容三升有半重六斤十有二兩四足銘五
字昔叔向嘗謂單靖公曰吾聞一姓不再興今周其
興乎其有單子也又曰單子能朝夕不忘成王之德
以佐王室則單者周之族而為周之卿士者也曰旗
者穆公旗也而此鼎銘乃曰父乙蓋乙非獨為商之
號如齊有乙公周之彝亦曰父乙則乙者豈囧父祖
之名乎(博古圖)
周益鼎
右高五寸耳高一寸闊一寸一分有半深三寸口徑
四寸九分腹徑五寸四分容二升四合重二斤十有
四兩三足銘四字曰益作寳鼎曰益者春秋文公六
年有梁氏益昭公六年復有文公益未知孰是蓋作
鼎彝必有大勲德而後有之梁氏文公正其人耳(博古
圖)
周叔液鼎
右高六寸四分耳高一寸六分闊一寸四分深四寸
口徑六寸二分腹徑七寸一分容五升重六斤四兩
三足銘二十三字曰叔液考諸前代叔液之名不見
於經傳惟語記周之八士則有叔夜焉豈其族歟是
器耳作雷形純緣飾以立螭足作蹄狀形制篆鏤皆
周制也(博古圖)
曰饋鼎者如飼鼎餗鼎之類古人於器用所寓各有
攸當饋則取滫飯之意焉(紹興古器評)
周叔夜鼎
叔夜蓋周之八士也銘曰釁其饙鼎以征以行太公
作簠亦曰釁寳簠耳(鍾鼎欵識)
周單冏從鼎
右高四寸七分耳高一寸三分闊一寸三分深二寸
三分口徑長四寸五分闊三寸三分腹徑長四寸一
分闊三寸容一升一合重二斤十有四兩四足銘五
字曰單景作從彝周有單子歴世不絶有襄公頃公
靖公獻公穆公凡數世獨景者不見諸經傳是器鼎
也而曰彝蓋彝言其常曰從則如品之有從亦有所
謂陪鼎者是也此鼎兩耳方四足上飾獸面腹上有
雙鳳形間以雷紋鳳之隱顯與夫雷之動作皆以其
時著之紋飾豈徒為哉(博古圖)
六藝之一錄卷二
