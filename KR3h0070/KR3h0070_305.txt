欽定四庫全書
六藝之一錄卷三百四十七錢唐倪濤撰
歴朝書譜
宋
汪藻
汪藻字彦章饒州德興人中進士第調婺州觀察推
官徽宗親製君臣慶會閣詩羣臣皆𢋫進惟藻和篇
衆莫能及除九域圖志所編修官欽宗即位召為屯
田員外郎遷起居舍人高宗踐阼召試中書舍人遷
兵部侍郎拜翰林學士帝以所御白團扇親書紫誥
仍兼綰黃麻似六經十字以賜縉紳豔之紹興二年
除龍圖閣直學士升顯謨閣學士(宋史)
浮溪工大小篆得李斯陽冰用筆意(孫覿鴻慶集)
學士院中有榜曰摛文堂徽宗御書賜強承旨淵眀
今乃汪彦章内翰藻所篆(周必大玉堂雜記)
張&KR3109;
張&KR3109;字巨山襄陽人宣和三年上舍選中第紹興五
年召對除祕書省正字十年擢中書舍人除敷文閣
待制(宋史)
朱文公跋張巨山帖云近世之為詞章字畫者争出
新竒以投世俗求其蕭散澹然絶塵如張公者殆絶
無而僅有(朱子文集)
尹焞
尹焞字彦眀一字德充洛人靖康初召至京師不欲
留賜號和靖處士紹興四年授左宣教郎充崇政殿
說書八年權禮部侍郎兼侍講(宋史)
和靖先生帖得之祈君之子真卿淳熙庚子刻之白
鹿洞書院(朱子别傳)
尹和靖書歐陽文忠公三志
河南尹君来自臨川出示其大父和静先生遺象及
手書歐陽文忠所作三志仰瞻伏讀不勝敬嘆既撫
其象以藏於家尹君又俾記於誌文之後熹惟尹氏
世德之盛既得歐陽公之文以發揮之而和靖手書
唯謹是亦足以傳世矣孤愚晩學何敢僣易輙贊一
辭顧其請不已乃别書幅紙以附于卷尾云紹熙壬
子十月二十五日新安朱某記(朱子文集)
跋尹和靖帖
國朝崇重儒學然自布衣聘召者特為難得故侍講
侍郎尹公著作崇道王公皆伊川先生高弟又皆用
布衣特召師友輝映縉紳榮之維尹公致位通顯德
望表表而王公立誠為已仕不求進故知之者希然
不可以是判優劣也今覩尹公所遺王公尺牘一話
一言必以尊所聞務講學相期責善之誠如此則王
公之為人可知已盖嘗以為國家之患常由人心之
偏詖而邪說暴行之肆熙豐符紹所以基靖康之禍
也惟儒者則有正人心息邪說距詖行放淫辭之功
焉紹興初年懲創前轍隆儒勸學人主特有意焉尹
公以經學納誨所以格君心者微矣王公討論史觀
破紹聖元符誣謗之讒慝眀宣仁泰陵慈孝之本心
其功亦不細凡此皆正人心之偉節也用乂厥辟紹
開中興豈偶然哉然格心之道難明而遜志之言易
孚此世道消長所以相推而不已也厥後權姦秉國
蠱上志賊人心天下泄泄斯道幾墜幸頼乾道淳熙
諸公相與扶持考其師友淵源則出於河南之門者
為多信乎功不在禹下也先文定嘗獲講習於著作
君其曾孫仲可出示尹公帖於是三復有感而書其
後帖中所謂時紫芝者善歷學先文定嘗薦之謂其
學問淹貫推䆒詳密及陳齊之名長方亦先友也寳
祐歲在鶉尾小滿日玉山汪慤書(式古堂書畫彙考)
程俱
程俱字致道衢州開化人宣和二年進頌賜上舍出
身除禮部郎建炎中為太常少卿知秀州罷久之除
徽猷閣待制為文典雅閎奥為世所稱(宋史)朝奉郎
賀公墓志程俱撰并書
張九成
張九成字子韶其先開封人徙居錢塘紹興二年策
進士擢寘首選累官刑部侍郎謫居南安軍起知温
州寳慶初特贈太師封崇國公謚文忠(宋史)
横浦先生舊自號無垢居士無垢之號聞天下先生
著述天下㒺有闕違獨簡帖字畫得者稀少先生筆
下如三峡倒流遇順傾瀉凡見之真草横斜曲直有
張草聖之筆刊之琬琰燦然可觀如龍蛇之奮蟄如
珠之走盤亦足以增人意氣書心畫也豈執筆學古
人手法而後能之(横浦家傳)
張無垢帖
世未有言無垢先生善作字者而筆勢如此令人起
敬嗚呼豈但字畫哉予嘗聞吕伯恭父云某從無垢
學最久見知愛最深至今亡矣念無以報獨時時戒
學者無徒誦世所行論語觧以為無垢之學盡在是
也始予疑伯恭父有為言之也今見求仁先大夫與往
還書說論語事甚悉盖雍也以前無垢已恨早出餘
所著未嘗示人無垢無多著書而論語觧要非成書
學者但尊信之以此窺見無垢宜伯恭云爾也則世
之知無垢者何如哉予少時方省事無垢来為郡守
聞見鄉人父老數百人以淫雨害稼訴郡無垢若不
省然俄而駛足来索状而數百人者皆以不滿觧去
状亦不知安在矣至旦日還鄉下自城以南逹瑞安
凡閘者堰者皆已決捕魚蟹簞笱凡可以梗水者亦
已徹去不數日水落是歲大熟無垢永嘉之政初非
赫然有聲也而敏事若此則世之不知無垢者不但
其問學也無垢擯斥流落道不為世用以死其不為
人知者何可勝道余因求仁先大夫說論語事且有
助於永嘉之政故并著之(止齋集)
張横浦書黃庭經
張九成小字黃庭經全法逸少(書畫舫)
張守
張守字子固常州晉陵人登崇寧元年進士第中詞
學兼茂科除詳定九域志編修官建炎中参知政事
謚文靖(宋史)
張守字畫圓熟流美世不多見(書史會要)
李彌遜
李彌遜字似之蘇州吳縣人弱冠登大觀三年第政
和四年遷校書郎高宗時試戸部侍郎以徽猷閣直
學士知漳州與趙鼎王庶曾開同沮和議(宋史)
李公侍郎字畫端勁(朱子文集)
薛尚功
薛尚功字用敏錢塘人官至僉書定江軍節度判官
廳事善古篆尤好鍾鼎書有鐘鼎彛器欵識二十卷
及鐘鼎篆韻七卷行於世(書史會要)
薛用敏摹鐘鼎彛器欵識
集金石錄者多矣尚功所編尤為精詣况其墨蹟乎
予舊於山隂錢德平家屡閱之誠竒書也至正元年
十二月甲子鍳書博士柯九思書於吳氏遜學齋(珊瑚
網)
錢塘薛尚功摹集三代彛鼎欵識文凢廿&KR1505;較其器
之墨蹟筆精墨妙過之又其討論有出於博古考古
諸書之外前輩博雅精詣如此彼困而不學竊好古
之名自比於米顛者得不有愧方外張天雨老學齋
觀(同上)
予讀薛尚功集古金石文常嘆其博及見謝長源所
收薛尚功寫本乃知金石刻僅得其半而寫本字畫
為精夫學至於博而精豈特論藝文而已至正元年
後五月二十二日靈武斡玉倫徒克莊在武林驛書
(同上)
楊无咎
楊无咎字補之號逃禅老人又號清夷長者清江人
後寓豫章高宗朝以不直秦檜累徵不起書學率更
小變其體江西碑碣多无咎書小字尤清勁可愛嘗
自題所藏邕禅師塔銘後云予於率更為入室上足
(書史會要)
李綱
李綱字伯紀卲武人自其祖始居無錫綱登政和二
年進士第高宗即位拜尚書右僕射兼中書侍郎(宋史)
李綱工筆札其蹟見鳳墅續法帖中(書史會要)
李伯紀近被詔書帖行書紙本(式古堂書畫彙考)
李光
李光字泰發越州上虞人登崇寧五年進士第高宗
即位擢祕書少監紹興中除資政殿學士謚莊簡(宋史)
項方伯家有李泰法帖後人跋其帖見有光字遂以
為司馬公筆(寓意編)
翟汝文
翟汝文字公巽潤州丹陽人登進士第擢議禮局編修
官召對徽宗嘉之除祕書郎紹興元年參知政事風
度翹楚好古博雅精於篆籀(宋史)
翟耆年
翟耆年(汝文子)工篆及八分(書史會要)翟耆年字伯夀好
古博文撰籀史二卷(無錫志)
葉夢得
葉夢得字少藴蘇州吳縣人紹聖四年登進士第高
宗時為尚書左丞(宋史)
葉夢得行書法大令宛然名家(寓意編)
胡安國
胡安國字康侯建寧崇安人中紹聖四年進士第哲
宗親擢為第三紹興中進寳文閣學士謚文定(宋史)
劉子翬觀胡文定公手墨詩云温温文定公至道夙
所欽不事八法竒天成寫幽襟有如瀚海鴻隨波自
浮沈又如太虛雲舒卷杳莫尋(屏山集)
跋胡康侯帖
浙間人家家有春秋傳而罕見公字畫余記為兒時
從鄉先生學同學數十兒兒各授程易胡春秋范唐
鑑一本是時三書所在未鋟版往往多手抄誦也晚
官湖湘間每過士大夫家輙見公遺帖皆甚貴惜然
為春秋學者顧少如浙間何哉因見向氏所藏帖書
以勉之(止齋集)
胡寅
胡寅字眀仲安國弟之子中宣和進士甲科紹興中為
徽猷閣直學士(宋史)七里灘壁間有胡眀仲題字
刻石(見朱子文集)
胡宏
胡宏字仁仲號五峰安國子以蔭補承務郎(宋史)
胡文定與眀仲仁仲皆工筆札其蹟見鳳墅續法帖
中(書史會要)
胡世將
胡世將字承公常州晉陵人宿之曾孫登崇寧五年
進士第為監察御史除徽猷閣待制禮部侍郎紹興
九年為寳文閣直學士宣撫川陕十一年以資政殿
學士致仕(宋史)
世將集古今石刻名曰資古錄所書鐡柱銘刻於延
真宫邦人習書多取為楷則(書史會要)
沈與求
沈與求字必先湖州德清人登政和五年進士第累
官知樞密院事謚忠敏(宋史)宋賢遺墨有沈與求帖
(弇州山人槀)
沈必先高秋氣爽帖行書(式古堂書畫彙考)
張綱
張綱字彦正丹陽人以上舍及第五中首選高宗時
以資政殿學士知婺州謚莊簡(宋史)宋賢遺墨有張
綱帖(弇州山人藁)
張彦正乞授封號帖行楷書(式古堂書畫彙考)
陳與義
陳與義字去非洛人登政和三年上舍甲科高宗南
遷召為兵部員外郎紹興中資政殿學士(宋史)
簡齋工毫翰其蹟見羣玉堂法帖中(書史會要)
宋刻陳簡齋集是公自書上木醇古豐圓出自黃庭
(墨林快事)
跋陳簡齋帖
紹興乙亥歲某初仕王畿陳公之子本之為郎為監
家藏手澤甚富每休務輙求觀竟日今踰三十年本
之之子仁和宰復示此軸前輩翰墨愈久則愈可敬
而本之墓木已拱矣又可嘆也淳熙丙午二月十三
日(平園集)
陳簡齋詩蹟
史稱簡齋河目海口大耳聳峙其出處氣節翰墨文
章為中興大臣之冠盖匪直詩名出后山之右已耳
雨舟寳峴樓所蓄名賢遺墨甚富此固其甲乙品云
元嗣漢齡其永寳之嘉靖二十七年中秋日石川張
寰(式古堂書畫彙考)
陳簡齋法帖奏藁(平園題䟦已見)
權邦彦
權邦彦字朝美河間人登崇寧四年太學上舍第調
滄州教授入為國子司業宣和二年使遼建炎元年
除寳文閣直學士紹興元年為兵部尚書端眀殿學
士簽書樞密院事(宋史)
權邦彦草書龍蛇飛動得顛張醉素之遺意(平園集)
蒋燦
蒋燦字宣卿常州宜興人崇寧五年為蘭溪縣主簿
累官至敷文閣待制贈正議大夫善書得古人用筆
意大者徑尺小者如蝇頭怪竒瑋麗獨步一時凡今
仙宫佛廬穹堂奥殿層樓崇榭得公書榜以為壮觀
(孫覿南蘭陵尚書集)
益王神道碑及東坡墨妙亭記俱蒋燦書
孫時
孫時字季中常州晉陵人以文學行義為一州之望
字畫遒麗為一州之望有楷法得歐虞用筆意雖片
紙尺牘属藁記未嘗草書一字政和三年試上舍授
出身賜將仕郎應天府姑熟縣主簿再徙定陶授宣
教郎致仕(南蘭陵尚書集)
岳飛
岳飛字鵬舉相州湯隂人累官湖北路荆湘潭州制
置使進封武昌郡開國公加檢校少保樞密副使參
知政事淳熙六年謚武穆嘉定四年追封鄂王(宋史)
金沙寺有岳飛己酉歲留題刻石詞甚壮(周必大汎舟錄)
岳武穆請糧手跡小楷精妙絶類顔魯公(謝肇淛居東集雜纂)
跋岳武穆蹟
武寧湯盤藏其先世文林君軍中文書岳武穆王紹
興元年所署也文林始以太學生上書論備禦之策
﨑嶇兵間以功致文林之命觀此牒知文林倡忠義
擊叛潰保鄉里甚直而壮噫可以見其人心之一士
氣之盛而其將又有若武穆者宜其足立國於摧敗
危亡之餘也盤言武穆之死文林上書論列遂并受
害文丞相嘗題其家之堂曰忠節遺墨故在而張循
王劉太尉所署别為卷俯仰二百年而感慨係之矣
近年集在館中將纂修遼金宋史館中以遺書亡軼
為說若此者可徵尚多乎哉(道園學古錄)
跋岳武穆帖
王之討楊么也過師吾里留題東松菴壁上老墨飛
動忠義之氣凜然所謂因邀後軍王團練者盖後来
告變之王貴號王雕兒者也天兵濯征偏禆之在行
者多矣獨邀斯人者飯其愛之必異之餘子孰謂其
報知已一至此極哉司馬文正公之邢恕王荆公之
吕惠卿世固不少而逢蒙殺羿孟軻氏顧舍蒙而羿
之責又何也淳祐九年六月朔敬觀於廬山郡圃之
愛蓮堂附此歎息(方岳秋崖小藁)
岳珂
岳珂飛孫敷文閣待制霖子為籲天辨誣集五卷天
定錄二卷(宋史)
唐人摹王方慶萬歲通天進帖卷後有倦翁岳珂書
(停雲舘帖)
韓世忠
韓世忠字良臣延安人年十八以敢勇應募勇冠三
軍建炎中帝手書義勇二字揭旗以賜焦山寺捷聞
為中興武功第一進太保封英國公孝宗朝追封蘄
王謚忠武(宋史)
韓世忠書法蘇長公逼真(寓意編)
曲端
曲端字正甫鎮戎人警敏知書善属文長於兵略歷
秦鳳路隊將涇原路通安砦兵馬監押建炎中官宣
州觀察使謚壮愍(宋史)
曲端善属文作字竒偉(書史會要)
吳玠
吳玠字晉卿德順軍隴干人少沉毅有志節知兵善
騎射讀書能通大義建炎二年知懷德軍累遷四川
宣撫使謚武安追封涪王(宋史)
吳玠能書今閩中錦屏山壁間有其書竒偉可愛(老學
菴筆記)
潘良貴
潘良貴字子賤婺州金華人以上舍釋褐為辟雍博
士遷祕書郎靖康元年召對高宗即位為左司諫除
徽猷閣待制諫疏多焚藁雜著十五卷新安朱熹為
之序(宋史)
濯纓堂扁默成先生潘良貴書字徑尺許清勁有法
(金華游錄)
潘畤
潘畤字德鄜生穎悟叔中書公良貴愛而收教之任
為登仕郎進直顯謨閣累官中大夫金華縣開國男
少喜學書得歐顔楷法勁挺嚴密如其為人(朱子文集)
陳東
陳東字少陽鎮江丹陽人倜俶負氣不戚戚於貧賤
以貢入太學高宗即位上書乞留李綱而罷黃潜善
汪伯彦及卒追贈承事郎紹興四年加朝奉祕閣修
撰(宋史)
祝枝山刻陳少陽書草於鎮江郡庠其書言三事所
刻乃其藁草也(紫桃軒又綴)
朱松
朱松字喬年徽州婺源人中進士第胡世將謝克家
薦之除祕書省正字趙鼎都督川陕荆襄招松為属
辭除司勲吏部郎秦檜决策議和松上章極言其不
可出知饒州(宋史)
先君少好學荆公書家藏遺墨數紙偽作者率能辨
之臨寫荆公本恐後數十年未必有能辨之者(朱子文集)
劉子翬
劉子翬字彦冲以父任授承務郎通判興化軍辭歸
武夷山學者稱屏山先生(宋史)
屏山工筆札其蹟見鳳墅續法帖中(書史會要)
張孝祥
張孝祥字安國歷陽烏江人紹興二十四年廷試第
一以顯謨閣直學士致仕文章過人尤工翰墨嘗親
書奏劄高宗見之曰必將名世(宋史)張安國書真而
放(楊萬里誠齋集)
張于湖知京口王宣子代之多景樓落成于湖為大
書樓扁公帑送銀二百兩為潤筆于湖却之(癸辛雜識)
張安國草書
安國此字尤為清勁如枯松折竹架雪凌霜超然自
放於筆墨之外雖醉中亦不㤀般若豈箇中自有一
種習氣略無間斷又此觀音心咒而曰釋迦其示不
二門安國得之深矣(松隠集)
跋張安國帖
安國天資敏妙文章政事皆過人遠甚其作字皆得
古人用筆意使其老夀更加學力當益竒偉建陽張
大夫珍藏此紙間以視子展玩恍然如接譚笑書其
後而歸之慶元己未三月八日(朱子文集)
張于湖真蹟
張于湖有英姿竒氣著之湖湘間未為不遇洞庭所
賦在集中最為傑特方其吸江酌斗賓客萬象時詎
知世間有紫微青𤨏哉余客唐安湖上計孟甫袖以
見訪是日八月既望後此者盖四十有七年矣撫卷
太息書而歸之(鶴山集)
吳說
吳說字傅朋號練塘錢塘人官至知信州
紹興以来雜書遊絲書惟錢塘吳說(翰墨志)
北山九里松牌吳說書高宗詣天竺親御宸翰徹去
吳說書未幾守信州陛辭高宗因與語云九里松乃
卿書乎朕嘗作此三次觀之終不如卿朝退令再揭
元牌遍索之得於天竺庫院復令植道旁(行都紀事)
席大光以母碑銘屈吳傅朋書之大光立於碑側不
數字必請傅朋憩偃終日傅朋病之至夜分潜起秉
燭而書大光聞之起立以文房玩好之物盡歸之預
儲六十緡潤豪(貴耳錄)
杭之北關接待寺寺額乃吳𫝊朋書勅賜妙行之院
初扁甚小其後展而大之右廡有古觀音殿亦傅朋
書極佳(癸辛雜識)練塘深入黃太史之室時作鍾體(洞天清錄)
吳傅朋游絲書
錢塘吳傅朋游絲字前無古人黃給事仲乘鈞嘗稱
蜀士仲眀舉詩云春吞一縷来不斷石鈞筆力歸毫
芒佳句也然未若参漢濱先生王公瞻叔之詩為工
伯父揚州嘗得二紙於吳公從子深求書王公之詩
於後(攻媿集)
吳傅朋帖
王逢原遺腹女是生吳傅朋書法固有自来此帖往
復殆小乘僧之流非高蹈大方者也不倚文字外人
乃能寳之於百五十年之後豈徒玩其筆墨之精世
之人以殺為戲以業為果觀傅朋此帖井榮之良砭
者歟(任士林松鄉文集)
吳𫝊朋書
予幼過豫章見滕王閣扁吳傅朋公所題也裵回顧
瞻歎其深穏端潤非近時怒張筋脉屈折生柴之態
後聞宋阜陵欲易其九里松題至十數御筆墨而卒
不能及因使塗字以金而署之當時固善人君之服
善無我而亦深知吳公之書之真不可及也大抵宋
人書自蔡君謨以上猶有前代意其後坡谷出遂風
靡從之而魏晉之法盡矣米元章薛紹彭黃長睿諸
公方知古法而長睿所書不逮所言紹彭最佳而世
遂不傳米氏父子書最盛行舉世學其竒怪不惟江
南為然金朝有用其法者亦以善書得名而流弊南
方特盛遂有于湖之險至於即之之惡謬極矣至元
初士大夫多學顔書雖刻鵠不成尚可類鶩而宋末
知張之謬者乃多尚歐率更書纖弱僅如編葦亦氣
運使然耶自吳興趙公子昂出學書者始知以晉名
書然吾父執姚先生曰此吳興也而謂之晉可乎此
言盖深得之予比過吳越見傅朋書最多皆隨分贊
歎且圖来者守正法云耳此卷又以李唐山水繼之
亦好事者盖書畫同一法耳後来畫者略無用筆故
不足觀此書乃直如書字正得古象形之意甚為可
嘉然所作隸書乃殊不知而作大可怪也然當時有
臨江蕭大山政作此體時甚貴之非此人之罪也因
劉掾執筆求題為坐客言如此悉書之云(道園學古錄)
吳傅朋書九歌
昔人稱吳傳朋說真書為宋朝第一今觀九歌應規
入矩深得蘭亭洛神遺意高宗洞精書法至為閣筆
歎賞不虛也左方有馬和之侍郎圖此必當時有李
伯時畫九歌米元章作書而二公復倣之耳伯時書
乃全用鍾法宣和譜謂追蹤魏晉今始見之當與米
元章並傳者宋之小楷名家盡此矣(畫禅室随筆)
吳𫝊朋書千字文(題跋已見)
蘇庠
蘇庠丹陽人紳之後頌之族少能詩蘇軾見其清江
曲大愛之由是知名徐俯薦其賢上特召之固辭(宋史)
跋蘇飬直帖
後湖居士歌詩清腴盖江西之𣲖别而字畫健逸又
老坡之苖裔也吾宗德友丈寳其遺墨殆且百紙可
謂富矣僕生也後不及從居士游今以德友數十年
染指之勤一旦得大嚼焉正使親見揚子雲所獲未
必如是之富也欣玩彌日拱揖不暇姑識歲月而歸
之紹興戊寅十二月既望(平園集)
跋周德友所藏飬直帖
李將軍之覇陵見呵於醉尉陳拾遺居射洪畢命於
暴宰吏之能辱人也如此澹臺子羽不至言游之室
閔仲叔以口腹累安邑委而去之士之重所就也如
此後湖蘇公隠丹徒五召不起其於世何如也周君
德友親主縣簿願從之游文書往来委曲如𤨏求諸
古人未易一二也夫見松而知栢問蘭而識蕙臭味
不殊耳僕從德友丈游尚未歀觀後湖之所稱道令
人意傾也紹興庚辰人日建安徐詡書(珊瑚網)
後湖先生仙去已久殘章墜藁不為六丁取去流落
世間者尚或有之未有若吾德友所藏如是之多也
先生少不就舉老不就徵盖神仙中人非世之所能
羈紲者故語帶烟霞嚼松風非食烟火人所能到此
尤可寳也見德友說未經散亡時其家所得詞與詩
與尺牘堆案盈箱遷徙十亡八九則不為世之所見
何以寳而藏之者又不可勝記也伏讀欽嘆久之紹
興庚辰汝隂李夀臣書(纖網珊瑚)
米元章在儀真時謁貴人於舟中見右軍王略帖求
以他畫易之貴人不可元章因大呼據舷欲墜貴人
大驚遂以與之後湖先生高風素節照映天壤字畫高
妙奕奕有晉人風氣先生下世二十餘年矣文章翰
墨散落士大夫家獨松巒居士所得尺牘甚富筆勢
俯仰如見其與之扺掌談笑也歎愛之餘且祝松巒
謹藏之有好竒如米老者松巒得無情也邪宋黻題
(式古堂書畫彙考)
後湖先生於吾家契好最舊僕晩生不及見之也臨
終之歲為叔父中黃翁語羅浮異事知其超然玄悟
不隨化俱盡矣今德友顧尚刻舟求劍何邪然德友
負其所飬不少見於世獨置力於斯文真能不負所
知哉乾道丙戌除日借觀于上饒祥符僧舍眉山蘇
嶠(同上)
後湖先生以清江曲見賞於東坡今觀此詩帖盖有
得於東坡者東坡嘗謂延州来季子張子房皆不死
嶺南之人亦言東坡不死後湖真不死矣德友久從
之游恬於仕進其文氣老而益健有以夫乾道戊子
冬日至後二日莆田陳稚書(同上)
朱敦儒
朱敦儒字希真河南人紹興二年賜進士出身歷秘
書省正字兼兵部郎官工詩及樂府婉麗清暢除鴻
臚少卿(宋史)
朱巖壑書横斜顛倒幾若楊少師(書法鈎玄)
鳳凰臺攬輝亭朱希真隸書(陸游金陵記)
朱希真書樂毅報燕王書
余嘗恨右軍不寫此書而寫夏侯之論今觀玉山汪
季路所藏伊水老人手筆老人得無亦有余之恨乎
季路將刻之石以貽永久余知有志之士當復有廢
書而泣者矣淳熙壬寅十二月庚申新安朱某書(晦菴
題跋)
朱希真小楷道德經
巖壑老人小楷道德經二篇精妙醇古近世楷法如
陳碧虚之相鶴黃長睿之黃庭皆所不及唯湍石喻
公之典引諸書為可方駕耳季路得之遠以相示恨
目已昏盲不能盡見其妙處把玩不足因記其後而
歸之季路能攻石傳刻以與好事者共之即大幸盖
此書難得善本讀此數章似少訛謬又為可傳也慶
元丁巳十月庚辰雲臺子私記(晦菴題跋)
喻樗
喻樗字子才其先南昌人後徙嚴中建炎三年進士
第趙鼎都督川陕荆襄辟樗為属紹興初授秘書省
正字轉工部員外郎出知蘄州(宋史)
跋喻湍石所書相鶴經
舊藏碧虚子相鶴經石本意頗愛之今觀湍石喻公
所書法度謹嚴而意象蕭散知彼為法縛矣(晦菴題跋)
跋喻子才遺墨
喻公子才邃於經學敏於詞藝紹興初館閣多俊傑
視題名可考也乾道壬辰予自小宗伯奉祠過無錫
子才老矣用兩夫肩輿廷勞於途議論灑灑使人聽
之忘倦其謂自天子至庶人皆有朋友三代而上每
措之父子兄弟之間後世此道殊廢予至今紳書之
汪季路其外孫也出視公遺墨因題其後(益公題跋)
跋朱喻二公法帖
學書莫盛於唐然人各以其所長自見而漢魏之楷
法遂廢入本朝来名勝相傳亦不過以唐人為法至
於黃米而欹傾側媚狂怪怒張之勢極矣近歲朱鴻
臚喻工部者出乃能超然遠覧追迹元常於千載之
上斯已竒矣故嘗集其墨刻以為此卷而尤以樂毅
書相鶴經為絶倫不知鍳賞之士以為何如也(晦菴題跋)
向子諲
向子諲字伯恭臨江人敏中玄孫元符三年恩補承
奉郎紹興中徽猷閣直學士退閒十五年號所居曰
薌林(宋史)
薌林書蹟傳世人多寳之(書史會要)
靈壁卧石上有刻字并小詩皆向薌林伯恭書(雲烟過眼
錄)
徐兢
徐兢字眀叔歐寧人宣和六年高麗入貢請於朝願
得能書者至國中帝遣路允廸報聘以兢為國信所
提轄官撰高麗圖經四十卷上之帝覧其書大悦召
對便殿賜同進士出身擢知大宗正丞兼掌書學遷
尚書刑部員外郎(高麗圖經徐兢行状)
紹興以来篆法惟信州徐兢(翰墨志)
徐眀叔篆赤壁賦
才知之士滿天下而書學不得其傳許叔重稽諸通
人作說文觧字猶未能無闕誤李少温中興篆籀而
所刊定尚多臆說信書學之難能也徐鼎臣楚金兄
弟最有能稱一時如鄭仲賢郭恕先皆號善書皆自
許氏非謂許氏果能盡字書之藴盖舍是則放而無
㩀耳舊聞徐眀叔善篆今觀其遺墨則說文觧字之
外自為一家雖其名兢字見於印文者亦與篆法不
同又有保大騎省世家之文保大為南唐年號騎省
乃雍熙職秩亦所未喻姑識所疑以俟識者(鶴山題跋)
徐琛
徐琛兢之弟以篆名家(書史會要)
徐林
徐林字稚山中進士第隆興初為吏部侍郎以敷文
閣直學士致仕薦為給事中不起遷龍圖閣學士(姑蘇
志)
徐林以篆名家(書史會要)
劉岑
劉岑字季高吳興人遷居溧陽博學愛士有古君子
風登進士第累官戶部侍郎以徽猷閣待制致仕(江寧
志)
劉岑草書縱逸而不拘盖有自得之趣(書史會要)
跋劉季高與溧陽筆工顧綱帖
杼山老人筆精墨妙獨步斯世而顧綱之藝數見褎
稱東坡詩中李文政也(益公題跋)
曾紆
曾紆字公衮號空青老人文肅公布子善詞翰以蔭
補官崇寧癸未坐黨籍貶零陵與黃魯直厚善紹興
二年直顯謨閣
䟦公衮帖
見蛇鬭而筆法進聞雞聲而遂能神東坡以謂寧有
存法與神于胸中而能學書者乎予觀公衮行草既
不用法亦不祈其神娓娓意盡則止耳(石門題䟦)
趙弁趙竒
趙弁字祖文弟竒字祖穎紹興中為監司字畫皆學
蘇文忠公(平園集)
孫覿
孫覿字仲益晉陵人嘗題舉鴻慶宫故自號鴻慶居
士五歲即為東坡所器登政和中進士第靖康中為
詞臣歷吏戶長貳連守大邦紹興後斥居象郡歸隠
太湖二十餘年(平園集)
往過震澤僧寺見孫尚書仲益手牘數條石刻大似
大蘇公書因徘徊其下久之今見手牘數條與石刻
書法無二帖書中語及東坡先生其自守之正為人
之厚髣髴可見不獨尺牘之工書法之妙也首二帖
多戰筆似晩年書(匏翁家藏集)
康與之
康與之字伯可建炎中上中興十策及為臺郎專應
制為歌詞世以比柳耆卿(嘉興志)
伯可以文辭待詔金馬門學書於陳恬有書傳於世
(書史會要)
畢良史
畢良史字少董紹興初居汴閉戶著春秋正辭論語
探古書宋哲夫李願良輩執經師之(楊萬里誠齋集)
良史能寫唐人小楷(書史會要)
良史喜字學得晉人筆法少遊京師以買賣古器字
畫出入貴人之門當時謂之畢償賣兵火後僑寓興
國軍江西漕將蒋燦喜其辨慧資給赴行在遂以古
器書畫動諸内侍内侍多喜之思陵方搜訪古玩恨
未有辨其真偽者得良史甚悅補文學權知東明縣
到縣搜求古器書畫復載以逹行在上大喜改京秩
栖遲輦下人又號畢骨董(六研齋二筆)
陳之茂
陳之茂字卓卿張九成榜進士後以丞相洪公薦擢
吏部侍郎兼中書舍人直學士院為詩清勁書尤有
法(秦䕫無錫志)
王利用
王利用字賓王潼川人官至䕫憲書畫皆能光堯皇
帝頗愛其書(畫繼)
徐蕆
徐蕆字子禮(林子)由進士知饒州後改浙東提舉常平
知秀州蕆有學尤善漢隸(姑蘇志)
熊方
熊方字廣居豐城人靖康貢上庠参澧州軍事雅善
書高宗内禪大書堯舜二字表進有旨付秘閣除夲
路帥幕(盧廷選南昌志)
范端臣
范端臣蘭谿人紹興中進士官至中書舍人文詞典
雅尤工於詩篆楷草隸亦造其妙學者稱為蒙齋先
生(應廷育金華先民傳)
王逨
王逨字致君其先本宛丘人建炎時與父俁奔餘姚
舉進士累官監察御史擢右正言論事忤執政出知鄂
州終國子司業逨自幼至老無一日去書文章法先
秦詩法三百篇字畫法鍾王(紹興志)
嚴煥
嚴煥字子文登紹興十二年進士第歷官太常丞出
為福建市舶終朝散大夫文體整健書學尤精(常熟志)
周武仲
周武仲字憲之建寧人第進士高宗時為龍圖閣學
士提舉江州太平觀留心翰墨得歐陽率更筆法(閩書)
陸升之
陸升之字仲高山隂人詞翰俱妙(王明清玉照新志)
曾慥
曾慥字端伯紹興間為尚書郎直寳文閣奉詞博學
能詩號至游居(泉州府志)
蘇庠詩翰帖䟦有温陵曾慥書(鐡網珊瑚)
林琰
林琰字稚圭乾道中舉進士善篆書(皇甫汸長洲志)
陳登
陳登字元龍晉江人有文名字畫尤精與王十朋友
善(泉州府志)
鄧增
鄧增字如川建昌人以父恩得官將仕郎工製小詩
善作大字(洪邁夷堅一志支集)
王珉
王珉字中玉玉山人登進士第後為侍從善楷書作
夢山堂一時名流如呂東萊輩皆有題詠(華黼廣信府志)
富元衡
富元衡字公權擢進士第隆興中除工部郎中效蘇
軾書能逼真尤善柳葉篆(姑蘇志)
六藝之一錄卷三百四十七
