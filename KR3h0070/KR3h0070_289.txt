欽定四庫全書
六藝之一錄卷三百三十一錢唐倪濤撰
歴朝書譜
唐
李翺
李翺字習之中進士第元和初為國子博士史館修
撰終山南東道節度使諡曰文(唐書本傳)
李翺書李干墓誌(題跋見前)
張籍
張籍能為古體詩當代公卿裴度令狐楚才名如白
居易元稹皆與之游而韓愈尤重之累授國子司業
水部郎中世謂之張水部云(舊唐書本傳)
張籍字文昌和州烏江人以進士登科官至國子司
業善書翰行草為最性狷直不容物是時韓愈以文
衡輕重天下士而籍為愈客且薦於朝自爾名播人
口一時賢人争與之遊其作詩善樂府句法出諸客
右觀夫字畫凜然其典雅斡旋處當自與文章相表
裏不必專以書得名也且後世欲見韓門弟子之風
采者當於此求其髣髴今御府所藏行書一希深帖
(宣和書譜)
題張籍墨蹟
張籍書世罕傳者予頃游歴陽見僧寺有收得其墨
蹟與詩刻今覧此帖疑昔所見者唐人大率能書籍
雖非以書名然其用筆皆有法尤可佳也丹陽蘇頌
子容題(蘇魏公集)
王建
王建字仲和大歴十年進士歴官昭應縣丞太和中
為陕州司馬(郡齋讀書志)
楊元誠家所藏有王建宫體小書宫詞一百二十首
極其宛轉妖麗今人罕能及(珊瑚網)
賈島
賈島字浪仙范陽人初為浮屠名無本來東都韓愈
教其為文舉進士文宗時坐飛謗貶長江主簿會昌
中以普州司倉遷司戶參軍(唐書本傳)島善攻筆法得
鍾張之奥(蘇絳賈公墓銘)賈島八分似韓擇木(書史會要)
樊宗師
樊宗師字紹述河中人始為國子主簿元和三年擢
軍謀宏遠科歴諫議大夫宗師力學多通韓愈嘗薦
其材(唐書本傳)
樊宗師絳守居園池記(題跋見前)
李賀
李賀字長吉七歲能辭章為人纖瘦通眉長指爪能
疾書每旦出騎弱馬從小奚奴背古錦囊遇所得書
投囊中及暮歸足成之為協律郎卒年二十七(唐書)
李賀手筆精捷(金壺記)
歐陽詹
歐陽詹字行周泉州晉江人舉進士為國子監四門
助教(唐書)
歐陽詹馬寔墓誌(題跋見前)
唐衢
唐衢穆宗時人應進士不第能為歌詩(舊唐書本傳)京
河新開水門記唐衢八分書
賀拔恕
韓愈科斗書後記云貞元中愈事董丞相幕府於汴
州識開封令服之者陽冰子授予以其家科斗孝經
漢衛宏官書兩部愈寳蓄之而不暇學後来京師識
歸公歸公好古書能通之因進其所有書元和来愈
思凡為文辭宜略識字因從歸公乞觀二部書得之
留月餘張籍令進士賀拔恕寫以留愈盖得其十四
五而歸其書歸氏(昌黎集)
房次卿
房次卿有大材不能俯仰順時年四十餘尚守京兆
興平尉然其友皆曰房氏有子也(韓愈房君墓誌)召伯祠
堂記房次卿書
吳丹
吳丹字真存以進士第入官歴正字終饒州刺史八
九歲弄筆硯時所出言輙類詩家篇章(白氏長慶集)華
州新廳堂記吳丹撰并正書
李約
李約汧國公勉子兵部員外郎(宗室世系表)
隴西李君約以至行雅操知名當時而風致之餘特
精楷隸(張弘靖蕭齋記)
王參元
王參元讀古人書為文章善小學(柳柳州集)
參元工於翰墨有名當世(書史會要)
陳岵
寳歷中少列陳岵進注維摩經得濠州刺史劉寬夫
與同列因對論之(舊唐書劉寬夫傳)襄陽郡王路公神道
碑陳岵篆額
羅讓
羅讓字景宣越州會稽人以文學蚤有譽舉進士賢
良方正皆高第憲宗時歴散騎常侍拜江西觀察使
(唐書本傳)襄州新學記羅讓行書
辛祕
辛祕隴西人貞元中擢眀經第以判入等其學於禮
家尤洽憲宗時累遷河南尹進拜昭義軍節度使諡
曰肅(唐書)唐河南尹辛秘題名在香山寺
韓梓材
韓梓材字利用元稹觀察浙東幕府皆知名士梓材
其一也筆蹟希顔魯公沈傳師而加遒麗(墨池編)禹
穴碑韓梓材書
羊士諤
羊士諤貞元元年進士第順宗時為宣歙廵官元和
初擢監察御史知制誥出為資州刺史(晁公武讀書志)
羊士諤與韓梓材同在越州亦以文翰稱(墨池編)
賀拔惎
官至員外郎有書名(書史會要)
近代賀拔員外惎寇司馬章李中丞戎與房直温皆
得名者(盧擕臨池妙訣)白居易重修香山寺詩賀拔惎書
李戎
元和長慶間先大夫退居中條時李忻州戎以草隸
著稱為計吏在滿因輟所寳徐公浩真蹟一屏以為
貺(司空圖書屛記)
王傳乂
山人王傳乂學為張旭書居故吳公子光劒池傍積
十年而功就至長安舍余家為余題故平盧節士文
(沈亞之下賢集)
胡季良
胡季良不見于史冊惟工行草追慕古人而得其筆
意字體温潤雖肥而有秀穎之氣運筆略無凝滯殆
非一朝夕之功也揚雄有言精而精之熟在其中矣
故技有操舟若神運斤成風豈非積習之久而後臻
於妙耶觀季良讀元和文與夫大乘寺帖字皆行書
既精且熟想見其秃千兔之毫窮萬榖之皮而能至
是也今御府所藏十草書逸草障題然公山
房詩文賦帖說龍帖蔡瓌帖行書讀元
和文大乘寺詩孔山寺詩崑山寺詩陳智
帖(宣和書譜)國子司業辛璿碑胡季良篆額
柳公綽
柳公綽字寬小字起之京兆華原人舉賢良方正直
言極諫太和中累遷河東節度授兵部尚書諡曰元(唐書)
公綽乃不俗於兄(海岳名言)紫陽先生碑并碑隂記柳
公綽書
柳公綽武侯祠記(題跋已見)
令狐楚
令狐楚字慤士宜州華原人生五歲能為辭章逮冠
貢進士及第其為文於牋奏制令尤善德宗聞其名
召為翰林學士穆宗即位進門下侍郎開成初歴山
南西道節度使諡曰文(唐書本傳)成紀王祭北嶽碣令
狐楚正書
竇易直
竇易直字宗玄京兆始平人擢眀經長慶中歴戶部
侍郎同中書門下平章事封晉國公終鳳翔節度諡
曰恭(唐書本傳)左拾遺竇叔向碑竇易直正書
崔植
崔植字公修京兆長安人補弘文生博通經史長慶
初拜中書侍郎同中書門下平章事(唐書)馬先生廟
碑崔植正書
王璠
王璠字魯玉元和初舉進士宏辭皆中儀宇峻整著
稱於時長慶末擢職方郎中李逢吉特厚璠驟拜御
史中丞歴戶部尚書封祁縣男(唐書)無憂王寺大聖
真身塔銘王璠書
王播
王播字眀剔貞元中擢進士舉賢良方正異等長慶
初歴進中書侍郎同中書門下平章事太和初拜左
僕射封太原郡公諡曰敬(唐書)鳳翔尹李晟為國修
寺碑王播書
盧傳禮
盧傳禮均州刺史(宰相世系表)令狐楚題郭尊師咒盧
傳禮書
景審
景審南陽人也工作詩留心翰墨長慶中以泥金正
書黃庭經一軸追慕王羲之法字體獨秀潤而有典
則又作詩以題其卷末云金粉為書重莫過黃庭舊
許右軍多請看今日酬仁德何似當時為愛鵝大抵
唐人類多工書然亦頗自珍惜如歐陽通初倣父詢
書後亦名世非狸毛為筆犀象為管未嘗輙書審於
内景經必粉金而寫之盖亦非率爾而作也今御府
所藏正書一黃庭經(宣和書譜)
牛僧孺
牛僧孺字思黯工属文第進士元和初以賢良方正
對策第一穆宗時累遷中書侍郎敬宗封竒章郡公
以兵部尚書平章事宣宗時終太子少師諡曰文簡(唐書)
僧孺師法元常落落不俗(墨池編)韓愈谿堂詩牛僧
孺正書
裴素
裴素失其先系寳歷初登第善草書其筆意盖規模
王氏羲獻父子之學觀其空鱠一帖可謂用意然力
不甚勁而姿媚有餘顧未得古人落筆之妙與亞栖
輩可以季孟其間也且羲獻以字畫之妙出東晉曠
然為千古翰墨之祖後之學者未論升堂入室而稍
窺其藩籬已足以名世况素之字學殆已逼人是宜
在所錄也今御府所藏草書一空鱠帖(宣和書譜)
李德裕
李德裕字文饒元和宰相吉甫子少力於學卓犖有
大志以蔭補校書郎太和中歴拜中書門下平章事
封贊皇縣伯武宗時拜太尉封衞國公德裕性孤峭
眀辯有風采善為文章(唐書本傳)德裕於東都伊闕南
置平泉别墅清流翠篠樹石幽竒初未仕時講學其
中及從官藩服出將入相三十年不復重遊而題記
歌詩皆銘之於石今有花木記歌詩篇錄二石存焉
(舊唐書本傳)平泉草木記山居詩俱李德裕八分書
太尉李公會昌一品制集序云公重以多能推於小
學王子敬之隸法遒媚皇休眀之草勢沉著異時相
逼當代罕儔(李商隠樊南甲乙集)德裕祖述顔公毅然有法
(墨池編)
唐閻立本太宗步輦圖贊皇李衞公篆題其上(湯垕畫鑑)
楊紹復
楊紹復虢州弘農人進士擢第宏辭登科位終中書
舍人(舊唐書本傳)荇溪新亭記楊紹復正書
楊漢公
楊漢公字用乂虢州弘農人始辟興元李絳府累遷
荆南節度使召為工部尚書宣宗時終宣武天平兩
節度使(唐書)
王仲修收唐湖州刺史楊漢公書有鍾法與襄州羅
讓行書碑同(米芾書史)
許康佐
許康佐貞元中舉進士宏辭歴中書舍人翰林侍講
學士為文宗寵禮終禮部尚書(唐書本傳)法順大師碑
許康佐書
舒元輿
舒元輿婺州東陽人元和中舉進士擢高第裴度表
掌興元書記文檄豪健一時推許太和中歴遷刑部
侍郎同中書門下平章事(唐書)承天軍裴晉公題名
舒元輿楷書
盧弘宣
盧弘宣字子章元和中擢進士第開成中累拜劒南
東川節度使歴工部尚書祕書監以太子少傅致仕
(唐書本傳)
李德裕作相日人有獻書帖德裕得之執翫頗愛其
書盧弘宣時為度支郎中有善書名召至出所獲者
書帖令觀之弘宣持帖久之不對德裕曰何如弘宣
有恐悚状曰是某頃年所臨小王帖太尉彌重之(盧氏
雜記)襄州文宣王廟記盧弘宣篆額
周墀
周墀字德升汝南人及進士第長史學属辭高古文
宗雅重之武宗時以兵部侍郎進同中書門下平章
事終尚書右僕射(唐書本傳)
周墀工小篆見稱一時字畫頗佳(書小史)
段瓌
李商隱為濮陽公奏韓琮等四人充判官状云叚瓌
富有文辭精於草隸(樊南甲乙集)
崔黯
崔黯字直卿衛州人開成初為監察御史擢員外郎
累遷諫議大夫(唐書本傳)
柳宗元報崔黯秀才書云今世因貴辭而矜書粉澤
以為工遒密以為能凡人好辭攻書者皆病癖也吾
不幸早得二病學道以来日思鍼砭攻熨卒不能去
均之二病書字益下而子之意又益下則子之病又
益篤甚矣子癖於伎也(柳河東集)
崔元略
崔元略博州人第進士太和中官終義成節度使(唐書
本傳)侯仲莊碑崔元略正書
劉三復
劉三復潤州句容人聰敏絶人幼善属文長慶中李
德裕拜浙西觀察使三復以所業文詣郡干謁德裕
倒屣迎之辟為從事太和中為員外郎汝州刺史劉
禹錫以宗人遇之深重其才從德裕歴滑臺西蜀揚
州累遷御史中丞會昌中拜刑部侍郎弘文館學士
(舊唐書本傳)滑州節堂記劉三復八分書
唐玄度
唐玄度不知何許人也精於小學動不離規矩至於
推原字畫使有指歸横斜曲直偏傍上下必就楷則
考其用意精深非特記姓名而已真可列於六藝施
之後學得以模放故作九經字樣辨證謬誤又為十
體曰古文曰大篆曰小篆曰八分曰飛白曰薤葉曰
垂針曰垂露曰鳥書曰連珠網羅古今繩墨盖亦無
遺然責其疎放縱逸則非所長文宗時待詔翰林論
書最詳惜其出於法中而不能遺法以見意是以議
者譏其太膠云今御府所藏四篆書千文正
書論書十體書二(宣和書譜)
文宗開成二年太學立石壁九經上令翰林勒字官
唐玄度復校字體(唐書文宗紀)
玄度十體中作飛白書與散隸相近但增縹緲縈舉
之勢又全用楷法(東觀餘論)
唐玄度九經字樣(詳見前)
唐玄度十體書(題跋見前)
唐玄度李藏用碑(題跋見前)
李紳
李紳字公垂潤州人為人短小精悍於詩最有名時
號短李元和初擢進士第武宗時歴拜中書侍郎同
中書門下平章事封趙郡公諡文肅(唐書)濠州四望
亭記李紳文并書
紳法華寺詩筆老字勁無媿前輩(墨池編)
李公垂書樂毅論
李公垂短小精悍詩最有名時號短李其在翰林與
李德裕元稹同時又號三俊傳稱以文藝節操見用
余固嘗見石刻文字不知其小楷精到如此今世以
海字本為第一殘闕已多此卷比右軍所書甚小墨
蹟具全尤為可珍詳視邸事固不侔詞意亦卓然過
之(右攻媿集)
白敏中
白敏中字用晦居易從父弟也長慶初登進士第武
宗時累至同平章事兼刑部尚書宣宗初出為劍南
西川荆南節度使懿宗即位徵拜司徒門下侍郎平
章事復輔政終中書令太子太師(舊唐書)白居易碑
白敏中書
歸融
歸融字章之登子元和中及進士第開成中歴遷兵
部尚書累封晉陵郡公(唐書)義成李德裕德政碑歸
融八分書
封敖
封敖字碩夫蓋州蓨人元和中進士第會昌中歴太
常卿尚書右僕射(唐書本傳)封敖属辭贍敏而字亦美
麗(書史會要)
盧簡求
盧簡求字子臧范陽人長慶元年登進士第會昌末
歴太原尹北都留守充河東節度觀察等使簡求辭
翰縱横長於應變咸通初以太子太師致仕子汝弼
後為太原節度副使使府有龍泉亭簡求節制時手
書詩一章在亭之西壁汝弼每亭中讌集未嘗居賓
位西向俛首而已人士嘉之(舊唐書)延祚寺禪門大
德無積碑盧簡求書
杜牧
杜牧字牧之京兆萬年人善属文第進士復舉賢良
方正會昌中累遷中書舍人牧於詩情致豪邁人號
為小杜以别杜甫云(唐書本傳)
杜牧字牧之樊川人也善属文第進士復舉賢良方
正宰相李德裕素竒其才歴黃池等州刺史入為考
功知制誥遷中書舍人牧剛正有竒節不為齷齪小
謹敢論列大事指陳利病尤切時務於詩情致豪邁
人號小杜以别杜甫其作阿房宫賦辭彩尤麗有詩
人規諫之風至今學者稱之作行草氣格雄健與其
文章相表裏大抵書法至唐自歐虞柳薛振起衰陋
故一時詞人墨客落筆便有佳處况如杜牧等輩耶
今御府所藏行書一張好好帖(宣和書譜)
杜牧書張好好詩
杜牧之書張好好詩末有灑盡滿襟淚短歌聊一書
字漫不可摹樊川此書深得六朝人風韻余所見顔
柳以後若温飛卿與牧之亦名家也其昌(珊瑚網)
李商隱
李商隱字義山懷州河内人開成二年擢進士第歴
太學博士終檢校工部員外郎(唐書)
李商隱字義山懷州河内人官至工部員外郎初擢
進士第又中拔萃選王茂元出守河陽深愛其才辟
於幕下妻之以女復佐令狐楚楚授以章奏之學遂
得名一時當時工章奏者如温庭筠之徒俱以是相
夸號三十六體盖其為文瑰邁竒古不可跂及觀其
四六藁草方其刻意致思排比聲律筆畫雖真亦本
非用意然字體妍媚意象飛動亦可尚也今御府所
藏二正書月賦行書四六本藁草(宣和書譜)
宋賈似道家有李商隱正書月賦(悦生古跡記)
温庭筠
温庭筠太原人本名岐字飛卿大中初應進士累年
不第徐商鎮襄陽署為廵官咸通中貶為方城尉再
遷隋縣尉卒庭筠著述頗多而詩賦韻格清拔文士
稱之(舊唐書)
温庭筠書湖隂曲
湖隂曲温飛卿書似平原書而遒媚有態米元章從
此入門昔年殷司馬之孫持至長安留於案上兩月
余以温庭筠温字頗漫疑是王黃華書黃華亦名庭
筠字跡近米家父子故耳川中黃昭素乃謂此必曾
入梁内府梁諱温家諱遂磨去意或有之(書畫眼)
薛逢
薛逢字陶臣蒲州河東人會昌初擢進士第持論鯁
切以謀略高自標顯歴給事中遷秘書監(唐書本傳)
薛逄書法渾厚竒秀(書史會要)
任疇
任疇會昌六年為太常博士(舊唐書禮儀志)
任疇不知何許人也其步驟類歐陽詢得險勁嫵媚
之妙大抵唐人多宗歐虞褚柳不知書法成於王羲
獻父子散於百家家自為學各持一體語其大成則
無有也故昔之為論者謂歐陽真行本出獻之及其
成就則别成一家於是風流則嚴於釋智永而潤色
則寡於虞世南其優劣不能不與諸子相後先耳如
疇者又得詢之一體而非詢之比其品第固自可見
盖以志其上者不可得而乃得其次也今御府所藏
行書一郎中帖(宣和書譜)
張祜
張祜清河人樂高尚客淮南杜牧為刺史善其詩(晁公
武讀書志)池州左史洞述張祜書
盧匡
唐李綽云山北盧尚書匡有王内史借船帖寳惜有
年河東張公致書借之不得云只可就看不可借人
也(尚書故實)會昌修文宣王廟記盧匡書
裴休
裴休字公美孟州濟源人擢進士第舉賢良方正異
等為監察御史大中六年進同中書平章事罷為宣
武軍節度使封河東縣子歴昭應河東鳳翔荆南四
節度贈太尉休能文章書楷遒媚有體法(唐書)
裴休字公美操守嚴正幼偕昆弟隱于家塾講經著
書經年不出戶有饋鹿者諸生共薦之休不食曰蔬
食猶不足今一啖肉後何以繼擢進士第舉賢良方
正異等歴昭義河東鳳翔荆南四節度官止太尉宣
宗嘗曰休真儒者然好浮屠居常不嗜酒肉講求其
說演繹頗多嘗謂人之本心靈眀廓徹廣大虛寂逐
物迷巳者不能逹耳故其為人藴藉進止雍容行不
皦察然刻意翰墨真楷遒媚作行書尤有體法嘗建
化成寺僧粉額以俟休題他日見之神色自若以袖
揾墨而為書之字勢竒絶見者嗟賞今御府所藏行
書一判䟽言状(宣和書譜)
江西廬山多裴休題寺塔諸額皆真率可愛(米芾書史)
太山建化成寺休鎮太原寺僧粉額陳筆硯以俟休
休以衣袖揾墨書之極遒健逮歸妾侍見其霑渥休
曰吾適以代筆也(墨池編)
唐世書學甚盛皆不為釋典所用梁肅房融其書不
傳惟裴休深於内典兼臨池之能(畫禪室隨筆)
裴休圭峰禅師碑(題跋見前)
司空輿
司空輿河中虞鄉人圖之父有風幹大中時終戶部
郎中(唐書)
司空圖云先大夫以書受知於裴公休(司空圖書屏記)
柳仲郢
柳仲郢字諭蒙京兆華原人(公綽子)元和末及進士第
為校書郎宣宗初歴戶部吏部侍郎封河東縣男咸
通五年為天平節度使仲郢嘗手鈔六經司馬遷班固
范曄史皆一鈔魏晉及南北朝史再又類所鈔它書
凡三十篇號柳氏自備旁錄仙佛書甚衆皆楷小精
真無行字(唐書本傳)
崔龜從
崔龜從字元吉博州人初舉進士後以賢良方正拔
萃三中其科拜右拾遺大中四年以中書侍郎同中
書門下平章事再歲罷為宣武節度使(唐書)
崔龜從字元吉史不載其何許人相文宗官至宣武
軍節度使初以進士登第復以賢良方正拔萃三中
其科天下翕然以師匠尊之故當時片文遺帖往往
為世所寳想見儒宗氣味盖不必專以書得名也今
宛陵行書帖乃其一耳大扺儒家者流雖使不善書
其點畫頓放處本自不惡况唐人類皆善書龜從又
其學者之規範也今御府所藏行書一宛陵帖(宣和
書譜)
魏謩
魏謩字申之魏州曲城人徵五世孫擢進士第宣宗
時同中書門下平章事大中十年領劒南西川節度
使召拜吏部尚書(唐書本傳)李弘澤碑魏謩書
令狐綯
令狐綯字子直楚子舉進士累擢左補闕大中初入
翰林為學士襲彭陽男進同中書門下平章事輔政
懿宗嗣位拜司空僖宗初終鳳翔節度使(唐書本傳)
宋王禹偁云頃年收得令狐補闕毛詩音義其本乃
會昌三年所寫數行殘闕後人添之乃工部畢侍郎
所補也(王禹偁小畜集)
令狐渙
令狐渙綯子登進士第位至中書舍人(舊唐書)周庾
信安昌寺碑令狐渙重書
令狐澄
令狐澄(綯之從姪)進士登第累辟使府(舊唐書)令狐楚登
白樓賦令狐澄書
李景讓
李景讓字後已并州文水人性方毅有守大中中歴
御史大夫拜西川節度使諡曰孝(唐書)
李景讓字後已官至太子太保諡曰孝贈太尉憕之
孫也以蔭補入官性方毅敢言無忌憚寳歷初為右
拾遺淮南節度使王播以錢十萬市朝廷懽求領鹽
鐡景讓亟論不可由是士林高其操守其在朝廷上
雖凛然有不可犯之色而退食閨門則雍雍唯謹所
居東都樂和里人號樂和李公史以謂清德紀之也
觀其書亦稱所聞前人墨帖類非以書得名然世之
寳藏者特以其人耳况如景讓德望議論一世所宗
其行書又足以追配古人當時如沈傳師以書自名
而雅與景讓厚至為江西觀察而表以自副宜其所
學故自超妙是宜其翰墨所以有傳也今御府所藏
行書一再拜郎中帖(宣和書譜)
許渾
許渾字用晦大中中歴睦州郢州二刺史(唐書藝文志)
許渾不知何許人也丱角為詩已能超出童稚及長
秀發頗為流輩所推正書字雖非專門而灑落可愛
想見其風度渾作詩似杜牧俊逸不及而美麗過之
古今學詩者無不喜誦故渾之名益著而字畫亦因
之而並行也大中初守監察御史以疾告歸端居逸老
有詩集行于世今御府所藏正書二今體詩上下(宣和
書譜)
李羣玉
李羣玉字文山澧州人裴休觀察湖南厚延致之及
為相以詩論薦授校書郎(唐書藝文志)羣玉詩筆妍麗
美華翰(晁公武讀書志)羣玉好吹笙善急就章喜食鵝東
歸盧肇送詩云妙吹應諧鳳工書定得鵝(唐詩紀事)
鄭嵎
鄭嵎字賓先大中五年進士第有津陽門詩一卷(唐詩紀事)
嵎長安人善八分(書史會要)
畢諴
畢諴字存之黃門監構從孫通經史工辭章大和中
舉進士兼書判拔萃懿宗時以禮部尚書同中書門
下平章事終河中節度(唐書)邠州五夫人堂記畢諴
文并書
王鐸
王鐸字昭範宰相播昆弟子也會昌初擢進士第咸
通後仕寖顯歴禮部尚書進同中書門下平章事拜
司徒封晉國公終義成節度使(唐書)白敏中碑王鐸
書
高駢
高駢字千里南平郡王崇文孫也家世禁衛頗修飾
折節為文學昭宗時歴淮南節度副大使封渤海郡
王(唐書)
高駢書磻溪廟記(題跋見前)
陸肱
陸肱大中九年登進士第咸通中自振武從事試
書判入等後牧南康郡(唐詩紀事)杜甫冬日謁玄元皇
帝廟詩陸肱書
丁飛舉
丁隱君名飛舉字翰之濟陽人讀老子莊周書善飬
生能鼓琴居錢塘龍泓洞之左右綸巾布裘貌古而
意澹好古文樂聞歌詩時時書細字作文紀事皆有
楷法(陸龜蒙甫里先生集)
盧肇
盧肇字子發袁州人咸通中歙州刺史(唐書藝文志)
林藴云藴咸通末為州刑掾時廬陵盧肇罷南浦太
守歸宜春藴竊慕小學因師於盧公子弟安期歲餘
盧公忽相謂曰子學吾書但求其力耳吾昔受教於
韓吏部其法曰撥鐙今將授子子勿妄傳推拖撚拽
是也(林藴撥鐙法序)
盧肇以文翰知名海内而工於書札(書史會要)定州文
宣王廟記盧肇撰并正書
盧安期
盧安期(僖宗時人)林藴師於盧公子弟安期(林藴撥鐙法序)
林藴
林藴字復夢泉州莆田人藴世通經西川節度使韋
臯辟推官累遷禮部員外郎出為邵州刺史(唐書)
藴師盧肇子弟安期後得肇授撥鐙法從此書日進
(書史會要)
于僧翰
于僧翰河南人也工八分與貝冷該俱擅名江左冷
該學眀皇書筆跡疎弱但得其點畫而已意氣格力
無取焉僧翰師韓擇木之體妍美參用篆法故比冷
該為勝大抵人之學也有志於上而僅得於中有志
於中則下焉而已此僧翰所以區區之學所得僅及
擇木焉初王羲之初學衛夫人書徒費年月故知羲
之所造殆將凌轢而上矣則僧翰之於師資寕有是
哉議者以為僧翰字雖妍美而格律不高亦其八分
之學去古已遠使技窮於此亦不過如是而止耳今
御府所藏八分書二千文上下(宣和書譜)
僧翰以八分稱於咸通之際繩規甚備(墨池編)
于僧翰書尊勝經(題跋見前)
貝冷該
貝冷該史亡世系以八分書名于江左一時推許盖
在唐室眀皇以此道為諸儒倡當時臣子無不以此
相高若冷該者固在步趨之末而評其書者謂雖效
眀皇而筆力疎弱惟知點畫而已觀其書蓬莱觀碑
可以目擊而意曉矣雖然八分書最為近古士大夫
類皆尚之韓愈詩云阿買不識字頗知書八分詩成
使之寫亦足張吾軍謂阿買不識字猶知是書附大
儒間榮垂不朽况冷該知力學擇術是宜亦得名也
今御府所藏八分書一蓬莱觀碑(宣和書譜)
于範
于範書險瘦自有體裁唐人書大抵有法而於文則
或未工末者勝也範書自序感戀增懷皆書詞所避
咸通間唐制不行於天下久矣後生不習典禮可以
增歎也梁制箋書有增懷語者不得荅書荅中彼此
感思差錯者州望須刺大中正處入清議終身不得
仕唐紅亭記立制凡稱感者徒二年其法至重梁制
至唐雖未必盡用然陸贄所定行于貞元不應咸通
間盡廢知當時唐之制度不能行于四方也(廣川書跋)
盧知猷
盧知猷范陽人登進士第釋褐祕書省正字僖宗時
歴遷太常卿戶部尚書昭宗在華下進位檢校司空
知猷噐度長厚文辭美麗尤工書落簡措翰人争模
倣(舊唐書)
知猷善書有楷法(唐書本傳)
蕭遘
蕭遘字得聖咸通中擢進士第拜右拾遺姿㝢秀偉
氣孤峻乾符中拜同中書門下平章事封楚國公(唐書
本傳)
蕭遘字得聖蘭陵人瑀之遠孫也瑀武德初帝委以
樞筦内外百務悉瑀關决或引升御榻呼曰蕭郎官
至左僕射遘咸通中進士第累遷司空封楚國公遘
負大節以王佐自任慕李德裕為人及當國風采峭
整天子噐之始王鐸主貢舉而得遘後與遘並顯遘
善事之僖宗曰遘善事長大臣和予之幸也遘曰不
止以長乃鐸門生僖宗笑曰鐸選士朕選宰相卿無
負我自瑀逮遘凢八葉宰相名德相望與唐盛衰世
家之盛古未之有遘之字畫雖罕傳於世觀其景公
幽公二帖筆有廊廟之氣而足規矩學者未易到也
今御府所藏二正書景公帖行書幽公帖(宣和書譜)
劉崇龜
劉崇龜字子長滑州胙人擢進士第僖宗時終清海
軍節度使(唐書)昭覺寺碑劉崇龜正書
蕭俛
蕭俛字思謙華孫貞元中及進士第穆宗時授中書
侍郎同中書門下平章事終太子太傅既老家於洛
舍濟源墅自於山野優游窮年(唐書)蕭俛善草書(書史
會要)
李虞
李紳族子文學知名隱居華陽自言不樂仕進時来
京師省紳盡以紳嘗所密話言李逢吉姦邪附會之
語告逢吉乃用虞為拾遺(舊唐書李紳傳)李虞能精學書
著名當時(書史會要)
裴滉
平州人太原府参軍(見宰相世系表)裴滉能精學書(書史會要)
楊敬之
楊敬之字茂孝虢州弘農人擢進士第累遷郎中文
宗尚儒術以敬之為國子祭酒轉大理卿(唐書)敬之
工於翰墨(書史會要)
楊泰
虢州人駕部郎中(見宰相世系表)楊泰工於翰墨有名當
世(書史會要)
王敬武
王敬武青州人中平中為平盧節度使黃雲林云
太醫丞樂君珍蓄唐人一帖云委曲付師範乃王敬
武與其子師範書(東觀餘論)
六藝之一錄卷三百三十一
