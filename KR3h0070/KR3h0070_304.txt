欽定四庫全書
六藝之一錄卷三百四十六錢唐倪濤撰
歷朝書譜
宋
薛紹彭
薛紹彭恭敏公向子有翰墨名(宋史弇州藁云累官秘閣修撰知梓潼
路漕)
薛紹彭以書畫情好相同嘗寄書云書畫間久不見
薛米余答以詩云世言米薛或薛米猶言弟兄與兄
弟(米芾書史)
近惟米家父子及薛紹彭留意筆札(癸辛雜識)
米元章薛紹彭黃長睿方知古法長睿書不逮惟紹
彭最佳(道園學古錄)
紹彭書作真行法皆自晉唐絶不作側筆惡態(石墨鐫華)
薛道祖三帖
書法自古至今皆有沿襲繇魏晉六朝隋唐以至於
宋其遺蹟可考而知惟米元章英資高識力欲追晉
人絶軌同時如薛道祖是其同盟者也故能脫唐略
宋齊蹤前古豈不偉哉孟頫(珊瑚網)
前修謂道祖作字軒輊六朝有超妙入神之譽彛考
其法誠不虛矣此晴和二像隨事吟三帖予咸淳甲
戌曾觀今獲觀於伯雨書室俯仰間二十有九年如
天津橋上一見李白喜可知也大德壬寅清眀日蓀
璧金應桂題時年七十歲(同上)
紹彭書世不多見如伯雨所藏三帖雖雜於六朝盛
唐人書中當無愧也居仁(同上)
薛道祖帖
長安薛道祖與米元章劉巨濟為三友朝夕議論晉
唐雜蹟圖畫然其作字則各自成一家紹興中購薛
米書最急率以小璽印縫後御府刻米帖十卷而道
祖書不得入石客杭見道祖書一巨卷於駙馬都尉
楊公家精神峻整遂深疑紹興不入石之故問於子
昂子昂曰薛書誠美微有按模脫墼之嫌余不能書
而深識其語私嘗謂米襄陽書政如黃太史作書之
變芒角刷掠求於匵韞川媚則蔑有矣學魯獨居之
男子於道祖見之至治二年八月乙亥袁桷記(清容居士
集)
薛道祖雲頂山詩卷
右薛紹彭書五紙薛氏三鳳名河東紹彭其後人也
字道祖號翠微居士居長安符祐間以書名名竝米
芾今書史會要所載是也水村陸公得此卷特愛重
間出示余為識數語于後長沙李東陽(式古堂書畫彙攷)
薛道祖真蹟
思陵稱北宋時唯米襄陽薛河東得晉人遺意虞道
園則謂黃長睿知古法書不逮所言紹彭最佳而世
遂不傳米氏父子舉世學其竒怪弊流金朝此卷多
寫其生平得意句結法内擫鋒藏不露而古意時溢
豪素間不作傾險浮急態内一詩絶似右軍幾令人
有張翼之歎然則予之幸不大勝於道園哉道祖襄
陽同時人與劉涇俱好收古書畫翠微居士其號也
(弇州山人集)
薛紹彭書
待訪錄有智永不全本千文一余昔於宋光禄見永
師千文後有永師押字薛紹彭收藏印及是摹紹彭
書乃趙令穰欲以王維雪山易智永千文語也今見
第三卷其昌(戲鴻堂法帖)
薛紹彭臨蘭亭叙(危素虞集二跋已見)
黃伯思
黃伯思字長睿卲武人元符三年進士高第好古文
竒字洛下公卿家商周秦漢彛器欵識研究字畫體
製悉能辨正是非道其本末遂以古文名家初淳化
中博求古法書命待詔王著續正法帖伯思病其乖
譌龐雜作刊誤二卷篆隸正行草章草飛白至皆妙
絶得其尺牘者多藏弆以修書恩升朝列擢祕書省
校書郎遷秘書郎自號雲林子别字霄賓政和八年
卒二子詔䚮裒伯思平日議論題䟦為東觀餘論三
卷(宋史)
伯思云僕自弱齡喜篆法初得岱宗秦刻及朝那石
章學之後得岐鼓壇山字及三代彛器文識又學之
仰其高古惟是之師漢魏碑首印章亦時寓目下此
者未嘗過而問焉(東觀餘論)
黃伯思文辭雅健格高而思深詩俊逸清新追古作
者尤精小學凡字書討論備盡正行草隸皆精絶初
倣顔柳後乃規摹鍾王筆勢簡遠有魏晉風氣(梁溪集)
張商英
張商英字天覺崇寧初拜尚書右僕射謚文忠(宋史)
張丞相好草書一日得句索筆疾書滿紙龍蛇飛動
使姪錄之當波險處姪㒺然而止執所書問曰此何
字也丞相熟視久之曰胡不早問致予㤀之(冷齋夜話)
張商英法顔而自運為多(都穆寓意編)
劉正夫
劉正夫字德初衢州西安人未冠入太學有聲為太
常博士累拜中書侍郎政和六年擢拜特進謚文憲
(宋史)
劉正夫字德初三衢人也少有文行鄉里畏服及居
太學俊名藉甚後登進士第知名四方既被召擢立
朝謇謇有大臣節正夫平日喜書學多作行法好與
人論字嘗謂字美觀則不古初見之則使人甚愛次
見之則得其不到古人處三見之則偏傍點畫不合古
者歷歷在眼矣字不美觀者必古初見之則不甚愛
再見之則見其到古人處三見之則偏傍點畫亦歷
歷在眼矣故觀今之字如觀文繡觀古人書如觀鐘
鼎學古人字期於必到若至妙處如會於道則無愧
於古矣人以為知言然平生亦不泥於此亦不求人
知所書字間有被旨承命為碑刻者以是傳於世者
絶少晩年間作逸字獨藏於家官至少宰贈太師謚
文獻今御府所藏行書二宣召記泛舟題名(宣和
書譜)
蔣之竒
蔣之竒字穎叔常州宜興人擢進士第英宗擢監察
御史徽宗立為翰林學士同知樞密院(宋史)
堯峰蔣堂所居寺奉其香火蔣之竒壬子歲留題數
百字尚可辨(周必大吳郡諸山錄)
蔣之竒有蘇黃法(弇州山人藁)
韓駒
韓駒字子蒼仙井監人政和初賜進士出身宣和中
為中書舍人監修國史(宋史)
韓子蒼書出坐位帖行草如此者宋人絶少即大家
自南華題名外亦不多(墨林快事)
韓駒擅豪翰其蹟見羣玉堂法帖中(書史會要)
蔡京
蔡京字元長興化仙遊人登熙寧三年進士第徽宗
時拜尚書左丞右僕射元祐羣臣貶竄略盡猶未惬
意命等其罪状首以司馬光目曰姦黨刻石文德殿
門又自書為大碑徧頒郡國大觀中拜太師政和二
年封魯國公(宋史)
太師蔡京字元長莆田人也早有時譽擢進士甲科
博通經史揮洒篇翰手不停輟美風姿器量宏遠喜
為文詞作詩敏妙然性尤嗜書有臨池之風初類沈
傳師久之得羲之筆意自名一家其字嚴而不拘逸
而不外規矩正書如冠劍大臣議於廟堂之上行書
如貴胄公子意氣赫奕光彩射人大字冠絶古今鮮
有儔匹本朝題榜不可勝計作龜山二字盤結莊重
筆力遒勁巍巍若巨鼇之載崑崙翩翩如大鵬之翻
溟海識與不識見者莫不聳動斯亦一時之壮觀也大
抵學者用筆有法自古祕之必口口親授非人不傳
由唐以来學者相宗方造其妙至五季失其所傳遂
有衰陋之氣京從兄襄深悟厥旨其書為本朝第一
而京獨神會心契得之於心應之於手可與方駕議
者謂飄逸過之至於斷紙餘墨人争寳焉喜寫紈扇
得者不減王羲之之六角葵扇也其為世之所重如
此所得惟行書為多今御府所藏七十有七行書
御製詩並和御製明節皇后傳觀明節皇后像
詩奉安明節皇后詩劉貴妃制劉賢妃制劉淑
妃制明逹墓誌文宣和殿召輔臣記瓊蘭殿壁
山後記瑶林殿雙竹後記澄漪殿觀蓮記玉宇
洞後記延福宫題名記題澄莊等詩回溪泛舟
題名留題棲雲軒萬年橋題名記萬歲山記
遊艮嶽祝夀詩遊艮嶽詩艮嶽噰噰亭題記題
絳霄樓詩蕭閑館題名擷芳園記芳華館賞
花詩定鼎記額梅竹雪雁詩二繁杏水禽詩
二閱駿射序上下二觀碑記題甘露降詩
再降甘露記錫宴書題二對屬題神霄宫詩
聽降題名步虛詞太清樂玉扶步虛詞大
仙留題詩大仙詩曲柳真人步虛詞蓬萊仙
步虛詞雪詩二春宫詩二魏將軍歌飲中
八仙歌二歌元豐元豐行&KR0865;馬行二古柏
行二丹青引三送西京提刑詩二送孔巢父
詩二曹覇畫馬詩二洗兵馬詩三壺春堂觀
御題賞花詩謝賜承平殿曲宴記表宣和殿東
閣屏山後記正書千文(宣和書譜)
魯公始同文正公受筆法於君謨既登第調錢塘尉
時東坡公適倅錢塘因相與學徐季海當是時神廟
喜治書故熙豐士大夫多尚徐會稽也未幾棄去學
沈傳師及元祐末又厭傳師而從歐陽率更由是字
勢豪健痛快沈著迨紹聖間天下號能書無出魯公
之右者其後又厭率更乃深法二王晚每歎右軍難
及而謂中令去父遠矣遂自成一法為海内所宗焉
又公在北門有執役親事官二人事公甚恪因各置
白團扇為公扇凉公心喜之皆為書少陵詩一聫而
二卒大愠見不數日忽衣戴新楚喜氣充溢以親王
持二萬錢取之笑願益此書公笑而不答親王者乃
即太上皇也後宣和初曲燕在保和殿上語及是顧
謂公昔二扇者朕今尚藏在御府也(鐡圍山叢譚)
元符末魯公自翰苑謫香火祠因東下無所歸止擬
將卜儀真以居焉徘徊久之因艤舟於亭下米元章
賀方回来見俄一惡客亦至且曰承旨書大字舉世
無兩然某私意若不過頼燈燭光影以成其大不然
安得運筆如椽者哉公哂曰當對子作之也二君亦
喜俱曰願與觀公因命具飯磨墨適有張兩幅素者
食竟左右傳呼舟中取公大筆来即覩一笥從簾下
出笥有筆六七枝多有大如椽臂三人已愕然相視
公乃徐徐調筆而操之顧謂客子欲何字耶惡客即
拱而答某願作龜山字爾公乃大笑一揮而成莫不
歎息及墨甫乾方將共取視方回獨先以兩手作勢
如欲張圖状忽長揖卷之而急趨出矣於是元章大
怒坐此二人相告絶者數歲而始講觧廼刻石於龜
山寺中米老自書其側曰山隂賀鑄刻石也故魯公
大字自唐人以来至今獨為第一(同上)
徽宗視淳化帖板已皴裂而王著一時標題多誤臨
摹或失真詔出墨蹟更定彙次訂其筆意仍俾蔡京
書籖及卷首刻石太清樓下(大觀帖總釋)
蔡京書元祐黨籍碑(詳見前)
蔡京正書集賢趙公大觀神道碑(題䟦已見)
蔡卞
蔡卞字元度京弟與京同年登科紹聖四年拜尚書
左丞徽宗時加觀文殿學士檢校少保謚文正(宋史)
蔡卞字元度莆田人也少與其兄遊太學馳聲一時
同年及進士第王安石見而竒之妻以女使從已學
得安石學術議論為多自以王氏學擅一時時流歸
之自少喜學書初為顔行筆勢飄逸但圓熟未至故
圭角稍露其後自成一家亦長於大字厚重結密如
其為人初安石鎮金陵作精義堂記令卞書以進由
是神考知其名自爾進用多文字職至晚年高位猶
不倦書寫稍親厚者必自書簡牘筆墨亦稍變殊不
類往時也然多喜作行書字今御府所藏行書六
進神驗記清淨經莊子刻意篇杜甫驄馬行
千文二(宣和書譜)
蔡卞靈巖寺疏
米南宫謂卞得筆此書圓健遒美有兼人之力而時
以已意參之盖有書筆無書學者要之不可以人廢
也(弇州山人藁)
蔡卞書曹娥碑(題䟦已見八十五卷)
毛滂
毛滂字澤民崇寧初除刪定官後知秀州有東堂集
行於世(東坡詩註)
東堂擅豪翰其蹟見羣玉堂法帖中(書史會要)
王安中
王安中字履道中山陽曲人進士及第歷祕書省著
作郎宣和元年拜尚書右丞徽宗嘗宴睿謨殿命安
中賦詩百韻以紀其事詩成令大書於殿屏凡侍臣
皆以副本賜之有初寮集七十六卷傳於世(宋史)
初寮先生未冠時及拜東坡於中山筆精墨妙宜有
傳授當政宣間禁切蘇學一涉近似旋坐廢錮而先
生以奪胎換骨之手揮豪禁林初無疑者靖康以後
黨禁已觧玉珮瓊琚之辭怒猊渴驥之書盛行於東
南然後人人知其為蘇門顔閔也(平園集)王初寮書
法清俊(書史會要)
曹評
曹評字公正韓王彬曾孫徽宗時平海軍節度使性
喜文史書有楷法慈聖皇后命書屏以奉神宗賜玉
帶旌其能(宋史)
趙令穰
趙令穰字大年宗室也游心經史戲弄翰墨尤工草
書嘗作小草如聚蚊蝱如撮鍼鐡筆遒而法足觀之
使人目力茫然誠可喜也(書史會要)
林攄
林攄字彦振福州人徙蘇用蔭至勅令檢討官遷屯
田右司員外郎自大觀元年春至二年五月由朝散
大夫九遷至右光禄大夫(宋史)林攄書法大令(寓意編)
沈錫
沈錫字子昭真州揚子人崇寧初為講議司檢討拜
兵部侍郎以徽猷閣待制知江寧府歷知海泰汝宣
四州以通議大夫致仕(宋史)三峽橋陸子泉傍有沈
錫大書廬山二字
劉濤
劉濤字普公昌言之曾孫工詩及草書蘇軾嘗䟦其
書竒逸多才中有所得不能自已因以適性為樂耳
徽廟召入禁中值大雪令草書雪詩因問卿字孰師
對曰臣無師不稱旨而退晩年困躓讀書靈泉院自
號靈泉山人(泉州志)
卲䶵
卲䶵字仲恭丹陽人官至直龍圖閣知蘇州工正行
字體清勁(書史會要)
卲仲恭字秀有餘而老不足(姑溪集)
卲仲恭從學於魯公(蔡京)教仲恭學沈傳師遂自名家
(鐡圍山叢談)
卲䶵行書安民堂記與梁彦通碑(題䟦已見)
章楶
章楶字質夫建州浦城人試禮部第一擢知陳留縣
哲宗立為龍圖閣直學士徽宗時拜同知樞密院事
謚莊簡(宋史)
張舜民撰游師雄墓誌卲䶵書章楶篆盖
王昇
王昇字逸老汴人草聖竒偉宣政間被召補右爵南
渡後寓居嘉禾羔羊里時上留神翰墨召對蒙眷官
至正使(至元嘉禾志)
逸老殆欲欺凌懷素(洞天清錄)
王逸老飲中八仙歌
朱巖壑䟦逸老草書蘭亭禊序云逸少作行書逸老
為草字外人那得知當家有風味逸老以草聖擅名
其為名公稱道如許寓居戍邸是時先太師岐國公
為監鎮與之往還日亦得其八仙歌此本改从九从
日為旮盖長史素有此顛稱也羔羊居士乃其自號
聖采為所居之堂得柳軒豈亦其家邪山隨侍時當
紹興十一二年間及識其人此卷書於庚午歲自言
年七十有五則知生於丙辰余生於丁巳後公六十
一年方識公時才五六歲嘉定此書則亦七十五矣
感今愴昔為之泫然(攻媿集)
凡藝始於學而卒於悟學而工不若悟之神此張旭
觀公孫大娘舞劍器遂進於草書也宋王逸老亦以
草書名世先人守中處士嘗藏二紙於家余少時尚
及見之後為好事者持去今張宗儒来京師以所書
杜少陵飲中八仙歌示余盖尤豪宕有法真有旭之
悟者乎李白詩稱懷素飄風驟雨落花飛絮之態雖
非白作亦曲盡懷素之變余於逸老亦云(貝清江集)
跋王逸老草書
宋太宗刻祕閣法帖晉魏書法後世猶得見之者以
其有此至大觀益精妙矣學書者始知上求古法於
後南渡觧和即安思陵臨池之好尤篤一時内外大
小之臣聞風而起若王逸老草書殊有旭顛轉摺變
態尤為内廷稱賞然是後飛雲之禍雖慘而志恢復
者愈堅禁偽學者雖嚴而求性理者彌篤若逸老之
書士大夫道之者絶少亦可念哉當是時吳興張謙
仲亦高年篆法甚古隠於黃冠龜山先生嘗叙其所
為書故其人名尤重焉(道園學古錄)
周邦彦
周邦彦字美成錢塘人元豐初獻汴都賦召赴政事
堂徽宗時進徽猷閣待制能自度曲製樂府長短句
詞韻清蔚(宋史)
美成正書行書皆善(書史會要)
慎漢公
慎漢公甫八歲真靖陳尊師稱其喜學鍾王遺法以
神童目之(東觀餘論)
徐琰
徐琰成都貢士工篆書宣和初嘗書劍南西川四大
字字身長五尺雄偉可喜(書史會要)
滕中
滕中善草書(米芾書史)滕中字元直以蔭補將作監主
簿歷官承議郎知觧州長於詩(姑蘇志)
常安民
常安民長安人以鐫字為業多收隋唐銘誌墨本亦
能篆崇寧初蔡京蔡卞為元祐黨籍刻石文德門又
立於天下州廳長安府召安民安民辭曰乞不刻安
民鐫字於碑恐後世并以為罪(卲氏聞見錄)
湯正臣
湯正臣長沙人秦子眀為長沙副將買石令湯正臣
父子重摹僧寳月所翻閣本法帖世所稱潭帖者載
歸壁之黔江紹興聖院(山谷集)
楊邦乂
楊邦乂字晞稷吉州吉水人博通古今登進士第知
溧陽縣謚忠襄(宋史)
楊晞稷工書札其蹟見鳳墅續法帖中(書史會要)
滕茂實
滕茂實字秀穎杭州臨安人政和八年進士靖康元
年以工部員外郎假工部侍郎出使被留以憂憤卒
(宋史)
滕秀穎善篆(書史會要)
曹輔
曹輔字載德南劍州人第進士政和中祕書省正字
靖康中簽書樞密院事(宋史)
林彦祥盧鴻草堂圖十志詩其五静常居士曹輔書
(雲烟過眼錄)
唐重
唐重字聖任眉州眉山人大觀三年徽宗親策士授
蜀州司理参軍歷吏部員外郎起居舍人知同州擢
天章閣待制以天章閣學士知京兆府兼京兆府經
略制置使謚恭愍(宋史)
顔魯公奉使蔡州書有題於書之上者知同州唐重
書
趙子晝
趙子晝字叔問燕王五世孫少警敏強記工書翰宣
和初充詳定九域圖志編修官試太常少卿遷徽猷
閣直學士(宋史)
崔鶠
崔鶠字德符陽翟人登進士第調鳳州司戶参軍宣
和六年為殿中侍御史欽宗即位授右正言(宋史)
德符詩名一代書瘦健有神采亦類其詩(渭南集)
蒲雲
蒲雲漢州綿竹人也幼有方外之趣布裘笻杖游山
野間賣藥得錢入酒家醺然一醉類有道之士尤甚
翰墨作正書甚古嘗以雙鈎字寫河上公注道德經
筆墨清細若游絲縈漢孤烟裊風連綿不斷或一筆
而為數字分布勻穏風味有餘覧之令人有凌虚之
志大抵書法自科斗一散學者紛紛於是有垂露偃
波芝英倒薤之說各工其習以文其一家之學亦宜
在所錄也今御府所藏正書二雙鈎道經雙鈎
德經(宣和書譜)
陳昱
陳昱官至寺丞少好學嘗於父伯修枕屏效米芾筆跡
書杜甫詩一日芾過伯修見而驚焉因授以作字提
筆法(書史會要)
張察
張察字通之成都人嘗帥鼎州以篆名今成都題榜
往往察之筆也(書史會要)
程嗣昌
程嗣昌字儒臣中山博野人少喜學書自謂獨得古
人用筆之妙嘗評近代能書者曰蘇才翁筆勢遲怯
蔡君謨但能模學前人點畫及能草字而已周子發
書妙出前輩至於草書殊未得自悟之意古人自悟
者惟張旭與余而已(書史會要)
崔洪
崔洪(鄠令)李駒終南山雜詠崔洪書之於崇寧間者洪
以風塵下吏一旦執筆遂足為詩人之重字之不可
已如此(墨林快事)
喻陟
喻陟字眀仲睦州人持節數部政績藹著雅善散隸
尤妙長笛每行按至山水佳處馬上臨風快作數弄
殊風流蕭散也(朱勝非秀水閒居錄)
蔡子因
蔡子因書俊氣飄逸不受富貴鞚勒宜從古人中求
(石門文字禪)
袁液液字仙夫貴戚子姓而好學趣尚不凡工書(東觀
餘論)
張熹熹字子昭鄱陽人雅善法書(東觀餘論)
鮑慎由鮑慎由官宣德郎能行書(米芾書史)
劉瑗劉瑗官武勝留後能隸書(米芾書史)
趙霆趙霆官宣德郎能篆書(米芾書史)
趙仲忽趙仲忽宗室也能草書(米芾書史)
吳𡷗吳𡷗江南人大隸題榜有古意(海岳名言)
杜庭之善書蘇軾云杜庭之書世所貴重(以下俱見書史會要)
葛珣字叔寳紹聖間長於草書
杜介善草書清爽圓媚誠竒絶也
陳恬為祕書省校書郎後棄官去隠嵩華間能書
安宜之長安人工楷書京兆府新移石經記宜之
正書
于琮毘陵人善隸書學魏受禪表深得其行筆意
王植政和間任昌州刺史能篆
趙士暕字眀發宗室也少好學喜為文書師米芾
王仲薿字豐父官通議大夫有風采善詞翰
許采字師正吳興人字畫規模鍾繇殆窺其妙
吳師孟字醇翁知䕫州善書
趙竦字子立官水曹文翰皆重於前輩
柳淇學書中興頌筆力雖未絶勁而間架已方嚴矣
鄭諶字本然草書有𧦬光之遺則
王俁箕山人靖康中嘗書山隂蘭亭扁有法
閻蒼舒正書雄健而有楷則扁榜尤工
韓璠字景文開封人獻肅公絳孫風采瓌潤字畫遒
媚
徐滋字元象吳興人從張有習篆得其法
宋杞字子和吳興人張有高第弟子於篆極精
杜仲微作隸書用秃筆自謂得漢隸遺法
林伯修莆田人善大字
陳歸聖官至祕書丞能篆書尤工徑丈大字
王伯忠近臣也善行書
蔡玠官至尚書郎善行書
翟静叔能草書筆札駸駸逼古人
何籀信安人以隸書知名
丁晞顔字令子書畫皆精(雲烟過眼錄)
徐易海州人能篆隸為御書院藝學(書史會要)
丁德隅晉公謂之孫工篆書(姑蘇志)
陳休政和間人其書猶有唐人之遺(墨林快事)
林彦祥臨伯時盧鴻草堂圖而自書其首書丰度意
趣有神遊八極氣象(雲煙過眼錄下同)
林思心盧鴻草堂圖十志詩羃翠庭歌林思心書
孫琰盧鴻草堂圖十志詩倒景臺歌孫琰書
石昭問盧鴻草堂圖十志詩桃烟庭歌石昭問書
胡份盧鴻草堂圖十志詩其六胡份書
任誼字才仲洛陽人官澧州通判小字隸書古勁學
中郎(畫繼)
劉松老字榮祖書學米元章(以下俱見畫繼)
王逸民永康導江人學山谷草書
高燾字公垂沔州人篆隸飛白皆造妙
王持字正叔長安人顔魯公鹿脯帖後有題跋妙於
筆法
李覺字民先京師人能書嘗為眀節皇后閤掌牋
吳元瑜書學薛稷(鐵圍山叢譚)
王希全州湘山㙮石龜記王希書(以下俱見前石刻)
廖正一新城普向院多寳佛㙮記廖正一書
蘇定武柳柳州曹溪大鍳禪師碑蘇定武書
宋傅真武經元符二年宋傅書
周沔金陵雜咏黃履詩周沔書
劉元成王巖叟撰韓魏公祠堂記劉元成書
孫道初賜崇寧禪寺碑孫道書
王道竹林寺羅漢洞記王道書
王古茅山崇禧觀碑銘王古書
趙岍移建本命殿碑趙岍文并書
宋復唐圓測法師㙮銘宋復撰并書
范致冲孔子祠有范致冲題名
錢伯言天書觀有錢伯言題名
六藝之一錄卷三百四十六
