欽定四庫全書
六藝之一錄卷三百三十八錢唐倪濤撰
歴朝書譜二十八
宋
歐陽脩
歐陽脩字永叔廬陵人四歲而孤母鄭誨之學家貧
至以荻畫地學書舉進士試南宫第一慶歷三年知
諫院嘉祐二年知貢舉脩唐書成拜禮部侍郎六年
参知政事神宗即位改宣徽南院使太子少師致仕
諡文忠始號醉翁晩號六一居士好古嗜學凡周漢
以降金石遺文斷編殘簡掇拾異同謂之集古錄(宋史)
歐陽文忠公用尖筆乾墨作方闊字神采秀發膏潤
無窮後人觀之如見其清眸豐頰進趨曄如也(東坡集)
歐陽公書筆勢險勁字體新麗自成一家(同上)
歐陽公作字如其為人外若優游中實剛勁(朱子文集)
歐陽文忠帖
此數十紙皆文忠公衝口而出縱手而成初不加意
者也其文采字畫皆有自然絶人之姿信天下之竒
蹟也(東坡集)
歐陽文忠與挺之郎中帖
歐陽文忠公書不極工然喜論古今書故晩年亦少
進其文章議論一世所宗書又不惡自足傳百世也
建中靖國元年冬至觀於荆州沙市舟中雪晴大寒
捉筆不能字鍾陵黃庭堅題(山谷集)
跋歐陽文忠公書
歐陽文忠公書清勁自成一家公嘗言學書如逆風
行舟用盡氣力不離本處蓋不以書自許士夫寶藏
其蹟非以名節可貴故耶意外得謗無如公者頼韓
富諸公辨明之乃得自白於世故陳瑩中嘗跋其書
云使嘉祐前見此書者皆如今日則朋黨之論何由
而興東坡亦以夢奠之後履傳千祀證之艱危多在
於生前而是非常定於身後可勝慨哉(梁溪集)
歐陽文忠集古錄序真蹟
集錄金石於古初無蓋自歐陽文忠公始今順伯嗜
古無厭又有甚於公之所為而復得公此序真蹟藏
之其不偶然矣淳熙壬寅禊飲會稽西園暮歸書此
(朱子文集)
歐陽文忠集古錄跋
右歐陽文忠集古錄跋石刻三卷中有楊博士南仲
劉敞原父釋各一通劉復有跋一通尺牘如之蔡襄
君謨跋二通與裴煜如晦尺牘各一通公復自與君
謨尺牘一通餘皆公手書跋公文章妙天下而於考
究小不能無憾其持論亦有近迂者居恒謂辨古文
竒字全得楊南仲章友直力而又盛推原父博學無
所不通原父却謂人好一歐九惜不讀書耳得非以
是哉余見公墨蹟凡三所與此結法同而不能如其
神采當又全得石工力也目錄計亦有刻石而序書
出君謨手吾弟當徐訪之(弇州續藁)
跋歐陽文忠九帖
右文忠九帖皆與其姻戚者宣和後簡板盛行日趨
簡便親舊往來之帖遂少使前輩時已如此安得翰
墨留傳百世耶淳熙辛丑季春三月周必大書(平園集)
跋歐陽文忠墨蹟
玄生平所見兖國文忠公真蹟甚多其篇帙大者於
同年許安陽家見毘陵胡恭公墓銘藳百丈輝上人
所見州郡名急就章皆微涉行楷余家所藏佳者曰
與杜祁公蘇明允書及晩年三乞致仕表草皆筆法
如一獨祁公書端謹結體頗若蘇氏父子豈非蘇公
感公之至初年倣公之書後充拓自為一家體兹來
叙族至早禾田歐氏見集古題名碑跋而歐氏在楓
樹下者又出與留守學士書見示皆名墨也第書中
貺字兩用雖貺况古文通然意若有所謂留守學士
者得非田元均乎旅寓乏文字考訂姑識此說以俟
博古之君子(圭齋集)
跋歐陽文忠詩帖
太子少師榮國恭靖姚公嘗得歐陽文忠公酬蘇子
美詩墨蹟甚愛之自謂如獲夜光明月不勝忻喜遂
書付孫貽公之子繼持以示予予觀文忠之詩稱道
子美者以其氣之豪才之雄語之竒不牽世俗誠卓
犖不羣之士也然子美在當時以酒食微過竟坐流
落不偶而文忠他日序其文誌其墓深致意焉夫不
矜細行君子不能無惜於子美而文忠好賢育才之
心見諸文詞者又拳拳焉為當時諸君子惜也此詩
之作子美未卒前七年於今三百七十餘年矣榮國
書此已八年而遺世亦三年矣人生幾何歲月如馳
撫卷惘然永樂十八年春二月巳巳朝議大夫國子
祭酒兼翰林院侍講豫章胡儼書(頥菴集)
右歐陽公酬蘇子美古詩真蹟為吾鄉姚榮公孫廷
用所藏廷用近出示余言洪武間榮公以高僧住北
平之慶夀寺一日過戍卒家見其糊窗紙有字視之
乃此詩也榮公且驚且喜揭之以歸装潢成卷既自
為跋而當時大老如楊東里胡豫章輩亦皆有題識
此詩閱世幾四百年不幸而落戍卒之手然竟遇榮
公復自謂寶之如夜光明月則神物之衛護公詩又
可知矣(寓意編)
歐陽文忠二小帖
歐公嘗云學書勿浪書事有可記者他日便為故事
且謂古之人皆能書惟其人之賢者傳使顔公書不
佳見之者必寶也況此二帖僅僅數語而傳之數百
年不與紙墨俱冺其見寶於人固有出於故事之上
者邪(甫田集)
蘇舜欽
蘇舜欽字子美易簡孫耆子以父任補太廟齋郎調
滎陽縣尉尋舉進士改光禄寺主簿知長垣縣遷大
理評事范仲淹薦其才召試為集賢校理既放廢寓
於吳中二年得湖州長史卒舜欽在蘇州作滄浪亭
益讀書時發憤懣於歌詩其體豪放善草書每酣酒
落筆爭為人所傳(宋史)
蘇舜欽字子美其先世居蜀後為開封人官至大理
評事少以廕補從仕已而中第用范仲淹薦為集賢
校理貌竒偉工文章歴官有政聲而慷慨喜言事雖
居下僚一時名卿皆喜與之游杜衍以女妻之人謂
冰清玉潤作字沈著而精神充實尤工行草評書之
流謂入妙品當時殘章片簡傳播天下者有花發上
林月滉淮水之語兄舜元善篆隸書名與舜欽相先
後蓋是下筆處同一關紐也今御府所藏五行書
吳中詩草遊山草學館卧病等詩夢歸等
詩草書雉帶箭等詩(宣和書譜)
舜欽工行楷草書皆入妙品(墨池編)
子美許公之孫自有家法草聖可亞張長史(洞天清錄)
本朝草聖知名者蘇舜元舜元之名不逮舜欽(張舜民畫
墁錄)
二蘇皆工草隸而舜欽先得名(王氏談錄)
子美喜行草書短章醉墨為人所傳(歐陽文忠公集)
子美於蜀紙上楷寫字極端勁可愛(山谷集)
蘇子美寶奎殿頌帖
仁宗朝摹太宗御書大相國寺額於石即寺為殿而
藏之御飛白名曰寶奎殿舜欽此頌當是召試館職
時所作年方三十餘也其云上宰宗更為辭章者為
吕夷簡作記章得象題額之類歟淳熙十年二月五
日周必大書而歸之玉山汪氏(平園集)
蘇子美四時歌真蹟
同時則妬賢嫉能異世乃哀窮悼屈古今殆一律也
使劉元喻輩見子美詞翰於百年之後則所謂一網
之舉安知不轉為十襲之藏乎淳熙甲辰十二月三
日(平園集)
蘇子美詩帖
崇文北軒有子美書數行在壁又見所傳詩軸遺墨
如新而斯人歿久矣為之慨歎(孔武仲清江集)
蘇子美二詩真蹟
老米評公之字以五陵年少方之亦大貶矣觀其神
韻意度終非南渡後人所及三復二詩尚想幅巾小
舟灑然滄浪之上其人遠矣墨猶新也悲夫(王柏魯齋集)
蘇子美臨懷素自叙帖
懷素自叙帖憶嘗見之吏部侍郎吳公座上天下竒
蹟也今不知所在忽覩此卷爽然神明復還舊觀其
為滄浪翁之作無疑或云此卷末題云舜欽親装殆
非子美作乎而予終以為子美者亦以其用筆超妙
不涉畦徑縱而法勁而潤古而竒其他予所不知也
(震澤集)
蘇子美留别王原叔古詩帖
右宋蘇子美古詩百五十言留别原叔八丈蓋王洙
原叔也詩語俊拔意氣悲壯歐陽公謂其廢放時發
憤悶於歌詩殆是類也字畫出於顔魯公徐季海之
間而端勁沈著得於顔公為多當時評者謂為花發
上林月滉淮水豈不然乎按子美慶歷四年丙戌十
一月坐監進奏院會客事除名徙蘇州此詩後題清
明日則是被放之三閱月也時原叔以天章閣侍講
史館檢討黜知濠州正坐子美事故詩云遂令老成
人坐是亦見斥時子美年三十八原叔五十一故有
老成及八丈之稱又有今來濠州涯及明日又告行
等語當是隨原叔至濠及是乃别耳其後子美竟以
慶歷八年卒於蘇凡居蘇四年宜其遺蹟流傳吳中
為多去今數百年所謂滄浪亭者雖故趾猶存亦唯
荒煙野草而已至於文章翰墨不少概見宣和書譜
謂斷章片簡人爭傳播豈在當時亦不易得耶此詩
雖非蘇事而實赴蘇時作少宰徐公子容以為郡中
故實因重價購之俾徵明䟽其大略如此若其志節
履行具正史者兹不復云嘉靖乙未文徵明跋(珊瑚網)
蘇子美草書杜詩真蹟
蘇滄浪子美草書少陵漫興八絶句而遺其一後不
著姓名或有謂為山谷道人及杜祁公者南宋諸君
子以書法及寓吳之歲考之定為滄浪無疑也按懷
素自叙帖前六行為公所補與此頗相類此更頽然
自放而氣亦不乏山谷與公後先俱服膺素師公得
法而微病疎山谷取態而微病緩公勁在筆中山谷
勁在筆外以此不能無堂廡也公為杜祁公愛壻公
歿而祁公始學素草頗有冰玉之譽然此卷謂祁公
書尤誤也(弇州山人藁)
蘇舜元
蘇舜元字才翁為人精悍任氣節歌詩亦豪健尤善
草書舜欽不能及官至尚書度支員外三司度支判
官(宋史)
才翁善草隸藏書數千卷皆手自讎校(蔡忠惠公集)
才翁書字清勁老健實過子美(張來明道雜志)
跋蘇才翁二帖
二蘇草聖獨步本朝裕陵絶重才翁書得子美書輒
棄去書家謂才翁筆簡惟簡故妙聽蛙方氏所藏二
帖前一幅真才翁筆後幅錄杜詩者稍斷裂以為才
翁邪筆意欠簡以為君謨邪字法差縱莫能定其為
何人書也然君家自河東轉運公珤藏至君凡四世
自熙寧甲寅至今將三甲子可謂之故家舊物矣(後村
題跋)
邵必
邵必字不疑丹陽人舉進士為上元主簿國子監立
石經必善篆隸召充直講編仁宗御集加龍圖閣學
士(宋史)
胡恢
胡恢金陵人華州推官嘗篆太學石經(戚光南唐書注)
恢善篆隸坐法失官十餘年韓魏公琦當國恢獻詩
自達公憐之令篆石經因得復官(書史會要)
茅山五雲觀記胡恢書
唐異
唐異字子正隱士善書范文正嘗稱其與西臺相左
右(墨池編)
邵雍
邵雍字堯夫河南人衍宓羲先天之旨著書十餘萬
言名其居曰安樂窩因自號安樂先生嘉祐詔求遺
逸授將作監主簿復舉逸士補潁州團練推官皆固
辭乃受命竟稱疾不之官贈祕書省著作郎元祐中
賜諡康節(宋史)
康節先生心聲正大可以銘盤心畫遒勁可以貫準
(平園集)
康節工筆札其蹟見鳳墅續法帖中(書史會要)
跋康節手寫陶靖節詩
康節先生蘊先天經世之學顧獨手抄靖節詩集是
豈專取詞章哉蓋慕其知道也宣和末臨漢曾絃謂
舊本讀山海經詩形天無千歲當作刑天舞干戚某
初喜其援証甚明已而再咏前篇專咏夸父事次篇
亦當專咏精衛不應旁及他獸今觀康節只從舊本
則絃言似未可憑矣開歲倏五十或作五日近歲初
覺謂五十則與辛丑不合今康節只作五日尚何疑
焉淳祐己酉重明節舟次臨江薌林向公之孫士虎
出觀因表而出之(益公題跋)
跋康節檢束二大字
康節先生自言大筆快意而其書蹟謹嚴如此豈從
心所欲不踰矩者耶(晦菴題跋)
邵康節書逢春詩
先生妙極道數從容於義理之會雖形諸餘事無問
精麤莫非實理秦漢以來諸儒鮮能及之此所謂豪
傑之士也陵陽牟君絃得其所書逢春詩嘗以遺臨
卭魏某辭不敢有仍書而歸諸(鶴山題跋)
陸經
陸經字子履越人也官至集賢殿修撰作郡以儒術
飾吏事而所至以能稱善真行書當時與蘇舜欽為
輩流而筆法亦僅同一律前輩高文必求經為之書
故經之石刻殆遍天下若歐陽修思潁諸詩得經書
方喜甚稱然多作正書其典嚴以規矩自窘譬之椎
魯如参厚重如勃亦盛德君子渾金樸玉所自表發
也觀者自應得之耳今御府所藏四正書蒲州
詩武林謠行書蕭相樓等詩郊居等詩(宣和
書譜)
錢明逸
錢明逸字子飛易子繇殿中丞策制科轉太常博士
累官端明殿學士諡修懿(宋史)
錢子飛作字猶有父風(攻媿集)
江休復
江休復字鄰幾開封陳留人進士起家舉書判拔萃
累遷尚書刑部郎中善隸書(東都事略)
跋江鄰幾墨蹟
往時見歐陽永叔梅聖俞石曼卿蘇子美詩善稱道
江鄰幾常想見其人後二十餘年乃得與起居君之
孫端禮季共游季共甚藝而強於學蓋前人之風聲
氣習猶在也今又得起居遺墨觀之忠厚之氣藹然
江氏當寶傳之(山谷集)
梅堯臣
梅堯臣字聖俞宣州宣城人蔭為河南主簿召試賜
進士出身為國子直講累遷尚書都官員外郎(宋史)
海州柳陳甫四賢尺牘一卷司馬君實梅聖俞王介
甫王晉卿蹟並佳(寓意編)
跋梅聖俞真蹟
右都官梅公真蹟也本朝以詩名家自公始廬墓於
斯去今二百年邦人尊事如一日訪其遺蹟惜無存
者通守尹君唯曉博雅好古求越中所藏鑱之置於
祠繼是登斯堂者瞻其像誦其詩如見其人亦可以
油然興起矣嘉熙庚子莫春晦前三日天台杜範(杜清
獻公集)
蘇洵
蘇洵字明允眉州眉山人至和嘉祐間與二子軾轍
至京師除秘書省校書郎為霸州文安縣主簿(宋史)
老泉工書法氣韻有餘蜀人不能書元祐間軾以字
畫名世其實濫觴於洵(書史會要)
老泉書懷素詩并倣其草法(珊瑚網)
老泉與孫叔靜帖跋
嘉祐治平間先君因編修太常因革禮在京師學者
多從講問而孫叔靜兄弟皆篤學能文先君亟稱之
先君既歿十有八年軾謫居於黃叔靜自京師過蘄
枉道過軾出先君手書以相示軾請受而藏之叔靜
不可遂歸之先君平生往還書疏多口占以授子弟
而此獨其真跡信於叔靜兄弟厚善也耶元豐六年
七月十五日軾記
雷簡夫
雷簡夫字太簡同州郃陽人康定中杜衍薦之以校
書郎簽書秦州觀察判官累遷尚書職方員外郎(宋史)
簡夫善真行書守雅州聞江聲以悟筆法迹甚峻快
(墨池編)
簡夫少年時學王右軍樂毅論鍾東亭賀平賊表歐
陽率更醴泉銘褚河南聖教序魏庶子郭知運碑顔
太師家廟碑後又見顔行書馬病帖乞米帖苦愛重
之但自恨未及其自然近刺雅安晝卧郡閣因聞平
羌江瀑漲聲想其波濤翻翻迅駃掀搕高下蹙逐奔
去之狀無物可寄其情遽起作書則中心之想出筆
下矣(書史會要)
唐詢
唐詢字彦猷杭州錢塘人龍圖閣待制肅子天聖中
賜進士及第累遷右諫議大夫(宋史)
唐彦猷得歐陽率更書數行精思學之遂以書名天
下(山谷集)
唐彦猷筆迹遒媚頗學歐行書非精筆佳紙不妄書
也(墨池編)
唐詔
唐詔字彦範詢弟文章氣格高簡疏秀亦善書(書史會要)
陳漢卿
陳漢卿字師黯閬中人用叔祖堯咨蔭累遷尚書虞
部員外郎好學喜為歌詩至於射藝書法醫藥皆精
妙尤好古書竒畫每傾貲購之(歐陽文忠公集)
張先
張先字子野開封人好學自力善筆札天聖二年舉
進士歴官秘書丞(歐陽文忠公集)
張汝士
張汝士字堯夫開封襄邑人錢文僖公守河南辟為
府推官又辟司錄工書喜為詩(歐陽文忠公集)
王顧
王顧太原人歐陽修河南府司錄張堯夫墓表云堯
夫明道二年卒葬洛陽北邙山下尹師魯誌其墓歐
陽修為之銘得金谷古磚命太原王顧以丹為隸書
納於壙中(歐陽文忠公集)
薛良孺
薛良孺字得之絳州正平人少育於叔父簡肅公奎
蔭為將作監主簿累遷國子博士工書(歐陽文忠公集)
章友直
章友直字伯益閩人博通經史不以進取為意工玉
箸字學嘉祐中與楊南仲篆石經於國子監當時稱
之太常少卿元居中出領宿州素喜其書且富有之
至宿則盡所有摹諸石以廣其傳緣此東吳之地多
其篆蹟友直既以此書名世故家人女子亦莫不知
筆法咄咄逼真人復寶之說者云自李斯篆法之亡
而得一陽冰陽冰之後得一徐鉉而友直在鉉之門
其猶游夏歟今御府所藏篆書一二經堂歌(宣和書譜)
章友直伯益以篆得名召至京翰林篆字待詔數人
聞其名心未之服俟其至乃共詣之云聞先生之藝
久矣願一見筆法以為模式伯益命帖紙數張縱筆
作二圖其一縱横各作十九畫成一棋局其一作十
圓圈成一射帖其行筆之粗細間架之疎密無豪髮
之失諸人見之大驚嘆服再拜而去
章友直自放不羈不肯求選舉皇祐中近臣言友直
善篆與李斯陽冰相上下召友直篆石經友直即往
經成際試將作主簿不就(臨川集)
楊南仲
楊南仲工篆書嘉祐中與章友直篆石經於國子監
甚有法度(書史會要)
張次立
張次立官至殿中丞嘉祐中詔同篆國子監石經(墨池
編)
元居中
元居中為太常少卿知宿州東吳多其篆迹(墨池編)
范文度
范文度能書蔡君謨稱之(書史會要)
跋范文度模本蘭亭叙
自唐末干戈之亂儒學文章掃地而盡宋興百年之
間雄文碩儒比肩而出獨字學久而不振未能比蹤
唐人余每以為恨今乃獲見范君筆法信乎時不乏
人而患知之不博不然有於中必形於外若范君者
筆迹不傳於世而獨傳其家蓋其潛光晦德非止其
書閟不傳也(六一題跋前二跋已見法帖)
范文度所書蘭亭不相類然舍其形似而得右軍用
筆之意真善學柳下惠者(尤袤遂初集)
趙世融
趙世融字仲源官至檢校國子祭酒天水郡開國侯
為詩工書至和二年卒追封博平侯(歐陽文忠公集)
司馬尋
司馬尋慶歷中知利州其迹亦倣周子發(墨池編宣和
書譜附周越傳)
凌叔華
凌叔華郎中博雅君子也蔡君謨吳春卿皆師之素
稱翰墨之妙(湘山野錄)
黃茂先
黃茂先字寶之作宫邸教官大字豪勁所謂江南黃
茂先江北叚少連者也(黃山谷集)
段少連
段少連字希逸開封人試祕書省校書郎累遷龍圖
閣直學士(宋史)段少連善大字(山谷集)
杜叔元
杜叔元字君懿善書學李建中法為宣州通判(東坡集)
梅堯臣送杜君懿通判宣州詩云京兆外郎稱善書
當時相與集江都日書藤紙爭持去長鈎細畫如珊
瑚(宛陵集)
董儲
董儲郎中密州安丘人能詩有名寶歷慶元間其書
尤工勝李西臺(東坡集)
張伯玉
張伯玉字公達豪放嗜酒而為御史有直氣為劇郡
能擊強染翰雖少媚態而老重不拘窘亦可尚已(墨池
編)
慎東美
慎東美字伯筠錢塘人狂縱不就規矩有文辨書得
筆法不偶俗好而老逸如其為人人甚高之(墨池編)
王令贈東美詩云人傳書染莫對當破卵驚出鸞鳳
翔間或老筆不肯屈鐵索縛急蛟龍僵(廣陵集)
慎東美書法老勁丹陽戴叔倫碑是其遺蹟(老學菴筆記)
跋慎伯筠帖
治平中錢塘元積中子發守山陽樂士喜談笑山陽
介東南舟車之衝以故客至殆不容館糓伯筠嘗岸
幅巾著芒鞋見子發於清晨盛服聽覽之際子發為
之倒屣即謝他客輟所事命酒三斗挹大觥以沃之
語諄諄勞苦欽擁之不已伯筠直視取釂了不與酬
對酒盡翻然引去州人讙傳曰吾史君有是客可不
往敬耶戶外之屨至無少間伯筠多作字出腴詞為
謝而口未嘗啟也予為兒童時亦往見之輙謂予曰
家何在將奉報明日既至索酒滿引揮滿壁而去方
時子發募州人作新橋甫成矣請伯筠記之適據一
大几隨請題几上州人亟摸之石相與率百金為謝
伯筠怒目叱去清晨拏小舟徑歸子發走十餘輩挽
之不回嗚呼世豈復有斯人哉(姑溪題跋)
李唐卿
李唐卿至和中書待詔撰飛白三百點以進窮盡物
象上佳之(歸田錄)
李唐卿篆千字文(題跋見前)
黃公孝
黃公孝仁宗朝官至太常博士有詩名書師王右軍
(書史會要)
仲翼
仲翼仁宗時工草隸頗有時譽(墨池編)
仲翼官太府寺丞工飛白草書(書史會要)
趙克繼
趙克繼秦王廷美之曾孫善楷書尤工篆隸宗正薦
之仁宗親臨試及令臨蔡邕古文法寫論語詩書復
詔與朝士分隸石經帝曰李陽冰唐室之秀今克繼
朕之陽冰也訓子弟力學一門登儒科者十有二人
嘗進所集廣韻字源帝稱善藏之祕閣元祐六年以
定武軍節度觀察留後贈建國公諡章靖(宋史)
趙克已
趙克已秦王廷美之曾孫曉音律嘗作雅樂圖樂曲
以獻侍宴太清樓進所學虞世南書賜器加等終千
牛衛大將軍(宋史)
趙叔韶
趙叔韶字君和克已子慶歷六年與諸宗子帝前臨
真宗御書選第一皇祐初召試學士院中等賜進士
及第仁宗曰宗子好學者頗多獨爾以文章第進士
前此蓋未有也出九經賜之終和州防禦使(宋史)
趙克修
趙克修字子莊仁宗御太清樓召宗室試書以克修
為善終成州團練使(宋史)
趙宗望
趙宗望字子國恭憲王孫終舒州防禦使贈高密郡
公仁宗嘗御延和殿試宗子書以宗望為第一又嘗
獻所為文賜國子監書及以塗金紋羅御書好學樂
善四字賜之即所居建御書閣帝為題其榜(宋史)
李端懿
李端懿字元伯開封人駙馬都尉和文公遵勖子母
齊國大長公主喜為詩工書畫隂陽醫術星經地理
無所不通七歲為如京副使累拜鎮潼軍節度觀察
留後(歐陽文忠公集)
李瑋
李瑋隴西郡王用和子選尚兖國公主積官至建武
軍節度使檢校太師(宋史)
李公炤善章草飛白散隸(書史會要)
于正封
于正封善正書酷類顔真卿所書碑字勢雄拔如蛟
螭虎豹盤拏後先精神為之飛動(宋濓浦陽人物志)
張中樂
梅堯臣觀張中樂書大字詩云芝旭馳名世有孫大
書如曉過秋原(宛陵集)
夏竦
夏竦字子喬江州德安人明敏好學自經史百家隂
陽律歷外至佛老之書無不通曉為文章典雅藻麗
舉賢良方正擢光禄寺丞累官平章事諡文莊竦以
文學起家多識古文學竒字至夜以指畫膚(宋史)
劉敞
劉敞字原父臨江新喻人舉慶歷進士廷試第一擢
知制誥拜翰林院學士侍英宗講讀改集賢院學士
學問淵博嘗得先秦彝鼎銘識竒奥皆案而讀之因
以考知三代制度(宋史)
劉原父書南華秋水篇楷書(式古堂書彙攷)
滕元發
滕元發初名甫改字為名字達道東陽人舉進士授
大理評事通判湖州召試為集賢校理修起居注英
宗書其姓名藏禁中累官龍圖閣直學士諡章敏(宋史)
滕元發尺牘流便(墨池編)
元發擅豪翰其蹟見羣玉堂法帖中(書史會要)
王廣淵
王廣淵字才叔大名成安人慶歷中進士英宗時龍
圖閣直學士(宋史)
廣淵師宋綬作小字有法英宗嘗令書欽明殿屏(書史
會要)
王才叔兄弟皆喜作大字魁梧壅腫以筆力豪健為
主范中濟中潛其季孟也當治平之元才叔字價千
金蔡君謨書不直一錢(山谷集)
王才叔書以婉美稱(墨池編)
王臨
王臨字大觀廣淵弟起進士簽書雄州判官治平中
累官寶文閣待制(宋史)
臨小字師宋綬大字法石延年(書史會要)
王珪
王珪字禹玉成都華陽人徙舒弱歲竒警出語驚人
舉進士甲科為翰林學士嘉祐中帝宴寶文閣作飛
白書分侍臣命珪識歲月姓名神宗時同中書門下
平章事集賢殿大學士封岐國公諡曰文(宋史)
嘉祐七年上幸寶文閣親飛白書分賜羣臣歐陽脩
得雙幅大書王珪夾題八字云嘉祐御札賜歐陽修
仍於絹尾書翰林學士臣王珪奉聖旨題(歐陽修年譜)
邵餗(仁宗時人)范文正公嚴子陵釣臺記邵餗書(詳見前)
孟應之(仁宗時人)太后受上清籙記孟應之書(詳見前)
錢貽範(仁宗時人)重修北嶽廟碑錢貽範篆額(詳見前)
蔡仍(仁宗時人)茅山上清大洞國師碑蔡仍書(詳見前)
許歸(仁宗時人)金華北山普濟院紫微巖三大字許歸書
雷憲(仁宗時人)司馬晉州待制哀辭雷憲書(詳見前)
黃通(仁宗時人)嵩陽石柱題名黃通書
劉澤(仁宗時人)萬安橋三字劉澤書
徐易(仁宗時人)徐易海州人能篆隸(書史會要)
六藝之一錄卷三百三十八
