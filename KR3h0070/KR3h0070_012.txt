欽定四庫全書
六藝之一錄卷十三錢唐倪濤撰
金器欵識十三
鐘總說
聖人之作樂也文之以五聲播之以八音而八音之
始必原於律吕律吕之氣肇於黃鍾黃鍾之生而平
於中正則鑄之金磨之石繫之絲木越之匏竹其大
不過宫其細不過羽或戞或擊或搏或拊一合焉一
止焉而樂由此以成矣然八音之器語其制作既肇
於黃鍾之數而上下相生月律互間周一歲之月十
二數而金奏舉其餘絲竹之類必因鍾律以求恊而
同歸於和者為備樂然則鍾固樂之始也其大者為
特鍾則獨垂其一是律倍黃鍾之數而成者也其小
者為編鍾是律數不倍十有六枚而同一簴者也有
鏄焉則大於編鍾而减於特鍾者也考之周官鳧氏
所以鎔範者有兩欒而為銑銑間則有于焉而鼓舞
與之相次其上為衡甬旋蟲以属於&KR1206;而體備枚篆
攠節之飾焉且特鍾編鍾至於鏄之為器小大雖殊
凡兹致飾惟一而己此先王之法也由漢以來浸失
其傳枚所以節聲而長短異状衡甬旋蟲所就以固
結而易之為係以下垂枚短則聲不能節而有隆殺
易之為係以下垂則動摇而有餘韻參雜相紊雅正
或乖而能知之者䕫襄不世出良可歎夫今之所獲
上追商周下逮秦漢古法具存固可因器以考其聲
因聲以為其樂將見濩武之遺音可復傳於今日矣
顧不美歟
周蛟篆鍾高七寸六分甬長四寸九分徑一寸一分
有旋兩舞相距四寸八分横三寸七分兩銑相距五
寸五分横四寸三分枚三十六各長七分重十有五
斤銘五十二字字極古間作鸞鶴蛟螭之形其銘不
可辨識者凡九字曰惟正月仲春吉日者猶漢麟鳳
詺言秋十月也盖正月之吉適得仲春之節故謹其
時而言之昔張懷瓘在翰林時見古鍾紀夏禹之績
皆紫金鈿以大篆神彩驚人此鍾欵識盖亦鈿金篆
也是鍾甬旋比他鍾蟲鏤尤劇塊妙當甬旋之間設
環象獸形聶崇義所謂旋當甬之中央為環飾之以
蟲曰旋蟲者是也爾甬後旋之制或變為龍螭虎鈕
與夫圜環之類盖制作不純于古者如此(博古圖)
宣和五年青州臨淄縣民於齊故城耕地得古器物
數十種其間鍾十枚有欵識尤竒最多者幾五百字
今世所見鼎鍾銘未有踰於此者初鍾既出州以獻
諸朝又命工圖其形製及臨倣此銘刻石既非善工
而字有漫滅處皆以意增損之以此頗失真今余所
藏乃就鍾上摸拓者最得其真也(鍾鼎欵識)
右高一尺七寸五分鈕高二寸一分闊二寸三分兩
舞相距一尺一寸八分横九寸四分兩銑相距一尺
四寸七分横一尺二寸三分重一百二十二斤八兩
銘四百九十二字
是器今考其銘文有曰師于淄陲按太公吕望周封
于爽鳩之墟營丘之地是為齊郡今臨淄是也曰命
汝政于朕三軍肅成朕師旟之政申以誥戒之辭也
曰咸有九州則齊之封域有所謂臨淄東萊東海高
密膠東太山樂安濟南平原盖九州也曰處禹之都
者齊四岳之後四岳佐禹有功封於申吕故言處禹
之都也曰不顯穆公之孫其配&KR0008;公之&KR0008;而&KR0008;公之
女者盖古之彝器不獨銘其功業而又及其配偶之
事是猶詩言齊侯之子衞侯之妻東宫之妹邢侯之
姨皆紀其當時婚姻異姓之國也曰擇吉金用作鑄
其寳鎛者鎛鐘属也王安石解其字以謂厚以厚物
為大薄以薄物為小鏄從薄訓小故也國語曰細鈞
有鐘無鎛尚大故也大鈞有鎛無鐘尚細故也以此
推之則鏄比特鐘為小比編鐘為大今此鐘銘曰鏄
攷其形制乃大於鐘盖春秋之時禮樂征伐自諸侯
出而等夷制度無復先王之法而妄自夸大耳以周
官制器則首言鍾師而以鏄師為之次是其大小自
異而此制器之時盖齊之中世其實周鐘也詳其銘
彧受鍚者三一曰鍚汝釐都其縣三百國徒三千二
曰錫汝車馬戎都釐僕二百有五十家三曰錫乃吉
金鈌鎬錯鏐鋈鑪乃用作鑄其寳鐘彧盖齊之巨臣
以勲庸顯者其鍚蕃庶如此其銘之鋪張又如此此
臧武仲所謂作彝器銘功烈以示子孫以昭明德者
也齊之中世桓公之業替焉文字之傳尚復粲然可
觀若此周監於二代郁郁乎文哉信矣(博古圖)
右第一器高一尺五分甬長三寸七分徑一寸二分
兩舞相距四寸五分横三寸二分銘八十五字重二
十八斤
第二器高一尺一寸六分甬長四寸五分徑寸兩
舞相距六寸五分横四寸六分銘七十三字重三十
一斤有半
第三器高一尺二分甬長五寸五分徑一寸三分有
旋兩舞相相距七寸横五寸六分兩銑相距七寸五
分横五寸六分枚三十六各長七分重三十五斤銘
八十一字
第四器高九寸三分甬長五寸四分徑一寸二分有
旋兩舞相距五寸八分横五寸兩銑相距六寸二分
横五寸三分枚三十六各長七分重三十斤銘七十
二字
右四器形制皆相肖但巨細不等自第一器至第四
器其叙文叙致初疑當合為一及得齊侯鎛鐘銘觀
之則辭語先後果與今所次者適相脗合有曰刻伐
履司敗乃靈師伿少臣惟輔咸有九州處禹之都至
於錫乃吉金則次三之鐘辭也有曰鈇鎬玄鏐䥈鋁
乃用作鑄其寳鐘至於母或承類則次四之鐘辭也
合四鐘之辭至是語而止矣此又或詳或略之不同
也是鐘齊物也齊自太公望得國而周天子使召康
公命之曰五侯九伯汝實征之以夾輔王室東至于
海西至子河南至于穆陵北至于無棣皆得而正之
故自太公流澤之久迄于桓公凡兵車之會三乘車
之會六而卒以覇焉是器必首稱於桓公者其以此
也至於言封域之出處世次之先後錫賚之多寡此
不復論盖已具於齊侯鏄鍾矣(博古圖)
齊侯鐘九
右鐘銘十有三乃齊侯鎛鐘銘分以銘之其文辭比
齊侯鎛鐘銘亦有詳略不同者(鍾鼎欵識)
右高一尺二分甬長四寸七分徑一寸一分兩舞相
距七寸五分横五寸三分兩銑相距七寸九分横五
寸二分枚三十六各長一寸銘一十五字在昔人臣
有功於國者必昭其功而勒諸金石故若魏絳和戎
而獲五利則賜之樂而始具金石之奏是也夫編鐘
之數十六而聘之所錫十有二足知其為分方應月
律者如此耳若夫名氏所出典籍缺漏盖無得而考
焉(博古圖)
寸横六寸七分兩銑相距一尺三分横七寸五分枚
三十六各長一寸四分重四十五斤銘四十字是鐘
遲父為姬齊姜作也曰用昭乃穆穆不顯龍光則穆
穆以言其欽和不顯以言其甚顯而龍光者又言其
承天子之寵光也詩言為龍為光是矣盖鐘樂之大
者樂所以示其和而銘之所載又以形容其和之之
德福以類應故祈此多福亦求福不回之意也是其
所以為子孫無彊之傳焉(博古圖)
六藝之一錄卷十三
