欽定四庫全書
六藝之一錄卷三百九十四錢唐倪濤撰
歷朝書譜八十四
宋賢墨蹟
吕寶臣子安學問帖(行書紙本)
子安學問博贍材智深遠豈能久困常選方朝廷搜揚
俊異用特立之士何必借譽平常之流公弼再拜
韓魏公小懇帖
琦再拜啟琦有小懇容易干聒台聽琦向者自并易相
事簡公暇因闢後圃起一堂名曰晝錦盖取古人榮守
本邦之義時杜正獻公以降往往有詩以光賁之己而
被召歸闕常欲求公文百十字以記之為鄴中不朽之
事拜接幾十年卒蓄縮不敢措一語今守相趙元甫知
琦欲有求於公遂能用心獲一美石磨礱巳就且有書
見督云早丐公文至則便可䥴石琦以此不自量度輒
以誠請公若憐而許之不獨夸耀閭里誠獲託公文遂
為無窮之傳矣如曰未可幸恕妄作皇恐皇恐謹奉手
啟上聞不宣琦再拜啟
韓魏公信宿帖
琦載拜啓信宿不奉儀色共惟興寢百順琦前者輒以
晝錦堂記容易上干退而自謂眇末之事不當仰煩大
筆方夙夜愧悔若無所處而公遽以記文為示雄辭濬
發譬夫江河之決奔騰放肆勢不可禦從而視者徒聳
駭奪魄烏能測其淺深哉但褒假太過非愚不肖之所
勝遂傳布之大恐為白圭之玷此又捧讀慙懼而不能
自安也其在感著未易言悉謹奉手啓叙謝不宣琦再
拜啓參政侍郎台坐
朱文公跋一則見前
曾子固局事多暇帖(行楷書)
局事多暇動履禔福去遠誨論之益忽忽三載之久跧
處窮徼日迷汨於吏職之冗固豈有樂意耶去受代之
期雖幸密邇而替人寂然未聞亦旦夕望望果能遂逃
曠弛實自賢者之力夏秋之交道出府下因以致謝左
右庶竟萬一餘冀順序珍重前即召擢偶便專此上問
不宣鞏再拜運勾奉議無黨鄉賢二十七日謹啓
曾湘潭五十郎帖
五十郎人來得書甚慰遠念即日同汝母五十七已下
一一安樂此中如常諸不復道知漸習舉業甚好莫須
入州學否且更勉勵自立不可更作少時可悔事也五
十七等脩學有次第否各須勤學不可因循有文字寄
來看此外與汝母各好將息陳郎四十八今在何處己
到官未因書言來人回草草五月四日啟付五十郎甫
伯仲宰上
曾子宣被召帖
布啟被召經途特辱垂訪迫於行役不及謁謝幸冀財
恕乍遠保愛為祝聊奉啟代面叙不宣布手啟上徐君
茂材足下
曾子宣與宋親帖
布叩頭為别滋久良以馳想每辱書示審近況佳福兼
承旦夕遂還侍下趣裝諒亦勞止新塗去此不遠因風
頻惠問為佳爾未相見間多愛五娘子不日離家想離
戀不易更宜寬中加愛六妗巳下一一同此伸意為煩
惱中未及子細不訝不悉布叩頭宋親茂材
曾子開奉别行復帖
肇奉别行覆歲暮傾鄉實倍常情但公私紛紛為問不
數甚自媿也别紙叮嚀豈惟益友忠告之誼亦出於憂
國懇懇之誠反復數四不勝感嘆衰拙於此豈能恝然
但再三則凟終恐無補爾餘非會面不究所懷遠書萬
一流落不可不慮也海陵過此相見誠如所諭所諭廣
陵之傳廼邸吏誤報乘流得坎任其自然未嘗以此為
念上下匱乏所在皆爾非獨彼也歲晩益寒強食自愛
為祝肇又上
曾子開造門帖
肇頓首啓比獲造門幸承餘教繼蒙手筆感服并深稍
間即參候謹因還使上啟伸謝不宣肇頓首再拜給事
閣下
曾子開五十郎帖
五十郎久不得書計侍二十嫂同諸弟各安此中如常
不知汝巳納婦否必不輟講學為文有新文詩寄來看
此外且須倍自謹慎每事三思不可因循自肆取誚鄉
里也愛汝至切故及此言能相聽否餘惟與諸弟多愛
晉晉行者脩學必漸成立更且勤學蠻哥亦計長進郡
君傳語廿郎已下更不别書各好將息為祝陳家四十
八娘必常得書計安計安二月五日啓咨三十郎頗
自成否且更勉之
曾子開近疎帖
肇近疎聞問方深企想辱書甚以為慰訊後安否何如
衰薾比幸安完他不復道閒居講學想甚自得尚阻披
見千萬厚愛草草不悉肇手啟宋親茂材
曾公卷草履帖(草書紙本)
紆以道半雨淖狼狽之甚欲煩左右置草履以濟兵卒
漫照公文去幸留念今晚恐不可行來日相見紆再拜
久直知縣七哥借一二十人來相接左言
右曾氏諸帖有李璧衞涇徐誼王(缺)趙汝談董居
誼劉辰翁陳黃裳曾招子九跋見前
曾公道夫出示先世手澤歛袵拜觀之餘敬題二小
詩嘉定壬午下元日里人聶子述香瓣平生滿意
熏更參曲阜問迷津只疑黃閣官尊貴不敢近前丞
相嗔一門翰墨森圭璧諸老題評粲錦花珍重雲
仍好收拾夜虹貫月定君家廣賢曾堂賓出示先
世手墨敬題卄八字滕斌西風吹老髩根霜幾度
青山送夕陽回首淵明今巳矣黃花猶帶晉時香
前人手澤滿脩椽歲月無多己棄捐誰似文安遺帖
在至今珍襲作家傳片言流落總吾師策藁諄諄
妙救時但恨故家三四紙起人無限後來思大德
丁未六月望旴𣅿周端禮
南豐而後艇齋君忠義詞章萃一門手澤流芳凌刦
火欽承猶得到來孫大德丁未立冬日前宫講陳
隨隱拜題
趙清獻山藥帖(行楷書紙本)
抃啓辱誨示以南都山藥分惠曷勝珍感介還布謝崖
略不宣抃頓首知郡公明大夫坐前即刻海柑四十
顆容易為獻皇恐皇恐
孫之翰虞候還帖(行書紙本)
甫啟虞候還附手啟必巳呈左右節級歸又辱啟誨承
即日體況休豫深以為慰舟船極荷應副已差人申取
亦欲完葺也有所教令時惠音餘惟順時自重以俟迅
擢不宣甫手啟子温運判屯田同年侍史三月廿六日
謹空
司馬温公兩淮帖(行書紙本)
光再覆伏自兵興兩淮幾為棄地朝廷雖欲漸謀經理
而兵食闕然未易倉卒辦也餘俟後訊詳具伏乞照知
光再拜
文潞公祠部帖
彦博頓首祠部同年近累得良翰深荷勤意審美轉伏
惟歡會未涯披對春中萬萬愛重彦博頓首静萬巳
至且令模書必應過夏
吕維仲私門帖(行書紙本)
大防頓首私門不幸息女喪亡伏蒙台慈特賜手問仰
荷軫恤無任悲感末由面謝哀咽奉啟不次大防頓首
尚書右丞台坐
蒲傳正夏中蒲兵帖
宗孟頓首夏中蒲兵還辱榮翰遥懷德誼無時暫忘秋
高氣清想維邇日視履均勝南北遼邈江河阻修引領
話言實勞鑒寐初寒惟冀倍萬珍衞手削草率不宣宗
孟頓首知府鈐轄子中待制十二日
唐林夫征局冗坐帖(行書紙本)
坰啟征局冗坐忽辱珍翰意快目明殊增欣感昨日紙
再納一番朝夕躬請左右次不宣坰再拜彦遠尊兄侍
史午刻
韓子華家飡帖(行楷書)
絳啟屢承見顧皆失迎候豈勝愧悚來早攀請家飡幸
希垂訪庶少接清論也餘不皇悉絳祇啟節推同年二
十六日
韓繹瞻懷帖(行書)
繹頓首再拜留守司徒侍中繹瞻懷館下馳情旦暮昨
以承乏牽冗久疎左右之問悚怍至深冬仲嚴寒伏惟
台候動止萬福區區鄉往未繇言侍仰覬保調寢味下
情之望謹奉啟不宣繹惶恐啟上留守相公司徒侍中
台坐十一月一日謹空
韓玉汝欽聞帖(行書)
縝欽聞制命深副願言屬此守藩莫遑脩慶嚮風馳想
言叙奚殫縝又上
錢穆父跋先起居帖(行書)
先起居贈開府儀同三司司空一帖先叔父脩懿尚書
儀同十八帖已上元祐庚午十二月知軍州事勰因移
高陽安撫使辭墳遂命裝禠付沈氏以防遺墜云
蔣潁叔辱書帖(行草)
之竒啟辱書承比來體履佳愈遠宦枹罕想難於行計
也往使陜右乃所嘗到一味只有(缺)人與兵馬便可以
習帥才也呵呵承國門嘗見訪非諭及則不知也方暄
自愛不宣之竒頓首彦和河洲司戶二月二十日
蔣潁叔北客帖(行書)
之竒頓首啟改朔伏惟台候萬福北客少留方此甚熱
又房室隘窄良不易處亦聞小苦痔疾更乞調飲食將
息為佳久闊不展深以想念也謹馳啟上問不宣之竒
頓首再拜脩史承旨侍讀台坐
章子厚會稽尊候帖(行書)
會稽尊候萬福承待次維揚想必迎侍過浙中也宜興
度應留旬日二十間必於姑蘇奉見矣冀盡從容惇
别紙
吕望之蒙恩進職帖(行書)
嘉問衰晚無堪蒙恩進職易郡悉出交游延譽之賜將
何補報有媿而已辱誨示副以慶函禮意之厚益重慚
畏嘉問至青社累月乍脫東南之劇就一州之安良以
為幸但未知晤語之日馳情惓惓嘉問再拜
林子中奉見風範帖
希再拜前此四年嘗於武林奉見風範然一往來之間
未及深接嘉誼而心所傾嚮固亦異於此矣乖隔以來
不審侍下福履何似希閒居吳門相望才數舍未緣前
見徒切瞻跂輒奉手狀通問幸恕崖略不宣長樂林希
再拜劉君秘書文几二月十三日手狀
王逸老杜門帖(草書)
升再拜衰老杜門多病久不承興居之問日益系詠近
魏端叔見臨能道動止之詳用以為尉累蒙見許一過
弊圃竟不聞足音因出切幸迂臨至望升再拜
劉德初又啟帖(行書)
正夫頓首又啟遠辱手翰得聞佳履殊用慰感正夫乍
至都下公私擾怵叙布草略惟亮幸甚他冀珍嗇以需
褒除正夫頓首
陳瑩中仲冬嚴寒帖(行書)
瓘啟仲冬嚴寒伏惟尊候萬福瓘蒙恩遷叙兩官昨日
祇受聖恩深厚無以論報拜命感涕而已五八娘巳成
親十娘在後月恐知之七八行謹此上問餘乞保重不
備瓘拜上思濟使君大夫十三姐縣君十一月二十二
日
薛道祖晴和帖
紹彭啟兩日途中不得少欵為歉晴和想起居佳安二
畫久假上還希檢收許借承晏張遇墨希示一觀千萬
千萬承晏若得真完雖異熱帖亦可易更俟續布不具
紹彭再拜大年太守執事二十八日
薛道祖二像帖
紹彭啟早來蒙教多荷借示二像甚佳得覩多幸雜畫
更借數種所喻智永曇林二書於左右不恡但不欲雪
山佗畫皆可也紹彭頓首大年防禦執事雪山非不
佳但苦太大軸耳
薛道祖隨事吟帖
紹彭啟寺中日昨領來教不及為報皇悚可知枉誨伏
審經夕氣凉台候萬福隨事吟蒙借示多幸謹還納去
劉二乃云有兩軸若并得一閱幸也古經紙若空得畫
贊小字三十行可耳古綾古絹亦求一閱羅有難書矣
人還不一紹彭再拜大年太尉容三十行兩叚亦可也
元本自是兩段
右三帖有孟頫金應桂居仁三跋見前
薛道祖昨日帖(草書)
昨日得米老書云欲來早率吾人過天寧素飯飯罷閱
古書然後同訪彦昭想亦嘗奉聞左右也侵晨求見庶
可偕行幸照察紹彭再拜
張芸叟姻期帖
舜民再啟姻期必嘗經度舜民以初二日次洛中自爾
至初六日良吉又以一行兵冗不能久留欲於初六將
財定併行并以是日納壻留在門下翌日遂行未審可
否餘俟面質舜民頓首
陳仲脩歲晏帖(行書)
師錫頓首歲晏伏承德履休嘉辱手畢霑餉名醪野人
豈當厚賜仁者之粟懷惠為多餘面謝不一一師錫
頓首方迴監郡宣德執事
邵仲恭到京帖
䶵啟到京俗事區區遂不果頻上狀鄉往何可言秋暑
尚爾不審迹成公外動静何如䶵無狀承乏東排岸勉
力祇職未緣聚會謹勒手啟候起居唯祈以時保衞不
宣䶵再拜存道良親司理閣下
蔡元度雪意帖(草書)
卞拜覆雪意殊濃畎畆大洽殊為可慶蒙賜答誨尤以
感慰適行首司呈賀雪笏記似未穩試為更定如可用
即乞令寫上也不備卞拜覆四兄相公坐前
李端叔别紙帖(行書)
之儀再啟伏讀别紙延予加重深畏非據頃自稍遠一
向杜門時到田畆間與村老周旋外塊坐而已高誼素
所景仰裹糧而趨固所欣願况近在數十里地邪便當
掇置以圖傾盡不愚早晚可回聞其婦家已有代期何
猶遷延也丁君聞好事鄙語書於質轉應副過煩奬予
皇恐皇恐叔黨定肯書否果得之足以借重也乍到過
從必未間又端若將遠别得無應接稍勞否之儀再啟
何文縝即辰六月帖(行書)
㮚拜覆姑夫都大提刑寶謨郎中姑姑令人即辰六月
徂暑稼寶告登恭惟疊組輝華宸眷益楙尊候神贊動
止萬福㮚不振之蹤累侍所生&KR1423;門忍貧仰藉鴻
休知感知自比嘗一再貢狀嗣以無謂弗敢溷籖史若
詹依一忱則食息未始少替鄉間之梅霑足日來晴炎
泉流易涸目今更得甘霔一飽可指期矣江右擾擾聞
巳平戢威惠所孚固宜屏迹知縣表兄微恙已遂向安
深切慶忭内除尊表安問如織兩院㛐恭人尊候曼福
禁從之拜鄉里應有驅策伏聽嚴戒不備㮚拜覆
趙德麟蒙餉梨栗帖(行書)
令畤頓首辱惠翰伏承久雨起居佳勝蒙餉梨栗愧荷
比拜上恩賜茶分一餅可奉尊堂餘冀為時自愛不宣
令畤頓首仲儀兵曹宣教八月二十七日
李商老公闢家兄帖
公闢家兄得彼相從當甚歡也然亦以親老思北歸何
時遂耶小妹子與諸孤幸此糊口粗安勿煩為念但念
八長成未有親親三十已許與小子房弟十二子為
婚須候念八了當方議之也令嗣去年相見或云尚未
出京久不訪及諒當專人令來㛐所耳别紙示諭備悉
來諭敢不在下懷耶未間千萬珍重彭頓首
愭初冬薄寒帖
愭頓首啓初冬薄寒伏惟衞生有經啓處褆福别來傾
企不少置比奉書誨副以土珍良戢厚意愭比徙寓常
熟閒居一動勞費滋甚乍到人事衮衮略此通訊自餘
嗣布睠集均康令弟省幹美除有所向未宫拜并三意
山邑有喻不外正寒惟千萬為器業厚護或有警悔片
札付邸吏只附來常熟可也不罪不罪十月二十七日
愭頓首再拜叔至省幹舍人契友
宋(缺)藏蔡蘇黃米四大家合卷内
黃山谷承諭帖
庭堅頓首承示諭數往助崇德姨母此蓋公孝友之素
仕宦所得唯此而已其餘亦何足道耶願數顧省立則
參於前在輿則倚於衡也庭堅頓首
米元章再啓觀使帖
芾頓首再啓觀使樞密太尉先生鈞席芾頓首再拜經
宿恭唯台候萬福伏想般舟良勞神用俟到蕭閒參見
次前蒙寵賜嚴命不許辭然今有所獻公亦何辭以拒
之通圍願隨茸錦增光久為選人鈍滯非稱也若不以
為洪願撿入謹奉啓不宣芾頓首再拜
宋濓吳寬張弼三跋見前
蘇子瞻官属帖(汪珂玉藏宋名公翰墨合卷内)
軾此間官屬中有游九思誠之自長沙邀來攝經幕其
人有志趣曉民事亦嘗從元晦遊又有嚴昌裔慶曾永
州人軾舊與之欵慤實可委信又有李悰靜翁見為經
屬雖才短頗氣直敢言此外又有兩三人頗習事自楚
來(旁一行云武行中勇毅者極難得收拾得數輩)其餘亦頗似肯向前亦未有
顯過者凡百姓教詔之甚而不悛然後不免治之耳諸
郡守得人者寡例多苟且其問亦多闕向來三司共作
一味是人情今與兩臺約請公是選不可一毫欺朝廷
但却似目前難得人到任後今巳辟兩處口詣頗以為
然也吳伻到遵州後彼中事殊覺血脈通貫見已
攝守極通曉也李天亨規摹只是理會兵財兩事甚有
條緒至今傳道之林君本政書未盡要其根本之論
得其家更有數書己往錄矣廣州農事尤滅裂若今
冬尚備數於此亦當考究料理也此間士人聞見極陋
然資質寧無佳者軾再過學中與之講論經史學宮弊
甚巳修治增廣講堂之旁列前政生祠不免徙置佛寺
用其處新濓溪二程先生祠庶來者知向方耳軾比領
御筆理會買馬事既而軾奏聞又御筆批下依奏依奏
往返自更逓共不廿日荷上不棄外應之如響軾凡
有所見其敢不自竭况敢自有疎外耶其他可口者口
一二示免之軾再拜偶有肘子納二十枚并川墨兩
笏同寄軾又拜
按帖内有嘗從元晦遊又有新濓溪二程先生
祠又有御筆理會買馬事皆非東坡語或是南
宋人與東坡同名者此題作子瞻帖似誤(又按此帖
似是張南軒書南軒名栻想誤看邊傍故題作子瞻耳)
在兖海與青社密邇嘗得希文侍郎音問忽得詷閣
下昆季動静深在念也朝城三叔中舍嘗得書尺三叔
母去年十二月傾逝在遠官極孤寂也雄州四叔推官
在官下無恙軾再拜
汪砢玉跋巳載墨蹟詩詞類
朱忠禧藏宋賢十七劄子
宋公垂度支帖
綬頓首度支學士近奉宴言深慰勞吝忽承手札曲示
勤私貺及吳中碑本及藤帽茶一奩傷費頗多不敢辭
拒但增靦佩之至謹因來价輒奉片幅為謝綬頓首四
日
葉道卿近遣帖
清臣啓近遣一幹隨府伉持書并錄覽二書同詣鈴下
計巳呈露數日前追胥自彼還辱手教歲不我與忽焉
隆夏言念出處光景載環夷險均之政如宿昔天休蹈
道深篤報上忠純樂職裕人無有内外顧為簡書所縛
不得車騎相過此可恨耳生拙守退伏盍族尸湌閒齋
晝眠後池晚飲惟性所適頗無羈牽長杜櫟之扶疎同
海鷗之放逸故人不為念也清臣頓首五月十八日
章子平承示帖
承示諭張恢者嚮以明公昆玉世契之厚待之以禮不
謂全不循理切恐仰玷盛德亦欲小警大戒可以完其
出處也諒惟深密公文如命頒下縣鎮矣衡竦息
林子中前日帖
希啓前日辱屈臨感刻感刻歸聖兄弟竝入開寳睿遂
當獨牒奈何天清一室速治之開寶舍亦望令人諭主
僧且那與小子虡并一二親情同處也恐見令姪般出
便據之也兼舉子紛然不可不先慮之也阻於面奉先
此布一二希頓首完夫府判朝奉學士兄十四日
蔣穎叔遂往法濟帖
之奇啟知遂往法濟不勝依依長安酥二個葱雀鮓二
罐水梨鳳棲梨各十枚小藥少許聊薦賓盤幸冀容納
以鞫大獄不果拜違愴愴之懷不能勝述乍遠乞保重
不備弟之奇再拜九兄知府郎中
口逵七月帖
逵啓辱七月五日賜教承巳西上今想對還當有休嘉
也秋暑未熄伏惟動止佳福逵山間粗好兒女來歸己
餘月老來如夢寐間耳未緣欵晤千萬為國加愛為國
加愛不宣逵上穎叔知置大夫閣下八月六日
劉無言昨夕帖
燾再拜昨夕幸得侍坐早來廷中瞻望顔色不欵奉告
伏審晚刻尊候萬裕改月自當至左右適自局玉家親
賓紛然逮今未定旦夕專得面拜使還不備燾再拜五
伯父大夫伯母縣君座前
口煜久疎帖
煜啓久疎修問秀州道中賢子見過傳雅誨極荷意愛
之厚且承燕間多適氣宇泰然至慰至慰比欲詣邑圖
一笑之樂属治行廹窘悰賴不釋不克如願但向風怏
怏無巳劇寒唯以時自全保固夀福瞻禱瞻禱煜再拜
致政太保大初兄執侍二日
葉石林人至帖
夢得叩頭人至辱教示審聞頓暄動止安健良深慰荷
冗幹極荷留念悚悚不知幾時定可還日遲面欵入此
月來淚眥頓昏痛作字艱強勉附報草草餘唯珍愛不
次夢得叩頭季貢貢元親契
張天覺女夫帖
商英惶恐女夫王撝之蒙收錄八月七日巳解商水任
薦極餘溢遂可改京商英受賜與王氏均等會第二女
夫楊開還蜀輒令請見恐或下問河東北間事蓋楊生
從商英者二年矣伏恐上知商英惶恐再拜
周美成前日帖
邦彦頓首啓前日特辱降顧閒冷之中倍增感激負疴
屏迹造謁不逮第深悚惕邦彦頓首啓
林彦振承誨帖
攄頓首啟比不承誨下情渴仰知𢾗辱顧訪皆失迎對
但深愧感蒙教伏審晚來尊候萬福峴刻已領蚤暮
當卜祗詣遽中馳此拜覆不宣攄再拜右司彦和尊兄
座前
韓良臣近問帖
世忠咨目頓首啓運使直閣侍史近間言誼良勤懷向
比辰春雨伏惟漕輓餘閒台候曼福少懇近得旨以本
司官兵二月下旬以後劵食錢未有准擬權於貴司兌
撥應付巳有公文奉聞今去支期不遠敢煩頥旨速為
兌撥錢三十萬貫告為嚴戒所屬星夜起發得二月中
旬内到軍前以濟急鬭候朝廷降到錢即便發還也千
萬干浼悚仄未間自愛不宣世忠咨目頓首啓運使直
閣侍史
吳傅朋門内帖
說拜問門内眷聚伏想長少均協多慶賢壻以未接識
不及别狀孥累輩乘二巨艦轉江入淮甸頗遲遲今猶
未至次第經由高沙兒輩若知良臣在彼必往請見大
兒子近堂差泰州如皋監鹽偶得見闕便來赴官朝夕
先過此相聚數日而後之任仲子調真州推官尚有年
闕叔子嶽祠滿巳一年半未得赴部同二季隨骨肉俱
來賢嗣昆仲一一均福說再拜
吳居父伏自帖
琚伏自廿二日具稟報之後深慮旨揮未到勢不容留
遂將牌印牒以次官權管姑作急難給假起發方登舟
間忽領珍染寵示省劄如解倒懸感佩特達之意無以
云喻即星夜前邁矣瞻望鈞光在邇兹得以略切自炳
照琚皇恐拜覆觀使開府相公尊兄鈞席
王穉登曹函光二跋見前
六藝之一錄卷三百九十四
