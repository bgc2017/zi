欽定四庫全書
六藝之一錄卷七十二錢唐倪濤撰
石刻文字四十八
唐刻(功德)
孫仁師百濟班師碑
馬大斌撰正書無姓名麟德元年(金石錄)
前隋州光化縣尉馬大斌撰無書人名氏高宗平百
濟已而其國人復叛右威衛將軍孫仁師為熊津道
行軍大總管伐而平之師還至都洲刻石紀功以麟
德元年立(復齋碑錄)
裴行儉碎葉城紀功碑
儀鳳二年裴行儉為安撫大食使諸部酋長悉來請
命將吏已下立碑於碎葉城以紀其功(舊唐書裴行儉傳)
成惠紀功碑
在循州儀鳳中刻(輿地碑目)
平南蠻碑
蕭普用撰序蔡希周銘韋悟徵正書開元十八年八
月(金石錄)
大度山紀功碑
永昌三年曷蘇率貴川部與黨項種三十萬降后以
右玉鈐衛將軍張玄遇為安撫使即其部置葉州刻
石大度山以紀功(唐書吐蕃傳)
哥舒翰紀功碑
在熙州(金石略)
王公復陜城勲德碑
章廷龜書王公名思禮肅宗時立(碑帖攷)
澤潞李抱玉紀功碑
元載撰史惟則八分書廣德二年立(金石錄)
碑隂王惠安撰男自正正書(仝上)
李寳臣記功載政頌碑
永泰二年七月王佑撰王士則行書并篆額今在真
定府察院内(金石文字記)
平蠻頌碑
韓雲卿撰韓秀實分書李陽冰篆額大歴十二年立
(諸道石刻錄)
按西原蠻在唐為邊患久矣自肅宗至德以後百餘
年間諸蠻更相雄長乍服乍叛攻桂管十八州所至
焚廬舍掠士女元道州所謂城池井邑但生荒草登
高極望不見人烟盖實錄也今此碑所序大歴十一
年賊帥潘長安偽稱南安王誘脅夷蠻連跨州邑南
距雕題交阯西控昆明夜郎北洎黔巫衡湘毒如彼
其廣天子命隴西縣男昌䕫持節招討擒獲元惡并
其將帥八十四人生獻闕下其俘虜二十餘萬並給
耕牛糧種令還舊居勛烈如此之著其列傳俱闕而
不書歐趙集古金石之文又偶不得此碑入錄鄉非
事著於碑而碑錄於余其遂無聞矣(集古後錄)
張茂昭功德碑
王璿撰并行書建中三年(金石錄)
韋臯紀功德碑(見前御製類)
李元亮懋功昭德頌碑
張濛撰韓秀弼八分書李彛篆額貞元五年十月(金石
錄)
今在華州治大門内舊唐書李元諒本名駱元光
嘗在潼關領軍積十數年軍士皆畏服德宗居奉天
賊泚遣偽將何望之輕騎襲華州刺史董晉棄城走
望之遂據城將聚兵以絶東道元諒自潼關將所部
乘其未設備徑攻望之遂拔華州望之走歸元諒乃
修城隍器械召募不數日得兵萬餘人軍益振以功
加御史中丞賊泚數遣兵來寇輒擊却之遷華州刺
史兼御史大夫潼關防禦鎮國軍節度使與副元帥
李晟進收京邑力戰壊苑垣而入遂復京師賜姓李
改名元諒終隴西節度使(金石文字記)
李元諒者駱元光賜姓名也以朱泚之亂能鎮定華
州將徙治隴右故華州人感之行軍司馬董叔經請
於天子立碑述頌也張濛撰韓秀弼分書秀弼手筆
固是君家尚書公嫡𣲖而碑頌駱公詞無虚溢并可
重也駱公封武康郡王諡莊威舊史不載見新唐書
此所謂事增於前者乎(石墨鐫華)
韋南康紀功碑
元和五年刺史張九宗立碑隂載南康謝賜表字畫
大半磨滅(輿地碑目)
高崇文鹿頭山紀功碑
元和中高崇文為東川節度使成都北有鹿頭山扼
兩川之要劉闢築城以守之又連八栅以拒王師崇
文遣高霞寓酈定進倍道追之闢自投岷江擒於湧
湍之中西蜀平詔刻石紀功於鹿頭山下(舊唐書高崇文傳)
湖州紀功碑
在甲仗庫元和中紀刺史辛泌平李錡也(輿地碑目)
平淮西碑
叚文昌撰陸邳八分書元和十四年十月(金石錄)
唐平淮西碑翰林學士叚文昌撰安定李元直官朔
方得於定武余感而歎曰明娵子奢莫之媒也嫫母
力父是之喜也昔昌黎受詔為文開鑿渾元索功玄
宰盖精金百汰愈鍊愈堅其植根深其藏本固發越
於外其華燁然不可掩已自漢以後無此作也帝子
不慧過量其夫且矯姹之苟以大功尸於私室夸耀
寵靈要求命數惟意私之則破其碑以仆於道時君
世宰暗愚自將則受以改命文昌庸伍安知為文氣
質衰陋無復經緯雖組織求麗而綱領失据正如江
左俗學以麗偶自矜借使一時女子無知朝廷之間
君臣論議又出一女子下耶借使在朝無人庸鄙暗
劣文昌其可承詔為此哉昔李商隱讀愈平淮西碑
謂如元氣正賴陶化庶類而當時不容况一日得行
其道吾知其不得存矣或謂不叙愬功考其言用夜
半至蔡破其門取元濟以獻盡得其屬士卒豈嘗冺
没無傳顧愈以裴度决勝廟算請身任之帝黜羣議
决用不疑此其所取遠矣劉禹錫知名於時嘗忌愈
出其右貞元長慶間禹錫隨後以進故為說每務詆
訾且謂文昌此碑自成一家其自快私意如此又謂
柳宗元言愈作此碑如時習小生作帽子頭以紃綴
其文且不若仰父俛子以此為上下之分宗元嘗推
愈過楊雄不宜有此語皆禹錫妄也(廣川書跋)
平盧節度薛平紀績碑
栢元封撰八分書長慶三年三月(金石錄)
邠國公梁守謙功德碑
楊承和撰并書陸邳篆額長慶二年(京兆金石錄)
右唐邠國公功德銘右神策軍護軍中尉楊承和撰
并書邠國公者内侍梁守謙也攷之唐史宦者守謙
無傳惟憲宗十五年書帝暴崩於太極殿中尉梁守
謙王守澄等共立太子殺吐突承瓘及灃王惲而韓
文公平淮西碑亦載守謙在帝左右嘗命之往撫蔡
師夫守謙以一宦者而爵至上公此可見憲宗之信
任小人宜其晚節不終卒死宦者之手然則予之錄
此盖將為天下後世之戒而非徒取其文字也(金薤琳瑯)
此宦者梁守謙造經於興唐寺而護軍中尉楊承和
為銘之書之者也書全法歐陽蘭臺方整老勁所不
及者結搆小疎耳但頌宦者功德乃謂淮蔡之功十
居其七將令裴李諸公何處生活(石墨鐫華)
仇士良紀功碑
武宗初車駕幸昆明池賜仇士良紀功碑詔右僕射
李程為其文(舊唐書本紀)
張仲武盧龍紀功碑
張仲武為幽州大都督始回鶻常有酋長監奚契丹
以督歲貢因詗刺中國張仲武使禆將石公緒等厚
結二部執諜者八百餘人殺之名王貴種相繼降捕
幾千人仲武表請立石以紀聖功帝詔李德裕為銘
揭碑盧龍以告後世(唐書本傳)
韋丹功德碑
宣宗讀元和實錄見韋丹政事卓然他日與宰相語
元和時治民孰第一周墀對臣嘗守江西韋丹有大
功德被八州歿四十年老幼思之不忘乃詔觀察使
紇干泉上丹功狀命刻功於碑(唐書本傳)
滅黃巢紀功碑
景福二年立(天下金石志)
朱全忠迎鑾紀功碑
天祐二年七月賜朱全忠迎鑾紀功碑文立於都内
(舊唐書本紀)
唐碑(德政)
廮陶縣令李明府清德頌碑
正書無書撰人姓名永徽元年(金石錄)
宗城令薛寳德政碑
永徽二年北京(金石略)
糓州刺史裴君清德頌碑
正書無書撰人姓名永徽五年(金石錄)
裴君名律師碑篆書題額云大唐糓州刺史裴公德
政碑按隋書義寧二年以新安縣置新安郡唐武德
元年曰糓州貞觀元年徙糓州治澠池六年徙治福
昌顯慶二年州廢以福昌永寧長水屬洛州(復齋碑錄)
黔南節度使趙國珍德政碑
上元二年(輿地碑目)
蒲州刺史李公德政碑
正書無書撰人姓名乾封元年九月(金石錄)
相州刺史許圉德政碑
正書無書撰人姓名乾封二年(金石錄)
於潛縣令丁明府德政頌碑
殷亮撰并書公名君表字元章麟德二年三月立(諸道
石刻錄)
齊州刺史薛寳積清德頌碑
正書無書撰人姓名總章二年八月(金石錄)
歴城令劉文恪清德頌碑
正書無書撰人姓名總章二年(金石錄)
臨汾縣令于府君德政碑
謝祐撰柳洋正書咸亨四年十月(金石錄)
任城令元府君清德頌碑
八分書無書撰人姓名調露二年十二月(金石錄)
獨孤府君德政碑
硤石尉孟(缺)休撰桃林主簿盧元珪書碑今缺府君
名不可見其字曰思思下又缺一字河南洛陽人給
事中元愷之子為陜州桃林令入為水部員外郎桃
林人立此碑以頌德據唐書表元愷二子曰思莊思
行而亦不著名此不知其為誰也碑以調露二年立
(集古錄目)
元府君德政碑
不著書撰人名氏府君名思哲字知仁河南洛陽人
以絳郡夏縣令卒於官縣人右監門校尉隂神義等
為立碑以頌德以調露二年立在夏縣(集古錄目)
恒州刺史陶雲德政碑
張義咸撰行書無姓名永淳三年(金石錄)
申州錄事張義感撰雲字大舉河南伊闕人也高宗
時為恒州刺史碑以永淳三年立予為河北轉運使
至真定府見碑仆在府門外半埋地中命工掘出立
於廡下字為行書筆跡遒麗而不著書者姓名惜哉
(集古錄)
洛州刺史賈公清德頌碑
正書無書撰人姓名高宗時立年月殘缺(金石錄)
右唐洛州刺史賈公清德頌按唐史循吏傳賈敦頥
敦實相繼為洛州刺史有惠愛郡人皆為刻石號棠
棣碑今敦實之碑亡矣此碑載初除洛州制書有云
三川之境是稱都會六條之寄尤屬時英蒲州刺史
賈敦頥體業強正識用優敏盖其名乃敦頥也又武
后實錄敦實傳中亦作敦頥以此知唐史傳寫之誤
又按法書要錄此碑王知敬書以知敬所書他石刻
較之字畫不類未知果知敬書否也(金石錄)
武強縣令梁君德政碑
撰人名缺劉玄明正書垂拱元年四月(金石錄)
介休令張君清德碑
李愿撰李敬八分書永昌元年九月(金石錄)
醴泉縣令張仁藴德政碑
齊處仲撰顔真卿正書長壽三年四月(金石錄)
右唐醴泉縣令張仁藴德政碑長壽三年立醴泉尉
顔真卿書按魯公雖嘗為此官然在開元間而魯公
以貞元元年為李希烈所害年七十六上距長壽三
年實九十餘歲是時猶未生也又筆法與魯公他書
不類以此疑有姓名同者然碑武后時立而不用當
時所製字或云碑雖建於長壽中至魯公為尉重書
而刻之未可知也據新史紀傳魯公以貞元元年被
害年七十六而舊史德宗實錄皆云歿于興元元年
年七十七疑新史誤(金石錄)
渭南令李君清德碑
馬吉甫撰正書無姓名聖歷元年十月(金石錄)
直崇文館馬吉甫撰不著書人名氏李君名思古渤
海蓨人為鴻州渭南令入拜右司員外郎縣人為立
清德碑以聖歷元年十月立(集古錄目)
鴻州渭南縣令李君清德碑馬吉甫撰按唐書則天
天授二年析雍州之渭南慶山置鴻門縣遂以慶山
鴻門渭南高陵櫟陽置鴻州大足二年廢(集古錄)
栢仁令鄭君紀德碑
李義仲撰正書無姓名聖歷二年十一月(金石錄)
福昌縣令張君清德頌碑
薛稷撰并正書大足元年九月(金石錄)
鳳閣舍人薛稷撰不著書人名字考其字畫疑亦稷
所書也張君漢相蒼之二十九世孫武后時自福昌
令徙為洛陽令而福昌人為之立此碑張君名及立
石年月皆剥缺不可辨(集古錄目)
韋景駿頌德碑
神龍中韋景駿為肥鄉令時河北饑景駿躬撫合境
村閭必通贍恤貧弱獨免流離及去任人吏立碑頌
德(舊唐書本傳)
葉縣令宋君遺愛頌碑
吴師道撰正書無姓名神龍三年五月(金石錄)
句容令岑公德政碑
張景毓撰釋翹徵正書景龍二年二月(金石錄)
右岑君德政碑乃唐雍州錄事參軍張景毓字燭微
撰按碑岑君名禎字德茂南陽人也祖文本父景倩
解褐為參軍又為蒲州司戸參軍又調補衢州司倉
參軍乃擢授潤州句容縣令是碑因其去而立也碑
今在縣治二門外今年秋予以試事赴句容既失意
日夕游衍崇明寺託居民搨數碑以還柳汧江君指
示此及寺中仆地石幢云是李北海所書又檢書史
會要以示句容隱士若江君者可謂難得矣是日出
少時與祝京兆往復詩藁及宋刻句容縣志自言遠
祖江賓王與朱文公同年家有當時試錄在鄉中不
及取后予廹試事歸昨始寄至因得摩挲墨本恍憶
往事故記之云嘉靖戊午十月廿一日記(蒼潤軒碑跋)
新興縣令光燕客清德碑
閻朝隱撰王麟行書景龍二年戊申九月建(復齋碑錄)
揚州長史姚崇紀德碑
中宗時姚崇為揚州長史政條簡肅人為紀德於碑
(舊唐書本傳)
永昌令韋抗遺惠碑
景雲初韋抗為永昌令不務威刑政令肅一都輦繁
劇寬猛得中遷右臺御史中丞吏人立碑通衢紀其
遺惠(舊唐書本傳)
洛州長史盧公善政頌碑
撰人姓名殘缺蘇說八分書景雲二年(金石錄)
裴觀德政碑
賈昇撰僧湛然分書開元八年立在峴山(復齋碑錄)
兖州刺史韋府君遺愛頌碑
狄光嗣撰張庭珪正書開元九年十一月(金石錄)
刺史靳恒遺愛頌碑并碑隂
張九齡撰高慈正書開元十一年立碑隂述羣官陪
靳使君登峴山紀文(復齊碑錄)
真定令柳君紀德碑
裴抗撰并八分書開元十二年(金石錄)
下博令許君德政頌碑
王懷惠撰馮靈仙正書開元十六年正月(金石錄)
武臨令慕容公德政碑
正書書撰人姓名殘缺開元十六年四月(金石錄)
堂陽令元府君德政碑
正書無書撰人姓名開元十七年正月(金石錄)
膠水令徐公德政碑
封利建撰序杜暐銘正書姓名殘缺開元十九年正
月(金石錄)
京兆尹張公德政碑
孟匡朝撰史惟則八分書開元二十一年(金石錄)
華州刺史楊公遺愛頌碑
王暐撰史惟則八分書開元二十三年(金石錄)
碑隂史惟則八分書(仝上)
元氏令龐公清德頌碑
邵混之撰蔡有鄰八分書開元二十四年八月(金石錄)
蒲州刺史裴寬德政碑
趙良器撰韓擇木分書開元二十四年(訪碑錄)
館陶令徐公遺愛碑
張孚撰宋瑗八分書開元二十四年十月(金石錄)
館陶令徐㲄德政碑朱瑶分書北京(金石略)
真定令杜府君遺愛頌碑
李琚撰并八分書開元二十五年(金石錄)
濟源令李造遺愛碑
梁涉撰徐浩正書開元二十六年十一月(金石錄)
中書舍人梁陟撰監察御史集賢院修撰徐浩書李
公名造唐之宗室自濟源令入為(缺)此頌濟源令
碑以開元二十六年十一月立(集古錄目)
重脩李造遺愛碑記
高從規撰高從彦正書貞元二十一年立附(金石錄)
李適之清德頌碑
蕭誠行書開元二十七年三月(金石錄)
前刺史李適之德政頌蕭誠書唐州(金石略)
李適之碑隂記
張嘉貞撰行書無姓名一作吕岩說撰(缺)璀正書開
元二十七年三月附
薛僅善政頌
徐季錫文崔黃中行書開元二十七年(金石錄)
李涓德政碑
河中猗氏縣丞(缺)炅撰吏部常選張休(缺)書絳州夏
縣令李㳙之德政碑也㳙字(缺)人碑以開元
二十七年立在夏縣(集古錄目)
易州刺史田仁琬德政碑
徐安貞撰蘇靈芝行書開元二十八年十月(金石錄)
中書侍郎集賢院學士徐安貞撰蘇靈芝書琬字正
勤自易州刺史遷為安西都護此易州人所立德政
碑也以開元二十八年十月立(集古錄目)
此蘇靈芝書靈芝武功人生開元天寳間書與胡霈
然齊名霈然書評者謂其格力不楊今霈然書不可
見見此碑可以得其概矣大都源出聖教而肥媚為
多尚不及王縉書王清源公碑而宣和譜擬之季海
伯施季海不足論但恐伯施於地下笑人(石墨鐫華)
太谷令安庭堅美政頌碑
撰人姓名殘缺房璘妻高氏書開元二十九年三月
(金石錄)
開元二十九年安公美政頌房璘妻高氏書安公者
名庭堅其事蹟匪奇而文辭亦匪佳作惟其筆畫遒
麗不類婦人所書余所集錄亦已博矣而婦人之筆
著於金石者高氏一人而已然余嘗與蔡君謨論書
以謂書之盛莫盛於唐書之廢莫甚於今余之所錄
如于頔高駢下至陳遊瓌輩等書皆有唐之武夫悍
將暨楷書手輩字皆可愛今文儒之盛其書法屈指
可數者無三四人非皆不能盖忽不為爾唐人書見
於今而名不知於當時者如張師邱繆師愈之類盖
又不可勝數也非余錄之則將遂冺然於後世矣余
於集古不為無益也夫(集古錄)
扶溝令馬光淑德政頌碑
崔顥撰八分書姓名殘缺開元二十九年八月(金石錄)
掖縣令趙公德政頌碑
行書無書撰人姓名開元二十九年八月(金石錄)
長安令韋堅德政碑
梁涉撰吕向行書天寳元年(京兆金石錄)
襄陽令厙狄履温德政碑
周擇從撰蕭頌行書天寳三年正月(金石錄)
襄陽令河南庫狄君遺愛頌天寳中周擇從撰蕭誠
書石已中斷僅存其半云名履温峙之後按北史厙
狄峙傳其先遼東人叚匹磾之苗裔以避難變姓厙
狄(集古後錄)
西河太守杜公遺愛碑
書撰人姓名殘闕天寳五年(金石錄)
濟源令唐公遺愛碑
平列撰徐浩行書天寳七年二月(金石錄)
尉氏令李良清德碑
天寳五載在東京(金石略)
在尉氏縣衙公門外天寳五載立(寳刻叢編)
魏郡太守苗晉卿德政碑
王維撰天寳七載立(訪碑錄)
濟源令房琯遺愛頌碑
監察御史平冽撰河陽縣令徐浩書房公名琯清河
人嘗為濟源令冽作頌時琯為給事中碑以天寳七
年二月立(集古錄目)
任邱令王公清德碑
傅衡之文崔倚正書天寳八年九月(金石錄)
西河太守劉寧德政碑
孫宰撰鄔彤行書天寳九年(金石錄)
淮隂太守趙悦遺愛碑
張楚金撰行書無姓名天寳十四年(金石錄)
壽張令劉公仁政碑
無撰人姓名周良弼八分書天寳十五年(金石錄)
襄陽令盧君德政碑
閻寬文史惟則八分書天寳中立(金石錄)
太子正字閻寬撰伊闕縣尉集賢院待制史惟則八
分書盧僎字子誠范陽人為襄陽令此盖去思碑也
碑字多殘缺不見所立年月(集古錄目)
襄陽牧獨孤册遺愛頌碑
李邕撰蕭誠行書天寳中立
唐江夏太守李邕撰蘭陵蕭誠書府君名册字伯謀
河南人嘗為襄州刺史此碑襄人所立也石為四面
其兩面剥缺不可讀不知所立年月(集古錄目)
誠書世多有而此尤佳碑在峴山亭下余自夷陵徙
乾德令嘗登峴山讀此碑碑為四面而一面字完今
人家所傳祗有一面而余所得有二面故其一面頗
有訛缺也府君諱册字伯謀河南人也其文不完故
不見其終始(集古錄)
靈寳縣令裴遂遺愛頌碑
賈庭瑤序王諲銘史惟則八分書天寳中立(諸道石刻錄)
劔南節度崔圓遺愛碑
天寳末玄宗幸蜀劔南節度崔圓增修城池建置館
宇儲備什器及乘輿至殿宇牙帳咸如宿設玄宗甚
嗟賞之肅宗即位玄宗命圓與房琯韋見素並赴肅
宗行在所玄宗親製遺愛碑於蜀以寵之(舊唐書本傳)
烏程令韋君德政碑
沈務本撰沈仲昌正書至德二年二月(金石錄)
任城尉韋公惠愛碑
苗藏緒撰正書無姓名乾元二年五月(金石錄)
鳳翔李梁公遺愛碑
房琯撰韓擇木八分書廣德元年五月碑在鳳翔府
今在長安(金石錄)
渭南令路公遺愛表
蘇源明撰行書上元二年(金石錄)
考功郎中知制誥蘇源明撰不著書人名氏嗣恭字
嗣恭平陽人初名劒客開元中歴數縣令皆有能名
明皇以為可嗣漢魯恭故賜此名復歴渭南令官至
朔方留後上元二年渭南為立此碑在渭南(集古錄目)
餘杭令陳允昇德政碑
李紓撰上元二年立在本縣内(訪碑錄)
淮南節度使崔圓頌德碑
李華撰張從申正書大歷二年正月(金石錄)
絳州刺史李公德政碑
崔巨撰劉鈞八分書大歷二年二月(金石錄)
邠寧馬璘德政碑
韓雲卿撰張少悌行書大歷三年四月(金石錄)
龔邱令庾公德政碑
李陽冰撰并篆書大歷五年九月(金石錄)
欒城令劉沔遺愛碑
在本縣鄭汲撰趙舍書大歷五年(訪碑錄)
高陵令李峴遺愛頌
蘇端撰張潭行書大歷六年七月(金石錄)
右唐李峴遺愛頌峴嘗任高陵縣令後為宰相以歿
歿後縣令蘇端刻此頌焉碑云曾祖恪封吴王祖琨
嗣吴王父禕信安郡王元和姓纂所載亦同而唐書
列傳以為恪之孫誤矣(金石錄)
明州刺史裴儆紀德碑
越州刺史浙江東道節度副使王密撰集賢院學士
李陽冰篆裴公名儆代宗時為明州刺史歲滿罷去
州人為之立碑不著刻石年月(集古錄目)
王密撰李陽冰篆并古文額大歷八年立(復齋碑錄)
裴公儆為明州刺史密代之為作此文其文云皇唐
御神器一百四十二年天下大康海隅小寇結亂甌
越因言明州當出兵之衝民物殘弊儆撫綏有惠愛
而人思之爾按唐自戊寅武德元年受命至己亥乾
元二年乃一百四十二年是時肅宗新起靈武上皇
自蜀初還史思明僭號於河北是歲洛陽汝鄭等州
皆䧟於賊不得云天下大康而海隅小寇也考於史
傳又不見其事惟台州賊袁晁攻䧟浙東諸郡乃寳
應元年當云一百四十五年又據密代儆為明州刺
史至大歴十四年移湖州則儆密相繼為刺史宜在
代宗時然密當時人推次唐年不應有失余友王回
深父曰唐自武德至大歴八年實一百五十六年中
間除則天稱周十四年則正得一百四十二年是時
天下初定文人著辭以為大康理亦可通是歲廣州
哥舒晃作亂海隅小寇豈謂此歟余以謂哥舒晃之
亂唐命江西路嗣恭討平之不當自明州出兵深父
曰然兵家出奇明州海道去廣不遠亦或然也故并
著之(集古錄)
汝州刺史李深遺愛碑
撰人名缺韓秀弼八分書大歷十二年三月(金石錄)
壽州刺史張鎰去思頌
趙旦撰王湍八分書大歷十四年十二月(金石錄)
宣歙觀察使薛邕去思碑
崔巨撰裴華分書并篆額大歷十四年八月建(復齋碑錄)
金石略作裴章分書墨池編作裴律
元結德政碑
大歷中立在容州(諸道石刻錄)
明州刺史王公德政碑
李舟撰顔真卿書李陽冰篆建中元年十月(金石錄)
浙東觀察判官李舟撰太子少師顔真卿書國子監
丞李陽冰篆額王公名密德宗初自明州移為湖州
刺史州人潘瀾阮津等請立遺愛碑以建中二年十
月立并勅書同刻勑徐浩所書也(集古錄目)
太師於書天得也嘗學折釵股謂得古人書法隱處
余見此碑特盡之矣故為世絶藝觀太師名德偉然
為天下第一忠義之發本於天性今人不得盡知惟
書法入石流傳於後故世無賢不肖皆得知之盖以
公為善書人也今書藝所學皆深墨重筆如指畫木
印狀皆謂能學公之書矣昔夫子能拓關而不以力
聞盖以慎其所習也公於書自喜常患後世不傳則
其䧟流俗中亦自取其累也(廣川書跋)
夏縣令韋公遺愛頌
鄭士林撰胡証八分書貞元二年八月(金石錄)
韋奥遺愛頌監察御史鄭士林撰前進士胡証八分
書奥字又玄京兆杜陵人嘗為夏縣令此碑夏縣人
所立以貞元二年八月刻在夏縣(集古錄目)
澤潞李抱真德政碑
董晉撰班宏書貞元九年(金石錄)
澄城令鄭君德政碑
陳京撰鄭雲逵行書貞元十四年正月(金石錄)
今在本縣文多剥泐但云公字叔敖鄭州滎陽人而
不得其名(金石文字記)
同州刺史崔淙遺愛碑
楊憑撰韋縱正書貞元十七年(金石錄)
盧州刺史羅公德政碑
楊憑撰徐璠正書并篆貞元十八年十月(金石錄)
東陽令戴叔倫去思頌
陸長源撰李秋實八分書興元二年五月建在本縣
學(復齋碑錄金石略云蕭誠書)
虞城令李公去思頌
李白撰王遹篆書元和四年六月(金石錄)
唐世以書自名者多而小篆之學不數家自陽冰獨
擅後無繼者其前惟有碧落碑而不見名氏遹開元
天寳時人在陽冰前而相去不遠亦工八分然當時
不甚知名雖字畫不為工而一時未有及者所書篆
字惟有此爾世亦罕傳余以集錄求之勤且博僅得
此爾今世以小篆名家如邵不疑楊南仲章友直問
之皆云未嘗見也(集古錄)
右唐虞城令李公去思碑李白撰王遹書碑側題云
元和四年六月重篆盖遹不與白同時此碑後來追
建爾歐陽公集古錄云遹在陽冰前者誤也(金石錄)
魏博節度田緒遺愛碑
裴垍撰張弘靖正書元和六年四月(金石錄)
右唐魏博田緒遺愛碑裴垍撰張弘靖書政和中與
柳公權所書何進滔德政碑俱為大名尹所毁(金石錄)
襄州樊成公遺愛碑
李絳撰鄭餘慶正書元和八年十二月(金石錄)
中書舍人平章事李絳撰太子少保鄭餘慶書襄州
刺史山南東道節度使袁滋篆額滋以憲宗時鎮山
南言故貞元中節度使樊澤在州有善政請立遺愛
碑絳奉勅撰澤字安時南陽人後終於荆南節度諡
曰成碑以元和八年十二月立(集古錄目)
碑云相國賈公時鎮漢南以公為行軍司馬明年召
賈公公代其鎮賈公者賈耽也初耽以德宗在梁使
澤奏事俄有急詔以澤代耽大將張獻甫曰天子播
越行軍以公命問行在及反利公土地可謂事人不
忠矣軍中不平請為公殺之耽曰是何謂也朝廷有
命即為帥矣碑稱詔書始下而人情悦毁譽之不可
以為信如此(集古後錄)
宗城令衛知全德政碑
在本縣長慶二年立(訪碑錄)
激州刺史高公德政碑
王起撰裴潾書長慶中立(金石錄)
右溵州刺史高公德政碑王起撰按唐書地里志元
和十二年以郾城上蔡西平遂平四縣置溵州長慶
元年州廢今碑後題長慶而其下殘缺當為元年盖
是年州遂廢矣高公者名承簡崇文之子為裴度牙
將後至汾州節度唐史有傳(仝上)
楊元卿德政碑
穆宗時楊元卿為涇原渭節度觀察等使奏置屯田
五千頃每屯築牆高數仞鍵閉牢密卒然寇至盡可
保守六年涇人論奏為立德政碑(舊唐書本傳)
義成李德裕德政碑
賈餗撰歸融八分書大和六年八月(金石錄)
義成軍節度李聽德政碑
宋申錫奉勅撰待詔侯丕奉勅正書大和三年八月
建(復齋碑錄)
殷侑德政碑
太和四年殷侑為滄齊觀察使勸課多方民吏胥悦
上表請立德政碑(舊唐書本傳)
魏博節度何進滔德政碑
柳公權撰并正書開成五年五月(金石錄)
何進滔德政碑唐翰林學士承旨兼侍書柳公權撰
并書進滔唐書有傳開成五年立其高數丈制度甚
閎偉在今河北都轉運使公廨園中(集古錄)
右唐何進滔德政碑進滔事迹固無足取而柳公權
書法為世模楷此碑尤為雄偉政和中大名尹建言
磨去舊文别刊新製好古者為之歎惜也(金石錄)
翰林學士承旨兼侍書工部侍郎柳公權撰并書翰
林待詔梁王府司馬唐玄度篆額進滔文宗時為魏
博節度使文宗詔公權為撰德政碑以開成五年正
月立有碑樓尚存(集古錄目)
徐商德政碑
李隲撰李曉隸書并篆額咸通六年十二月建(復齋碑錄)
東海徐公德政頌李隲撰咸通六年在峴山(輿地碑目)
王重榮德政碑
中和四年歸仁澤撰唐彦謙書(碑帖考)
王重榮德政碑歸仁澤撰唐彦謙書重榮當唐之末
再逐其帥遂據河中雖破黃巢平朱玫之叛有功於
一時而阻兵召亂為唐患者多矣碑文辭非工而事
實無可采所以錄者俾世知求名莫如自修善譽不
能掩惡也考重榮之碑豈不欲垂美名於千載而其
惡終暴於後世者毁譽善惡不可誣故也彦謙以詩
知名而詩鄙俚字不甚工皆非予所取也(集古錄)
恩賜瑯琊郡王德政碑
乾寧三年王兢撰(輿地碑目)
王審知德政碑
天祐二年閏十二月福建百姓僧道詣闕為節度使
王審知請立德政碑從之(舊唐書本紀)
補
賈烋清德碑
詳正學士張顯思撰正書無姓名萬歲通天二年九
月建(復齋碑錄)
三原令乙速孤令從清政頌
梁陟撰陳載正書開元二十六年四月建(復齋碑錄)
(補)房琯碑隂記
石洪撰兵部郎中鄭權書房琯有遺愛碑在濟源元
和六年琯從祖子式以河南尹奉詔祠濟源洪等刻
此記於碑隂(集古錄目)
石洪文字罕見於後世故特錄之(集古錄)
有錄無說及無建立年月書撰姓名者
柘城令李公德政碑封利建撰魏崇行書(金石錄)
徐州刺史封公德政碑李迥秀撰李思惲行書(金石錄)
邠寧節度高霞寓德政碑韋處厚撰王良容書(諸道石刻
錄)
裴行機德政碑在高苑縣(諸道石刻錄)
高苑令袁仁德政碑碑缺不見立石年月在本縣(訪碑
錄)
宗城令王紹業去思碑永淳二年立(訪碑錄)
莘縣令杜伸智德政碑在本縣(訪碑錄)
武強令王公德政碑在本縣(訪碑錄)
餘杭令劉允恭德政碑在本縣内(訪碑錄)
偃師縣令崔府君德政碑薛稷書西京(已下俱金石略)
襄州牧衛府君遺愛頌蕭誠書襄州
鎮國節度楊公遺愛頌史惟則八分書華州
考城令王列德政碑東京
長垣令鄭諲清德頌東京(訪碑錄云在本縣衙門内)
鳳翔節度使李昌言德政碑李郜書鳳翔府
鳳翔節度使孫志直紀德碑劉孺之書鳳翔府
靈寳縣令李良弼德政頌陜府
楊正公德政碑華州
朝散大夫王公德政碑絳州
龍門縣令王公善德政碑絳州
萬年縣令裴公德政碑絳州
絳州刺史郇國公韋陟遺愛碑蘇嬰分書
沂州刺史徐孝德清德碑沂州
淮南觀察使崔公頌德碑廬州
光州刺史郭道瑜德政碑(已上十六碑俱見金石略其已見者不錄)
奉先縣令李渭遺愛頌王禹八分書(墨池編)
夏縣宰德政頌張休倩書(墨池編)
赫連子悦清德頌無書撰人名氏(墨池編)
六藝之一錄卷七十二
