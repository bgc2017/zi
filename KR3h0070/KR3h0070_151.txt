欽定四庫全書
六藝之一錄卷一百五十二錢唐倪濤撰
法帖論述二十二
桑世昌蘭亭考
紀原
蘭亭者晉右軍將軍會稽内史瑯琊王羲之逸少所書
之詩序也(云云)
右唐何延之蘭亭記(見前法書要錄)
王右軍蘭亭序梁亂出外陳天嘉中為僧所得至大建
中獻於宣帝隋平陳日或以獻晉王王不之寳後智果
從帝借搨及登極竟不從索果師死後弟子僧言得之
太宗為秦王日見搨本驚喜乃貴價市大王書蘭亭終
不至也乃遣問辨才師歐陽詢就趙州求得之以武德
四年入秦府貞觀十年乃搨十本以賜近臣太宗崩中
書令禇遂良奏蘭亭乃先帝所重不可留遂殉葬昭陵
右劉餗傳記
太宗正觀中搜訪王右軍真蹟出御府金帛為購賞由
是人間古本紛然畢進其草迹又令禇河南真書小字
帖紙影之其古本亦有是梁隋官本者梁則滿騫徐僧
權沈熾文朱異隋則江揔姚察等署記其後蘭亭一本
相傳云將入昭陵玄宫長安神龍之際太平安樂公主
奏借出外搨寫樂毅論因此遂失所在
右韋述集賢記
禇遂良撰晉右軍王羲之書目内行書五十八卷共二
百六十帖以蘭亭叙為第一後跋云正書行書自貞觀
八年河南公禇遂良於禁中西堂臨寫之際錄出唐初
有史曰實錄此之標目蓋其類也
右唐張彦遠法書要錄
何延之蘭亭記云王逸少永和九年蘭亭脩祓禊之禮
揮毫製序興樂而書用蠶蠒紙鼠鬚筆遒媚勁健絶代
更無凡二十八行三百二十四字字有重者皆訪别體
就中之字最多又尚書故事云唐太宗酷好法書有大
王真蹟三千六百紙率以一丈二尺為一軸内行書有
五十八卷禇遂良以蘭亭為第一太宗寳惜者獨此書
為最置於坐側朝夕觀覧嘗一日附耳語高宗曰吾千
秋萬歲後與吾蘭亭將去也及奉諱之日用玉匣貯之
藏於昭陵
右周越法書苑
武德四年秦王俾歐陽詢詐求得之遂入秦府麻道嵩
搨二本一與辨才一王自收嘗留肘腋間後從禇遂良
請殉葬昭陵
右南郡新書
世昌嘗於范覺民丞相家見五字不損本甚奇後有
雪溪跋首載此條頗詳南郡新書云蘭亭帖武德四
年歐陽詢從越僧求之始入秦王府麻道嵩奉教搨
兩本一送辨才一秦王自收嵩私搨一本于時天下
草創秦王雖親總戎蘭亭不去肘腋及即位後學愈
不倦至貞觀二十三年禇遂良請入昭陵天下所見
但橅本耳餘與推評門所述同
唐太宗購晉人書自二王以下僅千軸獨蘭亭文以玉
匣葬昭陵世無復見餘皆在秘府至武后時為張易之
兄弟所竊換遂流落人間多在王涯張延賞家涯敗時
為軍人所劫奪取金玉軸而棄其書余嘗於李都尉(瑋)
處見晉人數帖皆有小印涯字意其為王氏物也故孫
莘老求墨妙亭詩有云蘭亭蠒紙入昭陵世間遺迹猶
龍騰(全篇見後)
右東坡集
右軍禊飲叙草號稱最得意書(云云)
右山谷集(見前)
正觀末太宗一日附語高宗吾欲就爾求一物可乎高
宗跼足俯伏從之對曰身體髮膚受之父母國家天下
陛下所賜此外更欲問臣求何物太宗曰吾千秋萬
歲後欲將蘭亭何如高宗再拜哽噎而已至昭陵作治
以玉匣内之玄堂其後昭陵累經開發蘭亭復出人間
元豐末有人自兩浙與織女支機石同賫入京師至太
康縣值裕陵奉諱不獲上之質錢於民間而去今不
復聞存没王欽若云支機石余嘗見其圜可方二寸不
圜微宛正碧天漢左界北斗經其上太宗在唐不世主
也一書之微生以計取死以愛求生猶可玩死將何為
哉與夫富民多藏厚葬者無以異也
右張舜民畫墁集
蘭亭者晉右將軍會稽内史瑯琊王羲之逸少所書詩
序也右軍以穆帝永和九年三月三日與太原孫統承
公孫綽興公廣漢王彬之道生陳郡謝安安石高平郄
曇重熙太原王藴發仁釋支遁道林及其子凝之徽之
操之等四十有二人脩祓禊於山隂之蘭亭酒酣賦詩
制序用蠶繭紙鼠鬚筆書凡二十八行三百二十四字
字有重者皆訪别體而之字最多至二十許字他日更
書數十本終無及者右軍亦自愛重留付子孫至七代
孫智永為比丘俗呼永禪師永卒傳其書與辯才弟子
俗姓袁梁司空昂之玄孫唐正觀中太宗銳意學二王
書帖摹搨殆盡惟未得蘭亭凡三召辯才詰之固稱洊
經喪亂亡失不知所在後遣監察御史蕭翼微服為書
生以詭辨才而得之命供奉搨書人趙模韓道政馮承
素諸葛貞等四人各搨數本以賜皇太子諸王近臣貞
觀二十三年高宗奉遺詔以蘭亭入昭陵唯趙模所搨
者傳於世事見何延之蘭亭記(秦觀此跋乃刪取何延之記中語)
右淮海題跋
此文自唐明皇得之(云云)
右碧岫道人趙秷跋(見前蘭亭博議桑仲昌云明當作文恐悮也)
宣和中詔宣定武衙校舊人問蘭亭石對曰慶歴中宋
祁帥鎮日有學究李姓者藏此石死於妓家樂營將孟
永清者得以獻祁祁秘藏不妄與人留於公庫因謂之
定本後河東薛珦來帥其子紹彭别刻留郡易之以行
今在長安帥薛嗣昌紹彭之弟也時内侍梁師成為長
安承受官批旨取舊刻嗣昌倉卒以紙三幅作一重橅
石第一本墨深第二本墨淺第三本又加淺世謂之蝉
翼本字差大有寫法亦不可廢先君通籍秘殿詳聞此
說不可不廣近康與之云與石俱載以北又宋定國嘗
從北使云在所謂中京者因併記之
右榮芭跋
定武蘭亭序石世稱善本(云云)
右養浩書室書(見前蘭亭博議)
右何薳子楚所著春渚記聞其真藁見存汪氏家余
近以其所傳因攷康與之跋續氏所藏及沈虞卿題
游氏本皆采紀聞中語獨此跋為詳但其文互有去
取姑從而竄定云世昌書
李文和遵勉其家書畫最富有懷仁真蹟集右軍聖教
序貞觀蘭亭詩序山隂帖樂毅論皆冠世之寳
右李氏遺事
支仲元鳳翔人工畫人物有老子誡徐甲蕭翼賺蘭亭
商山四皓等圖傳於世
右圖寫人物一軸凡五軰唐右丞相閻立本筆一書生
狀者唐太宗朝西臺御史蕭翼也一老僧状者智永嫡
孫會稽比丘辯才也太宗雅好法書聞辯才寳藏其祖
智永所蓄右將軍王羲之蘭亭脩禊叙真蹟遣蕭翼出
使求之翼至會稽不與州郡通變姓名易士服徑詣辯
才朝暮還往情意習洽一日因論右軍筆蹟悉以所携
御府諸帖示辯才相與反復折難真贋優劣以激發之
辯才乃云老僧有永禪師所寳右軍蘭亭真蹟非此可
擬藏之梁間不使人知與君相好因以相示翼既見之
即出太宗詔札以字軸置懷䄂閻立本所圖蓋狀此一
叚事蹟書生意氣揚揚有自得之色老僧口張不呿有
失志之態執事二人其嘘氣止沸者其状如生非善寫
貎馳譽丹青者不能辦此上有三印其一内合同印其
一大章漫滅難辯皆印以朱其一集賢院圖書印印以
墨朱久則渝以故唐人間以墨印如王涯小章李德裕
贊皇印以墨此圖江南庫所藏簮頂古玉軸猶是舊物
太宗皇帝初定江南以兵部外郎楊克讓知昇州時
江南内府物封識如故克讓不敢啟封具以聞太宗
悉以賜之此圖居第一品克讓上蔡人寶此物傳五世
以歸其子壻周氏傳再世其孫糓藏之甚秘梁師成請
以禮部度牒易之不與後經攘亂糓將遠適以與其同
郡人謝伋伋至建康為郡守趙明誠所借因不歸紹興
元年七月望有携此軸貨於錢塘者郡人吴說得之後
見謝伋言舊有大牙籖後主親題刻其上云上品畫蕭
翼籖今不存此畫宜歸御府而久落人間疑非所當寳
有者說記
右吳傅朋跋圖後
呂文靖家有蕭翼說蘭亭故事横卷青錦標飾碾玉軸
頭江南舊物
右郭若虚圖畫見聞志
蔡絛為孫氏本立傳該述備矣然自唐以上互見於諸
跋中者兹不重出姑刪取國初著說者具載之云偽吳
時遣内客省使高弼聘於蜀因獻孟氏世子以石本蘭
亭序此本後亦不復見世所流玩每各不同一本患肥
肥則神凝乃禇庭誨所臨一本患瘦瘦則韻弱乃洛陽
劚地所得其餘數本是又在二本之外而愈粗矣今天
下其可取者以吾所聞獨有三焉其一禇河南所臨在
蘇才翁家先入尚方字勢亦與石不諧其二硬黃本乃
諸葛所臨在鄧右轄洵仁家然藏之秘閣迄不得一見
或謂亦患肥蓋古之人臨書咸自存其體多不徇其步
武為尚故也其三則定武本者乃江左所傳會稽石也
自晉至錢氏之末天下既大一統而定武在富民之家
好事者厚以金帛從會稽取之而藏於家未知在熙陵
時歟在定陵時歟世罔得其始末及後戶絶貲没縣官
人始見之因置諸定帥之便坐壁間熙寧中孫次公侍
郎帥定有旨納其石禁中則又刻石而還之壁元豐後
薛尚書向來定遂取其石以歸世但謂石歸薛氏然不
知雅非古矣大觀初裕陵方向文博雅詔索諸尚方則
無有或謂此石亦殉裕陵乃更取薛氏石入御府今薛
氏石又不知存亡世猶有墨本且傳焉況兵火之厄則
雖墨本當亦無幾噫可傷也已吾在外甚久將恐懼之
不暇蓋於此夢想所不及紹興丁巳冬閏月忽得定武
古墨石本於青社人宋氏子槃蓋傳於其父博田令端
夫端夫得之於汝陽鍾離閔閔授之於孫氏之中甫中
甫者次公侍郎之子也其書傳授次第甚明因感歎之
餘且懼後生不克知其源𣲖也迺為之傳而并藏之
按劉餗傳記與何延之不同何謂王氏子孫傳掌至七
代孫智永永付弟子辨才劉謂梁亂出在外陳天嘉中
為永所得太建中獻之隋平陳或以獻晉王王即煬帝
帝不知寳僧智果借搨因不還果死弟子辨才得之何
謂太宗使蕭翼詭取劉謂太宗見搨書大喜使歐陽詢
求得之據何說太宗得蘭亭在即位後劉謂以武德二
年入秦王府何謂太宗末年從高宗乞蘭亭從葬劉謂
高宗從禇遂良之請何謂辨才之師智永如劉所言即
智果矣前輩謂行間僧字謂徐僧權書縫吳傳家古石
本於僧字上又有一察字當是姚察如此則劉說似可
信然考梁武收右軍帖二百七十餘軸當時唯言黃庭
樂毅告誓何為不及蘭亭此真蹟之異同也
右姜䕫
集古系時錄第三卷内云蘭亭脩禊序王右軍書有五
本薛家本為真定武本次之長安本又次之(餘二本不載)
右軍祠堂碑有云公之生也踐得二之機膺五百之慶
骨鯁清貴鑑裁端凝夷簡澹雅魁梧頽放性傲如也深
為伯父大將軍敦丞相導之所器重學總墳索藝苞流
略書窮八體才贍五能至如垂露崩雲芝英薤葉鸞廻
鵲顧之巧虎踞龍騰之勢信可以挺拔終古輝映來今
者乎我太宗萬機之暇宏覧典墳得之右軍欣然師範
親製贊論有曰詳察古今研精篆素盡善盡美其唯王
右軍乎心慕手追此人而已斯乃萬世之榮觀也又云
既而金行不競小人道長興言慷慨峻誓墳墓隨時卷
舒關國隆替窮述名山徧歴滄海解龜組褫龍章煉金
膏屑瓊蕊濬曲水茂蘭亭於是謝安孫綽李充許詢支
遁許邁之儔若非(闕一字)首謝師即是文章冠代何嘗不
攀勝慕德夕處朝遊公自為之序以申其志也
右唐王師範
兒時從祖秘監君官定武見蘭亭古刻在州治東園射
圃之東葵亭西壁刻治甚妙第五行帶字右字第八行
天字筆畫已闕壞石青色大觀己丑下第京師頗無聊
賴適王彦昭侍郎出帥定武相與携持而去復求此石
與舊所見無異移置書室中護持甚謹但白石非青石
而葵亭迷所在矣此本出豢龍董氏云淳化閣其祖君
官定武時模打非特三字俱無恙而筆意具在如以為
字俯仰字取諸字毫忽轉折皆他本所無什襲緘封凡
三百本又出其官定武間告身以表之而一本取錢二萬
余驚而愛之於三百本中拔取其尤得三本皆錦褾而玉
軸之庶幾乎發揮之矣東平畢少董紹興甲午正月丙午
蘭亭考
永字八法
未有蘭亭此法巳具秘於傳授者不一今
蘭亭首備此法但側微變要亦有自云
努啄磔
側趯
勒策掠
側勢一
法書苑曰側不可平其筆當側筆就左為之
口訣云先左揭其腕次輕蹲其鋒取勢緊則乘機頓
挫借勢出之疾則失中過又成俗
李陽冰筆訣曰側者側下其筆使墨精暗墜徐乃反
揭則稜利矣此永字頭一點是也
臨池要訣曰永字當側筆就左為之先左揭其腕次
輕蹲其鋒不嶮則體勢鈍鈍則芒角隠而神格滅
禁經曰點如利鑚鏤金
右軍曰作點之法皆湏落如大石當衢
勒勢二
筆訣曰勒者即是永字第二筆横畫之法築鋒而策仰
筆而後收准此用筆形𫝑自彰矣
努勢三
口訣曰凡傍卷微曲蹙筆累走而進之直則衆勢失力
滯則神氣怯散夫努須側鋒顧右潜趯輕挫其揭
筆訣曰努者即是永字第三筆為努筆之法竪筆而
徐行近左引勢(一本無近左引勢四字)勢不欲直直則無力矣
臨池云不宜直書直則無力立勢左偃而下狀若致
刀折骨徐行適左而引勢或不用之宜不作趯
蔡氏口傳曰頓筆先縮鋒驟努令頓下衂之其垂露
懸針即衂之徐勢也
趯勢四
口訣曰傍鋒輕揭借勢之不勁筆不挫則意不深趯與
挑一也鋒貴於澁出適期於倒收所謂欲挑一也鋒
貴於澁出適期於倒收所謂欲挑而還置也
筆訣曰即是努筆下殺筆趯起是也法須挫衂(一云其法
早曰)轉筆出鋒佇思消息之則神蹤不墜矣
策勢五
口訣曰仰筆潜鋒以鱗勒之法揭腕䟐(一作趯)勢於右潜
鋒之要在盡勢暗捷歸於右也夫策筆仰鋒竪趯微
勁借勢峻顧於掠也
筆訣曰策者即永第五筆其法始築筆而仰策徐轉
筆而成形依形以獲妙則迥爾而超羣也
掠勢六
口訣曰撇過謂之掠借於策勢以輕駐鋒右揭其腕加
以迅出勢旋於左法在澁而勁意欲暢而婉遲留則
傷於緩滯庶疾之旁永木左出皆是也夫側鋒左出
謂之掠
筆訣曰掠者即永字第六筆從策下左出而鋒利下
不墜則自然佳
臨池訣曰右揭其腕借勢於策欲輕駐其鋒微曲其
勢意須暢而不欲滯凝不掠則不美麗也
啄勢七
口訣曰左向之勢須盡為啄按筆蹲鋒潜蹙於右借勢
收鋒迅直旋右須精嶮衂出去其緩滯曰鳥字頭斜
皆是也夫鋒及紙為啄在潜勁而啄之
筆訣曰啄者即是永字第七筆其法則側筆而速進
勁硬若鐵石而不墜於斯為妙矣
磔勢八
口訣曰右送之波皆名磔右揭其腕逐勢緊趯傍筆迅
磔盡勢輕揭潜以暗收在勁迅得之夫磔法筆鋒須
趯勢欲險而澁得勢而輕揭暗收存勢候其勢盡磔
之
筆訣曰磔者即是永字第八筆其法始入筆緊築而
微仰便下徐行勢足以磔開其筆或藏鋒出鋒由心
重鋒緩則其質肥宜以嶮澁而遒勁徐行勢足而後
磔之藏鋒出鋒豈固必也翰林密論平磔法
太宗挺生五代文物以盡之間天縱好古之性真造八
法草書無對飛白入神一時公卿以上之所好悉學鍾
王(米芾書史)
高宗翰墨志曰書法必先學正書以八法皆備不相附
麗至側字亦可正讀不踰本體隸之餘風矣
翰林禁經曰八法起於隸字之始自崔張鍾王傳授所
用該於萬字墨道之最不可不明也隋僧智永發其旨
趣授於虞秘監世南自兹傳授彰厥存焉李陽冰曰昔
逸少工書遂歷多載十五年中偏攻永字以其八法之
勢能通一切字也又筆訣云八法是翰墨之良規習書
之源流無或輒廢(法書苑)
蔡氏傳授凡有十二訣永字第五側勒努趯策掠啄磔
先賢口授不形紙墨張旭唯傳永字自後弘一切法無
不該矣
密論書訣曰寸不過分撒不踰策鈎肩歛卷手足開合
東含西湧左短右脩宜頭開展罨口張機逸少永字學
者易窺
黃伯思論書曰昔人運筆側掠努趯皆有成規造微洞
妙則出没飛動神會意得然所謂成規者初未嘗失今
世人作一波畫尚未知歴筆處徒規規強效古人縱成
若印刻字耳
唐自歐虞後能備八法者獨徐會稽與顔太師耳然會
稽多肉太師多骨而此書尤姿媚可愛時人状其書以
為怒猊抉石渴驥奔泉余以為非是此山谷題徐浩碑
後書季海題經後則又曰往時觀怒猊抉石渴驥奔泉
之論不知是何等語老年以來乃於季海書中見之
六藝之一錄卷一百五十二
