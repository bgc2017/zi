欽定四庫全書
六藝之一錄卷七十八錢唐倪濤撰
石刻文字五十四
唐碑(釋氏四)
弘福寺辨法師碑
秘書丞李儼撰洋州司戶薛純陁書法師名機字辨
姓張氏南陽人為弘福寺沙門碑以顯慶三年八月
立(集古錄目)
右辨法師碑李儼撰薛純陀書純陀唐太宗時人其
書有筆法其遒勁精悍不减吾家蘭臺意其當時必
為知名士而今世人無知者然其所書亦不傳扵後
世余家集錄可謂博矣所得純陀書祇此而已知其
所書必不止此而已也盖其不幸埋沈冺滅非余偶
錄得之則遂不見扵世矣廼知士有負絶學高世之
名而不幸不傳扵後者可勝歎哉可勝歎哉治平元
年閏五月晦日書(集古錄)
右唐辨法師碑薛純陀書歐陽公集古錄云純陀太
宗時人其書有筆法意其當時必為知名士而今世
人罕知者集古所得純陀書祇此而已余按法書要
錄云薛純陀學歐草微傷肥鈍亦通之亞也然則純
陀當時真知名矣余又得純陀八分書比干碑歐陽
公所未嘗見也與純陀同時有薛純唐太宗命書砥
柱銘者其筆法與純陀絶相類疑即一人盖唐初時
人名姓多如此爾(金石錄)
辨法師碑薛純陀書昔歐陽公嘗評其不减率更然
所書不傳于後永叔所得純陀書惟此不知又有甚
焉者也貞觀十二年奉勅書銘砥柱其字磊落如山石
自開隱鱗而出可以見方丈之勢矣固無牽強以成
也當時如虞伯施禇登善號能書者皆避而讓之其
後柳誠懸愛其書恐失其次第則又别書扵石後世
得純陀所書砥柱銘者皆碎雜叢叠必按此而序之
砥柱銘薛純而此碑為薛純陀嘗為秘書省正字本
名純陀後以純自别扵時檢于類書見之(廣川書跋)
辨英法師碑
正書無書撰人姓名顯慶四年六月(金石錄)
道因法師碑
李儼撰歐陽通正書龍朔三年十月(金石錄)
唐道因法師碑中臺司藩大夫李儼撰蘭臺郎騎都
尉歐陽通書通率更令詢之子書法出家學矩矱森
嚴意度飄逸但少含蓄之趣耳(東里續集)
道因與玄奘同譯經者見高僧傳碑文亦宏麗饒其
家言然去蕳栖頭陀不啻一小劫耳評者謂歐陽蘭
臺瘦怯扵父而險峻過之此碑如病維摩高格貧士
雖不饒樂而眉宇間有風霜之氣可重也余嘗謂皇
象文武索靖載妖帖章草中鳥跡筆者顔真卿家廟
茅山碑正書中玉筯筆者蘭臺道因碑正書中八分
筆者此未易為俗人言也(弇州山人槀)
王元美曰評者謂蘭臺瘦怯于父而險峻過之此碑
如病維摩高格貧士雖不饒樂而眉宇間有風霜之
氣可重也余謂蘭臺故學父書而小變為險筆時兼
隸分自是南北朝流風餘韻李仲璇孔廟碑趙文淵
所書華岳碑可覆觀也(石墨鐫華)
歐陽通正書較信本流麗有餘而嚴敬不足杜詩云
書貴瘦硬方通神今以此視化度醴泉諸碑已自癡
肥矣然學者自此求信本之迹則亦執柯伐柯取則
不遠矣(玄牘記)
古跡吾不得而見之矣今之模搨失真又了無足觀
惟有古碑版耳率更碑版尚有數種而蘭臺止存一
道因法師碑蘭臺父子齊名號大小歐陽率更楷法
源出古隸故骨氣洞達結體獨異居唐楷書第一小
歐陽早孤購求父書不惜重貲力學不倦能窺源本
家學相承非剏造也(金石史)
今在西安府儒學(金石文字記)
安國寺才法師碑
高智周撰吕保正書龍朔三年十月(諸道石刻錄)
莊嚴寺行虔法師碑
許彦伯撰高正臣書上元元年甲戌九月十五日建
(復齋碑錄)
慈恩寺大法師基公碑
李義撰沙門正演正書永淳元年十二月四日立(復齋
碑錄)
會真法師紀德碑
馮内直撰正書無姓名垂拱二年二月(金石錄)
修敬寺旭禪師碑
無書撰人名氏禪師姓趙氏絳州稷山人碑以萬歲
通天二年立在河陽(集古錄目)
崇聖寺曇遂法師碑
薦福寺譯經沙門波崙撰前鳳州錄事袁元悊書法
師姓魏氏鉅鹿曲陽人高宗儀鳳中初復崇聖寺召
法師居之其後自斷支體刳心腹以食百獸而死碑
以長安元年立(集古錄目)
信行禪師碑
越王貞撰薛稷正書并碑隂在長安縣西北八里神
龍二年八月立(金石錄)
信行禪師興教碑越王貞撰中書舍人薛稷書扵禪
師事迹無所叙述但為稱美之辭而已謂之興教碑
以神龍二年八月立(集古錄目)
大通禪師碑
唐僧謂神秀為北宗慧能為南宗神秀以神龍二年
賜諡大通禪師岐王範張說及徵士盧鴻皆為其碑
文(舊唐書方技傳)
寳嚴院千歲和尚碑
僧宗一撰開元二年四月立(諸道石刻錄)
誌公碑
行書開元三年二月其額云大唐齊州章邱縣常白
山醴泉寺誌公之碑今仍在寺中而其地已割入鄒
平矣碑隂有誌公像其下方斷齧不全按此所述是
梁之寳誌與陸倕文略同而曰既墓彼山又墳兹嶺
則此地亦有誌公墳也僧家有衣鉢爪髮塔不嫌兩
葬(金石文字記)
懷素律師碑
崔融撰行敦集王書開元六年二月碑在京兆府(金石
錄)
國子司業崔融撰安國寺沙門行敦集王羲之書懷
素西崇福寺僧也姓范氏長安人碑以開元二年六
月立(集古錄目)
善達法師碑
郭廷誨撰正書無姓名開元七年五月(金石錄)
郭廷誨撰任遺祚正書開元七年五月建在元城(復齋
碑錄)
廣果寺能大師碑
武平一撰正書無姓名開元七年立(諸道石刻錄)
萬廻法師碑
徐堅撰行書無姓名開元十年又五月(金石錄)
普寂禪師碑
盧鴻撰并八分書開元十二年正月(金石錄)
静泰法師碑
吕向撰劉懷信正書開元十二年八月(金石錄)
文蕩律師碑
盧渙撰魏栖梧正書開元十三年十月(金石錄)
前河南吉城尉盧奐撰著作郎魏栖梧書律師姓
藥氏河南密縣人開元十三年十月弟子一智為之
建塔立此碑在陽翟縣(集古錄目)
道安禪師碑
開元十五年十月宋儋撰并行書今在嵩山會善寺
廢戒壇前中斷(金石文字記)
佛䭾禪師碑
李訥撰張庭珪八分書開元十七年七月(金石錄)
佛䭾禪師塔碑後序
李湜撰眀乾節行書開元十八年五月建附(金石錄)
曇榮禪師碑
崔禹撰蘇睍銘章鍳八分書開元十八年(金石錄)
嵩山閒居寺珪禪師碑
宋儋撰并行書開元二十三年四月(金石錄)
大智禪師碑
嚴復撰史惟則八分書開元二十四年九月(金石錄)
大智禪師義福碑并碑隂史惟則書西京(金石略)
此碑為唐史侍御惟則書竇臮述書賦稱史書古今
折衷大小應變聲價極不落莫也其行筆絶類太山
銘而縝密過之知開元帝潤澤所自耳大智師北宗
之錚錚者嚴挺之粗能其家言俱可存也(弇州山人槀)
史維則分隸書竇臮稱其古今折衷大小應變如因
高而矚遠俯川陸而必見今觀此碑信是開元間分
書第一手嚴挺之文亦麗則可觀大智師見唐方技
傳傳云開元二十年卒碑云二十四年(石墨鐫華)
大智和尚七十九年東奔西走說佛說法只留得卧
去坐去有何差别二句已是眼光落地時蹭蹬話頭
嚴挺之史惟則二家癡漢更為作碑寫頌只至今日
装法帖書跋語紛紛不了古詩不云乎當時一着蓑
衣去江水茫茫何處尋淵泉若穿透此句便雖滿家
書法名畫我只道眼中無有片紙隻字也(玄牘記)
大智禪師碑隂記
楊伯成撰史惟則八分書開元二十九年立附(金石錄)
碑隂陽伯成撰記施淨財事而惟則書書法瘦而少
態與前碑異何也(石墨鐫華)
大智禪師碑嚴挺之撰史惟則八分書并篆額碑隂
記陽伯成撰史惟則八分書今在西安府儒學(金石文字
記)
大智禪師碑(之二)
嚴浚撰胡沛然集王右軍書天寳十一年八月(金石錄)
萬㢠廻大師神跡碑
徐彦伯撰史惟則八分書開元二十五年五月(金石錄)
萬回神跡記右散騎常侍徐彦伯撰太子右内率府
錄事參軍集賢院學士史惟則八分書萬回虢人姓
張氏據記沙門玄奘嘗西遊天竺有寺空其一室問
其人曰是僧方生扵中國其號萬回盖自此而往者
萬回矣萬回言語悲喜不常如狂者所為多異高宗
延之禁中中宗號之曰玄通大居士封法雲公玄宗
為營居室扵醴泉里後追贈司徒封虢國公碑以開
元二十五年萬回弟子沙門還源所立(集古錄目)
萬回神迹記碑徐彦伯撰其事固已怪矣玄宗英偉
之主彦伯當時名臣也而君臣相與尊寵稱述之如
此欲使庸愚之人不信不惑其可得乎世傳道士罵
老子云佛以神怪禍福恐動世人俾皆信嚮而爾徒
高談清静遂使我曹寂寞此雖鄙語有足采也(集古錄)
萬回神迹碑隂記
楊伯成撰并贊史惟則八分書并篆額開元二十五
年仲夏十有五日戊子記(復齋碑錄)
懷道律師碑
李邕撰并行書開元二十五年七月(金石錄)
東山愛同寺懷道闍黎碑括州刺史李邕撰并書闍
黎姓陳氏為福州愛同寺僧碑以開元二十五年七
月立(集古錄目)
玄覧律師碑
徐安貞撰褚庭誨正書開元二十五年八月(金石錄)
工部侍郎徐安貞撰諫議大夫褚庭誨書法師庭誨
之諸父也為杭州華嚴寺僧碑以開元二十五年八
月立(集古錄目)
智遠律師碑
啖彦珍撰陳瓌行書開元二十五年九月(金石錄)
大照禪師碑
盧僎撰史惟則八分書天寳元年十二月(金石錄)
右大照禪師碑唐吏部員外郎盧僎撰伊闕縣尉集
賢院待制兼校理史惟則書碑天寳元年立唐世八
分書名家者四人而已韓擇木李潮蔡有鄰及惟則
也(集古錄)
大照禪師碑
李邕撰并行書天寳元年二月碑在州嵩嶽寺(金石錄)
金陵俞仲茅先生藏李泰和行書大照禪師碑二千
餘字硬黃紙筆法精整清栗有歐虞風味視他書欹
側疎豪者大不同先生云此書自唐以来即為高麗
所藏以故絶無宣和政和等璽羣玉秋壑等印與蘇
米等跋神廟末年一弁得之平壤將獻之幕府媒進
余策遼事之必敗戒其母遽往已而果然此卷遂留
余處稍酬之金帛不能滿其意也而終無肯昂直應
者故尚為余物耳世傳北海石本娑羅雲麾率以宕
逸取竒與此絶不類乃知古人勝處初不可以一途
取如菩薩神變散入諸趣在具眼者熟參之蕭然有
得也(六研齋二筆)
大照名普寂大通秀之嗣去達磨七世是名北宗門
庭甚盛所謂南京法主三帝門師者也碑當在嵩嶽
寺今不存拓本乃翻刻者不逮雲麾嶽麓亞扵娑羅
耳(金石文字記補遺)
法現禪師碑
李通文撰吕向正書天寳元年九月(金石錄)
故一切導師碑
撰人姓名殘缺沙門智謙行書天寳二年六月(金石錄)
實際寺隆闡大法師碑
右唐實際寺懷惲碑無書撰人姓名觀碑中有弟子
思莊敬想清輝勒兹玄德之語則碑乃惲之徒所撰
碑稱惲能頌般若神咒際遇高宗武后兩朝可謂緇
流之出色者而其老也乃患惡疾以死朝廷復贈之
曰隆闡法師然則其法果安在哉(金薤琳瑯)
右隆闡法師碑僧懷惲撰及書頗亦能為其家言筆
法尤圓&KR0839;有聖教遺意後稱天寳二年至眀年則改
年為載矣趙明誠金石錄極詳備而遺此似不可曉
(弇州山人槀)
此碑行書源出聖教而漸作婉媚纏繞殊乏晉人瘦
勁蕭疎之趣碑為懷惲立都玄敬云無書撰人姓名
碑中有弟子思莊敬想清徽勒兹玄琰則碑為惲之
徒所撰未知是否而王元美乃曰僧懷惲撰及書頗
亦能為其家言筆法尤圓&KR0839;有聖教遺意今碑中叙
惲生死甚備明云大足元年十月二十二日神遷春
秋六十有二神龍元年勅贈隆闡大法師天寳二年
建碑又弟子思莊云云如元美言豈惲鬼撰書耶盖
碑首後人妄增懷惲及書四字文理本不屬而元美
疑于及字上當有撰字遂誤耳元美博學絶世似未
見都玄敬金薤琳瑯又似未讀竟此碑然謂惲頗能
為其家言又似并取其文者至人乃作夢語何也(石墨
鐫華)
天寳二年十二月今在西安府儒學題曰唐實際寺
故寺主懷惲奉勅贈隆闡大法師碑銘并序其下曰
懷惲及書盖不可曉文中有弟子大温寺主思莊敬
想清徽勒兹玄琰疑即其人所書(金石文字記)
道超和尚精德碑
在隆州古城山平等寺中天寳四載薛兼金撰(輿地碑目)
一切導師元傾和尚碑
僧崇業撰僧智謙書天寳五年六月立(京兆金石錄)
曹溪能大師碑
兵部侍郎宋鼎撰河南陽翟縣丞史惟則八分書能
大師姓盧氏南海新興人居新興之曹溪天寳七年
其弟子神會建碑于鉅鹿郡之開元寺(集古錄目)
宋泉撰史惟則八分書天寳十一年二月(金石錄)
乘真禪師碑
王雄風撰胡沛然行書天寳七年八月(金石錄)
眀禪師碑
鄭靈之撰徐浩正書天寳十年七月(金石錄)
天寳十年鄭炅之撰徐浩書秋暑困甚覧之醒然治
平丙午孟饗致齋東閣書(集古錄)
瑶臺寺大德碑
撰人姓名殘缺韓擇木八分書天寳十一年十二月
(金石錄)
法華寺玄儼律師碑
前秘書省正字萬齊融撰武部郎中徐浩書律師姓
徐氏諸暨人居越州法華寺碑以天寳十五年六月
立(集古錄目)
山谷寺璨大師碑
房琯撰徐浩八分書上元元年建辰月(金石錄)
大澄禪師碑
王縉撰徐浩行書大歷四年三月(金石錄)
大證禪師碑銘王縉撰徐浩正書今在嵩嶽寺(金石文字
記)
法慎律師碑
李華撰張從申行書李陽冰篆大歷八年十二月(金石
錄)
龍興寺四絶碑首者李陽冰篆法慎律師碑額也在
揚州龍興寺唐李華文張從申書李陽冰篆額律師
者淮南愚俗素信重之謂此碑為四絶碑律師非余
所知華文與仲申書余亦不甚好故獨錄此篆爾(集古
錄)
張從申書其原出于王大令筆意與李北海同科故
名重一時書苑云從申結字縝密近古未有弟從師
從義從約並工書皆得右軍風規時人謂之四龍書
賦云張氏四龍名揚海内厥有季弟功夫少對右軍
風規下筆斯在季謂從申也又云從申近古所無恨
扵聞見不多右軍之外一步不窺予觀從申雖學右
軍其原出扵大令筆意與李北海同科名重一時宜
不虚得但所短者抑揚低昂太過又真不及行耳然
唐人而有晉韻殊可嘉尚近世歐陽文忠為集古錄
而雅不愛從申書故此碑見棄而特取其篆首至其
書王師乾碑以見稱于秦玠故聊存焉信乎真賞之
難值也註云從申有弟三人又云季謂從申不可曉
(東觀餘論)
鏡智禪師碑
獨孤及撰張從申行書大歷八年十二月(金石錄)
開元寺僧殘碑
右唐開元寺僧殘碑雖書撰人姓名殘缺然以字畫
考之為顔魯公書無疑也初仁宗朝吴長文參政為
在京師僦居治地得之當時文士皆為賦詩今其石
尚藏汶上長文家云(金石錄)
空寂寺大福和尚碑
陸海撰僧惟高書寳應二年(京兆金石錄)
三藏和尚不空碑
嚴郢撰徐浩正書建中二年十二月(金石錄)
御史大夫嚴郢撰彭王傅徐浩書不空西域人居長
安興善寺自玄宗以来謂之(闕)代宗時加開府儀
同三司肅國公賜號(闕)追贈司空加號大
辨正廣(闕)碑以建中二年十一月立(集古錄目)
右唐不空碑自眀皇以後職官不勝其濫下至佛氏
老子之徒亦皆享高爵重禄故不空始為特進大鴻
臚封肅國公既歿又贈司空嗚呼名器之輕一至扵
此昔舜命伯禹作司空異于是矣(金石錄)
和尚不空也碑徐浩書浩𫝊曰父嶠之善書以法授
浩世状其書曰怒猊抉石渴驥奔泉尤為司空圖所
爱又嘗論書曰鷹隼乏彩而翰飛戾天者骨勁而氣
猛也翬翟備色而翺翔百步者肉豐而力沉也若藻
曜而高翔書之鳳凰矣可謂誇詡之極今觀此碑雖
結法老勁而微少清逸在唐書中似非其至者(石墨鐫華)
舊唐書王縉傳曰初代宗喜祠祀未甚重佛而元載
杜鴻漸與縉喜飯僧徒代宗嘗問以福業報應事載
等因而啟奏代宗由是奉之過當嘗令僧百餘人扵
宫中陳設佛像經行念誦謂之内道場其飲膳之厚
窮極珍異出入乘廐馬度支具廪給每西蕃入寇必
令羣僧講誦仁王經以禳鹵寇苟幸其退則横加錫
賜胡僧不空官至卿監封國公通籍禁中勢移公卿
爭權擅威自相凌奪凢京畿之豐田美利多歸扵寺
觀吏不能制僧徒雖有藏姦蓄亂敗戮相繼而代宗
信心不易乃詔天下官吏不得箠曳僧尼又見縉等
施財立寺窮極瓌麗每對揚啟沃必以業果為證以
為國家慶祚靈長皆福報所資業力已定雖小有患
難不足道也故禄山思眀毒亂方熾而皆有子禍僕
固懷恩將亂而死西戎犯闕未擊而退此皆非人力
所能制也帝信之愈甚公卿大臣既推以業報則人
事棄而不修故大歷刑政日以陵遲有由然也五臺
山上有金閣寺鑄銅為瓦塗金扵上照曜山谷計錢
巨億萬縉為宰相給中書符牒令臺山僧數十人分
行郡縣聚徒講說以求貨利代宗七月望日扵内道
場造盂蘭盆餙以金翠所費百萬又設高祖以下七
聖神座備旛節龍傘衣裳之制各書尊號扵旛上以
識之舁出内陳扵寺觀是日排儀仗百寮序立扵光
順門以俟之旛花鼓舞迎呼道路歲以為常其傷教
之原始扵縉也史傳所言佞佛之弊至切故具錄之
按此碑不空以一胡僧而官至特進大鴻臚開府儀
同三司肅國公遂為後代沙門授官之祖吁亦異矣
(金石文字記)
册府元龜言大歴三年二月興善寺不空三藏上言
因修寺塔下見古埏得一小棺長尺餘發視有十餘
重棺皆金寳装餙中有舍利骨及佛髮一條每棺一
鎖規製妙絶有殷仲文題贊其說近怪仲文為桓玄
侍中領左衛將軍安帝反正出為東陽太守未至關
中不可以欺里巷之儒而代宗乃出寳輿具威儀迎
入内道場奉之何哉(仝上)
均法師碑
沙門惟心撰高述書貞元三年五月(金石錄)
徑山大覺師碑
王穎撰王偁正書貞元十年十一月(金石錄)
招隱寺朗然禪師碑
柳識撰釋常靜正書并篆額貞元五年十一月樹碑
(復齋碑錄)
東山懷一律師碑
皇甫政撰褚長文正書邱悌篆額貞元八年四月立
(復齋碑錄)
愛同寺西院大律師碑
劉太真撰于頔書貞元八年立(諸道石刻錄)
東林寺律大德熙怡大師碑
許堯佐撰李行言分書并篆額貞元十二年八月建
(諸道石刻錄)
惠昕大師碑
齊推撰正書姓名殘缺貞元十七年(金石錄)
楚金禪師碑
沙門飛錫撰吴通微行書貞元二十年七月(金石錄)
紫閣山艸堂寺沙門飛錫撰學士吴通微書楚金姓
程氏長安人開元中建多寳塔扵千福寺玄宗夢聞
其(闕)之德宗時中人竇文場言楚金其師也
(闕)諡乃諡曰大圓碑以貞元二十一年七月立
(集古錄目)
書學之盛莫踰李唐今世雖紙爛墨渝而收者得其
一字猶鳳毛麟角不嫌于少多寳佛塔魯公之書遍
天下而通微此刻僅見之即此可以想見當時之盛
矣故世人有言者曰收藏貴富賞鍳貴精二者我今
見之印翁夫子矣原溥其世守之(玄牘記)
吴通微為學士工行草然有譏其近吏者此碑清圓
婉逸雖鈎磔小减而亦微有晉之風度觀者當自得
之(石墨鐫華)
楚金禪師碑沙門飛錫撰吴通微正書附奉勅追諡
號記在顔魯公多寳塔碑隂(金石文字記)
禪定寺通公碑
嚴綬撰顔頵正書永貞元年十一月建(復齋碑錄)
乘廣禪師碑
劉禹錫撰并正書元和二年五月(金石錄)
右唐乘廣禪師碑劉禹錫撰初余為金石錄頗采唐
賢所為碑校正文集之誤禹錫之文所錄才數篇最
後得此碑以校集本是正者凢數十字以此知典籍
歲久轉寫脱誤可勝歎哉(金石錄)
大𧦬禪師碑
張和靖撰八分書姓名殘缺元和二年七月(金石錄)
彌陀和尚碑
柳宗元撰并正書元和五年(金石錄)
南嶽彌陀和尚碑柳宗元撰并書自唐以来言文章
者推韓柳柳豈韓之徒哉真韓門之罪人也盖世俗
不知其所學之非苐以當時輩流言之爾今余又多
錄其文懼益後人之惑也故書以見余意(集古錄)
右唐彌陀和尚碑柳宗元撰并書以集本校之不同
者十餘字皆當以碑為正(金石錄)
永興寺僧伽和尚碑
裴曥撰胡季良篆額費濤行書元和九年十月(復齋碑錄)
般舟和尚碑
元和三年右般舟和尚碑柳宗元撰并書子厚所
書碑世頗多有書既非工而字畫多不同疑喜子厚
者竊借其名以為重子&KR0779;與退之皆以文章知名一
時而後世稱為韓柳者盖流俗之相傳也其為道不
同猶夷夏也然退之扵文章每極稱子厚者豈以其
名並顯扵世不欲有所貶毁以避爭名之嫌而其為
道不同雖不言顧後世當自知歟不然退之以力排
釋老為己任扵子&KR0779;不得無言也(集古錄)
右唐般舟和尚碑柳宗元撰并書子&KR0779;頗自矜其書
然亦不甚工今見扵世者惟此與彌陀和尚碑爾雖
字畫大小不同然筆法絶相似歐陽公以為不類又
疑他人借子厚之名者非也(金石錄)
智浩律師碑
段文昌撰蕭延慶正書元和九年十二月(金石錄)
大覺禪師國一碑
崔元翰撰歸登行書并題額元和十年四月建在徑
山(復齋碑錄)
歸登書徑山禪師碑乃登騎省時書也字皆真行縱
横變動筆意尤精(墨池編)
章敬寺百巖大師碑
興元尹山南西道節度使權德輿撰尚書右僕射鄭
餘慶書大師名懷暉嘗居太行百巖寺因以為號碑
以元和十三年立(集古錄目)
(附)章敬寺百巖大師靈塔碑
汴州刺史宣武軍節度副大使令狐楚撰吏部尚書
鄭絪書大師以元和中詔至京師章敬寺長慶初令
狐楚請賜諡及塔名曰宣教碑以大和三年立(集古錄目)
右百巖大師懷暉碑權德輿撰文鄭餘慶書歸登篆
額又有别碑令狐楚撰文鄭絪書懷暉者吾不知為
何人而彼五君者皆唐世名臣其喜為之傳道如此
欲使庸愚之人不信不惑其可得乎民之無知惟上
所好惡是從是以君子之所慎者在乎所學楚之文
曰大師泥洹茶毗之六年余以門下侍郎平章事攝太
尉泥洹茶毗是何等語宰相坐廟堂之上而口為斯
言邪臯䕫稷契居堯舜之朝其語言尚書載之矣異
乎此也(集古錄)
廬山峯頂寺臨壇大德法真碑
李弘慶撰僧雲臯正書長慶三年四月立(復齋碑錄)
東林寺大德粲公碑
吉州司戶許堯佐撰吴郡陸蔚之書并篆額元和八
年端午建武宗時廢大中八年七月再立(復齋碑錄)
大覺禪師碑
崔元翰撰胡季良八分書并篆額寳歷二年十一月
(諸道石刻錄)
湼槃和尚碑
武翊黃撰柳公權正書大和二年七月(金石錄)
栖霞寺大德玭律師碑
劉軻撰僧雲臯正書大和四年九月(金石錄)
齊餘篆額(復齋碑錄)
衡岳寺大德瑗公碑
皇甫湜撰王翊正書大和三年正月(金石錄)
龍興寺惠崇大師碑
釋好直述門人宗易行書大和五年十月建在餘姚
(復齋碑錄)
佛窟大師碑
韓(缺)撰張抱元正書大和六年(諸道石刻錄)
在天台縣(輿地碑目)
普安院左溪大師碑
撿校吏部員外郎李華撰孫承釗毛如浦等行書篆
額大和九年十二月立在浦江(復齋碑錄)
華嚴寺法順大師碑
許康佐撰并正書開成二年(京兆金石錄)
寂照和尚碑
開成六年段成式撰僧無可楷書顧玄篆額(金石錄)
右碑楷書遒勁無可名僧有詩集閬仙從弟碑舊在
縣西卅里馬跑泉鎮今移置縣寺階下夫物之善合
往聞未覩碑初出失趺土人以碌䃚承之不相宜移
来方慮寺階下方石刻雲覆宛然以碑合之脗然原
趺不知何相遠也遇亦竒矣聞初康牧識而出之土
中牧號小山對山子也亦竒並記(金石遺文)
此碑在咸陽西馬跑泉地中武功康子秀先生過而
識之以語土人竪扵道旁其後王咸陽移之咸陽城
中寺以碑有安國寺字遂改名其寺為安國寺按碑
段成式撰僧無可書成式文筆自竒此碑為佛言尤
竒無可賈島從弟有詩集傳世其書法出柳誠懸而
優孟者子秀名梣太史德涵子也(石墨鐫華)
大達法師碑(金石略作大達法師端甫碑)
裴休撰柳公權正書會昌元年十二月(金石錄)
大覺禪師二碑
一李吉甫撰蕭起正書大中八年十二月(金石錄)
一邱丹撰蕭起行書大中九年五月(金石錄)
水閣院律大德齊朗和尚碑
鄭素卿撰僧道真行書太和六年建大中八年重立
(諸道石刻錄)
圭峰禪師碑
裴休撰并正書大中九年正月(金石錄)
圭峰禪師碑唐相裴休撰并書其文辭事迹無足採
而其字法世所重也故錄之云(集古錄)
圭峰禪師宗密法門龍象第以多所游講著述一時
不能無疑扵達摩慧能之宗旨而裴丞相休獨能知
之然至累千言而為之辨則亦贅矣自心而證者為
法隨願而起者為行行有殊法則一即四語已盡之
是時柳誠懸銘書名天下僅以之篆額而自書文者
深欲有效扵密也書法亦清勁瀟灑大得率更筆意
裴能知密為四依十地人其自待當亦不遠而沒後
為于闐王子願姓名扵背豈猶未能離輪廽耶抑亦
所謂隨願而現者也記扵此俟耆宿質之(弇州續槀)
此碑裴相公休撰并書法全出歐陽信本而瘦勁不
及也當時柳誠懸書名動一時乃任篆休自任書亦
信能書矣余不敏竊謂此固當勝柳書(石墨鐫華)
圭峰禪師碑裴公美休撰并書柳誠懸篆柳書名噪
一時視公美固在雁行裴博綜教相通徹祖心手書
藏經五百函序諸疏論固是宰官禪那其父眀肅越
州觀察使又建龍興大佛殿先是越州沙門曇彦同
許詢造塔未成詢亡彦師可百二十歲猶存岳陽王
將撫越彦曰玄度来也時詢亡已三十餘年弟子疑
其耄忽岳陽果至以誌公密示先造彦彦遥召曰許
玄度来何暮昔日浮圖今如故岳陽曰弟子蕭詧何
呼許玄度彦曰未達宿命拉入室席地以三昧力加
彼岳陽忽悟前身造塔事宛若目前因重新二塔衆
以殿事請彦曰吾緣力未至二百年後以待非衣刻
石記之及裴至期應不爽遂為建塔觀此則裴公再
世皈依宿因故碑能為其家言復無精詣何也(金石史)
定慧禪師傳法碑
大中九年十月裴休撰并書柳公權篆額今在鄠縣
草堂寺(金石文字記)
雲居寺主律大德碑
咸通八年潛江棲夷子何籌撰盧龍節度驅使官張
景琮書并篆額(國門近游錄)
重建東林寺禪大德言公碑
苗紳撰裴光遠分書并篆額咸通九年十二月建(復齋
碑錄)
盤山上方大師道宗碑
咸通九年沙門知宗撰節度判官梁知至書(吉金貞石志)
興善寺普照大師碑
給事中張同撰禮部侍郎崔&KR0779;書大師名智慧輪
姓丁氏京兆杜陵人善西域咒法咸通中賜號遍覺
大師名所居曰大教注頂院僖宗初諡普照大師塔
曰彰化碑以乾符四年立(集古錄目)
攝山栖霞寺律大德碑
王如玭撰沙門澄觀正書大歷四年三月建乾符五
年十一月重立(復齋碑錄)
清凉國師越之會稽人得二王筆法大歴三年受詔
入内譯經攝山栖霞寺律大師碑國師所書也(宋濂溪集)
茱萸山存制大師碑
在崇陽之金界院乾符乙未趙&KR0008;撰(輿地碑目)
雪峯真覺大師碑
僖宗時立王㴞撰(輿地碑目)
補
廣德禪師碑
杜鴻漸撰徐浩正書大歷七年七月(金石錄)
興唐寺主碑
撰人姓名殘缺顔真卿正書大歴中立
紫玉山禪師碑
李承翟撰屈師穆正書元和九年(金石錄)
悟空禪師行業碑
咸通二年立盧求文(輿地碑目)
杜順和尚碑
杜殷撰董景仁書在長安開佛寺董景仁行書亦清
勁但小弱耳(石墨鐫華)
比邱圓滿碑
銘石斷殘不能一半棄華嚴寺敗垣中書者不知何
人筆法全出褚登善波拂處虬健絶倫銘内有神龍
二年并鎮國太平公主等語當是中宗時人習登善
書者(石墨鐫華)
比邱尼法琬碑
景龍三年僧承遠撰劉欽旦楷書(金石表)
(補)道安禪師碑
右道安禪師碑宋儋撰并書在戒壇寺西南按志載
傅梅云道安禪師碑廣平宋儋撰并書文尚可讀字
遒勁多骨而風致超逸出李北海上末云建塔僧破
竈下損一字袁中郎謂為神僧破竈墮余細辨損處
下從木不似墮字豈嵩山有兩稱破竈者乎可疑也
余謂此書雖有風致然用筆傾側殊遜北海書史評
儋書如寒鴉棲木平沙走兔是為似之耳至淳化閣
帖誤列儋書扵秦程邈之後絶勝扵此而黃山谷亦
稱儋書筆墨精勁又稱儋書姿媚尤宜扵簡札惜不
多見則固當時名筆也今碑已扵萬歷時雷轟為兩
截矣其下截為土所瘞踰二尺許掘地得之文甚糢
糊不可讀(嵩陽石刻記)
(附)癸夘歲余過咸陽原有無畏不空禪師墓有塔記作
于開元二十五年書法似顔平原已經再刊亡其筆
意而叙述無畏過龍河一駞負經沒水隨之入龍王
邀入宫講法留三日經不濕一字又述不空于師子
國國王調象象奔逸見不空皆跪伏二事極詳多與
禪家所稱說合又辨西域僧咒傅奕事曰此好事者
曲為之詞若果有是正謂邪術不足以疵吾教也又
云佛制戒律生草猶不許比邱踐之况說斷人命咒
傳于世乎其文可觀因并錄于此(石墨鐫華)
無年月及無書跋諸碑
興唐寺玄偘法師碑無撰人名氏顔真卿書(訪碑錄)
圓通大師碑裴廷裕撰張文祐捨手書(訪碑錄)
薦福寺臨壇大德戒律師碑韓雲卿撰韓擇木分書
(諸道石刻錄)
臨淮普光王寺主碑柳公權書(金石略)
處道和尚碑歸登書京兆府(金石略)
晉惠遠法師碑裴休書江州(金石略)
大戒德律師智舟碑
如筠雲禪師碑楊遠書
正覺大師碑在蘄州(金石略)
寳稱大律師碑陳去疾書江州(金石略)
无畏三藏碑沙門藏知篆(墨池編)
同光禪師碑靈迅書(墨池編)
延祚寺禪門大德無積碑盧簡求書(墨池編)
珍畏和尚旌德碑沙門温雅書(墨池編)
鏡空和尚碑陸鄙書(墨池編)
悟空禪師行業碑咸通二年盧求文(輿地碑目)
如舜禪師碑在金堂龍槐院節度使杜琮撰(輿地碑目)
六藝之一錄卷七十八
