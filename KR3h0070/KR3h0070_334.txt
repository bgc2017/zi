欽定四庫全書
六藝之一錄卷三百七十六錢唐倪濤撰
歷朝書譜六十六
鑒藏
宋米芾寶章待訪錄
晉右軍王羲之書雪晴帖
右真蹟在承務郎吳郡蘇激處集賢校理舜欽子也
帖尾有古跋君倩字及褚氏字印
陳僧智永真草書歸田賦
右真蹟在㐮陽魏泰處故南昌人裝題曰虞世南白
麻紙有古跋曰開成五年白馬寺臨一過潭記某官
潭泰遊湖外擕行賞跋累日
唐率更令歐陽詢書衛靈公天寒鑿池帖
右真蹟麻紙在魏泰處
唐彭王傅徐浩書張九齡司徒告
右真蹟用一尺高絹書多渴筆詞云正大厦者柱石
之力匡帝業者輔相之功生則保其雄名没猶稱其
盛德今在其孫曲江人嶺南縣令張仲容處某官於
桂林借留半月仍以紙覆裹欲為重背仲容惜其印
縫古紙不許九齡神道碑亦浩書
唐中書令禇遂良枯木賦
右唐粉蠟紙搨書也在承議郎合肥魏倫處收以為
真蹟魏氏刻石某官杭過潤借觀於甘露寺
唐太師顔真卿書送辛子序
右真蹟楮紙書在寶文閣學士謝景温處前後為好
事者以筆描二大印其文亂仍書鉉字其中幸不合
縫鑒非鉉筆甚累墨寶某佐寶文於潭屢經賞閱
陳僧智永千文
右唐粉蠟紙榻者有古跋云契闊艱難不敢失墜信
好事也在前國子監直講楊褒處得於外舅王安國
某元豐五年過金陵見之内二真字雙鈎填者然人
猶未信為搨焉
陳僧智永千文
右楮紙書唐人臨寫在宣德郎陳幵處恭公姪作梵
夾册雖非真蹟秀潤圓活逼真今已罕得某嘗三閱
陳僧智永千文半卷
右黃麻紙唐人臨書在刑部尚書丹陽蘇頌處
王右軍蘭亭燕集序
右唐粉蠟紙雙鈎摹本在蘇激處精神筆力毫髮畢
備下真蹟一等此幾馮承素輩搨賜大臣者舜欽父
集賢校理耆購於蜀僧元靄某與激友善每過公必
一出遂親為背飾
唐太師顔真卿乞米帖
右真蹟楮紙在朝請郎蘇澥處度支郎中舜元子也
得於關中安氏士人多有臨搨本此卷古玉軸縫有
舜元字印范仲淹而下題跋某嘗十餘閱
唐率府長史張旭四帖
右真蹟在杭州陸氏大姓也舊有五帖第一秋深第
二前發第三汝官第四昨日第五承須今所存四帖
汝官後有一古印文記不可辨昨日承須二帖襞紙
也陸氏子素從奉議郎關景仁學關因借橅三大帖
余丱見石本於鎮戎軍及冠官桂林朝奉大夫關杞
為使者語及始知石在關氏二十五官潭杞通判邠
州以石本見寄三十五官杭而景仁為錢塘令陸氏
子登進士第者來謁與關謝而閱之既見真蹟獨秋
深一帖詰之良久顰蹙而言嘉祐中太守沈文通借
觀拆留不還自此不復借出因亦不復借閱遣工橅
得之即歸詰遘弟遫時為郡從事乃言在其姪延嗣
處後復得閱今歸余家
王右軍來戲帖
右麻紙六朝人所臨寫旁註小真字數枚復以雌黃
覆之在蘇州故相丁謂孫景處後以一萬質於鄆州
梁子志處故相梁適孫也又有唐雙鈎橅帖亦在丁
景處某皆有題跋
韓擇木八分
右真蹟楮紙在丁景處第二行書官位以大字改為
中字
唐太師顔魯公書命名兩字
右真蹟書嶺南刺史綾告在朝奉郎臨江許彦先處
唐辨才弟子草書千文
右黃麻書在龍圖閣直學士吳郡滕元發處滕以為
智永書某閱其前空兩才字全不書固以疑之後復
空永字遂定為辨才弟子所書故特闕其祖師二名
耳
唐虞世南枕卧帖
右雙鈎唐摸本在朝奉大夫錢塘關杞處上有儲氏
圖書古印關嘗謂某曰昔越州一寺修佛殿於梁棟
内龕藏一函古橅數十本所可記者王右軍十七帖
世南枕卧帖十鬭九帖禇遂良奉書寧帖上皆有儲
字圖書字印致功精絶毫髮乾濃畢備關與僧善購
得枕卧十鬭九書寧三帖
唐秘書少監虞世南積時帖
右古雙鈎摹本在承議郎洛陽李熙處翰林學士維
之孫亦縫有儲氏印某借橅石
唐僧高閑草書千文
右楮紙真蹟在承議郎李熙處
唐禮部尚書沈傳師書道林詩
右在潭州道林寺四絶堂以杉板薄略布粉不盖紋
故歲久不脫裴休書杜甫詩只存一甫字某嘗為杜
板行以紀其事沈牌某官潭借留書齋半歲搨得其
原本為橅石僧希白務於勁快多改落筆端直無復
縹緲縈回飛動之勢
唐太子率更令歐陽詢書漢書節
右楮册小楷在潭州南楚門胡世淳處
唐歐陽詢書道林之寺碑
右在潭州道林寺筆力險勁勾勒而成有刻板本又
江南廬山多裴休題寺㙮諸額雖乏筆力皆種種可
愛
羲之千文
右楮紙書字筆力圓熟在宣州觀察支使王仲詵處
故相珪之姪謬題賀知章書四字於韻字下非也
顔魯公頓首夫人
右真蹟楮紙破爛過半在駙馬都尉王晉卿家
孫過庭草書千文
右真蹟黃麻紙書縫有梁秀收閱字印王氏圖書四
字隨圈四轉其異製也
懷素詩一首
右真蹟絹書在王晉卿家
張長史虎兒等三帖
右楮紙真蹟在王晉卿家
晉武帝王渾王戎王衍郄愔陸玩桓温陸雲謝
安謝萬等十四帖
右真蹟在駙馬都尉李公炤第武帝王戎書字有篆
籀氣象竒古墨色如漆紙皆磨破上有開元二字小
印太平公主胡書印世之竒書也王涯永存珍秘印
殷浩之印梁秀收閱古書記字印内郄愔一帖即閣
本法帖所錄者昔使王著取溥家書與閣下書雜摸
摸此卷中獨取愔兩行餘在所棄謝安慰問帖字清
古在二王之上宜乎批子敬帖尾也
晉謝奕謝安桓温三帖
右真蹟麻紙書在李公炤家上有鍾紹京書印竇蒙
審定字印謝安一帖為後人恐墨淡復用深墨填過
使人惋怛與前卷並有絹帖書爵號自為名筆
黃素黃庭經
右同上字札古無禇陸體殆六朝人所作縫有鍾紹
京印後有陶榖漢時跋此書在李太師第固是甲觀
顔魯公郭定㐮争坐位第一帖
右楮紙真蹟用先豐縣先天廣德中牒起草禿筆字
字意相連屬飛動詭形異狀得於意外也世之顔行
第一書也縫有顔氏守一圖書字印在宣教郎安師
文處長安大姓也為解鹽池勾當官擕入京欲背予
得見之安自云季明文鹿脯帖在其家
晉王右軍稚恭進鎮帖
右麻紙書蹟後有太常卿蕭祐題跋在前著作郎王
仲修處
晉王羲之官奴帖
右雙鈎麻紙本亦在王仲修處
唐張右史季明賀八清鑑等帖
右楮紙真蹟筆法勁古不類他書季明第一書也在
承議郎蘇液處
懷素千文
右絹書真蹟在蘇液處沈遘刻板本是也
懷素書任華草書歌
右真蹟兩幅絹書字法清逸歌詞竒偉在駙馬都尉
王晉卿第尚方有三幅乃其後幅適完嘗請出第觀
復歸尚方
李邕多熱要葛粉帖
右白麻紙真蹟上有唐氏雜蹟字印陳氏圖書字印
勾德元圖書記字印紫微舍人石揚休物今在其孫
前宿州刺史夷庚處前一帖與光八郎謝惠鹿帖真
蹟余過甬上於夷庚處購得之
懷素草書祝融高座帖
右絹書兩行此字入神石紫微嘗刻石有六行今不
見前四行問夷庚云在王洙參政家此亦為其子弟
購去矣
陳賢草書帖
右六七紙字竒逸難辨如日本書上亦有唐氏雜蹟
字印在駙馬都尉李公炤家
顔真卿祭叔濠州使君文
右真蹟楮紙書改抹多在長安安氏子師文擕至京
顔真卿疎拙帖
右麻紙書真字清勁秀發亦與李大夫時顔謫硤州
别駕此顔第一帖也
懷素三帖
右絹帖云貧道胸中如刀刺第二帖見顔公第三帖
律公發懷素不與世之第一帖也亦見於師文
懷素自叙
右在湖北運判承議郎蘇泌處前一帖破碎不存其
父舜欽補之
庾翼帖全幅上有竇蒙審定印
張芝王翼二帖非真
虞世南汝南公主墓銘
歐陽詢碧箋二帖草聖
顔真卿與李大夫奏事張溆二帖
懷素草書三幅楊凝式書三帖
皇象急就唐橅竒絶
右在故相張公齊賢孫名直清字汝欽處今為楚州
山陽主簿
王右軍桓温破羌帖有開元印唐懷充跋
右筆法入神竒絶帖與王仲修學士家稚恭帖同是
神物有開元印懷充跋在蘇澄道淵之子之純處今
為歙州判官
王獻之送梨帖有黎氏印連柳公權跋王右軍
言叙帖兩行有貞觀半印徐僧權字
右在左藏庫副使劉季孫處據柳公權跋於唐太宗
書前雜出獻之書乃將其父書却黏於獻之帖後云
又一帖柳誤以父為子矣況不知書者乎
李邕四帖内一幅碧牋有唐氏雜迹印勾德元
圖書記印陳氏圖書印與石夷庚所藏多熱帖
同
右在章子厚家
王右軍筆陣圖前有自寫真紙緊薄如金葉索
索有聲
右同上章公自云借於趙竦今為蔡河撥發
王右軍紙妙墨精帖有貞觀印王大令日寒帖
有唐氏雜迹印
右故相王曾家物在其孫景融處後為前龍圖待制
沈括存中取之古跋右軍作羊欣大令作薄紹之仍
將大中歲跋刮去數字填為薛邕記之而故相薛居
正題曰和傳遺余此盖和凝為薛氏故物歸居正耳
唐太宗雅不喜子敬書故時人以他名名之以應募
所謂紹之書曰乃於耳字不刮去及不次獻之頓首
字猶在一分許可識大中所跋既不能辨復為不鑒
之人所收遂使至寶永失其真吁可痛也
唐僧懷素自序
右在朝奉郎蘇液處杭州沈氏嘗刻板本泌激皆舜
欽子蘇氏自參知政事易簡之子耆耆子舜欽舜欽
子激四世好事有精鑒亦張彦遠之比已上三事並
激云見之
洪元眘集右軍越州兩碑
右真蹟在越州僧正子文處嘗通許借未果
禇遂良書黃庭經
右聞綠綾所書丁謂孫倩處質在無錫民家士多因
邑官借出
王右軍書家譜
右在山隂縣王氏家越州教授王渙之以書抵某具
言有此書
虞世南書經
右同上在越州上虞
晉中令王獻之已復此節帖
右在朝請大夫新昌石元之家關景仁屢見之嘗橅
石某見兩本字札精妙
虞世南書汝南公主銘起草
右在通直郎洛陽王護處見橅本給事中舉元子云
真蹟在洛陽好事家有古跋
歐陽詢四帖
右同上
顔魯公書韻海
右聞大書朱字魯公書小字他人作蘇駒云在其父
刑部尚書處
柳公權書柳尊師墓誌
右真蹟在錢塘唐坰處
張長史千文三帖
右同上摸石乃李師中也洛陽人
歐陽詢鄱陽帖
右同上摸石在靈隱寺
褚遂良臨王右軍二帖
右同上並坰自云末肯輕出
老子西昇經褚遂良書閻立本畫
右在觀文殿學士洛陽馮京處
晉王渾真草帖晉張翼帖宋阮研帖宋蕭思話
表文帝批答
右在駙馬都尉李瑋處某並見石本後見李云在高
橋楊氏未獲見
顔真卿寒食帖
右綾紙書在中書舍人錢勰處世多石本
王右軍玉潤帖
右蘇州教授閭邱籲云在承議郎建安王寔處有古
跋令裝書人背久不還及剪却半跋皆唐名公也付
理不可得匠人願陪四十千即知其竊真得金已多
蘭亭橅本
右正議大夫章惇跋蘇激所收蘭亭云此與吾家所
收同
褚遂良奉書寧帖
右在關把某見石本
晉葛玄飛白天台字
右見石本真蹟聞在台州
唐東宫長史陸柬之書十八學士贊
右西京留臺王瓘云在舍弟珪處
唐高閑書令狐楚詩
右真蹟在戶部尚書康季常家某見其石本在湖州
歐陽詢二帖
右在朝議大夫晁端彦處其本與蘇州進士周沔
懷素書蕭常侍日下三帖
右同上
宋羊欣宋翼二帖并褚令模蘭亭
右見中書舍人蘇軾云在故相王隨之孫景昌處橅
石在湖州墨妙亭屢見石本今在沈存中括家
柳公權紫絲靸蘭亭詩二帖
右待制王廣淵橅石跋云龍圖大諫李公帥府暇日
出請橅石李師中也洛陽人
張長史全本千文
右見臨淮令曾孝藴云在京師謝氏亦寶文分遠族
也
顔魯公帖一軸五幅
右見湖州巡檢供奉官石裔駙馬之孫云在其兄處
王子敬帖
右宣義王碩云其父所收未得將出
宋米芾書史(已見寶章待訪錄者不載)
金匱石室汗簡殺青悉是傳錄河間古簡為法書祖
張彦遠志在多聞上列沮蒼按史發論世咸不傳徒
欺後人有識所罪至於後愚妄作組織神鬼止可發
笑余但以平生目歴區别無疑集曰書史所以指南
識者不點俗目
余閱書白首無魏遺墨故斷自西晉
太宗皇帝文德化成靖無他好留意翰墨潤色太平
淳化中嘗借王氏所收書集入閣帖十卷内郄愔
兩行二十四日帖乃此卷中者仍於謝安帖尾御
書親跋三字以還王氏其帖在李瑋家余同王渙
之飲於李氏園池閱書畫竟日末出此帖余題曰
李氏法書第一亦天下法書第一也
李瑋有唐摹右軍帖雙鈎蠟紙摹末後一帖是奉橘
三百顆霜未降未可多得開皇十八年三月二十
七日參軍學士諸葛穎諮議參軍開府學士柳述
言釋智果跋其尾
晉王獻之十二月帖黃麻紙一印曰鐸書是唐相王
鐸印後有君倩字前有絹小帖是褚遂良題元與
快雪帖相連蘇太簡家物上有國老才翁子美題
跋云僧守一所藏先令以命服得之子美子激字
志東與余分藏以書畫寶玩易之
王右軍東方朔像贊糜破處歐陽詢補之在丁諷學
士家歸宗室令峙劉涇以僧繇畫梁武帝像易去
樂毅論智永跋梁世摹出天下珍之其間書誤兩字
遂以雌黃治定然後用筆今世無此改誤兩字本
流傳余於杭州天竺僧處得一本上有改誤兩字
又不闕唐諱是梁本也
濮州李丞相家多書畫其孫直祕閣李孝廣收右軍
黃麻紙十餘帖一樣連成卷字老而逸暮年書也
後有先君名印下一印曰尊德樂道今印見在余
家先君嘗官濮與李柬之少師以碁友善意其奕
勝之余時未生此帖一卷世未見其比故是右軍
名札也又有歐陽詢故事十餘帖老筆相連其子
通書評書一卷張顛絹帖一卷七八帖乃少時書
並在李孝廣處
中貴高樓楊氏收數帖蕭思話表一思話字有鍾法
此乃無而武帝批答四字君臣筆氣一同紙古後
破前完此是唐人所為然亦佳作今人不能為也
又王珉書真草是真蹟有鍾張法張翼當是作宋
翼魏人非真又阮研草帖竒古非偽又一帖如竹
片書亦好事者為之並無古印跋可考
吕夏卿子通直君有歐陽詢草書千文蔡㐮跋為智
永通直出示余後跋答以必改評乃跋君欣然遂
於古紙上跋正通直君失其名字
蘇耆家蘭亭三本一是參政蘇易簡題贊第二本在
蘇舜元房上有易簡子耆天聖歲跋范文正王堯
臣參政跋云才翁東齋書嘗盡覽焉蘇治才翁子
也與余友善以王維雪景六幅李王翎毛一幅徐
熙梨花大折枝易得之毫髮備盡少長字世傳衆
本皆不及長字其字二筆相近末後捺筆鈎回筆
鋒直至起筆處懷字内折筆抹筆皆轉側褊而見
鋒暫字内斤字足字轉筆賊豪隨之於斫筆處賊
豪直出其中世之摹本未嘗有也此定是馮承素
湯普徹韓道政趙模諸葛貞之流搨賜王公者碾
花真玉軸紫錦装背在蘇氏舜元房題為褚遂良
摹余跋曰樂毅論正書第一此乃行書第一也觀
其改誤字多率意為之有褚體餘皆盡妙此書下
真蹟一等非深知書者未易道也第三本唐粉蠟
紙摹在舜欽房第二本所論數字精妙處此本咸
不及然固在第一本上也是其族人沂摹盖第二
本毫髮不差世當有十餘本一絹本在蒋長源處
一紙本在其子之文處是舜欽本一本歸余家一
本在之友處
米姓秘玩天下蘭亭法書第一唐太宗獲此書命起
居郎褚遂良檢校馮承素韓道政趙模諸葛貞湯
普徹之流摸賜王公貴人著於張彦遠法書要錄
此軸在蘇氏題為禇模觀其意易改誤數字真是
褚法皆率意落筆餘字皆鈎填清潤有勁秀氣轉
折豪鋩備盡與真無異非深知書者所不能到世
俗所收或肥或瘦乃是工人所作政當以此本為
定壬午閏六月文江濟川洲亭艤寶晉齋艎對紫
金浮玉羣山迎快風銷暑几日手装
宗室叔盎收蘭亭遂不及吾家本在舜欽本上因重
背易其後背紙遂乏精彩然在都門最為佳本王
鞏見求余家本曰此湯普徹所摹與贈王詵家本
一同今甚思之欲得此以自解爾錢唐關景仁收
唐石本蘭亭佳於定本不及余家板本也
泗州南山杜氏父為尚書郎家世杜陵人收唐刻本
蘭亭與吾家所收不差有鋒勢筆活余得之以其
本刻板回視定本及近世妄刻之本異也此書不
亡於後世者頼存此本遇好事者見求即與一本
不可再得世謂之三米蘭亭
朱巨川告顔書其孫灌園屢持入秀州崇德邑中不
用為廕余以金梭易之又一告類徐浩書在邑人
王衷處亦巨川告也劉涇得余顔告背紙上有五
分墨至今装為祕玩然如徐告粗有徐法耳王詵
與余厚善愛之篤一日見語曰固願得之遂以韓
馬易去尋於劉涇處易一石也此書至今在王詵
處
顔書送劉太沖序碧牋書王欽臣故物後有王參政
名印或謂密為王詵購去
蘇子才收碧牋文殊一幅魯公妙蹟又有與夫人帖
一幅當是其㛐今在王詵家
懷素絹帖一軸雜論故事後人分剪為二十餘處王
詵累年遂求足元數又一云史陵者絹帖以六朝
古賢一幀易與王詵
馮京家收懷素絹上詩一首張伯高少時絹上草書
兩幅張書今歸薛紹彭
薛紹彭有懷素一軸絹書肅宗行書綾紙千文購於
錢景湛處又王仲至處褚書麻紙一幅楊凝式小
字黃麻紙一幅余皆見之歐陽詢孝經一卷薛臨
寄錢公未見真蹟
張伯高五帖黃經紙少時書在楊傑家傑父學草故
收得逐語斷處即剪作一軸黃油拳經紙與王仲
至千文一同並無古印跋
蘇子純藏張顛草書又蘇泌房所藏詞云國士何日
得至南中皆非伯高真蹟亦無古印跋
唐坰處黃楮紙伯高千文兩幅與刁約家一同是暮
年真蹟刁氏者後有李王徐鉉跋為人偽刻建業
文房之印印之連合縫印破字每見令人歎息
虞世南頭眩藥方雙鈎摸本在鮑思傳家後為俗人
添入羲之兩字傳入晉州法帖以為右軍書聾瞶
可笑
李錞收唐人歐行書兵箴劉沖之丞相家物
劉涇倅莫王貽永侍中孫為守得摹帖一卷乃胄曹
參軍李懷琳偽作七賢帖後人所撰也後余以畫
易於劉涇分前四帖與李錞皆正觀閣一種偽好
物
楊凝式書類顔魯公争坐位帖秘閣校理蘇澥家有
三帖與薛紹彭家所藏正書相似余三次易得後
以第一易於王詵第二易於劉涇
張直清家楊凝式數帖真行甚好
劉瑗收碧牋王帖上有勾德元圖書記保合太和印
及題顯德歲嘗愛吾家顧愷之淨名天女欲以畫
易吾答以若有子敬帖便可易伯玉答曰此猶披
沙揀金此語甚妙
余收子敬范新婦唐摹帖獲於蘇激家後有倩仲跋
余題詩黃庭堅和題於後蔣子竒和三首吕升卿
和二首劉涇和兩首余章和二首余後二首又再
和者共成一軸林子虚借去未還
劉涇收許渾烏絲欄手寫詩一百篇字法極不俗第
一篇湘潭雲盡暮煙出巴蜀雪消春水來盖是面
覩西南世界一段物色自有識者知之剪前一幅
易與杜介一幅在王詵處
劉涇在宿州平生初收白麻紙臨顔書太沖序乃其
秘笈第一物至潤收封敖行李文饒太尉告許渾
詩次得智永板本千文其後得余家十七帖日本
書及日本告吳融司空圖贈𧦬光歌張顛𧦬光亞
栖等書韓馬戴牛
劉涇於楊傑處得貞觀御府内史官奴帖余以十七
帖以下諸物易歸余家先於唐坰處得右軍尚書
帖云得於僧清道亦有正觀印印文遂復合仍帶
元截紙痕一條故一物也林希見余家此軸歎云
祕府所有殆不過是嘗見閣下一卷字印相去五
寸許不相連若真印印則四枚理無平均若偽雕
必只一鈕用皆齊一也余聞之愠甚懶展閱愠極
試取視之左右上下無一相當者疾呼林過與語
所以公擊節曰公此書愈妙也方是時劉涇不信
世有晉帖後十五年始得子鸞字帖云是右軍余
云恐陳子鸞未經余目後薛紹彭亦云六朝書
薛紹彭以書畫情好相同嘗寄書云書畫間久不見
薛米余答以詩云世言米薛或薛米猶言弟兄與
兄弟四海論年我不卑品定多知定如是劉涇過
薛見書大呌書來云云余答以詩云唐滿書奩晉
不收却緣自不信雙眸發狂為報豢龍子不怕人
稱米薛劉劉君舊不收晉帖云無真只收唐帖故
有是句
余臨大令法帖一卷在常州士人家不知何人取作
廢帖装背以與沈括一日林希會章惇張詢及余
於甘露寺淨名齋各出書畫至此帖余大驚曰此
芾書也沈勃然曰某家所收久矣豈是君書芾笑
曰豈有變主不得認物耶
余居蘇與葛藻近居每見余學臨帖即收去遂装黏
作二十餘帖倣名畫記所載印記作一軸装背一
日出示不覺大笑葛與江都陳叟友善遂贈之君
以為真余借不肯出今在黃材家
余臨張直清家虞永興汝南公主墓誌浙中好事者
以為真刻石右軍帖尤多
右軍唐摹四帖一帖有裹鮓字薛道祖所收命為裹
鮓帖兩幅是冷金硬黃一幅是楮薄紙摹右軍暮
年更妙帖也其一幅云欲與彦仁集界上平自可
且何所諮人乃王道平平其平字音便又見晉人
語氣上有弘文印印在帖心面上不印縫四邊亦
有小開元字印御府帖也
宋子房收得唐開元摹右軍帖末有李林甫等臣跋
今歸王詵翰林印皆在也内異熱一帖歸薛紹彭
王詵收勅一道是賜浙西節度旌節與顔魯公前中
書門下如今制後郭子儀書名
許彦先有南州刺史告真卿二字吏部尚書時字甚
淳勁
蘇耆書畫記述與鳳師賞閱數日内史與王述帖刻
在江南十八家帖中本朝以碑本刻入十卷中較
之不差毫髮
又二帖云增慨安西是也上有筆精墨妙印蘇耆題
二字余得於王詵以文皇手詔易之文皇詔宋素
臣尚書家物
晁端彦收懷素與皇少卿柬大紙一軸筆勢簡古
吕昌道家有懷素兩帖少年所書也今歸錢勰家又
王欽臣有懷素以詩代懷寄浩公碧綠地雜色纈
上草書老筆特妙
吕穆仲侍郎收李陽冰白麻篆一卷細與縉雲石刻
相似
文勛有一軸黃麻篆陽冰少時書
蘇台文收張從申墨蹟一卷是唐坰言余未見
唐玄度諸體詩粗有古意李瑋家一樣有兩冊
關景輝家刻石子敬帖節過觸事云云甚竒妙云真
蹟在石元之大夫家今在其子縣尉處
蘇州邵元伯收蘇沂所摹張顛賀八清鑒帖與真更
無少異又摹懷素自叙嘗歸余家今歸吾友李錞
一如真蹟
程師孟語余四十千置得古摹蘭亭一本白玉軸欲
出示竟不曾取今在子宏處王安上曾見之
唐人摹右軍丙舍帖暮年書在吕文靖丞相家淑問
處法書要錄載是臨鍾繇帖薛紹彭摸得兩本一
以見贈
柳公權書隂符經有會昌日月姓名為馬玘借去未
還今知其子永稽能保惜在合肥江南文房物也
王仲修收唐湖州刺史楊漢公書有鍾法與襄陽羅
譲能書碑同余家亦收一紙後題會昌年臨寫鍾
表今易歸薛紹彭家
唐司議郎陸柬之書頭陀寺碑前少兩幅獲於吳郡
世末有此書内空山字後筆以氏族志檢之父名
山才及王詵處收錢氏臨陸蘭亭皆空山字王仲
孜收蘭亭詩一卷余以頭陀碑一幅及智永帖換
宗室令穣歐書語箴一幅與薛紹彭分收
李邕勝和帖余以六朝畫古賢韓馬銀博山金華洞
天石古鼎復忘記數物易得於吕公孺孫端問處
余嘗以碧箋臨李三帖與真無異吕擕去装禠矣
有人收得虞永興與圓機書一紙剪開字字賣之至
礬卿二字得麻一斗鶴口二字得銅研一枚房邨
二字得芉千頭隨人好之淺深
李氏衛帖云衛稽首和南近奉勅寫急就章遂不得
與師書耳但衛不能拔賞隨世所學規模鍾繇遂
多歴年二十著詩論草隸通解不敢上呈衛有一
弟子王逸少甚能學衛真書咄咄逼人筆勢洞精
字體遒媚師可詣晉尚書館書耳仰憑至鑒大不
可言弟子李氏衛和南此帖比今閣帖字亦多亦
其所撰也次無名帖次郄超帖亦摹其閣帖中
次陸機衛恒帖衛亦摹入閣帖也後余以畫易於
劉涇分前四帖與李錞皆正觀間一種偽好物
雙鈎摹歐帖上有印云清河張廷範印余跋曰唐人
所摹
歐陽詢黃麻紙草書孝經是馬季良龍圖大夫直温
所收今歸薛紹彭家
宗室令穣收歐陽詢三軸第一軸蘇彦語箴次幅故
事兩段有開元縫印翰林之印李林甫臣等跋及
知書樓官名字末後唐賊蔣元暉題宣徽兩院使
印余以智永三行帖陸柬之頭陀寺碑一幅易得
語箴第二軸草帖五紙第三軸行書故事皆有開
元姚宋印跋草帖乃暮年書精彩動人行書少時
書也
智永臨右軍五帖獲於吳郡因託薛紹彭書考妣會
稽公㐮陽丹陽二太夫人告贄為潤筆薛以書畫
還往出處必同每以鑒定相高得失評較
薛書來云購得錢氏王帖余答以李公炤家二王以
前帖宜傾囊購取
薛書來云新收錢氏子敬帖獻之上刮去兩字余以
為操之之字後人恐以為操之故刮去
無錫唐氏有雙鈎右軍十七帖有精彩錢塘僧了性
收一卷楮紙一同唐坰家有一卷是錢氏物紙白
唐氏又收碧綾黃庭經云是褚遂良書非也上有
江南李重光清輝二字小印云是丁晉公家族人
所質錢氏所收浩博帖云臣節分嚴外無典掌之
所故不簿上而諸位咸有法書臨搨甚多常州使
君景湛房下往往為人購去薛紹彭收肅宗千文
字上皆有希聖字印忠孝之家圓錢印錢氏書堂
印錢勰房下有史孝山出師頌題作蕭子雲亦竒
古又有寫白樂天詩一首是唐人書亦秀潤天氣
殊未佳顔魯公帖綠棗花綾是唐人勾填圈深墨
淺
王詵每余到都下邀過其第即大出書帖索余臨學
因櫃中翻索書畫見余所臨王子敬鵝羣帖染古
色麻紙滿目皺紋錦囊玉軸装剪他書上跋連於
其後又以臨虞帖装染使公卿跋余適見大笑王
就手奪去諒其他尚多未出示又余少時使一蘇
州背匠之子吕彦直今在三館為胥王詵嘗留門
下使雙鈎書帖又嘗見摹黃庭經一卷上用所刻
勾德元圖書記乃余驗破者
六藝之一錄卷三百七十六
