欽定四庫全書
六藝之一錄卷三百五十六錢唐倪濤撰
歴朝書譜
元
趙孟籲
趙孟籲字子俊(孟頫弟)亦工書殊得公之家傳(書史會要)
孟頫先侍郎阡表云孟籲官承務郎同知南劒州
趙雍
趙雍孟頫子以書畫知名(元史)
趙雍字仲穆官至集賢待制同知湖州路總管府事
雍工真行草篆篆法二李而清勁有餘真行草法魏
公公嘗為幻住菴寫金剛經未半雍足成之其聯續
處莫能辨於此見其得家傳之祕(書史會要)
趙奕
趙奕字仲光雍之弟隠居不仕日以詩酒自娱工真
行草書其合作者可與魏公亂真(書史會要)
趙仲光書梅花雜詠
趙仲光書雖不脫文敏家法而行墨結字微有不同
王子敬云外人那得知要之不可臆論也今世傳文
敏及仲穆書不少而仲光書獨不多見至其詩尤不
易得金陵許彦眀藏其梅花雜詠多至五十首亦可
謂富矣仲光號西齋晚居吴中與崑山顧仲瑛交仲
瑛稱其風流文雅有王孫風度而無紈綺故態觀於
此詩有可想者文敏三子長亮次即仲穆仲光其季
也或以為次子豈以亮早卒無所見耶已夘秋題(甫田
集)
趙鳳趙麟
趙鳳字允文麟字彦徵(俱雍子)亦習書更益以工便可
造父之域(書史會要)
商挺
商挺字孟卿曹州濟隂人與元好問楊奐遊世祖在
潛邸聞挺名遣使徵至鹽州入對稱旨至元六年同
僉樞密院事八年陞副使有詩千餘篇尤善隸書贈
魯國公謚文定(元史)
史弼
史弼字君佐蠡州博野人中統末授金符管軍總管
元貞元年同知樞密院事三年陞平章政事封鄂國
公(元史)
史弼書師晉人亦善大字(書史會要)
劉賡
劉賡字熙載洺水人至元十三年授國史院編修官
至大三年拜翰林學士承旨言語字畫人寳而敬之
(道園學古錄)
張孔孫
張孔孫字夢符世祖時拜侍御史行御史臺事(元史)
孔孫書宗王黃華(書史會要)
李秉彛
李秉彛字仲常世家大都通州潞縣穎悟好學十歲
能習古篆隸世祖至元初官工部尚書兩浙轉運使
嘗名其室曰閑邪世稱閑邪公(周馳閑邪公傳)
胡長孺
胡長孺字汲仲婺州永康人至元二十五年召見内
殿拜集賢修撰改教授揚州至元元年轉台州路寧
海縣主簿(元史)
長孺耿介不同於俗下筆言語妙天下正書學鍾繇
剛勁骨立似其人也(書史會要)
胡之綱
胡之綱字仍仲(長孺從兄)嘗被薦書其於聲音字畫之說
自言獨造其妙惜其書不傳(元史胡長孺傳)
熊朋来
熊朋来字與可豫章人薦為閩海提舉儒學官而朝
廷以東南儒學之士惟福建廬陵為最盛特起朋来
連為兩郡教授所至考古篆籀文字晚以福清州判
官致仕學者稱為天慵先生(元史)
往者鶴山魏公嘗以篆法寓諸隸體最為近古近時
豫章熊先生亦用之(道園學古錄)
楊桓
楊桓字武子兖州人由濟寧路教授召為太史院校
書郎至元三十一年拜監察御史有得玉璽者桓辨
識其文曰受天之命既夀永昌即為文述璽始末成
宗即位陞祕書少監博覽羣籍尤精篆隸之學著六
書統六書泝源書學正韻行於世(元史)
楊桓善大小篆嘗著六書統以詔書刻之尚方篇帙
浩穰學者莫之能究(書史會要)
王惲
王惲字仲謀衛州汲縣人好學善屬文以選至京師
擢為中書省詳定官轉翰林修撰至元二十九年授
翰林學士追封太原郡公謚文定(元史)天慶寺碑學
士王惲書
周馳
周馳字景遠聊城人官至僉燕南廉訪使司事經術
贍逸行草師二王婉約豐妍(書史會要)
劉致
劉致字時中河東人官至翰林待制風情高簡蚤負
聲譽能篆有所著復古紏繆編行於世行草宗晉人
而不純熟(書史會要)
盧摯
盧摯字處道號疎齋涿郡人官至翰林學士元初稱
能詩以摯為首亦能書(書史會要)
仇遠
仇遠字仁近號山村錢塘人好古博雅楷書學歐(書史
會要)
仇山村七言詩卷
予始就學時即知仇白名蓋二先生迺宋之遺老同
居錢塘名望相等一時制作多出其手學者宗之爾
時天竺南北兩山法席甚盛諸尊宿咸在無不與二
先生者游仇名遠字仁近自號山村民學者稱為山
村先生蓋抱道博通之士也今觀其詩沖遠幽茂而
静退閑適之趣溢於言外信可敬也此詩乃為前住
天平山士瞻和尚所書者今六十餘年矣今天平住
山復菴禪師士瞻翁之法子也一旦得之如獲舊物
且喜且歎既為卷俾識於左夫物之廢興成敗似有
數存乎其間自兵興以来故家所藏法書珍玩殘剥
毁棄鮮有脫者而是書獨完於水火瓦礫之餘而又
復歸於其後之人殊非偶然也俯仰今昔為之一慨
洪武戊辰八月東臯釋妙聲謹識(式古堂書畫彙考)
吾愛山村叟詩工字亦工波瀾唐句法瀟灑晉賢風
交好論方外英雄在彀中天平宜寳護開卷氣如虹
中吴釋弘道(同上)
朝野尊遺老山村有逸民書傳東晉法詩接晚唐人
樂易胸中道風流席上珍前賢不可見仰止挹清塵
吴僧守道(同上)
仇先生仁近宋季老儒也與白先生湛淵詩名並稱
於吴下人謂之仇白若唐之皮陸也二先生晚年謝
事樂於湖山泉石間多與方外士遊名山勝地佛刹
靈區足跡所到無不有其題詠兵後石刻墨本百無
一二存也此數詩乃仇先生晚年所作錄與天平士
瞻翁者乒後亦失去翁之徒今天平住山復菴禪師
復得之於他人復菴以為傳家之珍徵予題其後衍
壯時過天平見翁於松下翁善辨評論古今人物惟
允於詩亦稱道仇白也仇先生詩前輩已曾論余尚
何言哉然是詩既失而復得禪師宜加寳重洪武二
十一年歲在戊辰十二月望日燕山大慶夀獨菴道
衍(同上)
吾邱衍
吾邱衍字子行太末人家於錢塘嗜古學通經史百
家言工於篆籀其精妙不在秦唐二李下性放曠不
事檢束眇左目左足跛而風度特醖藉每以郭忠恕
自比自號貞白處士所著有周秦刻石音釋學古編
篆籀之學至宋季其敝極矣子行始倡其說以復於
古而吴興趙文敏公實和之其學乃大眀得其傳以
名世者宛邱趙子竒濮陽吴孟思(王禕忠文公集)
衍工隸書尤精於小楷(潛溪集)
吾子行書素書
道備於六經語孟學者舍是則無所歸周衰老聃最
先出其言不能合乎中庸然平陽嘗用之於漢蓋其
清静為宗而以柔道行之所守者亦約之故也世傳
黃公素書其老氏之徒歟子房千載偉人精忠貫日
月英氣蓋宇宙時然後言動中機會功成志遂眀哲
保身三代而下一人而已自今觀之子房之心學果
盡得之此書乎昔時圯上授受果今之書乎不必深
論也眀之潘君學道本於經而旁通曲究見素書而
喜之蓋景慕子房之為人而併及其書也道在天地
間亘古今若一賢人君子得之者若合符契惟其所
遇之時不同故其設施有異耳儻使子房生三代盛
時亦必興禮樂致文眀功業不止如是而已故效先
覺者當探其心不當泥其迹沙邱之馬牝而黃九方
臯可謂善相者矣眀之之意豈果書云乎哉眀之所
藏本武林吾邱衍書衍以小篆妙今世此卷尤可觀
(許謙白雲遺藁)
吾子行小篆卷
古者器物皆有銘三代制作亦可損益丹書所載器
亡文存所尤可思者筆書之不可復見也處士吾子
行小篆精妙當代獨步書此諸銘尚友古人之志蓋
不止秦唐二李間也(道園學古錄)
吾子行小篆杜詩諸帖
故人吾子行手蹟十二紙皆前後得於書夹所藏集
而存之其為人見石塘胡先生所為墓銘後三十年
為至元五年已夘九月九日江村民錢良佑(鐡網珊瑚)
吾子行書招雨師文
吾子行書古文篆韻二帙
此卷為吾子行先生筆也先生名邱衍住杭之先花
坊時年二十七即不下樓樓上下分業子弟客至僮
輙止不便登通焉使登乃登先生好古變宋末鐘鼎
圖書之謬寸印古篆實自先生倡之真第一手趙吴
興又晚效先生法耳所著有學古編字源七辨篆品
三十八則私印有竹素山房吾氏子行我最嬾懷真
樂飛丹霄數印印鼻小韋帶常在手弄之蓋欲和其
四稜令有古意是本真子行專業秋巖得而證寫之
者焉至正七年歲次丁夘五月望嘉禾陶九成識(瑚瑚
網)
吾子行為錢塘人不仕不娶離世異俗好古博雅隠
居教授四方之士相傾慕者冠履交於戶内而子行
不以貴賤為低昂可者與之不可者拒之居僅容膝
迎送未嘗下樓留心古道樂志簞瓢不與世俗争妍
蓋亦尚友千載者弘治初得說文解字篆韻於沈石
田氏所少者古文篆韻耳今復得子行手蹟不惟點
畫足法且合之成全書良足快心耳嘉靖甲午中秋
菽園庸史王鴻羽識(同上)
吾子行招雨師文
子行名衍武林人天性高抗讀書攻古文辭兼精於
篆籀音律之學宋學士王忠文公皆作傳其平生著
述甚富行於世者有學古編楚史檮杌晉文春秋三
書此文蓋書以遺吾鄉錢翼之者舊嘗見於友人朱
堯民家今歸沈津氏(寓意編)
趙期頤
趙期頤字子竒汴梁人官至陕西行臺治書工於篆
(書史會要)
宛邱趙期頤以書名世得之吾衍者為多(潛溪集)
期頤篆迹渾樸高古以禹碑周鼓為宗無一筆陽冰
擇木(六研齋)
吴叡
吴叡字孟思杭州人少好學工翰墨尤精篆籀凡歴
代古文欵識制度無不考究得其要妙下筆初若不
經意而動合矩度識者謂吾子行趙文敏不能過也
自號雪濤散人(劉基覆瓿集)
吴叡工小篆勻净遒逸亦能品也(六硯齋二筆)
錢選
錢選字舜舉號玉潭霅州人宋景定間鄉貢進士(圖繪
寳鑑)
錢舜舉小楷亦有法但未能脫去宋季衰蹇之氣(書史
會要)
白珽
白珽字廷玉錢塘人官至婺州路蘭溪州判官所居
西湖有泉自天竺来及門而滙榜之曰湛淵因以自
號晚歸老栖霞又號栖霞山人長於詩文翰墨雖其
餘事亦有晉魏風(潛溪集)
白珽書學米元章(書史會要)
吴福孫
吴福孫字子善杭州人效趙文敏公書得其早年楷
法之妙兼工篆籀文敏極稱許之阿榮大學士以其
所作小楷書數萬字上進因得召見庫庫學士方侍
書於閣中前奏曰臣濫得能書名如吴福孫所書雖
臣亦有所不及上頷之命侍臣引金鐘酌酒以賜至
正六年授松江上海縣主簿自號清容野叟(黃文獻公集)
李倜
李倜字士弘號員嶠真逸官至集賢侍讀學士(圖繪寳鑑)
李倜河東太原人好學尚氣劬神苦思務求博洽而
後已故其游戲筆墨皆超悟不羣(鐡網珊瑚)
集賢學士河東李公士弘以好書名天下稍暇則取
晉右軍縱筆擬為之所居山房之窗壁几槅硯席諸
供具花物皆奕奕有晉氣由是以擬晉題其顔(戴表元剡
源集)
李士弘臨右軍眀府諸帖
李公無帖不臨可謂好學也已僕亦好書者然無暇
臨古帖但羡士弘耳子昂(鐡綱珊瑚)
擬晉齋臨帖用筆圓活精到其勤篤可為世法余每
見愧悚不已自恨昏惰無此工夫耳黃石翁(同上)
臨古人書多苦局促鮮能得其韻趣余素聞李公善
書今觀此帖誠得逸少筆意無愧前人也&KR0034;(同上)
士弘天資高邁風神秀朗宜其筆墨超然蜀郡虞集
(同上)
右集賢侍讀學士李公士弘手臨晉王右軍眀府等
帖真蹟一卷士弘名倜河東太原人好學尚氣劬神
苦思務求博洽而後已故其游戲筆墨皆超悟不羣
此卷雖臨倣古人而清新婉麗自有一種風度是可
珍也泰定四年七月壬辰吴郡陸友仁書(同上)
今人臨帖自松雪翁後便到員嶠真逸謂皆有晉人
風裁此卷又薛道祖與米老書者寳晉之流世豈無
斯人仙遊去已矣興懷感悼錢良右敬題(同上)
余幼時每見士弘公與先君議論談笑使人敬服不
已其文章政事為當世之所推重人但知公之能書
而不知公之為人者有不在於此東昌高晉(同上)
繄游藝擬晉氏河東李後十年筆墨仙兹其傳弋陽
李瓉(同上)
員嶠作畫息齋伯仲間其臨摹又頡頑於松雪困學
二老斯時有三君子而能追及之可謂難矣員嶠至
今存雖獨步可也翰墨特其餘事至於立身宦途而
志趣常超然於物表此吾所以起敬者也至順辛未
仲春望日後學黃公望(同上)
龍跳虎卧世眩淑忒繄其古心員嶠真逸李升(同上)
論書至於孫過庭姜白石盡善盡美矣他皆未足為
評也姜謂臨書多得其筆意而失其位置今再觀員
嶠所臨兼無位置之失非其胸中熟於二家之論恐
未易致也良右題(同上)
公在延平日政事之餘留意翰墨故臨帖為最多此
卷又其精妙者亦何憾於古人耶吴興趙雍題(同上)
余昔侍李學士見其作書多喜矮桌執筆甚高臨帖
亦然其精熟如此非拘拘摹倣者比宜其遺墨若斯
之精妙也鄱陽張昕子東(同上)
喬簣成
喬簣成字逹之號中山(雲烟過眼錄)
喬簣成見右軍干嘔帖朱巨川告跋書法不能佳而
考據頗精洽據此書尾謂早歲苦吏事叢脞不為詩
當亦是邑州判官也(弇州續藁)
王俣
王俣不知何許人嘗僉浙東廉訪司事書蘭亭書院
扁其姓名乃與宋王俣書蘭亭扁者同(書史會要)
全楚卿捨天章寺旁菴田三十畝為蘭亭書院其扁
乃廉訪分司王俣書之(癸辛雜識)
張伯淳
張伯淳字師道杭州崇德人少舉童子科尋舉進士
至元三十三年薦授杭州路儒學教授大德四年拜
侍讀學士(元史)
伯淳少善書法應童子科給巨筆大紙寫字伯淳書
天字以進詰之對曰惟天為大惟堯則之(養蒙先生集)
王仲謀宋齊彦
王士熙云淇上王仲謀上黨宋齊彦吴中趙子昂三
家世皆稱善書者(元文類)
鄭瑶
鄭瑶字彦英與趙魏公同時其書甚相類(書史會要)
章德𢡟
章德𢡟與趙魏公同時專學公草書每與公代筆以
應求者之責(書史會要)
葉文炳
葉文炳未詳何許人陳子振有詩贈之云墨妙當今
亞子昂(劉璋書畫史)
彭師立
彭師立不知何許人趙文敏公嘗贈詩云學書工拙
何足計名世不難傳後難當有深知書法者未容俗
子議其間蓋勉其學書也(書畫史)
滕野雲
滕野雲不知何許人能詩善書趙松雪贈詩云閒吟
淵眀詩静學右軍字(書畫史)
姚淡如
王逄贈詩云淡如早歲名家駒學士趙公坐以隅大
歷詩指授永和帖鈎摹(梧溪集)
哈喇
哈喇字元素雅爾喀斡人登進士第官至中政院使
能文辭其書宗喀喇正齋(書史會要)
徐應虎
徐應虎人稱文蔚先生通諸經長於詩且善書立碑
碣者多求焉鮮于樞極器重之(潛溪集)
卞仲祥
卞仲祥能詩詞善書法結交名勝與周景遠馳劉時
中致友愛(狄斯彬野志續編)
卞瑛卞珏
卞瑛字仲玉仲祥孫能書弟珏字仲寳亦能書(野志續編)
龔璛
龔璛字子敬自高郵徙平江刻苦於學戴帥初仇仁
近胡汲仲皆與為忘年友官至儒學副提舉(存晦齋集)
龔璛書有晉宋人法度(書史彙要)
龔子敬宣城詩并識卷
余生江南所敬二子敬先生吴興姚儒行何可企及
此龔公所著對之歛袵迺癸酉閏三月廿八日暮夜
過京口天錫示此卷其述懷二章真無愧古人子敬
今亦古人矣噫句曲外史張天雨記(式古堂書畫彙考)
壬子秋八月余同叔眀兄養疴於汾湖之濱承京口
郭天錫廣陵王伯容兩来慰訊携龔子敬所寫詩一
卷見示嗟嗟子敬逝矣書法絶矣外史張君與余有
三十年之交近聞隠僻修真會晤未卜何時荆蠻民
李肇亨識(同上)
王桂
王桂字仲芳自號月溪婺之東陽人為文有前輩典
刑尤工於歌詩樂府駢四儷六之語善楷書端勁方
嚴得顔柳遺法元初署處州麗水縣主簿受而不赴
(黃文獻公集)
苟宗道
苟宗道字正甫保定人弱冠從郝經往為書佐及歸
竟以儒名家官至國子祭酒詩文書法皆具晉唐風
致(續弘簡錄)
阿尼哥
阿尼哥尼波羅國人也至元十五年授光禄大夫大
司徒領將院事贈太師凉國公上柱國謚敏慧(元史)
阿尼哥善大字(書史會要)
廉希貢
廉希貢字薌林輝和爾人官至昭文館大學士封薊國
公善扁牓大字(書史會要)
周嶷
周嶷蘄黃人博識古文於篆隸尤癖嗜遠近碑刻藉
手以為寳重然有求書者或非聖賢理道雖百計懇
率不與儒者以是多之故所行世亦絶少(續弘簡錄)
祖子静
祖子静吴人習篆師二李(書史會要)
夏日孜
夏日孜字仲善吉安人登進士第官會稽縣尹楷學
顔魯公(書史會要)
李章
李章字君章東平人性通簡書法亦可尚(書史會要)
張衡
張衡字士衡樂陵人官至中書省員外郎少以才學
知名草書師張長史(書史會要)
李有
李有字仲芳燕人官至兩浙都轉運鹽使司經歴通
雅博暢尤工古隸(書史會要)
曾遇
曾遇字心傳華亭人官至吉安主簿前至元末被選
入京書泥金字藏經(書史會要)
李處巽
李處巽字元讓東平人至元間能小篆(書史會要)
李處巽行書范文正公祠記(題跋已見九十二卷)
程鉅夫
程鉅夫名文海以字行世祖時授宣武將軍管軍千
戶他日召見應奉翰林文字尋進翰林修撰大德八
年拜翰林學士追封楚國公謚文憲(元史)
鉅夫字體純正下筆暗合書法亦工大字(書史會要)
鄧文原
鄧文原字善之一字匪石綿州人至元二十七年辟
為杭州路儒學正至治二年召為集賢直學士兼國
子監祭酒贈江浙行省參知政事謚文肅(元史)
鄧文原正行草書早法二王後法李北海虞文靖云
大德延祐間漁陽吴興巴西翰墨擅一代黃文獻奉
勅撰公神道碑云工於筆札與趙魏公齊名(書史會要)
鄧文肅臨急就章
急就篇漢黃門令史游作蓋推本蒼頡爰歴博學凡
將等篇而廣之也今石刻相傳為吴皇象書比顔師
古所註者無焦滅以下六十三字又頗有訛脫始
東漢人以用藁法寫此章故又號章草此卷前元鄧
文肅公所臨公繇房山高公薦入掌制誥出示憲節
斯乃應奉翰林時為仲雍所書觀其運筆若神蜦出
海飛翔自如仲雍名熙于闐人好古博雅為吴郡判
官建言助役法民便之弘農楊子綸出示求題故并
及之洪武十二年三月清眀日後學袁華書於鰲峰
精舍(珊瑚網)
嘗論急就篇此小學家之說漢史游效凡將為之也
末叙長安涇渭街術後或增以齊國山陽二章宋歐
陽修居史館日以餘力及於是篇取州名裒次之然
是篇去古逾遠不無脫漏舛訛人欲辨其失得而增
補亦徒自勞耳漢人以藁法書之故曰章草此草書
之祖也近世多尚草真行未始學而先習草如人未
能立而欲走蓋可笑耳况章草之来作於科斗籀篆
觀其運筆圓轉用意深妙焉有不通篆籀而能學者
哉苟有聰眀之人雖不通籀篆能髣髴其形似奈刻
鵠不成何耶自東漢以降臻乎妙者惟皇象鍾繇王
右軍而已唐宋間人臨鍾王所書亦不多見欲習之
者不通篆籀誠難乎哉此卷巴西鄧文肅公所臨公
在元時獨以文章名世而以能書名世號稱三大家
公與焉觀公運筆用意甚合古人之妙此卷實希世
之寳也亮上人出示乞余題余故以草書之難習併
錄於卷末非但以警於人而有以自警也洪武二十
七年蒼龍甲戌秋八月獨菴道衍寫於海雲東軒(同上)
袁桷
袁桷字伯長慶元人大德初薦為翰林國史院檢閱
官陞應奉翰林文字至治元年遷侍講學士朝廷制
册勲臣碑銘多出其手贈中書省參知政事追封陳
留郡公謚文清(元史)
袁桷書從晉唐中来而自成一家(書史會要)
袁清容書快利沉頓亦是誠懸兒孫(恬致堂集)
袁裒
袁裒字德平與伯長為族兄弟善書法隠沙家山(清容
居士集)
唐仁祖
唐仁祖字夀卿畏兀人祖曰唐古直子孫因以唐為
氏成宗尊太母元妃為皇太后以仁祖善書特勅書
册文大德五年授翰林學士承旨追封洹國公謚文
貞(元史)
班惟志
班惟志字彦功號恕齋大梁人官至集賢待制江浙
儒學提舉初徽仁裕聖皇后以泥金寫大藏鄧文肅
舉惟志入經局補州教授累官至今任早歲宗二
王筆勢翩翩不失書家法度晚年學黃華應酬塞責
俗惡可畏文宗嘗評其書如醉漢罵街(書史會要)
惟志行書清徤出塵不在趙王孫下(袁中道游居錄)
顧信
顧信字善夫元大德初為浙江軍器提舉以能書稱
從趙文敏公游得其書必鎸於石作亭扁曰墨妙晩
年號樂善處士(六硯齋二筆)
陳夢魁
陳夢魁字希元登咸淳甲戌進士大德末典校&KR0792;縣
庠留意書法嘗得王右軍執筆圖懸腕者二腕就几
者一能依其執筆随意所之略無滯礙(王肯堂欝岡齋筆塵)
史文卿
史文卿字景賢自號石窗山樵泊然宦意翰墨清灑
(清容居士集)
郝思温
郝思温號東山雪菴高弟何中有郝思温大字歌云
瘞鶴銘摩厓碑後来者誰誰繼之我嘗見龍溪之字
大如箕五百年間無此竒雪菴老東山子優鉢曇花
重現世崑崙以為筆東溟以為硯青天以為紙為我
寫太平兩大字持獻天皇九九八十一萬歲(何中知非堂集)
程泳
程泳字孟游號友山世居休寧書得顔柳楷法(定宇先生
集)
趙儼
趙儼字子威真定人官至翰林學士善古隸(書史會要)
史性良
史性良字顯甫鄆城人官至中書平章政事書有晉
人法度亦能大字(書史會要)
王龍澤
王龍澤(成宗時人)佘村玉皇觀壁間松菴二隸字是大德
間状元王龍澤所書頗極竒偉(金陵鎻事)
陳曾
陳曾字守約閩人黃慶翁菊山說大德丙午陳曾書
(珊瑚網)
姚燧
姚燧字端甫武宗時為翰林學士承旨謚曰文燧之
學有得於許衡為世名儒為文閎肆該洽舂容盛大
有西漢風(元史)
吴萊題姚文公草書云我公宴坐展詩史燈下搦管
草數行鸞鳳盤回恣舞躍蛟龍倔強高騰驤(淵穎集)
姚牧菴書重陽仙蹟記
重陽仙蹟記金翰林修撰劉祖謙撰而姚牧菴燧至
元世祖朝以安西文學為書書法全學宋文貞碑比
之孫李不作墨豬氣而文亦能略去幻化語稍藴藉
不為其徒張帘也重陽得無師智近六祖而懸䜟若
誌公蹤跡又似萬回真異人哉(弇州山人藁)
王顒
姚燧李平章畫像序云李道復日侍講讀嘗召畫工
肖其形賜號秋谷命集賢大學士王顒大書之手刻
為扁而署其上
郭貫
郭貫字安道保定人延祐二年拜中書參知政事至
治元年為集賢大學士追封蔡國公謚文憲精於篆
籀當世册寳碑額多出其手(元史)
張珪
張珪字公端自號澹菴大德三年拜江南行臺御史
武宗即位召拜中丞延祐二年拜中書平章政事封
蔡國公(元史)
公端學書腕力尤健端重嚴勁無慙筆諫之臣(道園學古
錄)
元眀善
元眀善字復初清河人弱冠遊吴中已名能文章薦
為安豐建康兩學正仁宗居東宮擢為太子文學及
即位改翰林待制延祐中陞翰林學士追封清河郡
公謚曰文敏(元史)
眀善書體純熟守李北海矩度(書史會要)
范元鎮
范元鎮字元亨其先蜀人居安福元貞初詔求能書
金經者元鎮在選中經成補湖南掾累遷郴州桂陽
尹(元文類)
六藝之一錄卷三百五十六
