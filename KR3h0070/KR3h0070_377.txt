欽定四庫全書
六藝之一錄續編卷十三錢唐倪濤撰
書譜續編
錢塘厲鶚太鴻輯
玉臺書史
名媛
周
魯秋胡妻雕蟲篆魯秋胡妻所作秋胡隨牒遠仕荏
苒三年桑時閒翫集為此書亦曰戰筆書其體遒律
垂畫纖長旋繞屈曲有若蟲形(僧夢英十八體書)
二十二蟲書魯秋胡婦浣蠶所作亦曰雕蟲篆(韋續纂五
十六種書)
漢
扶風馬夫人安定皇甫規妻不知何人女也規初喪
室家後更娶之妻善屬文能草書時為規荅書記衆
人怪其工(後漢書列女傳)
扶風馬夫人大司農皇甫規之妻也有才學工隸書
夫人寡董卓聘之夫人不屈卓殺之(張懷瓘書斷)
後漢皇甫規妻馬夫人行隸中中品(韋續九品書人論)
蔡文姬蔡邕女也博學有才辨又妙於音律
興平中亂殁於南匃奴曹操贖之操因問曰聞夫人
家多墳籍猶能憶識之否文姬曰昔亡父賜書四千
許卷今所誦憶裁四百餘篇耳操曰今當使十吏就
夫人寫之文姬曰男女之别禮不親授乞給紙筆真
艸惟命於是繕書送之文無遺悞(後漢書列女傳)
蔡邕得筆法於神人傳女文姬文姬傳之鍾繇(古今筆法)
我生之初尚無爲我生之後漢祚衰蔡琰書(淳化閣帖)
蔡琰胡笳引自書十八章極可觀不謂流俗僅餘兩
句亦似斯人身世耶(山谷題跋)
晉
衛夫人晉中書院李充母衛夫人善鍾法王逸少之
師(羊欣撰錄)
衛夫人名鑠字茂漪廷尉展之女弟恒之從女汝隂
太守李矩之妻也隸書尤善規矩鍾公云碎玉壺之
冰爛瑶臺之月婉然芳樹穆若清風右軍少常師之
永和五年卒年七十八子克為中書郎亦工書(張懷瓘書
斷)
鍾繇傳之衛夫人衛夫人傳之王羲之(傳授筆法人名)
庾肩吾書品列中之上
李嗣真書列上下品云衛夫人正體尤絶
韋續九品書人論上中品有李矩妻衛夫人正行
唐人書評衛夫人書如插花舞女低昂美容又如美
女登臺仙娥弄影紅蓮映水碧沼浮霞(書苑菁華)
晉衛夫人筆陣圖
夫三端之妙莫先乎用筆六藝之典莫匪乎銀鈎昔
秦丞相李斯見周穆王書七日興歎患其無骨蔡尚
書入鴻都觀碣十旬不返嗟其出羣故知逹於其源
者少闇於其理者多近代以來殊不師古而緣情棄
道纔記姓名或學不該贍聞見又寡致使成功不就
虚費精神自非通靈感物不可與談斯道也今刪李
斯筆法更加潤色緫七條并作其形容列事如左貽
諸子孫永為模範庶將來之君子時復覽焉筆要取
崇山絶仞中兔毛八九月收之其筆頭長一寸管長
五寸鋒齊腰強者其硯取煎涸新石潤色澀相兼浮
津耀墨者墨取廬山之松煙代郡之鹿膠十年已上
強如石者為之紙取東陽魚卵虚柔滑淨者凡學書
字先學執筆若真書去筆頭二寸一分若行書草書
去筆頭三寸一分執之下筆點墨畫芟波屈曲皆須
盡一身之力而送之若初學者先大書不得先從小
善鑒者不寫善寫者不鑒善筆力者多骨不善筆力
者多肉多骨微肉者謂之筋書多肉微骨者謂之墨
豬多力豐筋者聖無力無筋者病一一從其消息而
用之
一如千里陣雲隱隱然其實有形
丶如高峰墜石磕磕然實如崩也
丿陸斷犀象□百弩齊發
丨萬歲枯藤□崩浪雷奔
&KR1525;勁弩筋節
右七條筆陣出入斬斫圖執筆有七種有心急而執
筆緩者有心緩而執筆急者若執筆近而不能緊者
心與手不齊意後筆前者敗若執筆遠而急意前筆
後者勝又有六種用筆結構圓備如篆法飄颺灑落
如章草凶險可畏如八分窈窕出入如飛白耿介特
立如鶴頭鬱拔縱横如古隸然心存委曲每為一字
各象其形斯造妙矣書道畢矣永和四年上虞製記
晉衛夫人與師帖
衛稽首和南近奉勅寫急就章遂不得與師書耳但衛
隨世所學規摹鍾繇遂歴多載年廿著詩論草隸通
解不敢上呈衛有一弟子王逸少甚能學衛真書咄
咄逼人筆勢洞精字體遒媚可詣晉尚書館書耳仰
求至鑒大不可言弟子李氏衛和南(淳化閣帖)
黃長睿云衛夫人帖蓋唐初李懷琳作事見竇臮
述書賦(東觀餘論)
黃山谷題絳本法帖云王會稽初學書於衛夫人中
年遂妙絶古今今人見衛夫人遺墨疑右軍不當北
面蓋不知九萬里則風斯在下耳(黃山谷集)
郗夫人王羲之之妻也甚工書(孔元舒在窮記)
謝夫人字道韞王凝之妻安西將軍奕之女也(晉書列女
傳)
道韞有才華亦善書為舅氏所重(王羲之外傳)
李嗣真書後品云謝道韞是王凝之妻雍容和雅芬
馥可翫列中下品
韋續九品書人論下上品有王凝之妻謝道韞行草
傅夫人郗愔之妻也善書(書斷)
韋續九品書人論下上品有傅夫人正隸
荀夫人王洽之妻也亦善書(張懷瓘書斷)
汪夫人(宣和書譜作江)王珉之妻也善書(同上)
荀夫人庾亮之妻也韋續九品書人論上下品有庾
亮荀夫人正行隸篆
蔡夫人羊衡母韋續九品書人論上中品
桓夫人唐人書評云桓夫人書如快馬入陣屈伸隨
人(書苑菁華)
李意如琅邪王獻之保母也姓李名意如廣漢人也
在母家有志行歸王氏柔慎勤恭善屬文能草書解
釋老旨趣(雲麓漫鈔)
宋
謝夫人孔琳之妻謝氏亦善書(張懷瓘書斷)
北魏
李夫人高慎妻李氏趙郡李徽伯女艷且慧兼善書
記工騎乘(北史高乾傳)
李彪女幼而聦令彪教之書學讀誦經傳後宣武聞
其名召為婕妤在宫嘗教帝妹書誦授經史後宫咸
師宗之(北史李彪傳)
北齊
魏夫人韋續九品書人論下下品有北齊魏夫人正
行
唐
劉秦妹馬家劉氏臨效逼斥安西蘭亭貌奪真蹟如
宓妃遺形於巧素再見如在之古昔注云翰林書人
劉秦妹歸馬氏(竇臮述書賦)
劉秦妹善臨蘭亭及安西帖奪真亦唐翰林書人(法書
苑)
房璘妻高氏太原府交城縣石壁寺鐵彌勒像頌安
公美政碑俱參軍房璘妻高氏書石壁寺碑乃行書
(學林新編)
墨池編續書斷云房璘妻高氏嘗書石刻字書絜媚
太谷縣令安庭堅美政頌碑跋
開元二十九年安公美政頌房璘妻高氏書安公者
名庭堅其事跡非竒而文辭亦匪佳作惟其筆畫遒
麗不類婦人所書余所集錄亦已博矣而婦人之輩
著於金石者高氏一人而已然余嘗與蔡君謨論書
以謂書之盛莫盛於唐書之廢莫甚於今今之所錄
如于頔高駢下至陳遊瓌等書皆有蓋唐之武夫悍
將暨楷書手輩字皆可愛今文儒之盛其書屈指可
數者無三四人非皆不能蓋忽不為爾唐人書見於
今而名不知於當時者如張師邱繆思愈之類蓋又
不可勝數也非余錄之則將遂冺然於後世矣余於
集古不為無益也夫(集古錄跋)撰人姓名殘缺房璘妻
高氏書開元廿九年三月(金石錄)
太原府交城縣石壁寺鐵彌勒像頌碑跋
太原府交城縣石壁寺鐵彌勒像頌者林諤撰參軍
房璘妻高氏書余所集錄古文自周秦而下訖於顯
德凡為千卷唐居其十七八其名臣顯逹下至山林
幽隱之士所書莫不皆有而婦人之書惟此高氏一
人爾然其所書刻石存於今者惟此頌與安公美政
頌耳二碑筆畫字體遠不相類殆非一人之書疑模
刻不同亦不宜相遠如此又疑好事者寓名以為竒
也識者當爲辨之(集古錄)
林鶚撰房璘妻高氏行書開元二十九年六月(金石錄)
柳夫人崔簡妻宗元伯姊善隸書為雅琴以自娛(香奩
集)
崔媛永州刺史博陵崔簡女嫁為朗州員外司戶河
東薛巽妻善筆札讀書通古今(香奩集)
楊夫人柳柳州宗元室善翰墨(書史會要)
金鸞白氏金鸞居易女十歲忽書北山移文示家人
居易以終南紫石刊之(書史會要)
陳燕子丁(德宗時人)獨菴比邱道衍法華經跋云唐僧義道
與女人陳燕子丁共以小楷細書是經為薦亾母解
脱清昇點畫波撆若出一手(金華府志)
廉女貞善隸書常為内中學士(李遠集)
鄧敞妻李氏鄧敞封敖門生婚李氏其父嘗為福建
從事官至評事有女二人皆善書敞之所行卷多二
女筆迹敞官至秘書少監(玉泉子)
關氏南楚人圖之妹甚聦慧文學書札㒺不動人圖
常語同僚曰某家有一進士但不櫛耳後圖以妹妻
常修關氏與修讀書二十餘年才學優博越絶流輩
咸通六年登科(南楚新聞)
薛媛薛媛濠梁南楚材妻楚材旅遊陳潁受潁牧之
眷無返舊意媛寫真寄之曰欲下丹青筆先拈寳鏡
端已驚顔索寞漸覺髩凋殘淚眼描將易愁腸寫出
難恐君渾忘却時展畫圖看夫婦遂偕老焉時人嘲
之曰當時婦棄夫今日夫棄婦若不逞丹青空房應
獨守(全唐詩話)
薛媛善書畫妙屬文(雲溪友議)
封絢殷保晦妻封敖孫也名絢字景文能文章草隸
保晦歴校書郎黃巢入長安共匿蘭陵里賊悦封色
欲取之封罵曰我公卿子守正而死猶生也終不辱
逆賊手遂遇害(唐書本傳)
後唐
李夫人西蜀名家後唐郭崇韜伐蜀得之夫人以崇
韜武弁嘗鬱抑不樂善屬文尤工書畫(書史會要)
五代蜀
黃崇嘏臨卭人周庠知卭州崇嘏上詩稱鄉貢進士
年三十許祇對詳敏復獻長歌庠益竒之召與諸生
姪同遊善琴奕妙書畫翼日薦攝府司戶參軍胥吏
畏服案牘一清庠美其風采欲以女妻之崇嘏袖封
狀謝仍貢詩曰幕府若容為坦腹願天速變作男兒
庠覽詩驚駭召見詰問故黃使君女也乞罷歸臨卭
不知所終(玉溪編事)
宋
朱嚴妻王禹偁贈朱嚴詩云妻裝秋卷停燈坐自注
云嚴妻能書(小畜集)
安國夫人崔氏(韓琦妻)善書札體法甚老殊無婦人氣(安陽
集)
楊夫人夏竦妻楊氏工筆札(宋史夏竦傳)
權太君天水郡太君權氏善草隸書誦數經能略通
其說(臨川集)
武昌縣君郭氏郭氏曾祖恕祖遵式父昭晦聦明孝
謹能讀書史善書畫選歸於皇從孫右監門衛將軍
世單封武昌縣君(歐陽文忠公集)
和國夫人和國夫人王氏宗室趙仲輗室能詩章善
字畫(書史會要)
章煎章煎友直女工篆書傳其家學友直執筆自高
壁直落至地如引繩而煎亦能如其父(書史會要)
唐氏唐氏能書梅堯臣泗州觀唐氏書詩云唐氏能
書十載聞誰教精絶到紅裙百金買盡蒲葵扇不必
更求王右軍
史琰史琰字炎玉州刺史張誾聘為冡子祺之配祺
亦有才倡和成集名曰和鳴作字用秃筆體法古勁
黃山谷與祺父有内親而祺弟祉亦以進士為青神
尉山谷親來訪之炎玉致書嘗緘綠菜以贈山谷爲
之贊曰蔡(缺)之下彼江一曲有茹生之可以為䔩蛙
蠙之衣采采盈匊芼以辛鹽宜酒宜餗在吳則紫在
蜀則綠頒我旨蓄史君炎玉(曹學佺蜀中詩話)
徐宏中跋山谷綠茹贊云按此贊末句言史君炎玉
蓋指眉陽望族史氏女名琰字炎玉髫丱資穎嗜學
蘋蘩綫纊一不介意善屬文雅安張誾少卿出守眉
陽聞其才賢納為冡嗣子履之婦炎玉日游心於編
簡翰墨平生游覽之勝燕笑之適與子履詩酒酬唱
格調閒雅久而盈篋手自序次目曰和鳴集而少卿
之室於山谷老人為姑輩子履實其表親也因寓書
致綠菜為信山谷珍其品以贊謝之褒其為古女校
書云紹興甲戌秋徐宏中跋(式占堂書畫彙攷)
慶國夫人邢氏余與天台謝傑景英為㤀年交謝趙
出也為余言外氏丞相家法甚悉今見邢氏趙夫人
手書戒婦子一紙往往與景英言合邢尚書趙丞相
事具國史至其故家典型要自令人起敬(止齋集)
謝夫人謝夫人譚文初妻潁川汝隂人居家雞晨以
興家之事無不遍視舍此則讀書觀古文書畫二事
皆精
李清照李清照號易安居士禮部員外郎格非女知
湖州趙明誠室
易安居士能書能畫而又能詞而尤長於文藻迄今
學士每讀金石錄序頓令心神開爽何物老嫗生此
寧馨大竒(才婦錄)
李易安一剪梅詞帖
紅藕香殘玉簟秋輕解羅裳獨上蘭舟雲中誰寄錦
書來雁字回時月滿西樓花自飄零水自流一種相
思兩處閒愁此情無處可消除纔下眉頭却上心頭
右調一剪梅
跋李易安書一剪梅詞云易安詞藁一紙乃清閟閣
故物也筆勢清真可愛此詞潄玉集中亦載所謂離
别曲者卷後無題識僅有點定兩字耳(書畫舫)
秦國潘夫人周必大題秦國潘夫人書云右靖國元
年辛巳祖妣秦國潘夫人從祖父初任忻州司法時
與鄭州叔祖母姚氏書夫人富文忠公彌孫其云奉
文乃運使金紫及奉使太師小字後批三管散一行
金紫年十四代寫常記祖母張秦國道祖父之言舊
小吏事上官極恭太守禮上法曹與他掾窄衰捧按
此書亦云起五更每日兩衙極邊小壘事體尚爾况
藩府乎今儀門外雖有州縣官於此下馬牌然皆肩
輿直造客位初到略展衙禮遠不過三日近則是日
亟免併記此以示後人嘉泰三年十月旦立石(平園
集)
徐夫人徐氏諱藴行自號悟空道人臨川蔡教授詵
之母學虞書得楷法(誠齋集)
徐夫人名藴行善讀書工歐虞筆法為通判蔡&KR0978;妻
以賢婦稱暮年留心内典手寫華嚴諸部經號悟空
道人(撫州府志)
蔡同年之母徐夫人手寫佛經九十五卷得唐人筆
法字畫亦細楷(止齋集)
周必大跋徐夫人所書華嚴等經梁武懴
鬱林蔡侯子羽故母徐氏三衢人宣和間刑部侍郎
諱敷言之女潛心内典學虞世南書嘗書華嚴經梁
武懴皆終部帙所謂女人身得度者其子將藏是書
於名山求予一言予謂夫人為善如此郗氏之業在
所不論二經果報寧復唐捐華嚴經云南方國有長
者妻名曰善慧見佛神力心生覺悟法華經云比邱
尼憍曇毗得佛授記後名光相如來予知夫人此念
不斷盡未來世豈止資其冥福而已慶元丙辰六月
丙寅(平園集)
趙夫人趙夫人廣州鈐轄俞似妻英州之北三十里
金山寺法堂後壁題兩絶句廣州鈐轄俞似妻趙夫
人所書詩句灑落不凡而字畫徑四寸遒健類薛稷
極可喜(容齋集)
俞似官廣州鈐轄題英州金山寺壁云轉食膠膠擾
擾間林泉高步未容攀興來尚有平生履管領東南
到處山似妻趙夫人親書此詩於壁字畫徑四寸遒
健類薛稷(容齋隨筆)
張夫人張氏蜀之故家漢御史綱之後通判宋若水
之妻也性賢孝讀書史善筆札通古今識義理而不
肯為辭章其方直之操士大夫或有愧焉(朱子文集)
游夫人建安郡夫人游氏贈光禄大夫黃崇妻而子
則端明殿學士中也建安建陽人幼受班昭女訓通
大義至它組紉筆札之藝皆不待刻意而能輒過人
(朱子文集)
張穠張俊有愛妾乃錢塘妓張穠也頗涉詩書俊文
字穠皆與之柘臯之役俊發書囑穠照管家事穠報
後引霍去病趙雲事以堅其心且言今日之事惟在
宣撫不當以家為念勉思報國俊以其書繳奏上大
喜親書奬諭以賜穠仍加封雍國夫人(郭義宣履齋筆記)
胡夫人黃子由尚書夫人胡氏與可元功尚書之女
也俊敏強記經史諸書略能成誦善筆札時作詩文
亦可觀於琴奕寫竹等藝尤精自號惠齋居士時人
比之李易安云(齊東野語)
黃尚書子由帥蜀中閣乃胡給事晉臣之女過雪堂
行書赤壁賦於壁間改之從後題沁園春一闋其詞
曰按轡徐驅兒童聚觀神仙畫圖正芹塘雨過泥香
路軟金蓮自折小小籃輿傍柳題詩穿花覓句嗅蕊
攀條得自如經行處有蒼松夾道不用傳呼清泉怪
石盤紆信風景江淮各異殊想東坡賦就紗籠素壁
西山句好簾卷明珠白玉堂深黃金印大無此文君
載後車揮毫處看淋漓雪壁真艸行書後黃知為胡
作厚有饋貺(張世南游宦紀聞)
陳述古女陳述古諸女亦多有文有適李氏者從其
夫仕晉寧軍判官部使者以小雁屏求詩李婦自作
黃魯直小楷題其上紅蓼淡蘆欹曲水幾雙容與對
西風扁舟阻向江鄉去却喜相逢一枕中曲屏誰畫
小瀟湘雁落秋風蓼半黃雲淡雨疎孤嶼遠泠泠清
夢到高唐(耆舊續聞)
邵夫人安人邵氏道沖字用之武經郎林延齡之室
家定海母朱氏方娠夢丹書金篆在霄漢間生而敏
慧未齔知書稍長觀漢書資治通鑑至成誦歸於林
姑婺居亡愛子斥奩具營喪葬無靳色姑疾經年醫
襘備至人稱其孝延齡仕不進一閒十三年邵安之
觴咏琴奕以相娛喜繙内典手書法華圓覺金剛等
經(寳慶四明縣志)
方氏桐廬人陳暉經略子婦臨蘭亭并自作草書皆
可觀(畫繼)
李夫人名至規號淡軒宋狀元黃朴之女長適尚書
李珏子善撫琴畫蘭為郎中孫榮甫作九畹圖自序
其後曰予家雙井公以蘭比君子父東野翁甚愛之
予亦愛之每女紅之暇嘗寫其真聊以備閨房之玩
初非以此求聞於人也(王惲秋澗集)
丁夫人洪慶善夫人賢而有文字畫勁麗(張綱華陽老人集)
朱淑真海寧人文公姪女也文章幽艷才色清麗實
閨門之罕有因匹配非倫勿遂素志賦斷腸集十卷
以自解(古今女史)
辛亥冬扵京師見宋朱女郎淑真手書璿璣圖一卷
字法妍嫵有記云若蘭名蕙姓蘇氏陳留令道質季
女也年十六歸扶風竇滔滔字連波任苻秦為安南
將軍以若蘭才色之美甚敬愛之滔有寵姬趙陽臺
善歌舞若蘭苦加捶楚由是陽臺積恨䜛毁交至滔
大恚憤時詔滔留守襄陽若蘭不願偕行竟挈陽臺
之任若蘭悔恨自傷因織錦字回文五色相宣瑩心
駭目名曰璿璣圖亘古以來所未有也乃命使齎至
襄陽滔感其妙絶遂送陽臺於關中具輿從迎若蘭
於漢南恩好踰初其著文字五千餘首世久湮没獨
是圖猶存唐則天常序圖首今已魯魚莫辨矣初家
君宦遊浙西好拾清玩凡可人意者雖重購不惜也
一日家君宴郡倅衙偶於壁間見是圖償其值得歸
遺予於是坐卧觀究因悟璿璣之理試以經緯求之
文果流暢蓋璿璣者天盤也經緯者星辰所行之道
也中留一眼者天心也極星不動蓋運轉不離一度
之中所謂居其所而幹旋之處中一方太微垣也乃
疊字四言詩其二方紫微垣也乃四言回文二方之
外四正乃五言回文四維乃四言回文三方之外四
正乃交首四言詩其文則不回也四維乃三言回文
三方之經以至外四經皆七言回文詩可周流而讀
者也紹定三年春二月望後三日錢塘幽棲居士朱
氏淑真書首有璿璣變幻四小篆後有小朱印予向
見斷腸集不載斯文(池北偶錄)
朱億女尚書朱億女郡人也淑行婉質工琴書至道
初裴愈奉使兩浙聞其才萟奏之召至京師既入宫
掖賜號曰蓮花夫人後出俗刺血書蓮花經一部改
賜慈濟廣慧大師(洪武蘇州府志)
吳氏三一娘樓鑰云今玉篇惟越本最善末題云會
稽吳氏三一娘寫問之越人無能知者楷法最精(攻媿
集)
王排岸女孫廬陵王排岸之女孫眉目秀麗能琴棋
善翰墨失身富家常鬱鬱不樂慕名勝而終焉郡有
朱淵未第其室寢廢家事不治經營一妾頗難其人
鄰媪云王排岸女孫歸久試與官人謀之朱笑曰恐
無此理行成以八百劵為質一至其家内外之事皆
若素定(貴耳集)
元
管夫人(趙魏公室)管夫人道昇字仲姬延祐四年封魏國
夫人翰墨詞章不學而能心信佛法手書金剛經至
數十卷以施名山名僧天子命夫人書千字文勅玉
工磨玉軸送秘書監裝池收藏又命孟頫書六體為
六卷雍亦書一卷且曰令後世知我朝有善書婦人
且一家皆能書亦竒事也(松雪齋集)
管夫人書牘行楷與鷗波公殆不可辨同異衛夫人
後無儔(畫禪室隨筆)
管夫人題漁父詞遥想山堂數樹梅凌寒玉蘂發
南枝山月照晚風吹只為清香苦欲歸南望吳興
路四千幾時閒去霅溪邊名與利付之天笑把漁竿
上畫船身在燕山近帝居歸心日夜憶東吳斟美
酒膾新魚除却清閒緫不如人生貴極是王侯浮
利浮名不自由爭得似一扁舟弄月吟風歸去休
右漁父詞仲姬書
吳興郡夫人不學詩而能詩不學畫而能畫得於天
者然也此漁父詞皆相勸以歸之意無貪榮苟進之
心其與老妻強顔色雙髩未全斑何苦行吟澤畔不
近長安者異矣皇慶二年十二月十八日子昂書(清河
書畫舫)
管夫人手寫璇璣圖詩五色相間筆法工絶(居易錄)
管仲姬與中峰帖
道昇和南拜覆本師中峰和尚大禪師法座前道昇
拜别頂相動是數載瞻仰之心日積不忘年時得以
中首座來都如見師父尊顔備審道體清安甚為慰
喜道昇手書般若經報薦先父母深恩及救薦亡兒
女輪廻之苦極感謝我師大發慈悲點化亡者皆得
離苦海我師但起一念何獨道昇公姑父母兒女得
生淨土一切法界含靈皆成佛道盡證菩提矣道昇
粉骨碎身生生世世報荅我師大和尚慈悲深恩也
道昇疊蒙賜書知前年吾師所惠書及錄題經讚法
語寄來至今並未曾收得不審當先何人送去聞知
怏怏道昇一面作書於家間問舍姪去也去歲以中
送去般若經五卷又蒙本師慈悲展讀點化又各得
題讚存没重感我師道昇宿業甚重每日人事擾擾
不能安靜長想我師慈悲指教尋思話頭但提起終
得受用道昇與良人誠心至願但得到家只就家庭
修設拜懇本師大和尚大發慈悲普度一切鬼神一
切有主孤魂一切無主孤魂一切冤親良人與道昇
祖上父母兒女外祖妣奴婢及一切法界含靈莫墮
三塗惡苦願皆得早生佛界此乃良人與道昇心願
已託以中兄先覆知師父大和尚今春僕回又拜吾
師惠書及心疏道昇等拜觀如心如願良人見之生
歡喜心尤增感佩我師如此大發慈悲度脱一切衆
生是道昇等七世父師之恩何以報謝深恩今因的
便特拜此書報安更乞善保愛不宣六月初七日女
弟子管氏道昇和南拜覆(式古堂書畫彙攷)
又右趙承旨手牘十一紙魏國夫人一紙皆與天
目幼住公者承旨所云悉為夫人没後與住商評
欲修事薦嚴時承旨老矣音詞宛惻讀之可為興
感不知當時本老荅語何以寫其憂也夫人以書
般若得公讚歎致謝云云皈依之誠尤為廹切本
之徒寧通作一卷今歸黃令公淮東書院藏之間
出以相示余謂三士皆從菩薩地來所謂應以比
邱宰官信女身而得度者因緣聚會乃如此今皆
還淨土矣學士夫人不能釋然於現在之時而余
為勘破於過去之日相對一笑摩挲移日不獨以
其翰墨之妙而已也吳門祝允明跋(同上)
趙魏公書散滿天下亦時時獲觀惟夫人真蹟為
世罕有此卷之可貴者正在是耳或謂松雪嗜好
佛法太過者彼其時宗社墟矣黍離之懷不於空
觀而焉寄此則在所當慨而不當認夢為實也弘
治癸亥十月在錦衣君清淮堂書前進士吳郡楊
循吉(同上)
子昂書中龍象當時與之同世者皆沾餘潤遂成
名家况畫眉閨彦寧不傳受筆訣與之俱化耶觀
魏國夫人尺一題董其昌(同上)
管夫人家書
余見管仲姬字一卷平安家書付三哥長夀收拆娘
押封書付三哥吾兒昨日福山寺僧來得五哥六月
内書知汝安好及道院内平善方得放心可收香盟
寺呈子至先還借錢一百定如得入手可與四五哥
大一哥商量交孫行可買東橫錢百戶屋地并西邊
蘿蔔地及德清園前地我已分付五哥了此地若别
對付錢買了却將此錢好生實封了付定便寄來九
月間沈山主周年切須與三定錢油三斤米五斗請
十僧燈斛做汝父母名字追薦沈山主則箇可憐此
人多與我家出氣力切須報荅他書到便與哥哥每
說知分付福和萬六道徐慶一等交好生與我安排
供養為好(缺)蘇灣田塍徐夀二好生修理
休悞桑樹好生照管澆灌山上亦宜照管交梓沛兄
令人多接栗樹多種椒樹只此不一七月廿六日娘
付三哥收此池灣沈氏所藏子趙奕有跋(太平清話)
夫人能畫與詩嘗入覲中宫命寫梅稱旨且命題之
詩云雪後瓊枝嫩霜中玉蕊寒前村留不得移入月
中看(霏雪錄)
管仲姬竹卷後跋云操弄筆墨故非女工然而天性
好之自不能已竊見吾松雪精此墨竹為日已久亦
頗會意因大丞相不忽夫人之命敬寫一卷鄙拙可
愧耳此卷藏豫章楊寨雲家(按不忽應改布□因題識故存其舊後倣此)
李瓚貽管夫人畫竹卷長丈餘離披錯落姿態百出
與怪石奔峭相間氣韻生動真竒作也後自題二句
云竹勢撒崩雲觸石應是瀟湘夜雨集皇慶三年秋
日作道昇下有管氏道昇仲姬二印(隨艸續編)
夫人畫竹風格勝子昂此幀凡三竿極其蒼秀自題
一詩云春晴今日又逄晴間與兒曹竹下行春意近
來濃幾許森森稚子石邊生字法似子昂有友人見
而愛之攜去(庚子銷夏記)
祁縣戴楓仲藏管夫人道昇小畫一幀有細書小字
云山廻新綺閣竹揜舊朱門(池北偶談)
王夫人夫人字圭卿號春温工書畫曹文貞公嘗題
其書畫卷苐所云漕府參軍時見益者不知指何人
也(霏雪錄)
曹伯啟題王夫人書畫卷後云畫傳當代功尤妙字
學前賢體更多(溟泉漫藁)
八逹太夫人忽都虎郡王太夫人也長清縣靈巗山寺
中碑至治元年八逹氏有詩二句云巖前松檜時時
綠殿上君王歲歲春大字刻之不類婦人筆(金石文字志)
趙夫人夫人諱鸞字應善雍古部氏中書平章世延
女中書參政許有壬室朗惠慈静能琴書善筆札(書史
會要)
游夫人雷機母延祐間贈建安郡君善書而有文(潛溪
集)
危郡君危氏諱德馨字蘭玉雷機室贈建安郡君通
書記作字有楷法(潛溪集)
徐氏如珪鄭天覺妻通論語孝經大義工書亦有法
(具瓊清江集)
劉氏孟運判妻也性巧慧能臨古人字咄咄逼真(書史
會要)
柯氏天台人九思之女通經史善筆札(書史會要)
段氏天祐之女能詩章善筆札(書史會要)
士女曹妙清自號雪齋錢塘人善鼓琴工詩行書點
墨皆有法度三十不嫁風操可尚嘗寫詩寄鐵崖鐵
崖荅之云紅牙管帶紫狸毫雪水初融玉帶袍寫得
薛濤萱艸帖西湖紙價可能高玉帶袍其硯名(列朝詩集)
陳自幼能書適南潯姚氏一意奉佛有手書觀世音
普門品趙榮禄題其後(六研齋筆記)
明
高妙瑩字叔琬解縉母也通經史傳記善小楷曉音
律算數女工極其敏妙(朱鳥逸史)
蔡氏隱士韓奕妻也讀書通大義善筆札嘗書經刻
以行世(張㫤吳中人物志)
徐氏裔出吳之天平山歸水東陸輿讀書通大義知
楷法子霽入翰林封孺人(震澤集)
馬氏名間卿字芷居金陵人陳翰林魯南之繼室也
書法蘇長公得其筆意頗與魯南相類(朱鳥逸史)
黃氏遂寧黃簡肅公珂之女新都楊用修之繼室也
聦慧博通經史工筆札閨門肅穆用修亦嚴憚之
寄用修長句為藝林傳誦而用修亦云易求海上瓊
枝樹難得閨中錦字書讀者傷之(名媛詩歸)
金元賓妻萬歷時人元賓為履吉上足故書法亦因之
綿麗多態而閨闥之氣未除(王世貞三吳楷法䟦)
楊夫人邢子愿妻盧德水云子愿九嫂乃楊磐石女
弟書法自成一家博學能文過於慈静(名媛詩歸)
邢慈静貴州左布政馬拯妻少卿邢侗妹也書宗李
衛(武定州志)
慈静善仿兄書(同上)
邢夫人慈静自述詩帖行書烏絲闌紙本
儂自閨房處女子聞君博覽通古史歸君薄海宦游
多光隂度日如彈指萬里黔方道路長松柏森森雲
杳茫遼陽刀劍如林密征馬南催鬢似霜何以君病
抱沈疴與君報國酬英主日為三苖亂我黎君家嘔
血歸幽旅不見夫君舊日容惟思攜手君所言君家
何處侣煙霞白雲來處空舒卷獨伴遺兒還故鄉脩
途萬里多炎涼昔去雲擁駟馬車今日孤舟住夕陽
子母寥寥淚暗流幾番欲葬江魚腹憶昔白頭人去
時依稀點首將予囑教子朝夕名未成春光不駐東
流急小菴日日拜空王百鳥啼聲驚夢長覺來猶是
淚千行思君不見空斷腸君家功若小邱山誰與夫
君奏廟廊平生功績皆湮没儂身何自見君王恨殺
烏紗能悞人始知名利如羅網春去秋來愁又結坐
看衰草心憔熱杜宇啼我心中悲我啼杜宇枝頭血
慈静自述(式古堂詩畫彙攷)
黃氏編修趙景妻也少工楷法讀書通曉大義(静志居詩話)
姚氏號青峨居士秀州人姚玄瑞女歸范君和日讀
漢魏以來諸集摹晉諸家書法吟咏多散佚不盡傳
(玉鴛閣遺藁小傳)
徐夫人徐媛字小淑副使范允臨之室也多讀書好
吟咏與寒山陸子卿唱和稱吳門二大家(姑蘇志)
近代名閫以書表著者吳中為范夫人徐小淑趙大
家陸卿子清漳為柯孝廉配張徽卿卿寓白下有女
弟子雲濤月液與余清瑶君投分所遺詩札翔鸞舞
鳳豈僅鸚哥嬌也(珊瑚網)
徐小淑天上謠墨蹟
洞天去人九萬里凉風吹雲天似水珠扉高啟赤霓
翔冰簾漾中素練舉碧花瑶草簇闌干張君危坐聽
啼鸞翠蜃吹涎作樓閣青田小龍耕曉烟璇宫桂花
秋露滑吳剛玉斧香凝屑絳節高飄阿母來藕黃衫
子翠羅鞋晏香鳴箏婉華舞笙歌沸空擁吹臺自向
東王一巵壽啾啾白麟天半走貝闕人歸龍夜吼
右天上謠東海東徐媛小淑氏
陸大家陸氏名子卿姑蘇尚寳卿師道之女太倉趙
宧光凡夫之妻也凡夫棄家廬墓與子卿偕隱寒山
手闢荒穢疏泉架壑善自標置引合勝流而卿子又
工於詞章翰墨流布一時名聲藉甚以為高人逸妻
如靈真伴侣不可梯接也(姑蘇志)
陸卿子詩墨蹟
鳴蟬寂無聲閒夜凉飈發薜荔覆檐楹葉際見孤月
流光入房櫳徘徊照華髮撫景一長嗟終古誰不没
棄世學神仙徒勞鍊金骨寒山趙氏陸(玉臺翰墨餘芳)
張徽卿清漳人柯孝廉配寓白下善書(珊瑚網)
張徽卿詩札墨蹟
綺忩得聽梅花弄至今暗香猶襲人也小女朐姝告
借秋鴻新譜特遣婢子叩領贈戴氏二姬一絶附正
雲鬟月面兩相宜濤作秋波液是脂我見猶憐而
况若江妃漢女莫猜疑外曲中衛宛若楊三秀作容
錄呈一品題之眉社女弟張徽卿
雲濤玉液徽卿女弟子清瑶君贈詩云妙撫樂毅
衍波牋鐵畫銀鈎字樣圓姊正臨池洗端石妹先題
葉弄輕烟(珊瑚網)
雲濤玉液詩札墨蹟
華衮輕於一字褒儂家姊妹出蓬蒿媿無芳躅追彤
史浪得虚名動綵毫廣陵雲濤煙鬟氏
花牋處處有儂名欲動春風欲囀鶯對月瞻雲吟秀
句幽閨一倍使人清適楚玉液纖黛氏
葉小鸞字瓊章一字瑶期水部葉仲韶季女四歲能
誦楚詞工詩多佳句能模山水寫落花飛蝶皆有韻
致日臨子敬洛神賦或藏真帖一遍静坐疎香閣薰
爐茗椀與琴書為伴而已年十七字崑山張氏未行
而卒(静志居詩話)
袁氏名九淑字君嫕通州人錢良胤之妻四川左布
政袁隨之女也少讀經史尤深内典詩文清麗書法
遒媚歸王孫一年卒年纔十八有伽音集(名媛詩歸)
沈伯姬聘黃履素年十八早亡書法似歐率更(書畫舫)
葉紈紈字昭齋三歲能朗誦長恨歌十三能詩書法
遒勁有晉風歸趙田袁氏(名媛詩歸)
蔡夫人李少司馬厚菴說黃石齋先生(道周)配蔡夫人
今年將九十尚無恙能詩書法學石齋造次不能辨
尤精繪事嘗作瑶池圖遺其母太夫人居云(居易錄)
蔡夫人黃石齋之配也花卉一册共十幅今藏友人
趙谷林小山堂每幅俱有題句其山茶云蜑風蠻雨
浥注鮮明千葉桃云不言成蹊匪繇色媚芍藥云折
花贈行黯然消魂諸葛菜荷包牡丹云蜀相軍容小
艸見之罌粟云對此米囊可以療饑萱花剪春羅云
睠焉北堂勿之洛陽鐵線蓮云小草鐵骨亭亭自立
金絲桃品字蘭云浙江武陵或滋他族秋海棠淡竹
葉云君子于役閨中腸斷月季長春云兩族並芳四
時皆春此幅上題云石道人命石潤蔡氏寫雜花十
種時崇禎丙子小印二曰石潤玉卿鄭珠江太守跋
云
鄭珠江太守跋云石齋先生被難以前蔡夫人致書
謂到此地位只有致命遂志一着更無轉念諄諄數
百言同於王炎午之生祭閨閣中鐵漢也後撫孤立
節死者復生生者不媿足當斯語矣寫生得五代人
遺法一花一葉俱帶生動所謂為君援筆賦梅花不
害廣平心似鐵者耶珠江鄭千仞
蔡夫人大節在珠江鄭太守跋語中今讀夫人自題
句云不言自芳匪繇色媚以植品也對此米囊可以
療饑以安貧也小草鐵骨亭亭自立以勵節也君子
于役閨中腸斷以言情也睠焉北堂勿之洛陽以教
孝也蜀相軍容小草見之以勸忠也言簡意長得古
君子箴銘之體焉畫之生動鮮妍後賢惟惲正叔可以
希風此又第二義云壬子夏月沈德潛題於雲岩
靈岩山居
沈紉蘭字閒靚秀水人司諫黃承昊妻也幼攻書史
雅善臨池業以孝行聞著效顰集(女史)
馬孺人翰林陳石亭繼室陳失配知馬賢而有文遂
娶之年八十不廢吟咏書法得蘇長公筆意有芷居
稿(犁居稿)
二方夫人漢上蕭駕部大茹公夫人𤾂城張計部(缺)
公夫人皆姓方皆能圖寫諸佛像又好以泥金繕寫
諸經佈施供奉(胡之驥詩說紀事)
徐範吾禾有十三齡女童能摹諸家體賣字自活為
沈伯姬鳳華所書古詩十九首入石徐媛跋有云筆
彩生芳墨香含素歐率更允拜下風衛夫人終當北
面至自慊每草搨便作凍蠅其推重可知矣(珊瑚網)
徐範縮書教序無一筆不肖亦無一毫閨幃羞澀態
(書畫䟦䟦)
徐真木白榆長於臨古頗得形肖其姊範行書甚有
聖教序筆意名勝白榆吾禾射圃西關夫子廟碑記
乃其筆也病癱瘓自署蹇媛云(静志居詩話)
徐範正書木蘭詩一紙行筆秀勁題云攜李女子徐
範仿吳彩鸞書今在趙氏小山堂
梁小玉武林人七歲依韻賦落花詩八歲摹大令帖
長而游獵羣書作兩都賦半載而就著瑯環集三卷
(静志居詩話)
國朝
黃媛介字皆令嘉禾黃葵陽先生族女也髫齡即嫺
翰墨好吟咏工書畫楷書仿黃庭經畫似吳仲圭而
簡遠過之其詩初從選體入後師杜少陵清灑高潔
絶去閨閣畦徑適士人楊世功蕭然寒素皆令黽勉
同心恬然自樂也乙酉鼎革家被蹂&KR1011;乃跋涉於吳
越間困於欈李躓於雲間棲於寒山羇旅建康轉徙
金沙留滯雲陽其所紀述多流離悲戚之辭而温柔
敦厚怨而不怒既足觀其性情且可以攷事變此閨
閣而有林下風者也(無聲詩史)
王阮亭云禾中女子黃媛介字皆令負詩名數十年
近為予畫一小幅自題云懶登高閣望青山愧我年
來學閉關澹墨遙傳縹緲意孤峰只在有無間(池北偶談)
黃媛介字皆令嘉興人楊世功之配善詩詞楷書摹
黃庭經十三行畫山水小景有元人筆致長安閨秀
多師事之(續圖繪寳鑑)
黃皆令女黃皆令幼女不知名吉水遠山夫人朱中
楣云猶記閒坐湖樓皆令攜幼女過訪髮方覆額遂
能以咏詩寫帖楚楚可人今依然夢想間并裁小詩
遺之瑟瑟輕羅淡淡妝柳眉鶯語乍調簧烏雲應拂
春山小紅蘂初含夜雨香鴛水毓靈多鮑謝蠅頭
妙楷逼鍾王夢回猶記殷勤别幾欲箋詩燕子忙(隨艸續編)
姜氏淑齋膠州宋方伯子婦姜氏字淑齋號廣平内
史善臨十七帖筆力矯健不類女子(池北偶談)
沈無非嘉興人項鼎鉉之妻鼎鉉云先室沈無非氏
酷情筆硯朝夕讀書不倦尤喜臨池絶肖禇河南九
成宫有手書所撰朝鮮許士女集小序一首先為其
兄沈景倩臨摹上木今記之以為兒輩存手澤云是
編為箕國士女許景樊詩若文秀色逼人咄咄無胭
粉氣昔稱綘仙可以療饑女豈其儔伍耶間剽竊古
人如水屋珠扉一二語然肖景處故不害為畫師後
身世母曰龜兹王所謂嬴也而易之無非氏題於密
雲之深深齋(呼桓日記)
吳貞閨字首良適曹村金氏書法遒勁尤精琴理妹
静閨字佩典適汝南周氏幼摹黃庭得其筆意(翠樓集)
郭㻬字素汝長洲人適埭川顧氏畫學趙文淑花鳥
推逸品書法大小俱有古致(翠樓集)
張在貞字蕙婉天和先生女也通經史工琴書與妹
文琳倡和有月忩合艸
六藝之一錄續編卷十三
