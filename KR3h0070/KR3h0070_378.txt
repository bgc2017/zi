欽定四庫全書
六藝之一錄續編卷十四錢唐倪濤撰
書譜續編
錢塘厲鶚太鴻輯
玉臺書史
姬侍
六朝
墨娥姑臧太守張憲妓也嘗代憲書札(荻樓雜記)
宋
王朝雲(蘇東坡侍妾)朝雲始不識字晩忽學書麤有楷法
從泗上比邱尼義冲學佛亦略聞大義(東坡集)
朝雲字子霞錢塘人蘇子瞻宦錢塘納為常侍朝雲
初不識字既事子瞻遂學書麤有楷法(青泥蓮花記)
翠翹洪内翰侍人字畫婉媚(書史會要)
翠翹工墨竹每自題其後曰翠翹戱筆字畫婉媚墨
氣清潤(繪事備攷)
田田錢錢辛棄疾二妾也因其姓而名之皆善筆
札常代棄疾荅尺牘(書史會要)
意真劉光世侍兒嚴州烏石寺在高山之上有岳武
穆飛張循王俊劉太尉光世題名劉不能書令侍兒
意真代書姜堯章題詩云諸老凋零實可哀尚留名
姓壓崔嵬劉郎可是疎文墨幾點臙脂涴綠苔(鶴林玉露)
厨娘京師中下之戶每育女則愛護之稍長則隨其
姿質教以藝業用備士大夫採擇娛侍名目不一就
中厨娘最為下色然非極豪貴家不可用嘗聞時官
中有婺人某者奮身寒素歴二倅一守然受用澹泊
不改儒酸偶奉祠居里便嬖不足使令飲饌且大粗
率守念昔留某官處晩饍出都下厨娘烹調極可口
適有便介如京謾作承受人書託以物色費不屑較
未幾承受人復書曰得之矣其人年可二十餘有容
藝曉書算旦夕遣以詣直旬餘果至初憩五里頭時
遣脚夫先申狀來乃其親筆也字畫端楷歴叙慶幸
即日伏事左右末乞以四輪接取庶成體面辭甚
委曲殆非庸流女子可及守一見為之啟顔及入
門容止循雅紅裙綠裳參視左右乃退守益喜過
望(𤾉谷漫錄)
明
何玉仙號白雲道人史癡翁之妾能篆書(静志居詩話)
張家婢張天駿家有厮養婢善書觀者嘖嘖稱賞
(紫桃軒又綴)
國朝
韓郎中姬韓郎中聖秋姬人某氏好臨摹晉唐法
帖獨廢鍾書韓詰所以對曰季漢正統關侯忠義
而斥以賊帥狂悖甚矣書雖工抑何足取韓有忠
記其事云誰知太傅千年後敗闕端從戎路開(居易
錄)
高密單氏妾高密單氏妾學右軍楷法似黃庭遺
教二經(池北偶談)
女仙
晉
南嶽魏夫人諱華存字賢安位紫虚元君領上
真司命(真靈位業圖)
魏夫人左僕射舒之女太保公掾南陽劉彦聖
之室光禄勲璞之母天才卓異少讀莊老及春
秋二傳五經百子後修真得道夫人善書(書史會要)
豫章女巫豫章女巫太元中有神降之能空中
與人言且善書(書史會要)
唐
吳彩鸞女仙吳彩鸞自言西山吳真君之女太
和中進士文蕭客寓鍾陵南方風俗中秋夜婦人
相持踏歌婆娑月影中最為盛集蕭往觀焉而
彩鸞在歌場中作調弄語以戲蕭蕭心悦之伺
歌罷躡蹤其後至西山中忽有青衣燃松明以
燭路者彩鸞見蕭遂偕往復歷山椒有宅在焉
至其處坐席未暖而彩鸞據案如府司治事所
問皆江湖溺死人數蕭他日詢之彩鸞初不答
問至再四乃語之曰我仙子也所領水府事言
未既忽震雷迅發雲物晦冥彩鸞執手板伏地
作聽罪狀如聞謫詞云以汝泄機密事罰為民
妻一紀彩鸞泣謝諭蕭曰與汝自有冥契今當
往人世矣蕭拙於為生彩鸞為以小楷書唐韻
一部市五千錢為糊口計然不出一日間能了
十數萬字非人力可為也錢囊羞澁復一日書
之且所市不過前日之數由是彩鸞唐韻世多
有之歷十年蕭與彩鸞遂各乘一虎仙去唐韻
字畫雖小而寬綽有餘全不類世人筆當於仙
品中别有一種風氣今御府所藏正書一十有
三唐韻平聲上唐韻平聲下唐韻上聲唐韻去
聲唐韻入聲唐韻上下二唐韻六(宣和書譜)
鍾陵西山有游帷觀每至中秋車馬喧闐十里若闤
闠豪傑多召名姝善謳者夜與丈夫間立握臂連踏
而唱惟對荅敏捷者勝太和末有書生文蕭往觀覩
一姝甚妙其詞曰若能相伴陟仙壇應得文蕭駕彩
鸞自有繡襦并甲帳瓊臺不怕雪霜寒生意其神仙
植足不去姝亦相盻歌罷獨秉燭穿大松逕將盡陟
山扣石冐險而升生躡其蹤姝曰莫是文蕭耶相引
至絶頂坦然之地後忽風雨裂帷覆機俄有仙童持
天判曰吳綵鸞以私欲洩天機謫為民妻一紀姝乃
與生下山歸鍾陵為夫婦(誠齋雜記)
仙人吳彩鸞書孫愐唐韻凡三十七葉此唐人所謂葉
子者也按彩鸞隱居在鍾陵西山下所書唐韻民間
多有余所見共六本此一本二十九葉彩鸞書其八
葉後人補氣韻肥濁不相入也(黃山谷集)
裴鉶傳竒載成都古仙人吳彩鸞善書小字嘗書唐
韻鬻之今蜀中導江迎祥院經藏中佛本行經六十
卷乃彩鸞所書亦異物也(張邦基墨莊漫錄)
洪龜父朋寫韻亭詩云紫極宫下春江横紫極宫中
百尺亭水入方洲鋪玉局雲映遠山羅翠屏小楷四
聲餘翰墨主人一粒盡仙靈文蕭彩鸞不復返至今
神界花冥冥(吕本中紫微詩話)
樓鑰跋宇文廷臣所藏玉篇鈔云始予讀文蕭傳言
吳彩鸞書唐韻字疑其不然後扵汪季路尚書家見
之雖不敢必其一日可辦然亦竒矣為之賦詩且辨
其為陸法言切韻兹見樞密于文公所藏玉篇鈔則
又過之是尤可寳也既謂之鈔竊以為如北堂書鈔
之類蓋節文耳以今玉篇驗之果然不知舊有此鈔
而書之耶抑彩鸞以意去取之耶有可用之字略之
有非日用之字而反取之部居如今本皆以今字别
之而三字五字止以墨字書之次序皆不與今合皆
不可致詰輒有前歲所與汪氏詩跋於左庶來者得以
覽觀(攻媿集)
宇文廷臣文孫家有吳彩鸞玉篇韻今世所見者唐
韵耳其書一先為廿三先廿四仙不可曉又導江迎
祥寺有彩鸞書佛本行經六十卷或者以為唐經生
書(硯北雜記)
鮮于伯機有吳彩鸞書切韻一本其書一先為二十
三先二十四仙不可曉字畫尤古(志雅堂雜抄)
龍興紫極宫寫韻軒世傳吳彩鸞寫韻於此軒以之
得名予昔在圖書之府及好事之家有其所寫唐韻
皆硬黃書之紙素芳潔界畫精整結字遒麗皆人間
之竒玩也(道園學古錄)
虞集題吳彩鸞唐韵真蹟後豫章城頭寫韻軒繡簾
窣地月娟娟尋常鶴唳霜如月書到人間第幾篇(道園
學古錄)
元詹玉題寫韵軒調桂枝香紫薇花露瀟洒作涼雲
點商勾羽字字飛仙下筆一簾風雨江亭月觀今如
許歎飄零墨香千古夕陽芳草落花流水依然南浦
甚兩兩凌風跨虎凭天孫標致月娥眉嫵一笑生春
那學世間兒女筆牀硯滴曾窺處有西山青眼如故
素箋寄與玉簫聲徹鳳鳴鸞舞(鳳林書院艸堂詩餘)
彩鸞與文蕭遇在文宗太和末而法苑珠林謂唐韻
寫於天寳年間豈神仙隱顯原非時代之可限歟(陳弘
緒寒夜錄)
吳彩鸞龍鱗楷韻後柳誠懸題云吳彩鸞世傳謫仙
也一夕書唐韻一部即鬻於市人不測其意稔聞此
說罕見其書數載勤求方獲此本觀其神全氣古筆
力遒勁出於自然非古今學人所及也時惟太和九
年九月十五日題其制共五十四葉鱗次相接皆留
紙縫天寳八年製(庚子銷夏記)
項氏寳藏吳彩鸞正書唐韻全部原係鮮于伯機故
物後為陸太宰全卿所購名跡也雖字細僅若蠅頭
而位置寬綽有餘全不類世人行筆當於仙品中求
之乃得(清河書畫舫)
謝自然華陽女真也幼而入道善筆札能屬文(續仙傳)
盧眉娘永貞四年南海貢竒女盧眉娘年十四幼而
惠悟工巧無比能於一尺絹上繡法華經七卷字之
大小不逾粟粒而點畫分明細於毛髮其品題章句無
有遺闕至元和中憲宗以金鳳環束其腕眉娘不願
住禁中遂度以黃冠放歸南海賜號曰逍遥後神僊
香氣滿室弟子將葬舉棺覺輕即撤其蓋惟有藕屨
而巳後人往往見乘紫雲遊於海上(杜陽雜編)
嵩山女子嵩山女子佚其名任生者隱居嵩山讀書
常夜聞異香忽一女子開簾而入年可二十餘凝態
豔質世莫之見有雙鬟青衣左右翼侍顧謂侍者曰
郎君書籍中取一幅紙兼筆硯來乃作贈詩一首筆
札秀麗後三日來又贈二篇良久出門閃閃上空中
去地百餘丈猶隱隱見之生以三篇示於人皆知
其神仙矣(神仙感遇傳)
曹文姬文姬本長安倡女也生四五歲好文字戲及
筓姿豔絶倫尤工翰墨自牋素外至於羅綺忩戶可
書之處必書之日數千字人號為書仙筆力為關中
第一後歸任生三月晦日偕生乘雲仙去(劉斧青𤨏高議)
曹文姬本長安倡姿豔絶倫尤工翰墨欲偶者請先
投詩岷山任生詩曰一染塵心謫九天玉皇殿上掌
書仙莫怪濃香薰骨膩霞衣曾帶御爐煙女曰真吾
夫也不然何以知吾事邪遂事之五年忽對任曰吾
本上天司書仙女以情愛謫人寰二紀將歸子可偕
行騰雲而去後以所居為書仙里(書史會要)
尼
元
妙湛比邱尼妙湛管夫人為寫長明菴圖妙湛小行
書題其上(珊瑚網)
青樓
唐
薛濤字洪度四川樂妓工為詩當時人多與酬贈武
元衡奏為校書郎(晁公武郡齋讀書志)
婦人薛濤成都倡婦也以詩名當時雖失身卑下而
有林下風致故詞翰一出則人爭傳以為玩作字無
女子氣筆力峻激其行書妙處頗得王羲之法少加
以學亦衛夫人之流也每喜寫巳所作詩語亦工思
致俊逸法書警句因而得名非若公孫大娘舞劍器
黃四娘家花托於杜甫而後傳也今御府所藏行
書萱草等書(宣和書譜)
元稹以監察使蜀知有薛濤難得見嚴司空潛知其
意每遣薛往洎稹登翰林濤歸浣花造小幅松花牋
百餘幅題詩獻稹稹寄舊詩與濤云長教碧玉藏深
處緫向紅牋寫自隨(牧䜿閒談)宋賈似道家有薛濤萱
草詩(悦生堂古跡記)
王英英楚州官妓也學顔魯公書蔡襄教以筆法晚
年作大字甚佳(書史會要)
梅堯臣贈詩曰山陽女子大字書不學常流事梳洗
親傳筆法中郎孫妙畫蠶頭魯公體又觀王氏書詩
云先觀雍姬舞六么妍葩發艷春風摇舞罷英英書
大字玉指握管濃雲飄風馳雨驟起變怪文鰩晝飛
明珠跳(宛陵集)
馬盼徐州營妓也性惠麗蘇軾守徐日甚喜之能學
軾書得其髣髴軾嘗書黃樓賦未畢盼竊效書山川
開合四字軾見之大笑略為潤色不復易之今碑四
字乃盼筆也(書史會要)
李琪東坡先生在黃日每有燕集醉墨淋漓不惜與
人至於營妓供侍扇書帶畫亦時有之有李琪者小
慧而頗能書札坡亦每顧之喜終未嘗獲公之賜至
公移汝郡皆祖行酒酣奉觴再拜取領巾乞書公顧
視之久令琪磨硯墨濃取筆大書云東坡七歲黃州
住何事無言及李琪即擲筆䄂手與客笑談坐客相
謂語似凡易又不終篇何也至將徹具琪復拜請坡
乃大笑曰幾忘出場繼書云恰似西川杜工部海棠
雖好不留詩一座擊節盡醉而散(春渚紀聞)
楚珍不知姓本彭澤娼女草篆八分皆工董史云家
藏長沙古帖標簽皆其題署宣和間有跋其後者曰
楚珍蓋江南竒女子初雖豪放不羣終以節顯吾嘗
見其過湖詩清勁簡遠有丈夫氣故知其人不凡(書史
會要)
謝天香鉅野有濃芳亭邑人秋成報祭所也一日鄉
耆謀立石其中延士人王維翰書之維翰未至有妓
謝天香者問云祀事既畢何為遲留不飲衆曰俟維
翰書石耳謝遂以袖代筆書濃芳二字會維翰至書
亭字完之父老遂命刻之石王謝遂成夫婦後維翰
登進士與天香偕老(青泥蓮花記)
温琬甘棠倡温琬字仲玉初姓郝氏本良家子六歲
質明叡訓以詩書逹旦不寐日誦千言能通其大義
喜字學落筆無婦人體遒韵有格有得之者寳藏珍
重之不啻金玉能染指書尤妙(宋清虚子甘棠遺事)
陳湘衡陽妓也歌舞出其類學書作小楷(山谷集)
嚴蕊字幼芳天台營妓也善琴奕書畫(書史會要)
天台營妓嚴蕊字幼芳善琴奕歌舞絲竹書畫色藝
冠一時閑作詩詞有新語(齊東野語)
趙緫憐能著棋分茶寫字彈琴以扇頭乞詞於薌林
向子諲戲贈浣溪紗云艷趙傾燕花裏仙烏絲闌寫
永和年有時閒弄醒心絃茗碗分雲微醉後紋楸斜
倚髻鬟偏風流模樣緫堪憐(向子諲酒邊詞)
蘇翠蘇氏建寧人淳祐間流落樂籍以蘇翠名能八
分書(書史會要)
蘇翠咸淳間供奉樂部善寫墨竹亦工梅蘭扶疎朗
潤曲折盡致頗自矜貴每一圖成必以八分書題之
(繪事備考)
延平樂妓劉克壯後邨詩話云延平樂妓中有能墨
竹草書者潘廷堅為賦念奴嬌美其書畫末云玉帶
懸魚黃金鑄印侯封萬戶待從頭繳納君王覓取愛
卿歸去(劉後村集)
楊韻湖妓楊韻手寫法華經每舉筆必先齋素盥沐
更衣病死之夜其母夢韻來别云以經之力今即往
生烏程縣廳吏蔡家作女時蔡妻方娠是夜夢有肩
輿及門者迎之則韻也云來寄宿寤而生女其母他
日來視女為之啞然一笑人咸異之(郭彖暌車志)
元
梁園秀劉氏名梁園秀歌兒也才藝精妙喜文墨能
作樂府時吟小詩亦佳字畫楷正(書史會要)
梁園秀姓劉氏行四歌舞談謔為當代稱首喜親文
墨作字楷媚間吟小詩亦佳所製樂府如小梁州青
歌兒紅衫兒&KR0008;塼兒賽兒令等世共唱之(夏伯和青樓集)
明
姜舜玉號竹雪居士隆慶間舊院妓工詩兼楷書(潘之
恒曲中志)
林奴兒號秋香成化間妓風流&KR1086;色冠於一時學畫
於史廷直王元父二人筆最清潤落籍後有舊知欲
求見因畫柳枝於扇詩以謝之曰昔日章臺舞細腰
任君攀折嫩枝條從今寫入丹青裏不許東風再動
摇(無聲詩史)
沈周題妓林奴兒畫調寄臨江仙云舞韻歌聲都摺
起丹青留箇芳名崔徽楊妹自前生筆愁烟樹杳屏
恨遠山横描得出風流意思愛它紅粉兼清未曾
相見儘關情只憂相見日花老怨鶯鶯(石田詩集)
馬湘蘭馬姬名守真小字元兒又號月嬌以善畫蘭
故湘蘭之名獨著所居秦淮勝處(無聲詩史)
馬湘蘭雙鈎墨蘭立軸傍作篠竹瘦石氣韻絶佳題
云翠影拂湘江清芬瀉幽谷壬申清和月寫於秦淮
水閣湘蘭馬守真又雙鈎墨蘭小軸題云幽蘭生空
谷無人自含芳欲寄同心去悠悠江路長丙申春日
湘蘭守真子二軸今藏余友廣陵馬半槎齋中
薛素素姿度妍雅能書作黃庭小楷尤工蘭竹下筆
迅埽各具意態又善馳馬挾彈能以兩彈丸先後發
使後彈擊前彈碎於空中又置彈於地以左手持弓
向地以右手從背上反引其身以擊地下之彈百不
失一絶技翩翩亦青樓中少雙者(甲乙剩言)
范夫人徐小淑贈素素詩云連城聲價舊名姬飬紙
芙蓉雙粉竒綵筆揮雲雙濯錦誰言蜀女擅稱詩
幽蘭九畹墨花淋走馬章臺彈撲金却買輕車駕油
壁西陵松下結同心
馬如玉桃葉妓善楷書詩奕奕有致國華王孫杜中
人也(露書)
馬如玉字楚嶼本張姓家金陵南市樓徙居舊院熟
精文選唐音善小楷及八分書(翠樓集)
朱無瑕朱馥名無瑕字泰玉桃葉妓工楷書畫蘭能
詩(露書)
朱無瑕字泰玉桃葉渡邊女子幼學歌舞長而淹通
文史工詩善書時人以方馬湘蘭云(翠樓集)
顧文英善書以碧絲作小行楷繡之盛鏡囊以寄所
歡(俞琬綸集)
卞賽秦淮妓後為道士自號玉京道人工小楷善畫
蘭鼓琴亂後游吳門吳梅村學士作聽女道士卞玉
京彈琴歌贈之(潘之恒曲中志)
卞賽字賽賽自號玉京道人莫詳所自出或曰秦淮
人知書工小楷能畫蘭能琴僑虎邱之山塘所居湘
簾棐几皆嚴淨無纖塵雙眸泓然日與佳墨良紙相
映徹晚依良醫保御氏刺舌血為書法華經既成自
為文序之(梅村集)
王少君名曼容白晳而莊清揚巧笑殊有閨閣風其
居表以長楊人遂呼為長楊君學字於周公瑕學詩
於余宗漢學琴於許太初争以文雅相尚(潘之恒曲中志)
郝文姝字昭文金陵妓居珠市領其談吐慷慨風生
下筆成琬琰幾令衛夫人抆泣而以貌列中品姝由
由然不屑也寧遠李大將軍物色之載媵車中方督
師遼東置諸掌記間稱内記室凡奏牘悉以屬(潘之恒鸞
嘯小品)
郝文姝珠市妓為人文弱清致逼人余嘗在其齋頭
見信筆作報札頃刻數百言字不減黃庭信佳秀也
(姚旅露書)
郝賽名婉然字蕊珠珠市妓麗容媚態楷書有昭文
門風著調鸚集(露書)
郝藝娥名婉然工寫宣示帖(珊瑚網)
趙麗華字如燕小字寳英南院妓自稱昭陽殿中人
如燕父銳以善歌樂府供奉康陵如燕年十五籍隸
教坊能綴小詞被入絃索予嘗得其書畫扇楷法絶
佳後題云乙卯中秋同西池徵君質山學士集海濱
天香書屋書此竟聞任兵憲在陸涇&KR0309;禦倭大捷奏
凱回亦快事也沈嘉則為作傳有云趙雖平康美人
使具鬚眉當不在劇孟朱家下今即其題扇數語豪
宕可知(静志居詩話)
李貞孋字淡如桃葉妓工書畫著韻芳集(露書)
梁昭吳姬梁昭字道昭故以善歌名為人儀度恬雅
綽約若仙習琴能棋作小楷有東方讚曹娥碑筆法
(識小錄)
孫瑶華瑶華字靈光金陵曲中妓歸新安汪景純讀
書賦詩屏却繁華汪仲嘉有代蘇姬寄怨所歡詩一
時詞客屬和成帙吳兆熊尤岸然自負靈光詩一出
皆閣筆歛袵景純子駿聲以手跡示余詩句皆清勁
婉約真閨房之秀也(潘之恒曲中志)
楊宛字宛叔金陵名妓也能詩有麗句善草書歸苕
上茅止生止生重其才以殊禮遇之(潘之恒曲中志)
茅止生云宛叔歸予年纔十六能讀書工小楷其於
詩游戱涉獵若不經意鮮潤流利(鍾山獻序)
董其昌云楊宛書非直媚秀取姿而廻腕出鋒絶無
媚骨(書史會要)
汪歴賢題楊宛叔蘭亭臨本詩云獨就規摹出新意更
留粉本與蘭亭雙鈎響榻誰能事直喚昭陵片䇦醒
(香祖軒記)
楊蕙娘名曉英秦淮女郎工黃庭小楷(珊瑚網)
沙嫩名宛在字未央桃葉妓善絃管著蝶香集(露書)
沙宛在名彩姝檀臨蘭亭(珊瑚網)
楊叔卿喜學麻姑壇一染齊紈可易百錦大足掩映
林下風(仝上)
靈異
宋
紫姑政和二年襄邑民因上元請紫姑神為戲既書
紙間其字徑文或問之曰汝更能大書否即書曰請
連粘襄表二百幅當為作一福字或曰紙易耳安得
許大筆也曰請用麻皮十斤縳作令徑二尺許墨漿
以大器貯備濡染也諸好事因集紙筆就一富人麥
場鋪展聚觀神至書云請一人繫筆於項其人不覺
身之騰踔往來其間須臾字成端麗如顔書復取小
筆書於紙角云持往宣德門賣錢五百貫文既而縣
以妖捕羣集之人大府聞之取就鞫治訖無他狀即
具奏知有旨令就後苑再書驗之上皇為幸苑中臨
視乃書一慶字與前書福字大小相稱字體亦同上
皇大竒之因令於襄邑擇地建祠歲祀之(春渚紀聞)
李媛薳兄子碩送客餘杭步伍亭就觀壁後得淡墨
書字數行彷彿可辨筆迹遒媚如出女手云夜臺夜
復夜東山東復東當時九龍月今日白楊風後題云
李媛書詳味詩句似非世人所作亭後荒閴有數十
塜疑塜間鬼凴附而書(春渚紀聞)
雜錄
宋
南陽驛女子靖康間京畿士人往往南竄鄧州南陽
縣驛有女子書字清婉留題於壁云流落南來自可
嗟避人不敢御鉛華却思當日鶯鶯事獨立東風霧
鬢斜(馬純陶朱新錄)
盱江驛舍婦人劉仙倫云盱江驛舍中有婦人書一
憶字筆勢頗姿媚游子明王相之皆題詩其後率予
同賦陽臺雨歇行雲杳天闊鴻稀春悄悄鸂鶒孤
眠怨芳艸夜夜相思何日了妾非無聲不敢啼妾非
無淚不敢垂柔情欺損青黛眉春風著人瑣忩落綠
忩書字寄心曲細看香翰婉且柔中有閒愁三萬斛向
隅棄筆惆悵時此情默默誰得知無緣相見空相憶
不如當日休相識(松山集)
明
曇陽子曇陽子書隂符經跋云曇陽子手書隂符經
貽學使徐公是經論者以百言演道百言演法百言
演術徐公仕宦至中大夫歸不待年其於法於術用
誠有所未竟而兹所可竟者神仙抱一之道耳然其
大致則一矣道之真以治身其緒餘以治國家其土
苴以治天下有味乎先民之言或謂是受之玄女或
謂軒轅氏與玉女論隂陽六甲退而自著其事曇陽
子居嘗好書是經夫豈以二女自命耶余復覩所貽
王廷尉元美心經鳥跡龍文若出造化其原反終始
又必軌於正經余不敏無能知曇陽子故為徐公跋
而歸之(宣城梅鼎祚鹿裘石室集)
六藝之一錄續編卷十四
