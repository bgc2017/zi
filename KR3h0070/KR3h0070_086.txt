欽定四庫全書
六藝之一錄卷八十七錢唐倪濤撰
石刻文字六十三
唐刻(賦)
禇遂良枯樹賦
枯樹賦故龍圖夀春魏公家傳云禇河南書其卷末
題識止云貞觀四年為燕國公書而無書人姓名余
按徐浩書品云中宗時中書令宗楚客恩倖用事嘗
賜二王真蹟二十軸因製為十二屏以禇遂良枯樹
賦為脚大會羣賢張以示之薛稷崔湜輩見之皆廢
食歎息騐此賦河南書明矣然既用作屏而今本乃
横卷豈非後之好事者重裝褙以便緘藏耶抑河南
書此賦自有别本邪不可復知也觀其筆力遒媚頗
逼二王非河南不能為也而學者多云燕公于志寧
也按志寧曾祖謹仕周開國封燕志寧貞觀末始襲
祖封而此賦乃在未封前豈當時公卿自有封燕者
而史失其傳耶或志寧嗣封當在前而書傳記之誤
邪又不可得而詳也予愛玩其書因究其本末而志
於後(蘇魏公集)
右枯樹賦世皆以夀春魏氏為真丹陽蘇丞相辨識
之墨帖既藏魏氏今所傳蘇丞相跋尾者亦摸勒也
至或以雍元直所臨倣為魏本而系蘇跋其後余此
本得之壻汶陽梁正夀正夀雅好筆墨且自精賞魏
鄭公嘗云禇河南下筆遒勁甚得逸少體資此本皆
蘭亭筆法識者寡云開封丁禹錫毗陵胡承之以勒
石大野晁元咎記(雞肋集)
舊見陳了翁筆法清勁嘗疑其創自為家今乃知髣
髴出枯樹賦耳豫章金陵所刻何曾有豪髮似哉晁
補之字僅見以趺宕亦自有意况經前輩鑒定重以
省印郡記累累無不可考胡氏世家在東南為盛世
將摹刻又不一所此真蹟尤其所寳故所在用意識
之歴官大略備焉壬午五月廬陵劉辰翁題(珊瑚網)
河南存筆在人間者數十年來特傳有褉叙一本在
故祭酒陳緝熙先生家號為真蹟而今亡矣此外雖
贋本亦罕經見此枯樹賦殆是元人繙搨其中不勝
褰裳濡足之苦其外正若桓大將軍之於劉司空甚
多似而多遺恨者後有晁補之跋却是真手筆辭氣
筆勢皆極超拔矯然遊龍金陵人家蓄之請予鑒玩
因書云爾予見晁書前此止一小牘不知其精絶如
此也(祝氏集略)
禇遂良書庾信賦貞觀四年十月八日為燕國公書
凡四百六十七字(諸道石刻錄)
叢臺賦
嚴浚撰蔡有鄰八分書開元二十七年(金石錄)
李德裕大孤山賦
篆書無姓名會昌五年(金石錄)
唐大孤山賦贊皇文辭其可愛也其所及禍或責其
不能自免然古今聰明賢知之士不能免者多矣豈
獨斯人哉(集古錄)
大孤山賦字畫頗佳而傷於柔媚世傳(缺)墀工小篆
此豈其筆耶(仝上)
蕭穎士庭莎賦
正書無姓名大中七年十月(金石錄)
令狐楚登白樓賦
令狐澄書咸通二年三月(金石錄)
咸通二年登白樓賦令狐楚撰白樓在河中至楚子
綯為河中節度使乃刻于石綯父子為唐顯人仍世
宰相而楚尤以文章見稱世傳綯為文喜以語簡為
工嘗飯僧僧判齋綯於佛前跪爐諦聽而僧唱言曰
令狐綯設齋佛知盖以此譏其好簡楚之此賦文無
他意而至千有六百餘言何其繁也其父子之性相
反如此信乎堯朱之善惡異也(集古錄)
燕子樓賦徐州(金石略)
擊甌賦張曉作巴州(金石略)
唐刻(書)
李靖上西嶽書
世傳扶餘國事類若劔俠而衛公從之似以任縱自
喜然考其行事則動以禮法自約又若老書生此書
豪武自將亦既放矣或疑其偽將其暴侮神羞求合
於杳冥者乎亦當時憤激感慨豪氣未除而然邪劉
餗嘗言衛公訴神且請告以官位所至詞色抗厲後
有聲曰僕射好去後果如言此書殆似或真有是耶
將後人因此附益之乎餗在開元中其說似有據若
可信也(廣川書跋)
右唐李衛公布衣時上西嶽書真蹟盖厭隋亂已極
負濟世之志奮欲有為而咨之神明之辭也士重乎
立志養氣衛公此書志已先定而氣盖宇内矣是以
卒能輔明主而建功業焉其書亦佳石刻在廣西余
得之劉長吾僉事云(東里集)
此好事者誣衛公而為之書詞可笑而唐劉餗言衛
公訴神且請告以官位詞色抗厲後有聲曰僕射好
去顧不見後果如言以此觀之真有是書耶又小說
載公射獵行雨事殆異人不可以常理諭也書三種
潞州者崇寧間刻藤縣者紹興間刻西嶽廟則近刻
筆亦遒逸王元美稱之當是潞州本藤縣者不及近
刻又下矣(石墨鐫華)
張松質與李邕書
開元十一年(金石錄)
顔魯公與郭僕射書
昨日長安安師文出所藏顔魯公與定襄郡王書草
數紙比公他書尤為竒特信手自然動有姿態乃知
瓦注賢乎黃金雖公猶未免也(東坡集)
魯公與郭令公書論魚軍容坐席凡七紙而長安安
氏兄弟異財時以前四紙作一分後三紙及乞鹿脯
帖作一分以故人間但傳至不願與軍容為佞柔之
友而止元祐中余在京師始從安師文借得後三紙
遂合為一此書雖竒特猶不及祭濠州刺史文之妙
盖一紙半書而真行草法皆備也(山谷集)
魚朝恩擠郭令公折元載搖相里造侵王縉一時權
燄熏灼若此魯公秉義以奪其驕至今幾五百年尚
凛凛有生意猗其偉與但其間稱譽朝恩尚數千言
大半於行間增入豈猶未免於危行言孫耶(鶴山題跋)
魯公作字多擘窠大書端勁而秀偉黃魯直云此所
期無不欲高照千載者此帖草略匆匆前所未見開
軸未暇熟視已覺粲然忠義之氣横溢而點畫所至
處便自竒勁公嘗謂盧杞曰朝廷法度豈更堪公破
壊也於此又曰朝廷綱紀須共存正凛然想見其為
人盖公所遭之時如此而所守之道不得不然故倉
卒未敢忘國之綱紀也余私有感於中者因記於此
(清河書畫舫)
坐位帖真蹟在京兆安氏家嘗刻以傳世吳中復守
永興謂安氏石未盡筆法因再摸刻此二本余家咸
有之安氏子孫分析坐位帖乃剖為二此帖至行香
寺僕射指後不復有盖吳安石刻本卓頭高指後别
為一行遂由是平分為兩是安氏兄弟不學之謬東
坡見安師文時帖尚全嘗手搨數十本余得東坡搨
本於東平王氏無纖豪失真旁用眉陽蘇氏及趙郡
蘇軾印記米襄陽年少嘗臨之邵伯温亦云安氏析
後不復見全本此卷筆法絶類米老往見乞米帖墨
跡於子昂家子昂以重資得之余心有疑而不敢言
今得此帖紙色行墨絶相類遂定為米老所臨無疑
延祐二年八月丁丒袁桷記(清容居士集)
顔魯公争坐位書用先豐縣先天廣德中牒起草真
蹟縫中有顔氏守一圖書字印米元章所謂詭形異
狀得於意外定為顔書第一者是也宋時與季明文
鹿脯帖俱藏安師文家後來季明文歸聶氏文待詔
題識極誦其妙余不及見曾見吾友項又新所藏坐
位帖神色秀朗微似宋人摹本要亦書家甲觀矣近
來墨刻陜本漫漶不足目戲鴻堂所勒宋搨亦未能
精且行欵割裂不無失古人縱横徐疾之勢不若此
本筆筆生動位置儼然信可寳也(陳萬言鈃園集)
右唐顔魯公與郭僕射英乂書世所謂爭坐位帖此
其草也世人重公名節故併重其書重其書故草草
之筆亦摹刻之人其可以不立德耶(金薤琳瑯)
爭坐帖有陜刻字形已漫余家有宋搨精好因摹入
石此顔書之烜赫者(書畫眼)
魯公草行不知何時上石石已泐矣而法猶可尋王
元美云無一筆不作晉法所謂無意而文從容中道
者也又云公剛勁義烈之氣文不能發而發之于筆
墨間余嘗謂公學不如其人于麻姑壇記見之詞不
如筆楷不如行有意不如無意于此帖見之而都元
敬乃謂草草之筆亦為摹刻目中有筆余不能不服
膺元美(石墨鐫華)
此碑雖泐而顔公筆法宛然近董氏摩入戲鴻堂帖
乃云陜省者不足觀而自謂存魯公法度今以余觀
董氏刻視此則神亡多矣(仝上)
右草書乃顔魯公草本無意于書而天真爛然學者
可以知作字寫畫無意于佳而自佳者乃誠為佳矣
(玄牘紀)
大丈夫平生節概只視其氣如何胸中磊落如萬丈
虹蜺遇事而發出之以理便可如真金美鐵百鍊不
回若無主宰為物所奪則瞬息間已冰消霧釋不能
復振顔光禄在唐人知其死希烈之難不知此老平
生自許者不必待此只如爭坐位時咬釘嚼鐵便有
上鋸時氣勢元白信此則此帖潦草皆是一段竒氣
只當作祭二姪文字書麻姑壇文章看之可也(仝上)
顔魯公與郭僕射書行草今在西安府儒學世謂之
争坐位帖宋沈括夢溪筆談曰都堂及寺觀百官
會集坐次多出臨時唐以前故事皆不可考惟顔魯
公與左僕射定襄郡王郭英乂書云宰相御史大夫
兩省五品供奉官自為一行十二衛大將軍次之三
師三公令僕少師保傅尚書左右丞侍郎自為一行
九卿三監對之從古以來未嘗參錯此亦略見當時
故事(金石文字記)
顔魯公奉使蔡州書
行書今在同州其上有魯公畫像書曰真卿奉命來
此事期未竟止緣忠勤無有旋意然中心悢悢始終
不改游于波濤宜得斯報千百年間察真卿心者見
此一事知我是行亦足達于時命耳又曰人心無路
見世事只天知下有題曰觀此筆蹟不顯歲月以事
實考之盖使李希烈時也希烈以建中元年陷汝州
盧杞建議遣公奉使至正元(宋諱貞故作正)元年八月丙戌
公不幸遇害困躓賊庭者踰二年刃加於頸而色不
變度無還期誓不易節盖書此以自表云靖康元年
七月壬申朝散郎祕閣修撰知同州軍事唐重書(金石
文字記)
魯公行書奉命來此事期未竟止緣忠勤無有旋意
又作二語云人心無路見時事只天知宋刻同州下
有公小像不知原刻在何處然觀其詞意乃使希烈
時也亦足悲矣(石墨鐫華)
又有忠義堂帖宋人所刻此帖名為奉命帖又有移
蔡一帖曰貞元元年正月五日真卿自汝移蔡天也
天之昭明其可誣乎有唐之德則不朽耳十九日書
(金石文字記)
段文昌與房式往還書
正書貞元十七年十一月(金石錄)
白居易與劉禹錫書
行書無年月(金石錄)
論
三吳論
歐陽詢書西京(金石略)
韋維善政論
先天元年韋維善政論著作郎楊齊哲撰維先天中
為坊州刺史齊述所撰實德政碑也特異其名爾余
嘗患文士不能有所發明以警未悟而好為新竒以
自異欲以怪而取名如元結之徒是也至於樊宗師
遂不勝其弊矣如齊哲之文初無高致第易碑銘為
論贊爾(集古錄)
著作郎楊齊哲撰前洛川縣丞直翰林院(缺)庭誨書
維字文紀京兆杜陵人為坊州刺史此實紀德碑也
以先天元年立(集古錄目)
虞世南破邪論序
右破邪論序唐虞世南撰并小楷書世南之筆惟孔
子廟堂碑行世此文雖歐陽公趙明誠皆未之見而
予乃得見之豈非幸哉破邪論今載釋氏藏經其說
不暇深究若世南書則予之所嗜好故錄之(金薤琳琅)
虞永興世南書蹟本自希而楷法尤不易得小者唯
破邪論序稍大者孔子廟堂碑而已破邪精能之極
幾奪天巧所以不入二王室者猶似不能忘情於蹊
逕耳(弇州山人藁)
司馬子微坐忘論
唐白雲先生撰道士張弘明書太和三年女道士柳
凝然趙景元刻石并凝然所為銘同刻後又有篆書
曰盧仝高常嚴固元和三年凡十字碑在王屋(集古錄目)
序
懷素草書自叙
僧懷素撰并書大歷十二年十月石在將作監官庫
(諸道石刻錄)
送劉太沖序
顔真卿書未詳(金石略)
送劉太沖序碧牋書王欽臣故物後有王參政名印
王云因與唐坰兩出書各誤收卷去坰以將才不偶
命而德無其鄰字剪去碧牋宜墨神彩豔發龍蛇生
動覩之驚人不裝背揭去背紙以厚紙散卷之略一
出即卷去其子云與智永千字柳公權書柳尊師誌
歐陽鄱陽帖並同葬矣亦可歎息也或謂密為王詵
購去(米芾書史)
顔魯公送劉太沖序鬱屈瑰竒於二王法外别有異
趣米元章謂如龍蛇生動見者目驚不虚也宋四家
書派皆出魯公亦只爭坐帖一種耳未有學此叙者
豈當時不甚流傳邪真跡在長安趙中舍士楨家以
余借摹遂為好事者購去余凡一再見不復見矣淳
熙祕閣續帖亦有刻(畫禪室隨筆)
冬日集藏用上人院詩序
程浩撰序王涓等詩吳通微行書貞元四年(復齋碑錄)
送李愿歸盤谷序
韓愈撰盤谷在孟州濟源縣貞元中縣令刻石于其
側令姓崔其名浹今已磨滅其後書云昌黎韓愈知
名士也當時退之官尚未顯其道未為當世所宗師
故但云知名士也然當時送愿者為不少而獨刻此
序盖其文章已重於時也以余集本校之或小不同
疑刻石誤集本世已大行刻石乃當時物存之以為
佳翫爾其小失不足較也(集古錄)
正書無姓名貞元中刻石(金石錄)
今在濟源縣廨其末有記云貞元辛(缺)歲建丒月渤
海高從(缺)乃書者之名而石缺之也宋元祐八年
縣令傅君俞重刻(金石文字記)
緫悟上人鍾山林下集序
石洪撰正書貞元二十年十二月(金石錄)
處士石洪撰序桂府觀察判官張譫諸暨縣尉盧建
上元縣尉盧少連詩共三首皆洪書為鍾山僧揔悟
所作也以貞元二十年十二月立(集古錄目)
右鍾山林下集序者石洪為浮圖緫悟作也石洪為
處士而名重當時者以常為韓退之稱道也唐世號
處士者為不少矣洪終始無他可稱於人者而至今
其名獨在人耳目由韓文盛行於世也而洪之所為
與韓道不同而埶不相容也然韓嘗歎籍湜輩叛已
而不絶之也豈諸子駁雜不能入于聖賢之域而韓
子獨區區誨誘思援而出於所溺歟此孔孟之用心
也治平元年八月八日書(集古錄)
五太守宴小洞庭亭序
蘇源明文并書在鄆州(金石略)
陳章甫謁禹廟序
開元二十年釋惠通八分書(施宿會稽志)
尊勝經行書序
會昌元年前昭義軍節度使要籍右監門率府兵曹
參軍上護軍奚奬書在戒珠寺(會稽志)
表
蘇源明正德表
周良弼八分書天寳十四年(金石錄)
乞御書放生池碑額表
表顔真卿書批答肅宗御書表以上元元年上真卿
時為刑部尚書碑以大歷九年立(集古錄目)
崔淙謝廣利方表
行書貞元十二年五月(金石錄)
右唐崔淙謝廣利方表德宗貞元中自著方書號貞
元廣利方頒之郡國淙時為同州上表稱謝德宗信
任姦臣毒流天下而區區欲以醫方救人民疾苦可
謂婦人之仁矣(金石錄)
内侍梁守謙乞寫興唐寺藏經表
太和六年(京兆金石錄)
述
宇文顥山隂述
竇公衡撰史維則八分書天寳十三年(金石錄)
琅琊溪述
在滁州大歷六年(輿地碑目)
項王碑隂述
顔真卿撰并正書大歷七年五月(金石錄)
顔真卿為湖州刺史重建項羽廟舊碑以大歷七年
五月刻記于碑隂(集古錄目)
舉廢功述
王仲舒撰韋國正書貞元二十一年(金石錄)
李元素二州慰思述
義成軍節度鄭滑等州觀察李元素二州慰思述庾
承宣撰唐衢八分書并篆額元和中立(復齋碑錄)
左史洞述
張祐書池州(金石略)
金天王廟靈異述
衛包撰并正書天寳九年四月(金石錄)
誌
洛祠誌
行書無書撰人姓名天寳六年三月在同州(金石錄)
海濤誌
海濤誌濤歷濤日時濤期朔望體象春秋仲月漲濤
解凡六篇唐竇叔蒙撰其說以月朓朒候濤汐之進
退并竇氏濤日時疏一篇越州刺史孟簡撰皆陶慫
書朱巨題額不著刻石年月(集古錄目)
大歷中海濤誌竇叔蒙撰其書六篇一曰海濤誌二
曰濤歷三曰濤日時四曰濤期五曰朔望體象六曰
春秋仲月漲濤解余嚮在揚州得此誌甚愛之張於
座右之壁冀於朝夕見也已而夜為風雨所壊其後
求之凡十五年而復得斯本以示京師好事者皆云
未嘗見也(集古錄)
李幼卿題琅邪山誌
八分書無姓名柳遂皇甫智詩附(金石錄)
傳
佛跡圖傳
薛稷書京兆府(金石略)
崔慧爽傳
薩謹撰行書無姓名開元十四年二月(金石錄)
東夏師資正傳
僧惠超述李嵓書開元十八年四月(金石錄)
崔禹傳
權倕撰党撫八分書開元二十五年春(金石錄)
張中丞傳
右唐張中丞傳李翰撰嗚呼張巡許遠之事壯矣宜
秉筆之士皆喜為之稱述也然以翰所記考唐書列
傳及韓退之所書皆互有得失而列傳最為疎略雖
云史家當記大節然其大小數百戰屢敗賊兵其智
謀材力亦有過人可以示後者史家皆滅而不著甚
可惜也翰之所書誠為大繁然廣記備言所以備史
官之采也(集古錄)
陸文學傳
咸通十五年右陸文學傳鴻漸自撰茶之見前史
盖自魏晉以來有之而後世言茶者必本陸鴻漸盖
為茶著書自其始也至今俚俗賣茶肆中常置一甆
偶人於竈側云此號陸鴻漸鴻漸以茶自名於世久
矣考其傳著書頗多曰君臣契三卷潮州刺史記一
卷茶經三卷南北人物志十卷吳興歴官記三卷源
解三十卷江表四姓譜十卷占夢三卷其多如此豈
止茶經而已哉然其他書皆不傳(集古錄)
没賀舍利傳
崔璹撰正書無姓名開成五年十月(金石錄)
都官員外郎崔璹撰正書無姓名初開元中國城西
偏産異豕或謂文殊之化身常嬉遊於寺市人圍繞
爭以餅餌投之後死於市市吏劉守嗣等焚之獲舍
利遂歸藏於安國寺立此傳碑以開成五年十月立
(寳刻叢編)
疏
長生粥疏
齊已書洪州(金石略)
陳杲仁告身并捨宅造寺疏
俞珣述并書大中八年(金石錄)
隋大業十一年陳杲仁為朝請大夫告身并杲仁妻
軫静緣捨宅造寺疏同刻皆無書人名氏捨宅疏稱
明政二年者李子通年號也(集古錄目)
疏後題云明政二年按隋書煬帝本紀大業十一年
十月東海賊帥李子通擁衆渡淮僭稱楚王建元明
政則明政二年乃大業十二年也唐高祖實錄武德
二年四月隋禦衞將軍陳稜以江都降即以稜為總
管九月李子通敗稜陷江都國號吳建元明政則明
政二年是武德三年矣二說不同如此吕夏卿為余
言若以大業十二年為子通僭號之二年則江都方
亂煬帝安得南幸而唐實錄陳稜事可據則明政二
年當為武德三年也隋書繆矣杲仁終始事迹不顯
略見於隋書云唐初為隋太僕丞元祐將煬帝已遇
弑沈法興杲仁共殺祐起兵據江表法興自稱緫管
太司馬錄尚書事承制置百官以杲仁為司徒其事
止見此爾開元中僧德宣為杲仁記捨宅造寺載其
世家頗詳而其功閥官爵歲月多繆德宣言中毒以
死而宅疏言見屠戮當以宅疏為是德宣文辭不足
錄獨採其世次事蹟終始著之俾覽者覈其真偽而
少益於廣聞煬帝本紀高祖實錄皆唐初人所撰而
不同如此何哉(集古錄)
訓
南叟訓
祁順之撰皇三從姪李延宥正書乾元二年(金石錄)
箴
語箴
歐陽詢書未詳(金石略)
太倉箴
李商隠文行書大和七年十月(金石錄)
議
顧少連諡議
正書無姓名元和元年五月(金石錄)
六藝之一錄卷八十七
