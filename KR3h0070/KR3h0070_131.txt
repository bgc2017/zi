欽定四庫全書
六藝之一錄卷一百三十二錢唐倪濤撰
法帖論述二
法帖釋文第七
王羲之
七月一日羲之白忽然秋月但有感歎信反得去月七
日書知足下故羸疾問觸暑遠涉憂卿不可言吾故羸
乏力不具王羲之白
得都下九日書見桓公當陽去月九日書久當至洛但
運遲可憂耳蔡公遂委篤又加㿃下日數十行深可憂
慮得仁祖卄六日問疾更委篤深可憂當今人物眇然
而艱疾若此令人短氣謝光禄亦垂命可憂念二朝奄
忽傷人懷今年彫落可哀歎
徂暑感懷深得書知足下故頓乏食差不耿耿吾故爾
耳未果為結力不具王羲之
月半念足下窮思深至不可居忍雨濕體氣各何如參
軍得針炙力不甚懸情當深寬割情通省苦遣不具王
羲之白
長素差不懸耿小大佳也得敬豫九日問故進退憂之
深
知念許君與足下意政同但今非致言地甚勑勑亦不
知范生以居職未以卿示輙便及之吾尚不能惜小節
目但一開無解已又亦終無能為益適足為煩凟足下
呼爾不
每念長風不可居忍昨得其書既毁頓又復壯温深可
憂
謝生多在山不復見且得書疾惡冷耿耿想數知問雖
得還不能數可歎
初月二日羲之頓首忽然今年感兼傷痛切心奈何奈
何念君哀窮不已羲之惶恐
足下時事少可數來至人相尋下官吏不東西未委若
為言叙乖足下不返重遣信往問願知心素
吾怪足下參朝少晩不審有何事情致使如然也王羲
之再拜
前從洛至此未及就彼參承願夫子勿悒悒矣當日緣
明府共飲遂闕問願足下莫見責羲之頓首
十一月卄七日羲之報得十四十八日二書知問為慰
寒切比各佳不念憂勞久懸情吾食至少劣劣力因謝
司馬書不具羲之報
十月七日羲之報前過足下所得其書想殊有勞弊然
叔兄子孫有數人足慰目前情至取答委曲故具示可
令必達以副此志且山川甚有形勢遠想慨然又出藥
精要有騐信次可致當大惠也從弟分别吾深憂慮卿
女轗軻想何可處差充喜言不多耳羲之
皇象草章旨信送之勿三當付良信
遠婦疾猶爾其餘可耳今付書付想具
阮生何如此麤平安數絶問為慰
羲之白君晚可不想比果力不具王羲之
得遠嘉興書計今日必度喜遲可言足下至慰今有書
想足下有旨信别具告之
云足下尚停數日半百餘里瞻望不得一見卿此何可
言足下疾苦晴便大熱小船中至不易可得過夏不甚
憂卿還具示問
得告承長平未佳善得適適君如常也知有患者耿耿
念勞心食少勞甚頓還白不具王羲之再拜
足下小大佳也諸疾苦憂勞非一如何復得都下近問
不吾得敬和卄三日書無他重熙往定為善謝二侯省
飛白乃致佳造次尋之乃欲窮本無論小進也稱此將
青於藍
知比得丹陽書甚慰乖離之歎當復可信尋答其書足
下反事復行便為索然良不可言此亦分耳遲面具具
太常故患脾炙俞體中可可耳僕射事已行以表譲未
知恕不未復司州旨告懸竦鄱陽歲使應有書而未得
向亦得萬書委曲備悉使人慨然見足下乃悉知叔虎
剋昨發月半略必至未見勞參軍
熱日更甚得書知足下不堪之同此無賴早且乘凉行
欲往遲散也王羲之
知賢室委頓何以便爾甚助耿耿念勞心知得卄四問
亦得叔虎卄二日書云新年乃得發安石昨必欲剋潘
家欲剋卄五日也足下以語張令未前所經由足下近
如似欲見今送
七月六日羲之白多日不知問邑邑得二日書知足下
昨問耿耿今已佳也
期已至遲還具足下問耳當力東論道家無緣省苦但
有悲慨不得東此月問
信云含子别送乃是北方物也何以欲此欲幾許致此
四紙飛白以為何似能學不
月末必往遲見君無以為喻
鄉里人擇藥有發簡而得此藥者足下豈識之不乃云
服之令人仙不知誰能識者形色故小異莫與嘗見者
謝二侯
昨見君歡後無喻然未善悉想宿昔可耳脅中云何一
善消息值周轉勝也耿耿疾患小差與弘遠俱詣遲共
寫懷王羲之
承足下還來已久欲參慰為染患不能得往問眷仰情
深豈此委具一兩日少可尋冀言展若因行李願存故
舊今遇賢弟還得數張紙勞動幸不怪耳謹此代申不
具釋智永
此帖世多論為差誤蓋太宗皇帝取其書類右
軍遂參列其間所以貴之耳太宗於草聖最為
深妙何乃特不曉此釋智永字耶
雪候既不已寒甚盛冬平可苦患足下亦當不堪之轉
復知問王羲之
知遠比當造次遲見此子真以日為歲足下得審問旨
令吾
荀侯佳不未果就卿深企懷耳安好音信那可遇得歸
洛也計令解有懸休尋
知君當有分住者念處窮毒而復分乖尚可居情想反
理斷當
旦反想至所苦晚差不耿耿僕脚中不堪沈隂重痛不
可言不知何以治之憂深力不具王羲之頓首
深以為慰理有大斷其思豁之令盡足下勿乃憂之足
下殊當憂吾故具示問
晚復毒熱想足下所苦並以佳猶耿耿吾至頓劣冀凉
意散力知問王羲之頓首
足下家極知無可將接為兩遂乃不復更諸弟兄問疾
深護之不具王羲之白耳
僕近修小園子殊佳致果襍藥深可致懷也儻因行往
希見比二處動靜故之常患馳情散騎癰轉利慶慰姊
故諸惡反側永嘉至奉集欣喜無喻餘可耳
得華直疏故爾諸惡不差懸憂順何似未復慶等近消
息懸心君並何為耶此猶未得盡集理行大剋遲此無
喻
龍保等平安也謝之甚遲見之
離不可居叔當西耶遲知問
知彼清晏歲豐又所使有無一鄉故是名處且山川形
勢乃爾何可以不遊目
朱處仁今何在往得其書信遂不取答今因足下答其
書可令必達
愛為退臨書但有惆悵知足下行至吴念違
彼鹽井火井皆有不足下目見不為欲廣異聞具示足
下今年政七十耶知體氣常佳此大慶也想復勤加頥
養吾年垂耳順推之人理得爾以為厚幸但恐前路轉
欲逼耳以爾要欲一遊目汶領非復常言足下但當保
護以俟此期勿為虚言得果此緣一叚竒事也
法帖釋文第八
王羲之
羲之死罪小大悉以來未惶不可懷未復諮誨問懸情
計賓命行應至遲卞公遠具承問妹極得散力以為至
慰期等故爾耳因緣不多白羲之死罪
不審定何日當北遇信復白遲承後問
伏想清和士人能佳適桓公十月末書為慰云所在荒
甚可憂殷生數問北事勢復云何想安西以至能數面
不或云頓歴陽爾耶無緣同為歎遲知問運民不可得
而要當得甚慮叛散
頓為此足勞人意
八日羲之頓首多日不知君問得一昨書知君安善為
慰僕似小差而疲劇昨若耶觀望乃苦輿上隱痛前後
未有此也然一日一發勞復不極以此為慰耳力不
鄉里人藥著縣戶今送其名可為領受君卿就轉佳不
僕自秋便不佳今故不善差頃還少噉脯又時噉麺亦
不以為佳亦自勞弊散係轉久此亦難以求泰不去人
間而欲求方外此或速弊皆如君言
便大熱足下晚可耳甚患此熱力不具王羲之上
此書因周常侍想必至
吾唯辨辨便知無復日也諸懷不可言知彼人已還吾
之猶有小小往來不欲來者其野近當往就之耳不大
思其方不見可久理而任之者悠然此可歎息得西問
無他想彼人甚平安此粗佳玄度來數日為慰
中郎女頗有所向不今時婚對自不可復得僕往意君
頗冷不大都此亦當在君耶發瘧比日疾患欲無賴未
面邑邑反不具王羲之
得書知問腫不差乏氣忽忽面近羲之報
足下各如常昨還殊頓匈中淡悶干嘔轉劇食不可強
疾尚難下治乃甚憂力不具
得書知足下問吾既不佳賢内妹未差延期
須狼毒市求不可得足下或有者分三兩停須故示
得書知問吾腹夜來腹痛不堪見卿甚恨想行復來修
齡來經日今在上虞月末當去重熙旦便西與别不可
不可不知安所在未審時意云何甚令人耿耿
一昨得安西六月書無他無所知表亦復常言耳
闊轉久勞想豈舍知足下常得之卒未近緣如何足下
數令知問
十一月四日羲之白冬中感懷深始欲寒足下常疾何
如不得近問邑邑吾故苦心痛不得食經日甚為虚頓
力及不具王羲之白
周益州送此笻竹杖卿尊長或須今送
不得執手此恨何深足下各自愛數惠告臨書悵然
阮公故爾可憂時放恕大事今令速言何方守篤大炙
不得力而從事以至甚無計自必出唯須小佳鐡石今
出取救足下可復助且令得通
家月末當至上虞妹亦俱去
此蒸濕難為人得示知足下故爾堪行想不成病耳吾
至無賴行剋王羲之頓首
不得西問耿耿
近令送此宅圖云可得□畝爾者為佳可與水邱共行
視佳者决便當取問其價謝生多在山下不復見且得
書疾惡冷耿耿想數知問雖得還不能數可歎不審比
出日集聚不一爾緬然恐東旋未期請情罔
飛白不能乃佳意乃篤好此書至難或作復與卿
羲之白昨故遣書當不相遇知君還喜慰足下時行想
今善除猶耿耿僕時行以十一日而不除如此日便成
委頓今日猶當小勝不知能轉佳不積不卿至劣劣力
還不具王羲之白
不審復何似永日多少看未九日當採菊不至日欲共
行也但不知當晴不耳倫等還殊慰意增慨知足下疾
患小佳當惠緣想必能果遲此善散非直思想而已也
尋復有問足下以數示由為諸力不具
月半哀感奈何奈何念邑邑罔極之至不可居處比日
何似痺差不悒悒力知問王羲之頓首
知彼乃爾切切汝乃獨坐但有憂邑懸遠不能得遣人
且吾無復久意果去當南視汝等也
一昨得安西六日書無他無所大說故不復付送譲都
共表亦復常言耳如見子書道嵩自必果今復與書督
之足下勅令至并與遠書也
奉黃甘二百不計佳想故得至耳船信不可得不知前
者至不
尊夫人不和想小爾今以佳念累息卿佳不吾故劣劣
力知問王羲之敬問
日五期結極以大先師之言皆著推此言之無驗如此
事君當欲知故及宜停宅
先生適書亦小小不能佳大都可耳
三月十六日羲之白一昨省不悉兩快君可不萬石轉
差也炙得力不不得後問懸悒不知懷君云當有旨信
遲望其至僕劣劣故遣不具還具示王羲之
取卿女知耳為長史休種知何似耿耿
適欲遣書云得示知足下得凉以為佳甚慰知多疾患
念勞心吾故不欲食幾以為事恐不可久邑邑思面行
故果之王羲之
此郡之弊不謂頓至於此諸逋滯非復一條獨坐不知
何以為治自非常才所濟吾無故舍逸而就勞歎恨無
所復及耳夏人事請託亦所未忽小都冀得小差須日
當何理
法帖釋文第九
王獻之
相過終無復日悽切在心未嘗暫掇一日臨坐目想勝
風但有感慟當復如何嘗謂人之相得古今洞盡此處
殆無恨于懷但痛神理與此而窮耳盡此感深殆無冥
處常恨況相遇之難而乖其所同省告不覺淚流既已
往矣亦復何言獻之
諸舍復何如吾家多患憂面以問慰情不知可耳承永
嘉比復患下上下諸疾患乃爾燋馳豈可懷不審今復
何如㛐即平和耳貞壽不成病不鵝還慰姊意今已嘗
向發分張諸懷可言殊嘗復憂懸婢腹痛見差不劉家
疾患即差秀已還也
諸女無日事懸心阮新婦何日至慰姊目下
獻之死罪授衣諸感悲情伏惟哀慕兼慟痛毒難居見
徐擕并使君書承比極勝但承此凶問當復大頓耳比
日憂馳無復意不審尊體云何脚及可痛氣得此哀號
何如先大惡時炙創特不堪此乃不為患眠食幾許使
君今地實難為識然所以為識政在此耳
獻之白奉别告承安和慶慰極冷不審尊體復如何獻
之比日如復小勝因夜行忽復下如欲作㿃今服藥盡
温燥理冀當可耳然異極都下得復小失和卿惡亦不
復得妄近生冷體氣頓至此令人絶歎行有佳酒便服
想彼悉佳汝復見諸女不此近示故爾耳
獻之白承姑比日復小進退其爾不得一極和憂悚猶
深不審以服散未必得力耳比驎相聞故云惡懸懷使
君數得書也
獻之白思戀觸事彌至獻之既欲過餘杭州將若比還
京必視之來月十左右便當發奉兄無復日比告何喻
願復盡珍重理獻之白
獻之白節過歲終衆感纏心伏惟同之奉月初告承極
不平復頭眼半體疹恒惡兄告說姊故殊黃瘦憂馳可
言寒切不審尊體復何如眠食轉進不氣力漸復先耳
遲復旨告獻之故爾獻之
願餘上下安和知婢日夕疏慰意育故羸懸心倪比健
也
適奉永嘉去月十二日動靜故常患不寧諸女無復消
息獻之
再拜夏節近感深思惟窮號崩絶不可忍處晴快不審
體中何似食噉復多少甚馳情不審諸舍復何如未審
西動靜不寧此多患反側願深寬勉故承問
思戀無往不慰省告對之悲塞未知何日復得奉見何
以喻此心唯願盡珍重理遲此信反覆知動靜
十二月卄七日具疏操之獻之再拜歲盡無復日感思
兼懷不自勝兄亦同之奈何奈何奉十二日告承掾安
和慰馳情姊三兄諸患故爾不損憂馳情快不審尊體
並復何如遲復來告操之故平平已再服散冀得力獻
之亦惡憒匆謹拜疏不具操之等再拜
衛軍猶未平和而哀勞殊未得盡消息理常以不寧僕
射得散力甚慰表解臺職不知得恕不復冠軍告懸企
獻之白兄靜息應佳何以復小惡耶伏想比消息理盡
轉勝耳礜石深是可疑事兄憙患散輙發癕勢為積乃
不易願復更思獻之唯賴消息内外極生冷而心腹中
恒無他此一事是差但疾源不除自不得佳論事當隨
宜思之也獻之姊性纏綿觸事殊當不可獻之方當長
愁耳
獻之白不謂鄱陽一門艱故至此追尋悲惋益不自勝
奈何奈何政坐視其滅盡使人悲熟賴子高在此不爾
無可成獻之
阮新婦勉身得雄甚善散騎殊常憙也
雖奉對積年可以為盡日之歡常苦不盡觸頗之暢方
欲與姊極當年之足以之偕老豈謂乖别至此諸懷悵
塞實深當復何由日夕見姊耶俯仰悲咽實無己已唯
常絶氣耳
夏日感思兼悼切割心懷痛當奈何奈何得思道書慰
意薄熱汝比各可不吾並故諸惡勞益勿勿獻之白
獻之白思戀轉不可言瞻近而未得奉見但有歎息遲
諸信還具動靜獻之白
白東告具天寳疾患問何其倉卒乏子孫常欣倫早成
家以此娱上下豈謂奄失此女愍惜深至惻切心懷㛐
哀念當可為心情願不可保使人惋惋悲政當隨事豁
之耳㛐先積弊復有此痛心不審不乃惡不甚以憂馳
眠食復多少願遣無益盡消息理
吾十一月發吴興違遠兄姊感戀無喻慶等别不可言
比奉告故多患姊經感極頓憂馳益深適諮議十六日
告風疾故爾反側餘可行未東動靜不寧吾宜速吴興
丞别兄進猶戀罔勞亦極惡馳情二女晩生皆佳未復
華姜疏比來得直疏故惡故足當視華也汝兒女並可
不
廿九日獻之白昨遂不奉恨深體中復何如弟甚頓勿
勿不具獻之再拜
承服腎氣丸故以為佳獻之比服黃蓍甚勤平平耳亦
欲至十齋當可知
得書為慰吾先夜遂大得服湯酒諸治漸相故頓極難
勞知足下便去不得面别怏恨深保愛臨書增懷王獻
之
玄度時往來以此為慰興公使適還數日具都下問人
情憂良可歎息諸吴數問齡前來經日極為差云仁祖
欲請為軍司不知行不
慕容有易賴意耶
薄冷足下沈痼已經歲月豈宜觸此寒耶人生禀氣各
有攸處想示消息
益部耆舊傳令送想驅駕寫取了慎不可過淹留吾去
月從孫家求信次頓爾頻為亂反側餳大佳柳六惠言
餳可常餌亦覺有益耳
前告先以陳事意必是更有家信未知期說見德遠書
所致人耶何可足下今耶
鬱鬱澗底松離離山上苗以彼徑寸莖蔭此百尺條世
胄躡高位英雋沈下僚
一月卄九日告仲宗奉世諸兒禍變無常黃門隕
背哀痛摧剝不自勝任奈何奈何及書感塞父姑
告
念外甥欲問郗新婦更篤憂慮深
永冠軍故爾不覺轉勝灸無所覺憂馳深汝燋煉可言
可必不耳企遲此大都如常秀順至慰意順心痛委頓
燋勞諸舍不能集會深哽塞仰料靜婢自常不和知從
事甚簡致此佳也
法帖釋文第十
王獻之
吾當託桓江州助汝吾此不辨得遣人船迎汝當
具東改枋三四吾小可者當自力無御迎汝故可
得五六十人小枋諸謝當有便是見今當語之大
理盡此信還具白脾痛可堪而以作書絶欲不可
識
疾不退潛處當日深豈可以常理待之此豈常憂不審
食復何如肌色可可所堪轉勝復以此慰馳竦耳消息
亦不可不恒精以經心向秋冷疾下亦應防也獻之下
斷來恒患頭項痛復小爾耳
省前書故有集聚意當乘果不足下大小佳不聞官前
逼遣足下甚急想以相體恕耳足下兄子以至廣州耶
當有得集理不念懸心也耳
近與鐵石共書令致之想久逹不得君問以復經月懸
情豈可言頃更寒不適頗有時氣君頃各可耳遲旨問
僕大都小佳然疾根聚在右髀脚重痛不得轉動左脚
又腫疾候極是不佳幸食眠意事為復可可冀非臧病
耳
知鐡石前往快作樂諸君善處世一達於當年不復過
此僕端坐將百日為尸居解日耳不知那得一散懷何
其相思之深臨書意塞
玄度何來遲深令人懸憂耶常謂有理因祠監多感足
下事甚善然所造極難想足下每思先後公豈須言親
親不已意耳安石停此過半日猶得一宿送近道所以
致嘆何物喻之一十當浦陽諸懷兒不可言且復不得
卿送有諸歎今此貪上道勿動小行多晝夜十三四起
所去多又風不差脚更腫轉欲書疏自不可已唯絶歎
於人理耳二妹復平平昨來山靜政當還委曲前書具
想勝常也諸人悉何如承冠軍定入計今向達都汝奉
見欣慶但恐停日不多耳
慶等已至也鵝差不甚懸心宜道尋去奴定西諸分張
少言
新婦服地黃湯來似减眠食尚未佳憂懸不去心君等
前所論事想必及謝生未還何爾進退不可解吾當書
問也
鴨頭丸故不佳明當必集與君相見
不審阿姨所患得差不極令懸側想東陽諸妹當復平
安不審頃者情事漸差耶彼郡今載甚不能佳不知早
晩至當遂至郡深想望
斁奴此月唯省一書亦不足慰懷深悉足下情素耳七
月二日獻之白
孫權據有江東以歴三世國險而民附賢能為用斯可
與為援而不可圖也益州天府之地高祖因之以成帝
業荆州北據漢河利盡南海西連巴蜀東適吴會此用
武之國而其不能治天所以資將軍將軍既是帝室之
胄信義著於四海來之大國誠難至也
鄱陽書停諸舍便有月末具散騎書知情至草草未發
遣奉去月問承婦等復不能差深憂慮耳
獻之白不審疾得損未極憂及更能出入未前書云至
於散情㛐疾苦療得所深喜慰想必為問敬和晚際似
差耶諸舍也能向諸弟各也
獻之白極熱敬惟府君此月内得書來時幾得問希此
消息極悶悶軍中復如何患膿不能潰意甚無賴君有
好藥必時復與府中多少極濟事耶
服油得力更能噉數麫只五六日停也不至絶艱辛也
足下明必當果想即日如何深想憶
近奉阿姑告知平安極慰人意獻之遂不堪暑氣力恒
惙恐是惡風大都將息近似小却
白承舍内分違豫遂就難以喻痛濟理獻之白
復面悲積蕃首以不佳耿耿僕近動散委頓雖轉折猶
惙然發止尚以未定日冀以言首力還不復耳
還此今有書何以至不知諸舍故多患念勞以今差也
得領軍書故在風丹陽書常疾動耿耿亦足得鄱陽近
書為慰丹陽疾去不果來甚悵恨
得西問不寢復云何令人邑邑具示
東家尚未欲下李參軍無政日有此議能自來此方寸
無使聞上極不妙之事獻之頓首
八月十九日具疏操之獻之再拜昨日諸願悉達奉奉
告慰馳心極冷不審尊體復如何操之創故不差常惡
亦故爾憒憒獻之昨來復下如欲作㿃殊乏極服石的
九冀得力謹謹不具操之等再拜
獻之白不審尊體復如何昨夜眠多少願盡寬喻理憂
馳可復言若得消息者獻之
嫂等承更惡不審頃痊復不必須散時終得力耶此藥
甚佳想姊舉體不能行履服遂差安西且無恙府君屬
有和稀久滯行路同人絶得此心故當擕其長幼詣汝
上下知彼絡繹有書示不足以慰吾意耶冬間必欲至
足下所居承使君明練不謂漸有勝也君數集聚然其
大都可耳吾止於月半間耶
鄱陽歸鄉承修東轉有理吾賢畢欲事必俟勝歡慰於
懷耶吾終權宜至承今年飢饉仰唯年支都乏絶不謂
乖又至於此耶吾脚尚未差極憂也
獻之等再拜不審海塩諸舍上下動靜比復常憂之姊
告無他事崇虚劉道士鵝羣並復歸也獻之等須向彼
謝之獻之等再拜
敬祖日夕還山隂與嚴使知聞頗多歲月今屬天寒擬
適遠為當奈何奈何爾豈不令念姊遠路不能追求耳
太宗皇帝嘗遣使購募古先帝王名臣墨帖集
為十卷淳化三年冬詔刊之後大臣登二府皆
以賜焉歐陽修云往時禁中火災焚其板或云
尚在但不賜元祐四年臣得本於前金部員外
郎臣吕和卿命工模刻之後二年復取帖中草
書世所病讀者為釋文十卷並行於時所以上
廣太宗皇帝垂意訓示天下後世之學者耳元
祐七年五月十有九日前承議郎臣劉次莊謹
題
太宗皇帝深於草書嘗論之智永帖中矣真宗
皇帝亦善草聖仁宗皇帝喜飛白飛白王羲之
以為難而不敢自以為善者仁宗皇帝乃獨善
之英宗皇帝最喜書儒臣王廣淵以書得待從
神宗皇帝喜徐浩書熙寧元豐間天下化之臣
為宗丞時聞先帝大喜鍾王書天下復將化之
而先帝駕龍上天入太清矣七月八日臣次莊
書
六藝之一錄卷一百三十二
