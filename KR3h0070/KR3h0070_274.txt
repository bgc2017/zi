欽定四庫全書
六藝之一錄卷三百十六錢唐倪濤撰
歴朝書譜六
魏
鍾繇
鍾繇字元常潁川長社人也封定陵侯遷太傳諡成
侯(魏志本傳)
魏鍾繇字元常少隨劉勝入抱犢山學書三年遂與
魏太祖邯鄲淳韋誕議用筆繇乃問蔡邕筆法扵韋
誕誕惜不與乃搥胸嘔血太祖以五靈丹救之得活
及誕死繇令人盗掘其墓遂得之由是繇筆更妙繇
精思學書卧畫被穿過表如厠終日忘歸每見萬類
皆書象之繇善三色書最妙者八分(羊欣筆陣圖)
繇與同郡胡昭俱學扵劉德昇而胡書肥鍾書瘦鍾
書有三體一曰銘石之書最妙者也二曰章程書傳
祕書教小學者也三曰行狎書相聞者也三法皆世
人所善(羊欣能書人名錄)
鍾繇少時随劉勝往抱犢山學書三年比還與曹操
邯鄲淳孫子荆關枇杷等議用筆法見蔡邕筆法扵
韋誕坐上苦求不與及誕死隂令人盗開其墓以得
之故知多力豐筋者聖無力無筋者病一一從其消
息而用之由是更妙繇曰用筆者天也流美者地也
非凡庸所知臨終探囊以授子會曰吾精思學書學
其用筆若與人居畫地廣數步卧畫被穿過表如厠
至扵忘歸每見萬類皆畫象之(鍾繇用筆說)
梁武帝觀鍾繇書法十二意(已見百三十一卷書論兹不重錄)
魏鍾繇字元常潁川長社人祖皓至德高世父廸黨
錮不仕元常才思通敏舉孝廉尚書郎累遷尚書僕
射東武亭侯魏國建遷相國明帝即位遷太傅繇善
書師曹喜蔡邕劉德昇真書絶世剛柔備焉點畫之
間多有異趣可謂幽深無際古雅有餘秦漢以來一
人而已雖古之善政遺愛結扵人心未足多也尚德
哉若人其行書則羲之獻之之亞草書則衛索之下
八分則有魏受禪碑稱此為最太和四年薨八十矣
元常隸行入神八分入妙(書斷)
鍾繇字元常潁川長社人也官至太傅工正隸行草
八分尤長扵正隸繇初求蔡邕筆法扵韋誕誕祕而
不傳輙搥胸嘔血幾至扵斃魏太祖以五靈丹救之
得活及誕死繇盗發其塚遂得蔡法扵是學書益進
雖窮晝夜無少間輟卧則以手畫被被為之穿故其
書遂與羲獻索衛相後先若魏受禪碑劉禹錫言王
明為文梁鵠作字鍾繇刻石世為三絶則繇潛心字
畫可知矣世以繇正隸如郊廟既陳俎豆斯在梁武
帝亦謂如雲鶴遊天羣鴻戲海豈虚言哉繇晚病膝
每許以乘車趨朝後三公有疾遂以為故事當時為
之榮今御府所蔵正書一賀尅捷表(宣和書譜)
袁昂書評已見一百三十九卷
庾肩吾書品列上之上論見一百三十八卷
李嗣真後書品列逸品論見一百三十八卷
魏太傅鍾繇戎路宣示帖真蹟
御府所蔵魏鍾繇宣示帖淳祐十一年歲在&KR0605;亥至
朔同日妝池松題記
尚書宣示已入閣帖荐季直表亦鐫華氏真賞齋矣
此則宣示戎輅真跡為吾禾項氏所蔵是宣示有二
種也遂昌鄭元祐以戎路作戎輅世遂名戎輅帖耳
余考廣川書跋以昔人辨鍾元常書謂字細畫短而
逸少學此書最勝處得扵勢巧形密然則察真偽者
當求之此其失扵勁密者可遥知其偽也賀表畫䟽
體枝鋒露筋絶不復結字此决非元常之為也永叔
嘗辨此謂建安二十四年九月關某未亡不應先作
此表論辨如此然鄭遂昌以成侯戎輅表楷法傳世
為不可及又以季直表其法度與戎輅無少異今三
帖具存鑒别自在惟是墨本為閏月九日非九月也
或誤以九日作九月抑閏在冬捷時耶有識者宜詳
辨之嘉禾龍惕子汪砢玉鑒扵城南之蓮登草堂(珊瑚
網)
鍾太傅書帖題跋已見碑刻及法帖者兹不重
錄
孫子荆關枇杷
鍾繇與太祖邯鄲淳韋誕孫子荆關枇杷議用筆法
(虞喜志林)
鍾會
繇子鎮西將軍能學父書改易鄧艾上事皆莫有知
者(羊欣撰錄)
鍾會字士季繇之少子也少敏慧夙成及壯有才數
技藝景元三年為征西將軍(魏志本傳)
鍾會字士季元常少子官至司徒咸熙元年衛瓘誅
之年四十書有父風稍備筋骨美兼行草尤工隸書
遂逸致飄然有凌雲之志亦所謂劍則干將莫邪焉
會嘗詐為荀勖書就勖母鍾夫人取寳劍會兄弟以
千萬造宅未移居勖乃潛畫元常形像會兄弟入見
便大感慟勖畫亦會之類也會隸行草章草入妙(書斷)
庾肩吾書品列上之下論見一百三十八卷
李嗣真後書品列在上中品論見一百三十八卷
會善效人書扵劍閣要艾章程白事皆易其言又毁
文王報書手作以疑之也(世說新語注)
鍾毅
鍾毅會所養兄子也(魏志鍾會傳)
鍾毅行隸品下之上(韋續九品書人論)
宋翼
宋翼鍾繇弟子常作書如算子繇乃叱之翼三年不
敢見晉太康中有人扵許下破鍾繇墓遂得筆勢論
翼乃讀之依此法學名遂大振(王羲之題筆陣圖後)
胡昭
胡昭字孔明潁川人養志不仕避地冀州辭袁紹之
命太祖頻加禮辟既至求去居陸渾山中以經籍自
娛昭善史書與鍾繇邯鄲淳韋覬韋誕並有名尺牘
之蹟動見模楷焉(魏管寧傳)
胡昭字孔明潁川人少而博學不槩榮利有夷皓之
節甚能史書真行入妙衛恒云昭與鍾繇並師扵劉
德昇俱善草行而胡肥鍾瘦書牘之迹也動見模楷
羊欣云胡昭得其骨索靖得其肉韋誕得其筋張華
云胡昭善隸書茂先與荀勖共整理記籍立書博士
置弟子教習以鍾胡為法嘉平二年公車徵會卒年
八十九隸行入妙大篆入能(書斷)
庾肩吾書品列上之下論見一百三十八卷
邯鄲淳
邯鄲淳一名竺字子叔潁川人博學有才章又善蒼
雅蟲篆許氏字指初平時從三輔客荆州太祖甚敬
異之黃初初以淳為博士給事中(魏志王粲傳注)
陳留邯鄲淳為魏臨淄侯文學得次仲法名在鵠後
(羊欣撰錄)
邯鄲淳字子淑潁川人志行清潔才學通敏初為臨
淄王傅累遷給事中書則八體悉工師扵曹喜尤精
古文大篆八分隸書自杜林衛密以來古文冺絶由
淳復著衛恒云魏初傳古文者出扵邯鄲淳蔡邕采
斯喜之法為古今雜形然精密閑理不如淳也梁鵠
云淳得次仲法韋誕師淳而不及也張華云邯鄲淳
善隸書子淑古文小篆八分隸書竝入妙(書斷)
邯鄲淳書應規入矩方圓乃成(袁昂書評)
淳以書教諸王子又建三字石經扵漢碑之西其文
蔚煥三體復宣挍之說文篆隸大同而古字小異(江式
論書表)
衛臻
衛臻字公振陳留襄邑人也始為漢黃門侍郎後為
魏司徒爵長垣侯追贈太尉諡敬侯(魏志本傳)
張懷瓘云王濛隸章草衛臻陶侃亞也(書斷)
竇臮云或仰則鍾繇或平視衛臻(述書賦)
衛覬
衛覬字伯儒河東安邑人也少夙成以才學稱太祖
辟為司空掾屬魏國既建拜侍中徙尚書明帝即位
進封閺鄉侯謚敬侯好古文鳥篆隸草無所不善(魏志
本傳)
河東衛覬字伯儒魏尚書僕射善草及古文略盡其
妙草體微瘦而筆跡精熟覬子瓘字伯玉為晉太保
採張芝法以覬法參之更為草藁草藁是相聞書也
瓘子恒亦善書博識古文(羊欣撰錄)
衛覬字伯儒河東人為魏尚書僕射謚敬侯善草及
古文略盡其妙草體如傷瘦而筆跡精殺亦行扵代
子瓘字伯玉晉司空太保為楚王所害瓘採張芝草
法取父書參之更為草藁世傳其善瓘子恒字巨山
亦能書(王僧虔論書)
魏衛覬字伯儒河南安邑人官至侍中尤工古文篆
隸草體傷瘦筆跡精絶魏初傳曰古文者篆出扵邯
鄲淳伯儒嘗寫淳古文尚書還以示淳淳不能别年
六十二卒伯儒古文小篆隸書章草並入能子孫皆
妙扵書(書斷)
庾肩吾書品列中之中論見一百三十八卷
韋誕
韋誕字仲將太僕端子有文才善屬辭章建安中拜
郎中稍遷侍中中書監以光禄大夫遜位邯鄲淳衛
覬及誕並善書有名(文章叙錄)
誕師邯鄲淳太和中誕為武都太守以能書留補侍
中魏氏寳器銘題皆誕書云(衛恒四體書勢)
誕字仲將京兆人善楷書漢魏宫館寳器皆是誕手
寫魏明帝起凌雲臺誤先釘牓而未題以籠盛誕轆
轤長絙引之使就牓書之牓去地二十五丈誕甚危
懼乃擲其筆以下而焚之仍誡子孫絶此楷法著之
家令官至鴻臚少卿誕子少季亦有能稱(羊欣撰錄)
誕及姜詡梁宣田彦和皆伯英弟子並善草書誕書
最優又善楷書(羊欣能書人名)
韋誕字仲將京兆人太僕端之子官至侍中伏膺扵
張芝兼邯鄲淳之法諸法並善尤精題署明帝時凌
雲臺初成令誕題榜高下異好宜就加點正因致危
懼頭鬢皆白既以下戒子孫無為大字楷法張華云
京兆韋誕子熊潁川鍾繇子會並善隸書初青龍中
洛陽許鄴三都宫觀始成詔令仲將大為題署以為
永制給御筆墨皆不任用因曰蔡邕自矜能書兼斯
喜之法非流紈體素不妄下筆夫工欲善其事必先
利其器若用張芝筆左伯紙及臣墨兼此三具又得
臣手然後可以建徑丈之勢方寸千言然真迹之妙
亞乎索靖也嘉平五年卒年七十五八分隸章飛白
入妙小篆入能(書斷)
袁昂書評已見一百三十九卷
庾肩吾書品列上之下論見一百三十八卷
竇臮述書賦評見一百四十一卷
南宫既建明帝令侍中京兆韋誕以古篆書之(水經注)
韋誕作剪刀篆亦曰金錯書(夢英十八體書)
韋康
韋康字元將誕兄亦工書(書斷)
韋熊
韋熊字少季誕之子亦善隸書時人云名公之子不
有二事世所美焉(書斷)
庾肩吾書品列下之下論見一百三十八卷
張揖
張揖清河人魏初博士著埤倉廣雅古今字詁(江式論書
表)
劉廙
劉廙字恭嗣南陽安衆人也為五官將文學文帝器
之命廙通草書廙荅曰初以尊卑有序不敢修草必
如嚴命何敢以辭位為侍中爵關内侯(魏志本傳)
虞松
虞松字叔茂陳留人也九江太守邊讓外孫弱冠有
才宣王辟為掾年二十四遷中書郎遂至太守(魏書鍾繇
傳注)
竇臮述書賦評見一百四十一卷
注云今見隸紙草書具姓名一紙十一行也
應璩
應璩字休璉瑒之弟汝南人博學好屬文善為書記
文明帝世歷官散騎常侍齊王即位遷侍中大將軍
長史(魏志王粲傳)
應璩以文章貴顯亦善書(書史會要)
杜畿杜恕
杜畿字伯侯京兆杜陵人也為河東太守文帝時為
尚書僕射諡戴侯(魏志本傳)
杜恕字務伯畿之子也太和中為散騎黃門侍郎後
出為幽州刺史加建威將軍護烏桓校尉(魏志本傳)
京兆杜畿魏尚書僕射子恕東郡太守孫預荆州刺
史三世善草藁(羊欣撰錄)
諸葛誕
諸葛誕字公休琅邪陽都人封高平侯為征東大將
軍(魏志本傳)
諸葛誕常倚柱書雷震其柱誕書自若(金壺記)
夏侯玄
夏侯玄字太初尚子沛國譙人少知名官至太常(魏志)
夏侯太初常倚柱作書時大雨霹靂破所倚柱神色
無變書如故(世說新語)金壺記與諸葛誕事並載
韋秀
庾肩吾書品列下之上論見一百三十八卷
鍾輿
庾肩吾書品列下之上論見一百三十八卷
徐幹
字偉臣正始中與王粲等號建安七子善章草(書史會要)
蘇林
字孝友陳留人博學多通古今字指凡諸書傳文問
危疑林皆釋之建安中為五官將文學黃初中為博
士給事中文帝典論所稱蘇林是也(魏志劉劭傳)蘇林
有書名(書史會要)
王明山
太原祁人凌少子最知名善書多技藝人得其書皆
以為法(魏志王凌傳)
江偉
見王愔文字志書家傳云藝文類聚作晉人詩紀
有江偉荅賀蜡詩序云正元二年晉無正元之號按
正元乃高貴鄉公年號當是其時人
陳翕
張平子碑隂二銘崔子玉陳翕悉是隸字(水經注)
吳
張昭
張昭字子布彭城人也少好學善隸書孫策命為長
史撫軍中郎將權稱尊號拜輔吳將軍諡文侯(吳志)
庾肩吾書品列中之下論見一百三十八卷
張紘
張紘字子剛廣陵人權以紘為長史(吳志本傳)
紘善小篆官至侍御史年六十一卒孔融與子剛書
曰前勞筆迹乃多為篆舉篇見字欣然獨笑如復觀
其人融之此言不易而得紘之小篆時頗有聲(書斷)
紘工小篆飛白(書史會要)
皇象吳人皇象能草世稱沉著痛快(羊欣撰錄)
吳皇象字休明廣陵江都人也官至侍中工章草師
扵杜度先是有張子並扵時有陳良輔並稱能書然
陳恨瘦張恨峻休明斟酌其間甚得其妙與嚴武等
稱八絶世謂沈著痛快抱朴云書聖者皇象懷瓘以
為右軍隸書以一形而衆相萬字皆别休明章草雖
相衆而形一萬字皆同各造其極則實而不朴文而
不華其寫春秋最為絶妙八分雄才逸力乃相亞扵
蔡邕而妖冶不逮通議傷扵多肉矣休明章草入神
八分入妙小篆入能(書斷)
吳皇象字休明廣陵人官至侍中工八分篆草初學
扵杜度作章草文而不華質而不野沈著痛快世以
書聖稱論者以象書比龍蠖蟄啟伸槃腹行盖言其
蟠屈騰踔有縱横自然之妙或謂如歌聲遶梁琴人
捨徽則又見其遺音餘韻得之扵筆墨外也象作八
分亦自雄逸遂與蔡邕後先然人材固有分量當時
以象書為章草入神八分入妙篆入能其亦善品藻
者也今御府所蔵章草書一急就章(宣和書譜)
袁昂書評已見一百三十九卷
庾肩吾書品列上之下論見一百三十八卷
李嗣真書品列上中品論見一百三十八卷
竇臮述書賦評見一百四十一卷
注云今見帶名章草帖一表七行并寫春秋哀公
上第二十九卷首元年餘自二年至十三年盡尾
足其紙每一大幅有一縫線聯合之六元凱押尾
云此是蠒紙緊薄有脉似樺皮以諸蠒比類殊有
異者也
皇象書吳大帝碑在江寧府雖本漢隸然探竒振古
有三代純樸氣羊欣稱象善草書張懷瓘惟稱象小
篆入能獨不言象為隸字疑此碑近出前人未見(廣川
書跋)
書急就篇者多以草書寫之今惟有一本相傳是皇
象寫(玉海)
金壺記云其書春秋尤妙
劉纂岑伯然朱季平
晉葛洪云吳之善書者皇象劉纂岑伯然朱季平皆
一代之絶手(抱朴子)
蘇建
蘇建官至中郎其書與皇象同所書禪國文今在宜
興善卷山中(書史會要)
賀邵
賀邵字興伯會稽山隂人也孫皓時中書令領太子
太傅(吳志)
述書賦評見一百四十一卷
注云今見章草書帶名一帖五行
朱育
朱育山隂人少好竒字凡所特達依體象類造作異
字千名以上育後仕為東觀令加位侍中推刺占射
文藝優絶(會稽典錄)
朱育異字二卷(唐書藝文志)
諸葛融
諸葛融字叔長瑾之次子也瑯琊陽都人學為章句
博而不精性寬容多技藝後拜騎都尉(吳志諸葛瑾傳注)
諸葛融善書(書史會要)
張宏
飛白本是題宫殿八分之輕者全用楷法吳時張宏
好學不仕常著烏巾人號為張烏巾此人特善飛白
能書者鮮不好之(羊欣撰錄)
吳處士張宏字敬禮吳郡人篤學不仕恒著烏巾時
號張烏巾并善篆隸其飛白妙絶當時飄若雲游激
如驚電飛仙舞鶴之態有類焉自作飛白序勢備說
其美也歐陽詢曰飛白張烏巾冠世其後逸少子敬
亦稱妙絶敬禮飛白入妙小篆入能(書斷)
沈友
沈友字子正吳郡人弱冠博學善屬文辭兼好武事
注孫子兵法又辨扵口衆咸言其筆之妙舌之妙刀
之妙三者皆過絶扵人(張勃吳錄)
沈友少好學書(金壺記)
陳梁甫
陳梁甫能書(吳志趙達傳注)
釋支謙
釋支謙字恭明一名越本月支人博覽經籍莫不諳
究世間伎藝多所綜習遍學異書通六國語孫權拜
為博士謙以經多梵文集衆本譯為漢文行扵世(高僧
傳)
蜀
諸葛亮
諸葛亮字孔明瑯琊陽都人漢司隸校尉諸葛豐後
也先主即位策亮為丞相建興元年封武鄉侯諡忠
武(蜀志)
諸葛亮字孔明瑯琊陽都人也少孤依從父元元卒
亮躬耕南陽高卧不仕蜀先主三往見然後起先主
喜而謂其臣曰吾之得亮猶魚之得水也其王霸之
略皆先定扵胸中卒如所期嘗自比管仲樂毅識者
許之善畫亦喜作草字雖不以書稱世得其遺跡必
珍玩之有創物之智出扵意匠為木牛流馬皆足以
驚世絶俗而八陣圖咸得其要以是心畫之妙可以
不學而能盖緒餘以及扵此耳仕蜀位至丞相今御
府所蔵草書一遠涉帖(宣和書譜)
蜀主採金牛山鐵鑄八劒並是亮書(刀劒錄)
先主嘗作三鼎皆孔明篆隸八分書極工妙(周越古今法書
苑)
許靖
許靖字文休汝南平輿人少與從弟劭俱知名建安
十六年轉在蜀郡先主即尊號策靖作司徒年逾七
十丞相諸葛亮皆為之拜(蜀志本傳)
許靖行草品下之下(韋續九品書人論)
劉敏
劉敏零陵人優之孫優父綽本彭城人為零陵太守
因徙家焉敏善草書帝禪時除侍御史為揚威將軍
以功封雲亭侯拜成都大尹(永州志)
張飛
張飛字益德涿郡人也章武元年遷車騎將軍領司
隸校尉封西鄉侯諡曰桓(蜀志本傳)
涪陵有張飛刁斗銘其文字甚工飛所書也張士環
詩云人間刁斗見銀鈎(丹鉛總錄)
飛不獨有八分書刁斗銘又有流江縣紀功題名云
漢將軍飛率精兵萬人大破賊首張郃扵八濛立馬
勒銘(陳繼儒太平清話)
來敏
來敏字敬達義陽新野人來歙之後也涉獵書籍善
左氏春秋尤精扵倉雅訓詁好是正文字後為執慎
將軍(蜀志本傳)
蜀漢諸葛孔明書跋
武侯手翰惟此數十字嗟乎鍾繇梁鵠之跡布寰區
至老瞞穢滓猶有餘氛而獨無表章及此者余扵無
信二國諸帖未嘗不薰沐正襟拜啟扵前流涕扵後
也(墨林快事)
蜀漢張飛刁斗銘
張士環詩云天下英雄只豫州阿瞞不共戴天仇山
河割據三分國宇宙威名丈八矛江上祠堂嚴劍佩
人間刁斗見銀鈎空餘諸葛秦州表左袒何人復為
劉
諸葛瞻
諸葛瞻字思遠亮之子官至衛將軍亦能書(書史會要)
六藝之一錄卷三百十六
