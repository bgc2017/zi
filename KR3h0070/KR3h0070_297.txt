欽定四庫全書
六藝之一錄卷三百三十九錢唐倪濤撰
歴朝書譜二十九
宋
蔡襄
蔡襄字君謨興化軍人也官至端明殿學士博古尚
氣節居諫垣樂言事初范仲淹被逐余靖尹洙歐陽
修以極論援救坐是皆罪貶襄於是作四賢詩以高
其風天下咸誦之工字學力將求配古人大字鉅數
尺小字如豪髮筆力位置大者不失結密小者不失
寬綽至於科斗篆籀正隸飛白行草章草顛草靡不
臻妙而尤長於行在前輩中自有一種風味筆甚勁
而姿媚有餘仁祖深愛其書嘗御製元舅隴西王李
用墓銘詔襄書之已而學士撰温成皇后銘文又詔
襄書而襄辭曰此待詔職也儒者之工書所以自遊
息而已仁祖亦不強之人謂古今能自重其書者唯
王獻之與襄耳襄遊戲茗事間有前後茶錄復有茘
枝譜世人摹之石自珍其書以謂有翔龍舞鳳之勢
識者不以為過而復推為本朝第一也論者以謂真
行簡劄今為第一正書為第二大字為第三草書為
第四其確論歟今御府所藏正書三南郊慶成詩
茶錄還潁詩
集古錄序
蔡君謨既為余書集古錄序刻石其字尤精勁為世
所珍余以鼠鬚栗尾筆銅綠筆格大小龍茶惠山泉
等物為潤筆君謨大笑以為太清而不俗後月餘有
人遺余以清泉香餅一篋者君謨聞之歎曰香餅來
遲使我潤筆獨無此一種物兹又可笑也(歐陽修歸田錄)
茶錄跋
善為書者以真楷為難而真楷又以小字為難羲獻
以來遺蹟見於今者多矣小楷惟樂毅論一篇而已
今世俗所傳出故高紳學士家最為真本而斷裂之
餘僅存者百餘字爾此外吾家率更所書温彦博墓
銘亦為絶筆率更書世固不少而小字亦止此而已
以此見前人於小楷難工而傳於世者少而難得也
君謨小字新出而傳者二集古錄目序横逸飄發而
茶錄勁實端嚴為體雖殊而各極其妙蓋學之至者
意之所到必造其精予非知書者以接君謨之論久
故亦麤識其一二焉治平甲辰(歐陽文忠公集)
余所見茶錄凡數本暮年乃見絹本豈非自喜此作
亦如右軍之於禊帖屢書不一書乎公吏事尤高發
奸摘伏如神而掌書吏輒竊公藏藁不加罪亦不窮
治意此吏有蕭翼之癖與其他作奸犯科者不同耶
可發千古一笑淳祐壬子十月望日克莊書時年六
十六(後村集)
蔡端明書評者謂其行草第一正書第二然宣和書
譜載御府所藏獨有正書三種豈不足於行草耶歐
公云前人於小楷難工故傳於世者少而難得君謨
小字新出而傳者二謂集古錄序及龍茶錄也端明亦
云古之善書者必先楷法漸至行草某近年麤知其
意而力已不及觀此則其行草雖工而小楷尤為難
得當時御府所收僅有三種而茶錄在焉蓋此書尤
當時所貴嘗刻石傳世數百年來石本已不易得况
真蹟乎侍御王公敬止不知何緣得此間以示余蓋
希代之珍也按公以慶歷四年為福建轉運進小龍
茶時年三十有四後三年入修起居注選進此錄後
知福州失去藏藁懷安令樊紀購得刊行當是至和
二年再知福州時至治平元年始定正重書相距皇
祐又十餘年公年五十有三遂卒晦菴評蔡書謂歲
有蚤暮力有深淺公書至是蓋無遺法矣元人盧貴
純跋云歐公最愛公書而此書晩出惜不及見余按
歐公云集古錄序横逸飄發而茶錄勁實端嚴結體
雖殊各極其妙則此書必嘗入其品題矣且後題治
平甲辰即元年重書之歲也又按劉後村云茶錄凡
見數本則當時所書宜不止此此帖南渡後嘗為蔡
修齋所藏修齋永嘉人名範字遵甫幼學尚書之子
仕終吏部侍郎嘗官閩中與端明家通譜因得此帖
不知即御府藏本或後村所見諸本今不可考矣元
人題語二十餘皆記修齋之孫宗文授受收藏之故
而不及書之本末余因書其大略如右其詳則俟博
雅君子(甫田記)
蔡君謨茶錄真蹟一卷原係王敬止故物後入嚴分
宜家小楷真謹紙墨如新故文徵仲太史極稱賞之
北宋四名家書法君謨稱首此真可寶者矣丑按歐
陽公墓誌銘君謨享年五十有六以治平四年卒徵
仲跋語並誤(書畫舫)
永城縣學記跋
嚮時蘇子美兄弟以行草稱自二子亡而君謨書特
出於世君謨筆有師法真草惟意所為動造精絶世
人多以為寶而予得之尤多若茘枝譜永城縣學記
筆畫尤精而有法者故聊誌之(六一題跋)
牡丹記跋
右蔡君謨之書八分散隸正楷行狎大小草衆體皆
精其平生手書小簡殘編斷藁時人得者甚多惟不
肯與人書石而獨喜書余文也若陳文惠公神道碑
銘薛將軍碣真州東園記杭州有美堂記相州晝錦
堂記余家集古錄目序皆公之所書最後又書此記
刻而自藏於其家方走人於亳以模本遺余使者未
至於閩而凶訃已至於亳矣蓋其絶筆於斯文也於
戲君謨之筆既不可復得而余亦老病不能文者久
矣於是可不惜哉故書以傳兩家子孫(歐陽文忠公集)
海會寺記跋
君謨寫此時年二十八其後三十二年當熙寧甲寅
軾自杭來臨安借觀而君謨之沒已六年矣明師之
齒七十有四耳益聰目益明寺益完壮竹林橋上暮
山依然有足感歎者因師之行又念竹林橋看暮山
乃人間絶勝之處自馳想耳(東坡集)
君謨飛白書跋
物一理也通其意則無適而不可分科而醫醫之衰
也占色而畫畫之陋也和緩之醫不别老少曹吳之
畫不擇人物謂彼長於是則可曰能是不能是則不
可世之書篆不兼隸行不及草殆未能通其意者也
如君謨真行草隸無不如意其遺力餘意變為飛白
可愛而不可學非通其意能如是乎(東坡題跋)
君謨書賦跋
余評近歲書以君謨為第一而論者或不然殆未易
與不知者言也書法當自小楷出豈有未能正書而
以行草稱也君謨年二十九而楷法如此知其本末
矣(東坡題跋)
跋蔡襄草書
唐明皇有飛白散隸賜上已曲江宴大字今尚存已
為竒迹矣而君謨又作飛草盡風雲龍蛇之變態非
曲江字可比也少有得其真迹者說之此卷遂為竒
寶矣丹陽蘇某題(魏公題跋)
獻夀儀帖跋
蔡忠惠公書蹟徧天下而此帖獨未布今歲南來始
得見於其來孫誼之家乃知昔之君子所以事其親
者如此其愛且敬也孤露餘生無所為孝捧玩摧咽
不能仰視遂請其真摹而刻之以視世之為人子者
庶以廣蔡公永錫爾類之志非獨以其字畫之精而
已然又偶得善工且屬諸生黃幹臨視唯謹知書者
亦以為不失其用筆之微意云紹熙庚戌臘月既望
丹陽朱熹書於漳浦郡齋(朱子文集)
老杜前出塞詩跋
蔡公大字蓋多見之其行筆結體往往不同意以年
歲有蚤晩功力有深淺故邪巖壑老人多見法書筆
法高妙獨稱此為勁健竒作當非虚語慶元三年十
月戊寅朱熹(晦菴題跋)
蔡端明書評
蘇子美兄弟後君謨書獨步當世筆有師法行書第
一小楷第二草書第三就其所長求其所短大字為
少疎也(歐陽文忠公集)
蔡君謨天資既高積學深至心手相應變態無窮遂
為本朝第一然其行書最勝而小楷次之草書又次
之大字又次之分隸小劣又嘗出意作飛白書自言
有翔鸞舞鳳之勢識者不以為過(東坡集)
蔡君謨行書簡札甚秀麗可愛至於作草自云得蘇
才翁屋漏法蘇子美似古人筆勁蔡君謨似古人
筆圓雖得一體皆自到也(山谷集)
古人以散筆作隸書謂之散隸近歲蔡君謨又以散
筆作草書謂之散草或曰飛草其法皆生於飛白亦
自成一家(夢溪筆談)
君謨真行草皆優入妙品篤好博學冠卓一時少務
剛勁有氣勢晩歸於淳淡婉美然頗自惜重不輕為
書與人(墨池編)
蔡忠惠公大字端重沈著宜為本朝法書第一洛
陽橋記與吐谷渾詞皆大書之冠冕也(平園集)
運筆柔則無芒角執手寬則多緩弱點掣短則法臃
腫點掣長則法離澌畫促則字勢横畫疎則字形慢
拘則乏勢放或少則純骨無媚純肉無力少墨浮澀
多墨苯(畢衮切苯䔿草叢生也)鈍書病如此其衆惟積學漸成
者當求擺脱入究竟三昧此宜有墨池筆塜終身于
是然書法須得天然至功力亦不可棄王僧虔曰宋
文帝書自謂不減王子敬時議天然勝羊欣功夫不
及便知力學所至不可廢也蔡君謨妙得古人書法
其書晝錦堂每字作一紙擇其不失法度者裁截布
列連成碑形當時謂百衲碑本故宜勝人也(廣川書跋)
君謨始學周越書其變體出於顔平原(韻語陽秋)
書學自漢蔡邕至唐崔紓皆親相授受惟蔡襄毅然
獨起可謂間世豪傑之士(鄭枃書法流傳圖)
蔡端明帖跋
蔡公節槩論議政事文學皆有以過人者不獨其書
之可傳也南來多見真蹟每深敬歎朱某題(晦菴題跋)
蔡公書備衆體此卷評書一紙獨有歐虞筆意甚可
愛也慶元己未三月八日雲谷老人觀縣大夫張侯
所藏識其後(同上)
東坡老人謂君謨書為當世第一要之知書為難能
者乃信此語(姑溪題跋)
君謨善書多學絶備衆體蓋前人善作字者類如此
惟不為筆所制故無不適宜也(同上)
蔡端明書哀冊跋
文皇帝除亂致治功德儘可形容使班馬秉此筆必
甚竒偉斯作稍似不稱然沙場罄翦斗極咸羈狼山
入囿潮渚歸池東旌若木西旆條支龍鄉委賮鳥服
來儀亦竒語也今人恐不能道(後村集)
蔡端明書唐人詩帖
右蔡公書唐人四絶句劉禹錫一李白二杜牧一後
題慶歷五年季冬廿有九日甘棠院飲散偶作新字
是歲公年三十五以右正言直史館知福州初疑甘
棠院在何處而歲除前一日觴客結字其間後訪知
院在郡圃會稽亭之後公集中别有飲甘棠院三詩
則在郡圃無疑矣此一軸大字極端勁秀麗不減洛
陽橋記沖虛觀詩在普照會飲帖之上劉詩二十八
字濃墨淋漓固作大字常法及李詩則筆漸瘦墨漸
淡至牧詩愈瘦愈淡然間架位置端勁秀麗與濃墨
淋漓者不少異在書家惟公能之故公自云蓋前人
未有又云珍哉此字墨林君家藏蔡字多矣小楷以
茶錄為冠真草以千文為冠大字以此帖為冠内淮
水東邊舊時月今唯有淮東舊時月雲想衣裳花想
容今雲作葉解釋東風無限恨脫恨字往往飲後口熟
手誤耳(後村集)
茘枝帖跋
學書生於行筆苟不知此老死不免背馳雖規摹前
人點畫不離法度要亦氣韻各有所在略不繫其工
拙也君謨自少以能書得名至老以作字為悦然行
筆遲肉勝骨而此帖乃反是疑得之倉猝間或粉紙
枯澀運墨不勝而然其如堅勁不撓備盡衆體信一
代之師表也(姑溪集)
白蓮帖跋
書家論永字法遲澀峻疾要使筆鋒行字畫中如人
骨骼既立雖豐瘠不同各自成體近時臨書方盡力
點畫間圓銳斜直惟恐失之奚暇議筆行何如耶持
此為驗真偽不足辨矣蔡君謨公白蓮四帖久歸李
正臣家後人得贋本珍重印可更相傳玩至今不悟
如貧家子見他寶器不知其所可寶也是非之能亂
人乃爾嗟夫(李彌遜筠溪集)
蔡忠惠公進謝御賜詩卷
芾於舊翰林院曾觀石刻今四十年於大丞相天水
公府始覩真跡書學博士米芾
大觀三年仲冬上休日青社郡舍之簡政堂觀河南
文及甫書
昔人謂公書三公衣衮冕立赤墀之上今觀此帖使
人肅然增敬固應與顔柳同年而語可不秘藏耶甲
寅六月上休日三吳禪客
姨弟趙德夫昔年屢以相示今下世未幾已不能葆
有之覽之悽然汝南謝克家癸丑九月十一日臨安
法慧寺
蔡忠惠公書為趙宋法書第一此玉局老語也今觀
此帖藹然忠敬之意見於聲畫不可與茶錄牡丹譜
同日言也鮮于樞獲觀敬題
僕來杭多獲觀前代名公法書此卷法度嚴密無一
毫放縱意於此可見古人用筆不苟也吳興趙孟頫
謹書
余嘗在祕府讀君謨文集閱其所上謝賜御書歎其
君臣相遇之盛也及觀所書茘枝譜字畫精妙每與
同列難其博物之精而又惜其與武彛粟粒同一用
心之勤耳雖然君謨嘗自珍愛其書謂其有翔龍舞
鳳之勢觀此書其言當不虚也識者解之豫章胡儼
廌嘗讀蔡端明集載所上謝賜御書詩一首并答詔
有云卿詞令根於溫厚筆力極於深妙遵臯陶之謨
而懋其稽古述帝舜之事而思其底績宣明順美良
深嘉歎其君臣之義文字之美皆不待言而可知也
詔當在其家類集者故并得之今此詩真跡當在宋
祕府不知何時復流落人間考其上歲實仁宗皇祐
四年距今永樂四年丙戌蓋歴春秋三百五十有五
年矣中間宋叔季四方之亂極矣鼎遷社屋海潰山
移而一紙之書世傳寶之翰墨騰騫光輝如在夫豈
獨以其書之善也哉侍郎黃公請予題識為作詩二
首汴水東流宋鼎移中郎名字日星垂精神翰墨
猶生氣想見彤庭諫諍時端明書法繼鍾王珮玉
瓊琚在廟堂見說當時推第一米家應自愧疎狂翰
林學士兼春坊大學士廬陵解縉書
書以羲之蘭亭為盡善蓋等閒文雅也觀忠惠公真
蹟非獨筆法精妙玩其詞一代明良相契告戒謹敕
忠厚視等閒文雅不可同年而語明矣公虞得而祕
藏之其能以忠惠公之心為心又明矣洪武壬午歲
至後九日新安吳牧書
蔡忠惠公書名重當時上嘗令寫大臣碑誌則以例
有資利辭曰此待詔職也與待詔爭利可乎力不從
竟已其人品如此其書之莊重凡落筆皆然豈以御
前表疏始不苟耶謙齋宫傅先生得此甚加珍惜蓋
非特重其書重其人也長洲吳寬題(已上俱郁逢慶續書畫題跋記)
予嘗讀蔡端明文集載其所上謝賜御書詩一首後
有答詔宋仁宗皇祐四年距今永樂四年丙戌三百
五十有餘年今此卷當其時所上真蹟必藏之秘府
此卷當在彙聚文集者故得之此詔存亡不可知而
此本又不可知何時流落人間獨為人所愛惜夫豈
非其書之善哉彼若蔡元長父子書非不工偶有傳
者人必不能以此易彼且論之者非有慨然而歎則
必醜詆之矣又安能如此書之合口一辭敬羡而無
間也安可謂書之美惡不係於人也哉(春雨集)
趙定宇祭酒藏蔡忠惠公中楷謝賜御書詩表字大
如指頂結搆謹嚴後有文同米芾等跋堪與韓存良
太史家蘇文忠公元祐二年宜春帖子墨蹟作對其
題識多至十餘人悉出宋元名手也又云此帖祭
酒沒後流傳至長兄伯含處故丑得時見之當為蔡
書第一(書畫舫)
蔡襄書蹟
觀蔡襄之書如讀歐陽修之文端嚴而不刻溫厚而
不犯太平之氣鬱然見於豪楮間當時朝廷之盛蓋
可想而知也自崇寧以來以文章字畫為天下主盟
者校之仁廟之時賢否如何人才盛衰信乎其可卜
治亂也事至今日但可慟哭耳建炎三年己酉(鄧肅栟櫚
集)
蔡端明書寒蟬賦
右蔡君謨書寒蟬賦真蹟觀其大似褚河南筆法乃
御府收藏之物也先朝評書者稱蘇子瞻蔡君謨黃
魯直米元章為四大家并馳海内縱横於彛鼎之間
今閱此帖楷法咸精殆高駕三公而入於神誠翰墨
中之至寶也京兆宇文公亮(珊瑚網)
楊宗道云先朝蔡君謨楷書最可為師端勁高古落
筆如削鐵此書中龍也張彦遠法書要錄有云唐太
宗購二王書右軍草書有千紙取其迹類相從率一
丈二尺為卷臨學遂得右軍筆也余友黃聖儀好讀
異書馳心翰墨家藏此帖為師然於楷法大得其神
韵爾近世君謨楷書絶少然已歸内府民間亦不可
復得也善藏之善藏之廣陵吳元善書(珊瑚網)
蔡襄秋暑帖
康虞所藏蔡端明秋暑帖妍媚遒俊之致溢出楮墨
中所謂字裏金生行間玉潤者殆此類也觀其結形
取態似以柔翰而發之勁腕故姿顔綽約而鈎勒婉
健有駿馬轉韁之勢米元章評公書謂如懷春女子
體態妖嬈訪雲尋雨豈自負刷書作此綺語邪余謂
宋人書得晉唐形似者惟公為然雙井猶然中郎之
虎賁至眉山天中外史雖規倣前人不免别開一世
界矣康虞試相與評之(都穆金薤琳瑯)
蔡襄草書二帖
宋人皆稱蔡忠惠書為本朝第一頗自珍惜不妄與
人流傳五百餘年得公真蹟者不數家王弇州最號
博收僅得安樂扶護二帖秀水項氏亦廣蓄前代法
書亦只二帖文太史臨刻停雲館則公之真蹟不啻
龜鬚兔角矣公吾閩人閩人得公書尤少此帖草書
二詩神采筆鋒一見奪魄宋紙御印觸手如新即停
雲所摹遠不及也歐蘇二公意不可一世而獨推轂
君謨善書載觀此帖名下無虚信哉謝在杭多藏墨
妙此又為謝家第一寶(徐渤紅雨樓集)
蔡君謨十帖真蹟
蔡公書法真有六朝唐人風粹然如琢玉米老雖追
蹤晉人絶軌其氣象怒張如子路未見夫子時難與
比倫也辛亥三月九日倪瓚題(珊瑚網)
在宋號善書者蘇黃米蔡為首俗評以君謨居三公
之末殊不知君謨用筆有前代意優劣自可判也己
未四月陳文東拜觀(仝上)
崇禎四年三月卄四日獲觀此帖及米海嶽九帖又
張長史京中帖趙承旨臨畫羲獻像梁趙巖神駿圖
宋思陵題馬麟亭臺圖續觀蘭亭東垣楷書萬應方
蔡忠惠四帖及十帖種種具體尤多效右軍内第九
帖軒檻二絶差減墨妙玄宰眉公皆鑒此一帖為雙
勾廓填餘九幅並好砢玉識于韵石齋(仝上)
蔡莆陽雜體詩卷
南劍州芋陽舖見﨟月桃花書戴處士屋壁題
龍紀僧居室(歐陽文忠公題其傍云此一篇極有古人風格)題南劍州延
平閣自漁梁驛至衢州大雪有懷福州寧越門
外石橋看西山晩照杭州臨平精巖寺西軒見芍
藥滿枝追想吉祥院賞花慨然有感書呈蘇才翁四
月七日崇德夜泊寄福建提刑章屯田思錢塘春
日并遊嘉禾郡偶書無錫縣弔浮屠日開汲
惠山泉煮茶
道山清話予頃時於陜府道間舍於逆旅因步行
田間有村學究教授二三小兒間與之語言皆無
倫次忽見案間有小兒書卷其背乃蔡襄寫洛神
賦已截為兩叚其一塗汙已不可識問其何所自
得曰吾家敗籠中物也問更有别紙可見否乃從
壁間書夾中取二三十紙大半是襄書簡亦有李
西臺川箋所寫詩數紙因以隨行白紙百餘幅易
之欣然見授問其家世曰吾家祖亦常為大官吾
父罷官歸死于此吾時年幼養於近村學究家今
從而李姓然吾祖官稱姓名皆不可得而知頃時
如此紙甚多皆與小兒作書卷及糊窗用耳會日
已暮乃歸旅舍明日天未明即登塗不及再往至
今為恨也詮次至此因附入(珊瑚網)
蔡君謨茘枝譜(楷書凡七篇譜内小字自注)
第一
茘枝之於天下唯閩粤南粵巴蜀有之漢初南粵王尉
佗以之備方物於是始通中國司馬相如賦上林云答
遝茘支蓋夸言之無有是也東京交趾七郡貢生茘枝
十里一置五里一候晝夜奔騰有毒蟲猛獸之害臨武長
唐羌上書言狀和帝詔大官省之魏文帝有西域蒲萄
之比世譏其謬論豈當時南北斷隔所擬出于傳聞耶
唐天寶中姬子尤愛嗜涪州歲命驛置時之詞人多稱
詠之張九齡賦之託意白居易刺忠州既形于詩又圖
而序之雖髣髴其顔色而甘滋之勝莫能著也洛陽取
於嶺南長安來於巴蜀雖曰鮮獻而傳置之速腐爛之
餘色香味之存者亡幾矣是生茘支中國未始見之也
九齡居易雖見新實騐今之廣南州郡與䕫梓之間大
率早熟肌肉薄而味甘酸其精好者僅比東閩之下等
是二人者亦未始遇夫真茘支者也閩中唯四郡有之
福州最多而興化軍最為竒特泉漳時亦知名列品雖
高而寥寥無紀將尤異之物昔所未有乎蓋亦有之而
未始遇乎人也予家莆陽再臨泉福二郡十年往還道
由鄉國每得其尤者命工寫生稡集既多因而題目以
為倡始夫以一木之實生於海濱巖險之遠而能名徹
上京外被四夷重於當世是亦有足貴者其於果品卓
然第一然性畏高寒不堪移植而又道里遼絶曾不得
班於盧橘江橙之右少發光采此所以為之嘆息而不
可不述也
第二
興化軍風俗園池勝處惟種茘支當其熟時雖有他果
不復見省尤重陳紫富室大家歲或不嘗雖列品千計
不為滿意陳氏欲採摘必先閉戶隔墻入錢度錢與之
得者自以為幸不敢較其直之多少也今列陳紫之所
長以例衆品其樹晩熟其實廣上而圓下大可徑寸有
五分香氣清遠色澤鮮紫殼薄而平瓤厚而瑩膜如桃
花紅核如丁香母剥之凝如水精食之消如絳雪其味
之至不可得而狀也茘支以甘為味雖百千樹莫有同
者過甘與淡失味之中維陳紫之於色香味自拔其類
此所以為天下第一也凡茘支皮膜形色一有類陳紫
則已為中品若夫厚皮尖刺肌理黃色附核而赤食之
有查食已而澀雖無酢味自亦下等矣
第三
福州種殖最多延貤原野洪塘水西尤其盛處一家之
有至於萬株城中越山當州署之北鬱為林麓暑雨初
霽晩日照耀絳囊翠葉鮮明蔽映數里之間焜如星火
非名畫之可得而精思之可述觀攬之勝無與為比初
著花時商人計林斷之以立券若後豐寡商人知之不
計美惡悉為紅鹽者水浮陸轉以至京師外至北夷西
夏其東南舟行新羅日本琉球大食之屬莫不愛好重
利以醻之故商人販益廣而鄉人種亦多一歲之出不
知幾千萬億而鄉人得飫食者蓋鮮以其斷林鬻之也
品目至衆唯江家綠為州之第一
第四
茘支食之有益於人列仙傳稱有食其華實為茘支仙
人本草亦列其功葛洪云蠲渴補髓所以唐羌疏云未
必延年益夀蓋云雖有其傳豈果能哉亦諫止之詞也
或以其性熱人有日噉千顆未嘗為疾即少覺熱以蜜
漿解之其木堅理難老今有三百歲者枝葉繁茂生結
不息此亦其騐也
第五
初種畏寒方五七年深冬覆之以護霜霰福州之西三
舍曰水口地少加寒已不可殖大略其花春生䔩䔩然
白色其實多少在風雨時與不時也有間歲生者謂之
歇枝有仍歲生者半生半歇也春花之際傍生新葉其
色紅白六七月時色已變綠此明年開花者也今年實
者明年歇枝也最忌麝香或遇之花實盡落其熟未更
採摘蟲鳥皆不敢近或已取之蝙蝠蜂蟻爭來蠧食園
家有名樹旁植四柱小樓夜棲其上以警盗者又破竹
五七尺搖之答答然以逐蝙蝠之屬
第六
紅鹽之法民間以鹽梅滷浸佛桑花為紅漿投茘支漬
之曝乾色紅而甘酸可三四年不蟲(去聲)修貢與商人皆
便之然絶無正味白晒者正爾烈日乾之以核堅為止
畜之甕中密封百日謂之出汗去(去聲)汗耐久不然踰歲
壊矣福州舊貢紅鹽蜜煎二種慶歷初大官問歲進之
狀知州事沈邈以道遠不可致減紅鹽之數而增白晒
者兼令漳泉三郡亦均貢焉蜜煎剥生茘支笮去其漿
然後蜜煮之予前知福州用晒及半乾者為煎色黃白
而味美可愛其貢茘支減常歲十之六七然脩貢者皆
取於民後之主吏利其多取以責賂晒煎之法不行矣
第七(陳紫以下十二品有等次)
陳紫因治居第平窊坎而樹之或云厥土肥沃之致今
傳其種子者皆擇善壤終莫能及是亦賦生之異也
江綠大較類陳紫而差大獨香薄而味少淡故以次之
其樹已賣葉氏而民間猶以為江家綠云方家紅可
徑二寸色味俱美言茘支之大者皆莫敢擬歲生一二
百顆人罕得之方氏子名蓁今為大理寺丞游家紫
出名十年種自陳紫實大過之小陳紫其樹去陳紫
數十步初一家并種之及其成也差小又時有&KR2510;核者
因而得名其家别居二紫亦分屬東西陳焉宋公茘
支樹極高大實如陳紫而小甘美無異或云陳紫種出
宋氏世傳其樹已三百歲舊屬王氏黃巢兵過欲斧薪
之王氏媼抱樹號泣求與樹偕死賊憐之不伐宋公名
諴公者老人之稱年餘八十子孫皆仕宦藍家紅泉
州為第一藍氏兄弟圭為太常博士丞為尚書都官員
外郎周家紅獨立興化軍三十年後生益竒聲名乃
損然亦不失為上等何家紅出漳州何氏世為牙校
嘗有郡將全樹買之樹在舍後將熟其子日領卒數十
人穿其堂房乃至樹所其來無時舉家伏藏欲即伐去
而不忍今猶存焉法石白出泉州法石院色青白其
大次於藍家紅綠核頗類江綠色丹而小茘支皆紫
核此以綠見異出福州圓丁香丁香茘支皆旁(去聲)蒂
大而下銳此種體圓與味俱勝
(虎皮已下三十品無等次)
虎皮者紅色絶大繞腹有青紋正類虎斑嘗於福州東
山大乘寺見之不知其出處牛心者以狀言之長二
寸餘皮厚肉澀福州惟有一株每歲貢乾茘支皆調於
民主吏常以牛心為凖民倍直購之以輸予嘗黜而不
用玳瑁紅茘支上有黑點疎密如玳瑁斑福州城東
有之硫黃顔色正黃而刺微紅亦小茘支以色名之
也朱柹色如柹紅而扁大亦云朴柹出福州蒲桃
茘支穗生一朵至一二百將熟多破裂凡茘支每顆一
梗長三五寸附於枝此等附枝而生樂天所謂朵如蒲
桃者正謂是也其品殊下蚶殼者殼為深渠如瓦屋
焉龍牙者茘支之變怪者其殼紅可長三四寸彎曲
如爪牙而無瓤核全樹弗變非常有也興化軍轉運司
聽事之西嘗見之水茘支漿多而淡食之蠲渴茘支
宜依山或平陸有近水者清泉流溉其味遂爾出興化
軍蜜茘支純甘如蜜是謂過甘失味之中矣丁香
茘支核如小丁香樹病或有之亦謂之槱核皆小實也
大丁香出福州天慶觀厚殼紫色瓤多而味微澀
雙髻小茘支每朵數十皆並蒂雙頭因以目之真珠
剖之純瓤圓白如珠茘支之小止於此十八娘茘支
深紅而細長時人以少女比之俚傳閩王王氏有女第
十八好噉此品因而得名其家今在城東報國院家旁
猶有此樹云將軍茘支五代間有為此官者種之後
人以其官號其樹而失其姓名之傳出福州釵頭顆
紅而小可間婦人女子簪翹之側故特貴之粉紅者
茘支多深紅而色淺者為異謂如傅朱粉之飾故云
中元紅茘支將絶纔熟以晩重於時予嘗七月廿四日
得之火山本出廣南四月熟味甘酸而肉薄穗生梗
如枇杷閩中近亦有之(出于梧州)
右三十二品言姓氏尤其著者也言州郡紀所出也
不言姓氏州郡四郡或皆有也嘉祐四年歲次己亥
秋八月廿日莆陽蔡襄述
君謨語錄云古之善書者必先楷法漸而至于行
草亦不離乎楷正張芝與旭變怪百出出乎筆墨
蹊逕之外神逸有餘而與羲獻異矣襄近年粗知
其意而力已不及烏足道哉
蔡君謨茶錄并序
臣前因奏事伏蒙陛下諭臣先任福建轉運使日所進
上品龍茶最為精好臣退念草木之微首辱陛下知鑒
若處之得地則能盡其材昔陸羽茶經不第建安之品
丁謂茶圖獨論採造之本至於烹試曾未有聞臣輙條
數事簡而易明勒成二篇名曰茶錄伏惟清閒之宴或
賜觀采臣不勝惶懼榮幸之至謹序
上篇論茶色
茶色貴白而餅茶多以珍膏油其面故有青黃紫黑之
異善别茶者正如相工之視人氣色也隠然察之於内
以肉理潤者為上既巳末之黃白者受水昏重青白者
受水鮮明故建安人鬭試以青白勝黃白
香茶有真香而入貢者微以龍腦和膏欲助其香建
安民間試茶皆不入香恐奪其真若烹點之際又雜珍
果香草其奪益甚正當不用
味茶味主於甘滑唯北苑鳳凰山連屬諸焙所産者
味佳隔溪諸山雖及時加意製作色味皆重莫能及也
又有水泉不甘能損茶味前世之論水品者以此
藏茶茶宜蒻葉而畏香藥喜溫燥而忌濕冷故收藏
之家以蒻葉封裹入焙中兩三日一次用火常如人體
溫溫以禦濕潤若火多則茶焦不可食
炙茶茶或經年則香色味皆陳於淨器中以沸湯漬
之刮去膏油一兩重乃止以鈐箝之微火炙乾然後碎
碾若當年新茶則不用此說
碾茶碾茶先以淨紙密裹椎碎然後熟碾其大要旋
碾則色白或經宿則色已昏矣
羅茶羅細則茶浮麤則沫浮
候湯候湯最難未熟則沫浮過熟則茶沈前世謂之
蠏眼者過熟湯也况瓶中煮之不可辨故曰候湯最難
熁盞凡欲點茶先須熁盞令熱冷則茶不浮
點茶茶少湯多則雲脚散湯少茶多則粥面聚鈔茶
一錢匕先注湯調令極勻又添注入環回擊拂湯上盞
可四分則止視其面色鮮白著盞無水痕為絶佳建安
鬭試以水痕先者為負耐久者為勝故較勝負之說曰
相去一水兩水
下篇論茶器
茶焙編竹為之裹以蒻葉蓋其上以收火也隔其中
以有容也納火其下去葉尺許常溫溫然所以養茶色
香味也
茶籠茶不入焙者宜密封裹以蒻籠盛之置高處不
近濕氣
砧椎砧椎蓋以碎茶砧以木為之椎或金或鐵取於
便用
茶鈐茶鈐屈金鐵為之用以炙茶
茶碾茶碾以銀或鐵為之黃金性柔銅及鍮石皆能
生鉎不入用
茶羅茶羅以絶細為佳羅底用蜀東川鵝溪畫絹之
密者投湯中揉洗以羃之
茶盞茶色白宜黑盞建安所造者紺黑紋如兔毫其
坯微厚熁之久熱難冷最為要用出他處者或薄或色
紫皆不及也其青白盞鬭試家自不用
茶匙茶匙要重擊有力黃金為上人間以銀鐵為之
竹者輕建茶不取
湯瓶瓶要小者易候湯又點茶注湯有凖黃金為上
人間以銀鐵或甆石為之
後序
臣皇祐中脩起居注奏事仁宗皇帝屢承天問以建安
貢茶并所以試茶之狀臣謂論茶雖禁中語無事於密
造茶錄二篇上進後知福州為掌書記竊去藏藁不復
能記知懷安縣樊紀購得之遂以刊勒行於好事者然
多舛謬臣追念先帝顧遇之恩攬本流涕輙加正定書
之於石以永其傳治平元年五月二十六日三司使給
事中臣蔡襄謹記
歐陽文忠論文太史跋俱見前
蔡端明書隴西王碑
蔡君謨書杭州府治記
蔡君謨書萬安橋記
蔡君謨書晝錦堂記
蔡君謨書有美堂記
已上諸書題跋已見
蔡君謨書真草千文
蔡懋
蔡懋字子堅襄子為會昌尉贈朝散大夫工字畫論
者謂其得君謨用筆之妙(閩書)
六藝之一錄卷三百三十九
