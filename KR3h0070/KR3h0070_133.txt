欽定四庫全書
六藝之一錄卷一百三十四錢唐倪濤撰
法帖論述四
法帖譜系
法帖譜系序
魏晉真墨世不多見故家大室號為收書者所蔵間不
過一二外此率多臨摹響搨往往失真無復古意去古
益遠雖石刻亦復艱得秦漢豐碑巨碣唯字畫深且大
者僅存雖日就剥落而尚或髣髴可辨至如晉宋諸刻
幾一字不可考矣可勝嘆哉恭惟藝祖皇帝承五季分
裂之餘平一天下諸國賓服文書禮樂復見全盛太宗
皇帝文德化成淳化中盡取御府歴代名蹟刻之秘閣
每大臣登進二府則賜之於是魏晉書法傳布天下閣
帖之名蓋始乎此自是好事者轉相傳摹而又增益他
帖别為卷第如絳帖潭帖之類枝分派别不知其幾世
之得其一二者未暇詳攷往往自為珍異此是彼非莫
知底止余生最晩自幼粗知崇慕書學第識見淺陋所
得不廣淳化古帖恨未識真近世所藏率是荐本絳帖
家藏數種雖有同異並皆中原新刻近歲始獲見石本
于三衢好事家然後知單公炳文之論不我欺也因取
平生所見諸帖列成譜系以備遺忘若夫攷訂不精紀
載未備尚俟博雅君子矜我者是正而增廣之淳祐乙
巳仲春日在端午陶齋曹士冕書
譜系雜說上
淳化法帖
熙陵以武定四方載櫜弓矢文治之餘留意翰墨乃
出御府所藏歴代真蹟命侍書王著模刻禁中釐為
十卷各於卷尾篆書題云淳化三年壬辰歲十一月
六日奉聖旨模勒上石
叙說
太宗皇帝時嘗遣使購募前賢真蹟集為法帖十卷
鏤板而藏之每有大臣進登二府則賜以一本其後
不賜或傳板本在御書院往時禁中火灾板焚遂不
賜或云板今在但不賜爾故人間尤以官法帖為難
得余得自薛公期云是家藏舊本今世人所有皆轉
相傳模者也(六一集古)
太宗皇帝文德化成情無他好留意翰墨潤色太平
嘗借王氏所收書以集閣帖十卷内郗愔兩行二十
四日帖乃此卷中者而於謝公帖親䟦三字以還王
氏其帖在李瑋家(寶晉)
太宗皇帝萬機之餘留情翰墨嘗詔天下購募鍾王
真蹟集為法帖十卷以賜羣臣往時故相劉公沆在
長沙以官法帖鏤板遂布於人間後有尚書郎潘師
旦又擇其尤妙者别為卷第與劉氏本並行至予集
錄古文不敢輒以官本參入私集遂於師旦所傳又
取其尤者散入錄中俾夫啟帖披卷者時一得之把
翫欣然所以忘勌也(集古)
二王府帖
山谷論禁中板刻古法帖十卷當時皆用歙中貢墨
墨本賜羣臣今都下用錢萬二千便可購得元祐中
親賢宅從禁中借板墨百本分遺官僚但用潘谷墨
光輝有餘而不甚黟黑又多木横裂紋士大夫不能
盡别也此本可當舊板之半耳予觀近世所謂二王
府帖者蓋中原再刻石本非禁中板本也前有目錄
卷尾且無篆書題字蓋顯然二物矣
紹興國子監本
紹興中以御府所蔵淳化舊帖刻板寘之國子監其
首尾與淳化閣本略無少異當時御府拓者多用匱
紙蓋打金銀箔者也字畫精神極有可觀今都下亦
時有舊拓者元板尚存邇來碑工往往作蟬翼本且
以厚紙覆板上隠然為銀錠&KR1498;痕以惑人第剥損非
復舊拓本之遒勁矣
淳熙修内司本
淳熙間奉旨刻石禁中卷帙規模悉同淳化閣本而
卷尾乃楷書題云淳熙十二年乙巳歲二月十五日
修内司恭奉聖旨模勒上石
大觀太清樓本
大觀中奉旨刻石太清樓字行稍高而先後之次亦
與淳化帖小異其間有數帖多寡不同或疑用真蹟
摹刻凡標題皆蔡京所書卷尾題云大觀三年正月
一日奉聖旨模勒上石而又以建中靖國祕閣續帖
十卷易其標題去其歲月與官屬名銜以為後帖又
刻孫過庭草書譜及貞觀十七帖總為二十二卷吾
家收宣政間所拓前十卷字畫有鋒鋩且無損缺開
禧以後有自𣙜場中來者已磨去亮字矣
臨江戲魚堂帖
元祐間劉次莊以家蔵淳化閣帖摹刻堂上除去卷
尾篆題而增釋文故家所蔵往年拓本猶有典刑近
所拓者字多刓缺亦有補換新刻者矣
利州本
慶元中四川總領權安節以戲魚堂帖并釋文重刻
石于益昌官舍石今已不存權總江州德安人其家
猶有當時墨本甚多釋文字畫較臨江帖為稍大
慶歷長沙帖
丞相劉公帥潭日以淳化官帖命慧照大師希白模
刻于石寘之郡齋增入霜寒十七日王濛顔真卿等
諸帖而字行頗高與淳化閣本差不同逐卷各有歲
月第一卷題云慶歷五年季夏慧照大師希白模勒
第二卷慶歷八年仲冬月慧照大師希白重模第三
卷則五年六月第四卷則八年仲冬月第五卷戊子
歲孟冬第六卷五年季夏第七卷五年仲秋月第八
卷五年季夏月模勒上石第九卷八年仲冬月第十
卷五年仲秋月每卷各有慶歷及慧照大師希白重
模字不復贅錄
劉丞相私第本
劉丞相既刻法帖于郡齋復依倣前本刻石十卷以
歸私第予頃在九江見故家所蔵一本與長沙本絶
相似而小異其後有人䟦云此先丞相私第本也疑
是劉氏子弟所䟦後復見一本于姑蘇與九江所見
本同紙墨皆與南碑不類而慶歷等題字止三兩卷
有之蓋即劉氏本也
長沙碑匠家本
舊傳長沙官本扃鑰不可常得碑匠之家别刻一本
以應求者予頃收一本與長沙古本首尾略無少異
而字體形模小小不同疑其為碑匠家本頃又蔵一
本凡舊石損缺者皆别刻數行以易之其餘却只是
舊石此必碑匠所為也
長沙新刻本
舊刻毁于鬱攸之變中興以後復刻新石其帖間凡
遇舊帖損缺處並不復刻字亦無卷尾歲月刻手甚
繆殊不足觀
三山本板
三山帥司書庫有歴代帖板本蓋好事者以長沙舊
帖刊勒卷帙規模皆同今已散失不全矣嘉熙庚子
備員帥幕尚及見之
黔江帖
秦子明常以里中兒不能書為病其將兵於長沙也
買石摹刻僧寳月古法帖十卷世所稱潭帖者載歸
壁之黔江之紹聖院刻石者潭人湯正臣父子詳具
山谷集中予淳祐甲辰道過三衢見好事家適有此
帖其卷帙之多寡次序之先後字行之長短悉同淳
化閣帖而紙墨彷彿似戲魚堂中興以前拓本其所
以異者第一卷有淳化篆書三行其次有楷書一行
云降授供備庫副使充東南第八副將訓練潭州諸
軍潭州駐劄秦世章家本其後又一行云長沙湯正
臣重摹男僊芝靈芝鐫第二卷至八卷尾各題長沙
湯正臣重模勒八字却無淳化篆書及世章銜位又
第八卷取卿女壻帖内第二行休字立人作兩點第
二卷鍾繇宣示帖内再世榮名作榮石正與戲魚帖
同第九卷尾題長沙湯正臣摹六字第十卷題長沙
人湯正臣重摹男僊芝為一行靈芝鐫為一行此以
下似别有字偶裁損不可攷矣
北方印成本
余頃歲道過臨川時李編修伯高宰是邑出所藏法
帖見示乃板本印成者是用北地厚皮紙印每段自
成一板四圍皆空白紙不施筐緣裝表而自然整齊
成冊字畫亦甚可愛
烏鎮本
舊傳湖州烏鎮張氏以絳閣二帖鋟木家塾或遇良
工模拓亦有可觀後聞板歸新市人家每連紙一幅
可打一段予在三山見一本于周氏後數卷板内時
有直裂紋比到霅上獲一本于向氏叔堅之裔偶缺
兩卷且以元祐間所拓戲魚帖足之此刻字畫差肥
而極有筆意頗勝諸帖惜其間錯悮數字為可恨耳
趙宰叔愚云丙戌歲在宗庠有以法帖板質于齋舍
族人者偶不記為何人疑是此板亦未可知
福清本
福州福清縣民家舊有板刻絳閣急就章雁塔題名
四帖其刻稍精賣碑家得之往往駕名官帖以惑人
但彼中匠者不善用蠟每每有砑光痕可以證驗
澧陽帖
澧陽舊有法帖石本其後散失僅存右軍數帖而已
鼎帖
武陵郡齋板本較諸帖增益最多博而不精殊無足
取
不知處本
豫章士友董良史家有法帖拓本數卷與淳化法帖
規模相似而筆意差弱似不逮所見諸本且不知所
出姑識于此以俟識者
長沙别本
嘉定間先君帥長沙予隨侍在焉時碑房中有斷碑
一片乃法帖第一卷尾段字行高低正與淳化帖同
而絶不類古潭末後亦有淳化篆字此石實不知所
從來近歲三山林伯鳳重刻于家直指為古潭余未
敢臆斷也
蜀本
予頃得一帖凡數卷於蜀中次序先後高低皆與長
沙古帖同初亦疑為黔江帖今見秦氏真本則顯然
二物矣大率此帖全用長沙古本摹刻而字行亦間
有增减處既不知所出未敢臆說姑附見於此
廬陵蕭氏本
右法帖十卷用十二為號後有崇寧五年蕭公綸記
其略云皇祐先伯父太博作邑和州之含山得墨帖
於丞相兖國劉公摹刻未畢先君殿丞繼之始終六
年乃獲成就迄今五十年刓缺大半今續完之以藏
於家蓋用潭帖刻也慶元間已損失二十餘叚共少
三百四十餘行
譜系雜說下
絳本舊帖
歐陽公集古䟦尾謂近時有尚書郎潘師旦以官帖
私自模刻于家而别本以行于世又云潘師旦者竊
取官法帖中數十帖别自刻石以遺人而傳寫字多
轉失然亦有可佳者觀此則絳帖是矣此帖世稱為
潘駙馬帖或又稱絳帖豈潘氏世居絳郡耶帖凡二
十卷其次序卷帙雖與淳化官帖不同而實則祖之
特有少增益耳已别注絳帖字鑑兹得以略
單炳文博雅君子也其論絳帖至為精密頃刻石襄
州有云淳化官本法帖今不復多見其次絳帖最佳
而舊本亦已艱得嘗以數本較之字畫多不侔煒家
舊本第九卷大令書一卷第四行内面字右邊轉筆
正在石破缺處隱然可見今本乃無右邊轉筆全不
成字其面字下一字與第五行第七字亦不同又第
七行第一字舊本乃行書止字今本乃草書心字筆
法且俗以此推之今之所見多非舊本臨江帖大率
與舊本同其間此一帖尤不差但字體頗肥不逮絳
帖之遒勁也
余既獲見炳文絳帖辨證然後知今世所藏二十卷
帖多非舊物每恨未識其本而㐮州所刻第九卷大
令帖亦毁于王旻之變慮其遂至泯絶因以舊所藏
本摹刻于家頗傳諸好事者淳祐甲辰自霅川官滿
得闕遄歸假道三衢始獲觀真帖于滄州毛監丞所
不獨第九卷與單說正合而二十卷首尾俱全亦可
謂珍玩矣且云得之金華潘氏是殆師旦之苗裔耶
其帖之異同大略條列于後
帖總二十卷元無字號及叚眼數目
第二卷
鍾繇宣示帖第一行内報字右邊直畫勾起向左
畔第二行亥字内下面夕字上畫微仰曲第五行
名字右角微有一點第十行當字上三點全旁有
微損却在空處
已欲日帖脚本有斷石紋
此卷内第一叚與第三叚石並缺右角
第九卷大令帖正與單炳文㐮州所刻石本纖微
弗差故家所藏未有其比
右潘氏絳帖二十卷紙字畫模印皆與今人所藏本
不同而第九卷顯然可見自非單公炳文表而出之
亦將泯於無聞矣北方所刻諸本往往南渡後北人
轉相傳模無足深怪但武岡舊刻未知始於何年亦
止用新本模刻為恨耳
東庫本
世傳潘氏析居法帖石分而為二其後絳州公庫乃
得其一於是補刻餘帖是名東庫本第九卷之舛誤
蓋始乎此今好事之家所藏絳帖率多此本字畫精
神遒勁亦自可愛而衛夫人一帖及宋儋帖頗多燥
筆有如蘭亭叙郡字落筆之類此稍異於諸本其所
以不及舊帖者以第九卷大令書不破缺而炳文所
論三字已誤且逐卷逐叚各分字號以日月光天德
山河壯帝居太平何以報願上登封書為别此又異
於舊帖也
亮字不全本
此帖與東庫本絶相似或只是一石但庾亮帖内亮
字皆無右邊轉筆蓋避逆亮諱也
新絳本
右一帖二十卷首尾規模叚眼字號並同東庫本獨
衛夫人宋儋二帖無燥筆又字畫較東庫本微局促
墨法雖與東庫本同然實是兩石吾家與毛希元皆
有之
北本
右二十卷親戚劉用甫處有之墨色與古本相近而
第九卷大令書只同新本未知何處所刻
又一本
董良史家所藏本第九卷大令書字畫亦誤獨面字
有右邊轉筆異於他本且不與舊本同也
武岡舊本
右二十卷不知刻於何時碑叚稍長而日月光天德
等字號間於行中字畫亦清勁可愛而第一卷衛夫
人宋儋無枯筆第九卷大令帖諸字皆誤信乎出於
新絳也
武岡新帖
右二十卷帖即舊石也中厄於庸謬之人厭其字畫
清瘦頗加修治遂失本真其最可鄙笑者第二卷鍾
繇帖内再世榮名今名字已修作谷字矣且拓匠不
工凡損剥處鑿痕宛然呈露而字畫糢糊略不可辨
帖之謬者莫甚於此
福清本
詳見前淳化條下
烏鎮夲
詳見前淳化帖條下此乃板夲非石刻也長沙折府
所藏夲二十卷模刻頗極精雅疑是此夲第九卷復
面帖字誤而鵝羣帖止是微損字畫尚完此稍異於
新絳
彭州本
掘地得之字畫清勁頗類舊武岡而差優予家藏有
之
資州本
資州以新絳前十卷刻石予家多有之前有目錄元
刻麻石上續拓者不逮舊所得本遒勁矣
木本前十卷
甲秀陳氏藏此墨本不知所出
又木本前十卷
右一帖頃獲于都下不知所出稍不逮甲秀所藏雖
皆出于新絳然亦自是一種
閣絳諸郡帖譜具前今鋪叙於後
祕閣前帖
十卷淳化三年壬辰翰林院所鐫侍書王著編次緒正
以歴代帝王帖為初卷而冠以漢章帝書博古者多議
此乃漢代章草耳非章帝所書又謂自漢章而下至梁
簡文七帖並一手偽為之二之四卷則歴代名臣帖寘
蒼頡夏禹書於第五卷六之八卷悉王羲之書七卷誤
攙入智永一帖九之十則獻之書米元章黃長睿辨其
真贋各卷條列甚詳累數千言見之法帖刊誤蓋其源
得自江左多南唐善書者取前賢語以意成之非臨非
摹是謂倣帖藏之祕閣凡數匣明顯云倣書皆用澄心
堂紙與李廷珪墨悉後主在江南日所製者宣政間守
官秘閣如劉無言輩猶及見之淳化畢工碑龕禁中大
臣登二府者搨以賜焉歐陽文忠謂中為火所焚或言
其碑元在但其後不以賜臣下按國史仁宗天聖十年
壬申八月禁中火延燔崇德等八殿帝奉太后避火苑
中皇祐三年辛夘楚公劉沆入參大政猶有搨本嘉祐
五年庚子兖公歐陽修為樞副則無之是罷賜典故當
在至和以後乃仁宗末年大觀初徽宗視淳化帖石已
皴裂且王著標題多誤内出墨蹟更定彙次較淳化所
刻非若絳帖他有去取增減祇併武帝一帖合於西晉
武帝帖後擇七卷右軍帖内誤入智永書列在第五卷
合首卷古帖三叚伴而歸一及躋晉宣於晉武上之類
使先後次序不紊進名臣帖亦然俾蔡京書及卷首末
刊石太清樓下此正國朝盛時典章文物燦然備具百
工技藝咸精其能視淳化草創之始自然不同且當時
盡出元藏真帖臨摹定其舛誤非若外方但因石刻翻
刊京雖驕吝字學恐出王著右是大觀之本愈於淳化
明矣經靖康之禍新舊二刻莫知存亡
閣帖目錄淳化編次
第一卷
漢章帝漢章帝晉武帝
西晉宣帝宣帝西晉武帝
東晉元帝東晉元帝明帝
東晉明帝康帝東晉康帝
哀帝東晉哀帝簡文帝
東晉簡文帝文孝王宗明帝
武帝齊高帝宋明帝
梁武帝齊高帝梁高帝
梁武帝梁簡文帝高帝
唐太宗簡文帝唐高宗
唐太宗東晉文孝王高宗
陳長沙王陳長沙王叔懷陳永陽王永陽王伯智
第二卷
漢張芝(後漢車騎將軍)崔子玉崔子玉
後漢張芝魏鍾繇魏太傅鍾繇
吴刺史皇象吴青州刺史皇象晉丞相張華
晉(尚書令)衛瓘丞相桓温晉黃門郎衛恒
丞相王導晉侍中張華丞相王敦
晉丞相王導中書令王洽晉中書令王洽
司徒王珉晉尚書令王珣司徒王珣
晉中書令王珉侍中王廙晉太宰郗鑒
太宰郗鑒晉侍中郗愔侍中郗愔
晉(中書侍郎)郗超中書郎郗超晉侍中王廙
尚書令衛瓘晉太傅謝安黃門郎衛恒
晉(散騎常侍)謝萬太傅謝安晉侍中王敦
散騎謝萬晉丞相桓温
第三卷
晉太尉庾亮(晉齊獻王侍中)司馬攸車騎將軍庾翼
晉侍中杜預太守沈嘉晉司徒山濤
侍中杜預晉太尉庾亮王循
晉(車騎將軍)庾翼劉超晉太守沈嘉
散騎謝璠伯晉(中軍將軍)王循黃門郎王徽之
晉侍中卞壼謝莊晉衛尉劉超
侍中司馬攸晉(散騎常侍)謝璠伯劉瓌
晉(黃門侍郎)王徽之王坦之晉侍中王操之
王渙之晉(左將軍)王凝之王操之
晉王渙之王凝之晉中丞劉瓌之
司馬索靖晉中(書令)王坦之侍中劉穆之
晉(征西司馬)索靖尚書王劭晉尚書令王劭
車騎紀瞻晉中書令王恬司徒王廞
晉司徒王廞太守張翼晉侍中紀瞻
陸雲晉太守張翼海陵恭侯王邃
晉都督陸雲中書令王恬晉海陵恭侯王邃
太守山濤晉謝發侍中卞壼
宋(光禄大夫)謝莊謝發宋侍中劉穆之
宋特進王曇宋特進王曇中散大夫羊欣
宋(中散大夫)羊欣太常卿孔琳之宋太常卿孔琳之
齊侍中王僧虔南齊(侍中)王僧虔
第四卷
梁尚書王筠晉(西中郎將)陳達特進沈約
宋(給事中)薄紹之刺史阮研宋(征西將軍)蕭思話
征南將軍蕭確梁尚書王筠蕭思話
梁特進沈約蕭子雲梁(交州刺史)阮研
陳朝陳達梁(廣州刺史)蕭確唐禇遂良
梁侍中蕭子雲秘監虞世南唐(秘書監)虞世南
率更令歐陽詢唐(中書令)禇遂良諫議柳公權
唐(率更令)歐陽詢李邕唐(禮部尚書)薛稷
諫議禇庭誨唐(朝散大夫)陸柬之尚書郎薛稷
唐(諫議大夫)禇庭誨刺史徐嶠之唐祕書監李邕
長史陸柬之(廣平太守)徐嶠之薄紹之
唐(太子太師)柳公權
第五卷
蒼頡史蒼頡夏禹
夏禹魯司寇仲尼太史籕
史籕魯司寇仲尼秦丞相李斯
秦丞相李斯秦程邈秦御史程邈
宋儋後漢蔡琰衛夫人
晉衛夫人古法帖宋儋
隋朝法帖隋法帖僧智果
唐僧智果何氏帖隋僧智永
蔡琰何氏帖古法帖
唐張旭僧懷素唐僧懷素
張旭古法帖古法帖
第六至第八卷
王羲之
第九至第十卷
王獻之
絳帖
前後各十卷相傳駙馬潘正夫以閣帖增損翻刊間摹
淳化被旨歲月于卷末然不見䟦尾無自稽考編次多
有不同閣以漢章書為首列蒼頡夏禹書於第五絳則
以蒼頡夏禹書為初卷寘歴代帝王書於後帖之二卷
閣總二王帖為五卷絳則前後帖皆有之衍而為十且
以第二卷張芝王洽書析為第二第五卷以第三卷庾
元亮卞壼析為第三第四卷古帝王帖則刪漢章帝晉
宣帝明康哀簡文帝梁高帝簡文名臣帖則削司馬攸
王劭王廞梁蕭子雲僧智永唐李邕等數帖却增入王
濛羊諮書後帖一卷全刊入本朝太宗宸翰二卷末冬
晩書院偶成一章則當以吴越忠懿王書於標目猶前
叚太宗皇帝書之類何由自於諡號下花押如此是自
稱於生前九卷增入張旭千文四十五字藏真草書乃
素書䟦顛旭語後云顛草之趣貴在雄逸藏真乃云其
辭又非專為此卷千文但絳初入石定為直行岡之與
鼎則為横碑十卷增入顔魯公王廙高閑李建中書或
謂他所刊之帖皆以横石而絳獨立石四類之際上下
字蹟相聯既裁為經冊手軸則何所考竟且匠者摹搨
必通為一碑無緣逐截横搨何由相綴又謂紗紙紋可
辨要當自有眼目潘尚哲宗第四女秦國公主後分二
子卷卷析以為二伯仲中一人最吝常苦其半不可得
太守又憚於挾勢挾貴而求者不能全致始募工重刊
于郡齋視舊本所差不毫釐其訛缺處亦逼真但神氣
微弱嘉定間李全在山東印搨絳帖以遺要人或以售
好事者又有自𣙜場貿易以來者殆古刻不存再翻新
本謂即岡帖偽為非也岡之梅斑麤率况其筆意予所
見絳帖陸續幾十覺藏真草書筆勢皆有截斷處良由
元係横書絳刊入石遷執移作直行岡以絳為祖不敢
有毫髮異乃獨此帖易直為横鼎帖紹興續刊者也亦
舍絳而取法於岡是横刊之為當矣至於以横碑剪為
直行裝禙是又偽之拙者此以岡帖或鼎帖凑成且其
文自不甚順溜未易以意釋但今之辨帖者執此以别
真贋
閣帖本無而全卷增入
太號太宗御書
封號唐張旭書懷素䟦
書號顔真卿書王廙書懷素書
高閑書李建中書
閣帖本無而卷内增入其人
王濛羊諮僧智果(書梁武帝評書)
閣帖本有而卷内刪去其人
漢章帝晉宣帝明帝
康帝哀帝簡文帝
文孝王梁高帝晉司馬攸
王劭王廞謝發
梁蕭子雲唐李邕
閣帖卷内所載而增其帖
王珉(美食)王廙(聖體勝常得書)虞世南(名公書)
柳公權(蒙恩絲靸蘭亭詩)唐太宗(秀岳銘)
王羲之山號(風景藥方)
無號(永興遣鄉里秋中感懷哀疾又)
以號(二十八勿殺一生毁塞重熙問鄉以弟上日)
(日五為此不知君問淡悶暫)
報號(轉久腫不差霜寒疾患差)
願號(適欲遣書歲思終感新為百姓一朝放懸從子弟范新婦
間者近道東問馳情悉佳馳期當小婢)
王獻之壯號(婢日久思戀)
帝號(錫錍)居號(二妹)上號
閣帖卷内所載而刪其帖
西晉武帝(刪一帖)唐太宗(刪十六帖)高宗(刪六帖)
晉張芝(刪一帖)鍾繇(刪五帖)索靖(刪一帖)
陳逵(刪一帖)唐虞世南(刪二帖)禇遂良(刪二帖)
柳公權(刪二帖)
王羲之
六卷(比奉對情至都邑熙存諸徒梅罽知問口言
兒女山川諸竒譙周嚴君平餞行面近君可四月
五日侍中近因夏勞寫懷)
七卷(君飲龍保當西清晏朱處仁惆悵鹽井七十)
八卷(當北伏想若耶噉麪晚可知問延期修齡
晩得闊轉自愛故爾上虞妹得汝)
王獻之
九卷(想彼悉佳永嘉節近前告)
十卷(助汝轉勝消息集聚府君鐡石散懷玄度
勝常服油慶至服地黃鴨頭九東陽平安豹奴
益州散騎散情)
閣帖同其人而全換其帖
歐陽詢(年共放誕茗草去歲)
長沙帖
十卷實秘閣前帖翻本内羲獻帖略有增入慶歷間慧
照師錢希白摹鐫自五年乙酉至八年戊子訖事嘗觀
雜文中載東坡自儋耳移合浦見桂帥程欽之潭帖冊
各題其後第二卷云唐太宗作詩至多亦有徐庾風氣
而世不傳獨於初學記時時見之第四卷云吳道子始
見張僧繇畫曰浪得名耳已而坐卧其下三日不能去
庾征西初不伏逸少有家鷄野鶩之論後乃嘆其為伯
英再生今觀其書乃不逮子敬遠甚正可比羊欣耳第
六卷云宰相安和殷生無恙宰相當是簡文帝殷生則
深源也耶第八卷云希白作字自有江左風味故長沙
法帖比淳化待詔所摹為勝世俗不察爭訪閣本誤矣
此逸少一卷尤妙庚辰夕合浦官舍借觀第九卷云謝
安問獻之君書與尊公何如答曰固自不同曰外人不
爾曰人那得知耶今刻皆不曾以坡書添入逐卷要是
當時題於程所藏碑刻潭無真跡故闕如也但二卷郗
愔書第三卷帖何以斷當字分兩行希白善書者於此
殆不可曉後又有山谷評釋今長沙帖間不存希白臨
摹歲月或云土人又私翻木板有紋可辨容齋隨筆謂
坡仙遺墨今藏其家有數字差異
廬陵帖
十卷亦祕閣前帖翻本皇祐中郡人蕭太傅汝器暨其
弟殿丞汝智相繼宰和之含山得丞相劉楚公被賜閣
帖翻摹入石擕歸鄉居後五十年崇寧丙戌殿丞之子
綸又自修補訛闕中不知何事乃歸郡齋今有百四十
年碑石散失不可模搨間有存者蓋數十年舊本蕭之
族今盛於吉水之九江
清江帖
十卷又名戲魚堂帖亦祕閣前帖翻本元祐七年壬申
五月劉次莊得吕金部和卿閣本臨刻外有釋文十卷
或咎所鐫過巧失真郡又别有二王帖亦石碑自述釋
文之誤
武岡帖
前後總二十卷及絳帖翻本不載入石歲月後帖之九
卷張旭書其藏真顛草數十字則横鐫于石筆勢清勁
蜿蜒立意本竒于絳之直行人多貴耳而賤目但以罕
得為重遇絳刻大訛闕處鑱為梅紋今人多搨此碑偽
作絳帖至横刊藏真顛草剪以直背成冊雖古刻筆勢
元有斷續至於剪痕則心勞而拙
續閣帖
十卷元祐五年庚午四月祕省乞以淳化閣帖所未刊
前代遺墨入石有旨從之至徽宗建中靖國元年辛巳
八月畢工歴十一年費緡錢一十五萬乃成摹寫者待
詔邵彰上其事者祕書少監鄧洵武孫諤也首卷晉唐
帝后書二卷三卷悉王羲之書四又羲之暨其子操之
等筆五又所書黃庭經樂毅論蘭亭叙六又其家寳章
集七卷乃晉索靖所書月儀八則虞世南賀知章柳公
權帖後則無名人帖九則李懷琳書嵇康絶交書末卷
唐無名人所書月儀諸帖多不入此刻蓋徽宗朝此碑
方成諸郡翻本歲月在前惟鼎帖刊在紹興故得取以
攙入卷帙
汝帖
十二叚大觀三年己丑八月郡守敷陽王宷刻石寘郡
之坐嘯堂第一則金石文八種二則秦漢三國刻五種
三則晉宗齊梁陳五朝帝王書三十行四則魏晉九人
書四十八行五則晉渡江三家帖四十八行六則二王
帖并洛神賦七則南朝十人書八則北朝胡晉書十二
種九則唐三朝帝后四書十則唐歐虞禇薛書十一則
唐六臣書十二則唐迄五代諸臣七人書二百六字每
叚皆刻汝之郡印暨王敷陽所題標目會稽亦有翻本
黃長睿深譏其謬宷後仕亦通顯坐降天神事為林靈
素所擠不得其死
武陵帖
二十二卷紹興十一年辛酉十月郡守張斛集祕閣法
帖合潭絳臨江汝海諸帖參校有無補其遺闕以成此
書後列郡官名銜以本朝太宗御書冠於首卷二卷至
四則古帝王書增隋煬帝絳閣之所無者五卷又蒼頡
夏禹書暨古鐘鼎欵識六卷以後則歴代名臣帖十卷
之末即二王書亘十七卷之首而止二十卷則顔魯公
之帖居半張長史草書亦係横刊視閣絳名賢帖多五
之一末卷亦祖絳帖殿以李建中字較之諸帖為詳然
止木本世稱舊有石碑前未之見且䟦語亦不叙及倘
有舊刻安能入閣之續帖晉武消息書唐明皇鶻鴒頌
等帖
淳熙祕閣前帖
十卷即淳化祕閣前帖翻本十二年乙巳二月修内司
被旨翻刊首卷髣髴猶存古本淳化歲月後乃磨去
淳熙祕閣續帖
十卷十二年三月被旨摹勒入石皆南渡後續得唐朝
遺墨首卷則鍾繇王羲之帖次則羲獻書内黃庭經小
楷後有臣遂良臨四字三卷歐陽詢蕭瑀禇庭誨孫思
邈狄仁傑張旭顔真卿七賢書四卷則明皇批答裴耀
卿等奏狀五卷李白胡英李邕白居易帖六則張九齡
三相暨李紳告身七則李陽冰篆李德裕畢諴李商隱
書八則懷素顛草九則高閑亞栖齊己書末卷則楊凝
式并無名人帖上皆有内府圖書宣和及紹興小字印
章或睿思殿印如李紳告身高廟後有親筆䟦語黃庭
經懷素顛草則有李主建業文房之印視今長沙所鐫
筆法迥殊非若前帖但翻淳化所鐫閣帖
羣玉堂帖
十卷本平章韓侂胄自鐫其家藏墨蹟閱古堂帖是也
首卷全刊南渡以後帝后御書二卷則晉隋名賢帖三
則唐名賢帖四則懷素千文五六暨九卷悉本朝名賢
帖七卷全刊山谷書八卷全刻米元章書末卷則蔡忠
惠石曼卿帖開禧末韓以罪死籍嘉定改元被旨搬入
袐省乃易今名
鳳墅帖
二十卷嘉熙淳祐間勒石寘吉州鳳山書院七年乃成
初卷七朝宸翰二卷東都名相名賢帖三則東都南渡
廷魁帖四則熙豐黨人暨崇觀攻黨帖五則清江三劉
帖六則曾南豐暨武城帖七則蔡忠惠暨蘇帖八則蘇
門諸賢九則歐陽文忠唐三宗贊槀司馬文正議百官
表書東坡翰苑制槀十則東都名賢詩贊六一集古䟦
十一則黃太史帖十二則米元章寳晉帖十三則南渡
名相帖十四則南渡執政帖十五則南渡儒行并續廷
魁帖十六則紹興正論暨慶元正人帖十七則南渡文
藝帖十八十九則南渡詩文題䟦二十則吳紫谿范石
湖楊逃禪帖悉本朝聖君名臣真筆目所見者若夫異
代字蹟則前賢鐫刻巳備展轉謄模愈失其真且亦欲
類吾宋三百年間書法自成一家以傳無窮古刻皆存
桓温王處仲字意有所在予亦不敢削巨奸遺墨以戾
前志蓋視古帖亦猶續通鑑云爾
畫帖
二卷上則宣和墨戲道子風雲圖伯時九歌圖等十二
叚下則羲之蘭亭圖并叙文考訂時賢鳳山題詠二卷
續帖
二十卷淳祐間接續前帖入石編類滿卷方能施工首
卷東都名賢文忠烈等帖二卷歐陽公梁史斷槀康節
逢春吟三卷江南李主吳越錢王暨東都名賢帖四卷
(闕)忠義程剛愍楊忠㐮南渡將相名賢帖五卷向文簡
吕文靖宋景文東都名賢帖六卷羅愈試銜告身女真
閩主等偽宣制度外帖七卷胡文定致堂五峰南渡儒
行帖八卷乾淳續相南渡名賢帖陸放翁楊誠齋書語
孟章句并詩文九卷李梁谿游青原詩十卷范石湖游
大仰七言詩十一卷再游大仰五言詩并帖十二卷東
都宰相張文懿晏元獻龐莊敏蘇司空陳文恭王文恭
趙清獻唐少宰劉文安書翰十三卷南渡宰相史越王
鄭魏王秦申王小柬十四卷名賢范文正馬忠肅蒲密
院吳密院劉忠定蔡紫微鄭左丞薛恭敏劉次對劉薇
學小柬十五卷東都文藝蘇滄浪陸學士孔舍人蕭僕
卿蕭理丞詩文十六卷文藝薛錢塘劉屏山趙撫守章
莊敏林和靖蘇後湖韓南澗王復齋張于湖羅與齋陳
少卿劉正字趙章泉詩䟦躊躇凡經六琯自惟藏拙野
墅踰一十載掛冠又已十年衰頽八袠豈能更出門戶
家藏者裒鐫無遺鄉之故家轉假亦竭士夫經從各有
好尚有亦罕擕自隨儻絶筆以俟後人誰其同志不若
參取奎畫名墨表表在人耳目帖所缺者緝而繼之不
敢執初志以不見真墨而略庶可備皇朝文物之盛乃
於後第十七卷首取太祖大宋一統字太宗雜書英宗
賜懷璉批神宗書西郊詩哲宗書罰弗及嗣四字欽宗
書琢玉賦憲聖吴后書歸田賦十八卷則東都名賢徐
騎省胡文恭趙清獻楊文公唐質肅滕章敏錢文肅錢
内翰包孝肅雜帖十九卷東都文藝石徂徠張存誠沈
存中唐彦猷王仲至沈獻達楊無為石曼卿詩柬二十
卷東都名賢劉巨濟薛道祖蘇才翁毛東堂周清真賀
慶湖李文敏楊龍學張祕閣詩文於是正帖續帖皆滿
二十卷而名畫題䟦又有二帖鳳墅鐫終始大略如此
其間彙次不能盡如人意者得之有先後也末如之何
太宗削平僣偽四方圖籍悉輸御府江南文物素盛
藏蓄前代遺墨雖富然雜以倣帖淳化三年詔侍書
王著編次為十卷刻之石既藏禁中非命賜近臣無
自印搨潘正夫居絳乃增改衍為二十卷官又刻寘
郡齋次慶歷五年乙巳錢希白臨摹於長沙皇祐中
蕭汝器汝智刊之於和載以歸廬陵元祐五年劉次
莊臨刻於清江皆閣前帖之翻本武岡帖獨絳之翻
本惟後九卷藏真䟦則横刊視絳之直行為勝而人
反輕之是歲又詔以祕閣續得前代遺墨入石為續
帖亦十卷至建中靖國乃成實居長沙廬陵清江翻
帖之後大觀三年王寀又刻帖十二叚於汝州與絳
閣二帖皆殊鼎帖則紹興十一年張斛鋟梓始能合
諸帖而總為緒正凡二十二卷歲月近在南渡之後
故及入閣之續帖并汝帖於帙中南渡續閣帖雖與
前帖同鐫於淳熙十二年却皆續得唐朝遺墨與諸
帖亦異羣玉堂帖則前代與本朝遺墨相雜鳳墅帖
則盡本朝書翰今閣舊本前後帖暨汝與絳淪隔敵
境廬陵帖又散墜遺失不復可得惟修内司新翻閣
之前帖暨續刊後帖及長沙清江武岡武陵四郡所
存之本世可得也若章貢衡陽曲江八桂三山諸處
亦多有帖皆命意不同隨其所有則鑱之石非全書
也不能具載戊申仲春曾宏父因鋪叙諸帖筆於冊
尾
六藝之一錄卷一百三十四
