欽定四庫全書
六藝之一錄卷二百八十二錢唐倪濤撰
歴代書論十二
書品
梁庾肩吾書品
玄静先生曰予徧求邃古逖放厥初書名起於玄洛字
勢發於蒼史故遣結繩取諸爻象諸形會諸人事未有
廣此緘縢深兹文契是以一畫加大天尊可知二力增
土地卑可審日以君道則字勢圓月以臣輔則文體缺
及其轉注假借之流指字會意之類莫不狀範毫端形
呈字表開篇玩古則千載共朝削簡傳今則萬里對面
記善則惡自削書賢則過必改玉歷頒布仰政而化俗
帝載陳言待文而設教變通不極日用無窮與聖同功
參神並運爰泊中葉舍繁從省漸失穎川之言竟逐雲
陽之字若乃鳥跡孕於古文壁書存於科斗符陳帝
璽摹調蜀漆署表宮門銘題禮器魚遊舍鳳鳥已分蟲
仁義起於麒麟威形發於龍虎雲氣時飄五色仙人還
作兩童龜若浮溪蛇如赴穴流星疑燭垂露似珠芝英
轉車飛白掩素參差倒薤既思種柳之謠長短懸針復
想定情之製蚊脚旁低鵠頭仰立填飄板上繆起印中
波回隋鏡之鸞楷顧鵰陵之鵲並以篆籀重複見重昔
人或巧能售酒或妙令鬼哭信無味之竒珍非趨時之
急務且具錄前訓今不復兼論惟草正疏通專行於世
其或繼之者雖百代可知尋隸體發源秦時隸人下邳
程邈所作始皇見而重之以奏事繁多篆字難製遂作
此法故曰隸書今時正書是也草聖起於漢時解散隸
法用以赴急本因草創之義故曰草書建初中京兆杜
操始以善草知名今之草書是也余自少迄長留心兹
藝敏手謝於臨池銳意同於削板而蕺山之扇竟未增
錢凌雲之臺無因誡子求諸故迹或有淺深輙删善草
隸者一百二十八人伯英以稱聖居首法高以追駿處
末推能相越小例而九引類相附大等而三復為略論
總名書品
張芝伯英鍾繇元常王羲之逸少
右三人上之上論曰隸既發源秦史草乃激流齊相
跨七代而彌遵將千載而無革誠開博者也均其文總
六書之要指其事籠八體之竒能拔篆隸於繁蕪移楷
真於重密分行紙上類出繭之蛾結畫篇中似聞琴之
鶴峰㟧間起瓊山慚其歛霧漪瀾遞振碧海媿其下風
抽絲散水定其筆下倚刀較尺驗於字中真草既分於
星芒烈火復成於珠佩或横牽竪掣或濃點輕拂或將
放而更留或欲挑而還置敏思藏於胸中巧態發於毫
銛詹尹端策故以迷其變化英韶傾耳無以察其音聲
殆善射之不注妙斵輪之不傳是以鷹瓜舍利出彼兔
毫龍管潤霜游兹蠆尾學者鮮能具體窺者罕得其門
若探妙測深盡形得勢烟華落紙將動風彩帶字欲飛
疑神化之所為非人世之所學惟張有道鍾元常王右
軍其人也張工夫第一天然次之衣帛先書稱為草聖
鍾天然第一工夫次之妙盡許昌之碑窮極鄴下之牘
王工夫不及張天然過之天然不及鍾工夫過之羊欣
云貴越羣品古今莫二兼撮衆法備成一家若孔門以
書三子入室矣允為上之上
崔瑗子玉杜度伯度師宜官
張旭文舒王獻之子敬
右五人上之中論曰崔子玉擅名北中跡罕南渡世
有得其摹書者王子敬見之稱美以為功類伯英杜度
濫觴於草書取竒於漢帝詔後奏事皆作草書師宜官
鴻都為最能大能小文舒聲劣於兄時云亞聖子敬泥
帚最騐天骨兼以製筆復識人工一字不遺兩葉傳妙
此五人允為上之中
索靖幼安梁鵠孟皇韋誕仲將
皇象休眀胡昭孔眀鍾會士季
衛瓘伯玉荀輿長胤阮研文機
右九人上之下論曰幼安歛蔓舅氏抗名衛令孟皇
功盡筆勢字入帳中仲將不妄染墨必須張筆而左紙
孔眀洞見模楷皆謂胡肥而鍾瘦休眀斟酌二家聯駕
八絶士季之範元常猶子敬之禀逸少而工拙兼效
真草皆成伯玉遠慕張芝近參父迹長胤狸骨方擬而
難迨阮研居今觀古盡窺衆妙之門雖復師王祖鍾終
成别搆一體此九人允為上之下
張超子並郭伯道劉德昇君嗣
崔寔子真衛夫人茂猗李式景則
庾翼稚恭郗愔方回謝安安石
王珉季琰桓玄敬道羊欣敬元
王僧虔孔琳之彦琳殷鈞季和
右十五人中之上論曰子並崔家州里頗相倣效可
謂醬鹹於鹽冰寒於水伯道里居朝廷遠封其跡德昇
之妙鍾胡各採其美子真俊才門法不墜李妻衛氏自
出華宗景則豪素流靡稚恭聲採遒越郗愔安石草正
並驅季琰桓玄筋力俱駿羊欣早随子敬最得王體孔
琳之聲高宋氏王僧虔雄發齊代殷鈞頗耽著愛好終
得肩随此一十五人允為中之上
魏武帝孫晧吴主衛覬伯儒
左伯子邑衛恒巨山杜預元凱
王廙世將張彭祖任靖
韋旭文休王修敬仁張永景初
范懷約吴休尚施方泰
右十五人中之中論曰魏主筆墨雄贍吴主體裁綿
密伯儒兼叙隸草子邑分鑣梁邯巨山三世元凱累葉
王廙為右軍之師彭祖取羲之之道任靖矯名文休題
柱敬仁清舉致畏偪之詞張范逢時俱東南之美施吴
鄴下後生同年拔萃此一十五人允為中之中
羅暉叔景趙襲元嗣劉輿
張昭子布陸機士衡朱誕
王導茂和庾亮元規郗超景興
張翼君祖康昕君眀王洽敬和
宋文帝徐希秀謝朓玄暉
劉繪士章陶弘景通眀王崇素
右十八人中之下論曰叔景元嗣並稱西州劉輿之
筆札張昭之無懈陸機以弘才掩迹朱誕以偏藝流聲
王導則列聖推能庾亮則羣公挹巧王洽以並通諸法
郗超以晚年取譽張翼善效宋帝康昕希秀孤生謝朓
劉繪文宗書範近来少前陶隠居仙才翰采拔於山谷
王崇素靡倫篇筆傳於里閭此一十八人允為中之下
姜詡梁宣魏徵玄成
韋秀鍾興向泰
羊忱晉元帝識道人
范曄宋炳謝靈運
蕭思話薄紹之齊高帝
庾黔婁子貞費元瑶孫奉伯玉
王薈敬文羊祐叔子
右二十人下之上論曰此二十人並擅豪翰動成楷
則殆逼前良見希後彦允為下之上
楊經諸葛融楊潭
張炳岑淵裴興
王濟李夫人劉穆之道和
朱齡石伯兒庾景休張融思光
褚元眀孔敬通王籍文海
右十五人下之中論曰此十五人雖未窮字奥書尚
文情披其叢薄非無香草視其涯岸時有潤珠故能遺
斯紙以為世玩允為下之中
衛宣李韞陳基
傅廷堅張紹隂光
韋熊少季張暢曹任
宋嘉裴邈羊固
傅夫人辟閭訓謝晦宣明
徐羡之宗文孔閭顧寳光
周仁皓張欣太張熾
僧岳道人法高道人
右二十三人下之下論曰二十三人皆五味一和五
色一采視其雕文非特刻鵠觀其下筆寧止追嚮遺跡
見珍餘芳可折誠以驅馳並駕不逮前鋒而中權後勁
各盡其美允為下之下今以九例該此衆賢猶如元圃
積玉炎州聚桂其中實相推謝故有兹多品然終能振
此鱗翼俱上龍門儻後之學者更随點曝云爾(庾度支集)
唐李嗣真書後品
昔蒼頡造書天雨粟鬼夜哭亦有感矣蓋德成而上謂
仁義禮智信也藝成而下謂禮樂射御書數也吾作詩
品猶希聞偶合神交自然冥契者是才難也及其作書
評而登逸品數者四人故知藝之為末信也雖然若超
吾逸品之才者亦當夐絶終古無復繼作也故斐然有
感而作書評雖不足以對揚王休弘闡神化亦名流之
美事耳與夫飽食終日博奕猶賢不其遠乎項籍云書
足以記姓名此狂夫之言也嗟爾後生既乏經國之才
又無干城之略庶幾勉夫斯道近代虞祕監歐陽銀青
房褚二僕射陸學士王家令高司衛等亦並由此術無
所間然其中亦有更無他技而俯拾朱紱如此則雖慙
君子之盛烈苟非莘野之器箕山之英亦何能作誡凌
雲之臺拂衣碑石之際耶今之馳騖去聖逾遠徒識方
員而迷點畫亦猶莊生之歎盲者易象之談日中終不
見矣太宗與漢王元昌褚僕射遂良等皆受之於史陵
禇首師虞後又學史乃謂陵曰此法更不可教人是其
妙處也陸學士柬之受於虞祕監虞祕監受於永禪師
皆有法體今人都不聞師範又自無鑒局雖古跡昭然
永不覺悟而執燕石以為寳玩楚鳳而稱珍不亦謬哉
其議論品藻自王愔以下王僧虔袁庾諸公已言之矣
而或理有未周今採諸家之善聊指同異以貽諸好事
其前品已定則不復銓列素未曾入有可措者亦復云
爾太宗高宗皆稱神札吾所伏事何敢寓言始於秦氏
終於唐世凡八十一人分為十等
李斯(小篆)
右李斯小篆之精古今妙絶秦望諸山及皇帝玉璽猶夫
千鈞強弩萬石洪鐘豈徒學者之宗匠亦是傳國之遺寳
張芝(章草)鍾繇(正書)王羲之(三體及飛白)
王獻之(草行書半草行書)
右四賢之迹揚庭效技策勲底績神合契匠冥運天矩
皆可稱曠代絶作也而鍾張筋骨有餘膚肉未贍逸少加
减太過朱粉無設同夫披雲覩日芙蓉出水求其盛美
難以備諸然伯英章草似春虹飲澗落霞浮浦又似沃
霧沾濡繁霜摇落元常正隸如郊廟既陳俎豆斯在又
比寒澗&KR0146;豁秋山嵯峨右軍正體如隂陽四時寒暑調
暢巖廊宏敞簪裾肅穆其聲鳴也則鏗鏘金石其芬郁
也則氤氲蘭麝其難徵也則縹緲而已仙其可覿也則
昭彰而在目可謂書之聖也若草行雜體如清風出袖
眀月入懷瑾瑜爛而五色黼黻摛其七彩故使離朱喪
眀子期失聽可謂草之聖也其飛白也猶夫霧縠卷舒
烟雲照灼長劔耿介而倚天勁矢超騰而無地可謂飛
白之仙也又如松巖點黛蓊欝而起朝雲飛泉潄玉灑
散而成暮雨既離方以遁員亦非絲而異帛趣長筆短
差難縷陳子敬草書逸氣過父如丹穴鳳舞清泉龍躍
倏忽變化莫知所自或蹴海移山翻濤簸嶽故謝安石
謂公當勝右軍誠有害名教亦非徒語耳而正書行書
如田野學士越參朝列非不稽古憲章乃時有失體處
舊說稱其轉妍去鑒疎矣然數公皆有神助若喻之制
作其猶雅頌之流乎
評曰元常每點多異羲之萬字不同後之學者恐徒傷
筋膂耳然右軍肇變古質理不應减鍾故云或謂過之
庾翼每不服逸少曾得伯英十紙喪亂遺失常恨妙迹
永絶及後見逸少與亮書乃曰今見足下答家兄書煥
若神眀頓還舊觀方乃大服羲之又曾書壁而去子敬
密拭之而更别題右軍還觀之曰吾去時真大醉子敬
乃心服之矣然右軍終無敗累子敬往往失落及其不
失則神妙無方可謂草聖也
贊曰倉頡造書鬼哭天廩史籀湮滅陳倉藉甚秦相刻
銘爛若舒錦鍾張羲獻超然逸品
上上品二人
程邈(隸)崔瑗(小篆)
右程君首創隸則規範煥於丹青崔氏爰效李斯點畫
皆如鐡石傳之後裔厥功亦茂此外鎸勒去之無乃夐
乎若挍之文章則三都二京之比也
上中品七人
蔡邕索靖梁鵠
鍾會衛瓘韋誕
皇象
右自王崔以降更無超越此數君梁氏石書雅勁於韋
蔡皇衛草迹殆亞於二王鍾索遺跡雖少吾家有小鍾
正書洛神賦河南長孫氏雅所珍好用子敬草書數紙
易之索有月儀三章觀其趣况大為遒竦無愧圭璋特
達猶夫聶政相如千載凛凛為不亡矣又毌邱興碑云
是索書比蔡石經無相假借蔡公諸體惟有范巨卿碑
風華豔麗古今冠絶王簡穆云無可以定其優劣此亦
何勞品書者乎
上下品十二人
崔寔(章草)郗鑒王廙
衛夫人(正書)王洽郗愔
李式庾翼羊欣
歐陽詢虞世南褚遂良
右逸少謂領軍弟書不减吾吾觀可者有數十紙信佳
作矣體裁用筆全似逸少虚薄不倫右軍藻鑒豈當虚
發蓋欲假其名譽耳措之中下豈所謂允僉望哉崔衛
素負高名王庾舊稱拔萃崔章草甚妙衛正體尤絶世
將楷則遠類羲之猶有古制稚恭章草頗推筆力不謝
子真郗李超邁過於羊欣歐陽草書難於競爽如旱蛟
得水毚兔走穴筆勢恨少至於鐫勒及飛白諸勢如武
庫矛戟雄劒欲飛虞世南蕭散灑落真草惟命如羅綺
嬌春鵷鴻戲沼故當子雲之上褚氏臨寫右軍亦為高
足豐艷雕刻盛為當今所尚但恨乏自然功勤精悉耳
評曰蟲篆者小學之所宗草隸者士人之所尚近代君
子多好之或時有可觀耳然許靖之迹殆不减小令常
歎曰鍾書初不留意試作之乃不可得研之彌久如有
髣髴乃知有畫龍之惑耳安可厚誣乎此羣英允居上
流三品其中銓鑒不無優劣
贊曰程邈隸體崔公篆勢梁李蔡索郗皇韋衛羊習獻
規褚傳羲制邈乎天壤光厥来裔
中上品七人
張昶衛恒杜預
張翼郗嘉賓阮研
漢王元昌
右文舒西嶽碑但覺妍冶殊無骨氣庾公置之七品張
翼代羲之草奏雖曰小人幾乎亂真更乃編之乙科涇
渭混淆故難品會至於衛杜之筆流傳多矣縱任輕巧
流轉風媚剛健有餘便媚詳雅諒少儔匹嘉賓與王庾
相埓是則高手顔黃門有言阮交州蕭國子陶隠居各
得右軍一體故稱當時之冠絶然蕭公力薄終不迨阮
漢王作獻之氣勢或如舞劔往往鄰幾
中中品十二人
謝安康昕桓玄
邱道護許静蕭子雲
陶弘景釋智永劉珉
房玄齡陸柬之王知敬
右謝公縱任自在有螭盤虎踞之勢康昕巧密精勤有
翰飛鶯哢之體桓玄如驚蛇入草銛鋒出匣劉珉比顛
波赴壑狂澗争流隠居穎脫得書之筋髄如麗景霜空
鷹準初擊道護謬登高品迹乃浮漫陸柬之學虞草體
用筆則青出於藍故非子雲之徒子雲正隸功夫恨少
不至高絶也智永精熟過人惜無竒態矣房司空含文
抱質王家令碎玉殘金房如海上䨇鵷王比雲間孤鶴
中下品七人
孫皓張超謝道韞
宗炳宋文帝齊高帝
謝靈運
右孫皓吴人酣暢驕其家室雖欲矜豪亦復平矣張如
郢中少年乍入京輦縱有才辯蓋亦可知謝韞是王凝
之之妻雍容和雅芬馥可玩宋帝有子敬風骨超縱狼
籍翕煥為美康樂往往驚遒齊帝時時合興知慕韓彭
之豹變有異張桓之拾青宗炳放逸屈懾頗斆康許量
其直置孤梗是靈運之流也
評曰古之學者皆有規法今之學者但任胸懷無自然
之逸氣有師心之獨任偶有能者時見一斑忽不悟者
終身瞑目而欲乘欵叚度越驊騮斯亦難矣吾當告勉
夫後生然自古歎知音者希可謂絶絃也
贊曰西嶽張昶江東阮研銀鷹貞白鐡馬桓玄衛杜花
散安康綺鮮元昌柬之名後身先
下上品十三人
陸機袁崧李夫人
謝朓庾肩吾蕭綸
王襃斛斯彦眀錢毅
房彦謙殷令名張大隠
藺静文
右士衡以下時然合作蹖駮不倫或類蚌質珠胎乍比
金沙銀礫陸平原李夫人猶帶古風謝吏部庾尚書創
得今韻卲陵王王司空是東陽之亞房司隸張益州參
小令之體藺生正書甚為鮮緊亦有規則錢氏小篆飛
白寬博敏麗太宗貴之斛斯筆勢咸有由来司隸宛轉
頗稱流悅皆著名矣殷氏擅名題榜代有其人嗟乎有
天才者或未能精之有神骨者則其功夫全棄但有佳
處豈忘存錄
下中品十人
范曄蕭思話張融
梁簡文帝劉逖王晏
周顒王崇素釋智果
虞綽
右范如寒雋之士亦不可棄蕭比遁世之夫時或堪採
思光要自標舉蓋無足褒簡文拔羣貴勝猶難繼作劉
黃門落花從風王中書竒石當徑彦倫意則甚高迹少
俊銳崇素時象麗人之姿智果頗似委巷之質虞綽鋒
穎迅健亦其次矣
下下品七人
劉穆之褚淵梁武帝
梁元帝陳文帝沈君理
張正見
右數君亦稱筆札多類效顰猶枯林之春秀一枝比衆
石之孤生片琰就中彦回輕快練倩有力孝元風流君
理放任亦後来之所習非先逹之所營吾黨論書有異
於是
評曰前品云蕭思話如舞女廻腰仙人嘯樹則亦曰佳
矣又云張伯英如漢武學道憑虚欲仙終不成矣商㩁
白圭之玷則庶不為也後来君子儻為鑒焉
贊曰蚌質懷珠銀鋼藴礫陸謝參蹤蕭張繼迹思話仙
才張融賞擊如彼苦秀衆多羣石(法書要錄)
唐張懷瓘書斷書法三品
我唐四聖高神祖堯皇帝太宗文武聖皇帝高宗天皇
大聖皇帝鴻猷大業列乎册書多才能事俯同人境翰
墨之妙資以神功聞草隸之規模變張王之今古盡善
盡美無得而稱今天子神武聰眀制同造化筆精墨妙
思極天人或頌德銘勲函耀金石或恩崇惠縟載錫侯
王赫矣光華懸諸日月非區區小臣所敢揚述
神品二十五人
大篆一人史籀
籀文一人史籀
小篆一人李斯
八分一人蔡邕
隸書三人鍾繇王羲之王獻之
行書四人王羲之鍾繇王獻之張芝
章草書八人張芝杜度崔瑗索靖衛瓘
王羲之王獻之皇象
飛白三人蔡邕王羲之王獻之
草書三人張芝王羲之王獻之
妙品九十八人
古文四人杜林衛密邯鄲淳衛恒
大篆四人李斯趙高蔡邕邯鄲淳
小篆五人曹喜蔡邕邯鄲淳崔瑗衛瓘
八分九人張昶皇象邯鄲淳韋誕鍾繇
師宜官梁鵠索靖王羲之
隸書二十五人張芝鍾會蔡邕邯鄲淳
衛瓘韋誕荀輿謝安羊欣王洽
王珉薄紹之蕭子雲宋文帝衛夫人
胡昭曹喜謝靈運王僧虔孔琳之
陸柬之褚遂良虞世南釋智永歐陽詢
行書十五人劉德昇衛瓘王珉謝安
胡昭王僧虔鍾會孔琳之虞世南
阮研王洽羊欣薄紹之歐陽詢
陸柬之
章草八人張昶鍾會韋誕衛恒郗愔
張華魏武帝釋智永
飛白五人蕭子雲張弘韋誕歐陽詢
王廙
草書二十二人索靖衛瓘嵇康張昶
鍾繇羊欣孔琳之虞世南薄紹之
鍾會衛恒荀輿桓玄謝安張融
阮研王珉王洽謝靈運王僧虔
歐陽詢釋智永
能品一百七人
古文四人張敞衛覬衛瓘韋昶
大篆五人胡昭嚴延年韋昶班固
歐陽詢
小篆十二人衛覬班固皇象張宏許慎
韋誕傅玄蕭子雲劉紹張弘范曄
歐陽詢
八分三人毛弘左伯王獻之
隸書二十三人衛恒張昶王廙庾翼
郗愔王濛衛覬張彭祖阮研陶弘景
王修王褒王恬李式傅玄楊肇
王承烈庾肩吾薛稷孫過庭高正臣
釋智果盧藏用
行書十八人宋文帝司馬欣釋智永
蕭子雲蕭思話齊高帝陶弘景
漢王元昌王導王承烈孫過庭高正臣
裴行儉王知敬王修盧藏用薛稷
釋智果
章草十五人
羅暉趙襲徐幹庾翼張超王濛
衛顗崔寔蕭子雲杜預陸柬之
歐陽詢王承烈王知敬裴行儉
飛白一人劉紹
草書二十五人王導何曾楊肇郗愔
庾翼司馬攸李式宋文帝蕭子雲
陸柬之宋令文齊高帝謝朓庾肩吾
蕭思話范曄孫過庭梁武帝王知敬
裴行儉釋智果盧藏用高正臣王廙
王愔
右包羅古今不越三品工拙倫次殆至數百且妙之企
神非徒步驟能之仰妙又甚規随每一書之中優劣為
次一品之内復有兼并至於神品則李斯杜度崔瑗皇
象衛瓘索靖各惟得其一史籀蔡邕鍾繇得其二張芝
得其三逸少父子並各得其五考多之類少妙之况神
又上下差降昭然可悉也他皆倣此然十書之外乃有
龜蛇麟虎雲龍蟲鳥之書既非世要悉所不取也(諸家事迹
分見於書譜此不重出)
評曰蓋一味之嗜五味不同殊音之發契物斯失方類
相襲且或如彼况書之臧否情之愛惡無偏乎若毫釐
較量誰騐準的推其大率可以言詮觀昔賢之評書或
有不當王僧虔云亡從祖中書令筆力過子敬君子周
而不比乃有黨乎梁武帝云鍾繇書法十有二意世之
書者多師二王元常逸迹曾不睥睨競巧趣精細殆同機
神逸少至於學鍾勢巧及其獨運意疎字緩譬猶楚音
夏習不能無楚子敬之不逮真亦劣章草然觀其行草
之會則神勇蓋世况之於父猶擬雁行比之鍾張雖勁
敵仍有擒猛之勢夫天下之能事悉難就也假如效蕭
子雲書雖則童孺但至效數日見者無不云學蕭書欲
窺鍾公其墻數仞罕得其門者小王則若驚風拔樹大
力移山其欲效之立見僵仆可知而不可得也右軍則
雖學者日勤而體法日遠可謂鑽之彌堅仰之彌高其
諸異乎莫可知也已則優劣斷矣右軍云吾書比之鍾
張鍾當抗衡或謂過之張草猶當雁行又云吾真書勝
鍾草故减張羊欣云羲之便是少推張草庾肩吾云張
功夫第一天然次之鍾天然第一功夫次之王功夫不
及張天然過之天然不及鍾功夫過之懷素以為杜草
蓋無所師欝欝靈變為後世楷則此乃天然第一也有
道變杜君草體以至草聖天然所資理在可度池水盡
墨功又至焉太傅雖習曹蔡隸法藝過於師青出於藍
獨探神妙右軍開鑿通津神模天巧故能增損古法裁
成今體進退憲章耀文含質推方履度動必中庸英氣
絶倫妙節孤跱然此諸公皆藉因循至於變化天然何
獨許鍾而不言杜亦由杜在鍾前一百餘年神蹤罕見
縱有佳者難乎其議故世之評者言鍾張夫鍾張心悟
手從動無虚發不復修飾有若生成二王心手或違因
斯精巧發葉敷華多所點綴是知鍾張得之於未萌之
先二王見之於已然之後然庾公之評半有焉故韋文
休云二王自可未能足之書也或此為累然草隸之間
已為三古伯度為上古鍾張為中古羲獻為下古王僧
虔云謝安殊自矜重而輕子敬之書嘗謂子敬書嵇中
散詩子敬或作佳書與之謂必珍錄乃題後答之亦以
為恨或云安問子敬君書何如家君答云固當不同安
云外論殊不爾又云人那得知此乃短謝公也羊欣云
張字形不及古自然不如小王虞龢云古質而今妍數
之常愛妍而薄質人之情鍾張方之二王可謂古矣豈
得無妍質之殊父子之間又為今古子敬窮其妍妙固
其宜也並以小王居勝逹人通論不其然乎羊欣云右
軍古今莫二虞龢云獻之初學父書正體乃不相似至
於筆絶章草殊相擬類筆跡流澤婉轉妍媚乃欲過之
王僧虔云獻之骨勢不及父媚越過之蕭子良云崔張
以来歸美於逸少僕不見前古人之迹計亦無過之孫
過庭云元常專工於隸書伯英猶精於草體彼之二美
而羲獻兼之並有得也夫椎輪為大輅之始以椎輪之
朴不如大輅之華蓋以拙勝工豈以文勝質若以文勝
質諸子不逮周孔復何疑哉或以法可傳則輪扁不能
授之於子是知一致而百慮異軌而同奔鍾張雖草創
稱能二王乃差池稱妙若以居先則勝鍾張亦有所師
固不可文質先後而求之蓋一以貫之求其合天下之
達道也雖則齊聖躋神妙各有最若真書古雅道合神
眀則元常第一若真行妍美粉黛無施則逸少第一若
章草古逸極致高深則伯度第一若章則勁骨天縱草
則變化無方則伯英第一其間備精諸體惟獨右軍次
至大令然子敬可謂武盡美矣未盡善也逸少可謂韶
盡美矣又盡善也然此五賢各能盡心而躋於聖或有
侮毁亦猶日月之蝕無損於眀白雲在天瞻望悠邈固
同為終古獨絶百代之模楷高步於人倫之表棲遲於
墨妙之門不可以規矩其形律呂其度鵬摶龍躍絶迹
霄漢所謂得玄珠於赤水矣其或繼書者雖百世可知
然史籀李斯即字書累葉之祖其所製作並神妙至極
蓋無等夷八分書則伯喈制勝出世獨立誰敢比肩至
如崔及小張韋衛皇索等雖則同品不居其最並不備
載較量然各峻彼雲峰增其海𣲖使後世資瞻仰而露
潤焉趙壹有貶草之論仍笑重張芝書為秘寳者嗟夫
道不同不相為謀夫藝之在已如木之加實草之加葉
繪以衆色為章食以五味而美亦猶八卦成列八音並
奏聾瞽之人不知其謂若知而故爾想識不該通審其
不知則聾瞽者耳庾尚書以臧否相推而列九品升阮
研與衛瓘索靖韋誕皇象鍾會同居第三等此猶棠杜
之樹植橘柚之林又抑薄紹之與齊高帝等三十人同
為第七等亦猶屈鹽梅之量處掾屬之伍李大夫以程
邈居第一品且書傳所載程剏為隸法其於工拙蔑爾
無聞遺跡又無何以知其品第又云梁氏石書雅勁於
韋蔡以梁比蔡豈不懸絶又張昶伯英之弟妙於草隸
八分混於兄書故謂之亞聖衛恒兼精體勢時人云得
伯英之骨並居第四仍與漢王同流又黜桓玄謝安蕭
子雲釋智永陸柬之等與王知敬同居第五等若此數
子豈與埒能耆好不同又加之以言况可盡之於剛柔
消息貴乎適宜形象無常不可典要固難平也蕭子雲
言欲作二王論草隸法言不盡意遂不能成又云頃得
書意轉深點畫之間所言不得盡其妙者事事皆然誠
哉是言也藝成而下德成而上然書之為用施於竹帛
千載不朽亦猶愈沒沒而無聞哉萬事無情勝寄在我
苟視迹而合趣或循翰而得人雖身沉而名飛冀托之
以神契每見片善何慶如之懷瓘恨不果遊目天府備
觀名迹徒勤勞乎其所未聞祈求乎其所未見今錄所
聞見粗如前列學慙於博識不迨能繕竒纘異多所未
盡且如抱絶俗之才孤秀之質不容於世或復何恨故
孔子曰博學深謀而不遇者衆矣何獨丘哉然識貴行
藏行忌眀潔至人晦迹其可盡知開元甲子歲廣陵卧
疾始焉草創其觸類生變萬物為象庶乎周易之體也
其一字褒貶微言勸戒竊乎春秋之意也其不虚美不
隠惡近乎馬遷之書也冀其衆美以成一家之言雖知
不知在人然獨善之與兼濟取舍其為孰多童蒙有求
思盈半矣且二王既沒書或在兹語曰能言之者未必
能行能行之者未必能言何必備能而後為評歲洎丁
夘荐筆削焉(法書要錄)
六藝之一錄卷二百八十二
