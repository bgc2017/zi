欽定四庫全書
六藝之一錄卷一百二十錢塘倪濤撰
石刻文字九十六
金薤琳瑯
唐實際寺故寺主懷惲奉勅贈隆闡大法師碑銘
(并序)
昔吾師因地求真衆魔紛嬈果到成佛龍天捧圍自作
鎮靈山法躬靡易告滅雙樹示跡綸几微言不𫝊慧燭
潜照屆夫歲邁千秋時淹五濁欲海騰沸邪山紛糺於
是釋防東逝爰稱兆應漢夢西通方崇法像或青眸接
軫競扇玄風或白足相趍爭開佛日至欲繼前賢之令
軌為後進之康衢照燭重昏慈舟苦𣲖人能弘道斯之
謂歟法師諱懷惲俗張姓南陽人也遠祖因宦播遷京
兆卄一代祖安晉丞相襲爵鴻臚公高祖融守黃門郎
遷太子庶子祖英唐解褐太常太祝襲爵天平公尋轉
吴王祭酒握蘭奏位清陪雅列法師聦敏為其性相慈
善資其風骨母常山夫人樂姓降胎之月不味羶腥載
誕之辰情欣禁戒暨年登丱歲特異諸童或焚葉為香
或聚沙為塔雖飛軒繡轂未嘗留步月宇香樓怡然忘
返高宗天皇大帝乘乾撫運出震披圖虚已求賢明敭
待士緫章元載夢覩法師倏降綸言遠令虔辟於是臨
丹檻邇青蒲廣獻真誠特蒙褒讃帝乃親授朱紱令處
鳳池之榮師乃固請緇衣願託鸚林之地奉勅於西明
剃落善来忽唱惡業疑銷既挂三衣俄陪四衆翹勤遽
積思五分而非遥精苦逾深想三祗而未遠時有親證
三昧大德善導闍梨慈樹森疎悲花照灼情祛祛漏擁
藤井於蓮臺叡化無涯駈鐵圍於寶國既聞盛烈雅締
師資析解脫規發菩提願一承妙旨十有餘齡祕偈真
乘親蒙付囑自惟薄祐師資早喪想遺烈而崩心顧餘
恩而雨面爰思宅兆式建墳塋遂於鳳城南神和原崇
靈塔也其地前終峯之南鎮後帝城之北里歌鍾沸出
移上界於隂門泉流激灑比連河於陽面仍於塔側廣
構伽藍莫不堂殿峥嶸遠模忉利樓臺岌嶪直寫祗園
神木靈草凌歲寒而獨秀葉暗花明逾嚴霜而靡萃豈
直風高氣爽聲聞進道之場故亦臨水面山菩薩全真
之地又於寺院造大窣堵波塔(缺)周迴二百步直上
一十三級或瞻星揆務或候日裁摫得天帝之芳蹤有
龍王之祕跡重重佛事窮鷲嶺之分身種種莊嚴盡崑
丘之異寶但以至誠多感能事冥資故能遠降宸衷令
賫舍利計千餘粒加以七珍函笥隨此勝緣百寶幡花
令興供養則天大聖皇后承九玄之眷命躡三聖之休
期猶尚志想金園情欣勝䠱或頻臨淨刹傾海國之名
&KR0903;或屢訪炎凉捨河官之祕寶法師誡盈而散並入檀
航法師業行高(缺)利益繁多故得名振九重芳盈四部
奉永昌元年勑徵法師為寺主於是綱紀僧徒規模釋
族緇門濟濟戒德峻而彌堅紺宇詵詵常住豐而多實
猶是才稱物寶道為時尊知與不知仰醍醐於句偈識
與不識詢法乳於波瀾法師以慈誘内懷敷揚外積冀
傳聖旨囷酬来望每講觀經賢護彌陀等經各數十遍
夫我域者扇激風火嬰抱結漏系諸生止無常之短期
研乎事真攀不亟之虚朕若不乘佛願力託質淨方則
恐淪溺長往清昇永隔於是言論之際懇勸時衆四儀
之中一心專念阿彌陀佛願乘此勝因相生淨域又以
般若神呪能令速證菩提彌陀佛名亦望横超惡趣諸
餘妙典雖並積心臺於此勝緣頗徧遊智府嘗誦大般
若呪向盈世方又誦彌陀真偈十萬餘遍理復使精真
厥想念雖微而必就二三子行功唐捐而靡得豈直諸
佛現前神人捧錫而已矣師為諸重檐攝爾羣生舉洪
灼於耶山掉寶航於見海悲夫娑婆國中人多弊惡雖
復&KR0903;臺寶界因勝侣而歸心至欲逸翥遐征籍良緣而
克進敢憑此義爰發誠心於是廣勸有緣奉為九重萬
乘四生六趣造淨土堂一所莫不虬棟凌虚虹梁架迥
丹楹赩日青瑣延風無春而反井舒花不瞑而重簷積
霧於是神螭戾趾遠鎮瓊階寶鳳来儀還陪桂戶彫甍
畫拱之異窮造化之規模圓璫方鏡之竒極人天之巧
妙又於堂内造阿彌陀佛及觀音勢至又造織成像并
餘功德並相好竒特顔容湛粹山豪演妙若照三千海
目摛華如觀百億或因繒命采有慈氏之全身或散扎
馳芳得憂填之逸思何獨如来自在疑降上界之魔故
亦菩薩熙怡似救下方之苦夫以宅生者心心勞則生
喪栖神者志志擾則神亡然菩薩以濟物捐軀上善以
遺形徇節法師情存拯救式奉殷繁汲引雖曰忘懷形
質焉能靡累於是忽嬰風瘵病與時侵靈藥弗痊肧器
俄逝豈夫八林齊白我佛稱於寂滅梁木其壊吾師等
於死生以大足元年十月卄二日神遷春秋六十有二
臨終之際正念無虧顔色怡悅似有瞻矚北首面西奄
奄然而化悲夫烈烈歲隂蒼蒼天色乾兮何負殱我惟
良業也何孤喪兹賢哲豈直悲盈四部嗟鹿苑之荒凉
抑亦哀悼兩宫痛蜂臺之閴寂猶俯迴天睠載紆仙豪
遠降恩波爰加制贈奉神龍元年勅實際寺主懷惲示
居三界遠離六塵等心鏡於虛空混榮枯於物我棟梁
紺宇領袖緇徒包杖錫之規模躡乘柸之懿躅雖已歸
寂滅無待於褒揚然寵洽友于無忘於縟禮可贈隆闡
大法師主者施行上人以至德聿修良因累著故得天
降成烈用讃芳規追遠慎終生榮死贈足可光輝淨刹
歴塵芥而長存旌賁玄門共河山而永久弟子大温國
寺忠思莊等並攀號積慮哀慕居懷嗟覆護而無時仰
音顔而靡日猶恐居諸易遠淑善湮沈敬想清徽勒兹
玄琰詞曰
婆娑種覺賢劫能人三祇殄妄五分祈真即相離相非
身是身猶施慧栰廣濟迷津(其一)十方化備雙林滅度三
界空虚四生哀慕正教既隠微言遽斁式啓先哲用資
後悟(其二)芳猷廣被至烈彌殷青眸演聖白足呈真遠導
芻芥遐宣墨塵玄門不絶代有其人(其三)猗歟令德遠嗣
前英聲高四部譽重三明慈周有識智契無生法雲葉
落道樹滋榮(其四)豈圖宿殃師資遽亡乾兮何負殱我惟
良徒嗟授几空念傳香非夫勝緣孰荅恩光(其五)邈矣坰
野慈顔壙側敬發誠心爰憑淨域真容湛粹樓臺巋嶷
希此善根遠酬明德(其六)
天寶二年歲次癸未十二月丙寅朔十一日丙
子建
唐少林寺靈運禪師塔碑(并序)
宣德郎試大理評事崔琪譔
聖善寺沙門勤(缺)
虚空廣大乎其體智慧圓融乎其用凝而不生湛爾常
寂離修離證非色非心歴微塵劫遍(缺)沙界無量國土
皆清淨無量昏暗皆光明誰其得之吾聞諸上人矣上
人諱靈運蘭陵人蕭姓梁武帝後皇考翥虢州恒農縣
尉初上人之生也戒珠孕於母胎定水澂於孩性内典
宿植外學生知白雲凝其高志明水峻其苦節泛如也
時不能知常以為幻境非實泡身是妄五色令人昏五
音令人聾五味令人爽噫輪彼生滅無時息焉吾將歸
根以復于正因遊嵩山至少林寺有始終之意焉勇氏
掾於高平而上人遂緇於此郡玉立凡石不可喻其炯
然日映衆星無以方其明者竟移隸兹寺(缺)副乎夙心
無何習禪決於龐塢珪大師潜契密得以真貫理照十
方於虚空脫三界於彼著慧眼既淨色身亦如始知夫
心外無法所得者皆夢幻耳然後觀大地土木無非佛
刹焉空山蒼然窮歲默坐猿對茶椀鳥棲禪庵彼嶺雲
無心即我心矣澗水無性即我性矣夫如是也孰能以
凡聖量之乎故吾在造化中如夢中也粵開元十有七
祀夏五月卄二日不示以疾泊然而終苦霧晦黃於天
地悲風哀咽於草木吁崩吾禪山涸吾法海空四界使
凡百含識大千有情茶於是火於是可勝言哉故門人
堅順獨建靈塔於兹山奉遺教也夫碩德丕發不有超
世先覺而出夫等夷者則曷能傳我法印以一燈然千
萬燈乎彼上人者嶷然倬立以定慧為藏以涅槃為山
圓通於不注之境出沒於無涯之域適来時也適去順
也今則終矣瞻仰如之何夫事往則迹移歲遷則物換
況法與化永念從心積豈可使上人之高歿而不紀是
斵于石以旌斯文銘曰
上人伊何𫝊我法印其體也寂其行也順紛彼識浪汨
夫夢情非照不曙非澄不清作大醫王為大禪伯岳立
松古蓮青月白一朝化滅六合悽愴世界颯空雲山忽
曠色身謝兮法體存金界慘兮鐵圍昏噫我所留者唯
心源
天寶九載四月十五日門人堅順建
唐西京千福寺多寶佛塔感應碑
南陽岑勛撰
朝議郎判尚書武部員外郎琅邪顔真卿書
朝散大夫檢校都尚書都官郎中東海徐浩題額
粤妙法蓮華諸佛之祕藏也多寶佛塔證(缺)之踴現也
發明資乎十力弘建在於四依有禪師法號楚金姓程
廣平人也祖父並信著釋門慶歸法胤母高氏久而無
姙夜夢諸佛覺而有娠是生龍象之徵無取熊羆之兆
誕彌厥月炳然殊相岐嶷絶於葷茹髫齔不為童遊道
樹萌芽聳豫章之楨幹禪池畎澮涵巨海之波濤年甫
七歲居然厭俗自誓出家禮藏探經法華在手宿命潜
悟如識金環緫持不遺若注瓶水九歲落髮住西京龍
興寺從僧籙也進具之年昇座講法頓收&KR0903;藏異窮子
之疾走直詣寶山無化城而可息爾後因静夜持誦至
多寶塔品身心泊然如入禪定忽見寶塔宛在目前釋
迦分身遍滿空界行勤聖現業淨感深悲生悟中淚下
如雨遂布衣一食不出戶庭期滿六年誓建兹塔既而
許王瓘及居士趙崇信信女普意善来稽首咸捨&KR0903;財
禪師以為輯莊嚴之因資爽塏之地利見千福默議於
心時千福有懷忍禪師忽于中夜見有一水發源龍興
流注千福清澄泛灧中有方舟又見寶塔自空而下久
之乃滅即今建塔處也寺内淨人名法相先於其地復
見燈光遠望則明近尋即滅竊以水流聞於法性舟泛
表於慈航塔現兆於有成燈明示於無盡非至德精感
其孰能與於此及禪師建言雜然歡惬負畚荷插于橐
于囊登登憑憑是板是築灑以香水隠以金鎚我能竭
誠工乃用壯禪師每夜於築階所懇志誦經勵精行道
衆聞天樂咸嗅異香喜歎之音聖凡相半至天寶元載
創構材木肇安相輪禪師理會佛心感通帝夢七月十
三日勅内侍趙思偘求諸寶坊驗以所夢入寺見塔禮
問禪師聖夢有孚法名惟肖其日賜錢五十萬絹千匹
助建修也則知精一之行雖先天而不違純如之心當
後佛之授記昔漢明永平之日大化初流我皇天寶之
年寶塔斯建同符千古昭有烈光於時道俗景附檀施
山積庀從度財功百其倍矣至二載勅中使楊順景宣
旨令禪師於花萼樓下迎多寶塔額遂緫僧事備法儀
宸睠俯臨額書下降又賜絹千疋聖札飛毫動雲龍之
氣象天文挂塔駐日月之光輝至四載塔事將就表請
慶齋歸功帝力時僧道四部會逾萬人有五色雲團輔
塔頂衆盡瞻覩莫不崩悅大哉觀佛之光利用賓于法
王禪師謂同學曰鵬運滄溟非雲羅之可頓心遊寂滅
豈愛網之能加精進法門菩薩以自強不息本期同行
復遂宿心鑿井見泥去水不遠鑚木未熱得火何階凡
我七僧聿懷一志晝夜塔下誦持法華香煙不斷經聲
遞續烱以為常沒身不替自三載每春秋二時集同行
大德四十九人行法華三昧尋奉恩旨許為恒式前後
道場所感舍利凡三千七十粒至六載欲葬舍利預嚴
道場又降一百八粒畫普賢變於筆鋒上聯得一十九
粒莫不圓體自動浮光瑩然禪師無我觀身了空求法
先刺血寫法華經一部菩薩戒一卷觀普賢行經一卷
乃取舍利三千粒盛以石函兼造自身石影跪而戴之
同置塔下表至敬也使夫舟遷夜壑無變度門劫筭墨
塵永垂貞範又奉為主上及蒼生寫妙法蓮華經一千
部金字三十六部用鎮寶塔又寫一千部散施受持靈
應既多具如本傳其載勅内侍吴懷實賜金銅香爐高
一丈五尺奉表陳謝手詔批云師弘濟之願感達人天
莊嚴之心義成因果則法施財施信所宜先也主上握
至道之靈符受如来之法印非禪師大慧超悟無以感
於宸衷非主上至聖文明無以鑒於誠願倬彼寶塔為
章梵宫經始之功真僧是葺克成之業聖主斯崇爾其
為狀也則岳聳蓮披雲垂蓋偃下歘崛以踴地上亭盈
而媚空中晻晻其静深旁赫赫以弘敞礝磩承陛琅玕
碎檻玉瑱居楹銀黃拂戶重簷疊於畫栱反宇環其璧
璫坤靈贔屭以負砌天祇儼雅而翊戶或復肩拏鷙鳥
肘擐脩蛇冠盤巨龍帽抱猛獸勃如戰色有奭其容窮
繪事之筆精選朝英之偈贊若乃開扃鐍窺奥祕二尊
分座疑對鷲山千帙發題若觀龍藏金碧炅晃環珮葳
蕤至於列三乘分八部聖徒翕習佛事森羅方寸千名
盈尺萬象大身現小廣座能卑須彌之容歘入芥子寶
蓋之狀頓覆三千昔衡嶽思大禪師以法華三昧𫝊悟
天台智者爾来寂寥罕契真要法不可以久廢生我禪
師克嗣其業繼明二祖相望百年夫其法華之教也開
玄關於一念照圓鏡於十方指隂界為妙門駈塵勞為
法侣聚沙能成佛道合掌已入聖流三乘教門緫而歸
一八萬法藏我為最雄譬猶滿月麗天螢光列宿山王
映海蟻蛭羣峰嗟乎三界之沈寐久矣佛以法華為木
鐸惟我禪師超然深悟其貌也岳瀆之秀冰雪之姿果
唇貝齒蓮目月面望之厲即之温覩相未言而降伏之
心已過半矣同行禪師抱玉飛錫襲衡台之祕躅𫝊止
觀之精義或名高帝選或行密衆師共弘開示之宗盡
契圓常之理門人苾芻如巖靈悟淨真真空法濟等以
定慧為文質以戒忍為剛柔含朴玉之光輝等旃檀之
圍繞夫發行者因因圓則福廣起因者相相遣則慧深求
無為於有為通解脫於文字舉事徵理含毫強名偈曰
佛有妙法比象蓮華圓頓深入真淨無瑕慧通法界福
利恒沙直至寶所俱乘大車(其一)於戲上士發行正勤緬
想寶塔思弘勝因圓階已就層覆初陳乃昭帝夢福應
天人(其二)輪奐斯崇為章淨域真僧草創聖主增飾中座
耽耽飛簷翼翼荐臻靈感歸我帝力(其三)念彼後學心滯
迷封昏衢未曉中道難逢常驚夜杌還懼真龍不有禪
伯誰明大宗(其四)大海吞流崇山納壤教門稱頓慈力能
廣功起聚沙德成合掌開佛知見法為無上(其五)情塵雖
雜性海無漏定養聖胎染生迷鷇斷常起縳空色同&KR0861;
薝蔔現前餘香何嗅(其六)彤彤法宇繄我四依事該理暢
玉粹金輝慧鏡無垢慈燈照微空王可託本願同歸(其七)
天寶十一載歲次壬辰四月乙丑朔卄二日戊
戌建
勅檢校塔使正議大夫行内侍趙思偘判官内
府丞車沖檢校僧義方河南史華刻
唐故左街僧錄内供奉三教談論引駕大德安國
寺上座賜紫大達法師玄祕塔碑銘(并序)
山南西道都團練觀察處置等使朝散大夫兼御史
中丞上柱國賜紫金魚袋裴休撰
朝議大夫守右散騎常侍充集賢殿學士兼判院事
上柱國賜紫金魚袋柳公權書并篆額
玄祕塔者大法師端甫(缺)骨之所歸也於戲為丈夫者
在家則張仁義禮樂輔天子以扶世導俗出家則運慈
悲定慧佐如来以闡教利生捨此無以為丈夫也背此
無以為達道也和尚其出家之雄乎天水趙氏世為秦
人初母張夫人夢梵僧謂曰當生貴子即出囊中舍利
使吞之及誕所夢僧白晝入其室摩其頂曰必當大弘
法教言訖而滅既成人高顙深目大頥方口長六尺五
寸其音如鍾夫將欲荷如来之菩提覺生靈之耳目固
必有殊祥竒表歟始十歲依崇福寺道悟禪師為沙彌
十七正度為比丘隸安國寺具威儀於西明寺照律師
稟持犯於崇福寺昇律師𫝊唯識大義於安國寺素法
師通涅槃大旨於福林寺崟法師復夢梵僧以舍利滿
琉璃器使吞之且曰三藏大教盡貯汝腹矣(缺)經論
無敵於天下囊括川注逢源會委滔滔然莫能濟其畔
岸矣夫將欲伐株杌於情田雨甘露於法種者固必有
勇智宏辯歟無何(缺)文殊於清凉衆聖皆現演大經於
太原傾都畢會德宗皇帝聞其名徵之一見大悅常出
入禁中與儒道議論賜紫方袍歲時錫施異於他等復
詔侍皇太子於東朝順宗皇帝深仰其風親之若昆弟
相與卧起恩禮特隆憲宗皇帝數幸其寺待之若賓友
常承顧問注納偏厚而和尚符彩超邁詞理響捷迎合
上旨皆契真乘雖造次應對未嘗不以闡揚為務繇是
天子益知佛為大聖人其教有大不思議事當是時朝
廷方削平區夏縳吴斡蜀瀦蔡蕩鄆而天子端拱無事
詔和(缺)緇屬迎真骨於靈山開法場於祕殿為人請
福親奉(缺)既而刑不殘兵不黷赤子無愁聲滄海無
驚浪蓋參用真宗以毗(缺)政用之明效也夫將欲顯
大不思議之道輔大有為之君固必有冥符玄契歟掌
内殿法儀錄左街僧事以摽表淨衆者凡一十年講涅
槃(缺)識經論處當仁傳授宗主以開誘道俗者凡一百
六十座運三密於瑜伽契無生於悉地日持諸部十餘
萬遍指淨土為息肩之地嚴金(缺)報法之恩前後供
施數十百萬悉以崇飾殿宇窮極雕繪而方丈匡床靜
慮自得貴臣盛族皆所依慕豪侠工賈莫不瞻嚮薦金
寶以致誠(缺)端嚴而禮足日有千數不可殫書而和尚
即衆生以觀佛離四相以修善心下如地坦無丘陵王
公輿臺皆以誠接議者以為成就常(缺)輕行者惟和尚
而已夫將欲駕横海之大航拯迷途於彼岸者固必有
竒功妙道歟以開成元年六月一日西向右脅而滅當
暑而尊容若生竟夕而異香猶鬱其年七月六日遷於
長樂之南原遺命茶毗得舍利三百餘粒方熾而神光
月皎既燼而靈骨珠圓賜諡曰大達塔曰玄祕俗夀六
十七僧臘四十八門弟子比丘比丘尼約千餘輩或講
論玄言或紀綱大寺脩禪秉律分作人師五十其徒皆
為達者法師其出家之雄乎不然何至德殊祥如此其
盛也承襲弟子義均自政正言等克荷先業(缺)守遺風
大懼徽猷有時湮沒而今閣門使劉公法行最深道契
彌固亦以為請願播清塵休嘗遊其藩備其事隨喜讃
歎蓋無愧辭銘曰
賢劫千佛第四能仁哀我生靈出經破塵教網高張孰
辨孰分有大法師如從親聞經律論藏戒定慧學深淺
同源先後相覺異宗偏義孰正孰駮有大法師為作霜
雹趣真則滯涉俗則流象狂猿輕鈎檻莫收柅制刀斷
尚生瘡疣有大法師絶念而遊巨唐啓運大雄垂教千
載冥符三乘迭耀寵重恩顧顯闡贊導有大法師逢時
感召空門正闢法宇方開崢嶸棟梁一旦而摧水月鏡
像無心去来徒令後學瞻仰徘徊
會昌元年十二月卄八日建
邠國公功德銘(幷序)
右神策軍護軍中尉副使兼右街功德副使雲麾將
軍右監門衛將軍員外置同正員上柱國弘農郡開
國侯食邑一千五百戶楊承和譔并書
天竺有聖人焉名之為佛三身(缺)相應化無所從来百
億同名不知其誰之子德包塵界道冠萬靈有感必通
酬念如響心操惠炬永燭於大千手運慈航泛流於沙
劫晦明不二淨穢兩同正智如如我無所得雖後天地
而有質(缺)天地而(缺)形莫不究清濁之未然識方圓之
始卒大矣哉若非天下之至精孰能如此夫大德小德
優劣本同賢人聖人取捨各異乃引衆星之表月立萬
象以尊天因諭發揚憑兹外飾有言子貢賢於仲尼者
不知仲尼之聖加(缺)子貢有言阿難相同諸佛者不知
諸佛非相以攝阿難見尺晏之至微知大鵬之至廣覩
秋毫之至短知大椿之至長擬於物即尺晏秋毫擬於
人即阿難子貢雖然近如来之門戶識夫子之階牆瑚
璉寶瓶異諸凡器金楹玉棟(缺)是常材故佛之侍從者
即迦毗令人拘那貴族皆辨摇金刹名振鐵圍駈六賊
如衆鳥之避鷹鸇懾四魔若百獸之畏豺武而性海無
底惠峰穿霄善入一乘横通三輩被精進所縳不捨用
心嘗修之於身去住未决或執如或斷如是故生巳之
法隨滅滅巳之法隨生常生之所不生常滅之所不滅
能銓二義其唯覺乎覺不自明方明覺也夫有生滅者
是覺之用無生滅者是覺之體即知覺逐滅生生隨覺
滅生滅俱寂其覺亦亡乃指素月於澄溪祛外緣於見
性解出人表堪為代師儔諸法王則吾豈敢何者孔子
登東山而小魯登泰山而小天下今亦然也如来觀溺
山而小聲聞觀枕山而小菩薩我佛也同彼虚空不染
於幻強立真假曾未牢固是故說行而無所說行說而
無所行非行非不行非說非不說非法非非法非性非
非性本不生無所滅元不覺無所寂於一不一中悟諸
未悟者於起不起中導諸未道者大矣哉若非天下之
至神又孰能如彼而夜景呈輝化行西土神光啓夢象
教東来思王毫而(缺)挹鷲峰仰金偈而虔瞻貝葉身已
逝矣空傳結集之書性本存焉如聞在代之說具法以
辨志言以辯心非法無以悟其心非言無以成其志(缺)
即言說文字皆解脫相有是經處即見如来今有右
街功德使驃騎大將軍行右武衛上將軍知内侍省事
上柱國邠國公食邑三千戸充右神策軍護軍中尉安
定梁公曰守謙職是禁營邦家重器居繁不亂兼總緇
黃讀佛言親釋氏其貞元中公以温惠為甲胄清慎為
戈矛跡尚彤闈名高紫闥至元和初授銀璋佐密命鼓
翼高岫躍鱗洪波飛鳴近天得志江海五年加金紫掌
樞機渙汗流心散為膏雨如絲入耳開展成綸捧白日
以揚光戴青天而翼化處事之極動而可觀至十二年
遇蔡人逆戎事興天討未平干戈在野天心恐師老矣
而誅翦未就乃命公撫衆觀敵審度遲速乃奉辭伐罪
踴躍而行走四牡以宣暢鴻休利萬物以車塵相屬參
整戎事董護諸軍與將帥同其道也一其議也或縦六
竒之辨即濤生巨浦雲出深谿或察五間之情即趙&KR0008;
穿楊楚金伐木若有神助不謀成心我旟既張我車亦
列均勞逸而義夫爭死齊賞罰而奮臂爭驅蓄銳候時
果申長策於是選精卒張詭道雜旌旃而不嚴部伍差
進退而曲敵之心實為鋒鋩詐餌武口賊果輕襲利吾
大軍遂使晝掩沙河荀伯之賊夜遯合流宵渡邵陵之
寇全平駭若奔雷勢同激電似霜霑寒草風卷餘花縦
烈火於平蕪走飛泉於大壑摧枯易折墜瓦難全滅蔡
之功十有其七餘賊保迴曲官軍圍郾城我鼔音方厲
武旅方雄操利柄而目無全牛執其吭如芻豢悅口摩
壘問罪登陴不降梯樓滿空矢石相接經四十日爟火
失繼人無鬭心畏夏日之赫光懼春冰之易泮乃降仍
邀公疋馬視師撫納疑懼公悅以犯難投誠若歸遂令
啓關按轡而入醜類或鼔或罷相視失色公曰来余與
爾言爾本吉人也何不徇國家之急成其名而託身於
武豹之穴求其噬輿尸覆族誰與咎耶皇情極念之故
令守謙布澤潤心宣化清耳能悅生避禍者當聽之曰
明明天子清問下民不能勤王爾失遠略為寇盜所制
而臣節難全犯弧矢之威當剿絶之斃圓首方足莫匪
精靈念其瘡疣實可憫惻然違予戮汝而不赦恭命活
汝而不害能遷其不祥而為祥吉莫大也變其不幸而
為幸令莫窮也賊將卒等色轉慙禮逾謹咸曰皇上聖
文紹統神武膺期惟德動天無遠不格被堯舜之法服
行堯舜之法言所以大文教而九有小康小武功而天
下大理嘗欲戢矛楯親稼穡使人居安各得其夀爾一
方不能安時虚順守衛中國而罪罟自結厲階彌崇即
不得已而興師非樂殺人也況天德好生容長萬物是
以曲開洗汙旁設自新招示頑夫以明廣大將士等久
遭苛暴翻跡令圖亦謂朽燼重燃枯條再葉國刑當有
咸賜無辜豁爾憂心以承慶賞降人皆投戈卷旆匣刃
弛弦觸地血流向闕蹈舞於是五千叛卒不戮一人十
萬王師皆服其德從此鯨鯢失浪烹餁方因惡鳥巢傾
折翼於此恩波大澍封錫有加乃授公右監門衛將軍
飛詔追還密職如故又掌天地之戶牖捧造化之關鍵
勲隨日厚望逐時深公之美也不滅直以沽名不愆義
以犯物動静無隠發言有章至十三年天睠凝嗟賞重
知勞不自伐功不自德遂與戎印授兵符司禁旅之右
也公積仁成器積器成名卑牧難踰高光可仰定止足
之分動必師心辨榮辱之機道樞不撓薄嗜慾以守一
鄙浮華而處中匡護玄流酌之不竭伏以元和長慶擇
教大興雅叶所歸轉得親近謹於大興唐寺華嚴院為
國寫古今翻譯大小乘經論戒律合五千三百卄七卷
公私祿利不入其門凡是難得無所愛惜嘗求善書者
令絶外塵不飲茹浴身至于精刹焚香而就筆硯擇其
力多者以多價酬之少者去之人不約而自勸也於是
染素流光含丹縦彩雲生墨沼之上花開方絮之中衛
索分鑣王羊並騖各行軌轍跡不相譲又立經堂一所
三間徘徊安住法輪必資豐敵作制惟永壯我皇都豈
得為工者不極其妙為材者不極其美殊形異狀生於
斤斧之中曲直方圓豈逃繩墨之下於是彩棟霞張雕
楹雲布朱扉洞啓縹壁含光羽族棲於綺忩鱗介游於
藻井修羅率下争提夭蟜之梁藥乂命徒競戴岌峩之
栱衆靈翼衛諸天護持恍惚莫辨其形来往必留其跡
又於堂内造轉輪經藏一所刻石為雲鑿地而出方生
結構迎(缺)緣立無數花幢竊比兜率造百千樓閣同
彼化城狀物類本擬容奪真鵷鵠若飛而不飛虹螭似
走而不走欒櫨櫛比雜之以琳琅榱桷駢羅飾之以珠
翠凌空五級方開四門璀錯相輝煥麗交映離婁覘之
炫目公輸閱之竒(缺)歲古人多有慙色不知来者孰
能繼歟於是方表含輪虚中不滯羣經之府所好必從
遊藝者任其卷舒杖德者恣其探討或超諸垢穢蓮花
隨手而開敷或等彼清凉甘露應心而滴瀝乘之所妙
者不論其小大法之所尚者無問其淺深譬諸江河所
汲隨淺從流自得不礙疎數其外或圖寫龍神鬼物之
狀以為嚴飾或造菩薩天仙之類周匝其旁白璧成容
玉眸高視黃英作相金口如言設無體之禮實不佞於
屈伸獻無聲之樂終不煩於音律五色不能亂其目八
風無以吹其心守静樸以自持執堅中而不磷或虔恭
默如或侍坐儼如又於堂北别立鏡燈未燄揚輝紅光
滿室常生縦巧有符丁緩之竒蘭膏自芳不假海人之
贈幸斯破暗永繼其明於是羣藝畢象工歸八龍(缺)軒
四王護闥雨霑香砌何塵垢之蒙潤風摇寶鐸流美響
之不已公頓首奏曰臣聞法象莫大乎天地變通莫大
乎四時所以萬物生中不擇於覆載榮枯美惡必備於
寒暑雖古先哲王弘天若德豈同聖代則而行之伏惟
長慶文武孝德皇帝陸下英冠四維氣含八極齊日月
之至耀光燭無窮等天地之至仁寰瀛受賜坐超湯武
立並羲軒驅岳瀆之精靈馳道德之車馬有典有則無
怠無荒法上玄以生成體隂陽以御物動合靈契事膺
神符永綏兆人克顯休命臣猥承委擢如荷丘山蕭艾
空竊於春陽螻蟻每慙於雲雨修持(缺)允奉穹蒼上
黷冕旒伏增騖越臣亦知螢光助於兩曜畎澮宗于四
溟實不足以添輝亦不足以濟廣然纖美見容知大明
之及遠㳙流必納識渤海之弘深臣早悟多藏勇於施
捨聞斯必舉所作必集誓嚴持(缺)燄上續於恩光啓導
法涯永資於德澤帝曰俞卿以檀波羅福保于朕躬朕
以官惟其人任卿勿貳實千載之一會何魚水之見稱
想卿逢時弘道多慶公荷寵之極涕零如雨又奏曰如
来奥旨必藉開張若不言宣何以廣福臣請得無染沙
門貞實等二七人御斯信馬駕彼白牛直出四關掃諸
五翳偕持正念調伏其心為國傳經乃至無筭陛下得
佛祕印行最上乘於多劫中為人父母遂令釋子遵有
漏法傳無盡燈滋寶雨而潤及四海(缺)香雲而廕乎千
界普天之下孰不蒙益受益之利上集一人伏願寳歷
天齊金輪嶽固永居億兆之上克承無疆之休帝悅依
奏公曰克樹有為期於不朽略須題述以告將来遂命
戎副右監門將軍楊承和文而書之辭曰小子蓬茨劣
人跡度卑淺無當時應用之效有僻陋至愚之累靈波
曲潤幸得充之幾歴星歲&KR1230;厠下風聞可道之言觀可
行之事書紳不暇何以褒稱至如走光塵俟嘉命愚人
不敢拒若使陳葺(缺)具德美愚人不敢當公不聽又辭
曰抑短羽齊九臯之響殊不驚人使弊足追萬里之跡
豈宜及遠雖冲霄有路且力小未遂況逐日無功而敢
煩羈靮公又不聽是以磨銘赴樽俎之割策鈍當天衢
之駟流汗如渥愧顔若丹輒盡野辭書于琬琰銘曰
香山之東雪山之北善勝道場迦維之國飯王聖子有
大威德菩薩伏膺龍天仰則緫彼十名高談四諦能拔
一毛普現一切阿僧祇劫瞬目所睇微塵刹土凝心所
計無說非默有說非語汲引未終豈厭寒暑八正齊列
三乘未舉惆悵逝多歲不我與舉足下足羣魔愁謗歸
歟歸歟彼迷忘(缺)優曇忽折摩尼驟喪會海無言靈山
多曠猗歟大雄情靈藩翰上下四維吾道一貫藏諸不
理顯諸不亂託跡光周遺宗炳漢操之即存捨之即亡
如来寳印付囑我唐必正墜典克纉頽綱法雨一潤佛
日重光真諦所歸域中之大無為所及宇宙之外幽宗
默識玄機暗會千劫飛輪萬方水頼既崇其化邠國欽
承久積吉行發言相膺意馬早繫心猿不升出彼夢澤
如上岡陵不捨有相無相所依不離有作無作所歸焚
舟得濟到岸應稀達人是是塵人非非雲赴夀山澤歸
福海層峰永固波瀾不改衆善斯立舒光耀彩樹彼勝
因憑兹爽塏順生攝生從俗出俗因機立化賢愚共欲
精廬大敞材力豐足購地(缺)金開階累玉大匠誨人必
先規矩大(缺)垂美亦先棟宇墨請操繩般求執斧撲斵
未已師者如堵千仞之桂良工所度十圍之松備于制
作鈿飭土木海物交錯藻井舒蓮含芳吐萼装嚴寳藏
水陸窮&KR0903;壞姿競麗華璞争新馳光耀谷浮彩榮濱既
美且良悉得其真寳樹成行寶階上聳善安不拔善高
不恐欄楯曲周簷楹接擁蓋若天垂花如地湧實以方
外四門不扃虚以圓内萬法有經金石絲竹風来可聽
玉釡栴檀日照彌馨鏡開八面燈𫝊一光夜(缺)素魄晝
助紅芒齊明隠顯等鑒行藏膏平潤久心直燃長忍鎧
常穿四魔不脅智劍常拔三灾不怯何以奉佛刹郍散
業何以奉國演日成劫
長慶二年十二月一日立
六藝之一錄卷一百二十
