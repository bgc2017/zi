欽定四庫全書
六藝之一錄卷三百二十三錢唐倪濤撰
歴朝書譜十三
魏
崔宏
崔宏字玄伯清河東武城人祖悅父潛並以才學稱
宏小有雋才號冀州神童仕慕容垂為高陽内史明
元時拜天官大人進爵白馬公贈司空謚文貞(北史)
宏祖悅與盧諶博藝齊名世不替業故魏初重崔盧
之書宏自非朝廷文誥四方羽檄初不妄染故世無
遺文尤善草隸為世模楷行狎特盡精巧而不見遺
蹟(北史崔浩傳)
崔浩
崔浩字伯源宏子也博覽經史明識天文好觀星變
常置金銀銅鋌於酢器中令青夜有所見即以鋌畫
紙作字以紀官至司徒總百揆浩工書人多托寫急
就章從少至老初不憚勞所書蓋以百數浩書體勢
及其先人而巧妙不如也世寳其迹多裁割綴連以
為模楷(北史本傳)
崔簡
崔簡字仲亮一名覽浩弟好學少以善書知名道武
初歴中書侍郎爵五等侯參著作事(北史崔浩傳)
崔衡
崔衡字伯玉清河人學崔浩書頗亦類焉天安元年
擢為内秘書中散班下詔命及所御覽書多其蹟也
後除秦州刺史徙爵齊郡公謚惠(北史崔浩傳)
崔亮
崔亮字敬儒清河東武城人内徙為平齊人居貧傭
書自業明帝時至尚書僕射贈儀同三司謚貞烈(北史)
谷渾
谷渾字元冲昌黎人也道武時以善隸書為内侍左
右太武時累遷侍中儀曹尚書賜爵濮陽公謚文宣
(北史)
沈含馨
洛陽宫殿門題多是大篆皇都遷洛始令中書舍人
沈含馨以隸書書之(水經注)
盧魯元
盧魯元昌黎徒河人也太武時以工書有文才累遷
中書監賜爵襄城公後遷太保錄尚書事贈襄城王
謚曰孝(北史本傳)
黎廣
黎廣景熙從祖河間鄭人太武時尚書郎善古學常
從吏部尚書清河崔宏受字義又從司徒崔浩學楷
篆自是世傳其法(北史黎景熙傳)
江強
江強字文威陳留濟陽人也上書三十餘法各有體
例拜中書博士卒贈燉煌太守(北史江式傳)
江式
江式字法安(強之孫)少傳家學篆體尤工洛京宫殿諸
門題皆式書也延昌中表請撰集古今文字四十卷
大體依許氏說文為本上篆下隸正光中兼著作郎
贈巴州刺史(北史本傳)
江順和
江順和式兄子官征虜將軍亦工篆書(北史江式傳)
高遵
高遵字世禮允從弟也渤海蓚人涉歴文史頗有筆
札詣長安刊燕宣王廟碑進爵安昌子孝文時為齊
州刺史(北史高允傳)
盧伯源
盧伯源小字陽烏范陽涿人也景明初卒於秘書監
贈幽州刺史復本爵固安伯謚曰懿六世祖諶法鍾
繇書子孫傳業伯源習家法代京宮殿皆其所題(北史
盧玄傳)
崔挺
崔挺字䨇根博陵安平人也以工書受勅於長安書
文明太后父燕宣王碑爵泰昌子為光州刺史風化
大行謚曰景(北史)
劉芳
劉芳字伯支彭城叢里亭人(魏書作伯文)篤志墳典傭書
自資常為諸僧傭寫經論筆迹稱善卷直一縑歲中
能入百餘匹芳博聞強記兼覽蒼雅漢世造三字石
經於太學學者文字不正多往質焉時號劉石經官
至太常卿撰急就篇續注音義證三卷贈徐州刺史
謚文貞侯(北史本傳)
劉懋
劉懋字仲華芳從子聰敏好學博綜經史善草隸書
識竒字官太尉司馬謚宣簡(北史本傳)
郭祚
郭祚字季祐太原晉陽人涉歴經史習崔浩之書尺
牘文章見稱於世宣武末年遷左僕射贈儀同三司
謚文貞(北史本傳)
郭祚尤善行書(書小史)
沈法會
沈法會兖州人能隸書宣武在東宫勅法會侍書(北史
江式傳)
李思穆
李思穆字叔仁父抗自涼州渡江左仕宋思穆有度
量善談論工草隸為當時所談太和十七年歸魏爵
樂平伯卒於營州刺史贈安東將軍(北史李延夀叙傳)
柳僧習
柳僧習河東人善隸書肅宗時為潁川大守(魏書裴叔業傳)
庾道
庾道潁川人與夏侯道遷俱入國歴覽史傳善草隸
書後為饒陽縣令(北史夏侯道遷傳)
王世弼
王世弼京兆覇城人也善草隸書好愛墳典封慎縣
伯再遷中山内史加平北將軍謚曰康(北史)
王由
王由字茂道世弼次子好學有文才尤善草隸書又
工摹書為時人所服位東莱太守(北史王世弼傳)
蔣少游
蔣少游樂安博昌人也寄平城以傭書為業後召為
中書寫書生至太常少卿贈龍驤將軍青州刺史謚
曰質(北史本傳)
少游敏慧機巧工書畫(歴代名畫記)
李苖
李苖字子宣梓潼涪人孝昌中兼尚書左丞贈儀同
三司河陽縣侯謚忠烈苗解鼓琴好文詠尺牘之敏
當世罕及(魏書本傳)
裴敬憲
裴敬憲字孝虞河東聞喜人學博才清工草隸書音
律五言之作獨擅於時贈中書侍郎謚曰文(北史本傳)
呂温
呂温字晞陽本東平夀張人善書有文武才略位上
黨太守有能名贈豫州刺史野王侯謚曰敬(北史吕羅漢傳)
沈嵩
沈嵩文秀族子吴興武康人聰敏有筆札文秀以為
司馬後依宋王劉昶(魏書沈文秀傳)嵩善行書(書小史)
竇遵
竇遵瑾少子頓邱衛國人善楷篆北京諸碑及臺殿
樓觀諸門題署多遵書位至濮陽太守後以善書拜
庫部令(北史竇瑾傳)
柳楷
柳楷字士則河東解人也善草書頗涉文史位撫軍
司馬(北史柳崇傳)
孫伯禮
孫伯禮惠蔚子武邑武遂人也善隸書位國子博士
(北史孫惠蔚傳)
劉仁之
劉仁之字山静河南洛陽人少有操尚粗涉書史真
草書迹頗號工便除衛將軍西兖州刺史謚曰敬仁
之性好文字吏書失體便加鞭撻(魏書本傳)
宇文忠之
宇文忠之河南洛陽人也獵涉文史頗有筆札天平
初除中書侍郎武定初為安南將軍尚書右丞(魏書本傳)
忠之尤善行草(書小史)
游明根
游明根字志遠廣平任人也幼為奴牧羊以漿壺倩
人書字路邊書地學之游雅贖之教書薦之太武為
中書學生獻武時封新泰侯後遷大鴻臚謚靖侯(北史
本傳)
沈馥
後魏定鼎碑景明三年沈馥正書一名御射碑(金石略)
北齊
杜弼
杜弼字輔玄中山曲陽人也長於筆札為時輩所推
神武破芒山軍命為露布弼手即書絹曾不起草為
膠州刺史贈驃騎大將軍謚文肅(北史本傳)
李鉉
李鉉字寳鼎渤海南皮人也九歲入學書急就篇月
餘便通齊神武妙簡碩學以教諸子與工書人韓毅
等同在東館鉉以文字多乖謬遂覽說文倉雅刪正
謬字名曰字辨特贈廷尉少卿(北史本傳)
張景仁
張景仁濟北人工草隸選補内書生與魏郡姚元標
潁川韓毅同郡袁買奴滎陽李超等齊名後主愛之
呼為博士除中書監贈侍中司空公景仁為兒時詣
國學摹石經許子華遇之執手曰張郎風骨非但官
爵遷逹乃與天子同筆硯後如子華所言(北史本傳)
姚元標
姚元標官至左光禄大夫以工書知名於時(北史崔浩傳)
韓毅
韓毅魯郡人以工書顯高祖置之第館教授諸子(北齊
書高祖本紀)
袁買奴李超
袁買奴濟北人李超滎陽人(見上張景仁傳)
趙彦深
趙隠字彦深自云南陽宛人後為平原人避齊廟諱
以字行性聰敏善書計初為尚書令司馬子如賤客
供寫書子如善其無誤用為書令史補大丞相功曹
參軍文翰多出其手號為敏給後封宜陽王武平四
年轉司徒(北齊書本傳)
劉逖
劉逖字子長彭城叢里亭人也少而聰敏專精讀書
頗工詩詠世祖時拜儀同三司後除散騎常侍(北齊書本
傳)
劉逖行草品下之下(韋續九品書人論)
蕭慨
蕭慨梁武帝弟鄱陽王恢之子也慨好學善草隸書
卒於司徒從事中郎(北齊書蕭退傳)
源楷
源楷字郍延西平樂都人有器幹善草隸書官至假
儀同三司(北齊書源彪傳)
顔之推
顔之推字介瑯琊臨沂人也聰穎機悟博識有才辨
工尺牘兼善於文字監校繕寫處事勤敏除黃門侍
郎周大象時為御史上士隋開皇中太子召為文學
(北齊書)
顔之推注急就章一卷又筆墨法一卷(唐書藝文志)
劉珉
劉珉字仲寳彭城人北齊三公郎中(述書賦注)
劉珉字仲寳彭城人書法自王氏羲獻父子以来其
道浸以衰陋至齊尤甚珉喜草隸遂能一洗俗學之
謬遠追羲之頗得其法落筆佳處往往凌轢古人至
作草書益勝乃復名世論者有海岳高深青分孤島
之比且珉獨能振起一時末習之學以至於此遂為
有齊一代名書之流得不宜哉今御府所藏草書一
承晚帖(宣和書譜)
李嗣真書後品列中中品
竇臮述書賦評已見
注云今見具姓名草書十二紙
劉玄平
劉玄平珉之子高蹈不仕隋贈貞範先生善行草書
(書小史)
竇臮述書賦評已見
注云今見具姓名行書二紙
元行恭
元行恭河南洛陽人美姿貌兼俊才善正行書位中
書舍人待詔文林館(書小史)
殷英童
殷英童善楷隸書兼工畫(書小史)
魏夫人
魏夫人北齊人正行品下之下(韋續九品書人論)
李繪
李繪字敬文趙郡平棘人六歲便求入學家人以偶
年拘忌不許遂竊其姊筆牘用之未踰晦朔遂通急
就章天保初除司徒右長史謚曰景(北史本傳)
賈德胄
賈德胄博陵人教樂陵王百年書(北史齊孝昭諸子傳)
姚淑
北齊崇因寺碑皇建二年姚淑八分書(金石略)
王思誠
北齊蒙山碑天統五年王思誠八分書(金石略)
釋仙
摩崖報德碑天保六年釋仙書(金石表)
釋道常
北齊關亮造像記河清元年比邱道常書(金石錄)
趙仲將
趙仲將善行草(書史會要)
北周
冀儁
冀儁字僧儁太陽陽邑人也性沉謹善隸書特工模
寫周文引為記室乃令偽為魏帝勅書與費也頭儁
尋舊勅模寫及代舍人主書等署與真無異費也頭
見勅不以為疑教明帝及宋獻公等隸書時俗入書
學者亦行束修之禮謂之謝章儁以書字所興起自
倉頡若同常俗未為合禮遂啟周文釋奠倉頡及先
聖先師尋加開府儀同三司爵樂昌侯(北史本傳)
趙文深
趙文深字德本南陽宛人也少學楷隸年十一獻書
於魏帝雅有鍾王之則筆勢可觀當時碑牓惟文深
冀儁而已周文帝以隸書紕繆命與黎季明沈遐等
依說文及字林刊定六體成萬餘言及王襃入關貴
遊翕然並學襃書文深亦改習襃書然竟無成至於
碑牓王褒亦每推先之明帝令至江陵書影覆寺碑
漢南人士亦以為工梁王蕭詧觀而美之賞遺甚厚
天和元年露寢等初成文深以題牓之功除趙興郡
守文深雖居外任每須題牓輙復追之(北史本傳)
竇臮述書賦評已見
黎景熙
黎景熙字季明河間鄭人從祖廣善古學家傳其法
季明亦傳習之頗與許氏有異周文徵之令正定古今
文字於東閣天和二年進車騎大將軍儀同三司(北史本傳)
沈遐
周文帝以隸書紕繆命文深與黎景明沈遐等依說
文及字林刊定六體(北史趙文深傳)
泉元禮
泉元禮上洛豐陽人也少有志氣頗閑草隸有士君
子之風爵臨洮縣伯襲洛州刺史(北史泉企傳)
王褒
王褒字子深琅琊臨沂人七歲能屬文外祖袁昂愛
之蕭子雲襃之姑夫也特善草隸襃少去来其家遂
相模範名亞子雲梁兀帝降襃至長安為少司空尋
為宣州刺史(北史)
王襃入關以書工﨑嶇碑碣之間辛苦筆硯之役嘗
悔恨曰假使五口不知書可不至今日耶(顔氏家訓)
庾信
庾信字子山南陽新野人父肩吾梁散騎常侍中書
令信為抄撰學士梁元帝時聘西魏遂留長安周考
閔帝踐阼進爵義成縣侯拜洛州刺史(北史本傳)
庾信善行書(書小史)
庾信行及草品中之中(韋續九品書人論)
薛温
薛温字尼卿道衡兄河東汾隂人也博覽墳典尤善
隸書仕周至燕都太守宣政元年賜爵齊安縣子(北史
薛道衡傳)
蕭撝
蕭撝字智遐梁武帝弟安成王秀之子也周武帝時
歴少保少傅改封蔡陽郡公謚曰襄撝善草隸書名
亞王襃(北史本傳)
薛慎
薛慎字伯護淮東汾隂人好學能屬文善草書封淮
南縣子保定初出為湖州刺史尋為蕃部中大夫(北史
本傳)
柳弘
柳弘字匡道河東解人少聰穎工草隸博涉羣書辭
采雅贍與楊素為莫逆交為御正下大夫贈晉州刺
史(北史本傳)
裴漢
裴漢字仲霄河東聞喜人聰敏好學善尺牘天和五
年加車騎大將軍儀同三司借人異書必躬自錄本
疾疹彌年未嘗釋卷贈青州刺史(北史裴寬傳)
單于斯彦
單于斯彦周人行草品下之下(韋續九品書人論)
隋
楊素
楊素字處道弘農華隂人好學善屬文工草隸書隋
受禪加上柱國大業二年拜司徒改封楚公謚曰景
武(北史本傳)
虞世基
虞世基字懋世會稽餘姚人也博學有高才兼善草
隸陳滅入隋貧無産業每傭書養親煬帝時進位金
紫光禄大夫(北史)
虞綽
虞綽字士裕會稽餘姚人也有俊才尤工草隸大業
初為秘書學士以度遼功授建節尉(北史)
虞綽行草品下之下(韋續九品書人論)
盧昌衡
盧昌衡字子均小字龍子范陽涿郡人沉静有才識
博涉經史工草行書隋大業中徵為太子左庶子(北史
本傳)
竇臮述書賦評已見
注云今見具姓名行書二紙
薛道衡
薛道衡字玄卿河東汾隂人六歲而孤專精好學才
名益著煬帝時終司隸大夫(北史)
薛道衡生六歲而孤遂能刻意學問甫十三歲通左
氏春秋嘗作贊以嘉之頗有詞致如宿語自爾聲譽
益彰左僕射楊遵彦見而歎曰一代偉人也為文必
杜門高卧冥搜精思故每一篇出則傳播人口然未
聞以善書稱者豈以文掩之耶蓋文章字畫同出一
道特源同而𣲖異耳但要時以古今澆之不爾則塵
生其間下筆作字處便同衆人觀道衡和南正書一
帖亦非冺冺衆人之筆也今御府所藏正書一和南
帖(宣和書譜)
趙孝逸
趙孝逸湯隂人隋四門助教趙文深師右軍孝逸效
大令甚有功業當平梁之後王襃入國舉朝貴胄皆
師於襃惟此二人獨負二王之法臨二王之迹人間
往往為貨(述書賦注)
竇臮述書賦評巳見
趙仲將
趙仲將彦深子平原人博涉羣書學草隸雖與弟書
書字楷正云草不可不解若施之於人即似相輕易
若當家卑幼又恐其謂所在宜爾是以必須隸筆隋
開皇中位吏部郎終於安州刺史(北齊書趙彦深傳)
劉顗
劉顗字君卿逖從子彭城叢亭里人也好文學工草
書風儀甚美隋開皇中為鄜州司馬(北齊書劉逖傳)
房彦謙
房彦謙清河東武城人也大業中為涇陽令善草隸
人有得其尺牘者皆寳翫之貞觀中以子玄齡贈徐
州都督臨淄縣公謚定伯(北史本傳)
李嗣真書後品列下上品
竇臮述書賦評已見
注云今見具姓名草書十紙
閻毗
閻毗河隂人頗好經史能篆書草隸尤善為當時之
妙文帝時以技藝侍東宮煬帝時拜朝請大夫又領
將作少監贈殿内監(北史本傳)
蔡君知
蔡君知(濟陽考城人邕十四世孫)隋蜀王府記室能楷隸為時所
重(蔡希綜法書論)
竇慶
竇慶扶風平陵人榮定次子襲封陳公有姿容頗工
草隸大業末為南郡太守(北史竇榮定傳)
竇璡
竇璡慶弟亦工草隸位至扶風太守(北史竇榮定傳)
殷胄
殷胄江南士人工草隸(隋書楊素傳)
丁道護
丁道護官至襄州祭酒從事善正書(書小史)
道護書兼後魏遺法隋唐之交善書者衆皆出一法
道護所得最多(蔡忠惠公集)
道護書襄陽啟法興國寺碑最精歐虞之所自出北
方多樸而有隸體(墨池𤨏錄)
丁道真
丁道真善草(書史會要)
史陵
史陵善正書筆法精妙不减歐虞(書小史)
太宗與漢王元昌褚僕射遂良等皆受之史陵褚首
師虞其後又學史乃謂陵曰此法更不可教人是其
妙處也(李嗣真書品序)
梁恭之
梁恭之開府中兵參軍盛工篆隸(孝子郭巨墓碑文)
跋梁恭之老子廟碑云道衡文體卑弱然名重當時
今所取者特其字畫近古故錄之(集古錄)
杜頵
杜頵南陽人開皇中搜訪異書召天下工書之士京
兆韋霈南陽杜頵等於秘書内補續殘缺為正副二
本藏於宫中其餘以實秘書内外之閣(隋書藝文志)
賀混
賀混隋人行草品下之中(韋續九品書人論)
釋智果
隋永興寺僧智果會稽人也煬帝甚喜之工書銘石
甚為瘦健嘗謂永師云和尚得右軍肉智果得右軍
骨夫筋骨藏於膚内山水不厭高深而此公稍乏清
幽傷於淺露若吴人之戰輕進易退勇而非猛虛張
誇耀母乃小人儒乎果隸行草入能(書斷)
李嗣真書後品列下中品
竇臮述書賦評巳見
注云今見帶名草書一紙
智果書合處不减古人然時有僧氣(墨池𤨏錄)
釋述釋特
釋述釋特與智果並師智永述困於肥鈍特傷於瘦
怯(書斷)
釋敬脫
釋敬脫善正書能用大筆寫方丈字天然遒勁不加
修飾當時謂之僧傑(書小史)
龐&KR1509;
興福寺碑開皇二年龐&KR1509;書(金石略)
到曼才
益州至貞觀碑開皇十二年到曼才正書(金石錄)
侯孝真
欒州使君江夏徐公碑大業二年侯孝真八分書(金石
略)
魏瑗
姑蘇上方寺舍利塔銘魏瑗書(墨池編)
陳仁稜
陳仁稜書字畫清婉襄陽有石刻阿彌陀經(書史會要)
六藝之一錄卷三百二十三
