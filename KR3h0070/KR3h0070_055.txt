欽定四庫全書
六藝之一錄卷五十六錢唐倪濤撰
石刻文字三十二
魏横海將軍吕君碑
君諱(闕六字)博望人也其先四嶽出自炎帝(闕八字)内輔機
衡外司方職是以(闕)族繁毓申吕並興君其胄也君天
姿果毅仍(闕)於武武而不害當值季末漢失其御羣雄
争逸海内(闕)隔王塗穢塞君以中勇顯名州司試守雉
長執戈秉戎慎守疆埸兵不頓於敵國地不侵於四鄰
拜武猛都尉厲節中郎將禆將軍封關内侯王師南征
與充軍從奄有江漢舍爵册勲封陰德亭侯領郡鳩集
荒散為民統紀三考有成轉拜平狄將軍改封盧亭侯
莅國賦政十有三年正身帥下儉以足用食不貳膳坐
不重席廐無食粟之馬出無副車之從生不利家死不
託孤可謂良大夫也雖叔敖相楚晏嬰在齊不能尚也
行師御衆暑即不蓋寒即不裘其於戰也即履矢石之
所及鋒刃之所先雖古良將不能踰也會西蜀起兵猖
獗為寇蕩摇邊鄙虔劉民人而洪水播溢汜没樊城平
源十刃外瀆潛通猛將驍騎載沈載浮於是不逞作慝
羣兇鼎沸或保城而叛或率衆負旌自即敵門中人以
下竝生異心君威懷之信臨難益著故能桀然攘除姦
逆獨存社稷連城十三民無虺蜴帝加其庸轉拜横海
將軍徙封西鄂都鄉侯食邑井七百戶將遂□聲於方
表掃醜虜於南域建元功於大魏書洪(闕)於宗彝不弔
旻天降兹災咎寝疾一旬大命隕墜年六十有一黃初
二年正月(闕)子薨於(闕)帝主閔(闕)寮傷悼使謁者弔
祠賻贈有加臣吏士庶莫不哀(闕)於是故郡吏(闕)楊
向(闕)追惟惠君攀慕罔極迺共刊石勒銘昭示来裔
其辭曰
炎靈降精嶽祚後昆膺期誕授實生我君桓桓(闕)毅抑
之以文(闕)整軍容八在惠民禦敵用威附下以仁儀刑
既著允濟(闕)勲鑽功金石(下闕)
碑以中勇為忠勇畺易為疆場平源十刃為平原
十仞隕隧為隕墜&KR2297;即地字稯即稷字□即貳字
□即播字
右故魏横海將軍章陵太守都鄉侯呂君之碑篆額
吕君名字皆刓剥以黃初二年卒關羽傳云建安二
十四年羽攻曹仁於樊秋霖水溢于禁七軍皆没羣
盗遥受印號為之支黨羽威震華夏曹公議遷許以
避之碑云西蜀兵起猖獗為寇洪水播溢猛將沈没
羣凶鼎沸皆實錄也魏隸之佳者惟鍾梁之碑四若
范式之碑則又次之此刻差勝賈逵劉熹爾姑存之
(隸釋)
碑云君諱朗字義先博望人也其先四岳出自炎帝
年六十有一黃初二年正月薨夏侯湛撰郡吏楊向
勒銘碑在南陽縣(集古錄目)
黃初二年立在鄧州南陽舊錄云夏侯湛文(漢隸字原)
魏新野侯碑
黃初七年(金石略)
魏劉盆碑
在祁州梁澤縣正始二年立在墓側(天下碑錄)
魏南郡太守卞統碑
右魏南郡太守卞統碑在今曹州宛句縣所敘世次
官閥甚簡又多殘闕其略云君諱統字建業又云惟
帝念庸命叩南邦又云嘉平二年十一月己亥寝疾
卒官而其首題魏故南郡太守卞府君之表按晉書
卞壺傳濟隂宛句人祖統瑯琊内史而元和姓纂亦
云統為晉琅琊内史今此碑殘缺處猶有琅琊字尚
存知其嘗為此官而統以魏嘉平中卒姓纂以為仕
晉者誤也(金石錄)
魏太妃郭氏碑
正元二年在西京(金石略)
襄州刺史劉君碑
正元三年有碑隂(金石略)
魏太僕荀君碑
右魏太僕荀君碑其額題魏故太僕西陽亭成侯荀
府君之碑碑已殘缺其可見者嘗為齊相始平太守
大將軍長史封西陽亭侯遂為太僕春秋五十有一
正始五年夏六月丙寅薨惟其名字鄉里磨滅不可
考矣(金石錄)
魏孫炎碑
甘露五年在淄州
曹仁記水碑
魯城南有曹仁記漢水溢碑(盛弘之荆州記)
曹真祠堂刻石
曹真祠堂在北邙山刊石既精書亦甚工(述征記)
魏虞歆碑
虞歆字文肅歷郡守節操高厲魏曹植為東阿王東
阿先有三十碑銘多非實植皆毁除之以歆碑不虚
獨全焉(會稽典錄)
魏徐庶碑
彭城内有魏中郎徐庶碑(水經注)
魏何伯申碑
在陳留縣東北十五里(訪碑錄)
魏徐州刺史韓陵碑
在東明縣南二十里(訪碑錄)
魏酸棗令母邱悦碑
在酸棗廢縣内按其文名悦字抱僖魏正光三年任
酸棗令民為立碑(訪碑錄)
魏太傅鍾繇碑
在尉氏縣西北三十五里鍾城南三里今割屬中牟
按中牟圖經云鍾城有鍾繇古碑斷折文字磨滅(天下
碑錄)
魏隠士程冲碑節婦白氏碑
在封邱縣按程隠君墳在縣西南四里碑當在墓下
(天下碑錄)
程冲字孔禮陳畱封邱人有志行明帝青龍三年徵
不起景初二年正始五年徵又不就晉武帝泰始二
年卒封元鄉亭侯(寰宇記)
白氏冲妻也晉咸熙中建二碑同處(金石略)
魏御史大夫袁渙碑
在太康縣(天下碑錄)
魏征虜將軍南州刺史王賢思碑
按圖經賢思名亮碑在雍邱縣北五十里義縣鄉墓
下(天下碑錄)
中山太守常通碑
在祁州(天下金石志)
羊續碑
在兖州(天下金石志)
車騎將軍穆祚碑
隸書在介休縣(天下金石志)
魏馮勍墓碑
在潞州府(天下金石志)
魏并州刺史王恒碑
隸書在州東南二里墓傍(天下金石志)
武州山耿氏三冡誌
在大同府僅存銀青光祿昭勇數字(天下金石志)
魏陸嚴墓碑
在潞州府
太保任公神道(金石錄)
魏太尉滿寵碑(金石略)
魏下豫州刺史修老子廟詔
黃初三年(隸續)
黃初三年立在亳州集古作太清東闕題名(漢隸字原)
余自至亳始得悉閱太清之碑其佳者悉已入余集
古錄乃知余之集錄所得多矣惟兩石闕題名未有
今續錄于此熙寧元年二月十九日書(集古錄)
魏周公禮殿石楹記
初平五年鍾會書成都府(金石略)
伊闕左右石壁銘千金堨石人銘
伊水又北入伊闕昔大禹䟽以通水兩山相對望之
若闕伊水歷其間北流故謂之伊闕矣陸機云洛有
四闕斯其一焉東巖西嶺並鐫石開軒高甍架峰西
側靈巖下泉流東注入于伊水傅毅反都賦云因龍
門以暢化開伊闕以達聰也闕左壁有石銘云黃初
四年六月二十四日辛巳大出水舉高四丈五尺齊
此已下盖記水之漲没也右壁又有石銘曰永康五
年河南府君循大禹之軌部督郵辛曜新城令王琨
部監作掾董猗李褒斬岸開石平通石闕石文尚存
也(水經注)
河南十二縣境簿曰河南縣城東十五里有千金堨
洛陽記曰千金堨舊堰榖水魏時更修此堰謂之千
金堨積石為堨而開溝渠五所謂之五龍渠渠人立
堨堨之東首立一石人石人腹上刻勒云太和五年
二月八日庚戌造築此堨更開溝渠此水衡渠上其
水助其堅也必經年歴世是故部立石人以記之云
爾盖魏文帝修王張故績堨是都水使者陳協所造
也逮于晉世大水暴注溝瀆泄壊又廣功焉石人東
脇下文云太始七年六月二十三日大水并瀑出常
流上三丈蕩壊二堨五龍泄水南注瀉下加歲久潄
齧每澇即壞歷載損棄大功故為今堨更於西開泄
名曰代龍渠地形正平誠為瀉泄至理千金不與水
勢激争無緣當壞由其卑下水得踰上潄齧故也今
增高千金於舊一丈四尺五龍自然必歷世無患若
五龍歲久復壊可轉於西更開二堨二渠合用二十
三萬五千六百九十八功以其年十月二十三日起
作功重人少到八年四月二十日畢代龍渠即九龍
渠也千金堨石人西脇下文云若溝渠久䟽深引水
者當於河南城北石磧西更開渠北出使首孤立故
溝東下因故易就磧堅便時事業已訖然後見之加
邊方多事人力苦少又渠堨新成未患於水是以不
敢豫修通之若於後當復興功者宜就西磧故書之
於石以遺後賢矣(同上)
魏劉靖碑并戾陵堨表
鮑邱水入潞高梁水注之首受濕水於戾陵堰水自
堰枝分東逕梁山南又東北逕劉靖碑北碑云魏使
持節都督河北道諸軍事征北將軍建城鄉侯沛國
劉靖字文恭登梁山以觀源流相原隰以度形勢嘉
武安之通渠美秦民之殷富乃使帳下督丁鴻軍士
千人以嘉平二年立遏(遏當作堨)於水道高梁河造戾陵
遏開車箱渠其遏表云高梁河水者出自并州黃河
之别源時長岸峻固直截中流積石籠以為主遏高
一丈東西長三十丈南北廣七十餘步依北岸立水
門門廣四丈立水堨長十丈山水暴戾則乘遏東下
平流守常則自門北入灌田歲二千頃凡所封地百
餘萬𤱔至景元三年辛酉詔書以民食轉廣陸廢不
贍遣謁者樊晨更制水門限田千頃刻地四千三百
一十六頃出給郡縣改定田五千九百三十頃水流
乘車箱渠自薊西北逕昌平東盡漁陽潞縣凡所潤
合四五百里所灌田萬有餘頃高下孔濟原隰底平
䟽之斯溉决之斯散𨗳渠口以為濤門灑滮池以為
甘澤施加於當時敷被於後世晉元康四年君少子
驍騎將軍平鄉侯弘受命使持節監幽州諸軍事領
護烏丸校尉寧朔將軍遏立積三十六載至五年夏
六月洪水暴至毁損四分之三乘北岸七十餘丈上
渠車箱所在漫溢追惟前立遏之勲親臨山川指授
規略命司馬關内侯逢惲内外將士二千人起長岸
立石渠修立遏治水門門廣四丈立水遏五尺興復
載利通塞之宜凖遵舊制凡用功四萬有餘焉諸部
王侯不召而自至襁負而趨事者盖數千人詩載經
始勿亟易稱民忘其勞斯之謂乎於是二府文武之
士感秦國思鄭渠之績魏人置豹祀之義乃遐慕仁
政追述成功元康五年十月十一日刊石立表以紀
勲烈并記遏制度永為後式焉(水經注)
論漢晉碑
與董彦遠同觀文翁學生題名予謂董云結體殊不
類隸董云集古錄以為文翁學生予云嘗攷此碑其
郡望有云江陽寧蜀遂寧晉原以晉志攷之江陽蜀
置此郡寕蜀遂寧晉原皆是宣武平蜀後置彦遠擊
節此言以為辨正精詳又問予云周公禮殿記云甲
午年故府梓潼文君不審文君之名予云華陽國志
載文參字子竒梓潼人平帝用為益州太守記中文
君乃此人也甲午乃光武建武十年云且如漢成臯
令任碑云字伯嗣名已缺任延熹中守官按漢桓紀
延熹八年桂陽太守任胤乃此人故其字伯嗣予又
云備員祕館累年御府降出太清樓竒書異傳甚富
令參校得失予喜觀未見書同舍出省後予嘗侵晚
而歸董云異書不可不看逌初除正字供職未幾乃
以平日所疑故事因閱記傳決疑者多自此後論議
覺進信知書不負人也所恨未嘗獲覩太清樓書予
又論集古錄有疎脱處如跋漢倉頡廟碑云此碑有
蓮勺左鄉有秩池陽左鄉有秩池陽集丞有秩皆不
知是何名號予按前漢書張敞以鄉有秩補太守卒
吏後漢百官志鄉置有秩三老游徼本注曰有秩郡
所署秩百石掌一鄉人注引漢官儀載戶五千則置
有秩風俗通云有秩則田間大夫言其官裁有秩爾
盖鄉吏之名號也又論水經與漢碑刻不同者多如
王純碑道元注云王紛碑又州輔碑道元注云州苞
如袁良碑道元注云袁梁又如屬國都尉王君碑道
元注云蜀都太守姓王字子雅彦遠云恐忘記遂盡
錄去(東觀餘論)
宋書禮志曰漢以後天下送死奢靡多作石室石獸
碑銘等物建安十年魏武以天下彫弊下令不得厚
葬又禁立碑故高貴鄉公甘露二年大將軍參軍太
原王倫卒倫兄俊作表德論以述倫遺美云祇畏王
典不得為銘乃撰錄行事就刊於墓之隂云爾此則
碑禁尚嚴後復弛替晉武帝咸寧四年又詔曰此石
獸碑表既私褒美興長虚偽傷財害人莫大於此一
禁斷之其犯者雖會赦令皆當毁壞至元帝大興元
年有司奏故驃騎府主簿故恩營葬舊君顧榮求立
碑詔特聽立自是後禁又漸頽大臣長吏人皆私立
義熙中尚書祠部郎中裴松之又議禁斷於是至今
裴松之傳曰松之以世立私碑有乖事實上表陳之
由是並斷以故終魏之世略無紀功述行之文其立
碑之見於史者惟田豫顔斐二人而晉世則扶風王
駿魏舒羊祜杜預閻德唐彬嵇紹丁紹范平立碑之
事百有餘年亦僅七八見齊建武中范雲上表求為
太宰竟陵王立碑事竟不行其載昭眀太子選中所
引亦止太宰褚淵丞相豫章王二例若劉勔之生為
立碑安成王蕭秀之四碑並建史家書之以為異事
而自魏至陳文字之罕傳於後有繇然矣隋書禮儀
志梁天監六年申眀葬制凡墓不得造石人獸碑唯
聽作石柱記名位而已(金石文字記)
又考漢末蔡中郎集中胡廣陳寔各三碑楊賜橋玄
胡碩各二碑又袁滿来年十五胡根年七歲各有碑
夫一人而至二碑三碑冗矣殤子而為之立碑濫矣
至於闕樓人獸飾亦多在桓靈之世水經注言閹寺
擅權五侯暴世割剥公私以事生死如荆州刺史李
剛之石闕祠堂四壁隠起彫刻為君臣官屬龜龍麟
鳳之文飛禽走獸之像弘農太守張伯雅之引水入
塋域為池沼蟾蜍吐水石湟承溜蜀郡太守王子雅
之石樓雙峙欒櫨承栱雕簷四柱窮巧綺刻妙絶人
工者為葬薶之侈一至于此繇上之人不為之限制
也然則魏武之禁其可已乎(金石文字記)
吳碑
吳大帝碑
皇象書吳大帝碑在江寧府書雖本漢隸然探奇振
古有三代純樸氣自是絶藝非如東漢遺書循一矩
律籍蹈綴襲竊而自私也自王志愔定錄古今書而
象已在著錄中至庾肩吾以象品入上中其後李嗣
真因之不改不知當時所定果何据也羊欣稱象善
草書世稱沈着痛快而張懷瓘稱象惟小篆入能品
其他不見稱於人今官書有象章草帖故自精深奇
崛前世獨不言象為隸字何也意謂既以書入品第
則或不盡著其言又諸人或有兼數書著者此又不
可知也余疑此碑近出書畫尚完故是前人未見當
其評書時不得䀝睨於其間也不然書隸至此而可遺
其品目哉象尺書曰太子屏風在此已久而未得之
又曰想必醉令作鱧魚梅羹相待其自矜持如此(廣川
書䟦)
吳國山碑
右吳國山碑者孫皓天册元年禪於國山改元天璽
因紀其所獲瑞物刊石於山陰是歲晉咸寧元年後
五年晉遂滅吳以皓昏虐其國將亡而衆瑞並出不
可勝數後之言祥瑞者可以鑒矣(集古錄)
不著撰人名氏吳中書東觀令史立信中郎將蘇建
篆歸命侯天册元年得玉璽於吳興文曰吳真皇帝
遂改明年元為天璽刊石告禪於國山之陰其所述
瑞應凡千有二百餘事(集古錄目)
右吳禪國山碑其前叙孫皓即位以後祥瑞凡千餘
言又其後云乃以涒灘之歲欽若昊天月正華元郊
天祭地紀號天璽又云丞相沇太尉璆大司徒爕大
司空朝等以為今衆瑞畢至三表納貢九垓八埏無
不被澤率按典繇宜先行禪禮紀勒天命遂於吳興
國山之陰告祭刊石以對揚乾命廣報坤德按皓以
丙申歲改元天璽碑言涒灘之歲是也皓□無道人
神憤疾而羣臣方稱述符瑞讚述功德盖刻石之後
四年遂為晉所俘矣(金石錄)
在宜興世謂之囤碑(諸道石刻錄)
國山碑吳主孫皓刻碑形如鼓篆文周繞多漫滅俗
號囤碑在宜興縣(古今碑刻)
吳志天璽元年吳興陽羡山有空石長十餘丈曰石
室郡表為瑞遣兼司徒董朝兼太常周處封禪各山
大赦改眀年為天紀即前所云水洞是也山後有封
禪碑土人目曰囤碑以其石圓八出如米廩云字畫
奇古歲久多磨滅訪得舊刻以今文寫之前缺卄六
字之(缺三字)于兹格于上下光被八幽蠉飛蝡動無不
歸仁是故(缺十字)賂(缺七字)上尊(缺廿七字)靡不遑暇民用丕
作於(缺一字)丞相(缺一字)太常(缺一字)奉迎(缺六字)率禮備儀
(缺十九字)宫(缺廿四字)所臨徘徊西廵遂基大宫玉燭(缺三字)澤
(缺一字)清萬民子来不日(缺六字)延頸跂足(缺二字)来庭柔
服以仁(缺四字)日昃不暇(缺一字)觀六經旁貫百家思該
道根數世陵遲大繇未光闔立東觀(缺三字)言建論典
墳采詢微聞窮神極化無幽不闡舉逸遠佞寬罪宥
刑尊道尚功嘉善矜弱哀賤愍凶(缺二字)朽枯上天感
應(缺五字)踐阼初并特發神夢膺受籙圖玉璽啓自神
匱神人指授金冊青玉符者四日月抱戴老人星見
者一十有七五帝瑞氣黃旗紫蓋覆被宫闕顯著牛
斗者一十有九麟鳳龜龍銜圖負書三十有九青蛇
白虎丹鸞鳳魚鳥二十有二白虎白麞白麂白兔三
十有七白雉白烏白鵲白鳩一十有九赤烏赤雀二
十有四白雀白鸞二十有七神魚吐書白鯉騰船者
二靈絮神蠶彌被原野者三嘉禾秀穎甘露凝液六
十有五殊幹連理六百八十有三明月火珠璧水青
㲄三十有八玉燕(缺)玉羊玉鳩者三寳鼎神鐘神甕
夏祝神鬲三十有六石室山石門石印石羊(缺二字)石
(缺二字)者三(缺一字)石(缺二字)湖澤門通應䜟合謠者五神
(缺二字)僮雲母神女告徵表祥者三十有七靈夢啓䜟
神人授書著騐(缺二字)者十祕記䜟文玉板紀真者(缺一字)
玉刀玉印文采光發者八(缺二字)玉琯玉&KR0008;玉瑗玉稱
殊輝異色者三十有三玉尊玉盌玉盤罌清潔光朗
者九孔子河伯子胥王(缺一字)宣言天平地成天子出
東門鄂者四大賢司馬徽虞翻推步圖緯甄匱啓緘
發事興運會者二其餘飛行之類植行之倫希古所
覿命世殊竒不在瑞命之篇者不可稱而數也於是
㫋蒙協洽之歲月次陬訾之口日維重光大淵獻行
年所值實惟兹歲帝出乎震周易實著遂受上天玉璽
文曰吳真皇帝玉質青黃解理洞徹拜受祗□夙夜
惟寅夫大德宜報大命宜彰乃以柔兆涒灘之歲欽
若昊天月正華元郊天祭地紀號天璽實彰明命于
是丞相沇太尉璆太司徒爕大司空朝執金吾修城
門校尉歆屯騎校尉悌尚書令忠尚書昏直晃昌國
史瑩覈等僉以為天道玄默以瑞表真今衆瑞畢至
四表納貢幽荒百蠻浮海慕化九垓八埏罔不被澤
率按典繇宜先行禪禮紀勒天命遂於吳興國山之
陰告祭刊石以對揚乾命廣報坤德副慰天下喁喁
之望焉中書東觀令史立信中郎將臣蘇建其文
大槩言符瑞初無可取故僃錄之以見皓之亡有自
矣(宋趙彦博雲麓漫抄)
吳巖山紀功碑
篆書不著名字今其文字斷續不可悉考有曰天璽
元年者其餘大抵言天錫䜟命之意按吳歸命侯天
璽元年歷陽山石成文刻石作頌此當是也(集古錄目)
吳天璽元年斷碑其前云上天帝言又云大吳一萬
方又云天發神䜟文天璽元年七月己酉朔又云天
䜟廣多不解解者十二字嗚呼其言可謂妖矣據吳
志天璽元年秋八月鄱陽言歴陽山石理成字凡二
十明年改元大赦以協石文今此碑乃在金陵其文
與吳志所載亦異莫可考究按孫皓在位凡八改元
而六以符瑞然竟不能保其國盖人事不修而假托
神怪以矯誣天命其不終宜矣(金石錄)
吳神䜟碑半無文理其粗成文者有云天發神䜟多
所未解解者合五十七字深甄歴數永歸大吳可以
為怪誕矣此碣初在江寧縣南二十里石高二丈折
為三段人因名其岡為斷石岡焉至元和六年胡宗
師移置漕圃前年冬余有荆楚之役假道金陵見之
金陵府舍其字方嚴古雅殊有佳趣張懷瓘云吳皇
象善書此象書也皇象江都人仕至青州刺史(集古後錄)
嘗覽黃長睿東觀餘論稱休明書人間殊少唯建業
有吳時天發神䜟碑若篆若隸字勢雄偉後又閱趙
眀誠金石錄頗載碑所謂上天帝言大吳一萬方等
語以為妖而不著其竒肖甫中丞搨一紙見寄大抵
與漢隸殊異亦不用批法而挑拔平硬盡去碁筭㪷
環之累隸與篆皆不得而名之信所謂八分也雖稍
磨阞不可讀而典刑盡在錄之箧中跋尾胡宗師不
著臨池名而絶得魯公宋文貞碑側記法亦可取也
(弇州山人稿)
又天發神䜟碑世稱為皇象又定為蘇建若篆若隸
字勢雄偉舊在紫岩山後歸天禧寺又歸籌思亭又
移府學櫺星門近歲復徙入尊經閣下余屢欲搨之
未果今得觀元白所收本摩挲之誦書疑皇象多之
句以歸然以為建書者是也斷碣之夢元白想知之
久矣(玄牘記)
世稱此為三段石誌言乃華覈文皇象書者予向見
一書辨此碑與國山碑俱蘇建書甚詳今已失記然
陳后山詩云書疑皇象多則亦未以為決然也玉泉
公自蜀還寄升庵楊先生為余所作蒼潤軒記言升
庵索及拓本予因拓一本致之一本貽陳公一本留
軒中而因附其事于下云(同上)
吳天發碑人皆懾於怪誕始不能無疑疑久則信不
揣源本寸木岑樓蹄涔滄溟矣余直以為牛腹書耳
彼秦漢之跡所不論上之岐陽石三代彝器其文非
不竒古皆爾雅典則何曾為牛鬼蛇神耶所謂彝器
者如彝常之必不可紊作如是器必作如是欵絲髮
㒺踰此古昔足尚也吳不前於漢秦三代也古䟽昭
然可鏡何遽迷源忘本為怪誕所懾黃長睿書家張
湯是窮穴得鼠者亦稱之何也趙明誠以為妖其知
言哉古篆定當以岐陽石為第一其岣嶁壇山比干
季札諸碑皆轉相附會斷不可信烱然心目亦無足
致疑也(金石史)
江寧府南天禧寺門外有石三段乃吳後主天璽元
年巖山紀功德石其文不全宋元祐六年轉運副使
胡宗師輦置漕臺後圃仍題其末今在府學顧起元
曰府學中三段石碑按實錄吳天册元年吳郡臨平
湖開又於湖邊得石函函中有小石青白色長四寸
廣二寸刻上作皇帝字於是改元天璽立石刻於巖
山紀吳功德其文乃東觀令華覈作戚光續志云象
書獨步漢末況體兼篆籒誠宜居周鼓秦刻之次魏
鍾繇諸碑勿論也其石四方面背闊書各八行兩旁
狭書二行其文書滿三方而虛其一辭雖不可讀其
可識者百八十餘字(金石文字記)
吳九真太守谷府君碑
鳳凰元年四月立右谷朗者事吳為九真太守碑無
撰人名氏其序云府君諱朗字義先桂陽耒陽人豫
章府君之曾孫公府君之孫郎中君之子也其先出
自顓頊益為舜虞賜姓嬴氏至於扉子封於秦谷因
而氏焉谷氏在吳不顯史傳無所見所謂豫章府君
而下三世皆莫知其名字按秦本紀非子邑於秦而
此與朗子永寧侯相碑皆為扉子莫詳其義也(六一題跋)
吳臨海侯相谷府君碑
無年月附于其父碑之次(金石錄)
吳偏將軍凌統碑
在吳縣東北二十五里臯京山東碑云統字公續吳
興餘杭人也志毅果敢常為前鋒(寰宇記)
吳陶基墓碑
在當塗縣横山(輿地碑目)
吳思賢碑
孫子墓在南郡永安中太守夏侯嵩於墓邊立思賢
碑(豫章記)
吳六里山石刻
在海鹽天冊元年㫋蒙協洽之歲孟冬陽月日惟壬
寅朔石簣神遺忽自開發拾得青玉璽篆文吳真皇
帝共三十八字(輿地碑目)
蜀碑
蜀鄧芝闕
蜀戶部尚書鄧芝闕銘九字又有小字題識漫滅不
可讀莫知為何代所立資古所錄魏晉三國遺文獨
無蜀刻姑以附錄之卷中(資古紹志錄)
蜀諸葛亮紀功碑
南寧夷叛史萬歲擊破之行數百里見諸葛亮紀功
碑銘其背曰萬歲後勝我者過此(北史史萬歲傳)
蜀姜維碑
在南康軍吹角埧城今已磨滅(輿地碑目)
六藝之一錄卷五十六
