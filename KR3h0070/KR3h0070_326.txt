欽定四庫全書
六藝之一錄卷三百六十八錢唐倪濤撰
歷朝書譜
明
王鏊
王鏊字濟之(别號守溪學者稱震澤先生)吳縣人成化乙未進士
武宗時入内閣進戸部尚書文淵閣大學士加少傅
改武英贈太傅謚文恪文規模昌黎以及秦漢詩蕭
散清逸有王岑風格書法清勁得晉唐筆意(列卿紀)
王濟之與礪菴四札行草書(式古堂書畫彙攷)
震澤先生書踏莎行詞
右蹋莎行詞一闋閣老震澤先生所作而書以遺鄉
之人者穆觀詞中之語可以知先生之高情雅致飄
然物外而富貴不足以累之若夫詞翰之妙此真先
生之餘事然亦豈他人之所能及哉(南濠文跋)
王延陵
王延陵字子永鏊季子鏊還山小搆其扁書未當意
延陵方髫年操管立就諸名家皆歎為不及蔭為中
書舍人(吳縣志)
楊廷和
楊廷和字介夫成都人成化戊戌進士改庶吉士授
檢討正德中為吏部尚書華蓋殿大學士(列卿紀)
楊介夫長小兒札(式古堂書晝彙攷)昌運宫碑楊廷和書
李傑
李傑字世賢常熟人成化丙戌進士選庶吉士授編
修正德二年為禮部尚書贈太子太保(列卿紀)
李傑字畫遒逸得黃米法(蘇州志)
梁儲
梁儲字叔厚順德人成化戊戌進士改庶吉士授編
修正德中為吏部尚書華蓋殿大學士贈太保謚文
肅(列卿紀)
王世貞國朝名賢遺墨有梁儲書(弇州續槀)
楊一清
楊一清字應寧丹徒人年八歲以竒童薦入翰林為
秀才成化壬辰登進士授中書舍人正德中為吏部
尚書華蓋殿大學士贈太保謚文襄(列卿紀)一清善
行草(書史會要)
李璲
李璲字時器湯隂人成化壬辰進士授都水主事武
宗時為工部尚書贈太保謚恭敏(列卿紀)大慧寺碑
李璲書
洪鍾
洪鍾字宣之錢唐人成化乙未進士授刑部主事正
德己巳為刑部尚書兼左都御史謚襄惠(列卿紀)
王世貞國朝名賢遺墨有洪鍾書(弇州續槀)
儲瓘
儲瓘字靜夫泰州人成化二十年進士正德中為南
京吏部左侍郎謚文懿(名山藏)瓘書拙而微有筆(王世貞國
朝名賢遺墨跋)
張志淳
張志淳字進之江寧人成化甲辰進士正德中為南
京戸部侍郎致仕著書自娛尤究意詩文書畫咸造
名家(列卿紀)
喬宇
喬宇字希大號白巖太原樂平人成化甲辰進士武
宗時為吏部尚書為文出入六經詩多自得語通篆
隸有二李風晚精鑒賞名書古帖一見知之(列卿紀)
徐霖嘗語人有明以来喬宇篆法第一他人莫敢望
也(玉劒尊聞)
篆書幾失其傳西涯翁極力振其衰而復之古白巖
先生實同斯志(柴竒黼菴遺槀)
王鴻儒
王鴻儒字懋學南陽人成化二十三年進士聰悟天
成書過目成誦作字端勁有古法正德中為南京戸
部尚書謚文莊(吾學編)鴻儒書得歐顏法(列卿紀)
劉春
劉春字仁仲號東川一號樗菴四川巴縣人成化丁
未進士及第授翰林編修正德中為禮部尚書贈太
子太保謚文簡為詩文力追古作晚益簡勁字畫規
模於歐而自成一家宛如冠冕佩玉有心畫焉(列卿紀)
陸完
陸完字全卿長洲人成化丁未進士擢監察御史正
德中為吏部尚書(列卿紀)王世貞國朝名賢遺墨有
陸完書(弇州續槀)
毛澄
毛澄字憲清崑山人弘治六年進士第一人授修撰
正德十二年為禮部尚書贈少保謚文簡(吾學編)
王世貞國朝名賢遺墨有毛澄書(弇州續槀)
毛白齋題也適軒詩帖草書(式古堂書畫彙攷)
王瓉
王瓉字思獻永嘉人博學雄文下筆數千言不滯弘
治丙辰進士第二授編修正德十六年為南京禮部
左侍郎贈尚書謚文定(列卿紀)瓉書學高閑𧦬光(弇州
續槀)
王守仁
王守仁字伯安餘姚人弘治十二年進士正德中為
僉都御史廵撫南贑擒宸濠封新建伯南京兵部尚
書謚文成(吾學編)
新建善行書出自聖教序得右軍骨苐波竪微不脫
張南安李文正法耳然清勁絶倫(紹興志)
王陽明上父親二札王文成公與弟伯顯二札(式古
堂書畫彙攷)
王文成手簡
王文成公素所私淑者道德耳未嘗覩其翰墨今過
沈叔敷許會施懋伯見其三紙與其王父臬大夫西
亭公相聞者法度不盡師古而遒邁冲逸韻氣超然
塵表如宿世仙人生具靈氣故其韻高冥合非假學
也右軍子孫在會稽書法獨不傳文成當其苗裔耶
觀其骨氣雅有祖風然而功業昌厥祖多矣其所未
至有以也不朽之三藝能不與焉曰游可耳(朱長春大復乙
集)
古人論右軍以書掩其人新建先生乃不然以人掩
其書今覩兹墨蹟非不翩翩然鳳翥而龍蟠也使其
人稍亞於書則書且傳矣而今重其人不翅於鎰稱
其書僅得於銖書之遇不遇固如此哉然而猶得號
於人曰此新建王先生書也亦幸矣馬君博古君子
也裒先生之書如此其多將重先生之書邪抑重先
生之人耶(徐文長集)
王陽明書君子亭記
王陽明先生謫龍場用王猷張廌例為亭竹間而手
書記于壁後人為摹刻之其書與辭皆工(弇州山人槀)
都穆
都穆字玄敬吳縣人弘治己未進士歴禮部主客郎
中加太僕少卿七歲能詩及長泛濫羣籍奉使至秦
中搜訪金石遺文摹搨繕寫作金薤琳琅錄(吳縣志)
都玄敬與存禮札行草書南濠居士宿天王禪院
詩帖行草書(式古堂書畫彙攷)
蔡羽
蔡羽字九逵居吳之洞庭山因自號林屋山人工屬文
能為歌詩正行書亦遒勁閒臨蘭亭十七帖人或從旁
指擿其離者曰不然吾非臨右軍吾乃教之為諸生與
文待詔齊名貢入太學授南京翰林孔目(王世貞吳中往哲像贊)
蔡書以秃筆取勁姿盡骨全(王世貞三吳楷法跋)
蔡林屋詩翰(見式古堂書畫彙考)
王守
王守字履約號涵峰吳縣人為諸生時與其弟寵俱
工藝文筆札之事而名不如弟成進士授南昌府推
官入為吏科給事中終右副都御史(王世貞吳中往哲像贊)
王守書倣李懷琳(書史會要)
王寵
王寵字履仁後字履吉(别號雅宜山人)為邑諸生累試輙不
利貢入太學詩好建安三謝及盛唐文學遷固甚似
之書始摹永興大令晚節稍稍出己意似拙取巧婉
麗遒逸為時所趣幾奪京兆價(王世貞吳中往哲像贊)
衡山之後書法當以王雅宜為第一盖其書本於大
令兼之人品高曠故神韻超逸迥出諸人上(何良俊四友齋叢說)
王履吉祝吳遯菴詩王履吉還山詩行草書王
雅宜題詠詩蹟王履吉題畫諸蹟王雅宜石湖
八絶句楷書王履吉書枚乘七發卷王履吉書
離騷并太史公贊卷草書王雅宜千文楷書王
履吉與五嶽札行草書王履吉與子重札行草書
王雅宜嚮者札草書雅宜山人即刻渡江帖草書
王履吉詩帖草書王雅宜書楞伽吊古詩帖草書
王履吉書薊邱覽古并酬暉上人詩帖(式古堂書畫彙攷)
王履吉白雀帖
王履吉先生養疴白雀寺訪故人王元肅虞山不值
作此歌元肅拏舟追及之因以二丈許桑皮縱筆滿
卷為贈雖結法小疎而天骨爛然姿態横出有威鳳
千仞之勢盖月餘而履吉物故當是絶筆也又二十
餘歲而元肅為雙鈎入石嘗乞余言跋尾居數歲元
肅亦殁又二歲而有以此卷質者詰之知非王氏有
也無何贖去又數歲而復得之他所流落宛轉真如
傳舍失弓得弓何必在我因為題其後以俟後之君
子主斯卷者時庚午之夏伏日也(弇州山人藁)
王履吉墨蹟
王履吉書元自獻之出䟽拓秀媚亭亭天拔即祝之
竒崛文之和雅尚難議雁行矧餘子乎余三十許時
實諳此法久之易轍改途茫然故步殊不任年華之
感也此軸陽邱銓部胡公家藏神明煥發校别作更
覺精嫻若無論世代真可登子昂上估矣百穀向余
言履吉品清夷簡貴烏衣龍鳳儔拊今念昔願執厮
役於斯人(来禽館集)
王雅宜真蹟
雅宜先生余自少則聞之兹幸從近復兄把玩真蹟
可謂希世之珍矣本學大令乃自成家兹其所以善
也夫文亦然韓蘇諸公追的左國下乃史漢初不襲
其字句夫政亦然民田井地之遺也府兵乘田之義
也重二千石久任封建之制也莾奉周官斯陋也已
故學書而似謂之筆奴推此而百物盡可知也近復
為九岳大夫之才子文擅一時咸出心匠他日從政
我知其不羣也已因書以歸之(侯一元二谷山人近槀)
王履吉書枚乘七發卷
城南陸氏藏王履吉草書枚乘七發倣十七帖又一
好事家收文徵仲小楷古文水滸傳全部法歐陽詢
未及見之(書畫舫)
陳淳
陳淳字道復後以字行别字復甫號白陽山人長洲
之大姚村人從太史衡山文公遊涵揉磨琢器業日
進凡經學古文詞章書法篆籀畫詩咸臻其妙稱入
室弟子廵撫都御史陳公知君精於篆法開館禮聘
俾書五經周禮鏤板置學名益大震(張寰白陽先生墓志銘)
道復正書初從文氏欲取風韻遂成媚側行書出楊
凝式林藻老筆縱横可賞(書史會要)
陳淳小篆瀟灑而勁(詹氏小辨)
陳白陽詩草白陽山人與東浦札行草書陳復
甫月餘札行草書陳道復梅雪詞帖行草書陳
白陽有鵲詩帖行草書陳道復秋来札行草書
復甫閒事札行草書(式古堂書畫彙考)
陳白陽武林帖
吾蘇陳白陽先生素以文翰自命其豪暢之懷跌蕩
之氣每於吟詩作字中發之詩步晉唐書則出入米
蔡而時時有幻態盖勾吳之宗匠也此卷皆武林遊
覽諸作櫽括湖山勝槩而揮毫體勢儼若崖谷巔&KR2404;
煙霞吞吐亦生平適意筆也昔司馬子長遊名山大
川而文遂肆先生盖盡攬武林之勝云(申時行賜閒堂集)
陳道復少有逸氣作真行小楷極清雅晚好李懷琳
楊凝式書率意縱筆不妨豪舉而臨池家尤重其體
骨陸君持示此結搆特密豈其銳意詠勝當神與景
適之際邪錢唐山水之勝為此老助一籌矣(王奉常集)
陳道復草書卷
陳道復花卉豪一世草書飛動似之獨此帖既純完
又多而不敗盖余嘗見閩楚壮士裘馬劒戟則凛然
若熊羆及解而當繡刺之綳亦頽然若女婦可近也
非道復之書與染邪(徐文長逸槀)
陳徵君書李青蓮宫詞
陳徵君書李青蓮宫詞一卷筆氣縱横天真爛漫如
駿馬下坂翔鸞舞空較之米家父子不知誰為後先
矣曹駕部北行擕以自隨舟過高郵得一快覩於雲
濤縹緲中政自令人有天際真人想也(莫廷韓集)
王同祖
王同祖字繩武(號前峰)崑山人文太史甥為詩清麗有
唐人風善草隸二十四薦南宫明年始廷試改翰林
授編修終國子司業(弇州續藳)
錢穀
錢穀字叔寳師文太史家故貧以好客故益貧室無
長物太史題其楣曰懸磬因自號磬室子手錄古文
金石幾萬卷善書行法眉山篆法二李小楷法虞歐
每得其妙於法外識者以為有渴驥奔猊漏痕折釵
之勢然為畫掩世罕知者(馮元成集)
王韋
王韋字欽佩(號南原)金陵人弘治乙丑進士改庶吉士
授吏部主事擢河南提學副使以母老乞休加太僕
少卿(馮元成集)
王欽佩真草清雅有法(金陵瑣事)
王逢元
王逢元字子新(欽佩之子也)楷法元常草法逸少父子(詹氏
小辨)
王子新英年遹起遂擅海内書名或者議其真書稍
肥余謂莊重沉著脫去佻巧獨得鍾王遺法(顧璘息園存槀)
逢元書初學王右軍永禪師晚出入山谷老人(金陵瑣事)
王韋父子俱善書人遂以大令呼子新(江寧志)
徐霖
徐霖字子仁南京人篆登神品餘若真行皆入精妙
碑版書師顏柳其題榜大書則師詹孟舉並絶海内
日夲使臣得者什襲為珍武宗南廵召見行宫兩幸
其宅子仁故長髯武宗手翦之以為拂子因自號髯
翁(吾學編)
徐子仁九歲作大書操筆成體正書出入歐顏大書
初法朱晦翁幾亂其真後喜趙松雪筆力遒勁布搆
端飭成一家書至於篆字得法於異人更造閫奥西
涯李相國白巖喬太宰時號篆聖見則以為不及(金陵
瑣事)
霖好堆墨書神采爛然(書史會要)
篆法久微自周伯琦後惟李文正東陽遠續其緒霖
躬詣堂室蚤尚雄麗晚益樸古殆登神品(松江志寓賢傳)
徐子仁手蹟
徐生平所得近代名蹟如仲温希哲徵仲履吉輩至
多獨於徐髯仙子仁頗愛之而不能多得以為恨久
栖靖室於一切豪翰付之烏有矣而新都汪仲嘉忽
以此卷見示皆書青蓮居士作為蜀道難梁父吟天
馬陽春二歌前有尊酒行凡五章書正草得二體其
體乃有古隸筆似歐陽蘭臺草書半得章法而實步
趨會稽其精雅妍媚使人嘖嘖生賞惜腕力少弱以
登蘭臺堂則有餘叩會稽室或不足漫題其後付兒
輩藏之以備一種(弇州續槀)
徐子仁三體千字卷(題跋已見)
葛滸
葛滸字希淵號秋泉四明人僑居南昌能篆書時徐
霖在金陵徑往訪之語以誤從偏傍者數事霖敬服
遂相友善(書史會要)
李夢陽
李夢陽字獻吉(號空同)系出開封籍慶陽弘治六年進
士授戸部主事擢郎中武宗時謫布政司經歴起江
西提學副使為古文詞與何景明徐禎卿邊貢顧璘
鄭善夫陳沂朱應登康海王九思號十才子(吾學編)
王世貞云嘗見李先生寫七碑大有顏平原筆(王世貞國
朝名賢遺墨跋)
李獻吉春日東莊帖草書(式古堂書畫彙考)
何景明
何景明字仲默(號大復山人)信陽人年十九舉進士授中
書舍人武宗時為陜西提學副使(吾學編)
景明書倣李長沙而指小滯(王世貞國朝名賢遺墨跋)
徐禎卿
徐禎卿字昌穀蘇州人仕至國子博士幼精文理不
由教廸長宿驚歎稱為文雄專門詩學成一家之言
(國寳新編)
禎卿詩甲海内而書極少行筆遒雅在文蔡間(弇州山人
槀)
徐昌穀與惟脩札楷書徐昌穀與仁渠札行書(式古
堂書畫彙攷)
顧璘
顧璘字華玉號東橋上元人舉進士方弱冠敏贍嗜
學多交名侣嘉靖中為刑部尚書詩篇清麗文辭雅
質多傳於世(吾學編)
東橋真草皆清徹可愛(金陵𤨏事)
華玉書翩翩有晉人意(弇州山人槀)
璘善行草筆力高古(書史會)
顧&KR1671;
顧&KR1729;字英玉華玉之從父弟也正德甲戌進士授南
京工部主事歴官河南副使罷歸槖蕭然無以給昕
夕臨街一小樓扁曰寒松訓蒙數人以自給(上元縣志)
英玉真草皆有晉人風味(金陵瑣事)
鄭善夫
鄭善夫字繼之閩縣人初為戸部主事劉瑾用事告
歸築少谷草堂巖居六載起為禮部員外郎復告歸
嘉靖改元薦起吏部郎中(閩書)
善夫署書倣晦翁而自得(書畫舫)
善夫書法入神真行斟酌聖教狂草奔放縱横爛漫
顛素而下弗論也(書史會要)
陳沂
陳沂初字宗魯後字魯南鄞人正德十二年進士改
庶吉士除編修嘉靖中以行太僕卿致仕少好蘇氏
學自號小坡與顧璘王韋稱金陵三俊(吾學編)
沂書學蘇長公旁及篆隸繪事皆稱能品(金陵瑣事)
孫一元
孫一元字太初不知何許人自稱曰關中人好老氏
書辭家入太白山因號太白山人工為詩與名流倡
和(劉麟清惠公集)
太初性喜學書(書史會要)
景暘
景暘字伯時金陵人正德戊辰舉進士第二人授編
修仕至左中允南京國子司業工行書尤善小篆與
周伯琦埒為文以意勝詩蕭散有致(金陵志)
胡纉宗
胡纉宗字孝思一字世甫泰安人正德戊辰進士授
簡討歴官右副都御史(列卿紀)
纉宗書法筆力清勁古雅唯乏風韻耳(書史會要)
楊慎
楊慎字用修新都人正德辛未舉會試第二廷試第
一授翰林修撰兩上議大禮䟽謫戍雲南嘗醉胡粉
傅面作雙丫髻插花諸伎擁之游行城市諸酋以精
白綾作裓遺諸伎服之酒間乞書醉墨淋漓諸酋輙
購歸裝潢成卷(蜀志)
慎以博學名世書亦自負吳興堂廡(王世貞國朝名賢遺墨跋)
楊用修太史詞草楊升庵禹碑歌卷楊用修石
馬泉亭詩帖行書楊升庵客途崇聖寺二詩帖行
草書(式古堂書畫彙攷)
孫承恩
孫承恩字貞甫號毅齋松江人正德辛未登進士考
庶吉士授編修以禮部尚書致仕贈太子太保謚文
簡書法遒勁無纖媚態參之古意尤多(環溪集)
孫紹祖
孫紹祖字遠宗號我山廣德人正德辛未進士官至
中允工書法為時所尚(書史會要)
常倫
常倫字明卿澤州沁水人正德辛未進士仕大理評
事以詩名書瀟灑遒勁直與晉爭上下(書史會要)
張潮
張潮字惟信號亭溪更號玉溪内江人正德辛未進
士改庶吉士授編修終禮部尚書能詩文尤工楷書
(分省人物攷)
張玉谿方塘翁帖行書(式古堂書畫彙攷)
汪必東
汪必東字希澮崇陽人正德辛未進士邃於經史能
為古文詞善草書累官河南參政(湖廣總志)
胡松
胡松字茂卿號承菴績溪人正德甲戌進士官至工
部尚書行草流俊有法(弇州山人槀)
顧可久
顧可久字與新别號洞陽無鍚人正德甲戌進士拜
行人左遷國子學正嘉靖初拜戸部員外郎終廣東
按察副使好染翰作鍾王書盡得其髓(皇甫汸司勲集)
顧與新度辰海謠二詩帖顧與新謁張公祠詩帖
(式古堂書畫彙攷)
林達
林達字志道號愧吾正德甲戌進士歷官南京吏部
考功郎中工篆隸能詩文(何維騏續莆陽文獻)
王廷陳
王廷陳字稚欽黃岡人正德丁丑進士選庶吉士觧
館拜吏科給事中出為裕州知州(吕元音黃岡縣志)
稚欽書法故不必成就而翩翩自賞宛有徵仲中年
以前筆(弇州續槀)
虞守隨
虞守隨字惟貞正德甲戌進士特授四川御史謫州
判善真行草書(義烏縣志)
林黼
林黼字質夫號石峰閩縣人通篆籀登正德丁丑進
士授大理評事(分省人物考)
成周
成周無錫人正德二年進士官僉事善歌詩工書豐
腴流宕得眉山法(無錫志)
王謳
王謳字舜夫西安人王德丁丑進士授工部主事陞
僉事有才力學賦詩追逐古人善楷行書似顏柳(陜西
通志)
王鳳靈
王鳳靈字應時順德之耕原人正德丁丑進士仕淮
南太守終陜西提學字法右軍人珍慕之淮生稱曰
筆峰先生(書史會要)
孫存
孫存字性甫滁人正德進士仕至河南左轄書法以
清媚見稱(書史會要)
于鏊
于鏊字器之號雲心滁州人正德戊辰進士授戸部
主事終貴州按察使究心六書之學年八十燭下猶
能作蠅頭楷書(分省人物考)
張孚一
張孚一號雲川弼之孫正德丁卯領鄉薦知建陽縣
喜作小楷或署書咸工(莫如忠崇蘭館集)
金琮金魚
金琮字元玉金陵人嘗游浙之赤松山愛其佳徘徊
不能去因自號赤松山農善書初法趙子昂晚年學
張伯雨精工可愛文待詔極喜之得片紙皆装潢成
卷題曰積玉(静志居詩話)
元玉家有極高明樓每夜學書然燭一枝月然三十
枝寒暑無間(金陵瑣事)子魚字慕楨書得家學筆力稍
軟(金陵瑣事)
金元玉手蹟
王可大比部亟為予言金元玉書法勝徐子仁問之
吳中人不識也亡何購得此卷元玉筆橅放吳興老
意縱横神爽奕奕可愛惜結字小未去俗耳視子仁
堆墨不啻誠過之(弇州山人槀)
謝承舉
謝承舉字子象初名濬字文卿儲柴墟在南考功引
與同社累十舉不第退耕國門之南自號野全子(息園
存槀)
謝髯九子象出於蘇黃兩家筆力清硬(金陵瑣事)
顧元慶
顧元慶字大有長洲人以圖書自娱閒游戲翰墨瀟
灑夷曠得作者遺意故居埭川後徙通安里規大石
塢為夀藏因自號大石山人(瞿文懿公集)
顧元慶好古法書嘗作瘞鶴銘考云其師南濠先生
家藏碑刻甲於東南錄其文悉皆品題為金薤琳琅
凡數十卷獨恨此銘為山僧所匿乃放舟京口冒雪
渡江始得於山石之下親搨以歸由是復傳人間(書史
會要)
李祐
李祐字宗吉别號三川安定人善大書草書(何大復集)
周梁石
周梁石撫州太守書效朱文公體甚竒偉(楊廉文恪公集)
陶楷
陶楷字文式號菊亭秀水人平生購竒書蓄名畫甚
富吟詩作文思致雋永真草書得古人筆意(楊廉文恪公集)
瞿汝臣
瞿汝臣號古村(瞿景淳父)贈翰林編修字類沈度(瞿文懿公集)
張錂
張錂字寳之苦愛歐陽真帖暇則臨之敝筆積者種
種故學多可觀(朱躍玉洲集)
朱正
朱正字守中長洲人正德初以名醫徵字書秀潤知
者珍愛之(懷星堂集)
陸平
陸平字以和别號竹坡(陸深父)松江上海人善筆札真
行草書皆有晉唐人風致(儼山文集)
司馬伯通
司馬伯通弘正間傑材也草書倣聖母帖仕業亦豪
俊其詩多清豁(徐文長集)
李穆
李穆字元載吉之泰和人官南樂訓導罷閒後蹤跡
多在荆楚間因以寄寄為號所作真行篆隸諸書學
者爭藏弆以為法(羅欽順整菴存槀)
詹貴
詹貴字存中休寧人行書似蘇子瞻草酷似子由其
法趙承旨亦宛然似之(詹氏小辨)
沈仕
沈仕字子登自號青門山人岳岱曰翰墨丹青游藝
王道思序其詩云顧東橋以為江湖詩人第一流(清河
書畫舫)
張詩
張詩字子言北平人自號崑崙山人學文於何景明
與諸豪俊交游倡和重於都下為文雄竒變怪覽者
不敢以今人待之字書放勁得其一幅揭之壁間可
以驚人亦足驅鬼(吾學編)
高濲
高瀔字宗吕侯官人早歲善屬詞不樂舉子業孤㓗
一世知名海内善隸草八分(閩書)
楊黼
楊黼雲南太和人素好學工書善篆籀庭前有大桂
縛板樹上題曰桂樓偃仰其中躬耕數畝以供甘旨
註䟽孝經數萬餘言皆小古篆作字片硯硯乾欲下
桂樓取水硯池中忽已盈矣自是為常人謂孝感(雲南
通志)
華愛
華愛字仁卿號石窗櫟陽人正德時官桂林守精於
書法尤工羲獻行草評者謂其遒勁美澤變化若風
雲翺翔若龍鳳(書史會要)
李贊
李贊字惟誠號平軒蕪湖人正德時官浙江左轄草
書遒勁得蘇長公筆意(書史會要)
鄭天鵬
鄭天鵬諸暨人正德中舉於鄉書法為世所珍令戈
陽手書文告每為好事者竊去(書史會要)
江巨石
江巨石正德時為禮部主事好為鍾鼎大篆斯邕以
下耻而不為(書史會要)
鄭雍言
鄭雍言四明人舉進士官中書舍人工行草小楷篆
書(書史會要)
朱端
朱端字克正海鹽人正德間以畫士直仁智殿亦善
書(書史會要)
宋顯章
宋顯章字文光號藻汀濮人以孝行著正德時人稱
宋孝子作字用草竹筆體畫遒勁自成一家(書史會要)
宋顯章工草書善臨古帖(王汝訓東昌府志)
楊應奎
楊應奎字文煥益都人正德間進士授仁和尹陞兵
部主事轉禮部員外郎博覽羣籍工右軍書法(馮惟訥青
州府志)
曾嶼
曾嶼號少岷四川瀘州人舉進士正德十二年為建
昌知府博通羣籍善書法工古文詞(鄒鳴雷建昌府志)
涂徵
涂徵字惟&KR0008;新城人正德中歲貢習鍾王書法選入
内庭寫誥授徽州府同知遷刑部郎中(鄒鳴雷建昌府志)
張允中
張允中字道宗忻州人正德乙夘舉人知大興縣醖
藉有文書法遒勁(党承志忻州志)
劉穉孫
劉穉孫字復孺文待詔以兄之子妻之字學蘇眉山
尤工秦漢篆名擅一時(吳縣志)
朱治登胡師閔
朱治登胡師閔並師文待詔書法待詔遺蹟世所珍
藏大半二人之筆(王穉登筆記)
朱貞孚
朱貞孚與文徵明同時為景寧教諭書畫兼美(吾學編)
彭昉
彭昉字寅之初有盛名選擇為吏南粤舉止多輕躁
不能其官罷歸初年少游於文徵仲之門名日以著
所為詩若文一時靡焉向風爭相愛慕書跡遒勁貴
於時(續文獻通考)
王朝佐
王朝佐字邦翰晉江人能詩善書畫文徵明見而賞
歎曰此人生在泉州可謂黃金與土同價(閩書)
嚴賓
嚴賓字子寅一字鶴邱金陵人字法米帖能詩及畫
所蓄古法書名畫頗多往来東橋衡山諸公之門(江寧
府志)
楊珂
楊珂字汝鳴餘姚諸生從王文成學隠居秘圖山養
母以孝聞為詩瀟灑不羣書得晉人筆法(紹興志)
楊珂初亦習二王後益放逸柔筆疎行了無風骨所
謂南路體也(書史會要)
王洪
王洪字宗範海鹽人容貎脩偉能書攻詩善談吐游
陽明先生門(海鹽圖經)
張含
張含字愈光保山人少舉於鄉不樂仕進游梁宋門
為李夢陽所知與楊慎友善學者稱禺山先生(雲南通志)
張禺山晩年好縱筆作草書不師法帖殊自珍異(皇明
新語)
林鉞
林鉞字宏用晉江人官南戸部郎巾出守太平與關
西呂柟相友善善詩能書(閩書)
董宜陽
董宜陽字子元號紫岡復號七休居士上海人屢試
不第遂棄舉子業專攻詩古文詞楷書法虞永興行
草法僧智永顧司寇璘文待詔徵明許奉常穀皆推
奬之(松江志)
崔深
崔深字靜伯吳江人正德中以字學薦授中書舍人
(萬姓統譜)
杜君澤
杜君澤號小癡姑蘇人善楷書嗜酒流寓高郵(圖繪寳鑑
續纂)
李㫤
李㫤字光遠號柯耕西安人工楷書授禮部司務(書史
會要)
陳世英
陳世英上虞人通尚書史記善楷法(震澤集)
蔣能
蔣能號竹坡道人長洲人精小楷古篆由歲貢官福
建鹽運使司經歴改長蘆俱有政績(陸金蒋翁墓碣)
林㷆
林㷆字惟大閩縣人工書逕丈逾佳(福州志)
林㷆署書學松雪而少勁(閩書)
張煒
張煒字德南閩縣人官刑部郎中善詩工署書得法
於朱晦翁而參以己意其所題識至逾尋丈莫不極
天然之趣(閩書)
吳楚
吳楚休寧人善草書製墨得李廷珪遺法文待詔嘗
記其墨法為神品(徽州府志)
王時任
王時任字澤民華州人好酒工書(王維楨存笥藁)
黃源
黃源清流人由舉人為汝寧教授能文善書多有述
作(汀州志)
邱山
邱山字安重莆田人知瑞安縣擢監察御史終雲南
按察副使雅妙書法刻石崖州大忠祠一時重之(閩書)
林渠
林渠莆田人宿州同知工書(閩書)
羅黻
羅黻水德司人好吟詩工書大字至二尺楷法可觀
(田秋思南府志)
朱唐
朱唐姑蘇人善小楷流寓汴梁凡碑銘皆唐書之(李天
麟祥符縣志)
柴世需
柴世需字元功陽榖人以詞賦名尤善真草隸書選
入中祕纂脩國史遷工部員外郎(黃承玄安平鎮志)
徐潮
徐潮字以同居洞庭西山好學不倦詩章字畫迥出
流輩(吳縣志)
馮濟
馮濟字子舟能詩善書(吳縣志)
錢潤
錢潤字惟霖性高曠喜近林藪與善詩者為吟社詩
温麗可誦書法宋仲温(常熟志)
嚴雍
嚴雍常熟人有隠節工篆隸(常熟志)
嚴芸
嚴芸字允芳雍子善大書篆隸有家法(常熟志)
張奉
張奉字伯承張丑跋文徵明少峰圖云右文太史贈
大父少峰圖一方其後大父撰述二篇宗老伯承用
古隸書之各得漢魏唐人遺風(清河書畫舫)
六藝之一錄卷三百六十八
