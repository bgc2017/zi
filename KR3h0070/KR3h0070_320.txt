欽定四庫全書
六藝之一錄卷三百六十二錢唐倪濤撰
歴朝書譜
明
周砥
周砥字履道姑蘇人性宇閒静學藝淹博行草書運
筆分行勻稳(書史會要)
周砥效東坡書甚工(姑蘇志)
詹解鳴於朝盧(熊)周(砥)鳴於野朝者乃當讓野(祝允明書
述)
周履道詩簡周東臯與陳惟寅詩帖(見式古堂書畫彙考)
盧熊
盧熊洪武初名儒通篆籀學嘗為兖州知州既視篆
具奏印文兖字誤類衮上不怡幾被禍後卒坐累(水東
日記)
盧公武遨遊陽羡帖行草書(見式古堂書畫彙考)
盧熙
廬熙字公暨熊弟博學好古善楷法洪武初以薦授
睢州同知(張大復崑山人物傳)
劉永之
劉永之字仲修清江人詩文清麗古雅為當時所重
工書法篆楷行草皆有師承家富於貲賖貸施數郡
仲修獨泊然布素日静處一室以書籍翰墨自娛(東里
集)
劉仲修書贈方壺道士詩
仲修劉先生文章識量節概凛然不慕聲利國初徵
集賢禮書當拜官以瞶辭宋公景濓極畏服之其平
生交友若季大父求我禮部侍郎曾公得之文學掾
金公守正皆鄉里莫逆也今劉先生無後人曾氏亦
落莫獨予家藏其手書若干本數年去家亦不知存
否矣此其為金公書贈方壺道士詩金公令子幼孜
寳藏每以示余為好事者持去情不能已遂俾書之
并識歲月傳之後世古人交友之際可以想見也(春雨
集)
劉仲修遺墨
仲修先生詞翰之美獨步江右先生初不自貴重有
求者輒與之世俗亦不知其可寳先生没後數年而
擅斯美者殆不多見矣故片楮寸墨士大夫莫不秘
襲之以為久遠之玩焉嗚呼文章翰墨自有定價固
有忽乎近而貴乎遠者矣矧先生之節行有足以高
世者邪然則區區字畫之工蓋其淺者爾邑庠錢伯
淳氏得先生所書蘇文忠雜說二而無題識懼歲月
之久而或冺其自也謁余識之余因慨慕先生之風
而恨其不可作者遂不辭而書其後亦以見先生之
可貴者此特其萬一耳(王佐金川玉屑集)
袁養福
袁養福字能伯吳郡人國初為福建憲史有詩名精
於書法(静志居詩話)
袁能伯書郭有道碑文
前輩下筆便有典刑雖行草不苟况正書乎此吾徒
所當愧者袁君養福元石洞山長静春先生之孫也
而郡學教授仲長之子所書郭有道碑文端勁清峭
深得歐陽率更筆意以其字畫之妙如此宜有書名
于時然吳人固不知有袁養福也使余不知此幅亦
幾失之乃知前輩能書者尚多而失之者不少矣其
曾孫㫤字以昭者持示余請題一言以昭之意在乎
先世手蹟耳初不計其書之何如也養福字能伯仕
國初為福建憲史高太史季廸有詩贈行而陳檢討
嗣初稱其行潔負才氣有詩聲蓋不特能書而已其
書碑文外又有九歌藏於家(匏翁家藏集)
鄭定
鄭定字孟宣閩人善擊劍工古篆隸書洪武中舉明
經為延平訓導永樂中遷國子助教(吾學編)
定以草書名天下甚為解學士所稱許(書史會要)
解泰
解泰字季通一字成我吉水人絕意進取究竟六籍
旁搜百家尤善楷書不效妍媚方正嚴重類其為人
洪武初累辟不起(解學士集)
金鉉
金鉉字文鼎别字尚素華亭人自幼嗜學致孝其母
洪武中徵至京師有欲薦其才者懇以母老辭為人
瀟灑絕俗喜吟咏有古詩人風作書畫皆極造詣(東里
續集)
鉉工章草(書史會要)
金純
金純字汝礪鉉子官至中書舍人精楷書章草(書史會要)
陸闓
陸闓字伯陽興化人洪武中任為楚府伴讀長於詩
兼工書法極力鍾元常王逸少父子曰去此非第一
義(東里集)
羅性
羅性字子理以字行江西泰和人洪武初詔郡縣立
學聘為學師四年中鄉試授德安同知書法鍾元常
(開國臣傳)
楊胤
楊胤字嗣慶吉安人學有根柢行端謹妙於詩文洪
武中以孝廉文學善楷書舉皆不赴以纂修起亦不
就取足壟畆襟抱灑然卓然陶潛徐穉之風(開國臣傳)
吳宏
吳宏饒州餘干人仕陳友諒為行省參政上取江州
遂全城來降以功拜中書左丞後遷親軍指揮涉獵
經史能詩工書奉母至孝見重於士大夫(開國臣傳)
張矩
張矩字孟方其先廣陵人徙家崇安得屏山先生遺
書讀之遂通五經所書諸體皆精絕國初以薦為訓
導(書史會要)
馬兼善
馬兼善會稽人元季寓居華亭洪武初由明經任松
江訓導工行草(書史會要)
鍾弼
鍾弼善隸書洪武初為會稽主簿(書史會要)
張翼
張翼字飛卿作行草書鳳舞鸞翔人以為不可及(開國
臣傳)
蕭質
蕭質字謙用洪武八年為永新學正詩有唐人風致
又喜作草書變化遒勁能步武羲獻(烏斯道春草齋集)
孔訥
孔訥字言伯宣聖五十七世孫襲封衍聖公能詩工
篆法人得之者皆傳誦誇美相貴重(胡儼頤菴文選)
宋季子
宋季子以字行家於臨川為詩文有法且留意於隸
古之書所獲漢魏諸碑刻必夙夜潛玩三走鄱陽見
伯誠先生歐君復悉以作隸之法授焉復從龍虎山
中質諸方壺翁從義翁於是學大進遂以善隸書知
名(宋濓重校漢隸字源序)
季子善草隸洪武中為周府奉祠(金谿人物志)
桂衡
桂衡字孟平睦人洪武中為錢塘儒學修業齋訓導
遷山東轉谷府奉祠詩文字畫皆有可觀(水東日記)
桂孟平剪燈新話歌(見式古堂書畫彙考)
陸行直
陸行直字季衡吳江人洪武中以人才授翰林典籍
(書史會要)
行直善書(詹氏小辨)
楊曜宗
楊曜宗晉江人洪武中以明經薦授晉江訓導累遷
韓府長史善古文書法(歐大任清源文獻)
徐定
徐定字弘道永嘉人工隸楷洪武庚午中應天鄉試
擢親王府紀善改監察御史(東里續集)
鄭濟
鄭濟字仲辨浦江人授業宋太史為詩文書法得晉
唐諸體洪武癸酉召授左春坊左庶子(鄭柏賢逹傳)
鄭燧
鄭燧字允資濟從姪歌詩俊逸尤工楷書(賢逹傳)
陸宗善
陸宗善字尚訥華亭人洪武中以碩學高行舉於鄉
再令劇邑為詩流麗雄偉字畫亦清勁(華亭志)
劉朴
劉朴字子素吉水瀘江人少有志節耿介絕俗其書
清勁灑落為文章詩歌古雅典則洪武二十年試翰
林得官客死京師(解學士集)
楊熺
楊熺字尹昭縉雲人洪武戊辰進士除刑部主事轉
御史以清直著名工詩文及晉書法學者宗之(括蒼志)
任勉之
任勉之字近思華亭人登洪武甲戌進士官至睢州
知州文學楊鐡崖書學米南宫而不以自名(顧清松江志)
俞仲幾(書史會要作仲基)
俞仲幾其先河南人居上海竹岡工書與宋克相友
善(松江志)
劉理
劉理字彥銘先世從開封徙金陵洪武中以善篆書
為中書舍人劉素字太初理之子永樂中以正書
選入翰林供奉久之命繼父為中書舍人劉良素
之子亦以能書薦修宣廟實錄(劉思敬存徵續集)顧起元
客座贅語云三世能書皆官中書舍人
鎦恕
鎦恕字如心洪武間為福建某驛丞歸隠越山之西
喜為古文及篆隸章草(静志居詩話)
黃采
黃采字宗素號一齋嘉定人洪武中貢之國學授御
史陞兖州知府書法趙承旨(詹氏小辨)
黃夀
黃夀字永齡采子亦能書(書史會要)
王洪
王洪撫州人詹景鳳云洪武中有撫州王洪者作小
字勻淨成家
謝林
謝林字瓊樹好學工文詞尤精真行篆隸書著字學
源委五卷以正近代六書之繆洪武中用薦為新鄭
教諭(孫偉德毘陵志)
張紳
張紳字士行山東人負才略談辨縱横能作篆書(書史
會要)列朝詩集云字仲紳洪武中為浙江布政
張紳工大小篆精於賞鑒法書名畫多所品題撰法
書通釋一卷自稱雲門山樵亦稱雲門遺老(静志居詩話)
張紳元賢翰劄疏(見式古堂書畫彙考)
薛穆
薛穆字公遠號澹園洪武中為柳州通判能詩文善
楷書(書史會要)
林瑜
林瑜字子潤號後山漳之龍嵓人洪武中以太學生
擢五軍斷事終浙江參政能詩文善書法(書史會要)
董紀
董紀字良史號一槎上海人洪武中任江西按察僉
事善草書(書史會要)
周淵
周淵夀昌人洪武中為中書舍人累官四川參議善
楷書(書史會要)
薛績
薛績字汝嘉吳江人善書(書史會要)
范禮
范禮字宗嗣常熟人真草篆隸皆能(書史會要)
顔慤
顔慤字存誠慈谿人官司經局正字真草篆隸俱工
(書史會要)
吳均
吳均字平仲善書法(書史會要)
馬孜
馬孜字彦強吳江人善書洪武中嘗受薦不仕(吳中人物志)
彦強從詹孟舉遊名山觀前人碑石議論筆法小楷
歸宗晉唐後自别門閥精絕可愛(書史會要)
龔炯
龔炯字延璋晉江人刻志為學詩文為當時所稱書
翰遒勁端嚴得歐陽率更筆意洪武中應薦以親老
乞歸(八閩通志)
黃昶
黃昶字叔暘義烏人以明經舉於鄉宋濓纂修實錄
以工書服勞史館事竣受命伴讀齊府(劉基犂眉公集)
劉爆
劉爆字彦正鄱陽人常為嚴之建德令留意篆學歷
年之久靡不貫通(宋濓篆韻集鈔序)
張翨
張翨字翔南其先睦人徙居檇李博學強記屬文敏
捷好為竒澀語而切於理正書宗晉(書史會要)
翨書大字如斗終日揮灑不倦蓋其所長也(吳中人物志)
沈宗學
沈宗學字起宗隠於煉墨自號墨翁博學善書能作
徑尺大字詹孟舉評其書兼歐虞顔柳有冠裳佩玉
氣象子貴成字志道亦博學能書(吳縣志)
許鳴鶴
許鳴鶴字暨廣廬陵人官中書舍人受業詹孟舉之
門行草沈著可愛(書史會要)
沈世遠何琮
沈世遠何琮皆不知爵里大抵洪武初人多法趙(詹氏小辨)
謝章
詹同謝章隸書歌云君不見天雨粟泣魑魅蒼頡制字
洩天祕蝌蚪之文久茫然史籀秦斯兩相繼大小二篆
生八分此後六書從簡易邕邈隸字近古淳羲旭行草
紛如雲謝章讀書隸更好使我見之過所聞不求妍巧
自竒拙禹鼎周彝文斷缺連昌宫中墜井釵赤壁江底
沈沙鐡魚魚雅雅錐畫深一字豈但值百金冠冕佩玉
古君子天生古貌多古心春蚓秋蛇世交錯嗟我毫端
久荒落墨池風暖白日長正欲相從謝章學(天衢舒嘯集)
陳元達
宋濓耘菴銘曰良鄉丞陳謙嗜學弗倦慨然有志於事
功陳翰林元達以飛白書其憩止之室曰耘菴(宋濓翰苑别集)
胡朝翰
方孝孺默山精舍記云余年十七八侍先君守濟寧
夀昌胡君朝翰自太學來分教魯諸生能為詩執筆
作行草書蜿蜒滿紙余私敬愛之(遜志齋集)
陳遠
陳遠字中復一字中孚從中書左丞韓伯高受易工
書法有晉人風度太祖時為文淵閣待詔(張時徹寧波志)
陳孟顒
陳孟顒中復子善書(吾學編)
胡翰
胡翰字仲申金華人太祖召見除衢州府教授洪武
乙酉纂修元史書成賜白金文綺辭歸卜居長山之
陽學者稱曰長山先生(應廷育金華先生傳)
王世貞國朝名賢遺墨有胡翰書(弇州續藁)
王廉
王廉字希陽麗水人洪武初薦入翰林修史書成授
太子說書累官至陜西左布政字宗韓擇木兼精篆
隸(何鏜括蒼志)
焦伯誠
焦伯誠華亭人潔身修行教授於鄉通五經尤工於
書(松江志)
朱應辰
朱應辰字文奎與楊維楨游洪武初辟郡掌教為文
煩而不猥詩工長句篆籀法古嘗命書符印(開國臣傳)
烏斯道
烏斯道字繼善慈谿人文尚體要尤長於詩兼精書
法小楷行草各臻其妙國初薦為江西永新令
陶琛陶繼
陶琛字彥珩有文學洪武初以薦為儒學官志尚高
㓗工古篆書多得籀法子繼字伯承枝江知縣亦
有能書名(皇甫汸長洲志)
盧充&KR1846;
盧充&KR1846;字次農熙子文學得於家傳以能書薦留誥
司(蘇州志)
李汶
李汶字宗茂博學多才善漢隸國初召為史館編修
與修元史授巴東南和令晚年歸隠鄉里扁其所居
曰兼山艮所號石泉翁嘗集蔡邕書成四言古詩以
訓其子寧門人張中謂其結體遒勁筆勢飛動若長
鎗大戟交馳其壯且武也若商彛周鼎之銘其文甚
古也(李蕙太平府志)
胡泰
胡泰字志同號雲松巢洪之南昌人善真草書能文
洪武初寓居萬載縣之涂泉(吳敬萬載縣志)
黃瑛黃銓
黃瑛字良潤一字玉田句容人洪武初由明經及字
學授應天府學教授益苦學書法造詣精妙子銓
字衡可洪武間亦以字學選入翰林(江寧府志)
袁復
袁復字仲仁博學工文尤善晉人書法國初為大理
少卿(寳應志略)
陳昇
陳昇國初以能書舉為吏部主事(寳應志略)
陸顒
陸顒字伯瞻闓之弟洪武中由明經辟舉任禮部主
事永樂中奉勅建湘獻王碑屢獻詩文字畫太宗以
三絕稱之(興化志)
沈元素
沈元素古田人元初赴都寫金字經授福州教授後
謝歸洪武初舉授古田學訓書篆琴畫皆工後擢僉
憲(劉曰陽古田志)
劉檝
劉檝字子川吉水人善楷書有才名洪武三年以明
經徵授部主事遷工部主事(周廣吉水縣志)
張宗華
張宗華字穎之沙縣人清介絕俗博學善文詞尤工
書法為時所重評其書者謂如秋雲捲雨蒼石纏藤
洪武中以懷才抱德舉詔再徵以老辭(譚耀沙縣志)
鄭煜
鄭煜字宗晦鄭杓子洪武中辟興化縣訓導天才逸
出長八分書(閩書)
吳懋
吳懋西安人洪武初以蘇州知府左遷大冶知縣工
楷書(湖廣總志)
俞友仁
俞友仁錢塘人洪武辛亥進士為襄陽縣學教諭博
通經史善草隸書尤工於楷(湖廣總志)
吳存
吳存南昌人洪武初領鄉薦授刑部主事歴湖廣參
政有才名善吟咏長於草書(湖廣總志)
葉昭
葉昭字子宣星子人通經術能詩文善隸古洪武初
為南康府訓導(林庭㭿江西通志)
章復
章復江西鄱陽人有學行能文章尤工書翰洪武初
為全州知府(程廷珙廣西通志)
林奐
林奐字元美懷安人閉門讀書書法遒美國初被薦
於有司以瞶眊辭(閩書)
粘鵬
粘鵬字時舉武邑人工於詩辭尤善草書篆籀洪武
庚午舉人除四川閬中教諭取入翰林(黃試武邑縣志)
朱吉
朱吉字季寧崑山人洪武中被薦授戶科給事中以
善書改中書舍人遷翰林侍書出為湖廣按察僉事
(崑山人物傳)
朱定安朱永安
朱定安字士隆吉長子精楷書尤工古篆得周伯琦
筆法嘗積其書草瘞之名篆冢(方鵬崑山志)定安弟永
安字士常博學工詩文善真草書得晉人筆法嗜古
書購蓄甚富(同上)
劉敏
劉敏字孟功長洲人洪武中薦授德清知縣後以善
書薦徵入翰林拜中書舍人(蘇州志)
章昞如
章昞如能詩善楷書仕至中書舍人(松江志)
徐濟
徐濟蘇州人洪武中知邵武府工楷書(邵武志)
胡時
胡時字子俊上杭人善詩工楷書洪武間授本學訓
導(伍晏汀州志)
林觀
林觀字用賓閩人洪武中隠居不仕善隸書(閩書)
屠任
屠任嵊人家貧力學善詩文兼精篆隸洪武間任蕭
縣訓導遷河南武陵縣知縣(紹興志)
嶽彥高
嶽彥高號雪樵蒙古色目人太祖時為雲陽令免官
流落江湖因家武塘精懷素草書(章士雅嘉善志)
顧孝淵
顧孝淵以孝友稱善草書宗雪樵後從事藩府以詿
誤遷文安(倪璣嘉善志)
胡璉
胡璉洪武中以楷書任工部主事(鳳陽縣志)
鄭金
鄭金字公濟常熟人洪武二十四年由明經授大理
評事進監察御史陞廣東按察使改福建能詩善書
翰(鄧韍常熟志)
吳原頥
吳原頥宣城人博學明經善詩文隸書洪武間為寧
國府訓導歴國子博士致仕後應召修書成乞歸(分省
人物考)
芮麟
芮麟字志文宣城人洪武間知台州府謫戍邊後以
薦知建寧府為政有古循吏風且好學不倦尤善楷
書(分省人物考)
王佐
王佐定遠人篤學好古凡法帖名畫多能鑒定善虞
世南書洪武時以才為鎮撫(開國臣傳)
吳植
吳植字子立嚴州人以處士徵授藤州知州自號白
玉壺善草書(嚴州府志)
都嗣成
都嗣成字文信善書有晉人筆意自號省菴(吳縣志)
徐彥裕
徐彦裕華亭人工草書善騎射(松江志)
楊仁夀
楊仁夀號漁隠天台人寓松江字學鮮于樞得其風
韻(松江志)
金穎伯
金穎伯從俞紫芝游䆳於經學工書為人清介雅飭
(秀水志)
李善
李善字性初宜山人結茅隠居精楷書逼真晉人(王文
炳慶遠府志)
張穀
方孝孺感舊詩云杯酒論心有幾人天台張穀舊相
親近來詩句多竒語書比藏真更絕倫(遜志齋集)
方孝孺
方孝孺字希直一字希古寧海人洪武二十五年擢
漢中教授蜀獻王聘為世子師為名其讀書之廬曰
正學皇太孫即位召為翰林博士進侍講尋陞學士
靖難時以死殉(吾學編)
希直不以書名而剛方不折之氣流溢筆墨間(弇州山人
藁)
徐輝祖
徐輝祖中山王長子初名允恭太祖賜名輝祖嗣魏
國公嘗侍懿文太子學通經書大義從詹希元學書
善書大字建文君特見信任文皇即位勒罷幽繫卒
(吾學編)
陳性善
陳性善名復初以字行山隂人洪武十八年進士授
行人司副改翰林檢討善楷書召書御前他中書見
上威嚴顫不能筆獨性善動止端詳稱上意賜酒留
禁中竟日累遷禮部侍郎靖難兵起以副都御史監
軍靈璧與彭與明等皆見執朝衣而沈河(吾學編)
鄭恕
鄭恕字本忠仙居人能賦詩善書畫好古博雅家甚
貧一介不妄取日與生徒講論經理高風勁節一時
敬嚮寧波知府禮聘為昌國訓導未幾知蕭縣靖難
師破蕭恕死之(吾學編)
王艮
王艮字欽止吉水人建文時進士官翰林修撰為人
正身飭色不可玩狎詩詞警永字畫精妙為文雄偉
光彩燕兵渡淮服腦子卒(吾學編)
龍鐔
龍鐔字德剛萬載人問學該博長詩文善草隸洪武
中為浙江按察使謫知長洲縣尋陞晉府長史靖難
師起不屈死(吳敬萬載縣志)
董倫
董倫字安常恩縣人僑居宛平質直有文學從游者
稱為貝川先生洪武十五年徵為右贊善建文即位
拜禮部侍郎兼翰林學士(山東通志)
董倫篆宗周左丞(書史會要)
唐之淳(肅子)
唐之淳字愚子以字行博聞多識為文蔚贍有俊氣
長於詩而善筆札洪武中屢有欲薦之者謝不就建
文即位召拜侍讀預修書事(遜志齋集)
周昉
周昉字元亮號草庭讀書樂道以古人自期詩文典
雅作小楷得晉人筆意(杭州府志)
程輅
程輅字伯衡江西新城人精書札尤長篆隸號東臯
處士(新城縣志)
姚廣孝
姚廣孝長洲人幼名天禧至正間為僧名衍字志道
好讀兵書尚謀略兼為詩學書靖難後為太子少師
贈榮國公諡恭靖(吾學編)
廣孝書法古雅全以筋勝(書史會要)
姚少師書劉太保詩
元劉太師詩一絕國朝姚少師所書也劉姚俱隠於
僧劉瑞州人名子聰號藏春居士改名秉忠佐世祖
建號立國為國朝驅除今京都地是也姚蘇州人名
道衍號逃虚老人洪武間以高僧徵事文廟潛邸參
謀贊成大業其改名廣孝世傳以為御筆所定也兩
翁雖遭際不同跡頗相類觀姚書劉作有契會之意
焉陳錦衣用明持以視余兩翁皆天下竒士其學余
則不能知後有具法眼者不知作何等觀也姑書此
以俟(懷麓堂集)
姚少師詩翰逃虚老人五言詩帖(見式古堂書畫彙考)
姚繼
李東陽云少師一帖小楷書稱姪繼代書少師賑濟
還吳見酒帘字問知一少年書呼而見之養以為子
太宗官之至太常少卿是代書此跋者也(懷麓堂集)
解縉
解縉字大紳吉水人自幼穎悟絕人洪武二十一年
進士授中書庶吉士文皇正位雅聞縉名召置左右
進侍讀學士其文雅勁竒古逼司馬子長韓退之詩
豪宕豐贍似李杜書小楷精絕行草皆佳(列卿記)
天子愛惜其楷書至親為之持研(任亨泰解學士文集序)
縉學書得法於危素周伯琦其書傲讓相綴神氣自
倍有農家陸穎者善縳筆縉欲作佳書必得穎筆(吾學
編)
縉狂草名一時然縱蕩無法正書頗精妍(書史會要)
解大紳寄胡端方古詩草書解春雨書學傳授譜
解大紳書前後赤壁賦解禎期臨蘭亭序合卷(見式古堂
書畫彙考)
解大紳書筆舫銘
筆之用於世久矣自韓文公作毛穎傳其名始起文
字間吳興張文寳國初業擅製造因名其舟當時士
大夫多為詩文遺之而學士解公大紳特為作銘蓋
公之書妙固資其用而賞之也文寳之孫士行僑居
吳中能傳其業持公銘文求余題識余以文字為職
而亦資其用者惜書不若解莫能賞其妙而文不若
韓可以增重其名然念毛穎之功不可負而士行之
意不可拂也聊題數語歸之(匏翁家藏集)
解大紳墨蹟
永樂時人多能書當以學士解公為首此册真行草
小楷皆具而紙墨並佳故其下筆圓滑純熟尤為得
意乃公傳家物也觀公前後題識所以示其族人者
可見今為吾鄉薛朝英得之朝英保愛甚其亦識公
之意者歟(匏翁家藏集)
學士解公才名蓋世其翰墨奔放而意向特謹嚴如
此卷前輩正自可敬也姚文學文光㩦示閱之累日
不忍釋手别有李文正吳文定王文恪三跋正為此
卷乃知為薛二守朝英物今為南翔張子竒所藏可
寳也(陸儼山集)
解春雨書黃庭經
解春雨才名噪一時而書法亦稱之能使趙吳興减
價百年後寥寥乃爾然世所多見者狂草其所以寥
寥者亦坐狂草故今此紙小楷黃庭全摹臨右軍筆
婉麗端雅雖骨格少遜要不輸詹孟舉陳文東也按
右軍所書黃庭是外景非内景與南真所傳楊司命
者雖理同而句字小異亦微有斷缺當是渡江以前
南真受之景林真人者偶爾逸出行世故右軍得而
書之今大藏中内外景經則陶貞白訪尋司命手書
的𣲖也數年内與黃長睿分析甚苦今可以無辨矣
(弇州續藁)
解大紳寄胡端方古詩
胡端方端慎昆仲為國初偉人子孫凋落余言之石
樓徐公彰表其門公赴内召其四世孫胡汝升德公
不置乃出學士春雨所書寄其先者納公行李二公
為學士門人居室相望是書藏之已久徐氏子孫當
知所重矣端方先生舊按浙安知精神不來往蘭陽
之間乎吏部員外郎同邑後學鄒元標敬書(式古堂書畫彙
考)
解大紳解禎期合卷
解學士文章翰墨獨步一世今觀所寫赤壁二賦筆
法精麗深有晉人風致東里少師謂其小楷第一信
然若禎期所書比之王謝家子弟風流似有間耳成
化辛丑正月甲午後學吳下李應禎謹識
是卷翰墨迺貞襄公所珍愛而時用所寳藏者出以
示予把玩不能釋手因附姓名歲月于末弘治戊申
夏五會稽魏瀚拜書
吾吳中前輩人物推范菴李少卿為第一其翰墨珍
重於海内猶夫解學士之在江右也其品題數語約
而盡予復何言展卷莊誦如覩羹牆耳矣嘉靖丙辰
後學張寰識
解禎期
解禎期縉之從子也以善書選天下第一仁宗召為
中書舍人(吾學編)
禎期書疎雋不失春雨門風(王世貞續名賢遺墨跋)
趙毅
趙毅字致遠汝陽人洪武末年以儒士薦授工科都
給事善屬文工草書永樂中為工部左侍郎(列卿記)
王景
王景字景彰松陽人洪武初起家懷遠教諭建文召
修高廟實錄為翰林侍講靖難後進學士博學能文
章善書(松陽志)
王達
王達字達善無錫人初以明經授訓導入補國子助
教成祖登極與修洪武實錄擢編修進侍讀學士(列卿
記)
王世貞國朝名賢遺墨有王達書(弇州續藁)
鄒緝
鄒緝字仲熙吉水人洪武庚辰進士除星子縣訓導
永樂初入為翰林檢討歴官左春坊左庶子(吉水縣志)
鄒緝自號素菴精楷書(書史會要)
陳洽
陳洽武進人淹貫經史謹敏有才識洪武中薦布衣
善書授兵科給事中累官兵部尚書鎮交趾贈少保
諡節愍(吾學編)
許廓
許廓字文起襄城人建文乙卯領鄉薦永樂中為工
部侍郎隨成祖北征進行在兵部尚書(列卿記)
廓善書翰(書史會要)
梁潛
梁潛泰和人洪武二十九年鄉舉歴訓導知縣靖難
後召修實錄成陞修撰尋兼贊善(吾學編)
王世貞國朝名賢遺墨有梁潛書(弇州續藁)
朱勇
朱勇字惟貞鳳陽人永樂時襲封成國公贈隂平王
諡武愍善大字(書史會要)
高廷禮
高廷禮初名棅字彦恢長樂人自號漫士永樂初自
布衣召入授翰林待詔遷為典籍博學能文工書畫
所選唐詩品彙唐正聲行於世(吾學編)
廷禮書得漢隸法(閩書)
王紱
王紱字孟端無錫人少為弟子員永樂初以善書薦
供事文淵閣拜中書舍人(常州府志)
王尹實
王尹實四明人永樂時以篆書擅名海内(書史會要)
貝泰云官翰林中書
王偁
王偁字孟敡長樂人洪武中領鄉薦永樂初以薦授
翰林檢討學博思深行草類蘇子瞻(閩書)
王尹實王偁以草篆鳴於時(鐡網珊瑚)
宣嗣宗
宣嗣宗字彦祁嘉定人永樂三年詔郡縣舉楷書士
彦祁既命從中書舍人書誥勅無幾簡從事翰林諸
學士皆重之宣德初為吏部員外郎(東里續集)
王璲
王璲字汝玉以字行號青城山人其先蜀之遂寧人
從父宦游占籍吳中官翰林檢討直内閣贈太子賓
客諡文靖小楷行書法晉人皆雄秀(詹氏小辨)
王璉
王璉字汝器官至翰林侍講從宋景濓學詩文古雅
亦善書與弟璲齊名(書史會要)
夏㫤
夏㫤字仲昭崑山人舉進士為翰林庶吉士以工楷
法得幸文皇帝命書宫殿榜授中書舍人累官太常
寺卿(王世貞吳中往哲像贊)
夏昺
夏昺字孟暘太常卿仲昭之兄能書初未知名洪武
季年為永寧丞謫戍雲南永樂乙未仲昭以進士簡
入中書習字上臨閱稱善仲昭頓首謝因言臣兄昺
亦能書召試稱旨命與仲昭同拜中書舍人時稱大
小中書(甫田集)
楊文遇
楊文遇官翰林學士善行書(書史會要)
朱孔昜
朱孔昜名寅以字行華亭人永樂初以能書被選成
祖嘗召書大善殿榜稱旨授中書舍人累官順天府
丞(松江志)
永樂初詔求四方善書士寫外制又詔簡其尤善者
於翰林寫内制且出秘府古名人法書俾有暇益進
所能於時孔昜兼工署書駸駸詹希元矩度風韻偉
然傑出也一日上御右順門召孔昜書大善殿扁舉
筆立就深荷嘉奬即日授中書舍人明日有旨凡寫
内制者皆授中書舍人蓋善書授官自孔昜始後北
京宫殿成禁扁皆孔昜書遂陞編修孔昜歴事四朝
皆以法書被知遇陞春坊中允(東里續集)
朱銓
朱銓字士選族兄孔昜以楷書鳴當世銓從之遊得
鍾王筆法太宗選寫金字經入翰林終刑部侍郎(王誥
等江寧縣志)
朱奎
朱奎字文徵孔昜子亦工署書成化中為大理卿(松江
志)
陳登
陳登字思孝長樂人舉才學為浮梁丞永樂甲申詔
吏部簡能書者儲翰林思孝以篆籀最先至時吳中
滕用亨待詔翰林工篆籀自視天下無愈己者且恃
春秋高輕後進往往折屈之稠人廣坐中思孝就用
亨語之戾許叔重者十數事相辨難用亨乃始默默
不復自矜時四明王尹實篆書擅名海内考據精博
亦推讓思孝思孝於六書本原精考詳究周秦以來
石刻雖殘缺剝落歲月氏名無可考審度其出某代
某人率中七八其收蓄之富歐陽文忠趙明誠之後
所僅見居翰林十年擢中書舍人朝廷大扁率出其
手四方求者無虚日(東里集)
陳景隆
陳景隆登之孫舉進士官監察御史能世其學(書史會要)
六藝之一錄卷三百六十二
