欽定四庫全書
六藝之一錄卷一百三十一錢唐倪濤撰
法帖論述一
法帖釋文第一(宋劉次莊著)
漢章帝
辰宿列張盈昃海鹹河淡鱗羽翔龍師火帝鳥官人皇
始制文字乃服衣遐邇壹體罔談彼短無恃巳長尺璧
非尚寸隂是競孝當竭力忠興温若思慎終宜令學優
登仕攝職從政都邑二京背芒面洛浮渭既集墳典亦
晉武帝
省啓知既下須防具具楊州寒到有者比尚擬之動静
更啓也數遣信還
西晉宣帝
之白阿史病轉差未皆外曹尚書云得書法
東晉元帝
安軍未報平和之深可為事也
八月九日睿頓首忽中秋但有遠懷便微冷恒何如比
殊不能佳惟勿得慰抱念及不多司馬睿頓首
東晉明帝康帝哀帝簡文帝文孝王武帝書皆
模書故不復釋
宋明帝
鄭修容有兄喪今成服汝可令汝内人知之再報休祐
休範二家内人知也彧報
齊高帝
吾今至破堈在路粗可尋還遲見卿不遠願信知卿深
意也
梁武帝
數朝脚氣轉動不得多有憂懸情也二謝處委曲復當
有情故舊數有書問不可復有興也知何時再言話報
之
梁高帝簡文帝
唐太宗
胸氣(缺)參具(缺)忌欲怕死(缺)欲似死(缺)遽操翰墨故
斯表意(缺)為善之暇相足怡神(缺)不知信復(缺)今
為北邊動靜(缺)遣無(缺)久嬰沈疾虚弊何言昨旦臨朝
略無勞惙(缺)不佳旦來何似(缺)軒邱御扆六相宣其景
化媯水乘時五臣濟其鴻業(缺)數日來氣發今旦服一
飲子不得相見
高宗
太子無事欲僻洛城西門仗聽更不須覆
陳長沙王叔懷
云須徹吾既不司此行極是園中梅始發既無工力治
未花之與徹今付此不多叔懷答自足何用此花
永陽王陳伯智
熱甚汝習讀為勞吾疾劣遣不具伯智疏寒嚴比氣力
何似僕疾劣甚情想遇今信旨此不多陳伯智疏
法帖釋文第二
漢張芝
知汝殊愁且得還為佳也冠軍暫暢釋當不得極蹤可
恨吾病來不辨行動潛不可耳終年纏此當治何理耶
且方有諸分張不知此去復得一會不講竟不竟可恨
汝還當思更就理一昨遊悉誰同故數往虎邱不此甚
蕭索祖希時面因行藥欲數處看過還復共集散耳不
見奴粗悉書云見左軍彌數論聽故也今欲歸復何適
報之遣不知總散佳並侍郎耶言别事有及過謝憂勤
二月八日復得鄱陽等多時不耳為慰如何平安等人
當與行不足不過彼與消息
八月九日芝白府君足下不日秋凉平善廣深彌邁想
思無違前比得書不逐西行望遠懸想何日不懃捐棄
漂沒不當行李又去春送舉喪到美陽須待伴比故遂
簡絶有緣復相聞餐食自愛張芝幸甚幸甚
崔子玉
賢女委頓積日治此為憂懸憔心今已極佳足下勿復
憂念有信來數附書知聞以解其憂
魏鍾繇
吳皇象
文武將墜乃俾俊臣整我皇綱董此不虔古君子即戎
(缺)身昭其果毅尚其桓桓師尚七十氣冠三軍詩人作
歌如鷹如鸇天有泰一五將三門地
臣象言頑闇容薄加以年老凡百乖穢無所中宜特蒙
哀傷殊異之遇安感騎乘之懽遊息之燕淳和足使忘
軀命榮觀足以光心膂延望翹翹念在效報而(缺)走垂
須終何才力以答新恩唯尚有借近趙走文過首貧尚
尋天恩智方當私成無任顔愛自彌文唯
晉張華
得書為慰僕諸惛疾己甚暫西臥歸還乃悉比將念反
不具張華呈
桓温
大事之日僕在都謂無所復見慰勞又計時事也逐節
郎來已具言意餘所慰勞諸相具答邊將粗當爾耳僕
無所使治度意
王導
省示具卿辛酸之至吾甚憂勞卿此事亦不暫忘然書
足下所欲致身處尚在彀中王制正自欲不得許卿當
如何導已天明往
導白改朔情增傷感濕蒸自何如頗小覺損不帖有應
不懸耿連哀勞滿悶不具王導
王敦
敦頓首頓首蜡節忽過歲暮感悼傷悲今邑想自如比
苦腰痛怏怏得示知意反不以悉王敦頓首
王洽
辱告洽白承問洽故爾劣劣冀以復叙還日不具王洽
再拜
洽白向感塞不成叙得告承問殊乏劣白不具王洽再
拜
王珉
十八日珉白以二書暫至未更近問懸情不適似可不
吾羸疾故爾憂深力書不具王珉敬問
得書至之吾亦(缺)
今欲出耳吾此月急遣卄四是王濟祖日欲必赴卿可
剋過明早吾當下解相待臨出亦遣報既至王家畢卿
可豫檄光公令作一頓美食可投其飯也王珉相報
王珣
二月四日珣頓首末冬衆感得七月書知問即日何如
能弊憂之劣不具王珣頓首白
王廙
卄四日廙白唯久白想適妙來行未面遲想得示知同
云冀何生相見近及不多王廙白
七月十三日告籍之等近日遣王秋書不言月行復半
念汝偏思不可堪居奈何奈何雨凉不差
嫂何如汝所患遂差未懸心不可言阿母蒙恩上下悉
佳宜可行
瘧如復斷要取未斷愁人宜復具白發與别罔罔不可
言今遣使未北反書不足白復會日消息廙疏
郗鍳
郗愔
九月七日愔報比得章知弟漸佳至慶想今漸勝食進
不新差難將適猶懸憂遣不具愔報
卄四日愔報比書想悉達日諒弟佳不及數字愔報
遠近何(缺)王右軍竟去不(缺)石首干一節
想親親悉如常敬豫何當來耶道祖故未善差恒在尚
書不見來多日
郄超
衛瓘
頓州民衛瓘惶恐死罪中闕音敬望想夜懷在外累年
始爾得還情甚踴躍旦至州里上領節度明日乃入奉
說欣承福祚得白不具瓘惶恐死罪
衛恒
一日有恨知問未面為歎欲七日云耶恒白
謝安
奈何奈何臨書悽悶
謝萬
汝等各可可知近聞邑邑吾涉道動下疹乏劣力及不
具告父疏
法帖釋文第三
庾亮
媞音氏又音啼江淮呼母也
庾翼
[莫-大+羽]飛也音榻吾哀勞何賴愛護時不足下頓氣力孰
若别時
沈嘉
十二月十三日嘉頓首頓首歲有感懷深寒切想各平
安僕勞弊遣不具沈嘉頓首頓首
杜預
十一月十四日預頓首忽歲巳終别久益兼其勞道遠
書問又簡間得來說知消息申省次若言面
親故數移轉想祖父白具云也祖父如足下來言大小
云具絶汝親親也有信數附書信以慰吾心也
王循
七月卄四日循(缺)頓首秋月感思深得近示為慰餘勢
比復可不僕疾患故爾不平復頓勿力書不盡王循(缺)
頓首
劉超
謝璠伯
此計江東精兵不可卒得惟當善養見者而事慮日多
如比來憂懷實巳萬端
王徽之
得信承嫂疾不減憂灼寧復可言吾便欲往恐不見汝
等湖水泛漲不可渡遂復隔絶不然尋已往彼故遣疏
知吾遠懷不具徽之等告
謝莊
弟昨還方承一日忽患悶當時乃爾大惡殊不易追企
怛想諸治昨來已漸勝眠食復云何須頃寒重春節至
居患者無不增動今作何治眼風不異耳指遣承問謝
莊白呈左僕射
司馬攸
劉瓌之
瓌之頓首頓首未陽遠感閏知有患耿耿知以自屈恨
不相見力及不比望瓌之
王坦之王渙之王操之王凝之
索靖
載妖孽過臧災甾莫告咎臯陶(缺)士繩罪報鞠按(缺)據
號裁割辜戮羞屈愬謾逆曲歸想輟寂鬪爭念復鞉鼔
肆陳愛(缺)於(缺)琴瑟以詠歌其命禽爵翔榮獸乃起舞
聲翳麗城越動飛走脉土處農姬棄掌稷
七月卄六日具書靖白雖數相聞不解勞倦信里得書
(缺五字)云宅及計來東言展有期索靖白
劉穆之
亦知足下家弊耳倉卒無禄故推遷不得不相用事已
御出寧復吾所得逥復足下且當就之公還當思更律
啟申師情事也劉穆之白
王劭
紀瞻
瞻白昨信來(缺)今蓋又貧家無以將意今粉二斗少
香所謂物微意全者也力書不多紀瞻頓首
王廞
張翼
卄三日(缺)卿翼頓首節過多懷得近書為慰意以何如
深勞弊頓曳力還不具
陸雲
三月十六日雲白春節餘不適得示知足下平安為思
面未知何由如何信數之及卿既清邃可與經高言人
歎之當令征南取之也
王邃
王恬
得示知足下問吾故不差殊劣劣不具王恬白
山濤
卞壼
足下佳不朝(缺)郎上獲諸誠文墨至便在舍事許改愛
子紙下物知此草勿令一人見也吾今勅書事令不發
亟付卿發發便密令人傳之壼白
謝發
未知旨問悲酸悒悒想不久可得還耳執筆惻感
王曇
昨服散差可然不過佳請示所宜如更增劇恐難為力
耳未能令遣俗有餘念故耳王曇答和南
羊欣
書欲何言
孔琳
日月深酷撫膺崩呌心肝分膾尋繹懊憹觸感隕絶孤
思悒悒自郡地最當奈何不孝奈何念痛悼難勝得去
月二示知君所患故耳不差甚有憂悒熱盛比復何似
想已轉佳眠食極勝也善將治之孤子並疾患歎具悒
悒脚中轉劇近明散未覺益惙頓何賴扶力迷甚不次
孤子孔琳奈何頓首
王僧虔
法帖釋文第四
王筠
沈約
今年約垂(缺)始得此(缺)沈約白十一月十六日
阮研
道增至得書深慰已熱卿何如吾甚勿勿始過嶠今便
下水未因見卿為歎善自愛異日當至上京有因道增
行所具少字不具阮研頓首
蕭確
故以孝事君則忠以敬事長則順忠順不失以事其上
然後能保其禄位而守其祭祀蓋士之孝也詩云夙興
夜寐無忝爾所生
蕭思話
一月三日思話白節近說言切足下復何如比何一涉
道久當諸惡耶少首望近吾所患猶爾思話白
蕭子雲
陳逵
十二月卄五日逵白歲終感慘寒切足下何如遣不悉
陳逵
伯禮啟明願問訊足前許借(缺)纛今遣請受願付(缺)佳
仰干悚息謹啟
禇遂良
諸何足言(缺)更得汝狀(缺)汝悉也
虞世南
率一兩日(缺)訪問願為奉答
賢兄處見臨樂毅論便是青過於藍欣忭無已數願學
耳世南近臂痛廢書不堪覼縷也虞世南呈十三日遣
書謹空得書為慰可言也
潘六云司未得近問莫邪數小奴等不日當有狀來
歐陽詢
吴君何當至(缺)定須寄信意(缺)未能平復極欲知君等
柳公權
未即展豁尚增恨恨缺後使送往耶
李邕禇庭誨薛稷徐嶠之
陸柬之
近得告為慰上下無恙恙不得吴興近問懸心得藥書
散勢耿耿嘗也
薄紹之
知弟定欲(缺)江參軍(缺)薄紹之白
法帖釋文第五
蒼頡夏禹仲尼史籕李斯程邈
宋儋衛夫人
古法帖
兄子皆佳能數為也
隋朝帖
智果
奕奕皆有一種風氣(缺)爽爽如有神力(缺)豈須文譜范
懷約真書有分草書無功故知簡牘非易(缺)志其名(缺)
李斯見重一時耶
何氏
吞聲飲氣不勞頓爾他便生異議速自詳答取竟勿滯
留也
去留深情故當所爾餘散輩停歲積故切思歸三月下
旬還非賖冀叙不遥南路行乃寂絶傷心
蔡琰
我生之初尚無為我生之後漢祚衰
古法帖
孤不度德量力欲俟義於天下而措術淺短遂至昌蹶
然至于今日志猶不息君謂計將安出
亮白董卓已來豪傑並起跨州連郡不可勝數曹操比
於袁紹則名微而衆寡故能克紹以弱為強今日擁百
萬之衆協挾天子而令諸侯誠能不可與爭鋒也
右帖四前二具載王獻之帖中此不復釋後二
帖亦與獻之筆法同
懷素
右軍云吾真書過鍾而草故不减張僕以為真不及鍾
草不及張所為世之所重以其能懷素書之不足以為
道其言當不虚也
張旭
足下晚後不知疾痛如何深極憂難比也上下安之必
得發耶
得足下十五日問為慰僕前患差張旭書
古法帖
既移屋近西墻微援裏地成大寬援裏起小三架如步
廊政可一丈梁得使二家通出入作門闔也此屋之東
故應作墻直步廊一壁太單空園中彌宜移三間屋故
當不甚難重複粗盡圖如别耳
足下既有意適閒曠亦當惡暑耶遊矚疎數慰對告今
少吾今年病垂耳始小差大小會使疾惛忽移日耳每
每深望遠言慰尚賖慨然玄過(缺)
之音介忽忽書復既與直人理略絶何緣復有周旋理
長史斷闊亦不减卿唯公事時相瞻望耳吾面信遂至
今不著不可解計至故應必有香但不知好惡云何耳
須得
法帖釋文第六
王羲之
適得書知足下問吾欲中治甚憒憒向宅上靜佳眠都
不知足下來一甚無意恨不暫面王羲之
知欲東先期共至謝欲處云何欲行想忘耳過此如命
差凉君可不今日寔顧不遲面力知問王羲之
比奉對對兄以釋豈一汝不可言未知集聚日但有慨
歎各慎護前與嫂試求屏風遂不得答為也
奄至此禍情願不遂緬然永絶痛之深至情不能已況
汝豈可勝任奈何奈何無由叙哀悲酸
日月如馳嫂棄背再周去月穆松大祥奉瞻廓然永惟
悲摧情如切割汝亦增慕省疏酸感
兄靈柩垂至永惟崩慕痛貫心膂痛當奈何計
慈顔幽翳垂卅年而吾忽忽不知堪臨始終不發言哽
絶當復奈何吾至頃至忽忽比加下
省别具足下小大問為慰多分張念足下懸情武昌諸
子亦多遠宦足下兼懷並數問不老婦頃疾篤救命恒
憂慮餘粗平安知足下情至
旦夕都邑動靜清和想足下使還具時州將桓公告
慰情企足下數使命也謝無奕外任數書問無他仁祖
日往言尋悲酸如何可言
伏想嫂安和自下悉佳松上下至乖隔十八年復得一
集且悲且慰何指喻嫂疾至篤憂懷甚深穆松難為情
地自慰猶小差然故忽忽冀得凉漸和耳
諸從並數有問粗平安唯修載在遠音問不數懸情司
州疾篤不果西公私可恨足下所云皆盡事勢吾無間
然諸問想足下别具不復言
此諸賢粗可時見省甚為簡闊遠須異多小患而吾疾
篤不得數為歎耳
宰相安和殷生無恙時面兄當宣兄懷
噉豆鼠傷如佳今送能噉否
得足下旃罽胡桃藥二種知足下至戎鹽乃要也是服
食所須知足下謂須服食方回近之未許吾此志知我
者希此有成言無緣見卿以當一笑
秋中感懷異雨冷足下各可耳髀氣遂欲成患甚憂之
力知問王羲之頓首
又不能不痛熙孝亡政爾復何於求之度政當求之内
事餘理不絶求之一條當有冀不信罔然前塗願乙乙
誨之以悟其心
疾不退潛損亦當日深豈可以常理待之此豈常憂不
審食復何如云肌色可可所堪轉勝復以此慰馳竦耳
吾有七兒一女皆同生婚娶以畢唯一小者尚未婚耳
過此一婚便得至彼今内外孫有十六人足慰目前足
下情至委曲故具示
省足下别疏具彼土山川諸竒揚雄蜀都左太冲三都
殊為不備悉彼故為多竒益令其遊目意足也可得果
當告卿求迎少人足耳至時示意遲此期真以日為歲
想足下鎮彼土未有動理耳要欲及卿在彼登汶嶺峨
眉而旋實不朽之盛事但言彼此心以馳於彼矣
云譙周有孫高尚不出今為所在其人有以副此志不
令人依依足下具示嚴君平司馬相如皆有後不
夫人遂善平康也足下各可不冀行復面王羲之頓首
想小大悉佳蔡家賓至君情感益深唯當撥遣之耳知
足下散勢小差此慰無以為喻云氣力故爾復以胡恒
想散患得差餘當以漸消息耳
吾頓無一日佳衰老之弊日至夏不得有所噉而猶有
勞務甚劣劣
昨得熙卄六日書云患氣懸情
知足下連不快何爾耿耿善將適吾積羸困而下積日
不斷情慮尚深殊乏自力不能悉
小佳更致問一一適修載書平安
羲之白奉告慰反側伏想比安和伯熊過見之悲酸大
都可耳惟垂心羲之平平一日白比具
羲之白送此鯉魚征與敬耶不在不乃邑邑不
月半哀悼兼至奈何奈何得告承復下懸耿至勿勿願
不具王羲之再拜
今遣鄉里人往口言也行成旅以從是月也景風司至
星火殷宵伯趙鳴而載隂爽鳩習而揚武時可以升高
望遠禮可以出宿餞行有詔具寮爰開祖
卄二日義之報近得書即日又得永興書甚慰想在道
可耳吾疾故爾沉滯憂悴解日面近不具羲之報
四月二十三日羲之頓首昨書不悉君可不腫劇憂之
力遣不具
羲之頓首闊别稍久眷與時長寒嚴足下何如想清豫
耳披懷之暇復何致樂諸賢從就理當不疏吾之朽疾
日就羸頓加復風勞諸無意賴促膝未近東望慨然所
冀日月易得還期非遠耳深敬宜音問在數遇信忩遽
萬不一陳
旦極寒得示承夫人復小欬不善得眠助反側想小爾
復進何藥念足下猶悚息卿可不吾昨暮復大吐小噉
物便爾旦來可耳知足下念王羲之頓首
卿與虞休意書有所問足下旨為致誠答令旨意致來
勿忘此意自怏今以資嚴知大小疾患念勞心
四月五日羲之報建安靈柩至慈隂幽絶垂卅年永惟
慕痛徹五内永酷奈何無由言昔臨紙摧哽羲之報
吾昨得一日一起腹中極調適旡所謂憂但顧情不可
言耳
侍中書書徐侯遂危篤恐無復冀深令人反側
敬豫乃成委頓令人深憂
適知十五日問清和為慰復得南後問不想二庾速王
之始興奴長就令人邑邑想無所至耳還具示問追尋
傷悼但有痛心當奈何奈何得告慰之吾昨頻哀感便
欲不自勝舉旦復服散行之益頓乏推理皆如足下所
誨然吾老矣餘願未盡惟在子輩耳一旦哭之垂盡之
年將無復理此當何益冀小却漸消散耳省卿書但有
毁塞足下念顧言散所豁多也王羲之頓首
不問臨川問懸心不可言子嵩之子來數有使冀因得
問示之
得袁二謝書具為慰袁生暫至都已還未此生至到之
懷吾所也
想大小皆佳知賓猶伏爾耿耿想得夏節佳也念君勞心
賢姉大都轉差然以故有時嘔食不已至足言年衰疾久
亦非可倉卒大都轉差為慰以大近不復服散常將陟
釐也此藥為益如君告
適太常司州鎮軍諸卄五六書皆佳司州以為平復此
慶慶可言餘親親皆佳大奴以還吴也冀或見之
司州供給寥落去無期也不果者公私之望無理或復
是福得大等書慰心今因書也野數言疏平安定太宰
中郎
近因得里人書想至知故面腫耿耿今差不吾比日食
意如差而髀中故不差以此為至患至不可勞力數字
令弟知問耳
疾患差也念憂勞王羲之頓首
想弟必有過理得暫寫懷若此不果役期欲難冀臨書
多歎吾不復堪事比成此書便大頓
廿日羲之頓首節日感歎深念君增傷灾兩君可也僕
可耳力數字王羲之頓首
定聽他母子哀此遂不還可令未也
適重熙書如此果爾乃甚可憂張平不立勢向江南者
不知諸侯何以當之熙表故未出不說說荀侯疾患想
當轉佳耳若熙自勉此一役當可言淺見實不見今時
兵任何處理
二謝在此近終日不同之此歎恨不得方回知知春後
問令人怛怛
六藝之一錄卷一百三十一
