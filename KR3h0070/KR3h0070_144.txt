欽定四庫全書
六藝之一錄卷一百四十五錢唐倪濤撰
法帖論述十五
汪珂玉珊瑚網(已見者不錄)
淳化閣帖祖本(松雪翁家藏)
書契以來遠矣中古以六藝為教次五曰書書有六
義象形指事諧聲會意轉注假借書由文興文以義
起學者世習之四海之内罔不同也秦滅典籍廢先
王之教李斯變古篆程邈剏隸書隸之為言徒隸之
謂也言賤者所用也漢承秦之弊舍繁趣簡四百年
間六藝存者無幾漢末年蔡邕以隸古定五經洛陽
辟雍以為復古觀者車日數十百兩其後隸法又變
眞行章草之說興言楷法則王次仲師宜官梁鵠邯
鄲淳毛弘行書則劉德升鍾氏胡氏崔瑗崔寔張芝
芝弟文舒姜孟穎梁孔達田彦和韋仲將張超之
徒咸精其能至晉而大盛渡江後右將軍王羲之之
徒總百家之功極衆體之妙傳子獻之超軼特甚故
歴代稱善書者必以王氏父子為舉首雖有善者蔑
以加矣當是時江左號禮樂衣冠之國而北朝尚用
武其遺風流俗接於耳目故江左人士以書名者傳
記相望歴隋而唐文皇尚之終唐之世善書者軰出
其大者各自名家逸其名者不可勝數亦可謂盛矣
宋興太宗皇帝以文治制詔有司捐善賈購法書聚
之御府甚者或賞以官時五代衰亂之餘視唐所藏
存者百一古跡散落帝甚憫焉淳化中詔翰林侍書
王著以所購書繇三代至唐釐為十卷摹刻秘閣題
曰上石其實木也既成賜宗室大臣每人一本自此
遇大臣進二府輙墨本賜焉後乃止不賜故世尤貴
之黃太史曰禁中板刻古帖皆用歙州貢墨墨本賜
羣臣今都下用錢萬二千便可購得元祜中親賢宅
借板墨拓百本分遺官僚用潘谷墨光輝有餘而不
甚黟黑又多木横裂紋士大夫或不能盡别由此觀
之刻同而墨殊亦有以也甲申歲五月余於書舖中
得古帖三卷第二第五第八明年又得七卷多第八
缺第九六月以其多者加柳公權帖一卷於錢塘康
自臨許易得第九卷始為全書雖墨有燥濕輕重造
有工拙而皆為淳化舊刻無疑是可寳也自太宗刻
此帖後轉相傳刻遂遍天下有二王府帖大觀太清
樓帖紹興監帖淳熙修内司帖臨江戲魚堂帖黔江
帖卷帙悉同又有慶歷長沙帖劉丞相私第帖碑工
帖尚書郎潘師旦絳州帖絳州公庫帖稍加損益卷
帙亦異其他𤨏𤨏者又數十家不可悉記而長沙絳
帖最知名者要皆本此書之帖不喪此帖之澤也
余因記得帖之由遂摭其本末著於篇是年八月大
梁趙孟頫書
文衡山跋華氏淳化祖石刻法帖六卷
世傳淳化帖為法帖之祖然傳刻蔓衍在宋已有三
十二本其間刻搨工拙楮墨精粗雖互有得失而失
真多矣然淳化祖刻在當時已不易得劉潜夫嘗得
李瑋家賜本謂直數百千其重如此况後世乎前軰
辨此帖凡數條皆有証據今非但不可見雖見亦無
據以為辨矣無錫華中甫偶得舊刻六卷相傳為閣
本而銀錠擐痕隠然可騐楮墨既異字復豐腴至於
行數多寡與今世傳本皆不同第六卷内宋人朱字
辨証五條筆蹟精妙類蘇書但其間有黃辨等字疑
為黃長睿長睿宣政間人出坡公之後不宜引以為
據也然予考長睿所著法帖辨與此又似不同豈别
一人也寡淺無識不敢自信謾記如此然此帖要非
尋常傳刻本也第七卷朱書辨證十一條第八
卷無朱書第九卷無朱書
文衡山跋華氏續收淳化祖石刻法帖三卷
余生六十年閱淳化帖不知其幾然莫有過華君中
甫所藏六卷者嘗為考訂定為古本無疑而中甫顧
以不全為恨余謂淳化抵今五百餘年屢更兵燹一
行數字皆足藏玩况六卷乎嘉靖庚辰兒子嘉偶於
鬻書人處獲見三卷亟報中甫以厚直購得之非獨
卷數適合而紙墨刻搨與行間朱書辨證亦無不同
蓋原是一帖不知何緣分析相去幾時卒復合而為
一豈有神物周旋於其間哉昔趙文敏公求古閣帖
凡三易而後完自跋其後謂雖墨有燥濕輕重造有
工拙皆為淳化舊刻然則公所得固非一類也豈若
此本散而復合殆猶豐城之劍有不偶然者誠希世
之珍也嘉靖九年秋七月既望文徵明識
華氏閣帖合璧諸跋
予與華中甫平生有書畫之癖而古帖尤所酷嗜每
從中甫求閱所藏必首及此蓋刻搨之妙固不待言
而其聚散之跡又復竒異當為華氏世寳也庚子中
秋道復書於東沙草堂
又
淳化祖刻世絶其傳久矣惟有銀錠痕者為真世之
所傳若譜系所載不可盡見其所見者皆尋常不足
道淳熙之際復摹入石謂之修内司帖蓋以閣本不
可復得也况今世哉中甫先得六卷刻搨之工世所
罕見其六七卷中朱書評皆蘇長公筆且有銀錠痕
可據每嘆其竒妙謂他帖終不可續二十年後復得
三卷朱書印章悉出原本莫不驚異神物終合中甫
寳愛不在子固蘭亭之下中甫視天下之物舉不足
以移其所好其所藏法書真蹟若通天進帖顔書朱
巨川誥劉中使帖皆世之竒寳余每造其真賞齋必
焚香盥手盡出以閱終日忘倦蓋余與中甫忝為書
畫友每一見必各出所得所見輙相與較量自謂不
在海嶽仲永巨濟之下所謂功名皆一戲未覺負生
平者也今年癸卯秋九月因閱此帖見癸未歲所題
匆匆二十餘年字弱語稚因拆去而重題之後學
文彭敬書
茂苑文嘉鍳定為淳化閣帖祖刻真本後三卷予得
之騐其紙墨刻搨收藏印記行間朱書評語與中甫
前六卷原是一帙因以歸中甫如珠還合浦劍入延
平也歸後十五年為嘉靖乙巳四月再閱於眞賞齋
敬題其後
卷首有子昂趙氏印及雲房清玩印尾有巨鹿郡圖
書印尚是宋氏装裱背紙内每每有宋人手簡眞蹟
尤可寳也華夏字中甫號東沙無錫世家
右閣帖九卷隆慶末年歸於吾鄉項少溪公後於燕
京復得第十卷凑完全帙人因競稱千金帖云
考淳化以祖名者緣南唐李主重光所為建業帖經
韓宋二徐鍳定至宋淳化間以此帖為祖而損益之
一云后主命徐鉉以所藏法帖勒石名昇元帖在淳
化前故名祖刻嗣後大觀元祐淳熙俱有摹勒諸州
鎮潭絳汝黔戲魚閱古羣玉悅生等堂至温陵一搨
有四十二家非不人人靈蛇荆璧而以視閣本瞠若
也今閣帖有錠紋者世只三本一藏禹州馬氏一藏
雲間顧氏有釋文考異審波磔而知人代尋點畫以
分郡國辨析幾微卓有定見一藏無錫華氏者即項
駕部所獲也擁萬主人玉識
米禮部跋王著定古今書(即米元章跋秘閣法帖見前)
王世貞淳化閣帖十跋(見前)
元祐搨本閣帖
按法帖譜系及輟耕錄所載二王府帖即淳化祖搨
元祐中魏王從禁中借板搨百本墨用潘谷本多裂
紋夫淳化太宗元祐哲宗帝凡五世年已百餘且慶
歴中詔僧希白模於秘閣去太宗未遠尚翻石以冀
遐傳寧有百餘年而木板尚完好者此帙墨雖淡而
横文甚夥牟學士巘遽定為元祐中豈有據而然乎
抑失去篆尾之謂耶前有西野逸人禁林近侍二印
後有李氏珍賞等印蓋宋金陵李泰家物也嘗侍光
寧兩朝故有是帖予特定為祖本以示世之博雅正
德二年武功康海題
劉次莊模淳化秘本
宋熙陵淳化閣本歴代法書以棗木刻置禁中大臣
執政者即搨賜之此乃劉次莊模刻者復以楷書釋
於後與舊刻相伯仲又在徽廟太清樓之前雖止存
六卷是猶麒麟一毛虬龍片甲亦不易得也汝陽袁
華題
欈李沈氏淳化閣帖
昔趙文敏於蘭亭帖有日减無日增之說誠以其贋
本之多故也予於淳化閣帖亦云何者淳化帖傳於
世者贋本既多雖有眞本多遇搨工不知用墨之妙
而得其筆意者殊少此本凡四册蓋今兵部主事攜
李沈凉公家藏之物不惟本得其眞而且搨時用墨
有法致筆意不失為世不多見者惟沈氏子孫其寳
之哉資善大夫南京吏部尚書蕭山魏驥識
御賜官本閣帖
此先朝官本法帖賜侍書李邰者今歸蔡相家宣
和殿御書(此二十三字作三行徽宗瘦金書於前後有尤袤沈揆跋失錄)
社友屠用明嘗謂余曰丁夘秋在武林得此官本
法帖只第八卷貯以古錦囊紙墨之佳目所僅覩
遂傾橐得之未幾失去深用怏怏余因舉泊宅篇
云前世法書名畫有傳之秘閣者謂之閣本流俗
看書但云閣本則翕然稱美范文正公知睦州奏
以唐處士方干配嚴光位干為御史方蒙遠祖下
鸕鷀原取畫象家無以塞命鄉人但塑一幅巾道
服者置之祠中元祐間有旨下諸郡取前賢所寫
眞命所在如法圖進睦守以嚴方應詔後人見玄
英之像豈不謂之閣本哉夫當時所重如此宜乎
今之追惜也乃鬱岡筆麈云世以淳化帖為法書
之祖然皆王著臨書非從真蹟響搨䨇鈎者何以
知之余見宋時御府所藏晉人真跡及唐模右軍
帖多矣凡閣帖所載僅得其髣髴甚則併點畫形
似盡失之豈有摹脫真跡而舛盭如是至於賞鍳
不精眞贋并收連綴蠧蝕不成文理又其小者也
學書者欲據之而希蹤鍾王不亦遠乎知此似可
解脫若庸流徒珍贋本又奚啻供玄英像耶時用
明索方干秘稿入唐詩統䜟因話及此(玉水)
泉州帖
淳化官帖宋時已如星鳳今海内止傳一本是周草
窗家物在項庶常所時往索觀咨嗟歎賞以為神物
僅下眞賞一等耳閣之支甚多世亦無復存惟泉刻
較祖本稍瘦而摹鐫特為蕭灑有生氣買王得羊不
失所望謂是耶吾聞項本初在華東沙史明古家華
得其九史得其一文待詔為之和食兩家各稱好事
連城不恡延津終年其難致如此苐得泉本日夕臨
池助以筆意亦是快事豈其食魚必河之魴董其昌
觀因題
宋搨泉本閣帖第六卷
泉本以淳化法帖翻刻於泉州郡庠至洪武四年知
府古任常以劉次莊釋文叙而刻之仁宗皇帝命
取入秘府人不可得而見矣是搨雖僅此卷神情爛
熳眞泉州善本也聞之先子云古帖不必全即斷珪
數行亦是可寳曾憶秋朗叔得東觀古帖一本於吳
閶移歸項玄海見之賞玩不置及玄海檢所藏東觀
本恰少此卷即強售補之即此一段竒緣可見物之
尤者全與虧從來並行於世樂卿藏此以待緣偶何
如戊辰臘月社弟高孟超題
淳化泉本第六是玉右軍書向為姚禹門太史所藏
後歸先荆翁日置案頭模玩嘗云搨之新舊較然於
紙墨無庸贅也據閣帖考異第六卷差凉帖内二行
泉有斜裂紋伏想嫂帖内篤字泉糢糊其中是本則
然他刻完好清明足徵宋搨無疑焉崇禎戊辰臘日
余過高公玄居畫禮所供思憶觀音係邱彌陀塑撥
瞿仙泥金䕫龍阬閱王蒼之韵帖及泉州殘本乃李
霞舉所遺與古半硯結隣者余嘖嘖嘆賞歸而簡得
此帖示公玄笑曰我爾眞夜郎王矣然片璜半璧猶
勝瓦礫如山果筆筆為我效用勝人多多許也余首
肯久之更泫然見先人手澤隠隠古香間砢玉記
秘閣續帖
元祐中御府所藏眞跡除淳化帖外刻續法帖不可
得而見嗣是徽宗有太清樓續帖孝宗淳熙間有秘
閣續帖卷尾題修内司恭奉聖旨摹勒上石此帖不
易得其第三第四卷皆右軍書多縱筆變體極可愛
内四月一日帖及後右軍諸子書稱弘白黃長睿謂
為偽帖欲去之甚當苐文夀承以為中數帖類米老
所臨者則非也此帖刻於哲廟初米老書學尚未著
不應其摹本已達中禁當是唐人臨筆耳其第九第
十所謂賀知章者似二王雜帖語今以歸賀不可知
虞柳二君蹟不類平日而甚有好致柳尤遒逸無名
二紙其一詩是唐語其一札似臨晉帖飛白五字出
古隸若李懷琳書絶交書夀承以為至精無以加而
山谷老人乃謂往在三舘於閣下觀懷琳臨右軍絶
交眞蹟大有竒特處今觀此十未得二三乃知懷琳
之妙如此其所謂十未得二三者尚足馳鶩後世也
卷尾天監二年至臣雲小楷湘東所進云云行草皆
懷琳臨筆今人却作嵇康書媒鬻而辨者以懷琳偽
康書亦謬也唐人十二月節帖詞既鄙𤨏書亦無雅
致但結法差緊健中間尚可包王著周越耳
大觀帖
大觀帖拓於閣本既燬之後重出御府墨蹟勾填入
石較閣帖眉高二寸有竒與諸行列語句亦多不同
主之者為蔡京前標後題皆京筆京事業不滿人意
而書學視王著稍勝故所拓有一種雄桀之氣與潭
絳諸本厭厭學步者不同婁東楊中秘叔&KR0581;嘗遺余
此帖云是汪象先物未知果否徊水王精飲人識
太清樓帖
淳化閣帖化身為潭絳泉汝戲魚井闌往往不脫本
來面目獨太清樓帖乃遜功帝出秘府眞蹟令劉無
言軰摹勒登石無言妙於勢風韻尤勝人謂太清為
淳化介弟毋亦陳氏二方難為伯季者耶大觀凡十
卷太清復有後十二卷則秘閣續帖僅改其標目耳
而益以人間所流傳十七帖及孫過庭書譜云(弇人)
絳帖
宋尚書郎潘師旦用淳化閣帖增入别帖重摹刻二
十卷於絳州北墨北紙極有精彩比淳化本又高二
字陳繹曾云骨法清勁足正王著肉勝之失豈但如
昔人以絳為淳化嫡子乎後入晉王府不易得矣
潭帖
淳化帖頒行潭州摹刻一本與絳帖雁行宋慶歴間
長沙僧希白重摹本亦佳紹興間第三次重摹者失
其眞矣元陳繹曾云希白摹刻潭帖風韵和雅血肉
停勻但形勢俱圓頗之峭健之氣石在潭之郡齋
黔帖
黔江帖北宋秦子明者為長沙副將買石令郡人湯
正臣父子重摹僧寳月所翻閣本法帖世所稱潭帖
者載歸壁之黔江紹聖院者此本字情墨法的係宋
搨之佳者但以曹陶齋譜系考之多有參互處
汝帖
汝州帖廼摘諸帖中字牽合為之每卷後有汝州印
後為嵇重摹之謂之蘭亭帖其石不佳弇州以王宷
輔道守汝州因徧搜諸碑帖篆分隸草而節取之自
皇頡夏禹以至錢忠懿郭忠恕得十二卷其所留淳
化亦不過十之一二自謂甚博而甚精而不知其所
得者多虎賁重儓之類耳且自以險急偏傾之勢發
之石理粗而刻工拙所謂鮑老當場郎當舞䄂者耶
苐其刻在汝大類社之樗今尚可搨也方衆甫汝誌
以汝舊有望嵩樓樓四壁皆帖石含嵌輶軒至輙搨
以攜去人患苦之後因樓燬有司乘此瘞之馬廐者
積數十年迷不知所向矣成化中廐既光怪馬數夜
驚察之是錮帖處因掘出洗刷置州吏舍是帖竟不
知誰何人所拓也蓋閣帖自潭絳下摹刻極多即宜
備一種如關漢卿高則誠雜劇不妨諸優各自般演
鼎帖(董其昌跋見前)
凡二十二卷紹興廿一年通判趙子濬刻
武崗帖
武崗武陵帖皆淳化之冡嫡世不多見今遂至二十
卷實為竒絶刻搨婉峭時有勝於淳化者不可為耳
食人道也(其昌)
余見千金帖後又見顧研山秋壑閣帖又潭帖鼎帖
星鳳帖獨晩年獲見武崗帖皆諸帖所未經刻者即
刻者姿態翾瘦眞異本也(仲醇)
臨江二王帖
晉二王帖右軍上中二卷大令一卷前為二像扶侍
者各一蓋宋臨江石刻也黃伯思謂淳化閣帖多贋
本唯十七日等帖後有文皇勅字一卷最佳此本則
汰去閣之偽者而博收諸藏眞蹟名刻命好手䨇鈎
上石掩映斐亹劇有生氣為書家一代冠冕是帙故
弇州物也澄心堂紙李廷珪墨標之曰宋搨第一崇
禎辛未中秋日歙友黃規仁持來獲觀東雅堂
臨江戲魚堂帖
宋元祐間劉次莊以淳化閣帖十卷摹刻於臨江除
去卷尾篆題而增釋文在潭帖之次陳繹曾云此帖
在淳化翻刻中頗為有骨格者淡墨搨尤佳
星鳳樓帖
宋尚書趙彦約刻於南康雖衆刻重摹而精善不苟
陳繹曾云是帖南宋曹士冕摹刻工緻有餘清而不
穠亞於太清樓續帖
甲秀堂帖
曹昭明以此帖五卷為廬江李氏刻前有王顔書多
諸帖未見後有宋人書亦多未見乃王元美以為廬
陵山陳氏刻近多模本其眞者頗淳雅可愛蔡中郎
九疑山碑雖見宣和書譜而行筆絶類開元孝經陳
思王詩及鷂雀賦亦然黃伯思辨其為李懷琳贋本
極可據也唯眉山豫章襄陽諸尺牘奕奕有姿態耳
尚有雪溪堂帖為王庭筠所刻寳晉齋帖為曹日
新所刻
東書堂帖
周憲王為世子時手摹上石大約以淳化為主而秘
閣續帖亦時有刪取至宋太宗以後蘇黃米蔡諸家
勝國虞趙鮮于跡皆與焉亦嘗進御憲王臨池之力
雖精惜天資少遜故粉澤有餘膚理不足蓋摹筆使
古人之跡屈而從手必䨇鈎廓填始可免此病也
寳賢堂集古法帖
晉靖王為世子時以閣帖絳帖大觀寳晉為主而益
以邸中所藏宋元及明人墨蹟摹勒上石於行欵次
第頗不俗苐石理既粗而摹刻搨三手俱不稱以此
在諸帖下當孝廟時嘗進御親為手書褒美之其
所自叙頗夸詡墨蹟之盛而所見寥寥乃爾也
眞賞齋帖
帖三卷第一為鍾太傅薦季直表初在相城沈啟南
所李貞伯吴原博俱定為眞蹟後歸華氏苐唐以來
落何人手不入天府及竇臮賦述肩吾懷瓘品斷中
又卷首有米芾印芾自言生覩眞蹟自晉而止無漢
魏者寳章待詔諸錄亦不言太傅此為妄益無疑結
體雖與宣示墓田少異余嘗評之小法少六楷法少
四要非二王以下人手第二右軍袁生帖妙甚徽宗
時進御者第三唐人摹王方慶進先世書凡二十八
人其存者僅此内右軍二帖有篆籀隸分法黯淡古
雅出蹊徑之外餘帖雖有剛柔擫磔之異種種可翫
沈啟南嘗從華氏乞得令文徵仲䨇鈎復刻停雲館
中此華氏本也摹本既精搨書亦佳為爾時法書墨
本第一留山房中歸耕作勞假以散力世貞
此即唐人所進萬歲通天帖而首益以鍾書耳項孟
璜家唐摹本即張句曲所嘆賞以為不見唐摹不足
以言知書者清士篋中不多得妙蹟遇拓本善者即
應作難遭想矣况此石已灾倍宜珍襲日華
文氏停雲館帖十跋
第一卷晉唐小楷自右軍黃庭至子敬洛神雖極摹
搨之工然不離文氏故步虞永興破邪論叙規倣曹
娥碑神明不足率更心經陀羅尼咒雖用筆甚勁而
結法小圓似不類碑石存者隂符經眞草兩帖俱有
小法顔書麻姑壇不如舊本拙而存古意歐陽永叔
謂魯公無此筆非也此是東方朔家廟碑縮小者度
人護心經如匹銅雀遺瓦令人寳愛豈惟翰墨已耶
第二卷唐人䨇鈎王方慶所進眞蹟後有岳珂張雨
諸跋右軍二帖無上神品大令光禄并餘蹟縱横妙
境雖再經摹勒回睫一閱諸蹟喪氣李懷琳偽叔夜
書見諸書苑甚詳此君精能之極幾於悟解胸次不
甚高故小乏風骨耳後湯文二跋亦詳縟可喜
第三卷顔魯公祭姪文有天眞爛漫之趣行狎之妙
一至於此意此草稿耳所謂無待而工者忠義眞至
之痛欝浡波磔間千古不冺陳深陳繹曾文徵明三
跋亦該洽稱是朱巨川告徐國柱流吏楷耳懷素千
文作小行草號千金帖貴在藏鋒而少飛動之勢林
藻郭郎帖古雅殊勝非後人可及楊少師神仙起居
法後有米友仁商挺留夢炎諸跋山谷極推重之至
目以散僧入聖昔人云張茂先吾所不解余於少師
亦云
第四卷宋名人書李建中宋初第一手蘇黃諸公起
乃稍稍弇之書家者流譏其庸拙此行筆可見杜祁
公行草僅免俗耳而耳觀相臾至黃裳陳暘跋如小
兒塗鴉胡重也永叔鄉社老人動止供笑乃頗自矜
許豈獨知人難哉文潞公乃無論結搆亦老逸可念
王荆公本無所解而山谷海嶽争媚之何也中間僅
一二紛披老筆蔡君謨二紙差強人意然多圉圉未
暢坡公語老共四紙雖結法小異而俱能於形勢之
外取態穎叟存故事耳惟顚米九帖煜煜光彩射人
趙氏法書當以此帖第一其與人札云張旭俗子變
亂古法高閑而下但可懸之酒肆後人評米書仲由
未見孔子時氣象亦略相當人苦不自知耳
第五卷蘇才翁子美各一紙宋人謂才翁書法妙天
下則不敢信比之子美較老蒼耳子美亦自有字學
范希文司馬君實如召伯之甘棠不以書也馮當世
范忠宣亦然林君復有書名而此不稱此外如少游
参寥薛道祖范文穆姜堯章李元中皆有可觀文穆
南宋人誤寘此中
第六卷為南宋名人書如于定國錢穆父賀方回陳
簡齋皆元祐政和間人文氏誤耳米敷文陸秘監之
竒逸張于湖之調暢韓子蒼定國方回之老健虞雍
公之儼雅皆有可采者張即之大擅臨池惡札之驩
垂此行押差未敗者耳朱紫陽張敬夫文信國儒林
國禎千秋尚新豈在書乎葉少藴筆不佳嘗仕顯矣
好搆撰其人才亦下中
第七卷為元名人書鄧文原二札皆有清秀之色昔
人評鮮于太常如漁陽健兒姿體充偉而少韻度此
札殊有米顚糾糾風骨必仁亦瀟洒可念虞仁夀札
似傷佻康里巙評者謂其雄劍倚天長虹駕海不無
曲筆又謂如鶯雛出巢神彩可愛頡頏未熟末語得
之巙又言吴興日可作萬字儂可三萬字恐無此理
趙彦徵周景遠吴興之優孟揭曼卿碩伯防陳敬初
之魯衛他如胡長孺袁清容饒介之張貞居王叔明
不無一二佳者要亦偶然之合耳倪元鎮筆如風女
兒䙰褷長袖豈為丹青所攜借耶以俟鍳者
第八卷為吴興趙文敏書行草尺牘若干首遒媚清
麗妙有晉人風度小楷常清净經千字文各一篇精
工之極妙逼黃庭洛神唯凡骨未盡換耳昔人謂之
儀鳳冲霄祥雲捧日又云上下五百年縱横一萬里
舉無其敵眞知言哉
第九卷宋承旨濓舍人璲各一紙書述稱宋氏父子
不失邯鄲覺舍人小縱耳承旨翩翩有顔米筆詹孟
舉叙字小楷可謂精能宋克章草書於彼法中太儇
露未是合作然已足壓卷解學士似為銜橜所苦未
甚馳驟然踠足差少禎期舉舉出藍之能沈學士一
頌一札清婉流媚故是當家然與詹生俱淘洗宿習
未盡書述謂沈大理毬鞠少年危帽輕衫然哉徐武
功是米書之儇浮者馬刑部是米書之病狂者劉西
臺是吴興之局促者李少卿愛寫此䟽是其得意事
故出得意筆有純綿裹鐡之狀張汝弼以小故佳耳
再一展便不足言
第十卷為祝京兆允明書古詩十九首秋風辭榜枻
歌嘗從文嘉所見眞蹟清圓秀潤天眞爛然大令以
還一人而已顧華玉跋不能佳文徵仲代為書石者
後有陳道復王履吉題字亦可觀書述一篇京兆評
國初至考正名筆差許仲温民則而惡汝弼其所揚
扢皆當味其微托固欲與吴興狎主齊盟矣畫法倣
章草不能造微亦自不俗
此王元美先生所跋為停雲初搨本後入孫過庭
譜增毛澤民李端叔王定國諸家其兩宋人倒置
者改正焉王肯堂太史云近世盛行長洲文氏停
雲館帖皆作待詔父子手脚而小楷尤為失眞之
極不特晉法書亡即褚虞歐顔筆意蕩然無遺矣
吾友董玄宰刻戲鴻堂帖亦一色自書即䨇鈎林
印安及萬帖有王涯永存珍秘印大卷有梁秀閱
古書印後有殷浩印浩以丹秀以赭是唐末賞鍳
之家其間有太平公主胡書印王溥之印自五代
相家寳藏侍中國壻丞相子也
淳化中太宗嘗借王氏所收書集入閣中十卷内
郗愔兩行二十四日帖乃此卷中者仍於謝安帖
尾御書親跋二字以還王氏其帖在李瑋家余同
王渙之飲於李氏園池閱書畫竟日末出此帖棗
木大軸古青藻花錦作褾破爛無存模晉帖上反
安冠簮上古玉軸余尋掣擲棗軸池中拆玉軸王
渙之加糊共装焉一坐大笑要余題跋乃題曰李
氏法書第一亦天下法書第一也又晉謝奕桓温
謝安三帖為一卷上有竇蒙審印謝安帖後以濃
墨横搨遂全暈過後歸王詵家分為三帖品云謝
安帖以墨重暈唐人意寳此帖而反害之也李瑋
云亦購於王氏
晉右將軍會稽内史王羲之行書帖眞蹟乃天下法
書第二右軍行書第一也帖辭云伏想朝廷清和稚
恭遂進鎮云云長慶某年月日太常少卿蕭祐鑒定
在王禹玉家後有王禹玉跋以門下省印印之時貴
亦多跋後為章子厚借去不歸其子仲修專价請未
至是帖亦甚草草石工又庸劣故不能大勝停雲也
玄宰書家能品作此欲傳百世乃出新安吴用卿餘
清齋帖下甚可惜也此論與弇州俱為得之珂玉
識
六藝之一錄卷一百四十五
