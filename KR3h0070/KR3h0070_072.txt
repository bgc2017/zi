欽定四庫全書
六藝之一錄卷七十三錢唐倪濤撰
石刻文字四十九
唐碑(墓誌)
司空竇抗墓誌
歐陽詢撰并八分書武德五年三月(金石錄)
右唐竇抗墓誌歐陽詢撰并書其所歴官新舊史所
書頗多闕略盖抗在隋自岐州刺史遷冀州又遷定
州又為遼東道行軍總管改朔州道遂授持節幽易
燕檀四州諸軍事幽州總管幽州刺史而史直云自
岐州轉幽州總管其歸唐為弘化道安撫大使遷光
禄大夫又為左武候大將軍時以本官領同州刺史
史皆不載其卒史言諡密而誌作容新史言贈司徒
而誌作司空舊史亦為司空與誌合(金石錄)
劉亮墓誌
正書無姓名武德八年十二月(金石錄)
鄭孝王亮墓誌
正書無書撰人姓名貞觀元年(金石錄)
正書細字無書撰姓名開皇元年薨唐贈鄭王子淮
安王神通以貞觀二年七月改葬於萬年縣(復齋碑錄)
右僕射温彦博墓誌
無書撰人姓名世傳歐陽詢書貞觀十一年十月(金石
錄)
少府監梁璡墓誌
貞觀十一年八月二十一日合葬夫人元氏萬年少
陵景原(復齋碑錄)
樂陵縣令長孫迥墓誌
正書無書撰人姓名貞觀十七年九月(金石錄)
殷元嗣墓誌
正書無書撰人姓名貞觀二十一年六月(金石錄)
太府卿李襲譽墓誌
正書書撰人姓名殘缺貞觀二十三年三月(金石錄)
右唐李襲譽墓誌唐史列傳襲譽官閥甚略據墓誌
云武德初拜太僕卿出為潞州總管尋徵拜太府卿
而傳言高祖定長安授太府少卿者盖傳誤傳言襲
譽坐私憾杖殺番末丞劉武嘗廢為民流泉州而墓
誌不載疑諱之也(金石錄)
宜州别駕楊旻墓誌
正書無書撰人姓名永徽二年十二月(金石錄)
定州刺史張萬福墓誌
正書無書撰人姓名永徽五年四月(金石錄)
右衛將軍豆盧承基墓誌
正書無書撰人姓名永徽六年二月(金石錄)
潤州刺史竇志寂墓誌
八分書無書撰人姓名顯慶元年三月(金石錄)
乞伏士幹墓誌
正書無書撰人姓名顯慶三年五月(金石錄)
隋辛紊墓誌
正書無書撰人姓名顯慶三年十二月(金石錄)
武安郡司馬劉仁會墓誌
顯慶三年立(京兆金石錄)
李汪墓誌
正書無書撰人姓名龍朔元年十一月(金石錄)
司農少卿竇遜墓誌
賀遂亮撰龍朔二年(京兆金石錄)
騎都尉李文墓誌銘
麟德元年二月今在同州(金石文字記)
弘文館學士顧君墓誌
正書無書撰人姓名乾封二年二月(金石錄)
右唐顧君墓誌已殘缺亡其前一叚以事攷之盖顧
胤也胤高宗朝為弘文館學士司文郎中卒名姓附
見唐書令狐德棻傳其子琮仕武后為宰相今此誌
但云第六子珫等而無琮豈當時官未顯故不載歟
(金石錄)
高匡墓誌
不著書撰人名氏匡字才仁滄州渤海人碑以乾封
二年立本朝嘉祐中永年令石起得之於洺州乾明
僧舍(集古錄目)
張士相墓誌
正書無書撰人姓名咸亨四年二月(金石錄)
善化府折衝張君墓誌
正書無書撰人姓名永隆二年二月(金石錄)
奉化郎岑子輿墓誌
弟羲撰正書無姓名垂拱三年十月(金石錄)
右唐岑子輿墓誌云君諱子輿字安道南陽棘陽人
也曾祖之象祖文本父曼倩按元和姓纂及新唐書
宰相世系表載曼倩四子獻羲仲翔仲禮而無子輿
今墓誌云次弟獻前太子典饍郎次弟羲前成均主
簿而無仲翔仲禮墓誌既云獻羲等則不載仲翔仲
禮容有之惟子輿乃曼倩長子姓纂與世系表當書
而闕者何也(金石錄)
懷州司兵參軍魏載墓誌
湖州司倉高嶠撰不著書人名氏載鉅鹿曲陽人魏
文正公之孫叔玉之子官至懷州司兵參軍坐事流
死嶺南碑以垂拱四年立(集古錄目)
魏載墓誌銘其序云祖徵諡曰文正父叔玉光禄卿
載以弘文生對策居甲授太常寺奉禮郎以疾謝職
尋調懷州司兵參軍屬維揚詭道不戢自焚譴及宗
姻旋加此累以垂拱三年終於嶺外春秋三十有二
所謂維揚詭道者乃徐敬業起兵於揚州誅武后不
克也時敬業以前盩厔尉魏知温為軍師所謂譴及
宗姻者疑敬業敗載坐思温竄死嶺南耳今據新唐
書宰相世系表鄭公諸房都無思温及載而叔玉但
著一子膺為秘書丞豈載以官卑貶死無後而歿不
見耶載死不幸而家譜不錄史官不書非事載斯誌
而誌錄於余其遂冺沒於無聞乎(集古錄)
宣州涇縣令竇孝禮墓誌
天授三年正月六日立(復齋碑錄)
密州司馬康遂城墓誌
行書無書撰人姓名長壽三年(金石錄)
行書不著書撰人名氏君諱遂城字筠會稽山隂人
仕至密州司馬長壽二年四月二十日卒以三年三
月二十四日與夫人柳氏同歸窆於籬渚山之舊瑩
(寶刻叢編)
雅州名山令李文義墓誌
顔令伯撰孫謩正書長壽三年(京兆金石錄)
邠州三水丞梁師敬墓誌
薛曜撰暢整書証聖二年(京兆金石錄)
冬官尚書李冲玄墓誌
正書無書撰人姓名證聖元年五月(金石錄)
南宫昌墓誌
正書無書撰人姓名萬歲通天元年(金石錄)
珍州榮德縣丞梁師亮墓誌
正書萬歲通天二年三月今在西安府百塔寺(金石文字記)
崔敬嗣墓誌
行書無書撰人姓名長安三年十月(金石錄)
右周崔敬嗣墓誌云祖咸考表而元和姓纂以咸為
諴表為儀表又新唐書崔光遠傳中宗在房州官吏
多不為禮光遠祖敬嗣為刺史獨盡誠推奉帝德之
及反正有與敬嗣同姓名者每擬官帝輒超拜後召
見悟非是訪敬嗣已死即授其子汪五品官汪生光
遠今以墓誌考之敬嗣武后時實為房州刺史然墓
誌載敬嗣長子悦次子恊而無名汪者而姓纂亦云
悦生光遠然則以悦為汪盖史誤也敬嗣卒于證聖
元年中宗反正其歿已久屢遷他人官而不悟可謂
昏矣(金石錄)
竇將軍墓誌
不著書撰人名氏將軍河南人唐太穆皇后之族官
至右屯衛將軍碑以神龍二年立今其文字缺滅將
軍之名字皆不可見矣(集古錄目)
兵部侍郎崔兢墓誌
正書無書撰人姓名神龍三年五月(金石錄)
右唐崔兢墓誌云公諱兢字明慎祖敦禮父守業按
舊唐書敦禮列傳云孫貞慎神龍初為兵部侍郎元
和姓纂新史宰相世系表所書亦同今以墓誌攷之
其家世及名位皆合惟不著其名而以明為貞者皆
唐史及姓纂之闕誤也(金石錄)
國子祭酒武承規墓誌
蘇頲撰顔叔堅正書景龍三年八月(金石錄)
右唐武承規墓誌蘇頲撰顔魯公家廟碑載魯公之
父名惟貞字叔堅嘗為太子文學今此誌題太子文
學顔叔堅書豈非以字行乎家廟碑又稱叔堅受筆
法於舅殷仲容氏特以草隸擅名云(金石錄)
騎都尉劉君墓誌
正書無書撰人姓名景龍三年十月(金石錄)
長安縣丞蕭思亮墓誌
顧惟貞撰正書景雲二年(金石文字記)
玄通居士張萬迪墓誌
崔湜撰正書無姓名太極元年十二月(金石錄)
琅琊王冲墓誌
正書無書撰人姓名開元六年正月(金石錄)
右唐琅琊王冲墓誌冲越王貞子也中宗遷房陵貞
與冲謀反正舉兵未幾父子皆敗開元六年始詔陪
葬昭陵武后革命毒流海内而唐之宗室被禍尤甚
冲父子特畏誅翦故舉兵耳非有他謀也倉卒無援
卒就夷滅哀哉(金石錄)
高士楊府君墓誌
行書無書撰人姓名開元八年九月(金石錄)
侍御史王瑜墓誌
八分書無書撰人姓名開元九年十月(金石錄)
鎮軍將軍吴文墓誌
開元九年興福寺僧大雅集王右軍書明萬歴末浚
西安城濠得之俗謂之半截碑其文有曰夫人李氏
圓姿替月潤臉呈花唐人寫狀婦容云爾猶有碩人
詩意今人以為嫌不肯作此語矣(金石文字記)
瀘州刺史康元辨墓誌
王羨門撰子晉書開元十二年(京兆金石錄)
合州刺史上官濟墓誌
正書無書撰人姓名開元十五年正月(金石錄)
濟源令蕭公墓誌
權澂撰正書無姓名開元十五年二月(金石錄)
秘書監王詢墓誌
韓休撰馬極書開元十六年(京兆金石錄)
薛王府典軍李無慮墓誌
賈彦璿撰正書無姓名開元十七年正月(金石錄)
宣義郎王巳墓誌
張九齡撰崔庭玉行書開元二十一年(京兆金石錄)
相州刺史侯莫陳涉墓誌
鄭同昇撰盧自勸正書開元二十三年十一月(金石錄)
穎王府司馬蕭擢墓誌
正書無書撰人姓名開元二十四年十月(金石錄)
江州刺史戴希謙墓誌
從子休璇撰次子崿八分書開元二十六年又十一
月(金石錄)
忠武將軍王暕墓誌
行書無書撰人姓名開元二十七年十月
太原尹王冰墓誌
崔宗之撰并行書開元二十七年十月(金石錄)
將軍慕容嘉勖墓誌
馮&KR2011;撰正書無姓名開元二十八年二月(金石錄)
嘉州刺史高君墓誌
員半千撰子謙書開元中刻(京兆金石錄)
左武衛大將軍杜元恭墓誌
姪昆吾撰天寳五年(京兆金石錄)
青城縣令曹琳墓誌
張漸撰陳續正書天寳六年(京兆金石錄)
棣王墓誌
王齊同撰韓擇木八分書天寳十年二月(金石錄)
京兆尹王鉷墓誌
常衮撰史惟則八分書天寳十年(京兆金石錄)
處子瑗墓誌
行書無書撰人姓名天寳十一年十一月(金石錄)
廬江郡司馬劉踐言墓誌
許益撰韓之行書天寳十二年(京兆金石錄)
總管道國公周法明墓誌
至德中在黃州(金石略)
沈府君墓誌
乾元元年韋卓撰并書(輿地碑目)
贈鴻臚卿魯仲瑜墓誌
賴棐撰姚南仲行書乾元二年九月(金石錄)
鄭陳節度使彭元曜碑
李潮撰并八分書乾元二年十一月(金石錄)
元吾邱衍謂李陽冰即杜甫之甥名潮取海賦陽冰
不冶之義為字既以字行乃别字少温楊用修嘗辨
其非按陽冰趙郡人太白從叔其字少温見於宣和
書譜與其名相應若名潮而以陽冰少温為字於義
皆無取且陽冰工篆書潮工八分觀趙氏金石錄載
城隍神祠記忘歸臺銘孔子廟記先塋碑三墳記等
為李陽冰篆書而慧義寺彌勒像碑彭元曜墓誌為
李潮書則其非一人明矣(金石文字記)
宣州博士沈縉墓誌
韋貞撰正書無名乾元二年十一月五日祔于東王
山在武康縣(復齋碑錄)
處士沈元期墓誌
正書無名乾元二年夫人吴興邱氏合葬祔於嘉興
西五十七里車口村之舊里(復齋碑錄)
雍王友禇遂賢墓誌
孟利貞撰上元三年(京兆金石錄)
贈中書侍郎蕭華墓誌
盧光遠撰杜鴻漸正書寳應元年(京兆金石錄)
承天皇帝子新平王儼墓誌
常衮撰永泰元年(京兆金石錄)
贈代州都督辛浩墓誌
成朝秀撰韓秀實八分書大歷元年(京兆金石錄)
富平尉顔喬卿墓碣
弟真卿撰并正書大歷四年四月(金石錄)
右唐顔喬卿碣在長安世頗罕傳或云其石今亡矣
有朝士劉繹如者汶陽人家藏漢唐石刻四百卷以
余集錄缺此碣也輟以見贈宣和癸夘中秋在東萊
重易裝褾因識之(金石錄)
左僕射裴冕墓誌
程浩撰并正書大歷五年二月(金石錄)史惟則篆額(復齋碑錄)
贈太尉衛國文憲公杜鴻漸墓誌
楊炎撰徐浩正書大歷五年(京兆金石錄)
玄宗子贈太傅信王珵墓誌
常衮撰張少悌正書大歷九年(京兆金石錄)
梓州杜濟墓誌
刑部尚書顔真卿撰字畫亦類真卿而不著名濟字
應物京兆杜陵人官至梓州刺史碑以大歷十二年
十一月立(集古錄目)
杜濟墓誌銘但云顔真卿撰而不云書然其筆法非
魯公不能為也盖世頗以為非顔氏書更俟識者辨
之(集古錄)
余觀此誌字畫奇偉决非他人可到歐陽公信小字
麻姑壇記以為真蹟而尚疑此誌何哉(金石錄)
汝州刺史蕭淑墓誌
裴郁撰吴通微行書大歷十二年(京兆金石錄)
右神武將軍史繼先墓誌
徐浩撰并行書建中元年八月(金石錄)
右唐史繼先墓誌徐浩撰云公諱繼先字繼先夏后
氏之苗裔殷時遷於北土曾祖牟雨可汗祖墨啜可
汗諱瓌父墨特勒諱逾輪肇歸王化封右賢王又云
繼先玄宗時為左金吾衛大將軍酒泉郡太守河西
節度副使肅宗時初知神武軍賜姓史氏其後為右
神武將軍封穎國公卒於建中元年按唐書突厥傳
載墨啜子孫事甚略粗可見者云命墨啜子左賢
王墨特勒毗伽可汗其歸朝及繼先賜姓等事史皆
無之又史云墨啜而墓誌作墨史云墨特勒為左賢
而墓誌作右賢王皆當以墓誌為據元和姓纂紀史
氏亦不載繼先名姓故詳錄之以禆唐史及姓纂之
闕漏云(金石錄)
給事中劉迥墓誌
梁肅撰建中元年(京兆金石錄)
元魯山墓碣
李華撰顔真卿正書李陽冰篆建中四年秋(金石錄)
監察御史李華撰太子太師顔真卿書集賢院學士
李陽冰篆額魯山名德秀字紫芝嘗為魯山令以建
中四年立(集古錄目)
康日知墓銘
李紓撰李彝正書貞元五年十二月(金石錄)
穎州别駕王初墓誌
河南主簿馬幼昌撰通王府諮議隂冬㬢書初字泰
初新豐人官至穎州别駕碑以貞元八年立(集古錄目)
蜀州錄事參軍韋徵墓誌
弟曾撰貞元九年(訪碑錄)
兵部郎中韋晊碑
宇文邈撰正書無姓名貞元十一年二月(金石錄)
温州安固令王懷瓚墓誌
正書無書撰人姓名貞元十三年十一月甲申窆於
郡城(復齋碑錄)
馬實墓誌
歐陽詹撰正書無姓名貞元十四年(金石錄)
馬實墓誌銘唐歐陽詹撰并書其文辭不工而字法
不俗故錄之實之事無足紀也(集古錄)
詹之文為韓退之所稱遂傳於世然其不幸早死故
其傳者不多刻石之文祇有此與福州佛記耳尤可
惜也(仝上)
張嶙府君墓誌
韓勵躬撰正書無名氏貞元十四年十一月在建德
縣(復齊碑錄)
靳英希墓誌
貞元十六年張遇撰并行書(金石表)
贈太保裴郜墓誌
辛秘書貞元十八年(京兆金石錄)
贈工部尚書李彙墓誌
沈亞之撰南卓書貞元十八年立在華原(京兆金石錄)
黃州長史楊公墓誌
孫招撰荀穎正書貞元十九年八月(金石錄)
大理司直贈太師蕭恪墓誌
吕温撰貞元二十年(京兆金石錄)
鉅鹿時&KR0008;墓誌銘
貞元二十一年四月劉通明撰行書其文曰葬薊縣
燕夏鄉海王村之南鄉近出之土中(金石文字記)
處士李巖墓誌
無書撰人姓名元和元年十二月在秀州(復齊碑錄)
代宗子僖王墓誌
鄭德玄撰孫藏器正書元和二年(京兆金石錄)
國子助教薛公達墓誌
韓愈撰正書無姓名元和四年又三月(金石錄)
右唐薛公達墓誌韓退之撰以昌黎集本校之頗不
同皆當以石本為是今略舉數處集本云曾祖曰希
莊父曰播而闕其祖石本乃云祖曰元揮果州流溪
縣丞贈左散騎常侍集本云君執弓腰二矢挾一矢
以興而石本作措一矢以興集本云遺言曰以公儀
之子為已後而石本作公儀之子己巳後我盖其小
字也如此類甚衆略舉數處要知石刻可貴爾(金石錄)
同州刺史顔防墓誌
胡証撰并書元和四年(京兆金石錄)
左僕射魏國元靖公賈耽墓誌
權德輿撰鄭餘慶書元和四年(京兆金石錄)
江西觀察使韋丹墓誌
韓愈撰元和五年(京兆金石錄)
集賢校理昭應縣尉石洪墓誌
韓愈撰元和六年(京兆金石錄)
開府儀同三司張庭芝墓誌
邵居敬撰元和七年(京兆金石錄)
内侍李輔光墓誌
元和十年崔元略撰門吏晉州司法參軍巨雅正書
(金石文字記)
巨雅正書清勁有聖教遺意葬在咸陽東北近涇萬
歴中涇岸崩擁水不流三日乃得兹石其銘曰水竭
原遷斯文乃傳適符其事可謂奇矣(石墨鐫筆)
文稱門吏此輔光為河中監軍所除唐時士人而出
於内侍之門者盖不少矣輔光少選入内而有夫人
輔氏子四人(金石文字記)
太府寺丞李泳墓誌
令狐楚撰段企緯行書元和十二年十一月(金石錄)
刺史柳宗元墓誌
韓愈撰沈傳師正書元和十五年(京兆金石錄)
李干墓誌
唐太學博士李干誌河南李仲微得其碑以傳然其
文自見昌黎集中惟碑少見故仲微貴之其書李翺
亦可藏也志曰字子漸集無此又以柳賁為泌與集
本異者唐憲宗紀自作柳泌知李道古誌與此皆誤
此誌甚罪干以丹砂受賁之術以死且以為世戒也
又叙歸登食水銀火射竅節以出李虚中服硫黃致
疽發於背李遜且死始知藥誤孟簡自以得不死藥
二年卒盧垣溺出血肉李道古亦以柳泌藥死海上
觀其說者自令聳懼震恐可終身守之且世亦知尊
生矣其壽宜不死卒以得死雖甚暗庸不此為也或
傳退之晚歲頗嗜硫黃卒以此死白居易曰退之服
硫黃一病竟不痊居易言可信也立論以戒世求世
必信公乃自蹈於此何哉余意以氣血既耗不得如
向之時方幸扶衰救疾以冀朝夕近功不知其患已
如干也可以一歎哉(廣川書跋)
孔戣墓誌
孔戣墓誌稱戣平生節操有古人風使作者無愧詞
亦使人知以銘誌為貴也攷廣德王碑其叙亦備矣
當戣為華州刺史秦江淮進海味道路擾人憲宗以
其言忠詔除嶺南節度其治見於嶺表者韓愈盡道
之獨不及華州事則誌不得而具者其序當然也嘗
見隋煬帝時責貢四方而海錯出尤盡當時如鮸魚
蝦子含肚鱸魚乾膾密擁劔桂蠧鯉腴動輒千品勞
人殄物至江淮絶魚雖欲不亡其可得耶或曰使得
其臣如戣輩在左右當無此患是不然諫幸江都如
任建宗即日朝堂捰殺之矣然則人臣進諫亦會逢
其時爾非憲宗之明其說果得行乎(廣川書跋)
宫苑閑廏使駙馬都尉郭銛墓誌
沈亞之撰沈傳師正書長慶二年(京兆金石錄)
相里友諒墓誌
撰人名缺王玄弼正書長慶四年十一月(金石錄)
李祐墓誌
庾敬休撰王无悔八分書大和三年十一月(金石錄)
右唐李祐墓誌庾敬休撰新唐書祐列傳云祐為夏
綏銀節度使徙涇原討李同捷也改滄德景節度累
檢校尚書左僕射董仲質之貶未幾轉太子少詹事
隸武寧軍遷左神武將軍累擢左右神策行營劍南
西川節度使後復云歴帥夏綏銀終右龍武統軍贈
尚書右僕射其所書首尾顛倒今以墓誌考之祐以
平蔡功超授左神武將軍從徐州李愬平李師道遷
左金吾衛將軍帥綏銀夏遷戸部尚書兼左金吾衛
大將軍遂為齊德滄景等州節度使以卒其所歴官
止此矣盖未嘗為少詹事帥涇原領劍南節度制也
不知史何所據又誌云卒於滄景而傳言終龍武統
軍誌云贈司徒而傳言贈僕射亦當以誌為是祐之
為吴元濟將也據李愬傳言吴秀琳之降為愬策曰
必破賊非李祐不可祐賊健將也守興橋柵其戰常
易官軍愬候祐穫於野遣史用誠以壯騎三百俟其
旁祐果輕出遂為所擒今誌乃言祐潛布欵誠於愬
曰某以某日歸命其就執也願得傷一支以為解不
然妻子之在賊城無遺類矣愬許之洎至唐州同執
者十二人命斬於牙門外次至祐大呌謂愬曰公背
初約耶今淮蔡未平不宜誅壯士愬乃釋之自取藥
封其臂分衣服飲食與語終日即署為都知兵馬使
二說不同未知孰是也(金石錄)
杜義墓誌
沙門(缺)義述大和三年四月二十四日葬(復齋碑錄)
太尉王播墓誌
牛僧孺撰柳公權正書大和四年四月(金石錄)
柳書名重天下當時大臣墓誌非其筆則人以子孫
為不孝今世稱柳書小字必曰王播墓誌播以金錢
附離致位宰相公權少其為人嘗對延英發其傾邪
關通狀矣而復為播書碑豈迫於内(缺)甥之情邪(集古
錄)
將作監韋文恪墓誌
庾敬休撰柳公權正書大和五年二月(金石錄)
殿中侍御史韋翃墓誌
劉禹錫撰裴休正書大和五年(金石錄)
右唐韋翃墓誌劉禹錫撰世所傳禹錫文集無此誌
盖禹錫集本四十卷今亡其十卷墓誌皆闕非獨此
一篇也翃有子詢仕為湖南觀察使舊史有傳新史
無之墓誌云翃父幼卿而傳作召卿墓誌云翃官終
殿中侍御史而傳作侍御史皆非也(金石錄)
游擊將軍許給墓誌
張漢夫撰并書大和六年(京兆金石錄)
散騎常侍張晉墓誌
馮宿撰正書無名大和七年(金石錄)
沈傳師墓誌
權璩撰姪克章正書大和九年(金石錄)
越州都督戸曹參軍齊君墓誌
樂安蔣憬撰無書人姓名開成三年正月終四月窆
於會稽玉笥山之南原(復齋碑錄)
涇州節度朱叔夜墓誌
從姪景玄撰并正書開成四年(京兆金石錄)
内侍省郗士榮墓誌
嚴厚本撰朱玘行書會昌三年(京兆金石錄)
戶部郎中裴纘墓誌
韋綜撰李景章正書并篆額會昌三年(京兆金石錄)
處士鍾離府君墓誌
吴郡沈鄯正書會昌三年十二月立在餘杭(復齋碑錄)
蔚州刺史馬紓墓誌
楊倞撰正書無姓名會昌四年七月(金石錄)
贈開府儀同三司田紹宗墓誌
吕讓撰侯湘行書毛伯貞篆額大中元年刻(京兆金石錄)
宥州刺史李弘本墓誌
杜秘撰張行周正書大中元年(京兆金石錄)
贈太尉牛僧孺墓誌
杜牧撰柳公權書大中四年(京兆金石錄)
醉吟先生傳并墓誌
傳白居易自撰碑李商隱撰譚邠正書大中五年四
月(金石錄)
右唐醉吟先生傳并墓誌舊唐史云居易以大中元
年卒年七十五而新史云卒於會昌六年年六十五
今碑所書與新史合又舊史書居易拜官歲月亦多
差謬不合小失不足道故不錄(金石錄)
刑部尚書庾承憲墓誌
第四男道滋撰長男存讓書大中六年(京兆金石錄)
贈工部尚書韓泉墓誌
姪鉶撰大中十年(京兆金石錄)
陸文正墓誌
長男肱撰并正書大中十一年三月(復齋碑錄)
雅王府功曹殷繇墓誌
弟紹業撰并正書繇字舜臣大中十三年十二月葬
在宜興(復齋碑錄)
郭寧墓誌
孫因餘撰能遂書大中中立(復齋碑錄)
平察微墓誌
咸通三年八月窆於陶朱鄉赤山之崗(諸道石刻錄)
瑯琊王子琚墓誌
李修撰陳郅行書咸通三年十一月立在上虞(復齋碑錄)
國子助教温庭筠墓誌
弟庭皓撰咸通七年(京兆金石錄)
華中允墓誌
碑石磨滅書撰人及中允名皆亡咸通八年刻(集古錄目)
兵部尚書王承業墓誌
鄭言撰柳仲言正書咸通十年二月(金石錄)
雲麾將軍宋戎墓誌
從孫程撰劉虔古書咸通十年八月(復齋碑錄)
彭城劉府君墓誌
楊珪撰咸通十年立在諸暨(復齋碑錄)
魏絪府君墓誌
陳子藴撰正書無姓名咸通十一年十一月刻(復齋碑錄)
右司郎中裴墠墓誌
姪質撰咸通十二年(京兆金石錄)
贈尚書右僕射曹汾墓誌
李郁撰咸通十五年(京兆金石錄)
奉禮郎戴府君墓誌
正書小字分書額懿宗時立在溧陽(復齋碑錄)
蔡州新蔡令蕭澤墓誌
男璹行書中和元年(京兆金石錄)
侯官令魏公墓誌
袁(缺)述中和元年(復齋碑錄)
車府君墓誌
天成軍都虞候淮南押衙車府君誌光啟元年十二
月二十八日立無書撰人姓名(復齋碑錄)
贈禮部尚書蕭廩墓誌
鄭璘撰文德元年(復齋碑錄)
浙東都團練董翃墓誌
魯郡祝知微撰正書無姓名翊字正臣乾符四年終
在山隂(復齋碑錄)
贈太尉中書令貞孝公蕭倣墓誌
令狐綯撰王鐸書乾符五年(京兆金石錄)
劉光俊墓誌
高肅撰無書者姓名光俊無殊績可稱肅文亦卑冗
書行草習聖教如不能縛雞人學扛鼎以唐物故錄
之(石墨鐫華)
補
潤州當塗令董智奭墓誌
諱智奭字希保隴西狄道人顯慶三年二月窆於舊
塋(復齋碑錄)
澤府主簿梁府君墓誌
垂拱四年四品孫義陽朱賓撰五品孫滎陽鄭莊正
書近出終南梗梓谷土中(金石文字記)
胡元絢墓誌
不著書撰人姓氏元絢字子實涇州安定人官至雅
州嚴道縣令以神龍元年立(集古錄目)
(補)忠武將軍王暕墓誌
右唐王暕墓誌云父遂古皇駙馬都尉穎州刺史尚
高安公主高宗大帝之女也按唐書高宗第二女高
安公主下嫁穎州刺史王勖天授中勖為武后所誅
今此誌乃云名遂古唐初人多以字為名故名字混
淆難考遂古非以字行乎(金石錄)
(補)棣王墓志
右唐棣王墓誌按唐史琰坐厭魅囚於鷹狗坊以憂
卒而墓誌云終於咸寧縣興寧里十六王之藩邸史
云寳應元年詔復琰王爵而誌云存王削官盖琰初
未嘗奪王爵疑寳應詔書特還其官爵爾(金石錄)
(補)康日知墓誌
右唐康日知墓誌李紓撰唐書日知傳云祖植開元
中為左武威大將軍而誌云祖諱石生傳云日知終
晉絳節度使而誌云卒於左威衛上將軍傳云累加
檢校尚書左僕射贈太子太師而誌云為兵部尚書
其卒乃贈僕射紓與日知同時人墓誌斯書宜其得
實也(金石錄)
有錄無說及無建立年月書撰姓名者
岐國安簡公杜佑墓誌權德輿撰沈傳師正書(京兆金石
錄)
狄道人墓誌虞世南書(金石略)
冨平尉韋器墓誌吴通微書西京(金石略)
鄧元政墓誌毛伯政書(墨池編)
張德墓誌在洛州永平(墨池編)
元畏墓誌無書撰人名氏(墨池編)
弘農楊府君墓誌篆書今在龍巖寺(天下金石志)
閬州武陵縣令翟府君墓誌貞元十一年(輿地碑目)
寧遠將軍李公墓銘貞元十三年(輿地碑目)
扶風馬氏墓銘元和七年(輿地碑目)
湖州刺史凌凖墓誌在新城縣柳宗元文(輿地碑目)
馮府君綸墓誌大和七年在鄂州(輿地碑目)
處士韞墓銘開成三年(輿地碑目)
鄧先生墓誌銘鄭畋撰(建昌軍圖經)
六藝之一錄卷七十三
