欽定四庫全書
六藝之一錄卷七十六錢唐倪濤撰
石刻文字五十二
唐碑(釋氏一)
德州長夀寺碑
八分書無書撰人姓名武德六年五月(金石錄)
右德州長夀寺碑不著書撰人名氏武德中建而所
述乃隋事也其事迹文辭皆無取獨錄其書爾余屢
歎文章至陳隋不勝其弊而怪唐家能臻致治之盛
而不能遽革文弊以謂積習成俗難於驟變及讀斯
碑有云浮雲共嶺松張盖眀月與巖桂分叢迺知王
勃云落霞與孤鶩齊飛秋水共長天一色當時士無
賢愚以為警絶豈非其餘習乎(集占錄)
鎮嶽靈仙寺碑
薛收撰正書無姓名貞觀元年(金石錄)
豳州昭仁寺碑
朱子奢撰正書無姓名貞觀三年(金石錄)
諫議大夫朱子奢撰不著書人名氏及立石年月唐
太宗即位其平生戰伐之地皆立寺為戰死者祈福
昭仁寺者嘗破薛舉處也(集古錄目)
右昭仁寺碑在邠州唐太宗與薛舉戰處也唐自起
義與羣雄戰處後皆建佛寺云為陣亡士薦福湯武
之敗桀紂殺人固亦多矣而商周享國各數百年其
荷天之祐者以其心存大公為民除害也唐之建寺
外雖託為戰亡之士其實自贖殺人之咎爾其撥亂
開基有足壮者及區區扵此不亦陋哉碑文朱子奢
撰而不著書人名氏字書甚工此余所錄也(集古錄)
右昭仁寺碑唐守諫議大夫騎都尉朱子奢譔歐陽
公愛其字畫甚工惜無書人氏名金石錄嘗載其目
亦不言其為何人書也惟通志金石略以為虞永興
書永興書之傳世者有孔子廟堂碑然與此不類而
金石略乃謂出扵虞公當必有所據昭仁寺在邠州
西八十里昔唐太宗與薛舉戰爭之處正德癸酉予
以使事道邠得搨其本字書完好若初刻者真可寳
也朱公予鄉先生唐史有傳其文字人間罕存可見
者僅有此爾(金薤琳琅)
碑在長武縣朱子奢撰無書者姓氏余觀其筆法大
類廟堂廟堂豐逸此稍瘦勁廟堂五代重勒此伯施
真蹟也歐公亦不言誰書鄭樵直以為伯施都玄敬
謂必有據而曹明仲曰歐陽通書通書道因諸碑殊
與此不類按舊唐書貞觀三年詔建義以来交兵處
為殞身戎陣者各立一寺令虞世南朱子奢等為之
碑此破薛舉處也又通本傳少孤母徐氏教以父書
儀鳳中始知名貞觀三年至儀鳳元年四十八年道
因碑書在龍朔三年去貞觀三年亦三十五年則此
非通書眀甚而虞與朱同事其為虞書無疑曹明仲
又以虞恭公碑在宜禄廵檢司虞恭公温彦博也陪
葬昭陵碑正在醴泉宜禄廵檢司即今長武縣眀仲
盖誤以昭仁為恭公耳且恭公碑亦是信本書非通
也明仲之誤如此據其言者可謂無目矣(石墨鐫華)
右朱子奢撰文不著書人姓名鄭漁仲以為虞永興
而都玄敬亦信之余謂筆勢與永興不類雖規模永
禪師而有風骨或恐即朱公所書不可知也(玄牘記)
昭仁寺碑今在長武縣距邠州西八十里唐太宗與
薛舉戰爭之地按舊唐書貞觀三年十二月癸丑詔
建義以来交兵之處為義士勇夫殞身戎陣者各立一
寺命虞世南李百藥禇亮顔師古岑文本許敬宗朱
子奢等為之碑銘以紀功業此其一也(金石文字記)
吕州普濟寺碑
許敬宗撰正書無姓名貞觀三年立(金石錄)
右吕州普濟寺碑吕州者霍邑也唐高祖義兵起太
原始破宋老生扵此義熙元年乃以霍邑趙城汾西
靈石四縣置霍山郡武德元年更曰吕州太宗十七
年遂廢也(集古錄)
等慈寺碑
顔師古撰正書無姓名貞觀三年立(金石錄)
秘書少監顔師古奉勅撰不著書人名氏初太宗東
伐王世充竇建德来救破之扵汜水及即位有詔嘗
破敵之處皆建寺以為戰死者資福此其一也碑以
貞觀三年立(集古錄目)
其寺在鄭州汜水唐太宗破王世充竇建德乃扵其
戰處建寺云為陣亡士薦福唐初起兵破賊處多大
抵皆造寺自古創業之君其英豪智略有非常人可
及者矣至其卓然信道而知義則非積學誠眀之士
不能到也太宗英雄智識不世之主而牽惑習俗之
弊猶崇信浮圖豈以其言浩博無窮而好盡物理為
可喜耶盖自古文姦言以惑聽者雖聰明之主或不
能免也惟其可喜乃能惑人故余扵本紀譏其牽扵
多愛者謂此也(集古錄)
正解寺碑
李百藥撰八分書無姓名貞觀四年正月(金石錄)
昭福寺碑
在永平縣西南十里洺水南唐貞觀四年立岑文本
詞(寰宇記)
弘濟寺碑
李百藥撰正書無姓名貞觀十四年七月(金石錄)
右唐弘濟寺碑在今汾州據唐會要此碑李百藥撰
唐太宗初即位下詔扵建義以来交兵之處為義士
兇徒殞身戎陳者各建寺刹分命儒臣為銘凢七碑
余所得者汜水等慈吕州普濟豳州昭仁與此碑凢
四而虞世南禇遂良所撰今皆亡矣(金石錄)
瑶臺寺碑
許敬宗撰諸葛思禎正書貞觀十八年(金石錄)
齊興寺碑
正書無書撰人姓名龍朔二年六月(金石錄)
寳義寺碑
正書書撰人姓名殘缺乾封三年正月(金石錄)
智乘寺碑
阮立德撰季承福正書咸亨元年(金石錄)
智乘寺禪院碑者唐鄭惠王所作也惠王名元懿高
祖第十三子也有子十人列扵碑後而第五子樂陵
公闕其名按唐書宗室世系表樂陵公名球不知碑
何為獨闕也今唐書扵年表以嗣王敬為璥樂平公
珪為樂安公新平公璲為遂三者皆史家之失當以
碑為正世系譜牒歲久傳失尤難改正而碑碣皆當
時所刻理不得差故集古所錄扵前人世次是正頗
多也(集古錄)
長子智乘院碑唐鄭王文學阮立德譔李承福書碑
成扵咸亨中則天帝時也考次鄭王元懿高祖第十
三子武德四年分國扵滕出刺沅州貞觀七年徙鄭
十七年持潞州節改絳州一年再持節潞州復持節
絳州所至以能稱善决大獄高宗褒以優詔當其時
鄭王名重扵朝廷為宗室表顯慶元年持節安沔隨
郢安州刺史此其所歴也唐書惟叙鄭潞絳三州不
言再持潞絳節其為安州刺史亦不著也子敬嗣國
新舊書皆作璥盖因其弟琳顯名疑皆從玉也唐宗
子皆以材任職而敬之三世為夷簡為宗閔琳之再世
為勉皆位宰相其在當世至顯而史所書若此其可
勝考耶然琛珪琰璿璲珩碑皆不具而别見于龕石
此宜史官不能備錄也(廣川書跋)
延福寺碑
在鄖鄉縣乾眀寺上元元年王府功曹沈長卿撰(輿地
碑目)
開業寺碑
李尚一撰蘇文舉正書開耀二年二月(金石錄)
開業寺者後魏司徒李裔所立謂之隱覺寺周廢佛
法以寺賜裔孫祖元隋初復立為寺貞觀中賜名開
業碑以開耀二年二月立在元氏(集古錄目)
天后少林寺碑
王知敬正書永淳二年九月(金石錄)
中山法果寺碑
姚璹撰鞠處信正書垂拱二年(金石錄)
赤松巖寺碑
進士劉處仁撰垂拱四年六月立(諸道石刻錄)
永和故寺碑
僧仲英撰正書聖歷二年七月(金石錄)
薦福寺譯經大德神英撰朝議郎晉州洪洞縣丞(缺)
敬元書聖歷三年七月建(寳刻叢編)
懷州大雲寺碑
賈膺福撰并八分書大足元年五月(金石錄)
右周大雲寺碑賈膺福撰并八分書其筆法精妙可
喜按舊唐史云武后鑄九鼎圖寫山川物象命工書
人賈膺福薛昌客李元振鍾紹京等分題之紹京之
書世固多有膺福筆蹟雖僅存然世亦未有稱之者
如昌客等書遂不復見以此知士所以自著扵不朽
者果在德而不在藝也(金石錄)
大雲寺碑隂記
蕭懷素正書長安二年立附(金石錄)
飛泉山院碑
神龍元年立在隆州超覺寺(輿地碑目)
龍興寺碑
張說撰盧藏用八分書景龍四年五月(金石錄)
兵部侍郎修文館學士張說撰吏部侍郎修文館學
士盧藏用八分中宗初復位天下州郡皆置龍興寺
一所此碑以景龍四年五月立(集古錄目)
龍興寺碑隂
薛融書檢校陳州刺史韓琦等題名凢五十六人又
有僧惠眀等題名十六人别體書不著名氏(集古錄目)
杭州龍興寺碑
盧季珣撰李涉八分書景龍四年四月(金石錄)
普光王寺碑
碑云僧伽以景龍四年三月入滅扵京孝和皇帝申
弟子之禮百官四部哀送國門甚哉中宗之陋也佞
佛之流謂武宗奮然除去浮圖法用是不永今中宗
奉僧伽可謂至矣後三月竟棄天下其又何言(集古錄目)
天竺寺碑
蘇頲撰蘇說八分書景雲元年十月(金石錄)
荷恩寺碑
裴耀卿撰序顔温之銘景雲三年(京兆金石錄)
襄州遍學寺碑
韋承慶撰鍾紹京行書開元二年(金石錄)
黃門侍郎韋承慶撰太子詹事越國公鍾紹京書將
仕郎阮弘靖建禪院扵遍學寺以開元二年立此碑
(集古錄目)
鍾紹京書按書苑紹京者鍾繇十五世孫按姓纂繇
弟演生玄孫雅雅五代孫韜韜孫寵寵曾孫法威生
紹京乃鍾演十五世孫繇十五世之姪孫耳武后時
題諸宫殿眀堂及銘九鼎俱紹京筆當時呼為小鍾
景龍間以誅韋氏拜中書令朝廷稱其功勲忠鯁筆
翰為三絶眀皇在藩邸愛重其書及即天子位復拜
戶部尚書太子詹事此碑開元二年立(集古後錄)
其文云襄州人將仕郎阮弘靖與其屬人建徧學寺
禪院故立此碑承慶有詞學張易之敗時承慶以附
託方待罪衆推令草赦書承慶援筆而成衆壮之紹
京景龍中以苑總監從討韋氏有功唯嗜書家藏王
羲之獻之褚遂良書至數十百卷以善書直鳳閣武
后時榜諸宫殿眀堂及銘九鼎皆紹京書也其字書
妍媚遒緊有法誠少與為比然今所見特此碑尚完
尤為可愛也徧學寺扵宇文周為常樂寺扵今為開
元寺(元豐題跋)
睦州龍興寺碑
康希銑撰徐嶠之正書開元三年二月(金石錄)
景星寺碑
容州都督盧蔵用撰并分書篆額開元四年立(諸道石刻
錄)
建福寺三門碑
盧藏用撰集王右軍行書開元五年正月(金石錄)
中書舍人盧藏用撰前華州鄭縣尉吴光璧集王羲
之行書建福寺在滑州酸棗縣開元中寺僧增葺之
并建三門初成故曰頌成碑以開元五年正月立(集古
錄目)
唐興寺碑
開元六年歲次戊午九月壬辰朔二日癸巳建右
唐唐興寺碑殿中侍御史許景先撰寺在山西聞喜
縣縣令于光庭為移置之景先之文由是而作光庭
之在聞喜不聞其有善政而乃汲汲為僧移寺非賢
令也(金薤琳琅)
嘉禾寺禪院碑
徐楚璧撰姚思義八分書開元八年八月(金石錄)
神德寺碑
八分書不著書撰人名氏神德寺故後魏之會同寺
也唐垂拱三年有司奏自華原之石門山徙于祋祤
城北魏龍華寺故基而立之碑以開元八年立(集古錄目)
大雲寺禪院碑
李邕撰并行書開元十一年四月(金石錄)
右大雲寺禪院碑李邕撰并書初武后時有僧上大
雲經陳述符命遂令天下立大雲寺至開元二十一
年詔改為開元寺此碑十一年建故猶稱大雲也(金石
錄)
香嚴寺碑
康希銑撰徐嶠之正書開元十一年六月
銀青光禄大夫康希銑撰趙州刺史東海徐嶠之書
香嚴寺者本梁賈思舊宅其妻捨充梵宇舊名同惠
神龍中改而署焉碑以開元十一年六月立(寳刻叢編)
嶽麓寺碑
李邕撰并行書開元十八年九月(金石錄)
岳麓寺碑李邕書石刻在長沙余前後得十數本皆
紙墨糊塗甚至不可辨識盖打碑必得善工而湖湘
善工獨難遇長沙同知李吉特為余致此本故視前
所得差勝也(東里續集)
余友俞仲蔚為余言李北海岳麓寺碑勝雲麾余亟
購得之僅可讀耳其鈎磔波撇雖不能復尋覧其神
情流放天真爛漫隱隱殘楮斷墨間猶足傾倒眉山
吴興也題名稱前陳州刺史按邕謁上太山還獻詞
賦上悦會有仇人發其贜者張說忌之下獄論死許
昌男子孔璋救之得免謫尉遵化此其赴謫時道書
也碑文頗庸陋又扵杜拾遺集見其一詩穉語殆不
可曉何以負干將莫邪稱扵世耶米元章評其書如
乍富小民屈強生疎此語殊未當書故佳小佻耳邕
以纖文獲名以虚名獲死以佳書獲訾皆所不虞者
因附識之(弇州山人槀)
是碑筆勢雄徤在雲麾之上刻字亦出公手大凢李
公書言黃鶴仙伏靈芝元省已者皆託名也(玄牘記)
此碑俞仲蔚謂勝雲麾王元美謂殘楮斷墨猶足傾
倒眉山吴興余初未見一日遊長安有書賈持一碑
来售余知其為北海書亟伸之則岳麓寺碑也雖漫
漶然筆意猶存亦不能勝雲麾差伯仲耳雲麾下半
已無字上半存者乃如新此碑雖首尾皆可讀而鈎
磔波撇不復可尋當是石理有堅脆也(石墨鐫華)
東林寺碑
李邕撰并行書開元十九年七月(金石錄)
孝義寺碑
陳徐陵撰徐嶠之正書開元二十二年正月(金石錄)
孝義寺碑隂記
徐嶠之撰并正書(金石錄)
陳人徐陵撰十世孫徐嶠之正書在烏程(復齋碑錄)
冶山祇園寺碑
在六合碑以開元二十二年建(輿地碑目)
(補)東林寺碑
北海此書本小束法度再經摹刻雖鼻目無異脂澤
有加而天骨掃地矣所謂韓生貎趙郎不得情性者
也余晩自廬山歸東林程孟儒馳視之以為絶竒即
此碑也(弇州山人槀)
廬山自遠公開社殷仲堪作記後此碑最佳故裴中
丞題有覧北海詞翰想見風彩之歎此後又有米元
章蒋之竒題名合三公觀之可以知李公書價當與
匡廬並永矣(玄牘記)
北海碑版布彌天下惟東林今完元日重刻也元刻
固佳此更未經改刻之先宋搨本也較之元刻精神
倍之中殘壊者異益等數字及末十餘字耳而元所
補此諸字則大不稱余每欲摹元刻以補此本又恐
為古搨之累尚俟臨池得力之後扵臨本中補之耳
篆題四字古雅藴藉不顯姓氏豈即北海手乎或古
装日失之乎東林古名地自太元遠師呼延同德清
風高韻幾與首陽嚴瀨同仰恨不足躡其藩一想髣
扵夢寐二月之七日(墨林快事)
(補)孝義寺碑隂記
右唐孝義寺碑隂記初陳徐陵為孝義寺碑至開元
二十三年徐嶠之為湖州刺史再書而刻之因記
其事于碑隂嶠之自云陵十世孫按陳書陵以後主
至德元年卒距開元二十三年才百五十餘年不應
已有十世孫又據嶠之父高行先生碑云曾祖儼梁
岳陽王參軍則是儼與陵同時而在其前不應為陵
五世孫以此碑隂所書可疑然其筆法精妙非嶠之
不能為特恐書碑時誤耳(金石錄)
秦望山法華寺碑
李邕撰并行書開元二十三年十二月(金石錄)
近扵中書舍人劉素家見北海秦望山法華寺碑温
潤清麗法華故在紹興府寺及碑皆久燬甚可惜也
(東里續集)
李北海以岳麓雲麾娑羅為勝而是本重刊扵木故
丰神稍失末稱刻石人東海伏靈芝乃公所托名也
余友淵泉兄出所收本以觀敬為題其後如此(玄牘記)
普照王寺碑
李邕撰并行書開元二十四年二月(金石錄)
實諦寺碑
撰人姓名殘缺蘇靈芝行書開元二十六年六月(金石
錄)
日愛寺碑
何榮光書開元二十六年立(訪碑錄)
淄州開元寺碑
李邕撰并行書開元二十八年七月(金石錄)
唐淄州刺史李邕撰并書開元寺隋所建本名正等
唐初改曰大雲中宗初沙門玄沼重修又改曰神龍
寺玄宗親書額改為開元碑以開元二十八年七月
立(集古錄目)
右唐淄州開元寺碑李邕撰并書碑初建扵本寺後
人移置郡𪠘敗屋下余為是州遷于便坐用木為闌
楯以護之云(金石錄)
嵩嶽寺碑
開元二十七年胡英書石僧懷仁摸集右軍頗見精
熟其徒有胡英效之亦以書石(墨池編)
右嵩嶽寺碑唐淄州刺史李邕撰胡英書英之書世
所重也其文云寺後魏孝眀帝之離宫初名閑居寺
仁夀二年改為嵩嶽寺也(集古錄)
嵩嶽少林寺碑
右唐嵩嶽少林寺碑守吏部尚書裴漼撰并正書少
林寺在河南登封縣少室山麓去嵩嶽二十里嵩嶽
一稱太室故有少室而此寺曰嵩嶽者統扵尊也余
正德癸酉嘗游嵩嶽訪少室留宿寺中見殿後有立
雪堂相傳昔逹磨之徒惠可欲嗣其法雪深至腰不
去此即其處也寺右上山三里有達磨洞洞有石達
磨面壁九年形宛然石上其事甚異達磨為釋氏西
来初祖可稱二祖碑雖及其人而二事皆不之載寺
復有太宗與僧教書石刻盖太宗為秦王時寺之僧
禽王世充以獻故太宗賜書褒美而碑云僧執世充
姪仁則以歸與教書不同余故書之以見古人之文
不無缺誤如此然非余之親歷則亦莫能知也(金薤琳琅)
裴懿公漼書少林寺碑開元十六年建又在嵩山而
金石錄不載何也裴少時負文筆號霹靂手而雅不
以八法名此碑辭至沓拖不可讀而書頗秀勁多媚
態得非時代為之耶傳不載階封此書銀青光禄大
夫正平縣子亦可補傳之闕(弇州槀)
碑首太宗文皇帝御書七大字分書出開元帝中刻
太宗征王世充時移寺主并軍民檄所謂御書即此
也但其中止世民二字以渴筆草書填之餘皆正書
不類文皇而開元帝以為御書賜額何也下方則裴
懿公漼譔述寺之始末并書漼負文筆號霹靂手不
以書名而此文殊不及書書法秀勁其得意處漸升
伯施之堂矣(石墨鐫華)
靈巖寺碑
李邕撰并行書天寳元年(金石錄)
百家巖寺碑
崔巨撰崔倚正書天寳八年正月(金石錄)
永泰寺碑
天寳十一載沙門靖彰撰荀望行書(金石文字記)
開元寺淨度堂碑
張泉撰吴郁行書天寳九年十二月(金石錄)
神德寺彌勒閣碑
杜鼇撰馬順書彌勒閣者開元中沙門會覺所立天
寳十一載馮翊人張祥德重建碑以十二載立在華
原(集古錄目)
阿那寺碑
韓休撰僧閑秘書大歷二年立在澄城縣(訪碑錄)
淨居寺碑
在上高縣大歷三年施肩吾文(輿地碑目)
開元寺三門樓碑
封演撰八分書大歷十三年七月(金石錄)
福興寺碑
許登撰張從申行書并篆額大歷五年六月一日壬
辰建在江寧縣(復齋碑錄)
凉泉寺碑
僧法珪撰蒋巒行書大歷十年三月(諸道石刻錄)
金輪寺碑
程獻可撰隂冬曦正書貞元五年(京兆金石錄)
重建龍興寺碑
房琯撰序綦毋潛銘徐挺古分書貞元十四年十月
十五日韋夏卿重刊立沈寧篆額(復齋碑錄)
龍興寺碑隂記
琯姪孫房損述分書無姓名貞元單閼歲建夘之初
日在營室以記碑隂乃貞元十五年二月也(復齋碑錄)
寳華寺碑
殿中侍御史鄒儒立撰蘇州刺史于頔書祕書監陸
齊望有女為尼曰法興齊望捨宅為寺以居之子渭
等以永貞二年正月造寺始成立此碑(集古錄目)
觀音寺碑
在北京李贊撰王立伯書元和二年立(訪碑錄)
天台禪林寺碑
元和六年立在大慈寺(輿地碑目)
章敬寺碑
吴通微撰毛伯良書元和七年(京兆金石錄)
靈皎城山寺碑
在長興縣慈氏院元和中立(輿地碑目)
龍興寺碑
正書無書撰人名氏寳歷二年五月(復齋碑錄)
新修龍興寺碑
在魏縣李輈撰崔弁書張肱篆額寳歷二年立(訪碑錄)
開元寺碑
李輈撰崔弁書太和元年立(訪碑錄)
赤城山中岩寺碑
沙門神邕撰牛僧孺書開成元年(復齋碑錄)
龍泉寺碑
虞世南文布衣董彝重書沙門好直篆額大周天授
二年立大和二年再建在餘姚(諸道石刻錄)
修龍宫寺碑
李紳撰行書無姓名大和九年四月(金石錄)
法華寺碑
鄭路撰陳修古正書并篆額會昌二年正月立在東
陽(復齋碑錄)
普光王寺碑
李邕撰柳公權正書大中四年(金石錄)
新興寺碑
歙州刺史盧肇撰并書越州刺史楊嚴篆額新興寺
在宣州宣宗大中初悉復武宗所毁佛寺刺史裴休
修之而立此碑以大中二年立(集古錄目)
重置開元寺碑
陶祥撰劇歷之分書并篆額大中八年七月立(復齋碑錄)
復東林寺碑
湖南觀察使潭州刺史崔黯撰散騎常侍柳公權書
寺在江州先被廢至宣宗時復立碑以大中十一年
四月立在廬山東林寺(集古錄目)
東林寺會昌中廢之大中初崔黯為江州刺史而復
之黯之文辭甚遒麗可愛而世罕有之(集古錄)
復東林寺碑柳河東書是年為大中丁丑河東自太
子賓客復拜常侍又二載以太子少師元會占奏耄
謬奪俸書碑時盖已幾八十矣中多作率更體而小
變遒勁為文弱亦可愛矣(弇州山人槀)
誠懸此碑鋒鍔盡歛風骨微著故是合作之書嘉靖
甲寅四月七日為淵泉兄鍳定(玄牘記)
寺廢扵會昌宣宗初崔黯為觀察使謀扵舊僧正言
修復之黯為作記歐公稱其文辭遒麗可愛今碑斷
缺不可讀而字畫存者殊佳東林惟此殘刻及翻刻
李北海碑猶存舊蹟若歐陽率更西林道場記顔魯
公題名崔融題詩李渤題影堂碑隂皆不可見矣(潘耒
金石文字記補遺)
靖居寺碑
在廬陵之青原山大中五年段成式記(輿地碑目)
段柯古博綜墳素著書卓越可喜嘗與張希復輩遨
上都諸寺麗事為令以段該悉内典請其獨徵皆事
新對切今觀靖居碑亦晝上人以其博涉三學故委
錄寺讃也文傷太擁釀要為不凢雖竒澀不至若樊
紹述絳碑之甚然亦軋軋難句矣碑大中中作而左金
吾長史顔稷所書殊有楷法唐中葉以後書道下衰
之際固弗多得云(東觀餘論)
重建開善寺碑
宋整撰宋渙正書并書額咸通三年十月建(復齋碑錄)
神光寺碑
李勲撰盧元書并篆額咸通八年十二月立閩中記
云神光寺在城内烏石山正西(諸道石刻錄)
再建重居寺碑
任宇撰蒋崧分書咸通十三年二月立(復齋碑錄)
僖宗賜澄衿寺額碑
張同撰崔厚正書乾符三年(京兆金石錄)
昭覺寺碑
蕭遴撰劉崇龜正書中和五年正月(金石錄)
安昌寺碑
周庾信文令狐渙重書乾寧元年十一月(金石錄)
天台佛隴禪林寺碑(又有修禪道場碑)
徐放書台州(金石略)
正書無年月今在天台山寺在佛隴為智者大師修
禪之所碑文補闕梁肅撰台州刺史徐放書天台山
志所載有陳隋唐碑十五六通訪之都不存獨有此
碑矗立榛莽中日就刓泐徙置近寺十夫力耳此碑
現存而歐趙二錄皆不載是知昔人罣漏亦不少也
金石略所載又有天台佛隴禪林碑亦徐放書疑是
一碑也(金石文字記補遺)
頭陀寺碑
右唐殷令名書頭陀寺碑齊王簡棲所撰錄于文選
令名之子仲容官禮部郎據法書要錄云仲容奕世
工書精妙曠古令名嘗書濟度寺額歷代程式父開
山也武德中為尚書故缺山字而李氏諱不及淳日
照基誦者正在貞觀永徽間跋尾書維則者集賢待
制史維則小印滉字即唐相晉國忠獻韓公所寳書
也元祐戊辰集賢林舍人招為苕霅之游九月二日
道吴門以王維畫古帝王易得龍圖閣待制俞獻可
字昌言之孫翼日與丹徒葛藻字季忱檢閱審定五
日吴江艤舟垂虹亭題(寳晉英光集)
善財寺碑
史維則分書在陽翟縣(訪碑錄)
龍鳴寺碑
宋太平興國二年袁州獻宋之問書龍鳴寺碑(玉海)
瑞聖寺碑
東蜀牛頭山下有閭邱均撰瑞聖寺磨崖碑嚴政書
(杜詩注)
有錄無說及無年月者
香山寺碑白居易撰(諸道石刻錄)
願力寺碑在洹水鎮南四十里(訪碑錄)
護法寺碑在館陶縣北四里(訪碑錄)
惠林寺碑李景讓撰(訪碑錄)
聖夀寺碑拾遺綦毋潛撰(諸道石刻錄)
和安寺碑眀州鄞縣尉邵朗撰(諸道石刻錄)
西安寺碑右庶子致仕滕白撰(諸道石刻錄)
普濟寺碑許敬宗撰(訪碑錄)
烏龍寺碑徐嶠之書睦州(金石略)
景星寺碑盧慈眀書容州(金石略)
師陀寺碑北京(金石略)
會喜寺碑隸書西京(金石略)
報本寺碑侯翊書在西安府武功縣北(古今碑刻記)
雲山寺碑在鎮江府城西北(古今碑刻記)
聖德寺碑戴正倫撰梁肅書在漢中府鳳縣(古今碑刻記)
慧山寺碑獨孤及撰在常州府無錫縣(古今碑刻記)
南華寺碑柳宗元撰在韶州府南溪(古今碑刻記)
六藝之一錄卷七十六
