欽定四庫全書
六藝之一錄卷一百三十三錢唐倪濤撰
法帖論述三
法帖刊誤卷上
第一帝王書
凡草書分波磔者名章草非此者但謂之草猶古隸之
生今正書故章草當在草書先然本無章名因漢建初
中杜操伯度善此書章帝稱之故後世目焉今此卷首
帖偶章草便以為章帝書誤矣然此書亦前代作但錄
書者集成千字中語耳米徑以此辨之未中其病米云
晉武書當是孝武非也僕案省啟帖與後譙王帖雖在
疑錄似非一家書續帖中炎報帖頗與此筆法同炎晉
武名非孝武也然皆後人依放此帖末云故遣信還古
者謂使為信故逸少帖云信遂不取答真誥云公至山
下又遣一信見告謝宣城傳云荆州信去倚待陶隱居
帖云明旦信還仍過取反凡言信者皆謂使人也近世
猶有此語故虞永興帖云事已信人口具而今之流俗
遂以遣書饋物為信故謂之書信而謂前人之語亦然
不復知魏晉以還所謂信者乃使之别名耳
阿史病轉差帖云晉宣帝亦未然
安軍破堈數朝三草書筆勢糺繞若一其偽不疑僕幼
時嘗觀世傳帖七賢書末有白字皆連名作點七人所
作了無小異雖當時筆法傳授或同然人書不同亦如
面焉不應乃爾無别固疑其偽是時宿輩長者或謂不
然後觀竇臮書賦始知七賢帖果李懷琳偽作此三帝
草書亦是類也
米云梁高當是齊高非也此帖末云梁衍正梁武名梁
武廟號高祖此書目誤以祖為帝耳
宋明帝帖云報休祐休範二家内人知祐晉平王也範
桂陽王也宋史以休祐為休祜蓋冊牘轉寫之訛當以
祐為是
弔江叔帖非唐文皇書按高宗永隆元年七月丙申江
王元祥薨即此帖所謂江叔也高宗多以國呼諸父如
滕叔不須賜謂滕王元嬰猶以元祥為江叔此正高宗
書也叔藝韞多材帖亦高宗書中云聊以示藹謂魯王
靈夔之子范陽王藹也靈䕫亦高宗叔史稱其篤學善
草隸此帖所謂叔藝韞多材慈深善誨藹夙奉趨庭之
訓早擅臨池之工者以此後有答進枇杷并移營五橋
南二帖皆高宗書此數叚並誤入太宗帖中
陳文帝謂宣帝我名子以伯汝宜以叔此㢧陳永陽王
伯智書誤錄在長沙王叔懷後又據陳史長沙王但有
叔堅而無叔懷其弟亦無此名觀帖尾作名處疑是叔
慎叔慎陳岳陽王也蓋摹傳之變
第二漢魏吴晉人書
唐文皇右軍傳贊云伯英臨池之妙無復餘蹤當是時
遠購冥搜古帖畢出而御府所蓄其富無倫尚無伯英
書後世豈可復得非特唐也晉世見者亦寡故庾翼與
右軍書云昔得伯英章草十紙過江亡失常歎妙蹟永
絶此卷章草芝白一帖差近古亦疑先賢摹倣也前知
汝殊愁以下五帖米云皆張長史書信然但帖中有云
數往虎邱祖希時面祖希張玄之字也玄之與大令同
時虎邱地在江左當是長史書二王帖辭耳
崔子玉書云數附書知聞以解其憂唐人書也字亦非
漢
尚書宣示鍾書真蹟本在王丞相導家導過江時藏衣
帶中以遺逸少逸少以遺王修修死其母以修平日所
寳并入棺真蹟遂絶此本右軍所臨者白騎遂帖乃
王大令臨唐開元中在滑臺人家并逸少臨宣示帖藏
之故誤錄在鍾部長風帖乃逸少早年書殊未變鍾體
故亦誤寘此長風范母子等語二王帖間多有米云齊
梁人書非也
皇象文武帖蓋寫漢東觀校書郎中高彪送幽州督軍
御史第五永箴耳結字亦古史本云吕尚七十此云師
尚七十史本云明其果毅此云昭其果毅蓋作史者避
晉諱當以此為是五將三門下當云地有九變邱陵山
川人有計策六竒五間總兹三事謀則兹詢無曰已能
務在求賢淮隂之勇廣野是尊勿謂時險不正其身勿
謂無人莫識已真忘富遺貴福禄乃存枉道依合後無
所觀先公高節永越可遵佩蔵斯戒以厲終身時蔡邕
輩並賦詩送永獨彪作此箴邕等甚美之以為莫尚也
全章見東漢書此叚軼之象書人間殊少惟建業有吴
時天發神䜟碑若篆若隸字勢雄偉相傳乃象書也張
懷瓘目以沈著痛快真得其筆勢云皇象後章草一表
蓋唐人偽作其體正與世傳曹植書鷂雀賦同皆非真
蹟至若孫皓上晉武表亦章草書字畫高古與此有間
矣王小令此年帖本唐人所蓄與二鍾虞松三帖為一
卷珉帖末云輔國司馬君筆勢婉雅與此有間矣此亦
無後五字
謝安後一帖傳摹遠真米以為偽者蓋以惶恐再拜當
時罕用然施之於尊老或有之陶華陽真誥中有帖云
許玄惶恐再拜正晉世體也
王世將二十四帖與第一卷數朝等偽帖字勢無異惟
後兩表極古信能傳鍾氏筆意而右軍學之也表中有
云頓乏勿勿按顔氏家訓云世中書翰多稱勿勿相承
如此莫原其由或有妄言此忽忽之殘缺耳說文勿者
州里所建之旗蓋以趨民事故悤遽者稱勿勿僕謂顔
氏以說文證此字為長而今世流俗又妄於勿字中斜
益一點讀為悤字彌失真矣按祭義云勿勿諸其欲其
饗之也注勿勿猶勉勉也慤愛之貌杜牧之詩浮生長
勿勿是知勿勿出於祭義唐人詩中用之不特稱於書
翰耳
第三晉宋齊人書
庾亮書云奉告書箱先為媞子作按江淮之間謂母曰
媞此云媞子未知目何戚也(爾雅云媞媞安也)
庾翼帖稱故吏從事中郎按翼嘗為陶侃太尉府從事
中郎此當是與侃啟也
杜預十一月二十四日帖云道遠書問又簡間得來況
非當時尺牘中語或是江左人書不特親故帖偽也親
故末云數附書信以慰吾心亦近時流俗語耳
晉劉超為人慎密自以書類元帝不敢與外書此帖不
應尚傳又字勢與元帝大别其偽甚矣謝莊首終仕宋
而題曰晉大誤
王著叙王坦之書列于逸少諸子間意以名皆從之殊
不知坦之迺述子自太原王耳非琅琊族也
劉瓌之乃東晉時善八分者大令既不肯書太極殿榜
謝安石遂令瓌之以八分題之今此草帖非真與王廙
二十四日帖無異王氏凝操徽渙之四子書皆真帖逸
少七子上四人與子敬書俱傳惟玄之肅之遺蹟未見
餘皆得家範而體各不同是善學逸少書者猶顔延之
對宋文帝論其諸子自謂竣得臣筆測得臣文&KR0930;得臣
義躍得臣酒書亦猶是也僕今以擬王氏諸子則逸少
之書凝之得其韻操之得其體徽之得其勢渙之得其
貌獻之得其源然而大令之書特知名而與逸少方駕
者蓋能本父之書意所循者大故也真行則法鍾草聖
則師張二家之法逸少所自出從而效之所以特高於
諸王猶魯堂諸子由賜商偃皆以儒稱卒之得其傳者
子淵而已
索靖七月二十六日帖本七紙晉王平南廙每寳玩之
值永嘉亂乃四疊綴衣中以度江唐蒲州桑泉令豆盧
器得之疊迹猶存今所錄惟一紙耳摹傳失真無復意
象
紀瞻帖中有云貧家無以將意所謂物微意全也觀此
語不待見筆蹟可判其偽矣山濤啟事與李懷琳所撰
七賢書中濤書自相戈盾但此啟事文是而書非七賢
帖中筆語皆妄也
此卷偽帖甚衆如庾翼後一帖與沈嘉王循司馬攸劉
穆之王劭王廞張翼陸雲羊欣卞壼謝發與前杜預一
帖及劉超劉瓌之紀瞻山濤等帖皆一體偽作
孔琳之帖有恨恨脚中轉劇近明散未覺益十二字偏
小蓋行側注字摹帖者妄以入行耳當依本為勝
王僧虔兩啟皆佳結字與擬王琰乞江郢所統郡啟同
書聲信不虚得
第四梁陳唐人書
齊豫章王嶷孫確子範之子在梁位司徒右長史此云
征南將軍不知何據恐是梁邵陵王綸之子確也其書
孝經一章亦近世偽體非江左書阮研帖亦然
蕭子雲有章草史孝山出師頌一章甚古雅與此卷正
書列子遠矣紙中王濛筆下徐偃信篤論也
陳逵者晉西中郎將也此云陳朝陳逵書誤矣
禇河南潭府帖末云舅遂良報薛八侍中前外舅張知
常以為河南謫潭時無有薛姓為侍中者僕嘗攷之信
然按遂良以高宗永徽六年貶潭州都督前此上至神
堯時為侍中者裴矩齊王元吉杜如晦王珪魏元成楊
師道劉洎張行成高季轉宇文節韓瑗凡十一人未有
薛姓者至儀鳳中薛元超始作相既在遂良後又不作
侍中當時在外鎮未有兼此官者及觀字勢亦斆禇作
嫵媚態其偽必矣後家姪至一帖乃真河南得意書翩
翩有逸敬體以前帖視之猶蓬葭倚瑶林也
山河帖乃禇河南所書枯樹賦中鈔出耳此庾子山作
而禇書之後禇遂良述四字後人妄益
虞永興大運帖歐陽率更比年帖皆集二公碑中字為
之
柳少師與弟帖末云誠懸呈人多疑之以顔籀注漢書
丞相衡傳云字以表德豈人所自稱柳不當稱字然嘗
觀逸少敬謝帖自云王逸少白廬山遠公集盧循與遠
書自云范陽盧子先叩頭則古人稱字蓋或有之
陸柬之帖云近得告為慰上下無恙不得吴興近問懸
心得藥書散勢耿耿嘗也殊不類唐人語當是臨晉宋
人帖不爾效其語作此耳
薄紹之宋世為丹陽尹書與羊欣齊名時號羊薄此卷
目為唐人謬甚矣
第五雜帖
自蒼頡至程邈書皆偽史籀書傅世者岐鼓耳今此書
云揚州裴易德系字殊無三代體與其辭皆唐人筆也
李斯書米云不知何人書僕按其文云田疇耕耨為政
期月而致法令使父子為鄒魯乃李陽冰篆王密所撰
明州刺史河東裴公紀德碣中字也其碑略云驚逋復
田疇闢教以耕耨故為政可期月而致寬之則法令非
行公之化夷俗為鄒魯使父子長幼各得其宜此帖乃
摹田疇等十八字為斯書與碑中篆無銖黍差而米云
不知何人書蓋未嘗見此碑耳
程邈在秦雲陽獄作隸字迺今漢碑中字是也有此隸
方生今正書不應邈已作之
宋儋唐明皇帝時人學鍾書但作側戾殊失天勢王著
錄此書不知乃唐士意為遠古人故與斯邈並列其誤
至此儋有嵩山圭禪等碑傳於世字亦不甚工
衛夫人帖蓋唐初李懷琳作事見竇臮述書賦如續帖
中嵇康絶交書世傳七賢帖皆懷琳偽蹟也此與師帖
尤疎謬按梁蕭子雲答武帝敕云臣昔不能拔賞隨時
所貴規模子敬多歴年所年二十六著晉史至二王列
傳欲作論草隸法言不盡意遂不能成十許年始見敕
旨論書一卷商略筆狀洞徹字體始變子敬全範元常
逮爾已來自覺功進此偽帖云但衛隨世所學規摹鍾
繇遂歴多載年二十著詩論草隸又云筆勢洞精字體
遒媚皆竊取子雲啟中語欲小改之遂失其句讀今世
高識豈無何不悟此又衛夫人乃晉李矩妻李充母名
鑠字茂猗既與師書自當著名不但稱夫族及姓也以
數事攷之其偽不疑又前輩論此帖以其敕字從力館
從舍為偽未中其病蓋自二王以来偽字甚多陳為陣
策為筴皆二王輩自製不可據此定真偽也
隋詔書中敬字缺其波蓋淳化中摹此書時特省去避
諱耳或指此目為偽帖非也梁武帝書評乃命袁昂作
者其答啟云奉勅遣臣評古今書臣愚短豈敢輙量江
海但天旨諉臣酙酌是非謹品字法如前此云梁武評
書誤矣袁昂不以書名而評裁諸家曲盡筆勢然論者
以其評張芝書云如漢武愛道憑虚欲仙則欲仙而已
至況薄紹之書乃云如仙人嘯樹則真仙也為比擬失
倫此亦一病也寫此者字法局束天然太少疑非智果
書果號得右軍骨借譽浮實亦不至爾
何氏書若云何人耳或以為何姓非也米以二帖為歐
陽率更書良是
敬祖鄱陽二帖大令部中已有此重出耳敬祖王導子
武岡侯恊也與大令不同時恐非其書
孤不度德量力與亮白董卓以來二帖皆諸葛傳中與
昭烈問答語有一叚自孫權據有江東以下與此文相
接誤寘第十卷王大令部中皆章草書雖大小字畫微
異而筆勢若一大是全寫亮傳首語此文雖出亮言亦
史家潤色之又中云亮曰亦史家所記米遂謂亮書差
千里矣僕謂此帖當是逸少書蓋與此公章草豹奴帖
筆法同
移屋有意適間曠二帖真羊中散書與唐薛邕家所蓄
筆精帖字勢同與法帖本部中三月六日帖殊不類彼
六日帖乃偽也筆精帖真羊公得意書或以為逸少則
過矣
法帖刊誤卷下
第六王會稽書上
自適得書至慰馳疎(或作竦)耳中間諸帖除穆松及秋中
二帖差似逸少書餘並近世不工書者偽作耳非特筆
無晉韻又宅上靜眠過此如命等乃今流俗語不待觀
筆蹟已可辨之
酸感至比加(一作和)下及宰相并噉豆鼠伏想㛐等亦偽
作蓋以逸少别帖垂三十年比加下㿃等語厠其間或
云宰相安和帖乃郗愔書謂宰相者簡文作相王時也
殷生者殷浩也然此或是書郗愔帖語耳而結字實近
世人偽作愔書自與逸少早年抗衡而此帖了無晉韻
其非審矣
鯉魚帖敬字行成帖殷字皆缺語在第五章夫人及蔡
家二帖亦後人依放賈曾送張說赴朔方序中云備官
而行成旅比從下云有詔具寮爰開祖宴且申後命寵
以蕃錫此卷有此文自行字上祖字下皆亡之而作草
書多不綴屬當是集逸少書寫此序耳先輩以為張說
送賈至文非也米亦以自是月下為偽殊不知自行成
下已偽蓋此帖失其首尾而米未嘗考賈曾文也
闊别稍久眷與時長帖末云遇信悤遽萬不一陳字既
甚惡而筆語乃爾非逸少書無疑吾昨得一日一起帖
米以為張長史書有之但米論書多以草字差大者為
非二王書一概求之理恐未竟
追尋帖米以為大令書非也字勢圜緊既非獻之體而
中云吾老矣餘願未盡惟在子輩耳案大令壽四十三
初無後嗣與此不合又法書要錄逸少帖内有此語固
宜在此卷
二十日以下二帖結體雖疎詞筆皆有王氏風氣殆是
唐人縱筆臨放非摹榻也
不得臨川問帖亦非逸少書庾子嵩非同時人也
朱處仁帖在十七帖間其中有云往得其書信遂不取
答謂昔嘗得其書而信人竟不取報書耳而世俗遂誤
讀為往得其書信殊不知信者乃使人也自連下語非
若今之所謂書信也第一篇晉武帖中已詳辨之
第七王會稽書中
得都下九日帖中云蔡公者蔡謨也仁祖者謝尚也晉
穆帝永和十二年秋桓公破姚㐮至洛故此云久當至
洛是時將以謝尚鎮司州以病止故此云得仁祖二十
六日問疾更委篤與陶榖家所畜逸少破羌帖中所書
事正同其帖云知虞帥云桓公已至洛即摧破羌賊賊
重命想必禽之王略始及舊都使人悲慨深此公威略
實著自當求之於古真可以戰使人歎息知仁祖小差
此慰可言適范生書如其語無異故須後問為定今以
書示君僕嘗䟦之云晉穆帝永和十二年秋桓温破姚
㐮於伊水遂至洛時將以謝尚鎮之屬病不行所云桓
公摧破羌賊及仁祖小差正當時事也是時逸少去會
稽内史已歲餘方遯蹟山水間宜不復以世務經懷而
此書乃歎宣武之威略悲舊都之始平憂國嗟時志猶
不息惜其一憤遠引使才猷結約弗光於世獨區區遺
翰見寳後人覽之深為興歎此帖草法極工惜不載法
帖間故附見此條
與足下意政同政當作正蓋逸少祖尚書郎名正故王
氏作書正月或作初月或作一月他正字皆以政代之
後人相承斆之非也
自初月二日至前從洛帖皆偽如初月有云羲之呈耳
願知心素致使如然也願足下莫見責乃俗人偽作第
恐是著書觀其所補永禪師千字格韻與此正同
十月七日帖米以謂集成予謂昨見君帖亦然蓋二帖
字意皆不相屬而十月帖頗取十七帖中足慰前可令
必達以副此志遠想慨然等帖中語厠其間如云足下
尚停數日得告承長平未佳足下大小佳也知比得丹
陽書熱日更甚期已至旦反想至七帖皆後人依放中
有云不易可得過夏知有患者早乘凉行皆非當時人
語承足下還來一帖不論可見其偽
荀侯帖云安好音信明公當得歸洛也詞筆皆如初月
帖(劉次莊釋云安好音信那可遇得歸洛也)
深以自慰晚復毒熱二帖唐文皇所臨者羲之白耳帖
不論可見其偽
僕近修小園子殊佳帖米以為子敬書僕謂處動靜以
下方是子敬筆前兩行乃唐人書字勢帖語與後迥殊
第八王會稽書下
羲之死罪小大悉佳帖書殊惡末云因緣不多亦近代
所為耳
足下各如常亦唐人作比初月帖差勝中云淡悶干嘔
淡古淡液之淡干古干濕之干今人以淡作痰以干作
乾非也據此當亦非今人所作
闊轉久帖末云卒未近緣如何非晉人語阮公故爾一
帖非逸少書
蒸濕帖米云大令代父書非也蓋結字殊不同詞亦異
晉體
修齡王胡之也重熙郗曇也安西庾翼也其云一昨得
安西六日書無他無所知說故不復付送譲都督表亦
復常言耳按翼之鎮荆州以石虎衰暴屢表請北伐康
帝及朝士皆遣使譬止孫綽輩亦致書諫之則逸少所
見之表殆亦論北伐事也翼之此舉朝論弗以為然故
逸少以為常言及聞其遷㐮陽乃云稚恭遂進鎮東西
齊舉想尅定有期也則始雖同羣議而終以為當猶趙
充國之計罕羌初是之者十三中十五最後十八有詔
詰前言不便者皆頓首服無足怪也然翼有志無年徒
奮十倍之氣而蔑一統之功此志士所嗟慨者逸少所
書進鎮帖唐張彦遠載於書錄今聞在王仲修家
月半帖雖晉人語字不合作蓋後人寫二王尺牘中語
耳
此郡帖米謂與王述書非也逸少與藍田方隙而為屬
郡既檢察苛急主者疲於課對正救過不暇豈復尺牘
間自彰其逋滯哉此帖官本傳摹甚失真如以就勞為
能勞小却為小都皆轉失草法也
適欲遣書帖非逸少書
逸少十七帖本唐貞觀御府中書張彦遠云王草書中
烜赫著名帖也僕謂當時書卷首帖有十七日字故諸
帖總謂之十七耳非帖數也本二十七條今官法帖有
其十五散寘逸少書三卷中又續法帖有五而卭竹杖
絲布衣漢講堂諸葛顒天鼠膏四果種虞安吉七條不
載當是亡軼而世有完卷者傳摹殊精非此比也此卷
有帖云周益州送此卭竹杖卿尊長或須今送僕按十
七帖有云去夏足下致卭竹杖皆至此士人多有尊老
者皆即分布令知足下遠惠之至以前帖觀之即知此
帖蓋與周益州矣自昔相傳十七帖乃逸少與蜀太守
者未必盡然然其中問蜀事甚多是亦應皆與周益州
書也但來禽一帖則或以為與桓温而已本朝僧邦者
有寄李昌武翰林詩云來禽簡寄桓宣武不知何據按
此帖有云今在田里惟以此為事足下致此子者大惠
也逸少視桓公位殊遼絶與書不當爾耳然當時真長
子猷輩猶嫚侮桓公彼亦能容逸少作書若交友蓋無
足怪温飛卿詩云畫圖驚畏獸書帖得來禽此帖垂寳
非一世也
第九王大令書上
此卷王大令部偽者最少相過無復日借匪獻之韻自
可賞
鵝還慰姊意帖鵝者王氏子姓之小字耳猶袁羊顧虎
之類或以此鵝即逸少所愛之鵝甚可鄙笑二十九日
帖云昨遂不奉恨深此近世人語非子敬書靜息帖云
賴消息内外極生冷内外二字本行旁注而字差小而
昧者摹填著行中非也當依本為勝諸帖中此例甚多
如十七帖中遠想慨然孔琳之帖恨恨脚中轉劇等字
本皆側注後人摹以入行雖失格體猶於理未害至於
讀蘭亭敘者以不知老之將至旁一僧字為逸少作曾
字之誤借使摹入行中則害理矣按古蘭亭叙本二十
八行至第十四行間特闊者蓋接紙處而不與知字適
在此行之末梁舍人徐僧權於其旁著名當時謂之押
縫梁御府中法書率如此而此帖僧字下亡其權字近
世人殊不知此乃云僧者曾之誤因讀為曾不知老之
將至非也又按晉史逸少本傳及書錄第十卷皆載此
叙但云不知老之將至而無曾字益可是正乃知善摹
帖者勿問其黵滅注缺横斜細大一放其本而不小異
乃不失真矣今法帖多妄更易之至以注字入行大小
既殊體不綴屬後人不曉從而效之一行之中洪纖頓
異號子母體如第五卷近世偽作釋智果書是也每一
觀之使人深慨
靜息帖云礜石深是可疑事兄熹患散輙發癰散者寒
食散之類散中蓋用礜石是性極熱有毒故云深可疑
也劉表在荆州與王粲登障山見一岡不生百草粲曰
此必古塜其人在世服生礜石熱蒸出外故草木焦滅
鑿看果墓礜石滿塋又今洛水冬月不冰古人謂之温
洛下亦有礜石今取此石置瓮水中水亦不冰又鸛伏
卵以助暖氣其烈酷如此固不宜餌服子敬之語實然
聊附于此
授衣帖歴世所傳自為一卷法帖中亡其帖尾政在此
耳下當云當今可復使不萬全不願以其多算難易得
之便自可令不為因累耳比者忉怛當不可言當不可
言獻之死罪法帖無此四十三字又其間多有燥筆及
魚食處而官帖不復依本其失多矣
奉對帖云方欲與姉極當年之足以之偕老豈謂乖反
至此當是與郗家帖也按子敬病篤請道士上章法應
首過子敬曰不憶餘事惟省與郗家離婚子敬前室郗
曇女也郗氏自大尉鑒後為江左名族其姓讀如絺繡
之絺而世人以俗書郗字作郄因讀為卻詵之郤非也
郤詵乃春秋晉大夫郤縠郗鑒乃漢御史大夫郗慮之
後姓原既異音讀迥殊後世因俗書相亂郗郤二姓遂
不復辨亦近代氏族及小學二家之學不講故也陸魯
望博古矣其詩有云一段清香染郗郎亦誤讀也今因
郗氏帖聊爾及之以糺俗繆
梁中書郎虞和表云逸少為會稽子敬為吴興故三吴
之地偏多遺蹟又是莫年遒美之時今此卷中亦時有
吴興帖然大令帖傳于世佳者尚多如乞假表庾公帖
周姉帖洛神賦劉氏所藏十二字等帖官帖中皆遺之
僕頃以韻語題河南王氏所藏子敬帖云君家大令書
盈紙筆勢翩翩趣多媚雖云沓拖如少年豈至拘攣同
餓隸會稽七子五知名此公風槩尤超詣太極璇題猶
重書(謂不書大極殿榜)一時凜凛標英氣半袖精裓衆爭求數
幅新帬世尤貴當時親遇得己難況復傳今僅千歲龍
珠歸浦劒還津此帖君蔵真得地才披尺許目增明鸞
跂鴻驚欲飛逝硬黃響搨若傳吾完碧摹刊願垂世聊
爾以記大令書事漫附于此
玄度時來一帖米以為無名人作僕謂此真晉人語但
筆勢疎緩多失落耳謂大令書則非蓋中云仁祖欲請
為軍司按獻之以晉孝武太元十一年年四十三卒上
推謝尚於穆帝升平元年卒時獻之方年十三請軍司
又在升平前大令是時纔十許歲安得已作書論時事
殆是穆帝時他人書後玄度何來遲亦此類
薄冷益部二帖米以為歐率更書實然但米誤以益部字為
益郎蓋下接耆舊傳字此帖蓋借陳壽所著益部蓍舊傳也
詠史詩鬱鬱澗底松數句乃集大令書
一月二十九日黃門帖亦王氏書而非大令也
第十王大令書下
吾當托桓江州助汝帖米以為張長史書雖未必然要
非大令書也按此帖不至惡但縱任近俗無晉世清韻
真非大令書但殊不知亦寫右軍帖詞耳張彦遠右軍
帖錄有此語此卷亡其半其上略云汝决欲来下(張錄於來
下之字下有三十九字續帖略同)上方大枋想汝不過數枋足人方足
(張錄云人力當粗足)不果爾可白吾當托桓江州助汝
續帖逸少部中有前叚結字殊應模矩蓋王氏子弟臨
逸少書勝此遠矣
疾不退至分張帖諸大草字語類江表人玄度何來亦
似逸少語其字皆張長史藏真輩偽作或自書二王帖
語耳與第二卷知汝殊愁及藏真長史部中諸帖一手
也豹奴桓嗣也王氏甥故二王帖中時及之如云豹奴
晚歸家之類然此豹奴惟省一書帖亦後人依放
極熱敬惟府君帖云來時幾得問希此消息極悶悶又
云意甚無賴君有好藥云云極濟事耶又服油帖云不
至絶艱辛也皆近世俗言字勢亦不至佳非王氏帖明
甚(帖云意甚無賴君有好藥必時復與府中多少極濟事耶)
七月二日獻之白七字人偽作也下章草云孫權據有
江東以歴三世亦蜀志中語與第五卷章草不可爭鋒
也語相接字雖大小異乃一人書語已見本章此叚世
字缺中畫蓋唐人臨摹時去之以避諱猶今集法帖時
殷敬二字多省其波也但東連吴會與用武之國連武
二字章草體差相亂摹者謬互置之
復面悲積宋齊人書
㛐等帖王氏書亦非大令
鵝羣帖前輩謂此墨帖乃大令真筆僕觀此書殊不惡
但怒張狂勁無晉諸賢韻味而前輩乃云此帖筆勢險
遠如從空中數丈外擲下恐是真筆此非僕之所敢知
也又此帖詞云崇虚劉道士鵝羣並復歸也獻之等須
向彼謝之亦非當時尺牘體蓋以大令父逸少嘗書道
德經換鵝而山隂曇&KR1619;村道士舉羣贈之故以此事傅
會作是帖耳按崇虚館乃宋明帝泰始四年建子敬晉
人相去亡慮五十餘年何得已稱之其偽可無疑又按
魏收釋老志太和十五年詔立道家寺宇於桑乾之隂
名崇虚寺去晉愈遠矣予前所校量諸書詎敢自謂竟
理要非臆决目論蓋書雖小道亦六藝之一能之既艱
知亦匪易然天下理當為天下士言之真賞難遇豈獨
論書哉
長睿頃官于洛因得從之游嘗閱吾家所藏内府帖
且以米老䟦尾辨之惜其疎略遂著此書議論精確
悉有證據使真贗了然誠前人所未到也是書之作
實自余發之嘗作詩題吾家大令帖見於第七章云
政和甲午正月十三日周南王玠晉玉題於開封尹
廳之東齋
余待罪天禄與觀中祕古蹟石刻所本其真易識了
然知其偽者十九而後乃知黃子之作此書拔賞者
寡而掊擊者多故有以也書之攷引載籍昭昭矣至
其洞察真偽品藻高下水墨之間毫釐千里則非書
家者流心知其意未易不惑余是以道余所見於天
禄者使世知其論刺之嚴如此皆不妄也政和五年
三月中澣㐮陵許瀚崧老䟦
六藝之一錄卷一百三十三
