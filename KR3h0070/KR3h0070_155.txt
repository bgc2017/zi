欽定四庫全書
六藝之一錄卷一百五十六錢唐倪濤撰
法帖論述二十六
桑世昌蘭亭考
傳刻
御府一本紹興元年秋八月十四日刊定武本後
有寳字方印及御製跋
一本會字全不界行斯文下有貞觀單印上
角微圓末篆書題貞觀石刻紹興乙卯重刊
(已上二本又見紹興淳熙雜法帖内)
一本闕在癸丑會稽山隂之蘭亭脩長此林
脩竹又有清流激天共二十二字有紹興雙
印
一本領字有山字會字全無界行有紹興雙
印
一本會稽下闕山字蛟篆紹興雙印
定武一本天字小損其字瘦勁
一本天字全字肥(此疑摹古本)
一本鑱損湍流帶右天五字
一本崇山字中斷第六第七第八三行破裂
無絲竹管絃之一觴一詠亦足以是日也十
六字榮芑云定武脩城役夫所得後歸康惟
章家
一本棗木刻五字不損(王順伯所類本内)
一本亭列幽盛遊古不羣殊九字不全
右今士大夫所藏本未易殫紀其詳有已見
於審定卷者不復重出特舉其概爾
會稽一本辛道宗跋云宣和庚子冬被命平兩浙
賊明年夏剡溪掃殘孽還訪蘭亭遺蹟於天
章寺是時兵燼初絶盡為荆棘瓦礫之場王
謝風流唯山川在爾徘徊四顧為之歎息求
於越人得舊脩禊序筆畫失真意謂當有來
者能求佳本刻之林下後十年建炎庚戌歲
扈蹕再至雖舊寺棟宇已成而所期未副矧
山隂無蘭亭帖豈非是邦遺闕也遂以唐臨
本刻石卷有太上皇帝宸翰(係是徽廟御書唐賢所臨鍳蘭
亭六字以御寳印其上)賞後則蔡襄君謨宋敏求次道
一時名公題字又曰延雋者周仲章也安惠
公起之子膳部外郎越姪也其家圖書為當
時第一此本淵源固有自也曰大防吕汲公
也曰陟爰世弼也曰尋劉執中也曰洙孫巨
源也曰彦先許覺之也曰仲來豫章李定也
因併刻之石以遺山中僧庶幾少補訪古幽
討之士攬觀云紹興改元五月甲午又紹興
元年車駕駐會稽正月十二日會宰屬官於
政事堂之别廳時辛道宗為樞密都承旨出
所藏唐人臨本蘭亭云出内府毘陵張守金
陵李回洛陽富直柔襄陽范宗尹同觀
或云辛道宗所刻不存闕雖當其欣於己
快然自足不之將至所之既倦情隨事等
字又第五字有察字
一刻蠟紙本有少長咸欣俛仰之間以為陳
迹猶不字雙鈎不填後題乾符元年三月(詳見
臨摹本)
一本後有僧權署字係題開寳十八年三月
二十日
洛陽一本不痛哉若合一契兩行之間甚闊止無
會字
邯鄲余嘗見此本於表姪陸寓處清勁可愛自第
一行至第十七行下皆損一字移注於其上
後跋云定武蘭亭真本今已不知所在璪有
家藏者因官邯鄲乃摹於石以廣其傳大宋
元祐四年張璪益仲
婺女一本在停廳自第十三行至末横裂而上又
自二十八行後自裂處五行詢之耆老云其
石碎已百年王自牧家有未經刓闕時本庶
幾定武典型也
一本自南澗家
一本褚遂良貞觀八年所模叙首無永字雖
古而未盡善也
豫章一本前有忠孝之家方印後題唐貞觀中石
本後六印作一行錢形忠孝之家印黃扉珍
玩又三印字不可辨末同前方印
一本在法帖内第十十一十二十三行有横
裂文
一脩城所得本前有薛稷書義寳過盈尺參
神明以長生&KR0146;以曜物得麒麟兩行十八字
後高宗皇帝取石入德壽宫
今此兩行鼎帖中刊在薛稷書内又王仲
信跋云此本得於西霞老道士云長安政
和中修故宫掘地得此石其精神鋒鋩在
真定本上
七閩刻貞觀本與豫章同前有忠孝之家方印後
亦同前六印但第五印在後行下有漢北平
守世家印印後方題唐貞觀中石本
括蒼三本會字全有界行後題模家本留刻仙都
紹聖丁丑蜀人劉涇
金陵一本熙寧丁巳六月二十七日省局手装堯
民誌後跋云蘭亭石刻世以定武為最先公
熙寧間得此本誌而藏之連今七十有一年
懼手澤濕漫併刻於建鄴府治紹興丁邜十
一月旦清豐晁謙之謹題
上饒一汪氏本刻同豫章自第十至十四行横裂
後有汪德輝忠衞社稷之家一印
景陵一本自第一行首至第七行末裂文甚大乃
景陵郡齋舊物湮没民間日久郡守何文度
得之紹興丁丑歲十月十有二日跋
九江一本自第五行首至九行末有大裂文
龍舒一本刻褚書有篆額蘭亭記作長行後有黃
扉珍玩印忠孝之家圓方兩印題貞觀八年
禇遂良摹
八桂一本用米寳晉本開後有米氏印記
永嘉一本字大行闊并刻乾封二年懷仁集右軍
及序有秦吳三跋
丹丘本一前有薛稷篆十八行字者見存彭漕家云
得之淘河之夫
常德一本云乾道間所刻具三體仍載坡谷諸跋
在其後有殺狐林一事尤佳
臨川一掘出麻姑石本列坐盛是日六七八三行
裂損十九字
一本無會字及界行有玉册官楊仙芝模刻
八小字
周安惠家本此本見存秀邸有曾伋彦思跋曾得於
越之姪衍乃大觀己丑歲也紹興癸酉重加
表飾已四年
陳氏本簡齋用池紙臨闕痛字
高宗所賜臨本亦然似是御本寫也
三米本米氏父子模刻於淮山樓
杵本因斵地而得者有柄竅初號杵蘭亭後易為
褚
陶氏本陶憲定字安世多藏秦漢以來古物有定武
本
諸葛氏本字極大恐是别本樣
錢氏本前後凡七印有文僖公手書唐貞觀中石本
六字紹興癸酉夏六月元孫傑之刻
中山王氏本此本前瘦後肥體畫温潤有典型後列
六印亦佳
吳氏本斯文下有吳璜書印
尤氏本遂初尚書用楊伯時本刻
劉氏本字極大無言所刻會字全餘皆不闕
范氏本脩禊帖用定武墨本重摹入石紹興十六年
八月戊申方城范序辰識
邵武本後有勲字圓印政和乙未暮秋望重刻定武
古本陽羡郡勲記
陸柬之本王氏金石錄云五言蘭亭詩二十四行而
蘭亭只類重刻鑱本又有陳和叔郇國公東
坡子由跋(見審定門)
潘氏本在安吉縣第二十及二十一兩行裂失無期
於昔人之懷七字
石氏本石熙明家有二
唐硬黃本
薛紹彭勒唐搨本第十四行僧字上有察字
且有鋒鋩(又清閟堂本後有紹彭二字)
織本松窗雜錄載玄宗先天時所有異物如雷公
鎻辟塵犀簮暖金合之類凡十有三西蜀織
成蘭亭叙是其一也
殘石本此得之殘闕之餘仍作二塊前一塊有悲夫
雖殊事一也後之攬文共十一字下有小字
云蘇氏太簡後塊復裂為二字已漫滅但彷
彿先世名玩文五字可辨
南嶽本一本後有定武仍孫伯傑六字篆印
章氏本申公家刻中有横斷文有章氏印
虞氏本斯文下有盧宗道三字印後題云唐硬黃本
淳熙乙未中秋刻
徐滋本在湖州瘦勁而皴剝自十七十八行内有大
裂文
無名本此本無名氏會字前後有云蘭亭搨傳刻諸
家所收本極多未有及此者不知誰書
武陵本在第九卷帖中無僧字
王氏藏本凡十帙殆百本以定武舊刻為首北本副
之嘗從順伯子友任借觀外有四軸奇甚見
諸公跋
蘭亭考十二
釋禊
風俗通曰周禮女巫掌歲時以祓除疾病禊者潔也尚
書厥民析言人解析也蔡邕曰論語浴乎沂禊出乎此
顔延年曲水詩叙周翰注曰鄭國之俗三月上已於溱
洧兩水之上執蘭招魂祓禊不祥上已即三日也翰所
注引韓詩也李善注曰女巫掌祓除疾病禊者潔也已
者祉也王融序注
漢書太后春幸蠶館率皇后列侯夫人桑遵灞水而祓
除續禮儀志曰三月上已官民(一作宮人)皆禊於東流上自
濯洗祓除宿垢為太潔五行志高后八年三月祓灞上
師古曰祓除惡之祭也列傳武帝即位無子平陽公主
求良家女飾置帝祓灞上而遇焉應劭注云祓除於水
上已禊也又衞皇后傳帝祓灞上孟康曰祓除也於灞
水祓除也師古曰祓音廢禊音系
竹林七賢論王濟諸人嘗至洛水解禊事明日或問曰
昨游有何語議曰張華善說史漢裴逸民叙前言往行
衮衮可聽
世說諸名士共至洛水戱還樂令廣問王夷甫曰今
日戲樂乎王曰裴僕射善談名理有雅致張茂先論
史漢靡靡可聽我與王安豐說延陵子房亦超超元
箸
荆楚歲時記三月三日四民並出水濱為流杯曲水之
飲取黍麯菜汁和蜜為餌以厭時氣
夏仲御别傳曰三月三日洛水王公以下並南浮橋禊
時仲御適在船中曝藥賈公望之問船中者為誰重問
乃答曰會稽北海間民夏仲御
續齊諧記晉武帝問三月曲水何義摯虞曰漢徐肇以
三月初生三女不育以為怪携之水濱盥洗因水以泛
觴曲水起此束晢曰摯虞不足知此周公成洛邑因流
水泛酒故逸詩云羽觴隨波秦昭王三日置酒河曲有
金人奉水心劍曰令君制有西夏秦覇因其處立曲水
祠二漢相沿皆為盛集帝曰善
沈約宋書曰魏已後但用三日不復用已也
紀麗曰古用上已今用三日
歐陽詹魯山令李胄三月三日寮友宴序云唐今上御
宇之九年定三節二月一日曰中和九月九日曰重陽
次取此日之禊飲賜羣臣大宴登高臨川四方有土之
君亦得宴其寮屬
蕭穎士蓬池禊飲序曰禊逸禮也鄭風有之蓋取勾萌
發達陽景敷照握芳蘭臨清川柔和蠲潔用徼介祉晉
氏中朝始參燕胥之樂江右宋齊又間以文詠風流遂
遠鬱為盛集若夫華林曲水萬乘之降也蘭亭激湍專
城之踐也
王勃獻之山亭脩禊序曰永淳二年暮春三月脩祓禊
於獻之山亭今之視昔已非昔日之歡後之視今豈復
今時之會
王維暮春讌逍遥谷序曰竊思楚傅嘗詣草堂之居仰
謝右軍忽叙蘭亭之事
元稹刺越州所辟皆文士鏡湖秦望之遊月三四焉詩
什盈帙與副使竇鞏酬唱稱蘭亭絶唱(舊唐書)
上巳日於流水上洗濯祓除去宿垢故謂之祓禊禊者
潔也王逸少作蘭亭記云永和九年歲在癸丑會於山
隂之蘭亭脩禊事也當其羣賢畢集游目騁懷之際而
感慨係之乃有一死生為虚誕齊彭殤為妄作之語議
者以此咎羲之之未達也先文康公晚歲卜居於寳溪
之上建觀禊堂於水濱紹興癸丑與客泛舟脩禊甚樂
距永和癸丑不知其幾癸丑也因與客推算自永和九
年歲甲子一周為晉義熙九年又一周為宋元徽元年
自後梁中大通五年隋開皇十三年唐永徽四年開元
元年大歴八年太和七年景福二年周廣順三年本朝
祥符六年熙寧六年皆歲在癸丑凡七百二十年矣乃
作詩以紀其事云快雨霽亭午晴曦作春妍鄰曲饒勝
士共開浮棗筵中流愜嘯咏隱浪金壺偏紅芰初出水
捧劍疑來前緬懷蘭亭會七百二十年可憐右軍癡生
死情纏綿由來彭殤齊顧或謂不然吾黨殆天放卜夜
就管絃尺六細腰女舞袖輕回旋且畢今日歡不期來
者傳(葛立方)
曲水邀歡處遺芳尚宛然名從右軍出山在古人前蕪
没成塵跡規模得大賢湖心舟已並村步騎仍連賞是
文辭會歡同癸丑年茂林無舊徑脩竹起新煙宛是崇
山下仍依古道邊院開新地勝門占舊畬田荒阪披蘭
䅃枯池帶墨穿叙成應唱道杯作每推先空見雲生岫
時聞鶴唳天滑苔封石磴密篠礙飛泉事感人寰變歸
慚府服牽寓時仍覩葉歎逝更臨川野興攀藤坐幽情
枕石眠玩奇聊倚策尋異稍移船草露猶霑服松風尚
入弦山遊稱絶調今古有多篇
經蘭亭故池聯句鮑防嚴維劉全白朱廸共三十五
人具姓名大歷中唱和五十七人元本不注姓名於
聯句下
日晚蘭亭北煙花曲水濱浴池逢婉女採艾值幽人石
壁堪題序沙場好醉人羣公望不至虚擲此芳辰(孟浩然期
王山人不至)
卜洛成周地浮杯上已筵闘雞寒食下走馬射堂前垂
柳金堤合平沙翠幕連不知王逸少何處會羣賢(孟浩然)
越中山水高且深興來無處不登臨永和九年刺海郡
暮春三日醉山隂
壺觴須就陶彭澤風俗猶傳晉永和更使輕橈徐轉去
微風落日水横波(皇甫冉三月三日後亭泛舟)
洛城春禊元已芳年季倫園裏逸少亭前興中舉白讌
際生玄陸離軒蓋凄清管絃萍疎波盪柳弱風牽未厭
歡趣林浮夕煙(高求三月三日宴王明府山亭得煙字)
蘭橈萬轉傍汀沙應接雲峰到若耶舊浦滿來移渡口
垂楊深處有人家永和春色千年在曲水鄉心萬里賖
君見漁舟時借問前洲幾路入煙霞(劉長卿上已泛舟耶溪)
世間禊事風流處鏡裏雲山若畫屏今日會稽王内史
好將賓客醉蘭亭(鮑溶上浙東孟中丞或云鮑防作)
洛人今脩禊羣賢勝會稽盛筵陪玉鉉通籍盡金閨波
上神仙妓岸傍桃李溪水嬉如鷺振歌響雜鶯啼歴覧
風光好㳂洄意思迷棹歌能儷曲墨客競分題(劉禹錫三日與
樂天河南李尹陪令公洛禊)
曲池流水細鱗鱗高會傳觴似洛濱紅粉翠蛾應不要
畫船來往勝於人(東坡禊亭)
齊釀如渑漲綠波公詩句句可絃歌流觴曲水無多日
更作新詩繼永和(東坡和王勝之)
風雩三月初三日禊事宣和勝永和又見會稽王内史
蘭亭對酒愛新鵝(劉旦上已謝王豐父惠酒)
小桃脱萼柳梢柔春色無邊聽客愁好與永和修故事
一時人物盡風流(李若水上已)
當時俯仰尚為陳千載重來感益新曲水已傷迷故迹
崇山依舊對遊人(許安世)
僧言王右軍遺跡永和春蘭亭有曩基墨池涵漪淪書
堂閟靈像五亭餘圓囷(吴奎)
高士已陳迹青山猶故居地存脩禊水俗有换鵝書舊
像丹青改諸山楷法疎我來尋壞壁妄意有遺餘(題鼎臣宿
天章寺)
記得蘭亭祓禊辰今朝兼是永和春一觴一咏無詩侶
病倚山窗憶故人(王駕永和縣上已)
危構跨淵淪清宜滌世紛飛湍逢石轉潄玉隔山聞
影亂林花落山叢澗草熏兹為禊飲地何羡石將軍(蒋堂)
一𣲖西園曲水聲水邊終日會冠纓幾多詩筆無停綴
不似當年有罰觥(蒋堂景祐丁丑創曲水亭寮屬同賦)
風流定續蘭亭盛幕府能無竇鞏賢又云右軍筆墨空
蘭渚安道風流詫剡溪(彭汝礪送程公闢)
坐想蘭亭通曲水行聞上已接清明明年強健陪嘉集
定奪三觥賦不成(賀鑄)
羣公帖跋
逵再拜蘭亭叙議論多所未見高宗學書說及米元章
蘭亭叙樂毅論跋錄具别紙其他或尚有之未暇冥搜
也
澤卿彙次蘭亭考凡方冊所紀卷軸所題亦略備矣其
不可致者天上書耳秘閣藏唐人鈎摹并鍾離景伯摹
三軸皆有跋語錄以遺之南城曾漸書於道山堂
㬇再拜蘭亭考已遍覽敬服該洽謹此納還
蘭亭帖所共寳澤卿嗜古攷粹如此種學之功可以推
矣碧環張從祖
蠒紙入昭陵唐筆各名家世重定武本頗似聚訟字畫
反不逮古何耶澤卿&KR0008;粹有條理可為禊帖忠臣矣林
至
長廊睥睨來者誰出門邂逅渠得知不言使者求遺書
只言洛蠒當及時從容與語益欵洽論到翰墨尤瑰奇
山僧技癢不自禁稍出脩禊蘭亭詞啓函展玩未及竟
袖有黃紙天庭追口呿氣禠僵欲死一騎趣向咸陽馳
虬鬚天子喜折屐詔許兩禁同觀之龍騰鳳集在御榻
平生觸眼何曾窺自從蠒紙歸昭陵寳氣夜夜光陸離
千年議論經幾手極力追倣分毫釐博聞強識子桑子
上下纂輯無或遺清臞不滿六尺長中有文字無津涯
歸君此編忽自笑山東學究真黠兒而今御史還書癡
澤卿示蘭亭考作蕭翼取蘭亭詞豫章王疇若
開禧丁邜臘月六日還澤卿蘭亭考古括葉時書法
光芒晉永和後來摹寫不勝多考論又得桑夫子蘭渚
風流轉不磨
自從蠒紙殉昭陵定武流傳賸得名總輯舊聞為博議
即今真贋尚難憑
余從事越府脩圖誌因裒蘭亭題詠及諸賢所評禊帖
為一編以俟澤卿庶有補蘭亭考李兼孟達書戊辰元
已前二日
禊叙之傳歌詩序跋不知其幾愈出愈新贊揚不盡澤
卿又從而集之後之作者殆未已也嘗記本長老赴闕
時過金山佛印見其樸野強使賦詩仍誦唐人以來佳
句本忽使人代書云水裏有塊石石上有箇寺千人萬
人題只是這箇事印深服之余輙用其語曰定州有片
石石上幾行字千人萬人題只是這箇事可以發好事
者一笑樓鑰
澤卿往越欲以所編蘭亭書歸帥黃公仍見三山舅氏
送以二絶鑰蘭亭禊叙幾臨摹會稡工夫十載餘携
過會稽尋古蹟不妨呈似老尚書四海詩名陸放翁
晚成嘉遯萬緣空馮君問信今安否欲向溪頭共釣篷
澤卿蘭亭考用工深矣携攻媿大參詩見訪次韻併呈
放翁侍御會稽太守黃由字入昭陵不可模後來僅
及晉之餘識真盍向龜堂問敢謂牽聯亦得書
澤卿年七十餘著蘭亭攷自中原及渡江諸人題跋網
蒐幾遍甲是乙非真若聚訟讀之使人腹煩因思此叙
蓋歐禇諸公之寫真耳然研之極乃通於神如洙泗諸
子之肖仲尼終自弗叛非天寳以後諸人之所及也嗚
呼哀哉
天台老樵示蘭亭考坐間矻矻說此書且曰我幾蘭亭
癖矣平生惟一善本為人取去豈謂寓意於物不留意
於物者耶白鹿峯陸樗
嘉定初元嘉望平望道山堂觀蘭亭考歎其贍博
長樂陳舜申宋模莆田劉榘仲則
温陵陳模中行四明傅行簡欽父
華亭林至德久建安真德秀景元
金陵何剡楫臣清源留元剛茂潜
檇李陸埈子由
石更青白故兼新字看由中總是真畢了一生三百紙
樓公四句幾千春從來考古難題處直到名流下筆新
奄有山隂多寳藏草菴外面更無人廬陵楊長孺
蘭亭考用意勤甚欲人無所不知詎可厭其多耶先太
史字畫多法蘭亭至謂游荆州得古本蘭亭因悟筆意
是殆有言語不可傳者矣雙井黃㽦子耕
字書自蘭亭出上下數千載無復倫擬而定武石遂為
今世大議論桑君此書信足以垂名矣君事事精到習
詩尤工其即事云翠添隣塹竹紅照屋山花蓋著色畫
也葉適
六藝之一錄卷一百五十六
