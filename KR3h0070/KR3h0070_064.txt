欽定四庫全書
六藝之一錄卷六十五錢塘倪濤撰
石刻文字四十一
唐碑(祠廟)
立陳平廟碑
正書無書撰人姓名武德四年(金石錄)
魯府君廟碑
在宣城縣南六十里有斷碑載武德六年魯之嵓以
宣城降(輿地碑目)
諸葛武侯行廟碑
在興元府貞觀十一年(輿地碑目)
少姨廟碑
楊烱撰沮渠智烈書永淳元年十二月(金石錄)
右少姨廟碑楊烱撰云少姨廟者則漢書地里志嵩
高少室之廟也其神為婦人像者則故老相傳云啟
母塗山氏之妹也余按淮南子云塗山氏化為石而
生啓其事不經固已難信今又以少姨為塗山氏之
妹廟而祀之其為淺陋尤甚盖俚俗所立淫祀也烱
既載之于碑又遂以為漢書所謂少室之廟者何其
陋哉(金石錄)
啓母廟碑
崔融撰沮渠智烈書永淳二年正月(金石錄)
右唐啓母廟碑崔融撰按淮南子云禹治洪水通轘
轅山化為熊塗山氏見之慚而去至嵩高山下化為
石方生啓禹曰歸我子石破北方而啓生其說可謂
怪矣然漢武帝幸緱氏至中嶽見夏后啓母石列于
詔書則固已信之矣其後郭璞注山海經顔師古注
漢書皆具載其語而融又文其事于碑流俗安得不
惑乎自古荒誕之士喜為竒詞怪說以欺世眩俗學
士大夫能卓然不惑者盖鮮如啓母化為石伊尹之
母化為桑事尤不經難信然由古訖今未有非之者
也嗚呼此君子所以惡攻乎異端也歟(金石錄)
八都壇神君實錄碑
正書無書撰人姓名垂拱元年十月(金石錄)
右八都壇實錄撰人名元質不見其姓又不著書人
名氏其字畫亦可愛碑首題云大唐八都壇神君之
實錄其文云都望八山之始壇也此地名山封龍之
類有八因壇立廟遂為號焉封龍山在今鎮州其餘
七山不見其名又云漢光和中有碑而今亡此碑垂
拱三年立(六一題䟦)
唐八都壇記碑首題曰八都壇神君實錄八都者盖
其以封龍等八山為壇都望而祭之因壇立廟以為
名唐刺史馮義縣令蕭倓等禱雨有應率人修其廟
而為之記因列時人姓名扵後撰述者自稱元質而
不著姓亦無書人名氏碑以垂拱三年立(集古錄目)
昇仙太子碑
武后撰并行書聖歷二年六月碑隂薛稷書附
右周昇仙太子碑武后撰并書昇仙太子者王子晉
也是時張易之昌宗兄弟方寵謟諛者以昌宗為子
晉後身故武后為葺其祠親銘而書于其碑君臣宣
淫無恥類如此可發萬古之一笑也(金石錄)
武曌淫横千古而亦假借柔翰天之生才扵彼何其
不靳也此文未必真出后手當是北門學士語碑首
昇仙太子之碑六大字飛白書作鳥形亦佳飛白書
久不傳于世此其僅存者耳(石墨鐫華)
唐武后行書聖歷二年六月今在偃師縣南三十五
里府店緱山寺本廟(金石文字記)
周許由廟碑
則天撰相王旦正書大足元年五月(金石錄)
紀信廟碑
盧藏用撰并八分書長安二年七月(金石錄)
盧慈眀八分書(金石略)
堯廟碑
盧永慶撰劉濟初正書武后時立(金石錄)
光武皇帝碑
正書無書撰人姓名武后時立(金石錄)
北嶽府君碑
韋虚心撰陳懷志行書開元九年三月(金石錄)
陳懷志此碑在李北海雲麾之下法華之上盖以其
筋骨有餘而丰度微澁爾淵泉冨有唐世遺刻試校
之當自知也甲寅三月二十七日題是日立夏風雨
蕭瑟如高秋讀是文恍若從恒山麓下遇冰雹交作
山谷晦冥時從羽人仙客問投宿處景象也(玄牘記)
河侯新祠頌碑
秦崇撰王晏行書開元九年四月(金石錄)
右唐河侯新祠頌秦崇撰云河伯姓馮名夷字公子
潼鄉華隂人也按章懷太子張衡傳注引聖賢冡墓
記亦云馮夷者弘農華隂潼鄉隄首里人服八石得
水仙為河伯又引龍魚河圖曰河伯姓吕名公子夫
人姓馮名夷三說雖異然其為無所據稽則同也嗚
呼自古荒誕之說惑人雖聰眀之士猶或不免況庸
人乎
吴季子廟碑
八分書書撰人姓名殘缺開元十年(金石錄)
北嶽碑
張嘉貞撰并行書開元十五年八月(金石錄)
恒山祠碑張嘉貞撰并書今在曲陽縣北嶽廟中按
舊唐書嘉貞為定州刺史至州於恒嶽廟中立頌自
為文書於石其碑用白石為之素質黑文甚為奇麗
先自嶽祠為遠近祈賽有錢數百萬嘉貞自以為頌
文之功納其數萬今白石碑尚在本傳又言嘉貞官
至宰相不為子孫立業豈好貨者乎或矜誇其文則
有之然唐人以文取錢未嘗以官取錢嘉貞扵此又
僅百而取一古之疾也今也或是之亡矣(金石文字記)
唐老子廟碑
于儒卿撰房自謙正書開元十八年三月(金石錄)
唐東方朔廟碑
柳令譽撰行書無姓名開元十九年三月(金石錄)
唐立漢光武皇帝廟碑
李雲撰盧規行書開元十九年十月(金石錄)
北嶽真君碑
房鳳文八分書開元二十年正月(金石錄)
青城山丈人祠廟碑
徐大亨撰甘遺榮八分書開元二十年三月(金石錄)
南嶽真君碑
趙頥真撰蕭誠正書開元二十年十月(金石錄)
御史蕭誠書太原題名唐人無出其右為司馬係南
嶽真君觀碑極有鍾王法(海嶽名言)
右唐南嶽真君碑有别駕賞紫金魚袋光大晊歐陽
公云賞紫盖今借紫之比余按唐制自有借紫借緋
而又有賞紫賞緋盖以軍功被賞者耳(金石錄)
玄元皇帝廟額碑
敬抱忠撰吕獻臣八分書開元二十年十月(金石錄)
唐華嶽真君碑
唐華隂丞陶翰撰韋騰書玄宗開元十九年加五嶽
神號曰真君初建祠宇立此碑(集古錄目)
北嶽恒山碑
釋邈詞釋曠書開元二十一年八月(金石錄)
后土神祠碑
眀皇撰并八分書開元二十一年八月(金石錄)
唐眀皇分書太子鴻以下題名在河中府(金石略)
唐老子廟碑
崔季友撰鄭鉉正書開元二十二年四月(金石錄)
老子聖母碑
李升卿撰吕承獻八分書開元二十二年九月(金石錄)
尉遲迥廟碑
顔真卿撰蔡有鄰八分書開元二十六年正月(金石錄)
唐前華州鄭縣尉閻伯璵撰序秘書省校書郎顔真
卿撰銘蔡有鄰隸書迥字居羅代人仕周為相州捴管
周末隋文帝秉政迥舉兵不克而死唐武德中改葬
復其封爵開元二十六年相州刺史張嘉祐為之立
廟建碑(集古錄目)
尉遲迥碑成伯璵撰世以蔡有鄰書特貴其叙迥事
與周史略同然迥之死節不得顯方周之興迥已為
蜀國公矣逮魏之亡一宗伯且受命舊國舊都望
之無慨于懷不翅傳舍一日去之矣隋公總政天下
之勢可以知也迥則不受而承制起師以興復為任其
事則有疑也豈以地居嫌疑埶窮畏迫自度不能容
於隋而發哉則冤憤鬱結不得其死宜其出靈響以
自見不得如伯璵□□也唐說自迥之死而相州都督
死者前後相繼張嘉祐既視事夜整冠危坐有自
西廡出者曰余後周尉遲迥也死扵此遺骸尚存願得
畢葬前牧守者膽氣薄劣驚悸而逝非所害也又
指其女子曰同瘞扵此眀日嘉祐發掘得之備衣衾
棺器禮而葬焉既夕出謝曰余無他能願畢公之政
節宣水旱唯所命嘉祐以事聞上請置廟歲時血食
有詔褒異今考周紀韋孝寬既平鄴城則移相州守
安陽至于碑則謂武德中朝制改葬逮開元丁丑張
嘉祐問俗郡言多&KR1090;公曰蜀國公獨為純臣闕修殷
薦其取戾也宜哉觀此自是武德改葬至嘉祐則廟
而祀之矣亦不因詔而行也與尚書故實政戾謂神
之休福則得之其謂遺骸西廡詔為廟容改葬扵
開元歲則皆誤也(廣川書䟦)
穎考叔祠碑
劉彙撰李据八分書開元二十九年八月(金石錄)
唐立穎考叔廟碑王利用撰序劉彙銘李琚八分書
開元二十九年歲次辛巳建(復齋碑錄)
魏文侯廟碑
楊仲昌撰田琦八分書開元中立(金石錄)
唐華岳精享昭應碑
唐劉昇華岳昭應碑古碑序頌華應主簿咸廙為故
相許國蘇文憲公頲祈雨獲澍而作者也侍御史劉
昇書按趙眀誠金石錄於唐碑搜訪殆徧而獨遺此
昇書亦僅一見扵此碑而已書法八分頗遒美可仲
季惟則升卿而乏漢意聊為錄之(弇州山人藁)
唐華岳精享碑此唐開元帝遣蘇頲禱雨華山有應
而建碑也作者為主簿咸廙書者為御史劉昇昇見
金石略僅二碑而遺此今觀其隸古遒逸有漢人遺
意五代以降求此一批法不可得矣(石墨鐫華)
唐華岳昭應碑開元八年華隂主簿咸廙撰殿中侍
御史劉昇八分書華州刺史李光休題額(金石文字記)
劉昇徐州彭城人景雲中授右武衛騎曹參軍開
元中累遷中書舍人太子右庶子昇能文善草隸
(唐書)
北嶽廟碑
鄭子春撰崔鐶八分書李逖篆額(金石文字記)
碑鄭子春撰崔鐶書鐶無書名此碑分隸遒逸直當
韓蔡雁行而無樹碑年月攷其時張守珪鎮幽州當
在開元之末耳諸家無錄者何也(石墨鐫華)
廣成子廟碑
崆峒山在梁縣西南四十里有廣成子廟即黃帝問
道于廣成子之所唐開元二年汝州刺史充本州防
禦使盧貞立碑(寰宇記)
唐立關龍逢廟碑
在靈寳縣西南七里唐太宗東廵致祭開元十三年
立碑舍人吴鞏之詞(寰宇記)
唐時立在河南府靈寳縣龜頭原(古今砰刻記)
立漢樊君祠堂碑
王利器撰史惟則八分書徐浩篆額天寳二年十月
(金石錄)
右舞陽侯祠堂碑唐王利器撰史惟則八分書徐浩
篆額天寳三年縣令張紫陽修樊噲廟文及書篆皆
可愛也(集古錄)
唐校書郎王利器撰集賢院待制史惟則八分書前京
兆府司錄徐浩篆額舞陽令張紫陽等修廟記也碑
以天寳二年十月立在舞陽縣(集古錄目)
宓子賤廟碑
李少康撰李景參正書天寳三年七月(金石錄)
安天王碑隂
八分書天寳七年五月(金石錄)
金天王廟靈異述
衛包撰并正書天寳九年四月(金石錄)
宓子賤碑
賈至文耿篆書天寳十年四月(金石錄)
蜀先主廟碑
在晉原縣房琯文(輿地碑目)
張君神碑
王岳靈撰序宋昱銘李史奕正書天寳十年十月(金石錄)
王岳靈天寳十載為監察御史撰張惡子廟碑(唐詩紀事)
比干廟墓碑
天寳十載李翰撰正書今在汲縣比干廟唐太宗追
贈比干為太師貞觀中既立碑刻詔及祭文天寳中
李翰官扵衛作此碑述封表之指今碑乃宋建中靖
國元年汲令朱子才重立(金石文字記)
立巫馬期廟碑
賈賁撰韓軫八分書天寳十三年十月(金石錄目)
吕公祠廟碑
衛密撰顧誡奢八分書上元二年(金石錄)
右吕禋祠廟碑衛密撰云上元紀歲之眀年詔始置
南都以荆州為江陵府命長史曰尹按元結所撰吕
公表與肅宗實錄皆云上元元年九月改荆州為南
都獨此碑以為二年改恐誤(金石錄)
立晉太尉郗公祠廟碑
十一代孫昂撰郭昇行書大歷四年十二月(金石錄)
徐偃王廟碑
徐安貞撰張宙正書大歷八年十月(金石錄)
徐偃王廟碑隂記
張宙撰并八分書大歷八年十二月(金石錄)
司命真君碑
楊琡撰并行書徐浩八分書題額大歷八年十二月
(金石錄)
天柱山司命真君碑徐浩分書在舒州(金石略)
重修延陵季子廟碑
蕭定撰張從申正書大歷十四年十月(金石錄)
丹陽城西南六十里有延陵鎮去鎮九里為吴季子
廟有孔子十字篆碑及潤州刺史蕭定修廟記大理
司直吴郡張從申書并識重刊篆碑歲月二碑盖同
時立也歐陽公不喜從申書僅錄其三碑今存者獨此
耳昔人評張書頡頏李北海今觀遺刻挺勁有餘而乏
雋逸之氣恐未堪肩隨也(金石文字記)
重模延陵季子墓刻
右唐吴季子墓刻自唐以来相傳為孔子書大歷中
蕭定再模而刻之余覽史記家語及秦漢以前諸子
凡孔子與學者談議問答是非褒貶纖悉必載其間
荒誕之說實非出于聖人而附託書之者固有之矣
況于季子之賢孔子親銘其墓不應略不見稱于前
世至唐而始傳也又碑銘始于東漢孔子時所未有
而其字畫乃故為竒偉以欺眩世俗者非孔子書無
疑盖好事者偽為爾故余特為錄之以解来者之惑
後有博識之士當以余言為然(金石錄)
河瀆祠碑
王延昌撰趙復行書大歷三年九月(金石錄)
禹廟碑
崔巨撰段季展行書大歷三年十一月(金石錄)
崔巨文傳于今者絶少皆不及此碑季展他所書亦
不偉扵此治平二年上元日書(集古錄)
嚴將軍廟碑
在巴州貞元元年韋曾撰(輿地碑目)
漢嚴顔碑唐韋增記在保寧府巴縣治(古今碑刻記)
會稽山神永興公祠堂碣
韓梓材書越州(金石略)貞元元年立(輿地碑目)
郭汾陽廟碑
高參撰張誼行書貞元二年九月(金石錄)
貞元二年郭子儀廟碑高參文其叙子儀功業不甚
詳而載破墨姓處木討沙陀處蜜事則唐書列傳無
之盖子儀微時所歷其後遂立大勲宜乎史略不書
也然唐志有處蜜處月朱邪孤注等皆是西突厥嶭
延陀别部名號余於五代史為李克用求沙陀種類
卒不見其本末而參謂處蜜為沙陀不知其何所據
也按陳翃子儀家傳亦云討沙陀處墨十二姓與參
所書頗同唐書轉蜜為密當以碑為正(六一題䟦)
姜嫄公劉廟碑
高郢撰張誼行書貞元九年四月(金石錄)
大中大夫行中書舍人上輕車都尉賜紫金魚袋高
郢撰節度巡官將仕郎試大理評事張誼書節度判
官殿中侍御史韋丹建立處士張琯篆額右唐姜嫄
公劉新廟碑中書舍人高郢撰試大理評事張誼行
書廟在今邠州城南唐邠寧節度觀察使張獻甫所
遷故當時稱曰新廟而高郢為文予昔以尚書郎出
使寧夏道邠謁廟其後稍上有履迹平(爾雅大野曰平俗作坪非)
乃姜嫄履巨人迹所在予為大書履迹平三字俾州
官刻置廟側盖州人但知有廟而少知乎此故表而
出之(金薤琳瑯)
先主廟碑
貞元四年蘇瑞撰在昭烈帝廟中(輿地碑目)
鹽池靈應公神祠碑
崔敖撰韋縱正書貞元十三年八月(金石錄)
白楊新廟碑
令狐椘撰鄭造正書貞元十六年七月(金石錄)
張中丞許特進南特進廟碑
韋藏孫撰趙晏正書元和十五年(金石錄)
南海神廟碑
韓愈撰陳諫正書元和十五年(金石錄)
南海神廟碑韓愈撰以&KR3186;家舊藏本校之皆同惟集
本云蜿蜿蜒蜒而碑為蜿蜿蛇蛇小異當以碑為正
今世所行昌黎集多舛惟南海碑不舛者以此刻石
人家多有故也其妄意改易者頗多亦賴刻石為正
也(六一題䟦)
陳諫河中少尹貶台州司馬終循州刺史見唐書
王伾傳
梁山廟碑
在常德府元和四年董挺撰(輿地碑目)
蜀丞相諸葛武侯祠堂碑
右記裴晉公度撰柳尚書公綽書是時在武相元衡
幕中三公勲業年位雖小異要之不愧忠武侯者柳
於書不得稱名獨米元章謂其勝誠懸今觀其行筆
飄灑雄逸無拘迫寒儉之態真足壎箎第結搆小疎
不能運鐵腕捺磔間耳碑在成都七百年矣完好尚
如新得非以僻故存耶(弇州山人藳)
右裴度文乃成化中重鐫者有御史榮華䟦言子寬
此書如端人正士筆法遒勁裴公丈稱秉事君之節
者無開國之才得立身之道者無治人之術四者備
矣惟武侯有之信如䟦言也玉泉公自蜀還見貽因
記其後嘉靖丁巳六月八日雨記也(蒼潤軒䟦碑)
裴度撰柳公綽正書元和四年二月今在成都府文
稱元和二年相國臨淮公鎮蜀者武元衡也裴公時
為節度掌書記(金石文字記)
白將軍廟碑
在巢縣元和七年立(輿地碑目)
狄梁公祠堂碑
唐馮宿撰胡証正書并篆額元和中立(復齋碑錄)
在魏縣東南四里梁公為魏州刺史百姓立祠祀焉
(寰宇記)
狄梁公祠二碑一李邕文張虔繼書開元中立一馮
宿文胡証書元和中立在順德府城南(古今碑刻)
羅池廟碑
韓愈撰沈傳師正書長慶元年正月(金石錄)
羅池廟碑長慶巾唐尚書吏部侍郎韓愈撰中書舍
人史館修撰沈傳師書碑後題云長慶元年正月建
按穆宗實錄長慶二年二月傳師自尚書兵部郎中
翰林學士罷為中書舍人史館修撰其九月愈自兵
部侍郎遷吏部碑言柳侯死後三年廟成眀年愈為
柳人書羅池事子厚以元和十四年卒至愈作碑時
當是長慶三年考二君官與此碑亦同但不應在元
年正月盖後今傳摸者誤刻之爾今世傳昌黎先生
集載此碑文多同惟集本以步有新船為涉荔子丹
兮蕉黃蕉下加子當以碑為是而碑云春與猿吟而
秋鶴與飛則疑碑之誤也(六一題䟦)
文公叙羅池事亦既異矣夫鬼神茫昧幽渺不可致
詰聖人閟而不言惟知道者深觀其隠自理得之然
不以示人恐學者惑也昔殷人尚祭祀事死以生其
敝小人以鬼則立教御俗可不慎耶嘗觀文公守儒
道甚嚴以世教為己任其論武陵謝自然事勇决果
斷不惑于世可謂能守道者至羅池神則究極細𤨏
惟恐不盡豈亦蔽于好竒而不能自己耶又為李
文叔書羅池碑云羅池之文至矣来者不能加也其
以子厚正直為神誤矣昔歐陽文忠學文公而知至
者嘗評田弘正碑銜訓嗣事為譌必曰事嗣則語參
錯而雜比故能起而振也余讀此碑至牛繫軛下引
颿上檣益知簡鍊差擇其精至此信天下之竒作然
永叔謂春與猿吟兮秋鶴與飛疑碑之誤此最退之
用工處不知何故反於此疑之考銜訓事嗣退之便
是一體得扵彼而失扵此盖亦不思也(廣川書䟦)
黃陵廟碑
韓愈撰沈傳師正書長慶元年(金石錄)
長慶元年黃陵廟碑韓愈撰沈傳師書昌黎集今大
行扵世而患本不真余家所藏最號善本世多取以
為正然時時得石刻校之猶不勝其舛謬是知刻石
之文可貴也不獨為玩好而已黃陵碑以家本校之不
同者二十餘字如家本言降小君為夫人而碑云降
小水之類皆當以碑為正也(六一題䟦)
黃陵碑世以其書為重石久缺剥字滅幾半矣近人
以其完本售至數萬謂傳師此書特謹重有法不與
他石並也歐陽永叔嘗得其碑謂降小君為夫人据
碑為定其餘猶有可證扵書者今考於禮如夫人之
為小君自不失正豈書猶可疑也又若陟方等語大
不合扵書矣退之於文嚴整密緻故語妙天下&KR3186;扵
黃陵碑疑之詞不整比而辨事謬誤不知何為至是
其謂張愉曰且使後世知有子名加此于人其誰受
之耶穆宗詔曰張愉學古人仕甚修飾河西有政聲
次扵李諒則愉之名不待愈而後世知之矣(廣川書䟦)
右唐黃陵廟碑碑四面皆有字今其兩面字多處已
磨滅不可讀此本盖七八十年前舊物字書完好可
寳也今世所傳退之集多為人妄加讎校而此碑人
家尚時有之故訛謬為少然退之自潮移袁入為國
子祭酒盖三年而碑云三十年盖書碑者誤耳(金石錄)
博士王持國得韓愈撰黃陵廟碑甚完其字無譌軸
而藏之屬余書其後余謂黃陵文見昌黎集人皆可
得惟碑以傳師書為貴久則字剥缺不可讀故其完
本難得余嘗考昌黎之文閎深浩博不與世人同機
軸卓然自成一家獨于此碑雜碎無統紀文氣亦不
純而格韻不類盖其辨湘君已失故其言亦自畔不
得經意湘君即舜妃夫人為女英以椘詞可得知之
古者天子建后其以娣姒從者雖皆同姓自當為夫
人此禮也郭璞疑帝舜之后不當降小君夫人愈謂
有小君故正得稱君夫所謂君即小君也后夫人配
君故天子國人稱之謂君則后謂小君降天子也舜
不立正妃二女以長幼為序不言后豈后之下復為
小君以稱此非禮也惟諸侯之妃天子封之曰夫人
故國亦以小君稱之對諸侯以自稱於國也書稱舜
曰五十陟方乃死禮曰天子登遐釋詁曰隲假格陟
躋登升也則登遐升遐同文舜為陟方自是南巡狩
凢行必謂陟盖往而升也不謂地有高下而降陟異
詞周公稱成湯曰禮陟配天自是殷禮能升配天享
國不宜遂以為陟而死也今曰陟文句為盡而謂方
乃死者此不成語愈書誤以竹書雖以陟為升謂升
遐也不得扵此取之觀愈於此碑時用工深故博考
而詳取盖求之太過牽強取合固宜忘失本意(廣川書䟦)
徐偃王廟碑
徐偃王碑昌黎韓愈撰徐放書碑故在集中以其文
相校不失盖碑近而傳者衆故得不誤愈扵此碑序
事淹該華實不似黃陵等碑錯雜無序駸駸上薄漢
周不造其極則不止魏晉宋齊糠粃殆盡略無餘習
可謂至矣昔人嘗謂公扵文渾然一出於已不蹈襲
前人横驁直肆恢竒衍溢今考其言曰徐不忍鬭其
民北走彭城武原山下百姓隨而從之萬有餘家因
號其山為徐山此即范曄漢書全用其語偃西王母
事盡錄穆天子𫝊朱弓赤矢采祥瑞志然則愈於文
盖亦未嘗不用前人語但使人不覺如已出也其曰
故制樸角昔人嘗改為桷淮南子曰堯樸角不斲素
題不枅愈于書無所不用也(廣川書䟦)
衢州徐偃王碑昌黎韓愈撰福州刺史元錫書元和
十年十二月九日立(韓文考異)
元錫字君貺河南人淄王傳見唐宰相世系表
新修虞舜廟碑
嶺南東道節度推官謝楚撰長慶元年立(輿地碑目)
禹穴碑
鄭魴撰序元稹銘韓梓材行書寳歷二年九月(金石錄)
馬先生廟碑
太和九年十一月盧中規撰崔植正書(金石錄)
崔植字公修博通經史長慶初拜中書侍郎同中
書門下平章事
陽山祠神二碑
劉禹錫撰并書鼎州(金石略)
靈應廟碑
會昌元年建在錢清鎮祠下(輿地碑目)
會昌元年前進士吕確書(會稽志)
南瀆廣源公碑
李景讓撰蓋巨源八分書大中十二年正月(金石錄)
蜀相武鄉忠武侯諸葛公碑
唐李景譲撰正書無名氏篆額大中十年三月建(復齊
碑錄)
大中三年李景遜撰今在隆中(輿地碑目)
周公祠靈泉碑
周公祠靈泉湧出大五小七凢十二處觀察崔珙奏
状勒石事在大中間石前刻奏状中刻宣宗批答后
刻珙謝表文詞宛至有盛世風書亦遒健有法且其
叙列大似漢人碑例而遜其古質耳如此等碑宋以
後不可得也(石墨鐫華)
鳳翔府岐山縣鳳棲鄉周公祠舊有泉水久竭大中
間泉忽湧出崔觀察珙奏状亦水旱恒事耳宣宗手
詔褒嘉猶見下霽而史尚以無復仁恩察察為眀短
之何也碑勒奏及手詔謝表筆氣蕭散有褚河南意
後書年月及銜復似柳如出兩手(金石史)
崔珙奏答詔俱正書大中二年十一月今在岐山縣
周公廟(金石文字記)
天王廟碑
在贑州咸通二年刺史李振撰(輿地碑目)
伏波廟碑
咸通八年左武衛兵曹參軍崔遂文(輿地碑目)
唐新立鎮南將軍劉表廟碑
唐陵州刺史劉權撰并書劉表字景升山陽高平人
後漢末為荆州牧僖宗時山東南道節度使劉巨容
嘗夢見之故為立廟巨容自稱裔孫碑以廣眀二年
立(集古錄目)
唐劉表碑隂
碑隂劉巨容題記與廟碑同巨容既立廟因於墓側
搆水亭為遊宴之所後記表僚屬蒯越韓嵩等及蜀
先主在荆州事迹末有表所作山道口亭銘刻在廟
碑之隂(集古錄目)
孚貺侯廟碑
在銅陵縣中和二年立(容齋四筆)
蜀先主廟碑
郭(缺)撰正書乾寧元年今在涿州樓桑村廟中剥蝕
其首行曰婁居道重修(金石文字記)
張將軍魯新廟碑
張將軍新廟記李巨川撰唐彦謙書張魯事史傳詳
矣巨川文詞匪工所錄者彦謙書爾彦謙書頗知名
於世故略存其筆蹟也(六一題䟦)
修北嶽廟殘碑
劉端撰王知新行書今在曲陽縣廟中記王處直修
廟事(金石文字記)
六藝之一錄卷六十五
