欽定四庫全書
六藝之一錄續編卷十一錢唐倪濤撰
書論
仁和錢景晴江集錄
書苑璧珠
書名起於玄洛字勢發於倉史(庾肩吾書品)
開篇玩古則千載共朝削簡傳今則萬里對面(仝上)
張筆左紙胡肥鍾瘦(張芝左伯胡昭鍾繇)
施肩吾如新亭傖父陶隱居如吳興小兒(梁武帝書評)
分行紙上類出蠒之蛾結畫篇中似聞琴之鶴(書品云)
善射不注斵輪不傳(仝上)
披其叢薄非無香草視其涯岸皆有潤珠(仝上)
鷹爪含利出彼兔毫龍管潤霜遊兹蠆尾(仝上)
崔子玉草賢張伯英草聖(書斷云)
秦皇重程邈隸書令奏事皆法之漢帝竒杜度草書詔
奏事皆作之
王延之曰勿欺數行尺牘即表三種人身(庾元威論書)
子敬書年少精白紗裓書羊欣白絹新裙(虞龥論書表)
蔡邕飛而不白羲之白而不飛(梁武帝云)
羊真孔草蕭行范篆(袁昇書評)
日書月書風書雲書蟲篆魚篆鳥篆龍篆(庾元威論書)
李丞相見穆王書七日興歎患其無骨蔡尚書觀洪都
碣十旬不返嗟其出羣(衛夫人筆陣圖)
智永筆塜懷素筆塜
張旭草書得之公孫劍器猶蔡邕之飛白見匠人施堊
帚也
卧王濛於紙中坐徐偃於筆下(唐太宗論蕭子雲)
怒猊抉石渴驥奔泉徐浩也飛鳥出林驚蛇入草亞棲
也旱蛟得水毚兔走穴歐陽詢也
徐鼎臣□匾法陸希聲撥鐙法
索靖銀鈎承禎金剪
袁昂曰上谷之翮未覩鴻跡曇壤之鵝空傳贋本(袁昂書評)
春蚓秋蛇之評家雞野鶩之論
鍾繇盗掘韋誕墓取蔡邕筆法温韜盗掘昭陵取逸少
蘭亭
入木三分飛帛六點
伯英墨成池智永硯成臼
智永得右軍肉智果得右軍骨(智果語見書斷)
元常老骨子敬懦肌(陶隱居與武帝啟)
衆家可識亦當復由串耳六文可工亦當復由習耳(梁武
帝答陶啟)
許慎門徒居然嗢噱衛恒子弟寧不傷嗟(庾元威論書)
逸疑方外縱在矩中(李約肅字贊)
鍾繇曰用筆者天也流美者地也
周禮以雞斯為笄纚禮記以相近為禳祈(庾元威論書)
虞翻笑鄭玄不識古文韓愈笑羲之僅得俗字
奎有芒角下主辭章頡有四目仰觀垂象
文有三誓岐陽告巫咸朝那告大沉要冊告亞駞書有
三蒼李斯作蒼頡揚雄作訓纂賈魴作滂喜(俱見西溪叢話)
史記曰蒼頡造書鬼夜哭龍潛藏淮南子曰蒼頡造書
天雨粟鬼夜哭
古文柱江淹問王儉儉曰江東不知隸書壁中墓中科
斗近是
魯有讒鼎銘秦有詛楚文
禹刻岣嶁碑則用科斗宣王刻石鼓則用籀書
嗚呼此延陵季子之墓九字孔子篆殷大夫比干之墓
七字古隸在汲縣坶野
薛尚功欵識法帖十卷碑在江州夏竦古文四聲韻五
卷本在江州薛字用敏夏字子喬
秦之嶧山銘魏武排倒漢之金人銘董卓銷其九石虎
移其三
佳城之銘汲冡之書
篆二李斯陽冰異代也二徐兄弟也
方勁古拙隸書法也神竒工巧摹印法也
欵謂隂字是凹入者識謂陽字是凸出者
蔡文姬曰臣父割隸字八分取二分割篆字二分取八
分
鍾元常八分象隼王逸少轉筆象鵝
江州有菊亭裂本又兵鑿石石中有逸少頭眩方
妙盡許昌之碑窮極鄴下之牘
覩歐無虞覩顔忘柳(无咎題跋)
蕺山之扇竟未增錢凌雲之臺無因誡子(書品)
學班失馬買王得羊
峻拔一角潛虚半股(心成頌)
黃魯直書大雅臺詩衛夫人賜子敬大雅吟書
東西林題名魯公也廬山寺額皆韓休也
顔麻姑壇記蘇經藏記皆有大字小字兩本(見放翁題跋)
柳公權江州復東林寺碑歐陽率更廬山西林道場碑
一字齋蕭齋也梁智藏碑號三蕭碑
葉法善求北海夢中書碑名追魂與碧落碑事相類
衆口異賈羣目改望(廣川書跋)
無蹊徑可尋不繩削而合(皆山谷語)
字中有筆如禪家句中有眼(黃山谷題絳帖)
智永四十年不下樓懷素三十年無完衣被
家貧不辦素食事忙不及草書(姑溪跋山谷漁父詞)
古跋云契闊艱難不敢失墜(海岳跋智永千文)
蔡邕藏論衡於帳辨才棲禊帖於梁(後村跋蔡端明茶錄)
借眼前之景而含萬里不盡之情因古人之法而得三
昧自在之力(周益公跋米元章書)
見蛇鬭而筆法進聞雞聲而遂能神(石門題跋)
隋多鍾唐多王(研筆襍記)
以子敬書種蠶子以東坡書換羊肉
張文孝一年不作草字杜祁公一生不作真字(避暑錄話)
禪有斧成針喻鍾紹京謂智永研成臼乃詣右軍
坡曰鸚鵡之學止數言谷曰蝦蟇之禪止一跳
北方字法呼為毡裘氣元章謂顔筆如蒸餅樣
劉共父謂晦菴我所學唐之忠臣公所學漢之篡賊耳
劉字學魯公朱字學孟德
智永寫千字文八百本夀皇臨蘭亭記五百本
鍾繇伐人墓米芾蕩人舟皆為取書法
海神借看永叔瀧阡表碑江神劫獻魯直草書韋應物
詩
江神索涪翁字蓬萊女官效涪翁字
影書帖淡墨榜渴筆告身
黃山谷極道王荆公書法蘇才翁極道范文正書法
柳家元和脚黃家元祐脚
楊少師散僧入聖李西臺法師參禪(東軒筆錄)
風檣陣馬杜牧之比李長吉詩蘇子瞻比米元章字
晏元獻以誌宸妃墓被參而蔡忠惠以不書温成碑見
頌
劉穆之謂高祖曰書雖小事願公小復留意孝武荅子
業曰書不長進此是一條耳
陳征北軍人於丹徒發郄曇墓大獲鍾王遺跡多賜始
興王伯茂唐節度使温韜發太宗昭陵大獲鍾王墨
跡並歸廬山隱士鄭元素
則天造十九字魏太武造新字千餘
庫狄干穿鎚斛律金作屋
唐高宗幼戱草成勅字齊樂陵王百年嘗作數勅字
漢人碑首稱神漢唐人碑首稱聖唐
唐太宗戈法逼真以虞世南所補也宋仁宗六點竒絶
增李唐卿所進也
百濟求蕭子雲書高麗請歐陽詢書
吕安於門上書一鳳字王右軍於帖尾書一鷖字
頡書直行梵書右行佉盧書左行三人親兄弟也
理宗親書西山二字表蔡元定又親書南谷二字賜鄒
應龍
書詩與這韓翊御筆賜字君謨
高平刻鵲印之章元暉記虎兒之字
晉石碑字生金宋石鼓字嵌金
金延廣母子碑初無文字但有人物謝太傅碑不銘功
德號没字碑蓋彷漢製
郭知玄曰銀鈎一啟亥豕成羣蕩櫛行披魯魚盈隊
顔公書碑令家僮刻之北海書碑手自刻之
懷素種蕉康樂剥芨(謝山居賦自注芨皮可以為紙)
竇太穆善書與唐高祖書相雜出人莫能辨也吳憲聖
善書續宋高宗書九經人未易辨也
張公藝應詔進一忍字陳希夷遺表進慎火停水四字
而已
洛字去水為雒光武忌赤伏也卞字加水爲汴隋煬急
開河也
擔夫担可以悟字伍伯杖可以畫詩
沈麟士年過八十火下細書二三千卷僧智佺八十一
學歐王書體曰吾習來生字耳
文宣稱唐邕手作文書口且處分耳又聽受實是異人
南史稱劉穆之目覽辭訟手荅牋書耳行聽受口并
酬應不相參涉
崔挺書文明太后父燕宣王碑賜爵泰昌子張景仁以
八體取進建安王
百官上書囊天子取為扆帳盛也天禄圖書縑軍士取
為帷囊衰也
李冰書深淘灘高作堰六字於鬭雞臺張飛書山高月
小水落石出八字於黃陵峽
李挺之曰學書妨學道程子曰即此是學
雷太簡曰聞江聲而筆法進文與可曰見蛇鬭而草書
長
王梅溪筆鈍自罵陳止齋亦曰余性不解書
吳季札墓碑字李陽冰學之夏侯嬰佳城字叔孫通讀
之
詛楚文云秦嗣王敢用吉玉王子吳□鼎云擇其吉金
鄧艾碑作鄧又周亞夫印作周惡夫(又音艾亞惡古通用)
上非天象所垂下非河洛所吐中非聖人所造趙壹非
草書也
書空曰咄咄怪事稱書曰咄咄逼人
蔡邕書法受扵神人羲之書法感天台丈人
羲之書蕺山老嫗六角扇十許人爭市去東坡書負綾
絹人白團夾絹扇二十許人爭市去
不恨我不見古人恨古人不見我名言也張融曰非恨
臣無二王法亦恨二王無臣法
漢章帝貴杜度草詔度艸書上事魏文帝喜劉廣通艸
亦令廣通艸書上事
逸少書門生棐几其父刮盡子敬門生以子敬書種蠶
羲之自書表穆帝使張翼題後荅之當時不别子敬上
表多在中書謝靈運竊寫易之相與不疑
王丞相過江以鍾繇書藏衣帶中王平南渡江以索靖
書四叠綴衣中
蔡邕藏論衡於帳中魏武懸梁鵠書於帳中
顧愷之三絶其一書也虞世南五絶五曰書翰(玄宗亦曰鄭虔
三絶)
書道士石是李北海之魂書木蘭詩乃李義山之魄
鐵鉤鎖柳誠懸法也金錯刀李煜法也
宋景文手抄文選三過洪景盧手抄資治通鑑三過
闞澤傭書寫畢誦讀亦遍王僧孺傭書寫畢誦讀亦遍
庾翼與逸少書曰昔得伯英草過江亡失唐文皇贊逸
少曰伯英臨池之妙無復遺蹤(可見伯英之書皆長史之譌也)
務光辭湯之禪用倒薤書孫臏斬龐涓於大木之下作
蟲書
韋仲將奏曰若用張芝筆左伯紙及臣墨然後可逞蕭
子良書曰子邑之紙研妙輝光仲將之墨一滴如漆
伯英之筆窮神盡思
太宗為真艸書屏風以示羣臣宋初舘閣書制勅文貼
於屏風號屏風樣以示翰林官
鍾會易鄧艾上章莫有知者張懷素換高正臣書五紙
高不能辨
張廷範唐賊也善書跋率更帖或譏考亭曰公所師者
漢賊也
元次山中興頌得顔清臣書之歐陽修集古序得蔡君
謨書之
蘇轍徐州黃樓賦兄軾刻之令狐楚河中白樓賦子綯
刻之
顔清臣祖將軍碑九江守磨去另刻德政歐陽詹弔之
柳公權何進滔碑太和尹磨去另刻新製周必大恨
之
禊帖藏昭陵為賊所劫定武真刻藏向若水墓又爲賊
所劫
蜀胡氏寳墨名亭王晉卿寳繪名齋米元章寳晉名齋
桓玄耽玩法書盧循素善尺牘
王導則列聖推能庾亮則羣公挹巧(書品云)
僧虔掘筆自全猶鮑照累句自晦也
虞永興&KR0552;卿二字得麻一斗房材二字得羊十頭
晉武以于闐青鐵硯賜張華寫博物志以大秦國蜜香
紙賜杜預寫春秋釋例
張公藝作百忍字齊鬱林書一大喜字而作三十六小
喜字繞之
晉太康初盗發魏安釐王塜得竹書齊建元中盗發楚
王塜得竹簡(一在汲縣一在襄陽)
皇極三十二字傳於箕子丹書三十九字傳於尚父
李斯之博雅以朿為束蔡邕之知書以豊作豐
文止戈為武文反正為乏字說之始也
謂隸昉程邈耶齊胡公棺文已同今隸謂小篆昉李斯
耶秦詛楚碑文已同小篆
雲氣時飄五色仙人還作兩童(庾肩吾書品言古文也)
波廻墮鏡之鸞楷顧雕陵之鵲(書品言篆籀也)
漸失穎川之言竟逐雲陽之字(書品言舍繁從省也)
比類象形謂之文形聲相益謂之字著於竹帛謂之書
許氏說文立一於專畢終於亥
蒼頡石室記秦李斯識八字漢叔孫通識十二字
篆則統乎科斗玉筯垂露薤葉大小之屬也隸則統乎
羲獻鍾庾歐虞顔柳真草之輩也(宋任玠語)
軍陳爲陣始於逸少形景為影本於稚川
春秋傳以毁則為賊而資以守典以止戈為武而逹於
用兵以反正為乏而定伐惡之謀以皿蟲為蠱而立
養生之戒(荆公字說)
上比崔杜不足下方羅趙有餘
漢之諸儒比肩立而楊子雲以識字稱韓文公言語妙
天下而猶自謂略須識字字亦豈易識哉
周保氏之六書指事象形諧聲會意假借轉注也衛夫
人之七勢一丶丿□丨□&KR1525;也
多骨微肉者筋書多肉微骨者墨豬
烟霏霧結狀若斷而還連鳳翥龍蟠勢如斜而反直(王羲
之傳論)
張懷瓘曰揖讓禮樂獻不及羲風神散逸羲不及獻
徐吏部得右軍皮膚眼鼻所以似之顔太保得右軍筋
骨心肺所以不似(陸羽云)
凝之得右軍韻操之得右軍體徽之得右軍勢渙之得
右軍貌獻之得右軍源猶顔延年自謂竣得臣筆測
得臣文&KR0930;得臣義躍得臣酒也
鍾司徒十二種意外巧妙即張長史筆法十二意也
詭異者字體瓌怪也聯邊者半字同文也重出者同字
相犯也單復者字形肥瘠也(文心雕龍)
一畫之間變伏起於鋒杪一點之内殊衂挫於毫芒(孫過
庭書譜)
真以點畫為形質使轉為性情草以點畫為性情使轉
為形質
絳樹青琴殊姿共豔隨珠和璧異質同妍
篆尚婉而通隸欲精而密草貴流而暢章務險而便
自矜者將窮性域絶誘進之途自鄙者尚屈性涯有可
通之理
過庭書譜貴五合陽冰禁經論五生
張懷瓘云氣勢生於流便精魄出於鋒芒
董内直云無垂不縮無往不收
覃精一字功歸自得盈虚統視連行妙在相承起復(心成
頌云)
郭知玄曰氣韻本於游心神彩生於用筆(書畫一也)
唐太宗云指實則節力均平掌虚則運用便易
李陽冰曰點不變謂之布碁畫不變謂之布算
大字難於結密而無間小字難於寬綽而有餘(東坡云)
筆成塜墨成池不及羲之即獻之筆秃千管墨磨萬錠
不作張芝作索靖
黃山谷云右軍似左氏大令似莊周
山谷云肥字須要有骨瘦字須要有肉又云肥不剩肉
瘦不露骨乃為合作
坡詩云退筆如山未足珍讀書萬卷始通神山谷亦云
若使胸中有書數千卷則書不病韻
小心布置大膽落筆(翰林粹言)
真多用折折欲少駐然真以轉而後遒草多用轉轉欲
不滯然草以折而後勁(姜白石云)
臨書易失古人位置而多得古人筆意摹書易得古人
位置而多失古人筆意
態度者書法之餘也骨格者書法之祖也
執為長短淺深使為縱橫牽掣轉為鈎盤縈紆用為點
畫向背
折釵股欲其曲折圓而有力屋漏痕欲其橫直勻而藏
鋒錐畫沙欲其無起止之跡壁拆泥欲其無布置之
巧
雙鈎懸腕讓左側右虚掌實指意前筆後此古人所傳
運筆之訣也如屋漏痕如壁拆泥如錐畫沙如折釵
股此古人所論作書之勢也
雕鶚向風自成騫翥言㤀情也鴛鴻出水更好儀容言
天然也
傑立特出可謂之神運用精美可謂之妙離俗不謬可
謂之能(朱長文云)
筆圓而用方謂之遒體方而用圓謂之逸(趙茝光云)
勒字顔法也排字歐法也描字虞永興法也畫字徐季海
法也刷字右軍法也(李日華詮米元章語)
古文如春籀如夏篆如秋隸如冬八分行草歲之餘閏
也(衍極)
真書如立行書如行草書如走(法書本象)
運筆邪則無芒角執手寬則書緩弱點掣短則法擁腫
點掣長則法離凘畫促則字勢橫畫疎則字形慢(梁武
帝論書)
千種風流曰能百般滋味曰妙(竇蒙述書賦注)
鷹隼乏采而翰飛戾天骨勁而氣猛也翬翟偹色而翺
翔百步肉豐而力沈也
文者祖父字者子孫衛恒又曰篆籀蓋其子孫隸艸乃
其曾玄
初若食蔗喉間少甘則己末則如食橄欖味久愈在也
宋高宗於右軍云然
秃千兔之翰聚無一毫之觔窮萬榖之皮歛無半分之
骨
龍鸞飛動衆所共窺天日清明臣何敢繪(周益公跋御書佳語)
子雲曰言心聲也書心畫也相押字法謂之心印
入則重規疊矩出則奔軼絶塵(山谷云)
右軍筆勢圖云弱紙強筆強紙弱筆可匹危弓安矢安
弓危矢
米元章云一日不書便覺思澁黃山谷云三日不讀書
便覺語言無味面目可憎
得蘇字輒換羊肉蜀諺曰蘇文熟喫羊肉是文亦可換
羊肉也
山隂道士以一籠鵝換王逸少寫道德經會覺上人以
百甕酒乞吳道子畫菩薩壁
曹不興為吳大帝書屏風誤筆成蠅楊德祖為魏太祖
畫扇誤筆成蠅
字用堊帚劉永年畫雖堊帚亦可用
梁武曰王獻之書白而不飛蕭子雲書飛而不白荆浩
曰吳道子畫有筆而無墨項容畫有墨而無筆
歐陽率更見索靖書宿三日而後去閻立本視張僧繇
蹟宿十日而後去
韋孝將凌雲臺應召戒子孫勿學書閻立本春苑池應
召戒子孫勿習畫
張旭觀公孫大娘舞劍而草書以進吳道元請裴將舞
劍而壁畫以成
離傍配禹澤分外臯(顔之推論俗字離作□澤作&KR1485;)
甘本舌字舌本甘字又曰牛是魚字魚是牛字
回古雷字淵默雷聲故顔淵字子淵參本音參參前在
輿故參字子輿
心字一倒火耳水字一坎卦耳
目加兩點貝欠兩點四口一十四十一口(皆字謎也)
去學書而學劍自無一成去學書而學醫應有二廢
枯竹篙舟曲筯哺物(米元暉喻筆不可意見癸辛襍識)
五花判舍人故事五雲押韋陟能事
開通元寳八分篆隸三體淳化元寳真行艸三體
弓劍刻秦定字汴京樓觀刻燕用字(疑是工匠名)
術人字占宫人字舞(字占見耿定向權子字舞見樂襍錄記)
仲子手文士衡灑血桂陽鶴觜司農牛角皆語怪也
庫狄干署名逆上穿錐王周署名先吉成外
魯魚亥豕甚而杖杜金根伏獵弄麞甚而梨離羊芋
朋字未正丁字不屈
不識一丁不識一个不識瞎字不識紇字也
六㙯之一錄續編卷十一
