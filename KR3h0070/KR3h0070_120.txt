欽定四庫全書
六藝之一錄卷一百二十一錢唐倪濤撰
石刻文字九十七
金薤琳瑯
唐杳冥君銘
悠悠洛邑眇眇伊瀍屢移寒暑頻經歲年丹壑幾變陵
谷俄遷不覩碑碣空悼風煙(其一)時代攸徙寧窮姓氏匪
辨(缺)誰分朱紫翠墳全缺玄扃亦毁久歇火風爰歸
埊水(其二)靈跡難訪莫知其狀彷彿穸臺依稀泉帳草積
丘壠松高巖嶂乃眷幽途彌增悲愴(其三)于彼兆域是生
荆棘松劔猶存榆錢可識覽物流(缺)太息欲致禮
於營魂聊寄言於翰墨
大唐神功元年丁酉歲十月一日鳳閣舍人河
東薛稷撰文并書丹
唐尚書省郎官石記序
朝散大夫行右司員外郎陳九言譔
吴郡張旭書
上天垂象北極著於文昌先王建邦南宫列為會府六
官既辨四方是則大總其綱小持其要禮樂刑政於是
乎達而王道備矣聖上至德光被睿謀廣運提大象以
祐生人躬無為以風天下三台淳耀百辟承寧動必有
成舉不遺策年和俗厚千載一時而猶搜擇茂異網羅
俊逸野罄蘭芳林殫松秀盡在於周行矣夫尚書郎卄
四司凡六十一人上應星緯中比神仙咸擅國華以成
臺妙修詞制天一之議伏奏為朝廷之容信杞梓之藪
澤衣冠之領袖頃朝榮初拜或省美中遷昇降年名各
書廳壁訛誤多矣總載闕如非所以傳故實示不朽者
矣今諸公六聯同事三署並時排金門轔華轂鸞蹌鳳
跱肩隨武接而不因僉謀補其闕典其於義也無乃太
簡乎左司郎中楊公慎餘於是合清論創新規徵追琢
之良上伐荆藍之美石刊刻為記建於都省之南榮斷
自開元卄九年咸列名于次且往者不可及来者不可
遺非貴自我蓋取隨時斑位以序昭其度也豐約從宜
昭其儉也俾夫金石長固英華靡絶不編班固之年自
然成表未讀馬卿之賦已辨同時不其偉歟
開元卄九年歲次辛巳十月戊寅朔二日己夘
建
唐達奚珣遊濟瀆記
吏部侍郎達奚珣文
監門衛兵曺參軍薛希昌書
軹縣南北數十里濟水出焉稽乎舊章可得而道自河
浮綠甲帝命玄夷疏甽澮而正乾綱鏟陵巒而通委輸
所謂四瀆資我而成彼二水者或在幽僻遠而貌竒伊
何足貴豈與夫體清淳之氣據夷夏之中平地開源分
空正錄表裏皆淨似若非深舟檝既加乃知無底冲和
自抱斯君子之量歟從此而東截河通汶不以險阻(缺)
其勢不以清濁汨其流終能獨運長波滔滔入海沈潜
剛克斯君子之量歟意者洞幽明貫天壤包荒萬類出
入無間形與化遊復歸於道不然何其異也雖金火交
作變通殊制而浮沈之事亦無捨旃國家南正司天北
正司地以為百神授職則隂陽無錯繆之灾羣望聿修
水土得平均之序欽若稽古道豈虚行閟宫有洫象設
如在流目一望森森動人覺毛髮之間風颷四起然後
以諸侯之禮禮而禩之至於下人日用蘋藻吉凶悔吝
則以情言且神道無方豈存於此而物類相召或有憑
焉㕎溜潜通動植兹液高樹直上百尺無枝虚篁下清
四時一色意隔人世空聞鳥聲陽浦先春草心方變危
岸猶冷苔生未穠紅晶落而天下隂青靄凝而衆山暮
留賞無厭歸情坐忘中途載懷歴歴在眼庶記豪翰光
昭厥美云
唐撫州南城縣麻姑山仙壇記
麻姑者葛稚川神仙傳云王遠字方平欲東之括蒼山
過吴蔡經家教其尸解如蛇蟬也經去十餘年忽還語
家言七月七日王君當来過到期日方平乘羽車駕五
龍各異色旗旌導從威儀赫奕如大將也既至坐須臾
引見經父兄因遣人與麻姑相聞亦莫知麻姑是何神
也言王方平敬報久不行民間今来在此想麻姑能暫
来有頃信還但聞其語不見所使人曰麻姑再拜不見
忽已五百餘年尊卑有序修敬無階思念久煩信承在
彼登山顛倒而先被記當按行蓬莱今便暫往如是便
還還即親觀願不即去如此兩時間麻姑来来時不先
聞人馬聲既至從官當半於方平麻姑至蔡經亦舉家
見之是好女子也年十八九許頂中作髻餘髮垂之至
腰其衣有文章而非錦綺光彩耀日不可名字皆世所
無有也得見方平方平為起立坐定各進行廚金盤玉
杯無限美饍多是諸華而香氣達於内外擗麟脯行之
麻姑自言接侍以来見東海三為桑田向聞蓬莱水乃
淺於往者會時略半也豈將復還為陸陵乎方平笑曰
聖人皆言海中行復揚塵也麻姑欲見蔡經母及婦經
弟婦新産數十日麻姑望見之已知曰噫且止勿前即
求少許米便以擲之墮地即成丹砂方平笑曰姑故年
少吾了不喜復作此曺狡獪變化也麻姑手似鳥爪蔡
經心中念言背痒時得此爪以爬背乃佳也方平已知
經心中所言即使人牽經鞭之曰麻姑者神人汝何忽
謂其爪可以爬背邪見鞭著經背亦不見有人持鞭者
方平告經曰吾鞭不可妄得也大歷三年真卿刺撫州
按圖經南城縣有麻姑山頂有古壇相傳云麻姑於此
得道壇東南有池中有紅蓮近忽變碧今又白矣池北
一壇傍有杉松松皆偃蓋時聞步虚鐘磬之音東南有
瀑布漂下三百餘尺東北有石崇觀高石中猶有螺蚌
殼或以為桑田所變西北有麻源謝靈運詩題入華子
岡是麻源第三谷恐其處也源口有神祈雨輒應開元
中道士鄧紫陽於此習道蒙召入大同殿修功德二十
七年忽見虎駕龍車二人執節於庭中顧謂其友竹務
猷曰此迎我也可為吾秦願欲歸葬本山仍請立廟於
壇側玄宗從之天寶五載投龍於瀑布石池中有黃龍
見玄宗感焉乃命增修仙宇真儀侍從雲鶴之類於戲
自麻姑發迹於兹嶺南真遺壇於龜原花姑表異於井
山今女道士黎瓊仙年八十而容色益少曾妙行夢瓊
仙而飡花絶粒紫陽姪男曰德成繼修香水弟子譚仙
巖法籙尊嚴而史玄洞左通玄鄒鬱華皆清虚服道非
天地氣殊異江山炳靈則曷由纂懿流光若斯之盛者
矣真卿幸承餘烈敢刻金石而志之時則六年夏四月
也
隋江夏縣緣果道場塼塔下舍利記
夫至理空冲尋求之源悠邈法身寂寞無方之應奄臻
花疊未燃駐影留髮香薪已燎散體分形故有寶塔&KR0903;
龕崔嵬四園之上雲興地踊照曜八國之中俾我聖迹
未之湮墜緣果道場者梁天監十二年太歲癸巳長史
劉端捨宅為寺有命過僧歸闍黎盡心監造闍黎降自
江(缺)氏族未詳戒慧緫持甚有靈騐於是鴻基勝趾締
構日新三業薰修七財具足以今大隋大業九年昭𤾉
之歲江夏縣緣果鄉長劉大懿等遵依勅旨共三鄉士
民奉(缺)齊與道場七層塼塔一所安鎮此地次有清
信弟子黃慧龔慧俊慧達等兄弟並德(缺)佳雅難兄難
弟誓立五根願弘四事於所住宅福瑞累彰亡父於大
業三年三月乃於食内感舍利一枚大小相懽覩兹希
有安止水器且浸且浮旋遶久之光明遍室頂戴虔禮
日申供養到七年正月俊女雞娘又感二枚斯實迹現
難思抑聞圖籍次有弟子李藥王信首宿馳賢才簡疋
雖室無瑞井手闕金錢每用放濟居心傾捨為業以開
皇卄年行至常州境感舍利一枚到大業五年於所住
宅又感二枚昔者阿難捧函如来讃其希有康會瓶寫
吴主嗟其神異詢諸經誥今古同符以今季夏六月八
日奉送散身永窆基下衆緣贊助普設大齋方俟七級
巍峩接霄房而颺采九盤煜燿寶鐸韻而流聲上資帝
朝爰洎遐邇設使芬盡方城五分之身常住石銷天袂
金剛之地嶷然敢忘議善乃為銘曰
茫茫宇宙悠悠世間九地銜海四(缺)山三途有獄五
道無關魂隨動泊識(缺)循還至聖何像嶷爾淡泊示現
無方迦維垂迹等救燒燃通悲幽溺息衆權城椎輪火
宅八十化盡天人喪師撫膺雨淚香水(缺)毗四王典護
八國均持機緣靡隔靈祥俟時坊墳式建層表臨空非
因鬼力詎假神工金盤仰露寶鐸摇風山移川徙徽業
興隆
少林寺戒壇銘(并序)
三藏法師義淨製
粤以長安四年歲次甲辰四月七日此寺綱維寺主義
奬上(缺)智寶都維那大舉法濟禪師及徒衆(缺)以少林
山寺重結戒壇欲令受戒懴儀共遵其處遂乃遠之都
下屈諸大德慇懃致(缺)延就山門是時我苾芻義淨及
護律師瑳禪師恩禪師恂禪師暉律師恪律師威律師
等既至寺所解舊結新僉議此邊(缺)為小界標相永定
冀無疑惑于時護鵝&KR0903;之(缺)士無召自来(缺)草結之英
賢不期而會數逾一百行道三旬共繫井珠俱修(缺)足
誠五濁之希有慕四依之住持虚往實歸紹隆無替庶
乎(缺)田屢改長存立石之基砂界時遷無賞布金之地
恐田成碧海嶺變青川迷此結辰乃為銘曰
羯磨法在聖教不淪式𫝊金口是敬是遵目覩西域杖
錫東(缺)覩盛事而隨喜聊刊紀乎斯文
開元三年正月十五日立南館學生張傑書
唐濟瀆廟北海壇新置祭器沈幣雙舫雜物之銘
(并序)
朝散大夫行河南府濟源縣令張洗字濯纓撰
有唐六葉海内晏然偃革(缺)崇乎祀典封兹瀆為清
源公建祠於泉之初源也置瀆令一員祝史一人齋郎
六人執魚鑰備灑掃其北海封為廣澤王立壇附于水
之濱矣天子以迎冬之日命成周内史奉祝文宿齋毳
冕七旒五章劍履玉珮為之初獻縣尹加繡冕六旒三
章劒履玉陛為之亞獻邑丞玄冕加五旈無章亦劍履
玉佩為之終獻用三牲之享邦之大事先在祀乎濯纓
不才&KR0861;領兹邑下車入廟每事皆問主者有云俎豆素
闕弊難悉數其尤者有五北海望壇臨事壘土杇槾一
歲而費數金為勞之甚其弊一也二所祭器凡百有二
十二事至時請於上寮轉轂入洛去来三百餘里仍以
歲緡酬之積有歲時不知窮極其弊二也沈幣雙舫又
以車取池河渡口之舟往返之勞結綵之飾其弊三也
兩壇位席百領有餘戶至誅求為擾非潔其弊四也牀
榻乃至匕箸用之類門到斂索事終存亡太半其弊五
也既革前弊輒為之銘銘曰
寤寐求思如神有知大風離披壊木於斯人吏驚持念
兹悟兹(前年夏及今年春大風壞楸槐數株因用此材而為祭器兼沈幣之舫也)為余有意
廟中無備沈幣雙舫二壇祭器子来悅使所借皆遂觀
者闐闐事無闕焉刻之于石以待後賢是時也貞元十
有三年
破邪論序
太子中書舍人吴郡虞世南撰并書
若夫神妙無方非籌筭能測至理凝(缺)豈繩準所知寔
乃常道無言有著斯絶安可憑諸天縦窺其窅冥者乎
至如五門六度之源半字一乘之教九流百氏之目三
洞四檢之文苟可以經緯闡其圖詎可以心力到其境
者英猷茂實代有人焉法師俗姓陳潁川人晉司空羣
之後自梁及陳世𫝊纓冕爰祖迺伯累葉儒宗法師少
學三論名聞朝野長該衆典聲振殊俗威儀肅穆介節
淹通留連清&KR0008;發擿微隠比地方春藏用顯仁之量如
愚若訥外闇内明之巧固能智同測海道亞彌天豈止
操類山濤神侔庾亮而已尒其文情乃典而不野麗而
有則猶八音之並奏等五色以相宣道行則納正見於
三空拯羣生於八苦既學博而心下亦守卑而調高實
釋種之梁棟生人之羽儀者矣加以賑乏扶危先人後
已重風光之拂照林牖愛山水之負戴煙霞願力是融
晦迹肥遁以隋開皇之末隠於青谿山之鬼峪洞焉迥
構巖崖蔽虧日月空飛戶牖則吐納風雲其間採五芝
而偃仰遊八禪而寢息餌松术於溪澗披薜荔於山阿
皆合掌歸依摩頂問道經行恬靜十有餘年然其疊嶂
危岑長松巨壑野老之所栖盤古賢之所游踐莫有身
至目覩攀穴指歸仍撰青谿山記一卷見行於世太史
令傅奕學業膚淺識慮非長乃穿鑿短篇憑陵正覺將
恐震兹布鼓竊比雷門中庸之人頗成阻惑法師愍彼
後昆又撰破邪論一卷雖知虞衛同奏表異者九成蠅
驥並驅見竒者千里終須朱紫各色清濁分流訶以凡
測聖之舋責以俗校真之咎引文證道非道則儒曲致
深情指的周密莫不轍亂旗靡瓦解冰銷入室有操吊
之圖厥角無容頭之地於是傳寫不窮流布長世若披
雲而見日同迷蹤而得道法師著述之性速而且理凡
厥勒成多所遺逸今散採所得詩賦碑誌讃頌箴誡記
傳啓論及三教系譜釋老宗源等合成三十餘卷法師
與僕情殷淡水義等金蘭雖服制異儀而風期是篤輒
以藤綆聯彼珪璋編為次第其詞云爾
唐顔魯公與郭僕射書
十一月(缺)一日金紫光祿大夫檢校刑部尚書上柱國
魯郡開國公顔真卿謹奉書于右僕射定襄郡王郭公
閤下蓋太上有立德其次有立功是之謂不朽抑又聞
之端揆者百寮之師長諸侯王者人臣之極地今僕射
挺不朽之功業當人臣之極地豈不以才為世出功冠
一時挫思明跋扈之師抗回紇無厭之請始得身畫凌
烟之閣名藏太室之廷吁威足畏也美則美矣然而
終始之難故曰滿而不溢所以長守富也高而不危所
以長守貴也可不警懼乎書曰汝惟不矜天下莫與汝
争能汝惟不伐天下莫與汝争功以齊桓之盛業片言
勤王則九合諸侯一匡天下葵丘之會微有振矜而叛
者九國故曰行百里者半九十里言晚節末路之難也
從古至今自我高祖太宗已来未有行此而不危蹈此
而不亂者也前者菩提寺行香僕射指麾宰相與兩省
臺省已下常參官並為一行坐魚開府及僕射率諸軍
將為一行坐若一時從權猶未可何況積習更行之乎
一昨以郭令公父子之軍破寇兵兇逆之衆衆情欣喜
恨不頂而戴之是用有興道之會僕射又不悟前失徑
率意而指麾不顧班秩之高下不論文武之左右苟以
取悅軍容為心曾不顧百寮之側目亦何異清晝攫金
之士哉甚非謂也君子愛人以禮不聞姑息僕射得不
深念之乎真卿竊聞軍容之為人清修梵行深入佛海
況乎收東京有殄賊之業守陕城有戴天之功朝野之
人所共貴仰豈獨有分於僕射哉加以利衰塗割恬然
於心固不以一毁加怒一敬加喜尚何半席之座咫尺
之地汨其志哉且鄉里上齒宗廟上爵朝廷上位皆有
等威以明長幼故得彝倫敘而天下和平也且上自宰
相御史大夫兩省五品以上供奉官自為一行十二衛
大將軍次之三師三公令僕少師保傅尚書左右丞侍
郎自為一行九卿三監對之從古以然未嘗差錯至如
節度軍將各有本班卿監有卿監之班將軍有將軍之
位如兼軍容階雖開府官即監門將軍朝廷縦是開府
特進並是勲官用蔭即有高卑會讌合依倫敘豈可裂
冠毁冕反易彝倫貴者為卑所凌尊者為賤所偪一至
於此振古未聞如魚軍容階雖開府官即監門將軍朝
廷列位自有次序但以功績既高恩澤莫二出入王命
衆人不敢為比不可令居本位須别示有尊崇只可於
宰相師保座内横安一位如御史臺衆尊知雜事御史
别置一榻使百寮共得瞻仰不亦可乎聖皇時開府高
力士承恩宣傳亦只如此横座亦不聞别有禮數亦何
必令他失位如李輔國倚承恩澤徑居左右僕射及三
公之上令天下疑怪乎古人云益者三友損者三友願
僕射與軍容為直諒之友不願僕射為軍容佞柔之友
又一昨蒙僕射誤欲令左右丞勾當尚書當時輒未詶
對僕射權貴張目見尤介衆之中不欲顯過今者興道
之會還爾遂非再獨八座尚書欲令便向下座州縣軍
城之禮亦恐未然朝廷公讌之宜不應若此今既若此
僕射意只應以為尚書之與僕射若州佐之與縣令乎
若以尚書同於縣令則僕射見尚書令得如上佐事刺
史乎(缺)不然今既三廳齊列(缺)明不同刺史矣且
尚書令與僕射同是二品只投上下之階六曺尚書並
正三品又非隔品致敬之類尚書之事僕射禮數未敢
有失僕射之顧尚書何乃欲同卑吏又據宋書百官志
八座同是第三品隋及國家始别作二品高自標致誠
則尊崇向下擠排(缺)意傷甚況再於公堂(缺)尚伯當
為令公初到不欲紛披僶俛就命亦非理屈朝廷紀綱
須共存立過爾墮壊亦恐及身明天子忽震電含怒責
斁彝倫之人則僕射將何辭以對
唐顔真卿蔡州書
真卿奉命来此事期未竟止緣忠勤無有旋意然中心
恨恨始終不改游於波濤宜得斯報千百年間察真卿
心者見此一行事知我是行亦足達於時命耳(下缺十二字)
人心無路見時事只天知
求古錄
大周無上孝明高皇后碑銘(并序)
(臣)聞二儀合德中黃承太紫之庭兩曜齊明玉兔儷金
烏之象是以九霄高映星躔乘婺女之精十野傍(當作
旁)羅媯水叶娥皇之德亦有西陵美族(缺)軒帝之宫
南土嘉媒入娉夏王之幄其後太任端一即創文基太
姒勤勞還開武運故知皇三事業咸資坤(缺)之功帝五
風謠必藉隂靈之化無上孝明高皇后弘農仙掌(缺)
出自有周蓋唐叔虞之後也原夫赤烏流火丹雀銜書
既開夢梓之祥旋茂翦桐之業自唐郊徙邑晉野裁封
即胙土而為家啟禎符而得姓周則志為大將承九
伐之餘資秦則欵為上卿居七域之重任豈直(缺)丹
轂金莩舄奕於都畿四代白環玉緒蟬聯於海縣子雲
博識吐鳳摛詞伯起高材銜鱣襲祉誕(缺)不墜降靈相
屬神基與紫微争高仙派共黃河俱遠所以(缺)隆鐘鼎
(缺)積衣冠五公則異代相傳八子則殊時間出詳諸譜
系可略而言曾祖諱定後魏都督歴新興太原二郡太
守并州刺史晉昌穆侯宏材卓犖峻局深沈丹山有像
(缺)之彩綠(缺)見遺風之步騫幄按俗風行馭竹之郊露
冕臨(缺)化偃焚林之阜豈直鄧攸罷郡深歎雞鳴劉寵
辭官方憂犬吠祖諱紹後魏征西將軍金紫光祿大夫
兼通直散騎常侍驃騎大將軍周開府儀同三司封儻
城郡公鄜豳燕三州刺史贈使持節大將軍成文扶鄧
洮五州諸軍事成州刺史諡曰信聲飛漸陸響逸鳴臯
器重南金材横東箭謀深八陣勇冠三軍既隆投石之
勲果踐銜珠之秩加以金龜結紐銅虎(虎字再見几筆俱短箎字號字
亦然)分符轉扇揚風停車待雨童兒結要無欺一(缺)之期
親友論刑自得二(缺)之詠父鄭恭王諱達周内史中大
夫隋開府儀同三司黃門内史吏部刑部二侍郎尚書
左右丞趙鄯二州刺史工部吏部二尚書納言營東都
大監將作大匠武衛將軍左光祿大夫遂寧恭公贈吏
部尚書唐贈尚書左僕射垂拱二年封鄭王食邑一萬
戶依舊諡曰恭即司徒雍州牧觀德王之季弟也量包
江海氣逸煙霄文則吕氏春秋武則孫吴兵法箕裘代
襲鏘鏘萬石之君禮樂基身翼翼千金之子驚迴玉札
雁落琱弓激水張鱗遥浮渤海摶風理翰直上扶摇累
踐崇階頻昇顯秩腰鞬北闕位總貔貅曳履南宫聲高
鵷鷺貂冠入侍氣應連珠隼旆分班榮參執玉加以累
仁鍾祉積德延祥四履開封寵及九泉之路千乘(缺)禮
恩覃萬古之前棠棣相輝鶺鴒交映劉家兩驥譽滿寰
中荀氏八龍名高海内通門向術冠蓋成隂甲第當衢
歌鐘就列伏惟無上孝明高皇后資靈(缺)魄毓粹(缺)宫
承茂祉於瑶筐降仙儀于金屋聲馳卝(當作丱)歲潜流夢
(缺)之祥譽表笄(缺)暗積捫(缺)之貺蘭襟散馥惠問揚(缺)
懿則重于邦家柔儀冠於今昔忠圖孝範援翠竹而凌
霜媛德婉容引青松而冒雪禮枝含秀藻七誡于情田
行葉分芳籠九師于性府徽猷内湛韶姿外發懸明鏡
于積水之間振清飊于長松之下貞規漢遠亮節秋高
翠樓紅(缺)從来未重龍梭鳳杼本自多輕簡素鄙鞶
繡之工靜默尚韋編之道明詩習禮豈唯秋菊之銘閱
史批圖寧止春椒之頌學標天縦開道德之清關業契
生知入文章之妙境曾於方寸具寫千言總遊霧於毫
端窮偃波於筆杪芝英雲氣入魏帳而分輝龍爪魚形
映張池而散彩嘗題一簡密記貞心置以緘縢藏之屋
壁云當使惡無聞于九族善有布于四方指此立身期
之必遂後因修宅匠者得之恭王見而歎曰此隆家之
女矣昔者書堂欲壊惟聞絲竹之音劍匣將開空覩蛟
龍之氣未有仁心暗徹睿德冥通横宇宙而無違滿乾
坤而自應若乃行該(缺)義孝極(缺)經親枕席而忘疲候
晨昏而靡倦及乎風枝不靜露&KR1419;含哀(缺)厚(缺)而無追
仰曾穹而莫報思欲託三乘之妙果憑五演之玄宗永
奉嚴親長栖雅志昔隋季喪亂海内沸騰伏鼈垂(缺)風
塵暗起羣龍戰野旗鼔潜張白騎于是争驅青犢由之
競擾蚩尤則餐沙食石項羽則索鐵申鈎赤眉探盆子
之籌黃巾聚(缺)師之米夫三才合契惟神膺大寶之名
大位乘時惟(缺)運洪鑪之德唐高祖神堯皇帝材雄鵲
起業峻龍飛用丹扆而寧(缺)將朱旗而撥亂(缺)綱既紐
竟收龍鳳之圖(缺)角咸清遂翦豺狼之毒無上孝明高
皇帝觀時有作應運而生先知赤伏之言預識黃(缺)之
兆功深坐樹績茂披榛負伊鼎而陳謀入張帷而建策
龍鈴獨運當赤(缺)之三千獸節長驅偶皇(缺)之百六息
崑山之巨燎並藉中原定滄海之横流咸資上略志同
魚水契若鹽梅如魏武之得荀攸似漢光之逢鄧禹雖
英圖盛烈昭鶴鼎于高門而閫則嬪風闕魚軒於中饋
高祖神堯皇帝位膺元首任切股肱利涉大川寄隆舟
檝式崇勲舊為結潘楊酬功草昧之時賞效雲雷之(缺)
高后以孝誠純至雅操虚冲拒縟禮於移(缺)誓閑襟於
(缺)六塵不染孤標水上之花四諦方披獨晤(缺)中之
(缺)洎乎鳳凰開繇猶堅匪石之心烏鵲成橋果迫如綸
之命於是使桂陽公主為婚主禮聘所須並令官給既
而三(缺)叶兆百兩邀歡與松蘿而比茂諧琴瑟而流響
風閨少女襲蘭蕙而馳芬(缺)幌仙娥韻珩璜而動步光
生綺殿比桃李而增鮮影發春樓視雲霞而掩色八紘
欽其雅躅四海挹其鴻徽猶羽翼之宗鸞鳳風雲之隨
龍虎者矣廟見斯畢即拜應(缺)夫人從班例也於時帝
圖肇建王業(缺)基三戶亡秦覺風塵之始定四門闢舜
識雷雨之將調(缺)無鬭(缺)之妖(缺)息崩山之禍主上方
勤庶政屬想羣黎將貽共理之憂式廣求賢之務無上
孝明高皇帝以勲兼竹帛義重金蘭備歴文武昭昇内
外三踐八元之位四臨九伯之途中臺飛署劔之榮南
服總班條之任高后以業光圖史道洽壎箎欲啓仁明
實資隂助是以(缺)海令未發而風移化穆荆衡澤
將流而(缺)悅呼鷹臺下尚隔去思扺鵲巖前始歌来晚
俄而高祖晏駕瞻脫屣而無留太祖崩號奉遺弓而積
慕沈綿遽軫終無就(缺)之期痼疾遄淹忽切乘(缺)之釁
高后哀深杞堞誓切柏舟悲一劔之先沈怨雙桐之半
死昔時寶鏡愴對孤鸞舊日瑶琴悲聞獨鶴銜冤負痛
撫繐帳而增號弔影傷魂踐孀閨而凝慕方祈淨業敬
託良緣憑慧炬於幽途艤慈舟於覺海於是心持寶偈
手寫金言字落貫花詞分半(缺)龍藏豈及象負難勝將
佛(缺)而長懸共慈燈而不滅及龍旌首次&KR1849;紼遵途永
惟憑附之誠願托丘榛之側方冀鵷棲梓樹近接埏庭
鶴舞松枝傍(當作旁)依𡑞路特以(缺)上(缺)居膝下愛切掌
中理藉劬勞方資顧復宣和諭善屢積葭灰(缺)就(缺)
頻移柘火至永徽六年(缺)上母儀萬(缺)正位六宫將開
練(當作鍊)石之基乃遂頽沙之祉大帝以西京命賞平原
之秩未弘東漢崇恩新野之封猶褊於是廣流原霈大
啓黃扉稽石&KR1038;之遺塵裂寶符之(缺)即以其年十一
月冊拜代國夫人食湯沐邑一千戶品(缺)第一位在王
公母妻之上魚軒水(缺)颺輕影于龍池暈服霞明下鮮
文于鳳掖榮由德被位匪恩昇驟應佳名徙昭洪澤以
顯慶五年十月轉拜榮國夫人尋改封鄼國夫人自家
疏槐里門荷椒庭累沐殊輝頻膺茂典南鄰夜(缺)奏鐘
磬于高臺北里晨通列笙竽于廣榭門有躡珠之客家
豐饌玉之廚恒處逸而思勞每將昇而必降綠墀青瑣
特忿王根火布金蛇深非梁冀謙撝之美萬(缺)仰而知
勤端潔之風九圍欽而取則智周寰宇識洞古今思所
以匡主庇民濟時揆物嘉謨讜說屢發於神襟厚利豐
功頻彰於帝念奏便削藁(缺)莫能知每以孔光祕言合
為(缺)之道山濤密啓得事(缺)之要可久可大置黔首于
生成惟幾惟深頓蒼元于覆(缺)至若緣情體物屬事比
辭取之以義方先之以風化清詞海富縟藻雲繁凡所
著述皆成典訓其動也方其靜也直其恩也若春雨之
流津其威也若秋霜之應節接上以禮逮下以仁君子
感其德小人懷其惠(缺)機獨轉靈臺迥燭虚鑒與(缺)
齊明神理共隂陽比奥洋洋乎不可得而稱也既而離
宫霧闢遥横(缺)乳之山别館(缺)開上戴(缺)眉之宿甘泉
避暑方陪萬乘之遊景福追凉更扈六龍之駕不謂災
纏霧露疢積膏肓丹扆凝慈召名醫而接軫紫霄流渥
下&KR0903;藥而相望玉釜徒煎竟乏長生之術金丹莫就終
無駐夀之期咸亨元年八月二日崩于九成宫之山第
春秋九十有二(缺)上以身齊霄極禮闕晨昏戀隔九重
望長筵而下泣心馳五起瞻厚褥而含悲大帝慮不勝
哀祕兹凶問苴筵欲對仍流不次之恩葈服將臨更下
非常之澤仍改封衛國夫人以諭(缺)上之憂懸也后
疾將大漸(缺)落高舂雅志無昏神情不撓影隨燈滅自
此長辭魂逐香銷終無暫返以為合葬非古禮貴從宜
將追罔極之慈願在先塋之側上奉遵遺旨無忝徽音
割同穴之芳規就循陔之遺躅即以其(缺)庚午閏九(缺)
辛丑朔卄一(缺)辛酉遷座于雍州咸陽原之洪瀆原鄭
恭王舊塋之左禮也爾其郊原坱(缺)林薄阡眠秦(缺)關
河迥接寶雞之野漢家墳壠平依金狄之川松檟森沈
何(缺)鳥住風煙蕭索幾代(缺)亡於是凝恨九泉廢朝三
(缺)空山露冷痛結飛行曠野雲愁悲纏草樹乃下制贈
魯國太夫人諡曰忠烈仍令司刑太常伯盧承慶攝同
文(缺)卿充監護大使右肅機皇甫公義等為副賜東園
祕器每事官供務從優厚仍令西臺侍郎(缺)公戴至
德持節弔祭京官文武九品以上及諸親命婦並赴宅
弔哭仍送至渭橋葬事並依王禮給班劒四十(缺)羽葆
鼓吹儀仗送至墓所往還官為立碑親紆御札(缺)上因
心轉切錫類方弘希申莫大之懷冀展飾終之請烏墳
欲列思增茅土之儀鶴隴將崇願廣山河之誓遂得五
雲飛彩墜仙液于松塋十(缺)迴光被曾輝于蒿里乃下
制贈太原郡王妃餘如故所司備禮冊命大帝親御横
門(缺)軒悲哭紫宸哀痛黃屋凄凉(缺)為之寢光煙雲
由其輟色(缺)上以幽明永隔屺岵長辭終無再見之因
鎮結千秋之恨奔曦已遠薦霜堇而無(缺)逝水難追饋
冰魚而未(缺)又以嚴規早墜遠卜厝於鄉墳慈蔭重傾
近陪親于京隴陵塋眇隔長懸兩(缺)之悲關塞遥分每
切百身之痛遂命大使備法物自昊陵迎魂歸于順陵
焉遊冠遠降墜舄遥遷方移沛邑之魂更啓橋山之域
白雲朝起乍伴龍輴明月宵懸時低&KR1849;衛文明元(缺)上
臨朝其年追尊先妃曰魏王妃食邑一萬戶實封加滿
五千戶改咸陽園寢曰順義陵大名(缺)啓奥壤(缺)分古
樹捎雲近對黑龍之水荒墳映(缺)傍(當作旁)鄰丹鳳之城
徽號既崇園陵(缺)廣屬以圖書河洛龜負鳳銜窗闥方
圓雲攅霧矯合宫重屋既布政而嚴禋玉輦金輿且巡
河而拜洛永昌元年追尊先妃曰忠孝太后既而謳歌
允集獄訟知歸(缺)垂革命之符(缺)涌受終之籙玄珪錫
禹還逢揖讓之(缺)黑玉歸商即啓休明之運九莖仙草
依漢殿而抽芳五色祥雲繞軒營而布彩下從(缺)望上
應(缺)心乘寶位於通三建瑶圃於得一黃琮蒼璧祀(缺)
郊複廟重檐宗文祖武鴻名肇創光鳳閫于幽泉茂
禮將加飾鸞闈于長夜(缺)元(缺)追尊曰孝明高皇后
陵曰順陵復以祥分貝葉瑞演龍花金容開十(缺)之圖
玉相告三空之䜟龍軒黯黯俄為兜率之(缺)鳳闕岧岧
忽似須彌之座金輪既轉玉鏡方懸式詮無上之文(缺)
顯崇親之義長夀二年后位之上又加無上兩字尋又
下制改順陵曰望鳳臺東京故事西漢遺塵封樹空存
追崇未廣豈若宸襟鎮結長懷露序之哀睿念恒纏永
結霜旻之慕遥瞻鳳野式建嘉名遠望鶉郊長懸美稱
且夫功成翼贊尚畫雲臺勣擅勲庸猶題麟閣況乎(缺)
茂德貫(缺)殊禎垂母則于寰區導嬪風于邦(缺)豈可
使炎凉暗積陵谷潜移惟裁舞鶴之松不刻盤龍之石
(缺)上凝懷萬化長想千齡恐(缺)軸之西迴懼(缺)關之北
轉方圖琬琰式降絲綸永嗟仙鶴之歌用固靈龜之卜
微(缺)攀輝(缺)樹沐潤(缺)潢榮忝綠車職兼青史奉先追
遠恒積慕于丹誠相質披文忽承恩于紫誥是用恭抽
弱思敬述洪猷屑瓦徒勤生金媿妙揮毫奪魄陳萬一
而寧窮伏紙驚魂辭再三而不獲逡巡拜首乃作詞云
邈矣上古悠哉厥(缺)迴紫府(缺)轉黃輿隂陽蕩薄(缺)
居諸靈龜負䜟寶鳳銜書(其一)
大位既陳三才乃立帝皇鬱起后妃更襲蛟電遥凝虹
(缺)下入渭涘疏派塗山是葺(其二)
明明高后奕奕輝光白環代鬱丹轂家昌靈基嶽峻曾
派何長捫(缺)集祉浴(缺)開祥(其三)
爰自生育早彰尊貴(缺)出(缺)流青龍翠氣金屋是貯玉
衣方萃燕卵非竒雞珠寧異(其四)
芝蘭吐葉桃李開花黃雲白氣夜(缺)朝霞賢明自負仁
孝無加曾霄降藥祕箧飛沙(其五)
聰悟(缺)資惠才神與河漢靈匹瀟湘帝女筆動鸞迴絃
調鶴儛滌想金(缺)心寶聚(其六)
仙容婉婉艷質峩峩(缺)妃恥出(缺)媛羞過椒房入頌柳
絮縈歌詞峰秀嶽學海馳波(其七)
魴鯉成詩鳳凰開兆琴瑟既合室家斯紹兩鶴齊飛雙
龍並繞德行方肅言容是(缺其八)
九圍母則六合嬪風恩流海内化被區中銀環曉上金
(缺)祥開梓闕位冠椒宫(其九)
習禮明詩披圖閱史漢朝馬鄧周(缺)任姒隂化聿宣坤
儀(缺)理貫(缺)驚瑞驚雷送祉(其十)
高舂忽墜上夀俄騫金丹不熟玉釜徒煎黃泉九(缺)白
(缺)三(缺)六宫恨積萬(缺)哀纏(其一十一)
寂寞丘隴凄凉原隰畢(缺)難追終(缺)靡及薤露晨(缺)
急伏紙銜悲揮毫灑泣怨(缺)賢之同盡感昏明之
遞及紀盛德於豐碑冀神猷兮永立(其一十二)
長安二(缺)歲次壬寅金(缺)己巳木朔五(缺)癸酉金建
右武后革命時所立順陵碑首曰大周無上孝明高
皇后碑銘并序特進太子賓客監修國史上柱國梁
王臣三思奉勅撰太子左奉裕率兼檢校安北大都
護相王臣旦奉勅書
六藝之一錄卷一百二十一
