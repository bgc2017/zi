欽定四庫全書
六藝之一錄卷一百七十五錢塘倪濤撰
古今書體
許氏說文序
古者庖犧氏之王天下也仰則觀象于天俯則觀法于
地視鳥獸之文與地之宜近取諸身遠取諸物于是始
作易八卦以垂憲象及神農氏結繩為治而統其事
庶業其繁飾偽萌生黃帝之史倉頡見鳥獸蹏迒之迹
知分理之可相别異也初造書契百工以乂萬品以察
盖取諸夬夬揚于王庭言文者宣教明化于王者朝廷
君子所以施祿及下居德則忌也倉頡之初作書盖依
類象形故謂之文其後形聲相益即謂之字字者言孳乳
而浸多也著于竹帛謂之書書者如也以迄五帝三王
之世改易殊體封于泰山者七十有二代靡有同焉周
禮八歲入小學保氏教國子先以六書一曰指事指事
者視而可識察而可見上下是也二曰象形象形者書
成其物隨體詰詘日月是也三曰形聲形聲者以事為
名取譬相成河江是也四曰會意會意者比類合誼以
見指撝武信是也五曰轉注轉注者建類一首同意相
受考老是也六曰假借假借者本無其字依聲托事令
長是也及宣王太史籀著大篆十五篇與古文或異至
孔子書六經左丘明述春秋𫝊皆以古文厥意可得而
說其後諸侯力政不統于王惡禮樂之害己而皆去其
典籍分為七國田疇異晦車涂異軌律令異法衣冠異
制言語異聲文字異形秦始皇帝初兼天下丞相李斯
乃奏同之罷其不與秦文合者斯作蒼頡篇中車府令
趙高作爰歷篇太史令胡母敬作博學篇皆取史籀大
篆或頗省改所謂小篆者也是時秦燒滅經書滌除舊
典大發隸卒興後戍官獄職務繁初有隸書以趨約易
而古文由此絶矣
徐鍇曰王僧虔云秦獄吏程邈善大篆繫雲陽獄增
減大篆去其繁複始皇善之出為御史名其書曰隸
書班固云謂施之于徒隸也即今之隸書而無點畫
俯仰之勢
自爾秦書有八體一曰大篆二曰小篆三曰刻符四曰
蟲書五曰摹印六曰署書七曰殳書八曰隸書
徐鍇曰案漢書注蟲書即鳥書以書幡信首象鳥形
即下云鳥蟲是也蕭子良以刻符摹印合為一體
徐鍇以為符者竹而中剖之字形半分理應别為一
體摹印屈曲填密則秦璽文也子良誤合之蕭子
良云署書蕭何所定以題蒼龍白虎二闕羊欣云何
覃思累月然後題之殳書徐鍇曰書於殳也殳體
八觚隨其勢而書之
漢興有草書尉律
徐鍇曰案書𫝊多云張芝作草又云齊相杜操作據
說文則張芝之前已有矣蕭子良云藁書者董仲舒
欲言災異藁草未上即為藁書藁者草之初也史記
上官奪屈原藁草今云漢興有草知所言藁草是創
草非草書也徐鍇曰尉律漢律篇名
學僮十七以上始試諷籀書九千字乃得為吏又以八
體試之郡移太史并課最者以為尚書史書或不正輒
舉劾之今雖有尉律不課小學不修莫達其說久矣孝
宣時召通蒼頡讀者張敞從受之涼州刺史杜業沛人
爰禮講學大夫秦近亦能言之孝平時徵禮等百餘人
令說文字未央廷中以禮為小學元士黃門侍郎揚雄
采以為訓纂篇凡倉頡以下十四篇凡五千三百四十
字羣書所載略存之矣及亡新居攝使大司空甄豐等
校文書之部自以為應制作頗改定古文時有六書一
曰古文孔子壁中書也二曰奇字即古文而異者也三
曰篆書即小篆秦始皇帝使下杜人程邈所作也四曰
佐書即秦隸書五曰繆篆所以摹印也六曰鳥蟲書所
以書幡信也壁中書者魯恭王壞孔子宅而得禮記尚
書春秋論語孝經又北平侯張蒼獻春秋左氏𫝊郡國
亦往往于山川得鼎彛其銘即前代之古文皆自相似
雖叵復見遠流其詳可得略說也而世人大共非訾以
為好奇者也故詭更正文鄉壁虚造不可知之書變亂
常行以燿于世諸生競說字解經諠稱秦之隸書為倉
頡時書云父子相𫝊何得改易乃猥曰馬頭人為長人
持十為斗蟲者屈中也廷尉說律至以字斷法苛人受
錢苛之字止句也若此者甚衆皆不合孔氏古文謬于
史籀俗儒鄙夫翫其所習蔽所希聞不見通學未嘗覩
字例之條怪舊埶而善野言以其所知為袐妙究洞聖
人之微指又見倉頡篇中幼子承詔因號古帝之所作
也其辭有神仙之術焉其迷誤不諭豈不悖哉書曰予
欲觀古人之象言必尊修舊文而不穿鑿孔子曰吾猶
及史之闕文今亡也夫盖非其不知而不問人用已私
是非無正巧說衺辭使天下學者疑盖文字者經藝之
本王政之始前人所以垂後後人所以識古故曰本立
而道生知天下之至賾而不可亂也今叙篆文合以古
籀博采通人至于小大信而有證稽譔其說將以理羣
類解謬誤曉學者達神恉分别部居不相雜厠萬物咸
覩靡不兼載厥誼不昭爰明以諭其稱易孟氏書孔氏
詩毛氏禮周官春秋左氏論語孝經皆古文也于其所
不知盖闕如也
叙曰此十四篇五百四十部九千三百五十三文重一
千一百六十三解說凡十三萬三千四百四十一字其
建首也立一為專方以類聚物以羣分同條牽屬共理
相貫雜而不越據形系聯引而申之以究萬原畢終于
亥知化窮冥于時大漢聖德熙明承天稽唐敷崇殷中
遐邇被澤渥衍沛滂廣業甄微學士知方探賾索隠厥
誼可𫝊粤在永元困頓之年(徐鍇曰漢和帝永元十二年歲在庚子也)孟陬
之月朔日甲申曾曾小子祖自炎神縉雲相黃共承高
辛太岳佐夏吕叔作藩俾侯于許世祚遺靈自彼徂召
宅此汝瀕竊卭景行敢涉聖門其弘如何節彼南山欲
罷不能既竭愚才惜道之味聞疑載疑演贊其志次列
微辭知此者稀儻昭所尤庶有達者理而董之
召陵萬歲里公乘草莽臣沖稽首再拜上書皇帝陛下
臣伏見陛下神明盛德承遵聖業上考度于天下流化
于民先天而天不違後天而奉天時萬國咸寧神人以
和猶復深惟五經之妙皆為漢制博采幽遠窮理盡性
以至於命先帝詔侍中騎都尉賈逵修理舊文殊藝異
術王教一專苟有可以加于國者靡不悉集易曰窮神
知化德之盛也書曰人之有能有為使羞其行而國其
昌臣父故太尉南閣祭酒慎本從逵受古學盖聖人不
空作皆有依據今五經之道昭炳光明而文字者其本
所由生自周禮漢律皆當學六書貫通其意恐巧說衺
辭使學者疑慎博問通人考之于逵作說文解字六藝
羣書之詁皆訓其意而天地鬼神山川草木鳥獸䖵蟲
雜物奇怪王制禮儀世間人事莫不畢載凡十五卷十
三萬三千四百四十一字慎前以詔書校東觀教小黃
門孟生李喜等以文字未定未奏上今慎已病遣臣齎
詣闕慎又學孝經孔氏古文說古文孝經者孝昭帝時
魯國三老所獻建武時給事中議郎衛宏所校皆口𫝊
官無其說謹撰具一篇并上臣沖誠惶誠恐頓首頓首
死辠死辠臣䭬首以聞皇帝陛下建光元年九月己亥
朔二十日戊午上(徐鍇曰建光元年漢安帝之十五年歲在辛酉)
召上書者汝南許沖詣左掖門會令并齎所上書十月
十九日中黃門饒喜以詔書賜召陵公乘許沖布四十
疋即日受詔朱雀掖門勑勿謝
徐騎省進校定說文表
銀青光禄大夫守右散騎常侍上柱國東海縣開國子
食邑五百戶臣徐鉉奉直郎守秘書省著作郎直史館
臣句中正翰林書學臣葛湍臣王惟恭等奉詔校定許
慎說文十四篇并序目一篇凡萬六百餘字聖人之旨
盖云備矣稽夫八卦既畫萬象既分則文字為之大輅
載籍為之六轡先王教化所以行于百代及物之功與
造化均不可忽也雖復五帝之後改易殊體六國之世
文字異形然猶存篆籀之迹不失形類之本及暴秦苛
政散隸聿興便于末俗人競師法古文既絶譌偽日滋
至漢宣帝時始命諸儒修蒼頡之法亦不能復故光武
時馬援上言論文字之訛謬其言詳矣及和帝時申命
賈逵修理舊文于是許慎采史籀李斯揚雄之書博訪
通人考之于逵作說文解字至安帝十五年始奏上之
而隸書行之已久習之益工加以行草八分紛然間出
返以篆籀為奇怪之迹不復經心至于六籍舊文相承
𫝊寫多求便俗漸失本原爾雅所載草木魚鳥之名肆
意增益不可觀矣諸儒𫝊釋亦非精究小學之徒莫能
矯正唐大歷中李陽冰篆迹殊絶獨冠古今自云斯翁
之後直至小生此言不為妄矣于是刊定說文修正筆
法學者師慕篆籀中興然頗排斥許氏自為臆說夫以
師心之見破先儒之祖述豈聖人之意乎今之為字學
者亦多從陽冰之新義所謂貴耳賤目也自唐末喪亂
經籍道息皇宋膺運二聖繼明人文國典粲然光被興
崇學校登進羣才以為文字者六藝之本固當率由古
法乃詔取許慎說文解字精加詳校垂憲百代臣等愚
陋敢竭所聞盖篆書湮替為日已久凡𫝊寫說文者皆
非其人故錯亂遺脱不可盡究今以集書正副本及羣
臣家藏者備加詳考有許慎注義序例中所載而諸部
不見者審知漏落悉從補錄復有經典相承𫝊寫及時
俗要用而說文不載者承詔皆附益之以廣篆籀之路
亦皆形聲相從不違六書之義者其間說文具有正體
而時俗譌變者則具于注中其有義理乖舛違戾六書者
並序列于後俾夫學者無或致疑大抵此書務援古以
正今不徇今而違古若乃高文大冊則宜以篆籀著之
金石至于常行簡牘則草隸足矣又許慎注解詞簡義
奥不可周知陽冰之後諸儒箋述有可取者亦從附益
猶有未盡則臣等粗為訓釋以成一家之書說文之時
未有翻切後人附益互有異同孫愐唐韻行之已久今
並以孫愐音切為定庶夫學者有所適從食時而成既
異淮南之敏縣金于市曾非吕氏之精塵瀆聖明若臨
冰谷謹上
新修字義
左文一十九說文闕載注義及序例偏旁有之今並錄
於諸部
詔志件借魋綦剔觷醆趄
顦璵□檆緻笑迓睆峯
左文二十八俗書譌謬不合六書之體
斖字書所無不知所从無以下筆易云定天下之
斖斖當作娓
个亦不見義無以下筆明堂左右个者明堂旁室
也當作介
暮本作莫日在茻中也
熟本作孰享芽以手進之
捧本作奉从卄从手丰聲經典皆如此
遨本作敖从出从放
徘徊本作裵回寬衣也取其裵回之狀
迴本作回象回轉之形
腰本只作要說文象形借為□要之要後人加肉
嗚本只作烏烏旴呼也以其名自呼故曰烏呼後
人加口
慾說文欲字注云貪欲也此後人加心
揀本只作柬說文从束八八柬之也後人加手
俸本只作奉古為之奉祿後人加人自暮已下
一十二字後人妄加偏傍失六書之義
鞦韆按詞人高無際作鞦韆賦序云漢武帝後庭
之戲也本云千秋祝夀之詞也語譌轉為秋千
後人不本其意乃造此字非皮革所為非車馬
之用不合从革
影按影者光景之類也合通用景非毛髮藻飾之
事不當从彡
斌本作彬或份文質備也从文配武過為鄙淺復
有从斌从貝者音頵亦于義無取
悦經典只作說
藝本只作埶後人加草云義無所取
著本作箸說文陟慮切注云飯敧也借為住箸之
箸後人从艸
墅經典只用野野亦音常句切
蓑蓑字本作蘇禾切从衣象形借為衰朽之衰
賾周易疏義云深也按此亦假借之字當通用嘖
黌學堂也从學省黃聲說文無學部
黈充耳也从纊省主聲說文無纊部
矗直皃經史所無說文無直部此三字皆無部類
可附
麌說文噳字注云麋鹿羣口相聚也詩麀鹿麌麌
當用噳字
池池沼之池當用沱沱江之别流也
篆文筆迹相承小異
本作本从二从古文及左旁不當
引筆下垂盖前作筆勢如此後代因而不改
說文不从人直作
左旁亲从辛从木說文不省此二字李斯刻石
文如此後人因之
从辛从口中畫不當上曲亦李斯刻石如此上
曲則字形茂美人皆效之
說文作彡象二屬之形李斯筆力小變不言為
異
說文作亦李斯小變其勢李陽冰乃云从開
口形亦為臆說
說文从屮而垂下於相出入也从入此字从屮
下垂當只作盖相承多一畫
如六切說文本作後人相承作與月字相
類
說文作止史籀筆迹小異非别體
此本蕃廡之廡李斯借為有無之無後人尚其
簡便故皆从之有無字本从亡李陽冰乃云不當
加亡且蕃廡字从大从&KR1354;數之積也从林亦蕃多
之義若不加亡何以得為有無之無
或作亦止於筆迹小異
說文作李斯筆迹小異
銀青光禄大夫守右散騎常侍上柱國東海縣開國子
食邑五百戶臣徐鉉等伏奉聖旨校定許慎說文解字
一部伏以振發人文興崇古道考遺編于魯壁緝蠧簡
于羽陵載穆皇風允符昌運伏惟應運統天睿文英武
大聖至明廣孝皇帝陛下凝神繫表降鑒機先聖靡不
通思無不及以為經籍既正憲章具明非文字無以見
聖人之心非篆籀無以究文字之義眷兹譌俗深惻皇
慈爰命討論以垂程式將懲宿弊宜屬通儒臣等實媿
謏聞猥承乏使徒窮懵學豈副宸謨塵瀆冕旒冰炭交
集其書十五卷以編帙繁重每卷分上下共三十卷謹
詣東上閤門進上
六藝之一錄卷一百七十五
