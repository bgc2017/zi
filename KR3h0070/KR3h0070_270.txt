欽定四庫全書
六藝之一錄卷三百十二錢唐倪濤撰
歴朝書譜二
帝王妃后二
唐
高祖
唐高祖諱淵字叔德姓李氏隴西成紀人也性寬仁
襲封唐公隋義寧初歴拜大丞相進封唐王武德元
年即皇帝位廟號高祖(唐書本紀)
竇臮述書賦語見一百四十一卷
高祖書師王襃得其妙故有梁朝風格焉(述書賦注)
隋鄭州刺史李淵為子祈疾䟽大業二年行書在鄠
縣(金石表)
太宗
太宗諱世民高祖次子也為人聰明英武有大志諡
曰文
唐太宗李氏諱世民高祖之次子有隋末首建大議
起太原入長安取天下如運諸掌故史稱除隋之亂
比跡湯武致治之美庶幾成康夫可謂近古之英主
方天下混一四方無虞乃留心翰墨粉飾治具雅好
王羲之字心摹手追出内帑金帛購人間遺墨得真
行草二千二百餘紙來上萬機之餘不廢模倣先是
釋智永善羲之書而虞世南師之頗得其體太宗乃
以書師虞世南然嘗患戈脚不工偶作戬字遂空其
戈令世南足之以示魏徵徵曰今窺聖作惟戬字戈
法逼真太宗歎其高於藻識然自是益加工焉世南
既亡以褚遂良侍書凡人間所上羲之帖惟遂良䆒
其真贋故所學尤勝嘗謂朝臣曰書學小道初非急
務時或留心猶勝棄日然亦未有不學而得者朕少
時臨陣料敵以形勢為主今吾學書亦然又嘗作筆
法指意筆意三說以訓學者盖所得其在是歟復善
飛白一日宴三品以上於玄武門作飛白以賜臣下
乘酒争取以為娛樂置洪文舘選貴遊子弟有字性
者出禁中所藏書令斆學焉海内有善書者亦皆追
入舘由是十年間翕然向化一日作真草屏幛以示
羣臣其筆力遒勁尤為一時之絶又嘗贊羲之傳痛
論字學固亦見其髣髴觀夫淵源變態出於筆端者
信非一日之習其所由来遠矣今御府所藏一十有
四正書詔勅行書詔勅道德勅禊宴
詩江叔帖藝韞帖好謙帖真蹟帖枇杷
子帖魏仲思改名勅草書九仙門勑晚來
勅手勑無為帖(宣和書譜)
太宗於右軍之書特留眷賞貞觀初下詔購求殆盡
遺逸萬機之暇備加執玩蘭亭樂毅尤聞寳重(武平一徐
氏法書記)
太宗則備集王書聖鍳旁啟(詳見百四十一卷)註云當貞觀
中鳩集二王真迹徵求天下併充御府(述書賦)
太宗為飛白書鸞鳳螭龍四字筆勢驚絶謂司徒長
孫無忌吏部尚書楊師道曰朔旦舊俗必用衣及物
相賀今各賀卿飛白書(金壺記)
唐晉祠銘温泉銘魏鄭公碑俱太宗御製御書(詳見前)
太和中宋國公李令問孫芳詣闕進高祖太宗所賜
衛公靖官告勅書手詔等十餘卷内四卷太宗文皇
帝筆迹文宗寳惜不能釋手其佩筆尚堪書金装木
匣製作精巧帝並留禁中令書工模寫本還之(舊唐書李
靖傳)
唐太宗躬擐甲胄出入行陣親與羣雄搏戰而勝之
計其勇健虓武豈復翰墨間人也官法帖帝王部中
有太宗書真行千餘字觀其用筆精工法度粹美雜
之二王帖中不能辨也而其雄邁秀傑之氣則冠諸
書者嗚呼盛哉宜其備文武之大美兼聖賢之能事
除隋之亂比跡湯武致治之美庶幾成康雖數千年
慨然可想也此書畫目是其真蹟前數行亦自有法
可愛乙酉仲夏柯山東堂書(張耒宛丘集)
唐太宗屏風書余從兄季平家所藏盖從祖紹興初
為江西漕属以重賂得於北人之南渡者凡十一幅
皆絹素也其上雜繪禽蟲水藻之文猶隠然可認按唐
會要貞觀十四年四月二十二日上自為真草書屏
風以示羣臣筆力遒勁為一時之絶誠可寳也淳熙
九年冬十一月祝寬夫公濟䟦(戲鴻堂法帖)
文皇嘗作真草書古帝王龜鑑語為二屏風示羣臣
今所存者草書耳輕俊流便宛然有右軍永興風度
惜天骨小乏戈法猶滯後有祝寬夫姜䕫王允初跋
亦佳姜遂題字荒傖不知體大可笑也(弇州山人藁)
高宗
高宗諱治字為善太宗第九子也
高宗雅善真草隸飛白(墨池編)
唐登封紀號文高宗撰并行書碑側正書又小字書
(金石錄)
高宗咸亨中御飛白書題金字波若碑永淳中御札
又飛白書一飛字題寺壁(裴漼嵩岳少林寺碑)
宋淳化閣帖第一卷弔江叔帖叔藝韞多材帖答進
枇杷并移營五橋南二帖皆高宗書(東觀餘論)
永徽七年夏四月御安福門書慈恩寺碑文(舊唐書本紀)
高宗初扶牀將戲弄筆左右試置紙於前乃亂畫滿
紙角邊畫處成草書勅字太宗遽令焚之不許傳外
(酉陽雜爼)
高宗嘗為飛帛書賜侍臣賜戴至德曰汎洪源俟舟
楫郝處俊曰飛九霄假六翮李敬玄曰資啓沃罄丹
誠崔知悌曰竭忠節贊皇猷皆意見於辭云(唐書戴至德傳)
龍朔二年四月上自為書與遼東諸將謂許敬宗曰
許圉師嘗自愛書可於朝堂開示圉師見甚驚喜私
謂朝官曰圉師見古蹟多矣今觀聖蹟兼絶二王鳳
翥鸞廽實古今書聖也(法書要錄)
潤州栖霞寺是梁處士明山賓故宅帝特為製碑文
親書於石論者榮之(舊唐書明崇儼傳)
帝嘗營奉天宫田遊巖舊宅直宫左詔不聽毁天子
自書榜其門曰隠士田遊巖宅(唐書田遊巖傳)
中宗
中宗諱顯高宗第七子也
正月八日立春内出綵花賜近臣武平一應制詩成
中宗手勅批云平一年雖最少文甚警新今更賜花
一枝以彰其美(唐詩紀事)
中宗書述聖紀題䟦已見
睿宗
睿宗諱旦上元二年封相王高宗第八子也好學通
訓詁工草隸書(唐書本紀)
帝性淳和好書史尚古質書法正體不樂浮華(述書賦注)
竇臮述書賦見一百四十一卷
唐延和元年七月改故建國寺為大相國寺睿宗御
書碑額為一絶(圖畫見聞志)
睿宗書昇中述志碑及龍興聖教序武士彠碑諸題
跋俱見前
玄宗
玄宗諱隆基睿宗第三子也性英斷多藝善八分書
(舊唐書本紀)
唐明皇諱隆基睿宗第三子也其英武該通具載本
紀臨軒之餘留心翰墨初見翰苑書體狃於世習銳
意作章草八分遂擺脫舊學觀其批張九齡表賜裴
耀卿詩與夫嘉賓之勅五王之贊議者言其豐茂英
特斯亦天禀如八分書北京義堂與東岳封襌碑雖
出於當時學士共相摹勒然其風格大體皆有所授
竇臮賦其書以謂風骨巨麗碑板峥嶸思如泉而吐
鳳筆為海以吞鯨亦足以状其瑰偉也今御府所藏
二十有五隸書五王贊法空字喜雪篇
太一字行書賜趙宣王等勑訪道勅嘉賓
勅賜李含光勑二批答李含光表修齋二批
答李含光表謝賜批答李含光表投璧批答李
含光表起居批答李含光表香信批答李含光
表謝修功德批答張九齡謝知制誥批答楊勵
俗等表批答裴耀卿等雪篇表批答裴耀卿等
賀雨表批答裴耀卿等奏謝宣示聖旨表賜裴
耀卿等詩鶺鴒頌送虛巳赴蜀川詩春臺望
雜言(宣和書譜)
竇臮述書賦語見一百四十一卷
開元天寳皇帝仁孝慈和兼負英斷好圖畫少工八
分書及章草殊異英特開元中八分書北京義堂西
岳華山東岳封禪碑雖有當時院中學士共相摹勒
然其風格大體皆出自聖心(述書賦注)
唐明皇工八分章草豐茂英特初張說為麗正殿學
士獻詩明皇自於彩箋上八分書讃(周越古今法書苑)
玄宗開元中親注孝經并製序八分書之立於國學
(程大昌演繁露)
開元十五年以司馬承禎王屋所居為陽臺觀上自
題額(舊唐書)
開元十六年帝自擇廷臣為諸州刺史詔宰相諸王
御史以上祖道洛濱盛具奏太常樂帛舫水嬉命高
力士賜詩令題座右帝親書且給紙筆令自賦(唐詩紀事)
開元十七年宋璟為尚書右丞相張說為左丞相源
乾曜為太子少傅同日拜有詔大官設饌太常奏樂
會百官尚書省吏堂帝賦三傑詩自寫以賜(唐書宋璟傳)
張說嘗自製其父丹州刺史隲碑文玄宗聞之御書
其碑額賜之曰積善之墓又玄宗為說自製神道碑
文御筆賜諡曰文貞(唐書張說傳)
上幸東都還京師因校獵於城南經盧懷慎别業遣
中書侍郎蘇頲為其碑文上自書焉(舊唐書盧懷慎傳)
太子賓客韓思復卒天子親題其碑曰有唐忠孝韓
長山之墓(唐書韓思復傳)
紅樓中有玄宗題詩草八分每一篇一體(鄭嵎津陽門詩注)
宋道士柴通元居承天觀即唐軒遊宫有明皇詩石
及所書道德經二碑(宋史方技傳)
唐明皇書陜州盧奐廳事讃
唐明皇書鶺鴒頌
唐明皇書謁玄元廟詩
唐明皇書裴光庭碑
唐明皇涼國大長公主碑
唐明皇金仙長公主碑
唐明皇武部尚書楊珣碑
唐明皇書泰山銘
唐明皇書孝經
已上題䟦已見
肅宗
肅宗諱亨玄宗第三子也性純孝好學天寳十五載
即皇帝位於靈武(本紀)
唐肅宗諱亨明皇第三子也天性仁孝好學不倦明
皇酷愛與諸子異開元二十五年乃立為皇太子明
皇幸蜀父老遮道乞留太子平賊盖當時人心已知
歸矣迨其以天下元帥提孤軍抗衡漁陽卷地之衆
日消月化雷驅電掃終使海嶽一清宗廟如故真不
愧主噐之託也即位之明年遣韋見素迎上皇自蜀
還京使明皇感悟自謂吾始得為天子父不其美歟
其盛德成功雖未足以比迹湯武而至于削平禍亂
再造唐室亦傑然用武之君是以若郭子儀李光弼
之徒真天下豪傑之士功名為中興第一皆肅宗善
將將而能御之要知英主自有真也肅宗早歲時明
皇為選佳士如賀知章等侍讀左右氣味漸摩曾非
一日又當明皇在御以行書八分章草書為時矜式
肅宗以子職侍東宫方温凊定省間得無過庭之訓
是宜行書亦有家法而其氣韻與能字者争衡也今
御府所藏行書七賜李含光勅二批答郭子儀
表批答李季卿表批答李含光表修齋批答
李含光表錫縑批荅李含光表修功德(宣和書譜)
唐多心經天寳九載皇太子亨書工部尚書來曜碑
上元二年肅宗御篆額(金石錄)
薛紹彭收肅宗千文(米芾書史)
代宗
代宗諱豫肅宗長子也聰明寬厚好學強記通易象(本紀)
唐代宗諱豫肅宗長子也明皇諸孫百餘人代宗最
長為嫡皇孫聰明寬厚喜怒不形於色好學強記深
於易象宵旰之暇留心翰墨於行書益工大抵有唐
自太宗以還世相祖襲至代宗家學未墜論其筆力
則有非太宗明皇超邁之氣然亦有足觀者今及見
者春日雨晴燕諸王與中秋月夜之詩筆法勁媚
尚可以追配昔人云今御府所藏行書七
南郊口號歲功贊守歲詩中秋月夜詩秋
日詩重陽詩春日雨晴燕諸王詩(宣和書譜)
唐慈恩寺常住莊地碑大歴六年代宗篆額(金石錄)
唐批答沙門佛藏表代宗書在京兆府(金石略)
德宗
德宗諱适代宗長子也(本記)
唐德宗諱适代宗長子也初在宗藩譽望已著性識
強敏一經於目往往不待學而能其所以自任者亦
復如此齒胄之年便為統帥既總萬幾頗勵精治道
思前王能事以壮大猷故羣臣章奏來上皆即批答
筆無滯思翰墨落落可觀大抵唐以文皇喜字書之
學故後世子孫尚得遺法至於張官置吏以為侍書
世不乏人良以此也陸贄以内相輔贊奏牘動千百
言度其可否從違常與贄所陳相當而流離兵火遺
散不復收是以存者無幾觀其行書筆意亦不愧前
人云今御府所藏行書一批答趙惠伯表(宣和書譜)
貞元元年河中平馬燧還太原德宗賜燧宸扆台衡
二銘燧至太原乃勒二銘於起義堂西偏帝為題額
(舊唐書馬燧傳)
劉禹錫代杜相公謝手詔表注云詔後批云朕自書
(文苑英華)
唐批答河中尹渾瑊賀表德宗書在京兆府(金石略)
順宗
順宗諱誦德宗長子也為人寬仁喜學藝善隸書
建中元年為皇太子德宗為詩并他文賜大臣者皆
令上書之(順宗實錄)
貞元五年李晟與侍中馬燧見於延英殿詔有司各
圖其像於舊臣之次仍令皇太子書是命紀於壁焉
復命皇太子書其文以賜晟晟刻石於門左(舊唐書李晟傳)
帝至自梁李晟以戎服見三橋帝紀其功自文於碑
勅皇太子書立於東渭橋以示後世又令太子錄副
以賜(唐書李晟傳)
唐段秀實碑貞元元年德宗撰皇太子誦行書麟德
殿宴羣臣詩貞元四年德宗撰皇太子誦行書韋皋
紀功德碑貞元二十年德宗撰皇太子誦正書(金石錄)
憲宗
憲宗諱純順宗長子也
元和四年七月御製前代君臣事迹十四篇書於六
扇屏風出書屏以示宰臣(舊唐書本紀)
文宗
文宗諱昂穆宗第二子也
太和八年御寫周易義五道示羣臣(舊唐書本紀)
開成四年上已曲江賜宴羣臣賦詩裴度以疾不能
赴文宗遣中使賜度詩仍賜御札曰朕詩集中欲得
見卿唱和詩故令示此(舊唐書裴度傳)
宣宗
宣宗諱忱憲宗第十三子帝雅好儒士當時以大中
之政有貞觀之風焉(舊唐書本紀)
唐宣宗諱忱憲宗第十三子也性嚴重寡言宫中以
為不慧然精於聽斷而專事明察其所以黜陟臣下
皆出於己至於手寫詔勅而人一被識擢則為時之
榮遇大扺傷於太察而無復仁恩之意自是唐室至
宣宗而復蹇矣當時法書之盛如裴休輩尚能追步
顔柳故諸宗承襲太宗之學皆以翰墨流傳至宣宗
復以行書稱盖其典刑猶在也今御府所藏行書三
賜李叢勑賜李叢手勑賜李叢手詔(宣和書譜)
嘉興天聖寺有唐宣宗真蹟(陸友研北雜志)
昭宗
昭宗諱曄懿宗第七子也帝攻書好文尤重儒術(舊唐
書本紀)
唐昭宗諱曄為人明倩多喜作書字初有志興復慨
然思得非常之材相圖回治具惜無以助之當是時
錢鏐以節制領浙右雖稱臣不乏貢賦而實覇有一
方信英雄也然昭宗於此乃能籠絡駕馭推赤心置
人腹中使鏐終唐室而不二心者昭宗實有以歸之
也觀其以衣襟書賜鏐當時不能無意其書雖不稱
於世而興復之志於斯可見矣今御府所藏行書一
賜錢鏐衣襟書(宣和書譜)
竇后
高祖太穆皇后竇氏京兆始平人隋定州總管神武
公毅之女也善書學類高祖之書人不能辨工篇章
而好存規誡(舊唐書本傳)
則天皇后
則天皇后武氏諱曌并州文水人也上元元年高宗
號天皇皇后號天后天下謂之二聖弘道元年為皇
太后臨朝稱制天授元年后自稱皇帝改國號周長
安五年上后號曰則天大聖皇帝(唐書本紀)
唐則天順聖皇后武氏凛凛英斷脫去鉛華脂韋氣
味乘高宗溺愛而窺覦竊起遂能不出重闈深密之
地駕馭英雄使人人各為其用不旋踵謀移唐室使
之善自退託有周南卷耳之志則其用心豈减古賢
后妃哉惜乎不知出此乃欲以牝鷄司晨宜乎不克
令終而張柬之等起而正子明辟也新史貶而傳之
舊史以為窮妖白首良以為訓攷其出新意持臆說
增减前人筆畫自我作古為十九字曰□(天)埊(地)□
(日)囝(月)(星)□(君)□(年)□(正)□(臣)曌(照)□(戴)□(載)圀
(國)□(初)䥭(證)□(授)&KR1655;(人)□(聖)&KR0146;(生)當時臣下章奏與
天下書契咸用其字然獨能行於一世而止唐之石
刻載其字者知其在則天時也雖然亦本於喜作字
初得晉王導十世孫方慶者家藏其祖父二十八人
書跡摹搨把翫自此筆力益進其行書駸駸稍能有
丈夫勝氣今御府所藏行書一夜宴詩(宣和書譜)
薦福寺天后飛白題額崇福寺武后題額(歴代名畫記)
周昇仙太子碑聖歷二年武后撰并行書(金石錄)
延載初周允元除鳳閣鸞臺平章事證聖元年卒則
天為七言詩傷之又自繕寫時以為榮(舊唐書周允元傳)
上官昭容
上官昭容名婉兒西臺侍郎儀之孫天性韶警善文
章自通天以来内掌詔命掞麗可觀帝即位進拜昭
容景雲中諡惠文(唐書本傳)
千福寺額上官昭容書(歴代名畫記)
吕温上官昭容書樓歌序云貞元十四年友人崔仁
亮於東都買得研神記一卷有昭容列名書縫處(吕衡
州集)
漢王元昌
漢王元昌高祖第七子也少好學善隸書武德三年
封魯王貞觀中授華州刺史轉梁州都督改封漢王
(舊唐書本傳)
皇朝漢王元昌神堯之子也尤善行書金玉其姿挺
生天骨襟懷宣暢灑落可觀藝業未精過於奔放若
吕布之飛將或輕於去就也諸王仲季並有能名韓
王曹王即其亞也曹則妙於飛白韓則工於草行魏
王魯王即韓王之倫也(書斷)
李嗣真書後品列中上品論見一百三十八卷
竇臮述書賦評見一百四十一卷
漢王祖述羲獻雖在童年已精筆意(墨池編)
韓王元嘉
韓王元嘉高祖第十一子也少好學聚書至萬卷採
碑文古蹟多得異本其修身潔己内外如一當代諸
王莫能及者(舊唐書書斷附漢王後本傳)
魯王靈䕫
魯王靈䕫高祖第十九子也少有善譽好學工草隸
貞觀五年封魏王授幽州都督改封魯王(舊唐書本傳
書斷附漢王後)
魏王泰
魏王泰字惠褒太宗第四子也少善属文武德三年
封宜都王貞觀二年改封越王徙封魏王太宗以泰
好士愛文學特令就府别置文學舘任自引召學士
泰撰括地志詔令付祕閣貞觀二十一年進封濮王
(唐書書斷附漢王後本傳)
曹王明
曹王明太宗第十四子貞觀二十一年受封顯慶中
梁州都督後歴虢蔡蘇三州刺史(舊唐書書斷附本傳漢王後)
曹王明行書絶時飛白亂王右軍有唐以來一人而
已(書史會要)
范陽王藹
范陽王藹魯王靈䕫次子封范陽王歴右散騎常侍
(唐書本傳)
高宗與魯王帖云叔藝韞多材慈深善誨藹夙奉趨
庭之訓早擅臨池之工聞其比來復愛飛白昨故戲
操翰墨聊以示藹(法帖釋文)
岐王範
岐王範始名隆範避帝諱去二名初王鄭改封衛王
降封巴陵進王岐為太常卿累遷太子太𫝊開元十
四年薨册書贈惠文太子範好學工書愛儒士聚書
畫皆世所珍(唐書本傳)
竇臮述書賦評見一百四十一卷
玄宗諸子
唐石臺道德經其經文御書其注皆諸王所書羣臣
請立道德經奏荅并書注諸王列名附唐玄宗諸子
三十人字皆一體(集古錄)
壽王瑁
壽王瑁玄宗第十八子母武惠妃寵傾後宫宫中常
呼為十八郎開元十三年封壽王二十三年改名瑁
(舊唐書本傳)
唐天章雲篆碑碑隂文壽王清書在蜀州青城山(墨池
編)
臨川公主
臨川公主(太宗女)韋貴妃所生下嫁周道務主工籀隸
能属文高宗立上孝德頌帝下詔褒荅永徽初進長
公主恩賞卓異(唐書本傳)
晉陽公主
晉陽公主(太宗女)字明逹幼字兕子文德皇后所生主
臨帝飛白書下不能辨(唐書本傳)
梁
太祖
太祖皇帝姓朱氏宋州碭山午溝里人名温更名晃
(梁本紀)
梁太祖朱氏諱温批答賀表行書字體雖純熟然乏
氣韻當是筆吏所書方時温以唐之臣子盗竊神噐
故多引瑞物為受命之符唐王天下以土德而繼土
者莫若金於是梁以金承之而色尚白所有之郡縣
至有以白烏白兔白鸚鵡白鹿為獻者此表獻白鹿
也其奏章之臣則有若韓建有若楊陟有若薛貽矩
實在開平即位之歲是其區區急於符契以厭人心
曾不知三代受命不約而應如黃龍負舟銀溢山赤
烏流王屋以表殊休者亦固有自特其承正統又歴
年滋久實無非應天順人而作如温者偶以黃巢餘
黨乘不利之際初云歸順終乃攘奪其自視治世一
顯諸侯為不足况復區區引符命哉今御府所藏行
書一御批祥瑞表(宣和書譜)
末帝
梁末帝諱瑱太祖温第四子也以唐文德元年生於
東京美容儀為人沈厚未嘗妄語言喜與聞人儒士
遊唐光化元年授河南府參軍温受禅封瑱均王偽
鳳歴元年二月瑱即位瑱無他伎喜弄翰墨多作行
書批勑大者或近盈尺筆勢結密有王氏羲獻帖法
流傳到今覧之便知非侍書者所能及也今御府所
藏行書一正明勅(宣和書譜)
後唐
太祖
太祖李克用其先本號朱耶唐懿宗賜姓李昭宗封
晉王莊宗同光元年追尊為皇帝諡曰武廟號太祖
(五代史唐本紀)
李克用題名正書今在曲陽縣北嶽廟中(金石文字記)
明宗
明宗皇帝名嗣源
千峰禪院勅後唐明宗行書天成元年立在山西澤
州(金石表)
周
世宗
世宗皇帝本姓柴氏邢州龍岡人柴氏女適太祖是
為聖穆皇后后兄子榮幼從姑長太祖家太祖遂以
為子噐貌英竒善騎射通書史(五代史周本紀)
周世宗柴氏諱榮睿武孝文太祖聖穆柴后之姪也
丱歲事君后以孝謹聞太祖愛之及長委以主器之
重乃克負荷迨其繼明在御因任舊臣相與紹述前
烈增大基構摧高平之陣而勍敵挫氣還秦鳳之封
而遠土開疆以至江北燕南取之如拾荆自非英傑
之主能克家若是耶故宜神武之略氤氲盤礴發於
筆端其運用處自已過人遠甚觀賜張昭詔有行書
法亦可見其略也今御府所藏行書一賜張昭詔
(宣和書譜)
吳
吳王楊渭
吳王楊渭行密第二子改名隆演字鴻源即吳王位
諡曰宣弟溥僣號追尊為高祖宣皇帝(五代史吳世家)
桓宣武草書十六字并吳王楊渭題在石揚休家(墨池
編)
南唐
元宗
南唐元宗景初名景通烈祖昪長子既立又改名璟
廟號元宗(五代史南唐世宗)
元宗後主俱善書法元宗學羊欣後主學柳公權皆
得十九(陸游南唐書)
元宗嘗作浣溪紗二闋手寫賜王感化後主即位感
化以詞札上後主感動賞感化甚優(馬令南唐書)
後主
後主煜字重光景帝第六子善属文工書畫(南唐世家)
江南偽後主李煜字重光早慧精敏審音律善書畫
其作大字不事筆卷帛而書之皆能如意世謂撮襟
書復喜作顫掣勢人又目其狀為金錯刀尤喜作行
書落筆瘦硬而風神溢出然殊乏姿媚如窮谷道人
酸寒書生鶉衣而鳶肩略無富貴之氣要是當我祖
宗應運之初揭雲漢奎壁昭回在上彼竊據方郡者
皆奄奄無氣不復英偉故見於書畫者如此方煜歸
本朝我藝祖嘗曰煜雖有文只一翰林學士才耳乃
知筆力縱或可尚方之雄才大略之君亦幾何哉今
御府所藏行書二十有四行書淮南子春草
賦浩歌行義天秤尺記克己處分批元奏
狀禮三寳衆聖賢儀八師經宫相詩李璟
草堂等詩高秋等詩牡丹等詩古風詩二
論道帖招賢詩帖樂章羅帖樂府三臨江
仙雜文藁正書金書心經智藏道師真贊
(宣和書贊)
江南後主傳二王撥鐙法(王氏談錄)李主筆法稱鐡鈎
鎖(金陵世紀)
跋李後主書云觀江南李主手改表草筆力不及柳
誠懸乃知今世石刻曾不得其髣髴余嘗見李主與
徐鉉書數紙自論其文章筆法正如此但步驟太露
精神不及此數字筆意深穏盖刻意與率爾為之工
拙便相懸也(山谷集)
跋李後主蚌帖云江南當五代後中原衣冠趋之以
故文物典禮有尚於時故能持國完聚一方豈徒然
哉觀此帖下属州責蚌醬猶有古意知以宗廟為重
恐滋味䤔(玉篇昨冉切)䣸(玉篇而琰切味薄也)其下惶遽供命不敢
寧(䤔䣸集韻作&KR0034;&KR0034;)固知禮有貴於行事者也漢律會稽歲
獻鮚(臣乙切)醬二升以說文求之鮚為蚌知此為宗廟
祭久矣然謂漢有舊儀豈以此耶(廣川書跋)
李後主書太白詩出於歐陽率更蔡京師之所題徽
宗書畫皆用此筆意余家有雪江歸棹圖楚公跋正
同要得散卓方可為也(書畫跋)
保儀黃氏
後主保儀黃氏江夏人後主選為保儀書學伎能多
出於天性後主属意會小周專房品秩不加第以掌
墨寳而已初元宗後主皆妙於筆札博收古書有獻
者厚賞之宫中圖籍萬卷尤多鍾王墨蹟皆繫保儀
所掌(馬令南唐書)
吉王從謙
吉王從謙元宗第九子數歲賦觀碁詩後主賞歎久
之(馬令南唐書)
從謙學晉二王楷法用宣城葛筆一枝酬十金勁妙
甲於當時從謙號為翹軒寳帚(南唐拾遺記)
後蜀
太子玄喆
玄喆字遵聖幼聰悟善隸書年十四封秦王嘗自書
姚崇口箴刻諸石廣政二十五年立為皇太子(宋史西蜀
世家)
後蜀歲除日諸宫門各給桃符一對俾題元亨利貞
四字時太子善書札選本宫策勲府桃符親自題曰
天垂餘慶地接長春(茅亭客話)
吳越
武肅王錢鏐
武肅王錢鏐字具美杭州臨安人梁郢王友珪册尊
尚父末帝加天下兵馬都元帥唐莊宗時自稱吳越
國王謚武肅(五代史吳越世家)
武肅王札翰花隨腕下星逐豪飛靄若遊雲細疑垂
露鈎刀向背未饒索肉芝筋點畫方員高掩崔肥趙
瘦就中濡染碑額益見呈露鋒鋩四方仰之神蹤一
代稱之墨寳王逸少若見甘避雁行蕭子雲如逢大
慙蝉翼(皮光業吳越國武肅王廟碑文)
錢尚父書號稱當代入神品(黃山谷集)
忠懿王俶
忠懿王俶字文德本名弘俶鏐孫元瓘第九子頗知
書雅好吟咏自編其詩數百首因陶榖奉使至江南
求為之序善草書歸朝後宋太宗一日遣使謂曰聞
卿善草聖可寫一二紙進来俶即以舊所書絹圖上
之詔書褒美因賜玉硯金匣一紅綠象牙管筆龍鳳
墨蜀牋盈丈紙皆百數(宋史吳越世家)
秦忠懿王錢俶武肅王鏐之孫文穆王元瓘之子錢
氏自唐乾寧間據有浙右至我宋之興凡三世四王
使一方耄倪不識兵革而覩太平之盛錢氏之力也
初元瓘有子曰佐嗣元瓘位是為忠獻在位未幾而
忠懿特以弟繼其昭穆藝祖應運率先臣服開寳八
年朝廷將舉兵平江左李煜密貽書于俶曰今日無
我明日豈有王一旦明天子易位酬勞王亦大梁一
布衣耳俶表其書来上藝祖嘉其忠江南平與其子
惟濬妻孫氏来朝藝祖遣皇子至睢陽迎勞對見禮
皆從異等賜禮賢宅以館之而締構宏壯至於供帳
帟幕什物種種畢具俶来如歸已而遣就國而留其
子入侍至太宗即位之明年俶盡籍其府庫地圖以
獻乃封王淮海國久之又王漢南國上章遜避遂止
王許未幾徙王鄧端拱元年八月二十四日太宗以
其誕日遣使賜器幣方與使者燕罷及暮有大星流
殞于正寢光照戶外而是夕以訃聞於是朝廷追封
王秦國謚曰忠懿方浙右富庶登豐之久上下無事
惟以文藝相高故俶尤喜翰墨而作字善顛草其斡
旋盤結不减古人太宗遣使取其草書以進俶乃以
久習絹圖上之詔賜以玉硯金匣象管蜀牋等且示
寵焉然當時降王有始有卒無如俶者盖以能先諸
國作我藩服其後子孫繼登顯仕垂榮無窮信萬世
臣子之勸也今御府所藏草書二國子直講牒
手簡(宣和書譜)
太宗稱忠懿王筆法入神品中外書學不能出其右
(黃山谷集)
南漢
劉龑
劉龑初名巖上蔡人徙南海身長七尺垂手過膝末
帝即位封南海王貞明三年即皇帝位國號大越改
元乾亨以趙光胤為兵部尚書平章事光胤自以唐
甲族常怏怏思歸龑乃習為光胤手書遣使間道至
洛陽召其二子及家属至光胤驚喜為盡心焉謚天
皇大帝廟號高祖(五代史南漢世家)
龑治昭陽殿親書其榜(五國故事)
東漢
劉承鈞
劉承鈞旻次子少好學工書(五代史東漢世家)
六藝之一錄卷三百十二
