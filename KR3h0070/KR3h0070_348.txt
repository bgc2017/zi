欽定四庫全書
六藝之一錄卷三百九十錢唐倪濤撰
歷朝書譜八十
明賢墨蹟詩翰
李獻吉春日東莊帖
春日宴豫齊王孫之第
紫宫華宴敞春風密樹初花日映紅向暮酒闌香不斷
始知春在綺羅中
迴廊曲樹稱春游酒綠花紅白玉甌借取游絲繫西日
晚風吾上海棠樓
東庄送杭太卿兼呈其兄澤西年友
冬郊日白無風沙羣飲送客游瑯琊到時定生韋澗草
有誰同醉歐亭花我今五十半潦倒君日高貴元才華
至鄉為問澤西子老吟何處多煙霞嘉靖四年十一月
也空同山人
夏桂洲五言絶句帖(行書)
蕭蕭溪上竹湜湜溪中水何處訪幽人只在溪水裏
曾涉清溪曲林深路轉迷幾時還載酒看竹到溪西
桂洲夏言
楊用修石馬泉亭詩帖
九月廿六日始會于石馬泉亭二首
勝地荒蕪久華亭結構新清泉分馬頬白石動魚鱗玉
瀉琴中韻花摇鏡裏春還將濯纓意擬問釣璜人
蒼靄環城下紅雲指海東登薠臨遠水摇蕙感回風歸
望微茫外生涯爛醉中故園千萬里秋色可能同升菴
楊慎
楊用修客途崇聖寺二詩帖(行草書)
奉次九日客途韻一首
兩年九日客中行泛宅浮家水上萍鴻雁未傳滇海信
茱萸偏動蜀山情空庭露白羣鴉散古木霜黃獨鶴驚
樽酒相思摇落地江湖不隔夢歸程
崇聖寺
塵劫非人境煙霞是佛都山開銀色界海湧玉浮圖追
蠡形猶壯伽藍跡已蕪經函飄粉蠧畫壁剥天吳零雨
頽垣草驚飈廢井梧禪心同夜寂旅望對秋孤遠目窮
千里狂歌倒百壺凭闌意無極感此歲云徂升菴楊慎
稿上時川先生詞伯改教
陸儼山白雁詩卷(行書)
比日邑中文士並賦白雁之詩雁介禽也天序而一節
予感焉因有斯作一以寄東石一以寄鶴津
秋傳孤雁過瀟湘人在南樓望故鄉顔色總疑新變態
羽毛錯認舊隨行關山雪後雲無影禾黍風前夜有霜
嬴得光輝照塵世久從靈沼近文王一首感始遇也
粉煙和月下三湘呌斷天涯雲水鄉豈為蒼蠅衣盡化
徒懷白璧夜分行北書不到勞清夢南地初寒帶蚤霜
飛近巫山甘白首肯隨行雨賦襄王二首背時好也
澄波照影度衡湘迴雁峯高近帝鄉星陣望窮雲半沒
雪翎風急字斜行萱花深處驚逢火木葉催時護曉霜
南去北来秋色裏大開三面憶先王三首樂寬大也
白雁是唐世相所蓄諸作祗雁耳再為之和用備斯義
一為冰姿歲浣湘不煩尺素寄江鄉愛鵝池畔聊同浴
放鶴亭前不作行老去西風閒落日啼来午夜報清霜
主人恩重終堪戀燕子猶知舊謝王四首懷故主也
哀怨何須更弔湘翻翻来自白雲鄉新籠鸚鵡堪同伴
舊日駕鵝不共行半畝水痕供睡月滿身涼意襯啼霜
憑將縞素明心事不作禽荒有聖王五首美聖德也
絶雲緣影墮清湘足有音書出異鄉可是歲深能變色
祇緣形化遂離行階除印跡偏宜雪毛羽生寒本耐霜
記得上林棲宿處却因彤矢識君王六首識榮遇也
来從星漢下瀟湘妝點楓林入醉鄉錦字傳情通萬里
銀筝移柱送斜行溶溶月色憐孤影渺渺歸心滯晚霜
堪笑揚雄頭盡白重將羽獵責君王七首悔末技也
秋深池館拗江湘白雁馴来即故鄉留取碧波頻照影
暫辭雲路舊排行風光正好連宵雨月色渾疑滿地霜
敢向劬勞怨憔悴且將詩句頌宣王八首頌中興也
嘉靖丁亥九月之吉儼山人陸深子淵父試東坡藏
研書于卅六峯之卷懷堂時年五十有一
陳繼儒跋一則見前
陸儼山夜燕詩帖
七月十六夜燕澄懷閣次韻答時望文學
滿天雲月遞虧明又送秋風過海城一上小樓無限好
不須永夜十分晴江山自覺神為助竹樹真疑畫不成
況近松陵多倡和更於何處覓同聲四酉齋試筆儼山
老人深拜稿
陸儼山望夫石樂府帖(行書)
過車&KR4510;驛賦望夫石
望夫處近青天天高高山連連妾身化為石夫歸是何
年夫不歸妾誰憐夫歸石能前夫有父與母高堂意
雙懸妾不能前誰炊爨煙自唐人山頭風雨之作而
此題目盛有詠製予亦嘗有擬作為補古樂府一篇要
止於義理焉乘楫子儼翁己丑八月三日
徐伯臣五言律詩帖(行楷書)
善拳洞
玉洞疎仙宇丹光掩曙雲山連大澤氣石繡紫霞文束
峡泉流細憑虚閣道分高人留内景遥貺洞庭君
張公洞
洞壑開層嶂懸巖俯碧流驚泉飛雪澗靈石起霞樓玉
笈千年閟丹光五色浮昔聞招隠去今見結廬幽
秋日陽羨舟中
秋序生江甸谿涼散午薰豔將蓮采近清有竹聲聞出
字重巒接人文聯雁分尋常辦水錯鮮膾落波紋長
谷山人徐獻忠書嘉靖丁未之子月
彭隆池詩帖
卜築青溪館新開弄水軒宵連明月漾曉愛落花旋鶴
引攜琴薦鷗盤拂酒船達人遵智養豈復羨臨淵
相近竹參差相過人不知幽花欹滿樹曲水細通池歸
客村非遠殘樽席更移看君多道氣從此數追隨右
五言二律彭年
翻經累歲游禾郡攜錫重来住竹林貝葉如山留海藏
雨花隨地聽潮音詩成苑外碧雲合定入禪心片月沈
慚愧當時社中客醉多猶自費招尋禾僧林竹堂懷
詩過訪酬贈年
遠峯疑著雨高樹若含風水墨傳神妙樗仙繼石翁
日斜疎樹影秋淨碧谿寒隔浦山千疊詩成馬上看
落日半山紫新霜疎樹紅詩人美秋興攜杖過橋東
右題畫三絶隆池
江南春色滿晴郊紫燕初飛未定巢最愛名園新柳外
一枝濃杏倚風梢題杏
君家庭下有仙樹還疑天上遠移將素枝映月裁崑璧
幽韻因風散楚香咏玉蘭
粉合胭脂作曉妝富於顔色吝於香東風不肯全分付
相對梅花各斷腸咏海棠
庾信風流賦小園碧山當戸綠池翻煮茶滌硯足幽事
永日忘形與客言彭年
徐子與(中行)送瑯琊王氏昆季詩草
海内於今有大名自耕黃穄隠茅衡論詩未必推公幹
作賦還應過長卿萬里白雲知我癖十年青眼望君情
故人西去多傾倒況復相逢愧此生
十年懷疏淚長枯兄弟伶俜滯海隅此度别離俱慷慨
不知天地有﨑嶇孤忠久抱千秋恨元惡方膺兩觀誅
正是聖明新雨露恩波應已浃玄廬鳳洲兄弟赴闕
上書賦此送之
聖主初綱法令齊萬方歡喜報金雞豈知禁劾理丹懇
詎有恩慈漏紫泥北折(闕)清遠徼南驅日域静遺黎
功多誰謂翻成譴汧督牙門死後題聞赦後再貽鳳
洲兄弟獻忠
珊瑚網云向譌此枝山書竹懶翁見之曰此天目先
生筆也遂改入此式古堂云向譌枝山改入子與
而詩欵係獻忠未詳
袁履善詠梅詩帖(行書)
纔過幾朝渾拆徧只消一霎又吹空何曾學舞能迴雪
便不為臺與避風
尺捶擬為千年用滿樹空留百口酸苦心乍可虀鹽裏
粉骨那干鼎鼐間
自離京洛緇塵少一到齊梁綺語多老子七言雖澹泊
何曾一字犯陰何
有花多處便凭欄插在金瓶日日看百斛量珠真富貴
兩枝翦綵太寒酸
賦繁臺雪雲將暮歌罷庭花月未殘客至苑皆瓊作樹
兵来井用玉為闌
起来無賴晚風狂便恐飄零損歲芳飛鷰不持身欲去
綠裙雖墜魄猶香
江左風流屬謝家諸郎如玉女尤佳如何雪裏同聯句
不比梅花比柳花
晚作園丁身荷鋤春風披拂到吾廬且須著意憐芳潔
纔問和羹俗了渠
生長荒山野水傍何曾倚市及窺墻幽妍醜殺施朱女
高耿賢如傅粉郎
漢魏裁詩韻已卑六朝人物更何為平生老子無蹊徑
不識蟲兒并玉兒
浮休嘆柳斫為薪子美憐梅傍戰塵只愿玉關烽火息
老身常作看花人
環子麗華今併去謫仙狎客兩堪悲懸知千載難湔洗
留得沈香結綺詩
百卉凋零特凛然谷風栗烈澗冰堅陰山餐雪高臣節
中野飛霜乞母憐
衰年鼻塞等薰蕕高摘濃薰各罷休奴斫長枝汲新水
老夫胡用置香篝
看来靈種聚精英占斷人間一味清喚作花王應不忝
當時虚厠水仙兄
嘔吐心肝撚斷髭籬邊沙際步移時撩奴竊笑翁迂闊
敲斵殘詩廢午炊
錦囊玉笛喜追從度曲聯篇雪月中老對此君無意味
欠詩無笛少花翁(謂孫季蕃)
袁履善曉仙謠帖(行草書)
玉妃喚月歸海宫月色澹白涵春空銀河欲傳星靨靨
碧浪疊山埋早紅宫花有露如新泪小苑叢叢入寒翠
綺閣空傳唱漏聲網軒天降凌雲子迢遥珠帳連湘煙
鶴扇冰霜金骨仙碧天曲盡綵霞動下視九州俱悄然
秦王女騎紅尾鳳半空回首晨雞弄霧盖狂塵億兆家
世人猶作牽情夢余老懷遊仙因擬曉仙謠一篇以
山人醴泉沈高士不食煙火夜駐花寮晨興北瞻天馬
雲氣靄&KR0034;若有所思而楊君達至欲乞寫為寫一通歲
舍乙未嘉月既望余西䘒陽居士袁福徵
張澂書舊作詩帖(行書)
舊作數首錄似春山老先生請教
次答濯川翁
菳井栽茶事已多方舟安可别煙蘿空虚也仰文章美
汲引深慙禮數過山斗自今甦遠夢蒿莱回首足清歌
重霄顔色吳中夜月白澄江路幾何
留鮑雲壁宿山中
江草江花幾夕醮燕山回首隔重雲功名遠赴鵷鴻列
野性長追麋鹿羣此日竹樽還共倒清宵藜榻願平分
松間細雨篝燈坐漫認昆吾劍上文
外以小作塵覽而先生不賜一字之教得非
走弗能因往知来之故耶用是不揣復書一
首少見懷私末二句以意逆之可也
翦燭高談憶舊年别来消息兩茫然通詩久負更風字
曠飲無妨破俗綠入宦多君光郡國逃名我但足林泉
元龍百尺江城裏何夕床分上下眠嘉靖乙未季春望
前二日侍生張澂頓首拜稿
黃淳父詩册(行草書)
兹山信靈氣南望接蒼梧海近罏峯暗天寒鏡水枯翠
微空玉帛丹壑隠金符猶仰玄宫在千秋片石孤右
題禹陵
共遣區中累来從物外遊溪山勝不改吳越跡空留遠
浦蒹葭晚陰崖薜荔秋寒花送歸棹漁唱起江鷗右
石湖秋泛
春煙嫋嫋雨濛濛梁苑隋隄一夢中纖葉空憐半江水
殘絲猶怯五更風永豐園裏情無限蘇小門前曲未終
寄語飛花好栖泊莫教飄蕩恨西東長干柳
淺白深紅鬭合歡絲絲香雨晝難乾會須一日三百盞
無那春風十二闌水上新傳錦字豔樓頭長怨玉簫寒
可憐春色隨花盡歸興還應帶月看息園賞牡丹
蓬苑彯纓羨年少星裝千里赴神臯王程草色催緹騎
仙闕花香待錦袍侍從雍容恩最渥文章清祕價偏高
金昌楊柳還堪折綠酒紅亭揖佩刀姚禹門還朝北
上
嶺南才子邁華風早歲聲名動域中無用官嫌廣文冷
合知詩有拾遺工雙魚南北原非隔老驥雄心亦自同
今夜思君淮海月清光解到五湖東答歐崙山郡博
豈因貧賤事干謁閉戶著書無斗糧猶恥王孫一飯惠
未忘侠烈五陵狂黃金散盡留顔色白髮悲来歌慨慷
相對秋風都市酒青天不語泣干將贈金孝廉子坤
空自時標千里駒與君同哭阮生途足離楚國方為玉
泣下鮫人始是珠匕首風霜羞烈士馬蹄花月憶名都
各天南北應難見頭白臨岐酒一壺右送盧山人次
梗還濬縣
鶵黃綠窗下芥羽含輕粉暖風階草長呼羣入花影
右題叔平畫
黃山南麓石湖東山色湖光蕩碧空十里横塘芳草路
菱歌清唱月明中姬水
豐南禺詠史并登瑞石山詩帖(行書烏絲闌紙)
詠史二首
唐虞去我遠想像有遺書三苗贊敷德丹朱儆無虞如
何誹謗戮坐見指鹿愚豈不懷蒼生策名舊天衢大厦
非一支衡門聊可娛
殷宗墜妲己陳祀傾夏姬綠珠滅季倫碧玉戕知之造
端察天地禽獸決幾希王道由慎獨長坐捐美姬草廬
志寧静醜婦焉足嗤
登瑞石山
紫陽仙人今何在瑞石竒峯千古留積雪經年映紅葉
春雲滿郭縈朱樓日摇江影帆檣渺風起湖波簫鼓流
笑索丁公玄鶴羽共君漫汗過瀛洲道生頓首上子和
先生請正
陳白陽詩草
籓籬不設處吾道是吾家地僻寬行跡林深多落花興
闌覺老至力倦畏途賖最愛茅簷月依依進復斜白陽
山人道復
屋上春鳩鳴村邊杏花白持斧伐遠揚荷鋤觀泉脉新
燕識舊巢舊人看新歷臨觴忽不怡惆悵遠行客戊戌
春日道復書
綠蘿百轉露華輕紫翠重重繞帝城天上神宫金作屋
雲間仙樂玉為笙澗盤九渡三天淨峯疊羣星一劍横
此日分萸嗟鶴馭月明彷彿步虚聲九日登高和作
自愧迂疎常取咎更兼多病懶經營一生落落真如寄
舉世滔滔亦可驚身外事機爭入夢眼前杯酒却關情
茅齋此夜勞相問風雨明朝未許行客過田舍奉贈
城上新月白溪邊新水深多因心跡倦不得往来吟
陳淳道復
陳白陽有鵲詩帖(行草書)
有鵲巢南枝居然蔽風雨下上送好音成德流芳羽行
者皆喜聞坐者亦喜覩何當烏喙惡日来拆門戶門戶
凋落時風雨乃旁午寄語同形人甚勿自相苦近作
書呈道濟老弟一笑大兄羲齋留田舍累日不得同話
言嘗有小詩不惜教和廿二日淳頓首
方岳醉歌
勸君且盡一杯酒身外無窮莫開口近聞誰直白玉堂
或傳其佩黃金斗與君何干與我奚有不如雨話耕夫
煙呼釣叟問竹活無看梅開否天下事自有䕫龍人山
中居只堪麋鹿友乾坤蕩蕩呼不聞今古茫茫骨俱朽
雞催晨兔沒酉春風来時又花柳不知柳今幾青花幾
紅但見吾人成老醜吾欲採薇西山播穀南畝吾牛雖
健吾衰久只可茒柴火酒醉幾觴村田樂詩吟幾首不
然空山寂寂白晝長閒殺一雙無用手
馮咸甫微風詩帖(行書)
微風庭院日閒閒問字人歸便掩關樓面四窗憑粉堞
墻東一闕帶青山著成書繼先天後删得詩從大雅還
禪誦罷時臨古帖蕭疎竹影研屏間馮大受
陸子傳詩牋
人日立春前風光併作妍嶺雲鮮暎日湖水澹生煙乳
燕嬌花勝輕鷗送酒船韶華生樂事端不負諸賢為
明夫道丈書師道
山迴水轉渚宫開霸主樓船避暑来六月湖中天鏡曉
百花深處美人回鹿泉雉苑猶春色玉劍金鈿又劫灰
惟有溪邊綠楊柳千絲還拂掌中杯消夏灣作
蒙山顧渚雨前春紗帽籠頭掩竹扄禪榻風飄詩欲就
瓶笙聲轉酒初醒何人可獻驚雷荚有客曾為品水經
待汝山園生紫笋還期千里汲中泠
春光滿地百花枝烏帽承塵半醉時莫放玉鞭催馬急
瓊林還記宴歸時
坐占溪亭松樹陰紅塵不染靜中心高山流水千年調
此趣應知不在琴
霜葉垂垂落木秋江城細路逐山幽扁舟載渡者誰子
溪上有人歌遠游
千山一白照人頭蓑笠生涯此釣舟不識江湖風雪裏
豈能干得廟堂憂子傳陸師道書
錢功父詩帖(楷書烏絲闌花箋)
金雞消息杳難期銅柱功名此一時南檄舊分陳日晃
東夷新斬莫離支烹魚不信書無字逐獸應愁路有岐
聞說樓船方出海短衣寧用怨歸遲寄懷伯耳
鐘梵聲移夜向分林端月出尚氤氲中庭紫罽千人座
下界銀濤萬頃雲刻意商歌湘竹管牽情花氣石榴裙
如何此夕杯中酒不為傷秋也易醺中秋虎邱
越壘吳臺仿彿存湖頭煙火衞家村山浮眉黛非無主
谷剰篔簹尚有孫懸牓總嗤新署筆頽垣猶識舊題痕
相逢共是登樓客惆悵秋雲落日昏秋日同周懋修
諸丈登浮黛閣
金昌樓上偶逢君把臂匆匆一論文已驚座上霏珠玉
忽見筆底開煙雲聞君悼亡有新賦淚眼曾枯山下墳
即今吳中久不雨往往禾黍生秋蟁清風賴君曼聲起
坐令寒士無憂矣次答吳翁升短歌
結綺成灰肉陣空裸遊寂寞野花紅枯桐不是昭華管
曾入春心醉夢中無題錢允治具稿
徐文貞與白谷詩帖(行草書藍絲闌紙)
孟春五日奉候白谷老先生辱留飲從辰至
申感念今昔因成一詩錄呈博笑
尊酒凭軒竟日留白頭重續少時遊漫憐名附天閑驥
且幸身陪谷水鷗膠漆有情原不解邱園無事足相求
請歌伐木君徐聽一月應須一繫舟眷生徐階頓首拜
徐文貞五嶽詩帖(行草書)
五嶽一首
五嶽分五方迴薄凌穹蒼遥從太極判秀色新如常中
藏古僊人玉貌無凋傷日月掩靈洞雲霞封石床黃公
有高標拔俗心飛揚恥隨家鶩食思與煙鸞翔同天不
相知投契在短章青鳥今日来報予渡江湘涉歷遍九
州躋攀攬遐荒天游捫羣岫虹度窺石梁僕本飡霞人
聞之悦肝腸但恐陰陽移人命如朝霜何不早辭家駕
鴻鞭紫凰四嶽倘歸来嵩邱是五鄉若採三花樹行隨
白鹿傍山人有超世之志將棄儒業思遊五嶽邇得
覽予詩于程子逆旅喜予志同雖未晤平生而走書千
里因露本懷以要一詩予緬欽高風灑翰遥贈焉存翁
王弇州書雜詩帖(行書)
西山一何高高高殊無極上有兩仙童不飲亦不食與
我一丸藥光耀有五色服藥四五日胸臆生羽翼輕舉
生風雲倏忽行萬億流覽觀四海茫茫非所識
人生不滿百歲歲少歡娛意欲奮六翮排霧陵紫虛蟬
蛻同松喬翻跡登鼎湖翺翔九天上騁轡遠行游東觀
扶桑曜西臨弱水流北極玄天渚南翔陟丹邱
九州不得步願得凌雲翔逍遥八紘外遊目歷遐荒披
我丹霞衣襲我素霓裳華盖紛晻藹六龍仰天驤曜靈
未移景倏忽至昊蒼閶闔啓丹扉雙闕耀朱光徘徊文
昌殿登陟太微堂上帝休西櫺羣后集東廂帶我瓊琚
佩潄我沆瀣漿踟蹰玩靈芝徙倚弄華芳王子奉仙藥
羨門進竒方服食享遐齡延夀保無疆瑯琊王世貞
龔子勤遊牛首山詩帖(行草書灑金紙)
為探塵外勝載酒恰初冬逕曲可百折山深知幾重晚
煙迷百木寒月出高峯一望諸天近雲端起暮鐘
覽勝興不極穿雲宿翠微捲簾明月入倚檻遠山圍佛
偈風鈴語禪心霜葉飛灑然塵慮淨相對共忘機遊
牛首山二首毅所龔勉
莫雲卿詩蹟
小閣帶溪流山深事事幽應知草玄閣寂寞向滄洲
羽客不可尋煙雲自来去時時神鴿飛誰辨丹成處
明月来何時花深露華冷酒醒去空階佳人弄花影
曉霧散金液翠旗千葉開羽經堪自著客第品泉来
為懷荆汪丈書於龍潭舟次是龍
十年裘馬熟長干飛夢隨君去不難桃葉渡頭歌舊葉
木蘭舟上採芳蘭誰家明月酣春卧京兆梅花犯雪看
愁絶倚樓嬌眼在粉啼容易傍人彈雲卿
乍出蘭盆倦晚妝輕綃不掩雪肌香新纏羅襪勾春興
何用雙飛小鳳皇咏理紈美人
周幼海詩草
山盡雲邊路林窺湖上天身疑出宇宙目已極風煙幻
迹虚舟外閒情短策前桃花春更好為憶避秦年
三月淹歸候孤帆待好風稽山望不及落日思何窮水
闊煙光外天低樹影中江籬不能賦詩客旅愁同
扶病看山出同人載雨過寒生幽谷早暝入亂峯多孤
塔摇層靄長橋拒遠波將寒湖口勝拚為借漁蓑
巖際破雲栖高寒夢不迷數峯孤枕上片月大江西度
壑鐘聲小垂檐象緯低褰裳看未足何處報晨雞右
舊作四首天球漫書
城上高臺半切雲平臨睥睨送斜曛西山曲抱神京紫
北斗中懸帝座文晚色千門雙杵動空天萬里片鴻分
黃金已改當年築綵筆何須太史聞
扶桑一𣲖碧琉璃春水溶溶漫拍隄兩岸綠蕪飛白鳥
半忩紅日唱黃鸝磯頭雨歇尋漁具柳外風吹行杖藜
自愛塵纓歌濯處憑將詩酒樂幽棲
醉倚高臺雲幾重青山歷歷見江東天風忽向闌干度
一片芙蓉落掌中牛首層巒
盧鴻石榻寄嵩山竹雪松雲共洒然我欲逃名巖石去
無如此地隔風煙山居
小窗秋色滿庭階寂寞無營自煮茶賴有短墻芳草積
不教蝴蝶過鄰家秋色
繡嶺春雲拂翠文綠軒春酒醉蘭芬不知門外塵埃滿
惟挟山中鸞鶴羣周天球書
徐文長諸詩帖(行草書)
廿載神交後尺書長跪辰涸魚幸不死閏月亦徒春碧
柳深高館紅雲近侍臣相過不能數叔夜嬾方真書
箑贈顧鴻臚
人多驄馬客君惬白雲司棘署了公事梅花作雪枝帶
寬知懶在馬重覺塵隨頗憶洞庭否煙波十二時
豈無蘭蕙好獨結嶧陽桐訪友必囊去焚香足對儂風
雷懸一壁山水伴千重一作梅花弄都令雪滿空任
琴篇為趙子賦號
阿嬌不含笑西子却宜顰臉濕雙啼月花滋二月春拭
綃歸翠袖溜粉到朱脣欲得千金倩(謂笑也)還渠桃葉津
賦得棃花一枝春帶雨乃是一麗人為所私留絆不
得渡桃葉而啼座上並賦
角枕覆衾長新香異舊香昔年曾射雉此日復求凰玉
靨當明鏡金陵數妙妝夫君莫早起初日未高梁納
妾詩
昭陽隊裏混鉛華垂老參師日未斜不向秋風怨團扇
却教明月進琵琶朝留楚簟身為雨夜繡茅君線作霞
笑殺緱山閒姊妹尚論恩寵舊誰家宫人入道
赤霞城畔女郎身曾將羅袖障紅塵半巖竹淚猶啼月
一水菱花解照人那取藁砧還破鏡祇持完璧碎強秦
胡天風雨来何急似覺詩成泣鬼神清風嶺
長春明月夜闌干起視當眉尺五間千里林光俱趨水
一杯江氣亦浮山(南望錢唐僅一掬)似聞隔岫吹長笛欲喚真
官語大還忽憶廣寒清冷甚有人孤珮響珊珊宿長
春祠眺月百八仙臺
昨宵聞汝樂今日聽鶯喉何事朱脣裏能為白雪流迢
迢涼夜永脉脉故鄉愁數付梅花落梁塵繞未休朱
四
十年多患難此日一牽裾幸免清霜委難辭白髮俱半
生三四見晚飯一雙魚復作匆匆别臨岐各黯如訪
王山人於吳門
一葉隨流去不還悲君號向大隄看阿翁風浪今如此
少婦箜篌枉自彈古栢隔祠江浩浩(謂曹娥祠也)愁雲塞岸
海漫漫昨宵醉裏披圖畫淚落風前共燭殘陸孝子
詩
方山先生今七旬學道吟詩鄉里聞自脫青衫還舉子
不栽黃橘比封君髮長七尺朝梳雪門對千峯暮掃雲
既遠塵鬟如此相不愁鸞鶴不為羣方封君七十其
子刑部郎索(住山中白髮長七尺)
金在衡橙墩隠居行
隠居行為橙墩武翁夀頌金鑾書
龐公隠鹿門魯連蹈東海從古稱達人高風振千載先
生有官不自居清時恥曳王門裾先生有財不自蓄散
與兒孫買書讀閒来一局棋興到三杯酒慷慨發長歌
從容開笑口眼看住世七十年家有園池野有田輕將
意氣向人吐落得風流薄海傳我本逃名君避世自謂
平生心膽契憶昔青春今白頭分明異姓如兄弟君家
作德昭蒼冥幾人福夀康而寧披圖致頌何所願但願
南山相對長青青
邢子愿送高徵君詩
百粤牽鄉夢燕遊事事難鷫鸘經歲敝風雨去途寒度
嶺梅初發還家臘已殘故園魚稻美天末憶加餐送高
徵君
邢子愿五日即事詩
避炎樓閣晝長閒與爾開尊面遠山瓜本邵平浮素盎
巾猶郭泰折青綸天朝命相初宣制人世還山且駐顔
湖海茫茫關底事視君腰鋏有緱菅来禽侗頓首具稿
何士抑送友南遊詩帖
行行送子將秋天秋風先到木蘭船酒酣慷慨時扣舷
自言男兒當勉旃擬經方逾揚雄年枕戈誓著祖生鞭
子有令名元無前致身直上雲霄邊公車奏牘常三千
新詞奪得金花箋不枉雙書藜杖煙秦淮渡頭水勢便
鳳凰臺上月華鮮此時得意如登仙正與公子同翩翩
送友人南遊之作為楚菴先生書何三畏
王百穀詩卷
萬里還家一草堂佩刀猶在問王祥心同玉女寒潭水
鬢著銅官曉岫霜中聖且教田種秫長生須待海成桑
春風倚杖柴門下無數南山近女墻
千里山川命駕行鶡冠魚服暫藏名詞人盡訝青雲待
關尹遥瞻紫氣迎吳苑游絲三月絮蘇堤芳草六橋鶯
還家載得詩盈箧莫道扁舟似葉輕廣長菴作二首
東山别墅半桑田夢草詩成憶惠連隔岸晚煙千嶂綠
當樓明月一洲圓林中竹葉人人酒渡口芙蓉日日船
此地不妨雲共卧戴逵誰送買山錢范仲昭别業
虎山橋外水如煙雨暗湖昏不繫船此地人家無玉歷
梅花開日是新年為愛荆先生書王穉登
龍鬚蔓引青油幕瑪瑙珠傾碧玉柈日午漢宫開暑殿
佳人共嚼水晶寒右題蒲萄太原王穉登書
杜子紆望裏煙生詩帖(草書)
望裏煙生是子家草堂應近&KR1799;鴒沙江汀每恨無舟渡
野店空憐有酒賖半雨暮成風外雪孤樓春動臘中花
相思尚隔前村遠獨倚柴門數去鴉杜大綬書似之罘
世丈
俞養正效白居易知足吟
紛紛世人幾知足爭如野老無拘束忘機趺石聽琴鳴
乘興閒行傍柳綠古書細閱兩三行社友相逢或五六
有時對奕無雄心鎮日濡毫聊免俗乳鵶幾點爭樹喧
玄鶴一聲響空谷一輪明月掛松梢呼童拍塞傾&KR0812;醁
清光映入酒杯中微酡漫唱遊仙曲紙帳梅花春復秋
藥爐丹竈煙凝屋雞聲報曙夢回時披襟又起看朝旭
麤衣淡飯隨分休不識是非榮與辱且效羲皇太古民
繁華謝却還純朴
六藝之一錄卷三百九十
