欽定四庫全書
六藝之一錄卷三百三十二錢唐倪濤撰
歴朝書譜
唐
盧擕
盧擕字子升范陽人擢進士第乾符中累進同中書
門下平章事與鄭畋俱李翺甥同位宰相終太子賓
客(唐書)
盧擕臨池妙訣云書非口傳手授而云能知未之見
也小子昧常有心焉而良師不遇天機懵然(書苑菁華)
司空圖
司空圖字表聖咸通末擢進士僖宗時累遷中書舍
人景福中拜諫議大夫不赴再以戶部侍郎召身謝
闕下數日即引去昭宗在華召拜兵部侍郎以足疾
固自乞乃聽還圖居中條山王官谷自目為耐辱居
士(唐書)
司空圖字表聖河中虞鄉人咸通末擢進士第遷中
書舍人召拜兵部侍郎以足疾固辭居中條山王官
谷名其亭曰休休作文以見志以謂量才一宜休揣
分二宜休耄而瞶三宜休其父輿得徐浩真蹟一屏
題朔風動秋草邊馬有歸心尤為精絶輿遂於其下
記云怒猊抉石渴驥奔泉可以視碧落矣因以戒圖
曰儒者之寳莫踰此屏圖後為之志曰人之格状或
峻則其心必勁視其筆蹟可以見其人於是知圖之
於書非淺淺者及觀其贈𧦬光草書歌於行書尤妙
知筆意史復稱其志節凛凜與秋霜爭嚴考其書抑
又足以見其高致云今御府所藏行書二贈𧦬光
草書歌贈𧦬光草書詩(宣和書譜)
元章所收有司空圖贈梁廣歌(寳章待訪錄)
唐彦謙
唐彦謙字茂業并州晉陽人咸通末應進士才高負
氣無所屈降十餘年不第中和中王重榮辟為從事
歴晉絳二州刺史彦謙博學多藝文辭壮麗至於書
畫音樂博飲之技無不出於輩流(舊唐書)
唐彦謙王重榮德政碑(題跋見前)
張彦遠
張彦遠文規子博學有文辭乾符初至大理卿(唐書)
彦遠能文工字學隸書外多喜作八分書彦遠既世
其家乃冨有典刑而落筆不媿作者嘗作法書要錄
十卷歴代名畫記十卷自序其右曰得此二書則書
畫之事畢矣又嘗以八分錄前人詩什數章至其倣
古出竒亦非凡子可到(法書要錄本傳)
張彦遠河東人能文工字學隸書外多喜作八分其
家既出累世縉紳之後且復好事故藏積圖書如鍾
張衛索王羲獻而下每至成軸大父稔已有書名初
得鍾繇筆意壮歲遂倣獻之暮年人許有羲之風度
盖凡三變而後有成此其遺風餘澤沾馥後人者特
非一日彦遠既世其家乃冨有典刑而落筆不愧作
者觀其為論以謂書非小道本以助人倫窮物理神
化不能以藏其秘靈怪不能以遁其形則知盤礴胸
次者固已吞食雲夢之八九矣其流於筆端自應過
人矧夫歴代竒觀一一到眼而手傳心受處復有家
學耶嘗作法書要錄一十卷具載古人論書語且以
完傳列之又以九等品第書學人物自漢至唐上下
千百載間其大筆名流幾不能逃彀中矣更撰歴代
名畫記為十卷自序其右云得此二書則書畫之事
畢矣觀其編次之善果非虚語又嘗以八分錄前人
詩什數章至其倣古出竒亦非凡子可到今御府所
藏一十有一八分書李將軍征回詩維山廟
詩宿僧院詩山行詩草書臨王羲之初日
帖臨王羲之還問帖臨王羲之思想帖臨王
羲之丹陽帖臨王羲之清和帖臨王羲之别紙帖
臨王羲之書問帖(宣和書譜)
淮山廟詩張彦遠隸書
鄭賨
鄭賨字貢華乾符進士第(唐書藝文志)
鄭賨史所不載不知何許人也所見者翰墨之傳天
復中挈家自華至陳遷徙無常席不暇煖亦未嘗須
臾廢池翰也觀其以楷法題經藏詩云萬藴千牌次
碧牙縹牋金字間眀霞而筆法清古有羲獻典則雖
名不顯於世大率唐人篇章字畫縱復不迨古人極
致處然亦各有一家風致今御府所藏正書一題經
藏詩(宣和書譜)
陸希聲
陸希聲蘇州吳人博學善属文商州刺史鄭愚表為
属累擢歙州刺史昭宗聞其名召為給事中歴同中
書門下平章事在位無所輕重以太子太師罷(唐書)
陸希聲吳人也官至左僕射家世有書名其六世伯
父柬之以草書高天下議者有喬松倚壁野鶴盤空
之語四世祖景融又以博學工書擅名亹亹相繼至
希聲一出遂能復振家法為佳子弟而希聲尤善属
文通經史喜著述且精於正書則祖武風流頓還舊
觀錢若水常言古之善書鮮有得筆法者唐陸希聲
得之凡五字擫押鈎格抵自言出自二王希聲後授
之𧦬光𧦬光入長安為翰林供奉而希聲尚未逹以
詩寄之云筆下龍蛇似有神天池雷雨變逡廵寄言
昔日不龜手應念江頭洴澼人後得其法者為一時
之絶今御府所藏正書一贈𧦬光詩(宣和書譜)
陸扆
陸扆字祥文宰相贄族孫為陜人初名允廸光啟二
年擢進士第累遷翰林學士中書舍人扆工属辭敏
速若注射然昭宗優遇之徙戶部侍郎同中書門下
平章事封吳郡公(唐書)
陸扆字文祥蘇州嘉興人丞相贄之族孫後客於陕
因以家焉擢進士第累遷翰林學士扆工属文當時
制詔落筆而就同僚自以為不及昭宗嘗作賦召令
學士皆和之扆時預焉賦成文不加點獨先衆人帝
覧而歎之曰貞元時陸贄吳通元兄弟善内庭文後
無繼者今朕得之頗加優重史稱扆之才敏速若注
射信不誣矣亦善作真字嘗有贈𧦬光草書歌筆蹟
不减古人翰墨耀映真可尚也今御府所藏正書一
贈𧦬光草聖歌(宣和書譜)
李磎
李磎字景望江夏人祖鄘北海太守邕之姪孫磎博
學多通文章秀絶大中進士第昭宗時歴遷禮部尚
書中書門下平章事贈司徒謚曰文(唐書)泗州重修
鼓角樓記李磎書
李磎字景望江都人也自幼好學登進士第相昭宗
官至太子少師贈司徒家世藏書多至萬卷時號李
書樓喜著述善注觧學者宗之以為指南真儒相也
其書見於楷法處是宜皆有勝韻大抵飽學宗儒下
筆處無一點俗氣而暗合書法兹胸次使之然也至
如世之學者其字非不盡工而氣韻病俗者政坐胸
次之罪非乏規矩耳如磎能破萬卷之書則其字豈
可以重規叠矩之末當以氣韻得之也今御府所藏
正書一送𧦬光詩(宣和書譜)
崔遠
崔遠博陵人有文而風致整峻乾寕中以兵部侍郎
同中書門下平章事從遷洛罷為尚書右僕射(唐書)
崔遠其先博陵人也曾祖廷同州刺史子八人皆有
時譽世以擬荀氏八龍珙左僕射琯吏部尚書璵河
中府節度使餘並據顯位世以為榮璵子澹官至吏
部侍郎有才名舉止秀峙時謂玉而冠者遠澹之子
也有文而風致整峻世慕之曰飣座梨言座之所珍
也遷中書侍郎後為右僕射自咸通後有名其家歴
臺閣藩鎮者數十人天下推士族之冠觀其筆跡雖
不傳於世然贈𧦬光帖其楷書可喜想見其家範云
今御府所藏正書一送𧦬光詩(宣和書譜)
吳融
吳融字子華越州山隂人融學自力富辭調龍紀初
及進士第昭宗時歴進戶部侍郎翰林承旨(唐書)
吳融字子華官至翰林承旨祖翕有高世志不應召
辟朝廷賜文簡先生號融幼力學能世其家文辭冨
贍以進士登科第昭宗時指授作詔多多益辦悉當
帝意為之咨賞求其作草書歌痛論古人筆意至於
行書字畫稱是則知其留心於翰墨間復不淺耳觀
其書自可以意得也今御府所藏五行書博士
帖草書付虬帖正書贈𧦬光送别詩贈
𧦬光草書歌二(宣和書譜)
楊鉅
楊鉅字文碩收子也昭宗時翰林學士吏部侍郎(唐書
藝文志)
楊鉅史失其傳喜作字得正書體其沉著處有類鍾
繇而點畫則柳公權法也當時贈𧦬光詩序者無慮
數十人莫不各出一家之見以附載於文獨鉅之
立論以性之與習自是兩途有字性不可以無學有
字學者不可以無性故其為言曰習而無性者其失
也俗性而無習者其失也狂盖以為有規矩䋲墨者
其習也至於超詣絶塵處則非性不可二者相有以
相成相無以相廢至此然後可以論書歟又為說曰
羲之七子獨獻之能嗣其學則知用此以求古人庶
幾天下書眼同一綱紐耳噫鉅之能為此論則能知
書之病也夫今御府所藏正書一贈𧦬光草書序(宣和
書譜)
張顗
張顗莫知其系官至左司郎中幼好學喜作真書字
體謹嚴率倣柳公權而自成一家公權之學出於顔
真卿加以盤結遒勁為時所重議者以謂如驚鴻避
弋饑鷹下鞲盖以言其風骨峻極而少和淑之氣焉
顗雖未足以方公權之工而風致近古用筆有力亦
可貴也觀其所書贈𧦬光詩云金殿聖人看縱筆玉
堂詞客盡裁詩則顗不獨工於書而尤長於賦咏也
今御府所藏正書一贈𧦬光詩(宣和書譜)
柳玭
柳玭仲郢子以眀經補祕書正字由書判拔萃累轉
左補闕文德元年以吏部侍郎拜御史大夫清直有
父風(唐書)
柳玭善書東川節度使顧彦暉請書德政碑玭曰若
以潤筆為贈即不敢從命(容齋隨筆)
韓偓
韓偓字致光京兆萬年人擢進士第歴為翰林學士
遷中書舍人昭宗在鳳翔遷兵部侍郎進承旨(唐書)
韓偓字致光京兆人佐河中府拜左拾遺遷中書舍
人官至翰林學士有詩集行于世自號玉山樵人所
著歌詩頗多綺麗得意者數百篇往往膾炙人口或
樂工配入聲律粉墻椒壁竊咏者不可勝紀自謂咀
五色之靈芝咽三清之瑞露不然何清詞麗句如此
之秀穎耶考其字畫雖無譽於當世然而行書亦復
可喜讀其題懷素草書詩云怪石奔秋澗寒藤掛古
松若教臨水畔字字恐成龍之句非潜心字學其造
語不能迨此後人有得其石本詩以贈謂字體遒麗
辭句清逸則知其茹芝飲露之語不為過也今御府
所藏行書二僕射帖芝蘭帖(宣和書譜)
唐韓偓有手寫詩百餘篇在其四世孫奕處字淳勁
可愛慶歴中奕詣闕獻之又見偓送𧦬光上人詩亦
墨蹟也與此無異(夢溪筆談)宋賈似道家有韓偓芝蘭
帖(悦生古蹟記)
韓偓手簡十一帖
余觀韓致光出内庭後詩忠義感激詩語亦清壮超
一時體律未嘗不歎賞也今觀十一帖字字筆到亂
離中借衣乞米真復可憐嘱李右司状情至曲折可
喜元祐元年十月己亥黃庭堅(珊瑚綱)
舊聞韓渥有香奩集意其為人才情風調而已今觀
此心畫與其簡中所及亦骨鯁之人是可尚也至元
辛邜夏六月戊寅滏陽馬昫題(同上)
唐韓致光手簡十一帖計其歲月四百餘年矣觀古
人率爾而作八法俱備今人雖盡思為書不能到也
中有楊學士一帖蘭齋慕其姓職相同因以市之為
什襲之藏暇日出示命識其後云延祐丙辰冬十月
既望後三日張仲夀題於有何不可之閣(同上)
楊涉
楊涉昭宗時仕至吏部侍郎哀帝時進同中書門下
平章事為人端重有禮法(唐書)楊涉篆籀亦著功勤
(書史會要)
裴說
裴說天復二年登甲科其詩以苦吟難得為工(唐詩紀事)
說以行草著名(書史會要)
杜荀鶴
杜荀鶴池州人大順二年進士善為詩詞句切理宣州
田頵重之嘗以牋問至梁祖薦為翰林學士主客員
外天祐初病卒荀鶴自號九華山人(眺公武讀書志)
杜荀鶴池州人官至翰林學士善作詩辭句切理有
舉鞭揮柳色隨手失蟬聲之句為時所稱然尤工草
字而無末俗之氣且書學之廢莫甚於五代篆籀之
輩不可得見矣得見兩漢之典刑斯可矣兩漢之法
又不可得見矣得見晉唐之遺風斯可矣觀荀鶴之
書雖未能跨越前古筆力遒健猶有晉唐之遺風然
其書名頗播於流俗故其字亦為可重今御府所藏
草書一雲扄帖(宣和書譜)
章孝規
章孝規不知何許人嘗為路魯瞻書雲南木夾詳考
其始末則魯瞻者唐邊臣方面之官雲南者蠻夷之
地古有大雲南小雲南是也木夾則彼方所謂木契
蠻夷之俗古禮未廢故其往復移文猶馳木夾魯瞻
之文當是復雲南之移文其詞略曰萬里離南一朝
至北開緘捧讀奬飾過多盖其結信邊鄙使之不敢
犯義者理固在是木夾之文則進士胡曾所為其字
則處士章孝規草書耳孝規所長者草字而木夾之
所書亦藴藉有餘對之可喜唐三百年凡縉紳之士
無不知書下至布衣皂隸有一能書便不可掩况孝
規一處士書又不惡良可寳也今御府所藏草書一
路魯瞻雲南木夾(宣和書譜)
王什杜懷亮
唐淨域寺三階院門内王什書牓子東壁杜懷亮書
牓子張彦遠云王什杜懷亮書人罕知有書跡甚高
似鍾書(歴代名畫記)
頼文雅
吕揔續書評云頼文雅書騰沙鬱霧翻浪揚鷗(書苑菁華)
頼文雅善真行(書史會要)
何昌裔
吕揔續書評云何昌裔書子敬餘波時時可翫(書苑菁華)
何昌裔善真行書(書史會要)
房廣
吕揔續書評云房廣書婉美芬藹春鶯欲嬌(書苑菁華)
房廣善草書(書史會要)
沈益
呂揔續書評云沈益書春鷺窺魚秋蛇赴穴(書苑菁華)
沈益章草體格亦老但無變態(書史會要)
繆師愈
歐陽修云唐人書見於今而名不知於當時者如張
師丘繆師愈之類盖不可勝數也(集古錄)
陳游瓌
歐陽修云余之所錄如于頔高駢下至陳遊瓌等皆
有盖武臣悍將暨楷書手輩字皆可愛(集古錄)
何璧
何璧字字應二王橅矩草法之工如是盖唐中葉後
人(東觀餘論)
詹鸞
詹鸞不知何許人也作楷字小者至蝇頭許位置寬
綽有大字法書唐韻極有功近類神仙吳彩鸞慕彩
鸞故名焉昔李赤之慕李白司馬相如之慕藺相如
盖類是也彩鸞以書唐韻名於時至今斷紙餘墨人
傳寳之今鸞於斯亦然故知鸞於此不凡今御書府
所藏正書二(宣和書譜)
韋榮宗
韋榮宗不知何許人也工正書行草而行草尤勝學
者多從之喜論書法其得處皆脗合古人亦技進乎
道者也嘗謂人曰凡下筆心注於手然後可下若少
等閑殆亦無憑此子厚論文章而曰未嘗以輕心掉
之其近是耶又嘗論筆法其淺深虚實遠近之宜各
有其理略曰須淺其執牢其筆實其指虚其掌至論
正書行草則曰真書小密執宜近頭行書寬縱執宜
稍遠草書流逸執宜更遠遠取點畫長大近欲分布
齊均是亦取羲之潜從其後觀獻之執筆之意其非
妙得羲之法未知超絶至是也今所有榮宗帖凢論
書者居其半故知榮宗刻意是習非苟然者矣今御府
所藏六行書有德帖𫝊教帖臨鍾繇中郎
帖長風帖下筆帖正書執筆帖(宣和書譜)
韋權
韋權不知何許人也工草書其筆畫宗王氏羲獻之
法嘗與人論書云洛神賦數紙足下曾見之否當在
鍾繇之上即知書不可定夫古今評書皆自其識斷
不昧確然自信可以為决定之論若以凡下較之則
往往是古非今貴耳賤目敢與古人比肩哉前人論
此者謂往昔字學之流其初筆法安在惟其胸次筆
端超逸絶塵暗合法度則其草創便為一物之宗折
釵屋漏畫沙等書同是筆法會此則曠百世而與之
友如權者雖未聞其知此然能於論書之際遠引古
人自信不回而書又可喜亦足尚也今御府所藏草
書二論書帖畫畏獸(宣和書譜)
顧紹孫
顧紹孫亡其世系作正書類鍾繇所謂似之而非者
盖涇渭同流則清濁相去不得不爾自三代書契降
及漢末無慮數變三國鼎立之初人才並用靡有孑
遺惟字學闕然不講繇於是時不溺流俗傑然追古
為一家法而議者謂其豐筋多力有雲遊雨驟之勢
後學鮮有繼者如紹孫雖竭其智力寕有一於是哉
然久假不歸烏知非有特其學之未至耳今御府所
藏正書一儒素帖(宣和書譜)
鈕約
鈕約史傳不載善正書作細字使人喜見而忘倦盖
其字畫雖小而圓勁成就不乏精神為可喜者嘗攷
昔人之論字以謂大字難於結密而無間小字難於
寬綽而有餘結密而無間瘞鶴銘近之寬綽而有餘
蘭亭序近之盖約之小字雖不足以比肩古人而至其
字形頓放頗有意味亦不窘於邊幅而韻勝者今御
府所藏正書一小字三教經(宣和書譜)
李霄遠
李霄遠莫詳其出處然其書多見於後世豈當時以
書得名者霄遠喜草書近類釋亞棲在唐有盛譽而
學者不䆒其實往往宗之曾不知自羲獻法亡而獨
得草字妙處入規矩而放逸者惟張旭耳至於字法
之壊則實由亞栖而霄遠亦亞栖之流宜其專務縱
逸如風如雲任其所之略無滯留比俗子之所深喜
而未免夫知書者之所病也今御府所藏草書二隠
士詩遠花詩(宣和書譜)
張仲謀
張仲謀亡其世系長於草法其源流出自王羲之久
而自稱一家唐人學字多倣王氏其或肥瘦疎密小
大布置之不同要其筆意則一而已觀羲之著論於
八法之外有曰如千里陣雲高峰墜石百鈞弩發陸
斷犀象之類苟能深求旨趣信其言不虚也仲謀之
書豈非得其餘意耶今御府所藏草書一赴(闕)有感
(闕)詩(宣和書譜)
張欽元
張欽元亡其傳官至奉禮郎作真字喜書道釋經然
不堕經生之學其遠法鍾繇唯恐失真但去古既遠
世習紛揉故未能脱去前人畦畛左規右矩自守奴
書之病是亦束於教者也至於繇書幽深無際古雅
有餘則又非欽元得窺其藩籬焉今御府所藏正書
二金剛經上下(宣和書譜)
張庭範
張庭範本一優人忘其系善逢迎謟事朱全忠為所
喜故全忠錄其扈從之勞為御營使進金吾衛將軍
遷河南尹全忠又欲用為太常卿宰相裴樞知其無
人望且太常典禮非賢者莫能當其任力持不可全
忠由是罷樞相而柳璨希旨意用庭範然終以此敗
庭範喜草書貌類善人而心術特不善與柳璨同惡
相濟終轘于市是亦所致者然以春秋褒貶之法斷
之則庭範之書或在所不錄今御府所藏八草書
謝安帖相遇帖東陽帖正書造蠒紙法
行書胡笳十八拍仁弟帖借書帖二(宣和書譜)
名氏遺闕者八人
陳氏童子
陳氏童子(眀皇時人)釋皎然陳氏童子草書歌云書家孺
子有竒名天然文章令人驚僧虔老時把筆法孺子
如今皆暗合颷揮電灑眼不及但覺筆端鳴䬃䬃有
時作點險且能太行片石看欲崩偶然長掣濃且燥
少室枯松欹不倒夏室炎炎少人歡山軒日色在闌
干桐花飛盡子規思主人高歌興不至濁醪不飲嫌
昏沉欲翫草書開我襟龍爪状竒鼠鬚銳冰牋白晳
越人惠王家小令草最狂為予揮灑驚騰勢(杼山集)
馬秀才
馬秀才(大理馬正之子)權德輿馬秀才草書歌云伯英草聖
稱絶倫後來學者無其人白眉年少未弱冠落紙紛
紛運纖腕初聞之子十歲餘當時時輩皆不如猶輕
昔日墨池學未許前賢團扇書艷彩芳姿相點綴水
映荷花風轉蕙三春併向指下生萬象争分筆端勢
有時當暑如清秋滿堂風雨寒颼颼乍疑崩崖瀑水
落又見古木飢鼯愁變化縱横出新意眼看一字千
金貴憶昔謝安問獻之時人雖見那得知(權文公集)
阿買
阿買(黃山谷云韓退之姪)韓愈醉贈張秘書詩云阿買不識字
頗知書八分詩成使之寫亦足張吾軍(昌黎集)
嚴童子
嚴童子嚴司空孫字照郎十歲能賦詩往往有竒句
書題有成人風元稹贈嚴童子詩云十歲佩觽嬌稚
子八行飛札老成人(元氏長慶集)
孟崙二童
孟崙二童(劉禹錫子)柳宗元殷賢戲批書後寄劉連州并
示孟崙二童詩云書成欲寄庾安西紙背應勞手自
題聞道近來諸子弟臨池尋已厭家雞劉禹錫酬家
雞之贈云日日臨池弄小雛還思寫論付官奴柳家
新樣元和脚且盡姜芽歛手徒宗元重贈二首云聞
說將雏向墨池劉家還有異同詞如今試遣隈墻問
己道世人那得知世人悠悠不識真姜芽盡是捧心
人若道柳家無子弟往年何事乞西賓禹錫答前篇
云小兒弄筆不能嗔涴壁書牎且賞懃聞彼夢熊猶
未兆女中誰是衛夫人宗元疊前云小學新翻墨沼波
羡君瓊樹散枝柯左家弄玉唯嬌女空覺庭前鳥跡
多(柳河東集)
虞押衙
虞押衙(文宗時人)永興公孫亦善書許渾贈河東虞押衙
詩云舊精鳥篆諳書體新授龍韜識戰機(丁夘集)
張起居
張起居(懿宗時人)鄭谷寄左省張起居詩云家聲三相後
公事一人前詩句江郎伏書蹤寗氏傳自注云起居
今太師盧公宅相傳授書法(雲臺編)
晉陵子
晉陵子(未知何時人)唐冰清琴銘詞翰皆不俗可喜題曰
晉陵子而不著名氏豈非隠者與(金石錄)
㸑率子
㸑率子小草妍媚評者謂如細草浮春閒花映竹(書史
會要)
宦官
高力士
高力士潘州人本姓馮聖歷元年入宫則天時授宫
闈丞玄宗擢授朝散大夫内給事開元初加右監門
衛將軍天寳初封渤海郡公加驃騎大將軍從幸成
都進封齊國公(舊唐書本傳)
千福寺東塔院額高力士書(歴代名畫記)
楊承和
楊承和寳歴二年内樞密使王守澄楊承和神策護
軍中尉魏從簡梁守謙奉江王而立之(唐書文宗紀)
六譯金剛經弘農楊翺集太和中中貴人楊承和集
右軍書刻之興唐寺(文獻通考)邠國公功德銘楊承和
撰并書
楊承和書全法歐陽蘭臺(石墨鐫華)
婦女
房璘妻高氏
房璘妻高氏筆畫遒麗不類婦人所書婦人之筆著
於金石者高氏一人而已(集古錄)
太原府交城縣石壁寺鐡彌勒像頌安公美政碑俱
參軍房璘妻高氏書石壁寺碑乃行書(學林新編)
楊氏
宋張端義云真定大歴寺有藏殿其藏經皆唐宫人
所書經尾題名字極可觀有塗金匣藏心經一卷字
體尤婉麗其後題云善女人楊氏為大唐皇帝李三
郎書(貴耳集)
劉秦妹
翰林書人劉秦妹歸馬氏竇臮云馬家劉氏臨效逼
斥安西蘭亭貌奪真跡(述書賦)
薛濤
薛濤字洪度西川樂妓工為詩當時人多與酬贈武
元衡奏為校書郎(郡齋讀書志)
婦人薛濤成都倡婦也以詩名當時雖失身卑下而
有林下風致故詞翰一出則人争傳以為玩作字無
女子氣筆力峻激其行書妙處頗得王羲之法少加
以學亦衛夫人之流也每喜寫己所作詩語亦工思
致俊逸法書警句因而得名非若公孫大娘舞劒噐
黃四娘家花託於杜甫而後有傳也今御府所藏行
書萱草等詩(宣和書譜)
元稹以監察使蜀知有薛濤難得見嚴司空潜知其
意每遣薛往洎稹登翰林濤歸浣花造小幅松花牋
百餘幅隨詩獻稹稹寄舊詩與濤云長教碧玉藏深
處緫向紅牋寫自隨(牧豎閑談)宋賈似道家有薛濤萱
草詩(悦生古跡記)
楊夫人
楊夫人柳柳州宗元室善翰墨(書史會要)
柳夫人
柳夫人崔簡妻宗元伯姊善隸書為雅琴以自娛(柳河
東集)
崔瑗
崔瑗永州刺史博陵崔簡女嫁為朗州員外司戶河
東薛巽妻善書札讀書通古今(柳河東集)
薛瑗
薛瑗濠梁人南楚材妻善書畫妙属文(雲溪友議)
關氏
關氏南楚人圖之妹甚聰慧文學書札㒺不動人圖
常語同僚曰某家有一進士所恨不櫛耳後圖以妹妻
常修關氏與修讀書二十餘年才學優博越絶流輩
咸通六年登科(南楚新聞)
封絢
殷保晦妻封敖孫也名絢字景文能文章草隸保晦
歴校書郎黃巢入長安共匿蘭陵里賊悦封色欲取
之封罵曰我公卿子守正而死猶生也終不辱逆賊
手遂遇害(唐書本傳)
廉女貞
廉女貞善隸書常為内中學士(李遠集)
曹文姬
曹文姬本長安倡姿豔絶倫尤工翰墨欲偶者請先
投詩岷山任生詩曰玉皇殿前掌書仙一染塵心謫
九天莫怪濃香薰骨膩霞衣曾帶御爐煙女曰真吾
夫也不然何以知吾事邪遂事之五年忽對任曰吾
本上天司書仙女以情愛謫人寰二紀將歸子可偕行
騰雲而去後以所居為書仙里(書史會要)
神仙
司馬凝正
司馬凝正(懿宗時人)攻書好道游江湖間久矣咸通初與
道士白無隅張堅白於洞真觀繕寫真經尋復遊歴
諸山貌如五十歲人天復中來往西山玉笥袁吉諸
郡人皆識之(杜光庭錄異記)
許碏
許碏自稱高陽人也少為進士累舉不第晚學道於
王屋山周遊五嶽於石崖屋壁人不及處題曰許碏
自峨嵋山尋偃月子到此覩筆蹤者莫不歎其神異
(續仙傳)
吳彩鸞
吳彩鸞自言西山吳真君之女太和中進士文簫客
寓鍾陵南方風俗中秋夜婦人相持踏歌婆娑月影
中最為盛集簫往觀焉而彩鸞在歌場中作調弄語
以戲簫簫心悦之伺歌罷躡蹤其後至西山中忽有
青衣燃松眀以燭路者彩鸞見簫遂偕往復歴山椒
有宅在焉至其處席未暖而彩鸞㩀案如府司治事
所問皆江湖喪溺人數簫他日詢之彩鸞初不答問
至再四乃語之曰我仙子也所領水府事言未既忽
震雷迅發雲物晦冥彩鸞執手板伏地作聽罪状如聞
謫辭云以汝泄機密事罰為民妻一紀彩鸞泣謝諭
簫曰與汝自有冥契今當往人世矣簫拙於為生彩
鸞乃以小楷書唐韻一部市五千錢為糊口計然不
出一日間能了十數萬字非人力可為也錢囊羞澀
復一日書之且所市不過前日之數由是彩鸞唐韻
世多得之歴十年簫與彩鸞遂各乘一虎仙去唐韻
字畫雖小而寬綽有餘全不類世人筆當於仙品中
别有一種風氣今御府正書一十有三唐韻平聲
上唐韻平聲下唐韻上聲唐韻去聲唐韻
入聲唐韻上下二唐韻六(宣和書譜)
龍興紫極宫寫韻軒世傳吳彩鸞寫韻於此軒以之
得名予昔在圖書之府及好事之家其有所寫唐韻
皆硬黃書之紙素芳潔界畫精整結字遒麗皆人間
之竒玩也(道園學古錄)
右仙人吳彩鸞書孫愐唐韻凡三十七葉此唐人所
謂葉子者也按彩鸞隠居在鍾陵西山下所書唐韻
民間多有余所見凡六本此一本二十九葉彩鸞書
其八葉後人所補氣韻肥濁不相入也(右山谷集)
嵩山女子
嵩山女子(佚其名)任生者隠居嵩山讀書常夜聞異香
忽一女子開簾而入年可二十餘凝態豔質世莫之
見有雙鬟青衣左右翼侍顧謂侍者曰郎君書籍中
取一幅紙兼筆硯來乃作贈詩一首筆札秀麗後三
日來又贈二篇良久出門閃閃上空中去地百餘丈
猶隠隠見於雲間生以三篇示於人皆知其神仙矣
(神仙感遇傳)
邵陽真仙
邵陽真仙(未詳何時人)邵陽人聞其山實異齋禱積稔果
有蹈空而至者涉筆附楹久之乃罷去既而熟視木
文則字皆隠起成列矣廉帥上聞且命鑱其逸跡藏
於郡廨後為刺史李岫所得今傳於孫月下留丹竈
五字乃真仙之詞也(司空圖一鳴集)
紫邏樵叟
鄭南海為牧梁宋表弟進士劉生寓居汝州有紫邏
山神仙靈境也劉欲之梁宋行止未定因行諸藥肆
中有樵叟倚擔於壁詢知其事叟請紙筆劉即取肆
中者以授之叟揮毫如飛書畢授於劉書曰承欲訪
梁宋梁宋災方重旦夕為人訟承欲訪鄭生鄭生將
有厄即為千里客兼亦變衫色紫邏樵叟任某書筆
勢遒逸超踰常倫看讀之際失叟所在月餘皆如其
言劉即於紫邏葺居物色求訪不復見叟世寳其書
巢寇犯闕方失其所在也(神仙感遇傳)
碧落觀二道士
唐龍朔中絳州碧落觀有黃冠李使君即高宗大帝
之子其文未刻之前忽有二道士謁李使君云聞君
欲篆刻其文我二人天下之名篆也請為使君成之
乃於懷中出一軸末書隂符經殆非人功也使君尤
異之復令殿内四面封閉不得令人窺視只我二人
在中候三日即畢矣使君從之但見二道士挈二小
囊入自其門餘無所覩至三日使君命開之只見白
鶴一雙自門飛出及視文篆已刻畢矣(秦再思洛中紀異)
蔡少霞
蘇軾遊羅浮山詩自注曰唐有夢書新宫銘者云紫
陽真人山玄卿撰又有蔡少霞者夢人遣書碑其末
題云五雲書閣吏蔡少霞書事俱出薛用弱集異
記
道士
司馬承禎
道士司馬承禎字子微河南温人少好學薄於為吏
遂為道士止於天台山景雲二年睿宗引入宫中問
以隂陽術數之事開元九年玄宗又遣使迎入京前
後賞賜甚厚承禎善篆隸書玄宗令以三體寫老子
經因刊正文句定著五千三百八十言為真本以奏
上之(唐書)中嶽潘尊師碣文承禎書
承禎攻篆迥為一體號曰金剪刀書(續仙傳)
吳筠
道士吳筠字貞節華州華隂人通經術美文辭舉進
士不中性高鯁不耐浮沉於時居南陽倚帝山天寳
初召至京師請隸道士籍大歴十三年卒弟子私謚
為宗元先生(唐書本傳)天柱山天柱宫碑吳筠文并
書
李含光
道士李含光廣陵江都人神龍初以清行度為道士
居茅山天寳四載命中官齎璽書徵之延入禁中請
傳道法辭疾而退七載賜玄靖為先生之嘉號焉幼
年頗工篆籀而隸書尤妙客或賞之曰賢於其父因
投筆不書玄宗詔山人王&KR0776;強請楷書上經一十三
紙以補楊許之闕(顔魯公集)
盧元卿
太清宫道士盧元卿工為篆籀八分諸書(權德輿太宗飛白記)
王建贈太清盧道士詩云書賣八分通字學丹燒九
轉定人年(王仲初集)澠池縣復南館記盧元卿八分書
梁元一
道士梁元一亡其鄉里天資孤㓗不染世習丹藥之
暇尤喜翰墨初慕鍾王楷法久而出入規矩之外然
其法嚴其氣逸其格清其嚴也若秉簡而立星壇其
逸也若御風而揮八極其清也若秋霄之飲沆瀣凡
以心專于抱一而不暇外遊故其神凝而慮寂㩀梧
隠几泯然身世之俱亡及乘興一寓於揮灑自然有
超世絶俗之態矣觀其書太上内景經作小楷法而
體兼衆善乃知遊方之外者非世習之所能及也今
御府所藏正書太上内景神經(宣和書譜)
魚又玄
道士魚又玄華陽人工行書得王羲之筆意而清勁
不墮世俗之習飄然有仙風道骨可以想見其人與
崇道大師書作字吐辭頗類世間所傳武仙童書其
論四行殊有旨趣而其一曰勤㓗二曰嚴正三曰定
慧四曰仁慈非深造自得何足知此宜筆端得晉人
之高風今御府所藏行書一上崇道師書(宣和書譜)
李德初
道士李德初太和四年劉遵古節度東蜀蜀人有冨
蓄羣書劉嘗假其數百篇得周易正義一軸筆勢竒
妙字體稍古其卷末云上元二年因讀周易著此正
義道士李德初題(宣室志)
六藝之一錄卷三百三十二
