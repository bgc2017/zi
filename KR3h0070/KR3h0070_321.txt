欽定四庫全書
六藝之一錄卷三百六十三錢唐倪濤撰
歴朝書譜
明
金幼孜
金幼孜名善以字行中進士乙科授戶科給事中太
宗初臨御改翰林檢討累官禮部尚書武英殿大學
士諡文靖其學該博文章和平寬厚類其德性書兼
工真行(東里集)
胡廣
胡廣字光大吉水人建文初以進士廷試稱旨擢第
一易其名曰靖授翰林修撰文皇履極遂進侍講仍
復舊名累官文淵閣大學士諡文穆為文援筆立就
修高皇帝實錄五經四書性理大全尤工書法行草
之妙獨步一時(列卿記)
上次玄石坡登頂製銘刻石命光大書玄石坡立馬
峰六字書無巨筆細鈎以小羊毫次捷勝岡上令光
大書捷勝岡於石上多雲母石并書刻曰雲母山(雲煙
過眼錄)
胡文穆善真行草名不及解大紳而遇過之北征諸
鎮皆其勒石(金石考)
胡光大草書杜詩
三十年來士大夫以書名家者光大之行草民則之
八分皆獨步當世兩人時同在禁林亦交相推慕嘗
出所有以易所無此詩光大為民則書跌宕雄偉得
意之迹也作書必盡臨池之工而非天趣自得不臻
於妙二公皆有蕭閒簡遠之趣故高出衆作光大謝
世已一紀民則間出此書見示昔人有言懷舊惟顧
念之悽愴蓋僕於光大亦然(東里集)
楊士竒
楊士竒初名寓以字行泰和人建文初以名儒薦徵
授教職太宗靖難後改編修入直文淵閣累官少師
華蓋殿大學士贈太師諡文貞(吾學編)
士竒善行草筆法古雅而少風韻(書史會要)
楊文貞崑山圖記帖(見式古堂書畫彙考)
楊文貞書宣宗御製詩
宣宗章皇帝之在位也天下晏然號稱至治亦惟有
若少師楊文貞公實左右之今四十年矣一時君臣
既不可見而獨見文貞手書御製詩慨想當時明良
相逢之盛一德一心雍容和樂幾事之餘發於聲畫
蓋與虞舜作歌臯陶𢋫歌同一意也嗚呼休哉是詩
今為都御史錫山楊公所藏翰林修撰臣寬獲覩而
謹識之時成化九年夏四月辛未也(匏翁家藏集)
楊榮
楊榮字勉仁建安人初名子榮建文二年進士授編
修文皇履極更其名榮簡入内閣累官工部尚書謹
身殿大學士加少師諡文敏(列卿紀)
榮楷書姿媚動人(書史會要)
楊文敏久雨喜晴詩帖行草書
楊少師郊祀詩二首(式古堂書畫彙考)
楊溥
楊溥字宏濟石首人中庚辰進士授編修永樂二年
轉司經局洗馬歴官至少保武英殿大學士諡文定
(列卿紀)
溥行楷俱法趙文敏公(書史會要)
楊文定遊正陽門詩帖(見式古堂書畫彙考)
蹇義
蹇義字宜之四川巴縣人洪武乙丑進士授中書舍
人永樂二年命兼詹事累官吏部尚書諡忠文(列卿紀)
義善書成祖手授金龍文牋命書外國詔偶落一字
奏曰臣敬畏之深輒復有此上曰朕亦有之此紙艱
得姑註之耳對曰示信遠人豈以是惜上深然之復
授以牋更書之(陳沂畜德錄)
夏原吉
夏原吉字維喆湘隂人領鄉薦升國子生例入禁廡
書誥勅太祖見其字格方正賜緋衣一襲復遣人察
諸生所為惟原吉端坐正書竟日不色惰上心念之
書滿授戶部主事擢侍郎太宗入定大統進尚書贈
太師諡忠靖(懷麓堂集)
原吉善楷書雖神骨少合晉度筆勢遒媚亦有可觀
(書史會要)
胡儼
胡儼字若思南昌人幼好學若書琴詩文皆有傳授
洪武丁卯舉於鄉授華亭教諭文皇聞儼名召試之
永樂二年拜祭酒(列卿紀)
儼文辭妍贍精於草書(書史會要)
儼行書矯健而蒼楷書精熟而整(詹氏小辨)
沈度
沈度字民則華亭人少力學善篆隸真行八分書洪
武中舉文學不就成祖擢為翰林典籍一時翰林善
書如解大紳之真行草胡光大之行草滕用亨之篆
八分王汝玉梁用行之真楊文遇之行皆知名當世
而胡解及度之書獨為上所愛凡玉册金簡用之宗
廟朝廷藏祕府施四裔刻之貞石傳於後世一切大
制作必命度書度書婉麗飄逸雍容矩度八分尤為
高古渾然漢意累官翰林學士(東里集)
太宗徵善書者試而官之最喜雲間二沈學士尤重
度書每稱曰我朝王羲之(李紹文皇明世說新語)
沈度臨樂毅論
沈學士度以書鳴永樂中楊文貞公謂其婉麗飄逸
雍容矩度一時翰林善書者如解胡輩與之齊名而
度書尤為上所愛凡一切大制作必命書之今觀其
所臨樂毅論無一筆不合右軍遺意解之草法胡之
行體殆不能及也(陸樹聲學士題跋)
沈民則書先賢格言
此蓋翰林學士雲間民則沈先生書宋南軒先生之
言為余南京太常少卿行時贈者也因憶先君子知
上高縣事時亦嘗搨朱文公書是言刻於瑞州府學
者示而且屬之曰學者能服膺是言體而行之則不
患不為賢人君子故謹識之不忘已今學士公復書
此以為贈則余安得不重惟先君之遺訓而感學士
之所愛以益佩服先賢之格言哉(魏驥南齋集)
沈粲
沈粲字民望度之弟善真草書尤長於詩自中書舍
人累官大理少卿自號簡菴(松江志)
沈度嘗言於上云臣有弟粲其書勝臣遂亦被徵用
(沈津吏隠錄)
沈簡菴草聖擅一時真行皆佳與其兄自樂學士同
在翰林遭際列聖榮遇罕比(水東日記)
陸深曰國初書學吾松嘗甲天下大抵皆源流於宋
仲温陳文東至二沈先生特以毫翰際遇文皇入官
禁近屢遷為翰林學士故吾鄉有大學士小學士之
稱民則不作行草民望時習楷法不欲兄弟間争能
也(陸儼山集)
粲草書法宋仲珩(書史會要)
沈民望書姜堯章續書譜
事固不可知沈民望以一書遇人主備法從更百五
十年乃不能與操觚少年争價問之人有不識者然
此卷行筆圓熟章法尤精足稱米南宫入室而所書
乃姜堯章續書譜為臨池指南皆可玩也因收而志
之(弇州山人藁)
沈民望草書千文(題跋已見)
沈藻
沈藻字凝清學士度子以父任為中書舍人遷禮部
員外郎亦以書名(松江志)
藻真行草書並佳論者云有父風(書史會要)
沈潮
沈潮度之孫永樂十九年卒年十八所為詩千餘首
手錄近代名人詩文及臨寫古法書尤多(東里集)
滕用亨
滕用亨初名權字用衡避諱更今名蘇人問學辨博
文詞爾雅尤精六書之學篆法之妙高出近世永樂
三年被薦召試篆書作麟鳳龜龍四大字又獻禎符
三詩稱旨授翰林待詔(延休堂漫錄)
用衡所獻禎符之詩三篇手寫副本而正書篆隸皆
具蓋用衡以能書薦起篆隸尤其所長時未授職故
欲以此自見也(匏翁家藏集)
用衡正書師虞永興(書史會要)
吳勤
吳勤字孟勤永新人永樂二年與修太祖實錄除開
封儒學教授為文章詩歌敏而甚工善行楷書在史
館時年七十矣運筆如飛館中能書者數百人嘖口
稱歎常念其先舍南康故號匡山樵者居武昌又號
黃鶴山樵晚更號山翁(解學士集)
成祖踐極胡廣薦勤善書召見命書御製永樂大典
序例字幾萬餘勤神閒意定書至終紙點畫一無纖
訛上大悅(永新志)
吳勤字有晉人風格不擇紙筆俱得其妙(書史會要)
端木智
端木智字孝思溧陽人與修太祖實錄擢武庫員外
郎智在國初獲師事危太樸而宋仲珩饒介之宋仲
温杜叔循皆篤志於書與之頡頏三四十年間遂空
冀北無以為比者(解學士集)
陳宗淵
文廟嘗選中書舍人二十八人專習羲獻書以黃淮
領之一日上謂淮曰諸生習書如何淮對曰日惟致
勤耳惟今翰林有五墨匠陳宗淵者亦日習書然不
敢儕諸人之列但跪階下臨搨頗逼真因問卿嘗持
所書來否公因出諸袖中乃覽之喜甚曰此何鄉人
對曰越陳剛中之後上素聞剛中名改容久之曰自
今當令此人與二十八人者同習書淮曰然尚在匠
籍又須如例與飲食給筆札俱從之且令有司落其
籍宗淵遂得入士流云(劉昌懸笥璅探)
柯暹
柯暹字啓暉一字用晦池州建德人永樂乙酉領鄉
薦明年預修大典尋選入翰林歴官雲南按察使(東岡
集)
柯暹善行草(書史會要)
倪維哲
倪維哲晉江人工字書文學才諝見稱永樂二年進
士官至郎中(吾學編)
楊尹銘
楊尹銘鄞人永樂間以楷書進歴官中書舍人小篆
師周伯琦(張時徹寧波志)
烏斯道贈楊尹銘小篆歌云元初最數松雪翁白野
亦可追其蹤鄱陽伯温用心苦錢塘益思無限功四
明文運代不冺學字亦有前賢風三代鼎彛俱在目
楊生晚出參其中(春草齋集)
劉日升
劉日升河間人以書選入翰林(解學士集)
卓迪
卓迪字民逸自號清約善篆喜為詩奉母隠居絕無
聲利居山之久景趣漸涵時時見於翰墨之間竒峭
深蔚自視米南宫父子以下不論也後以能書選入
翰林(解學士集)
黃守一
黃守一安福人以貲豪里門為人所誣䧟亡匿新淦
之玉笥撫之太華遇異人頗得其道家書符咒之屬
喜為詩學唐人楷書(解學士集)
陳尚銘
陳尚銘錢塘人工書法喜吟咏縉紳重之(張昇文僖公集)
楊子超(楊士竒季父)
楊子超安貧守義喜為詩文工大字名其所居齋曰
螙書(東里集)
陳孔立
陳孔立(楊士竒舅)白水縣丞教人學書必謹法度日不精
真楷不可以趨行草然其平生未嘗作楷書而行書
特佳士竒嘗以質焉笑曰汝但為魯男子不用說柳
下惠也(東里續集)
尹昇
尹昇武昌人嘗為千戶為人慷慨豁達有俠氣好草
書明四聲等字之學喜賓客尤喜接儒者所居直黃
鶴樓之北面大别山據武昌勝處作小亭其中亭中
嘉客無虛日(東里續集)
李禎
李禎字昌祺廬陵人永樂中進士官至河南布政不
以書名行楷亦可觀(書史會要)
黃卓
黃卓江夏人永樂辛丑進士官翰林學士善草書亦
善章草(書史會要)
王恭
王恭字安中閩縣人自稱皆山樵者永樂四年以儒
士薦起待詔翰林與修大典授翰林典籍(靜志居詩話)
王恭善書(詹氏小辨)
虞原璩
虞原璩字叔囿瑞安人博涉經史永樂中以楷書薦
與修大典竣事將授官以母老辭歸(吾學編)
季德基
季德基與虞原璩同邑亦以善書應薦母老辭歸温
州守何文淵皆敬禮之時語人曰吾守温州得瑞安
二隠君子焉(吾學編)
張黻
張黻字孟著華亭人書學陳文東勁健有法永樂中
為中書舍人至禮部員外郎(松江志)
黻行草隸書皆入神妙(書史會要)
張黼
張黼字孟昭黻之弟官中書舍人篆隸得秦漢遺法
(書史會要)
夏衡
夏衡字以平宗文子永樂中沈度以善楷書薦授中
書舍人累官至太常寺卿(分省人物考)
衡篆隸有古則(書史會要)
張順
張順江西奉新人永樂中累官國子監丞學者稱為
誠齋先生工草書入妙品(書史會要)
何博
何博字宗文别號牧羊子金華人永樂中官行人治
水於吳工詩文書有晉人典則(書史會要)
平思忠
平思忠吳江人永樂中官陜西參政善行楷(書史會要)
潘暄
潘暄字時暘號半散嘉定人舉進士官至刑部郎中
善楷書行草亦能作大書(書史會要)
陳撝
陳撝字仲謙武昌人永樂中寫御容稱旨書宗趙文
敏(書史會要)
王臣
王臣字存節以能書授鴻臚序班亦善篆(書史會要)
陳廉
陳廉字平叔福清人善草書學張長史晚居黃山搆
醉墨堂自號雪蓬散人(徐&KR0958;榕隂新檢)
陳廉學書二十年篆籀草隸皆嘗究意而草隸尤為
時重林鴻高廷禮諸名士皆有詩美之(書史會要)
陳廉草書得懷素法尤工篆隸求者如市每遇故人
興會輒解衣揮灑頃刻數十紙其他貴要求之不屑
也(福州志)
胡正
胡正字端方廬陵人官御史草書用筆如篆(書史會要)
尹寬
尹寬字孟容號易齋吳江人善書(書史會要)
朱雲
朱雲吳江人善楷書(書史會要)
陳肅
陳肅號梅雪清江人能書(書史會要)
陳輝
陳輝字伯煒閩縣人舉永樂乙未進士授監察御史
官終廣東按察副使工詩善鼓琴草書學懷素老而
筆力尤勁解縉雅推服之(福州府志)
茹洪
茹洪字仲宏一字樊明無錫人質敏好學喜異書工
書畫永樂中以楷書薦召入都名重公卿間(無錫志)
蔣暉
蔣暉字廷暉仁和人博學善楷法永樂中薦入翰林
授中書舍人歴禮部郎中兼侍書(分省人物考)
周旼
周旼字中和浦江人以文辭知名尤工真行書永樂
初召入文館與修大典擢中書舍人(鄭柏賢達傳)
吳餘慶
吳餘慶字彦積别號斯白宜黃人能詩文尤善真草
篆隸永樂六年以薦除中書舍人歴右通政兼知制
誥評者謂其楷如美女簪花草如瑞雲飛空流水赴
壑(黃漳宜黃縣志)
金畆
金畆字希尹讀書刻苦精詣永樂間邑以楷書薦郡
守芮麟令書字以觀因書遊子吟復之遂拂袖歸(李默
建寧人物傳)
胡子昂
胡子昂盱江人能詩嗜飲字體逼趙松雪自號竹雪
(瞿佑歸田詩話)
沈洪
沈洪字雄仲其先世為中吳富室萬三公中衰嘗游
京師從陳登習篆時程南雲亦有書名洪又從之學
凡漢隸八分真行章草皆能書但拘於繩墨殊乏風
韻偃蹇老於江湖(皇甫汸長洲志)
范廷珍
范廷珍字惟中洪永間人學極該洽喜吟咏字法歐
陽尤長於齋閣題署求者踵接年九十餘猶日作數
十紙(方鵬崑山志)
葛貞
葛貞字原良有至行不涉聲華樓居庋文籍以自愉
鬯詩有晉唐風書法王右軍人稱為悠然先生(徐待聘上
虞縣志)
劉布
劉布字孟升長樂人嗜古書法習書山中二十餘年
篆籀為時所重(閩書)
俞行之
俞行之字文輔清江人善草書及章草俱工妙(皇明書畫
史)
鍾誌
鍾誌字汝持閩縣人善楷書深得歐陽詢筆意(皇明書畫
史)
方瀾
方瀾字叔囦其先莆陽人至瀾居吳中閉門讀書恒
教授以自給善詩尤工筆札(吳中人物志)
曾魯
曾魯字敏道讀書好禮教授里中善楷書書法顔歐
頗得其肯綮雖老猶日課百字至今其書猶有傳者
(錢肅樂太倉州志)
祝望
祝望字公望龍游人絕意仕進結廬石處山隠焉工
於琴詩尤善臨池技(萬廷謙龍游縣志)
陸仁
陸仁字良貴太倉人明經好古以詩名復工字學楷
書草書章草皆矜貴(錢肅樂太倉州志)
蘇伯厚
蘇伯厚名坤以字行建安人洪武乙丑以明經薦授
建寧訓導成祖即位與修高廟實錄擢翰林侍書遷
檢討博通書史精書法(福建通志)
凌信
凌信字尚素吳江人以楷書授中書舍人(書畫史)
黃勉
黃勉字宗勉浮梁人工書翰長於律詩洪武中應善
書詔擢兵科給事中坐事免永樂初起為都事進文
選郎終浙江左參政(汪宗伊浮梁縣志)
梁時
梁時字用行吳江人博學工文章亦善筆札洪武二
十一年以善書薦授岷府紀善永樂初遷翰林典籍
(曹一麟吳江志)
王公亮
王公亮華亭人以能書舉任吏科給事中永樂初擢
四川右布政調廣東(顧清松江志)
熊槩
熊槩字元節豐城人永樂九年登進士官至右都御
史為詩文豪偉健麗尤善草書(分省人物考)
張誠
張誠高唐人以善楷書入太學太宗見而異之授監
察御史(王汝訓東昌府志)
臧性
臧性字孟庠鄞人永樂丙戌以能書徵入秘閣繕寫
永樂大典己丑成進士授成縣知縣薦授監察御史
(張時徹寧波志)
周冕
周冕字服卿鄞人玩心字學凡晉漢碑刻晉唐法書
必探其精妙永樂中以能書與修大典除正字遷右
春坊號訥菴(同上)
梁礪
梁礪字子善以楷書纂修永樂大典為大興知縣(符衍
溧陽志)
沈洪彭戢潘吉
沈洪字巨源與彭戢汝翼潘吉文迪並善楷書與修
永樂大典洪擢戶部主事戢授樂安丞吉為中書舍
人(秦䕫無錫志)
張緒
張緒字廷端(與夏仲昭同時)居鄉校有才名以薦為會昌侯
府教授詞筆通贍楷法端勁(常熟志)
陸伯倫
陸伯倫太倉人工楷書永樂中薦為中書舍人(太倉州志)
陳琮
陳琮字叔正吳江人能詩書法遒美永樂初徵書誥
勅(松陵文獻)
夏宗文
夏宗文華亭人善真草隸書名重於時預修永樂大
典授廣平主簿(松江志)
范鼎
范鼎字文鉉華亭人善屬文精書法以薦預修實錄
書成將授官固辭歸授徒於家別號桂樓時稱桂樓
先生(松江志)
周賢
周賢字思賢太倉人善書法永樂中詔修大典以母
老辭歸號惠齋先生(太倉州志)
邱宗
邱宗華亭人永樂中以楷書辟舉修永樂大典除中
書舍人大理寺正(松江志)
趙楷
趙楷字宗範精字學永樂中以楷書除廣西都昌縣
丞(太倉州志)
柴仲
柴仲江山人永樂中以楷書舉仕至參議(吾哻衢州府志)
沈潤
沈潤武義人永樂六年應楷書例入監任監察御史
(武義縣志)
趙友同
趙友同字彥如金華人少從宋景濓游攻古文辭善
書為華亭訓導與修永樂大典(松江志)
方正
方正合肥人由楷書任工部主事終福建左布政
陳鐸葉藻
陳鐸葉藻巢縣人並以楷書任給事中(朱鏞廬州府志)
唐文楷
唐文楷字子彰以善楷書徵至文淵閣與修永樂大
典欲官之以母老懇歸教授於鄉(徽州府志)
胡宗敏
胡宗敏歙人永樂十六年以楷書徵赴文淵閣宣德
九年除泰安知州(同上)
李勝
李勝字仲質以楷書薦預修永樂大典已而中鄉舉
授無為州判官(劉繼善南平縣志)
江得
江得東流人永樂五年以楷書充貢官至按察司僉
事(池州府志)
王賓
王賓諸生善楷書永樂六年以楷書被徵授中書舍
人遷禮部郎中(黃承璉海寧縣志)
許性
許性善楷書永樂六年與王賓同被徵授贛州府同
知遷刑部郎中(同上)
范暹
范暹字起東號葦齋吳人蔣廷暉之婿工書法(韓昂圖繪
寳鑑續纂)
張頤
張頤錢塘人永樂五年以楷書生員選授禮部郎中
(杭州府志)
范能
范能字仲能崑山人精醫學善吟尤工法書永樂初
被徵母老力辭(方鵬崑山志)
趙遠
趙遠字弘仲崑山人永樂中由楷書授臨劬縣丞遷
禮部主事擢河間知府(周世昌崑山志)
黃蒙
黃蒙字養正以字行善楷書永樂中授中書舍人宫
殿坊扁碑刻多其所書(温州府志)
黃約仲
黃約仲名守以字行永樂初徵至京師試上林曉鶯
天馬詩擢第官翰林典籍進檢討精楷法詩得唐人
門徑(陸夢祖興化府志)
張憬
張憬甬東人善詩文小楷行草師鍾王(寧波志)
曹夀
曹夀字曼齡豐城人文章雅贍尤工臨池永樂八年
以經明行修薦授江都訓導擢春坊右司諫歴工部
尚書贈太子少保諡文莊(盧廷選南昌府志)
黃童
黃童字仲器懷安人事母盡孝永樂中以楷書徵入
文淵閣繕寫大典書成拜官乞終養母累徵不起(閩書)
曹衡
曹衡字士望青浦人精敏好學尤善真行草書仕至
工科給事中(青浦志)
陳敏
陳敏松江人永樂中以能書徵除知茂州陞四川參
政(松江府志)
俞宗大俞珙俞順
俞宗大善楷法以薦授中書舍人歴吏部郎中致仕
(松江府志)俞珙宗大子亦能書為中書舍人(同上)俞順
宗大孫亦能書仕終南京鴻臚寺丞(同上)
王可與
王可與字希與能文善書永樂間以賢良薦不就(括蒼
志)
楊弘
楊弘字德弘以楷書拔萃授宜春知縣(周士英義烏縣志)
唐子儀
唐子儀名文鳳以字行歙人善真草隸書辟教紫陽
書院尋以薦授興國令文皇擢為趙王府紀善後調
洛陽丞(分省人物考)
陳儀陳佑
陳儀字羽伯常熟人通篆隸能鑒古器物(蘇州府志)陳
佑字惟孝儀子篆刻尤精亦善鑒古有小篆千文(同上)
王建中
王建中字懋德閩縣人官博士草書學陳廉聲價重
一時(福州府志)
孫玉
孫玉字彥暉慈谿人洪武中其父為人所誣械送京
師卒於道玉年十二即匍匐反櫬歸葬及長受徒養
母力學不懈工詩善草書嘗舉賢良方正不就又以
明經薦亦不就(張時徹寧波志)
田致平
田致平字叔衡奉化人為詩累千百言字用章草篆
隸書帖應答無倦初為里童子師比老不出方丈之
室號夢覺關(同上)
王毓
王毓字用賢鄞縣人工隸書自號香雪坡老人(同上)
林銘
林銘字良箴長樂人工詩文草書琴尤精嘗與王恭
高棅往來自號琴樂子棅有琴歌贈之(閩書)
陸友仁
陸友仁名輔以字行華亭人沈粲弟子也善楷書官
中書舍人遷禮部主事(松江府志)
李熹
李熹字景豫號琴清道人博雅能詩書法趙文敏晚
更號來鶴(鎮江府志)
丁禮
丁禮字思敬號蘭室耽吟咏工書札永樂中獻周禮
補註(同上)
馬端
馬端工楷書永樂中人仕至夀州知州(褚相霍州志)
鍾誌
鍾誌字汝持閩縣人善楷書深得歐陽詢筆意
張衡
張衡字以平詩筆清麗書法遒美被徵入京師書誥
勅以老乞歸(鄧韍常熟志)
鄒穎
鄒穎字會原有清才書學趙孟頫得意可亂真兼善
篆隸以薦為四夷館儒士(同上)
龐叙
龐叙字明叙吉水人永樂初詔郡縣舉善書士隸兩
制書詔勅又簡其尤者十數人從學士於内閣明叙
與焉除中書舍人洪熙初為禮部儀制郎中(東里續集)
伊恒
伊恒吳人字宗有少從博士弟子遊書蹟甚善召侍
東宫洪熙初與修撰金問同被命待詔闕前進符璽
少卿(續文獻通考)
劉仲珩
劉仲珩泰和人洪熙中官蜀府長史工正書有書法
要覽刻石行世(書史會要)
姜濬
姜濬字子澄工書仁廟在東宫召寫金字經洪熙中
授中書舍人歴稽勲主事出守雲南廣南府(劉思敬存徵錄)
衛靖
衛靖字以嘉崑山人洪熙初以能書薦入直文淵閣
進禮部主事(劉鳳續吳先賢贊)
曾棨
曾棨字子啓永豐人永樂二年進士第一人授翰林
修撰讀書文淵閣宣宗時為少詹事贈禮部左侍郎
諡襄敏工書法草書雄放有晉人風自解胡後獨步
當世(吾學編)
曾子啓蘇武慢詞帖行書
曾襄敏賞菊詩序帖(見式古堂書畫彙考)
李時勉
李時勉名懋以字行安福人永樂二年進士選庶吉
士讀書文淵閣宣宗時進侍讀學士後為國子祭酒
贈禮部侍郎諡忠文善書鈎畫之内聚精藏鋒一筆
不苟(吾學編)
忠文清風勁節風表百世而書法乃婉媚而有致(弇州
續藁)
李文毅與苗學士詩簡楷書李祭酒呈都帥詩簡
行書李古廉青山詩話楷書(式古堂書畫彙考)
陳敬宗
陳敬宗字光世慈谿人永樂甲申進士選庶吉士宣
德時為國子祭酒德望文章名聞天下别號澹然居
士(列卿紀)
敬宗小楷斐亹饒晉人意負臨池名固不虚也(弇州續藁)
敬宗行草任筆成形如蒼虬老檜鐡屈銀蟠但欠圓
熟耳(書史會要)
陳祭酒古婺詩帖行楷書(式古堂書畫彙考)
凌安然
凌安然字晏如歸安人自少力學尤工書楷書學晉
小篆師秦相永樂中薦授中書舍人宣宗時為右僉
都御史(列卿紀)
龔永吉
龔永吉字天民義烏人善楷書得鍾王之法永樂庚
子舉於鄉會試乙榜不就入太學宣德初授兵部職
方主事終南京大理寺卿(列卿紀)
蔣驥
蔣驥字良夫錢塘人舉庚辰進士授行人宣宗時為
禮部侍郎素善筆札嘗奉命書烈女傳(列卿紀)
陳璉
陳璉字廷器東莞人洪武庚午舉人宣德中為南京
國子祭酒後調南京禮部侍郎文詞典重著作最多
(列卿紀)
璉詞翰俱清雅(王世貞國朝名賢遺墨跋)
黃翰
黃翰字汝申華亭人永樂壬辰進士宣德中為山東
按察使詩文豪健敏捷字畫亦遒勁行草題署得名
(顧清松江志)
翰善隸書工章草筆力雄健而有則與宋仲温相髣
髴(書史會要)
吳凱
吳凱字相虞崑山人為弟子員以工書被選修永樂
大典還以貢上中順天府鄉試宣德五年授刑部主
事改禮部遂乞歸養私諡貞孝先生(震澤集)
吳惠
吳惠字孟仁宣德中以進士授行人歴官廣西參政
好賦詩善行草(王鏊震澤編)
劉實
劉實字嘉秀號敬齋安城邑東竹江人宣德進士入
翰林官終南雄守為詩文時有高趣草書飄逸師晉
體(書史會要)
陳紹先
陳紹先字宗述吳縣人為文簡質書亦清媚宣德初
徵授荆州府學教授遼王奏授紀善謝歸以筆硯自
食人購之不輕與(蘇州志)
盧瑛
盧瑛字克修(熊曾孫)宣德五年進士性敏學博工古文
篆籀終刑部主事(崑山人物傳)
陸贊
陸贊字順德海鹽人宣德間以詩文名兼善篆隸為
人嚴毅莊重以禮法自持鄉人諡之曰貞一先生(海鹽
圖經)
陸贊書法宗智永而自成家篆隸八分間出于詞翰
中平生文事思緩筆精始終無急就之作(方洲集)
黎斌
黎斌華容人宣德間舉楷書為寧縣丞(懷麓堂集)
蕭曰賓
蕭曰賓年少而喜書嘗闢一軒盡取晉唐以來諸家
法帖藏其中并置筆墨臨寫之顏之曰學書軒(曾棨西墅
集)
彭叙古
彭叙古善書楊東里挽詩云年過二十工書法往往
揮毫逼古人(書史會要)
李昶
李昶字啓明姑孰人以醫名於時且好讀書能吟詩
善楷書(清河書畫舫)
沈愚
沈愚字通理崑山人以詩名與劉溥諸人稱十才子
善行書曉音律詩餘樂府傳播人口或勸之仕曰吾
非籠絡中物也歛跡不出業醫授徒以終其身(崑山縣志)
謝克銘
謝克銘(號用拙)太倉人宣德間以草書馳名(吳中人物志)
劉淵
劉淵字伯廣江陵人天資俊逸字法趙松雪詩效薩
天錫宣德九年舉經明行修授京山教諭
周號
周號字德元崑山人有司兩以賢良薦不就工於篆
隸凡碑碣題署多出其手(蘇州志)
莫藏
莫藏字用行初號佩觽子後更號素軒博書史善篆
隸行楷古文字書(陳暹海鹽縣志)
姚綸
姚綸字允言嘉善人為詩清麗有思致書法得晉人
體隠居教授(嘉善縣志)
陳旭
陳旭字叔旦閩縣人亦善楷書士大夫皆重之(福州府志)
陳琦
陳琦天長人精書法為工部主事(張鑑天長縣志)
周滸
周滸字時顯和敏得士愛為吉安府學訓導善草書
超縱有神正書小字清媚可觀(常熟志)
薛章孫詡
薛章字大章孫詡字甫卿同學張羽書後皆以隠終
(同上)
朱天宥
朱天宥字洪恩正書學沈度草倣解縉(同上)
張潮
張潮字思信自幼嗜學尤精於書隠居授徒未嘗輕
出(方鵬崑山志)
蘇復
蘇復字性初長洲人以貢仕至綿州知州書得晉人
筆意(蘇州府志)
包公慶
包公慶號九芝山人松陽人能詩文善書劄見重於
世(括蒼志)
支子傑
支子傑嘉興人工詩善行草書(支如玉支子述餘)
六藝之一錄卷三百六十三
