欽定四庫全書
六藝之一錄卷三百八十錢唐倪濤撰
歷朝書譜七十
鑒藏
明張丑青河書畫舫
韓存良太史購藏鍾元常摹鍾鼎篆正考父鼎銘當
為漢魏遺墨之冠其次則王元美尚書家正書薦
季直表上有晝錦堂等印及元人跋尾王美續收
禇河南哀册文顔平原送裴將軍北伐詩並屬真筆
晉武帝我師帖真蹟宣和祕府官本今在震澤王氏
當為帝王書法之冠
韓存良太史家陸士衡平復帖計九行墨色有綠意
紙亦不雜碎前存宋徽宗泥金標題又聞王羲之
破羌帖王獻之洛神十三行晉人小楷曹娥碑楊
羲黃素黃庭經唐玄宗鶺鴒頌禇遂良千文張旭
宛陵帖鍾紹京靈飛六甲經吳通微千文懷素論
書帖(或云山水帖)徐浩道經上卷賀知章千文顔魯公
自書誥吳融博士帖蘇軾自書八賦米芾草書十
二帖宋高宗絹本洛神賦并有李昭道臨顧愷之
圖畫趙孟頫小楷道德經全本種種真蹟在其家
未及全見之
索靖章草出師頌一卷用黃麻紙書之上有宣和印
識朱色如新與古譜文合文壽承定為真蹟為之
刻石或云頌文盖出蕭子雲元初藏霍清夫處見
雲煙過眼錄宋時在錢勰房下亦見米氏書史
謝安石書六十五字四角開元小璽御府書也永存
珍祕印入唐相王涯家翰林之印建中御府所用
東方朔畫像贊相傳逸少真蹟乃永和十二年五月
十三日書與王敬仁者筆蹟茂密法律森嚴其糜
破處歐陽詢補之宋初在丁諷學士家尋入宣和
祕殿有御書璽記暨南渡後復歸趙與勤家雜見
書史書譜雲烟過眼錄中
王羲之袁生帖釋懷素夢遊天姥吟皆宋府祕物為
吳王氏藏本並神品也
周敏仲携示逸少行穰帖一卷亦載宣和書譜中首
尾璽跋宛然予細辨乃唐人硬黃臨本定非真蹟
先輩言祕府御題書畫真贋相雜驗之信然
逸少草書司馬帖今在山隂人家宣和祕府故物也
筆法淳古可愛為真無疑
五字不損本定武蘭亭序一卷元初藏譚崇文許有
寅亮元章等題名張仲壽趙孟頫袁桷諸賢跋尾
相傳歐陽率更所模墨花滿面真希世之寶也茂
實府君購得一本筆法精勁高古較唐宋摹搨字
形幾小一倍後歸之大兄矣
陳仲醇妮古錄云今皇帝天藻飛翔雅好書法每携
獻之鴨頭帖虞世南臨樂毅論米芾文賦以自隨
董其昌聞之中書舍人趙士禎言如此因考右軍
曾書文賦今可見者趙榮祿書耳
獻之中秋帖卷藏於檇李項氏子京自有跋細看乃
唐人臨本非真蹟也卷首截去十二月等六字亦
無米贊可考苐装背標錦則宣和舊物也豈南宫
寶帖元末曾輸入大内邪
震澤王氏陶隠居黃庭外景經楷法俊逸翩翩不羣
云係張可與故物可與號繡江前元進士生平寶
祕蕭子雲進寫古文啓真蹟及此
李文正公家藏智永千文一卷是藏鋒書前有宋徽
宗瘦金黃綾帖云梁釋智永真草千文合縫用宣
和等印雖歷世久遠字畫略無殘缺今在武陵高
氏
吳原博先生家藏林藻深慰帖宋祐陵故物也有紹
興二璽柯九思陳彦廉等印有李倜張仲壽黃中
邵亨貞袁華張適李東陽文徵明八跋跋載珊瑚
網中
唐文皇手勅一通用黃麻牋書之今在韓存良太史
家宋祕府故物也右帖全倣右軍風神散朗品在
宋思陵上屢欲告假刻石卒未得
唐玄宗御書鶺鴒頌白麻紙真蹟結搆精謹筆法縱
横迥出吾家思陵御書叙文之上後有蔡京蔡卞
二跋亦妙近周敏仲購得一本乃雙鈎填墨者至
積時不晤良可歎也
敏仲所收唐玄宗恤獄詔當時勅付毛應佺者黃麻
紙書舊在檇李項氏朱忠僖故物也
虞永興汝南公主墓誌稿凡十八行見米老寶章待
訪錄後入郭天錫家元章跋尾尚存今藏瑯琊王
氏敬美奉常故物也頃金壇王宇泰太史賞其峭
拔為摹入鬱岡齋帖中
檇李項氏祕藏歐陽詢行書夢奠帖清勁絶塵乃楮
紙真蹟宋末藏郭天錫處子昂二識尾勤有堂故
物也其後又入楊東里家有東里跋跋今不存右
帖授受有緒的是名物陳仲醇定為宋人書豈為
世所淆亂耶
近聞歐公夢奠帖及顔書鹿脯帖俱在檇李項氏當
往觀之
禇河南黃麻千文一卷瘦勁絶倫楷書真筆後有宋
濓等跋今存韓宗伯存良家凡十數閱唐人書法
世不多見此真可寶者
韓氏藏褚遂良楷書千文黃麻紙大類所書聖教序
疎瘦婉暢逸趣翩翩按宋濓溪跋尾河南真蹟千
文如鐡線縈結而成即此本也
陸柬之書法似舅風氣過之傳世蘭亭詩五首今在
檇李馮開之家筆法飄縱妍媚動人品在李北海
顔平原之上故米南宫極稱許之或云此帖與王
維江山雪霽圖李昇瀟湘煙雨卷皆太史公朝夕
展玩者也
陸柬之時工臨寫今校理錢延年有柬之書蘭亭用
綠麻紙押尾署陸司議書
孫過庭書譜真蹟亦藏韓太史家嚴分宜故物也前
有宋徽宗滲金御題政和宣和等印元初在焦達
卿敏中所上下兩卷全今已缺其一上卷亦不能
全文氏為摹刻停雲館帖中此帖宋時刻入石亦
止存一卷
嘉興王廷槐藏張長史春草帖亦在嚴分宜家嘗入
宣和祕府宋元人題名并跋甚多
張長史真墨宛陵詩李西臺蘇才翁皆有跋江隂卞
華伯故物都玄敬書評云非真蹟也此卷今在韓
氏謂出春草詩上兩家持論不同如此當細辨之
朱太保藏鄭虔閨情詩帖白麻紙真蹟
解氏藏李北海永康帖今在吳郡王氏真蹟神品上
上
嚴氏書畫記曰懷素絹本草書千字文一卷初藏海
鹽姚氏其家云此帖一字值千金故號千金帖不
知幾傳失去予以善價得之通用黃絹八幅絲理
精細纖毫無損交接處用軍司馬印箝記亦曾摹
刻於停雲館後歸史氏自史氏歸嚴氏今已入内
府矣盖晚年書也
懷素酒狂帖舊在光福人家後歸李貞伯氏楊凝式
鑒定寶寧賜玩記王詵寶寧賜第書廷堅觀倪瓉
八月十一日觀於耕漁軒
項玄度藏懷素苦笋帖真蹟後有米敷文跋尾其書
較酒狂帖更勝
顔真卿大字瀛洲帖為宋宣和御府故物元初藏張
可與家後具王芝鮮于樞等六跋喬簣成題名弘
治中歸之史明古嘉靖壬辰復在華中甫家而文
徵仲為之跋至甲子歲為茂實府君所購後歸檇
李項氏
朱巨川誥并跋在孫氏
啓南翁所藏予僅得南宋五公手札一卷後有李西
涯吳匏菴諸公六跋即都玄敬寓意編中所載也
王氏又藏沈傳師出塞詩一鮮于伯機故物亦見雲
煙過眼錄中
柳誠懸小楷度人經真蹟後有華山道士魚又玄跋
大觀宣和小璽趙嚴馮子振宋濓題識舊藏項司
馬少溪家以授仲子希憲
項氏寶藏吳彩鸞正書唐韻全部鮮于承旨故物復
為陸太宰全卿所購
五代楊凝式草書神仙起居法小米鑒定後有思陵
釋文五行西秦張澂等印記商挺留夢炎跋語乃
郡人王氏所藏也
賈似道家藏名蹟(已載于前兹不重錄)
祝希哲藏宋李建中千文一卷在其後人處末簡宋
元人品題極多下迨文徵仲太史有跋語真名蹟
也近為玉峰好事家購去矣
宋宣獻公綬楷法為宋初第一極得黃庭經樂毅論
遺法長洲黃氏藏其小楷千文一卷宋潜溪故物
即天章閣所貯舊本也
陸放翁自書詩一卷共計七首字畫遒勁可愛後有
山隂杜思永跋今在吳郡王氏
朱文公自書武夷九曲詩卷在歙人黃某處
蔡君謨茶錄真蹟一卷王敬止故物後入嚴分宜家
小楷精謹紙墨如新文徵仲太史極稱賞之
趙定宇祭酒藏蔡忠惠公中楷謝賜御書詩表字大
如指頂結搆謹嚴後有文同米芾等跋堪與韓存
良太史家蘇文忠公元祐二年宜春帖子墨蹟作
對其題識多至十餘人悉宋元名手祭酒歿後流
傳至長兄伯含處故丑得見之
先子累歲購求書法僅得東坡小楷乞居帖真蹟
王氏世藏坡翁小楷芙蓉城詩真蹟神品上上盖得
之嚴分宜所筆意姿媚可喜與吾家乞居帖絶不
類或云徐氏小楷金剛經項氏小本表忠觀碑真
蹟庶幾近之然未及見
又見東坡行書九辨帖筆意妙絶而無欵識豈遭元
祐黨人之禍當時收藏者削去之耶
檇李項氏藏行九歌一卷止錄文選中所載六段
東坡草書寒食詩後黃山谷跋今在檇李項氏又行
書禱雨帖乃與錢齊明者今在金壇于氏
瑯琊王氏購藏薛道祖禊飲序一卷宋祕府故物即
停雲館帖所載也
秦少游小楷黃庭經在長洲黃氏質山公故物也後
有吳傅朋李泰發鮮于伯機康里子山四跋尾
秦太虚楷書古詩十九首一卷今藏震澤王氏
易安詞槀一紙乃清閟閣故物也卷尾略無題識僅
有點定兩字耳
黃魯直諸土座帖草書師懷素頗逼真即嚴氏書畫
記所載也舊藏李范菴家
黃魯直年譜載元祐丁夘歲行書大江東去詞全倣
瘞鶴銘法後附次韻子瞻題郭熙秋山圖詩小楷
精謹今在韓太史存良家本嚴分宜故物也
文徵仲藏黃魯直行書曹子建詩二首用澄心堂紙
李廷珪墨為之
嚴氏藏黃山谷草書嬾殘和尚歌筆法妙入神紙墨
完好真尤物也
朱性甫藏米老臨黃庭經一卷後歸石田翁
伯啓晩年又藏米南宫晚年書宗室崇國公墓誌銘
鄭居中撰文幾二千字極得多力豐筋緩綛急送
後有袁桷鄧文原黃溍柳貫揭汯葉盛吳寬七跋
是廣省參政劉公欽謨故物跋載朱性甫鐡網珊
瑚中
米老行書杜甫題王宰畫山水歌等帖並藏檇李項
氏米尚有自撰自書登黃鶴臺下臨金山賦在嚴
分宜家行筆竒偉足稱墨寶
海岳翁行草書帖今在城西王氏
馬主事抑之藏米臨顔魯公争坐位帖全本上有賈
似道之印元時入袁文清公家袁公前後凡再跋
云
張謙藏米南宫帖十二册各以類次如手柬家書詩
文分四類上有閱古珍玩大印乃韓侂胄故物也
思陵行書子美題奉先劉少府新畫山水障歌黃蠟
箋真蹟前後用乾卦御書内府之印及紹興三璽
武林胡氏藏高宗御書損齋二字并御製損齋記右
僕射沈該以下聮名親書表在後並屬真蹟此卷
前元時在王子慶處亦見雲煙過眼錄
思陵草書一卷墨蹟藏玄海家每行止二字字大如
拳押縫有御書之寶印識尾有御書瓢印收藏有
濟之圖印及三槐堂印
思陵洛神賦卷絹本大行草後署德壽宫書李嚴詩
題後
思陵行書蘇武李陵詩共七首姿媚可嘉與吾家杜
陵詩帖正同今在黃氏
項氏藏子昂秋興賦一卷左方有張東海跋尾
王氏舊藏宋人小楷史記真本一部原是松雪翁
物信國手書過小青口詩一卷後有原博濟之二跋乃
徵仲故物也今摹刻停雲館中
予家藏祝希哲懷知詩卷字小而結搆雄偉購之謝
氏真竒蹟也
祝京兆楷行離騷經九歌行草孔雀東南飛二首並
藏吳中王氏是盛年妙筆
吾家世傳希哲京兆行書莊子逍遥遊師虞世南城
南陸氏藏王履吉草書枚乘七發倣十七帖又一
好事家收文徵仲小楷古本水滸傳全部法歐陽
詢未及見之
明董其昌容臺集
予曾有右軍行穰帖真蹟十五字是十七帖一種及
武林楊侍御自安福傳來唐摹絶交書紙墨用筆
與行穰帖同彦京為予勒石因識之
謝惠連墨蹟新都汪氏所藏予令人摹勒入戲鴻堂
帖中
破邪論是唐人小楷與柳誠懸清淨經並是真筆一
見之義興吳光禄家摹刻戲鴻堂帖中
壬辰九月過嘉禾所見有禇摹蘭亭徐季海少林詩
顔魯公祭濠州伯父文藁趙文敏道德經小楷皆
真墨也
予昔于宋光祿見永師千文後有永師押字薛紹彭
收藏印
曹娥碑真蹟卷有高宗跋是北宋物元文宗命柯九
思鑒定御府書畫因賜之以旌其勞在婁江王文
肅公家
靈飛六甲經鍾紹京書有宋徽宗標題後有倪雲林
虞伯生跋海寧陳太常次公所藏
黃庭外景經真蹟與内景經同一絹素同一筆法又
有云是宋高宗臨者在吳江吳憲副家
顧愷之女史箴不全本在嘉禾項氏
行書蘭亭序禇河南臨澄心堂紙米元章跋在海寧
陳家缺三行
又蘭亭禇臨墨蹟絹本王弇州家藏復歸新都汪太
學有米元章小行楷跋今在廣陵
蘭亭唐標第七本絹素奕奕無題跋亦似褚筆今在
新都王氏書畫舫
大令東山松帖真蹟送梨帖真蹟皆曾見之今不知
歸何人
顔魯公送劉太冲序綠箋書北京國學刻石真蹟竒
宕為遼東李帥所藏
顔魯公祭季明文真蹟鮮于伯機所藏跋云吾家無
第一天下無第二在新都吳太學家停雲館所刻
乃米臨予刻之戲鴻堂帖者是也
丁丑三月過京口訪張太學修羽出所藏楊少師真
蹟賞玩彌日
項晦伯家有趙文敏書汲黯傳小楷特為遒媚與本
家筆不類
東坡先生書養生論真蹟一卷是靖江朱光祿所藏
後為河南俞中舍購去今吳中多雙鈎偽迹乃從
我家戲鴻堂帖摹出
予在長安得趙伯駒畫老姥授隂符圖及游白岳見
趙子昂書隂符小楷并置篋中
清淨經蘇門高子業家藏今歸義興吳光禄丞澈如
宋搨精妙下真蹟一等耳
柳誠懸有小楷清淨經予摹于海上潘光禄刻之戲
鴻堂帖中
黃庭經以師古齋刻為第一乃遂良所臨也淳熙續
帖亦有之
黃庭經是禇本曾於沈純甫司馬齋頭見之今歸問
卿收藏
趙文敏拔定武蘭亭獨孤東屏二本皆有真蹟或十三跋或十
七跋予皆見之
謝萬鯁恨帖真蹟在新安溪南吳氏
王獻之述書状有禇良摹本予見之
歐陽率更令所書千文楊補之家藏本
信本有小楷九歌予得宋搨世無二本為朱御醫以
古硯易去
義陽吳光禄丞澈如寄禇登善千文示予予披覽數
日
歐陽信本有楚辭諸帖刻於長沙
東林岳麓寺碑皆宋以後重刻大照禪師碑乃唐時
硬黃雙鈎予最嗜李書晩獲覩此遂摹勒上石以
公同好雖謂之唐搨可也
昔顔平原鹿脯帖宋時在李觀察士衡家今為辰玉
所藏
争坐位帖在永興安師文家安氏析居分而為二人
多見其前段師文後乃并得之相繼入内府今前
段為項德新所藏
杜牧之書張好好詩深得六朝人風韻予所見顔柳
以後若温飛卿與牧之亦名家也
陳仲醇既摹子瞻南華妙高二帖他日復得煎茶聽
琴詩各一篇予亦得三馬圖贊皆竒絶
徐浩道德經上卷在無錫華學士家乍見似紙素諦
觀知為絹本
張長史宛陵帖有李建中蘇舜欽易簡三公題跋韓
宗伯所藏以為甲觀
楊凝式少師韭花帖宣和書譜所載正書今在嘉禾
項氏
米元章行書離騷宜興吳民部所藏近始装潢成帙
真海内竒觀
唐碑懷仁三藏聖教序行楷新都吳周生不惜十五
城購之非賞鑒家求一見不可得也周生發願刻
石令晦迹千年始復出見
吾家有黃庭經樂毅論東方贊曹娥碑四種宋搨加
以十三行洛神賦及米元章弭盜疏共六帖冠絶
海内
明董其昌畫禪師隨筆
右軍官奴帖己夘秋予試留都見真蹟盖唐泠金箋
摹者此帖後歸婁江王元美予于己丑詢之王澹
生則已贈新都許少保矣
大令洛神賦真蹟元時猶在趙子昂家今雖宋搨不
復見矣今日見此四行亦唐摹泠金舊蹟在檇李
項氏
予在梁溪見徐季海道德經
襄陽書天馬賦予所見已四本一為擘窠大字後題
云為平海大師書後園水丘公觀在嘉禾黃履常
參政家一為檢討王履泰藏乃仿顔平原争坐位
帖一在吾鄉宋參政家在新都吳氏後有黃子久
諸元人跋
懷素自叙帖真蹟嘉興項氏以六百金購之朱錦衣
家朱得之内府盖嚴分宜物沒入大内後給侯伯
為月俸朱太尉希孝旋收之其初吳郡陸完所藏
也文待詔曾摹刻停雲館行于世予二十年前在
檇李獲見真本年來亦屢得懷素他草書鑒賞之
唯此為最
予見懷素一帖云少室中有神人藏書蔡中郎得之
藏真書予所見有枯笋帖食魚帖天姥吟冬熱帖皆
真蹟以澹古為宗
趙文敏臨禊帖無慮數百本予所見亦至夥
米元章書多從禇登善悟入登善深于蘭亭為唐賢
秀穎第一此本盖其衣鉢也
予三見子瞻自書赤壁賦一在檇李黃承玄家一在
江西楊寅秋家一在楚中何宇度家黃卷有子瞻
跋尤勝然皆前賦也後赤壁則惟趙子昂有石本
又思陵嘗書之夏禹玉為補圖亦在楊寅秋家
客有持趙文敏書雪賦見示者予愛其筆法遒麗有
黃庭樂毅風規未知後人誰為競爽
秦太虚撰龍井記直稱蘇家勝友元章此碑絶得李
括州三昧惜多殘闕予為補之
韓宗伯家藏子敬洛神賦十三行真蹟
争坐位帖予以陜本漫漶乃摹此宋搨精好者刻之
戲鴻堂中
褚遂良西昇經與淳熙袐閣續帖所刻黃庭經同一
筆法真蹟昔藏新都殷尚書家予在長安曾於殷
參軍家見之後歸武林洪黃門黃門遂以贈予
韓宗伯藏曹娥碑真蹟絹本乃宋德壽殿題元文宗
命柯九思鑒定書畫賜以此卷趙孟頫跋記其事
甚詳
婁水王奉常家藏趙吳興詩帖致佳予從高仲舉見
之
新都汪太學孺仲以宋搨争坐位帖見示神采奕奕
字形較陜刻差肥時有訛字乃是米海岳所臨米
嘗自記有臨争坐位帖在浙中此殆其真蹟入石
者耶
唐鍾紹京書遁甲神經有宣和政和小璽宋徽宗標
識倪元鎮家藏有元鎮跋語
予游京師得鑒李伯時西園雅會圖有米南宫蠅頭
題跋己丑四月又從唐完初獲借海岳千文臨成
副本
十七帖硬黃本宋時魏泰家藏淳熙祕閣續帖亦有
刻予在都下友人汝陽王思延得硬黃本已于濟
南邢子愿見所刻石本即王本也
樂毅論梁世所摹與唐摹字形各異淳熙祕閣梁模
本也予家戲鴻堂帖唐摹本也又有一本唐摹在
長安李氏曾屬余跋亦有文壽承跋盖貞觀中太
宗命褚遂良等摹六本賜魏徵諸臣此六本自唐
至今予猶及見其二恨梁摹白麻紙真蹟為新都
吳生所有
趙文敏得宋思陵十三行于陳灝盖賈似道所購先
九行後四行以悦生印欵之此子敬真蹟至我朝
惟存唐摹耳晉陵唐太常家藏宋搨為當今第一
曾一見于長安臨寫刻石恨趙吳興有此墨蹟未
盡其趣
褚河南臨褉帖白麻蹟一卷曾入元文宗御府有天
歷之寶及宣政紹興諸小璽宋景濓小楷題跋吾
鄉張東海先生觀于楊氏之衍澤樓盖雲間世家
所藏予得之吳太學每以勝日展玩輙為心開
官奴帖真蹟在淳熙祕閣續刻昔年見之南都已聞
為海上潘方伯所得又復歸王元美王以貽予座
師新安許文穆公文穆傳之少子胄君一武弁借
觀因轉售之今為吳大學用卿所藏
宋搨絳州帖乃官奴嫡冡故佳本在汝帖長沙之上
此本已具各體即不完善比之威鳳一毛可藏也
雲麾將軍碑文多不全獨此刻前後讀之皆有倫次
當是石未泐時拓本殊可寶藏
予得潁上禊帖較各帖所刻皆在其下當是米南宫
所摹入石者其筆法頗似耳
吳用卿得黃庭經予定為唐人臨右軍
王珣書瀟灑古淡用卿得此可作寶晉齋矣
王元美家有虞永興汝南公主墓誌
米元章評紙帖與吾友王宇泰所藏天馬賦同是一
種書
朱敬韜所藏趙榮禄鮮于伯機真蹟借歸摹之戲鴻
堂帖中
坡公書赤壁賦真蹟在王履善家每波畫盡處隠隠
有聚墨痕非石刻所能傳耳
懷仁聖教序真蹟視陜本特為姿媚吾家有宋舍利
塔碑云習王右軍書集之為習正合
顔魯公送劉太冲真蹟在長安趙中舍士禎家以予
借摹遂為好事者購去予凡一再見不復見矣淳
熙祕閣續帖亦有刻
楊羲和黃庭經元時在鮮于樞家予昔從韓宗伯借
摹數行兹勒以冠諸帖
清淨經似永興破邪論海上潘氏所藏宋帖也
索靖出師頌在檇李項子京家故是甲觀
張長史真書壁記世無别本唯王奉常敬美有之陳
仲醇摹以寄予
定武禊帖唯賈秋壑所藏至百餘種令其客寥瑩中
縮為小本或云唐時褚河南已有之
丁酉三月十五日予在吳門韓宗伯家其子古周擕
示予顔書顔書自身告徐季海書朱巨川告即海
岳書所載皆是雙璧
明陳繼儒太平清話
米南宫樂圃墓志手蹟予從辰玉家見之
顧光禄有唐朝人兄妹共寫法華經七卷楷法甚精
予見蘇文忠手蹟與郭廷平帖又與中玉提刑帖又
獻蠔帖又蘇過題郭熙平遠帖舊為朱子儋所藏
文太史跋
予藏有東坡清醇帖手蹟
予于項玄度家見薛道祖字一幅又王晉卿謝餽帖
一幅又韓絳字一幅又吳傅朋節婦詩一幅又沈
文通秋杪帖一幅又蘇文定公和詩帖一幅歐陽
玄字一幅又宋搨懷素千文一册又東坡乞田帖
一卷又穎濱帖二卷又黃文節公詩帖一卷又米
襄陽杜詩山水歌一卷又子昂文賦一卷吳興賦
一卷而其間如蘇明允題懷素詩鄒志完建平柬
張南軒薦游誠之書皆生平未見之翰墨也諸蹟
中宜以東坡手柬六紙為輔而以懷素苦笋帖後
有米敷文跋者冠之矣
紫陽山下有米南宫大書第一山三字于石壁予從
友人張元弢處得其搨本
俞紫芝有臨十七帖向藏林叔大家後有大勅字世
傳為勅本紫芝過其家臨之
顔書朱巨川誥真蹟有二卷皆絹本前後紹與小璽
藏項子京家其停雲館刻墨蹟後有鄧文原喬簣
成二跋者向為陸全卿太宰所寶跋千餘言今藏
予家予故有寶顔堂印
子昂亭林碑其真蹟曾黏村民屋壁上王野賓買之
以轉售項氏
思陵草書詩墨蹟藏項家押縫有御書之寶印書後
有御書瓢印收藏有王濟之圖書及三槐堂印
褚河南聖教序有三本其字有肥瘦方圓寬緊不同
予有瘦本元美公題籖
乙未六月初四日過項又新觀魯公顔真卿行書定
襄王郭公帖趙子昂書張文階送秦少宰叙王羲
之草書二帖黃太史墨妙趙子昂歸去來辭
予得俞仲蔚手寫金剛經一卷
大令送梨帖十字柳誠懸十二字向藏王敬美家分
授第四子閑仲予見之大令字疑鈎填公權書真
神品也
子昂書秋興賦行書墨蹟向為吾鄉王緝之所藏後
有張東海跋今藏項希憲家
張顛酒德頌宋學士云曾見之
予見鮮于伯機草書昌黎琴操四章及秋興十首其
真蹟後題云為國寶先輩書
趙魏公書予見其秋聲賦一卷晩歲筆也後有文太
史徵仲顧應祥跋
宋高宗手書龍王勅向在三塔寺寺僧信大源質項
子京家
高宗書養生論姚侍郎物也質吳伯度家
七月十二日見蘇東坡觀禱雨帖阿育王宸奎閣碑
文蔡端明郎中帖東坡潤筆帖黃山谷維清道人
帖米南宫竇先生帖又米南宫臨蘭亭皆真蹟項
玄度所藏
柳誠懸度人經藏項司馬少溪家今授仲子希憲
予見管仲姬字一卷平安家書付三哥收拆此池灣
沈氏所藏子趙奕有跋
予于項氏見蔡君謨手蹟一卷其前二柬即停雲館
刻索澄心堂紙帖也
明汪砢玉珊瑚網
魏太傅鍾繇戎輅宣示帖真蹟有宣和政和雙龍小
璽米芾諸印
晉右將軍王羲之敬和帖泥金簽頭宋御府祕藏有
宣和印政和印思想帖真蹟此事帖瞻近帖墨蹟
在硬黃紙上每思帖行穰帖止存二行約二十餘
字在黃麻紙上後項子京自叙數行董玄宰題
大令十二月帖截中秋三行紙色與行穰相似無跋
語玄宰題數行送梨帖真蹟
晉桓大司馬旱燥帖楮上
謝康樂古詩帖巖下一老公四五少年贊
梁摹樂毅論真蹟項氏出此帖索價六十金
唐馮承素臨本樂毅論在黃麻紙上摺裱
唐摹蘭亭墨蹟趙參軍摹晉千文
歐陽率更夢奠帖真蹟虞伯施東觀帖
禇河南書枯樹賦真蹟兒寬贊真蹟臨右軍曲水序
世稱大歷蘭亭唐文皇哀册褚遂良墨蹟
薛稷書真蹟唐通天進帖模本
孫虔禮草書千文帖在白麻紙上
李北海縉雲三帖
張長史春草帖又濯烟帖上有明昌寶玩御府寶繪
羣玉中祕諸印
顔魯公真書朱巨川告身真蹟鹿脯帖真蹟
柳誠懸楷書度人經卷真蹟
藏真草書清淨經在紙上食魚帖客舍等帖宋徽宗
題簽草書
高閑上人千文杜樊川書張好好詩并序
韓致堯手簡十一帖
楊少師韭花帖真蹟夏熱帖
徐季海寶林寺詩蹟崇禎癸酉春項公定出此帖并
元人手札二卷欲售留予處月餘恨未能摹寫
宋太宗行書蔡行勅其蹟在金花牋上
徽宗瘦金書李西臺六帖
蔡忠惠公進謝御賜詩卷二帖真蹟十帖真蹟装為
横卷寒蟬賦并序詩卷墨蹟
宋范忠宣手簡司馬温公史草短啓帖
蘇子美草書二帖真蹟在粉箋上留别王原叔古詩
帖
宋孫之翰尺牘
王荆公介甫正書楞嚴經要旨
蘇文忠公天際烏雲卷在白粉箋上中行草書此卷
向在項又新處予嘗獲觀今為越石售去行書四
詩真蹟行書二詩真蹟武昌西山贈鄧聖求詩蹟
行草端硯詩墨蹟在宋楮上小横卷養老篇天慶
觀乳泉賦韓舍人帖勤禪師帖病眼與徐得之札
又一帖與質翁離騷九辨卷九歌卷陶靖節清晨
聞扣門詩一首大楷書淵明飲酒一首書唐方千
詩卷六十三首為王越石物醉翁亭記
穎濱先生詩帖蘇長公兄弟祭黃幾道文
黃文節公書漢人得道隂長生詩三篇正書法語真
蹟在宋白楮上楮高尺餘長二丈絶無接縫楷書
蓮經為吳文端公所藏草書釋典小真行書三帖
共一卷在楮上伏波祠詩草書李太白憶舊游寄
譙郡元參軍詩大書贈元師詩册楷書趙景道帖
并絶句詩八首草書秋浦歌題元上人此君軒詩
答王彦周卷行書王長者墓志銘稿在紙上横卷
行書宋故瀘南詩老史翊正墓志銘稿又手簡一
道雜錄册舊名山谷志林
石曼卿大字楷書古松詩墨蹟在宋楮上横卷
米襄陽行草易說大行楷書天馬賦小楷七帖草書
九帖行書四段前有修内司鈐縫半印吾鄉項少
溪公所藏今歸盛念脩長者明公二帖南宫書翰
李西涯篆于卷首行草集英詩蹟字大如掌平陽
氏藏中岳詩卷湘西詩帖都梁十景詩蹟苕溪詩
卷草書畫山水歌并絶句真蹟在楮上本朝袁忠
徹家物也今歸谿陽史君峴山詩蹟小詞真蹟
薛道祖雲頂山詩真蹟臨蘭亭序
趙子固題照禪師道場詩行書墨蹟
薛尚功鍾鼎欵識册宋賢劄子十七帖
宋名公翰墨宋人手簡二通
宋高宗宸翰行書詩四首在白宋紙上上用御書之
寶大方印住押行草洛神賦書絹上後欵云德壽
殿印
胡邦衡劄子楷書真蹟
韓忠武王二詞遺蹟張樞相方少翁詞翰
汪龍溪手札陳簡齋詩蹟
徽國文正公朱夫子手帖晝寒詩卷卷首有崑山王
綸篆書
陸放翁草書大聖樂詞長相思詞五闋手簡二通真
蹟行草在楮上吳大有詩帖
真西山與王周卿手簡在粉箋上
張樗寮正書金剛般若波羅蜜經跋項子京所藏又
一本為項子長所藏與子京本紙墨筆法不爽毫髮
張叔夏過韓平原樂慶園賦高陽臺詞蹟
宋丞相文信公劄子小行草真蹟在紙上横卷
趙文敏公摹蘭亭叙臨禊帖在紙上真草千文四體
千文臨智永千文小楷麻姑壇子仲穆書讀書城
南又司馬温公勸學三帖卷楷書道德經真蹟二
卷小楷高上大洞玉經在宋紙上有三千餘字横
卷高上大洞玉經金碧古文龍虎妙經楷書洛神
賦又書洛神賦卷又晚年書洛神賦行書歸去來
辭勉學賦并序光福寺重建塔記真蹟卷楷書湖
州妙嚴寺碑記在宋楮上横卷公自篆卷首中峰
懷淨土詩後系贊春寒詩首天冠山題咏行書釋
詞雜書八則真蹟每則有欵南谷二帖簡覺軒路
教真蹟答子誠劄行書坡仙煙江疊嶂卷書陶詩
鮮于奉常書詞子又草書唐絶真蹟
虞伯生書虞雍公誅蚊賦詩卷真蹟
郭天錫手錄詩文雜記又手抄諸賢遺藳
貫雲石詩卷真蹟俞紫芝楷書悟真篇
吾子行書古文篆韻二帙
柯丹丘山屏記饒介之幻住詩蹟
沈仲說次韻遺蹟王雲菴書香奩八詠卷
顧謹中詩卷黃子久手札
王叔明書溪南醉歸詩
倪迂醉歌行墨蹟詩帖詩草遺蹟詩餘手蹟
莫昌詩翰
楊廉夫寄元鎮詩蹟小遊仙詩
張伯雨草書單條登南峰絶頂詩山居即事詩帖雜
詩册
元名公為朱鍊師本初七序墨蹟天啓癸亥王二泉
持此卷來以行促不及錄序語
元天目禪師劉順法語真蹟小真行書
中峰禪師書九字梅花咏
琦楚石詩翰元名公翰墨卷
元賢翰劄疏
元人竹深處賦并叙諸詩卷
宣宗御製綠竹引并書
高季廸書南宫生傳青邱子書惜花歎
宋仲温書鐡崖古歌即鐡崖所跋
陳文東書楊廉夫贈相子先寫照序相鶴經又與時
中節判書姚少師詩翰
王博士繼為婁江勝感接待寺八咏序并諸名公詩
記
桂孟平剪燈新話歌金鸞書橙墩隠居行
方岳醉歌墨蹟秦瀚廣書白居易池上篇
劉秩題留春軒墨蹟
俞養正書效白居易知足吟
于忠肅書落花吟釋守仁書螺山隠士歌
孫忠烈書律詩四首後有總跋失去
姚公綬行書溪東篇咏物詩册
吳文定公懷修竹書隠詩卷
本朝翰墨一卷為張汝弼徐禎卿聶大年吳原博祝
允明陳道復顧璘王履吉陳沂王穀祥今只存汝
弼一簡尚憶原博句有塵遠筆牀臨禊帖涼生湘
簟理南華也
諸名賢垂虹别意詩并叙
沈啓南謝祝希周詩卷行書中秋月詩看花吟行草
諸歌行卷詩牋墨蹟雜題絶句墨蹟詞蹟
楊用修太史詞草
蔡林屋詩翰碧筠精舍記并諸名公詩卷
文太史楷書老子傳跋書前後赤壁在烏絲黃宋牋
上盡楷法之妙休承為補兩圖拙政園記并詩長
卷今日歌行草十美人詩卷三題吉祥菴卷詩餘
墨蹟
祝京兆行書在山記文選跋書語怪上下帙卷末有
王守溪太傅筆記正德間異聞二則為墨林項氏
所珍後歸吳功甫太學名顯科者功甫去世又歸
之愛荆府君草書月賦卷偕美賦卷并叙急就行
草懷知詩帖書古詩帖聞絃詩軸詩草諸蹟詞蹟
唐伯虎詩蹟歎世詞八闋
王雅宜還山詩行草題咏墨蹟題畫諸蹟楷書石湖
八絶句
陸五湖行書詩箋王酉室詩草
徐子與送瑯琊王氏昆季詩草
彭孔嘉書冬游石湖記卷卷首為文壽承大書石湖春
曉圖陸子傳作圖於前
彭隆池詩帖黃子雅行草詩册
文文水書澄心窩銘周幼海詩草
莫雲卿筆塵與劉生手簡詩詞墨蹟
王伯穀詩卷白石山樵詩詞墨蹟
陳眉公冬餘記張元汴書&KR1174;嶁山房記
湯鄰初仿蔡蘇黃米書燈夕詩
六藝之一錄卷三百八十
