欽定四庫全書
六藝之一錄卷三百九十一錢唐倪濤撰
歷朝書譜八十一
明賢墨蹟詩翰
項墨林南園雜詠詩帖
南園雜詠
深林既杳靄修竹復繽紛濁酒可自適鳴琴誰與聞
繚繞植疎竹間以百花重雖無雕繪飾聊用代垣墉
槁梧據混冥吾亦忘吾形停雲抱虚牖清吹来空庭
晚涼風色和日落浮雲多鳥喧亂叢薄魚戲動新荷
夏夜敞軒屏蕙茝有餘馨一雙巢幕燕數點照書螢
遊心假翰墨晦迹托林坰品水思删譜評茶擬續經
種竹深林中竹生日以廣詎擬千戸封但資三逕賞
蔭樾如垂幄巢林當結樓寄言麋鹿友卒歲爾同游
時流好少年士籍棄微寒白髮何由變塵冠不復彈
萱草樹堂背合歡生階前冥心與物化憂憤自相捐
良木材先伐猗蘭芳見鋤芭蕉獨無心隨時自卷舒
鳥聲百種囀蝶思杳然迷陰陰桃李樹其下自成蹊
席門繄委巷几榻凝緇塵不見乘軒者還来存故人
右凡十四首閒居寡歡風雨蕭然興言成章曾無詮次
聊書之以遺知者耳少嶽山人淇三弟
學圃理荒穢抱甕汲寒泉黽勉戒餘隙汎覽無生篇
前失錄補之
項墨林送嚴少渠詩帖(草書)
抗手彈冠易别離天長日遠未云疲路連燕薊平如砥
水下清淮疾似馳寒雁幾羣衝塞起秋蓬千里信風吹
知君亦是悲歌者慷慨行游及爾時嚴子少渠北游
既發二日詩乃成豈情深不能言耶項元淇
項貞玄近作詩帖(行草書)
夜圓淨無語上方鑒羣形浮雲滓碧空萬象忽冥冥風
起浮雲去依然見太清人心洞無物情欲障明靈恬淡
忘欣戚勝理自常惺
月下步虚辭
形從圓後減光自暗中生減減到光暗生生復圓形盈
缺本禪代暝照係潛升一氣布萬象化機無停軨寂寂
悟玄虚悠悠保性靈不須假羽翼輕舉跨青冥近作
二首項德純書上雲麓丈時年四十六也
項貞玄書折楊柳詩帖(草書)
折楊柳詞
山高巫峡長垂柳復垂楊同心且同折故人懷故鄉山
似蓮花豔流如明月光寒夜猿聲澈游子淚沾裳
楊柳亂成絲攀折上春時葉密鳥飛礙風輕花落遲城
高短簫發林空畫角悲曲中無别意併是為相思
嫋嫋河隄樹依依魏主營江陵有舊曲洛下作新聲妾
對長楊菀君登高柳城春還應共見蕩子太無情
萬里音塵絶千條楊柳結不悟娼園華遥同故嶺雪春
心自浩蕩春樹聊攀折共此依依情無奈年年别
萬里邊城地三陽楊柳節葉似鏡中看花如關外雪征
人遠鄉里娼婦高樓别不忍擲年華含情寄攀折
倡樓啓曙扉園柳正依依鳥鳴知歲隔條變識春歸露
葉凝啼臉風花亂舞衣攀折聊將寄軍中書信稀貞
玄道人項德純書述
項貞玄元旦詩帖(行書)
過去雖云增將来漸以減炎涼恒摧新歲命不再返年
壯恣輕肥老大徒悲感浮生多坎軻大道何彝坦青陽
品彙熙所遇欣仰俛玄寂保真虚化機同舒卷戊戌
元旦作貞玄純
項良枋秋夜詩帖(行草書)
秋夜同仲醇宿舷師房
黃花露未收聞雁五更頭此夜不聮榻一年虚度秋良
枋
項良枋九日詩帖(行草)
九日
九月九日雨花臺片片青山落酒杯青山萬古青不盡
曾見六朝歌舞来
莫道重陽無菊花與君爛醉各天涯白雲似解遊人意
遮却東南不見家項良枋具草請政
丁南羽詩帖(楷書烏絲闌紙本)
巾車指日赴神京千戸歡歌載道行咸謂滎陽推異政
豈&KR1131;脩武得能名貢賢不為耽高賞抱玉終非報主情
首課論功稱内治一時帝里動清聲
萬方玉帛會幽燕報政無如茂宰賢燕饗承恩歌湛露
簿書上計謁甘泉王春欲動宫墻柳客夜聊揮單父絃
何日刀環仍賜返三農置酒樂堯年送祝明府入計
北上二首
極目憑陵思不禁重雲覆檻晝陰陰黃金久失燕臺色
明月長懸國士心秋盡薊門霜樹遶寒生易水露華深
應圖騕褭騰驤入誰向天閑嘆陸沈賦得黃金臺送祝
明府北上
歲暮山寒冰雪深高軒千里託雲岑春回榛莽延佳色
臘破梅花伴苦吟滌耳繁聲鳴急溜侵簷薄藹散平林
無論寂寞耽玄草時許侯芭載酒尋冬暮攜尊過訪臧
國博晉叔山居丁雲鵬
董文敏花開攜酒詩(大行書小挂幅)
淺深紅白宜相間先後仍須次第栽我欲四時攜酒去
莫教一日不花開其昌
松亭一篇(欵書)玄宰
炊煙連積靄隠隠見松亭亭中有静者單讀淨名經其
昌
陳仲醇詩詞諸蹟
步步穿危磴幽蘿引蔓長竹深山瓦綠松老羽衣香珍
果從猿摘清泉共鶴嘗石壚趺坐久松壑忽斜陽入
山一首似愛荆先生陳繼儒
綠髮丹臺生結廬長松側仙客未通名對奕不相識雲
来碁局暗雲去分黑白獨有雪髯猿旁觀無怖色右
題仙奕圖
山上多松栢山下多花果松老已千年果熟垂百顆擘
茶染異香鑽石傳新火寫經未終函已得前生我右
寫經作
樹底息微躬才容靜者通終朝醉花露無價買松風採
藥山中相註經河上公往来不一里鄰比竹谿東右
避暑作
不惜杖頭錢買花栽滿路愛花如愛子一步一回顧花
前攀折人酷於風雨妬勸君莫採花還作花都護右
種花示客
大隠在城市仙人好樓居四五百竿竹二三千卷書竹
可題名書可讀況有新松翠如沐就中上座是阿誰君
與梅花兩尊宿陳繼儒似玉水詞兄正
我有好山長苦出少年羨汝獨安禪閉門删草不辭倦
對月讀經猶未眠藥竈夜留桑柘火茒堂秋淡荻蘆煙
穿林有伴攜琴至聽到松風第幾絃眉公
仙女吹簫忽下樓問年十七尚含羞五銖錢串同心結
百和香勻半臂褠鏡裏見人驚却步夢中索母學梳頭
起来笑點花簮戴多子先教采石榴友人五月納姬
之作
春風久唐突花事亦支吾猶有蘼蕪路青来范蠡湖
春風醮柳枝宿鳥棲不定笑踏斜陽中折花以相贈
暮春遊檇李二絶書似愛荆先生陳繼儒
閒往閒来獨晤歌柳花燕子水微波西湖堤上平如坻
春草青青放白騾憶西湖作
瀟瀟洒洒枝頭雨磊磊落落千章松曉坐竹窗無過客
隔溪明月打山鐘迎秋早坐
寂寂山堂報晚鐘繞身三匝見獰龍戲將帶縛龍腰上
明日尋来是老松右解脱偈
湯鄰初倣蔡蘇黃米燈夕詩四幅
瑶京五夜溢寒光散落清輝滿下方無限素娥親翦就
半天霞錦半霓裳鄰初煥
光生碧海照天空萬井晴摇玉樹風誰捲石家紅錦帳
一時移入水晶宫湯煥
水晶簾箔夜光珠隠暎虹橋落九衢已見台階符泰運
更看人夀比方壺鄰初道人
霓裳隊裏按歌聲散作人間鼔吹鳴坐聽西樓更漏盡
不知東海曙光生堯文
珊瑚網跋一則見前
顧西坡歲旦詩帖(行草書)
歲旦偶得一章錄寄世占秋元舊契一笑
滿堂簫鼓賀新年暖日晴雲萬里天毛髮已非三祝舊
衣冠原似十年前杯行小閣無兼味詩咏東風有剰聯
分付兒童休卜富亂堆經史是良田西坡顧楷稿辛已
一日
甘雙泉門巷詩帖(行草書)
門巷深深竹作籬睡高紅日共雲癡何因又走東南釣
翦却凌空水月枝南海雙泉子甘學
段子辛地迥通波詩帖
地迥通波接林迴曲岸斜人逢牛渚詠興落剡溪槎藥
潤泉澆圃花明雨映沙停舟一借問知是葛洪家廬山
段金
沈俊民不律引詩帖(楷書)
不律引
夜擒老兔蟾宫秋拔毛脱穎聲啾啾湘筠翦綠淚花愁
天丁束縛風颼飂健如戈矛快心手粉壁長廊洞窗牖
渴驥奔泉怒倪吼雨聲颯颯驚蛇走唐虞謨典開鴻濛
魯史筆削攘天功今人製作堪古用古人用意非今同
不學黃金賣詞賦巧將哀怨回情素風雲月露雕蟲妬
落花飛雪滄江暮神鋒奮發百斛杠力排山岳輕毫芒
鬼母夜哭蛟螭藏管城奕奕垂清光吳興沈俊
滕晉生留别少石詩帖(草書)
天涯傾盖意如何落日津亭感慨多客自風塵辭大漠
雁先霜霰度長河青楓樹杪懸帆影白雪尊前擊筑歌
别後不愁芳信杳春風應許到煙蘿晉生滕季達
潘芝田送少石詩帖(草書)
送少田汪先生南還
衞水溪頭問去舟關河砧杵漢宫秋西風短棹人千里
落日長亭酒滿甌吳地煙花豪士樂楚天風雨故人愁
臨岐怕上危樓望極目湖山悵遠遊芝田潘鎜書
郭菊軒寸善堂詩帖
人生具萬善積之貴朝夕不觀江河水廣大由涓滴不
觀合抱木養成自萌拆積善苟弗懈由賢入聖域郭鎮
陳誼寸善堂詩帖
纖善不可棄累之若層臺樹德本食報古人無此懷黔
敖萬金産餓夫恥嗟来富弼在當路賑饑詎難裁羅君
無厚祿衡門閟蓬莱研究岐黃書百氏從兼該䘏窮閔
孤寒重義多輕財抱疴往求治惕然方寸開月培復年
植小木成翹材悠悠太湖水東逝無西回湖水有時涸
慶門無替哉宛邱陳誼
鶴仙榴花詩帖(行楷書)
咏榴花一首呈西峯先生是正
榴樹秋来更著花一枝紅豔倚屏斜不禁遲暮侵寒雨
盡吐芳菲散夕霞醉後折来驚客鬢夢中歸去惜年華
武陵桃樹漁郎識又負西風八月槎鶴仙仁頓首
倪鴻寶晴山詩
晴山點不上多煙一味幽清澹遠天最愛長松松下水
秋光都在釣魚船題畫似玉斧老公祖元璐
曹能始花朝社集詩
倚仗芳春物外尋城隅渾似入山深百花放盡空生日
亂石衝開即故林詩酒雖然娛蔗境水田猶未露秧針
座中若有欒巴術噀墨偏宜戲作霖癸未花朝社集
有介詞丈濤園請正學佺
黃石齋簮筆披襟之印(草書綾本)
簪筆不盡意披襟一喟然涓埃臣子裏肹蠁古人邊要
不慙燈火何須論俸錢長戈與白石往往謝流年
釋一初(守仁)螺山隠士歌
螺山有隠士飄然仙者徒朝游螺之巔莫息螺之隅紅
塵拂落身外事白頭讀盡人間書不騎琴高鯉不釣任
公魚手披演雅篇架列山海圖蛾司漫給五斗黛蛤浦
豈羨雙明珠槐臺封侯笑螻蟻楚關脫網憐蜘蛛人言
大隠隠朝市小隠螺山無不是何物老病香山翁隠作
留官良可鄙酌螺之杯飲螺几坐對螺山淨如洗鈿屏
矗矗鏡邊来佛髻峩峩望中起干林飛翠散晴空半島
寒雲浸秋水我尋螺山居遂識螺山路一見螺山人再
誦螺山句紛紛草堂文悠悠遂初賦丈夫無遠謀千載
何足慕我本逍遥人亦有罝網慮買山每寄沃洲書寥
落江鄉歎遲暮江鄉寥落不可留便當卜爾山之幽安
得神鼇負山去共踏青螺海上遊
姚少師(釋遒衍)詩翰
白雲生江海客廣陵不歸今十年雁書未到風塵隔落
日淮南親舍違每望東道白雲白焦桐夜鼓天地愁銀
雁紛紛隨瑶席璚花夢落楚天寒萱草春深露華碧白
雲生爾孝不負親爾忠寧負國讀書只足記姓名學劍
須當萬人敵白雲生勉爾力犯龍顔請恩澤縱不能取
封破胡將軍萬里侯亦不失漢家良臣二千石胡為乎
痛言不上賈生書辛苦尚馳毛義檄我亦天涯倦行役
慈母上堂年半百為君重賦白雲篇激烈長歌轉悽惻
右白雲生歌為王履道賦懶閣翁
牛衣卒隠者流一貧寧苦困田野挟策不肯干王侯十
年從軍不得志歸来自飯溪邊牛牛衣為衾石為枕雷
鳴鼻息春齁齁醒来復夢夢復醒不知蝴蝶為莊周又
安知魯遷郜鼎秦焚舟晉盟踐土齊葵邱戰國蘇秦何
足道黃金用盡空貂裘漢家王章不解事妻兒對泣良
可羞牛衣卒褶袴不掩脛破帽不戀頭生不逢堯與舜
禪焉能蹙蹙增煩憂夜漫漫風颼颼東方苦未出長歌
且卧南山秋右牛衣卒為王景序賦道衍
姚少師五言詩帖
我本巖壑人不樂城市住從来禮法疎自得山林趣山
林有何好窈窕忘世慮素積洞口雲綠藹沙頭樹深林
暮煙集長空孤鶩翥遠峯疑有無飛瀑如雨澍其中隠
者居茂密堪旅寓安得天隨子遊從隨杖屨逃虚
邢夫人(慈静)自述詩帖(行書烏絲闌紙本)
儂自閨房處女子聞君博覽通古史歸君薄海宦游多
光陰幾度如彈指萬里黔方曲路長松栢森森雲杳茫
遼陽刀劍如林密征馬南催鬢似霜何知君病抱沈疴
與君報國酬英主日為三苗亂我黎君家嘔血歸幽旅
不見夫君舊日容惟思攜手君所言君家何處侣煙霞
白雲来處空舒卷獨伴遺兒還故鄉修途萬里多炎涼
昔去雲擁駟馬車今日孤舟住夕陽子母寥寥淚暗流
幾番欲葬江魚腹憶昔白頭人去時依稀點首將予囑
教子朝夕名未成春光不駐東流急小菴日日拜空王
百鳥啼聲驚夢長覺来猶是淚千行思君不見空斷腸
君家功若小邱山誰與夫君奏廟廊平生功績皆湮沒
儂身何自見君王恨殺烏紗能誤人始知名利如羅網
春去秋来愁又結坐看衰草心憔熱杜宇啼我心中悲
我啼杜宇枝頭血慈静自述
玉臺翰墨餘芳(珊瑚網)
洞天去人九萬里涼風吹雲天似水珠扉高啓赤霓翔
冰簾漾中素練舉碧花瑶草簇闌干張君危坐聽啼鸞
翠蜃吹涎作樓閣青田小龍耕曉煙璇宫桂花秋露滑
吳剛玉斧香凝屑絳節高飄阿母来藕黃衫子翠羅鞋
晏香鳴筝婉華舞笙歌沸空擁吹臺自向東王一巵夀
啾啾白麟天半走貝闕人歸龍夜吼右天上謠東海
徐媛小淑氏
鳴蟬寂無聲閒夜涼颷發薜荔覆檐楹葉際見孤月流
光入房櫳徘徊照華髮撫景一長嗟終古誰不沒棄世
學神仙徒勞鍊金骨寒山趙氏陸
華衮輕於一字褒儂家姊妹出蓬蒿媿無芳躅追彤史
浪得虚名動彩毫廣陵雲濤煙鬟氏
花牋處處有儂名欲動春風欲囀鶯對月瞻雲吟秀句
幽閨一倍使人清適楚玉液纖黛氏
綺窗得聽梅花弄至今暗香猶襲人也小女朐姝告借
秋鴻新譜特遣婢子顧影叩領贈戴氏二姬一絶附正
雲鬟月面兩相宜濤作秋波液是脂我見猶憐而況若
江妃漢女莫猜疑外曲中衞宛若楊三秀作容錄呈
一品題之眉社女弟張徽卿
明賢詩翰合卷
凝霞閣鑒藏明名公詩翰
野寺垂楊裏春畦亂水間美花多暎竹好鳥不歸山城
郭終何事風塵益駐顔誰能共公子薄暮欲俱還高
陽許初元復
青天嵯峨擁高峯江光倒映千芙蓉長松窅窕晝無日
飛泉迸出深林中綠樹倚石標仙客吞吐江山與邱壑
沈先生丹青手寫出意態殊縱横千年不改秋山色萬
古翰苑流芳名淋漓翠黛展此幅身在匡廬與天目濟
南李攀龍
謝却塵凡水上居推筵徧愛八窗虚櫓聲長雜書聲度
波影遥連雲影疎客至烹茶沽市酒興来垂釣羨江魚
多君佳趣雖云異終向林泉樂有餘劉謙
池館清虚落照紅麻衣涼拂蓼花風驚鷗歷亂平沙外
老樹含牙曲水通過雨山光清似洗涵秋江色碧如空
唱桃山女隔山採纖步行雲入紫峯瓊
維揚津藪漫江東渺渺三洲煙霧中雲黑蛟龍噴凌薄
天青日月度虚空山藏林屋陰符祕水接咸池灝氣通
綵鷁朱旗留勝賞千秋文藻仰名公
東南襟帶灌羣川汗漫遥將銀漢連吞吐雲霞朝浴日
動摇星斗夜涵天潛蛟亂捲千重雪孤鶴斜衝萬頃煙
桂樹參差瑶草綠浮游真欲接飛仙右太湖二首王
守
春湖萬頃玉溶溶橋上春山翠掃空神女月明珠返浦
仙人雲曉笛迎風花枝香覆琳宫外草色青迷紫洞中
思桂一颿凌絶頂看圖翻愧賦難工
踏破萬山雲言採千歲藥歸来春暮時杏花幾開落
木落遠山出天空雲似低朝来賦秋興結社過橋西
野鳥穿窗過流雲拂座来有時復對月懷抱得無開
陳鑾書
江頭春色曉重重萬樹桃花帶雨濃隨意尋芳出門去
隔溪人語水聲中獨坐溪亭酒半酣閒看春色在江
南沙燕舞風斜日裏晴煙漠漠柳毶毶近作二首上
禹門仲山王問
幽人每愛南村樹背郭誅茒結小堂靖節歸来存菊徑
少陵老去卜林塘茶煙冉冉晴當戸蘿月紛紛夜到床
何日杖藜尋酒伴悠然觴咏賦羲皇豫章胡儼
長溪東注碧流清觀水能令道眼明暖浸柳花渾濯錦
淨涵星斗若圍枰放歌自得林泉趣拂釣相忘物外情
泉石徜徉無俗慮年来惟卧白鷗盟我齋沈璐
地屬無桑流水濱青山白屋一閒人簾鈎皓魄先迎月
宅近陽和早領春不到西陵無别業自知仁厚有比鄰
清秋相約荷衣去放棹滄洲探白蘋震川歸有光
遠跡城市間築室傍林谷西邱俯簷楹流水通淇澳煙
霞曳岩穴晨光謝晴旭軒敞見平疇身閑理耕牧魚鳥
日相親聲利不同躅時曕天際雲或逐溪上月車轍往
来稀禽言相和續花開繞林春草長緣溪綠世事竟無
聞所居樂幽獨海濱浦南金
溪上風輕雲淡溪頭柳媚花明借問誰家茅屋長聞鶴
唳琴聲雪霽瑶林矗矗沙寒白鳥雙雙臘盡酒香麴
甕月高梅影陂塘觀察張志撰
明光九級盡琉璃為答玄功詎惜貲地異赤烏寂教後
基同白馬碣名時鷲峯直與諸天接鳳闕翻從下界窺
登罷欲書多寳事奈無江總善題碑右報恩寺浮圖
皇甫百泉
把酒登樓明月夜交遊不似去年親疎花欲折偏憂雨
北雁初来又送人稼穡有秋煙火少兵車無戰羽書頻
却憐醉裏丹楓葉似與吟翁着意春謝時臣
日日尋源繞白雲也憐童子每辛勤秦郎好事能成約
陸羽無嫌許見分汲取豈辭風雨阻往来寧避虎狼羣
幾回小集秋林下石鼎茶香滌酒醺謨次作
畫槳雙扶一葉舸常時載酒泛滄波清風明月情無限
水色山光興最多楊柳岸邊和雪釣蒹葭影裏扣舷歌
塵塗擾擾勞形役為樂如君有幾何友雲
舞罷尋芳去花枝借粉香淺紅添醉色稚綠助新妝撲
蝶關春恨聽鶯去晝長武陵仙路杳何處問劉郎右
賦得花間美人周繩祖
湖水滿秋碧重橋寳帶分人歸青草渡帆落洞庭雲山
倒西南影鯨吞日月文尊前莫辭醉選勝重殷勤右
寳帶橋作書於蓮石齋商谷居節
江碧雲輕楚甸秋美人天遠思悠悠可憐空谷孤芳冷
綠佩清香無那愁顧問
六十年来鬢未絲優游林壑澹無為青山滿戸樽盈酒
此是君家得意時錢穀
天寒雲凍地欲裂飄風襲人草木折深崖墮冰翻白雪
長谿滚滚水如立溪邊古樹煙火斷茅簷重閉無人迹
中有老僧太竒絶獨舸悠悠自鳴枻笠頭垂垂散珠粒
衲衣片片沾璚屑短盖那能障回飈手脚半皴脣齒齧
罟舟漁子盡入漵笑殺老僧太癡劣冐險無求自得意
舉世寧能論巧拙子卿氊食非人願蔡州半夜真人傑
按圖令予三嘆息灞橋之思今已滅嘉靖癸巳夏至
後少華山人復初書於紫芝閣
柴門寂寂掩青蕪空谷音徽聽欲無一水故人通尺鯉
九霄仙令擁雙鳬河南宅(闕)登龍句郢里人歸和雪孤
早晚課書傳畫省於今淑問滿新都答丁明府王世
貞
玉漏初殘曙欲生千官端笏候華清煙消碧瓦參差見
月晃金門上下明仙仗乍移雙扇合侍臣徐退萬花迎
孤忠自許酬真主況復簪纓際太平春日早朝之作
豐南禺
嵩嶽盤雲陟處危羣峯那敢向爭竒周圭日倒千尋影
漢栢霜封萬歲枝野色中原龍戰地鄉心南國雁来時
西行不散登臨慨一與緱山子晉期中嶽一首從中
嶽之麓西去為緱山故及之莫如忠
雞鳴何如矯矯拂羽東烏未光落月承宇志士反側聞
之起舞此生何為蓬累踽踽振吾衣裳坐以待旦壬午
春二月廿一日書於白龍潭舫莫是龍
秋日幽尋物外期行行出郭得招提官閒自覺紅塵遠
地勝何妨白日遲雲散空花堪結社涼生别院試圍棋
皇都車馬紛馳逐只隔城闉已不知文彭
朝元山高高入雲青原玉笥連氛氲石蓮古銅鬱交翠
蒼苔銀牓龜龍文從来人傑由地靈天降羅公應歲星
胸藏萬卷吐竒絶第一臚傳趨帝庭帝庭宛轉石渠側
修眉玉頬桃花色雲光錯落錦袍新珊瑚出海秋月白
丈夫得意須少年少年通預金閨籍忽然興動碧山棲
飄然長往焚銀魚銀魚焚却歸蓮洞一編閒誦長生書
白飯黃精鍊道真洞門時挂蓮華巾齋房乞鉢飲玉液
别有玄境無纖塵肇也窮途流浪客落魄無聞頭已白
卅年誤落塵網中時一思公情悒悒當時遇公茂苑邊
曾惠瑶華燦蓬蓽一别迢迢入夢頻何時去會盧江濱
盧江水遠蓬壺隔商山何追尋遺民相逢古洞受寳訣
桃開洞口三千春嘉靖乙未暮春寄羅念菴蓮洞歌
開雲文肇祉
刺骨清寒病不禁空中牢落強登臨塵栖每下窮途淚
幽暗難忘入社心竹院静摇斜日影松檀徐拂梵天音
朔風吹酒歸舟急鼙鼓嚴城憯沍陰亂後治平寺作
文元發
海擁峯頭路長松落日前笙歌隨處有羅綺照人妍池
水和煙碧巖花著雨鮮生公片石在相與話因緣劍
池近作岐雲魯治
龍藏炎氛隔蟬聲灌木通征帆指江上浪迹且山中晝
永長林日涼分曠宇風秦淮醉花處還憶此游同虎
阜别友口占袁尊尼
垂楊夾御河廣陌冶遊多雞取當場鬭人將拾翠歌雲
間馳畫轂花裏度鳴珂勝日不為樂其如春色何
映日窺金埒連雲峙玉樓豪華紛越綺侠少競吳鈎鳥
囀全成曲林香元入甌欲知麗春賞不減在瀛洲燕
遊二首戚元佐
湖中日氣午氛氲風外歌聲洲上聞青天不動閣沈樹
白鳥下處溪成雲浮空草綠春無盡隔浦橋平野欲分
臨觴此日即脩褉却自亭前憶右軍煙雨樓登眺
溪邊坐流水水流心自閒不知山月上松影落衣間
萬竹覆北窗長日睡初覺門前一片石新漲已堪濯
中岳元佐書
寒風吹暮雨蕭颼入簷除燈前花並落窗外葉同疎雁
濕應難度蝸旋疑自書悠悠相憑几雲抱石堂虚賦
得虚窗夜雨項元淇
永日薰風夏序催西山遥望鬱崔嵬空中飛絮撩人去
岩畔餘花待賞開寳樹芳林堪息影清泉碧澗可浮杯
與君莫負山靈約早晚移文獻誚来初夏約遊西山
得杯字同禹門兄作元淇
蕭疎短髮不勝冠卧起空齋過午餐幾種鳥聲新雨霽
一番花信朔風寒桔橰學圃於陵子木榻忘年管幼安
懶慢不須酬客難酒杯聊欲重交歡喜所知過南園
之作少岳山人書
緇衣道者水雲家白祫先生醉帽斜幽興不窮清晝永
風前筆硯竹邊茶墨林項元汴
猗猗谷中香寫作琴上曲萬古聖人心幽花數枝玉
雪居為蘭如美人作
翡翠成雙戲晚汀楚天煙淡屬春晴騷人底事多題咏
香蕊芳椒共此情心原野夫為蘭如姝(克弘之印)
湖上堂開霽色分湖空風澹水如紋家家燕乳楊花落
處處蠶眠柘葉紛脩竹欲滋三徑雨養魚常護一溪雲
不辭好事頻相過時向槎頭釣夕醺南溪别墅漫興
張服采
秀色凌雲益有神年来養就赤龍鱗和雲寫入高堂上
相伴人間住世人古松咏陳芹
已入雲林調知無軒冕緣栖枝同息鷃抱葉類鳴蟬永
日壺尊盡涼風枕簟偏石闌閒種藥不是慕長年長
夏園居張鳳翼
旅食遊南國王程計北燕開襟期此日分手愴何年郎
署秋增色儒衣夜泊船逢迎雖不減同調自相憐寄
朱比部張獻翼
天上佳期近林間暑氣收遥憐河北渡正及火西流日
暮雲連夕星闌月在樓七襄纔入咏還擬賦悲秋七
夕立秋張燕翼
雨收江水綠送别孝廉船陵到蝦蟇外磯来燕子前當
爐女二八射策士三千贈子魚腸鍔成名在少年送
友金陸應試王穉登
欲識林中士言過山外樓諸天容客到尊酒為僧留心
鏡巖巖曉松濤樹樹秋從来空寂地不用姓名投三
堂杜大中書
堂構千峯裏雲常載雨回新篁青欲滴古木翠成堆難
試謝公屐且傾陶令杯將窮竒絶處端不厭重来杜
大綬
石上松千尺橋西水一灣杖藜從此去隨意看青山
吳門張元舉
閒支角枕暗銷魂藥碗薰爐晝掩門忽憶天涯芳草路
教人低首怨王孫荳蔲香清酒半醒回頭一盼最關
情誰能繫取西窗月不遣鄰雞報五更項道民
窮髮垂巖度懸絲石蔓捫無風雲自幻不雨晝常昏石
似三生解人於百戰存飄飄任沙漠何處出乾坤登
雲岫談壬戌事有感許光祚
霜月居然勝開軒面曲池團團青桂樹歷歷白榆枝好
我如加膝何人不解頤坐来寒漏徹猶道酒行遲似
愛荆詞丈李維禎
昏黑尋山寺惟聽隔水鍾參差流荇藻窅窕削芙蓉十
載彌天遠三春片席從祗應同笑語何事隠寒松訪
友之作長干杜義欽
蔚然蒼翠中宛爾真人氣石上一跏趺門前雙虎踞
子赴中侍齋師受人天供試問飽飡時滋味還殊衆
右祖堂作雪浪洪恩
轉覺道路難豈料故人惜假我好樓居愛此春湖色湖
上梅花出短墻一開半落湖水香春陽羞澀杏花細桃
花梨花亦不忙君家有酒藏床頭可憐花月未肯游願
君醉我君亦醉花朝慎勿嗔莫愁房櫳窈窕嬌欲留懊
恨歸来纖月流不知此景誰能酬空將好句為君投
題項子京樓金華吳孺子
瓢杖淨如拭白頭何處来乾坤無汝並狂狷有人猜詩
句經年鍛衣冠擬古裁每聞秋雨後蕭寺看莓苔贈
吳玄鐵陳繼儒
真心無散亂他事不須斷過去已過了未来何用筭玄
宰書於墨禪齋
鷗友鱸鄉兩不猜蒹葭千里散秋懷應憐六代風流地
重有青蓮賦鳳臺右金陵作
池邊荷葉衣無盡臺畔松花拾有餘剛被世人知姓氏
又移茅屋入深居為愛荆先生書董其昌
明人碧筠精舍卷(内詩翰)
水滿清池竹滿樓長疑六月是深秋山僧愛客頻頻到
受盡熏罏與茗甌六月望日過寒翠軒避暑應禎
步来禪榻畔涼氣逼團蒲花雨檐前亂茶煙竹下孤乘
閒移畫卷習静對香爐到此忽終日浮生一事無
老禪趺坐處疎竹翠泠泠秀色分鄰舍清陰覆佛經蕭
蕭日暮雨曳履繞方庭雨中同李范菴過天王寺看
竹二首吳寬
檻外山光落經卷土岡高竹晚增幽煮茶燒笋能延客
欲去因君復少留宿天王禪院贈南洲講主南濠
居士
疎篁今歲似添稠不語簾前翠欲流莫怪秋来涼思早
暑中相過也如秋辛巳八月朔過碧筠精舍偶題次
韻盧雍
高幘短袍雲霞光扁舟繫纜墅籬傍焚香潔坐了無語
山寺閉門春竹長坐碧筠精舍太白山人孫一元
遠公能愛客高會兔園才畫室香貂滿天華寳樹開林
端迷塹谷象外徹樓臺對此復能醉長歌甘草莱陪
林屋師雪宴碧筠精舍雅宜山人王寵
日出池光欲上樓雨餘脩竹似鳴秋湘簾捲處龍團熟
坐吸清風翠滿甌右和范菴先生韻
陰敷鴨脚樹翠翦虎鬚蒲境寂心同遠僧閒興不孤覆
碁松下石潑茗竹間罏欲舉無生話相忘話亦無
雨苔春寂寂風鐸晝泠泠有客来看竹山僧自課經經
殘客亦去林鳥下空庭右和匏菴先生韻
愛此森森竹萬頭涼陰覆榻草堂幽香銷瓦鼎春眼覺
何處一聲黃栗留右和南濠少卿韻
覽勝平生雙不借穿林老去一扶留白雲每借高僧榻
黃葉時尋野寺秋右和盧師召韻
竹影參差漏日光市聲不到定僧傍楞嚴轉罷殘陽在
始覺空門白晝長右和孫太初韻
上相遊行地羣賢賦咏才殘碑侵蘚卧遺蹟自花開風
遞清齋磬鴉鳴施食臺故宫愁入望落日滿蒿莱右
和王履吉韻
徵明屢遊天王寺未嘗作詩戊戌南洲師出示諸賢留
題詩卷因悉用韻和之共得七首所謂雖多亦奚以為
也文徵明識
六藝之一錄卷三百九十一
