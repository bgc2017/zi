欽定四庫全書
六藝之一錄卷二十錢唐倪濤撰
金器欵識二十
不知年代品
太平錢
隋書食貨志曰梁武帝時百姓或私以古錢交易有
太平百錢舊譜曰錢有三種大篆小篆隸書文皆曰太
平百錢但字有古今形有大小又有水波文及龜背者
兩嗇錢
敦素曰此錢重四銖徑一寸三分微有外輪背面無
好郭其文篆書右曰兩左曰嗇形質大抵似半兩制
作古異源流莫知董逌曰考字書無嗇字又不與篆
合按釋真觀書曰割愛辭親披繬剪髮乃知此自梵
書中出其以繬為嗇又省文也此錢疑在南梁北齊
間
一文錢
泉志曰舊譜謂之一文審求其義了不可得然未知
何所稽也董逌曰考古文此字為巨泉蓋圜錢也
四曲文錢
舊譜曰形製類半兩肉好無輪郭面有四曲文外向
有二字右類文字左不可識
永光錢
徐氏曰文曰永光
五金錢
泉志曰徑八分重三銖六黍字文明澈製作甚精
大朝錢
李孝美曰此錢徑寸五分重十五銖其文真書曰大
董逌曰天福石晉年號當時所鑄自有天福鎮寳錢
見晉氏舊史李孝美曰此錢徑八分重四銖六黍文
曰天鎮福寳背文有一黎字在穿上字體形製與石
晉天福錢殊不相侔
萬歲錢
李孝美曰此錢徑寸二分重十三銖面文繆篆曰皇
帝萬歲背文繆篆曰忠孝傳家肉好背有周郭
大興錢
李孝美曰此錢徑八分重四銖面文曰大興平寳復
有一丁字在背文穿上
大千錢
泉志曰此錢徑八分重三銖六參文曰大千通寶倒
置通寶字千字疑當作平歲久漫滅爾背文有一丁
字在通字之背製作字體肖大興平寶錢
天感錢
泉志曰此錢文曰天感元寶字畫遒勁頃歲獲此尋
逸之
古錢
李孝美曰此錢徑寸一分重十銖面有兩字不可識
肉好有周郭皆夷漫如半兩錢狀
古文錢
泉志曰徑一寸重四銖五參背文夷漫面肉坦平微
有輪郭頗類圜法
三字錢
泉志曰三字錢徑寸一分重三銖三參面背肉形皆
平外無周郭制作簡古字畫夷漫叵辨亦圜法别種
也
千字錢
李孝美曰徑寸六分重十銖面文右邊有一千字體
如遼錢疑其同出而未得依據肉好皆有周郭
太興錢
董逌曰文曰太興平寶疑五代僭偽之所鑄
外國品
因墀國錢
王子年拾遺記曰因墀國在西域之北晉武帝時獻
玉錢千緡其形如環環重十兩上有天夀永吉之字
和同錢
神功錢
萬年錢
隆平錢
舊譜曰日本國錢四品並徑寸重五銖其文隸書一
曰和同開珍二曰神功開珍三曰萬年通寶四曰隆
平永寶其國延歷中鑄
乾文錢
國朝會要曰太平興國九年日本國僧奝然等浮海
而至云其國用銅錢文曰乾文寶
屋䭾國錢
徐氏曰徑七分厚薄肉好不異中夏字若梵書不可
復識
吐蕃國錢
敦素曰此錢徑寸重五銖肉好精巧不減中國以銅
為之皆梵字不可識背文如開元錢有甲文詢于衆
人謂之梵錢
倭國錢
贊寧傳載曰倭國在東海中正朔一同中夏年號天
慶天歷其國用錢文曰延喜通寶
梵字錢
泉志曰此錢徑八分重三銖六參銅色純赤文不可
辨大抵類屋䭾吐蕃錢
天贊錢
五代史四夷附錄曰契丹主按巴堅僭號名年曰天
贊泉志曰此錢徑九分
應歷錢
董逌曰契丹錢文曰應歷重寶趙至忠北庭雜記曰
契丹主德光之子改元應歷
重熙錢
趙至忠北庭雜記曰聖宗卒少主宗真立改元景福
一年又改重熙泉志曰此錢徑九分重三銖文曰重
熙通寶
清寧錢
陳昉北庭須知曰契丹主洪基改元清寧泉志曰此
錢徑九分重三銖文曰清寧通寶
大康錢
徐競高麗圖經曰契丹咸雍十年改大康至十年改
元大安泉志曰此錢徑九分重二銖四參以大康通
寶為號
大安錢
李季興東北諸蕃樞要曰契丹主天祐年號大安泉
志曰此錢徑八分重二銖八參文曰大安元寶
夀昌錢
李季興東北諸蕃樞要曰契丹主天祐年號夀昌泉
志曰此錢徑九分重二銖四參文曰夀昌元寶
乾統錢
北遼通書曰天祚即位夀昌七年改為乾統泉志曰
此錢徑寸重三銖二參文曰乾統元寳
天慶錢
李季興東北諸蕃樞要曰契丹主天祚年號天慶泉
志曰此錢徑九分重二銖四參文曰天慶元寳
千秋錢
李孝美曰此錢徑三分文曰千秋萬歲今甚易得蓋
常歲虜使入貢人多博易得耳董逌曰遼國錢蓋近
世所為
東海三錢
泉志曰余按雞林類事云高麗所鑄有通寶重寶之
文今世所見凡三種通寶錢有二篆字及真行體重
寶真書製作頗精並徑九分重三銖六參
三韓錢
孫穆雞林類事高麗倣本朝鑄錢以錢交易但其國
人與海海賈未以為便其錢規模與中國同皆以海
東通寶或海東重寶三韓通寶為記
東國錢
泉志曰此錢徑寸重二銖四參文曰東國重寶輪郭
渾重字畫明坦計高麗所鑄
闍婆國梵書錢
三朝國史曰闍婆國在南海中其國剪銀葉為錢博
易官以粟一斛二斗博金一錢諸蕃風俗云其國以
銅銀錫&KR0008;鍮雜鑄為錢其錢六十四箇為一兩
交趾國黎字錢
黎
國朝會要曰秘書丞朱正臣言前通判廣州竊見蕃
商多往交州貿市齎黎字及砂鑞錢至州頗紊中國
之法
神竒厭勝品
太平錢
南齊祥瑞志曰世祖治盆城又得一大錢文曰太平
百歲
廣宗郡錢
三國典略曰北齊文宣帝天保元年正月即位十月
廣宗郡獻瑞錢文曰歸于聖帝
偽趙錢
晉書載記石勒傳曰秦始中建德校尉王和掘得一
鼎容四斗中有大錢三十文曰百當千千當萬因此
令公私行錢
應元錢
沈括筆談曰廬山太平觀乃九天採訪使者祠唐開
元中創建元豐二年道士發地得一缾封鐍甚固破
之有一銅錢文有應元保運四字不以為異元豐四
年忽有詔進號九天採訪使者為應元保運真君與
錢文符同本觀乃以其錢表獻
科斗錢
趙抃成都記曰唐乾符中蜀州刺史李師泰理第於
錦浦里北門西與李冰祠鄰距宅之北地形漸高崗
走西南與祠相接於其堂北鑿地五六尺得大冢甎
甓甚固得金錢於甎外數十枚各重十七八銖徑一
寸七八分圓而無孔去緣二分有隠起規規内面各
科斗書二十一字其緣甚薄有刃焉督役者以白師
泰師泰命并金錢復瘞之
臺主衣庫錢
顧烜曰中王之錢臺主衣庫今有此錢徑四寸重八
兩面文曰中王之錢背文曰五銖七千舊譜曰徑四
寸重八兩面文曰中王之錢背文曰五銖卍千敦素
曰所謂卍字者古萬字也此錢錢中最大蓋謂一當
五銖之千萬固嘗讀其面文為錢中之王背文為五
銖千萬于理為勝封氏曰面為隸書背為篆書
北斗錢
舊譜曰文曰大泉五十背為北斗之狀
雙五錢
雙十錢
顧烜曰柄文日月文井文雙五文雙十五錢並竒異
今世見有(柄文日月文井文三品無字闕之)
四五錢
泉志曰此錢顧烜所載四傍皆篆書五字董逌謂之四五錢
明月錢
徐氏曰此錢文曰明月
萬國錢
泉志曰此錢徑寸六分重十三銖面文平地作水文
一字類梵書不可識或曰日字背文為星官月免雲
鶴龜形慶善郎中守儀真得之郡圃土中
龍文錢
敦素曰徑九分重三銖兩傍有文如日月皆不可識
三雀錢
舊譜曰徑寸三分重十銖背面緣上皆作三雀銜花
面文曰五行大布背文有野草閑花之象
龜背錢
顧烜曰四文龜背錢今有此錢徑一寸重六銖文曰
太平百錢背文隠起為龜形舊譜曰龜背文錢背為
龜甲隠起之形
水波紋錢
顧烜曰太平四文錢背有水波紋者三種並徑一寸
重六銖文曰太平百錢大體類前條太平四文但製
作微為環壯而背有波紋耳舊譜曰水波紋錢大篆
小篆隸書三種
玄武錢
李孝美曰此錢徑寸二分重八銖文曰永通萬國背
文為玄武星劔之象
千秋錢
李孝美曰徑寸九分重二十四銖面文曰千秋萬歲
背文為龍鳳之象
龍鳳重輪錢
泉志曰此錢徑寸三分重七銖二參背文重輪肉形
渾厚面文篆書曰永通泉貨背為龍鳳盤繞之象
壓勝品
永安五男錢
舊譜曰徑二寸三分厚一分重十八銖上下輪郭之
間皆作粟文面上四出文文曰永安五男背作四神
之狀又有日月相待對者李孝美曰按所見者徑寸
二分背面皆四出有粟文面文曰永安五男篆文與
後魏永安五銖相似唯男字真書耳
福慶錢
舊譜曰徑寸二分半重一銖肉好背面皆有周郭亦
有徑寸四分重十八銖者文曰伍男二女叄公玖卿
好郭邊作連珠文於外分為八分若箕形其二三五
九皆作大字
撒帳錢
舊譜曰徑寸重六銖肉好背面皆有周郭其形五出
穿亦隨之文曰長命守富貴背面皆為五出文若角
錢狀景隆中中宗出降睿宗女荆山公主特鑄此錢
用以撒帳勅近臣及修文館學士拾錢其銀錢則散
貯絹中金錢每十文即繋一綵絛學士皆作却扇詩
其最近御坐者所獲居多有學士考功員外武平一
既出逢韋巨源蘇味道各執平一將在燭下云員外
事僕射省主欲有所取以手探平一懷盡而後已李
孝美曰頃見此錢於汝海王霖家形製文字皆如舊
所說但差大而銅鑄耳
男錢
舊譜曰徑寸重四銖懸針書文曰布泉世人謂之男
錢言佩之則生男也敦素曰徑寸一分形製精巧字
體與貨泉略同疑王莽時鑄後周亦有布泉字皆玉
筯與此相並殊不侔也
辟兵錢
舊譜曰徑八分重三銖背面皆有周郭又有兩重於
方穿之中復更有小穿邪正安之疑若八角然其文
一面曰去殃除凶一面曰辟兵莫當皆篆字其間有
八柱郭外仍有小柄
千金錢
舊譜曰形製輕重類辟兵錢其文一面曰長毋相忘
一面曰日入千金錢間亦有八柱
豐樂錢
舊譜曰徑八分重二銖五黍面文有四字皆科斗書
其可識者豐樂肉好背面皆有周郭李孝美曰此錢
文曰天清豐樂
君宜侯王錢
舊譜曰此錢徑寸重如其文文有六字曰君宜侯王
五銖並篆書背面但有肉郭而無好郭形製與漢五
銖同而不甚精妙
長年錢
舊譜曰徑七分欵文曰長年太寶
富錢
晉書石勒載記曰勒鑄豐貨錢舊譜曰徑寸重四銖
文曰豐貨世人謂之富錢言收此錢令人豐富
五男二女錢
李孝美曰此錢徑七分厚一分半重十銖背面有字
皆曰五男二女
天下太平錢
李孝美曰天下太平錢二品大小不等面文皆曰天
下太平背文並隠起大者徑寸重六銖為持梃人傍
有躍龍之狀而平地作水文小者徑八分重五銖為
五男二女戲弄之象而平地作毬路文疑亦厭勝之
流也洪遵曰此二錢今世有之又有二種其一面文
亦曰天下太平背文為四人持兵仗之象而平地作
水文徑八分重三銖六參又有一種面文亦曰天下
太平背為九子母之形平地作毬路文徑八分重二
銖四參
以上俱泉志
吳中有書賈來廣陵出古錢三百餘見示刀布正偽
諸品皆備汪君祓江拓其文凡四以遺余一曰千秋
萬歲面有龍鳳形一曰長生保命面有北斗及男女
對立狀一曰斬妖伏邪面有立神一蹲虎一篆符一
一曰龜鶴齊夀面無文蓋古厭勝錢也暇日裝演成
冊為詩題後并邀祓江同作翠墨手拓圜論文空
齋寶氣歊浮雲我有蕭愚子和癖嗜好與世殊蕕薰
雪繭留跡聊飫眼造自何代誰云云千秋萬歲僅著
錄景嚴好事資前聞(千秋萬歲錢見洪遵泉志)其三吉語擅蒼雅
自藉神力通殷勤下土蟣臣但稽首長生大帝保命
君于缾解祟光景絶(宋周希稷詩誰家解祟吐于缾)縞衣青純年平
分及觀陽幕得竒質(儲華谷云錢以有字處為隂無字處為陽)龍鳳騰霄
虎輸乙斗匡首戴聲廻環揄袂交帬永為匹世間兒
女例心忪雨冷重屏夢蕭瑟乞將後魏五男錢遠勝
淮南萬畢術撒之未足慰寒人佩此端能已愁疾壯
夫也復愛虛名叩齒清思坐幽室裝成一日百廻看
探囊尚有雕蟲筆汪為山亦贈予厭勝錢拓本
文曰金玉滿堂篆書面有雙龍繞之上有柄作片雲
形大徑二寸續装於冊更為賦詩金玉滿堂語見
之老氏書所貴在能守盈縮相乘除胃脯或連騎䑛
痔乃得車夤緣走權要極意為佃漁轉瞬領軍屋鎖
澀集䕫魖得失鄭人夢此足發軒渠錢環篆四字字
偃披薤如善祝兼寓規陳義難齟齬片雲抱廓外山
氣鬱不舒日冠月有珥隂嘼紛騰拏水衡駭未覩詩
客何由儲紙勞脫輕影一再結相於故人意不淺𬗟
想創物初不貪永為寶無悔亦無譽(厲鶚樊謝山房集)
續泉志序
吾友胡君一日盡出所弆古錢示余中指一大錢曰
此新莽貨泉之鎔也今幾二千年矣土花活碧重暈
掩質明處其光可鑑轉以贈子且曰漢書食貨志云
冶鎔炊炭應劭曰鎔形容也作錢模也昔花山馬衎
齋氏有大泉五十泉鎔朱太史竹垞嘗為之銘并著
跋語題之曰范古之治器者以木曰模以土曰型以
金曰鎔以竹曰范偏傍點畫訓詁極嚴太史喜尚新
異易鎔為范雖范亦可通範禮少儀云左右軌范乃
飲揚子太玄經矩范之動成敗之效也皆取法式之
意然究不若鎔字於鼓鑄之義為更切當耳君之博
識類如此乃復縱觀所著續洪文安泉志辨齊太公
杏為齊太公貨定臺主衣庫錢文中王之錢為錢中
之王正訛補缺無慮數十百條蓋君夙善篆籀之學
目精烱然凝神注想擘肌分理不爽豪髮經行巷陌
間見古錢輙摩挲宛轉忽忽如有忘及既得之或釋
一名或解一字懽呼拉友朋共加欣賞其躭痴成癖
又如此錢凡若干品大者完輪周郭方圜肉好小者
繁星難可名狀君故多才工於摹搨伸紙破墨色香
具足暇則纂歴代之規制考記傳之逸文屬夷僭國
神竒厭勝靡不該載取精之弘用力之勤梁顧烜唐
封演宋董逌杜鎬輩莫有能過也且君家食貧頗有
囊空之嘆而是纍纍者又非可以為潤屋之資藩身
之殖君之寳之吾甚惑焉雖然君無以古錢之見棄於
時勿適于用為足深慨也以君儲蓄之富稍稍流布
豈必輕相衒耀竊恐好事者按圖求之君即欲自珍
惜而有不可得者矣乾隆元年月日仁和趙一清
朱祐辨文考制
家藏漢錢半兩五銖二器皆青綠色土古也
得之襄賈半兩錢重六分四釐五銖錢重八分徑
皆一寸辨曰前漢篆半兩五銖工鑄甚精考
曰前漢錢也孝文五年更秦半兩錢為四銖文仍
半兩至孝武元狩四年盗鑄益多錢輕物貴有司
請更為皮幣銷半兩錢鑄三銖錢後以三銖輕易
作姦迺更請郡國鑄五銖錢周郭其質令不可得
摩取鎔
家藏漢錢大泉五十栔刀五百二器皆青綠
色土古也得之襄賈大泉重一錢九分徑一寸二
分栔刀重三錢八分圜徑一寸柄長二寸辨曰
漢篆大泉五十栔刀五百說文栔字從大漢書契
亦從大兹從木考曰前漢錢也莽居攝變漢制
更造大錢徑寸二分重十二銖文曰大泉五十又
造契刀其圜如大錢身形如刀長二寸文曰契刀
五百
家藏漢錢大布黃人器青綠色土古也得之襄
賈長二寸四分重三錢八分辨曰柳葉篆大布
黃人考曰莽即真以劉氏有金刀罷錯刀契刀
及五銖錢更作寶貨凡五物六名二十八品錢貨
六品銀貨三品龜寶四品貝貨五品布貨十品大
布次布第布壯布中布差布厚布幼布么布小布
小布長寸五分重十五銖文曰小布一百自小布
以上各相長一分重一銖文各為其布名直各加
一百上至大布長二寸四分重一兩而直一千矣
兹布銖兩長廣如漢書而文多黃人二字
家藏漢錢貨布貨錢二器皆青綠色土古也
貨布得之邵氏重四錢長廣如漢書貨錢得之襄
村氓重八分徑一寸辨曰柳葉篆貨布貨泉工
鑄亦精考曰中漢錢也莽偽天鳳元年復申下
金銀龜貝之貨頗增減其賈直而罷大小錢改作
貨布長二寸五分廣一寸首長八分有竒廣八分
其圜好徑二分半足枝長八分間廣二分其文右
曰貨左曰布重二十五銖直貨泉二十五貨泉徑
一寸重五銖文右曰貨左曰泉枚直一與貨布二
品並行
家藏漢錢大泉當千器青黑色土古也得之舊
縣賈人重一錢八分徑一寸五分辨曰大篆大
泉當千工鑄甚劣考曰漢末錢也孫權據江東
赤烏元年鑄一當千大錢即此
家藏宇文周錢五行大布永通萬國二器皆
青色土古也得之襄賈五行錢重六分徑寸一分
永通錢重八分徑寸三分辨曰小篆五行大布
永通萬國考曰宇文氏錢也武帝建德三年六
月壬子更鑄五行大布錢以一當十宣帝大象元
年十一月初鑄永通萬國錢以一當十
歴代刀布
契刀
前漢食貨志曰王莽造契刀其環如大錢身形如刀
長二寸文曰契刀五百張晏曰其文左曰契右曰刀
無五百字也顧烜曰契刀五百非勒刀為此四字刀
上但有契刀二字而無五百張台曰台有此錢但薄
于錯刀柄上文曰五百張顧二說並未見有柄者其
文鋪成若錯刀之陷金也
漢刀
前漢食貨志曰王莽以黃金錯其文曰一刀直五千
荀悅漢紀曰居攝二年夏四月更造錯刀一直五千
與五銖並行張晏曰刻之作字以黃金填其文上曰
一下曰刀
十布
前漢書食貨志曰王莽鑄大布次布第布壯布中布
差布厚布幼布么布小布小布長寸五分重十五銖
文曰小布直一百自小布以上各相長一分相重一
銖文各為其布名直各加一百上至大布長二寸四
分重一兩而直千錢矣是為布貨十品
貨布
前漢食貨志曰王莽天鳳元年罷大小錢改作貨布
長二寸五分廣一寸首長八分有竒廣八分其圜好
徑二分半足枝長八分間廣二分其文右曰貨左曰
布重二十五銖直貨錢二十五與貨泉並行
大黃布刀
舊譜曰重七銖長二寸三分文曰大黃布刀張台曰
此亦王莽所鑄文曰大黃布刀莽自言黃虞之後又
改平帝定安太后為黃室主則大黃莽之自稱也意
者豈非莽之初謂刀布一物後分為二耶
蒙城古刀
有寸方十三字彷彿隷書背有方孔不透身形如刀
文曰貨布五百疑王莽所鑄
長平古刀
舊譜曰天寶元年西河郡别駕李幼竒於長平溪澗
中所得狀如小刀長二寸四分闊五分柄長二寸闊
四分柄端有孔總長四寸七分背面俱有字不可識
沂州銀刀
嘉祐雜志曰王公和學士罷沂州得銀刀一有齊大
公杏九字九字中闕不相屬刀上又有隠起圜形疑
是九府圜法也
長平異布
舊譜曰亦幼竒所得也長寸一分下廣九分者長五
寸廣五分向上漸闊無好足枝長四分間廣三分面
有兩字類科斗書背有三道文不可識
異布
舊譜曰長四寸一分上廣寸二分下廣寸五分首長
六分廣寸好徑五分足枝長寸二分間廣四分重十
二銖狀如貨布面文四字背文兩字不可識李孝美
曰按所見古布多矣唯此一品極大而形製特與大
黃布刀相似舊譜以謂狀如貨泉有所未盡
異布
舊譜曰長寸八分肩廣寸下廣寸一分足間廣五分
正圜無好及周郭重十二銖面文五字不可識
異布
舊譜曰長寸七分肩廣寸足間廣六分有好形
製與上布相類面文三字其左邊一字與中心
一字亦類上布右邊及中心字而倒正不同亦
有無好者
異布二品
舊譜曰長短廣狹與上二品相似文字
異布
張台曰長寸七分半肩廣八分足間二分有肉郭面
文兩字
異布
張台曰長寸六分肩廣八分首廣五分足間廣二分
重六銖背面各一字面文如日下安乂字又兩畫長
短不齊背文如了傍加竪斜畫與上布皆于寶鼎尉
王鑄處見之
異布
張台曰長二寸一分肩廣寸三分首廣九分足枝長
六分間廣四分半重二十八銖面文四字有如二字
者金邊安瓜者山下安中者兩口相重者背文一字
與面文右邊向上者同形質朴厚不曾磨鑢於檢校
膳部李涿處見之
異布
李孝美曰按此布長短廣狹輕重與上布相類面文
六字亦同但倒正相異復無背文耳
異布
李孝美曰按此布長二寸上廣寸二分下廣寸三分
首長七分廣七分足間廣五分正圜背面肉好皆有
周郭面文六字亦不可識
異布
洪遵曰余按此布長二寸肩廣四分首廣六分半足
枝長五分間廣四分半重十三銖八參正圜背面肉
好皆有周郭面文四字
異布
洪遵曰按此布長二寸二分肩廣四分半首廣八分
足枝長五分半間廣如之正圜重十六銖七參面文
不可識
古銅片
舊譜曰咸通八年兖海觀察鄭漢章奏百姓於野内
掘得古銅片四千九百五十五片詔翰林驗云上有
齊歸化三字按其形製及文篆外莫之覩亦古布流
也
六藝之一錄卷二十
