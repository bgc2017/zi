欽定四庫全書
六藝之一錄卷八十二錢唐倪濤撰
石刻文字五十八
唐刻(銘)
九成宫醴泉銘
魏徵撰歐陽詢正書貞觀六年四月(金石錄)
右九成宫醴泉銘唐秘書監魏徵撰歐陽率更書九
成宫即隋仁壽宫也太宗避暑於宫中而乏水以杖
琢地得水而甘因名醴泉焉(集古錄)
九成宫醴泉銘秘書省檢校侍中鉅鹿郡公魏徵撰
兼太子率更令歐陽詢書九成宫乃隋之仁壽宫也
魏為此銘亦欲太宗以隋為戒可以見魏之志也(元豐
題跋)
貞觀初歐虞褚魏以王佐才弄翰追配二王謹嚴瘦
勁歐陽絶出流落天壤間者何限獨化度寺記醴泉
銘最為珍玩習之者往往失其韻致但貴端莊如木
偶死於活處鮮不為吏牘之歸假刻誤人人亦罕識
真忽見此本殆未易得反復數日書以歸之(北磵集)
長沙歐陽信本書在唐評為妙品鄭樵金石略所載
凢二十三種而醴泉銘居其一銘刻於貞觀六年自
貞觀至今七百有餘歲石剥泐已久世之所傳完善
者多非真此本乃昆陵胡秦公武平故物神韻生動
其為初刻無疑可寶藏也(宋學士集)
歐書皇甫君遒勁此碑婉潤允為正書第一碑已缺
殘余曾見一舊搨已為貴人攜去浙中余所收乃二
十年前物近復致得數紙其中被縣令使石工鑿三
十餘字則余本又為難得矣宋趙子固謂率更化度
醴泉為楷法第一今巍然獨存者醴泉耳化度寺在
朱雀街今禾黍離離無復蘭若之迹不知碑亡在何
時每至其地悵然者久之(石墨鐫華)
九成宫醴泉銘唐秘書監魏徵撰率更令歐陽詢書
按唐書貞觀中改隋仁壽宫為九成宫永徽中又改
為萬年宫宫在岐州開皇十三年楊素所治也徵言
宫城之内本乏水源六年四月西城之隂土覺有潤
以杖導之有泉隨而涌出因名醴泉不知何据也漢
書京師醴泉飲者痼病皆瘉故漢儒集禮有地出醴
泉天降甘露以為人主之瑞而不知者謂水從地出
其味若醴如此則列子所謂神瀵者顧漢魏郡國與
唐離宫安得有此爾雅曰甘露時降萬物以嘉謂之
醴泉蓋甘露雨也今据此則論者不知其所出也故
著其說(廣川書跋)
鄱陽銘
歐陽詢書饒州(金石略)
歐陽率更鄱陽帖用筆妙於起倒林夫臨摹殊不失
真亦翰墨中異人也繋舟樊口蕭散於寒溪西山之
上攜此書往來研味髣髴見古人同觀者潘邠老仲
達李文舉陳元舉何斯舉(山谷集)
砥柱銘
唐魏徵撰薛純書在陕州(諸道石刻錄)
在硤石縣唐貞觀十二年太宗東巡臨幸于此今有
魏徵所製碑銘(寰宇記)
唐砥柱銘貞觀十二年特進魏徵撰祕書正字薛純
書其字因山鑱鑿就其窪平隨多少置字故不成行
序宛轉索於嶔崎間以摹故石雖存而頗難得世知
貴之唐以書學相高刻石之文此其最大者也筆力
有餘點畫不失尚多隸體氣象竒偉猶有古人體法
其後柳公權書刻招提今已譌缺不可讀惟純所書
在濁河間得完蓋摹擊之工不至雖濤浪射發風雨
摧剥尚不廢也(廣川書跋)
恒嶽嶺路銘
正書無書撰人姓名調露二年二月(金石錄)
唐深澤縣處士張克雋撰恒嶺處士(碑缺)書高宗調
露中用兵於突厥恒州長史(碑不著名)披山刊木構橋梁
以通運路路由北嶽故以嶽嶺為名碑以調露二年
二月立(集古錄目)
石柱銘
裴談撰八分書無姓名武后時立(金石錄)
唐硤州刺史(碑缺)撰八分書不著名氏石柱者相傳
以為周召分陜所立以别地界不著所刻年月騐其
字武后時立也(集古錄目)
汾隂后土祠銘
胡愔撰并八分書開元四年(金石錄)
景陽井銘
一八分書一正書書撰人姓名殘缺開元二十二年
(金石錄)
唐景陽樓下井銘不著撰人名氏述隋滅陳叔寶與
張麗華等投井事其後有銘以為戒又有唐江寧縣
丞王震井記云井在興嚴寺其石檻有序稱余者晉
王廣也其文字皆磨滅僅可識其十一二叔寶事前
史書之甚詳不必見於此然錄之以見煬帝躬自滅
陳目見叔寶事又嘗自銘以為戒如此及身為淫亂
則又過之豈所謂下愚之不移者哉今其銘隱隱尚
可讀處有云前車已傾負乘將沒者又可歎也(集古錄)
右唐景陽井銘文字磨滅後有記開元中江寧縣丞
王震撰震所撰記其前以為序稱余莫知誰也其末
乃云蓋隋煬帝之所製耳然則未知果煬帝之所製
乎歐陽文忠公曰煬帝躬自滅陳目見叔寶事又嘗
自銘以為戒如此及身為淫亂則又過之豈所謂下
愚不移者哉余以謂煬帝躬弑其父而奪之位其凶
忍狂悖人神之所憤疾死蓋晩矣至于長惡不悛以
亡其國乃所當然又何足議焉(金石錄)
辱井銘辱井有篆文云辱井在斯可不戒乎并下文
共十八字在井石檻上不知誰為文又有陳景陽樓
下井銘又有陳後主叔寶辱井記云江寧縣興嚴寺
井石檻銘莫知誰作也歴叙隋文帝命晉王廣伐陳
後主自投井中令人取之驚其太重及出乃與張貴
妃孔貴嬪三人同束而上其末云唐開元二十二年
三月十七日前單父縣令左轉此縣丞太原王以下
闕(元豐題跋)
光武皇帝即位壇銘
王預行書開元二十二年四月(金石錄)
窣土坡幢銘
劉仲立撰薛希昌八分書天寶四年七月(金石錄)
貪泉銘
唐南海别駕陳元伯撰嶺南黜陟判官薛希昌倒薤
篆書天寶五年四月立(集古錄目)
忘歸臺銘
李陽冰撰并篆書乾元二年(金石錄)
忘歸臺銘乾元二年唐李陽冰撰并書銘及孔子廟
城隍神記三碑並在縉雲其篆刻比陽冰平生所篆
最細瘦世言此三石皆活歲久漸生刻處幾合故細
爾然時有數字筆畫特偉勁者乃真蹟也(集古錄)
右唐忘歸臺銘集古錄云此銘及孔子廟城隍神記
三碑並在縉雲其篆刻比陽冰平生所篆最細瘦世
言此石皆活歲久稍生刻處皆合故細者恐無是理
若果爾更加以歲月則遂無復有字矣此數碑皆陽
冰在肅宗朝所書是時年尚少故字畫差疎瘦至大
歴以後諸碑皆暮年所篆筆法愈淳勁理應如此(金石
錄)
岑先生銘
嚴浚撰正書無姓名乾元二年四月(金石錄)
滑臺銘
李季卿撰令狐彰行書永泰元年正月(金石錄)
怡亭銘
裴虬撰李莒八分書永泰元年五月(金石錄)
裴虬怡亭銘永泰元年怡亭在武昌江水中小島上
武昌人謂其地為吳王散花灘亭裴鶠造李陽冰名
而篆之裴虬銘李莒八分書刻于島石常為江水所
没故世亦罕傳鶠不知何人虬代宗時為代州刺史
韓愈為其子復墓誌云虬為諫議大夫有寵代宗朝
屢諫諍數命以官多辭不拜然唐史不見其事李莒
華弟也(集古錄)
怡亭銘序
李陽冰篆書興國軍(金石略)
容亭銘
元結撰瞿令問篆書永泰二年十一月(金石錄)
罛尊銘
瞿令問八分書道州(金石錄)
永泰二年窪罇銘元結撰瞿令問書次山喜名之士
也其所有為惟恐不異於人所以自傳於後世者亦
惟恐不竒而無以動人之耳目也視其辭翰可以知
矣古之君子誠恥於無聞然不如是之汲汲也(集古錄)
陽華巖銘
瞿令問八分書道州(金石略)
永泰二年陽華巖銘瞿令問書元結好竒之士也其
所居山水必自名之惟恐不竒而其文章用意亦然
而氣力不足故少遺韻君子之欲著於不朽者有諸
其内而見於外者必得於自然顔子蕭然卧於陋巷
人莫見其所為而名高萬世所謂得之自然者也結
之汲汲於後世之名亦已勞矣(集古錄)
唐陽華巖銘元結次山作邑令瞿令問以雜體篆之
刻之厓上(格古要論)
浯臺銘
浯臺銘元結撰篆書無姓名大歴二年六月(金石錄)
唐永州浯溪銘浯臺銘並李廋篆書(金石略)
右元結浯臺銘斯人之作非好古者不知為可愛也
然來者安知無同好也邪(集古錄)
&KR1875;亭銘大歴三年元結撰瞿令問篆書峿臺浯溪&KR1875;
亭三銘並在祁陽縣元次山愛祁陽山水遂寓居
焉名其溪曰浯溪築臺曰峿臺亭曰&KR1875;亭所謂三吾
者也臺銘刻在臺之背甚完整溪銘亭銘刻於東崖
石上隨石欹斜蘚厚難搨而篆筆特佳視臺銘更勝
别有黃山谷書百餘字云與陶介石披榛翦穢得次
山銘刻喜而識之又有皇甫湜五言古詩一首次山
之子讓五言長律一首俱刻在中興頌之旁(金石文字記)
庶子泉銘
李陽冰撰并篆書大歴六年三月(金石錄)
大歴六年庶子泉銘李陽冰撰并書慶歴五年余自
河北都轉運使貶滁陽屢至陽冰刻石處未嘗不徘
回其下庶子泉昔為流谿今為山僧填為平地起屋
于其上問其泉則指一大井示余曰此庶子泉也可
不惜哉(集古錄)
右堂銘
元結撰篆書無姓名大歴六年又三月(金石錄)
李氏窪尊銘
李陽冰撰并篆書無刻石年月在縉雲(復齋碑錄)
李陽冰琴銘
唐李祕監琴銘十字特竒古陽冰小篆惟見於此琴
在太常昔陳儀為協律郎嘗出以示客余因摹其書
今琴入禁中故世以其書貴也沈存中書曰南溟島
上得一木名伽佗羅紋如銀屑其堅如石命工斵此
琴且謂琴材欲輕鬆脆滑木堅如石可以製琴所未
諭也觀此是括未嘗見琴其銘亦不盡見也今銘曰
以為臨岳等此豈為琴材者耶或曰琴之臨岳何據
曰昔孫綽云逥風臨岳刈飾流離成公綏亦曰臨岳
則濟州之丹林顔黃門曰琴首更絃者名臨岳琴必
以堅木藉絃欲其不刻入也世人既不見琴而銘又
少得傳括以其書行於世則余不得不辨(廣川書跋)
怪石銘
樊晃撰張從申行書大歴十年十月(金石錄)
香鑪銘
劉朝正書大歴二年(京兆金石錄)
戲馬臺銘
劉復撰薛宥正書貞元五年七月(金石錄)
滑州新井銘
賈躭撰徐璹正書李騰篆貞元五年十月(金石錄)
鑄鼎原銘
王顔撰袁滋篆書貞元十一年正月(金石錄)
虢州刺史王顔撰華州刺史袁滋籀書鑄鼎原者軒
轅黃帝鑄鼎之所碑以貞元十一年正月立(集古錄目)
作銘在貞元十一年至十七年韋渢復書識其後以
籀為篆蓋古者均謂之篆至秦既分始以史籀所書
為籀不足異也其曰得玉石佩於原上地深四尺得
獲之黃帝去今六千四百三十年謂此上昇時小臣
遺墜物也此則怪矣然原上非人迹所至佩藏土下
當時不得不異其說以黃帝為六千年者緯書也三
皇遠矣後世推考不得其序史記雖斷自黃帝然歲
月尤謬誤而緯書之說又皆臆決安可信哉但言者
欲引以自神則增多竒怪亦其常也(廣川書跋)
仙都山銘
李敬仲撰王光行書篆額貞元三年冬十月甲申樹
又一碑張鶯撰正書無姓名篆額貞元三年冬十
月十日題(復齋碑錄)
濟瀆廟祭器銘
張洗撰行書無姓名貞元十三年(金石錄)
右濟瀆廟祭器銘張洗撰碑云置齋郎六人唐自高
宗以後官不勝其濫矣洗之所記乃開元時事州縣
祠廟置齋郎六人可知其濫官之弊然史家不能詳
載惟於碑刻偶見其一二爾(集古錄)
右唐濟瀆北海壇器物銘濟源令張洗撰歐公謂洗
之所記乃開元時事州縣祠廟置齋郎六人官不勝
其濫又謂史家不能詳載惟於碑刻見之按碑作於
貞元十三年歐公誤以貞元為開元且碑載廟有令
一人祝史一人則其官不止於齋郎考之唐書百官
志五岳四瀆令各一人主掌祀事此外又有祝史各
三人齋郎各十三人則官之濫又不止如歐陽公所
書而史家亦未嘗不詳載也但與碑有不同耳(金薤琳琅)
胥山銘
盧光輔撰王遹正書元和十年十一月(金石錄)
柳州井銘
柳宗元撰沈傳師正書長慶三年(金石錄)
右唐柳州井銘柳宗元撰沈傳師書字畫頗不工疑
後人偽為然以子厚集本校之不同者數字此本為
善又恐工人模刻不甚精好爾更俟識者辨之(金石錄)
幡竿石銘
竇鞏撰并正書長慶四年十月(金石錄)
桂陽巖銘
李涉撰八分書無姓名寶歴二年(金石錄)
放生池銘
寶歴元年四月二十一日連州刺史蔣防立(復齋碑錄)
水泉銘
大歴間容州刺史元結撰貞元十二年正月十六日
韋武重修并書在梧州(復齋碑錄)
重陽亭銘
李商隠撰正書無姓名大中八年九月(金石錄)
砥柱銘
柳公權書西京(金石略)
薛純陀奉勅書砥柱銘當時如虞伯施褚登善號能
書者皆避而讓之其後柳誠懸愛其書恐失其次第
則又别書於石(廣川書跋)
冰清琴銘
右冰清琴銘詞翰皆不俗可喜題曰晉陵子而不著
名氏豈非隠者與琴藏太常寺協律郎陳沂家沂死
納于壙中(金石錄)
博陽郡北嶽恒山銘
封安天王之銘今在曲陽縣北嶽廟中碑隂文康傑
撰戴千齡八分書(金石文字記)
右大唐博陽郡北嶽恒山封安天王之銘并序乃翰
林李荃文吳郡戴千齡書書方勁有力不類唐人(玄牘
紀)
傅巖銘
吕温作山西平陽府平陸縣東(古今碑刻記)
圯橋銘
梁肅撰在淮安府邳縣城南隅張良遇黃石公於此
(古今碑刻記)
冰井銘
元結作在梧州府城東北(古今碑刻記)
涵暉谷銘
元結撰在韶州府英德縣鳴絃峯(古今碑刻記)
異泉銘
元結作在大冶縣回山洞(古今碑刻記)
武岡山銘
柳宗元撰在寶慶府城北(古今碑刻記)
虢國公主花臺銘
申屠液書(金石表)
唐書公主列傳虢國公主順宗女始封清源縣主
贈比干銘薛純陀分書衛州(金石略)
昆明池堰銘京兆府(金石略)
天目山銘杭州(金石略)
岐國杜公淮南遺愛碑銘權載之撰(輿地碑目)
江州南湖隄銘李翺撰(輿地碑目)
唐建後周逍遥公韋夐晒書臺銘
令狐楚撰并書元和十二年(京兆金石錄)
釋氏
王居士磚塔銘
顯慶三年上官靈芝撰敬客正書(金石文字記)
幽州石浮圖銘
景雲二年甯思道書(金石文字記)
少林寺戒壇銘
三藏法師義淨撰張傑八分書開元二年正月(金石錄)
開元三年正月十五日立南館學生張傑書(金薤琳琅)
少林戒壇銘開元三年為學生張傑書當是時傑應
尚少且不以書名而筆法老成乃爾乃時未盡習帝
書故猶有瘦勁意(弇州續藁)
易州雲居寺石浮圖銘
開元十年易州府遂城縣書助教梁高望書(吉金貞石志)
神泉寺石經西塔銘
盧昭明撰田吕正書開元十二年正月(金石錄)
欒騎都尉薛良佐塔銘
天寶三載再從兄鈞撰弟良史正書文言年止二十
八卒于里第塔於終南山施陁林善知識之次此官
而葬以僧者也(金石文字記)
施石臺銘
趙僎撰并行書開元十五年(金石錄)
欒城縣孫陽施石臺銘在平山縣趙僎撰并行書開
元丁夘歲(復齋碑錄)
尊勝石幢銘
崔恁撰王士則八分書天寶九年六月(金石錄)
陀羅尼經石幢銘
大歴六年僧昔真撰布衣康玠行書今在富平縣六
井(金石文字記)
般若臺銘
李陽冰撰大歴七年(金石錄)
大歴七年李陽冰篆書今在福州烏石山閩中絶
少古刻鼓山題刻如麻無一唐蹟唯此銘在三山為
最古又聞石塔寺有唐貞元中碑余未之見(金石文字記)
七佛銘
在河中府(金石略)
大行禪師玄德幢銘
韓覃撰并行書開元二十六年二月(金石錄)
通神寺鳳陽門銘
八分書無書撰人姓名(金石錄)
寧照寺鐘銘
萬年寺鐘銘
常覺寺銅鐘銘
永泰寺鐘銘
護聖寺鐘銘(已上五則俱見前十六卷金刻)
下石龍浮勝院磨崖心印銘
翰林學士梁肅文(輿地碑目)
仙巖寺銘
司空表聖文(輿地碑目)
三祖信心銘
沙門師立述沈咸正書并篆額乾符五年正月(諸道石刻
錄)
道家
太和先生王玄宗口授銘
王徵君臨終口授銘垂拱二年四月弟紹宗甄錄并
書今在嵩山老君洞徵君即王玄宗也(金石文字記)
仙壇山銘
并石天尊像一唐道士周道賜書銘不著撰人名氏
初道士宋文斡以山石自然成形因立壇其後縣令
岑仲琢石為像碑以聖歷三年立在溧水(集古錄目)
寇法師道德銘
王道珪撰段元述正書長安三年(金石錄)
淳和觀鐘銘
郭階撰郭陽正書乾元二年正月十五日建(復齋碑錄)
孫真人養生銘
八分書在嘉州(金石略)
玄元皇帝道德銘
李華撰張敬仙書不著年月(金石錄)
朱鳳山觀銘
長史袁玘文在順慶府(輿地碑目)
真源觀鐘銘
太清宫鐘銘
紫極宫鐘銘
曲阿縣齊鄉觀鐘銘
景龍觀鐘銘(已上五則俱見前十六卷金刻)
補
修建功德銘
湖州刺史蕭公創建佛室造三世佛及諸功德銘武
康令韓重撰前衢州龍游縣尉徐浩書邱悌篆額大
歷六年立(復齋碑錄)
唐立隋司徒陳公捨宅造寺銘
沙門德宣撰王遂書天寶四年述元和十五年四月
建(復齋碑錄)
爐峯道場鐘銘
僧世用述趙景玄行書大和四年七月(復齋碑錄)
六藝之一錄卷八十二
