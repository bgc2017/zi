欽定四庫全書
六藝之一錄卷三百三十六錢唐倪濤撰
歴朝書譜
宋
趙普
趙普字則平幽州薊人徙河南洛陽太祖受禪以佐
命功授諫議大夫充樞密直學士乾德中為門下侍
郎平章事加右僕射淳化中封魏國公謚忠獻真宗
追封韓王(宋史)
蕭相國守關中因鮑生說遣子孫昆弟能勝兵者悉
詣軍所漢王大說當楚漢相距京索間高帝方暴衣
露蓋有疑蕭公心故忻其此舉若夫我藝祖太宗則
不然聖度弘廓任賢弗疑佐命之臣類以功名寵禄
始終而忠獻王梁楹丕基為國宗臣雍熙中四方底
定久矣承平之際偃息近藩豈復見疑而因婦子取
信以自明哉其遣夫人朝京師賀誕節蓋忠順之至
誠見於禮非謂位高多懼而然也至其家問中指撝
審細字畫謹嚴又以見王之克勤小物如此政和五
年三月二十一日黃伯思謹書(東觀餘論)
曹彬
曹彬字國華真定靈夀人乾德初神武將軍拜樞密
使忠武軍節度使太宗即位同平章事封魯國公謚
武惠贈韓王(宋史)
顔魯公送裴將軍詩跋尾曹武惠王書筆意可觀(弇州
山人藁)
徐鉉
徐鉉字鼎臣揚州廣陵人十歲能屬文仕南唐李昪
父子隨李煜入覲太祖命為率更令太平興國初直
學士院從征太原軍中書詔填委鉉援筆無滯遷左
散騎常侍鉉精小學好李氏小篆臻其妙隸書亦工
嘗受詔與句中正葛湍王惟恭等同校說文(宋史)
徐鉉字鼎臣江左人仕江南偽主李煜官至御史大
夫以文雅為世推右來使本朝一時士人想望其風
采江南既平隨煜歸朝當太宗時直學士院典誥命
稱得體留心隸書嘗患字畫汨以俗學乃以隸字錄
說文如蠅頭大累數萬言以訓後學尤善篆與八分
識者謂自陽冰之後續篆法者惟鉉而已在江左日
書猶未工及歸於我朝見李斯嶧山字摹本自謂冥
契乃搜求舊字焚擲略盡悟昨非而今是耳後人跋
其書者以謂筆實而字畫勁亦似其文章至於篆籀
氣質高古幾與陽冰並驅爭先此非私言天下之言
也嘗奉詔校定許慎說文三十卷行於世又謂自暮
年方得□匾法識者然之今御府所藏篆書七大
道不器賦上下二蟬賦一篆隸二千文二(宣和
書譜)
徐鉉精於字學蓋自陽冰之後篆法中絶而鉉於危
亂之間能存其法歸遇真主字學復興其為功豈淺
哉初雖患骨力歉陽冰然其精熟竒絶點畫皆有法
及入朝見嶧山摹本自謂得師於天人之際搜求舊
迹焚擲略盡較其所得可以及妙(墨池編)
江南徐鉉善小篆映日視之畫之中心有一縷濃墨
正當其中至於曲折處亦當中無有偏側處乃筆鋒
直下不倒側故鋒常在畫中此用筆之法也鉉嘗自
謂吾晩年始得□匾之法凡小篆喜瘦而長□匾之
法非老筆不能也
鉉深得小篆法有篆千文刻石南昌(趙希鵠洞天清錄)
徐鉉篆項王亭賦
舊見岸老筆誕載騎省□匾之說近有敷原王季中
彦良實襄敏諸孫余及見其暮年嘗問古人篆字真
蹟何以無燥筆季中笑曰罕有問及此者蓋古人力
在不盡用筆力今人以筆為力或燒筆使秃而用之
移筆則墨已燥以今觀此軸信然子孫非不甚工惜
其自壊家法反以端直安&KR0008;售一時後進競倣之古
意顧盡但可為知者道耳(攻媿集)
騎省自言晩乃得□匾法今觀此卷縱横放逸無豪
髮姿媚意態其為老筆無疑淳熙辛丑仲冬乙酉新
安朱熹觀汪伯時所藏於西安浮石舟中(朱文公集)
徐鉉摹嶧山碑
歐陽公謂嶧山無此碑觀杜子美贈李潮詩則歐陽
公之前無此碑已久新齋李公嘗以模本刻於金陵
郡學其石今亦弗存此是徐鼎臣模刻舊本可寶也
(黃文獻公集)
昔賢評徐散騎有字學而書法不能工今所橅斯相
嶧山碑僅得其狀耳求所謂殘雪滴溜鴻鵠羣遊之
妙徒想像於荒煙榛草間重以增慨(弇州山人藁)
徐鉉書雙溪院記(題跋見前)
徐鉉篆書千文(題跋見前)
陶糓
陶糓字秀實邠州新平人本姓唐避晉祖諱改焉起
家校書郎宋初為禮部尚書翰林承旨強記嗜學博
通經史諸子佛老咸所總覽多蓄法書名畫善隸書
(宋史)
張鑄
張鑄字司化河南洛陽人梁貞明三年舉進士歴仕
後唐晉周官至祕書監宋初加檢校刑部尚書美姿
儀善筆札老能燈下細書如蠅頭由晉以來天地宗
廟及上徽號封拜王公冊文皆詔鑄書之(宋史)
郭廷謂
郭廷謂字信臣徐州彭城人幼好學工書善騎射宋
初從征上黨歴官靜江軍節度觀察留後(宋史)
郭從義
郭從義其先沙陀部人開寶中左金吾衛上將軍拜
太子太師性重厚有謀略多技藝尤善飛白書(宋史)
崔頌
崔頌字敦美河南偃師人周恭帝時諫議大夫宋初
判國子監攝太僕好恢諧善筆札時稱遒麗(宋史)
韓浦
韓浦京兆長安人周顯德初舉進士開寶中歴司門
郎中博學善持論詳練臺閣故事尤善筆札人多藏
其尺牘(宋史)
吳淑
吳淑字正儀潤州丹陽人吳太子中允文正子幼俊
爽以校書郎直内史歸朝試學士院大理評事至道
二年遷職方員外郎善筆札好篆籀撰說文互義三
卷(宋史)
吳遵路
吳遵路字安道淑子第進士官殿中丞章獻太后稱
制條奏切直出知常州召修起居注除天章閣待制
遷龍圖閣直學士幼聰敏博學知大體寡言笑善筆
札(宋史)
江南李主及二徐傳二王撥鐙法中朝士人吳遵路
待詔尹希古悉得之(王銖王氏談錄)
范宗傑范宗傑傳撥鐙筆法於吳遵路(王氏談苑)
劉溫叟
劉溫叟字永齡河南洛陽人七歲能屬文善楷隸建
隆中拜御史中丞(宋史)
宗翼
宗翼蔡州上蔡人好學彊記經籍一見即能默寫歐
陽虞柳書皆得其楷法(宋史戚同文傳)
駱文蔚(太祖時人)重修中嶽廟碑駱文蔚撰并書
王正已(太祖時人)嵩山會善寺重修佛殿碑王正已書
皇甫儼(太祖時人)篆書千字文序皇甫儼書
袁正已(汝南人)摩利攴天經并隂符經皆袁正已書
尹熙古
尹熙古官翰林待詔工篆得撥鐙法所書為一時之
絶(書史會要)
宋真宗東封碑領天貺殿碑天齊仁聖帝碑皆尹熙
古書
張仁愿(太祖時待詔)修唐憲宗廟碑張仁愿書(題跋見八十五卷)
孫崇望(開寶時待詔)修周康王廟碑孫崇望行書(題跋見前八十
五卷)郭公屏盗碑孫崇望正書嵩嶽廟碑亦崇望
書(題跋見八十五卷)
孫思皓
孫思皓國初孫妃弟學歐本朝無人過也(米芾書史)
錢儇
錢儇字智仁文穆王元瓘子建隆初領彰武節度書
畫皆入能品(書史會要)
李建中
李建中字得中其先京兆人祖稠避地入蜀建中幼
好學太平興國八年進士甲科景德中進金部員外
郎性簡靜恬於榮利前後三求掌西京留司御史臺
愛洛中風土就搆園池號曰靜居好吟咏每遊山水
留題多自稱巖夫民伯加工部郎中善書札行筆尤
工多搆新體草隸篆籀八分亦妙人多摹習爭取以
為楷法嘗手寫郭忠恕汗簡集皆科斗文字有詔嘉
奬(宋史)
李建中西洛人官至殿中丞恬於進取嘗掌西京留
守司御史臺至今謂之李西臺居洛中以林泉自娛
善篆籀草隸八分於真行尤精觀其字體初效王羲
之而氣格不減徐浩當時士大夫得其筆跡莫不爭
藏以為楷法作科斗書郭忠恕汗簡集以獻頗見褒
美處士唐異善書世稱其與建中相為左右論書者
以為尚有五代衰陋之氣蓋以作字淳厚不能飄逸
至此耳今御府所藏行書四千題詩雪花詩
韓見素致仕等詩畫屏等詩(宣和書譜)
李公為人端重清方為當時所重不徒愛其筆蹟也
嘉祐三年三月晦日修題(六一題跋)
嘉祐三年三月晦日和叔携以過余因得覽之不能
釋手嗟今之人清尚如西臺君者何少也遂書其後
而還之廬陵歐陽修(同上)
西臺本學王大令書而拘攣若此猶韓非之學黃老
李斯之師荀卿也然徐觀筆勢尚有先賢風氣固自
佳(東觀餘論)
李西臺書學張從申(後山叢談)
李建中善古文八分行書嘗得古文孝經硏翫臨學
遂盡其勢(王氏法書苑)
李建中和馬侯詩帖
姑蘇名士朱長文謂唐書餘學廢墜非也時人作字
尚不苟特氣體少卑薾耳李西臺獨能拔乎其萃是
以古今貴之熙豐以後學者爭言道德性命之理翰
墨一藝固在所忽躐等陵節豈惟筆法之絶乎此可
與善學下惠者道而難與失步邯鄲者論也淳熙丙
午七月一日孟享致齋東里周必大題(平園集)
李建中帖
西臺書在當時為有法要不可與唐中葉以前筆跡
同日而語也細觀此帖亦未見如延之所云也新安
朱熹仲晦(朱子文集)
涪翁稱西臺書出羣拔萃肥不剰肉如美女豐肌而
神氣清秀但恨摹手失其筆意耳今獲觀此真跡而
窺見其筆意豈復有涪翁之遺恨乎(黃文獻公集)
西臺書今存者少匏庵出示此帖清麗圓熟姿態横
生可謂深得二王筆法者而或者猶病其稍肥吾以
為不然東坡云短長肥瘦各有態玉環飛燕誰敢憎
(震澤集)
李建中六帖
予近得華山圖題曰嵩高維嶽歐陽公所記清神之
洞及李西臺隱居之地在焉軸尾載西臺卜築始末
甚詳此帖出於西臺逸筆無可疑者前史官文及翁
書(珊瑚網)
西臺書三十年前極罕得見近數數見之大槩雄實
篤厚如其人涪翁傷肥之論無乃太嚴此六帖信意
行筆天真爛漫尤可愛世謂平園攻媿後村不善書
輙欲評書予之謂歟杭仇遠(同上)
李西臺書與林和靖絶相類涪翁評之謂西臺傷肥
和靖傷瘦和靖清枯之士也瘦之傷為不誣西臺之
書類其為人典重溫潤何肥之傷也哉莒溪唐氏易
安室所藏凡六帖觀者自能評之當以余言為然時
至正二十五年夏六月朔會稽抱遺老人楊維禎在
雲間草玄閣試老陸鐵穎書(同上)
李建中書
唐詩文體凡屢變晚季遂不逮惟書字迄三百年猶
有貞觀永徽以來風骨氣韻李西臺雖在宋初實唐
人書法之終也過此則益變而下矣乃知古人法度
能世守之未有不善者筆札細事爾可以考世變焉
(吳師道禮部集)
秦玠李宗易
秦玠官兵部李宗易官祠部皆學於西臺各有師法
(後山叢談)
蘇易簡
蘇易簡字太簡梓州銅山人少聰悟好學風度竒秀
才思敏贍太平興國五年舉進士擢冠甲科充翰林
學士遷給事中參知政事雅善筆札著文房四譜續
翰林志(宋史)
蘇許公書無媿楊法華(洞天清錄)
蘇易簡臨蘭亭叙詩
有若象夫子尚興闕里門虎賁狀蔡邕猶旁文舉樽
昭陵目一閉真迹不復存予今獲此本亦可比璵璠
翰林學士承旨中書舍人蘇易簡於玉堂北軒題
蘇易簡題蘭亭軸詩以其官考之當淳化二三年或
四年中距今淳熙五年十月始一百九十年翰林學
士中奉大夫周必大題於行在玉堂之東軒(平園集)
蘇耆
蘇耆易簡子為工部郎中直集賢院(宋史)
王内史二帖上有蘇耆題字(米芾書史)
張齊賢
張齊賢曹州冤句人字師亮太祖幸西都齊賢以布
衣獻策馬前太祖還語太宗曰張齊賢異時可輔汝
為相也擢進士通判衡州淳化二年參知政事數月
同中書門下平章事真宗即位拜右僕射謚文定(宋史)
張文定擅豪翰其蹟雜見羣玉堂法帖中(書史會要)
楊億
楊億字大年建州浦城人七歲能屬文雍熙初年十
一太宗聞其名詔送闕下即授祕書省正字特賜袍
笏景德三年為翰林學士天性穎悟自幼及終不離
翰墨善細字起草一幅數千言不加點竄(宋史)
楊文公善小楷(書史會要)
跋楊億書
楊文公相去未久而筆迹已難得其為人貴重如此
豈以斯人之風流不可復見故邪元豐戊午四月十
六日題(東坡集)
楊大年書玉溪生詩
此吾鄉文公書也國朝南方人物之盛自浦城始浦
城人物之盛自文莊公及公始當咸平景德間公之
文章擅天下然使其所立獨以詞翰名則不過與騷
人墨客角逐爭後先爾惟其清忠大節凛凛弗渝不
義富貴視猶涕唾此所以屹然為世之郛郭也歟德
秀生晚恨未識公篷藋之居距公故第不數里蓋嘗
徘徊終日想公遺風而不得見今乃從公之孫零陵
史君獲觀其真蹟斯亦幸矣嗚呼前輩之典刑日遠
鄉邦人物既寥寥其可數而楊氏之後如史君者復
幾人其不可嘆也夫其可不更相勉勵也夫(真西山集)
楊大年書遺教經
了翁自結髮游聖人之門窮益深測益遠今髮星星
矣大懼年數之不足其於他道蓋未暇及也今伏觀
内翰文公手書遺教經歎先賢餘力所及猶若此謹
拜手書於下方(鶴山集)
劉筠
劉筠字子儀大名人舉進士為館陶縣尉會詔知制
誥楊億試選人校太清樓書擢筠第一累官龍圖
閣直學士(宋史)劉子儀好書學有文善筆札(書史會要)
姚鉉
姚鉉字寶之廬州合肥人太平興國八年進士甲科
淳化五年直史館歴右司諫河東轉運使文詞敏麗
善筆札(宋史)
宋貽序
宋貽序幽州薊人為贊善大夫嘗預修册府元龜筆
札遒勁官至殿中丞(宋史)
趙鎔
趙鎔字化鈞滄州樂陵人事太宗於藩邸即位累遷
宣徽使同知樞密事少涉獵文史美書翰多蓄古書
畫(宋史)
李穆
李穆字孟雍開封府武陽人幼能屬文有至行周顯
德初以進士為郢汝二州從事太平興國中拜左諫
議大夫參知政事善篆隸工畫(宋史)
趙安仁
趙安仁字樂道河南洛陽人幼時執筆能大字雍熙
二年登進士第補梓州𣙜鹽院判官會國子監刻五
經正義板本以安仁善楷書遂奏留書之直集賢院
王侯内戚家多以銘誄為託歴官御史中丞謚文定
(宋史)
梁景不善書每起草必用蜀牋趙安仁善書必用舊
紙人號二背(滕康翰墨叢記)
鄭文寶
鄭文寶字仲賢太平興國八年登進士第累官兵部
員外郎能為詩善篆書工鼓琴(宋史)
鄭仲賢師徐騎省鉉小篆嘗篆千文以示鉉其字學
不出一中指之甲騎省嘗曰篆難於小而易於大鄭
子小篆陽冰不及若大篆可兼爾(續湘山野錄)
李宗訥
李宗訥字大辨深州饒陽人司徒文正公昉子以廕
補太廟齋郎吏部擬授秘書省正字上命擢國子監
丞蓋上居藩邸時每有篇詠令昉屬和前後數百章
皆宗訥繕寫上愛其楷麗問知為宗訥所書故有是
命後累遷至比部郎中(宋史)
李宗諤
李宗諤字昌武宗訥弟由鄉舉第進士授校書郎景
德中為翰林學士遷諫議大夫風流儒雅工隸書(宋史)
本朝公卿悉學鍾王至李宗諤主文既久士子始皆
學其書肥褊朴拙以投其好用取科第自是惟趨時
貴書矣(米芾書史)
昌武筆畫遒峻蓋欲自成一家宜其見稱於當時也
修覽其書知此道寂寞久矣嚮時蘇梅二子以天下
兩窮人主張斯道一時士人傾想其風采奔走不暇
自其淪亡遂無復繼者豈孟子所謂折枝之易第不
為邪覽李翰林詩筆見故時朝廷儒學侍從之臣未
嘗不以篇章翰墨為樂也(歐陽文忠公集)
李昌武銅魚詩帖行書(式古堂書畫彙攷)
李居簡
李居簡善草太宗甚愛之以贊善大夫直御書院是
時禁林詔命筆體丕變粲然可觀遠追唐室(墨池編)
句中正
句中正字坦然益州華陽人孟昶時舉進士及第精
於字學古文篆隸行草無不工太平興國二年獻八
體書召授著作佐郎詳定篇韻與徐鉉重校定說文
模印頒行太宗神主及獻寶篆文皆詔中正書之嘗
以大小篆八分三體書孝經摹石咸平三年表上之
真宗召見便殿賜金紫(宋史)
句希仲
句希仲字衮臣(宋史云中正子)景德六年以開封浚儀進士
起家其後除於中書分司西京通訓詁工篆隸書能
傳其父學(王安石臨川集)
王著
王著字知微唐相方慶之後偽蜀明經及第赴闕授
隆平主簿善攻書筆迹甚媚頗有家法太宗委以詳
定篇韻嘗令中使王仁睿持御札示著著曰未盡善
也太宗臨學益勤又以示著著對如前仁睿詰其故
著曰帝王始攻書或驟稱善則不復留心矣久之復
以示著著曰功已至矣非臣所能及端拱初加殿中
侍御史(宋史)
太宗以字書譌舛欲刪定召著入授衛尉寺丞史館
祇應詳定急就章遂為侍書(孫逢吉職官分記)
太宗購古今書使王著辨精觕定為法帖十卷(東觀餘論)
葛湍
葛湍江東人為侍書善篆(書史會要)
吕文仲充翰林侍讀寓直御書院與侍書王著更宿
時書學葛湍亦直禁中上暇日每從容問文仲以書
史著以筆法湍以字學(宋史吕文仲傳)
郭忠恕
郭忠恕字恕先河南洛陽人也七歲能誦詩屬文舉
童子及第尤工篆籀周廣順中召為宗正丞兼國子
書學博士太宗即位授國子監主簿令刊定歴代字
書著佩觿集三卷(宋史)
郭忠恕富有文學尤工篆籀嘗有人於龍山得鳥跡
篆忠恕一見輙誦如宿習(陶岳五代史補)
郭忠恕小字說文字源(題跋見八十六卷)
郭忠恕三體隂符經(題跋見八十六卷)
郭忠恕隂符經
右隂符經郭忠恕書篆法自唐李陽冰後未有臻於
斯者近時頗有學者曾未得其髣髴也實錄言忠恕
死時甚怪豈亦異人乎其楷書尤精也嘉祐六年九
月十五日宴後歇泊假閒覽因題(集古錄)
郭忠恕文宣王廟記高祖廟碑(題跋俱見前)
錢惟治
錢惟治字和世廢王倧長子幼好讀書乾德四年授
寧遠軍節度太宗嗣位進檢校太尉善草隸尤好二
王書嘗曰心能御手手能御筆則法在其中矣家藏
書帖圖書甚衆太宗謂近臣曰錢俶兒姪多工草書
因命翰林書學賀丕顯詣其第徧取視之曰諸錢皆
效浙僧亞栖之迹故筆力軟弱獨惟治為工耳惟治
嘗以鍾繇王羲之唐玄宗墨蹟為獻優詔褒答惟治
書迹多為人藏秘晩年雖病廢猶或揮翰真宗嘗語
惟演曰朕知惟治工書然以疾不欲遣使往取為求
數幅進來翌日寫聖製數十章以獻賜白金千兩(宋史
吳越世家)
錢惟演
錢惟演字希聖吳越王俶之子也博學能文辭召試
學士院以笏起草立就真宗稱善累官平章事崇信
軍節度使謚曰思改謚曰文僖於書無所不讀家儲
文籍侔秘府著金坡遺事飛白書叙錄(宋史本傳)
錢文僖書帖平平(書史會要)
錢易
錢易字希白嗣吳越王倧子年十七舉進士試崇政
殿三篇日未中而就累遷左司郎中翰林學士才學
敏贍過人又善尋尺大書行草(宋史)
世有絳帖潭帖臨江帖三書惟潭帖為勝以錢希白
所臨本也希白於字畫得佳處故於二王書尤邃(宋高
宗翰墨志)
希白作字自有江左風味故長沙法帖比淳化待詔
所摹為勝(東坡集)錢希白字竒古可喜(陸游渭南集)
錢昆
錢昆字裕之易兄舉進士能詩善草隸書累官右諫
議大夫祕書監(宋史)
錢裕之善草隸都近李西臺但未老耳(攻媿集)
錢昱
錢昱字就之忠獻王佐長子從俶入朝授白州刺史
改秘書監嘗以鍾王墨迹八卷為獻有詔褒美至道
中為郢州團練使善筆札工尺牘太祖嘗取觀賞之
賜御書金花扇及急就章(宋史吳越世家)
李無惑
李無惑同安人也善小篆為翰林待詔蓋斯公陽冰
之後未見其比其勁健端好又過於陽冰士大夫家
藏之以為寶(江少虞皇朝事實類苑)
許自言
太宗留心筆札即位之後摹求許自言於公車(楊億談苑)
高紳申革
高紳申革皆江東人與李無惑同時善篆(事實類苑)
孫景璠
孫景璠杭州水軍篆千字文為五十餘體太平興國
八年以獻太宗善之詔取去黥文隸御書院宰相宋
琪請授以官秩太宗曰爵禄非所惜也顧此人面痕
尚在豈稱冠帶乎琪固言之乃授國子書學博士(陳善
杭州志)
張振(太宗時人)太平興國宫碑張振書
白崇矩(太宗時人)宋修夫子廟碑白崇矩書
何潤之(太宗時人)華嚴寺文殊閣碑何潤之書
邢守元(太宗時人)北嶽安天聖帝碑邢守元書
黃識(太宗時人)重脩南嶽司天王碑黃識篆書
彭太素(太宗時人)等覺院記彭太素行書
章得象
章得象字希言家浦城好學美姿表進士及第為大
理評事真宗東封泰山以殿中丞簽書兖州觀察判
官累遷中書門下平章事封郇國公謚文憲皇祐中
改謚文簡(宋史)
章得象書遺教經
章文簡公楷法尤妙足以見前人篤實謹厚之餘風
也(東坡集)
向敏中
向敏中字常之開封人太平興國五年進士咸平初
兵部侍郎參知政事四年同平章事(宋史)
敏中工筆札其蹟雜見曾宏父鳳墅續法帖中(書史會要)
畢士安
畢士安字仁叟代州雲中人舉進士真宗登位拜工
部侍郎樞密直學士景德初拜平章事謚文簡美風
采善談吐年耆目眊讀書不輟手自讎校或親繕寫
又精意詞翰(宋史)
王禹偁謫官觧梁收得令狐補闕毛詩音義乃會昌
三年所寫數行殘缺後人添之其筆迹乃工部畢侍
郎所補也因作詩云偶收毛鄭古詩義認得歐虞舊
筆蹤(小畜集)
淳化祖石帖後有畢丞相士安黃字書子孫保享等
語百餘字(淳化帖跋)
陳堯佐
陳堯佐字希元閬州閬中人進士及第以太子太師
致仕贈司空兼侍中謚文惠善古隸八分為方丈字
筆力端勁老猶不衰尤工詩號知餘子(宋史)
陳文惠公善八分書變古之法自成一家雖點畫肥
重筆力勁健能為文字謂之堆墨八分凡天下名山
勝處碑刻題榜多公親迹世或效之而莫能及也(皇朝
事實類苑)
陳文惠喜堆墨書遊長安佛寺題名從者誤側硯汚
鞋公性急遂窒筆於其鼻客笑失聲(貢父詩話)
陳堯叟
陳堯叟字唐夫解褐光䘵寺丞大中祥符初東封以
堯叟善草隸詔寫途中御製歌詩刻石五年以戶部
尚書檢校太傅同平章事充樞密使贈侍中謚文忠
(宋史)
陳堯咨
陳堯咨字嘉謨舉進士第一授將作丞累遷武信軍
節度使贈太尉謚康肅工隸書(宋史)
魯宗道
魯宗道字貫之亳州譙人舉進士天禧元年為右正
言真宗書殿壁曰魯直仁宗即位拜右諫議大夫參
知政事贈兵部尚書謚簡肅(宋史)
跋魯簡肅帖
魯公以彊諫直節名而詩律筆法精妙如此非世所
知也(後村題跋)
宋湜
宋湜字持正長安人太平興國五年進士咸平中官
樞密副使謚忠定好學美文詞筆法遒媚書帖之出
人多傳傚(宋史)
眺迥
眺迥字明遠澶州清豐人徙家彭門舉進士為大理
評事真宗即位擢右正言直史館進翰林學士拜工
部尚書仁宗即位以太子少保致仕謚文元(宋史)
眺文元書法楷正為時推重(書史會要)
蒋堂
蒋堂字希魯常州宜興人擢進士為楚州團練推官
滿歲吏部引對真宗覽所試判善之特授大理寺丞
累遷樞密直學士慶歴中徙河中府又徙蘇州以禮
部侍郎致仕(宋史)
魏了翁跋蒋希魯密學帖云筆畫勁直有法(鶴山集)
查道
查道字湛然歙州休寧人未冠以詞業稱端拱初舉
進士高第至道二年遷秘書丞大中祥符三年為龍
圖閣待制(宋史)查道善隸篆(墨池編)
道始習篆患其體勢弱有教以撥鐙法仍雙鈎用筆
經半年始習熟而篆體勁直(書史會要)
李行簡
李行簡字易從同州馮翊人家貧刻志於學寒暑不
易聚木葉學書筆法遒勁中進士第起家隴州司理
參軍累遷監察御史真宗知之擢龍圖閣待制集賢
院學士改給事中(宋史)
王嗣宗
王嗣宗字希阮汾州人開寶八年登進士甲科補秦
州司寇參軍太宗征河東召赴行在為職方郎中真
宗時樞密副使為感德軍節度使檢校太尉謚景莊
嗣宗好為文而札尤甚(宋史)王嗣宗工習草書(書史會要)
陳靖
陳靖字道卿興化軍莆田人好學頗通古今累遷太
常少卿集賢院學士拜左諫議大夫以祕書監致仕
(宋史)陳靖工筆札其蹟見鳳墅續法帖中(書史會要)
周起
周起字萬卿淄州鄒平人舉進士授將作監丞真宗
時累拜禮部侍郎樞密副使謚安惠家藏書至萬餘
卷能書(宋史)
起與其弟越皆以能書為世所稱每書輙為人取去
(臨川集)
周越
周越字子發起弟亦能書集古今人書并所更體法
為書苑十卷累官主客郎中(宋史)
周越字子發淄州人官至主客郎中天聖慶歴間以
書顯學者翕然宗之落筆剛勁足法度字字不妄作
然而真行尤入妙草字入能也越之家昆季子姪無
不能書亦其所漸者然耶說者以謂懷素作字正合
越之險劣若方古人固為得筆儻滅俗氣當為第一
流矣在慶歴中有馬尋者嘗知利州而善倣越書觀
者不復真偽人謂韓門弟子云(宣和書譜)
周越草書精熟博學有法度而真行不及如俊士半
酣容儀縱肆雖未可以語妙於能則優矣當天聖慶
歴間以書顯學者翕然宗之然終未有能克成其業
者也嘗撰書苑屢求之不能致無以質疑云(墨池編)
越書近世不甚貴重然於衆人中猶屹屹有立庸可
輕哉(孔武仲清江集)
周子發下筆沈著是古人法若是筆意姿媚似蘇子
瞻便覺行間茂密去古人不遠矣何止獨行於今代
耶(山谷題跋)
周越書王龍圖柳枝辭後
周氏書苑十卷歴叙古今篆隸而降凡五十四種古
今能書四百九十餘人筆法論叙二十餘家字畫之
變略盡於此及觀其真草二體書婉媚遒勁皆中規
矩信其書之不徒作也龍圖王公柳枝辭格韻超逸
追古作者不然周書豈浪得邪(李彌遜筠溪集)
周越帖
王著臨蘭亭叙樂毅論補永禪師周散騎千字皆妙
絶同時極善用筆若使胸中有書數千卷不隨世碌
碌則書不病韻自勝李西臺林和靖矣蓋美而病韻
者王著勁而病韻者周越皆渠儂胸次之罪非學者
不盡功也顔太師稱張長史雖姿性顛逸而書法極
入規矩也故能以此終其身而名後世如京洛間人
傳摹狂怪字不入右軍父子繩墨者皆非長史筆跡
也蓋草書法壊於亞棲也(山谷集)
(補)御府所藏草書三賀知章賦詩句千文(宣和
書譜)
周延雋
周延雋起子官太常少卿(宋史)
延雋落筆有古法真行草隸俱入能品能以翰墨世
其家(桑世昌蘭亭博議)
錢熙
錢熙字大雅泉州南安人雍熙初登甲科試中書遷
殿中丞真宗即位遷右司諫好學善談笑精筆札(宋史)
梁鼎
梁鼎字凝正益州華陽人太平興國八年進士甲科
端拱初遷殿中丞景德初判西京留司御史臺好學
工篆籀八分(宋史)
趙德鈞
趙德鈞字子正秦王廷美第五子性和雅善書翰好
為篇什官至右監門衛大將軍追封安鄉侯(宋史)
趙惟和
趙惟和太祖孫燕王德昭子雅好學為詩頗清麗工
筆札優游典籍嘗和御製詩上稱其有理致上謂宰
相王旦等曰惟和好文力學加之謹愿皇族之秀也
錄其藁二十二軸上親製序藏於秘閣(宋史)
朱嚴
朱嚴文學餘力尤工篆隸(小畜集)
沈文旭
沈文旭大中祥符間為太子右贊善大夫善大字(書史
會要)
劉太初(真宗時人)真宗御製中嶽醮告文劉太初書
鄭世卿(真宗時人)霍山中鎮廟宋陳綱詩鄭世卿書
白憲(真宗時人)中嶽中天崇聖帝碑白憲書
吳郢(真宗時人)大相國寺碑吳郢書
楊昭度(真宗時人)淮瀆碑記楊昭度書
盧經(真宗時人)宋勸慎刑碑盧經書
六藝之一錄卷三百三十六
