欽定四庫全書
六藝之一錄卷十四錢唐倪濤撰
金器欵識十四
第一卷高一尺二寸甬長五寸二分徑一寸九分兩
舞相距八寸三分横六寸兩銑相距九寸七分横七
寸一分枚三十六各長一寸重三十四斤銘二十二
字
第二器高一尺二寸六分甬長五寸八分徑一寸二
分兩舞相距八寸九分横六寸二分兩銑相去一尺
五分横七寸五分三十六枚各長一寸五分重三十
二斤銘二十二字
第三器高一尺一寸二分甬長五寸二分徑一寸七
分兩舞相距八寸横五寸六分兩銑相距九寸三分
横六寸五分枚三十六各長九分重三十二斤銘二
十二字
右三器皆銘曰走夫走自卑之辭如司馬遷所謂牛
馬走是也且孤寡不糓侯王自稱之耳曰文考者如
曹楚晉衞或侯或王皆以文稱盖以德立國者必曰
文以功立國者必曰武是則稱文者特不一也然此
鐘制樣皆周物豈以追享文王而作歟在周之時於
后稷曰思文於文王曰文考於太姒曰文母稱其德
也今曰皇祖文考則宜在成康之後作樂以承祖宗
時耳(博古圖)
景祐中修大樂冶工給銅更鑄編鐘得古鐘有銘於
腹因存而不毁即寳龢鐘也余知太常禮院時嘗於
太常寺按樂命工叩之與王朴夷則清聲合初王朴
作編鐘皆不圓至李照等奉詔修樂皆以朴鐘為非
及得寳龢其状正與朴鐘同乃知朴為有法也(集古錄)
右寳龢鐘銘藏太常凡四鐘欵識並同初景祐間李
照修雅樂所鑄鐘其形皆圓與古製頗異時又别詔
胡瑗自以營法製鐘磬會官帑中𫉬此鐘其形如鈴
而不圓馮元等按其欵識以為漢魏時器于是令瑗
倣其状作新鐘一縣十六枚然不𫉬奏御但藏諸樂
府而已今按此銘文字皆古文為周以前所作無疑
而元以為漢魏時器盖失之矣(金石錄)
右二鐘銘皆曰走作朕皇考寳龢鐘走其萬年子子
孫孫永寳用享按爾雅唐虞曰載夏曰歲商曰祀周
曰年以此銘考之祝以萬年盖周器也走之名於經
傳無見盖昔人自以稱謂猶孤寡不糓臣僕愚鄙皆
謙損之辭故司馬遷自稱曰太史公牛馬走班固自
稱曰走(漢書作僕文選作走)亦不任厠技於彼列說者謂以猶
今自稱下走之類此器所謂走者如此然則走之號
非獨始於漢盖亦上矣此銘上言走下言朕與左氏
所謂吾祖也我知之同意其曰皇祖文考者按左氏
衞莊公之禱曰敢昭告皇祖文王烈祖康叔文祖襄
公此所謂皇祖文考者亦猶衞侯所謂皇祖文王也
走者周之宗室亦文王後故稱文王曰皇祖昔武王
伐商以造周嘗稱文王曰文考至其子孫距文王遠
矣猶曰考者盖推本而言之至若𢋫之文考尊師艅
之文考彝戠之文考敦但曰文考而不曰皇祖其皆
周初之器乎與此鐘異矣是鐘於于鼓之間飾以雙
鳳側著一字亦象鳳形若周烏鐘之制昔周之興也
鸑鷟鳴于岐山盖在周文王之世而君奭有曰我則
鳴鳥不聞孔子亦思鳳鳥之至皆有懷於文王鸑鷟
鳳類也二鍾飾之其鸑鷟歟所謂作寳龢鐘者按國
語泠州鳩之論鐘曰大昭小鳴和之道也和平則久
久固則純純明則終終復作樂所以成政也故秦銘
勲鐘名曰昭和鐘而此名曰寳龢鐘意盖若此文王
以徽柔懿恭之德脩和有夏後世於禮樂聲容之間
皆象其德故相禮於清廟則曰肅雝作樂於鐘則謂
之寳龢龢平則久克成厥政宜子子孫孫寳用以傳
久也(東觀餘論)
寳龢鐘高八寸一分衡甬高四寸四分兩舞距七寸
七分横五寸五分兩欒距八寸九分横六寸六分重
十斤五兩祕閣寳龢鐘銘曰走作朕皇祖文考寳龢
鐘走其萬年子子孫孫永寳用享吕氏說曰太史公
稱牛馬走其後班固蔡邕亦皆以走自見於書盖卑
以自謂託於此也或謂托於下走自漢如此周人未
嘗有此嘗攷之夫以作宗器薦之祖廟宜刻名以自
列其曰走為賤稱非言懼名禮此昔人所慎也走自
是著名以别支子况於子孫其可以名廢耶古人於
書走足辵疋同文在今其有据者如此又如不可据
者尚多此皆未有可考也禮官曰銘稱皇祖文考謂
祖文王也世數雖遠盖推本原不然昔人衞莊公曰
皇祖文王烈祖康叔文祖襄公古人稱文祖文考不
必舉謚如襄公曰文祖則可以考矣豈必文王之子
而謂文考以其皇祖稱考又不可附其說古器刻銘
若𢋫作文考尊師艅作文考彝戠作文考敦豈皆以
文王享乎且諸侯不可得通天子其得通天下而享
之非周制也(廣川書跋)
寳龢鐘二與前一器同制而較小禮官考其權量度
數其高七寸五分衡甬高四寸二分兩舞相距七寸
横五寸三分兩欒相距八寸四分横六寸重十三斤
十二兩以今太府法制求之如此其鐘以雙鳳為飾
又其旁刻字作鳳形若烏鍾飾烏為名舊號鳳鐘古
著字本象形故凡有形之物必寫象以見欲其有識
也至於形不可得與無形象而可求則凡有意可會
有事可指皆為别類以見若其事可假其聲可諧其
意可轉而相授皆字之變也嘗考古文鳳字但畫鳳
尾為之小篆轉以為朋司馬彪曰鵬者鳳也然則鳳
形為銘知為鳳也或曰周之興鸑鷟鳴于岐陽疑周
人著瑞以示後世此余不得而知也(廣川書跋)
第一器高一尺三寸六分鈕高三寸九分闊九寸五
分兩舞相距一尺横六寸六分兩銑相距一尺一寸
七分横九寸四分枚三十六各長三分重三十三斤
銘六字
周宋公䪫鐘二
第二器高一尺二寸八分鈕高三寸九分闊九寸三分兩
舞相距九寸五分横七寸五分兩銑相距一尺一寸三分
横九寸三分枚三十六各長五分重三十二斤銘六字
第三器高一尺二寸鈕高三寸八分闊八寸四分兩
舞相距八寸横六寸五分兩銑相距一尺横七寸二
分枚三十六各長三分重二十六斤有半銘六字
第四器高一尺二寸二分鈕高三寸七分闊八寸八
分兩舞相距九寸一分横七寸一分兩銑相距一尺
五分横八寸二分枚三十六各長五分重二十八斤
八兩銘六字
第五器高一尺一寸鈕高三寸七分闊八寸七分兩
舞相距七寸五分横五寸五分兩銑相距九寸一分
横六寸七分枚二十六各長四分重十有八斤一十
兩銘六字
第六器高一尺三分鈕高三寸九分闊八寸六分兩
舞相距七寸一分横五寸一分兩銑相距八寸六分
横六寸三分枚三十六各長三分重十有六斤有半
銘六字
右六器銘略無小異皆曰宋公成之䪫鐘夫歴代之
樂顓帝曰六莖帝嚳曰五英黃帝曰雲門堯曰大章
舜曰大韶禹曰大夏商曰大濩周曰大武夫䪫字與
莖通用則䪫鐘者是為顓帝之樂宋者商之系二王
之後得用天子禮樂則歴代之樂章故當有之盖此
鐘者特其一代之名耳宋自微子有國二十世而有
共公固成又一世而有平公成又七世而有剔公成
則所謂宋公成者不知其為誰也惟太祖有天下實
起睢陽故號大宋是六鐘既出於宋地而銘文又有
曰宋公成則其於受命之邦出為太平之符者正其
時歟由是作樂之初特詔大晟府取是為式遂成有
宋一代之樂焉當知古今符命莫不各有所感召云
(博古圖)
銘曰宋公成之䪫鐘按史記平公名成當周簡王時
共公卒華元魚石立少子成是為平公立四十四年
當魯昭公時見書春秋宋本商後而商出自帝顓頊
當高陽氏之世樂號六莖今考于書曰䪫樂名其字
與莖同列子以為瑩其實一也宋均曰能為五行之
道立根莖此說恐不然古人以英為華以莖為實高
辛氏既發其英則高陽氏實之于莖所以反本流根
以宣暢其和氣使天下咸得而遂焉夫是故以名云
當周之世樂用六代獨不見英莖之作於時疑宋為
商後于其國而用之以存其禮樂兹故得而作也嘗
考之襄公世作商頌以祀成湯故閔馬父曰正考父
校商之名頌十二篇於周之太師其輯之辭曰自古
在昔先民有作夫以校而輯之則考父所作也太史
遷曰襄公之時修仁行義欲為盟主其大夫正考父
美之追道契湯高宗商所以興作商頌韓詩章句曰
商頌美襄公作也馬昭曰宋為殷後郊祭天以契配
于郊冥者異於先王故詩詠契之德宋無圜丘之禮
惟以郊為大祭且欲别之於夏禘故曰大禘夫能祀
契湯商宗有道則其臣宜作歌頌以薦之廟是宋用
商之禮樂其作頌者無可怪也考其詩大禘春初則
祭用殷也食嘗有樂則禮用殷也錯衡三等同之非
周制也鞉鼓楹貫於宣王時考父效之如考父不作
頌且謂晞尹吉甫者何哉余故謂頌成湯作莖樂則
宋之制得以考矣天子方作大成樂以紹百王絶業
故嘗求鐘之制不得周之舊鐘存者衆矣側&KR1136;則隓
而不應横貫則扶摇而不得定考擊備設則震掉而
或不得盡其音聲有司患之翌日制詔丞相御史以
䪫鐘為正故今鐘得調焉乃下詔曰得英莖之器於
受命之邦非天相之其能盡感德之事哉(廣川書跋)
右宋䪫鐘六其銘欵曰宋公成之䪫鐘崇寧三年甲
申歲得於南都之崇福院尋貢之内府考其文則宋
鐘原其出則宋地也聖詔有曰得英䪫之器於受命
之邦即此鐘也是時帝作大晟即取以為鐘法謹按
樂緯叶圖證曰帝顓樂曰六莖宋均注曰能為五行
之道立根莖也䪫即古文莖繇帝顓而後歴帝嚳唐
虞夏商以及于周六莖之制其傳可謂遠矣然周備
六代之樂雲門咸池韶夏濩武皆存特五英六䪫無
之惟宋商之後故宋公猶得其傳成者平公名也宋
自微子二十六世而至平公其名始見於魯昭公之
十年春秋書曰宋公成與此鐘銘合而其立也以周
簡王之十年乙酉歲距皇朝崇寧甲申凡一千六百
八十年而是䪫鐘之器出于受命之邦適丁聖上駿
惠先烈登崇耆英制作之盛際也大晟既成神人以
和治音洋洋際天蟠地豈特為五行之道立根莖哉
且莖鐘雖鑄自宋公而實帝顓之樂今也地不愛其
寳為時而出盖以昭聖上盛德茂功比隆五帝夏商
以還弗足儷也又古鐘之得於今者惟周為衆其制
類多上設衡甬旁傅旋蟲或内實而側垂之或仰通
而中貫之率皆振掉弗安惟䪫鐘也雙螭蹲踞以為
平紐大晟之鐘實取則焉故其垂之也正其鼔之也
和而無振掉弗安之患此其制作所以過于三代也
非五帝之樂何以及此(東觀餘論)
攷古錄云按史記鄭悼公元年鄦公鄭於楚徐廣
曰音許公即許靈也(鐘鼎欵識)
銘六十有五字鄦音許文異而音義同(考古圖)
銘二十有九字按類篇云賸送女也嬭娣也盖楚之
送女之器謂之南和鐘者樂縣在南也(考古圖)
右楚鐘銘政和三年獲於鄂州嘉魚縣以獻字畫竒
怪友人王夀卿魯翁得其墨本見遺按銘文云楚公
(下一字不可識必其名也)自作按楚自周成王時封熊繹以子男
田居楚至熊渠乃立其三子為王後復去其王號至
熊通始自立為楚武王則是楚未嘗稱公不知此鐘
為何人作也(金石錄)
右二銘前一器藏方城范氏皆得於安陸前鐘銘後
有一穆字兩商字後鐘銘後亦有卜&KR0034;反宮反五字
其義未曉然恐宮商乃二鐘之聲律耳(鐘鼎欵識)
右楚鐘銘藏方城范氏云惟王五十六祀楚王(下一字不
可識)章按楚惟惠王在位五十七年又其名為章然則
此鐘為惠王作無疑也方是時王室衰弱六國争雄
楚尤強大遂不用周之正朔嗚呼可謂僣矣鐘後有
兩商字一穆字其義未曉(金石錄)
周鐘
銘二十字頗類博古圖所載周蛟篆鐘而此又竒怪
不可識然考其制作當是周物無疑(紹興古器評)
周烏鐘
祕閣烏鐘自上降出其高八寸二分口徑六寸三分
其重若干鐘之制甚質鼓閒容六舞閒容四于閒不
及鼔二無旋蟲繞獸疑周初之器文未縟也其銘作
烏形秘閣謂畫烏為象以自别鼎余考古文大抵皆
畫也畫以象形則古之所謂書如此昔籀文烏象烏
形而點目以鳥目可見烏目不可辨篆文曰從烏而
鳴亦鳥之聲也古人制字可以類得之矣或曰流火
伏屋為烏此周受命之符也鼎著以烏或宜本於此
余考蠆鼎鳳鼎皆以銘器安知烏非以其名著耶(廣川
書跋)
景鐘
御府藏大鐘不知其出何時銘曰景鐘景祐中諸儒
議樂出自上方參考度量初得其器圖之其高三尺
二寸徑一尺二寸其下刻識皆滅沒不可辨或曰此
古景鐘也有功則銘其上古人貴於書名金石謂此
也後世鐫金之功既廢世或不能知其制矣管子曰
黃帝作五鐘以正五聲所以分五行也而有景鐘則
景鐘自是寳器若夫晉人之銘魏顆自為晉景公鐘
不知其制與古同異許慎辨鍾為酒器而鐘為樂器
今考景鍾和鍾其銘皆作鍾不從童也惟寳和鐘作
鐘是知古人於此不一其書矣當漢世書文已譌而
鍾鼎或藏厚地堌&KR2962;間未出慎不得見之故論書如
此(廣川書跋)
古鐘
右古鐘銘五十二字藏宗室仲爰家象形書不可盡
識以其書竒古故列於諸器銘之首後又得一鐘銘
文正同一鐸銘字畫亦相類皆錄于後(金石錄)
虢州古鍾
虢州所上古鐘其高三尺二寸有竒口徑八寸三釐
其頂徑一尺六寸銘曰王叔伯高作其字磨滅不可
復識皇祐三年改造樂律内出古鐘命有司考詳聲
韻安定胡瑗得古鍾四參定尺度明年樂成還之御
府廼俾工圖之因得其名以傳廣川董某書其後曰
考鍾之制於古有稽其度量或不能合者又往往其
器皆出三代有識可證蓋書之亡失不能備盡則器
之幸存猶有明訓是不可按圖而盡也今考其制在
上無枚其擊無隧銑甬雖備而祛鼓不辨有舞外承
有衡上列無旋蟲繞獸以飾其外此其異於經也夫
金尚羽其器有六以樂論者皆鍾也故曰中者為宮
其大為鑮圜如碓頭大上小下曰錞如鍾為鐃如鈴
為鐸此古人所用以和樂者也今其制則然矣此殆
周人所謂錞于者耶故曰以金錞咊鼓干寳謂去地
一尺灌之以水又以其器盛水于下以芒當心跪注
以手震芒其聲如雷當寳之世其器與法猶世習之
不廢故得備列于此宜其考擊不受而無攠隧也漢
什邡縣段祖得鍾高三尺二寸六分圍三尺四寸圜
如甬史臣不能盡攷故書如此不知其器可考亦異
此說矣方後周時本玉斗以宷度則蔡邕古&KR1371;合挍
晉前尺大一寸八釐其法與今黍尺適等則徑至八
寸有竒者以徑一圍三校之當三尺四寸矣此或周
節樂之器也(廣川書跋)
此鍾銘一百四十二字藏在御府皇祐間嘗模其文
以賜公卿楊南仲為圖刻石者也(鍾鼎欵識)
右秦昭和鍾銘曰秦公曰丕顯朕皇祖受天命奄有
下國十有二公按秦本紀云自非子邑秦而秦仲始
為大夫仲卒莊公立卒襄公文公寧公出公武公德
公宣公成公穆公康公共公桓公景公相次立太史
公於本紀云襄公始立為諸侯於諸侯年表則以秦
仲為始今據年表始秦仲則至康公為十二公此鍾
為共公時作也據本紀自襄公始則至桓公為十二
公而銘鍾者當為景公也故並列之以俟博識君子
治平元年二月社前一日書(六一題跋)
右秦鐘銘云丕顯朕皇祖受大命奄有下國十有二
公歐陽文忠公集古錄以為太史公史記於秦本紀
云襄公始列為諸侯年表則以秦仲為始今據年表
始秦仲則至康公為十二公此鍾為共公時作也據
本紀自襄公為始則桓公為十二公而銘鍾者為景
公也余按秦本紀云自非子為周附庸邑于秦至秦
仲始為大夫仲死子莊公伐破西戎於是予之秦仲
後及其先大駱地犬丘並有之為西垂大夫莊公卒
子襄公代立犬戎之難襄公有功周室於是平王始
封襄公為諸侯賜之岐山以西之地曰戎無道侵奪
我岐豊之地秦遂能攻戎即有其地與誓封爵之襄
公於是始國與諸侯通使聘享之禮而詩美襄公亦
以能取周地始為諸侯受顯服蓋秦仲初未嘗稱公
莊公雖追稱公然猶為西垂大夫未立國至襄公始
國為諸侯矣則銘所謂奄有下國十有二公者當自
襄公為始然則銘斯鍾者其景公歟(金石錄)
秦昭和鍾銘秦公曰丕顯朕皇考受天命奄有下國
十有二公不墜上帝嚴龔夤天命保大業故秦虩事
(或釋作使字)䜌夏曰余雖小子穆穆師表明德獻敷明刑
虔敬朕祀以受多福綏和萬民唬(同虓)夙夕刺刺&KR2545;&KR2545;
(說文曰&KR2545;田易居也羽元反成以文或作桓)萬生是敕咸蓄百辟胤士趫
趫(善緣木走之才讀若王子蹻)文武鎮靜不廷優優佊(音避)爕(古文爕從
言籀文爕從&KR2423;&KR2423;音飪讀若濕秦文作爕从辛)百邦於秦執事匭(古文簋字)咊鍾
故曰&KR0034;(柯額反枝柯也古文與格同)邦其音&KR0008;&KR0008;雝雝孔煌(文作其音
光雝銧雝孔煌)以昭&KR0034;(說文音落謂零落也楚詞曰水凍于&KR0034;澤音鶴鐸顔之推以零音賜今此
字當作格古今字異也)孝享以受毛魯(古文作旅)多釐眉夀無彊畯
惠在位高引有慶匍(楊南仲匍作薄借讀今以文考定當為撫)百四方永
寳用宜秦咊鍾皇祐元年春自内府降出俾考正
樂律官臣圖其状以黍尺度之口徑衡尺有五寸縮
尺有三寸九分深二尺六寸二分項徑衡尺有二寸
縮尺有一寸柄高八寸銘曰秦公奄有下國考秦之
先蓋秦嬴受地西&KR1136;為國附庸至秦仲始大逮襄公
賜岐西地名在諸侯其世數可考而知也今曰丕顯
皇祖十有二公則秦公不自列於世矣史自襄公後
十二公為景公自非子始邑則十二公後當為成公
自秦仲十二公則為桓公秦至成公世號為強大其
稱受命蓋追本所始而諸侯有國則推大前世率以
公爵自列周自后稷十五王又諸先王不窋(音术)非王
而後世以王號推之則秦嬴稱公可以知矣嗚呼咊
鐘之作吾知其在成公之世矣楊南仲乃謂襄公十
二世為桓公非子之後十二世為宣公非也(廣川書跋)
此鍾蓋慶歴中葉翰林清臣守長安所得上之大樂
攷之音中大吕胡恢題云世家言秦侯至穆公十三
世而中間出子遇殺豈不得列於世數耶歐陽文忠
題云据史記年表始秦仲至康公為十二公此鍾則
為共公時作也據本紀始襄公至桓公為十二公此
鍾則為景公時作也予按本紀周孝王命非子曰昔
伯翳為舜主畜畜多息故有土賜姓嬴今其後世亦
為朕息馬朕其分土為附庸邑之秦使復續嬴氏祀
號曰秦嬴嬴生秦侯次公伯秦仲莊公襄公文公靖
(史記作竫)公不立寧公出子武公德公宣公成公穆公康
公共公桓公以銘所謂十二公攷之若以非子始為
附庸則至成公為十二公若以秦仲始為周大夫襄
公始為諸侯則如歐陽說至康公以桓公為十二公
然據銘曰丕顯朕皇祖奄有下國十有二公言皇祖
奄有下國蓋謂始有土之君則當以非子為始雖曰
附庸盖亦國也况有周錫命分土之文得不為奄有
下國乎自非子至成公十有二世則是鍾為成公作
無疑矣又所謂十有二公盖自始祖而下至今為公
之數而歐陽公以為十二公者先公也而言作鍾者
為十三世亦非也案銘之首稱秦公曰則知見為君
者固自稱公春秋時列國皆然不必言先公方謂之
公也(東觀餘論)
秦鍾
銘十六字是器字畫皆作鸞鵠蛟螭之形頗類周蛟
篆鍾銘多有不可辨識角比周制短而無旋且無鉦
鼓枚篆之飾形製若鐸而絶小按周鳬氏所鑄有所
謂大鍾有所謂小鍾爾雅謂大鍾曰鏞中曰剽小曰
棧而不言其量數樂律所有之數由此觀之此鍾豈
棧之属歟(紹興古器評)
漢周陽侯鐘
右藏歐陽公家銘曰周陽家金鍾漢器亦有周陽侯
甌盖一時器也(鍾鼎欵識)
右鍾銘藏歐陽公家銘曰畔邑家今周陽家金鍾容
十斗重三十八斤第四十云(金石錄)
六藝之一錄卷十四
