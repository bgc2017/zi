欽定四庫全書
六藝之一錄卷一百十二錢唐倪濤撰
石刻文字八十八
顧南原碑考
魯孝王刻石五鳳二年今在曲阜縣孔廟中金
高德裔記曰魯靈光殿基西南三十步有池明昌二
年詔脩孔子廟匠者於池中得此石其文曰五鳳
二年魯卅四年六月四日成共十三字金石文字記
曰五鳳二年者漢宣帝有天下之年也魯卅四年者
魯孝王有國之年也上書天子大一統之年而下書
諸侯王自有國之年此漢人之例也石墨鐫華云西
漢石刻傳者絶少此字簡質古樸
建平郫縣碑建平五年字原云在永康按宋之
永康即今成都府灌縣又云此碑乾道初始出過永
康紫屏二里道傍其石三面高卑凸㘭刻隨其勢
其文共二十九字隸續云建平者哀帝之紀年其五
年已改為元夀此云建平五年者殆蜀道未知改元
耳此碑却無篆體乃西京之佐書蜀中名之蠶崖碑
字原云蔡迨刻記作范功平磨崖復齋碑目作建平
范功平治道碑
何君閣道碑建武中元二年字原云在雅州墨
寳云此碑出於紹興辛未在榮經縣以適卭莋之路
也洪氏碑式云其文七行字數不等或六字或九
字隸釋云范書光武之紀年二曰建武曰中元祭祀
志云以建武三十二年為建武中元元年東夷傳云
建武中元二年倭奴國奉貢皆以即位初元冠於新
歴之上故此碑有建武中元之文東漢隸書斯為之
首字法方勁古意有餘蜀人以為尊楗閣碑
路君闕永平八年未詳所在隸續云路君二
闕前闕七行二十一字書其所歴豫州刺史至徵試
博士凡八官後闕亦七行二十一字云會稽東部都
尉路君闕其次書造闕年月日字畫兼用篆體前闕
人物之後小字一行却是隸文豫州前後各一人執
杖負劒嚮字立東部之前亦一人執杖負劒又有一
人正面立腰下垂佩兩手各有所執末亦一人執杖
負劒而其前又有一人側面嚮字立手中亦有所執
蓋是墓前雙闕東都冡墓間石刻傳於後世者自此
始
開通褒斜道碑永平九年字原云在興元府即
今之漢中府又云紹熙甲寅帥章德茂得之於褒斜
道中
張氏穿中記建初二年字原云在眉州碧雞巖
隸釋云武陽城東彭亡山之巔畊夫劚地有聲尋罅
入焉石窟如屋大中立兩崖崖柱左右各分二室左
方有破瓦棺入泥中右方三崖棺泥穢充仞執燭視
之得題識三所一在門旁為土所蝕厪存其上十許
字穿中沙石不堅數日間觀者揩摩悉皆漫滅其二
在兩柱前稍高故可拓時紹興丁丑年也一柱二
十五字一柱四十九字隸釋云本張公賓之妻之穴
也其子偉伯及偉伯妻與其孫陵皆祔葬右方曲内
中故志之其一則偉伯之孫元益葬其父長仲并弟
叔元所志也其字古而拙
戚伯著碑集古錄云在今宿州出於近歲蓋宫部春
夫開汴渠於泥沙中掘得之額題云(缺)本周末嗣
戚氏襲以興勃海君玄孫伯著之碑十九隸字為一
行本之上有一字石損其半碑式云碑有穿文十二
行行二十字在穿下自穿之上兩旁浸削及其巔則
銳甚集古錄云其文字古怪而磨滅無首尾了不可
讀金石錄云以文詞字畫驗之疑東漢中葉以前人
蓋當時石刻見於今者多類此隸釋云世祖建武三
年章帝章和元年威宗建和元年獻帝建安十二年
皆丁亥也碑有太歲丁亥字當是建武或章和年所
刻者集古錄目作周伯著碑蓋不辨題額戚字也
永元刻石永元六年字原云在永康軍蔡迨刻記
云在范功平磨崖之西五十餘步去地數寸迨得磨
崖後十日其子武仲始見此十六字而摹之復齋
碑目作永元六年攻石題
王君平鄉道碑永元八年隸續云在嘉州夾江
縣嘉州即今嘉定州隸釋云夾江縣涇口有磨崖
四百餘字平鄉明亭大道四面危險南安長王君遣
掾何童修治故書崖以頌之崖石增長字體失真復
齋碑目作平鄉明亭開道碑
王穉子闕元興元年字原云在成都府輿地碑
目云在新都縣闕有二其一云漢故先靈侍御史
河内縣令王君稚子闕其一云漢故兖州刺史雒陽
令王君稚子之闕金石錄云後漢書循吏傳王渙字
稚子涣以元興元年卒闕銘蓋和帝時所立也隸釋
云成都新都縣有渙墓此墓前之雙石闕也其上各
刻車馬之狀一則二人乘馬一則二人乘車挽之者
槖佗也隸續云闕之兩角有斗斗上鐫耐童兒又作
重屋四壁刻神像人物車馬之類亦有漫滅者有先
置二字在右闕南面稚字在北面子字在東面雒陽
二字在左闕西面
羊竇道碑永初二年隸釋字原俱云在眉州墨
寳云在嚴道縣東三十里嚴道縣今廢其地入雅州
碑式云前有文六行空一行後有文九行崖石有
裂絡文避石裂故字數不等少者九字多者十五字
最後一行刻書人姓字及日月隸釋云青衣尉趙君
孟麟穿崖易道行人去危即安故刊石以志其事字
畫甚拙最後一行云書此盛巨即碑式所謂書人姓
字也漢碑之有書人姓字者惟此碑及武班樊敏郙
閣頌天井碑側題名而已
謁者景君墓表元初元年字原云在濟州即今
濟寧州額題云故謁者景君墓表七隸字為一行
碑式云有穿文十六行行二十九字皇帝賻高出三
字金石錄云文字摩滅斷續不成文隸釋云東都自
路都尉始見墓闕有文而傳於今則自景君始梁任
昉作文章緣起云墓碑始於晉宋予考酈氏水經所
載漢刻已不少豈碑碣多在北方南人未之見乎然
郭林宗傳云林宗既葬同志者立碑蔡邕為其文謂
盧植曰吾為碑銘多矣惟郭有道無愧色范書所載
豈不知之今漢人墓刻猶存數十百碑其云始於晉
宋非也
謁者景君碑隂首行題諸生服義者五字疑是郯令
景君闕題名趙氏洪氏皆以為謁者碑隂碑亡無考
姑闕其疑
郯令景君闕銘元初四年隸釋云在濟州任城
縣即今濟寧州隸釋云景君墓有雙闕其一刻此
文諸生服義者所立而不載其名金石錄云漢人為
景君刻銘本欲傳於不朽而不著其族系名字何哉
集古錄作景君石椁銘
嵩山太室神道石闕銘元初五年今在登封縣
中嶽廟南百餘步金石文字記云銘八行年月及
職官姓氏共十三行其文剥蝕殆半不載洪氏隸釋
此闕巋然尚在而永叔德父當宋之盛時何以皆未
之見也則知二錄所不及載者固多也
賜馮煥詔元初六年字原云在渠州今為渠縣
屬四川順慶府碑首行云告豫州刺史馮煥隸釋
云漢詔之式如此其石下斷惟存上八字碑式云馮
煥斷詔十八行可見者或行有九字末行年字垂筆
多占一字
馮煥殘碑永寧二年字原云在渠州輿地碑目
云在大竹縣古寳城碑式云馮煥斷碑六行可見
者或行有七字隸釋云建光之元即永寧二年是歲
七月改元煥以四月終故碑尚用舊年也
馮煥殘碑隂隸釋云諸曹史及帳下司馬武剛司馬
十餘人其間有貫潁川汝南陳國者皆豫州舊部也
馮煥神道永寧二年字原云在渠州其文曰
故尚書侍郎河南京令豫州幽州刺史馮君神道共
十九字金石錄云按後漢書馮緄傳緄父煥安帝時
為幽州刺史緄碑亦云幽州君之元子此字在宕渠
緄墓前石闕上知其為煥闕也
孝子董蒲闕永寧二年未詳所在
山陽麟鳳碑永建元年字原云在濟州即今濟
寧州碑圖云右鳳而左麟其下各刻一贊其隂又
刻銘辭皆小篆兩旁有隸書其篆云永建元年秋七
月饗時山陽太守河内孫君見碑不合禮掾䕫造新
刻瑞儀麟鳳米元章畫史云此圖半篆半隸麟一角
上高如足翹形如惡馬鳳高冠尾長甚可怪也
陳君閣道碑永建五年字原云在資州内江縣
資州今為資縣與内江俱屬成都府輿地碑目云在
獠井壩層崖之腹碑云漢安長蜀君青衣陳君省
去根閣令就土著郵亭椽尹厚勒此石隸續云漢安
舊屬犍為根字未見所出所謂根閣者猶李翕郙閣
何君尊楗閣之比
袁良碑永建六年集古錄目云在開封扶溝天
下碑錄云在太康縣圉城鎮西南三十里扶樂城
石牛廟又云在縣西北三十里陽夏鄉墓下額題
云漢故國三老袁君碑八篆字袁君以順帝永建六
年卒其孫衞尉滂立此石滂以光和年作相其為卿
當在靈帝之初因無立碑年月姑以所卒之年附載
於此水經注云扶溝城北有袁梁碑金石略有三老
袁貢碑即此碑也其名皆誤
北海相景君碑漢安二年今在濟寧州儒學
額題云漢故益州太守北海相景君銘十二篆字為
二行文十七行行三十二字穿居其中在第八字之
下其三行各廢兩字碑中屢稱明府獨伏惟明府一
句其明府字平闕亂曰亦平闕隸釋云濟州任城有
景氏三碑皆不著其名字
北海相景君碑隂凡三列第三列姓名之下又云行
三年服者凡八十七人末以兩行刻四言韻語十八
句
武斑碑建和元年隸釋云在濟州任城即今濟
寧州額題云故敦煌長史武君之碑九隸字集古
錄前跋作班碑以未見碑額不知其姓也武君以冲
帝永嘉元年卒後三年同舍郎史恢曹芝等六人為
之立碑後有題名六人其一曰防東長齊國臨淄(缺)
紀伯允書此碑漢碑有書人姓字者絶少惜闕其姓
楊君石門頌建和二年集古錄目云在興元墨
寳云褒城縣北五里磨崖興元即今漢中府褒城縣
屬之額題云故司隸校尉犍為楊君頌十隸字碑
式云碑文六十七行行三十字或有疎密不齊者高
祖受命平闕命字垂筆甚長所侵兩字許又空二字
方書其下二句序曰别作行後一行低二字書趙邵
等三人姓名又書王府君分遣官屬事凡三行末行
低七字書魏伯玉徙官隸續云宣和殿碑錄以碑為
鼂漢彊書考其碑云五官掾南鄭趙邵屬褒中鼂漢
彊書佐西成王戒蓋三人主其事書佐則王戒之職
非鼂漢彊書也集古金石二錄與鄭樵金石略俱作
楊厥開石門頌隸釋云司隸校尉楊君厥字孟文水
經及歐趙皆謂之楊厥碑蜀中晩出楊淮碑云司隸
校尉楊君厥諱淮字伯邳大司隸孟文之元孫也始
知兩碑皆以厥為語助此乃後人頌其勲德故尊而
字之不稱其名華陽國志云楊君名渙
王君石路碑建和二年隸釋云在漢州今為漢
川州屬成都府碑式云其上畫方大書一表字其
下六行各有界道每行二十四字末行低四字書立
石人名隸釋云廣漢長王君攻治崖路標表其事文
不滿百楊子欽所作
張公神碑和平元年集古錄目云在黎陽天下
碑錄云在通利軍黎陽即今之濬縣屬大名府宋為
通利軍熙寧初改黎陽屬衛州衛州今衛輝府也
額題云張公神碑隸字一行集古錄作張公廟碑云
碑無題首蓋未見此額也隸釋云朝歌長鄭郴為張
公建闕作碑監察黎陽營謁者李君好之文又作歌
九章刻之石皴剥不明僅能辨其梗槩歌中再稱其
夫人又云朝歌蕩隂及黎陽三女所處各殊方三門
鼎列推其鄉時攜甥幼歸侯公不知張公是何神也
馮君閣道碑和平元年未詳所在
嚴訢碑和平元年金石錄云政和中下邳縣民
耕地得之無額隸續云漢人銘墓皆一律此碑先
書其所終歲月及夀考有嗟惜之辭踰百言始云伊
歎嚴君諱訢字少通遂述其行事與費鳳兩碑略相
似銘詩亦五言訢所歴官東牟侯相之下長之上闕
四字趙氏作下邳祝遂名祝長嚴訢碑漢無祝縣蓋
亦闕其一字下邳本屬東海東海則有祝其疑此邑
嘗割隸也
楊信碑和平元年字原云在忠州無額碑首
行云故縣三老楊信字伯和隸釋云石已刓剥鮮有
成章者墨寳作金溪楊信碑
丁魴碑元嘉元年隸釋云在巴州無額碑首
行云廣漢屬國故都尉丁君諱魴字叔河碑式云文十
行行三十四字四邊有磨文上狹下闊
武梁碑元嘉元年隸釋云在濟之任城即今濟
寧州無額碑首行云故從事武掾諱梁字綏宗金
石錄云崇寧初得此碑愛其完好後十餘年則缺最
後四字今去崇寧七百餘年碑已不知所在
王政碑元嘉三年隸續云在濟州今濟寧州
額題云漢故郎中王君之銘八隸字為二行碑式云
文十二行行三十字隸續云王君名政字季輔以元
嘉三年卒門徒士夫相與立此石字雖殘闕尚多可
讀者歐陽公云磨滅不復成文名字官閥卒葬年月
皆莫可考蓋察之不詳爾小歐陽以為其字季輔趙
氏以為光和元年立皆非也
平都相蔣君碑永興元年隸釋云在道州額
題云漢故平都侯相蔣君之碑十篆字為二行碑式云
文十六行行四十字後餘五行隸釋云碑字漫滅不
得其名字蔣君以元嘉二年卒其文有云禮畢祥除
瞻望墳塋則此碑乃永興元年所立
孔龢碑永興元年今在曲阜縣孔廟中無額
凡十八行行四十字孔子十九世孫麟廉請置百石
卒史魯相乙瑛言之於朝司徒吳雄司空趙戒奏於
上瑛已滿秩去後相平復上於朝除孔龢補名因立
此碑今謂之百石碑金石錄作孔子廟置卒史碑集
古錄以為吳雄修孔子廟碑蓋考之不詳也後人刻
其上曰漢鍾太尉書隸釋云嘉祐中郡守張稚圭按
圖經云鍾繇書繇以魏太和四年卒距永興蓋七十
八年圖經所云非也
孔謙碣永興二年今在曲阜縣孔林中碑圖
云碣甚小一穿微偏有暈一重起於穿中復有兩暈
在右其一甚短與他碑小異文八行行十字後餘兩
行今巳漫滅僅存十餘字集古金石二錄作孔德讓
碣德讓其字也隸釋云其名不甚可辨考孔氏譜得
之
益州太守碑永夀元年隸釋云蜀中漢碑不云
在蜀中何所漢之益州即今成都府亦即在成都諸
屬也碑圖云上下有朱雀玄武左右有龍虎文七
行行四十一字故吏門生題名九行行六人碑式云
末行字頗多尚餘五字書於碑之末隸釋云碑首云
益州太守某君卒其姓獨刓滅或有謂之馮君者
益州太守碑隂碑圖云碑隂所刻者五玉而三獸鼎
列其中其一則九尾狐也下有一牛首其右有題名
三人
韓勅碑永夀二年今在曲阜縣孔廟中無額
文十三行行三十六字第三行皇戲皇字高出一字
後有題名三行行三人魯相韓勅脩造孔廟禮器所
立今謂之禮器碑集古錄作脩孔子廟器表金石錄
作韓明府孔子廟碑天下碑錄作魯相韓勅復顔氏
繇發碑按碑云復顔氏幷官氏邑中繇發以尊孔心
發屬下句讀且所復者尚有幷官氏而此碑又不為
復繇所立碑錄非也
韓勅碑隂十九行行三人又有數人附其下參錯不
齊隸釋云凡六十有二人不稱字者一人不稱名者
二十一人張普朱熊五人書體不同盖後來所增者
韓勅碑兩側題名刻於碑之兩旁共三十二人又一
人以小字附其下字體與碑隂張普朱熊五人書體
相同亦後來所增者濟國廣張建平二百下識曰其
人處士碑隂河南成臯蘇漢明二百下亦有其人處
士四字蓋當時有此書法隸釋謂已鐫而續書非也
歐趙洪氏皆不言此碑兩旁有字由拓碑者止拓碑
與隂而不及此諸公又未嘗親至碑下故不知耳
州輔碑永夀二年字原云在汝州舊錄云在龍
興縣汝州今屬河南龍興縣今為寳豐縣額題云
漢故中常侍長樂太僕吉成侯州君之銘十六篆字
金石錄云酈道元注水經云滍水南有吉成侯州苞
冡冡前有碑其詞云天帝四后是諮是諏今騐其銘
實有此語獨以輔為苞蓋水經之文誤汝帖以此碑
為蔡邕書初無所據
州輔碑隂自漢陽太守而下凡四十有九人其二即
延篤叔堅金石錄云輔一宦者雖當代顯人如延叔
堅亦預焉有以見權勢之盛如此
韓勅後碑永夀三年字原云在兖州按當在曲
阜縣孔廟中無額碑式云文十六行字多少不等
大半每行四十六七字第一行皇漢高出一字第二
行孔聖平闕文之後題名三列每列三人韓府君之
下附以宗戚二人碑云謁廟拜墓又云宅廟悉脩敬
脩菆房菆疑即菆字檀弓云天子之殯也菆塗龍輴
以椁菆才官反菆塗者用木叢棺而四面塗之菆房
猶殯宫也前碑載其脩造禮器此碑載其脩廟脩墓
事闕里祖庭記有桓帝中年韓勅脩孔子廟碑在墓
林中當是此碑字原以為即前碑非是金石錄作韓
明府孔子廟碑隸釋作韓勅脩孔廟後碑皆不及其
脩墓由考之不詳也
韓勅後碑隂隸續云凡五列所題士大夫可辨者七
十餘人自第二至第五列以其後四行直書家下復
民姓名後一行云永夀三年孔從事所立
韓勅後碑兩側題名碑式云碑側兩題名各四列其
一則首列三行中有祥符年題字第二列其前廢三
行後有四人第三列前闕一人後六人第四列四人
空兩行書孔元闓其一則首列四行所書府君及劉
翊各用兩行第二列五人空一行書石師姓名第三
行七人第四列右尾二人前有太和年張咸題字上
數列則有唐大中及慶歷年兩人題字就列於漢人
之上字原作韓勅孔林别碑兩側題名
鄭固碑延熹元年今在濟寧州儒學額題云
漢故郎中鄭君之碑八篆字為二行有穿文十五行
行二十九字行間方若棋局今碑巳中斷失其下一
截予家有拓本尚完
議郎元賓碑延熹二年金石錄云在亳州隸
釋云無額故不得其姓石缺又失其名金石錄云所
可見者云字元賓歴官終於議郎
張休崕涘銘延熹二年未詳所在隸續云銘
四言十四句末有張休姓名姑以名其碑藏碑者得
之蜀人字原云或作磨崖險路銘
孫叔敖碑延熹三年水經注云在期思縣城西
北隅楚相孫叔敖廟前集古錄目云在光州天下碑
錄云在固始縣本廟内期思縣即今光山縣與光州
固始縣俱屬河南汝寧府按碑固始令段君夢見孫
君為架廟屋立石銘碑期思縣宰段光庶慕先賢又
為刻石則固始所刻者一碑期思所刻者又是一碑
此碑乃期思所刻者兩令皆段姓一名光一不著其
名非一人也期思固始宋皆屬光州額題云楚相
孫君之碑六隸字為二行碑式云文二十四行行三
十七字最後一行書年月高出一字穿在文中其三
行各廢三字隸釋云舊碑闕五十餘字此用續刻者
故其文全予所見拓本乃是續刻未知刻於何時
孫叔敖碑隂碑式云二十三行行二十字相君字平
闕穿居三行之内亦各廢三字此隂重言段光立碑
之事甚詳後歴叙叔敖之子孫名氏
樊安碑延熹三年集古錄目云在唐州湖陽縣
唐州今為唐縣屬南陽府湖陽縣今廢有舊城在唐
縣有額而無字首行題云漢故中常侍騎都尉樊
君之碑碑式云首行己有標題故不再書額其題一
行文十二行銘三行詔三行行三十五字詔之下空
二字書年月剰一字其間年字垂筆甚長下侵兩字
馮煥詔同亦漢人書詔如是乎隸釋云安以永夀四
年卒其子以延熹三年始刻此碑又載元熹元年八
月丁酉贈騎都尉詔趙氏遂以碑為元年所立誤也
碑在湖陽椎拓漫滅治平中縣令樂京嘗為之再刻
江原長碣延熹三年輿地碑目云在忠州郡庠
隸釋云似闕非闕似碑非碑其文共二十二字由
左而右其下刻一怪獸之首若虎而有角復齋碑目
作進德闕輿地碑目作江原君闕
曹騰碑隂延熹三年集古錄云在亳州碑式
云碑文無存隂九行行三十六字制曰平闕皇太
后及先帝高出一字碑後尚存穿之半此文皆在穿
右末行以穿廢第四第五字水經注云譙縣有曹騰
碑題云漢故中常侍長樂太僕特進費亭侯曹君之
碑延熹三年立碑隂又刻詔策二隸釋云歐趙不指
此為曹騰碑隂失稽考也篆額今獨存云中常侍長
樂大僕特進費亭曹侯碑水經誤多四字
王元賞碑延熹四年未詳所在隸續云隸額
兩行所存其下令碑二字按碑叙其歴官終封丘令
集古錄作王元賞碑跋云其名既亡又不序其姓惟
其銘曰於惟王君以此知其姓王爾金石錄云其姓
名已殘闕所可見者字元賞而已隸續云歐趙皆以
為王元賞予所得者却是元賓字畫分明非是測度
其名仿佛是紹
王元賞碑隂集古錄有其碑而亡其名謂之漢碑隂
題名跋云斯碑所題文字缺滅而中間有錢各五百
四字似是脩廟人所記其人可見者有濟隂定陶蔡
顥子盛山陽金鄉張諺季德河南宛陵趙堂世萇南
陽南鄉鄧升升遠濟隂成武周鳳季節而其餘人姓
名邑里多不完又時時有故吏字不知為何人祠廟
金石錄作王元賞碑隂跋云載門生姓名有云右奔
喪右斬杖三年於禮無乃太過隸續云王元賓碑隂
四横稱故吏者四人有名字郡邑者十餘人餘皆凋
落不備其中有立碑錢各五百之文又有右奔喪斬
杖三年之文則知歐公所云漢碑隂題名者即此碑
也
王純碑延熹五年隸釋云在鄆州中都縣鄆州
今為東平州中都縣今為汶上縣俱屬兖州府額
題云漢故冀州刺史王君之碑十篆字為一行字作
陽文凸起拓本為黑字與衡方武榮諸碑同碑圖云
額當穿之中其文十三行行三十五字金石錄云桑
欽水經濟水逕須句城西酈道元注濟水西有安民
山山西有漢冀州刺史王紛碑漢中平四年立按地
里書須朐即今巾都縣此碑在中都又其官與姓氏
皆合疑其是也然以純為紛以延熹為中平則疑水
經之誤愚按碑文王君以延熹四年卒五年始葬立
碑金石錄以為延熹四年立亦非也
王純碑隂首行題諸門生人名五字隸續云碑隂九
横横二十三人凡百九十三人漫滅者四人姓字不
具者六十二人其下尺餘以前兩行書事上兩行許
不刻一字獨最下横刻有二十二人亦強半漫滅不
可辨金石錄云字畫淳勁可喜
任伯嗣碑延熹五年金石錄云在汜水縣大觀
初始獲此碑輦窴運司廨舍壁間隸續云碑之中
鑿方為竅廣四寸長五之疑曾用之為碑趺金石錄
云首已殘闕其可見者云字伯嗣南郡編人其先蓋
任座之苖胄又云筑陽侯相延熹五年遷來臨縣其
後歴叙政績又云遷君桂陽最後云都邑謠詠甄勒
勛績永昭于後碑在今汜水縣汜水在漢為成臯此
碑盖為成臯令德政頌爾後漢書桓帝紀延熹八年
有桂陽太守任胤以此碑校之歲月相符又名與字
恊知其名胤也按金石錄有碑隂洪氏所未見
真道冡地碑延熹五年字原云在萬州即今䕫
州府萬縣隸續云真道以錢八千從真敖兄弟市
此地刻其文戒約後世字札繁碎不能盡通
桐柏廟碑延熹六年天下碑錄云在唐州即今
南陽府唐縣桐柏山在其境字原云或云在隨州棗
陽桐柏鎮按一統志桐柏山南接隨州西接棗陽唐
縣隨州皆有淮瀆廟或隨州别有一碑非即唐縣之
碑也集古錄目云在鄧州恐誤碑式云無額有穿
文十三行行三十三字末有兩行題侍嗣官屬以春
秋二字題於兩行之上春四人秋五人中無空字水
經注云桐柏山南有淮源廟廟前有碑是南陽鄭苞
立又二碑並是漢延熹中守令所造隸釋云此則其
一也弇州續藁云漢淮源廟碑漫漶不可讀杜昭守
唐州乃延吳炳參用漢隸釋書舊文於石而刻之吳
炳元時人見書史會要潘耒作金石文字記補遺云
拓本完好蓋唐人重刻者據朱長文碑帖考云是釋
曠書不知釋曠所書者乃是正書隸釋云此碑又有
一正書者華蓋誤作萃豐晝夜誤作立式凡十數字
即謂釋曠所書之碑也耒見吳炳重摹本而誤以為
唐人重刻亦失考之甚
平輿令薛君碑延熹六年未詳所在額題云
漢故平輿令薛君碑八隸字隸續云前有叙凡三十
六字次有銘詩三百四言文雖無闕而不書其名字
祝睦碑延熹七年集古錄云睦有二碑皆在虞
城縣額題云漢故山陽大守祝君之碑十篆字為
二行碑式云額下有穿碑十二行行三十字
造橋碑延熹七年字原云在雅州隸釋云碑
首刻二人冠帶相向而坐一器居中如豆登之狀後
有二人折腰低首雙垂其袖若胡舞者其上横行有
數字惟府卿明府四字不毁二人之下又横刻二十
六字兼篆隸之體曰蜀郡屬國明府潁川陽翟辛君
字通□犍為李君字仲曾其下三字不可曉漢碑無
如是模式者碑圖云其下有文十七行行三十七字
其後有題名五行隸釋又云蜀人謂此為神水閣碑
考其文則謀謨若神是絶句其水似小其閣似閤特
未能判今摘三語而強名之非也
嚴舉碑延熹七年字原云在梁山軍即今䕫州府
梁山縣無額碑首行云都鄉都里孝子嚴君隸續云
碑崇七尺其二分之下横有裂文近歲出梁山軍所
傳者皆至裂文止石理皴剥文意間斷予再得之始
是全碑嚴舉姓名甚分明其碑有文有頌又有亂曰
十六句
嚴舉碑隂隸續云贈此者初無主名因見其中有都
鄉有秩姓字嚴孝子碑中臨江丞名杜此碑有丞廣
漢屬國王杜合二碑則短長闊狹相若横有裂文亦
相等始知是嚴舉碑隂
孔宙碑延熹七年今在曲阜縣孔廟中額題
云漢泰山都尉孔君之碑九篆字為一行碑首行題
云有漢泰山都尉孔君之銘隸釋云凡漢碑有額者
首行即入詞無額者或題其前如張納樊安之比亦
甚少己篆其上復標其端惟此碑爾文十四行行二
十八字末行銘辭下空十一字刻年月
孔宙碑隂漢碑隂皆無額獨此碑以門生故吏名五
篆字題其上凡三列六十二人
華山廟碑延熹八年金石文字記云舊在華隂
縣西嶽廟中嘉靖三十四年地震碑毁華州郭胤伯
有此拓本文字完好今藏華隂王無異家予從商丘
宋尚書摹得之即無異藏本也額題云西嶽華山
廟碑六篆字為二行碑式云文二十二行行三十七
字袁府君肅恭明神及京兆尹勑杜遷市石皆平闕
高祖太宗孝武並列行高出一字有紋如碁局洪氏
碑圖云歐陽叔弼以袁逄華廟碑為郭香察書考其
碑云勑都水掾杜遷市石遣書佐郭香察書蓋一人
市其石一人察其書非郭君書之也隸釋云東漢循
王莽之禁人無二名郭香察書者蓋察涖他人之書
爾金石文字記云察書乃對上市石之文則香者其
名律歷志有太史治歷郎郭香豈其人歟徐浩古跡
記以碑為蔡中郎書都穆金薤琳瑯云浩深於字學
且生唐盛時殆非鑿空而言者
老子銘延熹八年隸釋云在亳州苦縣亳州今
屬鳳陽府苦縣今廢地入歸德府鹿邑縣額題云
老子銘三篆字為一行碑式云文二十一行皇上字
平闕集古錄云世傳碑銘蔡邕作今檢邕集無此文
集古錄目云陳相邊韶撰據碑桓帝夢見老子尊而
祀之韶時典禮因而為銘金石錄云舊傳蔡邕文并
書蓋杜甫李潮小篆八分歌有曰苦縣光和尚骨立
書貴瘦硬方通神世云此碑是也今騐其詞乃邊韶
延熹八年作非光和中所立未知甫所見是此碑否
而周越書苑遂以為韶撰文而邕書初無所據
祝睦後碑延熹九年集古錄云在虞城縣額
題云漢故山陽太守祝君之碑十篆字為二行碑式
云亦有穿其文十五行行三十六字伊余祝君一句
祝君字平闕隸釋云祝君以延熹七年卒故吏王堂
等三年禮闋相與刊此石則延熹之九年也
堯廟碑永康元年字原云在濮州無額按碑
濟隂大守孟郁行縣祀廟膏雨即降遂飭治大殿仲
氏宗家共作殿前石&KR0008;階陛欄楯乃立此碑以著表
郁之美勛復序仲氏祖統所出於後子姓官位具載
碑隂蓋當時出錢者惟仲氏故所序特詳集古錄作
堯祠祈雨碑
堯廟碑隂字原云此隂皆載仲氏父祖兄弟子孫所
歴所終之官獨一董永為異姓隸續云左側亦有題
字
度尚碑永康元年字原云在徐州隸釋云此碑
在湖陵荒野政和壬辰廵檢王當世見之始遷於官
廨其後邑令滕君欲徙碑於沛舟三載而三覆繼因
大水漲没不出乙未年劉宗儀攝事乃能立之使星
亭云按湖陵縣今廢地入徐州沛縣額題云漢故
荆州刺史度侯之碑十篆字為二行碑式云有穿文
十五行空三行低十三字刻立碑年月其石下闕所
存者行三十二字亦有碁局之紋
六藝之一錄卷一百十二
