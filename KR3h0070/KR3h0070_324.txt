欽定四庫全書
六藝之一錄卷三百六十六錢唐倪濤撰
歴朝書譜
明
李東陽
李東陽字賓之號西涯茶陵人四歲能大書景帝召
見加諸膝賜寳鏹舉天順八年進士授編修弘治八
年入内閣十六年加太子太保戶部尚書謹身殿大
學士贈太師諡文正(吾學編)
涯翁篆勝古隸古隸勝真行草(弇州山人藁)
東陽草書筆力矯健成一家小篆清勁入妙(詹氏小辨)
李西涯字刻
西涯公德行文章重天下其書在金石者天下之人
重之若珪璧琬琰固無容贊矣但刻工有高下故其
精神之妙或不能無異公嘗謂近時京師惟閻傑刻
為第一汴梁郝升篆文亦頗合古意後寄示揚州瓊
花詩不知何人刻又極稱許餘皆未滿公意刻工之
難有如是哉太原陳君邦瑞以所得公金石書若干
通萃為一卷邀寳觀之寳出公門下聞公評書每及
於刻因附數語俾觀者知之公真行草書皆自古篆
中来晉以下特兼取而時出之耳故所成如此若不
求其原而惟迹之逐豈知公書者哉(邵寳容春堂集)
李文正詩翰卷
太師李文正公詞翰擅聲館閣間此卷為宗易太史
書當謝首揆之次歲而卷端有牧羝擊賊笏二曲豈
意有所不足耶今年為甲戌距公書時正一甲子當
此可無感也宗易為任邱李文康公時亦以首揆贈
太傅偶與元馭語次及此因舉贈之以比於虔刀之
義云爾(弇州山人槀)
李西涯書風雨歎
長沙公以壬辰為此風雨歎後二十年為苦熱行又
後十有八年因書一卷前以茅筆書苦熱後另以豪
筆追書此詩考其年皆公為史官宫坊日所作而於
天序民情汲汲以為己憂已有相天下之槩焉彼其
時而依違委曲於其間盖亦潛為補救之苦心而論
者不察豈欲人各自顧其聲跡而置國事於不恤所
云末之難者又足願乎此字更謹嚴有體即不如苦
熱之横逸而古雅過之皆翰圃之瑰寳也(墨林快事)
李西涯書苦熱行
長沙公大草中古絶技也玲瓏飛動不可按抑而純
雅之色如精金美玉豪無怒張蹈厲之態盖天資清
澈全不帶滓渣以出然他所作即刻石者乃多有一
種習俗之氣是以評者多不與之若皆如此紙則何
處可容其抨彈焉公振起文運令後来之雋遠陋宋
元世人又多以繞指病之大抵人各有品論世者宜
另具心胸眼目也天啓乙丑首夏三日(墨林快事)
李西涯書長江行
西涯先生天資高朗愛才喜引接後進海内文章之
士翕爾歸之名日益尊然詩樂浮靡字以自出機軸
為佳人漫謂之臺閣體自爾以来遂致與海内才士
分塗不相通轉相誚者若而年今稍稍契合乃才士
之力多矣長江行正其本色余收有先生長卷大草
二韻致與此殊然彼佳矣金山諸刻以此蓋先生或
未盡先生之美識者當知長沙自有大全在天啟辛
酉九月八日(墨林快事)
吳寬
吳寬字原博成化壬辰會試第一人試大廷又第一
授翰林修撰弘治中為禮部尚書兼學士贈太子太
保諡文定為文不事追琢獨嚴體裁為詩沉著高壯
一洗近世尖新之習作書姿潤中時出竒崛雖規模
於蘇而多所自得(震澤集)
吴文定公懷修竹書隠詩卷匏菴贈以岩詩册
匏菴臨懷素自叙帖并題吳原博雜詩卷吳原
博林下詩蹟(式古堂書畫彙攷)
吳文定及第後謝恩表藁
成化壬辰科進士凡二百五十人而狀元為吾鄉吳
文定公故事狀元宴禮部受冠服之後當率諸進士
上表謝恩此則公所作表藁而藏於其子中書舍人
與公領鄉薦時名列在第三是科會試第一及廷試
復居榜首入翰林為修撰至學士進大宗伯專典内
制天下之人無不知有公者穆謂公之所以重於天
下豈直科第與官而已其道德足以師乎後學述作
足以匹乎古人至於書翰之妙識者亦以為不减大
蘇國朝自設科以来前乎公者狀元凡三十人為學
士至大官盖不知其幾道德文章如公者可多見哉
而况此表為公榮遇首作當與廷對策並傳於世可
也(南濠文跋)
匏菴臨懷素自叙帖
懷素自叙帖余嘗見宋昌裔所臨一本然多自出己
意吾疑其相遠及得原博先生所摹逶迤曲折具得
秃翁之意於是益知宋之不類也豈臨書家非才参
力及有不可以易致歟米元章書史載蘇沂所摹自
叙帖一如真蹟不知於吾原博者何如惜余不得而
並觀之也庚子歲正月庚子坐日色中展玩因書之
崑山陸釴(式古堂書畫彙攷)
文至莊詩至太白書至懷素皆兵法所謂竒也正有
法可循竒則非神解不能及觀文定所臨懷素此書
用筆結體譎誑恍惚幾不可為象矣若真蹟不知又
當何如耶令人遐想無已(顧璘息園存槀)
吳原博雜詩卷計二十四叚
吳文定公體度俱效蘇文忠而神致全本二王故筆
筆生動其足引人玩味雖朝斯夕斯趣韻難以縷數
也一字中具足令人十日思矧篇牘二十四幅豈非
稱墨寳乎乙未夏日偶得於吾鄞賞鑒家尚珍藏之
己亥秋日雨臣范霖識(式古堂書畫彙攷)
吳文定與沈石田手札
聞之王秋澗云字畫亦可以觀人之夀夭文定以甲
子七月十日奄逝此札作於是月之六日相去四日
耳其點畫法度具在言辭温潤諄切與平日無異也
秋潤之言豈欺我哉昔曾子臨終所以告孟敬子者
也謹於容貌顏色詞氣之閒文定此札久要之誠恬
退之節盖略見焉其所飬可知矣公於石田最厚往
来簡牘尤多而此札則若與永訣然者故尤重之寳
之裝潢成卷俾予書其後於戲公之筆於是乎絶矣
(震澤集)
吳匏翁自書詩卷
匏翁此詩予二十年前嘗見之令世宏復持以相示
竊有感焉翁詩如漢循吏所至無赫赫聲而去思不
已世或模擬之鮮能似也翁逝矣詩失於彼而傳於
此予亦何知哉正德六年正月十三日(容春堂集)
吳原博書大石聫句
原博諸君子大石聫句久為吳中盛事原博書法第
一此書又平生最合作者重以嗣響聫翩觸目琳琅
江南文獻盡在是矣事既竒勝蹟復完富便是我明
蘭亭永為世寳妙物通靈儻及搜剔異日山東書生
過訪恐此非先生有也(王奉常集)
吳匏翁書
匏翁吳中前輩行誼擅絶不直文翰之工爾也書法
法蘇學士濃顏厚面袪去吳習亦畢竟趙宋本色耳
超箸實難(来禽館集)
吳奕
吳奕字嗣業號茶香居士文定公從子亦善書筆法
類文定公(延陵族譜)
吳茶香東莊小集詩帖小楷書(式古堂書畫彙攷)
謝遷
謝遷字于喬餘姚人成化十一年進士授修撰弘治
八年與長沙同入内閣十八年加少傅太子太傅禮
部尚書武英殿大學士贈太傅諡文正(吾學編)
王世貞國朝名賢遺墨有謝遷書(弇州續槀)
卲寳
卲寳字國賢無錫人成化二十年進士弘治中為禮
部尚書贈太子少保諡文莊(吾學編)
文莊善行草深得顏魯公筆意(書史會要)
徐溥
徐溥字時用宜興人孝宗時入内閣歴少師兼太子
太師吏部尚書華蓋殿大學士贈太師諡文靖(列卿紀)
王世貞國朝名賢遺墨有徐溥書(弇州續稾)
李應禎
李應禎名甡以字行更字貞伯長洲人景泰癸酉舉
鄉試入太學授中書舍人弘治中為太僕少卿博學
好古篆楷俱入格(列卿紀)
少卿書人有求者多怒不應以故傳世少(書史會要)
少卿真行草隸皆清潤端方如其為人(書史會要)
少卿書法自成家盖軼唐而上然每恥以是見名(文震
孟姑蘇名賢小記)
李少卿手帖
故太僕少卿李貞伯最喜交游然非其人輙怒見顏
色不與接一言此手帖一卷皆遺今孫太常志同者
盖非志同契合之厚何以得此而志同重其為人雖
貞伯歿久片紙數字及瑣細事者亦不忍棄所謂一
死一生乃見交情者歟(匏翁家藏集)
李貞伯書石湖詩
右宋參知政事齊國范文穆公詩一律故太僕少卿
李公應禎所書李公與文穆同為吳人其云夏日雨
坐因書是詩則文穆詩語似為李公今日而發此可
以見古今之同心而李公崇重鄉賢之意抑又可知
非特字書之妙而已穆嘗灑掃李公之門今而九原
不作懷想典刑為之慨然(南濠文跋)
李少卿書帖
家君寺丞在太僕時公為少卿某以同僚子弟得朝
夕給事左右所承緒論為多一日書魏府君碑顧謂
其曰吾學書四十年今始有得然老無益矣子其及
目力壯時為之因極論書之要訣纍數百言凡運指
凝思吮豪濡墨與字之起落轉換大小向背長短疎
密高下疾徐莫不有法盖公雖潛心古法而所自得
為多當為國朝第一其尤妙能三指尖搦筦虚腕疾
書今人莫能為也余雖知之而心手不逮盖數年未
始有得今公已矣嘗欲萃其言為李公論書錄而未
暇也今日偶閱此帖不覺感愴疇昔用記如此(甫田集)
自書學不講流習成弊聰達者病於新巧篤古者泥
於規模公既多閱古帖又深詣三昧遂自成家而古
法不亡嘗一日閱某書有涉玉局筆意因大咤曰破
却工夫何至隨人脚踵就令學成王羲之只是他人
書耳按張融自謂不恨已無二王法但恨二王無已
法則古人固已規規為恥矣此帖為郎中時書其轉
折處鋒芒削利盖早年嘗學虞恭公碑如此後五日
又題(甫田集)
何喬新
何喬新字廷彥廣昌人景泰五年進士弘治中為刑
部尚書諡文肅(吾學編)
喬新楷法極謹細無一筆苟(王世貞國朝名賢遺墨跋)
何喬福
何喬福字廷錫讀書不事章句率其意為歌詩晚精
草書得顛素筆法(椒邱文集)
何宗
何宗字本茂旴之廣昌人(喬新兄)穎敏好學性喜書初
師歐陽率更晚更兼顏柳之體邑之山鑱冡刻多出
其手(椒邱文集)
王㒜
王㒜字廷貴武進人生有異質十歲能作詩景泰辛
未進士授編修孝宗時為南京吏部尚書贈太子太
保諡文肅真行書皆遒勁脫俗(列卿紀)
童軒
童軒字士昂應天人景泰辛未進士拜吏科給事中
弘治中為南京禮部尚書致仕為文淵博雄麗詩有
唐人體裁書法遒勁(分省人物考)
徐瓊
徐瓊字時庸號東谷金谿人天順丁丑進士第二人
授編修弘治中為南京禮部尚書加宫保圭峰羅公
謂瓊之量弘矣而無量名文優矣而無文名書善矣
而無書名有三不近名贊(撫州志)
沈暉
沈暉常州宜興人天順庚辰進士弘治中為南京兵
部侍郎詩有魏晉風楷書得魯公筆意(列卿紀)
周經
周經字伯常陽曲人舉天順庚辰進士入翰林為庶
吉士授檢討弘治中為戸部尚書贈太保謚文肅為
詩文及書麗而有則(懷麓堂集)
陸釴
陸釴字鼎儀號静逸又號凝菴崑山人天順癸未試
禮部第一甲申廷試第二授編修弘治初擢太常少
卿兼翰林侍讀為文章周慎雍裕詩調高古尤嗜書
清勁可愛(懷麓堂集)
羅璟
羅璟字明仲江西泰和人天順癸未進士及第除編
修弘治中為南京國子祭酒(列卿紀)
水玉筆法頗欲學宋仲温而未成長然當其時亦錚
錚不知何故遠讓長沙(王世貞國朝名賢遺墨跋)
劉大夏
劉大夏字時容華容人天順八年進士為庶吉士出
為職方主事歴郎中弘治十五年為兵部尚書致仕
善書嘗預作夀藏記書而勒諸石贈太保諡忠宣(吾學
編)
傅瀚
傅瀚字曰川(號體齋新喻人)天順甲申進士入翰林為庶吉
士授檢討憲宗見古帖隻字百餘函走中使令編次
為韵二律頃刻而就弘治中為禮部尚書贈太子太
保諡文穆博學強記為詩文峻整有格書法亦遒美
(懷麓堂集)
傅潮
傅潮瀚之弟成化辛丑進士為中書舍人(匏翁家藏集)
瀚弟潮亦工書時稱一家二妙(震澤集)
倪岳
倪岳字舜咨上元人天順甲申登進士入翰林為庶
吉士授編修弘治中為吏部尚書贈少保謚文毅(震澤
集)
王世貞國朝名賢遺墨有倪岳書(弇州續槀)
謝鐸
謝鐸字鳴治號方石太平人少穎敏能為韻語天順
甲申登進士第選庶吉士授編修孝宗時為禮部右
侍郎掌祭酒事贈尚書諡文肅(列卿紀)
王世貞國朝名賢遺墨有謝鐸書(弇州續槀)
戴珊
戴珊字廷珍浮梁人天順八年進士弘治九年為南
京刑部尚書改左都御史贈太子太保諡恭簡(吾學編)
王世貞國朝名賢遺墨有戴珊書(弇州續藁)
屠滽
屠滽字朝宗號丹山鄞縣人成化丙戌舉進士試監
察御史弘治中為吏部尚書加太子太傅贈太保諡
襄敏(列卿紀)
李東陽屠丹山詩卷跋云右太子太傅丹山屠公手
書長歌一卷以遺贈太保周文端公者也雖言語辭
翰皆文獻之所在(懷麓堂集)
程敏政
程敏政字克勤休寧人以竒童薦入翰林登成化二
年進士淹貫經籍學最博贍弘治中以太常卿進禮
部侍郎兼翰林學士(吾學編)
敏政書合處不減李賓之(王世貞續名賢遺墨跋)
羅玘
羅玘字景鳴號圭峯南城人成化丁未進士歴官吏
部右侍郎禮部尚書諡文肅(吾學編)
李宗易建亭曰午風羅景鳴隸書其上(石瑶熊峯集)
吕獻
吕獻字丕文號甲軒紹興新昌人成化甲辰進士授
刑科給事中孝廟登極命使交趾弘治十年擢應天
府丞終南亰兵部侍郎詩文冲淡純粹善草書跌宕
竒偉(列卿紀)
戴經
戴經字孟常秀水人成化丙午舉人歴延平九江二
府推官陞泰安知州致仕有雙湖集行世(項元廉秀水志)
碧梧秋月詩序弘治十一年雙湖居士戴經書(鄒衡嘉興
志補)
廖輔
廖輔字舜元號東山長汀人弘治二年貢知夀州善
詩工草書有張東海筆意為時所重董宣贈以歌云
夀州草書天下雄翰林風月羅心胸筆鋒清勁奪天
巧造化到此全無功(汀州志)
張鳳翔
張鳳翔字光世洵陽人左手横書作字瞬息滿紙弘
治五年舉鄉試後成進士仕至主事(書史會要)
蔡潮
蔡潮號霞山臨海人弘治乙丑進士仕至河南右轄
善作大書巨坊名扁取稱遐邇(書史會要)
張弘至
張弘至字時行號龍山東海翁季子草書得三昧法
有父風時比之芝旭羲獻弘治丙辰登進士改庶吉
士授兵科給事中後以戸科給事中致仕(雲閒志略)
張其湜
張其湜字季琰弼孫弘至子善詩草書有祖風(書史會要)
周宣
周宣字彥通號秋齋清浦人弘治進士仕終廣東左
轄能詩文書法端勁有體格海内重之(書史會要)
張淵
張淵字子靜號孟嘏吳興布衣守道安貧隠居鴻村
之野與沈石田友善行楷規模玉局翩翩有致(書史會要)
馬時暘
馬時暘名瑄以字行會稽人博通經史尤善古篆隸
孝廟初徵入華蓋殿供御授錦衣衛鎮撫(書史會要)
楊節
楊節字居儉餘姚人弘治中以善書直内殿為序班
書效顔魯公更加瘦勁(書史會要)
劉挺
劉挺字咸卓萬安人弘治庚戌登進士第授武選主
事累官河南布政古章句步驟柳州字畫類顏甚偉
(劉玉執齋集)
曾琮
曾琮字石卿號丹崖壬午領省薦授酆都令性嗜書
未嘗一日釋手風日清和則又臨摹法帖故文辭既
富而字畫亦精(劉玉執齋集)
周佩
周佩字鳴玉别號北野華亭人弘治庚戌舉進士授
工部主事升員外郎轉刑部郎中劉瑾擅政乞身歸
隠日玩周易一卦課詩一首字數幅歲以為常詩學
唐字倣晉皆有法(馮元成集)
吳綸
吳綸字大本宜興人創别墅於溪山間南曰樵隠西
曰漁樂自號心遠居士喜作書得法書名蹟必日臨
數過其書往往為鄉人取去藏之至蘇必過沈石田
流連浹旬乃去(震澤集)
皇甫信
皇甫信字成之長洲人弘治戊申貢入太學少負竒
氣為文章數千言立就作詩有警語尤工書法行師
趙文敏楷師張即之以上逼顔魯公瓌瑋峭勁求者
日填戸吳中公府學校齋坊多出其手(震澤集)
朱存理
朱存理字性甫長洲人從杜瓊先生游聞人有竒書
輙從以求以必得為志其詩精工雅潔務出新意尤
精楷法手錄前輩詩文積百餘家著鐵網珊瑚(甫田集)
性甫爰自弱齡夙勤文學書窺晉戸吟升宋堂接先
曹之典刑暢遺民之風格(祝肇金石契)存理工篆籀(劉鳳
續吳先賢贊)
趙式
趙式字訓夫弘治中為中書舍人遷大理寺正工真
行篆隸(懷麓堂集)
鄒忠
鄒忠字顯之無錫人雅好鍊飬之術因自號林泉晚
嗜周易久而有得卦賦一詩&KR1357;括大旨書法兩沈搨
本幾十皆莊重縝楷(卲寳容春堂别集)
吳鳴翰
吳鳴翰東洞庭人為縣學諸生工書屬文尤長於詩
詩成必親書小楷輙為人持去(王鏊震澤編)
王一鵬
王一鵬字九萬號西園野夫華亭人弘治十一年應
貢授泰順縣訓導致仕性寥廓瀟灑綽似晉人工詩
善書畫尤長於署書郡中扁額多出其手(雲閒志略)
王西園字學趙文敏(張鼐寳日堂集)
詹復禮
詹復禮詹僖之父故善書僖實過之(張時徹寧波志)
詹僖
詹僖字仲和號鐵冠道人鄞人初為縣諸生已而棄
去學書師王右軍樂毅論東方朔贊及趙子昂度人
經金丹四百字七觀焦君碣諸帖皆逼真年七十餘
燈下作小楷如蠅頭遒勁可法兩京俱有碑刻人皆
珍焉名動公卿而亢潔自好終不屑丐一官人以是
益重之(寧波志)
仲和生弘治時行草法趙文敏一點一畫必有祖述
自云刻意書學五十餘年心記腹畫方悟旨趣嘗以
子昂欵式落之識者卒不能辨(書史會要)
仲和倣趙吳興體酷似之嘗作贋本以鬻又别作李
懷琳楊補之得盲兒價甚夥(書史會要)
仲和法趙承旨幾得其十之七但筆法不精偏鋒一
律不能生變(詹氏小辨)
周時勅
周時勅字欽甫號古山華亭人弘治閒累舉不第會
孝宗徵能書者俾直文華供内制因以書進士大夫
評之者謂遒勁有古法造請無虚日武宗初授鴻臚
序班歴遷光禄寺丞(徐階少湖集)
周璿
周璿無錫人以能詩工楷書名里中以子子義貴贈
吏部左侍郎兼翰林院侍讀學士(申時行賜閒堂集)
王敷若
王敷若三山人少有志於用世既而以疾廢遂舍科
舉之學益務博覽無所不窺發為詩歌新麗可喜尤
工行草書(椒邱文集)
陳廷泰
陳廷泰閩之連江人好學能詩字畫亦遒勁可愛(椒丘
文集)
沈天禄
沈天禄字親仁里稱僖逸先生錢唐人工書法臨歐
陽率更能吹洞簫好與黃冠游(沈朝煥泊如齋集)
董元
董元更名玘紹興人九歲真楷草書皆能之(黃瑜雙槐歲抄)
喬瑛
喬瑛字汝修雲南通海千戸所人弘治己未進士仕
至衡州知府詩文高古字學顔楷(臨安府志)
張元澄
張元澄字靜夫號東山弘治甲子中鄉試以能書薦
詔修孝廟實錄入中書時逆瑾遣小奄索楷書不為
禮尋補南昌倅楷書逼二沈草法懷素與東海並驅
時有安南太守南昌倅東海東山配兩翁之句(青浦志)
錢仁夫
錢仁夫字士弘常熟人弘治己未舉進士授都水司
主事遷繕部員外郎字學四體皆善號東湖居士(常熟
志)
張文淵
張文淵弘治己未進士授工部主事終南京禮部郎
中善真草筆力遒勁得朱文公書法(上虞縣志)
楊武
楊武字文宗岐山人善大書弘治丙辰進士官至副
都御史(陕西通志)
胡錦輅
胡錦輅字大載工詩善行楷弘治五年領鄉薦仕為
右府都事(尹臺永新縣志)
張潛
張潛字用昭號東谷華州人弘治丙辰進士授戸部
主事累官山東左參政善吟咏工書(分省人物考)
鄧杞
鄧杞字思貞弘治六年進士為國子典簿善草書有
才名(新城志)
張鈇
張鈇字子威慈溪人博學強記綜貫經史攻古詩文
兼工篆隸真草燕居獨處必正襟危坐高風逸致傲
睨物表(張時徹寧波志)
王綸
王綸字理之以字行師事沈啓南稱入室工篆隸楷
書不减率更令(崑山人物傳)
雷鯉
雷鯉字自波號半窗山人建安人善詩工篆隸(建寧府志)
黃雲
黃雲字應龍崑山人家貧力學文宗坡老書法山谷
弘治中以歲貢授瑞州訓導(蘇州志)
陳厚
陳厚字良載弘治間以楷書選入史局供事預修會
典書成授翰林序班(杭州志)
杜堇
杜堇字懼男有檉居古狂青霞亭長之號丹徒人占
籍京師勤學經史及諸子集錄舉進士不第遂絶意
進取為文竒古詩精確通六書(圖繪寳鑑續纂)
盛安
盛安字行之號雪蓬字學晦翁頗得其似(王誥江寧縣志)
王佐
王佐字仁甫自號古直老人黃巖人善草書游京師
客公卿間李西涯作王古直傳又贈詩曰長安信脚
自来往醉醒不信東君誰其風度可知也(静志居詩話)
秦霖
秦霖字潤孚號卑牧子無錫人教授鄉里人敬之必
曰卑牧先生學既該洽尤精於史喜為歌詩有唐人
風致為文長於啓劄所著述多成卷帙至於作書有
法又其餘事也(匏翁家藏集)
方乾
方乾餘杭人善書(懷星堂集)
顧培
顧培字起元以字行工篆隸(崑山人物傳)
夏禮
夏禮年七歲能書斗大字人稱為書小史沈周作長
歌贈之(蘇州志)
汪道全
汪道全婺源人以能書名郡中清婉可愛(程敏政篁墩集)
鄭時雍
鄭時雍歙人鄉進士詩文清新典贍工草書(程敏政篁墩集)
程瑎
程瑎婺源人好學能書為里塾師(程敏政篁墩集)
鍾禮
鍾禮字欽禮少孤力學書法趙子昂弘治中直仁智
殿(上虞縣志)
李進
李進字孟昭嘉興人博極羣書為文舂容宏辨尤工
楷隸行草為郡學訓導(嘉興府志)
蕭慈
蕭慈將樂人為邑諸生有文名尤工楷書(延平志)
吳爟
吳爟字次明以縣學生貢入國子書法宗顏魯公尤
精篆刻善鑒古器物書畫(吳縣志)
李橘
李橘字庭貢博學善書仕為太平訓導再領閿鄉(王守
誠順德府志)
方絢
方絢字君素永定人篤學力行好古文工詞賦書篆
晩以八行舉辭不就隠居西山草堂門人稱濯錦先
生(閩書)
邵文恩
邵文恩字仁甫閩縣人工行草選直誥勅房累官尚
寳卿(閩書)
温恭
温恭晉江人篤志經史善楷書能鼓琴舉賢良方正
(閩書)
李璧
李璧自號介石晉江人教授鄉里工詩辭尤善草行
筆畫遒勁若老幹枯藤深得宋翼字法(閩書)
周令
周令字巽之瑞安人工柳楷書法郡守以竒童薦為
翰林秀才弘治戊午令修累朝實錄授直秘書監歴
官通政使(温州府志)
王蕃
王蕃思南人自號一瓢齋工篆隸為詩清逸(黔記)
林宣
林宣錢塘人家貴陽有才行書法遒勁隠居以終(黔記)
湯敬
湯敬字克恭歴城人善楷書通經史弘治中為龍江
大使(濟南府志)
柴登
柴登精真草篆隸書弗求仕進鄉里稱為隠者(南和縣志)
楊碧
楊碧瓊州右所人工詩善真草篆隸(瓊州志)
吳應
吳應字允吉政和人能詩尤工篆隸(建寧府志)
周文通
周文通(孝宗時為大理寺左寺副)祝允明書述云談者謂邇日周
文通宜攀詹沈盖亦依稀(懷麓堂集)弘治六年進士題
名榜周文通書
錢承德
錢承德字世恒常熟人成化十二年進士知阜平縣
擢廣東道御史正德初為福建鹽運司同知詞業清
美善楷法座有竒石五峯號五峰居士(常熟志)
張嘉謨
張嘉謨字舜卿寧夏衛人弘治辛酉舉於鄉正德中
授兵部主事終山東按察僉事好書學篆隸行草各
得其妙(分省人物考)
李士實
李士實字若虛江西豐城人成化丙戌進士正德中
為右都御史附逆濠伏誅(列卿紀)
士實書瘦險醜怪而一時聲名甚著(藝苑巵言)
傅亨號芝山工小楷篆隸(以下俱書史會要)
章寳臣號丹崖官祥符縣尉能書
張節官禮科給事中能書
徐墱官中書舍人能書
張士寔官中書舍人能書
許伯貞官鉛山縣主簿善楷書
陸顧官主簿善書
潘謙官中書舍人能書
鄭公佐官澠池尉能書
陳謨字古訓江西南昌人官給事中善書
楊士廉號思夷常熟人工草書斵琴雕漆亦皆能之
范紳字朝儀號節齋嘉定人真行宗聖教亦善隸書
陳宣字以昭號桂軒嘉定人善章草宗宋仲温
金勉字希賢松江人官中書舍人善行楷
陸勉字懋誠號竹石無錫人善書
周文褒永嘉人舉進士官河南布政使善楷書
何暹松江人官按察使工書法
凌夀錢唐人官大理評事工篆隸
柳濟字孟淵德化人善楷書
諸夏號彪湖能法書古文詞與海内名公游(書畫考)
何翠谷雲間人業於醫登鄉舉其書翰深得晉唐氣態
(雲間志)
六藝之一錄卷三百六十六
