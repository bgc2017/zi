欽定四庫全書
六藝之一錄卷三百八十七錢唐倪濤撰
歷朝書譜七十七
明賢墨蹟詩翰
文衡山題詠遺蹟
卜築清溪上粼粼玉一灣開門迎曉日隔浦見西山春
浪桃花亂晴沙白鳥閒思親意無限遺澤釣遊間右
清溪春思
境寂晝偏永心清暑氣微老兼疎筆硯性復懶裳衣隱
几雙桐轉褰簾獨鳥飛茗薰聊自適不怪客來稀右
夏日停雲館作文璧
積雨浮宿潤新晴人意適消搖竹忩中啼禽破幽寂初
陽動簷瓦殘溜時自滴曲巷行跡稀苔花繡深壁右
即事一律
探梅山寺日斜時一月梅花尚滿枝勒雨故教開獨後
尋春却恨到來遲香撩短髩風前韻水洗微脂雪後肌
悔不淹留到深夜坐看殘月上疎籬
惆悵羅浮夢破時居然消息在南枝餘寒雪逕春迴淺
薄晚林塘月上遲翠竹參差明縞袖冷雲依約護香肌
山公早辦風前醉不恨歸來倒接䍦右竹堂寺看梅
花之作徵明
澹烟蒼靄晝沈沈白髮青春好自禁寂歷梅花猶勒雨
蹉跎人日苦多隂步來野逕緣溪静愛此茒堂入竹深
車馬不驚魚鳥狎居然城市有山林壬辰人日與之
北城别業小集是日風雨寂寥梅萼未破故詩及之徵
明
木末層軒倚泬寥西風向首不勝搔天垂一鏡蓬壺近
雲擁千峰佛刹高雨後新波浮碧落烟中遠渚見黃茅
晚晴長嘯下山去一徑松風萬壑濤登玄墓閣
天池日暖雨煙生上己行遊春服成試向水邊修禊事
忽聞花底語流鶯空山靈迹千年祕勝友良辰四美并
一歲一回春不厭故園光景有誰争
短簿祠前樹鬱蟠生公臺下石孱顔千年精氣池上劍
二壑風烟寺裏山井洌雨泉茶可試草荒支磵鶴空還
不知清遠詩何處翠壁苔花細雨斑
島嶼縱横一鏡中濕銀盤浸紫芙蓉誰能胸貯三萬頃
我欲身遊七十峰天遠洪濤翻日月春寒澤國隠魚龍
中流彷彿聞雞犬何處堪追范蠡蹤
半醉高樓徙倚中葛巾平岸欲凌風山横天際晴雲碧
錦爛城頭落日紅千里關河都會壯萬家烟火歲年豐
望京懷古非吾事病目猶堪送遠鴻登樓
簷前朝雨疎疎落階下春泥活活生懶不出門驚樹合
醉能開閤看雲行幽深獨有閒諳得迂僻都緣病養成
報道東風三月盡一場花事却關情雨中偶述
夕陽樓上看新晴凌亂歸雲冉冉明萬里快瞻飛鳥沒
一番又是綠隂成帶城碧瓦參差合隔水蒼烟繚繞生
懷袖欣然風拂面醉聽乾鵲語前楹新晴
綠隂如水夏堂涼翠簟含風午夢長老去自於閒有得
困來每與客相忘松窗試筆端溪滑石鼎烹雲顧渚香
一鳥不鳴心境寂此身真不愧羲皇夏日睡起
傍市柴門鎮日開心閒車馬不驚猜雨中秋事芙蓉盡
霜後時新橘柚來張翰未誇菰米飯陶潛自醉菊花杯
近來較似嵇中散滿架殘書懶更裁秋日閒居
江上疎疎梅子雨烟中嫋嫋竹枝歌暖風初汎青蓮舫
新水平添綠玉坡南去春光歸院寂西來山色過橋多
美人只在横塘曲手把芙蓉奈遠何
一枕清風卧北窗高樓六月似秋涼陶情圖史忘貧病
夾耳笙歌欲老狂客至僅能修茗供心閒聊爾續罏香
淹留不覺斜陽盡月印花梢上短牆
急雨中宵六月涼朝來新水滴横塘一番白苧生秋意
無數青山上野航日暖晴沙鳬鴨亂風來前浦芰荷香
曾探世事驚塵土轉覺江湖興味長
小齋如翼兩楹分矩折分明玉磬陳蹈海要非平世事
過門誰識有心人屋頭日出烏棲曉簷隙香沈燕壘春
手種雙桐才數尺濃隂己見綠勻勻
睡起西齋片雨過綠隂亭院晩涼多烏衣春盡渾無語
白苧秋來漫有歌世態風雲從變幻山林日月未蹉跎
却憐逸少猶多事時寫黃庭換白鵝
永夏茅堂風曰嘉涼隂寂歷樹交加客來解帶圍新竹
燕起衝簾落晩花領略清言蒼玉塵破除塵困紫團茶
六街車馬塵如海不到柴桑處士家為松泉書
曾擕書册住東甌此日因君憶舊遊落日亂山斜帶郭
碧天新水静涵洲從知地勝身如隱近說官清歲有秋
西北浮雲應在念乘閒一上謝公樓贈槐雨先生文
璧
我生辛苦不逢辰見說丁年積漸亨力命相持懷禦寇
行藏無主卜君平尋常萬願空成感老大邅迴正坐名
勞謝微言知驗否秋風相送不勝情贈日者徐生文
璧
三十相將始洗兒百年迴首即非遲祖書敢謂今堪托
父道方慚我未知願魯難憑蘇子論勝無聊有樂天詩
人間切事惟應此對客那無酒一巵
春風一笑錦綳兒共道頭顱較我竒門戶關心能不喜
賢愚有命可容期百年正賴培來久萬事誰云足自兹
五十老親遺世網從今都是弄孫時賤子今年四月
十又三日始舉一兒彌月之次薄有湯餅之設因識二
詩邀在席諸君同賦是歲弘治丁巳予年二十又八徵
明書
文衡山今日歌(行草書)
今日復今日今日何其少今日又不滿此事何時了人
生百年幾今日今日不為真可惜若言姑待明朝至明
朝又有明朝事為君敬誦今日詩努力請從今日始徵
明
珊瑚網一跋見前
文衡山書十美詩卷
傾國人多有美姿扁舟載去亦宜之戲瓢尚想當時事
深涉何曾讀衛詩西施
浮生難比草頭塵常托千金視此身若使琴心挑得動
不知匪石是何人文君
高抱琵琶障冷風淋漓衫袖濕啼紅安邊重用和親計
駕馭英雄己不同明妃
倚竹眠床態自嬌夜深銀燭正高燒不將春舞歸長袖
宜自輕身好折腰飛燕
飛絮無憑只趁風也知相逐水流東琉璃瓶薄珊瑚脆
毁不求全妾命同綠珠
徙倚閒庭暗淚垂不須再讀寄來書己知一代容華盡
地下相逢未是遲碧玉
梅花香滿石榴裙祇用微頻艾納薰仙館巳於塵世隔
此心猶不負黃昏梅妃
欲與君王共輦還馬嵬路狹轉頭難早知怨自思萌蘖
悔不當時乞賜環太真
閨門出入有常經女子何須獨夜行待月西廂誰唱始
至今傳說見分明鶯鶯
短長闊狹亂堆牀細染輕搥玉色光豈是無心戀針線
要將姓字托文房薛濤徵明題
文衡山諸絶句
試茶初動蟹眼臨帖更畫烏絲啜罷冷淘槐葉漸吟雙
調柘枝擁褐一瓢濁酒支頥半卷南華消受誰堪伴
侣紙窗殘雪梅花右幽居二絶徵明
黃金宫闕鬱嵳峨秋色盈盈月漾波吳下高枝元有種
天香莫怪屬君多已酉七月敷求將試應天賦此奉
贈徵明
千山疊翠斜陽外萬壑争流春雨餘景色撩人歸未得
高情原不在溪魚
三月光隂修禊後千村桃李杖藜中何時去覓王玄度
把卷臨流一笑同
解帶襌房春日斜曲闌供佛有名花高情更在樽罍外
坐對清香薦一茶
小病淹愁百念慵時時清夢越城東春風閉戶草如積
落日倚樓山滿空
落落高松下午隂静聞飛澗激清音幽人相對無餘事
啜罷茶甌再鼓琴
木多長夏翠交加野客孤吟坐日斜縱有殘春供醉眼
碧波深暎紫微花
滿眼溪山迹未塵百年臺殿已沈淪只應寂寞蓮池水
曾照當時入社人
松葉滿山行逕微幽居更在竹藂西綠隂深寂詩成處
愛惜新筠不忍題
流泉争瀉作狂瀾樹色蒼蒼帶遠山高閣清幽人共坐
不知日月幾摧殘
小閣登臨眼境竒水雲沙樹渺參差猶憐興淺匆匆去
不見湖中月上時
水展晴空秋色遠樹沈平野日光寒生綃萬幅天開畫
澄碧樓中暮倚闌
秋江雨過水潺潺疎樹平皋帶遠山正是幽人詩就處
小舟問我夕陽還
傳呼曲巷使君來樹底柴門懶自開老病迂疎非傲客
直秋車馬破蒼苔
誰見金鳬水底墳空懷香玉閉佳人君王情愛隨流盡
只有寒溪尚姓陳
殘冬相見還相别燈火幽幽燦玉缸正自多情眠不得
忽聽風雨打西窗夜與德孚坐小樓記此徵明
文衡山三題吉祥菴卷
徵明舍西有吉祥菴往歲嘗與亡友劉恊中訪僧權鶴
峰過之恊中賦詩云城裏幽棲古寺閒相依半日便思
還汗衣未了奔馳債便是逢僧怕問山徵明和云殿堂
深寂竹床閒坐戀椶隂忘却還水竹悠然有遐想會心
何必在空山越數年過之則恊中己亡因讀舊題追思
其韻塵蹤俗狀強追閒慚愧空門數往還不見故人遺
約在黃梅雨暗郭西山時弘治十四年辛酉也祇今正
德庚辰又二十年矣菴既燬于火而權師化去亦復數
年追感昔遊不覺愴惜因再疊前韻當日空門對燕閒
傷心今送夕陽還刦餘誰和邢和璞老去空悲庾子山
他日偶與恊中之子穉孫談及因寫此詩追圖其事付
穉孫藏為里中故實云時十六年辛巳二月八日也
文衡山書拙政園記并詩卷(記文繁兹不錄)
若墅堂在拙政園之中園為唐陸魯望故宅雖在城
市而有山林深寂之趣昔皮襲美嘗稱魯望所居不
出城郭曠若郊野故以為名
會心何必在郊坰近圃分明見遠情流水斷橋春草色
槿籬茅屋午雞聲絶隣人境無車馬信有山林在市城
不負昔賢高隱地手擕書卷課童畊
繁香塢在若墅堂之前雜植牡丹芍藥丹桂海棠紫
璚諸花孟宗獻詩云從君小築繁香塢
雜植名花傍草堂紫𬎼丹豔漫成行春光爛漫千機錦
淑氣薰蒸百和香自愛芳菲懷滿袖不教風露濕衣裳
高情已在繁華外静看遊蜂上下狂
倚玉軒在若墅堂後傍多美竹面有崑山石
倚楹碧玉萬竿長更割崑山片玉蒼如到王家堂上看
春風觸目總琳瑯
怡顔處取陶詞眄庭柯以怡顔云
斜光下喬木睠此白日遲&KR0839;人不可即暮景聊自怡青
春在玄髩莫待秋風吹
夢隱樓在滄浪池之上南直若墅堂其高可望郭外
諸山君嘗乞靈於九鯉湖夢隱隱字及得此地為戴
顒陸魯望故宅因築樓以識
林泉入夢意茫茫旋起高樓擬退藏魯望五湖原有宅
淵明三徑未全荒枕中巳悟功名幻壺裡誰知日月長
回首帝京何處是倚闌惟見暮山蒼
聽松風處在夢隱樓北地多長松
疎林漱寒泉山風滿清聽空谷度涼雲悠然落虚影紅
塵不到眼白日相與永彼美松間人何似陶弘景
園有積水横亘數畝類蘇子美滄浪池因築亭其中
曰小滄浪昔子美自汴都徙吳君亦還自北都蹤跡
相似故襲其名
偶傍滄浪構小亭依然綠水遶虚楹豈無風月供垂釣
亦有兒童唱濯纓滿地江湖聊寄興百年魚鳥己忘情
舜欽己矣杜陵遠一段幽蹤誰與争
志清處在滄浪亭之南稍西背負修竹石磴下瞰平
池淵深泓渟儼如湖澨義訓云臨深使人志清
愛此曲池清時來弄寒玉俯窺鑑鬚眉脱屨濯雙足落
日下迴塘倒影寫修竹微風一以搖青天散&KR2560;淥
小飛虹在夢隱樓之前若墅堂北横絶滄浪池中
雌霓&KR2080;蜷飲洪河落日倒影翻晴波江山沈沈時未雩
何事青龍忽騰翥知君小試濟川才横絶寒流引飛渡
朱闌光炯搖碧落傑閣參差隱層霧我來彷彿踏金鼇
願揮塵世從琴高月明悠悠天萬里手把芙蓉照秋水
意遠臺在滄浪池北高可尋丈義訓云登高使人意
遠
閒登萬里臺曠然心目清木落秋更遠長江天際明白
雲渡水去日暮山縱横
釣䂬在意遠臺下
白石淨無塵平臨野水津坐看絲裊裊静愛玉粼粼得
意江湖遠忘機鷗鷺馴須知縯綸者不是羨魚人
來禽囿在滄浪池南北雜植林禽數百本
清隂十畝夏扶疎正是長林果熟初珍重筠籠分贈處
小窗新搨右軍書
桃花沜在小滄浪東折南夾岸植桃花時望若紅霞
種桃臨野水春暖樹交花時見流殘片常疑有隐家微
波吹錦浪曉色漲紅霞何必玄都觀山中有歲華
槐雨亭在桃花沜之南西臨竹澗榆槐竹栢所植非
一云槐雨者先生自號也
亭下高槐欲覆牆氣蒸寒氣濕衣裳疎花靡靡流芳遠
清蔭垂垂世澤長八月文場懷往事三公勲業付諸郎
老來不作南柯夢獨自移牀卧晩涼
爾耳軒在槐雨亭後吳俗喜壘石為山君特於盆盎
置上水石植菖蒲水冬青以適興語云未能免俗聊
復爾耳
有拳者石弗崇以巖上列灌莽下引寒泉有泉涓涓白
石齒齒豈曰高深不遠伊邇言敞東軒睨彼藂棘君子
于何惟宴以適青青者蒲被于崇丘歲云暮矣式宴以
遊君子于遊匪物伊理古亦有言聊復爾耳豈不有營
我心則勞載欣載邀以永逍遙
芭蕉檻在槐雨亭之左
新蕉十尺強得雨淨如沐不嫌粉堵高雅稱朱欄曲秋
聲入枕涼曉色分窗綠莫教輕剪取留待隂連屋
槐幄在槐雨亭西岸古槐一株蟠屈如翠蛟隂覆數
弓
舊種宫槐已十圍密隂徑畝翠成帷夢回玄蟻争穿穴
春盡青蟲對吐絲
湘筠塢在桃花沜之南槐雨亭北修竹連亘境特幽
迥
種竹遶平岡岡迴竹成塢盛夏己經秋林深不知午中
有遺世人琴樽自容與風來酒亦醒坐聽瀟湘雨
京師香山有玉泉君嘗勺而甘之因號玉泉山人及
是得泉於園之巽隅甘冽宜茗不減玉泉遂以為名
示不忘也
曾勺香山水泠然玉一泓寧知瑤漢隔别有玉泉清修
綆和雲汲沙缾帶月烹何須陸鴻漸一啜自分明
瑤圃在園之巽隅中植江梅百本花時燦若瑶華因
取楚詞為名
春風壓樹森琳璆海月冷掛珊瑚鈎寒芒墮地失姑射
幽夢落枕移羅浮夜深不奈東風惡酒醒參横山月落
千年秀句落西湖一笑間情付東閣只今勝事屬君家
開田種玉生琪華瑤環瑜珥紛觸目琅玕玉樹相交加
我來如升白銀闕綽約仙姬若冰雪彷彿蓬萊萬玉妃
夜深下踏瑤臺月瑤臺玄圃隔壺天遠在滄瀛縹緲邊
若為移得在塵世主人身是瓊林仙當年揮手謝京國
手握寒英香沁骨萬里歸來抱雪霜歲寒心事存貞白
嗚呼歲寒心事存貞白憑仗高樓莫吹笛
嘉實亭在瑤圃中取山谷古風江梅有嘉實之句因
次山谷韻
高人夙尚志脱冠謝名場中心秉明潔皎然秋月光有
如江梅花枝槁心獨香人生貴適志何必身巖廊不見
山木災犧罇漫青黃所以鼎中實不愛時世嘗曾不如
苦李全生衢路傍惻惻不忍置悠悠心自傷
竹澗在瑤圃東夾澗美竹千挺
夾水竹千頭雲深水自流迴波潄寒玉清吹雜鳴球短
棹三湘雨孤琴萬壑秋最憐明月夜涼影共悠悠
得真亭在園之艮隅植四檜結亭取左太沖招隱詩
竹栢得其真之語為名
手植蒼官結小茨得真聊咏左沖詩支離雖枉明堂用
常得青青保四時
珍李坂在得真亭後其地高阜自燕移好李植其上
珍李出上都辛勤遠移植却笑王安豐當年苦鑚核
玫瑰柴匝得真亭植玫瑰花
名花萬里來植我牆東曲曉雨散春林濃香浸紅玉
薔薇徑在得真亭前
窈窕通幽一徑長野人緣逕擷羣芳不嫌朝露衣裳濕
自喜春風屐齒香
水華池在西北隅中有紅白蓮
方池涵碧落菡萏在中洲誰唱田田葉還生渺渺愁仙
姿淨如拭野色淡如秋一片横塘意何當棹小舟
深淨亭面水華池修竹環匝境極幽䆳取杜詩云
綠雲荷萬柄翠雨竹千頭清景堪消夏涼聲獨占秋不
聞車馬過時有野人留睡起龍團熟青烟一縷浮
柳隩在水花池南
春深高柳翠烟迷風約柔條拂水齊不向長安綰離别
綠隂都付曉鶯啼
芙蓉隈在坤隅臨水
林塘秋晚思寥寥雨浥紅渠淡玉標出水最憐新句好
涉江無奈美人遙
待霜亭在坤隅傍植柑橘數十本韋應物云洞庭須
待滿林霜右軍黃柑帖亦云霜未降未可多得
倚亭嘉樹玉離離照眼黃金子滿枝千里勤王苞貢後
一年好景雨霜時向來屈傅曾留頌老去韋郎更有詩
珍重主人偏賞識風情原許右軍知
右拙作前有行書已錄似槐雨先生矣先生因畫烏絲
精絶命再書小楷一過務欲盡其醜也甲午春二月朢
衡山居士文徵明題
文衡山致仕出京一首
獨驅羸馬出楓宸回首長安萬斛塵白首豈堪供世事
青山自古有閒人荒餘三徑猶存菊興落扁舟不為蓴
老得一官常卧病可能勲業(缺三字)徵明
文夀承詩帖諸蹟
心愛躬耕好身於畎畝宜辛勤自食力骯髒已非時征
役吳民困風塵戍卒悲一燈論世事不覺淚交頥文彭
題扇
風雨來何迅山堂自晝昏斜飛愁入座縣溜訝翻盆望
望委疇黍哀哀何處村皇天應有意且罄手中樽文彭
書屏
八月燕山颯素秋華堂高宴亂觥籌圍棋不賭山隂墅
看月常懷太白樓萬里飛騰心已盡一時嘉會興難酬
淹淹不醉歸無計卜夜應須暫爾留
月上瑤臺興轉高此時直欲數秋毫持杯無奈金波灔
晤語何妨玉漏迢帝里風光開勝賞天涯鴻雁下青霄
孟公不必先投轄忍使良宵漫寂寥楊通政宅看月
二首文彭
燕山西面擁皇都曲曲樓臺罨畫圖瑤草琪花紛玉澗
璇題金榜映珊瑚烟霞自昔稱靈境風物如聞入化區
咫尺紅塵不能到夢遊何日訪蓬壺劉羽泉約游西
山不果作文彭
鏡湖湖水如鏡平峯巒罨畫搖空明浮雲靉靆自來往
輕舟迅邁勞逢迎白鷗飛飛映山遠青蒲曲曲隨洲生
風流賀八已千載轉憶悠悠身後名鏡湖
仲夏新晴事事宜定爐香藝海南竒雙鈎淳化羲之帖
細讀開元杜甫詩石鼎颼飀閒鬭茗楷枰剝啄試圍棋
新篁脱粉芭蕉綠不怕星星兩鬢絲夀承
幽谷質不變入室覺無香所以君子心兩兩自相忘
錦江春色麗錦樹豔生輝婀娜臨風處偏增蜂蝶飛
瓊花開六出雪片舞千枝清夜撩明月穠香入蕙帷
五月敷新豔朝暉麗緋妝空庭有佳色密葉映斜陽
千蕊復萬蕊初疑安石榴分房出韶豔循玩及清秋
秋葵有佳色日吐淡鵝黃楚楚山亭下孤雲映淺妝
清露下江皋秋色淨如洗中有弄珠人盈盈滴秋水
素足明寒水輕盈雲裏身凌波何處去闌住軟香新
右題畫蘭花海棠梔子石榴紫薇秋葵芙蓉水仙共八
絶句三橋居士書
犖确高岡細路環離離樹影夕陽間分明秋日龍江道
馬上遙看隔岸山
十日春隂不裹巾喜看庭際綠苔新山齋聽雨惟高卧
忘却門前問字人
玉色吳牋勝陟釐端州古硯墨花垂試拈閣帖閒臨草
不是羲之即獻之
文休承詩草
夜半羣動息五更有夢殘天雞呌一聲萬枕不遑安一
日一百刻能有幾刻閒當其閒睡時作夢更多端窮者
夢富貴達者夢神仙夢中亦役役人生良尠歡文水道
人謾語江南五月暑未足終日只聞霖雨聲閉門愁
坐自蕭索前溪水滿菰蒲生故人落寞忽在眼登堂一
笑空相驚相驚猶未歇雲暗關山月君今棄我去令我
心如缺欲止不可攀欲留不可說始知會合各有時何
必淋漓托酒巵君今歸去自結湖山游我今落落復作
城市儔感君佳意為君說說罷不覺令人愁
乘興叩禪關蕭然竹樹間路應迴九折屋只住三間亝
白月懸鏡花明菊破顔茶香解留客深夜不知還訪
遒園上人月白亝文嘉
湖上洞庭秋可憐玉方壺浸兩青蓮輕舠獨濟欣無浪
病骨驚寒欲絮綿閒展白詩愁漫興偶題黃雀入新篇
近來我亦開涓滴半醉懷人一惘然
二月竹堂梅萼明倚簷千樹雪濤平春隂漠漠江樓迥
日暮迢迢湘水清長憶深杯臨古樹肯拚棋局對殘英
閉門逸興何由遣坐看階前綠草生
歸來三徑未全荒拂拭重開舊草堂棐几淨揩平似鏡
硯池新浴燦生光客來親戚情多悦老去詩篇意未忘
莫道歸遲遲亦好猶勝終老殢他鄉茂苑文嘉書
文休承書松壑虎嘯詩
吳之西山舊無虎戊戍之春忽横行林間因
尋先人葬地與宿田兄同經其間且怖且行
道逢山農多能形容其威猛作山有虎二章
系于圖後歸之宿田云
西山人家傍山住唱歌上山採茶去下山落日仍唱歌
路黑林深無虎慮今年虎多令人憂遶山搏人茶不收
牆東小女膏血留南村老翁空髑髏官司射虎差弓手
自隱山家索雞酒明朝入城去報官虎畏相公今避走
西山有虎動成羣小兒夜啼争撞門衆中最猛說白頞
當晝磨牙當道蹲腥風衝人行不得行人出門便愁食
青天白日奈爾何老夫却愁隂類多長洲沈周
成化十五年後十月常熟縣有虎來尚湖居
民及其半濟殺之以送之縣縣復獻之府人
莫以為異也因而作歌以紀之寫附此圖之
後
昔聞虎渡河去今見虎過河來深林幽谷不肯住青天
白日來此胡為哉昂頭豎尾不聞吼頃刻便能登崖走
健兒操舸徑乘之長篙殺之如殺狗曳來大道腥風起
此畜祛除人盡喜縣官見之心亦驚連呼壯士有如此
祥耶異耶人籍籍獻之大府喧自息府中諸衙盡臠分
髑髏為枕皮為席食其肉寢其皮虐人之報當如斯嗚
呼虐人之報當如斯為人之上者寧不思李應禎
何人捉筆題猛虎出山耽耽氣猶怒即欲當前一挺之
自笑書生不能武亂山西繞洞庭波山下争傳虎迹多
千年故事劉昆得何日離山還渡河予書題虎圖實
與石田同一感題之意宿田翁語書之予何可辭萬歷
乙亥仲夏十有一日文嘉錄于蔭白堂
文道承詩帖(行書灑金烏絲闌紙)
笑遣端君待謫仙詩壇從事已三年摧頽恰似經千載
珍重曾將質百錢藝苑論材終是石書生食力此為田
謝君通義能還我依舊山齋續舊緣謝張仲舉以舊
硯見還
溪頭獨樹古籐垂羃歷繁隂翠陸離不用過橋看竹圃
祇須因樹結茅茨蒼根蟠鬱空山老修帶圍環近水竒
安得移家來此住臨流終日賦新詩支硎道中古籐
山縣寒梅吐獨遲水邊忽見影離離千林臘勁香含樹
一塢春浮玉滿枝雨雪載塗如在畫風烟觸目易成詩
因思去歲城南畔對酒高歌正此時句容道中梅花
圍爐守歲坐深更想見烟花滿鳳城千里孤燈君對子
一年今夕我懷兄生涯筆硯貧依舊老頌椒花句不成
南北春風同換歲輸君先聽上林鶯除夕寄京友
鐵甕城邊夜泊舟孤懷黯黯獨成愁雙蓬髩作南徐客
萬里烟横北固秋老驥槽閒空遠志枯桐㸑下有誰收
遙思五馬停驂處明月烟花滿鳳樓潤州江樓
江南三月桃花雨綠暗紅稀春欲歸鷗鷺即看當檻浴
水痕依舊上柴扉夜雨絶句
戊午秋八月朢日梅灣山人文仲義書於營居齋中
文啟美看桃花詩帖
楊柳絲青欲繫船船頭紅紫趁人鮮千村煖霧烘茅屋
一道晴霞入墓田客醉轉思留客雨花深更愛養花天
斜陽渡口從相識桃葉桃根不記年看桃花作似之
罘先生文震亨
六藝之一錄卷三百八十七
