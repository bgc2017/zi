欽定四庫全書
六藝之一錄卷一百七十一錢唐倪濤撰
古今書體三
十體書論之一古文
張懷瓘十體書斷
案古文者黃帝史蒼頡所造也頡有四目通於神明仰
觀奎星圓曲之勢俯察龜文鳥跡之象博采衆美合而
為字是曰古文孝經援神契云奎主文章蒼頡倣象是
也夫文字者總而為言包意以名字也分而為義則文
者祖父字者子孫得之自然備其文理象形之屬則謂
之文因而滋蔓母子相生形聲會意之屬則謂之字字
者言孳乳浸多也題之竹帛謂之書書者如也舒也著
也記也著明萬事記往知來名言諸無宰制羣有何幽
不貫何往不經實可為事簡而應博豈人力哉易曰上
古結䋲而治後世聖人易之以書契夫至德之道化其
性扵未然之前結䋲之後懲其罪於已然之後故大道
衰而後有書利害萌而有契契為信不足書為言立徵
書契者决斷萬事也凡文書相約束皆曰契契亦誓也
諸侯約信曰誓故春秋傳曰王叔氏不能舉其契是契
者書其信誓之言而盟之濫觴君臣之大約也亦謂刻
木剖而分之君執其左臣執其右即昔之銅竹虎使今
之銅魚竝契之遺象也皇甫謐曰黃帝史蒼頡造文字
記言行策藏之名曰書契故知黃帝導其源堯舜揚其
波是有虞夏商周之書神化典謨垂範萬世及周公相
成王申明禮樂以加朝祭服色尊卑之節又造爾雅宣
尼卜商增益潤色釋言暢物略盡訓詁及秦用小篆焚
燒先典古文絶矣漢文時秦博士伏勝獻古文尚書時
又有魏文侯樂人竇公年二百八十歲獻古文樂書一
篇以今文考之乃周官之大司樂章也及武帝時魯恭
王壞孔子宅壁内石函中得孝經尚書等經宣帝時河
内女子壞老子屋得古文二篇晉咸寧五年汲郡人不
準盜發魏安釐王冡得冊書千餘萬言或寫春秋經傳
易經論語夏書周書𤨏語大歷梁邱載穆天子傳及魏
史至安釐王二十年書隨世變易已成數體其周書
論楚事者最妙於是古文備矣甄豐刪定舊文制為六
書一曰古文即此也以壁中書為正周幽王時又有省
古文者今汲冡諸書多有是也滕公冡内得石銘人無
識者惟叔孫通曰此古文科斗書也科斗者即上古之
别名也蒼頡即古文之祖也
贊曰邈邈蒼公軒轅之史創置文字代彼䋲理粲若星
辰鬱為綱紀千齡萬類如掌斯視生人盛德莫斯之美
神章靈篇自兹而起
衛恒古文贊(法書要錄)
黃帝之史沮誦蒼頡眺彼鳥跡始作書契紀綱萬事垂
法立制觀其措筆綴墨用心精專中正循檢矩折規旋
其曲如弓其直如弦矯然特出若龍騰於川森爾下隤
若雨墜於天信黃唐之遺跡為六藝之範先篆籀盖其
子孫隸草乃其曾玄
古文竹書
王隠晉書曰荀勖領秘書監始書師鍾胡法太康二年
得汲郡古文竹書勖自撰次注寫以為中經列在秘書
以較經傳闕文多所證明
古文柱(太平廣記)
齊建元二年夏廬陵長溪水衝擊山麓崩長六七尺下
得柱千餘根皆十圍長者一丈短者八九尺頭題古文
字不可識江淹以問王儉儉云江東不閑隸書秦時柱
也
竹簡書(南齊書惠文太子傳)
襄陽有盜發古冡者相傳云楚王冡大獲寳物玉屐玉
屏風竹簡書青絲編簡廣數分長二尺皮節如新後人
有得十餘簡以示撫軍王僧虔僧虔云是科斗書考工
記周官所闕文也
古文尚書(漢書儒林傳)
孔氏有古文尚書孔安國以今文字讀之因以起其家
逸書得十餘篇盖尚書兹多於是矣遭巫蠱未立於學
官安國為諫大夫授都尉朝而司馬遷亦從安國問故
遷書載堯典禹貢洪範微子金縢諸篇多古文說
古文尚書(學古編)
係後人不知篆者以夏竦韻集成亦有不合古處若言
古今篇次文法同異姑存之言字畫則去之
古文孝經(學古編)
内一篇大謬今文無之後人妄欲作古以古文字集成
者觀者當取其字
古文漢書(南史蕭琛傳)
梁蕭琛為宣城太守有北僧南渡唯齎一瓠蘆中有漢
書叙傳僧云三輔舊書相傳以為班固真本琛固求得
之其文多有異今者而紙墨亦古文字多如龍舉之例
非隸非篆琛甚秘之及遷江夏太守以書餉鄱陽王範
獻於東宫
宋郭忠恕論古文(汗簡)
鳥跡科斗通謂古文歷代從俗斯文患寡目論臆斷可
得而聞太史公曰禮失求諸野古文不猶愈於野乎
宋宋祁論古文(宋景文公筆記)
唐明皇始以隸楷易尚書古文今儒者不識古文自唐
開元始
宋秦觀論蒼頡書
易曰上古結䋲而治後世聖人易之以書契百官以治
萬民以察盖取諸夬而說者或以為書契始於伏羲或
以為始於蒼頡盖伏羲畫八卦則書契已兆至蒼頡觀
鳥跡則書契遂詳始於伏羲而成於蒼頡爾古者八歲
入小學故周官保氏掌國子教之六書謂象形象事象
意象聲轉注假借也謂之小學家自至秦焚燒典籍始
用篆隸而古文滅矣漢武時魯共王壞孔子舊宅於壁
中得尚書春秋論語孝經時人以不復知有古文謂之
科斗書又北平侯張蒼獻春秋左氏傳郡國亦往往於
山川得鼎彛其銘則前代之古文皆自相似時王莽司
空甄邯改定古文有謂古文竒字羲書佐書繆篆鳥篆
凡六體所謂古文者孔氏壁中書也魏初傳古文者有
邯鄲淳衛顗嘗寫淳尚書後以示淳而淳不别至正始
中在三字不維轉失淳法因科斗之名遂效其形太康
元年汲縣人盜發魏襄王冡得簡書十餘萬言按魏氏
所出猶有髣髴古書亦數種其一卷論楚事者最為工
妙齊惠文太子為雍州時盜發楚王冡亦得竹簡青絲
綸其簡廣數分長二尺皮節如新有得十餘簡者王僧
虔云是科斗書記周官所闕文以此論之凡稱古文者
皆蒼頡遺法也
宋黃伯思論古文竒字(東觀餘論)
古文高質而難遽造若三代鼎彛遺篆是已竒字怪巧
而差易工若漢劉棻從揚雄所學及近世夏鄭公集四
聲韻所載是已今人往往不能辨之遂盡以竒字為古
文焉
宋朱晦庵論蒼頡書(朱子語類)
蒼頡作字亦非自撰出亦自理如此如心性等字未有
時如何撰得只是有此理自流出
鄭枃論古文(衍極)
古文如春籀如夏篆如秋隸如冬八分行草歲之餘閏
也
元吾衍論科斗書(學古編)
科斗為字之祖象蝦蟇子形也今人不知乃巧畫形象
失本意矣上古無筆墨以竹梃點漆書竹上竹硬漆膩
畫不能行故頭粗尾細似其形耳
十體書論之二大篆
張懷瓘十體書斷(法書要錄)
案大篆者周宣王太史史籀所作也或云柱下史始變
古文或同或異謂之為篆篆者傳也傳其物理施之無
窮甄豐定六書三曰篆書八體書法一曰大篆又漢書
藝文志云史籀十五篇竝此也以史官製之用以教授
謂之史書凡九千字秦趙高善篆教始皇少子胡亥書
又漢文帝王遵嚴延年並工史書是也秦焚書惟易與
史篇得全吕氏春秋云蒼頡作大篆非也若蒼頡造大
篆則置古文何地所謂篆籀盖其子孫是也史籀即大
篆之祖也
贊曰古文玄胤太史神書千類萬象或龍或魚何詞不
錄何物不儲懌思通理從心所如如彼江海大洪波濤
如彼音樂干戚羽旄
大篆叙論(宣和書譜)
篆書所自來遠矣其古文科斗之書已見於鼎彛金石
之傳其間多以形象為主而文彩未備也自古文科斗
之法廢而後世易以大篆而大篆實出史籀也籀在周
宣王時為太史氏其書今之所存者石鼓也是以其籀
之所創故名之曰籀書以其為太史氏而得名故又謂
之史書
蔡邕大篆贊(法書要錄)
體有大篆巧妙入神或象龜文或比龍鱗紆體放尾長
翅短身延頸負翼狀似凌雲
張懷瓘史籀論
周史籀宣王時為史官善書師模蒼頡古文夫蒼頡者
獨藴聖心啟冥演幽稽諸天意功侔造化德被生靈可
與三光齊懸四序終始何敢抑居品列始籀以為聖跡
湮滅失其真本今所傳者纔髣髴而已故損益而廣之
或同或異謂之為篆亦曰史書加之銛利鉤殺自然機
發信為篆文之權輿非至精孰能與於此窮物合數變
類相召因而以化成天下也故其稱謂無方亦難得而
備舉今妙跡雖絶于世考其遺法肅若神明故可特居
神品
唐李陽冰上採訪李大夫論古篆書(唐文粹)
陽冰志在古篆殆三十年見前人遺跡美則美矣惜其
未有點畫但偏傍模刻而已緬想聖逹立卦造書之意
乃復仰觀俯察六合之際焉於天地山川得方圓流峙
之形於日月星辰得經緯昭回之度於雲霞草木得霏
布滋蔓之容扵衣冠文物得揖讓周旋之體於鬚眉口
鼻得喜怒惨舒之分扵魚蟲禽獸得屈伸飛動之理於
骨角齒牙得擺拉咀嚼之勢隨手萬變任心所成可謂
通三才之氣象備萬物之情狀者矣常痛孔壁遺文汲
冡舊簡年代寖遠謬誤滋多蔡中郎以豐同豊李丞相
將束為宋魯魚一惑涇渭同流學者相承靡所遷復每
一念至未嘗不廢食而泣攬筆長歎焉天之未喪斯文
也故小子得篆籀之宗旨皇唐聖運逮兹八葉天生克
復之主人樂維新之令以淳古為務以文明為理欽若
典謨疇咨故實誠願刻石作篆備書六經立扵明堂為
不刊之典號曰太唐石經使百代之後無所損益仰明
朝之洪烈法高代之盛事死無恨矣
十體書論之三籀文
張懷瓘十體書斷(法書要錄)
案籀文者周太史史籀之所作也與古文大篆小異後
人以名稱書謂之籀文七略曰史籀者周時史官教學
童書也與孔氏壁中古文異體甄豐定六書二曰竒字
是也其跡有石鼓文存焉盖諷宣王田獵之所作今在
陳倉李斯小篆兼采其意史籀即籀文之祖也
贊曰體象卓然殊今異古落落珠玉飄飄纓組蒼頡之
嗣小篆之祖以名稱書遺跡石鼓
周籀書(漢書藝文志)
史籀篇者周時史官教學童書也與孔氏壁中古文異
體
籀文論(書斷)
史籀又作籀文其狀邪正體則石鼓文存焉乃開闔古
文暢其戚銳但折直勁迅有如&KR0866;鐡而端姿旁逸又婉
潤焉若取於詩人則雅頌之作也亦所謂楷隸曾高字
書淵藪使放小學者漁獵其中
唐竇蒙論籀書(述書賦注)
史籀周宣王史官著大篆教學童岐州雍城南有周宣
王獵碣十枚並作鼓形上有篆文吏部侍郎蘇勖叙記
云世咸言筆蹟存者李斯最古不知史籀之迹近在關
中即此文也
宋秦觀論史籀書(淮海集)
史籀者周宣王太史作大篆十五篇與古文時有異同
宣王之時天下之書同文及其衰也諸侯各自為政而
字畫之形亦異殊矣秦兼天下丞相李斯乃奏罷不合
秦文者而斯作蒼頡篇車府令趙高作爰歷篇太史令
胡母敬作博學篇皆取史籀大篆或頗省改是為小篆
是時天下多事篆字難成長安下士人程邈得罪繫咸
陽十年從獄中增減大篆去其繁複奏之始皇以為善
出邈為御史名其書曰隸書凡奏事令隸人書之故又
謂之佐書自爾秦書有大篆小篆刻符包蛇隸書等凡
八體焉倉頡爰歷博學三篇至漢時閭里之師并為蒼
頡篇而籀本至建武時已六篇矣今稱史籀之迹者惟
岐陽石鼔文爾
元吾衍論&KR1915;匾法(學古編)
篆法匾者最好謂之&KR1915;(音果)匾徐鉉謂非老手莫能到石
鼔文是也
十體書論之四小篆
唐張懷瓘十體書斷(法書要錄)
案小篆者秦始皇丞相李斯所作也增損大篆異同籀
文謂之小篆亦曰秦篆始皇二十年始并六國斯時為
廷尉乃奏罷不合秦文者於是天下行之畫如鐡石字
若飛動作楷隸之祖為不易之法其銘題鍾鼎及作符
印至今用焉則離之六二黃離元吉得中道也斯雖草
創遂造其極矣李斯即小篆之祖也
贊曰李君創法神慮精微鐡為肢體虬作驂騑江海淼
漫山嶽巍巍長風萬里鸞鳳于飛
小篆叙論(宣和書譜)
若夫小篆則又出于大篆之法改省其筆畫而為之其
為小篆之祖實自李斯始然以秦穆公時詛楚文考之
則字形真是小篆疑小篆已見於往古而人未之宗師
而獨李斯擅有其名按秦初并天下丞相李斯欲罷其
不與秦文合者當時字畫惟古文與大篆耳豈李斯别
為小篆以異之耶自斯而降至漢得一許慎魏得一韋
誕而風流文物猶足以追往古而名一世信斯文之出
特非小補自漢魏以及唐室千載間寥寥相望而終唐
室三百年間又得一李陽冰篆跡殊絶自謂蒼頡後身
觀其字真不愧古作者五代時南唐偽主李煜割據江
左輕於鴻毛有一徐鉉篆書高古人亦為之改觀信此
學之在世其存亡與人為重輕也至于今益端獻王及
章友直皆以篆學得名傑然作一家法今得其自唐以
來七人錄之于左曾非濫竽以進者若夢英之徒為種
種形似遠取名以流後世如所謂仙人務光倒薤之篆
是皆不經語學者羞之兹故不錄
漢蔡邕小篆贊(法書要錄)
龜文斜列櫛比龍麟隤若黍稷之垂穎藴若蟲蛇之紛
緼若絶若連似露緣絲垂下端遠而望之象鴻鵠羣遊
絡繹遷延研桑不能數其詁曲離娄不能覩其隙間般
倕揖讓而辭巧籀誦拱手而韜翰摛華豔於紈素為六
藝之範先也
唐舒元輿論玉筯篆(玉筯篆志)
秦丞相李斯變蒼頡籀文為玉筯篆體尚太古謂古若
無人當時議書者皆輸伏之故拔乎能成一家法式歷
兩漢三國至隋氏更八姓無有出者嗚呼天意謂篆之
道不可終絶故授之趙郡李氏子陽冰陽冰生皇唐開
元天子時不聞外奬躬入篆室獨能隔一千年而與秦斯
相見可謂能不孤天意矣當時得議書者亦皆輸伏之
且謂之其格峻其力猛其功備光大扵秦斯有倍矣
後蜀林罕論篆隸(字源偏旁小說序)
篆勢有筆力遒健字勢妍麗者斯乃意巧之人臨文改
易或參差之長短之屈曲之拗綟之務扵竒怪以媚一
時後習之人性有利鈍致與元篆隸不同盖病由此起
今之學者但能明知八法洞曉六書道理既全體格自
實亦何必踵歐虞禇柳之惑亂也哉
宋沈括論小篆
江南徐鉉善小篆映日視之畫之中心有一縷濃墨正
當其中至于屈折處亦當中無有偏側處乃筆鋒直下
不倒側故鋒常在畫中此用筆之法也鉉嘗自謂吾晚
年始得&KR1915;匾之法凡作小篆喜瘦而長&KR1915;匾之法非老
筆不能也
宋陳槱篆法總論(負暄野錄)
小篆自李斯之後惟陽冰獨擅其妙嘗見真蹟其字畫
起止處皆微露鋒鍔映日觀之中心一縷之墨倍濃盖
其用筆有力且直下不欹故鋒常在畫中此盖其造妙
處江南徐鉉書亦爾其源自彼而得其精微者余聞之
善書者云古人作篆率用尖筆變通自我此自活法近
世鶴山魏端明先生亦用尖筆不愧昔人嘗見今世鬻
字者率皆束縳筆端限其大小殊不知篆法雖貴字畫
齊均然束筆豈復更有神氣山谷云摹篆當隨其喎斜
肥瘦與槎牙之處皆鐫乃妙若取令平正肥瘦相似俾
令一概則蚯蚓筆法也山谷此語直是深識篆法妙處
至于槎牙肥瘦惟用尖筆故不能使之必均但世俗若
見此字必大哂嫌故善書者往往不得已而徇之耳
元吾衍論寫篆
寫篆把筆只須单鈎却伸中指在下夾襯方圓平直無
有不可意矣人多不得師傳只如常把筆所以字多敧
斜畫亦不能直且字勢不活若初學時常虚手心伸中
指并二指於几上空畫如此不拗方可操筆此說最要
緊
凡篆大字當虛腕懸筆手腕皆著紙使字不活相多有
人不能用筆椶櫚條紙筒等物皆俗夫所為士大夫則
不宜用此
小篆一也而各有筆法李斯方圓廓落李陽冰圓活&KR1086;
媚徐鉉如隸無垂脚字下如釵股稍大鍇如其兄但字
下為玉筯微小耳崔子玉多用隸法似乎不精然有漢
意陽冰篆多非古法效子玉也
小篆俗皆喜長然不可太長太長無法但以方楷一字
半為度一字為正體半字為垂脚豈不美茂脚不過之
有無可柰何者當以正脚為主餘略收短如旛脚可也
有下無垂脚如等字脚以上枝為出如草木之
為物正生則上出枝倒懸則下出枝耳
篆書多有字中包一二畫如日字目字之類若初一字
内畫不與兩頭相黏後皆如之則為首尾一法若或接
或否各自為異為不守法度不可如此又圓點圓圈小
篆無此法古文有之口字作三角形不可引用學者慎
勿難寫處妄意增入
凡寫牌扁字畫宜肥體宜方圓碑額同此但以小篆為
正不可用雜體
凡囗(音韋)圈中字不可填滿但如井斗中着一字任其下
空可放垂筆方不覺大圈比諸字亦須略收囗不可圓
亦不可方只以炭墼(音擊)範子自好若日目等字須更放
小
凡習篆說文為根本能通說文則寫不差又當與通釋
兼看
元應在篆法辨訣(字學䕺書)
鳥跡科斗既茫昧石鼓遺文起自周其後李斯工小篆
篆中生隸有从由須知六體深藏義會意諧聲各可求
後世偏旁多舛謬幸存復古可旁搜試看奉奏春秦泰
隸首雖同篆不侔文市方言交永主難將點畫一般求
兼并既不同前首美益何須問屰酋合辯糞身全異翼
當知差首亦殊羞夾人頗異來人迹&KR0034;字原非曲字頭
應鹿有頭非是广岳兵同首不成邱退邀盡向彳旁取
甘白皆從口内求刀力微茫分券劵云亡髣髴别荒流
勝旁作劵原非券牽字从&KR0034;不是牟莫道塞寒同一體
當知覆履不同謀䕫形却自猱生角牛字非因午出頭
若解活甜難共舌方知屆宙不同由當分支文微如攴
合辨囱西近似&KR1234;二或倒顛文作悖兩□仰覆水成溝
丈支略異分枝杖共甲微如别戒戎若解黑頭非是里
乃知熏首亦非重臼文寫出微如臼思字看來近似悤
晉首還從雙至得競頭當以兩言充當知□字非雙克
須記曹頭用兩東普用並頭从兩立弼因弜體用雙弓
弜強音别文還别普替頭同足不同蝶字虫邊从一疌
蜂于逢下用雙虫兹時但用雙玄並友字還从兩又重
攄畔用雩非用慮彌旁从長不从弓智知不可文通用
奸好原來字不同昔比&KR0034;頭皆匪廿巽同異足各非共
津旁有□原非聿騂畔从&KR0034;不是辛合省戍旁難比戌
當知暢畔不同申楚疏用疋原非足弃育从云不是云
鼎冂兩虫方有蜜土行三鹿乃揚塵粦頭非米炎為正
屑下如肖䏌是眞冂几但分形闊狹玉王惟辨畫稀勻
哂時但用弓旁欠瞬字當从目畔寅戟字非因戈畔卓
陣圖却用攴邊陳草頭从早通為皂木畔从屯却是椿
韤畔用韋非用革幄旁从木不从巾&KR1659;旁从水通為濟
&KR3680;下从山即是岷兄允兊充皆共足獨于克下不同人
句勻勺背翻俱異旬㐱軍頭反一如恒近于桓非共亘
沒幾於役不同殳雩旁著木翻成樺木畔从虖始是㯉
表素責青頭並異喪辰畏展足皆殊丸形近似瓜和掌
失跡全殊矢與夫□下米本分㬥曓黍旁占古别黏&KR0008;
㐌&KR0034;每乍暝人别台弁弘私厶口殊羽上从□通作纛
木旁从付即為桴抑文却是从反印幻字原來是倒予
贊輦替㬱頭並異壼壺壹槖首皆殊旅依近佀衣還異
旆飾相親希則非致畔莫差攵作攴敧旁當正欠為支
羔熊有足同魚燕象馬分蹄異廌為華葉棄乘頭並異
舜爵愛受首俱竒悚時却用心旁隻擺字惟从手畔卑
布用父頭難比有具从卄足不同其手旁用石通為摭
足畔从竒即是羈石畔㒸聲諧作墜阜旁左字疊成隳
朋明胡服旁皆異要賈票垔首欲迷日畔从王非是旺
口邊从帝不成啼休言去吉皆从士莫道刲封盡屬圭
溺字却从人畔水洗文但用水邊西旨旁有首方為稽
斯下从言即是嘶郭孰有旁皆異享栗覃同首各非西
額旁用額非从客盻畔从分不是子攜本用巂非用雋
鐫還从雋不从巂耗時認取微如杻棒字看來近似桮
合省眉頭非用尸當知面下不从回金旁用廣非為礦
土畔从佳不是堆折畔却須从兩屮嶭旁不可用單&KR0935;
薪柴便可為營寨禾䕸還堪作豆稭虫在叉中原是蚤
貍藏艸下即為埋以糸从定非為綻綻則衣旁以旦諧
旦畔从人通作袒禿旁从頁不成頽邑旁用咢通為萼
草下从宣不是萱邑内共行方是巷木邊从寸不成邨
&KR0008;將虫屰為魚咢猿以虫爰代犬袁日落茻中原是暮
泉流厂下即成源火旁从耎方為煖火畔从爰即是暄
山上有山非是出口旁从口即成喧渣查只用木旁且
藴韞惟从草下温鬨鬧&KR0146;&KR0146;&KR0146;鬭䦧篆皆从鬥不从門
女旁从耎方為軟手上从臤即是慳合記衛从韋下帀
當知巍有鬼頭山刅文點畫全如刃斑采王旁不類班
狹用阜旁非用犬寬非从□却从莧苔生于水當从水
彈起于丸合用丸綵採只須从獨采欄攔只合用單闌
戌中从步方成歲禾下从千即是年戒戉微差難比戌
干于略異不同千心旁用曷方成憩目畔从冥始是眠
金本既然難作鉢止舟何為却成前舄文亦可通為鵲
鶚字原來即是鳶黃夢萬頭皆匪草畏思胄首總非田
斌斌不用文和武妙玅當从女作玄醋酢翻呼為酢醋
傅傳諧附似尃專三佳有木方成集三犬無風亦是飇
最曼冕頭皆是冒尞穼尉足盡如票廓文却用雲頭郭
寥字翻从广下膠尗字單行通作菽尗頭加草却成椒
土旁尾出方為窟穴下从羔即是窰既是渚旁非用水
當知潮罷不从朝蘂頭無草還非木俎畔因冰不用爻
漲脹但須从獨張鰲遨只是用單敖段叚寫出還微異
折拆看來亦有譌冉再共形猶有異䍘穼同體亦全差
抄時只用金旁少墮字惟从阜畔多以女从叟非是㛮
以般从女始成婆俗譌虯糾丩為斗篆正池訑也作它
駝字从人非用馬蛇文無虫併為他做時寫出還同作
衰字書來却是蓑罔下去亡通作网可中無口亦成呵
刅來依井方為創刅畔从倉即是槍登發有頭殊祭詧
慶塵同首異庚唐非來网下非其罪女向良邊無此孃
系胃自然殊甲胄行商自合異宫商雨頭从彗方成雪
夕畔从生即是晴矧字但从弓畔矢亮時却用无旁京
鬳旁从瓦通為巘山畔从青即是崢畢竟木禾尤異术
元來烹享盡同亨冒頭去目通為帽衣畔从金即是襟
卒也但从衣裏覓友子難向犮中尋憶時非用心旁意
恥字當从耳畔心夾夾微差分陜峽望䍃略異别涇淫
櫂還从水非从木釵本同叉不用金須記黍黎皆用水
當知恭忝各从心歴頭莫以秝為林昝上非从外作兟
栗粟似西原是&KR1234;檾麻从林不从林㼝之為盌非从椀
箴則為鍼俗作針音咅之頭皆匪立聖呈同足各非壬
金旁从戉翻成鉞鉞字元來不用金惱懶去心皆用女
慣慳从手不从心頻邊不可單从步尋畔仍須復用彡
合記博旁原用十當知影畔本無彡貫頭有毌原非毋
虜下从□不是男以土从占通作玷以詹从木即為簷
水旁从允通為吮水畔从占即是添人足㕣頭方作兌
雨頭添足始為霑手旁用適通為擲木畔从煔即是杉
合記噀旁當用水須知飲畔合从酓王旁从占非為玷
金畔从韱即是尖甯以用心除必冉帆將風馬易巾凡
木旁从廣當為榥門裏从音即是庵凡下用巾原是佩
胡為夙字不从凡篆文體用皆从古點畫豪釐不可差
隸法相从多簡略不無于篆有偏頗堪嗟世俗無師法
臆度偏旁誤愈多于此未能窮一二聊題要領正其譌
元周伯𤦺論篆書(六書正譌)
自古文一變而為篆籀周室既東列國爭雄異政殊俗
不同文也久矣再變於李斯約為小篆古法浸微最後
程邈變省為隸秦人貴其國字獄訟滋繁籀篆盡廢漢
興購求散逸尊尚古學尉律太史試學童能諷誦籀書
九千字課以八體乃得為史吏民書或不正輙舉劾之
恐失其本也奏事下而誤書馬字者恐獲譴死(石建事見漢書
萬石君傳)上言城皋令印文不同者下大司空正郡國印章
(馬援事見後漢書馬援傳注)是時猶知考古同文而三蒼凡將急就
元尚訓纂之書咸知記誦逮許慎氏以賈逵之學集古
籀斯雄之迹為說文解字十四篇上之學者始見全書
焉然而隸書行之已久八分行草紛然迭出事章句者
傳訓詁工詞藻者資聲韻日趋便易本原漸失矣
明豊坊論篆書(筆道通會)
大篆變為小篆小篆變為玉筯愈趨愈巧大約石鼔詛
楚尚沿三代鐘鼎欵識之遺意隨字畫多寡而為形者
若泰山碑及漢崔子玉書張平子碑漸覺整齊李陽冰
去古又遠徐鉉似陽冰初放脚令長又下陽冰矣
六藝之一錄卷一百七十一
