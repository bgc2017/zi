欽定四庫全書
六藝之一錄卷四百三錢唐倪濤撰
歷朝書譜九十三
名人題畫詩詞墨蹟郁逢慶續書畫題跋記
京口郭天錫雲山卷
門有方袍客圖成澹墨山我非求肖似汝亦愛幽閒密
樹難分辨高雲任往還行當絶世事終老屋三間天
錫詩書畫為良上人作
飛墨來從海岳菴春烟林麓是江南綠蘋洲渚沙鷗
白不著征人一解驂商頌何須曳履歌江南山色
硯池波長髯蘸得琳琅墨留作飛雲在磵阿遂昌
鄭元祐
今人作字每師古摹擬太甚覆可嗤要扵法外出新
意變化臭腐為神竒㐮陽畫法妙前代千金一紙争
購之郭公丹青有能名亦覆愛之如渴饑今觀此幅
殆逼真氣骨老蒼無俗姿青峰碧澗在烟霧令人益
重幽人期沃洲天姥見彷彿支公寺前秋鶴飛橋危
霜滑筍輿小憶得前度曾攀躋郭公久矣閟泉壌此
幻不滅留齎咨前身太白無乃是句法酷似金山詩
右題良襌人所藏亡友天錫先生青山白雲圖時
至元丁丑十二月望松陵釋祖瑛
萬叠青山萬叠雲水邊烟樹隔孤村依稀南岳峰頭
住茅屋三間獨掩門檇李釋若舟
雨後山光分外竒蒼雲淡淡樹離離朱方才子毫端
妙絶勝㐮陽米虎兒天泉餘澤
近自江南過江北旅食維揚為寄客春風紅館雨餘
初滿地莓苔滋翠色疎林日曉集晴鴉柴門静掩絶
紛譁寸心悒欝不自得幽然抱膝吟朝霞忽聞剥啄
敲門速自起開門延客入乃是故人遠相訪袖出亂
山圖一軸恍然置我玉壺間詩思滿懷清可掬大山
高聳削芙蓉小山微茫如聚粟迢遥一帶石嵯峩連
峯接岫白雲多矮屋隈嵓倚蒼樹斷橋流水籠烟蘿
自嘆平生愛山水披圖挹玩情無已遲我他年致事
歸營結茅屋烟雨裏時至正丙戌端陽後三日樵
山(闕)漢拜手謹書
南徐景物天下雄白波青嶂開圖中峴山東南米老
屋至今佳處留遺蹤峰巒當戶日與對磊落元氣填
心胸神閒意定得真理往往健筆收竒功出塵絶俗
迥瀟灑肯與李范相雷同阿暉筆力信扛鼎天機夐
絶逾乃翁烟雲變態點滴就千金一紙直難逢郭侯
此畫實肖似咫尺萬里神猶工遠峰隠霧互吞吐古
樹帶雨涵空濛浮雲絶頂自來往小橋流水潜相通
山深路斷人迹絶惟見老屋欹林東窮幽極勝了未
厭耳畔習習生清風恍然置我塵世外逸興已覺追
冥鴻願師此卷重珍襲抱琴他日來相從三山林
逸(子高)
山水高深𣗳石幽翛然興趣起滄洲無因坐我衡茅
下閒看白雲真自由未遂青鞵布襪期悠然觀畫
重嗟咨雲烟半隠兹山秀萬壑千巖了不知中山
湯錥(叔温)
郭髯余所愛詩畫總名家水際三义路豪端五色霞
米顛船每泊陶令酒能賖猶憶相過處清吟夜煮茶
天錫掾郎與余交最久死别忽忽二十餘載念之
恨恨如何可言錫弓河上玄元道館錫麓玄邱精
舍其畫壁最多今或為軍旅之居或為狐兔之窟頽
垣遺址風景亦異雖余之故鄉乃若異鄉矣不歸吾
土亦已十年因勝伯徵君携此卷相示為之展玩感
慨并取述其疇昔相與之所以然者其中盖有不能
自已也投筆悽然久之至正二十三年歲癸夘十二
月十日夜笠澤蝸牛廬中寫倪瓚
前朝郭天錫解寫雨中山鳥度朝雲濕僧歸夕照閒
湘靈彈瑟罷神女駕龍還遠道無窮意江流杳渺間
江浦杜惟銘文學秩滿南歸持此圖索余題乃京
口郭公天錫所臨米家筆法又書五言律詩一首扵
其上時惟銘將之冰平司訓就用郭韻冷風洒翰情
見乎辭洪武三十年丁丑歲八月既望均虚白在
青雲軒寫
霅溪翁山居圖卷
山居惟愛静白日掩柴門寡合人多忌無求道自尊鷃
鵬俱有意蘭艾不同根安得蒙莊叟相逢與細論此
余少年詩近留湖濱寫山居圖追憶舊吟書扵卷末楊
子雲悔少作隠居乃余素志何悔之有吴興錢選舜
舉
鳬鴈集平沙松杉映水涯山中幽僻處真個是仙家
東魯史銓季衡
門前野水可通漁雲裏草樓方著書好山誰臨北苑
畫斷橋我憶西湖居塵埃自著鷗鷺外霜露正當鴻
鴈初為報秋風摇落早梅花消息近何如制河楊
彛
山林之幽樂且閒何人卜居雲半間草樓高出蒼樹
杪石梁斜壓清溪灣循溪隠隠穿細路斷岸疎林接
煙霧微茫萬頃白漚天鴈陣鳬羣落無數樵歌初斷
漁唱幽沙頭人卧竹葉舟青山數點西日下渺渺一
片江南秋我昔苕溪問清隠溪上分明如此景别來
時或狂夢思忽見此圖為心醒錢翁少年善丹青晩
歲筆意含英靈興來漫臨北苑畫妙入毫末窮杳冥
無聲詩與有聲畫翁能兼之奪造化詞林諸老富品
題一紙千金重光價應君持此索我詩愧乏瓊玖荅
贈之臨風展玩三太息寧不為動蓴鱸思我今借屋
湖山裏恍惚風烟無乃似儗將三尺白剡紙試煩東
隣雪逢子(雪逢陳元昭號)柳洲陸景龍
明
唐子畏倦繡圖
夜合花開香滿庭玉人停繡自含情百花繡盡皆鮮巧
惟有鴛鴦繡不成正德八年夏五月唐寅畫并題
唐伯虎单條
青雲臺殿泉聲隔黃葉關河鴈影來别有詩人好懷抱
西風雙鬢一登臺蘇門後生唐寅畫呈何老大人
先生
唐伯虎題畫
金風秋立至凉生雪鬢虛梧桐一葉落打著手中書(其一)
灌木倚道左流澌鳴沙中欲涉未摳衣且乘君子風(其二)
山高鳥不巢水清龍不住至察則無徒故寫糢糊樹(其三)
根梢都不見上下有雲遮願我三千歲山中學服花(其四)
大雪壓茅屋縣官誰得知慇懃付杯酒貧自有便宜(其五)
開徑便見竹對人閒賦詩冷泠風觸佩正是雨晴時(其六
題竹)唐寅
沈啓南花草册
芳枝著酒殢枝頭行客村前醉不休斜出短墻春正㬉
不施朱粉自風流梅花
雪白冰花凉氣清曲闌深處艷精神一鈎新月風牽影
暗送嬌香入畫庭薝蔔
誰道紅葩夏日芳獨留黃種吐秋光五尺竹闌關不住
還將一半露宫粧秋葵
老葉禁寒壯歲華猩紅點點雪中葩願希葵藿傾忠膽
豈是争妍富貴家山茶
翠條多力引風長點破銀花玉雪香韻友似知人意好
隔闌輕解白霓裳玉蘭
荆棘叢中闘冶容冷風浥露淡交濃更誇獨得春香首
都譲纖纖紫豔紅薔薇
高攀桂子沾衣綠争插佳人壓鬢黃誰向蟾宫分得種
年來人月滿庭芳桂花
亭前綠密玉成叢鳳宿枝頭烟雨空簫管一聲人未寢
滿林明月浸清風叢竹
老松屈曲舞蒼虬萬壑泠泠泉自流堪羡主人多逸趣
逍遥物外幾春秋詠松
萬里随陽出塞長空江菰米綻秋香蘆花月白啼更罷
啄盡寒汀一夜霜蘆鴈長洲沈周
文休承題夀意
綺宴開晴晝青鸞下紫霄麻姑來擗脯瀛女解吹簫麗景
添春酒回風拂步摇何須羡蓬島滄海有新謠文嘉
許元復椿萱芝蘭圖題額
莊椿自是長生樹蘐草能開百歲花更有芝蘭在花下
春風常駐列仙家許初謹題
沈啓南淺色山水
避俗耽幽僻逃名學古狂深松無六月江閣有餘凉策
杖詩將就看山意自長何須尋絶島此地即仙鄉(其一)
東風一夕至吹散麥秋寒花落春愁盡鶯啼午夢殘碧
桐山館静白葛道衣寬飯後炊新汲雲鐺試月團(其二)
焚香净掃地隠几細開編取足一生内汎觀千古前風
疎黃葉徑露發夕陽天物理終消歇幽居覺自妍(其三)
埜外看秋色因尋静者居短垣花塞路曲沼鷺窺魚入
座無塵蹟堆床有道書自忘軒冕累端為世情疎(其四)
沈周製
陸叔平雪景小幅
雪深一尺強堂階盡埋没赤脚踏層冰誅茒覆庭植笑
殺竈下儂耽竒甚成僻雪後作此為友人易薪覆花
漫題俚句陸治
陸叔平著色山水
晴嵐雲净空潭影長谷風疎散鳥聲笑拂當年醉題處
青山留得飲中名花邊何處酒家村竹閣沈隂半掩
雲滿地夕陽山徑晩樵歌隔塢水中聞翠壁飛泉下
急湍谿亭草閣鏡中懸楓林如錦凭欄外一片晴峰鎻
澹烟遠山遥望有空青溪口花横錦繡屏住在此鄉
無一事日長閒錄煮茶經包山陸治製
文衡山倣趙松雪著色山水
越來溪上雨初收茶磨山前爛漫遊斜日正臨芳草渡
飛花故點木蘭舟徵明
獨愛無人處幽棲不用名竹鷄啼午寂松鼠落枝輕芳草
初平路春溪欲上城蕭然吾亦得擾擾自勞生祝允明
過雨山堂蒸翠雲四簷藤竹鳥聲聞青天不動峰文
坼錦石相鮮磵道分流水桃花真隔世草衣木食自
為羣籠鵝寫帖關幽興却憶風流晉右軍王寵
茅簷日暖燕交飛雲過墻隂滿翠微中酒經旬掩關
卧蒼苔渾欲上人衣居節
饑食松花渴飲泉偶從山後到山前陽坡軟草厚如
織因與鹿麛相枕眠周天球
沈石田淺色山水
行盡﨑嶇路萬盤滿山空翠濕衣寒松風澗水天然調
抱得琴來不用弹竹樹人家在崦西山逥水抱路常
迷溪亭兀坐還開卷時有書聲雜鳥啼秋葉堕紅風
策策野色過橋秋正分獨自行吟知者少惟應流水與
流雲江上雪晴驢背寒江山刺眼玉㠝岏歸來不减
灞橋路滿意新詩壓凍鞍弘治戊午菊月望沈周寫
沈石田臨王叔明阜齋圖
此圖彷彿竹裏館茅茨翛然傍川水倚床張册白日長
復有孤桐置髹几沈周
玉虹千丈落潺湲石壁巖巖擁翠鬟料得兩翁勞應
接耳中流水眼中山徵明
山齋高控懸蒼壁自有芳雲時卷舒百尺冰簾遮不
斷月明空負夜窗虛陸治
文衡山著色山單條
簷樹扶疎帶亂鴉蕭齋只似野人家紙忩獵獵風生竹
土盎浮浮火宿茶日色射雲時弄采雨絲吹雪不成花
庭中卉物彫零盡獨有蒼松領歲華嘉靖廿又七年
七月十日徵明
虎邱橋外水如烟雨暗湖昏不繫船此地人家無玉
歷梅花開日是新年周天球
謝樗仙山水
樹杪重泉雨氣凉浴鳬飛鷺滿瞿塘杜陵新譜漁家傲
竹笛聲傳到草堂樗散謝時臣
遠峰疑着雨高樹若含風水墨傳神妙樗仙繼石翁
隆池彭年
雨過山含翠迎風樹作秋世情方擾擾消盡一溪流
姚雲東題竹
閒看脩竹過鄰家翠色娟娟亂紫霞掃石坐來忘却去
一坡凉影日西斜竹有清風石有苔是誰勾引此中
來笑譚忽憶梅花老何處吹簫月滿臺孤巖兀兀長
蘚莓上有竹枝青可人歷盡歲寒俱挺拔眼中誰是百
年身高原獨樹天邊趣怪石幽篁畫裏情莫笑王維
成老嬾只從筆底著秋聲巖頭古木纏薜荔下有碧
篠相因依向晩秋烟共秋雨溟光一𣲖入柴扉東風
吹竹滿前溪溪竹叢深路欲迷日日雨多泥滑滑不堪
雞鶻再三啼竹不遮泉松閟壑倚樓日日有餘清雲
東逸史雖能寫難寫風聲與水聲丹邱生姚綬
沈石田臨雲林小幅
倪迂妙處不可學古木幽篁滿意清我在後塵聊點筆
水㾗何澁墨何生沈周
不見倪迂今百年故山喬木嶺蒼烟晴忩卷軸觀圖
畫澹墨依然見古賢匏菴吴寬
清絶倪迂不可攀能將水墨繼荆關疎林斜日茅亭
外一片江南雨後山文嘉
沈啟南層巒圖
層岑交亂雲歷歷映羣樹雲山互相依青白媚朝暮下
有土著人静居氣欝聚脩松蔭高宇細草披紆路幽深
疑世違時復随杖屨鳴琴值客來語歇客還去天機發
所樂漠然非人故吴仲圭得巨然筆意墨法又能軼
出其畦逕爛漫慘淡當時可謂自能名家者盖心得之
妙非易可學余雖愛而恨不能追其萬一間為此幅生
澁自不足觀猶邯郸人學步而併失其故矣沈周
姚毅菴題畫七言絶
山中習静避紅塵朝夕惟扵木石親昨日渡頭春忽到
東風綠水又粼粼紺園臺殿出樹杪山半斜陽鐘幾
聲野客乘舟何處去綠蘋洲上水波平汲江然竹尋
常事欸乃一聲何處歌泛宅浮家無限樂世途空說有
風波楊柳風微水不波放舡載酒樂如何浮生百歲
同春夢青鏡年來髮易皤松枝挑滿擔頭春石路﨑
嶇足苦辛薄暮敢投山舍宿城中多少待炊人亭如篛
笠安溪口日似銅鉦掛樹頭但得有山兼有水古來何
處不宜秋蒼洲老樹碧山前秋水茫茫一釣船昔日
畫師非俗士東菑庄子在藍田公綬
沈石田雲水小幅
看雲疑是青山動誰道雲忙山自閒我看雲山亦忘我
閒來洗硯寫雲山沈周
烟迷山下樹雲動樹中山一片朦朧影相看未擬還
西涯
溪流添雨急樹色着雲深雨歇雲歸壑微茫見遠岑
陸師道
雨過日生五色雲過山餘數重時有炊烟出樹中多
隠士高僧陸安道
文徵仲古木高逸圖
春風著柳弄鵝黃宿雨膏原細草香莫怪幽人坐忘去
遠山偏自稱斜陽徵明
閒往閒來獨和歌柳花燕子水微波西湖堤上平如
砥春草青青放白騾居節
文太史倣倪迂筆
平生最愛雲林子能寫江南雨後山我亦雨中聊點染
隔江山色有無間徵明
倪迂標致令人想步托邯郸轉繆迷筆蹤要自存蒼
潤墨法還須入有無祝允明
山寒有古意木落見清真不見倪迂叟誰能繼後塵
周用
項墨林小山叢竹
能與米顛相伯仲風流還只數倪迂應將爾雅蟲魚
筆為寫喬林怪石圖此張伯雨題雲林畫也墨林最
似迂翁故書以題之董其昌
文休承題畫
青山隠隠水漪漪暎樹蘭舟晩更移一縷茶烟衝宿鷺
無人知是陸天随不着簔衣坐野航白鷗流水帶殘
陽渭川漁父休相妬只釣銀鱸不釣璜罨畫溪山罨
畫亭水風忩戶不須屏荷花一色烘雲錦圍着仙人自
醉醒青竹長竿白鷺磯碧江還暎綠荷衣凴將此段
閒風物遮掩人間是與非詩翁㨂得雪中天雷淡梅
清伴凍肩吟思一腔何處見蹇驢寒跡裏湖邊軥輈
啼徹雨初收隔浦千山翠欲流有約吟詩過橋去風煙
滿目總疑秋山齋雨坐漫焚香几净窗明竹樹凉午
睡起來無一事自翻殘墨寫瀟湘虛齋日午酒初醒
殘雪餘香入硯屏小樣吴牋瑩扵雪自臨南牖寫黃庭
三竿紅日一庭苔山鳥聲中醉夢逥不是道人猶未
起年來白眼亦慵開太湖石畔種芭蕉色映軒忩碧
霧摇瘦骨主人清似水煮茶香透竹間橋
青山不遠世人自遠青山竹裏茒亭子清風日日閒(其一)
山徑有柴關蕭然竹樹間倚闌無一事静看鳥飛還(其二)
江岸草蕭蕭江雲亂眼飄無愁茅屋底痛飲讀離騷(其三)
日落暮山紫江深草閣寒尋詩得佳侣相對倚虛闌(其四)
叠嶂千巖轉逥流九曲灣石橋閒立處常聽水潺潺(其五)
雨餘飛澗急樹葉總蕭蕭欲覓揚雄宅衝泥過小橋(其六)
高天爽氣澄落日横烟冷寂寞草玄亭孤雲亂山影(其七)
四月綠隂成喬林下清影何處鳥啼花山人酒初醒(其八)
曾見尚書筆依稀二米間戱將烟雨意擬此越中山(其九)
古木挺虬幹叢篁低碧枝湘江何許夢石上雨來時(其十)
陳白陽倣石田小幅
春日氣和山出雲隂隂山路未能分山人日日看不厭
但惜不堪持贈君此石田翁題畫之作壬寅春暮遊
西山戲寫以贈雲屋上人道復
沈啟南柳汀白燕卷著色樹石畫後欵云和
袁海叟韻
素姿驚眼舊全非百姓尋常識者稀向月似看雙練出
開簾疑放一鷴歸知飡雪液通仙骨觧剪霓綃作舞衣
定是阿嬌釵上玉郤來金屋化雙飛昔袁海叟作白
燕詩世稱絶唱余不敏亦和其韻但愧不能彷彿徒貽
續貂之誚耳沈周
高下翩翩雪羽齊江南社後絮飛時舊時王謝烏衣
盡舞罷霓裳縞袖垂簾外風輕銀剪剪釵頭春冷玉
差差樓前霜月傷心處只許張家盻盻知徵明
掠水穿花元自異江樓苑殿玉繽紛池池夜寫凉州
月剪剪晴吹句曲雲萬樹東風藏舞絮半簾輕雪卷
香芹須知天上瓊瑶洞不入人間鳥雀羣周山顧
開
雨香泥潤長芳芹鈎掠衝烟迥不羣一自玉釵随羽
化雙將銀剪恰春分祗緣皎㓗還驚俗細聽呢喃始
識君欲覓故人袁御史草堂何處話慇懃高陽許
初
天女春遊逐社回霓裳縹緲日邊開瑶臺半入秦山
吐玉冶斜臨漢苑逥直取雲言供作賦更將月舞接
飛杯千華好待韶光發惟是招靈兢國才王守
秋後差池素影飛荆門春盡雪初稀王孫陵闕當年
見天女詞庭昨夜歸彩勝風翻銀作縷湘簾雲礙玉
為衣尋常不逐啣泥伴遥憶移書海上飛彭年
驚見玄禽故態非雪翎玉骨世應稀越裳雉尾姬周
化瀚海烏頭漢使歸誤入梨花唯聽語輕沾柳絮似
添衣朱簾不隔凉州路任爾差池上下飛三橋文
彭
攅冰為骨雪為裳不屬高禖恊奉祥雙剪斜飜雲葉
堕輕綃虚傍月華凉婕妤夢轉湘簾薄靈閣春深白
晝長寄語後宫臨鏡者釵頭瑳玉好深蔵包山陸
治
雙燕翩然下竹扉曉簷霜羽弄輝輝誰言白鳥非玄
鳥肯信烏衣是雪衣小院風輕迷蝶去滄江日落亂
鷗歸也知自惜竒毛羽不向朱門汗漫飛休承文
嘉
曾是瑶星散作非差差玉翮見來稀疑將翔雪天南
渡似挟楊花塞北歸詎謂丹書遺赤羽寧教青夢入
烏衣人間不貴熙平瑞好向璇邱珠樹飛黃姬水
暎日穿雲恍又非瑶光淪魄化生稀水晶簾箔疑曾
入金股釵梁去不歸愛舞霓裳嬌綠水愁翻玉剪製
春衣江南楊白無消息休逐風花上下飛居節
御溝東畔柳條春天女驚看色更新飛絮乍迷波上
影避塵初化掌中身霓裳散采人如玉雪羽凝寒月
似銀愛爾素衣能不染詎愁京洛有淄塵張之象
昭陽宫裏洗新粧粉黛三千枉斷腸不見樓臺凉似
水誰教毛羽化為霜河邊度影銀生色花底啣泥玉
有香莫向衆中誇素質蛾眉偏妬雪衣娘李先芳
曾是烏衣國裏身玉樓瓊樹換丰神雙飛剪出機中
素獨立收成掌上人月下步搖花有態水邊飄動襪
生塵陳王亦是多情調洛浦相逢總未真黎民表
差池素羽度銀潢亂入楊花拂苑墻神女江邊瓊作
佩天孫月下玉為粧雙棲曾憶連珠樹獨語俄驚點
畫梁春色上林堪自媚飜飛還欲向昭陽錢榖
海上遥思玳瑁梁御溝東畔幾逥翔瑶臺乍過疑無
影珠樹曾棲半帶霜風裏差池飛玉舄月中粧束舞
霓裳誰云京洛淄塵化猶是啣恩繞建章毛錫嘏
補袁景文原韻
故國飄零事已非舊時王謝見應稀月明漢水初無
影雪滿梁園尚未歸柳絮池塘香入夢梨花庭院冷
侵衣趙家姊妹多相妬莫向昭陽殿裏飛
沈石田有竹居小幅
小橋溪路有新泥半日無人到水西殘酒欲醒茶未熟
一簾春雨竹雞啼此予有竹居即景詩也畫亦曩歲
筆非不自知少嫩盖為天泉強之而留其跡觀者無深
笑焉
隠侯何處覓家在水雲邊鶴瘦元非病人閒即是仙
詩題忩外竹茶煮石根泉老我惟疎放新圖儗巨然
成化庚寅夏六月五日過唘南有竹居為作山水
小幅復賦是詩扵上後四宿慶雲精舍天泉出啟南
畫索題遂以前詩塞其白間觀者幸恕予懶完菴劉
廷美書
風送客舟緩日行三里餘遥知有竹處便是隠君居
詩中大癡畫酒後老顛書人生行樂爾世事其何如
余與廷美同訪啟南親家扵有竹别業而舟逆溪風
而上卯至酉乃達主人愛客甚盡出所有圖史與觀
而賦此識歲月云成化三年長至日天全翁有貞書
放筯盤無肉生孫地有餘平安雖土著心性愛郊居
玉戞纔成句鸞騫自入書不為官可敬摩詰豈能如
秦巘書
東老清風勁西疇綠水餘過橋還有業因竹便移居
君子歌淇澳畸人斷鶴書雅宜徐孺筆交誼極攣如
温州郡君文林
繫舟高柳下又是十年餘遥踏無媒徑重尋有竹居
筆精知米畫器古鑒商書前軰詩題在風流邈不如
曩予訪啟南一宿有竹别業今復過之不覺十五
年矣偶見閣老徐先生之作為次其韻以寫其嘅嘆
是日命其子維時出商乙父尊并李營邱董北苑畫
為玩故及之歲戊戌二月十八日吴寬書
住無一舍遠交近廿年餘華竹循墻種樓臺逐水居
輞川高士畫山谷老人書况有天仙句深慚百不如
言里錢仁夫
沈唘南題畫
畫在大癡境中詩在大癡境外恰好二百年來翻身出
世作怪石田沙彌說此偈扵山風溪月樓中汀柳渚
蒲一一點首曰功德無量
石田古松
地氣厚培千歲物雨㾗深溜十圍身夜來忽被月移去
紙上山中認不真長洲沈周
石田題畫
鶻突谿山鶻突雲乾坤雙眼坐難分近來世界渾如此
莫把聰明持贈君沈周
衡山題畫
松隂寂寂清如水草色茸茸軟似茵六月城居如坐甑
水邊輸與納&KR0765;人徵明
平生最愛雲林子能寫江南雨後山我亦雨中聊點染
隔江山色有無間徵明
石田富春大嶺圖
酒散燈前夢富春墨㾗依約寄嶙峋山光落眼渾如霧
莫怪芙蓉看不真徵明燈下強予臨大癡翁冨春大
嶺圖老眼昏花執筆茫然以詩自誦不工爾八十翁沈
周丙寅
陸包山蛱蝶花
蛺蝶枝頭逢蛺蝶相看應是此花身金屏合舞俱迷酒
錦拍吹香總近人
石田五柳圖
花開爛漫屬秋風滿地黃金醉眼中千古陶潜晉徵士
乾坤獨在此籬東弘治甲寅秋九月望集匏菴東庄
作此沈周
枝山題米南宫雲山
襄陽松瀋未曾乾十里瀟湘五尺寬樵徑不禁苔露滑
漁蓑常帶水雲寒澄澄僧眼連天碧淡淡蛾眉隔霧看
恐為醉翁當日寫平山堂上雨中觀
枝山題畫
吟詩寫畫似參禪不向他人被裏眠生公堂前點頭石
天平山上白雲泉秋浸巨區天地寒老崖垂脚怒龍
蟠仙人夜半騎龍去木客潜窺古竈丹雲母薄梳青
石髮水花肥點碧荷錢樹根一坐空山老不許時人問
歲年寒光交逗眼蒼然半夜人間别有天想得非仙
亦非鬼四山風雨擁孤眠
石田題畫
醉墨淋漓興未闌滿堂烟靄坐來寒道人不托梅花勝
仙骨全偷董巨丹成化辛丑春日為楊學士摹吴仲
圭竹巖新霽圖并題
唐子畏堂上雙白頭圖
海棠枝上白頭公頭暎花枝轉覺紅恰似老夫高興在
醉欹紗帽領春風
唐子畏草閣圖
五月江深草閣寒蘇門唐寅寫贈次明吴君
唐子弄造化發語鬼欲泣游戱山水圖草樹元氣濕
多能我亦忌造物還復惜願子歛光怪以俟歲月積
沈周
子且不試藝西狩因麟泣密雲而無雨槁物何由濕
空山來者稀白日成嘆惜唐君非畫師英華發扵積
吕㦂次韻
陸叔平鸂鶒
池上交花鏡裏籹韶華輝暎彩鴛鴦風前湛露濛濛濕
濺入儀毛錦浪香包山陸治
唐子畏題畫
紅樹青山飛亂雲白茅簷底帶斜曛此中大有逍遥處
難說與君畫與君百尺杉松貼地青布衣衲衲髮星
星空山寂寞人聲絶狼虎中間讀道經白板黃扉隠
者居家常聊辦一餐魚平橋落葉迷行徑時有鄰翁來
借書高泉落澗玉淙淙怪石蟠旋似卧龍書卷滿肩
芝滿地吾能此處著吾蹤
陸叔平海棠
翠羽朱鈿虢國粧晩來新沐露華香何如馬上東風面
蹴踘歸來帝子旁包山陸治
東風吹堕胭脂淚散作妖花一樹丹可奈五更清夢
斷杜鵑聲歇雨絲寒陳履端
錦城二月剪春霞斜倚東風酒力賖舞罷昭陽人不
見新粧輕軃碧蝉紗顧聞
石田竹石古梅
老夫筆枯春不生特寫梅花借春色草堂一夜珠作宫
莫謂窮儒徒四壁桃花杏花儘可看千人萬人迷紫陌
看梅何獨兩衰翁不作穠華在觀德江南晴昊雪滿林
江北曾無半梢白携圖便可似北人把玉遑遑要渠識
沈周畫并題
石田自題畫册二幀
白日偏扵静處長軒忩虚净覺風凉兩人清話當何事
水誌山經細較量
平頭艇子鏡中過髮脚蕭騷影細波碧水丹邱儘堪飽
惠州強飯笑東坡沈周
文衡山聽玉圖
虛齋坐深寂凉聲送清美雜佩搖天風孤琴寫流水尋
聲自何來蒼竿在庭圮泠然如有應聲耳相諾唯竹聲
良已佳吾耳亦清矣誰云聲在竹要識聽由已人清比
脩竹竹瘦比君子聲入心自通一物聊彼此傍人漫求
聲已在無聲裏不然吾自吾竹亦自竹耳雖日與竹居
終然邈千里請看太始竒豈入筝琶耳里中契家生
文徵明為貳郡程丈畫并詩
石田虞山三檜圖
昭明臺下芒鞋緊虞仲祠前石路逥老去登臨誇健在
舊遊山水喜重來雨乾草愛相將發春淺梅嫌瑟縮開
𫝊取梁朝檜神去袖中疑道有風雷虞山至道觀有
所謂七星檜者相傳為梁時物也今僅存其三餘則
後人補植者而三株中又有雷震風擘尤為詭異真
竒觀也成化甲辰人日沈周
陸包山烹茶圖
茗外寄幽賞琴中饒濮音一音灑毛骨萬象開靈襟蚓
竅戰水火月團破璆琳餘音與遺味優矣澹忘心
草綠江南興已催月團今復試新裁知君再著春山
屐虎阜岡頭帶雨來嘉靖壬子友人携琴過訪試
雨前茶作此後二十三年早春復與同試陸羽泉重
題乃萬歷乙亥三月三日也而余已八丙七辰矣書
此以紀歲月陸治識
六藝之一錄卷四百三
