欽定四庫全書
六藝之一錄卷三百一錢唐倪濤撰
歴朝書論
汪珂玉珊瑚網書旨
蔡中郎石室神授筆勢記(已見)
蔡伯喈小篆贊(已見)
蔡伯喈隸贊(已見)
崔瑗草書勢(已見)
王珉行書狀(已見)
衛夫人筆陣圖(已見)
王右軍題筆陣圖後(已見)
晉王逸少教子敬筆論十二章(已見)
孫過庭辨其偽然議論亦不可廢
右軍筆法二十四訣(書苑菁華作翰林密論二十四條用筆法已見)
梁武帝答陶隐居論書(節錄)
夫運筆斜則無芒角(至)方可以肆其談云云(已見)
梁武帝觀鍾書十二法(已見)
梁庾元威論書(摘錄)
所學正書宜以殷鈞(至)言無虚出斯則善矣(詳見前)
禁經永字八法(已見)
(桑世昌蘭亭考永字八法本此而未備)
釋智果心成頌(已見)
唐太宗筆論(書苑菁華作唐太宗筆法訣已見)
虞世南筆髓論(已見)
歐陽率更書三十六法(已見)
孫過庭書譜(摘錄詳見前)
真蹟刻停雲館法帖全刊書法要錄此僅
撮三則若原搨不分篇也
趋變適時行書為要題勒方富真乃居先草不兼真殆
於專謹真不通草殊非翰札真以點畫為形質使轉為
情性草以點畫為性情使轉為形質草乖使轉不能成
字真虧點畫猶可記文廻互雖殊大體相涉故亦貫通
二篆俯貫八分包括篇章涵泳飛白若毫厘不察則胡
越殊風至如鍾繇隸竒張芝草聖此乃專精一體以致
絶倫伯英不真而點畫狼藉元章不草而使轉縱横自
兹以降不能兼善者有所不逮非專精也雖篆隸章草
工用多變濟成厥美各有攸宜篆尚婉而通隸欲精而
密草貴流而暢章務險而便然後凛之以風神温之以
妍潤鼓之以枯勁和之以閑雅故可逹其情性形其哀
樂驗燥濕之殊節千古依然體老壯之異時百齡俄頃
又云今撰執使轉用之由以祛未悟執謂淺深長短之
類是也使謂縱横牽掣之類是也轉謂鈎環盤紆之類
是也用謂點畫向背之類是也
又云數畫並施其形各異衆點齊列為體互乘一點成
一字之規一字乃終篇之准違而不犯和而不同留不
恒遲遣不恒疾帶燥方潤將濃遂枯冺規矩於方圓遁
鉤䋲之曲直乍顯乍晦若行若蔵窮變態于毫端合詞
情於紙上無間心手忘懷楷則則自可背羲獻而無失
逹鍾張而尚工
顔真卿述張長史十二筆意(已見)
懷素論筆法(已見)
釋亞棲論書(已見)
林韞撥鐙序略(節錄詳見前)
大凡點畫不在拘之長短遠近(至)子其旨而味乎(止)
李約壁書飛白蕭字贊(已見)
張懷瓘十體節略(詳見)
案古文者(至)是曰古文(止)案大篆者(至)惟易與史篇
得全(止)按籀文者(至)石鼓文存焉(止)按小篆者(至)
至今多用焉(止)按八分者(至)亦謂之章程書(止)按
隸者(至)八分之捷也(止)按章草者(至)章草之變也(止)
按行書者(至)多以行書著名(止)按飛白者(至)縹緲
神仙之事(止)按草書者(至)飛廉縱轡也(止)
張懷瓘用筆十法(已見)
李後主書述略
書有七字法謂之撥鐙自衛夫人并鍾王二家傳於歐
虞禇顔等所謂七法者擫壓鈎揭抵𨗳送是也今有顔
魯公墨蹟存于世
歐陽文忠公筆記(節錄詳見前)
蘇子美嘗言用筆之法(至)可以意得也
蘇文忠公論書
獻之少時學書一叚凡世之所貴必貴其難一叚
書法備於正書一叚把筆無定法一叚書初無意
于佳乃佳爾一叚(凡五叚俱見前)
蘇文忠公題自作字
東坡平時作字骨撑肉肉沒骨未嘗作此瘦妙也宋景
文公自名其書銕綫若東坡此帖可謂云爾已矣
元符三年九月二十四日游三洲嵓回舟中書
黃文節公論書
心能轉腕一叚王氏書法一叚筆力同中有異一
叚(刪前三句)凡書要拙多于巧一叚肥字要須有骨一
叚凡學書欲先學用筆一叚余寓居開元寺之怡
偲堂一叚(俱見前)
今俗書菴字既於篆文無有又菴非屋不當從广後漢
皇甫規為中郎將持節監關中兵會軍大疫親入菴廬
廵視三軍感悦用此菴字為有依據
回党伯舟書云書字已佳但疑是单鈎肘臂著紙故尚
有拘曲不放浪意態耳大概書字楷書欲如快馬斫陣
草法左規右矩此古人妙處
來僰道舟中觀長年盪槳羣丁撥棹乃覺少進意之所
到輙能用筆
米㐮陽論書
吾書小字行書一叚世人多寫大字時一叚石曼
卿作佛號一叚字要骨格一叚唐官告在世一叚
石刻不可學一叚書至隸興一叚(凡七叚俱見前)
米㐮陽論臨摹二法(黃伯思東觀餘論已見前矣此云米㐮陽誤也)
米㐮陽論小楷提筆
陳寺丞伯修子也嘗于枕屏效元章筆蹟書杜陵詩一
日元章過之見而驚焉伯修命出拜元章喜甚因授以
作字提筆之法曰以腕着紙則筆端有指力無臂力也
曰提筆亦可小楷乎元章笑顧小史索紙書其所作進
黼扆贊表筆畫端謹字如蝇頭而位置規模皆若大字
父子歎服因請其法元章曰此無他每作字時不可一
字不提筆久當自熟矣
黃祕書伯思論書
昔人運筆一叚凡書衡難縱易一叚(已見)
流俗言作書皆欲懸腕而聚指管端一叚(已見)
張懷瓘云飛白全用隸法(節錄至書則不能成止已見)
唐人更不作章草書近來有濟及洪府人強學之所謂
不堪位置舉止羞澀終不似真俗人未嘗知古人用筆
處見其人書者隨衆稱善皆曰鍾王復出矣
漢甄豐稽正古文字其一古文魯堂壁中書也其二竒
字即古文而異者也古文高質而難遽造若三代鼎彝
遺篆是已竒字怪巧而差異正若漢劉棻從揚雄所學
及近世夏鄭公集四聲韻所載是已今人往往不能辨
之遂盡以竒字為古文焉
宋高宗翰墨志
余自魏晉以來一叚余每得右軍或數行或數字一
叚士人作字有正行草隸篆五體一叚士人於書
必先學正書者一叚昔人論草書一叚(凡五叚俱見前)
劉正夫論書
字美觀則不古一叚(已見)
執筆要分直側直筆圓側筆方用法有異而執筆初無
異也其所以異者不過遣筆用鋒之差變耳盖用筆直
下則鋒常在中欲側筆則微倒其鋒而書體自然方矣
若夫執筆則不可不方也古人學皆用直筆王次仲等
始有倒法
姜堯章書譜(俱見前)
董廣川論體裁
峻拔一角一叚(已見)
趙子固書法論(已見)
鄭夾漈六書偏旁例論
六書起一成文一叚(已見)
篆通而隸辟故有左無右有&KR0671;(音阜)無&KR0008;篆明而隸晦故
有王無玉有未無朱篆巧而隸拙故有□(音貢)無□(音烱)有
丨無丶篆縱而隸拘故有刀無匕有禾無米(音稽)然則篆
之與隸其猶筮之於龜乎
夾漈通志六書論
經術之不明繇小學之不振小學之不振繇六書之無
傳聖人之道惟藉六經六經之作惟藉文言文言之本
在於六書六書不分何以見義小學之義第一當識字
母之相生第二當識文字之有間象形指事文也會意
諧聲轉注字也假借文字俱也象形指事一也象形别
出為指事諧聲轉注一也諧聲别出為轉注二母為會
意一子一母為諧聲六書也者象形為本形不可象則
屬諸事事不可指則屬諸意意不可會則屬之聲聲則
無不諧矣五不足而後假借生焉六書無傳惟藉說文
然許氏惟得象形諧聲二書以成牽於會意復為假借
所擾故所得者亦不能守焉所以顛沛淪於經籍之中
如汎一葦於溟渤靡所底止皆為假借之所魅也嗚呼
六書明則六經如指諸掌假借明則六書如指諸掌若
夫省文則有聲關於義者有義關於聲者六書之道備
于此矣
鄭肯亭忠質文論
三皇尚忠五帝尚質三王尚文八卦忠也古文質也籀
文也篆則王降而覇矣隸其秦之法令書乎古隸隸之
古文也八分隸之籀也楷法隸之篆也飛白八分之流
也行楷之行也草楷之走也隸之規為方草則圓其矩
而六書之道散也
鄭子經書要篇(出衍極已見)
鄭子經天五篇(仝上已見)
虞伯生六書淵源序略
魏晉以來善隸書一叚(已見)
吾邱衍學古編略
篆法匾者最好謂之&KR1915;匾徐鉉謂非老手莫能到石鼓
文字也(&KR1915;音果)
小篆俗皆喜長一叚(已見)
隸書人謂宜匾殊不知妙在不匾挑拔平硬如折刀頭
方是漢隸書體括云方勁古拙斬釘截鐵備矣
欵識文者諸侯本國之文也古者諸侯書不同文故形
體各異秦有小篆始一其法近世學者取欵識字為用
一紙之上齊楚不分人亦莫曉其謬
李西涯論篆額
裝潢舊碑石刻法帖上篆額斷不可去不然却似賢人
不着冠耳
祝京兆論楷書及扇書
一血二骨三肉四筋五員六直七平八方九結搆十變
十者備謂之楷書書聚骨扇一叚(已見)
楊升菴論擘窠書(已見)
弇山人巵言
王肯堂鬱岡齋筆塵
右軍執筆圖一叚凡作楷書一叚(已見)
刻石手唐人為最今世所傳宋搨本神采飛動恍如真
蹟如雲麾將軍九成宫銘聖教序之類皆唐刻也其轉
折波磔處俱稜角分明故鋒穎雖露而古人運筆意象
隐然在目後世摹勒者亦妄意蔵鋒而轉折磔波處俱
以圓渾為工故成無骨之身無幹之樹停雲戱鴻之刻
手固劣亦書家誤之也
古人作書多肥少瘦凡碑初刻未經多搨畫深而字必
肥久而搨多畫淺而字漸瘦瘦非真相也余每笑世人
學聖教序多作細畫不知誤學斷碑後字耳
董玄宰論字生熟
字與畫各有門庭畫可生字不可不熟畫須熟後生字
須熟外熟
董玄宰論臨書(已見)
陳眉公論筆墨(已見)
陳眉公論臨帖(已見)
李竹懶論小楷
古人不貴小楷謂之隸書為胥隸所書耳梁武勅臣下
書疏皆用行狎筆自書唯署名稍謹耳唐文皇令三館
諸生寫道釋諸經以其楷正名經生體士大夫不為也
竹雨屢要余作楷余目昏甚苦之為作一絶以冷其意
然實書家正論也鴨頭狸骨擅雄竒不數銀鈎蠆尾竒
請看貞觀寫經手品流虞禇隔雲泥
李竹懶論治書四種(即李日華論臨摹響搨硬黃已見)
書系書說
草備玄機亦由風氣籀文三變六象具存雖云道藝盖
通神明子雲心畫類别正邪中郎筆論散懷恣情多力
無筋者聖鐘司隸得之韋墓通靈感物者淡衛夫人示
以此妙芝象滅景鍾索邈步右軍筆陣判將領之後先
衛瓘風流亦西臺之高品是故有劍法藤法戈法弩法
點法波法增減法畫斷而脉故連形虚而氣故實右軍
云戈如長松倚谷曲如縣鈎釣水放似張弓發箭收如
虎闘龍&KR0750;是故有立法踠法頓挫法顯異法貫穿環合
曳如杖横如舟牽如電掣立如鳥卓踠如股疊秀如秋
水芙蓉險似崩崖攅石稳如平頓安步猛似泉瀉湍奔
虎嘯而谷隂生雲興而天彩煥是故渾厚而英發清新
而潜括散散漫漫而剛介勁拔趋趋蹌蹌而優游閒裕
幹疾者如脱舒徐者如待竒正不同視前軍之部伍東
南虚席效賓主之成章是故疎不容加密不容遣華不
可凋禿不可少筆行而志自從趣動而機不已故曰用
筆者天流美者地内貴盈而外貴虚於乎聖賢既遠聞
見日疎卧畫被穿用心良苦意在筆先山陰之確論十
遲五急墨道之要機羊欣親授于子敬張翼亦幾於亂
真阮研骨力紹之淵微梁武答書首推程邈元威論筆
先進張融蕭思話不識右軍欣為鼻祖永禅師遥托僧
虔不失家雞筆待心傳道難俗論文皇辟以魯廟之器
世南謂之神遇無為歐陽八訣發永字之威儀過庭長
譜歎古今之阻絶故三十六法不為贅懷瓘十體不為
侈魯公之授受必待志士高人方明之所述在乎掌虚
指實公權筆諫之要盧雋臨池之訣各有由來非浪言
也顛張得之劍器狂素亦類驚蛇徐季海之體氣純白
沈傳師之骨法清虚蘇長公論草聖大字之難在嚴重
結密黃庭堅自移戎州之後悟沈著痛快吁代有古今
變無終始皇王帝霸各暢厥猷是故三才一德典章不
能掩其盛品彙含嗟鬼神不能奪其秀立造化于毫端
狀萬古於一瞬非吾所知也
明有芒氏墨雨碎金
張長史謂大字促令小小字展令大董内直謂寫大字
貴結密不結密則懶散而無精神偏傍宜字字相照應
又宜飄逸氣方清雅不俗一字之美皆偏傍凑成分拆
看時各自成一家始為大字之盡善者矣小字貴開闊
字内間架宜明整開闊一如大字體叚諸美皆具也
胸中有書下筆自然不俗坡詩有云退筆如山未足琛
讀書萬卷始通神此良言也
為書之妙不在憑文案本妙在應變無方
行行須有活法字字須求生動
有功無性神彩不生有性無功神彩不實兼此二者然
後能齊古人
筆正之說真格言也筆正則古人筆法皆如吾手矣側
鋒取妍鍾王不傳之祕濡毫之次法與鋒合然後運筆
無非法也
捉筆在手便須用意不可妄落一筆一筆纔落便想第
二筆合作如何下
倘寫一字不成須於衆碑尋之若無即出意自造不可
輕意率然而作
臨書最有功以其可得筆法也字形在紙筆法在手筆
意在心筆筆生意分間布白小心布置大膽落筆左者
右之右者左之偏者正之正者偏之以近為遠以遠為
近以連為斷以斷為連筆近者意遠筆遠者意近
字看碑帖須象運筆又須把其氣象隨所寓成形結字
得形體不如得筆法得筆法不如得氣象學字如女子
學梳掠惟性虚者尤能作態度
只學一家書學成不過為人作奴婢耳集衆長歸於我
斯為大成
行書非草非真兼真謂之真行帶草謂之行草篆添隸
減篆長隸匾
八分書殆不始於秦水經注齊地掘古塜棺前有八分
書騐文乃太公六世孫胡公之墓科斗古文大篆小篆
亦自五帝時有之矣如禹刻岣嶁碑則用科斗宣王刻
石鼓則用籀書唐人錢譜太昊氏金尊盧氏幣其文具
存悉皆小篆太公九府圜錢黃帝布刀亦是小篆盖書
契既作字體悉具决不始於秦也
唐昇元帖以匱紙摹搨李廷珪墨拂之為絶品匱紙者
打金箔紙也其次即用澄心堂紙蝉翅拂為第二品濃
墨本為第三品也昇元帖在淳化祖帖之上隋開皇帖
之下迄今皆不可復見也
世有絳帖潭帖臨江帖此三書絳本已少惟潭帖為勝
者以僧希白所臨也希白於字畫得佳趣故於二王帖
尤邃若臨江則失真遠矣又淳化帖大觀帖當時以晉
唐善本及江南所收帖擇善者悉出上聖規摹故風骨
意象皆存在識者鍳裁而學者悟其趣法書中唐人硬
黃可喜若其餘紙札俱不精
洞天清錄云書與畫一致也書者以濟畫之不及者也
使畫可盡則無事乎書矣古之善繪者或畫詩或圖孝
經或貌爾雅或像論語暨春秋或著易象皆附經而行
猶未失其初也世道日降往往溺志於車馬士女之華
怡神於花鳥蟲魚之麗游情於山林水石之幽而古意
衰矣
古人論墨之佳者曰輕堅黝黑入硯無聲又曰其堅如
玉其文如犀又曰繢彩奮發論硯之佳者曰秀潤玉質
論筆曰長而不勁不如勿長勁而不圓不如勿勁皆至
理也
唐六典有裝潢匠注音光上聲謂裝成而以蠟潢紙也
今製牋法猶有潢製之說人多不解作平聲又改為裝
池益謬甚矣
墨花閣雜志
洛陽李處權云古今書稱右軍為首正書見曹娥碑妙
絶超古與鍾元常抗衡黃庭經樂毅論若出兩手行書
見蘭亭叙高風勝韻為一代冠
秦太虚云黃庭遺教皆非逸少之蹟歐陽文忠公嘗謂
黃庭特後人緣山陰換鵝事附益遺教出于唐寫經手
及精考蘭亭樂毅論然後知文忠之言為不謬也
東坡書劉景文所蔵王大令帖詩云君家子敬十二字
氣壓鄴侯三萬籖
張愛賓稱惟王羲之能為一筆書陸探微能為一筆畫
張桓侯不特有八分刁斗銘又有流江縣記功碑云漢
將張飛率精騎萬人大破賊首張郃于八濛立馬勒石
董北苑云劉德昇為書家祖師鍾繇胡昭皆受其學昭
肥鍾瘦各得一體
定武本世罕傳已久即周憲王邸中所鎸五種蘭亭其
間肥瘦不一行楷雜亂非復右軍故步矣相傳定武為
歐陽率更臨則楷法多禇河南臨則行法勝米海嶽筆
古佻逹故不欲為定武左袒即今所摸禇河南蘭亭亦
我用我法以意為之耳然生趣森勃超然凌空之態仍
不減山陰面目也
唐書學有通微院體
鍾紹京景龍中以院總監從討韋氏有功性嗜書家藏
王羲之獻之禇遂良書至數十百卷以善書直鳳閣武
后時榜諸宫殿明堂及銘九鼎皆紹京書也其字畫妍
媚遒勁有法誠少與為比
米南宫稱法書曰墨王可謂極稱非右軍大令東武亭
侯不足當也
懷素書意在筆前多意到而筆不到趙孟頫書弱中示
勁若綿裹鐵云
鮮于奉常公嘗見葉秋臺書反覆諦視至欲下拜
昔管仲變井田而成内政孔明變内政而成八陳李衛
公變八陳而成六花君謨變右軍平原而成忠惠此子
臧所謂太上逹節者也
王著閣帖誤人千載世俗莫覺争相寳尚不幾享敝帚
以千金哉自米一鍳而偽分黃再鍳而真出於是博古
家始知不誣古矣此卷大令書標為澄清堂世傳賀監
所模然書譜未載不知何據余觀其神骨冷冷結搆遒
逸高出淳化千倍内領動等五帖又淳化中所無而他
刻亦未始見尤可寳也卷後附索靖出師頌鍾繇賀捷
表按出師頌昔人定為蕭子雲賀捷則鍾真筆二帖俱
為希跡用以壓卷者盖人由王索而窺元常真為百尺
竿頭進一步耳
率更正書出大令森森若武庫矛戟虞永興稱其不擇
紙筆高麗亦知愛重遣使請之其名重如此是夢奠帖
共七十六字而清瘦古勁遒健之中不失婉潤較化度
醴泉銘不無少變乃字畫之妙不在二帖下正如郭林
宗雖標格極峻而虚和近人他書未免作李元禮謖謖
松風矣
真書行書二叚(錄陳繹曾翰林要訣中法書已見)
晉人書雖非名法之家亦有一種風流藴藉之態緣當
時人士以清簡相尚虚曠為懷修容發語以韻相勝落
華散藻自然可觀可以精神解領未可以言語求覓也
汪珂玉輯
六藝之一錄卷三百一
