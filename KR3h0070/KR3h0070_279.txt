欽定四庫全書
六藝之一錄卷三百二十一錢唐倪濤撰
歴朝書譜十一
宋
劉穆之
劉穆之字道和小字道人東莞莒人也世居京口穆
之與朱齡石並便尺牘嘗扵武帝坐與齡石並荅書
自旦至日中穆之得百函齡石得八十函而穆之應
對無廢裁有閒暇手自寫書尋覽篇章校定墳籍在
晉至左僕射宋武表贈侍中司徒封南昌縣侯宋受
禪追封南康郡公諡文宣(南史本傳)
庾肩吾書品列下之中
李嗣真後書品列下下品
竇臮述書賦評已見
注云今見具姓名行書一紙六行
朱齡石
朱齡石字伯兒沛國沛人也封豐城侯為雍州刺史
(南史本傳)
庾肩吾書品列下之中
王曇首
王曇首太保宏之弟也幼有素尚兄弟分財獨取圖
書而已文帝即位為侍中追封豫寧縣侯諡曰文(南史
本傳)
王曇首瑯琊臨沂人官至侍中平時沈毅雍容喜愠
不見扵色人謂有宰相器兄弟分財獨取圖書以歸
至扵金璧手未嘗持也方太祖初登九五而曇首與
從兄華皆為佐命功臣遘風雲之會確然以社稷為
已任亦霸者之佐也其行草字雖未足以與古人方
駕要之是一代宗臣而人物典刑千古如在况其行
筆痛快亦自有可觀者今御府所蔵草書一餘念
帖(宣和書譜)
王微
王微字景元宏弟光禄大夫孺之子也少好學善属
文工書為中書侍郎贈祕書監(南史本傳)
徐羡之
徐羡之字宗文東海郯人也武帝即位封南昌縣公
揚州刺史(南史本傳)
庾肩吾書品列下之下
王裕之
王裕之字敬宏廙之曾孫名與宋武帝諱同故以字
行官至開府儀同三司諡文貞(南史本傳)
竇臮述書賦評已見
注云今見具姓名草書一紙四行
裴松之
裴松之字世期河東聞喜人也博覽墳籍立身簡素
上使注陳夀三國志後為南琅邪太守致仕進大中
大夫(南史本傳)
竇臮述書賦評已見
注云今見具姓名章草書慰勞文一卷二十四行
宗少文
宗少文南陽湼陽人也妙善琴書圖畫元嘉中頻徵不應(南史)
宗炳出九體書所謂縑素書簡奏書牋表書弔記書
行狎書檝書藁書半草書全草書此九法極真草書
之次第(庾元威論書)
李嗣真後書品列中下品
謝靈運
謝靈運陳郡陽夏人襲封康樂公靈運詩書皆兼獨
絶每文竟手自寫之文帝稱為二寶後為永嘉太守
臨川内史(南史本傳)
謝瞻與從叔琨族弟靈運俱有盛名嘗作喜霽詩靈
運寫之琨詠之王宏以為三絶(南史謝瞻傳)
謝靈運書乃不倫遇其合時亦得入流昔子敬上表
多扵中書雜事中皆自書竊易真本相與不疑元嘉
初方就索還上謝太傅殊禮表亦是其例親聞文皇
說此(王僧虔論書)
謝靈運母劉氏子敬之甥故靈運能書而特多王法
(虞龢論書表)
謝靈運會稽人祖元父瑍靈運官至秘書監侍中康
樂侯模憲小王真草俱美石藴千年之色松低百尺
之柯雖不逮師歙風吐雲簸蕩川岳其亦庶幾虞和
云靈運子敬之甥故能書特多王法元嘉十年年四
十九以罪棄廣州市隸草入妙(書斷)
謝靈運陳郡陽夏人也祖元父瑍瑍生而不慧早亡
元嘗謂人曰我乃生瑍瑍那得生靈運其為元所器
如此靈運少好學博綜羣書作為文辭擅江左之譽
學王羲之真草俱造其妙或謂獻之靈運舅也故其
得法為精凡獻之所上表章多在中書雜事中靈運
模臨亂真因以已書易其本人莫能辨然稍有知之
者後至元嘉中有司就索始進上當時靈運為一代聞
人凡衣服器用一有製作世共宗之如郭泰折角巾
也至不名之皆曰謝康樂云康樂者靈運之侯封也
作草字尤為人所推與有評其詩者謂如石色松幹
吹翕風雲簸蕩川岳則清雄可見也然蕭散氣韻則
恐此不足盡之徒能状其奔放耳靈運官至中書侍
郎其出處始末自有傳今御府所蔵草書一古詩
帖(宣和書譜)
庾肩吾書品列下之上
李嗣真書後品列中下品
竇臮述書賦評已見
注云今見帶名行書七行
謝方明
謝方明陳郡陽夏人宋武帝受命為侍中丹陽尹轉
會稽太守(南史本傳)
竇臮述書賦評已見
注云今見帶名正書籖三行
謝綜
謝綜述子陳郡陽夏人綜有才藝善隸書為太子中
舍人(南史)
謝綜書其舅(范曄)云緊潔生起實為得賞至不重羊欣
欣亦憚之書法有力恨少媚好(王僧虔論書)
羊欣
羊欣字敬元泰山南城人也少靖默美言笑善容止
泛覽經籍尤長隸書年十二王獻之甚知愛之欣嘗
夏月著新絹裙晝寝獻之書裙數幅而去欣書本工
因此彌善會稽王世子元顯令書扇常不奉命除中
散大夫素好黃老常手自書章(南史本傳)
羊欣邱道護並親授扵子敬欣書見重一時行草尤
善正乃不稱(王僧虔論書)
羊欣字敬元官至中散大夫義興太守師資大令時
亦衆矣非無雲塵之遠若親承妙旨入扵室者唯獨
此公亦猶顔回與夫子有步驟之近槭若嚴霜之林
婉似流風之雪驚禽走獸絡繹飛馳亦可謂王之藎
臣國之元老沈約云敬元尤善扵隸書子敬之後可
以獨步時人云買王得羊不失所望今大令書中風
神怯者往往是羊也元嘉十九年卒年七十三敬元
隸行草入妙(書斷)
羊欣字欽元泰山南城人少沈静不為物忤而談論
絶人容止可觀該博經史尤長扵隸書父不疑為烏
程令欣随之官年十二頗為王獻之所知方時獻之
為吳興太守嘗因夏月入縣值欣晝寢著新練裙獻
之書裙數幅而去既覺視裙書有得欣本工書因此
彌善然恬退私門無仕進意會稽王世子元顯嘗使
欣書扇欣以他辭却之不肯奉命元顯怒以為後軍
府舍人舍人之職本用寒素欣知名當世屈為此官
不以高卑見扵顔色論者偉之然其學出扵獻之當
時謂獻之之後可以獨步故諺曰買王得羊不失所
望兹可以見矣而論者謂欣學獻之如顔回與夫子
有步趨之近號雖入室終不能度越獻之規矩使洒
落奔放自成一家故又有婢作夫人之誚以其舉止
羞澀終不似真豈謂是耶欣嘗譔續筆陣圖一卷又
譔古今能書人名一卷以此尤見其用心焉官至中
散大夫今御府所蔵草書一筆精帖(宣和書譜)
袁昂書評已見
庾肩吾書品列中之上
李嗣真後書品列上下品
竇臮述書賦評已見
注云今見正行草具姓名書二十餘紙
羊敬元書出子敬不忘本分薄敬叔書後學大令雖
其纖圓骨力克成但乏神明爾然二者同出不能相
遠豈書法果自有所至耶後世論欣書謂舉止羞澀
紹之之書功力不足皆失其實也當在南朝時買王
得羊不失所望謂紹之駕友凌師豈偶然者耶張懷
瓘謂薄紹之羊欣王僧辨康昕王右軍亦欲混其臭
味是以二王帖中多有偽蹟觀此帖其有所稽矣唐
貞元中欣書得正行纔二十餘紙紹之行書四紙僅
存不知此帖在唐錄中為第幾紙今世蔵書家類無
二人書此其可祕也(廣川書跋)
孔琳之
孔琳之字彦琳會稽山隂人也少好文義解音律能
彈棋妙善草隸宋永初中為祠部尚書贈太常(南史本傳)
孔琳之書天然絶逸極有筆力規矩恐在羊欣後又
云孔琳之書放縱快利筆道流便二王後略無其比
但工夫少自任故未得盡其妙故當劣扵羊欣(王僧虔論
書)
孔琳之字彦琳會稽山隂人父廞彦琳官止祠部尚
書善草行師扵小王稍露筋骨飛流懸勢則吕梁之
水焉時稱曰羊真孔草又以縱快比扵桓元景平元
年卒年五十五行草入妙妻謝氏亦善書(書斷)
孔琳之好文博古至扵音律之習無不超詣作行草
度越流輩方時以剛正自力不能阿䛕當前者故奄
奄衆人後至扵作字之工人不得而掩遏也議者以
為飛流垂勢則吕梁之水焉二王已後略無其比王
僧虔亦謂琳之書天然絶逸極有筆力盖其所養豪
放耻事遲拙故筆端流暢快健若不凝滯扵物者或
以為功夫少此又春秋責備之法也今御府所蔵草
書一日月帖(宣和書譜)
庾肩吾書品列中之上
竇臮述書賦評已見
注云今見具姓名正行書三紙共二十行
蕭思話
蕭思話南蘭陵人宋孝懿皇后弟子也工隸書善彈
琴後拜郢州刺史贈征西將軍諡曰穆侯(南史本傳)
蕭思話全法羊欣風流趣好殆當不減而筆力恨弱
(王僧虔論書)
宋蕭思話蘭陵人父源思話官至征西將軍左僕射
工書學扵羊欣得其體法行草連岡盡望勢不斷絶
雖無竒峰壁立之秀亦可謂有功矣王僧虔云蕭令
法羊欣風流媚態殆欲不減筆力恨弱袁昂云羊真
孔草蕭行范篆各一時之妙也然上方琳之不足下
方范曄有餘喻之扵元盖緇緅間耳孝建二年卒年
五十(書斷)
蕭思話南蘭陵人官至侍中方十許歲時未知書以
博奕遊遨為事好騎屋棟打腰鼓侵惱鄰里人多患
之稍長遂折節讀書作字扵是聲譽藉甚初學書扵
羊欣下筆綿密娉婷當時有鳬鷗雁鶩游戲沙汀之
比至于行草之工則有連岡盡望勢不斷絶之妙其
風流媚好殊不在羊欣下故蕭行范篆羊真孔草所
以著論扵袁昂也然所得乃其正書耳今御府所蔵
正書一奏事帖(宣和書譜)
袁昂書評已見
庾肩吾書品列下之上
李嗣真書後品列下中品
竇臮述書賦評已見
注云今見帶名正書啟兩紙共十三行具姓名行
書三行
范煜
范煜字蔚宗小字塼泰第四子順陽人也少好學善
為文章能隸書曉音律累遷左衛將軍太子詹事及
入獄上有白團扇甚佳送煜令書出詩賦美句煜受
旨援筆而書曰去白日之炤炤襲長夜之悠悠上循
覽悽然曄自序云吾書雖小小有意筆勢不快餘竟
不成就每愧此名(南史本傳)
范煜與蕭思話同師羊欣然范後背叛皆失故步名
亦稍減(王僧虔論書)
范煜字蔚宗官至太子詹事工扵草隸小篆尤精師
範羊欣不能儁拔永嘉二十年伏誅(書斷)
羊真孔草蕭行范篆各一時絶妙(袁昂書評)
庾肩吾書品列下之上
李嗣真書後品列下中品
竇臮述書賦評已見
注云(缺)
薄紹之
薄紹之字敬叔丹陽人官至給事中善書憲章小王
風格秀異若干將出匣光芒射人魏武臨戎縱横制
敵其行草倜儻時越羊欣若用力取之則真正懸隔
敬叔隸行草入妙(書斷)
薄紹之字欽叔丹陽人也善書初學王獻之綽有風
格其作草字至自得處則馳騁步驟光彩發越照映
四座然論其書者乃謂骨力猶稚何哉盖知其學以
王氏為源而紹之為流𣲖也至袁昂評其字勢則謂
如舞女低腰仙人嘯樹以是言之則必以婉麗清閒
為主矣安得發越照映如前所云然終繼之乃云揮
毫振紙若疾閃飛星婉麗清閒所以論其常而發越
照映所以言其變此心畫之妙兼得乎為人耳紹之
官至給事中今御府所蔵草書二日寒帖千文(宣和書譜)
袁昂書評已見
庾肩吾書品列下之上
竇臮述書賦評已見
注云今見具姓名行書四紙共二十八行
邱道護
邱道護烏程人也善隸書便書素時司馬珣之為吳
興羊欣弟倫為臨安令欣過吳興看弟珣之乃以道
護素書洛陽賦示欣欣咨嗟其工以為勝已官至相
國主簿(書斷)
邱道護與羊欣俱面授子敬故當在欣後邱殊在羊
欣前(王僧虔論書)
李嗣真書後品列中中品
賀道力
賀道力會稽山隂人善三禮有盛名仕宋為尚書三
公郎建康令(南史賀瑒傳)
竇臮述書賦評已見
注云今見具姓名章書二紙共二十行
顔騰之
顔騰之字宏道巴陵太守度支校尉善草隸書有風
格(顔真卿家廟碑)
顔騰之賀道力並善尺牘(王僧虔論書)
張茂度
張裕字茂度吳郡吳人也名與宋武帝諱同故以字
行曾祖澄祖彭祖元嘉十八年除會稽太守謚恭子
(南史本傳)
竇臮述書賦評己見
注云今見具姓名行草書兩紙共十行
張永
張永字景雲茂度第三子永涉獵書史能為文章善
隸書騎射雜藝觸類兼善又有巧思為文帝所知紙
墨皆自營造上每得永表啟輙執玩咨嗟自歎供御
者了不及也元徽二年為征北將軍南兖州刺史(南史
本傳)
竇臮述書賦評已見
注云今見正行草書五紙共三十行
謝莊
謝莊字希逸宏微子也七歲能屬文及長韶令美容
儀明帝時加金紫光禄大夫中書令散騎常侍謚憲
子(南史本傳)
謝莊詩帖扵新都汪景淳得摹本未見真蹟書法似
閣帖所謂蕭子雲者小加妍雋宋高宗書近之其昌
顔竣
顔竣字士遜延之之長子也瑯邪臨沂人大明元年
為東陽州刺史(南史本傳)
竇臮述書賦評已見
注云今見具姓名行書一紙五行
孟覬
孟覬字彦重平昌安邱人衛將軍昶弟也昶覬並美
風姿時人謂之雙珠歷左光禄大夫終會稽太守(南史
謝靈運傳)
袁昂孟光禄書評已見
陶貞寶
陶貞寶字國重(陶宏景父)孝昌令善藁隸書家貧以寫經
為業一紙直價四十書體以羊欣蕭思話為法(華陽隠居
錄)
江僧安
江僧安夷之弟濟陽考城人宋太子中庶子子智深
(南史江智深傳)
竇臮述書賦評己見
注云今見具姓名行書一紙八行
垣護之
垣護之字彦宗略陽人也大明中為豫州刺史謚壮
侯(南史)
竇臮述書賦評已見
注云今見具姓名行書一紙四行
徐爰
徐爰字長玉南瑯邪開陽人也本名瑗為濟南太守
除中散太夫(南史本傳)
竇臮述書賦評已見
注云今見正書具姓名上明帝啟一紙五行
徐希秀
徐希秀爰子甚有學解亦閑篆隸正覺禪靈二寺碑
即希秀書也位驍騎將軍淮南太守(南史徐爰傳)
庾肩吾書品列中之下
竇臮述書賦評已見
注云今見具姓名行書草書兩紙共十二行
巢尚之
巢尚之魯郡人元嘉中侍始興王濬讀書涉獵文史
為上所知明帝初累遷黃門侍郎出為新安太守(南史
戴法興傳)
竇臮述書賦評己見
注云今見帶名行書七行
孫奉伯
孫奉伯淮南太守詔與巢尚之徐希秀科簡二王書
評其品題(虞龢論書表)
庾肩吾書品列下之上
虞龢
虞龢宋中書侍郎上明皇帝表論古今妙蹟正行草
楷紙色標軸真偽卷數無不畢備表本行扵世真蹟
故起居舍人李造得之(述書賦注)
虞龢法書目錄六卷(唐書藝文志)
戴延夀
戴延夀會稽山隂人也家貧父碩子以販絲為業三
兒並修立延夀善書法興好學(南史戴法興傳)
王道迄
王道迄吳興烏程人涉學善書形貌又美吳興太守
王韶之謂人曰有子弟如王道迄無所少始興王濬
以為世子師以書補中書令史(宋書王道隆傳)
禇欣遠
禇欣遠錢塘人善模書宋文帝云天下有五絶而皆
出錢塘謂杜道鞠彈棋范悅詩欣遠模書禇胤圍棋
徐道度療疾也(南史張融傳)
王愔
王愔魏平北將軍乂之子善草書(書史會要)
宋王愔文字志三卷(法書要錄)
王思元
王思元瑯琊人宋南康太守
竇臮述書賦評已見
注云今見具姓名行書三行
龐秀之
龐秀之宋江州刺史
竇臮述書賦評己見
注云今見正書具姓名啟一紙十行
駱簡
駱簡字正祖丹陽人宋鉅野令
竇臮述書賦評已見
注云今見行書一紙五行有姚懷珍徐僧權等押
尾
王宏
王宏字休元瑯邪臨沂人晉丞相導之曾孫官至太
保中書監以清悟知名工扵書翰人皆法之(書史會要)
張暢
張暢字少微吳郡人官至會稽太守有操行工書(書史
會要)
庾肩吾書品列下之下
王藻
王藻瑯琊臨沂人官至東陽太守工行草(書史會要)
謝晦
謝晦字宣明陳郡陽夏人官至荆州刺史涉獵文義
善書(書史會要)
張越
善書評者謂如蓮花出水明月開天露發金峯雲低
玉嶺(書史會要)
傅操
善書評者謂如金花鈿落徧地玲瓏荆玉分輝瑶岩
璀璨(同上)
謝静
謝静善寫經亦入能境(書史會要)
羊諮史稜
羊諮善草書史稜工隸行(書史會要)
齊
王僧虔
王僧虔瑯邪臨沂人也善隸書宋文帝見其書素扇
歎曰非唯迹逾子敬方當器雅過之孝武擅書名僧
虔大明世常用掘筆書泰始中出為吳興太守王獻
之善書為吳興郡僧虔工書又為郡論者稱之齊太
祖善書與僧虔䐗書畢曰誰為第一僧虔曰臣書第
一陛下亦第一上笑曰卿可謂善自為謀矣示僧虔
古蹟十一袠就求能書人名僧虔得民間所有袠中
所無者十二卷奏之又上羊欣所撰能書人名一卷
世祖即位遷侍中左光禄大夫開府儀同三司贈司
空謚簡穆著書賦傳扵世(齊書本傳)
僧虔嘗自書讓尚書令表辭制既雅筆迹又麗時人
以比王子敬(南史)
齊王僧虔瑯邪臨沂人曾祖洽父曇首官至司空侍
中善書宋文帝見其書素扇嘆曰非唯跡踰子敬方
當器雅過之後孝武欲擅書名僧虔不敢顯跡大明
之世常用拙筆書以此見容虞龢云僧虔尋得書術
雖不及古不減郄家所制然述小王尤尚古宜有豐
厚淳朴稍乏妍華若溪澗含冰岡巒被雪雖甚清肅
而寡扵風味子曰質勝文則野是之謂乎永明三年
卒僧虔隸行入妙草入能(書斷)
王僧虔瑯邪臨沂人官至侍中曾祖洽以書稱扵時
羲之洽之族弟獻之洽之族姪至僧虔家傳之學不
墜喜文史善音律作正書頗工初法獻之而尤尚古
直若溪澗含水岡巒被雪雖極清肅而比獻之風流
藴藉則所不逮宋孝武帝以書名自將僧虔祕而不
耀常用拙筆書祕而為自安計泰始中出為吳興太
守與獻之實接武郡人以為榮嘗為飛白題尚書省
壁曰圓行方止物之定質修之不已則溢高之不已
則慄馳之不已則躓引之不已則逸是故去之宜疾
當時嗟賞比座右銘今御府所蔵正書二御史帖陳
情帖(宣和書譜)
庾肩吾書品列中之上
竇臮述書賦評己見
注云今見正書具姓名啟二併行書共十五紙
虎爪書王僧虔擬龍爪所作也(墨藪)
王慈
王慈字伯寶僧虔子少與從弟儉共書學謝鳳子超
宗詣慈慈正學書未即放筆超宗曰卿書何如虔公
慈曰慈書比大人如雞之比鳳超宗狼狽而退為東
海太守贈太常諡懿(南史)
竇臮述書賦評已見
注云今見具姓名行書兩紙共二十五行
王儉
王儉字仲寶生而僧綽遇害為叔父僧虔所養幼篤
學手不釋卷賓客或相稱美僧虔曰我不患此兒無
名政恐名太甚耳乃手書崔子玉座右銘以貽之永
明中開府儀同三司改領中書監贈太尉謚文憲儉
寡嗜慾惟以經國為務手筆典裁為當時所重(南史本傳)
竇臮述書賦評己見
注云今見署名啟行字而己
王僧祐
王僧祐字胤宗幼聰悟雅為從兄儉所重工草隸善
鼔琴不交當世自天子至扵侯伯未嘗與一人遊終
扵黃門郎(南史本傳)
王融字元長瑯邪臨沂人母謝惠宣女教融書學竟陵
王子良
王融圖古今雜體有六十四書(庾元威論書)
禇淵
禇淵字彦回河南陽翟人武帝時授司空侍中錄尚
書事謚文簡(齊書本傳)
竇臮述書賦評己見
注云今見具姓名草書二紙共一十三行
李嗣真書後品列下下品
禇賁
禇賁字蔚先彦回長子齊武帝以為侍中左民尚書
(南史本傳)
竇臮述書賦評巳見
注云今見正書啟具姓名一紙凡八行
蔚先書法和雅(書史會要)
徐孝嗣
徐孝嗣字始昌小字遺奴東海郯人湛之之孫也封
枝江縣公位司空贈太尉謚文忠(齊書本傳)
竇臮述書賦評已見
注云今見正書啟共二紙
到撝(述書賦注誤作劉撝)
到撝字茂謙彭城武原人也襲爵建昌公宋明帝時
為太子洗馬才調流贍善納交遊永明中遷五兵尚
書(齊書本傳)
竇臮述書賦評已見
注云今見行書兩紙共二十行
顧寶先(庾肩吾書品誤作顔寶光)
顧寶先吳郡吳人琛次子大明中為尚書水部郎(南史
顧琛傳)
吳郡顧寶先卓越多竒自矜伎能僧虔乃作飛白以
示之寳先曰下官今為飛白屈矣(南史王僧虔傳)
庾肩吾書品列下之下
竇臮述書賦評已見
注云今見具姓名行書兩紙共二十行
胡諧之
胡諧之豫章南昌人也世祖初為別駕爵關内侯永
明十年轉度支尚書贈右將軍豫州刺史謚曰肅(齊書
本傳)
竇臮述書賦評已見
注云今見帶名行書一紙八行
張融
張融字思光暢子吳郡吳人也善草書常自美其能
齊高帝曰卿書殊有骨力但恨無二王法荅曰非恨
臣無二王法亦恨二王無臣法為司徒左長史(南史)
草書以張融王僧虔為則體用得法意氣有餘(庾元威論
書)
張融字思光吳郡人祖禕父暢思光官至司徒左長
史博涉經史早標孝行書兼諸體扵草尤工而時有
稽古之風寬博有餘嚴峻不足可謂有文德而無武
功然齊梁之際殆無以過或有鑑不至深見其有古
風多誤寳之以為張伯英書也而搨本大行扵世(書斷)
庾肩吾書品列下之中
李嗣真書後品列下中品
竇臮述書賦評己見
注云今見具姓名草書一紙九行
蕭惠基
蕭惠基思話子南蘭陵人善隸書及奕棋解音律官
太常贈金紫光禄大夫(南史本傳)
劉休(書斷誤作張休)
劉休字宏明沛郡相人也休多藝能(善隸書)齊建元四
年為豫章内史羊欣重王子敬正隸書世共宗之右
軍之體微輕反不復見貴及休始好右軍法因此大
行云(南史本傳)
張休善隸書初羊欣愛子敬正隸法其崇仰以右軍
體微古不復見貴休始改之世乃大行休字宏明官
至豫章太守(書斷)
紀僧真
紀僧真丹陽建康人也事齊高帝以閑書題令荅遠
近書䟽帝令僧真學上手迹下名上觀之笑曰我亦
不能別也封新陽縣男後為廬陵内史(南史本傳)
紀僧猛
紀僧猛僧真弟為鎮蠻護軍晉熙太守兄弟皆有風
姿舉止並善隸書僧猛又能作飛白書作飛白賦(南史
紀僧真傳)
劉係宗
劉係宗丹陽人也少便書畫齊高帝使寫諸處分敇
令及四方書疏使主書十人書吏二十人配之事皆
稱旨永明中魏使書常令係宗題荅祕書局皆隸之
鬱陵即位除寧朔將軍宣城太守(南史本傳)
謝朓
謝朓字元暉陳郡陽夏人也隆昌中為尚書吏部郎
善草隸長五言詩好奬人才會稽孔顗粗有才筆未
為時知孔珪嘗令草讓表以示朓朓嗟吟良久手自
折簡寫之(南史本傳)
謝朓字元暉陳留人官至吏部郎中風華黼藻當時
獨步草書甚有聲草殊流美薄暮川上餘霞照人春
晩林中飛花滿目詩有美一人清揚婉兮邂逅相遇
適我願兮是之謂矣
顔延之亦善草書乃其亞也(書斷)
庾肩吾書品列中之下
李嗣真書後品列下上品
慶歷中在金陵有農人以方石鎮肉視之若有鑴刻
取石洗濯乃海陵墓銘謝朓撰并書字畫如鍾繇(夢溪
筆談)
周顒
周顒字彦倫顗七世孫汝南安成人少從外氏車騎
將軍臧質家得衛恒散隸書法學之甚工文惠太子
使顒書元圃茅齋壁國子祭酒何胤以倒薤書求就
顒換之顒笑荅曰天下有道邱不與易也轉國子博
士(南史本傳)
李嗣真後書品列下中品
周顒行草品中之下(韋續九品書人論)
張欣泰
張欣泰字義亨竟陵人也不以武業自居好隸書讀
子史東昏以為雍州刺史(南史本傳)
庾肩吾書品列下之下
崔偃
崔偃清河人博涉書記善蟲篆和帝以為寧朔將軍
(南史崔慧景傳)
劉繪
劉繪字士章彭城人聰警有文藝善隸書高帝以為
錄事典筆翰為大司馬從事中郎繪撰能書人名自
云善飛白(齊書本傳)
庾肩吾書品列中之下
劉瑱
劉瑱字士温繪弟也少有行業文藻篆隸丹青並為
當世所稱仕齊為義興太守(南史本傳)
沈驎士
沈驎士字雲禎吳興武康人也元嘉末文帝令何尚
之抄撰五經訪舉學士縣以驎士應選少時歸鄉徵
並不就遭火燒書數千卷驎士年過八十抄寫火下
細書復成二三千卷滿數十篋時人以為養身静默
所致(齊書本傳)
徐伯珍
徐伯珍字文楚東陽太末人也少孤貧學書無紙常
以竹葉箬葉甘蕉及地上學書禮辟不就建武四年
卒(南史本傳)
張大隱
李嗣真後書品列下上品
張大隱行草品下之下(韋續九品書人論)
藺静文
李嗣真書後品列下之上
藺静文行草品下之中(韋續九品書人論)
庾景休禇元明
庾肩吾書品俱列下之中
陸彦遠
陸彦遠齊人行草品中之下(韋續九品書人論)
王晏
王晏字休默瑯琊人官至驃騎大將軍太子少傅工
行草(書史會要)
六藝之一錄卷三百二十一
