欽定四庫全書
六藝之一錄卷二十一錢唐倪濤撰
金器欵識二十一
梁陶弘景古今刀劍錄
夏禹子帝啟在位十年以八月庚戌鑄一銅劍其長三
尺九寸藏之秦望山腹上刻二十八宿文有背面面
文為星辰背記山川日月
孔甲在位三十一年以九年歲次甲辰採牛首山鐵鑄
一劍名曰夾古文篆書
殷太甲在位三十一年以四年歲次甲子鑄一劍文曰
定光古文篆書
武丁在位五十九年以元年歲次戊午鑄一劍長三尺
銘曰照膽古文篆書
周昭王瑕在位五十一年以二年歲次壬午鑄五劍各
投五嶽銘曰鎮嶽尚方古文篆書
簡王夷在位十四年以元年歲次癸酉鑄一劍長三尺
銘曰駿大篆書
秦昭王稷在位五十二年以元年歲次丙午鑄一劍長
三尺銘曰誡大篆書
秦始皇政在位三十七年以三年歲次丁巳採北祗銅鑄
二劍銘曰定秦小篆書李斯刻埋在阿房宮閣下一
在觀臺下長三尺六寸
漢高帝邦在位十二年以始皇三十四年於南山鑄一
鐵劍長三尺銘曰赤霄大篆書及貴常服之此即斬
蛇劍也
文帝恒在位二十三年以初元十六年歲次庚午鑄三
劍長三尺三寸銘曰神龜多刻龜形以應大横之兆
帝崩命入玄宮
武帝徹在位五十四年以元光五年歲次乙巳鑄八劍
長三尺六寸銘曰八服小篆書嵩恒霍華泰山五嶽
皆埋之
宣帝詢在位二十五年以本始四年鑄二劍長三尺一
曰毛一曰貴以足下有毛故為之皆小篆書
平帝衎在位五年以元始元年歲次辛酉掘得一劍上
有帝名因服之大篆書
王莽在偽位十七年以建國五年歲次庚午造威斗及
神劍皆煉五色石為之銘曰神勝萬里伏小篆書長
三尺六寸
更始劉聖公在偽位二年自造一劍銘曰更國小篆書
後漢光武帝秀在位三十三年未貴時在南陽鄂山得一
劍文曰秀霸小篆書帝常服之
順帝保在位十九年以永建元年鑄一劍長三尺四寸
銘曰安漢小篆書後改年號
靈帝宏在位二十二年以建寧三年鑄四劍文曰中興
一劍無故自失並小篆書
魏武帝曹操以建安二十年於幽谷得一劍長三尺六
寸上有金字銘曰孟德王常服之
蜀主劉備以章武元年歲次辛丑採金牛山鐵鑄八劍
各長三尺六寸一備自服一與太子禪一與梁王理一
與魯王永一與諸葛丞相亮一與關侯羽一與張侯飛
一與趙侯雲並是亮書皆作風角處所有令稱元造刀
五萬口皆連環及刃口列七十二鍊柄中通之兼有二
字房子容曰唐人尚書郎李章武本名方古貞元季年
為東平帥李師古判官因理第掘得一劍上有章武字
方古博物亞張茂先亦曰蜀相諸葛孔明所佩劍也乃
改名師古為奏請改為章武焉盖蜀主八劍之一也
後主禪延熙二年造一大劍長一丈二尺鎮劍口山往
往人見光輝後人求之不獲
吳主孫權以黃武五年採武昌銅鐵作千口劍萬口刀各長
三尺九寸刀頭方皆是南銅越炭作之文曰大吳小篆書
孫亮以建興二年鑄一劍文曰流光小篆書
孫皓以建衡元年鑄一劍文曰皇帝吳王小篆書
晉武帝司馬炎以咸寧元年造八千口刀銘曰司馬
懷帝熾以永嘉元年造一劍長五尺銘曰步光小篆書
成帝衍以咸和元年造十三口刀銘曰興國
穆帝耼以永和五年於房山造五口劍銘曰五方單符
隸書
孝武帝昌明以大元元年於華山頂埋一劍銘曰神劍
隸書
宋武帝劉裕以永初元年鑄一刀銘其背曰定國小篆
書長四尺後入於梁
少帝義符以景平元年造一刀銘曰五色小篆書
前廢帝子業以景和二年於蔣山頂造一劍銘曰永昌
篆書
後廢帝昱以元徽元年掘得一刀銘曰上血其光照一
室帝奇之至五年七月帝使楊玉候織女玉候女不
得懼死用以弑帝果如銘故知吉凶其徵先見矣
齊高帝蕭道成以建元二年造一刀銘曰定業長五尺
篆書自制之
明帝鸞以建武二年造一刀銘曰朝儀長四尺小篆書
梁武帝蕭衍以天監二年即位至普通中歲在庚子命弘
景造神劍十三口用金銀銅錫鐵五色合為之長短
各依劍術法文曰服之者永治四方並小篆書
諸小國刀劍
前趙劉淵以元熙二年造一刀長三尺九寸文曰滅賊
隸書
後趙石勒以建平二年造一刀用五百金工用萬人頭
尖長三尺六寸銘曰建平隸書勒未貴時耕地得一
刀銘曰石氏昌篆書
石季龍以建武十四年造一刀長五尺銘曰皇帝石氏
隸書
後蜀李雄以景平元年造刀五百口文曰騰馬隸書
前涼張寔造刀百口無故刀盡失文曰霸
後魏昭成帝拓拔犍以建國元年於赤冶城鑄刺刀十
口金縷赤冶字
道武帝珪以登國元年於嵩阿鑄一劍銘曰鎮山隸書
明元帝嗣以泰常元年造一劍長四尺銘背曰泰常至
真君元年有道士繼天師為帝造劍長三尺六寸隸
書曰真君因改元
宣武帝恪以景明元年於白鹿山造一刀文曰白鹿隸
書
前秦苻堅以甘露四年造一刀用五千工銘曰神術隸
書
前燕慕容雋以元璽元年造二十八口刀銘曰二十八
將隸書
後燕慕容垂以建興元年造二刀長七尺一雄一雌隸
書若别處之則鳴
後秦姚萇以建初元年造一刀銘曰中山長三尺七寸
隸書
西秦乞伏國仁以建義三年造一刀銘曰建義隸書
後涼呂光以麟嘉元年造一刀銘背曰麟嘉長三尺六
寸
南燕慕容玄明以建平元年作刀四口文曰建平隸書
西涼李暠以永建元年造珠碧刀一口銘曰百勝隸書
北涼沮渠蒙遜以永安三年造刀百口銘曰永安隸書
夏赫連勃勃以龍昇二年造五口刀背刃有龍雀環兼
金縷作一龍形長三尺九寸銘曰古之利器吳楚湛
盧大夏龍雀名冠神都可以懷遠可以柔邇如風靡
草威服九區宋王劉裕破長安得此刀後入於梁
吳將刀
周瑜作南郡太守造一刀背上有盪寇將軍字八分書
蔣欽拜列郡司馬造一刀文曰司馬隸書
周幼平擊曹公勝拜平虜將軍因造一刀銘背曰幼平
潘文拜偏將軍為擒蜀將拜固陵太守因造一刀銘曰固陵
朱理君少受征討黃武中累功拜安國將軍作一佩刀
文曰安國
蜀將刀
關侯為先主所重不惜身命自採都山鐵為二刀銘曰
萬人及侯敗侯惜刀投之水中
張飛初拜新亭侯自命匠鍊赤朱山鐵為一刀銘曰新
亭侯蜀大將也後被范彊所殺彊將此刀入於吳
魏將刀
鍾會克蜀於成都土中得一刀文曰太乙會死入帳下
王伯昇伯昇後渡江刀遂飛入水
郭維於太原得一刀文曰宜為將後遂為將軍及與蜀
將戰敗失此刀
袁紹在黎陽夢有一神授一寶刀及覺果在卧所銘曰
思召紹解之曰思召紹字也
以上俱刀劍錄
太公劒銘
常以服兵而行道德行則福廢則覆
晉裴昇文身劍銘
器以利表實以名舉良劒耿介體文經武陸斷玄犀
水截輕羽九功斯象七德是輔
晉張恊太阿劍銘
太阿之劍世濟其美淬以清波欽以越砥如玉斯曜
若影在水不運自肅率土從軌
古劍銘
神鋒燭天氣冲斗青冰出匣蒼龍吼魑魅魍魎爾勿
走乾坤造化在吾手
古劒銘二
昆吾之精太阿之靈嵯嵯三尺離離七星剸犀嶽摧
斷蛟海清烈士壯心誰有不平
唐劍銘
貞觀閼逄季秋重陽吉日造銘曰百鍊精鋼淨掃妖氛
以上俱鐵網珊瑚
茂陵寶劍銘
昭帝時茂陵家人獻寶劍上銘曰直千金夀萬歲(西京
雜犯)
火字劍
昔漁者于江濱見雷公逐一小黃蛇擊殺之化為劍
背有火字許旌陽斬蛇第三劍蓋至寶也今在張伯
雨處(雲烟過眼錄)
金器欵識
印文
漢舊儀曰諸侯王黃金橐駝紐文曰璽列侯黃金龜紐
文曰之印丞相大將軍黃金印龜紐文曰章御史大
夫章匈奴單于黃金印橐駝紐文曰章御史二千石
銀印龜紐文曰章千石六百石四百石皆銅印鼻紐
皆為通官印(太平御覽)
六體者古文奇字篆書隸書繆書蟲書皆所以通知古
今文字摹印章書旛信也師古曰繆篆謂其文屈曲
纏繞所以摹印章也(漢書藝文志)
王莽簒位莽皇孫功崇公宗坐自畫容貌被服天子衣
冠刻印三
一曰維祉冠存巳夏處南山藏薄冰
文穎曰祉福祚也冠存已欲襲代也應劭曰夏處
南山就陰凉也藏薄冰亦以除暑也
二曰肅聖寶繼
應劭曰莽自謂承聖舜後能肅敬得天寶龜以立
宗欲繼其緒
三曰德封昌圖
蘇林曰宗自言以德見封當遂昌熾受天下圖籍
發覺案驗宗自殺(漢書王莽傳)
璽書拜馬援伏波將軍注東觀記援上言臣所假伏波
將軍印書伏字犬外嚮城臯令印臯字為白下羊丞
印四下羊尉印白下人人下羊即一縣長吏印文不
同恐天下不正者多符印所以為信也所宜齊同薦
曉古文字者事下大司空正郡國印章奏可(後漢書馬援傳)
王溥即王吉之後也傭書於洛美形貌又多文辭來就
其書者丈夫贈其衣冠婦人遺其珠玉一日之中衣
寶盈車而歸積粟十廩九族莫不仰其衣食洛陽稱
其為善而得富也溥先時家貧穿井得鐵印銘曰傭
力得富錢至億庾一土三田軍門主簿後以一億庾
錢輸官得中壘校尉三田一土壘字也中罍校尉掌
軍壘門故曰軍門中主簿也積善降福明神之報也
(拾遺錄)
常山張顥為梁相天新雨後有鳥如山鵲飛翔近地令
人擿之墮地為圓石顥令椎破得一金印文曰忠孝
侯印顥上之藏之秘府後議郎汝南樊衡校書東觀表
上言堯舜之時舊有此官今天降印宜可復置(博物志)
荆門軍圖經關將軍廟在當陽縣玉水山紹興初有潭
州人得其印于水者二十有三年寺僧法源白于高
使君得公牒之潭取之歸于寺其文為壽亭侯印四
字方廣一寸有半其上有穿穿有環廣如其印又其
上並二環各廣七分加其半以為之長色皆剛瑩異
常銅環古所以佩也三十有二年艮齋謝先生自夷
陵考試回嘗見之荆門太守王公錄云余幼時侍先
公為湖南提舉常平時得觀之印方二寸餘細字上
有雙環闊可六七寸篆不古非漢魏間字體莫可推
曉或云晉宋以下别有封壽亭侯者亦未可知予以
慶元中因職事嘗於左藏封椿庫見之如其制又有
關南司馬一印字皆作叠篆不知何時在左藏則是
别有此二印也毗陵人張駒千里好古曩嘗云建炎
二年六月復州寳相禪院科修城木于三門前大樹
下劚四尺餘得此印環上刻建安二十年壽亭侯印
今環上却無此字又與荆門王所載不同(雲麓漫抄)
嘉泰壬戌予道經姑蘇於常賣翁得故紙一幅陳黦碎
破上有印文方四寸餘朱色未落云六合大同之印
按鄴侯傳唐肅宗在靈武徵天下兵所鑄頃常收拓
本漢甎上刻此篆文本朝丞相李昉書其下謂家藏
是印文而失之盖乾德乙丑歲也(蘆浦筆記)
漢有摹印篆其法只是方正篆法與隸相通後人不識
古印妄意盤屈且以為法大可笑也多見故家藏得
漢印字皆方正近乎隸書此即摹印篆也王球嘯堂
集古錄所載古印正與相合凢屈曲盤回唐篆始如
此今碑刻有顔魯公官誥尚書省印可攷其說
漢魏印章皆用白文大不過寸許朝爵印文皆鑄蓋擇
日封拜可緩者也軍中印文多鑿蓋急於行令不可
緩者也古無押以印章為官職信令故如此耳自唐
用朱文古法漸廢至宋南渡絶無知者故後宋印文
皆大謬
白文印皆用漢篆平方正直字不可圓縱有斜筆亦當
取巧寫過
三字印右一邊一字左一邊兩字者以兩字處與為一
字處相等不可兩字中斷
四字印若前二字交界略有空後二字無空須當空一
畫地别之字有有脚無脚故言及此不然一邊見分
一邊不分非法度也
軒齋等印古無此式惟唐相李泌有端居室三字印白
文玉印或可照例終是白文非古法不若只從朱文
朱文印用雜篆體不可大怪擇其近人情免費詞說可
也
白文印用崔子玉寫張平子碑上字及漢器上并碑蓋
印章等字最為第一
凡姓名表字古有法式不可隨俗用雜篆及朱文
白文印必逼於邊不可有空空便不古
朱文印不可逼邊須當以字中空白得中處為相去庶
免印出與邊相倚無意思耳字宜細四傍有出筆皆
帶邊邊須細於字邊若一體印出時四邊虚紙昂起
未免邊肥於字也非見多者不能曉此
多有人依欵識字式作印此大不可蓋漢時印文不曾
如此三代時却又無印學者慎此周禮雖有璽節及
軄金掌辨其媺惡揭而璽之之說註曰印其實手執
之卩(音節)也正面刻字如秦氏璽而不可印印則字皆
反矣古人以之表信不問字反淳朴如此若戰國時
蘇秦六印制度未聞淮南子人間訓曰魯君召子貢
授以大將軍印劉安寓言而失詞耳
道號唐人雖有不曾有印故不可以道號作印用也三
字屋扁唐却有法
凡印文中有一二字忽有自然空缺不可映帶聽其自
空古印多如此
凡印僕有古人印式二册一為官印一為私印具列所
以實為甚詳不若嘯堂集古錄所載只具音釋也
凡名印不可妄寫或姓名相合或加印章等字或兼用
印章字曰姓某印章不若只用印字最為正也二名
者可迴文寫姓下着印字在右二名在左是也單名
者曰姓某之印卻不可迴文寫名印内不可着氏字
若曰姓某私印不可印文墨只宜封書亦不可迴文
寫名印内不可着氏字表德可加氏字亦當詳審之
表字印只用二字此為正式近人欲并加姓氏于其上
曰某氏某若作姓某父古雖有此稱係他人美已却
不可入印人多好古不論其原不為俗亂可也漢人
三字印非復姓及無印字者皆非名印蓋字印不當
用印字以亂名耳漢張長安字幼君有印曰張幼君
(右一字左二字)唐呂温字化光有印曰呂化光亦三字表德
印式(幼君西漢王式弟子化光見柳文呂衡州也)
諸印文下有空處懸之最佳不可妄意伸開或加屈曲
務欲填滿若寫得有道理自然不覺空也字多無空
不必問此
王球嘯堂集古錄二卷正文共一百紙序跋在外其間
有古文印數十有一曰夏禹係漢巫厭水災法印世
俗傳有渡水佩禹字法此印乃漢篆所以知之又一
印曰孔夫音誤是孫兹二字又有滕公墓銘鬱(二)作
兩字書且妄為剥落狀然考之古法疊字只作二小
畫附其下秦時大夫猶是以夫字加二小畫况此疊
文者乎偽無疑矣古印式二冊即漢官威儀無印
本僕自集成者後人若不得見只於嘯堂集古錄十
數枚亦可為法(已上俱學古篇)
李陽冰曰摹印之法有四功侔造化冥受鬼神謂之神
筆畫之外得微妙法謂之竒藝精扵一規規圓方謂
之工繁簡相參布置不紊謂之巧趙彥衛曰古印文
作白文蓋用以印泥紫泥封詔是也今之米印倉敖
印近之矣自有紙始用朱字間有為白字者通典云
北齊有木印長一尺廣二寸五分背上為鼻紐長九
寸厚一寸廣九分腹下隠起篆文曰督攝萬幾惟以
印藉縫今齪合縫條印蓋原於此秦有八體書三曰
刻符即古所謂繆篆五曰摹印蕭子良以刻符摹印
合為一體徐鍇謂符者竹而中刻之字形半分理應
别為一體摹印曲屈填密則秦篆文也子良誤合之
宣和譜四卷楊克一書譜一卷(又名集古印格)王厚之復
齋印譜顔叔夏古印譜二卷姜䕫集古印譜一卷吾
衍古印文二卷趙孟頫印史二卷(輟耕錄)
東臯雜錄云漢碑額多篆身多隸隸多凹篆多凸惟張
平子碑則額與身皆篆也慎按三代鍾鼎文有欵識
隠起而凸曰欵以象陽中䧟而凹曰識以象陰刻之
印章則陽文曰朱文陰白曰白文蓋古今金石同一
例也(丹鉛總錄)
楊氏集古印譜叙
浦城楊遵雅性好古畜古印甚富慮夫物之有形必有
終弊也乃&KR0008;摭其家與好事所藏摸其文為集古印
譜由尚方小璽王侯將軍都尉太守所佩郡丞長史
令宰丞尉騎督軍曲軍司馬等所綰與夫漢叔孫通
衛青等所懷炳炳纍纍然何其多也稽時世先後書
制度形象考前代官制辨古文籀篆分隸之同異又
何其精且博也嘻方其磨礱以成形欵識以成文佩
之組藏之匣國有官守家有子孫固不期於湮淪散
棄也荒墟敗塚之間草莽所翳没兵火所垢蝕耕夫
牧子之所弄刓又豈期於隆好者以為奇異之玩也
嗟乎物之顯晦有時抑又有幸不幸者耶豈久而必
有相得者亦理之常也邪是以君子之於己自得而
已不汲汲於外也或謂今之好古者聚物斯譜有焉
予曰不然犍為之磬汾陰之鼎秦璽漢劍曲阜之履
歴世傳以為寶寧尚賴其用哉亦云上古而已是譜
也上下數千載間攷其制訂其文如見其人其善以
勸其惡以戒亡但為玩好具而已也襄陰王沂師魯
撰
楊氏集古印譜序
予家舊藏王子弁嘯堂集古錄列古印刻式三十有七
後遊杭識竹房吾子行得學古編其所收益富當時
視為該博乃今見浦城楊侯宗道印譜絶出二書遠
甚展卷披閱使人慨然有懷古之意予觀周官職金
所掌之物皆揭而璽之鄭氏謂璽者印也則三代未
嘗無印特世遠湮没非若彝器重大而可以久傳者
也然則虞卿之所棄蘇秦之所佩殆亦周之遺制與
漢去古未遠其制作必有自來斯譜之所以不易得
也盍亦錄梓而行諸世俾好事者得有所攷焉宗道
其勉之京口俞希魯識
題楊氏手摹集古印譜後
右集古印譜四冊其一署曰上之上皆官印印文百有
六其二曰上之下亦官印文如一冊而益其十有四
其三曰下之上皆私印文如二冊而復益其五十有
七其四曰下之下亦私印文視三冊而損其五十有
二下之下尾又有吾氏摹印篆官私具一百五十六
去其重復八十四而取其七十有二復綴以收附私
印百有十六連詩文題跋所識印十五凡七百三十
一舊譜以印印紙光采粲然旁書形鈕之制若玉若
瑪瑙若銅若銀若塗金若塗銀官則曰某代某官私
則曰某姓若名字至為詳悉惟吾氏所摹直以墨拓
于紙而已譜始集于浦城楊遵宗道備載襄陰王公
師魯番陽周公伯温金華王公子兖京口俞公希魯
所撰文後歸吳郡陸友友仁則有高郵龔璛先生及
内翰虞文靖公揭文安公為賦衛青玉印詩文可為
左驗今藏西平沐府余為前軍左都督李公手摹一
過公覽而愛之遂裝演以藏諸篋笥然余觀王球嘯
堂集古錄吳興趙文敏公印史太末吾先生印式錢
唐葉景修漢唐篆刻圖書韻釋皆未若此譜為詳蓋
漢有摹印篆其法平方正直繁則減除少則增續與
隸相通漢晉印章皆除官擇日封拜者必鑄以授之
軍中急於行令故印文多鑿官重者或兩刻成文虛
爵者或正其文填以金銀人名私印多刻非鑄六朝
而降參用陽文終非古法唐用陽文始屈曲盤迴如
所謂繆篆而古法漸廢至宋終無知者故宋印皆大
謬元官私印亦用陽文作俑殆自文敏如學古編三
十五舉其自十八舉以下皆辨論印篆苟取是譜而
證之槩可見矣都督公知而好之其尚友古人之意
為何如哉若余所書目眊手拙以戊寅歲七月戊戌
肇工八月壬子畢手歴十有七日而僅得其髣髴云
乃書而識之會稽萍居道士唐愚士拜手謹書
吳氏印譜序
印章之來尚矣制式之等鈕綬之别雖各有異所以傳
令示信一也是編自漢至晉凡諸印章搜訪殆盡一
一摹搨類聚品列沿革始末摽註其下不惟千百年
之遺文舊典古雅朴厚之意粲然在目而當時設官
分職廢置之由亦從可攷焉吳氏孟思素以篆隸名
而是編皆其手錄尤可寶也能君仲章得之以示余
故書此而歸之至正二十五年五月甲子豫章揭汯
書
顧氏集古印譜叙
顧氏作集古印譜成屬余序其事余曰唯唯余按古者
印璽尊卑通名昔魯襄公在楚季武子使公冶問璽
書是不獨天子稱璽矣唯天子稱璽者乃秦漢故事
天子六璽皆玉螭虎鈕其文亦殊用武都紫泥封之
為信漢舊儀云諸侯王黃金璽槖駝鈕文曰璽然則
又不獨天子稱璽矣乃今顧氏譜有荆王之璽蓋足
徵云列侯丞相將軍印則皆用黃金鈕皆龜文列侯
者曰印丞相將軍者曰章中二千石印銀鈕亦龜文
曰章而千石六百石四百石印銅鈕鼻文曰印禮儀
志又云印璽王玉押銀鏤文貴人長主文銅鏤漢武
帝太初元年謂漢以土德王土數五故更印章以五
字凡不足五字者用之字足之議郎樊衡因張顥上
鵲中印其文為忠孝侯印字乃上言堯舜時舊有此
官然堯舜時有此官今雖無可考見當時君臣乃輒
為置官置印由是以觀是三代未嘗無印而印璽尊
卑通名信矣故公署者為官印私家者為私印而世
代沿革制度同異或玉或金或銀或銅或瑪瑙或寶
石或磁或塗金或塗銀或商金或錯銀其鈕或用螭
用虎用豸用獸用槖駝用龜用羊用馬用狻猊用辟
邪用輪用環用連環用瓦用覆斗用鼻唯所欲用矣
而其文篆古樸竒妙皆古人精神心法之所寓者非
譜無以示千百世後矣然古無印譜有印譜自宋宣
和始宣和譜今不傳而後王厚之順伯亦譜之已而
王球子弁氏有嘯堂集古錄趙文敏子昂有印史太
末吾衍子行氏有學古印式編浦城楊遵宗道氏有
集古印譜錢唐葉景脩氏有漢唐篆刻圖書韻釋諸
家唯楊遵氏為最多然亦堇堇止七百三十一方輓
近世詩文印記亦附矣然皆摹本而長洲沈潤卿始
以順伯子昂錢舜舉子行及子行弟子吳孟思所摹
及其所未摹者作刻譜以傳近古杭郎叔寶氏七修
類藁中亦刻數十方然統諸家數尚不及千矣而摹
刻俱為失真刻石則朱白難辨上海顧氏稱世家三
世以博雅傳自御醫公世安氏搜購始及光禄君汝
由鴻臚君汝脩大理君汝和光禄子天錫歴祖孫父
子兄弟綿遠矣而搜購遠近不遺餘力乃堇堇得玉
印一百六十有奇銅印一千六百有奇然較之諸家
所傳則三倍矣顧氏兄弟嘗曰六經尚矣六經之外
唯有彝鼎欵識彝鼎欵識之外唯有秦漢碑版鏤刻
此皆古人心畫神蹟所寄然歲久風日蝕剥者無幾
而金石版鏤皆摹拓重翻未免失真多矣唯兹印章
用墨用硃用善楮印而譜之庶後之人尚得親見古
人典刑神蹟所蹟心畫所傳無殊耳提面命也已又
嘗語余曰余家自御醫府君而下世嗜畜古人名蹟
故商周彝鼎之屬及法書名畫金玉印章之類堇堇
凡數十種矣一罹倭變遷徙流離再遭時艱獄辭連
染故三世所畜一旦歸於有力而印章堇存亦未敢
保其不它物聚散有數人無與焉而使之冺滅不傳
可惜也故作是譜譜凡二十本噫其意蓋深遠矣譜
式首尚方璽即秦始皇九字璽也次荆王之璽之類
次官印次私印私印以沈約韻為前後而始朱氏尊
國姓也集印者太原王常幼安氏隆慶六年壬申夏
五月望日四明沈明臣序
王禕楊氏印譜贊
太樸既散人文肇興厥剏字畫用代結繩維鳥蹟科斗
詘屈縱横遐哉邈矣莫覩其名迨乎篆籀繼作體制情
狀參造化以成形或勒諸鐘鼎或刻諸印璽或簡策是
載或琬琰是登垂諸後世昭如日星然而璽印之制始
自秦斯繇漢暨魏率世遵代承方寸之廣斵玉鏤金字
奇而畫精龜螭其鈕紫盩其綬而尊卑等殺因之以明
或用之公府或用之私家封泥署紙信施令行嗟物有
不朽歴緜禩曠齡流傳人間雖土蝕石剥而質猶堅貞
有若上方殿中長樂未央都尉司馬徹侯列卿有若叔
孫通公孫弘周昌韋賢賈山衛青公私所用若此等類
不可悉稱浦城楊君博學多能遐搜旁摭忘寢食以留
情拓其文朱膏墨凝會粹而譜之歲輯月增古欵異識
羣分而類并譬如殘圭斷璧舉手可掬又如貯金而滿
籯一開卷間古人之精神粲然猶生番陽周公題辭以
發揮語意渾成金華王禕推演其義續為之贊如組笥
之著銘博雅之士尚於兹有徵
六藝之一錄卷二十一
