欽定四庫全書
六藝之一錄卷三百二十八錢唐倪濤撰
歴朝書譜
唐
李邕
李邕字泰和揚州江都人少知名李嶠與張庭
珪薦邕文高氣方直召拜右拾遺開元初歴汲
郡北海太守代宗時贈秘書監邕文名天下時
稱李北海(唐書本傳)
李邕字泰和嘗作北海守故世號李北海父善有雅
行博通古今然不能属文人號曰書簏邕資性超悟
才力過人精於翰墨行草之名尤著善註文選書成
以問邕不敢對而意欲有所更善令邕補其遺邕則
附事見意燦然明白善以其意不可奪故兩存其書
邕一日謁特進李嶠自言讀書未備願一見秘書及
假直秘書未幾月而辭去嶠驚問其奥篇隱帙了辨
如響嶠歎服之邕剛毅忠烮臨難不苟免少習文章
嫉惡如讐不容於衆邪佞為之側目然雖詘不進而
文名天下盧藏用謂之如干將鏌邪難與争鋒但虞
傷缺耳邕初學變右軍行法頓挫起伏既得其妙復
乃擺脫舊習筆力一新李陽冰謂之書中仙手裴休
見其碑云觀北海書想見其風采大扺人之才術多
不兼稱王羲之以書掩其文李淳風以術掩其學文
章書翰俱重於時惟邕得之當時奉金帛而求邕書
前後所受鉅萬餘自古未有如此之盛者也觀邕之
墨蹟其源流實出於羲之議者以為骨氣洞達奕奕
如有神力斯亦名不浮於實也杜甫作歌以美之曰
聲華當健筆灑落冨清製為世之所仰慕率皆如是
今御府所藏行書十
光王帖檢校帖奐上人帖閻爵帖永康
帖披雲帖潭永帖勝和帖葛粉帖古
詩帖(宣和書譜)
李邕文章書翰正直辭辨義烈皆過人時謂六絶(朝野
僉載)
邕為文長於碑誦多自書(墨池編)
唐人說李邕前後撰碑八百首按邕傳邕尤長碑
誦中朝衣冠及天下寺觀多齎金帛求其文杜詩
曰干謁滿其門碑版照四裔豐屋珊瑚鈎騏驎織
成罽紫騮隨劒几義取無虚歲盖謂邕也邕碑今
尚遺者左羽林將軍臧懷亮碑(耀州)開元寺碑(淄州)嶽
寺大照和尚普寂碑(西京)李府君碑(西京)普光寺碑(泗州)
娑羅木碑(楚州)大雲禪寺碑老子孔子顔回贊(海州)秦
望山法華寺碑(越州)嶽麓山寺記大律故懷道闍黎
碑(福州)石室記(端州)有道先生葉公碑東林寺碑(江州)左
武衛尉將軍李思訓碑雲麾將軍李秀碑鄂州刺
史盧府君碑(高似孫緯略)
唐追魂碑李邕書在嵩陽永寧觀葉法善求邕書不
得夜追其魂書之(法帖神品目)
處州松陽觀永寧觀碑李邕書傳云葉法善修此觀
求邕書隔遠不至乃夜追其魂書之謂之追魂碑蓋
神異其事爾此碑予曾見其拓本信為超絶或者傳
之與碧落碑相類(墨池瑣錄)
杜子美稱李北海碑板照四裔余行遊天下見東林
岳麓諸碑皆宋以後重刻耳大照禪師碑乃唐時硬
黃雙鈎神彩煥發結搆古雅宋時尚不聞其名况見
其跡乎(書畫眼)
李邕雲麾將軍碑(題跋俱見前)
李邕岳麓寺碑(題跋俱見前)
李邕有道先生葉公碑(題跋俱見前)
李邕臧懷亮碑題(跋已見前)
李邕大雲寺禪院碑(題跋已見前)
李邕淄州開元寺碑(題跋已見前)
李邕東林寺碑(題跋俱見前)
李邕娑羅樹碑(題跋已見前)
李邕法華寺碑(題跋已見前)
李邕大照禪師碑(題跋已見前)
李邕永康帖
宣和内府所藏李公十帖此其一也今人往往喜效
李書而罕得見其真蹟余幸獲見之而又不能學安
得相求而相值哉(黃文獻公集)
右李邕永康帖米芾家故物也上有親蹟等印具
在芾以摹本刻之甚為寳惜而此真本其子友仁
紹興中進之藏之秘府今卷首唐李邕永康帖六
字高宗御書也宋亡歸於元國初流落于鳳陽某家
洪武庚午余里人侯成章得之歿後余兄簡約購
得以為觧氏之寳好事可以一覧而足兼有装演
題識其左右皆為人禠去蓋售其偽此真者正不
湏也(觧學士集)
李邕勝和帖
右唐秘書監李邕字太和墨蹟五十字易於吕文靖
丞相家戸部尚書穉卿之孫端問有三帖第一帖有
張子有字淡墨昏第二帖有晉雲字紙揭幀此第三
帖也精彩動人墨渴筆勁想運筆神助丁丑歲漣漪
郡齋手装(寳晉英光集)
李邕縉雲三帖
黃長睿評張從申書出於北海趙子固又以北海學
子敬病在欹側若張從申即無此矣然從申書寔似
北海之法華寺碑而北海出竒不窮故當勝云余嘗
謂右軍如龍北海如象世必有肯余言者董其昌題
(珊瑚網)
李邕荆門行
李北海書荆門行刻於羣玉堂帖余疑李北海在
太白集中者皆沉鬱高古無此流易及觀王建詩
有荆門行乃知宋人所集雲麾碑等石刻蒙之北
海也羣玉堂帖有虞永興天馬贊亦見柳州集(書畫
眼)
張旭
張旭蘇州吳人嗜酒每大醉呼呌狂走乃下筆或以
頭濡墨而書既醒自視以為神不可復得也世呼張
顛初仕為常熟尉有老人陳牒求判宿昔又來旭怒
其煩責之老人曰觀公筆竒妙欲以藏家爾旭因問
所藏盡出其父書旭視之天下竒筆也自是盡其法
旭自言始見公主擔夫争道又聞鼓吹而得筆法意
觀倡公孫舞劒器得其神後人論書歐虞禇陸皆有
異論至旭無非短者傳其法惟崔邈顔真卿云文宗
時詔以李白歌詩裴旻舞劍張旭草書為三絶(唐書本傳)
張旭蘇州人官至長史初為尉時有老人持牒求判
信宿又來顚怒而責之老人曰愛公墨妙欲藏家無
他也老人因復出其父書旭視之天下竒筆也自是
盡其法旭喜酒呌呼狂走方落筆一日酒酣以髮濡
墨作大字既醒而視之自以為神不可復得嘗言初
見擔夫争道又聞鼓吹而知筆意及觀公孫大娘舞
劍然後得其神其名本以顚草而至於行書小楷又
復不减草字之妙其草字雖竒怪百出而求其源流
無一點畫不該規矩者或謂張顚不顚者是也後之
論書者凡歐虞禇薛皆有異論至旭無所短者故有
唐名卿傳其法者惟顔真卿云今御府所藏草書二
十有四
竒怪書醉墨帖孔君帖大弟帖諸舍帖
久不得書帖德信帖定行帖自覺帖
平安帖承告帖洛陽帖永嘉帖清鑑等
帖縑素帖華陽帖大草帖春草帖秋
深帖王粲評書長安帖酒船帖千文(宣和
書譜)
張旭草書為世所重有人家貧因卜旭為鄰數四致
簡於旭得其報章遂鬻於市後獲冨足焉(金壺記)
張顚以善草得名余曾見小楷樂毅虞禇之流(歴代名畫
記)
後漢崔子玉歴鍾王以下傳授至於永禪師而至張
旭始弘八法次演五勢更備九用(韓方明授筆要說)
陸彦遠傳父書法以傳張旭旭彦遠之甥也(書史會要)
旭之傳法蓋多其人若韓太傅滉徐吏部浩顔魯公
真卿魏仲犀又傳清河崔邈(盧攜臨池妙訣)
書張少公判状
張旭為常熟尉有父老訴事為判其状欣然持去不
數日復有所訴亦為判之他日復来張甚怒以為好
訟叩頭曰非敢訟也誠見少公筆勢殊妙欲家藏之
爾張驚問其詳則其父蓋天下工書者也張由是盡
得筆法之妙古人得筆法有所自張以劍器容有是
理雷太簡乃云聞江聲而筆法進文與可亦言見蛇
闘而草書長此殆謬矣(東坡題跋)
書張長史草書
張長史草書必俟醉或以為竒醒即天真不全此乃
長史未妙猶有醉醒之辨若逸少何嘗寄於酒乎僕亦未
免此事(東坡題跋)
書張長史書法
世人見古德有頌桃花悟者便争頌桃花便將桃花
作飯吃喫此飯五十年轉沒交涉正如張長史見擔
夫與公主争路而得草書之法欲學長史者日就擔
夫求之豈可得哉(東坡集)
跋張長史草
張長史作草乃有超軼絶塵處以意想作之殊不能
得其髣髴嘗作得兩句云清鑑風流歸賀八飛揚跋
扈付朱三未知可贈誰遂不能成章(山谷題跋)
跋翟公所藏石刻張長史帖
張長史千字及蘇才翁所補皆怪逸可喜自成一家
然號長史者非張公筆墨余中年來稍悟作草故知
非張公書人到余悟處乃當信耳
張長史行草帖多出於贋作人聞張顛未嘗見其筆
墨遂妄作狂蹶之書託之長史其實張公姿性顛逸
其書字字入法度中也楊次公家見長史真跡兩帖
天下竒書非世間隔簾聽琵琶之比也(山谷題䟦)
跋張長史書
此亦竒書但不知所作以為長史則非也予嘗於楊
次公家見長史行草三帖與王子敬不甚相遠盖其
姿性顛逸故謂之張顛然其書極端正字字入古法
人聞張顛之名不知是何種語故每見猖獗之書輙
歸之長史耳(山谷題跋)
張長史草書
百技原於道惟致一則精復神化此進乎道也世既
以道與技分矣則一涉技能便不復知其要妙此豈
託於事遊泳乎道者耶張旭於書則進乎技者也可
以語此矣故凢於書一寓之酒當時沈酣不入死生
憂懼時振筆大呼以發其鬱怒不平之氣至頭抵墨
中淋漓墻壁至于雲煙出沒忽乎滿前醒後自視以
為神異初不知也今考其筆蹟所寄殆真得是哉夫
神定者天馳氣全者材放致一於中而化形自出者
此天機所開而不得留者也故遇感斯應一發而不
可改有不知其為書也莆田方宙子正得君謨所藏
張長史帖為書其後崇寧二年十一月壬申(廣川書跋)
張長史别本
見鐻於山不喪其天見蜩於林不分其神誠能知此
可以語書矣嘗見劍器渾脫舞鼓吹既作孤蓬自振
驚沙坐飛而旭得之於書則忘其筆墨而寓其神於
羣帝龍驤雷霆震怒之初矣落紙雲煙豈復知耶此
殆假于物者神動應于内者天馳耶昔崔延伯每臨
陳則令田僧超為壯士歌然後单馬入陳所向無前
至僧超死則不復能戰是知以氣勝者氣能蓋天下
然後可以勝天下矣宜純氣之守者萬物不得窺其
蹟也(廣川書跋)
跋張長史帖後
賀八清鑑風流千載人也沈吟此語恍若季真在目
長史此帖不獨草聖可賞也(東觀餘論)
張旭春草帖
余嘗見懷素書云鄴下見顔平原曰吾書傳得長史
八法其平原尚師之而張草之聖則不待言而可知
矣今春草帖即宣和書譜所載者宋内府收附不存
及前賢印章數處亦皆磨滅後有元祐以降諸公題
跋惜乎歲遠紙損不幸失於護持致令字畫細微斷
裂此可為恨然精妙之神具存誠為世寳皇慶改元
十二月朔日喬簣成仲山書(書畫題跋記)
右張長史草書春草帖鋒穎纖悉可尋其源而麻紙
松煤古意溢目真足為唐人法書之冠晉跡不可復
見得見此跡亦末世之希世寳乎顔平原書家之集
大成者也猶言杜詩韓文顔法亦出扵此也因與袁
君子英獲觀陳彦廉氏賞歎竟日壬子人日倪瓉題
(雲林集)
少陵觀張旭草聖極歎其妙東破題王逸少帖則詆
張為書工昌黎石鼓歌又詆王為俗書是三公之言
何戾耶蓋王之於石鼓張之於王其書固不可同語
然詩人詞氣抑揚不無太過論者遂欲以為口實未
為知書者也亦未為知詩者也世人不以韓言而短
王又可以蘇言而少張與因觀長史春草帖偶書洪
武紀元渤海高啟識(高青丘集)
右唐張旭春草帖有宋名人題識其一微仲觀於東
府之東齋在元祐壬申其一師朴觀於樞府之前廳
其一器之觀於承旨廳之東軒皆在元祐癸酉其餘
乃紹聖宣和靖康時人蓋壬申癸酉間吕公為左相
韓公為樞密劉公為樞密都承旨一時君子在朝共
成元祐之治自此歲後即非復元祐矣於是為紹聖
為宣和靖康而宋運中圯此帖遂隨南渡入張循王
家故有臣浚等印然則一紙之顯晦與宋之治亂相
仍歟披玩之餘不勝歎息時洪武壬子之秋稽嶽王
彝識(徵士集)
昔人評張長史草書雖竒怪百出而求其源流無一
點畫不該規矩者今觀陳彦廉氏所藏春草帖信然
廉彦嘗作堂奉其母節婦莊甚孝顔曰春草適得此
帖於他方與名堂之義相符豈因孝感而致是耶抑
物各有所遇而偶然耶他日有子若孫因斯帖也而
思與堂符名則油然而興夫孝思自不能不以此帖
為寳藏也後學張適識(甘白先生集)
長史詩云春草青青千里餘邊城落日見離居情知
海上三年别不寄雲間一紙書此帖書用白麻紙宋
祕府物元季藏於吾鄉陳彦廉家彦廉嘗為搆春草
堂人多詩之今歸嘉興王廷槐長史余同縣人余平
生閱唐人墨蹟凡十數卷長史書所見惟嘉陵帖及
此而已宛陵余竊疑其非真若此帖者當為唐人法
書第一信竒寳也(寓意編)
張旭乾元帖
察觀張長史與顔魯公論筆法嘗疑其用意處多觀
乾元二年帖與琵琶詩乃知文不虚生皆有落花之
方易足固天機動爾盧文紀叶清泰之卜遂掌樞極
初亦有所建明方事之棼乃能留意翰墨耶(山谷集)
張旭草書酒德頌
張顛蘇人吳君斗南實與之同郡寳藏其書固宜然
莫子齊云章申公家有酒德頌甚竒偉紹興間入御
府兹豈别本邪淳熙乙未八月旦(平園集)
唐人之書藏於秘閣者頗多惟顛張真蹟甚鮮今觀
所書酒德頌出幽入明殆類鬼神雷電不可測度其
真所謂草聖者邪(宋學士集)
張旭率意帖
此一帖在故簽書樞密王倫家倫出使時得之故都
余少日嘗見之紹興改元五月甲子甫里陸遊識時
年六十有六距初見時四十有五年矣(渭南集)
張旭草書真蹟
東坡論長史草書頽然天放略有點畫意態自足山
谷論長史性雖顛逸字字入法度懷素工於瘦長史
工於肥瘦勁易能肥勁難工持二公之說以勘是帖
有若符契顛而法肥而勁放而意足其為長史真蹟
無疑况又有君謨之私印可証乎其間多屋漏㾗筆
蹟識者當自知之(王文恪公集)
張旭草書蘭馨帖
右草書帖云蘭雖可焚廿一字相傳為稽叔夜書余
驗筆意疑為張長史書山谷云顛工於肥素工於瘦
而奔軼絶塵則同此書肥勁古雅非長史不能又余
嘗見公所書濯烟宛陵春草等帖結體雖不甚同而
其妙處則與此實出一關鈕也但其文義不可觧蓋
唐文皇好二王書故屏幛間多晉人帖語一時化之
或長史書叔夜帖語亦未可知然今不可考矣嘉靖
丙辰三月長洲文徵明題(六研齋二筆)
右張長史文綾上所書蘭馨帖二十字其為真蹟無
疑蓋草書不入晉人格終成下品顛素之所以得名
者在此今觀其奪字氣字佳字足下字人字皆從晉
人中來余閱書多矣未有如此卷之佳者世人重耳
輕目不可語此昔素師綠絹兩行因元章所題而重
他日必有以余言為是也者漫書以記嘉靖四十年
辛酉正月立春日文彭書(同上)
張旭宛陵帖
張長史宛陵帖有李建中蘇舜欽易簡三公題跋鬱
屈瑰偉氣沓歐虞長史雖以醉繼顛終無此精魄然
所謂不可無一不可有二吾師韓宗伯所藏以為甲
觀(容臺集)
張長史濯烟帖
濯濯烟條拂地垂城邊樓畔結春思請君細看風流
意不是靈和殿裡時上有明昌寳玩御府寳繪羣
玉中秘讃印(珊瑚網)
張旭真蹟
項玄度出示謝客真蹟余乍展卷即命為張旭卷末
有豐考功跋持謝書甚堅余謂玄度曰四聲定於沈
約狂草始於伯高謝客時都無是也且東明二詩乃
庾開府步虚詞謝安得預書之乎玄度曰此陶弘景
所謂元常老骨更蒙榮造者矣遂為改跋文繁不及
具載其昌(戲鴻堂法帖)
張旭肚痛帖
肚痛帖長史名書也清臣書家周孔而服膺長史
不敢有忘後世傳者真書謹嚴顔為勝之而草
書宏肆實亦具張之精神焉有宋一代大家只
分用得坐位中果地其於長史筆意猶未數
數然也蓋自張芝之後右軍以筆學宋主當自
謂不减而已人或謂之草不如張自長史出而
槀法之統綽為聞知矣天啟乙丑九月十九日
(墨林快事)
張旭郎官石記(題跋俱見前)
張旭千字文(題跋俱見前)
李陽冰
李陽冰字少温趙郡人官至將作少監善詞章留心
小篆迨三十年初見李斯嶧山碑與仲尼延陵季子
字遂得其法乃能變化開合自名一家推原字學作
筆法論以别其點畫又嘗立說謂於天地山川得其
方圓流峙之形於日月星辰得其經緯昭回之度近
取諸身遠取萬類幽至於鬼神情状細至於喜怒之
舒惨莫不畢載後人不足以明此於是謬誤滋多義
理掃地雖李斯之博雅以束為束蔡邕之知書以豊
作豐故孔壁之餘文汲冡之舊簡所存無幾幸天未
喪斯文宗旨在已其自許慎至是作刊定說文三十
卷以紀其學人指以為蒼頡後身方時顔真卿以書
名世真卿書碑必得陽冰題其額欲以擅連璧之美
盖其篆法妙天下如此議者以蟲蝕鳥跡語其形風
行雨集語其勢太阿龍泉語其利嵩高華岳語其峻
實不為過論有唐三百年以篆稱者惟陽冰獨步舒
元輿作玉筯篆志亦曰陽冰之書其格峻其力猛其
功備光大於秦斯倍矣此真見上天以字寳瑞吾唐
其知言哉今御府所藏篆書三孝德訓新驛記
千文(宣和書譜)
李陽冰趙郡人父雍門湖城令兄弟五人皆負詞學
工於小篆初師李斯嶧山碑後見仲尼吳季札墓誌
便變化開闔如虎如龍勁利豪爽風行雨集文字之
本悉在心胸識者謂之蒼頡後身(述書賦注)
竇臮述書賦評見前
李陽冰善小篆自言斯翁之後直至小生曹喜蔡邕
不足言也開元中張懷瓘撰書斷陽冰張旭並不及
載(唐國史補)
綘州有碑篆字與古文不同頗為怪異李陽冰見而
寢處其下數日不能去騐其文是唐初不載書者姓
名碑上有碧落二字人謂之碧落碑(同上)
李陽冰尤精書學其豪駿墨勁當時人謂之曰筆虎
(金壺記)
陽冰雅好書石魯公之碑陽冰多題其額嘗貽書李
大夫願刻石作篆備書六經立於明堂號曰大唐石
經志不克就舒元輿嘗得陽冰真蹟在六幅素上見
蟲蝕鳥步㾗跡若屈鐵石䧟入屋壁贊曰斯去千年
冰生唐時冰復去矣後來者誰千年有人誰能待之
後千年無人篆止於斯(墨池編)
陽冰在肅宗朝所書是時年尚少故字畫差疎瘦至
大歴以後諸碑皆莫年所篆筆法愈淳勁(金石錄)
唐翰林禁經八卷李陽冰撰論書勢筆法所禁因以
名書(郡齋讀書志)
張旭傳之李陽冰陽冰傳徐浩顔真卿鄔彤韋玩崔
邈(三才圖會)
李陽冰裴公紀德碣銘(題跋見前)
李陽冰縉雲孔子廟記(題跋見前)
李陽冰城隍神記(題跋見前)
李陽冰庶子泉銘(題跋見前)
李陽冰滑州新驛記(題跋見前)
李陽冰忘歸臺銘(題跋見前)
李陽冰阮客舊居詩(題跋見前)
李陽冰篆千字(題跋見前)
李陽冰琴銘(題跋見前)
李陽冰書三墳記(題跋見前)
李陽冰書先塋記(題跋見前)
李陽冰新泉銘
新泉銘廼陽冰最佳者人多以舒元輿之言稱新驛
記殊不知此碑勝百倍也陽冰名潮杜甫甥也後以
字行因以為名而别字少温木玄虚海賦有云其下
陽冰不冶隂火潜然則知與潮又且有理人多不知
因詳其說又有李騰善偽作陽冰書(吾丘衍學古編金石文字記
云陽冰與潮非是一人力辨其非詳見六十七卷彭元曜墓誌跋)
李陽冰篆書謙卦爻辭
陽冰唐人以小篆著者也其書謙卦爻辭謙字二十
餘多構别體乃以&KR2071;代謙按說文&KR2071;多語也人言冉
聲地名有&KR2071;邯縣汝閻切謙敬也苦嫌切音義不同
相去千里乃以充乏衒竒徒以此學人所罕習是以
欺人如此豈知千載而下為識者所勘即(楊升庵集)
少温書猶蹈孔軌潜心改作當時謂為蒼頡後身觀
其上某大夫書其自任可知矣此刻舊藏蕪湖民家
近世始出簡翁此本乃舊搨可寳(玄牘記)
李陽冰此刻雖再登石居然有殘雪滴溜之状是廷
尉正脉至於謙卦當人置座右一紙(弇州山人藁)
李騰
李騰陽冰從子(宰相世系表云隰州刺史)說文字源一卷(唐書藝文志)
趙郡李陽冰神假篆法上鄰李斯時人獲之悉藏箧
笥大歴中篆故李司徒新驛記於東廳之門右筆法
古淡識者宗師猶子檢校祠部員外郎騰能嗣其業
躭每歎隸書轉訛難䆒會意篆體如正方辨發源小
學中獨許慎說文最為首出因請騰繼世父之妙書
坯山之石藉其久垂示將来兹(賈躭說文字源序)
徐浩
徐浩字季海越州人嶠之子少舉明經工草隸以文
學為張說所器重肅宗即位召拜中書舍人時天下
事殷詔令多出於浩浩属辭贍給又工楷隸肅宗悅
其能加兼尚書左丞玄宗傳位誥册皆浩為之参兩
宫文翰寵遇罕與為比代宗時歴吏部侍郎集賢殿
學士贈太子少師(舊唐書本傳)
徐浩字季海官至太子少師擢明經有文辭張說一見
竒之謂浩後來之英也由魯山主薄薦為集賢校理肅
宗立由㐮州刺史召授中書舍人四方詔令多出浩手
遣辭贍速而書法至精帝喜之寵絶一時浩父嶠之善
書初以法授浩至浩益工撰法書論一卷為時楷模嘗
書四十二幅屏八體皆備草隸尤勝論者謂其力如怒
猊抉石渴驥犇泉蓋浩書鋒藏畫心力出字外得意處
往往近似王獻之開元以來未有比者寫花萼樓碑甚
工頃長安興慶池西南巢賊之亂兵火剥壊無復存者
袁昂嘗評其書謂如南岡士大夫徒好尚風範終不免
寒乞以浩書殊乏天才而窘在䋲律故爾然議者以為不
然嘗作書法以示子姪盡述古人積學所致真不易之
論且浩以書名其妙實在楷法也今御府所藏正書三
朱巨川告小字存想法寳林寺詩(宣和書譜)
竇臮述書賦評見前
浩善正書八分真行唐之工書者多求其三葉嗣名
者惟徐氏云(墨池編)
徐浩書譜一卷古跡記一卷(唐書藝文志)
先大夫退居中條山李忻州戎輟所寳徐公浩真蹟一
屏以為貺凡四十二幅所題多文選五言詩其朔風動
秋草邊馬有歸心十數字或草或隸尤為精絶(司空圖書屏記)
李北海為文浩自書碑又有朝議郎王釗排文排文
諸碑所罕見徐嶠之徐浩父子擅臨池之能故是唐
之羲獻歐陽詢亦有歐陽通類徐氏然通小劣於率
更云(書畫眼)
題徐浩碑
唐自歐虞後能備八法者獨徐會稽與顔太師耳然
會稽多肉太師多骨而此書尤姿媚可愛時人快其
書以為如怒猊抉石渴驥奔泉余以為非是(山谷題跋)
徐浩書張曲江告
唐彭王傅徐浩書贈張九齡司徒告浩九齡之甥在
其孫曲江仲容處用一尺絹書多渴筆有鋒鋩辭曰
正大厦者柱石之力匡帝業者輔相之功生則保其
雄名歿猶稱其盛德飾終未允於人望加贈特至於
國章故荆州大都督張九齡維嶽降神濟川作相開
元之際寅亮成功讜言定於杜稷先覺合於蓍蔡永
懷賢相可謂大臣束帛所加樵蘇必禁荆州之贈相
府未崇爰從八命之秩更重三台之位可特贈司徒
嘗借留余家半月(襄陽志林)
徐浩玄隱塔銘
徐浩張九齡碑
徐浩開河碑
徐浩嚴浚碑
徐浩題經
徐浩寳林寺詩
徐浩不空禪師碑
徐浩嵩陽觀碑
徐浩心經
徐浩道德經
徐浩道德經上卷在無錫華學士家黃花絹精薄乍
見似紙素諦觀知為絹本全學鐘元常世傳蘇玉局
學季海若以此卷品之全不相似以蘇用偃筆此卷
皆正鋒下卷不知落何處若得半卷臨寫經月可補
其缺此惟夢志之者(畫禪集隨筆)
徐璹
徐浩古蹟記云臣長男璹臣自教書幼勤學書在於
真行頗知筆法(法書要錄)滑州新井銘徐璹正書說文
字源序徐璹正書
徐峴
徐峴善書工行草石曼卿得其石刻屢稱於人(墨池編)
彭王傳徐浩碑次子峴書在偃師(金石略)
辨正禅師塔院記(題跋見前)
六藝之一錄卷三百二十八
