欽定四庫全書
六藝之一錄卷一錢塘倪濤撰
金器欵識一(鼎銘)
鼎總說
周易六十四卦莫不有象而獨於鼎言象者聖人蓋
有以見天下之𦣱而擬諸形容象其物宜是故謂之
象至於近取諸身遠取諸物仰以觀於天俯以察於
地擬而象之百物咸備以通神明之德以類萬物之
情故圜以象乎陽方以象乎隂三足以象三公四足
以象四輔黃耳以象才之中金鉉以象才之斷象饕
餮以戒其貪象蜼形以寓其智作雲雷以象澤物之
功著䕫龍以象不測之變至於牛鼎羊鼎豕鼎又各
取其象而飾焉則鼎之為器衆體具矣不特以木巽
火得養人之象而已故聖人惟以鼎為象然鼎大者
謂之鼐圜弇上謂之&KR0034;附耳外謂之釴曰崇曰貫則
名其國也曰讒曰刑則著其事也曰牢曰陪則設之
異也曰神曰寳則重之極也士以鐡大夫以銅諸侯
以白金天子以黃金飾之辨也天子九諸侯七大夫
五士三數之别也牛羊豕魚腊腸胃膚鮮魚鮮腊用
之殊也然歴代之鼎形制不一有腹著饕餮而間以
雷紋者父乙鼎父癸鼎之類是也有鍊色如金著飾
簡美者辛鼎癸鼎之類是也有緣飾旋花竒古可愛
者象形鼎横戈父癸鼎之類是也有密布花雲或作
雲雷迅疾之狀者晉姜鼎雲雷鼎之類是也有隱起
饕餮間以䕫龍或作細乳者亞虎父丁鼎文王鼎王
伯鼎之類是也或如孟鼎之侈口中鼎之無文伯碩
史頙鼎之至大金銀錯鼎之絶小或自方如簠或分
底如鬲或設蓋如敦有大小不同而制作一體有欵
識雖異而形制不殊或造於一時或沿於異代按而
求之若辨黑白大抵古人用意皆有規模豈特為觀
美哉若乃欵識名氏雖曰夏商從高陽之質以名為
號配以十干而加之以父然齊有丁公乙公癸公幽
公之弟曰乙齊悼之子曰壬則十干之配未必皆夏
商也周大夫有嘉父宋大夫有孔父齊頃之臣有丑
父召公之後有父乙則加之以父未必皆夏商也至
如形之圜者如父癸季㜏形之方者如文王單景其
銘乃曰作尊彛作從彜何也蓋先王之時作竒技竒
器者罪不容誅用器不中度者不鬻於市戒在於作
為淫巧以法度為繩約要使其器可尊其度可法而
後已是以沈子作盉而銘曰寳尊孟金父作敦而銘
曰尊敦父巳作彜而銘曰尊彜虢叔作鬲而銘曰尊
鬲則於鼎言尊者為其器可尊耳非六尊之尊也鴈
婦作鬲而銘之曰彜父辛作卣而銘亦曰彜伯所作
者舟也鬲也甗也皆以彜銘之單所作者舟也彛也
盉也亦皆以彛銘之則於鼎曰彛者為其度可法耳
非六彛之彛也故左邱明外傳稱法度之器曰彛器
邢昺疏爾雅亦謂彜為法則尊彜者禮器之總名猶
戈矛劍戟其用不同而總謂之兵匏土革木其音不
一而總謂之樂耳然則器非尊彜而以尊彜為銘者
又不可不辨也夫牛首之鑄泗水之亡雖不復見然
歴代所寳為時而出者莫知其極惟考覈制作參稽
字畫推原而審訂之則物象之多名氏所疑與夫無
欵識者將大判於今日矣
商父乙鼎
右高七寸耳高一寸二分闊一寸四分深三寸口徑
五寸六分腹徑六寸容二升六合重三斤十兩三足
銘三十字按友史者太史也曰友者如成王稱太史
友之類所以尊之也古者太史順時[瓜見]土蓋農官耳
說文曰房星為辰田候也今曰辰見則農當舉趾故
命以北田四品所以授民時也昔者貨貝而寳龜曰
錫賴貝者說文以賴為嬴言錫貝之多也此商人作
之以享父乙於寢廟而言乃及此者蓋寢廟宗廟也
書曰用命賞于祖在宗廟之中作册以錫有功是亦
賞于祖之意乙之號其在商也有天乙有祖乙有小
乙有武乙而惟太丁之子止曰乙且此言父乙蓋不
知其為何乙也(博古圖)
此鼎制作最古而銘言最竒特篆尤高雅商器皆簡
此又最文可稱第一(墨林快事)
庚鼎
右按李氏古器錄說文庚位西方象秋時萬物庚庚
有實此庚乃有垂實之象許慎記古語雖著其義今
商器多象其形信漢儒著書自有原本耳(鍾鼎欵識)
辛鼎
有辛鼎銘亦止一字按陶隱居刀劍錄夏孔甲在
位四十年以八年九月歲次甲辰也(鐘鼎欵識)
右癸有紐徙而未連之象萬物之出也草昧而已草
者至巽而齊昧者至離而明癸正北方而冬也故一
草河圖洛書三代傳寳而夏商為近故書畫未分耳
(鐘鼎欵識)
按史記夏商未有諡其君皆以甲乙為號此三鼎疑
皆夏商之器(吕大臨考古圖)
自庚至癸一體每變以大而文有加庚癸二字與說
文小異許慎云庚者秋時萬物庚庚有實今庚作□
無垂實之象此本字乃有之今癸作&KR3187;具四&KR0708;而此
癸字一&KR0708;三包癸次丑而居寅之前有紐而未逹之
象(李氏古器錄)
庚鼎高五寸六分耳高一寸闊一寸二分深三寸
五分口徑五寸三分腹徑五寸八分容二升四合重
二斤十有三兩三足銘一字
癸鼎高七寸八分耳高一寸闊一寸八分深四寸
九分口徑七寸六分腹徑八寸二分容八升重九斤
十有二兩三足銘一字
右二器其一以庚名之許慎曰庚者秋時萬物庚庚
有實故其字作垂實之象焉其一則為癸而癸之字
今從四&KR0708;此癸則一&KR0708;三包盖癸與丑相次物至是
有紐結而未引逹之象蓋萬物之出也草昧而已草
者至巽而齊昧者至離而明癸正北方而冬也故一
&KR0708;河圖洛書三代傳寳而夏商為近故書畫之法未
分至篆法既立乃本其意而四&KR0708;焉自漢揚雄許慎
博羣書窮訓詁而智不及知無此鼎則造書之精義
奥旨孰得而窺之銅色燦然若金紋作龍虎班固詩
雒修貢兮川效珍吐金景兮歊浮雲寳鼎現兮色紛
紜煥其炳兮被龍文金眼角鬛尾龍事略具象物之
法雅而不廹蓋如此然商有盤庚祖庚祿父庚此鼎
之作不知何庚也癸則湯之父主癸也按陶隱居刀
劍錄云夏孔甲采牛首山鐡鑄一劍銘甲則一字之
銘通乎夏商要非周物也(宣和博古圖)
商癸鼎銘一字按今篆法癸之字從四&KR0708;而此癸
則一&KR0708;而三包蓋癸於方為北於時為冬與丑相次
萬物至此紐而未逹&KR0708;者少而包者多所以為癸焉
此河圖洛書之遺意而書畫之法猶未分也歴觀商
周之器或古色凝綠或綠花萍綴或赭暈斕斑或土
漬黯沁而此鼎獨燦然若精金豈班固所謂雒修貢
兮川效珍吐金景兮熇浮雲寳鼎現兮色紛紜煥其
炳兮被龍文者耶(紹興内府古器評)
子鼎一
子鼎二
右二銘同而後一鼎作立戈形蓋子為父作鼎也(鐘鼎
欵識)
右高四寸六分耳高一寸闊一寸一分深二寸八分
口徑三寸八分腹徑五寸二分容一升二合重一斤
十有二兩三足銘一字曰子一說商子姓故凡商之
彜器其以子銘之者為多一說銘之子者以傳子子
孫孫之義是器字畫簡古必周以前物三面為饕餮
状足作垂花而古色凝綠在商器中稍加文蓋其盛
時物也(博古圖前鼎跋)
歴考諸器欵識有曰子有曰孫有曰子子孫孫者雖
詳略不同然要之皆欲傳之後世相承寳用俾無失
墜之意也(古器評)
商器以父銘者多矣瞿則未詳其為誰也(鐘鼎欵識)
右高五寸二分耳高一寸闊一寸二分深三寸二分
腹徑五寸二分口徑五寸容二升二合重二斤十有
四兩三足銘二字曰瞿父商器以父銘者多矣瞿則
莫詳其為誰然瞿作兩目與商瞿祖丁卣之兩目相
似固未易以名氏考也是器耳足純素無紋純綠之
外作雷紋饕餮歴年滋多如碧玉色宜為商器也(博古
圖)
商器以父銘者多矣而瞿者質諸經傳訖無所見固
未易以名氏考也然與商瞿祖丁卣皆作兩目相並
正與此同當是一時之制也(古器評)
召夫鼎
召夫者於經傳無所考商册命鼎亦著此名也(鐘鼎欵識)
右高五寸九分耳高一寸二分闊一寸深三寸二分
口徑長五寸一分闊三寸八分腹徑長五寸闊三寸
八分容二升三合重四斤十有二兩銘八字内一字
不可識召夫於經傳無所考商册命鼎亦著此銘殆
一時所作然校其欵識無室字而作亞形内著召夫
是亦廟器也(博古圖)
册命鼎
昔周穆王命畢公而曰作册畢則册命者為册書以
命之也(鍾鼎欵識)
右高七寸耳高一寸五分闊一寸三分深三寸二分
口徑長五寸一分闊三寸八分腹徑長五寸二分闊
四寸九分容二升三合重四斤一兩四足銘一十字
昔周穆王命畢公而曰作册畢則册命者為册書以
命之也亞形内召夫二字而繼之以室則為廟器也
抑又眀矣(博古圖)
右鼎銘曰乙毛博古云是蓋芼羹之用於是乙毛目
之然以予考之毛其姓乙乃其號耳(鍾鼎欵識)
右高五寸五分耳高一寸二分闊一寸三分深三寸
六分口徑五寸二分腹徑五寸五分容二升二合重
三斤七兩三足銘二字曰毛者言薦享之物凡澗溪
沼沚之毛蘋蘩蕰藻之菜無所不用故昔人謂穀不
熟曰飢蔬不熟曰饉則蔬亦飲食間所重是鼎蓋芼
羹之用於是以毛目之曰乙者商之有天乙祖乙小
乙武乙太丁之子乙今銘乙則太丁之子然腹有蟬
紋脰飾饕餮間之雷雲亦以貪者懲也然則昔人遠
取諸物良有以哉(博古圖)
商亞虎父丁鼎
右鼎銘亞形内著虎象凡如此者皆為亞室亞室者
廟室也父丁者商君之號也(鍾鼎欵識)
右高六寸四分耳高一寸二分闊二寸二分深三寸
三分口徑長五寸五分闊四寸一分腹徑長五寸六
分闊四寸六分容二升有半重五斤九兩四足銘四
字亞形内著虎象凡如此者皆為亞室而亞室者廟
室也廟之有室如左氏所謂宗祏而杜預以為宗廟
中藏主石室者是也父丁商號也飾之虎所以取其
義如司尊彜用虎彜以為追享之器蓋亦見其義之
至耳商以此銘鼎至周監二代而損益之以致詳辨
故獨有取於彛云(博古圖)
商以丁為號者六而此曰父丁者未知其為何丁也
亞者廟室之象故凡著此象者皆廟器曰虎取其義
而已矣如司尊彛用虎以為追享之器則虎之為義
其或取於此歟(古器評)
商公非鼎
按史記有公劉五世孫公非者考其時正與祖甲相
近則作此鼎者當為公非無疑矣(鍾鼎欵識)
右高五寸八分耳高一寸五分闊一寸三分深三寸
口徑五寸腹徑五寸六分容二升二合重二斤十有
五兩三足銘一字曰非非者蓋作器人之名氏也其
形制則類立戈父甲鼎實惟商器按史記有非子為
周孝王主馬者其去商遠甚為不侔惟公劉五世孫
公非者考其時正與祖甲相近則當為公非矣(博古圖)
禾父已鼎
銘曰禾父巳禾則象禾之形也(鍾鼎欵識)
右高五寸七分耳高一寸一分闊一寸三分深三寸
口徑五寸腹徑五寸二分容二升三合重三斤一兩
三足銘三字一字作禾形二字曰父已後世傳習之
謬而以斝彛畫禾稼其上雖一時俗學之陋固亦有
自來矣父已商已也今所收父已彜而一字持戟形
大抵商器類取諸物以為形似蓋書法未備而篆籀
未分也是器耳足純素三面為饕餮而間之雷紋文
鏤與父已彛近似之其一代物也(博古圖)
是器銘三字一字作禾形二字作父已歴觀商器類
取諸物形似以為銘識蓋書法未備而篆籀未分故
耳禾有養人之實凡取以為飾者當以是為義父則
商之雍已也(古器評)
商持刀父已鼎(鍾鼎欵識作子父已鼎)
右高五寸一分耳高一寸二分闊三寸四分深三寸
三分口徑五寸腹徑五寸五分容二升五合重二斤
六兩三足銘三字按三代之間惟商為尊神凡於祭
祀必致其盡故於鼎間作子象以持刀非特鼎也尊
之與卣悉著此焉蓋供子職者不如是不足以見其
竭力從事之意是以先王之事親於羞嚌則執鸞刀
入舞則執干戚至於籍田則秉耒焉必躬必親每每
如此又況尊神之世乎迹其商世曰父巳者雍已也
凡鼎彜用享其父則必識以其子繼雍已者乃其弟
太戊則所謂子果誰耶豈非繼其後者乃為之子耶
(博古圖)
商器銘載多持五兵非著伐功則明子職著伐功則
如樂之武舞是也明子職則如羞嚌則執鸞刀是也
父已則雍已耳(紹興古器評)
商父癸鼎一(鍾鼎欵識作兕父癸鼎)
銘作子執弓者謂其有武功也旁作象形兕(鍾鼎欵識)
商父癸鼎二
銘曰子父癸蓋子為父癸作此鼎子作立戈之状(鍾鼎欵識)
商父癸鼎一高五寸五分耳高一寸三分闊一寸
五分深三寸四分口徑四寸四分腹徑四寸八分容
一升九合銘四字
商父癸鼎二高五寸九分耳高一寸四分闊一寸
五分深三寸四分口徑四寸八分腹徑五寸六分容
二升三合銘三字
右二器皆曰父癸第一器曰孫旁作兕形昔人嘗取
兕角以為觥曰兕觥郭璞有山海圖贊曰皮充武備
角助文德古人取諸兕者如此又皆作持弓状蓋九
射之禮必寓之以射而弧矢者男子之事鼎之設飾
豈無意乎第二器作立戈狀蓋商有謂父癸尊者作
立戈有所謂父癸鼎者作横戈有所謂父癸卣者作
執戈器之畫戈為所取小之義此類銘戈形出一時
之制也(博古圖)
按此鼎銘蠆象形篆也博古錄云蠆雖微物而善毒
人以君子思患而豫防之故銘之於鼎也(鍾鼎欵識)
右高九寸六分耳高二寸闊一寸六分深六寸三分
口徑八寸六分腹徑八寸七分容一斗四升一合重
十有四斤二兩三足銘一字作蠆形考其蠆字取其
形象至後世小篆亦作□而注謂象形則□為
古蠆字無疑蓋姬周而上銘識簡古如魚敦饕餮鼎
皆商器也悉取物以為篆今蠆亦如之蠆雖微物而
善毒人亦君子之所思患而豫防之故其銘之鼎宜
焉又蠆疑為人名若周恭王之三年鄭獻公蠆立又
如公孫蠆之類則鼎之識殆亦商人之名也(博古圖)
右蠆鼎銘藏秘閣銘一字象蠆形吕氏考古圖云即
古文蠆字(金石錄)
祕閣有蠆鼎祥符初齊郡王上之其銘作蠆形余以
書傳校之疑為公子蠆也春秋時如鄭厲魯公孫與
陳祥之族雖皆以蠆制名然自昔古器得者多子尾
所為自送女器不苟作皆考合禮經存當時制度知
子尾為器其衆且不勝舉也古之為書者盡於象形
傳曰書者畫也故凡有形之物必寓之象至無形不
可以象類得者然後寓之意而會焉意不能會而形
類隨變則轉注以相授指事以相辨諧聲以相合故
知字本象形且曰孳乳以相生也其變於此者形不
足盡然後廣取以備物各有本也許氏說文解字雖
本秦篆然蠆之字猶為象形蓋秦人改書文以作故
其原亦本古字惟點畫少變服虔曰蠆長尾謂之蠍
特其尾之名耳又曰蠍毒傷人曰䖧(張&KR0844;切)則蠍其毒
之及人者也今既以䖧為蠅種則不復以螫為蛆矣
以蠆尾為蠍則還以蠆為異文宜其古字廢也(廣川書跋)
商秉仲鼎
秉仲者書傳無考然字畫竒古兩旁二字亦左右相
戾有折木之意蓋鼎之為字下從折木耳(鍾鼎欵識)
右高六寸一分耳高一寸闊一寸二分深三寸六分
口徑五寸三分腹徑五寸六分容二升六合重四斤
有半三足銘四字按王安石字說秉作□從又從禾
此上一字作□以象禾□以為又乃秉字也秉仲者
索諸書傳訖無可考以其器之精練渾厚可愛知為
商物耳(博古圖)
商䕫鼎
䕫乃作鼎者之名耳此鼎也而謂之彝蓋彝者法度
之器非六彛之彛也(鍾鼎欵識)
右高五寸三分耳高一寸闊一寸二分深三寸三分
口徑四寸九分腹徑五寸三分容二升有半重三斤
九兩三足銘五字上一字未詳四字曰作尊寳彝此
制度乃鼎而謂之彝蓋商器類以彝銘之蓋彝以言
其法非六彝之謂彝是器耳為綯状腹足無紋渾厚
純質斷商器也(博古圖)
商若癸鼎
右鼎銘於亞形中作一若字銘其作器之人也(鍾鼎欵識)
右高五寸八分耳高一寸一分闊一寸三分深三寸
二分口徑四寸九分腹徑五寸二分容二升二合重
三斤二兩三足銘八字於亞形中上作一若字銘其
作器之人也旁作旗旆之勢於左旌其位也又作兩
手互執物狀於右以著薦獻之象而且昭其獲助也
四隅作癸丁甲乙雜然陳布昭其日也中作父字明
子職也蓋九旗名物皆從於太常則至尊有之至於
諸侯則建旂軍吏則建旗孤卿則建旜中大夫則建
旟下大夫則建旐道車則建旞斿車則建旌而士預
焉故旗旆所以旌其位者如此古之制字於與作□
以兩手交相舉明非一力也經曰四海之内各以其
職來祭夫聖人之德何以加於孝乎詩亦云駿奔走
在廟不顯不承無射于人斯則得多助者所以為孝
也故兩手互執物所以著薦獻之象而昭其獲助者
如此天有十日地有十二辰各以其類而為配合在
商言其略故凡彝器止言其日若商敦言己丁與此
鼎言癸丁甲乙者止以十日也在周言其詳故凡彝
器復兼言其辰若周尊言丁丑周彝言己酉者又兼
其辰也昔者内事用柔日所以順其隂之入外事用
則日所以順其陽之出婚姻内祭皆内事故用柔日
師田外祭皆外事故用剛日然則是祭言甲者剛日
也言癸丁乙者柔日也此所謂紀其日歟今所蔵器
有言祖有言父有言兄下以享于上也有言子有言
孫子孫之所自致也此又所謂言父者所以明子職
歟然其形制比商器復加文縟三足皆作饕餮氣韻
頗古真商盛時器也(博古圖)
若者作器之人也旁畫旗旆書功太常之義也兩手
執物著薦獻也布癸丁甲乙於四隅紀其日也中作
子字明子職也商人制字類取諸物以為形象蓋書
法未備故耳(紹興古器評)
商象形饕餮鼎
右高五寸七分耳高一寸七分闊一寸五分深三寸
四分口徑五寸五分腹徑五寸四分容二升三合重
三斤九兩三足銘一字按此鼎欵識純古髣髴饕餮
之形後人觀象立名故取為號至周監二代文物大
備凡為鼎者悉以此為飾遂使吕氏春秋獨謂周鼎
著饕餮而不知其原實啓於古也按春秋宣公三年
王孫滿對楚子問鼎之語曰昔夏之方有德也遠方
圖物貢金九牧鑄鼎象物故民入川澤山林不逢不
若魑魅魍魎莫能逢之則商之為法亦基於夏而已
周實繼商故亦有之耳昔人即器以寓意即意以見
禮即禮以示戒者如此(博古圖)
按鼎銘一字竒古不可識亦商器也愚謂銘字疑是
戊蓋乙鼎庚鼎之屬(考古圖)
商畫多取諸物以為形似如魚鼎以貝為魚蠆鼎以
□為蠆之類皆是書法饕餮貪獸也自商至周凡為
彝器者往往取以為飾所以示飲食之戒而吕氏春
秋獨謂周鼎著饕餮何哉(紹興古器評)
商之器銘多取象於物故有為蠆形魚形之類於鼎
者為犧形兕形之類於卣者為龍形之類於觚者為
蜼形之類於尊者雖曰書畫未分固應如此然古人
取象命意莫不有理非徒為也(同上)
商魚鼎(鍾鼎欵識云月魚基鼎)
右高五寸五分耳高一寸闊一寸四分深三寸三分
口徑五寸二分腹徑五寸容二升三合重三斤一十
兩銘三字月魚基且古者祭祀之名不一祭天於圜
丘祭地於方澤祭日於王宫祭月於夜明祭星於幽
禜各以其類求之則於薦獸之物豈非亦以其時耶
故商有月星尊日星甗者是各以其類而為之器是
鼎銘以月繼之以魚者豈祭祀之器既以其類又求
其類於物耳如詩所謂季冬薦魚春獻鮪者以其時
為薦獻也基者無所經見惟說文以為薦物之几蓋
象形也(博古圖)
商伯申鼎
伯申經傳無所見蓋不得而考矣(鍾鼎欵識)
右高五寸四分耳高一寸闊一寸三分深三寸二分
口徑五寸腹徑五寸七分容三升重三斤二兩三足
銘五字曰伯申者於傳無見蓋不可得而考矣然是
器有可得而論者凡鼎彝之屬莫不有文或飾以雷
篆雲紋或錯以䕫龍蟠螭之屬而此獨通體純素制
作朴古意商尚質其商人之為乎(博古圖)
伯申索諸經傳訖無可考然觀其通體純素不加文
鏤之飾制作朴古商世尚質其商人之為乎而又二
器銘識皆同形模大率相似惟前器銅色凝綠後器
土花黤漬為小異耳必一時所作之器也(紹興古器評)
商立戈鼎
高五寸五分耳高一寸二分闊一寸深三寸七分口
徑四寸八分腹徑五寸容二升四合重二斤十有四
兩三足銘一字(博古圖)
商立戈父甲鼎
銘曰子父甲蓋子為父甲作此鼎也(鍾鼎欵識)
高五寸六分耳高一寸四分闊一寸二分深三寸口
徑四寸九分腹徑五寸七分容二升四合重四斤七
兩三足銘三字(博古圖)
横戈父癸鼎(鍾鼎欵識作孫父癸鼎)
右銘子之字作横戈亦立戈之意也(鍾鼎欵識)
高五寸七分耳高一寸四分闊一寸二分深三寸口
徑四寸九分腹徑五寸七分容二升四合重四斤八
兩三足銘四字禹後之戈氏也蓋商人作器多著此
象故於爵有立戈爵於甗有立戈甗於尊則有立戈
癸尊於卣則有執戈父癸卣然則飾以戈者皆商物
也王安石字說謂戈戟者刺之兵至於用戈為取小
矣其取為小故當節飲食其用在刺故必戒有害雖
然戈所以敵物而勝之故我之字從戈者敵物之我
也非有勝物之智則不能敵物非有立我之智則至
於失我古人託意兹亦深矣雖然議者謂春秋間徐
子會齊侯其所賂之鼎有曰甲父者遂指父甲以為
甲父是大不然夫杜氏以甲父為古國名故高平昌
邑之東南有亭亦曰甲父亭若乃父甲則商子孫追
享其父者故加父於上以顯尊神之意儻以為甲父
則是以國名變商號矣遷就傅會之說不可不察也
(博古圖)
按父癸商號也而或者以為禹後常有戈氏遂以戈
為姓今考斯器飾以横戈銘以父癸則所謂戈者非
禹後之戈氏明矣蓋商人作器多著此象故於爵有
立戈爵甗有立戈甗於尊有立戈癸尊於卣則執戈
父癸卣然則飾以戈者皆商之物也王安石字說謂
戈戟者刺之兵至於用戈為取小矣其取為小故當
節飲食其用在刺故必戒有害古人託意兹亦深矣
(紹興古器評)
銘曰綦父乙蓋綦國名也(鍾鼎欵識)
右高六寸六分耳高一寸三分闊一寸四分深四寸
四分口徑五寸九分腹徑六寸七分容四升七合重
四斤六兩三足銘三字純素隱起雲雷状按父乙商
也而周有召公尊其銘亦曰父乙此豈周器乎曰不
然召公尊者周王用以褒大召公之子孫而乙者其
名也父者所以尊稱之也如康王命畢公而曰父師
平王命文侯而曰父羲和蓋示有所尊也豈此所謂
父乙者哉況周人作銘文字以備此鼎質而字畫竒
古非商器而何曰綦者按列禦寇嘗言綦衛之箭而
音釋者以綦為其且援史記綦國之竹為據則綦國
名也歴考商書雖不聞有國之為綦者然歸亳之際
諸侯所會者至於三千安知其無綦耶大抵為史者
非因事以見之則亦不能備載矣(博古圖)
右高六寸九分耳高一寸六分闊一寸五分深四寸
一分口徑五寸八分腹徑六寸四分容四升重三斤
六兩三足銘一字製作精純與商辛鼎無異凡鼎之
銘有曰尊鼎有曰尊彝而此獨以□為誌者考諸鼎
字於雍公緘鼎作□於大夫始鼎作□於得鼎作□
字畫變易無常而漢鼎又作□其下體頗與此近深
意其為鼎字且鼎字上從二一而□之下從析木一
隂一陽之謂道鼎者器也而道寓焉一則成象一則
效法故從二一以木巽火者飪也故從析木此鼎其
文雖異而下皆左右戾有析木之義深得古書之體
著此銘者古人所以正名也以易考之革去故鼎取
新又見其新新不窮之義(博古圖)
右鼎銘古器物銘并淮陽石刻並考作箕字(鍾鼎欵識)
余考此鼎無銘識有刻在蓋日甘以書文考於古在
篆為箕在籀為期在文古為其然未少異也刻畫朴
古欵式深重與蠆鼎相類書至精工非後世書篆字
可識自漢以來功力漸改無復欵文如三代時故悉
刻鑿為之今視其文如木蠧蟲行以此知為周秦間
寳器也嘗考於古齊公孫竈生欒施施字子其至其
後世以王父字為氏故漢有况其古者廟器以名宴
器以字此其為宴器者歟欒施氏嘗作此器後世守
之不廢按其籍至河中齊郡上之齊無其姓與名可
索而知也今考古文孝經其為尊古文老子其為示
或體為尊王存乂為丌古書亦無以為甘者惟顧野
王以□為箕後世共疑於此林䍐以□為其蓋本鼎
銘以考書法當古文廢絶後䍐能以古學自考不徒
爾也昔走作寳味鍾銘與季姜㱃盂及石鼓皆從丼
為其則林之說是也今人不知古字或議䍐不能据
古而自臆說觀鼎篆所存乃與䍐合孰謂不知而妄
有作也(廣川書跋)
父子鼎
鼎名曰父子蓋為父作此鼎而言其父子者亦子子
孫孫相承之意(鍾鼎欵識)
商乙鼎
右鼎銘曰乙作蓋作器者乙也(鍾鼎欵識)
右得於鄴郡亶甲城按鼎銘乙下一字不可識考其
形制文字及所從得蓋商器也(吕氏考古圖)
右寳鼎銘曰作寳班固詩云洛修貢兮川效珍吐金
景兮敲浮雲寳鼎見兮色紛紜煥其炳兮被龍文殆
是鼎耶(鍾鼎欵識)
右銘曰子父丁蓋子為父丁作此鼎耳(鍾鼎欵識)
商子孫父丁鼎一
商子孫父丁鼎二
右二銘前一器上一字作持刀之狀者孫也蓋子與
孫同為父丁作此祭事之器耳後一器上一字曰祈
有貽厥子孫之意(鍾鼎欵識)
右二銘字畫竒怪未容訓釋以鼎出濟南姑以名之
耳(鍾鼎欵識)
商申鼎
銘曰申作寳鼎申乃作鼎者之名也(鍾鼎欵識)
商足跡父子鼎
右銘上作足跡之狀又言父子作禾鼎蓋父子同作
此鼎也(鍾鼎欵識)
足跡者言能繼跡於父祖也(同上)
商&KR3121;父辛鼎
&KR3121;與率同蓋作器者之名也率與子孫同作父辛祭
享之器耳(鍾鼎欵識)
商父子鼎
右銘上一字未詳乃作器者之名也(鍾鼎欵識)
商仲作辛鼎銘
伯仲之叙别長少自堯舜以至三代盡然惟著稱則
異夏商不待年五十凡長則稱伯次則稱仲周人必
待五十而後稱伯仲此其制文也仲作辛鼎其可考
者以名知之辛壬丁甲惟殷為叙而伯不配甫者亦
殷道也禮緯曰質家稱仲文家稱叔又益知其說信
然(廣川書跋)
六藝之一錄卷一
