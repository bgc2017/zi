欽定四庫全書
六藝之一錄卷一百二十七錢唐倪濤撰
石刻文字一百三(集錄金石序記)
曹明仲格古要論序
先子真隠處士平生好古博雅素蓄古法書名畫古琴
舊硯彛鼎尊壺之屬置之齋閣以為珍玩其售之者往
來(闕)多余自幼性亦嗜之侍於先子之側凢見一物必
遍閱圖籍究其來歴格其優劣别其是否而後已迨今
老猶弗怠特患其弗精耳嘗見近世紈袴子弟習清事
古者亦有之惜其心雖愛而目未之識矣因取古銅器
書法異物分其高下辨其真贋正其要略書而成編析
門分類目之曰格古要論以示世之好事者然其間或
有謬誤尚冀多識君子幸而正之洪武二十一年戊
辰春三月望日雲間曹昭明仲書於澳上之寳古齋
趙子函石墨鐫華自叙
余不敏八歲時從先大夫在重慶郡守朱秉器先生博
學好古手虞伯施書授余使余臨摹余時兒嬉不能有
得也既歸為諸生困於制科文不暇旁及然私心竊嚮
慕古人每獲一名碑必摩弄累日不忍釋去余㞐近周
秦漢唐故都諸名書多在焉西安頖宫碑林為最余每
至其下必坐卧觀之至於忘返芒蹻所及片石隻字必
且駐觀其佳者輒疏記之以俟好事貴人慫慂摹搨從
乞副本并請之友人之宦遊四方者於今三十餘年矣
憶宋歐陽公趙德夫洪丞相明都玄敬楊用脩皆能博
收古碑註釋評證傳之將來今洪丞相隸釋刻本最少
歐之集古錄趙之金石錄都之金薤琳瑯楊之金石古
文則人所共覩記也考其收錄歐僅四百餘趙至二千
都楊二公數不及歐以余三十年所收雖過都楊而視
歐本才三之一視趙不能十之一自宋元以上往往有
二公所不及收者即諸公書亦自有無互異豈不以搜
訪之難哉且諸公版本具在而求其石蹟亡者已過半
矣余死之日余所收錄亦與浮煙飄靄俱盡良足悲也
暇日命裝池成帙置一長几高齋永晝或追尋往跡或
模倣名書披賞之餘妄加管見書於各卷之尾又恐他
日將與此卷同為烏有而已因總錄其語付諸棗梨余
目不能識書乃敢謬議古人何足存者但因余言而使
後之好古者如余之取徵諸公未必非斯文之一助也
且余于諸公書最愛都楊二公全文抄刻即石蹟已亡
取徵猶備而負廬所入不足以既匠氏故用歐趙二公
例獨刻跋語刻成竊取劉氏勰之言以名其書曰石墨
鐫華示諸同好無不稱善者追惟三十年前在重慶時
秉器先生往矣安能起九原而與之上下之斯文未喪
其為秉器先生不知凢幾有能益我以所未見者余雖
老矣飲啖尚健天假之年將有續篇就正君子萬歴
戊午秋七月五日中南敦物山人趙崡子函父撰
趙凢夫寒山金石林叙
千秋典據所賴者金石古人面目所見者書翰書翰非
金石不傳典據非金石不遠是以鼎彛碑碣谷變陵遷
時移世易彼之存於天下猶古人之復生於今日也余
生實晩所見無何每得殘碑片言隻字等之天球河圖
今也僻處一隅未及游覽上都循歴齊魯燕秦搜剔梵
宇琳宫王侯陵寢間所有珍竒祕藏可令千古常新者
取余家藏先代明人考索如黃伯思東觀餘論祕監及
宣和書譜鄭漁仲金石略朱長文墨池編歐陽公集古
錄趙德父金石錄洪丞相漢隸釋我明文夀承金石總
要葉文莊家藏碑目弇州先生金石跋語以及内府書
目天下書目中所載參以近代間出如余耳目睹記者
為之編次郡省作立時代以人係時以時係地時紀在
綱分條不紊觀者易明求者易按題曰金石林時地考
庶幾同志相知中有能探求共成勝事僻壤窮陬令余
不翼而飛此又欲以俟之有心斯道者矣時萬歴己未
九月既望墨丘生趙均題於玄林小窗
盛時泰玄牘紀序
嘉靖甲寅春四明詹子將往溧陽謁史公恭父乞予為
文因借玉女潭山居記於羅元溥戲題詩云吏部開山
處還因古洞天卧遊三百里都只在毫端既還遂借别
帙原溥時數日一致繙閱後各跋百餘字歸之復錄所
跋者于紙是時予在制春寒多雨故日夕棄舉業廢人
事為之入夏漸長欲益肆厥力居無何羅氏所藏已殫
乃復借於姚元白元白所有不甚夥然多舊時拓本頗
精竒時時晨起捉筆日午棄去晩復當風再濯研倦乃
已秋深入棲霞久之與黃淳父過少司成朱公象玄官
舍覩所藏甲秀堂帖帖本淳父故物得之祝京兆者後
歸閩士王某王素稱好事今官都下淳父數誇之予既
見手把之不忍釋而淳父從旁慨嘆異其所來及酌酒
歸篝燈坐堂上因思凢物竒則必傳聚則必散即如此
帖不數載自吳而燕又自燕而吳神輸鬼運不可致詰
如此然則二氏所藏使無是帖則已誠有之豈不以竒
而傳耶縱不以竒而傳久則澌滅不可考後之人有願
見不可得者雖然予所覽特古帖之苴爾世所保禊帖
如麟鳳芝草予所見若上海顧内舍汝和本有張仲夀
記華亭何翰林元朗本有倪元鎮詩與朱公象玄本有
趙子昂跋皆號稱五字不損者則遺帖在世尚多又何
取於二氏哉予之為此多贅也已或者曰古人若洪公
适之隸釋歐公脩之集古目錄趙公明誠之金石錄黃
公長睿之東觀餘論如此者甚多後日焉知二氏之藏
不賴子傳耶予既笑予之贅又嘆古之人多此也因點
竄之以存題曰玄牘紀作玄牘紀序時嘉靖丙辰十一
月三日也
汪樂卿珊瑚網古今法書題跋叙
維古靈際龍圖龜字肇焉迨刻鍾鼎以晰魑魅明旗章
以昭軌度尊彛陳而欵識列輿地畫而疆理辨厥初形
象原自同體故郭恕先以篆籀畫屋上折下筭一斜百
隨咸中尺度李龍眠書法極精山谷謂其畫之關鈕透
入書中則善鑒畫者應先鑒書余也自幼趨庭見先荆
翁所藏書畫心竊議之壯而於交知間得掌錄名蹟以
至老積有卄餘帖矣雖海人鐵網取珊瑚亦不過是此
皆前賢遺墨多未經夀梓奚啻龍藏珍祕苐未詮次間
有重複兹因莊盆罷鼔聊爾剖析寄情凢名畫法書自
晉唐以來準時酌取有不薄今人愛古人為各自成部
而所書真蹟詩文後則石刻繼焉復搜載記收藏家為
書憑附以往哲名言為書旨書品真如米老願作蠧書
魚入金題玉躞間遊而不害蘇子美嘗言明窗淨几筆
硯紙墨皆極精良自是人生一樂歐陽文忠論學書云
有以寓其意不知身之為勞也有以樂其心不知物之
為累也然則自古無不累心之物而有為物所樂之心
余是以不憚敝神於殘年亦希王逸少一不得意誓墓
不出遂終其身也乎若朱紫陽畫深得吳道子筆法林
和靖亦善繪事可知畫為書之緒餘豈特同體而已哉
墨染天河水雲舒九萬牋應網吾之珊瑚不少崇禎
癸未天中節檇李玉水汪砢玉樂卿氏識於東雅堂左
隅之潄六齋
顧寧人求古錄序
予自少時即好訪求古人金石之文而猶不甚解及讀
歐陽公集古錄乃知其事多與史書相證明可以補闕
而正譌不但辭翰之工而已比二十年間周遊天下所
至名山巨鎮祠廟伽藍之跡無不搜尋登危峰探窈壑
捫落石履荒榛伐頽垣畚朽壤其可讀者必手自抄錄
得一文為前人所未見者輒喜而不寐念古人遺刻且
日遠日湮後之人未必如予即如予而數十百年之後
又當磨滅幾許又歐陽趙氏二錄僅有其目而不著其
文良以卷帙浩繁難於盡載而好古之君子不無遺憾
乃取篋中所得重為刪正去其大半擇可傳者錄之以
遺諸後人其高文大篇已見於方志者不錄碑刻之摹
拓而傳於世者不錄近代詞人之作多有文集者不錄
在乎闡幽表微備史乘之遺存前古之制然以布衣之
賤出無僕馬往往懷毫䑛墨躑躅於山林猿鳥之間而
北方之人鮮能識字其或限於聞見窘於日力而山高
水深為登涉之所不及者即所至之地亦豈無掛漏又
望後人之同此好者繼我而錄之也
趙子函訪古遊記三首
一遊終南
余自髫年躭古法書沈右丞箕仲又謂余集帖數經臨
摹其丰神無復存者獨漢唐古碑為可重耳余心是其
言而肯足一隅以不能博收為恨今五十矣中夀余將
就木焉其於腐肉朽骨何有且余最喜山水探竒攬勝
又以不得同志為恨戊午夏四月作石墨鐫華示王甥
允濓允濓曰丈人於近道古碑恐有遺者寧可令歐陽
脩趙明誠諸君子見乎因歴數所見數種余謝不敏要
允濓欲與偕出從九嵕而東遊城南遵太乙尋草堂道
鄠杜允濓喜甚解衣起舞曰是所願也遂治餱糧從長
安呼一善搨者李守才至將發允濓又請曰丈人居近
南山如重陽宫宗聖觀仙遊寺據勝地宜多古碑盍先
一觀乎余頷之翌日乘二小馬搨工與二僕負楮墨從
由南時村成道宫成道謂王重陽重陽名喆成道於此
有仙遺海棠花記記所留海棠活死人墓字出趙秉文
書又道行諸碑皆不足觀南出得小逕望重陽宫樓閣
出樹杪旭日初升谿水與林光相射不覺洒然至觀諸
碑森立唯趙承旨所書勅藏御服孫德彧道行二碑可
錄李道謙書教祖碑王元美所稱精勁有法者暨姚燧
所書重陽仙跡碑之蒙古字碑甚多多不能識元美宛
委餘編所載數字視此如石家珊瑚矣余為一詩已呼
道士出所藏御服製以宫段正秋香色針工精密可左
右袵夷風也此服賜孫德彧者碑載甚明傳者以為王
重陽重陽金人成道后久而元為之建宫安得服元服
德彧死葬南山墓曰孫真人神道碑存傳者又以為孫
思邈皆殊可笑也余為一詩已至宫前龍虎殿猶元搆
木石粧塑皆非今所有丹堊銷沈左壁上方字數行余
目不能遠視王甥借一梯讀之云粧鑾功德主本宫提
點孫道和曹漢臣塑胡君貴粧後題至順三年十二月
三日字且漫滅遇余而顯亦三人者之幸也向使更數
歲不復可尋矣因與王甥慨嘆者久之翌日遊樓觀其
上太史伯陽父與尹喜說五千言處為說經臺其下唐
開元帝夢老子得真容處為宗聖觀宜多唐以前碑今
止靈應頌一碑頌真容事天寳間戴伋分書刻北面南
面刻宗聖觀記唐人分書甚佳但經元人翻本減弱矣
碑側蘇軾書詩并弟轍詩歲久剥蝕元人别摹一碑法
視碑側字亦減又員半千撰碑分書亦翻本皆不大佳
其餘如繫牛柏記文始殿碑殿壁間宋人諸詩又其下
者余止令搨靈應頌碑而與甥上紫雲樓樓壁間元人
畫山水極竒偉二十年前尚亡恙今為亡賴子拭去題
惡詩殊增懊恨獨七真殿壁金碧猶存竒偉不減樓壁
間畫似出一手者既而摩石犀窺玉井登經臺由吕公
洞攀顯靈巗臺上米芾第一山大字趙孟頫玄元十
子像贊疑皆摹刻又元人玉篆二體道德經皆不大佳
而顯靈山新作玄武廟碑則余所撰余謂此山稱顯靈
即老子真容出處不知何以貌玄帝謬甚語具碑中已
從聞仙谷將還東至會靈觀觀側葬塔皆宋道士塔銘
剥落不可讀觀中開元帝夢真容碑蘇靈芝書經翻刻
余别收易州一碑亦靈芝書中載姓名與此小異而刻
勝之碑隂蘇軾與章惇共遊題字亦遒逸時日薄暮隂
雲四起亟鞭馬馳中途雨至衣盡沾濡王甥衣單衣以
一襆抱持所搨碑惟恐雨入殊有趙子固寳蘭亭之致
余大笑為一詩翌日又游仙遊寺寺傳是隋文帝避暑
宫唐韓均平詩仙臺初見五城樓者即其地也今為寺
入黑水谷五里萬山迴合仄徑依黑水而行大勝樓觀
但剏造殿閣不及耳寺下潭曰黑龍停泓淵碧洞駴人
心聞宋時每歲遣中使投金龍於中居人言昔深不可
測今亦漸淺矣滄海為田當不誣也潭上架一木而過
則馬季常讀書洞史稱季長從京兆摯恂隠於南山之
隂博通經籍豈即其地耶而殊偪側不可居不曉所出
洞前玉女泉玉女謂秦弄玉與簫史吹簫于此仙去語
近誕泉即蘇軾剖符所調水亦無他竒但經軾品題遂
貴耳寺前小塔俗云逼水塔塔上唐人畫天王鬼神軾
以為非吳道子不能今畫與軾題書世稱雙絶越泉洞
而上高山障之有徑西出迴視殿閣參差山林掩映龍
潭激流雁塔高跱宛然董北苑筆蓋山之勝至此殊絶
矣余觀已與王甥小坐寺中為一詩其他不及詩而歸
是役也為日三得唐碑一元碑佳者三塔畫一蘇軾書
字二翻刻唐碑二
二遊九嵕
既而將遊九嵕求文皇附蟄諸臣碑憶馬嵬北五里有
隋李使君碑余昔自奉天過看低回久之恨無搨工遂
渡渭先之馬嵬舟中指北芒阪上漢帝諸陵往往在目
廢丘古城尤近短棹長波相為鼓盪余興發以一詩寫
之至馬嵬不及授餐詣碑碑隸書稍孫漢法而不甚闕
獨闕使君名據碑云季父琰之琰之見魏書使君封安
喜縣公官亦不卑而隋史無傳不可攷余為一詩居人
有以茗進者先置石蜜數匙于甌而注之甘苦相戰不
曉何物余戲謂王甥倪迂以糖點茶怒人不知其味倘
飲此不稱善乎相視大笑翌日馬嵬人競攜食過余索
余書置墨如竈突煙筆如禿髮老而酒肉傖父雜坐于
傍間以䆿語余為連書數十紙顧視似閻立本内苑池
上作畫但對此曹差少羞澀耳是日欲為馬嵬懷古詩
意興殊惡翌日乃於馬上成之過延長寺抵儀門村訪
苟子好善去昭陵漸近亭亭一峰已當吾馬首恨不即
攜謝眺驚人句朗吟其巔矣苟子者二十八舉於鄉余
以白頭老子對之不覺面慙為一詩以贈是日即拉苟
子至昭陵十里高生家高生名儼暨侄爾舟余故人先
是余數語以昭陵宜有殘碑生已為問得數種以語余
翌日攜王甥允濓苟子好善高生儼爾舟聯鏕而行北
一里許得許洛仁碑碑書不大佳又北半里許得薛收
碑似昭仁寺碑駸駸有伯施法折而西一里許為趙村
村有廣濟寺寺後石鼓唐人書尊勝經呪精健絶倫止
存十三考長安志圖有石鼓興宫而不言所以從趙村
北行八里許為莊河村村中聞有一碑未至先於道傍
冢得姜遐斷碑及至村觀碑則段志玄碑行間一牧羊
兒云碑甚多余犒以金使導東行數十步田間又横一
碑則監門將軍王君碑又東行數十步一碑無字亦無
冢蓋土人平之而并磨其碑耳以圖攷疑是長孫無忌
碑又東行半里許為劉洞村流水界之渡而東一碑則
房玄齡梁公碑褚河南正書雖存者無幾而明珠寳玉
片屑已足襲藏矣世但重褚河南聖教序而此碑則沈
埋斷莽間悲哉又東數十步高士廉碑在焉又東數百
步李靖碑在焉撰書姓氏殘缺與諸碑同而上半完好
靖冡作三山形文皇以象其功土人謂上三冡李勣冡
亦如靖土人謂下三冡二冡南北相去不二里勣碑高
宗御書高二丈餘嶄然屹立與温彦博碑搨者甚多土
人捶其字殆盡彦博碑在靖碑北數十步歐陽詢書法
視皇甫九成化度最為得中而不復可搨余為咨嗟者
久之是日亭午餒甚就西峪村李氏市食李氏食余而
返其值已小坐一廟東南望古塜相連碑甚多就之則
褚亮碑阿史那忠碑張後胤碑孔穎達碑豆盧寬碑張
阿難碑鱗次都不百步書與段姜等碑俱有法而孔穎
達碑極類虞伯施但結搆小疎昔人謂為伯施書非也
穎達卒在世南後不應世南作書當是習世南者書之
然已優孟矣既而又得蘭陵公主碑於老軍營之西北
得馬周碑於狗村之東得唐儉碑於小陽村之北碑既
多佳余且觀且行搨工遂不相及余語諸君期以三日
畢搨乃登昭陵皆曰諾方余之過莊河村觀段志玄碑
也有趙生文奎朴人也聞余至遣要余余謝不往趙生
則自追余西峪村余翌日至其家主食其鼎亨僕食其
蔬粟馬食其芻茭久無倦色余遂安之為一詩而令王
甥攜搨工盡搨諸碑孔穎達碑螭首嵌空處有至正四
年三月顧游特看此碑墨書十二字積泥土中拭視如
新是一竒也方搨而王甥馬忽逸追之馬止處一碑仆
地王甥語余余募人起之乃崔相公敦禮碑大半完好
是又一竒也余既不即行則為訪求殘碑仆者起之埋
者出之存額者搨額尉遲敬德碑自額以下埋土中聞
十五年前令尹芮質田掘而搨數十紙余出之了無一
字蓋土人于芮君搨後捶而瘞之耳又山半數冡土人
謂宰相墳仆一碑傳是魏鄭公碑山東半數塚土人謂
亂冡坪仆二碑余皆起之則與尉遲碑同不知何年捶
而仆之也余不勝嗟悼為一詩弔之又有告我以陵北
四十五里叱干村有乙速孤公碑者余興欲飛趙生語
余勿行是天將雨余怪之趙生指門前溪水謂余水縮
雨徵也蓋水從巴谷出村人鑿山引之溉田田皆畝一
鍾而以其盈縮占雨甚驗余猶弗信已而陰雲忽起大
風拔木驟雨如注山谷應響水泉皆溢如秦王破王世
充歸浴鐵萬騎二十五將后從鼔吹聲震長安中余亟
為短歌歌之以敵其勢翌日稍霽余與諸君乃上其道
有二東曰御道稍平蓋唐帝謁陵所由西道仄近莊河
乃從西道土人謂有馬鞍險恐余不能過余至則履若
平地然九嵕中一峯為太宗葬處是曰昭陵高不敵終
南一小峰而土人遂以為險絶真井魚見也余既至峰
下觀歴朝祭碑與翁仲或側或仆獨六馬皆以片石刻
其半左右列各三攷歐陽詢書贊刻石殷仲容又書刻
馬座今馬身半刻而無座字製亦不類唐人且太宗以
天下全力豈難作一石馬而半刻之耶姑存以待博物
者自此益斗絶余獨衣短衣而上王甥先登余老力衰
為之徐行苟子先至馬鞍山已悸不能置足余掖之至
此益悸余又掖之相視而笑既達其巔則分東西二峯
見地脉從崆峒來至此界以涇仲山嵯峨障其東涇出
山後渭遶其前南則中南太乙亘若列屏平川一帶俯
視無際長安萬戶城若彈丸矣巗半石洞藤蘿翳之所
謂鑿山架閣以入棺者雨驟注不得至為一詩而下循
山北行三十里為東莊村村人朴野而能食客但其地
夏寒四月麥才一尺供具不備客至便刲一羊不然則
割雞相氏者高生儼婦翁也競以酒食來意甚殷余頷
之是日午之叱干村村東二家一為乙速孤昭祐碑苖
神客撰釋行滿正書一為乙速孤行儼碑劉憲撰白義
晊分書地僻搨者少故得稍完亦幸巳叱干村之西南
又二十餘里豆盧村陳生庭譔慕余好古聞余至鞭馬
觴余于叱干相見甚驩余即碑下為滿引數觴鄭重而
别是夜宿東莊寒甚余雖被酒猶覆二被視山南别一
天地矣為一詩翌日南行緣溪上下雨氣初開日光磨
盪泉聲在耳山色映人興致殊佳為一詩遂由東道下
谷口為煙霞洞傳為鄭子真隠居處涇陽亦有谷口此
去涇尤近而漢中又有谷口不知誰是余與王子苟子
高子小坐下談子真事村人輒答曰村無姓鄭者口
占一絶句嗤之是日别高子抵儀門苟子宴余苟子三
世同居白叟黃童一家滿坐殊令人媿羡翌日南過阿
史村村亦有數大冡因憶叱干豆盧阿史那皆代北大
姓而阿史那豆盧諸人又有功於唐陪葬昭陵此必三
族所居而無所考過此東望茂陵巋然壁上而衛霍諸
將附焉想見武帝之盛登臨瀚海勒功燕然似不減李
靖斥隂山擒頡利時而俗儒往往訾之殊為可恨略而
南阪盡得興平城城上于茂陵九嵕則又皆在指顧中
矣余不勝感慨為一詩而興平于子養賢又為言其頖
宫一碑亟往觀乃隋賀若誼碑宋人磨其隂刻作夫子
廟碑元文尚存十五聞昔曾完好一縣令不耐嚴貴人
之索取捶其字過半云已又于崇寧寺壁間得隋常醜
奴墓誌書雖不大佳唐以前物可存也是日徐明府聞
而邀余飲明府巴縣人先大夫曾貳巴郡今墓木拱矣
見明府殊有風木之感明府亦俊朗歡然道故余為一
詩謝之而屬之賀若誼常醜奴二石乞置守焉翌日歸
是役也為日十四得隋碑二隋墓誌一唐碑二十石鼔
一尉遲恭杜淹李思摩順義公先妃陸氏清河公主碑
額六
三遊城南
歸自九嵕之明日王甥先歸長安余亦以他事不得即
東又十餘日乃戒裝至則王甥有世母之喪余居逆旅
以俟之意殊鬱鬱適張生衍祥來翌日與偕出安定門
過演武場遊崇仁寺本名崇聖建自隋唐今為秦邸香
火院締構丹碧長安城諸寺不及也俗呼金勝寺經堂
前有唐大德檀法師塔銘姜立祐撰石幢尊勝神呪張
少悌書皆殊絶余觀已小坐寺中先是王甥告余以寺
西一里許丁知州園掘得唐人墓誌使求之則園已易
主誌磨為他用矣是時余居長安五日長安中諸好余
者競攜酒過余履錯于戶而王戶部堯年别余二十年
則召余飲且出所藏古碑以贈余余得之而喜可知也
又二日王甥亦戒裝攜張茂中遊城南記偕余出永寧
門永寧門西安之南門西安城本隋唐而狹小之記所
謂安上啓夏含光諸門皆亡其故處今城四門東曰長
樂西曰安定南曰永寧北曰安遠自永寧門至薦福寺
三里許寺經廢徙非唐剏塔十五級嘉靖乙卯地震裂
為二癸亥地震復合無痕亦一竒也僧房閴寂多余舊
主而余友臨潼楊師震獨買一院稱有髮頭陀居其中
余曾數訪之今師震謝世且三年院中荒落不勝澘然
為二詩以弔出寺南行又三里許為興善寺前據草場
坡所謂横岡之第五爻也雍錄長安志諸書皆云隋宇
文愷築大興城以城中有六大坡象乾六爻于九二置
宫室九三置百司九五貴位不欲人居置玄都觀大興
善寺以鎮之觀當在寺西寺東又有裴度宅張權輿所
謂宅據乾崗者今觀與宅皆廢獨寺存寺後閣巍然銅
佛像并轉經藏疑皆昔時物閣前有大德禪師碑額閣
上又有故按察劉公餘澤詩按察與余最善讀之慘然
為一詩以吊出寺東南行又三里許為慈恩寺據記云
寺經廢毁殆盡唯一塔儼然則今寺亦非唐剏而塔自
宋熙寧火后不可登萬歴甲辰重加修飭施梯始得至
其巔秦山涇渭皆入目中余賦一詩求記所謂唐人墨
蹟孟郊舒元輿之類皆不可得塔下四門以石為桄桄
上唐畫佛像精絶為遊人刻名侵蝕可恨東西兩龕褚
遂良書聖教序記尚完好而唐人題名碑刻無一存者
問之僧云塔前元有碑亭乙卯地震塔頂墜壓為碎段
今亡矣又按唐史高宗御製并書慈恩寺碑玄裝迎置
寺中導從以天竺法儀其徒甚盛上御安福門觀之記
又謂寺西南一里有李晟先廟碑張彧撰韓秀弼書今
二碑皆亡寺前小渠曲江泉合黃渠水經鮑陂而西聞
二十年前尚有水宗侯誼氾塋在其北引水作池忌者
塞其泉竭矣由寺東南行一里即曲江西岸江形委曲
可指皆蒔禾稼江南岸王中丞旋構亭遊賞今亦傾圯
江正北一阜故樂遊原今為永興王府塋原下舊有青
龍寺今亦毁江頭古冡隆起數處疑非冡當是唐宫殿
基杏園芙蓉池皆在江西南今不可考余停望久之為
一詩記又謂其西北有楊尚書瑒廟碑李林甫撰王曾
書令狐氏廟碑劉禹錫撰并書今皆亡獨其地呼廟坡
頭如故又東南二里為漢宣帝杜陵陵下為三趙村村
中小冡鱗比疑皆帝從葬者又東南五里為張曲記謂
有蕭嵩墓今數冡未知誰是蓋由曲江達張曲地漸高
望之自東南一帶迤邐過長安西南皆所謂少陵原也
本鳳棲原以宣帝葬許后起少陵遂曰少陵少陵在司
馬村東其西皆秦王葬地松柏森蔚華表翁仲數十里
相望焉據記張曲之西趙村有論弓仁墓張說為碑已
斷仆無字今亡村中有石翁仲二疑是仁墓上物趙村
西為高望有蕭嵩父灌墓碑張說撰梁升卿書高望之
西北又有仇士良郭敬之昇平公主三碑皆當在十餘
里内余欲往尋之王甥曰亡矣乃遂東南行至龐留宿
王甥庄庄西半里為秦惠王墓墓前掘得段府君碑碑
字皆平隠隠可讀乃唐段志玄父也碑額字亦漸平細
如處州縉雲碑似是石理漸長歐陽永叔言不誣耳是
日大雨翌日霽西南行馬首淨無纖塵山光林影紫翠
相暎殊不減山隂道上行五里原盡得興教寺據高原
俯樊川玉案山天池寺在其南韋趙三像院在其東韋
杜華嚴諸寺在其西神禾原道安洞惠炬寺横亘其西
南余與王甥坐寺門眺望為一詩遊塔院觀三藏慈恩
西明三塔三藏銘劉軻撰慈恩銘李弘度撰俱建初書
西明銘宋復撰書吕大防所創玉峰軒以玉案得名當
在寺後原半今獨陳正舉所為記在殿壁間寺僧有穴
居者壁間嵌古殿壁一枚唐人畫地獄變相止存閻羅
王一鬼三大不盈尺而猙獰之狀駭人心目亦一竒也
下寺渡潏水尋道安洞葬塔半傾寺亦寥落道安事
無考有金人所為碑獨叙安生平而不及洞所始但至此
西倚高崖東眺樊南之景舉目可盡茂中言不虚也又
東南行過鄭家庄唐鄭駙馬乾曜後族尚百人據記鄭
氏居蓮花洞在道安洞西北今乃在東南豈年久遷徙
耶似不可曉自此南行抵南山普光寺寺有二一在山
下一在山上下寺金碧莊嚴為長安諸寺之冠即崇仁
不及也最勝者寺門内蓮花池大數畝中作藏經閣環
以廊百楹遊人至此恍然有出世想上寺距下寺五里
石磴參差飛梁跨壑長松古柏翠壁蒼巗應接不暇而
莊嚴則減下寺攷寺直玉案山北是故龍池寺東北坡
上有曇遠禪師塔記云上興教寺玉峰軒南望龍池廢
寺則寺自宋巳廢國初有無壊禪師者西方人與秦愍
王有宿世緣卓錫至此山夜擊木魚聲達王宫王異之
明日來見師與語王恍然悟前生事乃命席禮師師攜
石甑炊餅石礶煑水飲食王從者數千人皆給王乃即
此山為起寺居之竟證圓寂師所遺禪衣錫杖并甑礶
見存余得寓目焉寺僧又為余言師化後又有一西僧
貌類師來遊於此蹤跡詭異或與食食無筭或累日不
食或飲之酒不醉或自遺矢傾食中并食之一居士欲
從之遊僧指矢令食居士有難色僧笑而舍之去后所
遺矢處輒生白蓮花僧殆亦無壊之流也惜無所遇云
余既遊二寺與王甥宿奉長老房為普光寺并觀無壊
禪師衣物二詩翌日西北行循神禾原過惠炬寺荒落
特甚下原徑杜固有水西北流當是杜正倫所鑿尚名
鳳皇嘴自此稍西行為杜曲又西北為楊萬坡夏侯村
上華嚴寺丹碧彫殘記謂有澄襟院有東閣有元醫之
居引水架閣頗極幽勝今獨斷崕敗壁而已而倚高原
瞰太乙諸山粲在目前則猶昔也寺西二塔不知誰為
真如寺僧言昔有五塔止存二余觀東一塔下有杜順
禪師像西一塔為清涼國師妙覺塔俱經重脩敗垣中
有唐比丘圓滿斷碑書雅有歐褚法又一僧房有唐儼
尊者塔額大字又有夢英撰碑何潤之書記文殊閣藏
杜順肉身今亡所在而杜順和尚碑不知何緣乃在長
安開佛寺中余與王甥觀已因嘆地之興衰如記稱龍
池廢寺即今普光剏造為諸寺觀而華嚴寺之勝十不
存一二焉為一詩而下循原西行數里有宗尉懷斛庄
亭館參差出半山林木掩映水泉稻畦極幽僻之致懷
斛者懷&KR0008;弟也懷&KR0008;字長房博學能詩文與余善恨不
拉此君開樽飲暢其上也為一詩而過又西二里為牛
頭寺寺地勝如華嚴而莊嚴過之蓋亦秦邸香火院也
寺有徐士龍撰碑今亡自寺西南行過申店渡潏水西
北望皇子陂大冡其西為畢原下為杜城何氏山林逍
遥公讀書臺岑嘉州諸莊俱無所考佇望久之西南過
神禾原十里為香積寺樊川御宿之水交流其下謂之
交水西合于澧入于渭亦一勝地也寺塔中裂院宇荒
涼寺前壁上有畢彦雄撰淨業禪師塔銘書虬健有登
善法寺僧言是塔上墜落者是夜宿寺之西廊與王甥
指寺北汾陽破安賊時長刀斫陳鳥獸皆駭今獨有鬼
火佛燈而已翌日渡交水東南行十里得胡村寺原名
寳際寺壁間有進法師塔銘是日小雨少憩寺中又東
南五里為百塔寺本信行禪師塔院山畔唐裴行儉妻
厙狄氏葬塔尚存餘小塔記所謂纍纍相比謂之百塔
者今止存三五而已殿前石幢經無可書殊絶寺亦入
秦邸故莊嚴稍勝殿壁金元舊畫雄偉可觀寺僧又出
一像紗帽金龍紅袍云得之承塵意是金元達官修寺
者像也余為一詩而下至此東望普光僅十五里所謂
南五臺者曰觀音曰靈應曰文殊曰普賢曰現身皆山
峰卓立樓殿出半天在普光之西南百塔之東南而道
塞多猛獸不易至每歲六月奠禱雲集秦邸人緣道設
飲食以待之乃可游焉余望之悵然循山西行林中多
柿栗其陰蔽日又十五里為子午鎮直子午谷北有日
中之市市多山珍長安人往往就之南望谷口殊險因
憶魏延欲以精兵五千自子午薄長安此去襃斜千里
首尾不相救縱走夏侯懋豈能當曹叡張郃步騎五萬
耶真妄言也鎮西十五里為董村寺是翠微下院山上
寺為翠微余不得至呼寺僧問之不知也余與王甥相
視而笑壁間金牒歴載諸寺化度寺猶存思率更邕禪
師塔銘不勝慨歎又西十里為觀音山竒峭與衆山殊
大壑精氣出入令人駭目又西十里為豊谷豊水為八
水之一而谷口僅數十步亂石夾水北流殊非大浸稍
北合高觀水交水始大耳水上橋以鐵絙二繋大石横
以板履之動摇欲飛又西一里許為高觀谷谷水注一
大石罅曰高觀潭濆沫如雷上有銕絙懸橋如豊谷而
潭水激射度者尤悸高觀谷之西則草堂寺也秦姚興
迎鳩摩羅什譯經于此原名逍遥園唐僧宗密居之為
草堂寺今名棲禪寺有鳩摩羅什葬舍利石塔精殊甚
宋人作亭覆之今尚在傍有龍井云與高觀通未知的
否殿后有圭峰定慧禪師碑柳公權篆裴休譔書圭峰
定慧禪師者宗密也壁間又有隋鄭州刺史李淵為子
世民祈願記淵唐高祖世民太宗也又有章惇蔡京題
記皆歴歴可讀寺前揖紫閣峰東觀音山西圭峰如屏
環而圭峰獨壁立亦曰笄頭山又曰雞頭十六國春秋
云石生兵敗潛雞頭山是也寺南一里有寺曰長興秦
邸剏又西南三里有寺曰子房庄則僧大海創以譯經
俗謂留侯尋黃石公于此非是東南一小峰峰頂有寺
曰圭峰寺四寺唯棲禪最古而莊嚴都不及長興是夜
宿棲禪寺翌日王甥辭余東歸余亦西歸是行也為日
十三得隋記一唐碑三塔銘六石幢經佳者二宋碑一
記三唐碑額三
六藝之一錄卷一百二十七
