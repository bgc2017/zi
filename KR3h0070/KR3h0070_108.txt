欽定四庫全書
六藝之一錄卷一百九錢唐倪濤撰
石刻文字八十五(武林石刻)
聖祖仁皇帝御書碑
聖因寺在錦帶橋西孤山之南康熙四十六年
聖祖仁皇帝南巡幸浙臣民欣忭愛戴遂於斯地恭建
行宮(雍正五年以巡撫李衛奏奉旨改為聖因寺)
駐蹕旬日
親灑宸翰書扁額對聯正中
御題曰澄觀齋聯云
雲窗靜挹峰巒秀
花徑平分松竹香進内
御題曰涵清居聯云
入座煙嵐鋪錦繡
隔簾雲樹繞樓臺進東
御題曰西湖山房聯云
蒼靄望中收四面湖光依几席
薰風行處徧六橋花柳問桑麻更東
御題曰攬勝齋聯云
花雨潤時沾翰墨
竹風清處韻琴書進西為花園有亭
御題光碧二字聯云
千峰林影簾前月
四壁湖光鏡裏天有樓曰萬歲樓
御題雲岫二字聯云
螺尖滴翠峰千叠
鸞尾凌霄竹萬竿又
御書程子詩一聯云萬物靜觀皆自得四時佳興與人同
聖製行宮雨中望吳山詩云檻外青山縱目收繁花初露
葉新稠更教點染烟雲色添得窗前翠欲流
渟泉在聖因寺園内巖石下寒碧一泓澄徹如
鑑
御題曰渟泉石壁摩崖刻
聖製詩一首臨池依雅則采秀在山青每念風波息心寬
與水平内方丈西為
御碑亭舊名雙桂亭巡撫李衛恭摹
御書扁額勒石崇奉又樹穹碑恭摹
世宗憲皇帝御書澤永湖山四字
敷文書院在鳳凰山西嶺宋為報恩寺元廢明
弘治十三年浙江右參政周本因廢寺舊址改
建萬松書院歲久盡圯康熙十年巡撫范承謨
重建康熙五十五年巡撫徐元夢奉
聖祖仁皇帝御書浙水敷文四大字敬懸中堂並勒石焉
崇文書院在跨虹橋康熙四十四年
聖祖仁皇帝御題正學闡教四字
賜為額爰鼎新之榜曰崇文中為饗堂闢其左為亭敬摹
御書勒石崇奉
錢王祠在湧金門外舊名表忠觀雍正五年
勅封誠應武肅王總督李衛飭属員重建於正殿之前
構堂三楹恭奉
聖祖仁皇帝御書保障江山四大字勒諸貞珉以旌靈爽
褒忠亭在孤山路口關帝廟左為前分巡溫處
道陳丹赤建丹赤死祖弘勲之難康熙三十三年
詔贈通政司通政使諡曰忠毅
聖祖仁皇帝御書名垂青史四字以賜因建是亭恭摹勒
石
錢塘江康熙三十八年恭逢
聖祖仁皇帝巡幸浙江
御製錢塘江潮詩一首
相傳冰岸雪崖勢滾滾掀翻湧怒濤風靜不聞千里浪
三臨越地識江臯
康熙四十六年
聖駕再巡至浙由江上幸雲棲舟中
御製詩一首
鳥道沿江聞信潮石頭恬靜有歸橈轉移至險看洄洑
盡得人防莫失調
大觀臺在紫陽山之巔
聖祖仁皇帝嘗駐蹕於此
御製詩一首
左控長江右控湖萬家烟火接康衢偶來絶頂憑虚望
似向雲霄展畫圖(勒石亭中)
湖心亭居全湖中心四面臨水上為層樓四望
羣山環立如屏康熙三十八年
聖祖仁皇帝臨幸西湖
御書靜觀萬類四字
御製五言律詩
湖光開瀲灔臨幸及芳時微翠堆山色輕香拂水湄浮
雲看自動畫鷁覺平移靜坐觀羣類資生得所宜
御書天然圖畫額
御製五言絶句一首
水上起樓臺湖面平如鏡春風吟柳條遠與山光映
皆恭摹勒石亭中以垂萬古
放鶴亭在孤山之隂宋和靖處士林逋之故廬
也有墓在焉上多古梅康熙三十八年
聖祖仁皇帝駕幸亭中
御製五言詩一首
處士人何在山前夕照來亭空不見鶴磴古尚留梅楊
柳縈烟嫩棠梨遇雨開今朝閒繫艇還是愛賢才
御書放鶴扁額並舞鶴賦大字一幅恭勒穹碑建亭於放
鶴亭之上
玉泉在清漣寺色清而味甘甃石為池方廣三
丈許清澂見底中畜五色魚康熙三十八年
聖祖仁皇帝南巡幸寺
御製七言詩一首
度嶺穿雲路始平停鑣聊憩小池清游魚自有悠然意
豈識乾坤造物宏
虎跑泉在大慈定慧禪寺俗稱虎跑寺萬歷杭
州府志云虎跑泉在大慈山上泉清渫而甘寒
與龍井玉泉相伯仲康熙二十八年春
聖祖仁皇帝南巡幸寺
御製虎跑泉詩一首并序
西湖自昔畫舫笙歌之地朕兹行志本省方止一覽
其山川風土未嘗片刻停驂尚食但飲虎跑泉水一
勺耳
松林帶餘雪空山啼百舌石溜響涓涓寒泉自清潔
三十八年春
聖駕再幸西湖復至虎跑又
御製七言詩一首
靈泉湧地寒侵骨勝跡名高著虎跑似恐被人頻汲取
一泓清迥出山㘭恭摹勒石立於泉上
西溪在西湖北山之隂由寳石山背陸行繞秦
亭山沿山十八里為宋時輦路抵留下相傳高
宗定都臨安時欲居此後卜地於鳳凰山遂云
西溪且留下因名康熙三十八年
聖祖仁皇帝駕幸西溪
御製五言詩一首
十里清溪曲修皇入望森暖催梅信早水落草痕深俗
藉魚為業園饒筍作林民風愛淳樸不厭一登臨
西湖十景
蘇堤春曉宋元祐間蘇軾築堤湖上自南山抵
北山夾道植柳林希榜曰蘇公堤康熙三十
八年恭遇
聖祖仁皇帝南巡
御書蘇堤春曉為十景之首爰建亭於望山橋之南敬懸
宸翰并勒貞珉於亭内
雙峰插雲南高北高兩峰相去十餘里中間層
巒疊嶂列峙爭雄而兩峰獨以高名山峰高出
雲表時露雙尖宋人稱兩峰插雲康熙三十
八年
聖祖仁皇帝臨幸西湖
御題十景改兩峰為雙峰構亭於行春橋側適當兩峰正
中崇奉
奎章并恭摹勒石
柳浪聞鶯柳浪橋宋時在清波門外聚景園中
今已無考康熙三十八年
聖祖仁皇帝御書柳浪聞鶯扁額崇奉於湧金門之南創
建亭榭恭勒貞珉
花港觀魚蘇堤第三橋曰望山水名花港有宋
内侍盧允升園鑿池甃石引湖水其中畜異魚
數十種稱花港觀魚今盧園久廢建樓於花港
之南奉懸
聖祖仁皇帝御書花港觀魚扁額樓北建
御書碑亭
曲院風荷九里松傍舊有麯院宋時取金沙澗
之水造麯以釀官酒其地多荷花舊稱麯院荷
風康熙三十八年構亭於跨虹橋之北引流
叠石為盤曲之勢
聖祖仁皇帝親灑宸翰改麯院為曲院易荷風為風荷恭
製扁額并勒貞珉
平湖秋月宋祝穆方輿勝覽序西湖十景首平
湖秋月盖湖際秋而益澄月至秋而逾潔也宋
時有龍王堂在蘇堤三橋之南明季移建孤山
路口據全湖之勝後圮康熙三十八年
聖祖巡幸西湖建亭其址前為石臺上懸
御書平湖秋月扁額旁構水軒恭摹
宸翰
南屏曉鐘南屏在淨慈寺右興教寺之後山寺
鐘初動山谷皆應盖兹山隆起内多空穴故傳
聲獨遠舊稱南屏晩鐘
聖祖仁皇帝御書十景易晩鐘為曉鐘盖夜氣方清鐘聲
忽起致足發人深省也建亭於寺門之前奉懸
睿藻並恭摹勒石於池北更建碑亭
三潭印月名勝志云舊湖心寺外三塔鼎立相
傳湖中有三潭深不可測故建浮屠以鎮之弘
治間毁萬歷間濬取葑泥繞潭作埂為放生池
池外湖心仍置三塔以復三潭舊名月光映潭
分塔為三故有三潭印月之目池上搆亭恭懸
御書扁額復建小亭於池北以奉
御碑
雷峰夕照淨慈寺北有山昔郡人雷就居之因
名雷峰吳越王妃建塔於峰頂每當夕陽西墜
塔影横空此景最佳故十景有雷峰夕照之目
聖祖仁皇帝御書改夕照為西照遂於雷峰之西築亭以
奉扁額因摹穹碑於亭後
斷橋殘雪出錢塘門循湖而行入白沙隄苐一
橋曰斷橋界於前後湖之中凡探梅孤山蠟屐
過此輒值春雪未消不啻於玉山上行
聖祖仁皇帝御書斷橋殘雪爰於橋上構亭中懸
宸翰更勒
御碑於橋北
雲林寺在武林山之隂北高峰下即靈隠寺
康熙三十八年
聖祖仁皇帝南巡幸寺
御製靈隠寺詩一首
靈山含秀色鷲嶺起嵯峨梵宇盤空出香雲繞地多開
襟對層碧下馬撫烟蘿羽衛閒來往非同問法過
親灑宸翰書雲林二字
賜名雲林寺三十八年
聖駕再幸雲林
賜御書禪門法紀額又一聯云
禪心澄水月
法鼔聚魚龍
御製雲林寺詩一首
無為幾事少問俗駐林邱衛騎森嚴減爐烟靉靆浮鳥
啼香界古花綴梵筵幽野徑春風引輕鋪細草柔
康熙二十八年
聖祖仁皇帝駕幸靈隠製飛來峰詩一首
巖岫崚嶒洞壑竒懸藤古木半迷離冷泉亭子清溪上
誰識源頭混混時
康熙三十八年
聖駕再幸雲林製靈鷲詩一首
何處飛來一塊石嵌空岩竇作玲瓏下臨巨澗淙淙冷
上蔭長松謖謖風
康熙四十二年
聖駕又幸雲林製再過鷲峰詩一首
愛此清幽一徑深馬隨泉響入雲林蒼苔古洞何年鑿
脉脉韶光自賞心
右詩皆撫臣恭摹勒石崇奉於雲林寺中
上天竺講寺在天竺山乳竇山北白雲峰南
康熙三十八年
聖祖仁皇帝南巡兩幸寺中
賜御書法雨慈雲額
御製重修天竺寺碑文
朕御歷凝庥心周區域省方設教蹕駐湖山眷兹民力
於東南詎止皇輿之名勝若乃因其舊蹟無侈前觀則
天竺寺之所由以重修也粤惟鷲嶺著於西方法輪則
一竺峰麗於南國名刹維三固緇梵所薰修亦仙靈之
窟宅潮音送響遥接普陀塔影横空長留舍利瑞光發
於澗上竒木像大士之容白衣感夫夢中淨域建看經
之院或旱乾間作禾麥告枯而旛盖來迎霔雨濡作有
禱輒應無福不臻斯固歴晉宋以迄今斯亦載簡編而
可信意者能仁之量等於好生佛道之成關乎民隠推
是指也不其偉歟將使般若之門隨方而啟仁壽之域
舉世咸登有其興矣曷可廢哉朕曩者親奉
慈闈式臨兹宇自芳湖而西顧望初地以南循輦過花迎
旌迴雲捲巖深乳竇含真珠之寳光峰轉飛來帶琉璃
之紺色百靈斯護七聖不迷旣祝我
皇太后壽履康寧復冀凡兹庶民室家盈慶然則釋迦之
弘慈與國家之布德豈有殊也顧念山靈如昔寺貌未
新我
皇太后為國發心為民祈福特申
慈命重葺香林兹役之興不妨民事凌雲再煥將無乾竺
之靈匪日成功實篤坤元之慶恒沙國土偕常樂以同
升億萬蒼生享太平而無極是則我
皇太后之聖心依然迦釋之心而於朕經營天下利濟生
民之心亦適有愜也夫
中天竺禪寺在稽留峰北康熙四十二年
聖祖仁皇帝南巡
駕幸寺中
御書靈竺慈緣四字額
淨慈禪寺在南山慧日峰下康熙三十八年
聖祖仁皇帝南巡幸寺
御製由淨慈寺經南屏諸山詩
紆曲南屏路欣隨步輦來(時奉皇太后觀覽)鳥飛驚玉仗花
落點經臺邃閣聞松籟疎籬迸竹胎雙峰高不極更在
白雲隈
賜御書淨慈寺額并西峰二字又對聯一副云
雲間樹色千花滿
竹裏泉聲百道飛康熙四十六年
聖駕再幸奉
旨重修四十九年工竣
御製重修淨慈寺碑文
盖聞寳界三千咸歸淨業珍臺八萬同證慈航施布地
之銀衣國名舍衛供彌天之珠樹園號祗洹自靈鷲西
來至玉函南渡層軒飛閣起鹿苑於湖山芝盖花旙記
伽藍於崖谷皆為選佛之場實是棲真之室杭州淨慈
寺者周顯德年締搆也宿尊入夢殿闢永明白足藏書
堂開宗鏡担經錫杖卓石上之奔泉皈法金魚伏亭前
之寒井南屏山色螺翠千盤北岸波光琉璃百頃高柯
映戸時來獻果之猿脩竹參霄常見銜花之鳥數經營
於越角已歴多年論景致於浙江信稱勝地乃者僧人
不戒難返風輪遂爾象教延灾適遭火劫禪基未續道
跡將湮朕周覽餘杭巡行南國惜兹善果結此福因命
集工徒重葺院宇蘭楣桂棟出炎網而煥金繩藻梲雕
題化崑岡而為玉闕巍峩琳殿偕蓮座以俱新璀璨瑶
幢對雷峰而並立飄孤山之香雪居然花散維摩舞方
丈之長松依舊風清羅漢龍天護法鬱東嶺之煙霞獅
象宣音應西興之鐘鼓蛟藏江浦再聽梵音鴿下晴空
還看瓶刹智燈回照顯色相於已傾慧日高懸鎮檀林
而永固俾下域顧瞻淨土時懷常淨之心願羣生感化
慈緣悉發大慈之隠用摛紫翰述壯麗之規模爰勒青
珉標建脩之歲月康熙四十九年十一月榖旦
清漣寺在青芝塢即玉泉寺康熙三十八年
三月
聖祖仁皇帝南巡幸寺
御製玉泉有五色魚賜名清漣寺詩
錦鱗游泳漾波紋隠藻穿蘋暗作羣濠濮會心原不遠
清漣題額與傳聞
理安寺在南山十八澗錢塘縣志云古湧泉院
舊名法雨寺康熙五十三年
聖祖仁皇帝御書理安寺扁額奉懸山門又
賜石磬正音四字崇奉佛殿正中
御題對聯二副
法雨晴飛遶殿香雲至
天花晝下交空瑞日懸
勢到岳邊千峰環秀色
聲歸海上萬水拱洪濤
奉懸殿柱雍正五年十一月
世宗憲皇帝御書慈悲自在扁額奉懸藏經樓又奉
賜曹溪人瑞四字崇奉法堂又
御製對聯二副云
成佛念輕縱然自在還為妄
度生心切須信慈悲也是貪
杖履得回游子脚
葛藤灰盡老婆心
奉懸方丈
天章炳煥勒石名山永垂千古云
雲栖寺在五雲山之西梵村康熙二十八年
聖祖仁皇帝南巡幸寺
御製五言律詩一首
山徑紆徐合溪聲到處聞竹深隂戛日木古勢干雲倚
檻聽啼鳥攀崖採異芬韶華春已半萬物各欣欣
康熙三十八年
聖駕再幸
御書雲栖二字及松雲間扁額又
御製雲栖寺詩一首
江路轉隈隩山行愜心賞古樹與茂竹翳蔽極深廣潺
潺細泉流萋萋芳草長其際春之暮天氣堪俯仰鳥
性鳴晴㬢蜂蝶爭下上巡省歴窮谷所至察萬象小憩
澗壑幽澤貴被草莽
巡撫張敏恭摹勒石建
御書亭康熙四十二年
聖祖再幸寺中
御製過雲棲憩竹林下令人劚筍劚蘭詩
尋春二月幸雲棲滿目天光入品題密林布蔭漁樵樂
幽栢成行蕙芷齊浴手臨泉開籜筍傍巖倚石選蓬藜
餘杭風景西湖勝未若山中待竹迷
御製雲棲歸途遇雨詩
錢江風雨促前旌竹樹繽紛細草萌夾岸黎元瞻拜切
頻施膏澤愜民情
世宗憲皇帝御書
四照亭雍正七年總督李衛建亭於孤山之巔
全湖按如指掌
世宗憲皇帝御題雲峰四照四字
頒賜為額
湖山神廟在岳王祠西南前臨金沙澗後為烏
石峰總督李衛創建祠宇奉湖山之神迤西一
隅闢地為園盛蒔卉木中搆高樓恭奉
欽賜(臣)李衛
御書竹素園三字額懸於正中並奉
御題花枝入戶猶含潤泉水侵階乍有聲對聯一副日華
雲爛輝映湖山矣
六藝之一錄卷一百九
