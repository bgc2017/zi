欽定四庫全書
六藝之一錄卷三百七十三錢唐倪濤撰
歷朝書譜六十三
明
黃道周
黃道周字幼玄一字螭若號石齋漳州人博搜廣覽
書無不通詩文隸草皆自成一家天啟壬戌進士選
庶吉士授編修歷官禮部尚書(黃石齋行状)
黃幼玄奏揭黃銅山與蔣八公札二卷黃石齋
簮筆披襟詩帖草書(式古堂書畫彙考)
黃銅山與蔣八公札二卷
外翁解相印歸鑨偶從案頭見石齋黃先生手書二
册近百葉皆詔獄中與翁&KR0616;返案牘也先生臨池高
妙不必言至造次顛沛中信紙直書顔筋柳骨不失
尺寸斯豈臨池之技乎抑不獨黃先生難也先生攖
鱗履虎甘刀俎如飴而吾翁獨傾身擁護百計脱黃
先生於厄時鉤黨漸興鉗網四射遂有草頭一將之
謠非徐虞求王素公張鯢淵三君子密鳩千金寢其
事幾罹不測噫亦危矣史籍所載虞卿孔融輩然諾
相死皆一時矜激無濟毫末眎數君子臣節友誼何
如哉然使此數君子不幸而以臣節友誼特著又豈
世道之福乎言念及此閣筆三嘆甲申臘朢周廷鑨
元立謹識(式古堂書畫彙考)
石齋先生中黨人之禍禍且不測至有以白冠氂纓
之說進者生平款好大都屏跡以謂事無可如何徒
自及爾獨吾師力為營救義不反顧卒先生所繇脱
者繄吾師之力也當是時遂有蜚語及師同志震悚
而師目不為瞬久之事罷吾鄉徐冢宰曰若輩之伎
倆有盡八翁之不見不聞無窮諒哉盖吾師義篤友
朋實愛深君父誠恐望風下石之徒塵&KR0008;聖德為天
下萬世慮至深遠也方先生下詔獄師告之曰自明
夷演易後名賢幽繫皆著書自見若不能脱子於險
我責也子無成書子責也故先生獄中所著有春秋
論斷詩序正易象正等書又手寫孝經百本頌颺聖
孝今觀往來諸牘皆履險經危之具而兩賢敦勉道
誼獨立不懼之槩具可想見即其文辭斐然書法一
本鍾王又何其從容不苟也古人之美何足以云華
亭門人張夀孫謹跋(同上)
洪周禄
洪周禄字半石黃岡人天啟壬戌進士授戶部主事
出知常州府解綬歸里肆志詩文行草書妙絶一時
為董思白所賞(湖廣通志)
諸清臣
諸清臣字清之會稽人日臨魏晉隋唐諸帖輒忘其
疲(來禽館集)
婁堅
婁堅字子柔嘉定人經明行修學者稱為大師五十
貢於春官不仕而歸書法妙天下風日晴美筆墨精
良方欣然染翰不受促迫(嘉定志)
宋珏
宋珏字比玉莆田人善八分書規橅夏承碑蒼老雄
健骨法斬然(閩書)
陳元素
陳元素字古白書法歐陽率更精楷入神(蘇州志)
陳古白書海嶽菴小記
此菴在北固山下乃丹徒趙令君所自記者陳太學
古白既為書碑石而又縮小書此以便學者古白天
心筆陣不下長公而狷介不苟有米老之㓗其於篤
志之君子千古可無愧色已(墨林快事)
魯得之
魯得之字孔孫為太僕李日華入室弟子工寫竹兼
工歐虞書法(嘉興志)
何白
何白字无咎永嘉人幼時為郡小史龍君御為郡司
理異其才為加冠集諸名士賦詩以醮之為延譽於
海内遂有盛名西遊酒泉南窮湘沅歸隱梅嶼山中
能書善畫(永嘉定)
吳周生
吳周生新安人董其昌墨禪軒說云周生坐擁萬卷
博雅好古尤精八法(歙乘)
朱茂曙
朱茂曙字子蘅秀水人文恪公國祚之孫為縣學生
工行楷書為董文敏所稱私諡安度先生(堯峰文抄)
朱茂晥
朱茂晥字子芾號芾園(茂曙弟)補諸生以學古聞讎經
糾史蠶頭細書盈篋滿笥未嘗少暇息(俞汝言漸川集)
汪淮
汪淮字汝乂休寧人好稱詩尤工書法嘗書陽山寺
額董宗伯其昌過休寧見之歎曰此中有人(徽州府志)
俞可進
俞可進字于漸婺源人精鍾王書法雲間董玄宰陳
眉公見其所書黃庭心經驚為絶品(同上)
李永昌
李永昌休寧人善書與董思白齊名思白雅重之所
書如董筆云(徽州府志)
洪度
洪度黃梅人精書法一日洪濤浮敝篋發之乃宋僧
道肯集篆金剛經字久磨滅精思七晝夜重臨刻石
宗伯董其昌釋以小楷藏京師摩訶菴(湖廣通志)
沈瑞徵
沈瑞徵字靈繹號玄圃博學工詩文書法鍾元常見
知董文敏(海寧縣志)
徐弘澤
徐弘澤字潤卿號春門書法從吳興取途晩愛張伯
雨遂與姚丹邱頡頑(恬致堂集)
沈叔淳
沈叔淳更名自新字曼倩擘窠字學眉州雙井又能
篆籀(同上)
陸鳴和
陸鳴和字三孺隱竹橋里李日華六君詠云七歲誦
騷賦十年摹右軍藝翰兩竒絶卓哉超輩羣(六研齋三筆)
吳秋林
吳秋林歙人寓春波里門無雜賓時時襆被就羽人
釋子假榻焚香煮茗意蕭如也書法趙吳興(紫桃軒雜綴)
陸元厚
陸元厚家貧為童子師性方嚴行止踽踽喜蓄異書
書摹急就婉逸有態(同上)
沈行叔
沈行叔富有六書之學其所剖析務極於微𦕈上遡
篆籕下逮隸分有遘必收有蓄必竒(學古緒言)
朱纓
朱纓字清文嘉定人書工小篆及行楷不多為詩而
間一書其中所欲言悠然之味常在言外(同上)
安紹芳
安紹芳字茂卿居無錫之膠山山有滌硯亭因自號
硯亭居士字臨曹娥碑(晚香堂集)
李彛仲
李彛仲詩才清敏書法遒古尤長於尋大大字美標
格有玉樹臨風之槩(張鴻磐西州合譜)
嚴衍
嚴衍字永思博學好竒隱居教授善書法作擘窠大
字更竒偉(嘉定縣志)
沈弘嘉
沈弘嘉字叔雅嘉興人工篆隸八分董氏戲鴻堂帖
其手摹勒石也(珊瑚網)
項真
項真字不損嘉興人汪珂玉云不損為吾郡書家龍
鳳惜其作李北海盡頭耳(珊瑚網)
項不損臨東坡墨妙亭詩帖項不損毗陵道中詩
帖行楷書(式古堂書畫彙考)
宋獻
宋獻字獻孺號如園官山東參議行草遒勁尤善榜
額晩年寫各體臻妙(書史會要)
童朝儀
童朝儀字令侯山隂人天啟壬戌武進士歷官後軍
都督工書畫善詩詞文采風流一時名公鉅卿競相
推服(山隂志)
孫幼如
孫幼如真書如玉環豐豔而有致行草師米元章蕪
湖學記碑如優孟之視叔敖(江寧府志)
張振英
張振英字玄度為諸生有聲家徒四壁而左圖右史
焚香埽地秩如也字法雲麾碑嘗於隙地種竹數十
竿因號苦竹(同上)
高松聲
高松聲字谷傳嘉興人志行峻㓗一介自嚴搆水肥
齋於西郊焚香埽地栽竹賦詩淡如也書法直入二
王堂廡(嘉興府志)
王淑
王淑字子逸嘉興人書法宗趙魏公高松聲故姓王
淑為松聲從弟世以雙隱目之(嘉興府志)
吳高節
吳高節字希夷小楷行書入趙吳興神境與文衡山
倣趙書及停雲館摹趙帖如出一手(徽州府志)
洪墨卿
洪墨卿休寧人善書徑丈大字以尺量壁塗抹而成
極飛舞生動之致(徽州府志)
文震孟
文震孟字文起别號湛持待詔之曾孫生而竒偉眉
稜上指目光射人與世所傳文信國像無異年五十
始成進士為熹廟改元之歲廷對大魁天下崇禎初
拜禮部左侍郎兼東閣大學士諡文肅書蹟遍天下
一時碑版署額與待詔埓(文氏族譜)
文湛持吳門交臂札行書文文起晨間札文湛
持與眉公札文文起與凡翁札文湛持與凡夫
二札(式古堂書畫彙考)
文震亨
文震亨字啟美文起之弟風姿韻秀書畫咸有家風
為中書舍人給事武英殿(吳中人物考)
文啟美看桃花詩帖(式古堂書畫彙考)
文從簡
文從簡字彦可元善子書法北海最得其神遲暮始
膺歲薦需次待選不就歸(文氏族譜)
文彦可與文蔚札(式古堂書畫彙考)
文葆光
文葆光號停雲從龍子能書(文氏族譜)
文謙光
文謙光字去盈為縣學生善臨池行楷倣晉人神骨
俱肖(吳縣志)
文去盈與靈均札(式古堂書畫彙考)
文寵光
文寵光字仲吉謙光弟亦善書(文氏族譜)
傅汝循
傅汝循字孟博為泰州訓導崇禎初陞濟南通判書
摹晉唐宋諸名家俱有法(吳縣志)
陳師泰
陳師泰字交甫黃岡人崇禎庚午舉於鄉累官蘇州
知府好吟咏書法直逼大蘇(湖廣通志)
王一翥
王一翥字子雲黃岡人天啟時遊京師魏璫欲邀為
記室一夕遁歸崇禎庚午舉於鄉後隱廬山智林能
詩善真草書(同上)
陶汝鼐
陶汝鼐寧鄉人崇禎癸酉舉於鄉高尚不仕詩宗漢
魏書法鍾王一時名雋樂與之游(湖廣通志)
陳丹衷
陳丹衷字旻昭崇禎癸未進士為文閎奥自成一家
詩原本離騷出入少陵長吉工書能畫(江寧府志)
魯憲學
魯憲學字爾章南漳人崇禎中領鄉薦博學善屬文
工詩善書畫(湖廣通志)
林曰本
林曰本字原長崇禎間辟為中書不就楹邊多植梅
人稱為梅隱善詩歌亦工書酒酣揮翰縱意所之徐
渭之流亞(紹興志)
邵彌
邵彌字僧彌清羸頎秀好學多才藝於詩宗陶韋於
書仿宋元於草書出入大小米而楷法逼虞禇稱絶
工平生揮灑小幀尺幅人皆藏弆以為重或購之累
數十金(梅村集)
程衷素
程衷素字阿白精於書曲盡古法尤善大字自負直
於鍾王把臂顔柳而下不屑也無生人産業以書自
給終其身(金正聲集)
浦大冶
浦大冶字君鎔無錫人少穎異攻詩文楷書法歐陽
率更遒勁有骨法徙家虞山葛巾梲杖游行山澤間
城市之中足跡可數(常州府志)
嚴調御
嚴調御字印持餘杭人以高才為諸生祭酒博雅好
古能琴善書(餘杭志)
房宏中
房宏中字子潤一字&KR0034;湄善古文詩詞貌頎晳而癯
嗜酒能書崇禎丁丑棄妻子飄然長往後有清涼寺
僧西度於匡山見之云(江寧府志)
戴笠
戴笠字曼公杭州人博學能詩兼工篆隸崇禎中從
番禺人乘桴入海後不知所終(桐鄉志)
景輝
景輝不知何許人或曰景清後也崇禎間從襄漢遊
楚攜一琴夜嘈嘈彈又為詩善飲酒好與文士交書
法類懷素(湖廣通志)
陳振琦
陳振琦號二韓黃巖人博洽能詩尤精鍾繇書法結
社為文一時文雅宗之崇禎末年任安寧州守(雲南通守)
周埏
周埏字原博性敏好讀書善行楷秀媚中饒有骨力
一時紙貴(冒起宗筆記)
吳應箕
吳應箕字次尾號樓人貴池人縣學生行草書早學
黃山谷中學米元章顔魯公皆曲盡其工(五石瓠)
俞塞
俞塞字吾體婺源人少孤客遊金陵不能歸自更其
姓為獨孤精究易理工楷書善醫(江寧府志)
劉世鵾
劉世鵾字北生山隂人隱遁山中沉酣翰墨有以詩
賦及臨池干者輒揮毫㒺倦(山隂志)
鄺露
鄺露字湛若南海諸生工大小篆八分行草書詩曰
嶠雅集手書開雕極精楷(廣東通志)
王琦
王琦字玉振昆明人隱安寧山中以詩酒自放醉甚
索筆作書淋漓遒健類李北海(雲南府志)
玉華山樵
玉華山樵(名氏遺闕)或自稱大呆子性天然永樂初寓金
華東陽縣東山儀容俊偉與之遊飲者每得其詩畫
詩畫雖未過人亦不塵俗其邑里姓名終莫知之嘗
見其歌及稱王姓者曰宗兄是必王其姓而建文朝
忠臣也
友松居士
友松居士姓申屠氏(佚其名)博物好古善吟咏工書尤
善寫生嘗鑿池搆軒其上環植松數株人呼曰友松
處士因以自號(姚䕫文敏公遺槀)
固窮居士
固窮居士(佚其名氏)王問曰居士幼哭父失聰長拙生理
以善楷法游於貴卿之門(畫媵)
周郎
周郎八歲書蘭亭曹娥端勁風逸有二王筆意雖紙
成堆筆成冡者未能過也(書畫眼)
昊十九
昊十九者浮梁人能吟詩書逼趙吳興隱陶輪間所
製精磁妙絶人巧自號壺隱老人(紫桃軒雜綴)
太監蕭敬
蕭敬南平人英宗初以長隨侍便殿孝宗朝入掌司
禮遍觀典籍能詩好草書(南平志)
高麗崔澱
崔澱字彦沉别號楊浦高麗海州人工詩文隸書祖
述東晉草書逼真懷素(楊浦集)
道家
卓晩春
卓晩春莆田人生嘉靖間自號無仙子亦曰上陽子
人呼曰小仙幼孤行乞言休咎事皆竒中初不識字
十四能詩十六善草書唐順之作小仙草書歌有瓌
璚東海黃公符蒼古太廟姬王琢藤纏老樹千尺挂
鷹攫寒厓百鳥愞之句(閩書)
張宇初
天師張宇初字子璿五歲讀詩十行並下洪武十年
方髫丱襲掌道教篇章翰墨各極精妙(書畫眼)
張迪哲
道士張迪哲字如愚號朋山福州長樂人篆隸書俱
精洪武十七年為上清宫提點(張守初峴泉集)
吳伯理
道士吳伯理號巢雲子居廣信龍虎山永樂中來郡
訪張三丰後居嘉定之鶴鳴山博通經史工詩書精
篆隸(皇明書畫史)
張復
道士張復字復陽居南宫自幼學書專法古人能運
帚作大字(秀水志)
周禎
道士周禎字世昌號虚白善詩文工書法能習道書
精五雷法(臨安縣志)
黃裳
道士黃裳字丹霞號塵外道人讀書明理善詩章習
張即之字(上虞縣志)
釋氏
釋德祥
釋德祥號止菴仁和人書法擅名一時有鐵畫銀鈎
之妙詩刻苦高處逼郊島(陳善杭州志)
姚廣孝祥老草書歌云祥師只今為巨擘上與閑素
争㠝岏錢唐山水甲天下秀氣毓子為楩楠十年不
出筆成冢中山老兔愁難安晴軒小試烏玉玦雙龍
隨手掀波瀾昨將一紙遠寄我天孫機錦千花攅願
師勿置鐵門限從他須索來千官搢紳相與歎莫及
便欲奪去加巾冠厥聲已播不知息箱篋盛貯光爛
爛其為一時推重如此(逃虚子集)
釋宗泐
釋宗泐字季潭臨海人族姓周氏寓意詞章尤精隸
古虞文靖黃文獻張潞公皆推重為方外交洪武初
詔舉高行沙門師居其首(臨海志)
釋來復
釋來復字見心號蒲菴族姓黃氏洪武初與泐季潭
用高僧召至京除僧錄寺左覺義詔住鳳陽槎牙山
圓通院(高僧傳)
來復書法似趙吳興(書史會要)
釋惠熙
釋惠熙字本明善書有詩名與高季迪為友自號芝
菴(無錫志)
濟上人
濟上人字玄津以解吟工書鳴於禪林(珊瑚網)
釋大智
釋大智字南溟住天台工正書(書史會要)
釋惟寅
釋惟寅號樗菴太倉人永樂中與修三藏賜法服工
書亦能詩為士林推重(書史會要)
釋無辨
釋無辨名覺同號雪岑大同人姓康氏攻詩文嘗立
就善化寺記數千言灑翰作草書鏤諸樂石龍掀鳳
舞人稱之曰詩禪草聖(毛晉明僧弘秀集)
釋康雪庭
釋康雪庭書法學松雪極有筆力(烏程志)
釋知
釋知住嘉興本覺寺善書永樂中召校藏典寵異甚
厚(嘉興府志)
釋道聯
釋道聯杭州人兩被召纂修大典游戲翰墨緇白咸
重之後坐逝英宗悼之勅葬於藕花居之旁(杭州府志)
釋守仁
釋守仁字一初號寄傲軒富春人能文辭草書宗晉
亦能篆隸(皇明書畫史)
釋一初螺山隱士歌(見式古堂書畫彙考)
釋萬金
釋萬金字西白吳江人居吳之寶積寺詩文字畫皆
精絶(書畫史)
釋定徵
釋定徵喜讀儒書詞翰俱妙有前人風(匏翁家藏集)
釋宗奎
釋宗奎杭州人祝允明奎上人署書贊曰雄穎偉墨
突如其來云誰之為緇師宗奎佛有三昧散百在觀
子以其餘戲入書翰天宫寶樹截萬楨餘昆刀瑚珠
鈎鉞鏁錐縱横闔闢締搆輾轉按規捬矩束帶頂冕
千力萬氣曳斫不斷平原風骨漙光首面耳目警聳
誰敢褻玩衆夫瞻仰老史作贊(祝氏集略)
釋戒襄
釋戒襄姓李氏從文徵仲游能書(海鹽圖經)
釋福懋
釋福懋字大林竹堂寺僧少有戒行嘗遊文太史徵
明之門書學智永(皇甫汸長洲志)
釋定皚
釋定皚字東白嘉定人成化中任僧錄司善書弘治
間寫經第一擢左善世(明僧弘秀集)
釋完敬
釋完敬號碧菴長於染翰師法虞世南深造其妙詩
才清俊名播於時(鄧&KR0008;常熟志)
釋德清
釋德清號憨山初住曹溪萬歷時說法匡廬文字妙
敏一寫千言善行草(書史會要)
釋宏祩
釋宏祩號蓮池姓沈氏萬歷時人住越之雲棲寺以
修淨土弘範一世書法端楷可宗(書史會要)
釋洪恩
釋洪恩號雪浪金陵黃氏子年十二出家長干寺博
通經史攻習翰墨(高僧傳)
雪浪善詩書法遒媚通名理有江左支郎風韻(袁宗道游
居錄)
釋彬公
釋彬公(神宗時人)字化儀號慧空克振宗風旁通翰墨(珊瑚
網)
釋宗公
釋宗公(神宗時人)能詩善顔魯公書(珊瑚網)
釋如濂
釋如濂號竹堂性僻㓗居一小樓明窗四圍一榻一
几不置雜物作小詩有澹致書法顔柳(紫桃軒又綴)
釋智舷
釋智舷字葦如别號秋潭晩更號黃葉頭陀俗姓周
氏嘉興長水鄉人能詩工書(恬致堂集)
黃葉老人書力祖顔行稍涉雙井風義成就如霜後
擘柑香味俱絶(同上)
釋同六
釋同六黃葉老人親弟禪戒清苦臨黃庭經足躐躋
山隂堂奥(高僧傳)
釋智訥
釋智訥石門人性穎悟佛書一覽即通尤工書住持
徑山(石門志)
釋永傑
釋永傑字斗南扶桑人書宗虞永興(書史會要)
釋如曉
釋如曉字萍蹤蕭山人失其姓幼不知書年二十餘
以罪逃臨安山中獨棲古廟十餘年深山月朗見竹
影在地豁然有省折桂畫鑪灰遂善書崇禎間結茅
烏石峰側名曰巖艇(杭州志)
釋道生
釋道生字九竒楚之黃梅人住静廬山崇禎初來遊
江城以詩著名右手胎攣能以左運筆如飛紙上端
楷超逸有鐡門限之風(翠橘堂箋臆)
名媛
高妙瑩
高妙瑩字叔琬解縉母也通經史傳記善小楷曉音
律算數女工極其敏妙(名媛詩歸)
蔡氏
蔡氏隠士韓奕妻也讀書通大義善筆札嘗書經刻
以行世(吳中人物志)
徐氏
徐氏裔出吳之天平山歸水東陸輿讀書通大義知
楷法子霽入翰林封孺人(震澤集)
馬氏
馬氏名間卿字芷居金陵人陳翰林魯南之繼室也
書法蘇長公得其筆意頗與魯南相類(金陵志)
黃氏
黃氏遂寧黃簡肅公珙之女新都楊修撰用修之繼
室也博通經史工筆札閨門肅穆用修亦嚴憚之(名媛
詩歸)
金元賓妻
金元賓妻萬歷時人元賓為履吉上足故書法亦因
之綿麗多態而閨&KR0008;之氣未除(王世貞三吳楷法跋)
邢慈静
邢慈静貴州左布政馬拯妻少卿邢侗妹也書宗李
衛(武定州志)
慈静善仿兄書(名媛詩歸)
邢夫人自述詩帖(見式古堂書畫彙考)
黃氏
黃氏編修趙景妻也少工楷法讀書通曉大義(名媛詩歸)
姚氏
姚氏號青峨居士秀州人姚玄瑞女歸范君和日讀
漢魏以來諸集摹晉諸家書法吟咏多散佚不盡傳
(玉鴛閣遺槀小傳)
陸氏
陸氏名卿子姑蘇尚寶卿師道之女太倉趙宧光凡
夫之妻也凡夫棄家廬墓與卿子偕隠寒山手闢荒
穢疏泉架壑善自標置引合勝流而卿子又工於詞
章翰墨流布一時名聲藉甚以為高人逸妻如靈真
伴侣不可梯接也(吳縣志)
徐媛
徐媛字小玉副使范允臨之室也多讀書好吟咏與
寒山陸卿子唱和稱吳門二大家(静志居詩話)
近代名閫以書表著者吳中為范夫人徐小淑(珊瑚網)
袁氏
袁氏名九淑字君嫕通州人錢良胤之妻四川左布
政袁隨之女也少讀經史尤深内典詩文清麗書法
遒媚(蜀志)
沈伯姬
沈伯姬聘黃履素年十八早亡書法似歐陽率更(書畫
史)
葉紈紈
葉紈紈字昭齊三歲能朗誦長恨歌十三能詩書法
遒勁有晉風歸趙田袁氏(續小名錄)
張徽卿
張徽卿清漳人柯孝廉配寓白下善書(珊瑚網)
雲濤月液
雲濤月液徽卿女弟子清瑤君贈詩云妙模樂毅衍
波牋鐵畫銀鈎字樣圓姊正臨池洗端石妹先題葉
弄輕煙(珊瑚網)
女士徐範
女士徐範嘉興人十三齡能摹諸家體賣字自活(珊瑚
網)
徐範縮書聖教序無一筆不肖亦無一毫羞澀閨幃
態(朱鳥逸史)
何玉仙
何玉仙號白雲道人史癡翁之妾能篆書(書畫史)
張天駿厮養婢
張天駿有厮養婢善書觀者嘖嘖嗟賞(紫桃軒又綴)
姜舜玉
姜舜玉號竹雪居士隆慶間舊院妓工詩兼楷書(朱鳥
逸史)
馬如玉
馬如玉字楚嶼本張姓家金陵南市樓徙居舊院熟
精文選唐音善小楷及八分書(金陵志)
朱無瑕
朱無瑕字泰玉桃葉渡邊女子幼學歌舞長而淹通
文史工詩善書時人以方馬湘蘭云(静志居詩話)
顧文英
顧文英善書以碧絲作小行楷繡之盛鏡囊以遺所
歡(俞琬綸自娛集)
梁小玉
梁小玉武林人七歲依韻賦落花詩八歲摹大令帖
長而游獵羣書作兩都賦半載而就著瑯環集三卷
(書畫史)
楊宛
楊宛字宛叔金陵名妓也能詩有麗句善草書歸苕
上茅止生止生重其才以殊禮遇之(金陵志)
董其昌云楊宛書非直娟秀取姿而迴腕出鋒絶無
媚骨(書史會要)
薛素素
薛五素素姿度妍雅能書作黃庭小楷尤工蘭竹下
筆迅埽各具意態又善馳馬挾彈能以兩彈丸先後
發使後彈擊前彈碎於空中(甲乙剰言)
卞賽
卞賽字賽賽自號玉京道人莫詳所自出或曰秦淮
人知書工小楷能畫蘭能琴僑虎邱之山塘所居湘
簾棐几嚴淨無纖塵雙眸泓然日與佳墨良紙相映
徹晩依良醫保御氏刺舌血為書法華經既成自為
文序之(梅村集)
王少君
王少君名曼容白晳而莊清揚巧笑殊有閨閣風其
居表以長楊人遂呼為長楊君學字於周公瑕學詩
於佘宗漢學琴於許太初争以文雅相尚(潘之恒曲中志)
楊蕙孃
楊蕙孃名曉英秦淮女郎精黃庭小楷(珊瑚網)
沙宛在
沙宛在名彩姝擅臨蘭亭(同上)
郝藝娥
郝藝娥名宛然工寫宣示帖(同上)
楊叔卿
楊叔卿名婉素喜學麻姑壇一染齊紈可易百錦大
足掩映林下風(同上)
六藝之一錄卷三百七十三
