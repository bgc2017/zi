欽定四庫全書
六藝之一錄卷一百五十錢唐倪濤撰
法帖論述二十
蘭亭序
蘭亭集刻
蘭亭一百一十七刻裝禠作十册乃宋理宗内府所藏
每版有内府圖書鈐縫玉池上後歸賈平章至國朝
有江南八十餘年之間凡又易數主矣往在錢唐謝
氏處見之後陸國瑞攜至松江因得再三披閱併錄
其目真傳世之寳也
甲集一十二刻(州郡)
修城本(葉仲山跋)定武闊行(若合一契合闊)
定武肥定武瘦
定武板刻(霍子明跋)定武缸石
定武斷石定武古刻
兩京斷石永興
古懿郡齋宣城
乙集一十三刻
舊梅花三衢板刻
安吉古苔真草臨川麻石
臨賀豫章二
靜江府復州
鼎州(後有武陵二字)古潭
新梅花宣城南陵
丙集一十刻
蘇州府治福州府治
福州棗木道州
金陵三米(米芾米尹仁米尹知)永嘉
古霅斷石隆州
郴州蘭亭重言
丁集一十刻
紹興府治二紹興倉司
紹興府學紹興古刻
餘姚縣治曲水詩蘭亭
曲水詩前曲水詩後
婺州府治(褚遂良摹)
戊集一十刻(内府)
高宗臨定武(米友仁跋)唐貞觀
太清開皇祕省
内殿内司四
京師玉堂
己集九刻(雜集)
玉枕花石
柳誠懸(大字)唐人硬黃臨
唐人雙鈎晉唐刻
孫過庭草京師鵝黃棗木(黃紙印)
彭城(小字)
庚集一十一刻(故家)
蔡君謨臨薛紹彭
秦少游(小字)安定家藏
辛道宗建康晁謙之
紹興湯氏南昌京氏
廬陵胡氏蜀劉涇
唐摹刻
辛集一十四刻
吳詵草書吳璜
劉無言臨龍潭潘氏
方朔習寫周平所藏
臨江張氏天台丁氏
新安汪氏江西故家
廬山甲秀堂九江陶
循王家藏(米芾跋云壬午閏六月九日大江濟川亭&KR0712;寳晉齋艎對紫金浮玉羣山
迎快風消暑重裝)番陽洪氏
壬集一十四刻
金陵畢氏廬山吳氏
紹興曾氏紹興石氏二
毘陵尤遂初李忠愍所刻
新唐李氏江陰邱氏二
東陽郭氏昌谷曹氏三
癸集一十四刻
趙虛齋吕氏家藏
建鄴朱氏大梁曾朴
陸子與韓松
陸載之胡氏將
玉林二趙菊坡
不題名二錢唐李和
蘭亭諸帖記
復州裂本首六行斜裂第一行闕會字又永字與二行
會字三行畢字四行脩字五行為流二字正當裂處
十三行因字内改筆作小仲字十七行向之字差大
二十五行視昔下二字作圈夫字上露初也字末行
文字稍重乃景陵郡齋物湮没民間宋紹興丁丑郡
守何文度搜訪得之
豫章裂本首行闕會字第二行亭字第三行羣字第六
行列字第九行盛字俱有闕白又第九行觀字第十
行以遊二字十一行樂也夫三字十二行抱悟言三
字十三行形骸之外四字十四行其欣二字正當裂
處餘同復州本
江州裂本首行闕會字第五行湍字第六行坐其二字
第七行詠亦二字第八行清惠風三字第九行之盛
二字正當裂處餘同復州本
鄱陽汪相家裂本首行闕會字第二行亭字三行羣字
四行流激字七行幽字九行盛字十二行内字十七
行隨字十八行猶字念二行若字念三行生字皆有
闕白又其裂處正與豫章本同後有圖書二一云忠
衛社稷之家
處州劉涇本云是巨濟刻家藏絹本首行會字全末題
模家本留刻仙都又題紹聖丁丑蜀人劉涇字皆全
惟第三行畢字闕白
石氏肥本云是石熙明摹刻石首亦闕會字筆畫雖肥
而其意度亦有可取
不知處本首行亦闕會字其中多細裂而意度亦好
淡墨本前八行横裂第一行暮字二行亭字三行咸集
字四行有字五行流字六行管字七行幽字八行暢
仰字正當裂處十七十八行有細裂文其原不知何
處
劉無言本首行亦有會字筆勢稍活動當是重刻禇本
禇本在宋時初藏蘇氏米元章以名畫易得之極為
寳愛後嘉熙庚子西秦張澂清淑摹勒上石不知無
言何時又重刻也
永嘉本云是智永臨寫宋紹興間太守程邁刻寘郡齋
筆勢雖縱逸而未免失真首行會字亦全末有孫綽
後序是唐乾封二年僧懷仁集書又有秦檜吳傳朋
題識
北京本近出天師庵土中規模意度與豫章本略同今
在北京國子監中
右蘭亭諸本當以復州本為勝次豫章本次則劉無
言重刻本次北京本其他皆不及也豫章胡儼記
右胡祭酒頤菴集
玉枕本
蘭亭帖自唐以後分二𣲖其一出於禇河南是為唐臨
本其一出於歐陽率更是為定武本若玉枕本則河
南始縮為小體或謂率更亦嘗為之
右王禕忠文公集
臨江府有玉枕蘭亭帖永樂中佐得之燬於火惜不知
是何人所書近在南京李莊家見之云是趙子昂所
書字皆蠅頭小楷方四五寸字行如蘭亭古本
右格古要論
淳化本
予嘗蓄一二禊序近歲得畢少董所藏義龍董氏淳化
中本最勝少董跋其後甚詳自言董氏有三百本取
其尤者三此又其最佳者後多名士題跋而曰君秀
實大篇亦以此為三本中第一故尤寳之與此本無
一毫之差而此長半寸許當是裝潢者用刷太重遂
引而伸之爾
右樓鑰攻媿集
禇蘭亭
山谷嘗論禇河南所臨反豐肥因及洛下張景元龍圖
所藏而云劚地所得者蓋築地則此石當為杵碎因
築得之中有柄竅縱横廣僅數寸大都不過三十餘
字初號杵蘭其字輕瘦勁健與定武本不可高下神
氣飛動尤覺天成識者云此真禇河南所臨也自是
易名禇蘭猶憶静躁諸字妙處不能形容以此知昭
陵所藏蓋可想見河南郭雍題
右蘭亭博議
米元章題永徽中橅本云永和九年暮春月内史山陰
幽興發羣賢題咏無足珍叙引抽豪取竒札好之寫
來終不如人助留為後世法二十八行三百字模寫
雖多誰定似昭陵竟發不知歸尚有異形終可祕彦
遠記模不記禇要錄班班有名氏後生有得苦求高
俗說紛紛那有是
右蘭亭續考
三米本
蘭亭葬昭陵真蹟不復出摹勒豈無誤拓本徒髣髴能
解此意然後可與語蘭亭也流俗不察獨取定武本
為真妄矣予頃見唐刻本有一二是貞觀間石刻一
是泗南山杜氏所藏板本崇寧初米老嘗模刻於寶
晉齋號為三米蘭亭鋒勢筆法絶不類他本區區寳
愛定武本者是不知有唐刻本也
右蘭亭博議
元章刻禊帖於淮山樓并友智友仁題於後留守吳琚
刻世稱三米蘭亭
右志林雜記
都下本木本成都本
蘭亭禊飲詩叙二本前一本是都下人家用定武舊石
刻摹入木板者頗得筆意按此即所謂棠梨板本一
本以門下蘇侍郎所藏唐人臨寫墨跡刻之成都者
中有數字極瘦勁不凡東坡謂此本乃絶倫也
右黃山谷集
寳月本
寳月刻蘭亭叙東坡居士為讃於後蓋子由得於中山
舊石故今所摹獨傳於蜀中州人或未知也余觀世
所傳蘭亭書雖衆其搨摹皆出一本行筆時有異處
繫當時摹書工拙惟秘閣墨書稍異更無氣象可求
知後人所為不足尚也貞觀中詔令湯普徹搨蘭亭
賜梁公八人而普徹亦竊搨出外以傳其書衆播普
徹自能書識逸少筆意故雖摹搨自到極處逮禇河
南歐陽率更臨蘭亭則自出家法不復隨點畫也蘭
亭真本世不復知普徹典型猶有存者今所傳皆本
於此中山者蓋其一也
右廣川書跋
悦生堂本
宋景定咸淳間賈似道枋國定武舊刻流落人間者尠
不以資其清玩嘗俾其客廖寺丞參校諸本異同擇
其字之尤精善者輯成一帖命婺之良工王用和刻
之經年乃就尋補用和勇爵以酬其勞其石後入京
師今在故執政吳公家
右黃學士集
蘭亭悦生堂本繫宋相賈師憲命其客廖瑩中參校定
武諸本采字之精善者輯成一帖按師憲遭竄逐時
朝廷命王孟孫簿錄其家石刻蘭亭多至八千匣當
時方回奏劄亦頗及之度其所藏者善本必多故廖
所采輯薦紳家號為至精
定武已有二刻其後又有棠棃板本洎馮當世錢仲畊
曹冕范序辰悦生堂新塘李氏等本不翅五十餘家
雖皆祖述定武而其筆意相去殆若天淵之懸隔矣
右潜溪集
悦生堂一百十七刻以修城為甲而定武諸本次之古
懿永興宣城又次之
右弇州續槀
玉板蘭亭
賈師憲以所藏定武五字不損肥本禊帖命婺州王用
和翻開凢三歲而後成絲髮無遺以北紙古墨摹榻
與世之定武本相亂賈大喜賞用和以勇爵金帛稱
是又縮為小字刻之靈璧石號玉板蘭亭其後傳刻
者至十餘然皆不逮此也
右癸辛雜識
大業石本
龔聖予云禊序有大業間石本其後有隋諸臣銜位然
則在智永未藏之前此帖亦當入御府
右周密雲烟過眼錄
金陵清凉本
蘭亭帖世有定武本為第一金陵清凉本為第二其定
武本宋建炎南渡不知存亡清凉本洪武初因寺廢
入官其石留天界寺住持僧金西白盜去後事覺其
僧繫獄死石亦不知存亡
右格古要論
永樂内府本
前翰林檢討王偁得蘭亭墨本以進文華殿蓋唐人鈎
摹者睿旨命刻石間賜大臣及近臣
東陽本
近年揚州僧舍發地得二石皆蘭亭舊刻一缺其前一
缺其後鹽運使何士英裁齊合之為一前所存者十
八行止猶不二字後存者十行起能不二字兩本肥
瘠相近清韻可愛世傳宋思陵駐蹕於揚金人奄至
所愛蘭亭瘞之而去此豈是耶
右俱楊士竒東里集
江陰邱氏本
陶南村輟耕錄第六卷載蘭亭集刻一百一十七刻壬
集一十四刻中江陰邱氏二余借觀友人蘭亭一本
會萃十餘刻中一刻題云蘭亭詩叙定武舊本既不
易得而世俗所傳類不強人意模榻者多弱臨寫者
或雜以己意甚者妄意舊本轉相模勒字畫寖瘦遂
作一等肥字其波磔乃類今時人書不知晉時人未
有此法也此本出於新昌石氏雖不敢云定武舊本
而視今所傳為近故家遺物其有所自來耶淳熙戊
申二月五日邱壽雋書上一錢形圖書篆東堂二字
下一方圖書篆暨陽邱氏四字按暨陽即古江陰縣
名此帖必邱氏二刻之一也錄之以備參考
右李詡戒菴漫筆
周邸蘭亭
蘭亭禊序自陶九成所記賈秋壑家藏修城定武一百
十七刻又廿年而周邸之刻繼之其聲價劇出諸刻
下雖有定武及肥瘦褚摹唐賜五帖之不同而結搆
波拂一一出憲王指腕無山陰神駿意苐龍眠畫與
王手書諸說却他本所無亦足稱禊史
蘭亭序刻周憲王邸中者凡五本其一為定武本二為
定武肥本三為禇河南本四為唐橅賜本而其五復
為定武本不知王所藏本果無奪嫡之疑否王果有
正法藏眼否且似以己意臨榻而不作雙鈎廓填媚
潤有餘古勁不足恐未能為中郎之虎賁也石刻於
畫尤遠泉石氣韻了不知所在而諸賢偃仰隗俄之
態尚小可尋以此知伯時自不凡其他詩及雜記真
行數紙皆憲王筆縱不能脱俗而時時有晉意譬之
王石飴澳釡煒代薪比之爾時諸賢風流都不似然
不至作宋儒喫菜事魔也此本視近榻差整潔留之
作諸蘭亭屛脚
右弇州山人槀
潁上本
嘉靖八本潁上村民耕得此石送縣治縣官都不省視
送之學官齋夫移置鄰壁磨房逮丁酉清明孔文谷
先生涖憲此邦聞而索之亟属姜尹龕諸明倫堂中
黃庭另一石龕左右列
右邢侗來禽館集
殘闕蘭亭
政和間洛陽役夫作枕小石有刻畫乃右軍蘭亭叙殘
缺之餘止有五十一字
唐標第七本
絹素奕奕無題跋亦似禇筆今在新都王氏書畫舫
右畫禪室隨筆
十種蘭亭
元大德間錢塘錢國衡刻十種蘭亭筆法咸有異趣南
宋内府五十餘種與韓氏羣玉堂賈氏悦生堂本爾
時猶有存者故國衡得選其萃爾
右李日華六研齋筆記
國子監本
蘭亭叙王羲之行書蘭亭叙以定武本為最佳其真者
已不可得即宋人重刻之本存於世者亦少惟京師
國子監一石為諸家刻本之冠然不知其所自來元
史周伯琦傳順帝以伯琦工書法命摹王羲之所書
蘭亭序智永所書千文刻石宣文閣中意此伯琦所
摹後人因閣廢而移於此也王弘撰曰今又有東陽
本不譲國子監本宣德間何士英作兩淮鹽運使得
之淮南井中潁上上黨皆不及也
右金石文字記
復州裂本蘭亭
卷首錢霅川作賺蘭亭圖
鼠鬚注硯寫流觴一入書林久護藏二十八行經進字
回頭不比在塵梁吳興錢選舜舉
右復州裂本蘭亭雁行定武宋理宗賜賈平章一百十
七種號為十册此其一也戊申歲中元日趙子崧
觀於廬陵凌波閣伯慈伯武侍
宋搨蘭亭以復州為勝蓋真定武乃瘦本復州以真本
重模亦鐫損四字其字極瘦有風韻玉述
右珊瑚網
玉枕蘭亭帖(一在南京火藥劉家一在紹興府今皆不存)
禊帖自禇河南縮為小本或謂歐率更亦嘗為之此本
有右軍小像題曰秋壑珍玩其賈氏所重刻者耶
本似道校(闕)國凡蘭亭遺刻之在世者鮮不資其玩
好也金華王褘子充跋
玉枕刻今在福州府庠趙松雪亦作此蠅頭小楷方四
五寸字行如古本蘭亭余家藏禊序又有大草書王
元美所謂縱慢生穉與右軍真蹟不相似獨於督策
處小近筆陣圖耳水玉磊珂者識
永和九年王逸少為會稽内史時年五十有一與太原
孫承公四十有二人脩祓禊於蘭上里書叙用蠶繭
紙鼠鬚筆遒媚勁健絶代更無凡三百念四字有重
者皆具别體其中之字有二十許變轉悉異如有神
助及醒後他日更書數十百本終不能及唐何延年
謂此言過矣右軍書豈减禊帖但此帖字數比它書
最多若千丈文錦卷舒展玩無不滿人意常在心目
不可忘非若其他尺牘數行數十字如寸錦片玉玩
之易盡也是不然蘭亭叙草誠有神助焉宋華鎮記
聞右軍上巳日修禊在天章寺有墨池鵝池皆遺迹
池不甚深引溪為源每朝廷恩命至池墨必先見皇
祐中忽三日連發未幾御書至趙清獻公嘗親到池
上與僧約曰池墨果見當為聞於朝既&KR0778;香致禱須
臾池面墨光墨色倍常因貯於&KR0902;獻之任屯田布罷
任遊山以香酒祭池倏忽墨色見任留詩曰田曺郎
吏何多幸親見池中墨水生復齋漫錄臨川王右軍
墨池每貢士之歲或見墨池點滴如潑出水面則必
有登第者又華鎮云鵝池與墨池相近中有白魚長
數尺有捕者魚則騰躍而起其鬛如銀下前池而去
後復見於池中是寄興處尚多靈異而耑心者豈無
神助乎若右軍自珍此稿秘傳於家七傳而至智永
為子徽之𣲖舍俗為僧居越之永欣寺以其手臨真
草千文八百本散施浙東諸寺蘭亭序則以授弟子
辨才唐文皇三召恩賜甚厚求禊帖終不與善保家
藏抑可重也蕭翼之賺殊多妙用正見蘭亭竒秘處
尚論者何必拘拘以史証之耶夫宋之憲聖太后猶
嗜蘭亭不去手劉珙春帖子云内仗朝初退朝曦滿
翠屛硯池渾不凍端為寫蘭亭况文皇英邁風雅夐
出千古宜乎寢食與禊帖俱故後人有玉枕之摹如
賈師憲好蘭亭藏石刻至八千匣使其客廖瑩中參
校諸本擇其精者命婺工王用和以靈壁石刻於悦
生堂經年乃就特補勇爵酧之所謂悦生蘭亭也善
乎周公謹之言曰蘭亭不入官法帖中亦前輩選詩
不入李杜之意潄六垒主人再識
右珊瑚網
神龍蘭亭叙
禊帖在唐貞觀中舊有二本其一入昭陵其一當神龍
中太平公主借出搨摹遂亡而蘭亭自唐以後又分
二𣲖其一出於褚河南是為唐本其一出於歐陽率
更是為定武本餘如會稽本之類多唐賢所臨至宋
理宗内府所藏有一百一十七刻迨逓傳逓勒何啻
千餘種宜乎攷論者如聚訟也昔人以蘭亭詩序為
書家六經神龍本其壁中葩上物乎源崑子識
右珊瑚網
臨模
右軍蘭亭修禊前叙世傳隋僧智永臨寫後序唐僧懷
仁素牋麻所書共成一軸唐初虞褚輩多臨蘭亭而
永禪師實右軍來裔頗能傳其家法故此書活動宛
有迴鸞返鵠之意較之世間石本何啻九牛毛耶懷
仁亦唐之書僧號為能習右軍書者首尾映帶殊為
尤物錢唐吳說題
右蘭亭博議
唐司議郎陸東之書頭陀寺碑前少兩幅書内空山字
後筆以氏族志檢之父名山才遂以為定及王詵處
收錢字陸臨蘭亭遂皆空山字王仲孜收蘭亭一卷
詞云悠悠大象運殆是一種分開物(陸臨蘭亭)
右米芾書史
右軍蘭亭最著今世尚有搨本秘閣一本蘇才翁一本
周越一本猶有氣象存焉今觀橅放蓋得之矣嘉祐
壬寅五月念六日莆陽蔡襄書雖列於六藝非如
百工之藝也蔡君謨以書名當世其稱范君者如此
不為誤矣滁山醉翁題(范文度模本蘭亭叙)
余嘗集錄前世遺文數千篇因得悉覽諸賢筆蹟比不
識書遂稍通其學然則人之於學其可不勉哉今老
矣目昏手顫雖不能揮翰而開卷臨几便别精粗若
范君所書在予集錄實為難得也竊幸覽之為之忘
倦嘉祐七年夏五月二十八日廬陵歐陽修書
右六一題跋
唐禇遂良模禊帖
右唐中書令河南公禇遂良臨晉右將軍王羲之蘭亭
宴集序本朝丞相王文惠公故物辛未歲見於眺美
叔齋云借於公孫辛巳歲購於公孫巘黃素兩幅至
欣字合縫用證摹本僧字果徐僧權合縫書也雖臨
王帖全是褚法其狀若巖巖竒峰之峻英英穠秀之
華翩翩自得如飛舉之仙爽爽孤鶱類逸羣之鶴蕙
若振和風之麗霧露擢秋幹之鮮肅肅慶雲之映霄
矯矯龍章之動彩九奏萬舞鵷鷺充庭鏘玉鳴璫窈
窕合度宜其拜章帝所留賞羣賢也至於永和字全
呈其雅韻九觴字備著其真標浪字無異於書名由
字益彰其楷則若夫臨倣莫稱於魏薛賞别不聞於
歐虞信百代之秀規一時之清鑒也壬午四月二十
二日寶晉齋舫手裝襄陽米芾審定真蹟祕玩
右寶晉英光集
右唐禇遂良所臨王羲之蘭亭禊帖永樂八年上在春
宫得墨本命工刻之於石時大臣及近臣侍監國者
各賜摹本得者裁六七人非恭慎端厚有文學者不
預蓋貴重之也此本都察院右副都御史虞謙所被
賜者間出屬臣士竒識於後臣侍上最久蓋嘗竊聞
賜帖之旨非獨矜重法書要在奬勵其人焉謙初為
大理少卿上嘉其儒雅且明正寬厚志存澤物有大
臣體特奏太宗皇帝以為右副都御史無幾又命署
刑部尚書而諭之曰余知卿無忝也既嗣大統廷臣
雖有進官者然悉兼舊&KR1348;獨以大理平天下刑獄非
謙不可遂改大理卿謙感知遇之厚孜孜盡心若宋
歐陽觀所為求生道於死獄者謙蓋有焉凡人之麗
於辟者往往心誠服之而無憾今九重惓惓夙夜圖
惟好生之德洽於民心謙亦圖惟厥終用永彰皇上
知人之明而不忝明良千載之遇則家藏此帖固子
孫萬世之寶嗚呼尚敬之哉
右楊士竒東里集
米元章書史云唐摹蘭亭有二其一為王文惠家禇遂
良黃絹上臨本其一劉涇收唐絹臨本今此本是元
章所題手筆審定真跡以為禇法之妙薛魏歐虞所
不能及殆即黃絹本也大理以十三百千購之仍詳
訂其始末復以示余已無能讃歎聊補其未備云
右余允文仲蔚先生集
唐人臨右軍禊帖自湯普澈馮承素趙模諸葛貞外其
嚴整者必歐陽率更而佻險者咸属褚河南河南蹟
尤多米襄陽既於書史稱得蘇沂家第二本以為出
他本上然考之是雙鈎廓填耳書史又云右軍筆精
大令日寒二帖薛丞相居正故物後歸王文惠家文
惠孫居高郵并收得禇遂良黃絹上臨蘭亭一本乏
貲之官約以五十千質之後王以二帖質沈存中而
攜禇書見過請售因謝不復取後十年王君卒其子
居高郵欲成姻事因賀鑄持至高郵以二十千得之
此本藏深山民間落黃拾遺熊手以百三十金售予
後有襄陽題署備極推與且云是王文惠家故物辛
巳歲購之公孫瓛與書史語合按蘇家本於崇寧壬
午閏六月手裝此則壬午之八月手裝耳書法翩翩
逸秀點畫之間真有異趣襄陽所稱慶雲麗霄龍章
動采庶幾近之蓋山陰之喆嗣而蘇本則其仍孫何
得甲彼乙此耶今年為萬歷丁丑止距裝裱之歲蓋
七甲子少三正朔耳安得不六倍其直也又有李伯
時一跋雖真蹟而似非題此卷故剔之以戒蛇足
右弇州續藁
行書蘭亭序禇河南臨澄心堂紙米元章跋在海寧陳
家缺三行又蘭亭禇臨墨跡絹本王弇州家藏復歸
新都汪太學有米元章小行楷跋今在廣陵
右書畫眼
胡儼書蘭亭模本法帖後云余嘗見此書真跡云是宋
蘇易簡家故物世傳蘇家禊帖三本此為第二本乃
舜元才翁房所藏題為唐禇遂良所模其書毫髮備
盡世傳衆本皆不及也當時米芾愛重就蘇洎易得
之洎才翁之子也今觀刻本乃宋嘉熙庚子西秦張
澂清叔模勒上石少長二字與真跡合懷字暫字有
不同者意蓋模勒之不及耳要之筆活有鋒勢過他
本遠甚上有易簡子耆天歲跋范文正王堯臣題
識及元章贊辭人言為舜欽藏本者非也考之舜欽
房所藏蓋第三本其第一本不知存亡然聞字畫精
妙俱不逮第三本也
右格古要論
臨禊帖者得其貎似優孟之效孫叔敖也得其意似魯
男子之學柳下惠也世所傳三米蘭亭乃是以右軍
書摹勒上石此則元章臨右軍書貌不必同意無少
異可寶也(題米元章臨蘭亭)
右黃文獻公集
禊序真本自温韜棄擲人間雖淳化之君購募而不得
故不列於閣帖當時士大夫各以所見本臨搨各因
其材所偏近者而得之然每披閱未嘗不見右軍之
一班蓋如大成之聖為其徒者具體一支皆有益於
後人老米此本全不縳律雖結體大小亦不合契蓋
彼以胸中氣韻稍步驟乃祖而法之耳下筆精神相
為流通吾輩試窺其同異之際必有可言者此正輪
堊妙處也今欲拈出噫欲識柳下惠只看魯男子(仝上)
右祝氏集略
右薛紹彭臨蘭亭序一卷至元二年在郡城與友人豐
城揭君子丹寓舍同巷得見其所藏紹彭臨本上有
弘文之印又有杭朱巽印月船小印若宋末在錢唐
惟巽與賈似道家所蓄古書畫甚富且精好宋之名
書者有蔡君謨米南宫蘇長公黃太史吳練塘最著
然超越唐人獨得二王筆意者莫紹彭若也今紹彭
書亦絶少則見其所臨尤盆盎之櫑洗也趙承旨嘗
日時流易趨古意難復揭君之愛重此帖也宜矣紹
彭字道祖近見其晩憩監廳所賦詩清麗沈著有魏
晉人風所居有清閟閣詳著樓氏攻媿集云九月甲
子在興魯坊聾子巷寫臨川危素記(宋薛紹彭臨蘭亭序跋)
右停雲館帖
唐人摹搨鈎臨最精今晉帖存者皆唐本也宋人遽不
能精相去遠甚惟薛米兩家獨擅其能宋南渡後言
墨帖多米氏手筆而薛書尤雅正禊叙帖臨搨最多
出其手必佳物然世亦鮮也雍虞集伯生書
右道園學古錄
陳齊之評唐人模本云平生三見唐人模本蘭亭序一
見泗南山杜氏木刻者一是周延雋家本一是蘇中
書家唯蘇氏本冠諸家本其傳模不失真處决非定
武石刻所能及然不善為斵血指汗顔模書手未免
有之
右俞松蘭亭續考
非特字也世間諸有為事凡臨摹直寄興耳銖而較寸
而合豈真我面目哉臨摹蘭亭本者多矣然時時露
已筆意者始稱高手予閱兹本雖不能必知其為何
人然窺其露已筆意處必高手也優孟之似叔敖豈
併其鬚眉軀幹而似之耶亦取其意氣而已矣(書李子微
所藏摹本蘭亭)
右玄鈔類摘
前輩論逸少筆迹真者當祖之臨者宜子之既鐫之石
而又摹闕之者其属猶近繼此蓋遠矣文敏所臨本
豈属之近者非耶然傳之於世真&KR0915;常相半此本舊
藏四明袁德平家文敏與德平友善故書以遺之奉
化陳士申慈溪孫原道皆德平姻家子原道得之於
士申而士申得諸德平前後相傳不出他族其為真
跡無疑矣原道與弟原理皆善書其必知所珍矣(戴良
叔能跋趙文敏公所臨蘭亭序)
右格古要論
吳興公臨禊帖予所見亡慮數十本此其最佳者然嘗
觀唐馮承素所臨極蕭散樸拙殊與此不類好事者
能合而求其同則王氏筆意所在可得矣(跋趙孟頫臨蘭亭)
右黃文獻公集
蘭亭自禇河南雙鈎以還未有能傳其神者即閣帖間
有所摹復是影上捕影文敏公以書名家其視右軍
自謂能腕不負心故亦步亦趨似不愧優孟叔敖而
運筆布形不免露本來面目然吳興此帖猶贔屭負
山猛力竭盡矣真神品也偶於友人明古處見此遂
以定武蘭亭易之而篋中寶錄知當為此書奪氣也
延陵吳寬(跋趙文敏臨蘭亭)
右匏翁家藏集
近世以書名家者惟松雪翁最得二王筆法幾所謂未
達一間者二王真蹟元世上不多見觀翁得定武蘭
亭喜不自制如此使見昭陵真本又當何如其書法
亦當遂逼真耶蘭亭本真贋前人之鑒不遺餘力矣
余復何言(跋趙孟頫蘭亭十三帖)
右王鏊震澤集
唐人臨模禊帖非必規規點畫間而意度獨至子昂此
卷近之師道題(跋趙承旨臨禊帖)
子昂臨蘭亭帖而師道著題於上可謂二美矣雪澗翁
宜善藏之不肖復何言趙孟龥題(同上)
余見子昂臨臨河序何翅數百本無一字不咄咄偪
真如郢人運斤成風庖丁奏刀批郤導窽因其故然
如輪扁老於斵如大馬捶鉤不失毫芒得之心應之
手在夫熟之而已此本經師道子俊鑒定增價十倍
錢唐仇遠跋(同上)
蘭亭墨蹟永閟昭陵精華盡在定武一刻然屢經摹勒
微以失真典刑僅存耳若他搨不足觀也文敏此帖
奕奕有王謝家子弟風流氣别得一種意外神彩即
起右軍使觀之吾知必嘖嘖首肯吳門周天球識(跋趙
文敏公摹蘭亭序)
此卷松雪晩年筆力精神清勁飄逸擬之早年如出二
手古云筆隨人老斯言也豈欺我哉士竒之印(跋趙
集賢臨蘭亭卷)
倣松雪書幾三十年未能入室懊惱懊惱書法必見多
則進得眼入心乃應之於手也士竒載題(同上)
昔人有評孟頫畫不如詩詩不如字者余觀此卷但覺
其爛漫掩映俱入神品蓋未敢以其言為確論云弘
治戊申臘月十八日蘭亭居士識(同上)
右珊瑚網
六藝之一錄卷一百五十
