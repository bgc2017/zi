欽定四庫全書
六藝之一錄卷三百六十五錢唐倪濤撰
歷朝書譜
眀
錢溥
錢溥字原溥華亭人正統四年進士試薔薇露詩大
見稱賞授檢討成化中為南京吏部尚書謚文通(列卿
紀)溥小楷行草俱工(書史會要)
原溥書蓋宋仲温派也硜硜負峭骨所乏者姿耳(王世
貞三吴楷法跋)
錢原溥書饒右丞論書帖行楷書(見式古堂書畫彙攷)
錢博
錢博字原博溥之弟正統乙丑進士授南京刑部主
事終四川按察使工古文詞善楷書行草(松江志)
錢博真行出自宋仲温(書史會要)
國朝楷草推三宋首稱仲温然未免爛熟之譏又氣
近俗但體媚悅人目爾二沈兩錢承之盖就&KR0655;濃遂
成雲間字習(詹氏小辨)
商輅
商輅字弘載淳安人宣德乙夘發觧乙丑會試廷試
復舉第一為翰林修撰成化中歴少保兼吏部尚書
謹身殿大學士贈太傅諡文毅(列卿紀)
王世貞國朝名賢遺墨有商輅書(弇州續槀)
劉珝
劉珝字叔温號古直夀光人正統戊辰進士改庶吉
士授編修成化中為戸部尚書謹身殿大學士贈太
保諡文和(列卿紀)
公書法飄逸行草尤長(徐溥謙齋集)
韓雍
韓雍字永熙吳人正統七年進士成化中為右都御
史總督兩廣軍務諡襄毅摛詞灑翰風生泉湧天才
逸發(列卿紀)
夏時正
夏時正字季爵仁和人正統七年進士成化初為南
京大理卿博學高才工詩文書寫最善多著述尤詳
禮文之事(吾學編)
陳鑑
陳鑑字緝熙長洲人正統戊辰進士成化中為國子
祭酒平居無聲色之好好止藏書并古書畫器物而
已為文才贍而氣完善筆札臨摹古人真蹟殆不可
辨(匏翁家藏集)
鑑日臨禇摹禊帖故似之而原本過佻不若魯男子
之善學耳(弇州續槀)
鑑作大字勁健竒古當代珍之(書史會要)
林鶚
林鶚字一鶚太平人景泰二年進士成化中為刑部
侍郎贈尚書諡恭肅秉禮植義造次必恭慎公餘輙
危坐閱書臨古帖作楷書(吾學編)
余子俊
余子俊字士英青神人景泰二年進士成化中為兵
部尚書贈太保諡肅敏(吾學編)
王世貞國朝名賢遺墨有余子俊書(弇州續槀)
倪謙
倪謙字克讓上元人成化中為南京禮部尚書贈太
子少保諡文僖(列卿紀)
倪文僖公與僧求竹帖却無意而有筆(王世貞三吳墨妙跋)
沐琮
沐琮字廷芳號益菴又號東山居士成化乙酉嗣爵
鎮雲南善草書歌詩樂府瑰麗可觀贈太師諡武僖
(開國臣傳)
江玭
江玭字用良仁和人景泰辛未進士授禮科給事中
成化時出為山東参議遷参政(分省人物考)浙江布政
司重建貢院記江玭書
陳獻章
陳獻章字公輔新會人居白沙村人稱之曰白沙先
生正統丁卯中鄉試兩赴禮闈不第從吳聘君講伊
洛之學憲宗時授翰林檢討能作古人數家字山居
筆或不給束茅代之晚年專用遂自成一家時呼為
茅筆字得其片紙藏以為家寳交南人購之每一幅
易絹數疋(張翊白沙先生行状)
陳徵士獻章作詩脫略凡近其書法得之於心隨筆
點畫自成一家(游潛夢蕉詩話)陳白沙書雜詩帖草書(見式
古堂書畫彙攷)
羅倫
羅倫字彛正永豐人成化二年進士第一為翰林修
撰謫副提舉福建市舶復官改南京尋辭疾歸閉門
授徒日以注經為業(吾學編)
倫善行楷法文信國筆力清雅結搆端嚴評者謂為
翰墨中珊瑚玉樹(書史會要)
莊㫤
莊㫤字孔暘號木齋又號定山居士江浦人成化丙
戌進士授檢討上疏忤旨調湖廣桂陽判未行改南
京行人司副陞吏部郎中白沙先生曰定山草書迥
然自成一家(湛若水甘泉集)
㫤為詩握唐人機軸變幻百出往往近踵風雅其字
畫亦然(嚴從簡使職文獻)
定山深觧書法或問張汝弼草書曰好到極處俗到
極處問如何則可曰寫到好處變到拙處曰何居曰
所謂行墨因調性者是也(書史會要)
張弼
張弼字汝弼晚號東海翁成化丙戌進士授兵部主
事進員外郎出守南安為文自立一家言詩多警句
往往為人傳誦其草書尤多自得酒酣興發頃刻數
十紙疾如風雨矯如龍蛇欹如墮石瘦如枯藤狂書
醉墨流落人間雖海外之國皆購其蹟世以為顛張
復出也(震澤集)
張東海草書名一世詩亦清健有風致嘗自評其書
不如詩詩不如文予戲之曰英雄欺人每如此不足
信也(李西涯詩話)
東海張先生守南安時各郡收兵議賞武夫悍卒乃
惟願得侯墨妙而過客亦往往以是罷誅求焉歲以
筆劄佐郡費類此(張鼐先進舊聞)
東海在當時以氣節重其書學懷素名動四夷自是
吳中書家輩出聲價少减然行狎書尤佳今見者少
耳(容臺集)
張汝弼栽杏詩簡(見式古堂書畫彙考)
張汝弼草書卷
張汝弼賞自評其草書以為大者勝小者予謂英雄
欺人每如此不足信也及觀韓黃門此卷則其大字
果勝賢者固不可測耶(懷麓堂集)
曩予問東海索書輙謝曰待偶然有得意者當舉以
為贈不敢取應酬者塞命也然竟不獲其所謂得意
者恒以寘憾乃若倡和詩篇往返書札則所得甚富
每一展玩疑所謂得意者或在其中雖東海亦或不
能自知耶時行黃門持此册見過摩挲再三怳然如
見其笑語而東海之不作久矣噫時行尚謹護之安
知不有好事者以為得意之筆伺其傍而拔其尤者
以去耶(程篁墩集)
東海先生以草聖盖一世喜作擘窠大軸素狂旭醉
震盪人心目而此卷矮紙疎行尤擅清麗况詩律散
語俱有關繫處不但其子孫當寳之也後有吳文定
公為陳冷菴跋識蓋冷菴所得今為先生之孫敷善
所收祖武手澤不但尋常所當寳之書畫也冷菴名
琦字粹之罷察官歸至口食不給予少時猶及識焉
清癯鶴立望而可敬又聞文定公起歲貢先生獨識
之曰歲貢中亦有此人耶遂以状元及第卒為名臣
五六十年前先生風範如此最後東橋顧華玉衡山
文徵仲文翰有法皆吳產也語云魯無君子斯焉取
斯深於是為之歛袵敷善其尚寳之敷善名其性後
樂先生之長子涵飬粹深慨然有求道之志又不但
以詞翰世其家而已(陸儼山集)
張東海草襍書
東海張公守南安時雜書數紙郡掾劉暹得之成卷
公之子時行黃門持以示予中有公與予詩一首盖
公寫而未發者予欲取之因感楚弓得失之語書其
後而還之(匏翁家藏集)
張汝弼草書
右詩七首故南安守張公汝弼書以遺濮武庫者張
公草書師宋昌裔昌裔者名廣洪武初與宋克仲温
宋璲仲珩俱以書擅名人稱三宋然評者謂昌裔書
較之二宋不逮以其筆聫續不斷非古法也(寓意編)
張弘宜
張弘宜字時措號後樂南安守東海公之仲子成化
辛丑進士官至廣西按察副使詞翰得東海遺法尤
長於署書居然朱晦翁體(何三畏雲間志略)
張駿
張駿字天駿號南山華亭人工書法行草隸篆入妙
入神與東海齊名時號二張景泰癸酉舉於鄉成化
初為中書舍人直文華殿後以禮部尚書致仕(雲間志略)
天駿用南安體更變輕弱(書史會要)
駿草書宗懷素得其龍蛇戰鬭之勢論者病其傷於
雕琢故居張東海之下(書史會要)
蕭顯
蕭顯字文明號履菴更號海釣永平山海衛人成化
戊辰進士擢兵科給事中終福建按察僉事為詩清
簡有思致書尤沉著頓挫自成一家卷軸徧天下傳
至外國(分省人物考)
蕭顯與張南安同時以狂草稱(書史會要)
王獻
王獻字惟臣號退菴仁和人景泰辛未進士成化中
為太常寺卿兼學士作文有竒氣作字飄逸類其為
人(列卿紀)
林章
林章字以成錢唐人以大書薦於朝景泰初授中書
舍人成化中為太常寺少卿書法遒勁尤精鑒賞(懷麓
堂集)
姚黼
姚黼字廷章號松雲(姚綬父)博涉書史工草書尤善五
七言詩築室數楹中列古彛鼎器金石遺文法書名
畫優游自樂人皆以可閒先生稱之(錢溥松雲姚處士誌銘)
姚綬
姚綬字公垂嘉興人天順中英宗賜為進士以監察
御史事憲宗尋出知永寧觧官歸所居在大雲里東
饒水竹作室曰丹邱嘯咏其中人稱丹邱先生又作
滄江虹月之舟遊泛吳越間甚適善書法鍾王勁婉
咸妙畫初學水墨後遂進學唐品得古意(楊循吉松籌堂集)
姚綬書類張伯雨(書史會要)
姚侍御書溪東篇行書公綬贈金良德詩姚穀
菴贈菊坡高士詩帖雲東逸史雜詩卷姚丹邱
咏物詩册姚雲東書李商隠詩二卷小行楷書(見式
古堂書畫彙攷)
姚旬
姚旬字用宣號可竹晚號觀頥(綬子)詩宗杜字學沈民
則憲宗時以善書薦直仁夀殿授鴻臚寺序班(錢鶴灘集)
蔣文藻
蒋文藻與姚丹邱同隠大雲執師資之禮書畫步趨
丹邱(六研齋筆記)
桑琳
桑琳字廷貴(桑悅之父)常熟人好學工詩善書法性恬淡
喜黃老術(錢肅樂太倉志)
桑悅
桑悅字民懌號思玄别號鶴溪道人領成化乙酉鄉
薦三試得乙榜除泰和訓導遷長沙通判調柳州書
法趙子昂其俊秀實祖二王圓勁方正又得北海遺
法(思玄集小傳)
悅行楷宗晉人草書流暢法懷素(常熟文獻志)
桑民懌書
桑民懌才名噪一時幾有雕龍繡虎之稱此卷為盛
秋官書者尤多生平得意語其書似不勝文文似不
勝詩大要不能去俗耳盛舉高第後至廣憲以廉名
(弇州山人槀)
朱應祥
朱應祥字岐鳳號鳳山松江人與桑民懌並以文名
成化丁酉以歲貢薦南畿書兼數家遒勁有法度尤
長於題壁(松江志)
應祥博學工詩善於行草(書史會要)
陳旦
陳旦字武臣太倉衛學生號易齋更號甘隠桑悅負
才尚氣不輕與人接見惟與旦交甚密旦亦愛桑書
法摹寫之多逼真(陳如綸冰玉堂綴逸稾)
李承箕
李承箕字世卿人稱大厓先生嘉魚人成化中領鄉
舉不肯會試往見白沙久之歸日端坐一室客至相
與劇談賦詩醉起書之劄草濡墨斜斜整整無不如
意(震澤集)
陳鋼
陳鋼字堅遠號遲宜子鄞人徙南京舉成化乙酉鄉
試授黔陽知縣擢長沙通判書法禇河南所摹蘭亭
奕奕有致(江寧志)
薛穰
薛穰字有年鄞人成化壬午舉應天鄊薦授涿州知
州改灤州博學能詩宗唐人書法學鍾王(寧波志)
楊茂元
楊茂元字志仁鄞人成化五年進士授刑部主事正
德中為刑部右侍郎工篆隸草書字畫遒勁匪特臨
池之功抑亦正毅之氣隨寓而見也(分省人物考)
林俊
林俊字待用莆田人成化十四年進士授刑部主事
遷署員外郎僧繼曉以祕術幸於上發内帑數十萬
為建永昌寺西華門太監梁芳主之臺諫莫敢言俊
上書直聲大震都下傳草有繪圖而鬻者世宗時為
刑部尚書贈少保諡貞肅(書畫眼)
俊書宗蘇米頗得筆勢(書史會要)
翟瑛
翟瑛字廷光江寧人成化丙戌進士歴官太常卿作
字運筆如飛結體流麗可愛(金陵𤨏事)
奚昊
奚昊字時亨别號干東子華亭人登成化己丑進士
官至刑部郎中性嗜書手未嘗釋卷口未嘗絕吟興
至則臨漢晉法書書輙盈几(雲間志略)
邵珪
邵珪字文敬宜興人成化己丑進士官至嚴州太守
善書工棋詩有新意有半江帆影落尊前之句人稱
為邵半江(宜興縣志)
珪善草書小楷得晉唐人筆意(常州志)
曹時中
曹時中初名節以字行號定菴又號晚宜居士華亭
人登成化己丑進士官至浙江按察副使喜為懷素
草書竟日不倦(雲間志略)
時中以詩名尤工書晉唐名家皆能以意會懷素宋
克則愛而摹倣者晚年益精小楷嘗曰自少至老已
覺世味淺薄惟學書一事可以消日(書史會要)
黃謙
黃謙字撝之號紫芝江寧人成化壬辰進士授工部
主事工詩善書法碧峯寺額其筆也(存徵錄)
黃謙行草遒勁古雅榜書更妙(金陵瑣事)
楊榮
楊榮字時秀餘姚人成化壬辰進士為戸部主事長
於詩書學懷素(分省人物考)
沈瀚
沈瀚字東之號敬齋歸德人成化甲辰舉進士授西
安府推官正德中為建寧知府工正書好為詩長於
歌行(李廷機文節集)
李經
李經字士常號力齋臨淮人成化戊戌進士入翰林
為庶吉士拜河南道御史善楷書(懷麓堂集)
趙寬
趙寬字栗夫世居吳江之雪灘因號半江成化辛丑
會試第一人仕終廣西按察使為文雄渾秀整行草
亦清潤(半江集小傳)
尹藎
尹藎字廷臣成化中以進士拜監察御史謫判澧州
擢知鄖陽府博學工詩尤工書人以為得晦翁筆法
(震澤集)
李漢
李漢字充昭號方塘南昌豐城人成化進士官至工
科都給事中平生喜追晦菴書法久乃逼真(羅玘圭峯集)
陳謙
陳謙字士謙姑蘇人居京師能楷行書專效趙松雪
華媚可人時染古紙偽作趙書猝莫能辨購書者踵
接戸外(懷麓堂集)
張翔
張翔字騰遠澤州人工書善記誦入州學為弟子員
以例貢禮部授朝邑訓導(懷麓堂集)
胡鍾
胡鍾字應律號澹菴撫州豐城人好學工書法以山
水琴書自娛封監察御史(魯鐸文恪公集)
朱夏
朱夏字(闕)南號勉齋吳人元儒學提舉德潤之曾孫
以授徒為業為詩文語皆平淡如其人尤精於詩甚
得楷法(匏翁家藏集)
蔡桂芳
蔡桂芳字德馨崑山人居京師攻書翰所摹東坡三
刻用意精到與真蹟不差毫髮(匏翁家藏集)
郁瓊
郁瓊字文佩號松坡上海人文體好為連珠書如趙
文敏而遒勁有加焉(魯文恪公集)
李元夀
李元夀號鹿野翁崑山人少工書嘗書諸經四書小
本楷法精善三原王端毅公廵撫江南見而愛之呼
為李生使侍舟中為人淳篤而善書以是為搢紳所
重碑石多其所書(歸震川集)
王瑛
王瑛美容儀工書畫字廷輝(王崇慶端溪集)
陳文
陳文字汝明號謹齋性嗜學為文出人意表書法晉
人小楷亦自拔俗(端溪集)
陳煒
陳煒字文曜號恥菴閩縣人成化時官浙江左轄志
高行潔妙翰墨善吟咏片言隻字為人寳惜(書史會要)
張錫
張錫成化時貢士善草書嘗云觀二王法帖極信子
敬不及逸少盖逸少聖而神者變化無所不至獻之
雖云至妙其大而未化者耶(書史會要)
葉綬
葉綬字叔章上虞人中江西鄉試仕應州學正學問
該博尤善古篆(書史會要)
王暘
王暘字時暉慈溪人鄉舉在高選五試禮部不售居
國學餘十稔漁獵百氏作古文近體詩詞及晉人書
日益工將擢中書舍人遽以疾不起無不痛惜之(吕文
懿公集)
馬瓛
馬瓛字公信成化二十年進士官郎中書法趙孟頫
(金陵𤨏事)
顧謙
顧謙成化時貢士以楷書薦舉官主事(金陵𤨏事)
蔣主孝
蔣主孝字宗倫工小楷(金陵𤨏事)
陳欽
陳欽字亮之號自菴成化二十三年進士官廣東提
學副使(江寧府志)自菴工書人寳愛之(名臣傳)
陳大章
陳大章字明之號月隴旴𣅿人官至太僕少卿有詩
名尤工行草(圖繪寳鑑續纂)
洪鍾
洪鍾四歲能作大字憲宗召見命書聖夀無疆鍾握
筆久之不動上曰汝容有不識者乎鍾叩頭曰臣非
不識第此字不敢於地上書耳上命内侍舁几一揮
而就(皇明世說新語)江西通志曰鍾字季和崇仁人年十
八登弘治庚戌進士除中書舍人陞禮部員外郎
崇仁洪鍾四歲隨父入京至臨清見牌坊大字題額
索筆書之遂得字體至京師設肆鬻字憲宗聞之召
見(治世餘聞)
沈應竒
沈應竒字天瑞七歲能大字以神童薦憲宗召試命
書皇帝字應竒俯伏奏曰書皇帝字乞賜一几上竒
之字復稱旨命授中書舍人時内閣萬安奏當令讀
書不宜使有官遂改送順天府學中正德己夘鄉試
與修武宗實錄成復授中書舍人(張時徹寧波志)
吳東升
吳東升成化間為百戶善楷書劉士亨寄之詩云墨
花香滿研池頭盡說能書老戸侯顧兔分毫犀授管
冷金箋上字雙鈎(西湖遊覽志餘)
杭城十門皆東升書額淨慈寺壁書南屛二大字結
搆尤佳(杭州志)
陳㷆
陳㷆字文厚閩人成化辛卯鄉貢性豪宕疎曠工詩
善行草書達宦貴人求不能得至具酒脯屬田父野
叟反得之自號棲雲叟(閩書)
支鑑
支鑑字汝同崑山人小楷學夏仲昭(書史會要)
洪昌
洪昌字汝言晉江人為常州府學訓導經學純正議
論古雅長詩文善草書(閩書)
李厚
李厚字文山雲南昆明人為三吳驛丞善楷書(祁陽縣志)
黃暹
黃暹字孟東莆田人為祁陽縣儒學訓導善書畫能
吟咏(祁陽志)
涂端
涂端字邦祥番禺人成化丁未進士授編修陞修撰
以文學著聲性豪宕不羈尤善書法(廣東通志)
吳佐
吳佐成化乙酉舉人授岳州通判工書法善吟咏(平湖
志)
華清
華清字廉夫應城人成化八年進士為蘇州府推官
工書畫善吟咏(馬龠德安府志)
史琳
史琳字天瑞餘姚人成化丙戌進士官至右都御史
贈太子少保善書(分省人物考)
陶成
陶成字懋學成化辛卯舉人工詩書篆隸號雲湖散
人(寳應志)
張西銘
張西銘字希載寧州人工詩文字頗類晉而加清勁
成化己未進官至河南道御史(張繹臨安府志)
陸淵之
陸淵之字克深上虞人成化中進士授禮部主事出
知叙州府後参政河南進右布政使篤行好學詩文
古意書善行草(孫鑛紹興志)
李旻
李旻字同仁益都人善行草書成化中領鄉薦授同
州守改潞州(分省人物考)
施槃
施槃字彥器號新齋成化甲辰進士官至山東按察
副使工草書人共珍之(袁應祺黃岩縣志)
趙子禧
趙子禧字慶夫鶴慶府人成化十四年由舉人為建
水州儒學訓導有文學習草字草字清勁可愛(張繹臨安
府志)
徐博
徐博嘉定人(字德宏號竹居徐忭弟)嘉定人成化中以監察御
史出知巴東縣卓有聲譽工書法(湖廣總志)
周庚
周庚字原已初名京吳縣人家世業醫而庚善讀書
工古文詞善行楷成化中以名醫徵歴官太醫院院
判(蘇州志)
陸鑾
陸鑾字克和七歲能詩歌成化間以善書徵授鴻臚
序班(平湖志)
倪祚
倪祚攻詩善真行書(秦梁無錫志)
莫懋
莫懋字雲樓無錫人好為張旭狂草(秦梁無錫志)
王佑
王佑字彥貞雅尚文學所交皆一時才俊尤善草隸
吟咏别號玄谷道人(楊德政建陽志)
張乾
張乾字惟健太倉人能作大字州初立時諸題額俱
出其手以薦入仁智殿(太倉州志)
史循
史循咸陽人成化十八年輸粟濟邊拜散官善書翰
通子史大略教鄉社子弟二百餘(吉人咸陽縣志)
劉蒼
劉蒼字伯春鷹揚衛千戸九歲嗣官十五入武學篤
志刻勵通書史又能書(江寧府志)
沈本初
沈本初字大中詩有韋孟風小楷絶類顏平原時稱
三絶(崑山人物傳)
張晟
張晟字德齋嗜學好古能大書官千戸(江寧府志)
石璞
石璞字元素崑山人性翛然不樂仕進書法蔡君謨
有肖神處(崑山人物傳)
周禋
周禋字維敬為府掾補樂平簿改興國尋告歸登臨
眺咏好著述工草書(松江志)
方烱
方烱字用晦莆田人學醫於蜀人虞仲文能詩工書
自號杏翁(八閩通志)
孫適
孫適號東巖老人錢塘人隠居甘泉里有詩名善行
草(杭州志)
陶玻
陶玻字仕珩縉雲人七歲能賦詩善楷書後厭科舉
究心聖賢著仁家訓諸錄窪尊見鳴諸藁(何鏜括蒼彙記)
梁淮
梁淮字伯海泰寧人工詩文善真草篆隸書教授鄉
里號雲麓樵者(廖富泰寧縣志)
沙洪
沙洪字文遠臨高人從吳琦學豁達坦夷善書大筆
尤遒勁(唐胄瓊臺志)
沙廷梧
沙廷梧洪子官汀衛經歴作楷有父風規(唐胄瓊臺志)
鄺海
鄺海右所人書名獨步一時稱入品盡得擫押鈎格
抵之法點畫生動不苟(唐胄瓊臺志)
傅佐
傅佐字秉忠右所人善書小楷尤峻密成化間任鴻
臚寺序班陞中書舍人後以武功為廣東後衛百戸
(唐冑瓊臺志)
吳震
吳震瓊山人善真草篆隸書為左衛經歴(唐胄瓊臺志)
柳濟
柳濟字孟淵别號耕叟德化人善楷書(李汛九江府志)
吳鑒
吳鑒字宗道為醫學訓科莊定山勸令讀書遂從講
學能詩善草書(沈孟化江浦縣志)
張順
張順字弘裕錢塘人成化中為定州學正草楷篆隸
靡不精佳(韓上桂定州志略)
余孟拳
余孟拳無錫人善小楷仕保定新城訓導(秦䕫無錫志)
六藝之一錄卷三百六十五
