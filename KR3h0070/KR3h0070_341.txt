欽定四庫全書
六藝之一錄卷三百八十三錢唐倪濤撰
歷朝書譜七十三
元賢墨蹟詩翰
趙文敏書春寒詩卷
仲春尚寒氣林花無豔滋敝裘擁衰疢風雨何淒其始
雷發東隅霽牖陽光披微風草際動落英池面移幽禽
變圓吭游魚揚四鬐我病自此愈泛舟溪水湄小輿指
南盖短笻步東毗機心不復有高蹈農與羲
笠澤茫茫雁影微玉峯高下護雲衣長橋寂寞春寒夜
祗有詩人一舸歸子昂二月十九日
趙文敏書詩(行書)
白髮思家萬里回小軒流水為花開故應動作詩千首
知是風流楚客才
趙文敏書絶句
古墨輕磨滿几香研池新浴粲生光北忩時有涼風至
閒寫黃庭一兩章
趙文敏過西郊渡詩帖
遠山含紫氛春野藹雲暮值此歸時月留連西澗渡謬
當文墨會得與羣英遇賞逐亂流翻心將清景悟行車
儼未轉芳草空盈步已舉候亭火猶愛村原樹還當守
故扃悢悢惬幽素子昂
趙文敏書盤谷詩
昔尋李愿向盤谷正見蒼厓巨壁争開張是時新晴天
井溢誰把長劍倚太行衝風吹破落天外飛雨白日灑
洛陽東蹈燕川食曠野有饋术蕨牙滿筐馬頭溪深不
可厲借車載過水入箱平沙綠浪榜方口雁鴨飛起穿
垂楊窮探極覽頗姿横物外日月本不忙歸来辛苦欲
誰為坐令再往之計墮渺茫閉門長安三日雪推書撲
筆歌慨慷旁無壯士遣屬和遠憶盧老詩顛狂開緘忽
覩送歸作字向紙上皆軒昂又知李侯竟不顧方冬獨
入崔嵬藏我今進退幾時决十年蠢蠢隨朝行家請官
給不報答無異雀鼠偷太倉行抽手版付丞相不待彈
劾還耕桑子昂
張師道(伯淳)楞伽古木詩帖
楞伽古木山門前下有山石摩蒼天道林卓錫舊種此
彷佛于今八百年皴皮刳腹不自愛猶是童童一車盖
矯然化作龍虎蟠勁節不為霜雪改或時孤高烈風起
蒼茫白日雷雨至從容下蔭數百人赤金六月流清氣
卷曲擁腫也可憐天賦樗散終天全道林不世骨已朽
人間歲月何足言辛卯五月十三日
鮮于伯機遺墨卷留題廣嚴寺
送客臨平古佛祠聞公房裏住多時驪謌不見金閨彦
濁酒聊參玉版師龍象彫零餘故塔蛟鼉斷缺有殘碑
藕花未發風蒲短空詠參寥七字詩
道中一絶留題淨慧壁
野酴醿發氣薰然睡起時驚雪入船安得鴻彛三百乘
空令饞客口流涎
淨慧寺四絶
寂寂僧房半夢中蕭蕭脩竹四山風唯應門外蒼髯叟
解識儋州秃鬢翁
曉雨纔收日已西石梁沙路淨無泥清泉㶁㶁千峯迥
綠柳隂隂一鳥啼
壊壁蒼蒼上綠苔籠紗無復護塵埃只應枉駕遊山客
總為坡仙寳墨来
學道當知髓與皮聖門閫奥要探窺十年來往臨平道
争信山中有許竒
又戱題廣嚴僧房壁
幾年門外策征驂不料能来共一龕壁上未須書歲月
禇河南是護伽藍鮮于樞頓首
鄧文原龔璛二跋見前
袁静春寓錢塘雜詩帖
寓錢塘雜詩求教袁易頓首
舟行漫興
涉世恒多故謀身轉益迂馬周聊逆旅阮籍豈窮途鷺
宿依船尾楓凋落酒壺遠行憀慄意對此不能無
白霧籠舟楫青山失畫圖往来迷咫尺收歛忽斯須野
曠連飛鶻江清映遠鳬還將明媚色且復慰征途
隄柳欹招纜江花笑入舟高歌鳬鵠起闊視水雲流牢
落江淹恨飄零庾信愁都將付尊酒短髮得禁秋
憂患看飄瓦浮沈任轉蓬題詩霜葉赤對酒燭花紅嵇
阮情何曠陶韋意未窮前賢負高興不必萬人同
重午客中雨
往恨湘纍遠他鄉楚俗同流傳存弔祭汨没見英雄竹
葉扵人綠榴花此日紅未須嗟旅泊吾道豈終窮
湖上冥冥雨和愁細似塵翠嵐沾玉塵清潤逼綸巾他
日看濃抺兹晨傚涉溱遂諳山水意有為苦留人
令節殊方客虚樓暮雨時何心吟鑄鏡予髮欲成絲昌
歜誰浮玉芳醪且滿巵今朝羈旅思更用獨心為
懷吳中諸友六首
風雨蕭齋裏雞鳴夜向晨簡編心力盡燈火髩毛新餘
地知游刃何人解斵輪煩君毋割席漂轉暫埃塵(錢德鈞)
並馬春風陌高歌夜雨牀追游前夢失漂泊此身忙綠
酒西湖色冰肌六月涼難招髯似戟来對玉成行(蕭子中)
卓行拘常調微官更數移君懷同棄屣吾道歎如絲濩
落才高世飛騰命與時晩成梁棟器剰破十年遲(湯師言)
枉策招尋密高談謔浪俱他鄉懷楚奏何日攬桓須白
月垂紋練青天落酒壺看君話心事餘子盡﨑嶇(唐希賢)
共話巴山雨曾題華步秋儒官雖寂寞公子足風流即
擬同吳詠焉知效楚囚江南新作賦寄爾恐添愁(趙明仲)
右十三詩命意閒遠下語清麗可謂不流於俗矣然
少加精密杜少陵黃山谷不難到也困學民漁陽鮮
于樞題其後而還之大德辛丑冬至前一日也
寬少喜考論吳中前輩嘗閱黃文獻公文集載袁静
春先生墓誌知其為吳人而尤以不得見其子孫為
恨他日社學師袁以昭氏過予談及其家世則静春
乃其五世祖也又明日挾静春所寄鮮于太常游錢
塘雜詩来示於是静春之子孫既得見之又得見其
手跡而詩有懷吳中錢德鈞以下諸友之作又因得
見前輩數人於一日間為欣幸久之吳寬
卷中有龔璛干文傳貢奎陳方鄭元祐柳貫姚安
道黃溍明王璲吴訥十跋文繁不及備錄
吾子行手迹(内詩五篇)
桃花雨樂府一章寄翼之
秦源春夢陽臺晩風散驚紅作秋苑閒隂碧樹搖暖雲
茸苔羅水香氤氲蝶飛不濕烟錦路吳娥怨澀鸞階步
參差海羽雙燕来依微石舞瀟湘回
古詩一首送翼之回吳
游子動歸思南風起秋聲我亦當此時相送難為情交
朋尚如斯況爾懷父兄三吳亦鄰邦一水非遠程君還
姑蘇臺我留鳳凰城兩地各相望馳心互奔傾流光若
頽波彼此即寓萍浮世苦離散輾轉百慮縈何能慰予
懷握手徒營營
次韻謝錢翼之
筆翰西臺妙文章五鳳樓美才須比玉直道豈如鈎吳
苑辭春色江風散旅愁吾廬正蕭颯二仲得羊求
菌耳徧沃野
菌耳徧沃野瓊枝亦芬芳羣隂掩其茨誰復知爾良我
願得此草移根植崇岡閒攀紫金蕤挹露晞朝陽服食
換綠髓輕舉過紫皇招攜三辰游與之同輝光
與鄰寓人隔屋對月夜話
禦寇連墻屋神交得謝瞻(謝有隔屋夜語事)偶逢吾所契共語
夜當簷微禄終何補良才尚此淹憑君縱玄論未怪發
幽潜
右故人吾子行手迹十二紙皆前後得之於書夾所
藏復恐散落集而存之其為人見石塘胡先生所為
墓銘兹不書後三十年為至正五年己卯九月九日
江邨民錢良佑識
仇山邨七言詩卷(行書)
我本迂疎落拓人滿頭霜雪滿懷春登山有屐身恒健
挂壁無絃趣更真往歲效官殊漫浪老来學佛離貪嗔
却憐衛鶴齊雞輩空費心機不庇身
野鶴清高六翮輕孤雲萬里去冥冥漢科合應茂才舉
唐士曾書遺教經好趁江南諸老在盡看薊北衆山青
錦衣歸日春風滿期醉沙隄雙玉缾
懶學羊裘漢子陵亦非解印晉淵明好山好水恒相對
浮利浮名不願争詩酒每尋朋友共田園都付子孫耕
野心直與閒雲似却笑孤雲出岫輕
末俗由来不貴儒愚夫愚婦恣揶揄束書合向山林隠
絶迹莫登名利塗膝上有孫貧亦樂門前無債醉如愚
咸平處士真堪羨死守梅花住裏湖
宦海漂流四十年老来默默守吾玄艱危頗得文章力
嫁娶各隨兒女緣白飯充腸聊當肉好書到手不論錢
閒心懶作邯鄲夢樂取南忩一枕眠
筆硯生涯獨善身一區花竹四時春無求莫問朝廷事
有恥難交市井人簾外烏衣飛下上忩前絳蕊結輪囷
鑑如居士東鄰住肯借霜毫為寫真
難得心交左伯桃亦無善相九方臯而今賤子多儒誤
自古山人索價高衆鵲豈能知鵠志一雞何足用牛刀
獨醒獨醉俱堪樂妙理依然有濁醪
倦游懶着小烏巾短髮絲絲白滿簮信手拈書聊慰眼
轉頭忘事太無心笑他杜老頻看鏡愛我昭文不鼓琴
喜有山林方外友時攜佳紙索新吟
北風雨後忽南風頃刻開晴又轉東后土未乾偏有恨
漏天難補愧無功小樓兀坐思猿鶴好客相逢避燕鴻
壁上墨蘭香可掬令人長憶所南翁
豪氣年来漸掃除簞瓢自樂守臞儒江頭盡醉唐朝士
澤畔行吟楚大夫萬里鯤鵬何必羨一官蟣蝨不如無
葛巾草屨從人笑莫問青衫囗葉枯
士贍上人習定好修與予晦翁笑隠長老三世交矣求
予斐章遂信手寫七言十首塞白上人其為我佛前懴
悔綺語業至治元年九日山村老友仇遠書扵北橋躬
行齋
釋妙聲弘道守道道衍四跋已見於前兹不重載
外又有囗奕梁用行姚性顧應祥四跋以其文繁
不及備錄
龔子敬宣城詩并識卷(行書)
年華荏苒故客況寂寥新雪融疑是雨風和欲近春疎
梅縈小鳳宿藻負潜鱗書閣閒登望時煩載酒人書
閣
宿雨池館淨閒官造請稀石榴朱夏色山鵲青雲飛遐
矚臨風檻冲襟散暑衣陳編撫芳潤脉脉髮初晞偶
題
久客有遠思肩輿登郡樓聊為避暑飲更學御風游疊
翠城南面雙虹水北流流將五湖去葉葉采蘋舟郡
樓
古道直如矢古人能斷金今人思古人寥落誰知音旭
日臨前除暄風散幽襟相彼好鳥鳴擇隂嘉樹林豈無
念朝飢溉之釜與鬵大川無停波高山上嶔岑白髮何
由玄寒暑日夜侵叔孫獨楚製莊生常越吟載歌行路
難歌闋意彌深
葺荷不用織采蓮尚可食芳時安可常秋風鳴槭槭美
人明月璫青霓以為裳手攬北斗柄低昂挹天漿天漿
解渴心下土何茫茫九牡閶闔開寸誠函綠章焉得飛
仙術與陪鸞鶴翔所憂歲年駛敢畏道阻長啓戶辨夜
色驅車遡晨光終然江海澨臨路空徊徨述懷二首
松閣啓晨眺東雲白英英空尊媿坐客凾道聞屐聲郊
墟地自扃林巒暑逾清官居屬冗散朋從多淡成拂塵
急雨過聯鑣去隄平書味一何長襟期浩已盈挑燈展
篇什寤寐山中行次韻劉景初偕陳元佐見訪
離騷之國幾千里十幅蒲帆順風駛風順猶須兩月程
伊誰移来墮書几張君墨妙游戲爾亂峯因君接天起
蒼然古木摧不死君應曾隠茅屋底得非是間種蘭芷
慘淡經營那及此松連閣上聽松聲讀書眼花字如蟻
玉立長身挾童子披圖置我平生喜憶昔詩家愛許渾
凌歊荒臺尋舊址云何姑孰大江邊望湘潭雲尺有咫
我今識君意總為詩料理雲兮楚之雲水兮湘之水迴
雁夕陽啣一葦山高見衡嶽江遠會南紀君兮君兮可
奈何我詩敢劘屈賈壘楚雲湘水圖歌謝張師䕫教
授
雄促朔雌迷離自是生生無盡期如何旹人好異說兔
子之孕惟望月水中影對素秋圓天上身居廣寒闕烏
鵲相傳枝白鶂但應風走物具四支毛與羽不同螭虎
亦四足無路通水穀雖則能變化蟲豸竟偏梏氣化飛
之徒形交走之屬驗從上古燔求爾在野逐韓公滑稽
毛穎禿八竅吐生殊駭俗不須更問然不然至今富有
中山族題李克復治中所藏兔圖
墨雲過雨月正黑手摘虛空了無迹一架縱横碧落秋
戒壇池上僧房側題温日觀葡萄
桃似胭脂梨似雪折花人是惜花人折枝圖上堪腸斷
忍更題詩破費春老錢折枝
小舟尋夜泊明月散風瀾故人相别處雙鷺立前灘
泊舟
予歸京口省墓天錫出此紙徵予書宣城詩記憶不甚
真天歷二年孟夏二日龔璛識
張天雨李肇亨二跋見前
郭天錫書遺林上人詩卷
題宋春卿城市山林
功名身外聊復爾邱壑胸中實過之盤谷壽康懷李愿
輞川蕭洒友王維何人使氣銕如意老子放懷金屈巵
市井收聲涼氣永竹風杉月亂書帷
普照寺楚山閣
白衣處士息羣機高閣登臨送夕暉吳地荒涼征馬盡
楚山空闊斷鴻飛晝閒塔影来朱戶月落鐘聲殷翠微
直下先人敝廬在莫年蓮社得相依
大年便面
疎雨灑荷氣微涼生柳隂閒亭不受暑坐占清湖心無
客且罷棋有風宜披襟向来行路錯足底黃埃深此意
一領會落日孤蟬吟
為僧作山水
門有方袍客圖成水墨山我非求肖似汝亦愛幽閒密
樹難分辨高雲任往還行當絶世事終老屋三間
有客被方袍合瓜前致辭不獨愛公畫仍復愛公詩詩
成縱意書了此一段竒世人稱三絶公胡不自知我心
了不知晩歲聊嬉嬉向来用世心轉首成棄遺所嗟聞
道晚倏已雙髩絲前賢去已遠来哲未可期寓行宇宙
間倀倀欲何之願誨藥石言再拜真吾師
三月十日寄了即休
白水起寒霧蒼林騰濕烟會心圖已竟假筆竟難傳一
悟空中色相忘定外禪裹茶来竹院風雨落花前
送樂伯善赴都
石磴雲昏筍蕨香江城花落鶯燕忙黃金臺高地形聳
白玉堂深春日長之子顯擢神所與斯道將亨民小康
臨行握手出軟語東鄰夜雨淋糟床
燕趙感慨鼓俠氣江湖搖落嗟虚華艱危歷盡為憂國
事業無成非戀家江光隠見魚龍窟雲海蒼茫鷗鷺沙
桃花水長三月暮片帆挾雨飛天涯
篆籀堆床窺逸跡歌詩到耳遺古音歲華正似阮孚屐
世事真成昭氏琴剪毛肥羊快一飽泛駕駿骨輕千金
暄風拂帽春衫薄小憩宫墻楊柳隂
趙千里小景
鸜鵒喧柳隂生鵝樂清泚竹風逓荷氣長夏涼如水王
孫翰墨仙丹青絶紈綺何當著幽人艇子沙頭艤
元暉山
灌木蔭滄洲閒雲叠層巘茅茨在只尺逕路渾莫辨黃
家玉印章翰墨屹冠冕悵望海嶽菴禾黍西風轉
下隍朱氏竹山圖
鳳臺東南山萬重山人宴坐何從容乾坤清氣不可遏
一夜春雷起籜龍詩家襟度蔚蕭爽百尺琅玕日應長
我欲驅車訪此君只恐山靈杜来往
題米南宫像
海嶽菴空骨已仙風神超邁畫中傳凌雲健筆飛光怪
不顧人間喚米顛
題滿川花馬趙子昂畫
曲江洗刷雲滿身雄姿逸態何超羣眼中但覺肉勝骨
幹也合讓曹將軍嗟哉今人畫唐馬藝精亦出曹韓下
玉堂學士重名譽一紙千金不當價山忩擁雪觀畫圖
據鞍便欲擒於菟天廐真龍有時有杜老歌行絶代無
客有蓄青玉荷盤色竒古檠杯作蓮蓬下屈
為柄上覆作盖盖十九點青質而紫章匠氏
刻為蓮房殆奪天巧故人元復初命不肖賦
詩
碧雲亭亭水天永翠盖翻風墮秋影文姬團扇感初涼
露華亂落明珠冷紫莖綠葉歌秋蘭涉江折得煙蓬還
前緣已被專房誤守宫血點猶斑斑麴生解后誇竒特
倒捲滄溟供一吸太華峯高歸路遙但覺滿懷春拍拍
俗眼傲睨琉璃鍾金罍未用争誇雄嗚呼古詩調高和
者寡擬喚杜陵醉中把
錢良祐跋見前
揭文安雜詩卷(草書)
家居魏亭北悃幅自無華風俗似太古生涯如小家飲
醇猶恐過衣帛尚疑奢稍與鄰人異詩書有五車題
真村堂
日與世情遠學人聊治生畦蔬多品類樹果各生成野
老過偏數山禽近不驚詩書吾所好農圃也須明題
園趣亭
雙松臨古屋蕭灑高人情蓬戶常深閉山橋時獨行欣
聞急澗響復愛晚風清世事如解帶誰謂戀簮纓題
山水卷
天歷年中秘閣開授經新拜育羣材宫門待漏常先到
講席收書每後回召試時蒙天語勞分題不用侍臣催
滿頭白髮丹心在太液池邊只獨来
宫草䓗茸禁樹齊日趨延顥對凝暉朝迎步輦花間立
暮送回鑾柳下歸碧殿東臨瓊島近金河北引玉泉肥
幾回弘慶門前路春氣濛濛欲染衣
已已羣儒應璧奎端陽侍宴寳慈西線分學士親臣送
詩賜皇姑御手題注酒含春瑤露重承塵轉午錦雲低
日斜共出西門道既醉猶能散馬蹄
奎章分署隔忩紗不斷香風别殿花留守日頒中賜果
宣徽月送上供茶諸生講罷仍番直學士吟成每自誇
五載光隂如過客九疑無處望重華憶昨四首
宫詞一首
碧殿隂隂玉漏遲流鶯雙囀萬年枝平明小輦花間過
又是君王幸閣時揭傒斯
項元汴跋見前
馮思温贈奉境詩
胄出名門正妙年置身聊爾奉藩宣塵生驛路頻驅馬
雨溢官河穏放船后土祠中花綴玉平山堂下柳飛綿
遄歸公館應多暇好對芸忩理舊編晉陽馮思温
虞道園雜詩卷
白雲護忩雪鳴竹地爐深深火初熟樵客晨来午未還
真人自與燒黃獨
罏中鉛汞輕千乘忩外日月飛兩螢尚有度生情未斷
侍人長跪授黃庭
玉臼搗霜月當戶竹忩映雪書滿床客来長揖不交語
自撥丹火燒山香
皎皎霜鶴立齋厨蕭蕭風竹鳴庭除忩間有客自高坐
堂上真人方讀書十一月壬辰明復真人約華隂王
廷鎮閩中潘子文四明王安道談道話於徐中孚丹房
微雪灑空塵静雲晏遂復終日即事雜詩
松隂鵠立候宫車風送飛花著白鬚水影漸隨簾側畔
鸎聲祇在厰東隅近床擬進新琴操載筆親題真畫圖
太液雨餘波浪動龍舟初試散魚鳬早朝
高閣丹青起中天紫翠分忩當太白雪門對九疑雲伐
木山人去吹簫帝子聞塵中歸未得春思轉紛紛錄
寄民瞻尊兄别後一笑虞集
虞道園詩翰
九月二日移柴門向水辱玄卿外史鍊師賦
詩相屬及扵老易之要佩服雅意忻懌亡已
輒次韻一首為謝仙凡之語頓不類矣皇恐
皇恐集再拜
老寄池邊舍新移竹下門高人知獨樂妙語枉相存衣
食隨年歲文章付子孫惟求園綺輩白髮共清尊
喜陳克紹自蜀中持舍姪書至用韻就呈上
有客持鄉信殷勤遠及門枯桑同我老慈竹頼誰存萬
里迷歸夢蒼茫念老孫徧呼小兒子一一話親尊先
丞相(闕)秦國夫人墓上枯桑駐烏郡以孝感所致雍公
有辨烏賦荅(闕)所示詩也枯桑近年更生大悲閣先
公祠前生竹一本中間兩枝枯而復榮鄉人以為集當
歸之祥鄉中及朝士皆有詩也是日榻中書
題缺
黃金鑄為鴨焚蘭夕殿中窈窕轉斜月逶迤動微風綺
席列珠樹華燈連玉虹無眠待顧問不知清漏終卲菴
奉寄白雲閑公講師鄉契尊宿虞集上
古寺白雲閒鐘聲竹樹間唐詩留屋壁蜀道憶鄉關橘
柚霜前送袈裟雨裏還沉淪三十載刻石玉遮山至正
乙酉十月六日榻中書
虞道園答翼之詩卷
集頓首翼之賢良學士閣下昔在朝著不能奉揚文翰
之美歸来山中徒增悵惘從白雲寄示詩卷益見高情
輟綴鄙句卷尾而截留其前留之篋笥永以為玩也為
劉彦明作得墓表數句敢煩大手代作楷書并篆額一
是不知彼中得石大小一是集久苦目障作字甚艱不
復能多字也非恃愛厚不敢爾唯翼之千萬恕察聞令
嗣為學甚好恨久不相見秋間當得會晤傾倒不宣契
生虞集頓首再拜
吳郡名家盛有唐流傳風致到錢郎閉門三月梨花雨
編寫千林柿葉霜客看舊題驚歲月僧將新句度江鄉
莫愁茅舍淹遲久秋菊春蘭各自芳右答翼之祕校
枉教之意以奉千里外一笑虞集頓首
錢子工書越宋唐詩筒千里寄支郎揮毫曾見坐霏
屑待漏尚憐靴滿霜商嶺歌殘紫芝曲鈞天夢遠白
雲鄉不迷故舊相思意酬唱同流百世芳僕過吳
中翼之庚兄出示虞先生所答詩卷輒亦次韻以寓
羨慕之意時至元戊寅六月十又三日金華胡助
聖代崇文邁漢唐相如詞賦早為郎天門侍燕常終
日江閣懸車已十霜展卷得詩驚健筆感時懷舊憶
它鄉先生絶學追千古一樹寒梅壓衆芳文昔以
筆札從侍書公著書閣下公去國今十年矣去年夏
謁公于臨川之里第今年秋將如懷孟過姑蘇錢先
生出公手札并詩示文伏讀悵然先生俾題不敢固
執至正元年九月十又七日新安程文謹識
翼之得邵菴所寄篇翰裝池成卷攜以示余因有感
於其愧悔之言亦次增諸卷軸柳貫上漢庭有道
起馮唐亦許明光對夕郎正為青雲凝素髮故教白
兔擣玄霜客来笑我臨書札禮達如雲講射鄉閣老
無時收衆望褐夫有日譜羣芳
筆翰風流說晉唐敢將拙惡比諸郎健毫日費徒成
塜秃鬢年侵不待霜才士宜從鵷鷺序﨑人合住水
雲鄉豈期天藻亭中老遠寄詞章勝采芳良右嘗
奉和虞公所答詩為謝適中州盧彦紀侍官臨川遂
書以煩往達後古愚編修見謂宜以附卷末是年六
月朢日錢良右
張夢臣贈季境詩
春滿維揚十萬家先公曾此駐高牙官&KR0550;寂寂留芳樹
舊館隂隂閉落花祠下繫鞍尋芍藥樓前騎鶴聽琵琶
歸来不異當時事一路東風帽影斜齊張起巖
歐陽原功贈季境詩
至正丙戌暮春亞相王公本齋之子季境補淮
東宣閫奏差以公事乘傳至京師訪予玉堂
之署臨别求贈言為賦唐律一首
南来驛騎錦障泥春雨都門雁影低淮瀆慣迎膚使節
浚郊曾築相君隄道逢棠茇思親憩家視槐隂與屋齊
江左夷吾吾舊友羨君年少躡雲梯廬陵歐陽玄
歐陽原功送自得詩
豫章熊君自得攜所著書入都城西山齋堂
村山深民淳地僻俗美隠者之所宜居崇真
張宜相真人偕往作詩送自得并柬宜相平
心老人歐陽玄
先生去隠齋堂村境趣佳處如桃源西出都門二百里
山之盩厔水浩亹一重一掩一聚落一溪十渡深而渾
羊腸險逕掛山腹蜂房小屋粘雲根立當阨塞若關隘
視入衍沃同川邍市朝甚邇俗塵遠土産雖少人烟繁
鉏畬藝陸宜菽麥樹柵作圈能雞豚園蔬地美夏不燥
煤炭價賤冬常温前年熊郎入賣藥施貧者藥人感恩
熊君攜笈今就子繞舍木葉書繽繙崇真真人又繼往
况是偓佺之子孫紫簫夜吹遼鶴至林響谷應松風暄
登高東望直沽口海日湧出黃金盆應憐曼倩戀象闕
坐羨龐公歸鹿門
趙彦恭樵林楓葉詩帖(行書灑金紙)
樵林夜鳴楓葉僧扉晝掩烟蘿夢裡好山十二不知何
處雲多趙肅題
潘牧次惟寅懷古詩
至正辛丑冬惟寅先生以懷古十二詩示僕
讀之有古烈士慷慨悲歌之風當時士大夫
和者甚衆僕亦忝居契家之好故敢次韻成
章鄙俚可笑非敢以言詩也謹呈求教契生
潘牧
吳都富且豔翠袖倚層臺歌吹凌春色旌麾駐越来繁
華忽消歇珠玉風中埃
青山瘞寳劍草偃千秋墓金鳬入夜飛玉漏沈寒露轉
盻陵谷遷非從銕爐步
句踐嘗膽日堅銳不謂無一朝獻西子越兵成大呼回
睇長洲苑千秋生碧蕪
青山翔鳳凰紫氣繞吳關玉泉湛若鏡靈鷲飛不還重
瞳在何許泪灑莫能攀
翠華竟南渡夷門不復都長城乃自壞黃龍孰能屠空
令二宫泣五國聽啼烏
尚父擁玉節錦衣當晝行輝光照閭里千載英風生至
今牛斗下還瞻紫氣横
懷古六詩謹次韻錄上
弔古上靈巖日暮下琴臺蕭蕭紅葉落采香人不来䲭
夷今得計句踐亦塵埃
吳宫事已遠王謝宅亦無山鬼話亡國松關夜相呼白
露泣紅蘭青燈照碧蕪
荒邱壊古隧言是孫策墓墓草生輝光零零泫清露想
當立國時英雄稱獨步
南渡中興日君臣此建都共憤太宰讒子胥忠見屠武
穆何由死欲聽延秋烏
國亡喬木在鳥鳴自關關人隨歸雁遠春從沙塞還怨
别惟宫柳長條復誰攀
山僧講經地玉輦昔曾行寢殿野花落空巖雲氣生敗
亡猶得士千古讓田横
鄭明德齋課詩帖
齋課詩寫寄伯貞契兄併簡仲致舍人叔方孝廉也遂
昌鄭元祐頓首
武帝親郊太乙神流光涵旭動星辰竹宫典禮猶存漢
軹道山河已易秦香逕至今啼木客露盤無淚泣仙人
紅鐙幾點東風裏猶是元宵一度春
錢唐江上雪初晴鳷鵲樓前月正明萬炬金蓮開火樹
六龍翠轡降瑤京簫韶並入鈞天奏宫掖讙聞下土聲
猶是向来歌舞地鬼鐙寒雨暗荒城元宵懷錢唐二
首
上元甲子天開日泰定更新詔下時親舍晩依吳子國
客忩山近偃王祠墻隂宿草春泥濕屋角鳴禽曉日遲
西堠梅華政如雪晚来横笛為誰吹甲子新歲
華髮垂垂到鬢髾青春故故把人抛生同失木狙分芋
不及知風鵲有巢楚澤生涯千樹橘杜陵破屋幾重茅
此時歸老南山下不夢朱干舞玉梢次韻蔣春卿見
寄
蕪城孤起暮雲中邊燧漂沈樓櫓空鬼燐不銷忠義血
史臣誰著簡書功銅鹽利聚吳王國歌舞香殘煬帝宫
惟有紅樓舊時月朱簾垂處捲春風揚州一首寄嚴
治中裕之
錢王宫闕莫烟平陸海金蓮此夜明潮去潮来淪覇業
花開花落故陪京九天歌舞銷塵劫萬井輪蹄捲市聲
今日桓伊江上笛卧吹落月下空城和徐生芾元宵
有感
子源學士臮行之教授當同發一笑元祐
六藝之一錄卷三百八十三
