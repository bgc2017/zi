欽定四庫全書
六藝之一錄卷二百六十二錢唐倪濤撰
古今書體九十四
方以智通雅(器用部)
金石
金石之集則歐趙之功也古無蒐金石為書者博南
言鄭條興古文在歐陽前而集古名錄則自歐陽公始
而趙德甫金石錄所收更多凡二千本元祐中呂大臨
考古圖十卷政和中王楚集博古圖二十卷洪适隸釋
隸續序曰歐陽七十五卷德甫多九十三卷而闕其六
予尚闕趙錄四之一而近出者亦三十餘紹興中錢唐
薛尚功用敏為款識二十卷重廣鍾鼎篆韻七卷于是
大備石刻九江自永叔作集古而跋之劉原父曾南豐
黃長睿周益公董彦遠皆有論辨子充不甚確惟長睿
掊擊永叔而子固亦有四端辨正四明樓大防又指其
璇題甘蔗以是益知攷古之難田槩有京兆金石錄葉
夢得有金石類攷蔡松年子珪續歐陽金石遺文六十
卷奉符黨懷英善篆為韻補楊信父鉤金作鐘鼎篆韻
熊與可序曰漢所得齊器周鼎柏寢之刻栒邑之銘皆
有能按其款識者唐初盛摹臨始有以禇榻碑碣為墨
本者東巡之石偃師之盤岐陽之鼓延陵季子之墓篆
石泐而墨傳然猶未有能摹鐘鼎之款者皇祐始命太
常摹歴代器款為圖三館之士不能盡識于是歐劉李
呂等錄漸廣宣和以後為書遂多博古圖之外有晏元
開蔡天啓趙明誠榮咨道董彦遠以至黃伯思翟耆年
薛尚功諸家相繼論述彜鼎古器亦多政宣之間物常
聚于所好也初夏氏倣二徐韻例以唐韻繫古篆而器
款未備至用敏始詳臨川楊信父益以奉符黨氏韻補
可謂富矣元吾衍喜王球嘯堂集古錄而作學古編都
穆作金薤琳琅楊慎有金石古文徐獻忠金石文王家
瑞咸陽金石遺文趙崡石墨鐫華楊嗣昌德山金石錄
各紀所見不妨異同大抵好古之士存玩則可采獲詞
章大不必矣柴氏曰璽印方填盤盂方識銅龜私印高
平刻鵲印之章(尚平一作高平)元暉記虎兒之字不可勝紀即
李龍眠金銅戟泥金六蟲書徐延之言唐瑩質鑑背銘
李仲芳家南塘蟾蜍硯滴銘皆奇士自為異篆耳鄺氏
曰南海熊羽人以薛用敏篆韻為宋之奇書柯九思趙
松雪周伯溫皆有鑒定印釋夢英有卧雲叟篆書孫克
弘有手書鐘鼎文十卷姚江陳鉅若溪隆萬間合刻之
為古篆韻三種若朱叔望金石韻府未善也于司直奕
正作天下金石志劉同人曰華亭孫雪居不核李翕郙
閣陜則曰冀潁川荀淑碑吳則曰潁黃州周少魯不胲
志冀之域失仲舒漢贊矣志宛平失天寧寺隋碑矣司
直之增周本者十七正孫本者十四是時吳國華惟英
鞏弘圖永固收藏裝帙為精云硏北雜志曰永叔集古
缺西漢字劉原父敞出守永興因以林華宫行鐙蓮勺
宫博山爐槃及谷口銅筩三銘遺之智按集古錄云林
華宫行鐙重一斤十四兩五鳳二年造其蓮勺槃亦五
鳳中造宣帝本紀云困于蓮勺鹵中不言有宫史家非
因事不盡載也谷口筒乃甘露中造趙德甫金石錄謂
西漢文字世不多有今按有五鳳二年魯共王修池數
字胡承公資古紹志集云陽朔甎字要亦非真即偃曝
餘談所言夏縣之禹字甎也柳貫云新莽惡稱漢德凡
有石刻皆仆䃺之然洪氏隸釋有哀帝建平五年郫縣
一碑或云偽作又云西漢紀功多寓之金自東漢石刻
始盛
契書既作字體悉具其端則篆隸之筆古兼用矣董
彦遠云臨淄得銅棺前和外隠起為銘齊太公六世孫
胡公之墓惟三字是古餘同漢隸乃知書文相變不能
逃古但數窮即改自然相合羅泌曰周公之時未改籀
已有六書之教孔子之時已改籀尚存科斗之書則明
知篆籀并作矣熊朋來云事有用于一時而廢後復襲
之與古符者多矣黃帝刀布已作小篆葛天之金帛與
今隸無異急就章方有波磔鉤踢而錢譜所載尊盧太
昊至帝嚳之金幣文及近世掘得周世鏡銘皆古篆有
鉤踢乃知後世所有者上古已有之丹鉛總錄亦據水
經注古棺前和有八分書唐人錢譜太昊氏金尊盧氏
幣其文有今筆又言在京得太公圜錢在滇得黃帝刀
布可驗八分不始於秦小篆不始李斯也書契既作字
體悉具如岣嶁則用科斗石鼔則用籀書如今之傳世
文字也至于民庶婚姻之約市井交易之券則從簡易
止用小篆都玄敬跋壇山石刻吉日癸巳四字在贊皇
縣晉衞夫人謂李斯見周穆王書七日興嘆蓋指此也
永叔謂慶歷宋祁摹之而趙州守將龕其州廨之壁趙
明誠以穆王時皆古文而此字小篆疑非其真蓋不知
古亦用小篆也宋有皇祐五年權郡事李中祐跋宋景
濓摹其字重刻蒲陽山房謂吉日字與周淮父卣伯碩
父鼎齊鎛鍾諸款識合明誠已信石鼔不當于此疑之
又按宋吳興施宿謂州廨舊石以政和五年取入内府
皆所當知故并著之智曰漁仲謂石鼓有秦權文者亦
周時先有此文而秦權用之耳陳懿卜學古餘錄載李
斯字通古少從荀卿學參古文複篆籀書頗知改省作
小篆著蒼頡九章世謂玉筋篆又謂八分小篆蓋此籀
文十存其八李斯小篆之祖也漁仲金石略云詛楚文
李斯篆按方氏跋以為秦惠文王二十六年石湖亦謂
當惠文王之世後百餘年東巡泰山石刻則小篆非出
于李斯按古實通用大小篆兼有分隸鉤踢之筆若專
以小篆立體則自斯始耳閣帖載李斯田□耕耨一則
米元章亦不知何人書黃長睿考為李陽冰篆王密所
作明州刺史裴公紀德碣文篆無銖黍差李陽冰篆最
妙得李斯筆意韓退之言李服之授蝌斗孝經漢衞宏
官書則陽冰之子也從子騰亦善篆石刻說文字源在
滑縣
古文總目之科斗非謂顓頊所作也蒼頡之跡止傳藏
書臺之墓石禹跡則岣嶁紫霄夏縣之甎也石鼓籀文
也竇公樂書孔壁汲冢皆周篆也上古文難識總謂
之科斗文字非專以科斗書之如曰炎帝見禾八穗作
穗書一作八穗黃帝雲書太昊龍書少昊鳳書顓頊作
科斗書古應有此然確以何帝所作則不必信矣書史
又言文王史佚作虎書武王時作禽書魚書如魯恭壊
孔子宅得古文夏侯嬰掘地得石槨銘叔孫通曰此科
斗書直謂其形似耳書史言孔甲盤盂沮誦鳥跡伏羲
命子襄作六書今皆無考侯岡龍顔侈哆四目好怪之
說也路史言倉帝史皇乃上帝之帝非黃帝史智以上
古必已造字而黃帝史亦名蒼頡更造六書未可知也
上古事遠當推其大槩而聽之漢文帝時竇公古文樂
書乃周禮大司樂章宣帝時河内女子壊老子屋得古
文二篇與汲冢冊書蒼頡墓石刻皆稱極古蒼頡墓在
北海號蔵書臺陽虚石室有石刻二十八字李斯識八
字云上天作命皇辟迭王叔孫通識十二字任昉不信
也詳考二句乃寇謙之所纂墨帝安和國王禁文也蒼
頡造字臺在開封城北岑參有詩此臺其後造乎岣嶁
碑在南岳宋嘉定何子一得觀摹刻麓書院嘉靖潘疊
峰釋七十二字今栖霞李臨淮家揚州甘泉書院滇安
寧州法華山翻岳麓本廬山紫霄峰有禹刻僅識鴻荒
漾余乃□六字此豫章詩話所載也水經注云禹刻與
偃𦢊餘談言夏縣甎為三禹書石鼔文初潜陳倉野中
至唐始出貞觀中吏部侍郎蘇勉紀其事鄭餘慶取置
鳳翔之夫子廟而亡其一皇祐四年向傅師得之民間
十數乃合大觀二年移汴辟雍嵌金其字金人輦至燕
剔其金元大德十一年虞集教授得之泥草中始置國
學大成門内歐陽修好之而有三疑鄭漁仲則謂秦鼔
以秦權文識之也楊慎謂晉王右軍唐章懷太子嘗言
之胡世將資古錄云蔡京作辟雍取石鼔置講堂謂周
宣王鼔韓愈張懷瓘竇臮趙明誠也謂文王鼔宣王刻
詩韋應物也謂成王鼔程琳董逌也虞伯生云鼔北徙
留王宣撫宅宅後為大興府學則淪入濟河與金人棄
之之說皆不足信今在北雍聖殿儀門金時馬子卿謂
是宇文時造弱侯以蘇綽傳魏文十一年狩岐陽考武
保定元年又狩岐陽命綽倣大誥則詩體倣詩可知然
當時何以不刻年月豈故為此廷後世抑失其一鼔邪
李日華曰東坡有手鉤石鼓文篆籀全音釋備遠勝潘
迪等所錄凡三百二十五字存
以比干墓銅盤為孔子書者法書苑河南志也吾衍鄭
瑗辨其非以吳季札碑為孔子篆者張燕公張從紳蕭
定也歐陽永叔秦少游斷其非唐開元中武之奇耕
地得銅盤按地志殷太師碣在衞輝府城北都玄敬使
西日記淇縣有方石刻殷比干墓四字字徑八寸元吾
子行定為漢人筆閩南鄭瑗井觀瑣言曰宣和博古多
偽齊侯鐘晉姜鼎宰辟父敦則真比干盤則偽也汲郡
北有比干墓偃師亦有比干墓唐開元偃師人得銅盤
其銘曰右林左泉後岡前道萬世之藏兹焉是寶予觀
其文詞勻麗不似三代其偽無疑故歐公集古錄不收
智又按墨莊漫錄程唐賈朝孺于鳳翔府破商比干墓
得銅盤徑二尺餘中有款識一十六字道君皇帝曰忠
賢之墓豈可掘乃罷朝孺退出其槃祁寬曾見之劉袤
延仲言比干墓在衞州西山去城數十里有漢唐刻甚
多而此云墓在關中又與開元武之奇同得一銅盤可
疑哉季札碑在江陰黃田山下相傳閣帖魯司寇仲尼
書是季子墓銘也唐張從紳記云開元中玄宗命殷仲
容摹榻大歷中蕭定又刻于石此小者後人倣為之也
永叔言孔子未嘗至吳或曰言游從孔子記題者臆也
秦觀曰真季子墓銘猶疑非仲尼書况倣者然張說謝
碑額表云孔篆吳札之文秦存展季之隴故諸家因之
升菴言吳子二字類小篆延陵之墓四字類大篆謂大
小篆三代通行後又云孔子篆比干墓及吳季札墓尚
是科斗則升菴未親見邪陳鉅昌云余從曲阜得孔廟
翻刻比干碑全類漢隸季札碑今有新刻在雲陽南城
下則大小篆也
先秦之篆詛楚三石夾漈引方氏跋詛楚者乃方勺
泊宅編也勺言巫咸碑在鳳翔府學亞駝文在洛陽劉
沈家書同而偏&KR0008;小異史記楚子連熊于名者二十二
獨無熊相以事考之自成王來未嘗與秦難及懷王熊
槐蘇秦合從而楚為長今碑文熊相率者侯之兵以加
臨我蓋史記誤以熊相為槐耳其後五年懷王忿張儀
復攻秦故碑云今又悉興其衆以逼我邊境是歲秦襄
王二十六年而夾漈謂方氏言秦惠文王二十六年盖
自永叔已疑熊槐熊橫當秦惠文王及昭襄王時而史
記或失之矣彦遠跋大沈故湫淵在安定朝那仁壽中
宜居湫水移于始平巫咸河在女丑北祀在安邑巫咸
山下臨鹽水亞駞即滹池在周為漚夷一名&KR0740;水顧野
王考其地在靈邱黃伯思以烏駞在烏氏按竹書穆公
十一年取靈邱當以靈邱為是曰熊相者楚本熊穴後
世以熊為號又以其傳自熊霜又謂熊相其間如熊相
禖熊相宜僚熊相祈而姓書熊相為芊姓詛盟非一人
列國書不主名則稱楚以姓也其時則楚頃襄也都玄
敬言吾子行以先秦古器比較不類而宋世諸公愛其
筆路無有異論予固不得而論也
合劉斯立以驗江隣幾則泰山李斯之篆為最確矣
彦遠曰泰山碑累石固趾以存考其詞寴(音親)&KR1741;(音鄰)遠黎
民大義著明史作休明陲于後世史作&KR1136;于後世皇帝
躬聽史作躬聖男體順史作理順或皆史誤然昭隔内
外或謂為融古字相借不然則格與隔不可兼用也陲
為邊陲若垂後世則當作&KR1136;昔衞宏嘗言古一字有兩
名者就注之御史大夫則大夫也莒公亦曰夫中有大
如千人書千千今考禮記檀弓曰夫夫是也莊子曰且
而屬之夫夫則字蓋如此此李斯所得据也大人貫簮
為夫則夫夫同文義亦可知永叔集古錄言江隣幾守
官奉符親到碑下云石頑不可鐫風雨所剝止有此數
十字而已徐敦立郤掃編曰其後東平劉斯立嘗登泰
山絶頂其石埋土中似方非方人止榻其一面其三面
皆有字而殘闇末有制曰可三字于是泰山之篆遂為
全篇如寴&KR1741;遠黎史作親巡遠方黎民施于後嗣作後
世昆作後則史誤也智按似方非方則似義興之囤碑
孫皓立石頌德形如鼓吳天璽元年&KR1390;俗謂之囤碑可
知古有此製矣碑文寴&KR1741;即親巡昭融不當作隔皆子
長所改豈直秦史誤乎今彦遠謂寴&KR1741;為親鄰非也
瑯邪臺蘇軾所摹嶧山碑鄭文寶所刊會稽碑申屠駉
所刻之罘則遺文也蘇東坡守高密托廬江文勛磨
之石置超然臺上有記金石錄曰秦瑯琊臺刻石在今
密州其頌詩亡矣獨從臣姓名及二世詔書然殘
缺熙寧中子瞻所摹刻也從臣姓名五大夫作五
大大泰山篆亦如此或曰古大與夫同恐不然余
家所藏古器款識有周大夫始鼎及秦權銘黔首
大安皆用大字蓋古人簡質凡字點畫相近及首
同者多假借用之東漢時碑刻尚多如此王元美
言瑯琊秦刻向謂頌詩已亡余家藏乃宋莒公刻
本僅十有七字皆頌詩中語之罘山刻亦秦二世
詔也僅存二十一字永叔謂其文與嶧泰語同而
字畫皆異惟泰山為真李斯篆耳或云麻温故學
士于登州海上得片木有此文豈杜甫所謂棗木
失真者邪水經注又言贑榆有秦刻石去海一百
五十步今迷矣嶧山碑在嶧李斯篆杜詩云嶧山
之碑野火焚棗木傳刻肥失真或曰魏太武自東
平過鄒見始皇刻使人排仆之焚在此時永叔曰
嶧山碑史記不載其字特大不類泰山于氏金石
志南京應天府有唐刻嶧山碑李處巽說元祐八
年鄒令張文仲復刻于石置嶧隂堂說郛云今嶧
山實無此碑乃南唐徐鉉摹刻石于長安者鄭文
寶記自以徐所授模本復刻石于長安國子學都
玄敬曰文寶刻徐氏本其後翻刻頗多申屠駉䟦
會稽碑曰嶧山頌淳化間太常博士鄭文寶刻于
長安泰山頌至元間行臺侍御李處巽得劉跂所
摹本刊于建業郡庠予考始皇抵越取&KR0856;江岑石
刻頌亦斯筆也余乃以家藏舊本摸勒置于會稽
黌舍水經注言始皇稽山刻石尚存孫暢之述征
書曰斯篆石山石形似空上有金簡玉字之書智
謂皆影響也酈道元且謂楊子江自蕪通山隂何
足證稽山秦刻邪杭州紹興皆有秦望山范雲所
讀何山漁仲云疑在越州元至正初申屠子迪為
紹興推官以家藏刻于路學即今所傳也不知其
先何從得之然則元美所藏宋莒公刻本可知矣
金石志淮安近海有秦始皇碑茅山有秦碑李斯
篆
汲冢楚冢今不能分故有瑣語亂竹書之疑也
書史云太康二年汲郡人不凖盜魏襄王墓或言
安釐王竹書數十車漆書科斗武帝以付束晢隨
疑分釋皆有義證又廣川書跋太公廟碑今在衛
州共縣晉太康十年&KR1390;碑曰太公望者此縣人太
康二年縣之西偏有盜發冢而得竹策之書書藏
之年當秦坑儒之前八十六歲竹書最古當魏安
釐王時國史也則所書宜可信其言服玄&KR1241;而說
文無此字惟曰漢令解衣耕謂之襄而衞宏字說
與郭昭卿字指則有之如許慎所遺古文衆矣昭
卿因宏以有記非得是碑豈知宏之有據哉晉紀
言咸寧五年有盜發汲郡冢與此碑太康二年異
知史誤也胡元瑞據武帝咸寧五年譏升菴太康
安釐之誤直未見廣川書䟦與書史耶若淮海題
跋言太康元年盜發魏襄冢則少游誤記也不凖
姓音彪陳鉅昌原治篇引作卞凖非少游又言齊
文惠太子為雍州時盜發楚王冢得竹簡書青絲
綸簡廣數分長二尺皮節如新王僧虔謂是蚪斗
書記周官所闕文則皆蒼頡遺法也法書苑則言
楚昭王墓在習池北齊建元中盜發冢得古竹簡
沈約得數篇示劉繪曰周禮逸文也按南齊雍州
即襄陽二條正是一事
字書音義通借之多者
通雅疑始四則
不有十四音不方于切詩云鄂不韡韡鄭氏曰承華
者曰鄂不當音柎柎鄂足也夾漈曰不象華萼蒂形與
旉通疏柎作跗又作趺故束晢用白華絳趺唐詩紅萼
青趺因之又俯九切說文曰不鳥飛上翔不下來也
亦作否借為否詞又平聲孫愐甫鳩切又否卦音
痞德明備美切孫愐符鄙切否痞同音古切尚疎其拘
者又守門法備美符鄙皆輕重交互門也韻會小補
又宥韻方副切弗也又分勿切音弗又沃韻逋沃
切項安世家說曰孫奕言浮否押詩賦可也官吏指揮
鄉校教訓必以逋骨切呼之陳正敏云舉世同辭必有
自始逋骨一切殆不可廢廣韻勿韻不與弗同而禮部
韻不出此音徒曰佛書作弗聲讀今以司馬溫公切韻
指掌圖考之明舉一杯字以發聲信乎有此音矣本四
音禮韻有二廣韻有三蒙古韻略于逋入聲襮下收不
音與卜同自正敏說而始疑自溫公圖而音始定故表
出之智按陳項謂四音則尚未收鄂不直翁收之章道
常言有七音謂北人讀不為幫鋪反與否浮弗卜旉痞
為七韻會小補有八音細論逋骨亦用門法未快今
讀故戴氏作布沒切依沈韻布沒切如今揚州人語矣
其布木乎逋骨布木二音韻腳不同曉然易别或唐宋
先有逋骨之音而溫公乃定為杯入以正之子謙曰昌
黎子為俗用多故剏&KR1390;幫母則當時俱有數音而韻書
守舊不收耳又轉注略曰悲虬切與彪同晉有汲郡
人不凖又讀為比孫愐卑履切阮籍詩願為雙飛鳥
不翼共翺翔不翼即比翼蘇氏又采才老諸說何用不
臧不臧即否臧蓋恕先之說否塞之否與比聲近宜其
借也智按論語予所否者論衡引作鄙荀子賦篇簡然
易知而致有理者與君子所敬而小人所不者與謂小
人所鄙也蓋古人口齒如此今依中原定音痞貧弭切
音比邊美切不用門法使人易知又考此字有攀悲
切通為丕張參曰石經作㔻六書總要不或作□則丕
乃□之轉形㔻乃丕之通丕也書曰丕顯丕承詩曰不
顯不承舊說以為豈不顯乎仍是豈不韡韡乎之見解耳
泰和鍾銘曰丕顯皇祖詛楚文曰不顯大沈久湫不
顯大神巫咸不顯大神亞駝此最可驗者爾雅左顧不
類右倪不若注不發聲也淮南杯治之杯亦發語音呸
可互證也大誥爾丕克遠省陳士元曰丕馬融作不
又讀上聲又按否與負背通書曰是有丕子之責于
天史記作負子索隠引鄭氏曰丕讀為負石經尚書亦
作負子京山尚書辨解丕子之責注作背正以古負背
一字也按史記鯀負命毁族注作背命淮南女媧氏背
方州抱圓天文子作負方州負郭即背郭杜詩背郭堂
成蔭白茅以此證知丕亦讀背背即不之第三聲也
又爾雅隹其鳺䲹古作夫不詩疏亦引夫不本草亦載
小鳩皆曰隹曰夫不不音鋪以說文之鋪鼓後訛為布
穀今俗呼勃以此知之則有十四音彪比二音升菴
所出丕背鋪三音則自直翁韻會升菴古音弘家韻輯
道常大成子謙小補皆未收入以不知不顯即丕顯負
背丕不相通布穀鋪鼓夫不一鳥也細推本原則發口
之不音坏者乃音之母凡坏&KR0008;□杯□皆从之借象華
不與否辭而鳥不下來乃許氏之說也諧聲之字惟□
从華不絶無从鳥不與否辭者以此推知不字為母
賁字十四音陸德明釋文云彼偽反徐廣甫寄反
李軌府瓫反傅氏云古斑字王肅符文切似與
李軌同然瓫文異韻隂陽亦分今據訓詁故仍分列之
古文尚書黑賁用宏兹賁淮南鼈三足曰能龜二足曰
賁人食化為水俱音墳禮記廣賁之音作而民剛毅
荀子下比周賁潰以離上矣音父吻切與郭象注馮氣
之馮同猶憤也又沸也穀梁傳覆酒于地而地賁又方
問切禮記賁軍之將與僨同劉昌宗讀虎賁為奮又
音肥周勃為襄賁令地在東海史黥布傳趙將賁赫
又音奔虎賁氏舍則守王閑閑梐枑也又音潘山海
經桂林八樹作賁隅今廣東番禺讀潘集韻韻補音
孚袁切則為蕃字又音陸韓文注陸渾山古作賁渾
集韻引山海經賁渾山即陸渾智按昭十七年荀吳滅
陸渾之戎公羊作賁渾可證與濆通叔弓敗莒師于
蚡泉音分穀梁作賁泉公羊作濆濆泉者直泉也按濟
志濆泉即湓泉湓音匹問切據唐韻濆噴一字暜魂切
今中原讀噴去聲即與湓同郝氏曰淮南子賁海即
渤海子謙言賁星一作孛星升菴言釋文賁有七音當
有九音智按釋文止有五音今考有十四音一曰賁渾
因□字而訛
敦有十七音筆乘問奇集皆有敦有九音今小補列
十四音日月燈抄之灰韻音堆詆也詩敦琢其旅敦
彼獨宿注獨處不移兒賓戲欲從堥敦而度高乎泰山
堥敦皆小邱名元韻音惇大也姓敦名洽衞之醜人
又音豚敦煌郡名詩鋪敦淮濆鄭箋音屯寒韻音
團聚皃詩敦彼行葦蕭韻音雕畫弓天子弓也一作
弴凖韻音凖布帛幅廣也周禮内宰出其度量敦制
阮韻音遯左傳渾敦隊韻音對器名周禮珠槃玉
敦願韻音頓竪也又太歲在子曰困敦智又按爾雅
敦邱注引詩至于頓邱號韻音導覆也覆燾一作敦
周禮司几筵每敦一几鄭氏讀皓韻陸德明讀敦一
几尤韻劉昌宗讀敦一几直由切又他昆切與憝同
則又可音懟子謙載真韻殊倫切與敦同鄭氏引
淳制又先韻都伭切凡十七音蓋古人亦未必是
以淳制即純音凖純轉真韻而敦亦隨之每敦一几音
燾而燾又音倒音紬則自燾字音此皆漢人之彊而後
人無特見姑且从之至音都伭切乃以東坡賢叶敦遂
改此音子謙不知賢叶忻如天叶人之類也
苴有十七音升菴弱侯曰苴有十四音日月燈曰十
五音子謙十四音今有十七音苴子余切有子麻
莊俱切漢時姓宗蘇切茅苴藉祭也與蒩通布交
切天苴地名在益州見史記注又天苴與巴同鋤
加切水中浮草子邪切菜壤似嗟切苴□城名
再呂切履中草薦側下切糞草才野切慢也將
預切糟魄也側魯切說文酢菜也又平聲臻余切亦
酢菜也水草曰苴一作&KR0034;又作浾今作渣非是又有
直家切之音又都賈切土苴不精細也張位曰川
䖃苴音鮓智按焦弱侯所載子余切之苞苴即子閭
切之苴杖乃一音二義也若呂豫石所編曰七余切麻
子也又曰子余切有子麻也音義豈有二乎今已刪二
公之同者而乃多至十七音以中原音韻增入時運所
轉之音車遮家麻兩分兩轉加古之為魚模韻讀之則
三處通平上去入三通分輕重查鮓嗟菹租祖之例呼
之則三十音矣凡字皆有陰陽平上去五聲轉一韻即
有十聲但古人未盡借用今方言未盡呼及也我故曰
音有一定之轉而字隨填入無如後世定為典要則不
得不重考究以通古今耳
迥瀾字義三則
一字六音者參音參一音參參伍也參政也參軍也
參謀也一去聲鼔曲也一音襂雜也一與三同一侵
韻音參參嵳不齊又人參沈一特林切一亦作湛
一實沈一音審人姓一去聲一音覃純一殊倫切
一音準一音稕一音屯一音囤一音緇能一奴登
切才能也一上聲夷人語一東韻與熊同一皆韻與
台同一囊來切三足鱉也一泰韻耐同忍也洒一
音洗一所蟹切汛也一泰韻音曬掃也一馬韻沙下
切一賄韻音璀注高峻貌一音銑肅恭注一爵而色
洒如從一音崇順也一音頌隨行也一音匆從容
也一音宗直也又蹤同迹一音縱放肆也一音幢高
貌瞑一音麪一音眠一音名一音茗一音命一音
冺憚一上聲勞也一多簡切坦同一丁可切勞也
一杜晏切忌憚一音刴丁佐切詩哀我憚人一當拔
切怛同懼也番一音翻一音販更也一音煩獸足
蹯同一音潘番禺縣一音波詩武勇貌一音婆皤同
不弗然之詞(詳見前通雅)
一字七音者齊整也又國名一上聲恭慤貌一去聲
劑同一齎同一齋同明㓗一音兹衰服也一音茨蒺
藜也差音釵使也一音雌參差也一音叉錯也一
音磋景差人名一音詫異也一音瘥病愈也一音挫
足跌也又周禮注有差分差重法單一音丹獨也
一音善上聲人姓又縣名一音蟬單于王一音旦亶
同一音繕縣名一音殫竭也一音戰見列子與戰同
湛音沈溺一潭固切深也一音尖禮記湛熾必絜
一丈減切澄也澹也一音侵漬也又音鴆投物水中
也内則湛諸美酒一夾䧟切詩湛露一音耽樂也
一字八音者灑一灑落與洒同一音厮分也一音銑
肅恭貌一音洗一所買切灑埽也尒疋大瑟曰灑一
音徙落也一音曬汎也古作&KR0008;一又寘韻
一字九音者賁苴二字一字十音者敦乎右三字
通雅所載更詳俱見前兹不錄
通雅疑始一聲之轉一則
無通為无亡勿毋莫末沒毛耗蔑微靡不曼瞀諸字蓋
一聲之轉也反有為無易經無俱作无一曰從天天
炁虚無也又通作亡論語亡而為有與無同又通
作勿論語非禮勿視又通作毋論語毋意毋必書無逸
史魯世家作毋逸洪範無偏無䣊史宋世家作毋偏毋
黨春申君傳毋望之福毋望之禍凡史記無多作毋
又通作莫詩莫敢不來享與無同又通作末論語末
由也已禮記文王世子末有原皆與無通又通作沒
盡也論語文王既沒沒階俗謂無為沒南齊豫章王嶷
臨終召諸子曰吾無後當共相勉厲即沒後又通作
毛後漢馮衍傳飢者毛食注與無同毛晃音耗為毛佩
觿集曰河北謂無曰毛智按河北讀沒為門鋪切而江
楚廣東則呼無曰毛黃綽幡賜緋毛魚袋則信古有
此語矣無又通作蔑左傳蔑以加于此史孔子世家
蔑由也已又通作微詩微我弗顧國語戰也微謀又
微我晉不戰矣又通作靡詩靡不有初揚子曰刺客
之靡者也月令靡艸死皆與微同細艸也又通作不
詩不識不知又通作曼揚子寡見篇曼是為也注無
同言學者無如是為之又漢書高帝紀韓王信將有曼
邱臣注曼&KR0588;與毌&KR0588;同智按毌邱自是貫邱而當時口
語與注者之語皆以無曼母聲近互通也字从無與从
曼同如蔓菁作蕪菁後漢桓帝永興二年詔郡縣種蕪
菁助食即蔓菁又通作瞀不明皃莊子伯昏瞀人列
子之齊遇伯昏無人射措杯水于肘上無人即瞀人智
又按盧仝詩左道官雖樂剛腸得健無功名生地獄禮
教死夭囚自注無武侯切蓋讀無如牟也今字以毋从
禁止母从二乳乃字書家說也古蓋母讀轉為沒沒轉
為無耳此郝公所彙因而詳之謂其相轉則然謂其共
是一字則不可也
談薈字義之多一則
離有十五義離别通訓也又卦名見易又黃離倉庚
也見說文又大琴曰離見爾雅又流離鳥名見毛詩注
又長離鳳也見相如賦又纖離馬名見李斯書又侏離
夷語也見史記又陸離散亂參差也見文選又木名見
孔子世家又水名見地理志又人姓見氏族志又江離
草名又接離冠名此皆字書已引者又公羊傳二人會
曰離會謂各是其所是各非其所非不能定也此離與二
鳥離立之離同又艾字有十七義艾說文冰臺也即
炙艾一曰老也禮記曲禮五十曰艾又屈原九歌舞幼
艾注艾長也幼艾猶言少長又爾雅艾歴也郭璞曰長
者多所更歴也詩朕未艾又養也爾雅頤艾育養也詩
福禄艾之方言汝潁梁宋之間謂養為艾又美好也孟
子知好色則慕少艾戰國策公子年謂趙王與幼艾高
誘注云艾美女也又過半也詩夜未艾注久也又詩或
肅或艾毛云治也又止也息也左傳襄九年大勞未艾
又安也詩保艾爾后又牡也左傳艾豭是也金履祥云
艾一說白也一說半白也少艾謂少年方半也趙岐孟
子注艾幼好也又懲創也魏相傳無所懲艾是已又修
治也孟子私淑艾是已又邑名在南昌又姓又切字
廣韻割也刻也近也迫也增韻又急也又刀批也博雅
治骨謂之切又苟且曰一切如以刀切物苟取整齊不
顧長短縱橫又大槩曰一切又譏切也剴切也又反切
一韻之字相摩以成聲謂之切又門限曰切漢昭陽宫
切皆銅沓冒黃金塗
通雅釋詁篇雙聲相轉一則
逶迤三十二變逶迤一作委蛇蜲蛇逶蛇委佗遺蛇
委它倭遲倭夷威夷威遲郁夷褘□&KR0146;迤褘隋褘它倭
彵委移歸邪䧦陭委陀&KR0146;&KR1795;委維委壝靡匜□迆委□
蟡&KR0146;蝛&KR0146;踒&KR1375;逶迱委迆各異其連呼聲義則一也
左傳引詩委蛇蘇秦嫂委蛇蒲伏索隠曰面掩地而進
若蛇形此緣國策作蛇行蒲伏蛇音移言逶迤也蜲
蛇澤鬼紫衣珠冠齊桓所見古人原以逶迤之狀名之
猶莊子山有䕫野有方皇亦以徬徨名鬼也後因加䖝
作蜲蛇豈可反本此說以解逶迤邪漢書禮志旗逶
蛇西京賦聲清暢而蜲蛇莊子作逶蛇韓詩作
逶迤任光邳彤贊委佗還旅方朔傳遺蛇其迹郝
氏謂即逶迤智亦以遺讀移則與下複古時遺從䝿必
有饋聲今用遺蛇為逶迤猶揚雄用遲迟為栖遲也後
漢儒林傳方領矩步者委它其中注曰它音迤詩
周道倭遲與逶迤同釋文作周道倭夷文選注周
道威夷薛君曰威夷險也又作威遲爾雅威夷長脊而
泥注威夷長而弱也漢地里志扶風有郁夷縣注師
古曰周道倭遲韓詩作郁夷言使臣乘馬于此道王
伯厚詩攷載韓詩外傳褘□即委迤又衡方碑褘□在
公即詩委蛇在公也考隸釋有之費鳳碑陰逢盛碑
皆作&KR0146;迆方子謙引石經作&KR0146;迆又作褘隋爾雅音
義引褘它李鉉字辨作倭彵離騷經載雲旗之委
蛇一本作逶迤一本作委移注雲旗委移長也劉向
九歎遵江曲之委移鄺氏字說曰天官書歸邪讀如
委蛇言其狀逶迤也說文䧦鄭地坂許為切陭上黨
坂于離切則二坂亦以地形逶迤而名也韓昌黎詩
委陀結斜漢即逶迤字趙撝謙卒于嶺南有遺文在
東莞張氏内用&KR0146;&KR1795;豈以婁壽嚴發碑皆有&KR1795;字邪智
謂何必據漢碑按漢書&KR3022;&KR1795;衡門古从辵者亦从彳
又山海經赤水東蒼梧之野舜與叔均所葬也爰有文
貝離俞鴟久鷹賈委維郭璞曰委維即委蛇也又周
禮為壇壝宫棘門三行平地築壇又委壝土起眉埒徐
廣音壝為羊誰反則委壝音義與委迤通又玉藻曰
疾趨則欲發而手足毋移注移之言靡匜也疏言靡匜
搖動也言疾趨則不必翔步逶迤紆徐矣古靡如微微
字中原讀如褘則靡匜亦逶迤之聲也依戴合溪作
□迆依魏子才作委□依說文長箋則作蟡&KR0146;蝛&KR0146;
又按易林大壯之鼎曰長尾&KR0008;&KR0008;其師之咸長尾蜲蛇
一首與之同文以蜲蛇証&KR0008;&KR0008;則讀逶迤以狀長尾可
知其繇下叶思字中叶河字蓋古蟻蛾通多有怡音則
何讀奚明矣洪景盧言逶迤有十二變升菴轉注古音
委蛇字下云韻會未盡故廣之止有八變方子謙所列
有十七變楚望止收十變智今舉所知凡三十二變學
究亦不須此如合溪子才輩改篆作楷勢所難從子謙
所引石經褘隋恐訛未考吾嘗笑升菴弱侯秭歸作秭
□襁褓列襁䙗□乃歸訛䙗乃&KR2103;訛而願效尤與偶因
二字之變據古今而别之見當以聲通義如此豈欲學
者用之哉
六藝之一錄卷二百六十二
