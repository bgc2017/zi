欽定四庫全書
六藝之一錄卷三百十七錢唐倪濤撰
歴朝書譜七
晉
王羲之
王羲之字逸少司徒導之從子也善隸書為古今之
冠為右軍將軍會稽内史嘗與同志宴集扵會稽山
隂之蘭亭羲之為序又山隂道士養好鵝羲之往觀
甚悅為寫道德經畢籠鵝而歸嘗詣門生家見棐几
滑淨因書之真草相半後為其父刮去門生驚懊累
日又蕺山老姥持六角竹扇賣之羲之書其扇各為
五字曰但言是王右軍書以求百錢人競買之其書
為世所重皆此類也每自稱我書比鍾繇當抗行比
張芝草猶當雁行也曾與人書云張芝臨池學書池
水盡黑使人耽之若是未必後之羲之書初不勝庾
翼郄愔暮年方妙常以章草答庾亮翼深歎伏與王
羲之書云昔有伯英章草十紙過江亡失常歎妙蹟
永絶忽見足下答家兄書煥若神明頓還舊觀卒贈
金紫光禄大夫諸子遵父先旨固辭不受(晉書本傳)
晉王羲之字逸少曠子也七歲善書十二見前代筆
說扵其父枕中竊而讀之父曰爾何來竊吾所秘羲
之笑而不答母曰兒看用筆法父見其小恐不能秘
之語羲之曰待爾成人吾授也羲之拜請今而用之
使待成人恐蔽兒之幼令也父喜遂與之不盈朞月
書便大進衛夫人見語太常王策曰此兒必見用筆
訣近見其書便有老成之智涕流曰此子必蔽吾名
晉帝時祭北郊文更祝板工人削之筆入木三分三
十三書蘭亭序三十七書黃庭經書訖空中有語卿
書感我而况人乎吾是天台丈人自言真勝鍾繇羲
之書多不一體(羊欣筆陣圖)
王羲之晉右將軍會稽内史博精羣法特善草隸羊
欣云古今莫二(羊欣采古來能書人名錄)
王羲之字逸少瑯琊臨沂人祖正尚書郎父曠淮南
太守逸少骨鯁高爽不顧常流與王承王沉為王氏
三少起家秘書即累遷右軍將軍會稽内史初渡浙
江便有終焉之志昇平五年卒年五十九贈金紫光
禄大夫加常侍尤善書草隸八分飛白章行備精諸
體自成一家法千變萬化得之神功自非造化發靈
豈能登峰造極然割析張公之草而濃纖折衷乃愧
其精熟損益鍾君之隸雖運用增華而古雅不逮至
研精體勢則無所不工亦猶鐘鼔云乎雅頌得所觀
夫開襟應務若養由之術百發百中飛名盖世獨映
將來其後風靡雲從世所不易可謂冥通合聖者也
隸行草書章草飛白俱入神八分入妙(書斷)
王羲之字逸少導之從子官至右衛將軍幼訥扵言
人未之知年十三謁周顗顗一見竒之時重牛心炙
坐客未舉顗先以啗羲之扵是始知名于時及長工
談辨以骨鯁稱尤善隸草為今昔之冠然其得名乃
專以草聖論者稱其筆勢以為飄若游雲矯若驚龍
尤為從伯司徒導所器重當時朝廷公卿皆愛其才
羲之每自稱我書比鍾繇當杭衡比張芝猶當鴈行
也然初以為不逮庾翼郄愔及其暮年造妙嘗以章
草答庾亮而翼見之輙嘆伏因與羲之書曰忽見足
下答家兄書煥若神明頓還舊觀會稽有佳山水名
士多居之羲之既渡浙江亦復有終焉之志嘗與同
志宴集扵會稽山隂之蘭亭羲之自為序以申其志
羲之性愛鵝山隂有道士養鵝扵是往觀焉意甚悅
因求市之道士云為寫道德經當舉羣相贈羲之欣
然寫畢籠鵝而歸其趨向超絶非碌碌者所能望塵
又嘗在蕺山見一老姥持六角竹扇羲之索其扇為
各書五字姥有愠色因謂姥曰但言是王右軍書以
求百錢直姥如其言人争售之其書為人所重如此
梁武帝評之曰勢如龍躍天門虎卧鳳閣故歷代寶
之永以為訓其亦善扵儗倫也羲之少學衛夫人書
自謂深窮及過江遊名山間見李斯曹喜鍾繇梁鵠
等字又去洛見蔡邕石經扵從弟洽處復見張昶華
嶽碑始喟然嘆曰學衛夫人書徒費年月或謂其得
筆法扵白雲先生暮年乃作筆陣圖筆勢論用筆賦
草書勢等以遺訓其子孫妻郄氏亦甚工書有七子
為世所稱者五人元之凝之徽之操之獻之並工草
隸而獻之最知名凝之妻謝道韞有才華亦善書家
傳之學未有如王氏之盛也今御府所蔵二百四十
有三
草書桓公帖朝廷帖宰相帖
司徒帖中書帖侍中帖尚書帖
太常司州帖司馬帖太常帖(二)
護軍帖司州帖譙周帖
參軍帖朱處仁帖謝二侯帖(二)
二謝帖荀侯帖阮生帖
江生帖遠生帖道家帖
龍保帖舅母帖母子帖
賢姊帖賢室帖姊告安和帖
諸賢帖遠婦帖兒女帖
留女帖小女帖女孫帖
官舍帖講堂帖修園帖
屏風帖門風帖氣力帖
脅中帖初月帖月半帖(二)
月末帖二月帖四月帖
末春帖去夏帖秋來帖
季冬帖雨晴帖熱日帖
大熱帖熱甚帖異熱帖
差凉帖節日帖節氣帖
當日帖雪候帖數年帖
草書帖飛白帖王略帖
臨書帖數字帖三都帖(二)
過京帖鄉里帖永嘉帖
成旅帖山川帖州中帖
錢塘帖江州帖臨川帖
丹陽帖(二)山隂帖嘉興帖
餘杭帖遠宦帖附農帖
勿殺生帖旃罽胡桃帖方物帖
胡桃帖山藥帖祀物帖
純酒帖褁酢帖海鹽帖
鹽井帖送梨帖白石枕帖
高枕帖石班帖清宴帖
情慮帖和書帖書問帖
知問帖北問帖得告帖
得書帖(三)二書帖遺書帖
旦書帖(二)累書帖有書帖
無書帖頓喜帖喜慶帖
慶慰帖安慰帖清和等帖
清和帖(四)安和帖平安帖
安西帖安善帖小佳帖
佳静帖小差帖奉對帖
奉待帖大醉帖奉憶帖
甚快帖有理帖萬福帖
造次帖方回帖省别帖(二)
此輩帖瞻近帖(二)知遠帖
遠近帖遠念帖逋滯帖
内事帖先期帖舉聚帖
界内帖達事帖慨然帖
多義帖適為諸帖如命帖
阿萬帖懸量帖行穣帖
送謝帖所論帖虞休帖
速還帖數有帖得熙帖
人理帖集理帖舊志帖
重熙帖甚佳帖委曲帖
當有帖晩善帖晩可帖
還白帖君事帖此事帖
平定帖大都帖致此帖
昨有帖兼致帖東北帖
念慮帖七十帖卞駙馬帖
十一月等帖臨鍾繇所懷帖
章草豹奴帖
正書樂毅論黃庭經東方朔畫像贊
定公帖報國帖口訣帖
草命帖
行書伯熊帖阮公帖蔡家帖
家中帖夫人帖賢弟帖
諸弟帖從弟帖曹妺帖
諸賢子帖賢女帖此月帖
六月帖九月帖十月帖
三月帖快雨帖夏日帖
極寒帖快雪時晴帖州民帖
舊京帖安西帖山隂帖
永興帖建安帖噉豆帖
青李來禽帖慈顔帖平安帖
奉告帖小佳帖悉佳帖
自慰帖叙慰帖廓然帖
遣書帖省書帖宿昔帖
十三帖書魏鍾繇千文
晉王右軍自論書
吾書比之鍾張當抗行或謂過之張草猶當雁行張
精熟過人臨池學書池水盡墨若吾耽之若此未必
謝之後達解者知其評之不虚吾盡心精作亦久尋
諸舊書惟鍾張故為絶倫其餘為是小佳不足在意
去此二賢僕書次之須得書意轉深點畫之間皆有
意自有言所不盡得其妙者事事皆然平南李式論
君不謝註云平南即右軍叔平南將軍王廙也李式
晉侍中(法書要錄)
王羲之傳論
制曰書契之興肇乎中古繩文鳥跡不足可觀末代
去朴歸華舒牋點翰争相誇尚競其工拙伯英臨池
之妙無復餘蹤師宜懸帳之竒罕有遺跡逮乎鍾王
以降略可言焉鍾雖擅美一時亦為迥絶論其盡善
或有所疑至扵布纖濃分疎密霞舒雲卷無所間然
但其體則古而不今字則長而逾制語其大量以此
為瑕獻之雖有父風殊非新巧觀其字勢疎瘦如隆
冬之枯樹覽其筆跡拘束若嚴家之餓隸其枯樹也
雖槎枿而無屈伸其餓隸也則羈羸而不放縱兼斯
二者故翰墨之病歟子雲近世擅名江表然僅得成
書無丈夫之氣行行若縈春蚓字字若綰秋蛇卧王
濛扵紙中坐徐偃扵筆下雖禿千兔之翰聚無一毫
之筋窮萬榖之皮斂無半分之骨以兹播美非其濫
名邪此數子者皆譽過其實所以詳察古今研精篆
素盡善盡美其惟王逸少乎觀其點曳之工裁成之
妙烟霏露結状若斷而還連鳳翥龍蟠勢如斜而反
正翫之不覺為倦覽之莫識其端心慕手追此人而
已其餘區區之類何足論哉(晉書)
袁昂評右軍書見一百三十九卷
梁武帝評右軍書見一百三十九卷
庾肩吾書品列上之上論見一百三十八卷
李嗣真後書品列逸品論見一百三十八卷
開元十六年五月内出二王真蹟及張芝等書總一
百六十卷付集賢院令集字搨兩本進賜諸王其書
皆是貞觀中太宗令魏徵虞世南禇遂良等定其真
偽八十卷小王張芝等跡各随多少勒帙以貞觀字
為印印縫及卷之首尾其草書跡又令禇遂良真書
小字帖紙影之其中古本亦有是梁隋官本者梁則
滿騫徐僧權沈熾文朱异隋則江總姚察等署記太
宗又令魏禇等卷下更署名以記之其蘭亭本相傳
云在昭陵元宫中樂毅論長安中太平公主奏借出
外搨寫因此遂失所在五年勅陸元悌魏哲劉懷信
等檢校換褾每卷分為兩卷總見在有八十卷餘並
失墜元悌又割去前代記署以己之名氏代焉玄宗
自書開元二字為印記之右軍凡一百三十卷小王
二十八卷張芝張昶各一卷右軍真行書惟有黃庭
告誓等卷存焉又得滑州人家所蔵右軍扇上真尚
書宣示及小王行書白騎遂等二卷其書有貞觀年
舊褾織成字(譚賓錄)
羲之善草隸八分飛白章行備精諸體自成一家之
法千變萬化得之神功(王羲之别傳)
逸少見諸家筆論遂作筆陣圖及筆勢論(金壺記)
竇臮述書賦二王書評見一百四十一卷
注云王羲之字逸少晉右軍將軍前後多見行草
書唯正書世上稀絶幼子獻之字子敬晉中書令
今世上多見行書獨步不可具蹟書之書稱二王
輙加真字之餘雖超越者並通謂之絶跡盖俗學
之意也
王右軍此事帖
右軍瀟洒更清真落筆奔騰思入神裹鮓若能長住
世子鸞未必可驚人蒼藤古木千年意野草閒花幾
日春書法不傳今已久楮君毛穎向誰陳揭徯斯
拜題(珊瑚網)
黃伯思辨帖文精别毛髮理析毫釐華光禄尚古嘗
刊其所著行扵時今收王帖片掌必有見扵中耳昔
人相馬妙盡神凝驪黃為别者未必良工也余何能
為言唐寅(同上)
王右軍瞻近帖墨蹟
余居秘府時閱晉諸名家帖而右軍羣昆季居多荷
華裹鮓神俊天出評者至以龍跳天門虎卧鳳閣言
信不誣矣此帖骨相益豐豈操觚時在來禽喜色之
前耶不見賞扵徽宗而見賞扵完顔臨風撫卷足為
世道一嘅前翰林孫贄(珊瑚網)
都昌宋天章嘗示余獻之鄱陽帖每憾其絹素未古
此與金華宋仲珩所收周益公家喜色帖紙墨相類
筆法精妙真頗無疑良金美玉可得而此卷不可得
寳之寶之丙寅夏日孟夏鄱陽劉昺(同上)
右軍諸帖題跋已見法帖部者兹不重錄
王獻之
王獻之字子敬羲之第七子工草隸七八歲時學書
羲之從後掣其筆不得歎曰此兒後當復有大名嘗
書壁為方丈大字羲之甚以為能觀者數百人大元
中新起太極殿安欲使獻之題榜以為萬代寶而難
言之試謂曰魏時凌雲殿榜韋仲將懸橙書之獻之
正色曰仲將魏之大臣使其若此有以知魏德之不
長遂不之逼安又問曰君書何如君家尊對曰故當
不同安曰外論不爾曰人那得知尋除建威將軍吳
興太守徵拜中書令贈侍中特進光禄大夫諡曰憲
(晉書本傳)
王獻之晉中書令善隸藁骨勢不及父而媚趣過之
羲之第七子也(羊欣采古來能書人名錄)
獻之字子敬逸少第七子累遷中書令卒初娶郗曇
女離婚後尚新安愍公主無子唯一女後立為安僖
皇后后亦善書以后父追贈侍中特進光禄大夫太
宰尤善草隸幼學扵父次習扵張後改變制度别創
其法率爾私心冥合天矩觀其逸志莫之與京至扵
行草興合如孤峰四絶迥出天外其峭峻不可量也
爾其雄武神縱靈姿秀出臧武仲之智卞莊子之勇
或大鵬摶風長鯨噴浪懸崕墜石驚電遺光察其所
由則意逸乎筆未見其止盖欲奪龍蛇之飛動掩鍾
張之神氣惜其陽秋尚富縱逸不羈天骨未全有時
而𤨏人有求書罕能得者雖權貴所逼了不介懷偶
其興會則觸遇造筆皆發扵衷不從扵外亦由或默
或語即銅鞮伯華之行也初謝安請為長史太康中
新起太極殿安欲使子敬題榜以為萬世寶而難言
之乃說韋仲將題凌雲臺事子敬知其旨乃正色曰
仲將魏之大臣寧有此事使其若此知魏德之不長
安遂不之逼子敬五六歲時學書右軍潜扵後掣其
筆不脫乃歎曰此兒當有大名遂書樂毅論與之學
竟能極小真書可謂窮微入聖筋骨緊密不減扵父
如大則尤直而少態豈可同年唯行草之間逸氣過
也及論諸體多劣扵右軍總而言之季孟差耳子敬
隸行草章草飛白五體俱入神八分入能或謂小王
為小令非也子敬為中書令大康十一年卒扵官年
四十三族弟珉代居之至十三年而卒年三十八時
謂子敬為大令珉為小令(書斷)
王獻之字子敬羲之第七子也官至中書令清峻有
美譽而高邁不羈雖閒居終日容止無倦色風流醖
藉為一時之冠嘗與兄徽之操之俱詣謝安二兄多
談鄙事獨獻之寡默頗事名理客問安王氏兄弟優
劣安曰小者佳且謂吉人之辭寡小者其得之盖獻
之七八歲時固自不凡方學書次羲之密從其後掣
其筆不得扵是知獻之他日當有大名後其學果與
羲之相後先嘗書壁為方丈大字羲之甚以為能桓
温命書扇筆誤落因畫作烏駮㹀牛甚妙初謝安請
為長史太元中新起太極殿安欲得獻之書榜而不
敢遽言乃語韋仲將題凌雲臺事獻之知其旨乃正
色曰仲將魏之大臣寧有此事使其若此知魏德之
不長安遂已為當時器重如此獻之初娶郄曇女離
婚後尚新安愍公主無子唯一女後立為安僖皇后
后亦善書初羲之與郗曇論婚書云獻之有清譽善
隸書咄咄逼人則知羲之深自許可非徒語也嘗書
樂毅論一篇與獻之學後題云賜官奴即獻之小字
也獻之所以盡得羲之用筆之妙論者以為如丹穴
鳳舞清泉龍躍精密淵巧出扵神智而王僧虔乃曰
羲之書江左中朝莫有及者獻之遠不及父而媚趣
過之然僧虔之論特是春秋責備之法也獻之自謂
年二十有四游名山間有授其五百七十九字者初
得此書日習之未經一周形容髣髴又嘗書南郊祭
版其字畫入木七分然語類不經故學者無傳獻之
雖以隸稱而草書所得特為多焉今御府所蔵八十
有九(宣和書譜)
草書洛神賦侍中帖馬侍御帖
裴員外帖裴九帖崔十九帖
二妹帖從子帖左髀帖
腎氣丸帖鐵石帖服油得力帖
八月帖十二月帖秋冷帖
秦中帖東陽帖(二)東縣帖
丹陽帖南陽帖江州帖
廣州帖(二)東山帖下山帖
灞亭帖慰意帖轉勝帖
奉别帖晚際帖知汝帖
久達帖皆佳帖當語帖
潜處帖來遲帖勝常帖
前書帖晝夜帖安石帖
慶等帖數日帖遠書帖
二告帖事後帖西問帖
復面帖法願帖相送帖
處分帖奉書帖欲發帖
章草七月帖跨州帖量力帖
正書洛神賦(不完)丙舍帖
行書黃門帖李參軍帖仲宗帖
薦王德祖帖府君帖阿姑帖
阿姨帖賢弟帖斁奴帖
外甥帖吾賢帖諸舍帖
舍内帖東園帖鴨頭丸帖
地黃湯帖都邑帖鄱陽帖
山隂帖安西帖吳興帖
冠軍帖(二)鵝羣帖進退帖
體中帖授衣帖思戀帖
如意帖古詩帖二(宣和書譜)
子敬常牋與簡文十許紙題最後云民此書甚合願
存之此書為桓元所寶高祖後得以賜王武岡未審
今何在謝奉起廟悉用棐材右軍取棐書之滿牀奉
收得一大簀子敬後往謝為說右軍書甚佳而密已
削作數十棐板請子敬書之亦甚合奉並珍錄奉後
孫履分半與桓元用履為揚州主簿餘一半孫恩破
會稽略以入海羲之為會稽子敬七八歲學書羲之
從後掣其筆不脫歎曰此兒書後當有大名子敬出
戲見北館新泥堊壁白淨子敬取帚沾泥汁書方丈
一字觀者如市羲之見嘆美問所作荅云七郎羲之
作書與親故云子敬飛白大有意是因扵此壁也有
一好事年少故作精白紗裓著詣子敬子敬便取書
之草正諸體悉備兩袖及褾略周年少覺王左右有
凌奪之色掣裓而走左右果逐之及門外鬭争分裂
少年纔得一袖耳子敬為吳興羊欣父不疑為烏程
令欣時年十五六書已有意為子敬所知子敬往縣
入欣齋欣衣白新絹裙晝眠子敬因書其裙幅及帶
欣覺歡樂遂寶之後以上朝廷中乃零失子敬門生
以子敬書種蠶後人扵蠶紙中尋取大有所得謝安
善書不重子敬每作好書必謂被賞安輙題後答之
(梁虞龢論書表)
袁昂書評已見一百三十九卷
梁武帝書評已見一百三十九卷
竇臮述書賦評書見一百四十一卷
庾肩吾書品列上之中論見一百三十八卷
李嗣真後書品列逸品論見一百三十八卷
獻之變右軍法為今體字畫秀媚妙絶時倫(宋明帝文章志)
王子敬年五歲已有書意衛夫人書大雅吟賜之(西溪
叢語)
羲獻之書謂之今草結搆微𦕈者謂之小草復有游
絲草(書輯)
二王重變行隸及藁體為八體書(墨藪)
王徽之
王徽之字子猷逸少冡嗣也世家秣陵官至黃門侍
郎初參桓温幕下為狂司馬忘形骸無客禮温優之
不校也及佐桓冲尤不事事唯以手板拄頰云西山
朝來致有爽氣而已嘯咏竹間寄以天樂山隂雪夜
理舟詣戴乘興而往興盡而還世稱其真正以慠達
凌物故名教之流或病之要之亦王氏佳子弟也其
作字亦自韻勝羊欣謂尤長扵行草信不誣矣然律
以家法在羲獻間特未可以甲乙論云今御府所蔵
行書四僧倫帖至節帖仲宗帖蔡家帖(宣和
書譜)
王元之
王元之羲之長子早卒(晉書王羲之傳)
元之善草行(羊欣能書人名錄)
王凝之
王凝之羲之次子亦工草隸仕至左將軍會稽内史
(晉書王羲之傳)
凝之字法最密(黃山谷集)
王操之
王操之字子重歷侍中尚書豫章太守(晉書本傳)
操之工草隸(書斷)
王渙之
王渙之羲之子黃長睿云王氏凝操徽渙之四子書
與子敬書具傳皆得家範而體各不同凝之得其韻
操之得其體徽之得其勢渙之得其貌獻之得其源
(東觀餘論)
王世貞題瑯琊法書墨蹟云史稱右軍七子知名者
五人元之凝之操之獻之徽之而不及渙之黃長睿
則為渙之為右軍子長睿博精不减倉曹此當有的
據可補史傳之漏(弇州續藁)
王淳之
王淳之獻之兄子善草行(羊欣能書人名錄)
六藝之一錄卷三百十七
