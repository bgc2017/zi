欽定四庫全書
六藝之一錄卷四百二錢唐倪濤撰
歷朝書譜九十二
名人題畫詩詞墨蹟郁逢慶續書畫題跋記
高房山山村圖卷(卷首有趙松雪題)
大德初元九月十九日清河張(淵甫)貳車會高彦敬御
史于泉月精舍酒半為余作山村圖頃刻而成元氣
淋漓天真爛漫脱去畫工筆墨畦町余方棲遲塵土
無山可畊玩此圖為之悵然而已南陽仇遠仁
我家仇山陽昔有數椽屋誤落城市間讀書學干禄
井枯竈煙絶况復問松菊如此五十年一出不可復
高侯邱壑胷知我志幽獨為寫隠居圖寒溪入空谷
蒼石壓危構白雲養喬木向來仇池夢歷歷在我目
何哉草堂資政爾飯不足視吾吾尚存吾居有時卜
我昔遊七閩百嶺争&KR1005;嶫白雲漲川原深谷如積雪
又遊老姥岑幽磴緣曲折長林翳寒日千里行落葉
轉頭五十年遐想正愁絶開圖意忽動戃怳生内熱
何年賦歸田初志遂所惬懷哉復懷哉清夢繞林樾
弁陽老人周密
南陽先生列仙癯舊住仇山雲一隅平生廣文官既
冷投老故村田已無惟留詩卷在天地清名正似孤
山逋我時總角山之徒每操几杖從宴娱百年豈獨
前輩盡而我今亦容顔枯棲霞嶺空悲拱木泉月菴
廢愁寒蕪忽瞻遺墨重再拜想見五老風流俱人生
有情况多感坐念往昔睫欲濡白漚浩蕩不復返黃
鵠一舉安能呼高侯筆力何所如前身朱方老扵莵
故能胸次吐巖壑但怪滿紙風煙粗安得好手為一
摹著我中間茒屋孤君其寳之勿輕出便是米家驚
倒圖右山村圖卷故尚書高克恭彦敬為御史時
為仇先生作扵泉月精舍舍乃故漳州僉判張逢原
淵甫之墳菴淵甫即勾曲外史伯雨之大父也先生
一為溧陽教授即不仕仇山在餘杭溪上因號山村
民棲霞嶺在西湖北山先生墓在焉弁陽則草忩周
公謹之别號弁山在武康溪上先生翥師也大德初
元余甫十有一常從先生出入諸公間今再卅矣景
寧尚書得此卷以屬題傷年運之既邁感事物之非
昔愴然扵懷以叙卷末庶幾覽者知四三君子文獻
之徵也至正昭陽赤奮若夏五之望河東張翥謹書
扵京師所寓虚游軒
古燕尚書山澤癯風采照燿南天隅平生畫筆入神
品千金匹練人問無當時求者遍都邑冠盖填門如
索逋仇池先生列仙徒握手一見相歡娱醉磨濃墨
寫邱壑老樹幻作蛟龍栖西湖北山莽空闊蒼烟白
鳥迷秋蕪披圖感物念疇昔乾坤孰與斯人俱弁陽
讀書仍博古後來膏馥多沾濡蜕菴虛游老京國峩
冠不受山人呼詩窮半世聲哄哄西馳白霫東玄菟
吴興舊是宋宗室奚以丹墨論精粗嗟我諸公勿復
作清賞未覺雲泉孤豈無好事掃空翠為我添入廬
山圖右高尚書所畫山村圖卷蜕菴張承旨題識
甚詳崆峒外史王溥得之携以見示慟傷前輩凋謝
不能無感今懷昔之思蛻菴余故人也遂次其韻附
扵卷末不足言詩聊記歲月云爾洪武丙辰長至
後五日豫章蒲菴來復題
仇山有遺老白首慕林屋塵途謝簪組雅志不為禄
誰將西湖水來灌南陽菊舊歲房山圖幽意時往復
人皆愛豪素此興渠所獨新聲世亦少遺響在空谷
蕭條異代間不獨悲草木嗟予亦何心對此還駐目
平生不識畫賞此一詩足兹山幸我隣老矣願終卜
舜臣殿講藏山水圖云高尚書為仇山村作者仇詩
在焉余愛而和之余嘗為舜臣題畫有與子坐結東
西隣之句不一年果恊隣卜殆亦非偶然者故扵此
詩并致意云成化乙巳春三月既望翰林侍講學士
長沙李東陽書扵懷麓堂
雲氣濛濛繞澗流眼明誰辨數峯頭深林茒屋依然
見應是前村雨脚收村居隠隠却通舟中有山人
舊姓仇二百餘年遺墨在令人欲作武陵遊元仇
仁近先生自號山村高房山尚書為作此圖今吾僚
友尹君得之以示余為題其後以識之歲癸夘七月
廿二日長洲吴寬
春山擁春雲蓊然失茒屋下有幽貞士冥心謝榮禄
卓哉淵明志夫豈在叢菊李愿盤中居居深繚而復
亦有杜陵翁長鑱斸黃獨豈無終南逕不博王官谷
仇山在何許村居迷灌木乃令千歲下開圖見天目
青山卧有餘白雲看不足願言往從之不疑我何卜
仇仁近錢塘人前元老儒也號山村居士高尚書為
作山村隠居圖仁近自題其後頗示不遂隠居之意
然易世之後此圖遂傳為故事則亦何恨哉自大德
初元丁酉抵今嘉靖壬寅二百四十五年矣企仰雅
懷因追次其韻長洲文徵明
趙文敏水村圖卷(題云為錢德鈞作)
向成寓舍思卜居住處祗今成畫圖胷中本自渺江
海主人相挽留分湖鄧楀題
漚鳥難渝舊約湖山不改清秋人自與波上下我其
卒歲優游題前詩竟復得六言一首并書其後
覺非叟(鄧楀之印)
疎柳平蕪落鴈飛斷橋斜日釣船歸海天萬頃秋如
畫一笑人間醉墨非顧天祥敬書
屋後青山門外溪疎疎蘆葦護漁磯地緣清絶人堪
愛長是三春鴈不歸男資深原父
曖曖水邊村蕭條絶塵滓錢君智者徒而後能樂此
平生邱壑情所尚政在是問誰為此圖吾兄固能爾
趙孟籲題(子俊)
空林有影連山遠流水無聲帶鴈寒自是漁樵真樂
處不知圖畫與誰看束南仲
長愛秦郎絶妙辭荒寒暗合輞川詩斜陽萬點寒鵶
處流水孤村又一竒丙午清明羅志仁題
奉題德鈞錢君水村圖山色濃還淡孤村水繞之
俗塵飛不到野老住偏宜碕岸疎疎柳茅檐短短籬
小舟欹側過便是少陵詩陵陽牟巘
茅舍竹籬山掩映蒹葭楊柳水縈紆漁人定指扁舟
路野客應尋隠者徒漢東孟淳
錢重鼎水村隠居圖(按詩為哲理野臺作應改珠爾噶岱因題識故仍其舊)
四野澷澷水接天孤村林木似凝烟莫言此地無車
馬自是高人遠市㕓學生哲理野臺謹題
草草三間屋愛竹旋添栽碧紗忩外眼前都是翠雲
堆一月山翁不出連雪水村清冷木落遠山開惟有
平安信留得伴寒梅喚家童開門看有誰來客來
一笑清話煮茗共傳杯有客只愁無酒有酒又愁無
客酒熟且徘徊明日人間事天自有安排分湖新
卜築適與此詞同如今不是畫真在水村中延祐
丙辰十一月十又一日郭麟孫題
錢重鼎水村圖賦(文繁不錄)
青山横陳水縈浦饑烏高超漁設罟中有幽人坐環
堵晩風吹斷蘆花舞林宏
桑梓未能忘楚甸琴書久已寄吳門悠悠江海風烟
隔知是夕陽何處村干文𫝊敬題
息齋居士舊嘗為德鈞作水村圖余題云問君何許
水邊村亦有扁舟乘興人無限好山茅屋外他年倘
許我為隣既還吴興復來見子昂此圖意象融會使
人應接不暇又何詩非畫德鈞詎能領會耶姚式書
扵姑蘇寓舘(子敬)
牛馬百川獨渚烏鳶羣木西村天地四方黃鵠先生
秋雨柴門忽有滄浪鳴&KR1055;蜚鴻黃葉雲深相望美
人秋水卷簾隠几何心吴郡陸柱
翰林妙寫溪邊趣荷屋知何處溪翁想像住溪灣一
笑如今家在畫圖間西風門掩蘆花溆聊與漁翁伍
人間不信有張翰剪取吴淞空向卷中看延祐丁
巳中秋德鈞携此卷俾賦小詞為題虞美人一闋
湯彌昌(師言)
錢重鼎依綠軒記(文繁不錄)
楊柳絲絲兩岸風前村溪路遠小橋通人家依約水
西東舟一葉移在葦花叢清景迥涵空好山青未
了暮雲重是誰驚起幾征鴻天然趣都在畫圖中
小重山合淝束從周
青山横陳流水如玉蕭瑟寒蘆扶疎雲木匪耕伊漁
悠然自足勝兹幽尚繄誰之屋有隠君子好古躭書
扁舟何人載酒來與豈無知者爰作是圖輞川之勝
千載與俱吴興孫桂
每憐北苑風流遠筆㡳精神此日同春水孤村無限
意題詩輸與杜陵翁吴郡錢良佑
幾叠山連松竹一行鴈起汀沙看他水村茒屋試問
處士誰家束從虎
澤國漁無定秋霜柳不凋幽人意晼晩此日畫蕭條
高沙龔璛再題
有宅一區兮水之鄉前可漁兮後可耕絶輿馬之憧
憧兮魚蝦集而鳬鴈翔伊昔寄之圖寫兮猶髣髴而
賦高唐暨歲晏遂初服兮遇夫人之慨慷維安宅之
攸居兮何羡乎堂皇爰不耕而穫兮維道之昌我還
吳山以騁望兮懷若人兮不可忘眉夀兮未艾維水
兮泱泱讀水村隠居記輙歌以系其後吴興姚
式
趙由儁水村圖賦(文繁不錄)
馬足黃塵三尺深清風吹斷自難侵乾坤老矣驚浮
世泉石蕭然動隠心鷗鳥起沙春漠漠漁舟繫柳晝
隂隂他年欲訪幽棲處莫似仙源無路尋甫里陸
行直湖天
澤國净秋色遠山横夕烟水田羣鴈起蘆渚一罾懸
林樹幾間屋君家若箇邊扁舟何日去相伴白鷗眠
郭麟孫
一片寬閑景波涵萬頃天鴈飛秋影外樹倚夕陽邊
山色來忩牖溪聲自管絃何當明月夜著我釣魚船
陸祖凱
流水孤村深處茂林脩竹人家知是幽人小隠扵焉
讀書五車束東父
流水縈紆别浦孤村掩映前山開卷不知何處高人
隠逸其間趙駿聲
奉題水村圖遊塵飛不到柴關名利無心夢亦閒
時有扁舟乘興客高譚終日對青山不入山林不
入城孤洲容我寄浮生年來與世殊相遠漸喜無人
識姓名青巖趙由祚
矮忩曲几茶破睡雲水烟村護元氣(缺)須側耳畫圖
外冥鴻聲中今古意林寬
清溪抱村流茒屋蔭疎柳天秋鴈行起山翠當戸牖
罷釣者誰子延緣來渡口野情固超逸圖畫𫝊不朽
何當從之遊扁舟落吾手趙由儁
誰識漁樵興趣閒由來家計在江干羡君圖畫能殊
勝愧我田園卒未安浩蕩閒雲低樹影蕭條矮屋蔽
天寒林深夜色猶堪愛寫取嬋娟浸石灘陸承孫
敬題
一水復一村開卷不忍罷前有無聲詩後有有聲畫
束同之
青山迷遠近蕭條古郊墟側徑深且窈中有幽人居
短籬門半掩竹樹相扶疎平疇涵白波淺渚漲綠蕪
何人泛扁舟似欲相招呼誰令破幽寂驚鴻起寒蘆
此意胡可言會心寫成圖撫卷空嘆賞悠悠水雲孤
陸繼善敬題
幽人心地本翛然此境相諳七十年茒屋數椽依約
外雲山一抹有無邊眼前生意今林屋筆底秋風古
輞川勝景有餘描不盡歸鴻幾點落寒烟聚山黃
肖翁
古木蕭疎蔽草廬好山重叠水縈紆先生似得漁樵
趣無限秋光入畫圖建安黃(缺)翁
高房山坡樹小幅
高秋木落天宇寬洞庭瀟湘生暮寒劍氣横空月在
地老蛟夜護仙都壇老銕
渴龍飲海海水寬鐡網下截珊瑚寒道人醉卧呌横
玉金粉亂落松華壇金粟老人顧阿瑛
老龍吹笛海波寬一夜湘君白髮寒祗恐驚飛雙鐡
影長留明月護天壇扶風馬庸
房山雲湧研拗寬鐡史冰甌滌筆寒海上仙人應拔
宅却飛林影落詩壇鐡崖先生在雲間時朝陽薛
真人偕玉峯顧仲瑛氏載酒見之留連扵草玄閣酒
半先生為真人題舊藏高尚書滄洲石林圖誠墨妙
絶筆得者當永寳之以名物遇之有自遂亦奉和并
致景仰云雲間周谷賓
高彦敬雲山卷
青山半晴雨色現行雲底佛髻欲争妍政恐勤梳洗(彦敬
圖書)
蘆汀動江色山翠護雲衣如何千載後再有米元暉
孟頫
傍溪草色隔林中望際雲山翠幾重長憶雨餘閒信
馬輕鞭遥指兩三峯鄧文原
三代以來推盛世九州之外有斯人君看筆底生秋
色盡在蕭蕭楚水濱丹邱柯九思賦
去年弭楫香爐下烟雨漫山失圖畫只今見畫似成
癡紙上匡廬美無價晴雲戀雨凝不飛蘆邊鴈影秋
離離聯檣高下森列槊茅屋參差分置棋冥濛缺處
忽見樹翠峰直下宜無路栗里先生杳莫尋香山居
士今何處落渚(缺)五老峰勝境常存夢寐中
憑誰喚起(缺)高座短竹枯笻著此翁欈李李
國蕃
晴巒掩靄雲容薄遠樹微茫水氣秋如此江山亦竒
絶若為著我釣魚舟文志仁題
長江萬頃流㴞滔風平如席静不濤老楓疎柳澹雲
影欹岸側島明秋毫紅塵一點飛不到何人結屋江
之臯霜清水落沙嶼出蘆葉瑟瑟鴻南翺一峯崒嵂
聳峨髻俯視培塿如兒曹晴嵐朝爽滴空翠林樹露
沐滋流膏心融造化意慘澹筆挟風雨聲蕭騷淋漓
元氣猶帶濕收拾萬象無能逃扶輿清淑聚胸次固
應獨擅人間豪未容小米詫能事千古且說文昌高
世間神物不易得牙籖玉軸歸時髦我來坐忩瘦不
傲展卷䪺覺舒鬱陶何消蠟屐躋攀勞崦西小紅尋
野桃郭麟孫題
層巒叠嶂堆青髻薄霧輕雲罨疎木高侯胸次清絶
塵開卷令人觀不足陳邁
遠樹含空烟羣峰緘積翠離離鴈外檣落日來天際
高侯邱壑心點畫悟三昧我欲傲滄洲晝長枕蓬睡
郭畀
房山尚書以清芬絶俗之標而和同光塵之内盖千
載人也僦居餘杭暇日策杖攜酒壺詩册坐錢塘江
濱望越中諸山岡隴之起伏雲煙之出没若有得扵
中也其政事文章之餘用以作畫亦以寫其胸次之
磊落者歟因閱允同文學所蔵著色山水一卷後有
默菴賦詩展詠永日遂紀尚書公之一二併次韻題
畫上云倪瓉白雲孤鶴暮知還船泊錢唐看越山
珍重今朝重展卷吟詩作賦北忩閒歲己亥六月十
八日也
高侯筆法妙天下貌得江南雨後山都是乾坤清淑
氣興來移入畫圖間沈右
雲山海上千里烟雨江南幾村元氣渾淪誰化尚書
醉墨無痕辛酉歲秋八月十九日馬治
淮南春夜風兼雨空堂蕭蕭雜人語戶曹好客無與
娱故展横圖慰羈旅大山矗矗如覆釡小山歷歷還
聚黍人家隔岸見衡茅艇子随潮知浦溆眼昏莫辨
雲中樹據案呼童執高炬千里悠悠亦遠遊却喜意
行無險阻闔閭城中為我家俗事到門多峻拒平生
惟有山水緣招我登臨無不許憶昨離家始浃旬此
物依然入東楚乃知高侯畫有神未讓道寧與僧巨
願君從兹慎藏弆對棋寧賭淮南墅余北上道經
淮之南過宿故人邵文敬公署承示房山此卷愛而
題之成化十五年三月廿八日吴寬
春雷離離浮紙膚翠攅百叠望糢糊山空雲斷得流
水咫尺萬里開江湖依然灌莽帶茒屋亦復斷渚迷
菰蒲岡巒出没互隠見明晦隂晴日千變平生未省
識匡廬玉削芙蓉正當面宛轉香罏飛紫烟依稀夢
澤分秋練未遂扁舟夢裏遊酒醒獨展燈前卷問誰
能事奪天工前元畫法推高公已應氣槩吞北苑未
合胸次饒南宫南宫已矣北苑死百年惟有房山爾
祇今遺墨已無多忩前把卷重摩挲世間吮筆争么
麽掃滅畦徑奈爾高公何文徵明為朱子儋題
趙文敏重江叠嶂圖
昔者長江險能生白髮哀百年經濟盡一日畫圖開
僧寺依稀在漁舟蕩漾逥蕭條數株樹時有海潮來
虞集
藝事惟三絶交情到八哀衣冠太平出筆硯好懷開
虹月徒延佇鷗波渺去回同為帝鄉客揮灑得看來
石巖次韻
君不見帝壻王家寳繪堂山川發墨開鴻荒重江叠
嶂詩作畫東坡留題雲錦光又不見後身松雪齋中
叟伸紙臨摹筆鋒走樓臺縹緲出林拗蘆葦蕭騷蔵
澤藪白雲飛不盡杳冥百丈牽江入樊口墨光照几射
我眸我為搴芳歌遠遊胸中自是有元氣世上何所
無滄洲我疑此叟猶未化瞬息御風行九州五山四
溟一觴豆瑣細弗遺囊禇收故能援毫發天藻不與
俗工争醜好楚山雲歸楚水流萬里秋光如電掃拈
來關董散花禅别出曹劉斵輪巧披圖我作如是觀
毛穎陶泓共聞道嗚呼相馬猶相人駑駘豈得同翔
麟舍夫毛骨論形似如此鑒别焉能真後來有問延
祐脚意索舉似吾方歅至順四年夏四月廿四日東
陽柳貫道傳鑒定并題
曠望不可極江山圖畫中晴空開浩蕩元氣闢鴻濛
遠樹崐崙外扶桑滄海東黃河來萬里弱水出三峯
帆影秋波棹潮音曉寺鐘雨收龍入壑烟暝鶴歸松
妙墨真名筆神機奪化工古來精絶者誰似水精宫
右趙文敏公重江叠嶂圖今為李昹唘明家蔵昶
姑孰士文子也士文以善醫鳴扵時昶克世其家且
好讀書能吟詩善楷法言温氣和進退有度可嘉也
以予嘗交其先子因持是圖求余題之所謂水精宫
者文敏公號也時宣德九年春三月既望四明陳敬
宗題
長江滔滔向東瀉憶昔扁舟順流下慈悲閣前浪花
白兩岸青山似奔馬蒹葭楊柳風颼颼江行六月疑
深秋歸來已是十年事看畫偶然思舊遊水聲樹色
非耶是仍見山腰隠高寺赤岸滄洲杳藹間咫尺悠
然起悠思苕溪水落漚波亭王孫弄筆何曾停北來
戎馬暗江滸千年遺恨歸東溟延陵吴寬觀李兵
曹所藏題
王孫無運開英雄聊拾江山蔵畫中還從慘憺見舊
物似有涕淚含孤忠贅牙禹貢未暇讀一圖萬里知
題封張韓劉岳無其功入關蕭相將無同王孫本號
松雪翁能事錯認營邱公丹青隠墨墨隠水其妙貴
淡不數濃縈灘曲瀨導巴蜀沓巘長巒連華嵩空濛
野馬軋雲日浩蕩碧縠吹秋風王孫隔此不可從水
晶雙閣金芙蓉招之千年或一出黃鶴豈不思江東
吴下沈周
霅溪翁雪霽望弁山圖
至元二十九年余留太湖之濱雪霽舟行溪上西望弁
山作此圖且賦詩云弁山之陽冠吴興峮嶙&KR1005;&KR1625;望
不平煥然仙宫隠其下衆山所仰青復青雪花夜積山
如換乘興行舟湏放緩平生不識五老峯且寫吾鄉一
竒觀
是日泛舟歸湖濱至夜雪大作且起賦五言古體一
首夜來天雨雪萬木同一變饑鵶覺余起觀覽立
須儼遥山瓊成積平田玉如碾老夫醒眼看樹樹何
其燦
至元二十九年冬余假弁山佑聖宫一室以避喧值
雪作不已但閉門擁爐飲酒賦詩而已聊記數篇附
見扵此卷書試馮應科筆亦佳選重題
五言古體一首城市我所居遙看弁山雄積雪最
先見皓彩照諸峯我今遠城市薄遊留此中忽焉歲
云暮更覺樽屢空開門未然燭飛花舞逥風萬木同
一縞四野變其容恨無登山屐幽思何由窮
七言律詩一首倚天蒼弁獨崔嵬仙闕遨遊愧不
才攬鏡頻嗟雙鬢改推忩三見六花開山中酒戸衝
寒去城裏何人踏雪來安得時晴風日好竹林深處
且啣杯
連雪可畏再賦律詩一首階簷積雪動經旬猶自
霏霏夜向晨四望莫分天地色一時遮盡海山塵舞
風不住緣何事見日還消亦快人獨欠故交來叩戸
洛中高卧是前身
七言絶句三首子猷安道何為者自是相㤀意最
真千載寥寥風雪夜始知乘興更無人一冬飛雪
又將春能報年豐不救貧我亦曾聞散花手不知天
女意何勤眼前觸物動成冰凍筆頻枯字不成獨
坐火爐煨酒喫細聽撲簌打窗聲
雪晴知宫周濟川和余杯字韻詩作此奉酬亂山
積雪欝崔嵬對景慚無倡和才晴日舊存梅下飲好
懷今為竹林開仙人千劫能居此俗客三生始又來
未許扁舟落吾手明朝相約共𫝊杯
衝風催歲暮列仙乘白鳳曾岡湧素濤流澌漲銀永
花炫槎牙樹冰合蜿蜒洞琳宫隠不見玄雲封桂棟
舟子櫂寒冽行人躡晴凍長松堕玉英山空驚鶴夢
弁山欝嵳峩盤踞霅溪滸天風散花女巧態(缺)萬舞
老榦驤玉虬危石堆鹽虎夜光崑崙邱明月清虛府
何人盪蘭棹勝槩歸仰俯兹境數百里一一登畫譜
盍念閭閻氓黃竹傳自古白晝閉荆扉烟寒塵滿釡
胡不寫作圖表我疲農苦沃洲樵叟潘嚞
仙翁放情在邱壑丹青有神過祁岳山房夢見雪滿
天開戸寒光動雲幄長鑱不去㔉黃獨短棹幽吟載
孤鶴歸來掃却雪弁圖一幅霜藤卷盈握林回徑轉
秋毫分焉知不是無心學弁山高在何境上摩青天
數千仞下壓具區三萬頃應有仙人住絶頂檜筠隂
森繞丹井嗟哉塵網嬰何由躡飛景危峯插雲蟠玉
龍長岡挾天垂白虹竹下誰能置茒屋耳邊已似來
松風山拗嵯峨見宫殿彷彿戸牖開青紅正好驂鸞
上銀闕恍然已堕冰壺中畫師無數總莫比對此轉
覺心神融黃龍窟梅華塢飛猱懸薜蘿饑鼠號榛莽
我欲從之心迹素杖藜雪後尋行路吴原道致遠
千山玉立弁山東湖定移舟入鏡中一代風流惟見
畫令人轉憶霅溪翁武林錢惟善題扵吴門時至
正丙戌十月九日也
趙仲穆竹西卷(趙仲穆篆扵前并畫竹枝)
籬外涓涓澗水流竹西花草弄春柔茅簷相對坐終
日一鳥不鳴山更幽仲穆
翠玉蕭蕭在屋東主人號作竹西翁品題莫說楊州
夢好寫雲間入卷中山居道人(楊瑀元誠)
楊鐡崖竹西志(文繁不錄)
鐡篴道人為李黼榜第二甲進士會稽楊維楨也
問訊楊雄宅深居在竹西風林宜月影春日聽鶯啼
東老應同樂南隣憶舊題東風又春草相與及幽栖
方外張雨
楊子宅前好脩竹因看萬箇碧交加薰風滿簟吹蒼
雪春雨充庖盡玉芽茶臼或聞來北牖籜龍未許過
東家時時彷像揚州去拄杖尋君又日斜扶風馬
琬
紅紫紛紛眩凡目子獨深居嗜脩竹西林培植造化
工閱歲亭亭立蒼玉稜稜老節霜雪餘灑灑數間煙
雨足高標勁節君子貞孤堅雅韻幽人獨炎氛一點
飛不到滿地濃隂清蕭肅生平不侔千戸侯直欲遠
繼王子猷元卿三逕亦蕭散七賢六逸真天遊結亭
松下臨清流竹西名扁志所求春波蕩瀁洩文縠山
風戞擊鳴天球朱簷亂拂翡翠羽湘簾半掩珊瑚鈎
平山家住張溪側髣髴當時草玄宅貞期寫作圖畫
看个个峥嶸掃空碧舊栽雨露今滿林新長琅玕過
百尺歲寒尚友雙髯翁枝榦相依如鐡石綠忩沉沉
几席潤日對此君成莫逆松江水滑清漣漪漪漪瀉
入青玻璃玻璃竹色光陸離醉呼美人歌竹枝竹枝
辭古知音稀廣陵鼓吹作者誰廉夫三辯尤崛竒中
涵妙處吾不知竹西竹西細論之臨風朗誦淇澳詩
月樓趙橚(茂原)
為竹移家亦苦辛我如東道竹如賓石頭路滑機鋒
峻峴首碑沉感慨新淡月半窗金弄影清風一徑玉
𫝊神明當柱杖敲門去愛汝草玄亭上人至正十
五歲在乙未臘月廿六日曲江錢惟善在浦義塾題
峴首借喻廣陵今昔之不同耳
溪上人家多種竹林西清意屬詩翁湘靈鼓瑟風來
巽鳳鳥銜圖月在東一室蕭閒淇澳似此君貞節歲
寒同何當徑造談玄處静日敲茶試小童涿郡陶
宗儀
張溪雲偃松鉤勒竹長卷
霜松雪竹當時見筆底猶存歲晏姿文采百年成異
物西風吹淚鬢絲絲髯張用意鐡鈎鎖書法不凡
詩亦工清苦何憂貧到骨筆端時有古人風倪瓚
歲壬寅九月卄日笠澤道館東齋
唐人墨竹推絶倫輞川真為竹寫神筆端描出鈎鎖
法片片剪落湘雲春澄清亦得此君意金錯刀成世
争貴數葉蕭疎玉一枝鳳毛龍角誇雄麗張君畫竹何
人傳落筆往往宗輞川佳人天寒翠䄂薄滿堂颯颯
生風烟平生跌宕不羈迹遊遍空山與荒澤長松古
石總相親尤與此君情莫逆大娘劍器張顛書竒妙
自與常人殊興來大呌數紙盡赤手探得驪龍珠君
今騎龍躡雲衢百年真跡絶世無爾從何處得此圖
重價自合傾名都我來為爾賦長句詩成總是江南
趣醉揮如意按節謌不如攀折珊瑚樹永樂己丑
秋前五日余獲請告還吴偶過永年清友佩蘭軒出
示溪雲先生畫竹卷中題詠已富又不容辭卒然賦
此殊自媿也青城山人王汝玉識
太湖山石玉瓚岏偃蹇長松百尺寒明月滿天環珮
響夜深露冷聽飛鸞海東樵者蔡伋士安
溪雲善寫雙鈎竹襟懷擺脱湘江綠醉來亂舞金錯
刀剪出千枝萬枝玉初疑珊瑚出滄海又疑球琳在
縣戞擊鳴雲和閬風玄圃渺何所遺此玉樹交枝柯
虞廷九奏簫韶樂治岐有道文王作是時至和塞天
地感此千仞瑞羽遠自雲中落有時應化來翩翩為
君重賦卷阿篇成化三年夏海虞劉君以則偕其
鄉友顧志行周以舟游訪至松且示余張溪雲先生
鉤勒竹一卷予愛而玩之留踰時題一詩以歸之冬
十月朔旦瀛洲遺叟錢溥題
君不見古來寫竹知幾人幾人寫之能逼真請君為
我側耳聽我今作歌歌具陳唐人品竹誰第一精妙
獨數王摩詰深知篆籀古書法却對篔簹寫蕭瑟後
來復出蕭恊律瘦莖聳節稱絶筆香山居士欣得之
為作長歌更飄逸蕭後畫者寂不聞頼有湖州文使
君使君相去數百載繼與此竹傳其神自言平生少
知者惟有蘇子嗟云云東坡得意下筆親筆㡳葉葉
皆凌雲當時好事刻諸石雪堂之墨今猶存其餘諸
子不暇論載之畫譜何紛紛我朝豈亦無作者國初
以來誰復寫尚書高公生古燕風致不在蘇文下吴
興復出松雪翁飛白之石尤瀟灑息齋父子俱解此
藉藉聲名在朝野丹邱先生典秘閣閱盡古跡天所
假高畫竹葉葉葉小要比懸崖之竹瘦而少趙畫竹
葉葉葉翻要比懸崖之竹曲而矯柯畫竹葉葉葉長
要比薑葉之竹肥而老李畫竹葉葉葉繁要比桃枝
之竹秀而好乃知竹本無一類作者随機奪天造嗚
呼數子各枯槁我欲從之生不早清風散落天地間
遺墨蕭條已如寳往時復有張溪雲書法臨池常草
草脩葉長梢出塵表燥筆濕筆縱横掃至今姓氏留
三吴尚覺秋聲在蒼昊約齋先生今更能胸次竹名
俱崢嶸魯公相國家世好况是摩詰之雲仍爛研細
墨工畫竹不問雪楮連冰繒平生博古恥沿襲要與
數子争聲名他人畫竹一筆生君獨畫竹雙鉤成他
人筆弱徒費墨君獨墨少由筆精每為一竿蒼石根
興來寬作一日程雖云不受相促迫腕指曲折無時
停君家本在金華城城南結屋幽而清軒忩六月聞
商聲時有野客兼山僧坐中每染松麝黑竹外不絶
茶烟清今年我亦來卜鄰親見落筆紛縱横縱横何
所似揮秃千兔毫年光不知老將至筆力豈憚心之
勞開圖總是白雪操滿紙盡得清風標或如青田素
鶴之影或如丹邱白鳳之毛或如鐡鉤鎖或如金錯
刀或如蠶頭之攢或如燕尾之交或如瓊瑶之剪刻
或如木葉之蟲雕或如瀟湘江頭帝子之羽葆或如
連昌宫中美人之翠翹或如節士皓首扵山谷或如
狂夫白戰扵林臯迺知用心苦由來非一朝幾番見
月時坐聞紫璚簫見月復見竹皓興飛雲霄幾番見
雪時醉□黑色貂見雪不見竹長嘯通林梢譬猶履
豨知瘠肥豈不曰良賈解牛識綮肯豈不為良庖誰
能調朱弄粉巧作没骨畫顔色艷如兒女嬌彼畫史
者雖立扵萬里之下風亦不足仰視其扶搖當知王
君之竹乃非竹王君之竹如其人王君之人如其玉
君之性沖澹竹亦無繁縟君之性蕭爽竹亦無塵俗
直節竹所有王君之節不少曲虛心竹所有王君之
心虚且肅他人無過但寫竹豈解與竹之風無不足
王君王君人共知當今畫竹真畫師後來一筆豈易
得價重不减珊瑚枝四方載酒來求之王君不炫亦
不辭屏障得此物屛障生清暉箧笥得此物箧笥生
風漪如何王君不我嗤有竹輒來求我詩我詩一題
數百首惱殺雙鬢幾成絲近方閉戸不敢作君復怪
我詩窮為我詩亦有名君竹亦有情每寫贈我酬詩
評昨朝又惠雪色紙東西兩叢三五莖東叢三莖初
兩晴葉葉尚倒枝枝傾西叢五莖含風生葉葉俱動
枝枝迎下有郭熙所畫磊落之白石上有過扵脩竹
之棘參青冥使我素壁懸此畫讀書之眼為之醒感
君此意何以報索紙為作長歌行報以䨥南金南金
非我有報以錦繡縀錦繡不可久贈君相交期白首
此畫此詩傳不朽此鐡崖楊先生贈王子初雙鉤
墨竹歌今為族弟以則書扵張溪雲竹卷後盖以其
中稱許溪雲雙鉤法妙絶當世觀此卷則知鐡崖先
生非溢美也成化二年歲在丙戌春仲長珏廷美
識
六藝之一錄卷四百二
