欽定四庫全書
六藝之一錄卷四百四錢唐倪濤撰
歴朝書譜九十四
唐宋名賢法書真蹟朱存理鐡網珊瑚
唐歐陽率更夢奠帖
仲尼夢奠七十有二周公九齡俱不滿百彭祖資以𨗳
飬樊重任性裁過盈數終歸冥滅無有得停住者未有
生而不老老而不死形歸邱墓神還所受痛毒辛酸何
可熟念善惡報應如影隨形必不差二月初吉
郭天鍚趙孟頫二跋俱見前
唐歐陽率更子竒帖
新序曰子竒年十八齊君使理阿既行齊君悔之遣人
追追者返曰子竒必能理阿矣共載者皆白首子竒至
即鑄兵以為耕器魏聞童子為君庫無兵倉無粟乃起
擊之阿父率子兄率弟以私兵戰之遂敗魏師
古圯靜勝老人劉沐觀
廬山黃石翁觀
郭天錫鄧文原班惟志三跋俱見前
古人法書貴墨蹟而賤石刻墨蹟具存筆意學者盖
有考焉此帖歐陽率更所書新序墨色宛然筆意具
在善書者寶之元統改元歲在癸酉十有二月番陽
吳善題
唐張長史春草帖
春草青青千里餘邊城落日見離居情知海上三年别
不寄雲間一雁書張旭
微仲觀於東府之東齋元祐壬申五月初吉
器之觀於承旨廳之東軒元祐癸酉五月二十八日
師朴觀於樞府之前廳元祐癸酉年六月晦日
心畫之妙洞見藴藉河南耿南仲敬書
叔通觀於城東惠寂寺之山堂靖康丙午三月十日
長史書法昔聞其名今見其字起敬起慕宣和四年
十月中浣日梅山拙逸題
叔盎因謁安國獲觀長史真蹟建中靖國元年十月
壬子
寫字力出於不用力耳事有分定才不可強
漢舉嘗觀紹聖乙亥六月初一日題
至正辛丑十月十日伊吾榮曾與河東唐鞏雲間邵
渙同觀於篔谷
齊郡張紳拜觀於陳氏春草堂
喬簣成倪瓚高啟張適四跋俱見前
唐顔魯公劉中使帖
近聞劉中使至瀛州吳希光已降可慰海隅之心耳又
聞磁州為盧子期所圍舍利將軍擒獲之吁可慰也
右唐太師顔魯公書劉中使帖真蹟著在宣和書譜
南渡後入紹興内府至元丙戌以陸簡之蘭亭詩歐
陽率更卜商帖真蹟二卷易得於張繡江處此帖筆
畫雄健不獨與蔡明遠寒食等帖相頡頏而書旨慷
慨激烈公之英風義節猶可想見於百世之下信可
寶也二月十有二日大梁王芝拜題於寳墨齋
魯公書存世嘗見李光顔太保帖乞米帖馬病帖頓
首夫人帖祭姪季明文允南母商氏贈誥昭甫誥并
此八帖觀於此書可謂鈎如屈金點如墜石東坡有
云書至於顔魯公誠哉是言也時大德九年歲次乙
已冬十月廿五日集賢學士通議大夫張晏敬書
瀛洲帖視魯公他書特大而凛凛忠義之氣如對生
面非石刻所能髣髴也余平生獲見真蹟二小字麻
姑記與此耳嘗有云桃源在何處迺見世道汚所以
顔魯公細字記麻姑事近荒忽特賢者適嬰多虞世
降俗陋假異境以明其志殆子欲居夷也維魯公忠
貫日月功載旂常固不待善書名於代况筆精墨妙
若是耶昔桓伊渡江傷晉之弱及見王𨗳輩語則知
有托足之地余於是觀公翦擒之快亦知夫唐爝未
息與史侯處厚尚義士也曠日月而得之非尚義者
不出示非其人處厚知所尚哉錢唐白珽謹題
右唐魯郡開國公太子少師顔真卿字清臣書劉中
使帖真蹟四十一字公嘗學書於張旭得屋漏雨法
衍遊京師覽公書最多衍之所藏送辛晃序顔昭甫
殷夫人二誥爭坐後帖朝回馬病帖皆經宣和紹興
御府然俱未若此帖之雄放豪逸豈特入季明之室
將與元氣争長昔人云書一藝耳苟非其人雖工不
足貴也唯公可以當之至大己酉中秋日拜觀於蘭
谷大卿史侯之第蒙城田衍題
太平之日生長京師乃得會觀諸名公法帖故能考
其筆法辨其真偽也如顔書且勿論碑本今專審其
墨蹟如乞米李太保馬病皆真行祭姪文行草字如
錢許大四帖相若皆白紙頓首夫人行書淡黃紙字
亦錢許大昭甫誥正書甚嚴整有力白紙字亦錢許
大全肖碑刻允南母誥寸五大字筆力不及白紙此
劉中使帖字最大觀其運筆點畫如見其人端有聞
捷慨然效忠之態真希世之寶也時於明窗淨几展
玩之餘收卷三歎後之學者非不屬志米芾所謂心
會而手不遂也中常用東坡硯山谷墨敬書於勸
學齋
北燕喬簣成仲山觀
鮮于樞跋一則見前
唐懷素自序帖(原文已載)
大中祥符三年九月五日前進士蘇耆題
四年嘉平月十有八日直集賢院李建中看畢題
昇元四年二月日文房副使銀青光禄大夫兼御史
中丞臣邵周重装崇英殿副使知崇英院事兼文房
官檢校工部尚書王(缺)題懷素自叙卷後
狂僧草聖繼張顛卷後兼題大歷年堪與儒門為至
寶武功家世久相傳
太子太師杜衍記時至和甲午中夏在南都
草書有妙理惟懷素為得之元豐八年十二月廿五
日蔣之竒書
崇寧二年十二月十五日觀邵䶵
辨老方艱難時流離轉徙江湖間猶能致意於此可
見志尚又獲觀伯考少師品題併以嘉歎紹興二年
仲春廿日陽羡蔣璨
蔵真自叙所閱多矣未有如自序之精妙筆法走龍
蛇悉具於此壬子閏夏五日保之行父景晉同觀
令時夏日與劉延仲吕辨老過都統太尉王公觀法
書名畫如行山隂道上暎照人目殆不可言遂知兵
火之餘珍竒大都莫此若也因見辨老素師自序一
洗累年胸中塵土是真幸會紹興二年五月十二日
趙令時德麟題
辨老蔵懷素自叙後有先人題字盖紹聖三年謫居
高安時為邵叶稽仲書也不知流傳幾家以至辨老
紹興癸丑三月九日遲觀於婺女馬軍橋潘氏之第
紹興癸丑三月廿七日洛陽富直柔觀
紹聖三年蘇轍跋紹興二年曾紆跋俱見前
内閣石刻
工部尚書臣王紹顔
此素師自叙前紙糜潰不可綴緝僕因書以補之極
媿糠粃也慶歷八年九月十四日蘇舜欽親装且補
其前也
匏庵臨本
荆門守徐君泰以所得此帖見示賞玩累日既為題
數語於後矣將持去欲摹一過恐涴其真輒以乾筆
彷彿大略雖形神氣韻索然相遠時出覽之亦或有
似人之喜也成化十四年四月望日吳寬在醫俗亭
書
懷素自序帖余嘗見宋昌裔所臨一本然多自出已
意吾疑其相遠及得原博先生所摹逶迤曲折具得
禿翁之意於是益知宋之不類也豈臨書家非才參
力及有不可以易致與米元章書史載蘇沂所摹自
序帖一如真蹟不知於吾原博者何如惜予不得而
並觀之也庚子歲正月庚子坐石室中展翫因書之
崑山陸釴
吳寬再題一則巳見
唐懷素酒狂帖
酒狂昨日過楊少府家見逸少阮步兵帖甚發書興也
揣顛素何可以到此但恨無好紙墨一臨之耳比見獻
之倣月半帖内數字遂與右軍並馳非後人所能到一
點一畫便有新竒一法此乃得鍾繇弟子宋翼三過波
藏鋒法酒狂見此遂大吐出胸中霓耳千文早晚納去
俟楊生縛筆至可為也兹不具
狂藏真太師丈足下
十年揮素學臨池始識王公學衛非草聖未須因酒發
筆端應解化龍飛凝式鑒定
庭堅觀
王詵倪瓉二跋俱見前
唐林藻深慰帖
辱問知所苦已減退深慰也承廿七日發時熱如此疾
未全瘳冐犯而行得否善自度之如料氣力未禁何如
改告别作逗畱願審已而動勿使道路重復轉更栖遑
藻那日送歐陽四至横灞歸來便屬馬脊破爛潰特甚
不堪乘騎數日來都不出入雖不得數至問疾常令問
中和知減損將謂程寬且將息不知發日頓近明後間
假得鞍乘當奉詣未際預懸離别之恨恨也拙序不足
奉揚盛美過言見謝無乃外與崔鄭歐陽詩付往章八
元陳羽各有一篇未能取得續付也諸公處申意兼當
與逹即冀展奉無復寒暄不宣藻拜手廿三日
郭郎少公執事先所仗寫文卷閒垂檢出續令往取
謹問
李倜張仲壽黃中邵亨貞袁華張適李東陽七跋
俱見前
五代楊凝式起居帖
行住坐臥處手摩脇與肚心腹通快時兩手腸下踞踞
之徹膀腰背拳摩腎部纔覺力倦來即使家人助行之
不厭頻晝夜無窮數歲久積功成漸入神仙路乾祐元
年冬殘臘暮華陽焦上人尊師處傳楊凝式
右楊凝式書神仙起居法八行臣米友仁鑒定真蹟
恭跋釋文米友仁書
商挺留夢炎二跋俱見前
宋范文正公書伯夷頌(原文見昌黎集兹不錄)
皇祐三年十一月戊申高平范仲淹書
示諭寫黃素為乾卦字多眼力不逮且寫伯夷頌上
呈此中寒甚前面筆凍欲重寫又恐因循書札亦要切
磋未是處無惜見教
書從北海寄西豪開卷裁窺竦髮毛范墨韓文傳不
朽首陽風節轉孤高戊申後三十有七日許昌郡
齋中題平陽文彦博寬夫
夷清韓頌古皆無更得高平小楷書舊相佳篇題卷
後蘇家能事復何如壬辰歲正月才翁按察
富弼題
青州資政寄示小楷伯夷頌許昌相公以詩跋尾
因作書謝二公兼呈永興觀文相公舜元上
法書遙逐使車還嘉句新從相府頒牢落二賢天地
外(孤竹之二賢)風流三絶古今間台文競耀高逾麗化筆
交輝老更閒不用悲吟恐飛去豈無神物護重關
轉運度支得青州資政黃素書韓吏部伯夷頌許
昌相公以詩跋尾遂為七言因而寄及謹用拙篇
記詠殊上
首陽垂範遠吏部屬詞深染翰著嘉尚系言光德音
褒崇亘千禩精妙極雙金題詠益珍秘用昭賢彦心
遠蒙運使度支以資政范公所寄黃素小字韓文
公伯夷頌請許昌文公淮西富公題詩於後才翁
復綴雅什兼寄長安晏公公亦有作衍久兹休退
人事幾廢不意雅故未移悉以副本為貺俾愚繼
之對此怔忪既感且媿輒爾率強課成拙句奉呈
敢言亦驥之乘聊為續貂之比耳衍上
希文健筆鈔韓文文為首陽山下人寧止一言旌義
士欲教萬古勸忠臣頌聲益與英聲遠事跡還隨墨
跡新當世宗工復題咏尤宜率土盡書紳
此書皆謗毁艱難者讀之益以自信故退之希文尤
慇勤耳治平二年五月六日㐮題
河東薛嗣昌元宗觀
丹陽邵元獲觀熙寧庚戌二月庚寅記(時領滎陽舟次泗上)
壬辰歲孟春月使車按部獲一觀焉執中題
范希文好談古賢人節義老而彌篤書此頌時年六
十有三矣癸巳歲夏四月昌朝書
覽才翁家希文手筆伯夷頌輒書短篇於紙尾熙
寧庚戌歲初伏日穎川韓絳子華題
高賢忠義古今同手筆遺篇法甚工寳軸傳家當不
朽追懷餘思凛生風
許昌題後及今二紀乃熙寧甲辰之歲仲冬中澣之
日念往懷賢不覺恨恨伊川逸老再題
番陽劉定金陵陳祐甫同觀
季冬九日當世題
穎昌韓縝玉汝屡嘗觀之元豐甲子歲仲秋社日
又從安國借看西府東廳書
元祐二年臘日靖恭楊傑京兆慎宗同觀
洛陽郭彭年建康陳昱同觀宣和壬寅夏六月二十
有六日
范文正高風表表文采云為天下後世之仰服盖不
獨其書也此卷皆元老真儒翰墨使人竦然欽賞政
和四年正月六日濮陽李孝彦跋
皇祐三年侍行於青社時先公書此頌以寄京西轉
運使蘇公今再見手澤不勝悲慕元祐三年六月七
日嗣子守尚書右僕射兼中書侍郎純仁謹題
崇寧五年純粹得見先公先兄遺墨於穎昌伏讀久
之涕落紙上七月八日謹題
政和丙申孟秋二十八日趙子琥王孝廸同觀於高
平三瑞堂清江李開晉陵胡唐老同觀
林种賈公望獲觀戊寅冬十月廿九日記
高賢邈已遠凛凛生氣存韓范不時有此心誰與論
紹興甲寅八月望建康秦檜謹題
皇祐三年十有一月文正范公在青社用黃素小楷
書伯夷頌遺京西轉運使蘇公舜元盖天下萬世大
綱常大議論扶植天地不可一日以無者昔文王三
分天下有其二以服事殷伯夷固知其將終身西伯
故辟紂而歸之其心豈遂忘殷哉一旦武王之師載
木主而以王號於其衆非文王意也兄弟奮然以身
為天下萬世争綱常繼之以死其事誠卓絶然人乃
或非之至孔子時猶有以為怨者而孔子獨曰求仁
得仁又何怨至唐時猶有以為偏而不通者而韓子
獨曰伯夷者特立獨行窮天地亘萬世而不顧韓子
之言上繼孔子而公乎天下萬世有功於綱常甚大
時無韓子議論廢則綱常泯吾為此懼而幸獲睹范
公之所書義士仁人壯顔毅色凛在心目間使頑者
懦者一見且泚汗破胆知畏議論是范公亦與有功
於綱常也公平生自許忠義前後緣論諫得罪至被
以誣謗目以朋黨擯斥遠外而公信道之篤躓而愈
奮老而愈厲伯夷頌固其中素所畜積者嗚呼皇祐
盛時公之書此猶義形於色設不幸處綱常之變當
何如若公者真可畏而仰哉大興李侯戡丁丑歲得
此本於燕朅来守姑蘇偕濟南陳君祥汴梁焦君德
明首謁公祠下訪問其子孫而以卑之尊賢尚義有
如此公之孫邦瑞士貴敬受而蔵不啻拱璧始其家
嘗以摹本刻於義莊歲寒堂至是乃得真蹟於二百
四十八年之後若有神物護持以待其子孫而後付
殆非偶然二君議勒石傳不朽而邦瑞主宗祀顧我
於霅上道輒具論顛末俾以刻晏元獻杜正獻文忠
烈富文忠蔡忠惠諸賢與公忠義相期各有題賦而
蘇公詞翰氣槩又公所重宜併刻於後若昌朝執中
輩雖素有牴牾亦不以人廢焉抑予觀忠宣公兄弟
有感手澤言冺意外志念深矣尤後人所當取節二
君皆有典刑文學能亢其宗族黨所共推尚帥其族
之人與其子弟謹守此寳圖繼前志用衍忠義之傳
其永永無繹大德四年二月初吉陵陽牟瓛書
豫章先生集有此帖跋云范文正公書伯夷頌極得
前人筆意盖正書易為俗而小楷難於清勁有精神
如斯人不必以書立名於來世然翰墨乃工如此盖喜
多能雖大賢不免焉志仁伏讀諸名公所題大篇短
章於伯夷之清風昌黎之偉詞文正公之寶墨賢侯
歸帖之美聞孫承家之懿藻繪盡矣尚何辭之措敬
書山谷此跋以補缺遺又山谷嘗跋公真蹟云范文
正公書落筆痛快沈著極近晉宋人書往時蘇才翁
筆法妙天下不肯一世人惟稱文正公書與樂毅論
同法老年觀此書乃知用筆實處是其最工想其鈎
指回腕皆優入古人法度中此跋首述才翁所云於
寫伯夷頌亦相關涉因牽聫書以歸之竹趣先生晩
學清江羅志仁拜手
文正公所以師表百世者固不在書然筆法之妙自
足追嫓古人故蘇公號稱能書者亦從公求之以為
珍玩焉書此頌時已六十有三距公薨財一年耳而
楷法謹嚴一筆不苟如此真可敬而仰哉夫書雖細
事而最足以觀人公書如是中之所存可知矣同時
如文富韓歐諸公書之工拙雖或不同而其渾厚端
莊則亡以異此四五公者坐廟堂邦其有弗乂俗其
有弗淳者乎世稱王荆公書如斜風急雨其胸中躁
擾可以想見一旦當國遂盡取成憲而紛更之天下
騷然而風俗亦一變而趨於薄矣厥後温公復古而
國再安章蔡崇新而世遂亂其正與邪皆莫逃於筆
墨之間益信心畫之說不誣然究其大歸則熙寧以
前之書多厚重而少輕浮熙寧以後之書多輕浮而
少厚重兹盖世道之所以升降者余昔嘗從故家盡
得宋南渡前墨蹟觀之而竊為之說如此故并識之
俾來者有考焉大德庚子六月乙巳朔陵陽牟應龍
敬書(牟伯成父)
文正公為蘇舜元書伯夷頌名公題贊甚富二百年
間不知凡幾傳至於賈秋壑宋亡北流於燕逸齋李
侯時為部侍郎得之寶蔵文府大德戊戌侯自兩淮
都轉運使來守是邦謁公祠下求公之後人以與之
侯盛德也衎奉檄來姑蘇理海舟之獄范氏之族長
竹趣先生出示幸獲觀焉大德庚子秋七月小子李
衎再拜謹識
夷齊之論至夫子而定或謂得夫子而名益彰二子
求仁得仁名之彰與否不暇為身後計也退之之頌
賢於司馬遷附青雲之見遠矣按文正公在青社皇
祐三年十一月書此未幾以病請汝隂明年五月薨
於徐其平生特立獨行之志夷險一節老且死不變
而見於心畫者如此與守桐廬日祠嚴子陵同意清
風凛乎其相劘也時文潞公罷相知許昌杜祁公為
賈昌朝所抑致仕去富鄭公淮西晏元獻京兆諸賢
在外詞翰往返蕭灑高㓗語出意表視夷齊異世同
調所恨者公方向用而即世矣後三年文富並相使
公而無死天章一疏盡行豈有熙寧之禍哉蔡忠惠
治平三年五月之題謂此書皆謗毁艱難者讀之益
以自信是年忠惠為三司使給事以讒出守杭故云
爾意謂公屡遭擯阻盖夷齊其行而世或有非之者
遂借此以自見然公知有直道而行而已豈自必於
夷齊哉自必於夷齊亦未免有所利而為之矣天荒
地老崑玉不燼宛其復歸與義田並傳君子之澤通
乎盈虚之運幽明之故正不偶然也片紙三百年承
平碩輔姓字皦皦如日月見之束祍盤辟若檜若似
道亦蝨其間使人指畫唾罵然則士不以夷齊自屬
其不為文正公罪人者幾希雖然亦豈願其為夷齊
哉大德庚子日長至長樂郭隚拜手謹書
文正范公細書昌黎公伯夷頌石刻在建業玉麟堂
墨跡流傳大德己亥復歸於范氏庚子歲九月過吳
中獲觀拜手謹贊餘杭盛彪百世之師惟孤竹氏
六經之文惟子韓子不有斯文孰繪厥&KR0839;維高平公
高山仰止素書銛鋒羲獻是似匪翰匪墨為綱為紀
去珠斯還良玉不燬有物護持復歸於是庶幾寶之
有永千祀(虎林)
吳興趙孟頫子昂高郵龔璛子敬同觀
伯夷之行昌黎頌之文正書之真三絶也子孫其寳
之哉真定董章
汲郡王簡漢東孟淳同觀大德乙巳夏五十日
文正范公手澤獲見於二百六十三年之後扶植綱
常流傳是寶濟南王文羽保定孫杲同觀時皇慶二
年歲在癸丑暮春大名王宗亢識
先正范公文武忠孝親親仁民之德充周穹壌是以
尺素寸楮觀者歛袵曹操王敦桓温未嘗書不佳也
至今見者唾之公所書伯夷頌流入秦檜賈似道家
繇賈遂沒入官宋亡出於燕趙間復歸吳范氏世所
共貴重者有在也熙寧以來見者必著姓名豈欲托
以不朽耶苟不知觀感興起之微求公之心希公之
德徒珍玩是誇亦秦賈耳不幾於狎大人乎凡我同
志相與勉焉泰定丙寅七月十九日天台後學楊敬
悳書
古人尚友以其類也伯夷之心惟孔子為能知之千
載而下惟文正范公有以似之文正之心惟朱文公
為能知之千載而下其亦有似之者乎嗚呼希矣至
順壬申夏五月宛平曹鑑拜手謹書
文正公以寶元元年赴潤道謁狄梁公廟為之作記
立碑又十三年皇祐三年鎮青社用黃素小楷書伯
夷頌寄蘇才翁盖去公薨半歲耳於是公屡以言事
忤旨出殿外服知其道之莫可行也將以仰晞古人
而於伯夷之清風梁公之大節竊深慕焉攬公之跡
可以諒公之心矣所謂百世以俟聖人而不惑者兹
非其徵乎東陽柳貫謹題
右宋推誠保德功臣贈太師中書令魏國范文正公
書唐韓子伯夷頌真蹟筆意精嚴動合法度有晉人
之遺風熙寧以後名公題識具存誠寶玩也按公書
此頌遺武功蘇舜元南渡後歸秦檜氏又歸賈似道
氏宋亡流入北方李侯戡得之京師来守吳實魏公
之鄉因謁公遺像以其書歸其後之人今蔵於范氏
義莊子孫世守之竊嘗謂時有代謝世有盛衰至於
天理民彛則越萬世而不可泯者必有人焉王侯之
貴晉楚之富死生之大舉不能以動其心斯足與有
為也太史公纂史傳思可以厲節義維綱常者許由
務光之倫其事不經得孤竹君之子遂為數千載人
物稱首遷之志念深矣唐韓子稱其微旨著伯夷頌
文正公復得韓子之旨而為之書盖公屡以忠讜不
容於時遭誣擯斥守道彌篤所謂不動心以有為者
其在斯人與其在斯人與夫聖賢所遭之時雖異而
至於厲節義維綱常而天理民彛頼之而不泯者則
一而已故觀此書者莫不興起書云乎哉贊曰於
昭民彛不億而泯肅肅元夫厥德孔純弗移弗屈執
中允固思皇九有克寧無斁民不可乏主我不隕厥
清匪兹元夫日離亂爭此何人斯孤竹之子非其君
不事非其民不使韓侯作頌郁郁其章魏公書之翼
翼其相死生弗渝是式是似曠代同心惟余與爾人
獲異書如珪如璠懷德不替來歸其孫維魏公子孫
永保勿失惇我風化尚祚皇國後學柯九思拜手謹
書
古之君子之於學也至於成已成物其於天下國家
則曰功成治定所謂言之必可行也行之必可言也
盖物格知至而至於國治天下平者如此非苟以為
言而已世之君子何其言之詳而卒不見其成功耶
若文正范公則所謂能言之而能行之者也觀其所
書韓子伯夷頌豈特筆墨之妙其為萬世之慮也深
矣後學京兆杜本敬觀
魏國文正范公在宋朝為名臣稱首當時論者或直
以為聖人或方之以䕫卨是豈泛然而為之言哉觀
魏國出處始終大節一合乎道其豐功盛德煥乎簡
冊若日星之不可掩山嶽之不可齊與天地相為悠
久其窮理盡性以至於命者與今觀魏國所書伯夷
頌筆法森嚴真可與黃庭樂毅等書相頡頏是則魏
公非特於德行功業超然傑出其於書法亦造乎其
極者也然公不他書而書韓子伯夷頌者尤見公切
切於綱常世教未嘗一日而忘也披玩再三令人歛
袵起敬至元三年後丁丑歲秋九月望後學泰不華
謹書(按泰不華應改台哈布哈因手跋故仍其舊)
首陽高節退之頌之吏部文章文正書之時稱為三
絶趙宋諸賢及有元之諸大夫題詠之不少置其八
世孫靜翁装潢而珍襲之求名筆以發其光華信可
寳也余嘗私竊論之伯夷以特立獨行之節不待退
之頌之而可顯惟得退之頌之則其節為益顯吏部
以日光玉潔之文不待文正書之而可傳惟得文正
書之則其文為益傳故伯夷之節惟知適於義而已
初不計後之人頌與否也退之之頌深以為亂臣賊
子不守名節者之戒初不計後之人書與否也三者
無心會而為一虹光渥彩昭如日星之垂天使世之
亂臣賊子未為者而觀此書此頌則神駭心悸而不
敢肆其惡已為者而觀此書此頌則膽落魄喪而無
所逃其罪其有功於世教大矣且文正以清才茂行
為時名臣先哲稱其事業滿邊陲忠義滿朝廷聲名
滿天下則字畫乃其餘事然猶莊楷遒麗過人如此
真趙宋第一流人物也余適以事過吳伏謁祠下靜
翁持成卷示予故欣然書之以俟夫知音者得焉薊
邱韓璵再拜
伯夷頌首云士之特立獨行適於義而已不顧人之
是非皆豪傑之士信道篤而自知明者也此數語已
足盡伯夷之心矣文正公親書此頌匪惟知之亦允
蹈之觀其立身大節亦不顧人之是非信道篤而自
知明者豈非豪傑之士哉其裔孫靜翁先生恬愉樂
道獨能保有斯文而珍蔵之觀此者千載清風俱凛
然矣後學永嘉鄭僖再拜書
黃溍跋一則已見
宋范文正公書唐韓文公殷伯夷頌想其清風勁節
德行文章真希世之三絶也元初平江太守李侯戡
得之中原歸之范氏子孫可謂劍出豐城珠還合浦
李侯其亦仁人之心與展玩之頃頓覺忠義之氣凛
然在天地間令人毛髮悚立宋朝十日景仰之忱藹
然見於言辭之表秦賈二公猶加欽敬而珍蔵之度
其心寧無所媿前者明兵至義莊祠宇俱為灰燼此
卷同罹此患覬必不存大宗孫廷珍十世孫天倪復
購之於軍砦中嗚呼公之靈在天天祐其忠俾公之
手澤不泯於世是知公之遺澤未艾也雝生二百載
後而獲觀覽猶青天白日景星鳳皇快平生之心目
河東後學王雝拜書
韓文稱頌伯夷賢黃素真書慶歷年月照明珠還合
浦春風長共義莊田至正甲申六月辛未燕山篤
列圖再拜(按篤冽圖應改圖烈圖因題識故仍其舊)
伯夷古賢人昌黎追作頌文正小楷書尊仰世所共
李侯吾故人收蔵萬金重適來尹平江范氏暫陪從
一日拜祠下歸諸子孫用三賢固自佳侯德亦堪頌
再拜書五言心薌辨清供大德已亥四月十五日曹
南馬紹書於平江旅次舟中
長白山中名相出首陽山下若人賢古今如此能多
少歲月相望越二千遺墨來從新畫戟故家復取舊
青氊偉哉君子無窮澤畱得餘芳奕世傳嘉興張
伯淳謹題
班固人表吾嘗疑第一武王二伯夷我謂伯夷可第
一武未盡善宜二之退之第一唐文人希文第一宋
輔臣韓為夷頌范為寫三絶誰與十襲珍星奎運餘
三百年皇祐慶歷諸鉅賢逮至渡江乾淳後珠題玉
跋盈長編(名士題跋不一)范氏衮衮饒公侯(丞相忠宣公純仁以下)幽
州括州至蘇州(范氏本幽州良鄉人遷括蒼今江浙提學居處州是文正始居姑蘇)行
軍元昊驚破胆義莊睦族春復秋子子孫孫居吳中
(族長主祭今七世孫邦瑞也)指李後人今黃龔(謂平江使君李公信之逸齋)錦
囊偶貯此三絶燕香夜寒吐長虹衮衣繡衣觀且誇
(衮衣謂右丞馬公性齊繡衣謂謂陳廉訪君祥完顔廉訪正卿)故國喬木興咨嗟大
尹不吝歸趙璧祠以少牢復其家提學翰林索我詩
(謂君澤自玉堂外補)肯捐此寳真復竒授者良難受者易即此
可刊遺愛碑大德庚子春上丁之明日紫陽方回
萬里
企清風兮薇山之陽寶芳帖兮薇露之香意人世不
可以久畱兮雷霆下而取將幸鄴侯之巾襲兮儼墨
跡之未亡把一麾而東來兮文正之鄉喬木蒼蒼兮
蘭菲菲其彌芳嘉先正之有後兮偉德澤之長出此
帖而歸之兮甚魏笏之輝煌時不可兮再得勉世世
兮珍蔵天台柯謙(山齋)
名並日星真細事義參天地在彛倫寥寥千古空遺
跡薇滿西山意自春伯夷清節韓公頌范老銀鈎
韓子傳屋壁遺書還孔氏誰人得似使君賢金華
胡長孺
范文正公黃素小楷昌黎伯夷頌盖在青社時所
書以遺京西轉運使舜元蘇公者也後二百年大
興李侯戡得此本於燕及南來守吳乃文正公鄉
里即訪公子孫以卑之范氏喜而求書為賦
有耳不聽下里巴人有手不寫劇秦美新天生靈物
寄我體可惜穢棄同埃塵清風百世希文老一字傳
流今是寶誰知堂堂伯夷頌曾借春暉發枯槁韓子
也復英雄姿冰寒斗峻餘文詞吹嘘自起北海隠膾
炙聊慰西山飢天荒地老英靈在處處江湖虹散彩
書離孔氏忽自歸金遇龔侯如有待世情愛古兼愛
竒奴書滿眼非吾師請君焚香盥手拜此帖歸洗人
間兒女癡剡源戴表元再拜
小楷青州三絶碑復還范氏事尤竒不知百世聞風
者更有何人似伯夷古今一理是綱常范筆韓文
妙發揚公餓首陽元不死春風歲歲蕨薇香錢唐
仇遠再拜
退之嘗作伯夷頌綱常更為文章重小范老子翰墨
香喚醒首陽千載夢爾來宇宙三百年劫灰不壊寧
非天姑蘇李侯賢太守為將手澤歸雲玄因憶右軍
修禊帖智永蔵之固其所今比蕭翼誰賢愚豪奪何
如能樂與君子於物不留意好德終然勝好古劍許
徐君自有心書還孔氏非無故粟可不食國可辭較
之一紙真毫厘聞風廉立遽如許信哉聖人百世師
西山之薇何獨美向微二子一草耳東海魯連死猶
生中書馮道生猶死承平文獻傳至今品題後先如
盍簪就中何人合媿死九錫不是夷齊心楚北村
民湯炳龍題
逸齋總管相公以所藏文正公書伯夷頌歸於范
氏懷賢尚德之心士大夫皆樂道之為詩若文盈
軸甚盛事也不揣蕪陋僣賦小詩高沙龔璛拜手
一時端合拯斯民萬世寧無啟不臣此意聖賢非二
致誰令今古共彛倫墨胎事遠頌聲在青社人鈔楷
法新尺素郡侯還范氏先憂天下亦同仁大德庚
子二月廿一日書於義宅之西序(子敬父)
海濱二老本同歸末路殊途孰是非扣馬匆匆扶義
士憐渠未識首陽薇韓辭范筆照千齡扶植綱常
似六經日月爭光宜下拜莫將此眼對蘭亭眉山
史孝祥
先哲吾師表斯文古鼎銘義形扣馬諫書勝換鵝經
故事徵皇祐鄉祠謁仲丁登堂覩遺墨山雨颯英靈
心田垂世遠手澤歴年殊誰購山隂序真還合浦珠
身惟名不朽書與道同符諸老珍題在猶堪立懦夫
蜀後學鄧文原頓首
伏承主奉范君出示先世書詔及文正公手書伯
夷頌令集題識仰惟前賢爭光日月不敢妄有贊
述輒以鄙句奉謝用表惓惓景慕之意云爾蜀
郡虞集頓首
慶歷元臣細字書清風直與伯夷俱潞韓並識何舂
應秦賈爭蔵寔衊汚神物護持天愛寶子孫驚喜海
還珠敢以微塵贊喬岳願推餘論砭頑夫
企仰前賢歲月深阿衡事業伯夷心義田猶是當時
禄遺像能令百世欽竊誦詩書求彷彿默嗟人物轉
銷沈誰人浪漫矜家世看取天平萬石林(虞集)
敬題文正公所書伯夷頌卷尾長沙湯彌昌頓
首再拜
頌文遥附青雲傳楷法獨推黃素書百世清風元不
滅兩公高志更誰如珠遺舊入權臣槖璧返今逢刺
史車一卷寳蔵同魏笏虹光清夜燭寒虚
翰墨嘗托文章傳文章益重節義全使無節義照千
古翰墨文章空嬋娟特立獨行不顧衆萬世標凖權
亦用吏部雄文破鬼胆為渠喚醒西山夢范公相望
餘千齡人物自與臯䕫并黃素細書伯夷頌白頭不
草太玄經一字千金價無讓虹光夜徹星斗上夷清
韓頌高平書再拜莫作文翰想奸臣襲蔵猶畏仰面
無生色泚流顙珠還氊復子孫賢我信斯文天未喪
佳辭善書常有餘嗚呼節義不可一日無致和元
年中秋日金華後學胡助再拜謹書
文正千年士精忠凛不亡勳名山岳重翰墨日星光
高木參天古幽蘭叠砌芳我來拜祠下端欲濁滄浪
高昌偰玉立再拜
孤竹身為百世師范公手染退之辭不知青社揮毫
日得似天章論道時鐡畫銀鈎黃素帖珠還璧返
歲寒堂須知此事關風教子子孫孫盍寶藏吳後
學千文傳再拜
青青首陽薇皎皎孤竹子求仁亦何怨清風千萬祀
昌黎述玄聖雄文劇頌美偉哉青社書感激有深旨
列宿麗寒旻羣鴻戲秋水李侯信卓犖不惜百金市
分符守吳會開緘授雲耳故物傳衛公遺璧歸孔氏
一玩三歎息當思繼前軌元統乙亥二月壬寅新
安汪澤民再拜
附王弇州三跋
范文正公手書伯夷頌
范文正公手書伯夷頌纖妍有好致第不作天章延
慶風骨耳書家者流以為得樂毅論遺意吾不識樂
毅論未敢附和然伯夷聖清與昌黎高平皆斯道楩
梓不應於翰墨中論輕重也跋内文富晏杜諸名相
聲實相伯仲仁粹二君寔文正喆嗣而君謨才翁輩
皆擅臨池尤可寶愛别一卷皆元人跋盖元有平江
路李總管者嘗得之以歸於范氏之子孫一時諸公
高其誼爭為之詩歌題識其間極多名手人謂元人
書勝宋人定不虚也不佞獲一寓目不勝惕然有高
山仰止之感至秦繆醜欲與韓范論心為之失笑
范文正與尹舍人書(二帖本文及卷内諸跋俱見下卷)
范文正公與尹師魯舍人二劄盖家人寒暄語耳而
君臣父子之道備固不當以書家論也跋者如宋洪
文敏邁之博識尤文簡袤楊文節萬里明吳文定寬
之學術元柳待制貫黃文獻溍之詞行汪文節澤民
太不華忠介之死義皆卓然名搢紳與二君風猷節
槩固有相感異代者不勝子長執鞭之歎敬書於後
范文正道服贊
范文正楷書道服贊遒勁中有真韻真可作散僧入
聖之妙筆也跋者皆名賢大夫而獨文與可黃魯直
為最魯直此書極精妍端雅不作險側態豈見正人
書後所謂心正筆亦正耶然結法時有元人濫觴不
可曉也
六藝之一錄卷四百四
