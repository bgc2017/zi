欽定四庫全書
六藝之一錄卷一百七十錢唐倪濤撰
古今書體二
晉四體書勢(魏石經寳器銘)唐字體
晉衛恒傳恒(贈長水都尉)善草隸為四體書勢(隋唐志一卷)曰
黃帝作書契字有六藝云云黃帝至三代其文不改
及秦用篆書燒焚古典而古文絶矣漢武帝時魯恭
王壞孔子宅得尚書春秋論語孝經時人已不復知
有古文謂之科斗書漢世秘藏希得見之魏初古
文者出扵邯鄲淳恒祖敬侯覬寫淳尚書後以示淳
而淳不别至正始中立三字石經轉失淳法因科斗
之名遂效其形太康元年汲縣人盗發魏襄王冡得
策書十餘萬言案敬侯所書猶有髣髴古書亦有數
種其一卷論楚事者最為工妙恒竊悅之故竭愚思
以贊其美愧不足厠前賢之作冀以存古人之象焉
古無别名謂之字勢云信黃唐之遺跡為六藝之範
先籀篆盖其子孫隸草乃其曾玄昔周宣王時史籀始著
大篆十五篇或與古同或與古異世謂之籀書者也平王
東遷文字乖形秦始皇帝初兼天下丞相李斯乃奏益之
罷不合秦文者斯作蒼頡篇中車府令趙高作爰歷
篇太史令胡母敬作博學篇皆取史籀大篆或頗省
改所謂小篆者或曰下土人程邈為衙獄吏得罪始
皇幽繋雲陽獄十年獄中作大篆少者增益多者損
减方者使員員者使方奏之始皇始皇善之出以為御史
使定書或曰邈所定乃隸字也自秦壞古文有八體
一曰大篆二曰小篆三曰刻符四曰蟲書五曰摹印
六曰署書七曰殳書八曰隸書王莽時使司空甄豐
校文字部改定古文復有六書一曰古文孔氏壁中
書也二曰竒字即古文而異者也三曰篆書秦篆書
也四曰佐書即隸書也五曰繆篆所以摹印也六曰
鳥書所以書幡信也又許慎撰說文用篆書為正以
為體例最可得而論也秦時李斯號為二篆諸山及
銅人銘皆斯書也漢建初中扶風曹喜少異於斯而
亦稱善邯鄲淳師焉略究其妙韋誕師淳而不及也
太和中誕為武都太守以能書留補侍中魏氏寳器
銘題皆誕書也
江式曰當時臺觀牓題寳器之銘悉是誕書世
說魏明帝起殿使誕登梯題牓既下頭鬚皓然因
敇子孫勿復學書
漢末又有蔡邕采斯喜之法為古今雜形然精密閑
理不如淳也邕作篆勢云云揚波振撆鷹跱鳥震籀
誦拱手而韜翰云云秦既用篆奏事煩多篆字難成
即令隸人佐書曰隸字漢因行之獨符印璽幡信題
署用篆隸者篆之捷也上谷王次仲始作楷法至
靈帝好書時多能者而師宜官為最大則一字徑丈
小則方寸千言甚矜其能每書輙削而焚其柎梁鵠
乃益為版而飲之酒候其醉而竊其柎鵠卒以書至
選部尚書宜官後為袁術將今鉅鹿宋子有耿球碑
是術所立其書甚工云是宜官也梁鵠在秘書以勤
書自效是以今者猶有鵠手跡魏武帝以為勝宜官
今宫殿題署多是鵠篆鵠宜為大字邯鄲淳宜為小
字鵠謂淳得次仲法然鵠之用筆盡其勢矣鵠弟子毛
弘教扵秘書今八分皆弘法也漢末有左子邑小與
淳鵠不同然亦有名魏初有鍾胡二家為行書法俱
學之扵劉德升而鍾氏小異然亦各有巧今大行扵
世
晉荀勖領秘書監立書博士置弟子教習以鍾繇
胡昭為法
作隸勢曰蠲彼繁文崇此簡易云云
齊周顒得衛恒散隸書法學之甚工何胤以倒薤
書求換之
漢興而有草書不知作者姓名至章帝時齊相杜度
號善作篇後有崔瑗崔寔亦皆稱工杜氏結字甚安
而書體微瘦崔氏甚得筆勢而結字少疎弘農張伯
英者因而轉精甚巧凡家之衣帛必書而後練之臨
池學書池水盡黑下筆必為楷則號忩忩不暇草書
韋仲將謂之草聖伯英弟文舒次伯英羅叔景趙元
嗣者與伯英並時見稱扵西州故英自稱上比崔杜
不足下方羅趙有餘河間張超亦有名然雖與崔氏
同州不如伯英之得其法也崔瑗作草書勢云抑左
揚右望之若﨑竦企鳥峙志在飛移應時諭指用扵
卒廹
唐志崔瑗飛龍篇篆草勢合三卷
初學記崔瑗草書體云書體之興始自頡皇寫彼鳥
跡以定文章爰暨末葉典籍彌繁惟作佐隸舊字是
删草書之法盖尤簡略兼功并用愛日省力純儉之
變豈必古式成公綏隸書體云蟲篆既繁草藁近偽
適之中庸莫尚扵隸規矩有則用之簡易八分璽法
殊好異制鍾氏隸書勢云煥若星陳鬱若雲布鮑照
飛白書勢云云蕭子良古今篆隸文體有藁楷蓬懸
針垂露飛白填書鳥虎爪偃波鶴頭書象形尚方大
篆鳳鳥科斗蟲龍虎仙人芝英十二時倒薤龜麒麟
金錯蚊脚書凡數十種皆出扵六文八體之書而因
事生變王愔文字志懸針小篆體也倒薤小篆體
也八體亦圖此法金錯書八體書法不圖其形或云
以銘金石垂露書如懸針羊欣筆陣圖蕭何善篆
籀為前殿成用以題其額本朝任玠序范度五體
書文五體曰篆曰八分曰真曰行曰草其體雖五其
流唯三篆則統乎科斗玉筯垂露薤葉大小之屬也
隸則統乎羲獻鍾庾歐虞顔柳真草之輩也八分則
酌乎篆隸之間通是三者可冠羣書
孔安國書序科斗書廢已久時人無能知者定其可
知者為隸古定疏就古文體而從隸以定之雖隸而
猶古隋志自蒼隸訖漢初書經五變曰古文(蒼頡)大
篆(史籀)小篆(李斯)隸書(程邈)草書(漢初)秦廢古文始用八體漢
以六體教學童并藁書楷書懸針垂露飛白偃波鶴
頭芝英倒薤等二十餘種之勢皆出扵上六書因事
生變也魏世有八分書
程迥曰八分始扵漢初王次仲
唐六典書學注字體有五一曰古文廢而不用二曰
大篆惟石經載之三曰小篆印璽旛碣所用四曰八
分石經碑碣所用五曰隸書典籍表奏公私文疏所
用唐志古今八體六文書法一卷古來篆隸詁訓
名錄一卷庾肩吾曰隸書今之正書也張瓌瓘六
體書論亦云隸書者程邈造字皆真正亦曰真書自
唐以前皆謂楷字為隸至歐陽集古錄誤以八分為
隸書自是凡漢石刻皆目為漢隸東魏大覺寺碑題
曰隸書蓋今楷字也晉索靖傳與衛瓘(恒之父)俱善
草書作草書狀曰婉若銀鉤漂若驚鸞楊泉草書
賦惟六書之為體美草法之最竒杜垂名扵古昔皇
著法扵今斯說文注按書傳云張並作草又云齊
相杜操作
漢書安息國旁行為書記顔氏曰今西方胡國南方
林邑書皆横行不直下也隋志後漢得西域胡書以
十四字貫一切音文省義廣謂之婆羅門書(志一卷)
晉王羲之書
本傳羲之字逸少善隸書飄若浮雲矯若驚龍宴集
蘭亭自為之叙寫道德經每自稱我書比鍾繇當抗
行比張芝草猶當雁行也羲之書初不勝庾翼郗愔
暮年方妙以章草荅庾亮而翼深歎伏云吾昔有伯
英章草十紙過江亡失常歎妙迹永絶忽見足下書
煥若神明頓還舊觀子獻之工草隸嘗書壁為方丈
大字議者以為羲之草隸江左中朝莫有及者獻之
骨力遠不及父而頗有媚趣制曰書契之興肇乎中
古䋲文鳥跡不足可觀末代去朴歸華舒牋點翰爭
相誇尚競其工拙伯英臨池之妙無復餘蹤師宜懸
帳之竒罕有遺跡鍾王以降略可言焉鍾雖擅美一
時亦為迥絶論其盡善或有所疑至扵布&KR0655;濃分疎
密霞舒雲卷無所間然但其體則古而不今字則長
而逾制獻之雖有父風殊非新巧字勢疎瘦筆蹤拘
束子雲近出擅名江表然僅得成書無丈夫之氣行
行若縈春蚓字字若綰秋蛇此數子者皆譽過其實
詳察古今研精篆素盡善盡美其唯王逸少乎觀其
點曳之工裁成之妙烟霏霧結狀若斷而還連鳳翥
龍蟠勢如斜而反直心慕手追此人而已梁蕭子
雲云著晉史至二王列傳欲作論草隸法言不盡意
遂不能成略指論飛白一事而已見敇旨論書一卷
商略筆狀洞徹字體始變子敬全範元常逮爾以來
自覺功進梁武帝評羲之字勢雄遠如龍跳虎卧
衛夫人筆陣圖曰若初學書先須大書不得從小善
鑒者不寫善寫者不鑒多骨微肉者筋書多肉微骨
者墨豬多力豐筋者聖無力無筋者病一一從其消
息而用之
國史志筆陣圖一卷聲韻圖一卷不知撰人
晉鳳尾諾
陸龜蒙說鳳尾諾曰自晉訖梁陳以來藩邸之書也
凡封子弟為王則開府辟僚屬取當時士有學行才
藻者中是選其所下書東宫則曰令上書則曰牋諸
王下書則曰教上書則曰啟應和文章則應令應教
下其制一等故也其事行則曰諾猶漢天子肻臣下
之奏曰可也晉元帝為琅琊王時帝美其才令通習
外事常使批鳳尾諾南齊江夏王鋒年五歲使學鳳
尾諾下筆便工帝大悦以玉麒麟賜之餘未見其出
鳳尾所諾牋之文若今批荅
唐志皇太子令書左庶子畫諾至道元年詔改諾為
凖九月二十三日崇文院書按唐會要貞觀十九年
高士廉劉洎等請定皇太子與百官書疏體式詔凡
處分論事之書太子並畫諾令左右庶子已下著姓
名宣奉行書案畫日其餘與諸親及師傅等不在
此限
齊王僧虔書賦
王僧虔傳齊高帝示僧虔古迹十一卷就求能書人
名僧虔得人間所有卷中所無者吴大帝景帝歸命
侯桓玄書及王導洽珉張芝索靖衛伯儒張習共十
一卷奏之僧虔著書賦儉為注序賦見藝文類聚
云手以心麾毫以手從
僧虔又上羊欣所撰能書人名一卷
梁五十二體書百體五十六體書品
唐志蕭子雲五十二體書一卷庾肩吾書品一卷
郭忠恕云五十二家書必非子雲(闕六字)
鈎受詔料檢西省法書古迹
法書要錄齊王融圖古今雜體六十四書韋仲定為
九十一種謝善勛增九法合成百體御覧庾元威
論書曰書十牒屏風作百體懸針垂露秦望汲冡金
鵲玉文鶴頭虎爪倒薤偃波幡信制列日月風雲科
斗署胡蓬相天竺轉宿書一筆篆一筆隸飛白章草
古文隸横楷小科芝英花草幡信鍾鼓隸龍虎鳳魚
麒麟仙人科斗雲蟲魚鳥龍龜虎鸞篆龍虎鳳魚麒
麟仙人科斗雲蟲魚鳥龍龜虎鸞隸龍文龜文鼠牛
龍書虎草書兔書龍蛇草馬羊猴雞犬豕書復有大
小篆銘鼎摹印刻符石經象形篇章震書到書反左
書等及九體書所謂縑素簡奏牋表行狎檝篙半草
全草書此九法極真草之次第删舍之外所存猶一
百二十體書斷篆籀八分隸章草飛白行書謂之
八體而右軍皆在神品百葉書抄晉徐安子五十
八體書勢一卷墨藪五十六種書太昊作龍書神
農作穗書黃帝以蒼頡鳥跡為篆書因卿雲見為雲
書少昊作金天鸞鳳書高陽制科斗書高辛作仙
人形書堯作龜書夏后作鍾鼎書倒薤(務光)虎書(史佚)鳥
書(周文赤雀銜書武王丹鳥入室作)填書(周媒氏作)大篆復篆(史籀)殳書(文記
笏武記殳)小篆仙人篆(李斯改)麒麟篆(仲尼弟子作)轉宿書
蟲書(秋胡妻)傳信書(大國)小篆刻符書(李斯)隸書(程邈)署書
(蕭何作題蒼龍白虎二闕)藁書(仲舒)氣候書(司馬相如)芝英書(漢)金錯書
尚方大篆(程邈)鶴頭偃波書(詔板所用)蚊脚書(上詔用)垂露懸
針篆(漢曹嘉)章草(杜伯度)飛白(蔡邕)一筆書(張芝)八分書(王次仲)
蛇書(魯唐終)行書(正之小變鍾繇謂之行狎書後漢劉德升造)散隸(衛恒)龍爪
書行隸(王羲之)八體書(二王)虎爪書(王僧虔)鬼書(宋元嘉)花書
(河東山胤)外國胡書(天竺書)雜爼百體云召奏用虎爪書
告下用偃波書謝章詔板用蜹脚書
初學記摰虞决疑要注曰尚書臺召人用虎爪書
告下用偃波書皆不可卒學以防矯詐
書目王僧虔評書一卷梁武帝評書一卷
自鍾繇至蔡邕凡二十五家各評其書
書品一卷(唐志庾肩吾撰)集草隸者一百二十八人以張芝
居首品為九例
又述書後品一卷唐開元中王知明撰取今古二
百五十人分七等
唐虞世南筆髓法一卷一辨意二指意三釋真四釋
行五釋草六契妙七勸學李嗣真書後品一卷
崇文目云因庾肩吾之品更分十等各為評讃
唐書嗣真撰書品一卷今本無評讃
梁千字文
唐志周興嗣次韻一卷
興嗣傳次韻王羲之書千字文高祖以羲之書千
字使興嗣次韻為文
蕭子範千字文一卷南平王使子範製千字文蔡
遠注釋隋志蕭子雲注千字文胡肅注并篆草書各
一卷演千字文五卷
梁武帝制千文詩沈衆為注解隋潘徽為萬字文
及韻纂(三十卷)智永草千文宋朝太宗謂近臣曰
千文盖梁得鍾繇破碑千餘字周興嗣次韻而成詞
理亡可取
梁玉篇祥符新定玉篇北魏字統
隋志陳左將軍顧野王玉篇三十一卷今本三十
卷梁大同九年三月二十八日黃門侍郎顧野王撰
序曰五典三墳競開異義六書八體今古殊形或字
各訓同或文均釋異緫會衆篇校讎羣籍成一家之
言始扵一終扵亥凡五百四十二部梁簡文以玉
篇詳略未當使蕭愷與學士删改唐上元元年甲
戌四月十三日孫強增加字舊一十五萬八千六百
四十一言新五萬一千一百二十九言
祥符三年二月己酉太常博士邱雍上篇韻筌蹄三
卷六年九月學士陳彭年校理吴銳直集賢院邱雍
上凖詔新校定玉篇三十卷請鏤板詔兩制詳定改
更之字天禧四年七月癸亥板成賜雍金紫
北史陽尼造字釋數十篇未就其從孫承慶撰為字
統二十卷行於世
唐六十九家小學
藝文志經錄十一曰小學類六十九家一百三部七
百二十一卷失姓名二十三家爾雅小爾雅方言釋
名三蒼廣雅埤蒼廣蒼急就凡將太甲在昔聖皇勸
學飛龍說文玉篇纂文纂要詁幼桂苑珠叢幼學始
學小學少學啟疑博雅續爾雅黃初吴章篇則訓詁
偏傍之學也聲類韻集韻略辨嫌音四聲韻略四聲
部韻篇切韻證俗音音隠叙周音爾雅音義則音韻
之學也字體則有雜字字訓字林字統字苑字屬辨
字釋訓解字雜音要說集略辨嫌文字志字旨竒字
古文官書雜字書通俗難字千字文覧字知源文字
指歸字海書體則有篆草勢法書目錄四體書勢五
十二體書書品筆墨法八體六文書法篆隸詁訓名
錄書後品石經則有論語易尚書毛詩儀禮左傳公
羊始於爾雅李循樊光注終於李嗣真書後品不著
錄二十三家二千四十五卷徐浩書譜至加字切韻
訓詁偏傍有文字音義五經文字九經字樣干祿字
書分毫正字說文字源音韻有韻音唐韻韻銓韻英
韻海鏡源切韻加字書體有書譜古跡記書斷評書
指則法書草字體筆法記寳章集八體書範及二王
二張等書王氏工書狀
隋志小學一百八部四百四十七卷崇文目五十
七部五百十九卷叙曰爾雅出漢世而有訓詁之學
三蒼志字法許慎作說文而有偏傍之學五聲清濁
相生孫炎始作字音於是有韻音之學篆隸古文異
體學者務極其能於是有字書之學中興目一百
十八家八百二十二卷(續目二十家二百二十四卷)文字之學有
三其一體制謂點畫有衡縱曲直之殊(說文之類)其二訓
詁謂稱謂有古今雅俗之異(爾雅方言之類)其三音韻謂呼
吸清濁高下之不同(沈約四聲譜及西域反切之學)
唐禁中書法
百官志貞觀元年詔京官職事五品以上子嗜書者
二十四人隸弘文舘習書出禁中書法以授之會
要初置弘文舘選貴臣子弟有性識者為學生内出
書法命之學又人間有善書者追召入館纔數年
間海内風從
六典注云敇虞世南歐陽詢教示楷法
唐志虞龢法書目錄六卷張彦遠法書要錄十卷
禇遂良工隸楷帝令侍書虞世南始學書扵智永
究其法為世祕愛歐陽詢初倣王羲之書後險勁
過之因自名其體魏叔瑜善草隸以筆意傳其子
華及甥薛稷世稱善書者前有虞禇後有薛魏顔
真卿善正草書筆力遒婉世寳傳之賀知章善草
隸好事者具筆研從之世傳以為寳柳公權書法
結體勁媚自目一家裴休書楷遒勁有體法韋陟
有楷法自謂書陟字若五朵雲號郇公五雲體盧
藏用工草隸大篆八分蘇氏曰永禪師書骨氣深
穏體兼衆妙精能之至反造疎淡如觀陶靖節詩
歐陽率更書妍緊拔羣尤工小楷其書勁險刻厲正
稱其貎禇河南書清遠蕭散微雜隸體張長史
草書頽然天放略有點畫處而意態自足號稱神逸
今世稱草書者或不能真行此大妄也真生行行生
草真如立行如行草如走未有未能行立而能走者
也顔魯公書雄秀獨出一變古法柳少師本出於
顔而能自出新意其言心正則筆正非獨諷諫理固
然也
唐御府鍾王等書跡二王張芝張昶書弘文舘法
書貞觀開元印
會要貞觀六年正月八日命整理御府古今工書鍾
王等真跡得一千五百一十卷開元六年正月二日
命整理御府古今工書鍾王等真蹟得一千五百一
十卷十六年五月内出二王真跡及張芝張昶等古
跡總一百六十卷付集賢院依文搨兩本進内分賜
諸王初貞觀中搜訪王羲之等真蹟人間古本畢集
令魏徵虞世南禇遂良等定其真跡及小王張芝等
亦隨多少勒為卷帙以貞觀字為印縫及卷之首尾
其草跡又令禇遂良真書小字帖紙影之其古本亦
是梁隋宫本者梁則潘騫徐僧權沈熾文朱异等隋
則江揔姚察等書記太宗又令虞禇等卷下更書名
記其後蘭亭一本相傳云將入昭陵又一本長安神
龍之際太平樂安公主奏借出外搨寫此遂失所在
開元五年敇陸元悌魏哲劉懷信等檢校標分一卷
為兩卷總見在八十卷並墜失元悌又割去前代名
賢圖書之跡唯以已之名氏代焉上自書開元二年
為號以印記之王右軍凡一百三十卷小王二十卷
張芝張昶書各一卷右軍真行書唯有黃庭告誓等
四卷存焉
藝文志小學類二王張芝張昶等書一千五百一十
卷太宗出御府金帛求天下古本命魏徵虞世南禇
遂良定真偽凡得羲之真行二百九十紙為八十卷
又得獻之張芝等書以貞觀字為印草跡命遂良楷
書小字以影之其古本多梁隋官書梁則蒲騫徐僧
權沈熾文朱异隋江總姚察書記帝命魏禇卷尾各
書名開元五年敇陸元悌魏哲劉懷信檢校分益卷
帙玄宗自書開元字為印六典弘文舘搨書三人
貞觀二十三年置龍朔三年舘内書法九百四十九
卷並装進會要長慶三年四月祕書少監李隨奏
鑄祕書閣圖書印開成元年四月集賢院御書院鑄
印以御書為文元和十四年九月戊寅考功郎中
蕭祐進古今書畫二十卷
唐寳草集八體書範
藝文志王方慶寳章集十卷王氏八體書範四卷王
氏工書狀十五卷王方慶傳武后嘗就求羲之書
方慶奏十世從祖羲之書四十餘番太宗求之先臣
悉上送今所存唯一軸并上十一世祖導十世祖洽
九世祖珣八世祖曇首七世祖僧綽六世祖仲寳五
世祖騫高祖規曾祖褒并九世從祖獻之等二十八
人書共十篇后御武成殿徧示羣臣詔中書舍人崔
融序其閥閱號寳章集復以賜方慶士人欣其寵
會要神功元年五月上謂鳳閣侍郎王方慶曰卿家
多書合有右軍遺跡方慶曰羲之書先有四十餘卷
貞觀十二年進訖一卷今在亦進訖并十一世祖導
已下二十八人書十卷上之禇遂良𫝊博涉文史
工隸楷太宗嘗歎曰虞世南死無與論書者魏徵白
見遂良帝令侍書帝方博募王羲之故帖天下爭獻
然莫能質其真偽遂良獨論所出無舛冒也
貞觀中凡得羲之真行二百九十紙為八十卷
鍾紹京傳紹京嗜書畫如王羲之獻之禇遂良真跡
藏家者至數十百卷蕭祐傳前代鍾王遺法蕭張
筆勢徧叙真偽為二十卷元和末進御
唐詔寫文選
裴行儉傳行儉工草隸名家帝嘗以絹詔寫文選覽
之祕愛其法賚物良厚行儉每曰禇遂良非精筆佳
墨未嘗輙書不擇筆而妍捷者余與虞世南耳所撰
選譜草字雜體數萬言
唐開元文字音義
志玄宗開元文字義音三十卷韻英五卷張九齡
賀御製文字音狀義微旨遠文省理該表隸以訓今
存篆以證古衆釋大備取證於前脩片言旁通去嫌
於翻字信文思之精一學術之明凖書目開元文
字音義二十五卷玄宗撰其序云古文字惟說文字
林最有品式因備所遺缺首定隸書次存篆字凡三
百二十部合為三十卷今止存二十五卷集賢注
記有敇依文字音義改撰春秋毛詩莊子音張九齡
奏校理官吕證撰春秋音義鄭欽悦撰毛詩音義甘
暉衛包撰莊子音義郭忠恕曰玄宗老子上卷改
載為哉洪範一篇更頗作陂志武后字海一百卷
元萬頃等撰雜家有江邃釋文十卷
顔之推曰世之學者讀五經是徐邈而非許慎賦頌
信禇銓而忽吕忱史記專皮鄒而廢篆籀漢書悅應
蘇而略蒼雅不知書音其支葉小學其宗系葛洪
曰書三寫魚成魯帝成虎
唐三體寫老子經
舊史司馬承貞(子微)善篆隸書玄宗令以三體寫老子
經因刊正文句定著五千三百八十言為真本以奏
上之
唐玉筯篆
李陽冰上李大夫論古篆書緬想立制造書之意復
仰觀俯察六合之際扵天地山川得方圓流峙之形
於日月星辰得經緯昭回之度扵雲霞草木得霏布
滋蔓之容於衣冠文物得揖遜周旋之體於蟲魚鳥
獸得屈伸飛動之理隨手萬變任心所成可謂通三
才之氣象備萬物之情狀孔壁遺文汲冢舊簡年代
浸遠謬誤滋多蔡中郎以豊同豐李丞相以耒為來
天將未喪斯文也故小子得篆籀之宗旨舒元輿
玉筯篆志曰秦丞相斯變蒼頡籀文為玉筯篆李陽
冰獨能隔一千年而與秦斯相見斯去千年冰生唐
時徐鉉曰陽冰篆迹殊絶獨冠古今自云斯翁之
後直至小生於是刊定說文脩正筆法竇臮謂陽
冰篆為筆虎又作小篆贊曰丞相斯法神慮精深釵
頭屈玉鼎足垂金
唐草真書屏八體書屏
徐浩傳父嶠之善書以法授浩益工嘗書四十二幅
屏八體皆備草隸尤工(所題多文選五言詩)世狀其法曰怒猊
抉石渴驥飲泉志徐浩書譜一卷古跡記一卷司
空圖書屏記歷代入書品者八十一人儒者之寳莫
踰此屏云云
柳公權書法勁媚外夷入貢别輸貨貝購柳書京兆
西明寺金剛經有鍾王歐虞禇陸諸家法文宗召與
聯句以為詞情皆足命題於殿壁一字率徑五寸帝
歎鍾王無以尚也其遷少師宣帝召窴御座前書紙
三番作真行草三體竒秘賜以器幣且詔自書謝章
軍容使西門季玄捧硯樞密使崔巨源過筆一紙真
書十字曰衛夫人傳筆法於王右軍一紙行書十一
字曰永禪師真草千字文得家法一紙草書八字曰
謂語助者焉哉乎也上尤竒惜之
宋王僧虔為飛白書題尚書省壁劉劭飛白書勢
曰素幹冰解蘭墨電𢮓直凖箭馳屈擬蠖蟄烟雲拂
蔚索草鍾真
唐筆法記
志荆浩一卷浩稱洪谷子王愔文字志三卷(初學記引
之)
唐干禄字書
志顔元孫干禄字書一卷書目一卷顔元孫撰從
子真卿書真卿序云元孫貞觀中刊正經籍因錄字
體數紙以示讐校楷書時號顔氏字樣真卿參校成
一卷名曰干禄字書以四聲為次具俗通正三體以
經史所用為正世之所行為俗二者之間為通凡三
體婁機廣干禄字書五卷參校字書凡一字數義
一義數字較其同異並載本源總為字七千六百
唐六體論
書目一卷張懷瓘論大篆小篆八分隸書行書草書
六體書估一卷評書藥石論一卷天寳中獻古文大
篆書祖一卷懷瓘論古文大篆籀文小篆八分隸書
章草行書飛白草書十體皆有贊書斷三卷末云開
元甲子歲草剏崇文目云懷瓘書斷論三卷采古人
以書名家差為三品李淑書目云上論書述讃文下
每書分神妙能品人名有唐名書贊一卷朱禹撰
評貞觀至元和善書者凡一百五十人法書要錄十
卷唐張彦遠撰裒次論書之說蔡希綜法書論一
卷
唐十體書
書目十體書一卷唐玄度撰并書有古文大篆八分
小篆飛白倒薤散隸垂針鳥書垂露十體皇祐中武
功蘇望刻石
淳化歷代帝王名臣法帖淳熙續法帖
淳化四年四月詔以先賢墨迹為法帖十卷勒於石
丙戌賜近臣各一部
秘閣有王羲之父子庾亮蕭子雲唐玄宗顔真卿
歐陽詢柳公權桑門懷素懷仁等墨跡實錄淳化
元年八月
先是太平興國二年十月詔諸州搜訪先賢筆迹圖
書於是荆湖獻張芝草書潭州獻唐明皇所書道林
寺王喬觀碑袁州獻宋之問書龍鳴寺碑三年九月
辛亥昇州獻晉王羲之獻之及桓温等凡十八家石
版書迹
上留心筆札召善書者十餘人扵後殿日習鍾王
書
六年十二月丁丑又詔訪鍾繇墨迹七年正月巳未
錢惟治以鍾繇王羲之唐玄宗墨迹七軸為獻八年
二月丁酉錢昱獻鍾王墨迹八軸十月己丑越州獻
羲之石硯雍熙二年三月丙寅潘昭慶獻虞禇歐陽
墨迹三本至道元年六月十日命裴愈求圖籍又得
羲之懷素等書八本藏祕閣元祐中劉次莊為法
帖釋文十卷靖國初劉燾取淳化所遺與近出者
為續法帖十卷淳熙十二年三月刻祕閣續法帖
十卷
祥符真草書千字文
三年十二月丁夘皇從姪孫守節上其父南陽郡王
惟吉真草書千字文石本詔奬之以其書付史舘
太宗時孫景璠篆千字文為五十餘體以獻授國子
書學博士仁宗時克循獻所書千字文皇祐二
年正月十七日宗子宗望上集虞世南筆法千字文
遷資州刺史米芾奉詔以黃庭小楷作千字文以
獻侍其瑋續千文唐志有篆書千字文一卷
胡寅作叙古千文黃灝為傳胡宏作叙古蒙求(凡三
十一章)李建中手寫郭忠恕汗簡集以獻皆科斗文
字詔奬嘉忠恕召授國子主簿舘於太學令刊定歷
代字書舒知雄獻字母圖陳淳字義三卷
景祐書苑書學
實錄三年十月乙巳朔國子博士周越上纂集古今
人書并隸體法名書苑凡二十卷命知國子監書學
(志云二十九卷傳云十卷)
中興書目周越古今法書苑十卷其序云自蒼史逮
皇朝善書者得三百九十八人以古文大篆小篆隸
書飛白八分行書草書通為八體附以雜書以正書
正行行草草書分為四等晁氏志云十五卷天聖
八年四月成此書奏御
郭忠恕云小篆散而八分生八分破而隸書出隸書
悖而行書作行書狂而草書聖自隸以下吾不欲觀
崇寧三年六月十一日都省上書學敇令格式五年
四月罷
徽宗評十八家書體高宗製翰墨志
紹興十六年十一月十七日癸未復置御書苑於資
善堂後明年四月十七日畢功翰林院選試書學生
以五體書(王虞鍾真小字批荅)書學祗候以六體言(勾勒書)蓺學
試七體書(玉筯篆)待詔以四體書二十年正月十七日
罷
書目米芾書評一卷元祐六年撰朱長文續書斷二
卷集唐初至熙寧間能書者品第優劣
大觀四年正月九日朱克明言許氏說文字畫形聲
多與字說相戾撮四百餘字名字括詔除書學諭
熙寧三年十二月十六日明州布衣王珦上篆書證
宗要覽三卷并印樣一軸命為御書院祗候
慶歷古文韻
慶歷四年二月二十四日知亳州夏竦上新集古文
四聲韻五卷(古文所出書傳汗簡至鳳棲記)皇祐四年二月甲申
宗子右屯衛大將軍克繼廣夏竦古文韻六卷詔奬
其向學藏中秘
郭忠恕佩觽集三卷序曰造字之旨始扵象形中則
止戈反正而省聲正焉四聲之作始於譬况中作近
煙(左傳注)為殪(鄭注)而翻語生焉(孫炎所作)傳寫之差則五月
三豕帝虎魯魚觸類而長實繁有徒(忠恕編汗簡究古文根本)
晁氏志薛尚功集鍾鼎篆韻七卷(紹興中)元祐中吕大
臨所載僅數百字政和中王楚所傳不過數千字是
書所錄凡一萬一百二十有五又王楚集博古圖二
十卷吕大臨考古圖十卷薛尚功鍾鼎欵識二十卷
書目佩觽三卷郭忠恕上卷列三科一曰造字二曰
四聲三曰傳寫中下以四聲分十條古文四聲韻五
卷夏竦集前後所獲古文字凖唐切韻分為四聲
秦篆譜
祥符中封泰山守臣摹本以獻凡四十餘字宋庠刻
于石大觀中劉跂至絶頂摹之全本復傳考史記本
紀大凡百四十六字而差失者九字為後序謂之泰
山秦篆譜隋志小學秦刻石文一卷鄭端方篆
髓六卷(字羲一篇)
乾道班馬字類
中興書目乾道九年陳天麟撰前漢通用古文韻編
五卷以四聲集之續目婁機取史漢古字為班馬
字類二卷
宋朝象類書
書目鄭樵字始連環二卷論字畫音韻象類書十一
卷論文字象類謂獨體為文合體為字文有八象字
有四類八象不至則有假借之文六類不及則有假
借之字又論梵書三卷龍龕手鑑四卷遼國統和十
五年僧智光以平上去入為次兼釋中國西竺之書
晁氏志三卷契丹僧行均撰凡二萬六千四百三
十字注十六萬三千一百餘字僧智光為之後題
云統和十五年丁酉時至道三年也
鄭樵六書略曰臣六書證篇實本說文而作凡許氏
是者從之非者違之說文形也以母統子廣韻聲也
以子該母臣舊作象類書總三百三十母為形之主
八百七十子為聲之主合千二百文而成無窮之字
說文定五百四十類為字之母然母能生而子不能
生誤以子為母者二十七類七音略曰漢人課籀
隸始為字書以為文字之學江左競風騷始為韻書
以通聲音之學然不識子母失制字之旨不識七音
失立韻之源七音之韻起自西域流入諸夏華僧定
之以三十六為之母重輕清濁不失其倫天地萬物
之音備於此矣
淳熙隸釋目錄五十卷洪适撰凡碑板二百八十五
甎器二十七墨藪十卷許歸與編
文心雕龍曰詭異者字體瓌怪也聯邊者半字同
文也重出者同字相犯也單復者字形肥瘠也凡
此四條雖文不必有而體例不無若值而不悟則
非精解至於經典隠曖方册紛綸簡蠧帛裂三寫
易字子思弟子於穆不似音訛之異也晉之史記
三豕渡河文變之謬也說文繋傳云蔡邕漢末
碩學而云色絲為絶殊不知絶字系旁為刀刀下
為卩又况不及蔡邕者乎吴人云無口為天有口
為吴曾不知吴從兵隋文帝惡隨字為走乃去之
成隋字隋裂肉也其不祥大焉殊不知隨從辵辵
安步也而妄去之豈非不學之故歟漢之諸儒比
肩立而揚子雲以識字稱韓文公言語妙天下而
猶自謂略須識字亦豈易識哉
六藝之一錄卷一百七十
