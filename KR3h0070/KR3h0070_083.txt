欽定四庫全書
六藝之一錄卷八十四錢唐倪濤撰
石刻文字六十
唐刻(記)
谿堂記
韓愈撰牛僧孺正書長慶二年(金石錄)
絳守居園池記
樊宗師撰正書無姓名長慶三年五月(金石錄)
長慶三年絳守居園池記唐樊宗師撰或云此石宗
師自書嗚呼元和之際文章之盛極矣其怪竒至於
如此(集古錄)
右唐絳守居園池記樊宗師撰昔之為文者雖務為
新語然未嘗有意于求竒也宗師之文乃故為險怪
必使人不可曉而後已此豈作者之體哉(金石錄)
文章之竒至矣作者既衆人争務以工自見時出所
長暴耀震發則其勢必至恢詭譎怪而後已金玉犀
象人之所寳楩楠豫章人之所材至于大宇之下常
珍滿目故非竒玩怪産不足以發異觀於是海中腐
石以出珊瑚溝中斷木以供犧尊唐之文敝極矣而
後有韓退之振起衰陋故皇甫湜李翺張籍輩相附
而出盖亦求海中之石溝中之木者也嗚呼能不隨
人後以自樹立宜昌黎之文獨臻其至耶(廣川書跋)
濟祠西海新亭記
房琯立亭於北海上李朝陽為之記而西海之地故
為民家所有縣令王源逥取之以立亭又作西海新
亭記鳳翔節度推官侯雲章撰濟源令章行質書鄭
冠篆額碑以長慶二年立(集古錄目)
移州城記
韓杼材撰韓臮正書并篆額長慶二年歲次壬寅立
(復齋碑錄)
刺史廳壁記
劉禹錫撰正書無姓名長慶二年在䕫州(復齋碑錄)
冷泉亭記
長慶二年白居易文(輿地碑目)
瞿相亭記
長慶二年刺史温造刻在辰州(輿地碑目)
江西使院小史記
崔祐甫撰陸尉之正書長慶三年五月在洪州(金石錄)
西湖石函記
長慶四年白居易文(輿地碑目)
修浯溪記
韋詞撰羅洧正書寳歷元年五月(金石錄)
白郎巖記
王(缺)撰何歸儒分書篆額寳歷元年閏七月八日建
(復齋碑錄)
新開隠山六洞記
都防禦判官侍御史内供奉吳武陵撰防禦衙推韓
方明八分書并篆額李渤游于州之西山其溪谷潭
洞皆人所未嘗至者遂名之曰隠山構亭榭于其上
以寳歷元年八月立此記(集古錄目)
隠山六洞記
韋宗卿撰李方古書寳歷元年(諸道石刻錄)
辨石鐘山記
李渤撰正書無姓名太和元年八月(金石錄)
李渤字濬之撰不著書人名氏彭蠡湖之口有石鍾
山酈道元注水經以為水石相薄為鐘音因以得名
渤遊山中見有卧石叩之其鳴如鐘土人曰此石鐘
也故為此記以辨之渤時隠居白鹿洞稱白鹿先生
後官至桂管觀察使太和元年故吏吳文幹刻石在
湖口鎮(集古錄目)
太和元年辨石鐘山記并善權寺詩遊靈巖記附覧
三子之文皆有幽人之思蹟其風尚想見其人至於
書畫亦皆可喜盖自唐以前賢傑之士莫不工於字
書其殘編斷稿為世所寳傳於今者何可勝數彼其
事業超然高爽不當留精於此小藝豈其習俗承流
家為常事抑學者猶有師法而後世媮薄漸趨苟簡
久而遂至於廢絶歟今士大夫務以遠自高忽書為
不足學往往僅能執筆而間有以書自名世亦不甚
知為貴也至於荒林敗塚間時得埋没之餘皆前世
碌碌無名子然其筆畫有法往往今人不及兹甚可
歎也石鐘山記字畫在二者間頗為劣而亦不為俗
態皆忘憂之佳玩也(集古錄)
翰林院新樓記
韋表微撰鄭瀚正書唐玄度篆額太和元年十二月
(諸道石刻錄)
羅泰石城記
在當塗縣太和二年立(輿地碑目)
司馬子微溪記
王屋令崔運撰道士張弘明書太和三年刻在王屋
縣(集古錄目)
節堂記
劉三復撰李德裕八分書太和四年四月(金石錄)
天平軍節度使廳記
劉禹錫撰沙門有隣八分書太和五年四月(金石錄)
小洞庭五太守燕藉記
蘇源明撰後序令狐楚撰太和五年七月(金石錄)
幽州丹甑記
太和五年李郃撰(輿地碑目)
東林寺德化重置白氏文集記
僧匡白撰余文真正書倪匡明篆額太和六年八月
(諸道石刻錄)
東林寺白氏文集記
白居易撰僧雲皋正書太和九年八月(金石錄)
四望亭記
李紳撰正書無姓名太和七年二月(金石錄)
畫龍記
在長洲縣廳事李紳記太和七年(輿地碑目)
創起歇五亭記
南卓撰王朏正書并題額開成元年五月二十二日
(復齋碑錄)
黃公記
李漢撰八分書無姓名開成二年十一月(金石錄)
白蘋洲五亭記
白居易撰馬纘正書開成四年十月(金石錄)
山南西道驛路記
劉禹錫撰柳公權正書開成四年立(金石錄)
山南西道驛路記開成四年公權書往往以模刻失
其真雖然其體骨終在也(集古錄)
平泉草木記
李德裕八分書開成五年(金石錄)
平泉草木記李德裕撰余嘗讀鬼谷子書見其馳說
諸侯之國必觀其為人材性賢愚剛柔緩急而因其
好惡喜懼憂樂而捭闔之陽開隂塞變化無窮顧天
下諸侯無不在其術中者惟不見其所好者不可得
而說也以此知君子宜慎其所好盖泊然無欲而禍
福不能動其利害不能誘此鬼谷之術所不能為者
聖賢之高致也其次簡其所欲不溺於所好斯可矣
若德裕者處富貴招權利而好竒貪得之心不已至
或疲弊精神於草木斯其所以敗也其遺戒有云壊
一草一木者非吾子孫此又近乎愚矣(集古錄)
平泉山居記
李德裕八分書開成五年(金石錄)
菖蒲澗記
開成四年或云蘇味道遺跡也(輿地碑目)
荇溪新亭記
李濆撰楊紹復正書會昌二年正月(金石錄)
五大夫市新橋記
周援書會昌三年月屬無射二十有九日建在會稽
虞江之東(復齋碑錄)
有待巖記
李綜書會昌四年在池州(金石略)
䕫州都督府記
會昌五年余嘗謂唐世人人工書故其名湮没者
不可勝數每與君謨歎息于斯也如貝靈該繆師愈
今人尚不知其姓名况其書乎余以集錄之博僅各
得其一爾(集古錄)
䕫州刺史李貽孫撰繆師愈書其記州之城壘祠宇
古跡甚備碑以會昌五年十一月立(集古錄目)
巴南新置屋宇什物記
會昌四年巴州刺史裴禕撰(輿地碑目)
彭山縣記
會昌五年樓旦撰文(輿地碑目)
商於新驛記
韋琮撰柳公權正書宣宗大中元年(金石錄)
翰林學士承旨韋琮撰太子賓客柳公權書祕書省
校書郎李商隠篆額商州刺史吕公碑不著名建州
之新驛以大中元年正月立(集古錄目)
穎亭記
陳寬撰正書無姓名大中四年(金石錄)
衡州門記
衡州記唐大中四年李侗為刺史因治郡署立通門
刻石記其封域所本不見書撰人名盖侗所為也其
言衡陽當五領門考于書盖古文嶺字為領五領皆
在今廣南以衡岳為五嶺門昔鄧德明作南康記其
五嶺甚辨然皆謂在南康則非也裴潛記以大庾始
安臨賀桂陽揭陽為五嶺今考於古可信然二子之
論雖異獨無以衡陽為五嶺者或侗自有据而衡山
又有五嶺未可知也(廣川書跋)
隂平縣記
鄭茵撰無書人名氏篆額大中五年五月十八日記
(復齋碑錄)
四證堂記
李商隠撰正書無姓名大中七年十一月(金石錄)
獠澤水石記
在隆州石門崖壁大中七年吳行魯記(輿地碑目)
東峰亭記
馮宿文在蘭溪團寺大中七年(輿地碑目)
元魯山琴臺記
宋整撰正書無姓名大中八年正月(金石錄)
汝州魯山縣令宋整撰不著書人名氏琴臺者故縣
令元德秀所立整葺其頽毁以大中八年正月立此
記在魯山(集古錄目)
勗復真記
自撰正書無姓名大中八年三月(金石錄)
陽翟縣水亭記
魏庾撰蕭起行書大中九年五月(金石錄)
閩遷新社記
攝館驛巡官前進士濮陽宁撰書為八分不著名氏
福州刺史楊君(碑不著名)改立新社稷風雨壇遂記其壇
壝室宇之制碑以大中十年十一月立(集古錄目)
閩遷新社記唐濮陽宁撰其辭云大中十年夏六月
關西公命遷社於州城凡築四壇壇社稷其廣倍丈
有五尺其高倍尺有五寸主以石壇風師廣丈有五
尺高尺有五寸壇雨師廣丈而高尺云文字古雅甚
可愛嗚呼唐之禮樂盛矣其遺文有足采焉州縣社
稷有主見於此記盖大中時其禮猶在也按唐書楊
發自蘇州刺史為福建觀察使至大中十二年遷嶺
南節度以歲月推之關西公者楊發也(集古錄)
五夫人堂記
邠寧節度使畢諴撰不著書人名氏據記郭令公五
夫人堂以大歷五年初立然不知所謂五夫人者為
何神也大中九年刻(集古錄目)
桃林場記
大中十三年盛均撰在泉州(輿地碑目)
寓居石表記
陜府芮城縣尉馮禮與書隋大業中高祖寓居芮城
縣之至德鄉大中十三年縣令高玄謩立在鄧州南
陽縣界中(寳刻叢編)
南陽縣廳西墉記
徐方回撰并分書大中十一年立(訪碑錄)
西墉記唐徐方回撰方回云寳應中為南陽令得崔
子玉所作平子銘末二十一字陷於廳之西墉按今
西鄂石本末句見在方回所得乃南陽半石之末也
今又亡矣惜哉(集古錄)
歐陽公云方回寳應中為南陽令得平子銘末二十
一字闞于廳之西墉頃余至南陽親摸此記記後别
有小篆曰朝議郎前行楚州寳應縣徐方回大中十
年冬領此縣十一年立此記寳應昔肅宗以楚州獻
寳玉因以元年為寳應元年更楚之安宜為寳應縣
自寳應紀元至大中十年相去實九十五年方回以
大中十年始領南陽縣事所謂寳應中為南陽令歐
陽公覽碑誤矣(集古後錄)
司空扶風公寫真記
李澄撰盖巨源書咸通元年十一月(金石錄)
義亭記
劉虛白撰裴光遠正書篆額咸通(缺)年六月立(復齋碑錄)
孟亭記
咸通四年皮日休撰江陵寄居李耆夀嘉定庚午於
郢州白雪樓之倉側得斷石一塊上有六十五字乃
唐率更體文理斷續不可讀其間有孟先生三字終
於波動岳陽城五字則知其為孟亭記今石尚存(輿地
碑目)
樞密院修紫蘭亭記
路巖撰歐陽迪行書咸通三年(京兆金石錄)
潛溪記
杜宣猷撰正書無姓名咸通八年十月(金石錄)
右唐潛溪記杜宣猷撰潛溪者在洛陽龍門山側地
有溪谷之勝舊為宰相李藩别墅宣猷購得之加葺
治焉唐史宦者傳載宣猷為福建觀察使中官多閩
人宣猷每歲時遣吏上冡當時號為敕使墓戶因此
除宣城夫疏泉石種樹萟草窮登覽遊觀之勝此山
林獨往之士遺世棄俗者之所樂也如宣猷者區區
以諂諛附會盜竊顯榮而欲擅山林獨往之樂是可
笑也(金石錄)
自鳴山記
在安仁咸通十年歐陽澄文(輿地碑目)
聞喜亭記
趙璘撰咸通十一年四月五日作亭(復齋碑錄)
疊嶂樓記
刺史獨孤霖書咸通十二年十二月辛亥(復齋碑錄)
延慶洞行記
咸通中蔣係盧滔等遊山新題碑今在延慶寺(輿地碑目)
韶州重修東廳壁記
乾符元年刺史謝肇撰(輿地碑目)
百神堂記
節度吳行魯記正書大字無姓名乾符三年歲寄丙
申四月二十日記在渠州(復齋碑錄)
鼓角樓記
在威州高測文乾符五年(輿地碑日)
大姥山記
乾符六年唐林嵩記(輿地碑目)
高駢築城記
中和四年翰林王徽記在成都府(輿地碑目)
廣平公舊國記
薛正己撰劉詢書并篆額光啟二年六月二十一日
立在東林(諸道石刻錄)
千福院水泉記
光啟中太守張濬立(輿地碑目)
淮南王趙公祠堂記
無建碑之歲月又不載其名字莫詳為誰余疑趙德
諲即其人也按唐書德諲傳初從秦宗權為右將以
討黃巢功授申州刺史而碑云大寇作二京陷公始
為義陽郡太守義陽郡即申州也又按光啟元年秦
宗權陷襄州以德諲為山南東道節度留後文德元
年德諲以襄州降以德諲為忠義軍節度使宗權平
加中書令封淮安郡王遷拜次序與此碑所書俱合
碑又云今令公功業不虧於舊日官榮更顯於昔時
今令公者其子中書令正凝正凝以天祐元年封楚
王此碑盖立於龍紀之後天祐之前故止稱為今令
公也(集古後錄)
東平王寫真院記
李磎撰大順元年立在相國寺(寳刻叢編)
刺史劉公重修水亭記
大順元年劉崇魯述(輿地碑目)
眉州剏羅城記
大順三年盧拯撰文(輿地碑目)
烏程縣修建廨署記
布衣楊䕫撰并正書南嶽道士張(缺)賢篆額乾寧三
年正月七日建(復齋碑錄)
新修堯舜二祠祭器記
趙觀文撰顔起正書并篆額乾寧五年八月建(復齋碑錄)
神福山靈跡記
天祐四年王居仁撰王崇裕楷書(金石表)
湖州石記
右湖州石記文字殘缺其存者僅可識讀考其所記
不可詳也惟其筆墨雄偉非顔魯公不能書也公忠
義之節明若日月而堅若金石自可以光後世傳無
窮不待其書然後不朽然公所至必有遺跡故今處
處有之唐人筆蹟見於今者惟公為最多視其鉅書
深刻或托於山崖其用意未嘗不為無窮計也盖亦
有趣好所樂爾其在湖州所書為世所傳者惟干禄
字放生池碑尚多見於人家而干禄字書乃楊漢公
摹本其真本以訛缺遂不復傳獨余集錄有之惟好
古之士知前人用意之深則其湮沈磨滅之餘尤為
可惜者也(集古錄)
磻溪廟記
監察御史張翔撰右驍衛將軍兼侍御史高駢書磻
溪詩二首其一京兆府渭南縣尉鄭諴撰其一前進
士潘緯撰皆駢書初翔以大歷中作銘駢以咸通二
年刻(集古錄目)
磻溪廟記張翔撰高駢書駢為將嘗立戰功威惠著
於蠻蜀筆研固非其所事然書雖非工字亦不俗盖
其明爽豪俊終異庸人至其惑妖人吕用之諸葛殷
等信其左道以冀長年乃騎木鶴而習凌虚仙去之
勢此至愚下品皆知為可笑而駢為之惟恐不至者
何哉盖其貪心已動於内故邪說可誘於外内貪外
誘則其何所不為哉(集古錄)
花林宴别記
右花林宴别記唐竇常撰花林寺在滁州全椒縣余
在滁陽遣推官以事至縣見寺傍石澗崖土崩出石
崖隠隠有字亟命摸得之(集古錄)
唐人書楊公史傳記
右楊公史傳記文字訛缺原作者之意所以刻之金
石者欲為公不朽計也碑無年月不知何時然其字
畫之法迺唐人所書爾今纔幾時而磨滅若此然則
金石果能傳不朽耶楊公之所以不朽者果待金石
之傳耶凡物有形必有終弊自古聖賢之傳也非皆
託於物固能無窮也迺知為善之堅堅於金石也(集古
錄)
江西石幢記
江西石幢記觀察支使試左武衛兵曹參軍來擇撰
太和二年建自採訪使班景倩兼知黔中道為始判
官已下皆列次姓名後石幢記都團練判官試太常
寺協律郎李方玄撰大和七年建自使檢校右散騎
常侍兼侍御史中丞裴誼為始副使以下皆列次姓
名續石幢記節度掌書記陳象撰光化三年建自使
開府儀同三司檢校太保兼侍中潁川郡鍾某為始列
副使以下如後記續立石柱題名記知節度判官胡
順之撰天聖元年建自太平興國元年自殿中丞通
判軍州事李幹為始至熙寧九年祠部郎中集賢校理
葉均此下闕(元豐題跋)
義興縣重修茶舍記
右唐義興縣重修茶舍記云義興貢茶非舊也前此
故御史大夫李栖筠實典是邦山僧有獻佳茗者會
客嘗之野人陸羽以為芬香甘辣冠於他境可薦于
上栖筠從之始進萬兩此其濫觴也厥後因之徵獻
寖廣遂為任土之貢與常賦之邦侔矣每歲選匠徵
夫至二千餘人云嘗謂後世士大夫區區以口腹玩
好之獻為愛君此與宦官宫妾之見無異而其貽患
百姓有不可勝言者如貢茶至末事也而調發之擾
猶如此况其甚者乎羽盖不足道嗚呼孰謂栖筠之
賢而為此乎書之可為後來之戒且以見唐世義興
貢茶自羽與栖筠始也(金石錄)史鎬八分書(訪碑錄)
趙璘登科記
秦始晦藏趙璘登科記書本唐人盖筆畫工力殆出
遺教經而稍為出入繩墨不拘律度内顧後世書名
者未能伯仲間見首末盡亡盖自開元二十三年至
貞元九年其間亦又有缺剥不可倫序或遺去十年
或少三四年在姓名中又冺滅過半此書既久其存
宜若是以趙參所紀姓名則又有異者此不能盡考
也昔鄭顥當知大中十年舉宣宗索登科記顥表曰
自武德以後便有進士諸科所傳姓名皆是私家記
錄尋委當行祠部外郎趙璘采訪諸家科目記撰成
十三卷今所存纔六卷而亡者十七八矣雖然猶幸
以書字著顯而世存之故今得有傳也余嘗訪今藏
書家并官書所籍殆無璘所撰登科人目則此書尤
可貴也因錄而藏之并以舊記相參成十卷以傳(廣川
書跋)
無歲月及書跋諸記
陽翟縣新石橋記崔周衡書(訪碑錄)
唐立舞陽侯樊君碑堂記裴穎撰唐長孺八分書(諸道
石刻錄)
石橋記張嘉貞撰柳識書(訪碑錄)邢州(金石略)
李氏三祖堂記李雲卿撰在高邑之北道傍(諸道石刻錄)
東廳記盧弘茂撰李景初書(諸道石刻錄)邠州(碑帖攷)
花萼樓記徐浩正書(訪碑錄)
貞元七年同官記韓秀弼分書(訪碑錄)
使院石柱記李商隠撰(諸道石刻錄)華州(碑帖攷)
修甲仗樓記劉知實撰劉權書虢州(諸道石刻錄)
唐立晉王右軍祠堂記從十一代孫師乾撰無書人
名氏在山隂縣城内戒珠寺(諸道石刻錄)
石門洞記李陽冰撰并篆在青田(諸道石刻錄)
三茅山記不著名氏備記三茅山四面所至地里遠
近(集古錄目)
薛稷祠堂記陳允昇撰李灝分書篆額在徽州(諸道石刻
錄)
九龍堂記在渠州(諸道石刻錄)
三公亭記四門助教歐陽詹撰在東湖(諸道石刻錄)
桃源縣山界記無書撰人名氏(墨池編)
潁陽令廳記無書撰人名氏(墨池編)
尹善殿記歐陽詢書鳳翔府(金石略)
寳應殿記顔真卿書未詳(金石略)
華山燈記柳公權書未詳(金石略)
豫章衣冠盛集記郭圓書洪州(金石略)
建中二年同官記京兆府(金石略)
修武關驛記商州(金石略)
牛龍堂記郭延禧書南京(金石略)
測景臺記西京(金石略)
澠池縣復南館記盧元卿分書(金石略)
重修鼓角樓記李磎書泗州(金石略)
刺史孟簡重開孟瀆記常州(金石略)
長生田記何歸儒書台州(金石略)顔顒撰(諸道石刻錄)
搗練石記西京(金石略)
南城縣客館記獨孤及撰(建昌軍圖經)
淛東觀察判官廳記李元賓文(輿地碑目)
枝江縣南亭記皇甫湜撰(輿地碑目)
淮南都梁山倉中記沈亞之撰(輿地碑目)
荆南節度判官廳壁記皇甫湜撰(輿地碑目)
慧山泉記陸羽撰(天下金石志)
嘉禾王緫管守城記侯渙文(輿地碑目)
重修靈渠記刺史魚孟威撰在静江府(輿地碑目)
南城縣羅城記刁尚能撰(建昌軍圖經)
京兆泮宫修學記在西安府學(天下金石志)
南溪池亭記蔡曙撰在同州(天下金石志)
陪封明府游靈巖瀑布泉記唐仲能撰并書(墨池編)
南嚴亭記李蕃書(碑帖考)
劒州重陽亭記李商隠撰(碑帖考)
唐山亭院記王祐書(碑帖考)
鄧州城北亭樓記李躅書(墨池編)
慧山泉記陸羽文在常州府無錫縣西(古今碑刻記)
斥鼻亭神記柳宗元作在永州府道州(古今碑刻記)
斗魁臺記李邕文在肇慶府城北石室山(古今碑刻記)
開汾河經董淑經書(碑帖攷)
新石幢記陳表仁撰(墨池編)
相如故宅記在相如縣光聖佛寺漫不可讀父老尚
知為陳子昂所作之文(輿地碑目)
梁文貞孝感記梁文貞結廬墓前有甘露降塋前樹
白兔馴擾鄉人以為孝感所致開元初縣令崔季友
刊石記之(舊唐書)
白鹿山記白鹿山開元二十三年二白鹿出見於此
山因以為號雷鄉縣令杜楚賓記後立於龍川縣治
(輿地碑目)
青田縣尉楊光于作隠難記
在麗水縣北六十里之東巖大略言袁晁黃巢之亂
民避難於此獲免者甚衆(輿地碑目)
六藝之一錄卷八十四
