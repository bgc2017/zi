欽定四庫全書
六藝之一錄卷三百三十錢唐倪濤撰
歴朝書譜
唐
衛&KR0694;
唐衛&KR0694;京兆人官至尚書郎史無其傳獨見於書家
工八分小篆且通字學其作字點畫不妄發落筆必
左規右矩以倒薤篆書鷦鷯賦信由積學所致故為
書品所錄昔王羲之初學衛夫人小楷不能造微入
妙其後見李斯曹喜篆蔡邕隸八分於是楷法高四
海况其下羲之數十等者豈可捨其模倣而無師自
正耶若衛&KR0694;之書論其入法度之域則可謂其飄逸
絶塵則未也今御府所藏薤葉篆書一鷦鷯賦(宣和書譜)
竇臮述書賦評見前
衛&KR0694;工八分小篆通字學兼象緯之術官至尚書郎
(述書賦注)
唐世華山碑刻為古文者皆&KR0694;所書(集古錄)華嶽碑
堂修飾記金天王廟靈異述天寳九載衛&KR0694;撰并正
書(金石錄)
李潮
杜甫李潮八分小篆歌云倉頡鳥跡既茫昧字體雙
化如浮雲陳倉石鼓又已訛大小二篆生八分秦有
李斯漢蔡邕中間作者寂不聞嶧山之碑野火焚棗
木傳刻肥失真苦縣光和尚骨立書貴瘦硬方通神
惜哉李蔡不復得吾甥李潮下筆親尚書韓擇木騎
曹蔡有鄰開元已來數八分潮也奄有二子成三人
况潮小篆逼秦相快劒長戟森相向八分一字直百
金蛟龍盤挐肉屈強吳郡張顛誇草書草書非古空
雄壮豈如吾甥不流宕丞相中郎文人行巴東逢李
潮逾月求我歌我今衰老才力薄潮乎潮乎奈汝何
(杜工部集)
李潮惠義寺彌勒像碑(題跋已見)
李潮彭元曜墓誌(題跋已見)
裴儆
裴儆字九思綘州聞喜人官左金吾將軍謚曰成(宰相
世系表)
顔真卿問裴儆足下師敬長史有何所得曰亦嘗請
論筆法惟言倍加工學臨寫書法當自悟耳(顔真卿述張長
史筆法)
韋玩
昔蔡邕而下各有師授逮於張旭其書分𣲖蔡有鄰
法為篆顔清臣徐季海守舊法而真行盡合於古之
作者至韋玩崔邈授其法而絶矣(廣川書跋)
韋玩師張旭(書史會要)
崔邈
崔邈清河人邈論書云山川草木反覆於寸紙之間日
月星辰廽環於尺牘之上(書苑菁華)
崔邈師張旭(書史會要)邈傳儲長文韓方明(盧㩦臨池妙訣)
儲長文
儲長文師崔邈(書史會要)儲長文書指論一卷
吳郁
吳郁兩當人為侍御史以言事被謫居家不仕與杜
子美交游(兩當縣志)玉真公主修功德頌吳郁行書
又書淨土堂碑
王嵒
王嵒開元中通事舍人(唐書藝文志)
王嵒美原夫子廟碑(題跋見前)
李清
李清天寳中進士(唐詩紀事)李清善真行書(書史會要)
鄔彤
鄔彤錢唐人金吾兵曹鄔亦劉氏之出與懷素為羣
從中表兄弟謂懷素曰草書古勢多矣惟太宗以獻
之書如凌冬枯樹寒寂勁硬不置枝葉張旭又嘗私
謂彤曰孤蓬自振驚沙坐飛余師而為書故得竒怪
凡草聖盡於此懷素不復應對但連呌數十聲曰得
之矣(陸羽懷素别傳)
鄔彤書流便可喜孫莘老取其書置墨妙亭(墨池編)
懷素師鄔彤授其筆法(書苑菁華)
鄔彤工書師張旭(書史會要)金剛經尊勝經並鄔彤行
書
李造
李造隴西人武都公(述書賦注)
竇臮述書賦評見前
李揆
李揆字端卿滎陽人開元末擢進士第肅宗時歴拜
中書侍郎同中書門下平章事封姑臧縣伯揆美風
儀善奏對帝歎曰卿門地人物文學皆當世第一故
時稱三絶(唐書本傳)
揆善文章尤工書(書史會要)
李佋(揆從弟)袁州刺史(見宰相世系表)李佋工於翰墨有名當
世(書史會要)
蕭昕
蕭昕字中明河南人再中博學宏詞科肅宗時歴中
書舍人禮部侍郎代宗時轉工部尚書封晉陵侯終
太子少師謚曰懿汾陽王霍國夫人王氏碑蕭昕
書
令狐彰
令狐彰字伯陽京兆富平人志膽沉果知書傳大義
肅宗時拜滑亳魏博節度使河朔平封霍國公檢校
尚書右僕射(唐書本傳)代宗送令狐彰赴河南詩序彰
自書
楊播
楊播鳳翔天興人舉進士退居求志玄宗召拜諫議
大夫棄官歸飬肅宗時即家拜右散騎常侍號玄靖
先生(唐書本傳)大聖真身塔銘楊播行書
元載
元載字公輔鳳翔岐山人嗜學工屬文天寳初策入
高等肅宗時歴拜同中書門下平章事代宗立拜中
書侍郎許昌縣子謚曰荒(唐書本傳)鳳翔佛頂尊勝陀
羅尼經元載書
張彪
杜甫寄張十二山人彪詩云静者心多妙先生藝絶
倫草書何太苦詩興不無神曹植休前輩張芝更後
身數篇吟可老一字買堪貧(杜工部集)
陸羽
陸羽字鴻漸復州竟陵人或言有僧得水濱畜之既
長其師教以旁行書答曰終鮮兄弟而絶後嗣得為
孝乎師怒使牧牛羽以竹畫牛背為字上元初更隱
苕溪自稱桑苧翁詔就拜太子文學徙太祝不就職
(唐書本傳)
唐永定寺陸鴻漸書額(吳地記)
唐王維畫孟浩然像有陸文學題記詞翰竒絶(宋張洎集)
李華
李華字遐叔趙州贊皇人累中進士宏辭科上元中
擢吏部員外郎去官客隱山陽天下士大夫家傳墓
版及州縣碑頌時時齎金帛往請(唐書本傳)李華有截
拽二字訣(書苑菁華)
姚南仲
姚南仲華州下邽人擢制科代宗時歴拜義成節度
使尚書右僕射謚曰貞(唐書本傳)魯仲瑜墓誌姚南仲
行書
張参
張参為國子司業始詳定五經書於論堂東西廂之
壁(劉賓客集)
張参年老嘗手寫九經以為讀書不如寫書(李肇國史補)
張参五經文字詳見前
李舟
李舟隴西人有文學俊辨高志氣以尚書郎出為刺
史(柳宗元河東集)題朝陽巗詩李舟撰并書
叚季展
段季展代宗時人劉晏所與多天下名士季展蓋其徒也
禹廟碑為時人所珍其運筆流美亦足貴尚云(墨池編)
李元賓墓銘段季展書
喬龜年
喬龜年善小篆養母至孝大歴中為人作大字獲錢
以供甘旨(書小史)
張璪
張璪字文通吳郡人相國王縉奏檢校祠部員外郎
鹽鐵判官終忠州司馬(歴代名畫記)臧希譲碑復鄠縣
記並張璪八分書
韓滉
韓滉字太沖京兆長安人太子少師休之子貞元元
年歴檢校左僕射同中書門下平章事封晉國公贈
太傅謚曰忠肅滉書得張旭筆法嘗自言不能定筆
不可論書畫以非急務故自晦不傳於人(唐書本傳)
滉工隸書章草(書史會要)
壁書蕭字者梁侍中蕭子雲之所飛白也韓晉公領
浙西之歲得於建鄴佛寺置之南徐官舍晉公翰墨
代無等儔自獲壁書施榻於下耽玩研味略無已時
(崔備壁書飛白蕭字記)
陸贄
陸贄字敬輿蘇州嘉興人十八第進士中博學宏辭
德宗立為翰林學士貞元中歴拜中書侍郎同中書
門下平章事謚曰宣(唐書本傳)賀蘭夫人墓誌陸贄撰
并書
陸宣公書陸士衡文賦小字章草(珊瑚網)
袁滋
袁滋字德深陳郡汝南人弱歲強學以外兄道州刺
史元結有重名往來依焉以處士薦授試校書郎貞
元中拜中書侍郎平章事會劉闢擁兵擅命為劒南
西川節度使連為荆㐮二帥贈太子少保滋工篆籀
書雅有古法(舊唐書本傳)尚書省新修記袁滋篆額
軒轅鑄鼎原銘袁滋籀書
賈耽
賈耽字敦詩滄州南皮人天寳中舉明經貞元中歴
尚書右僕射同中書門下平章事封魏國公順宗立
進檢校司空左僕射謚曰元靖(唐書本傳)
賈耽正書宗虞世南(書史會要)
歸登
歸登字冲之吳人大歴七年舉孝廉高第貞元初復
登賢良科歴遷工部尚書贈太子少保登有文學工
草隸(舊唐書)
歸登書徑山禪師碑乃登騎省時書也字皆真行縱
横變動筆意尤精(墨池編)百巖大師懷暉碑歸登篆
額宰相張延賞碑歸登八分書
鄭餘慶
鄭餘慶字居業鄭州滎陽人少善屬文擢進士第貞
元中拜中書侍郎同中書門下平章事為鳳翔節度
封滎陽郡公諡曰貞(唐書本傳)贈吏部尚書武就碑鄭
餘慶正書
餘慶書遒熟可喜(墨池編)
鄭絪
鄭絪字文明餘慶從父行也幼有竒志善屬文所交
皆天下名士擢進士宏辭高第憲宗初歴拜中書侍
郎同中書門下平章事謚曰宣(唐書本傳)贈吏部尚書
崔忠公碑百巖禅師塔銘並鄭絪書
于頔
于頔字允元蔭補千牛貞元中封燕國公歴拜司空
同中書門下平章事謚曰厲(唐書本傳)秀州寳華寺碑
于頔書
齊抗
齊抗字遐舉義興人抗有文雅張鎰以宰相領鳳翔
奏署監察御史德宗時歴中書侍郎同中書門下平
章事謚曰成(唐書本傳)緱氏趙道光碑齊抗書
裴佶
裴佶字弘正耀卿子幼能文第進士補校書郎德宗
時歴吏部侍郎工部尚書謚曰貞(唐書本傳)佶工於翰
墨有名當世(書史會要)
張延賞
張延賞嘉貞子博涉經史通吏治肅宗在鳳翔擢監
察御史累拜荆南劒南西川節度使德宗在奉天拜
中書侍郎同中書門下平章事贈太保謚曰成肅(唐書
本傳)
張彦遠云曾祖魏國公少禀師訓妙合鐘張尺牘尤
為合作(法書要錄序)
班宏
班宏衛州汲人天寳中擢進士第德宗時歴戸部尚
書封蕭國公(唐書本傳)澤潞李抱真德政碑班宏書
伊慎
伊慎字寡悔兖州人通春秋戰國策天官五行書用
善射補折衝都尉嗣曹王臯拔為大將封南兖郡王
貞元末為奉義節度使拜檢校右僕射兼右衛上將
軍謚曰壮繆(唐書)
公以武藝通文理硯席楷隸師心自得(權德輿伊公神道碑)
胡証
胡証字啟中河中河東人舉進士第渾瑊美其才奏
寘幕下更從㐮陽于頔署掌書記寳歴初歴拜嶺南
節度使(唐書)
魏侍中王粲石井闌記胡証書田弘正家廟胡証八
分書并篆
韋臯
韋臯字城武京兆萬年人始仕為建陵挽郎貞元初
歴劒南西川節度使謚曰忠武(唐書本傳)
韋臯以文翰之美冠於一時南詔得其手筆刻石以
榮其國(雲笈七籖)金銅普賢菩薩像記韋臯撰并行書
鄭雲逵
鄭雲逵滎陽人登進士第德宗時累擢諫議大夫元
和初為京兆尹(唐書本傳)澄城令鄭君德政碑鄭雲逵
行書
于卲
于卲字相門京兆萬年人也天寳末第進士以書判
超絶補崇文校書郎德宗時歴遷諫議大夫知制誥
進禮部侍郎朝有大典必出其手終江州别駕(唐書本傳)
馬燧新廟碑于邵書
吳通玄
吳通玄海州人博學善文章舉神童補秘書正字德
宗立為翰林學士知制誥凡帝有譔述非通玄筆未
嘗慊陸䞇欲斥遠之建言承平時工藝書畫之冗皆
待詔翰林而無學士至德以來命集賢學士入禁中
草書詔因以名官今制書職分宜歸中書舍人請罷
學士帝不許貞元七年拜諫議大夫貶泉州司馬(唐書
本傳)
吳通玄海州人官至起居舍人與弟通微皆以博學
文章稱於時善畫及書於行草尤長通玄舉神童補
祕書正字復擢文辭清麗科調同州司戶參軍德宗
立與通微相繼召為翰林學士頃之遷中書舍人知
制誥通玄不獨以詞章照映士林而字畫固自不凡
至德宗每有譔述非得通玄筆卒不滿意其詞翰之
妙為時器重如此故當時名臣碑刻往往得其書則
誇以為榮至於文藁斷幅殘紙人爭傳之今御府所
藏行書三魚朝恩神道碑藁上下度人經(宣和書譜)
吳通微
吳通微建中中歴充翰林學士知制誥與弟通玄同
職禁署人士榮之終中書舍人(舊唐書本傳)
貞元中翰林學士吳通微嘗工行草然體近隸故院
中胥徒尤倣其書大行於世(張洎賈氏談錄)
殷亮
殷亮陳郡人給事中杭州刺史(唐書本傳)於潜令丁明
府德政碑殷亮書
薛邕
文苑英華常衮有薛邕由禮部侍郎集賢殿學士授
吏部侍郎制鉅鹿郡夫人魏氏墓誌薛邕八分書
齊皎
齊皎高陽人善小楷古篆建中四年官至澤州刺史
(歴代名畫記)
陸長源
陸長源字泳吳人贍於學始辟薛暠幕府歴建信二
州刺史韓滉辟署兼御史中丞終宣武司馬(唐書本傳)
長源善書(書史會要)
貞元中陸長源為汝州刺史以殷仲容書流杯亭侍
宴詩絶代之寳乃為之造亭立碑自記其事於碑隂
(歐陽文忠公集)
戴叔倫
戴叔倫字幼公潤州金壇人嗣曹王臯領湖南江西
表佐幕府德宗時終容管經略使(唐書本傳)
戴容州臨川六詠筆畫疎瘦婉麗勁疾不在唐諸子
下然世不以能書名也(廣川書跋)
韋渠牟
韋渠牟京兆萬年人少警悟工為詩李白異之浙西
韓滉表試校書郎貞元中累擢太常卿謚曰忠(唐書本傳)
渠牟工書(書史會要)韋渠牟步虚詞正書
沈千運
沈千運吳興人所為文皆與時異故朋友後生稍見
師效(元結篋中集序)千運善八分(書史會要)
顧况
顧况字逋翁蘇州人能為歌詩性詼諧人多狎之柳
渾輔政以秘書郎徵李泌繼入相自謂當得逹官久
之方遷著作郎况心不樂求歸於吳及泌卒有調笑
言為憲司所劾貶饒州司戸(舊唐書本傳)
吳邑顧况人品清逸能詩畫工真行書唐僧清晝送
顧處士詩云醉書在箧稱絶倫神畫開厨怕飛出(清河
書畫舫)
蕭鄲
顧况蕭鄲草書歌云蕭子草書人不及洞庭葉落秋
風急上林花開春露濕花枝濛濛向水垂見君數行
之灑落石上之松松下鶴若把君書比仲將不知誰
在凌雲閣(顧况逋翁詩集)
蕭鄲工草書(書史會要)
戎昱
戎昱不知何許人也建中間為虔州刺史作字有楷
法其用筆類叚季展然筋骨太剛而殊乏婉媚故雅
德者避之嘗書其自作早梅詩云應緣近水花先發
疑是經春雪未消豈有得於此者宜其字特竒崛蓋
是挟勝氣以作之耳且古人作字或出於一手而優
劣相望者偶在一時之得意與否耳昱自寫其詩是
亦其得意處故其筆力不得不如是之健然求其左
規右矩則一出焉一入焉而不見其至者也今御府
所藏正書一早梅詩(宣和書譜)
徐凝
徐凝進士也亡其系喜作詩當時賦廬山瀑布泉者
無慮千百輩而凝為詩韻頗為時輩所推許其卒章
云今古長如白練飛一條界破青山色白居易以元
老詞客為時領䄂亦作詩美之以為不可跂及自爾
凝聲名藉甚而後世想見其風采者獨得此一詩也
蓋其宗居易者其論如此而或者有惡詩之目以此
方之李杜之域則特為凢陋耳凝之字畫有行法固
當因時而見况其筆意自具儒家風範非規規於學
字者存而論之亦一種人物也今御府所藏行書二
黃鶴樓詩荆巫夢思等詩(宣和書譜)
韓方明
韓方明著授筆要說云昔歲學書專求筆法貞元十
五年授法於東海徐公璹十七年授法於清河崔公
邈(書苑菁華)
崔邈傳儲長文韓方明(臨池妙訣)新開隱山記韓方明
八分書
林藻
貞元中杜黃裳知貢舉試珠還合浦賦進士林藻賦
成憑几假寐夢人謂之曰君賦佳但未叙珠之去來
藻寤而足成之擢第謝恩杜公曰賦中四句叙珠去
來若有神助(閩中名士傳)
林藻不知何許人也傳記莫詳行實作行書婉約豐
妍處得智永筆法為多有唐三百年書者特盛雖至
經生輩其落筆亦自可觀蓋唐人學書自太宗建弘
文舘為教飬之地一時習尚為盛至後之學者隨其
所得而各有成就如藻之於智永是也初永刻意學
書於王羲之而頗得其妙而所乏者風神議者謂其
章草入妙隸書入能於是一字之出可直五萬其為
當時所慕如此藻之步驟蓋出入智永之域者惜乎
不能䆒永之學亦交一臂而失之也今御府所藏行
書一深慰帖(宣和書譜)
林藻深慰帖
唐林藻書世不多見今觀此帖意韻近古字字圓熟
甚可崇尚當寳之惜之勿忽延祐丁巳正月八日員
嶠真逸河東李倜敬書(書畫題跋記)
唐林藻深慰帖曾入宣和御府今書譜中止存此帖
余獲收之愛其不經意中天真爛然誠可法也疇齋
張仲夀題於有何不可之堂時延祐戊午九月望日
(同上)
古人能書皆善用筆故舉措皆有一種風致此卷世
不多見識者宜寳之也黃中敬觀(同上)
林藻書蹟世所罕見此帖遒勁濃纖間雜参錯如冠
冕珮玉之士慷慨論議於廟堂之上壁立萬仞而以
慈祥豈弟發之唐人中丁丁者也雜之魏晉書中未
易優劣嚴陵邵亨貞識(同上)
宣和所藏唐林藻深慰帖即此卷也祐陵謂其書婉
約豐妍得智永筆法當時博采止得此帖况後世乎
彦廉當慎寳諸汝陽袁華識(同上)
唐自太宗置弘文舘為教飬之地故一時習書者隨
所見聞能造其妙林藻蓋得智永之法而精者也此
卷不經意書而婉約豐妍纖悉具備孫過庭云書時
有乖有合此蓋得其時之合也宜寳藏之句吳張適
識(同上)
右林藻深慰帖藻字緯乾莆田人父披為華陽郡守
有子九人世所稱九牧林氏者也藻貞元七年進士
嘗試珠還合浦賦人謂之神助官至嶺南節度副使
有書名而傳世甚尠宋宣和書譜所載惟此而已今
唐帖如歐虞顔柳世所盛傳者皆不復多見况其餘
乎此帖僅一紙歴數十紀而不失可謂難矣匏翁其
永寳之李東陽志
右唐林藻深慰帖元人跋者五李倜士弘河東人官
侍讀學士謚章肅張仲夀希静本内臣帶學士承旨
邵亨貞復孺睦人寓華亭袁華子英崑山人國初郡
學訓導張適子宜長洲人終宣課大使按諸跋謂此
帖即宣和書譜所載今驗無祐陵印記惟有紹興二
小璽似為思陵所藏蓋南渡後購收先朝書畫民間
藏者或有内府印記即折裂以獻又當時多屬曹勛
龍大淵鍳定二人目力苦短往往剪去前人題語此
帖或民間所獻或經曹龍之手皆未可知也又有柯
九思陳彦廉名印柯字敬仲天台人官奎章鍳書博
士此帖印記特多且有秘笈印蓋其所藏也而仲夀
所題亦云嘗藏之彦廉名寳生泉州冨商元末居太
倉家有春草堂所蓄書畫極冨袁張二人常主其家
此跋又為陳氏題者則此帖經三氏收藏無疑後歸
吳江史明古而吾師匏菴先生得之故某數獲觀焉
今䟽本末如此其詳則俟博雅君子(甫田集)
唐林緯乾書學顔平原蕭散古淡無虞禇輩妍媚之
習五代時楊少師特近之(書畫眼)
張敬玄
張敬玄貞元中處士著書則一卷(唐書藝文志)宣州東
城門頌張敬玄書
石洪
石洪字濬川有至行舉明經隱居不出公卿數薦皆
不荅烏重胤鎮河陽具書幣邀辟後詔書召為昭應
尉集賢校理(唐書本傳)鍾山總悟上人林下集序石洪
文并書
李巽
李巽字令叔趙州贊皇人以明經舉拔萃順宗時累
擢兵部侍郎鹽鐵轉運副使終吏部侍郎(唐書本傳)
巽長於吏事書法亦妙(書史會要)
王伾
王伾者杭州人始以書待詔翰林入太子宫侍書順
宗立遷左散騎常侍待詔後貶開州司馬(唐書本傳)
上學書於王伾頗有寵(順宗實錄)董審碑王伾書
陳諫
陳諫河中少尹貶台州司馬終循州刺史(唐書王伾傳)
南海神廟碑陳諫書
裴度
裴度字中立河東聞喜人貞元初擢進士第舉賢良
方正異等元和中歴拜中書侍郎同中書門下平章
事勲進上柱國晉國公還東都拜中書令謚文忠(唐書)
老子西昇經裴度跋為禇公書(米芾書史)
韓愈
韓愈字退之昌黎人登進士第德宗時遷監察御史
元和初召為國子博士歴吏部侍郎轉國子祭酒謚
曰文(舊唐書本傳)
送孟郊序一首生紙寫不加装飾皆有楷字注字處
急於自觧而謝不能竢更寫(韓昌黎集)
韓退之題名二皆在洛陽其一在嵩山天封宫石柱
上刻之其一在福先寺塔下當時所見墨蹟不知其
後何人模刻於石也(集古錄)
白樂天
白居易字樂天太原人幼聰慧絶人襟懷宏放貞元
中擢進士甲科居易文辭冨豔尤精於詩筆文宗時
歴太子少傅以刑部尚書致仕(舊唐書)
白居易字樂天家韓城以刑部尚書致仕居易敏悟
絶人工為文章顧况一見其文不覺自失曰吾謂斯
文已絶今復見子矣擢進士拔萃入為翰林後貶江
州司馬然雖失志能順適所寓若忘形骸者會昌初
家東都履道里居第疏沼植木龍門構石樓香山鑿
八節灘自號醉吟先生或經月不茹葷又稱香山居
士與胡杲吉皎鄭㩀劉真盧真張渾狄兼謨盧貞皆
高年不仕燕集人慕之繪為九老圖居易文章精切
然最工詩長於諷諫得失名傳雞林初與元稹唱詠
故號元白復與劉禹錫齊名又號劉白始生七月能
指之無二字蓋以天禀觀其書豐年洛下兩帖與夫
雜詩筆勢翩翩大抵唐人作字無有不工者如居易
以文章名世至於字畫不失書家法度作行書妙處
與時名流相後先蓋胸中淵著流出筆下便過人數
等觀之者亦想見其風槩云今御府所藏行書五
豐年帖洛下帖生涯帖劉郎中帖送敏中
歸邠寧幕等詩(宣和書譜)
樂天書不名世然投筆皆契䋲矩時有進趣乃知唐
世書學之盛如此(東觀餘論)
天竺寺詩序云余年十二先君自虔州歸為余言近
城山中天竺寺有樂天親書詩筆勢竒逸墨蹟如新
今四十七年矣余來訪之則詩已亡有刻石存耳(東坡
集)
元稹春游一篇白樂天書之題云元相公春游錢思
公藏其真蹟穆父守越時摹刻於蓬萊閣下(容齋隨筆)
香山寺八節灘詩白居易書
元稹
元稹字微之河南人八歲喪父母鄭夫人自授書教
之書學九歲能屬文兩經擢第調判入等應制舉為
第一稹年少有才名與太原白居易友善工為詩當
時號元和體穆宗長慶中累拜平章事終武昌軍節
度使(舊唐書本傳)
元稹字微之河南人也相穆宗贈尚書右僕射少孤
授學於母十五以明經中第相繼應制科擢第一及
典詞誥務在純厚時流慕之文體為之一變所長惟
歌詩歆豔一時天下稱元和體其詩名與白居易相
下上人目之為元白及其在越與詩人竇羣𢋫酬又
稱蘭亭絶唱每一詞出往往播之樂府其楷字蓋自
有風流醖藉俠才子之氣而動人眉睫也要之詩中
有筆筆中有詩而心畫使之然耳今御府所藏正書
一寄蜀人詩(宣和書譜)
元微之修桐柏宫碑(題跋已見)
皇甫閱
盧攜云徐吏部傳之皇甫閱閱以柳宗元員外為入
室劉尚書禹錫為及門(臨池妙訣)
柳宗元
柳宗元字子厚河東人少精敏絶倫為文章卓偉精
緻一時輩行推仰第進士博學宏辭科授校書郎貞
元中為監察御史擢禮部員外郎貶永州司馬元和
十年徙柳州刺史南方為進士者走數千里從宗元
游經指授者為文辭皆有法世號柳柳州(唐書本傳)
柳子厚善書當時重其書湖湘以南士人皆學之(趙璘
因話錄)
宗元嘗作筆精賦盡書法之妙(書史會要)
柳宗元般舟和尚碑彌陀和尚碑(題跋俱見前)
柳宗直
柳宗直字正夫善操觚牘得師法甚備融液屈折竒
峭博麗知之者以為工作文辭淡泊尚古譔漢書文
章四十卷(柳宗元從父弟宗直殯志)宗直善書
房直温
房直温官至少卿善書(書史會要)柳宗元傳房少卿直
温(臨池妙訣)
劉埴
劉埴字秉中曹州南華人吏部郎中(宰相世系表)
宗元授劉埴(鄭枃書法流傳圖)
劉禹錫
劉禹錫字夢得系出中山擢進士第登博學宏辭科
工文章官終太子賓客禹錫善詩白居易嘗推為詩
豪(唐書本傳)
禹錫答柳宗元詩云昔日慵工記姓名遠來辛苦寫
西京近來漸有臨池興為報元常欲抗行宗元疊後
詩云事業無成耻藝成南宫起草舊連名勸君火急
添功用趁取當時二妙聲(柳河東集)令狐公先廟碑宰
相崔羣碑俱劉禹錫正書
楊歸厚
楊歸厚扶風人右拾遺(宰相世系表)皇甫閱授楊歸厚(書法
流傳圖)
沈傳師
沈傳師字子言蘇州人治春秋工書有楷法貞元
末舉進士復登制科授太子校書郎召入翰林為學
士穆宗時出為湖南觀察使寳歷中拜尚書右丞吏
部侍郎(唐書)
傳師正行書皆至妙品(墨池編)
岳麓山寺有四絶堂謂沈傳師裴休筆札宋之問杜
甫篇章(金石考)
沈傳師書黃陵廟碑羅池廟碑(題跋俱見前)
沈傳師遊道林嶽麓寺詩(題跋已見前)
沈傳師柳州井銘題(跋已見前)
沈傳師出塞詩帖
沈傳師出塞詩鮮于伯機故物見雲煙過眼錄中按
海岳書評稱傳師遺蹟有龍遊虎踞之勢尤精題署
真實錄也(書畫舫)
武儒衡
武儒衡字延碩并州文水人論議勁正有風節官終
兵部侍郎(唐書本傳)武登碑子儒衡撰并書
皇甫鏄
皇甫鏄涇州臨涇人貞元初第進士擢制科憲宗時
同中書門下平章事(唐書本專)昭懿公主碑皇甫鏄書
張弘靖
張弘靖字元理延賞子雅厚信直以廕為河南参軍
元和中拜刑部尚書同中書門下平章事封高平縣
侯出為河東盧龍節度使遷太子少師(唐書本傳)魏博
田緒遺愛碑弘靖正書張彦遠云大父高平公幼學
元常自鎮蒲陕迹類子敬及處台司乃同逸少書體
三變為時所稱(書法要錄序)
張文規
張文規弘靖子裴度秉政引為右補闕累轉吏部員
外郎出為安州刺史終桂管觀察使(唐書)
張彦遠云先君尚書少躭墨妙備盡楷模(法書要錄序)
李吉甫
李吉甫字弘憲趙人栖筠子元和中累擢中書侍郎
同中書門下平章事封贊皇侯進封趙國公出為淮
南節度使謚曰忠懿(唐書本傳)神女祠詩李吉甫撰并
正書
柳宗元謝李相公(吉甫)示手札啟云衡州刺史吕温過
永州示相公手札垂露在手清風入懷(柳河東集)
唐韋鶠十馬後有元和李丞相吉甫題字真佳蹟也
(東觀餘論)
李渤
李渤字濬之刻志於學與仲兄涉偕隱廬山更徙少
室元和初以右拾遺召不拜以著作郎召渤遂起歲
餘遷右補闕文宗時拜太子賓客(唐書本傳)辨石鍾山
記李渤撰并書
崔從
崔從字子乂融曾孫少孤貧與兄能偕隱太原山中
擢進士第寳歷初檢校尚書左僕射淮南節度副大
使謚曰貞(唐書本傳)
崔能神道碑能弟從書
孟簡
孟簡字幾道德州平昌人舉進士宏辭連中元和中
累遷御史中丞簡尤工詩(唐書本傳)梁庾肩吾經禹廟
詩孟簡行書
裴潾
裴潾河東聞喜人篤學善隸書以廕仕元和初累遷
左補闕穆宗時歴拜兵部侍郎謚曰敬(唐書本傳)
裴潾河東聞喜人飽學問以廕補入官官至兵部尚
書謚曰敬好直言極諫謇謇有王臣節雖不用於時
而人嘉其忠喜梁昭明所集文選乃裒今昔辭章續
而號之大和通選頗契士論史復載其隸書為時推
右晩歲行草尤勝當是其耿耿流於毫端者故筆不
病而韻自高耳昔人以書傳於時未必以字得名蓋
或以忠義稱或以文章稱况身兼數器而字畫又佳
如潾者誠不可多得也今御府所藏行書一大司宼
帖(宣和書譜)
竇羣
竇羣字丹列京兆金城人父叔向有詩名羣兄弟皆
擢進士第獨羣以處士客隱毘陵德宗擢為左拾遺
憲宗時累遷御史中丞出為湖南觀察使(唐書)四皓
舊隱圖畫文竇羣正書
竇鞏
竇鞏字友封羣弟雅裕有名於時平居與人言若不
出口號囁嚅翁元稹節度武昌奏鞏自副卒(唐書)心
經竇鞏正書
于敖
于敖字蹈中京兆高陵人擢進士第為校書郎累遷
戸部侍郎出為宣歙觀察使敖修謹家世用文學進
(唐書本傳)韋綬碑于敖書
劉伯芻
劉伯芻字素芝行修謹累遷刑部侍郎左散騎常侍
(唐書本傳)
贈司空于夐碑劉伯芻八分書
劉寬夫
劉寬夫伯芻子官終濠州刺史(唐書本專)相國崔羣先
廟碑劉寬夫書
蕭祜
蕭祜蘭陵人少孤貧耿介苦學自處士徵拜左拾遺
累遷諫議大夫出為桂管觀察使贈右散騎常侍祜
閑澹貞退善鼔琴賦詩書畫盡妙遊心林壑嘯咏終
日而名人高士多與之遊(舊唐書本傳)贈左僕射郭公
碑蕭祜正書
王仲舒
王仲舒字弘中并州祁人少有文稱貞元中賢良方
正高第拜左拾遺穆宗立為中書舍人終江西觀察
使謚曰成(唐書本傳)光福寺塔題名王仲舒書
權璩
權璩字大圭秦州略陽人德輿子元和初擢進士歴
為中書舍人終鄭州刺史崔弘禮碑權&KR2011;書
王凝
王凝字成庶并州晉陽人舉明經進士累擢禮部侍
郎乾符中終宣歙池觀察使(唐書本傳)會善寺記王凝
撰并行書無量寺多寳塔記王凝正書
六藝之一錄卷三百三十
