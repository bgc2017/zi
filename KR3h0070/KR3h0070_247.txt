欽定四庫全書
六藝之一錄卷二百八十九錢唐倪濤撰
朱長文墨池編續書斷
能品
唐高宗天皇大帝太宗之子也守成業天下清晏而昏
懦不剛終致危亂雅善真草隸飛白嘗作賜遼東諸
將書出示朝堂又嘗為飛白書賜戴至德曰泛洪流
俟舟楫郝處俊曰飛九霄假六翮李敬元曰資啟沃
罄丹誠崔知悌曰竭忠節贊皇猷皆見意於辭云永
淳二年帝陟於洛陽宫年五十六
宗至道大明皇帝開玄致治比隆貞觀晩蔽大姦播
遷遐陬少能八分正書錫之臣工勒之金石不勌於
勤尚藝之至上元三年崩年七十八
順宗至德大安皇帝德宗之太子夙在東宫躬服仁孝
善正書德宗每作詩賜文臣多命皇太子書焉王伾
以書待詔遂見寵遇伾宵人也終以基禍即位後有
疾元和元年上仙年四十六
漢王元昌高祖之子祖述羲獻尤善行書雖在童年已
精筆意蓋夙成之智有不待久而能者矣
楊師道字景猷隋觀王雄子也清警有才思工詩善草
隸大觀十年拜侍中親遇隆渥以太常卿卒
臨川公主太宗女也下嫁周道務工篆籀能屬文其妹
晉陽公主字明達文德皇后所生善臨帝飛白書下
莫能辨年十二而薨後有房璘妻高氏嘗書石刻字
畫勁媚蓋唐世以書相尚至於女子皆習而能可謂
盛矣
裴行儉字守約高宗時為吏部侍郎精於用兵俘可汗
夷突厥為時良將通陰陽歷術知人好施工草隸名
家帝嘗以絹素詔寫文選覽之秘愛其法厚賜與之
行儉每曰褚遂良非精筆佳墨未嘗輙書不擇筆墨
而妍捷者惟余與虞世南耳所撰選譜草字雜體數
萬言其精意於書如此
魏叔瑜鄭公子也鄭公名德冠代叔瑜克保其後位至
豫州史尤䆳草隸以筆意傳其子華及甥薛稷華字
茂實檢校左庶子武陽縣男書法雅正遺迹尚存唐
世稱之曰前有虞褚後有薛魏叔瑜兄叔琬亦善書
時有王方翼者與叔琬齊名
宋令文汾州人高宗時為東臺詳正學士富文辭且善
書有力世稱三絶其子之問以文章起之悌以蹻勇
聞之愻工草隸世謂各得父之一絶然之問獪險之
愻謟猥之悌雖顯無他長也
王紹宗字承烈梁左民尚書世詮曾孫徙居江都少貧
窭嗜學工草隸居僧坊為之書取庸自給凢三十年
庸足給一月即止不取嬴人雖厚償輙拒不受徐敬
業起兵聞其行以幣劫之不肯赴武后召赴東都褒
慰良厚擢太子文學累遷秘書少監當時以書顯名
人稱其風規濩落氣力雄壯如曲浦鴻鳴芳園桂植
云紹宗嘗自云鄙夫書無工者特由水墨之積習常
精心率意凝神靜思以取之耳吳中陸大夫以余比
虞君以不臨寫故也聞虞常被中畫腹正與余同虞
即世南也蓋其雖不臨寫而研精覃思歲月深久自
有所悟耳唐世寫經類可嘉紹宗者猶屈為僧書則
寫經者亦多士人所筆爾紹京所善孫虔禮字過庭
官至右衞胄曹參軍書有能名或病其體多同而格
不高爾
王知敬河内人武后時為麟臺少監善隸草行評者云
如麒麟將騰鸞鳳欲翥子友正以隠逸稱於時又有
殷仲容陳郡人善大書精於題額與王齊名天后嘗
詔二人者各題一榜仲容資福寺知敬清禪寺俱為
絶筆行者莫不駐車觀之仲容之父令名已善斯藝
盧藏用字子潜京兆長安人初隠終南少室二山學鍊
氣為辟穀術登衡廬彷徉岷峨與陳子昂趙正固友
善工草隸頗有法度長安中召授左拾遺位至黃門
侍郎晩徇權利務為驕縦渝其素節論者薄之
岐王範明皇之弟也好學工書厚禮儒士常飲酒賦詩
以相娛樂又聚書畫皆世所稱者初隋滅禁中圖書
湮没唐興募求稍稍復出藏於秘府長安初易之奏
天下善工潢治乃密使摹肖殆不可辨而竊其真者
易之誅悉為薛稷取去稷敗範得之初不奏白後憂
而焚之論者痛惜範薨追諡惠文太子
李邕字太和考曰善善以文選講授諸生邕能補益其
意見李嶠請假直秘書未幾奥篇隠帙了辨如響嶠
歎曰子且名家召拜左拾遺助宋璟劾張昌宗諫中
宗昵鄭普思大節磊磊為明皇御史中丞歴陳括淄
滑刺史汲郡北海太守以事誅年七十重義愛士為
文長於碑頌而復多自書人奉金帛以請前後所受
鉅萬計然能拯孤恤窮家無厚積人亦不以為咎也
邕書如寬厚長者逶迤自肆而終歸於法度能品之
優者也吾嘗嗟其始沮於韋氏中忌於張說卒被誅
於李林甫才名四十年而貶竄遠裔坐席不暖終不
得其死哀哉杜子美八哀詩深得其實
鍾紹京虔州贛人初為司農錄事以善書直鳳閣武后
時題諸宫殿明堂及銘九鼎皆其筆也與討韋氏亂
拜中書侍郎後數坐事貶遠方年八十餘以少詹事
卒紹京嗜書畫如王羲之獻之褚遂良真蹟藏家者
至數十百卷然自書微怯不足逮前輩云後有蕭祐
亦精於書畫自鍾王蕭張以來皆能識其真嘗歴彭
州刺史鑿瑯琊池至今有佳趣
韋陟字商卿宰相安石子也風格方整善文辭書有楷
法擢掌書命遷禮部侍郎以鍳裁銓綜稱而為林甫
國忠擯廢及肅宗欲相之以論直見疏位東京畱守
郇國公卒陟晩而多縦常以五采牋為書記使侍
妾主之其裁答授意而已陟惟書名自謂所書陟字
若五朵雲時人慕之號郇公五雲體
蕭誠蘭陵人搦翰清婉開元初時尚褚薛誠為之最書
碑刻李陽冰多為之題篆或評其書云舞鶴交影騰
猿在空仕左司員外郎時有宋儋李璆並有聲於代
宋師鍾李師王
張廷珪河南濟源人始以直言寤武后當中宗明皇時
屢陳鯁諤之論用太子詹事致仕廷珪善八分
賀知章字季真越州永興人性曠夷善談說擢進士超
拔羣類科開元中遷太子賓客秘書監晩節尤誕妄
遨嬉里巷自號四明狂客秘書内監每醉輙屬文筆
不停綴善草隸好事者具筆硯從之意有所愜不復
拒一紙纔十數字世甚珍之天寳初病夢遊帝居數
日寤乃請為道士還鄉里卒年八十六或傳其仙去
人有遇之者
司馬子微洛州温人廬天台不出睿宗命其兄承褘就
起之錫寳琴霞紋被還山明帝再召至都詔於王屋
山置壇室以居子微善篆隸帝命以三體寫老子刊
正文句卒年八十九又有盧鴻字顥然洛陽人博學
善書篆廬嵩山開元初禮召不至五年復詔起之拜
諫議大夫固辭還山
王維字摩詰善詩工草隸善畫名盛於開元天寳間豪
英貴人虚左以迎後為戎羯所汚以凝碧一絶免誅
年六十一位尚書右丞卒
吕向字子回章草隸峻巧又能一筆環寫百字若縈髮
然世號連綿書向強志於學每賣藥即於市閱書遂
通古今開元中召入翰林帝遣使采擇姝好向奏美
人賦以諷帝怒賴張說諫以免遂見旌寵嘗詁解文
選世號五臣注者是也卒工部侍郎
鄭虔鄭州滎陽人博學善著書明皇為置廣文舘以虔
為博士時號鄭廣文善圖山水好書貧無紙於時慈
恩寺貯柿葉數屋日往取葉肄書歲久殆遍嘗自寫
詩并畫以獻帝大書批曰鄭虔三絶晩節䧟賊庭貶
台州司戸故杜甫深哀之也
梁昇卿涉學工書為奉天尉韋抗表之其仕優顯至都
督廣州書東封朝覲碑為時絶筆
史惟則吳郡人天寳中嘗為伊闕尉集賢院待制後至
殿中侍御史在唐中葉以八分名家者四人惟則與
韓擇木蔡有鄰李潮也擇木尤妙名重當時惟則可
以亞之或評曰雁印平沙魚躍深淵也
李潮八分今世傳者幾希杜詩云况潮小篆逼秦相快
劒長戟森相向八分一字直千金蛟龍盤怒骨肉強
歌詩不無溢美亦足以知其能時有王遹者亦工分
篆當時名不甚著而其迹今有存者
褚庭誨錢塘人左散騎常侍无量之姪也正書精熟可
慕見之於元覽法師碑開元中位諫議大夫
胡霈然生開元天寳間書畫遒妙而格力不揚時有蘇
靈芝者頗好書石迹與霈然相上下
張懷瓘字未聞也其父善書與高正臣近懷瓘高自矜
飾謂真行可比虞褚草欲獨步於百數年間然無遺
跡可考爾開元中嘗為翰林供奉
張從申進士擢第昆仲四人皆稱於時從申最優學逸
少書結字遒密可喜晩益自放不務産業當大歴後
徐季海已老獨從申高步江淮間凢其書碑李陽冰
多為題額故得名益高在廣陵碑曰四絶同安碑曰
三絶蓋當時見稱如此遊山谷見祖塔之側有一小
碣視其迹乃從申在建中時所書而人未嘗省乃刷
滌染以紙墨尤老硬竒譎乃從申之合作者也題其
銜曰檢校禮部郎中
段季展與劉晏同時晏領財賦有大功其所與多天下
賢士季展蓋其徒也獨以禹廟碑見知於周子發遂
為時人所珍其運筆流美亦足貴尚云
韓滉字太冲長安人宰相休之子也位鎮海節度江淮
轉運使能調發糧帛以濟危難而刻深剛愎議者惡
之好鼔琴書得張長史筆法畫與宗人幹相埒自言
不能定筆不可論書畫以非急務故自晦不傳於人
然今無遺迹特據史氏所稱耳
歸登字冲之舉賢良策高第為右拾遺同列有所諫諍
輙求聯名無所回畏尤遠權勢不以淹速為懷順宗
為皇太子登父子侍讀終於工部尚書年六十七登
書前人未嘗稱道余近得徑山禪師碑於錢塘乃登
騎省時書也字皆真行縦横變動筆意尤精蓋其當
時不以書自名而唐人亦罕稱之耳
鄔彤嘗於吳興書尊勝經流便可喜書家或稱其受法
於魯公何翰墨之不類也又或評之如寒林棲烏平
岡走兔云孫莘老取其書置墨妙亭
鄭餘慶字展業滎陽人少砥礪行已完潔德宗憲宗皆
命以相嘗觀其為樊澤書神道碑遒熟可喜憲宗時
能書者幾希如餘慶者已為精筆矣年七十五贈太
保
韓愈字退之唐世大儒高義亮節昭昭然如揭日月其
爵位行事不待述而可知也退之雖不學書而天骨
勁健自有高處非衆人所可及余嘗見其華嶽題名
酷愛玩之如挹其眉宇又劉夢得柳子厚皆喜學書
有石刻班班垂世間其文章足以自顯而又假翰墨
為助豈不美哉
韓梓材字利用元稹觀察浙東幕府皆知名士梓材其
一也筆迹晞顔魯公沈傳師而加遒麗披砂見金時
有可寳是時羊士諤同在越州亦以文翰稱云
裴潾河東聞喜人篤學善隸書為憲宗起居舍人柳泌
為帝治丹劑求長年潾諫甚切見貶憲宗竟以藥棄
天下世謂潾知言後尹河南
李德裕字文饒相武宗有大勲鉏澤潞戡夷狄唐以中
興不幸貶死其書祖述顔公毅然有法余嘗觀遺刻
於南徐歎其志於功名有餘力足以及書也
牛僧孺字思黯系出隴西狄道少與韓吏部並遊文重
一時相穆文二宗德全而清唐之名宰也嘗書馬摠
谿堂碑師元常落落不俗亦可尚云以太子少師薨
李紳字公垂少也孝而有節不為李錡草表遂相穆宗
為唐名臣嘗觀其法華寺詩筆老字勁亦為無愧於
前輩焉
裴休字公美孟州濟源人父肅浙東觀察使休能文章
楷遒勁有體法為人醖藉進止雍容宣宗嘗曰休真
儒者大中時在相位五歲革&KR1193;舟積弊止方鎮横賦
終荆南節度年七十四嘗於太山建化城寺休鎮太
原寺僧粉額陳筆硯以俟休神情自若以衣袖搵墨
書之極遒健逮歸妾侍見其霑渥休曰吾適以代筆
也
唐元度文宗時待詔翰林精於小學書有楷則作九經
字樣十體書學者資之
盧知猷字子謨僖昭時歴史館脩撰戸部尚書器量渾
厚世推長者善書有楷法文辭贍麗
于僧翰以八分稱於咸通之際雖繩矩甚備功力不及
韓史
皇朝
錢俶字文德武肅王之孫文穆王之子忠獻王之弟世
守吳越太平興國中籍其國以獻有司改封淮海端
拱元年以鄧王卒於南陽諡曰忠懿王善草書太宗
嘗遣使取之王以舊所書絹圖上之詔褒飾因賜玉
研金匣紅綠牙管筆龍鳳墨蜀牋盈丈紙皆百番
姪惟治字和世廢王倧之子亦善草隸臨寫二王書嘗
曰心能御手手能御筆則法存乎其中矣歸朝領鎮
國軍節度太宗遣書學賀丕顯詣第徧閱諸錢書丕
顯曰諸錢皆效吳僧亞棲迹筆力恨弱獨惟治最精
耳真宗嘗語其弟惟演曰朕知惟治善書以其病不
欲遣使索之卿為求數幅進上翌日書聖製詩十章
以獻賜白金千兩
忠獻王有子曰昱字就之尤善筆札精於尺牘始忠獻
薨時年四歲故不得立太祖即位以其君命來賀燕
射後苑時江南使者先中的詔令顯射應弦而中乃
受玉帶之賜後歸朝授刺史獻文召詔試改秘書監
工部侍郎郢州團練使太宗嘗閱其書甚善賜以御
書金花扇急就章是時天子方銳意翰墨購求天下
遺迹侍郎以鍾繇羲之墨迹八軸思公亦以鍾王唐
明皇墨迹七軸為獻皆優詔奬之侍郎於予為外曾
祖也
王著字知微初仕偽蜀蜀平歸朝遷衞尉寺丞太宗召
對擢翰林侍書著善正書行書兼精智永禪師真草
千文殘缺著補字數百而刻石頗得其形範世寳重
之脩東嶽廟著勒碑遷著作郎時吕文仲為侍讀與
著更宿禁中著善大書全用勁毫為筆甚大號散卓
市中鬻者管百錢上嘗以紙一番令書六字次一番
四字一番兩字一番一字皆極遒勁上稱善厚賜之
初太宗臨書嘗有宸翰遣中使示著著曰未盡善也
上乃益勉於臨學它日又示著著如前對中使責之
著曰天子初銳精毫墨遽爾稱能則不復進矣久之
復示著著曰功已著矣非臣所及也真宗嘗言於輔
臣而嘉之噫書特一藝而聖賢之餘事耳當其未至
則端士猶不敢諛言溢美况天下大政或志於謟而
不以實對乃知微之罪人也昔唐許圉師非二王而
以高宗為書聖豈不愧哉著位殿中侍御史卒有李
居簡者善草太宗甚愛之以贊善大夫直御書院是
時禁林詔命筆體丕變粲然可觀遠追唐室其後真
宗時待詔尹熙古得筆法仁宗時仲翼工草迹頗有
時譽
李煜字重光王江南昵姦拒諫以干天罸賴本朝封之
以為違命侯而不戮也頗尚儒雅工筆札遺跡甚勁
銳今清涼寺有德慶堂榜猶在
郭忠恕字恕先洛陽人少能屬文善史書小學尤工真
楷而沈湎縦弛陵薄貴勢盛暑暴於日體不沾汗祁
寒浴於河旁冰澌釋或絶粒旬日無恙人甚異之
太宗聞其名召為國子監主簿以罪流竄卒於行道
若蟬蜕然嘗校定尚書又有小字說文字源存於今
句中正字坦然華陽人也精於篆籀兼善行草興國中
獻八體書太宗雅好其名擢授直館與徐鉉校定說
文與吳鉉王文舉撰雍熙廣韻累遷屯田郎中杜門
守道惟筆札自娛太宗神主及諡寳篆文皆受詔書
之又以古文八篆三體書孝經表上真宗召對問其
書之歲月對曰十五載乃成帝深嘉歎命藏祕閣卒
年七十四
李建中字得中在神德朝以殿中丞直集賢院恬於進
取求掌西京留司御史至今謂之李西臺居於洛中
葺園池即山水以自娛尤善筆札草隸篆籀八分皆
工真行尤精士大夫爭藏弆以為楷法嘗科斗書郭
恕先汗簡集以獻有詔褒美處士唐異字子正亦善
書范文正公嘗稱其與西臺相左右
釋夢英衡州人效十八體書尤工玉箸嘗至大梁太宗
召之簾前賜紫服去遊終南當世名士如郭恕先陳
希夷宋翰林白賈大参黃中之儔皆以詩稱述之師
號宣義其後廬山僧顥彬學王關右僧夢正學柳浙
東僧宛基學顔亦為時人所稱
宋宣獻公綬字公垂在章聖朝以文章處禁林在神文
朝以風節參機政特工筆法本朝以來言書者稱李
西臺與宣獻云子敏求字次道學傳其家近歲名卿
宗公之碑誌多求其書遒婉沖麗當世共珍之今以
諫大夫知制誥
杜祁公衍字世昌越州山陰人本朝忠清恭肅之臣也
立於廟堂國家以為重退而里居縉紳以為法享年
八十官至太子太師諡曰正憲少工書晩益喜之於
草筆尤善雖年位皆重尺牘必親人皆寳藏之韓魏
公嘗以詩謝其詩云因書乞得字數幅伯英肌肉羲
之膚字體真渾遠到古龍馬初見八卦圖又云公之
嘉壻蘇子美得公一二名已沽矜竒恃雋頗自放質
之公法慙豪麄其愛重如此
范文正公仲淹字希文吳郡人嘗以言拒章獻不為吕
武而以道致神文賢於成康者也位資政殿學士戸
部侍郎薨晩年學樂毅論沈着痛快亦一代之墨寳
也與公同進者歐陽永叔諱脩吉州廬陵人文章絶
出一時事仁宗為諫官近臣以忠論見知遂見大用
致仕薨永叔雖不學書其筆迹爽爽超拔流俗於天下
金石之刻無所不閱又從而品藻焉成集古錄一
千卷
王翰林洙字原叔南京宋城人博極羣書至於陰陽律
吕星官筭術訓詁字音無所不達既進用能因其所
學開陳嘉言天子嘗喜其說嘗以塗金龍水牋為飛
白詞林二字以褒之晩喜隸書尤得古法當時學者
翕然宗尚而隸法復興以侍讀學士卒特諡文後有
楊畋為天章閣待制亦勤隸學予内兄蔡君弼嘗為
余言隸即今之真字原叔之隸乃八分特原叔強名
曰隸字耳予始惑之然考劉向列仙傳謂王次仲作
即今隸書而衞恒作隸勢以王次仲師宜官梁鵠弟
子毛宏教於秘書今八分皆宏法也恒去漢近不宜
誤謬又蔡邕三體石經書隸及今所存漢碑皆與真
字體異迺知漢自有隸書而今之八分乃漢魏之際
增隸而作者也今之真字乃漢魏之際省隸而作也
隸廢已久晉唐諸公遂無復有知者非原叔孰從而
辨之
周越字子發仕歴三門發運判官以司勲員外郎知國
子監書學遷主客郎中以卒草書精熟博學有法度
而真翰不及如俊士半酣容儀縦肆雖未可以語妙
於能則優矣當天聖慶歴間子發以書顯學者翕然
宗尚之然終未有克成其業者也嘗撰書苑屢求之
不能致無以質疑云有馬尋者慶歴中嘗知利州其
迹亦倣子發
卲餗丹陽人以篆顯於天聖之間范文正公作嚴子陵
釣臺記請書之曰先生篆高出四海或能枉神筆
於片石則嚴子之風復千百年未泯餗為之篆至今
為竒觀又有卲必者字不疑餗之族也嘉祐中為樞
密直學士帥成都卒亦善篆
章友直字伯益閩人以玉箸字學宗當世嘉祐中有楊
南仲篆石經於國子監當時稱其小學又有元居中
為太常少卿知宿州東吳多其篆迹
雷簡夫字太簡善真行書嘗守雅州聞江聲以悟筆法
迹甚峻快蜀中珍之宋子京贈以詩云豪英出名胄
偃蹇勌官游大言滿千牘高氣横九州仕至殿中丞
唐詢字彦游事仁宗内歴禁近外治方面以文雅政事
顯嘉祐中以侍讀學士卒筆迹遒媚頗學歐行書富
於竒硯非精紙佳筆不妄書也
張伯玉字公達豪放恃酒而為御史有直氣為劇郡善
擊強熙寧初卒染翰雖少媚態而老重不拘亦可尚
已
慎東美字伯筠錢塘人狂縦不就繩矩有文辨書得筆
法不偶俗好而老逸如其為人人甚高之不仕以卒
六藝之一錄卷二百八十九
