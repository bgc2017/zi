欽定四庫全書
六藝之一錄卷二百八十四錢唐倪濤撰
歴代書論十四
唐張懷瓘書議
昔仲尼修書始自堯舜堯舜王天下煥乎有文章文章
發揮書道尚矣夏殷之世能者挺生秦漢之間諸體間
出玄猷冥運妙用天資追虚捕微鬼神不容其潛匿而
通微應變言象不測其存亡竒寶盈乎東山明珠溢乎
南海其道有貴而稱聖其迹有祕而莫傳理不可盡之
於詞妙不可窮之於筆非夫通玄逹微何可至於此乎
乃不朽之盛事故叙而論之夫草木各附生氣不自埋
没况禽獸乎况人倫乎猛獸鷙鳥神彩各異書道法此
其古文篆籀時罕行用者皆闕而不議議者真正藁草
之間或麟鳳一毛龜龍片甲亦無所不錄其有名迹俱
顯者一十九人列之於後
崔瑗張芝張昶鍾繇鍾會
韋誕皇象嵇康衛瓘衛夫人
索靖謝安王導王敦王廙
王洽王珉王羲之王獻之
然則千百年間得其妙者不越此數十人各能聲飛萬
里榮擢百代雖逸少筆迹遒潤獨擅一家之美天質自
然風神盖代且其道微而味薄固常人莫之能學其理
隠而義深固天下寡於知音昔為評者數家既無文詞
則何以立說何為取象其勢仿彿其形似知其門而未
知其奥是以言論不能辨明夫於其道不通出其言不
斷加之詞寡典要理乏研精不述賢哲之殊能况有邱
明之新意悠悠之說不足動人矣夫翰墨及文章妙者
皆有深意以見其志覧之即令了然若與面會則有智
昏菽麥混白黑於胸襟若心悟精微圖古今於掌握玄
妙之意出於物類之表幽深之理伏於杳冥之間豈常
情之所能言世智之所能測非有獨聞之聽獨見之明
不可識無聲之音無形之相夫誦聖人之語不如親聞
其言評先賢之書必不能盡其深意有千年明鏡可以
照之不陂琉璃屏風可以洞徹無礙今雖錄其品格豈
獨稱其材能皆先其天性後其習學縱異形竒體輙以
情理一貫終不出於洪荒之外必不離於工拙之間然
智則無涯法固不定且以風神骨氣者居上妍美功用
者居下
真書
逸少第一元常第二世將第三子敬第四
士季第五文舒第六茂弘第七
行書
逸少第一子敬第二元常第三伯英第四
伯玉第五季琰第六敬和第七茂弘第八
安石第九
章書
子玉第一伯英第二幼安第三伯玉第四
逸少第五士季第六子敬第七休明第八
草書伯英創立規範得物象之形均造化之理然其法
太古質不剖斷以此為少也有椎輪草意之妙後學得
漁獵其中宜為第一
草書
伯英第一叔夜第二子敬第三處冲第四
世將第五仲將第六士季第七逸少第八
或問曰此品之中諸子豈能悉過於逸少答曰人之材
能各有長短諸子於草各有性識精魄超然神彩射人
逸少則格律非高功夫又少雖圓豐妍美乃乏神氣無
戈戟銛銳可畏無物象生動可竒是以劣於諸子得重
名者以真行故也舉世莫之能曉悉以為真草一概若
所見與諸子雷同則何煩有論今製品格以代權衡於
物無情不饒不損惟以理服頗能面質冀合規於玄匠
殊不顧於聾俗夫聾俗無眼有耳但聞是逸少必闇然
懸伏何必須見見與不見一也雖自謂高鍳旁觀如三
載嬰兒豈敢斟量鼎之輕重哉伯牙子期不易相遇造
章甫者當售衣冠之士本不為於越人也然草與真有
異真則字終意亦終草則行盡勢未盡或煙收霧合或
雷激星流以風骨為體以變化為用有類雲霞聚散觸
遇成形龍虎威神飛動增勢巖谷相傾於峻險山水各
務於高深囊括萬殊裁成一相或寄以騁縱横之志或託
以散鬱結之懷雖至貴不能抑其高雖妙算不能量其
力是以無為而用同自然之功物類其形得造化之理
皆不知其然也可以心契不可以言宣觀之者似入廟
見神如窺谷無底俯猛獸之牙爪逼利劍之鋒芒肅然
巍然方知草之微妙也子敬年十五六時嘗白其父云
古之章草未能宏逸今窮偽略之理極草蹤之致不若
藁行之間於往法固殊大人宜改體且法既不定事貴
變通然古法亦局而執子敬才高識遠行草之外更開
一門夫行書非草非真離方遁圓在乎季孟之間兼真
者謂之真行帶草者謂之行草子敬之法非草非行流
便於行草又處其中間無藉因循寧拘制作挺然秀出
務於簡易情馳神縱超逸優游臨事制宜從意適便有
若風行雨散潤色開花筆法體勢之中最為風流者也
逸少秉真行之要子敬執行草之權父之靈和子之神
駿皆古今之獨絶也世人雖不能甄别但聞二王莫不
心醉是知德不可偽立名不可虚成然荆山之下玉石
參差或價賤同於瓦礫或價貴重於連城其八分即二
王之石也子敬殁後羊薄嗣之宋齊之間此體彌尚謝
靈運尤為秀傑近者虞世南亦工此法或君長告令公
務殷繁可以應機可以赴速或四海尺牘千里相聞迹乃
含情言惟叙事披封不覺欣然獨笑雖則不面其若面
焉妙用玄通鄰於神化然此論雖不足搜索至真之理
亦可謂張皇墨妙之門但能精求自可意得思之不已
神將告之理與道通必然靈應有志小學豈不勉歟古
之名手但能其事不能言其意今僕雖不能其事而輙
言其意諸子亦有所不足或少運動及險峻或少波勢
及縱逸學者宜自損益也異能殊美莫不備矣然道合
者千載比肩若死而有知豈無神交者也逸少草有女
郎材無丈夫氣不足貴也賢人君子非愚於此而智於
彼知與不知用與不用也書道亦爾雖賤於此或貴於彼
鍳與不鍳也智能雖定賞遇在時也嵇叔夜身長七尺
六寸美音聲偉容色雖土木形體而龍章鳳姿天質自
然加以孝友温恭吾慕其為人常有其草寫絶交書一
紙非常寶惜有人與吾兩紙王右軍書不易近於李造
處見全書了然知公平生志氣若與面焉後有逹者覧
此論知當亦悉心矣夫知人者智自知者明論人才能
先文而後墨羲獻等十九人皆兼文墨乾元元年四月
日張懷瓘述(法書要錄)
唐張懷瓘書估
有好事公子頻紓雅顧問及自古名書頗為定其差等
曰可謂知書矣夫丹素異好愛惡罕同若鍳不圓通則
各守封執是以世議紛糅何不製其品格豁彼疑心哉
且公子貴斯道也感之乃為其估貴賤既辨優劣了然
因取世人易觧遂以王羲之為標凖如大王草書字直
一百五字乃敵一行行書三行行書敵一行真正偏帖
則爾至如樂毅黃庭太師箴畫贊累表告誓等但得成
篇即為國寶不可計以字數或千或萬惟鑑别之精麤
也他皆倣此近日有鍾尚書紹京亦為好事不惜大費
破産求書計用數百萬錢惟市得右軍行書五紙不能
致真書一字崔張之迹固乃寂寥矣惟天府之内僅有
存焉如小王書所貴合作者若藁行之間有興合者則
逸氣盖世千古獨立家尊纔可為其弟子爾子敬年十
五六時常白逸少云古之章草未能宏逸頗異諸體今
窮偽略之理極草縱之致不若藁行之間於往法固殊
大人宜改體逸少笑而不答及其業成之後神用獨超
天姿特秀流便簡易志在驚竒峻險高深起自此子然
時有敗累不顧疵瑕故减於右軍行書之價可謂子為
神俊父得靈和父子真行固為百代之楷法然文質相
㳂立其三估貴賤殊品置其五等三估者篆籀為上估
鍾張為中估羲獻為下估上估但有其象盖無其蹟中
估乃曠世竒蹟可貴可重有贖求者宜懸之千金或時
不尚書薰蕕同器假如委諸衢路猶可字償千金其杜
度崔瑗可與伯英價等然志乃尤古力亦微大惟妍媚
不逮於張芝衛瓘可與張為弟索靖則雄逸過之且如
右軍真書妙極又人間切須是以價齊中估古遠稀世
非無降差崔張玉也逸少金也大賈則貴其玉小商則
重其金膚淺之人多任其耳但以王書為最真草一概
略無差殊豈悟右軍之書自有五等
黃帝史周宣史鍾繇張芝王羲之
崔瑗衛瓘索靖王獻之
已上九人第一等
蔡邕張昶荀勖皇象韋誕
鍾會等度德比義並崔張之亞也可微劣右軍行
書之價
已上六人第二等
曹喜邯鄲淳羅暉趙襲崔寔
劉德昇師宜官梁鵠胡昭荀爽
張彭祖張弘傅玄魏武帝曹植
吳孫皓孫權應璩徐幹張昭
嵇康何曾衛顗杜預楊肇
樂廣劉恢司馬攸衛恒衛夫人
衛玠李式王敦郗鍳郗愔
韋昶桓玄王翼王導王洽
王珉謝安庾翼等或竒才見拔或絶世
難求並庶幾右軍草書之價
已上四十三人第三等
張嘉庾亮郗超王珣戴若思
衛瓘僧惠式王修張翼戴安道
王玄之王凝之王徽之王操之孫興公
王允之宋文帝宋武帝康昕王僧虔
謝靈運羊欣薄紹之孔琳之蕭思話
張永蕭子良齊高帝蕭子雲等互有得失
時見高深絶長續短智均力敵可敵右軍草書三
分之一
已上二十九人第四等
張越張融陶弘景阮研毛喜
僧智永虞世南歐陽詢禇遂良等可敵右軍
草書四分之一
已上九人第五等
已上率皆估其甚合者其不會意數倍相懸大凡雖則
同科物稀則貴今妍古雅漸次凌夷自漢及今降殺百
等貴遠賤近淳漓之謂也凡九十六人列之如右五等
之外盖多賢哲聲聞雖美功業未遒空有望於屠龍竟
難成於畫虎不入流品深慮遺材天寶十三載正月十
八日(法書要錄)
唐韋續九品書人論(墨池編作李嗣真)
上古創意制字務在形質自夏禹之後乃精妙間生體
操屢移實難具美今繼真約古品藻錄其長分為三等
皆旁通上中下總一百九人列之於後
上上十九人
夏禹作象形篆以銘鐘鼎
高祖神堯皇帝行隸
太宗文武皇帝行草
至道大聖大明孝皇帝八分
魯司寇文宣王大篆(題延陵季子之墓八字存)
周史籀大篆
仙人務光倒薤篆
秦相李斯小篆
後漢崔瑗隸草等書
後漢蔡邕隸篆八分
後漢杜伯度章草(時稱聖字)
後漢師宜官正隸草(靈帝好之懸於帳中及所在寢食處不忘也)
後漢王綺正隸草
魏梁鵠八分
漢張芝草(云上方崔杜不足下比羅趙有餘)
魏鍾繇正書散隸(兼撰筆髓論)
吳皇象八分
王羲之正書行草飛白(撰筆陣圖及筆勢賦)
唐張旭大小草正書(自古筆法晉王羲之傳永禪師永禪師傳陸柬之陸柬之傳旭
旭亡其中更有妙道不可傳但得其妙方自悟耳)
上中十三人
秦程邈正行
漢蕭何署及草隸
漢武帝正篆
後漢張昶八分及草
後漢王次仲正隸及八分
魏韋誕正章草及署
晉索靖行書(時人云婉若銀鈎)
晉李矩妻衛夫人正行(衛瓘女)
晉衛瓘草隸行(時人云一臺二妙)
晉羊衡母蔡夫人正書
晉衛恆隸書
晉王獻之行草飛白
齊王僧虔行草
上下十三人
漢武帝行草八分
漢張彭祖行草
魏鍾會八分
晉庾亮行草
晉庾亮荀夫人正行篆隸
晉庾翼行草
晉謝安行草
晉王洽八分隸及篆
晉桓温行草
晉虞安吉正草大篆
宋羊欣草隸
陳智永禪師正草
梁武帝篆正行草(又撰筆評)
中上十四人
後漢張昶正草
晉王克行草
晉阮籍行草
晉嵇康草
晉劉伶行草
晉王曠行隸(又撰筆心論逸少父)
晉王凝之行隸草
晉王徽之行及草隸
齊蕭思話行草
宋史稜行隸
歐陽詢正及行
陸柬之行草
禇遂良正行隸草
虞世南正草
中中十人
後漢羅暉行
後漢趙襲行隸
後漢皇甫規妻馬夫人行隸
晉阮咸行草
晉王戎行草
晉郗超行草
宋王藻之行草
梁蕭子雲行隸
陳阮研正及行
周庾信行及草
中下十二人
後漢崔寔行隸
吳大帝孫權行草
晉桓玄行隸
晉郗愔行隸
宋謝靈運行隸
齊周顒行草
齊陸彦遠行草
梁陶隠居行草
陳沈君理行隸
陳蔡聖正行草
唐賀知章大行
仙人司馬鍊師正及大篆
下上八人
魏鐘毅行隸
晉陸機行草
晉王凝之妻謝道韞行草
晉郗愔妻傅夫人正篆
齊張融行草
梁簡文帝行隸
邵陵王行草
陳張正見行草
下中十人
吳主孫皓行隸
晉王子敬行隸
晉山濤行隸
齊武帝行草
齊邱道護正草
梁陸倕行草
梁庾肩吾隸行草
隋賀混行草
唐房玄齡行草
唐薛稷行草
下下九人
蜀相許靖行草
晉虞綽行隸
齊王晏行草
晉康昕行草
齊藺靖行草
北齊劉逖行草
周單于斯彦行草
齊張士隠行草
北齊魏夫人正行(王氏法書苑)
宋朱長文續書斷
書品論
昔庾肩吾定張芝至於法高一百二十有八人為九品
李嗣真錄李斯至於張正見八十一人為十等其間有
兩存者有互見者網羅前哲固已博矣然肩吾梁人也
其去羲獻未遠其評論遠者必有據依近者皆所親見
而嗣真得承羣賢之緒餘而又益以隋唐之近迹故可
以錙銖以權之尺寸以度之列為數品然大繁則亂其
升降失中者多矣其說止於題評譬喻不求事實虚言
潤飾孰為凖䋲至張懷瓘乃討論古今自史籀至於唐
之盧藏用為神妙能三品然或失於折衷或傷於鄙俚
而叙古人之行事未備其猶病諸予欲不踵懷瓘别為
一書然自度僻處而去古益遠其所見聞皆不及懷瓘
之博且詳也雖復增損其能甚異哉於是續而補之自
隋以前能書者雖懷瓘所不錄而雜見於庾李書品竇
臮述書賦迹絶難考此不復載也懷瓘開元中嘗為翰
林供奉工書之外無聞焉此言神妙能者以言乎上中
下之號而已豈所謂聖神之神道妙之妙賢能之能哉
就乎一藝區以别矣傑立特出可謂之神運用精美可
謂之妙離俗不謬可謂之能据所傳覩精為著定苟好
惡之異商𣙜之差以俟來哲然同品之間固有優劣覧
之可以自知焉
神品三人
顔真卿張長史李陽冰
妙品十六人
唐太宗虞世南歐陽詢
歐陽通禇遂良陸柬之(高正臣附)
徐嶠之徐浩釋懷素(懷仁附)
柳公權沈傳師韓擇木
徐鉉(弟鍇及李無惑附)石曼卿蘇子美
蔡君謨
能品六十六人
唐高宗唐玄宗唐順宗
漢王元昌臨川公主(晉陽公主房鄰妻附)
楊師道裴行儉魏叔瑜(子華甥薛稷兄
叔琬王方翼附)宋令文(子之問之愻之悌附)王紹宗(孫虔禮附)
王知敬(殷仲容附)盧藏用岐王範
李邕鍾紹京(蕭祐附)韋陟
蕭誠(宋儋李璆附)王維賀知章
司馬子微(盧鴻附)張庭珪吕向
鄭虔梁昇卿史惟則(蔡有鄰李潮王
遹附)禇庭誨胡沛然(蘇靈芝附)
張懷瓘張從申叚季展
韓滉歸登鄔彤
鄭餘慶韓愈(劉禹錫柳宗元附)韓梓材(羊士諤附)
裴潾李德裕牛僧孺
李紳裴休唐玄度
盧知猷于僧翰(錢忠懿王俶附)錢惟治
錢昱李煜王著(李居簡尹熙古
仲翼)郭忠恕句中正
李建中(唐異附)釋夢英(顥彬夢正宛基附)宋綬(子敏求附)
杜衍范仲淹王洙
周越邵餗(邵必附)章友直(楊南仲元居中
附)雷簡夫康詢
張伯玉慎東美
系說
自天聖景祐以來天下之士悉於書學者稍復興起如
周子發石曼卿蘇子美蔡君謨之儔人亡迹存皆著在
篇中矣今列於廊廟布於臺閣復有數公有若韓魏公
骨力壯偉文潞公風格英爽介甫相國筆老不俗王大
參資質沉厚邵興宗思致快銳宋次道陸子履碑刻遒
麗滕元發王樂道尺牘流便王才叔以婉美稱蘇子瞻
以淳古重及蔡仲遠沈睿逹之徒皆彬彬可觀予固未
量其所至安敢品之然金閨玉堂之士布衣韋帶之流
豈乏能者哉予病且隠罕與縉紳接固不得而知也後
之與我同志者固當搜而次之
六藝之一錄卷二百八十四
