欽定四庫全書
六藝之一錄卷三百二十六錢唐倪濤撰
歴朝書譜
唐
魏徵
魏徵字玄成魏州曲城人少孤有大志通貫書術從
李密来京師擢秘書丞貞觀中為侍中進鄭國公拜
特進知門下省事太子太師謚曰文貞(唐書本傳)
貞觀中搜訪王右軍等真蹟帝令魏少師虞永興禇
河南等定其真偽又令魏禇等更署名其後(韋述叙書錄)
魏叔瑜
魏叔瑜相州曲城人徵季子豫州刺史善草隸以筆
意傳其子華及甥薛稷(唐書魏徵傳)
魏叔琬
魏叔琬叔瑜兄亦善書(墨池編)
魏華
魏華叔瑜次子檢校太子左庶子武陽縣男世稱善
書者前有虞禇後有薛魏(唐書魏徵傳)
華好書翰初與薛稷俱師於禇後習右軍行草其迹
遂過於師(書小史)
房玄齡
房玄齡字喬齊州臨淄人彦謙子幼警敏善屬文書
兼草隸太宗徇河北署行軍記室參軍即位為中書
令封邢國公進尚書左僕射更封魏終太子太傅知
門下省事謚曰文昭玄齡常恐諸子驕侈集古今家
誡書為屏風令各取一具曰留意於此足以保躬矣
(唐書本傳)
房僕射玄齡行草風流秀穎(書斷)
李嗣真書後品列中中品
竇臮述書賦評已見
杜如晦
杜如晦字克明京兆杜陵人少英爽喜書以風流自
命隋滏陽尉秦王引為府兵曹參軍歴遷兵部尚書
封蔡國公進位尚書右僕射謚曰成(唐書本傳)
楷隸草法唐初杜如晦高士廉亦深有意焉(蔡希綜法書論)
高士廉
高士廉名儉以字顯隋仁夀中舉文才甲科補治禮
郎秦王領雍州牧薦士廉為治中親重之歴吏部尚
書進封許國公遷尚書右僕射同中書門下三品知
政事謚曰文獻(唐書本傳)
太宗大購圖書寳於内庫貞觀十三年裝成排署有
特進尚書左僕射申國公臣士廉跋尾(徐浩古蹟記)
長孫無忌
長孫無忌字輔機河南洛陽人好學該博文史少與
太宗友善貞觀中進尚書右僕射冊司空知門下尚
書省事封趙國公高宗初進太尉檢校中書令(舊唐書)
唐太宗登逍遥樓詩長孫無忌楊師道行書唐萬年
宫碑隂題名永徽六年長孫無忌以下自書(金石錄)
李靖
李靖本名藥師雍州三原人姿貌瓌瑋少有文武才
略隋大業末馬邑郡丞武德三年以功授開府貞觀
中拜尚書右僕射進位衛國公謚曰景武(舊唐書)
歐陽修與劉侍讀書曰承示千文甚佳此是李靖字
唐人集為千文(歐陽文忠公集)
李靖上西嶽書(題跋已見八十卷)
竇璡
竇璡字之推隋大業末為扶風太守唐兵起以郡歸
歴民部尚書授秘書監封鄧國公貞觀初遷將作大
監謚曰安有巧思工書(唐書本傳)
李勣
李勣字懋功曹州離狐人李姓徐氏武德二年歸朝
廷授黎州總管封英國公賜姓李貞觀中授同中書
門下三品高宗立進尚書左僕射太子太師謚貞武
(唐書本傳)
宋蘇轍答子瞻寄示岐陽十五碑詩云英公與褒鄂
戈戟聞自荷何年學操筆終歲惟箭笴書成亦可愛
藝業嗟獨夥(欒城集)
殷令名
令名與其子仲容皆以能書擅名一時筆法精妙不
减歐虞(金石錄)
李嗣真書後品列上下品
唐濟度寺即令名手蹤為後代程式(述書賦注)
殷仲容
殷仲容聞禮子則天深愛其才官至申州刺史(舊唐書本傳)
述書賦注云不害之孫令名之子奕世工書官至
禮部郎中
殷侍御仲容善篆隸題署尤精(書斷)
竇臮述書賦評已見
仲容書汴州安業寺額京師裒義開業資聖寺東京
太僕寺靈州神馬觀額皆精妙曠古(述書賦注)
殷仲容書流杯亭侍宴詩(題跋已見)
岑文本
岑文本字景仁南陽棘陽人博考經史善屬文貞觀
元年除秘書郎累拜中書令贈侍中謚曰憲(舊唐書)
岑文本工飛白書(書史會要)
李百藥
李百藥字重規定州安平人開皇初授太子通事舍
人兼學士太宗至涇州召與語說之貞觀元年拜中
書舍人封安平縣男進宗正卿謚曰康百藥名臣子
才行世顯為天下推重翰藻沉欝尤其所長(舊唐書本傳)
李百藥汎愛寺碑(題跋已見)
楊師道
楊師道字景猷清警有才思歸高祖授上儀同封安
德郡公貞觀中歴遷工部尚書師道善草隸工詩謚
曰懿(唐書本傳)
師道師法虞公(書斷)
傅奕
傅奕相州鄴人隋開皇中以儀曹事漢王諒諒敗徙
扶風高祖為扶風太守禮之及即位拜太史丞貞觀
十三年卒(唐書本傳)
傅奕家貧傭書後有金帛洛陽盛稱善書而得富也
(書史會要)
薛純陀
薛純陀秘書省正字本名純陀後以純自别於時筆
法有餘點畫不失尚多隸體氣象竒偉猶有古人體
法(廣川書跋)
薛純陀學歐草(書斷)
薛純陀辨法師碑(題跋已見)
薛純砥柱銘(題跋已見)
顔勤禮
顔勤禮字敬琅琊臨沂人(真卿曾祖)幼而敏悟識量弘遠
工於篆籀尤精訓詁解褐校書郎與兩兄弟師古相
時同時為弘文崇賢學士(顔真卿家廟碑)
顔昭甫
顔昭甫字周卿勤禮之子也(真卿祖)工篆籀草隸書與
内弟殷仲容齊名而勁利過之為伯父師古所賞重
嘗得古鼎廿餘字舉朝莫識盡令讀之官侍讀贈華
州刺史(顔真卿家廟)
顔元孫
顔元孫字聿修昭甫子少孤養於舅殷仲容家尤善
草隸仲宗以能書為天下所宗人造請者牋盈几輙
令代遣得者欣然莫之能辨玄宗出諸家書蹟數十
卷曰聞公能書可為定其真偽公分别以進玄宗大
悅著干禄字書行於世(書小史)
元孫貞觀中刊正經籍因錄字體數紙以示讐校楷
書時號顔氏字樣(顔真卿干禄字書序)
顔惟貞
顔惟貞字叔堅昭甫子(真卿父)少孤育舅殷仲容氏教
筆法家貧無紙筆與兄元孫以黃土掃壁木石畫而
習之故特以草隸擅名天授元年判入高第授衢州
參軍歴長安尉太子文學累贈祕書少監國子祭酒
太子少保(家廟碑)
錢毅
李嗣真書後品列下上品評曰錢氏小篆飛白寬博
敏麗太宗貴之(書後品)
王瓚
焦山有唐王瓚一詩刻字畫全類瘞鶴銘(東觀餘論詳見瘞鶴
銘)
國詮
唐貞觀中經生國詮奉勅作指頂許字用硬黃紙書
善見律末後注諸臣有閻立本名其書精熟勻净而
近媚(都穆寓意編)
李懷琳
李懷琳洛陽人國初時好為偽迹其大急就稱王書
及七賢書假云薛道衡作序并衛夫人咄咄逼人嵇
康絶交書並懷琳之偽迹也太宗時待詔文林館(述書
賦注)
李懷琳倣晉嵇康絶交書
右唐李懷琳倣晉嵇康絶交書真蹟具載唐竇蒙述
書賦注宋周越法書苑等書歴代傳賞者也此書筋
肉豐壯位置典古如雲行水流渾然無迹高出懷琳
所作衛夫人七賢等帖上蓋叔夜書唐世尚存懷琳
得以倣之宜其高於自作至於□□□□等古字亦
有所本也劉燾無言以能書名宋亦嘗模刊於續帖
中辨論之詳見黃伯思東觀餘論此帖又經韓平原
賞閱圖印具存漁陽鮮于伯機寳愛終世行草之源
亦出於此唐初名手書文贍字妙如此者世不多見
况是法書中烜爀者也德常其寳藏之東楚湯垕君
載書於燕山張氏清容齋延祐庚申四月五日(停雲館帖)
右唐胄曹參軍李懷琳所摹絶交書今監察御史安
成張公鰲山所藏䨇鈎廓填筆墨精妙無毫髮滲漏
蓋唐摹之妙者按海岳書史及東觀餘論並言懷琳
好作偽書世莫能辨今法帖中七賢衛夫人等帖皆
出其手而唐竇氏述書賦亦云爰有懷琳厥蹟疎壯
假他人之名字作自己之形状觀此則懷琳在當時
已推其摹搨之工矣此書相傳臨嵇康本而此卷後
有右軍字不知何也續法帖雖載此書亦不言其臨
何人惟張彦遠云嘗見叔夜自書絶交書云云故黃
長睿以為此書唐世尚存懷琳見而倣之且謂中有
古字非能自作愚按此帖字蹟多類右軍在前若劉
伶阮籍字畫雖佳然皆疎宕縱逸非若此帖精神沓
拖行間茂密卓然名家也且其文與文選所載微有
不同尤不可曉而長睿云此書去七賢衛夫人遠甚
蓋亦有所疑也豈右軍嘗書此帖而懷琳摹之耶抑
懷琳好右軍之蹟倣而為之耶正德庚辰十月晦跋
(甫田集)
謝道士
有姓謝名道士者能為繭紙嘗書大急就兩本各十
紙言詞鄙下跋尾分明徐唐沈范蹤跡烜赫勞茹装
背特以質錢貞觀中勅頻搜尋彼之錢主封以詣闕
太宗殊喜賜縑二百疋(述書賦注)
趙模
趙模史闕其傳不知何許人也模喜書工臨倣始習
羲獻學集成千文其合處不减懷仁然古勁則不逮
蓋翰墨之祖必語羲獻而師之者世難其人如晚生
輩以家學相承為一律非不以王氏為宗然其泥於
形似而俗惡凡下者病在索馬於唐肆浮屠氏懷仁
乃能稍得故步固不易得然至於犇逸絶塵處則又
不可同日而語若模之書復出懷仁下則所謂思其
上者不可得又思其次也噫古人真難到耶觀模集
書一帖頗工楷法信前人之論為不謬今御府所藏
正書一模集千文(宣和書譜)
趙模摹集晉人千文(題䟦三則已見)
趙參軍摹集晉千文
山隂繭紙入昭陵江右空傳瘞鶴銘賴有貞觀供奉
筆硬黃䨇勒集儀型丹邱夏克復(珊瑚網)
禇登善有自書聖教序筆法極類右軍後人遂謂唐
集聖教序非集聚之集乃學習之習也是殆不然今
觀趙供奉所摹千字文一鈎一畫步武右軍極似聖
教序乃知前人所集真集而書之者非習字書奴明
矣千古之疑一朝盡釋快哉此筆今不可再得仲宣
其寳之勿輕示人也天啟壬戌初夏范允臨題(同上)
趙模書高士廉塋兆記(題跋已見)
韓道政
韓道政(太宗時人)帝命供奉搨書人趙模韓道政馮承素
諸葛貞等四人各&KR1213;蘭亭數本以賜皇太子諸王近
臣(何延之蘭亭記)
馮承素
搨本樂毅論是貞元十二年四月九日勅内出樂毅
論是王右軍真蹟令將仕即直弘文館馮承素摹寫
賜司空趙國公長孫無忌開府儀同三司尚書左僕
射梁國公房玄齡特進尚書左僕射申國公高士廉
吏部尚書侯君集特進魏國公魏徵侍郎護安德郡
開國公楊師道等六人於是在外乃有六本並筆勢
精妙備盡楷則也禇遂良記(書畫題跋記)
彦遠家有馮承素蘭亭元和十三年詔取書畫遂進
入内今有承素樂毅論在並有太宗手批其後張彦
遠記(同上)
山谷老人論書要字中有筆此帖近之然非有研臼
筆麓者不足以知此隆慶己巳春日從三橋寓齋擕
歸諦觀因題其後歸之建業胡汝嘉記事(珊瑚網)
諸葛貞
太宗勅馮承素諸葛貞搨樂毅論及雜帖數本賜長
孫無忌等六人(武平一徐氏法書記)
湯普徹
太宗嘗令搨書人湯普徹等搨蘭亭賜梁公房玄齡
以下八人普徹竊搨以出故在外傳之(徐氏法書記)
上官儀
上官儀字游韶陕州陕人工文詞涉貫墳典貞觀初
擢進士第召授弘文館學士遷秘書郎高宗即位為
秘書少監進西臺侍郎儀工詩其詞綺錯婉媚貴顯
人多傚之謂為上官體中宗時追贈中書令楚國公
(唐書本傳)
上官儀師法虞公(書斷)
劉伯莊
劉伯莊徐州彭城人貞觀中累除弘文館學士與許
敬宗等參修文思博要及文館詞林龍朔中終崇賢
館學士(舊唐書本傳)
伯莊師法虞公(書斷)
張志遜
張志遜虞纂之亞也(書斷)
陸柬之
陸柬之蘇州吴人元方伯父善書名家官太子司議
郎(唐書陸元方傳)
陸柬之吴郡人官至朝散大夫太子司議郎虞世南
之甥少學舅氏臨寫所合亦猶張翼換羲之表奏蔡
邕為平子後身而晚習二王尤尚其古中年之迹猶有
怯懦總章已後乃備筋骨殊矜質朴耻夫綺靡故欲
暴露疵同乎馬不齊髦人不櫛沐雖為時所鄙回也
不愚拙於自媒有若通人君子尤善運筆或至興會
則窮理極趣矣調雖古澀亦猶文王嗜菖蒲葅孔子
蹙額而嘗之三年乃得其味一覽未窮沉研始精然
工於效倣劣於獨斷以此為少也隸行入妙章草入
能(書斷)
陸柬之官至太子司議郎虞世南甥也少學舅氏書
多作行字晚擅出藍之譽遂將咄逼羲獻落筆渾成
耻為飄颺綺靡之習如馬不齊髦人不櫛沐雖為時
鄙要是通人之逹觀但覽之者未必便能識其佳處
論者以為如偃蓋之松節節加勁亦知言哉然人材
固自有分限柬之書其隸行入妙章草草書入能是
亦未免其利鈍也書頭陀碑急就章龍華寺額武邱
東山碑最聞於時此所存者特頭陀碑急就章耳今
御府所藏六行書蘭若碑頭陀寺記蘭亭
詩臨王羲之蘭亭叙千文草書急就章(宣和
書譜)
李嗣真書後品列中中品
竇臮述書賦評已見
柬之以書專家與歐禇齊名隸行入妙草入能隸行
於今殆絶遺蹟嘗觀其草書意古筆老信乎名不虚
得也(墨池編)
陸柬之蘭亭詩卷
柬之為虞永興外甥書法足當宅相真蹟絶少曾見
蘭亭詩五首於項子京宅書法絶似定武本褉帖凡
二百六十字漫漶者廿餘字墨氣若新精彩飛動大
是神物後歸余前有趙字後有神品二字印記當是
魏國故物(馮夢禎快雪堂集)
陸柬之千文(題跋已見)
陸柬之頭陀寺碑
陸彦遠
陸彦遠柬之子贊善大夫(唐書宰相世系傳)
彦遠時謂小陸傳父書法以傳張旭(書史會要)
陸景融
陸景融元方子(柬之從孫)博學工筆札以蔭補千牛累遷
工部尚書東都留守(唐書本傳)
景融以博學工書擅名一時行楷既實且美(書史會要)
陸曾
陸曾彦遠從孫(唐書宰相世系表)
曾楷隸行草分篆飛白臨諸家帖無不逼真(書史會要)
陸峴
陸峴景融曾孫潤州司戶參軍(宰相世系表)
峴能精書學著名當時(書史會要)
高正臣
高正臣廣平人官至衛尉少卿習右軍之法脂肉頗
多骨氣微少修容整服尚有風流可謂堂堂乎張也
玄宗甚愛其書懷瓘先君與高有舊朝士就高乞書
馮先君書之高曾與人書十五紙先君戲換五紙以
示高不辨客曰有人換公書公笑曰必張公也終不
能辨宋令文曰力則張勝態則高強有人求高書一
屏障曰正臣故人在申州書與僕類可往求之先君
乃與書之自任潤州湖州筋骨漸備比見蓄者多謂
為禇後任申卲等州體法又變幾合於古矣陸東之
為高書告身高常嫌不將入帙後為鼠所傷持示先
君曰此鼠正解正臣意耳風調不合一至於此正臣
隸行草入能(書斷)
金陵有高正臣書字畫殊有歐虞法(東觀餘論)
高正臣明徵君碑(題跋已見)
張紹先
張紹先(懷瓘之父事見上)紹先宗二王(書史會要)
王方翼
王方翼字仲翔并州祁人也方翼早孤貧甚乃雜庸
保執苦燎松丸墨太宗時擢右千牛高宗立從祖女
弟為皇后調安定令累遷庭州刺史封太原郡公善
書與魏叔琬齊名(唐書本傳)
裴行儉
裴行儉字守約絳州聞喜人貞觀中舉明經儀鳳二
年拜吏部尚書兼檢校右衛大將軍封聞喜縣公贈
揚州大都督謚曰獻行儉工草隸名家(唐書本傳)
裴行儉河東人官至兵部尚書工草書行及章草並
入能有若縉紳之士其貌偉然華衮金章從容省闥
(書斷)
裴行儉字守約絳州聞喜人官至禮部尚書檢校右
衛大將軍復為金牙道大總管卒贈幽州刺史謚曰
獻行儉善用兵大將軍蘇定方一見竒之盡畀之以
術麟德二年擢安西都督西域諸國多慕義歸附召
為司文少卿遷吏部與李欽元馬載同典選有能名
時號裴馬工草隸以書名家高宗嘗以絹素詔寫文
選書奏極嘉賞因厚賜賚以奬之行儉每自許禇遂
良非精筆佳墨未嘗輙書不擇筆墨而妍捷者余與
虞世南耳所撰選譜草字體數萬言後之學者往往
宗之然書帖罕傳蓋行儉以用兵有功唐室提孤軍
深入萬里兵不血刃而叛黨擒夷自是以功揜其他
能也今御府所藏草書一千文(宣和書譜)
裴行儉以書知名而世罕傳之嘗見一帖寫兵法字
甚怪放劉無言云行儉所書千文亦工(東觀餘論)
裴延休
裴延休(行儉次子)并州文水令世載文雄家傳草聖(張說太尉
裴行儉神道碑)
宋令文
宋令文虢州弘農人有勇力工書善屬文高宗時為
左饒衛郎將東臺詳正學士(舊唐書本傳)
宋令文河南陕人官至左衛中郎將竒姿偉麗有三
絶曰書畫力尤於書備兼諸體偏意在草甚欲究能
翰簡翩翩甚得書之媚趣若與高卿比權量力則騶
忌之類徐公也(書斷)
李亘
李亘(高宗時人)徐彦伯為蒲州司兵參軍時司戶韋暠善
判司士李亘工書徐彦伯屬辭時稱河東三絶(唐書徐彦
伯傳)
趙持滿
趙持滿長孫詮之甥工書善騎射力摶虎走逐馬而
仁厚下士京師無貴賤皆慕之官至凉州刺史(唐書長孫
無忌傳)
狄仁傑
狄仁傑字懷英并州太原人舉明經天授二年以地
官侍郎同鳳閣鸞臺平章事歴除内史謚曰文惠睿
宗封梁國公(唐書)
大足中則天太后賞納言狄仁傑能書仁傑云臣自
幼以来不見好本只率愚性何由得能則天乃内出
二王真蹟二十卷遣五品中使示諸宰相看訖表謝
登時將入(徐浩古蹟記)
王方慶
王方慶名綝以字顯雍州咸陽人起家越王府參軍
武后時封石泉縣子歴遷鸞臺侍郎同鸞臺鳳閣平
章事后嘗就求羲之書方慶上十一世祖導等二十
八人書共十篇后御武成殿徧示羣臣詔中書舍人
崔融序其代閥號寳章集復以賜方慶士人歆其寵
卒贈兖州都督謚曰貞(唐書本傳)
王方慶王氏八體書範四卷王氏工書状十五卷(唐書
藝文志)
石泉公王方慶素尚豪翰每還私第必請鍾紹京盛
論法書方慶常疾須紹京言書輙佳右相湯再思以
為鍾君可愈王侍郎疾也(書史會要)
王晙
王晙方慶少子工書知名官至殿中侍御史(舊唐書方慶傳)
杜審言
杜審言襄州襄陽人進士舉雅善五言詩工書翰有
能名然恃才謇傲嘗謂人曰吾之文章合得屈宋作
衙官吾之書蹟合得王羲之北面其矜誕如此則天
時遷膳部員外郎神龍初授國子監主薄加修文館
直學士(舊唐書本傳)
宋之問
宋之問字延清一名少連令文子偉儀貌雄於辨甫
冠武后召直習藝館左奉宸内供奉景龍中遷考功
員外郎睿宗立詔流欽州魏建安後迄江左詩律屢
變及之問沈佺期又加靡麗學者宗之號為沈宋(唐書)
宋太平興國二年袁州獻宋之問書龍鳴寺碑(玉海)
之問工真行天性卓絶(書史會要)
宋之愻
宋之愻令文子之問弟為連州參軍初父令文富文
辭且工書有力絶人世稱三絶後之問以文章起其
弟之悌以蹻勇聞之愻精草隸世謂皆得父一絶(唐書
本傳)
宋之愻襄州刺史封公碑(題跋見前)
孫過庭
孫虔禮字過庭陳留人官至率府錄事參軍博雅有
文章草書憲章二王工於用筆俊拔剛斷尚異好竒
然所謂少功用有天材真行之書亞於草矣嘗作運
筆論亦得書之指趣也與王秘監相善王則過於遲
緩此公傷於急速使二子寬猛相濟斯為合矣雖管
夷吾失於奢晏平仲失於儉終為賢大夫也過庭隸
行草入能(書斷)
孫過庭好古博雅工文辭得名翰墨間作草書咄咄
逼羲獻尤妙於用筆儁拔剛斷出於天材非功用積
習所至善臨摹往往真偽不能辨文皇嘗謂過庭小
字書亂二王蓋其似真可知也作運筆論字逾數千
言妙有作字之旨學者宗以為法然落筆喜急速議
者病之要是其自得趣也今御府所藏草書三書
譜序上下二千文(宣和書譜)
竇臮述書賦評己見
孫過庭書譜
過庭書至能品嘗著書論妙盡其趣即書譜也宋高
廟垂情藝文嘗謂此譜妙備草法手不少置石本惟
太清樓所刻最為精絶(王鏊姑蘇志)
孫虔禮書譜刻石凡三其一秘閣續帖末有宣政印
記者最為完文今不可復得矣余遊燕中有偽作古
色以鬻者其刻亦佳而中有兩訛字蓋秘閣之帖遺
於後而紙敝墨渝刻者承之賴以辨耳其一本有宣
政印記而前缺一二十字蓋自内府出而卷首稍刓
破然自真蹟上翻刻故獨佳中間結搆波撇皆在其
三為文氏停雲館刻則影嚮耳虔禮書名烺烺一時
獨竇臮貶曰凡草閭閻之類此帖濃潤圓熟幾在山
隂堂室後復縱放有渴猊游龍之勢細玩之則所謂
一字萬同者美璧之微瑕故不能掩也因書於第二
本後(弇州山人藁)
孫過庭書景福殿賦
書家評孫過庭章草用筆雋拔如丹崖絶壑筆勢堅
勁予不能無疑觀此帖用筆稽古有漢魏之風終卷
結字無點畫差謬書賦云千紙一類一字萬同蓋知
非虚談也近見王内翰所藏書譜真蹟與此賦極相
類又有墨本千文差不逮矣建中靖國元年春三月
曾肇題於玉堂之西軒(戲鴻堂法帖)
孫過庭草書千文(題跋俱見前)
鍾紹京
鍾紹京虔州贑人也初為司農錄事以工書直鳳閣
則天時明堂門額九鼎之銘及諸宫殿門牓皆紹京
所題景龍中拜中書令封越國公後為少詹事年八
十餘卒(舊唐書本傳)
紹京嗜書畫如王羲之王獻之禇遂良真蹟藏家者
至數十百卷然自書微怯不足逮前輩云(墨池編)
張昌宗搜訪天下圖書以紹京妙識古今奏請直秘
書寳匣竒蹟莫不徧覽明皇在藩邸愛重其書(書史會要)
鍾紹京襄州徧學寺禪院碑
鍾紹京楊歴碑
鍾紹京千文
鍾紹京書遁甲神經
右鍾紹京書遁甲神經有宣和政和小璽宋徽宗標
識倪元鎮家藏有元鎮跋語筆法精妙廻腕藏鋒得
子敬神髓趙文敏正書實祖之余從真蹟臨寫數行
鍾書世無傳本自可以意求耳(畫禪室隨筆)
王知敬
王知敬洛陽人官至太子家令工草及行尤善章草
入能膚骨兼有戈戟足以自衛毛翮足以飛翻若翼
大略宏圖摩霄殄寇則未竒也房僕射玄齡與此公
同品房行草風流秀穎可與亞能又殷侍御仲容善
篆隸題署尤精亦王之雁行也(書斷)
知敬工正行善署書與殷同工而異曲當時䨇絶天
后詔一人署一寺額仲容題資聖知敬題清禪清禪
資聖寺俱為獨絶至今路人識者駐馬往觀(述書賦注)
李嗣真書後品列中中品
竇臮述書賦評己見
知敬善隸草行評者謂如麒麟將騰鸞鳳欲翥(墨池編)
王友貞
王友貞少為司經局正字歴長水令罷歸中宗詔為
司議郎不就神龍初以太子中舍人徵固辭玄宗在
東宫以蒲車召不至卒贈銀青光禄大夫(唐書)
書家父子最著者唐王知敬子友貞(震澤集)
王紹宗
王紹宗字承烈江都人少貧嗜學工草隸客居僧房
寫書取庸自給凡三十年庸足給一月即止不取贏
武后召擢太子文學累進秘書少監紹宗雅修飾當
時公卿莫不慕悅其風(唐書)
王紹宗字承烈江都人父修禮越王友道雲孫也承
烈官至秘書少監清鑒遠識才高書古祖述子敬欽
羡柬之其中年小真書體象尤異沉邃堅密雖華不
逮陸而古乃齊之其行草及章草次於真晚節之草
則攻乎異端度越繩墨薰蕕同器玉石兼儲苦以敗
為瑕筆乖其指嘗與人云鄙夫書翰無功者特由微
水墨之積習常清心率意虚神静思以取之每與吴
中陸大夫論及此道明朝必不覺已進陸於後密訪
知之嗟賞不少將余比虞君以虞亦不臨寫故也但
心準目想而已聞虞眠布被中恒手畫腹與余正同
也阮交州斷割不足陸大夫蕪穢有餘此公尤甚於
陸也又曾謂所親曰自恨不能專有功禇雖以過陸
猶未及承烈隸行章草入能(書斷)
竇臮述書賦評見
王嗣宗
紹宗兄嗣宗亦善書况之二陸則少監可比德於平
原矣(書斷)
盧藏用
盧藏用字子潛幽州范陽人能屬文舉進士不得調
與兄徵明偕隠終南少室二山長安中召授左拾遺
歴尚書右丞藏用工草隸大小篆八分士貴其多能
(唐書)
盧藏用字子潛京兆長安人官至黃門侍郎書則幼
尚孫草晚師逸少雖闕於工稍閑體範八分之製頗
傷疎野若况之前列則有奔馳之勢如傳之後昆亦
有規矩之法子潛隸行草入能(書斷)
楊庭
楊庭不知何許人也為時經生作字得楷法之妙長
夀間一時為流輩推許唐以武后好竒立異自我作
古至輙易一十九字當時如薛稷之流亦復宗之庭
嘗書五藴論悉用武后所易字而卷尾繋經生臣名
要是一時奉命自應爾耳唐書法至經生自成一律
其間故有超絶者便為名書如庭書是亦有可觀者
今御府所藏正書一五藴論(宣和書譜)
賈膺福
賈膺福曹州冤句人懷州刺史敦實子光天中歴左
散騎常侍弘文館學士(舊唐書本傳)
周大雲寺碑賈膺福撰并八分書其筆法精妙後又
得唐修封禪記賈膺福撰并正書字為小楷尤工妙
可喜
薛昌容李元振
武后鑄九州鼎圖寫山川物産之象命工書人著作
郎賈膺福殿中丞薛昌容鳳閣主事李元振司農錄
事鍾紹京分題之(舊唐書禮儀志)
唐奉一
唐奉一齊州人善書翰武后時為侍御史(御史臺記)
唐奉一中興聖教序(題跋見前)
李巖
李巖趙州高邑人中宗時授右宗衛兵曹參軍累遷
諫議大夫封贊皇縣伯終兵部侍郎巗善草隸(唐書本傳)
崔液
崔液字潤甫定州安喜人工五言詩官至殿中侍御
史(唐書崔仁師傳)
宋樓鑰跋李少陵修褉詩序云唐文皇之賜韓王有
崔潤甫之題若李重光撥鐙書無能效之者(攻媿集)
劉昇
劉昇徐州彭城人景雲中授右武衛騎曹參軍開元
中累遷中書舍人太子右庶子昇能文善草隸(唐書本傳)
劉昇華嶽昭應碑(題跋見前)
徐師道
徐師道字太真會稽人少有至行不干仕進裴行儉
辟賓幕授九隴尉棄官歸隠及終謚文行先生師道
精於翰墨(墨池編)
徐浩古蹟記云臣先祖故益州九隴縣尉贈吏部侍
郎師道臣先考故洺州刺史贈左常侍嶠之真行草
皆名冠古今無與為比(法書要錄)
徐嶠之
徐嶠之字惟岳嘗歴趙洺州刺史不載於史而附見
於朱長文墨池編嶠之平時耿耿有高節如狄仁傑
姚崇交辟皆不就張易之勢傾當世而敢以語摧之
終能左右張柬之等扶中宗復唐室自晦不伐故人
莫之知也作字名播於時正書遒媚有楷法今傳於
世者草字而已評其字謂如廻鸞顧鵲之勢識者不
以為過初嶠之父師道已精於書嶠之復以善書稱
且以法授其子浩故浩書又傑然為一家法自師道
至浩蓋三世矣是亦熟於翰墨之場者也今御府所
藏草書一天童經(宣和書譜)
徐嶠之字惟岳純孝積學狄梁公魏齊公姚梁公交
辟之嘗面誚張易之而左右五王迎立中宗歴趙潮
洺州刺史正書行書遒媚有楷法嘗進書六體手詔
答曰卿進書甚可觀覽廻鸞顧鵲墜露凝雲雖古人
臨池懸帳之妙何以過此賜物四十段旌之(墨池編)
平授
平授常州刺史平貞眘少子八分之妙獨善當時(張燕
公集)
鄭萬鈞
代國公主名華字華婉下嫁鄭萬鈞(公主列傳)
張說般若心經贊序云秘書少監駙馬都尉滎陽鄭
萬鈞深藝之士也學有傳癖書成草聖乃揮灑手翰
鐫刻心經道存文字意齊天壤國老張說聞而嘉焉
(唐文粹)
鄭萬鈞草書心經(題跋見七十一卷)
鄭萬鈞代國長公主碑(題跋見前)
蕭瑀
蕭瑀字時文後梁明帝子入唐封宋國公貞觀中拜
太子太保同中書門下三品謚貞褊宋紹興秘閣
續法帖内有其蹟(書史會要)
孫思邈
孫思邈京兆人善言老莊居太白山太宗初召詣京
師欲官之不受永淳初卒年百餘歲宋紹興秘閣
續法帖内有其蹟(書史會要)
劉仁軌
劉仁軌字正則少貧好學值亂不能安業每動止畫
地書空寓所習卒以通博聞累遷尚書右僕射謚文
獻(唐書)劉仁軌善書(書史會要)
魏元忠
魏元忠宋州人歴官中書令封齊國公魏元忠善
草書(書史會要)
李嶠
李嶠字巨山為兒時夢人遺䨇筆自是有文辭神龍
中為中書令封趙國公嶠富才思與崔融蘇味道齊
名(唐書)唐道州碧落洞元結改曰無為洞篆刻在焉
李嶠有篆額(格古要論)
沈佺期
字雲卿歴官中書舍人太子詹事佺期以工書著
名(書史會要)
席豫
席豫襄陽人徙家河南開元中累遷吏部侍郎天寳
初改尚書左丞豫性謹雖與子弟書疏及吏曹簿領
未嘗草書謂人曰不敬他人是自不敬也或曰此事
甚細卿何介意豫曰細猶不謹而况巨耶天寳七載
卒贈江陵大都督謚曰文(舊唐書)
六藝之一錄卷三百二十六
