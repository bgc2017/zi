欽定四庫全書
六藝之一錄卷二百七十五錢唐倪濤撰
歴朝書論五
梁武帝觀鍾繇書法十二意
平(謂横也)直(謂縱也)均(謂間也)密(謂際也)鋒(謂端也)力(謂體也)
輕(謂屈也)決(謂索掣也)補(謂不足也)損(謂有餘也)巧(謂布置也)稱(謂大小也)
字外之奇文所不書世之學者宗二王元常逸迹曾不
睥睨羲之有過人之論後生遂爾雷同元常謂之古肥
子敬謂之今瘦今古既殊肥瘦頗反如自省覽有異衆
說張芝鍾繇巧趣精細殆同機神肥瘦古今豈易致意
真跡雖少可得而推逸少至學鍾書勢巧形密及其獨
運意疎字緩譬猶楚音習夏不能無楚過言不悒未為
篤論又子敬之不迨逸少猶逸少之不迨元常學子敬
者如畫虎也學元常者如畫龍也余雖不習偶見其理
不習而言必慕之歟聊復自記以補其闕非欲明解強
以示物也儻有均思思盈半矣(書苑精華)
隋僧智果心成頌
迴展右肩
頭項長者向右展寧宣臺尚字是(非為頭項長)
長舒左足
有脚者向左舒寳典其類字是(謂亻彳木扌之類非其典之類)
峻拔一角
字方者擡右角國用周字是
潛虚半腹
畫稍麤於左右亦須著遠近均勻遞相覆蓋放令右
虚用見岡月字是
間合間開
無字等四點四畫為縱上心開則下合也
隔仰隔覆
並字隔二畺字隔三皆斟酌二三字抑覆用之
迴互畱放
謂字有磔掠重者若爻字上住下放茶字上放下住
是也不可并放
變換垂縮
謂兩竪畫一垂一縮并字右縮左垂斤字右垂左縮
上下亦然
繁則減除
王書懸字虞書毚字皆去下一點張書盛字改血從
皿也(盛本從皿)
疎當補續
王書神字處字皆加一點却字卩從阝是也
分若抵背
謂縱也卅册之類皆須自立其抵背鍾王歐虞皆守
之
合如對目
謂逢也八字州字皆須潛相曯視
孤單必大
一點一畫成其獨立者是也
重並仍促
謂昌吕爻棗等字上小林棘絲羽等字左促森淼字
兼用之
以側映斜
丿為斜□為側交欠以入之類是也
以斜附曲
謂人為曲女安必互之類是也
覃精一字功歸自得盈虚
向背仰覆垂縮迴互不失也
統視連行妙在相承起復
行行皆相映帶聯屬而不背違也(蘇霖書法鈎玄)
唐太宗筆法訣
夫欲書之時當收視反聽絶慮凝神心正氣和則契於
玄妙心神不正字則敧斜志氣不和書必顛覆其道同
魯廟之器虚則敧滿則覆中則正正者沖和之謂也
大抵腕竪則鋒正鋒正則四面勢全次實指指實則節
力均平次虚掌掌虚則運用便易
為點必收貴緊而重
為畫必勒貴澀而遲
為撆必掠貴險而勁
為䜿必努貴戰而雄
為戈必潤貴遲疑而右顧
為環必郁貴蹙鋒而總轉
為波必磔貴三折而遣豪
側不得平其筆
勒不得卧其筆
努不宜直直則失力
趯須存其筆鋒得勢而出
策須仰策而收
掠須筆鋒左出而利
啄須卧筆而疾罨
磔須戰筆發外得意徐乃出之
夫點要作稜角忌於員平
合策處策年字是也
合勒處勒士字是也
凡横畫並仰上覆收士字是也
三須解磔上平中仰下覆春主字是也凡三畫悉用之
合掠即掠戶字是也
彡乃形影字右邊不可一向為之須背下撆之
爻須上磔衂鋒下磔放出不可雙出
多字四撆一縮二少縮三亦縮四須出鋒巧在乎躪躒
則古秀而意深拙在乎輕浮則薄俗而直置採摭菁葩
芟薙蕪穢庶近乎翰墨脫專執自賢闕於師授則衆病
蜂起衡鑑徒懸於闇矣(書苑菁華)
唐歐陽詢八法
丶如高峰之墮石
乀似長空之初月
一若千里之陣雲
亅如萬歲之枯藤
乀勁松倒折落挂石厓
&KR1525;如萬鈞之弩發
丿利劍截斷犀象之角牙
□一波常三過筆
澄神静慮端巳正容秉筆思生臨池志逸虚拳直腕指
齊掌空意在筆前文向思後分間布白勿令偏側墨淡
則傷神彩絶濃必滯鋒豪肥則為鈍瘦則露骨勿使傷
於軟弱不須怒降為奇四面停勻八邊俱備短長合度麤
細折中心眼凖程疎密敧正筋骨精神隨其大小不可頭
輕尾重無令左短右長斜正如人上稱下載東映西帶氣
宇融和精神灑落省此微言孰為不可也(王氏法書苑)
永字八法
禁經云八法起於隸字之始自崔張鍾王傳授所用該
於萬字墨道之最不可不明也隋僧智永發其旨趣授
於虞秘監世南自兹傳授遂廣彰焉李陽冰云昔逸少
攻書多載十五年偏攻永字以其備八法之勢能通一
切字也八法者永字八畫是矣
丶一點為側亠二横為勒
□三竪為努□四挑為趯
□五左上為策□六左下為掠
□七右上為啄永八右下為磔
訣一(一作顔真卿八法頌)
側蹲䲭而墜石勒緩縱以藏機
努彎環而勢曲趯峻快以如錐
策依稀而似勒掠髣髴以宜肥
啄騰凌而速進磔抑趞以遲移
訣二(一作柳宗元八法頌)
側不愧卧勒常患平
努過直而力敗趯宜存而勢生
策仰收而暗揭掠左出而鋒輕
啄倉皇而疾掩磔䟐趞以開撐
永字八法詳說
側勢第一
側不得平其筆當側筆就右為之口訣云先右揭其腕次
輕蹲其鋒取勢緊則乘機頓挫借勢出之疾則失中過又
成俗夫側鋒顧右借勢而側之從勁輕揭潛出務於勒也
問曰側不言點而言側何也
論曰謂筆鋒顧右審其勢險而側之故名側也止言點
則不明顧右無存鋒向背墜墨之勢若左顧右側則横
敵無力故側不險則失於鈍鈍則芒角隠而書之神格
喪矣筆訣云側者側下其筆使墨精暗墜徐乃反揭則
稜利矣
勒勢第二
勒不得卧其筆中高兩頭下以筆心壓之口訣云頭傍
鋒仰策次迅收若一出揭筆不趯而暗收則薄員而疎
筆無力矣夫勒筆鋒似及於紙須微進仰策峻趯
問曰勒不言畫而言勒何也
論曰勒者趯筆而行承其虚畫取其勁澀則功成矣今
止言畫者慮在不趯一出便畫則鋒拳而怯薄也夫勒
者藉於竪䟐䟐則筆勁澀亡其流滑微可稱工矣筆訣
云策筆須勒仰筆覆收準此則形勢自彰矣
努勢第三
努不宜直其筆直則無力立筆左偃而下最須有力又
云須發勢而卷筆若折骨而爭力口訣云凡傍卷微曲
蹙筆累走而進之直則衆勢失力滯則神氣怯散夫努
須側鋒顧右潛趯輕挫其揭
問曰畫者中心聚畫也今謂之努何也
論曰努者勢微努曰努在乎趯筆下行若直置其畫則
形員勢質書之病也筆訣云努筆之法竪筆徐行近左
引勢勢不欲直直則無力矣
趯勢第四
趯須蹲鋒得勢而出出則暗收又云前畫卷則别歛心
而出之口訣云傍鋒輕揭借勢勢不勁筆不挫則意不
深趯與挑一也鋒貴於澀出適期於倒收所謂欲挑還
置也夫趯自努出潜鋒輕挫借勢而趯之
問曰字之出鋒謂之挑今更言趯何也
論曰挑者語之小異而其體一也夫趯者筆鋒去而言
之趯自努畫收鋒竪筆潛勁借勢而趯之筆訣云即是
努筆下殺筆趯起是也法須挫衂轉筆出鋒佇思消息
則神縱不墜矣
策勢第五
策須斫筆背發而仰收則背斫仰策也兩頭高中以筆
心舉之口訣云仰筆潛鋒以鱗勒之法揭腕趯勢於右
潛鋒之要在畫勢暗捷歸於右也夫策筆仰鋒竪趯微
勁借勢峻顧於掠也
問曰策一名折異畫今謂之策何也
論曰策之與畫理亦固殊仰筆趯鋒輕擡而進故曰策
也若及紙便畫不務遲澀向背偃仰者此備畫耳筆訣
云始築筆而仰策徐轉筆而成形是也
掠勢第六
掠者拂掠須迅其鋒左出而欲利又云微曲而下筆心
至卷處口訣云撇過謂之掠借於策勢以輕駐鋒右揭
其腕加以迅出勢旋於左法在澀而勁意欲暢而婉遲
畱則傷於緩滯夫側鋒左出謂之掠
問曰掠一名分發今稱為掠何也
論曰掠廼徐疾有凖隨手遣鋒自左出取勁險盡而為
節發則一出運用無的故掠之精旨可守矣夫掠之筆
趣意欲畱而必勁又孫過庭書譜云遣不常速明矣筆
訣云從策筆下左出而鋒利不墜則自然佳
啄勢第七
啄者如禽之啄物也立筆下罨須疾為勝又云形似鳥
獸卧斫斜發亦云卧筆疾罨右出口訣云右向左之勢
為卷啄按筆蹲鋒潜蹙於右借勢收鋒迅擲旋右須精
險衂去之不可緩滯夫筆鋒及紙為啄在潛勒而啄之
問曰撇之與啄同出異名何也
論曰夫撇者蒙俗之言啄者因勢而立故非妄飾貽誤
學者啄用輕勁為勝去浮怯重體為工攻之遠源或不
妄耳筆訣云啄筆速進勁若鐵石則勢成也
磔勢第八
磔者不徐不疾戰行欲卷復駐而去之又云䟐筆戰行
翻筆轉下而出筆磔之口訣云右送之波皆名磔右揭
其腕逐勢緊䟐傍筆迅磔盡勢輕揭而潛收在勁迅得
之夫磔法筆鋒須䟐勢欲險而澀得勢而輕揭暗收存
勢候其勢盡而磔之
問曰發波之筆今謂之磔何也
論曰發波之法循古無蹤原其用筆磔法為徑磔豪聳
過法存乎神而磔之義明矣凡磔若左顧右則勢鈍矣
䟐重鋒緩則勢肥須遒勁而遲澀之凡險勁風骨泥滯
存亡以法師心以志專本則自然暗合旨趣矣筆訣云
始入筆緊築而微仰便下徐行勢足而後磔之其筆或
藏鋒出鋒由心所好也(書苑菁華)
翰林禁經九生法(文獻通考翰林禁經八卷晁氏曰唐李陽冰撰論書勢筆
法所禁故以名書)
一生筆純豪為心軟而復健
二生紙新出篋笥潤滑易書即受其墨若久露風日枯
燥難用
三生硯用則貯水畢則乾之司馬云硯石不可浸潤
四生水義在新汲不可久停停不堪用
五生墨隨要旋研凌利墨光為上研多則泥鈍也
六生手適攜執勞腕則無凖
七生神凝神静思不可煩燥
八生目寢息適寤光朗分明
九生景天氣清朗人心舒悦乃可言書也
右此九法不可廢忘忽而怠之則其瑕矣(書苑菁華)
翰林密論二十四條用筆法
點法口訣云作點向左以中指斜頓向右以大指齊
頓作報答便以中指挫鋒須收鋒在内按筆而收之又
衂側下其筆含濡其鋒摩輪簇心然後收筆慎在員平
禁經云點如利鑚鏤金是也又半蟻法宜字上用之為
避其傍點又側下其筆使墨精闇墜徐乃反揭則稜利
矣右軍云作點之法皆須落落如大石當衢又云點不
變為布棋要通變也又有打點單以指送筆似打物之
勢甚難用也
一畫法口訣云作横畫皆用大指遣之若作策法即指
擡筆上若作勒法即用中指鈎筆澀進覆畫以中指頓
筆然後以大指遣至盡處此三勢相近用法不同也鱗
勒法須仰收禁經云畫如長錐界石是也又緊走仰收
似長舟截小渚兩頭勢起使芒角不失遒潤借勢不策
不鱗勒稍須收之取古勁枯澀無求活利凡在字上宜
用之
&KR1899;筆法初緊策中擡鋒輕勁微勒向右按衂古經云鍾
書宣示字長畫用又云畫不變為布算行草法云勢須
嶮策露鋒飛動為勝
三三畫法口訣云上潛鋒平勒中背筆仰策下緊趯覆
收名遞相解摘古經云黃庭三關字用草法上衂側中
策下奮筆横飛名遞相聳峙以嶮利為勝
丨懸針法口訣云鋒須先發管逐勢行趯筆緊收澀進
如錐畫沙禁經云懸針如長錐綴地是也又契字下雙
筆須一努一垂變換用之三勢不同或垂或趯或外掠
而中努右軍云懸針垂露難為體制衛夫人云如萬歲
枯藤臨池訣云懸針法蘭亭年字盡其勢也
丨垂露法口訣云鋒管齊下勢盡殺筆縮鋒又始築筆
而極力終注鋒而作努又垂不縮此言頓筆以摧挫為
功右軍云竪如筍抽寒谷是也臨池訣云垂露本篆脚
名玉筯如古釵倚物也
&KR2151;背抛法口訣云蹲鋒緊掠徐擲之速則失勢遲則緩
怯臨池訣云此鍾法稍涉八分蠆毒法引過其曲轉蹲
其鋒又徐收而蹲趯之不欲出須闇收使其如負芒刺
則善右軍云援豪蹲節輕重有凖是也庾肩吾書論曰
欲抛而還置為駐鋒而後趯之也
□抽筆法口訣云左罨掠須峻利右潛趯而戰行待勢
卷而機駐揭摘出而暗收若便抛必流滑凡淺又側起
平發緊殺按波為抽筆從腹内起庾肩吾書論曰將放
更畱又人字第二筆云攙引抑拽是也夫木等字亦同
用
□背趯法悉以中指遣至盡處以名指拒而趯之又潛
鋒闇勒勢盡然後趯之右軍背趯戈法上則俯而過下
則曲而就蓋所以失之於前正之於後也古經云鍾書
哉字用又永禪師澀出戈法下以名指築上借勢以中
指遣之至下以名指衂鋒潛趯此名秃出法張旭折芒
法潛鋒緊走意盡乃收而趯之鍾書常用也右軍云落
干之法峩峩如長松倚谿谷唐文皇云為戈必潤貴遲
凝而右顧是章草法潛按微進輕揭闇趯夫揭欲利按
欲輕輕則骨勁神清肥乃質滯鈍俗王濛能之
氵散水法口訣云上衂側中偃下潛挫趯鋒古經云黃
庭樂毅論同用柳宗元筆精賦云散水幽縱黃庭宗之
是也臨池訣云或藏或露狀數不同意要遞相顯異若
頻有則兩點相近而下點當高此名潛相矚視外雖解
摘内相附屬為上中潛鋒闇衂下峻趯潛遣此蓋鍾法
也行書勢微按而鈎揭以輕利為美
冫冰法口訣云上側覆收下築而趯之須相承揖若並
連衂側輕揭則率字左右用之草法須借勢捷遣若緩
滯則為病也
灬烈火法口訣云衂鋒闇接臨池訣云須各自立勢抵
背潛衂所為視之不見考之則彰古經云鍾書然字用
灬聯飛法口訣云闇衂微駐輕揭潜趯筆鋒連緜相顧不
絶也禁經云聯飛如鴈陣當秋是也古經云樂毅論燕
然字用又虞永興兼字用其半勢蓋中斷也
宀顯異法口訣云上點駐鋒左右挫鋒横畫按筆勢須
相順古經云出告誓文又上點側横畫勒左擡筆擺鋒
右峻啄輕揭出告誓寳字虞永興嘗守之行法以員峻
飛動為美章草法擬於員峻飛動其於嶮策務在露鋒
鈎裹忌於緩滯也
□平磔法口訣云不遲不疾戰筆側去勢卷不可便出
須駐筆而後放禁經云磔磔如生蛇渡水是也又鍾元
常每作磔筆須三過折故文皇云為波必磔貴三折而
遣豪
&KR1525;勾裏法口訣云員角䟐鋒作努法勢未盡而趯之顔
魯公云勾法用筆如紙下行是也岡罔向字等用
&KR1525;勾努法口訣云員角激鋒待筋骨而成要如武人屈
臂右軍云迴角不用峻及有稜是也衛夫人名之勁努
法勺勻物等字用
□奮筆法口訣云左側而獨立中衂揭而右鈎古經云
鍾書宣示字下用若中竪則左右闇衂而潛趯又簇鋒
捷進為系下三點也
彡衫法口訣云上平點中啄下衂側
乚外擘法口訣云左峻掠中潛鋒衂挫右蹲鋒外擲
丨竪&KR1899;法口訣云擡筆竪策挫鋒上下緊直嘗尚字中
竪畫用
丷八曾頭其脚法口訣云左潛揭而右啄曾頭用左啄
右側則其脚用之
冫暗築法口訣云馭鋒直衝有點連物則名暗築月其
内兩點是
□衮筆法口訣云須按鋒上下蹙衂之令今等字是也
戔縮出法口訣云上磔衂鋒下磔出之此八分法也蓋
避雙出也又戔字上縮鋒作弩下出鋒作趯張云戔如
朿棘是也(書苑菁華)
唐顔真卿述張長史筆法十二意
予罷職醴泉特詣東洛訪金吾長史張公旭請師筆法
長史於時在裴儆宅憩止已一年矣衆有師張公求筆
法或有得者皆曰神妙僕頃在長安師事張公竟不蒙
傳授使知是道也人或問筆法者張公皆大笑而對之
便草書或三紙或五紙皆乘興而散竟不復有得其言
者予自再游洛下相見眷然不替僕因問裴儆足下師
敬長史有何所得曰但得書絹素屏數本亦嘗論請筆
法惟言倍加工學臨寫書法當自悟爾僕自停裴儆宅
月餘因與裴儆從長史言語散却迴長史前請曰僕既
承九丈奬誘日月滋深夙夜工勤耽溺翰墨雖四遠流
揚自未為穏儻得聞筆法要訣則終為師學以冀至於
能妙豈任感戴之誠也長史良久不言乃左右盼視怫
然而起僕乃從行歸於東竹林院小堂張公乃當堂踞
牀而命僕居乎小榻乃曰筆法玄微難妄傳授非志士
高人詎可言其要妙書之未能且攻真草今以授子可
須思妙
乃曰夫平謂横子知之乎僕思以對曰嘗聞長史示令
每為一平畫皆須縱横有象此豈非其謂乎長史乃笑
曰然
又曰夫直謂縱子知之乎曰豈不謂直者必縱之不令
邪曲之謂乎長史曰然
又曰均謂間子知之乎曰嘗蒙示以間不容光之謂乎
長史曰然
又曰密謂際子知之乎曰豈不謂築鋒下筆皆令完成
不令其疎之謂乎長史曰然
又曰鋒謂末子知之乎曰豈不謂末以成畫使其鋒健
之謂乎長史曰然
又曰力謂骨體子知之乎曰豈不謂趯筆則點畫皆有
筋骨字體自然雄媚之謂乎長史曰然
又曰輕謂曲折子知之乎曰豈不謂鈎筆轉角折鋒輕
過亦謂轉角為暗過之謂乎長史曰然
又曰決謂牽掣子知之乎曰豈不謂牽掣為撇决意挫
鋒使不能怯滯令險峻而成以為之决乎長史曰然
又曰補為不足子知之乎曰嘗聞於長史豈不謂結搆
點畫或有失趣者則以别點畫旁救之謂乎長史曰然
又曰損謂有餘子知之乎曰嘗蒙所授豈不謂趣長筆
短嘗使意氣有餘畫若不足之謂乎長史曰然
又曰巧謂布置子知之乎曰豈不謂欲書先預想字形
布置令其平穏或意外生體令有異勢是之謂巧乎長
史曰然
又曰稱謂大小子知之乎曰嘗蒙教授豈不謂大字促
之令小小字展之使大兼令茂密所以為稱乎長史曰
然子言頗皆近之矣工若精勤悉自當為妙筆真卿前
請曰幸蒙長史九丈傳授用筆之法敢問工書之妙何
如得齊於古人張公曰妙在執筆令其員暢勿使拘攣
其次識法謂口傳手授之訣勿使無度所謂筆法也其
次在於布置布置不慢不越巧使合宜其次紙筆精佳
其次變通適懷縱捨掣奪咸有規矩五者備矣然後能
齊於古人曰敢問長史神用筆之理可得聞乎長史曰
予傳授筆法得之於老舅彦遠曰吾昔日學書雖功深
奈何迹不至殊妙後聞於褚河南曰用筆當須如印印
泥思而不悟後於江島遇見沙平地靜令人意悦欲書乃
偶以利鋒畫而書之其勁險之狀明利媚好自兹乃悟
用筆如錐畫沙使其藏鋒畫乃沈著當其用筆常欲使
其透過紙背此功成之極矣真草用筆悉如畫沙點畫
淨媚則其道至矣如此則其迹可久自然齊於古人但
思此理以專想功用故點畫不得妄動子其書紳予遂
銘謝逡巡再拜而退自此得攻書之妙於兹五年真草
自知可成矣(王氏法書苑)
唐李華二字訣
截拽
或有人示以文卷者中有小學說一篇其略曰鴻文先
生坐於堂上手執經一卷弟子以次立先生講既已而
為文焉示於衆子則不善書也小學家流曰先生通儒
也而弗能字學何哉鴻文先生方隱几聞是言也笑而
召之責曰夫儒之立身以學乎以書乎苟其書則孔子
無以加也且止云典籍至是則無聞也爾徒學書記姓
名而已已乎已乎華既覽之心&KR0008;&KR0008;然思有以喻故作
論云
夫六藝中此為難事人罕曉其奥予非能也亦嘗聞其
旨蓋用筆在乎虚掌而實指緩衂而急送意在筆前字
居筆後其勢如舞鳳翔鸞則其妙也大抵字不可拙不
可巧不可今不可古華質相半可也鍾王之法悉而備
矣近世虞世南深得其體别有婉媚之態凡云八法學
者悉善予有二字之訣至神之方所謂截拽也苟善斯
字逸少伯英彼何人哉噫諒哉書功之深人之難能知
也是歟曷可已乎(書苑菁華)
筆法門(未詳何人所撰王氏法書苑附李華後今從之)
一齧&KR0008;門此一門亦曰書之祖亦曰書之命也又云乾
坤清氣自古諸聖祕而不傳也
二隂陽門濃淡去住内外肥瘦等
三君臣門内外左右上下君須君臣須臣不得違背
四向背門向即俱向背即俱背不得一向一背
五偏枯門不得一邊真一邊草一面大一面小
六孤露門肥瘦上下不等名曰孤露須得自在
七石指玲瓏門凡點筆常迴避相觸也
八停筆遲澀門遲自遲澀自澀常欲令其透過紙背
九通氣門(亦云通水)凡書畫内令通其氣不得塞也
十顧荅門凡點畫字勢常須相顧也(王氏法書苑)
古今傳授筆法十三訣(未詳何人所撰)
&KR1525;(鈎裏)罔岡南向田(諸皆例此)
勹(鈎努)勻旬均物(同上)
當豈長扆(返異勢)
常宣尚(促左轉右勢)
其月周同(實左虚右勢)
圖圍國(抑左昂右勢)
行河水(上下不齊勢)
永(側勒努趯策掠啄磔)
人(挫囊&KR0146;抛引仰曳殺)
口(托撲摺勒)
也(送鈎壓揖評)
州(蹲掠駐努趯搭)
交爻門賑(報荅勢)
已上十三訣先賢只口傳授並不形紙墨張旭惟傳永
字後自引五勢一切字法無不該矣(王氏法書苑)
傳授筆法人名
蔡邕受於神人傳之崔瑗及女文姬文姬傳之鍾繇鍾
繇傳之衛夫人衛夫人傳之王羲之王羲之傳之王獻
之王獻之傳之外甥羊欣羊欣傳之王僧虔王僧虔傳
之蕭子雲蕭子雲傳之僧智永智永傳之虞世南世南
傳之授於歐陽詢詢傳之陸柬之柬之傳之姪彦遠彦
遠傳之張旭旭傳之李陽冰陽冰傳徐浩顔真卿鄔彤
韋玩崔邈凡二十有三人文傳終於此矣(法書要錄)
唐張懷瓘論用筆十法
偃仰向背
謂兩字并為一字須求點畫上下偃仰離合之勢
隂陽相應
謂隂為内陽為外斂心為隂展筆為陽須左右相應
鱗羽參差
謂點畫編次無使齊平如鱗羽參差之狀
峰巒起伏
謂起筆蹙衂如峰巒之狀殺筆亦須存結
真草偏枯
謂兩字或三字不得真草合成一字謂之偏枯須求
映帶字勢雄媚
邪真失則
謂落筆結字分寸點畫之法須依位次
遲澀飛動
謂勒鋒磔筆字須飛動無凝滯之勢是得法
射空玲瓏
謂煙感識字行草用筆不依前後
尺寸規度
謂不可長有餘而短不足須引筆至盡處則字有凝
重之態
隨字變轉
謂如蘭亭歲字一筆作垂露其下年字則變懸針又
其間一十八箇之字各别有體
翰林密論云凡攻書之門有十二種隠筆法即是遲筆
疾筆逆筆順筆澀筆倒筆轉筆渦筆提筆啄筆罨筆䟐
筆並用筆生死之法在於幽隠遲筆法在於疾疾筆法
在於遲逆入倒出取勢加攻&KR0008;候調停偏宜寂静其於
得妙須在功深草草求玄終難得也(王氏法書苑)
六藝之一錄卷二百七十五
