欽定四庫全書
六藝之一錄卷二百八十七錢塘倪濤撰
歴朝書論十七
宋朱長文墨池編
始予年十歲時家君嘗教以顔忠烈書日臨一紙夜
則内諸庭家君亦頗悦之後益長則學為大經慕前
人著文辭至於少隙無它嗜好以書為事顧存心不
專而未得良師口傳指授故卒不至於成既冠屬疾
坐卧牀簀間書多則勌由是筆愈拙然其心亦弗忘
焉間因閱古人言書論訣者或叢猥或離拆或謬誤
竊病其難省乃刊定裒寫以義相别又以所著附成
二十通目曰墨池編以藏於家噫戲謔博奕君子猶
不罪焉矧於書乎覽者毋嗤吾之多愛也然古之言
書者多吾力不能盡得据其有以次之異時尚得傅
益或後之君子為吾補焉治平三年丙午冬十月初
五日吳郡朱長文序
字學門第一
許慎說文序已見一百七十五卷書體
徐騎省校定說文表已見一百七十五卷書體
江式論書表已見二百六十七卷書體
王愔文字志目錄已見二百八十三卷書論
顔元孫干禄字書序已見二百六十九卷書體
李陽冰論小篆書已見一百七十一卷書體
唐元度十體書已見二百六十七卷書體
韋續五十六種書已見二百六十七卷書體
朱子曰所謂五十六種書何其紛紛多說耶彼皆
聽於傳聞得於曲說或重複或虛誕此未能盡信
也
林罕小說序已見二百六十九卷書體
句中正三字孝經序已見二百六十九卷書體
夢英十八體書已見二百六十七卷書體
朱子曰古之學者志於義理而體勢存焉周官教國子
以六書者惟其通於書之義理也是故措筆而知意見
文而察本可以勸善可以懲惡可以明事可以辨形豈
特點畫摹刻而已哉自秦滅古制書學乃缺删繁去樸
以趣便易然猶旨趣略存至行草興而義理喪矣鍾張
羲獻之徒以竒筆倡士林天下獨知有體勢豈知有源
本惟顔魯公作字得其正為多雖與說文未盡合蓋不
欲大異時俗耳太宗嘗勅徐鉉校許慎書仁廟申命篆
石經於太學欲矯偽為正天下之士苟安素習不能奉
明詔意長文願學石經顧未能致竊欲歴考籀篆本旨
以古定隸近古便今又不得備見前代小學之說安可
以易今次是書故以前儒論著及理者表於前庶學者
不㤀其本旨蓋字必有象象必有意此不備
筆法之一第二
李斯用筆法見前二百七十一卷
蕭相國蔡伯喈筆法見前(仝上)
鍾元常筆法見前(仝上)
衞巨山四體書勢已見二百六十七卷書體
王逸少筆陣圖見前二百七十一卷
朱子曰舊本謂羲之嘗渡江北遊名山之許洛觀碑據東晉
時許洛未平逸少必不可往故删去之凢事理不可者倣此
王逸少筆勢論補錄於後
王逸少書論四篇補錄於後
朱子曰自三端之妙及執筆有七種兩段舊傳王右軍所
作後見張彦遠要錄以為衞夫人之辭然又莫可考驗也
又曰晉史不云羲之著書言筆法此數篇蓋後之學者
所述也今併存於編以俟詳擇
天台紫真筆法見前二百七十一卷
王逸少用筆賦見前二百七十一卷
王右軍草書勢(即梁武帝草書狀)已見一百七十三卷書體
朱子曰張彦遠以草書勢為右軍自叙按篇中云二王
父子可為兄弟薄為庶息羊為僕隸乃在晉宋之後以
此言之盖袁昇所作耳必非右軍也
唐太宗論書見前二百七十二卷
唐太宗論筆法見前(仝上)
唐太宗指意見前(仝上)
虞永興詢筆髓見前(仝上)
虞永興勸學見前(仝上)
歐陽詢傳授訣見前(仝上)
歐陽率更用筆論見前(仝上)
顔魯公筆法十二意見前二百七十五卷
朱子曰舊本多謬誤予為之刊綴以通文義張彦遠錄十二
意為梁武筆法或此法自古有之而長史得之以傳魯公耳
徐浩書法論見前二百七十二卷
朱子曰以技之至精者父子所不能教理之至妙者文
字所不能傳蓋目擊而道存志專而神凝乃可以至矣
然則書法孰為傳哉吾將為未悟者之筌蹄耳世傳諸
家筆法其辭多不雅馴蓋非其親作乃後人祖述耳然
多識而博聞之亦學者之所勉也故芟蕪撮要存諸左
方以備觀覽猶病其謬誤未盡正云
筆法之二第二
張懷瓘玉堂禁經用筆法見前二百(七十六卷)
權德輿書訣(即王僧&KR1050;筆意贊而删其前十二句)見前二百(七十一卷)
李陽冰筆法已見一百七十一卷書體
古今傳授筆法見前二百七十五卷
陸希聲傳筆法見前二百七十六卷
雷簡夫江聲帖見前二百七十三卷
朱子曰張懷瓘書於唐無聞焉至其論議識法詳密如
此蓋唐之盛時書學大盛師師相承皆有考據而不出
於鑿也嗚呼使予得見彼時諸公則豈不可企及耶今
雖閱其遺文猶病繆戾而使人難曉也然予集是書大
率据所見悉編之以備玩閱至其傳授之序法度之多
君子取節焉可也詩云采葑采菲無以下體此之謂也
雜議之一第四
趙壹非草書見前二百七十一卷
王逸少自論見前二百七十一卷
王僧虔答錄古來能書人名(錄羊欣所撰)見前
王僧虔答齊太祖論書啟詳見後書苑菁華
王僧虔論書又論書見前
朱子曰此篇當是僧虔與人書耳張彦遠要錄二
篇合為一非也今雖别之但編簡脱謬不能完備
耳
陶隠居上武帝論書啟五首見前二百七十一卷
武帝答隠居書三首見前二百七十一卷
中書侍郎虞龢論書啟見前二百七十二卷
叙二王書事一首見前
本在虞龢表中編簡脫誤不能次序但叙二王
事甚詳不忍棄之别錄為一首
梁庾元威論書(前半見前二百七十二卷後半見二百六十七卷書體)
蕭子雲論書啟見前二百七十二卷
朱子曰隸草始於秦行於漢魏而特盛於江左觀其君
臣所以撰錄論議辨析今古可謂勤矣是時名流皆謂
之勝事以不能為恥故其盛如此閱隠居書知書法十
二意及乎元常逸少獻之優劣乃出梁武而或轉以為
張長史顔魯公之辭蓋張顔祖述之爾趙壹之言亦足
警夫嗜毫翰而㤀功名者也
雜議之二第五
唐太宗高宗書故事
虞世南書旨述見前二百七十二卷
張懷瓘文字論見前二百七十三卷
張懷瓘議書見前二百八十四卷
張懷瓘書估見前(仝上)
韓文公送高閑上人序見前
劉夢得論書補錄於後
柳子厚報崔黯秀才書
歐陽永叔書李斯篆後
歐陽永叔論字法
歐陽永叔與石守道書二首補錄於後
朱子曰六藝之目曰禮樂射御書數夫禮貴乎為容樂
重乎知音射賞於中鵠御美於如組數優於推歴此五
者皆以精能為善至於書豈不然哉為其才有短長故
君子不以賢定不肖然德均則藝勝矣觀韓子之序知
書之不可偽觀夢得之論知學之不可已也子厚以為
病癖不亦過乎然亦足以警夫躭嗜者也永叔譏守道
之怪正矣不然則以直為斜以方為圓之弊至今未息
也善哉
品藻門第六
梁武帝書評見前二百八十三卷
崔子玉蔡邕張伯英曹喜邯郸淳
師宜官梁鵠鍾繇(又鍾司徒)皇象索靖
衛巨山王右軍王獻之王儀同桓元
羊欣蕭思話薄紹之孔琳之張融
王僧虔阮研陶隠居范懷約殷均
徐淮南吳施柳産程曠平李鎮東
李巖之蕭子雲顔倩蕭特進王彬之
柳惲郄愔庾肩吾
右書評三十有八人
朱子曰舊有梁武帝書評皆不倫次乃以兩本會
而錄之略隨其世次之先後故言從漢末至梁三
十四人一云二十八人今得三十有七事遠未遑
深考艱於去取姑並存之其間有數人無聞者豈
當時可觀而後無傳耶然亦慮簡札之誤云爾予
既錄此又閱袁昂古今評普通四年所上大率相
類豈武帝取昂之言而為己辭耶或傳寫者混淆
而致然耶予未得善本為之較定也袁昂之評今
不復錄取其稍異者數條疏於武帝評之下其間
有云王褒書悽斷風流而勢不稱意孟光禄書如
崩山絶崖人見可畏前評未有其餘亦謬誤難錄
末云張芝驚竒鍾繇特絶逸少鼎能獻之冠世四
英其頽流芳不滅羊真孔草蕭行范篆各一時妙絶此
皆可述之辭也
庾肩吾書品并略論見前二百八十二卷
袁昂古今書評見前二百八十三卷
李嗣真書後品見前二百八十二卷
九品書人論(即韋續九品書人論)見前二百八十四卷
遺名子續書評(即品總續書評)見前二百八十三卷
品藻之二第七
張懷瓘書斷卷上中見前二百八十二卷
朱子曰懷瓘品藻古今上下數千載斯亦勤矣當唐之
盛時古書所存者多博見而精研之能始及此後世秉
筆之士雖欲更述不亦難哉然其辭或樸或繁非書之
要不復删易其謂今之八分為起於秦謂今之正書為
程邈之隸皆非是也具續書斷王原叔篇中又以趙高
首妙品不可以訓故易以胡母敬而傳高之事歐陽公
謂天下之事固有出於不幸者此之謂也
品藻之三第八
張懷瓘書斷卷下見前
品藻之四第九
續書斷朱長文
周官保氏教國子以六藝禮樂射御書數之謂也書之
為教古者以參於禮樂惡可置哉自秦變六體漢興有
章草英儒承承故得不廢寖興於西京曹魏之際而極
盛於晉宋隋唐之間窮精殚妙變態百出無以尚矣當
彼之時士以不工書為耻故師授家習能者益衆形於
簡牘耀於金石後人雖相去千百齡得而聞之如揖其
眉宇也下至於五代天下罹金革之憂不遑筆札神
宋受命聖聖相繼雲章宸翰藝出天縦炳如日月發如
龍鸞天下多士向風趨學間有俊哲自為名家古文則
郭恕先勾中正篆籀則徐騎省卲餗章友直分隸則王
原叔真草則楊少師王御史李西臺宋宣獻石曼卿周
子發蘇子美蔡君謨咸有遺跡可以觀述雖然學者猶
未及晉唐之間多且盛者何也蓋經五季之積亂而師
法罕傳就有得之秘不相授故雖志於書者既無所宗
則復中止是以然也夫書者英傑之餘事文章之急務
也雖其為道賢不肖皆可學然賢者能之常多不肖者
能之常少也豈以不肖者能之而賢者遽棄之不事哉
若夫尺牘叙情碑版述事惟其筆妙則可以珍藏可以
垂後與文俱傳或其繆惡則旋即棄擲漫不顧省與文
俱廢如之何不以為意也予雖不能每悵然為之嘆息
於是集古今字法書論之類為墨池編其善品藻者得
三家焉曰庾肩吾曰李嗣真曰張懷瓘而懷瓘者為備
然自開元以來未有紀錄而唐初諸公或雖有其傳而
事迹缺略或未嘗立傳於此篇為缺於是用懷瓘品例
綴所聞見斷自唐興以來至於本朝熙寧之間作續書
斷庶使近時抱藝君子於此具見而不學者觀之亦思
勉焉其所缺漏當嗣而益諸熙寧七年八月六日灊溪
隠夫序
續書斷卷上書品論
神品三人詳見下卷
顔真卿張長史李陽冰
妙品十六人詳見下卷
唐太宗虞世南歐陽詢歐陽通
褚遂良陸柬之(高正臣附)徐嶠之
徐浩釋懷素(懷仁附)柳公權
沈傳師韓擇木徐騎省(弟鍇及李無惑附)
石曼卿蘇子美蔡君謨
論曰昔庾肩吾定張芝至於法高一百二十有八人為
九品李嗣真錄李斯至於張正見八十一人為十等其
間有兩存者有互見者網羅前哲固以博矣然肩吾
梁人也其去羲獻不遠其所評遠者必有據依近者皆
所親見也而嗣真得承羣賢之緒餘而又益以隋唐之
近迹故可以錙銖以權之尺寸以度之列為數品然大
繁則亂其升降失中者多矣其說止於題評譬喻不求
事實虚言潤飾孰為凖繩至張懷瓘乃討論古今自史
籀至於唐之盧藏用為神妙能三品人為一傳兼王袁
之評庾李之品而附之以名字鄉邑爵位之詳品簡則
易推事明則可考此足為學者之便也然其或失於折
衷或傷於鄙俚而叙古人之行事未備其猶病諸予欲
不踵懷瓘别為一書然自度病處而去古益遠其所見
聞皆不及懷瓘之博且詳也雖復增損其能甚異哉於
是續而補之自隋以前能書者雖懷瓘所不錄而雜見
於庾李書品竇臮述書賦迹絶難考此不復載也懷瓘
開元中嘗為翰林供奉工書之外無聞焉不以人廢言
此謂神妙能者以言乎上中下之號而已豈所謂聖神
之神道妙之妙賢能之能哉就乎一藝區以别矣傑立
特出可謂之神運用精美可謂之妙離俗不謬可謂之
能据所傳覩精為著定苟好惡之異商𣙜之差以俟來
哲然同品之間固有優劣覽者可以自知焉
神翰述
神宋之興自太祖震神武敷至仁以大定天下又能
敦尚文雅耆儒宿德置於廊廟英髦麗藻列於禁掖然
於翰墨之學固未遑暇太宗方在躍淵留神墨妙斷
行片簡已為時人所寳及既即位區内砥平朝廷燕寧
萬幾之暇手不釋卷學書至於夜分而夙興如常以生
知之敏識而繼博學之不倦功倍前古體兼數妙英氣
竒采飛動超舉聖神絶藝無得而名焉帝善篆隸草行
飛白八分而草書冠絶嘗草書千文勒石於秘閣又八
分千文及大飛白數帙以頒輔弼當時工書者莫不歎
服上嘗語近臣曰朕君臨天下亦有何事於筆硯特中
心好耳江東人能小草累召詰之殊不知向背也小草
字學難究飛白筆勢罕工吾亦恐自此廢絶矣蓋深慮
書法之缺墜而勤勞以興之也始即位之後募求善書
者許自言於公車置御書院首得蜀人王著以為翰林
侍書時吕文仲為翰林侍讀與著更宿禁中每歲九月
後夜召侍書侍讀及待詔書藝於小殿張燭令對御書
字亦以詢採外事常至乙夜而罷是時禁庭書詔筆跡
丕變剗五代之蕪謬而追盛唐之舊法粲然可觀矣又
嘗命徐鉉句中正刊定許慎說文正天下字學六書之
義乃得不廢以隆於今又嘗閱於内府購於天下自漢
章帝至唐太宗高宗書及古昔名臣蒼頡張芝鍾繇杜
預東晉王謝唐褚陸顔柳之徒與王羲之獻之墨迹並
勒石為法帖十卷以賜近臣後二府大人初拜者皆賜
之遂傳天下學者得以師法自古帝王好藏書者有之
矣然徒寳惜獨善而不能兼唐文皇可謂誼主猶且擇
甚愛者藏之於陵墓其次者函之於宫掖没卒為姦臣
盜賊所得以至於湮没吁可惜哉未有如吾太宗聖
謨閎遠者也至於宸翰亦以藏之天下名山勝地為慮
深矣逮章聖朝裒次遺墨其寘於龍圖閣太清數秘
閣御書院及賜於名山祠廟者凢數千卷軸真宗睿
文精義窮幾入神通紹先誨沈研古藝宸毫煥發形於
翠琰者凢九十編寶在天章以永來世仁宗往在東
朝己志於書真宗嘗以示大臣及於臨御因閱視
先帝靈几有木皮飛白筆偶取作字筆力遒邁如素
習者乃置書神位又以頒錫執政由是墨法日進發竒
振華雲龍相從鸞鳳交舞無以喻之享國四紀未嘗
輟功榜於先廟標於總章凡侍從儒學之臣皆拜貺於
上蓋飛白之法始於蔡邕工於羲獻蕭子雲而大盛於
二聖之間矣自古飛白罕有傳者惟先帝興之於己墜
永耀於將來厥惟艱哉英宗建寳文以奉之用踵故事
可謂美矣文憲自居藩邸及踐宸極以嚮儒好學稱天
下今天子潜精六經通達淵䆳宿儒老學懾服天辨臣
以病隠不與縉紳接未獲細聞天縦之竒能也自從親
至於舒每有青祠祈謝靈仙竊觀御名出於宸筆氣嚴
而法備迹婉而勢遒於一字且如此况覩之多則
妙可知也嘗觀自古君天下者功成則志逸治久則氣
驕至於恣畋遊邇聲色窮天下之欲極天下之樂以至
太甚而階危亂者多矣惟本朝累聖威憺八荒恩被萬
物而未嘗親逸欲之事田無車馬之音下無姝麗之求
卑宫室儉服用垂拱豐裕惟六經百氏篇章論議諸家
書法是務過於寒儒者之為蓋堯舜之濬明文武之齊
聖夫何足以尚已今臣纂述書斷豈敢抑居品列謹直
述以冠篇云
品藻之五第十
續書斷卷下
能品詳見下卷
唐高宗唐明皇唐順宗
漢王元昌臨川公主(晉陽公主房璘妻附)楊師道
裴行儉魏叔瑜(子華附)宋令文
王紹宗(孫虔禮附)王知敬(殷仲容附)盧藏用
岐王元範李邕鍾紹京(蕭祐附)
韋陟蕭誠張廷珪
賀知章司馬子微(盧鴻附)王維
吕向鄭虔梁昇卿
史惟則蔡有鄰李潮
褚廷誨胡霈然張懷瓘
張從申段季展韓滉
歸登鄔彤鄭慶餘
韓愈(劉禹錫柳宗元附)韓梓材裴潾
李德裕牛僧孺李紳
裴休唐元度盧知猷
于僧翰錢惟治錢侍郎
皇朝錢忠懿王李煜王侍御著
郭忠恕句直館中正釋夢英
范文正公(歐陽永叔附)王翰林洙周子發
邵餗章友直唐玄猷
雷簡夫張公達慎東美
李西臺建中(唐異附)宋宣獻公杜祁公
系說
自天聖景祐以來天下之士志於書學者稍復興起如
周子發石曼卿蘇子美蔡君謨之儔人亡迹存皆著在
篇中矣今列於廊廟布於臺閣復有數公有若韓魏公
骨力壯偉文潞公風格英爽介甫相國筆老不俗王大
參資質沈厚卲興宗筆思快銳宋次道陸子履碑刻遒
麗滕元發王樂道尺牘流便王才叔以婉美稱蘇子曕
以淳古重及蔡仲遠沈睿達之徒皆彬彬可觀予固未
量其所至安敢品之然金閨玉堂之士布衣韋帶之流
豈乏能者哉予病且隱罕與搢紳接固不得而知也後
之與我同志者固當搜而次之
六藝之一錄卷二百八十七
