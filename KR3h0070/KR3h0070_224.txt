欽定四庫全書
六藝之一錄卷二百六十六錢塘倪濤編
古今書體九十八
遼契丹字
太祖神册五年正月乙丑始製契丹大字九月大字成
諂頒行之天贊三年詔隆帕克汗故碑以契丹突厥
漢字紀其功(本紀)
聖宗統和十三年十一月高麗遣童子十人來學本國
語十四年三月高麗復遣童子十人來學本國語(本紀)
義宗名倍太祖長子工遼漢文章嘗譯陰符經(本傳)
圖魯卜事太祖見器重及製契丹大字圖魯卜贊成為
多(本傳)
耶律羅卜科古太祖從姪也初太祖製契丹國字羅卜科
以贊成成功授林牙監修國史(本傳)
耶律庶成善遼漢文字初契丹醫人鮮知切脉審藥上
命庶成譯方脉書行之自是人皆通習(本傳)
蕭罕嘉努欲帝知古今成敗譯通□貞觀政要古代史(本傳)
遼之初興與奚室韋密邇土俗言語大概近俚至太祖
太宗奄有朔方其制雖參用漢法而先世奇善約尼之
制尚多存者子孫相繼亦遵守而不易故史之所載官
制宫衛部族地理率以國語為之稱號不有注釋以辨
之則世何從而知後何從而考耶今即本史參互研究
撰次遼國語解以附其後(遼史國語解)
安巴堅服諸小國多用漢人漢人教以隸書之半增損
之作文字數千以代刻木之約(葉隆禮契丹志)
金女直字
太祖天輔三年八月己丑頒女直字(本紀)
世宗大定四年命頒行女直大小字大定二十三年
八月以女直字孝經千部付點檢司分賜護衛親軍九
月譯經所進所譯易書論語孟子老子揚子文中子劉
子及新唐書上謂宰臣曰朕所以令譯五經者正欲使
女直人知仁義道德所在耳頒行之(本紀)
章宗明昌二年諭有司自今女直字直譯為漢字國史
院專寫契丹字者罷之明昌五年正月以頁嚕古紳
始製女直字詔加封贈依倉頡立廟盩厔例祠於上京
納爾琿莊歲時致祭三月置弘文院譯寫經書(本紀)
熙宗天眷元年正月頒女直小字九月詔百官誥命女
直契丹漢人各用本字渤海同漢人皇統五年五月初
用御製小字(本紀)
完顔希尹本名古紳金人初無文字國勢日強與鄰國
交好迺用契丹字太祖命希尹撰本國字備制度希尹
乃依倣漢人楷字因契丹字制度合本國語製女直字
天輔三年八月字書成太祖大悦命頒行之賜希尹馬
一匹衣一襲其後熙宗亦製女直字與希尹所製字俱
行用希尹所撰謂之女直大字熙宗所撰謂之小字(本傳)
徒單鑑甫七歲習女直字(本傳)
納哈塔椿年本名烏頁初置女直字立學官於西京椿年
與諸部兒童俱入學最號警悟久之選諸學生送京師
俾上京教授頁嚕教之椿年在選中
赫舍哩良弼本名羅索天會中選諸路女直字學生送
京師良弼與納哈塔椿年皆童丱俱在選中是時希尹為
丞相以事如外郡良弼遇之途中望見之嘆曰吾輩學
丞相文字千里來京師固當一見乃入傳舍求見拜於
堂下希尹問曰此何兒也良弼自贊曰有司所薦學丞
相文字者也希尹大喜問所學良弼應對無懼色希尹
曰此子他日必為國之令器留之數日年十四為北京
教授學徒常二百人時人為之語曰前有古紳後有羅
索一時學希尹之學業者稱為第一(本傳)
金承遼後凡事欲軼遼世故進士科目兼采宋唐之法
而增損之以策論進士取其國人而用女直文字以為
程文斯盖就其所長以收其用又欲行其國字使人通
習而不廢耳(金史選舉志)
今文尚書辭多竒澁盖亦當世之方言也金史所載本
國之語得諸重譯而可解者何可闕焉若其臣僚之小
字或以賤或以疾猶有古人尚質之風不可文也國姓
為某漢姓為某後魏孝文以來已有之矣存諸篇終以
備考索(國語解)
張子政充金國生辰使至泗州津亭使副望拜如儀接
伴戎服陪立义帶銀牌牌樣如方響上有蕃書急速走
逓四字上有御押其狀如主字金法出使皆帶牌有金
銀木之别(宋周燀北轅錄)
元蒙古字
帝師帕克斯巴土番薩斯嘉人足克衮氏也中統元年世祖
即位尊為國師授以玉印命製蒙古新字字成上之其
字僅千餘其母凡四十有一其相關紐而成字者則有
韻關之法其以二合三合四合而成字者則有語韻之
法而大要則以諧聲為宗也至元六年詔頒行於天下
詔曰朕惟字以書言言以紀事此古今之通制我國家
肇朔方俗尚簡古未遑制作凡施用文字因用漢楷及
輝和爾字以逹本朝之言考諸遼金以及遐方諸國例各
有字今文治浸興而字書有闕於一代制度實為未備
故特命國師帕克斯巴創為蒙古新字譯寫一切文字期
於順言逹事而已自今以往凡有璽書頒降者並用蒙
古新字仍各以其國字副之遂升號帕克斯巴曰大寳法
王更賜玉印十一年請告西還十六年卒賻贈有加賜
號皇天之下一人之上宣文輔治大聖至德普覺真智
佐國如意大寳法王西天佛子大元帝師至治間郡縣
建廟通祀泰定元年又以繪像頒行各省為塑像云
必嚕匝納實哩者幼熟輝和爾及西天書長能貫通三藏
暨諸國語大德六年代帝出家皇慶中命繙譯諸梵經
典延祐間特賜銀印授光禄大夫是時諸番朝貢表牋
文字無能識者皆令必嚕匝納實哩譯進嘗有以金刻字
為表進者帝遣視之廷中愕眙觀所以對必嚕匝納實哩
隨取案上墨汁塗金葉審其字命左右執筆口授表中
語及使人名氏與貢物之數書而上之明日有司閱其
物色與所譯重譯之書無少差者衆無不服其博識而
竟莫測其何所從授或者以為神悟云所譯經有漢字
西天字西番字(元史釋老傳)
至元十二年分置翰林院專掌蒙古文字以翰林學士
承旨薩廸密廸哩主之十五年詔虎符舊用輝和爾字今
易以國字二十一年勅中書省奏目及文册皆不許用
輝和爾字今宣命劄付並用蒙古書文宗至順三年命奎
章閣學士院以國字譯貞觀政要鋟板模印以賜百
官(元史)
蒙古字法皆梵天迦盧之變也故與佛真言相類重陽
萬夀宫元碑皆以蒙古字書其署年月處用雙鈎書如
今世傳飛白字(石墨鐫華)
西夏國書
西夏國其主李元昊自製番書命野利仁榮演繹之成
十二卷字形體方正類八分書而畫頗重複教國人紀
事用番書而譯孝經爾雅四言雜事為番語(宋史)
蒙古國語
蒙古之始並無文書凡發命令遣使往來止是刻指以
記之其為使者雖一字不敢增損彼國俗也其俗既朴
則有回鶻為鄰每於兩河博易販賣於其國迄文書中
自用於他國者皆用回鶻字如中國笛譜字也今二年
以來因金國叛亡降附之臣無地容身願為彼用始教
之以文書於金國往來却用漢字去年春珙每見其所
行文字猶曰大朝又稱年號曰兔兒年龍兒年自去年
方改曰庚辰年今曰辛巳年是也(宋孟珙蒙古備錄)
臨桂俗書
邊遠俗陋牒訴劵約專用土俗書桂林諸邑皆然今姑
記臨桂數字雖甚鄙野而偏傍亦有依附□(音矮)不長也
&KR2970;音穏坐於門中穏也□音穏大坐亦穏也仦音嫋小
兒也奀(音動)人瘦弱也□音終人亡絶也□音臘不能舉
足也□音大女大及姊也&KR3234;音磡山石之巖窟也閂音
□門横關也他不能悉紀余閱訟牒二年習見之大理
國間有文書至南邊及商人持其國佛經題識猶有用
圀字者圀武后所製國字也唐書稱大禮國今其國止
用理字(宋范成大桂海虞衡志)
外國書旅獒卷
余於燕中邂逅王太常談諸譯人多精於其國書者乃
以旅獒明王慎德至所寳惟賢則邇人安百六十五字
令書得九紙為西天女直蒙古高昌回回西番百夷緬
甸八百媳婦大約多類籀草而西天獨雄整女直有楷
法而小繁複不知其為陳王古紳所製否也因復乞黎
惟敬俞仲蔚周公瑾莫雲卿王舜華陳道易程孟孺管
建初輩作篆籀分隸小行大行章草之類以冠之而錢
叔寳復為圖系焉余以中國書固稱彬彬八法然自大
篆而後會意象形之外亦僅取其適用美觀而已不必
盡有書理也諸國於書理無論要亦能用以紀姓名通
朝聘而世守之不變異日同文之化成此亦一故事哉
乃至竺典所謂造書主三天人曰梵曰迦盧而倉頡顧
其少季元二張贊羊皮詔孟浩則曰書契復見科斗文
光弼則曰龍蛇後見古文字比之以龍蛇科斗亦可謂
善于頌揚者哉(弇州山人藁)
外國書
漢安息國書
安息國書革旁行為書記顔師古注云今西方胡國南
方林邑書皆横行不直下也(漢書西域傳)
漢劉向記浮提國書
浮提之國獻神通善書二人乍老乍少隱形則出影聞
聲則藏形出肘間金壺四寸上有五龍之檢封以青泥
壺中有黑汁如淳漆灑地及石皆成篆隸科斗之字記
造化人倫之始佐老子撰道德經垂十萬言寫以玉牒
編以金繩貯以玉函晝夜精勤形勞神倦及金壺汁盡
二人刳心瀝血以代墨馬遞鑽腦骨取髓代為膏燭及
髓血皆竭探懷中玉管中有丹藥之屑以塗其身骨乃
如故老子曰更除其繁紊存五千言及至經成工畢二
人亦不知所在(說苑)
後漢婆羅門書
後漢得西域胡書以十四字貫一切音文省義廣謂之
婆羅門書(隋書經籍志)
唐疎勒國書
疎勒國即漢時舊地也有胡書文字(舊唐書西戎傳)
唐波斯國書
波斯國在京師西一萬五千三百里文字同於諸胡(舊唐
書西戎傳)
唐盤盤國書
盤盤國在林邑西南人皆學婆羅門書(舊唐書南蠻傳)
唐新羅國書
長慶中源寂使新羅國見其國人傳寫諷念馮定所為
黑水碑畫鶴記韋休之使西番也見其國人寫定商山
記於屏障其文名馳於戎夷如此(舊唐書馮宿傳)
唐天竺國書
天竺國有文字善步歷學悉曇章妄曰梵天法書貝多
葉以記事(唐書西域傳)
唐跋禄迦國書
跋禄迦國字源簡略本三十餘言轉而相生其流浸廣
粗有書記竪讀其文逓相傳授師資無替(釋玄奘大唐西域記)
唐羯霜那國書
羯霜那國字源二十五言轉而相生用之備物書以横
讀自左向右文記漸多逾廣窣利(大唐西域記)
唐健䭾羅國書
健䭾羅國有波你尼仙生知博物研精覃思攈摭羣言
作為字書備有千頌頌三十二言究極古今總括文書
(大唐西域記)
宋占城國書
皇祐二年正月貢表二通一以本國書一以中國書(宋史)
宋勃泥國書
太平興國二年其王向打遣使齎表以數重小囊緘封
之非小國紙類木皮而薄瑩滑色微綠長數尺闊寸餘
横卷之僅可盈握其字細小横讀之(宋史)
宋張栻論南海諸番書
南海諸番書煞有好者字畫遒勁如古鍾鼎款識諸國
各不同風氣初開時此等事到處皆有開其先者不獨
中國也(南軒文集)
西夏番書
西夏李繼遷子德明嘗觀太一金鑑訣野戰歌製番書
十二卷又製字若符篆(遼史)
元盛熙明論天竺書
西域有五天竺文字稍異獨以中天竺為正削竹為筆
以貝多樹葉為紙其書廣有六十四種名載釋書諸番
文字雖變遷各殊然其音韻莫不祖述梵音故今曰梵
音而不書梵書者以其音律交合而成字載音以導意
非若華文有六義也竊謂字母者猶倉頡之古文也其
音韻會合而成字猶古文孳孕而成篆也其轉變而為
諸番之書者亦猶分隸行草之變也(法書攷)
明陶宗儀記外域書
回回字横行而寫自前抵後復歸於前
日本國於宋景德三年嘗有僧入貢不通華言善筆札
命以牘對名&KR1254;照號圓通大師國中多習王右軍書照
頗得筆法後南海商人船自其國還得國王弟與照書
稱野人若愚又左大臣滕原道長書又治部卿源從英
書凡三書皆二王之迹而若愚章草特妙中土能書者
亦鮮能及紙墨尤精左大臣乃國之上相治部九卿之
列也曩余與其國僧曰克全字大用者偶解后於海陬
一禪刹中頗習華言云彼中自有國字字母僅四十有
七能通識之便可解其音義因索寫一過就叩其理其
聫輳成字處髣髴蒙古字法也全又以彼中字體寫中
國詩文雖不可讀而筆埶從横龍蛇飛動儼有顛素之
遺
西洋馬八皃等國人以長細銛刀右手執用託以左母
指横刻貝葉為字或暮夜交睫為之迅速精利皆不失
行理即古刀書之流也
流求國職貢中華所上表用木為簡高八寸許厚三分
闊五分飾以髹釦以錫貫以革而横行刻字於其上其
字體科斗書
真臘國或稱占臘其國自稱曰甘孛智元朝按西番經
名其國曰澉浦只盖亦甘孛智之近音也尋常文字及
官府文書皆以麂鹿皮以物染黑隨其大小闊狹以意
裁之用一等粉如中國白善粉之類搓為小條子其名
為梭拈於手中就皮畫以成字永不脫落用畢則插於
耳之上字迹亦可辨認為何人書寫須以濕物揩拭方
去大率字樣正如回鶻字凡文書皆自後向前却不自
上書下也或云其字母音聲正與蒙古音聲相類但所
不同者兩三字耳
雲南大理國僰人蒙氏保和年間遣張志成學書於唐
有晉人筆意故今重王羲之書
康國文字似梵書(已上俱書史會要)
仙書
梁陶弘景記仙書
六月二十四日夜紫微王夫人來降因下地請問眞靈
既身降於塵濁之人而手足猶未嘗自有所書故當是
卑高迹邈未可見乎敢諮於此願誨蒙昧夫人因令復
坐即見授令書此以答曰夫汎景虛玄無塗可尋言發
空中無物可縱流浪乘忽化遁不滯者也此二行皆浮
沉冥淪儵遷灼寂是故放蕩無津遂任鼓風柂存乎虛
舟而行耳故實中之空空中之有有中之無象矣至於
書迹之示則揮形紙札文理昺注麤好外著玄翰挺煥
而範質用顯默藻斯坦形傅塵濁苟騫露有骸之物而
得與世進退上玷逸真之詠下虧有隔之禁亦我等所
不行靈法所不許也今請陳為書之本始也造文之既
肇矣乃是五色初萌文章畫定之時秀人民之交别隂
陽之分則有三元八會羣芳飛天之書又有八龍雲篆
明光之章也其後逮二皇之世演八會之文為龍鳳之
章拘省雲篆之迹以為順行梵書分破二道壊真從易
配别本支乃為六十四種之書也遂播之於三十六天
十方上下也各各取其篇類異而用之音典雖均蔚跡
隔異矣校而論八會之書是書之至真而建文章之祖
也雲篆明光是其根宗所起有書而始也今三元八會
之書皇上太極高真清仙之所用也雲篆光明之章今
所見神靈符書之字是也爾乃見華季之世生造亂真
共作巧末趣徑下書皆流尸濁文滛辟之字舍本效假
是嚻穢死迹耳夫真仙之人曷為棄本領之文迹手畫
滛亂之下字邪夫得為真人者事事皆盡得真也奚獨
於凡木之麤術滛浮之弊作而當守之而不改玩之而
不遷乎夫人在世先有能書善為事者得真仙之日外
書之變亦忽然隨身而自反矣真事皆邇者不復廢今
已得之濁書方又受學於上文而後重知真書者也鬼
道亦然但書字有小乖違耳且以靈筆真手初不敢下
交於肉人雖時當有得道之人而身未超世者亦故不
敢下手陳書墨以顯示於字跡也至乃符文神藻所求
所佩者自復始來而作耳所以爾者世人固不能了其
端緒又使吾等不有隱諱耳冥中自相參解矣内外自
相闢矣又四極明科高上禁重亦自不聽我等復為世
間常書也我既下手子固不解亦將何趣兩為煩濫邪
此亦當闇其可否殆不足嫌想少暢豁於胸懷盡不自
書之流分矣(真誥運象篇)
宋歐陽修論仙篆(此條詳錄於後此處應刪)
福州永泰縣無名篆在觀音院後山上俗多傳以為仙
篆太常博士黃孝立閩人也嘗為予言其山無名上多
頑石無復鐫刻之蹟如人以手指畫泥而成文文隨圓
石之形環布之如車輪循環莫知首尾又言孝立嘗至
廣州見南番人日夕焚香拜金書字號為天篆者正類
此然不能曉也(集古錄)
仙人許碏書
許碏自稱高陽人也少為進士累舉不第晩學道於王
屋山周遊五嶽於石崖屋壁人不及處題曰許碏自峨
眉山尋偃月子到此覩筆蹤者莫不歎其神異(續仙傳)
吳彩鸞書唐韻
龍興紫極宫寫韻軒世傳吳仙嘗寫韻於此軒以之得
名予嘗在圖書之府及好事之家往往有其所寫唐韻
皆硬黃書之紙素芳潔界畫精整結字遒麗人皆謂之
竒玩也(道園學古錄)
仙人吕洞賓書
回先生過湖州東林沈氏飲醉以石榴皮書其家東老
菴之壁(東坡集)
大梁景德寺峨眉院壁間有吕洞賓數語字畫飛動如
翔鸞舞鳳非世間筆也(竹坡詩話)
仙人白玉蟾書
玉蟾生於海南自號海瓊子或號蠙庵或號武夷散人
或號神霄散吏蓬頭跣足一衲弊甚而神清氣爽喜飲
酒不見其醉出言成章文不加點隨身無片紙落筆滿
四方大字草書視之若龍蛇飛動兼善篆隸(史纂左編)
仙人石五仙書
衆妙峯山隱書巖石五仙書可望不可取(約齋燕遊志)
明董其昌記道家書
道家字學詳見於三洞經教部曰本文曰雲篆曰符字
曰八顯曰玉字訣曰皇文帝書曰天書曰龍章曰鳳文
曰玉牒金書曰石字曰題素曰玉字曰玉籙曰文生柬
曰玉札曰丹書曰玉策曰福運之書曰琅虬璚文曰白
銀之編曰赤書曰火鍊真文曰金壺墨汁字曰瓊札曰
紫字曰琅簡蕊書曰石碽(書畫眼)
方以智論道家書
八龍雲篆玉籙蘂書皆道家之書也路史所謂靈書玉
劵聖紀所謂金壺墨汁猶之河圖所謂綠圖黃章也
道門大論有三元五德八會成飛天之書紫微夫人說
八龍雲篆是根宗所起曰玉籙曰琅蚪瓊文曰琅簡蘂
書曰福運之書曰白銀之編皆無始之文也此等俱後
人所造蘂從草又从木複矣路史有靈書八會三洞蒼
元經玉卷日華言三皇之印也聖紀云浮提國善書二
人出金壺墨汁老君以寫道經河圖云黃帝夢兩龍挺
白圖齋往視之天老跪而授之名曰綠圖一作錄圖舜
以太尉即位黃龍五彩負圖以白玉為檢黃金為繩紫
芝為泥章曰天黃符璽又赤符赤甲青文宛委書言赤
文綠字杜撰何問然賦頌家用之(通雅)
神鬼雜書
宋蘇軾天篆記
江淮間俗尚鬼歲正月必衣服箕帚為子姑神或能數
數畫字黃州郭氏神最異予去歲作何氏錄以記之今年
黃人汪若谷家神尤竒以箸為口置筆口中與人問答
如響曰吾天人也名全字德通姓李氏以若谷再世為
人吾是以降焉著篆字筆勢竒妙而字不可識曰此天
篆也與予篆三十字云是天蓬咒使以隸字釋之不可
(東坡續集)
宋王得臣記雷書
治平中予令岳州巴陵州有岳陽樓樓上有石刻倒謝
仙火三字其序述慶歴中華容縣一日晦冥震雷已而
殿柱有此太守滕公宗諒子京問永州何仙姑答以雷
部中神昆弟三人並長三尺鐵筆書之(麈史)
元郭晦記鬼書
鬼書在聖果寺昔嘗顯於寺僧自稱東漢烈士沈光有
書石刻(至元嘉木志)
明陶宗儀記神書
晉太原中豫章有女巫神降之能空中與人言多驗其
書類飛白而不真筆勢遒勁莫能傳學或云仙人吳猛
非也(書史會要)
唐逍遙樓楣書
蒲州逍遙樓楣上有唐人横書類梵字相傳是霓裳譜
字訓不通莫知是非(唐詩紀事)
無名篆
福州永泰縣無名篆右在福州永泰縣觀音院後山
上世俗多傳以為仙篆太常博士黃孝立閩人也嘗
為余言其山無名上多頑石無復鐫刻之蹟如人以
手指畫泥而成文文隨圓石之形環布之如車輪循
環莫知其首尾又言孝立嘗至廣州見南番人以夷
法事天日夕焚香拜金書字號為天篆者正類此然
不能曉也今人亦有以道家之言譯之者曰勤道守
三一中有不死術亦莫知其是非也(六一題跋)
永福縣之東南八十里羅漢寺之仙巖有篆書十形
體竒怪環布巖石不著姓名人所未識號曰仙篆歐
陽公永叔嘗得之喜其無鐫刻之迹如紙畫成文欲
以蕃夷金書字圖號譯之未暇也蔡端明守三山以
道家書釋之曰貧道守真一中有不死術亦莫得其
據政和三年之夏邑宰陳武祐好竒之士也訪求其
詳知篆有三一在安仁寺仙人山寺僧憚墨蠟之費
燎斷而瘞之二在中和寺黃坑之崖今存焉其字皆
竒怪亦不可識安仁者掘而得之僅完三字又於上
生院僧景純得所藏本四餘不復有遂再鋟之木列
巖之堂今聞亦有不存者余嘗見碑本字勢夭矯洒
落竒妙枝葉不屬而脉絡皆通信是竒怪不知蔡忠
惠觀道家何等書而得之此字恐子雲亦不識也(游宦
紀聞)
福建莆田縣有自然仙篆以紙摸之形類禹刻在陳
山何翥詩云鳥書蟲文不可識如讀岣嶁神禹碑(升庵
外集)
陳嵓仙篆石篆字如蟲鳥文在福建興化府城北(古今
書刻)
仙集留題字
余於吳國華故侯家得漢安元年四月十八曰會仙
友十三字書法妙甚其事雖未可信然非漢人手筆
不能也未審其石在何所亦未見他書載其事存之
以志異聞吳侯以勲封掌團營赫赫一時然被服如
儒生喜與賢士大夫遊家蓄古今石刻最富海内殘
石秘蹟皆多方搜集滄桑後零落都盡余僅得其十
之二三山居清侣實嘉賴之余著四朝人物志向其
後人求取誌石不可得並問其始堂所刻三代古文
亦亡矣深可慨也(庚子銷夏記)
六藝之一錄卷二百六十六
