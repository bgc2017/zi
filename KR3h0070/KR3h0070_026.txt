欽定四庫全書
六藝之一錄卷二十七錢唐倪濤撰
石刻文字三
石鼓賦詩
周伯温石鼓賦予嘗考古石刻而岐陽石鼓為第
一每讀韋韓蘇三君子之歌心益竒之訪諸士大夫
具在京師欲往一觀而無由也皇上踐祚之始年有
詔置石鼓太學遂列於宣聖廟之兩塾尊之也明年
改元皇慶余列國子生撫玩之獲償所願夫以三代
遺物置庠序中盛典也韓詩有云聖恩若許留太學
諸生講觧得切磋蓋欲而不得故冀之於乎韓公不
得見於昔時而吾軰得見於今日何幸如之輙為賦
曰周有石鼓今在辟雍列橋門而甲乙相輝映於西
東紛質理之泐蝕偉形制之穹崇有文秩秩有詞渢
渢法皇頡之妙畫續小雅之變風蔚兮九天之儀鳳
蜿兮六合之神龍欣獸魚之物庶嘉車馬之攻同歴
歴兮璚株森竦於元圃依依兮神雲隠見於蒼穹嗟
追琢之渾厚或制作於天工於赫宣王弘振頽綱四
國既遂百職既張睠兹農暇載飾戎行踵武前人蒐
於岐陽史籀才藝當時俊良播於聲詩勒之琳瑯其
形之不一者因樸質之自然其數盡於十者考治極
而功彰當戰國暴秦而韜晦者抑貞介遠其汙辱歴
兩漢六朝而不冺沒者必神物為之護防歲紀茫茫
顯於李唐韋韓歌之靄其有芳迄宋宣和斯遷於梁
金人襲没遂歸朔方維天子之龍飛曄文運之日昌
誕䧏德音輦登上庠文石重藉周軒四旁六經彛訓
因時表章大比曠典因時舉揚遐邇縱觀陳迹復彰
嗟夫九州之鼎已沉淪而不可得岣嶁之石又漫滅
而不復有維斯文為至寳實終古之罕偶惜捃摭之
有遺不見稱於魯叟何人之蚩蚩窪一為臼幸而文
存庸詔永久後乎此者豈無祖龍之頌功茂陵之封
禪亦皆埋仆於榛莽雖萬一之或傳適足以著其君
之無取然則石鼓之周流於世者天非徒夀之蓋以
寄古文於不朽也乃作詩曰刻石鼔兮周賢王輦之
學兮自我皇紛胄子兮樂未央日詠歌兮揚揚維大
道兮無疆齊地久兮天長維斯鼓兮作配勿壊兮勿
傷保億齡兮於耿光(鐵網珊瑚)
李丙奎石鼓賦偉周宣之中興鐫石鼓而勒成煩
鬼神之守護復遇元和之太平遡所來之何從實韓
門之張生愚嘗玩其辭考其義義雖密而辭嚴與車
攻而同意惟字體之瑰竒非科斗而非隸所恨者雨
淋日炙之既久而其中可辨如䢩之非我僅百中之
一二其幸存而未冺宜退之之鋪張以炫耀於當世
謂刪詩為西行之迹使至寳為道旁之棄言有大而
實夸遂有來以歐陽子之議安知棄之者非三百篇
之刪詩又安知為之者非出於後來之好事(文翰類選)
羅曾石鼓賦岐山石鼓或謂周成王時故物又或
以為宣王後來北方學者乃有以為宇文周所作者
蓋未有可考也觀其文往往與車攻吉日之詩相表
裏故知其為宣王作無疑讀昌黎石鼓之歌誦坡公
岐山之詠遂依托為之賦其辭曰子盍觀乎鳳翔八
觀之一乎岐&KR0708;蒼蒼西周故彊昔人伊誰内修外攘
予嘗訪遺蹤於岐下得故物於榛荒曰莓龍剥落雨
墨淋漓者秦嶧山之碑乎細筋入骨玉樹交柯者漢
原廣之彛乎章殘字缺讀不能句快劍斫斷生蛟鼉
非秦人詛楚人之辭乎蓋歐陽不能語其妙而子雲
不能識其竒也於是摩挲徙倚沉吟久之然後喟然
歎曰我馬既同者車攻之徂東也其魚魴鯉者吉日
之宴語也彼頑然者不可扣之鳴兮吾知其為宣王
之石鼔也方其明堂受朝岐邑講蒐萬里無塵四海
一秋天戈麾日凝雲不流勒駿功於石鼓將永鎮於
岐周異銅仙之可移空回首於萬牛嗟惟此石俛仰
千秋横竒寳於道側微慱雅其誰顧或龍騰而水躍
或鸞下而鳳翥雖字體不可知其誰之筆兮意作誦
必當時之吉甫曾編詩之不見收兮亦何恨無人乎
李杜於是慨然授筆磨蒼崖之壁泚秋空之露取昌
黎慨嘆之言而作石鼓之賦
韋應物石鼓歌周宣大獵兮岐之陽刻石表功兮煒
煌煌石如鼓形數止十風雨缺訛苔蘚&KR2531;今人濡紙
脱其文既擊既掃白黑分忽開滿卷不可識驚潛動
植走云云飛喘委蛇相糾錯乃是宣王之臣史籀作
一書遺此天地間精意長存世溟漠秦家祖龍還刻
石碣石之罘李斯迹世人法古猶好傳持來比此殊
懸隔(韋蘇州集)
韓愈石鼔歌張生手持石鼓文勸我試作石鼓歌少
陵無人謫仙死才薄將奈石鼓何周綱凌遲四海沸
宣王奮起揮天戈大開明堂受朝賀諸侯劍佩鳴相
磨蒐于岐陽逞雄俊萬里禽獸皆遮羅鐫功勒成告
萬世鑿石作鼓隓嵯峨從臣才藝咸第一簡選篆刻
留山阿雨淋日炙野火燒鬼物守護煩撝訶公從何
處得紙本毫髮盡備無差訛辭嚴義密讀難曉字體
不類隸與科年深豈免有缺劃快劍斫斷生蛟鼉鸞
翔鳳翥衆仙下珊瑚碧樹交枝柯金繩鐵索鎻鈕壯
古鼎躍水龍騰梭陋儒編詩不收入二雅褊迫無委
蛇孔子西行不到秦掎摭星宿遺羲娥嗟予好古生
苦晚對此涕淚雙滂沱憶昔初蒙博士徵其年始改
稱元和故人從軍在右輔為我量度掘臼科擢冠沐
浴告祭酒如此至寳存豈多氊包席褁可立致十鼓
祗載數駱駝薦諸太廟比郜鼎光價豈止百倍過聖
恩若許留太學諸生講觧得切磋觀經鴻都尚填咽
坐見舉國來奔波剜苔剔蘚露節角安置妥貼平不
頗大厦深檐與蓋覆經歴久遠期無他中朝大官老
于事詎肯感激徒媕娿牧童敲火牛礪角誰復着手
為摩娑日銷月鑠就埋沒六年西顧空吟哦羲之俗
書趁姿媚數紙尚可博白鵝繼周八代征戰罷無人
收拾理則那方今太平日無事柄用儒術崇丘軻安
能以此上論列願借辨口如懸河石鼓之歌止於此
於乎吾意其蹉跎(昌黎集)
蘇軾石鼓歌冬十二月歲辛丑我初從政見魯叟
舊聞石鼓今見之文字鬱律蛟龍走細觀初以指畫
肚欲讀嗟如鉗在口韓公好古生已遲我今况又百
年後強尋偏旁推點畫時得一二遺八九我車既攻
馬亦同其魚維鱮貫之柳古器縱横猶識鼎衆星錯
落僅名斗糢糊半已似瘢胝詰曲猶能辨跟肘娟娟
缺月隠雲霧濯濯嘉禾秀稂莠漂流百戰偶然存獨
立千載誰與友上追軒頡相唯諾下揖冰斯同鷇㲉
憶昔周宣歌鴻雁當時史籀變科斗厭亂人方思聖
賢中興天為生耆耉東征徐方闞虓虎北伐犬戎隨
指嗾象胥雜遝貢狼鹿方召聯翩賜圭卣遂因鼙鼓
思將帥豈為考擊煩矇瞍何人作頌比崧高萬古斯
文齊岣嶁勲勞至大不矜伐文武未遠猶忠厚欲尋
年代無甲乙豈有文字記誰某自從周衰更七國竟
使秦人有九有掃除詩書誦法律投棄爼豆陳鞭扭
當年何人佐祖龍上蔡公子牽黃狗登山刻石頌功
烈來者無繼前無偶皆云皇帝廵四國烹滅強秦救
黔首六經既已委灰塵此鼓亦應隨擊掊傳聞九鼎
淪泗上欲使萬夫沉水取暴君縱欲窮人力神物義
不汚秦垢是時石鼓何處避無乃天工令鬼守興亡
百變物自閒富貴一朝名不朽細思物理坐嘆息人
生安得如汝夀(東坡居士集)
蘇轍石鼓歌岐山之陽石為鼓叩之不鳴懸無虡
以為無用百無直以為有用萬物祖置身無用有用
間自託周宣誰敢侮宣王没後墳壠平秦野蒼茫不
知處周人舊物惟存此文武遺民盡囚虜鼎鐘無在
鑄戈戟宮殿已倒生禾黍厲宣子孫竄四方昭穆錯
亂不存譜時有過客悲先王綢繆牖戶徹桑土思宣
不見幸鼓存由鼓求宣近為愈彼皆有用世所好天
地能生不能主君看項籍猛如狼身死未冷割為脯
馬童楊喜豈不仁待汝封侯非怨汝何况外物固已
輕毛擒翡翠尾執麈惟有蒼石於此時獨以無用不
見數形骸偃蹇任苔蘚文字皴剥困風雨遭亂既以
無用全有用還為太平取古人不見見遺物如見方
召與申甫文非科斗可窮詰簡編不載無訓詁字形
漫汗隨石缺蒼蛇生角龍折股亦如老人遭暴横頥
下髭脱口齒齬形雖不具意可知有云楊柳貫魴鱮
魴鱮豈厭居溪谷自投網罟入君俎柳條柔弱長百
尺挽之不斷細如縷以柳貫魚魚不傷貫不傷魚魚
樂死登之廟中鬼神格錫汝豐年多稌黍宣王用兵
征四國北摧犬戎南服楚將帥用命士卒驩死生不
顧闞虓虎問之何術能使然撫之如子敬如父弱柳
貫魚魚弗違仁人在上民不怒請看石鼓非徒然長
笑泰山刻秦語(欒城集)
梅堯臣雷逸老倣石鼔文見遺因呈祭酒吳公作
石鼓作自周宣王宣王發憤蒐岐陽我車我馬攻既
良射夫其同弓矢張舫舟又漁縛鱮魴何以貫之維
柳楊從官執筆言成章書在鼓腰鐫刻藏歴秦漢魏
下及唐無人着眼來形相村童戲坐老死喪世復一
世如鳥翔惟閱元和韓侍郎始得紙本歌且詳欲以
氊衣歸上庠天官媕阿駞肯將傳至我朝一鼔亡九
鼔缺剥文失行近人偶見安碓牀云鼔作臼刳中央
心喜遺篆猶在旁以臼易臼庸何傷以石補空恐舂
粱神物會合居一方雷氏有子胡而長日模月倣志
莫強聚完辨舛經星霜四百六十飛鳳凰書成大軸
綠錦裝偏斜曲直筋骨藏攜之謁我巧趨蹌我無别
識心徬徨雖與乃父非故鄉少與乃父同杯觴老向
太學鬢已蒼樂子好古親縑緗誰能千載師史倉勤
此冷淡何肝腸而今祭酒禆聖皇五經新石立兩廊
我欲效韓非癡狂載致出關無所幛至寳宜列孔子
堂固勝朽版堆屋牆然須雷生往度量登車褁護令
相當誠非急務煩紀綱太平得有朝廷光山水大字
輦已嘗於此豈不同粃糠海隅異獸乘舟航連日道
路費芻糧又與兹器殊柔剛感慨作詩聊激昂願因
諫疏投皂囊夜觀奎璧正吐芒天有河鼔亦焜煌持
此負鼎干成湯(宛陵集)
張耒瓦器易石鼔文歌周綱既季宣王作提劍揮
呵天地廓朝來吉日差我馬夜覩雲漢憂民瘼桓桓
方召執弓鉞蕩蕩申韓賜圭爵北驅獫狁走豺狼南
伐徐夷斬鯨鱷明堂車馬走争光清廟笙鏞戶載樂
岐陽大獵紀功成十鼓巖巖萬夫鑿千年兵火變朝
市後世紙筆傳冥漠迹荒事遠貴者寡晴風霜月多
摧剝君誠嗜古更過我易以瓦器尤奇卓滿盤蒼玉
列我前制古形奇異雕琢羲皇已亡巧偽起采椽土
木消純樸何為獲此上古器經歴萬世遭搜掠寥寥
墨翟骨已朽尚有遺風傳隱約又疑晏子矯齊俗陶
土團泥從儉薄或云古者宗廟器斥棄金玉先誠確
是時此物參鼎俎蕢桴土鼔誠為樂嗚呼二物信奇
絶賴有吾徒與提握不然烏瓦與荒碑坐見塵埃就
零落(宛丘集)
洪适石鼔詩天作高山太王荒鸑鷟一鳴周翦商
郟鄏卜年大蒐講諸侯歛袵尊天王六月中興繩祖
武薄伐太原恢境土石崖可鑿詩可鐫千載神光薄
西滸槖駝輓入大梁都壁水湛湛河出圖中間兩鼔
備章句日維丙申不糢糊左驂秀弓射麋豕有魴有
&KR2362;君子漁光和石經屹相望詛楚登嶧非吾徒辛壬
癸甲雁分翅橋門觀者堵牆如星沈東壁干戈起首
下足上天倒置景鍾糜碎九鼎飛王迹皇風吁掃地
誰與扛石徙幽燕兵車亂載包無氊敲火礪角小小
爾為礎為砧多歴年宣和殿中圖復古冠以車攻次
十鼓韓詩歐䟦盡兼收雲章剖判定魚魯先君辛苦
朔方歸文犀拱璧棄弗攜一編十襲自鐍秘更有司
馬鳳翔碑我生不辰今已老岐陽三雍身不到匆匆
北使接淅行在耶亡耶問無報整齊篆籀飾牙籖簡
撮篇詠勞窮探致主有心歌小雅汗顔無術下登三
(盤洲集)
張養浩石鼓詩粤自鴻蒙剖元秘天祚有熊炎帝
繼侯剛覃思神與凝摹收三千之書契蒼姬一變史
籀出鯨攫鼇吐鳳鸞捩嬴秦自帝不古師遂使姦斯
愚叔世當時玉筯天下獨爾後争奇古文棄末流諸
子相祖述刓樸遺淳趁姿媚我嘗慨此愧疎淺一髮
空危萬鈞係朅來庠序覩石鼓玉立儼然三代器細
思伊始將安庸或謂宣王章獵事且疑且信邈難詰
日月羣隂欲食既半為雷電下取將僅餘二百七十
二貞堅不墮劫火灰蒼古猶含太初氣世間鐘鼎瓦
礫如隻辭千金未為貴昌黎作歌恨才薄坡老來觀
惜時異區區流轉又幾朝終不能忘見天意若令好
事堪把玩攘竊空應窮萬計平生漫有博物名迫視
不能詳一字沈吟獨立西風前喬木荒烟日西墜(歸田
類藁)
揭徯斯石鼓詩孔廟頽牆下周宣石鼓眠苔分敲
火迹雨洗篆蝸涎野老偷為臼居人打賣錢有形終
易盡流落漫堪憐(秋宜集)
宋褧送汪編修出知餘姚州賦得石鼓作翳昔中
興王振武岐陽蒐臣工作歌詩紀績用闡幽琢石製
為鼓深刻將垂休澤堅不少磷文字粲以周古拙出
史籀蟠錯分蛟蚪氊駝護轉徙逮閱三千秋天朝尤
寳惜移置宫牆陬栖息得所托珍秘價莫酬使者瑚
璉器出守趨東甌敦樸且貴重華采殆罕儔旌麾暫
補外廊廟行見收亦若此鼓然置之崑崙丘(燕石集)
馬臻文廟石鼓詩獵碣鐫功事惘然摩娑壊石卧
寒煙昌黎已道文殘缺又後昌黎五百年(霞外集)
吳師道賦得石鼓送達兼善出守紹興作石刻三
代遺獨數岐陽蒐剥落卧榛菅奇寳誰見收金源亦
好事駞載來薊丘豈知橋門鎮天為興邦留吾老幸
摩娑老古思西周使君精篆法聲華振皇州足追史
籀制惜值車攻休騑騑五馬來東向會稽遊會稽豈
無碑頌述徒夸浮願言宣仁化樹績垂千秌(吳禮部集)
吳萊荅陳彦理遺石經寄詩索石鼓文作横山先
生多古玩太學石經分我半魏公世藏資州本金石
錄中還散亂當時愛奇巧收拾筆畫昭回映雲漢流
傳到我真不遠虬甲鳳毛真可惋自從得此未有報
岐右石鼓天下觀昔則敲火今斷臼駱駝載歸石盡
爛倉沮以後即史籀先代遺寳列圭瓚中郎變篆生
八分二者不敵何足算先生嗜書出法帖青銅堊壁
手脱掔漆書科斗不通俗蛇蚓蟠結強塗竄先生博
學抱聖經焚膏繼晷目耽玩韋編鐵擿只紙傳鄒魯
精髓合淹貫國子門開塵没城蓬萊閣廢草堆岸春
秋徒聞璧可假道德詎信鵝能換古今所重在周典
周史面目極&KR0008;&KR0008;聖心不死不在石日月行天旦復
旦吾家故紙本不惜驪頷有珠吾欲鍛向來見辱亦
云然焦尾之餘争免爨先生安坐幸勿躁歲晩相逢
笑拍案屏除許事不須說好與吾儒峙楨榦(吳淵穎集)
顧文昭石鼓詩古文不可見籀也遺芬芳去今二
千載字畫猶端莊缺落雖不完間亦存數行如逢冠
劍士濟濟遊巖廊想見當時盛會朝坐明堂僎隸皆
正人從知史臣良况在文武日(闕)寧少忘西旅貢
厥熬召公遠為防周宣中興主羽獵思外攘(闕)哉詞
語間未及(闕)荒趙君博雅士好古能收藏起我
題詩增慨慷(鐵網珊瑚)
盧元質詩羲皇妙心畫人文始昭宣後聖更有作
載籍日粲然成周逮中葉宣王振其顛宏綱用勿墜
厥德未為愆偉哉岐陽獵伐石工磨鐫方前固云邁
揆後信猶賢嬴秦一何愚盡滅古簡編翻刻李斯文
乃欲垂萬年豈謂不旋踵掃迹如雲烟孔壁遂啓藏
(闕)亦偶全於今二千載(闕)盛流傳要知文字行
白日麗中天(闕)蕩無存人心復(闕)先賢聖去我遠
魯魚失真銓安得周召徒為倡麟趾篇(鐵網珊瑚)
唐之淳石鼓詩郡學舊辟雍中有岐陽鼓古今所
聞十左右各惟五離離大星隕兀兀壞雲補纍纍營
竈减落落陳沙聚質若切元玉製若覆冷釡氣若鎔
五金文若斷釵股孤峯割秋瘦千蘤耀春嫵森嚴列
戈矛爾雅冠章甫簷冰淨溜懸海暖浪掀舞摧舟半
折軸敗舫或遺艣小龍彭蠡歸大鵬扶摇舉斷苔明
碎錦古墨漬潤礎思昔委秦郊雷電驚草莽來牛礪
其角鑿臼加以杵幸今依黌宫星日照廊廡圭璧遜
其儀俎豆與之伍脱非天意憐或是神明祜深簷白
晝永老屋祥鸞翥晴連畫戟隂冷濕宫牆雨諸生獲
講觧髦士資訓詁啓鑰煩䜿閽搨本利商賈韋詞表
姬周韓語懷李杜雄章迭鏗鍧遺恨寄酸楚紛紜梅
蘇作詰屈吾鄭譜稱評雖靡定彷像詎非古鯫生千
載下匏繫三江滸神徒馳周南足不出城府適從僚
碣役遂出幽燕侣平生慕奇聞一日獲佳覩初臨色
逾莊欲狎氣斯沮如親至京都揖譲申與甫如親與
田獵搏攫兕與虎如虚藜莧腹烹太牢肥羜如洗蜩
蟬耳聆笙磬祝敔羇愁破昏懵喜氣浹眉宇時維躔
夀星歲甲在疆圉天寒號鴟梟城荒茂禾黍宗周本
予懷覽古亦天與摩娑重圖訓䠞蹜愧庠序聊陳曹
鄶風式繼韓韋武(萍居藁)
程敏政石鼔詩岐陽埋没草離離汴省燕都石屢
移一代文章存鳥跡百年風雨蝕鼉皮摩娑尚識宗
周器題跋誰鐫蒙古辭却愛勝游黃叔度孔庭懷古
立多時(篁墩文集)
李東陽石鼓歌昔聞石鼓在太學鼔形穹嶐石犖
嶨髫年釋褐隨班行未識研覃與揚㩁始官翰林歲
分獻晚以代祀觀尤數我思古人不可見健筆雄詞
稱超卓宣王謨烈繼成康况有文章存古樸是時風
俗蓋渾灝其臣拜誦俱堅確勒功太廟告中興講武
岐陽猶獵較於時旋凱奏鐃歌於時颺言播聲樂靈
祗地不愛圖書列石天然謝雕琢垂垂股折屋漏痕
隠隠昏星露芒角初如淮徐振師旅壯士當場鳴劍
槊又如申甫端冠紳擯相聯階舞干箾年深歲長世
運改誰向鴻荒究緜邈嬴劉以後無此文直與混沌
分清濁驟看筆勢尋風骨細剔苔痕認班駁原抛野
擲墮榛菅冬經雪霜夏冰雹疑隳大鼎存銘識似毁
明堂露榱桷當時十鼔一為臼猶幸農家事舂㪬愛
惜應勞神護呵搜尋不厭山磽确暗中摸索亦可知
辨口尚煩泣楚璞聖朝天子方好儒森列戟門護重
幄聞之興慕見興敬以手摩娑防擊撲我生學篆希
前蹤下視俗書羞齪齪家藏舊本出梨棗楮墨輕虛
不(闕)行年七十始硏求老臂支撑目昏眊拾殘補
缺能幾何以一涓埃禆海嶽太原宋生生好奇鐵筆
為予親刻劃吁嗟往者不復還庶免方來盡漫剥請
從祭酒告諸生誦此衣冠日薰濯(懷麓堂集)
何景明石鼔歌我來太學謁孔廟下觀戟門石鼔
陳之罘詛楚已埋没此石照耀垂千春苔昏蘚濕讀
難下蟲雕鳥剥細不分古畫詰曲蛟龍隠石氣慘淡
烟霧紛周王功勲史籀筆敉石細落岐陽濱中興氣
象豈復覩大篆意格誰曾聞先秦文字稍近古兩漢
摹搨多失真六朝以來尚靡麗鍾王往往稱通神唐
愈宋軾逓歌嘆長歌險韻何悲辛大觀之間入汴國
君王好藝崇斯文高駝巨艦遠載至金填玉篏傳相
珍靖康乘輿忽播蕩保和玩物隨煙塵神驅鬼守散
復聚至寳豈得空沈淪文皇北來定燕鼎不置太廟
留成均博士無煩上書請書生頗得親講詢虛廊素
壁安置稳大厦長檐覆蓋新不隨鐘鼎怨磨滅已與
琬琰爭嶙峋平生博覽愛古跡世上墨本徒紛紜此
雖殘缺歲已久尚覺隻字輕千緡璧池日月動華衮
奎閣星斗羅貞珉嗚呼孔廟在萬世此石與廟長無
湮(大復集)
王家屏太學石鼔歌我聞周宣狩岐陽其時中興
王業昌作詩刻字傳永久辭高二雅文三倉遺碣纍
纍至今在鬼護神呵更顯晦自岐徙汴復入燕幸遭
珍重休明代鴻都石經今已訛此鼓完好曾不頗文
廟之中戟門畔幾回剔蘚為摩娑固知至寳非容易
合令安頓森嚴地今皇文治邁成周講求自是詞臣
事誰人得比韓孟才榦旋風雲天漢來惟有岣嶁一
片石千秋萬古共崔嵬(復宿山房集)
朱國祚石鼓歌橋門左右獵碣十形如古礎相排
連窪中或與虀臼似抱質可敵瑤琨堅傳聞書自太
史籀比與大篆尤瑰姸其辭典奥儷二雅彷彿吉日
車攻篇周京遺製衆所信疑義莫定文成宣紛綸雖
滋翟鄭議審視終異秦斤權下逮宇文豈能爾薺堂
所見毋乃偏嗚呼神物不易覩三代舊跡稀流傳巫
咸告辭熊相詛裕陵寳惜今棄捐比干銘折衛州壤
穆滿書徙壇山巔會稽窆石字茫昧岣嶁筆跡文紏
纏掎摭非乏好奇士千搜萬索無真詮詎若石鼓離
復合陳倉入汴還留燕氊包席褁槖駝背塵蒙露濯
瓜牛涎置諸太學始皇慶于今又歴二百年深檐五
丈密蓋護不受長雨闌風顛我來摩娑輒終日證以
郭薛施潘箋凝思斵桐來自蜀叩之定有聲淵淵文
殘非因硬黃搨劃缺反撼鈞金填長廊無人起題壁
回視落景棠梨懸(介石齋集)
郭天中石鼔詩鼔非石霣者星文非鼓勒者銘焚
外書刪外經經雅頌書典刑隸秦漢經睒庭篆籠鳥
藍溲青臼謝杵舂㪬停嵌辭金波畫零我拜手神之
聽(明詩綜)
六藝之一錄卷二十七
