欽定四庫全書
六藝之一錄卷四百錢唐倪濤撰
歷朝書譜九十
名人題畫詩詞墨蹟郁逢慶書畫題跋記
倪元鎮松亭山色圖
阿翁好讀閒居賦桃李春風滿庭戸時與華陽道士行
還隣甫里先生住寳净僧居共齋粥已看富貴如風霧
我來三宿夜連床行路荆榛歲將暮
沈周題云雲林先生戱墨在江東人家以有無為清
俗今此筆為華陽趙文美所得持來求䟦因次先生
韻華屋不能留此圖秀色今來照書戸夸父空將碧
嶂移羽人仍在丹邱住非人玩物物玩人老墨重披
眼迷霧門前桃李換春風只有青松自遲暮
惠山圖(前人)
至正五年三月八日玄素先生來林下瓚乃賦詩曰吳
淞江水春映江浪波沄沄霞影紅畊田鑿井居其左令
我長懷甫里翁夢見維舟江畔柳剥啄敲門散杯酒整
冠起接平生歡石徑蘭芳重携手雨後共行林下正
見惠山先生命瓚寫之畫記因書
王叔明華溪漁隠圖
蒙原題禦兒西畔霅溪頭兩岸桃花綠水流東老共酣
千日酒西施同泛五湖舟少年豪侠知誰在白髮烟波
得自由萬古榮華如一夢笑將青眼對沙鷗
唐曹覇玉花驄圖
雍虞集云高秋風起玉關西浴鐡新來十萬蹄貌得
當時第一匹昭陵風雨夜聞嘶
梅道人墨竹
竿竿有参差葉葉無量限不根而自生換却諸天眼仲
圭原題吴郎生平真不俗千畆琅玕在渠腹有時寫
出與人看葉葉枝枝動寒綠之子愛之如千金袖中
戞戞鳴玉音莫教風雨化龍去明日葛坡何處尋雪
山文信
曹雲西山水
旭日耀蒼巘畢嵐生嫩寒幽人詩夢醒清響得松端
會稽王元章
筆底江山不露鋒茅茨十尺倚長松采芝空谷歸何
地知在晴雲第幾重鄭明德
晴旭流輝耀翠微蘿烟開處啓荆扉澗橋兩兩提筐
子疑在深林採藥歸武林顧易
倪雲林林堂詩思圖
林堂竹樹藹交隂求友嚶鳴亦好音弦誦諸生時列坐
邑中宓子但鳴琴七月廿三日寫林堂詩思圖并詩以
遺又新茂才瓚
宋楊補之无咎畫梅四帖
漸近新春試尋紅瓃經年疎隔小立風前恍然初見情
如相識為伊只欲顛狂猶自把芳心愛惜傳語東君
乞憐愁寂不湏要勒(右未開)
嫩蕊商量無窮幽思如對新粧粉面微紅檀唇羞唘忍
笑含香休將春色包藏抵死地教人斷腸莫待開殘
却随明月走上回廊(右欲開)
粉墻斜搭被伊勾引不忘時霎一夜幽香惱人無寐可
堪開匝曉來起看芳叢只怕伊危稍欲壓折向膽瓶
移歸芝閣休薰金鴨(右盛開)
目斷南枝幾回吟繞長怨開遲雨浥風欺霜侵雪妬却
恨離披欲調商鼎如期可奈向騷人自悲頼有毫端
司成冰影長似芳時(右將殘)范端伯奕世勛臣之家
了無膏梁氣味而胸次洒落筆端敏捷視其好尚如
許不問可知其人也要須再作四篇共附此畫庶衰
朽之人托以俱不冺耳乾道元年七夕前一日癸丑
丁丑人楊无咎補之書扵預寧俗舍
元柯九思和懊恨春初飄零月下輕離輕隔重醖
梨雲乍舒椒眼羞人曾識已堪索笑尋簷早准備
憐憐惜惜莫是溪橋纔先開却試馳金勒(右未開)
姑射論量漸消冰雪重試新粧欲吐芳心還羞素臉
猶吝清香此情到底難藏悄默默相思寸腸月轉
更深凌寒等待更倚西廊(右欲開)
翠苔輕搭南枝逗暖乍收漸霎亂插繁花快張華宴
繞衣千匝玉堂無限風流但只欠些兒雪壓任選
一枝折歸相伴綉屛花鴨(右盛開)
璚散殘枝點忩欵欵度竹遲遲欲訴芳情曲中曾聽
畫裏重披春移别樹相期漸老去何須苦悲人日
酣春臉霞清曉復記當時(右將殘)補之詞翰稱妙
一代此卷尤佳其柳梢青四詞可以想像當年風致
勉強續貂以貽好事丹邱柯九思書扵雲客閣至正
元年冬十有一月日南至也
趙氏三馬卷第一幀趙文敏公北騎御青驪
圖第二幀趙總管仲穆奚官玉花驄圖第三
幀趙知州彦徵奚官御赤騮圖為雪庭作
僧房曾見寫麒麟人已云亡紙墨新寂寞九原無弔處
至今仍羡執鞭人驥子生來骨相竒滿溝汗血落胭
肢空門縱有䭾經日得佀牽過向玉墀廬陵張昱為雪
庭禅師題
松雪當年稱獨步子孫今日蹤遺風香凝淡墨連錢
碧色染秋毫汗血紅濟濟奚官顔似玉昂昂龍種氣
如虹春風滿轡初牽出對立長鳴冀北空燕山哈珊
沙(按哈珊沙應改哈斯實喇因題畫手蹟故仍其舊)
雲林惠麓圖
秋聲吹碎江南樹正是瀟湘腸斷處一片古今愁荒碕
水亂流披圖驚歲月舊夢何堪說追憶漫多情人間
無此清
右調菩薩蠻筠菴王國器
八月梁谿新雨霽溪南溪北水交流徵君滌硯臨池
後貌得碕灣幾樹秋王蒙
石磑清泉急晴山綠樹多雲林惠山下風景近如何
袁飬福
王叔明坦齋圖
老來自覺筆頭迂寫畫如同寫隸書黃鶴一聲山館静
道人正是午参餘
陳植號慎獨痴叟常寫江浦樹石蒼莽疎宕有子久
氣韻上書一絶云無多茅屋滄波遠一半青山竹樹
遮宛似吾鄉荒寂地直疑割我白鷗沙
錢舜舉金碧山水卷
烟雲出沒有無間半在空虛半在山我亦閒中消日月
幽林深處聽潺湲自題
雲林古木竹石
篝燈共聽蕭蕭雨已是催花二月過翠竹喬柯渾漫興
硯山忽覺蘚文多自題
清詩蕭散肥仍瘦淡墨淋漓密更疎三絶真能入三
昧令人相對憶倪迂每見雲林小幅未嘗不佳此紙
尤其得意之筆也非得荆關肯綮者能之乎右章
憲題
吴仲圭松石圖
研池漠漠吐墨汁蒼髯呼風山鬼泣濤聲破夢鐡骨冷
露影濡空翠毛濕徂徕千𣗳老雲烟湖山九里甘蕭瑟
何當閱此明忩下長對詩人弄寒碧至正四年夏四月
雨忩梅道人戱筆
趙松雪落花遊魚圖
溶溶綠水濃如粲風送落花春幾多頭白歸來舊池館
閒看魚泳白漚波原題
王叔明丹山瀛海卷
人生不富貴何如學神仙神仙之居隔海水樓閣縹
渺栖雲烟居中有人白玉佩從之必受隂符篇我年
十五頗好道生龜脱筒無宿緣龍馳虎走髮欲白忍
能坐受凡火煎只今四十轉多病安得灌溉筋骨堅
業風動地海波立且復握&KR0008;荒山顛通玄道士知姓
全前朝外家籍蝉聮目擊不待以口傳高冠岌岌衣
翩翩子當箕歷星斗旋有文秘在璚山邊鬼神當受
子所鞭鴻濛一氣根先天爾必護持勿棄捐人間大
藥長綿綿采之以時性要玄風霆出沒皆自然琅函
玉笈陳真篇子今歸買苕上船我亦理棹沙舟前遥
知登堂拜家慶挑燈笑語夜不眠王祥冰魚曉入饌
閔損蘆花寒獨賢男見名節多愛惜玉皇香案在寸
田水晶宫中不受暑菱葉参差渡南浦膠山九月望
君來石壇夜掃黃花雨陳方子直題
馬遠四皓奕棋圖
商山魏魏上有紫芝採芝可療饑何獨西山薇西伯
養老去古遠而獨夫殺士吾將疇依夘金之子海内
威羅絡齡齕將奚為平生不識下邳兒肯随漢邸同
兒戱甪里綺里無人知抱道老人會稽楊維楨在雲
間草玄閣書
已剖巴陵橘猶歌商嶺芝避秦非避漢一出係安危
曲江錢惟善
白髮商山老清風扇入垠能安漢基業頼此秦遺民
好爵非愛慕長松相主賓亦有種桃者武陵溪水濱
倪瓚
宋燕穆之山居圖
溪路迢迢繞碧峯白雲迷却舊行蹤買舟歸去山中
住終日茅亭坐聽松山邨仇遠
竒峯如畫翠娟娟茅屋溪橋埜𣗳連日暮歸舟何處
去滿江風月興悠然玉几約翁題
半間茅屋垂楊外一個歸舟淺水邊三老不知塵世
換青鞋竹杖聽潺湲釋慧雲
江山萬里真如畫曾向錢塘江上看今日接圖成舊
夢半忩風雨雜奔湍吴僧汝奭題
依稀廬岳高僧舍彷彿商山隠者家我亦抱琴酬素
約白雲深處拾松花膠東生冷謙
題心上人得拙無為所藏燕侍郎畫山水圖歌山
木惨淡雲茫茫畫師何人燕侍郎侍郎筆跡世罕得
此幅乃是拙公之所藏拙公平生好竒古拾畫收書
用心苦白頭老死峩山下散落人間棄如土上人何
從得此圖年來紙墨將糢糊層崖叠嶂失向背茅屋
松門疑有無洞庭天寒風景暮窅窅滄波隔烟霧歸
來不自辨東西但記前岡兩松樹過橋三人立者誰
就中似有遠法師披圖感嘆塵滿眼我欲匡廬尋紫
芝至正九年六月書扵碧山吴釋宗衍道原
穆之材藝動仁宗寵渥時時下九重怪底風雲連海
岱溪藤未朽墨花濃至正二十五年乙巳九月望後
五日吴郡萬金題
温日觀蒲萄
眀月清風宗炳社夕陽秋色庾公樓脩心未到無心地
萬種千般逐水流日觀
濃淡纍纍半幅披却疑月架影参差憑君閒取乘槎
使還似宛西舊折枝蜀益州張夢應敬題
吴綃蜀繭筆底墨雲飛一片點點秋腴收得驪龍頷
下珠興來一掃惜處有時慳似寳霧葉烟條幾度
西風吹不凋
减字木蘭花山隂曾寅孫奉題
昔年添竹延秋蔓露葉離披馬乳寒今日天涯忽開
卷還如架底夜凉看一片秋雲江上影老禅收拾
入蒲萄小忩剰有詩為伴不博凉州意自高鄱陽仲
輿葉衡題
老僧墨妙遍中州好事携將萬里遊要識色空同不
朽龍鬚馬乳等浮漚明瑞頓首
晉顧愷之畫洛神賦圖宋高宗絹上行草書
洛神賦後欵云德夀殿書
花石綱開四海分西湖日日雨芳春孔明二表無人
讀德夀宫中寫洛神趙岩
錢舜舉孤山圖倣趙千里金碧山水卷首有
霅溪詩畫四大篆字鄞鄭沂後圖長三尺霅
溪自題云
一童一鶴兩相随閒步梅邊賦小詩疎影暗香真絶句
至今誰復繼新詞吴興錢孟舉
錢舜舉竹林七賢圖
昔人好沉酣人事不復理但進杯中物應世聊爾爾悠
悠天地間媮樂本無愧諸賢各有心流俗無輕議原
題
門巷寡轍跡静對溪南竹溪水净堪染竹色與溪綠
有時淡相向襍抱如瑩玉安得萬篬筤遍植青溪曲
豈無嵇阮輩遁世遵往躅浩歌日酣燕達生亦云足
往歲居建康青溪第一曲與篬筤谷相對憶竹林
衆君子故有此作今觀圖書後
米友仁瀟湘竒觀
米家父子最風流點染毫端滿紙秋海嶽菴前天欲
曙瓜州渡口望滄州吴匏石題
宋梁楷畫右軍書扇圖
松雪翁常以紈扇三十握貽故人訢笑隠拔其尤者
分惠二把遂賦一絶戱調之子微出示此卷事適相
類徵予語就書以贈之云故人當暑遺紈扇最愛
千絲雪色新薄劣王郎閒點汚宜教老媪也生嗔泰
定初元歲在甲子上元後五日張淵清夫
道旁題扇出無心晉世風流說到今絶勝寫詞陶學
士故迷郵妓作知音吴興張世昌
宋徽宗著色鸂鶒卷
鸂鶒灘頭狎浪随君王嫌墨慣娱嬉凄凉晩歲鴛鴦
濼漢鴈沙鴻未必知馮子振題
思陵題畫册
桃李無言春告歸落紅如海亂鶯啼西村渡口斜陽
裏渺渺烟波綠泊堤上有辛巳長朱文印
龔開羸馬圖
一從雲霧䧏天關空盡先朝十二閑今日有誰憐駿
骨夕陽沙岸影如山
宋楊后題畫册
雪吹醉面不知寒信脚千山與萬山天甃璚街三十
里更飛柳絮與君看題朱銳册賜大少保有坤卦
圓印
宋高宗題畫册
定知曾見十分圓已作霜風九月寒寄語重門休上
鑰夜深湖内月中看題夏圭册賜趙祐有御書之
寳印
萬片綠荷浮水面亂風飄雨濕人衣前村竹樹田家
密時見軥輈屋後飛題燕文貴册
李龍眠醉僧圖
人人送酒不曾沽終日松間掛一壺草聖欲成狂便
發真堪畫作醉僧圖董其昌題扵惠山舟次
郁逢慶續書畫題䟦記
唐張戡獵騎圖
一犬前趍五馬随赭袍公子跨烏騅壮遊却憶飛狐
北正是清秋出獵時文水高若鳳
燕角斜&KR0802;虎韔中將軍獵騎正驍雄前鋒縱有韓盧
技指示猶居第一功東南生謹題
王右丞輞川圖郭忠恕模本
王右丞輞川圖與余昔在杭苕故家見者一樣前有
集賢院御書印内合同印題摩詰本後書河北郭忠
恕奉命復本則知為江南李後主時臨本也虎賁中
郎更無辨處郭亦妙筆矣大德戊戌冬至廬陵民八
十叟李珏元暉敬䟦贅絶句云園圖親畫早流傳已
是人間五百年凝碧池頭秋句在當時幾負此林泉
輞川圖有二本此從矮本所臨畫格高絶觀此猶有
生意為賦短句詩中傳畫意畫裏見詩餘山色無
還有雲光卷復舒前溪漁父宿舊宅梵王居千古風
流在披圖儼起予袁桷(清容字伯長)
摩詰嘗與裴廸唱和廿絶紀輞川之勝至今讀之如
身遊其間此本甚精緻尚可想見其景與詩會之時
也因追而和之(孟城㘭)春風孟城㘭年年自花柳當日
倦遊人何處談空有
(華子岡)蜿蜒浮遠空惨淡凝古色出雲亦何心既雨返
無極
(文杏館)種杏白雲間因之葺茅宇鸎聲烟中曙虎跡夜
未雨
(斤竹嶺)苞竹秀孤嶺虛籟涵清漪秋風何時實鳳饑竹
不知
(鹿柴)崖蹙石林稠谷静山泉響麏麚囿其間攸伏息
下上
(木蘭柴)手折木蘭花心憶懷沙侣墜露玉可知金盤羞
帝所
(茱萸沜)茱萸綻紫粟白雲封不開似待陶元亮共把菊
花杯
(宫槐陌)屯雲隂廣陌零露濕古苔中街日亭午四面風
徐來
(臨湖亭)積水涵倒影萬象凌虛来魚在水中泳花從天
上開
(南垞)亭亭一風榭脱屨席可即階前白雙鶴相迎似
相識
(欹湖)岸巾臨水澨酒醒呼隠君收緡玉梭起摇蕩空
中雲
(柳浪)年年黃金縷照影麹塵漪誰為南浦贈紉佩扈
江離
(欒家瀨)鑿鑿沸白喧浩浩空青瀉漁翁互相呼放船莫
輕下
(金屑泉)洗耳山下泉永念童蒙歲敢希作聖功事心如
事帝
(白石灘)湍駛風逾清水眀石可把倚杖獨移時白鷗翩
然下
(比垞)波影媚松樾山色麗石闌留連南川月不肯下
雲端
(竹里館)此君儼相峙清坐一晤嘯天風振空聲萬境通
寂照
(辛夷塢)迎春發蒼柯映日出瓊萼欣欣各自私先開還
早落
(漆園)邑勉殉世名鞅掌嬰俗務漆以津自枯不如樗
櫟樹
(椒園)申椒芳馨遠秉德類幽人時來薦瑶席慎勿佞
夫君
天台楊敬悳
藍田可勝宋家莊認在伊家華子岡身後不知誰是
主謾留副墨至今香食淡衣麄識幻身如何幻境却
留神早知大地非真有已了前生不二因吴澂(伯清父)
開元宇宙承平日華子岡頭曾燕適至今自貌輞川
圖下有幽人交莫逆辛夷塢外萸沜隔亦復扁舟舂
蕩潏竹君冰雪歲寒傲未便申椒能辨屈平生雅志
厭朝市醒醉悠哉睠泉石是間山水無限趣况迺佳
賓得裴迪規模想像郭忠恕垂四百年留妙跡鶯啼
花落香句在誰信長安嘆凝碧後來拊卷意迷茫且
復追維三太息海南金元師出此圖與予三十年
前張子有家觀摩詰直卷無不似者則忠恕殆神仙
者流信名下之士不虚也海粟子振(怪怪道人)
猪龍兒嬉錦䙀好三郎歲晩歡娱老阿環姊娣擁華
清朝士官前誰敢到右丞脱却尚書履布襪青鞋弄
烟水藍田别業堪畫圖矮本丹青自游戱華山岡輞
口莊湖亭竹館遥相望小橋摺轉青紅窗樹窠歷歷
烟蒼蒼欒家瀨前雨舟上柳浪一尺春風狂詩成與
和者誰子我外裴迪誰能雙邱壑風流妙如此安知
畫外凄凉意凝碧池頭天樂聲白髮纍臣淚如雨亂
後歸來舊第中玄墻綠尸老秋風人生過眼皆夢境
乞與山僧開梵宫半幅吳綃如傳舍誰能得此千
金價客來寒具莫匆匆四百年來御橱畫按維本
𫝊輞川乃宋之問别墅在藍田後上為清凉寺臨
江李核(意山)
文湖州竹枝卷
若人今已無此竹寧復有那將春蚓筆畫作風中柳
君看斷崕上瘦節蛟蛇走何時此霜竿復入江湖手
東坡居士題
翰墨真儒者事畫工如山未知判取詩書萬卷來看
風霜一枝此老墨君三昧雲山發興清竒我在
蓬萊書府曾看晩靄横披余曩客京師獲觀文湖
州晩靄横披圖山谷題識其後真絶品也文湖州平
日丹青之妙不止墨竹故因及之鄧文原
臨行話與崔公度到了神交蘇子瞻却是主林神不
管黯随凉月堕虛簷高郵龔璛
清貧太守石屋翁渭川千畆藏胸中理閒䑛筆槃薄
羸兔走鶻落無留蹤雨梢晴葉各殊態揮洒位置分
纖濃鍾峯隠君撥鐙法氣韻生動將無同墨君一𣲖
來自東襪材當萃彭城公平生知己最親厚走書調
笑言舂容陳州官舍示長舌翛然化去當元豐烏乎
二老不復作空瞻遺墨翔鸞龍汝陽袁華
李唐虎溪三笑圖
偶然行過溪橋正自不直一笑三人必有我師不笑
不足為道人生一笑良難莫問是同是别青山相對
無言谿聲出廣長舌山村老拙仇遠敬書時年七
十一
元亮纘孔業脩静研聃玄遠公學瞿雲高居著幽禅
人異道豈殊萬散一固全目擊輒有得参曾各囅然
胡為老緇褐蹈舞喜欲顛謾道遺其身襟袖猶褊&KR1862;
彼酣適酒趣尚不醒者𫝊俗吏浪自苦窺管持知天
永康胡長孺奉題
龍圖燕穆之楚江秋曉卷
江水㴞滔日夜流帆檣來去幾曾休畫圖不盡古今
意感慨令人憶壮遊俞貞木
初晰淡微茫猨啼楚江曉恬風展波鏡千里瀉瀰渺
起語船上人驚飛岸邊鳥行装亂填委徒御争紛擾
川后弭安流天吴沕深窈隂霾歛遥翳目斷秋光杳
響枻節長歌翔颿逗風小人生等萍寄奔涉何時了
旅思恊悲端羈情重憂悄忠沉不可見永弔鳴寒篠
回首瞰湘纍蒼山亂雲繞卞同
臺城路黃陵廟下瀟湘浦依稀少年羈旅夢澤風生
渚宫華落收盡峡雲巫雨長天帶水正月出三竿客
舡猶艤四望蒼蒼秋光都在白蘋渚流年暗驚易
度向畫中空見舊遊如許鼓瑟人遥紉蘭事往誰折
芳馨寄與消魂凝竚待收拾閒情寫成新句心與鴻
飛空江烟浪裏去年秋友人謝彦起氏為孟敷陳
孝廉索賦楚江秋曉詞久未能成今日偶過許瀾伯
讀書房時夏雨初霽軒忩明徹因援筆賦此留瀾伯
所歸諸孟敷殊不工也洪武二十八年孟夏十有
一日吴人王璲
大舡駕帆曉欲發小舡載客客未絶行李匆匆不憚
勞須臾會面湏臾别江濤洶湧聲如雷名利縈擾心
為摧楚天秋高何所有黃鶴磯頭多美酒便當吟笑
解金龜勿向風波空皓首彭城錢復
七澤蒼茫曙色微眼中風景尚依稀疎林半隠黃陵
廟凉霧初消赤壁磯波動蒹葭涵石出沙喧鴻鴈帶
霜飛令人却憶曾遊處濯足中流放櫂歸偶武孟
楚江秋向曙畫裏景依然旭日浮波面&KR0765;風動樹顛
同來桃葉渡相並木蘭舡欲問西川信潯陽何處邊
吴僧普震
蒼茫巫峡曉摇落楚天秋神女千年廟商人萬里舟
詩中曾想賦畫裏每思遊江海平生志窮經老一邱
韓奕
五更人語覺潮生估客帆檣候曉行樹色未分雲夢
澤雞聲已動漢陽城天空畫角吹霜盡月落銀河入
斗横欲問楚南千古事至今江水為誰清吴郡陳
寬(孟賢)
南浦清霜覆荻花颺帆一半去長沙鳳皇山近猿聲
急鸚鵡洲寒月影斜白髮此時傷九辨翠眉何處泣
重華天明莫上江樓望滿地西風正憶家彭城劉
珏(廷美)
天連湘漢水悠悠水色微茫接素秋殘月已沉三國
恨亂雲初散九疑愁南方流落身將老西候蕭條客
倦遊欲採蘋花悵無伴美人迢逓隔滄洲
夢回江上筭秋程水影迢迢積漸明落水西風連鄂
渚亂山高浪隠湓城鐘邊野寺經僧起霜裏孤帆估
客行往事獨悲前席誤不從賈誼問蒼生
葭菼蒼蒼白露稀蕭條江色帶微暉平沙鴈逐寒潮
起野樹鴉随亂葉飛漸見九溪如練净尚憐三戶似星
稀不堪昨夜南遊客愁向西風憶授衣長洲沈周
米敷文楚山清曉卷
老樹筆間生竒峰筆下出濃淡高低遠近山隂晴一
半雲烟没漠漠江天杳杳空不勞施力自然中便扵
沙際尋歸路却憶霜林葉不紅子昂
冥冥濛濛方寸天不知所以然而然無限老槎濕風
烟霾雲懜懂棲蒼玄晴忩開卷作三呌看得米家神
氣小濃蘭塗墨幻東西汚我瀟湘山色曉海粟老人
楚山清曉畫圖成點滴烟雲不亂真被遇老堯名愈
震宣和到此幾經春永嘉吴沂夫題
濛濛烟樹楚江湄寂寞漁村護短籬雲夢舟中春睡
足醉餘猶記牧之詩鄧文原
綵筆悠悠閱歲華白頭人兢幾塵沙夕陽過盡春風
老空使吟箋說舊家觀復老叟八十八歲書丙寅
季秋七日李夀莊
米敷文烟巒曉景
㐮陽米友仁作畫但畫意須臾筆硯間淋漓走元氣
雷門唐珙温如父題
不見廬山五老峯九江秀色繞雲松微茫欲識圖中
意叠巘層巒翠萬重會稽夏泰亨(夏氏叔通)
昔時米南宫父子同畫癖油然烟雨態千里入盈尺
近代宋尚書筆意妙欲逼置之几格間新舊莫辨識
應是前後身神會造化迹鴻濛迷日月澒洞飛霹歷
蒼崖晦中斷天闕杳高隔洪瀾漲無際龍虎移窟宅
農夫怨昏墊樵牧絶行跡破屋兩三家摇撼巳傾側
得非杜少陵無乃陶彭澤簷茅委泥濘籬菊没狼籍
空江無舟檝汗漫安所適披圖瞻青冥惆悵坐終夕
(高作宋未詳)伯温(劉誠意基)
一曲溪山類輞川何人筆意澹風烟月眀如鏡水無
際照見長虹貫客船浚儀趙友藺書扵會稽山隂之
蘭亭(廉友)
江上亂峰生暮烟隔江遥望水雲連西風戰艦今無
數不見米家書畫舡錢用壬(成夫)
過雲含雨濕層巒江樹如烟曉色寒何似清秋凌絶
頂山青雲白望長安米家父子擅名流一紙千金
未足酬本與蘇黃為後進豈期章蔡是同遊亰兆
宇文公謙(子貞)
米敷文瀟湘長卷
畫手自高前輩雲山已屬吾曹若會瀟湘物色便合
醉讀離騷錢後人端禮處和
水際天低岸遠山腰霧卷雲鋪擬喚松江小艇歸來
好趁蓴鱸建袁說友起巗書扵池陽郡齋
太湖水入霅溪寒叠嶂連山幾萬般此景古今無盡
藏總歸懶拙一毫端錢後人聞詩書
萬里江天杳靄一村烟樹微茫只欠孤蓬聽雨恍如
身在瀟湘淡淡曉山横霧茫茫遠水平沙安得綠
蓑青笠往来泛宅浮家淳熙辛丑中春十八日梁
溪尤袤觀扵秋浦
米元暉司馬端衡詩意卷
山稠隘石泉密密萬山重一𣲖哀湍瀉此志入瑶琴
當有知音者
潺潺石澗溜峯逥石路轉足可娱瞻聽其中如有屋
便是醉翁亭
萬頃長江水接天中有峯巒聳蒼綠清宵影蘸白
蟾蜍浩浩澄波見寒玉少陵詩名冠古今一生苦吟吟
不足端衡寫作無聲詩留與拙堂伴幽獨次仲
李龍眠華嚴變相圖
龍眠居士宿慧通親覩華嚴法界觀手畫毘盧妙相
好靈智所現非幻作諸神勇識以次來衣冠纓絡嚴
餙具乃至諸天諸大天福德貴人八部等威慈並承
佛恩力各随因地見形勢我思法雲頂中寳紫金光
聚超衆地一毛孔中一切見半月滿月諸寳王香雲
鬘雲宫殿雲重重单複牙含攝悲愍衆生故在世今
我愚蒙得瞻仰願如童真法王子弹指開門入寳閣
普禮普讃盡未來與佛長住金剛定邵菴道人虞
集生贊
王右丞高士奕棋圖
觀王維畫為賦雜言一首摩詰本詩人精思詣元
化緒餘真畫妙遂方吴子駕寫成三士奕棋圖意態
蕭然各閒暇儒冠羽服對紋楸老僧傍晩誠可詫形
如稿木心死灰豈識枰中有機獲抑亦至人聊自適
肯效澆風生變詐歷唐默計五百年一著指間猶未
下樵丁不獨爛斧柯閱世紛争幾王霸乃知非人看
畫畫看人今古滔滔等晨夜俯仰迹已陳電掣眀忩
罅宣和殿中嘗賞玩品題愈重千金價當時内府收
欲觀誰敢借流落長存天地間在在護持宜有神物
為憑藉漢郡蒲道源
鼎立門庭理一同何湏局面互争雄誰知奪角衝關
事都在山僧冷眼中吴僧白道英(天目白雲)
崔白林塘刷羽圖
雨後菰蒲翠色分水邊野鴈已離羣杜陵對酒吟詩
愛却憶山隂王右軍静學題
六藝之一錄卷四百
