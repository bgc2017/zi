欽定四庫全書
六藝之一錄卷二百八十一錢唐倪濤撰
歴代書論十一
眀解縉論書學傳授
書自蔡中郎邕字伯喈於嵩山石室中得八角垂芒之
祕遂為書家授受之祖後傳崔瑗子玉韋誕仲將及其
女琰文姬文姬傳魏相國鍾繇元常元常初與關枇杷
學書抱犢山師曹喜劉得昇後得韋誕塜所藏書遂過
於師無與為比繇傳庾征西翼衛夫人及其子會衛夫
人傳晉右將軍王羲之逸少逸少世有書學先於其父
枕中窺見祕奥與庾征西相師友晚入中州師曹娥碑
隸兼崔蔡草並杜張真集韋鍾章齊皇索潤色古今登
峰造極典午之興書家之盛若張丞相華稽侍中康山
吏部濤阮步兵籍向侍中秀輩翰墨竒秀皆非其匹故
庾征西始疑而終服謝太傅得片紙而寳藏冠絶古今
不可尚矣右軍傳子若孫及郗超謝朏等而大令獻之
獨擅厥美大令傳甥羊欣羊欣傳王僧虔僧虔傳梁蕭
子雲阮研孔琳之子雲傳隋永興師智永智永傳唐虞
永興世南伯施伯施傳歐陽率更詢信本褚河南遂良
登善登善傳薛少保稷嗣通是為貞觀四家而孫虔禮
過庭獨以草法為世所賞少保傳李北海邕與賀監知
章同鳴開元之間率更傳陸長史東之柬之傳猶子彦
遠彦遠傳張長史旭旭傳顔平原真卿李翰林白徐會
稽浩真卿傳柳京兆公權零陵僧懷素藏真鄔彤韋玩
崔邈張從伸以至楊少師凝式凝式傳于南唐韓熙載
徐鉉兄弟宋興李西臺建中周膳部越皆知名其後蘇
太師軾黃太史庭堅米南宫芾蔡端眀襄卓然為時名
家蘇舜欽薛紹彭繼之以逮南渡小米傳其家法盛行
於世王庭筠以南宫之甥擅名於金傳子澹游至張天
錫元初鮮于樞伯機得之獨吴興趙文敏公孟頫始事
張即之得南宮之傳而天資英邁積學功深盡揜前人
超入魏晉當時翕然師之康里平章子山得其竒偉浦
城楊翰林仲弘得其雅健清江范文白公得其灑落仲
穆造其純和及門之徒惟桐江俞和子中以書鳴洪武
初後進猶及見之子山在南臺時臨川危素太僕饒介
介之得其傳授而太樸以教宋燧仲珩杜環叔循詹希
元孟舉孟舉少親受業子山之門介之以授宋克仲温
而在至正初揭文安公亦以楷法得名傳其子汯其孫
樞在洪武中仕為中書舍人與仲珩叔循聲名相埓云
(格古要論)
楊慎論草書韻會
金張天錫君用號錦溪嘗集古名家草書一帖名曰草
書韵會其所取諸家漢則章帝史游張芝崔瑗崔寔蔡
琰王瞻羅暉張超趙襲張越徐幹魏則曹孟德少帝
髦曹植韋誕虞松劉廙杜畿衛覬蜀則諸葛亮吴
則皇象賀卲晉則成帝司馬攸何曾衛瓘衛恒韋昶
杜預張華嵇康張翰李式劉瓌之索靖王允之王導王
恬王薈郗鑒郗愔郗儉之郗曇庾準庾翼楊肇卞壼庾
亮王廙謝安衛夫人謝璠伯王羲之王獻之王濛王徽
之王渾王戎桓温張翼王珉王恂許静民王洽王敦王
述王衍紀瞻王劭王循蔡克王曇沈嘉陸機陸雲温放
謝敷謝尚詹思遠劉伶謝萬前趙則劉聰劉曜後
魏則崔景伯崔浩崔悅王世弼李思弼劉懋劉仁之庾
導裴敬憲宋則劉裕太宗謝靈運孔琳之薄紹之范
煜羊諮王敬和邱道護盧循沈約裴松之賀道力羊欣
南齊則蕭道成袁楷之劉珉褚淵江夏王鋒蕭溉王
僧虔王志王慈張融北齊則張景仁趙仲鏘梁則
武帝任昉傅昭蕭子雲劉孝綽丁覘蕭思話陶弘景孔
敬通蕭確朱異周弘讓阮研庾肩吾陳則始興王永
陽王江總虞綽沈君理袁憲毛嘉鄭仲陳逵顧野王蔡
景歴王彬王公幹蔡凝伏知道劉顗陳伯智蔡澄陸繕
後周則元禮王褒隋則煬帝智永智果房彦謙竇
慶唐則太宗高宗則天歐陽詢薛純虞世南禇遂良
陸柬之鄔彤楊師道魏叔瑜李懷琳杜審言張旭李白
賀知章孫過庭王知敬白居易史麟杜牧裴行儉張懷
瓘鍾紹京王紹宗裴說韋斌李德裕吴道玄張禋李翺
林傑顔真卿柳公權鄭虔宋令文魏元忠元希聲張志
和韓愈盧知猷蕭俛韓覃王奐之王承規衛秀洪元眘
魏悌韓渥景融周㠖李霄張仲謀裴素胡季良鍾離權
徐嶠之章孝規張廷範蕭遘并釋九人懷素懷仁高閑
亞栖𧦬光景雲貫休夢龜文楚也五代則杜荀鶴薛
存貴楊凝式宋則錢俶蘇舜元舜欽蘇軾黃庭堅米芾
杜衍蔡襄周越石蒼舒鍾離景伯金則王兢高士談
任詢黨世傑趙渢王庭筠趙秉文史公奕王仲九張瑞
童王萬慶(凡二百五十四人)閑閑居士趙秉文為之序曰草書
尚矣由漢而下崔張精其能魏晉以来鍾王擅其美自
兹以降代不乏人夫其徘徊閑雅之容飛走流注之勢
驚竦峭拔之氣卓犖跌宕之志矯若游龍疾若驚蛇似
邪而復直欲斷而還連者千態萬狀不可端倪斯亦閒
中之一樂也初眀昌間翰林學士承旨黨文獻公始集
數千條黃華王公修撰又附益之兵火散落不復可見
今河中大慶關機察張君公用類以成韻捃摭殆盡其
用意勤矣將板行以與士大夫公之余竊以謂通經學
道本也書一藝耳然非高人勝士胸中度世有數百卷
書筆下無一點塵不能造微入妙君用素工書翰故能
成此余猶及見金人板刻其精妙神彩不减法帖至
元末好事者又添鮮于樞字改名草書集韻刻已不精
洪武中蜀邸又翻刻并趙公序及諸姓名皆去之刻又
粗惡可重惜也前輩作事多周詳後人作事多闕略信
然
楊慎論古人能書而名不著者
古人例多能書如管寧人但知其清節而不知其銀鈎
之敏(茅山碑云管寧銀鈎之敏)劉曜人但知其獰凶而不知其章草
之工(其書見草書韻會)又有能書而名姓不著者後漢錦車馮
夫人名嫽善史書僅見西域傳張伯高以書酣身名亞
皇象僅見於抱朴子曹蜍李志與右軍同時書亦争衡
其人不足稱耳北朝有沈含馨隋有丁道護與智永齊
名曰丁真永草者唐有貝靈該繆師愈鄭預(心經草書預草也)
胡英(李邕齊名)鄔彤(懷素之師)武盡禮(寧照寺鐘銘)賀蘭敏之(法門寺碑)房
璘妻高氏崇徽公主僅見金石集古諸錄張諲與王維
齊名雅善小王書苑咸工梵書南唐王文秉工小篆不
在二徐下又有王逸老善篆與八分其命名乃欲抗右
軍者不知何代人宋有秦子眀榮咨道(皆蜀人山谷之友)高述
潘岐(東坡門客)僅傳姓名其餘不傳者又何限也(墨池𤨏錄)
王世貞叙書家父子姓名(三代善書兄弟善書附)
書家父子最著者魏太傅鍾繇司徒會晉右軍將軍王
羲之尚書令獻之唐率更令歐陽詢蘭臺侍郎通宋禮
部員外郎米芾敷文閣學士友仁及吾郡文待詔徵眀
博士彭待詔嘉而已然不知人主有魏武陳思晉元
晉文簡文孝武宋文宋武齊高齊武梁武簡文唐文唐
高睿宗玄宗宋高宋孝人臣則漢崔寔子瑗魏韋誕子
熊晉桓温子玄宋張茂度子永王僧綽子儉齊王僧虔
子慈梁蕭子雲子特陳蔡景歴子徵元魏王世弼子由
唐宋令文子之愻王知敬子友直徐嶠之子浩史白子
惟則宋錢俶子惟治蘇軾子過徐林子臧元趙孟頫子
雍鮮于樞子必仁揭曼碩子汯眀宋濓子璲也三代以
書名者杜僕射畿子幽州恕恕子征南預衛太保瓘子
黃門恒恒子侍郎璪洗馬玠王丞相導子中書令洽洽
子中書令珉郗太尉鑒子司空愔愔子北海超崔黃門
潛子白馬公宏宏子司徒浩盧長史諶諶子偃偃子宏
殷不害子令名令名子郎中仲容兄弟善書者漢韋康
韋誕張芝張昶晉衛璪衛玠謝安謝尚王悅王洽陸機
陸雲庾亮庾翼王徽之凝之操之獻之六朝王慈王志
王彬唐鄭遷鄭邁鄭遇秦景通秦暐王維王縉張從申
從義竇蒙竇臮宋蘇舜元舜欽徐競徐琛(藝苑巵言)
宋沈适論摹字
世之摹字者多為筆勢牽制失其舊跡須當横摹之汎
然不問其點畫惟舊跡是循然後盡其妙也(夢溪筆談)
宋米芾論廓填影書
六朝人尚字學摸臨特甚其曰廓填者即今之䨇鈎影
書者即今之嚮搨硬黃者謂置紙熱熨斗上以黃蠟塗
勻儼如枕角毫釐畢見嚮搨者向明摸之雙鈎者謂紙覆其
上以遊絲筆圈却字畫填以濃墨然圈影猶存其字亦
無精采(襄陽志林)
宋黃伯思論臨摹二法
世人多不曉臨摹之别臨謂以紙在古帖旁觀其形勢
而學之若臨淵之臨故謂之臨摹謂以薄紙覆古帖上
随其細大而搨之若摹畫之摹故謂之摹又有以厚紙
覆帖上就眀牖景而摹之又謂之嚮搨焉臨之與摹二
者迥殊不可亂也(東觀餘論)
宋張世南論臨摹硬黃嚮搨
辨博書畫古器前輩蓋嘗著書矣其間有論議而未詳
眀者如臨摹硬黃嚮搨是四者各有其說今人皆謂臨
摹為一體殊不知臨之與摹迥然不同臨謂置紙在旁
觀其大小濃淡形勢而學之若臨淵之臨摹謂以薄紙
覆上随其曲折婉轉用筆曰摹硬黃謂置紙熱熨斗上
以黃蠟塗勻儼如枕角毫釐畢見嚮搨謂以紙覆其上
就眀牖間映光摹之
眀李日華論臨摹嚮搨硬黃
唐人崇事法書其治書有四種曰臨曰摹曰嚮搨曰硬
黃臨者置紙法書之旁睥睨纖濃點畫而倣為之摹者
籠紙於法書之上映照而筆取之嚮搨者坐暗室中穴
牖如盎大懸紙與法書映而取之欲其透射而見以法
書故縑色沉暗非此不徹也硬黃者嫌紙性終帶暗澁
置之熱熨斗上以黃蠟塗勻紙雖稍硬而瑩徹透眀如
世所為魚枕眀角之類以蒙物無不纖毫畢見者大都
施之魏晉鍾索右軍諸蹟以其年久本暗又所宗師故
極意取之也臨書如䨇鵠並翔各極其致不必為步驟
之拘非於書有深詣者不能也以故屬之虞褚諸公以
下三者則趙模馮承素輩職耳(紫桃軒又綴)
王世貞論臨摹
臨書易得意難得體摹書易得體難得意臨進易摹進
難離之而近者臨也合之而遠者摹也
楊慎論影書
六朝人尚字學摹臨特盛其曰影書者如今之嚮搨南
史云蕭思話書羊欣之影風流逼好殆當不减北史趙
文深少學楷隸雅有鍾王之則周眀帝令至江陵影覆
字碑是也又旁書釋文亦曰影唐太宗集右軍帖令褚
遂良帖傍黃影之
楊慎論臨書
余觀岳珂英光堂帖有米元章臨智永真草千文與今
本大不同乃知古人臨帖不論形似也珂跋其後云摹
臨兩法本不同摹帖如梓人作堂梁櫨榱桷雖具準繩
而締創既成氣象自有工拙臨帖如䨇鵠並翔青天浮
雲浩蕩萬里各随所至而息寳晉蓋進乎此者也又為
之贊曰永之法妍以婉芾之體峭以健馬牛其風神合
志通彼妍我峭惟妙惟肖故曰袒裼不凂夜戶不啟善
學柳下惠莫若魯男子皆名言也特表出之(丹鉛總錄)
董其昌論臨書
章子厚日臨蘭亭一本東坡聞之謂其書必不得工禪
家云從門入者非是家珍也惟趙子昂臨本甚多世所
傳十七跋十三跋是已世人但學蘭亭面欲換凡骨無
金丹山谷語與東坡同意正在離合之間守法不變即
為書家奴耳
臨帖如驟遇異人不必相其耳目手足當觀其舉止笑
語精神流露處莊子所謂目擊而道存者是也此卷用
筆蕭散而字形與筆法一正一偏所謂右軍書如鳳翥
鸞翔跡似竒而反正邇来學黃庭經聖教序者不得其
解遂成一種俗書彼倚藉古人自謂合轍雜毒入心如
油入麫帶累前代諸公不少余故為拈出使知書家自
有正法眼藏也
李流芳論摹書
學書貴得其用筆之意不專以臨摹形似為工然不臨
摹則與古人不親用筆結體終不能去其本色摹書然
後知古人難到尺尺寸寸而規之求其肖而愈不可得
故學者患苦之然以為某書某書則不肖去自書則遠
矣故多摹古帖而不苦其難自漸去本色以造入古人
堂奥也
陳眉公論臨帖
臨帖切忌緊逼相逼而視吾身方在甕中安能運甕此
亦旁觀棋枰小變法耳
裒訪古帖置之几上其益有五消永日汰俗情一益也
分别六書宗𣲖二益也多識古文竒字三益也先賢風
流韻態如在筆端且可以披其遺行逸籍交游宅墓四
益也不必鈎搨日與聚首如薰修法自能得解五益也
(太平清話)
楊慎論筆墨
古人論墨之佳曰輕堅黝黑入硯無聲又曰其堅如玉
其文如犀又曰繢彩奮發論硯之佳曰秀潤玉質論筆
曰長而不勁不如勿長勁而弗圓不如不勁皆至理也
善書者知之
宣州陳氏能作筆家傳右軍與其祖求筆帖子孫世精
其法至唐柳公權求筆於陳氏先與二管語其子曰柳
學士如能書當留此筆不爾當退還即可常筆與之未
幾柳以不入用别求陳氏遂與常筆陳曰先與者二筆
非右軍不能用柳信與之遠矣此事見墨藪信乎如来
三昧菩薩不知也(墨池𤨏錄)
董其昌論筆墨
字之巧處在用筆尤在用墨然則非多見古人真蹟不
足與談此竅也
用墨使其有潤不可使其枯燥尤忌濃肥肥則大惡道
矣
坡公書多偃筆亦是一病此赤壁賦庶幾所謂欲透紙
背者乃全用正鋒是坡公之蘭亭也真跡在王履善家
每波畫盡處隠隠有聚墨痕如黍米珠恨非石刻所能
傳耳嗟乎世人且不知筆法况墨法乎
李日華論筆墨
張友正云精毫&KR2073;筆委曲婉轉不畔散者紙當得滑密
不沾汙者墨又須多膠酣黝者如逸豫之餘手調適而
心歡娱正可以小展&KR2073;柔皮也音如紐之去聲正婉轉
不畔散之意也今人縛筆不患散而患畔畔者我意欲
東而筆強使西大都貍毫之罪耳
趙松雪云古人作字多不用濃墨太濃則失筆意然羲
之書墨嘗積三分何也東坡真蹟墨如漆隠起楮素之
上山谷亦謂其用墨太豐而風韻有餘然則松雪所云
特楷書耳行書則不然趙文敏善用筆所使筆有婉轉
如意者輙剖之取其精毫别貯之凡萃三管之精令工
總縛一管則真草巨細投之無不可終歲任之無敝矣
故公書點如碾玉鎚金無纖毫遺憾也昔年項子京與
余言欲仿此法竟不果(紫桃軒又綴)
陳眉公論筆墨
世人愛書畫而不求用筆用墨之妙有筆妙而墨不妙
者有墨妙而筆不妙者有筆墨俱妙者有筆墨俱無者
力乎巧乎神乎膽乎學乎識乎盡在此矣總之不出藴
藉中沉著痛快(妮古錄)
六藝之一錄卷二百八十一
