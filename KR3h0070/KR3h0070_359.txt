欽定四庫全書
六藝之一錄卷四百一錢唐倪濤撰
歷朝書譜九十一
名人題畫詩詞墨蹟郁逢慶續書畫題䟦記
馬遠山居小景
何處人家水繞門白沙翠竹自成村老翁最得昇平
樂韋曲看花引子孫釣鰲叟
買斷雲山隔竹溪此中高築釣魚磯候門稚子輕相
笑齷齪惟甘老布衣穮蓘生
百折泉源遠千莖竹樹幽飛來何處鴈清影落芳洲
立菴
水抱雲根净林含雨氣&KR0765;征鴻飛杳渺秋思滿瀟湘
林鍾
湍急石齒齒驚飛雙睡鳬平蕪秋色裏對景獨思鱸
鄭閎
秋净水逾碧竹多山更雄瀟湘無限景都在一雙鴻
沈德全
馬遠雪景
今夕何夕興無涯來訪山中宰相家艇子衝寒撑一
過還能煉雪為烹茶盧彭祖
萬里江天莫冰花散冷風卷簾看不足呼酒坐孤篷
沈文矩
鳥絶千山暗六花地靈珉布日韜霞溪居有客圍爐
坐鼎石須烹鳳髓茶徐汝成
地白風寒雪不開枯梢屋外壓將摧爐煨榾柮閉門
外應没情人乘興來蕭規
雪裏門徑失壓樹白差差知已年來少無人訪戴逵
武陵顧敬
暮雲天一色飛雪滿江干野艇歸來晩推篷不厭看
沈中
宋徽廟題院畫册
瑶臺無信托青鸞一寸芳心思萬端莫向東風倚修
竹翠衫經得幾多寒右修竹士女圖
消受南薰一味凉藕絲新織舞裙長臨池試展凌波
步只恐紅蓮妬豔粧右荷花士女圖
羅襪生香踏軟紗釵横玉燕髩鬆鴉春心正是芭蕉
葉羞見宜男並蒂花
軟繡屛風小象牀細風亭館玉肌凉含情學寫鴛鴦
譜墨洗蕉風露水香右芭蕉士女圖
濃黛消香澹兩蛾花隂試步學凌波專房自得傾城
色不怕凉風到扇羅右團扇士女圖
宋徽廟御畫雙蟹圖
講餘機暇諫書空艮嶽江湖入眼中郭索能令天一
笑畫圖何必面春風己未前史臣劉辰翁(須谿劉氏)
遊罷神霄樂意濃香飄小殿菊花風揮毫想見留情
處只恐雙螯畫未工武林瞿佑(瞿氏宗吉)
思陵題畫册花草四幀
香蜜裁葩分外工疎枝幾點綴雛蜂嬌黃染就宫粧
樣香煖尤宜愛日烘右題臘梅
寒花婀娜露凝香風葉摇秋鳳尾凉夢入畫堂銀燭
下翠屛深處隠紅粧右題修竹芙蓉
墨花垂鬼穎千古尚漓漓翠雨風前葉秋聲雨後枝
詩題春粉節䙀脱玉嬰兒湘浦人何在空聞鳳管吹
右題墨竹
名出本南山來依瓊苑間陳主歌前樹楊妃醉後顔
為嫌脂太赤故着粉微斑共言攀折處已獲寳枝還
右題雪中山茶
方方壺雲林圖題云方壺為太樸老友作
至元四年戊寅歲四月記
故人渺在雲林端手植梓漆隂團團不憤讀書從鬼
谷何年賣藥近長安白日定趨天禄閣青春宜著鵕
䴊冠相思洒盡金壺墨三十六峯生暮寒勾曲外
史張天雨
仙人危大樸屏跡雲林間河車運金液九轉成大還
苦辛三十載得道鬢已斑弱水正清淺蓬萊那可攀
嬌娥貯金屋霜露零秋山勿猜松栢操不及桃李顔
丹邱生柯九思題
抱朴先生學大還偶然為客未歸山迎陽館裏看圖
畫夢繞白雲青樹間東陽吴師道
海上三山樓閣開壺仙早晩御風回畫成定勝人間
景為問何人寄得來
雲林之高峯可望日出海君子居其間旦起餐沆瀣
三年毛骨換九載神色改翩然升雲去鸞鳳翳五彩
山中有神藥服食多所採寄語學仙人佇立以相待
邵菴虞集
夏珪長江萬里圖
雲山蒼蒼江漠漠紹興年間夏圭作珍重須知應制
難卷尾書臣敬堪度却憶當時和議成偏安即視如
昇平惟開緝熙較畫史兩河淪棄無人争斯圖似寫
南朝士還有樓臺在烟雨釣叟棋翁不可呼漁舟野
店誰能數但覺層層境不同林泉到處生清風遠意
筆精工莫比只許馬遠齊稱雄中原殷富百不寫良
工豈是無心者恐將北物觸君懷恰似剰水殘山也
畫終思效一得愚更把飛鴻添在圖願君且向飛鴻
問五國城頭有信無水村居士完書(冢宰陸全卿)
高克明雪意卷
畫譜稱克明得李成筆意蒼古清潤為北宋丹青名
家此雪意卷廷美僉憲得之扵道遜太僕圖不盈丈
而三遠備焉誠不易得者余題之為劉氏山房所藏
第一云題竟廷美復強余詩余適遊雪湖得一律猶
能記之因書以塞白湖山勝趣自難窮雪後登臨
興倍濃大地盡成銀色界一塵不到水晶宫舟移月
洞雲庭外人在冰壺玉鑑中我欲題詩誰屬和惜無
龜望與逋翁成化己丑春仲天全翁有貞書扵虞
山上湖舟中
赤脚真人龍鳳姿俯視藝苑時遊嬉良工待詔金門
裏高生前身應畫師含毫吮墨立良久自言臣是唐
王維平時胸中無一物獨有山水能容之郭熙成名
乃新進范寬得意纔並馳丹青競巧稱院體後來不
比宣和時密竹千岡松萬壑蒼翠峰巒白湖濼岸傍
桂楫何處移磵曲茆堂是誰縳行人暮歸天漠漠逢
望前村愁雪落船頭一老自閒暇詩思分明入寥廓
劉侯朝逥過燕市亦復愛畫入骨髓偶從太僕得此
圖每一開之心輙喜天全仙翁得題字評品數行非
佞史翁今已逝侯亦亡兩洞庭荒渺湖水石田多才
從後起况有佳兒好文事只今竒物欣有托賦詩獨
媿前人耳宋社久已屋宋畫如有神地下劉侯勿長
嘆楚弓得失皆吾人延陵吴寬
米敷文大姚村圖石田模本
廣文當日官雖冷可奈才名振世何他日君家須炙手
而今聊復在堪羅老来尚喜管成子更愛好山江上
青武林秋高曉欲雨正若此畫雲冥冥三茅别有洞
中天我欲居山屏世緣累行積功多悦氣玉晨欣有
地行仙紹興戊午季春十一日書扵大姚五湖田
舍元暉
喟然點也宜吾與不到虞兮奈若何鴻鴈欲来風嫋
嫋庭前樹子落桫羅吴松江尺蒲萄綠金井峯仍
縹緲青說與弋人何慕我高飛鴻鵠杳冥冥大姚
湖水自生烟長物都除絶世緣笙鶴不為歸鶴怨王
仙真是勝丁仙雲浦老人亂後復得此卷感慨今
昔觀其題字可見辛亥八月十五日來謁雲浦出以
見示戱走筆追和米公三詩以寫懷云倪瓚
我昔風流聞米老沈家今日覩真形千金散盡還堪
復此幅君須比四靈成化癸巳正月二十四日偶
得觀沈氏所藏米老書畫不覺神情清暢敬賦此以
致景仰之思瓜涇徐源題
敷文畫山何可得况復銀鈎鐡為畫雲林妙句雲浦
遺一字真堪數縑直流傳幸遇沈休文題品當朝總
名筆無何檢括獻彤庭却付王瘸私箧匿炎炎氣勢
那敢問神物誰能不追憶石田補寫更有神雲山烟
樹沉沉濕匏翁文章世希有午夜光芒動虛斗瓜涇
累幅感慨多世事悠悠獨回首休文索我重續貂欲
慰遐思見交厚古人父書不忍讀不飲杯圈憶慈母
祖硯持時悲曷勝名字至今傳不朽(缺)願移卷九逥
腸翻作思親心一紐羹墻昌歜孝子思𫝊與兒孫可
長守青囊濟物廣隂功世澤天長兼地久要知詞翰
身外物轉燭随落他人手我觀東坡寳墨文棄親亡
軀資笑口鍾繇發塜事宜徵曾有聲色移人否又聞
有道古聖人不物其物物芻狗題詩我為發長嘯驚
散無何一杯酒郡人陳琦
春空沉雲山有無眼明見此姚江圖圖窮爛漫得題
字照人百顆驪龍珠平生雅識敷文書紹興歲月仍
不誣豈知尤物能媒禍繭紙蘭亭已非故石翁信是
學行人能使邯郸還故步憶昔憸人賄為囿凟財更
假狂閹手千里竒珍歸檢括故家世物那容守沈氏
藏兹二百年一朝掣去心茫然誰言物聚必有散手
澤相關嘗累嘆未能一笑付亡弓且喜百年還舊觀
豈余鈍眼錯顔標扺掌真成孫叔敖區區不獨形模
在更存風骨驪黃外一時點筆迥通神故應小米是
前身從來藝事關人品敢謂今人非古人後學衡山
文徵明
沈氏藏石田先生所搨大姚村詩圖引歌重山凝
遠隂江雲映天濕淋漓六尺素滿手潑秋色模糊似
是溟海圖何乃目之云五湖圖窮更聞清響接百顆
歷歷驪龍珠米家風流照眼新細玩乃知身外身虎
頭能𫝊阿堵物虎賁尚入中郎神當時得失屬王郎
爾來又復還東陽得耶失耶孰主張茫茫宇宙悲弓
亡神物不可久静處能走四海生輝光奎宫玉府渺
何許夢寐似聞歸故鄉五湖田舍清風遠元暉眉目
不可見嗚呼元暉眉目不可見五湖之水清如練弘
治六年八月一日祝允明題
石田模本原䟦云小米大姚村圖澄心堂紙也詩
逸書畫遒潤得乃父風不易得之物為吾蘇沈汝
融氏之世藏成化末王瘸刮貨江東此卷屬其鷹
攫汝融惄惄若廢飲食者以余嘗觀求追寫其所
記憶久亦付之茫然矣近過徐甥出元暉大行書
三詩即其副本耳遂臨一過復漫補此圖始塞其
意且謂曰物之聚散自有數正不使人容心其間
譬之此卷在王雲浦所兩失兩得而轉至子家子
家方一失安知其他日不復得乎余請拙惡以死
馬首媒之弘治壬子九日長洲沈周䟦
宋復古鞏洛小圖(思陵籖題已冺)
雲烟淡容與岡嶺岌奔騰修途繞巴蛇歸人如凍蠅
宋侯天機深游戱精藝能風流各異代卧游聊曲肱
倪瓉
落日下風嶺行人逢已稀隔烟望田舍應未掩荆扉
鳥亂夕陽暗草多秋逕微家人知候我賣畚郭中歸
勃海高唘
一望秋嵐似春路迷入谷無因斜陽欲雨未雨别嶺
歸人幾人鐘斷鳥沉僧塢吹殘雞唱樵隣峰迴忽見
月出稚子相迎磵濱蜀郡王彛(常宗)
深谷含夕暉幽居入林迥澗㡳採芝還臨流見笻影
松鶴已先歸蘿扉掩微暝張適(子宜)
青山翠落舊林園彷彿昇平古意存雨外人歸秋葉
浦烟中鳥下夕陽村昔年題字宸光合今日披圖野
興繁風景西湖仍不異唯餘故老說中原吴郡謝
徽
山村曉色秋離離蕭條郭西初出時烟嵐莽蒼家住
遠道路詰曲人歸遲重擔緣峻氣促息薄𬒮迎寒風
倒吹隣樵偶值得相問到門此夜如何其蘇人王
行
曾入思陵内府藏瑶琨緗軸舊装潢山頭怪石如蹲
虎路上行人似散羊鶴谷逶迤遠短草鯨波起伏見
層岡至今玉璽分明在猶帶宣和雨露香東海釣
鰲客陶振
趙大年江鄉雪霽圖
我昔江鄉遊水際放懷頗為鱸魚鱠征鞍自笑擁重
裘沍凍扵時天地閉太空冥冥久隂晦長風蕭蕭雲
著地樹枯葉落空槎牙敗葦黃蘆色憔悴蘭橈布帆
在何許但見寒鴉騰陣勢塞鴻飛起稻梁謀鷗鷺羣
鳬猶水戱江上豪家百不憂已備金帳羊羔醉安知
不有戴安道應擬幽人乘興至浙江畫史奪天工一
幅生綃生巧思開圖宛似昔遊時知是江鄉描雪意
蜀人虞輔
密林蔽日青蒙茸兩岸都歸烟霧中分明罨畫溪頭
景只少垂綸一釣翁釣翁莫放扁舟至沙上鷺鴦方
好睡落盡桃花不出溪夜來細雨春流膩吴寬
李龍眠山庄圖穎濱先生題
此心初無住每與物皆禅如何一丸墨舒卷作山川
墨禅堂
清溪便種稻秋晩連雲熱不待見新春西風薌自足
雲薌谷
蒼壁立精鐡懸泉瀉天紳山行見已久指與未來人
陳彭漈
白龍晝飲潭石壁修尾掛幽人欲下看雨雹暗相射
玉龍峡
層崖落飛泉微風動喬木坐遣谷中人家家有琴筑
泠泠谷
團團寳華嚴重重蔭珍木歸來得商鼎試谷溪邊渌
寳華巖
倚崖開翠壁臨潭置苔石有所獨無人君心得未得
觀音巖
巖花不可攀翔蕊久未墮忽下幽人前知子觀空坐
雨花巖
溪深龜魚驕石瘦椿楠勁借子木蘭船寬我茫鞋病
鵲源
山開稍有路水放不成川游人得所息真言才澹然
發真塢
山居少華麗牽茒結净屋此間不受塵幽人亦新沐
薌雲塢
未見垂雲沜其如歸興何路窮雙足熱為我洗盤陀
垂雲沜
伯時作龍眠山庄圖由建德館至垂雲沜著錄者十
六處自西而南凡數里巖㟧隠見泉源相屬山行者
路窮扵此道南溪山清深秀峙可游者有四曰勝金
巖寳華巖陳彭漈鵲渚以其不可緒見也故特著扵
後子瞻既為之記又屬轍賦小詩凡十二章以繼摩
詰輞川之作云
周曾秋塘圖卷
秋秋瀟洒清幽人盡處水邊頭波文細細風色颼颼
鷗鷺情相狎鳬鴛樂自由疎葦敗荷池沼白蘋紅蓼
汀洲幾竿漁釣去已盡一段晩雲寒不收右一字
至七字觀周曾秋塘圖有作瑯琊聖與
傍水芙蓉照晩粧溪禽沙鳥滿秋塘枯荷折葦蒹葭
外不著黃花噴晩香集賢大學士趙世延敬題
芙蓉滿意陂湖秋枯荷折葦林塘幽沙鳬野鴨浮清
流霜中鳴鴈寒汀洲黃蘆紅蓼葉尚抽水石懶倦不
自由大年小景方綢繆能事更費千金收滿湘之南
買一邱併與夢澤長唱醻前集賢待制馮子振奉
皇姊大長公主命題(海粟)
家在東南雲錦鄉心魂元是水花香哦詩想入秋塘
境鴛鷺驚飛一夕忙鮫人初息露香機花覆龍梭
鳥自飛莫向西湖問烟水夜&KR0765;風露濕荷衣至治
三年季春二十有三日監修國史長史李洞奉皇姊
大長公主教拜手稽首敬書
惨澹枯荷折葦間芙蓉秋水轉碕灣鳴鴻飛度江南
北却羡溪禽滿意閒集賢直學士鄧文原敬題
泛泛層波綠滿池横塘風景四時宜鴛鴦鸂鶒貪嬉
戱春去秋來總不知集賢大學士王約謹題
禽鳥雖非性十全知幾猶得氣之先鴈鴻有信攙霜
去鷗鷺無心狎我眠集賢侍講學士中奉大夫致
仕魏必復題
荷枯葦折澹秋塘岸側芙蓉鏡裏粧水宿雲飛禽共
樂不須别處覓瀟湘中書平章政事張珪敬題
蘆荻蕭蕭秋水清拒霜迎日闘紅英鵁清屬玉休驚
訝歲晩江天得共行翰林直學士袁桷敬題
水禽容與滿晴溪折葦枯荷澹夕暉安得扁舟江上
去烟波相對兩忘機翰林侍讀學士李源道敬書
兩兩幽禽渺渺陂蒹葭荷葉澹相依只恐夜半秋聲
起滿耳西風吹夢歸御史中丞王毅敬題
沙鳥飛鳴晩未休棹歌聲在白蘋洲題詩每恨無佳
句欲剪横塘一片秋翰林直學士曹元用敬題
興入林塘翠未收錦鴛雪鴈自沉浮欹蘆折葦荷香
减寫作西湖暮雨秋趙巖
枯荷容與澹相依蘆荻花香拂釣磯一叚秋光成齊
景向人鷗鷺自忘機翰林國史院編修官杜禧敬
題
江貫道百牛圖
我本山陽田舍叟家有淮田數千畆江南倦客老不
歸此田都為勢家有猶記小年學牧時去時日出歸
日西我生衣食仰此軰愛之過扵百里奚祇今辛苦
耕硯席無處賣文長絶食卷中解后黑牡丹相逢喜
是曾相識負郭無須二頃田一雙栗角能幾錢數口
之家便可飽要如此圖知何年平生富貴非所願城
府近來猶可厭何時倒乘牛背眠東風勝如仰看宣
明面北村八十二歲病叟湯炳龍
東阡西陌烟雨青烏犍百尾卧且行引脰呞草仰鼻
鳴嗟爾多牛便多事一蓑一笠足歸耕晉張翥(仲舉)
桃林日夕霽烟浮百个烏犍得自由鞭索已無人已
去不知誰放復誰收無所住釋善慶漫題
遠賈連車曉色昏傳聲叱叱度溪渾一麾八百開蹄
角可是江南烟雨村伯生題(郘菴)
幾年散放桃林後餘四百蹄猶可騎攬鏡掛書多事
在能騎惟有一凝之白珽(湛淵)
濕濕羣行四百蹄耕犂初罷樂相随春風綠遍川原
草回首牧人知是誰鄧文原
王孟端水墨小景
遠山淡含烟疎樹晴延日亭虛寂無人秋光自蕭瑟
九龍山人王紱
楊補之畫梅
豔愛江南楊補之每將尺素寫冰姿暗香疎影渾如
舊遮莫高樓玉笛吹曲江錢惟善
老梅誰寫小江南太極心香個個含淡月半籠清絶
處恍疑仙子謫塵凡王汝玉
梅花得意先羣芳雪後追尋笑我忙折取一枝懸竹
杖歸來随路有清香都穆
春色到家園樹樹梅如雪怪成暗香清浮動黃昏月
袁尊尼
梅道人寫菜
葉長闌干長花開黃金細直須咬到根方識淡中味
梅道人戱墨
趙文敏白描淵明像後行書歸來辭題云大
德四年春二月吴興趙孟頫書既書歸去來
餘興未盡乃作竹石淵明亦當愛此耶
虚館坐清曉高秋零露時佳菊秀可餐寒葩含晩滋
芳馨發孤思寫此歸來辭餘興猶未巳玄玉生瓊枝
孰謂公子懷不與幽人期撫卷三太息繄年非義熙
姑蘇王行
雲林水墨竹一枝
二月六日夜宿幻住精舍明日寫竹枝遺無學上人并
賦長句
春水蒲芽匝岸生閶門山色上衣青出郊已覺清心
目適俗寧堪養性靈花落鳥啼風嫋嫋日沉雲碧思
冥冥禅扉一宿聽魚鼓喚得愁中醉夢醒無住菴
寳雲居士懶瓉甲寅
忩前疎雨過石上晩雲生不是雲林叟無人有此清
雲門山居士紳(張紳之印)
瘦倚清風玉一枝滄溟回首已塵飛三生石上因緣
在應化遼東白鶴歸青城山人王汝玉
以墨畫竹以言作贊竹如泡影贊如夢幻即之非無
覓之不見謂依幻人作如是觀丁已逃虛子戱語
曉出閶門道西山滿意青金臺有餘墨寫得鳳皇翎
東臯妙嚴
記得曾携枕簟遊葑溪溪上草堂幽比來誰識賢君
子歸卧江南煙雨秋檉居杜莖
寫竹仍題句僧房一宿淹如何書甲子猶學晉陶潜
鹿場居士寬(元博)
王叔明靈石草堂圖
草堂之靈鍾山下靈石山中有草堂堂前森立皆石友
具服再拜庸何妨晴嵐入簾凝硯席暖雲吹香撲書帙
客來無物欵清談旋束荆薪煮靈石夢菴
坐深殘醉醒簾捲草堂開擁座千峯出横空一鶴來
裕風松落子時雨石生苔却憶山中客披圖日幾逥
彭城劉鉉
山中靈石碧嵯峨高士茅堂住澗阿幾樹松隂當戶
密四時嵐氣入簾多依依猿鶴常相近寂寂親賓遠
不過遥望西巖泉落處臨風時詠考槃歌吴人錢
紳
黃大癡水墨山水
青山不趁江流去數點翠收林際雨漁屋遠糢糊烟
村半有無大癡飛醉墨秋興天争碧净洗綺羅塵
一巢棲亂雲詞寄菩薩蠻筠菴王國器題
梅道人山水
古蔭隂隂抱寒玉時向晴忩伴吾獨青青不改四時容
絶勝凌霄倚凡木梅花道人戱作并題
息齋墨竹(卷首有松雪溥光二䟦)
道人天機精心胸飽冰雪揮洒墨篔簹清風掃炎熱
風晴與老嫩榮悴各分别珊瑚海底生琅玕挺竒節
儼如坐推篷昏目一光潔王孫美詞翰筆勢蟠屈鐡
偉哉老雪菴妙語重為說暮生何多幸從容獲披閱
此圖世所稀撫卷歎三絶吕敬
西清閣老李薊邱筆法妙過文湖州試拈雪繭翻墨
瀋淋漓掃作湘雲浮籜龍迸土翠胎綻秀出亭亭蒼
玉幹十莖五莖何必多老嫩風晴總堪玩堅貞苦節
凌歲寒裊娜新梢翔鳳鸞靈颷遠度佩環響壁月或
照蛟龍蟠薊邱薊邱難再得撫卷令人空唶唶品題
况有松雪翁從知價重千金值義陽偶桓(武孟)
息齋道人骨已仙紙上墨竹神猶全淇園萬榦總枯
死此幅自待留千年丰姿瀟灑宛如玉顧我得覩崑
岡前汲泉便試竹爐茗一洗萬慮開雲天誰知珍重
承旨筆猶來景肅儕高賢乾坤妙趣苟心會似勝俛
默窺遺編雪菴老人通萬卷銀鈎鐡畫如扛椽古來
人物誇道子傾城女色誰争妍黃郎得此賁書屋玉
函金籥來何緣古人邈矣見心跡何由一拜聊随鞭
徐源敬題(仲山)
十年一見黃叔度倏來自為清風吹手中所把薊邱
竹風晴老嫩凡數枝茒堂六月發蕭爽呼酒酧此瓊
林枝想當此老握筆際其用在手筆不知縱横妙用
竹神死手亦無用心能之道人之心竹之祖生生化
化無窮期松雪雪菴兩題辭書中有法後世師我因
書法論竹法道理一致曾無岐卷中三物總神俊蟠
螭舞鳳看威儀還君什襲當秘惜雷雨破壁寧無時
後學沈周題
趙集賢林山小隠圖
苕水秋風動白蘋青錢學士玉為人山林物外别成
趣造化手中殊有神寒具漫傳誰點染京華高卧不
埃塵馮君韞匵長懷寳莫負當時此寫真宗道得
此圖因以自號其歸向可知矣余賞之不足附此一
律所幸亦同作卷中人耳癸亥重九吴郡祝允明志
蘇子愛竒石雪浪號齋居米氏寳晉墨標榜亦復如
瞻兹小隠圖按境結林廬扵焉寓祖述雅致私契余
因名實豈戾匪云賦子虛溪山在屋上流水走階渠
衆鳥鳴樹顛亦可觀跳魚耕釣托遠心城市即村墟
知子日無事垂簾惟讀書長洲沈周
展圖忽有契歎物留待人金陵山水處松雪與𫝊神
子非滑稽口金門為弄臣亦非南昌尉忤世跡埋堙
但甘布衣老供税作齊民白雲自怡悦暇則琴尊親
雖遭孔璋筆移文空爾陳嘉禾吕㦂
黃鶴山樵鐡網珊瑚圖
鐡網網得珊瑚枝寄與東吴范高士翠羽飛來毛羽寒
石化青羊叱不起金鼎夜煉天地根閉門不識桃花春
吴烟拂草瀛洲綠鳥啼花落空愁人百壺美酒恣傾倒
銷盡春愁人不老却從鶴背看塵寰四海如杯嵩華小
黃鶴山中樵者王叔明畫并題
天上仙人王子喬由來眼識天下士黃鶴山中卧白
雲使者三徵不肯起昆崙樹老盤金根青鸞對舞鏡
臺春昨朝贈我神錦縀謂我九老仙都人閬苑花前
因醉倒謫下人間容易老百花樓中作酒狂一聲鐡
&KR1055;乾坤小玉崕生范立奉和
王公獨得天然趣揮毫不效丹青士澹墨銀箋掃畫
圖琅玕屈銕参差起碧苔暗水流石根深山花落黃
鸝春琴書几杖白書静何因致我塵埃人高平之仙
非潦倒醉老狂歌不知老有約盧敖賦遠遊九點齊
煙望中小豫章胡儼次韻
升中文兄示及叔明王公所寄詩畫令僕品題之僕
随口和韻升中嘆賞既久即命書以冠其顛云珊
瑚千年生海㡳至寳終當遇竒士黃鶴仙人狡獪徒
笑蹋靈鰲輕掣起波濤洗盡泥沙根元氣尚帶龍宫
春裹蔵什襲贈知己長生范老非常人明忩玩之驚
絶倒世間一任韶華老釣竿猶記拂長柯三點神山
眼中小顧禄奉題
王公外家襲金紫下比尋常韋布士一時結納多譽
髦早歲聲華倏然起間移翠竹當雲根更有古樹枝
含春自云珊瑚出銕網投贈豈與塵中人范君相見
即傾倒喜盍朋簪成二老玉壺泛滿紫流霞痛飲歌
狂天地小益齋王彦和奉和
黃鶴山人多意氣真是高亭老仙士揮毫髣髴如有
神怪石嶙峋筆端起琅玕玉樹生雲根畫圖奪得江
南春邇來遨遊東海上持贈玉崖之高人兩翁相逢
遂傾倒醉裏不知天地老持竿共結滄洲期一釣猶
嫌六鰲小奉和黃鶴山樵贈范玉崖詩韻東
蒙李仁
黃鶴山中名畫史自昔才華冠多士淋漓醉墨寫幽
篁翠旓摇摇拂雲起古樹槎牙鐡石根虬枝糾結江
南春苕華空繞外家宅玉堂仙去今何人清尊却憶
花前倒憂樂只應懷范老畫圖難寄相思心滄溟浩
渺珊瑚小安湖老人王士顯武韻
廷珪墨掃金花紙知是香光老居士鳳向高岡時一
鳴龍從碧海雙飛起紫苔蒼蘚點雲根占盡湖山無
限春上題詩句添藻麗遠贈高平英偉人此圖當世
俱壓倒我亦唱酬寄諸老高堂落筆風雨驚不覺氣
吞雲夢小沈瑜奉和
玉崖命和前韻謹賦詩曰山骨嶙峋浸秋水虎視
耽耽如胄士青鸞三五閬風來下立瑶階不飛起坡
頭有樹蟠虬根上凌霄漢中含春只疑老蛟出海底
化作千歲之神人眼觀此圖嘆絶倒飛上香爐尋五
老一尊試酧湘江仙望望君山隔雲小諸生張禮
僕既題詩扵上興猶未已再賦一首贅扵下方尚希
玉崖文兄清覽云吴郡顧禄鶴山老樵列仙徒玉
崖先生名世士一時傾蓋兩相逢作畫賦詩高興起
欣然為寫竹數根傍有古樹回陽春蛟龍盤拏鳳鸞
舞清氣自然能逼人金壺墨汁都傾倒壓盡蘇公并
米老須叟更著石嶙峋海上移來蓬股小
黃鶴仙翁寄余詩畫兩學賢友俱有和章明忩展玩
珠明玉潤照耀後先其脩篁古木清趣不减在扵昆
閬問也喜不自已余初效顰之後復續是詩以謝諸
公之佳况云爾黃鶴仙翁有詩寄不比尋常書畫
士天人丹山鳳鸞飛雷驚陸地蛟龍起人生如寄萍
無根相逢意氣皆如春東吴文學最瀟灑二王尤是
風流人長仙醉來玉山倒散盡黃金數東老更期李
白共餐霞誰信壺中天地小錢唐范立
泉石閒齋圖
冲懷淡如水萬境猶虚空忽聞還山詔喜入衰顔紅山
中何所有手種石上松茅屋閴無人恒有雲氣封清鐙
照佛龕罏烟裊松風砯崖噴飛泉赴壑如撞鐘羣響起
自滅聞心本無窮塵消諸念寂夢覺非有蹤九旬談一
妙政爾開盲聾孰持去來影觀作真實同去随流水遠
歸與雲相從無心任玄化泊然齊始終秋風動江漢波
浪皆朝宗雲帆掛海月渺渺五湖東黃鶴山中樵者
王蒙畫并題
天竺日章法師得旨還山王侯叔明作泉石閒齋
圖予乃題詩并為贈行奉詔還故山江船復東下
獨颿如飛鴻秋日照平野王侯贈新圖山水儼幽雅
石崖天際高茒屋長松下清香散佛龕妙觀了空假
白雲席上生碧溜階前瀉神清境自閒所適無取舍
佳趣正在兹健筆老能寫乃知遺世情獨有還山者
安得添我身閒齋共瀟灑洪武乙夘秋龍河宗泐
書
三年京國住奉詔得還山猨鶴驚猶識雲松故自
閒銅缾瓜蜕綠筍坐豹遺班莫爇龍香鉢留將在世
間東臯妙聲書
六藝之一錄卷四百一
