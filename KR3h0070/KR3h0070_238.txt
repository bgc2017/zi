欽定四庫全書
六藝之一錄卷二百八十錢唐倪濤撰
歴代書論十
元郝經論書
夫書一技耳古者與射御並故三代先秦不計夫工拙
而不以為學是以無書法之說焉自包犧氏畫八卦造
書契皇頡製字取天地法象之端人物器皿之狀鳥獸
草木之文日月星辰之章烟雲雨露之態而為之初無
工拙之意於其間也世變日下漸趨簡易故變古文為
篆文變大篆為小篆又變小篆為隸為楷為八分為行
為草為真行為行草為章草為正草廢刀用筆廢竹用
帛廢帛用紙皆與世變而下也道不足則技始以書為
工始寓性情襟度風格其中而見其為人專門名家始
有書學矣故古之篆法之存者惟見秦丞相斯斯刻薄
寡恩人也故其書如屈鐡琢玉瘦勁無情其法精盡後
世不可及漢之隸法蔡中郎不可得而見矣存者惟魏
太傅繇繇沈鷙威重人也故其書勁利方重如畫劔累
鼎斬絶深險又變而為楷後人亦不可及楷草之法晉
人所尚然至右軍將軍羲之則造其極羲之正直有識
鑒風度高遠觀其遺殷浩及道子諸人書不附桓温自
放山水間與物無競江左高人勝士鮮能及之故其書
法韻勝遒婉出竒入神不失其正高風絶跡邈不可及
為古今第一其後顔魯公以忠義大節極古今之正援
篆入楷蘇東坡以雄文大筆極古今之變以楷用隸於
是書備極無餘藴矣蓋皆以人品為本其書法即其心
法也故柳公權謂心正則筆正雖一時諷諫亦書法之
本也苟其人品凡下頗僻側媚縱其書工其中心藴蓄
者亦不能揜有諸内者必形諸外也若二王顔坡之忠
正高古縱其書不工亦無凡下之筆矣况於工乎先叔
祖謂二王書之經也顔坡書之傳也其餘則諸子百家
也故今之為書也必先熟讀六經知道之所在尚友論
世學古之人其問學其志節其行義其功烈有諸其中
矣而後為秦篆漢隸玩味大篆及古文以求皇頡本意
立筆創法脫去凡俗然後熟臨二王正書熟則筆意自
肆變態自出可臨真行又熟則漸放筆可臨行草收其
放筆以草為楷以求正筆可臨章草超凡入聖盡棄畦
町飛動鼓舞不知其所以然然後臨其正草如是者有
年始可於顔求其正筆於坡求其竒筆以正為竒以竒
為正出入二王之間復漢隸秦篆皇頡之初書法始備
矣然猶學之於人非自得之於已也必觀夫天地法象
之端人物器皿之狀鳥獸草木之文日月星辰之章烟
雲雨露之態求制作之所以然則知書法之自然猶之
於外非自得之於内也必精窮天下之理鍜鍊天下之
事紛拂天下之變客氣妄慮撲滅消弛澹然無欲翛然
無為心手相忘縱意所如不知書之為我我之為書悠
然而化然後技入於道凡有所書神妙不測盡為自然
造化不復有筆墨神在意存而已則自高古閑暇恣睢
倘佯直而不倨曲而不屈剛而不亢柔而不惡端莊而
不滯妥娜而不欺易而不俗難而不生輕而不浮重而
不濁拙而不惡巧而不煩揮灑而不狂頓直而不妄夭
矯而不怪窅𦕈而不僻質朴而不野簡約而不闕增羡
而不多舒而不緩疾而不速沉著痛快圓熟混成萬象
生筆端一畫立太極太虚之雲也大江之波也悠悠然
而来浩浩然而逝邈然無我於其間然後為得已雖為
一技而可以名家也(陵川集)
元趙孟頫論書
學書在玩味古人法帖悉知其用筆之意乃為有益右
軍書是已退筆因其勢而用之無不如志兹其所以神
也
書法以用筆為上而結字亦須用工蓋結字因時相傳
用筆千古不易右軍字勢古法一變其雄秀之氣出於
天然故古今以為師法齊梁間人結字非不古而乏俊
氣此又存乎其人然古法終不可失也(蘭亭跋)
凡作字雖戲寫亦如欲刻金石(鐵網珊瑚)
書貴紙筆調和若紙筆不稱雖能書亦不能善也譬之
快馬行泥滓中其能善乎(筆道通會)
學書有二一曰筆法二曰字形筆法弗精雖善猶惡字
形弗妙雖熟猶生學書能解此始可以語書也已(方鵬崑山
志)
元虞集論書
書之易篆為隸本從簡然君子作事必有法焉精思妙
造遂以名世方圓平直無所假借而從容中度自可觀
則譬如冠冕珮玉執璧奉行事君事神恭敬在中威儀
見外揖拜升降自然成文則其善也乃若頗衺反側怒
張容媚小人女子之態學者戒之
魏晉以来善隸書以書名未嘗不通六書之義不通其
義則不得文字之情制作之故安有不通其義不得其
情不本其故猶得為善書者吴興趙公之書名天下以
其深究六書也書之真贋吾嘗以此辨之世之不知六
書而效其波磔以為媚誠妄人矣(道園學古錄)
元劉因論書
字書之工拙先秦不以為事科斗篆隸正行草漢代而
下随俗而變去古遠而古意日衰魏晉以来其學始盛
自天子大臣至處士往往以能書名家變態百出法度
備具遂為專門之學學者苟欲學之篆隸則先秦欵識
金石刻魏晉金石刻唐以来李陽冰等所當學也正書
當以篆隸意為本有篆隸意則自高古鍾太傅王右軍
顔平原蘇東坡其規矩準繩之大匠也歐率更張長史
李北海徐浩柳誠懸楊凝式蔡君謨米芾黃魯直萃之
以勵吾氣參之以肆吾博可也雖或不工亦不俗矣技
至於不俗則亦已矣(荆川稗編)
元韓性論書
書果有則乎書心畫也短長肥瘠體人人殊未可以一
律拘也書果無則乎古之學者殫精神縻歲月臨模倣
效終老而不厭亦必有其道矣蓋書者聚一以成形形
質既具性情見焉異者其體同者其理也能盡其理可
以為則矣三代之時書以記事未始以點畫較工拙也
然而鼎彛銘誌之文俯仰向背精入芒髮是豈有意於
工哉亦盡其理不能不工耳秦漢而下以書名者何可
勝數盡書之理者惟鍾元常王逸少數人而已其殘縑
敗楮刓碑斷碣幸存於世者皆為人所寳愛觀其霞分
雲駃龍跳虎躍變化倏忽莫適控摶可喜可玩可怖可
愕而不可測識意非法度所可拘攣徐而察之俯仰向
背之理若合符契後之學者互相憲述随其所至而各
有成下至黃太史米南宮書體縱肆而法度極森嚴故
皆可以擅名於後世由是而降人益事書其資善書者
又好為甚高之論以為師心自用足以成家何必為是
拘拘也其形質性情蹠盭昏惑前不則乎古後不足為
来者則書道之中絶以是也夫今承旨趙公以翰墨為
天下倡學者翕然而景從趙君仲德嘗請書法之要公
謂當則古無徒取法於今人也仲德於是取古人評書
要語輯為一書名曰書則以成趙公之意而惠學者以
指南也好事者將取而列諸梓仲德俾余為之序夫書
者六藝之一儒者所當事也書有自然之理理之所在
學者則焉射之正也車之軌也砭劑之俞滎也是書傳
學者之厚幸非歟(書則序)
元劉有定論書
篆直分側直筆圓側筆方用法有異而執筆初無異也
其所以異者不過遣筆用鋒之差變耳蓋用筆直下則
鋒嘗在中欲側筆則微倒其鋒而書體自然方矣古人
學書皆用直筆王次仲等造八分始側法也(王氏法書苑)
元戴表元論書
古之書家莫不能刻謂之書刀後乃用以書丹入石予
嘗行金焦間見米南宫題詩厓壁鋒勢飛動遺老云皆
其所自鑿今人名能書以刻字為耻殆非通論(剡源集)
元杜本論書
夫兵無常勢字無常體若坐若行若飛若動若往若来
若卧若起若日月垂象若水火成形儻悟其變則縱横
皆有意象矣(書史會要)
元盛熙眀論書
夫書者心之跡也故有諸中而形諸外得於心而應於
手然揮運之妙必由神悟而操執之要尤為先務也每
觀古人遺墨存世點畫精妙振動若生蓋其功用有自
来矣世傳衛夫人之筆陣圖王逸少之永字八法猶可
考也舍此而欲求全美於成體之後固亦難矣
點畫既工而後能結體然布置有疎密骨格有肥瘠不
可不察也
翰墨之妙通於神明故必積學累功心手相忘當其揮
運之際自有成書於胸中乃能精神融會悉寓於書或
遲或速動合規矩變化無常而風神超逸是非高眀之
資孰克然耶
王右軍過江觀覽名刻歎學衛夫人書徒費歲月故學
書者以當知所宗尚乃能知所用力至於臨摹之功丹
墨之妙皆宜精究也(法書考)
眀
方孝孺論書
晉宋間人以風度相高故其書如雅人勝士瀟灑藴藉
折旋俯仰容止姿態自覺有出塵意陵遲至於中唐法
度森然大備而怒張挺勃之氣亦已露矣唐初諸賢去
古未遠故猶有晉宋遺風古人所為常使意勝於法而
後世常使法勝於意意難識而法易知顔柳之書余一
見即知其美今始識其用意之妙正猶有道君子泊然
内運非久與之居不足知其所藴也(遜志齋集)
解縉書學詳說
書肇於庖犧筆墨紙硯皆始古用後世異其制爾書稱
作會紀於太常非可以刀削為而詩稱彤管知非始於
蒙恬也三者放此今書之美自鍾王其功在執筆用筆
執之法虚圓正緊又曰淺而堅謂撥鐙令其和暢勿使
拘攣真書去豪端二寸行三寸草四寸掣三分而一分
着紙勢則有餘掣一分而三分着紙勢則不足此其要
也而擫捺鈎揭抵拒導送指法亦備其曰擫者大指當
微側以甲肉際當管旁則善而又曰力以中駐中筆之
法中指主鈎用力全在於是又有扳罾法食指拄上甚
正而竒健撮管法撮聚管端草書便提筆法提挈其筆
署書宜此執筆之法也若夫用筆豪釐鋒穎之間頓挫
之欝抑之周而折之抑而揚之藏而出之垂而縮之往
而復之逆而順之下而上之襲而掩之盤旋之踴躍之
瀝之使之入衂之使之凝築之如穿按之如埽注之趯
之指之揮之掉之提之拂之空中墜之架虚擒之窮深
掣之收而縱之蟄而伸之淋之浸滛之使之茂卷之蹙
之雕而琢之使之密覆之削之使之瑩鼓之舞之使之
竒喜而舒之如見佳麗如遠行客過故鄉發其怡怒而
奮激之也如撫劔戟操戈矛介萬騎而馳之也發其壮
哀而思也低廻戚促登高弔古慨然歎息之聲樂而融之
如夢華胥之遊聽鈞天之樂與其簞瓢陋巷之樂之意
也是其一字之中皆自其心推之有絜矩之道也而其
一篇之中可無絜矩之道乎上字之於下字左行之於
右行横斜疎密各有攸當上下連延左右顧矚八面四
方有如布陣紛紛紜紜鬪亂而不亂渾渾沌沌形圓而
不可破昔右軍之叙蘭亭字既盡美尤善布置所謂增
一分太長减一分太短魚鬛鳥翅花鬚蝶芒油然粲然
各止其所縱横曲折無不如意豪髮之間直無遺憾近
時惟趙文敏公深得其旨而詹逸菴之署書亦然今欲
增减其一分易置其一筆一點一畫一豪髮高下之間
闊狭偶殊妍醜迥異學者當視其精微得之是以統而
論之一字之中雖欲皆善而必有一點畫鈎剔波拂主
之如美石之藴良玉使人玩繹不可名言一篇之中雖
欲皆善必有一二字登峰造極如魚鳥之有麟鳳以為
之主使人玩繹不可名言此鍾王之法所以為盡善盡
美也且其遺蹟偶然之作枯燥重濕濃淡相間蓋不經
意肆筆為之適符天巧竒妙出焉此不可以強為亦不
可以強學惟日日臨名書無吝紙筆工夫精熟久乃自
然言雖近易實為要旨先儀骨體後畫精神有膚有血
有力有筋其血其膚側鋒内外之際其力其筋豪髮生
成之妙絲来綫去胍絡分眀描搨為先旁摹次之䨇鈎
映擬功不可闕對之倣之如燈取影填之補之如鑑照
形合之符之如瑞之於瑁也比而似則之如睨伐柯察
而象之詳視而默識之如七十子之學孔子也愈近而
愈未近愈至而愈未至切磋之琢磨之治之已精益求
其精一旦豁然貫通焉忘情筆墨之間和調心手之用
不知物我之有間體合造物而生成之也而後為能學
書之至耳此余所以為書之詳說也(王氏法書苑)
解縉學書法
學書之法非口傳心受不得其精大要須臨古人墨蹟
置間架担破管書破紙方有工夫張芝臨池學書池水
盡黑鍾丞相入抱犢山十年木石盡黑趙子昂國公十
年不下樓巙子山平章每日坐衙罷寫一千字纔進饍
唐太宗皇帝簡板馬上字夜半起把燭學蘭亭記大字
須藏間架古人以帚濡水學書於砌或書於几几石皆
䧟
余少時學書得古之斷碑遺碣效其布置形似自以為
至矣間有諛之曰比之古碑刻如燭取影殆逼其真則
又喜自負間有談用筆之法者未免非而不信也及稍
見古人之真跡雖豪髮運轉皆遒勁蒼潤如畫沙剖玉
使人心暢神怡然後知用筆之法書之精神運動於形
似布置之外尤不可昧而少之也(解學士集)
王賓叙字
古人以字名家不易能也師宜官大字方丈一字小字
方寸千言此後漢人以大小字名家不易能者也韋仲
將自言以張芝筆左伯紙已之墨已之手大字逞徑丈
之勢小字寸許千言也此魏人以大小字名家不易能
者也惜乎其字皆不可得而見其法則猶可得而知者
張長史謂大字促令小小字展令大董内直謂大字貴
結密不結密則嬾散而無精神偏旁宜字字相照應又
宜飄逸氣清雅不俗一字之美皆偏旁凑成分折看時
各自成一美始為大字之盡善者矣小字貴開闊字内
間架宜眀整開闊一如大字體叚諸美皆具也以張董
所謂觀之後人從其法師韋所不易能可不能耶顧吾
嗜古人何如耳(停雲舘帖)
張紳論書
古人寫字政如作文有字法有章法有篇法終篇結搆
首尾相應故云一點成一字之規一字乃終篇之主起
伏隠顯隂陽向背皆有意態至於用筆用墨亦是此意
濃淡枯潤肥瘦老嫩皆要相稱故羲之能為一筆書蓋
謂禊序自永字至文字筆意顧盻朝向偃仰隂陽起伏
筆筆不斷人不能也書評稱褚河南字裏金生行間玉
潤以為行欵中間所空素地亦有法度疎不至遠密不
至近如織錦之法花地相間須要得宜耳
善書者筆跡皆有本原偏旁俱從篆隸知者洞察昧者
莫聞是以法篆則藏鋒折搭則從隸用筆之向背結體
之方圜隠顯之中皆存是道人徒見其規摹乎八法而
不知其從容乎六書近時惟吴興趙公為能知此其他
往往皆工點畫不究偏旁古法蕩然非為小失
凡寫字先看文字宜用何法如經學文字必當真書詩
賦之類行草不妨又看紙筆卷册合用字體大小務使
相稱然後尋古人寫過樣子如小楷有黃庭樂毅畫贊
曹娥各自法度不同今所寫當用何者為法凝神存想
乘興下筆立一字為一篇之主分其章辨其句為之起
伏隠顯為之向背開合為之映帶變換情狀可以生形
勢可以定始可言書矣(法書通釋)
楊士竒論書
真書非古鍾王以後上下率用之然亦有法昧者不能
造其至陳繹曾翰林要訣此所謂法也得其法苟非積
功之熟亦徒然矣曾子固言羲之所能亦精力自致非
天成也一藝之學猶必智行兩盡况從事古聖賢之學
者哉(東里續集)
曾棨論學書
惟晉唐以書名家者不可勝計雖體製不同而規矩繩
墨初不異也近時學者徒見其已然之跡臨鍾王者曰
我師晉臨歐虞者曰我師唐非惟學者偃然當之見之
者亦從而曰彼誠晉也誠唐也噫是徒髣髴其體製之
似而不求其規矩繩墨良可歎哉大抵作書須結體平
正下筆有源然後伸之以變化鼓之以竒崛則任心随
意皆合規矩矣且夫書法之妙非可言傳昔人有見擔
夫争道聞鼓吹觀舞劔而至神妙以至聽江聲見蛇鬪
而筆法進者此豈拘拘於臨寫之勤哉(西墅集)
眀岳正論書
書家以永字八法該諸字之法予謂八法本於四法四
法本於一法即太極分而為兩儀四象八卦六十四爻
之義故側者太極也勒者引而伸之也努者勒之竪也
側分而為趯勒分而為啄為策努分而為掠為磔努從
而勒衡策左而啄右掠倚而磔偃知此則知筆矣(岳正類博
藁)
眀李東陽論臨書
子昂臨右軍十七帖非此老不能為此書然觀者掩卷
知其為吴興筆也大抵效古人書在意不在形優孟效
孫叔敖法耳獻之嘗竊效右軍醉筆右軍觀之歎其過
醉獻之始愧服以為不可及此其形體嘗極肖似而中
不可亂者如此能書者當自知耳(懷麓堂集)
吴寬論書
書家謂作真字能寫篆籀法則高古今
書家例能文辭不能則望而知其筆畫之俗特一書工
而已世之學書者如未能詩吾未見其能書也(匏翁家藏集)
祝允眀論書
書聚骨扇如令舞女在瓦礫堆上作伎飛燕玉環亦减
態矣(郁逄慶書畫題跋記)
文徵眀記李少卿論書
李少卿謂徵眀曰吾學書四十年今始有得然老無益
矣子其及目力壯時為之因極論書之要訣累數百言
凡運指凝思吮豪濡墨與字之起落轉換小大向背長
短疎密高下疾徐莫不有法蓋公雖潛心古跡而所自
得為多當為國朝第一其尤妙能三指搦管虚腕疾書
令人莫能及也(甫田集)
眀楊慎論書
唐史稱顔真卿筆力遒婉又稱柳公權結體勁媚有見
之言哉今人竭力倣者但得其遒而失其婉徒學其勁
而㤀其媚米元章所以有筆頭如蒸餅之誚也(丹銘總錄)
鄭子經云偶寫一字不成須於衆碑中求之不可輕易
率然而作趙子昂所謂必求古人佳樣是也
晉書草體虚澹蕭散此為至妙惟獻之綰秋蛇為文皇
所笑至唐張旭懷素方作連綿之筆此黃伯思姜堯章
之所不取也
丁道護襄陽啟法寺碑最精歐虞之所自出北方多朴
而有隸體無晉逸謂之氊裘氣蓋骨格者書法之祖也
態度者書法之餘也氊裘之喻謂少態度耳
篆尚婉而通隸欲精而密草貴流而暢真務簡而便此
四訣者可謂鯨吞海水盡露出珊瑚枝矣
山谷曰三代之彛器字畫皆妙蓋勒之金石垂世傳後
必托於能者為學古鈎深者謀不為單見淺聞者病也
又曰石鼓文筆法如圭璋特逹非後人所能贋作熟觀
此書可得正書行草法蓋王右軍亦云爾又曰周秦古
器銘皆科斗文字其文章爾雅朝夕玩之可以披剥華
偽自見真情雖戲弄翰墨亦不為無補又曰草書與科
斗篆隸同法同意又曰大王昨遂不奉深恨帖有秦漢
篆筆姜䕫云真行草書之法圓勁古淡則出於蟲篆點
畫波發則出於八分轉換向背則出於飛白簡便痛快
則出於章草合黃與姜之言觀之學書者必先乎此所
謂乘槎直入斗牛宫不但窮河源而已不然是弄潢池
而承檐霤豈有驚人之波瀾耶
智果心成頌云覃精一字功歸自得盈虚統視連行妙
在相承起伏張懷瓘云臨彷古帖豪髮精研随手變化
得魚忘筌晦翁云放意則荒取妍則拙皆得書訣之妙
山谷云入則重規叠矩出則奔軼絶塵曲盡書法矣墓
田丙舍其鍾元常之懿乎霜寒阮生其王右軍之奥乎
李陽冰庶子泉銘怡亭刻石二世之詔無是過也
王延之曰勿欺數行尺牘即表三種人身言其難工也
梁武帝云衆家可識亦當復由串耳六文可工亦當復
由習耳程邈所以能變書體為之舊也張芝所以能盡
書勢學之積也既舊且積方可以肆其談
法書惟風韻難及唐人書多粗糙晉人書雖非名法之
家亦自奕奕有一種風流藴藉之氣緣當時人物以清
簡相尚虚曠為懷修容發語以韻相勝落華𣪚藻自然
可觀可以精神解領不可以語言求覓也
張旭妙於肥藏真妙於瘦然以予論之瘦易而肥難揚
子雲曰女有色書亦有色試以色論詩曰碩人其頎左
傳云美而豔豔長大也漢書載昭君豐容靚飾唐史載
楊妃肌體豐豔東坡詩書生老眼省見稀畫圖但見周
昉肥知此可以論字矣
唐僧貫休工篆籀荆州帥問其筆法休曰此事須登壇
而援詎可草草言之此言最中理登壇而援言如人之
登高已至壇上之人一舉手援之而已未加苦功而欲
求捷法譬如坐井中而求援壇上焉有此理耶李頎贈
張諲詩小王破體咸支策人皆不解破體為何語按徐
浩云鍾善真書張稱草聖右軍行法小王破體皆一時
之妙破體謂行書小縱繩墨破右軍之體也夫以小王
去右軍不大相遠已號破體今世解學士之畫圈如鎮
宅之符張東海之顫筆如風癱之手蓋王氏家奴所不
為一世囂然稱之字學至此掃地矣(墨池𤨏錄)
眀焦竑學書法
學書之法非口傳心受不得其精故自羲獻而下世無
善書者惟智永能寤寐家法書學中興至唐而盛宋家
三百年惟蘇米庶幾元惟趙子昂一人皆師資晉唐所
以絶出流輩(焦氏筆乘)
眀王世貞論書
正鋒偏鋒之說古本無之近来專欲攻祝京兆故借此
為談耳蘇黃全是偏鋒旭素時有一二筆即右軍行草
中亦不能盡廢蓋正以立骨偏以取態自不容己也文
待詔小楷時時出偏鋒固不特京兆何損法書解大紳
豐人翁馬應圖縱盡出正鋒何救惡札不識丁字人妄
談乃爾可恨可笑
語云真以點畫為形質使轉為性情草以點畫為性情
使轉為形質縱横牽掣之謂使鈎環盤紆之謂轉向背
得宜之謂點畫又云神彩為上形質次之隸以規為方
草則圓其矩
右軍之書後世摹彷者僅能得其圜密己為至矣其骨
在肉中趣在法外緊勢游力淳質古意不可到故智永
伯施尚能繩其祖武也歐顔不得不變其真旭素不得
不變其草永施之書學差勝筆旭素之書筆多學少多
學少學非謂積習也乃淵源耳
道生云䨇鈎懸腕讓左側右虚掌實指意前筆後此古
人所傳用筆之訣也如屋漏雨如壁坼如印印泥如錐
畫沙如折釵股古人所論作書之勢也然妙在第四指
得力俯仰進退收往垂縮剛柔曲直縱横轉運無不如
意則筆在畫中而左右者無病矣此法鍾王之後惟藏
真得之為多庶幾於是者唐則伯施信本登善虔禮紹
京泰和伯高清臣誠懸五季則景度重光宋則君謨元
章元則子山子昂本朝則仲珩貞伯希哲徵仲數人而
已
先民有言用筆不欲太肥肥則形濁不欲太瘦瘦則形
枯肥不剰肉瘦不露骨乃為合作又不欲多露鋒芒露
鋒芒則意不持重又不欲深藏圭角藏圭角則體不精
神斯言當矣愚以謂如不得已則肉深不如骨勝多露
不如深藏猶為彼善也
山谷云右軍初學衛夫人小楷不能造微入妙其後見
李斯曹喜篆蔡邕隸八分於是楷法妙天下張長史觀
古鐘鼎銘科斗篆而草聖不愧右軍父子易有云引而
伸之觸類而長之天下之能事畢矣
顔魯公家廟碑今隸中之有小篆筆者歐陽蘭臺道因
碑今隸中之有古隸筆者皇象天發碑分篆中之有草
法者瘞鶴銘行書中之有古隸者
取蘭亭之半以參宣示則華實配矣取化度之半以參
廟堂則方圓恊矣
眀項穆論書
書之法則點畫攸同形之楮墨性情各異猶同源分𣲖
共樹殊枝者何哉資分高下學别淺深資學兼長神融
筆暢苟非交善詎得從心書有體格非學弗知若學優
而資劣作字雖工盈虚舒慘廻互飛騰之妙用弗得也
書有神氣非資弗眀若資邁而學疎筆勢雖雄鈎揭導
送提搶截拽之權度弗熟也所以資貴聰穎學尚浩淵
資過乎學每失顛狂學過乎資猶存規矩資不可少學
乃居先古人云蓋有學而不能未有不學而能者也
初學之士先立大體横直安置對待布白務求其均齊
方正矣然後定其筋骨向背往還開合連絡務求融逹
貫通也次又尊其威儀疾徐進退俯仰屈伸務求端莊
温雅也然後審其神情戰蹙單叠廻帶翻藏機軸圓融
風度洒落或字餘而勢盡或筆斷而意連平順而凛鋒
芒健勁而融圭角引伸而觸類書之能事畢矣然計其
始終非四十載不能成也第世之學者不得其門從何
進乎必先臨摹方有定趨始也專宗一家次則博研衆
體融天機於自得會羣妙於一心斯於書也集大成矣
若分布少眀即思縱巧運用不熟便欲標竒是未學走
而先學趨也書何容易哉
書有三戒初學分布戒不均與欹繼知規矩戒不活與
滯終能純熟戒狂怪與俗若不均且欹如耳目口鼻開
闔長促邪立偏坐不端正矣不活與滯如土塑木雕不
說不笑板定固窒無生氣矣狂怪與俗如醉酒巫風匄
兒村漢胡行亂語顛朴醜陋矣又書有三要第一要清
整清則點畫不混雜整則形體不偏邪第二要温潤温
則性情不驕怒潤則折挫不枯澁第三要閑雅閑則運
用不矜持雅則起伏不恣肆以斯數語慎思篤行未必
能超入上乘定可為卓然名家矣(書法雅言)
眀屠隆論書
吾人學書當兼收並蓄聚古人於一堂接丰采於几案
手執心談求其字體形勢轉折結搆若龍跳虎卧風雲
轉移若四時代謝二儀起伏利若刀戈強若弓矢點摘
如山頽雨驟而纖輕如細霧游絲使胸中宏博縱横有
象庶學不窘於小成而書可名於當代矣(屠赤水帖箋)
眀周顯宗論書
寫字之法在手不在筆在心不在手在神不在心神則
妙矣不可知矣故規矩可以言傳神妙必繇悟入而貫
夫始終者又在熟之一字也古人所謂如利錐畫沙常
令筆鋒在畫中用鋒常欲使其透過紙背執之欲緊運
之欲活不可以指運筆當以腕運筆多力豐筋者聖無
力無筋者病類言皆字學之三昧學者當究心焉
寫字之法硬筆要慢軟筆要緊亦剛柔相濟之意有病
纔知無病好處貧方覺受貧難蓋事必親經歴過然後
能真知也
人有云善書者不擇筆此亦未為通論或指寫行書草
書言之也若夫楷書篆書隸書其筆各有所宜用不可
不擇之也(感寓錄)
眀莫雲卿論書
今人之不及唐人唐人之不及魏晉要自時代所限風
氣之沿賢哲莫能自奮但師匠不古終乏梯航今世鍾
王之踵已不可見如鍾之力命宣示戎路季直諸帖王
楷樂毅黃庭曹娥東方讚大令洛神十三行烜赫千古
行書求宋搨閣帖太清樓諸刻留意而諦觀焉即傳刻
之遠點畫乖謬而存十一於千百庶幾典型學者誠能
湛玩深思髣髴其趣又參以譜論諸說而自出胸中之
竒縱不能氣運争能抑亦不惑於流俗淺夫之見矣
鍾元常謂多力豐筋者聖無力無筋者病蓋知筆端之
妙全在筋力筋力之勢運於指腕右軍父子及盛唐諸
名家皆用其意而時代相沿不能無改前轍故曰元常
古肥子敬今瘦正言今古異尚工拙因之古法不傳良
可慨也夫楷書起於王次仲之八分夫隸為書法之一
變也漢魏以来點畫波磔行有天則能遠尋本始如鍾
之尚書宣示丙舍墓田庶幾典型右軍黃庭樂毅大令
洛神十三行皆真書之用意極深者大小穠纖斜正疎
密如化工賦象動合天然自後人偽作右軍之言曰大
字促令小小字展令大張顛引以教顔魯公遂作千古
謬論末世又以出自魯公不敢置吻魯公而後竟無一
人超越自詣古人者至米元章出獨見此意而自運不
足然謂魯公書真法入俗可謂具法眼三昧語也凡書
家下筆時湏澄神静慮弗以一事關心既想字形難易
俯仰右軍所謂意在筆前然後快然落筆不使凝滯自
能合符至於平日摹習之功不以寒暑少輟每得清晏
便置古帖墨跡披玩游神心手漸熟姿態横生所謂卧
王濛於紙端坐徐偃於筆下法度既得任吾心匠適彼
互合時發新竒無論求甘心眼即古人何不可至學者
輕視之則矜持太過無心手操縱之竒無惑乎其不逮
前哲也(莫廷韓集)
眀董其昌論書
今人學懷仁聖教序十七帖尤謬其自信不謬者去書
道轉遠東坡書時有態特用偃筆不能捉筆故有墨肥
之誚自元人後無能知趙吴興受病處者自余始發其
膏肓在守法不變耳趙吴興過秦論張伯雨以為學内
景經實學樂毅論也勻圓如算子右軍所訶徐浩李邕
不能免此唐玄宗鶺鴒頌清勁處高出李北海張從申
數等便思破庸庸之習落筆以聖教序為戒
余近来臨顔書因悟所謂折釵股屋漏痕者惟二王有
之魯公直入山隂之室絶去歐褚輕媚習氣東坡謂詩
至於子美書至於魯公至矣非虛語也顔書惟蔡明遠序尤
為沉古米海嶽一生不能髣髴蓋亦謂學唐初諸公書
稍乏氣骨耳
晉人書取韻唐人書取法宋人書取意或曰意不勝於
法乎不然宋人自以其意為書耳非能有古人之意也
然趙子昂則矯宋之弊雖己意亦不用矣此必宋人所
訶蓋為法所縳也
古人作書必不作正局蓋以竒為正此趙吴興所以不
入晉唐之室也蘭亭非不正其縱宕用筆處無跡可
尋若形模相似轉去之遠柳公權云筆正湏學柳下惠
者參之余學書三十年見此意耳
書家以豪逸有氣能自結撰為極則
書法雖貴藏鋒然不得以糢糊為藏鋒湏有用筆如太
阿剸截之意蓋以勁利取勢以虚和取韻顔魯公所謂
如印印泥如錐畫沙是也細參玉潤帖思過半矣
虞永興嘗自謂於道字有悟蓋於發筆處出鋒如抽刀
斷水正與顔太師錐畫沙屋漏痕同趣前人巧處故應
不傳學虞者輙成算子筆陣所訶以此余非能書能解
此耳
書家以分行布白謂之九宮元人作書經云黃庭有六
分九宮曹娥有四分九宮是也今觀信本千文真有完
字具於胸中若構凌雲臺一一皆劑而成者米南宮評
其真書到内史信矣此本為楊補之家藏勒其全文故
學書者先定間架然後縱横跌宕惟變所適也
往余以黃庭樂毅真書為人作榜署書每懸看輙不得
佳因悟小楷法欲可展為方文者乃盡勢也題牓如細
亦跌宕自在惟米襄陽近之襄陽少時不能自立家專
事摹帖人謂之集古字已有規之者曰須得勢乃傳正
謂此
作書所最忌者位置等勻且如一字中須有收有放有
精神相挽處王大令之書從無左右並頭者右軍如鳳
翥鸞翔似竒反正米元章謂大年千文觀其有偏側之
勢出二王外此皆言布置不當平勻當長短錯綜疎密
相間也
吾書與趙文敏較各有短長行間疎密千字一同吾不
如趙若臨仿歴代趙得其十一吾得其十七趙書因熟
得俗態吾書因生得秀色趙書無弗作意吾書往往率
意當吾作意趙書似輸一籌
三十年前參米書在無一實筆自謂得訣不能常習今
猶故吾可愧也米云以勢為主余病其欠淡淡乃天骨帶
来非學可及(容臺集)
眀李日華論書
學書不可漫為散筆必於古人書中擇百餘字成片段
者併其行間布置而學之庶血脉起伏有一種天行之
趣久之自書卷軸文字不必界畫算量信手揮之亦成
準度所謂目機銖兩者也
樂毅論小中有楷黃庭經楷中有小東方朔畫贊五分
中有方丈洛神賦方文在五分中曹娥碑五分字四分
畫力命表三分畫五分字此書家教典也不講求何由
修證公孫大娘舞劔擔夫與公主争道錐畫沙折釵股
屋漏雨蓬振沙飛怒猊渴驥此書家禪案也不參透何
由悟入
凡作小楷不可尋常須有法象黃庭經肩有力而腰脚
随風洛神賦頭足用力而胸腹慊然天仙水仙宛然可
見樂毅論勁正而遒歛東方朔贊和易而逍遥以寫二
賢之性情力命表柳葉溶曳於微風象微臣之遇寵曹
娥碑花蕊飄流於駭浪似幼女之捐軀巧畫不能摹雄
文不能寫而形容分眀可見於翰墨之間此天地之融
精鬼神之幹妙所以數帖神護神持傳寳百世也
米元章論書於道君前曰蔡襄勒字沈遼排字黃庭堅
描字蘇軾畫字上復問卿何如對曰臣書刷字世皆不
解其何語余為銓注曰勒字顔法也排字歐法也描字
虞永法也畫字徐季海法也刷字本出飛帛運帚之義
信肘而不信腕信指而不信筆信筆而不信墨揮霍迅
疾中含枯潤有天成之妙右軍法也隠然凌轢諸老自
占一頭地
薛紹彭書法從蘭亭秀整綿密中入譬之道脉則中行
之士也而變化雄傑之氣絶少是以不能不遜蘇米觀
其監太清宫見二蘇上清詞悅之不自揮翰必求坡公
書以入石則其伏膺眉山深矣今世稍窺筆法者必欲
論著相排何其淺也(紫桃軒又綴)
眀李日華渴筆頌
書中渴筆如渴駟奮迅奔馳獷難制摩挲古繭千百餘
羲獻帖中三四字長沙蓄意振孤蓬盡食腹腴留鯁刺
神龍戲海見脊尾不獨欝盤工遠勢巉巖絶壑挂籐枝
驚秋落雲風雨至吾持此語叩墨王五指拏空鵬轉翅
宣城棗穎不足存鐡腕由来自酣恣(澹致堂集)
眀婁堅論字畫
字畫小技耳然而不精研則心與法不相入何由通微
不積習則手與心不相應何由造妙師法須高骨力須
重已識其源雖師心而暗合強摹其迹縱肖貌而實乖
(學古緒言)
眀黃道周論書
書字自以遒媚為宗加之渾深不墜佻靡便足上流矣
衛夫人稱右軍書亦云洞精筆勢遒媚逼人而已虞禇
而下逞竒露豔筆意偏往屢見蹊徑顔柳繼之援戈舞
錐千筆一意自此以還略不堪觀才姿不逮乃詆前人
以為軟美可歎也宋時不尚右軍今人大輕松雪俱為
滛遁未得言詮(石齋集)
眀趙宧光論書
字以格力為主作古文竒字諸書以頑而能鈍銳而還
朴為格力作大小篆籀諸書以圓而能方方而不露圭
角為骨力作徒隸真楷以小字如大大字如小為格力
作行書藁草以主客分眀引帶不雜為格力體法互眀
取近斯顯不得不分屬以著其說耳泥則窮矣
欲作署書先想一字體裁得所然後拈筆落中筆時即
作全體想落左筆意在右落右筆意在左上下同之
草書須剛柔相濟乃得佳直則剛曲則柔折則剛轉則
柔輕重捺筆則剛首尾勻裊則柔曲直轉折易見輕重
首尾難知主客分眀心手聽令矣字形實體主也顧瞻
引帶客也客過重主過輕不可
作字三法一用筆二結搆三知趨向用筆欲其有起有
止無圭角結搆欲其有節奏無斧鑿趨向欲其有規矩
無固執
字法固多不出用筆結搆體裁顧盻四者之外無他能
也至若筋骨在學力工夫逸鋒在意興去就唐人尚功
晉人尚逸自此而往不可求其端倪矣何謂用筆正鋒
起伏下筆有意是也何謂結搆疎密得宜聫絡排偶是
也何謂體裁格至裁益不拘繩纆是也何謂顧盻左右
上下往来有情是也何謂筋骨強弱得所和而不乖是
也何謂逸鋒烏衣子弟翩翩爽爽到處有致是也
筆法尚圓過圓則弱而無骨體裁尚方過方則剛而無
韻筆圓而用方謂之遒體方而用圓謂之逸逸近於媚
遒近於疎媚則俗疎則野
用指而不用腕則畫成點而不莊能正腕而不能正鋒
則形如刷而不典正鋒全在握管握管直則求其鋒側
不可得也握管斜則求其鋒正不可得也(寒山帚談)
王肯堂論書
右軍執筆圖東陽陳及時有跋云其圖懸腕者二腕就
几者一見於張彦遠法書要錄目中而不見其文依其
執筆似覺紙上有瑟瑟蠶食葉聲随意所之略無遲礙
其法當大母指對用食指頭以小指叠無名指倚管則
腕回而筆正勿使管歸於食指第二節内則鋒藏而筆
直然用事又全在中指運動取力於肩則字畫秀潤氣
骨遒勁矣孔子曰工欲善其事必先利其器此右軍筆
圖之所以不可無也
凡作楷書須筆筆依法書之鍾繇王羲之獻之智永虞
世南歐陽詢顔真卿七家乃合楷法其餘不過真書耳
唐人所謂經生字也(欝岡齋筆塵)
六藝之一錄卷二百八十
