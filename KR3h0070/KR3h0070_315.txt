欽定四庫全書
六藝之一錄卷三百五十七錢唐倪濤撰
歷朝書譜
元
虞集
虞集字伯生宋丞相允文五世孫從吳澄遊授受具
有源委大德初以薦授大路路教授文宗在潛邸已
知集名既即位除奎章閣侍書學士贈江西行中書
省參知政事護軍封仁夀郡公闢書室為二室左室
書陶淵明詩於壁題曰陶菴右室書卲堯夫詩題曰
卲菴故世稱卲菴先生(元史)
虞集眞行草篆皆有法度古隸為當代第一(書史會要)
喀喇庫庫評虞仁夀札謂其雄劒倚天長虹駕海不無
曲筆又謂如鶯雛出巢神彩可愛頡頏未熟斯則得
之(弇州山人續藁)
虞伯生書雍公誅蚊賦
觀雍公少年之作可以豫見報國之志觀卲菴詳書
之意可以深惟追遠之情忠孝藹然萃於一門嗚呼
盛哉閑上人同是蜀人故獨得之當刻石寺中以傳
永久庶不為他時夜壑舟也至正十五年乙未三月
後學蘇大年頓首謹書(書畫題跋記)
右邵菴虞公所書其先丞相誅蚊賦藁也賦藁初藏
於侯頤軒家後為韓大則所得獻於公之先君子井
齋先生後公至吳侯道士因龍興閑上人謁公於寓
所一見具言賦藁公軒然而笑曰我已得之矣侯道
士為之惘然蓋大則初假之於侯而即以歸於公家
而侯初不知也元統乙亥閑上人謁公於西江遂書
以贈焉頤軒本洞庭仙壇道士其度師楊紫霞與侯
亦蜀人宋季來吳一時名士之寓吳者若中書劉公
丞相吳公皆與之交遊名重於時寳祐間自吳游天
台中書公為之唱首作詩以餞其行而先師平舟先
生亦次韻焉先子與侯交游粗深嘗出以示之先子
求至懇切而侯迄不出先子歿後三年侯亦相繼而
逝其徒李碧山與椿相知因予之請即以歸之至正
甲子冬十月閑上人因持此卷訪予於家而徵予言
予惟侯之平日靳吝於兩家遺墨眎若永為其有既
而卒歸於其後人豈故家文獻不絶如綫而天固假
侯靳吝以待我後人邪所惜者公之先君子猶克親
得賦藁而予先子雖獲一見平舟遺墨而終不能得
之於生平也今公既即世而閑上人已老予恐事之
或湮故為詳著於此云眉山楊椿䟦(同上)
虞邵菴書擬峴臺記并詩
南豐先生記擬峴臺謂其山谿之形擬乎峴山也使
他人屬筆必更引羊叔子事而先生終篇但述風物
觀游之勝及夫裴使君簡静之治而已蓋衆人之所
必言乃先生之所不必言也王文公詩則終始引叔
子以致美裴君蓋賦咏之作與紀實不同各一竒也
邵菴虞公並取而書之厥有旨哉又嘗聞先生既為
臺記裴君畀田若干畆即先生所置義田今在臨川
後湖者此亦竒事虞公記先生祠叙義田而不及此
必别有謂然書以附於臺記之後豈亦牽連可見之
意邪太樸親得此卷於公當有以知之一范文正公
置義田於蘇孫子遵守至今不廢嘗竊嘆以為世之
若此者一家耳今讀學士虞公所著南豐先生祠堂
記知先生亦有義田在臨川金溪世守規約與范氏
同兩家盛德之長異哉夫以范公之忠義功名天下
所倚頼而甫參大政以殁位不滿德焉曾氏三兄弟
子宣為相子開翰林先生止西掖名位亦有差子開
雖賢而魁然以儒學文章重者又莫先生若也嗟夫
宋之賢人君子若范公之與先生者希矣其君之國
有不能保而二家之田獨至今存且將傳之無窮則
當時不究其施有不足恨而其子孫所以為憑藉扶
持者又豈竭其勢力之所可能哉觀於此者可以有
省矣至正元年歲辛巳十月下旬東陽吳師道書於
京師居賢坊官舍(同上)
右奎章閣侍書學士虞公書曾文定公擬峴臺記及
公自作新建曾公祠堂記附以王文公臺詩以遺臨
川危素太樸甫積昔從公於京師自天歷以後公日
在閣下而又總裁史事非大制作多不及親書又苦
目昏今觀此卷遒粹整密所罕見也至元三年正月
十又六日門人九江方積同豫章楊鎰觀于鄔子柴
(同上)
虞公篆法八法楷書暨文章皆萃美於兹卷而南豐
先生之文行又因以起百世敬慕於無窮焉非苟玩
其詞翰而已至元六年歲次庚辰夏四月十八日金
華王餘慶識於吾友太樸危君京師迎陽坊之寓舍
(同上)
文定公初置義田令子孫本房不得食文昭公增置
田乃令食之太樸熟見其家規約云爾文定之不自
私文昭之均其施皆可書也吳師道又識(同上)
曾文定擬峴臺記王文公詩奎章閣學士虞公所製
文定公祠記三者又皆虞公手書之虞公蜀人今家
居臨川文學與曾王兩公相望而此卷實具有之嗚
呼美矣太樸宜與曾氏子孫求貞石使吳中石工并
刻之臨川有榮觀焉晉安陳旅(同上)
前賢不苟作落筆便可傳世今觀元虞文靖公所書
曾文定公擬峴臺記附以王文公詩而䟦之又書所
作文定祠堂記於後二記一詩議論根據鏗然金石
聲文章家取為楷式者是豈苟云乎哉元統癸酉適
公病目歸田之後年六十有一矣而篆隸書皆端整
若此非其平日運意精密筆路純熟惡能爾邪卷尾
有吳元儒吳師道諸名人䟦皆當公存日為危太樸
先生題者蠅頭細書無一筆苟師道凡二䟦尤精確
有深意其可以繼公而無愧也公書此卷後十七年
而捐舘又後百三十有四年璟觀于翰林修撰吳君
原博所原博屬題因得留几格間臨玩數月乃敬識
而歸之連城之璧不足多也成化壬寅中秋泰和羅
璟于紫垣西之冰玉齋敬題(同上)
先生詞翰率爾雅端重觀之不覺起敬東白子識(同上)
右虞邵菴先生擬峴臺記四隸字南豐曾氏新建文
定公祠堂記十二篆字楷書記文一通詩䟦各一首
書家者流所謂人品高師法古者殆兼有之此危太
樸家物傳至庶子吳君原博蓋百四十年于今矣祠
堂記及䟦皆先生所著臺記出文定者皆世所傳誦
而王荆公詩筆亦與此時作者不同然則此卷雖謂
之三絶可也原博博古能文且䆳書法其以予言為
將無同乎卷尾有黃晉卿題名宋景濓陳衆仲吳師
道䟦語又出三絶之外詩所謂尚有典刑者竊有慨
焉姑識其紙隙以俟後來君子弘治元年戊旦日南
至長沙李東陽書(同上)
虞卲菴書東林禅寺記(題䟦已見)
虞卲菴隸字
元柯博士九思在文宗朝最受知遇觀訓忠一碑可
見後博士失寵退居於吳相傳今城東胭脂橋即其
故第此卷流落吳中已百餘年為郡士沈津所得虞
公文翰妙絶一世其隸書之傳人間者特少沈氏之
寳之也宜哉(寓意編)
虞道園書賜碑贊
道園先生正書八分俱入能品此卷為柯九思博士
作賜碑贊用筆若草草而中自遒勁有古挑截法其
文辭尤雅净可誦雖然令舜華一經意亦自到也(弇州
續藁)
虞道園詩蹟
道園先生書法可甲乙巙趙此書筆雖遒而結法少
疎詩語亦不甚經意獨結尾使事押韻皆狙駿可喜
耳(弇州續藁)
揭傒斯
揭傒斯字曼碩龍興富州人早有文名延祐初授翰
林國史院編修官元統初陞集賢學士再陞侍讀學
士贈護軍追封豫章郡公謚曰文安善楷書行草朝
廷大典册及元勲茂德當得銘辭者必以命焉(元史)
揭傒斯正行書師晉人蒼古有力(書史會要)
傒斯楷法精健閑雅行書尤工國家典册及功臣家
傳賜碑遇其當筆往往傳誦於人四方釋老氏碑版
購其文若字袤及殊域(圭齋集)
揭文安雜詩卷
昔唐宋之韓柳歐蘇以文擅名時稱四大家元有虞
楊范揭以詩鳴世人亦謂之云余近日頽榮進閉門
却掃倦則遊藝雅好博古展卷評品至視文安公手
書已作詞格清麗筆法婉媚似得晉唐人逸韻由其
心志非力可勉若困而學之終不能入豈可與庸鄙
罔習共鑒定其甲乙若斯人者當時罕有與之儔匹
余特寳重是卷獨歎其高處不必世論之同也賞音
者自以余為然予何言哉明嘉靖己未歲仲夏十又
一日在北窗下書退密齋主人墨林項元汴力疾饒
舌(式古齋書畫彙考)
揭文安書千文(題䟦已見)
揭汯
揭汯正書得用筆意(書史會要)揭汯字伯防傒斯子以
蔭補袐書郎遷國史編修官歴官肅政廉訪司事守
建寧
揭雲
揭雲字之德文安孫正書學智永(書史會要)
蘇爾約蘇哈雅
蘇爾約蘇哈雅其父名格濟格後以貫為氏復以酸齋
自號仁宗在東宫選為說書秀才踐阼拜翰林侍讀
學士辭還江南晩年為文日䆳詩亦冲澹草隸等書
稍取古人之所長變化自成一家所至士大夫從之
若雲得其片言尺牘如獲拱璧贈集賢學士追封京
兆郡公諡文靖(元史)
酸齋富文學工翰墨其名章俊語流於毫端者怪怪
竒竒若不凝滯於物即其書而知其胸中之所養矣
(書史會要)
貫酸齋書歸去來辭
酸齋公如冥鴻逸驥不受矰繳羈靮而其蟬脫穢濁
逍遥放浪而與造物者游近世蓋未有能及之者其
自謂平日不寫古今人詩草而獨慕陶靖節之為人
書其歸去來辭觀者殆不可以尋常筆墨蹊徑求之
也至正十年五月二日臨海陳基識(夷白齋集)
許謙
許謙字益之金華人受業金履祥之門盡得其所傅
其他若天文地理典章制度食貨刑法字學音譜醫
經術數之說亦靡不該貫延祐初居東陽八華山學
者翕然從之嘗以白雲山人自號世稱為白雲先生
賜謚文懿(元史)
吳澄
吳澄字幼清撫州崇仁人左丞董士達薦澄有道擢
應奉翰林文字英宗即位超遷翰林學士所居草屋
數間程鉅夫題曰草廬故學者稱之為草廬先生贈
江西行省左丞臨川郡公謚文正(元史)
吳澄深究六書之義直用篆法而結體加方以成一
家之法(書史會要)
何中
何中字太虚撫之樂安人以古學自任同郡吳澂揭
傒斯皆推服之至順二年岳柱聘為龍興郡學師(元史)
吳澄送何太虚北游詩序云太虚善書工詩綴文研
經修於己不求人知(元文類)
黃溍
黃溍字晉卿婺州義烏人延祐二年進士第授台州
寧海丞入為應奉翰林文字同知制誥陞侍講學士
贈江西等處行中書省參知政事追封江夏郡公謚
曰文獻(元史)
溍筆札俊逸類薛嗣通(危素說學集)
黃溍書宗薛晉公而自成一家危承旨嘗云吾生平
學書所讓者黃晉卿一人耳(書史會要)
柳貫
柳貫字道傳浦陽人始用察舉為江西儒學教諭仕
至翰林待制與黃溍及臨川虞集豫章揭傒斯齊名
人號為儒林四傑(元史黃溍傳)
柳貫善楷法工篆籀妙處不减李陽冰(宋濓浦江人物志)
柳貫於大字得體(書史會要)
柳道傳行書縱横遒逸亦鮮于之亞也(六研齋二筆)
張鐸
張鐸(字宣卿起巖之祖)東昌錄事判官(元史張起巖傳)
宣卿工書得黃豫章米襄陽筆法(圭齋集)
張範
張範(字議甫起巖之父)四川行省儒學副提舉(元史張起巖傳)
範善吟咏富著述能大小篆隸行楷皆遒勁有體(圭齋
集)
張起巖
張起巖字夢臣中延祐乙邜進士除同知登州事改
集賢修撰拜翰林承旨學士謚曰文穆博學有文善
篆隸(元史)
王士熙
王士熙字繼學東平人官至江東廉訪使贈中書平
章政事封趙國公風流蘊藉為名流所慕書法亦清
潤完整(書史會要)
王士點
王士點字繼志士熙之弟官至四川雲南廉訪副使
善大字亦能篆(書史會要)
陳旅
陳旅字衆仲興化莆田人虞集見其所為文延至舘
中朝夕以道義學問相講習自謂得旅之助薦除國
子助教遷國子監丞(元史)
旅善古隸行楷亦有法(書史會要)
陳衆仲書安晩軒記(題䟦已見)
陳繹曾
陳繹曾字伯敷處州人諸經註疏多能成誦文辭汪
洋浩博官至國子助教(元史陳旅傳)
繹曾學識優博眞草篆隸俱通習之各得其法(書史會要)
陳伯孚善飛白如塵縷遊絲秋蟬春蝶(胡雲峰集)
朱德潤
朱德潤字澤民吳郡人官征東儒學提舉(畫史會要)
德潤文采斌鬱字畫遒麗亦頡頏鮮趙(六研齊二筆)
朱存復錄范致能四時田園雜興詩卷
范文穆公在宋淳熙戊戌自禮部尚書拜參知政事
甫兩月而罷此其田園雜興詩六十首序稱作於丙
午蓋公退居吳中石湖之上已七年其於邨野景物
人事親覩而熟諳之悉從筆端貌出眞有聲之畫也
公在乾道中奉使北庭執節不屈雖北主亦稱其忠
孝宗器公可大用實兆於此然甫用而亟罷豈當時
之不幸歟或謂孝宗欲相公以公未知稼穡之事故
公作此以見志考其時世殆不然歟舊傳壽櫟堂有
石刻筆力遒勁辭翰兼美惜未之見是卷乃元鎮東
儒學提舉存復朱先生所手錄先生以詩文書畫名
一時為趙文敏虞文靖諸公所稱許錄此亦可以見
其高山景行之意矣先生玄孫進士天昭出以求予
題予世農家深知田園之趣少喜諷誦此詩況先生
筆札尤所愛玩披閱之餘不忍釋去敬書此以附名
卷末云李傑識於石城山房(石城山房集)
御史姑蘇朱天昭視予以其高祖承復先生澤民手
書一卷蓋范石湖四時田園雜興詩也先生勝國名
士世多得其畫而罕見其書虞邵菴謂其文為畫所
掩書固未暇論也今存復集刊本有大星記䟦載予
先提舉希蘧府君事予家亦有府君題先生遺墨予
與朱氏雖稱通家可也石湖集世不傳浦陽吳清老
嘗作月泉社為詩試實用春日田園雜興為題乃四
時之一時東南名士盡在選中而拘於律體亦未有
能出石湖之外者宜先生之重是詩也況天昭之於
世澤有念祖修德之義又豈獨以詩而已哉予又聞
天昭有睢陽五老圖眞蹟遡是以往其世澤尤有甚
遠者尚當於他日考之(懷麓堂集)
鄭元祐
鄭元祐字明德遂昌人兒時乳嫗提擕右臂脱骱左
手寫楷書規矩備至世稱一絶又自名尚左生至正
十七年授平江路教授陞江浙儒學提舉(蘇大年遂昌先生鄭
君墓志銘)
顧安
顧安字定之東淮人為泉州路判官大字遒勁法趙
承旨(詹東圖玄覧)
郭畀
郭畀字天錫官至吳江州儒學教授丹徒(式古堂書畫彙考)
郭天錫書遺林上人詩卷
了堂上人方外友如天錫者情為至矣故其手跡盈
篋每皆惜之不令有所散逸雖俗士有不及之者宜
勤師拳拳不忘歐公於冥冥中也錢良祐䟦(鐵網珊瑚)
郭天錫抄諸賢遺稿
天啟丁邜冬覩郭畀手錄詩文一帙格外上下俱命
墨可想其書畫擅勝倪迂追念郭髯我所愛者也余
時病未痊聊摘一二旋為鬻古者索去姑存此以俟
延津劒合淋漓滿志爾(珊瑚網)
陸友
陸友字友仁博雅好古工漢隸八分書尤能鑒辨三
代漢魏而下鐘鼎銘刻晉唐法書名畫皆有精識嘗
至都下虞奎章柯博士皆善其書言於上未及任用
而歸(吳中人物志)
友仁追蹤石經欲與蔡鍾相上下嘗書八分小篆歌
如昆刀切玉不見形迹而剛強之氣溫潤之質望之
儼然(陸友墨史)
陸友好古博雅眞草篆隸皆有法(書史會要)
陸友仁書世說
此卷予舊藏又嘗雜書紙尾把玩山澤間後為元鎮
持去至正丁亥十二月四日與元鎮同游梁鴻山擕
在行笈因得重觀故友陸友仁隸書世說數則語感
慨歲月予老矣能幾把卷重題而歸諸清閟閣海昌
張羽(鐵網珊瑚)
楊益
楊益洛陽人歴行臺御史轉員外郎出府南雍(道園學古
錄)
虞集贈詩云洛陽楊友直字擬漢中郎(同上)
楊益古隸學廬江太守碑亦能篆(書史會要)
孫履常
孫履常臨川人虞集環翠亭記云臨川李氏作亭曰
環翠其鄉先生孫君履常書程伯子所賦環翠亭詩
於其上(道園學古錄)
朱侯
虞集題其所臨智永千文云國朝吳興趙公遂擅一
代學者瀾倒忽見朱侯作此古法令人執卷惘然(道園
學古錄)
皮棨
皮棨字維禎清江人以文學稱於鄉翰墨似舅氏(道園
學古錄)
趙良佐
趙良佐字子有喜讀書善行草(吳萊淵穎集)
廖毅
廖毅字弘道建康人能書善為文(淵穎集)
吳正道
吳正道番陽人世為儒家深好篆學著六書淵源字
偏旁辨悮存古韻譜等書吳文正為序之(書史會要)
王肖翁
王肖翁字傅朋金華人起家衢婺二郡儒學錄大德
中陞婺郡儒學正以松江府判官致仕高懷雅興一
寓於詩而尤善筆札論者謂其酷似吳傅朋短章醉
墨人争寳愛之(黃文獻公集)
戚崇僧
戚崇僧字仲咸金華人不以榮進為念從鄉先生許
公講道於八華山扁其室曰朝陽人稱朝陽先生以
六書之學世儒不講所傳經籍之文多致譌舛乃用
古篆繕寫易書詩儀禮春秋孝經論語大學中庸孟
子將獻於有司以儀禮一經未既弗及上(黃文獻公集)
張淵
張淵字清夫吳江人博學好古有詩名尤工書法皇
慶中以薦為東省提舉(松陵文獻)
鄭銳
鄭銳字景敏其先滎陽人遷浦江幼穎悟日記數千
言長明春秋暇日習詩及小楷殊有思致延祐甲寅
以明經貢於鄉(圭齋集)
張恕
張恕字如心浦江人舉明經歴任武陵東陽慶元學
正素與吳萊柳貫友善書體莊勁得八分之正(浦陽人物
續記)
姚子敬
姚子敬吳興人人品高勝其書自楊凝式上泝王大
令翛然埃壒之表(吳師道禮部集)
沈璜
沈璜字伯玉元刻趙文敏集乃其所書字極精工世
以為文敏親筆非也(袁中道游居錄)
周仁榮
周仁榮字本心台州臨海人工為文章用薦署美化
書院山長泰定初召拜國子博士遷翰林修撰陞集
賢待制賜謚號曰康節先生(元史)
仁榮以文章名而楷書宗歐陽率更尤為時所重(書史
會要)
薛漢
薛漢字宗海永嘉人幼力學有令譽泰定元年選國
子助教詩律書楷嚴縝有法而慎慤不矜(魯子翬墓志)
薛漢楷書宗歐陽率更(書史會要)
薛植
薛植字子立漢之子精於楷書一點畫不苟殊有率
更體格(書史會要)
柯九思
柯九思字敬仲台州仙居人遇文宗於潛邸及即位
置奎章閣特授學士院鍳書博士凡内府所藏法書
名畫咸命鍳定賜牙章得通籍蒙署流寓中吳又善
鍳識金石鼎彛之器時吳人陸友號為博物亦歎以
為不及(徐顯稗史集傳)柯九思能詩文亦善書(書史會要)
柯丹丘隸書十九首
柯丹丘敬仲於四體八法俱能起雅去俗此以古隸
書古詩宜其合作也十九首中多歎榮華之不久人
命之難期敬仲始受知人主司書畫考功晩途骯髒
流落江左蓋於篇中有深慨焉是以波拂雖古雅而
不無圉圉之氣昔人謂右軍告誓則情怫鬱柯生殆
近之矣(弇州續藁)
托克托
托克托字大用天歴元年襲授成製提舉司至正元年
為中書右丞相封鄭王(元史滿濟勒噶台傳)
托克托善大字(書史會要)
托克托書白麟溪三大字
右白麟溪三大字前中書右丞相托克托為浦江鄭太
和書溪舊號香嚴在縣東二十八里白麟則大和二
十六世祖之名也有惠淮者字季淵實白麟十九世
孫由遂安遷溪上易以今名示有先也淮之孫綺至
太和凡六世太和從子鑑至某又三世皆同居共財
朝廷表為孝義門於乎溪流無終時公特書是以寵
之者蓋將勖其門相為悠久哉字畫方毅酷類顔真
卿觀者孰不改容不待贊也(圭齋集)
額森特穆爾
額森特穆爾(托克托弟)為御史大夫陜西行臺監察御史
(元史滿濟勅噶台傳)
額森特穆爾亦能大字(書史會要)
趙世延
趙世延字子敬其先永古特族人天姿秀發喜讀書究
心儒者體用之學弱冠世祖召見入樞密院御史臺
肄習官政授承事郎天歴二年拜中書平章政事封
魯國公改封凉國公贈太保諡文忠(元史)東嶽廟昭
德殿碑趙世延書
李洞
李洞字溉之滕州人姚燧力薦於朝授翰林國史院
編修官天歴初超遷翰林直學士俄特授奎章閣承
制學士其為文章奮筆揮灑意之所至臻極其妙尤
善書自篆隸草眞皆精詣為世所珍愛(元史)
李洞書有晉宋家法(書史會要)
多爾濟巴勒
多爾濟巴勒字惟仲年十四見文宗適將幸上都親閱
御衣命錄於簿顧左右無能書漢字者多爾濟巴勒引
筆書之命為尚衣奉御至元元年除翰林學士遷中政
使拜中書平章政事喜為五言古詩於字畫尤精
(元史)
多爾濟巴勒官中政院使日嘗奉勅書鄧文肅公神道
碑(書史會要)
杜本
杜本字伯原清江人博學善屬文隱武夷山中文宗
徵之不起右丞相托克托以隠士薦召為翰林待制至
杭州稱疾固辭致書於丞相遂不行工於篆隸學者
稱為清碧先生(元史)
杜本有所編五聲韻自大小篆分隸眞草以至外番
書及蒙古新字靡不收錄(輟耕錄)
杜本工楷隸楷書結體謹嚴全具八法隸書學漢陽
馥碑(書史會要)
杜公書方正嚴重如通經巨儒進止有法(陸友墨史)
杜伯原書清眞觀碑(題䟦已見)
歐陽玄
歐陽玄字原功(號圭齋)其先家廬陵遷居瀏陽延祐二
年進士授岳州路平江州同知召為國子博士至元
五年拜翰林學士承旨追封楚國公諡曰文(元史)
歐陽玄行草略似蘇文忠而剛勁流暢風度不凡未
昜以專門之學一律議之(書史會要)
馮子振
馮子振字海粟官至翰林學士雖不以書名其筆法
似宗黃山谷(劉璋書畫史)
馮海粟居庸賦
海粟馮公以博學英詞名於時當其酒酣氣豪横厲
奮發一揮萬餘言少亦不下數千眞一世之雄哉遺
墨之出争以重貨購之或刻之樂石或藏之名山往
往有之則為人寳愛可知矣余藏此卷者久極為珍
秘今以歸蒲圻魏先生先生博雅君子必有以賞識
之斯文為有托矣友生金華宋濓題(式古堂書畫彙考)
叚天祐
叚天祐字吉甫汴人官至江浙儒學提舉亦號能書
(書史會要)
魏敬益
魏敬益字士友洛陽人官至臨江總管古隸學廬江
太守碑亦能篆(書史會要)
張德琪
張德琪字廷玉燕人草書學張長史行書亦佳(書史會要)
牛麟
牛麟字伯祥太原人大字尤為時所稱美(書史會要)
趙鳳儀
趙鳳儀字瑞卿號怡齋汴人官至京畿都漕運使練
達吏治善扁榜大字(書史會要)
傅若金
傅若金字汝礪新喻人官至廣東廉訪照磨長於詩
正書學歐陽率更(書史會要)
許有壬
許有壬字可用其先居穎後徙湯隂延祐二年進士
第授同知遼州事至正十五年拜中書右丞轉集賢
大學士善筆札工詞章謚曰文忠(元史)
蘇天爵
蘇天爵字伯修眞定人釋褐授大都路薊州判官改
翰林國史院典籍至正七年拜江浙行省参知政事
為文長於序事詩尤得古法學者因其所居稱之為
滋溪先生(元史)
天爵書學趙魏公(書史會要)
王都中
王都中字元俞福之福寧州人以恩授南劔路順昌
縣縣尹元統初拜河南行省參知政事贈昭文館大
學士諡清獻自號木齋(元史)
都中以廉介自持為政簡而不煩大字似其為人小
字亦善(書史會要)
王畆
王畆字季野都中子官至成都路判官清峻有高譽
真行草師二王度越流輩(書史會要)
張翥
張翥字仲舉晉寧人以詩文知名一時至正初召為
國子助教以翰林學士承旨致仕(元史)
張翥蚤年書學鍾元常(書史會要)
汪澤民
汪澤民字叔志婺源州人延祐五年登進士第授同
知岳州平江州事至正三年召赴闕除國子司業與
修史遷集賢直學士以禮部尚書致仕追封譙國公
謚文節(元史)
澤民為文不事繪餙詩亦清婉尤以善書名家(潛溪集)
貢師泰
貢師泰字泰甫寧國之宣城人泰定四年釋褐出身
授太和州判官擢應奉翰林文字至正十五年除戸
部尚書以文字知名(元史)
師泰楷書亦善(書史會要)
謝暉
謝暉字彦實受業胡長孺之門趙文敏見而愛之授
以書法詩文簡淡雋永作字有法人以得其片紙尺
牘為榮(寕波志)
金應桂
金應桂字一之號蓀壁錢塘人能詞章宋季為縣令
元隱居風篁嶺書學歐陽詢築蓀壁山房左絃右壺
中設圖史古器客至清談灑灑不休每肩輿入城幅
巾氅衣望之若神仙云(陳善杭州府志)
杜敬
杜敬字行簡汴人至元大德間朝廷講求禮樂之事
敬與其友張君錫寓居於杭延祐初朝廷首起君錫
為太樂署正次及行簡行簡善鼓琴知音律尤長於
書喜蓄古人墨蹟大冠長裾優游湖山文酒間晩號
夷門老人(杭州府志)
諾海
諾海字德卿蒙古扎衮台氏襲福建親軍千戸延祐
六年遷武略將軍鎮撫鎮江萬戸書法本魯公作大
字徑數尺許皆端勁有體(蒋彬廣平府志)
莊麟
莊麟字文昭江東人居京口書畫詩文亦婉雅與郭
畀齊名(鎮江府志)
蘇嵦
蘇嵦字伯清眉山人至大元年為寧波教授善書工
詞藻德望偉然(張時徹寧波府志)
布哈
布哈好讀書善書仁宗聞而召之應對稱旨欲以為
翰林直學士力辭天歴初除通政院判贈禮部尚書
(元史楊多爾濟傳)
濟爾噶台
濟爾噶台色目人寓居吳中登天歷元年進士善書
法(姑蘇志)
李孟
李孟號秋谷至元中為平章政事字法遒勁(馬暾潞州志)
智受益
智受益鄧州南陽人以善書負時望至元中擢荆湖
行省都事終兩浙轉運使(鄧州志)
謝子龍
謝子龍字雲從力學無所不窺文章典實詩亦溫潤
兼工隸書至正中辟分教郡庠(林應標惠安縣志)
謝庭芝
謝庭芝字仲和號雪村善書詩亦工(常熟志)
崔晟
崔晟工篆隸(徐一䕫始豐藁)
陳仁壽
陳仁壽字景禮上虞人應寫金字經(孔行素至正直記)
堵簡
堵簡字無傲能書畫為淛省掾(張紳元賢翰劄疏)
六藝之一錄卷三百五十七
