欽定四庫全書
六藝之一錄卷一百三十七錢唐倪濤撰
法帖論述七
絳帖平三光
晉太尉庾元亮書
亮白奉告書箱先為媞子作輒先以奉之研今
作之支髮枕今作無作摸若有可權付之亮再
拜
媞音氏又音啼江淮呼母為媞此當是以名小兒耳王
僧虔云庾征西少時與右軍齊名右軍後進庾猶不忿
在荆州與都下人書云小兒賤家雞皆學逸少書須吾
下當比之觀此帖誠去右軍遠矣亮字元規誤題曰元
亮
晉車騎將軍庾翼書
故吏從事中郎庾翼參軍事劉遐死罪白昨所
啓龐遺孟[莫-大+羽]所請求述上事事須檢校諮論光
駕當出請不從詣錄事中郎共詳處别白謹啓
翼遐死罪死罪
已向季春感慕兼傷情不自任奈何奈何温和
足下何如吾哀勞何賴愛護時不足下頃氣力
孰若别時
庾翼亮之弟嘗為陶侃府從事中郎晉有兩劉遐其一
太寧二年以平王敦功封泉陵公其一南岳魏夫人之
息此泉陵也黃云此啓當是與侃二庾皆以能書名此
不能佳
第二帖贋作
晉太守沈嘉長書
十二月十三日嘉頓首頓首歲有感懷深寒切
想各平安僕勞弊遣不具沈嘉頓首頓首
述書賦云長茂草勢既挺而疎慕王不及(右軍)獨斷所如
由鷙鳥擊而失中因蹭蹬於古墟此帖贋可知嘉字長
茂題作嘉長亦非
晉侍郎杜預書
十一月十四日預頓首歲忽已終别久益兼其
勞道遠書問又簡間得來况知消息申省次若
言面
親故數移轉想祖父自具云也祖父如足下來
言小大云具絶女親親也有信數附書信以慰
吾心也
杜征南第一帖筆畫稍佳而措辭非古黃云或是江左
人書第二親故帖大體與皇象第二帖崔子玉帖同語
亦似崔帖皆僞也
晉王循書
七月二十四日循詹頓首秋月感思深得近示
為慰餘熱比復可不僕疾患故爾不平復頓勿
力書不宣王循詹頓首
米云王循馬攸王劭劉瓌之劉穆之王廞張翼陸雲山
濤卞壼謝發羊欣與漢章一手僞帖
晉劉超書
超死罪白如命皆令有本末保任然後受隨宜
分處謹白
此帖與庾翼第二帖同一手偽書按超為人忠清慎書
跡與元帝相類乃絶不與人交書述書賦云元帝之運
筆可觀世踰之呈規仰似世踰超字也此帖與元帝大
别其偽可知
晉散騎常侍謝璠伯書
此計江東精兵不可卒得唯當善養見者而事
慮日多如比來憂懼實已萬端
江東謂吳中也項羽所謂江東父老者也此似右軍論
時事帖書亦甚似但已經唐臨失其精妙處爾
晉謝莊書
弟昨還方承一日忽患悶當時乃爾大惡殊不
易追企恒想諸治昨來已漸勝眠食復云何頃
日寒重春節至㞐患者無不增動今作何治眼
風不異耳指遣承問謝莊白呈左僕射
謝憲子書全倣子敬風氣殊佳案史莊素多疾與大司
馬江夏王義恭牋自陳兩脇癖疢眼患五月來便不復
得夜坐此云眼風不異耳當是此時書也爾時蕭思話
為左僕射愛才好士人多歸之此帖當是與蕭啓莊宋
人誤題為晉
晉劉瓌書
瓌之頓首頓首朱陽遠感閏知有患耿耿知以
自屈恨不相見力及不比望瓌之
劉瓌之善八分大令既不肯書太極殿謝安遂令瓌之
以八分題之此偽帖也黃云與王廙二十四日帖無異
題欠之字
晉黃門侍郎王徽之書
得信承嫂疾不減憂灼寧復可言吾便欲往恐
不見汝等湖水泛漲不可渡遂復隔絶不然尋
已往彼故遣疏知吾遠懷不具徽之等告
王右軍七男見十七帖凝之操之徽之渙之獻之並有
書蹟傳世下二子元之肅之書跡不傳黃云集帖者不
惟失諸子之序而誤以坦之參其中意謂坦之亦右軍
子也殊不知坦之王述子乃太原族右軍乃琅邪族耳
按史右軍嘗謂其諸子曰吾不減懷祖而位遇懸邈當
是汝輩不及坦之故耶
右軍家山隂湖水泛漲謂鏡湖也
王坦之書
坦之惶恐言不知巳與謝郎論坦之事未其意
良未了者今當詣公自陳願告之坦之惶恐言
此帖中言謝郎似指謝安安為僕射時坦之為北中郎
將徐兖二州刺史觀其稱公非與尚書令王彪之即會
稽王道子也何以知下云惶恐言乃與所尊者啓耳筆
差不凡工夫少
晉王渙之書
渙之等白不審二嫂常患復何如馳情倫直等
平安計嫂倫奴已應在道企遲適東五日動静
最差速姑如復小勝冀遂和耳猶不寧餘上下
故常患反側此悉佳渙之等白
渙之此帖或是大令書倫直皆王氏女子大令屢言之
姑如復小勝王右軍妹適曹者所謂曹妹也餘上下故
常患姑上下三字頗難辨
晉王操之書
操之等近得識婢書慰意知年光數問可不不
得姜順消息懸心操之頓首
此帖當是好事者集大令帖中字為之操婢姜順消息
等字皆同但熟觀大令帖方知其為集字也祕閣續帖
中操之自别有草蹟帖與此大懸足了此為偽草近字
欠末後一筆故諸家釋為上
晉王凝之書
八月二十九日告庾氏女明便授衣感逝悲歎
念增遠思得郗中書書說汝勉難安隠深慰懸
心漸冷産後何似宜佳消息吾並更不佳憂之
遣不次凝之等書
案史郗愔嘗為中書侍郎又為臨海太守與姊夫王羲
之高士許詢並有邁世之風愔蓋凝之舅也所稱郗中
書即愔也庾氏女似是凝之或徽之女女子已嫁從其
夫姓猶陶淵明所謂程氏妹也但不曉古人父與女書
而稱名祕閣續帖有徽之與女帖末云徽之等告亦不
可曉然謝安與其猶子書乃云父告何也予意已行之
女古人以客禮待之故稱名勉産也今俗間謂之分免
漢書許后傳今皇后當免身大令阮新婦勉身得雄亦
如此
右逸少四子黃云皆得家範而體各不同是善學逸少
者顔延年對宋文帝論其諸子自謂竣得臣筆測得臣
文㚟得臣義躍得臣酒書亦猶是也僕今以擬王氏諸
子則逸少之書凝之得其韵操之得其體徽之得其勢
渙之得其貌獻之得其源予觀世無真跡久矣未易作
許平也
晉海陵恭侯王邃書
寒佳不張丞婚事云何是良對足不可時令知
女決也王邃白
邃書亦不落流俗可喜
晉征西司馬索靖書
七月二十六日具書靖白雖數相問不解勞倦
信至得書喜知棄云宅及計來東言展有期索
靖白
索靖帖字皆作古體山谷云此字筆端意長誠不可及
長沙古帖中有急就章數十字劣於此帖黃云靖七月
二十六日帖本七紙晉平南王廙每寶玩之値永嘉之
亂乃四疊綴衣中以度江唐蒲州桑泉令豆盧器得之
疊跡猶存今所錄惟一紙耳摹傳失真無復意象予觀
信至得書喜知弃云宅及計來東者云云山也漢書泰
山郡蒙隂縣有云云亭所謂禪云云者也弃云宅者猶
杜詩所謂春宅弃汝去也計者上計吏也來東者猶詩
所謂我來自東也按史靖嘗為魯相豈有故人未仕者
在云云耶此數語人多不曉喜知弃三字又訛當以理
會劉禹錫嘉話云歐陽詢見索靖所書碑駐馬觀之良
久而去行數百步復還下馬立觀之疲倦即坐因宿其
旁三日而後啟行欣然若有所得
晉侍中劉穆之書
亦知足下家弊耳倉卒無禄官推遷不得不相
用事已御出寧復吾所得迴復足下且當就之
公還當思更律昏申師情事也劉穆之白
劉穆之雖晉人實劉裕之敬翔耳穆之與朱齡石嘗於
武帝坐答書自旦至日中穆之得百函齡石得八十函
而穆之應對無廢足見其敏此帖偽
晉車騎將軍紀瞻書
瞻白昨信來(闕)今蓋(闕)又貧家無以將意
今粉二斗少香所謂物微意全者也力書不多
紀瞻頓首
黃云觀物微意全等語不待見書知其偽予謂瞻晉名
儒必不作此帖官終驃騎將軍亦非車騎也凢偽帖不
可解者皆不合草法
晉太守張翼書
王僧虔評書云王右軍自書表上晉穆帝帝令翼别寫
題後答之右軍當時不别久後方悟乃云小人幾欲亂
真此帖偽作可見
晉陸雲書
三月十六日雲白春節餘不適得示知足下平
安為思面示知何由如信數之及卿既清邃可
之經高言人歎之當令征南取之也
陸雲帖與紀瞻帖同一手偽作
晉中書令王恬書
得示知足下問吾故不差殊劣劣力不具王恬
書
豫(闕)丞相導第二子書兩行極佳竇蒙云恬洽皆不見
真跡不知官帖何從而有二人書也
晉太守山濤書
侍中尚書僕射奉車都尉新沓伯臣濤言臣近
啓崔諒史曜陳淮可補吏部郎詔書可爾此三
人皆衆論所稱諒尤質止少華可似敦教雖大
化未可倉卒風尚所勸為益者多臣以為宜先
用諒謹隨事以聞也
七賢帖中有山濤書已是李懷琳偽作此帖亦偽黃云
恐是寫當時語耳亦非也濤為奉車都尉時未為侍中
後為冀州轉北中郎將鎮鄴乃入為侍中遷尚書此見
其妄且濤為侍中奉車都尉時銓選非所典掌不應擬
此三人為郎以此見好事者假託山公啓事之名而為
之
絳帖平四天
晉侍中卞壺書
足下佳不朝北中郎上獲諸誠文墨至便在舍
事許改愛子紙下物知此草勿令一人見也吾
今勅書事令不發亟付卿發發便密令人房之
卞壺白
壼誤題作壺發便密令房之房防古通用
晉謝發書
晉安素自強壯且年時尚可當延遐期豈謂奄
至於此自畢遠境二三惋愕不能巳巳未欲旨
問悲酸悒悒想不久可得還耳執筆惻感
晉安如陶詩殷晉安之類以上二帖語雖古而書非晉
置晉安郡今福州梁簡文所封
宋特進王曇書
昨復散差可然不過佳諸示所宜如更增劇恐
難為力耳未能令遣俗有餘念故耳王曇首和
南
王曇書名昭然有一首字而王著違之劉亦不覺其非
釋為答也曇首事宋文帝以太子詹事侍中卒年三十
七當時稱王詹事未嘗為特進也
宋中散大夫羊欣書
三月六日欣頓首暮春感摧切割不能自勝當
奈何奈何得去六日告深慰足下復何如脚中
日勝也吾日弊難復令自顧憂歎情想轉積執
筆增惋足下保愛書欲何言羊欣頓首
羊敬元年十二時王子敬甚知愛之夏月著新絹裙晝
寢子敬見之書裙數幅而去欣書本工因此彌善王僧
虔評書云欣書見重一時親受子敬行書尤善正乃不
稱名袁昂評書云欣書似婢作夫人舉止羞澁終不似
真蓋謂不盡力於正書也而史稱其善隸書何耶欣自
有筆精帖傳于世此帖偽作謝發云執筆惻感此云執
筆增惋字雖大小真行不同觀其筆勢乃一人所作耳
宋太常卿孔琳書
日月深酷撫膺崩叫心肝分膾尋繹懊憹觸感
隕絶孤思悒悒自郡地窮當奈何不孝奈何念
痛悼難勝得去月二示知君所患故爾不差甚
有憂悒熱甚比復何似想已轉佳眠食極勝也
善將治之孤子兹疾患歎具恨恨脚中轉劇近
服散未覺益惙頓何賴扶力迷甚不次孤子孔
琳奈何頓首
孔琳之字彦林題欠之字會稽人宋太常善草隸此帖
縱逸亦可喜竇臮述書賦亦稱其緊速也大扺右軍以
前書法真自真行自行章自章草自草王子敬年十五
六時啓其父乃於行草之間别剏新體故當時傾慕羊
薄謝孔之徒一時争效而正行之體壊矣蓋行草為書
不惟便於揮運而不工於字但能行筆者便可為之知
古之士不貴也自唐及今書札之壊實由於此蓋縱逸
甚易收歛甚難人心易流宜其書之不古甚者反以學
古為拘良可歎也今欲觀古人正行蘭亭叙玉潤帖之
類是已學者當知之黃云此帖恨恨等十二字偏小蓋
行間側注摹帖者妄以入行耳當依本為勝予按王僧
虔伎錄載漢魏樂府歌辭皆有側注也自地之間一字
不可曉諸家作郡未是示君間作知字雖失猶有理歎
具或作歎歎迷下一字不可曉恐是書字欠一筆服散
黃作明散恐是摹失
齊侍中王僧虔書
臣僧虔啓南臺御史謝憲乃堪驅使臣門義舊
粗是所悉統内新故雜米數十萬斛實須督切
憲今請假在此臣欲折以統攝庶得速辨其頻
經督運已有前效謹以啓聞伏願聽許謹啓
王簡穆琅邪人書名齊代此帖雖佳亦應失真簡穆自
謂正書第一今觀其位置未為盡善蓋自子敬以後楷
法不古宋齊人喜效子敬行草故於正書不甚用工也
然簡穆特善評書言必稽古未嘗以己意定高下又與
齊高帝較書之優劣其言不讓亦猶子敬自稱過父當
時人自重書名如此
隋僧智果書
梁武帝評書從漢末至梁有三十四人王僧虔
書如揚州王謝家子弟縱復不端正奕奕皆有
一種風氣王子敬書如河朔少年皆充悅舉體
沓拖而不可耐羊欣書似婢作夫人不堪位置
而舉止羞澁終不似真阮研書如貴胄失品次
不復排突英賢王儀同書如晉安帝非不處尊
位而都無神明殷均書如高麗人抗浪乃有意
氣而姿顔自足精味徐淮南書如南崗士夫徒
尚風軌然不寒乞陶隠居書如吳興小兒未成
長而骨體峭快吳拖書如新亭傖父一往似揚
州人共語語便態出柳産書如深山道士見人
便欲退縮曹喜書如經綸道士言不可絶王右
軍書字勢雄強如龍跳天門虎臥鳳閣故歷代
寶之永以為訓蔡邕書骨氣洞達爽爽如有神
力程曠平書如鴻鵠弄翅頡頏布置初雲之見
白日蕭思話書如舞女低腰仙人嘯樹李鎮
東書如芙蓉之出水文彩如鏤金桓元書如快
馬入陣隨人屈曲豈須文譜范懷約真書有分
草書無功故知簡牘非易皇象書如韵音繞梁
孤鶴獨舞孔琳之書如散花空中流徽自得李
巖之書如鏤金素月屈玉自照薄紹之書如龍
遊在霄繾綣可愛秦獄吏程邈善大篆得罪始
皇雲陽獄增減篆體志其名名其書曰隸也扶
風曹喜後漢人不知其官善篆及隸篆等少異
李斯見重一時耶鍾司徒書字有十二種意外
巧妙絶倫多奇崔子玉書如危峰阻日孤松單
枝邯鄲淳書應規入矩方圓乃成師宜官書如
鵬翔未息翩翩而自逝梁鵠書如龍威虎震劒
拔弩張張伯英書如武帝愛道憑虚欲仙衛恒
書如插花舞女援鏡笑春索靖書如飄風忽舉
鷙鳥乍飛鍾繇書如雲鶴遊天羣鴻戲海行間
茂密實亦難過耶
按梁武論鍾繇書有十二意均間平直疎密損益之類
至唐人傳其法解釋尤詳此云鍾司徒書有十二種意
外巧妙絶倫多奇未知是前十二意不然則傳流之差
以元常為司徒或司徒又自有十二種意外巧妙過其
父耶
書評乃梁武帝命袁昂作非武帝評也事見法書要錄
據此帖有三十人而兩曹喜法書要錄云袁崧書如深
山道士見人便欲退縮蕭子雲書如經綸道人言不可
絶以此知智果誤以袁崧為柳産子雲為曹喜也然兩
書所載人名數各不同
王僧虔王子敬羊欣阮咸
王儀同殷均徐淮南陶隠居
吳拖柳産曹喜王右軍
蔡邕程曠平蕭思話李鎮東
桓元范懷約皇象孔琳之
李嚴之薄紹之程邈扶風(曹喜)
鍾司徒崔子玉邯鄲淳師宜官
梁鵠張伯英衛恒索靖
鍾繇
右三十三人官帖
王僧虔王子敬羊欣阮研
王儀同殷均徐淮南陶隠居
吳拖袁崧蕭子雲崔子玉
師宜官韋誕蔡邕鍾司徒
張伯英索靖梁鵠皇象
衛恒孟光禄李斯鍾繇
逸少蕭思話薄紹之
右二十七人法書要錄
其它尚多牴牾世無善本可較案智果智永同是右軍
弟子果得右軍骨永得右軍肉皆以能書名永書固為
妙絶果書如此未為高古也黃云此字局束天然少疑
非智果按梁武帝藏鍾張二王書至多嘗使虞龢陶隱
居輩訂證不獨袁昂也
隋朝法帖
皇帝敬問婺州雙林寺慧則法師朕尊崇聖教
重興三寶欲使一切生靈咸蒙福力法師捨離
塵俗投志法門專心講誦宣揚妙典精誠如此
深副朕懷既利益羣生當不辭勞也猶寒道體
如宜令遣使人指宣往意
隋朝帖當是吏筆薄有吏氣予嘗見唐吏筆亦如此
宋儋書
自一接拜情同弟兄沈吟緬懷固非小子之所
勤及也榮質前謝恐乖昔賢共弊之道晦事勿
語且絶詩人匪報之實遲徊循軀偭俛未已殆
將有辰矣足下多可不怪高情内含如筠斯清
比蕙又暢儋不以感氣厚而修詐自廣不以撫
已多而私頌作德未致力謝馳懷宣書何陳萬
一也悚息今秋盡野外草木變衰長郊蕭條風
物凄緊清都久客莫復相親足下退食公庭睡
罷私室櫛沐晞景收視解聽豈念歲華不待厭
倦為旅之士哉頃者釀玉初令絃絲正調竟欲
左擕鄭君幽指藥妙右對董叟高談道微情酣
世忘浩元塵粃思足下能順試實其事為如何
哉時聞真聲迥聞笙鶴此復異於人境耳或以
息宴可以嘯歌久不間然期今日之事也倚候
騎氣自豫光臨幸甚謹馳疏不得一一宋儋白
案竇臮述書賦云宋儋李璆擅美中州李師王而意淺
宋效鍾而體流注云儋字藏諸廣平人高尚不仕書作
鍾體而側戾放縱黃氏深不取其書以為但作側戾殊
失天勢東坡山谷殊不喜其文乃云其人不解此狡獪
書便不足觀前輩之去取不同如此然而譬之查黎橘
柚終不可弃也
六藝之一錄卷一百三十七
