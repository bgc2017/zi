欽定四庫全書
六藝之一錄卷三百八十二錢唐倪濤撰
歷朝書譜七十二
宋賢墨蹟詩翰
薛道祖雲頂山詩卷
山壓衆峯首寺占紫雲頂西遊金泉来登山緩歸軫昨
暮下三學出谷已延頸山名高劍外回首陋前嶺躋攀
困難到頼此晝亦永巍巍石城出步步松徑引青霄屋
萬楹下俯二川境玉壘連金雁西軒列阡畛青城與岷
峨天際暮雲隠少城白烟裏水墨澹微影江流一練帶
不復辨漁艇東慚梓澤隘右喜錦川迥槃陀石不轉枯
枿弄芒穎四更月未出蕙帳天風緊客行弊帑垢到此
凡慮屛暫時方外遊聊怯素心静明朝武江路拘窘逐
炎景建中靖國元年七月廿四日翠微居士題
上清連年寳享清適絶塵物外皆自製亭名也錄示詩
句未見佳處想難逃老鑒也舊藁不存尚可記憶
雨不濕行徑雲猶依故山看雲醒醉眼乘月棹迴瀾水
上三更月烟中一葉舟寒臨重閣迥影帶亂山流暮烟
秦樹暗落日渭川明平林映日疎野草經寒短霜乾葉
飄零日出水清淺官泠繫懷非吏事地偏相訪定閒人
一馬春風過微雨竹間歸路淨無塵鷗鷺驚飛起秋風
菱荇花一徑入中渚坐来惟鳥啼水雲生四面常恐世
人迷綠逕無行路蒼苔露未晞曾夢春堂題碧草偶来
霧夕看紅蕖無人雲閉戶深夜月為鐙曉雲凝蕪逕斜
陽滿畫橋不眠聽竹雨高卧枕風湍橋横雲壑連朝渡
雨暗鐙忩半夜棋微風拂涼吹澹烟生遠樹天寒湘水
秋雨暗蒼梧暮乘月多忘歸往返帶霜露自然鷗鳥親
日與漁樵遇去意已輕千里陌深杯難醉九迴腸灞陵
葉落秋風裏忍對霜天數雁行已上雖記然全章皆忘
之矣語固未佳要之恐平生經心一事老友必憐其散
落便風早以為寄也紹彭再拜更有第三篇今亦不見
来信不言及必不在彼不知失去何處如何如何
左綿山中多青松風俗賤之止供樵㸑之用郡亝僧刹
不見一本余過而太息輙諷通守晉伯移植佳處使人
知為可貴東川距綿百里餘入境遂不復有晉伯因以
為惠沿流而来至此皆活作詩述謝併代簡師道史君
紹彭上
越王樓下種成行濯濯分来一葦航偃盖可須千歲幹
封條已傲九秋霜含風便有笙竽韻帶雨偏垂玉露光免
作㸑烟茅屋底華軒自在拂雲長
通泉字法出官奴日日臨池恨不如雙鯉可無輕素練
數行惟作硬黃書鄉關何處三秦路馬足經年萬里餘
多謝玉華宫畔客新詩未覺故人疎和巨濟韻臨
池通泉為如字韻牽非實事也不笑不笑
韓子華承師詩帖(行楷書)
絳偶成拙頌寄沖師長老潁川韓絳上
承師一指便心空萬象森羅觸處通别後自它知不隔
漫漫積雪起寒風
蘇子美留别王原叔古詩帖
交道今莫言難以古義責錙銖較利害便有太行隔予
生惟闊疎逢人出胸臆一旦觸駭機所向盡戈戟平生
交遊者化為虎狼額謗氣慘烈烈中之若病疫遂令老
成人坐是亦見斥既坐芸香署又下金華席摧辱實難
任宦名非所惜罪始職于予時情未當隙今来濠州涯
日夜自羞惕高風激頽波相遇過平昔白玉露肺肝晴
雲見顔色乃知天壤間自有道義伯明日又告行嗟嗟
四海窄舜欽作詩留别原叔八丈閣下慶歷乙
酉清明日書
文徵明跋見前
秦少游竹詩蹟(草書)
墨君颯颯風雨鳴垂鸞舞鳳翻青綬一竿珍重幾百緡
奚啻渭川三百畞金鏘玉戛宫珮聲婢行奴顔謝花柳
得意真從寂寞間卓古高標壓羣醜不須辦直致湘江
便覺滿忩寒意透挺然葉節抱風孤頓應君子虛心受
雷迸籜龍龍欲走櫻筍紛紛徒適口破除肉味若聞韶
王猷笑咏還依舊藉檻湘隂淨簡書接地春華幻塵垢
拂手筆端可有神往来平安慰良友前時無偶後無繼
竒賞祕靈宜永久元豐三年上元日淮海居士秦觀識
陳晉之詩帖(行書)
太常少卿陳暘
行藝當年帝所聞聲名久矣動簮紳文場秉筆淵源厚
師席談經業履醇白髮忽驚蒿里暮青衫難問箬溪春
兩京模範垂芳遠多少生徒淚滿巾
岳武穆題池州翠光亭詩
愛此倚闌干誰同寓目閒輕隂弄晴日秀色隠空山島
樹蕭騷外征帆杳靄間予雖江上老心羨白雲關岳飛
蘇後湖詩翰
德友近在只尺乃不相過因成小詩呈庠上
十日已吹梅信風絶憐未許一樽同喜君不減習主簿
愧我殊非龐德公
德友求薝蔔花栽戱作小詩代簡庠上
問訊雲蘿小隠家剡藤醉墨半欹斜酒餘落筆已殊絶
發興不須簷蔔花前席中席(闕)逸得非有酒餘落筆
之興乎呵呵
徐詡李壽臣蘇嶠陳雉諸跋見前
陳簡齋詩蹟
耿耿虚堂一榻秋人間高枕幾王侯亂雲未放曉山出
片月不隨溪水流檢較一身渾是孏平章千古得無愁
湘波見說清人骨恨不移家阿那州山居
水堂長日静鷗沙便覺京塵隔鬢華夢裡不知涼是雨
捲簾微濕在荷花雨過
妾在長干里春慵晏未起花香襲夢回略略事梳洗妝
臺罷闚鏡盛色照江水郎帆十幅輕渾不聞櫓聲曲岸
轉掀蓬一見兮目成羞聞媒致辭心許郎深情一牀兩
年少相看悔不早酒懽娛藏&KR0848;園嬉索鬭草含笑盟春
風同心以偕老郎行有程期郎知妾未知鷁首生羽翼
蛾眉無光輝寄来紙上字不盡心中事問遍相逢人不
如自見真心苦淚更苦滴爛閨中土寄語里中兒莫作
商人婦長干行
風雨吳江泠雲天故國賒扶頭呼白酒揩眼認黃花客
夢蟲聲歇邊心雁字斜明年又何處高樹莫啼鴉九
日家中去非
張寰跋見前
蔣宣卿詩帖(行楷書)
兔井橋邊鷁首横過逢仍怯近鄉情路人失喜交頭語
鄰犬何知掉尾迎重到雲房驚落莫直須金闕早崇成
百年香火追先志始信吾宗世濟榮
慣見琳宫全盛時朅来荒梗倍傷悽虚堂不復瞻遺蹟
(先考通奉書壁在八蔣院今不復存)敗壁纔容覓舊題(伯考樞密太師題三史院僅留數字)
帝傅前修皆矩矱雲孫後裔合攀躋興衰補弊宜商略
徙倚西廊日欲西
冲寂觀去南莊數里肇建于有唐逮今數百年中間衰
弊吾家曾祖太傅公為司出納且主盟興起之相繼累
世不墜兵火之後殿宇久廢弗理房室荒寂璨今再至
不勝感歎故作二詩紹興甲乙季秋乙亥蔣璨拜呈
吳𫝊朋三詩帖(游絲書)
樓前暮靄暗平林樓上人愁寒思深未必薄雲能作雨
從来秋日自多隂三年客夢迷歸路一夜西風老壯心
欲作新聲寄遺恨直教先斷緩盈琴
久隂忽晴已可喜况復夜氣驅蚊藏清風逆迴六月熱
急雨借得三秋涼非惟歸雲人目快更有白月天心當
從来萬古有未盡待子一夕心胸張
劍氣寒高倚莫空男兒日日鏁心胸莫藏牙爪同癡虎
好召風雷起卧龍世說王侯無宿種古常富貴及耕農
須將大道為竒遇莫踏人間齷齪蹤紹興戊辰歲十
月十三日書於雙港吳說𫝊朋
張敬夫寄劉公詩帖
栻頃在湘中嘗約劉公脩斜川故事城南有邱巋然因
以南阜名之是歲來守桂林負此約三年矣戊戌
五月與周允叔吳德夫宇文正父傳父登雪觀和五柳
翁韵謹書以寄劉公栻再拜
行客念故里勞者思少休如何歲華新當爾天南游涉
五遇佳日品題自名流聊復揩病眼沙邊玩輕鷗和風
著冠巾春意動林邱眄懷千載人孤高諒能儔亦有一
二士舉酒相勸酬未知吾故國草木如此否政拙甘下
考志短忘百憂賜歸倘蒙幸舊盟良可求
劉刑部和敬夫詩帖
敬夫寄斜川時叙往年之約殊不知芮今病矣非如昔
時獨心不忘耳勉和一章以叙謝意芮再拜
病著不任事淹卧心自休經時不出門况復斜川遊每
覿節物換怳驚時序流少年喜追逐聚散水上鷗沈舟
枯木伴風帆春樹邱我病正爾許懷念老朋儔有酒不
能飲徒有獻與酬故人酌佳日亦復念我否佳章寫懷
抱一讀寬百憂吾君念遠民歸計未易求戊戌三月乙
丑順寧閣
朱文公晝寒詩卷
朱考亭晝寒書卷(篆書引首)崑山王綸理之
僊洲幾千仞下有雲一谷道人何年来借地結茅屋想
應厭塵網寄此媚幽獨架梁俯清湍開徑玩飛瀑交遊
得名勝還往有篇牘杖履或鼎来共此巖下宿夜燈照
竒語曉策散遊目茗椀共甘寒蘭皋薦清馥至今壁間
字来者必三讀再拜仰高山&KR0719;然心神肅我生雖已後
久此寄齋粥孤興屢呻吟羣遊幾追逐十年落塵土尚
幸不遠復新涼有佳期幾日戒征軸宵興出門去急雨
過原陸入谷尚輕埃解裝上銀燭虛空一瞻望遠思翻
蹙恧袒跣亟躋攀冠巾如膏沐雲泉增舊觀怒響震寒
木深尋得新賞一簣今再覆同来况才彦行酒屢更僕
從容出妙句珠貝爛盈匊往生更亹亹俊語非碌碌吾
纓不復洗已失塵萬斛所恨老無竒千毫真浪秃右
遊晝寒以茂林脩竹清流激湍分韻賦詩得竹字乾道
七年歲次辛卯三月朔後二日新安考亭朱熹書扵晝
寒方丈
吳鈛王世貞二跋見前
朱文公城南詩卷
奉同張敬夫城南二十詠
詩筒連畫卷坐看復行吟想像南湖水秋來幾許深(納湖)
小山幽桂叢歲暮藹佳色花落洞庭波秋風渺何極(東渚)
綠漲平湖水朱欄跨小橋舞雩千載事歷歷在今朝(詠歸
橋)
考槃雖在陸滉漾水雲深正爾滄洲趣難忘魏闕心(船齋)
堂後林隂密堂前湖水深感君懷我意千里夢相尋(麗澤
堂)
光風浮碧澗蘭杜日猗猗竟歲無人采含薰祗自知(蘭澗)
君家一編書不自圯上得石室寄林端時来玩幽賾(書樓)
藏書樓上頭讀書樓下屋懷哉千載心俯仰數椽足(山齋)
先生湖海姿蒙養今自閟銘坐仰先賢點畫存彖繫(蒙軒)
疏此竹下渠潄彼澗中石暮館繞寒聲秋空動澄碧(石瀨)
西山雲氣深徙倚一舒嘯浩蕩忽騫開為君展遐眺(卷雲
亭)
渚華初出水隄樹亦成行吟罷天津句薰風拂面涼(柳隄)
月色三秋白湖光四面平與君凌倒景上下極空明(月榭)
涉江采芙蓉十反心無斁不遇無極翁深衷竟誰識(濯清)
朝吟東渚風夕弄西嶼月人境諒非遙湖山自幽絶(西嶼)
湖光湛不流嵌竇亦潜注倚杖忽淙琤竹深無覓處(淙琤
谷)
綵舟停畫槳容與得欹眠夢破蓬忩雨寒聲動一川(聽雨
舫)
仙人冰雪姿貞秀絶倫擬驛使詎知聞尋香問煙水(梅隄)
湖平秋水碧桂棹木蘭舟一曲菱歌曉驚飛欲下鷗(采菱
舟)
高邱復層觀何日去登臨一目長空盡寒江列暮岑(南阜)
干文傳跋見前
陸放翁自得我心詩蹟(行書)
能自得我心無入不自得靈府長優閒蕉鹿烏能惑濁
醪吞數升浩氣漫漫塞醉来隠几酣屢到華胥國人生
貴適情何當調語默放翁游作
洪聖俞道場詩卷
何山如幽人道場如大家穰穰衲子脚刺刺騷翁牙挾
雋控寒飈披光躡晨霞危顛矯窣堵平疇略汙邪巖泉
跑虎湧徑松髯龍拏鐘梵破深寂金碧開芬葩修廊步
履峻傑閣望眼賒山勢珮玦矗湖光鏡奩谺清節杳靄
入古弁空濛遮列翠不可唾羣籟無敢譁坐我旃檀林
酌之鎗旗茶宇定岫出雲語妙天雨花吾生久墮甑昔
遊慣乘槎夷猶廬阜陽宿留岷江涯高曾留嶠棧卑或
搜崖窪舊夢難歷省此行足雄誇老親八十健閒儔二
三佳拍浮一葉渺收覽萬景奢富貴上蔡犬貧賤東陵
瓜未須笑落鐸誰能苦&KR2156;沙侯門占噪鵲旋橈趁歸鴉
竒事恐汲汲舉詩屬僧伽端平甲午秋九月庚申追記
壬辰小雪前奉親游道場詩書以遺住山舟老古潜洪
咨䕫舜俞
法舟趙孟頫黃溍錢惟善馬治法膺諸跋見前
趙子固題道場詩
重到招提十七年吟題墨色已成嫣蟠虬老檜枝垂舞
刻像前碑石載鐫留賦縱然常滿壁玄機竟莫悟枯禪
道場法子藂居盛奚復蘆花施釣船子固戊申載題
道場已題壁素更留照師以傳久遠
秋泊禪扉夜清吟入興頻風生水鱗甲雲放月精神禪
有機玄祕詩無句法新舊題尋不見吹遍壁間塵此
壬辰歲子固漫題照師不以為謬戊申重来請書與重
題共存每不自知愧耳孟堅再拜
趙子固梅竹譜卷
里中康節菴畫梅求詩因述本末以示之子
固
逃禪祖花光得其韻度之清麗閒菴紹逃禪得其瀟散
之布置回觀玉面而鼠鬚已自工夫較精緻枝枝例在
鹿角曲生意由来端若爾所傳正統諒末節捨此的傳
皆偽耳僧定花工枝則粗夢良意到工則未女中卻有
鮑夫人能守師繩不輕墜可憐聞名未識面云有江西
畢公濟季衡醜粗惡拙祖弊到雪蓬觴濫矣所恨二王
無臣法多少東隣擬西子是中有趣豈不傳要以眼力
求其旨踢鬚止七萼則三點眼名椒梢鼠尾枝分三疊
墨濃淡花有正背多般蕊夫君固已悟筌蹄重說偈言
吾亦贅誰家屏障得君畫更以吾詩疏其底
康不領此詩又有許梅谷者仍求又賦長律
濃寫花枝澹寫梢鱗皴老幹墨微燋筆分三踢攅成瓣
珠暈一圓工點椒糝綴蜂鬚凝笑靨稳拖鼠尾施長條
盡吹心側風初急猶把枝埋雪半銷松竹襯時明掩映
水波浮處見飄颻黃昏時候朧明月深淺谿山長短橋
閙裏相挨如有意静中背立見無聊筆端的瀝明非畫
軸上縱横不是描頓覺坐成春盎盎因思行過雨瀟瀟
從頭總是揚湯法拚下工夫豈一朝
王翠巖寫竹求詩亦與
古畫畫物無定形隨物賦形皆迫真其次祖述有師繩
如印印泥隨前人尚疑屋下重作屋參以新意意乃足
晉魏而来幾百年羲獻斷弦誰解續何况高束李杜編
江湖競買新詩讀願君種取渭川一千畝飽飯逍遥
步捫腹風晴烟雨盡入君心胸吐出毫端自森肅員大
夫來子章何碌碌
三詩盖梅竹譜也然胸中無詩者見之捍格翠巖得詩
後數月忽問余曰所求畫竹詩耳乃及李杜編何也余
笑曰非君不解世無人為君言耳作詩必此詩定非能
詩人不聞此語耶皇甫表工學於斯聞余言欣然求書
正恐胸中無詩種又捍格也識者為余一撥余老不事
多言云景定元䙫良月六日所寓邸乃鹽橋王氏家二
鼓燭下書諸王孫趙孟堅子固彛齋居士記
畫謂之無聲詩乃賢哲之寄興有神品有能品神者
才識清高揮毫自逸生而知之者也能者源流傳授
下筆有法學而知之者也伯氏彛齋天姿穎悟人品
既高以其文章書法之緒餘游戱翰墨為衆芳寫生
運筆如飛氣韻清拔生動造妙其入神品者乎乙卯
春子昌至自毘陵彛齋留侍筆硯欽慕師事口授筆
傳摹倣弗釋是秋彛齋遊壑翁閫幕子昌改館于
高文長之烟雨優游閑雅時而習之心得手應漸入
佳趣後數年彛齋奬之曰工於斯傳子固之餘芳者
其子昌乎彛齋已矣子昌之筆日進見佀之者而喜
子昌袖彛齋畫法詩卷求余著語余深嘉其志之篤
欲勉其藝之精超乎能品援山谷先生題宗室大年
畫卷云大年學東坡作竹石殊有思致筆意覺柔年
少故耳使大年耆老自當十倍於今精義入神子昌
勉諸淳辰中秋趙孟濚題
文信公途中三詩并簡卷(已錄于前)
文信公小青口詩卷
乍見秋胡婦相憐遇楚兵北来鴻雁密南去駱駝輕芳
草平原路斜陽故國情明朝五十里錯作武陵行己
夘八月三日宿小青口五十里至桃源縣文山
宋賢十七劄子
葉正則觀牡丹詩帖
前日入寺觀牡丹不覺已謝惜其穠豔故以
詩悼之敢冀見和適上
牡丹乘春芳風雨苦相妬朝来小庭中零落已無數魂
銷梓澤園腸斷馬嵬路盡日向欄干踟蹰不能去
宋名公翰墨合卷
郭祥卿山頭詩帖
山頭崒嵂侵霄漢片幅之間據其半河水盤旋寒玉貫
雲氣濛濛中截斷峯巒回合平若桉山城嵯峨聳樓觀
下有森森林木灌隠約浮空露纖巘沙平野曠征途遠
行人凌兢馬欲汗天機滿前呈爛漫濃墨如新色凌亂
渾沌鑿破太極判元氣淋漓風雨散若非定以范寬斷
誰能展此竒手段玉堂老仙重稱贊絶筆當為古之冠
牙籖玉軸宜倒看縦得千金慎勿換老眼摩娑獲珍玩
不敢留題只驚嘆吳郡郭麟孫
(補錄)蘇東坡書蔡詩天際烏雲卷(草書)
天際烏雲含雨重樓前紅日照山明嵩陽居士今何在青眼
看人萬里情此蔡君謨夢中詩也僕在錢塘一日謁陳述古
邀余飲堂前小閣中壁上小書一絶君謨真迹也綽約新嬌
生眼底侵尋舊事上眉尖問君别後愁多少得似春潮夜夜
添又有人和云長垂玉筯殘妝臉肯為金釵露指尖萬斛閒
愁何日盡一分真態更難添二詩皆可觀後詩不知誰作也
杭州營籍周韶多蓄竒茗常與君謨鬭勝之韶又知作
詩子容過杭述古飲之韶泣求落籍子容曰可作一絶
韶援筆立成曰隴上巢空歲月驚忍看回首自梳翎開
籠若放雪衣女長念觀音般若經韶時有服衣白一坐
嗟歎遂落籍同輩皆有詩送之二人者最善胡楚云澹
妝輕素鶴翎紅移入朱欄便不同應笑西園舊桃李強
勻顔色待東風龍靚云桃花流水本無塵一落人間幾
度春解佩暫酬交甫意濯纓還作武陵人固知杭人多
慧也
祇今誰是錢塘守頗解湖中宿畫船曉起鬭茶龍
井上花開陌上載嬋娟白樂天蔡君謨陳述古
蘇東坡(皆杭守也)
老却眉山長帽翁茶煙輕颺鬢絲風錦囊舊賜龍
團在誰為分泉落月中
三生石上舊精魂邂逅相逢莫重論縱有繡囊留
别恨已無明鏡著啼痕
能言學得妙蓮花嬴得春風對客誇乞食衲衣渾
未老為題靈塔向金沙
右虞道園跋中所云賦詩四首者跋語已見前
兹不重錄
山中覆鹿拾蕉葉眼底生花二月明不道人生俱
夢裏新詩猶話夢中情
綠忩度曲初含笑銀甲彈筝不露尖人生莫待頭
如雪華屋春宵酒屢添
雲中初下勢如驚白鳳蹁躚雪色翎多少舊遊歌
舞地不堪回首又重經
桃花扇底露唇紅不復梳妝與衆同一曲山香春
去也荼䕷無語謝東風
一顆摩尼不染塵瑤池玄圃度千春昭陽殿裏雲
深處誰是當時解珮人
三月旌旗幸玉泉牙檣錦纜御龍船千官車駕如
雲湧楊柳梢頭月色娟
長憶眉山鶴髮翁舊時阿閣贊皇風如今流落那
堪說黼黻文章似夢中
鼓瑟湘靈欲斷魂洞庭風浪不堪論遙知舊賜宫
袍錦雙袖龍鍾總淚痕
興聖宫中坐落花詩成應制每相誇廬山面目秋
来好自杖青藜步白沙
右絶句九首柯丹邱跋中所云盡和卷中之詩
者丹邱跋已見前
日將公事湖中了醉入重城列炬明自古天藩財
賦地古人偏得賦閒情
謝女嬌吟雪比鹽北堂馬耳見雙尖衲衣政索歌
姬笑不道春寒繡被添
寫韻軒中塵不驚與誰同躡鳳凰翎采鸞可惜情
綠重祇合清齋寫道經
釵頭新綠荔枝紅那與江珧色味同聞道端明新
進譜一時殿閣起薰風
香辟春寒玉辟塵流蘇帳斗醉和春一雙明月都
無價寂寞人間第二人
江南在處煙波好浪迹先生不上船近就闔閭城
外宿可憐江月夜娟娟
青城樵者一衰翁寫罷烏絲滿袖風消得玉堂金
研匣至今傳入畫圖中
聽碾龍團怯醉魂分茶故事待誰論纖纖玉腕親
曾見祇有春衫舊酒痕
白公種竹蘇公柳談笑功名後世誇依舊葑雲三
萬丈斷橋誰與築隄沙
奉同柯丹邱前後用韻凡九章言無倫次且有
廣平媚語之罪信識法者懼也癸未冬十一月
九日吳郡張雨為子明王君寫
盈盈秋水眼波平脈脈遠山螺翠横西北風帆江
路永片雲不度若為情
雨挾江潮来浦口霜凋木葉見山尖寒波曾照飛
鴻影髭雪朝朝與恨添
風雨翻江夢裡驚忽思風馭絳霄翎世間安得麻
姑爪癢處爬搔憶蔡經
湖邊忩戶倚青紅此日應非舊日同太守與賓行
樂地斷碑荒蘚卧秋風
奎章閣下掌絲綸清淺蓬莱又幾春三十六宫秋
寂寂金盤零露泣仙人
戊申十月十七日瓉
蔡公閩嶠雙龍璧蘇子儋州萬里船何事歸田虞
閣老醉吟清浦月娟娟
嗜酒狂吟秃鬢翁華陽壇館百花風晩年傳得登
真訣歸卧南山磵谷中
十九日又追和虞奎章韻
東閣小書詩夢破後堂殘醉燭花明春風客散茶
香在寂寞人間萬古情
紅入兩顴春意滿翠籠雙袖曉寒尖雖知别後情
難減也覺愁中醉易添
彩筆詩成舉座驚素衣新剪鶴毛翎多生應是蓮
花女留得銀筝金字經
透海丹砂一粟紅前身宜與後身同就中只換神
仙骨塵業何由到素風
滄海桑田復幾塵東風惟見落花春須知剰水殘
山外冰雪肌膚别有人
蜀人文彩相先後多在西湖載酒船腸斷至今湖
上柳空殘眉翠簇連娟
三百年來此兩翁詩人情性道人風醉中還是毘
耶老花雨紛紛一笑中
梅花香冷返冰魂往事茫茫迹未論寳劍已隨龍
化去誰憐水上刻舟痕
賦罷仙人萼綠華金聲玉色衆中詩歸来世上空
塵土雲白江清月滿沙
洪武十四年歲在辛酉秋九月朔義興馬治
六藝之一錄卷三百八十二
