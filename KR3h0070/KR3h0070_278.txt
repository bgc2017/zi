欽定四庫全書
六藝之一錄卷三百二十錢唐倪濤撰
歴朝書譜十
晉
韋昶
韋昶字文休誕兄凉州刺史庾之元孫官至潁州刺
史散騎常侍善古文大篆或問王右軍父子書名以
為云何曰二王未足知書也又妙作筆子敬得其
筆稱為絶世(書斷)
太元中孝武帝改治宫室及諸廟門並欲使王獻之
隸草書題榜獻之固辭乃使劉瓌之以八分書之後
又以文休大篆改八分焉(法書要錄)
庾肩吾書品列中之中
曹茂之
曹茂之字永叔(曹茂之小字蜍見世說新語注)彭城人仕至尚書郎
李志
李志字温祖江夏鍾武人仕至員外常侍南康相
曹蜍李志與右軍同時書亦争衡(墨池璅錄)
桓温
桓温字元子宣城太守彛之子也譙國龍亢人升平
中改封南郡公又加侍中大司馬太和四年領平北
將軍徐兖二州刺史追贈丞相(晉書本傳)
桓温字元子譙國龍亢人官至丞相生未朞温嶠見
之曰此兒有竒骨故以温名之温豪爽有風槩姿辭
雄偉而面有七星劉惔嘗稱其眼如紫石稜鬚作蝟
毛磔斯亦見其異也然温挺英邁之氣韞文武之才
籠絡賢傑駕馭英雄受寄扞城用恢威略功有可稱
者矣及總戎馬之權居形勢之地有睥睨窺覦之意
斯實斧鉞之所宜加人神之所同棄也温墨蹟見扵
世者尤少然頗長扵行草觀其收東道表與夫法帖
石刻字勢遒緊有王謝之餘韻亦其英偉之氣形之
扵心畫也今御府所蔵行書一東道表(宣和書譜)
竇臮述書賦評已見
注云今見行草書帶名四紙共三十行
桓大司馬每請顧長康與羊欣論書畫竟夕忘疲(世說
新語)
桓元
桓元字敬道一名靈寶大司馬温之孽子也元興二
年元詐表請平姚興初欲飾装無他處分先使輕舸
載服玩及書畫等物元曰書畫服玩既宜恒在左右
脫有不意當先輕而易運衆咸笑之元性貪鄙好竒
異人士有法書好畫悉欲歸已猶難逼奪之皆蒱博
而取(晉書本傳)
桓元書自比右軍議者未之許云可比孔琳之(王僧虔論
書)
桓元者温之子為義興太守簒晉伏誅嘗慕小王善
扵草法譬之扵馬則肉翅已就蘭筋初生畜怒而馳
日可千里洸洸赳赳實亦武哉非王之武臣即世之
刺客列缺吐火共工觸山尤剛健倜儻夫水火之性
各有所長火能外光不能内照水能内照不能外光
若包五行之秀則可謂通矣嘗與顧愷之論書至夜
不倦(書斷)
庾肩吾書品列中之上
李嗣真後書品列中中品
桓元愛重書法每讌集輙出法書示賓客客有食寒
具者仍以手捉書大點汚後出法書輙令客洗手兼
除寒具(虞龢叙二王書)
顧愷之
顧愷之字長康晉陵無錫人博學有才氣義熙初為
散騎常侍(晉書本傳)
愷之字長康善書小字虎頭三絶癡書畫也(書斷)
戱鴻堂帖有女史箴真蹟十二行
殷仲堪
殷仲堪陳郡人也能清言善属文為荆州刺史(晉書本傳)
仲堪書亦王敬仁之亞(書斷)
諸葛長民
諸葛長民瑯琊陽郡人也為豫州刺史領淮南太守
(晉書本傳)
長民亦善行草論者以為范曄之流也長民官至前
將軍義熙八年伏誅(書斷)
竇臮述書賦評已見
注云今見具姓名行書一紙六行
盧循
盧循字于先小名元龍諶之曾孫也善草隸奕棋之
藝元興中假循廣州刺史(晉書本傳)
盧循素善尺牘尤珍名法(虞龢論書表)
江灌
江灌字道羣陳留圉人也少知名温末年為諮議參
軍後出為吳郡太守未拜卒(晉書本傳)
竇臮述書賦評已見
注云今見帶名行書一紙七行
袁山崧
袁山崧陳郡陽夏人博學有文章為吳郡太守(晉書本傳)
袁昂書評見前
李嗣真後書品列下上品
謝静
謝静謝敷並善寫經亦入能境居鍾毫之美邁古流
今是以征南還有所得辱告並五紙舉體精雋靈奥
執翫反覆不能釋手雖太傳之婉媚翫好領軍之静
逖荅緒方之蔑如也(王僧虔論書)
謝敷
謝敷字慶緒會稽人入太平山十餘年郄愔召為主
簿臺徵博士皆不就(晉書本傳)
會稽隱士謝敷善隸草(羊欣撰錄)
戴逵
戴逵字安道譙國人也工書畫總角時以雞卵汁溲
白瓦屑作鄭元碑又為文而自鑴之詞麗器妙性不
樂當世常以琴書自娛孝武帝時累徵不就(晉書本傳)
戴公從東出謝太傅往看之見但與論琴書戴既無
吝色而談琴書愈妙(世說新語)
吕忱
晉吕忱字伯雍博識文字撰字林五篇萬二千八百
餘字字林則說文之流小篆之工亦許叔重之亞也
(書斷)
劉訥
劉訥字行仁瑯琊人晉散騎常侍
竇臮述書賦評已見
注云今見康帝啟四紙共有三十五行也
訥師鍾繇始終規矩(書史會要)
劉劭
劉劭字彦祖彭城人有才幹咸康世歷御史中丞侍
中尚書豫章太守(晉書劉隗傳)
劉劭字彦祖官至御史中丞遷侍中善小篆工飛白
雖不及張毛亦一時之秀作飛白勢永和八年卒小
篆飛白入能(書斷)
柳詳
柳詳亦善飛白彦祖之亞也(書斷)
陳逵
陳逵字林道潁川許昌人少有幹以清敏立名襲封
廣陵縣公黃門郎西中郎將領梁淮南二州太守(陳逵
别傳)
陳逵無傳扵史其書不多見作行草古而腴肥而不
剰肉雖未足以追配昔人要之盖嘗論學又復不惡
亦自可珍至于草字則飄發不滯稍有羲獻之風亦
非規矩形容王氏者至其合處乃有一斑雖欲勿取
其可捨諸雖然扵衆人則有餘扵作者則不足故其
書名獨不赫然與前人争長宜哉(宣和書譜)
淳化閣帖四卷有陳逵書題作陳人黃伯思刊誤
云陳逵晉西中郎將也云陳朝陳逵誤矣
劉恢
劉恢字道生沛國人為車騎司馬贈前將軍(宋明帝文章志)
張懷瓘書估劉恢書入第三等(法書要錄)
岑淵
岑淵吳郡人大元中任内史
庾肩吾書品列下之中
張越
張越燉煌人仕至梁州刺史善草書(書斷)
韋宏
韋宏字叔思位至原州刺史善隸書(書斷)
韋季
韋季字成宏弟為平西將軍善隸書(書斷)
沈嘉
字長茂吳郡人吳興太守
竇臮述書賦評己見
注云今見具姓名草書共三行
劉璞
劉璞字子成南陽人晉光禄勲即得道南嶽魏夫人
之子
竇臮述書賦評
注云今見具姓名行書及草兩紙共二十行
劉廞
劉廞字季舒會稽人晉光禄大夫
竇臮述書賦評己見
注云今見書名啟一紙也
謝藻
謝藻字叔文會稽人中書侍郎
竇臮述書賦評己見
注云正書啟兩叚合為一紙五行其半先在官半
在外及得之勘合如一
宋珽
宋珽廣平人晉相府參軍
竇臮述書賦評己見
注云今見行書具姓名凡四行
謝璠伯
謝璠伯晉散騎常侍(劉次莊法帖釋文)
謝璠伯善行草(書史會要)
向泰
庾肩吾書品列下之上
費元瑶
庾肩吾書品列下之上
張炳
庾肩吾書品列下之中
虞安吉
虞安吉晉人正草大篆品上之下(韋續九品書人論)
謝發
謝發善行草(書史會要)淳化閣帖三卷有行書六行
李韞陳基傅廷堅張紹隂光
曹任宋嘉孔閭辟閭訓張熾
周仁皓
已上十一人庾肩吾書品俱列下之下
滿爽裴興
俱見王愔文字志
楊羲
楊羲字義和吳郡人(述書賦注作宏農人)徙家句容幼而通靈
美姿容善言笑工書畫與王右軍並名海内(良常仙系記)
楊君書最工不今不古能細能大大較雖祖述郄法
筆力規矩兼扵二王(陶隱居論三仙君真蹟)
興寧二年上真南嶽魏夫人降丹陽之句曲山以上
清諸真經授弟子琅邪王公府舍人楊君使作隸書
出以授護軍長史許君父子(真誥)
楊書以郄氏為師不學右軍父子然翩翩有冲霄之
度(書畫眼)
竇臮述書賦評己見
注云今見行書帶名六行
許穆
許穆字思元邁第五弟丹陽句容人官至護軍長史
散騎侍郎(雲笈七籖)長史章草正書古拙(陶隱居論三仙君真蹟)
許翽
許翽字道翔小字玉斧穆第三子司徒辟掾不就隱
居茅山師楊羲(雲笈七籖)
許掾書乃是學楊而字體勁利偏善寫經畫符與楊
相似鬱勃鋒勢殆非人功所逮(陶隐居論三仙君真蹟)
南嶽魏夫人
南嶽魏夫人諱華存字賢安位紫虚元君領上真司
命(真靈位業圖)
魏夫人左僕射舒之女太保公掾南陽劉幼彦之室
光禄勲璞之母天才卓異少讀莊老及春秋二傳五
經百子後修真得道夫人善書(書史會要)
式道人
歐陽通云式道人右軍之甥與王無别(書斷)
庾肩吾書品列下之上
僧岳道人法高道人
庾肩吾書品列下之下
衛夫人
鍾繇傳之衛夫人衛夫人傳之王羲之(傳授筆法人名)
晉中書郎李充母衛夫人善鍾法王逸少之師(羊欣撰錄)
衛夫人名鑠字茂猗廷尉展之女弟恒之從女汝隂
太守李矩之妻也隸書尤善規矩鍾公云碎玉壺之
冰爛瑶臺之月婉然芳樹穆若清風右軍少常師之
永和五年卒年七十八子克為中書郎亦工書(書斷)
庾肩吾書品列中之上
李嗣真後書品列上下品
郄夫人
郄夫人王羲之之妻也甚工書(孔元舒在窮記)
謝夫人
王凝之妻謝氏字道韞安西將軍奕之女也(晉書列女傳)
道韞有才華亦善書為舅氏所重(王羲之外傳)
李嗣真後書品列中下品
傅夫人
傅夫人郄愔之妻也善書(書斷)
傅夫人正隸品下之上(韋續九品書人論)
荀夫人
荀夫人王洽之妻也亦善書(書斷)
汪夫人
汪夫人王珉之妻也善書(書斷)
荀夫人
荀夫人庾亮妻正行篆隸品上之下(九品書人論)
蔡夫人
蔡夫人羊衡母正書品上之中(九品書人論)
李氏
李氏意如廣漢人王獻之保母也善屬文能草書(九品
書人論)
趙
崔悅
崔悅字道儒清河東武城人仕石季龍位司徒司右
長史以才學稱(北史崔宏傳)
悅與范陽盧諶並以博藝齊名諶法鍾繇悅法衛瓘
而俱習索靖之草皆盡其妙諶傳子偃偃傳子邈悅
傳子潛潛傳子宏世不替業(北史崔浩傳)
盧諶
盧諶字子諒志長子也好老莊善屬文初為劉琨從
事中郎後為石季龍中書監(晉書)
諶以父法鍾繇書子孫傳其業累世有名(尚友錄)
燕
盧偃
盧偃諶第四子博學善隸書有名扵世仕慕容氏位
給事黃門侍郎營邱成周二郡守(北史盧誕傳)
盧邈
盧邈偃長子仕慕容氏為范陽太守以儒雅稱初諶
父志法鍾繇書子孫傳業累世有能名至邈以上兼
善草蹟(北史)
崔潛
崔潛悅子仕慕容暐為黃門郎以才學稱(北史崔宏傳)
潛為兄渾等誄手筆本草延昌初著作郎王遵業買
得之寶其書迹深秘蔵之武平中姚元標以工書知
名見潛書以為過扵已也(北史崔浩傳)
六藝之一錄卷三百二十
