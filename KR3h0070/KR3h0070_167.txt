欽定四庫全書
六藝之一錄卷一百六十八錢唐倪濤撰
法帖論述三十八
千字文
梁書言武帝得王羲之所書千字命周興嗣以韻次
之今官法帖有漢章帝所書百餘字其言有海鹹河
淡之類盖前世學書者多為此語不獨始於羲之也
(集古錄)
䟦章草千字文云集書家定為漢章帝書謬矣章草
言可以通章奏耳千字乃周興嗣取右軍帖中所有
字作韻語章帝時那得有之疑只是蕭子雲書之最
得意者(山谷集)
羲之千文
右楮紙書字筆力圓熟在宣州觀察支使王詵處故
相珪之姪謬題賀知章書四字於韻下非也(寳章待訪錄)
蕭子雲草書千文(宣和書譜)
梁蕭子雲啟云臣子雲奉勅使臣寫千字文今已上
呈(法書要錄)
陳僧智永書千字文
右千字文今流俗多傳此本為浮屠智永書考其字
畫時時有筆法不類者雜於其間疑其石有亡缺後
人妄補足之雖識者覧之可以自擇然終汨其眞遂
去其二百六十五字其文既無所取而世復多有所
佳者字爾故輙去其偽者不以文不足為嫌也蔡君
謨今世知書者猶云未能盡善也(集古錄)
永禪師欲存王氏典型以為百家法祖故舉用舊法
非不能出新意求變態也然其意已逸於繩墨之外
矣云下歐虞殆非至論若復疑其臨放者又在此論
下矣(東坡集)
智永千文唐粉蠟紙搨書内一幅麻紙是眞蹟末後
一幅上有雙鈎摹字與歸田賦同意也料是將眞蹟
一卷各以一幅眞蹟在中搨為數十軸若無鈎填二
字固難辨也是賈安國物作潤筆送王荊公其弟安
國得之今在葉濤處安國壻也有古䟦云契闊艱難
不敢失墜學歐陽詢行體(米芾書史)
右唐粉蠟紙搨書有古䟦云契闊艱難不敢失墜信
好事也在前國子直講楊褒處得於外舅王安國某
元豐五年過金陵見之内二眞字雙鈎填者然人猶
未信為搨焉(海岳題䟦)
右楮紙書唐人臨寫在宣德郎陳幵處恭公姪作梵
夾册雖非眞蹟圓活逼眞今已罕得某嘗三閱(海岳題䟦)
智永千文半卷右黃麻紙唐人臨書在刑部尚書丹
陽蘇頌處(寳章待訪錄)
智永搨梁所集千字至八百本江淮諸寺各畱其一
至唐而見於時者雖衆然眞偽並出藏書者已病其
難得也觀右軍書記永和世謂默符聖典有鄉背之
宜而智永取名謂潛印玄縱盡其家法故側勒弩踢
策掠啄磔雖盡其法度而縱擒緩急自出法度外若
泰豆之御進復履繩旋曲中規取道致遠氣力有餘
此豈可求於書&KR0008;畫販而論眞偽耶千字其初本得
右軍遺書梁武世嘗令殷鐵石搨一千字每字一紙
雜碎無序因命周興嗣次為韻語當其成時一夕鬚
鬢盡白謂心力盡於此書當時甚重其書詔令蕭子
雲寫進而後世以書名者率作千字以為體制盡備
可以見其筆力然非書得成法者亦不能盡工也楊
文公謂敇當為梁字本後人作草書筆畫轉移誤耳
陳時朝廷命令未加敕字其說誠然知為字謬也(廣川
書䟦)
智永千文五百字唐詢於吳中得唐人摹本自改得
能莫忘以下不成文眞草共四百七十七字後有褚
遂良字嘉祐八年青州益都令張稚圭立石在益都
縣(復齋碑錄)
智永眞草千文舊有石刻今閣老長沙公所藏乃其
眞蹟較之石本字大而肥氣韻飛動優入神品為天
下法書第一穆辱遊公門公嘗示穆清明上河圖繼
復出此一日之間獲觀二妙何其幸歟何其幸歟(寓意
編)
智永眞草千文崔生所藏眞蹟薛嗣昌刻之長安漕
司者翻本尚完好但太瘦生且波發處多有可恨此
紙晩得之徽人汪生是棗本耳而肥以長安石本較
之不啻江妃之望玉環也刻手工拙固如此哉今智
永千文獨推史家碑疑此即是也(弇州續藁)
金華宋景濓智永眞草千文䟦尾云梁武帝欲學書
命殷鐵石於二王帖中選取千文復召周興嗣次韻
一夕而成鬚髮為白此事最無可疑王著於淳化中
摹勒諸帖上石見帖中所書海鹹河淡等字又謂為
章草之宗遂誤指為漢章帝所作者固不足責後村
劉克莊乃宏博之士何為承著之謬而謂千文實始
於漢耶克莊姑置之歐陽文忠公名世大儒其撰集
古錄䟦尾亦謂法帖有漢章帝所書百餘字其言有
海鹹河淡之語盖前世學者多為此語不獨始於羲
之抑又何耶非米南宫黃長睿力詆之新學諸生未
必不為其所惑余久憤於中因題智永所書千文故
特表而出之智永名法極羲之七世孫字畫之佳則
有不待贊也(格古要論)
智永書千文一行眞一行草末有大觀己丑薛嗣昌
記今在陜西西安府學(格古要論)
唐歐陽詢千文
右率更令所書千文楊補之家藏本書家以分行布
白謂之九宫元人作書經云黃庭有六分九宫曹娥
有四分九宫是也今觀信本千文眞有完字具於胸
中若搆凌雲臺一一皆劑而成者米南宫評其眞書
到内史信矣此本為楊補之家藏勒其全文欲學書
先定間架然後縱横跌宕惟變所適也(書畫眼)
唐虞世南千文
聞曾家所藏虞帖未曾見但前軰寫千文如智永軰
不正即草未有以行書寫者世有歐率更行書千文
一卷乃是集其字為之者未知此虞本如何須他日
見乃可辨眞否也(東觀餘論)
千文後虞世南書
右虞世南所書言不成文乃信筆偶然耳其字畫精
妙平生所書碑刻多矣皆莫及也豈矜持與不用意
便有優劣耶(集古錄)
千字文智永書碑末有虞世南小楷七十八字(金石略)
唐褚遂良千文
褚遂良書見於石刻者甚鮮况其眞蹟乎今觀所書
千文柔勁險媚眞如鐵綫縈結而成或者評為柳誠
懸所臨褚書似則似矣其入神處恐非誠懸所至也
(宋學士集)
唐趙模摹集晉人千文
趙供奉所書千文如謹飭士不敢毫髮自縱在繩束
外至今見者為之歛衽退步及觀困學翁䟦則如神
龍天馬殆不可羈其間法度出於自然噫此筆亦不
可多得矣我軰何敢仰望下風因乘興效顰値子玉
千文卷錄以還延祐庚申夏五玉霄滕賓拜手(珊瑚網)
右内率府錄事參軍趙模集右軍行書為千文模在
唐有能書名嘗與韓政諸葛貞馮承素等奉敇臨摹
蘭亭逮今猶有存者予於秘府頗見之最喜其善用
筆而正鋒恒在畫中所以度越諸人也歟此本係鮮
于奉常家藏者神采尤沉著不露可寳也(宋學士集)
晉人之書見於今日者大抵石刻耳如趙公去晉未
遠其所摹集多余平生所未見者固宜盖褒鄂已沒
庶幾見其英姿颯爽於縑素間者曹將軍之功也明
古其謹藏(匏翁家藏集)
唐裴行儉草書千文(宣和書譜)
唐陸東之千文
陸柬之當唐太宗高宗之朝故書千文闕淵明治三字
少學書於其舅虞世南晩乃學二王法故體象與世
南殊不類張懷瓘謂一覽未察沉研始精則王虞神
氣柬之筆下為可分矣(松隱集)
唐歐陽通行書千文(宣和書譜)
唐孫過庭行書千文
右衛胄曹參軍孫過庭字虔禮唐垂拱時人草書專
學二王余初得郭仲微所藏千文一軸筆勢遒勁雖
覺不甚飄逸然比之永師所作則過庭已為奔放矣
而竇臮謂過庭之書千紙一類一字萬同余固已深
疑此語既而復獲此書研窮之久視其興合之作當
不减王家父子至其縱任優游之處仍造於疎此又
非臮所能知也顔魯公與夫人書今亦在吾家皆蘇
子由吉祥閣所見因復記之保寧賜第王詵晉卿(珊瑚
網)
昔人評孫書謂千字一律如風偃草盖輕之也余謂
書譜雖運筆爛熟而中藏軌法故自森然頃用卿出
千文眞蹟觀之尤可以見晉人用筆之意禪門所稱
不求法脱不為法縛者非入三昩者殆不能辦此用
卿其永寳之(金薤琳瑯)
孫虔禮千文眞蹟吳謇叔所藏首有乾卦圖印則宋
禁中物中有趙魏國大雅印鈐縫又江表黃琳等印
盖皆收藏家虔禮書法有名於唐所傳有千文書譜
但見石刻而已今觀千文眞蹟出入規矩姿態横生
如蛟龍之不可方物似從右軍大令換骨來視宋元
人遠隔幾弱水三千矣内孔懷二字倒切磨下缺至
承字桓公匡合桓字作齊余素不善草愧未嘗學三
復此卷見其筆勢飛動有游刃弄丸之妙不覺心折
書譜眞蹟儻在天壤間又不知終能寓目否謇叔名
士諤余友人康虞之子時萬歷乙巳夏四月上澣日
寓溪南吳氏翠帶樓跋(馮夢楨快雪堂集)
此孫過庭眞蹟也觀其結字猶存漢魏間法盖得之
章草為多即永師千文亦爾乃知作楷書必自八分
大篆沿流討源見過於師方堪傳授學過庭者又自
右軍求之可也(畫禪室隨筆)
唐鍾紹京書千文
唐越國公鍾紹京書千文筆勢圓勁在丞相恭公孫
陳并處今為宗室令穰所購諸貴人皆題作智永余
騐出唐諱闕筆及以徧學寺碑對之更無少異大年
於是書剪去諸人跋余始跋之(米芾書史)
賀知章草書千文五(宣和書譜)
唐張旭千字文
張長史書智雍廳壁記楷法妙天下故作草草如寺
僧懷素草工瘦而長史草工肥瘦硬易作肥勁難得
也(山谷集)
長史於書天也其假筆墨而有見者是得其全而加
之手爾豈知曲直法度自成斵削間耶觀其書者如
九方臯見馬不可求於形似之間也方其酒酣興來
得於會意時不知筆墨之非也忘乎書者也反而内
觀龍蛇大小絡結胸中暴暴乎乘雲霧而迅起盲風
異雨驚雷激電變怪雜出氣蒸煙合倏忽萬里則放
乎前者皆書也豈初有見於毫素哉彼其全乎神者
也至於風止雲息變怪隱藏循視其蹟更無徑轍時
一毫不得誤矣是昔之昭然者已喪故耶(廣川書䟦)
始觀張旭所書千字文至母圖隸散等字怪逸過甚
好事者以長史喜狂書故效其蹟及反覆徐觀至雁
門雲亭愚蒙瞻仰等字與後題月日則雄隱軒舉槎
枿絲縷千狀萬變雖左馳右騖而不離繩矩之内猶
縱風鳶者翔戾於空隨風上下而綸常在手擊劍者交光
飛刃歘忽若神而器不離身駐目視之若龍鸞飛騰然後
知其真長史書而不虛得名矣世人觀之者不知其所
以好者在此但觀其怪竒從而效之失其指矣昔之
聖人縱心而不踰規矩妄行而蹈乎大方亦猶是也
嘗觀莊周書其自謂謬悠荒唐而無端涯然觀其論
度數形名之際大儒宗工有所不及其道之所以無
為而無不為矣於戲觀旭書尚其怪而不知入規矩
讀莊子知其放曠而不知其入律皆非二子之鍾期
也(東觀餘論)
張長史千文三帖眞蹟在錢塘唐坰處摹石乃李師
中也洛陽人(寳章待訪錄)
唐張旭草書千文方二三寸極佳今亡缺過半在陜
西西安府學(格古要論)
唐李陽冰篆千字
陽冰於書授法張旭世疑長史遊於顚冥之地所以
離遁繩墨而自放者也豈有蹟可求哉觀陽冰此帖
得書法三昩雖規合矩應不遁方圜至其神明合離
殆無蹊徑可蹈而循固知與長史異者形蹟之間也
書家以法相授其律甚嚴非心融神會未嘗以付始
求於法不參流動如羚羊掛角更無聲蹟逮其遊於
法之外斯可語成法矣(廣川書跋)
唐開元中李陽冰篆書千文今在陜西西安府學(格古
要論)
唐柳公權書千文
張長史草書以雄放名而魯公謂其模楷精詳最為
眞正乃知眞生行行生草固有徵也解使君家藏柳
書千文予雖未能必其然然筆勢雄放而法度精密
如造父王良馭八駿駕輕車馳驟萬里其進退曲折
未嘗不由規矩豈非書家之傑然者耶亦恐歐虞禇
薛未必能辦此耳(益公題䟦)
唐唐元度篆書千文(宣和書譜)
唐于僧翰八分書千文(宣和書譜)
唐辯才弟子草書千文
右黃麻書在龍圖閣直學士吳郡滕元發處滕以為
智永書某閱其前空兩才字全不書固以疑之後復
空永字遂定為辯才弟子所書故特闕其祖師二名
耳(寳章待訪錄)
唐釋懷素千文(歐文忠公跋已見書譜)
右絹書眞蹟在蘇波處沈遘刻版本是也(寳章待訪錄)
唐僧懷素草書千文大小三種大者極佳小者字頗
促在陜西西安府學内(格古要論)
藏眞此卷歐陽文忠公家物後有公跋語與集古錄
所載同内缺百四十一字文徵仲太史手補之亦僅
虎賁之似耳藏眞書雖從二張草聖中來而結法極
緊密微有不可識者或從心時波磔不應手也此卷
字字欲仙筆筆欲飛是行世第一本由文忠而歴王
文恪家轉入余手為拈出差不為負矣公瑕叙其由
來甚詳且謂不讓吾家河南哀册或以為知言云(弇州
山人藁)
唐釋懷素絹本草書千文眞蹟舊藏嘉興姚公綬家
公綬所藏法書甚多嘗自詡此卷為第一云一字直
一金故當時目為千金帖公綬沒石田先生屢遣人
物色之不可得後復流傳數家皆不賞識嘉靖丁亥
人日忽有持示者余展卷驚歎恍然若失者累日因
傾貲購得之按米元章書史及寳章待訪錄俱藏有
懷素絹本千文云沈遘所刻板本是也今板本不傳
未知即是元章所見者否而宣和書譜載有懷素千
文四此卷後有政和宣和三璽而贉尾繭紙中有一
内府圖書之印盖即當時四卷中之一也又譜序稱
素晩年所書評者謂與張芝逐鹿且云比其少作有
加無已今觀此卷筆法謹密字字用意脱去狂怪怒
張之習而專趨於平淡古雅其後題云貞元十五年
六月十七日於零陵書時六十有二正其晩年之作
也此卷共用黃素八方每交接處以漢軍司印鉗記
而書名及題年月處亦以是印印之且素理精密墨
蹟如新眞希世之寳也是歲冬十一月二十五日文
嘉休承識(停雲舘帖)
余家有懷素千文眞蹟僅九百字飛動竒逸為諸法
書冠今得豫章宗侯所藏絹素千文閱之圓熟豐美
又自具一種姿態大要從山隂𣲖中來而間有李懷
琳孫過庭結法或以素生平遒放疑之當是種芭蕉
濃瀋染葉時筆不然恐亦非周越高閑軰所辦也吾
兩家其善有之斗女間雙紫氣不在干將莫邪矣(弇州
山人藁)
余雅好懷素草書時從搨本摹繪其形神端倪其變
化終莫能得之已從朱司成象玄聞有千文眞蹟在
司成姻家姑蘇陸氏欲往索觀弗果然好事者以余
良好之從覓&KR0915;本進余覧輒棄去冀遇其眞焉至是
仕浙右轄王元美以參藩來出所擕諸玩示余而終
及此卷稍葆笥秘之期三日而後發余病弗能往也
元美乃遺余廨中竟日披對如握驪珠不忍釋手其
點畫變態意匠縱横初若漫不經思而動遵鉶範契
合化工有不可名言其妙者余為霍然而起信古今
名品固自有眞宜秘弗輕發而不知司成云陸氏之
藏與之更誰雄長也覧已志之(莫如忠崇蘭舘集)
唐釋高閑千字文
閑之書不多存於世其學出張顚在唐得名甚顯韓
退之嘗謂張旭喜怒憂悲必於書發之故能變化若
鬼神旭之書其初豈能無是哉其進於知者日益遠
矣指與物化而心稽喪矣縱横振發超忽滅沒忽乎
出於前者若雨雪霜雹雷轟電激方其時豈復知喜
怒憂悲而求以發之耶觀閑書者知隨步置履於旭
之境矣彼投蹟無差者豈復循已棄之轍跡而求致
之哉正善學旭者也(廣川書跋)
右楮紙眞蹟在承議郎李熙處(寳章待訪錄)
唐僧多能書如高閑其一人也閑又得韓昌黎文其
名益顯盖縑素易壊不必傳世惟載之名人之文則
傳也久觀懷素自叙多援士大夫語可見閑之書予
特見此知書者必能見之(匏翁家藏集)
唐釋元雅二體千字文
釋元雅不見於傳好古喜學於蝌斗小篆各為千文
以隸書識其側其科斗小篆筆意淳古而隸書復灑
然不惡亦不謬於用心也且隸書生於篆而篆法又
祖科斗推本而言則字字固有源流不容妄作元雅
者既以隸而求篆又緣篆而作科斗則其知所本矣
復於每體各為千文則又見所學進修而該備歟初
梁武帝得羲之千字令周興嗣次之自爾書家每以
字為程課如智永草千文多至於八百本其說謂學
者以千字經心則自應手和心得可與入道若至八
百本之多則定足以垂後然唯知書者然後能道此
若元雅者亦有於是(宣和書譜)
釋亞栖草書千文
釋亞栖洛陽人也經律之餘喜作字得張顚筆意每
論張顚云世徒知張之顚而不知實非顚也觀其自
謂吾書不大不小得其中道若飛鳥出林驚蛇入草
則果顚也耶此亞栖所以獨得而世俗未必知也觀
其謝眞人帖與草書千文其所謂顚者歟(宣和書譜)
釋𧦬光草書千文(宣和書譜)
唐釋貫休草書千文
釋貫休作字竒崛至草書益勝嶃峻之状可以想見
其人喜書千文世多傳其本雖不可以比跡智永要
自不凡
唐釋文楚草書千文
釋文楚性樂岑寂惟喜作草書學智永法顚沛造次
不忘於懷久而擺脱舊習有自得之趣在元和間所
書千文落筆輕清無一點俗氣飄飄若飛雲之映素
月一見使人泠然有物外之興豈其書足以洗人之
心如是耶(宣和書譜)
唐釋夢龜草書千文二又臨張顚千文(宣和書譜)
南唐王文秉小篆千字文
右小篆千字文者江南人王文秉書其後題云大唐
庚申歲者乃建隆元年也偽唐李煜自周師取淮南
畫江為界以稱臣遂削去年號奉周正朔然世宗特
許其稱帝故文秉猶稱唐而不書年號直云庚申歲
也文秉在江南篆書遠過徐鉉而鉉以文學名重當
時文秉人罕知者學者皆云鉉筆雖未工而有字學
一點一畫皆有法也文秉所書獨余集錄屢得之此
本得於太學楊君南仲(集古錄)
宋徐鉉篆書千文
此宋右散騎常侍邠州行軍司馬徐鉉鼎臣篆書千
文宋壽皇以賜魏僕射杞者後有諸名賢題䟦按騎
省篆法朱長文肩之妙品以為能繼李秘監絶學於
喪亂之餘其行筆點畫皆精嚴有法度今此千文雖
未敢謂得岐陽嶧山之袐而螺匾隱然文武兼濟其
為眞蹟無疑獨壽皇稱賜尚書左僕射同中書門下
平章事魏杞而係載淳熙考之杞以乾道二年十二
月拜右僕射同中書門下平章事至三年十一月而
罷八年改左右僕射為左右丞相明年為淳熙改元
以後固無所謂左僕射而杞於其時已卒未嘗為左
僕射也得非好事者為畫蛇之足耶老謬多遺忘聊
記所聞於後俟眞賞者鑒定(弇州續藁)
宋李建中書千文
西臺書世不多見此卷千文結體遒媚行筆醇古存
風骨於肥厚之内按黃文節公庭堅評西臺書肥不
剰肉如美女豐肌而神氣清秀又謂其字中有筆如
禪家句中有律今觀此書信不誣也惟是題名為隱
語或以為疑然宋元題識數人皆極稱賞而所謂柱
史裔孫者固寓李姓其間也此其事雖不可考要之
為西臺書無疑其中敬殷匡恒字皆有闕筆盖翼宣
藝眞四廟諱也建中眞宗時人故所諱止此然玄朗
字眞廟以之事神尤所深禁而不避者盖祥符五年
始上聖祖尊號詔天下不得斥犯二字而此景德二
年書寔前五年也鄒君光𢡟世寳此卷余借畱齋中
數月因題而歸之(甫田集)
宋周越草書千文(宣和書譜)
宋宋綬楷書千文
天聖明道間章獻明肅后聞綬書名乃命楷書千文
以規仁祖今綬所書千文實天章閣所藏之書也其
後佐我仁祖以參大政亦基於此(宣和書譜)
宋宣獻公名綬字公垂楷法為宋初第一極得黃庭
經樂毅論遺法長洲黃氏藏其小楷千文一卷原係
宋潛溪故物即天章閣所貯舊本也按宣和書譜稱
其筆法清癯而不纖弱輕活秀潤在李建中之上殆
非過許云(清河書畫舫)
宋李唐卿篆書千文
學書在法而其妙在人法可以人人而傳而妙必其
胸中之所獨得書工筆史竭精神於日夜盡得古人
點畫之法而模之濃纖横斜毫髮必似而古人之妙
處已亡妙不在於法也而謝侯所藏幅紙書千字文
特竒巧圓方不失而飛揚自如過其流軰遠甚盖一
時絶藝也然謝侯好玩甚多書畫硯墨類皆第一室
中之所藏固有精妙過於此者覧其一知其他稱是
也(无咎題䟦)
宋蔡襄臨眞草千文
藝未有不習而工者右軍書禊帖至數十本智永臨
千文凡八百本辨才年八十餘日臨蘭亭數過忠惠
蔡公書法為本朝第一然二王帖眞草千文樂毅論
皆有臨本而千文尤為妙絶豈非備衆體而後能自
成一家歟(後村題䟦)
宋鍾離景伯小字千字文
少時喜作草書初不師承古人但管中窺豹稍稍推
類為之方事急時便以意成久之或不自識也比來
更自知所作韻俗下筆不瀏灕如禪家黏皮帶骨語
因此不復作時有委縑素者頗為作正書正書雖不
工差循理爾今觀鍾離壽州小字千文嫵媚而有精
神熟視皆有繩墨因知萬事皆當師古往時翰林侍
書王著補永禪師千文筆圓意足至書家尊之此書
正當雁行然公序小楷尤妙更於行間置小楷使文
質彬彬當更勝爾(山谷集)
宋蘇軾草書千文
北鄙之夫居隣大閱之場旬朔見大將軍帥數百士
入場校獵數騎張弓發矢馳馬回旋幾匝鼔進而金
退頃刻而止曰戰陣如是已甚則彎桑折柳效之自
以為不大相遠一旦此將軍統十萬衆出塞横行匈
奴中魚麗鶴列噏忽開闔變化若神戈矛弓矢之具
擊刺向背之法與向來故步如不相關者鄙夫見之
然後魄隕魂越始知兵法乃如此今之學坡書者故
未嘗見其藁法使觀此帖其隕越失措何可免也帖
在練川沈文元因出共閱輙附此語何日相與請正
於閣老延陵先生必有教吾二人者(祝氏集略)
宋黃庭堅草書千文
李端叔崇寧三年八月一日題云紹聖中詔元祐史
官甚急皆拘之畿縣以報所問例悚息失據獨魯直
隨問為報弗隠弗懼一時栗然知其非儒生文士而
已也紹聖史禍諸公置對之詞今皆不見于文集獨
嘗於蘇魏公家得陸左丞畫一數條皆詆元祐語也
其間記黃太史欲書王荆公勿令上知之帖而已力
沮止之黃公争辨甚苦至曰審如公意則此為佞史
矣是時陸為官長以是其事竟不得書而黃公猶不
免於後咎然而後此又數十年乃復賴彼之言而事
之本末因得盡傳於世是亦有天意矣惜乎秉史筆
者不能表而出之以信來世而顧獨稱其詞筆以為
盛美因觀此卷李端叔䟦語為之感慨太息輙記其
後若其書法則世之有鍳賞者自能言之故不復及
云(晦菴題䟦)
宋米芾行書千文
崇寧間四方承平百揆時序典章禮樂燦然一新獨
以書畫未有傑然超出前古者獨膺簡在遂除書畫
兩學博士頗厭士論芾亦欣然就職自以為已任又
詔作黃庭小楷千文以進旋加褒美(宣和書譜)
宋吳說千字文
尚書郎吳傅朋王逢原先生外孫也往見其論唐孫
氏書譜自言總角以來徧恭博考始悟筋脈相連之
理盖與近世不知而作者異矣皇諸孫從季家藏古
帖甚富又求千文於傅朋而刻之非好善樂事安能
若此某於書懵然而季兄子中筆法絶高常問道焉
共評此字雖未至顚張醉素之雄放而圓美流麗亦
書家之韻勝者也乾道己丑九月(平園集)
世稱吳傅朋書一筆盡一行不斷目曰遊絲書今觀
此千文殊不然始知得名之誤也東坡云唐太宗評
蕭子雲書行行若縈春蚓字字如綰秋蛇信虚得名
耳東坡取其比象之不類特表而出之人莫悟爾余
於遊絲亦然盖善書者隨手萬變安可指一物而求
盡其妙趙從季親得此本於傅朋亦其晩年筆力縱
横得意時書者也(王庭珪盧溪集)
宋釋夢英千文
右梁周興嗣次韻千文宋釋夢英以篆體書之乾德
三年刻石在今西安府學前此釋之徒以書名者多
矣而以篆古名始見於英也(東里續集)
元趙孟頫臨智永千文
書法甚難有得於天資有得於學力天資高而學力
到未有不精奥而神化者也趙松雪書筆既流利學
亦淵深觀其書得心應手會意成文楷法深得洛神
賦而攬其標行書詣聖教序而入其室至於草書飽
十七帖而變其形可謂書之兼學力天資精奥神化
而不可及矣此種千文又非平生率意之書若以鐵
門限相並較之雖永師復作不能為之高下矣欽哉
斯人欽哉斯人虞集識(道園學古錄)
古今人書千文甚多如趙魏公此卷尤潤秀可貴者
按方正學跋語宋舍人仲珩嘗評此以為公中年得
意書仲珩為國初書家第一手其言如此豈待他人
言哉此卷初為葉夷仲惠仲昆仲物今文太僕宗儒
得之太僕之子璧好文而能書必有以識其妙矣(匏翁
家藏集)
永禪師書千文八百本趙魏公所書當不减此此卷
大德五年為韓定叟書定叟會稽人與公厚善集中
贈定叟及畱别詩可考公以大德三年為江浙儒學
提舉此當是為提舉過會稽時書是歲公四十有七
正中年書也跋者四人韓性字明善定叟諸姪道德
文學為元中世名儒宇文公諒字子貞元統進士為
史官張伯雨茅山隱道士所謂句曲外史也三公並
有盛名而祖銘亦禪宗大老所著有四會語錄其字
石鼎杭州徑山僧其云四明者本奉化人也(甫田集)
元趙孟頫行書千文
元趙子昂行書絶佳惜碑破碎今翻刻本有僧善啟
跋在松江府(格古要論)
元趙孟頫二體千文
宋之季年書學埽地蕩盡而詩尤壞爛不可收拾趙
文敏公生其時而能脱去陋習上師古人遂卓然以
二者名家正書尤為當世所貴重此卷千文洪武初
鬻金陵市中而金華宋公仲珩稱為公中年得意書
故刑部主事葉公夷仲因購而藏於家公之弟惠仲
父預修先朝實錄出以見示於是歎文敏之學古舍
人之精識刑部之好竒皆不可及也(遜志齋集)
元趙孟頫四體千文
右文敏趙公四體書千文惜不見司馬子微五體書
道德經較此何如也近代是書為最張雨記(句曲外史集)
文敏公眞草隸篆平日未嘗多寫觀此卷必為焦侯
好事而書惜其九原不復作矣唐棣敬題(珊瑚網)
趙子昂二體千文
結字難筋骨相承不爾則有斷續之態子昂書法獨
步當世備聚諸體然變態不常或者以形似求之大
類優孟抵掌耳袤題(珊瑚網)
慶梓削鐻見者驚猶鬼神非旦夕之功也或者觀其
表而不觀其裏則不足以議子昂書矣浦城楊載題
(同上)
松雪翁千文平日閱數卷未有如此本精絶直逼永
師後之書家恐難追及嘉靖庚戌歲閏月廿三日觀
於至德里之小樓嘉禾項元汴子京(同上)
弘治甲子七月廿一日觀於沈潤卿氏之仰止樓吳
郡都穆(同上)
趙松雪臨智永千文
王孫書法有神機漫說籠鵝繼者稀千字禪家鐵門
限何人入室更探竒楊一清(式古堂書畫彙考)
右趙魏公二體千文後有跋語而無名氏騐印章為
方公孝孺永樂初禁藏其書故當時人刮去名字以
避禍耳最後則高公遜志二公皆題為葉彛仲所藏
彛仲臨海人名見泰博學善草書仕國朝為刑部主
事此書或疑其筆弱予始亦以為然而出規入矩有
非餘人所能舒卷數日見其波法轉摺皆傚智永因
取永石本比觀了無差别遂定為臨永書按柳文肅
稱公蚤年喜臨智永千文與之俱化入朝乃自成家
不區區泥古而無一毫窘束之意此帖正少時書也
宋中書謂中年筆恐未必然(甫田集)
元學士趙子昂草書千文
趙學士自號松雪道人書千文何啻千百篇未有如
此篇之著意者也宋海自庚戌年間從子昂翁筆硯
之側知其下筆處顔筋柳骨銀鈎鐵畫果是也今之
學者多有傳授學書者天下衆非止一人然則子昂
翁來從二王羲獻法帖出蓋不在山谷張即之體以
求之矣眉目千里可謂無窮董仲舒千百載之後獨
仁卿先生耶延祐庚申十月既望會稽山人劉宗海
因筆書此(式古堂書畫彙考)
行書君謨誇第一東坡云自小楷出未能楷正先行
草本末顚倒今人失君謨遠矣不可問欲問趙侯未
可得試將坡語作心法不枉臨池費筆墨心囟潘庭
玉疥卷(同上)
趙文敏書法遍宇宙雖田父野老亦知宗尚片楮隻
字人争寳之此卷草書千文筆法師右軍特為勁健
良可寳愛鮮于伯機所謂源深而流長者是也好事
者能刻而傳之以為學書之指南亦嘉惠後學之一
也後學袁尊尼謹識(同上)
此卷為吳門袁氏世藏後歸潘方伯余過海上每請
一觀如觀索靖碑知名下無虚士吳興千文行世者
甚多未有瀟灑緊遒若此者惜無石本以廣其傳耳
董其昌觀因題辛丒暮春禊日(同上)
元趙孟頫篆書千文
書家者流篆獨為諸體之祖大較有字筆有字學不
可廢一者也二李遠矣僅徐騎省兄弟郭恕先有字
學而不得筆夢英而下亡論也新安吳孝父示余趙
文敏此卷余不解篆學第覩其配割勻整行筆秀潤
出矩入規無煩造作恍若所謂殘雪滴溜蔓草含芳
之狀肅然歛容者久之然謂王氏跋衙官嶧山豎子
陽冰語又未嘗不為一笑至錯喉噴卷也(弇州藁)
元趙孟頫楷書千文
此本猶是吳興中年書永師所書八百餘本其早歲
眞蹟當亦稱是學書白首有不能窺其藩果係人品
哉張雨(句曲外史集)
元鮮于樞眞草千文
鮮于伯機書當時與趙文敏公齊名兩人相與甚厚
而鮮于早沒故其遺跡之傳者甚少此眞草千文刻
板今在南京太學所謂眞草書盖兼行也(東里續集)
元鮮于樞眞書千文
元鮮于樞伯機眞書絶妙在松江府(格古要論)
元鮮于樞草書千文
智永千文號得羲獻家傳心法學草書必由是入始
不失古人矩彠困學此卷其為初學發者邪亦得永
禪師筆法者邪蔡中郎不可見矣得見虎賁氏亦可
矣(震澤集)
此卷千文予屢見之其一勒石於四川按察司後堂
其一表弟顧世安所收京師見一本乃臨書也與此
卷行欵結搆俱同困學前元時書名與趙文敏松雪
相埓或謂遒勁過之好事者至云松雪每以己書三
幅易困學一幅焚去以其軋已也斯言何謂而學書
家乃有發冡嘔血之事將後人之談柄邪顧松雪書
法盛傳於時而升堂入室者往往有人其甚乃有奪
胎亂眞至不可辨詰而困學之法傳者落落此卷跋
尾所云南方士大夫以予北人麤識點畫固是撝謙
若云雪寒晨起筆墨不調等語豈容一朝之頃連書
三四本殊以為疑而未之解但筆力當以此卷為勝
壬寅巧夕試筆儼山陸深(陸儼山集)
元揭傒斯千文
余與蕭氏交舊矣元統甲戌乙亥間於孚有家見今
翰林學士揭公手書千文正直端楷如刀畫玉心甚
重之時坐有善書者張漢英尤稱善之不置後三年
孚有酷攷其所藏書畫不得復見漢英一日於他人
家偶見此卷曰噫此故人孚有所藏也問其所從來
則孚有之豎童盗而鬻之也乃歸其値丐而藏諸家
又四年漢英出示此卷求嘗與孚有往來者叙其故
余念朋友死生離合物之變遷流落皆有可感者此
卷藏於漢英猶幸為不失所也(劉詵桂隠集)
元錢良右四體千文
右四體千文一卷吳中錢翼之先生書也古精於書
者莫如晉如王如庾謝皆稱書聖篆隸眞草猶鮮能
兼况其下者乎翼之道學而善書備四體且精到書
此以遺其佳婿張性之盖望於性之者其有深意乎
性之儒而醫好古博學者也暇則臨池日不下千餘
字雖造次顚沛一點一畫不苟駸駸逼翼之而窺古
人之域自是不止其當何如哉由筆法得三昩持敬
以養其心言動舉措無不求其至而一如用筆然此
又何止於論書也古所謂心正則筆正其不謂兹乎
至正丁丑二月集賢同同書(鐵珊瑚網)
吳興趙公早年學書用功至精密迨其得於心而應
於手縱横曲折無不如意之所欲出以公之學名其
家者務於速成往往摹倣公暮年所書而求其形似
如不由其戶而欲升其堂入其室也得公之用功精
密又參以古人而别出新意自為一家如吾翼之者
殊不多見此卷千文四體皆其得意書尤不易得今
翼之已不可作而有子逵能傳其業亦以予言為然
否乎至正六年六月十五日黃溍書(鐵珊瑚網)
予觀吳中錢君翼之書四體千文其用工可謂精至
矣四體之字出有先後當時各工一體今以一人而
欲兼之難矣哉夫篆籒實字之原隸眞草其流𣲖也
體雖不同凡下筆當務方圓雄勁則風神完足而結
締之工拙不足計也臨池積久必自有得翼之其有
見於此歟惜其宰木已拱而不得握手劇談也此卷
乃其女夫張性之提舉家藏尤其著意所書性之以
通儒精盧扁之學佳士也能知寳此其東床之選不
苟矣至正十八年臘日鄱陽周伯琦書(鐵網珊瑚)
元周伯琦四體千文
右周伯琦四體千文刻板在鄱陽中書舍人朱季寧
仲子為樂平教官以見貺者也蘇州舊亦有刻板視
此頗勝元之工篆書者多矣伯琦最用功其作字結
體盖出泰山李斯舊碑其著書發明斯義有說文字
原六書正譌云(東里續集)
元吳志淳千文
元吳志淳隸書千字文在福州府學(格古要論)
元僧訥老千文
吳僧訥老草書勁健可喜盖學張旭懷素者也上有
晉陵孫仲賢跋語宣德中寺僧得之土中凡十餘石
(格古要論)
明宋璲書千文
仲珩此書頗得晉唐人筆圓熟流便有弄丸運斤之
勢惟結法小疎耳嘗見方遜志評其草云如天驥行
中原一日千里超澗度險不動氣力初以遜志為太
史公故未免曲筆覧而信其非妄也(弇州山人藁)
明詹希元千文
右中書舍人詹希元大字千文刻板在蜀中余得之
禮部胡侍郎國朝大字希元為第一盖兼歐虞顔柳
之法而有冠冕佩玉之風者也(東里集)
皇明中書舍人新安詹孟舉眞書每一行二字在蜀
府者為第一本字方四寸勁健壯麗盖國朝第一手
也字兼歐虞顔柳雖古人亦少及之宣德中寧國知
府樂安袁旭翻刻於郡中摹手亦佳江西諸本不及
遠甚後有吏部尚書豐城黃宗載跋(格古要論)
明俞和書四體千文
俞和元末人紫芝其别號也刻意吳興頗稱優孟此
四體尤精然不免露本色耳宋俞秀老號紫芝此君
亦號紫芝吾友俞允文絶不稱號近刻一私印亦曰
紫芝三君子皆俞姓皆善書亦大竒事也(弇州山人藁)
明沈粲草書千文
大理少卿華亭沈公粲與其兄學士度皆以能書擅
名天下稱我朝羲獻然學士特妙於楷少卿特妙於
草今片楮隻字流落人間者争寳愛之不啻金玉此
卷藏於練川劉氏為少卿行草盖其晩年得意筆也
(寓意編)
明程南雲千字文
致堂胡先生作叙古千文朱子謂其足以養正於蒙
是則初學之士所當誦習乎此也周興嗣所次韻者
可同年語哉姑蘇姚鍊師可弘得南雲程公楷書本
而板刻之請識歲月余謂鍊師年盛業廣盖非初學
者也刻此誠為初學之所便云(張益文僖公集)
明文徵明歐體千文
文待詔不多作率更體所見惟張奉直墓表石刻及
此千文手蹟耳石刻小於皇甫碑筆近肥千文細於
化度銘筆稍縱於整栗遒勁中不失虚和舒徐意致
佳本也唯彭孔嘉中歲書有出藍田之美晩節則一
束楚耳夏日三四舒展令人忘暑(弇州續藁)
明文徵明千文
文衡山先生於書無所不學而行書出於聖教序今
學先生書者目不覩聖教序惟規模刻畫以為優雲
間人乃謂敝邑惟有聖教序一路不亦冤乎先生少
時學書清晨籠首書千文畢然後下樓盥洗見賓客
如此其勤也此卷其未梳洗時書邪抑停雲舘無事
時書邪不可知己戊子距今又經一戊子八十年所
而紙墨完好如新則知寳先生書者當愈重愈嚴矣
(錢允治少室集)
明文徵明四體千文
文待詔以小楷名海内其所沾沾者隸耳獨篆筆不
輕為人下然亦自入能品此卷千文四體楷法極精
工有黃庭遺教筆意行體蒼潤可稱玉板聖教隸亦
妙得受禪三昩篆書斤斤陽冰門風而皆有小法尤
可寳也自興嗣成此文後獨元時趙承旨及待詔能
備此衆體惜少章草耳(弇州山人藁)
明徐霖三體千文
余友宣光蔭多蓄古書畫余數過花嶼山房中披覧
竟日夕此卷乃吾鄉徐九峰先生書以貽光蔭助其
少歲學書者余嘗聞九峰篆書直繼周玉雪之後李
西涯喬白巖推為當代一人眞書有歐陽率更遺意
行狎出入李北海趙松雪二公之中豈徒二百年來
江南傑出之士盖亦海内翩翩善書者也况此又暮
年之書筆力尤為勁麗極為光蔭珍秘久畱余蒼潤
軒昨自游攝山還忽於笥中檢得敬為題右云爾嘉
靖甲寅中秋前五日淨信居士盛時泰記(蒼潤軒碑跋)
元班惟志二體千文卷
(欵書)至順四年閏三月廿有四日大梁班惟志書(式古堂書
畫彙考)
元邊武書千文
(欵書)至元之辛巳春正月元日石抹景良以此紙徵不
肖書時天氣清淑光景可人遂滌玉腰硯試貍毫筆
大書千文以歸之近人以余粗學困學翁墨蹟但知
點畫形似耳武奚足尚今且塞公雅命殊勉強也覧
者幸勿見誚隴西後學玉蓑漁者邊武伯京父識(式古
堂書畫彙攷)
書法弊於宋季元興作者有工而以趙吳興鮮于漁
陽為巨擘終元之世出入此兩家是卷千文為邊隴
西伯京書自叙出於漁陽結搆潤密波瀾煥發殆未
易優劣也按史元順帝以至順四年六月即位改元
元統凡二年乙亥則重紀至元凡六年辛巳則改元
至正不知何以復系至元於辛巳耶豈作是書時乃
至元之日而遠方尚未知改元耶石抹元之宦族仕
浙者尤盛景良未詳其履歴此必伯京寓浙時為書
耶自後數年而元亦季矣我朝三宋者出追蹤魏晉
開一代書學之源今而賢才軰出駸駸古人矣鄭思
齋啟範購得此卷持以示深為論文翰與治化相通
者若此思齋治理文章直欲等秦漢上之顧於此卷
加欣賞焉異時當軸取人之善亦若此焉矣是歲嘉
靖甲申三月三日儼山陸深謹跋(同上)
明文徵明四體千文卷
(眞書千字文欵)嘉靖二十一年歲在壬寅春二月九日徵明
書
(草書千字文欵)嘉靖壬寅秋七月十有二日書徵明
(隸書千字文欵)嘉靖甲辰春二月二十有一日徵明書
(篆書千字文欵)嘉靖戊戌正月糓日徵明書
先太史平日喜書千文散在人間者不下千本然皆
行草為多楷書已僅見而隸古小篆至少求四體彙
成一軸無纖毫遺如此卷者吾見亦罕矣為世至寳
奚俟述讃仲孫元發拜手書(同上)
衡翁書千字文傳吳下者甚多然篆本則絶少至於
四體備於一卷則余之所僅見者也考其年皆八十
以上老目細書尤甚難得寳之寳之辛酉二月哉生
明陳鎏識(同上)
祝允明書千文
(欵書)余筆雖拙素不書此癸未閏四月望後過雲莊樓
酒次出經紙索書千文余與雲莊誼厚勉為書此誠
為貽笑於大方也枝山老樵祝允明(同上)
王寵楷書千文
(欵書)嘉靖壬辰夏日雅宜山人王寵書于石湖别業(同上)
六藝之一錄卷一百六十八
