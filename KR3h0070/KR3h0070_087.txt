欽定四庫全書
六藝之一錄卷八十八錢唐倪濤撰
石刻文字六十四
唐刻(詩)
幽林思
韓覃撰正書無姓名武后時立(金石錄)
幽林思武后時廬山林藪人韓覃撰余為西京留守
推官時因遊嵩山得此詩愛其辭翰皆不俗後十年
始集古金石之文發篋得之不勝其喜余在洛陽凡
再登嵩嶽其始往也與梅聖俞楊子聰俱其再往也
與謝希深尹師魯王幾道楊子聰俱當發篋見此詩
以入集時謝希深楊子聰已死其後師魯幾道聖俞
相繼皆死盖遊嵩在天聖十年是歲改元明道余時
年二十六距今嘉祐八年盖三十一年矣遊嵩六人
獨余在爾感物追往不勝愴然(集古錄)
石淙詩
諸公撰薛曜正書武后時立(金石錄)
御製夏日游石淙詩并序久視元年五月薛曜正書
今在嵩山石淙北崖上其詩天后自製七言一首侍
遊應制皇太子□顯太子左奉裕率兼檢校安北大
都護相王□旦太子賓客上柱國梁王□三思内史
□狄仁傑奉宸令□張易之麟臺監中山縣開圀男
□張昌宗鸞臺侍郎□李嶠鳳閣侍郎□蘇味道夏
官侍郎□姚元崇給事中□閻朝隱鳳閣舍人□崔
融奉宸大夫汾隂縣開圀男□薛曜守給事中□徐
彦伯右玉鈐衛郎將左奉宸内供奉□楊敬述司封
員外□于季子通事舍人□沈佺期各七言一首
文内天台訛右銜訛衝瀑水訛曝(金石文字記)
天后御製詩
王知恭書西京(金石略)永淳二年九月王知敬正書
今在少林寺(金石文字記)
則天幸流杯亭宴詩
麟臺丞殷仲容書武后聖歴二年幸汝州宴飲於州
南流杯亭與羣臣分韻賦詩武后御製及梁王三思
等凡七首平章事李嶠為序以久視元年九月刻石
碑後没於汝水中貞元五年刺史陸長源輦出之有
記在碑隂字為八分書(集古錄目)
流杯亭侍宴詩者唐武后久視元年幸臨汝陽留宴
羣臣應制詩也李嶠序殷仲容書開元十年汝水壊
亭碑遂沈廢至正元中刺史陸長源以為嶠之文仲
容之書絶代之寳也乃復立碑造亭又自為記刻其
碑隂武氏亂唐毒流天下其遺跡宜為唐人所棄而
長源當時號賢者乃獨區區於此何哉然余今又錄
之盖亦以仲容之書可惜是以君子患多愛(集古錄)
流杯亭在梁縣城南三十里唐則天嘗與侍臣姚元
崇蘇頲武三思薛曜等遊宴賦詩(寰宇記)
陪勅使麻先生祭嶽詩(詩見求古錄補錄卷末)
守博城縣令馬(名闕)在岱嶽觀碑東側面其文剥蝕不
全久視二年記所稱神都青玄觀主麻慈力即其人
也武后遣之至觀修醮神都即東都故有伊水嵩巖
之句(金石文字記)
六公詠
李邕撰胡履虛八分書開元十一年(金石錄)
李北海六公詠今泰和集中雖有詩而無其姓名又
其說一章不盡或遺余見荆州六公詠石刻文既不
刓故得盡存可以序載於此按中宗復位以彦範王
扶陽暉王平陽玄暐王博陵柬之王漢陽恕已王南
陽世謂五王然皆狄梁公所進故邕嘆其成大功者六
人詩尤奇偉豪氣激發如見斷鼇立極時至今讀之
令人想望風采宜老杜有云昔盧藏用謂邕如干將
莫邪難與争鋒史官所美謂碑頌是所長余見他文
亦不若是壯厲警拔殆感憤而作故氣激於内而横
放於外者也序言邕為荆州今新舊書但言坐善張
柬之貶福州司戸參軍韋氏平還為左臺御史張廷
珪姜皎引為御史中丞姚崇出為括州司馬起為陳
州刺史後貶遵化尉徙灃州司馬括州刺史歴淄滑
汲郡北海不書嘗為荆州也(廣川書跋)
右唐六公詠李邕撰胡履虚書初余讀杜甫八哀詩
云朗詠六公篇憂來豁蒙蔽恨不見其詩晚得石本
入錄其文詞高古真一代佳作也六公者五王為一
章狄丞相别為一章云(金石錄)
讀樊丞相傳詩
鄭靈詩胡霈八分書天寳二年(金石錄)
河隂尉鄭炅之撰安定胡霈然分書不著年月(集古錄目)
小魯真人仙解謠
魯國清撰陳錫正書天寳七年七月(金石錄)
唐魯國清撰進士程錫書真人名成字和光年八歲
及其兄希言皆為道士於奉仙官此本止有其半不
見所終及立石年月在濟源(集古錄目)
華嶽廟古松詩
衛包撰并篆書天寳九年(金石錄)
韋元志撰右補闕集賢院學士衛包古文篆天寳九
年立(集古錄目)
李峯途經劍門詩
程昂正書天寳十五年(金石錄)
雲門山投龍詩
趙居貞撰天寳中立(金石錄)
右唐雲門山投龍詩北海太守趙居貞撰序言天寳
玄默歲下元日居貞投金龍環璧于此山有瑞雲出
於洞中有聲云皇帝壽一萬一千一百歲盖天寳中
玄宗方崇尚道家之說以祈長年故當時謟諛矯妄
之徒皆稱述竒怪以阿其所好而居貞遂刻之金石
以重欺來世可謂愚矣(金石錄)
崔龜潭詩
蔡有鄰八分書天寳五年十一月(金石錄)
天寳五年崔龜潭詩蔡有鄰書唐世以八分名家者
四人韓擇木蔡有鄰李潮史惟則也韓史二家傳於
世者多矣李潮僅有存者有鄰之書亦頗難得而小
字尤佳若石經藏贊崔潭龜詩與三代彛鼎銘何異
(集古錄)
右唐崔潭龜詩蔡有鄰小字八分書歐陽公稱之以
謂與三代彛鼎銘無異而元祐間守京兆者取其石
為柱礎世遂不復傳可惜也(金石錄)
白楊篇
張說撰劉睿書(墨池編)
冬日洛城北謁混元皇帝廟詩
杜甫作陸肱書在西京(金石略)
崇徽公主手痕詩
李山甫等正書大歴四年(金石錄)
大歴四年崇徽公主手痕詩李山甫撰崇徽公主者
僕固懷恩女也懷恩在肅宗時先以二女嫁回紇其
一嫁毗伽可汗少子後號登里可汗者是也其一不
知所嫁何人唐書懷恩傳及回紇傳皆不載惟懷恩
所上書自陳六罪有云二女遠嫁為國和親以此知
其又嘗嫁一女爾此所謂崇徽公主者懷恩幼女也
懷恩既反引羌渾奴刺為邊患永泰中病死於靈武
其從子名臣以千騎降唐大歴四年始以懷恩幼女
為崇徽公主又嫁回紇即此公主也(集古錄)
崇徽公主手痕碑在汾州靈石盖唐僕固懷恩女懷
恩唐功臣以嫌猜叛入回鶻沒其家入後宫大歴四
年以回鶻請婚封為崇徽公主下降可汗以兵部侍
郎李涵往冊命唐都關中其入回紇道至汾上此其
常也然托掌石壁遂以傳後豈怨憤之氣盤結於中
而不得發遇金石而開者耶(廣川書跋)
德宗題陜州佛堂院壁詩
不著書人名氏帝時為雍王天下兵馬元帥大歴七
年陜虢觀察使皇甫温刻(集古錄目)
懷圓寂上人五言詩
顔真卿撰并正書大歴十二年十二月(金石錄)
天字慈竹詩
顔真卿書未詳(金石略)
懷素洪州詩
懷素似不許右軍得名太過謂漢家聚兵楚無人也
其與阮籍言世無英雄使豎子成名氣亦略等矣觀
李廣射石秦人扑虎皆在氣全未分時使心一改而
氣已移雖有勇决剛果何施於用耶懷素氣成乎技
者也直視無前而能坐收成功天下至莫與争勝其
氣盖一世久矣故能致一而終身不衰也(廣川書跋)
題謝公詩
大歷七年湖州(金石略)
題朝陽巗詩
李舟撰并正書大歷十三年九月李當牛從詩附(金石
錄)
題禹廟寳林二詩
唐會稽内史徐浩撰并書無年月石在宋宣獻家(諸道
石刻錄)
李邦彦出會稽寳林寺詩黃庭堅書其後曰法士多
瓌能(奴來反)是僧為鼈爾孤岫龜形在謂山有穴而特
不可謂山余評曰此詩未有工處特以書貴季海書
名唐世而此石乃公平生書不得不尚如高閣無恢炱
(音苔)乃詩人會意誤處黃子抉而警之亦是一快事謂
瓌能孤岫不害於詩黃子求人已細張子曰因進非
哀表賢選能(奴來反)憑相觀祲祈禳攘災是古人已如
此音况能有所合謂能自有所据邪爾雅曰山有宂
岫不必謂如神瀵凡山有竅穿可見者是故謝康樂
言窗間列遠岫玄暉言雲表吴岫徹杜甫言自多窮
岫雨昌黎言點點露數岫豈盡失也若白居易言岫合
雲初吐則不可謂山聳而出者世人多託人見聞以
為已是黃子說嘗勝人亦未深攷余不得不辨(廣川書䟦)
石橋寺詩
貞元三年正月今在衢州(金石文字記)
衢州府城南三十里有爛柯山相傳為王質遇仙之
所有洞明豁旁峙一碑乃唐衢州刺史嗣江王禕所
題五言古詩元和元年州刺史陸庶記云刺史韋公
以外祖信安郡王詩刻石朱彛尊云考新唐書表太
宗第三子吴王恪恪第三子琨琨子禕舊唐書傳禕
少繼江王囂後封為嗣江王改封信安郡王景雲開
元中兩為衢州刺史詩當作於景雲間而刻於貞元
也詩中有薄烟羃遠村遙峰没歸翼二語楊用修以
為仙人遺句殆未見此碑故耳又有二碑刻唐人李
幼卿李深謝劇羊滔薛戎詩各一首今亡(潘來金石文字記補
遺)
仙岩四瀑布詩
路應等唱和行書貞元七年三月(金石錄)
秋日登戲馬臺詩
侯莫陳遂等正書無姓名貞元七年九月(金石錄)
茶山詩
并詩述書述于頔撰詩袁高撰徐璹正書(金石錄)
湖州刺史袁高撰前滁州長史徐璹書湖州之顧渚
山歲修茶貢高為刺史感其採製之勤而作是詩其
後于頔為刺史得之於壞垣為之序而刻之貞元七
年立(集古錄目)
詩述碑隂記
李吉甫撰徐璹正書貞元十年正月(金石錄)
劉居簡歸鄉拜高廟詩
正書貞元十二年十月(金石錄)
顧少連張式嵩山聯句
正書貞元十二年十二月(金石錄)
李吉甫神女祠詩
正書貞元十四年正月(金石錄)
神女廟詩李吉甫邱元素李貽孫敬騫等作余貶夷
陵令時嘗泛舟黃牛峽至其祠下又飲蝦蟇碚水覽
其江山巉絶窮僻獨恨不得見巫山之奇秀每讀數
子之詩愛其辭翰遂錄之(集古錄)
雜言神女詞
忠州刺史李吉甫撰正書無姓名貞元十四年正月
刻(復齋碑錄)
邱玄素神女廟詩
䕫州刺史邱玄素詩一首無刻石年月(集古錄目)
任要謁夫子廟詩
正書貞元十四年十二月(金石錄)
韋渠牟步虚詞
正書貞元十六年十二月(金石錄)
新步虚詞十九首茅山玄静先生門人朝議郎守太
府卿韋渠牟撰貞元十七年立字畫清勁(諸道石刻錄)
遊琅琊山新寺詩
柳遂正書無年月元和四年四月錢可復題名附(金石
錄)
僧靈澈詩五首
元和四年在江州(金石略)
靈澈詩云相逢盡道休官去林下何曾見一人世俗
相傳以為俚諺慶歴中天章閣待制許元為江淮發
運使因修江岸得斯石於池陽江水中始知為靈澈
詩也澈以詩稱於唐故其與相唱和者皆當世知名
之士包侍郎者佶也徐廣州者浩也代宗時為嶺南
節度使(集古錄)
明皇送李邕赴滑州詩
栢元封行書元和五年十月(金石錄)
題巫山詩
蔡穆撰沈幼真行書元和五年十二月(金石錄)
神女廟詩
荆南節度判官敬騫撰試左金吾衛兵曹參軍沈幼
真書元和五年十二月刻在巫山(集古錄目)
羊士諤遊西龕詩
元和六年并題石壁寒食遊眺二詩(復齋碑錄)
經禹廟詩
庾肩吾孟簡撰行書無姓名元和十一年八月(金石錄)
梁庾肩吾唐孟簡撰謝楚行書元和十一年八月(復齋
碑錄)
宋之問禹廟詩
元和十一年陳翺書(施宿會會稽志)
遊善權寺詩
義興主簿羊士諤撰士諤門人李飛書元和十三年
刻(集古錄目)
崔融題東林寺詩
正書無姓名元和十三年二月重刻(金石錄)
元和十三年二月曾孫江州刺史能重刻(復齋碑錄)
感化詩
竇牟撰正書無姓名元和十五年三月(金石錄)
太清宫齋宿寄張弘靖詩
令狐楚撰正書無姓名元和十四年(京兆金石錄)
明州南樓詩
陳石撰胡師模八分書長慶二年十二月(金石錄)
刺史喬公郡齋詩
長慶元年七月(諸道石刻錄)
題怪石詩
世傳李德裕撰長慶二年二月(金石錄)
蒙泉詩
沈傳師正書寳歴二年四月太和九年宇文鼎詩附
(金石錄)
玉蘂唱和詩
潤州刺史李德裕洪州刺史沈傳師贈荅玉蘂花詩
二首皆傳師書(集古錄目)
惠泉在今荆門軍余貶夷陵道荆門裴回泉上得二
子之詩佳其詞翰遂錄之逮今盖三十年矣(集古錄)
甘露寺李德裕沈傳師唱和詩
在潤州(金石略)
沈傳師遊道林嶽麓寺詩
古嶽麓寺詩沈傳師撰并書題云酬唐侍御姚員外
而二人之詩不見不知為何人也獨此詩以字畫傳
於世而詩亦自佳傳師書非一體此尤放逸可愛也
(集古錄)
長沙之湘西有道林嶽麓二寺名刹也唐沈傳師有
道林詩大字猶掌書於牌藏其寺中常以一小閣貯
之米老元章為微宦時游宦過其下艤舟湘江就寺
主僧借觀一夕張帆攜之遁去僧亟訟於官官為遣
健步追取還世以為口實也政和中上命取詩牌而
内諸禁中亦效道林而刻之石遍賜羣臣然不若道
林舊碑要不失真(鐵圍山叢譚)
惠泉詩
沈傳師書荆門軍(金石略)
嵩高靈勝詩
太和三年尉遲汾書在中嶽廟壁(嵩陽石刻記)
裴度白居易聯句
正書無姓名太和三年十二月(金石錄)
秋日望贊皇山詩
李德裕撰并八分書太和四年八月(金石錄)
李德裕武昌詩
李衛公武昌詩其間謂牛羊具特俎則指牛僧孺楊
嗣復歎夫朋黨之怨至於如此雖一話言間且不能
忘必求詆訾以逞其憾安得公天下而無私好憎之
心哉德裕學優而材勝其操術近正但悁忿少容以
及於祸昔牛崇為隴西主簿羊喜為郡功曹馬文淵
為太守凉州云三牲備具德裕嘗編牛羊日歴皆取
於此(廣川書跋)
桃源詩
劉禹錫撰李某書名缺太和四年(金石錄)
白居易遊濟源詩
正書太和五年九月馮宿詩附(金石錄)
游王屋山詩
白居易正書太和六年十月(金石錄)
白居易撰道士張弘明正書太和六年十月題(復齋碑錄)
八節灘詩并龍門二十韻
白居易撰(訪碑錄)
修香山寺詩三十韻
白居易撰賀拔惎書(訪碑錄)
白居易劉夢得唱和詩
在蘇州(金石略)
李紳法華寺詩
正書太和七年三月(金石錄)
越州刺史李紳撰徐浩書太和八年刻(集古錄目)
太和八年法華寺詩唐越州刺史李紳撰其後自序
題云太和甲寅歲遊寺刻詩於壁詳自序所言似紳
自書然以端州題名較之字體殊不類甲寅太和八
年也(集古錄)
李紳法華寺詩筆老字勁無愧前輩(墨池編)
題仙都觀詩
南卓張次宗作太和八年五月十八日(復齋碑錄)
賈餗謁華嶽廟詩
賈餗撰并書太和六年餗從子琡刻在華嶽(集古錄目)
賈餗謁華嶽廟詩元和元年十月作刻於後周天和
二年華嶽碑之左旁(金石文字記)
遊玄都觀詩
劉禹錫撰并書太和十年(京兆金石錄)
禹廟詩
浙東觀察使越州刺史薛苹詩不著書人名氏苹初
至鎮易禹廟金紫服以冠冕後因祈雨作此詩其和
者鹽鐵轉運崔述等凡十七首(集古錄目)
太和中薛苹唱和詩其間馮宿李定李紳皆唐顯人
靈澈以詩名後世昔人所想見者然詩皆不及苹豈
唱者得於自然和者牽於強作耶(集古錄)
春分投簡陽明洞天詩
元威明白居易撰王璹分書劉蔚篆額太和三年正
月十五日立在越州龍瑞宫(復齋碑錄)
李紳題少林寺詩
正書開成元年(金石錄)
皇甫曙題石佛谷詩
李道夷正書開成元年十月(金石錄)
平泉山居詩
李德裕撰平泉者德裕山居之所也其間多得四方
奇草異木名花怪石而置之因揔為之記其在平泉
及歴守宜春金陵至於為相有平泉詩凡六十七首
同以刻石皆隸書又有臨池搨記凡數十字篆書皆
不著名氏(集古錄目)
讀山居詩見文饒夢寐不忘於平泉而終不得少償
其志者人事固多如此也余聞釋子有云出家是大
丈夫事盖勇决者人之所難也而文饒詩亦云自是
功高臨盡處禍來名滅不由人者誠哉是言也(集古錄)
李貽孫神女廟詩
正書無姓名會昌五年九月(金石錄)
毬場山亭二十詠并序
福州刺史裴次元作大中十年刻(諸道石刻錄)
鄭薰雪霽開溝詩
正書無姓名咸通九年九月(金石錄)鄭黨作在池州
(金石略)
李隲惠山寺詩
詩九首并書咸通十一年五月無錫令孫元恭勒石
(復齋碑錄)
宿惠山寺詩
王武陵朱宿竇羣作咸通十二年九月(金石錄)
唐王武陵序并詩朱宿竇羣和貞元四年遊元和二
年竇羣重遊為記正書咸通十二年七月縣令周邦
弼刊(復齋碑錄)
新剏池臺六詠
裴坦撰正書咸通十一年立刻於聞喜亭記碑隂(復齋
碑錄)
鄭畋謁昇仙太子廟詩
正書無姓名乾符四年(金石錄)
杜鵑花詩二首
張&KR0008;及嶺南節度使劉崇龜唱和杜鵑花詩二首前
監察御史張巖書乾寕元年刻(集古錄目)
寄邊衣等詩
裴說撰僧彦修草書光化四年(京兆金石錄)
阮客舊居詩
縉雲令李陽冰撰并篆書阮客隱者也碑無刻石年
月在縉雲(集古錄目)
李陽冰阮客舊居詩云阮客身何在僊雲洞口横人
間不到處今日此中行阮客者不見其名氏盖縉雲
之隱者也彼以遁俗為高而終以無名於後世可謂
獲其志矣然聖人有所不取也陽冰欲稱其人而不
顯其名字何哉豈阮客見稱於當時而陽冰不慮於
後世耶夫世固有顯聞於一時而冺沒於萬世者矣
顧其道何如也陽冰篆字世傳多矣此磨滅而僅存
尤可惜也(集古錄)
阮客舊居詩篆書無姓名集古錄以為陽冰作今騐
其姓名乃縉雲令李華作非陽冰也其字畫亦不工
盖陽冰肅宗上元間常令縉雲其篆字石刻石尚多
有存者故歐陽公亦誤以此詩為陽冰作耳(金石錄)
冬日陪羣公泛舟詩
謫丹陽功曹掾王瓚撰在瘞鶴銘傍字畫亦同(諸道石刻
錄)
右冬日陪羣公泛舟詩在潤州瘞鶴銘傍其字畫正
同盖一人所書也題謫丹陽功曹掾而不見其名詩
與書皆工然世所罕傳(金石錄)
浮槎寺八紀詩
右浮槎寺八紀詩者自云鴈門僧皎字廣明作詩雖
非工而所載事蹟皆圖經所無可以資博覽浮槎山
在今廬州慎縣其上有泉其味與無錫惠山水相上
下而鴻漸茶經及張又新等水記皆不載嘉祐中李
留後端愿守廬州以其水遺余因為之記其事余甚
愛山泉而浮槎水特佳頗怪前世遺而不錄及得僧
皎紀浮槎八事亦無之乃知物之顯晦有時也(集古錄)
津陽亭詩
鄭蟠津陽亭詩其叙津陽門有亭舊矣疑唐亦有之
但不若漢時備也東漢天子都洛其制度盛麗故典
儀書洛陽二十街街一亭十二城門門一亭津陽為
城門則有亭宜也註云司馬懿征朱然於樊城車駕
送津陽門外元嘉二十五年改開陽門為津陽然則
漢以洛陽宫為名而南朝效之若蟠之言津陽即本
漢之東都(廣川書跋)
隂真人詩
酆都宫隂真人祠刻詩三章唐貞元中刺史李貽孫
書元豐四年轉運判官許安世即祠下盡閱其石謂
此三詩真隂氏作如還丹等皆後人托之乃囑䕫知
州吳師孟書既成送觀中於是盡破䃣其餘石故今世
不得傳余嘗得舊石本然獨存此也真人名長生新
野隂氏本儒生有才貌善著書其學類左元放嘗授
太清神丹故世傳其丹經贊文甚古雅亦異東漢時
人不知嘗為此詩也此詩雖然與漢異不知安世何
所据而知余益知前所毁棄未必皆非長生所述葛
洪曰長生服金液半劑其止世間幾千年然後仙去
殆古強所謂洪亦不省也(廣川書跋)
撫州六詠
陳公遠得戴容州臨川六詠筆畫疏瘦婉麗勁疾不
在唐諸子下然世不以能書名也盖叔倫自以詞學
著聞世少見其書宜其不為人知其後識曰龍沙或
疑叔倫燕人者今考新舊書皆曰豫章或曰其先盖
幽都又戴自宋出無相及也豫章記言章江東岸沙
勢如卧龍狀故叔倫詩曰鄰里龍沙北以沙岸如龍
故云(廣川書跋)
北嶽廟李夐詩
定州司馬李夐恒嶽晨望有懷詩云二儀均四序五
嶽分九州靈造良難識神功匪易酬恒山北臨代秀
㟧東跨幽澒洞鎮河朔嵯峨冠嵩邱禋祠彰舊典壇
廟列平疇古樹侵雲密飛泉界道流從官叨佐理銜
命奉珍羞薦玉申誠效鏘金詎有由郊原照初日林
薄委徂秋塞近風聲厲川長霧氣收他鄉饒感激歸
望切祈求景福如光願私門當復侯右詩在真定
府曲陽縣北嶽廟中廟有唐時大碑五其一韋虚心
文陳懷志書其一張嘉貞文自書其一鄭子春文崔
鐶八分書其一李荃文戴千齡八分書其一劉端文
王知新書行草碑隂及兩旁刻字皆滿其上層為積
土所盖而余至時倉卒求梯不可得止就下方讀之
大率皆貞元至天祐十數朝祭嶽題名亦有宋人刻
字獨此詩在韋碑後文雖不工然予見近代君子搜
剔唐人之詩至於無名氏不知何代人之作皆收而
附之而此灼然不誤者乃不得與斷簡殘編之列又
北嶽廟自大碑之外絶無題詠故特錄焉(金石文字記)
美原神泉詩并序
垂拱四年篆書云雲陽主簿明臺子徐彦伯字光序
裕明子河東尹元凱字棫左司郎中温翁念字敬祖
天官員外郎李通字至遠各詩一首五言十二句其
額題曰大唐裕明子書(金石文字記)
商餘操
唐蘇&KR0008;撰韓擇木八分書&KR0008;友元結隱居教授於商
餘之肥溪&KR0008;為作此辭&KR0008;時為河南令自號中行子
碑不載刻石年月在魯山縣(集古錄目)
東溪亭詩
劔州節度行軍司馬任侗撰序并詩監軍使程山望
等和者九人無書人名字及刻石年月(集古錄目)
南巖亭記并到難篇
李蕃撰不著書人名字滇陽縣南山巖上有石室縣
令侯著因之以立亭故以為名(集古錄目)
夏日登戲馬臺詩
鄭遂文盧僎撰八分書無姓名(金石錄)
李幼卿題琅琊山詩
八分書無姓名柳遂皇甫智詩附(金石錄)
無歲月書跋
椒陵陂詩韋瓘撰正書(金石錄)
楠木歌嚴武撰史俊行書(金石錄)
嚴武題龍日寺西龕石壁詩行書無姓名(金石錄)
郗昂光福寺詩行書無姓名(金石錄)
皇甫湜浯溪詩
沙門湛然題井陘山壁詩正書無姓名(金石錄)
令狐彰華山詩史維則八分書(訪碑錄)
悟真寺五言詩王縉撰(京兆金石錄)
清遠道士詩顔真卿李德裕追和(諸道石刻錄)
高閑書令狐楚詩石本在湖州(寳章待訪錄)
白鶴詩虞世南書(金石略)
霓裳羽衣曲黃旛綽書河中府(金石略)
代宗送令狐彰赴河南詩令狐彰自書西京(金石略)
韓愈谿堂詩牛僧孺鄆州(金石略)
薛南陽春亭詩徐州(金石略)
白蘋亭詩史鎬分書湖州(金石略)
陪封明府遊靈巖瀑布詩康仲熊作睦州(金石略)
惠泉詩宗文鼎書荆門軍(金石略)
南角山詩記集州(金石略)
淮山廟詩張彦遠隸書(墨池編)
獻淮南王兼書情五十韻詩劉權撰儲巏書(墨池編)
鄭餘慶贈無憂王寺大德詩談適書(墨池編)
馮宿遊漆祠廟詩
題鴻臚書堂詩裴處權書
張景佚葉公廟詩
李諒湘中紀行詩
柳宗元八愚詩刻於冉溪石上在永州府城西(古今碑刻
記)
補博城縣令詩
早春陪勅使麻先生祭嶽(缺)守博城縣令馬
我皇盛文物道化□埊先鞭撻走神鬼玉帛禮山川忽
下玄州使來遊紫洞前青羊得處所白鶴(缺)時年虔懇
飛龍記昭彰化鳥篇(缺)風半山水(缺)氣總雲烟光抱昇
中□霞明五色□山横翠微外室在綠潭邊緹幕灰□
□焚林火欲然□光著草樹春色換山泉伊水來何□
嵩巖去幾千山疑小□下&KR1655;是會神仙葉令乘鳬入浮
邱駕鸖旋麻姑幾□歲三見海成田
跋語與金石文字記同見前
又按碑凡大周年者天作□地作埊人作&KR1655;聖作□
年作□月作□亦作&KR0146;日作□授作□初作□此惟
□字無可考疑是應字(求古錄)
六藝之一錄卷八十八
