欽定四庫全書
六藝之一錄卷三百七十五錢唐倪濤撰
歷朝書譜六十五
鑒藏
唐韋述叙書錄
開元十六年五月内出二王真跡及張芝張昶等真
蹟總一百五十卷付集賢院令集字搨進尋且依文
搨兩本進内分賜諸王後屬車駕入都却進真本竟
不果進自太宗貞觀中搜訪王右軍等真跡出御府
金帛重為購賞由是人間古本紛然畢進帝令魏少
師虞永興禇河南等定其真偽右軍之跡凡得真行
二百九十紙装為七十卷草書二千紙装為八十卷
小王及張芝等亦各隨多少勒為卷帙以貞觀字為
印印縫及卷之首尾其草跡又令河南真書小字帖
紙影之其古本亦有是梁隋官本者梁則滿騫徐僧
權沈熾文朱异隋則江總姚察等署記其後太宗又
令魏禇等卷下更署名記其後蘭亭一時相傳云將
入昭陵玄宫長安神龍之際太平安樂公主奏借出
外搨寫樂毅論因此遂失所在開元五年勑陸元悌
魏哲劉懷信等檢校換褾分一卷為兩卷總見在有
八十卷餘並墜失元悌等又割去前代名賢押署之
跡惟以己之名氏代焉上自書開元二字為印以印
記之右軍書凡一百三十卷小王二十八卷張芝張
昶書各一卷右軍真行書唯有黃庭告誓等四卷存
焉蕭令尋奏滑州人家藏右軍扇上真書宣示及小
王行書白騎遂等二卷勅命滑州給驛齎書本赴京
其書扇有貞觀舊褾織成題字奉進上書本留内賜
絹一百疋以遣之竟亦不問得書所由(法書要錄)
唐盧元卿法書錄
晉平南將軍荆州刺史瑯琊王廙字世將書一卷
沈熾文滿騫徐僧權
貞觀十三年十二月十九日起居郎臣禇遂良
司空許州都督趙國公臣無忌
開府儀同三司尚書左僕射太子少師梁國公臣
玄齡
特進尚書右僕射申國公臣士廉
特進鄭國公臣徵
吏部尚書公(逆人侯君集名初同署犯法後揩名尚書字已不似有而暗)
中書令駙馬都尉安德郡開國公臣楊師道
左衛大將軍武陽縣開國公臣李大亮
光禄大夫戶部尚書莒國公臣唐儉
光禄大夫禮部尚書河間郡王臣李恭
刑部尚書彭城縣開國公臣劉德威
兼太常卿扶陽縣開國男臣韋挺
少府監安昌縣開國男臣馮長命
銀青光禄大夫行尚書左丞濟南縣開國男臣康
皎
齊高帝姓蕭氏諱道成字紹伯書一卷
開元五年十一月五日陪戎副尉臣張善慶装
文林郎直祕書省臣王知逸監
宣義郎行左司禦率府錄事參軍臣劉懷信監
宣德郎行左驍衛倉曹參軍臣陸元悌監
承議郎行右金吾衛長史臣魏哲監
右散騎常侍崇文館學士上柱國舒國公臣禇無
量
祕書監侍讀昭文館學士上柱國常山縣開國公
臣馮懷素
開府儀同三司上柱國梁國公臣姚崇
銀青光禄大夫行中書侍郎同中書門下平章事
監修國史上柱國許國公臣蘇頲
銀青光禄大夫守吏部尚書兼侍中監修國史上
柱國廣平郡開國公臣宋璟
右按工部侍郎韋公云貞觀中搜訪王右軍等真蹟
出御府金帛重為購賞人間古本紛然畢集太宗令
魏少師虞永興禇河南等定其真偽右軍之跡凡得
真行二百九十紙装為七十卷草書二千紙装為八
十卷小王張芝等亦合少多勒為卷帙以貞觀字為
印印縫及卷之首尾其草蹟又令河南真書小字帖
紙影之其古本亦有是梁隋官本者梁則滿騫徐僧
權沈熾文朱异隋則江總姚察等署記太宗又令魏
禇等卷下更署名記開元五年勅陸元悌魏哲劉懷
信等檢校換褾分一卷為兩卷總見在有八十卷餘
並墜失元悌等乂割去前代名賢押署以己名氏代
焉上自書開元二字為印記之王右軍書凡一百三
十卷小王二十八卷張芝張昶書一卷徐會稽云太
宗大購圖書内庫有鍾繇張芝張昶王羲之父子書
四百卷及漢魏晉宋齊梁雜跡三百卷貞觀十三年
十二月装成部帙以貞觀字印縫命起居郎禇遂良
排署元卿見建中已後翰林中雜跡用翰林印印縫
茹蘭芳等署名又云貞元十一年正月於都官郎中
竇臮興化宅見王廙書鍾會書各一卷武都公李造
押名又兩卷並古錦褾玉軸每卷十餘人書内一卷
開皇十八年押署有内史薛道衡署名前後所見貞
觀十三年及開元五年書法跋尾題署人名或人數
不同今具如前
建中二年正月二十一日知書樓直官臣劉逸江
賀遂竒等檢校副使掖庭令臣茹蘭芳副使内寺伯
臣宋遊瓌是雜迹卷上錄元和三年四月五日
晉右將軍會稽内史贈金紫光禄大夫瑯琊王羲之
字逸少書一卷四帖
貞觀十四年三月二十三日臣蔡撝装
特進尚書右僕射上柱國申國公臣士廉
特進鄭國公臣徵
逆人侯君集(犯法後揩印)
中書令駙馬都尉安德郡開國公臣楊師道
右屯衛將軍上柱國通川縣開國男臣姜行本
起居郎臣禇遂良
開府儀同三司尚書左僕射太子少師上柱國梁
國公臣玄齡
右前件卷是官庫目錄第三十共四帖都一百六十
一字玳瑁軸古錦褾有貞觀印字及李氏印謹具跋
尾如前元和三年四月六日盧元卿記
唐武平一徐氏法書記
先賢所評子敬之比逸少猶士季之比元常言去之
遠矣故二王之跡歴代寶之梁大同中武帝勅周興
嗣撰千字文使殷鐵石模次羲之之迹以賜八王右
軍之書咸歸梁室屬侯景之亂兵火之後多從湮缺
而西臺諸宫尚積餘寶元帝之死一皆自焚歴周至
隋初并天下大業之始後主頗求其書往往有獻之
者及隋之季王師入秦又於洛陽擒二偽主兩京祕
閣之寶揚都扈從之書皆為我有太宗於右軍之書
特留睿賞貞觀初下詔購求殆盡遺逸萬幾之暇備
加執玩蘭亭樂毅尤聞寶重嘗令搨書人湯普徹等
搨蘭亭賜梁公房玄齡已下八人普徹竊搨以出故
在外傳之及太宗宴駕本入玄宫至高宗又勑馮承
素諸葛貞搨樂毅論及雜帖數本賜長孫無忌等六
人在外方有洎大聖天后御極也尤為寶嗇平一齠
齔之歲見育宫中切覩先后閱法書數軸將搨以賜
藩邸時見宫人出六十餘函於億歲殿曝之多装以
鏤牙軸紫羅褾云是太宗時所装其中有故青綾褾
玳瑁軸者云是梁朝舊跡褾首各題篇目行字等數
章草書多於其側帖以真字楷書每函可二十餘卷
别有一小函可有十餘卷於所記憶者是扇書樂毅
告誓黃庭當時私訪所主女學問其函出盡否答云
尚有未知幾許至中宗神龍中貴戚寵盛宫禁不嚴
御府之珍多入私室先盡金璧次及書法嬪主之家
因此擅出或有報安樂公主者主於内出二十餘函
駙馬武延秀久踐敵庭無功於此徒聞二王之跡強
學寶重乃呼薛稷鄭愔及平一評其善惡諸人隨事
答稱為上者登時去牙軸紫褾易以漆軸黃麻紙褾
題云特健樂云是番語其書合作者時有太宗御筆
於後題之歎其雄逸太平公主聞之遽於内取數函
及樂毅等小函以歸延秀之死側聞睿宗命薛稷擇
而進之薛竊留佳者十數軸薛之敗也為簿錄官所
盜平一任郴州日與太平子薛崇胤堂兄崇允連官
說太平之敗崇徹懷樂毅等七軸請崇允託其叔駙
馬璥貽岐王以求免戾此書因歸邸第崇徹弟崇簡
娶梁宣王女主家王室之書亦為其所有後獲罪謫
五溪書歸御府而朝士大夫亦往往有之豫州刺史
東海徐公嶠之季子浩並有獻之之妙待詔金門家
多法書見託斯題其篇目行字列之如後詹事張廷
珪之家抑其次也
唐徐浩古蹟記
自伏羲畫八卦史籀造籀文李斯作篆書程邈起隸
法王次仲為八分體漢章帝始為章草名厥後流傳
工能間出史籀石鼓文崔子玉篆吕望張衡碑李斯
嶧山會稽山碑蔡邕鴻都三體石經八分西岳光和
殷華馮敦等數碑并伯喈章草並為曠絶及張芝章
草鍾繇正楷時莫其先衛瓘索靖章草王羲之真行
章草桓玄草謝安王獻之羊欣王僧虔孔琳之薄紹
之真行草永禪師蕭子雲真草虞世南歐陽詢禇遂
良果師述師真行草陸柬之臨書臣先祖故益州九
隴縣尉贈吏部侍郎師道臣先考故洺州刺史贈左
常侍嶠之真行草皆名冠古今無與為比齊梁以後
傳祕此書跋尾徐僧權唐懷充姚懷珍滿騫朱异等
署名太宗皇帝肇開帝業大購圖書寶於内庫鍾繇
張芝芝弟昶王羲之父子書四百卷及漢魏晉宋齊
梁雜迹三百卷貞觀十三年十二月装成部帙以貞
觀字印印縫命起居郎臣禇遂良排署如後
司空許州都督趙國公臣無忌
開府儀同三司尚書左僕射太子少師梁國公臣
玄齡
特進尚書左僕射申國公臣士廉
特進鄭國公臣徵
逆人侯君集初同署犯法後揩印
中書令駙馬都尉安德郡開國公臣楊師道
左衛大將軍武陽縣開國公臣李大亮
光禄大夫禮部尚書河間王臣孝恭
光禄大夫民部尚書莒國公臣唐儉
兼太常卿扶陽縣開國男臣韋挺
從十三年書更不出外人莫見直至大足中則天太
后賞納言狄仁傑能書仁傑云臣自幼以來不見好
本只率愚性何由得能則天乃内出二王真迹二十
卷遣五品中使示諸宰相看訖表謝登時將入至中
宗時中書令宗楚客奏事承恩乃乞大小二王真蹟
勅賜二十卷大小各十軸楚客遂装作十二扇屏風
以禇遂良閒居賦枯樹賦為脚因大人貴要張以示
之時薛稷崔湜盧藏用廢食歎美不復宴樂安樂公
主壻武延秀在坐歸以告公主曰主言承恩未為富
貴適過宗令别得賜書一席觀之輟餐忘食及明謁
見頗有怨言帝令開緘傾庫悉與之延秀復會賓客
舉櫃令看分散朝廷無復寶惜太平公主取五帙五
十卷别造胡書四字印縫宰相各三十卷將軍駙馬
各十卷自此内庫真蹟散落諸家太平公主愛樂毅
論以織成袋盛置作箱裹及籍沒後有咸陽老嫗竊
舉䄂中縣吏尋覺遽而奔趁嫗乃驚懼投之竈下香
聞數里不可復得天寶中臣充使訪圖書有商胡穆
聿在書行販古跡往往以織成褾軸得好圖書臣奏
集賢令求書畫玄宗開元五年十一月五日收綴大
小二王真迹得一百五十八卷大王正書三卷(黃庭經第
一畫贊第二告誓第三臣以為畫贊是偽迹不近真)行書一百五卷(並不著名姓帖)草
書一百五十卷(以前得君書第一)小王書都三十卷正書兩
卷(論語一卷并注一卷寫成為第一)
跋尾排署如後
右散騎常侍崇文館學士舒國公臣禇無量
祕書監兼侍讀昭文館學士上柱國常山縣公臣
馬懷素
開府儀同三司上柱國梁國公臣姚崇
銀青光禄大夫行中書侍郎同中書門下平章事
監修國史上柱國許國公臣頲
銀青光禄大夫守吏部尚書兼侍中監修國史上
柱國廣平郡開國公臣璟
至十七年出付集賢院搨二十本賜皇太子諸王學
十九年收入内十八年十二月二十八日尚書左丞
相集賢大學士燕國公張說薨明年二月以中書令
蕭嵩為大學士令訪二王書乃於滑州司法路琦家
得羲之正書扇書一卷是貞觀十五年五月五日揚州太
都督駙馬都尉安德郡開國公臣楊師道進其褾是
碧地織成褾頭一行闊一寸黃色織成云晉右將軍
王羲之正書卷第四兼小王行書三紙非常合作亦
既進奉賜路琦絹二百疋蕭嵩二百疋其書還出令
集賢院搨賜太子以下及潼關失守内庫法書皆散
失初收城後臣又充使搜訪圖書收獲二王書二百
餘卷訪黃庭經真蹟或云張通儒將向幽州莫知去
處侍御史集賢直學士史惟則奉使晉州推事所在
博訪書畫懸爵賞待之時趙城倉督隠沒公貨極多
推案承伏遂云有好書欲請贖罪惟則索看遂出扇
書告誓等四卷并二王真蹟四卷問其得處云禄山
下將過向太原停於倉督家三月餘日某乙祇供稱
意有懷悦之心乃留此書相贈惟則將至闕下肅宗
賜絹百疋擢授本縣尉臣從中書舍人兼尚書右丞
集賢學士副知院事改國子祭酒尋黜廬州長史承
前偽迹臣所棄者盡被收買皆獲官賞不復簡退人
莫知之及吐蕃入寇圖籍無遺往往市㕓時有真迹
代無鑒者詐偽莫分臣今暮年心惛眼暗恐先朝露
敢舉所知其别書人謹錄如右前試國子司業兼太
原縣令竇蒙蒙弟檢校戶部員外郎宋汴節度參謀
竇臮並久遊翰苑皆好圖書辨偽知真無出其右臣
長男璹臣自教授幼勤學書在於真行頗知筆法使
定古迹亦勝常人其餘士庶之間應有精别之者臣
所未見非欲自媒天高聽卑伏希俯察建中四年三
月日
唐張懷瓘二王等書錄
夫翰墨之美多以身後騰聲二王之書當世見貴獻
之嘗與簡文帝十紙題最後云下官此書甚合作願
聊存之此書為桓玄所寶玄愛重二王不能釋手乃
選縑素及紙書正行之尤美者各為一帙常置左右及
南奔雖甚狼狽猶以自隨及將敗並投于江晉代装
書真草渾雜背紙皺起范曄装治微為小勝宋孝武
又使徐爰治護十紙為一卷明帝科簡舊秘並遣使
三吳鳩集散佚詔虞和巢尚之徐希秀孫奉伯等更
加編次咸以二丈為度二王縑素書珊瑚軸二帙二
十四卷紙書金軸二帙二十四卷又紙書玳瑁軸五
帙五十卷並金題玉躞織成帶又扇書二卷又紙書
飛白章草二帙十五卷並旃檀軸又紙書戲字一帙
十二卷並書之冠冕也自此以下别有二品書凡五
十二帙五百二十卷並旃檀軸其新購獲者為六帙
一百二十卷既經喪亂多所遺失齊高帝朝書府古
跡惟有十二帙以示王僧虔仍更就求能者之迹僧
虔以帙中所無者得張芝索靖衛伯儒吳大皇帝景
帝歸命侯王導王洽王珉張翼桓玄等十卷其與帙
中所同者王恬王珣王凝之王徽之王允之並奏入
祕閣梁武帝尤好圖書搜訪天下大有所獲以舊装
堅強字有損壊天監中勅朱异徐僧權唐懷允姚懷
珍沈熾文㭊而装之更加題檢二王書大凡七十八
帙七百六十七卷並珊瑚軸織成帶金題玉躞侯景
簒逆藏在書府平侯景後王僧辯搜括並送江陵承
聖末魏師襲荆州城䧟元帝將降其夜乃聚古今圖
書十四萬卷并大小二王遺迹遣後閣舍人高善寶
焚之吳越寶劒並將斫柱乃歎曰蕭世誠遂至於此
文武之道今夜窮乎歴代祕寶並為煨燼矣周將于
謹普六茹忠等捃拾遺逸凡四千卷將歸長安大業
末煬帝幸江都祕府圖書多將從行中道船没大半
淪棄其間得存所餘無幾弑逆之後並歸宇文化及
至遼城為竇建德所破並皆亡失留東都者後入王
世充世充平始歸天府貞觀十三年勅購求右軍書
並貴價酬之四方妙蹟靡不畢至勅起居郎禇遂良
校書郎王知敬等於玄武門西長波門外科簡内出
右軍書相共參校令典儀王行真装之梁朝舊装紙
見存者但裁剪而已右軍書大凡二千二百九十紙
装為十三帙一百二十八卷真書五十紙一帙八卷
隨本長短為度行書二百四十紙四帙四十卷四尺
為度草書二千紙八帙八十卷以一丈二尺為度並
金鏤雜寶装軸織成帙其書每縫皆用小印印之其
文曰貞觀大令書不之購也天府之内僅有存焉古
之名書歷代帝王莫不珍貴齊宋以前大有散失及
梁武帝鳩集所獲尚不可勝數並珊瑚軸織成帙金
題玉躞二王書大凡一萬五千紙元帝狂悖焚燒將
盡文皇帝盡價購求天下畢至大王真書惟得五十
紙行書二百四十紙草書二千紙並以金寶装飾今
天府所有真書不滿十紙行書數十紙草書數百紙
共有二百一十八卷張芝一卷張昶一卷並旃檀軸
錦褾而已既所不尚散在人間或有進獻多堆於翰
林雜書中玉石混居薰蕕同器然書惟不易不以寳
之則工棄之則拙豈徒書也人亦如之用舍行藏言
行之間不可玷缺亦猶蘭桂雖在幽隱不以無人知
而不芳也往在翰林中見古鐘二枚高二尺圍尺餘
上有古文三百許字記夏禹功績字皆紫磨金鈿光
彩射人似大篆而神彩驚人非其時不敢聞奏然棄
於泥土中久與瓦礫同也然濫吹之事其來久矣且
如張翼及僧惠式效右軍時人不能辨近有釋智永
臨寫草帖幾欲亂真至如宋朝多學大令其康昕王
僧虔薄紹之羊欣等亦欲混其臭味是以二王書中
多有偽迹好事所蓄尤宜精審儻所寶同乎燕石翻
為有識所嗤也乾元三年五月日
方密之通雅裝治
粘葉謂之蝴蝶裝王原叔云書册粘葉為上縫繢歲
久斷絶張子賢言宋宣獻令家錄作粘法予舊見三館
書黃本白本皆粘葉上下欄界出於紙葉孫莘老錢穆
父亦如此孟竒言秘閣宋版書如試錄謂之蝴蝶裝王
古心筆錄有老僧永光言藏經接縫用楮汁飛麫白岌
糊則堅如膠漆造澄心紙亦用芨糊
潢治者裝潢也岐王範傳圖書湮放募訪稍出長安
初張易之奏潢治乃使摹肖竊其真藏于家歐陽修言
秘閣初為太宗藏書之府并以黃綾裝潢謂之太清本
潢猶池也外加緣則内為池裝成卷册謂之裝潢潢(去聲)
即表背也唐告用色皆綾白背綾隋正御書皆裝翦華
綺寶軸錦標必已有其法矣能改齋漫錄曰俗以羅列
于前謂之裝潢子自唐已有此語程泰之曰廣韻潢匠
引釋名曰染書也唐六典崇文館有裝潢匠五人秘書
省有熟紙匠裝潢匠十人王氏談錄言公好永禪師書
手自褫褙即裝潢也今曰裱褙元美引賈思勰裝潢法
浸蘖汁入潢其紙減白便是呼裱褙為裝潢盖為馬大
年所誤然相沿久矣九成言裱褙十三科眉公曰裝潢
之佳自范曄始陸放翁跋漢隸言游伯謩親裝標又云
装褫白蓮圖癸辛雜識有内府裝褫分科格式有粘裁
摺界染古等又言闌道標合
卷軸引首後以綾貼褚曰贉用修言有樓臺錦贉蠲
紙贉樗蒲錦贉唐人曰玉池緯略言宣和殿畫磹卷即
贉也陶九成言贉卷紙有夾背蠲鸞綾引首裱裡籖牙
方拱疊勝八&KR0008;暈諸錦周密記莊宗古裱書畫有球路
柿紅龜背衲錦玉龍簮頂軸檀香稈鈿匣盛
燕尾袠褾也武帝紀注封禪金策玉函金泥玉檢謂
以玉為檢束也一曰俗謂燕尾今世書袠簽公孫瓚傳
皂囊施檢注曰今俗謂之排公紹曰又今俗謂文書稿
為檢子以此觀之則自今手卷書套外之幐頭簽徐鉉
所言書函之蓋或同名耳今避御諱以簡字代之或省
畫作撿大約古之檢乃匣也後借以指束卷帶頭之小
褉或曰躞或曰籖即簽也而裁紙絹為書面題條亦謂
之籖其曰燕尾者蓋畫上之標帶也
負袠袠猶帙也或謂之沓黃長睿以為書㨭升菴以為
縚隋志曰光武篤好文雅明章繼軌四方鴻生鉅儒
負袠自遠而至華佗别傳佗以線為書袠楊厚傳祖春
卿命子統曰吾綈袠中有秘記晉中興書曰傳玄盛書
有青縑袠布袠絹袠梁昭明有詠書帙詩六書故以為
施鞶袠又作帙即一字直一切隋正御書皆裝翦華綺
唐四庫皆有軸帶帙籖袠猶幐也書衣也今世謂之套
殼東觀餘論楊凝式賽過珊瑚樹一帖寫洛中僧房書
㨭上即書襻也避暑錄話宴元獻不棄一紙千百為沓
諾皋記筆錔即筆套也宋志金輅有金鍍銅套筒始見
於此可知今曰套古曰沓一聲轉耳凡夫謂礲大長谷
也俗誤以大長二字合為套升菴引元稹從騎愛奴絲
布衫臂鷹小兒雲錦韜羣臣利巳安僭差天子臨軒空
憫悼又徐幹七喻縣明珠于長韜亦音套智按大射設
決朱極三鄭玄注韜指也而詩童子佩韘注玄又云韘
之言沓所以樞沓手指此知沓聲近套或借用縚升菴
未考及此故著之阮氏七錄以五卷為一帙其制見此
金題書籖也海岳書史云隋唐藏書皆金題玉躞智
按梁虞和論書表有金題玉躞織成帶注金題押頭也
猶今書面籖題也玉躞言帶頭小褉或以牙玉為之王
筠詩靈圖白玉檢寳冊黃金題研北雜志張伯雨藏智永
月儀獻歲神品上上後有明昌七印泥金題籖今在梁
溪倪元鎮家月儀索靖所書帖名董逌曾跋之
凡言軸帶者皆卷也陸澄謂王儉曰君雖一覽便諳
然見卷軸未必多僕隋煬帝秘閣書上品紅琉璃軸中
品紺琉璃軸下品漆軸唐集賢院書會要注記隋舊事
用廣陵麻紙寫作蕭子雲體赤軸綺帶舊經籍志開元時
甲乙丙丁四部書各自為一庫皆以益州麻紙寫經庫
鈿白牙軸黃帶紅牙籖史庫鈿青牙軸縹帶綠牙籖子
庫雕紫檀軸紫帶碧牙籖集庫綠牙軸朱帶白牙籖可
謂綠字金版之麗矣鄴侯架亦分四色牙籖文選注劉
歆七略曰尚書有青絲偏目錄亦謂軸帶帙籖也宋武
入關收符姚書赤軸青紙
跋尾書卷尾也卷前謂之序卷後謂之跋亦謂之書
後褚無量上言貞觀御書皆宰相書尾臣位卑請與宰
相聯名跋尾不從
六藝之一錄卷三百七十五
