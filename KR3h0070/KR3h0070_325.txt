欽定四庫全書
六藝之一錄卷三百六十七錢唐倪濤撰
歴朝書譜
明
文徵明
文徵明名璧以字行更字徵仲長洲人以世本衡山號衡山居士貢至京師授翰林待詔少拙於書刻意臨學亦規模宋元既悟筆意遂悉棄去專法晉唐其小楷雖自黃庭樂毅中来而温純精絶虞禇而下弗論也隸書法鍾繇獨步一世生平雅慕趙文敏公每事多師之論者謂詩文書畫雖與趙同而出處純正若或過之(文嘉行略)
徵明初游郡學時學官以嚴厲約束諸生辨色而入張燈乃散諸生皆飲噱嘯歌壺奕消晷徵明獨臨寫千文日以十本為率書遂大進(吾學編)
公於書未嘗苟且或答人簡札少不當意必再三易
之不厭故愈老而愈益精妙有細入豪髮者或勸其
草次應酬曰吾以此自娛非為人也李文正公東陽
以篆自負及見公隸曰吾之篆文生之隸蔑以加矣(黃佐衡山文公墓誌銘)
徵仲常自負隸法則不讓古人而歉於篆然余得其
千文一本亦在吳興堂廡也(藝苑巵言)
文太史自書所作七言律皆閒窗日課乃爾端謹如
對客揮毫不以耗氣應想見前軰風流(書畫眼)
待詔小楷行草深得智永筆法大書倣涪翁尤佳評
者云如風舞瓊花泉鳴竹澗(書史會要)
文太史書老子傳跋楷書徵仲書赤壁賦并跋
衡山書拙政園記并詩卷文衡山今日歌行草
文徵仲題詠遺蹟文待詔書十美詩卷文内翰
諸絶句文徵仲三題吉祥庵卷衡山詞蹟文
徵仲書温州府君詩集二册楷書文徵明四體千
文卷文待詔書古本水滸傳全部小楷書文徵
仲與貫泉札行楷書文待詔與東洋札行楷書
文衡山致仕詩帖行草書(式古堂書畫彙考)
文待詔小楷周召二南詩二王目錄
文待詔後先書周召二南中字誼之類詁者及臨江
二王帖目錄中之有元章長睿考訂語者皆作蝇頭
小楷精工之甚第毛詩全傳當更有數百千條二王
帖當更有大令而今不知落何所矣待詔此書在正
德己卯業五十歲而矻矻作老蠧魚不休當是通德
里翁張烏巾合作一人前輩用力精乃爾真使人慨
羡(弇州續槀)
衡山先生初名璧時作小楷多偏鋒太露芒穎年九
十時猶作蝇頭書人以為仙然行筆未免澀強其最
稱合作者以字行後五六十時也是書三紙據其孫
上林君肇祉所跋俱正德十四年書正先生盛年之
作然二南䟽體匾而尚作尖筆猶帶少年之意二王
帖目錄釋則純用正鋒微加豐肉又時吐拙意余生
平所見先生楷書未有竒古如此者盖是書雖為槀
草而實刻意學古兼有逸少元常之趣未可以二南
䟽同年而語也右軍蘭亭記叙亦是醉後属藁此豈
先生神来時筆邪是卷已分授兒子駰暇日取視復
為識於紙後駰雅好楷隸即此便是指南毋他求也
(王奉常集)
文衡山楷書原道
盖世懋年甫十有七而見文先生先生謬謂竒穎而
愛之因手寫是箋為贈紙尾所呼季美盖先君初命
字也已復改稱今字云嘉靖戊午年世懋舉北畿先
生猶在人間笑指賢書曰此子果如余所料邪己未
舉南宫而先生已仙逝矣寳惜此册盖終身不去目
焉嘗為懷舊詩云總角謁大賢握手呼小友盖紀實
也萬歷丁亥冬十二月世懋以南奉常歸養疴小圃
再閱此册恍然卅餘年事矣恐後見者不知季美何
人病中手題以志弱齡之遇云(王奉常集)
文待詔書進學解
史稱昌黎為進學解執政憐而竒之遂以省郎知制
誥令昌黎今日出此文三日内不得回首望春明門
鴟吻矣然此文雖跌宕終不能如東方子雲雅質而
饒古意文待詔書法出聖教序亦然(弇州山人稾)
文待詔書杜陽編
蘇鶚杜陽編乃郭子横洞冥王子年拾遺之類而自
詭勝之以其頗雜時事也文待詔小時以精楷錄之
無一筆失法度昔人稱孟蜀王仁鍇好手錄書至數
千卷卷皆白藤紙細書極為端好每候朝回於檐子
上得一二番若待詔與仁鍇真可謂篤好書者也苐
公以誠實心信侈誕事以精謹筆書狂肆語大若相
反者聊識於後(弇州續藁)
文徵仲書楊南峰墓誌(題跋已見九十三卷)
文徵仲書華氏義田記
華從龍先生此舉是范氏家法應德此記宋文之有
致者徵仲此書漢隸之有鋒者聊為存之(弇州山人槀)
文衡山草書卷
文内翰衡山書體姿媚至其鋒藏處亦遒勁此卷為
馮山人書前後凡兩筆盡一卷山人從内翰學書及
門久故所得書蹟為多苐觀者謂卷中後一筆結體
小異遂定以筆力衰壮不同不知内翰晩年多作山
谷體筆意少縱盖書家游戱翰墨間用拙筆寫變體
類如此昔人謂崔白畫好處幾到古人不用心處觀
者殆未可輕於置評也(陸樹聲學士題跋)
文太史三體書
蘇文忠書錢唐伎女諸絶句真蹟字頗小文太史特
以意臨寫不拘拘形似而古健遒偉隠然為眉山傳
神抵掌老優當自色恧後三體書擬豫章尤妙唯作
米家筆差不似耳昔人謂右軍臨摹宣示勝於自運
又云筆禿千管墨磨萬定不作張芝作索靖信然信
然(弇州山人藁)
文徵仲書赤壁賦
文太史書前後赤壁在烏絲黃宋箋上盡楷法之妙
休承為補兩番云作於歸来堂覺逸氣横溢毫端可
稱珠聯璧合(珊瑚網)
文衡山今日歌
今日復今日今日何其少今日又不滿此事何時了
人生百年幾今日今日不為真可惜若言姑待明朝
至明朝又有明朝事為君敬誦今日詩努力請從今
日始徵明余就塾師時先君以此詩掛齋壁余雖
不敢不努力然下劣徒虛今日耳崇禎改元歲淵兒
習業藤花閣余偶簡得前軸仍懸昔年故處為兒師
高公玄和之云明日復明日明日何其多明日待明
日萬事成蹉跎世人皆被明日累明日無窮老將至
晨昏滚滚水東流古今悠悠日西墜百年明日復幾
何請君聽我明日歌讀之益深余明日之感也(珊瑚網)
文太史四體千文卷
先太史平日喜書千文散在人間者不下千本然皆
行草為多楷書已僅見而隸古小篆至少求四體彙
成一卷無纖毫遺恨如此卷者吾見亦罕矣為世至
寳奚俟述讃仲孫元發拜手書(式古堂書畫彙攷)
衡翁書千字文傳吳下者甚多然篆本則絶少至於
四體備於一卷則余之所僅見者也考其年皆八十
以上老目細書尤甚囏得寳之寳之辛酉二月哉生
明陳鎏識
王世貞跋文待詔歐體千文(已下俱見前)
錢允治跋文衡山千文
王世貞跋文待詔四體千文
文奎
文奎字徵靜(徵明兄)後以字行别字靜伯有田在陽城
沙湖之間因號䨇湖居士讀書善筆札聰明彊解逹
於事理平生氣義自勝不為貴勢詘折(甫田集)
文彭
文彭字夀承號三橋待詔徵明子也少承家學善真
行草書尤工草隸咄咄逼其父以諸生久次貢授秀
水訓導擢國子助教於南京(王世貞吳中往哲像贊)
先生字學鍾王後效懷素晩年則全學過庭而尤精
於篆隸索書者接踵不斷往太史翁以書名當代然
有時不樂書雖權貴人不敢強先生手不停揮求者
無不當意(許穀文國博墓誌銘)
文彭篆分真行草並佳體體有法並自成家不蹈父
跡才似勝之工力遠不及父(詹氏小辨)
文夀承詩帖諸蹟文三橋與中山札行草書夀
承與高陽札行書文三橋與墨林十九札行草書
文夀承與叔寳札行草書文三橋詩經札行草
書(式古堂書畫彙攷)
文夀承隸書卷
漢唐人隸法結撰古特宋則整矣文氏父子稍稍以
秀美出之幾似宋書元畫顧揆之兩家抑亦眉山雲
林之選也夀承曾掌故吾郡其書流傳頗多此卷聞
入一俗子手且覆醬瓿得藎卿見而寳之應是夀承
有靈耳(鈃園集)
文嘉
文嘉字休承彭之弟也其書不能如兄工而畫得待
詔一體以諸生久次貢授烏程訓導擢和州學正(王世
貞吳中往哲像贊)
嘉小楷輕清勁爽宛如瘦鶴稍大便疎散不結束徑
寸行書亦然皆不逮父(詹氏小辨)
文文水書澄心窩銘文休承詩草文外翰書松
壑虎嘯詩文休承與東浦札行書(式古堂書畫彙攷)
文休承書後十九首
昔聞祝京兆欲有所貸文休承故置繭紙室中京兆
喜為書古詩十九首大獲聲價世以休承譎得此書為
秇苑一謔然余以為京兆書雖佳欲與此詩旗鼓相
當湏令右軍父子復生耳休承晩年書竒進幾不减
京兆而為子鱗書後十九首亦尠愧色于鱗吾故人
九原有知當不平吾語然可與士衡並驅爭長終隔
兩漢一塵世自有公論在王孫當以為何如(王奉常集)
沈周
沈周字啓南世稱之曰石田先生家長洲之相城里
景泰間已有重名汪郡守滸欲舉應賢良不果王端
毅廵撫南畿尤重之一時名人皆折節内交後學好
事者日造其廬而請焉書法涪翁遒勁竒倔(震澤集)
沈啓南謝祝希哲詩卷沈石田贈楊子詩帖啓
南中秋月詩沈啓南看花吟行草石田書諸歌
行卷沈啓南五言律詩牋石田書七言律諸作
石田先生尋芳詩行書沈啓南雜題絶句沈
石田詞蹟石田沙彌說偈沈石田與徵明札
沈啓南與少宰札行楷書沈石田夀張保州詩帖
行楷書(式古堂書畫彙攷)
沈石田滿城風雨近重陽詩
滿城風雨近重陽寂寂寥寥破草堂彭澤花枝待晴
把雲安麯米帶生嘗梳頭髮應吾年白潤屋金從别
姓黃漸與潘郎續遺句沈郎瘦不似潘郎沈周為
冷菴先生作
滿城風雨近重陽車轍何人顧草堂此日衣成聊自
授明朝酒熟共誰嘗秋深澤國蓴空紫霜落洞庭柑
未黃底怪白頭甘寂寞子雲曾是校書郎徵明奉
次
石田先生尋芳詩長幅
先荆翁最喜此幅嘗歲朝懸霞閣設梅蘭水仙於商
彛周鬲間古翠新香作供不以題墓有嫌也又有啓
南題磨詩在扇上余嘗憶其中聯兩象合来分動静
一心存處得中庸理趣盎然故尋芳行樂無礙生死
深有契於先子耳(珊瑚網)
唐寅
唐寅字伯虎更字子畏吳人戊午試應天府錄為第
一人往會試時有冨子載與俱北既入試有仇冨子
者抨於朝言與主司有私并連子畏黜掾於浙藩歸
心佛氏自號六如治圃舍北桃花塢日般飲其中(祝允
明唐子畏墓誌)
伯虎書入吳興堂廡差薄弱耳(弇州山人槀)
唐伯虎詩蹟唐六如嘆世詞八闋唐六如雨花
臺詩帖行楷書唐子畏醉璚香詞帖行楷書(式古堂書
畫彙攷)
唐六如書嘆世詞八闋王錫爵和
弇州評子畏書軟熟亦不惡此紙更稜峭可異乃子
畏自稱江南第一風流才子又曰普救寺婚姻案主
者而太原相業偉如生平不二色何嘆世詞相唱和
至此兒淵云唐觧元狂者也王文肅獧者也狂獧迹
異而心同宜其相契合乎然子畏作風態以遠宸濠
未嘗不介然自守耳至詞調率意縱横有如巵言伯
虎其乞兒唱蓮花落時亦復玉樓金埒故復不惡(珊瑚網)
祝允明
祝允明字希哲(號枝山)長洲人徐有貞外孫也生而右
手枝指因自號枝指生以舉人授興寧令稍遷應天
府通判亡何乞歸其書出入晉魏晩益竒縦為國朝
第一(吾學編)
希哲書學精工自急就以逮虞趙上下數千年變體
無不得其結搆若羲獻真行懷素狂草尤臻筆妙(顧璘
國寳新編)
京兆楷法自元常二王永師秘監率更河南吳興行
草則大令永師河南狂素顛旭北海眉山豫章襄陽
靡不臨寫工絶晩節變化出入不可端倪風骨爛漫
天真縦逸直足上配吳興他所不論也(書史會要)
祝先生天資卓越臨池之工指與心應腕與筆應故
其所學㒺不逼真即草草數行亦必動符軌則(錢允治少
室先生槀)
祝京兆在山記行書枝山文選書後枝山書怪
語錄祝希哲書月賦卷草書枝山書偕美賦倂
序祝希哲懷知詩帖急就小行草枝山書古詩
帖楷書祝京兆書聞絃詩枝山詩草祝京兆
詞蹟祝枝山臨黃庭經册祝希哲臨黃庭經并
記祝枝山書莊子逍遥游行書祝京兆書離騷
九歌并孔雀東南飛二卷希哲書草堂詩餘全部
小楷書希哲書秋軒賦楷書祝枝山吳中勝景
詩行書祝希哲書千文祝枝山書東坡記遊卷
楷書祝枝山中酒札行書祝希哲與秋田札草
書枝指生與子行札草書祝枝山與在野札草
書祝京兆書五言排律帖楷書枝指生書宋人
品詩韻語卷楷書祝京兆書陶靖節田居詩并題
行草書(式古堂書畫彙攷)
枝山文選書後
文選自隋唐以来莫不習之余昔遊南都求監本率
多漏缺不可讀偶閱書肆獲部之半亦非全書也其
後赴試京師今少宰洞庭王公出其前帙見示儼然
合璧遂留而成之孔周何從得此精好倍余所藏好
學之篤又有好書濟其求宜有以慶賞楊循吉跋
枝山書怪語錄
自古才士無不喜怪者是編乃祝希哲所輯昔嘗於
張士魯舟中閒坐閱之不覺終帙此日士魯索跋偶
盡一二紙始憶舊讀長夏無事即六經諸子豈能與
此等書争勝哉癸夘立秋日夢禎識
卷末有守溪太傅筆記正德間異聞二則為墨林項
氏所珍後歸吳功甫太學名顯科者功甫去世又歸
之愛荆府君時得陸象玄作宣和装極精工友輩欲
出重價購求愚父子莫許也萬歷壬子秋余應試留
都得祝子辠知錄附志怪五卷乃曾孫化甫所鐫云
尚有續編失去而余家竟獲之可稱合璧也先生前
叙以語怪雖不若語常之為益然幽詭之物固宇宙
之不能無而變異之事亦非人尋常念慮所及今苟
得其實而記之則卒然之頃而逄其物值其事者固
知所以趨避所以勸懲是己不為無益矣今余既資
先生記載之益復鍳先生楷法之妙欣幸何如苐未
及與全錄鋟行為欠事每不去心耳
祝希哲書月賦卷
吾鄉前輩書家稱武功伯徐公次為太僕少卿李公
李楷法師歐顔而徐草書出於顛素枝山先生武功
外孫太僕之壻也早歲楷法精謹實師婦翁而草法
奔放出於外父盖兼二父之美而自成一家者也李
公嘗為余言祝壻書筆嚴整而少姿態盖不及見晩
年之作耳昔人評張長史書驚蛇入草飛鳥出林而
郎官壁記乃反嚴整世固無有能草書而不能正書
者因觀九疇所藏枝山月賦為拈出之徵明題
祝京兆書法當時無輩而或者評其不出正鋒盖謂
此老目視短不能懸筆運肘耳此卷藏毛氏不克見
嘗見其刻本細騐于點畫間皆正鋒也丙寅冬獲觀
手蹟竊謂所鍳不謬因識其末周天球題
希逸此賦真江左琳琅一時膾炙人口然不無穉語
希哲生書法波靡時乃能用素師&KR0655;手腕参以䨇井
逸趣超千載而上之尤可貴也余嘗謂希哲如王謝
門中佳子弟雖偃蹇縱逸而不使人憎跳盪健闘如
祭將軍而有雅歌投壺風味識者以為知言此卷為
故毛光祿書光祿嘗刻之石而其家貿以供何潁考
兩日費今年春與張中丞肖甫閱之時陸叔平在坐
曰此贋本也真蹟在故毛光祿所余笑謂叔平曰子
知光祿之有此賦而不知此賦之不為光祿也耶叔
平悟乃諦視之而笑嗟乎人閱物物亦能閱人聊以
寓吾一時目而已萬歷癸酉秋日王世貞題
枝山書偕美賦
枝山翁書為當代第一然質性豪爽不耐拘檢故其
作書多狂草大幀至扵小楷則僅一見之此卷結構
精密而筆力矯健微測其裏似從衞夫人發源真不
愧逸少矣嘉靖辛夘春三月六日王寵
此卷前繪錦叢坐仙童小影如慧月天人坐花隂翠
茵凭石几含毫構思一侍兒跽向磨墨紅&KR0655;倒點綠
莎設色濃豔而無欵後見大軸白描黃金吾像枝山
書傳其上售者云像亦枝山筆也余時匆匆在舟不
及細閱復見枝山書異犬記即作墨犬於下宛然吠
走則静娥之真或先生所寫
祝希哲懷知詩帖
歲寒十人顧明府榮夫錢太常元抑王文學
履吉葛隐君汝敬湯徵君文守謝處士元
和表弟蒋允暉施侍御聘之朱提刑升之
張秀才天賦
先露八人吳文定公王文恪公韓尚書沈
周先生本郡使君南海林公陸冡宰朱孝
廉性甫朱文學尭民
此京兆祝先生所書懷知詩深得鍾王筆法然停雲
之思出自心腑之真前輩風流豈特詞翰間已也門
人黃姬水敬識
枝山詩草
本朝法書首推希哲其狂草有不可以素旭擬者項
又新嘗過余煑霜鱸夜話索所藏扇册展玩見祝書
身在雲西一首運筆如烟雲變幻莫測越明又新復
過余云思竟夕得之矣出手錄片紙對之相與撫掌
呌絶又先君每撫松擊竹哦枝山句客香秋可憐想
得非仙亦非鬼松濤竹籟答響清泠不復知有人間
俗務今思之恍如隔世可勝浩歎
祝希哲臨黃庭經
予嘗見趙文敏所臨黃庭經刻本雖時一露嫵媚而
右軍堂室已稱優入盖不啻為叔敖之優孟中郎之
虎賁而已此卷為祝京兆晩年所書不必點畫為肖
而結構疎密轉運遒逸神韻俱足要非得書家三昧
者不能苐令右軍復起且當頷之矣豈獨追蹤文敏
而已哉設有好事儒者摹勒登石以嗣王趙二帖即
以榻本一紙易一鵝誰曰不可萬歷甲辰孟冬八日
張鳳翼跋時年七十有八
古今臨黃庭者不下數十家然皆泥於點畫形似鈎
環戈磔之間而已昔賢所以有脱墼之譏也枝指公
獨能於榘矱䋲度中而具豪縱奔逸之氣如豐肌妃
子著霓裳羽衣在翠盤中舞而驚鴻游龍徊翔自若
信是書家絶技也大原王穉登書於快雪亭上
祝枝山書莊子逍遥游
吾家世傳希哲京兆行書莊子逍遥游師虞世南後
有茂實府君古體詩二首(書畫舫)
祝京兆書離騷九歌并孔雀東南飛二卷
祝京兆楷行離騷經九歌行草孔雀東南飛二卷並
藏中吳王氏是盛年妙蹟在吾家莊子逍遥游卷之
上用意購求卒未得記此以當銘心(書畫舫)
祝希哲京兆書法入神真草皆絶代四方餅金收購
聲價不减松雪翁或云過之向見王氏小楷黃庭經
䄂卷筆意全斆鍾繇後作蝇頭章草跋語殆百餘字
尤為佳絶不知今尚存否予家藏翁小草懷知詩十
九首為守齋書跋又藏翁行書離騷經九歌共一卷
並能融化羲獻逸趣翩然兼字形圓渾精采動人見
者稱為皇明書法之冠不妄耳尋遇好事家宛轉購
去迄今惋惜尚往来方寸間也(同上)
希哲書草堂詩餘全部
錫山華氏寳藏希哲小楷草堂詩餘全部師鍾元常
履吉正書尚書毛詩全書師王逸少足稱䨇璧而希
哲尤沈著痛快又聞陸氏藏希哲小楷北西廂及琵
琶記書法極精未及見之(書畫舫)
希哲書秋軒賦
希哲楷書秋軒賦為石田翁作雖循規矩大饒風趣
後有古詩一帖乃是寫贈朱野航者亦佳蹟也(書畫舫)
祝枝山吳中勝景詩
祝希哲吳中勝景詩卷宋經箋上行書全學王大令
祝希哲小楷楞嚴經十卷孫武子十三篇行書曹
子建詩草書馬異結交詩前後並見之而書法各各
不同真大家也(書畫舫)
祝枝山書東坡記遊卷
我朝善書者不可勝數而人各一家家各一意惟祝
京兆為集衆長盖其少時於書無所不學學亦無所
不精此卷乃全法鍾太傅而用筆遒勁偉麗出入清
臣誠懸間盖能用太傅指扵大令腕者也三橋文彭
祝京兆書清圓秀媚在大令下北海諸君之上然草
書易得而真楷不可多見余嘗於文休承所見其十
九首心竊愛之聞以桂玉故鬻之他人每恨明妃嫁
呼韓今見此卷不覺雄心勃勃置之几案間可當阮
公數斗美酒瑯琊王世貞跋
曩見鍾元常薦季直表筆意自篆隸来及觀祝希哲
夜坐記則知得之季直表者為多若此卷亦夜坐記
類也元美性好飲而以數斗美酒當之固宜長洲張
鳳翼
二十年来内府真蹟流落人間自右軍以下至於子
昂伯幾所見五六百卷大有古今不相及之嘆京兆
正書力追魏晉乃爾可謂頽波一柱然其他行草殊
不盡然而世又酷重之此古法所以終不可復也庚
戌仲冬日檇李曹溶
鍾司徒書法惟宋仲温窺其堂奥希哲此卷俱從季
直宣示諸帖神明變化良足寳也越州羅坤
枝指生書宋人品詩韻語卷
本朝書法推祝希哲先生為首楷法尤佳或以為當
在趙魏國上余向有牡丹帖甚精歸之亡友項氏逸
廿餘年不入目中矣此日放舟吳閶凌玄房出示先
生所書宋人品詩韻語幾千餘字盖贈顧箬溪先生
者跋語學季直表書法尤勁所云煥若神明頓還舊
觀者喜而書此萬歷癸夘仲春日馮夢禎書(已上俱式古堂
書畫彙攷)
祝希哲手藁
古應天倅祝君希哲手藁一軸詩賦雜文共六十三
首皆癸夘甲辰歲作於時君年甫二十有四同時有
都君玄敬者與君並以古文名吳中其年相若聲名
亦略相下上而祝君尤古邃竒奥為時所重又後數
年某與唐君伯虎亦追逐其間文酒倡酬不間時日
於時年少氣銳僴然皆以古人自期既久困場屋而
憂患乘之志皆不遂惟都君稍起進士仕為徒官唐
君雖舉於鄉亦皆不第君後雖仕亦不甚顕尋皆相
繼下世余視三君最為庸劣而仕亦最後嗚呼三君
已矣其風流文雅照映東南至今猶為人歆慕余雖
老病幸存而潦倒無聞不足為有無也此卷雖君少
作而鑄詞發藻居然玄勝至於筆翰之妙亦在晉宋
之間誠不易得也嘉靖十五年丙申上距成化癸夘
五十有四年而祝君下世亦十有一年矣是歲三月
二十二日徵明題時年六十有七(甫田集)
祝京兆十九首帖
祝京兆書落筆輙好此卷尤為精絶翩翩然與大令
抗衡矣寵從休承處持歸臨摹數過留案上三閱月
幾欲奪之以義自止休承其再勿假人哉丙戌夏五
端陽日王寵識(停雲館帖)
書法初見筆陣圖至孫過庭姜白石盡矣大抵拘則
乏天趣縱則無法度加之矜持又生俗氣不可觀須
完字具於胸中則下筆之際自然從容中道今人惟
祝枝山丈衡山得此法知音者希也今觀休承所請
枝山書古詩十九首為之憮然自恨骨格已定愛之
不能學在休承諸君勉之耳(息園存藁)
祝希哲楷書卷
吳人言祝京兆希哲書至身後始貴是卷為太末徐
儀部可䋲得之同縣方棠陵家棠陵嘗令崑山與希
哲為文字之交特相善希哲故無訾省數以居間干
棠陵棠陵無不應之以是收其手劄甚多今觀卷中
盡一時率易之筆而書法逼古自非今人所及宜棠
陵珍惜之以遺其子孫也然則希哲之書不待身沒
始貴明矣昔相如為臨卭客太史公不以琴臺之故
貶其詞賦希哲無臨卭之行大都跅跎落魄人也乃
其書傳玩縉紳間即片紙隻字等之零金碎玉固知
度外之士所恃以不朽者盖自有在而區區廉隅不
足以束縛之也嘉靖己未冬日識(徐學謨海隅集)
祝京兆書夷堅志
祝京兆手書夷堅丁志凡三卷皆小楷雖不甚經意
而結體出吳興時時有晉人法計此例之為卷尚當
有九十七今不知所在矣夷堅志在諸說家中尤為
卑猥庸雜即刻本覧一過便舍之不足留何至作此
不急事耶京兆任誕好怪與景盧臭味合宜其爾也
比之待詔杜陽春風斯下矣(弇州續槀)
祝京兆書成趣園記
祝京兆希哲為華光禄尚古成趣園記幾三千言状
其峰巒池舘紆餘曲折之勝不遺餘力其書法出趙
吳興吳興遒而媚京兆遒而古似更勝之余初得一本
付駿兒為楷法
八月自金陵過里中華之宗人叔逹強以投余輙去
追而返之不肯納稍間校前本行欵大小不甚遠而
結構微有出入然各臻其妙豈光祿有二子京兆各
為書一本耶華之園餘八十載不復可蹤跡而此記
尚存言之不可以已也如此(弇州續槀)
祝京兆書祖廷貴墓志真蹟
祝京兆此書雖倣眉山而微墮樗寮塹然斤斤有古
意其文吃吃期期極步趨古而乏古意可謂兩反也
(弇州續槀)
祝京兆書王文恪公墓誌
此書方於晉而不疎圓於歐而不局開卷時古雅之
氣照人眉睫間是祝金石中第一手
祝京兆味泉賦帖
此書二十行外隸分溢出古雅有餘雖大得蘭臺道
因筆不作寒儉態若鈎剔之際少加含蓄便是大家
(弇州山人槀)
祝枝山真蹟
枝指山人書吳中多贋本此書律詩二十首如緜裹
鐡如印印泥方是本色真虎非裴將軍先射諸彪也
(書畫眼)
六藝之一錄卷三百六十七
