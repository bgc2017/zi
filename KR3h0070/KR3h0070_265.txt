欽定四庫全書
六藝之一錄卷三百七錢唐倪濤撰
歴代書論三十七(器用之一)
筆譜
釋名曰筆述也謂述事而言之又成公綏曰筆者畢也
言能畢舉萬物之形而序自然之情也又墨藪云筆者
意也意到即筆到焉又吳謂之律燕謂之弗秦謂之筆
也又許氏說文云楚謂之聿聿字從帇一又帇音支涉
反帇手手之捷巧也故從又從巾秦謂之筆從聿竹郭
璞云蜀人謂筆為不律雖曰蒙恬製筆而周公作爾雅
授成王巳云簡謂之札不律謂之筆或謂之點又尚
書中候云元龜負圖出周公援筆以時文寫之曲禮云
史載筆詩云静女其孌貽我彤管又夫子絶筆於獲麟
莊子云舐筆和墨是知古筆其來久矣又慮古之筆不
論以竹以毛但能染墨成字即呼之為筆也昔蒙恬之
作秦筆也拓木為管以鹿毛為柱羊毛為被所以蒼毫
非謂兔毫竹管也見崔豹古今注秦之時并吞六國滅
前代之美故蒙恬獨稱於時
又史記云始皇令恬與太子扶蘇築長城恬取中山
兔毛造筆令判案也
西京雜記云漢製天子筆以錯寳為趺跗(音夫)毛皆以秋
兔之毫官師路扈為之又以雜寳為匣厠以玉璧翠羽
皆直百金又漢書云尚書令僕射丞相郞官月給大筆
一雙篆題云北宫工作
王子年拾遺云張華造(一作進)博物志成晉武賜麟角筆
管此遼西所獻也
世說王羲之得用筆法於白雲先生先生遺之鼠鬚筆
又云鍾繇張芝皆用鼠鬚筆
景龍文館集云中宗令諸學士入甘露殿其北壁列書
架架上之書學士等略見新序說苑鹽鐡潜夫等論架
前有銀硯一碧鏤牙管十銀函盛紙數十種
梁元帝為湘東王時好文學著書常記錄忠臣義士及
文章之美者筆有三品或金銀雕飾或用斑竹為管忠
孝全者用金管書之德行精粹者用銀管書之文章贍
逸者以斑竹管書之故湘東之譽播於江表
東宫舊事皇太子初拜給漆筆四枝銅博山筆牀副焉
歐陽通詢之子善書瘦怯於父常自矜能書必以象牙
犀角為管貍毛為心覆以秋毫松煙為墨末以麝香紙
必須用緊薄白滑者乃書之蓋自重也
柳惲嘗賦詩未就以筆捶琴坐客以筯和之惲驚其哀
韻乃製為雅音後傳擊琴自筆捶之始也
史記相如為天子遊獵之賦賦成武帝命尚書給其筆
札
又漢獻帝令荀悅為漢紀三十篇詔尚書給筆札
左思為三都賦門庭藩溷必置筆硯十稔方成
韋仲將筆墨方先以鐡梳梳兔毫及青羊毛去其穢毛
訖各别用梳掌痛毫齊鋒端各作扁極令勻調平好用
衣青羊毛去兔頭下二分許然後合扁卷令極固痛頡
訖以所正青羊毛中截用衣筆中心名為筆柱或曰墨
池承墨復用毫青外如作柱法使心齊亦使平均痛頡
内管中宜心小不宜大此筆之要也
王羲之筆經曰廣志會獻云諸郡獻兔毫出鴻都門唯
有趙國毫中用世人咸云&KR0693;毫無優劣筆手有巧拙意
謂趙國平原廣澤無雜草木惟有細草是以兔肥肥則
毫長而銳此則良筆也凡作筆須用秋兔秋兔者仲秋
取毫也所以然者孟秋去夏近其毫焦而嫩季秋去冬
近則其毫脆而秃惟八月寒暑調和毫乃中用其夾脊
上有兩行毛此毫尤佳其脇際扶疎乃其次再採毫竟
以紙裹石灰汁微火上煮令薄沸所以去其膩也先用
人髮抄數十莖雜青羊毛并兔毳(凡兔毛長而勁者曰毫短而弱者曰毳)
惟令齊平以麻紙裹柱根令治(用以麻紙者欲其體實得水不漲)次取
上毫薄薄布柱上令柱不見然後安之惟須精擇去其
倒毛毛杪合鋒令長九分管修二握須圓正方可後世
人或為削管故筆輕重不同所以筆多偏掘者以一邊
偏重故也自不留心加意無以詳其至此筆成合蒸之
令熟三斛米飰須以繩穿管懸之水器上一宿然後可
用世傳鍾繇張芝皆用鼠鬚筆鋒端勁強有鋒鋩余亦
未之信夫秋兔為用從心任手鼠鬚甚難得且為用未
必能佳蓋好事者之說耳昔人或以琉璃象牙為筆管
麗飾則有之然筆須輕便重則躓矣近有人以綠沉漆
管及鏤管見遺錄之多年斯亦可愛玩詎必金寶雕琢
然後為貴也余嘗自為筆甚可用謝安石庾稚恭每就
我求之靳而不與
博物志云有獸緣木文似豹名虎僕毛可以取為筆嶺
外尤少兔人多以雞雉毛作筆亦妙故嶺外人書札多
體弱然其筆亦利其餘至水乾墨緊之後鬈然如蠆焉
所以嶺表記云嶺外既無兔有郡牧得兔毫令匠人作
之匠者醉因失之惶懼乃以己鬚制上甚善詰之工以
實對郡牧乃令一戶必輸人鬚或不能逮輙責其直
宣城之筆雖管樣至妙而佳者亦少大約供進或達寮
為之則稍工又或以鹿之細毛為之者故晉王隱筆銘
云豈其作筆必兔之毫調利難秃亦有鹿毛蓋江表亦
少兔也往往商賈齎其皮南渡以取利今江南民間使
者則皆以山羊毛焉蜀中亦有用羊毛筆者往往亦不
下兔毫也
今之飛帛書者多以竹筆尤不佳宜用相思樹皮棼其
末而漆其柄可隨字大小作五七枚妙往往一筆書一
字有滿八尺屏風者
墨藪云王逸少筆勢圖曰取崇山絶仞中兔毫八九月
收之取其筆頭長一寸管長五寸鋒齊腰強者妙
今之小學者言筆有四句訣云心柱硬覆毛薄尖似錐
齊似鑿
秦蒙恬為筆以狐狸為心兔毛為副見博物志
蜀中出石鼠毛可以為筆其名&KR2408;
李陽冰筆法訣云夫筆大小硬軟長短或紙絹心散卓
等即各從人所好用作之法匠須良哲物料精詳入墨
之時則毫副諸毛勿令斜曲每因用了則洗濯收藏惟
己自持勿傳他手至於時展其書興來不過百字更有
執捉之勢用筆緊慢即出於常人理無確定矣
今有以金銀為泥書佛道書者其筆毫纔可數十莖濡
金泥之後則鋒重澁而有力也
齊高帝為方伯居處甚貧諸子學書嘗少紙筆武陵王
曄嘗以指畫空中及畫掌學字遂工書法
夫握筆名指一指在上為单鈎雙指為雙鈎指聚為撮
筆皆學書之因習也偽蜀士人馮偘能書得二王之法
然而以二指搯筆管而書每故筆必二爪跡可深二三
分斯書札之異者也
僧智永於樓上學書有秃筆頭十甕每甕數石人求題
者門限穿穴乃以鐡葉裹之人謂之鐡門限後取筆頭
瘞之號退筆塜自製銘誌
張伯英好書凡家之衣帛皆書而後練
世傳宣州陳氏世能作筆家傳右軍與其祖求筆帖後
子孫尤能作筆至唐柳公權求筆於宣城先與二管語
其子曰柳學士如能書當留此筆不爾如退還即可以
常筆與之未幾柳以為不入用别求遂與常筆陳云先
與者二筆非右軍不能用柳信與之遠矣
蔡邕筆賦
序曰昔蒼頡創業翰墨作用書契興焉夫制作上聖則
憲者莫先乎筆詳原其所由究察其成功鑠乎煥乎弗
可尚矣賦曰惟其翰之所生生於季冬之狡兔性精
亟而慓悍體遄迅而騁步削文竹以為管加漆絲之纏
束形調搏以直端染女墨以定色書乾坤之隂陽讃宓
羲之洪勛書五帝之休德揚蕩蕩之明文紀三王之功
伐兮表八百之肆覲廣傳六經而綴百氏分建皇極而
序彝倫綜人倫于晻昧兮贊幽冥于明神象類多喻靡
施不協上剛下柔乾坤位也新故代謝四時次也圓和
直正規矩極也玄首黃管天地色也(云云)
晉傅玄筆賦
簡修毫之竒兔撰珍皮之上翰濯之以清水芬之以幽
蘭嘉竹挺翠彤管含丹于是班匠竭力良工逞術纏以
素枲納以玄漆豐約得中不文不質爾乃染芳松之淳
煙兮寫文象于紈素動應而手以從心煥光流兮星布
柔不絲屈剛不玉折鋒鍔淋漓芒跱鍼列
晉郭璞筆讃
上古結繩易以書契經緯天地錯綜羣藝日用不知功
蓋萬世
後漢李尤筆銘
筆之強志庶事分别七術雖衆猶可解說口無擇言駟
不及舌筆之過誤愆尤不滅
白樂天紫毫筆樂府詞
紫毫筆尖如錐兮利如刀江南石上有老兔喫竹飲泉
生紫毫宣城工人採為筆千萬毛中揀一毫毫雖輕功
甚重管勒工名稱歲貢君兮臣兮勿輕用勿輕用將何
如願賜東西府御史願頒左右臺起居搦管趨入黃金
殿袖毫立在白玉除臣有奸邪正衙奏君有動言直筆
書起居郎侍御史爾知紫毫不易置每歲宣城進筆時
紫毫之價如金貴慎勿空將彈失儀慎勿空將錄制詞
陸龜蒙哀茹筆工詞
夫予之肱兮何綿綿耕不能耒兮水不能船截筠束毫
既勝既便晝夜今古惟毫是鐫爰有茹工工之良者責
其精粗在價高下闕齾又互尚不能捨旬濡數鋒月禿
一把編如蠶挐汝實助也我書之竒渾源未衰惟汝是
頼如何已而有兔千萬拔毛止皮散澁鈍鋩緡觚靡辭
圓而不流銛而不欹在掘方染亦茹之為斵輪運斤傳
之者誰毫健身殞吾寧不悲噫
右朱長文伯原墨池編
論筆料
韓昌黎為毛穎傳是知筆以兔穎為正然兔有南北之
殊南兔毫短而軟北兔毫長而勁生背領者其白如雪
霜毫作筆絶有力然純用北毫雖健而耐久其失也不
婉用南毫雖入手易熟其失也弱而易乏善為筆者但
以北毫束心而以南毫為副外則又用霜白覆之斯能
盡美矣古人或用狸毫鼠鬚今都下亦有製此筆者大
抵只於兔毫中入數莖同束聞之工者云但可以助力
且作美觀然不可多用多用則太粗澁閩廣間有用雞
羽雁翎等為筆余嘗用之究軟弱無取殆亦求竒之過
酉陽雜俎載南朝有姥善束筆心用胎髮蕭子雲嘗用
之似是取其輙熟此法今不復見於用吳俗近日却有
用竹絲者往往以法揉製使就揮染或謂是苕枝而冒
稱曰竹絲江西亦有緝竹絲為輕絺者疑未必不可為
此也
二毫筆
歐陽通以狸毛為筆以兔毫覆之此二毫筆之所由始
也以羊合兔盛於今時不但剛柔得中差宜作字而且
價廉工省故人所競趨番陽張彦寔待制名玘嘗為賦
詩云包羞不借虎皮蒙筆陣曾推兔作鋒未免
吹毛強分别即今同受管城封
詠筆詩
猩猩毛筆惟山谷詩絶冠名士無不諷詠兹不贅錄昨
見邵道豫賦鼠鬚筆殊有風度今載於此云太倉失陳
紅狡穴得餘腐既與丞相歎又發廷尉怒磔肉飼餓猫
分毫雜霜兔插架刀槊便落紙雲烟騖穿墉一何微托
此馳佳譽(苕溪漁隱作蘇叔黨詩)
毫錐名筆
世稱筆之鋒短而銳者為毫錐蓋本白太傅詩有云毫
鋒銳若錐之語白自注云時與元微之各有鋒纖細管
筆擕以就試相顧輙笑因曰毫錐
近世用筆
今所在筆生作筆例是光鋒蓋士子輩編節時文只是
用筆端點啄於紙上成字具體而已更不顧法度如何
故率作此以便求售余乃用筆心作字全使此等筆不
得每染一管至於搶禿終不可意嗟乎文既趨時筆亦
徇俗苟利成風勢不可挽欲求為印泥畫沙之妙正如
策蹇驢而追驥騄豈不難哉但鋒齊之筆乃有易禿之
患惟良工專務擇毫毫飽有力自然難乏
論筆墨硯
墨貴黑光筆貴易熟而耐久然二者每交相為病惟墨
能用膠得宜筆能擇毫不苟斯可交盡其善硯貴細而
潤然細則多不發墨惟細而微有鋩鍔其受墨時所謂
如熱熨斗上搨蠟不聞其聲而密相粘滯者斯為上矣
又硯忌枯燥則易吸水墨忌濡濕則易昏滯筆忌乾捺
則毛隨膠折故愛硯之法當以髹匣相之不惟養潤亦
可護塵研墨當旋滴水勿使停積用筆時當先以清水
濡毫令稍軟然後循毫理點染仍别置洗具其用畢即
滌濯勿使留墨則難秃也藏墨當以茶蒻包之又以綿
入於櫝則蒸滃不能入藏筆宜皂角子水調鉛粉蘸上
則不生蠧如上諸法留意翰墨者皆能知之今漫書示
兒輩耳
俗論筆墨
俗論云善書不擇筆盖有所本褚河南嘗問虞永興曰
吾書孰與歐陽詢虞曰詢不擇紙筆皆得如志君豈得
若此裴行儉亦曰褚遂良非精墨佳筆未嘗輙書不擇
筆墨而妍捷者余與虞世南耳余謂工不利器而能善
事理所不然不擇而佳要非通論又世俗評墨訣云拈
著輕嗅著馨磨著清此亦非真知墨者盖墨質貴重實
輕則不堅色貴光瑩清則不黑又墨之香者多使腦麝
好惡初不在此且生蒸腐今其所論皆非佳墨所宜俗
輩之見不明其說不可據如此
右宋陳槱負暄野錄
傅玄筆銘
韡韡彤管冉冉輕翰正色玄墨銘心寫言光讃天人深
厲未然君子世之無攻異端
梁徐摛詠筆詩
本自靈山出名因瑞草傳&KR0655;端奉積潤弱質散芳烟直
寫飛蓬葉横承落絮篇一逢掌握重寧憶仲升捐
晉成公綏棄故筆賦
序曰治世之功莫尚乎筆筆者畢也能畢舉萬物之形
序自然之情也力未盡而棄之糞掃有似古賢之不遇
于是收取洗而棄之用其力而殘其身焉
有蒼頡之竒生列四目而兼明慕羲氏之畫卦載萬物
于五行乃發慮於書契採秋毫之穎芒加膠漆之綢繆
結三束而五重建犀角之玄管屬象齒於纖鋒染青松
之微烟著不眠之永蹤則象人仙人皇九頭或範羣生
異體怪軀注王度于七經訓河洛之䜟緯書日月之所
躔别列宿之舍次乃皆是筆之勛人日用而不知迄輸
力於萬鈞卒見棄於衢路
唐張碧答張郎中分寄翰林貢餘筆歌
圓金五寸輕錯刀天人摘落霜兔毛我之宗兄掌文檄
翰林分與神仙毫東風吹柳作金線狂湧辭波力生健
此時捧得江文通五色光從掌中見江龍角嫩無精彩
盡日揮空射煙靄誰能邀得懷素來晴明書破琉璃海
揚雄得之甘泉賦胸中白鳳無因飛他年擬把補造化
穿江入海剜天涯昨宵夢見歐率更先來醉我黃金觥
手擎瑟瑟三十斗博歸天上書黃庭夢中擺手不相許
悵望空乘碧雲去
白樂天雞距筆賦
足之健兮有雞足毛之勁兮有兔毛就足之奮發者利
距在毛之秀出者長毫合為手筆正得其要象彼足
距曲盡其妙圓而直始造意於蒙恬利而銛終騁能於
逸少斯則創因智士製在良工拔毫為鋒截竹為筒視
其端若武安君之頭小窺其管如玄元氏之心空豈不
以中山之明視勁而俊汝隂之翰音勇而雄一毛不成
採衆毫于三穴之内四者可棄取銳武於五德之中雙
美是合兩揆相同故不得兔毫無以成起草之用不名
雞距無以表入木之功及夫親手澤隨指顧乘以律動
以度染松煙之墨洒鵝谿之素莫不畫為屈鐡點成垂露
若用之戰陣則摧敵而先鳴若用之草聖則擅長而獨
步察所以稽其故雖云任物以用長亦在假名而善喻
向使但隨物棄不與人遇則距畜縮於晨雞毫摧殘於
蹇兔安得取名於彼移用在兹映赤管狀紺趾乍舉對
紅箋疑錦臆初披綴翰停毫既象乎翹足就棲之夕揮
芒拂銳又似乎奮拳引鬪之時苟名實之副者信動静
而似之其用不困其美無儔因草為號者質陋折蒲而
書者體柔彼皆瑣細此實殊尤是以搦之而變成金距
書之而化出銀鉤夫然則董狐操可以助為良史宣尼
握可以削定春秋夫其不象雞之羽者鄙其輕薄不取
雞之冠者惡其柔弱斯距也如劍如戟可擊可搏將為
我之毫芒必假爾之鋒鍔遂使見之者書狂發秉之者
筆力作挫萬物而人文成草八行而鳥跡落縹囊盛處
類藏錐之沉潛圓扇忽書同舞鏡之揮霍儒有學書臨
水負笈辭山含毫既至握管未還過兔園而易感望雞
樹而難攀願争雄於爪距之下冀得雋於筆硯之間
竇紃五色筆賦
物有燦竒文抽藻思含五采而可寶煥六書以增媚豈
不以潤色形容昭宣夢寐潰毫端之一勺潛合水章施
墨妙於八行宛成錦字言念伊人光輝發身拳然手受
灼若迷真載帛驚纈文漸出臨池訝蓮影長新效用詞
林驚宿鳥之丹羽呈功學海間游魚之彩鱗所以成盡
飾之規得和光之道輕肆力於垂露覩流精於起草俾
題橋之處轉稱舒虹當進牘之時尤宜奮藻掌握攸重
文章可矜揉松烟以霞駮操竹簡而淚凝倘使書紳黼
黻之容斯美如令畫像丹青之妙足徵卓爾無雙班然
不一摛握彩以宜契刷孤峯而秀出紛色絲兮宜映練
囊暈科斗兮似開緗帙動人文之際懷豹變於良宵呈
鳥跡之前想烏凝於瑞日當其色授之初念㤀形而獲
諸魂交之次驚亂目以相於將發揮于煉石幾遷染於
尺書秉翰苑之間媚花隂而蔚矣耕晴田之上臨玉德
以斑如是能潛應丹誠暗彰吉夢嘉不亂之如削意相
宣而載弄混青蠅之點取類華蟲迷皓鶴之書思齊彩
鳳故可以彰施薤葉點綴桃花舒彩牋以增麗耀彤管
以孔嘉彼雕翠羽而示工鏤文犀以窮奢曾不如披藻
翰而發光華
韋充筆賦
筆之健者用有所長惟兹載事或表含章雖發跡於衆
毫誠難穎脱苟容身於一管豈是鋒鋩進必願言退惟
處默隨所動以授彩寓孤貞而保直修詞立句曾無點
畫之虧游藝依仁空負詩書之力恐無成而見擲常自
悚以研精擇才而丹青不間應用而工拙偕行所以盡
心於學者嘗巧於人情惟首出筒中長憂銼銳及文成
紙上或冀知名以其提挈不難發揮有自縱八體之俱寫
亦一毛而不墜何當入夢終朝暗以相親倘用臨池詎
欲辭於歷試今也文章具舉翰墨皆陳秋毫似削寳匣
以新但使元禮之門不將點額則知子張之手永用書紳
夫如是則止有所託有因然後錄名之際希數字於伊
人
叚成式寄温飛卿葫蘆管筆往復二首
相鄉往還見遺葫蘆筆管輙分一枚寄上下走困於守
拙不能大用濩落之寔有同於惠施平原之種本慚於
屈轂然雨思茶器愁想酒杯嫌苦菜而不吟持長柄而
為贈未曾安筆却省歲書八月斷來固是佳者方知綠
沉赤管過於淺俗求大白菱穗獲臨賀石班盖可為副
也飛卿窮素緗之業擅雄伯之名沿泝九流訂銓百氏
筆洒瀝而轉潤紙襞績而不供或助操彈且非玩好便
望審安承墨細度覆毫勿令仲宣等間中詠也成式狀
温庭筠答
庭筠累日來洛水寒疝荆州夜𠻳筋骸莫攝邪蠱相攻
蝸睆傷明對蘭缸而不寢牛腸治𠻳嗟藥錄而難求前
者伏蒙雅賜葫蘆筆管一莖久欲含詞聊申拜貺而上
池未效下筆無聊慙怳沉吟幽懷未敘然則産於何地
得自隨人而能絜以裁筠輕同舉羽豈伊蓍草空操九
寸之長何必靈芝獨號三株之秀但曾藏戢册省永貯
仙居却笑遺民遷兹佳種惟應仲履忽壓煩聲豈常見
已墮遺犀仍抽直幹青松所築漆竹藏珍足使玳瑁慙
華琉璃掩耀一枚為貴豈異陸生三寸見珍遂兼楊子
謹當刊於岩竹寘以郊翰隨&KR0655;管而為牀擬凌雲而作
屋所恨書裙寡媚釘帳無功寔靦凡姿空塵異貺庭筠
狀
叚成式寄余知古秀才散卓筆十管軟健筆十
管書
竊以孝經援神契夫子搢之以拜北極尚書中候周公
授之以出玄圖其後仲將稍精右軍益妙張芝遺法庾
氏新規其毫則景都悆於中山麝柔劣於羊逕或得懸
蒸之要或傳痛頡之方起自蒙恬盖臻其妙不惟玄首
黃琯之製含丹纏素之華軟健備於一牀雕鎪工於二
管而已跗則大白麥穗臨賀石斑格為仙掌之形架作
蓮花之狀限書一萬字應貴鹿毛書紙四十枚詎兼人
髮前寄筆出自新銓散卓尤精能用青毫之長似學鐡
頭之短況虎僕久絶桐燭難成鷹固無慙兔或增懼足
使王朗遽閣君苗欲焚戶牖門牆足備其闕也
余知古謝叚公五色筆狀
伏蒙郎中殊恩賜及前件筆竊以趙國名毫遼東仙管
曾進言于石室亦奏議於圓丘經阮籍而飛動稱神得
王珣而形製方大妙合景純之讃竒標逸少之經利器
莫先豈宜虛授某藝乏鴻彩膺此綠沉降自成麟翻將
畫虎空懷得手之趣實多過眼之迷春蚓未成豐狐濫
對喜並出圖而授驚逾入夢之徵將欲遺于子孫清白
莫比更願藏之篋笥瑞應那同捧載明恩伏增感激謹
狀
衛公李德裕班竹管賦
余寓居於郊外精舍有漢中太守贈以班竹管竒彩燦
爛愛玩不足因為小賦以報之曰山合沓兮瀟湘曲水潺湲
兮出幽谷緣層嶺兮茂竒篠夾澄瀾兮聳修竹鷓鴣起兮鉤輈
白猿悲兮斷續實璀璨兮來鳳根聯延兮倚鹿往者二妃不
從獨處兹岑望蒼梧兮日遠撫瑶瑟兮怨深洒思泪兮珠已
盡染翠莖兮苔更侵何精誠之感物遂散漫於幽林爰有良
牧採之岩趾表貞節于苦寒見虚心於君子始操截以成管
因天姿之具美疑貝錦之濯波似餘霞之散綺自我放逐塊
然巖中泰初憂而絶筆殷浩默以書空忽有客以贈鯉因起
予以雕蟲念楚人之所賦實周詩之變風昔漢代方侈增
其炳煥綴明璣以為柙飾文犀而為玩(見傅玄)徒有貴於
繁華竟何資於藻翰曾不知擇美於江潭訪竒於湘岸
況乃彤管有煒列于詩人周得之以操牘張得之而書
紳惟兹物之日用與造化而齊均方寶此以終老永躬
耕乎典墳
殷元筆銘
宣神者言載言者書受以毫管妙有以敷彌綸二儀包
括有無
孔璠之筆讃
亹亹柔翰敷微通神時淪古冥玄趣常新
右蘇易簡文房四譜
韓愈毛穎傳
毛穎者中山人也其先明眎佐禹治東方土養萬物有
功封於卯地死為十二神嘗曰吾子孫神明之後不可
與物同當吐而生已而果然明眎八世孫䨲世傳當殷
之時居中山得神仙之術能匿光使物竊姮娥騎蟾蜍
入月其後代遂隱不仕云居東郭者號曰東郭逡狡而
善走與韓盧爭能盧不及盧怒與宋鵲謀而殺之醢其
家秦始皇時使蒙將軍恬西伐楚次中山將大獵以懼
楚君左右庶長與軍尉以連山筮之得天與人文之兆
筮者賀曰今日之獲不角不牙衣褐之徒缺口而長鬚
八竅而趺居獨取其髦簡牘是資天下其同書秦其遂
兼諸侯乎遂獵圍毛氏之族拔其豪載穎而歸獻俘於
章臺宫聚其族而加束縛焉秦皇帝使恬賜之湯沐而
封之管城號管城子日見親寵任事穎為人強記而便
敏自結繩之代以及秦氏事無不纂錄隂陽卜筮占相
醫方族氏山經地志字書圖畫九流百家天人之書及
至浮圖老子外國之說皆所詳悉又通當代之務官府
簿書市井貨錢注記惟上所使自秦始皇帝及太子扶
蘇胡亥丞相李斯中車府令高下及國人無不愛重义
喜隨人意正直邪曲巧拙一隨其人雖後見廢棄終默
而不洩惟不喜武士然見請亦時往累拜中書令與上
益狎上常呼為中書君上親決事以衡石自程雖宫人
不得立左右獨穎與執燭者常侍上休方罷穎與絳人
陳玄弘農陶弘及會稽楮先生友善相推置其出處必
偕上召穎三人者不待詔輙俱往上未嘗怪焉後因進
見上將有任使拂拭之因免冠謝上見其髮秃又所摹
畫不能稱上意上嘻笑曰中書君老而秃不任吾用吾
嘗謂君中書君今不中書耶對曰臣所謂盡心者因不
復召歸封邑終於管城其子孫甚多散處中國夷狄皆
冒管城惟繼管城者能繼父祖業
太史公曰毛氏有兩族其一姬姓文王之子封於毛所
謂魯衛毛聃者也戰國時有毛公毛遂獨中山之族不
知其本所出子孫最為蕃昌春秋之成見絶於孔子而
非其罪及蒙將軍拔中山之豪始皇封諸管城世遂有
名而姬姓之毛無聞穎始以俘見卒見任使秦之滅諸
侯穎與有功賞不酬勞以老見疎秦真少恩哉
右韓昌黎集
梁武帝詠筆
昔聞蘭蕙月獨是桃李年春心儻未寫為君照情筵
唐李嶠詠筆
握管門庭側含毫山水隈霜輝簡上發錦字夢中開鸚
鵡摛文至麒麟絶句來何當遇良史左右振竒才
唐耿湋賦詠宣州筆
寒竹漸虛受纖毫任幾重影端緣守直心勁懶藏鋒落
紙驚風起搖空訝露濃丹青與文事捨此復何從
唐柳宗元楊尚書寄郴筆知是小生本樣令更
商㩁使盡其功輙獻長句
截玉銛錐作妙形貯雲含霧到南溟尚書舊用裁天詔
内史新將寫道經曲藝豈能禆損益微辭祗欲播芳馨
桂陽新月光輝徧毫末應傳顧兔靈
右詩雋類函
陸龜蒙石筆架子賦
桮可延年簾能照夜直為絶代之物以速連城之價爾
材雖足重質實無妍徒親翰墨謾費雕鐫到處而人爭
閣筆相逢而竟欲投篇若遇左太沖猶置門庭之下如
逢陸内史先焚章句之前寶跗非鄰金匣不敵真堪諫
諍之士雅稱玄靈之客謝守邊城雨細題處堪憐陶公
嶺畔雲多吟中合惜或若君王有命璽素争新則以火
齊水晶之飾龍膏象齒之珍窺臨舊牘襞染生春衛夫
人悶弄彩毫思量不到班婕妤笑提丹筆眄睞無因若
自蕺山如當榧几則叨居談柄之列辱在文房之裡誠
非刻畫幾受譴於纖兒終假磨礲幸見容於夫子可以
資雪唱可以助風騷莫比巾箱之貴堪齊鐡硯之高吟
洞庭之波秋聲敢散賦瑶池之月皓色可逃若有白馬
潛心雕龍在口鉤羅不下於三篋裁剪無慙於八斗零
陵石化肯後於雙飛玄晏書成願齊於不朽
右(缺)
管城侯傳
毛元銳字文鋒宣城人(缺)於東
墅而生昴宿一名旄頭遂姓毛氏世居兔園少昊時因
少暴農之稼為鷞鳩氏所擒誅之以為乾豆其族有竄
於江南者居於宣城溧陽山中宗族豪甚元銳之世二
代祖聿因秦始皇時遣大將軍蒙恬南征吳楚疑其有
三窟之計恃狡而不從使前鋒圍而盡執其族擇其首
領酋健者縻縛之獻於麾下大將軍問聿之能曰善編
錄簡冊自有文字已來注記略無遺漏大將軍竒之因
命為掾掌管記及凱旋聞於上為築城而居其族遂以
文翰著名其子士載漢時佐太史公修史有勁直之稱
天子因覽前代史嘉其述美惡不隐文簡而事備拜左
右史以積勞累功封管城侯子孫世修厥職能業其官
累代襲爵不絶皆與名賢碩德如張伯英衛伯玉索幼
安鍾元常韋仲將王逸少王子猷並為執友歴宋齊以
來朝廷益以為重銳之曾大父如椽與王珣為神契之
交大父如華與江文通紀少瑜有綵毫鏤管之惠皆文
章之會友也銳為人穎悟俊利其方也如鑿其圓也如
規其得用也稱旨則默默而作隨心應手有如風雨之
聲者有如鸞鶴廻翔之勢龍蛇奔走之狀者能為文多
記不倦濡染光祖德也起家校書郎直館遷中書令襲
爵管城侯聖朝庶政修(缺)易玄光
同被詔常侍御案遂與石虛中楮知白為相須之友帝
以六合晏安志在墳典因詔元銳專典脩撰元銳久蒙
委用心力以殫至於疲&KR0629;書札粗疎懼不稱旨遂懇上
䟽告老上覽之嘉歎曰所謂達士知止足矣優詔可之
曰壯則驅馳老則休息載書方冊有德可觀卿仰止前
哲宜加厚禮可工部尚書致仕就國光優賢之道也仍
以其子嗣職焉
史臣曰管城毛氏之先盖昴宿之精取筆頭之名以為
氏以與姬姓毛伯鄭之後毛氏不同族也其子孫則盛
於毛伯之後其器用則編及日月所燭之地也自天子
至於士庶無不重之者朝廷及天下公府曹署隨其大
小皆處右職功德顯著宗族蕃昌云
右文嵩四友傳
中書令管城子毛穎進封管城侯制(安晚先生)
制曰造書代結繩之政孰與圖回將軍拔中山之豪式
隆任使載疇爵秩庸賁時髦中書令管城子食邑若干
戶食實封若干戶毛穎美秀而文神明之胄本長生於
月窟亦分配於日辰何特顯於秦漢之間盖自别於衛
𥅆之裔記夙標於明眎得而稱焉昔見逐於韓盧非其
罪也俾歸掌握爰布腹心簡牘是資拔一毛利天下文
明以化知百世俟聖人通篆籀於古今公春秋之褒貶
自蒙恬始資其用至韓愈復傳其功博學強記無以尚
之殫見洽聞有如此者雖嘗賜湯沐之邑未能展摹畫
之規賞不酬勞位宜稱德爰剖丹書之劵大開孤竹之
封期益廣惠施之五車毋但樂渭川之千畆分土壤黑
勒勲汗青於戲萬里封侯豈效昔賢之投筆三朝受籍
遹觀寰宇之同文往盡乃心毋替朕命可進封管城侯
依前中書令加食邑若干戶食實封若干戶
代毛穎謝表竹溪林史君(名希逸字肅翁)
短才易乏年已逼於二毛新渥載沾封有同於五管何
功簡牘有玷絲綸伏念臣東郭裔微宣城居僻羣游巖
穴本無嫌於衣褐之徒一落市朝偶見憐於副墨之子
志雖酬於脱穎嘲莫解于沐冠何嘗嘆白首之蹉跎乃
誤被黑頭之任使初入連山之筮以同書占及侍衡石
之程與執燭伍誰稱髦士見謂筆公曲直巧拙其人是
隨每私慙於四友貨錢注記唯上所使誠見縛于微官
或責效於短長或視時而冷暖霜毫半減日力易疲莫
酬題柱之言安有如椽之夢楮知白嘗反面以臣點汚
而見疑石虛中恃麤才欲臣流落而後已獨蒙拂拭未
忍棄捐豈非以内劄施行無漏言於片字中書進擬或
任怨以一勾忠粗竭於毫芒恩久居於掌握俾乃墨守
聊代筆耕上林借一枝巳愧卓錐之貧士渭川封千畆
重懷孤竹之清風辱此奬提若為輸寫兹盖恭遇陛下
遊戲翰墨收拾英髦察其不二之心憐其欲秃之髮謂
非罪見絶豈容無一字之褒使有功不侯是自負丹書
之約遂使管窺之士復叨茅胙之榮臣敢不盡力簡編
酬恩湯沐對揚麻卷幸襲元銳之封期效棗心時進公
權之諫
中書令管城子毛穎進封管城侯制(後村劉中書克莊)
提筆居公槐之位久倚任於英豪剖符拓孤竹之封肆
褒崇於勲舊仍加書社庸勸士林具官某出明眎之宗
生廣寒之府自伏羲造書而後至蒼頡製字以來居然
貫通靡不鈔纂始避秦師之獵甘處隱淪繼入周人之
罝遂陪衆俊朕方興文治妙簡譽髦尊顯以史遷之官
綿歴乎汾陽之考華顛欲禿豈辭拔楊氏之一毛清節
自持素恥營晉臣之三窟雖勲名異乎定遠之燕頷然
摹畫妙於右軍之鼠鬚供内廷肆筆之娛開寰宇同書
之兆或寫諸琬琰或勒在鼎彛博古通今雖百世可知
也策功行賞何萬戶足道哉益湯沐之舊畬渙絲綸之
新渥於戲古者重分茅之爵是謂封君聖人有微管之
言深嘉仲父毋廢朕命以昌斯文
代毛穎謝表
位冠鳳池初乏英髦之譽爵班侯國忽加采食之封沐
寵懷慚摛辭叙感伏念臣中山舊族東土寒生昔西伯
詢芻蕘首往游於周囿及孝王好賓客復延致於梁園
遂由衣褐之徒獲預汗青之列居常摹畫軍國之務非
但馳騁文字之間盡挫鋒芒不覺顛毛之秃久居掌握
豈勝指目之多或誣其就縛於蒙恬或議其見絶於孔
子或笑武安之頭銳或嘲蒲嫳之心長衆方吹求上獨
拂拭屢削牘而祈閒退每賜劄而示眷留得於漸濡庶
幾直諒友者賜之湯沐豈若恩澤侯哉兹蓋伏遇陛下
奎璧之光燭天雲漢之章飾物嘉臣冰霜勵操素無三
窟之謀察臣巖穴奮身非有五樓之援疏分茅之異渥
酬執簡之微勞臣敢不盡心服勤碎首圖報上林一枝
今以借汝親逢明主之右文渭川千畆比之封君深愧
古人之辭富
右文房四友除授集
擬彈中書令管城侯毛穎䟽胡謙厚
臣聞聖主剪拔之仁雖毫毛之長而不棄人臣去就之
義當鋒芒之鈍則宜休惟其有税冕之行故可無免冠
之辱今有人焉不羞白首猶作黑頭且以窺管之才冒
膺剖符之爵儻縱其為蹲池之鳳則何異乎噤口之烏
謹案中書令管城侯毛穎潔以自汙秃而強銳嘗自負
其才藝遂見逐於韓盧僅脩飾乎文辭卒取譏於弘肇
巧隨人意罔盡乃心侍席龍墀甘作斜封之敕盍簪螭
陛佯為直筆之書進則逢君以祈憐退欲欺人而免議
魏武畏尖頭之諫何愧如之秦皇不中書之譏殆類是
矣宜重班超之嘆且致君苗之焚況當末路之多艱烏
有秋毫之足取以其霜毛之頓減堪供甕中之藏以其
日力之易疲合作塜上之夢若使出入於黃閣何異漸
漬於汙池正恐加以一勾者未必快天下之公非褒之
隻字者未必適天下之公是矧惟平居黷貨不免懷金
而問之慙儻當急難量功曷當署衣以授之任人望無
異於程异心正有忝於公權伏願出自聖衷特發睿斷
念中書不可為逸老之地而清朝豈有恩澤之侯策免
穎所居之官收回穎所縻之爵姑俾善後别簡英髦或
念其久宣掌握之勞盍使之仍領湯沐之邑謹具奏聞
伏候勅旨
右擬彈駮四友除授集
聿即筆後人加竹
周公綏管夫子絶筆蒙恬始為筆兔毫筆也有柱有被
有心有副右軍筆經曰中山兔肥豪長故可用世傳張
芝鍾繇用鼠鬚筆嘗謂東晉已失中原右軍安能必得
中山毫蘭亭用繭紙鼠鬚筆書繭紙或泛溟來乎博物
志有虎僕毛筆山嶺外少兔以雞雉毛亦妙子瞻所云
三錢雞毛筆也又云蜀石鼠曰&KR2408;毛可為筆眉公妮古
錄宋時有雞毛筆檀心筆小兒胎髮筆猩猩毛筆鼠尾
筆狼毫筆筆有四德銳齊健圓今人毫少而狸檾倍之
安見德乎古有以金以銀斑象玳瑁玻瓈鏤金為管或
綠沉漆管棕竹紫檀花黎管然皆不若白竹之薄標者
最便持用南朝有姥善作筆開元中筆匠名鐡頭宣州
有諸葛高常州許穎謂柳學士不如右軍父子者諸葛
也近時陸繼翁王古用皆湖人住南京吉水有鄭伯清
吳興有張天錫今俱失傳其妙
散筆者㼱筆也
廣川引皇象曰欲作草書漫漫落落宜得精毫㼱筆宛
轉不敗散者張友正艸字用筆過為鋒長㼱音而兖切
即借作耎字山谷書吳無星筆言能作無心散草若提
筆去紙則諸葛筆敗矣侍其瑛亦能之南陽張乂祖喜
用郎竒棗心散㔬作瘦勁字此總謂宛轉滿志耳彦遠
論書言右軍有行草分寸即縣筆之用也其跋張旭郎
官石柱記言&KR0008;(音樹)鋒鱗勒峻磔抑左升右仰策輕揭緊
䟐(音立)闇收此君固善形容用筆矣
右方以智通雅
六藝之一錄卷三百七
