欽定四庫全書子部八
六藝之一錄藝術類一(書畫之屬)
提要
(臣)等謹按六藝之一錄四百六卷續編十四
卷
國朝倪濤撰濤有周易蛾術已著錄其平生篤
志嗜學年幾百歲猶著書不輟貧不能得人
繕寫皆手自抄錄及其家婦女助成之是編
猶出其親藁凡分六集一曰金器欵識二曰
刻石文字三曰法帖論述四曰古今書體五
曰歷朝書論六曰歷朝書譜凡六書之異同
八法之變化以及刊刻墨跡之源流得失載
籍所具者無不裒輯其間祗錄前人成說不
以己意論斷或有彼此異論舛互難合者亦
兩存其說以待後人之决擇蓋自古論書者
唐以前遺文緒論惟張彦遠法書要錄為詳
若唐以後論書之語則未有賅備於是者矣
雖採摭既多所錄不必盡雅條目太廣為例
亦未能悉純然排比貫串上下二千餘年洪
纖悉具實為書家之總彙楩柟杞梓萃於鄧
林不以榛楛勿翦為病也所著别有文德翼
傭吹錄註及刊削酈道元水經註今皆未見
其本不知存佚然傳此一編其餘亦不必計
矣乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
