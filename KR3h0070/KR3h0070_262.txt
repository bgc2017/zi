欽定四庫全書
六藝之一錄卷三百四錢唐倪濤撰
歴朝書論三十四
書法綸貫自題
事無大小以粗心浮氣當之未有得者故必先澄
神神定矣方究執筆與用腕執筆用腕人工也五
指之間布置各異作用不同必人與器相習腕乃
可用用腕慣字法得三四矣然後論正鋒藏鋒此
器與事交時也事事之始必先臨摹臨摹者聽命
古人者也臨摹既久試之結搆結搆者聽命我者
也方圓疎密結搆中大端也結搆佳字法得七八
矣然後論遲速論純熟純熟之後氣韻自生此中
或今或古或能或神或逸人與天參有著力不得
者微乎微乎言語道斷矣統論者會十二列所不
足而補之者也
鈍椎居士宋嗇書
澄神
潘之淙曰書心畫也必先乎心而應乎手若心手参差
執筆不緊何以成文
蔡伯喈曰凡書先默坐静思口不出言氣不盈息沉密
神彩如對至尊
王右軍曰凡書之時貴乎沉静令意在筆前字居心後
又曰精思熟察然後下筆
唐太宗曰輕浮則俗薄而直置
虞永興曰心神不正書即欹斜志氣不和字即顛仆
張懷瓘曰静而求之或存躁而求之必失
翰林禁經曰凝神絶慮不可煩躁
董思翁曰行書十行不敵楷書一行時習為之以歛浮
氣
周萊峰曰陳雨泉作書雖數十紙意嘗夷然初亦不矜
持中亦不急廹終亦不厭倦所以成名可見文章翰
墨必須有道之士乃可得之即字即學於此可見
執筆
衛夫人茂漪曰學書先學執筆
虞伯施曰筆長不過六寸真一行二草三
姜堯章曰真書執筆近頭行書寬縱執宜稍遠草書流
逸執宜更遠
盧雋曰拓大指擫中指拒名指食指輔中指小指抵名
指令掌心虚如握卵書斷稱梁孟皇用筆盡勢者此
也
豐道生曰雙鈎者食指中指圓曲如鈎與拇指相齊而
撮管於指尖則執筆挺直也懸腕者大字運上腕小
字運下腕不使肉襯於紙則運筆如飛也實指者三
指齊撮於上第四指抵管於下也虛掌者掌心虛可
置卵也
趙宧光曰用大指挺管食指鈎中指送謂之單苞食中
二指齊鈎名指獨送謂之雙苞
盧雋曰置筆諸指之端令轉動自在
張懷瓘曰筆在指端則掌虚運動適意
又曰執筆淺則堅深則束
韋榮夫曰搦破管畫破紙
梁武帝曰執筆寬則書緩弱
姜堯章曰淺其執牢其筆實其指虚其掌執之欲緊運
之欲活
唐太宗曰指實則筋力均平掌虚則運用便易
陸文裕曰執筆之法貴淺而病深蓋筆在指端則掌虚
筆居指半則掌實掌虚則騰躍頓挫生意在焉掌實
則回旋運動如樞不轉
趙宧光曰未作字先管欲不死已作字頃指却不活活
則成字無骨又曰執筆之法與其傷近寧過遠與
其黏案寧懸腕與其浮動寧堅執古人有掣筆故事
後世有鐵管學法
古人云書不入木不如不學
又云無論作字不作字時時有一物在我指端流轉其
業自進
用腕
姜白石曰不可以指運筆當以腕運筆
又曰執之在手手不主運運之在腕腕不知執
黃山谷曰能使筆力悉從腕中來筆尾上自當得意
趙凢夫曰正字全在用腕用腕似難而實易管直則求
其用指不可得也
董玄宰曰唐人書皆回腕宛轉藏鋒能留得筆住不直
率流滑此書家相傳秘訣
正鋒
歐陽信本曰秉筆必在圓正
姜堯章曰常欲筆鋒在畫中則左右皆無失矣
書法三昧曰横畫須直入筆鋒竪畫湏横入筆鋒
陸儼山曰當其用鋒嘗欲透紙
趙凡夫曰正鋒不難於横畫而難於竪畫不難於右拂
而難於左撆不難於點畫而難於轉折
又曰正鋒全在握管握管直求其鋒側不可得也握管
衺求其鋒正不可得也鋒不正不成畫畫不成字有
獨成者乎
臨摹
山谷老人曰古人學書不盡臨摹張於壁間觀之入神
則下筆時自隨人意
書指曰取古人之書反覆熟觀閉目而索之心中若有
成字然後舉筆而追之字成復細心比勘
姜堯章曰臨書昜失古人位置而多得古人筆意摹書
昜得古人位置而多失古人筆意臨易進摹昜㤀經
意與不經意也
王承烈曰虞七生平不臨寫但心準目想而已鄙夫於
書翰亦惟虚神静思以取之
唐太宗曰吾臨古人書不學其形勢惟在其骨力及得
骨力形勢自生
趙寒山曰直臨本文勿臨帶筆本文成熟帶筆自隨隨
正文出自然節奏
又曰凡翫一帖湏字字經意掩卷記憶不能記憶開卷
更翫必使全記不㤀而後已記憶乃字之先天結構
乃字之後天
又曰臨倣搨本要作真跡想
又曰致此心於彼時風氣中始不失漢魏晉唐風規
董宗伯曰臨帖如驟遇異人不必相其耳目手足頭面
當觀其舉止咲語真精神流露處
莫廷韓曰趙承旨長於臨摹不求形似而神氣咄咄逼
真其生平於古人書法心醉神解不自知為二也
豐道生曰意前筆後者熟記古蹟於字形大小偃仰平
直疎密纖濃藴藉於心隨物賦形各得其理
結構
王右軍曰先構筋力然後装束
趙凡夫曰游心字内能運筆游心字外能結構
寫得一畫方知用筆寫得二畫方知結構書法能事盡
此矣(當云寫一畫必審用筆寫二畫必講結構書法之能事基此矣)
字句說詩筆畫取字皆最下乘(謂在全篇全字結構也)
筆勢人人可自取結構非學力不知
能結構不能用筆猶得成體若但知用筆不知結構全
不成形矣用筆取虞結構取歐
結構昜更用筆難革
用筆如聚材結構如堂構用筆如貌結構如容
真書挑剔多不如少少不如無務於潔淨精微
省一筆一筆功省一曲一曲功當使有餘情無餘形
情與勢参情者勢之體也勢者形之體也
情如神勢如氣形如精一字之間有精氣神微乎微
乎
作楷書挑剔波折似不可廢然但取帶筆引鋒不可倚
為結構作用俗學不知致力於此去此便覺闕欠一
肢者然至於名流大家挑剔波折有無一致
王右軍曰用筆結字須有偃有仰有正有欹或大或小
或短或長
單不宜小複不宜大腹不宜促角不宜峻
唐文宗皇帝曰為點必收貴緊而重為畫必勒貴澁而
遲為撆必掠貴險而勁為竪必努貴戰而雄為戈必
潤貴遲疑而右顧為環必郁貴蹙鋒而緩轉為波必
磔貴三折而遣毫
姜白石曰點者字之眉目全在顧盻精神有向有背隨
字異形從横畫者字之骨體欲其堅正勻淨有起有
止長短合宜結束沉實波拂者字之手足其間伸縮
異度變化多端要如鳥翼魚鬛有翩翩自得之態挑
剔者字之步履欲其峭拔遒緊晉人為此或帶斜拂
或横引向外至顔柳始正鋒為之純任正鋒則無飄
逸之致轉折者方圓之法真多用折草多用轉折欲
少駐駐則有力轉欲不滯滯即不遒然真以轉而後
融草以折而後勁
懸針者上努下銳端若引䋲垂露者下筆復上捷收其
勢即米老所謂無往不收無垂不縮也此兩者皆欲
筆鋒極正至精至熟有意無意然後工之
折釵股者欲其屈折圓而有力屋漏痕者欲其無起止
之跡錐畫沙者欲其勻而藏鋒壁坼路者欲其無布
置之巧
徐會稽曰疎肥令密密瘦令疎
莫雲卿曰右軍多内擫取法大令多外拓取姿
董玄宰曰書家之法湏於一起一束處着力一轉一折
處著力
譚真人曰點策蓄血氣顧盻含性情
書法三昧曰一字有一字之起止朝揖顧盻一行有一
行之首尾接下承上
方圓(参結構)
崔子玉曰觀其法象俯仰有儀方不中矩圓不中規抑
左揚右望之若欹
變通異訣曰方以圓成圓由方得舍方求圓則骨氣莫
全舍圓求方則神氣不潤
趙凡夫曰過圓則弱而無骨過方則剛而不韵筆圓而
用方謂之遒體方而用圓謂之逸逸近於媚遒近於
疎媚則俗疎則野惟豫防其濫觴
智永千文學右軍其妙在圓而晉人實無此圓魯公畫
贊學右軍其妙在方而晉人實無此方趙榮禄一生
妙在爛熟而晉人實無此爛熟孫虔禮一生妙在疎
曠而晉人實無此疎曠
疎密(参結構)
姜白石曰疎欲風神密欲蒼老
袁昂書評曰蔡邕書骨氣洞逹爽爽為神
東坡曰永禅師書骨氣深穏體兼衆妙精能之至反造
疏淡
祝京兆曰小字易得局促湏令字内間架明整開闊寫
起一似大體段
董宗伯曰勁利取勢虚和取韵疎蜜相間不用等勻古
人作字似疎實密如環無端
小字難於寬展而有餘又以蕭散古澹為貴游刃有餘
地此作小楷秘訣刻秦漢小印秘訣
自學柳誠懸方悟用筆古澹處
趙凡夫曰筆逾少字逾難
遲速
筆勢論曰緩筆定其形勢忙則失其規矩
歐陽率更曰最不可忙忙則失勢次不可緩緩則骨癡
姜堯章曰遲以取妍速以取勁專事遲則無神氣專事
速則多失勢
孫過庭曰勁速者超逸之機遲留者賞會之致
書訣曰未能速而速謂之狂馳不當遲而遲謂之淹滯
狂馳則形勢不全淹滯則骨肉重慢
陸儼翁曰下筆之始須藏鋒轉腕前緩後急
趙寒山曰緩下筆不惟謬妄不侵即敗筆可補
純熟
譚景升曰心不疑乎手手不疑乎筆然後知書之道
東坡先生曰作字要手熟則神氣完實而有餘韻
陸儼山曰張伯英臨池學書池水盡墨鍾元常入抱犢
山十年木石俱黑王羲之五十二歲而書成永禪師
不下樓者四十餘年要非一朝一夕之故也
董宗伯曰硯成臼墨成池不是羲之即獻之此言書貴
熟也黃公望論畫亦云畫得熟自然筆法出現
氣韻
郭若虚曰氣韻本乎運心神采生於用筆
姜堯章曰作書全以風神超邁為主
襟韻不高記憶雖多莫湔塵俗若使風神蕭散下筆便
當過人淘洗俗姿則妙處自見
董玄宰曰晉人書取韻唐人書取法宋人書取意或曰
意不勝法乎不然宋人自以其意為書耳非能有古
人之意也
晉書無門唐書無態學唐乃能入晉
趙凡夫曰晉人法度不露圭角無處揣摹直以韵勝唐
人法度歴歴可數
不學唐字無法不學晉字無韻謂晉無法唐無韻不可
也晉法藏於韻唐韻拘於法薄唐趋晉十九謬妄晉
人以無意得之唐人以有意得之宋元諸人有意而
時得時失今之書家無意求亦不知所得者何物
禁經曰有功無性神采不生有性無功神采不變
統論
董玄宰曰落筆便思破庸庸之習
下筆須沉着雖一點一畫之間皆須三過其筆
畫多則分仰覆以别其勢竪多則分向背以成其體
趙凡夫曰點畫不得着粗氣運轉不得著俗氣挑趯不
得有苦氣顧盻不得有穉氣引帶不得有雜氣
方圓肥瘦我自能主謂之骨緩急從意流轉不窮謂之脉取
法乎上不蹈時俗謂之格情遊物外不囿法中謂之調
右軍書無一筆不到而能處處流轉無一筆觕俗而能
字字用力非時時着意在在㤀形者不能
仿大字作小字欲其縱也仿小字作大字欲其操也更
進于此曰仿縱逸帖為修整書仿修整帖為縱逸書
倣書勝臨摹者心目不敵也先泛觀後研察者神貌不
敵也流覧得其精神摹勒得其形似得神遺形者高
得形遺神者卑形失昜革神失難知
後世以筆鋒掩書已自俗謬至於近代又以墨汁掩書
尤可鄙矣古人偶然落筆濃淡失所所謂不傷於書
可爾若借此遮醜法果如是乎
有餘勢則雋有餘筆則清有餘楮則寬有餘意則遠
畫得出竪得出撇得點得輳得便是書法
剛柔相濟權正相兼平險相錯筋肉相著古今相參圓
闕相譲纖澁相宣理事相符意興相發字法之能事
畢矣一於剛則不和一於柔則不振一於權則不典一
於正則不韻一於平昜則庸一於險怪則醜一於筋
骨則疏一於皮肉則俗一於古則不妍一於今則不
雅一於圓則描一於闕則殘一於纖則弱一於澀則
枯一於理則不通一於事則不合一於意則滯一於
興則狂理謂字義事謂字體意謂用筆結構興謂格
調機勢
孫過庭曰初學分布但求平正既知平正務追險絶既
能險絶復歸平正
姜堯章曰真書以平正為善此世俗之論也古今真書
之妙無出鍾王二家皆瀟洒縱横何拘平正唐以書
判取士同時士大夫類有科舉習氣加以虞歐顔柳
前後相望入矩應規無復魏晉飄逸之氣矣且字之
長短小大斜正疎密天然不齊孰能一之魏晉書法
之高良由各盡字之真態不以私意參之耳
董玄宰曰小楷法欲可展為方丈者乃盡勢也題榜書
跌宕自在一如細書唯米㐮陽近之
梁武帝曰婉婉曖曖視之不足稜稜凛凛常有生氣
右軍曰十遲五急十曲五直十藏五出十起五伏
白雲先生書訣曰望之惟逸發之惟靖
盧雋曰認勢(有一章之勢有一字之勢有一點一畫之勢)
翰林粹言曰學古人書得形體不如得筆法得筆法不
如得氣象湏因其近似而習之
董内直書訣曰左欲去嘴右欲去肩乍徐還疾忽往復收
六藝之一錄卷三百四
