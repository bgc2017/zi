欽定四庫全書
六藝之一錄卷七十九錢唐倪濤撰
石刻文字五十五
唐碑
化度寺邕禪師塔銘
李伯藥撰歐陽詢正書貞觀五年十一月(金石錄)
唐貞觀間能書者歐陽率更為最善而邕禪師塔銘
又其最善者也至大戊申七月中袖此刻見過為書
其後吳興趙孟頫(郁逢慶書畫題跋記)
吾家率更流傳人間甚多邕禪師塔銘乃其絶佳者
此帖臨模鐫搨又其絶精蓋是舊本至元庚辰二月
丁亥歐陽玄題李宗道所藏(書畫題跋記)
歐陽率更姜白石以為追蹤鍾王今觀石刻尚使人
驚絶矧真跡哉因知白石之論為信然此化度寺碑
蓋舊本收者宜寶藏之至元六年歲庚辰三月十六
日康里巙書(書畫題跋記)
右歐率更書化度寺邕禪師銘塔石本王魯齋先生
自言兒時見其兄以此臨學時二百四十餘字其兄
亡後魯齋求補為全文而妍&KR1126;自見景定庚申人日
所為跋如此至咸淳己巳春又得河南范諤隆興初
跋尾云慶歷初其高王父開府公諱雍舉使關右歴
南山佛寺見斷石砌下視之乃此碑稱歎以為至寶
既而寺僧誤以為石中有寶破石求之不得棄之寺
後公他日再至失石所在問之僧以實對公求得之
為三斷矣乃以數十縑易之以歸置里第賜書閣下
靖康之亂諸父取藏之井中兵後好事者出之椎搨
數十本已乃碎其石恐流散浙右者皆是物也則以
是為范公家本矣今又百三十年而魯齋六代孫文
英寶藏之如舊比今西安府學本清勁文采相懸絶
矣大抵書法有輕重之勢而近無石本類皆一體填
凑字内筋絡舉無存者余與他人言皆不省今見此
本乃知古人自有真也(春雨集)
長沙歐陽信本書在唐許為妙品鄭漁仲金石略所
載凢二十三種而行於南北者惟僧邕塔銘而已二
銘多所翻刻南本失於瘦北本失於肥殊無精絶之
本予嘗於越見胡文恭公所藏醴泉銘肥瘦適均精
彩煥發識者定為初刻今觀此塔銘其精神絶與之
類誠可寶玩也然塔銘尤信本得意書姜堯章所謂
勝於醴泉駸駸入於神品亦知言哉元諸大老寘品
評於其間者凢十有三人濓尚何言庸掇拾緒論而
書於左方云(潛溪集)
予兒時亟聞先憩菴府君稱化度寺帖妙出九成宫
右而未獲見每以為恨今太師英國張公廷勉出所藏
舊帙乃駙馬李子期家物銘叙略備其空缺處率用
印識若文書家所謂盖印者帖後若趙松雪揭曼碩
巙子山諸公皆有題識惟謝端所謂藏鋒王沂所謂
神氣深穏者最為得之周馳曰石刻羽化久矣則此
固二百年前物也張公博雅好文事尤重世澤其永
寶之不獨如李氏所識也正德五年八月十日長沙
李東陽識(懷麓堂集)
趙子固以歐陽率更化度醴泉為楷法第一雖不敢
謂然然是率更碑中第一而化度尤精緊深合體方
筆圓之妙而殘缺尤甚昔年得一本僅二百餘字後
又致一本雖剥蝕其可讀者幾再倍之當是前百年
物而字意小緩散不能如前本之精勁也豈搨手微
劣故耶因合而識之俟明忩細展究其所以異可也
(弇州山人藁)
張令&KR0739;浮圖銘
張士貴撰正書無姓名永徽五年十一月(金石錄)
修正寺舍利塔碑
楊武英撰張延壽正書龍朔二年六月(金石錄)
岐州法門寺舍利塔銘
賀蘭敏之撰并行書龍朔三年二月(金石錄)
西明寺忍辱闍黎塔銘
僧靈瓉撰暢整書麟德二年(京兆金石錄)
西明寺上座道宣律師舍利塔銘
郝文會撰并正書乾封三年(京兆金石錄)
翠微寺道瑩法師塔碑
張巨源撰王帎書咸亨五年(京兆金石錄)
大興國寺舍利塔碑
相州刺史越王貞撰趙郡李君惠集王羲之書興國
寺楊震學舍也隋文帝仁壽中以舍利分置天下諸
寺此其一也碑以儀鳳四年三月立(集古錄目)
大興善寺舍利塔銘
李儼撰殷仲容八分書總章二年(金石錄)
平原寺舍利塔銘
撰人名缺僧仁基正書上元三年二月(金石錄)
舍利塔銘
陳思順造正書無姓名垂拱四年二月(金石錄)
大德昉禪師塔銘
武三思撰正書無姓名証聖元年五月(金石錄)
化度寺道感法師塔銘
殷祚撰并正書萬歲通天二年八月建(復齋碑錄)
閔居士夫人塔銘
正書無書撰人姓名大足元年十月(金石錄)
興善寺真器禪師塔碑
僧波崙撰大足元年立(京兆金石錄)
思簡律師塔銘
正書無書撰人姓名長安四年三月(金錄)石
福先寺浮圖碑
武后撰武三思正書神龍元年七月(金石錄)
元公浮圖祠堂碑
八分書無書撰人姓名先天二年八月(金石錄)
淨居尼元機圓明塔碑
在永嘉縣先天中立(輿地碑目)
辨機法師塔銘
趙冬㬢撰正書無姓名開元三年九月(金石錄)
涇陽太一寺法海禪師塔銘
利法師撰僧靜藏書開元三年(京兆金石錄)
法藏禪師塔銘
開元四年五月田休光撰正書今在西安府南山(金石
文字記)
醴泉寺惠劍禪師塔銘
僧超霞撰孔光書開元十二年(京兆金石錄)
淨業法師塔銘
開元十二年六月畢彦雄撰正書今在西安府香積
寺(金石文字記)
一行禪師塔碑
明皇撰并八分書一行本姓張氏名遂後為沙門諡
曰大慧碑以開元十六年立(集古錄目)
張說題玄宗御書記
集賢院學士題玄宗所書碑御製御書字并年月記
及模勒刻字人姓名後有開元十六年將幸溫泉親
詣大慧禪師塔所口勅檢校立碑使朱敬宣所記然
則說所題者禪師塔碑也(集古錄目)
慈恩寺惠教禪師塔銘
賀蘭欽明撰開元十七年立(京兆金石錄)
敬節法師塔銘
開元十七年七月正書今在西安府城外杜永村(金石
文字記)
比丘尼法澄塔銘
開元十七年十一月志(闕)撰并書行書今在西安府
城外東南馬頭空(金石文字記)
西明寺上座智遠律師塔銘
前進士啖彦珍撰集賢院書手陳瓌書律師姓睦氏
趙郡人為長安西明寺臨壇上座碑以開元二十五
年立(集古錄目)
檀法師塔銘
開元二十五年姜立祐撰正書今在西安府西門外
崇仁寺銘文正書而後列弟子沙門皆八分書(金石文字
記)
景賢大師身塔銘
開元二十五年八月羊俞撰沙門温古行書今在嵩
山會善寺(金石文字記)
進法師塔銘
開元二十五年僧智祥楷書(金石表)
此太子司議陳光撰僧智祥書磨泐僅存形似然其
書法亦是習登善者(石墨鐫華)今在西安府實際寺剥
蝕(金石文字記)
西明寺主惠景法師塔銘
何榮撰并行書天寶元年(京兆金石錄)
道振禪師塔銘
天寶元年正月行書(金石文字記)
慈恩寺道進律師塔銘
高參撰僧法亮書天寶四年(京兆金石錄)
乘真禪師靈塔碑
長子主簿王雄風撰胡霈然書并篆額禪師姓麻陸
渾人景龍二年為陸渾山圖以獻代宗自書其寺名
兜率以賜之及其卒衛尉卿崔從禮之妻李氏得其
舍利起塔而藏之碑以天寶七年八月立(集古錄目)
淨藏法師身塔銘
天寶五載立無書撰人姓名在會善寺(嵩陽石刻記)
善才寺大德玄秘塔銘碑
楊琦撰張乾護八分書天寶九年四月(金石錄)
少林寺靈運禪師塔銘
天寶九載四月十五日門人堅順建右唐少林寺靈
運禪師碑試大理評事崔琪撰會善寺沙門行書而
缺其名予向遊少林愛其中碑刻時值大雪命人搨
之此其一也或誚予好竒之過而不知予之所得抑
亦多矣(金薤琳琅)
右宣德郎試大理評事崔琪撰天寶九載立世言開
元天寶之際文人唾地皆成珠玉今以此碑觀之如
云窮歲默坐猿對茶椀鳥棲禪庵彼嶺雲無心即我
心矣彼澗水無性即我性矣此數語雖今之善知識
不能拈出况經生哉書法自聖教序中出是善學逸
少者(玄牘紀)
太原王四娘塔銘
裴炫詞張少悌行書天寶六年六月(金石錄)
般舟寺玄隠禪師塔碑
徐浩撰并正書天寶十一年二月(金石錄)
玄隠塔銘天寶十一年徐浩撰并書嗚呼物有幸不
幸者視其所托與其所遭如何爾詩書遭秦不免煨
燼而浮圖老子以托於字畫之善遂見珍藏余於集
錄屢誌此言盖慮後世以余為惑於邪說者也比見
當世知名士方少壯時力排異說及老病畏死則歸
心釋老反恨得之晩者往往如此也可勝嘆哉(集古錄)
令暉令皎二禪師塔銘
趙&KR2949;撰并正書大歷元年二月(金石錄)
再修信行禪師塔碑
于益撰張楚昭行書大歷六年又三月(金石錄)
于益奉勅撰翰林待詔張楚昭奉為皇帝施手書碑
字為行書韓擇木奉勅題額碑以大歷六年閏三月
建(復齋碑錄)
碑隂批荅僧義真正書大歷六年(京兆金石錄)
代宗賜建法和尚塔額碑
蘇源明撰段光獻行書大歷六年(京兆金石錄)
化度寺普寂禪師光教塔銘
僧圓照撰大歷十一年(京兆金石錄)
大聖真身塔銘
張彧撰楊播行書大歷十三年四月(金石錄)
蕭和尚靈塔銘
定光上人塔銘
吉中孚撰行書姓名殘缺貞元元年十月(金石錄)
大聖真身舍利塔銘
吳通微撰并正書貞元六年(金石錄)
安國寺大德律師塔銘
徐峴撰并正書貞元七年十月(金石錄)
辨正禪師塔銘
太僕少卿鄭叔規撰氾水縣令徐峴書并篆額師名
崇一姓任氏濟源人玄宗時詔舉天下高僧四十九
人分主諸寺禪師居東都天宫寺後移居善興寺代
宗親書院額曰法寶嚴持院德宗時賜諡辨正碑以
貞元十年立在龍門(集古錄目)
辨正禪師塔院記徐峴書誠能行筆而少意思也往
時石曼卿屢稱峴書曼卿多得顔柳筆其書與峴不
類而遠過之不知何故喜峴書也余當曼卿在時猶
未見峴書但聞其所稱曼卿歿已久始得此書遂錄
之爾(集古錄)
貞元無垢淨光塔銘
庾承宣撰無書人名氏篆額貞元十五年四月立(諸道
石刻錄)
王頭陀塔銘
在懷安軍雲頂山塔院貞元十五年薛倕撰文(輿地碑目)
光宅寺惠日禪師塔銘
孫藏器撰并正書貞元二十年(京兆金石錄)
靈珍禪師塔銘
徐峴撰并正書元和八年八月(金石錄)
紫玉山禪師塔銘
李承翟撰屈師穆正書元和九年(金石錄)
樂善寺處道和尚塔銘
歸登撰并行書篆額元和八年(訪碑錄)
智源禪師塔銘
元和九年立在鍾離縣(輿地碑目)
上弘和尚塔碑
白居易撰序李堯恭正書元和十三年五月(金石錄)
撫州景雲寺上弘和尚塔碑白居易撰李克恭正書
段全緯篆額武宗時廢大中八年七月十五日重立
在東林寺(復齋碑錄)
大聖舍利塔銘
張仲素撰吳仲冉正書元和十四年五月(金石錄)
元浩和尚靈塔碑
崔恭撰并正書元和十四年五月(金石錄)在虎邱(復齋
碑錄)
莊嚴寺大慧禪師塔銘
歸登撰并書元和十四年(京兆金石錄)
律大德凑公塔銘
白居易撰僧雲皋正書長慶二年六月(金石錄)
白居易撰長慶二年閏十月建武宗時廢宣宗大中
八年七月十五日重立(復齋碑錄)
熙怡大師石墳志銘
侯高撰僧雲臯正書長慶四年五月立(復齋碑錄)
大覺禪師塔銘
李渤撰柳公權正書長慶四年六月(金石錄)
明禪師塔銘
靈皎撰在長興縣空隱院(輿地碑目)
興寕寺律如瑫大師塔銘
僧張彪撰并書寶歷元年在無錫(復齋碑錄)
幽棲寺冲素和尚塔銘
沙門靈遵行書長慶三年歸化寶歴三年正月起塔
(復齋碑錄)
緫持寺大果禪師藏山和尚塔銘
于敖撰李隨正書大和元年(京兆金石錄)
寧賁禪師塔銘沈的撰并行書沙門曇鏡八分書額
大和五年九月建在山隂縣界昭福寺(復齋碑錄)
岑禪師舍利塔碑
高通理文大和二年立在會善寺(嵩陽石刻記)
照公塔銘
太子少傳分司東都白居易撰劉禹錫為秘書監分
司東都時書照公名神照姓張氏蜀州青城人居東
都奉國寺碑以開成三年立(集古錄目)
奉公塔銘
開成四年李弘度撰僧建初行書(金石表)
&KR0034;公者尉遲敬德之從子也度為僧譯經于慈恩寺
卒于永淳中大和間始建塔李弘度銘之書者亦建
初然其筆法不無少遜玄奘塔銘(石墨鐫華)
大偏覺法師玄奘塔銘
開成四年五月劉軻撰沙門建初行書今在西安府
城南興教寺(金石文字記)
玄奘久居西域廣譯佛言唐太宗極尊崇之據史卒
于顯慶六年即龍朔元年銘則云卒于麟德元年之
二月史云年五十六銘云年六十九先葬滻東后移
徙樊川北原即少陵原文宗開成四年劉軻撰文僧
建初書行草秀勁有法而文亦粗能言師事亦可存
也(石墨鐫華)
寶稱法師塔銘
劉軻撰陳去病正書開成四年七月(金石錄)
秘書丞史館修撰劉軻撰江南司戶參軍陳去疾書
前振武節度參謀李廷彦篆額律師江南講僧也名
智滿陶靖節之九世孫始出家于寶稱寺故以為號
碑以開成四年立大中八年重建在廬山(集古錄目)
碑以開成四年四月二十七日建武宗時廢碑以宣
宗大中八年七月重立(復齋碑錄)
大達法師玄秘塔銘
會昌元年十二月裴休撰柳公權正書并篆額今在
西安府儒學碑隂有勅内莊宅使牒及比邱正言疏
大中六年四月(金石文字記)
右唐大達法師玄秘塔銘裴休文柳公權書石刻在
西安府學會昌元年所建唐法書家前有歐虞禇薛
後有顔柳而柳所論心正則筆正雖一時格君之言
要為書法第一義也(東里續集)
大逹法師玄秘碑柳公權正書歐陽公嘗謂物之所
遭有幸不幸詩書遭秦不免煨燼而浮圖老氏以托
於字書之善遂見珍蓄若此碑是已嗚呼緇流之藉
文字以傳後世如予之所錄蓋不止於一玄秘塔也
(金薤琳琅)
玄秘塔銘石刻在關中會昌元年建柳學士公權書
裴觀察休撰又十二年休始以鹽鐡使入相所著楞
嚴義解諸所參會妙入玄宗出彼法中居士長者之
流者耶此碑柳書中之最露筋骨者遒媚勁健固自
不乏要之晉法亦大變耳(弇州山人藁)
柳誠懸書學出自鄔彤鄔彤出自懷素而素自直遡
永師者大抵唐世字學極盛然自魯公而下其餘諸
名家數人同論則具體而微各觀則同工異曲玄秘
塔是柳書之極有筋骨者刻手精工唐碑罕能及之
故可寶以為玩也(玄牘紀)
慈恩寺善導和尚塔銘
僧志遇撰并書大中五年(京兆金石錄)
章敬寺法照和尚塔銘
僧鏡霜述并書大中十三年(京兆金石錄)
言和尚塔碑
張君卿撰于玄素行書咸通三年(京兆金石錄)
聖壽寺上座惠靈和尚塔銘
薛綜撰咸通四年(京兆金石錄)
報恩安國寺浮圖銘
正書無書撰人名氏篆額咸通十三年十月立在宜
興(復齋碑錄)
報恩寺弘憲大師塔銘
張元逸撰并書篆額中和四年五月建(復齋碑錄)
資聖寺宣和尚塔銘
沙門藴讓述楊光中正書陳漢温八分書額光啟三
年九月建(諸道石刻錄)
廣濟大師含真和尚舍利塔碑
盧光濟撰高隲正書光化二年(京兆金石錄)
大德檀法師塔銘
此姜立祐撰而無書者名行草筆法圓健清逸當與
建初大遍覺銘並觀(石墨鐫華)
淨業禪師塔銘
正字畢彦雄撰文而無書者名正書法亦習禇登善
者勁拔似之而其鈎磔處稍不及耳楊脩齡侍御在
長安日亟賞之遂多搨者(石墨鐫華)
無書跋及歲月
法玩禪師塔銘無書撰人名氏(墨池編)
靈迅禪師塔銘無書撰人名氏(墨池編)
淨飛禪師塔銘無書撰人名氏(墨池編)
大智禪師塔銘吳承嗣書在嵩山(墨池編)
悟真大師塔銘歸稱書(墨池編)
阿育王寺舍利塔銘張行博書(墨池編)
道法禪師志靜塔銘鳳翔府(金石略)
東林佛䭾禪師舍利塔銘張庭珪分書江州(金石略)
懷素律師塔銘韋鼎書(金石略)
大覺禪師塔銘蕭起書杭州(金石略)
東林臨壇大德塔銘弟子雲軻書江州(金石略)
龍牙山先大師塔銘楊玗文并篆潭州(金石略)
鳥窠禪師塔銘在定業院(輿地碑目)
道一禪師塔銘權載之撰(輿地碑目)
靈光寺僧靈祐塔銘沈亞之文(輿地碑目)
心鏡大師舍利塔銘在鄞縣崇夀寺刺史崔琪狀(輿地
碑目)
會善寺安和尚塔銘無書撰人名氏(墨池編)
道安和尚舍利塔銘無書撰人名氏(墨池編)
大辯禪師塔銘無書撰人名氏(墨池編)
法王寺大德惠演塔銘(碑帖攷)
唐碑(釋氏僧寺諸碑)
長壽寺舍利碑
隸書不著書撰人名氏隋文帝仁壽中内出舍利寘
於三河郡之仁壽道場藏以金棺玉函唐初詔選名
僧三十人居之齊王元吉造丈八大像於寺中碑以
武德六年五月立(集古錄目)
代國夫人開佛窟碑
陳國重撰韓處約書碑稱佛窟者當漢初有氣如烟
雲出於其間漢高祖為之立廟後漢永平中釋教至
中國改廟名曰曰太平寺周改名曰大乘武帝時被
毁至唐代國夫人楊氏開而立之碑以顯慶二年立
(集古錄目)
改造彌勒閣碑
行書無書撰人姓名龍朔三年正月(金石錄)
西峯秦王觀基浮圖碑
上元二年華州刺史喬師望撰并八分書(金石文字記)
喬師望尚高祖女廬江公主
九門縣西浮圖碑
右九門縣西浮圖碑唐應詔四科舉董行思文清河
傅德節書題云九門縣合鄉城人等為國建浮圖之
碑浮圖在智矩寺中寺今亦廢碑上元三年建按唐
有兩上元此碑云歲在丙子乃高宗上元三年也肅
宗上元三年歲在壬寅爾(集古錄)
靜法師方墳碑
張嘉貞撰鍾紹京正書長安元年十二月(金石錄)
大忍寺門樓碑
沙門釋某撰裴抗八分書開元十八年(金石錄)
大忍寺門樓碑
楊邈撰裴抗書開元二十一年(金石錄)
易州雲居寺石浮圖碑
開元十五年太原王大悦撰并書(燕都遊覧志)
(附)雲居寺石浮圖後記
開元二十八年莫州吏部常選王守泰行書(金石文字記)
龍興寺淨土院碑
李邕撰韋同八分書開元中立(金石錄)
安鄉郡開元寺卧禪師淨土堂碑
監察御史張鼎撰雍縣尉吳郁書天寶九載庚寅立
稱卧禪姓辛氏名順忠隴西狄道人隴右按察使崔
昇進奏住河南開元寺右脅而卧諸漏已無開元中
詔隴右節度使張守珪為就寺造淨土堂故為銘自
河隴歿於羌夷州縣城郭官寺民廬莫不毁廢唯佛
寺與碑銘文字載佛寺者往往多在世皆以為西方
幽遠殊類異俗不知禮義出於天性故夷之然其於
佛皆知信慕以其有罪福報應之說予以謂西夷雖
恣睢甚者及曉之以曲直是非悦且從也固不可謂
其天性無欲善之端是以虞夏之世東漸于海西被
于流沙朔南暨聲教則能令其信慕者亦非特有佛
而已也彼以罪福報應之說動之未若不動之以利
害而使之心化此先王之德所以為盛也(元豐題跋)
金城寺放生池碑
八分書撰人姓名殘缺天寶十年七月(金石錄)
神德寺彌勒閣碑
杜鼇撰馬順書彌勒閣者開元中沙門會覺所立天
寶十一載馮翊人張祥德重建碑以十二載立在華
原(集古錄目)
多寶塔感應碑
岑勛撰顔真卿正書天寶十一年四月(金石錄)
慈恩寺常住莊地碑
韓擇木八分書顔真卿撰代宗篆額大歴六年八月
(金石錄)
大覺禪師國一影堂碑
在紹興府城大慶寺貞元元年(輿地碑目)
濟遠寺功德碑
郭邕撰劉雲行書貞元十年正月(金石錄)
尚書李公造華嚴三會普光明殿功德碑
貞元十六年支高撰并書今在交城縣西北五里萬
卦山天寧寺(金石文字記)
智者大師修禪林道場碑
元和二年立在大慈寺(輿地碑目)
無量寺多寶塔碑
裴度撰王凝正書元和十二年六月(金石錄)在新鄭
縣(復齋碑錄)
石壁寺甘露義壇碑
元和八年三月李逢吉撰正書今在交城縣石壁山
寺碑隂有進甘露表云臣說言臣所部太原府交城
縣石壁山寺今月二十二日夜甘露降於寺内戒壇
西及寺外柏林上大枝小葉無不周徧凝泫垂滴甘
甜如蜜當寺臨壇大德僧慎微與僧惠廣等一十五
人咸共觀嘗覆問如狀云云貞元十二年九月二十
五日臣說者河東節度使北都留守太原尹李說即
普光明殿碑所謂尚書李公者也此碑為元至順三
年重刻(金石文字記)
杯渡禪師影堂碑
朱存撰釋巨鄰篆書太和三年立在隱靜山(復齋碑錄)
龍興寺大藏經碑
在隆州報恩寺開成四年吳商撰(輿地碑目)
大梅山常祖師還源碑
江積撰并正書開成五年七月(諸道石刻錄)
千福寺重建章資師傳教碑
朱景玄撰朱玘行書大中五年立(京兆金石錄)
東林寺經藏碑
李肇撰元和七年九月建武宗時廢大中十三年七
月八日馮譔重書再立并篆額(復齋碑錄)
法順和尚吉祥泉碑
裴處權撰裴延嗣書咸通六年(京兆金石錄)
明佛法根本碑
僧智慧輪撰僧紹明正書并篆額咸通十年立(諸道石刻
錄)
崇聖寺佛牙寶塔碑
忠武軍節度判官監察御史内供奉孫朴撰檢校太
子賓客濮王府司馬王君平書據碑高宗儀鳳中始
建崇聖寺于京師武宗廢佛法寺亦被毁宣宗初復
以太平坊之温國寺為崇聖寺崇聖舊寺所藏佛牙
者顯慶中沙門道宣得之於神人至此建塔以奉之
碑無所立年月(集古錄目)
多寶塔感應碑
右唐多寶塔感應碑多寶塔者僧楚金所造楚金嘗
寫法華經千餘部寘塔中今猶有存者余於士大夫
家數見之余亦得其一卷乃乾元二年肅宗所造卷
首佛像絹素畫蹟尚如新也(金石錄)
右千福寺多寶塔碑顔公之書多矣惟此碑盛傳人
間歐陽公作集古錄跋尾而此獨見遺惟趙氏金石
錄有之謂多寶塔者僧楚金所造楚金嘗寫法華經
千餘部寘塔中趙氏復謂於士大夫家數見之則楚
金之書至宋猶有存者碑今在陕西西安府學(金薤琳琅)
顔魯公多寶佛塔碑石刻在西安舊搨完善可讀公
書如東方畫像家廟碑咸天骨遒峻風稜射人此帖
結法尤整密但貴在藏鋒小遠大雅不無佐史之恨
耳多寶佛塔事在法華經中歴過去未来阿僧祗劫
世尊說法此佛即現寶塔空中贊美大抵皆寓言也
佛惟空是以常在常現常滿今以有為迹求之得無
去之愈遠乎一念發菩提心即證菩提即現多寶塔
稱善哉人自不見聞耳(弇州山人藁)
魯公書多寶佛塔最窘束而世人最喜正如杜少陵
詩其佳處滿卷而學者徒取其便澀此殆曹子建所
謂蘭茝馨香人之所嗜而海内有逐臭之夫者也嗟
嗟世人若不具隻眼而隨人語言以評古書此又曷
足以言心賞邪余故為淵泉道破必且能為我下一
轉語也(玄牘紀)
魯公正書惟此碑最著以其字比諸碑稍小便於展
玩耳而結法視東方讚家廟碑似覺少遜王元美曰
貴在藏鋒小遠大雅不無佐史之恨信然碑舊在興
平千福寺不知何時移立西安府學中(石墨鐫華)
金城寺放生池碑
右唐金城寺放生池碑書撰人姓名皆已殘缺據田
槩京兆金石錄以為韓擇木書豈當槩為錄時尚完
好可讀乎其字畫竒偉非擇木不能為也(金石錄)
補
化善寺石井碑
劉翊行書天授二年十月(金石錄)
大行禪師義訓碑
何榮先行書開元二十六年二月(金石錄)
僧道源發願轉輪藏碑
王承規書貞元十四年鎮州(金石略)
無歲月及書跋
草堂寺報願碑宋僖文蒯敬宗正書(金石錄)
寂照寺雙浮圖碑單江撰八分書(金石錄)
千佛寶塔碑毛伯政篆書(墨池碑帖考云毛伯玉編篆在京兆)
鳳翔尹李晟為國修寺碑王播書(墨池金石略云編僧潛瑾書
鳳翔府)
龍泉寺常住田碑范的書越州(金石略)
華嚴寺鍳法碑顔真卿書杭州(金石略)
太光和尚道蹟碑在烏程法華寺(輿地碑目)
襄州延慶院經藏碑裴光遠八分書(碑帖攷)
敕重置七祖塔寺碑邵宗厚書(碑帖攷)
華嚴九會碑李玄穆行書(金石表)
六藝之一錄卷七十九
