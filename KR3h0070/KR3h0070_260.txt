欽定四庫全書
六藝之一錄卷三百二錢唐倪濤撰
歴朝書論
離鉤書訣
初學筆勢論云初學書要類乎本緩筆定其形
勢忙則失其規矩但取形質快健手腕輕便方
圓大小各不相犯莫以字小易而忙行筆勢莫
以字大難而緩展毫端張敬夫云初學必先
真書若便學縱體則真體難成矣虞永興云
掇筆往來懸管自在但使體勢雄壯不可拘其
小節若畏懼生疑否臧不決運用迷於筆前振
動惑於手下師心因乎獨見弟子執其寡聞恥請
問于智人忌藝能之勝己若欲造玄未之見也
東坡云真生行行生草真如立行如行草如走未
有未能立而能行能走也山谷云古人學書不
盡臨摹張古人書於壁間觀之入神則下筆時隨
人意學字既成且養於心中無俗氣然後可作以示
人為楷式凡作字須熟觀晉魏人書會之於心自得
古人筆法也
臨摹筆勢論云始臨之時不可盡其形勢一徧正其
手二徧得形勢三徧微微似本四徧加其遒潤五徧
益加抽拔如其生澁筆下不活兩行一度仍臨惟須
筆滑不可計其徧數唐太宗云吾少時觀陳即知
彊弱今臨古人書不學其形勢惟求其骨力及得其
骨力而形勢自生耳吾之所為皆先作意是以果能
成也張懷瓘云為書之妙不必應文按本妙在應
變無方遇事從宜决之度内者也虞安吉云未得
意者一點一畫皆求象本轉自取拙耳張懷瓘云
梁武帝好草書状貌亦古乏於筋骨既無竒姿異態
有减於齊高然則梁武之聲價不振以學元常之故
也蓋學鍾張殊不易不得柔中之骨不究拙中之趣
則鍾降而笨矣不得放中之矩不知變中之權則張
降而俗矣
用筆衛夫人云凡學書字先學執筆若真書去筆頭
二寸一分若行草書去筆頭三寸一分執之下筆點
畫芟波屈曲湏盡一身之力送之又云有心急而執
筆緩者有心緩而執筆急者若執筆近而不能緊者
心手不齊意後筆前者敗若執筆遠而急意前筆後
者勝虞世南云筆長不過六寸真一行二草三指
實掌虚韓方明云五指撮管末可大草書姜堯
章云真書執筆近頭行書寬縱執宜稍遠草書流逸
執宜更遠遠取點畫長大易於分布齊勻張懷瓘
云若執筆淺則堅掣打筆三寸而一寸著紙勢則有
餘若執筆深則束牽三寸而一寸著紙勢已盡矣筆
在指端則掌虚運動適意騰躍頓挫生意在焉筆居
半則掌實如樞不轉制豈自由乃成稜角筆則死矣
韋榮宗云搦破管畫破紙飛鋒結體唐太宗云
腕豎則鋒正正則四面鋒全次實指實則節力均平
次虚掌虚則運用便易盧雋云拓大指擫中指歛
食指抵名指令掌心虚如握卵此大要也以大指節
外置筆令轉動自在名指抵中指小指拒名指此細
要也張敬玄云運腕不可大緊緊則腕不能轉而
字體粗細上下不均不可懸臂氣力有限若行草須
懸腕大草書須懸臂筆勢無限也韓方明云雙指
包管五指共執實指虛掌鉤撇托送若以單指包之
則力不足而無神氣山谷云能使筆力悉從腕中
來筆尾上直當得意東坡云把筆無定法要使虛
而寬歐陽公云當使指運而腕不知方其運也左
右前後却不免欹側及其定也上下如引䋲此之謂
筆正姜堯章云淺其執牢其筆實其指虛其掌執
之欲緊運之欲活不可以指運筆當以腕運筆執之
在手手不主運運之在腕腕不知執故孫氏有執使
轉用之法祝枝山云擫捺鉤揭抵拒導送八法謂
撥鐙法撥者筆管著(俗作着)中指名指尖圓活昜轉動
也鐙即馬鐙筆管直則虎口間如馬鐙也足踏馬鐙
淺則易出入手執筆管亦欲淺則易撥動也擫者大
指骨下節下端用力欲直如提千鈞捺者食指著中
節旁此二指主力鉤者中指著指尖鉤筆下揭者名
指著指外瓜肉際揭筆下抵者名指揭筆中指抵住
拒者中指鉤筆名指拒定此二指主運轉導者小指
引名指過右送者小指送名指過左此二指主來往
枕腕者以左手托右手腕提腕者肘著案而虚提手
腕懸腕者懸著空中最為有力
右軍云轉筆宜左右回頋無使節目孤露藏鋒點畫
使左先右至回左亦然藏頭圓筆屬紙令筆心當畫
中行袁裒云右軍用筆内擫而收歛故森嚴而有
法大令用筆外拓而開廓故散朗而多姿虞世南
云覆腕上搶掠毫開下撇撥歴鋒轉有觔骨指端横
鉤蹲踞之状行書則覆腕搶毫乃按鋒直進其綰也
内拓外旋結鋒環轉結者上促旋毫不絶内轉鋒也
加以掉筆聫毫容曳而來往勁而復虚書法云夫
用筆之法須先急廽後疾下如鷹望鵰逝信其自然
不得重改送筆若遊魚得水舞筆如景山興雲或卷
或舒乍輕乍重若深思此理當自見又云用筆不
欲太肥肥則形濁不欲太瘦瘦則形枯大露鋒鋩則
意不持重深藏圭角則體不精神山谷云凡學書
欲先學用筆用筆之法欲雙鉤回腕掌虚指實以無
名指倚筆則有力
筆鋒右軍云每作點畫皆懸管揮之令其鋒開自然
勁健草則縱心奔放覆腕轉促懸管聚鋒柔毫外拓
左為外拓右為内伏連卷收攬吐納内轉藏鋒也但
先援筆引興心逸則急鋒以取興興盡則已又生&KR1911;
鋒任毫端之竒妙象兔絲之縈結轉則刓角多勾篆
體或如蛇形兵陣無常定也張旭云禇河南論書
用筆如印泥畫沙後於江岸以錐畫沙書大進始信
其言貴藏鋒也蔡希綜云始下筆須藏鋒轉腕前
緩後急形勢相連莫斷簡略為上至於稜側起伏隨
勢所立圓規為妙其有悞發不可再模恐失筆勢如
放箭不欲遲如高峰墜石也
心思書者心畫也必先乎心而後乎手内而理乎已
之心外而盡乎古之法心而致乎手之正法而致乎
筆之妙蔡邕云寫者散也欲書先散懷抱任情恣
性然後書之若廹于事雖中山兔毫不能佳也夫書
先默坐静思隨意所適口不出言氣不盈息沉密神
采如對至尊則善矣柳公權云用筆在心心正則
筆正譚景升云心不疑乎手手不疑乎筆然後知
書之道和暢非巧也學古非朴也柔弱非美也彊梁
非勇也神之所沐氣之所浴是故點策蓄血氣顧盻
含性情無筆墨之迹無機智之状無剛柔之容無馳
騁之象若黃帝之道熙熙然君子之風穆穆然是故
觀之者其心樂其神和其氣融其政太平其道無朕
夫何故見山思静見水思動見雲思變見石思貞人
之常也虞世南云收視返聽絶慮凝神心正氣和
則契於妙心神不正書則欹斜志氣不和字則顛仆
字雖有質蹟本無為禀隂陽而動静體萬物以成形
必資神邁不可力求也必須心悟不可力取也張
懷瓘云大巧若拙明道若昧靜而求之或存躁而求
之或失明目諦察而不見長策審逼而不知豈徒倒
薤懸針偃波垂露而已哉
性情禁經云有攻無性神采不生有性無功神采不
變朱晦翁云歐公作字如其為人外若優游中實
剛勁荆公則躁擾急廹書札細事德行相關如此
峭翁云觀其書篆而知人之性情焉祝枝山云情
之喜怒哀樂各有分數喜則氣和而字舒怒則氣粗
而字險哀則氣鬱而字歛樂則氣平而字麗情有輕
重則字之歛舒險麗亦有淺深變化無窮氣之清和
肅壮竒麗古澹互有出入題是山水僊隱氣自然清
富貴宴樂氣自然和朝廷禮義氣自然肅珍怪豪傑
氣自然壯自然竒佳麗園池氣自然麗造化上古氣
自然古幽貞閒適氣自然澹八種交相為用變化又
無窮矣
適志翰林禁經云書法有九生一生筆純毫為心軟
而復健二生紙新入筐笥潤滑易書即受其墨若久
露風日枯燥難用三生硯用則貯水畢即乾之司馬
云研石不可浸潤四生水義在新汲不可久停停不
堪用五生墨隨要旋研凝和墨光為上多則泥鈍六
生手適携執勞腕則無準七生神凝神静思不可煩
躁八生目寝息適寤光朗分明九生景天清氣朗人
心舒悅備此九者乃可言書
取法學貴取法則可以見古人於寸楮而臻其妙蔡
邕入嵩山學古於石室得素書八角垂芒頗似篆籀
寫史籀李斯等書勢邕得之三日不食大呌欲狂若
對千人遂讀三年妙達其理後筆特異遂作筆論
鍾繇見蔡邕筆法於韋誕自搥胸盡青因嘔血誕死
繇令人盗發其墓得之故知多力豐筋者聖無力無
筋者病一一從其消息而用之歐陽詢見索靖古
碑駐馬觀之去數步復還下焉觀之倦則布氈坐觀
之宿碑旁三日乃去詹孟舉云李陽冰見潭州碧
落碑寢碑下數日不忍去張懷瓘云上則法於自
然次則歸於篆隸又次師於鍾王夫學鍾王尚不繼
虞禇况冗冗哉舒元輿陽冰篆志云今人所重秦
斯之蹟豈能盡辨别之以秦古斯邈矣况今去古愈
遠晉魏真迹尚不可見篆隸之風不益遐哉宜其日
流而日弊也
觧悟張旭見擔夫與公主争道及公孫大娘舞劍而
悟草法又曰孤蓬自振驚沙坐飛余思而為書而得
竒怪顔魯公謂懷素曰學書於師授之外須自得之
長史觀孤蓬驚沙之外見劍器始得低昂廽翔之状
未知鄔彤有之乎素曰似古釵脚為草書豎畫之極
顔曰何如屋漏痕素曰吾觀夏雲多竒峰輙嘗師之
夏雲因風變化無常又遇壁坼之路一一自然雷
簡夫云余晝卧聞江瀑漲聲想其翻駛掀磕高下奔
逐之状起而作書心中之想皆出于筆下矣文與
可云見蛇闘而草書長
結構法書本象云大要真書如立行書如行草書如
走故行書尤貴偏傍緊密間白寬舒神閒思暢則圓
活自然稍加拘束則&KR0629;矣所以右軍修禊帖冠絶千
古其工夫精熟適意自然也黃山谷云楷法如快
馬斫陣草法要左規右矩又云凡書要拙多於巧
近世少年作字如新婦梳粧百種點綴終無烈婦態
也祝京兆云凡偏旁不相稱者屈曲點畫以避就
之偏少者伸點畫以就之偏碍者屈點畫以避之大
繁者减除之太疏者補續之然必古人有樣乃可用
耳大抵勁健方瘦輕快疏朗乾澁古拙相近軟緩
圓肥重滯密促滋潤時媚為鄰然必骨肉適宜剛柔
濟美也
體式衛夫人云用筆六種結搆圓備如篆法凶險可
畏如八分鬱拔縱横如古隸窈窕出入如飛白飄揚
灑落如章草耿介特立如鶴頂然心有委曲每為一
字各象其形
形状蔡中郎云為書之體須入其形若坐若立若動
若飛若往若來若卧若起若愁若憂若蟲食木葉若
利劍長戈若短弩勁矢若水火若雲霧若日月縱横
有象矣鍾太傳云筆迹者界也流美者人也萬類
象之點如山頽摘如雨線&KR0655;如絲毫輕如雲霧去如
鳴鳳遊雲漢來如游女入華林祝京兆云長者如
秀整之士短者如精悍之徒瘦者如山澤之癯肥者
如貴游之子勁者如武夫媚者如美女欹斜如醉仙
端雅如賢士
氣勢蔡邕云勢来不可止勢去不可遏惟筆軟則竒
快生焉蔡希綜云屈折之状如鋼鐵為鈎牽掣之
蹤若勁鍼直下主客勝負皆須姑息先作者主也後
為者客也必舉止合則起伏相承訣云彩色字之
神也神馭氣氣馭形形全骨肉肉全神色東坡云
吾醉後輙草書十數行覺酒氣拂拂從十指間出也
神脉字之筋筆鋒是也斷處藏之連處度之藏者首
尾蹲搶是也度者空中打勢飛度筆意也字之脉
章法是也藏鋒出鋒皆欲其首尾相應上下相接其
脉相通為佳後學之士隨所記憶圖寫其形未能渾
融皆支離而不相貫吾觀古之名書無不點畫振動
如見揮運之時此可窺其妙矣
運用三昧云一點一畫之間三過其筆一點微如粟
米亦分三過一字有一字之起止朝揖顧盻一行有
一行之首尾接下承上郭若虚云氣運本乎遊心
神采生於運筆夫畫有三病一曰版者腕弱筆癡全
虧取與物状平褊不能圓混也二曰刻者運筆中疑
心手相度鉤畫之際妄生圭角也三曰結者欲行不
行當散不散似物凝滯不能流暢也書亦如之
東坡云大字難於結密而無間小字難於寬綽而有
餘真書難於飄揚草書難於嚴重又云作字要手
熟則神氣完實而有餘韻
肥瘠梁武帝云純骨無媚純肉無力少墨浮澁多墨
笨鈍歐陽詢云不可瘦瘦則形枯不可肥肥則質
濁虞永興云側管則鈍慢多肉直鋒則乾枯露骨
比其悟也粗而不鈍細而能壮長而不為有餘短而
不為不足張懷瓘云馬以觔多肉少為上肉多觔
少為下書亦如之必骨肉相稱神貌洽然若觔骨不
任其脂肉在馬為駑駘在人為肉疾在書為墨猪準
其病状未及包也惟題署及八分可以肥密徐浩
云觔骨不立脂肉何附筆須藏鋒不然有病鷹隼乏
彩翰飛戾天骨勁而氣猛也翬翟傋色翩翩百步肉
豐而力沉也華彩高翔則書之鳳皇矣黃魯直云
肥不露肉瘦不露骨訣曰書以骨為體以主其
内以肉為用以彰其外氣宜清色宜温骨宜豐肉宜
潤
方圓崔子玉云觀其法象俯仰有儀方不中矩圓不
中規抑左揚右望之若欹虞世南云字體質滯為
目所視如水在方圓豈由乎水且筆妙喻水方圓喻
字所視不同遠近則異變通異訣云方以圓成圓由
方得舍方求圓則骨氣莫全舍圓求方則神氣不潤
方不變謂之斗圓不變謂之環書之病也張懷瓘
云欲方而有規圓不失矩亦猶人之指腕促則如指
之卷賖則如腕之屈然須裹之以皮肉若露筋骨是
乃病也
遲速筆勢論云意在筆前字居心後未作之初結思
成矣筆不欲急何也筆為將軍故須持重心不欲遲
何也心為前鋒遲則中物不入訣云能速而速謂
之入神能速不速謂之賞會未能速而速謂之狂馳
不當遲而遲謂之淹滯狂馳則形勢不全淹滯則骨
肉遲緩縱横斜直不速而行不止而緩腕不停筆筆
不離紙心不速而神氣短筆不遲而神氣枯一遲一
速剛柔相濟
勁軟隸訣云方勁古拙挑拔平硬國史補云草瘦硬
易肥勁難訣云剛縱其柔柔縱其剛筆勢論取形
質快健手腕輕便八法訣云點欲堅如鐵勾欲力
如銀點畫無力而不險勾短棘鍼而有力横畫藉於
豎趯趯則筆法勁澁掠撇法在澁而勁意欲暢而婉
啄用輕勁為勝去浮怯重滯磔䟐重鋒緩則勢肥湏
遒緊而遲澁之草訣云挑法揭欲利按欲輕輕則
骨勁重則質鈍故云形圓則潤勢極則澁以緊而勁
以險而峻圓則骨不重方則氣不潤遲取妍速取勁
墨潤取妍燥取險毫勁有力圓則妍美側管鈍慢多
肉直鋒乾枯露骨觀諸說而勁軟辨矣
弊病梁武帝云運筆斜則無芒角執筆寬則書緩弱
點掣短則臃腫點製長則離澌畫細則字横畫粗則
形慢拘則乏勢放又少則王右軍云腹不宜促脚
不宜疎不宜傷密密則似疴瘵纏身不宜傷疏疏則似
溺水之禽不宜傷長長則似死蛇掛樹不宜傷短短
則似壓死蝦蟆張懷瓘云方圓齊平支體肥鈍布
置偪仄稜角相形神氣昏蒙以濃墨為華書之病也
虞安吉云太緩無筋太急無骨歐陽詢云最不
可忙忙則失勢次不可緩緩則骨癡韋誕云多力
豐觔者聖無力無筋者病書法有十戒一蠢俗二
力弱三柔細四嫵媚五譲右六板律七狭長八葳蕤
九向背不得宜十上下不聯属是也蠢俗則不大雅
力弱則不遒勁柔細則不卓練嫵媚則不蒼古譲右
則套落庸劣板律則氣韻不動狭長則勢不冠冕葳
蕤則不揚眉吐氣向背不宜則結體無情上下不聫
属則神不流貫凡此十者犯一不可言書
六藝之一錄卷三百二
