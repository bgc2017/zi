欽定四庫全書
六藝之一錄卷一百四十九錢唐倪濤撰
法帖論述十九
蘭亭序
定本
周勛云唐太宗既得右軍蘭亭序真蹟使趙模等摹榻
以十本賜方鎮惟定武用玉石刻之文宗朝舒元輿
作牡丹賦刻之碑隂事見墨藪世號定武本薛師正
向尚書之為帥求之不得其猶子紹彭徧索之無所
得聞公厨有石用以鎮肉刻文不知云何亟取視之
乃刻牡丹賦於背者紹彭别刻石以易之攜玉石歸
長安私第宣和中詔扵其家取之乃連夜墨搨冀得
多蓄流傳人間每疊三紙加氊墨焉故最下者近石
字肉為真在上二紙字畫愈細
歐陽文忠公集古不錄定武本謂與王沂公家所刻不
異自山谷喜定武本以為肥不剰肉瘦不露骨扵是
士大夫爭寳之其實或肥或瘦皆有佳處此本差肥
而最有精神號唐古本或云在永興軍
唐人集王書碑多集修禊序中字皆與定武本相類盖
此得其真宜其貴重扵世薛氏所摹易者偶是缺本
或者遂以完缺辨先後而謂薛氏鑱去五字以自别
未為至論然較三本之優劣則肥而完者最得運筆
意薛道祖籖題為唐古本臨川王厚之跋
夫以肥瘦别定武先後本亦是要論予留都下九年士
大夫家所有蘭亭帖幸數見之往往筆瘦而刻畫太
朗者甚多校之肥本自永和九年而下只此一行其
運筆自然氣象深厚已不可及其間如會有咸流弦
暢清可浪猶齊攬數字相去尤不勝天淵他皆如此
又肥本字畫之傍石紋皴動如輕烟籠染抆拭未去
之狀俗謂之紛紋此尤不可偽為者前歲見范元卿
所蔵渠却未深信肥本者人固各有見也袁說友書
世間石刻無慮數十百本而共推定武本以為冠諸家
辨别真贗其說不一或以薛紹彭刊石易舊本歸其
家鑱去湍流帶右天五字今世所存本此五字不全
者薛氏舊物也又仰字如針眼殊字如蟹爪列字如
丁形凡有此者皆望風以為真而未嘗有確然辨其
帖之所以善所以不善者夫世之所以貴定武本者
以其鐫刻精好不失右軍筆意而已非以其能為針
眼為蟹爪為丁形也使真能得其筆意雖無此三者
不害為善本况此三者皆可以人力為而其筆意非
真能者未易辦今不求其本而區區焉注目扵其末
此相馬而惟記其驪黃牝牡豈不為九方臯所笑乎
山谷論此帖以為無一字一筆不可人意摹寫或失
肥瘦亦自成妍要皆存之以心會其好處此真能觀
書者也贑川曾槃樂道題(書丹邱本)
右桑世昌蘭亭博議
蘭亭專論損壊處惟博議上一跋云此是右軍平生得
意書不必計較于毫釐之間如堯舜君臣都俞𢋫歌
區區四凶正何傷扵極治也又爭肥瘦本亦惟博議
云世人扵蘭亭肥瘦二本互有去取余以為飛燕太
真俱是國色也
右喻&KR0008;䟦
字書自蘭亭出上下數千載無復論擬而定武石遂為
今世大議論桑君此書信足以垂名矣君事事精習
詩尤工其即事云翠添隣塹竹紅照屋山花盖著色
畫也(題桑世昌蘭亭博議後)
右水心題跋
慶歷中宋景文帥定武有舉子攜此石至郡死于營妓
家本營吏號孟永清者見而識之取獻景文景文喜
甚不敢私有留于公帑世謂之定本後為薛道祖攜
以歸長安宣和中有旨取舊石置睿思殿嘗以墨本
分賜近臣時先君通籍殿中遂得此本間關兵火之
餘迨今數十年祕藏不墜豈有物之護持因書所聞
以告來者淳熙二年八月二十三日東平榮芑書
信以傳信疑以傳疑事物皆然而字畫為尤甚世之法
書亘古窮今王逸少為稱首永以為訓不可復加然
精粗真偽在當時在後世或猶有疑者逸少嘗作意
書表上穆帝帝使張翼擇紙色長短相類者臨寫而
題後荅之視亦不覺詳視乃歎曰小兒亂真迺爾耶
在當時巳自疑如此唐初去永和猶未遠相傳以叙
草為遺蹤之冠太宗寤寐求之以王氏家傳在其孫
智永弟子辨才處用房元齡計得之及攷紀聞所載
乃云元草為隋末時五羊僧所藏誓與死守唐太宗
以威驅勢脅而後得之二說不同則此叙真蹟又有
可疑如此自匣殉之後獲見硬黃響搨者且為欣幸
迨扵明皇始刊之扵學士院洎顯宗朝又刊扵翰林
待詔所攷其二石一乃懷仁所臨前瘦而後肥一乃
王承規模刻豐殺得所轉搨精神至石晉時耶律輦
蔵北去遺是石扵殺狐林遂號為定武本亦不知其
為學士院本耶或待詔所本也後汴京書坊亦刻一
石咄咄逼近而摹手差劣識者謂之贗本時人鮮克
致察而墨本滋可疑宣政初薛紹彭易定武石歸蔵
扵家敲刷過多駸駸剥裂上之天府更以他石别鐫
其致疑滋甚二百年間博雅君子家模而戶刻之無
非根苗扵定武本其庸工者駮乎無以議為而精緻
者得真十六七互相詆訾而收蔵者為疑又將如何
自非得之之正傳之之的雖明察秋毫欲決其近似
之惑亦戞乎其難哉雙槐仙祖政和間為博士日得
是本扵定守之故家攜歸祕篋示為子孫矜式淳熙
中□入伯父位愛護惟謹近為鬻碑者所得不期而
遇若有神明呵禁之者价驚喜之餘亟以倍價復歸
較之所集蘭畹數十本何啻驪珠之與魚目瑜瑾之
與碔砆筆勢自然精微遒勁玩味不能釋手信乎其
為王承規舊本也嘉定己巳中秋鄭价裕齋志
王右軍蘭亭叙古今所共寳而入石者非一大抵當以
定武本為最勝然世之所傳者每有肥瘦之不同宋
尤延之謂瘦者為真定武而王順伯則主肥者二公
皆好古博雅其辨古今石刻真偽甚為當世所推重
而扵定武一帖所論不同如此戴良叔能題(此一則係格古
要錄)
右俞松蘭亭續考
蘭亭帖以定武本為冠自薛向作帥别刻石易去於原
石鐫損清流映帶四字以惑人然元本亦有法可辨
鐫損四字一也管絃之盛字上不損處若八字小龜
形二也是日也觀宇宙兩行之間界行最肥而直界
申脚十字下出横闌外三也管絃之盛盛字之刀鋸
利如鉤四也痛字改筆處勁不糢糊五也興感之由
由字類申列叙之列其堅如鐵釘此其大略也然定
武又自有肥瘦二本而鐫損者乃瘦本為真定武無
疑何以知之今復州本以定武本重摹亦鐫損四字
其字極瘦王順伯尤延之爭辯如聚訟然瘦本風韻
竟勝豈能逃識者之鑒其瘦本之石宣和間就薛珦
家宣取入禁中龕扵睿思殿東壁建炎南渡宗澤遣
人護送此石至維揚金犯維揚不知所在或云金人
以氊裘裹之車載而去
右趙希鵠洞天清錄
予嘗見洛水蘭亭一卷乃五字不損本今吳中分湖陸
氏所蔵而趙彛齋之物也彛齋宋宗室子諱孟堅字
子固彛齋其自號居嘉興之廣戍酷嗜古法書名畫
能作墨花扵水仙尤長此帖姜白石舊藏後歸霅川
俞夀翁彝齋復從夀翁易得喜甚乘夜回櫂至昇山
大風覆舟行李皆渰溺無餘彛齋立淺水中手持此
帖示人曰蘭亭在此餘不足介吾意也因題八字於
卷云性命可輕至寳是保
右陶宗儀輟耕錄
五字不損本蘭亭原係堂後官盧宗邁家物墨花滿面
後一行空處後碑歸驛童道人姜堯章自童處得之
凡一册題跋上有白石生四&KR1231;之印又有鷹揚周郊
鳳儀虞廷印甚竒盖(闕)姓名二字後歸蕭千岩之姪
况介文後有李秀岩跋既而復歸之霅川俞夀松翁
有夢鷗堂二跋及會稽内史等三古印最後為趙子
固所得喜甚乘舟夜歸至湖州弁山舟覆幸值淺港
行李俱渰子固獨持此卷立淺水中示從者曰蘭亭
巳在其他不足憂矣其跋語亦詳載且題八字扵卷
首曰性命可輕至寳是保其風致殊似米老子固垂
世以此歸賈氏悅生堂今藏王子慶號(闕)家後歸
李叔固家葉森曾扵其子仲庸參政處見此本仲庸
垂世屬之他人
右周密雲烟過眼錄
歐陽公著集古錄言定武二民家各有石較其本纖毫
不異是則定武有二本從來久矣彼宋諸賢謂薛向
之子紹彭私易定武别刻石以留公庫此論千人一
律今以歐公所論是則明有二本薛守定武果易以
歸則民間猶有一本是公庫本為第三本矣議者又
謂嗣昌鑱損湍流帶右天以亂真後入宣和曲水亭
予嘗毫髮辨證亦微有不同此卷壓角小印正嗣昌
名印而米襄陽親跋猶真舊蔵張參政孝伯家其子
寺丞即之以書名一時大變古體遂不能傳印識猶
可攷也今以予平昔所見本悉䟽扵後
不損本趙明誠本前有李龍眠蜀紙畫右軍像後明誠
親跋明誠之妻李易安夫人避難寓吾里之奉化其
書畫散落往往故家多得之後有紹勲小印盖史中
令所用印圖畫者今在燕山張氏家
王順伯本第一跋是王黼順伯名厚之號復齋有金石
錄家藏石刻鐘鼎篆籀鑑銘泉譜侔内府其家兵後
不廢近歲丁未飢越新昌尤惨遂悉散落始歸于龍
翔道士黃石翁黃祕不示人後有順伯為浙西提舉
時攜入祕省諸賢題名皆有其最著者樓宣獻劉文
節今亦歸張氏
趙子俊孟籲得扵閩中有樓宣獻跋翦碎作册葉與二
本無異今歸子昂承旨家
蘇承旨易簡第一跋後有元豐諸賢同觀于鄞之城南
崇法院有舒信道字畫然不著名在内侍譚氏家精
神無毫髮恨
趙子固本舟過嘉興遇風舟沒子固疾呼曰蘭亭在否
舟人負以出子固作跋識其事復題八大字曰性命
可輕此寳難得子固死入賈相家賈敗籍于官有官
印歸濟南張參政斯立今在集賢大學士李叔固家
潘經略畤本題識皆德鄜手書滿軸予以有米跋本遂
贈鄧善之文原鄧借田師孟師孟有借書不還癖因
留之予跋乃剪去矣
損本龍圖閣學士劉公充莊本細書滿紙後有賈相跋
亦滿紙栝蒼鄭陶孫為福建儒學副提舉得之為翰
林應奉貧質扵瓷器劉氏屢入子錢卒以逋重為劉
氏所得(有叔信父印)損本多有叔信父篆印盖宣和曲水
亭既成亟以御筆繇京兆薛嗣昌家宣取留内璫所
暮以匱金紙(即越蟬翼紙)疊三紙連印故下本肥中本著
中上本微瘦然皆無異此本子昂得于都城裝成册
葉瓷器劉生手之不置以銀壺杯盂易之
翰林學士承旨趙孟頫家本得于霅溪陳侍郎振宗伯
玉號直齋其家蔵書冠東南今盡散落予家亦得其
數十種此本亦有叔信父印
翰林侍讀學士張伯淳本有黃豫章跋予每疑鑱損與
山谷差有先後然本無異前數本更俟他日以攷
右袁桷清容居士集
世之論定武蘭亭其說頗不同有謂唐太宗詔歐陽詢
搨本刻石禁中至晉時契丹輦至殺狐林棄而北歸
宋慶歷中韓忠獻公壻李氏者獲之至宋景文帥定
武始從李氏之子購藏庫中相傳得扵孟永清者盖
非也熙寧中薛師正出守甚珍惜之别刻以惠求者
師正之子紹彭又勒于他石潜易元刻以歸長安是
定武有三刻矣有謂太宗既葬繭紙蘭亭而刻石亦
見殉昭陵既發耕氓負石為擣帛用定武一士人見
四周龍鳳文隠起知為禁中本以百金市之以歸謂
之古定本王君貺知長安移文索入石庫又謂之古
長安本既而公庫火石焚馮當世再入石是定武則
有二刻矣傳聞異辭是二說者已不能歸于一致况
欲索于肥瘦完損之間耶
右宋濓潛溪集
蘭亭如聚訟自宋已然即以定武一石言之有肥者有
瘦者有五字未損者有五字損者何子楚王明清謂
唐時諸供奉搨此帖獨歐陽率更逼真石留之禁中
他本在外爭相摹搨而歐本獨不出耶律德光先入
汴得而棄之殺狐林流傳李學究家以至復入公庫
所謂未損本也定武薛帥子紹彭摹之他石以應世
購潜易古刻于湍流落左右五字微劖一二筆藏于
家大觀中人主知之取進御龕之宣和殿壁師陷諸
珍寳悉逐塞北而此獨留宗汝霖得之以進光堯至
維揚而復失之所謂損本也然則紹彭之所别摹者
亦得稱未損本也未損本既有兩種不易辨而先搨
者又不可得盖不能不取極損本矣董逌謂定武非
歐筆為湯普徹臨亦未有據至所云肥瘦本或以定
武有二石或以搨法少異格之殊不知辨千里者不
當在驪黃内也
右弇州續藁
王右軍蘭亭叙世傳書用蠶繭紙鼠鬚筆遒媚勁健絶
代更無凡二十八行三百二十四字字有重者皆搆
别體其時若有神助及醒後他日更書數十百本終
無如祓禊所書者故右軍亦自珍愛留付子孫傳至
七代孫智永即第五子徽之之後掌其書至唐弟子
辨才為蕭翼紿而取之太宗尤用寳惜從葬昭陵唐
末之亂昭陵為温韜所伐其所藏皆剔取其裝軸金
玉而棄之扵是魏晉以來諸賢墨跡遂復流落人間
宋太宗時購募所得集為十卷搨摹傳之數以分賜
近臣今世所傳法帖是也然蘭亭真本亡矣故不得
列扵法帖以傳世今之傳世獨以定武本為冠而所
傳亦不一一云唐太宗以真跡刻置學士院後朱梁
徙扵汴耶律德光載歸棄扵鍾山土人李學究得之
埋土中以别刻獻韓魏公李沒其子出之宋景文公
買寘公帑薛向子紹彭載歸長安以别刻寘公帑大
觀中就薛氏取寘宣和殿靖康之變金人以紅毯載
取而歸一云唐太宗既得辨才真跡令趙模等摹十
本賜方鎮定武以玉石刻之一云江左所傳會稽石
也錢氏歸朝定武富人買之以歸一云自薛向作帥
别刻石易去扵元石鐫損天流帶右四字以惑人然
定武又自謂有肥瘦二本而鐫損者乃瘦本為真定
武後復州以真定武本重摹亦鐫損四字其字極瘦
王順伯尤延之爭辨如聚訟然瘦本風韻竟勝而瘦
本之石宣和間就薛向家宣取入禁中龕扵睿思殿
東壁建炎南渡宗人遣人護送此石至維揚敵犯維
揚不知所在或云金以氊裹車載之而去其所傳顛
末不同如此(詳見後佐跋)
今此本其來甚遠永樂四年五月余始得觀之較他
本定武筆法差瘦殆所謂有風韻者今觀天流帶右
四字具存當是定武初刻未鐫損時本也鄉里前軰
凡論禊帖必以此為言信知其可寳也(胡儼定武蘭亭跋)
定武本自唐率更令歐陽詢信本以蘭亭真本臨摹最
為逼真太宗愛之刻石置禁中詳見何子楚跋語宋
慶歷中宋景文祁守定武得之扵韓忠獻之甥家匣
藏扵庫故世傳曰定武本熙寧中薛師正出牧定武
别刻一本扵外以應求者扵是定武本真贗有二刻
石矣其子紹彭又模刻他石潜易定武真本扵古刻
上□劖湍流帶左右五字各一二筆以私識之世因
又號曰五字損本大觀中紹彭之弟嗣昌以進徽宗
龕置宣和殿靖康之亂金人不知此石刻之可寳也
獨得留焉宗澤汝霖時為留守入内帑見此石刻取
以馳進高宗時駐蹕維揚日置左右踰月敵騎大至
倉卒渡江東竟失此石扎仰揚帥向子固冥搜不獲
國朝宣德四年兩淮鹽運使金華何士英偶得之民
間一面肥本一面瘦本九年秋佐錄囚至淮上士英
以數本見遺肥瘦本果劖損五字異扵衆碑佐信其
為定武原本也其年冬士英適考滿匣至京師擬進
明年春宣廟賓天士英得請致仕竟攜此石以歸金
華佐以一本貽春坊左庶子周公崇述餘藏扵家正
統三年惜遭回祿燬焉其後同寅員外金華蔡安貴
又得士英所藏肥本嘗請予題其後云因并識之以
告來者(王佐蘭亭定武本跋)
蘭亭修禊序右軍之神筆也所謂遒勁圓健已備其美
七傳至智永其徒辨才尤祕藏如護頭目越二百六
十年而唐太宗以術取之未幾殉扵昭陵而真跡亡
矣唐初善書者多而臨摹不止一家惟歐陽率更為
逼真勒石禁中石晉時契丹轝歸流落于定武此所
以定武本獨貴重於天下本朝慶歷中碑出民間歐
公集古所見巳四五本乃以定武為别本盖亦未深
攷也其後米南宫所得止禇河南臨本耳自熙寧後
薛師正父子别刻二本以易元碑扵湍流帶右天劖
損一二筆為識行扵世者往往别刻本故定武真本
亦不多見南渡以來紛紛翻刻幾千石矣訛以傳訛
僅同兒戲每竊哂之寳祐丙辰仲夏將晦内兄潘伯
遠之子出乃父遺訓以家傳數碑授予囑以後事而
默成所寳蘭亭亦在其中予且悲且愳質田以承命
久而玩之實熙寧以前定武本也何以證之字有率
更體而所劖五字尚可見也諸家所識精筆儼然在
目千古辟易莫敢仰視如皓月中天而萬緯沈暉如
祥鸞覧德而羣飛歛翼自可獨步東南也方宣和紹
興間胡馬南馳中原俶擾士大夫宜未暇留神扵翰
墨題識扵後者猶二十餘人多一時名公卿也豈非
懷古傷今而卒付之無言乎最後范太史沖一跋微
發其機寓感慨之深意真足以瘖晉室羣賢之舌而
奪之氣後之來者宜不復可措手矣惜乎元祐諸君
子之故蹟脫落不存自是息影潜形百二十餘年而
歸于余以余無所嗜好一朝而得北方盛時之名刻
傳默成衣鉢之餘玩亦異事也暇日摩挲展觀對諸
賢姓名肅然起敬豈特憾世道之廢興而是物託諸
人者巳不勝其可歎未知後之視今復何如也因題
其顛末扵後云(王伯默成定武蘭亭記)
右格古要論
此定武本項氏所藏唐摹刻石於北宋時者以禇摹較
之有異趙子昂得獨孤東屏二本一作十三跋一作
十七跋正是此種以藏鋒為綱骨取態弗論也
姜白石云蘭亭何啻數百本而定武為最佳然定武
有數樣今以諸本參之其位置長短小大無不同而
肥睿□柔工拙要妙之處如人之面無有同者以此
知定武雖石刻又未必得真蹟之風神矣字書全以
風神超邁為主刻之金石其可苟哉
趙文敏跋定武蘭亭獨孤東屏二本皆有真跡或十三
跋或十七跋余皆見之然墨跡雖真而石本已剪去
孤行世間今觀者疑文敏能書不能鍳矣以此知隆
中卧龍要得鹿門居士拈出此卷為定武真本無復
遺議嘗得館師韓宗伯所傳宋内府禊帖多宋人題
跋劉須溪為殿正與相類若世有趙子固必捨命保
護作昇山故事也
趙子昂跋定武蘭亭云昔人得古帖數行專心學之遂
以名世余初不知為何人及觀山谷題跋謂唐彦猷
得歐陽率更真跡數行精思學之遂以名世乃知子
昂所謂古人正唐彦猷耳想落筆時亦忘其姓名故
也癸亥正月晦作歐陽信本書亦十之三未嘗習為
此也
蘭亭帖世以定武為第一金陵清涼本為第二其定武
本薛向别刻石易去宣和間扵薛向家取入禁中建
炎南渡不知所存
定武禊帖惟賈秋壑所藏至百餘種令其客廖瑩中縮
為小本或云唐時禇河南已有之
右畫禪室隨筆
各處摹本蘭亭石刻癸丑二字略小而相連崇山二字旁
註因寄所託因字中改曾不知曾字旁註作僧字向之
二字痛哉痛字悲夫悲字斯文文字皆改而筆重視昔
之下圈去二字東觀餘論云晉史逸少傳無曾字乃是
徐僧權得之用名字小印押縫而歲久止存僧字後人
不知誤為曾字脱落增添此字耳因并記之王佐識
格古要論
書之有六藝有八體有脱簡闕文之疑有豕亥魯魚之
辨夫攷者攷其字之訛謬也非攷其字之妍媸也攷
其字之妍媸後世之末學也梁武評書按一時之遺
跡蔽數語以形容庾肩吾又品第其高下不過論其
大略而己未有提出一碑一碣縱論其善惡者尤未
有一碑變數十百如蘭亭叙者也予因觀蘭亭考而
有感焉推其源流辨其同異列其所自出萃前賢之
論贊亦可謂好古博雅之士矣問其精者之所以為
精不善者之所以為不善則未嘗有決詞也夫以一
紙之字臨摹響搨數十百本而刻之雖不能不失真
猶可曰互有得失蓋所傳者之未遠也然一石之字
槌拓之間且有紙墨工拙之異濃淡肥瘠之不同豈
有一碑轉相傳禪變而為數十百種而有不失其真
者乎一傳而質已壊再傳而氣已漓三四傳之後尚
髣髴其流風餘韻者鮮矣盍亦求其初乎本朝黃山
谷最善評書其論此碑也則曰禇庭誨所臨極肥張
景元所得缺石極瘦惟定武本則肥不剰肉瘦不露
骨三石皆有佳處又謂定州石入棠梨板者字雖肥
骨肉相稱觀其筆意右軍清真風流氣韻映冠一世
可想見也今時論書憎肥而喜瘦黨同而妒異曾未
夢見右軍脚汗氣斯言慷慨激烈似亦審矣東坡則
曰放曠自得郭河南則曰神氣飛動殊覺天成或曰
遒媚勁健或曰温潤典刑或曰謝脫拘索皆未為精
密也米南宫之贊雖竒崛鏗鏘殊覺滉漾其曰永和
字全呈雅韻九觴字備著清標浪字無異扵書名由
字益彰其楷則亦庶幾乎得其實也或謂定武本仰
字如針眼殊字如蟹爪列字如丁形而為曾公樂道
譏之曰恐為九方臯所哂然驪黃牝牡之不記則有
之決不以犬豕豺狼麋鹿而謂之馬也苟能扵永和
九觴浪由仰列殊九字之中開九方臯之目亦未為
過近世如尤錫山王復齋皆喜評碑帖陸象山謂二
公扵蘭亭一主肥一主瘦二公猶爾其孰能決之惟
高宗皇帝贊曰禊亭遺墨行書之宗真百世不易之
訓予嘗味山谷之評以薛肥張瘦惟定武本不瘦不
肥其論雖審而觀者未悟其意後之翻刻者止求扵
不瘦不肥之間則字畫停勻反成吏筆尚何足以語
蘭亭乎其意盖曰定武本有肥有瘦肥者不剰肉瘦
者不露骨此右軍之字所以為行書之宗也夫賞鍳
識别之嚴各隨人品而上下昧者貴耳賤目矜巳忮
善未易以口舌辨也間有雅尚君子絜長度短博覧
研校不過至定武重開本而止盖初本罕落東南未
易見故也予見此序亦多矣雖不能盡知何處所刊
每見善本亦未嘗不為之躍然及見中原故家舊本
扵是心降慮消氣融神暢又懼其見之未博也疑必
有過扵此者廣采近時精鍳之士所共推為善本者
十餘家點點畫畫錙銖而攷之未見其可以伯仲稱
也肥者必失之氣濁瘦者必失之骨寒神癡而質
俚者有之意縱而筆狂者有之或同兒戲不知其醜
而疥于石者繁𤨏可羞也若後世再有王右軍則後
之蘭亭或勝若後世未有王右軍則蘭亭當求初本
無疑不見初本政自不必觀蘭亭也昔有所謂古蘭
杵蘭禇蘭今予作考蘭四卷逐字疏于其下云(考蘭亭)
右王栢魯齋集
五字損本蘭亭跋
僧隆茂宗作圖扵紙上紹興壬戌正月晦日觀于三
衢之傳舍傅朋(吳說)
紹興三十年十月丁巳孫覿覧桂折堂
蘭亭已矣而定武舊本帖猶得扵今見之是石之夀
固永扵人而紙之夀又永扵石也泰定丙寅暮春之
初觀扵會稽寓舍不勝斯文之感嘉興後學俞鎮(伯貞
父)
余見蘭亭石刻多矣如此本殊不易傳世以筆墨肥
瘦論者是殆得其形似耳鄧文原
世傳蘭亭石刻甚多如月印千江在處可愛桑世昌
考之備矣此卷五字鑱損本紙精墨妙又有僧隆茂
宗所畫蕭翼賺蘭亭圖于後誠為佳玩至順四年十
月柯九思跋
禊帖一卷吳故家物收藏有緒後有吳傳朋孫仲益
跋語當紹興時定武石毁未久已為人所傳玩況二
百餘年之後哉是可寳也安陽韓性(明善)
世傳蘭亭刻石惟定武本為妙然古今議者不一故
有聚訟之說桑世昌蘭亭攷十卷最為詳博然不若
姜白石所著簡明可誦大意謂真跡隠臨本行世臨
本少石本行世石本雜定武本行世然但言其自出
耳未嘗及其真贗也惟齊東野語載姜白石所書偏
傍考謂持此可以觀天下之蘭亭矣其所論凡十有
五處余平生閱蘭亭不下百本求其合于此者盖少
近從華中甫觀此乃鑱損五字本非但刻搨之工而
紙亦異以白石所論偏傍較之往往相合誠近時所
少也其後跋者七人而鄧文肅善之柯奎章敬仲皆
極口稱之二公書家者流而柯尤號博雅其言如此
余又何容贅一語哉嘉靖十一年六月廿又七日衡
山文徵明識
右續書畫題跋記
黃鶴山樵定武蘭亭跋
自永和九年至于今日千有餘歲其間善書入神者當
以王右軍為第一所謂龍跳天門虎卧鳳闕真不誣
也右軍平生書最得意者蘭亭為第一其真跡為隋僧
辨才所藏唐太宗以計獲之命禇遂良馮承素等摹搨
以賜近臣刻石惟定武一本最得其真後世共寳之
故石刻當以定武為第一石晉時為契丹輦其石投
北棄中山境中後人取龕宣化堂壁薛紹彭易歸其
第獻于朝高宗南渡至揚州而失之其石已亡而碑
本散落人間者有數然墨有濃淡紙有精粗摹手有
高下故雖出一石夐然不同又有真贗相雜非精鍳
者不能識也余平生所見定武本惟此一本紙墨既
佳摹手復善無毫髮遺憾千古墨本中此本當為第
一自右軍之下唐宋弗論千有餘年後能繼右軍之
筆法者惟先外祖魏國趙文敏公當為第一文敏平
昔所題蘭亭墨本亦多矣或一題數語或至再題則
為罕見不可得矣惟此一本凡十六題復對臨一本
可見愛之至不忍去手于文敏題跋中此本又當為
第一也嗚呼一千年之間惟有一人一人惟有此得
意書數千刻中惟此一刻墨本在世者何啻萬計皆
化劫灰存至今日惟此一本最精後千年惟有一人
一人唯有此一題為至精至賞舉千年之世書法之
精妙者無過此一本以此論之金玉易得性命可輕
好事之家當為傳世之寳不可以尋常書刻觀也余
于至正廿五年秋七月購得于吳城如獲重寳玩弄
不舍後之子孫當世寳之毋為富者財物所易毋為
強者勢力所奪真吾之子孫也苟能專心臨摹數千
遍雖不能企及前人要當不讓今世能書者遂識而
藏之黃鶴山人王蒙書
右續書畫題跋記
趙承旨十六跋定武蘭亭
彦升家祕治平四年閠三月實錄院裝持國和叔次
道同觀
攜定武帖過子固湧金門外邸樓因得展卷使人泠然
有扁舟水晶宫之想端平三年修禊後九日千岩
病翁施商輔
蘭亭帖自定武石刻既亡在人間者其數有日減無日
增故博古之士以為至寳然極難辨有鑱損五字者
又有五字未損者獨孤長老送予北行携以自隨至
南潯北出以見示因從獨孤乞得攜入都時静心吳
義士聯舟與予北上出此卷相校即一刻也但五字
損耳(十三跋所同者無鑱損五字句及與吳義士聯舟相校段)至大三年九月
五日孟頫跋扵舟中獨孤名淳朋天台人静心名森
嘉興人
蘭亭帖當宋未渡南時士大夫人人有之石刻既亡江
左好事者往往家刻一石無慮數十百本而真贋始
難别矣王順伯尤延之諸公其精識之尤者於墨色
紙色肥瘦穠纖之間分毫不爽故朱晦翁跋蘭亭謂
不獨議禮如聚訟盖笑之也然傳刻既多寔亦未易
定其甲乙此卷乃致佳本五字雖損肥瘦得中與王
子慶所藏子固本無異石本中至寳也至大三年
九月十六日舟次寳應重題(此段與十三跋同)
蘭亭誠不可忽世間墨本日亡日少而識真者益難
其人既識而藏之可不寳諸十八日清河舟中河聲
如吼終日屏息非得此卷時時展玩何以觧日盖日
數十舒卷所得為不少矣廿二日邳州北題(此段同十三跋)
昔人得古刻數行專心而學之便可名世况蘭亭是
右軍得意書學之不已何患不過人耶(仝前)
學書在玩味古人法帖悉知其用筆之意乃為有益右
軍書蘭亭是已退筆因其勢而用之無不如志兹其
所以神也昨晩宿沛縣廿六日早飯罷題(仝前)
書法以用筆為上而結字亦湏用工盖結字因時相傳
用筆千古不易右軍字勢古法一變其雄秀之氣出
于天然故古今以為師法齊梁間人結字非不古而
乏俊氣此又存乎其人然古法終不可失也廿八日
濟州南待閘題(仝前)
廿九日至濟州遇周景遠新除行臺監察御史自都下
來酌酒于馹亭人以紙素求書于景遠者甚衆而乞
余書者坌集殊不可當急登舟觧䌫乃得休是晩至
濟州北三十里重展此卷因題(仝前)
東坡詩云天下幾人學杜甫誰得其皮與其骨學蘭亭
者亦然黃太史亦云世人但學黃庭面欲換凡骨無
金丹此意非學書者不知也十月一日(仝前)
大凡石刻雖一石而墨本輙不同盖紙有厚薄粗細燥
濕墨有濃淡用墨有輕重而刻之肥瘦明暗隨之故
蘭亭難辨然真知書法者一見便當了然政不在肥
瘦明暗之間也十月二日過安山北夀張書(仝前)
右軍人品甚高故書入神品奴隸小夫乳臭之子朝學
執筆暮巳自誇其能薄俗可鄙可鄙三日泊舟虎陂
待放閘書(以上與十三跋同十三跋刻重校宣和博古論内)
静心云此卷乃得之李公曾伯盖宋畫士王曉之所藏
曉徐黃同時人觀其寳惜如此誠不易也廿日題
吾觀禊帖多矣未有若此卷之妙者
余北行三十二日秋冬之間而多南風船窗晴暖時對
蘭亭信可樂也獨孤本攜以自隨此卷以歸静心其
寳藏毋忽七日書
蘭亭與丙舍帖絶相似
至大間僕偕吳静心先生北上得此蘭亭與獨孤所惠
本並觀船窗中三十二日得意甚多屈指計之已復
七年矣其子景良馳驛來京師復出見示使人眷戀
不能去手噫静心仙去其子能寳藏如此為之感歎
延祐三年七月廿三日書扵咸宜坊寓舍子昂
唐太宗得右軍蘭亭序真蹟使趙模搨以十本賜方
鎮惟定武以玉石鐫之江左所傳會稽石是也錢氏
歸朝定武富民買之以還一云文宗朝舒元輿作牡
丹賦刻之扵碑隂薛尚書帥定武求之弗得子紹彭
扵公厨見鎮肉石有賦在背乃别刻易之攜玉石刻
歸長安宣和中詔取入乃連夜墨搨冀得多蓄流傳
人間每叠三紙加氊墨焉故最下者近石字肉為真
在上二紙字畫愈細榮芑云長安帥薛嗣昌薛紹彭
之弟也時内侍梁師成為長安承受官批旨取舊刻
嗣昌倉卒以紙三幅作一重橅石第一本墨深第二
本墨淺第三本又加淺世謂之蟬翼本一云唐歐陽
詢摹蘭亭稿最為逼真太宗愛之刻寘學士院後朱
梁徙扵汴耶律氏輦載寳貨圖書而北至真定德光
殂棄此石扵中山李學䆒得之不以示人韓忠獻之
守定武也李生始以墨本獻公索之乃瘞地中另鐫
以進公又一紀李謝世其子出石模售每本須錢一
千由是好事者爭取之其後李氏子負緡無從取償
時宋景文守定乃出公帑金代輸之匣石藏于庫非
貴游交舊不可得也一云慶歷間宋祁帥定武有士
子攜此石至郡死扵營妓家樂營將吳永清見而識
之即以獻祁為龕石郡齋遂以定武著名熙寧中河
内薛向出牧定武重摹於外以應求者自是定武有
真贋矣向子紹彭又刻别本留中山攜原石歸長安
□劖湍流帶左右五字各一二筆以私識之世因號
五字損本宣和初紹彭弟嗣昌進上徽宗置睿思殿
東壁靖康亂獨此石棄不取高宗駐蹕廣陵宗留守
汝霖見石馳獻踰月敵騎大至盡棄御用諸物獨瘞
石渡江後揚帥向子固奉密旨搜訪竟不獲一云國
朝宣德四年揚州某寺僧舍發地得二石乃蘭亭舊
刻兩淮運使何士英命工截齊合之為一前所存者
十八行止猶不二字後存者十行起能不二字明年
士英致仕攜歸金華燬于火又有云何轉運獲石民
間一面肥本一面瘦本惜遭回禄是定武絶迹矣余
再考之得康伯可云舊刻與岐陽石鼓俱載以北宋
定國常從北使言在所謂中京者則士英所得豈薛
師正贋刻類耶又張芸叟云靖康中有得蘭亭真蹟
者詣闕獻之半途而京城破後不知所在奢望何止
李學究中山之獲近董元宰云姜山人游豫章得蘭
亭石盖農夫鋤田數見夜有火光以為異發而獲之
巳缺兩行真定武宋搨也惟好事者加意搜訪耳杆
蘭主人玉識
自山谷嘉定武以為肥不剩肉瘦不露骨於是士大
夫爭寳之其實或肥或瘦皆有佳處又以定武自有
三本獨民間李本為勝其餘用李本再刻益瘦細矣
蔡山父云予見唐刻本二一是貞觀間石刻一是泗
南山杜氏所藏本崇寧初米老嘗模于寳晉齋號為
三米蘭亭鋒勢筆法絶不類他本區區珍愛定武者
是不知有唐本也其二唐刻為丞相汪逵藏而季路
所蓄禊序至多有汪氏本刻同豫章自第一至十四
行横裂後有汪德輝忠衛社禝之家一印足徵吾家
之不沾沾定武焉余更見賜潘貴妃本王弇州跋有
云開皇石本禇河南臨本皆行本也定武稍真為一
時賞重然米南宫絶不喜之其後模者日益楷而小
非復故步矣相傳定武為歐陽率更臨故楷法多勝
禇河南臨則行法勝蓋皆以其質之近為之耳米筆
佻以故不為定武左袒噫先荆翁嘗收禊序數十種
多宋搨乃余徒好之而不能守兒淵僅僅能執筆彷
彿何日若米氏得唐刻本父子三人逐字橅扵第一
軒甘露降其家西山書院梧桐上以侈一時勝事庶
不辜予攷定武意乎時癸未中秋日看桂花莊有十
尋之蕉結甘露如九品蓮採供韻齋官窰吐壷歴小
春朝猶未凋是亦足當寳晉墨瑞矣漫贅之俟後賢
躭此道者蘭上里墨王侍者玉再識
五字損本者湍流帶右天五字有損也又崇山字中
斷六七八行為裂本亭到幽盛遊古不殊羣為九字
不全本其天字全者為定武肥本天字小損者為定
武瘦本至南紹興元年刊定武初搨後有寳字方印
及御製跋為御府本先是元祐四年張操官邯鄲摹
家藏真定武扵石為邯鄲本若五字不損更有棗木
刻本彼古今士人所藏禊帖即一定武未易殫述也
玉水識
右俱汪珂玉珊瑚網
六藝之一錄卷一百四十九
