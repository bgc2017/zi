欽定四庫全書
六藝之一錄卷三百二十五錢唐倪濤撰
歴朝書譜
唐
禇遂良
禇遂良杭州錢塘人散騎常侍亮之子也博涉文史
尤工隸書父友歐陽詢甚重之太宗嘗謂侍中魏徵
曰虞世南死後無人可以論書徵曰遂良下筆遒勁
甚得王逸少體太宗即日召令侍書太宗嘗出御府
金帛購求王羲之書蹟天下争齎古書詣闕以獻當
時莫能辨其真偽遂良備論所出一無舛誤官拜中
書令高宗即位封河南郡公出為同州刺史永徽三
年拜同中書門下三品六年左遷潭州都督(唐書本傳)
禇遂良河南陽翟人父亮銀青光禄大夫太常卿遂
良官至尚書左僕射河南公博學通識有王佐才忠
讜之臣也善書少則服膺虞監長則祖述右軍真書
甚得其媚趣若瑶臺青𤨏窅映春林美人嬋娟不任
羅綺增華綽約歐虞謝之其行草之間即居二公之
後顯慶四年卒年六十四遂良隸行入妙亦嘗師授
史陵然史有古直傷於疎瘦也(書斷)
禇遂良字登善錢塘人官至尚書右僕射河南公博
學通識有王佐才工隸楷文皇嘗歎曰虞世南死無
與論書者魏徵曰禇遂良下筆遒勁甚得王羲之體
文皇即召見令遂良侍書文皇嘗購王羲之書天下
争以為獻然以真贋莫能辨遂良獨能區别如辨白
黑無得以舛惑遂良初師世南晚造羲之正書尤得
媚趣論者况之瑶臺青𤨏窅映春林嬋娟美女不任
羅綺蓋状其豐豔雕刻過之而殊乏自然耳遂良嘗
問世南曰某書何如永師曰我聞彼一字直五萬公
豈得若此者何如歐陽詢曰聞詢不擇紙筆皆能如
志公豈得若此者遂良曰既然何更留意於此世南
曰若使手和筆調遇合作者亦深可貴尚遂良於是
喜而退遂良喜作正書其磨崖碑在西洛龍門孟法
師碑在長安國子監聖教序在長安慈恩塔中皆世
所著聞者今御府所藏一十
正書謝表文帝京詩樂毅論石研帖大
洞内祝隠文
行書枯木賦
草書臨王羲之永興帖臨王羲之中郎帖臨
王羲之二謝帖摹王羲之官舍帖(宣和書譜)
李嗣真書後品列上下品
竇臮述書賦評已見
遂良書多法或斆鍾公之體而古雅絶俗或師逸少
之法而瘦硬有餘至於章草之間婉美華麗皆妙品
之尤者也(墨池編)
禇遂良聖教序禇遂良行書行聖教序
題跋已見法帖
禇遂良孟法師碑
題跋已見七十四卷
禇遂良枯樹賦
題跋已載八十卷
禇遂良唐文皇哀冊文
禇遂良書在唐賢諸名世士書中為秀穎得羲之法
最多者真字有隸法自成一家非諸人可以比肩此
書蓋其晚年筆紹興丙辰十二月初五日臣友仁審
定(珊瑚網)
禇公初以善書見知文皇後數直諫補益國事殊多
遂受顧命以大節著為唐名臣卒之書為餘事此其
書文皇哀冊文藏於吴江史明古氏明古喜讀書能
陽秋古人不獨貴其書也然於古人知所愛則得其
摹刻之語亦深味之况其手蹟乎則雖謂貴其書亦
可也此卷於大行與崩字皆加塗改蓋嘗有入前代
御府者為上諱爾成化戊戌歲二月庚申吴寬書
(同上)
唐中書令河南公禇登善文學忠讜為貞觀人品第
一觀其叩頭諫立武氏置笏殿陛乞歸田里不以禍
福死生動其心古之所謂大臣歟回視當時暖姝自
悅為身謀者特狐鼠耳公書法之妙乃其餘事書家
况之瑶臺青𤨏窅映春林嬋娟美女不勝羅綺蓋状
其富豔之極文皇帝哀冊覽之歎不已書法絶矣世
鮮有知者惟米南宫知之米學禇最多知之為最深
宜乎虎兒一見即賞鑒也著雍敦牂七月望日吴郡
陳深書(同上)
天台詹君國器嗜古如嗜利近於汴梁市中購得禇
登善所撰唐太宗哀冊文一卷舊常藏相臺岳珂倦
翁家後有北燕喬簣成所題定為唐人書詹君既自
識其左復請濂一言之若論字畫當為登善所書登
善初師虞世南晚入右軍之室故唐之能正書者僅
二十八人而登善居三四之間此卷温潤似虞其結
體則多法右軍世之人徒見登善所書或與薛稷類
者遂疑之殊不知先哲有兼人之才而其作字初不
拘一體張顛善草書至其小楷極端謹有法傳其學
者惟顔真卿得之耳觀登善者宜以是求之簣成雖
號能鑒古其言似不足徵也國器尚永寳之翰林學
士金華宋濂題(潜溪集)
禇河南書太宗哀冊文舊得之先友登州教授郭敬
守先生書家論古名賢遺蹟河南傳世之佳者三龕
碑倪寬贊及此帖耳三龕碑未得見嘗見會稽鄧宗
經有倪寬贊墨蹟真妙絶此帖亦今世所罕見者余
家諸帖此當為冠(東里續集)
晉宋間人以風度相高故其書如雅人勝士瀟灑藴
藉折旋俯仰容止姿態自覺有出塵意陵夷至於中
唐法度森然大備而怒張挺勃之氣亦已露矣唐初
諸賢去古未遠故猶有晉宋遺風觀禇公所書哀冊
豈後人所可髣髴哉古人所為常使意勝於法而後
世常法勝於意意難識而法易知顔柳之書余一見
即知其美此書八九年中凡三見矣今始識其用意
之妙正猶有道君子泊然内運非久與之居不足知
其所藴也(遜志齊集)
右故相河南公禇登善書唐文皇哀冊文得之吴江
史氏家蓋九百年而紙素完好墨色爛然刺眼真神
物也評書者謂河南如瑶臺嬋娟不勝羅綺第状其
美麗之態耳不知其一鈎一捺有千鈞之力雖外拓
取姿而中擫有法此晚年筆似非虞永興所能低昂
也卷初落江南深山中且諱避故不登宣和御府及
入海岳長睿諸君眼然亦用是得脫金燼為光堯帝
阿暉賞識顯晦固有時耳宋景濂嘗為詹國器跋一
卷云似河南筆然中落八字又無諸賢欵識其為贋
本無疑阿暉既當上誇其父余之所得視景濂不既
多乎(弇州山人藁)
禇登善兒寬贊真蹟
河南三龕孟法師二刻早年所書房公喬聖教序記
長安同州本並晚年書此兒寬贊與房碑記序用筆
同晚年書也容夷婉暢如得道之士世塵不得一毫
攖之觀之自鄙束縳於毫楮間耳諸王孫趙孟堅子
固書(珊瑚網)
羣玉帖中帝京篇贗迹可笑蓋枯且露矣河南晚年
書雖瘦實腴孟堅又書(同上)
禇河南漢兒寬贊正書三百四十字中刮去字蓋國
諱也河南書豈待贊而顯子固所謂容夷婉暢者殆
得之矣至順四年閏三月廿四日柳貫識(同上)
子固以此贊與三龕孟法師碑用筆不同定為河南
晚年書碑有歲月誠可信不疑然石刻視真蹟自不
無少異蓋其轉折精神處有非摹勒之巧所能盡也
至正元年夏四月二十三日黃潛記(同上)
禇河南書清勁峻㠜平生大節蓋已見於筆墨之間
古謂書類其人信哉豫章揭汯記(同上)
潛溪宋先生題褚河南書云登善初師虞世南晚入
右軍之室故唐之能正書者僅二十八人而登善居
三四之間其温潤似虞結體則法右軍人徒見所書
或與薛稷類者疑之不知先哲有兼人之才而作字
初不拘一體張顛善草書至其小楷極端謹有法傳
其學者惟顔真卿得之觀登善者宜以是求之此題
識唐太宗哀冊文也余嘗見之此所書兒寬贊筆意
正同趙子固柳道傅先生黃文獻公揭伯防跋語皆
真蹟但柳先生以刮去五字為宋國諱則又見宋以
前文字亦諱此不知何也此書非深識者不逹其妙
又試以余書求之翰林學士解縉識(同上)
禇河南工隸楷尤為當時所重近世罕見真蹟此有
以枯樹賦墨本示余殊不足以啟人意見其偽無疑
今觀此書筆勢翩翩神爽超越大勝家姪帖諸刻誠
可為希世之玩也永樂辛夘春正月庚寅廬陵胡廣
觀畢拜手謹識(同上)
禇遂良善書與虞齊名世南嘗薦之文皇世南死登
善獨擅大名當時御府所收右軍真蹟贋者相半他
人不能識登善輙能辨之至纖悉不爽後遇有所購
必經審鑒為定及其自書乃獨得右軍微意評者謂
其字裏金生行間玉潤變化開合一本右軍其諸帖
中西昇經是學黃庭度人經是學洛神隂符學畫像
湖州獨孤府君碑越州右軍祠記同州鴈塔兩聖教
序是其自家之法世傳蘭亭諸本亦與率更不類蓋
亦多出自家機軸故也今觀永新文學鄧仲經甫所
藏兒寬贊正與蘭亭聖教序記諸帖相似筆意婉美
似瘠而腴似柔而剛至於三過三折之妙特加之意
誠禇法也後有趙子固及柳道傳黃潛卿揭伯防諸
公跋尾皆信而可徵柳公謂中間刮去弘字為宋國
諱信然宋人以弘為弘是也(弘宣祖諱)永樂辛夘二月獨
山王偁觀畢書於鍾山書屋(同上)
禇河南博雅通識工隸楷初師虞永興晚得右軍筆
法其正書遒勁直班歐虞貞觀中諫議大夫兼起居
注文皇嘗問曰朕有不善卿亦記耶對曰守道不如
守官職在載筆君舉必書其為人忠直貞亮可知矣
觀此書兒寬贊瑶臺青𤨏春林羅綺之喻不虚也而
剛方正直之氣溢於翰墨之間誠類其為人千載之
下其流風餘韻即此可想見矣山東憲使雲間黃汝
申出以見示不勝喜幸杜子美有云金鐘大鏞在東
序冰壺玉鑑懸清秋余於禇書亦云汝申其寳之正
統四年正月丙戌豫章胡儼謹題(同上)
此卷藏舊故人鄧宗經所宗經為廬陵永新潛山三
縣學官皆擕以自隨洪武壬午予獲觀於廬陵永樂
丁亥又獲觀於永新是時學士解公赴桂林任予送
至彼解公題此卷深欲效河南筆意題畢自謂與平
日所書迥異從行有黃生學書於公熟識公字公戲
以手掩其名召生試觀問為誰書生錯愕莫能辨因
撫掌大&KR1744;後五年辛夘春宗經擕至南京寓余官舍
中翰林諸公俱来就望而檢討王公孟陽欣然許題
其後且以就望為不足借歸觀之往返數四一日大
雨中學士胡公肩輿来索而卷適留孟陽所亟命院
吏二人荷氊衫往取留其家二日所題字亦異平日
書蓋觀此而有以啟其新意也今少傅東里楊先生
時在春坊以少暇未及觀最後始與宗經擕卷詣其
私第值暮秉燭展玩良久會公冗弗果題識宗經常
闕然於懷宣德乙巳予至潛山宗經袖此卷欲以遺
予且曰君子不留意於物吾老矣付之得人則於此
卷無負矣予辭以素不善書當求善書者付之庶幾
不負今年冬予至雲間大參黃公汝申忽出此卷示
予自言前此兩月過安慶得之秀才李生生名善嘗
從宗經遊豈宗經屬以擇人而授生生知黃公好古
博雅而又長於法書故竟以歸於黃公然則李生可
謂能知人宗經亦無負於此卷矣展玩之餘俯仰今
昔非但河南之墨蹟足為寳玩而當時二三君子之
餘韻猶可想見因詳著於卷尾正統二年丁巳十一
月晦廬陵周忱書於雲間之三陸書院(同上)
褚遂良模褉帖
題跋已見前
褚遂良書隂符經
題跋已載七十四卷
褚遂良靈寳經變字
題跋已載七十四卷
禇遂良三龕記
題跋已見前
禇遂良臨右軍文賦
余在黔南未甚覺書字緜弱及移戎州見舊書多可
憎大概十字中有三四差可耳今方悟古人沉著痛
快之語但難為知音爾李翹叟出禇遂良臨右軍書
文賦豪勁清潤真天下之竒書也(山谷集)
禇遂良千文
禇遂良書見於石刻者世亦甚鮮况其真蹟乎今觀
所書千文柔勁險媚真如鐡綫縈結而成或者評為
柳誠懸所臨禇書似則似矣其入神處恐非誠懸所
至也(宋學士集)
禇遂良清娱墓誌銘
禇河南刺同州時夢一女子自稱司馬遷侍妾姓隨
名清娱因遷出遊擕清娱居此會有事出都清娱遂
僑居於同後遷故清娱以悲死夢中特乞河南一言
銘墓以垂不朽其書尤秀婉可愛子長足跡半天下
豈遊畢猶置妾近地入都而後謀歸之耶然考子長
遭腐刑退而著書年月頗久清娱終不歸至子長死
而後一身殉之觀子長君臣朋友之間一深情人也
獨何忍於清而不為定其去留是不能無疑在河南
非妄言者至曰為天帝所閔得賜血食一州乃知處
倫常之變用情得其正者雖屈而必伸不當憤激藉
青蠅為弔客也(李昰放鷼亭集)
禇遂良書心經
題跋已載七十一卷
禇遂良書西昇經
禇遂良西昇經與淳熙祕閣續帖所刻黃庭經同一
筆法真蹟昔藏新都殷尚書家予在長安曾於殷參
軍家見之後歸武林洪黃門黃門遂以贈予(畫禪室隨筆
補錄)禇河南枯樹賦(以下俱跋松雪臨本乃同真蹟合一卷者)
禇公書&KR1158;六朝衆長而成一家千代何獨枯樹賦而
已子昂後五百年一振其豪頃奪其符而代之豈規
規學禇而得之胸中有所謂&KR1158;者也謂予不信有木
居士在錢塘白珽(珊瑚網)
禇登善書用隸法結體方嚴枯樹賦稍變乃從容於
法度之中子昂落筆便得其意所謂不同而同者又
繪圖於前樹雖枯而潤蓋具根本而生意存焉爾觀
此信不徒作矣所感當甚子山也吴郡陳深(同上)
木生天地間為風霜之所夭折不能竟其天年不幸
甚矣而騷人名士形諸賦詠著之翰墨精彩百倍垂
於無窮寔枯中之榮也子老且衰撫卷為之一慨九
山人崈古(同上)
禇書此為精妙子昂晚筆最得其意嘗聞賈師憲以
江上功景定初元拜右相錫宴宣勸内府出金器賜
甚厚中有枯樹賦真蹟似道獨受此卷不敢辭今不
知流落何所信人間世曾何足以把玩哉喜見以人
而慨然者係之矣至大二年季春為吴門錢翼之題
谷陽龔璛書(同上)
禇河南多書枯樹賦猶王子敬多書洛神賦禇書僅
見為燕公本亦猶王書止傳十三行異哉此本舊藏
華補菴氏球得諦視之然亦䨇鈎填廓想出柳誠懸
手非禇初筆也其遒勁俊逸大都如禊帖臨本聖教
碑刻骨力中氣韵是足非易窺者趙文敏綜&KR1158;晉唐
法書舍筏登岸乃能師其意不泥其迹按臨本整密
秀潤不少露北海姿態亦盡氣為禇敵者若武延秀
時有此當亦取續屏脚矣王元美邃於書學得禇鈎
本屬球鈎趙本合刻以傳球乏馮承素之藝多失趙
神彩尚湏具法眼者鑒之隆慶元年夏六月既望吴
郡周天球題(同上)
庾子山枯樹賦有盛聲於江左如許小公輩皆習之
禇河南書此賦掩映斐舋極有好致武延秀集右軍
大令墨迹於屏以此書裝脚其見重如此真跡在無
錫華戶部處嘗命許元復䨇鈎垂入石而戶部物故
真蹟落盗手余所有趙吴興臨本亦一時妙品因請
於華戶部之子明伯乞許本入石而趙本則周公瑕
所鈎也禇書既極秀逸有美女嬋娟不勝羅綺之態
趙則穏密端潤往往得筆外意俱在山隂堂室間正
不當以時代論也元復公瑕俱名能臨池者故不啻
作定武冡嫡耳隆慶改元八月天&KR0758;居士王世貞識
(同上)
薛稷
薛稷字嗣通蒲州汾隂人擢進士第以辭章自名景
龍末為諫議大夫昭文館學士初貞觀永徽間虞世
南禇遂良以書顓家後莫能繼稷外祖魏徵家多藏
虞禇書故銳精臨倣結體遒麗遂以書名天下睿宗
時封晉國公歴太子少保禮部尚書(唐書本傳)
薛稷河東人官至太子少保書學禇公尤尚綺麗媚
好膚肉得師之半可謂河南公之高足甚為時所珍
尚雖似范睢之口才終畏何曾之面質如聽言信行
亦可使為行人觀行察言或見非於宰我以罪伏誅
稷隸行入能(書斷)
薛稷字嗣通多才藻工書畫外祖魏文貞公富有書
畫多虞禇手寫表疏稷銳意撫學窮年忘倦官至銀
青光禄大夫太子少保封晉國公竇懷貞累之年六
十九(歴代名畫記)
薛稷書師禇河南時稱買虞得薛不失其節(朱景玄唐朝名
畫錄)
韋嗣立拜中書令蘇瓌署官告蘇頲之詞薛稷書時
謂三絶(唐詩紀事)
薛稷書慧寺三字方徑三尺許筆畫雄健在通泉夀
聖寺聚古堂(輿地紀勝)
杜甫觀薛稷書畫壁詩云仰看垂露姿不崩亦不騫
鬱鬱三大字蛟龍岌相纏(杜工部集)
吕總曰薛稷書如風驚苑花雪惹山栢(金壺記)
少保傳李北海邕與賀監知章同鳴開元之間(解縉書學
傳授)
唐薛稷書
薛稷書刻石者余家集錄頗多與墨蹟互有不同唐
世顔柳諸家刻石者字體時時不類謂由模刻人有
工拙昨日見楊褒家所藏薛稷書君謨以謂不類信
矣凡世人於事不可一概有知而好者有好而不知
者有不好而不知者有不好而能知者褒於書畫好
而不知者也畫之為物尤難識其精麤真偽非一言
可逹得者各以其意披圖所賞未必是秉筆之意也
昔梅聖俞作詩獨以吾為知音吾亦自謂舉世之人
知梅詩者莫吾若也吾嘗問渠最得意處渠誦數句
皆非吾所賞者以此知披圖所賞未必得秉筆之人
本意也(集古錄)
薛稷雜碑
書貴得法然以點畫論法者皆蔽於書者也求法者
當在體用備處一法不亡濃纖健决各當其意然後
結字不失疎密合度可以論書矣薛稷於書得歐虞
禇陸遺墨至備故於法可據然其師承血脉則於禇
為近至於用筆纖瘦結字疏通又自别為一家然世
或以其瘦快至到又似不論成法者也劉景升為書
家祖師鍾繇胡昭皆受其學然昭肥繇瘦各得其一
體後世不謂昭不及繇者觀其筆意他可以不論也
(廣川書跋)
薛稷封中嶽碑
跋語已見五十七卷
薛稷鄭府君碑
題跋已載六十一卷
薛稷杳冥君銘
題跋已載六十八卷
薛嗣通四言詩帖真蹟
悠悠洛邑渺渺伊壥屢移寒暑頻經歲年丹壑幾變
陵谷俄遷不覩碑碣空悼風烟薛稷為禇河南甥
書法似河南三藏聖教序玄宰(珊瑚網)
六藝之一錄卷三百二十五
