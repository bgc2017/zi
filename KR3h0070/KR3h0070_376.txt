欽定四庫全書
六藝之一錄續編卷十二錢唐倪濤撰
書譜
玉臺書史
錢塘厲鶚太鴻輯
宫闈
漢
孝成許皇后大司馬車騎將軍平恩侯女也后聰慧
善史書(漢書外戚傳)
章德竇皇后扶風平陵人大司馬融之曾孫也年六
歲能書親家皆竒之(後漢書皇后紀)
和帝隂皇后光烈皇后兄執金吾識之曾孫也后少
聪慧善書藝(後漢書皇后紀)
和熹鄧皇后和熹鄧皇后諱綏太傅禹之孫也父訓
護羌校尉六歲能史書十二通詩論語家人號曰諸
生是時方國貢獻競求珍麗之物自后即位悉令禁
絶歲時但供紙墨而已(後漢書皇后紀)
順烈梁皇后諱汭大將軍商之女恭懷皇后弟之孫
也少善女工好史書嘗以烈女圖畫置於左右以自
監戒(後漢書皇后紀)
馮嫽楚主侍者馮嫽能史書習事嘗持漢節為公主
使行賞於城郭諸國敬信之號曰馮夫人(漢書西域傳)
王美人趙國人也祖父苞五官中郎將美人聪敏有
才能書會計(後漢書皇后紀)
左姬字小娥安帝生母也善史書喜詞賦和帝賜諸
王宫人因入清河第(清河孝王傳)
魏
文昭甄皇后中山無極人明帝母漢太保甄邯後也
父逸上蔡令后年九歲喜書視字輒識數用諸兄筆硯兄
謂后曰汝當習女工用書為學當作女博士耶后言聞
古賢女未有不覽前世成敗以為已誡者不知書何
由見之(本傳)
吳
吳主趙夫人丞相逹之妹善書畫巧妙無雙能扵指
間以綵絲織雲霞龍蛇之錦大則盈尺小則方寸宫
中謂之機絶孫權常歎魏楚未夷軍旅之隙思得善
畫者使圖山川地勢軍陣之像逹乃進其妹權使寫
九州江湖方岳之勢夫人曰丹青之色甚易歇滅不
可久寳妾能刺繡作列國方帛之上寫以五嶽河海
城邑行陣之形既成乃進扵吳王時人謂之針絶雖
棘刺木猿雲梯飛䲻無過此麗也(拾遺記)
晉
武元楊皇后諱艷字瓊芝弘農華隂人也少聰慧善
書
安僖王皇后諱神愛琅邪臨沂人也父獻之
獻之尚新安愍公主無子唯一女後立為安僖皇后
后亦善書(書斷)
齊
韓蘭英韓蘭英吳郡人有文辭宋孝武時獻中興賦
被賞入宫宋明帝時用以為宫中職僚及武帝以為
博士教六宫書學以其年老多識呼為韓公云(南史齊武
穆裴后傳)
梁
武德郗皇后諱徽高平人也后幼明慧善隸書讀史
傳
陳
武宣章皇后諱要兒吳興烏程人本姓鈕父章明為
章氏所養因改姓焉后少聦慧美容儀善書計能誦
詩及楚詞(南史)
後主沈皇后諱婺華吳興武康人也后性端静聰明
強記涉獵經史工書翰
沈氏后德名標婺華允光親署獨美可嘉如晚晴陣
雲傍日殘霞注云今見署啟一紙(竇臮述書賦)
後主皇后沈氏吳興人君理之女善書(書史會要)
北魏
文成文明皇后馮氏長樂信都人也父朗秦雍二州
刺史坐事誅后遂入宫高宗踐位立為皇后后性聦
逹學書計作勸戒歌三百餘章又作皇誥十八章(魏書
后妃傳)
宣武靈皇后胡氏安定臨川人司徒國珍女也后姑
為尼世宗初入講禁中諷左右稱后姿行世宗聞之
召入掖廷為承華進為充華嬪肅宗踐阼尊為皇太
后臨朝聽政性聰悟多才藝略得佛經大義親覽萬
機手筆决斷(魏書皇后傳)
唐
太穆竇皇后京兆始平人隋定州緫管神武公毅之
女也善書學類高祖之書人不能辨工篇章而好存
規誡(舊唐書本傳)
則天皇后武氏諱曌并州文水人也上元元年高宗
號天皇皇后號天后天下謂之二聖弘道元年為皇
太后臨朝稱制天授元年后自稱皇帝改國號周長
安五年上后號曰則天大聖皇帝(唐書本紀)
唐則天順聖皇后武氏凛凛英斷脱去鉛華脂韋氣
味乘高宗溺愛而窺覦竊起遂能不出重闈深密之
地駕馭英雄使人人各為其用不旋踵果移唐室使
之善自退託有周南卷耳之志則其用心豈减古賢
后妃哉惜乎不知出此乃欲以牝雞司晨宜乎不克
令終而張柬之等起而正子明辟也新史貶而傳之
舊史以為窮妖白首良以為訓攷其出新意持臆說
增減前人筆畫自我作古為十九字曰□(天)□(地)□
(日)囝(月)(星)□(君)□(年)□(正)□(臣)曌(照)□(戴)□(載)□
(國)□(初)□(證)□(授)□(人)□(聖)□(生)當時臣下章奏與
天下書契咸用其字然獨能行一世而止唐之石刻
載其字者知其在則天時也雖然亦本於喜作字初
得晉王導十世孫方慶者家藏其祖父二十八人書
跡摹榻把玩自此筆力益進其行書駸駸稍能有丈
夫勝氣今御府所藏行書一夜宴詩(宣和書譜)
武后君臨藻翰時欽順天經而永保先業從人欲而
不顧兼金注曰則天皇后沛國武氏士彠女臨朝稱
尊號曰大周金輪皇帝時鳳閣侍郎石泉王公方慶
即晉朝丞相導十世孫有累代祖父書跡保傳於家
凡二十八人緝成一十一卷后墨制問方慶因而獻
焉后不欲奪志遂盡摸寫留内其本加寳飾錦繢歸
還王氏人到於今稱之右史崔融撰王氏寳章集序
具載其事(竇臮述書賦)
薦福寺天后飛白題額崇福寺武后題額(歴代名畫記)
周昇仙太子碑聖歷二年武后撰并行書(金石錄)
延載初周允元除鳳閣鸞臺平章事證聖元年卒則
天為七言詩傷之又自繕寫時以為榮(舊唐書周允元傳)
上官昭容名婉兒西臺侍郎儀之孫天性韶警善文
章自通天以來内掌詔命掞麗可觀帝即位進拜昭
容景雲中謚惠文(舊唐書本傳)
吕温上官昭容書樓歌序云貞元十四年友人崔仁
亮於東都買得研神記一卷有昭容列名書縫處(吕衡
州集)
千福寺額上官昭容書(歴代名畫記)
臨川公主(太宗女)韋貴妃所生下嫁周道務主工籀隸
能屬文高宗立上孝德頌帝下詔褒荅永徽初進長
公主恩賞卓異(唐書本傳)
晉陽公主(太宗女)字明遠幼字兕子文德皇后所生主
臨帝飛白書下不能辨(唐書本傳)
貴妃楊氏宋張端義云真定大歷寺有藏殿其藏經
皆唐宫人所書經尾題名皆極可觀有塗金匣藏心
經一卷字體尤婉麗其後題云善女人楊氏為大唐
皇帝李三郎書(貴耳集)
後唐
魏國夫人陳氏襄陽人也善書(唐書沙陀傳)
南唐
先主种氏江西良家女也性警悟通書記計(馬令南唐書)
後主昭惠后周氏小字娥皇大司徒宗女通書史善
音律尤工琵琶元宗賞其藝取所御琵琶時謂之燒
槽者賜焉後病亟以元宗所賜琵琶及常臂玉環親
遺後主又自為書請薄葬(馬令南唐書)
保儀黃氏江夏人後主選為保儀書學伎能多出於
天性後主屬意會小周專房品秩不加苐以掌墨寳
而已初元宗後主皆妙筆札博收古書有獻者厚賞
之宫中圖籍萬卷尤多鍾王墨蹟皆繫保儀所掌(馬令
南唐書)
耿先生耿先生軍大校耿謙女好書善畫往往有佳
句雅通黃白之術能拘制鬼魅竒瑰恍惚莫知其所
由來為女道士自稱天自在山人保大中因宋齊邱
以入宫元宗處之别院號曰先生常被碧霞帔手如
鳥爪題詩墻壁自稱比大先生(鄭文寳耿先生傳)
喬氏李後主手書金字心經一卷賜其宫人喬氏喬
氏後入太宗禁中聞國主薨自内庭出其經捨在相
國寺西塔院資薦且自書扵後曰故李氏國主宫人
喬氏伏遇國主百日謹捨昔時賜妾所書般若心經
一卷在相國寺西塔院伏願彌勒尊前持一花而見
佛云云其後江南僧持歸故國置之天禧寺塔相輪
中寺後失火相輪自火中墮而經不損為金陵守王
君玉所得君玉卒子孫不能保之以歸甯鳳子儀家
喬氏所書在經後字極整潔而詞甚悽惋所記止此
徐鍇集南唐制誥有喬氏宫人出家告豈斯人也(王銍
默記)
宋
曹皇后仁宗曹皇后真定人樞密使武惠王彬之孫
也性慈儉重稼穡常扵禁苑種榖親蠶善飛帛書(宋史)
慈聖曹太后工飛帛蓋習觀昭陵落筆也先人舊藏
一美字徑二尺許筆勢飛動用慈夀宫寳(老學菴筆記)
向皇后神宗向皇后河内人宰相敏中曾孫哲宗立尊
為皇太后(宋史)
向皇后工行草(書史會要)
安妃劉氏安妃本酒保家女初事崇恩宫宫罷出居
宦者何沂家内侍楊戩譽其美復召入妃以同姓養
為女遂有寵為才人進淑妃政和四年加貴妃朝夕
侍上擅愛專席林靈素以技進目為九華安妃肖像
於神霄帝君之左宣和三年薨謚明節和文册贈為
皇后(宋史本傳)
明節劉后一時遭遇寵傾六宫忽苦瘵疾臨終戒左
右云我有遺祝在領巾上候我氣絶奏官家親自來
解語畢而終左右馳奏上至哀慟悲不自勝領巾上
蠅頭細字其辭云妾出自微賤而無寸長一旦遭遇
聖恩得與嬪御之列命分寒薄至此夭折雖埋骨於
九原魂魄不離左右切望陛下以宗廟社稷之重天
下生靈之衆大王帝姬之多不可以賤妾一人過有
思念深動聖懷况後宫千計勝如妾者不少妾深欲
忍死面與君父訣别謫限已盡不得少留冤痛之情
言不能盡自後左右每欲寬觧必提領巾上愈傷感
聞者謂李夫人不足道也林靈素謂后是九華安妃
臨終聞本殿異香音樂次年有青城道士見后於巫
山彷彿金釵鈿合云(錢氏私誌)
憲聖吳皇后高宗憲慈聖烈吳皇后開封人父近以
后貴進封吳王年十四高宗為康王被選入宫王即
位封和義郡夫人后博習書史又善翰墨由是寵遇
日至尋進貴妃紹興十三年詔立為皇后高宗内禪
稱太皇太后名所御殿曰慈福(宋史本傳)
德夀慈福兩宫御書觀音經共八段元在碑石庫嘉
定三年置架設扵羣玉堂東偏(中興館閣錄)
羣玉法帖十卷第一卷有憲聖慈烈皇后御書千文
歸田賦(中興館閣錄)
慈聖皇太后喜親翰墨尤愛蘭亭嘗作小楷一本全
是王體流傳内外故陸升之代劉珙造春帖子有云
内仗朝初退朝曦滿翠屏硯池深不凍端為寫蘭亭
(蘭亭博議)
憲聖慈烈皇后吳氏開封人吳宣靖王近之女高宗
后博習書史妙於翰墨帝嘗書六經賜國子監刊石
稍倦即命后續書人不能辨(書史會要)
宋憲聖皇后書養蠶圖自浴種至剪帛凡二十四事
使閱者宛然置身田舍見婦子拮据不遑之景也每
段下題小字極其工緻至元中鄭足老題云為顯仁
皇后字后習高皇字高皇手書九經每倦則后書續
之人未易辨金華宋景濓云圖出於潛令樓璹璹獲
召見以圖上進上擕至宫憲聖慈烈皇后逐段題之
皇后姓吳配高宗其書絶相類謂非顯聖皇后書余
考顯仁韋后乃高宗母也從徽宗北轅老年始歸憲
聖慈烈吳后乃高宗繼后史稱其善翰墨則為吳后
書無疑金華之言為確矣(庚子銷夏記)
劉貴妃臨安人紹興十八年入宫專掌御前文字工書
畫(陳善杭州府誌)
劉夫人字希號夫人建炎間掌内翰文字及寫宸翰
高宗甚眷之亦善畫上用奉華堂印(書史會要)
王子慶於昆陵得李伯時畫草堂十志前有奉華堂
大小印向曾收入劉娘子位者後有閉關頌酒之裔
一印此雖用劉伯倫事然於婦人恐不類耳
寧宗恭聖仁烈楊皇后少以姿容選入宫慶元三年四
月進封婕妤五年進婉儀六年進貴妃恭淑皇后崩
中宫未有所屬貴妃與曹美人俱有寵韓侂胄見妃
任權術而曹美人性柔順勸帝立曹而貴妃頗涉書
史知古今性復機警帝竟立之皇子昀即位加尊號
夀明仁福慈睿皇太后(宋史)
恭聖仁烈皇后楊氏寧宗后忘其里氏或云會稽人
楊次山者亦會稽人后自謂其兄也少以姿容選進
入宫頗涉書史知古今書法類寧宗(書史會要)
太清宫寧宗時建楊皇后書道德經石幢(武林舊事)
楊妹子馬河中遠進御及賜貴戚畫寧宗每命楊妹
子題署有楊娃印章楊娃者寧宗恭聖皇后妹也書
法類寧宗以藝文供奉内庭其蹟惟遠畫見之(清賞錄)
楊妹子乃宋寧宗恭聖皇后妹其書類寧宗凡御府
馬遠畫多命題咏余曾見馬遠松院鳴琴小幅楊娃
題其左方云閒中一弄七絃琴此曲少知音多因淡
然無味不比鄭聲淫松院静竹樓深夜沉沉清氣拂
軫明月當軒誰會幽心詞寄訴衷情波撇秀穎妍媚
之態映帶縹緗(韵石齋筆談)
寧宗皇后妹時稱楊妹子書法類寧宗馬遠畫多其
所題(書史會要)
楊妹子題馬遠紅梅遠在畫院中最知名余有紅
梅一枝菁豔如生楊妹子題詩於上字亦工按楊妹
子者寧宗恭聖皇后之妹書法類寧宗凡御府馬遠
畫多令之題此幀李梅公見而愛之擕去竟燬於火
余又有女誡一卷為馬麟畫相傳為寧宗書實楊妹
子書用御書之印耳此卷今在畿南士夫家(庚子銷夏錄)
六月二十四日赴鑑叔招出馬遠單條四幅俱楊妹
子題其一白玉蝶梅重重疊疊染緗黃此季春光已
半芳開處不禁風日暖亂飄晴雪點衣裳再題晴雪
烘香四字其一着雪紅梅銖衣翠蓋映朱顔未委何
年入帝關默被畫工傳寫得至今猶似在衡山再題
朱衣傅粉四字其一烟鎖紅梅天桃艷杏豈相同紅
潤姿容冷淡中披拂輕烟何所似動人春色碧紗籠
再題霞鋪烟表四字其一綠萼玉蝶渾如冷蝶宿花
房擁抱檀心憶舊香開到寒稍尤可愛此般必是漢
宫妝再題層疊冰綃四字後各有楊娃之章一小方
印與余家所藏妹子題馬遠楊葉竹枝二册字畫差
大然筆腕瘦嫩略相似二册楊葉題線撚依依綠金
垂裊裊黃竹枝題雨洗娟娟淨風吹細細香(項鼎鉉呼桓日
記)
嘗觀馬和之四小景有楊妹子各題一絶云人道中
秋明月好欲邀同賞意如何華陽洞裏秋壇上今夜
清光此處多石楠葉落小池清獨下平橋弄扇行倚
日綠隂無覓處不如歸去兩三聲清獻先生無一錢
故應琴鶴是家傳譙知默鼔無絃曲時向珠宫舞幻
仙雨洗東坡月色清市人行盡野人行莫嫌犖确坡
頭路自愛鏗然曳杖聲(沈清吏隱錄)
度宗昭儀王氏會寧郡夫人昭儀王秋兒東宫直書
閣能屬文鶴骨癯貌度皇自即位後萬幾之暇批
荅書閣式克欽承皆出其手(隨隱漫錄)
荆國大長公主太宗女幼不好弄真宗即位封萬夀
長公主下嫁駙馬都尉李遵勗主善筆札喜圖史能
為歌詩尤善女工之事(宋史本傳)
魏國大長公主英宗第二女神宗時封蜀國公主下
嫁左衛將軍王詵好讀古文章善筆札(宋史本傳)
越國夫人王氏端獻王頵之妻作篆隸有古法(書史會要)
華國夫人韋氏魏惠獻王愷妻特封韓魏兩國夫人
(魏王愷傳)
謝翺翠鏁亭避雨詩云仰面無所覩梁間有題字問
此何人書婉娩有弱氣云昔魏王妃學書似李衛乘
雲到此山灑墨在空翠自注云亭有魏王妃所題字
尚新王嘗以成德軍節度鎮明故妃至其處
金
元妃李氏章宗元妃李氏師兒大定末以監戶女子
入宫是時宫教張建教宫中師兒與諸宫女皆從之
學章宗問建宫教中女子誰可教者建曰就中音聲
清亮者最可教章宗以建言求得之章宗好文辭妃
性慧黠能作字知文義遂大愛幸明昌四年封為昭
容明年進封元妃(金史本傳)
明
慈聖李太后神宗生母也東安人神宗在位上尊號
慈聖宣文明肅皇太后嘗書謙謹持家四字以貽其
父李公(吾學編)
慈夀寺神宗為慈聖皇太后建也寳藏閣係聖母御
筆題(帝京景物略)
文華殿後殿所懸扁凡十二字每行二字共分六行
其文曰學二帝三王治天下大經大法乃慈聖御筆
臣下但見龍翔鳳翥結搆波磔之妙以為御書而實
非也(萬歷野獲編)
神宗貴妃鄭氏大與人父憲成妃狡媚多智生皇三
子封皇貴妃帝寵之顓房燕崇禎三年七月薨謚恭
恪惠榮和靖皇貴妃葬銀泉山(横雲山人集)
鄭貴妃泥金書觀世音菩薩普門品經一卷在甆青
紙上梵本刻絲錦裝卷首題云大明萬歷甲辰年十
二月吉日皇貴妃鄭謹發誠心沐手親書金字觀世
音菩薩普門品經一卷恭祝今上聖主祈願萬萬夀
洪福永亨康泰安裕吉祥楷法秀整前繪佛像甚精
細今藏吾杭趙谷林齋中余題絶句四首云梵夾瓷
青出漢京翼坤(鄭貴妃宫名)題處最分明依稀買得硯神
記紙上香多蠧不成巧笑由來雨露偏佛恩遣在聖
人前開函稽首無他願一筆泥金夀一年柘館餘閒
罷女紅祝釐不與衆嬪同也勝密誓含元殿小字親
封玉合中城南詩老觀空久(丁君敬身同賦)特賦新詞繼夢
華他日秋山黃葉下與君禮足九蓮花
武宗王妃燕京人以才色得幸於武宗侍幸薊州温
泉題詩自書刻石今石刻尚存(静志居詩話)
婁妃婁妃書倣詹孟舉楷書千文極佳江省永和門
並龍興普賢寺額其筆也後人以其賢不忍更之(書史
會要)
楊妃楊妃書法趙文敏頗得其筆意但偏鋒耳(書史會要)
安福郡主寧靖王奠培之長女工草書能詩(静志居詩話)
六藝之一錄續編卷十二
