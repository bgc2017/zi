欽定四庫全書
六藝之一錄卷三百九十三錢唐倪濤撰
歷朝書譜八十三
唐賢墨蹟啟札
韓致堯手簡十一帖
昨日奉示及不任悚荷渥以風毒脚氣發動今日亦不
任入謁彼此抱病徒切詠思出得且以相面為意幸甚
幸甚謹狀八月二日渥狀某所聞甚不恒勿惜
示及
渥今日衰迫情地旦夕難勝况又孤侄已下兼與小男
等四處分散中夜往往驚呌便達曉號咽衰邁之年不
自堪忍計申令聞此冤慟必賜軫念不更滯留亦望眷
私委曲見為仰托小版計日夕相見諸郎君學問當進
自此分飛未知何時復遂相見言及此黯然久之珍重
珍重謹狀渥狀
特惠粉藥無非濟安不任佩荷之至楊氏方寫了竟未
勘畢既承切要徐送何故又忽急徵此方也本欲來拜
謁見取藥方或慮無暇接客以俟别日香粉合複并裹
半祙複并元樸楊子方複子伏奉撫渥熱&KR0997;甚曲不成
字此信渥狀
蛇藥神效已顯騐紫微不小悉兒必達中喜蛇垂不濟
入口便拔特謝謹疏乞不容易與人必恐所言詮處切
切托托不是惡心肚盖名方神藥自古皆禁妄傳縮水
法亦乞不泄見有人相尤竟未見他非試騐不敢發大
道無事且下訪何太疎徐所不會恡十二日渥狀
悶甚欲略出人馬若閑伏願一借若可允遂稍早令來
免衝甚熱苟或有幸他使亦乞在賜斯處謹狀卄一
渥狀燈下狀曲不成字
旬日前所諮啓乞一書與建州為右司李郎中經過希
稍延接况承舍人亦與正郎舊知聞必切於施分今晚
有的的人去若可踐言速乞封示幸甚幸甚渥雖承建
州八座眷私自是旅客難於托人伏惟照察渥狀十
月十五日渥狀
楊學士兄弟來此消棃子兩日前已尋得花時伏望拴
拔謹狀十四日渥狀
今日若不他出可以略借人馬否先冀到宅兼别行一
兩處人事脫或有所拘牽即乞不垂形迹以俟後期伏
惟照察謹狀六月廿七日早渥狀
前者三賢采戲共輸弟羅吾弟主辦渥偶先擲五隻深
覺巋然幸有輸右省長行三儇輙欲助成一味適舍人
傳語來使今謹送上所以在前狀中不言今特脩此伏
惟照察謹狀念六日渥狀乏楮甚小簡甚欲拜侍
且是怕惱亂此會不知何時定為之
眷私借及女使衣服不任悚荷來早令入州人馬必希
踐言泉州書謹封納書中亦說皆諮托必望周而述之
幸甚謹狀九日渥狀
憂眷借及米貳碩不任濟荷鈍拙無謀惟撓知與不勝
愧赧之至即冀拜謁它冀面述謹狀念二日渥狀
韓渥借米與魯公乞米何異哉蔣之竒穎叔題
與人簡牘事盡則言止至唐末尚然元祐庚午三月丙
子綉江李格非題
黃庭堅馬昫張仲壽題跋三則見前
唐釋懷素食魚帖
老僧在長沙食魚及來長安城中多食肉又為常流所
笑深為不便故久病不能多書寔媿予報諸公興善之
會當得扶羸也即日懷素藏真白
吴喆李璜張宴沈石題跋五則見前
素公客舍等帖
吾自旦及今食噉苦不下非常悶悶復在客舍所求者
並乏加以年老期汝等復得年月耳一日
圓而能轉字字合節同桑林之舞也
常以憂悶為其勞也冬熟將船取米物必寄千斛乃可
時也藥物十月内示采取之還人不復耳三月一日
報
帖首及接縫處俱有宣和政和紹興天水雙龍二小
璽尾有内府圖書之印又有秋壑圖書
曹用薛紹彭二跋見前
梁楊凝式韭花帖
晝寢乍興輖飢正甚忽蒙簡翰猥賜盤飡當一葉報秋
之初乃韭花逞味之始助甚肥羜寔謂珍羞充腹之餘
銘肌載切謹修狀陳謝伏惟鑒察謹狀七月十一日
楊少師韭花帖米元章一見得正書之變余與董思
翁見秀州項鑑臺齋中今年丁丑八日子毗携過山
中老眼摩娑頓覺一番明淨陳繼儒記
張宴賈希朱董其昌三跋見前
宋賢墨蹟啟札
李西臺六帖
所示要山母今得一小籠予封仝諮送不知可用否是
新安缺門所出者復未知何所用望批示春冬衣歷頭
賢郎未檢到其宅地尹家者根本未分明難商量耳見
别訪尋穩便者若有成見宅子又如何細希示及
諮(押)
孫號西行少車今有舊車如到彼不用可貨却也金部
同年披風甚慰私抱殊未欵曲旋值暌離必然來晨朝
車行邁適蒙示諭愈傷老懷惟冀保愛也萬萬不勝銷
黯見女夫劉仲謨秀才并第二兒子在東京相次發書
去如有事希周庇也(押)簡上金部同年(九月十六日
湯世帖碑文王道略表西京之物也)
懷湘南拙詩附上同院劉學士隲同年邵兵部希差
人通達或與面聞也建中又白
貴宅諸郎各計安侍奉所示請改章服昨東封湏得出
身歷任家狀一本并須賫擎官誥勅牒去未審此來如
何行遣也兼為壯子事已令彼僧在三學院安下近己
往彼去未迴此庄始初見說甚好只是少人管勾若未
貨可且收拾課租亦是常訃不知雅意如何也侯親家
亦言可惜拈却(押)諮
劉秀才久在科場洛中拔解今西遊兼欲祇侯府主希
略一見也(右附前帖末)
建中白近賢郎秀才去專馳手書伏想已達左右玄
律將半陰風向嚴公理之外道養無爽此離羣寡侣望
風懷賢無日不然也時光流速同年知心凋落大半耳
加之官遥人事何牽纏至是哉惟再三保愛虔禱虔禱
因人無恡玉音今左十秀才行謹寓狀諮問起居不宣
同年兄李(押)建中狀上
屯田仁弟十一月十一日
左右為河中有少里會家業被人羅織公途甚是分明
希特與照燭建中白
齊古同年仁弟相别已是隔年傾渴可量丹誠累垂示
翰益認道友劣兄自去秋患脾胃氣于今餌藥未獲全
愈復差出淮汴口祭醮然無力祇荷迴來冷氣發動歸
休之計未成多難故也此外别無疾嗜慾已絶訖知
仁弟又鼔盆莫且住脚也初夏惟保愛為切值女夫劉
先輩補吏昭應託寓狀諮問起居不宣
齊古同年仁兄三月六日
近蒙寄到書開却封却恐是留臺陳公也已附西京去
要知之
文及翁仇遠楊維禎三跋見前
蔡君謨二帖
富陽帖
襄泣血言逆惡深重扶護南歸死亡無日不可循常禮
不通誠意於左右今至富陽平安明日登舟或雨水少
增當舟行至三衢也襄素多病遭此荼毒就令不死足
膝日甚氣力日衰亦為廢人豈復相見耶辱君知愛之
心不殊兄弟一念哀痛哽塞何言哽塞何言在道程頓
官員勾當齊整無一闕乏感惕感惕襄叩頭子發郎
中足下十三日
遠承帖
襄啟遠承惠問厚意所存益有感著知日來體氣佳勝
殊為慰也近被命尹治日以穰劇居不得暇移書致謝
不盡縷縷惟眠食自重不宣襄拜手長官足下八
月念一日
徐渤跋見前
陶生帖
襄啟示及新記當非陶生手然亦可佳筆頗精河南公
書非散卓不可為昔嘗惠兩管者大佳物今尚使之也
耿子純遂物故殊可痛懷人之不可期也如此僕子直
須還草草奉意疎略正月十一日襄頓首家屬並安
楚掾旦夕行
入春帖
襄啓入春以來屬少人便不得馳書上問唯深瞻想日
來氣候陰晴之不齊計安適否貴屬亦平寧襄舉室吉
安去冬大寒出入感冒焦勞百病交攻難可支持雖入
文字力求丐祠今又蒙恩復供舊職恐知專以為信前
者銅雀臺瓦硯十三兄欲得之可望寄與旦夕别端石
奉送也正月十八日襄頓首公綽仁弟足下
思詠帖
襄得足下書極思詠之懷在杭留兩月今方得出關歷
賞劇醉不可勝計亦一春之盛事也知官下與郡侯情
意相通此固可樂唐侯言王白今歲為游閏所勝吁可
怪也初夏時景清和願君侯自壽為佳襄頓首通理
當世屯田足下大餅極珍物青甌微粗臨行匆匆致
意不周悉(已上三帖草書)
縣君帖
襄再拜伏承縣君吉葬有日襄以行路并亡男齋僧赴
期不及謹遣州校少持菲禮聊以伸親戚之好殊非豐
腆深自為愧謹奉手狀啟聞旦夕前行此不一一襄
上郎中七兄左右念七日早
京居帖
襄啓去德于今盖已洊歲京居鮮暇無因致書苐增馳
系州校遠來特承手牘兼貽楮幅感戢之極海瀕多暑
秋氣未清君侯動靖若何眠食自重以慰遐想使還專
此為謝不一不一襄頓首知郡中舍足下謹空
九月八日
謝郎帖
謝郎春初將領大娘以下永安年下朱長官亦來泉州
諗候今見服藥日覺瘦倦至於人事都置之不復關意
眼昏不作書然少賓客省出入如此情悰可知也不一
一襄送正月十日
中間帖
襄啓中間承勞紆問適會疾未平殊不從容示書兩通
知煩指幹新第有未備且與鐍鑰却候别作一番併了
之四人園子只與門下每人一間園中地分與四人分
種要他栽種也不一一襄奉書五日(已上四帖皆行草書)
大研帖
襄啓大研盈尺風韻異常齋中之華繇是而至花盆亦
佳品感荷厚意以珪易邽若用商於六里則可真則趙
璧難舍尚未決之更須面議也襄上彦猷足下
念一日
山堂書帖
丙午三月十二日晚
欲尋軒檻倒清樽江上烟雲向晚昏須倩東風吹散雨
明朝却待入花園
十三日吉祥院探花
花未全開月未圓看花待月思依然明知花月無情物
若使多情更可憐十五日山堂書
蒙惠帖
蒙惠水林檎花多感天氣暄和體履佳安襄上公
謹太尉左右(已上三帖皆真行書)倪瓉陳文東二跋見前
蔡端明賓客七兄帖(已下俱見式古堂書畫彙考無題跋)
襄啓前蒙惠書伏審尊候萬福聞七兄入京都即休政
此士君子所以自處始終也甚善甚善公綽數日前見
訪敝齋道話終夕近日保養之法頗見門戶然且能自
保涓(缺)久當得力州下更肅静如前時可自遣
也舟船必恐無用目下尚闕遣人勾還謹奉手狀問起
居不宣襄上賓客七兄足下正月念五日
蔡端明暑熱帖(行書紙本)
襄啟暑熱不及通謁所苦想已平復旦夕風日酷煩無
處可避人生韁鎻如此可歎可歎精茶數片不一襄
上公謹左右牯犀作子一副可值幾何欲託一觀
賣者要百五十千
蔡忠惠離都帖
襄啟自離都至南京長子勻感傷寒七日遂不起此疾
南歸殊為榮幸不意災禍如此動息感念哀痛何可言
也承示及書并永平信益用悽惻旦夕度江不及相見
依詠之極謹奉手啓為謝不一襄頓首杜君長官
足下七月十三日貴眷各佳安老兒已下無恙永
平已曾於遞中馳信報之
蔡莆陽連日山中帖(行書紙本)
襄連日山中從容至(闕文)所無也遽别益用懷企是晩亦
復下山方念走訊而專帖已墜前矣河豚甚富甚鮮與
諸人大嚼無不贊美市賈甚窮為帑人費為有媿耳香
餅已巴脯方糖霜餅範皆遣去幸視至宰座處極荷重
言亦已從郡中投詞以應之矣見鏹頓有隨即無之苦
於庵中固嘗言乏矣大儒欠道世務未易救療為可惜
耳一事目屬心至達其中無曲折云襄上一哥制幹
新班賢甥承奉不别簡前日謝過訪未須行答
倪瓉陳文東汪珂玉三跋見前
范忠宣手簡司馬温公帖
純仁再拜近人回曾狀上必計通呈伏惟尊候多福伯
康必更痊乎純仁勉強苟禄自取疲耗無足(此處抹去)念者
日企軒御之來以釋傾渴天氣計寒必倦出應且盤桓
過冬況伯初諒難離去咫尺無由往見豈勝思仰之
情更祈以時倍加保重其他書不能盡
純仁頓首上伯康君寔二兄坐前九月十一日
右伏蒙尊慈特有頒賜感佩之至但積下情謹奉狀陳
謝伏惟照察謹狀月日具位狀(此係温公筆)
汝述明任希夷黃溍朱潤四跋見前
蘇子美今春帖(草書在粉箋上)
今春徧遊蘇城之民圃絶有佳處竒花偉石非它所見
也如歸亭風月甚可喜使僕慨然忘歸深足樂耳
孫之翰尺牘
之翰啟孟冬薄寒伏惟德表兄長朝奉尊體起居萬
福之翰即日蒙恩不審邇來動止何似之翰改使河北
向已上狀自後江行寡便不數拜問之翰八月念二日
方到本路十月中始還治舍内外幸亦如常末由省侍
伏乞善保寢興專奉狀拜候不備弟之翰百拜德表
朝奉兄(坐前)十月十五日狀
蘇老泉臨顧帖(行書紙本)
洵頓首前辱臨顧末由詣謝承惠教祇增愧悚晴暖尊
體佳勝旦夕走前次人還且此布謝不宣洵再拜君
懿郎中仁兄閣下錢已如數領訖何用忙也
題跋已見前蘇氏一門冊
蘇東坡病眼帖
軾春時病眼不能開眉黃夢軒舊事露足下想已知之
葛明塘添情告府昨求於僕不知錢君錫肯為一解不
若果庶不難耳日來園中桃李顔色無塵同輩應
移坐雪堂前可作一絶強支歲月何如僕夜夢中有一
杭人多惠龍團幾斛盡皆一時飲之請解意何也昨周
澹閑見訪送二水底余遂書落花詩二首暫酬軾上得
之三月十六日
周景遠高殿俞和三跋見前
蘇東坡近人帖
軾啟近人回奉狀必達比日履兹春候豈弟之化想已
信服吏民坐歗之樂豈有涯哉無緣陪接但深馳仰尚
冀若時保練少慰區區不宣軾再拜質翁朝散使君老
兄閣下正月念四日
蘇東坡東武帖
東武小邦不煩牛刀實無可以上助萬一者非不盡也
雖隔數政猶望掩惡耳真州房緡已令子由面白悚息
悚息軾又上
黃石翁跋見前
蘇東坡一夜帖
一夜尋黃居宷龍不獲方悟半月前是曹光州借去摹
搨更須一兩月方取得恐王君疑是翻悔且告子細說
與纔取得即納去也却寄團茶一餅與之旌其好事也
軾白季常念三日
蘇東坡恕察帖
令弟不及别幅惟恕察見舍弟幸為道無恙也浙中有
幹示諭軾再啓
柯九思鄭元祐二跋見前
蘇東坡與朱康叔簡
閣名久思未獲佳者更乞詳閣之所向及側近故事迹
為幸董義夫相聚多日甚歡未嘗一日不談公之美也
舊好誦陶潜歸去來常患其不入音律近輒微加增損
作般涉調哨遍雖微改其詞而不改其意請以文選及
本傳考之方知字字皆非創入也謹小楷一本寄上却
求為書抛磚之謂也亦請錄一本與元弼為病倦不及
别作書也數日前飲醉後作頑石亂篠一紙私甚惜之
念公篤好故以奉獻幸檢至
蘇東坡作書帖
尊丈不及作書近以中婦喪亡公私紛冗殊無聊也且
為達此懇軾又白
蘇東坡京酒帖
京酒一壺送上孟堅近晚必更佳軾上道源兄十四日
蘇東坡寶月帖
大人令致懇為催了禮書事冗未及上問昨日得寶月
書書背承批問也令子監簿必安勝未及脩染軾頓首
蘇東坡啜茶帖
道源無事只今可能枉顧啜茶否有少事須至面白孟
堅必己好安也軾上恕草草
蘇東坡令子帖
令子所示專在意來日相見即達之但未必有益也輒
送十緡省為一奠之用患難流落中深愧不能展毫末
也不罪不罪軾手啓
蘇潁濱車馬帖
轍啓頃承車馬按部獲少奉談笑殊慰傾瞻奉違未幾
即日不審起居何如轍幸此解罷免於敗闕皆出餘庇
感戴實深未遑走謝左右惶悚可量也酷暑千萬為時
珍重謹奉手啓不宣轍再拜提刑國博執事六月九日
蘇潁濱雪甚帖
轍啓雪甚可喜宴居應有獨酌之樂區區書不能盡轍
頓首定國承議使君念三日
蘇潁濱惠教帖
承惠教兒子相次上謁轍上定國閣下
蘇潁濱晴寒帖
轍啓晴寒履况清安今晚有暇一況甚幸不一一轍頓
首定國使君仁弟念七日
蘇潁濱文字帖
安君文字今日已晚來日督之次海即催之改中無復
義理可為太息
蘇伯達台眷帖
邁拜問台眷一一萬福别紙所悉尚容細處之它委勿
鄙邁拜問
黃涪翁糟薑銀杏帖
庭堅頓首承惠糟薑銀杏極感遠意雍酥二斤青州棗
一蔀漫將懷向之勤輕瀆不罪庭堅頓首
黃涪翁天民知命帖
天民知命大主簿霜寒想八嫂安裕九妳四妳大新婦
普姐師哥四娘五娘六郎四十明兒九娘十娘張九咩
兒韓十小韓曾兒湖兒井兒各安樂過江來甚思汝等
寂寞且奈煩不須憂路上路上甚安穩但所經州郡多
故舊須為酒食留連耳家中上下凡事切宜和順三人
輪管家事勿廢規矩三學生不要令推病在家依時節
送飯及取歸書院常整齪文字勿借出也知命且掉下
潑藥草讀書看經求清淨之樂為上大主簿讀漢書必
有功矣十月十四(押)報諸妳子以下各小心照管孩
兒門莫作炒切切
俞貞木跋一則見前
黃涪翁與立之手簡
庭堅頓首辱教審侍奉萬福為慰承讀書綠陰頗得閒
樂甚善欲為素兒錄數十篇妙曲作樂尚未就爾所
送紙太高但可書大字若欲小行書須得矮紙乃佳適
有賓客奉答草率庭堅頓首立之承奉足下
陸游跋一則見前
黃涪翁竭力田園帖
雲夫七弟得書知侍奉廿五叔母縣君萬福開慰无量
諸兄弟中有肯為衆竭力治田園者乎鰥居亦何能久
堪復議婚對否寄示兄弟名字曲折合族圖幾為完書
矣但欲為其中有才行者立小傳尚未就耳龐老傷寒
論無日不在几案間亦時時擇默識者傳本與之此竒
書也頗挍正其差誤矣但未下筆作序序成先送成都開
大字板也後信可寄矣蘄州藏記亦不㤀但老來極懶
故稽緩如此耳壽安姑東卿一月中俱不起聞之悲塞
二子雖有水磑為生資子顧弟亦能周旋之乎窀穸之
事計子顧必能盡力矣叔母不甚覺老否徐氏妹孀居
如何調護不爽耶無期相見千萬為親自愛十月十一
日兄庭堅報雲夫七弟
黃涪翁伏承帖
庭堅頓首伏承遠歸道涂之勤未得休息而躬料湯藥
至輟寢膳竊惟起居不適幸有安平之候想遂釋然矣
時雨沾足春風妍暖想同親家母萬福民有食麥之慶
令嗣長官亦得申眉矣亟作此狀候服藥者安問極不
周至續亦别通啓左右矣庭堅再拜
米襄陽無能帖
芾皇恐頓首再拜上覆芾&KR0146;茸無能猥繼清獻之緒為
貧所迫冐昧宦遊試吏於江陵司計之官甫幸善罷到
侍郎選擬會稽征㕓遲次罹罰繼而間關淮壖竊儀
真鹺庾之祿幾年又以内艱而去流離困躓無所告語
静思庸戅乃分之宜自此絶意榮望敢意字民復在畿
邑家無縣譜斐然學製寧逃傷錦之譏曠敗必矣此芾
之所甚懼也不圖夤緣幸會獲庇所天尚賴餘光下照
匿瑕之仁庶免於戾此心日切私意自幸芾皇恐頓首
再拜上覆
米襄陽淮省帖
芾昨淮省劄為昌邑昌化實屬治所兹者瓜時甫及當
代卞從政近得書報以二月二十二日滿罷促芾如期
芾旦夕躬詣台墀少伸參謁之恭祇受約束重惟唐山
蕞爾之地屬隸京師號為難治顧芾昏蒙無似豈應在
撫字之選惟是仰依盛德宏量無所不容(下闕)
米襄陽一介帖
芾皇恐頓首再拜上覆芾一介晩出獲齒士夫之後隆
名碩德竊服舊矣名卑官下無從躐附賓舄瞻拜光儀
今幸祇役部封當備使令之末平時慕用願見而不可
得者浸浸獲伸矣引頸崇墉不勝欣躍歸誠之至芾皇
恐頓首再拜上覆
米襄陽府判帖
芾咨目皇恐頓首再拜上覆府判中大台坐即日孟春
之月青煒向粲恭惟贊貳王畿神明拱相台候動止萬
福芾謹薰沐染翰控問興居伏惟台察不宣芾咨目皇
恐頓首再拜上覆
米襄陽疎逖帖
芾皇恐頓首再拜上覆芾疎逖下寮不敢進誠申問台
閑仰惟中外泰定福祿滋至芾退惟僣易不任兢灼之
情芾皇恐頓首再拜上覆
米襄陽司籖帖
芾皇恐頓首再拜上覆芾申詗司籖肅嚴右記邇辰不
審台履何似仰惟貳車之賢密佐守尹正直是與何福
不除更祈惠令上體眷隆節宣自厚導迎(疑有闕文)皇恐頓
首再拜上覆
曹函光跋一則見前
米襄陽九帖
五月四日芾啓蒙書為尉審道味清適漣陋邦也林君
必能言之他至此見未有所止蹄涔不能容吞舟閩士
泛海客游甚衆求門館者常十輩寺院下滿林亦在寺
也萊去海出陸有十程巳貽書應求儻能具事力至海
乃可此一舟至海三日耳海蝗云自山東來在敝邑境
未過來爾禦寇所居國不足豈賢者欲去之兆乎呵呵
甘貧樂道乃士常事一動未可知宜審決去就也便中
奉状頓首葛君德忱閣下
葛叔忱家計如何何人經理子弟長成否莫且依卲氏
過不邵氏二子弟生事如故不令人念之息老住院隨
小師在丹徒安否久不得好(缺)白沙有何舊人子平所
苦何疾得宣城佳郡也然既以疾辭莫難便拜命不須
且辭免也度過山陽或入覓之
元日明窗焚香西北向吾友其永懷可知展文皇大令
閱不及他書尋臨寫數本不成信知者在前氣燄懾人
也有暇作譜發一笑於事外新歲勿招口業佳别有何
得泗戎東下未已有書至彼俟之
梅惇奉議部授漣水何處人非子中甥乎(闕)詳問以告
中間紛紛了無事盖子中不留遂皆痿𬎼昭代有此老
不能與人争得若杞時又須厮論也芾頓首
兩三日未解海岱只尺不能到焚香而已日短不能晝
眠又少人往還惘惘足下比何所樂
米襄陽長者帖
黻頓首再拜後進邂逅長者於此數厠坐末欵聞議論
下情慰忭慰忭屬以登舟即徑出關以避交遊出餞遂
莫皇祇造舟次甚為瞻慕曷勝下情謹附使奉啟不宣
黻頓首再拜知府大夫丈棨下
米襄陽明公帖
黻再拜明公懿德茂履士所推慕武城未究遠業佇聞
褒嘉共要别馳賀也子中書至面投黻再拜
米襄陽經宿帖
芾頓首啓經宿尊候沖勝山試納文府且看芭山暫給
一視其背即定交也少頃勿復言芾頓首彦和國士(闕)
本欲來日送月明遂今夕送耳
米襄陽閱書帖
芾皇恐皇恐芾既稍出門仞意無外却尚恐異日因見
所知而有隱情不告者將遂得罪左右故有露布仰浼
台聽芾平生喜書畫老親見聽直有不足至親授以首
飾使購之常曰吾姙女夢雙角人手携一軸物自空下
故芾每得一書初任客觀亦置於飯几亦升車手執之
既窮其趣則以良日以紙鋪加書淨几上復用紙覆自
紙間以皂角灰水浸良久按覆紙洗之上紙爛即團以
拂書塵垢一去然後覆書除背紙去手澤有不可儉者
則又加團洗潔白而後止親用乳香作糊於百幅紙中
心取剪四邊多近手有垢者而加背焉背訖即覆以紙
加糊置一室中或綾錦皆洗紬安訖亦洗加跋紙取跋
紙如背紙工畢入一奩中非明窗淨几與見知客未嘗
發每一發之文犀瑩玖紫墨錦綺粲然溢目印以米姓
祕玩書印文其所謂書者皆非前所閱可比也亦非今
好事者所多有也余每示人者印以米姓清玩之印文
以待暴不可告以情之客秘玩者實&KR1576;客以手指點衣
袖印摘之偶一及之必洗書如初紙素不可數洗必欲
戲一擉之是毁書也樞密唐公志東欲觀而以情告見
許遂敢出閱書之法洗二案相比芾以紙繅鋪訖濯手
親取書於奩中鋪展以示客客拱而憑几坐從容細閱
芾趨走於前客云展芾展客云卷芾卷客據案甚尊芾
執事趨走甚卑舍佚執卑者止求不以手或衣振拂之
耳老母訓之不能改朋友誨之不能悛子弟諫之不能
從惟蘇遐舉曰君異日當以此忤要官芾念要官可忤
不可改心行年五十老倦則輸之御府必在不已品公
亦能屈意而一觀乎或於公齋或過敝齋得進退如禮
雖同子弟雜觀可也倘公不欲屑屑徇一蒙鄙固陋之
人則亦非敢曲煩台視而異日亦不敢受不告之罪芾
皇恐載拜大夫丈節下
米襄陽眼目帖
十一月念五日芾頓首啟辱教天下第一者恐失了眼
目但怵以相知難却耳區區思仰不盡言同官行奉數
字草草芾頓首伯老台坐
米襄陽陳攬帖
昨日陳攬戢戢之勝鹿得鹿宜俟之巳約束後生同人
莫不用煩他人也軫之只女平生十官如到部未緣面
見欲罄伸區區也芾頓首再拜
米襄陽真&KR3754;帖
真&KR3754;一斤少將微意欲置些菓實去又一兵陸行難將
都門有幹示下&KR3754;是胡西輔所送芾皇恐頓首虞老
可喜必相從歡
米元暉動止持福帖
友仁皇恐頓首再拜宗丞學士至性坐右即日伏惟節
抑順變序之遷動止持福不勝馳情之深自承廬國封
塋次既未經百日義不敢遣人上問忽承來過張羅之
巷復奉手况具審即日遠在郊外友仁例不講人事無
由詣見伏紙苐深思跋而已謹奉手啟上復不宣友仁
皇恐頓首再拜宗丞學士至性坐右
柯謙光跋一則見前
六藝之一錄卷三百九十三
