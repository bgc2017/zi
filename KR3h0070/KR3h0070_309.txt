欽定四庫全書
六藝之一錄卷三百五十一錢唐倪濤撰
歷朝書譜
宋仙真
鍾離先生
神仙鍾離先生名權不知何時人而間出接物自謂
生於漢呂洞賓於先生執弟子禮有問答語及詩成
集狀其貌者作偉岸丈夫或峩冠紺衣或虬髯蓬鬢
不冠巾而頂雙髻文身跣足頎然而立睥睨物表真
是眼高四海而遊方之外者自稱天下都散漢又稱
散人嘗草其為詩云得道高僧不易逢幾時歸去得
相從其字畫飄然有凌雲之氣非凡筆也元祐七年
七月亦錄詩四章贈王定國多論精勤志學長生金
丹之事亹亹可讀終自論其書以謂學龍蛇之狀識
者信其不誣今御府所藏草書一贈王定國詩(宣和
書譜)
鍾離權字雲房咸通中呂巖遊長安酒肆見一羽士
書三絶句於壁因揖問姓氏曰予居終南鶴嶺可從
予行否巖因隨之俄頃已至取筆於洞中草書一十
六字(呂真人傳)
呂洞賓
呂巖字洞賓河中永樂人少聦敏日記萬言號純陽
子咸通中舉進士第遊江州廬山以筯頭書劍詩於
壁初見若無字而墨蹟粲然透出壁後宋徽宗時自
稱昌虚中往來諸琳宮善草書作枯籐遊絲勢一舉
筆數千絡繹不斷人争擕楮以請往往不與(呂真人傳)
回先生過湖州東林沈氏飲醉以石榴皮書其家東
老菴之壁(東坡集)
大梁景德寺峩眉院壁間有呂洞賓書數語字畫飛
動如翔鸞舞鳳非世間筆也(竹坡詩話)
陳摶
陳摶字圖南亳州真源人服氣辟穀居華山雲臺觀
又止少華石室每寢處多百餘日不起太平興國中
來朝太宗待之甚厚賜號希夷先生(宋史)
希夷先生字體雄偉不凡有古人法度(薛葸考功集)
白玉蟾
白玉蟾號瓊琯本姓葛名長庚大父有興福州閩清
縣人董教瓊州而生真人於瓊冒白姓遇泥丸真人
陳翠虚攜入羅浮遍遊名山善草書有龍翔鳳翥之
勢封紫清明道真人嘉定末詔徵赴闕對御稱旨命
館太乙宮一日不知所往(武夷山志)
玉蟾生海南自號海瓊子蓬頭跣足一衲弊甚而神
清氣爽喜飲酒不見其醉出言成章文不加點隨身
無片紙落筆滿四方大字草書視之若龍蛇飛動兼
善篆隸(唐順之左編)
武仙童
觀妙先生朱白英邂逅武仙童後先生於仁廟時應
詔還山忽接仙童書殷勤誨諭其墨蹟因道君皇帝
搜羅天下竒異句容令索取以進斯本舊偶摹寫令
工刊石庶永其傳(武仙童碑)
道家
陳景元
道士陳景元字太虚號真靖自稱碧虚子建昌南城
縣人自幼喜讀書至老不倦凡道書皆手自校寫積
日窮年為之痀僂每著書十襲藏之有佳客至必發
函具鉛槧出客前以求點定其樂善不已又如此初
遊京師居醴泉觀衆請開講神考聞其名詔即其地
設普天大醮命撰青詞以進既奏稱善得旨賜對天
章閣遂得今師名又改章服累遷至右街副道籙己
卯乞歸廬山行李無他物百擔皆經史也所居以道
儒醫書各為齋館而區别之凡四方學者來從其遊
則隨所類齋館相與讐校於是人人得盡其學而所
藏號為完書所役二奴一曰黃精一曰枸杞馴而不
狡真有道者之所役也嘗與蔡卞論古今書法至歐
陽詢則曰世皆知其體方而莫知其筆圓卞頗服膺
生平不喜作草字惟欲正書大抵祖述王羲之樂毅
論黃庭經下逮歐陽詢法度寺碑故其於古人法度
粗已贍足當其啟手足之時年已七十沐浴改衣韻
語長嘯一聲正坐而逝其語云昔之委和今之蜕質
非化非生復吾真宅世乃悟其尸解今御府所
藏八正書高士傳陶隠居傳樂毅傳相
鶴經陳諶等墓誌種玉故事行書巖棲賦
試墨書等詩(宣和書譜)
本朝小楷宋宣獻後僅陳碧虚一人(渭南集)
碧虚子詩句字畫皆清婉可喜(朱子文集)
道士陳景元書相鶴經
自秦易篆為佐隸至漢世去古未遠當時正隸體尚
有篆籀意象厥後魏鍾元常及士季晉王世將逸少
子敬作小楷法皆出於遷就漢隸運筆結體既圜勁
淡雅字率扁而弗撱今傳世者若鍾書力命表尚書
宣示世將上晉元帝二表逸少曹娥帖大令洛神帖
雖經摹拓而古隸典刑具在至江左六朝若謝宣城
蕭挹輩雖不以書名世至其小楷若齊海陵王志開
善寺碑猶有鍾王遺範至陳隋間正書結字漸方唐
初猶爾獨歐陽率更虞永興易方為長以就姿媚後
人競效之遽不及二人遠甚而鍾王楷法彌遠矣隋
世善書者多其間丁道護者不今不古遒媚有法今
觀碧虚子陳君小楷殊得道護筆勢亦可謂有意於
古者也按隋經籍志唐藝文志相鶴經皆一卷今完
書軼矣特馬惣意林及李善注鮑照舞鶴賦鈔出大
略今此本是矣而流俗誤錄著王丞相集中且多舛
午今本雖非全篇然比世傳他本最精善真可垂永
云政和七年十月十一日於山陽衮華堂觀武陽黃
長睿書(東觀餘論)
張有
道士張有字謙中吴興人隠於黃冠善篆書法甚古
撰復古編行於世皆寫篆非畫篆陳晞章友直文勛
輩縈毫拽墨如朽如畫筆癡而無神張有寫篆法神
明意用到昔人波瀾處(書史會要)
饒節贈道士張謙中詩云道人髭鬚似民部平生篆
隸心獨苦世間筆墨一點無駸駸氣象追千古道人
得師在何許秦漢鼎彛周石鼓若嶧山碑若詛楚二
李而下初不數異時心醉不窺園依繩作直規作圓
一朝妙解古人意脱落尺度誠其天嗟君絶藝世無
敵勿示時流渠未識我亦當年好古人為之推席三
嘆息(倚松老人集)
吴興道士張有自幼喜小篆年六十著復古編二卷
據說文以為証其點畫微轉側縱横高下曲直毫髮
有差則形聲頓異自陽冰前後古人往往而失其精
且博如此(徐獻忠吴興掌故集)
篆法自秦時李斯至宋吴興道士張有而止(研北雜志)
謙中篆法甚古龜山先生嘗叙其所為書故其名尤
重(道園學古錄)
道士張有篆金剛經
謙中之篆自成一家近當跋復古編頗詳此蓋其真
蹟也然坡公有與趙清獻公帖示表忠觀碑額可用
張子野之孫有書之子野吴興人名先而此云追薦
亡父張三先生何邪更當詳考其間以祖為但以轉
為熙以薩為薛之類是終不欲書篆法之所無也(攻媿
集)
司馬鍊師
司馬鍊師善大篆及楷(書史會要)
王易
道士王易號青牎故樞密王埜之孫初名進思官惠
院號淳齋善書而好吟以避世立兄子為子使出贅
復分田送其妻歸母家而自為道士(金華遊錄)
釋氏
釋夢英
釋夢英衡州人效十八體書尤工玉箸嘗至大梁太
宗召之簾前易紫服去遊終南山當世名士如郭恕
先陳希夷宋翰林白賈大參黃中之儔皆以詩稱述
之師號宣義(墨池編)
夢英千字文乾德三年夢英篆并古文題額夫子廟
堂記唐程浩撰刊石在湖州臨安縣夢英重書妙高
僧傳序陶穀撰夢英書郭忠恕篆額夢英書偏傍字
源咸平六年元守全立王審亮勾當建(弇州山人藁)
英公書正書第一篆次之分隸又次之(石墨鐫華)
釋夢英書夫子廟堂記(題跋已見)
釋夢英書偏傍字源(題跋已見)
釋夢英書千文
釋崇化
釋崇化開寳時人太廟街近城有古觀音寺開寳皇
后命孫德元畫西方净土極竒古精妙僅存半壁僧
崇化大師為之贊書亦有法(癸辛雜識)
釋緣概
李覯答緣概師見示草書千字文詩云去年有使自
番陽手藉一函來我所發函乃是緣概書千字滿前
雲縷縷衆人飽食已用心欲噍伯英肥美處當時名
士嘉其能長序短篇聮繡組(旴江集)
釋惟悟
釋惟悟景祐中人字法清緊遒上(墨林快事)
宋中書門下牒永興軍一通乃宋仁宗因范雍之改
地為學欲請九經書籍者當時眉陽僧惟悟正書上
石字畫遒勁有歐陽率更遺法(玄牘記)
釋思聦
釋思聦字聞復錢塘人七歲善彈琴十二捨琴而學
書書既工十五捨書而學詩詩有竒語老師宿儒皆
敬愛之秦少游取楞嚴文殊語字之曰聞復(東坡集)
釋意祖
釋意祖蜀人子由自河朔持蘭亭歸寳月大師惟簡
請其本令左綿僧意祖模刻於石(東坡集)
釋希白
釋希白字寳月號慧照大師長沙人慶歷中嘗以淳
化閣帖模刻於潭之郡齋(書史會要)
諤師
魏野送諤師赴王寺丞名寫碑詩云才高吐鳳欺黃
絹墨妙迴鸞命碧雲雙美便堪傳萬古羲之書法退
之文(鉅鹿東觀集)
釋希賜
釋希賜英州人英州郡守何智甫疊石為橋東坡作
四言詩一首石刻不存今刻乃希賜所書也(容齋三筆)
釋若逵
蘇東坡書若逵所書經後云若逵所書二經經為幾
品品為幾偈偈為幾句句為幾字字為幾畫其數無
量而此字畫平等若一無有高下輕重大小(東坡集)
釋道?
釋道潛號參寥子錢塘人哲宗朝賜號妙緫大師為
蘇眉山客唱和往還形於翰墨(參寥子集)
參寥書謹嚴而疎蕩稱其為人(北磵文集)
釋穎德秀
老坡與參寥帖云穎書柳鬼傳遒婉而勁文賦尤老
成(北磵文集)
釋慈賢
楊伯嵓藏林彦祥廬鴻草堂圖雲錦淙歌釋慈賢書
(雲煙過眼錄)
釋淨曇
楊伯嵓藏林彦祥盧鴻草堂圖十志詩其一則淨曇
書(仝上)
釋仲殊
楊伯嵓藏林彦祥盧鴻草堂圖十志詩其九則仲殊
書(仝上)
釋言法華
言法華工書蘇軾嘗云僕書作意便髣髴似蔡君謨
得意便似楊風子更放則似言法華矣(書史會要)
敷道人
敷道人作字筆勢遒勁可愛(山谷集)
政禪師
政禪師秦少游絶愛其書問其筆法政曰書心畫也
作意則不妙耳喜求兒童字觀其純氣少游見其功
臣山書歎為非積學所至(文字禪)
釋昭默
釋昭默書暮年精妙自臥疾後無他嗜好以翰墨為
能事(仝上)
釋瑛公
釋瑛公風骨清臞與南州名士游淡然無營獨杜門
手寫華嚴經精妙簡遠之韻出於顔柳(文字禪)
南禪師
黃龍南禪師手錄四十二章經筆法深穏莊重而瘦
得顔平原用筆意(文字禪)
釋克文
釋克文號雲菴閿鄉鄭氏子南禪師之的嗣禪師學
顔魯公最有工當時歸南公者無不學之然無出雲
菴之右者(同上)
道人栖公
道人栖公書大方廣佛華嚴經於方册中其輕妙可
以一掌置開編蠕蠕如行螘熟視之其横斜曲直重
交反仄曲盡其妙不啻如擘窠大書(文字禪)
釋敏傳
釋敏傳能書筆禇不擇精粗飛翰如蠶食葉俄頃千
字横斜布列擘窠棋畫(文字禪)
宗上人
宗上人東甌人書僧寳傳謹楷精嚴賢於率更遠甚
(文字禪)
圓上人
圓上人臨川人書僧寳傳小字薄紙畫畫精誠(清河書書
舫)
釋法暉
政和二年天寧節以細書經塔來上效封人祝萬歲
夀作正書如半芝麻粒寫佛書十部曰妙法蓮華經
曰楞嚴經曰維摩經曰圓覺經曰金剛經曰普賢行
法經曰大悲經曰佛頂尊勝經曰延夀經曰仁王護
國經自塔頂起以至趺座層級鱗鱗不差毫末說者
謂作此字時取竅密室正當下筆處容光一點明而
不曜故至細可書復有瞭然眸子方辦兹事然其字
累數百萬不容脱落而始終如一亦誠其心則有是
耶今御府所藏正書一細書經塔(宣和書譜)
釋法具
釋法具字圓復紹興初詩僧也有月夜遊錢塘江詩
云小舟為我載月色白沙翠竹光相射後云白下金
陵四百年無此豪逸(攻媿集)法具能詩字體效王荆
公(容齋三筆)
釋處嚴
釋處嚴字伯威姓賈氏自號潛澗温州樂清人博學
詩文尤典重且工書有晉宋法嘗手書法華光明二
經以報母德又書華嚴經八十卷首末不懈字法益
工(王十朋梅溪文集)
釋温日觀
釋温日觀居葛嶺瑪瑙寺人但知其畫葡萄不知其
善書也世傳葡萄多贋其真者枝葉鬚梗皆草書法
也(剡源集)
温日觀書心經
温上人面目嚴冷人欲求一笑而不可得亦不肯輕
諂人遇其性所喜悦驩然自留得錢出戶即散施貧
者或多則袖携以訪失職賢士大夫而與之布袍葛
屨放浪嘯傲於西湖三竺間五十年吾觀其人視策
名貨利為何等物故其翰墨流落人間足堪把玩又
善以意寫葡萄遊戲遇物立成至有氣力者具紙素
邀之輒又一筆不與聞東昌程仲彬云時時過其家
傾懷盡興淋漓揮灑皆不求而作此卷心經乃其行
書尤為難得徐氏幸寳藏之(剡源集)
峨眉道者
峨眉道者居大梁景德寺二十年沐浴端坐而逝書
長短句於堂側壁上絶高處云明月斜西風冷今夜
故人來不來教人立盡梧桐影字畫飛動如翔鸞舞
鳳非世間筆也(竹坡詩話)
釋彦修
釋彦修草書亦自楊少師出十得其六七焉(墨林快事)
釋彦修草書
自懷素以草書名唐後夢英以篆隸聞然草未嫻也
知解梁郡李丕緒所刻僧彦修書絶句二首乃其自
媿風塵思抉樊而出者詩僅成語然英公於搢紳一
語之奬即亟亟自述以誇人此詩於君之賜號賜院
視之若凂惟以自憫其勤苦其人之賢不肖何如也
字亦自楊少師出十得其六七焉然少師亦宋人標
榜之耳非定論也天啓乙丑九月十三日(玄牘紀)
釋省欽
釋省欽善八分書太宗召於殿上書數行得賜紫衣
(小畜集)
釋正蒙
釋正蒙書得誠懸法(石墨鎸華)
釋懷賢
釋懷賢字潛道姓何氏温州永嘉人天禧二年受具
戒時年四歲多才藝工於詩字畫有法賜號圓通大
師(淮海集)
釋淨師
釋淨師住杭州臨平廣嚴院善草聖圓熟有法紹
興初被召作草首書名花傾國兩相歡帝不悦賜罷
今錢唐人家所收稱王逸老合作者皆其書也(書史會要)
釋省言
趙崡云得心經序於報恩寺壁間唐南陽忠國師述
宋九華山僧省言書書全出伯施幾於亂真(石墨鎸華)
總持院老僧
總持院老僧年七十及從徐師川遊能寫字鼔琴(乾道
庚寅奏事錄)
山隂僧
山陰僧偽作王大令保母墓志韓侂胄以千緡市其
石(洞天清錄)
釋寂照
釋寂照號圓通大師日本僧不通華言習王右軍書
頗得其筆法章草特妙中土能書者亦鮮及紙墨尤
精景德三年入貢上召見賜紫衣束帛(楊文公談苑)
釋顥彬茂廬山人善王書(已下俱見皇宋事實類苑)
釋夢貞關右人善柳書
釋苑基浙東人善顔書多寫碑石印板皆不下前輩
釋惠崇夀春人善王書(以下俱見書史會要)
釋行霆行霆嘗從吳興宋杞作篆
釋德止號清谷善屬文尤工正書
釋省肇廬山人工行書廬山多有所書碑刻
釋思齊杭人書師柳公權有所書放生池碑在杭州
釋從密字世疎長沙人以草聖為世所稱
釋仁濟字澤翁姓童氏書師蘇軾
釋宗相善詩章字學精博
釋了性餘杭人精於醫而善草書
釋雲勝宋譯三藏聖教序釋雲勝書(已下俱見石刻)
釋嗣端藍田縣修夫子廟碑釋嗣端書
釋静已釋静已書偈語碑在西安府學
釋善儁普濟禪院碑釋善儁書
釋静萬慈雲寺詩釋静萬書
釋仁欽靈巖寺有仁欽篆書心經
釋和公柳柳州曹溪大鑒禪師碑長老和公更書
釋懷則攝山棲霞寺碑釋懷則集右軍書
釋惠曇真空壇記知塔惠曇書
釋宗&KR1330;草堂寺舍利亭記釋宗&KR1330;書
婦女
朱嚴妻
王禹偁贈朱嚴詩妻裝書卷停燈坐自注云嚴妻能
書(小畜集)
安國夫人崔氏
安國夫人崔氏(韓琦妻)善書札體法甚老殊無婦人氣
(安陽集)
夏竦
夏竦妻楊氏工筆札(宋史夏竦傳)
天水郡太君權氏
天水郡太君權氏善草隷書誦數經能略通其說(臨川
集)
郭氏
郭氏曾祖恕祖遵式父昭晦聦明孝謹能讀書史善
書畫選歸於皇從孫右監門衛將軍世單封武昌縣
君(歐陽文忠公集)
和國夫人
和國夫人王氏宗室趙仲輗室能詩章善字畫(書史會要)
史琰
史琰字炎玉州刺史張誾聘為冡子祺之配祺亦有
才倡和成集名曰和鳴作字用秃筆體法古勁(蜀中詩話)
唐氏
唐氏能書梅堯臣泗州觀唐氏書詩云唐氏能書十
載聞誰教精絶到紅裙百金買盡蒲葵扇不必更求
王右軍(宛陵集)
章煎
章煎友直女工篆書傳其家學友直執筆自高壁直
落至地如引繩而煎亦能如其父(書史會要)
徐清
徐清字静之蓬萊女官也下西里王氏詩作謝體書
效黃魯直妍妙可喜(陳后山集)
李清照
李清照號易安居士濟南人禮部員外郎格非女知
湖州趙明誠室
易安居士能書能畫而又能詞而尤長於文藻迄今
學士每讀金石錄序頓令心神開爽何物老嫗生此
寧馨大竒(才婦錄)
李易安一剪梅詞
易安詞藁一紙乃清閟閣故物也筆勢清真可愛此
詞潄玉集中亦載所謂離别曲者邪卷尾略無題識
僅有點定兩字耳(書畫舫)
慶國夫人邢氏
余與天台謝傑景英為忘年交謝趙出也為余言外
氏丞相家法甚悉今見邢氏趙夫人手書戒婦子一
紙往往與景英語合邢尚書趙丞相事具國史至其
故家典刑要自令人起敬(止齋集)
徐夫人
徐氏諱藴行自號悟空道人臨川蔡教授詵之母學
虞書得楷法(誠齋集)
蔡子羽母徐氏三衢人宣和間刑部侍郎諱敷言之
女?心内典學虞世南書嘗手寫華嚴經梁武懴皆
終部帙(平園集)
蔡同年之母徐夫人手寫佛經九十五卷得唐人筆
法字畫亦細楷(止齋集)
趙夫人
趙夫人廣州鈐轄俞似妻英州之北三十里有金山寺
法堂後壁題兩絶句廣州鈐轄俞似妻趙夫人所書
詩句灑落不凡而字畫徑四寸遒健類薛稷極可喜
(容齋集)
張氏
張氏蜀之故家漢御史綱之後通判宋若水之妻也
性賢孝讀書史善筆札通古今識義理而不肯為辭
章其方直之操士大夫或有愧焉(朱子文集)
游氏
建安郡夫人游氏贈光禄大夫黃崇妻而子則端明
殿學士中也建安建陽人幼受班昭女訓通大義至
他組紉筆札之藝皆不待刻意而能輒過人(朱子文集)
謝夫人
謝夫人譚文初妻潁川汝陰人居家雞晨以興家之
事無不遍視舍此則讀書觀古文書畫二事皆精(鄭俠
西塘集)
楊氏
寧宗皇后妹時稱楊妹子書法類寧宗馬遠畫多其
所題(書史會要)
方氏
方氏桐廬人陳暉經略子婦臨蘭亭并自作草書極
可觀(畫繼)
吴氏三一娘
樓鑰云今玉篇惟越本最善末題云會稽吴氏三一
娘寫問之越人無能知者楷法殊精(攻媿集)
朝雲
朝雲(東坡侍妾)朝雲始不識字晩忽學書麤有楷法從泗
上比丘尼義冲學佛亦略聞大義(東坡集)
翠翹
翠翹洪内翰侍妾字畫婉媚(書史會要)
田田錢錢
田田錢錢辛棄疾二妾也因其姓而名之皆善筆札
常代棄疾答尺牘(書火會要)
意真
意真劉光世侍兒嚴州烏石寺在高山之上有岳武
穆飛張循王俊劉太尉光世題名劉不能書令侍兒
意真代書姜堯章題詩云諸老凋零實可哀尚留名
字壓崔嵬劉郎可是疎文墨幾點臙脂浣綠苔(鶴林玉露)
王英英
王英英楚州官妓也學顔魯公書蔡襄教以筆法晩
年作大字甚佳(書史會要)
梅堯臣贈詩曰山陽女子大字書不學常流事梳洗
親傳筆法中郎孫妙畫蠶頭魯公體又觀王氏書詩
云先觀雍姬舞六么妍葩發豔春風搖舞罷英英書
大字玉指握管濃雲飄風馳雨驟起變怪文鰩晝飛
明珠跳(究陵集)
楚珍
楚珍彭澤娼女草篆八分皆工(書史會要)
馬眄
馬眄徐州營妓也性惠麗蘇軾守徐日甚喜之能學
軾書得其髣髴軾嘗書黃樓賦未畢眄竊效書山川
開合四字軾見之大笑略為潤色不復易之今碑四
字乃眄筆也(書史會要)
陳湘
陳湘衡陽妓也歌舞出其類學書作小楷(山谷集)
趙總憐
趙總憐能著棋寫字分茶彈琴(向子諲酒邊集)
蘇氏
蘇氏建寧人淳祐間流落樂籍以蘇翠名能八分書
(書史會要)
嚴蕊
嚴蕊字幼芳天台營妓也善琴奕書畫(書史會要)
墨娥
墨娥姑臧太守張憲妓也嘗代憲書札(荻樓雜抄)
丁夫人
丁氏洪慶善夫人賢而有文字畫勁麗(張綱華陽老人集)
胡夫人
胡元功尚書之女黃由之夫人善筆札時作詩文亦
可觀自號惠齋居士(長洲志)
遼
耶律羅卜科
耶律羅卜科字信寧太祖之從姪也初太祖制契丹
國字羅卜科以贊成功授林牙監修國史(遼史)
耶律庶成
字喜隠小字陳六幼好學書過目不忘善遼漢文字
於詩尤工重熙初補牌印郎君累遷樞密直學士初
契丹醫人鮮知切脈審藥上命庶成譯方脈書行之
自是人皆通習雖諸部族亦知醫事時入禁中參决
疑議有詩文行於世(遼史)
圖魯卜
圖魯卜字鐸衮官至崇義軍節度使幼聰敏及製契
丹大字圖魯卜贊成為多(書史會要)
鄭熙燕山雲居寺碑鄭熙書(以下俱石刻)
釋德麟元祐唐寺碑釋德麟書
釋真延三教寺佛頂尊勝陀羅尼幢記釋真延書
釋肅回感化寺碑釋肅回書
六藝之一錄卷三百五十一
