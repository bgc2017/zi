欽定四庫全書
六藝之一錄卷三百五十八錢唐倪濤撰
歷朝書譜
元
台哈布哈
台哈布哈字兼善巴延岱氏初名塔斯布哈文宗賜以
今名年十七江浙鄉試第一明年賜進士及第授集
賢修撰至正十一年遷浙東道宣慰使追贈江浙行
省平章事進封魏國公謚忠介善篆隸溫潤遒勁嘗
重類復古編十卷攷正訛字於經史多有據云(元史)
台哈布哈篆書師徐鉉張有稍變其法自成一家行筆
亦圓熟特乏風采耳常以漢刻題額字法題今代碑
額極高古可尚非他人所能及正書宗歐陽率更亦
有體格(書史會要)
台哈布哈自書所作詩
白野尚書向居會稽登東山泛曲水日與高人羽客
游間遇佳紙妙墨輙書所作歌詩以自適清標雅韻
蔚有晉唐風度予猶及見尚書先考郡侯敦龐質實
宛如古人而於華言尚未深曉今有子如此信乎國
家文治之盛然人知尚書才華之美而不知其政術
之可稱也每當論大事决大疑挺正不阿凛然有直
士風而貢舉得賢之效益可稱焉元泰身居方外而
與之友寳其詞翰亦有識之士哉(滋溪集)
台哈布哈眞書祈澤治平寺佛殿碑(題跋已見)
烏克遜良禎
烏克遜良禎字幹卿號約齊元中書左丞字流麗在
子山伯機之間(程敏政篁墩集)
余闕
余闕字廷心一字天心廬州人元統元年賜進士及
第授同知泗州事俄召入應奉翰林文字至正十七
年拜淮南行省右丞追封豳國公謚忠宣留意經術
為文有氣魄詩體尚江左篆隸亦古雅可傳(元史)
余忠宣小字似不經意而豐處有褚遂良潦倒處有
楊景度林藻豈漫不留意於墨池者所能符合邪(紫桃
軒又綴)
余忠宣篆書
右四大篆豳國忠宣公余闕為浦陽戴君叔能書至
正九年公持使者節來鎮浙部濓偕叔能往見公奬
厲甚至且各書齋扁為贈公去浙後江南大亂荆楚
之域皆為偽漢陳友諒所據公時以淮南行省右丞
分治安慶前後皆盜區公乃獨守六年小大二百餘
戰未嘗敗北不幸糧絶城䧟公遂赴水死君子稱其
大節與日月争光信哉公文與詩皆超逸絶倫書亦
清勁與人相類然其忠義之氣可以懼亂賊清惡厲
天地因之以位君臣藉之以定斯豈細故雖所書不
工猶當傳之萬世况能臻其妙者乎此紙所在定有
神物呵護見者當如張中氶之詩叚太尉之笏聳然
起敬不可徒以翰墨視之公唐古氏余闕其名也字
廷心一字天心元統元年進士世居武威今為合肥
人翰林學士金華宋濓謹題(宋學士集)
道通
道通高昌人自號石巖以世胄入官授直省舍人至
正十一年以平章政事行省江西加大司徒開府謚
忠烈(元史)
道通工大字能作雙鈎書(書史會要)
伯勒齊爾布哈
伯勒齊爾布哈字大用揚珠濟達氏授懷遠大將軍八
番宣撫司達嚕噶齊至正二年拜江浙行省左丞相
召還除翰林學士承旨拜中書左丞相七年進右丞
相追封冀王謚忠宣(元史)
伯勒齊爾布哈善大字(書史會要)
巴延布哈德沁
巴延布哈德沁字蒼崖輝和爾氏高昌王孫倜儻好
學初以父蔭同知信州路事又移建德路以功陞本
路摠管至正十七年擢江東道廉訪副使謚曰桓敏
(元史)
巴延布哈德沁鮮于太常甥草書似舅氏(書史會要)
慶通
慶通字明德喀喇氏早以勲臣子孫受知文廟至正
二十年拜陜西行省左丞相(元史)
慶通器量弘重政教宣著善大字(書史會要)
達實特穆爾
達實特穆爾字九成入國學為諸生讀經史悉能通
大義尤好學書初以世胄補官為太府監至正十五
年為中書平章政事出為江浙行省左丞相(元史)
達實特穆爾能書大字學釋溥光小字亦有骼力(書史
會要)
實喇卜
實喇卜字敬臣號山齋輝和爾人順帝之師也能詩文
兼工大字每與張翥論文翥多屈服(續弘簡錄)
石巖
石巖字民瞻京口人官至縣尹隸書學韓尚書(書史會要)
李敏中
李敏中字好古河南人官至陜西行省郎中工大字
(書史會要)
張&KR0722;
張&KR0722;字公弁保定人官至集賢大學士封滕國公早
以才學知名篆書亦淳古可取(書史會要)
倪中
倪中字中愷信州人官至翰林待制正書端謹清潤
(書史會要)
高翼
高翼字茂之南陽人官至嘉興路推官正行草書皆
從晉宋規矩中來但以不知六書偏傍時作謬字為
識者所鄙(書史會要)
翼善書小楷倣樂毅論精悍整飭在揭曼碩之下所
傳極少(六研齋筆記)
汪從善
汪從善字國良杭州臨安人官至卲武路總管正書
亦合晉人紀律兼能大字(書史會要)
任仁發
任仁發字子明號月山松江人官至浙東宣慰副使
書學李北海(劉璋書畫史)
宗椿
宗椿字壽卿山東人官至江南行臺照磨書學王黃
華尤工大字(書史會要)
余謙
余謙字嵕山池陽人官至江浙儒學提舉善古隸(書史
會要)
孟昉
孟昉字天緯本西域人寓居北平至正中由翰林待
制官南臺御史工書法(續弘簡錄)
劉楨
劉楨字廷幹燕南人官至福建行省參政能書(書史會要)
胡益
胡益字士弓鄱陽人官參知政事眞草師趙魏公都
下碑刻多其所書(書史會要)
羅元
羅元字迂仁平江人行楷有晉人風致(書史會要)
錢良佑
錢良佑字翼之平江人吳興趙公巴西鄧公數引拔
之署吳縣儒學教諭已代去輙不復出晩自號江邨
民人因以江邨先生稱之古篆隸眞行小草無不精
絶(黃文獻公集)
錢良佑至正間以書學名家(甫田集)
良佑行書高朗卓越風格不譲鮮于困學(六硏齋筆記)
錢翼之書春遊詩卷
右詩一卷律絶共四十有五篇辭旨清麗書法遒美
蓋前元時吳壽民仲仁者游吳中與諸文士春遊倡
和之作而書筆悉出錢良佑翼之翼之吳人號江邨
民雅以書學名家而詩律尤精有高行年六十七卒
於至正七年此至元三年書時已六十餘矣眞行間
出姿態横生不少衰竭吳人徐宗毓氏藏此使人持
以示余余惟吳中山水深秀自昔多文人游寓於時
未被兵故得從容文酒如此夀民吳興人出處本末
不少概見惟趙文敏嘗叙其詩所謂南山樵吟者稱
仲仁不以家事廢學故其詩清新華婉有唐人餘風
然其詩竟亦不傳非此卷之存固不能識其妙也(甫田
集)
錢翼之四體千文(題䟦已見)
張性之
通通䟦錢翼之四體千文卷云翼之書此以遺其佳
婿張性之蓋望於性之者其有深意乎性之儒而醫
好古博學者也暇則臨池日不下千餘字雖造次顚
沛一點一畫不苟駸駸逼翼之而窺古人之域自是
不止其當何如哉(鐵網珊瑚)
吳里
吳里字處仁號逸民錢塘人官至江隂州儒學教授
草書師鮮于太常(書史會要)
宣昭
宣昭字伯絅號艮齋漢東人有雅行博通古今尤精
翰墨正書師歐陽率更字字該備八法(書史會要)
鄭枃
鄭枃字子經羅源人泰定中辟南安儒學教諭與陳
旅為文字友著衍極五篇衍極紀載三篇其書自倉
頡迄蒙古凡古人籀篆以極書法之變皆在所論宣
撫使齊伯亨采而上之作衍極堂以藏其書(何喬遠閩書)
鄭枃能大字兼工八分(書史會要)
余襄
余襄番陽人工篆而大字尤善(書史會要)
程君實
程君實濼源人草書有顚素之體(書史會要)
王翼
王翼字元徽號華陽生金壇人有所篆四書行於世
(書史會要)
應在
應在字止善句章人工篆書嘗作篆隸偏傍點畫辨
行於世
吳炳
吳炳字彦輝汴人身安畎畆朝廷三聘不起工篆書
(書史會要)
吳炳摹淮源廟碑(題䟦已見)
邊武
邊武字伯京隴西人行草專學鮮于太常時有亂眞
者(書史會要)
邊伯京書千文(題䟦已見)
邊定
邊定字文静(邊武子)正書學宣昭亦稱善(書史會要)
俞鎮
俞鎮字伯貞嘉興人官至建德縣尹行草師李北海
(書史會要)
董復
董復字君復沂州人居鎮江書學鮮于太常(書史會要)
李申伯
李(闕其名)字申伯官至集賢待制古隸專學孫叔敖碑
得方勁古拙之法(書史會要)
林鏞
林鏞字叔大嘉興人官至江浙行省員外郎正書學
虞永興而未熟(書史會要)
王務道
王務道字弘本山隂人古隸學孫叔敖碑(書史會要)
吳志淳
吳志淳字主一曹南人古隸學孫叔敖碑(書史會要)
吳志淳隸書國清禅寺興修記(題䟦已見)
洪恕
洪恕始學鮮于太常亦號能書者後乃放乎法度之
外無足觀矣(書史會要)洪恕字主敬金華人元末避兵
居松江能詩善行草書以教講授終(松江志)
胡布
胡布字子申河南人有材氣善草書(書史會要)
胡布得書法於宋克或謂與宋克同受學於紹興老
僧(書學傳授)
曹埜
曹埜字子學東平人善古隸(書史會要)
陳遠
陳遠字元達永嘉人官至崇文少監太子贊善志行
修整眞草師二王不以規矩(書史會要)
鄭禧
鄭禧字熙之吳郡人亦善書(書史會要)
朱振
朱振字良玉番陽人草學聖教序眞師趙魏公(書史會要)
蔣惠
蔣惠字季和號紫芝山人番陽人博學多通機敏有
幹略行草師鮮于太常多晉人氣格(書史會要)
楊遵
楊遵字宗道浦城人徙居錢唐篆隸皆師杜待制(書史
會要)
王默
王默書學趙魏公行筆甚健(書史會要)
王默字伯靜一字子章松江人善論談喜讀書徵至
京師書金字釋典擬官翰林力辭歸求書者填戸張
天雨稱其豪宕不羈有姜白石之風(松江志)
王餘慶
王餘慶字叔善婺州蘭溪人仕為江南行臺監察御
史以儒學名重當世(元史吳師道傳)
餘慶草書學巙正齋甚似(書史會要)
王順
王順字祖孝餘慶子善正書(書史會要)
繆侃
繆侃字叔正詩工玉臺小體書善楷隸(玉山草堂雅集)
鄔進禮
鄔進禮字行義武陵人書師趙魏公(書史會要)
張體
張體字孟膚江隂人隸書時作顫筆勢蓋學李重光
金錯刀法而行楷亦善又雙鈎書極純熟可喜(書史會要)
陳睿
陳睿字思可會稽人學藝妍贍眞楷宗智永(書史會要)
唐志大
唐志大字伯剛如臯人多蓄古法書名畫行草落筆
峻激略無滯思(書史會要)
曹永
曹永正書學鍾元常行草學二王(書史會要)曹永字世
長松江人穎悟好學尤工八法至正間以蒙古字學
進除安州學正官至廵檢江浙行省辟為宣使(松江志)
黃中
黃中字彦美武林人草亦可尚(書史會要)
歐復
歐復字伯誠番陽人善古隸(書史會要)
易履
易履字安道茶陵人能草(書史會要)
葛萬慶
葛萬慶廬山人居越州號越臺洞主能為詩務出人
不道語善草書酒酣落筆愈得其妙(書史會要)
衛德辰
衛德辰字中立華亭人素以材幹稱書學舍利塔銘
(書史會要)
衛仁近
衛仁近字叔剛德辰姪楷書學黃庭經藴藉有風致
(書史會要)
章弼
章弼字共辰松江人篤志經史識度清遠未十歲即
能扁牓大字及長眞行草篆皆師趙魏公(書史會要)
陳德永
陳德永字叔夏黃巖人德望清重書宗李北海(書史會要)
范守中
范(闕其名)字守中黃巖人博綜羣籍才行高潔書師趙
魏公州里碑碣所書為多(書史會要)
楊彛
楊彛字彦常錢唐人登進士第官至翰林編修篆隸
正書咸可取(書史會要)
楊惠
楊惠不知何許人任江南行臺監察御史善大小二
篆(書史會要)
龔觀
龔觀豫章人能篆(書史會要)
陶煜
陶煜字明元號白雲漫士上虞典史贈承事郎福建
江西等處行樞密院都事早歲學書於雪菴得其典
則(書史會要)
陶復初
陶復初字明本號介軒老人台州儒學教授贈從事
郎温州樂清縣尹小篆師徐張古隸師鍾梁(書史會要)
陶宗暹
陶宗暹一名文昭字晉生江淛儒學等處副提舉楷
書學歐陽率更(書史會要)
盛熙明
盛熙明其先曲鮮人後居豫章清修謹飭篤學多材
工翰墨亦能通六國書至正甲申嘗以所編法書考
八卷進上覽之徹卷命藏禁中(書史會要)
劉若水
劉若水字澹齋女直人喜弄觚翰(書史會要)
劉堧
劉堧字公坦(若水子)童時趙子昂賞其秀異書小齋二
字貽之遂自號小齋工詩文精書法恬放自守至正
間辟帥府照磨不久謝歸(書畫史)
劉堧亦能篆(書史會要)
蕭鵬摶
蕭鵬摶字圖南本契丹人金王黃華甥博學多能詩
書畫皆追蹤舅氏(書史會要)
甘立
甘立字允從河西人官至中書檢校才具秀拔亦善
筆札(同上)
鄂倫圖
鄂倫圖字克莊西夏人官至山南廉訪使以文章
事業著書蹟亦佳(書史會要)
薩都拉
薩都拉字天錫回紇人登進士第官至淮西廉訪司
經歴有詩名善楷書(書史會要)
布哈特穆爾
布哈特穆爾字兼善官至江南御史大夫善大字(書史
會要)
喀喇布哈
喀喇布哈字普修雅爾喀斡人官至海北廉訪使篤
志墳籍至於百氏數術無不研覽書宗二王(書史會要)
巴克實
巴克實字彦卿喀喇人官至禮部尚書行草宗晉人(書史
會要)
榮僧
榮僧字子仁回紇人登進士第官至江浙行樞密經
歴楷書師虞永興(書史會要)
喜山
喜山字近仁輝和爾人官至集賢都事亦工書(書史會要)
音咱納實哩
音咱納實哩字處元輝和爾人楷書學虞永興而不熟
(書史會要)
瓜爾佳希顔
瓜爾佳希顔居江右小篆清勁有法(書史會要)
馬九臯
馬九臯以字行回紇人官至太平路總管能篆書(書史
會要)
馬九霄
馬九霄九臯弟亦能篆書(書史會要)
松壑
松壑以字行蒙古人士夫間多推其書(書史會要)
邊魯
邊魯字魯生鄴下人工古文竒字(書史會要)
劉有定
劉有定字能静莆田人能知六書之旨(書史會要)
舒頔
舒頔字道原績溪人至元丁丑辟池陽教諭至正庚
寅轉台州學正為詩蒼古不貴&KR0655;巧習字尤喜樸拙
識者曰宗漢隸非八法也名其齋曰貞素學者稱曰
貞素先生(書史會要)
舒頔自作貞素先生傳云風清晝閒或篆隸數章意
與筆悟則快然自得雖不逮斯繇然時人亦莫予解
(貞素齋集)
韓與玉
韓與玉浙人能書廼賢長於歌詩王子充善古文人
目為江南三絶(續弘簡錄)
楊元正
楊元正吉水人官翰林檢討善行草書其隸法師蔡
邕為時所重(續弘簡錄)
李康
李康字寧之桐廬人事母篤孝人稱李孝子工詩文
旁及書畫琴奕無不冠絶一時行省宰臣欲官之以
母老辭(續弘簡錄)
徐仁則
徐仁則字伯敬世為奉化大族早孤奉母鞠弟至行
有聞於時家貧益自勵嗜字學有能名王公碩儒皆
慕重之(廼賢金臺集)
桂梓
桂梓字材甫饒之安仁縣人幼而機敏不隨常兒嬉
狎刻意工字畫(俟菴集)
陳穎達
陳穎達官太常善飛白書(陳高不繫舟漁集)
桂春山
桂春山號漫翁著草韻清臞峭勁精密妙巧盤旋廻
斡字字中度(黃淵四如先生文集)
上官叔權
上官叔權善篆隸(雪坡集)
趙杰
趙杰吳興人趙魏公之後行楷宗家學(書畫史)
鄭琮
鄭琮字叔方書法得鍾繇筆意一時號能書(鄭玉師山集)
汪罕
汪罕官主簿工書善畫所至醉墨淋漓人争取之以
為竒玩(同上)
王子玉
王子玉筆工也兼能書(周權此山集)
湯彌昌
湯彌昌字師言吳郡人博學能文初授長洲教諭鄱
江清獻两書院長轉建寧路教授(袁易静春集)
湯彌昌善書(詹氏小辨)
程大本
程大本雪樓文憲公子官至奉直大夫袐書監嘗與
馮道恭書度人經其父䟦之(劉璋書畫史)
高暹
高暹蜀人善草書(詹同天衢舒嘯集)
翟炳
翟炳字欽夫林州人詩效樂天體尤善楷書遒勁可
法與同邑王鼎字大鼐賈竹字彦清俱工翰墨能詩
隱居不仕時稱林慮三隱人(續弘簡錄)
馬孟昭
玉山雅集詩序云今夕之會誠不易得趙善長秉筆
作圖余索孟昭楷書以識(玉山璞藁)
吕誠
吕誠字敬夫吳之東倉人幼聰敏喜讀書尤精楷法
(玉山草堂雅集)
沈明遠
顧德輝玉山草堂春暉樓綠波亭吳興沈明遠隸顔
(玉山名勝集)
張遜
張遜字仲敏姑蘇人博學善屬文書畫俱絶(玉山草堂雅集)
李元珪
李元珪字廷璧河東人書法如困學(玉山草堂雅集)
李廷璧作行草勁爽可愛(詹東圖玄覽)
陳方
陳方善書(詹氏小辨)陳方字子貞京口人寓於吳鄭明
德張伯雨倪元鎮皆與之游晩主無錫華彦清家後
不知所終(劉鳳吳先賢讚)
錢惟善
錢惟善字思復錢塘人號曲江居士又自稱心白道
人官至副提舉張氏據吳退隐吳江之筒川工書法
其卷册多留傳人間(續弘簡錄)
陳岳
陳岳字申甫不著里籍隱居天台之委羽山善書畫
(陸樹聲題䟦)
張玄度
張玄度好學工詞翰(雲林集)
盧彦昭
盧彦昭海虞人元季嘗從楊鐵崖游詞翰皆清雅可
觀自號絲桐老人(匏翁家藏集)
斡哩元賓
斡哩元賓累官監杭郡善書治跡名可稱焉(梧溪集)
圖烈圖
圖烈圖字敬夫唐古氏燕山人年甫冠及第授集賢
修撰累遷南臺御史(梧溪集)圖烈圖善大字(書史會要)
李介石
李介石字守道以書見省臣命草符檄遂器重之授
松江府提控按牘從守鎮江王逢有寄李守道詩云
西湖有竒士少負不羈才酒外嗜八分席地畫青苔
(梧溪集)
介石以儒術飾吏事亦能古隸(書史會要)
張樞
張樞字夢辰陳留人徙家華亭工行楷日與子弟數
十人講春秋或勸之仕不應人以是高之稱曰林泉
民(梧溪集)陶南邨贈夢辰詩云寫書竹簡拈鮮碧臨
帖藤箋搨硬黃(南邨集)
任序
任序字本初學古近體詩句法圓熟興趣清遠臨歐
陽率更帖尤得其筆意(汪克寬環谷集)
藍仲晦
藍仲晦書三體千文清健雅麗沈著痛快篆得古意
草隸無一脱法無一敗筆(吳海聞過齋集)
張梅間
張梅間出劉桂隱先生之門工吟咏尤善行草書(周霆
震石初集)
趙良弼
趙良弼字君卿東平人補嘉興路吏調杭州善書
楊晉
楊晉字昇之學顔書頗整巧(鐵網珊瑚)
魏雲瑞
魏雲瑞字祥卿鄂之蒲圻人善學米南宫書得之者
如獲拱璧(潛溪集)
戴士垚
戴士垚字仲積婺之浦江人喜作唐古體詩工晉楷
法(潛溪集)
張明卿
張明卿字子晦天台人為文章有臺閣體游戱翰墨
筆法穠逸可玩(潛溪集)
葉孝墅
葉孝墅世居天台雅志好學善楷書煉金石草木為
丹劑稱精妙(夷白齋集)
楊翮
楊翮字文舉金陵人元末提舉浙江學校楊孟載悼
楊文舉詩云八分書古追東漢七字詩工到盛唐(眉菴
集)
徐恢祖
徐恢祖常熟人至正末嘗集鄉兵捍閭里里人頼之
别號春軒工草書(篁墩集)
邵光祖
邵光祖字弘道博學好古於字學尤精研窮六書之
旨有以先賢康節子孫論薦於朝不報張士誠據吳
授湖州學正亦不赴以布衣終其身(吳中人物志)
王瑮
王瑮字仁仲吳縣人學有淵源工詩章書翰尤善鼓
琴隱居不仕自號城南逸民(吳中人物志)
朱燧
朱燧字子新吳郡人勵志苦節工為詩詞尤善行草
肆情山水遇酒輙醉居笠澤之濱後不知所終(吳中人物
志)
孫華
孫華字元實永嘉人僑居華亭誦經考史以博雅聞
尤好岐黃家用薦為醫學教授好修潔所居小閣列
古彛鼎法書名畫焚香静坐終日書非佳墨熟紙不
作(浙江通志)
俞庸
俞庸字子中華亭人仕為推官書法趙吳興(松江府志)
沈性
沈性字自誠吳興人少孤養母以孝聞善吟唐人詩
工八分小篆(書畫史)
吳夀民
吳夀民字仲仁與吳中文士唱和詩辭旨清麗書法
遒美悉出錢良佑翼之所授也(甫田集)
楊瑀
楊瑀字元誠錢唐人警敏博學天歴間召見奎章閣
命篆洪禧明仁璽文稱旨署廣成局副使終建德路
總管謝政居松江之鶴沙趙仲穆為寫竹西圖(松江府志)
王橚
王橚字公玉嵊縣人操行端慤能詩文且工篆楷(戴冠
紹興志)
申屠澂
申屠澂字敬仲諸暨人受業黃文獻公之門得其淵
源工古文辭精篆籀小楷足配秦晉(孫鑛紹興志)
柴貞
柴貞南和人為晉寧州學正善楷書古篆(瞿濟遠南和縣志)
朱旭
朱旭字子陽為中顯校尉海道千戸不樂仕進退居
田間從士大夫遊通經史工小楷篆隸(太倉州志)
成廷珪
成廷珪字元常興化人種竹幾百竿號居竹博學工
書(興化志)
劉堪
劉堪字子輿嘉善人至正間隱居讀書工文辭善古
隸(章士雅嘉善志)
馮寅賓
馮寅賓属文蒼古峭拔書法清勁逼鍾王(尹臺永新縣志)
王得貞
王得貞字義方霍州人至正間為懷慶路總管攻詩
有聲書得草聖之妙(山西通志)
程稘
程稘字子相新城人日記萬言詩篇敏給工書欲與
鮮于樞抗衡趙孟頫相高下(王材江西新城縣志)
崔彦暉
崔彦暉錢唐人號雲林生與王蒙皆吳興趙氏甥隱
居賣藥善篆隸詞賦(陳善杭州府志)
熊夢祥
熊夢祥字自得江西人通羣書旁曉音律能作數體
書以茂才舉教官輙棄去放意詩酒游淮浙間卜居
婁江上自號松雪道人與顧仲瑛為忘年交(錢肅樂太倉州
志)
李世英
李世英字伯英長州人精書學作韻類其義以字為
本音為幹義訓為枝葉自一而二井井不紊凡十年
而成書(蘇州府志)
邵祖義
邵祖義官池州學錄能詩工篆隸(顧清松江志)
范寧
范寧池州人善楷書(馮暾徐州志)
李希文
李希文任伴讀精篆隸(歐陽東鳳興化縣志)
張端
張端字希尹江隂人博學能文尤精書翰累官江浙
都事(常州志)
程政
程政績溪人能詩工書(徽州府志)
烏延思敬
烏延思敬字子敬色目人寓居東平自稱齊東野老
善書法精於賞鑒(山東通志)
張如遇
張如遇東昌人七歲能書大字有司薦於國學(山東通志)
周起巖
周起巖福山人博覽經史尤長於書法屡舉不第隠
居於邑北村中(山東通志)
顔耕道
顔耕道平江人博古工於詩尤善草書隱居以詩自
娛築室黃山號林泉野老(湖廣通志)
陸定龍
汪珂玉元名公翰墨卷有谷陽陸定龍書(珊瑚網)
高明
高明字則誠永嘉人式古堂書畫攷有高則誠寄
倪仲權詩并識卷行楷書
六藝之一錄卷三百五十八
