欽定四庫全書
六藝之一錄卷十九錢唐倪濤撰
金器款識十九
周景王錢
國語曰景王二十一年將鑄大錢單穆公曰不可王
弗聽卒鑄之前漢食貨志曰景王患錢輕更鑄大
錢文曰寶貨肉好皆有周郭
秦半兩錢
前漢食貨志曰秦兼天下銅錢質如周錢文曰半兩
重如其文漢八銖錢(文同)顧烜曰高后時既患莢錢
之輕又苦秦錢之重故更鑄八銖錢舊譜曰重八銖
文曰半兩漢四銖錢(文同)前漢食貨志曰孝文五年
更鑄四銖錢其文為半兩漢半兩錢(文同)前漢武帝
紀曰建元五年罷三銖錢行半兩錢顔師古曰又新
鑄作也李孝美曰張台說半兩之品甚衆有傳形者
有肉郭者有對文者有隱起字者
漢莢錢
前漢食貨志曰漢興以為秦錢重難用更令民鑄莢
錢如淳曰如榆莢也顧烜曰今世猶有小錢重一
銖半文曰漢興小篆文
漢三銖錢
漢書食貨志曰自孝文更造四銖錢至是四十餘年
從建元以來用少縣官往往多即銅山而鑄錢民亦
盜鑄不可勝數錢益多而輕有司言今半兩錢法重
四銖而姦或盗摩錢質而取鋊令縣官銷半兩錢更
鑄三銖錢重如其文
漢五銖錢
前漢武帝紀曰元狩五年罷半兩錢行五銖錢食貨
志曰有司請郡國鑄五銖錢周郭其質令不可摩取
鋊
張台曰此錢品數最多有傳文者名蜀錢肉好有
郭者名梁錢背文四出者名角錢及有赤側當兩
女錢之類文皆五銖又於此外有穿上一星至五
星穿下一星穿上下各一星漫面穿傍一星至三
星五字之内上下各一星背上或有小字或有王
字穿上横文穿下横文穿面四角決文穿背四角
決文有郭無郭闊緣細緣不可窮盡
洪遵曰余按五銖沿漢迄隋因革不一品目尢夥
文四出謂之角錢去肉郭謂之女錢狹小其制謂
之稚錢三面無郭謂之白錢有反其文名傳形者
有輪郭去盡名對文者有上下其字名奇品者以
至赤側當兩鵝眼雞目四柱兩柱之類其品甚多
鍾官赤側錢(文同)史記平凖書曰武帝鑄五銖錢郡國
多姦鑄錢錢多輕而公卿請令京師鑄鍾官赤側錢
一當五賦官用非赤側不得行其後二歲赤側錢賤
民巧法用之不便又廢於是悉禁郡國無鑄錢專令
上林三官鑄錢既多而令天下非三官錢不得行諸
郡國所前鑄錢皆廢銷之輸其銅三官而民之鑄錢
益少食貨志曰自孝武元狩五年三官初鑄五銖錢
至平帝元始中成錢二百八十億萬餘如淳曰以赤
銅為其郭也後漢五銖錢(文同)光武帝紀曰建武十
六年始行五銖錢注曰武帝始為五銖錢王莽時廢
今始行之後漢五行志曰建武六年蜀童謠曰黃牛
白腹五銖當復是時公孫述僣號於蜀時人竊言王
莽稱黃述欲繼之故稱白五銖漢家貨也明當復也
述遂誅滅後漢四出文錢(文同)後漢靈帝紀曰中平
三年鑄四出文錢獻帝春秋曰靈帝作角錢錢猶五
銖錢而有四道連於邊輪識者以為妖徵竊言錢有
四道京師將破壊此錢四出散于四方乎遂如其
言舊譜曰徑寸一分重四銖文曰五銖背文四出俗
謂之角錢魏五銖錢(文同)晉書食貨志曰魏明帝世
司馬芝等舉朝大議以為用錢非徒豐國亦所以省
刑今若更鑄五銖錢則國豐刑省于事為便明帝乃
更立五銖錢至晉用之不聞有所改創蜀傳形五
銖錢(文同)顧烜曰劉備鑄直百錢傳形五銖今所謂蜀
錢即傳形五銖也舊譜曰劉備與直百同時鑄文字
輕重大小與漢五銖無異但五字居左銖字居右謂
之傳形凉五銖錢(文同)晉書張軌傳曰太府參軍索
輔言古以金貝皮幣為貨息榖帛量度之耗二漢制
五銖錢通易不滯太始中河西荒廢遂不用錢裂匹
以為段數縑布既壊市易又難徒壊女工不任衣用
弊之甚也今中州雖亂此方安全宜復用五銖以濟
通變之會軌納之立制凖布用錢錢遂大行人頼其
利
宋當兩大錢(文同)裴子野宋略曰文帝元嘉二十四年
六月初行大錢一當細錢兩既而錢形不一民弗之
便明年五月己卯罷當兩大錢舊譜曰重八銖文曰
五銖梁五銖錢(文同)隋書食貨志曰梁初唯京師及
三吳荆郢江湘梁益用錢其餘州郡則襍以榖帛交
易交廣之域全以金銀為貨武帝乃鑄錢肉好周郭
文曰五銖重如其文張台曰五銖錢皆無好郭唯此
一種有之梁公式女錢(文同)隋書食貨志曰梁武帝
又别鑄五銖除其肉郭謂之女錢張台曰背有好郭
者謂之公式女錢背無好郭者正謂之女錢盖聽民
私鑄有不精也梁五銖鐵錢(文同)梁書武帝紀曰普
通四年冬十二月戊午始鑄鐵錢(文同)顧烜曰五銖鐵
錢徑一寸一分文曰五銖背為四出之文梁四柱
錢(文同)梁書敬帝紀曰太平二年夏四月己夘鑄四柱
錢一准二十壬辰改一准十丙申復閉細錢陳五
銖錢(文同)陳書文帝紀曰天嘉三年閏二月改鑄五銖
錢隋書食貨志曰初出一當鵝眼之十後魏五銖
錢(文同)魏書食貨志曰世宗永平三年冬又鑄五銖錢
西魏五銖錢(文同)北史西魏文帝大統六年二月鑄
五銖錢十二年三月鑄五銖錢舊譜曰以赤銅鑄
隋白錢(文同)隋書高祖紀曰開皇元年九月行五銖錢
食貨志曰高祖受周禪以天下錢貨輕重不等乃更
鑄新錢背面肉好皆有周郭文曰五銖而重如其文
舊譜曰徑一寸重一銖六黍肉郭平闊用蠟和鑄故
其色白左右五銖錢(文同)洪遵曰余按此錢形製寙
薄面文曰五銖肉漫好闊僅有輪郭背文亦曰五銖
肉郭夷坦倒置其字徑寸重二銖三參又一品面文
曰五銖幕文以五銖字上下之徑七分重二銖四參
(以下六品不知年代)兩柱錢(文同)隋書食貨志曰梁末又有兩
柱錢及鵝眼錢但兩柱重而鵝眼輕女錢(文同)隋書
食貨志曰梁武帝鑄五銖錢又别鑄除其肉郭謂之
女錢二品並行百姓或私以古錢交易有五銖女錢
太平百錢五銖稚錢五銖對文等號輕重不一天子
頻下詔書非新鑄二種之錢並不許用洪遵曰余按
此錢謂之五銖女錢梁武新鑄亦曰女錢蓋梁之前
已有女錢矣稚錢(文同)顧烜曰徑八分半重四銖文
曰五銖源流出於五銖但稍狭小今東境謂為稚錢
三吳皆用之小者至徑六分重二銖半世有射雉戱
用此錢也對文錢(文同)顧烜曰對文錢剪五銖之所
成也民利古錢多銅剪鑿取其輪郭所餘甚輕小今
世行之其源始未聞也五朱錢顧烜曰徑七分半
重三銖半文曰五朱源出稚錢但少遷異以銖為朱
三吳屬縣行之亦差少
蜀直百錢
顧烜曰漢獻帝建安十九年劉備鑄零陵先賢傳曰
劉備初攻劉璋與士衆約若事定府庫百物孤無豫
焉及拔成都士衆皆捨干戈赴諸藏競取寳物軍不
足備甚憂之劉巴曰易耳但當鑄直百錢平諸物價
令吏為官布備從之數月之間府庫充實
蜀直百五銖錢
顧烜曰徑一寸一分重八銖文曰五銖直百劉巴說
劉備鑄直百錢傳形五銖此又近之未知孰是張台
曰今自巴蜀至于襄漢此錢甚多皆是昭烈舊地斷
在不疑李孝美曰皇朝宗正少卿趙安易使蜀以蜀
用鐵錢甚賤物價益貴因上言請如劉備時鑄大錢
當百洪遵曰余按此錢封氏列不知年代品然考諸
家之說則劉備所鑄審矣
吳大泉五百錢
吳志曰孫權嘉禾五年春鑄大錢一當五百舊譜曰
徑寸二分重十二銖文曰大泉五百
吳大泉當千錢
吳志曰孫權赤烏元年鑄當千大泉舊譜曰徑寸四
分重十六銖文曰大泉當千
宋四銖錢
宋書文帝紀曰元嘉七年冬十月戊午立錢署鑄四
銖錢
宋孝建錢
顧烜曰孝建元年鑄四銖錢一邊為孝建一邊為四
銖舊譜曰徑八分半重四銖文曰孝建背文曰四銖
孝建則薤葉四銖則大篆其後稍去四銖專為孝建
漸至薄小文字夷漫至明帝泰始二年罷焉
宋二銖錢
宋書顔竣傳曰前廢帝即位鑄二銖錢形或轉細官
錢每出民間即模效之而大小厚薄皆不及也無輪
郭不磨鑢如今之剪鑿者謂之耒子舊譜曰此錢文
曰二銖重如其文
宋景和錢
顧烜曰宋中廢帝景和元年鑄重二銖文曰景和
宋鵝眼錢
顧烜曰宋中廢帝景和元年鑄沈慶之既申前議放
百姓鑄遂轉輕偽亦有錢形大如鵝眼故謂鵝眼錢
以綫貫之乃適投水中不沈隨手碎壊不可料數尺
帛斗米動踰一萬
梁大吉錢
顧烜曰普通四年鑄大吉鐵錢大小輕重如五銖文
曰五銖大吉背文四出
梁大通錢
顧烜曰普通四年鑄大通鐵錢大小輕重如五銖文
曰五銖大通背文四出
梁大冨錢
顧烜曰普通四年鑄大富鐵錢大小輕重如五銖文
曰五銖大富背文四出
陳大貨六銖錢
陳書宣帝紀曰太建十一年秋七月辛夘初用大貨
六銖錢徐氏曰當時謠言大貨六銖錢乂腰哭天子
蓋篆書六字類人之乂腰耳
魏太和五銖錢
後魏食貨志曰魏初至於太和錢貨無所用也高祖
始詔天下用錢十九年公鑄粗備文曰太和五銖詔
京師諸鎮皆通行之在所遣錢二備爐冶民有欲鑄
聽就鑄之銅必精煉無所和雜
魏永安五銖錢
後魏食貨志曰孝莊永安二年秋詔改鑄文曰永安
五銖官自立爐起自九月至三年正月而止舊譜曰
徑九分文曰永安五銖重如其文
魏永安土字錢
面文永安五銖幕文有一土字徑九分重二銖四參
銅色純赤輪闊皆夷計後魏所鑄洪遵曰東西魏皆
鑄永安五銖故存于今甚多其品有三面文獨曰永
安五銖者幕文土字者背文四出者背文四出名令
公百爐錢
東魏永安五銖錢
隋書食貨志曰齊神武覇政之初承魏猶用永安五
銖遷鄴已後百姓私鑄體制漸别遂各以為名有雍
州青赤梁州生厚緊錢吉錢河陽生澀天佐赤牽之
稱冀州之北錢皆不行交貿者皆以絹布神武帝乃
收境内之銅及錢仍依舊文更鑄流之四境
東魏令公百爐錢
丘悅三國典略曰西魏大統七年正月東魏有雀銜
永安錢置渤海王高歡前歡世子澄乃令百爐别鑄
此錢鄴中號令公百爐錢封氏曰背文四出
後周布泉錢
後周書武帝紀曰保定元年秋七月更鑄錢文曰布
泉以一當五與五銖並行舊譜曰徑寸其文左曰布
右曰泉皆玉筯篆非男錢也
後周大布錢
後周書武帝紀曰建德三年六月壬子更鑄五行大
布錢以一當十與布泉並行張台曰此錢小者至徑
六分其舊錢之文上五下行左大右布又有大布字
翻在上下者
後周永通萬國錢
後周書宣帝紀曰大象元年十一月丁巳初鑄永通
萬國錢以一當十與五行大布並行
北齊常平五銖錢
隋書食貨志曰文宣受禪除永安之錢改鑄常平五
銖重如其文其錢甚貴且制造甚精
唐開元錢
新唐書食貨志曰武德四年鑄開元通寳徑八分重
二銖四參積十錢重一兩得輕重大小之中其文以
八分篆隸三體洛并幽益桂等州皆置監賜秦王齊
王三鑪裴寂一鑪以鑄舊唐書食貨志曰開元之錢
文歐陽詢制詞其字含八分及隸體其詞先上後下
次左後右讀之自上及左迴環讀之其義亦通俗謂
之開通元寳錢鄭處會粹曰初進蠟模文德皇后搯
一甲跡故錢上有搯文
唐乾封錢
舊唐書食貨志曰乾封元年封岳之後改造新錢文
曰乾封泉寶初開元錢俗謂之開通元寳錢及鑄新
錢乃同流俗乾字直上封字在左尋悟錢文之誤却
用舊錢
唐乾元十當錢
唐書食貨志曰肅宗乾元元年經費不給鑄錢使第
五琦鑄乾元重寶錢徑一寸每緡重十斤與開元通
寶參用以一當十亦號乾元十當錢
唐重輪錢(文同上)
唐肅宗實錄曰乾元二年九月戊辰新鑄大錢其文
依乾元重寶而重其輪以别之一當五十
唐小乾元錢(文同上)
金光襲曰乾元二年新鑄小錢一當一
唐大歷錢
張台曰大歷是代宗年號計此時所鑄銅色昏濁字
畫遒勁
唐建中錢
唐書食貨志曰建中初戶部侍郎韓洄以商州紅崖
冶銅多請復洛源廢監起十鑪鑄錢十萬二千緡德
宗從之
唐新開元錢背文
舊譜曰武宗會昌年鑄時初廢天下佛寺宰相李德
裕奏請以廢寺銅鐘佛像僧尼瓶碗等所在本道鑄
錢揚州節度使李紳乃于新錢背加昌字以表年號
而進之有勅遂勅鑄錢之所各以本州郡名為背文
於是京兆府以京字在穿上洛陽以洛字在穿上揚
州改以揚字在穿上西川以益字在穿上藍田縣以
藍字在穿右襄州以襄字在穿上江陵府以荆字在
穿右越州以越字在穿下宣州以宣字在穿左江西
以洪字在穿上湖南以潭字在穿左兖州以兖字在
穿上浙西以潤字在穿上鄂州以鄂字在穿上平州
以平字在穿上興元府以興字在穿上梁州以梁字
在穿右廣州以廣字在穿右東川以梓字在穿上福
州以福字在穿上丹州以丹字在穿上桂陽監以桂
字在穿右
唐咸通錢
舊譜曰唐咸通十一年桂陽監鑄錢官王肜進新鑄
錢文曰咸通玄寶尋有勅停廢不行
後唐天成錢
洪遵曰此錢徑七分重三銖六參文曰天成元寶計
當時所鑄而五代史後唐紀不載
晉天福錢
宋白續通典曰晉天福三年十一月詔三京鄴都諸
道州府無問公私應有銅者並許鑄錢仍以天福元
寶為文左環讀之委鹽鐵司鑄樣頒下諸道每一錢
重二銖四參十錢重一兩
漢漢通錢
蘇耆開譚錄曰漢乾祐中以晉室鼓鑄錢幣偽濫非
一乃禁銅貨悉歸公帑洪遵曰此錢徑寸重三銖六
參文曰漢通元寶字文明坦製作頗精盖懲天福之
弊則漢代所鑄明矣
周周通錢
蘇耆開譚錄曰世宗朝鑄周通元寶錢于後殿設巨
鑪數十親觀鼓鑄李孝美曰徑寸重五銖文曰周通
元寶形製精妙與唐開元錢同
偽品
大錢
漢書食貨志曰王莽居攝變漢制更造大錢徑寸二
分重十二銖文曰大錢五十
小錢五等
前漢食貨志曰王莽作錢布之品名曰寶貨小錢徑
六分重一銖文曰小錢直一次七分三銖曰么錢一
十(顔師古曰么小也)次八分五銖曰幼錢二十次九分七銖
曰中錢三十次一寸九銖曰壯錢四十因前大錢五
十是為錢貨六品直各如其文文質周郭倣漢五銖
錢百姓憒亂其貨不行民私以五銖錢市買莽患之
下詔有敢挾者為惑衆投諸四裔以御魑魅於是農
商失業食貨俱廢民涕泣于市道抵罪者不可稱數
莽知民愁廼但行小錢直一與大錢五十二品並行
龜貝布屬且寢
貨泉錢
前漢書食貨志曰王莽天鳳元年罷大小錢改作貨
泉徑一寸重五銖文右曰貨左曰泉枚直一又以大
錢行久恐民挾不止迺令且行大錢與新貨泉俱枚
直一並行盡六年毋得挾大錢矣宋書符瑞志曰莽
忌漢而錢文有金乃鑄貨泉以易之既而光武起于
舂陵之白水鄉貨泉之文為白水真人也
得壹錢
唐書食貨志曰史思明據東都鑄得一元寳錢徑寸
四分以一當開元通寳之百
順天錢
唐書食貨志曰史思明惡得一非長久之兆改其文
曰順天元寳李孝美曰二錢大小如一但順天重而
得一輕耳
永通錢
五代史南唐世家曰李景困于用兵鍾謨請鑄大錢
以一當十文曰永通泉貨洪遵曰此錢有三品字八
分書者徑寸五分重八銖七參背面肉好皆有周郭
篆文者徑寸三分重五銖七參輪郭重厚銅色昏暗
又有面為篆文背為龍鳳形者(名龍鳳重輪錢)皆李氏所鑄
也
開元錢
陶岳貨志錄曰元宗時兵屢挫帑藏虚竭韓熙載上
疏請以鐵為錢其錢之大小一如開元通寳文亦如
之徐鉉篆其文比于舊錢稍大而輪郭深闊既而是
錢大行公私以為便
唐國錢
十國紀年唐史曰元宗以周師南伐及割地歲貢方
物府藏空竭錢貨益少遂鑄唐國通寶錢二當開元
錢一
大唐錢
馬令南唐書曰元宗鑄大唐通寶錢與唐國錢通用
數年漸弊極為輕小
永平錢
前蜀世家曰王建武成三年十二月大赦改明年元
為永平
通正錢
前蜀世家曰王建永平五年改元通正
天漢錢
前蜀世家曰王建通正元年十月大赦改明年元曰
天漢
光天錢
前蜀世家曰王建天漢元年十二月大赦改明年元
曰光天
乾德錢
前蜀世家曰王建卒子衍立明年改元乾德
咸康錢
前蜀世家曰王衍乾德七年改元曰咸康
廣政錢
後蜀世家曰孟昶明德五年改元曰廣政
乾亨錢
南漢世家曰梁貞明三年劉龑即位國號大越改元
曰乾亨
乾封錢
楚世家曰高郁諷馬殷鑄鉛鐵錢以十當銅錢一
天策錢
董逌曰馬殷據湖南八州地建天策府因鑄天策府
寶
閩鐵錢
陶岳貨泉錄曰王審知鑄大鐵錢闊寸餘甚麤重亦
以開元通寶為文仍以五百文為貫俗謂之銠&KR0146;(賀)
與銅錢並行
永隆錢
閩世家曰王延羲立改元永隆鑄大鐵錢以一當十
天德錢
閩史曰王延政天德二年鑄天德通寶大鐵錢一當
百
大興錢
董逌曰張台云馮洪所鑄
應天錢
董逌曰幽州劉守光錢而文曰應天元寶背文曰万
不知年代品
平當錢
泉志曰徑九分重三銖肉郭夷坦當字湮漫或云漢代所鑄
四出錢
泉志曰徑寸一分重三銖六參面背文皆四出字盡
漫昧大泉五十本王莽所鑄初無四出之說
大泉五銖錢
張台曰在顧氏所見七種異錢之内大小輕重未聞
太元貨泉錢
李孝美曰此錢徑七分半重四銖其文上曰太下曰
元右曰貨左曰泉太元則真書貨泉則小篆形製不
至佳
通行貨泉錢
泉志曰徑八分半重二銖七參銅質簡古字含八分
體
續銖錢
舊譜曰形製頗類五銖面文無好郭其文右曰續左
曰銖
定平錢
隨食貨志曰梁武帝時百姓或私以古錢交易有定
平一百
傳形半兩錢
泉志曰字文坦明背面皆無輪郭徑八分重二銖一
參
六藝之一錄卷十九
