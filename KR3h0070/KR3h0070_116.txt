欽定泗庫全書
六藝之一錄卷一百十七錢塘倪濤撰
石刻文字九十三
金薤琳瑯
孔子廟堂碑
太子中舍人行著作郎臣虞世南奉勑撰并書
司徒并州牧太子左千(缺)率兼檢校安北大都護相
王旦書
微臣屬書東觀預聞前史若乃知幾其神惟睿作聖玄
妙之境希夷不測然則三五迭興典墳斯著神(缺)聖跡
可得言焉自肇立書契初分爻象委裘垂拱之風革夏
翦(缺)質文殊致進讓罕同靡不拜洛觀河膺
符受命名居域中之大手握天下之圖象雷電(缺)威
刑法陽春而流惠澤然後化漸八方令行四海未有偃
息鄉(缺)預帝王之錄遠跡(缺)史之儔而德
侔覆載明兼日月道藝微而復顯禮樂弛而更張窮理
盡性光前絶後垂範百王遺風於萬代猗歟偉歟若斯
之盛者夫子膺(缺)之精踵千年之聖固天縦以挺質
稟生德而降靈載誕空桑自摽河海之狀纔勝縫掖克
秀堯禹之姿知微知彰可久可大為而不宰合天道於
無言感而遂通顯至仁於藏用祖述先聖憲章往哲夫
其道也固以孕育陶鈞包含造化豈直席卷八代并吞
九丘而已哉雖亞聖鄰幾之智仰之而彌遠亡吴霸越
之辨談之而不及于時天歷浸微地維將絶周室大壊
魯道日衰永歎時艱實思濡足遂迺降迹中都俯臨司
寇道超三代止乎季孟之間羞論五伯終從大夫之後
固知栖遑弗已志在於求仁危遜從時義存於拯溺方
且重反淳風一匡末運是以載贄以適諸侯懷寶而遊
列國玄覽不極應物如響辨飛龜於石函驗集隼於金
櫝觸舟既曉專車能對識罔象之在川明商羊之興雨
知来藏往一以貫之但否泰有期達人所以知命卷舒
惟道明哲所以周身牖里幽憂方顯姬文之德夏臺羈
紲弗累商王之武陳蔡為幸斯之謂歟於是自衛反魯
刪書定樂贊易道以測精微修春秋以正褒貶故能使
紫微降光丹書表瑞濟濟焉洋洋焉充宇宙而洽幽明
動風雲而潤江海斯皆紀乎竹素懸諸日月既而仁獸
非時鳴鳥弗至哲人云逝峻嶽已隤尚使泗水却流波
瀾不息魯堂餘響絲竹猶傳非夫體道窮神至靈知化
其孰能與於此乎自時厥後遺芳無絶法被區中道濟
天下及金冊斯誤玉弩載驚孔教已焚秦宗亦墜漢之
元始永言前烈褒成爰建用光祀典魏之黃初式遵故
訓宗聖疏爵允輯舊章金行水德亦存斯義而晦明匪
一屯亨遞有筐筥蘋蘩與時升降靈宇虛廟隨道廢興
炎精失御蜂飛蝟起羽檄交馳經籍道息屋壁無藏書
之所階基絶函丈之容五禮六樂剪焉煨燼重弘至教
允屬聖期大唐運膺九五基超七百赫矣王猷蒸哉景
命鴻名盛烈無得稱焉皇帝欽明睿哲參天兩地迺聖
迺神允文允武經綸云始時惟龍戰爰整戎衣用扶興
(缺)神謀不測妙筭無遺弘濟艱難平壹區宇納蒼生於
仁夀致君道於堯舜職兼三相位總六戎玄珪乘石之
尊朱戶渠門之錫禮優往代事踰恒典於是在三睠命
(缺)充隆帝道丕承鴻業明玉鏡以式九圍席蘿
圖而御六辨寅奉上玄肅恭清廟宵衣昃食視膳之禮
無方一日萬幾問安之誠彌篤孝治要道於斯為大故
能使地平天成風淳俗厚日月所照無思不服憬(缺)獯
戎為患自古周道再興僅得中筭漢圖方遂纔聞下策
徒勤六月之戰侵軼無懕空盡貳師之兵憑陵滋甚皇
威所被犂興睠納空山盡漠歸命闕廷充牣藁街填委
外廏開闢已来未之有也靈臺偃伯玉闕虚侯江海無
波烽燧息警非煙浮漢榮光幕河楛矢東歸白環西入
猶且兢懷(缺)馭朽納隍卑宫菲食輕徭薄賦斵琱反
樸抵璧藏金革舄垂風綈衣表化歴選列辟旁求邃古
克已思治曾何等級於是眇屬聖謨凝心大道以為括
羽成器必在膠雍道德潤身皆資學校矧迺入升妙義
析理微言厲以四科明其七教懿德高風垂(缺)斯遠而
棟宇弗修宗祧莫嗣用紆聽覽爰發絲綸武德九年十
二月廿九日有詔立隋故紹侯孔嗣哲子德倫為褒聖
侯乃命經營惟新舊趾萬雉斯建百堵皆興揆日占星
式規大壯鳳甍騫其特起龍桷儼以臨空霞入綺寮日
暉丹檻窅窅崇邃悠悠虚白(缺)寫狀妙絶人功象設
已陳肅焉如在握文履度復見儀形鳳跱龍蹲猶臨咫
尺莞爾微笑若聽武城之弦怡然動色似聞簫韶之響
襜襜盛服既覩仲由侃侃禮容仍觀衛賜不疾而速神
其何遠至於仲春令序時和景淑皎潔璧池圓流若鏡
青葱槐市總翠成帷清滌玄酒致祭於兹日合武釋□
無絶於終古皇上以幾覽餘暇遍該羣籍乃製金鏡述
一篇永垂鑒戒極聖人之用心弘大訓之微旨妙道天
文煥乎畢備副君膺上嗣之尊體元良之德降情儒術
遊心經藝楚詩盛於六義沛易明於九師多士伏膺名
儒接武四海之内靡然成俗懷經鼔箧攝齊趨奥並鏡
雲披俱餐泉涌素絲既染白玉已彫資覆簣以成山導
㳙流而為海大矣哉然後知達學之為貴而弘道之由
人也國子祭酒楊師道等偃玄風於聖世聞至道於先
師仰彼高山願宣盛德昔者楚國先賢尚傳風範荆州
文學猶鐫歌頌况帝京赤縣之中天街黃道之側聿興
壮觀用崇明祀宣文教於六學闡皇風於千載安可不
贊述徽猷被之雕篆乃抗表陳奏請勒貞碑爰命庸虚
式揚茂實敢陳舞詠乃作銘曰
景緯垂象川岳成形挺生聖德實稟英靈神凝秀氣月
角珠庭探賾索隠窮幾洞冥述作爰備丘墳咸紀表正
十倫章明四始繫纉羲易書因魯史懿此素王邈焉高
軌三川削弱六國從衡鶉首兵利龍文鼎輕天垂伏鼈
海躍長鯨解紱去佩書燼儒坑纂堯中葉追尊大聖乃
建褒成膺兹顯命當塗創業亦崇師敬胙土錫圭禮容
斯盛有晉崩離維傾柱折禮亡樂廢風頽雅缺戎夏交
馳星分地裂蘋藻莫奠山河已絶隋風不競龜玉淪亡
樽俎弗習干戈載揚露霑闕里麥秀鄒鄉修文繼絶期
之會昌大唐撫運率由王道赫赫玄功茫茫天造奄有
神器光臨大寶比蹤連陸追風炎昊於鑠元后膺圖撥
亂天地合德人神攸贊麟鳳為寶光華在旦繼聖崇儒
載修輪奐義堂弘敞經肆紆縈重欒霧宿洞戶風清雲
開春牖日隠南榮鏗耾鍾律蠲潔齋明容範既備德音
無斁肅肅升堂兟兟讓席獵纓訪道横經請益帝德儒
風共宣金石
推誠奉義翊戴功臣永興軍節度管内觀察處
置等使特進檢校太師兼中書令行京兆尹上
柱國琅邪郡開國公食邑四千五百戶食實封
一千三百戶王彦超再建
安祚刻字
唐姜嫄公劉新廟碑
太中大夫行中書舍人上輕車都尉賜紫金魚袋高
郢撰
節度巡官將仕郎試大理評事張誼書
姜嫄者炎帝之後有邰氏之女姓姜字嫄帝嚳之元妃
后稷之母也公劉者后稷之曾孫周文王之十代祖也
姜嫄嘗出遊見巨跡而履之載震載夙時維后稷以居
然生子必所不康初寘之隘巷再寘之平林三寘之寒
冰皆有以全度者既而收之遂名之棄生有赫靈之異
長有躬稼之勤法施於人以濟粒食堯乃命為農師而
封諸邰農師實后稷也古初造物首出羣理事必出之
本言必天地之際當虞舜之時稱禹平水土契布五教
稷播百榖咎繇明五刑地平天成萬代永頼舜以奮庸
命禹禹讓于稷契咎繇及以元后命禹禹獨讓于咎繇
曰朕德罔克民不依咎繇邁種德德乃降黎民懷之兹
大禹所以言天意永命之所歸(缺)夏有天下載祀四百
禹之祚也商有天下載祀六百契之祚也周有天下載
祀八百稷之祚也自時厥後百王澆季而咎繇(缺)積累
在天天祚永歸有所底止乃以無疆之歷命我聖唐盛
德大業與天地准追視三代猶指掌矣昔者周(缺)文武
之烈本於后稷后稷之生本於姜嫄故詩曰厥初生民
時維姜嫄后稷之子曰不窋失官而奔於戎狄不窋之
孫曰公劉(缺)於豳居以平西戎以篤前烈故詩曰篤
公劉于豳斯館是知姜嫄有德於周公劉有德於豳先
賢所出立祠舊矣我國家稱秩元祀咸秩無文山川鬼
神亦莫不寧而姜嫄公劉之廟舊制卑陋湫隘在市非
所以崇明祀敬鬼神也貞元四年(缺)邠寧節度觀察
使檢校刑部尚書兼御史大夫朗寧郡王張公獻甫戎
醜是膺授鉞而至肅肅王命維公將之烈烈(缺)
成之略地千里亭鄣嚴於外啟行一戰弓矢櫜於内卒
乘睦而知禮風俗康而狎野覩此二廟獨為匪安公曰
嘻精潔莫重於明神喧(缺)甚於市鄽奈何雜處乎夫小
人者知鼔舞之事神而不知褻狎之慢神知事神之求
祜而不知慢神之賈禍茂草一去遺塵萬祀(缺)而無知
則已若曰有知而喧囂瀆易之俾中夫札瘥夭昏之患
者得非長吏慈惠之不足耶乃以不忍人之心行不忍
人之政且為(缺)既而卜遷粤以貞元六年十一月九
日作新廟於南郭焉地則郊野之閑左水右山有清謐
之勝材則楙遷之至上棟下宇非徵斂之(缺)則農務之
隟量功命日無妨奪之弊移嘉木而樹之考良辰而落
之神於是威嚴而蠲乎所處人於是祇惕而遠乎所瀆
是惠人於無過之地而寧神於不怒之境仁為己任不
亦厚乎夫神聰明正直者也唯忠肅恭懿乃能承之順
此而祭不必多品故雖澗谿之毛潢汙之水而君子率
是四德陳於二簋行之以禮奉之以懿潔之以齋達之
以和則神可得而事焉祐可得而致焉夫子曰丘禱久
矣抑為張公尚書以文武之憲純一之良知無不為忠
也正色帥下肅也執事有恪恭也擇善而從懿也自先
幽州大夫以来一門四人(缺)方繼踵勲績為時心
膂所資非他忠肅恭懿而已用能承天之寵獲神之勞
以屏王室以揚家聲也宜哉祠成三歲矣而銘記尚闕
將恐寖遠失其所由乃陳梗槩爰此刊刻辭曰
何賢乎姜嫄曰克生后稷何賢乎后稷曰克降農殖后
稷之道至今頼之姜嫄之德如何勿思何賢乎公劉曰
肇宅豳土何(缺)豳土曰平戎之所乃今乃古有廟有宇
宇亦既卑廟亦既摧闤闠朝合嚻塵暮開蚩蚩羣甿屑
屑徘徊瀆禮非敬犯神有災朗寧戾止理化咸集財豐
衆和暴禁兵戢惟此牆屋公私必葺矧伊明祠風雨所
及是度是築乃遷乃立奉我皇德達于有神揚神之威
静乎邊塵亦惟正直克贊忠純勒銘兹庭永示邑人
節度判官殿中侍御史韋丹建立處士張琯篆
額
唐伯夷叔齊二公碑(并序)
安定梁昇卿纂文及書
二公諱伯夷叔齊昔有殷時遼東孤竹君之子也自歴
載所記有國以来事之善者莫先於讓是故君老於位
命立叔齊齊固辭以請伯伯固辭以不嗣遂相與義退
遯逃西周當是時也帝殷不臧用錯天紀人棄莫保以
戴于周周武王秉白髦杖黃鉞經綸所以撥亂威略所
以(缺)罰雷震萬國風行六師二公于時推忠臣之誠明
死君之節伏車而諫慷慨瀝血且夫大運不以時曠達
節不以義距黔首焉得以厭毒鬼神焉得以無主於是
討罪于商為天下王二公以立志真也檢身操也建侯
戡難不可以闕也以臣伐君不可以訓也相於國莫非
其土異於事不食其粟乃西上首陽之山歌采薇而死
蓋天下義感之始也及孔子生東周之季演中興法游
夏之徒皆誨納於教未嘗敘仁人烈士不先于二公者
焉謂不辱其身不降其志矣若乃紛綸茂德載在策府
則太伯之道子臧之仁也上思附義退曰能賢則宋穆
之仁延陵之行也道無不貴志不苟合則許由之尚伯
成之高也慮必中清廢能中權則虞仲之居夷佚之放
也聲(缺)事載功存業廣則范蠡之去魯連之辭也此數
公者至於黜榮保讓亦為盛矣兼之固君臣之分以愛
其節則曷可以同議也所謂繼之者忠矣杖之者義矣
施之者誠矣用之者確矣昭矣至矣韙矣允矣上古無
以加百代為之憲越大梁歲行于是邦遇縣宰太原王
公惠工訓農勸學敬教羣業頓以繄頼四方咨於作則
邑臨末周人悅有化以為二公廟德不祀實甚懼焉復
何以圖不朽示来者而已遂因簡力考餘時經始是資
敦崇舊規厥構棘翼自公尸之然則表前載揚懿烈使
駿光熊熊彰紀事也以吾學乎舊史氏請隲其文固不
佞乃作銘曰
大道混混或險夷兮殷實荒德莫業(缺)主人神疑兮帝
用克商大運期兮天下争利而獨奔義貞名垂兮神農
虞夏氏已沒曷所惟兮斵石千秋聞風規兮黃鉞不降
志(缺)
開元十有三年惟一月既望刊立衛鸖趙禮范
謙刊
唐故洛州洛陽縣令鄭府君碑
觀夫道周通變青史徽其德庸業濟彝倫丹圖敘其景
象所以昭晉長世葳蕤大流而樹聲之(缺)爰存相質之
端蓋闕使夫觀巨仲之行者勵思齊之高懷隨會之功
者識與歸之埊著為不朽文在兹乎公諱敞字仲高滎
陽開封&KR1655;灃鎬為都虢鄶獻邑作邦作對策圀謀朝之
謂才乃公乃侯服冕乘軒之謂貴門高階峻慶積祚流
太尉卑躬置屏風而入坐尚書納諫曳草履而昇朝思
元之憂圀恤&KR1655;平卿之刺邪矯枉百世之盛莫之與京
高祖先護後魏雍州刺史尚書右僕射驃騎大將軍儀
同三司襄城公行高言象之表道合運期之數曾祖偉
後魏龍驤將軍北徐州刺史中軍將軍侍中滎陽守襄
城公祖大仕隋上開府儀同三司驃騎將軍渠州刺史
襄城公並文藝武節光圀贊時方龍舟於巨川得騏驥
於大路父仁基隋通事舍&KR1655;研深機以開務邁弘操以
範俗公降巖廟之宏器蹈珠玉之朗節化其羽翼既收
四見之竒伐其條枚匪辭一覲之速貞觀七□制策高
第□越州都督府參軍事探其洞穴史&KR1428;識微禹之功
步彼高衢而子得遺風之乘入除左領軍衛兵曺又除
潞州司功參軍事六軍七校戎政孔殷十命三牒(缺)府
邑之靈氣流滎波之純液直躬缶色清嚴凜乎秋霜抱
質懷文英穎彬於夏采挹損以弘已寵辱若驚靖恭以
臨&KR1655;敬慎如祭宗望推重召為通事舍&KR1655;留疾不拜
轉瀛州清苑令公以為立長以為官也非立官以為長
也於是明察以斷忠信以寬姦利息機則俗化醇厚浮
末不鬻則&KR1655;用豐殷缶以立身清逾十仞言必顧義寶
過盈尺故&KR1655;有神明之敬(缺)有父母之親欣詠終朝石
碑在頌又為岐州雍縣令政如清苑亦有德碑又除益
州新繁令加朝散大夫入為司禋員外郎增秩小黃歸
大夫之顯祿拔竒禮學綜郎官之明祀轉駕部郎中檢
校洛陽令俾乂都&KR1655;掌傜輦政京大師衆禁疎網闊情
有萬源道難一貫公綜理殷劇馭煩以簡高義侔於昇
雲明道著於夏□旌發伏隠察銖兩之奸導揚滯美盡
銜䇲之利化其善教戎&KR1655;楚言懷其令聲蟹匡蠶績加
以勵精聽斷之術側席俊秀之才稜威於七貴五侯滅
私於四隠六戚令&KR1655;除雪既察孝廉行馬療寒即收門
士權豪由其斂手雞犬所以罕音王渙已来政風曠絶
稱職之美復存於公朝以為能缶除洛陽縣令無何丁
太夫&KR1655;憂服勤過禮執喪惟病冈極之心應於木石天
降大慼光覆不追春秋六十九儀鳳三□十一月十七
□終於萬□縣之来庭里第嗚呼哀哉粤以大周久視
元□龍隼庚子六月戊寅朔七□甲申遷窆於洛陽北
邙山之平樂原禮也惟公履仁居德韞風懷雅宏達不
器包容無方牆隩之深則幽室十扉洞房百牖言行之
重則商湯之駟夏后之璜故能參神明以長&KR1655;順□月
以曜物剛直以斷金之精也温潤以潔玉之符也方弼
承帝則運平而機致君唐虞之上書美荆越之竹豈徒
校才班伯願試定襄之煩比義野王求領長安之劇而
信順(缺)而逾毁陽烏假
道過峻岐而不息崩□慕於霜露歸精靈於(缺)辰昔鄭
相云亡捨玦悲於東里羊公既歿罷市慟於南州瞻古
揆今不之遠也飾終以薄遺令在言時服編書與揪衣
而共下含珠連玉同瓦器而不藏長子朝議大夫行果
州司功參軍諝第二子越州都督府士曺參軍諲第三
子符寶郎諶第四子太子典設郎諤第五子宋州司功
參軍訢等罄節勵行彦士高其式謨積學儲寶詞&KR1655;貴
其淵洽州閭化其邕穆神明通其孝弟思所以揚德来
裔垂文永□託之不刊以申冈極我聞有命敢作銘云
遷周從虢為公作伯漢台晉衮邦基政本繼期生悊時
惟我君猶彼靈鳳翰飛紫氛行高德廣如山如雲曾不
助順憖留斯文北山伐石西邙負土撤殯毁宗遷車奠
祖羣子克孝墳塋終古&KR1419;莪長號誰謂茶苦
大周久視元□六月七□建鳳閣舍&KR1655;河東薛
稷為文并自書丹(碑内地作埊天作而人作&KR1655;臣作&KR1428;國作圀授作□正作
缶日作□年作□之類皆武后所製字也)
唐故通議大夫行薛王友柱國贈祕書少監國子
祭酒太子少保顔君廟碑銘(并序)
第七子光祿大夫行吏部尚書充禮儀使上柱國魯
郡開國公真卿撰并書
集賢學士李陽冰篆額
昔孔悝有夷鼎之銘陸機有祠堂之頌皆所以發揮祖
德敷演家聲故君子之觀其銘也既美其所稱又美其
所為無而稱之是誣也有而不述豈仁乎論而譔之敢
不祇懼君諱惟貞字叔堅其先出于顓頊之孫祝融融
孫安為曺姓其裔(缺)邾武公名夷甫字顔子友别封郳
為小邾子遂以顔為氏多仕魯為卿大夫孔門達者七
十二人顔氏有八戰國有率躅秦有芝貞漢有異肆安
樂其後喪亂譜牒云亡魏有裴盛盛字叔臺青徐二州
刺史關内侯始自魯居于琅邪臨沂孝悌里生廣陵太
守給事中葛繹貞子諱欽字公若精韓詩禮易尚書學
者宗之生汝隂太守護軍襲葛繹子諱默字静伯生晉
侍中右光祿大夫西平靖侯諱含字弘都隨元帝過江
已下七葉葬在上元幕府山西生侍中光祿勲西平定
侯諱髦字君道事具孝行傳生州西曺騎都尉西平侯
諱綝字文和生宣城太守御史中丞諱靖之字茂宗生
巴陵太守度支校尉諱騰之字弘道善草隸書有風格
梁武帝草書評云顔騰之賀道力並便尺牘少行於代
生輔國江夏王參軍諱炳之字叔豹以能書稱生齊侍
書御史兼中丞諱見遠字見遠和帝被弑一慟而絶梁
武深恨之事見梁周北齊書生梁鎮西記室參軍諱恊
字子和感家門事義不求聞達元帝著懷舊詩以傷之
撰晉仙傳五篇日月災異圖兩卷文集卄卷見梁書生
北齊給事黃門侍郎待詔文林館平原太守隋東宫學
士諱之推字介著家訓卄篇冤魂志三卷證俗字音五
卷文集卅卷事具本傳黃門兄之儀周御正御史中大
夫麟趾學士隋文輔政不署矯詔索璽又拒之出為集
州刺史新野公後朝朔望引至御榻曰見危授命臨大
節而不可奪古人所重何以加卿事具周書弟之善隋
葉令子孫見於後黃門生皇秦王記室諱思魯愍楚遊
秦小記室字孔歸君之曾祖也隋司經校書東宫學士
率子弟奉迎義旗於長春宫(缺)瓜州拜儀同博學善屬
文自為父集序國史稱温大雅在隋與思魯同事東宫
彦博與愍楚同直内史省彦博將與遊秦同典校祕閣
二家兄弟各為一時人物之選少時學業顔氏為優其
後職位温氏為盛温氏譜亦載焉生勤禮字敬君之祖
也幼而朗悟識量弘遠工於篆籀尤精詁訓解褐校書
郎與兩兄弟師古相時同時為弘文崇賢學士弟育德
又於司經校定經史當代榮之太宗嘗令師古讃崇賢
學士以兄弟特命蕭鈞讃之曰依仁服義懷文守一履
道自居下帷終日德彰素里行成蘭室鶴鑰馳譽龍樓
委質著作郎修國史䕫府長史贈虢州刺史生昭甫敬
仲殆庶無恤少連務滋辟彊昭甫字周卿君之父也幼
而穎悟尤明詁訓工篆籀草隸書與内弟殷仲容齊名
而勁利過之時為伯父師古所賞重每有註述必令參
定嘗得古鼎卄餘字舉朝莫識盡令讀之高宗侍讀曺
王屬贈華州刺史真卿表謝肅宗批荅卿之乃祖當為
碩儒既高倚相之能遂有臧孫之後不墜其業在卿之
門生我伯父諱元孫臮君伯父聰穎絶倫尤工文翰舉
進士考功郎劉竒特標榜之由是名動海内累遷太子
舍人玄宗監國專掌令書嘗和遊苑詩批云孔門稱哲
宋室聞賢翰墨玄捷莫之與先歴滁沂濠三州刺史贈
祕書監君仁孝友悌少孤育舅殷仲容氏家蒙教筆法
家貧無紙筆與兄以黃土掃壁木石畫而習之故特以
草隸擅名天授元年餬口考校判入高等以親累授衢
州參軍與盈川令楊烱信安尉桓彦範相得甚歡又選
授洛州温縣永昌二尉每選皆判入高科侍郎蘇味道
以所試示介衆曰選人中乃有如此書判嗟歎久之遂
代兄為長安尉太子文學以清白五為察訪使魏奉古
等所薦王邸初開盛選僚屬拜薛王友柱國伯姉御史
大夫張知泰妻魯郡夫人亡將葬數家占君不宜臨壙
君哭而拒之曰豈有忘手足之痛牽拘忌而忍自絶乎
弗從其年秋七月哉生明遘疾而歿教義者隠而傷焉
與會稽賀知章陳郡殷踐猷吴郡陸象先上谷寇泚河
南源光裕博陵崔&KR2011;友善事具陸據所撰神道碑累贈
祕書少監國子祭酒太子少保真卿表謝肅宗批荅云
卿之先人德行優著學精百氏藝絶六書頻陟甲科屢
升循政曳裾王府名右鄒枚載筆春宫道高徐沈既而
夀乖華髮器紆青雲業載史臣慶傳令子追存盛美褒
贈崇班且旌善於義方俾揚名於有後濠州生春卿杲
卿曜卿旭卿茂曾春卿工詞翰倜儻有吏材蘇頲舉茂
才偃師丞杲卿文理清峻所居有聲太常居攝常山太
守祿山反擒其心腹開土門拜衛尉卿兼中丞城陷杲
卿叱詈之遂被鈎舌支解而終贈太子太保諡曰忠節
真卿表謝肅宗批荅云自安史猖狂入我河縣所在官
吏多受迫脅卿兄以人臣大節獨制横流或俘其謀主
或斬其元惡當以救兵懸絶身陷賊庭旁若無人歴數
其罪手足寄於鋒刃忠義形於顔色古所未有朕甚嘉
之曜卿工詩善草隸十五以文學直崇文館淄州司馬
旭卿善草書胤山令茂曾好屬文詁訓仁厚絶衆&KR1779;為
司馬君生闕疑允南喬卿真長幼輿真卿允藏闕疑仁
孝有吏能精詩傳善剖判杭州參軍允南仁孝有清識
工詩人多誦其佳句善草隸與春卿杲卿曜卿同日於
銓庭為侍郎席建侯所賞達奚珣薦為左補闕真卿時
為殿中正至三拱法座蹈舞而衣袂相接者三故允南
賦詩云誰言百人會兄弟也霑陪歴殿中膳部司封郎
中司業金鄉男喬卿仁和有吏幹富平尉真長清直早
世幼輿方雅有醖藉通班漢左清道兵曺真卿早孤蒙
伯兄允南親自教誨舉進士歴校書制舉醴泉尉陟清
白長安尉三院御史四為大夫六為尚書再為採訪節
度充禮儀使光祿大夫魯郡公允藏敦質孝悌有吏能
制舉延昌令監察充朔方衣資使殿中三為侍御史中
允江陵少尹荆南行軍濠州及君孫泉明佐父開土門
彭州司馬威明卭州司馬季明子幹沛詡頗誕及外孫
博野尉沈盈盧逖並為祿山所害各蒙贈五品京官濬
好屬文翹華正&KR0008;慈明都水使者頗好五言校書頲仁
孝方正明經大理司直嶺南營田判官執喪九日不食
頡河陽尉顗鳳翔參軍頗工小楷洗馬頏恭仁奉禮郎
並早喪逝紘方義主簿泉明覯並沒蠻襲明微明德明
未仕通明獲嘉尉將明昌明尉克明崇文明經衛密標
榜之&KR1304;有德行文詞華原主簿準溧水尉覿頗工文襄
陽尉覲有文行弘文進士顯仁友清白常熟令封金鄉
男穎清介勤學侍郎蔣冽賞其判京兆兵曺襲金鄉男
岫仁純常熟主簿任城男頎浚儀尉頌清源尉頂幹辦
揚府法曺願長厚清白朝邑尉頵左率倉曺碩祕書正
字頮有吏幹歙州錄事參軍曲阜男䪻好為詩富陽尉
顒好為文常州參軍並粗有所立君之諸祖諸父羣從
揚庭頥並侍讀強學益期並學士中和至誠敬仲大智
温之澂之澹之搢挺援撰温泳陵並明經康成強學希
莊日損隠朝鄰幾知微舒說順式宣韶並進士制舉有
意中和趨庭希莊至刺史利仁明天文欣期元淑景靈
並校書光庭注後漢書嘉賓千里昇庠厈朝怡滔渾允
濟搢逸覿防有文詞博古少連恭敏惇學行敬仲温之
以孝聞潤有風義冕鏻邈迢以清白稱其餘咸著官族
不獲悉數洪惟累祖之耿光丕業有若子泉弘都之德
行巴陵記望之書翰特進黃門之文章祕監華州之學
識肇自魯國格于聖代紛綸盛美遂舉集于君君能述
遵前人不敢失墜其事以忝聿修宜其克饗尊榮為清
廟不祧之主真卿幸承遺訓叨受國恩既荷無疆之休
敢揚不朽之烈銘曰
系我宗邾顔公子封郳魯附庸亞孔聖浴沂風刺青徐
給事中護營柳渡江楓侍兄疾感蛇童鄰火斷珥貂重
施七葉𫝊孝恭武騎都尉司從便尺牘繼魚蟲慟君難
憤而終咨施室游湘東嗟禦正凜移忠臮黃門擅文雄
三韶長事東宫四穆叔史牢籠褒華州詁訓通小祕監
盛名鴻維少保文翰工莅畿赤五褒崇登望苑友桂叢
三超贈保儲躬流光盛廟貌融永不祧垂無窮
建中元年歲次庚申秋七月癸亥朔鐫畢八月
己未真卿蒙恩遷太子少師冬十月壬子男頵
封沂水縣男碩新泰縣男姪男頂(缺)縣男頌費
縣男頎鄒縣男微軀官階勲爵並至二品子姪
八人受封無功無能叨竊至此子孫敬之哉
隋柱國左光祿大夫弘義明公皇甫府君碑
銀青光祿大夫行太子左庶子上柱國黎陽縣開國
公于志寧製
夫素秋肅殺勁草標於疾風叔世艱虞忠臣彰於赴難
銜鬚授命結纓殉國英聲煥乎記牒徽烈著於旂常豈
若舋起蕭牆禍生蕃翰強踰七國勢重三監其有蹈水
火而不辭臨鋒刃而莫顧激清風於後葉抗名節於當
時者見之弘義明公矣君諱誕字玄憲安定朝那人也
昔立效長丘樹績東郡太尉裂壤於槐里司徒胙土於
耏門是以車服旌其器能茅社表其勲德銘功衛鼎騰
美晉鐘盛族冠於國高華宗邁於欒卻備在史牒可略
言焉曾祖重華使持節龍驤將軍梁州刺史潤木暉山
方重價於趙璧媚川照闕曜竒采於隨珠祖和雍州贊
治贈使持節散騎常侍車騎大將軍儀同三司膠涇二
州刺史高衢將騁遽䟦追風之足扶摇始摶早墜垂天
之羽父璠使持節驃騎大將軍開府儀同三司隨州刺
史長樂恭侯横劍梐枒威重冠軍㭊理蕃條聲高勃海
公量包申伯稟嵩山之秀氣材兼蕭相降昴緯之淑精
據德依仁居貞體道含章表質詎待變於朱藍恭孝為
基寧取訓於橋梓鋒剸犀象百鍊挺於昆吾翼掩鴛鴻
九萬奮於溟海博韜(缺)産文贍卿雲孝窮温凊之方忠
盡匡救之道同何充之器局被重晉君類苟攸之宏圖
見知魏主斯故包羅衆藝囊括羣英者也起家除周
畢王府長史榮名蕃牧則位重首寮袨服睢陽則譽光
上客既而蒼精委馭炎運啟圖作貳邊服實資令望授
廣州刺史悅近来遠變輕訬於雕題伐叛懷柔漸淳化
於緩耳蜀王地處維城寄深磐石建旟玉壘作鎮銅梁
妙擇竒材以為僚佐授公益州總管府司法昔梁孝開
國首辟鄒陽燕昭建邦肇徵郭隗故得馳令問於碣館
播芳猷於平臺以古方今彼此一也尋除尚書比部侍
郎轉刑部侍郎趨步紫庭光映朝列折旋丹地譽重周
行俄遷治書侍御史彈違糺慝時絶權豪霜簡直繩俗
寢貪競隨文帝求衣待旦志在恤刑呪網泣辜情存緩
獄授大理少卿公巨細必察同張季之聽理寬猛相濟
比于公之無冤但禮闈務殷樞轄寄重允膺此職實難
其人授尚書右丞洞明政術深曉治方臧否自分條目
咸理丁母憂去職哀慟里閭鄰人為之罷社悲感衢路
行客以之輟歌孝德則師範彝倫精誠則貫徹幽顯雖
高曾之至性何以加焉尋詔奪情復其舊任于時山東
之地俗阜民澆雖預編民未行聲教詔公持節為河北
河南道安撫大使仍賜米五百石絹五百匹公輶軒布
政美冠皇華之篇擁節觀風榮甚繡衣之使事訖反命
授尚書左丞然并州地處參墟城臨晉水作固同於西
蜀設險類於東秦實山河之要衝信蕃服之襟帶授公
并州總管府司馬加儀同三司公贊務大邦聲名籍甚
精民感化黠吏畏威屬文帝劍璽空留鑾蹕莫反楊諒
率太元之甲擁河朔之兵方叔段之作亂京城同州吁
之挺禍濮上雖無當璧之兆乃懷奪宗之心公備說安
危具陳逆順翻納魏勃之策反被王悍之災仁夀四年
九月溘從運往春秋五十有一萬機起殱良之歎百辟
興喪予之悲切孔氏之山頽痛楊君之棟折贈柱國左
光祿大夫封弘義郡公食邑五千戶諡曰明公禮也喪
事所須隨由資給賜帛五十段粟三千石惟公温潤成
性夙表白虹之&KR0903;黼黻為文幼(缺)行已窮於
六本藴德包於四科延閣曲臺之竒書鴻都石渠之祕
說莫不尋其枝葉踐其隩隅譬越箭達犀飾之以括羽
楚金切玉加之以磨(缺)救乏同於指囷親識待其舉火
進賢方於推轂知已俟以彈冠存信捨原黃金賤於然
諾忘身殉難性命輕於鴻毛齊大小於冲襟混寵辱於
靈府可謂(缺)冠冕時雄者也方當亮采泰階參
綜機(缺)豈謂世逢多故運屬道消未展經邦之謀奄鍾
非命之酷世子民部尚書上柱國滑公無逸以為邢(缺)
之下(缺)仲之(缺)之東誰知子孟之墓乃雕戈
勒石騰實飛聲樹之康衢永表芳烈庶諸葛之隴鍾生
禁之以樵蘇賈逵之碑魏君歎之以不朽乃作銘曰
(缺二十字)膺
期穆帝運榮經綸執鈞匡濟門承積慶世挺偉人夜光
愧寶朝采慙&KR0903;雲中比陸日下方荀抑揚元(缺二十一字)
名馳碣石
聲高建禮珥筆憲臺握蘭文陛分星裂土建侯開國輔
籍正人相資懿德中臺輟務晉陽(缺十七字)
相成師搆難太叔興戎建德效
節夷吾盡忠命屯道著身歿名隆牛亭始卜馬鬛初封
翠碑刻鳳丹旆圖龍煙(缺)
銀青光禄大夫歐陽詢書
六藝之一錄卷一百十七
