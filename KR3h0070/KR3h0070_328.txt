欽定四庫全書
六藝之一錄卷三百七十錢唐倪濤撰
歷朝書譜
明
周天球
周天球字公瑕號幼海長洲人少遊文待詔門下習
為書法待詔亟許可之曰他日得吾筆者周生也及
籍諸生不喜治帖括獨好古文辭日夜切劘久之其
業乃成書法亦日有名為吳人所宗(于慎行穀城山房集)
公瑕善大小篆古隸行楷皆模範文太史晩能自得
蹊徑一時豐碑大碣無不出其手(馮元成集)
太史張文忠公要公瑕至長安以布衣書金匱之首
簡欲言於上官之禁近逡廵謝歸歸而其名益顯重
(弇州續槀)周幼海詩草(式古堂書畫彙考)
周公瑕書道德經
晉史右軍傳及書斷俱云為山隂道士寫道德經籠
鵝而歸而梁武陶隱居所評右軍遺蹟則稱有黃庭
經青蓮居士詩直謂黃庭換白鵝黃長睿則以右軍
有道德而無黃庭為詩誤洪景盧則以右軍有黃庭
而無道德為史誤又有云詩史兩不誤者然今世黃
庭之蹟依希尚存而道德則自古絶響矣今年六月
望後友人周公瑕避暑弇州園為作小楷二經道德
極精嚴有古意而黃庭真蹟之仍孫矣此子吾吳城
一時右軍僕之得此亦何異買王得羊哉惜無曇&KR1619;
白鵝作潤筆因題於後以志吾快(弇州續槀)
黃姬水
黃姬水字淳父長洲人五岳山人省曾之子也生而
幼敏山人出入必携之俱有所占屬每令同賦五岳
拙於書命淳父學書於祝京兆遂傳其筆法(列朝詩集)
黃淳父詩册行草書(式古堂書畫彙考)
王穉登
王穉登字百穀先世江隂人移居吳門十歲為詩長
而駿發名滿吳會間妙於書及篆隸吳門自文待詔
歿後風雅之道未有所歸伯穀振華啓秀嘘枯吹生
擅詞翰之席者三十餘年閩粤之人過吳門者雖賈
胡窮子必蹖門求一見乞其片縑尺素然後去(列朝詩集)
王伯穀隸書遒古大勝真草(游居錄)
王伯穀詩卷(式古堂書畫彙考)
吳元恭
吳元恭字仲内嘉靖乙卯舉於鄉六上公車不第潛
心六藝百家尤喜圖史丹青彛鼎以自娛工書得右
軍之法常寄跡僧舍混於田夫野老中人莫之識也
(申時行賜閒堂集)
曾喬
曾喬字子木號六柱生長於古文詞善草書有晉人
之致嘉靖中以貢為潯州推官轉路南州知州(伍讓衡州
府志)
林應禧
林應禧錢唐人林章子能世其家學以楷書儒士授
鴻臚寺序班與修武宗實錄累官順天府丞(杭州志)
楊子亨
楊子亨字履卿號南溟華亭人嘉靖乙酉舉於鄉為
順天府推官終工部郎中楷書行書摹擬北海(松江志)
白悅
白悅字貞夫號洛原武進人少從陽明王先生學嘉
靖壬午舉順天鄉試官至尚寶司丞為古文歌詩行
草小楷皆有法意興所到濡筆引紙往往屈其坐人
(世經堂集)
梁典
梁典字惇伯順德人嘉靖中舉於鄉為南康通判博
古工詩翰喜談名理今得其隸書者競珍之(分省人物考)
朱俊格
朱俊格代簡王之裔孫也嗜學善屬文聚書數萬卷
尤好古篆籀墨蹟手模六十餘卷勒石名崇理帖(書史
會要)
朱致槻
朱致槻益陽王寵淄季子也封鎮國將軍覧涉書史
善為章草(朱維禎大泌山人集)
朱栱枘
朱栱枘號白賁瑞昌王孫封奉國將軍嘉靖時上大
禮頌一章賜勅褒奬行草得晦翁體格名重一時(書史
會要)
朱多&KR1463;
朱多&KR1463;字宗良號貞湖一號密菴栱枘從子封鎮尉
博學好修以辭賦名草書宗孫虔禮筆法茂美(書史會要)
彭年
彭年字孔嘉號隆池吳人以文行舉為郡諸生尋謝
病免書初法晉人巳為楷其小者信本大者清臣行
草則子瞻(王世貞吳中往哲像贊)彭孔嘉書石湖記卷行楷
書彭孔嘉書南山之什序楷書彭隆池詩帖(式古
堂書畫彙考)
彭孔嘉書石湖記
卷首為文壽承大書石湖春曉陸子傳作圖於前約
略彭記澹宕可觀而隆池書尤勝(珊瑚網)
顧德育
顧德育初號少潛晩稱安雅生吳縣人抱甕灌蔬以
資朝夕暇則垂簾焚香趺坐尤好讀書得異本必手
抄至數十百册詩法岑嘉州字法鍾太傅(馮元成集)
德育書法酷似徵仲惟老密處有别耳(王世貞三吳楷法跋)
陸中行
陸中行字伯與華亭人慕陽羡山水遷陽羡未幾遷
姑蘇事文太史與顧德育彭年善吳人目為三高書
法大令每得乞書錢即付酒家多則斥之(馮元成集)
陸治
陸治字叔平號包山長洲人隱支硎治圃不出善行
草(書史會要)
張鳳翼
張鳳翼字伯起長洲人與其弟獻翼燕翼並有才名
吳人語曰前有四皇後有三張老於公車善書晩年
不事干請鬻書以自給(長洲縣志)
伯起平生臨二王最多退筆成冡雖天趣小竭而規
度森然(弇州山人槀)
張獻翼
張獻翼字幼于初名鵬翼字仲舉一名敉鳳翼之弟
棄諸生不就試以詩豪七子中負性高舉行事駭凡
俗楷書不入法而澹遠之氣令人意消(書史會要)
張燕翼
張燕翼字叔詒鳳翼獻翼之弟偕鳳翼領鄉薦亦善
書(弇州續槀)
文肇祉
文肇祉字基聖號鴈峰國博公彭長子十試有司不
售就選上林苑錄事詩文草隸髣髴國博公(文氏族譜)
文開雲與凡夫札行草書(式古堂書畫彙考)
王山
王山字静之號海槎華亭人能醫補醫學正科家多
藏書所為詩文及楷書行草皆出入諸體妙契精奥
(世經堂集)
孫得原
孫得原字本卿别號鴈洲楷宗顔平原八分法鍾太
傅小篆倣李丞相詩句出入陶謝元白諸家操行甚
卓縉紳雅重之(何三畏潄六齋全集)
孫克弘
孫克弘字允執號雪居文簡公承恩子以父任為應
天治中擢漢陽知府正書倣宋仲温八分宗秦漢(松江
志)
項元淇
項元淇字子瞻别號少岳補諸生尋游南太學謁選
得上林錄事雅非其好為古文辭時逼秦漢詩更雋
永好臨摹法書小楷嚴整尤工草聖(快雪堂集)
項子瞻與三弟六札行草書少岳山人施事札行
草書項子瞻蘭蕊札行草書少岳南園雜詠詩
帖行草書項少岳送嚴少渠詩帖草書少岳山
人與二上人札行書項子瞻惠泉札行書項少
岳與定湖札行書(式古堂書畫彙考)
項元汴
項元汴字子京檇李人好收金石遺文圖繪名蹟凡
斷幀隻行悉輸其門所與游皆風韻名流翰墨時望
如文壽承休承陳淳父彭孔嘉豐道生輩或把臂過
從或遺書問訊久而彌篤書法出入智永趙吳興號
墨林居士(畫禪室隨筆)
項德純
項德純名穆以字行墨林子官中秘書法擅長與少
岳齊名(秀水志)貞玄道人近作詩帖行草書頂貞
玄書折楊柳詩帖草書貞玄道人元旦詩帖(式古堂書
畫彙考)
德純於晉唐名家罔不該會而心慕手追者逸少稍
稍降格亦不減率更令故其於蘭亭聖教必日摹一
紙以自程督雖猛熱竺寒不暫休頓著書法雅言上
下千載品第周贍進乎技矣(沈思孝陸沈漫槀)
俞允文
俞允文字仲蔚崑山人少工臨池久而益擅之小隸
駸駸歐柳而上登吳興堂行書出入禇河南而稍縱
之則米襄陽八分自謂得西嶽碑體以方韓蔡蔑如
矣(弇州續槀)
俞仲蔚書金剛經
禇登善書隂符柳誠懸書度人二經余見禇石本又
於項吏部處見柳真蹟皆小楷而柳尤勁挺有風骨
今年春仲蔚為余書金剛經一册微用米顛筆而八
法種種不乏其得柳為尤深此經是佛最妙語破一
切著比之隂符度人故不與易也凡書金剛經者眉
山吳興并仲蔚而三皆法寶兼墨寶故志之(弇州山人槀)
盛時泰
盛時泰字仲交號雲浦金陵人行書學米學蘇可謂
絶妙小楷學倪元鎮(詹氏小辨)仲交隸字更優有玄牘
記一册品題古今名帖(金陵𤨏事)
陳芹
陳芹字子野家金陵弱冠舉於鄉與盛仲交諸人結
青溪社謁選知奉新縣調寧鄉(静志居詩話)
陳芹寫章草亦斐然(詹氏小辨)
子野法鍾王俊逸可愛(金陵𤨏事)
顧源
顧源字清父世居金陵少豪雋不羣詩與書畫皆不
泥古法其論書曰書須古法四分己意六分乃妙不
然縱筆筆似古終成奴書不足貴也(上元志)
源號丹泉更號寶幢居士書法李懷琳(書史會要)
顧寶幢清父法孫過庭筆力遒勁古雅(金陵𤨏事)
姚淛
姚淛字元白力學好古游情翰墨居秦淮上闢市隱
園日與名賢賞詠其中詩宗大歷書法趙黃弱冠入
太學謁選授鴻臚(江寧府志)
姚秋澗元白行書出入於黃山谷趙松雪兩𣲖而得
於松雪者為多(金陵𤨏事)
徐渭
徐渭字文長山隂人為邑諸生胡少保宗憲督師淛
江招致幕府管書記行草書精偉竒絶嘗言吾書第
一詩二文三畫四識者許之其論書主於運筆大槩
昉諸米氏云(陶望齡歇菴集)
文長喜作書筆意奔放如其詩蒼勁中姿媚躍出在
王雅宜文徵明之上不論書法而論書神誠八法之
散聖字林之俠客也(袁宏道中郎集)
徐文清書李杜詩帖草書徐文長書大江東去詞
帖行楷書徐文長評字手蹟青藤道士諸詩帖
行草書天池山人書太白詩草書
沈明臣
沈明臣字嘉則鄞縣人為博士弟子胡少保宗憲督
師平倭偕徐渭辟置幕府嘗讌將士爛柯山下酒酣
樂作請為鐃歌十章援筆立就少保命刻石置山上
(鄞縣志)沈明臣善書(詹氏小辨)
陳鶴
陳鶴字鳴埜一字九臯山隂人穎悟絶羣年十餘己
知好古置竒帙名帖窮日夜誦覽十七襲其祖軍功
官得百戶鬱鬱負竒疾棄其所授官著山人服其所
作為古詩文若騷賦詞曲草書圖畫能盡效諸名家
間出己意工贍絶倫(徐文長集)
鶴真書得晉人位置法頗有韻第太肥乏鋒穎自云
出鍾太傅其徑四五寸以上者勁秀絶倫草效狂素
亦枯硬結構未密(紹興志)
蕭翊
蕭翊字汝臣號雲萊子性絶聰明亦絶疎落薄世俗
而有物外想不喜舉子業獨喜秦漢古文老莊諸子
仙釋經錄及古書法以故楷甚精(徐文長集)
黎民表
黎民表字惟敬從化人嘉靖間鄉貢進士選入内閣
為制勅房中書舍人終布政司參議隸書師文待詔
得其家法(静志居詩話)
民表篆隸行草俱入妙品(書史會要)
黎民懷
黎民懷字惟仁民表弟嘉靖乙丑膺歲薦廷試後遽
歸絶意仕進詩清曠閑逸不減王孟書繪出入晉宋
時稱三絶(廣東通志)
黎邦琰
黎邦琰民表之子舉進士歷官布政司參政亦能其
父書而小楷法王大令雅秀而潤(詹氏小辨)
林承芳
林承芳字開先民表之甥舉進士授翰林編修學舅
各體似之(詹氏小辨)
方登
方登字嘯門建業人慕孫登之為人故以為名及字
愛冶城林木幽邃即其麓家焉書摹雲麾間為小詩
以自適(静志居詩話)
張遜業
張遜業字有功號甌江永嘉人張文忠公孚敬之子
以恩入太學官至太僕寺丞詩歌宏麗又能縱筆為
行草(弇州山人槀)
梁孜
梁孜字思伯别號羅浮山人人稱之曰浮山大學士
梁儲孫官禮部主事能詩善書(粤中人物志)梁孜楷書得
文徵仲結法(廣東通志)
張允孝
張允孝更名初字太白人稱貞白先生少游文徵仲
之門工六書長於詩晩居沙岡不踏城市(松江志)
章文
章文字簡甫後以字行長洲人楷法絶類文待詔兼
工鐫刻待詔所書石非簡甫刻石不快(弇州續槀)
章藻
章藻字仲玉簡甫之子能習父業書法尤精(弇州續槀)
吳錦
吳錦字有中休寧人受筆法於許元復書各體俱能
分書入妙幾逼文待詔號六松山人(詹氏小辨)
張電
張電字文光號賓山上海人書宗李北海有煙飛霧
結之形楷字以二沈為模亦稱妙品夏文愍公見其
書而賞之以儒士薦於朝受知世廟供奉館局官至
禮部侍郎(松江志)
張電以布衣入都受知世廟其得君甚專嘗命書古
賦一篇電書完即歡飲大醉上遽召内侍掖之而行
上視所書賦甚悅見其醉狀連呼酸子而已遣之歸
(松故述)
電學書於陸文裕能通其秘筆法宗李北海而規模
沈氏首為楊邃菴夏桂洲所稱(書史會要)
電書極圓熟妍美所取顯重者特姜氏體耳(吾學編)
浦澤
浦澤字時濟號小癡上海人有慕逸民之風終身不
娶嗜晉唐古帖無不臨摹窮其波磔之妙以能書著
名一時(松江志)
浦澤少與張電學書於陸文裕(書史會要)
顧亨
顧亨字汝嘉長洲人行草篆隸並入能品真楷為一
時之冠以書事肅皇帝歷官至太常寺丞(皇甫汸長洲志)
曹學
曹學字行之號太狂蜀人嘉靖初客遊滇西性豪放
能詩草書遒勁性嗜酒居榆之中和峰日繫錢與壺
於驢背遣入城市酒人知為曹之驢也取錢貯酒復
遣而歸後同楊慎寓居蒙(雲南通志)
王如
王如字玉如號闐西烏鎮人性狷介能安貧工書法
嘉靖中授四夷館通事舍人與豐坊友善(張園真烏青文獻)
王國相
王國相晉江人嘉靖二十五年舉於鄉官知縣書得
蘇黃體(歐大任清源文獻)
徐樞
徐樞邵武人嘉靖間為雷州通判工書法善吟詠(閩書)
趙性魯
趙性魯字師曾樂清人以善書受知世宗授鴻臚寺
序班進大理寺副(温州府志)
鄭文賢
鄭文賢字宗儒福安人嘉靖十九年貢士博學善詩
賦尤精書法仕湖廣布政司都事(閩書)
李惟柱
李惟柱號本石京山人領鄉薦嘉靖中為常熟教諭
書宗顔魯公(蘇州志)
談相
談相禾人世宗朝命書望月亭書法嫌犯避者屢矣
相依六書正譌從亡從月從壬為望字遂擢中書(黃承
璉海寧志)
錢仲
錢仲字子仲慈溪人善詩歌精篆籀學有李陽冰筆
意嘗游陸詹事深文待詔徵明之門嘉靖戊子應六
書試仲居首選發史館修錄大學衍義書成授中書
舍人(張時徹寧波志)
蘇洲
蘇洲號雪蓑道人杞縣人幼落魄江湖嘉靖中寓居
章邱工琴善草書(山東通志)
洲作方丈以外大書濃瀋數斛信手飛步倏忽而成
矯健有勢(書史會要)
張書紳
張書紳與蘇洲同時行草似方元煥而少加圓利(藝苑
巵言)
吳君懋
吳君懋字德懋别號高河寧陽人嘉靖貢士官順慶
府判工篆籀行草(書史會要)
李麟
李麟字應禎號西藪江陵人讀書善解悟尤工字書
得子昂體為王族館甥授儀賓(荆州集)
康學詩
康學詩字伯正華亭人以春秋舉鄉試為饒州府推
官好讀書工詩能署書(弇州山人槀)
陸旅攜
陸旅攜初名應節更名鳴僕為諸生有聲輒試不利
乃益讀左史諸書又好為詩工於書(弇州山人槀)
王樗全
王樗全初名鼎字康生太倉人書法健利有致晩得
鍾太傅受禪碑習之至忘寢食以故於八分尤精(弇州
山人槀)
沈文楨
沈文楨字時幹鄞人家芙蓉江上足魚蟹興至輒釣
因自號漁江工書能作方丈大字(弇州山人槀)
沈大中
歸有光卅有堂記云沈大中以善書名里中及為歌
詩意灑然不俗也(震川集)
成希召
成希召山隂人三歲即能誦古人詩五六歲漸及書
史屬文尚竒古工草書善鼓琴刑名術數無不通曉
年十四卒(孟洋有涯集)
郭岱
郭岱華州人書顔體有名籍禮部儒士(王維禎存笥集)
周仕
周仕字用賓號草岡廬陵人為古文詩歌不道唐宋
以下語又多識篆籀工書法難字稱引竒僻不可流
誦
任傑
任傑字漢臣能詩文善楷書謝去諸生誦讀書史多
聞見終身不忘(韓邦竒苑洛集)
甘彦
甘彦字士美永新人嘗搆屋叢竹之間自懋於學人
稱之曰竹屋先生詩得唐體字得顔體(鄒守益東廓遺槀)
華恩
華恩字承之號愚坦書法宗沈大理篆隸行草種種
有體(水南文集)
孫官
孫官字德懋平湖人能為古文辭揩書甚遒勁大字
亦雄俊有神采(鄭端簡公集)
羅輅
羅輅字木天山原人善詩楷書宗顔氏皆有法度(羅念
菴集)
顧瑶
顧瑶字士輝號藴菴揚之通州人為博士弟子尋入
太學七試竟不第遂厭棄舉子業縱觀經史百家為
文學馬遷詩宗李杜書倣晉宋諸名家尤識古文竒
字贈都察院右副都御史(賜閒堂集)
張惟正
張惟正號野雲鄞人隱於耕稼工漢隸羲獻行草書
法為詩瀟灑出羣(張時徹芝園集)
唐世美
唐世美號月樓武進人草書窮極竒變開闢閃縮上
逼懷素詩歌有唐人風嘉靖中年七十餘詔賜冠帶
(荆川文集)
李孟楨
李孟楨字子吉汝陽人為濟陽訓導學朱晦翁書逼
真其墨跡遺士大夫家視為拱璧(李宗延汝陽志)
宋椿
宋椿字子元號沙衢善屬文尤精大字草書人咸稱
重可追羲獻(鄭之亮臨淮縣志)
唐成
唐成字惟敬號天慵子詩有晩唐風書得晉人筆意
嘗搆蒲竹清居蓄名帖古畫終日吟玩(王應麟鎮江志)
韋椿
韋椿字大年丹徒人究心理學無復宧情工於詩善
行草初師索靖後更學眉山考亭(鎮江志)
陸昞
陸昞字華甫隱居畢澤因號畢淵少從文徵明遊書
畫得其遺意尤工於詩(常熟志)
何錞
何錞字子端號言山常熟諸生性好書得即鈔較朱
黃不去手工書法有石刻金綱經行世(常熟志)
顧從義
顧從義字汝和上海人性好石嘗得米元章研山而
寶之遂以為號肅皇帝詔選善書者入殿直應試稱
旨拜中書舍人直文華殿擢大理評事楷書逼鍾尚
書行草宗右軍父子徑尺大字則倣顔平原趙承旨
摹勒諸帖有淳化閣帖閣帖釋文十七帖張旭煙條
帖右軍蘭馨帖柳公權蘭亭玉泓館蘭亭(松江志)
王埜
王埜字貞翁山隂人築室卧龍山南教授自給號蛻
巖道人為詩冲澹自得書法逼趙吳興(山隂志)
朱俸
朱俸字思廉海鹽人攻字學得六書大旨倣管夫人
書七十二篆金綱經人多珍重(海鹽圖經)
吳三畏
吳三畏字常惺無錫人能詩工作懷素草書薦授武
英殿中書嘗作錫山遺響十二卷(無錫志)
余重謨
余重謨將樂人善飛白大者如蓋宗考亭東坡法楷
草似祝枝山陳白沙海内傳寶之(延平志)
汪徽
汪徽字仲徽婺源人詩極壯麗工八分書性傲岸時
以方盧次楩云(微州志)
康誥
康誥昆明人出著破鞾人稱康破鞾好讀書性嗜酒
善洞簫書法祝允明居常以玉屑和泥置袖中團弄
陶作硯堅潤類未央銅雀人名康硯亦不多作貴介
求之終不可得(雲南通志)
張德讓
張德讓字士美號西岳華亭人為郡諸生好吟咏工
真草書宗李北海師陸文裕公悉授以秘訣遂成名
筆莫方伯中江亦推重焉後跂足作病鶴賦以自况
(松江志)
林大楨
林大楨字及甫初名宅遠晉江人為平陽教諭書蒼
勁有黃山谷之致喜為人書日貯墨汁以應人求(閩書)
金光初
金光初字玄予江寧人隆慶丁卯舉於鄉仕為奉新
令遷安縣(江寧縣志)光初善真行書(續說郛)
黃猷吉
黃猷吉山隂人隆慶戊辰進士官至僉事善書大字
(山隂志)
湯煥
湯煥字堯文號鄰初仁和人隆慶庚午舉人為江隂
教諭工翰墨持縑素索者應之無倦色獨不可以金
帛致後徵為翰林待詔轉郡丞吳越間比之文待詔
焉(江隂志)
煥書楷學虞行學趙草學懷素並入能品(詹氏小辨)
顧大典
顧大典字道行吳江人隆慶戊辰進士官至山東按
察副使工書(吳江志)
鄭夢禎
鄭夢禎字開甫别號龍山福清人隆慶庚午舉於鄉
除寧晉教諭擢南京國子助教為蘄州知州酷愛草
書學懷素大得神解(葉向高蒼霞集)
許光祚
許光祚字靈長與湯煥同郡得其書法時人號曰湯
許舉於鄉知太平縣(杭州府志)
張應雷
張應雷字思豫號順齋金谿人隆慶辛未進士授湖
州府推官多著作工韻語兼善書畫(撫州志)
吳撝謙
吳撝謙字汝亨號文臺臨川人隆慶辛未進士官至
按察僉事善大書(撫州志)
李登
李登字士龍上元人隆慶初以選貢充太學生授新
野令精六書之學直探其奥(江寧志)
李登善真行草鍾鼎小篆(續說郛)
李登行書學聖教序結搆不失小篆學嶧山碑於鍾
鼎文尤妙說者以為豐南禺之後一人(金陵𤨏事)
常信
常信字國寶世居常之江隂家貧攻苦力學不少怠
精考六書南宫以書學校士國寶為第一人隆慶改
元授南印局使晉撫州照磨(江隂志)
章國舜
章國舜字伯玄號秀南新昌人隆慶改元貢入太學
選得閩之政和令書法喜顔蘇工漢隸獨不好為草
書(馮伯諲虚舟某)
談志伊
談志伊字思重歷官中府經歷字學曹娥碑(無錫志)
徐令
徐令號榆菴善書魏恭簡公校極重其品(吳中人物志)
張拙
張拙字汝吉能詩善篆隸隱居不仕陸文裕公引為
杜友(松江志)
張思
張思字永思博學善楷書與徐文貞公為文字交(松江
志)
冀孚
冀孚遂平人為陜西寧夏訓導工楷書(王致和遂平志)
徐松年
徐松年字貞甫曹縣人長於詩文真楷草隸縱横自
得(曹縣志)
木青
木青號松鶴木公恕之曾孫也能詩善書(静志居詩話)
梁桂茂
梁桂茂善八分書官臨安知府(江寧府志)
黃珍
黃珍字懷季書學徐九峰能亂真(江寧府志)
錢寶
錢寶字文善號復齋詩多藻思工小楷行書又精於
醫(鎮江志)
林天駿
林天駿字守良嘉靖間人官膠州知州小篆學李斯
(福州府志)
夏霦
夏霦字德潤海鹽人好詩工篆隸(海鹽圖經)
姚章
姚章字尚絅詩有陶謝風書法宗黃魯直(松江志)
林應龍
林應龍字翔之永嘉人精於篆隸為印局大使(温州府志)
王儀
王儀字汝儀自稱古鐵生詩法陶孟字法懷素即之
(海鹽圖經)
王文禎
王文禎海鹽人善行草挾詩卷游齊魯間老為衡府
記室(同上)
陳言
陳言字國楨無錫人書倣曹娥碑(無錫志)
吳應卯
吳應卯字三江祝允明外孫習允明書輒能亂真(無錫
志)
莫拙
莫拙嘉靖時人善草書(任餘福安吉州志)
胡介
胡介字汝方工小篆筆法遒勁舉戊子鄉試知鄒平
縣(林雲程通州志)
彭燦
彭燦字玉瑩號海漁工六書碑軸多出其手(田梴全椒志)
賈澄
賈澄字本清掖人涉書史工顔帖筆力遒勁知登封
縣(趙耀萊州志)
張懋英
張懋英貴州平越衞人性孝工書博學能文(黔記)
周鯤
周鯤莆田人官江西按察副使工文翰精書法(閩書)
方淇
方淇莆田人善楷書(同上)
陳壽徵
陳壽徵以字行莆田人工數體書尤善八分(同上)
陳自然
陳自然壽徵子為四會令亦工書(同上)
張堯民
張堯民字從仁治毛詩累舉不第善字法(鄧黻常熟志)
陳祼
陳祼字誠將初名瓚字叔祼吳縣人善楷書(牛若麟吳縣志)
浦博
浦博嘉定諸生善楷隸(楊旦嘉定縣志)
周光
周光字韜叔吳人書出陳道復(王世貞三吳楷法跋)
程大倫
程大倫字子明吳人書法全摹徵仲(同上)
毛文煥
毛文煥字豹孫書亦楚楚(同上)
劉傳
劉傳字良習號月川含山人詩文書法不為近習(書史
會要)
陸九州
陸九州字一之號修吉無錫人嘉靖初為博士弟子
善書(同上)
俞憲
俞憲字汝成號是堂無錫人官至按察使善署書(同上)
高松
高松字守之號南崖文安人能書兼真草篆隸大字
(書史會要)
梁辰魚
梁辰魚字伯龍崑山人以詩及行草名嘉隆間(書史會要)
江恩
江恩字世禄襲職為千戶日臨二王帖數過又嗜書
輒手錄之諷誦不輟(林雲程通州志)
六藝之一錄卷三百七十
