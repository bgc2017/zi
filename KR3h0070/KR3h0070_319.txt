欽定四庫全書
六藝之一錄卷三百六十一錢唐倪濤撰
歴朝書譜
明
劉基
劉基字伯温青田人元末舉進士累仕皆投劾去太
祖定括蒼以命來聘遂詣金陵上即位擢御史中丞
封誠意伯(吾學編)
公洞徹性理之學尤精天文兵法善行草(朱謀垔書史會要)
宋濓
宋濓字景濓浦江人學於吳萊名文章高帝既下婺
聘為教授或時為文坐濓榻下口授書之洪武九年
授翰林承旨自少至老未嘗去書豐體近視乃一黍
上能作字十餘(吾學編)
宋太史書清古有法(匏翁家藏集)
郎仁寳云公草書有龍盤鳳舞之象(書史會要)
唐宋名公俱以行草擅場昭代精細楷者宋景濓一
人而已(六研齋筆)
宋潛溪與儀靖札行書箋本(式古堂書畫彙考)
宋太史手書鄭生名解
右包參軍家藏宋太史書鄭生名解示余按書述稱
太史父子不失邯鄲此書行筆極蕭散而有純綿裹
鐡之意似非規規學步者跋尾如烏傷王子充金華
胡仲申豫章揭汯號能文章家初不以臨池名而結
法翩翩自佳皆可重也汯故曼碩應奉子太史名濓
鄭生亦名濓豈古所謂慕藺齊莊之遺邪則其文該
洽辨覈固宜爾昔斛律丞相至不能署其名而更之
猶以為繁若太史者無乃愧其簡乎此語頗有意然
當不免參軍一胡盧也(弇州山人藁)
宋濓溪手帖
某年二十時獲見先生於翰林遂受業於門及先生
致事還金華侍左右者數年每蒙奬與以為易教所
以陶冶鞭策之者甚至此帖乃庚申歲謫蜀將辭京
師時所發詞意重厚拳拳以古賢哲之事見勉若誠
以為可望者(遜志齋集)
高啓
高啓字季迪吳郡人少警穎力學遂工於詩居淞江
上歌詠自適明興以薦與修元史授翰林國史編修
官久之推任喉舌之司待以不次懇辭歸里遨遊青
丘甫里之墟始號槎軒又號青丘子(李志光高太史傳)
啓善楷書飄逸之氣入人眉睫行草入妙(書史會要)
青丘子惜花歎(式古堂書畫彙考)
楊基
楊基字孟載著書十萬餘言名曰論鑒與高啓張羽
徐賁號吳中四傑王師平吳籍置臨濠又遷之豫後
起令平陽復從坐徙白鹿為從史再起東安還授員
外出按江西(吾學編)
楊基正書師鍾元常行草師二王(書史會要)
張羽
張羽(字來儀潯陽人)好著述文辭典雅紀載行事詳而有體
洪武初以儒徵對不稱旨放還又徵起為太常丞(吾學
編)
張羽隸法韓擇木(弇州山人藁)
張羽楷法右軍曹娥碑雖未精極却能離俗而入於
雅(詹氏小辨)
來儀書法纖婉有異趣髣髴謝莊月賦(六硏齋三筆)
張羽喜臨蘭亭帖(書史會要)
徐賁
徐賁(字幼文號北郭生)洪武中徵起使晉冀還槖惟所賦詩命
給事殿中改御史又改刑曹參政廣西進河南布
政(吾學編)
徐賁小楷法鍾兼虞亦雅然皆拘拘法内(詹氏小辨)
賁楷書清逸可愛(書史會要)
徐幼文楷筆秀整端慎不為沓拖自恣其草書雄緊
跌宕出入旭素無不淋漓快健(六研齋筆記)
危素
危素字太樸臨川人至元中為翰林學士承旨洪武
二年授侍講學士知制誥博學善文辭尤精於書得
片紙隻字者寳祕以為榮(宋濓學士集)
素善楷書有釋智永虞永興典則(書史會要)
喀喇子山在南臺時臨川危素太樸饒介介之得其
傳授而太樸以教宋璲仲珩杜環叔循詹希元孟舉
介之以授宋克仲温(解縉書學傳授)
危太樸炬法師塔銘
寳石山蓀師以臨川危公所撰炬法師塔銘裝潢成
卷持以示余曰此危公垂没之筆也其文總若干字
而點竄又計若干字字大如蠅頭而兼用行草其孤
㫃識其後曰此文洪武五年正月十日先君子所作
是月廿又五日以疾終今以此文寄其徒秋巖昆仲
用見先君子之意㫃今為安慶府教授秋巖則蓀師
字也余以此本乃公未脫藁之文行草兼用且加點
竄讀者難認取天界寺住持泐公所為行狀正其差
訛命諸生方質錄於藁本之後以便讀者且屬蓀師
請善書者登其文於石而以藁本留於山中使人見
公當垂没之際其文與字畫不苟如此公以文章翰
墨名世著作既高而楷行草三體並臻於妙凡世臣
大家釋老寺觀穹碑短碣多出公手至於遐方裔壤
得其片言隻字莫不寳以為玩當時號稱詞翰兩絕
公凡為文既脫藁類皆楷書登石此文如其孤所誌
去捐館之日十又五日爾蓋以病僅克屬藁不及别
書也因識於卷末以歸蓀師八年十月(徐一䕫始豐藁)
危太樸書隸書歌
學必博而後所見精非唯諸經奥旨皆當研摩至於
隸書之學漢魏以來其運筆結搆多不同苟不歷考
其變何以充其知識而袪流俗之陋哉吾友危先生
太樸作隸書歌一篇贈四明汪君大雅備括諸碑之
所自且歷疏之亹亹千餘言不休嗚呼世以空虚之
學浮談強辨如蠭起泉湧者視此曷知愧哉大雅方
以隸學知名於時復能惓惓於先生之詩裝潢襲藏
惟謹則其尚德之心為不可及矣(宋學士集)
危瓛
危瓛字朝獻素之弟官衛府紀善亦善行楷(吾學編)
宋璲
宋璲字仲珩宋濓次子官中書舍人精篆隸真草書
嘗見梁草堂法師墓篆及吳天璽中皇象書三叚石
刻觀之至忘寢食遂悟筆法小篆之工為國朝第一
濓每見佳處便曰寫老夫名足可傳世矣(吾學編)
高皇謂小宋字畫遒媚如美女簪花(黃應台浦江人物補遺)
宋璲大小二篆純熟姿媚行書亦有氣韻(書史會要)
近代能草書者吳興趙公子昂公所敬者為鮮于公
伯機稍後得名者為康里公子山繼三公而作者金
華宋仲珩草書如天驥行中原一日千里超澗渡險
不動氣力雖若不可蹤跡而馳驟必合程矩直可凌
跨鮮于康里使趙公見之必有起予之歎(遜志齋集)
仲珩草書出入變化不主故常又非株守一格者此
真翰墨之雄也(懷麓堂集)
璲書法端勁溫厚秀拔雄逸規矩二王出入旭素(過庭
訓分省人物考)
仲珩筆法沉頓雄快兼篆籀急就之能不獨步驟旭
素也(六研齋筆記)
宋仲珩敬覆札草書(式古堂書畫彙考)
宋仲珩篆書
篆書以清圓勁拔為高秦唐二李皆以是名於世其
用心至矣自江南徐鼎臣始變而肥已稍遠於古然
能不失其意故論者尚之近代趙魏公子昂愛鼎臣
書所作大小篆多類鼎臣繇是學者翕然效之甚至
彭亨濁俗如豚豕然不知魏公天資高邁故所書自
過於人俗子輩麄胸陋質欲逐其跡無怪其謬也金
華宋君仲珩病古學之不振學大小篆匪二李不師
其用心甚久故所作駸駸逼真此王荆公刻漏銘為
李思問書亦其一也嗚呼古人不可見矣欲識其遺
意者尚於宋君觀之(遜志齋集)
宋仲珩草書自作詩
近代善書尤著者稱吳興趙文敏公及康里子山文
敏妙在真行奕奕得晉人風度所乏者格力不展子
山善懸腕其真行草逸邁可喜所缺者沈著不足金
華宋君仲珩兼得二公之妙而加以俊放如天驥奔
行不躡故步而意氣閑美有踧蹋凡馬之勢當今推
為第一乃余在金華時自京師書其所作詩寄余者
詩與書皆翩然有塵外意誠希世竒玩也(遜志齋集)
宋仲珩雪月軒三篆字
右雪月軒三篆字前中書舍人宋君仲珩書也仲珩
諱璲金華宋學士景濓先生仲子名能詩歌而小篆
之工國朝第一初學子山氏行草書而篆師張有講
於宋季子吳志淳孫子林朱孟辨及見太樸危公乃
令師獻之行草而篆法以李斯為宗嘗見梁朝有草
堂法師墓篆字竒古及吳天璽巾皇象書三叚石刻
皆真蹟觀之至忘寢食遂悟筆法絕出流輩學士君
亦甚愛其書每見佳處便曰寫老夫名足可傳世矣
此三字余友蕭君世英得之余猶及見有學士姓名
印識蕭君與余别幾二十年中間亦播遷南北兹幸
會於桂林復以相示則姓名印識不知為何人裁去
蕭君甚惋惜之俾余追書其事以示後之人若夫雪
月名軒則有賢士大夫詩文所以稱美蕭君而勸之
備矣余但祝頌君之必有以副其所期耳(春雨集)
宋仲珩草書
宋舍人草書余南都時屢觀之今復觀於此披玩數
四殊為不厭也(匏翁家藏集)
宋仲珩篆書金剛經
從曲江過韋曲宿牛頭寺汪右轄以虚出是卷卷首
有伯時繪子昂篆皆極精工而金剛經則宋仲珩篆
書也仲珩草書為當代第一而篆不多見今見此卷
勁如屈鐡豐道生不及也景濓一跋叙實詳委此公
䆳於禪而教典尤博紫陽圭峰分身入流者也卷尾
有姚少師書極遒逸少師書數變而晩更秀余嘗見
其自題畫像及跋樂天竹窗詩雋氣見於筆端復可
皆高禪兩書俱出他手可不善書而復有臨池之譽
不知何以借捉刀人也若余不能書者然每見佳卷
輒書此亦可發一笑雨中至興教寺小史設長案山
僧出粗石硯雞毛筆強余書以虚曰仲珩必屏處書
子豈亦有此癖邪余曰彼工書畏敗名耳余亦何畏
也遂笑而識之(袁宏道蒿華遊草)
宋懌
宋懌仲珩之子奉母居蜀思紹父學蜀王至國聞而
閔之時賜粟帛賙其家撫勞教育者甚至繇是得專
於學其書亦工
杜環
杜環字叔循其先廬陵人侍父一元游宦江東遂家
金陵好學工書為晉王府錄事(宋學士集)
國初環被薦太祖善其書入侍春坊仕終太常丞(吾學
編)
杜環正書入能品(書史會要)
杜環書法端妍至於行草亦各臻妙(分省人物考)
詹希元
詹希元後更名希原字孟舉新安人號逸菴丙寅訥
叟幼從父官勝國至洪武初為鑄印副使後官中書
舍人(書學傳授)
希原善大書兼歐虞顔柳凡宫殿城門坊扁皆希原
書(吾學編)
詹孟舉嘗作太學集賢門字畫遒勁第用趯太祖見
而怒曰安得梗吾學路遂削其趯(李文鳳月山叢譚)
詹孟舉篆書用筆絕類台哈布哈王貞婦碑(葉盛水東日記)
希原署書於端重嚴整中寓蒼勁雅秀之趣是為難
能耳若小字則稍熟媚(詹氏小辨)
詹孟舉書晝錦堂記
韓公之功烈歐公之文章皆世所甚重此記自出入
將相至社稷之臣數語古今言韓公者未有能逼真
若此也當時書石是蔡君謨至今傳世為寳詹君此
書不减君謨亦可寳也(東里續集)
詹孟舉書王光菴叙字
右詹中書孟舉書吾鄉王光菴先生叙字一首叙為
沈學菴及其子貴成作學菴名宗學字起宗隠於鍊
墨又自號墨翁高太史為作傳稱其能書徑尺大字
貴成字志道𨼆於櫛髮皆博學善書抱竒崛之行學
菴尤精於醫故與光菴善所著書有本草發揮精華
十二經絡治療溯源外科新錄墨法集要增補廣韻
七音字母今皆不傳傳者新錄耳然獨王氏有之孟
舉婺源人仕元為供奉監照磨兼善用庫副使洪武
初授吏部奏差鑄印局副使後為中書舍人卒其書
評者謂兼歐虞顔柳之法而有冠冕佩玉之風為國
朝書家第一此紙沈氏物光菴從玄孫雲偶購得之
裝池成卷俾予疏其事詹書近時絕少此文既有關
王氏而又家集所不載雲之寳此尚可以尋常翰墨
論哉光菴名賓字仲光其行能之詳自具家傳兹不
復著云弘治辛酉徵明(停雲館帖)
宋克
宋克字仲温吳人博涉書傳少任俠久之稍厭事闔
門寡將迎素工草隸逼鍾王患求者衆遂自閟希家
南宫里故自號南宫生(高啓南宫生傳)
饒介之論書贈仲温詩云太白流西荒音響一何切
蒼精散暘谷光彩爛昭晰靈氣垂八芒雲漢自兹抉
人文既開張象畫亦區别冥機不自見直待智者發
誰能懷䆳初心焉悟皇頡閉門工造車出門合一轍
古人有成言得之盡毫髮流形歸自然萬古字不滅
將同造化功豈獨在書訣神哉嶽瀆經煉石補天裂
(見式古堂書畫彙考元人贈宋仲温卷内)
張憲贈宋仲温詩云江南羽化張天雨海上神交宋
仲温楷法鍾繇稱獨步草臨皇象已專門折釵未墜
風前股漏屋先凝雨後痕寄語臨池諸俊彦蚓蛇雞
鶩莫須論(同上)
克書學急就章得古人之妙(王穉登丹青志)
宋仲温詩帖南宫生書韓昌黎雜說行楷書東
吳生書孔文舉論盛孝章書草書宋仲温書陶詩
并畫竹石卷四體書宋仲温手錄書法册南宫
生七言絕句(式古堂書畫彙考)
宋仲温墨蹟
國初書家稱三宋謂璲克廣也克字仲温號南宫生
其書出魏晉深得鍾王之法故筆墨精妙而風度翩
翩可愛或者反以&KR0655;巧病之可謂知書者乎仲温為
吳人其墨蹟在吳中者顧少開化徐君淳夫乃有此
巨册而真行草章草皆具信可寳也(匏翁家藏集)
宋仲温草書
右索靖草書勢宋仲温書蓋得其妙而無愧於靖者
也今人或肆妄議則以學之者之過而未見其真蹟
耳(匏翁家藏集)
宋仲温書陶詩
鄉先生宋仲温氏書法師鍾元常後竟以是妙絕天
下其書今人間往往有之余所閱殆不止此獨元常
書世遠罕傳并刻石者亦不多見曩成化間嘗觀元
常薦焦季直表真蹟始知仲温之誠有得於元常而
今豈易得哉(寓意編)
宋仲温書急就章
余往與徐獻忠先生論書法歎章草自二王後僅一
蕭子雲即顔柳蘇米以至趙吳興負當代能聲而不
一及之黃長睿刻意其學而無其法國初宋南宫仲
温可備述者然波險太過筋距溢出遂成佻卞先生
笑謂余家藏仲温急就章二百年矣差不露筋距舉
以乞余贉池零落若追蠡而絹墨幸不敗結意純美
余欣然重表飾之以為征誅之後獲覩揖讓而後偶
取葉少藴刻皇象石本閱之大小行模及前後缺處
若一惟波撇小異耳此亦豈仲温手臨象本邪然一
二旁釋小字圓𨼆有藏蓄與仲温他書不類而仲温
别自補急就闕文與張夢辰則小而勁此恐或非仲
温筆也然因是得覩皇象渥洼之種遠出仲温蹀躞
上語曰買王得羊不失所望夫寧啻不失而已(弇州山人
槀)
宋仲温書前後出塞詩
宋克書此詩及後一帖皆合作者其精巧更勝古章
法乃所以終不及耳(弇州山人槀)
宋仲温書畫帖
宋仲温在勝國時以書名雲間其源出章草後二沈
揚波雲間士人比比學之至錢原博輩濫觴幾以仲
温為惡札祖此世人不多見宋書從其末流論也仲
温七姬帖石本最精諸為急就章者皆贋此一帖乃
不經意天真殊自爛漫且談書畫津津因以知古書
家未有不溺情古蹟不獨米顛癖也今人信筆作字
字那得佳生其識之(王奉常集)
宋仲温書七姬志(題跋已見九十三卷)
宋廣
宋廣字昌裔(南陽人)仕沔陽同知善草書(吾學編)
昌裔善行草體兼晉唐筆勢翩翩而謫辰州後乃大
有造詣(東里續集)
廣草書宗張旭懷素章草入神(書史會要)
廣與宋克宋璲俱以善書擅名人稱三宋然評者謂
廣書較之二宋不逮以其筆之聯續不斷非古法也
(寓意編)
陳璧
陳璧字文東華亭人(號谷陽生)以文學知名尤善篆隸真
草流暢快健富於繩墨洪武間以秀才任解州判官
調湖廣(孔輔華亭志)
璧與三宋齊名用筆俱從懷素自叙帖中流出(書史會要)
宋克游松江陳文東嘗從授筆法吳僧善啓謂宋筆
正鋒陳多偏鋒以是不及云(松江志)
文東國初名筆松人宗之(懷麓堂集)
陳谷陽正書酷似歐陽率更行草漸逼大令篆書亦
入格(何良俊四友齋叢談)陳文東與時中詩簡陳文東書
楊廉夫贈相子先寫照序(見式古堂書畫彙考)
陳文東通波阡表
右通波阡表余得之張氏之孫戶部主事賓陽其文
楊廉夫撰其書真篆二體皆出陳文東而用太樸伯
温名者太史公所謂附青雲之士施于後世者也文
東極力晉唐其書姿媚醖藉自成一家所未足者骨
力耳(東里續集)
揭樞
揭樞字平仲豐城人至正初揭文安公以楷法得名
傳其子汯其孫樞樞在洪武中仕為中書舍人與仲
珩叔循聲名埒云(解縉書學傳授)
樞正書得其家傳(書史會要)
張扆
張扆字翰宸嘉定人博學工古文尤知名於書洪武
初聘署儒學訓導(吳中人物志)
國初書家如宋仲温陳文東張翰宸三人難為伯仲
其意外之意非常人可及(陸深儼山集)
張翰宸書宋清傳玉連環歌
右小楷宋清傳一通行草玉連環歌一通南翔張翰
宸先生書姚文光照所藏裝池成卷以示余二文皆
醫客言而文光亦好書習醫故尤愛之翰宸嘗署嘉
定校官國初以能書名在宋仲温陳文東之間今觀
其行筆用鋒楚楚有法前輩自可想也夫學書必窮
點畫波磔之妙方能成家其猶醫也必知望聞問切
之道乃可濟世諺云學書止於廢紙學醫將至於廢
人嗚呼可不慎哉文光其寳之(陸儼山集)
張翰宸書金剛經
嘉定張先生翰宸在洪武中以母夫人生日手書是
經用以資福此可以見其孝而字畫之勁健清美則
又可以頡頏古人而不多讓嗚呼若先生者可謂有
德有文之士矣惜乎甫官訓導而遽罹於非辜故百
餘年來其名罕傳雖以穆為鄉後進而所閱墨蹟亦
惟此而已穆嘗謂天之生才甚難宜其愛護保惜而
先生乃獨不然其亦可悲也夫其亦可感也夫(都穆南濠
文跋)
朱芾
朱芾字孟辨華亭人工詞章翰墨之學真草篆隸清
潤遒勁風度不凡(書史會要)列朝詩紀云洪武中以徵
聘至官編修改中書舍人
朱芾善篆以所書瘞之細林山中題曰篆冡(頼良大雅集)
桂慎
宋濓春秋本末序云正書入梓者中書舍人朱孟辨
宋璲桂慎鑄印局副使詹希元云(宋潛溪集)
胡廷鉉
胡廷鉉奉化滙溪人字公惠少學歐陽詢書法洪武
初召至京師上命詹孟舉廷鉉各寫千文一本以進
上覽之廷鉉書法過孟舉遂令書皇陵碑遒勁可嘉
授中書舍人(張時徹寧波志)
汪廣洋
汪廣洋字朝宗高郵人通經能文善篆隸大書尤工
歌詩少從余闕學游太平上渡江召入見與語大悦
留幕下洪武三年封忠勤伯四年為右丞相(吾學編)
廣洋大字莊重非時人所及(月山叢譚)
吳雲
吳雲字友雲宜興人仕元為翰林待制洪武元年徐
達北定元都以禮敦遣赴京除弘文館校書郎五年
拜刑部尚書弘治中諡忠節(雷禮國朝列卿記)
吳雲書師虞永興(書史會要)
趙好德
趙好德字秉彝汝陽人幼警敏有經濟志刻苦力學
能文章善大書渡江見太祖以儒士命同知陜州事
累官吏部尚書(列卿紀)
鄭沂
鄭沂字仲與浦江人宋義門之裔洪武時召義門子
弟選擢偹用又徵大姓賢能者授以重任除禮部尚
書(列卿紀)
沂善篆隸(書史會要)
朱同
朱同字大同休寧人洪武中舉明經授徽州府教授
擢吏部員外郎試禮部侍郎(列卿紀)
同入侍懿文太子太子愛其書殊親重焉(詹氏小辨)
詹儼
詹儼字以寬休寧人洪武初官翰林學士以善書名
與朱大同旗鼔足相當而韻稍不逮(詹氏小辨)
邵誼
邵誼字思宜休寧人洪武初以文學舉授本縣訓導
調黟縣善篆隸詹希元朱同咸推重其字學(萬姓統譜)
思宜分書學受禪碑亦雅勁(詹氏小辨)
程曰可
程曰可休寧人與朱同同時楷書結體&KR0655;長而筆雅
秀腕力在陳文東上(詹氏小辨)
熊鼎
熊鼎字伯穎臨川人太宗親征豫章徵授中書考功
博士後為岐寧衛經歴(潛溪集)
太祖命博士熊鼎編類古人行事可鑒戒者書壁間
又書大學衍義於兩廡(吾學編)
俞貞木
俞貞木初名貞字有立吳縣人受易於永嘉陳麟旁
讀他經史為古文辭元季杜門隠居洪武初以薦起
知韶之樂昌(王世貞吳中往哲像贊)
貞木善小楷長於用筆短於結搆(書史會要)
俞有立晞顔燕坐諸詩帖行書(見式古堂書畫彙考)
陶宗儀
陶宗儀字九成黃巖人少舉進士一不中即棄去務
古學無所不窺尤刻志字學工舅氏趙集賢雍篆筆
洪武辛亥詔取天下士癸丑命守令舉人才又以病
免由避兵家淞城之北泗水之南閉門著書有書史
會要九卷(孫作滄螺集)
錢逵
錢逵字伯行父良佑以家學有書名仕元歷淮南行
省員外郎國初選赴京師同太常議禮禮成發鳳陽
居住(吳中人物志)
錢逵才氣飄逸真草篆隸不失規矩(書史會要)
葉見泰
葉見泰字夷仲臨海人讀古今兵法悉知用兵之道
天兵取台州衣褐衣造軍門署部從事終刑部主事
(林右公輔集)
見泰博學善草書(甫田集)
張宣
張宣字藻仲初名瑄江隂人少負才名洪武初以考
禮被徵尋入史局與修元史擢翰林院編修(常州府志)
張宣作字得行楷之法(書史會要)
高啓草書歌贈張宣云昔聞汝祖東吳精醉傳草聖
醒而驚汝今能飲不滿杓逸氣欲與相峥嶸高堂把
筆若把槊長綃一拂悲風生隂垂大澤雷雨過響破
巨峽波濤傾颺颺游絲罥晴晝落落高斗迴寒更飲
猿連臂深澗絕飢鶻捩翅荒烟横自言静裡觀萬物
故能變化窮其情(高太史集)
顧禄
顧禄字謹中華亭人能詩善書行楷學蘇文忠公而
尤工於分隸洪武中為太常典簿(華亭志)
顧禄嘗過鄱陽湖賦詩太祖聞之命盡進其所作故
其集名經進嗜酒善書高士敏贈詩有兩京書博士
一代酒神仙之語(静志居詩話)
顧謹中陳君相見詩卷(見式古堂書畫彙考)
孔彦縉
孔彦縉襲封衍聖公精篆書筆力豪壯入於能品顧
謹中為賦詩云魯國名公篆法竒懸針倒薤總相宜
其譽在當時如此(書史會要)
秦約
秦約字文仲崇明人博通諸經尤䆳於詩洪武間以
文學薦擢禮部侍郎(陳沂南畿志)
秦約善書(詹氏小辨)花雨軒記秦約書
王行
王行字止仲號半軒更號楮園吳縣人洪武初郡庠
延為經師(朱國楨開國臣傳)
王行雖不以書名觀其二王書法辨曲盡書家之法
必能書也(書史會要)
袁華
袁華字子英少好讀書尤工為詩顧瑛家多名畫法
書日與共閱洪武初辟郡文學(劉鳳續吳先賢贊)
張公墓誌銘袁華書
邵亨貞
邵亨貞字復孺華亭人博通經史贍於文詞工真草
篆隸洪武初為府學訓導(顧清松江志)式古堂書畫考
載貞溪名勝詞翰卷有亨貞寄錢應庚詩詞手蹟按
華亭縣志云亨貞卜築溪上以貞溪自號
曾鼎
曾鼎字元友更字有實泰和人有孝行人稱曰曾孝
子元末為濓溪書院學正洪武三年以明經舉引疾
辭博學強記工詩擅八分書範金為小印章渾然古
意(楊士竒東里集)
詹俊
詹俊字用章姑孰人洪武四年被徵授磁州同知陞
汝寧通判善吟咏尤喜作大書(東里集)
吳履
吳履字德基蘭溪人俊邁有竒材通諸史願學司馬
遷班固最好書尤工行草得之者藏弆為榮國初為
南康丞(宋學士集)
馬治
馬治字孝常宜興人為詩文典雅冲澹善真行書元
末與周砥避亂隠居西澗洪武初由茂才舉授内丘
知縣遷建昌府同知(沈敕荆溪外紀)
洪武而下至永樂多法詹宋馬治小字獨法晉唐豈
其人亦邁時者邪(詹氏小辨)
張簡
張簡字仲簡姑蘇人讀書知古今寄迹老子法隠居
鴻山作詩談雅有陶韋風翰墨無俗氣而暗合書法
(顧瑛玉山草堂雅集)
張仲簡書法婉媚(劉鳳續吳光賢讚)
張仲簡寄叔方詩(式古堂書畫彙考)
王時
王時字景南博學好古精於篆隸章草用意深密凡
六書源委靡不擇究深為盧熊之所稱美(方鵬崑山志)
唐肅
唐肅字處敬自號丹崖處士山隂人為文簡潔而雅
奥詩步驟盛唐尤工篆楷深得筆意洪武三年召修
禮樂書擢應奉翰林文字承事郎同知制誥兼國史
院編修官(蘇平仲集)
謝肅
謝肅字元功上虞人學問該博洪武中舉明經授福
建按察司僉事與唐肅齊名時號會稽二肅(紹興志)
謝肅正草皆宗晉(書史會要)
趙古則
趙古則字撝謙後改名謙餘姚人洪武初徵修正韻
為國子監典簿罷歸築考古臺述六書之旨精義入
神得於圖象言意之外後復召為瓊山教諭(紹興志)
謙嘗言讀書必貴識字故曰六書明則六經如指諸
掌乃著六書本義十二卷(書史會要)
林鴻
林鴻字子羽閩人洪武初以人材薦授將樂訓導七
年拜膳部員外郎(吾學編)
林鴻詩法盛唐書臨晉帖殆逼真矣惜惟得其貌耳
(徐泰詩談)
六藝之一錄卷三百六十一
