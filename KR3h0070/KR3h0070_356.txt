欽定四庫全書
六藝之一錄卷三百九十八錢唐倪濤撰
歷朝書譜八十八
明賢墨蹟啓札
宋潛溪與儀靖札
濓端肅再拜奉書儀靖老兄執事濓自丁巳春蒙恩放
歸林下適為舊疾時舉夏秋養疴山中山色泉聲之外
絶所見聞恍若世外人也惟足下相思之切每一念及
輒欲命駕讀曩時所惠書如覿丰神政恐衰力日臻良
晤未可卜也育之過山中云有京口之役是必由仁里
託致一函并近詩數篇土物四種聊以寫心伏冀寒暑
自重不宣九月朔日宋濓端肅奉啓
宋仲珩敬覆札(草書)
璲敬覆别來數日便覺鄙陋頓生苐未知何時可見耳
昨日會令姪叔高還伏審尊候納福為慰潛溪外集望
即授的當人交還幸勿淹滯恐失落難尋也詛楚文何
時可睹遊五洩之興濃甚不知幾時可遂否此亦有定
數耶呵呵燈下草草不能詳盡尚容面既四月三日璲
敬覆
蘇平仲勤荷眷念帖(小行草)
伯衡端肅復書季實隠君先生執事羅令至承教勤荷
眷念之厚且審入冬以來起居佳適喜慰不可言書堂
記向具藁奉上正欲求正而不示以一字相可否何見
外也荐辱命不敢固辭謹用寫去適治行忩忩界畫書
字皆謬皇恐皇恐蓋僕已得告歸省度來春可再到此
爾傳道意有的便率易具此申謝節婦傳就納去三本
向日諸公不曾入板偶因字校正而後為之所以居其
末也伯康友兄來侍并望致意夏童者已同行矣希知
之未間萬冀以時加愛不具伯衡端肅復書
吕志學梁溪奉别帖
敏啓梁溪奉别别期吳中相見以盡餘懷因事忩忩急
迴溪上竟成差池耳嗣爾壽卿來得教帖殊慰馳情古
心老瞿曇至復審起居安穏古心事已諧必詣報區區
亦附問訊曾達否耶(旁注寄壽卿奉去者立字)紙二番轉求行翁相
公隷書必深與介意隨其得意書也丁寧寫為賤名庶
免被它豪奪之故藏葺成幀亦拜尊意復蒙裝潢陋容
就得付文則兄來極感盛德可用外封幸甚天氣晴爽
連望杖屨來溪上就去義興何為竟不行耶文則兄還
謹勒此草率不悉吕敏奉書惟明教授先生契家足下
十月四日
桂右傳教札甚慰帖(行草書)
彥良奉復則賢茂異賢友士安來承教帖甚慰且知雅
况之詳何日復得聚首以寫鄙懷前者匆匆叙謝拙作
恐未盡意幸勿示人也其弟歸聊此答之不宣正月廿
五日桂彥良敬奉
盧公武敖游陽羡帖
熊端肅奉書方厓長老禪席自經涉患難遂不相見近
知敖游陽羡山中法候清勝吳中董惟冥先生僕之故
交與公路乃同年友也攜古本禊帖訪舊就謁坐下萬
望以平昔好義之心凡百汲引而吹噓之實至幸也義
谿老師雖未識面尤冀引忱申意善權通公向曾一會
想住山如舊欲躡屩去看囤碑未有緣在如有墨本或
鈔本見教至妙匆匆不盡鄙懷尚祈葆練不備盧熊端
肅奉書
王泉坡奉秉彛札(行書)
王英端肅書奉秉彛侍郎學士先生閣下蔡御史還京
嘗草草奉狀申謝并致意閣中内翰諸老而僕之私心
猶未能頃刻而㤀南行承贈以言與内相曹先生遠餞
城東篤於斯文朋友之誼過厚如此况遠别千里不接
言論不覿顏色如之何不惓惓於左右也僕居此碌碌
庸庸凡百尚賴示教去年秋及冬此地少雪禱於神臘
月初大雪二日今年正月十二十三至十五日連得大
雪土壤沃潤宿麥滋長米價不穹人皆和悅此先生所
喜聞者敢以報及春暄惟𧺫居清泰恩寵加厚深慰下
懷無由參侍專奉此申悃簡率不恭伏冀亮察不具英
端肅正月二十日
文宗儒與匏菴札(楷書文氏一門次後)
兩辱手誨慰唁諄&KR0548;足見不㤀鄙猥也所諭云云僕非
真高世者特是衰病侵尋而一向又繋放棄人數即無
可出之理兼以懶廢日久就令可出亦豈能復供世事
坐是雖雅意勤渠而區區此心日益灰喪終恐有孤故
人之望耳前杜生去曾奉數字亦略及此意而不能悉
今再申此想能深察也即日伏承日用輕安眷聚康慶
開慰無量前者曾說寄示小詞而此度却不見及併向
時所許諸詩竟亦付之渺茫豈政事有以奪之耶抑遂
㤀之耶呵呵史明古墓文渠家累次託僕致意且方俟
此以為復土之期不知公亦嘗念及否也千萬作急寄
付以慰其子弟之望曹守廉明仁恕真吳民之福恐公
欲知漫此附告未及參承伏紙不勝惓惓惟萬萬若時
自愛以副朝野之望不宣十一月望日年弟文林再拜
奉書匏菴少宰先生年兄執事謹空後
文徵仲與貫泉札(行楷書)
適來謁謝鈴階値車馬榮出不獲一望履絇甚用悵失
示觀松雪書雖非真蹟而行筆秀潤亦當時人所贋或
是俞紫芝之筆也寡昧無識漫爾奉覆惟萬萬照察不
悉治生文徵明頓首上覆明府相公貫泉先生侍史
文徵仲與東洋帖(行草書)
入春來俗冗酬酢日覺煩擾偶思高齋玉蘭山茶甚開
擬明日奉拜寄跡數日聊以清吾耳目耳先此敢達諸
遲面盡徵明拜東洋賢契
文三橋與中山札(行草書)
遠别無以為情小畫一幅聊將薄敬幸笑留萬萬文悅
亦欲南還想不以一人為嫌也陸平泉抄書幸與飯食
餘事不可托者併乞知之文悅不欲擾厨傳也草草不
盡彭頓首中山工部尊兄先生
文三橋與高陽札(行書)
昨承珍餽多感但遠來恐是贋本耳午間試嘗當再報
也一笑一笑圍&KR3314;昨在小兒處遣人送上不意尚爾未
達悚仄悚仄改機將欲自用未得如命奈何奈何近來
手頭稍寬便欲服飾鮮美吳人故態勿怪勿怪彭頓首
高陽大兄
文三橋與墨林十九札(俱行草書)
雲麾將軍有二種一是李思訓一是李昭道娑羅樹碑
舍弟有一本今亦不知在否區區舊有一本是宋搨者
向已糢糊至不可識認亦甚難得佳本也適承時魚之
惠飲次珍感尚容面謝不一一彭頓首墨林尊兄
馬遠紙上者絶少此幅若在絹上當更見筆力其人物
似亦非張可觀所能到後臣馬遠三字寫得甚好若偽
物不敢如此寫也且題識甚多而皆名人可愛惟楊仲
弘詩不見不知何故樓觀前一幅西湖圖後一幅弄潮
圖雖無題識亦是名筆草草奉復尚容面悉彭頓首墨
林尊兄
此漢時得天馬以銅範其形制作精古但無所用之耳
彭復墨林尊兄
竹林對奕妙甚且王席帽陶南村錢曲江皆名人可愛
可愛但吾兄不知奕旨恐未深識其趣耳一笑一笑其
元人卷魏公筆亦精妙伯温太樸皆以四體而吳孟思
趙期頤之篆亦表表者柯九思康里子山皆可觀但李
存及解搢紳欠佳耳草草奉復不能盡彭頓首墨林尊
兄
此吳中名畫舊傳畜之必有灾禍已燬於火而南濠寓
意錄云已賣與他方人雖家君亦不曾見區區只見臨
本而已彭復墨林尊兄
二卷價雖高而皆名筆補之梅花尤吳中所慕者收之
不為過也所謂自適其樂何待人言一笑一笑白粲之
惠珍感珍感彭頓首
四十之數亦非少初本意緣本主不定耳今以物往可
有成云之理亦少初要成交故也五月亦無不可謹此
奉復彭頓首墨林尊兄
此原是黃茂夫者前面畫一枝枯樹其賦字如十二帖
中最小者其紙如雪原價十六兩但不記後有何人跋
耳彭敬復
四體千文佳甚若分作四本每本可値十兩其文賦因
紙欠佳故行筆澁滯耳雖非佳品然亦可刻者也明後
日詣宅賞閱也草草奉復不次彭頓首墨林尊兄
千文佳甚惜烏絲欠妙耳謹妙明日送表或得造宅一
面也彭復
此范蘭室所藏也筆法高古全學李北海早間因吾兄
無簡見及戲為謾語以復耳一笑一笑少間面盡彭頓
首墨林尊兄
文賦舊所見者不知尊意以為何如少間欲赴馬春江
之招當詣一面不悉彭敬復墨林尊兄
中峰簡是率然所書此則用意耳古人之筆大概以簡
帖為勝者以其不經意中耳文敏書要如此卷長篇者
亦少不在題跋之有無也大抵古人佳卷不甚經意留
在人家所以只有題名者甚多彭敬復
適有人持蔡君謨茶錄在此能枉駕過此一看否彭頓
首墨林尊兄先生
杭人有回者得題目千萬見示朝來頭瘡復熾不能走
謁家君近日所書千文付來一看不盡彭白事墨林尊
兄
維摩問疾已領定磔區區所愛未得如命奈何銅盆完
璧幸亮萬萬彭頓首墨林尊兄執事
適賣研許生持舊研十許并右軍思想帖後有松雪跋
尾在敝寓屈過一賞幸即命駕和仲并望同來拱候拱
候廿六日彭頓首墨林尊兄大雅
三卷皆佳品但袁靜春墓志當是顧謹中書黃文獻不
能為也彭敬復墨林尊兄其篆額類吾子行不然吳
孟思也彭又白
此竹只元人耳非文同筆也其上題詩亦類梅道人恐
梅道人臨與可亦未可知也草草奉復不次彭頓首墨
林尊兄
文三橋與叔寶札(行草書)
冊葉四幅煩作淺絳色畫如大癡叔明筆法可也須今
日為我動手有急用故耳切懇切懇彭再拜叔寶老弟
文三橋詩經札(行草書)
詩經曾為我料理否幸留意兩日有興於此書耳干瀆
勿罪仲冬廿一日彭敬啟達言之尊兄几下外白銀
四錢五分欲易九成銀一用幸就付與專待專待
文休承與東浦札(行書)
連日緣妻祖母棄世馴鷺命僕治喪事四五日弗得歸
昨晩還家始讀教言并領工食諸物今明日即當具上
耳唐詩第六十卷家下偶然缺此城中友人家此書亦
多容午後借得却送去也人還先此奉復餘便别懇嘉
頓首東浦先生須溪集甚艱得家間止有半冊今亦
無處檢尋餘書不知可遲得幾日否
文五峰與世重札(行書)
香稻米壹斗奉嘗乞收入春欠精再加幾杵為妙伯仁
稽首頓首世重老兄
文開雲與凡夫札(行草書)
辱吾兄過愛雅意稠叠何以克當昨又叨擾不負佳期
古人云四美難并吾儕兼有之曷勝暢暢所委畫扇筆
硯未滌俟晩間課上不一一肇祉頓首復凡夫四兄至
厚足下承惠帽匣領次容面謝又拜力四分
文子悱與罄翁札(行書)
累辱厚誼殊感感承諭家書謹送去乞親付行人因有
要緊書在内萬勿使悞至囑至囑弟婦已於廿六日分
免得一男不舉今體中已稍愈矣知存記故敢附聞不
悉小弟發頓首罄翁尊丈先生愛厚下廿九日
文懋光與凡夫札
前因天色將暝迫於歸舟不得飫聆麈屑良用耿耿所
懇孝女挽章曾一搆思否無端(下有而字塗去)冀獲雙璧亦不
揣之甚或以孝感不厭其瀆也賤累一扇乞尊夫人大
揮并勿金玉望望教下懋光頓首凡夫道兄先生記室
文虹光與靈均札(行書)
春間擬過山齋一候闔宅興居而弟世中人未免為俗
冗碌碌不果可勝浩歎每想足下高居巖壑吸霧餐雲
不識從何劫修來欣羨欣羨友人俞養甫托弟轉懇尊
君大筆三紙幸即揮付愧無籠鵝之報奈何臨楮惶悚
眷弟文虹光頓首靈均妹丈大人至誼
文謙光與靈均札(行書)
久不晤馳想馳想郡廟建文昌閣家叔已作疏矣求尊
公題前乞致意即揮之若無暇即求尊書落尊公歀可
也此係功德事幸即付來手至感至感餘容晤悉眷弟
謙光頓首靈均姊丈大人奎宿騰輝
文湛持吳門交臂札(行書紅絲闌箋本)
吳門交臂相失不勝悵怏嗣後弟為功令所迫黽勉就
道則歲云暮矣且欲取道金陵一晤家孟長遂無能於
維揚上謁適接手教知台翁相念慇懃如爾感可知也
從來官以人重地以官清處脂不潤酌泉彌廉古固有
之今乃復見於台翁矣釐奸裕商以足國用則又能臣
作用當不徒以潔已著聲已也弟入都甫旬即遘重疾
幸而獲起扶病入闈竣事又幸而所收者大半皆名下
顧殿試則皆不與前列想為座師所累耳仲展名家高
才揣摩三年亦復寂寂當亦以座師故要之不滿達人
一笑也干戈遍於海内水火角於朝端令有志之士無
處生活况生平不合時宜如弟者耶本無進心又無退
計豈惟小草乃類觸藩青山白雲何所不可自老而自
纏自縛如此哉此則不免達人之笑者也散局清凉懸
魚塵釜未足為喻感雅意之惓惓未能以子墨頌矣肅
言附謝不盡微悰新刻硃卷奉覧弟名正肅冲
文湛持與眉公札
猶記吳山邂逅今且踰二年矣每聞道駕至金閶相尋
輒已後期杜門益深潦倒成癖台翁胸中當不復有此
頽惰人矣適有龍樹菴僧濟川欲勒圓覺經入石謂不
得陳先生壓卷則流傳不勝特丐不肖一言為請龍樹
在江楓蓮涇之間為敝地淨居之冠詳具受之太史所
撰記中非悠悠漫僧也坡公素不甚作楷書而手書圓
覺精嚴妙好千秋煥然倘可援此例懇台翁首肯乎將
見龍樹之名借陳先生永傳不獨法輪生輝而已臨楮
翹企未盡欲言晩弟震孟頓首上眉公先生教下左
毖
文湛持與凡翁札(紅絲闌箋本)
弟於沈先生素附於臭味之末豈敢有所差池但春間
元音丈於弟界上立官路木牌因累土成甬道稍於理
不甚順故不能無言耳然亦僅於弟界中去其新土而
止未嘗有削於舊也今俟其來一憑丈處分可矣前不
知沈先生數日在山中故失於覓晤頃至松陵欲訪其
喬梓舟人謂橋有壩迷失道而止復柬中并乞道此意
也附復不盡教下小弟震孟頓首頓首凡翁道丈先生
侍史
文湛持與凡夫三札
往索通譜云無處尋覓昨更囑之不知有以復命否也
四傳四冊欲煩工人一裝乞尊使付之并以微値往不
知已勾無也此公處曾相聞否似不應太遲又不審彼
中消息復何如此中如井底蛙略無所聞有聞希詳示
之考遺才已在句容陽羡遂成幻矣壺公須别作指揮
震孟頓首頓首凡夫道丈先生
來契來諭一一領悉俟其來當有以應之奉復也早間
有一字相聞想已到矣晤期不遠統須面盡不一一教
下小弟震孟頓首頓首凡夫道丈先生
文彦可與文蔚札
高賢辱臨不能以粗糲作半日淹留措大無所施其面
目汪汪萬頃使人意消一種傾注至今不去於懷鄧尉
梅花如雪春王青翰北來相攜蠟屐湖山景色與名士
風流映帶成一段佳話望望陳厚甫過貴邑附致八行
奏起居厚甫藝人温然有君子風宜先生深加盼睞也
渠亦感佩甚切從簡頓首再拜文蔚世丈先生詞壇
先學正草書一幅舊墨二笏香合一枚梅杯二箇伴函
沈石田與徵明札(行楷紅絲闌箋)
昨承降兼辱厚賜深愧受之不當適盛使至專此奉謝
所索拙筆在一兩日間已完色矣有言欲告期在後日
一會勿悞勿悞沈周
沈石田與少宰札(行楷書)
冷庵泊黃汝安約先詣宅拜送緣畫事有未足遂遲失
二公得罪因汝和至故奉達不宣沈周再拜少宰先生
閣下
錢孔周與陽湖札(行書)
芸亝館晉卿知公先意及之矣但令親尚寓其地不能
進疎以亡親今永卿已膺徐氏之聘明公可以為之圖
矣晉卿昨與草庭偕來勅僕傳命竊思晉卿公門厚士
何以鄙陋為重輕適以其衷達之令器而晉卿復來僕
嫌其太急渠云家口熬熬藉此待耕芸亝富室館舍一
虛謀之如市且今有挾勢以要求者不早為所恐竟為
其所奪耳晉卿情衷迫切仰祈垂體同愛頓首頓首陽
湖先生大人
徐昌穀與惟修札(行楷)
自徐州别後消息兩絶始從楚回乃聞執事領安吉相
去二百里許不能為故人具扁舟俗况可知也友人朱
存理老詩人也室貧如磬二喪不舉兹來湖欲求一謁
徑申小柬以罄區區冬盡趨朝當迎謁道左餘不縷縷
年生徐楨卿頓首惟修太守先生下吏四月廿二日柬
徐昌穀與仁渠札(行草書)
隸釋第六冊自廿二卷至廿七卷者不知在君處或在
性甫可作柬往取之付叔英抄完極荷令嗣小恙無虞
否楨卿頓首仁渠老兄
李夢弼與鶴松札
寓南都年生李廷相頓首鶴松張年兄大人先生臺次
不肖南行滿擬與年兄一會不意不果至今耿耿人來
承惠翰教足仞不遺雅愛中間蒙示老父思念不肖一
節不肖讀之不覺涕淚交下也蓋老父母止有不肖一
子不肖又别無一子弟可以侍養南北暌違何日是了
以此歸志甚决曾有疏乞身又不蒙允許將奈之何耶
恃年兄三十年之愛輒敢布之亮必有以教我也人回
草草奉復兼伸鄙悃匆冗不能盡所欲言伏惟照亮不
具二月十二日寓南都廷相拜啓使南稿一帙奉覽
左素
王濟之與礪菴四札(行草書)
鰲頓首自得告還蘇未有一字詗問左右舊患肺疢比
復何如故鄉風土宜人當不藥而肥矣甚慰甚慰僕多
病早衰近以修書日朝退赴館過午乃歸疲薾不能堪
又未能引去奈何奈何聞全卿無事不入城理正當爾
然則在家相會恐亦甚少也舊歲小兒似貽乃岳之憂
今年忽改行且學作文字矣得一嚴師督之寸步不出
門也地遠南北不能以時修敬乃復蒙時賜及甚愧甚
愧薄幣一端少布遠懷餘惟倍萬自愛不復具鏊再拜
礪菴黃門親家先生閣下
得二月十五日書承到官起居佳安眷聚清吉豈勝慰
浣僕此百凡粗遣但舊苦脾胃不和日來轉甚人事殆
廢故懷仰惟勤啟問殊簡亦惟亮之兒向近頗棄舊弄
漸知好學但性魯劣未獲寸進幸時賜督教之庶平生
知愛之意南京無朝謁之勞有山水之適高興所至不
惜示及亦足以想見宦署之况若所下問者則平生抱
負當必有異於人者僕何足以言之末由瞻奉惟萬萬
自愛不具鏊頓首礪菴黃門先生親家執事
南來甚煩執事沈才美還始克裁謝疎懶之過也計考
滿不遠不知何日北轅日瞻望也辱手教豈勝慰浣其
始末不及知得通報數語疾讀為快此亦天下之公義
也但人不肯為耳此後則望少徐之然此非僕所當言
也樊京兆之語此僕素行不能信於人甚愧甚愧然僕
平生之心執事其以為何如哉此不敢為它人道也亦
以竢知者耳然浮議不形於下而獨出於勢位之口則
僕宜無愧焉耳置之不足道也語及故復爾匏菴進少
天官斯文鄉里之光想同之也方震行急燈下作報甚
草草懷不能究惟自愛鏊再拜礪菴黃門先生親家閣
下
有鹿角三四具在此未知修煉之法欲煩盛价過此指
點頑童不知何日得暇幸撥冗是禱陳久者亦可用否
乎鏊再拜礪菴中丞尊親家先生閣下
居士貞與葦川札(行草書)
頃承過臨慢去愧罪日來滿意(闕文)候鳳山因足痛未復
兒輩(闕文)所者而内外俗事紛擾日無暇時遂爾因仍每
或念及未嘗不面赧汗流也因感荷鳳山雅存而未獲
少報萬一耳僕固庸碌無一可齒於人繆為時流推愛
而鳳山與僕似有深嬺雖不昌言而心已許之矣連歲
館賓匪曰不良但因豚兒愚戅不承教令人亦何苦而
為僕諄諄雖名為從學實虛度歲月也僕之屬意鳳山
非一日矣去冬不避誚責輒爾吐辭鳳山慨然許允僕
聞語即舉手對天稱慶而交游知者亦為僕喜此非虚
語也詎意愚父子丁時不辰復有今日事體可勝感歎
蒙示二帖足多感戴但一帖有微露舍姪之語甚為之
驚駭不識舍姪何以獲罪於鳳山也當詢之負荆兄或
知其槩何吝見教若館事必無可解之理若(此字點去)脱果
舍姪有罪則鳳山今日之辭似非實病矣悠悠者喜為
浮詞望致意鳳山當勉為僕一行也不日當來相
見同載往黃川一笑何如餘情種種容面悉不一一具
弟節弟頓首奉復葦川長兄先生侍史禹門兄不及
另柬同此致聲
祝枝山中酒札(行書花箋本)
昨中酒矣今日又邀花下耶聞請如聽令固措大家風
不須再促也允明拜復
祝枝山與秋田札(草書)
專請今午過舍看種榴樹使此等輩莫敢欺於僕也萬
希勿拒感荷感荷眷生祝允明頓首秋田表弟愛下
祝枝山與子行札
早間承王侍御送紅白江梅二枝特此到宅專借向者
執事所言花缾一用對此先春之景焉能扼其不賞之
意乎若尊肯顧乞降為慰三日祝允明頓首子行表弟
親誼
祝枝山與在野札
明日請過觀畫恐尊他出敢此預期勿拒萬萬眷生祝
允明頓首在野賢妹丈執事
王陽明上父親二札
男守仁百拜父親大人膝下會稽易主薄來得書備審
起居萬福為慰男與妹壻等俱平安但北來邊報甚急
昨兵部得移文調發鳳陽諸處人馬入援遠近人心未
免倉黃男與妹壻只待滿期即發舟而東矣行李須人
照管禎兒輩久不見到令渠買畫絹亦不見寄來長孫
之夭骨肉至痛老年懷抱須自寬釋幸祖母康強弟輩
年富將來之福尚可積累道弟近復如何須好調攝毋
貽父母兄弟之憂念錢清陳倫之回草草報安小錄一
冊奉覧未能多寄梁太守一冊續附山隂任主簿廿八
日男守仁百拜
父親大人膝下毛推官來大人早晩起居出入之詳
不勝欣(闕文)弟恙尚未平而祖母桑榆暮(闕文)不能(闕文)為楊
公所留養病致仕皆未能遂殆亦命之所遭也人臣以
身許國見難而退甚為不可但於時位出處中較量輕
重則亦尚有可退之義是以未能㤀情不然則亦竭忠
盡道極吾心力之可為者死之而已又何依違觀望於
此以求必去之路哉昨有一儒生素不相識以書抵男
責以既不能直言切諫而又不能去坐視亂亡不知執
事今日之仕為貧乎為道乎不早自決將舉平生而盡
棄異日雖悔亦何所及等語讀之良自愧歎交遊之中
往往有以此意相諷者皆由平日不務積德而徒竊虛
名遂致今日士夫不考其實而謬相指目適又當此進
退兩難之地終將何以答之反已自度此殆欺世盜名
之報易所謂負且乘致寇至者也近甸及山東盜賊奔
突往來不常河南新失大將賊勢愈張邊軍久居内地
疲頓懈弛皆無鬭志且有怨言邊將亦無如之何兼多
疾疫又乏糧餉府庫外内空竭朝廷費出日新月盛養
子番僧伶人優婦居禁中以千數計皆錦衣玉食近又
為養子蓋造王府番僧崇飾塔寺資費不給則索之勲
臣之家索之戚里之家索之中貴之家又帥養子之屬
遍搜各監内臣所蓄積又索之皇太后又使人請太后
出飲與諸優雜劇求賞或使人紿太后出遊而密遣人
入太后宮檢所有盡取之太后欲還宫令宫門毋納固
索錢若干然後放入太后悲咽不自勝復不得哭又數
數遣人請太后為左右所持不敢不至至即求厚賞不
已或時賂左右間得免請為幸宫苑内外鼓噪火炮之
聲晝夜不絶惟大風雨或疾病乃稍息一日二日臣民
視聽習熟今亦不甚駭異永齋用事勢漸難測一門二
伯兩都督都指揮指揮十數千百戶數十甲第墳園店
舍京城之外連亘數里城中三十餘處處處門面動以
百計谷馬諸家亦皆稱是榱桷相望宫室土木之盛古
未有也大臣趨承奔走漸復如劉瑾時事其深奸老猾
甚於賊瑾而歸怨於上市恩於下尚未知其志之所存
終將何如春間黃河忽清者三日霸州諸處一日動地
十二次各省來奏山崩地動星隕災變者日日而有十
三省惟吾浙與南直隸無盜近聞(缺)中諸兵頗黠桀按
兵不動似有乘弊之謀而各邊謀將又皆頓留内地不
得歸守疆埸是皆有非人謀所能及者七妹已到此初
見悲咽者久之數日來喜極病亦頓減顔色遂平復大
抵皆因思念鄉土欲見父母兄弟而不可得遂致如此
本身却無他疾兼聞男有南圖不久當得同歸又甚喜
其恙想可勿藥而愈矣又喜近復懷姙當在八月間曰
仁考滿在六月間曰仁以盜賊難為之故深思脱離州
事但欲改正京職則又可惜虛却三年歷俸欲遷陞則
又覺年資尚淺待渠考滿後徐圖之曰仁決意求南此
見亦誠是男若得改南都當遂與之同行矣邃菴近日
亦苦求退事勢亦有不得不然蓋張已盛極決無不敗
之理而邃之始進實由張引覆轍可鑒能無寒心乎中
間男亦有難言者如啞子見鬼不能為傍人道得但自
疑怖耳西涯諸老向為瑾賊立碑槌磨未了今又頌張
德功略無愧恥雖邃老亦不免禁中養子及小近習與
大近習交搆已成禍變之興旦夕叵測但得渡江而南
始復是自家首領耳時事到此亦是氣數家中凡百皆
宜預為退藏之計弟輩可使讀書學道親農圃朴實之
事一應市囂虛詐之徒勿使與接親近忠信恬淡之賢
變化氣習專以積善養福為務退步讓人為心未知三
四十年間天下事又當何如也凡男所言皆是實落見
得如此異時分毫走作不得不比書生據紙上陳迹騰
口漫說今時人亦見得及但信不及耳餘姚事亦須早
區畫大人決不須避嫌但信自已惻怛心平直心退步
心當時了却此最脱洒牽纏不果中間亦生病痛歸侍
雖漸可期而歸途尚爾難必翹首天南不勝瞻戀男守
仁拜書外山巾及包頭二封
王陽明與弟伯顯二札(行書)
比聞吾弟身體極羸弱不勝憂念此非獨大人日夜所
㥬惶雖親朋故舊亦莫不以是為慮也弟既有志聖賢
之學懲忿窒慾是工夫最緊要處若世俗一種縱欲忘
生之事已應弟所決不為矣何迺亦至於此念汝未婚
之前亦自多病此殆未必盡如時俗所疑疾病之來雖
聖賢亦有所不免豈可以此專咎吾弟然在今日却須
加倍將養日充日茂庶見學問之力果與尋常不同吾
固自知吾弟之心弟亦當體吾意毋為俗輩所指議乃
於吾道有光也不久吾亦且歸陽明當攜弟輩入山讀
書講學旬日始一歸省因得完養精神薰陶德性縱有
沈疴亦當不藥自愈今未能一日而遂言之徒有惘然
未知吾弟兄終能有此福分否也來成去草草念之念
之長兄陽明居士書致伯顯賢弟收看
此間事汝九兄能道不欲𤨏𤨏所深念者為汝資質雖
美而習氣未消除趣向雖端而德性未堅定故每得汝
書既為之喜而復為之憂蓋喜其識見之明敏真若珠
之走盤而憂其舊染之習熟或如水之赴壑也汝念及
此自當日嚴日畏決能不負師友屬望之厚矣此間新
添三四友皆質性不凡每見尚謙談汝輒嘖嘖稱嘆汝
將何以副之乎勉之勉之聞汝身甚羸弱養德養身只
是一事但能清心寡慾則心氣自當和平精神自當完
固矣餘非筆所能悉陽明山人書寄十弟伯顯收看印
官與正憲讀書早晩須加誘掖獎勸庶有所興起耳
六藝之一錄卷三百九十八
