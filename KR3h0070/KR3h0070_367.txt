欽定四庫全書
六藝之一錄續編卷三錢唐倪濤撰
石刻題跋
朱彛尊竹垞甫曝書亭集
梁始興安成二王墓碑跋
康熙辛酉江南試士既畢為攝山之游出郭道經黃城
村梁侍中司徒驃騎將軍始興忠武王憺墓在焉王太
祖第十一子都督荆湘等六州軍事有惠政州民歌之
所云始興王民之爹是巳薨於普通三年碑辭侍中徐
勉撰貝義淵書又東北甘家巷梁贈侍中司空安成康
王秀墓在焉王太祖第七子以中衛將軍領宗正卿尋
都督郢司霍三州軍事遷雍梁等四州軍事亦多惠政
天監十七年薨於竟陵歸喪京師故吏譙郡夏侯亶表
請立碑詔許之於是名士游王門者東海王僧孺吳郡
陸倕彭城劉孝綽河東裴子野各製其文今存碑二其
一全泐惟孝綽一碑結銜石上可辨書之者亦貝義淵
也二王同母俱以孝悌聞於時又皆好文安成招劉孝
標撰類苑始興降意接士嘗與賓客連榻而坐史臣合
傳比於漢之河間東平其葬也兆基匪遠雖宰木已盡
而麟辟邪贔屓猶存苐穹碑將仆勢不能支椎拓之工
莫敢措手觀者亦憚於久立也昔歐陽子著集古錄扵
蕭梁止收智藏法師一碑而此三碑在建康都會之區
汴京承平日度石尚堅立顧反遺之何與義淵爵里未
詳廣韻注貝氏不載姓源鄭樵姓氏略于貝氏則引宋
登科記有常州貝寳明永嘉方日升補注黃公紹韻會
引千家姓韻譜云貝氏望清河古有貝獨坐晉有術士
貝靈該不及義淵羅泌國名記謂貝氏吳越多此姓本
諸左傳郥氏按春秋傳昭公十九年楚子之在蔡也郥
陽封人之女奔之生太子建杜預注郥陽蔡邑二十三
年傳稱楚太子之母在郥召吳人而啟之冬十月吳太
子諸樊入郥杜預注曰郥郥陽也定公十三年傳稱齊
侯衛侯次於垂葭實郥氏杜預注垂葭改名郥氏高平
鉅野縣西南有郥亭然說文玉篇類篇俱無郥字第有
鄓字今南北國子監本悉更鄓為郥不典孰甚焉惟唐
長安所鐫石經仍作鄓字足以正其誤矣予念六代刊
石之文南朝更為難得爰取孝綽文并手模始興碑殘
字書之册而識其末
茅山許長史舊館碑跋
陶隱居書許長史謐舊館碑拓本觀於爛溪潘氏隱居
以工草隸聞見於史傳嘗與梁武帝論書連章累牘載
諸法書要錄袁昂書評謂如吳興小兒形容雖未成長
而骨體甚駿快竇臮賦則云高爽緊密自然擺闔今翫
是碑筆與手會信昔賢之言不誣碑立於梁普通三年
至唐大歷十三年中山劉明素以文字將湮重加洗刻
使原碑而在駿快高爽當更倍此矣
魏魯郡太守張猛龍碑跋
右魏魯郡太守張猛龍碑建自正光三年其得列孔林
者以當日有興起學校之功也吾於是乎有感孔子之
道若日月然萬物宜無不向照乃或叛而之佛老何與
蓋誅賞者治世之權聖人者是非所從出也春秋之作
所以誅亂臣賊子者至矣天下之人非者嘗多是者嘗
少懼無逃於聖人之誅獨佛老以無所可否之言暢其
清淨寂滅之旨為恒情所樂聞而聖人者亂世之所惡
也元魏之俗事佛尤甚斬山以為窟範金以爲像九層
之臺萬金之液竭民力事之及其既成靡不刊石勒銘
以紀功德斯時也又安知有聖人之道哉猛龍為西平
武公軌八世孫方晉之朝士崇尚莊老獨武公在凉州
徵胄子五百人立學校春秋行鄉射禮而猛龍克循祖
父之教修聖人之學於舉世不為之時使講習之音再
聞於闕里噫可傳也予留大同問拓拔氏故都觀所鑿
佛宫穹碑巨碣已無存者而斯碑在孔氏之庭歴千年
不壊雖更歴千年知莫有徙而去之者此予所為感也
嗚呼為政之君子可以知所務矣
魏李仲璇修孔子廟碑跋
右曲阜縣修孔子廟碑魏兖州刺史李仲璇撰文并書
孝靜帝興和二年十二月立石杏壇之下碑尚完好雜
大小篆分隸於正書中蓋自太武始光間初造新字千
餘頒之遠邇以為楷式一時風尚乖别此江著作式所
云世易風移文字改變俗學鄙習炫惑於時者也曩覩
太原風峪高齊時鐫石柱佛經亦多類是斯亦穿鑿失
倫矣仲璇魏書有傳自兖州還除將作大匠卒贈驃騎
大將軍儀同三司青州刺史
北齊少林寺碑跋
右碑北齊後主武平元年正月立於嵩山少林寺文本
正書雜用大小篆八分法北朝碑多類此書家嫌其乖
劣然以拙筆見古與後代專逞姿媚者不同也碑後列
勸化主邑師邑子都維那忠正北面像主□主多人中
有張黃頭馬黃頭按北史游雅小字黃頭則黃頭命名
亦當時習俗然爾□主揆之以義當屬齋字但說文玉
篇汗簡等書皆無之吾不敢知也曹上舍仲經好古金
石文特裝界為册跋其尾焉
宇文周華嶽碑跋
後周華嶽頌立於武帝天和二年在今華隂縣西金天
王廟中碑於題後結銜曰使持節驃騎大將軍大都督
開府儀同三司司宗治内史臨淄縣開國公万紐于瑾
造此文車騎大將軍儀同三司縣伯大夫趙興郡守白
石縣開國男南陽趙文淵字德本奉勅書万紐于瑾者
唐瑾也爲燕公于謹器重白文帝言瑾學行兼修願與
之同姓結為兄弟文帝乃賜姓万紐于氏庭羅子孫行
弟姪之敬時瑾已位開府矣進爵臨淄縣伯周制封郡
縣五等爵者皆加開國授大將軍開府儀同者並加使
持節大都督其曰司宗者武帝保定四年更禮部稱司
宗也複姓古有之三字姓始於代北魏書官氏志載有
勿狃于氏紐作忸勿疑万字之譌賜此姓者洛陽則于
謹猗氏則樊深匪特唐瑾也文淵於大統十年追論立
義功封白石縣男邑二百戶遷縣伯下大夫加儀同三
司天和元年露寢成以題牓功增邑二百戶北史更淵
曰深避唐高祖諱也史稱其楷隸雅有鍾王之則今觀
是碑殆非虚譽云
後周幽州刺史贈少保豆盧恩碑跋
右周少保豆盧恩碑康熙歲戊子觀于稼堂潘氏書屋
恩本前燕支庶姓慕容氏與兄同州刺史封楚國公贈
太保寧先後立功碑云恩字永恩北史後周書俱闕其
名止書其字永恩附見寧傳惜也後幅漫漶不能卒讀
矣宇文建國用蘇綽盧辯輩議禮諡法不輕假人即宗
子維藩弗隱惡德如晉公護曰蕩齊王憲曰煬衛王直
畢王賢曰刺趙王招曰僭陳王純曰惑越王盛曰野代
王逹曰奰紀王康曰厲而豆盧兄弟或易名以昭或易
名以敬誠厚幸矣稼堂曰昭乎哉子之言也曷書之於
是乎書
真定府龍藏寺隋碑跋
真定府治東龍興寺隋龍藏寺故址也寺剏於開皇六
年恒州刺史鄂國公金城王孝&KR0008;立石齊開府長兼行
參軍九門張公禮撰文恒州齊亡後入於周周又亡入
於隋而公禮仍書齊官君子不忘其故國於稱名見之
矣流傳宋太祖曾幸其地寺重建於乾德元年龍興之
額所由更也然歐陽子著集古錄稱龍藏寺已廢遺碑
在常山府署之門則嘉祐間碑猶在寺外也今入門有
殿殿北閣五層廣九楹崇十有三丈中奉觀世音像高
七丈三尺臂四十有二土人目爲大佛寺碑亦具存而
終南山釋道宣撰神州寺塔錄鋪叙佛像顧不及焉何
哉若夫隋之碑存於今者寡矣裝界而藏諸也可
題僞刻李衛公告西嶽文(按文内石抹宜孫應改□穆嚕伊遜因題識故仍其舊)
王侯將相時至則居之雖豪傑之士不能預信於平日
也劉季起沛上衆推擇可為沛令者蕭曹等皆文吏自
愛恐事不就盡讓季當其時安能必後之相季封鄼平
陽哉劉伯温羈管紹興感憤至欲自殺又嘗為石抹宜
孫所用初未有佐命之思而或謂其在西湖望見雲物
曰後十年有帝者出吾當佐之殆妄也世傳李衛公未
遇為文告西嶽神意在取天下次則擇主而事若微時
預以帝王自許者然考之史衛公初仕隋為殿内直長
尋為馬邑丞唐高祖擊突厥衛公察其有非常志乃自
鎖上急變新舊唐書所載略同可謂不知天命之尤者
亦安得於未遇時逆知為唐佐命出入將相乎其事雖
見李肇國史補而告文不知何人所作其云斬大王之
頭焚其廟宇此豈衛公之言昧者從而刻之石按歐陽
趙氏所錄皆無之蓋近代作偽者為之真妄男子也
唐太宗晉祠碑銘跋
唐太宗自晉祠興師定天下貞觀二十一年七月御製
碑文及銘勒石於叔虞祠東隅碑隂列長孫无忌蕭瑀
李勣張亮李道宗楊師道馬周銜名後人覆之以亭而
庸工以字畫上石稍淺遂刻而深之帝嘗自述作書之
法惟求骨力骨力既得形勢自生不意為庸工改鑿而
骨力形勢俱失矣予嘗五至祠下輒摩挲是碑覽古興
懷集少陵野老詩句文章千古事社稷一戎衣書於庭
柱富平李因篤子德見而賞其工因遺書與予定交於
其歸也拓銘一本贈之而書其後
唐騎都尉李君碑跋
同里曹生仲經嗜金石文手拓同州李君碑示予紙墨
精善對之眼明碑未詳書者姓氏觀其峻利秀逸非王
知敬殷仲容不能造詣及此李君諱文字緯東漢以後
字必以兩字稱一字者罕矣載於唐書房元齡字喬顔
師古字籀李衆字師李琇字琇張廵字廵郭曜字曜宇
文審字審李恢字祚李條字堅竇思仁字恕張義方字
儀此外不多見也
唐郭君碑跋
右郭君碑在汾陽縣北七十里予扵丙午秋經郭社村
行溝中仰見土岡之上碑額微露環岡數里乃登讀其
文皆駢儷語首二行剥裂君之名字門世與撰文者皆
闕焉其知為郭君者藉有額存也碑立於乾封二年中
有云揮霜刃而斬老生蓋從太宗攻霍邑者按舊唐書
宋老生棄馬投塹甲士斬之新唐書則稱為劉弘基所
殺温大雅創業起居注又云老生攀繩上城軍頭盧君
諤所部人跳躍及而斬之世咸不知揮刃者之為郭君
而君之名以石裂終不傳可惜也
跋唐明徵君碑
上元縣攝山佛寺明徵君碑其文唐高宗御製書之者
高正臣也碑立於上元二年徵君者蕭梁處士山賓寺
其故宅高宗以山賓來孫崇儼入閣供奉特為撰文勒
之於石石至今猶完好歲在辛酉十月予與金陵鄭簠
常熟王翬嘉興周篔平湖曹彦樞暨予弟彛价同游是
山留信宿各搨一通以歸
唐龍門奉先寺盧舍那像龕記跋
水經伊水出南陽縣西東北過陸渾縣南又東北過伊
闕酈道元注昔大禹疏以通水兩山相對望之若闕春
秋之闕塞是也韋應物詩鑿山斷伊流中斷若天闕而
司馬君實之言曰龍門伊闕天所為非山横其前水壅
其流禹始鑿之然後通也斯言其信矣夫山有八寺其
一曰奉先像建自咸淳三年而以調露二年賜額蓋闕
去洛陽二十五里而近兩岸銅龕佛像累千合夾侍坐
立者幾盈萬此杜少陵詩所云氣色皇居近金銀佛寺
開也碑闕書者姓名或云袁元哲竢考正續書之康熙
戊子竹垞八十翁彝尊識
跋石淙碑
右唐武后夏日游石淙詩并序羣臣和者一十六人河
東薛曜正書久視元年五月刊於平樂澗之北崖斯游
也新舊唐書本紀均未之書計敏夫唐詩紀事亦不載
僅見之趙明誠金石錄及樓大防集而已予友葉封井
叔知登封縣事撰嵩陽石刻記始著於錄顧刪去九首
覽者不無憾其闕漏康熙己卯九日獲披全文碑尚完
好漫漶僅三字惟張易之昌宗姓名為人擊去然猶可
辨識也井叔曩語予澗壁面水必穴崖棧木乃可摹拓
故儲藏家罕有之予性嗜金石文以其可證國史之謬
而昔賢題咏往往出於載紀之外若賈餗華岳詩李夐
恒岳詩任要韋洪岱岳觀白蝙蝠詩三衢石橋寺李諲
古風臨朐馮氏詩紀海鹽胡氏唐音統籖泰興季氏全
唐詩集皆略而不收斯碑亦棄不錄世遂莫知睿宗及
狄梁公之有詩傳於今予因為跋其尾
跋唐博城令祭岳詩
右唐博城馬令詩在岱岳觀碑之東側面其名剥蝕題
曰勅使麻先生者按今觀中有雙碑其西一碑北面第
二層有久視二年記文稱神都青元觀主麻慈力親承
聖旨齎龍璧御詞繒帛香等物詣此齋醮即其人也神
都即東都故詩中有伊水嵩巖之句屐蓋金輪十三字
之一音義未詳亡友顧炎武寧人吳任臣志伊均疑爲
應字想當然矣
唐張長史郎官石記跋
張長史以草聖名正書傳者絶少而墨藪九品書人列
之上上良以其正書不易得也郎官石記舊本存王太
傅濟之家後王元美敬美迭相藏弆三公各有題識董
尚書思白摹而勒之戱鴻堂帖謂海内止有一本蓋以
絶品目之矣相傳是册乃唐人所拓疑未必然龔明之
中吳紀聞云唐郎官題名碑承平時在學舍中堂之後
兵火後不復存長史蘇人故立碑於此按郎官題名宜
在長安其刻石存蘇州學舍者吳人鄉曲之情耳此必
淳熙以前所搨無疑康熙乙酉六月觀於商丘宋公節
使之廨
開元太山銘跋
莊周稱易姓而王封太山者七十二家勒石千八百餘
處歴千萬禩而石䃭玉牒後人莫得見其形兆果神明
為之守護耶祖龍肇始立碑久已埽迹兩漢迄唐間世
一修時邁之典開元天子允文武百寮之請扵十三年
冬十一月式遵故實有事於太山詔中書令張說右散
騎常侍徐堅太常少卿韋縚秘書少監康子元國子博
士侯行果於集賢書院撰儀注己丑日南至法駕詣山
下御馬以登行升中之禮天子製紀太山銘親扎勒於
山頂之石以十四年九月庚戌告成於是中書令張說
撰封祀壇頌侍中源乾曜撰社首壇頌禮部尚書蘇頲
撰朝覲壇頌趙明誠金石錄目載泰山銘側有題名三
列今已亡之而頲頌授梁昇卿書刊御製銘右明有俗
吏以忠孝廉節四大字鑱其上頌文毁去者半可憾也
碑銘典雅或是燕許手筆而御書遒勁若怒猊渴驥羈
束安閑不比孝經之多肉少骨若唐隸盡如此何慚漢
碑碣乎山高四千九百丈二尺行旅出於途者車前馬
首仰視略可覩歲在己酉五宿兹山之麓未克叩天關
陟環道手摸其文詢之野老必架木緣絙而上然後椎
拓可施又山高多風兼慮日曝紙幅易裂若是其難也
曩者先後裝界三本悉為好事者所奪己丑夏同里沈
秀才翼能分書獲此本於白下雖有闕文乃百年以前
舊榻爰審定而書其本末於册尾銘書隋作隨書繹繹
作奕奕有曰自今而後儆乃在位將多於前功而毖彼
後患豈意天寳之亂近在目前也乎是歲六月丁未舟
發江都阻風瓜州渡口書
唐封北嶽神碑跋
唐天寳七載封北嶽神為安天王是時祿山近在肘腋
安天王之名得毋為之兆乎碑辭李荃撰其隂則康傑
文書以八分者戴千齡也筆法淳古遠在韓擇木蔡有
隣梁昇卿張廷珪史惟則諸家之上乃盛熙明考書法
獨遺之何與
唐崇仁寺陀羅尼石幢記
西安府崇仁寺陀羅尼石幢唐天寳七載五月建張少
悌書所題職名有駕出長上扶車長上按唐制兵部尚
書選驍勇材藝可為統領者拔其尤令宿衛目曰諸色
長上有一日上兩日下者有五日上十日下者若長人
長上取形軀六尺六寸以上者充之則每日隨仗下隸
左右監門衛者也又有直長長上長孫温充尚儀直長
李嗣福充監門直長李善充尚輦直長上周先孝充左
羽林軍長上見於新書宰相世系表外河渠署有長上
漁師此云駕出扶車殆皆宿衛士矣少悌筆法娟秀稼
堂是本尤佳因摭六典新舊書識其末康熙四十有七
年二月壬寅朱彝尊題
書唐蘇秘監小洞庭碑跋
天寳十三載七月扶風蘇源明守東平時濟陽有河隄
之役太守李倰憂夫役不均於是濮陽守崔季重魯郡
守李藺濟南守田琦胥會扵東平源明議廢濟陽以盧
東阿歸東平平隂長清歸濟南陽榖歸濮陽既而縣乃
不割郡亦仍舊見源明所作詩序而劉昫地理志稱天
寳十三載廢濟州將母國史傳聞或失其實與迨明年
禄山作逆則源明已徵入國子司業此杜甫八哀詩有
一麾出守還黃屋朔風卷之句也當五太守讌集源明
特字渦泊曰小洞庭亭曰洄源至太和中天平節度使
令狐楚以二詩立石題云自源明迄楚為時僅八十年洄
源亭渦泊已迷其處矣聞是碑尚存惜儲藏金石文字
者多不著於錄也
唐憫忠寺寳塔頌跋
右憫忠寺寳塔其文張不矜撰蘇靈芝書建自唐至德
二載碑稱御史大夫史思明奉為大唐光天大聖文武
孝感皇帝敬无垢淨光寳塔頌宛平孫侍郎耳伯著春
明夢餘錄謂碑建於思明初歸之時而崑山顧處士寧
人撰金石文字記稱嘗偕鄞人萬貞一觀是碑其文䧟
處類磨治再刻以為思明復叛之後磨去及思明誅此
地歸唐後人所重刻者今年冬遇貞一於諸城李渭清
所遂同往觀焉碑首范陽郡三字史思明三字次行大
唐等十二字文中維唐紹統及彼命啟與禪虞又東宅
四水西都八川暨唐祚字至德二載字其文深䧟然書
法實出一人始悟侍郎處士所云猶未為定論也考思
明之降在至德二載十二月至明年正月肅宗始加尊
號二月乃赦天下改元碑既建扵二載十一月不宜預
書尊號又思明初附肅宗授以歸義王范陽節度使若
碑建於降後宜大書王爵不當祇稱御史大夫則是碑
之建蓋在思明未降唐之先范陽郡三字其初本二字
禄山僣稱范陽為東都必東都也大唐一行其初必禄
山父子偽號文中唐字其初必燕字而至德二載其初
必禄山父子僭號之年無疑載攷安慶緒襲位賜思明
姓安名榮國迨既降附復更舊名因命靈芝改書者爾碑
文以左為前寧人謂是書丹於石之故疑從禄山俗未
可定也不矜與判官耿仁智同僚史思明之將復叛也
表請誅李光弼不矜實為起草辭曰陛下不為臣誅光
弼臣當自引兵就太原誅之及將入函為仁智削去思
明知之遂執二人仁智死不矜度難獨免可知已當日
思明降而復叛既誅之後唐人見其碑踣之惟恐不力
安有反勒其名於石者乎此又事之所必無也貞一聞
予言作而曰有是哉於是人摹一本予為考其始末書
於後
蘇靈芝易州鐵像頌跋
蘇靈芝書予所見者幽州憫忠寺寳塔頌及是碑而已
今其石漸泐飛動之致已失遂不堪與李北海對壘此
宋人榻本精采具存董尚書稱其遒密宜矣册舊藏曹
氏古林康熙壬午春忽見於花南水北之亭正如久别
故人相對古林金石表儲藏秦漢已來至五代十國凡
七百本近已散失斯碑獨為識者所得幸矣
唐御史臺精舍記并碑隂題名跋
唐自貞觀中李乾祐為御史大夫别置臺獄囚常訊就
近拘繫之其漸也侍御史東西推監察御史糾視刑獄
各禁其囚迨武后時來俊臣侯思止皆為御史制獄之
外臺獄圜扉恒滿崔隱甫緫臺務言於朝掘去於是旁
列精舍以釋典懴之崔湜為文梁昇卿書以八分開元
十一年勒諸石碑隂列侍御史殿中侍御史監察御史
并内供奉銜題名僅盧懷慎崔湜陸景初三人亦昇卿
分書自懷慎以下正書百二十二人侍御史也自湜以
下正書百八十四人殿中侍御史也自景初以下正書
三百四十七人監察御史也碑額又有天寳元載以後
侍御史知雜侍御史監察御史共五十人而碑文左右
椎拓不及焉中有薛偘偘者二名重文碑凡三見此唐
一代所僅有也昇卿自監察御史歴殿中侍御史遷侍
御史再遷太子右庶子
唐儲潭廟裴諝喜雨詩碑跋
贑州儲潭廟唐碑二載陳思寳刻叢編予屬友人訪求
謁廟下者輒云無有康熙壬申十有一月泊舟於潭獲
諸儀門之右其陽裴諝詩其隂裴氏族中題名記事後
十年吳江張吉士尚瑗出知興國縣事乃拓諝詩見貽
惜其隂面壁工人不知響搨然胡氏統籖李氏全唐
詩諝作皆無之叢編所載諸道石刻其中唐人詩尚多
惜無好事若張君為予博訪而摹拓之也諝字士明洛
陽人尚書寬子仕至兵部侍郎舊史有傳
平定州唐李諲妒神頌跋
異哉妒神之有頌也神之號不在祀典見於史傳者唐
高宗將幸汾陽宫并州刺史李冲元以道出妒女祠俗
云盛服過者必致風雷之災乃發萬人别開御道知頓
使狄仁傑謂天子行風伯雨師清塵洒道何妒神之害
邪遽令罷役然則妒女有祠其來久矣相傳神介之推
妹也頌之者誰游擊將軍上柱國李諲也碑於何所今
平定州娘子關也州東有井陘東北有盤石葦澤而斯
關以娘子稱殆因神而名之也立碑之歲大歷十三年
也神之行事不見於春秋内外傳其妒也孰傳道之自
唐以來祈焉而祝史陳廟焉而膢臘祭此謂有其舉之
莫敢廢也且夫妒惡德也宜為衆所共惡而神乃以此
致頌此不虞之譽也井陘西南太原東北妒神之水澹
焉黛色興雲致雨侔造化力頌之辭也吾思古人嗜金
石文字者多矣考斯碑未著於錄椎而拓之裝界而藏
之古林曹侍郎溶也以八分書其後者布衣秀水朱彛
尊也歲在彊圉恊洽秋八月朔
跋唐衢州刺史嗣江王禕石橋寺詩
石橋寺在衢州府西安縣南三十里道書第八青霞洞
天也康熙壬申冬知縣事鹿君祐邀予往游從寺登山
尋仙人對奕所前後洞豁有碑峙其右則唐嗣江王禕
所題五言詩以貞元三年正月上石末書朝散大夫使
持節衢州諸軍事守衢州刺史賜紫金魚袋韋光輔建
文稱刺史韋公于石橋寺橋下以外祖信安郡王詩刻
石按新唐書表太宗第三子吳王恰恰第三子琨琨子
禕舊唐書傳禕少繼江王嚻後封為嗣江王改封信安
郡王景雲開皇中兩為衢州刺史詩題嗣江王當是景
雲間初為刺史作也成都楊用修不知薄烟羃遠郊遥
峰没歸翼二語係王詩疑為仙人遺句誤矣
唐郎官石柱題名跋
唐尚書省郎官石柱題名吳郡張長史旭撰記京兆許
左丞孟容撰後序記出旭正書後序劉補闕寬夫隸書
也二篇别勒於碑而題名鋟於柱自貞元後則令史續
書故工拙大小不齊焉唐制尚書省都堂居中東有吏
部戶部禮部三行行四司左司統之西有兵部刑部工
部三行行四司右司統之各掌十二司事舉正稽違省
署符目定其程限吏分設司封司勲考功戶分設度支
金部倉部禮分設祠部膳部主客兵分設職方駕部庫
部刑分設都官比部司門工分設屯田虞部水部諸司
均有壁記詳其改充遷轉之歲月而石柱第注姓名而
已康熙戊子予始購得郎官題名三紙字已漫漶眼昏
莫辨會桐城方生來自京師訪予梅會里坐曝書亭鎮
以界尺審視之姓名可識察者三千七百餘人别錄諸
格紙而同里曹生復以所搨本贈予因言柱在西安府
儒學孔子廟庭之右上有古柏覆之竊思六部既分左
右則當時立石必東西各一今右司暨兵刑工三部所
屬郎官題名無一人者是左存而右已失也若禮部四
司闕郎中考功膳部闕員外郎殆由椎拓者遺失爾方
生名世舉字扶南曹生名曰瑚字仲經皆受業予之門
跋唐岱岳觀四詩
右唐張嘉貞任要韋洪公孫杲四詩俱刻於岱岳觀碑
側而編岱史者不錄任韋公孫三人新舊唐書無攷任
又題名云貞元十四年正月十一日立春祭岳遂登太
平頂宿其年十二月廿一日立春再來致祭茶宴於兹
蓋唐時祭畢猶不用酒故宴以茶也
唐濮陽卞氏墓誌銘跋
康熙二十年秋禁垣西偏中官劉進成宅掘地誤發古
墓中有瓦罌一墓石二方廣各一尺二寸一刻卞氏墓
誌四字環列十二辰相皆獸首人身一刻誌銘而書誌
作鋕又無撰文人姓名苐云歸於我彭城劉公而已文
稱貞元十五年歲次己卯七月朔夫人寢疾卒於幽州
薊縣以其年權窆於幽州幽都東北五里禮賢鄉之平
原按憫忠寺有唐人舍利記二一云寺在城東門一云
大燕城内地東南隅有憫忠寺門臨康衢則唐之幽州
在今都城之西南合之是碑益信
唐游石橋記跋
游石橋記元和元年三月衢州刺史陸庶文庶吳人宰
相元方之曾孫象先之從孫希聲之從祖也先世曰玩
仕至司空侍中贈太尉其子姓號太尉支元方象先希
聲三世相唐新唐書世系表庶歴官福建觀察使當日
以貴公孫領郡碑後列親賓接武男子從行是亦好事
者親賓二人子壻試大理評事元益前絳州太平縣尉
崔纘男子五人右内率府錄事參軍綜前弘文館明經
繪左監門衛率府兵曹參軍紹前崇陵挽郎縝按世系
表書縱鄮令綜河南府戶曹參軍繪信州刺史紹潁州
刺史惟縝無之崇陵者德宗陵也縝以大臣子弟充挽
郎唐制然矣
跋石橋寺六唐人詩
右劉迥李幼卿李深謝劇羊滔薛戎詩各四首刊成二
碑留石橋寺嘉靖中尚存都御史江山趙鏜修府志具
錄之中間闕文僅六字耳迥字陽卿知幾子大歷初吉
州刺史終諫議大夫給事中有集五卷載新唐書藝文
志幼卿字長夫隴西人大歷中以右庶子領滁州州有
庶子泉因幼卿得名深字士逹兵部郎中衢州刺史滔
泰山人大歷中宏詞及第戎字元大元和七年以刑部
郎遷河南令歴衢湖常三州刺史終浙東觀察使劇未
詳二碑不知何年失去其後官三衢者改修府志乃盡
刪唐人之詩深可恨也宋陳耆卿撰赤城志明謝方石
續之各為一集合之以行後之君子改修地志者當取
以為法
唐濟瀆廟北海壇置祭器銘跋
山川望秩濟瀆神清源公建廟於濟源縣西北而築北
海壇於廟後號廣澤王掌之祠官歲立冬日奉祀其來
久矣舊俗廟不設祭器先期令請扵上官購諸洛下酬
以歲緡所用沉幣之舫則以車遠運沁河渡口貞觀十
三年濟源令張洗字濯纓覩廟中楸槐數本為大風所
拔用其材製祭器凡百二十有二餘以造雙舫云按爾
雅祭川曰浮沉郭景純注以為投祭水中或浮或沉語
焉未之詳也碑文謂沉幣雙舫蓋舫以浮之幣以沉之
比於郭氏之注義較明晰今山祇川后祠宇恒有車船
置殿左右殆本古祭川遺製爾洗於事神有禮度治人
必有方惜乎斯銘不載圖經而洗之政事亦無表見碑
今藏吳江潘氏稼堂其善藏諸
書唐賈餗華岳廟詩石刻後
元和元年十月著作郎河南賈餗謁華岳廟賦五言詩
題名太和六年四月其姪男宣義郎行華州參軍事琡
修之修之者殆鋟之也詩題北周天和二年趙文淵書
万紐于瑾所撰華岳頌之左方頌之隂則開元八年劉
升書咸廙所撰精享昭應碑也其石勒顔真卿乾元元
年題名工每椎拓三面而遺餗詩以是流傳者寡然其
詩特醇雅顧圖經未之采焉爰裝界書其後
白樂天草書春游詩拓本跋
右白傅草書一十九行錢穆父在越勒石置蓬萊閣下
今長慶集不載或以是詩補入元微之集中誤也散字
廣韻未收而毛晃增注禮部韻略有之引白詩為證且
注云重增然則今之廣韻亦非唐韻之舊矣從雕本譌
終愛雕本譌怯皆所當勘正者
書張處士瘞鶴銘辨後
石墨之傳於今有難以驟讀者天發神䜟石斷而為三
瘞鶴銘裂而為四又失其腹由是釋文不符覽古者闕
其疑可也移易增益其辭不可也曩在白下得祥符周
雪客神䜟碑考既序而𫝊之矣淮隂張力臣乘江水歸
壑入焦山之麓藉落葉而仰讀瘞鶴銘辭聚四石繪作
圖聯以宋人補刻字倫序不紊且證為顧連翁書盖逋
翁故宅雖在海鹽之横山而學道句曲遂移居於此集
中有謝王郎中見贈琴鶴詩鶴殆出於性所好斯瘞之
作銘理有然者自處士之圖出足以息衆說之紛綸矣
力臣名弨精書法嘗為顧處士炎武寫廣韻及音學五
書手摹家藏鼎彝欵識遺予惜不營生産没後盡散失
并傳刻棗木悉歸之閩人可歎也
六藝之一錄續編卷三
