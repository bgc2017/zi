欽定四庫全書
六藝之一錄卷三百四十三錢唐倪濤撰
歴朝書譜
宋
黃庭堅
黃庭堅字魯直洪州分寧人舉進士熙寧初爲國子
監主簿哲宗召爲校書郎徽宗即位起吏部員外郎
善草書楷法亦自成一家自號山谷道人(宋史)追贈
龍圖閣學士加太師謚文節
山谷云余學草書三十餘年初以周越爲師故二十
年抖擻俗氣不脫晩得蘇才翁子美書觀之乃得古
人筆意其後又得長史僧懷素高閒墨蹟乃窺筆法
之妙(黃山谷集)
山谷跋自書卷後云老夫病眼眚不能多作楷而聖
子求余正書與兒子作筆法試書此初不能成楷目
前已有黑花飛墜矣然學書之法乃不然但觀古人
行筆意耳王右軍初學衛夫人小楷不能造微入妙
其後見李斯曹喜篆蔡邕隸八分於是楷法妙天下
張長史觀古鐘鼎科斗篆而草聖不愧右軍父子(黃山
谷集)
山谷書李致堯乞書卷後云凡書要拙多于巧近世
少年作字如新婦子妝梳百種點綴終無烈婦態也
如此草字他日天上玉樓中乃可再得耳書意與筆
皆非人間軌轍所謂無智人前莫說打你頭破百裂
者也書尾小字唯余與永州醉僧能之若亞栖輩見
當羞死元符元年二月己酉夜沐浴罷連飲數杯爲
成都李致堯作行草耳熱眼花忽然龍蛇入筆學書
四十年今名所謂鼇山學道書也(仝上)
跋黃魯直草書
草書祗要有筆霍去病所謂不至學古兵法者爲過
之魯直書去病穿城蹋踘此正不學古兵法之過也
學即不是不學亦不可(東坡集)
曇秀來海上見東坡出黔安居士草書一軸問曰此
書如何東坡云張融有言不恨臣無二王法恨二王
無臣法吾於黃黔安亦云他日黔安當捧腹軒渠也
(東坡集)
跋山谷帖
紹聖中詔元祐史官甚急皆拘之畿縣以報所問例
悚息失據獨魯直隨問爲報弗隨弗懼一時慄然知
其非儒生文士而已也既而得罪遷黔南從戎凡五
六年而後歸展轉嘉眉謁蘇明允墓上峨眉山禮普
賢大士下巫峽訪神女祠寓荆渚久之召爲吏部郎
辭不拜就假太平守踰年方到官纔七日而罷所至
遮道迎觀如李泰和其去也見思如文翁自是屹屹
宇宙間幾與三蘇分路揚鑣矣嗚呼充之至此可無
憾於踐形者然書法亦足聳動後世固以人爲重要
亦自能名家也草第一行次之正又次之篆又次之
(姑溪題跋)
魯直晩年草字尤工得意處自謂優於懷素此字則
曰獨宿僧房夜半鬼出來助人意故加竒特雖未必
然要是其甚得意者爾(同上)
又跋山谷書云前三帖元祐時在京師時所書後一
帖似是離西川後所作嘗自謂後來之字方近古人
亦必自有得處他人不得而低昂也(同上)
跋山谷草書漁父詞十五章
家貧不辦素食事忙不及草書此特一時之語耳正
不暇則行行不暇則草蓋理之常也間有蔽於不及
之語而特於草字行筆故爲遲緩從而加馳騁以遂
其蔽久之雖欲稍急不可復得今法帖二王部中多
告哀問疾家私往還之書方其作時亦可謂廹矣胡
不正而反草耶此其據也然而非所造直與神遇則
安能至是亦足以自成一家而名世也(姑溪題跋)
跋山谷所書太白詩跋山谷書文賦
南豐諶氏收山谷草書李太白歌行一卷殆中年筆
也予家藏數卷亦太白詩蓋非謫仙妙語不足發龍
蛇飛動之勢耳今江西豫章廬陵宜春皆刻山谷真
草惟蜀中劉氏十卷中草聖尤竒實暮年之筆也
跋山谷書文賦云山谷元豐壬戌歲年三十八宰太
和縣書陸士衡文賦及半興盡而止以遺曹仲詢仲
詢傳其孫勝之尋歸廬陵士人楊仁仁以遺太和嚴
端禮端禮將刻寘山谷舊治偕萬安郭澥求跋語昔
王右軍距士衡属耳已重其賦書之唐太宗時獨禇
河南能辨右軍帖眞僞愛而臨其本至國朝藏蜀中
季翹叟家元符間山谷自黔移戎見之謂豪勁清潤
天下竒書益悟古人沉著痛快之語今觀此卷書法
娟秀不减晉宋諸賢自足名世或乃疑山谷元祐以
後每恨向來字中無筆遂謂四十前書非其所喜殊
不知前輩爲學日益新而又新晩欲自成一家豈遽
矜夸滿假是殆癡人前不得說夢也(平園集)
跋宗室子嵸藏山谷帖
山谷翰墨毁棄於大觀政和間而中興之初搜訪甚
急故散在士大夫家者浸少不然此公平生喜爲人
作字仙去纔數十年未應爾也往聞唐文皇盡收二
王眞蹟惟不取弔喪問疾者此帖得傳於世亦幾是
耶(平園集)
跋山谷宜州帖
山谷宜州書最爲老筆自不當以工拙論但追想一
時忠賢流落爲可歎耳雲谷老人因覽竊識(晦庵題跋)
跋山谷帖(程正伯所藏)
此卷不應携在長安逆旅中亦非貴人席帽金絡馬
傳呼入省時所觀程子他日幅巾笻杖渡青衣江相
羊喚魚潭瑞草橋清泉翠樾之間與山中人共小巢
龍鶴菜飯掃石置風爐煑蒙頂紫茁然後出此卷共
讀乃稱爾(放翁題跋)
跋山谷墨蹟
山谷爲予言自出峽見少年時書便自厭此帖在龍
舒時作自然有一種勝氣未易與俗人言也當有賞
音耳(石門題跋)
跋山谷小書爾雅
魯直以平等觀作欹側字以眞實相出游戲法以磊
落人書細碎事可謂三反(東坡集)
跋山谷書踐阼篇
紹熙甲寅閏十月十日餞范文叔於張功父南湖之
上功父出此爲贈云舊得其眞蹟藏之近以主上踐
阼已訓釋并上御府矣因省數日前入侍講筵上語
嘗及此也熹謹記(朱子文集)
大戴禮踐阼篇學者罕讀東坡妙語聞所未聞山谷
翰墨世共寳之可謂三絕大和彭惟孝字孝求好古
嗜學謀刻之石頗疑元祐甲戌四月改元不應仲春
先云紹聖竊意山谷或以仲夏書此誤作春耳六一
先生集古跋謂鍾繇賀破關侯表當在漢廷庚子春
乃作己亥閏十月唐羅池廟碑據書撰官蓄在長慶
三年乃題元年立石世既盛行姑俟識者予於此亦
云嘉泰辛酉四月丙午(平園集)
上古之文幸不冺者率非後世所可及不必壊魯壁
破汲冡而得之乃可信也丹書之言如此武王之銘
如此雖微大戴禮載之可置疑哉某鄉先生傅公子
駿爲學者言洪範自無偏無黨至歸其有極三十二
字皆古所傳爲人君之常訓箕子申以告武王吳棫
才老著尚書禆傳以爲得此說於虞仲琳少崔少崔
學於傳公此三十二字與丹書三十九字一傳於箕
子一傳於師尚父武王敬受力行之卜世卜年之永
有所自矣開禧三年五月辛卯故史官陸游識於黃
太史所書踐阼篇後以遺廬陵彭君孝求(渭南集)
山谷書後漢范滂傳
黨禍東都最惨唐次之本朝又次之固喬皆社稷臣
伏刑都市膺滂諸賢率身貫五木駢頭就戮所殺天
下賢俊數千人其幸而得免如陳寔申屠蟠之流僅
一二數使孟德仲謀不生漢亦必亡唐末當舉世清
流盡投之濁河而國隨之矣本朝黨論屢興事與漢
唐同而治亂與漢唐異蓋列聖至仁至明静觀徐察
竦夷簡指富范爲黨魁而昭陵隨悟章蔡請斵君寔
晦叔棺族莘老而泰陵不聽檜欲按誅趙元鎮等家
族上頼思陵保全侂胄誣䧟忠定王禁道學因而廢
錮名勝茂陵一旦奮發雪忠定弛學禁而羣賢復用
矣三百餘年之間邪說終不能以勝正論小人終不
得以勝君子雖更陽九百六之會適以開一馬渡江
之業歴丙午丁未之厄晏然享太乙臨吳之福有以
也夫余嘗謂前世黨人有刀鋸之禍若本朝則煙瘴
而已若前世或自繫於獄或義不獨生或以齊名李
杜爲榮同於爲善同於嫉惡同於舍生取義烏虖盛
矣哉季世風俗不然隨好惡而改化視勝負爲向背
首畔大防者有之反噬安石者有之范忠宣諸子多
賢尚勸乃翁求出籍而斬頥萬叚恕亦不捄者皆是
也此風既成竊意未必樂與范尹歐余同貶况甘與
君厨俊及同死乎豫章公遠竄不悔囚宜州譙樓上
猶書此傳無愧於孟博矣忠定子吏部孫尚書當慶
元初闔門避謗絕口不自明尤賢於忠宣之家矣彼
雍容立朝進無刀鋸之禍退無煙瘴之憂而不能自
強於善者覽卷亦有愧色(後村集)
山谷在宜州嘗大書後漢書范滂傳字徑數寸筆勢
飄動超出翰墨逕庭意蓋以悼黨錮之爲漢禍也後
百年眞蹟逸人間趙忠定得之寳寘巾篋搢紳題跋
如牛腰焉(桯史)
黃庭堅謫宜州時黨禁頗嚴通判余若著爲之經理
舘舍謂公曰先生今日舉動無愧東都黨錮諸賢願
寫范滂一傳許之遂默誦大書盡卷僅有二三字疑
誤是年山谷云亡(山谷遺事)
山谷書長楊賦
山谷書此賦三十年而曾紆公衮跋其後又五十年
而東里周必大題於行在所淳熙甲辰十一月十七
日(平園集)
山谷書飬正堂記并魯侯帖
右冀州飬正堂記并與魯侯帖山谷爲北京教授時
所作年方三十有五自云比平時書札似差老勁明
年調太和宰秋歸江南眞積力久詞翰又非前比所
謂九萬里風斯下矣紹熙元年五月晦周必大觀於
宗人虞卿兄弟家(平園集)
黃山谷綠茹贊
山谷草聖不下顚張醉素行楷弗逮也然皆自成一
家法如王謝子弟不冠不襪雖流俗人盛服振衿不
如也右綠茹贊疑其宜州腕力潜微時不然何以綽
約柔緩也如此(北磵集)
按此贊末句言史君炎玉蓋指眉陽望族史氏女名
琰字炎玉髫丱資穎嗜學蘋蘩綫纊一不介意善属
文雅安張誾少卿出守眉陽聞其才賢納爲冡嗣子
履之婦炎玉日游心於編簡翰墨平生游覽之勝燕
笑之適與子履詩酒酬唱格調閒雅久而盈篋手自
叙次目曰和鳴集而少卿之室於山谷老人爲姑輩
子履實其親表也因寓書致綠菜爲信山谷珍其品
以贊謝之褒其爲古女校書云紹興甲戌秋徐宏中
跋(式古堂書畫彙攷)
黃山谷書摩詰詩
曾子固謂蘇明允之文豐而不餘一言約而不失一
辭雖春秋立言亦不過如是槩而論之惟明允可以
當此非子固亦不能形容至此也魯直以摩詰大言
詩方得其法乃眞知摩詰者惟其能知之然後能發
明其祕要也須咀嚼久始知其難然則何獨詩邪凡
落筆皆能如明允斯可與論文矣魯直此字又云比
他所作爲勝蓋嘗自贊以謂得王荆公筆法自是行
筆既爾故自爲成特之語至荆公飄逸縱横略無凝
滯脫去前人一律而訖能傳世恐魯直未易到也(姑溪
集)
山谷書香山七德舞
黃太史得書之變者今此帖又因觀海怪圖以發其
趣故視他書尤更沉著痛快然不出其氏名稱號豈
猶有所靳於戴純師邪此詩舊本子夜作天子今來
作爾來治定作理定以子夜對辰日則今本爲是惟
廿有九廿有五以字書及秦漢銘文證之只當作一
字讀今乃併二字爲一成六言其偶然邪今藏於資
中李氏誠爲可寳云(鶴山集)
山谷與楊君全詩帖眞蹟
右二詩一帖筆意清贍與世所藏者絕異蓋元符三
年所作公晩年書也後此者五年而公下世公嘗自
謂年衰病侵百事不進惟覺書倍增勝前輩進學之功
雖書翰餘事猶然今藏之楊氏之孫齊巽余同年友也嘉
定九年春二月擕以過余於梓州因書其後(鶴山集)
山谷書唐人詩
右山谷大書一軸紹興末外舅御史王公彥先守漢
或帥瀘時得之今將四十年其孫紹祥携以相示昔
山谷謫居多作字以遺蜀人中興後凡東南士大夫
之爲監司郡守者往往有所獲而歸歲月既久遇其
良輙取之郡無畱良焉詩不云乎尚有典刑慶元戊
午五月十四日(平園集)
山谷草書秋浦歌
字學至唐最勝雖經生亦可觀其傳者以人不以書
也禇薛歐虞皆太宗之名臣魯公之忠義公權之筆
諫雖不能書若人如何哉豫章先生孝友文章師表
一世咳唾之珠聞者興起况其書又入神品宜其傳
寳百世恭聞徽宗皇帝評公之書謂如抱道足學之
士坐高車駟馬之上横鉗高下無不如意聖人之言
經也晩學小子尚安所云張安國跋(續書畫題跋記)
張安國歴陽人見書史會要乃非于湖于湖名孝
祥字安國(同上)
豫章先生襟宇洞達意趣豪逸超然埃壒之表其書
之妙當以九方臯相馬法觀之楊士竒敬題嘗見
楊東山跋王盧溪遺墨引山谷家書云摩圍閣在黔
州南寺閣正對摩圍峰蜀人呼天爲圍屋極寬潔瀟
灑冬温夏凉風物似江西大扺先賢君子直道而行
雖處憂患無所悔尤胸次明淨無往不適也士竒又
題書法之變至宋極矣然君謨尚有晉唐餘意蘇
黃及米始大變也學者必求之忠惠之上其庶幾乎
士竒三題(仝上)
涪翁書太白詩十五首筆法頗不類故常或疑非眞
蹟此不知書故也翁嘗自評元祐間草書筆意癡鈍
用筆多不到晩入峽見長年盪漿乃悟筆法又云紹
聖甲戌在黃龍山中忽得草書三昧晩年之作因與
少時異矣安得復以故我求之其間或因筆勢猛氣
逸出常度然不害其神駿也鏊題觀公自叙因錢
穆父言而改度湔祓舊習且云摩圍老人固知爲晩
年筆矣鏊又題(同上)
右太史黃公書李白秋浦詩凡十七首筆勢瀟灑皆
超逸絕塵觀公所自題謂寫此時雲日流煥移竹西
牖下旋添新翠有携幽禽至者時弄新音翏翏可聽
則其情景相融盪而生意逸發於毫素間至今如欲
飛動當是時公方謫涪州别駕自常情言之必憔悴
無聊所見花鳥濺淚驚心公乃能藉之游戲翰墨無
一髮隕穫之意非行安節和夷險一致者有弗能也
昔人稱公以草木文章發帝杼機花竹和氣驗人安
樂雖百世之相後使人躍躍興起者豈欺我哉紹聖
二年公年已五十二故此書蒼勁比舉學官丞祕書
時如出二手當時錢穆父不能深知猶病公爲拙公
嘗謂李致堯云書要拙多於巧近見少年作字如新
婦子妝梳百種點綴終無烈婦氣嗚呼公言其有所
感也夫(宋學士集)
山谷草書釋法語
余在翰林時暇日同□碩揭公過看雲堂吳大宗師
以古銅鴨焚香嘗新杏因出示黃太史眞蹟適松雪
趙公亦至謂山谷公得張長史圓勁飛動之意今觀
此卷信不誣矣余以老病空山安得同諸公同一賞
玩耶臨風執筆益重懷賢之思云青城山樵者虞集
謹識(續書畫題跋記)
右山谷黃文節公書楞嚴經眞蹟一卷潜心蘭亭進
以鍾張鋒芒圓勁猶神龍之自試韻度飄逸如天馬
不可羈黃公行高天下於一藝亦造古法觀斯遺墨
從可概見宗玄得而敬愛之不啻已出其風裁之峻
整又可知矣展玩數四爲之歎服洪武丙辰立秋金
華宋濓書於玉堂之署(同上)
徐霖子仁據山谷與蔣叔震帖中語云是清公頌
頗詆宋太史之失無所考未知然否(同上)
凡事至於入神之境則自不可多有蓋其發之亦自
不易非一時精神超然格度之外者不爾也山谷書
如此卷則眞所謂神品矣捕龍蛇摶虎豹乘風霆而
上下太清誰得而襲其蹤跡也汪宗道居畱都繁麗
之下博雅好古收蓄唐宋遺墨甚富此其尤祕重者
間出相示賞歎彌日輙記歲月如此弘治癸亥秋九
月既望蘇人祝允明書(同上)
山谷眞跡流世者余及見凡三種在李氏王氏華氏
皆大草筆勢牽連不絕人謂皆紹聖以後之筆蓋公
嘗因錢穆父謂未見自序帖心有所未平紹聖二年
謫黔獲見之遂深契藏眞之法而自入神矣此元祐
九年四月戊申書者當是穆父初言時也山谷人品
高詣集諸家之成若虞道園宋濓溪謂其造鍾王及
張長史之域而未及藏眞者亦見諸先醒不徒言也
道園跋漫言此卷未指其所書何叚文字潜溪雖云
楞嚴經而子仁辨之謂乃清公頌據山谷與叔震手
劄云寄送清公頌頗見志願不忘般若中也以頗見
二字似美叔震之意疑乎清公頌叔震所作者後云
手抄去觀音贊論所抄當出其手書尚未知果否宗
道好古之士宜更覈之可矣後學長洲沈周(同上)
余晩生多幸平生獲觀涪翁眞蹟巨卷不下數種如
正書發願文精妙入神字大於杯又大書發願文文
字不同書於匹紙上字幾盈尺草諸上座乃草書三
昧也又草書太白秋浦歌十五篇於粉箋上又草書
杜少陵秦州雜詩又正書伏波將軍廟詩眞得英雄
矍鑠之氣以上皆書于紙上唯此乃絹書高二尺許
字及百行有竒凡千餘言文多不錄妙備諸題中也
此卷今歸我天籟閣元汴(同上)
草書李太白憶舊遊寄譙郡元参軍
玩物喪志君子不取也余幼而失學粗喜寫字雖未
知行草之妙亦嘗畱心知蘇東坡黃山谷米元章數
家翰墨甚酷愛見每以眞僞僅能别之余守長樂郡
客有董君詳者來手携草書一幅自云沉埋塵中人
鮮能辨今求教而就贈君余拂拭展玩驚喜歎異謂
君詳曰此山谷眞蹟也居無何閩士李明父來訪出
而示之明父隨曰李太白詩也前猶有文惜乎斷簡
耳及觀全帙乃知憶舊游寄譙郡元参軍之作考其
遺落凡八十字噫雖豫章之筆無以復加然謫仙之
詩不可不補故足而記之深有望於珠還劍合之時
他日果如吾言豈不爲盛事也哉其辭曰憶昔洛陽
董糟丘爲余天津橋南造酒樓黃金白璧買歌笑一
醉累月輕王侯海内賢豪青雲客就中與君心莫逆
回山轉海不作難傾情倒意無所惜我向淮南攀桂
枝君畱洛北愁苦思不忍别還相隨(下接)迢迢訪仙城
元貞乙未烈子野人張鐸書于三山英達坊之爲已
堂(續書畫題跋記)
山谷書法晩年大得藏眞三昧此筆力恍惚出神入
鬼謂之草聖宜焉嘗記元祐中子瞻蘇公穆父錢公
同觀公揮翰作草於實梵僧舍子瞻賞歎再四穆父
從傍曰君見自叙眞蹟當更有得公一時心有所未
平紹聖謫黔中始見石揚休自叙帖縱觀不已頓覺
超異乃服穆父之言也觀此信是紹聖後所書者幾
與藏眞合作但篇後有闕文當時藏眞自叙有二本
一爲石揚休所蓄是矣一蓄蘇舜欽所蘇本前亦有
所遺後世以爲惋惜今此卷之不全殆天亦欲冥契
之也尚古宜寳藏之正德改元清明日長洲沈周跋
(同上)
雙井之學大抵韻勝文章詩樂書畫皆然姑論其書
積功固深所得固别要之得晉人之韻故雖形貌若
縣而神爽冥會歟此卷馳驟藏眞殆有奪胎之妙非
有若據孔子之貌也其故乃是與素同得晉韻然耳
今之師素者大率鹵莾求諸其外動至狂惡又是優
孟爲叔敖抵掌變幻眩亂人鬼只能惑楚豎子耳亦
獨何哉卷蹟英氣横發於其本書故是平生神品尚
古光禄先生藏護過於至寳噫老谷不死之神在華
氏矣吳郡祝允明跋(同上)
右一卷與蔣叔震書所謂清公頌同一筆意眞紹聖
後神化之書(珊瑚網)
山谷草書文選後詩
涪翁参黃龍禪有倒用如來印手叚故其書得筆外
意如莊周之談大方不可端倪如梵志之翻著襪刺
人眼睛一夫九首方相四目䕫一足能三足猿梟籐
蟲食木巨石很老枿秃恢詭譎怪千態萬狀然涪翁
自謂中年以草書名世惟東坡以爲俗此其暮年書
也能知東坡之所謂俗則知涪翁之不俗矣(滏水集)
山谷書昌黎詩
生平見山谷書以側險爲勢以横逸爲功老骨顚態
種種槎出獨此錄昌黎送符城南讀書詩小行體盡
斂其怒張之氣而爲虛婉與蘭亭異體同用尤可貴
也昌黎木強語山谷愛之其示相與送符事相類第
昌黎晩節貴盛故其談讀書之效津津然山谷以筆
札得罪流離放逐生兒愚魯亦是佳事何必強之讀
書邪放筆一笑(弇州續藁)
黃山谷書中興頌碑後詩
山谷中興頌碑後詩是論肅宗語俯仰感慨不忍再
讀廹急詰屈亦令人易厭書法翩翩有致惜摹搨久
遂多失眞者余謂坡筆以老取妍谷筆以妍取老雖
側卧小異其品格固已相當跋尾云惜不得秦少游
妙墨劖之崖石少游當亦善書爾時謫藤州故谷念
之耶(弇州山人藁)
黃山谷書墨竹賦
石室先生以書法畫竹山谷道人乃以畫竹法作書
其風枝雨葉則偃蹇欹斜疎稜勁節則亭亭直上此
卷爲劉克莊書墨竹賦尤是當家試一展覽淇園秀
色在目睫間矣(弇州山人藁)
黃文節書劉賓客伏波廟詩
張孝祥安國氏觀于南郡衛公堂上信一代竒筆也
飬正善藏之乾道戊子八月十日(式古堂書畫彙攷)
山谷晩年書法大成如此帖毫髮無遺恨矣心手和
調筆墨又如人意譬泰豆之御内得於中外合馬志
六轡沃若兩驂如舞鍚鸞肅雍自應武象既不入馳
驅之範亦非詭遇者之所知也范成大至能題於此
(鐡網珊瑚)
右黃文節公書劉賓客伏波祠詩雄偉絕倫眞得折
釵屋漏之妙公嘗自言紹聖甲戌黃龍山中忽得草
書三昧又云自喜中年字書稍進此詩建中靖國元
年五月乙亥荆南沙尾書於時公年五十有七正晩
年得意書且題其後云持到淮南示余故舊何如元
祐中黃魯直書也按公自評元祐中書云往時王定
國嘗道余書不工余未嘗以服由今觀之定國之言
誠爲不謬蓋用筆不知擒縱故字中無筆耳字中有
筆如禪家句中有眼非深解宗趣豈易言哉此書豈
所謂字中有筆者耶公元符二年自貶所放還建中
靖國元年四月抵荆南崇寧元年始赴太平凡畱荆
南十閱月常有解免恩命狀云到荆州即苦癰疽發
於背脇毒痛二十餘日今方稍㿉而此帖云新病瘍
不可多作勞正發奏時也嘉靖十年辛卯冬臘月三
日徵明書(珊瑚網)
黃山谷書此君軒詩
先騎曹子猷云何可一日無此君吾家小祗園竹萬
箇中有軒三楹不施丹堊純碧而已零雨微颸朝暾
夜月峭蒨青葱映帶眉睫間令人神爽陳子兼方伯
爲題署曰此君軒今年歸自楚得山谷老人大書此
君軒詩一卷怒筆勃掣有籜龍坼石勢懸針下垂則
輕梢遏雲槎牙外嚮則鬚節奮張居然墨池傍兔苑
因畱寘山房中異日乞公暇雙鈎入石壁之軒爲此
君傳神也(弇州山人藁)
黃山谷行書缺月挂疎桐詞
右大字有丰神涪翁書出色者骨與肉兼到(玄牘紀)
黃山谷書東坡大江東去詞
銅將軍鐡綽板唱大江東去固也然其詞跌宕感慨
有王處仲撾鼓意氣傍若無人魯直書莽莽亦足相
發磊塊時閱之以當阮公數斗酒(弇州山人藁)
黃魯直年譜載元祐丁卯歲行書大江東去詞全倣
瘞鶴銘法後附次韻子瞻題郭熙秋山圖詩小楷精
緊右帖高頭長卷頗属合作惜紙墨不甚稱耳今在
韓太史存良家余屢欲購之亦未得嚴分宜故物也
(書畫舫)
涪翁題元上人此君軒詩
山谷嘗用澄心堂紙惟此卷用粉箋及李廷珪墨而
筆法妙絕氣韻飛動謂之三絕(珊瑚網)
黃山谷三言詩帖
此帖與漢嘉安樂園題名絕相類豈亦謫𤏡時所書
耶淳熙癸卯二月二十三日甫里陸游識(式古堂書畫彙攷)
退之出牧向潮州霽色衡山碧欲流魯直宜州遷謫
去嶽雲九夏滿空浮美哉湘水獨清深洗濯遷人執
熱襟峰裏雲根不同量解言隨器與渠斟魯直題來
務觀題便云字與漢嘉齊不知𤏡道經行路不涉祝
融峰子西永康胡長孺題皇慶元年龍集壬子四月
丙子書於虎林(同上)
黃山谷書贈祖元師詩
黔安居士書自紹聖乙亥謫黔中之後得藏眞自序
於石揚休家落筆頓覺超異此卷乃召還時所書居
士年已五十七矣其爲絕妙有不容言者至若其詩
則爲祖元大師而賦師和義人族王氏能用五行書
察人休祥性尤嗜琴學之二十年弗厭搆霜鐘堂畜
雅琴十餘遇嘉賓至欣然鼓一再行或坐此君軒對
竹嘯咏居士嘗寄詩題軒中及聞東還師自三榮追
至瀘川餞之居士嘉其勤因疉前韻贈焉夫居士之
在中朝惇卞輩平日以士大夫自居反不相容至於
擯斥五溪蠻蜑之鄉而師以一浮屠氏乃能不遠七
百里而送之則其尊賢尚德爲何如要不止精於琴
學而已也詩中第五句有孤臣蒙恩已三命之言按
居士辭免吏部員外郎狀元符庚辰自戎州起廢五
月復宣德郎監鄂州鹽稅十月改奉議郎簽書寧國
軍節度判官十二月發𤏡道建中靖國辛巳三月出
峽州始改朝奉郎知舒州或疑居士之賦是詩在於
辛巳之正月九日辛未當時僅授二階不應前兩月
遽云三命殊不知𤏡道初發之時已聞有守舒之擢
第未嘗被詔命爾不然其和丹稜楊皓詩亦未出峽
所作何以有老作同安守之句邪此蓋不難知者也
詩序云并簡周彥公周彥公名庠皇祐進士夢易之
子師之羣從弟程遵海之門人七歲能文後舉八行
大司成考定爲天下第一詔旌其門授潼川府教授
辭殁謚賢節先生東坡潁濱及范宣忠公皆稱其人
所著有冰壺集二十卷亦一知名之士漫附及之非
惟見居士擇友之精而師之昆季清標雅望足以承
居士崇奬之重庶幾覽之者有所發哉揚子雲之揚
文宜從手今改而從木者其偶誤也或别是一人耶
(宋學士集)
山谷與趙景道札并絕句八首
革頃與德麟遊頗聞元祐諸公言行之緒餘及兹朅
來臨漳路鈐趙昌叔相與欵厚因出示山谷道人與
其先丹陽君往來書帖及詩詞想見前修風流餘韻
而貴公子樂善喜文之高致也丹陽君德麟之兄而
昌叔德麟猶子也然則好事喜賓客蓋有家範云温
革叔皮父(珊瑚網)
光風轉蕙汎崇蘭些此山谷先生小楷氣象石湖居
士題(同上)
漢武帝故事曰上起神屋以珠爲簾玳瑁壓之東坡
辭云銀蒜押簾此山谷改壓簾作押簾之自來也温
叔皮字畫亦蒼老嘗爲尚書郎著瑣碎錄酺池寺書
堂詩云人言九事八爲律立儒讀主父偃傳上書言
九事其八事爲律令一事諫伐匈奴併識卷後建袁
立儒書(同上)
谿翁續得山谷題前定錄等八詩小黠大癡螳捕蟬
二篇居其中遺趙景道者小字送李伯牖者大字予
兼而有之於好古博雅不曰徒費光隂矣寳祐甲寅
中秋日書(同上)
山谷老人與趙景道帖并絕句詩八首今藏海虞(缺)
工部(缺)家前有賈丞相似道悅生印及長字印蓋
宋末嘗入其家悅生乃其堂名聞之昔人似道藏法
書名畫甚富妙品輙用二印識之後宋人三跋中有
石湖居士者予鄉先生范文穆公至能也正德庚午
春三月前進士吳門都穆(同上)
卷中有宋元官印三前一爲提領措置會子庫印後
二爲福建提舉司之印恐知之者或寡故附著之穆
(同上)
黃山谷書南華玉篇
黃庭外景一篇世傳魏晉時道家者流所作自王逸
少以來高人勝士皆善書之此三十六篇乃其義䟽
名曰内景蓋飬生之樞要也薌林居士藏山谷先生
所書有年數矣其孫士虎遠以相示筆勢秀傑何待
稱贊惟所用字校光堯皇帝賜寧夀觀本差殊頗多
如首句虛皇尊今作虛皇前末句此其文今作此眞
文當以御書本爲正淳熙十五年二月旦日(平園集)
黃山谷書金剛經
此經最貴徐柳所書今或漫或燔所可致者獨灌溪
本但恨傳刻失眞耳山谷遺蹟自當盛行於世故四
明别駕陳篆藏而未刻者爲其非全書也然經複語
類而次之計所欠無多山谷翰墨滿江南匡廬又產
樂石取諸人而補華衮攻他山而傳副墨斯無難矣
此孝子慈孫所宜勉也乾道丁亥十二月二十三日
敬觀于天池院文殊亭(平園集)
黃涪翁正書法語眞蹟
山谷行書當三錢大計五百五十餘字皆禪翁淡慮
任眞翛然自得之語書法清遒超朗知其胸不挂一
塵也後擘窠大書一叚又大判一行山谷書只是沉
著痛快平生以饑鷹渴驥自命所以剽去蘇米姿媚
而獨全神骨此卷又其合作也日華(珊瑚網)
魯直所書法語大如簷蔔華後年月字至末每行一
字字幾竝頭菡蓞在宋白楮上楮高尺餘長二丈絕
無接縫想公欲畢此紙故大揮足之耶時崇禎壬申
冬盛友念脩欲余嘉定盆樹姑以此卷相易成林獨
𣗳入畫者約百本盆俱北定均州龍泉青東磁宣德
填白嘉靖回青不一石俱靈壁將樂英崑種種愚父
子得之於練川陳情甫輩供玩數十年矣今擬北遊
恐培灌失課如天啓丁卯之變致枯悴不少遂割愛
易去亦喜日夕對山谷老人墨彩也乃余居蓮濱遂
鈎其蓮登二字以名草堂又取弄芳閣用顔小眺處
若世事悠悠至更復何憂一叚昔年郁伯承嘗勒石
今竹懶翁假閱著語然未題卷意將面商之耳奈未
幾受貧累復質好事家可勝惋惜因憶癸亥秋寓金
臺過吳蹇叔齋頭得觀山谷楷書蓮經爲吳文端公
所藏董玄宰宗伯跋之有云兄事蘇而弟蓄米眞不
啻解衣獲珠開花見佛如桃源漁父一見不再見何
如法語久伴琴樽更開松扉竹檻中眉目也復何恨
(珊瑚網)
黃山谷書頭陀贊
山谷老人祖瘞鶴之名書寫頭陀之妙句乃至逸其
姓字豈大觀初禁天下不得傳蘇黃辭翰故削之以
避禍耶然楷法妍媚筆勢縱横絕勝菊坡待制所藏
發願文也時至元壬午陽月晦日濟南張謙受益父
題(清河書畫舫)
黃文節公書頭陀贊莊肅典重左顔右柳覽之有垂
紳正笏之象非若平時率意之作也此吾鄉吳文定
公舊藏後歸一時貴最後乃入上海顧廷尉汝和齋
中廷尉之子出以售人將營負郭僕方修頭陀行正
當購此惜子母青蚨蕭瑟不能償十五秦城楚人之
弓未知竟入誰手此間世名蹟得之者幸毋惜七寳
莊嚴耳後學王穉登敬書(式古齋書畫彙攷)
涪翁此書氣魄古雅意度精嚴宛然顔魯公八關齋
會帖且頭陀贊句句禪理殆非浪說憶當時涪翁必
爲高僧書者敬服敬服鄒立誠謹跋(同上)
黃山谷書布袋頌
黃涪翁起豫章分寧筮仕爲泰和令故翁墨品在下
邑爲多其著者缺月掛梧桐與市聲在耳二章家傳
人玩宋元之季邑罹兵燹眞蹟逸亡存者什一東陽
盧伯岳公慱古精六書太夫人鄭出義門故族尤嗜
墨翰擕其家世藏涪翁書玉泉皓禪師布袋頌手授
公公珍之重離寢處其來觀察潮陽子章請得而縱
觀之卷凡二百九十六字缺一字風神灑蕩筆鋒蒼
勁端嚴處如梁松亭亭千載尖秃處如渴伽獸稜稜
一角沉瑩如孤月流天而雲絕翳蹉駐如千里馳坂
而神更閒鎗摺翻飛而欲動盤詰廻聫而若續宛而
不媚剛而不澁至於拗者讓者疑者掬者不離於晉
而不局於晉竊意宋人筆翁當稱上乘翁手書此卷
已入三昧嘗試評之朱蒼瘦而色未腴蘇敦重而肉稍
肥米襄陽豪而神鋒太峻蔡端明整而結搆似疎乃
宣和書譜遺翁不錄而當時復有蘇黃寫壊一語嗟
乎此非夏蟲疑冰則美女入而下陳者嫉矣子章讀
佛祖統記布袋唐僧客閩中或問師年幾何師曰我
此袋與虛空齊年師既化復有人見於東陽山中涪
翁頌此似得嘗如來法味而筆力埽素無所觸撓則
此卷又當與此袋齊年而師之神與涪翁之筆流落
人間千百年不出東陽竟望赤巖白鹿之間山川爽
塏古今人物往往依之耶(郭子章蠙衣生蜀草)
黃山谷書懶殘和尚歌
嚴氏藏黃山谷草書懶殘和尚歌筆法妙入神紙墨
完好眞尤物也凡書畫以紙白板新爲貴破損昏暗
者次之後世輕薄之徒銳意臨摹以茅屋溜汁染變
紙素加以辱勞使類久寫此但可欺俗士具目者殆
弗取也(清河書畫舫)
黃魯直書諸上座帖
黃魯直諸上座帖草書師懷素頗逼眞即嚴氏書畫
記所載也舊藏李范菴家按寓意編云李少卿嘗爲
郎中奉使湖湘道過江西於石亭寺僧處得山谷草
書一卷後有谷眞字跋尾而紙墨如新平生閱黃書
頗多此其最矣(清河書畫舫)
黃山谷行書七佛偈
右遣筆纖刻手不佳失眞多學者恐流於媚(玄牘紀)
黃山谷行書黃龍晦堂和尚開堂疏
文節此書骨肉俱到勝七佛偈百倍(玄牘紀)
黃文節公書曹植詩帖
老子曰豫兮若冬涉川猶兮若畏四鄰山谷此卷蓋
有得於此慶元庚申重九日笠澤陸游書(式古堂書畫彙攷)
山谷謫黔州時嘗自書陳思王種葛篇浮萍篇與東
坡在儋州書九辨同意(清河書畫舫)
黃文節公手簡二通
糟薑銀杏帖天民知命帖
余在武昌時得此黃太史帖伏而玩之至再三不忍
去余見其冲澹悠深出入平易近代書者其可及哉
然公之風不大聲色嚴重崇高隱然太山巖巖之勢
又豈翰墨之所不精者乎俞貞木題(珊瑚網)
涪翁與立之手簡
此帖不應携在長安逆旅中亦非貴人席帽金絡馬
傳呼入省時所觀程子他日幅巾笻杖渡青衣江相
羊喚魚潭瑞草橋清泉翠樾之間與山中人共小巢
龍鶴菜飯掃石置風罏煑蒙頂紫茁然後出此卷共
讀耳陸游(珊瑚網)
涪翁雜錄冊(舊名山谷志林)
右雜錄一册相傳黃文節公魯直書舊有簽題曰山
谷志林昔蘇文忠公有東坡志林蓋雜志其平時所
聞見與凡對客談笑之語此册則雜抄說苑世說中
語初無倫次豈有會於心而書耶抑自記以備忘耶
嘗見東坡亦有雜書古人格言亦無倫次題其後者
謂將以爲詩文之用豈非其類耶然不可考矣文節
公晚歲沉著高古此其少年之筆故微有不同耳殷
君良貴特以相示輙題其後嘉靖辛丑十月六日文
徵明識(珊瑚網)
山谷贈筆工嚴永帖
山谷老人贈筆工嚴永帖蓋在戎州時公嘗手書煎
茶賦云試嚴永筆即其人也此紙乃摹本後有杜氏
綰印章綰字季陽仕至知英州其祖父與正獻公爲
兄弟綰好法書名畫見王洋子渤所爲墓誌此其所
摹者也黃公好書故筆工姓名往往見諸詩帖如元
道寧吳希照林爲之張通輩可考也夫善書之得佳
筆猶良工之用利器應心順手是亦一快彼謂不擇
筆而妍捷者豈通論哉他如蔡忠惠之紀諸葛漸蘇
文忠之取吳政父子朱文公之稱蔡藻三公皆深於
書故爾吁一技之精猶獲附賢者以不朽况其大者
乎(吳師道禮部集)
黃山谷食時五觀帖
涪翁食時五觀乃小乘經觕語耳然不可不時使何
太宰王侍中讀之筆法極輕弱而鮮餘味(弇州山人藁)
余嘗謂涪翁四休詩與五觀帖視其言若迂而眞有
益于人今人聞世事不空讀梵書不廣少移于裘馬
老溺于宴安失意則奔走竟日得志則饕餮終歲其
有畱意清淡者鮮矣而又况于深諳聖諦耶余昨借
此帙于羅氏閱之而深有所感故手臨以還之也(玄牘
記)
涪翁書歐文忠廬山高長短句
歐文忠公廬山高自謂其頡頏蜀道難然得涪翁此
書愈覺氣勢軒翥是皆二公平生之極詣也清秋園
居瀟洒無一事獨坐鵝羣閣上日臨數十字水天兩
碧又何異杖策紫霄峰邊耶(玄牘記)
跋黃山谷大字
能鼓琴者識琴能擊劔者識劔故必能書然後知古
人筆法叔元出示豫章公墨蹟一卷余手拙不能書
何足以識之但見其行草變態縱横勢若飛動而風
韻尤勝非得夫翰墨三昧其孰能臻此公嘗謂蓄書
者以韻觀之當得其髣髴今反復此帖知公言爲確
論(張綱華陽集)
黃文節公書漢人得道隂長生詩三篇
跋語已見八十九卷石刻兹不重錄
黃山谷書戒石銘
黃山谷書狄梁公碑
黃山谷書七祖山詩
黃山谷行書遊青原詩
已上跋語已見八十五卷石刻
黃山谷書發願文
此書藏河南李彥將家豪勁端重所謂入顔楊鴻雁
行者今已刻石廬陵郡齋然可傳者位置形勢而已
若乃濃淡纖妍體備衆妙則副墨之子亦如佩夫子
象環耳乾道元年二月十六日彥將自贛上來僕具
脫粟請少畱遂出示此軸獻豚蹄而得禾車者耶(平園
集)
古德云有願無行其願必虛有行無願其行必孤其
能行願相資而有始有卒者唯大士乎宣和甲辰中
秋日住智海守一題(式古堂書畫彙攷)
頃年見江西士夫出魯直發願文云此蓋先生普照
塔前所誓之願也誦之使人心目震駭神觀肅然誠
能信受其言堅固其行不二之門當直指矣若其以
言語爲佛事以文字爲正性此又不可以不深戒况
夫願力也哉宣和甲辰居世英(同上)
山谷與佛印游在黃龍晦堂室中聞桂薌有省故其
造詣穩密迥出流輩而文辭翰墨焜燿一世若不自
有今觀親書發願文精誠眞切誓爲衆生代受諸報
深入普賢悲智願海非宿具大乘根器孰能爾邪今
時士夫不務已學惟訾佛毁教爲事視此寧無愧乎
姑蘇無量夀院淨妙上人家世藏寳幾二百載蓋亦
願力所持哉前有金章宗瘦金御書籖題首尾明昌
七印鉗識讀者當求其深心大願難行能行無徒誇
辭翰之美也洪武甲寅春前淨慈懷渭題(同上)
無題跋諸帖
黃文節公三帖合卷
坐禪箴庾信謝趙王賜酒詩慈竹詩
山谷書水仙花詩
山谷自贊并序
黃文節苦笋賦
黃山谷竭力田園帖
山谷花氣詩帖
黃涪翁伏承帖
黃文節公書董宣傳
黃文節公書梅花賦卷
山谷襍帖
魯直詩曰春來詩思何所似八節灘頭上水船此君
每出語法即若上水船非妄也書極老健又云樊口
舟中燭下眼花頭眩更觀東坡醉墨重增睡思若未
首肯坡書此不可曉(弇州山人藁)
山谷卷後
此卷山谷老人詩故夏太常家物燬於火中每行下
輙缺一字太常子大理德聲補之亦佳卷尾有吳文
定公跋及手簡詩不著題&KR0690;公集有之杜老浣花谿
圖語也歌詞力欲求竒然是公最合作語書筆横逸
疎蕩比素師饒姿態亦稍平易可識而結法之密腕
力之勁波險神竒似小不及也始公作草書眉山先
生從傍賞歎不已錢穆父學士曰魯直書故佳恨不
令見懷素自叙帖耳公意不謂爾最後見素書大愧
悔以爲不如遠甚愈刻意臨池晩節自謂得長沙三
昧然以吾家藏素千文眞蹟校之公猶在堂廡間也
(仝上)
題山谷卷後
山谷老人自謂得長沙三昧然余竊怪其巧於取態
而略於求骨此卷書太白長歌翩翩幾與風人爭勝
使懸腕中加拔山力不啻作長沙矣張守跋初不知
爲太白詩後見全集始能補其闕語以爲竒事豈羊
皮詔中人例宜爾陋耶(仝上)
山谷此君軒詩又一卷
涪翁書此君軒第二詩是初得長沙法而以華陽眞
逸筆運之能於穉中取老作法外具眼觀可也(仝上)
雜錄
山谷跋自書卷後云老夫病眼眚不能多作楷而聖
子求余正書與兒子作筆法試書此初不能成楷目
前已有黑花飛墜矣然學書之法乃不然但觀古人
行筆意耳王右軍初學衛夫人小楷不能造微入妙
其後見李斯曹喜篆蔡邕隸八分於是楷法妙天下
張長史觀古鐘鼎科斗篆而草聖不愧右軍父子(式古
堂書畫彙攷)
又書李致堯乞書卷後云凡書要拙多于巧近世少
年作字如新婦子妝梳百種終無烈婦態也如此草
字他日待詔天上玉樓中乃可再得耳書意與筆皆
非人間軌轍所謂無智人前莫說打你頭破百裂者
也書尾小字唯余與永州醉僧能之若亞栖輩見當
羞死元符元年二月己酉夜沐浴罷連飲數杯爲成
都李致堯作行草耳熱眼花忽然龍蛇入筆學書四
十餘年今名所謂鼇山悟道書也(同上)
山谷懸腕書深得蘭亭風韻然行不及眞草不及行
(洞天清錄)
王榮老欲渡江七日風作不得濟父老曰公篋中必
蓄寳物江神極靈當獻之榮老顧無所有惟玉麈尾
即獻之風如故又以端硯獻之風愈作又以宣包虎
帳獻之皆不騐夜卧念曰有黃魯直草書扇頭韋應
物詩持以獻之香火未收天水相照南風徐來一餉
而濟(冷齋夜話)
黃太史晩謫宜州自崇寧四年歲旦凡風雨寒暑親
舊往復以至日用飲食之類皆繫日書之名曰乙酉
家乘八月晦至九日則易簀矣意長日月短悲夫(山谷
遺事)
黃庭堅字魯直號山谷道人洪州分寧人官至吏部
員外郎工正楷行草楷法妍媚自成一家草書尤竒
偉嘗自云余極喜顔魯公書時意想爲之筆下似有
風氣然不逮子瞻遠甚子瞻爲余臨寫魯公十數紙
乃如人家子弟雖老少不類然皆有祖父風骨又云
嘗觀漢時石刻篆韻頗得楷法又云學書三十年初
以周越爲師故二十年抖擻俗氣不脫晩得蘇才翁
子美書觀之乃得古人筆意後又得張長史懷素高
閑墨蹟乃窺筆法之妙于𤏡道舟中觀長年盪漿羣
丁撥櫂乃覺少進意之所到輙能用筆(書史會要)
涪翁作字深得提筆回腕法度甚嚴柳誠懸曰心正
則筆正故其書評則於左右之體點畫之間既能精
神不病要且遒勁兩全誠爲確論然而畱心至此安
得不造其佳處杜子美所謂毫髮無遺恨波瀾獨老
成者也昌叔燕邸賢王孫其先德于交游最深蓄書
帖甚富而又季父德麟爲東坡之客乃知師友淵源
其來有自文瓘請以此軸摹刻諸石庶幾發揚竒蹟
流傳好事者云紹興丙子六月下澣丹陽蘇文瓘題
(式古堂書畫彙攷)
山谷道人作眞行二體用筆過爲頓挫以取妍媚蓋
出皇象遺法或謂倣傚張友直者非是友直蓋差弱
也(書畫舫)
六藝之一錄卷三百四十三
