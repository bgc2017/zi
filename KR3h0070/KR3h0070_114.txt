欽定四庫全書
六藝之一錄卷一百十五錢唐倪濤撰
石刻文字九十一
顧南原碑考
陳仲弓殘碑中平三年金石錄與隸續俱不言碑
之所在按蔡邕集載此碑云勒表墳墓則碑當在墓
前一統志云陳實墓在郾城縣西三十里額題云
漢文範先生陳仲弓之碑十篆字金石錄云碑文已
漫滅蔡邕字畫見於今者絶少故雖滅漫之餘尤為
可惜以校集本不同者已數字惜其不完也蔡邕集
仲弓三碑皆邕撰其一碑云中平三年秋八月丙子
卒三碑皆云春秋八十有三後漢書仲弓傳以為中
平四年年八十四卒於家者疑傳誤字原云碑之立
當在中平三年
陳仲弓殘碑隂金石錄云故吏姓名多已刓缺蔡邕
小字八分惟此與石經遺字爾石經字畫謹嚴而此
碑尤放逸可愛
陳實壇碑中平三年隸釋云在亳州永城縣即古
之太丘也永城今屬河南歸德府額題云故太丘
長潁陳君壇八篆字隸釋云潁之下闕二字陳實本
傳云潁川許人此額所闕者潁之下是川又一字當
是許也額之題郡邑猶劉曜東平無鹽之比其云壇
者蓋指廟中之壇段光為孫叔敖立廟作碑其文云
興祀立壇是也蔡中郎作陳君三碑其第一碑云許
令以下至於國人立廟舊邑四時烝嘗歡哀承祀如
其祖禰所謂立廟舊邑則知太丘有此碑其文皆已
亡缺無可讀者惟其首云君諱實字仲躬諸書皆字
陳君曰仲弓獨此碑不同殆是借用金石錄云蔡邕
集有陳仲弓三碑以集本校之此碑非蔡邕撰者然
字畫亦竒偉惜其殘缺不完也
陳度碑中平四年未詳所在隸續云此刻大半
紊碎所存近二百字少成句讀其中並無官稱僅有
相國及督郵字繼有皆以疾辭之句其前有散放及
姻婭字稱其仁者再三銘詩有貨殖屢中之句似是
家有餘財仁周隣曲相遣督郵招聘稱疾未嘗諾仕
者君諱度字妙高陳國柘人郡國志陳國有柘縣趙
氏認柘作相誤也
劉衡碑中平四年金石錄云衡墓與碑在今齊州
歴城縣界中古平陵城傍余嘗親至墓下觀此碑因
模得之墓前有石獸制作甚工無額碑云遷蜀國
都尉不行拜趙相金石錄與隸釋俱作趙相劉衡碑
譙敏碑中平四年隸釋云在冀州東觀餘論云在
棗強縣北十七里冀州棗強今俱屬真定府額題
云漢故小黃門譙君之碑九篆字集古錄云其文不
甚磨滅隸釋云予所得者惟三字不能辨東觀餘論
云近世有信安何籀者以隸書知名目是碑為蔡中
郎書未知何據自謂學此法清勁有古意與梁孟皇
行筆正相反予謂漢世隸法至魏大變不必梁蔡勢
自爾也此碑意象古雅借非中郎自可師法
張納功德叙中平五年隸釋云在巴州輿地碑目
云在重慶府府學中無額碑首行題云巴郡太守
都亭侯張府君功德叙碑式云有穿題一行文十七
行行四十八字隸釋云此碑乃掾屬李元等為之碑
隂各書曹掾之職而不稱故吏則是張君在郡之時
所立
張納碑隂碑式云有穿兩旁有暈前兩行題李元然
存二人後十五行行五人張榮一人名氏字多侵及
下列末一行書歲月及祝頌之語隸釋云題名七
十有四人從事及丞則書其字主簿以下掾吏並書
名蓋一郡之吏也
陳實殘碑中平五年金石錄云在潁川陳太丘墓
側額題云漢故司空掾陳君碑八篆字金石錄云
碑已殘缺不可辨惟其首八大字尚完字畫竒偉隸
續云此蔡中郎所作第三碑也其文乃豫牧襃讚悲
傷之辭僅有前七十字下文盡皆不存中郎作太丘
第一碑云中平三年卒此碑作五年者豫牧立碑之
年也史傳雜書蔡集皆作仲弓惟太丘壇碑作仲躬
此碑彷彿亦然趙氏引世說注太丘次子諶嘗以司
空掾召謂此是陳諶之碑殊不知碑中自有太丘姓
名其文又在蔡邕集蓋不能認碑故有斯誤按後漢
書陳實傳云大將軍竇武辟以為掾屬而不言為司
空掾據此碑額題疑是史傳失載金石錄謂是諶碑
非也陳實傳又云有六子紀諶最賢父子並著高名
時號三君每宰府辟召常同時旌命羔雁成羣恐其
父子皆嘗以司空掾召也蔡邕集載此碑作陳太丘
廟碑銘其文有云大將軍賜諡羣后建碑國人立廟
先生有二子季方盛年早亡亦圖容加諡元方在喪
毁瘁消形嘔血純孝過哀率禮不越于時嘉異畫像
郡國所云季方者諶也元方者紀也紀亦畫像於廟
存没並列不亦異哉
圉令趙君碑初平元年字原云在鄧州一統志云
在南陽府舊文宣王廟内南陽縣宋屬鄧州今俱屬
河南南陽府額題云漢故圉令趙君之碑八篆字
為二行碑圖云暈三重惟内一重自右達於左漢碑
圭首多若是惟中穿相去有遠近不同者文十三行
行十九字末行空八字書年月與下一字齊金石錄
云碑已訛缺名字皆不可考予家有舊拓本得之寒
山趙氏比隸釋所載斯詠上多其蓋二字
周公禮殿記初平五年輿地碑目云成都府學
集古錄目云文翁為蜀郡守始立學校安帝永初中
以火災被焚獻帝時太守高眹重修立之金石錄云
今成都府學有漢時所建屋柱皆正方上狹下闊此
記在柱上刻之初平五年立距今蓋千年矣而字畫
完好可讀當時石刻在者往往磨滅此記刻於屋楹
乃與金石爭夀亦異矣隸釋云周公禮殿規模古質
井斗異制此記刻於東南之一柱亦木爾歐陽氏以
為文翁石柱記者誤也碑式云周公禮殿記六行行
三十八字集古錄云顔有意益州學館廟堂記謂獻
帝無初平五年當是興平元年蓋時天下喪亂西蜀
僻遠年號不通故仍稱舊號也今檢范曄漢書本紀
初平五年五月改為興平顔說是也隸續碑圖云天
下碑錄以為鍾會書此記初平五年立魏書云會以
正始中為尚書郎注謂其弱冠登朝蓋已在初平四
十年之後矣謂之會所書者非也輿地碑目云鍾會
於晉咸熙元年始入蜀距漢興平初禩已七十一年
不應追書也
盧豐碑建安七年未詳所在盧君為江州夷邑長
今四川重慶府巴縣漢之江州也或即在其地此
碑集古金石二錄與隸釋隸續俱不載見字原碑目
云蜀人謂之漢夜郎碑
樊敏碑建安十年輿地碑目云在雅州墨寶云在
盧山縣雅州今隸四川盧山縣屬焉隸釋云在黎州
非是額題云漢故領校巴郡太守樊府君碑十二
篆字為二行碑圖云兩獸蟠其上就為圭首若今所
謂贔屓者其一有鱗猶龍然篆額兩行偏其右文在
穿右凡十八行行三十九字空一行刻亂曰二行又
空一行低十三字刻歲月及書造人姓名其云石工
劉盛息懆書者劉刻其石而厥子落筆也陳球碑隂
書其二故吏之子亦曰息崇寧壬午知縣丘常題其
碑隂云此碑相傳為魏受禪碑而此乃建安十年所
立又在黃初之前雖暴露中野而字畫醇古文尚可
讀余因扶其既倒植其將立又為屋以庇之庶幾永
其傳也紹興已卯眉山程勤又題云僕仕於蘆山廼
得樊君故碑於荒山榛莽間亟作大屋覆其上表而
出之碑隂所記崇寧壬午距今五十八年而任斯邑
者皆吾鄉人扶倒植仆偶相似然全蜀藝文志又載
李一本跋云此碑踞於道周幾千餘歲在宋以前訛
為魏受禪碑一統志謂其文字漫滅不可考以故惑
於聞見者不為注目弘治乙未偶憩其下因束篠為
帚拂之倏見字畫隠隠而出亟為磨洗搨得墨本然
其糢糊不可讀者亦過半矣金石文字云重刻本字
甚拙惡
高頤碑建安十四年隸釋云在雅州輿地碑目云
在嚴道縣東二十里嚴道縣今廢省其地入雅州
額題云故漢益州太守高君之碑十隸字為二行碑
圖云兩螭蟠其首文在穿下凡十八行行二十一字
高頤闕闕有二其一云漢故益州太守武隂令上計
吏舉孝廉諸部從事高頤字貫方其一云漢故益州
太守隂平都尉武陽令北府丞舉孝廉高府君字貫
闕一字隸釋云此兩闕一有高君名字一不稱名而
字闕其一予所見六十年前石刻貫字之旁刻名闕
一字近世所見乃有以光字補之者此一闕雖無頤
之名而隂平北府皆見之碑則兩者皆高頤之碑也
輿地碑目以高府君為高君實貫下有光字云高君
兄弟皆孝廉非是
熊君碑建安二十一年隸釋云在道州額題云
漢故綏民校尉騎都尉桂陽曲紅灌陽長熊君之碑
二十篆字為五行碑式云文十七行行五十五字財
及碑之半其後空數行書文春事又空一行書杜暉
事末行書年月及工師姓名與杜暉相隔亦數行許
銘之後追叙君兮别作行隸釋云漢人書墓闕及神
道則有盡列其生平所歴官者及銘志則舉其所終
或所歴之清高者題之其叙先世但云某君之孫某
君之子既不名其祖父亦不著其德美此碑獨異於
他刻高曾之間又有祖父旻其上闕文蓋伯叔祖也
祖之下云君喬字漢舉喬上亦闕一字必父也碑首
熊君名字亦殘缺歐陽公以喬為綏民非也碑後載
荼陵長文春重安侯相杜暉二人官夀行事各數十
言似是同郡盛德之士作文者惜其無所記錄故附
之左方也
黃龍甘露碑建安二十四年輿地碑目云在眉州
彭山縣之黃龍鎮彭山縣今廢省其地入眉州額
題云黃龍甘露之碑六隸字隸續云碑中有穿高五
尺餘廣三尺文十行僅有數字可辨羣臣列名居石
之二上下四横每横二十餘人可辨者侍中二人司
徒尚書五官中郎將大中中散大夫博士各一人議
郎四人安漢鎮東等將軍二十餘人官之下皆稱臣
姓名碑側題太守李嚴并丞令二人華陽國志云建
安二十四年黃龍見武陽赤水九日乃立廟作碑墨
寳云眉州彭山縣即漢武陽縣地也
黃龍甘露碑建安二十六年輿地碑目云在隆州
籍縣江口墨寶云在眉州彭山縣本朝人題云時以
甲辰歲治平元年三月二十七日轉移此碑蓋從隆
州移置眉州也額題云黃龍甘露之碑六隸字隸
續云碑亦有穿高五尺餘廣二尺文十四行惟首行
有建安廿六年數字可辨建安二十五年漢祚已終
次年四月蜀主方稱帝改元則辛丑之春蜀人猶奉
漢代正朔故有建安二十六年之文
黃龍甘露碑隂隸續云存者上兩横每横三十人可
辨者侍中議郎從事史中郎將數十人兩横之下崇
寧中為王時彦所磨刻其說
梁休碑建安二十七年天下碑錄云在襄州穀城
縣襄州今為襄陽府穀城縣屬之隸續云司徒掾
梁君碑篆額惟存掾碑二字碑錄云建安廿七年立
此黃初前一年也豈吳人尚有用漢歷乎否則誤字
也
唐公房碑無年月集古錄目云在興元府墨寳云
在城固縣西北三十里興元府即今陜西漢中府城
固縣屬之額題云仙人唐君之碑六篆字為二行
碑圖云圭首偏右其内有暈一重又兩重在其左暈
下脚去穿頗遠穿下即刻文所存者十七行行三十
一字其後石已裂水經注云智水川有唐公祠唐君
字公房固城人也學道得仙百姓為之立廟於其處
刊石立碑表述靈異也隸釋云漢中太守郭芝立公
房王莽時人博物志云城固縣婿鄉有唐公昉得道
雞犬皆升仙後漢志襃中有唐公防祠蓋隸法房字
其戶在側故(闕)人多不曉或作防或作昉皆誤也集
古錄亦作公昉碑
唐公房碑隂碑圖云一横十五人
劉熊碑無年月金石錄云在酸棗縣天下碑錄云
在酸棗縣古城内集古錄目以為在今揚州非也碑
已不存舊有拓本藏寒山趙氏余從摹得之隸釋
云酸棗令劉熊碑篆額石一行微有棗令劉字則知
所題非十即八也水經云酸棗城有縣令劉孟陽碑
今碑孟下損其一字歐陽公不知碑在酸棗無以名
其官遂謂之俞鄉侯季子碑唐王建題此碑詩云蒼
苔滿字土埋龜風雨消磨絶妙辭不向圖經中舊見
無人知是蔡邕碑元祐中蘇邁書胡戢之語謂此與
劉寬碑同建詩為不誣予謂此固漢隸之上品似非
中郎筆法都穆金薤琳瑯云建生於唐其云蔡邕碑
者蓋本之圖經而非鑿空而言洪氏不當於此而疑
之也
劉熊碑隂隸釋云其可見者百八十人不書郡邑皆
酸棗人也
苑鎮碑無年月未詳所在字原云或云在襄州即
今襄陽府額題云漢故荆州從事苑君之碑十篆
字碑式云碑十五行行二十四字穿在第八九十行
之間第一字之下各廢四字隸釋云苑君名鎮無所
終歲月
督郵斑碑闕年月字原云在徐州無額碑首行云
督郵諱斑字子翁隸釋云碑無額故不得其姓石既
碎落故不知其所終
衡立碑無年月金石錄云在鄆州中都鄆州今為
東平州中都今為汶上縣俱屬兖州府金石錄云
碑云君諱立字元節其先出自伊尹而其銘曰於穆
從事歐陽公集古錄號為元節碑儀令衡君之碑蓋
漢時石刻其官爵姓氏既載於額則其下不復更著
苟文已殘缺又不見其額則遂難考究矣立與衞尉
卿衡方墓皆在今鄆州中都方碑亦云其先伊尹號
阿衡因以氏焉隸釋云趙氏曰碑有額予亦未之見
也石多缺惟銘尚可讀(元節碑落十九字且云疑其姓伊而為從事也今碑首
尚完題云浚)
劉曜碑闕年月天下碑錄云在鄆州須城縣鄆州
即今東平州須城縣今廢省其地入東平額題云
漢故光祿勲東平無鹽劉府君之碑十四篆字隸釋
云漢人銘墓以郡邑題其首者所見惟此一碑集古
錄云文字磨滅僅有存者卒葬年月皆不可見按歐
洪兩家皆云有隂而其書不載
金恭碑闕年月隸釋云近歲出於雲安軍土中雲
安軍今為雲安縣属夔州府無額首行題云金君
碑君下缺二字碑式云碑有畫方之紋上亦有穿題
一行文十行後餘三行所存者行十三字隸釋云其
石剥缺少有可句者金掾季本即其父也二弟曰廣
延曰雍直其母徐氏有紀産碑按徐氏紀産碑刻於
光和元年其碑云子男恭字子肅早終此碑蓋刻於
光和之前也
金恭闕碑圖云上刻一禽三足次横刻金君姓名次
刻一人執扇乘馬似是金君也旁有龍虎銜環其下
斷裂
中部碑無年月字原云在均州今屬襄陽府額
題云中部碑三隸字為一行碑圖云額偏其左額上
有白暈一重其右復有兩暈不匝字在暈下穿在字
中所廢者三行各四字隸釋云凡題名五十餘人如
漢世碑隂而有額謂之中部殊不可曉石理漫滅名
字僅有存者
富春丞張君碑闕年月字原云在亳州額題云
漢故富春丞張君碑八篆字隸釋云張君之名髣髴
如[泳-永+貢]字土人以為張湛非也碑載其父兄而官稱磨
滅誌文多不成章而銘詩可讀其間云三年癸亥景
命不禄考東都歴年凡三癸亥永平與光和之六年
延光之二年是也建光有三年則歲在癸亥但次年
壬戌巳改延光亳社去洛陽不遠不應踰兩載而不
知改元也復齋碑目云地志順帝分會稽置吳郡富
春屬焉今碑除吳郡下缺當在順帝之後為富春三
年而卒爾
郎中郭君碑無年月未詳所在額題云漢郎中
郭君之碑七隸字隸釋云名字皆缺文辭亦有可句
者其云惠兄仲&KR1608;郭仲竒碑常有惠兄之稱此碑復
爾仲&KR1608;者若非仲竒之伯仲則其同族也
城埧碑闕年月字原云在渠州今為渠縣屬順慶
府隸釋云右無名碑蜀人謂之城埧碑末有方三
百里圍二尺字及用人用日數似是記板築事按碑
有云有詔拜君益州太守又云(闕)功後世蓋益州太
守築城垻以衞民故立此碑以頌其功德也
是邦雄桀碑闕年月字原云在渠州碑圖云其
上刻麟其下則牛首碑十一行行二十六字有以兩
字居一字地位者其後空三行許隸釋云碑之首云
是邦峻生雄桀峻之上下各闕一字蓋言其山川孕
秀也其間有晉楊侯苖由彼適梁犍為武陽之句疑
其姓楊而家犍為字畫類李翊碑又有碑隂上朱鳥
而下玄武則没字碑也碑圖云與馮緄墓道一碑相
類非磨滅者
仲秋下旬碑闕年月墨寳云在綿州字原云額
五字上二字不可辨第三楊字第四元字第五似秀
字而不明碑式云有穿兩旁有大白紋如暈之狀碑
十三行行二十三字其上一半皆漫滅隸釋云字畫
清逸頗類劉寬碑但石損字闕所餘無幾復齋碑目
作楊元君仲秋下旬碑墨寳云俗以為文處茂碑
司馬季德碑闕年月未詳所在無額碑首行云
故山陽府卒史防東守尉司馬(缺)字季德其名闕金
石錄作山陽卒史司馬留碑蓋趙氏所見其名猶未
闕也隸續云山陽府卒史防東守尉者以郡曹而攝
邑官具本秩自如故猶今之兼權也防東二字頗晻
昧難辨故趙氏以山陽卒史名之
薛劉二君斷碑闕年月輿地碑目云在重慶府
額題云漢故益州刺史中山相薛君巴郡太守宗正
卿成平侯劉君碑二十四隸字為四行隸續云隸額
頗雜篆體其碑彷彿二十行所餘其上一段他石斷
裂不存矣第一行有益州刺史中山相薛八字第二
行有巴郡太守宗正卿成八字第三行有惟二君三
字餘皆不可句讀蓋前兩行各舉其官後行始是碑
語與廣漢屬國辛李二君碑正同其間有祭死者及
薛劉征討事殆是紀述平寇之事趙氏誤以為墓刻
故云古無兩人共立一碑又以劉君為成平侯相詳
視其額初無相字蓋王子侯也
司空殘碑闕年月金石錄云政和乙未得於洛陽
天津橋之故墓隸續云所存五行行九字皆銘詩
也字徑二寸餘雄健清新蓋漢代之神品其詞有云
命爾司空故趙氏謂之司空殘碑
司空殘碑隂金石錄云故吏題名百餘人尤完好筆
法不減蔡邕石經
司農劉夫人碑闕年月隸續云在宜興夫人冢傍
無額碑式云題一行文七行行三十八字石尚餘
其半亦隠隠若字隸續云夫人漢太尉許馘之室也
首行有標題之文石已刓剥所存數十百字其漫漶
者強半惟次行獨全故知其為劉氏其辭惟數句可
讀字畫多雜篆體所書以字全類孔宙碑其他偏旁
多與故民吳公碑中山相薛君題額相類應劭漢官
儀所載三公孝靈時有吳郡陽羡許馘范紀光和四
年馘以衞尉代劉寬為太尉吳處厚青箱雜記云義
興有許馘廟其碑許劭所作唐開元諸孫重刻今其
殘碑纔有數十字其間載許君自司農遷衞尉此又
稱劉氏為司農夫人則銘墓時許猶未為衞尉也其
碑在光和之前無疑
禹廟殘碑闕年月未詳所在隸續云禹廟一小
碑其上漫滅五之三其前漫滅四之一所存者少成
句讀唐寳歷中三人同觀刻名其上趙氏有禹廟二
碑其一云字畫淺細有皮氏長安定蘇字恐是此一
碑今按碑文無皮氏長安定蘇字趙氏所錄乃别是
一碑非即此碑也
魯相謁孔廟殘碑闕年月字原云在兖州隸釋
云右無名碑首尾上下皆碎裂餘石纔有數行詳其
辭非是諛墓中人者亦非頌德政紀工役之事前有
帝命筴授俾相于魯吉月令辰欽謁十四字又云春
秋烝嘗幾以獲福蓋是謁廟之文後有訪之儒彦稽
之典謨聖德設章及昔在周人之句似皆是鋪張孔
子也中云覽鴻基之曠蕩觀林木之穹深似指孔林
而言或題為駐蹕亭前斷碑蓋在闕里中亭趙氏著
錄有魯相謁孔子碑而無其說疑即此也末有叔德
仲雅題名而亡其姓
夏堪碑闕年月字原云在亳州酇縣亳州今屬鳳
陽府酇縣今廢併其地入永城縣屬歸德府額題
云故相府小史夏堪碑八隸字金石錄云後有銘銘
三字語頗古其卒葬年月殘缺字雖不工然漢碑也
隸釋云文則崛竒字甚怪陋有難以意會者
雍勸闕碑無年月輿地碑目云在梓潼縣北二里
梓潼縣今屬四川保寧府碑式云漢故趙國相
雝府君之闕十大隸字為兩行其文一面五行一面
三行行二十三字第七及第十五字下皆有横畫第
一重惟首行及第四五行則七字餘皆虚其下一字
金石錄云其前歴叙家世官爵而所述雝君事甚略
故吏民漢中太守邯鄲某等慕戀恩德刊石稱頌焉
隸釋云此碑全類魏晉間所書劉備及劉淵國中所
刻碑亦題為漢存於今者如車騎將軍闕成獻王碑
是也此刻甚可疑但無年歲可證趙氏又寘諸漢碑
中故存之
郭輔碑無年月集古錄目云在襄州穀城縣襄州
今為襄陽府穀城縣屬之額題云郭先生之碑五
篆字為一行碑圖云其圭首偏左方右暈三重左一
重字接暈下凡十一行行三十字穿在第一字之下
銘後三行各廢三字自額之左皆文之餘集古錄云
其文字古質蓋漢之碑也金石錄云按後魏酈道元
注水經具載此碑云碑無年號不知何代人然則歐
陽公何所據遂以為漢人乎余以字畫驗之疑魏晉
時人所為既無歲月可考姑附於漢碑之次隸釋云
碑有兩昭字晉人所諱疑此是魏刻
嚴發殘碑闕年月未詳所在碑式云所存十二
行行十字隸續云此碑不見歲月疑其非漢刻雖字
不工却不類魏晉以後書法
詔賜功臣家字無年月字原云在成都府隸釋
云詔賜功臣家五大字今在蜀中似是漢人所書其
不可詳也墨寳云郭氏犂地得之又有小字一刻永
平五年四字甃井襍之壁間今不存按此四字又是
一石非五字之紀年也
學師宋恩等題名無年月隸釋云在成都周公禮
殿門之西序字原云碑凡二一列經師經掾一列
文學師諸曹掾史隸釋云漢永平中嘗為四姓小侯
立五經師此則蜀郡諸生也當是郡守興崇學校者
鐫石紀德諸生既刻姓名而諸曹史亦綴其末惜亡
其碑不可考爾成都又有左右生題名一巨碑蓋左
學右學諸生也其間江陽寧蜀晉原遂寧乃蜀晉所
置郡歐陽公以為漢文翁學生題名非也
故吏應酬殘題名無年月字原云在成都府墨寳
云得之北門魚橋之下隸釋云題名共三十人此
石所存者横兩行爾上行兩人之後則有右郫字其
下一行凡十五人末有左江原字二邑皆隸蜀郡此
蓋蜀郡太守碑隂也墨寳云後無字非碑隂蓋斷碑
爾
宗季方等題名無年月隸續云在龍門禹廟碑
式云兩横列上一列二十一人下一列二十人隸續
云趙氏錄禹廟凡二碑皆在龍門
其一有皮氏長劉尋丞樊璋姓名而無隂其一有皮
氏長安定蘇字而文已磨滅其隂則有汾隂趙遺數
十人姓名官爵最後有龍門復民二十五戶人名此
碑二列有四十一人姓名疑是龍門復民而多少與
趙說不合蓋别一碑也題名之上有文十餘行乃唐
開元中龍門令吕延祐所作禹廟頌楚順八分書亦
猶魏子廟碑後人刻於石之空處耳
蘇衡等題名無年月字原云在兖州隸釋云題
名三十餘人蓋東郡平原北海陳留汝南潁川梁國
下邳南陽東平十郡之士也姓名多已淪没或云碑
在孔里駐蹕亭前或題云孔府君碑隂
舉吏張玄等殘題名無年月未詳所在隸續云
其可見者舉吏汝南一人故吏河内一人門生東郡
三人門生濟南二人門生平原任城各一人薛令有
其官而亡其姓名惟虞升一人郡邑名字及所出錢
無一字缺者
公乘伯喬殘題名無年月未詳所在隸續云所
存者一列二人廣都及郫皆蜀郡之邑蓋西川之殘
碑也
繁長張禪等題名無年月輿地碑目云在梁山軍
忠州界隸續云一石三横首行云長蜀郡繁張君諱
禪字仲聞其次題掾曹十人及三人姓名次横之首
行云夷淺口例掾趙陵字進德次夷侯九人邑長三
人第三横邑君三人夷民六人後云凡卅八戶造末
有四行高出兩字題白虎二夷王及丞尉名字最後
兩行及其下一横字畫差小似是紀事之辭惟夷王
謝資數字分明餘皆不可讀東都益部郡縣夷漢錯
居此必蜀郡太守有德政繁縣人共立此碑尊其官
吏故書之前列輿地碑目作浮蘭碑云是漢刻
酒泉題名無年月未詳所在字原云碑九列每
列三十二人
交阯都尉沈君神道無年月輿地碑目云在大竹
縣北一里隸釋云在梁山軍大竹縣今屬四川順慶
府梁山軍即今䕫州府梁山縣也輿地碑目云雙
石闕其一鐫云漢謁者北屯司馬左都候沈府君神
道其一鐫云漢新豐令交阯都尉沈府君神道字原
云沈字左字道字豐字發筆皆長過三四寸許令字
交字兩筆皆長君字中筆亦長碑圖云其上皆刻朱
鳥其下則右刻元武左刻一獸之首若虎而角環在
口已缺其爪據之隸釋云二神道蓋是一人猶王稚
子闕盡書其所歴之官也
金君闕無年月字原云在雲安軍即今夔州府雲
安縣題云鉅鹿太守金君闕凡七字碑式云四旁
皆刻磨紋
楊宗墓道無年月字原云在嘉州輿地碑目云在
夾江縣東十里嘉州即今四川嘉定州夾江縣屬之
輿地碑目云墓前雙闕其左隸書漢故益州太守
楊府君諱宗字仲德墓道十六字金石錄作楊宗墓
闕銘
清河相張君墓道無年月未詳所在題云清河
相弘農太守張君墓凡十字墓下闕一字隸釋云一
碑甚大其中但存此數字惟河相弘農君五字點畫
具爾碑式云兩旁有白紋其碑長八尺餘闊三尺餘
此數字之下尚有三之二
不其令董君闕無年月字原云在濟州即今濟寧
州題云漢故不其令董君闕八字為二行天下碑
錄云漢童恢墓雙闕字在任城縣南七里一云漢故
不其令童君一云童恢瑯琊人隸釋云東漢循吏有
童恢傳注云謝承書作僮种兩姓異同史氏固有所
疑矣初未嘗見此闕遂以董為童以碑為正傳云恢
字漢宗琅邪姑幕人辟公府除不其令其為令在楊
賜罷相之後則恢蓋孝靈時人也此闕刻一冢冢上
三物植立若木葉然二男子拜於前有一婦人二稚
子又有六婦人魚貫於後冢旁有一大樹其下有一
馬立於木下及馬後者各一人馬前有數物如雞鶩
之狀者碑圖云所畫者子孫展墓之狀有僕馬休於
松楸之下所題八字其左復有四五小字不可辨碑錄所
載董君雙石闕字此蓋其一也隸文董字卝下著童
碑錄及范史誤去其卝張駒云嘗見不其令一碑數
百言其字大小如防東尉司馬君碑亦多漫滅者當
是彼一闕也
緜竹令王君神道無年月字原云在涪州題云
廣漢緜竹令王君神道凡九字隸辨云微雜篆體緜
字作曰下木略與縣字相混故趙氏誤作廣漢縣令
而謂其借苓為令按金石錄又誤合劉讓閣道題字
為一碑故以為建寧元年十月造而此碑則無年月
也字原既辨其誤又云建寧元年立何耶
司馬孟臺神道無年月字原云在漢川今為漢川
州屬成都府題云故上庸長司馬君孟臺神道凡
十一字隸釋云石文皴剥而字札甚精復齋碑目作
上庸長闕
高直闕無年月字原云在雅州題云漢故高君
諱直字文玉凡九字隸釋云字畫甚不工漢人題墓
有云神道者有云墓道者有云闕者惟高頤及高直
但書姓名字爾
韋氏神道無年月字原云在均州州今屬襄陽府
碑圖云其上重暈與埋銘同中刻此四字隸釋云
石文中斷似若韋字爾
征南將軍劉君神道無年月未詳所在題云有
漢征南將軍劉君神道凡十字隸續云大小與王稚
子闕相類而剛勁過之惟後兩字刓損
平楊府君神道無年月字原云在綿州今屬成都
府題云漢平楊府君叔神道凡八字字原云刻於
石闕椽首墨寳云平楊必姓名如建平太守之類叔
其字也隸續止有平楊府君叔神六字
沛相范君闕無年月輿地碑目云在梓潼縣東六
里天下碑錄云漢沛相劔門范皮闕墓文字不甚
多記名目而已隸續云圖經有范伯皮闕蜀人云范
君有二闕周回十六字多磨滅今在鳳皇山寺前麥
田中近得范君一闕其上横刻四字尚可認曰府君
神道字之下刻四人物次横又有一焉最下三方有
白紋其中似嘗刻字闕上四人皆向右行更有一石
其人却向左行恐是范之右闕闕旁之甎堅厚如石
其重十斤田夫耕鑿時或得之上有小篆韻語每甎
十行行一句一在汪聖錫家其文曰嗟痛明時仲治
无年結偅孳孳履踐聖門知辨賜張(闕)噍孔言寬博
(闕)約性能淵泉帶徒千人行無遺愆予亦得其一云
德積未報曷尤乾坤荗而不實顔氏暴顚非獨范子
古今皆然想貎睹刑列畫諸先設往有知豈復恨焉
石上姓名雖淪滅而甎文有范子可證乃知范君名
皮字仲治圖經誤衍伯字按輿地碑目作沛國范伯
友墓石闕則又誤相為國誤皮為友
汝南上蔡令神道無年月字原云在閬州即今四
川保寧府隸續云閬州城外一石闕其東面刻十
三字與王稚子闕相類蜀人謂之汝南令闕眎其文
南之下一上字甚分明蓋汝南之上蔡令也徐求閬
苑記以為唐貞觀中旌表王氏義門所立謬也
侍中楊文父神道無年月未詳所在題云漢楊
侍中文父之神道凡九字隸續云字體格與馮幽州
闕相似必西州所刻者
貞女羅鳳闕無年月未詳所在題云漢貞女羅
鳳墓凡六字隸續云筆勢甚清逸頗類景謁者墓表
字之上以朱爵為額蓋墓闕也
延年椁字永初七年隸續云在蜀中其文云永
初七年四月卅日造焉是萬歲延年益夀郭凡十八
字為三行
种氏石虎刻字光和七年未詳所在其文云光
和七年四月五日孝子种覽元博所造共十六字
交州刺史石羊字無年月字原云在郴州隸續
云第一行有阯刺史三字上滅其一當是交字第二
行有君羊二字上滅其一土人謂之鄧君家闕文乃
其姓也此墓道之石羊膞上刻建安以前之物
六藝之一錄卷一百十五
