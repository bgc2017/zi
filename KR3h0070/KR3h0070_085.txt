欽定四庫全書
六藝之一錄卷八十六錢唐倪濤撰
石刻文字六十二
唐刻(記祠廟)
荆王神祠記
正書無書撰人姓名先天二年八月(金石錄)
唐張文瑾撰(復齋輿地碑目作祐碑錄順王廟先天碑)
溧陽縣城隍廟記
蔣日用撰正書無名氏開元十七年己巳三月三日
癸巳建在舊縣城(復齋碑錄)
使者徵祥記
潘翽撰并正書開元二十年三月(金石錄)
太平觀使者靈廟記
開元二十年李泚撰文(輿地碑目)
左輔頓僚西嶽廟中刻石記
權僅撰李琚八分開元二十四年十月(復齋碑錄)
王仙公廟記
岑均撰參軍高重明書仙公者漢葉縣令王喬也縣
人舊以姓名稱其廟唐葉令史惟清改曰仙公碑以
開元二十五年刻在葉縣(集古錄目)
難江公威惠廟記
天寳改元田彦識撰(輿地碑目)
立後漢世祖祠堂記
張邈撰梁思楚八分書天寳二年四月(金石錄)
陳隠王祠堂記
張謂撰八分書天寳三年(金石錄)
右唐陳隠王祠堂記張謂撰按明皇以尹喜舊宅得
靈符遂改元天寳此記云寳符見之二載者天寳二
年也其末又云龍會甲申海寇吳令光入臣之歲者
據紀年通譜天寳三載歲次甲申盖天寳二年蘄縣
令修完祠堂至明年謂始為記文耳又按唐書帝紀
天寳二年十二月海寇吳令光寇永嘉郡明年河南
尹裴敦復晉陵太守劉同昇南海太守劉巨麟討之
閏月令光伏誅今此記乃云令光入臣而明皇實錄
亦止言敦復等討令光平之不言其伏誅不知唐史
何所據也豈令光既降而殺之歟不然唐史誤矣(金石
錄)
西楚霸王祠堂記
賀蘭進明撰賀蘭誠行書姚韓卿篆額天寳十三年
十月八日建(復齋碑錄)
城隍神祠記
李陽冰撰并篆書乾元元年八月(金石錄)
縉雲令李陽冰撰并篆書陽冰禱廟而雨因移建於
山上碑以乾元二年八月立在縉雲縣(集古錄目)
陽冰為縉雲令遭旱禱雨約以七日不雨將焚其祠
既而雨遂徙廟于西山陽冰所記云城隍神祀典無
之吳越有爾然今非止吳越天下皆有而縣則少也
(集古錄)
李陽冰為縉雲縣令値旱禱於城隍約五日不雨將
焚其廟及期而雨乃遷廟而記其事書固竒事亦竒
余觀其篆瘦細而偉勁飛動若神歐陽公以為視陽
冰他篆最瘦余謂佳處正在此又云世言此石與忘
歸臺孔子廟三石俱活歲久漸生刻處幾合故細若
然今去歐公又四五百年寧不為無字碑乎記云祀
典無城隍神吳越有之至歐陽公云天下皆有縣猶
少而今無縣無之矣且記云自西谷遷廟於山巔又
以見城隍廟前朝不必在城中也今西安府西村落
大者多有城隍是其遺意(石墨鐫華)
黃畬廟記
吳安世撰并正書廣德二年六月記在建州(復齋碑錄)
雙廟記
齊嵩撰杜勸正書大歷四年八月(金石錄)
聰明山神記
張造撰正書無姓名大歷七年立(金石錄)
黃石公祠記
李卓撰八分書姓名殘缺大歷八年七月(金石錄)
右大歷八年立題篆黃石公祠記五字并布衣趙郡
李卓撰七字俱篆後書前試義王府倉曹參軍裴平
書十二字亦篆(玄牘紀)
堯山神記
李誕撰王羨行書大歷八年立(金石錄)
白鶴廟記
大歷十三年立(輿地碑目)
召伯祠堂記
崔敖撰房次卿書李惟益篆額貞元中立(訪碑錄)
徐偃王廟記
于臯謨撰正書無姓名貞元十年八月立(復齋碑錄)
吳嶽祠堂記
興元元年于公異撰冷朝陽行書今在隴州按唐書
是年五月二十八日副元帥李晟復京師七月十三
日德宗至自興元八月晟至鳳翔斬叛卒王斌等及
涇帥田希鑒此則以其年十一月祭告吳山而掌書
記于公異為此文也碑中所云相國涼公鎮鳳翔者
李抱玉也(金石文字記)
復禹廟衮冕記
崔及撰馬積正書元和三年十月立在越州城東禹
廟内(諸道石刻錄)馬稹書元和五年越州(金石略)
范希朝謁北嶽廟記
元和五年河東節度使范希朝討鎮州過北嶽廟題
記(集古錄目)
商州四皓新廟記
蕭曾重建以李華四皓贊代銘韋行儉正書元和八
年辛丑歲李栖筠刻(復齋碑錄)
白帝城新修祠廟記
馬文約撰戴昇正書并額元和九年立(復齋碑錄)
修敬亭府君廟記
劉重鈞撰大和十年立在廟中(訪碑錄)
李聽修堯祠記
白敏中撰開成二年立(訪碑錄)
堯祠在滑州西南五十里漢劉盆子所立唐寳歷中
節度使李聽祈雨有應重修立記(寰宇記)
修秦文公廟記
前夏州節度掌書記李伉撰并書篆額坊州之南有
秦故鄜畤祠秦文公夢龍自天下屬於地立畤以祠
之世久相傳謂之衙龍祠刺史崔駢改其廟像以為
文公祠開成五年立此碑(集古錄目)
創修五道將軍廟記
朱泳撰無書人名氏會昌三年七月(復齋碑錄)
漢江神廟記
孟珏撰正書無姓名會昌六年八月立(復齋碑錄)
蒼山廟記
宋誠撰分書無姓名篆額會昌六年六月記(復齋碑錄)
重換司空廟殿記
據碑司空漢光武時人二十三世孫唐杭州臨安縣
令有則易其廟之故殿立此碑從孫重厚撰族人文
察書而皆不著姓當光武時為司空者非一人而有
則于唐亦不顯不知其為何人也有則自稱宗長又
有宗副都枝長宗正宗錄都孔目廟祝衡陽侍郎等
諸枝長孔目及職司題名者數十人皆其族人也碑
以會昌六年八月立在溧陽(集古錄目)
禱河神廟記
會昌六年尚書崔公禱河神廟記云公召從事河東
裴處權文其功客有博陵崔應者書於石(文苑英華)
重修吳大帝廟階記
河陽三城節度團練衙推石湘撰不著書人名氏永
寧縣主簿周知素重修大帝廟階以大中六年立此
記(集古錄目)
麗陽廟記
張磻撰張道衡正書任漢藩篆額大中九年五月建
(復齋碑錄)
鹽宗神祠記
太子右庶子支度安邑解縣兩池𣙜鹽使錢義方撰
試左武衞兵曹參軍盛濤八分書鹽池神祠故名鹽
宗其後又有靈慶祠而主吏不復親祠鹽宗祠宇隳
廢義方重營葺之立此記以大中十年立(集古錄目)
鹽宗神祠記錢義方撰近時有尚書郎張席自言家
寓解州為余言安邑解縣兩池鹽事云夏月鹽南風
來池面紫色須臾凝結如雪土人謂之漫生鹽而兩
池歲役畦夫數百種鹽公利耗弊而州縣吏緣以為
姦利棄漫生鹽不取誣其苦不可食席博學能言漢
唐事尤詳為余復言前世鹽皆自生開元中姜師度
為河中尹而鹽池涸始置鹽屯故唐格自開元後遂
有畦夫營種之課席因上書論鹽漫生之利官遂罷
畦夫而公私皆以為然而議者或害其事乃云漫生
鹽味苦不可食或云暫結復銷不可畜聽者方惑其
事余因讀錢義方所記乃云若隂陽調和鬼神驅造
不勞人而擅其利與夫鑿泉煑海不相為謀由是知
唐世鹽非營種為决可信義方大歷時為𣙜鹽使余
家集錄古文不獨為傳記正訛謬亦可為朝廷決疑
議也(集古錄)
淮陽太守李公廟記
李謙撰慕容鎬正書大中三年三月(金石錄)
萬石君廟記
石晏撰王藩行書并篆大中十三年十一月(金石錄)
洋山廟記
在定海縣東北五里大中間黃洽記(輿地碑目)
修繁城廟記
曹分撰篆書無姓名咸通十二年九月(金石錄)
社稷壇記
容管經略推官皮日休撰國子監(缺)學博士裴光遠
八分山南東道節度使裴坦新修州之社稷壇以咸
通十二年刻此記(集古錄目)
武威侯廟記
進士唐巖撰廣明元年二月立(諸道石刻錄)在金華縣
(輿地碑目)
修武安君白公廟記
乾符五年無書撰人姓氏字亦遒勁可觀(咸陽金石遺文)
新修順濟王廟記
正書書撰人姓名缺中和元年十二月(復齋碑錄)
立西漢御史大夫趙王廟記
林雲撰中和三年三月二十七日在溧水(復齋碑錄)
修龍池張公廟記
唐澶人趙耕撰不著書人名氏龍公名路斯與妻子
言己與蓼人鄭祥遠皆龍屢戰未勝可令諸子助戰
以絳綃繫鬛為别祥遠敗死公與九子皆化為龍土
人為之立廟潁州刺史王敬堯又增大之碑以乾寧
元年立在潁上縣(集古錄目)
乾寧元年張龍公碑趙耕撰云君諱路斯潁上百社
人也隋初明經及第景龍中為宣城令夫人關西石
氏生九子公罷令歸每夕出自戌至丑歸常體冷且
濕石氏怪而詢之公曰吾龍也蓼人鄭祥遠亦龍也
騎白牛據吾池自謂鄭公池吾屢與戰未勝明日取
決可令吾子挾弓矢射之繫鬛以青綃者鄭也絳綃
者吾也子遂射中青綃鄭怒東北去投合肥西山死
今龍穴山是也由是公與九子俱復為龍亦可為怪
矣余嘗以事至百社村過其祠下見其林樹隂蔚池
水窈然誠異物之所托歲時禱雨屢獲其應汝隂人
尤以為神也(集古錄)
舊見經序說梁武帝夫人郗氏或疑其事余考於書
傳因龍天王祠得之謂郄氏性妬忌武帝受齊國未
冊命忿懟投死殿井衆趣救之已化毒龍烟煽燄衝
人莫敢近遂為龍天王祠此尤增異而懴疏所說盖
可信豈變滅起伏因心以感者果有耶惟懴言因經
報得還人天道而此祠迺歴陳隋奉之雖居徙不常
而嚴麗崇飾祈禱致禮每得輒應此又不可知也隋
大業中即其地造龍宫寺沙門法濟住祠中時為神
所降著衣鼓舞都不自覺然人化為龍與化虎熊果
有異哉今得趙耕碑序路斯化龍祈求得應或可信
也今人疑路斯非名當上元中波斯王有卑路斯來
唐世因以為名者多矣豈獨此哉(廣川書跋)
廬州重建巢湖太姥廟記
無書撰人名氏龍紀元年立(輿地碑目)
改封諸葛武侯為武靈王廟記
光化五年立今在隆中(輿地碑目)
改封武威王新廟記
徐礪撰正書無名氏篆額光化二年六月立在襄陽
(復齋碑錄)
補
春申君廟記
吳郡太守江東採訪等使趙居貞撰前廣陵大都督
府戶曹參軍集賢院待制史維則八分書并篆額吳
郡有春申君故宫後人因以為廟俗訛謂之城隍神
居貞廣其制度更易塑像以朱英配饗改名曰黃相
廟碑以天寳十年立(集古錄目)
修劉景升廟記
盧羣撰羅讓書貞元中立(訪碑錄)襄州(金石略)
無歲月及書跋
黃帝祠宇記李陽冰篆書處州(金石略)
修廟靈異記衛包書華州(金石略)
曹使君廟記吳感文(輿地碑目)
高使君廟記崔珙臣文(輿地碑目)
董孝子廟記崔殷作在慶元府碑云黯後漢人孝行
著於鄉邑孝和召拜郎中不起故以董孝子名鄉(輿地
碑目)
越國公廟記江台符文在歙縣(輿地碑目)
朱買臣祠堂記太守李頻撰在嚴州(輿地碑目)
忠烈公新廟記顧雲文(輿地碑目)
六藝之一錄卷八十六
