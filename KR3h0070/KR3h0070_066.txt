欽定四庫全書
六藝之一錄卷六十七錢唐倪濤撰
石刻文字四十三
唐碑(豐碑)
唐中書延安靖公竇威碑
于志寧撰武德九年(京兆金石錄)
唐虞世南碑
貞觀二年閏二月五日立在會稽縣南二十里(訪碑錄)
唐杜如晦碑
虞世南撰八分書无姓名貞觀四年
右唐杜如晦碑虞世南撰驗其字畫盖歐陽詢書也
如晦唐人偉秀者史家立傳不應草草今以碑考之
頗多異同傳言如晦大業中嘗以選補滏陽尉棄官
去而碑言在隋起家為雍州從事及煬帝幸江都代
王使君判留守事盖如晦未嘗為滏陽尉而亦未嘗
棄官去也傳言秦王為皇太子授左庶子而碑作右
庶子傳言為檢校侍中攝吏部尚書而碑作攝侍中
吏部尚書傳云其祖名果而碑所書乃名徽傳云諡
曰成而碑所書乃誠也盖此碑乃太宗手詔世南勒
文于石其官爵祖父名諱不宜有誤皆可以證史氏
之失矣(金石錄)
徐州都督房彦謙碑
李百藥撰歐陽詢八分書貞觀五年正月(金石錄)
右唐房彦謙碑彦謙玄齡父也在隋任司隸刺史出
為涇陽縣令卒官不大顯而隋書立傳二千餘字者
盖脩史時玄齡方為宰相故也彦謙自曾祖而下三
世皆封壯武侯隋唐史玄齡碑所書皆同獨此碑作
莊武未知孰是碑李百藥撰歐陽詢八分書在今齊
州章邱縣界中世頗罕傳(金石錄)
房彦謙碑隂
右唐房彦謙碑隂具載彦謙歸葬恩禮儀物之盛太
宗遇玄齡可謂厚矣盖厚其禮所以望其報也太宗
可謂善任人矣(金石錄)
大理卿郎穎碑
李伯藥撰宋才正書貞觀五年十一月(金石錄)
唐郎穎碑李伯藥撰宋才書字畫甚偉穎父名基字
世業而李伯藥書穎世次但云父世業又書穎兄茂
碑亦然考其碑文有皇基締搆之言則基字當時公
私無所諱避而於書世次字而不名不詳其義也是
以君子貴乎博學(集古錄)
唐中書侍郎李百藥撰前驃騎大將軍宋才書穎字
楚之歴任隋唐至大理卿柱國恒山公致仕卒諡曰
平碑以貞觀五年十月立在府北郎氏墓林中(集古錄目)
右唐郎穎碑李百藥撰歐陽公集古錄云穎父名基
字世業而百藥書穎世次但云父世業又書穎兄茂
碑亦然考其碑文有皇基締構之言則基字當時公
私無所避諱而百藥書穎父字而不名不詳其義是
以君子貴乎博學余按隋及唐初人多以字為名故
雖一時名公卿其名字混淆略不可攷又案穎字楚
之其事迹雜見于兆史隋書皆書為楚之而不載其
名穎獨唐書郎餘令傳云祖穎字楚之至于傳中敘
述行事止稱楚之疑其亦以字行耳(金石錄)
平公官屬題名
不著書人名氏平公穎也凡柱國府僚佐故吏長史
司馬掾屬參軍典籖及恒山公府國官國令大農常
侍侍郎國尉典尉舍人城局廟長學官長食官長丞
廏牧長丞典府長丞親事百三十餘人在穎碑隂(集古
錄目)
尚書左丞郎茂碑
李百藥撰張師立正書貞觀五年十一月(金石錄)
黃君漢碑
李百藥撰正書无姓名貞觀六年(金石錄)
唐東宫左庶子李百藥撰不著書人名氏君漢字景
雲東都胙縣人羅刹之子唐初官至䕫州都督封虢
國公碑以貞觀六年立(集古錄目)
逸民裴高士碑
正書无書撰人姓名貞觀八年正月(金石錄)
丹州刺史張崇碑
正書无書撰人姓名貞觀八年十二月(金石錄)
右唐丹州刺史碑首尾已殘缺其可見者云公諱崇
字平高按新唐書劉裴傳後載起義功臣事迹有張
平高云綏州人從唐公平京城累授左領軍將軍蕭
國公貞觀初為丹州刺史坐事以右光祿大夫還第
卒今以碑考之其事皆同惟傳以字為名耳(金石錄)
宕渠令孟略碑
正書無書撰人姓名貞觀十年(金石錄)
益州長史裴鏡民碑
李百藥撰殷令名正書貞觀十一年十月(金石錄)
右唐裴鏡民碑殷今名書令民與其子仲容皆以能
書擅名一時而令名遺跡存者惟此碑耳筆法精妙
不減歐虞惜不多見以為恨耳(金石錄)
姜寳誼碑
正書无書撰人姓名貞觀十二年十月(金石錄)
唐太子少師竇良碑
唐于志寧撰王行満書貞觀十二年立在三原(京兆金石
錄)
唐益州長史郭福善碑
碑首殘缺不見書撰人名氏福善字福善太原晉陽
人唐初官至益州都督府長史諡曰慎碑以貞觀十
二年立(集古錄目)
河間元王碑
岑文本撰于立政正書貞觀十四年(金石錄)
右唐河間元王孝恭碑按新唐書孝恭自宗正卿歴
凉州都督晉州刺史貞觀初為禮部尚書以卒今以
碑考之自太宗正遷禮部尚書坐事免尋復舊任俄
授梁州都督改晉州刺史與司空無忌等同時冊拜
觀州刺史世世承襲復授光祿大夫禮部尚書盖孝
恭凡三為尚書一免官一拜世襲刺史本傳皆不載
而以梁州為凉者亦誤也又唐初功臣皆云圖形凌
煙閣而此碑乃作戢武戢武之名不見於他書惟當
時石刻數數有之豈凌煙先名戢武而後改之耶(金石
錄)
于立政字匡時京兆高陵人志寧子官太僕少卿
虢州刺史見唐書宰相世系表
李先生碑
田世榮撰劉君諤正書貞觀十四年七月(金石錄)
唐贈徐州都督秦瓊碑
唐許敬宗撰貞觀十三年(京兆金石錄)
龍門令皇甫忠碑
貞觀十四年著作佐郎李儼撰忠為泰州龍門令歲
満縣民前左勲衞裴公𨼆等一千三百人申省請留
八座報云公等請來遲晩縣令今已替訖好人堪用
縣國共須豈一縣士庶獨懷恡惜所請不允忠以唐
太宗時為令當時臺省文字如此可愛泰州者義寧
元年以河中之汾隂龍門置治汾隂武德二年徒治
龍門太宗十七年州廢今碑後列縣人姓名有錄事
鄉長鄉老里正縣博士助教佐史等今之縣吏惟錄
事里正其名在爾(集古錄)
獨孤使君碑
正書無書撰人姓名貞觀十七年二月(金石錄)
右唐獨孤使君碑云君諱某字延夀而其名殘缺不
可辨延夀陁子也隋書外戚傳云陀二子延夀延福
元和姓纂亦云陁生延夀皆不著其名又姓纂云延
夀封新蔡公而碑云封新蔡縣開國男亦當以碑為
正(金石錄)
褚遂良書(金石略)
唐歐虞褚薛皆以書名此碑精勁可愛不知出于誰
手趙明誠金石錄之第五百九十五謂無書撰人姓
名今其前乃題于志寧製文又謂君諱某字延夀名
殘缺不可辨今熟視之左從言右亦彷彿可尋至于
隋唐間多以字行則歐文忠公跋顔勤禮神道碑論
之矣友人曾無愧持此相示為題其後(益公題跋)
襄州刺史鄒襄公張公瑾碑
釋法琳撰蘇敬稚正書貞觀十七年七月立襄陽圖
經云碑今亡(復齊碑錄)
秦州都督姜確碑
于志寧撰釋智辨正書貞觀十九年十月(金石錄)
相州刺史侯莫陳肅碑
正書無書撰人姓名貞觀二十一年(金石錄)
右唐侯莫陳肅碑肅隋桂州總管穎之子也元和姓
纂所載侯莫陳氏云其先後魏别部居庫斛真水周
書云代武川人世為渠帥隨魏南遷為侯莫陳氏余
嘗得穎及穎之孫涉墓誌皆云本劉姓系出漢楚元
王後穎墓誌則以為父崇魏時賜姓涉墓誌則以為
崇王父豐後魏時賜姓二說已自不同而肅碑乃云
漢中山靖王勝之後勝曾孫邵謀誅王莽不密避難
于代因左言而命氏改姓侯莫陳焉自古史傳所載
容有異同穎肅涉三世歲月相接而碑誌所書自相
乖戾如此皆莫知其孰是豈其姓氏本出代北而唐
初以族望相高故妄言出于名胄以欺眩世俗初無
所稽據乎不然殆不可考也已(金石錄)
晉州刺史裴府君碑
上官儀撰正書姓名殘闕貞觀二十三年(金石錄)
楚哀王稚詮碑
唐歐陽詢撰并分書王名稚詮字集弘高祖之子也
隋大業末高祖起兵于太原王在京師見殺高祖輔
政追封楚公諡曰哀武德初進爵為王碑不著所立
之年歐陽公時為給事中(集古錄目)
工部尚書晉昌郡王碑
唐于志寧撰歐陽詢書貞觀中立(京兆金石錄)
隋工部尚書段文振碑
潘徽撰歐陽詢八分書貞觀中立(金石錄)
燕府君碑
李儼撰在霍邑(墨池編)
樊知遷碑
在江原縣淨居寺顔師古文(輿地碑目)
什鉢苾碑
太宗詔岑文本為突利可汗什鉢苾碑文(舊唐書突厥傳)
思摩碑
頡利族人思摩入朝授右武衞將軍從征遼東為流
矢所中太宗親為吮血未幾卒於京師贈兵部尚書
詔為立碑於化州(舊唐書突厥傳)
刑部尚書彭城襄公劉德威碑
唐許敬宗撰李玄模書永徽二年立在三原(京兆金石錄)
貞觀初為綿州刺史以廉平稱百姓為之立碑(舊唐書本
傳)
聞喜縣令江彦碑
正書無書撰人姓名永徽二年十月(金石錄)
唐司空王仁佑碑
于志寧撰于立政正書永徽二年(京兆金石錄)
鄧慈碑
正書无書撰人姓名永徽三年正月(金石錄)
唐贈荆州刺史尹惠碑
蘇詵撰郭謙光分書永徽三年立(京兆金石錄)
唐戶部尚書楊纂碑
令狐德棻撰郭廣敬書永徽六年(京兆金石錄)
唐魏州刺史王波利碑
不著書撰人名氏忠公姓王氏名濤字波利越嶲卭
都人仕唐為内給事官至魏州刺史真定縣公碑以
永徽中立(集古錄目)
左驍衞大將軍翟仵碑
永徽二年立在東京(金石訪碑錄云在長垣縣東略南二十五里墓側永徽
二年葬)
樂彦瑋碑
劉禕之撰(墨池編)
賈敦頤碑
棠棣碑在河南縣西修行寺永徽初賈敦頤弟敦實
前後為洛州刺史並有惠政百姓立二碑於此時人
號為棠棣碑(太平寰宇記)
贈左僕射楊逹碑
正書无書撰人姓名顯慶元年(金石錄)
不著書撰人名氏遂寧郡公姓楊氏名達字叔莊弘
農華隂人隋之宗室煬帝世官至納言封遂寧郡公
諡曰懿唐武后其外孫也顯慶元年追贈左僕射仍
為立碑(集古錄目)
楊達觀王雄弟也煬帝時官至納言卒贈吏部尚書
唐顯慶中以武后外祖父加贈左僕射官為之立碑
以隋書列傳考之時有異同傳云字士達而碑云字
叔莊傳云年六十二而碑云年六十五皆當以碑為
正又傳云諡恭而碑云諡懿余集錄有李嶠所撰武
后母墓碑亦云諡為恭與傳合未知孰是也(金石錄)
紀公碑
正書無書撰人姓名顯慶四年三月(金石錄)
雲麾將軍燕巒碑
正書無書撰人姓名麟德元年正月(金石錄)
乙速孤晟碑
正書無書撰人姓名麟德元年二月(金石錄)
後魏郢州刺史劉賓碑
八分書無書撰人姓名麟德二年其孫立(金石錄)
益州都督程知節碑
許敬宗撰暢整正書麟德二年十月(金石錄)
盧國公程知節碑唐侍中中書令行右相許敬宗撰
暢整書知節字義貞濟州東阿人官至鎮軍大將軍
贈驃騎大將軍碑以麟德二年十月立在昭陵(集古錄目)
越州都督于德芳碑
從弟志寧撰蘇季子分書麟德元年四月建在三原(復齊碑錄)
趙弘智碑
于志寧撰殷仲容正書并篆額麟德二年(金石錄)
右唐趙弘智碑云弘智字處仕而史不載又云自太
子舍人為吏部員外郎遷國子博士檢校吏部郎中
尋為越王府長史兼檢校吏部侍郎遂轉黃門侍郎
舊史亦云累遷而新史直云由太子舍人拜黃門侍
郎耳又弘智為國子祭酒嘗領東宫賓客而新舊史
亦皆不載(金石錄)
蘭長史碑
正書无書撰人姓名麟德二年(金石錄)
舒州刺史楊承仙碑
張昌齡撰正書無姓名乾封元年(金石錄)
司元太常伯竇德玄碑
李儼撰姪節正書乾封元年十月(金石錄)
右竇德玄碑以唐史本傳考之其事多合惟德玄為
御史大夫攝吏部禮部度支三尚書遂遷大司憲史
皆不載又其弟德遠史云封樂安男而碑作樂平皆
當以碑為正(金石錄)
于志寕碑
令狐德棻撰于立政書乾封元年十一月(金石錄)
右唐于志寧碑考唐史列傳其微時所歷官史多不
書今亦不復錄錄其尤著者碑云大業十年為清河
縣長而傳云為冠氏長碑云自中書侍郎遷兵部侍
郎授蒲州刺史不赴後為衞尉卿判太常卿事以本
官兼雍州别駕遷禮部尚書而史皆不載史云自侍
中拜尚書左僕射同中書門下三品頃之兼太子少
師遷太傅顯慶四年以老乞骸骨詔解僕射更拜太
子太師仍同三品今以碑考之其初拜僕射也未嘗
領中書門下三品至罷僕射乃為同中書門下參謀
朝政皆史家之誤又按百官志唐初宰相有參議朝
政預朝政參知政事其後有同中書門下三品同平
章事永淳中遂以平章事入銜而獨無參謀朝政之
名盖惟見於此耳(金石錄)
滁州刺史劉君碑
李儼撰顔有意正書乾封二年二月(金石錄)
唐襄州都督姜協碑
唐司列少常伯李安期撰豫王府屬直弘文館高正
臣書協字夀秦州上邽人官至夏州都督碑以乾封
二年立(集古錄目)
郭君碑
乾封二年今在汾陽北七十里郭社村
朱彛尊曰碑文有云揮霜刃而斬老生盖從太宗攻
霍邑者按唐書宋老生投塹為劉弘基所殺而温大
雅創業起居注則云老生攀繩上城軍頭盧君諤所
部人跳躍及而斬之今讀此乃知揮刃者之為郭君
而首二行剥裂其名字門世及撰文者皆闕其知為
郭君者藉有碑額存爾(金石文字記)
唐王屋縣令崔公碑
唐歐陽植正書乾封二年(京兆金石錄)
唐監門將軍段業碑
唐劉延祐撰孫師範書龍朔元年立(京兆金石錄)
唐司禮少常伯辛良碑
唐李儼撰蕭權正書龍朔三年歲次癸亥二月己酉
朔立(復齋碑錄)
曺王府典軍劉公碑
趙務玄撰正書无姓名總章二年二月(金石錄)
唐吳廣碑
總章二年吳廣碑不著書撰人名氏而字畫精勁可
喜廣字黑闥唐初與程知節秦叔寳等俱從太宗征
伐後與殺建成有功至高宗時為洪州都督以卒然
唐書不見其名字惟會要列陪葬昭陵人有洪州刺
史吳黑闥亦不知其名廣也其名字事蹟幸見於後
世者以有斯碑也碑字稍磨滅世亦罕見獨余集錄
得之遂以傳者以其筆畫之工也故余嘗為蔡君謨
言書雖學者之餘事而有助於金石之傳者以此也
(六一題跋)
武師模碑
崔松客撰正書姓名殘缺總章三年正月(金石錄)
尉遲寳琳碑
許敬宗撰王知敬正書咸亨元年正月(金石錄)
唐侍中中書令行右相許敬宗撰膳部員外郎直弘
文館王知敬書寳琳字元瑜敬德之子位至司衞卿
碑以咸亨元年正月立(集古錄目)
淄川公李孝同碑
撰人姓名殘缺諸葛思&KR1027;正書咸亨元年五月(金石錄)
孝同者淮安靖王神通之子史但附名神通傳末碑
亦磨泐可讀者才半中有云太宗為秦公孝同隸焉
承間啟王曰秦公瞻視非常功業又大雖非儲貳必
膺寳歷靖王心然之云云此亦可為先見矣撰文姓
氏已不可求書者據趙明誠為諸葛思禛今亦磨蝕
但其筆法虬健波拂處大類褚河南可寳也(石墨䥴華)
司農寺主簿梁幹碑
王知隠撰暢整正書咸亨元年(京兆金石錄)
興昔亡單于阿史那彌射碑
正書無書撰人姓名咸亨四年二月(金石錄)
右唐阿史那彌射碑彌射本西突厥嘗歸朝後伐龜
兹為蘇海政所殺舊唐史紀彌射事甚詳多與碑合
而新史所書甚略如高宗朝冊為崑陵都護興昔亡
單于皆不載碑云單于諱某字彌射而缺其名不書
史但言名彌射豈作碑者為緣飾之乎(金石錄)
幽州都督盧承慶碑
八分書无書撰人姓名咸亨四年五月(金石錄)
戎州刺史董寳亮碑
李儼撰張遂隆八分書咸亨四年十月(金石錄)
贈秦州都督韋琨碑
許敬宗撰虞昶行書咸亨四年(京兆金石錄)
贈僕射韋陟碑
李紓撰姪元正書上元元年(京兆金石錄)
越州長史李基碑
張大素撰行書无姓名上元二年九月(金石錄)
尹府君碑
正書無書撰人姓名上元二年十二月(金石錄)
上柱國任君碑
正書上元三年十一月今在汾州府南門外二里文
侯村任君名恭官至金紫光祿大夫上柱國臨濟縣
開國男貞觀十七年二月卒(金石文字記)
任丘縣令王君碑
崔融撰八分書無姓名儀鳳元年(金石錄)
贈秦州都督竇彦璋碑
劉禕之撰儀鳳二年(京兆金石錄)
國子司業于立政碑
撰人姓名殘缺陳道玉八分書調露元年十二月(金石
錄)
國子司業于可封碑
弟淑之撰調露三年立(諸道石刻錄)
狄仁傑寧州碑
高宗時狄仁傑為寧州刺史撫和戎夏人得歡心郡
人勒碑頌德後為豫州刺史時越王貞稱兵汝南事
敗緣坐者六七百人籍没者五千口司刑使逼促行
刑仁傑緩其獄密表奏特敇原之配流豐州豫囚次
於寧州父老迎而勞之曰我狄使君活汝輩耶相㩦
哭於碑下齋三日而後行豫囚至流所復相與立碑
頌狄君之德(舊唐書本傳)
襄州刺史封公碑
撰人姓名殘缺宋之愻正書垂拱元年十月(金石錄)
右唐襄州刺史封公碑宋之愻書字畫頗佳之愻之
問弟也兄弟皆小人之愻奴事武三思三思五狗之
愻乃其一以此知書特小技苟非其人亦何足貴哉
(金石錄)
麴君碑
正書無書撰人姓名垂拱六年十一月(金石錄)
卭州刺史狄知愻碑
書撰人姓名殘缺載和元年正月(金石錄)
揚州都督趙道興碑
李至遠撰永昌元年立(京兆金石錄)
贈箕州刺史成公碑
楊炯撰正書無姓名天授元年二月(金石錄)
伊州刺史衞府君碑
彭元覺撰趙楚英書天授二年立(訪碑錄)
冠軍大將軍楊公碑
蘇味道撰姪楚材正書長夀元年(金石錄)
龐君碑
行書无書撰人姓名神功元年十月(金石錄)
長安主簿龐君碑與前碑同(金石錄)
護軍王君碑
行書无書撰人姓名聖歷二年六月(金石錄)
明堂令于大猷碑
正書無書撰人姓名聖歷三年十一月(金石錄)
此碑僅存強半書法全出登善峻拔遒健可為傳神
而書者名字遂不可求惜哉按大猷志寧之孫立政
之子志寧之玄孫休烈顯于肅代朝傳云休烈父默
成沛縣令早卒合之正為四世但不知默成者是大
猷子否趙明誠有默成碑今不可得見矣(石墨䥴華)
洛陽縣令鄭敞碑
薛稷撰并正書久視元年六月(金石錄)
右唐洛陽令鄭敞碑薛稷撰并正書碑稱敞上世皆
為顯官而敞之為令綽有政績惜乎唐史無傳稷撰
此碑在武氏久視元年故碑中之字如地作埊天作
而人作&KR1655;臣作&KR1428;國作圀授作甃正作击日作□年
作□之類皆武氏所製故當時臣下用之非天子不
考文此亦可見武氏僣竊之罪(金薤琳瑯)
丹州刺史蕭宗道碑
員半千撰蔡有鄰八分書久視元年(京兆金石錄)
濮州長史蕭府君碑
員半千撰次子令臣正書大足元年四月(金石錄)
稷山縣梁君孝義碑
李秦授文八分書无姓名長安三年正月(金石錄)
都官郎中孔昌寓碑
盧蔵撰并八分書長安三年二月(金石錄)
右周孔昌寓碑載其世系甚詳云宣尼父三十六世
孫也十四世祖潜吳侍中生晉豫章太守竺竺生大
尚書冲冲生大司農偘偘生秘書監滔滔生江夏太
守俟俟生宋尚書左丞幼幼生尚書右丞遙之遙之
生中書侍郎畢畢生齊散騎常侍珮珮生梁侍中休
源源生陳黃門侍郎宗範宗範生陳散騎常侍伯魚
伯魚生隋秘書正字德紹德紹生昌寓唐以前士人
以族姓為重故雖更千百年歴數十世皆可考究自
唐末五代之亂在朝者皆武夫悍卒於是譜牒散失
士大夫茫然不知其族系之所自出豈不可惜也哉
故余詳錄於此使後學論姓氏者有考焉按此碑及
梁史皆云休源冲八世孫而元和姓纂獨以為七代
孫誤矣(金石錄)
晉州長史韋公碑
楊炯撰孫希弼八分書長安三年四月(金石錄)
上騎都尉相里瑞碑
正書今在汾陽縣小相里之北太師墓上太師者五
代時相里金也二碑並列此碑漫滅特甚其可識者
上騎都尉相里府君之碑曰相里瑞字鳳威曰夫人
任氏而中有而(天)埊(地)□(日)字知其為武后時立也
(金石文字記)
祝府君碑
子欽明撰正書姓名殘缺神龍元年九月(金石錄)
右唐祝府君碑府君諱綝欽明父也碑欽明自撰今
南京有漢祝睦兩碑其一言君出自重黎祝融苗胄
其一言其先高辛余按諸書重黎祝融皆帝高陽之
後帝堯高辛之子也睦碑既云出于重黎祝融又云
出于高辛自相牴牾莫可究考而此碑引世本氏姓
篇云祝氏軒轅之後也史記周本紀武王克殷封黃
帝之後於祝帝堯之後於薊樂記云封黃帝之後於
薊帝堯之後於祝盖以黃堯本(下缺一字)同出有熊由此
史傳相交祝薊互舉參考世本惟遷近之然司馬遷
史記於族系多采世本不知世本果可盡信否盖君
子于學有所不知闕焉可也(金石錄)
唐贈秦州都督唐宗碑
岑羲撰族孫從心正書神龍二年(金石錄)
右唐宗碑云君諱宗字徵仁而唐書宰相世系表云
名世宗碑又云祖諱子政而世系表作二政皆當以
碑為正宗宰相休璟祖也仕隋為朔方郡丞行郡守
事大業末為賊梁師都所殺神龍中贈秦州都督(金石
錄)
懷寧縣令慕容府君碑
徐堅撰正書無姓名神龍二年二月(金石錄)
沙州司馬楊榮碑
元佑儀撰韋同八分書神龍二年三月(金石錄)
榮孫元表字伯儀撰韋同分書神龍二年三月建在
蒲城縣(復齋碑錄)
衞州司馬楊恪碑
張柬之撰八分書姓名殘缺神龍二年(金石錄)
張柬之撰八分書姓名殘缺神龍三年歲次敦洽三
月建在蒲城縣(復齋碑錄)
工部尚書姚璹碑
正書書撰人姓名殘缺神龍二年四月(金石錄)
右唐姚璹碑按新唐書璹列傳云為夏官侍郎坐族
弟敬節叛貶桂州長史而碑云自兵部侍郎以敬節
犯法改授司府少卿檢校定州刺史尋即真轉都督
廣循等二十三州諸軍事廣州刺史後替還仍以前
累重貶桂州又璹為宰相時嘗為西京留守而史不
載璹以妖妄謟䛕事武后其事蹟皆不足取而於官
職缺漏不可不記者所以正史官之失也璹微時所
歴官列傳尤簡略今皆不復載云(金石錄)
弟&KR1256;撰歐陽植正書神龍二年四月二十三日景申
(復齋碑錄)
周并州總管宇文舉碑
盧思道撰楊略正書神龍二年十月立(金石錄)
右後周宇文舉碑盧思道撰神龍中其曾孫敞追建
以後周書考之官閥事迹多同惟碑云公諱舉字神
舉而史但言名神舉而已又史云其曾祖名求男而
碑止言名求史云祖名顯和而碑止言名和亦皆不
同其卒也史云宣帝以宿憾殺之而碑稱遘疾薨疑
作碑者為諱其事當以史為正(金石錄)
崔仁縦碑
正書无書撰人姓名神龍二年(金石錄)
唐匡城令鄭府君碑
唐校書郎吳光璧撰前國子進士李惟恕書滑州匡
城令去思頌德之碑也諲字叔敬滎陽開封人碑以
景龍中立(集古錄目)
徐有功碑
徐彦伯撰景龍三年四月(金石錄)
右唐徐有功碑徐彦伯撰以新舊唐史考之其本末
皆同惟舊史云長安二年卒年六十二碑云三年卒
年六十八新史亦云年六十八與碑合(金石錄)
太子中舍人楊承源碑
王獻忠撰集王羲之歐陽詢褚遂良等真行書景龍
二年十月(金石錄)
唐王獻忠撰集王羲之褚遂良歐陽詢等諸家書承
源字嗣本弘農華隂人仕至太子典饍郎贈太子中
舍人碑以景龍三年十月立(集古錄目)
洛陽尉馬克忠碑
張說撰盧蔵用八分書景龍二年二月(金石錄)
贈光州都督蘇瓘碑
唐嚴識玄撰正書景龍四年(京兆金石錄)
蘇瓌碑
盧蔵用撰并八分書景雲元年十一月(金石錄)
蘇許公瓌武功人景雲元年十一月葬于武功碑隸書剥
蝕過半存者才十三書法猶有漢魏遺意金石略云盧蔵
用書而金石錄云蔵用撰并書攷文苑英華蔵用撰序張
說撰銘今碑後猶有范陽張說字鄭趙二公未見耶(石墨鐫華)
左僕射劉延景碑
徐彦伯撰張庭珪八分書景雲二年二月(金石錄)
右唐劉延景碑延景女為睿宗妃生譲帝者碑云夫
人房氏以景雲元年贈沛國夫人二年歲次丁亥附
窆于延景之墓按睿宗以景雲元年六月即位改元
歲次庚戌明年歲在辛亥而碑作丁亥誤也碑載延
景四子溫玉承顔璵琪而元和姓纂以璵為瑗盖姓
纂之謬也(金石錄)
并州刺史崔敬嗣碑
胡皓撰郭謙光八分書景雲二年九月(金石錄)
檢校祕書丞兼昭文館學士胡皓撰國子監太學助
教郭謙光八分書敬嗣字奉先博陵安平人官至并
州大都督府長史碑以景雲二年九月立(金石錄)
右唐崔敬嗣碑胡皓撰郭謙光書崔氏為唐名族而
敬嗣不顯皓為昭文館學士然亦無聞觀其事實文
詞皆不足多采而余錄之者以謙光書也其字
畫筆法不減韓蔡李史四家而名獨不著此余屢以
為歎也(集古錄)
右唐崔敬嗣碑按唐史崔光遠傳中宗在房州光遠
之祖敬嗣為刺史盡誠推奉帝德之及反正有與敬
嗣同姓名者每擬官輙超拜後召見悟非是訪真敬
嗣已死乃用其子余集錄有光遠祖墓誌其卒在武
后朝此碑敬嗣盖中宗時誤遷官者也而碑乃云景
龍元年有制追不時至中宗對宰相稱其姓名三令
使者趣之及謁見即日拜羽林將軍二說不同豈中
宗既召見乃悟其非是歟(金石錄)
集古錄曰崔為唐名族而敬嗣不顯余考之唐有兩
崔敬嗣昔中宗放房州吏多肆慢不為禮敬嗣為刺
史獨盡誠推奉中宗復位有與敬嗣同姓名者每擬
官輙超拜召見悟非是訪真敬嗣死矣即授子注五
品官注生光遠嘗持節荆襄徙鳳翔又節度劍南其
官職甚顯敬嗣亦以此知名於世昔人偶不考也(廣川
書跋)
王思泰碑
李振撰并正書景雲二年(金石錄)
王美暢碑
薛稷撰并正書景雲二年(金石錄)
唐禮部尚書昭文館學士薛稷撰并書美暢字通理
太原祁人官至潤州刺史其女為睿宗德妃景雲中
追贈美暢至益州都督碑以景雲二年七月立(集古錄目)
陶狄碑
在彭澤縣景雲中馬澤撰(輿地碑目)
司農卿盧萬石碑
李義撰八分書無姓名先天元年十月(金石錄)
楊乾緒碑
褚琇撰權瓖八分書先天元年十一月(金石錄)
唐富乎王簿褚琇撰正字權瓌八分書乾緒字幼紹
雍州富平人官至宣威將軍右鈐衞幽州開福府折
衝都尉清邊軍總管致仕碑以先天元年十一月立
(集古錄目)
贈廣州大都督成王仁碑
唐侍郎岑羲撰岐王府參軍魏思禮書仁字千里後
改以字為名唐太宗之孫吳王恪之子官至益廣二
州都督封成王神龍三年與節愍太子同誅武三思
敗死先天二年妃慕容氏為立此碑(集古錄目)
洪州刺史王守真碑
唐賀遂涉撰崔璹書先天二年(京兆金石錄)
太僕少卿天水郡王僖碑
唐蘇晉撰魏思禮正書先天二年(京兆金石錄)
中書舍人王無兢碑
右唐王無兢碑無兢事迹附見唐書陳子昂傳後以
碑考之傳頗不合傳言自殿中侍御史徙太子舍人
神龍初出為蘇州司馬貶廣州讐家矯制榜殺之而
碑言為中書舍人卒傳言坐與張易之等交往貶而
碑云兩張弄權九有蕩析公出而無愠皆莫知其孰
是據碑言無兢無子孫權知萊州刺史姚汭為買石
立碑去無兢之歿已遠事迹得于傳聞未足盡信也
無兢東萊人墓在掖縣界中云(金石錄)
姚汭撰行書無姓名無年月(金石錄)
唐馮本碑
先天元年閻朝隐撰子敦直八分書(金石表)
今在高陵縣西南七里府君廟(金石文字記)
唐契苾明碑
先天元年婁師德撰殷玄祚楷書(金石表)
明契苾何力子也婁師德製文殷玄祚書筆法亦瘦
勁可觀碑中契苾何力作河力史諡曰烈碑諡曰毅
疑史為誤碑中叙明子前曰長男嵸後曰聳二字自
相牴牾且明長子嵸襲封凉公而后云孤子息涼國
公嵩立又何也明葬於萬歲通天元年碑立於先天
二年仍稱大周革命仍用武后製字都不可曉(石墨鐫華)
今在咸陽縣(金石文字記)
補
徐王元禮碑
咸亨三年崔行功撰趙仙客書元禮唐高祖子也以
碑考傳年夀官閥悉同而碑云使持節徐譙泗三州
諸軍事徐州刺史又云贈太尉使持節大都督冀相
貝德滄景魏博等八州諸軍事冀州刺史傳云為徐
州都督又云贈冀州大都督傳既簡略又都無法而
碑之所書亦失也盖刺史非兼州之官都督非一州
之號碑云持節徐譙泗三州諸軍而傳獨為徐一州
刺史此其失也當如前史持節秦涼州諸軍事秦涼
二州刺史乃為得爾其書贈官則如碑之書是矣盖
為一州刺史而兼督八州軍事爾都者有所兼總之
名也此特小故而余區區辨之者前史失之久矣又
國朝自削方鎮之權而節度使都督無復兼州而舊
名不除是節度都督自施於己此不可不正其失也
(集古錄)
六藝之一錄卷六十七
