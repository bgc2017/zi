欽定四庫全書
六藝之一錄卷三百四十八錢唐倪濤撰
歷朝書譜
宋
虞允文
虞允文字彬甫隆州仁夀人六歲能九經七歲能屬
文紹興二十三年登進士第高宗召對除秘書丞乾
道五年拜右僕射同中書門下平章事兼樞密使
封雍國公謚忠肅(宋史)
停雲館帖第六卷為南宋名人書如虞雍公之儼雅
皆有可取(弇州山人藁)
跋虞雍公鈞堂帖
虞忠肅公采石之戰日星晦蒙江水震蕩功烈赫然
疑其平日為人有喑啞叱咤千人皆廢之狀及觀其
手帖詞語詳雅氣象雍容乃真一書生耳公之子孫
居吴中者世藏此帖今為葑門朱性甫得之夫性甫
雖好文事藏此吾固知其意不在筆墨間也(匏翁家藏集)
劉珙
劉珙字共父崇安人子羽長子生有竒質從季父子
翬學登進士乙科授禮部郎官遷中書舍人參知政
事進資政殿大學士淳熙二年移知建康府江東安
撫使謚忠肅(宋史)
朱文公云余少時曾學曹操表時劉共父方學顔書
鹿脯帖余以字畫古今誚之共父謂我所學者唐之
忠臣公所學者漢之簒賊耳予默然亡以應(朱子文集)
周利建
利建進士擢第贈太師秦國公(陸游周必大墓志)
周必大云先君秦國公平生喜學蔡忠惠公書家藏
京師舊石刻兩卷真行草畢備妙絶一世詛楚文待
制董公守汾日辨證刻石先君實為書丹(平園集)
周必大
周必大字子充一字洪道紹興二十年第進士又中
博學宏辭科歷秘書省正字兼國史院編修官淳熙
十四年拜右丞相進左丞相少保益國公贈太師謚
文忠自號平園老叟(宋史)
道林寺堂之顔吾鄉益國周公書之(文文山集)
周益公退傳帖
益公之字端重謹密如其為人此猶中年之作也每
觀退傳帖無異往昔此其常德尤可嘆服於此又識
前輩後進愛敬兩盡其道足為世之法矣(王魯齋集)
周平園艾軒神道碑(題跋已見)
周必正
周必正字子中蔭補迪功郎貢至禮部調袁州司戶
參軍孝宗召對便殿改知建昌軍南豐縣歷軍器監
丞知舒州善屬文尤長於詩書有古法四方豐碑巨
扁多出其筆(渭南集)
周必大曰季兄子中筆法絶高(平園集)
胡銓
胡銓字邦衡廬陵人建炎二年高宗策士淮海銓策
萬餘言高宗見而異之將冠之多士有忌其直者移
置第五乾道初為工部侍郎七年以資政殿學士致
仕謚忠簡(宋史)
文天祥道山堂瞻御書詩云著庭更有邦人筆稽首
承休學二忠自注云著作之庭乃胡忠簡公書周文
忠公立(文山集)
胡侍郎大書著作之庭其形模濫觴發於小篆豈八
分未出已有此書(林光朝艾軒集)
胡忠簡公翰墨甚佳阜陵嘗問公曰卿寫字宛如卿
為人公答曰臣幼習顔真卿字今自成一家又曰朕
前日侍太上於德夀宮閤上治疊書畫因得卿紹興
戊午所上封書真本太上與朕玩味久之喜卿辭意
精切筆法老成英風義氣凛然飛動太上自藏之曰
可為後代式但其後為秦檜之所批抹汙者朕啓太
上令工逐行裁去裝褙公封事藁有周益公楊誠齋
二公題跋在後公孫搢廣西僉憲刻於融州真仙巖
(珊瑚網)
吕祖謙
吕祖謙字伯恭居婺州中進士後中博學宏詞科除
太學博士國史院編修官先是書肆有書曰聖宋文
海孝宗命祖謙類為百五十卷上之賜名皇朝文鑑
除著作郎謚曰成(宋史)
吕伯恭能書大字(朱子文集)
洪适
洪适字景伯鄱陽人紹興十三年中博學宏詞科乾
道元年拜尚書右僕射同中書門下平章事謚文惠
(宋史)
洪适取古今石刻法其字為之韻辨其文為之釋以
辨隸書曰隸釋隸續(中興藝文志)
鶻山寺有雄跨堂頗雄偉洪景伯書(周必大乾道庚寅奏事錄)
陳康伯
陳康伯字長卿信之弋陽人宣和三年中上舍丙科
孝宗時封信國公拜尚書左僕射同中書平章事謚
文正(宋史)
康伯工筆札其蹟見鳳墅續法帖中(書史會要)
王淮
王淮字季海婺州金華人幼穎悟力學屬文登紹興
十五年進士第淳熙中拜右丞相兼樞密使謚文定
(宋史)
宋名賢遺墨帖有王淮劄子(弇州山人藁)王季海上恩
過厚劄子行書(式古堂書畫彙考)
范成大
范成大字至能吴郡人紹興二十四年擢進士第孝
宗時拜參知政事進資政殿學士領洞霄宫加大
學士素有文名尤工於詩自號石湖(宋史)
石湖以能書稱宗黃庭堅米芾遒勁可觀(書史會要)
范石湖書田園雜興卷
右范文穆田園雜興絶句六十首公好紀事帥廣右
有桂海虞衡志帥蜀有吴船錄此蓋罷金陵閫以大
資領洞霄宫歸隐石湖時作即詩無論竹枝鷓鴣家
言已曲盡吳中農圃故事矣書法出入眉山豫章間
有米顛筆圓熟遒麗生意鬱然真足二絶余不敏
何敢望公然視公掛冠幸尚少息黔補劓之暇安知
不能為公增一段吴語邪因識其末以俟(弇州山人藁)
汪應辰
汪應辰字聖錫信州玉山人紹興五年進士第一人
授鎮東軍僉判召為秘書省正字上書謂和議不諧
非所患秦檜大不悦出通判建州檜死召為吏部郎
官遷權吏部尚書以端明殿學士知平江府(宋史)
周必大曰玉山汪公名重天下人得尺牘榮之與余
通問皆季路代作當時翰墨已難得(平園集)
汪逵
汪逵應辰子登進士第仕至吏部尚書端明殿學士
(宋史汪應辰傳)
汪季路建集古堂藏竒書秘蹟金石遺文二千卷著
淳化帖辨記十卷(紫桃軒雜綴)
王庭珪
王庭珪安福人政和間進士調茶陵丞忤部使者遂
拂衣歸孝宗初除國子主簿乾道間召對内殿賜坐
勞問除直敷文閣所著有瀘溪集(鐡網珊瑚)
王瀘溪先生手書十簡雖紙敝墨渝而此老正氣勃
勃可挹(寓意編)
王十朋
王十朋字龜齡温州樂清人資穎悟日誦數千言有
文行聚徒梅溪受業者以百數上親政策士擢為第
一累官龍圖閣直學士(宋史)宋名賢遺墨有王十朋
帖(弇州山人藁)
王梅溪寵示室銘帖行書(式古堂書畫彙考)
黃中
黃中字通老紹武人紹興五年擢進士第二人乾道
中為敷文閣待制諡簡肅(宋史)
崔清獻公嘗删改處士劉臯語命其客黃中隸書為
座右銘(崔清獻公言行錄)白雲崇福觀記黃中書
王信
王信字誠之處州麗水人登紹興三十年進士第孝
宗時加禮部尚書使於金信得米芾書法金人寳之
後加煥章閣待制(宋史)
吴益吴蓋
吴益字叔謙蓋字叔平俱憲聖皇后弟帝與后皆喜翰墨故益
蓋兄弟師法亦有書名益歴官至敷文閣待制進太師諡莊簡
追封衛王盖官至武寕軍節度使贈太傅追封鄭王(宋史)
吴琚
吴琚字居父號雲壑益子位少師判建康府兼留守(宋史)
琚字畫類米芾以詞翰被遇孝宗大字極工(書史會要)
吴琚書類米元章而峻峭過之(畫禪室随筆)
晉陵吴琚書宗米禮部幾於奪真今北固山天下
第一江山題榜是其蹟也所著有雲壑集今世有米
體書用雲壑印者皆吴手筆鑒家不可不知耳(書畫舫)
吴雲壑書
吴琚書自米南宫外一步不窺京口北固山有天下
第一江山牓書即其筆也始於都下見七言絶一幅
不款姓名但有雲壑居士印偶閱宋經籍志雲壑集
吴琚撰知為琚書已於新安白岳下山客持晦翁書
歸去來辭迺絶似米元章後有雲壑二字因得審定
今藏於家此詩沒於焦山江中潤州守霍君為余拓
墨本然已在若晦間不可臨摹矣(畫禪室隨筆)
樓异
樓异字元應鄞人讀書敏而勤無不該貫小學尤精
鄙流俗簡陋手以古字寫春秋左氏傳禮記莊子以
課其子(攻媿集)
劉致思
劉致思留心字學運筆流快風行草偃足以軒輊流
輩(屛山集)
吴公路
吴公路作功德院成入山書丹劉子翬贈詩云忽驚
落筆散彤雲(屏山集)
程迥
程迥字可久應天府寧陵人家於沙隨徙紹興之餘
姚登隆興元年進士第歷知信州上饒縣奉祠寓居
鄱陽(宋史)
程沙隨辨饒娥帖
余少嘗學書而病於腕弱不能立筆遂絶去不復為
今觀沙隨程丈此卷饒娥一紙蓋有意於黃絹之碑
者字亦可愛也饒娥故居小廟在樂平縣東二十餘
里余嘗特往沃茗酹之雙闕已不復存矣因語州縣
宜增葺之且為請敇額列祀典而莫有應者甚可歎
也(晦菴題跋)
戴敏
戴敏字敏才號東臯子(戴復古父)復古有求先人墨蹟詩
云我翁有遺蹟數紙古田樣髣髴鍾王體吟句更豪
放(石屛集)
虞似良
虞似良字仲房號横溪自號寳蓮山人官至監左藏
東庫善篆隸家藏漢刻數千本心摹手追盡得旨
趣大至數尺小至蠅頭各臻其妙兼能古文竒字(謝翺
金華游錄)
似良詩詞清婉得唐人旨趣尤工隸書無一食頃去
筆札至寤寐猶運指作勢衾裯當指處皆裂有篆
隸韻書行於世(台志)
虞兵部仲房書杜工部李潮八分小篆王宰山水圖
兩篇隸法壊自公始然亦自成一家摶搦騫騰鯨鵬
撮摩夭矯容與烟雲卷舒數十年間豐功厚德之所
載識借公為重不專翰墨也不知公者獨以隸古稱
豈知公哉(釋居簡北磵文集)
隂符經碑小桃源碑洗耳碑並虞似良書
甘叔異
甘叔異行書學米芾草書學黃庭堅(書史會要)
甘叔異字同叔豐城人力學精思工於詩咏淳熙進
士參桂州民曹攝荔浦縣(南昌志)
湯頤年
湯頤年字養正丹陽人好讀書尤熟班氏史字畫效
歐陽率更體豪髮不用已意淳熙己酉以詞賦貢名
禮部(劉宰漫塘集)
姚平仲
姚平仲字希晏世為西陲大將年十八與夏人戰滅
底河斬獲甚衆欽宗召對福寧殿許以殊賞平仲請
斫營擒帥以獻功不成遂乘青驢亡命奔蜀至青城
山復入大面山得石穴以居朝廷數下詔物色求之
弗得乾道淳熙之間始出至丈人觀道院年八十餘
紫髯鬱然長數尺面奕奕有光為人作草書頗竒偉
(渭南集)
張&KR2115;
晁公武古文尚書序云余抵少城得古文全編於學
宫乃延士張&KR2115;倣吕氏所鏤本書丹刻諸石(郡齋讀書志)
宋㬇
宋㬇字景晉官待制手書金剛經端謹有法度始末
一體如摹印(平園集)
湯思退
湯思退字進之處州人紹興十五年試博學宏詞科
除秘書省正字二十五年由禮部侍郎除端明殿學
士拜尚書右僕射以觀文殿學士奉祠隆興元年復
相(宋史)
宋賢遺墨有湯僕射進之書(弇州山人集)
楊芾
楊芾字文卿吉水人廷秀父詩句典實可以觀學問
之富字畫清壯可以知氣節之高(平園集)
楊萬里
楊萬里字廷秀吉州吉水人中紹興二十四年進士
第為永州零陵丞時張浚謫永萬里三往見之服其
教終身名讀書之室曰誠齋開禧中遷寳謨閣學士
光宗為書誠齋二字學者稱誠齋先生謚文節(宋史)
楊萬里跋米南宫帖云萬里學書雖徧參十方然袖
手一瓣香五十年未曾拈出今得此帖乃知李密未
見秦王耳(誠齋集)
陸元長
陸元長(陸游伯父)病右臂以左手握筆而字法勁健過人
(渭南集)
謝諤
謝諤字昌國臨江軍新喻人紹興二十七年中進士
第光宗登極除御史中丞權工部尚書提舉太平興
國宫諤為文倣歐陽修曾鞏初居縣南之竹坡名其
燕坐曰艮齋人稱艮齋先生(宋史)海鹽新修學記謝
諤記并書
艮齋書法似蘇軾而少變其體自成一家(書史會要)
劉清之
劉清之字子澄臨江人登紹興二十七年進士第調
袁州宜春縣主簿孝宗召入對改太常寺主簿光宗
即位起知袁州初清之既舉進士欲應博學宏詞科
及見朱熹盡取所習焚之慨然志於義理之學(宋史)
朱文公答吕伯恭書云濓溪祠記屬子澄書而刻之
(朱子文集)
朱熹
朱熹字元晦一字仲晦徽州婺源人中紹興十八年
進士第光宗時除煥章閣待制謚曰文贈太師封徽
國公(宋史)
晦翁書筆勢迅疾曾無意於求工也而尋其點畫波
磔無一不合書家矩矱(震澤集)
嘗見朱子竿牘數張蓋法魯公争坐位書即行邊添
註亦宛然意致蒼鬱沈深古雅有骨有筋有韻而不
以書名固以學掩之(詹氏小辨)
朱晦翁書自榜額之外不多見端州友石臺記近鍾
太傅法亦復有分隸意(書畫眼)
朱文公書出師表
余自少讀出師表輒為之喟然感涕嗚呼世無忠臣
志士坐視國家之傾覆而莫之救也悠悠千古此恨
何窮今觀徽國文公之字畫飛動其一時慷慨激烈
之氣尚可想見使九原可作舍二公吾誰與歸嘉熙
己亥立秋後十日京兆杜範書於宛陵郡齋(杜清獻公集)
聞昔朱文公酒每酣多朗誦出師表而或書之以贈
友人今見刻本想其慷慨興起之意猶煜然點畫間
文公嘗曰孔明有王佐之心而道則未盡學者固不
可徒贊歎於文字之間而已要當知其心之所存道
之所未盡庶或有得於文公所以書之之意(王魯齋集)
朱文公與方耕道帖
吾里前輩方耕道耒乾道二年擢第歷仕有廉直聲
受學朱張之門嘗從宣公辟為湖北帥屬文公與之
書云既為辟客有見聞當密言又云當斟酌量度有
益而後言又云若一言不契即欲忿然引去則不可
文公性方峻與他人言多勉其剛烈激發而與耕道
言更欲其委曲和緩若耕道者可謂直諒之友矣按
宣公少從忠獻兵間所交皆大儒名卿相耕道晩出
一書生爾所見豈有超出宣公者哉然宣公懷必竭
事必咨不以耕道之卑而不即也耕道感激知已遇
事無隠或因杯酒輒發或欲搢笏顯誦不以宣公之
賢而不諫也昔孔明下教許州平幼宰之參署韓愈
送河陽從事願處士無圖利於大夫長必求屬以自
助屬必盡忠於其長古之道也若夫長之賢未至於
宣公屬之賢未至於耕道各宜錄文公遺墨一通置
之座右(後邨集)
朱文公與東萊先生帖
集嘗見文公與東萊先生一帖云福建人劉氏兄弟
爚炳同預薦送乃翁亦以免舉試禮部皆欲見於門
下某新阡與其居密邇兩年相從甚熟知其嗜學其
教幸與之進蓋東萊時在館閣也此書所謂晦伯爚
也韜仲炳也十千所買之山豈即所謂新遷之近而
季通之所擇乎昔者野人有食芹曝暄而美者持以
獻其君野人猶然而况君子之於其君也心知其善
而忍後其事而弗告哉紹興山陵改卜之議季通竟
坐貶死孰知君子之於君親盖無二致也得於親而
不得於君其勢然也觀買山之帖新阡之好豈勝慨
然文公之書豈欲以此藝成名者而子昂仲章氏舉
以為言豈子昂獨舉所知深解者而仲章贊之耶公
少年蓋嘗學曹操書而劉共父誚之公以時之古為
解然則其可以書求公乎(道園學古錄)
朱文公手帖
國朝善書者稱秋磵黃公評考亭朱子之書曰道義
精華之氣渾渾灝灝自理窟中流出又曰道義之氣
蔥蔥鬱鬱散於文字間其評書如此則其善書豈直
點畫之工而已蓋自許魏公推明朱學而立其說於
學宫且用以取士朔南聲教所暨咸知尊信之罔有
異說至其翰墨之妙類以儒者細事置而弗論秋磵
公可謂目擊道存者矣道傳赴玉堂之召携考亭手
帖北上玉堂諸老善書如秋磵公者為不少幸求其
說評之(黃文獻公集)
徽國文公編輯文字帖
束三傳以讀春秋事猶可略也據綱目以考通鑑法
不可不備也其始終條理之際而且下問如是極精
微矣凡銘識率因其家子孫門人所述類多掩惡
溢美之辭使富道德而能文章者從而書之則必
傳信於永久以張忠獻之賢而紫陽先生猶有悔
况餘人乎故雖契家不肯假借凛然春秋之意世
盍知所懼哉延祐改元詔取士一用朱氏學高郵龔
璛京口郭卑同觀於虎林般若僧房時八月十又四
日敬書
右徽國文正公考亭夫子手帖一以辭譔墓志一以
致問起居而以編輯通鑑綱目義例得失取正於人
皆不書官職名氏其謙已誨人之意藹然見於言表
至今三二百年後風範猶在目前先生文章事業昭
在史册又豈後學窺其涯涘又奚待於稱揚褒美哉
今京口何彦徵得之於其外祖郭卑天錫彦徵寳而
藏之亦庶幾知道者翰林學士士竒楊公復識其後
均得拜觀文正公之手澤誦之反復起敬時永樂庚
子仲春清明後五日臨川吴均端肅書(同上)
京口何彦徵氏所藏文公先生墨蹟得觀者以為至
幸而題識之者互相發明殆無餘藴矣然通鑑一書
上下數千百年則本春秋為萬世公論而於契家事
蹟乃以性命之憂為說而辭之豈耳目所及不及簡
册歟抑彼此所施有不可同者歟大賢君子必有以
處之此則學者所當講求也詩曰魚潛在淵或在於
渚其斯之謂歟宣德三年歲次戊申秋八月望日南
郡楊溥識(同上)
此卷手書凡三二書如前所云一書則折簡道問安
者京口何彦徵寳藏之以示余於戲先生片紙隻字
流傳於世不啻拱璧之難得况此晩年之筆其所言
尤後學所當矜式者邪拜觀之餘謹識歲月於後云
宣德四年歲己酉夏四月己夘臨江後學金幼孜謹
識(同上)
右宋朱夫子晦菴先生手書二通觀其於撰述張魏
公銘誌與他書所載不同不免悔之至其所修通鑑
綱目十年而後成然汲汲尚欲求正於人則知前賢
於為文及著書二事其不敢忽如此後進之士率爾
妄作者觀於此可不少致其謹乎此卷今藏何彦徵
氏間以請余識把玩之餘遂書此於末簡以歸之宣
德四年己酉秋七月庚午後學楊榮謹識(同上)
朱子晝寒詩卷
成化丙申仲夏之望集惟謙年文廨中積雨新霽出
晦菴手墨見示展讀之二十過韻亮節清一洗塵俗
而筆法尤遒勁端重目所罕覩所惜者其先有元人
跋十八家惟謙尊人貞孝先生惡之悉為屏去猶存
倪元鎮一絶蓋高其品爾雖然世不乏人而嚴於取
亦足以見貞孝先生之正大真足以繼晦翁之芳躅
矣把玩不忍置因識其末翰林編修吴釴志(珊瑚網)
觀晦翁書筆勢迅疾曾無意於求工而點畫波磔無
一不合書家矩矱豈所謂動容周旋中禮者邪翁書
自言初學魏武為劉共父所誚曰余學魯公乃唐忠
臣公所學漢奸相也及考魏武本傳云漢世安平崔
瑗與子實弘農張芝與弟昶並善草書而操亞之則
魏武之善書信不誣矣今此詩帖真有漢魏風骨視
唐宋以下自别展卷再三不勝慨嘆吴下王世貞題
(同上)
朱文公與姪六十郎帖
余記十年前與煥章氏題先譜推其六世祖為考亭
夫子家藏夫子手澤甚富約至其家閱之今年冬予
始至横溪煥章仲子垕出視夫子與其姪六十秀才
書一紙兵燹之餘僅留手澤者是帖也書中墓木事
丁寧告戒望之至而責之顓又言析居事閔其失館
地勉之以忍耐二字其家教之概如此垕時時披展
於讀書之室非朱氏子孫之座右銘乎至正二十年
冬十月八日會稽楊維禎謹識(鐡網珊瑚)
考亭夫子七世孫垕自其祖僑居華亭者三世矣一
日出夫子與猶子六十秀才一帖蓋嘉言也垕其佩
服見之行事可也墓門有木則愛護之不如意事之
來則忍耐之祖訓是則是傚是不為考亭之賢孫乎
武彛山樵錢惟善謹識(同上)
紫陽夫子百世之師一言一行無非妙道精義之所
發學者皆當佩服而敬守之况為其後者乎今觀此
帖閔其姪之失館地則勉之以忍耐知其墓木之摧
倒則囑之以修理蓋能忍貧則無苟得無恥之患念
先隴之彫毁則無望其木思以為材之心修已奉先
事之大者故其言懇至如此宜當置之几案時時展
玩引而伸之觸類而長之則凡吾所當為之事皆可
自此而推也至正庚子嘉平後學沈存端拜謹書(同上)
右新安朱夫子與其所親手簡真蹟一卷詞語真淳
氣誼周密婣睦之厚著於當時筆畫之精粲然傳世
誠為後進者之楷式也鄱陽周伯琦敬題(同上)
子朱子繼續道統優入聖域而於翰墨亦加之功善
行草尤善大字下筆即沈著典雅雖片縑寸楮人争
珍秘不啻璵璠圭璧此帖乃與姪家書略不用意出
於自然尤可寳也展讀一過敬識諸卷尾天台陶九
成(同上)
朱文公城南詩卷
右晦菴先生真蹟筆精墨妙有晉人之風大賢無所
不能固非可一藝名也當時先生由建中回新安時
所書流落人間文傳薄游婺源得之携以歸吴中嘗
同仁夫一觀餘不以示他人也近伯廣自琴川來訪
病中不及款曲别後思所以見意念他物皆不足凂
伯廣因書於卷尾令淵持贈之轉似仁夫仍題數語
云吳郡干文傳(鐡網珊瑚)
朱子與南軒先生友善此城南二十咏和南軒而作
者穆聞之先工部君言在元吾鄉尚書干公文傳嘗
尹婺源婺源朱子闕里也公得此於其五世孫光後
秩滿歸常熟錢伯廣者愛之公即以贈伯廣乃搆城
南齋因以城南自號金華黃文獻公為記伯廣沒卷
為鄉友虞子賢所得子賢復構軒二十楹各顔其詩
於上兵變後卷流落不知所在穆近於致政侍郎陽
羡沈公家見之不覺大喜卷後有干公跋楊廉夫復
為子賢補書南軒原倡最後子淵一跋與先君之言
正合淵字資深尚書公孫也(寓意編)
晦菴先生潛心聖賢之學探索至道其於詞章字畫
蓋有不暇留意者今觀先生自書所和張宣公城南
雜咏二十首其詞渾厚和平有盛唐風致其字如孤
松老柏晉宋間以書名家者未易及也是雖大賢多
能所到其所以然者亦本於心耳先生之學以正心
為本夫詩心聲也字心畫也心得所養則發之於詩
形之於字卓乎絶俗豈世之憊精疲神以學詩學字
者所可髣髴哉善學先生者詠其心聲玩其心畫則
放心自復鄙吝自消固可得其心法於詞句點畫之
表矣方伯沈公時暘得此卷寳之不啻懸藜照乘之
珍間出示余拜觀之餘肅然起敬謹識其後而歸之
(椒邱文集)
朱文公手帖
太師徽國朱文公帖一紙韻度潤逸比他日所書人
以為尤可玩濂雖不敏則非特玩其字畫而已也蓋
有所感也帖中云恭叔尚未至只文叔到已兩日矣
見約誠之在此相聚也文叔名友文恭叔名友恭姓
潘氏二人實為兄弟恭叔通禮樂文公之修三禮以
儀禮與禮記相參通為一書其不合者分為五類周
官則别為一書恭叔實與討論之列文叔尤善問辨
文公與論大學致知格物之義雖反覆數四而弗措
誠之游澹軒也澹軒早從張宣公游晩復事文公文
公遇之如黃直卿則三人者皆其高第弟子計其一
時師友相從之盛聚精會神德義充洽如在泗沂之
上自今道隠民散時觀之不啻應龍游乎玄關欲一
見之而不可得徒以貽有識者之感慨不亦悲夫此
帖無歲月不知何年所發其或學禁未興講道於竹
林精舍時邪(宋學士集)
書朱文公墨蹟後
右晦菴先生書小宛詩夙興夜寐四大字今兵部尚
書錢塘方公之所藏也先生上承周孔道統之傳故
凡一言皆將為天下後世之法而亦皆本於聖人之
經與易之自強不息書之無逸同理蓋人無貴賤大
小未有不由斯理而能有成至於為子為臣其宜務
於此加切故曰夙興夜寐無忝爾所生又曰夙夜匪
懈以事一人今公為國大臣承寵眷之隆二親具慶
躋耄期之夀為天下所歆羡仰望而惓惓於寳此書
者其將佩古人之格言篤忠孝之大節將以示法天
下之為臣子者乎此公之所宜勉也因拜觀此卷謹
識其後而歸之(東里集)
朱文公小行書卷
世但知晦翁扁書作松枯石老以取蒼勁不知其草
草狎書乃天真秀異若此蓋由沈浸於禊帖中得真
神而偶然出之若稍加意即是李廣第二番射石矣
(恬致堂集)
朱晦翁與時宰二劄子
寬伏讀文公與時宰二手劄大儒君子恬静剛正之
氣數百載之下猶充溢紙墨間其門人叙公事行所
謂謹難進之禮厲易退之節不貶道以求售不徇俗
以苟安者亦略可以窺見矣二劄今為盱眙陳明之
所藏明之初登進士第將有官守其不徒玩此必有
所以嚮慕之者在矣成化甲辰六月十九日長洲吳
寬謹題(式古堂書畫彙考)
右徽國公晦菴先生上時宰王淮劄子前一劄乃淳
熙五年知南康軍時值歲饑乞减星子縣税後一劄
乃八年為浙東常平茶鹽時亦值歲饑繩治婺之豪
民年譜載婺有富民以貲得官素交貴近藏米山積
不糶一粒宜奪其官恐即其人兹二事俱已入奏訖
復此具劄祈扣之至者冀其亟賜俞允也而淮視之
漠然亦有唐仲友者與淮同里閈為婣家仲友知台
州時貪盜淫虐蓄養亡命徽國按得其實章凡十上
淮皆匿之徽國論之益力至於不得已始取初章與
仲友所自辨者雜進竟脱仲友重譴觀此則二劄誠
妄投也豈徽國一時昧於知淮者哉夫進賢退不肖
宰相之責也親君子遠小人人主之要務也徽國歷
事孝光寧宗屢以正心誠意與當世急務勸進經帷
上方開納延攬而左右輔弼輒肆沮抑至命臺諫排
擊偽學使其擯斥不得進用徽國自登進士五十年
仕於外者凡九考立朝纔四十日而已奸佞在内賢
者疏之於外淮欲辭其責可乎朝廷偏據一隅祖宗
之讐不復而任相如此宋祚亦可知也淮婺之金華
人後人不知重此二劄遺棄湮沒乃為鄉之賢士傅
子賢得之非其後人不知慎此正以先世居廟堂之
上而不能進用賢者蓄此適足以益重先世之媿耳
其棄之也宜哉子賢知寳昔賢遺墨珍藏篋笥有年
因裝潢成卷遣其子寧求予題敬為書此以歸正統
八年冬十一月既望朝議大夫南京國子祭酒四明
陳敬宗謹識
太學生金華傅寧歷事於棘寺持文公朱先生二劄
子求題其後前劄則知南安軍時乞减税請祠二事
而請祠尤切故拳拳以衰病疲憊兩目昏澀精神枯
耗為言後劄則以婺之豪民奸&KR2069;不從教具奏申省
祈丞相敷奏行遣為言二劄子迨今若干年矣辭嚴
義正字又遒勁令人觀之肅然起敬者何哉蓋文公
之德之學繼已往之聖賢開未來之學者而又優於
當時之吏事也而祭酒四明陳公敬宗謂二劄俱上
時宰王淮按其知南康軍時史浩為相王淮知樞密
院事趙雄范成大參知政事淮未為相也劄中有二
公之門亦具稟劄之語其謂趙雄范成大歟及提舉
兩浙時王淮在相位然文公之改兩浙王淮薦之也
及因唐仲友始改文公提點江西刑獄則前劄恐上
史浩後劄上王淮也噫君子所守者道所疾者惡故
難進而易退觀二劄可知故立朝纔四十有六日而
去若夫小人所徇者私故患得患失貪位固寵無所
不至也雖然天意固有在也聖人道不行則述六經
垂教萬世文公道不行則明六經以開來學微聖人
與文公則天下後世貿貿焉莫知所之矣此其天意
所使也歟傅生能保二劄而藏之又求題其後其能
取法於聖賢者歟則其志其才之所就誠未可量也
因題其後而歸之景泰二年歲次辛未冬十月戊子
南京大理寺左少卿吉水廖莊敬書(同上)
右文公先生與執事劄子二紙其一在南康論减税
請祠事其一在婺論豪民行遣事國子祭酒陳公敬
宗以為皆上時宰王淮者刑部侍郎廖公莊謂文公
在南康淮尚未相前劄乃上史浩劄中所稱二公者
趙雄范成大也按此二劄皆不載刻本全集此二紙
婺人傅寧氏所藏盱眙陳進士明之得而藏於家謹
識其後而歸之成化乙巳三月既望後學長沙李東
陽書於懷麓堂(同上)
吕勝已
吕勝已字季克邵武人與張南軒朱晦翁講學工隸
書得漢法仕為湖南幹官歷倅江州知杭州自號渭
川居士(八閩通志)
黃銖
黃銖字子厚崇安人少師事劉子翬與朱晦翁為同
門友為文略相上下隸書甚古得晉魏以前筆意(八閩
通志)
曾三異
曾三異字無疑少有詩名楊文節公深喜之尤尊經
學屢從朱文公問辨端平初以祕閣校勘召力辭強
起造朝授承事郎主管華州雲臺觀能作小楷書六
經諸書自號雲篆(胡桐峽江縣志)
張栻
張栻字敬夫漢州綿竹人丞相魏公子也官至修文
殿修撰謚曰宣學者稱南軒先生式古堂有寄劉
公詩帖墨蹟汪珂玉藏宋名公翰墨合卷有官屬
帖
六藝之一錄卷三百四十八
