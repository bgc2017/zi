通雅卷二十明方以智撰
姓名(姓氏)
姓氏論曰百官族姓見於堯典司商吹律以協名姓故
譜牒世表史遷記之然蜀秦宓見帝繋之時五帝皆同
一族辨其不然張說曰古未有姓自炎帝之姜黃帝之
姬始因所生地而為姓則康成所云炎帝姓姜太皥所
賜黃帝姓姬炎帝所賜皆臆說也隱八年無駭卒羽父
請諡與族公問族於衆仲對曰天子建德因生以賜姓
胙之土而命之氏諸侯以字為諡因以為族官有世功
則有官族邑亦如之公命以字為展氏釋例曰别而稱
之謂之氏合而言之則曰族例言别合者若宋華向出
戴桓公獨舉其人則曰華氏向氏竝指其宗則云戴族
桓族記謂之庶姓者以始祖為正姓高祖為庶姓庶姓
亦氏族之别名也姓則受之天子族則禀之時君其不
賜者各從其父之姓族黃帝之子兄弟異姓周之子孫
皆姬姓者古今不同賜姓者亦少惟外姓媯滿之徒賜
族者有大功德宜世享祀者方賜之王朝大夫不封為
國君者王賜之族春秋尹氏之徒魯挾鄭宛皆未賜族
故單稱名其士會之帑處秦者為劉氏伍員之子在齊
為王孫氏知果自别其族為輔氏皆身自為之襄十年
伯輿之大夫曰平王東遷吾七姓從王賜之騂旄之盟
襄十一年盟亳曰七姓十二國之祖可知氏族一也姓
尤為重姓之為言生也氏之為言類也吕東萊曰三代
時曰姓者統其祖考之所自出也百世而不變曰氏者
則子孫之所自分也數世而一變以智論之姓氏皆有
别稱通稱豈可執漢儒之訓詁哉如堯舜姬姓稱陶唐
氏有虞氏禹姒姓有夏氏成湯子姓有商氏此因國語
帝胙禹以天下賜姓曰姒氏曰有夏胙四岳國命為侯
伯氏曰有吕而槩稱國號曰氏耳上古至中古人漸繁
故以氏族分之氏族始有定名至周始詳古則但為名
號若上古之氏則一國號也陶唐氏有虞氏猶之伏羲
氏神農氏今之稱漢家唐家也因生賜姓者立有德為
諸侯因其所由生以賜姓若舜由媯汭故陳為媯姓諸
侯以字諡為族者位不敢同天子故氏其王父字或即
其諡稱以為族元凱十六族兄弟也世代久而人繁族
大則族亦一姓也又有如觀射父所稱物賜之姓以監
其官謂之百姓則姓之别稱亦猶是也漢去古近麒麟
博陸稱曰霍氏以氏代名蓋美稱耳此知氏亦可以為
通稱也以左氏之說字諡官邑才四者而已柳芳曰後
世或氏於國則齊魯秦吳於諡則文武成宣於官則司
馬司徒於爵則王孫公孫于次則孟孫叔孫于字則展
氏臧氏駟氏國氏于居則東門北郭于志則三烏五鹿
青牛白馬于事則巫乙匠陶通志則分以國以邑以鄉
以亭以地以姓以名以次以旌以事以諡以吉德以凶
德以爵系國系族系名氏國爵邑系官名邑諡諡氏爵
諡代北複姓關西複姓代北三字姓四字姓諸方複姓
凡三十二類一切皆姓國則有代號廟號士夫有爵有
諡無爵者有字有號衆所同然共止六例豈不亦簡便
乎愚者曰三代時姓氏分而為二男子稱氏婦人稱姓
氏以别貴賤貴者有氏賤者有名無氏姓所以别婚婣
故有同姓異姓庶姓之别三代之後姓氏合而為一皆
所以别婚婣而以地望明貴賤魏晉置中正以門第官
人李唐論相惟重八姓天監士流案譜貞觀禁約鬻婚
抑巳末矣洪武四年廢圖譜局豈非厭其繁縟已甚乎
蓋重賢過於世家也按仰萊姓氏考曰庖犧氏而風姓
烈山氏而姜姓似氏大于姓中古不得賜姓因氏其王
父字諡似姓大于氏殷五世通婚婣姓猶尠也至百世
不通其姓已繁然仍有姓有氏如師尚父姜姓吕氏姓
則不遷氏則屢遷後世以氏為姓無復分别男子稱姓
女子稱氏一也而有百姓千姓之書百七十門萬姓之
統譜矣
自有統譜原引粲然然未必盡當無舛也如所氏引伐
木所所以古有虞衡因主伐木遂以為姓此亦支矣風
俗通所姓宋大夫華所事之後穀梁傳隱九年俠卒俠
者所俠也此與顔籀已異朱以為舜臣朱虎後似之東
觀曰其先宋微子之後周衰宋滅奔碭易姓為朱廣韻
本自高陽後周封于邾為楚滅子孫去邑氏朱則朱有
三說路氏國語妘姓陸終子求言後别封路廣韻唐世
系姬姓帝摯後封路急就篇注路水名在涿郡界居者
氏焉此亦三說也苟艸名所居饒之因命氏又云晉荀
氏後避難改姓姓苑又云黃帝後說亦參差今關中&KR0034;
音苟去聲其實說文苟字从芊省&KR0034;古文也龐為高屋
之名其先殷富好為室屋審引審曲面勢當為司空之
官則尤回穴矣兒倪本為一姓鄩尋文合斟尋□即是
裘而師古不能原角本無甪而應麟分為二又何在是
正閎閣逄逢以為功哉觀通志所載移避所更相伯袁
爰之為一疏棘桂痛之更變京嵇之自取賀師之避諱
吞之音他前遺之音惟賁之音肥不之音彪玉之音肅
能佴二姓之音耐員慕子胥則平聲不當音運毋丘即
貫則雙姓不得音無加以遺複沿改無常博雅者不能
無漏宜矣是用裒集列其稀僻者備遺忘可也(自子長刪世本)
(為世表旁行邪上并效周譜此劉杳所引也漢溝洫志王横亦引周譜後漢有鄧氏官譜應劭王符皆有姓氏)
(篇何承天乃作姓苑吳志薛綜定五宗圖晉摯虞作族姓昭穆記南齊賈淵祖弼之父匪之世傳譜學王弘百)
(家譜王儉廣之元魏定諸州士族自陳羣九格由中正考之唐有高士廉氏族志路敬淳衣冠譜王元感姓氏)
(實論柳沖大唐姓族系錄二百卷柳芳註論甚詳作永泰新譜李利涉唐官姓氏記韋述開元譜張九齡姓源)
(韻譜林寶元和姓纂八姓外三百五十姓宋景祐雁門邵思姓解百七十門二千五百六十八氏錢明逸撰熙)
(寧姓纂紹興中鄧名世有姓氏書辨証鄭樵為氏族略長沙丁維臯撰百族譜周益公序又嘗脩姓源韻補容)
(齋常譏之鄧氏辨証黃潛嘗譏之大抵附會耳洪武十四年編脩吳沈典籍劉仲質吳伯宗據戶部黃册編為)
(千家姓首云朱奉天運楚中周景虞以韻編之成章如千字文因姓載歴代之人則凌迪知萬姓統譜具矣然)
(無辨證當别作一書而闕疑尚多且有所俟崇禎戊寅冬皖桐方以智密之識于稽古堂)
奠繋定世周譜為法周禮世奠繋小史定繋世疏曰
天子謂之帝繋諸侯謂之世本世本十五篇劉向言與
左氏合載在漢志世本叙黃帝以來祖姓所出史遷所
從取以作史記者隋經籍志謂漢初得其書蓋出于秦
焚之後宋洪景盧謂其書今亡不知於何時亡耶唐志
宋衷世本四卷春秋正義曰今之世本與司馬遷言不
同遷言多誤通鑑外紀曰世本經秦歴漢儒者改易則
唐以來混之非亡也
古重賜姓今重别婚姓非天子不可以賜而氏非諸
侯不可以命姓所以繋百官之正統氏所以别子孫之
旁出族則氏之所聚而已蓋别姓則為氏别氏則有族
族無不同氏氏有不同族故八元八凱出於高陽氏高
辛氏而謂之十六族是氏有不同族也商氏條氏徐氏
之類謂之六族陶氏施氏之類謂之七族宗氏華氏之
類謂之戴族向氏謂之桓族是族無不同氏也蓋古以
國為氏號故旁支謂之族自漢以後族即一姓矣
半千姓慕伍員不當去聲而姓苑苑凉之員則以姑幕
員亭之聲而誤唐員半千本宋劉凝之十世孫因受
齊禪奔元魏自慕伍員改姓員人即附于前凉員家遂
與姑幕縣南員亭之員俱作去聲按半千以慕伍員改
員杜預音云員字子胥詩樂我胥為餘辭聊樂我員亦
餘聲可知伍員平聲乃宋人譏之升菴曰伍員之員音
運艮齊等書祖之朱光家乃造分員員為二字
毋丘當音貫史田世家伐衛取毋丘注索隠曰毋丘
即貫古國名今作毋字殘缺耳然今廣韻韻會虞韻毋
字下載複姓引毋丘誤矣此因漢書有曼丘臣師古曰
曼丘毋丘本一姓故遂以為毋然則漢時毋已訛為毋
毋與曼聲近升菴曰漢有毋丘興毋丘長毋丘毅魏有
毋丘儉今分為二曰毋曰丘而毋為父母之母母氏子
孫亦不知矣七脩類藁曰毋丘音貫見在濟隂縣南今
為曹縣按毋古字後人加貝毋蓋古冠象建簪形借為
貫串之毋升菴亦未知也
左丘明姓丘單姓丘者亦不本於毋丘孔平仲雜鈔
曰左丘明姓丘李太虛侍郎虚中言昔湖州有人發古
冡得碑乃南朝丘遲其言遲乃左史丘明之後王元美
駮之元美安知左丘明之確姓左耶孟竒有丘明不姓
左之說
郗郤本分而聲亦相借東觀餘論曰郗姓音絺而俗
作郄因讀郄詵之郄詵乃晉郄縠後郗鑒乃漢郗慮後
陸魯望詩一段清香染郗郎亦誤矣然觀右軍帖以郗
為郄誤自此始退之所以貶為俗書也智按說文&KR0008;在
河内丑脂切&KR0008;晉大夫叔虎邑綺戟切郤訛為郄故亦
混郗毋亦絺綌相因郗轉入為郤乎隋書袁充傳冬尚
衣葛客曰絺兮[絺-巾+ㄙ]兮凄其以風則谷吝隨人屬書久矣
劉杳云&KR1634;酒音振而升菴音&KR1634;為郗將以□吝同而及
郗耶&KR1634;音振無因嘗以沈約&KR2276;酒亦是汁酒當緣汁轉
平為絺猶郤轉郗也戲可平去故劇亦音戲古人讀郤
亦與嘻近故魯望借聲作詩耳
籛省為秦彭祖姓籛名鏗轉注古音曰籛本禾名隸
省為秦此說出國名記楊龜山曰論語稱老彭謂老子
彭祖也武夷志籛鏗二子長曰武次曰夷
揚自非楊升菴曰晉有羊舌氏叔向子伯石食邑于
揚曰揚食我晉既滅羊舌氏分其田為三縣曰平陽曰
楊氏則羊也陽也楊也同出一姓揚子雲自以為蜀無
他揚字不从木而楊脩曰吾家子雲特子雲好竒耳智
以姓亦何竒之有古今渺莽姓譜皆附會其說不一子
雲自云姓揚甚明楊脩少年聪穎之筆考究未深且古
人凡事假借詼諧故曰吾家子雲今乃欲改子雲之姓
則何不改揚州為楊乎趙凡夫亦以子雲為木旁楊皆
坐此故
司徒通作申徒信都申屠司徒以官為氏史記項梁
立韓成為韓王以張良為韓申徒即司徒莊子有申徒
嘉又有申徒狄皆複姓西漢申屠嘉東漢申屠剛與申
徒同宋羅璧識遺云史通譏遷固謂韓王名信都亦誤
矣潛夫論拜良為信都又曰信都者司徒也楚漢春秋
作信都注信音申此與史記申徒可互推古人信與申
通司因信轉之故
堂谿即唐溪風俗通吴王夫槩奔楚封堂谿因為氏
延篤傳少從穎川唐溪典受左氏傳魏志曹勝在省闥
薦潁川堂谿典即唐溪典水經注作棠谿典
鄧名世謬穆翟狄之疑黃溍筆記言鄧名世姓氏辨
證以穆為宋繆後繆為秦穆後非也此因皮日休有秦
穆諡謬論耳如謬忌正作謬而鄧亦不引翟方進汝南
人而謂方進音迪汝南之翟音宅何自相矛盾耶
稽嵇吕覽秦賢者稽黃漢貨殖稽發黃帝臣泰山稽
之後嵇康之姓則音奚奚本夏車正奚仲之後康為上
虞人徙亳州嵇山之下遂為姓嵇紹在晉為銍縣人即
今之宿州也宿州有嵇山說文嵇字乃因嵇氏而新附
者又複姓有温嵇氏後周耿豪賜姓諸嵇氏洪洲奚姓
之下失收嵇
洪昌洪果非洪氏弘憲非弘氏容齋曰國朝所脩新
源韻補可笑如五代有參知政事洪昌洪果皆劉龑之
子及晟嗣位用為知政事本連弘字以國朝諱追改之
非姓洪也洪慶喜序丹陽弘氏云有弘憲者元和四年
跋輞川圖不知弘憲乃李吉甫之字
三眷三祖五代史裴氏號東眷居西涼者西眷居河
東者中眷按唐宰相世系表東眷有居道休澈垍冕度
西眷有寂矩中眷有光廷遵度樞贄又韋氏潛號西眷
穆號東眷其號三祖者則崔李鄭薛也崔殷子雙為東
祖邯為西祖寓為南祖亦號中祖李楷五子叡為東祖
芬與弟勁共稱西祖輯與弟晃共稱南祖鄭温子曄為
北祖簡為南祖恬為中祖薛懿三子詼號北祖雕南祖
興西祖見唐世系表此言祖者猶言宗也
言夏子者禹湯也徐樂傳名何必夏子服虔曰夏禹
也子湯也湯子姓又如杜周傳覽宗宣之饗國韋昭曰
宗殷高宗也宣周宣王也
□即□□即厥漢有彡姐羌見馮奉世傳後合彡姐
為□音陜近時有登進士者御筆改為&KR0034;音陜云今字
彙作□从貝訛也博雅有毑即姐字皆時造也如漢賜
衡山妾厥氏集韻古作□□後又造□字短也□氏京
兆人今字彙作□按古尚書厥作&KR2140;以篆□也□厥音
近遂訛為□
厙音赦即音庫之轉後漢竇融傳金城守厙鈞今字
書音赦不知古多魚模漸轉家麻庫之為赦猶垀罅惡
亞也如晉中郎㬊清音緩蓋古煖音暄莊子煖然音暄
是也煖或作暖師古以爰書為換為其音近今吳人讀
援如玩
屯莫如音沌風俗通混沌太昊之良佐因以為氏漢
有屯莫如儒林傳作毛誤矣沌即屯今洪洲通考姓氏
願韻遺收屯姓又姓譜亘姓引亘護之今南史作垣護
之此非南史誤蓋桓氏避欽宗諱改為亘氏洪洲載紹
興時甚明升菴以為南史誤則又誤矣
毋煚姓在麌韻升菴七麌載毋照開元含象亭十八
學士之一其後孟蜀有毋煚多藏經史號曰蜀本宋末
有毋制機亦名士元瑞嘗譏丹鉛錄云毋昭裔孟蜀人
其子毋煚藏書最富今合此條知升菴懶于常翻正史
喜閱小說小說偶以煚訛為&KR0034;而遂以為開元之毋&KR0034;
耳今王伯厚書亦嘗作毋煚即筆叢亦間作毋煛豈便
引用乎或云安知非前人之誤智謂新舊唐書皆作毋
煚董衡特作音訓音煚為□蓋燛之訛竇苹亦音□楊
公之誤明矣然收毋姓于麌韻最是洪洲止入有韻而
子謙竟不載矣蓋有韻者乃晉人之音如易林中田膏
黍以享王母後漢語前有召父後有杜母可証元美作
毋煛收於虞韻亦誤
&KR3241;乃傰之訛弇州說部載&KR3241;姓音多漢&KR3241;宗又載傰
音朋漢南山盜傰宗此誤也王尊時南山盜倗宗倗或
作剻傰傰&KR3241;茤六字通用道昭洪洲皆詳
朴姓音標六合有朴姓自云音標蓋出自高麗智謂
不準之不古平聲有讀為紑聲者故轉注略音彪朴與
不近標又彪之轉也
姓氏字音變易有不得不因之者楊氏曰如䨲音萬
軤音呼褟音喧厙音赦余本余而轉作入音蛇乜音彌
也切字皆生造若嵐&KR1978;昋炅本桂姓避讎而分為四字
伯厚音桂道昭音攜原無其字他若&KR0034;音盤□音拱&KR0008;
音亥䎰音昨侴音丑䚋音運卤音罪&KR3619;音暴□音孤求
之音義了不可知想前代吞之音天亦此類乎氏族書
有吞景靈晉有吞道元與吞公牋今類書引之改吞作
查書叙指南所引猶是吞字蓋古天有汀真切則吞有
他前切乃其理也□非從俞乃說文&KR2315;姓而加之者也
爰音倒乃叟字古□改人在上作□遂書作&KR3619;此姓苑
之失也然瓽金姓䣊而作瓽或本于党蟲達本蠱省而
蠱又音冶孟獲讀莽獲而莽何羅乃以逆改此中沿失
豈是一端又言宣德中王驥征麓川有土司三人乞賜
姓驥以怕刀刴為三酋姓其後三人得華風漸識字改
怕為帕刀為刁刴為隋又有游商言隋為裂肉乃改為
多諸如此類莫可勝紀是以姓氏一事最難是正不如
聽之
姓名(人名)
(不能盡載苐取嘗所見而音釋未定與鈔刻訛異者或考論其分合則記之)
有各本異載而實同者伏犧一作虙羲庖犧包犧炮
羲伏戲律歷志作炮羲帝王世記作包犧莊子伏戲得
之以襲氣母羅泌云名蒼牙姓苑伏勝伏后宓子賤皆
伏羲後韻會作虙子賤家語作宓不齊三國有秦宓古
實通借而字書分虙為虎兒宓安也遂成二音而竟以
言虙子賤者為誤泥矣姓韻一屋有虙而四質無宓可
證舊說作網取禽獸供庖厨故曰庖犧氏智按古包孚
一聲如枹桴脬胞之類(詳見卷首)孚甫付伏故包伏亦相通
神莀神由崔希裕略古以神農作莀董逌錢譜作神
由伊帆即伊祁又作伊几古天子號或曰即帝堯堯
姓伊祁保定府完縣有伊祈山堯母所居周禮有伊耆
氏疑古有此稱遂為職名大□即大禹山海經舜稱
帝俊禹稱□藝文志有大禹三十七篇字作□王氏引
作&KR0034;史記注禹名文命字密之類何可信也鼔叟即
瞽叟古今人表尚書作瞽瞍字書作□叜吕覽瞽叟伯
厚升菴引作鼓□乃古篆之訛文然吕覽瞽叟亦瞽者
通稱不必即舜父也伯鮌即伯鮌見書注升菴以□
為鮌楚辭作鮌尚書作鯀字考作&KR1360;阮公堅之每據屈
子以鮌為冤智又因東坡言四族非四凶為左傳流傳
之過益信其人殆剛直犯上者帝芒即帝荒見夏紀
孟浪一作&KR0954;浪&KR0954;本血&KR0954;音荒去聲今猶以慌恾連稱
牟光即務光見人表伯昏無人即瞀人蓋古務牟無
模通聲帝予即帝杼夏紀顔魯公吳興地記烏程有
杼山言夏七世王杼巡狩至此續身即續牙舜七友
之一也戰國策顔斶曰舜有七友注七友雒陶方回續
牙柏楊東不訾秦不虛靈甫也見陶潛聖賢羣輔錄尸
子止載六人班固人表載五人師古曰秦不虛或作秦
不宇雒陶一作雄陶伯&KR0034;即伯□或作臩燛唐杜佑
疏伯景即伯□仲&KR2242;即仲虺荀子引仲蘬亦仲虺也
□古雷又為雷聲音虺辛泉載□是也九經考異作仲
&KR3824;與石經仲傀而不載仲蘬伯翳即伯□□即益元
瑞考訂確以為是一人而史記誤分也據竹書費侯伯
益出就國則知大費為國封矣吕覽作化益世本化益
作井宋衷曰伯益也又作伯嗌&KR0008;吺鴅吺即驩兜尚
書古文作鴅吺韓退之有關弓射鴅吺書疏引驩頭郝
氏一作讙朱弱侯引韓詩作&KR0008;殳&KR0034;□即大丙列子
曰主車則造父為御&KR0034;□為右蓋善御者或曰周穆王
車名石林燕語曰王起所不識者惟&KR0034;□二字王起唐
武宗時人王伯厚音為秦丙近代屠緯真作序曰唐辨
□□止存王起王元美胡明瑞作□□其引穆天子傳
又作□䓢為右則又以訛傳訛矣梅氏音齊合舊音泰
丙按淮南鉗且太丙之御可證伯厚之秦丙乃刻者之
誤梅氏之齊合抄道昭篇海耳柏譽虞書作伯與人
表作伯譽咎單尚書序作臯善末斨古文尚書作
殳斨中曶仲忽古今人表如張中中山甫於陵中子
皆仲字周八士四產八男之說向無所徵今徵之董仲
舒郊祭篇包咸據此作注□言㫃即言偃說文㫃蹇
之貌古人名偃字子游謂旗之九斿也卑湛古今人
表作裨諶伯犕即伯服周襄大夫犕音避牛八歲曰
犕有讀服匿為避匿者箙一作□可知古人服與避為
一聲禽敖齊有黔敖古今人表作禽敖犁鉏孔子
世家犂鉏請以女樂遺魯韓非子作犂且申棠筆乘
曰論語申棖鄭氏云即申續史記申棠字周家語申續
字周史記以棠為黨家語以續為續傳寫之訛也後漢
王政碑有羊羔之潔無申棠之欲以棖為棠則申棖申
棠一人爾開元封申黨召陵伯又封申棖魯伯宋祥符
封棖文登侯又封黨淄川侯竝列從祀嘉靖九年祀止
存棖李士龍曰棠字非音棠棣之棠蓋與棖即一字而
兩書耳觀古文膛亦作瞠撐亦作橖鎗亦音鏿六字並
音鐺皆諧聲字也掁亦音棖本作&KR0008;亦諧聲字可見棠
亦音棖史記有申黨無申棠信訛也智以古庚合陽棖
亦讀倉故與棠近考工之䟫即撑可証續則棖之入聲
曾藏即點說文乃作&KR0008;巫馬旗即巫馬期見吕覽
季次一作季沈仲尼弟子季沈遊俠傳作季次即公
晳哀不肯為家臣子華子有季沈語曹劌即沫左傳
曹劌史記作曹沬柯之盟執匕首劫齊桓又作曹翽因
劌而訛甯戚甯戉甯越淮南子作甯戉智按古鉞作
□非戊己之戊也史記作甯越一作寧越通考作寧經
訛也吕覽勿躬篇管子請以甯遫為大由誘註即甯戚
屠蒯即杜蕢禮杜蕢自外來鄭注或作屠蒯左傳作
屠蒯文伯歜左傳孟文伯穀慶父孫其父穆伯公孫
敖也娶莒曰戴已生文伯聲己生惠叔禮記注文伯歜
即榖也季悼之子公甫靖是穆伯穆伯妻敬姜生文伯
據世本而文十五年公孫敖之喪亦有聲已帷堂而哭
之之事逄蒙荀子吕覽俱作蠭門王褒作逢門七略
作蠭蒙古通用逄逄後别逄蒙之弟名鴻超楊朱之
弟名布見列子亢倉即庚桑莊庚桑楚老子弟子列
子耼弟子有亢倉子今亢倉子書乃唐王士源作孟浩
然集序自言修亢倉子九篇精目列子爰精目狐丘
父之盜餔之張衡應間旌瞀注即精目孰姑即夀諸
郝氏曰世本吴孰姑徙句吳注孰姑吳王夀夢也春秋
稱吳子乘或謂之乘諸諸與姑夀與孰聲近本一人今
之常孰姑蘇本此智按樂記封堯之後于祝或為鑄後
又省為夀宗吾本曰今姓有夀乃鑄之後此足証孰姑
即夀諸之音如唐初使突厥之鄭元璹音束則亦北人
孰夀二字呼之為一故隨手以束字音釋之而胡三省
據為典故不敢改耳史記左氏鱄設諸相如賦作剸
諸即史專諸禮記世柳即泄柳集韻□任即遲任
世本然王即赧王赧古人扇切示眯祈彌即提彌
左傳提彌明搏獒史記作示&KR0008;明索隱作祈彌考異
有扈氏古文作&KR0008;漢書作戸有扔氏即有仍氏見人
表莫嚻即莫敖嚻嚻亦與嗸嗸通可証字當作嚻而
恕先又分為二字榖於菟音垢烏塗今遂有&KR0008;字&KR0008;
字即孫叔敖即蒍艾獵列女傳作蒍獵艾永叔跋孫叔
敖碑名饒今字書又作□無侅穀梁作無騃裂繻
公羊作紀履繻州吁榖梁作祝吁文十四年晉人
納捷菑公羊即杵臼屠顔賈即屠岸賈左趙盾弑
彛臯公作彛獋昭元年齊國弱公作國酌軒虎公
羊作罕虎公作成熊榖作成虎夷昧公羊作夷未
郤宛榖梁作郗宛伯舉公羊作伯莒陳孔奐公
作孔瑗以古讀援如玩意如公羊作隱如弁&KR2715;琴
操作卞和棼冒勃蘇即申包胥見國策棼乃申音冒
勃乃包音蘇乃胥音知過人表作智果秦穆公時
方歅善相馬莊子作九方歅通作諲音因又音烟李軌
音烏兮切又作九方皐韻會作一名皇孫愐作歅洪洲
但云九方甄作九方臯既漏又誤薛燭說劒者抱朴
子作薛灼文選注薛蜀癰疽瘠環說苑作雍雎孟奇
謂字書不相通字書自不知古人之通也趙岐謂瘠為
姓孟竒謂瘠如巫尫之類顔讎由孔子所主史記作
顔濁鄒師古注人表顔濁鄒即顔涿聚也郭太謂左原
曰顔涿聚梁甫之巨盜段干木楚國之大駔卒為忠賢
注見吕覽推讎由當與仇繇讎夷鴟夷聲轉似因人形
而呼之疑濁鄒二字亦是古方言醜語也石經孟子
&KR0034;鼃即蚳䵷見楊桓六書統鬼谷升菴以為即鬼容
區又作臾區一統志曰姓王名謝洪洲作名詡其實儀
秦所師乃託言耳烏有先王也郁釐史記把文公卒
弟平公鬱立索隠作郁釐引譙周云名郁來然則青田
之郁離子本此乎計然計研計倪峜研見史記及吳
越春秋即辛文子一曰名鈃研之訛也孟卯即芒卯
戰國策人孟獲亦讀莽獲古讀&KR0954;浪可証吕覽商文
與吳起語相事史記作相田文與吳起語漸子謂孟嘗
封于商愚謂嘗商音近相借叴由韓子作仇繇修文
御覽引吕覽曰中山有&KR1717;繇者智伯欲攻之遺以鐘升
菴引作夙繇則吕覽之訛本也今本皆是夙繇厹由又
作㕤由吕氏春秋荆人佽飛刺蛟或作次非馬融頌
引作兹飛注即佽飛漢武以為校尉之名博物志注周
日用曰余嘗行經荆將軍墓墓與羊角哀隣昔安伯施
云為荆將軍所伐乃在此也其地乃苑陵之源求見其
墓碑將軍名軻字次非豈古先有壯士次飛而軻慕之
以為字乎此與管子之稱西施可互証也固乘新序
作固桑說苑作古乘人表云晉船人固來師古曰即固
乘也見黃朝英說景&KR4009;師古曰子何反即景荖宋玉
弟子也今作差洪洲載一作景慶南榮疇即南榮趎
漢表作疇而莊子注音趎為疇蓋侏張即侜張古音通
也徐市即徐福秦方士以童男女入海者市即古芾
字故與福音通陳水南曰今倭之北京有徐福祠亦自
以福為其祖也金仁山言日本云吳太伯後則吳亡其
支庶入海赤麋即赤眉王莽傳苦唒賊名見朱雋
傳九州春秋作苦哂悔母即嫫母妲改䵣己即妲
己字統作䵣己說文有改女字也自當為妲己而設
公羊聖姜即聲姜頃熊公穀以嬴氏為熊氏敬嬴作
頃熊或曰秦姓嬴其先史作熊渠熊通可証閭須閭
娵閭姝孟娵明娵閭娶魏策曰閭須南威之美荀子佹
詩閭娵子奢莫之媒也楚策孫子賦閭妹子奢莫之媒
兮七諫謂閭娵為醜惡哀帝命隴廉與孟娵同宫後語
作明娵因孟訛為盟又訛為明集韻引荀子閭娶則移
體耳先施即西施古先西通音國策魯連曰豈毛廧
先施哉七發使先施陽文皆謂西施管子西施毛牆盛
怒氣於面不能以為可好管子去吳越數百年則古有
此美人而越女慕之為名耳莊子厲與西施司馬彪注
云夏姬不知何據或夏姬亦名西施邪或曰或吴時人
借此相美洪洲曰西施姓鄭名旦此不足據羅紨即
羅敷馬永卿言昌邑王妻中一人嚴羅紂紂音敷智按
漢書昌邑傳臣敞故知執金吾嚴延年字長孫女羅紨
前為故王妻察故王清狂不惠師古曰紨音敷此即慕
羅敷之名而名之永卿引作紂又見誤本有謂莫愁
非女者有謂曲名而以人當之者盧家其一也河中女
其一也焦澹園爭莫愁為白門拘矣宋曾三異以石頭
城在楚之郢中今有莫愁村智按三異說是但石城為
今承天承天非郢中乃後周改為郢中耳三異又云曾
見莫愁之像有石本衣冠甚古乃古之神仙者流非女
子也此姑勿論石城樂臧質為竟陵時所作莫愁曲云
聞歡在揚州相送楚山頭楚山必在楚澹園謂揚州近
白門則承天之客不下揚州乎唐人詩村近莫愁連竹
塢人歌楚些下蘋洲則莫愁屬楚梁武樂府云河中女
兒名莫愁洛陽亦有莫愁洱記云莫愁乃曲名而以人
當之仁寳言宋有蘇小小武林小說言自古至今凡有
二十許名小小者可以為澹園爭莫愁解嘲
有無字無名而後人考出者青陽帝夋高密少昊名
摯字青陽帝嚳名夋成湯字高密見帝王世紀按山海
經以帝俊山林為舜林而帝俊生后稷郭璞注又以為
嚳得毋附會者因此兩訛耶虛舟先生曰古書錯訛未
可盡信推論俊與舜聲近虞幕為舜所自出鄭語桓
公為司徒簡於史伯中云虞幕能聽協風以成樂物生
者韋弘嗣注虞幕者舜之後虞思也按虞幕為舜所自
出史趙曰自幕至於瞽叟無違命舜重之以明德觀自
幕至叟及舜重之之語則非舜後明矣三國志韋昭字
弘嗣吳雲陽人晉史作曜避晉諱也許由槐里人見
莊子釋文何子元云字武仲茂先謂司馬遷云無堯讓
許由事楊子雲亦云誇大者為之尚論曰舉為四岳而
辭智按無據傳曰許大岳之後許由亦棄官而隠者耳
臯陶字庭堅或引左傳臯陶庭堅不祀忽諸並稱則
疑非一人臯陶一作咎□鍾繇字元常取咎繇陳謨彰
厥有常之義世說庾翼謂鍾會曰何以望君遙遙不至
蓋戲其父諱也今人讀由非孤竹君姓墨名台見孔
叢子注伯夷名允一名元字公信叔齊名智字公達見
論語疏正義引春秋少陽篇或曰姓墨胎氏或曰其父
名初字子朝姓纂墨氏即墨胎音眉孟竒曰國名記墨
台即禹之師一曰墨怡孔叢子注孤竹又有子名伯遼
陳繼儒撰逸民史而不能詳夷齊名氏故為補之智按
地道記孤竹在肥如南秦為離支漢為令支齊桓曾至
其地今山海關北十里有孤竹君墓凡此皆附會原當
彷彿聽之後周遼西人怡峯云本姓默台子產一名
美見左傳注或云字子美宋人詩話言人譏東坡詩用
子美不知正謂子産易牙名巫見孔穎達左傳疏何
子元云名亞則牙之轉音也巫又亞之訛古牙與互通
或音之訛揚子作狄牙不能齊不齊之口即易牙也
文種字子禽見吳越春秋吕覽注云文種字禽楚鄞人
孟軻字子輿又字子居見漢書並孔叢子又聖證論
字子居曾參字子輿參當音參乘之驂今讀為森子居
或是車訛車因輿訛孟子父母孟子父孟孫激公宜
母姓仉妻姓由智按古掌字作□有反爪為□之說玉
篇續考與字彙皆作仉皆因梁四公子之仉䏿也晉有
琅邪掌同前涼掌據陳仲子字子終見皇甫謐高士
傳失馬塞翁姓李見高谷詩序此寓言也而後人實
之莊子字子休見列子注成元英疏杜康字仲寧
見魏武短歌行注酉陽雜俎吴剛李賀詩作吳質
叔孫敖名饒費補之云得延熹碑封潘鄉今固始也歐
陽公集古表之漢太公名煓又名煴後漢書注高祖
父名煓皇甫士安曰名煴字執嘉元美引作名耑馬永
卿曰唐宰相世系表叙劉氏所自出言從大梁徙沛生
仁號豐公生懦字執嘉即太公懦音湍項伯名纏字
伯見漢書注孔藂即叢字表有蓼夷侯孔藂以執盾
前元年從起碭師古曰前元年謂初起之年胡亥元年
也此即史記所謂孔將軍居左者叔孫通名何見楚
漢春秋曹參字子敬見博物志史記注參字敬伯參
以敬言故音驂益知曾參之名以參輿音驂丁公名
固見楚漢春秋申公名培見史記注轅秉崔廓朱
暉周述高士傳東園公姓轅名秉字宣明或云姓國姓
庚姓韋夏黃公崔廓字少通或云名廊綺里季朱暉字
文季或云吳實字子景甪里先生周述字元道或云字
道元又按東觀餘論園作圈匡謬正俗有圈稱陳留風
俗傳云自序圈公之後為秦博士避地南山惠帝以為
司徒今得漢石刻有云圈公神座綺里季神坐姓氏書
多以圈為園公之後周密又引留侯世家注東園公姓
唐又言太伯之後周述字无道元无相近也玄元相近
而唐人避諱以玄為元通考所云姓庚唐之誤也姓韋
乃袁之誤也崔廊廓之訛也又按周密引元道作无道
而今本史記注皆作元道又索隱引陳留志園公姓唐
字宣明夏黃公姓崔名廣字少通甪里先生姓周名術
字元道京師號曰霸上先生孔父秘記作祿里皆王勃
據崔氏周氏譜及陶潛四八目而為此說壺關三老
茂姓令狐見荀悅漢記令狐氏譜引之侯芭字鋪子
見論衡楊王孫名貴見西京雜記伏生名勝字子
賤見西漢碑蓋祖伏羲與宓子賤字說家言宓虙非一
字而古人借聲久矣侯&KR0008;葉少藴云漢金鄉侯長君
碑云諱成字伯盛防人當漢之興濟太上皇于鴻溝諡
安國君曾孫&KR0008;封明統侯光武中興玄孫霸為大司徒
封於陵侯此漢書所不詳者智按從無&KR0008;字當即黼字
耳張夷陳心叔名疑曰東方朔本姓張氏父名夷字
少平一曰金氏朔母田氏生三日母亡鄰母拾之東方
始明曰東方朔見太平廣記黃子廉黃溍筆記陶詩
昔有黃子廉注引黃蓋傳南陽太守子廉之後按黃香
之孫守亮字子廉為南陽太守梓潼文君名參成臯
令任碑名胤東觀餘論曰文翁學生題名碑其郡望有
云江陽寧蜀遂寧晉原以晉書志考之江陽蜀置此郡
寧蜀遂寧晉原皆是宣武平蜀後置周公禮殿記云甲
午年故府梓潼文君不審文君之名予云華陽國志載
文參字子竒梓潼人平帝用為益州太守記中文君乃
此人也甲午乃光武建武十年云且如漢成臯令任碑
云字伯嗣又論水經與漢碑刻不同者多如王純碑道
元注云王紛碑又州輔碑道元注云周苞如表良碑道
元注云袁梁又為蜀國都尉王君碑道元注云蜀都太
守姓王字子雅又按文翁名黨字仲翁見張崇文歴代
小誌許靖為子將從兄巵言曰真誥謂蜀司徒許靖
字文休是長史六世族祖徵士邵字子將是五世族祖
尤誤按子將于文休為從兄俱知名並有人倫之稱而
私情不協子將為郡功曹排擯不得齒叙以馬磨自給
今注似靖與邵父子何也黃長睿欲引以證黃庭之誤
耶曹瞞一名吉利通鑑許攸呼操曰某甲三省注操
一名吉利曹黠三國志注裴松之曰一狗憑默作疽
囊按陸魯望小名記作一狗憑黠作疽囊以今測之當
以黠為是楚狂接輿名陸通見莊子注智按列仙傳
會槖盧木實及蕪菁子隠峨眉尸子曰接輿耕于方地
即黃城山楚辭曰接輿髠首聖賢冡墓記黃城山即沮
溺耕處下有東流亦名苦菜山臣瓚姓傅史記集解
多引臣瓚裴駰言臣瓚莫知姓氏索隱以為傅瓚而劉
孝標以為于瓚穆天子傳目錄云傅瓚為校書郎與荀
勖同校定穆天子傳何法盛傳于瓚不言有注漢書之
事按文紀注臣瓚引祿秩令及茂陵書姬并内官秩比
二千石茂陵書祿秩令此二書亡失不得過江明此當
是晉中朝人當是傅瓚墨莊漫錄曰校書郎中傅瓚乃
荀公曾和嶠所部校穆天子傳官屬也故取此傳以注
漢書曰臣瓚曾皈彦和亦云云可為確証君苖姓應
舊云君苖無姓按應瑒有與從弟君苗書則應氏昆仲
矣陸士龍與兄書曰君苖見兄文欲燒筆硯花卿名
敬定見舊唐書元瑞以子美贈花卿自是歌者張璲
即僧一行見續博物志剡國公謹之孫武功令檀之子
嫉武則天出家嵩山至天台國清寺得算術玄宗迎入
光泰殿辭官出華嚴寺定大衍歷從幸新豐端坐而逝
年四十四諡大慧大師建塔銅人原始安張鳴鳳西遷
注曰新安西三十里闕門鎮青龍山有薛敦禮一行大
師塔銘為張曲江公季子蓋唐有兩一行皆姓張此則
没於元和間無名僧是梁補闕宗殆山谷云後周以
美官誘之誓七不可東坡之號蘇因白也洪邁曰白
樂天在忠州有東坡種花二詩步東坡詩子瞻自叙曰
平生自覺出處老大粗似樂天非東坡之名偶爾同也
張和仲云東坡祖名序故作叙王介甫初字介卿父名
蓋故作盖又曰老泉是子瞻號智按允明嘉祐集十數
年前有一老翁蒼頭白髮傴息泉上就之則隠而入于
泉洵甃建亭而為之銘眉州志老翁泉在蟇頤山東二
十里或允明時書其地名而子瞻落欵時亦偶書此地
名耶飯伍員之女子姓史陳霆兩山墨談言吳越春
秋瀨上擊綿女子發其飯漿與員投水死女子無姓氏
徐天祐亦無注今讀李太白貞女碑乃知女子史姓溧
陽黃山里人清英潔白事母純孝手柔荑而不龜其自
投時年三十矣自守未適唐時立祠其地云溧陽今名
三塌蕩云子胥報恩以金豆投之水涸時有得金豆者
人用之即不利衛夫人名鑠字茂漪見翰墨志李矩
妻充之母恒之從妹詳書法條右軍師其法耳後遂偽
作弟子王逸少之帖綠珠姓梁白州人見小傳今廣
西志載之博白縣綠珠井在雙角山下生女汲此水洗
之
有姓名異音者㪙手舜妹史記正義親戚謂弟象妹
顆手等顆古果反人表作㪙手舜妃女英作女□孟竒
引說文畫嫘舜妹也史正義作顆又云繋畫始于嫘故
曰畫嫘女趫禹妃塗山氏女生啓師古曰趫丘遙反
不窟棄之子也師古曰窟竹出反曹參之子名窋注
音張律反此一音也慶誧鬻子曰湯得慶誧伊尹湟
里且東門虚南門蠕西門疵北門側七大夫人表有慶
節公劉子湯時人或曰即誧毛晃音怖又平聲上聲謀
也博雅曰誧諫也五燈有禧誧禪師曹操遣王誧拜孫
策策求將軍號隤&KR2234;音頽哀左哀二十一年有史
黯音於咸切升菴曰汲黯亦當讀平聲智以古每字四
聲亦當旁轉特不盡用黯之平聲是古時之讀法或注
者之方言重其聲則為上聲何必爭長孺之名乎黯與
闇暗俱通亮隂作諒闇康成讀䳺則闇即菴音古讀暗
上聲今中原呼暗去聲凡如此類學者但當知其原委
不在強从舊讀即用之詩賦亦不必以古叶為竒也咸
亦有上聲漢咸宣即減宣檮杌檮音稠升菴曰史記
上有檮蓍下有伏龜徐廣音稠左傳檮戭漢書藝文志
有公檮生師古檮直由切獨孟子檮杌音濤杌蓋因陸
德明九經釋音而誤也智按古蕭尤二韻相轉寊音
貞周齊王子諸盭音宙執之第三聲如西安盩厔縣
則第一聲也狼瞫瞫音沈此侵韻轉上聲即沈字亦
可平可上庚䨹音叔晉人曹&KR0008;時師古曰即曹欣
時&KR0008;許其反各字書無&KR0008;惟龍龕(書名)作&KR0008;丑脂切又未
引此名王子□音擬隸作薿盛貌靈光賦芝栭攢羅
以戢孴晉西河王子孴籀作&KR0034;集韻作□又音弋入切
轉注略戰國策人名有周最才勾切从日从取若最
則從月也愚謂此亦後人好事嫪毐音勞靄升菴引
俗言婟嫪即此嫪字趙氏言毒以此得聲當讀如仄字
戴氏讀如倒字說文从士因其謂人而臆說也酈食
其音歴異飢審食其趙食其皆然此蓋當時語鍾離
昧昧莫活切投韓信者今多誤作眜&KR0008;音外漢北平
侯&KR0008;此即說文□與吕覽&KR0008;涿可以互推晁錯音措
史作鼂錯文中子作厝玉海引隋志朝錯集三卷即晁
錯僕黚黚音䵣䵣音丁葛反漢表有易侯僕黚金
日磾封秺侯秺音妬日磾音密低後漢有馬日磾李
棽即庈字音琴王莽掌牧大夫春秋有費庈父李傕
古岳反與郭汜同亂今或誤讀作催鍾辿鍾會誅原
毓子辿官爵如故裴松之曰辿物連反今韻書皆失載
吳孫休創八字名其子[雨單](灣)□(迄)□(&KR1553;)&KR0034;(賢)壾(莽)昷
(舉)&KR2591;(□)□(擁)按昷疑是昷孫愐屋韻有&KR0008;注吳王孫休
三子名音祿此時潢派以五行相傳禮部書名皆以字
配金木水火土後世又增無數竒字矣趙&KR1835;牧犍遣
使建康獻雜書及敦煌趙&KR1835;所撰甲寅元歴各字書不
載&KR1835;字智謂即斐魏書李業興傳以世行趙&KR1835;歴節氣
後辰下算从匪文作&KR1835;可証郭黁音偷吞反姚秦時
人善術數仚定說文曰人在山上也唐韵音市連切
輕舉貌見蕭梁紀有梁仚定為下所殺北史有泉仚西
魏上洛公梁四公子傳一曰蜀闖(上音攜下音琛入聲)二曰䨲
杰(上音萬入聲下音曷)三曰䴰䵎(上音頥下音湍)四曰仉䏿(上音掌下音親)託名
沈約可笑也曹紹□劉餗隋唐嘉話曰曹紹□沈之
弼皆為大樂令監享御史有怒于□而雜扣鐘磬□暗
名之無誤者□是夔訛李陽冰音佞以□為冰冰即
凝凝本去聲戴氏以為□不成文故加水當立凝字宣
和書譜陽冰字少温趙郡人可知其名為冰于頔音
迪唐山南節度懶殘可平聲子元曰東坡次韻毛滂
芋火對懶殘懶字作蘭讀柳玭問竒集音駢因廣韻
也智按說文玭步因切孫愐云又作蠙而蠙珠妣嬪有
讀駢者以古真先韻通也李昪音弁南唐主宋有都
轉運使李昪興造西内劉龑劉鋹龑音儼南漢主自
取飛龍于天之意鋹音敞降宋馮堃音坤宋名將朱
氏古文竒字載堃古坤字張淏音昊清貌趙宋時有
張淏字清源單父人著雲谷雜記万俟卨音墨其屑
諂秦檜者唐有万俟著因万俟之部落而為姓北史有
万俟支派
有引古人訛或時代誤而證出之者大師疵少師疆
史記列大師疵少師疆於師摯八人之後誤合兩事為
一智又按史記抱祭器歸周者即太師疵少師疆而尚
書微子篇亦稱父師少師故訛傳微子抱祭器歸周弋
說曰商立微子周立伯邑考則已矣微子去國最先不
可以抱祭器歸周掩之以為全宗祀者非也今得此證
最快箕子名咠餘比干名胥餘見尸子莊注司馬彪
曰箕子名胥餘于莊本文不複耶君陳為周公之次
子索隠云周公元子就封于魯次子留相王室代為周
公按即君陳重黎為火正後或分合稱之而復以其
名名之宋黃朝英緗素雜記曰左傳以重為少皥氏叔
黎為顓頊氏子則二人也遷謂重黎為顓頊之曾孫是
一人也按律歴志火正黎司地幽通賦云犂醇耀于高
辛皆其證也又許慎注淮南子云祝融顓頊之孫老童
之子吳回也一名犂為高辛氏火正一云老童即卷章
也按楚世家犂先祝融其後吳回代之則許慎誤矣智
謂古稱多同或先有二人名重黎或古重黎為官名或
又因名名之又按蘇子由古史云重出于少昊黎出于
高陽當高陽之世重黎實二人至帝嚳世火正兼稱重
黎重黎誅而以吳回為重黎然楚之先實黎而非重也
又歴書曰顓頊受之乃命南正重司天以屬神命火正
黎司地以屬民是遷亦以為二人共和不一舊說為
共(平聲)伯和伯或曰又有周召秉政一曰古有共伯名和
者厲王世之賢諸侯也諸侯皆往宗焉因以名其年謂
之共和凡十四年按汲冡紀年共伯和于王位故曰共
和左傳王子朝奔走告于諸侯曰厲王戾虐萬民弗忍
居于彘諸侯失位以間王政宣王有志而後效官則厲
宣之間諸侯有去其位而代王為政者矣莊子曰共伯
得乎丘首釋文云共伯在河内共縣西魯連子云共伯
後歸于國逍遥得意共山之首郡縣志衛州共城縣本
周共伯國共伯奉王子靖立為宣王共伯復歸于國按
正義以史記為二人者是莊子注司馬彪曰共伯名和
修餘言與魯連子同王伯厚主魯連子說而王元美疑
之衛州共城縣兩漢方有之魯連亦贋書也闞止字
子我即宰我遷不誤也宰我死難而曰與田常為亂則
誤矣東坡言之京山詳之竇鳴犢舜華為二人此史
世家所載家語曰殺竇犨鳴犢及舜華索隠曰竇犨字
鳴犢琴操與史同戰國策顔師古說二人曰鳴犢竇犨
說苑曰趙有鐸名竇犨舜華或作慶華通考但云作鳴
鐸作慶華按以鳴犢為字與犨甚叶索隱說是古今
人表誤分士會范武子為二人宋陳善捫虱新話曰范
武子士會也而古今人表置士會于中上裂武子于上
中名且未識能定其高下乎法言曰昔者顔回嘗晞夫
子矣正考父嘗晞尹吉甫矣公子奚斯嘗晞正考父矣
此亦子雲之誤據正考父本非作頌之人而公子奚斯
者又但作寢廟而已何所晞之有其後王文考魯靈光
殿賦便云奚斯誦僖歌其路寢此又可笑然其誤已自
子雲始智按此言人表之誤是矣後說子雲文考誤不
當古人語話豈必正考父作頌而後晞之乎又按人表
兩士鞅一在上中一在中下同時不遠同名者或有然
不著名之人又何取列之以此知其誤耳或曰人表是
孟堅未竟業之書匡續字子孝隠廬山漢武封之故
名匡廬此載志書吳曾引志字君平又皇輿考方輿勝
略廣輿記皆作匡俗且有云字子希者萬姓統譜作匡
裕唐類函亦作匡裕按字子孝則取似續之意當以續
為是俗乃音之訛希乃孝之訛裕乃俗之訛耳子孝兄
弟七人隱廬周時人元瑞以匡俗子希在玉笥匡俗子
孝在匡廬又字君平又字公季此皆不悟前人之附會
耳朱龜朱虬漢隸朱龜碑升菴作侏□音虬智考諸
金石無作□又碑文全在龜字伯靈可証龜兹音丘慈
則古龜與丘通音也田子春仁寳曰淵明詩聞有田
子春節義為士雄謂劉澤傳之田生也晉灼曰楚漢春
秋田生字子春後人乃附會田疇字子春智按三國志
疇字子泰各本皆然而李氏藏書以疇字子春詳陶擬
古詩曰辭家夙嚴駕當往志無終問君今何行非商亦
非戎聞有田子春節義為士雄斯人久已死鄉里習其
風田疇乃無終人後入徐無山淵明所指正田疇也田
疇重春故字子春陶去三國世近當確今監本承訛耳
晉諱春故孫盛名晉陽秋董無心漢藝文志儒家董
無心一卷注稱難墨子歴朝載之宋吳秘嘗為注釋今
其書不傳馬總意林引纏子云董無心者言脩而謬蓋
纏乃墨家貶董自尊也漁仲謂無心為墨氏弟子誤矣
書史誤載陳驚坐書史陳遵字孟公三為二千石封
嘉威侯善篆隸又云杜陵陳遵西漢人善篆隸每書一
坐皆驚時人謂之陳驚坐又云五十六種書周法魚書
因素鱗躍舟所作又云漢武遊昆明池學士陳遵所作
不覺失笑此緣唐張彦遠愛賓法書要錄而然也齊王
僧虔錄羊欣采古來能書人名列之然止曰杜陵陳遵
而不别列三為二千石之陳孟公則知羊欣張彦遠所
載即真孟公一人也前書陳遵在游俠傳字孟公杜陵
人善書與人尺牘人皆藏去以為榮韻會引為藏弆而
新都虞公嘗用之即此事也傳又曰有同遵名氏者既
而非是號為陳驚坐今以每書一坐皆驚謂之陳驚坐
誤矣敬元豈不讀漢書耶或當時有小說而誤信之愛
賓因之至鉅昌又載云漢武遊昆明學士陳遵所作則
陋甚矣漢安得有學士之官名耶陳仲弓野客叢談
陳寔仲弓碑字仲躬鄧艾碑作又古字通用石經又用
三德為艾用三德是也洪氏謂借作弓正以古人通用
孟竒謂洪誤則必當改仲弓為仲躬耶有四世之字
五世之字六世之字孔平仲言王羲之子徽之徽之子
楨之三世之字元美以右軍子六世之字智按南史王
悅之父靖之祖獻之乃四世之字王裕之父茂之祖胡
之裕之之子瓚之瓚之子秀之此五世之字其六世者
王彪之子臨之臨之子納之納之子准之准之子輿之
輿之子進之平仲固陋而元美亦誤鑑誤以蕭方等
為簫方盧鴻一為盧鴻佛方等經蕭取為名著三十國
春秋厚齋云綱目誤去等字盧鴻一取視㕍者以為鴻
以為乙而鑑誤去一字蔡融來鵬長睿謂二人皆唐
人見丹陽集元瑞以二子皆晚唐人融集見通志略鵬
集今尚傳丹陽集殷璠所輯十八人皆高岑先後編次
之時二子蓋未生也智按東觀餘論作來朋或當時更
見一丹陽集耶虎溪三笑本不同時白蓮結社亦不
必一日聚也楊鐵崖疑三笑智按宋樓鑰以吴筠簡寂
觀碑斷矣王褘曰晉義熙十二年丙辰遠公八十二卒
宋元徽五年丙辰陸脩靜七十三卒相去六十載元嘉
末陸來廬山遠陶死二三十年安得三笑自長公作三
笑圖贊而山谷實之又考東林結蓮社在晉武太元十
五年庚寅至義熙七年辛亥生公入社宋景平元年癸
亥周續之四十七卒元嘉二十年癸未宗炳六十九卒
戊子雷次宗六十三卒當結社歲續之才十三炳才十
四次宗四歲耳蓋總計也一曰佳話聽之可
禮三不諱雅音無避後世諱名太泥隔代猶避之謬矣
諱名說曰郝京山云秦皇名政廢正月之聲正言為
端言漢高名邦改國吕雉改野雞文帝名恒改常山景
帝啓改微子開武帝名徹改蒯通通侯宣帝名詢改孫
卿光武名秀改茂才明帝名莊改老嚴鄭嚴殤帝名隆
改隆慮為林慮安帝名慶改慶氏為賀氏吳太子名和
改禾興為嘉興晉文名昭改韶穆明君三國志愍帝名
業建業改建康簡文鄭后名阿春春秋改陽秋富春改
富陽田子春為子泰梁武名阿練呼練為絹隋煬名廣
廣陵為江都唐高祖名虎虎賁虎林改武避太宗改世
為代民為人民部為戸部高宗名治改理代宗名豫豫
章改鍾陵宋英宗名署薯預改為山藥唐德宗名适括
州改處州石晉敬瑭拆敬為文氏苟氏孝元后父名禁
改禁中為省中劉安父名長淮南書長改修遷史改談
為同李翺祖父名楚金改今為兹晉世子毗毗陵改晉
陵錢鏐改石榴為金櫻劉氏改金氏楊行密時呼蜜為
蜂糖賈曾以父名至中不拜中書舍人李賀父名晉肅
元稹譏之不赴進士柳公綽以祖諱不拜禮計尚書李
涵為太子少傅吕滑劾其不避父名劉温叟以父諱嶽
不聽絲竹桓氏以王忱呼温酒流涕嗚咽劉道隆索鳳
毛謝超宗徒跣還内由是論之當法孔子二名不偏諱
言徵不言在是也孔安國鄭氏曰讀書正言其音毋有
所諱文王名昌詩雝曰克昌厥後書曰使羞其行而邦
其昌周禮曰昌本之俎武王名發詩噫嘻曰駿發爾私
商頌曰長發豳風曰觱發成王名誦而崧高曰吉甫作
誦厲王名胡而宣王詩曰胡不相畏胡為虺蜴后稷名
棄書大誥曰弗棄基莊公名同而書同盟僖公名申而
書成申定公名宋而書宋仲幾孔子父叔梁紇而書臧
孫紇獻武廢二山而具敖亦錯見左傳也詩書不諱臨
文不諱廟中不諱卒哭乃諱如子蒲之不當臨哭呼滅
周人不得斥言文王昌武王發耳
通雅卷二十
