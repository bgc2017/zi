通雅卷四十一明方以智撰
植物(艸)
凡稱幽蘭即黃山谷之所名蘭華也凡稱蘭&KR0581;之蘭即
今省頭香楚辭注蘭為都梁香與澤蘭似澤蘭又名
虎蘭龍棗虎蒲或曰澤蘭即省頭香陶隠居云澤蘭名
都梁可浴吳普曰水香楚望曰都梁之合為蘭今綱目
曰生水㫄紫莖赤節高四五尺綠葉光潤纖長有岐葉
陰小紫五六月華紅白而香曰燕尾香詩所云秉蕑也
澤蘭纖微有毛方莖荆州記都梁山下水生蘭即今□
岡州陶蘇以下皆無定識也圖經以為蘭生水傍澤蘭
生水澤中及下濕地為異朱子曰今蘭雖香而不可佩
離騷紉秋蘭為佩當是都梁合溪曰騷多託辭然蘭固
古人所佩服容臭者智謂從前溺于牽引攷亭以山蘭
春華不知其四時華也九歌春蘭秋菊可以不泥秋矣
首插袖懷皆佩豈必末之入扵纓乃為容臭佩邪譜曰
春蘭葉細夏蘭葉細而長秋蘭葉大而澤冬蘭葉差大
葉皆不冬凋春蘭一榦一華夏秋冬蘭皆一榦十數華
山蘭瘠而小建蘭肥而大閩廣處皆多丫蘭最貴華莖
生岐枝也廬山幽蘭亦有一榦十數者但葉狹耳其類
稱蘭者挂蘭連根掛活一名不死艸馬蘭生水澤傍似
澤蘭而氣臭味辛主破血鄭玄注鬱金似蘭蘿摩雀瓢
亦名芄蘭瞿麥名大蘭狼牙曰支蘭石斛山梔皆曰林
蘭石葦曰石蘭白菖蒲曰溪蓀弘景以為蘭孫蒲蘆曰
野蘭白茅曰蘭根麥冬曰珍珠蘭蘭固芳艸之通名也
東璧引漢書蘭以香自燒按龔勝𫝊薰以香自燒凡可
燒者曰薰寧專指蕙邪内經言治之以蘭所謂都梁香
正今之省頭香也大抵入藥當如綱目所說若稱幽蘭
在深谷不以無人而不芳左𫝊曰蘭有國香豈有非今
之蘭花者乎夫曰國香矣曾謂此省頭艸而當之哉
蕙則薰也本艸麻葉方莖赤花黑實陳藏器曰即零
陵香也今平樂府昭平有之編之為薦黃魯直曰一榦
一花者蘭一榦數花者蕙如魯直說則夏秋冬之蘭皆
蕙矣蘭&KR0581;之蕙各别山谷強安以名王洙曰藿香為蕙
艸亦泥
木生者曰木蘭又名林蘭杜蘭非元美所謂玉蘭也
木蘭皮似桂而香生零陵及泰山圖經曰昭州生與桂
同取中肉為桂心蓋桂中之一種耳湖嶺蜀所生木高
數丈葉有三道縱文皮如扳桂有縱横文香味劣于桂
任昉述異記云木蘭在尋陽江中有魯班刻木蘭舟今
黃陂有木蘭山相𫝊木蘭將軍葬此郭外西寺唐時舊
有大木蘭蘄州舊屬尋陽也說文欒木似欄而無欄類
篇欄桂類南方魚子蘭樹似桂冬不凋花如細子香于
蘭有木本艸本嶺北呼賽蘭廣有高數丈者或曰是欄
桂取花同□香曝收曰蘭熏黃熟以魚子蘭黏物香不
散也王元美以木蘭為玉蘭揚雄所謂辛雉相如之流
移也白曰玉蘭外紫者曰辛夷時珍引白樂天集廣心
樹曰木蓮四月華似蓮此真木蘭智按段成式續集木
蓮出忠州鳴玉溪及邛州葉似辛夷花似蓮花魏王花
木志有木蓮狀亦如之老學菴筆記載樂天忠州木蓮
詩序云予遊臨卭白鶴山寺佛殿前兩株高數丈葉如
桂中夏花發如芙蕖香亦酷似花折時有聲周益公益
部方物略記木蓮贊曰葩秀木顛狀若芙蓉不實而榮
馥馥其敷狀之甚明須知蓮蘭古聲通轉
石龍芻莞之長者可席者也莞燈心艸也苮席其細者
也草續斷龍珠龍鬚方賓蜀本以為一山海經賈超
之山艸多龍修郭曰龍須也鄭緝之東陽紀仙姥巖下
盡出龍須春官駹車雚蔽雚即萑(音丸)細葦席也尚書敷
重豐席莞席筍席蒻也史游急就篇蒲蒻藺席王肅曰
底席青蒲席鄭玄又云蔑纖致席智謂筍席乃竹席儀
禮注所謂桃枝席也齊書三齊苮席蓋細蒲艸席也詩
曰下筦上簟莞古丸切蒲莖中虛白者今燈草席也爾
雅莞苻離&KR2356;鼠莞釋曰鼠莞纖細似龍䰅師古曰夫離
也今謂蔥蒲别作&KR0034;戴氏謂莞即燈心草是也今見肇
慶之龍䰅席則與燈艸有别矣一類而尤細也
燕支今作胭脂古通焉支閼氏燕脂字書因作&KR2916;&KR2800;&KR0008;
脂雲麓漫抄曰清微子服飾變古錄云燕脂糾製以
紅藍賜宫人號桃花粉崔豹云燕支葉似蘇花似蒲出
西方土人以染名燕支中國亦有紅藍西河舊事云失
我焉支山使我婦女無顔色北方有焉支山山多紅藍
北人采其花染緋取其英鮮者作燕脂故單于妻號曰
閼氏音焉支字書遂作&KR2916;&KR2800;元志有鷹房臙脂人戶總
管習鑿齒與燕王書作烟支泰之引作煙脂升菴引王
予可詩作&KR0008;脂周紫芝竹坡詩話不曉白樂天何以用
燕支二字疎矣舊言染紅者三物茜(千去聲)蔓艸葉似棗
而銳對生節間根紫色可染絳通作蒨鄭玄曰齊人謂
蒨為韎甌人謂&KR2340;曰刺詩茹蘆在阪又曰縞衣茹藘爾
雅曰茹藘茅蒐陸璣曰一名地血齊人謂茜徐謂牛蔓
紅藍花者夏花花下作毬彙多刺花蕊出毬上圃人承
露采之至冬毬中結實白顆如小豆其花暴乾以染真
紅及作胭脂一名黃藍博物志云張騫所得也今洋船
多販紅花至廣則知博物志之言驗矣疑耀引唐睿宗
代國長公主作烟支棄子于階後乃叢生是則非艸此
曲說也紫草者所謂紫丹紫芙(哀老切)圖經引爾雅藐(音莫)
廣雅謂之茈&KR0034;苗似蘭莖赤節青二月花紫白色妄引
紅花為茹藘則誤矣智又怪本艸於紫草既引爾雅之
藐而柴胡又引藐茈艸唐本注云茈是古柴字竟作茈
胡又證以相如之茈薑且云此根亦紫色不亦誣乎又
有茈蘺晉傅咸劾令史新立茈籬此當讀為柴籬此茈
柴通借證也智按貨殖𫝊千畞巵茜徐廣曰巵今鮮支
也茜一名紅藍乃知今之紅花古亦稱茜而今又有烏
紅用蘇木染成者洋貨以紫&KR0008;染成者曰胡胭脂俗呼
紫梗洋貨有紫梗錦紫&KR0008;出真臘國樹汁近刻雜俎作
紫䤵誤矣是染紅者凡五物
蘿摩即羊婆奶白環藤也詩芄蘭之枝胡官切爾雅
曰雚芄蘭說文曰莞也陸璣曰芄蘭一名蘿藦幽州謂
之雀瓢本艸曰蘿藦似女青諺云去家千里勿食蘿藦
枸把蘇恭曰大如棗禹錫引景純注曰雚芄蔓生斷之
有白汁可啖如此注則雚芄一名蘭或𫝊誤也大約雚
與芄皆澤艸音近相誤白芷一名莞一名苻離寧將合
而為一乎爾雅注疏及廣埤璣說文本艸牽引多混
蘄即芹當歸芎藭皆有蘄名本艸曰芎藭一名蘄&KR0581;
苗曰麋蕪左𫝊曰有山鞠窮長卿賦作穹窮說文作营
藭荀子謂蘭槐之根是為芷蘭槐離騷所謂蘭&KR0581;也苗
為蘭&KR0581;根為芷也白芷一名&KR0581;(芷采二音)芷又載䖀莞澤芬
諸名九歌曰辛夷楣兮葯房王逸注葯白芷也淮南子
曰亂人若芎藭之于藁本蛇床之扵&KR1048;蕪芷&KR0581;麋離各
為一物自爾雅蘄&KR0581;糜蕪竝言然後紛淆說文曰麋蕪
楚謂之蘺齊謂之&KR0581;晉謂之䖀故又曰江蘺麋蕪也爾
雅曰莞苻離其上蒚乃謂莞席本艸但見苻離之名略
與蘺同遂又并之芷下誤矣芹渠巾切古作蘄水艸也
麋蕪似芹故有蘄&KR0581;之名當歸似蘄而粗大廣雅曰山
蘄當歸也當歸亦有蘄名豈可直以當歸芎藭為芹乎
周禮芹葅兔醢爾雅芹楚葵是也又有薜山蘄茭牛蘄
薜白蘄詎能一之芹名水英有兩種白赤别有馬芹馬
芹即牛蘄也今陸地亦生芹可啖得非所謂查芹回芹
乎
屠蘇闊葉艸也因為屋名為冠名為飲名蕭子雲雪
賦曰韜罦罳之飛棟沒屠蘇之高影杜子美冷淘詩曰
願憑金騕褭走置錦屠蘇菴也廣雅曰屠蘇平屋也魏
略云李勝為河南太守郡廳事前屠蘇壞應璩與韋仲
將書屠蘇發撤升菴云孫思邈有屠蘇酒方蓋取菴以
名故元日有屠蘇飲又大冠亦曰屠蘇禮曰童子幘無
屋凡冠有屋者曰屠蘇晉元康中商人著大鄣諺曰屠
蘇障日覆兩耳曾見暍兒作天子詩話補遺曰周王褒
詩繡桷畫屠蘇屠蘇艸也畫于屋上因以名屋遂作屠
蘇智謂解定畫扵屋上以取名亦非蓋闊葉艸也今廣
西猺人中呼大葉似蒿者為頭蘇頭屠音近正因其有
蔭而名屋也紫者曰紫蘇荏曰白蘇水蘇曰雞蘇荆曰
假蘇積雪艸曰海蘇石香薷曰石蘇蘇亦辛艸之總名
游宦紀聞曰三山亦呼茨菰葉為大蘇趙彥衛雲麓漫
抄屠蘇千金方又云敷于散則知敷于之音轉為屠蘇
姑記其說
天棘天虋冬也王仲正言老杜詩江蓮搖白羽天棘
蔓青絲高秀實曰天棘天門冬冷齋曰天門冬一名顛
棘非天棘也王元之詩水芝卧玉腕天棘舞金絲智所
見天門冬榦如指大枝弱下垂葉細似胡蘆萉南人庭
種而架之苗可茹則蔓青絲正是天門冬今綱目亦增
天棘萬歲藤抱朴子曰天冬在東岳曰淫羊藿西岳曰
菅松北岳曰無不愈南岳曰百部其治肺者以根多又
一百部也艸茂為虋省為門耳徐渭以天棘為檉柳則
漁仲說也或同名耳
曰蔚曰繁曰艾曰蕭曰藾曰茵陳曰夏枯艸九牛艸皆
蒿類也因塵即茵陳張揖吳普並作因塵藏器曰此
蒿類冬不死更因舊苗生故名因陳今考之冬亦枯槁
但後于諸蒿耳繁之醜秋為蒿言至秋而老通呼為蒿
也張揖謂白蒿為繁母即此意茵陳背白者也菁菁者
莪為莪蒿即䕲蒿嫩時可啖以結角曰角蒿也采蘩為
皤蒿即本艸白蒿今所食蓬蒿也鹿食為青蒿葉背面
皆青所謂&KR0008;蒿所謂菣即今艸蒿也匪莪伊蔚為牡蒿
即齊頭蒿也茺蔚臭甚曰馬矢蒿訛為馬先蒿又訛為
馬新蒿者也蔞蒿即蔏蔞一名購生於湖地者也在水
者曰游湖即爾雅之繁由胡郭云未詳者也艾葉按之
成絨者也葉如艾其背有白毛者九牛艸也廣中亦産
之陳嘉謨以九牛艸為蘄艾或别有所見邪盧氏雜說
云唐文宗言苹非藾蕭鄭漁仲以苹為蔞蒿豈附會文
宗邪元美以蔞蒿為藾蒿則更牽強王遵巖譏陸佃取
安石說以鹿食之苹不從鄭箋而從爾雅則水苹豈鹿
食邪此遵巖未全讀爾雅爾雅有萍又有苹鄭玄郭璞
以苹為藾蒿皆本爾雅也
存中以苦躭為酸漿升菴以燈籠草為酸漿酸漿葴也
東壁合之曰龍葵酸漿一類二種也酸漿苦蘵一種
二物也大為酸漿小者苦蘵若敗醬一名苦蘵與此異
佛耳草一名茸母即鼠耳或曰米麯爾雅之蔝蔜也佛
耳治寒咳𠻳燈籠治熱咳𠻳酸漿亦治熱故升菴合之
茹艸編曰佛耳艸即巖蕊頭三月采食酸漿艸即蟠蜞
青二三月炒食燈籠艸結果曰紅姑娘乃紅瓜嚢之訛
押不盧蓋活鹿艸之類也華佗以酒服麻沸散剖破
治病然後縫腹膏磨此事太奇餘冬序錄載活鹿草事
北史西域𫝊說般國真君九秊遣使送幻人能割喉碎
首血出數升以草藥灌之須臾血止養瘡復常無痕瘢
時取死罪囚試之驗云中國諸名山皆有此草周密癸
辛雜志云回回國有藥名押不盧者土人采之磨酒飲
則麻痺而死至三日别以少許投之即活御院中亦儲
之世有𫝊百日丹者方輿勝略默德那國有押不盧藥
異域志木蘭皮國胡羊尾大如扇春剖腹取膏再縫而
活華佗之術出乎此郎仁寶言曼佗羅花為末飲人醉
死始信蒙汗藥有之東璧言山茄花作酒飲之昏昏割
瘡針灸可先服之則不甚毒&KR1061;如香紅散迷人則莨菪
雲實類
透山根黃冶之草也土宿真君萬畢術岣嶁神書多
言黃冶嘗云石茵蔯能伏硇鉤芺即苦芺地胆艸入爐
火用紫背天葵煑八石拒火烏頭奚毒伏丹砂砒石紫
蝴喋煑雄黃雌黃伏丹砂能拒火羊躑躅伏丹砂硇雌
黃觀音蓮一名海芋一名隔河仙可變金煅砂五毒草
即赤地利伏丹砂羊蹄菜蓄秃菜也葉可擦鍮其子可
制鉛汞金星艸即石葦紫背金盤亦制汞至透山根則
岣嶁神書所稱點鐵成金者也吳普言唐本艸菜部水
堇言其苗也本經石龍芮言其子也水堇俗稱蝴蝶菜
金英艸之類透山根潛山出之生長于此未見識者與
為劉子政樂得為范文正
藚澤瀉也詩言采其藚(音續)爾雅藚牛唇毛氏曰水蕮
陸璣曰今澤瀉也本艸又以蕍蕮為澤瀉
莎香附也臺夫須山莎也夏小正曰薃者莎䔺媞者
其實爾雅薃侯莎(音梭)其實媞說文曰莎鎬侯本艸一名
水香稜葉如三稜根名香附子三稜即上林賦蔣芧青
薠之芧也香附苗似細蘭艸青薠似莎而大相如用薛
顧野王曰莎也江表𫝊曰魏文帝遣使于吳求雀頭香
東壁謂即香附子智以淮南隴西皆産莎艸魏何求于
吳邪本艸又以夫須為香附此因郭注夫須為莎耳爾
雅既云薃侯莎又曰臺夫須必二種矣薃是薠薛臺可
為笠夫所須也纂文云臺即山莎名蓑衣艸謂垂石上
如蓑非謂作襏襫也鄭氏因臺笠而曰臺皮為笠則莎
豈可作笠韋昭曰芧蒲䔲苙也茅或作萌言荀籜也今
笠亦用箬葉說文所謂箁箬也夾漈以臺夫須即雲臺
菜鄺氏曰臺夫須是猴薑根上有籜如枯葉可作笠姑
存其說
昌羊謂之䒢一曰堯韭淮南曰昌羊云蚤蝨而耒蛉
竆即昌蒲也吕覽菖蒲名堯韭筆乘引唐詩澗有堯時
韭山餘禹日糧以為工智按說文䒢(音昂)昌蒲也䓉䒢䓉
也蓀香艸也不言昌蒲本艸止載蓀為菖蒲而未載䒢
名趙宧光以䓉為㭨子非矣
海藤花曰藤黃郭文恭廣志曰蕊散落石上收之曰
沙黃就樹采之謂之臘艸酸澁有毒主蚛牙蛀齒點之
便落今所呼銅黃謬矣銅藤語訛也按此與石淚采之
無異畫家丹竈家用之或指用蛇黃誤矣今畫家用者
乃煎成之物洪洲載暹羅貢藤竭藤黃
芪母即&KR0034;母今之知母也說文有芪芪母又有&KR0034;艸
名玉篇&KR0034;母即知母藥艸也明是一字而徐氏别之
郭邢以華白者曰葍赤者曰□茅博雅以為烏麮葍戴
侗以葍之蔓即木通詩曰言采其葍(福迫二音)爾雅曰葍
富又曰葍蔓茅毛氏曰惡菜也鄭曰商陸也恐非陸璣
曰幽州謂之燕䔰其根白燒啖之可禦飢風土記曰葍
蔓生被樹而外實狀如牛角一枝數枚合溪曰其蔓即
木通此正名通艸而俗所謂妝花之通艸乃通脱木也
活莌宼脱即通脱木也爾雅曰離南活莌又曰倚商
活脱山海經名宼脱升山多宼脱郭璞云高丈許莖中
有瓤正白零陵植而日灌之以為樹漁仲曰可作首飾
俗呼通艸則自宋時己誤呼通脱木為通艸矣
薯蕷山藥與藷也藢紫鸇芋也蕷通作預生苗蔓延
秋生實如鈴又名山藥一名修脆南中有一種根細如
指其皮紫者性冷名藷藷音殊味太甜山海經曰景山
北望小澤其艸多藷藇即薯蕷也類篇曰藷薯蕷也蓋
亦以藷與山藥為一物薯&KR1538;音相通蓋薯為紫蕷為白
二物也益部方物記有紫鸇芋字書曰藢音止紫芋也
零餘子薯蕷藤上之果也避唐代宗改為薯藥宋避英
宗名改為山藥芋别名蹲鴟一作踆鵄大者曰芋魁見
漢謠亦作芋渠馬融頌芝荋芋渠注芋魁也蓋渠魁相
通
杜若即高良薑補筆談曰杜若即今之高良姜後人
不識又别出高良薑條高良薑花或穗芳華可愛土人
用鹽梅汁淹以為葅南人亦謂山姜花又曰荳蔲花本
艸圖經云杜若苗似山姜花黃赤子赤色大如棘子中
似荳蔲出峽山嶺南北正是高良姜其子乃紅蔲也南
楚見人采高良姜乃似巴茒或高州有此種今虔州以
青皮樹為杜若葉冬不凋樹皮燒之香
薄荷或作□&KR0146;&KR0034;荷茇葀菝&KR0146;菝葀茇䒷番荷陳士
良食性本艸作菝□揚雄甘泉賦攢并閭與茇葀吕忱
字林引作茇䒷孫思邈千金方作番荷參同契注作&KR0034;
□梅氏作&KR0034;&KR0146;陳嘉謨作蔢荷皆一物也蘇州者佳可
作茶飲俗呼新羅薄荷天寳單方所云連錢艸是也别
錄積雪草即府薄荷其曰龍腦薄荷者乃水蘇也陳嘉
謨蒙筌謂因蘇州府學地名智謂因㜑律龍腦之香而
名宜興取薄荷霜足稱㜑律之亞蘇頌言江南山茵蔯
又名龍腦薄荷乃石香葇也則龍腦有三說矣朱光家
以菝葀為瑞艸乃抄孫愐愐抄玉篇耳
百靈艸護門草也神農本經云常山有艸名神護置
之門下每夜吠人贊寧曰持呪種之盜不入門曰百靈
艸王筠寓直詩云霜被守宫槐風驚護門草曲陽記言
恒山有神艸十九種護門其一也漢避文諱稱常山
纏枝牡丹乃旋葍鼓子花之千葉者也織錦雘畫箋
欄嘗作纏枝牡丹匠皆謂之旋花舊名旋葍今作旋覆
花即爾雅之蕧盜庚也
席箕塞蘆也庶物異名疏曰李賀塞上詩天遠席箕
愁劉會孟注席箕如箕踞升菴曰秦韜玉塞上曲云席
箕風緊馬□豪此豈箕踞義乎終不知何物李大泌曰
席箕艸名出太平廣記□音涎鄺氏謂即籩箕艸一名
籩箕柴智按段成式續集曰席箕一名塞蘆生北邊外
地
旨苕為翹饒非陵苕也苕之華陵苕也即凌霄花好
生高阜元恪以鼠尾為陵苕誤矣旨苕則苕饒幽州人
謂之翹饒蔓生莖如勞豆而細葉如蒺藜而青可生食
如小豆藿好生下溼馮嗣宗以陵苕斷即蔓木上之女
葳而湛若曰染皂之葝鼠尾亦有陵翹之名是三物皆
名苕
濮氏以荍蚍&KR1526;為紫荆花郭氏以&KR0034;為荆葵鄭氏誤以
為蜀葵郭璞曰荍為荆葵菺為蜀葵漁仲總以荍菺
為蜀葵誤矣荆葵似戎葵而紫色稍小戎葵即蜀葵謝
氏曰花似五銖錢濮氏直以為紫荆花生幹上自根至
杪如蟣窠故爾雅名蚍&KR1526;俗曰大蟣此似有理
鬼目非一郭璞爾雅苻註江東有鬼目艸莖似葛葉
圓而毛如耳璫赤色叢生廣志曰鬼目似梅南人以下
酒嵇含曰鬼目樹大者如木腰子小者如鴨子七月八
月熟色黃味酸以蜜煑之交趾諸郡有之吳孫皓時黃
狗家鬼目菜東觀按圖以為芝艸本艸白英子名鬼目
即排風子又羊蹄艸一名鬼目開山圖曰遼東襄平有
鬼目蛇魚守之似指芝菌類今湖南有鬼目艸人過則
粘衣江北呼為鬼指甲元美曰嘉靖間奸人王全以藥
傅巨木生芝成五色何必以鬼目為芝乎一曰鬼指甲
即爾雅之蘮拏一名竊衣者也按今艸子粘衣者亦非
一種
狗尾之莠葽非遠志之葽繞也狗尾曰莠猶狼尾曰稂
也詩四月莠葽(音夭)爾雅曰葽繞棘□廣雅曰棘□遠
志也苗曰小艸似麻黃亦似大青劉向說此味苦苦葽
一曰狗尾艸此相去甚遠蓋莠為狗尾艸孔子惡之豈
可以莠葽而存兩可之說乎爾雅孟狼尾說文曰董蓈
或作稂如狼尾猶言狗尾也皆有實如黍號曰稂莠時
以大小遲速分耳相如賦藏莨蒹葭戴氏謂即稂又載
䕞𦿆同一條非也
莨菪一作䕞𦿆安禄山以莨菪酒坑奚契丹一名横
唐一名行唐妖術用此迷人曰行唐酒是也倉公𫝊臣
意飲以莨𦿆
有兩夏枯艸神農本經曰夕句曰乃東者所謂燕面
鐵色夏枯艸也其節節生穗三四月花五月枯其萼内
有三稜子四粒者茺蔚益母艸也益母一名夏枯艸朱
震亨曰臭鬱艸即茺蔚有臭味夏枯艸不臭夏枯先枯
而無子鬱臭後枯而結子陳無功曰夏枯艸亦有細子
四粒丹溪云無子誤拾遺有鏨菜方莖對節白花此即
益母白花者爾雅曰蓷紫花者爾雅曰蕢陸璣曰蓷益
母也故曾子見之感思
青葙之扵雞冠當一類也綱目分二條以青葙為艸
蒿為崑崙艸子亦名&KR1177;明非芵也青葙雞冠一物但分
家雞冠野雞冠耳如鴈来紅余亦以為春不老也楓忩
小牘曰雞冠花汴中謂之洗手花中元節兒童唱賣以
供祖先
大苦黃藥也郭璞以為甘艸吾未信也筆談曰爾雅
云蘦大苦注甘艸也蔓延生葉似薄荷而青黃莖赤有
節節有枝相當此乃黃藥也其味極苦謂之大苦非甘
艸也甘艸一名蕗艸枝葉悉如槐高五六尺但葉端微
尖而糙澁似有白毛實作角生如相思角熟則角折子
如小匾豆極堅開寳曰黃藥子一曰紅藥以根赤色乾
則黃耳東璧曰人以入染藍&KR0008;中曰易變色四川苦藥
子即黃藥子一名地不容解一切毒今說文甘艸作苷
後山談叢曰諺曰甘艸生則麥熟苦艸生則黃蒿交趾
甘草成樹東璧驚訝之此如閩越之木芙蓉數丈兩廣
之茄不枯陜邊之枸把合抱不足異也
鶴虱即豕首之實豕首豨薟一也天蔓青訛為天名
精有玉門麥句薑劉㦎活鹿地菘蟾蜍蘭諸名即爾雅
之茢薽豕首也沈存中曰人不識天名精又妄認地菘
為火蘞本艸鶴虱出波斯者良蓋如苜蓿出西域而中
國飼馬皆是特前不知用耳本艸又出鶴虱一條今按
地菘即天名精其葉皺似菘鶴虱即其實也世間有單
服火蘞法乃是服地菘耳不當服火蘞火蘞本艸名稀
小蘞即是猪膏母後人不識亦重複出之智按爾雅注
疏地菘已屬天名精何至宋時存中始辨正之蘇頌曰
南人呼其花為火杴按火杴即豨薟存中云單服火蘞
是服地菘言亦自戾今專用以去風濕成汭張詠皆表
進豨薟丸天壇賣豨薟酒服之有騐智謂爾雅豕首注
云豨豕陶貞白曰天名精即今之豨薟時珍曰豨薟對
節稜莖有斑毛地菘不對節莖圓無稜無斑毛王少夫
曰豨薟皆識之天名精無識者東璧據所見之艸耳豨
薟去風有騐古名豕首必其常用者智按古通名而實
别
&KR0034;耳即葈耳非薋菉葹也舊以卷耳為蒼耳因爾雅
以為苓耳而郭璞以為葈耳亦云胡枲仲恪故引耳中
璫一名爵耳漁仲云即今卷菜如連錢者若蒼耳但堪
入藥或詩所采别是一艸如芝栢地耳之類羅願云即
檀菜實如鼠耳多刺著人衣一名葹即離騷之資菉葹
一名羊負耒智按葹乃卷旆草拔心不死者也倉頡篇
&KR0034;耳即葈耳說文蓩卷耳也
諸慮乃葛藟圖經曰藟延木上葉如蒲萄而小四月
莖汁甘五月花七月實青黑微赤冬凋葉此葛藟也蘇
恭以千歲蘽為蘡薁藤者非千歲蘽乃萬歲藤也蘡薁
藤乃野蒲萄别種也湛若曰諸慮即柘虆古語如此
古稱鬱金香非藥中之鬱金今之鬱金皆蕉本也楊
孚南州異物志云鬱金出罽賓國色正黃似蓮花嫩裹
者可以香酒唐書太宗時伽毘國獻鬱金香葉似麥冬
九月花開状如芙蓉色紫碧香聞數十步而不實此與
鄭玄所說鬱金似蘭相合矣古文稱鬱金蘇合香左貴
嬪鬱金頌大氐皆指此東璧分兩條是矣酒和鬱鬯昔
人言大秦國所産鄭漁中言是此物大秦國三代未通
中國智謂此迂矣周公不製指南車以送外人邪安知
非外人轉貢者邪一統志柳州羅城出鬱金香正古鬱
林地也羅願爾雅翼云此根和酒令黃如金故謂之黃
流此則藥中之鬱金矣薑黃名蒁鬱金亦名蒁東璧又
曰鬱金薑黃蒁藥三物蘇恭不能别乃為一物今蓬莪
荗一作蒁似薑黃但不黃耳廣中言鬱金似紅蕉本根
即薑黃㫄附即鬱金也形似蟬肚豈亦如淮南紅蒲根
之為三稜蒲萄梗之為木通邪
杬去水艸也又為木名爾雅曰杬魚毒郭景純曰大
木生南方皮厚汁赤堪藏卵果此說誤矣其生南方藏
卵果者自别一杬木乃左思吳都賦所云緜杬杶櫨者
耳非毒魚之杬也杬名去水又名杜杬根名蜀桑今以
芫字别
槖吾非款冬本艸以為一誤矣傅咸款冬賦序言仲
冬之月冰凌積雪款冬獨敷華艷則謂紅花者俗呼蜂
斗葉其黃白花當是槖吾今本艸綱目合槖吾顆凍為
一智按急就章曰半夏皂莢艾槖吾又曰款東貝母薑
狼牙師古注曰槖吾似款冬而腹有絲生陵地華黃色
一名獸須款東即款冬生水中花紫赤色一名兔奚分
言二物明甚今有花粘者粘肺害人可要辯
菴䕡謂其可覆菴廬而名也菴廬見皇甫規𫝊菴在
覃韻状類蒿治腰痛長卿賦曰奄閭軒于魏博士周元
明以蓷為菴䕡韓詩及三蒼悉云蓷為充蔚充蔚益母
艸也又䕡茹苗似大戟而花淡黃淺紅無子根似來蔔
斷之汁出乾則凝黑又謂漆頭本艸漆頭與菴閭兩載
之軒于蕕猴薑曰石菴䕡即骨碎補
黃獨土卵也黃山谷曰老杜詩黃獨無苗山雪盛黃
獨者芋魁小者耳江南名曰土卵兩川多食之而俗人
易曰黃精墨客揮犀冷齋夜話竝載此條按蘇恭辯赭
魁之說曰赭魁如斗蔓生葉似杜蘅陶所說乃土卵也
梁漢人食之名黃獨又名土豆土芋實非芋類須以灰
汁煑食之山谷以為芋子亦非潛谷以黃獨為山藥類
或曰麻姑僧掘食黃獨似&KR1538;而團大色黃白
由跋虎掌天南星也蘇頌言之甚明由跋是新根如
半夏者大者為虎掌或言江州一種葉大如掌面青背
紫四畔有牙三四葉為一本冬青不花實此名虎掌綱
目言根如星曰南星葉如虎掌故曰虎掌此非也南星
之葉不似虎掌
七葉一枝花即蚤休也一莖六七葉似王孫鬼臼萞
麻根如大菖蒲蒙筌詳之或曰帝休五衢亦是此類
野葛一名黃藤即鉤吻也一名斷腸草一名火把花
言其紅也南方草木狀曰野葛一名胡蔓艸彼以毒人
不半日即死山羊食其苗即肥亦如鼠食巴豆也貞白
謂鉤吻似黃精因博物志之竝論也蘇恭謂黃精葉似
柳似竹及龍胆徐長卿紉堅鉤吻蔓生葉似柿藏器曰
鉤吻野葛也何子元曰有野葛之地必生蕹菜以蕹汁
滴野葛苗當時萎死蕹今作&KR0034;有水&KR0034;陸&KR0034;魏&KR1061;習啖
野葛以食蕹也
䕭麻即蕁麻圖經有蕁麻一作毛䕭音爓李時珍曰
蕁字本作䕭杜子美有除䕭艸詩智按張子賢墨莊漫
錄曰川陜間有一種惡艸土人呼為䕭麻音瓚其枝葉
拂人肌肉即成瘡疱劉袤延仲至蜀嘗見之今考葉有
毛芒觸人如蠆以人溺洗之可解也或又作䕭乃䕭之
訛以爓音瓚其土音耳宋子京益部方物記有燖麻贊
芝曰苬者秀之轉也紫脱紫芝也五芝皆可輕身延
秊何名為苬郭云一歲三華故九歌曰采三秀兮于山
間三秀芝也秀轉而為苬耳禮斗威儀曰君乘木而王
政太平蔓竹紫脱為之長生齊民要術曰紫脱北方物
孫氏瑞應圖曰紫達王融曲水序紫脱華朱英秀文選
注瑞草也宋人進芝賀表用之
拒霜即木芙蓉斷腸艸亦名芙蓉花古稱芙渠為芙
蓉今岸生秋開者名木芙蓉函史云木芙蓉名拒霜花
(菊亦名拒霜)一日三換色曰三醉刈之明秊長輒七八尺智
見閩廣皆成大樹有大紅者西湖張幼青快雪堂前已
高二三丈矣葉最療瘡時珍以為杹相如賦作華此誤
矣賦用華楓枰櫨皆指大木而内地芙蓉皆艸本冬凋
者杹盖指樺也唐詩紀事冷齋夜話皆云太白詩昔作
芙蓉花今為斷腸艸陶弘景仙方注斷腸艸不可食其
花名芙蓉花乃知詩人無一字閒話愚者曰太白冤哉
艸不妨同名詩人何心作注解邪
萱有三種丹棘忘憂即詩諼艸因作萱風土記佩之
生男故曰宜男鹿别良艸而食之故曰鹿蔥丹家謂鹿
劒吳普謂伎女花晏元獻公謂鹿葱花中有鹿斑文與
萱異開花亦不並時一種小而純黃曰金萱甚可食智
以皆鹿葱因詩之諼而名萱一物有赤黃斑三種
濼貫衆即鳳尾艸郭注濼貫衆引廣雅貫節一名貫
渠冬不死疏曰一名百頭虎卷篇附伯萍藥藻老鴟頭
鄭樵曰濼即鳳尾艸時珍曰一名黑狗脊按黑脊即猪
脊一名鳳尾葉似鳳尾竹幹如大猪鬉可治遺精者也
貫衆似蕨葉開張近小茅薑亦名鳳尾又金星艸一名
鳳尾
白幷㜑婦即百部也别錄曰白幷一名王富主治與
百部同推此即百部之轉聲日華子曰㜑婦艸亦百部
之轉其曰似小竹葉似天門冬古人不善狀物如鉤吻
實蔓生似柿葉而乃云似黃精此類不少
通雅卷四十一
