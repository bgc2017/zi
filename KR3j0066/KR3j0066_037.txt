通雅卷三十七明方以智撰
衣服(佩飾)
鞶帶革帶也古垂末而今圍之功服宮袍帶猶垂之遺
式也左傳鞶厲游纓昭其數也注鞶紳帶也一名大
帶厲大帶之垂者莊二十一年夏鄭伯享惠王王以后
之鞶鑑與之注鞶帶而以鑑為飾今西方□制為然古
之遺服襄二十九年吳季札聘鄭見子產與之縞帶注
大帶也定六年衛公叔文子曰定之鞶鑑易鞶帶詩都
人士垂帶而厲疏禮大帶垂三尺芃蘭垂帶悸兮鳴鳩
淑人君子其帶伊絲箋大帶用素絲有雜色飾焉禮男
鞶革女鞶絲婦事舅姑施鞶袠周禮疏凡帶有二大帶
大夫以上用素士用練即紳也今插笏者於身之外帶
之内又有革帶所以佩玉帶劍□王有帶銘魯語卿之
内子為大帶注緇帶也揚子今之學者繡其鞶帨田單
黃金横帶智按但云大帶則今之鸞帶與行服彯帶之
類鞶帶則後世金銀帶之權輿矣或以衣衿帶為小帶
則圍帶通可謂之大帶其云緇帶則必耎帶也孝文遺
北地黃金飭具帶一黃金犀毗一注孟康曰要中大帶
智謂飭具帶正沈休文移孔張思光寬至髀是也若犀
毗則鞓帶也晉志革帶古之鞶帶也其有囊綬則綴於
革帶鄧遵禮圖曰璫綴於革帶阮諶以為有印章則佩
之隋李德林傳開皇元年勅德林與于翼高熲等同修
律令事訖賜九環金帶唐志唯天子之帶有十三環元
魏帝解所服金縷玉梁帶賜侯莫陳順房玄齡傳太宗
賜玄齡黃銀帶開元七年徙宋王憲為寧王上自解紅
玉帶李載&KR2327;傳太和三年平李同捷文宗賜白玉帶裴
度傳御通化門臨遣賜通天御帶舊紀云犀帶白敏中
兼邠寧節度賜通天帶李德裕進太尉封敖艸其制解
所賜玉帶贈之李光顏傳還鎮忠□賜玉帶李□破蕭
銑時所賜于闐玉帶十三胯宋建隆元年賜宰相樞密
犀玉帶熙寧解白玉帶賜王安石宣和七年賜皇太子
碾龍排方玉帶□拱中作瑞艸毬路文方團胯帶景德
四□賜太子太師呂蒙正金帶六種御仙花帶毬文四
方五團御仙花排方金塗帶九種有寶缾荔枝雙鹿之
别伎術官銀帶金束帶八種犀帶二種熙寧中宗旦宗
諤告謝特賜毬文方團金帶宣和後宰執侍從以花犀
帶入朝高宗開大元帥府服排方玉帶熙寧八□岐王
顥嘉王頵言蒙賜方團玉帶凡玉帶乘輿排方東宮不
佩&KR1813;駙馬都尉賜白玉帶宗室服金雕玉白玉通犀帶
今時革帶前合口曰三台左右各排三圓桃排方左右
曰&KR1813;尾有輔弻二小方後七枚前大小十三枚唐之十
三胯即此式之初式也但下必有小環繫如今駙馬管
領紅盔大漢者披執&KR1390;殿門則有閙粧帶其式近之白
樂天詩親王轡閙粧因其名而名帶也唐高祖賜李靖
七方六刓胯各附金環佩火鑑大觿算囊㭨杯等物是
也李昉言荔支帶非恩賜者官至三品乃得服宋陳隋
隠著帶格王及西府有笏頭一字華士海揵内侍用毬
路教坊用凹面今時謝恩公服襆頭四品以上用荔支
金帶㫄垂一帶尾
帶頭垂者曰䤩尾宋志以垂頭名䤩尾取順下之&KR2327;
即&KR1813;尾也遼史袞服有玉鵝七䤩尾元志用金打鈒水
地龍鵝眼䤩尾今誇官帶曰撻尾撻尾亦唐名也王洙
曰唐撻尾刻字李昉有帶刻六龍朔某秊紫宸殿宣賜
鄭畋程大昌載黃繙綽取獺尾著腰恐不因此
犀毗通作胥紕師比或轉為&KR3132;卑鵕&KR0008;今之鞓帶也
漢文和親東夷使係虖淺來予以繡裕綺衣比疎一黃
金犀毗一比疎史記作比余師古曰辯髮之飾也實即
比梳史記犀毗作胥紕張晏曰&KR3132;卑郭絡帶瑞獸名也
東郵好服之楚辭小腰秀頸若&KR3132;卑只注帶頭言腰頸
細如束帶也又名師比戰國策趙□靈王賜周紹興帶
黃金師比延篤云弧革帶鉤也淮南主術訓趙□靈王
貝帶鵕&KR0008;而趙國化之注鵕&KR0008;二字三合音私鈚頭也
即犀毗三國志魏文帝賜劉禎郭絡帶梁吉士瞻得金
革鈎晉泰始中相尚以氊為陌頭及絡帶袴口吳謠鉤
絡鈎帶也漢鶡冠貝帶製與此相近遼□官束䩞&KR0008;帶
扞腰即鈎絡今曰鞓帶(鞓音汀)郭若虛記七事跕蹀从韋
从革从足通用
鉤䚢即所謂螳螂拘也晉語矢集于桓鉤蓋革帶有
鉤以拘之後世謂之鉤䚢(丑列反)阮諶曰䚢螳螂拘謂之
拘䚢苟卿曰縉紳而無鉤帶陳暘禮書曰唐以玉為鉤
䚢與古異矣按隋志采用東齊之法十二等衣有織成
升龍白紗内單黼領青褾襈裾革帶玉鉤䚢大帶素帶
朱裏紕其外皇太子則金鉤䚢此唐因隋隋因江南也
綉袍肚即勒帛腰圍也宋大卿監以下不給錦袍者
加以黃綾綉袍肚即包肚也勒帛者以帛勒腰也襍俎
載穀城石人刊其腹曰磨兜鞬磨兜鞬慎勿言智以兜鞬
即兜肚如馬之鞬勒也崔實論馬駘其銜方將拑勒鞬
輈以救之櫜鞬亦言包也他處所引如詩紀作磨兜堅
聲近相借耳博雅裲襠謂之袹服袹服即抹腹蓋兜鞬
也恐非裲襠
㱾改剛卯也漢靈殳佩也衝牙佩中瑀璜之梁也縢綔
言其絲也&KR1813;袋合&KR1813;符之&KR2327;也唐以袋盛&KR1813;宋以&KR1813;飾
袋明帝乃為衝牙雙瑀璜以白玉落以白珠公卿采
絲佩刀金通身貂錯半鮫&KR1813;鱗金漆錯雌黃室五色罽
隠室華侯王金錯環半鮫黑室公卿皆黑不半鮫小黃
門雌黃室□將白虎文以白珠鮫為&KR1873;口之飾刀鋒白
&KR1873;佩雙印長寸二分方六分一本云方七分乘輿諸侯
王公列侯以白玉中二千石至四百石皆以黑犀三百
石以下皆以象牙上合絲乘輿以縢貫白珠赤罽蕤諸
侯以下以綔赤絲蕤縢綔各如其印質刻書文曰正月
剛卯既□靈殳四方赤青白黃四色是當帝令祝融以
教䕫龍疾曰嚴卯帝令䕫龍謹爾周伏化兹靈殳既正
既直既觚既方庶疲剛癉莫我敢當凡五十八字王莽
傳劉之為字卯金刀也正月剛卯金刀之利皆不得行
注服虔曰剛卯以正月卯日作佩之長三寸廣一寸四
方或用玉或用金或用桃著革帶佩之晉灼曰刻其上
面作兩行書云云師古曰今土中往往得玉剛卯者韓
詩外傳齊桓公出遊遇一丈夫帶著桃殳問之曰人之
戒在桃殳來□正月庶人皆佩智按卯□為黃道之門
故取卯日也此制後代不沿而衝牙至今用之今叮噹
中兩橫三垂是也但不用珠耳天子諸王露垂之百官
以紅紗囊映之唐宋以來皆佩礪石金&KR1813;袋今亦無此
唐初職事官三品以上賜金袋刀礪石一品以下有手
巾算袋佩刀礪石睿宗時罷佩刀礪石而五品以上佩
䪓韘七事佩刀刀子礪石契苾真噦厥針筒火石是也
泉男生率衆内附高宗賜袍帶金鈿七事帶之制三品
以上玉梁寶鈿五品以上金梁寶鈿六品以下金飾隱
起而已腰帶一品二品銙以金六品以上以犀九品以
上以銀元和鄭餘慶請自今唯職事官佩劍綬會要永
徽京官文□職事四品五品竝給隨身□袋天授元□
改内外官佩&KR1813;為龜至神龍復佩&KR1813;朝野僉載上元中
佩刀礪算袋紛帨為&KR1813;形結帛作之開元元□令特進
佩&KR1813;散職佩□自兹始後恩制賞緋紫例兼&KR1813;袋謂之
章服景雲二□&KR1813;袋著紫者金裝緋者銀裝炙轂子曰
&KR1813;袋古之算袋取合&KR1813;符之&KR2327;宋雍熙郊祀畢内出&KR1813;
袋賜近臣由是文□皆佩&KR1813;紫以金緋以銀馬永卿曰
今&KR1813;袋乃古&KR1813;符必以&KR1813;者分左右可以合符唐以袋
盛&KR1813;宋以&KR1813;飾袋王麟洲得一古剛卯巵言曰剛卯㱾
改也因陶九成之說也玉篇作開改即以開音㱾程大
昌譏說文分音㱾字疑王莽所鑄此時改而大之邪今
按說文甚明但漢志未載㱾改耳陶九成又云得黃山
谷辨剛卯說但云&KR0008;絲繩也古無此字蓋所引漢志赤
絲蕤縢&KR0008;是綔誤為&KR0008;耳綔即絝字變體
綸䋎縌綬印紱也綸(說文古還切六書故但音龍春切)青絲綬也有
秩嗇夫所帶糾青絲綬張華云綸如宛轉繩仲長綂傳
身無半通青綸之命輿服志百石青紺綸采宛轉繆織
長丈二尺組綬類也周禮典絲受文絲組戰國策衛君
束組三百緄景帝詔纂組注纂赤組也組者今綬紛絛
是也縌(音逆)綬之絲古佩璲也漢青綬以上縌皆長三尺
二寸與綬同采而首半之自五霸迭興解去韍佩畱其
係璲以為章表故詩曰鞙鞙佩璲韍佩既廢秦乃以采
組連結於璲光明表章轉相結受故曰綬漢承秦制加
以雙印佩刀之飾明帝為大佩衝牙自侯王盭綬而下
有紫青墨黃以别高卑朱浮言綬工李涉穹六家所織
綬不能具丙丁文能如組狀募能為丙丁文謹圖畫一
綬丙丁制度綸之二音智以為刪韵虨又音彬又音班
瞵本鄰又音闌皇甫謐釋勸文用青紫班瞵矜亦讀鰥
殷轉為烏閑切故蜀□侯綸巾讀若鰥此漢末之音而
唐以來止讀為倫耳升菴以音關者作&KR2182;其實古無&KR3674;
字
&KR1390;筆猶簪筆也漢書張安世持橐簪筆事□帝數十
秊注張華曰橐契囊也近臣負橐簪筆從備顧問或有
所紀也師古曰囊所以盛書無底曰槖簪筆者插簪於
首西門豹簪筆亦如此注魏志明帝見殿中侍御史簪
白筆側階而&KR1390;問曰此何官也辛毗曰御史簪筆晉志
古者貴賤皆執笏笏者有事則書之故常簪筆今之白
筆是其遺象三臺五省二品文官簪之王公侯伯子男
卿尹及□官不簪加内侍者乃簪之尚書令僕手版頭
復有白筆以紫皮裹之智按談苑曰梁職儀八座尚書
以紫紗裹手版垂白絲於首如筆宋志朝服肩上有紫
生袷囊綴之朝服外俗呼曰紫荷或云漢代以盛奏事
負荷以行晉志八座尚書荷紫以生紫為袷囊綴之服
外加於左肩昔周公負成王制此服至今以為朝服智
按周捨問著紫荷囊于劉士深即此索隠注史記簪筆
乃以目擊本朝之制揣摩古人耳其實安世西門豹之
簪筆猶之載筆帶筆豈必插筆於首乎晉有此制宋紹
興中禮官言皇子七梁額花冠金鍍銀&KR1390;筆金元志亦
有貂蟬&KR1390;筆金&KR1390;筆銀&KR1390;筆之分以昭官階今無此制
即起居注不過袖筆而已李靖傳五世孫彥芳太和中
獻家藏太宗賜靖詔書有佩筆以木為管金玉飾之漢
賜筆札筆刻云北宮工作洪□公侯朝冠猶有&KR1390;筆之
名
笏囊始於蕭梁唐史言張九齡始為笏囊盛笏蓋自
蕭梁已有紫囊盛笏矣笏詳書札部類
算幐算袋也前外戚傳中黃門持詔記盛綠綈方底
注厚綈方底盛書囊形如今之算幐本艸言烏鰂&KR1813;乃
秦始皇算袋所化算袋即算幐&KR1061;則天賜朱前疑緋算
袋又曰照袋眉公記王太保從蒼頭攜照袋貯筆硯照
袋以烏皮為之陶穀曰唐□有方便囊
帉錔簾緌也三朝記屬車上施紫通幰絡帶門簾皆
繡雲鶴紫絲網帉錔楚謂大巾曰&KR1843;通作紛内則右佩
紛帨周禮莞筵紛純注紛如綬有文而狹即今汗巾有
緌者也錔說文以今有所冒也廣韵曰器物錔頭外戚
傳切皆銅沓冒即錔字此言車上垂簾網絡紛冒也廣
韵有&KR0008;字李肇言青綺方褡宋敏求言官誥分紅紫絲
網金銀&KR1843;&KR0008;&KR0008;&KR0008;通
帣韝鉤袒也淳于髠傳帣韝鞠&KR0957;(&KR1743;音紀韝音溝帣本作□居倦切又)
(平聲)說文曰囊也今鹽官三斛為一□徐廣曰□收衣□
也小司馬曰紀免切智按即今之絡袖類篇曰囊有底
曰□韝扞臂也&KR1743;又與跽同小跪也如今之半跪&KR1061;安
傳半膝席是也董偃綠幘傳韝張充放紲脫韝皆謂臂
上帣韝也鉤袒周禮注如今擐衣也釋文作㩊疏曰若
漢時人擐衣以露臂皆謂如今卷袖或韝臂亦相近
列檦剽帶也北魏禮志方陳鹵簿列步騎四重列檦
建旌南史王琨傳曰初征謝晦有紫檦在匣中檦即&KR0710;
从票增加耳&KR0710;蓋施彯帶之類也陶貞白與梁&KR1061;帝啓
曰蒙給二卷伏覽褾帖皆如聖旨升菴引晉志中官紫
檦外官絳檦晦伯正陽非之非也王伯厚亦載此蓋&KR0710;
摽彯&KR0008;剽皆通用而本於標今本或作褾而通典通考
作摽金史有醬瓣樺&KR1873;口乃刀箭飾也淮南曰雞栖井
榦檦枺欂櫨則亦謂栥梲拱斗之伸出者魏書裴粲傳
善自&KR0710;置它言節烈&KR0710;門閭者甚多即作標表用
爻閭帳息也汲冢王會解曰外臺之四隅張赤帟為
諸侯欲息者息焉命之曰爻閭注每角帳息者隨所近
也諸侯稱爻愚未知其解鄉射禮受算之處曰閭獸名
如驢一角岐蹄古大射刻木象之為受算一曰交閭近
世撑木加互以建帳其行時撤而載之如今可坐者曰
交牀此閭仍象屋門爻有交象交木撑帳也唐宴餔百
官皆有幔舍見徐堅傳周禮帟幕之制是也石林㷼語
載宋殿廬幕次
繖因古之縿晉輿服志功曹吏繖扇騎從退之用張
大傘傘始見于南史王縉以□傘覆面魏書裴延儁傳
山奴持白傘白幡按說文縿旌旗之斿爾雅纁帛縿注
眾旒所著正幅為縿此即繖之原升菴謂傘亦古文
衣服(布帛)
無文曰縵刺繡曰䋃錦繡之質曰地錦織綵為文也
繡刺綵為文也左傳注五色備謂之繡(一作綉)縵(莫半切)無
文之帛也漢律曰賜衣者縵表白裏周官卿乘夏縵鄭
氏曰無瑑也傳曰絳服□縵杜氏曰無文也音與漫(平聲)
鞔(謨官切)通凡祭祀奏縵樂謂琴瑟之屬被之以絲學記
操縵是也䋃(莫到切見急就章一作純)謂刺(七亦反)也凡錦繡皆有地
魏志賜女倭以絳地交龍錦絳地縐粟罽裴松之不知
乃欲改地為綈引漢丈弋綈殊可笑也
最細曰纖稍粗曰縞湅縐曰練幷絲曰縑扁緒曰□
小顏解䋤為素之精者而又曰縞此皆由康成臆說以
纖為黑經白緯故後人無憑耳按禮以縞為未純吉之
服而縞冠以素紕之明縞粗于素也祥而縞禫而纖則
細耎如常其解縞為細繒者非矣禹貢厥篚玄纖縞玄
白二色而纖縞二種纖為最細縞稍粗也確矣其曰練
者湅繒也煑縑而熟之也㡛氏湅絲湅帛馬后衣大練
是也單曰素者絹之精白用書寫也素白緻繒也小爾
雅謂繒精曰縞縞粗曰素皆臆耳劉向典校書籍先書
竹可繕寫者以上素淮南子曰素之質白縑之性黃此
以縑為今之生絲綃矣說文縑幷絲繒此以為今之雙
絲矣當以淮南為是二丈為□二□為匹兼&KR2327;也說文
□(幷列切)扁緒也唐貢豫州雙絲綾錦州雙紃兼絲也杭
曰白編扁緒也郭璞曰短度絹曰葉輸言薄也薄者扁
緒今杭州杭緒應是此類
織素為文曰綺光者曰綾冰素方空縠羅皆紗也紗至
輕者曰輕容綈厚繒也䌳綿紬也紬之粗者曰絓精者
曰綿甚粗曰絮綺文繒也織素為文曰綺魏都賦羅
綺朝歌子虛賦雜纖羅巳明是今紗羅之羅矣陸務觀
曰遂寧出越羅似會稽尼羅今三梭羅師古曰綾今之
雜小綾也戴氏曰絁地而織文者也唐潤州貢方碁水
波綾豫州&KR1484;鶒綾定州兩窠綾澧州龜子綾閬州重蓮
綾釋名曰縠(胡谷反)紗也所云霧縠言其細而起雲耳章
紀詔齊省冰素方空縠吹綸絮皆紗許氏曰細絹不如
劉熙矣紗之至輕者曰輕容唐類苑云輕容無花薄紗
也王建宮詞嫌羅不著愛輕容李賀詩蜀烟飛重錦峽
雨測輕容元微之寄白樂天詩白輕容是也賓退錄言
宋貢輕容方紋紗伯厚以縐與縠幷稱曰紡絲而織之
詩有縐絺蓋今之縐紗實雙絲紡線而織者也重三斤
五兩謂之平紬范睢綈袍(綈杜兮反)注蓋今之絁也絡即生
䌤䌤即䌳字(商支反)俗作絁一曰今之綿紬是也說文䌳
粗緒也廣韵䌳繒似布繭古作□蠶絲白色也衣以繭
絮之曰繭纊為繭緼為袍記曰子羔之襲也繭衣裳鄭
曰若今大䙱抽引粗繭紡而織之曰紬紬之粗者曰絓
(胡卦反)繭滓所抽頭絲也今河南與桐城皆有狠頭土紬
甚粗衣之起毛可作袍漬繭擘之精者曰綿粗者曰絮
今謂新者曰綿故者曰絮古言纊即綿(纊或作絖)自古至唐
初尚未知木綿之可以為絮董京乞殘碎繒絮陶潛言
敗絮自擁皆非今之絮也北周制庶人以上聽衣綢綿
綢絲布圓綾紗絹綃葛布九種綿綢即綿紬絲布以絲
襍布縷織之身之曰今兼絲布圓綾土綾也紗方目紗
也絹細縑綃生絲而薄也古莦縿通葛布葛越夏布今
人絲兼綿紗織成温耎不知古人雜麻何如也身之即
以為今兼絲恐尚不同元豐九域志言貢物有隔織十
八匹縹絲絁二十匹
宮纈即宮錦也詩錦衣狐裘禮玉藻居士錦帶以五
色絲為之字从金言貴也唐明皇以宮錦袍賜李白通
作纈杜牧之詩花塢團宮纈杜甫詩内蘂繁於纈魏書
高陽王傳奴婢不得衣綾綺纈止於縵繒而已北周書
宇文護傳著紫織成纈通身袍幷與錦同小說裴晉公
午橋莊有文杏百株&KR1390;碎錦坊韓退之詩碎纈紅滿杏
注作醉纈引李長吉醉纈抛紅網碎纈即碎錦唐玄宗
以韋妃蜀纈袍覆學士韋綬
唐有夾纈之名薛濤詩夾纈籠裙繡地衣元染工有
夾纈檀纈三套諸名唐語林曰玄宗時柳婕妤妹適趙
氏使工鏤版為雜花打為夾纈因獻王皇后一疋上賞
之遂廣其製蓋即錦文也夾纈言夾錦也元林珅誠齋
雜記亦言此事計敏夫載崔詹事遺王璘夾纈數匹璘
翼日以作單襜褕衣之元費著蜀錦譜有八答暈六答
暈錦簇四金雕錦盤毬錦大窠馬大毬錦雙窠雲雁錦
輟耕錄言贉卷有姜牙方拱疊勝回文諸錦升菴言□
有樓臺錦摴蒱錦毬路錦毬路即今毬門錦費著所列
不全
鈿窠錦上雲龍之地也冕上輅上亦用之宋仁宗景
祐詔冕版犀瓶琥珀瓶悉罷之以青羅繪龍麟飾冕筩
補空地以雲龍鈿窠九章衣亦云鈿窠及珠璣飾紹興
製大安輦有結絛雲龍鈿窠霞子通考誤作細窠今按
金史元史皆有簪窠款幔組帶鈿窠又言金鈒花鈿窠
服瑣服之紋如連瑣也緰㠿錫布之尤精者也緰(大侯)
(反)㠿(子移反)說文無此字當是貲通有曰緰貲布也師古
曰服瑣細布織為連瑣之文也緰㠿錫布之尤精者也
郊祀歌曳阿錫(先狄切劉氏作竿跂切合溪作他計切恐誤)注阿細繒也錫
細布也淮南子言弱緆羅紈士喪禮曰明衣裳縓綼緆
鄭氏曰裳飾在幅曰綼(毗支切)在下曰緆似是臆說說文
緆細布也或作&KR3810;㷼禮公尊寞用綌若錫錫緆通錫十
五升抽其半緦加灰錫治使滑易也西京雜記曰五絲
為䌰倍䌰為升倍升為緎倍緎為紀倍紀為緵倍緵為
襚䌰(尼攝切)絲接岐也繲亦䌰也莊子挫鍼治繲(古隘切緵子紅)
(切又去聲)史景帝令徒隸衣七緵布正&KR2327;曰蓋今七升布言
粗也戴侗曰如西京雜記之說當為八升七緵當為五
十六升矣侗恐誤算智按倍䌰為升言十絲也一緵當
為八十絲七緵正七升也漢書十緵布二匹孟康曰緵
八十縷也一縷即一絲升即十字之轉聲也繐衰三升
半大功布九升小功布十一升則以多為細緦十五升
一曰兩麻一絲布也唐地理志泗州楚滌黃萊密州貢
貲布䕫州貢錫布又巴渝賨布此時或木綿已入中國
當為綿布矣外國自古有綿布如楞嚴結白疊巾南史
載外國多白㲲布皆以吉貝樹花為之唐隴右道貢白
㲲劍南道貢交梭彌牟布嶺南賦蕉紵按外國志荅烈
古大宛也有瑣伏花毬洪洲載織烏毳為瑣伏又作鎖
袱今實有瑣服自廣舶來今廣州人亦能假之似素紡
絹而自起雲京師呼為瑣附左機子雲蜀都賦細都弱
析析即緆也列子衣阿錫張湛曰阿細縠錫細布淮南
亦云弱緆細布也升菴云阿錫對齊紈阿地名此又一
說刻絲法起于宋出定州見莊季裕雞肋周密陶九成
皆作克絲
有納文者曰納布劉裕微時伐荻有納布衣襖以付
長公主緇流有納頭因書為衲遂有極精工者細襞積
縐而起也今松江織成有指甲&KR1813;鱗水波之紋智按王
會圖曰於越納注謂納貢也諸國各書貢物而于越總
言納字非也必其時已有細納縐積之布矣太平御覽
有汲衣子妻李氏與夫書幷致納一□高麗傳言高麗
渡水見一人衲衣隋煬帝嚫戒師有鵄納袈裟褊衫
火毳火浣布也又有瑣瑣有石絨有火蠶綿神異經
南荒外火山有鼠毛作布十洲記炎洲火林山有火鼠
織其毛為布郭氏玄中記曰炎山在扶南國之東加營
國之北諸薄國之西從四月而火生十二月而火滅正
二三月火不然但出雲气而艸木生枝條至四月火然
艸木葉落如中國寒時行人正二三月行過此山取此
木以為薪然之無盡取其皮為火浣布南史亦載扶南
東大漲海海有二洲洲有諸薄國又千餘里有洲洲上
樹生火中為火布今有之微黃白似木棉絲垢則投火
中即潔後漢書外夷傳火毳注云火浣布也梁冀服之
聖證論曰漢制舊優曰史利云初不信正始中得火浣
布乃信即此物也元史别怯赤山出石絨即火浣布升
菴曰火浣布出蜀建昌白如雪出于石隙元史所謂石
絨也陶九成言回紇野川有木曰鎖鎖燒之火不滅不
灰取根製帽如火鼠布今火州又出火蠶綿則瑣瑣與
石絨與火鼠布火木布火蠶綿蓋五種矣孟奇以逸周
書所謂疑雪當之
外國布曰白㲲唐地理志隴右道厥賦有毛毼白㲲
劍南道有交梭彌牟布南史高昌國出艸實如纑曰白
疊子可為布中天竺亦出白疊楞嚴經言白疊巾即此
布所為也林邑國有古貝樹花如鵝毳作布智以古貝
即吉貝也今廣東有之亦曰木棉高數丈呂宋人來載
西洋布白膩精密云有艸織成又有毛布以纏頭者即
彌牟也李石亦言古吉之訛李東璧云當是古字古貝
是木棉木本古終是木棉草本自宋入中國鄧潛谷云
元時入中國智按李石唐人已言之&KR2327;山詩蛺蝶飛廻
木綿薄方勺引李宗詩腥味魚中墨衣裁木上棉梁&KR1061;
帝有木棉皂帳其來中國久矣外國志劉宋元嘉時伽
毗黎獻金剛指環吉貝等物吐蕃貢霞㲲即今紅氆&KR0146;
升菴引揚雄蜀記雲南越毭&KR2733;(音豆分)氆氌也作&KR0146;者音
轉耳晉載記有&KR1207;㲜毛布也方言揄鋪&KR3019;&KR3128;毳也皆氍
毺氆氌之聲也
越也卉也皆艸服也榻布即荅布也越蒲屬可緝布
禮有越席(越音活)書卉服即葛越文選孫氏檄丈葛越布
于朔土注葛即葛藟越即蕉苧黃艸之屬馬援都布單
衣注即荅布郝氏引史記貨殖傳榻布注榻布白疊布
漢鄧后賜周馮貴人白越潛夫論葛子升越荆州記秭
歸女盡織布至數十升謂之升越六硏齋筆記大食國
貢白越議晉令曰士卒百工不得服越疊蓋兩種布也
按榻即荅番布之稍粗者南史言外國白疊艸為布或
言安子艸織㲲者字書加毛耳凡夫改疊作&KR3396;不必矣
高似孫引漢書苔布此荅之訛
彌牟蘭干言細紵也唐志劍南貢交梭彌牟布山南
貢綵綸蘭干華陽國志言寧州有梧桐花可績為布幅
廣五尺此即木棉樹開花常璩誤記耳又言有蘭干細
布織成文如綾錦蘭干獠言紵也彌牟言細也或曰牟
為纏首者方子謙載橦木花可為布即常璩之言桐花
可為布也或當時彼方之言以木棉為橦又唐勝銀州
貢女稽布滁沔麻貲布黃州紵貲布蘇州紅綸布
凡布細而疏者謂之繐見儀禮繐衰裳注今南陽有
鄧繐疏言鄧氏造繐余謂鄧州所產也後凡喪帳曰繐
帳
速夫毛布也納石失納貼可皆金錦也元史天子質
孫服青速夫回回毛布之精者又有怯綿乃翦茸也寶
里服之有襴者也納石失納貼可皆金錦也元冕服及
輿褥用之
西域細布謂之屈眴睒婆瀛涯勝覽云㮄葛剌國出
沙塌兒布闊三尺五長四丈若三梭有驀黑驀勒闊四
尺長二丈背面皆毳絨厚可五分即兜羅錦也日南國
棉布名考泥啞&KR1813;古里國布名撦黎此云西洋布也闊
四尺五曰卑泊者㮄葛剌蓽布名曰滿者提亦其國薑
布名曰沙細者巴附者亦其國密實布名闊五尺如生
羅即羅布也吳錄交趾定安縣有木棉樹高大實如酒
杯作布名緤(音泄)一曰毛布南華志六祖信衣九條金縷
即屈眴布西域以屈眴大細布也晱婆木棉也迦波羅
劫貝也即木棉□則辨古貝吉貝者証以劫貝則吉為
近洪洲載夷貢有苾布油紅布絞節智布撒荅刺布(闕)
八者藍布覬木里布者抹黑荅&KR1390;布
外國罽曰&KR0034;毲後漢西京南國傳能作青頓&KR0034;毲烏
桓傳作氀毼(上力于反下胡逹反)注剡也智謂剡乃毯耳說文引
詩毳衣如&KR2270;亦以為毯也南史高昌國獻蒲桃氍氀即
今所謂蒲桃錦氍毹也風俗通織毛褥曰氍毹亦作氍
毹古樂府坐客氊氍毹&KR0146;&KR1674;五木香&KR0146;&KR1674;即毾㲪(音榻登)
中天竺有毾㲪今曰氆氌秦蜀之邊多有之似褐五色
方錦從外徼來廣中洋泊亦有至者又名多羅羢其大
者曰罽方數丈彼中依堂作氊故也伊尹獻令曰請今
以丹青白旄紕罽江歴龍角神龜為獻注江歴珠名西
海有文旄何承天纂文曰紕氐罽也(紕卑疑反罽居例反)說文作
&KR1455;又作㓹西胡毳布范成大言黎單黎幕今海南有之
皆以絨作錦或織成字廣西辰州土司皆有洞錦皆絨
納之非毛毳也唐淪洪壽等州貢葛楚州貢孔雀布謂
花文如孔雀即南州班布之類無功載㲔翅細葛也見
通俗文按道昭㲔㲍罽也唐韻作&KR0008;㲍恐誤
生苧謂之黃潤凡將篇黃潤&KR3132;美宜製禪蜀都賦筩
中黃潤一□數金左思賦黃潤比筒蓋筒中細布也今
之疊布者必成筒一筒十□古無木棉乃細麻布黃潤
者生苧也
麻布細者為絟粗者為苧荃即絟也曰葛曰綀曰縠纑
皆其類也絺綌(上音抽脂切下音乞戟切一作絺&KR0008;)為葛之細粗其實
凢麻苧之物細皆為絺粗皆為綌書曰黼黻絺繡是也
紵(音苧)禹貢豫州貢紵高帝紀賈人毋得衣錦繡綺縠絺
紵罽說文□檾屬細者為絟粗者為紵檾(去穎反)通作穎
䔛絅苘禮浴用二巾上絺下綌非必葛葛不收水如今
蘇州麻布揚州余東辰州洞巾是也漢閩王繇遺江都
王荃葛注荃細布本作絟葛亦麻枲之類故亦稱絟說
文枲著也通釋曰絲曰絮枲曰緼列子曰田夫衣緼黂
内則女子執麻枲周官有典枲淮南子□賤尚枲(絲里反)
儀禮苴經麻之有蕡蕡麻子也枲是雄麻麻之牡者不
實小顏言紵及疏屬疏亦作綀(說文新附音疎)隋姚察傳門生
送南布花綀伯審曰吾止麻巾蒲練于吾何用桂海虞
衡志綀子出兩江州洞似苧有花曰花綀智見&KR1061;岡洞
口有布如三梭羅即綀類也福建之苧金壇之葛有花
者外國紵亦作斗文或績蕉絲為之唐□潮貢蕉布韶
貢竹布振貢班布江南貢紗編綾編蕉葛綀凡績之縷
為纑朱子曰辟纑纑綀麻也史記曰山西饒材竹縠纑
司馬貞曰山中紵可為布也
芮温絮纊也呂覽必已篇不食穀實不衣芮温注以
為絮蓋言絮纊細耎也列子瞀芮注芮細也或曰芮温
古人直借芮呼絮耳褚遂良傳芮芮興則茹茹蠕蠕(音軟)
也可証軟絮通轉
絮幕曰牽離釋名煮繭曰莫莫幕也貧者著衣可以
幕絮也或謂之牽離煮爛牽引使離散如綿也
衣服(綵色)
黲紫淺紫也北紫今之正紫也油紫今之藕合也重紫
今之青蓮色也真紫則累赤而殷者宋景趙彥衛曰
仁宗晚秊京師染紫變其色而加重先染作青徐以紫
艸加染謂之油紫後人指為英宗紹綂之讖自後以重
色為紫與朱不相類何謂奪淳熙中北方染紫極&KR3132;明
中國亦效之目為北紫蓋不先青而改緋為腳用紫艸
少誠可奪朱按周禮&KR2327;疏以朱湛丹秫三月朱乃熾之
即以炊下湯淋所炊丹秫取其汁考工記三入為纁五
入為緅七入為緇又爾雅一染謂之縓再染謂之赬三
染謂之纁士冠有朱䋁之文鄭云朱則四入是更以纁
入赤汁則為朱論語紺緅者纁入赤汁則為朱不入赤
而入黑汁則為紺㪅以此紺入黑則為緅色若㪅以緅
入黑汁則為玄是六入為玄也㪅以此玄入黑汁則七
入為緇矣則知古之朱赤汁染之紫與朱實相近今之
淺紫是矣其紫近絳謂之北紫緅是今之醬色也石林
㷼語曰太平興國中李文正公昉舉故事禁品官綠袍
舉子白紵下不得衣紫蓋宋以緋紫為章服故重之故
其色亦屢新也&KR1061;則天施黲紫帳即淺紫油紫今之深
藕合色重紫則近今之青蓮色皆以月白或藍為初染
地而加以紅花成之今又有真紫色則久久加大紅其
色自紫惡其奪朱者正謂淺紫色艷耳
總曰朱以賜曰緋以艷曰紅正紅曰赤大赤曰絳言深
紅之光曰繎翹紅曰縉雀頭曰□丹黃曰緹縓赬纁緅
緇次第之色今有水紅銀紅桃紅古但謂之紅荔枝沉
香則綪緅之類也合古今之稱推之以大赤曰絳丹
黃曰緹(他禮切又平聲)韎韋之跗注今時伍伯緹衣古兵服之
遺色韎是蒨染赤色也縉(即刅切)亦赤說文引禮有縉緣
按禮止有縓緣二音相近或即一字未可知也紺(古暗切)
深青揚赤色小顏縉淺赤色也紅色赤而白此則謂今
之水紅耳綪亦赤繒儀禮不綪則讀為䋫緋(甫微切)亦赤
也今以茜加蘇木曰翹紅毋乃縉乎繎紅色之尤深許
氏曰絲勞染而又染為勞也如今西洋布可以受三四
十金之紅又如紡絹綾縀皆先染絲而後織者類或是
耳□雀頭也微黑如紺□淺也故引用為□與才裁通
臙支見艸類
月白曰縹淺黃曰緗蒼艾曰綦綠艾曰縹綠曰&KR3395;綟黃
白之閒曰半見白光曰䋤黃絹曰&KR3132;支黝黑曰皂石輾
之曰硟縹青白色緗淺黃色東漢輿服志列侯以上
得用錦繒采十二色賈人縹緗而已以其色輕也縹是
今之月白色魏明常被之綟蒼艾色其艸名䓞可染畱
黃或曰䓞即藐茈艸也盭綬與戾通綦一作綼艾蒼色
書曰四人綦弁詩曰綦巾記孔子佩象環五寸而綦組
綬又詩其弁伊騏當與綦通急就有鬱金半見緗白䋤
縹綟綠紈皂紫硟烝栗絹紺縉紅繎鬱金染黃也半見
言黃白之閒烝栗亦微黃色也䋤白䋤之精光䋤䋤然
也紈即素之輕細者說文有艸草二字草斗櫟實也後
人以草為艸木之艸别作皂或从皂黑黝也借為□隸
之皂(作早切)烝栗黃色若烝孰之栗絹生曰繒似縑而疏
者周禮内司服注素紗者今之白縳縳即絹字縳又為
束名百羽為摶十摶為縳縳為衣裏如今杭緒素紗則
直是紗也一名&KR3132;支廣雅曰□支絹也子虛賦注縞□
支今所謂素硟以石輾繒色光澤也小顏音□說文尺
戰切石扞繒也正與輾近蓋&KR3395;即蔥色說文&KR3395;淺青色
今曰翠藍柳藍詩言蔥珩言其色也急就春艸雞翹鳬
翁濯顏曰今染家言鴨頭綠翠毛碧後志雲䍐編羽繋
幢民謂雞翹非也&KR2327;山雞翹正用屬車編羽染色之雞
翹則為艸名亦以如雞尾翹起耳
濯絳合墨赭之色也今曰紫赯正古之淡也說文淡
即浾字一作泟為䞓之重文䞓即頳也浾䞓棠棗之汁
孫愐收赯字如今人稱紫赯色正指浾棠色也畫家以
赭石和淡黑染山石曰濯絳又曰淺絳郭若虛曰設色
輕拂丹青曰吳裝
唐世染色曰退紅唐詩香注小薰籠韶州新退紅與
褪同謂淺紅也半新半舊曰褪說文褪卸衣也音退
綠沈湥綠也說文青黃為綠今以藤黃合靛青即為
苦綠周竹坡以子美綠沈槍為卧於苔為綠所沈大謬
王勉夫引梁&KR1061;食綠沈瓜聞任昉卒劉卲賦綠沈黃閒
吳曾曰六典鼓吹工人服綠沈古樂府綠沈明月弦唐
太宗羽騎綠沈弓宋元嘉廣州作綠沈屛風石虎作綠
沈色扇王右軍筆經人以綠沈漆筆管見遺其為色明
矣趙德麟侯鯖錄引陸龜蒙詩以綠沈為竹所見亦未
廣也升菴見此耳綠沈言其色湥沈正今之苦綠色其
以黃加玄者曰油綠黑綠
凡言竊言盜皆借色淺色閒色也鳥九扈有竊脂竊
藍等色爾雅虎竊毛謂淺色也扈之竊脂言其色如靠
肉也竊藍淺藍也八駿有盜驪盜亦竊意謂淺驪也古
人善巧煉字大率如此環濟要略曰正色五青赤黃白
黑也閒色五紺紅縹紫流黃也升菴曰似綠者曰校蔥
暝色也檀面色也鵻草色也
罨畫生色也墨客揮犀曰罨畫今之生色高續古引
秦韜玉詩花明驛路臙脂暖山入江亭罨畫開李西臺
盧贊元詩皆用罨畫劉商隠愛&KR2327;興罨畫溪
通雅卷三十七
