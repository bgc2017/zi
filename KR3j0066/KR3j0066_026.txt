通雅卷二十六明方以智撰
事制
名數戶版也周禮天官小宰聽閭里以版圖春官天
府祭天之司民司禄獻民數榖數則受而藏之(司民軒轅角也)
(司禄文昌第六星也)秋官小司宼大比登民數周語宣王料民太
原仲山甫曰王治農于籍&KR0679;于農隙耨穫亦于籍獮于
既蒸狩于畢時是皆習民數者也漢高紀五年詔相聚
保山澤不書名數石慶傳元封四年關東流民無名數
者四十萬師古曰若今戶籍孔霸傳子福還名數于魯
司會疏云漢之戶籍皆以版書之宫伯注鄭司農云今
時鄉戶籍謂之戶版
廢負逋賦也吳志部界無廢負唐元載以江淮猶有
資産籍舉八年違負正今時所云未完也樊鯈傳典負
者坐死蓋主典未完經承之人謂其侵漁故坐之
雁戶流庸也漢書流亡他土庸作曰流庸唐書編民
有雁戶謂如雁來去無常也
白著白取也唐元載相時郡縣白取民錢曰白著渤
海高雲有白著歌曰上元官吏務剥削江淮之人多白
著春明退朝錄云一曰世謂酒酣為白著
曰搜牢曰打稽曰淘擄曰斢數曰陸掠皆鹵掠也後
漢董卓傳搜牢蓋為鈔掠意牢音去聲南史梁正德等
四凶謂之打稽王建傳謂之淘擄廣韻載斢㪹(他日郎斗切)
兵奪人物也一曰鈔略史貨殖傳秦破趙卓氏見擄略
高帝紀毋得鹵掠王莽傳撗&KR0679;五日後漢書應邵傳陸
掠殘害京山引作陸略
牟利猶謀利也漢書富商大賈無所牟大利言如牟
蟲食禾也國策曰下牟百姓李廣利傳以將吏侵牟之
物故者衆景帝紀漁奪侵牟牟本牛鳴宫聲也聲主同
故為侔等因牟之狀為頭牟岑牟兜鍪通謀通謨則聲
轉也淮南盧牟六合此牟與模通注言規模也侵牟則
與蛑通謂蛑賊之也
漁奪侵牟猶法獵也日者傳法獵農民以官為威以
法為機一曰漁奪又用圉奪亦見漢書退之用漁劫
廢舉即廢居今之屯積乘時逐利者也子貢好廢舉
尚書楙遷有無化居漢書曰廢居又曰蹛財役貧史記
與錢通今放印子錢也石氏持錢訾次如苴賒貸郡國
隋書謂之出舉興生唐李泌知邊客皆舉質取利舉質
即質劑以收稱貸之利也魏志高柔傳頗復舉人錢不
周禮注若今時加貴取息
黃册以黃小而名也近時黃册凡郊祀以賦籍陳發
畢收藏著為成式每歲總數十年攢造黃册今其造册
所在南京玄武湖中唐制凡民始生為黃四歲為小故
相沿號曰黃册東門行下為黃口小兒廣韻簡䉳(音先)今
人戶版籍也
土斷斷土著也晉以後流寓者多遂為僑戶後行法
不便乃一以土著(音酌)論之名曰土斷晉興寧二年大閱
戶口土斷劉裕表庚戌土斷咸康詔實王公以下至庶
人皆主土斷白籍按江左之制諸土著實戶用黃籍僑
戶土斷用白籍若依史照注以為白丁之籍則王公豈
白丁哉
地著猶土著也前食貨志曰理民之道地著為本故
必建步立畮正其疆界六尺為步步百為畮師古曰地
著謂安土也管子地員猶周官之土會土均也提封定
墾限民名田正欲使安著樂業也李忠守丹陽流民著
者五萬餘口
貌閱閱年貌也隋文命貌閱高熲請為輸籍法閱貌
者閱年貌也今謂之年貌册
荒閱大閱也國語文王之法曰有亡荒閱注荒猶大
也後以大閱為演武之名
蔭戶猶隱戶也燕貴戚民為蔭戶唐謂之匿戶如今
之隱戶也庾冰隱實實其隱也
刓隱規影如今之影射也宇文融言刓隱詭脱唐志
又云規影徭賦如今影射亦曰飛寄其言紿隱官息錢
即欺隱乾没也
空最言空有覆田括戶之計最也唐玄宗時覆田使
張空最務多其獲而流客頗脱不止如今報屯田開清
增數也徒有空名便稱簿最
訂出猶料出也通鑑訂出雉頭鶴氅白鷺縗齊梁之
間謂賦民為訂說文訂平議也迥徑二韻皆收庾冰隱
實戶口料出無名萬餘人以充軍實料出言檢料出也
隱實者猶商鞅隱覈也
使&KR0008;急遞也筆談曰驛傳舊有步馬急遞三等急遞
最遽日行四百里即劉屈氂傳乘疾置也世說曰唐玄
宗思嘉陵江山水假吳道玄驛遞令往寫貌熙寧中又
有金字牌急角遞如古羽檄也唐郭處瓘兼安西請自
募關中兵皆給遞䭾按古但作代字代本徒耐切又特
計切迭更也即遞字周禮注過所文書即今舖遞也俗
作逓金章宗泰和六年初設都控逓舖官元制轉送十
舖一郵長有漆絹革帶縣鈴手槍襏襫賫文以行元又
立水站遞舊唐書吐蕃傳舉兵以金箭為契有急驛人
加銀鶻愚又按楊升菴引元樂府玉兔鶻為證雲南插
雞毛火炭亦古羽書之遺也周禮遞令謂驛馬軍書急
聞者劉晏傳初州取富人主郵逓謂之捉驛
齊有刀敇御刀者分日帖敇也東昏親信左右御刀
應敇等分日帖敇曰刀敇御刀捉御刀在左右者應敇
在左右祗應敇命者
慮事錄事也慮囚錄囚也雋不疑傳錄囚徒注曰省
錄之知其情狀有冤滯與不今云慮囚本錄之去聲力
具切遂訛為慮囚北京人呼綠布為慮布菉豆為慮豆
是可推也蒍艾使封人慮事即錄事也書納于大麓孔
傳作錄言舜大錄萬機之政也高似孫主大麓為山麓
之說按孔叢子桓子新論皆言歴試之使大麓萬機之
政故陰陽和風雨時應其說與注疏合孟竒謂大麓者
為壇於國外會諸侯或云大麓必山麓治水隨山是也
若風雨時應則九年洪水不為菑邪
續食給驛食也漢武紀元光元年徵吏民明當世習
聖術者縣次續食令與計偕宣帝元康二年詔吏飾廚
傳以稱譽過客廚續食傳傳舍也管寧傳文帝詔吏從
茵蓐道上廚食李泌言復府兵約開地為永業田令州
府給長牒續食宋元皆曰供頓近日曰口糧曰供應
豹直即儤直見聞錄御史初入臺陪直比五日衆官
皆出此人獨留故曰豹直一作儤直楊鉅翰林舊規有
儤宿例即儤直也李濟翁以豹直為豹霧之義迂矣立
儤以别暴而借豹耳黃朝英引職林曰起居郎五直一
儤御史入者七直兩儤雜入者一直三儤徐渭作懪
正牙下牙即衙牙即今所謂衙也唐朝正牙視事執
政曰執堂事亦曰南牙武曌曰南牙宰相地宇文化及
帳中南面坐人有白事者不答下牙方取啓狀注猶古
之朝退也劉馮事始曰後世官府早晚軍史兩謁亦謂
之牙號衙府或曰衙晡程大昌曰始於爪牙為義或以
象牙飾旗智按建牙為旗旗門因為牙門晉傅咸疏郡
縣多空校牙門即謂衙門滕輔袁宏顧愷之陳子昂皆
有祭牙禡牙文牙旗也因牙門而謂之衙門若謂以象
飾旗此則拘矣通俗文客堂曰庌漢書有庌舍孔平仲
謂衙非牙字則尚在夢中
籖求猶今之僉叙也馬仙琕籖求應赴史照曰郵籖
按延壽南史故事府州部論事皆籖前直叙所論之事
後云謹籖月日下當時王府有典籖官今吏書承行亦
以紅籖裁帖其旁以便批決故外官坐穿堂謂之籖押
參懷猶參知也晉已後預機務相參酌曰參懷如宋
之參知即入銜矣劉宋紀有參懷素門平進
轉帖猶今之知會也唐武后甲申轉帖百官令拜表
百官但赴拜不知何事蓋若今之都吏送知會部堂堂
帖使司官知之
注色注其履歴也隋虞世基納賄多者超越無者注
色而已宋時未參選者具脚色狀謂之根脚邇來下司
初見上司猶遞手本上開出身履歴曰脚色是也
曰旬休曰下沐曰請急皆假也&KR0008;急請急跨月也初
學記漢律吏五日得一下沐郗超請急省其父急假者
五日一急一歲以六十日為限晉令急假者一月五急
釋名曰急及也古休假名王尼傳護軍與尼長假顧琛
傳假裝至假去聲宋敏求退朝錄有連假之名永叔題
跋嘗言旬休或休假書古作㤂隸作急或作急史記周
宣王告急于晉傅咸相諭草曰黃紙故事鋪不上門&KR0008;
急范寗啓&KR0008;衆官管改解故事&KR0008;音枯智按唐韻有扝
字元喜起居注曰請急跨月可以互證
稟假猶今預支也黃門從官騶蹋踧陳蕃曰死老魅
復能奪我稟假不又續漢志諸將軍府有稟假音彼錦
反假者預借于官也彼錦之切恐非當是餼稟之稟
移病稱病移文也稱病者移文門籍疏廣傳移病吕
強傳託病符融辭病皆稱病也天子曰不豫諸侯曰負
兹移病為漢百官注籍之名
予寧丁艱也漢哀紀博士弟子父母死予寧三年後
漢祝諷言光武絶告寧之典陳忠争之翟方進後母終
三十六日起視事薛宣駁其兄修又按解嘲注應邵曰
漢律以不為親行三年服不得選舉乃知漢制時改也
乞身乞骸骨也東漢李通傳以病上書乞身即乞骸
意
予告命也賜告恩也高紀注孟康曰漢律吏二千石
有予告有賜告上郡太守馮奉世子野王逡病滿三月
賜告與妻子歸杜陵就醫藥大將軍鳳風御史中丞劾
奏野王賜告養病而私自便持虎符出界歸家奉詔不
敬杜欽奏記于鳳曰竊見今日二千石告過長安謁不
分别予賜今有司以為予告得歸賜告不得是一律兩
科失省刑之意夫三最予告令也病滿三月賜告詔恩
也令告則得詔恩則不得失輕重之差又二千石病賜
告得故有故事得去郡亡著令傳曰賞疑從予所以廣
恩勸功也罰疑從去所以慎刑闕難知也今釋令與故
事而假不敬之法甚違闕疑從去之意即以二千石守
千里之地任兵馬之重不宜去郡將以制刑為後法者
則野王之罪在未制令前也鳳竟免野王病賜告不得
歸家自此始范公稱言予告賜告皆非假後人因告而
復起官故亦謂之假去聲
貤封迻予也貤以豉切移與也說文曰重次第物也
漢書民賣□者無所流貤相如賦曰貤丘陵下平原師
古曰延也說文又有貱字迻予也蓋專以迻作移字用
孫愐彼義切韻會引小顔曰欲賣爵者無有差次不得
流行故為差級凡物一重為一貤集韻或作&KR0008;又支韻
今士夫貤封即本此
投缿之缿如撲滿而大也人知趙廣漢為缿筩鉤距按
王温舒傳言少年投缿購告言姦温舒為中尉當武帝
時在廣漢前又按缿从缶說文曰受錢器后購切即鄒
長倩所謂撲滿投其中不可出也今漢書本皆誤作銗
音項
八枳言維籓也德枳維大人大人枳維公公枳維卿
卿枳維大夫大夫枳維士國枳維都都枳維邑邑枳維
家見周書小開篇言上下相維逓為籓蔽也後漢馮衍
賦曰揵六枳而為籬東觀記作八枳小補引漢高紀降
枳道旁枳可為籓也
發軵推車也說文反推車令有所付馮奉世傳再三
發軵注引淮南子内郡軵車而餉音而隴反集韻作輯
&KR0008;今按淮南覽冥訓厮徒馬圉軵車奉饟注軵音拊猶
拊推也吕氏春秋曰樹相近而靡或軵之也附拊皆从
付聲而軵獨音冗以會意取耶如泛有捧音是一例也
請寄請託也鮑宣奏賞人反惑請寄為姦言關說也
關說見梁孝王世家謂關隔其說也後漢明帝紀權門
請記即請託也曹丘生數招權顧金錢謂請託錢也杜
密多陳託守令梁松數為私書請託郡縣免南史裴松
之為長沙郡丞刺史王藴之曰貧無還資士有一禮之
命者我為行之曰豈以鴻都仰累清風蓋謂說囑情分
也唐玄宗言嚴挺之請屬所由
關策猶關說也或曰交關梁孝王傳有關說谷永傳
無所關策五行志捐身關策石奮傳寧不關決于慶鑑
交關謗毁後因以書約為交關徐勉與子言交關已定
或曰關署其事
先游先為之游揚道地也鄒陽書曰先談即先游也
張耳雅游言雅能游也又言先容國語先導亦謂先容
道地也導郤至使政晉田延年傳光欲為道地酈食其
傳莫為我先師古曰先紹介也張湯傳不能為地灌夫
傳嬰愧為資皆此意
聲地聲價門地也江績劾秦桓修免修聲地今人每
言品地言品格地位也後漢書袁本初坐作聲價
大諾批答也梁陳伯之為江州刺史不識書得文牒
辭訟惟作大諾而已齊江夏王鋒高帝使作鳳尾諾以
玉麒麟賜之唐紀曰凡諸侯牋奏皆批曰諾而草書若
鳳尾形宋明帝紀胡毋輔專權語曰禾絹閉眼諾胡毋
大張槖禾絹謂帝也此即文書後之押字也自漢有之
宗資任范孟博歌曰南陽宗資主畫諾張緒曰一生不
解作諾汾晉之間尊者呼左右云咄左右必諾劉義叟
曰咄嗟而辦當作咄諾而辦此又不必矣詳辦見釋詁
條江左詔書畫諾唐時畫聞即今之畫知也李肇曰堂
帖押名曰花押韋陟五朵雲體是也歸田錄言學士院
用押字咨報
殿最一曰殿郵直翁曰督郵主諸縣罰負殿郵糾攝
之
唐宋之對移即漢之換縣今之調也薛宣傳奏粟邑
令尹賞與頻陽令薛恭換縣而皆大治泊宅編云今官
不振職者許郡將部使臣兩易之曰對移余見唐已有
此語今則曰調繁調簡
末作謂末業也周禮幣餘注曰占賣國中之斥幣皆
末作疏曰不入大府指斥出而賣之故曰斥幣重農為
本故謂之平民非農民則為末作子長所以歎末業也
古今口數湖册為詳遯園曰侯鯖錄天下生齒之數
止據宋會要戶數言耳今以後湖志載古今人口數參
諸史册禹九州口千三百五十五萬三千九百二十三
周成王時口千三百七十萬四千九百二十三漢自高
祖訖于孝平口五千九百五十九萬四千九百七十八
東漢光武中元二年口二千一百萬七千八百二十桓
帝永壽三年口五千六百四十八萬六千八百五十六
晉平吳之後口千六百一十六萬三千八百六十三隋
大業二年口四千六百一萬九千九百五十六唐天寳
十四載口五千二百九十一萬九千三百九宋治平三
年口二千五十萬六千九百八十熙寧十年口三千八
十萬七千二百十一紹聖元年口四千二百五十六萬
六千一百四十三元符三年口四千四百九十一萬四
千九百九十一大觀四年口四千六百七十三萬四千
七百八十四洪武中戶一千六十五萬二千七百八十
九口六千五十四萬五千八百一十三弘治十五年戶
九百六十九萬一千五百四十八口六千一百四十一
萬六千三百七十五嘉靖二十一年戶九百九十七萬
二千二百二口六千二百五十三萬一百九十五萬歷
六年戶一千六十三萬一千四百三十六口六千六十
九萬二千八百五十六數較前代獨多然今之隱漏者
實夥總之册籍雖具漫難憑據會典稱休養既久生齒
漸繁戶籍分合及流移附屬并脱漏不報者多其數乃
減于舊此探本之論也
改元不宜雷同亦有避忌學古適用編曰洪武初命
政府改年號不可同前而永樂天啓皆載正史者何大
臣之不學若此智按梁王琳奉蕭氏改元天啓方臘改
元永樂又按馬令南唐書張遇賢為中天八國王改元
永樂丘天民會編年號一書然旁見則未免漏矣其所
當避忌者如桓玄號大亨有識者以為二月了而玄之
敗實在仲春隋開皇初梁主蕭琮改元廣運江陵父老
曰運之為字軍走也北周武帝改元宣政蕭歸離合其
字為宇文亡日煬帝大業識者曰離合為大苦末也陸
文裕曰正字以一止為文前代多諱之如齊文宣太子
般字正道(邢子才所取)帝曰正一止也吾兒其替乎梁武陵
王紀改元曰天正人以為一年而敗(按是永豐侯蕭撝言)亂亡之
事或出偶然考之帝王建元自漢武始兩漢無有以正
紀年者至魏齊王芳改元正始高貴鄉公改正元竟俱
不祥金煬王有正元正隆之號金哀宗亡國之年亦曰
正大元順終于至正豈盡偶然耶後世臨文亦宜稍避
所謂宰相須用讀書人也
田賦
轅田易田也晉語曰作轅田即左傳之爰田也左氏
注曰分公田之税應入公者爰之于所賞之衆賈侍中
曰轅易也為易田之法服虔孔晁曰賞衆以田易其疆
畔漢志秦孝公用商君制轅田開仟佰張晏曰周制三
年一易以同美惡孟康曰三年爰土易居古制也鞅復
爰田上田不易中一易下再易食貨志曰歲耕種者為
不易上田休一歲者為一易中田休二歲者為再易下
田三歲更耕之自爰其處趙過為搜粟都尉能為代田
一畝三甽歲代處故曰代田古法也后稷始甽曰以二
耜為耦廣尺深尺曰甽仟佰即阡陌蔡澤曰決裂阡陌
阡陌乃井之舊開者乃剗削而非剏置也
方田均田歸于定籍則井田至今在也本周官均土
之意董仲舒言井田難率行宜限民名田師丹請于成
帝不行哀帝時行之王嘉傳詔書罷苑而以賜董賢二
千餘頃均田之制從此墮壞王莽有王田之議區博諫
止之晉大康十年有男子與七十畝之制元魏孝文以
李安世之言均授而旋罷隋均田且給永業田唐太宗
定口分永業田丁男十八以上人一頃八十畝為口分
二十畝為永業分寬鄉狹鄉後漸敝失永徽報罷宇文
融言戶版刓隱去籍詭脱開元九年括田融請籍收匿
戶羨田為覆田使周世宗詔行元稹均田法宋熙寧五
年修方田法元豐罷之崇寧復行宣和又罷端拱景德
且講方田于邊得其人故可行也惟張横渠確以為井
田可行朱子曰須大亂後董日鑄曰後儒以井田截若
棋局泥矣殷更五十為七十周更百畝必易井而界之
不暴于商鞅乎是所謂在籍不在田者也孟子曰其實
皆什一也方田而定之萬歷江陵柄國行丈量法即方
田也竇儼曰小畝步百周之制也中畝二百四十漢之
制也大畝三百六十齊之制也今所用者漢之中畝唐
突厥傳杜佑言商鞅佐秦以為地利不盡更以二百四
十步為畝是漢制乃秦制也宋郭諮傳諮攝肥鄉令以
千步方田法四出量括遂得其數收逋賦八十萬沈括
增折會方田法歐陽修言諮方田法簡而易行詳見算
數潛草曰周禮載師以宅田士田賈田任近郊之地以
官田牛田賞田牧田任遠郊之地以公邑之田任甸地
以家邑之田任稍地以小都之田任縣地以大都之田
任畺地凡此諸田無非一夫百畝之内田也顔淵郭外
内六十畝寧自耕耶賈而私之佃于農夫若古無私田
之人則古無貧富之家矣井田之中全不硋富人之田
將謂奪富人以與貧民耶聖賢之道未有不合天地人
而咸宜者也故曰限田均田自難民生日繁地闢已定
以井田之意而定公田此易簡之王道也世所疑難井
者周公九章勾股方田之道久不講矣古豈無山谿險
隘之藪乎周禮華離注云&KR0992;邪離絶也孟子之截長補
短可推論矣今之佃即古之受也後湖之魚鱗冊非古
意乎公田之籍一正則官民易于守法奉公而貪汚不
利于乾没隱射故皆欲亂其籍也
算事算丁賦也事役也漢高四年初為算賦如淳曰
漢儀注民年十五以上至五十六出賦錢人百二十為
一算治庫兵車馬二年注如淳曰律年二十三傳之疇
官應卲曰漢律人出一算惟賈人與奴婢倍算賈捐之
傳孝文民賦四十丁男三年不事賈山傳高年九十者
一子不事八十者二算不事景紀令年二十始傳後二
年詔令訾算十以上乃得官朕甚愍之訾算四得官服
虔曰訾萬錢也應卲曰十等十萬也賣人有財不得為
吏廉士無訾不得官故減訾四算武紀建元詔八十復
二算九十復甲䘚宣紀地節詔流民還歸者勿算事言
不出算賦及雜徭役也復甲䘚者不豫革車之賦周禮
大司徒注若今癃不可事不算䘚可事者半之也卿大
夫注若今九十八十復羨䘚也大宰注賦口率出錢也
若今算泉民或謂之賦幣餘謂占賣國中斥幣皆末作
當增賦者若今賈人倍算矣昭紀減天下口錢昭帝加
元服毋收四年五年口賦漢儀注民年七歲至十四出
口錢武帝加口錢十三貢禹傳武帝征伐重賦于民産
子三歲則出口錢故民生子輙殺宜令男七歲去齒乃
出口錢年二十乃算建武詔口賦勿收責明帝詔囚詣
五原朔方又復其口算亦曰收事三輔民就賤者且毋
收事師古曰收謂租賦事役使
過更更役也如淳曰更有三品有䘚更踐更過更古
者正卒無常迭為之一月一更是卒更也貧者欲得顧
更錢次直者出錢顧之月二千是踐更也天下人皆直
戍邊三日亦名為更律所謂繇戍也丞相子亦在調行
者往不見還因便住一歲一更諸不行者出錢三百入
官官以給戍者是過更也食貨志曰月為更卒已復為
正此漢初因秦耳師古曰更卒謂給郡縣一月而更正
卒謂給中都官者吳王濞卒踐更予平賈謂庸直也晉
灼曰借人自代為卒者官為出錢顧其時庸和帝時流
民更賦安帝除三年逋租過更虞詡傳永平章和中州
縣以走卒錢給貨貧民走卒伍伯之類令出資錢不役
其身其言踐者人直一月猶踐履而去若顧人當隨時
價謂之平賈漢錢貴不得定為二千也若不直而入錢
于官謂之更賦其番上尉主之不役而收其直亦曰更
賦唐法歲役二旬不役者收其庸日三尺過更者言三
日之戍過之即更猶更率一月名踐更非謂出錢入官
乃名過更索隱引姚氏言五月而休顔以為三月居更
三日戍邊總九十三日此則不能考其是非矣曰復卒
者晁錯曰令民有車騎馬一匹者復卒三人除三夫不
作甲䘚也元平詔減外繇外繇者雜徭役也功臣表東
茅侯劉到坐事國人過員免信武侯靳亭祝阿侯高成
坐事國人過律免皆文帝時三國志作太初官州郡皆
義作言于常役之外供役助朝廷也
鄉帳鄉計簿也唐六典一曰租二曰調三曰役四曰
雜徭役即庸也凡里有手實歲終具民之年與地闊狹
為鄉帳又有計帳具來歲課役以報度支大歷元年天
下苗一畝税錢十五號青苗錢又地頭錢每畝二十此
即兩税之意德宗建中元年楊炎始定兩税法當時議
之今天下用條編何其便民也宋手實青苗之名亦因
于唐而當時沸議以智論之非常之原黎民懼焉如保
甲顧役制藝諸法何其便于近代乎其弛錢禁而收青
苗錢此可笑者官與民為市則末世吏胥之奸叢矣通
商惠工而官增行其錢鹽中邊中京而屯足以養兵則
大道也王者豈諱富哉安石魚水之遇而不達物情大
為可惜
會計會所上之計也史記禹會諸侯江南計功命曰
會稽會計也周有司會歲會月要日成士會法曰要會
者士師歲終正要會定計簿也曰比要者要會其簿也
曰役要者役之章程民徒數也魯語曰收攟而蒸納要
也漢受計者受郡國上計簿也其上簿之使即謂之計
武帝詔明世務習聖術者令與計偕與計使偕來也張
蒼為計相後更以列侯主計嚴助上書願奉三年計最
如淳曰當使丞奉歲計今助自欲入奉之最凡要也非
殿最也匡衡位三公領計簿光武紀越巂人任貴自稱
太守遣使奉計後遂有奉計之稱衛宏漢舊儀朝會上
計律常以正月旦受羣臣朝賀天下郡國奉計最貢獻
表元狩二年上谷太守郝賢坐計謾免晉張實送璽長
安遣王該帥步騎援且送諸即貢計言貢土物與計帳
也唐六典一歲一造計帳三年一造戶籍王彦戚上占
額圖又上供軍圖皆帳簿也宋金耀門文書庫藏三司
帳籍元豐有六曹架閣紹興五年張絢言蘇轍常倣景
德皇祐作元祐會計錄未及上今宜作紹興會稽錄乾
道號為都籍此即急就章之所謂集課錄也
職田職分田也載師疏大夫以上有采有賞田及加
田又有士田及圭田左傳楚子重請申吕為賞田魏惠
王求吳起後賞田二十萬漢昭賜蘇武公田二頃晉王
導有賜田陳騫衛瓘皆給廚田隋開皇始給職田以蘇
孝慈言官司出舉興生煩擾百姓請禁止給地以營農
從之開皇中又給公廨田唐通典曰晉公卿各有菜田
及田騶後魏孝文給刺史太守公田唐食貨志言給禄
頗減隋制職分田一品十二頃減至九品二頃諸州都
督都護親王府官鎮戍關津岳瀆官三衛中郎將上府
折衝都尉等皆有田又有永業田流内九品以上口分
田終其身六十以上私停乃收又有公廨田供公私之
費後以用度不足京師俸賜而已諸司置公廨本錢以
番官貿易取息計員為月俸料貞觀以職田給逃還貧
戶每畝給粟二斗謂之地子十五年置公廨本錢以諸
司令史主之號捉錢令史褚遂良疏罷之復給百官俸
十八年復給職田光宅元年有納庫品于開元收田與
逃還貧民十九年初置職田頃畝簿永泰元年百官請
納職田充軍糧矣建元復減百官料錢李泌又增百官
俸會要曰李絳請抽一分職田收貯以備水旱公廨錢
自開元收之以税錢充俸楊綰傳故事舍人年久者為
閣老其公廨雜料獨取五之四綰悉均給之漢兒寬傳
注師古曰若今諸司公廨牛羊宋真宗興復職田檢討
杜鎬言晉制有芻藁之田又得蔭人為衣食客及佃客
後魏宰人之官各給公田刺守以下至縣令丞亦有六
頃職分田起于此矣唐月俸之餘有食糧雜給禄粟之
外又有利息本錢加以白直執刀防閣掌固之類悉許
私用役使潛有所輸五代廢職田而本朝興之故事無
輸税之文上從之天聖詔曰吏給職田所以養廉節也
慶歷均公田復限職田紹興復職田東南諸路收圭租
有過給者智見茅鹿門評蘇文曰老泉欲以職分籍没
之田作養兵之費不知當時通天下有是田否自是鹿
門全未之考也金元志官皆有職田初亦增行省參政
公田洪武十年賜百官公田租以後公田俱入官止給
俸禄郡邑所在田皆起科陸文裕曰不聞有公田之名
乃未考也邊方大將有養廉地土頗收其入以代公費
其職田之遺乎
為官營田曰浮戶通典宇文融括隱田曰浮戶十共
作一坊官立閭舍謂之營田戶弱侯曰令浮戶為官營
田曰營田戶勿以為屯田戶也
通雅卷二十六
