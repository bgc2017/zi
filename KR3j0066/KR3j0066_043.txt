通雅卷四十三明方以智撰
植物(木)
栝結子松也樅鳳尾松也檜椈皆柏也檆葉如鎞鍼而
羅漢松似之皆理直後凋者也爾雅曰柏葉松身曰
檜松葉柏身曰樅孔安國謂柏葉松身為栝孔穎達謂
詩書之檜栝為一物說文曰柏鞠也其兼柏葉者謂之
二色檜栝生北方實似小栗書曰杶幹栝柏杶亦作槏
小顔曰似樗而實尸子曰松柏之鼠不知堂密之有美
樅記曰鬯曰以掬鄭氏曰柏也此即許氏所謂鞠今世
有羅漢松瓔珞松剔牙松金松小松瓔珞柏扁柏柳柏
血柏圓柏圓柏即刺柏所謂檜也定以結子曰栝子松
宋子京有峨眉竹松贊言幹是柏而籜似竹恭曰今樅
不知何木智按鳳尾松葉細叢鬛非鍼而幹皮如柏其
樅乎去皮用其木蓋杉類也陳後山曰柏葉松身所謂
絲杉智按瓔珞柏是也廬山大林寺前寶樹十餘圍正
鳳尾松又有丹桎木柵木皆杉類松葉謂之鬛鍼檜柏
有刺杉如鎞鍼木其理皆直汁厚凌冬松根遇石則盤
頂柏杉必不曲矣爾雅柀煔煔一作檆(音衫)漢安永初五
秊春合浦杉葉飛入洛陽以為瑞嵇含言披杉通志言
西域傳奄蘇國檉松南都賦注李善曰檉松似松而香
又引山海經注㮨似柏有刺潛谷以柀似杉為榧别錄
作棑神農本經有柀子今江楚兩廣呼松為叢木江北
呼杉為紗木或曰㯳木或曰刺斗指其葉也
五粒當為五鬛蕭炳言五粒一叢五葉如釵即新羅
海松子如小栗三角其仁香美按粒是鬛誤或有兩鬛
七鬛者李賀有五粒小松歌成式曰李衞公言二鬛松
與孔雀松别
松&KR2215;火燒松枝取液也大觀本艸作㶆綱目作&KR2215;(音詣)
玉篇曰檞松樠也樠液樠也皮上綠衣名艾蒳與㯽榔
艾蒳皆可合香邵文伯所鈔宋五色線引為松雔艾納
則又因㶆而轉為雔耳雔音讎
榕當别出狀木始于嵇含分字始于戴侗說文以□
為古松字六書故以古松字為□而榕為南方之榕榕
實南方巨木嵇含已詳載矣柳宗元詩榕葉滿庭鸎亂
啼後山談叢言蔡州壺公觀有大木四垂傍出人莫能
知張戣閩人嘗至蔡為余言乃榕木此木無用惟枝上
垂根㬥之可作火繩以發炮又可染黑贊寧志所云倒
生木不死樹横枝生根下地如柱即榕無疑
楸梓萩椅槄楰榎一類爾雅曰槐小葉曰榎(音賈)大而
皵(音鵲)楸小而皵榎又曰椅(音猗)梓槄(音叨)山榎榎一作檟而
檟為苦荼郭曰槐當作楸樊光曰大而皵者老而皮粗
皵也陸璣曰楸之疏理白色而生子者為梓梓實桐皮
曰椅槄今山楸也亦如下田楸皮葉白色才理宜車版
能溼可為棺宜陽賈思勰曰白色有角曰角楸子楸黃
色無子曰柳楸暴梓角冬初種之一秊薅二秊迻之楸
無子掘根取栽樂彦以楸即梓非也按詩椅桐梓漆並
稱胡廣以椅為梧桐非也桐葉三岐實不似梓椅木皮
青與黑殊楰鼠梓其椅乎陸璣曰苦楸也今江東有虎
梓說文曰梓一作榟楸即萩周憲王曰有刺楸梗閒多
大刺楸秋垂條如線曰楸線子謙謂楸與梓異生子不
生角智謂今辯宜明古或以皵者通呼楸耳山海經之
橚即楸
榖一曰構扁榖謂之楮其高大皮駁實如楓實熟則
紅璣曰幽州謂構為穀桑書所云桑穀並生者也一種
皮白葉長實小似覆盆子其木不能高大俗謂扁穀所
謂楮也楮皮宜紙穀皮粗宜為茵帳本艸極言楮實之
益東璧合之
檓藙榝欓皆椒也秦椒似蜀椒而大初秋花秋末實
即爾雅之檓(音毁)也蜀椒即川椒一名唐藙(或作□音毅)漢律
會稽獻藙一斗陶隠居曰俗呼為蔱(即榝)通志曰唐藙名
陸撥蜀人呼食茱萸為艾子揚雄賦木艾椒蘺升菴曰
藙即艾也益部方物記艾子實正綠蔓椒俗呼為樛似
椒欓小不香耳或曰金椒欓野椒也□子出閩中直翁
引吳越春秋越以甘蜜丸欓報吳增封之禮以證越椒
今本文為甘蜜丸欓文笥七枚狐皮五雙晉竹十庾則
直翁誤矣欓一字二用也漁仲曰欓子即食茱萸又有
崖椒四季採皮入藥陸璣又云竹葉椒成臯山中比蜀
椒毒熱可著飲食子長而不圓按此即今番椒大如小
指頭上尖下平正赤嗣宗謂即胡椒非也續漢書天竹
出胡椒異域志入不國出胡椒段柯古云胡椒蔓生兩
兩相對畢澄茄其類也今廣舶有玉椒色白總按爾雅
檓大椒椒榝醜莍說文曰榝似茱萸郭璞曰榝似茱萸
而小實大者名檓李巡曰檓茱萸也記三牲用藙康成
曰煎茱萸也說文無椒字芘一曰芘茮木徐鍇曰豆尗
作尗則茮即今之椒也椒叢生如薔薇非木也智按今
椒皆成樹古人將以茱萸為椒也椒專達陽行下川椒
皮内白其子黑而光不光者土椒閉氣
欄棟子也㡛氏以欄為灰欄即今之川練子也一名
金鈴子一名石茱萸獬豸食之蛟龍畏之智按古連蘭
相通連石音爛石說文瀾或作漣可證
椅桐榮桐白桐即泡桐也陸璣以椅為梧桐因陶隠居
之說也青桐即梧桐之無實者岡桐即油桐又名荏桐
葉如楓而刺者曰刺桐外國之種曰海桐小而真紅花
者曰頳桐唐宋本艸紛無定名陶貞白云四種青桐
青而無子梧桐皮白有子爾雅櫬又名榮皆梧也白桐
即椅桐與岡桐無異但有花子岡桐無子堪作琴瑟戴
氏曰岡桐似毛桐葉細而不毛毛桐易枯岡桐能大宜
作琴瑟陸璣曰白桐宜琴圖經又曰梓實桐皮曰椅油
桐即膏桐子可壓油本艸又曰南人呼作油者曰岡桐
前既云岡桐無子何從壓油乎錢氏詩話作琴入藥惟
白桐岡桐窄油陶誤皇祐陳翥桐譜分六種花有紫白
白者理粗而體性慢葉圓大而尖長其花先葉而開紫
者理細而性緊不及白花者易生莊子所謂桐乳致巢
至八月復有花一種油桐一種刺桐葉如楓有刺一種
梧桐有子可噉一種身青高三四尺便有紅花曰赬桐
李時珍止分四種亦未考也言椅桐白桐泡桐為一青
桐梧桐為一岡桐油桐為一海桐刺桐頳桐為一智按
詩稱椅桐梓漆古詩云椅桐傾高鳳嵇叔夜琴賦曰惟
椅桐之所生古人以椅為高大疎理之稱故曰椅梓曰
椅桐以别于本梓本桐耳古或通指今則專以青桐為
梧桐以桐譜言之則白紫花二種皆今泡桐先花後葉
爾雅謂之榮桐榮即泡也岡桐作油又有實如甖子粟
者可作油陳蔵器所云甖子桐也唐詩刺桐花下莫淹
留嶺外多生自外國來者曰海桐與刺桐相似頳桐秋
開紅花無實雲南桐子大而撱又西域鄯善出胡桐其
海桐之本名乎孟康曰似桑而多曲沫流為胡桐淚可
以汗金銀今肅州有之今白門别有海桐葉不似桐花
開與橘柚同時凌冬不凋云是鄭和西洋移種
榆類不一陸氏言榆有十馮嗣宗曰爾雅無姑其實
夷注無姑姑榆也葉圓厚剥取皮合漬之味辛香所謂
蕪夷此一也樞今之刺榆即廣雅所云梗榆此二也本
草榆皮一名零榆此三也郎榆味甘有滑汁秋生莢此
四也爾雅榆曰枌郭氏曰枌榆生葉後著莢此五也廣
志有姑榆有郎榆無莢任車用賈思勰言梜榆凡榆陸
璣又言駁馬梓榆戴氏曰沙榆葉大榔似榆而稍毳其
皮下水令人睡叔夜所云也今南京止謂作什器者曰
細榆又或曰据榆其北方生莢者曰鑚天榆四民月令
曰二月榆莢成而朗榆八月有莢其殆萬畢術所云八
月榆檽令人不飢者乎大氐朗榆即榆檽即挾榆即郎
榆或抂廣南不生莢耳說文楩山枌榆也有刺實為蕪
荑蕪荑即無姑之荑然則楩即是榆因姑榆作橭榆壺
涿以橭貫象齒制水怪注橭也山榆
櫸柳即杞柳爾雅注作柜與櫸同杜詩櫸柳枝枝弱
即把柳也杞于櫸猶丘于區也訛為鬼柳今盱泗間謂
之櫸榆而呼凍杉為柳版說文椲可屈而為杅(椲音偉愐收紹)
(遺)即鬼柳也潛谷杞櫸為二泥其名異耳把作切版讓
刀不爛北人屈為柳斗則楛與蒲柳枝皆可用檉楊近
水生須近赤者也元恪言檉葉似松沈炯賦檉似柏而
香則牽混絲杉矣揚者楊垂者柳觀音柳垂至地者爾
雅楊蒲柳旄澤柳檉河柳古故互稱
枸把為檵謂棘如枸莖如把也寇宗奭知别棘枸而誤
引杞柳郭璞誤以楩為杞毛萇誤以枳椇為枸說文誤
以枸木可為醬楊升菴鄧潛谷誤以蒟蒻為蒟醬故考
正之枸杞甚甘而本經止言其苦寒圖經載分枸杞
與枸棘又溲疏條注李當之云子赤甘溲疏有刺枸杞
無刺衍義知分别枸棘為徒勞小則多刺大則少刺然
又以為孟子把柳則大謬矣何怪仙人杖白棘之見嘆
於子昂乎把大木也詩曰無折我樹把左傳曰杞梓皮
革孟子杞柳為桮棬此與杞梓並稱大木也詩北山采
把隰有杞桋此可采者枸杞也爾雅曰枸杞檵陸璣曰
名苦杞一名地骨春葉條可茹微苦今敝鄉曰甜甜芽
子秋熟正赤存中曰陜西極邊枸杞高丈餘大可作柱
大即無刺郭璞以楩為杞非也櫸杞見前詩南山有枸
毛萇曰枳枸也此是椇矣曲禮椇榛木似白楊枝端生
指數寸如飴八月熟曰木蜜俗稱厲漢指說文曰枸木
也南越食蒙以蒟(音矩)醬荅自牂牁按蒟醬蔓生葉似王
瓜而厚大辛香實似桑椹皮黑肉白西戎亦將來交愛
多種謂苗為浮留藤取葉合㯽榔食之漢書作枸故許
慎牽引不決
蒟給即蒟醬其藤曰浮留今謂之蔞太冲蜀都賦先
言竘蒻茱萸後又言蒟醬流味於番禺之鄉六臣注蒟
弱為蒟醬故升菴潛谷因之而誤也劉淵注是智按常
璩巴志蔓有辛蒟蜀志言有蒟給嵇含曰蒟醬蓽菱也
生于蕃者大而紫曰蓽茇生于番禺小而青謂之蒟焉
蒟子調食故謂醬焉孟竒不知此故疑蒟為醬此因徐
廣而誤廣謂木生豈足據乎蓽茇即畢撥今為二種畢
茇艸生蒟蔓生兩廣呼留為蔞借字也雲南人食㯽榔
用蔞子廣東冬用蔞根蒟蒻則鬼芋詳前
有欒花有木欒有牡荆黃荆也欒荆紫荆也說文曰
欒木似欄按說文無欄字白虎通曰天子樹松諸侯柏
大夫欒士槐本艸欒木似木堇而細華黃似槐而稍長
大子㱿似酸漿中有實如□豆堪為數珠存中云一種
可為念珠曰木欒葉似石南經冬不凋黃荆亦謂之土
欒本草又有欒荆補談曰艸欒欒花是也叢生可為杖
捶曰黃荆即本草牡荆唐人又補紫荆一條亦曰欒荆
非古人所謂欒荆也蔵器言紫荆夏秋子熟如小珠者
誤葉三椏比黃荆稍大圓實如樗英著樹連冬不脱園
亭上種之亦非今之紫荆花也寧浦有三荆金荆可作
枕紫荆作牀白荆作履乃天南之别種焦弱侯曰方曰
荆圓曰楚
黃斤乃食葛非衣葛也羅願曰雞齊一名鹿藿一名
黃斤生蔓延生食甜脆亦可蒸食今之食葛非為絺綌
者也今南楚兩粤專採葛根作粉食此藤即可布粉可
作丸曰葛粉廣人以假西國米能醒酒或曰廣昌種葛
如土瓜
栲臭椿也杻枍詣也爾雅曰栲山樗杻檍說文曰□
(音考即栲)山樗也陸氏曰山樗與下田樗無異葉差陿爾吳
人以其葉為茹俗無有名此為栲者栲則更有栲櫟郭
氏曰栲似樗色小白一曰桼諺曰櫄樗栲漆相似如一
樗臭椿也古人常通指之樗古音戶今音丑居切與椿
同毋宜其合也臭樗有莢椿有花而俗稱椿莢正此故
也莊子且因惡木而生大椿之說樗又作㯉一名鬼目
葉脫處樗蒲子類之故以為名杻葉似杏而纖花如楝
一名土橿考工柘為上檍次之說文曰檍杶也□梓屬
今官園種之取億萬之義謝朓詩風動萬秊枝是也三
輔黃圖載有枍詣宫枍(音意)詣即檍也升菴以枍詣即榽
橀齊諺榽橀先殫今按注疏齊諺作挈橀爾雅作□榽
橀一說榽橀俗呼朴樹其木如檀其實大如梧桐子而
黃按朴即梓榆
莢蒾即檕迷今綱目作擊迷誤矣詩注疏檕迷一名
羿先引齊諺曰上山斫檀□榏先殫斫檀不諦得檕迷
檕迷尚可得駁馬陸元恪疏曰檀木皮正青滑與檕迷
相似又似駁馬駁馬梓榆檕迷一名挈橀唐本草檕迷
名莢蒾蘇恭曰葉似木槿及榆子如疏溲兩兩相對而
色赤味甘廣志云檕迷樹子如糯粟可食檕音計陳無
功音谿按□榏挈橀榽橀皆一引書偶訛耳升菴以為
檍今人以為朴
許慎以樗為檴而以㯉為樗相如以華通□而顔籀以
樺為檴陸璣以檴為榔榆爾雅檴落郭注曰可為杯
器素邢昺曰素謂樸也陸璣曰㭨榆也皮堅韌剥之長
數尺可為絙索甑帶杯器則素乃索之訛許慎曰樺樗
木也漁仲以檴為檉杉此或通名按莊子原憲華冠縰
履相如賦華楓枰櫨師古曰華即今之樺皮貼弓者許
非而顔是也樗是臭椿㯉□檴當一字吳中廣要書以
檴為㭨榆因爾雅疏合溪引陸璣作榔榆㭨乃榔訛
紫檀即赤檀□檀即白檀陸璣曰木皮正青滑澤與
檕迷相似又似駁馬駁馬梓榆之皮斑者也紫檀皆出
嶺南來自外舶檀香為旃檀番曰真檀真紫檀出盤盤
國雲南人呼為勝沈香即赤檀也兩廣西溪峒亦生之
東璧言總名旃檀而有三色聖賢冢墓記曰孔子塋中
有柞枌雒離五味□檀之屬□檀白檀也上林賦有欃
(音讒)檀皇覽亦曰孔子墓有之善木也有黃白二種蘇頌
曰亦檀香類但不香耳水經注曰檀馬成林
石檀者梣槻今秦皮也說文曰梣或作□淮南子曰
梣(子林切)色青治翳目高誘曰苦歴木也按即今之秦皮
是也木似檀取皮水漬之碧色一名石檀又作撏集韵
曰樊槻皮能漬水和墨以書不脱樊規即梣
椐&KR0008;靈夀爾雅椐&KR0008;(音居貴)陸氏曰節中腫似扶老今
人以為杖及馬鞭乂名靈夀本草根皮止水生劍南山
谷孔光秊老賜靈夀杖小顔曰木似竹有節唐書李靖
遷右僕射乞骸骨加賜靈夀杖即&KR0008;也今天台山有之
南都為几案者别有椐木乃是大者可以水磨潛谷曰
制器者櫧也山海經廣都之野靈夀實華常璩巴志&KR1219;
䏰縣産靈夀木水經注來水合溱水湘水千秋水水出
萬歲山山生靈夀木按今之天台靈夀杖自然腫節乃
藤也
吉貝即劫貝木棉樹也虞文靖言杜仲即木棉樹非
也謂皮有絲則川槿皮切斷其絲白茸亦謂生棉花乎
古無木棉絮皆絲繭唐有木棉花詩通典有木綿濮詳
見布帛條以佛書劫貝證古貝為吉貝攀枝花作褥生
中原者小今嶺南木棉樹高數丈春開紅花陶九成云
松江烏泥涇種木棉黃道婆自崖州來教以紡織則棉
布始盛耳史記荅布外國白㲲布皆此類孟竒言閩中
呼棉花為吉貝近于家貝
橙柚橘楱枳柑一類橙一作棖柚(去聲)一作□橘居聿
切楱千候切類篇曰小橘出武陵智以為即金橘金豆
黃淡子之類也東方朔連稱橘柚吕覽曰果之美者有
雲夢之柚橘踰淮為枳而南方亦有枳粤人以小橘生
者為枳小柚生者為青皮甌謂橙為朱欒香者為香欒
香筩香櫞佛手柑皆橙類也柑亦不一有密羅柑皮皺
桂海志有饅頭柑又有羅蒙子大如橙張子賢言有回
青柑本草曰乳柑子有沙柑青柑山柑惟山柑皮療咽
喉痛餘者皮不堪用今槩收為陳皮蓋藥用橘皮而南
方橘柑相似故不分也東坡誤以盧橘為枇杷而陶九
成始疑之以廣州之壺橘為盧橘眉公引花木志曰盧
橘乃蜀書給客橙橘以閩為佳吳中亦産朱橘但小于
福橘耳綱目以朱欒為柚非是也朱欒蓋朱橘也或曰
金橘盧橘也最小者金豆所謂楱(音湊)也吳丹陽守李衡
植柑謂子曰有木奴千頭歲絹千疋歸田錄言景祐初
金橘竹子俱至京師久留者於菉豆中蔵之
楠即枬今作柟譲木也娑羅則外國之讓木也陸文
裕曰成都庭院植成行列枝葉若相迴避謂之讓木文
潞公有移植虞芮閒之詩周益公有葉葉相讓之贊實
似母丁香粤中今分香楠青楠粥以為櫬又有石楠葉
似枇杷有刺凌冬不凋本草别為一物成式言衡山有
三色石枬其曰柵木者時珍謂枬字之訛娑羅樹葉似
枬相讓皮如玉蘭色蔥白最潔鳥不棲䖝不生子能下
氣今處處有之貝多葉有三種此亦其一嵩高寺思惟
樹亦貝多也成式續集武陵志白雉山有交讓木更歲
迭榮說文&KR1733;(音常)枝枝葉葉相當箋以為娑羅樹
&KR0146;木今烏木也王會篇卜人以丹砂彛用&KR0146;木注木
生水中黑色而光其堅若鐵崔豹古今注烏文木出波
斯國南方草木状文木樹高七八丈色黑如牛角梅氏
誤作急木
橡樣栩櫟□梠一物皆□物也槲&KR0554;(音斛速)與櫟(音歴)相
類俱有斗爾雅櫟其實梂桋赤梀白者梀孫炎曰櫟實
橡梀&KR0554;也說文無梀橡而有櫟樣栩孫收養韻讀象上
聲栩芧柞櫟橡一物因橡聲而作樣因賦芧而作&KR0008;别
機杼也櫟斗為勝曰皂斗又曰橡栗曰杼斗可染可澄
粉食夏統采梠杜詩天寒橡櫟隨狙公一也漁仲以栩
杼為柞木而秦風之苞櫟仍是一物
莖葉皆名若槲若杜若禾若丹若是也杜若非杜衡也
槲若療血痢止渴木高丈餘若其葉也與櫟似斗小
不中用杜若是楚辭别名白芩白連杜連一名杜衡而
非杜衡葉似薑花赤色根似高良薑子如豆蔲杜衡味
辛苗葉都似細辛一名馬啼香今俗以及已代之非也
山海經曰天帝之山草如葵可以走馬食之已癭言馬
得之而健走耳以作浴湯衣香甚佳非杜若也王逸注
楚辭全混今或謂紅蔲為杜若或呼青皮香樹為杜若
說文蘇把取禾若也又曰禾若柍欀也則禾稭亦謂之
若石榴謂之丹若南史朱百秊伐□采若
枬榴乃鬭斑櫻木非塗林之丹若也吳張紘有枬榴
枕賦人多疑為石榴也智按後山談叢曰嘉州産紫竹
楠榴蓋木有癭瘤取其材多花斑謂之癭子木書作櫻
子木訛為影子木張紘之枬榴枕亦如雜俎所言色綾
木枕乎陳後主施瓦官寺有南榴枕即枬榴今馬湖府
志楠秊深向陽者結成花紋俗呼鬭柏楠乃鬭斑楠狀
其癭榴文耳盧氏雜記言人寄槐癭與裴度欲削為枕
天中記骰子香楠當是語訛安石榴亦謂縣如瘤也一
名丹若陸士衡與弟書言張騫使外十八秊得塗林安
石榴柯古續集大食勿斯離國石榴重五六斤李衞公
言石榴曰天漿能已乳石毒伽藍記語曰白馬甜榴一
實直牛則言白馬寺奈榴也三都賦林藪石留而蕪穢
注土地多石有留結也國策得成皋石留之地無所用
之則石榴正以留結得名夾漈注爾雅以劉&KR0891;為石榴
白者曰甘棠赤者曰杜梨賈思勰曰梨一核十餘子
種之生一二梨餘皆生杜爾雅杜赤棠白者棠陸氏以
白棠為甘棠棠杜實二物赤杜蓋小梨郭氏謂杜梨是
也杜實小于梨而大于棠棠則海紅榅桲之類鄭樵曰
海棠子名海紅爾雅赤棠也樝似梨而酢本草曰柤木
瓜類似榅桲而小絶似木瓜者蠻樝也訛為□樝陶弘
景曰鄭玄不識樝方言杜蹻澀也趙曰杜郭注曰今通
言澀如杜杜梨子澀因名即棠梨則晉時呼為杜黎
棠棣常棣實一物也爾雅曰常棣棣唐棣栘說文曰
棣(特計切)白棣也陸氏曰郁李也亦曰雀梅亦曰車下李
郭璞曰棣子如櫻桃唐棣似白楊江東呼夫栘沈存中
曰扶栘即白楊也宋本草白楊扶栘為兩條扶栘出陳
蔵器彼不知扶栘白楊一物也扶栘亦曰蒲栘蔵器引
論語唐棣之華鄭注栘也誤矣逸詩唐棣乃白栘小木
比郁李稍大非此蒲栘蒲栘乃喬木也詩曰六月食鬱
及薁唐棣鬱棠棣薁也詩注曰鬱白栘也又謂之車下
李是以唐棣鬱白栘車下李為一物薁即郁李薁郁同
如櫻桃曰薁可見常棣薁郁李為一物與蒲栘不相涉
本草續添郁李一名車下李時珍因之亦誤也晉宣室
閣名曰華林園中有車下李三百十四株薁李一株明
車下李與郁李自為兩物也常棣或作棠棣筆畫誤爾
馮嗣宗鄧潛谷分為二物非也總之以白楊誤為唐棣
沈存中辯之甚明以櫻薁為郁李其誤更細棣高不過
五六尺紅而重出者名錦帶白而單出者結實如小李
同時熟其大僅如櫻薁故謂郁李又曰雀李也七月詩
所謂薁即櫻薁也蔓生類蒲萄六月熟甌越諺曰櫻薁
孰食新粥存中誤以此為郁李失之矣智近見吳中刻
詩疏廣要反主馮嗣宗說是智一言斷之常棣之華鄂
不韡韡鄂不即萼□惟郁李花連蒂放苞方與韡韡之
稱合若白楊之扶栘有何花可稱而曰偏其反乎所以
誤者韓詩篇名夫栘藝文類聚引夫栘之華則因爾雅
之栘棣加夫為口詞而白揚之蒲栘一作扶栘故相混
耳郝氏直解常棣為梨亦誤戴氏曰常棣唐棣棠棣特
一物爾猶夫栘扶栘蒲栘之為一物也自爾雅分棠棣
常棣為二物遂啟後誤此說有理又曰棠則嘉慶海棠
來禽之類此非也沈立海棠記曰李贊皇言外國來者
以海名之中國有甘棠赤棠而海棠則後加名者嘉慶
則李别種也東璧以山蒲萄為蘡薁乃是蘇恭所說千
歲虆之蘡薁東璧乃黜蘇而謂蘡薁藤研斷通氣智謂
蒲萄藤本通氣人以充木通則此直是蒲萄别種耳非
六月食之薁也刊謬正俗曰言陶弘景以蘡薁為蒲萄
北土兼有嬰奥斯則謂豳風之薁也山海經太室山有
木葉如梨赤莖曰栯李殆郁李也蘇武栘中監古今注
以為栘楊則白楊也
椑柿綠柿即漆柿也椑柿同類柿(抂紙韻)實赤而椑烏
綠故謂烏椑(音疲)以染罾扇曰柿漆其牛奶柿則桾遷子
也柯古言柿有七絶陸文裕曰今清化之異柿衢州之
橘田皆異他産饒信之閒柏亦異冬初葉落結子放蠟
作十字裂若梅花柿有紋稜者治癰最神本草醂(音覽)□
謂以鹽漬之今見嶺南大烏欖以鹽漬之亦呼欖柿
梅枬古有異名時英則今之梅花也孫炎曰荆州曰
梅揚州曰枬智按今無此稱蜀志曰蜀名梅為䕩此因
禮記而言也其實凡乾果皆可曰䕩後漢長沙王□草
為䕩是也西京雜記上林苑有燕梅侯栗侯梅馮嗣宗
謂即詩之侯栗侯梅此誤矣侯發聲也爾雅三釋梅時
英梅注以為雀梅似梅而小者也智以時英正言梅花
之梅與摽梅同蓋古梅作某而枬則名梅故又曰梅枬
其曰朹檕梅則山查糖毬也說文既以梅為酸又謂梅
枬為可餐誤矣
樼□皆榛也榛實當作&KR0034;蜀都賦樼栗罅發樼與榛
同鄭玄曰鄜坊多故从秦非也秦辛皆聲說文&KR0034;果也
榛木也引左𫝊女摰不過&KR0034;栗或欲别于榛楛耳馮嗣
宗曰諸家所云莖既似櫟子又如杼兩榛俱有實如栗
今之榛實並與栗胡桃不同此諸家不善說物蓋謂如
奥栗之至小者耳今以塞外之□與雲南之&KR0034;為美並
呼為榛南方諸志且作蓁栗而樹更高何得曰不似櫟
邪嶺表錄異曰核桃出畢占國仁似新羅松子味元美
亦云巴旦杏不堪食而仁甘于榛鬆于榧嗣宗獨何疑
胡桃之不足以比□子味乎
栵栭小栗樹也一曰&KR0008;爾雅栵栭郭注如槲&KR0554;而庳
小子如細栗今江東呼為栭栗則今之芧栗也上林侯
栗柯栗皆其類也古人稱榛似栗棘實圓尖蓋非一種
俗所云圓椐栗即栵也沈存中以莊子狙公賦芧為芧
栗韻書&KR0008;芧栗也趙魏閒栗小者曰&KR0008;
莍蝟栗房駭栗房綻也房之中顆曰栗楔東觀書曰
駭栗蓬轉栗房破也埤雅曰栗有莍蝟自裹夏小正八
月栗零栗熟自零也栗莫大于紹興諸暨大有過于拳
者沈約𫝊言豫州獻栗徑寸半此猶小矣六朝僑立豫
州不過抂江北江北今無此大栗想亦郵致者耳西京
雜記上林栗有四種嶧陽都尉所獻大如拳三秦記云
御宿園出栗大如梨宜春下苑有梨園梨甚大洞冥記
塗山梨大如斗凡言外域果實大者甚多且非本物如
言棗大如瓜則火蕉之實非棗也
平仲銀杏也一名檘一名火槖木白果葉如鴨脚宋
初入貢永叔有詩紀之初唐沈佺期詩芳春平仲綠清
夜子規啼左太冲吳都賦桾櫏平仲注劉成曰平仲之
木其實如銀故無功決之上林賦華氾檘櫨五臣注引
郭璞曰檘平仲木氾當作楓六臣本檘作枰
君遷子梬栗也司馬温公名苑云君遷子似馬奶即
今牛奶柿也以形得名崔豹曰牛奶柿即㮕棗葉如柿
而小綱目合而一之陳無功亦引温公名苑又引魏王
花木志君遷樹似甘焦子如馬乳一曰子如瓠形不花
而實子從皮出此則是古度樹與温公所說牛奶柿殊
矣按子虛賦有梬栗注梬(音逞)棗也東璧㮕棗條亦載廣
志梬棗則梬棗即梬栗西京雜記列梬棗于棗類非也
離支荔枝也上林賦荅□離支史記作搭□荔枝荔
本為馬藺薜荔合溪敬甫俱云从刕三刀茘乃協也其
實無此字但以力得荔音以附離為義也荔支閩為上
廣次之蜀又次之興化十八娘增城黑葉皆核小肉滿
如水晶而香成都所無也舊說蜀抂廣上豈古今風土
殊變邪龍眼真荔奴矣黃圖載扶荔宫宫以荔枝名漢
武時自交趾移植百株于庭無一生者連年移植一株
稍茂終無華實一旦萎死守吏坐誅遂不復蒔矣後漢
安帝時交阯守陳其弊遂罷今按孝和帝紀載南海獻
龍眼茘枝十里一置五里一候臨武長唐羌上狀得報
非安帝時也人皆艷記明皇時一騎紅塵耳孟竒笑顧
文薦負暄錄以龍眼為荔枝而元李京雲南志言土獠
以採荔枝為業則以為馬荔之枝此又何邪其曰荔實
者乃蠡實也所云馬藺掃帚也一名豕首房中詩窅窊
桂華都荔遂芳注謂草木芳茸之貌今陽朔縣主山名
都荔山以荔枝得名
來禽即林檎也頻果曰頻婆言相思也菴羅林禽乃柰
之種荅遝似李即柰也九月熟如小橙右軍帖來禽
日給皆囊盛為佳果古來音近離離林聲相訛耳日給
沙果也味甘來眾禽者強矣東璧曰即文林即來禽廣
志曰林檎北人呼為頻婆此非也時珍則以頻婆為柰
按左安門外韋虨寺有頻婆樹三里有柰子樹頻花紅
于柰花非一物也宛委曰頻婆相思也即今北方頻果
智按嶺表别有頻婆子非頻果也實紅色如肥皂核如
栗煨熟之與栗同潛谷言大而長者為柰圓者林禽菴
摩羅大于林擒小者梣一蒂十五實或七實乃大柰也
張掖有白柰酒泉赤柰西方多柰張載詩稱之
杏仁曰巴旦乃大宛種也今京師稱巴旦杏仁而不
知其故按荅烈古大宛也有蒲萄巴旦杏永樂七年麽
賚等朝貢
南威味諫皆橄欖名吳曾言有五種羅晃餘甘則其似
者也太平廣記橄欖名南威吳錄地里志高凉安寧
縣餘甘初苦後甘山谷詩注餘甘一名味諫今稱諫果
元美言餘甘子梭形疑是橄欖則未見之故也餘甘之
名正言回味也升菴言有餘甘子煎廣州記木威子如
橄欖而堅酉陽雜俎云珠崖橄欖獨抱枝東向曰木威
南向曰橄欖吳時歲貢本朝自泰康後亦如之周益公
言餘甘子或號菴勒吳曾言橄欖有五種一丁香欖二
故欖三蠻欖四新婦欖五絲欖范成大言有烏欖方欖
或三角四角羅晃子如橄欖皮七重智按何子元稱青
子今江南呼青果自閩來者小而香入沸水中色淡碧
入廣如法泡之色黃味不香乃知皆餘甘子木威之種
也大者曰欖柿即絲欖尤可厭取欖者鑿樹以鹽納之
其欖盡落張孟竒辯餘甘子為油柑子說文棪遬其也
箋曰與欖同即□棪則山海經堂庭山之棪亦欖邪郭
璞云實似柰赤可食
木腰有二種西寧粤中猪肉子即元美所云肉樹也
智寓德慶州久嘗過東安南鄉食所謂猪腰子正如腰
子合六瓣成一毬如瓜切而蒸食之一種如大鵝卵煏
乾壓匾土人以作鑰牌曰猪腰子性可已癰即開寳所
言象豆藤□子也元美言侯騷即簡子合蠡薺言之蠡
薺如不納子人面子彈丸類者而侯騷見酉陽雜俎與
廣志乃蔓生子如雞卵洱河紀事以為猪腰子非矣猪
腰木本所生
水松水杉也閩廣海塘邊皆生之如鳳尾杉又如松
其根浸水生鬚如赤楊范至能言有石梅石柏生海中
乃小如鐵樹非此種也
石帆今之鐵樹也鐵樹生海底出水即堅高尺餘色
如鐵太冲賦草則石帆水松是也七修類槀言粤西鐵
樹有忽開花者乃别一種也
□牡桂非木犀之桂也爾雅□(音侵)木桂葉似枇杷而
大嵇含曰桂出合浦冬夏常青自為林交阯置桂園有
三種葉如柏皮赤者為丹桂似柿葉者為菌桂葉似枇
杷者為牡桂智以此木桂即牡桂大觀本草空紛紛矣
今出潯州三四月花全類茱萸九月成實□木如石榴
四月華又有巖桂乃菌桂之類菌桂一曰筒桂以其皮
嫩而卷成筒醫所用肉桂桂心皆版桂也尸子言桂春
華秋英正謂此南越獻桂蠧亦桂之蠧也不知後人乃
以木犀花為桂木犀八月黃華亦有四季丹花者李衛
公言詩稱桂花秋耐日張曲江詩桂花秋皎潔智按漢
房中詩窅窊桂華潯州之桂豈植于長安邪或古通稱
木犀為桂乎墨莊漫錄曰木犀花湖南九里香江東曰
巖桂浙人曰木犀王以寧周士有聞九里花香詩本草
有九里香乃草也今兩廣復有九里香樹六七月白花
似柚花香非木犀也宋人動稱檜花似又以檜為木犀
老學菴筆記言亳州太清宫檜至多檜花時蜂多曰檜
花蜜歐陽守亳詩曰蜂采檜花村落香若檜栝之檜又
安有花可玩乎王會曰自深桂山海經曰招搖之山多
桂
花奴王蒸嶺南謂之扶桑花即椵櫬木槿也郭注爾
雅白曰椵(音叚)赤曰櫬齊魯謂之王蒸時珍引作玉蒸詩
稱舜華故又作蕣兩廣總呼扶桑有數色草木狀名日
及或作日給抱朴子潘尼謂之朝菌升菴以為佛桑花
其重臺者永昌名花上花
伏牛正今之虎刺也蘇頌曰伏牛似黃檗葉莖有刺
蓋謂似小檗也小檗葉有齒刺但虎刺小耳睦州上虎
刺云淩冬不凋今吳人種之為玩生紅實雁宕至多平
西猺中有極大者
南方草木狀所言楓人即占斯楓柳也楓上占斯曰
楓柳占斯者寄生也博物志占斯李當之云是樟樹上
寄生嵇含曰楓久有瘤一夕雷雨其樹贅暗長三尺曰
楓人越巫取之作術舊說泥之致雨
豫樟香樟釣樟豫樟生七秊而辯名木最大而香潔
理有文章江右以此名郡釣樟烏樟鄭漁仲曰釣樟即
爾雅棆無疵
禁婁無患子也今以為患子念珠分銅患鐵患言其
色也崔豹言此木厭鬼故曰無患時珍以為即菩提子
然今菩提子與患為二物蓋薏苡珠也薏莎一名簳珠
其仁曰解蠡其苗曰芑有一種□□者止可為念珠即
今菩提子矣又有番菩提則車旋桄榔子雞心㯽榔而
名之耳元豐九域志象州歲貢槵子念珠十串成式續
集曰滛□用此木制鬼升菴引作瑤眊本草作眊□此
以聲譯耳大理府有念珠樹每穗實百八枚
飛穰佛手柑也即枸櫞也無功引鈕滔毋孫瓊與定
夫人書此中果有胡桃飛穰出自南州胡桃本生西羌
外剛内柔柑質似古賢欲以奉貢藝海泂酌云飛穰一
名佛手柑
紅桂即莽草續談言莽草世用多殊本草言誤今莽
草圓密葉光厚而香烈花紅色大小如杏花六出反卷
向上心有新紅蕊倒垂下滿樹垂動襄漢間漁人採以
搗飯飼魚皆翻上乃撈取之南人謂之石桂白樂天有
盧山桂詩唐人謂之紅桂以其花紅也李德裕詩序曰
龍門敬善寺有紅桂樹乃是蜀道莽草徒得佳名但毒
魚而已掌禹錫以爾雅葞春草即□草葞乃白薇今綱
目作䒽草乃篆网加草耳一曰鼠莽宗奭曰周禮以䒽
草薰蟲如石南葉揉之其臭如椒蘇頌曰藤生亦是臆
度又有茵芋亦相似别錄一名卑共
檉子即不灰之木也東方朔神異經言火山有不燼
之木有火鼠水經注引齊地記曰盧水側有勝火木方
俗音曰檉子其木炭不滅即方朔云不灰之木也又徐
無山有不灰之木色黑似炭而無葉有赤石磨之則火
發以然不灰之木可以終身即瑛自言得不灰木須石
腦油塗之始然智見北京小爐瑩白火煉不壊見水則
靡是不灰木所造
枸榾今之猫刺也顧野王曰枸榾木中箭謂其有刺
今此樹到處有之曰貓頭刺冬不凋大者可充黃楊製
器時珍言狗骨與冬青相亂枸榾葉長四方而有八稜
稜有刺與冬青遠甚若云冬不凋不凋者多矣
荼即茶皋盧苦艼也以茶之美而古人不一及邪升
菴曰誰謂荼苦其甘如薺即茶信然但未發明古音家
麻入魚模耳如家為姑衙為予野為暑下為戶之類余
音韻中論之詳矣荼改从木以别之漢地理志長沙有
荼陵注師古曰茶音式奢反即今之茶陵或曰茶之名
見于王襃僮約蓋未讀爾雅耳爾雅有五詩用三焉菅
茅之華曰荼既夕禮茵著用荼周官荼人掌聚荼以共
喪事鄭玄曰茅秀也詩有女如荼吳語吳王白常白旗
白羽之繪望之如荼言白茅花輕而白也亦為荼毒之
荼詩堇荼如飴又曰以薅荼蓼注云苦菜或曰苦藜非
苦苣也三則今之茗又有蒤虎杖蒤委葉亦與荼通爾
雅曰檟苦荼茶經一曰茶二曰檟三曰蔎(音設)四曰茗五
白荈古取為飲鴻漸至今方精耳合溪取集韻之梌今
廣東賣棺者以梌木為上此乃大木何得以為荼邪廣
人又飲苦艼茶按皋蘆葉苦平南越志曰龍川縣出皋
蘆葉葉大而澁南海謂之過羅今呼為苦艼艼見廣韻
綱目作䔲又按硯北雜志李仲賓學士言交阯茶如綠
苔味辛烈名之曰登范石湖集曰□江出欒茶治頭風
蓋石楠樹葉也毛文錫茶譜云湘人四月采楊桐汁作
飯則必采石楠芽作茶乃能去風故知范說欒茶指此
蜜香一樹八香恐亦酉陽雜俎一樹五香也南方草
木狀曰交阯蜜香樹一樹八香木心為沈香與水面平
為雞骨香根為黃熟香幹為棧香細枝為青桂香根節
輕而上者為馬蹄香花下成實為雞舌香今以母丁香
為雞舌智按沈速色黃故稱黃熟熟速聲近東莞馬蹄
岡香亦名之東莞張萱云取各香花與白木香封而暴
之曰薰香宋葉寘論香品廣吳氏薰香獲富遂名吳香
佛山估曰東莞香生一二十年截其幹留旁蘖枝封以
淤泥朽自外沁其形如牙曰牙香不製過曰生香應賈
急與香共蒸之曰黃熟擿之重而有聲者佳其發青者
淋頭中黑點也又有通體黃色并無黑焰此自内朽似
乎不堅而多脂更覺甜渥此種難辯號曰選香妙于沈
水沈香貴瓊洋香燒之味酸伽楠貴洋而瓊為上伽楠
矣郎瑛曰潘希曾使安南其國作竒藍星槎勝覽作棋
楠洪洲載瓜哇占城貢竒南香又見金樓子及俞益期
云扶南人一木五香則知段成式為此所誤
雞舌香即今丁香也段成式云一木五香根旃檀節
沈香花雞舌葉藿膠薰陸此謬甚矣旃檀與沈香兩木
今藥品藿香自是草葉薰陸小木而大葉海南薰陸乳
頭乃其膠也五物皆非存中筆談第二十六卷曰予集
靈苑方論雞舌香以為丁香母今考齊民要術曰雞舌
香似丁子故名丁子香日華云三省郎官日含雞舌香
正謂丁香治口氣又古方五香連翹湯用雞舌香千金
方五香連翹湯内無雞舌卻有丁香此最明驗本草又
出丁香一條未深考也今世雞舌香乳香中得之大如
山茱萸剉開中如柿核治疾殊謬陸務觀筆記笑存中
不見齊民要術以陸未全閱筆談也
乳香即薰陸也本名薰陸以其滴下如乳頭曰乳頭
香鎔塌地上者曰塌香如臘茶之滴乳白乳豈分二物
總因本草收雜俎之誤洪芻曰薰陸名羅香乳香最明
者的乳次曰楝香又次曰瓶香乳之至細曰香纏
篤䅶亞悉龍延迷迭艾納西國香也古樂府曰行胡
從何方列國持何來氍毺□&KR1674;五木香迷迭艾蒳及都
梁五木香即今廣木香迷迭出大秦國魏略云文帝自
西域移植庭中同子建應瑒等賦排草類也艾納出西
國如細艾陳蔵器言有耕香出烏許國亦排草類不知
即迷迭否東坡詩憑伏幽人收艾納國香和雨入青苔
此謂松蒳也外國之蒳或亦外國之樹苔乎又嶺南㯽
榔木上亦有艾蒳合泥香燒之能發香今撒馬兒罕即
漢罽賓也有渴石迭里迷諸城迷迭因此名乎篤槈一
作篤耨篤禄張子賢曰宣和重異香有篤槈龍涎亞悉
金顔雪香褐香軟香之類篤䅶有黑白二種白者曰瓠
香以瓠壺盛之泊宅編載市舶張苑進篤禄香得學士
時號篤禄學士亞悉或曰烏香蓋今之唵叭也本草作
膽八香金顔香今真臘國所産褐香軟香今之貢香類
也按外貢考占城貢金銀香即金顔香也兜末香漢武
故事曰兜渠國獻大如豆塗宫門香聞十里此未足信
大約與蘇合安息皆樹汁也龍涎有嶼抂花面國傍獨
立南海中彼人言于樹收之最收香氣今大内甜香用
之唐稱雜馥練香亦此類也香譜竟無篤䅶亞悉褐香
諸名陸文裕曰栝松百年皆有白衣如粉吾鄉錢鼒先
生號艾蒳蓋取諸此
箋香即馢香今作棧香香譜曰馢香亦沈香類桂海
志作箋香魯應龍括異志言華亭黃翁以柏枝藤頭假
箋香片子南方草木狀作棧徐渭曰李賀詩練香薰宋
鵲練香合香也陳後主施智者禪師有薰陸黃屑唐貢
有黃屑蓋香之細者陳蔵器曰黃屑從西南來冰作屑
染黃用之樹如檀主破血治目黃
波律或作婆律即今之冰片也酉陽雜俎云龍腦香
出波律國乾脂曰龍腦香清脂曰波律膏香譜誤分兩
條智按張邦基自製鼻觀香□楂液漬水沈屑加婆律
一錢人不知其解蓋即波律也今廣舶來者以梅花片
為上偽者升韶州樟腦為之西域記云羯布羅香折木
之中有香乾之色如冰雪即龍腦香又有色近赤者名
父婆律婆律又為凝塊之名
流螺厴曰甲香洪芻云甲香唐本草蠡類生雲南如
掌南人亦煮其肉啖今合香多用能來香烟南州異物
志云甲香大者如甌蘇頌云海螺即流螺厴曰甲香述
異記有龜甲香乃桂香之善者非此物也魏泰記漢宫
香方鄭康成注沈水二十四銖著石蜜複湯鬻以指嘗
試能飲甲則已注云南海賈胡貴一種香木末如蜜房
色澤正黃可滅甲然則甲香者煮香時用以凝合發香
者也飲甲者湯汁凝于甲上不脱也成大言㯽榔艾蒳
功同甲香唐人謂之甲煎義山詩沈香甲煎為庭燎蔵
器曰甲煎以藥及美果花燒灰和蠟治成可作口脂
通雅卷四十三
