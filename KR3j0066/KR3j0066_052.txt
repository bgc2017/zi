通雅卷五十二明方以智撰
古方解
(内經不設方劑不欲以蹟應無竆也漢後方法日詳如奕勢耳局勢無窮其應勢之名亦無窮不明)
(其理豈能用勢而况執方乎然亦非臆造而曰我不執古方之為得也先哲洞觀造化熟曉隂陽知)
(運氣風土強弱老少貴賤新舊内外之差别處方有理故列其要可因以精推之云耳)
神農本草數應周天其後陶蘇李韓繼增唐慎微益千
五百種經八百餘家萬歷中李時珍補遺三百七十四
種然世之明醫用不過二百餘博物君子于此觀物理
焉天地生萬物者五氣五氣定位則五味生氣者天也
温熱者天之陽寒涼者天之隂陽則升隂則降味者地
也辛甘者地之陽酸苦鹹者地之隂陽則浮隂則沉其
香臭腥臊膻與平淡澁滑毒則附氣味以為厚薄者也
氣堅則壯故苦可養氣脈耎則和故鹹可養脈骨收則
強故酸可養骨筋散則不攣故辛可養筋肉緩則不壅
故甘可養肉辛散也其行之也橫甘緩也其行上苦瀉
也其行下酸收也其行縮鹹軟也其行舒故有使氣者
有使味者有氣味俱使者有先後使者明者知其産觀
其色得其氣味而性可識也不識其性又安所講君臣
炮製乎人身有上中下藥身應之如當歸柴胡防風黃
芩之類是也有因其相畏而制㐲使之者如牛黃惡龍
骨而龍骨得牛黃更良黃茋畏防風而黃芪得防風其
功愈大之類是也有相反者雌黃胡粉畫家黯妬甘草
甘遂術家以之動脣之類是也古聞月死螺膲蠶咡絶
絃隨灰缺暈鯨死彗出虎嘯風生龍吟雲起鶴知子午
蝠伏庚申凡物相制寔有其理故磁石引針琥珀拾芥
漆得蟹而散麻得漆而湧桂得葱而軟樹得桂而枯蟾
蜍軟玉翡翠屑金人氣粉犀鳬茨畫銅獺膽分巵戎鹽
累卵硇砂制伏五金牡荆通神見鬼牛膝象牙瞿麥煮
可出刺齒垽黑蝨白梅即出箭頭白芨敷山根可以止
衂苧根安臍上可止腹痛附子塗湧泉可愈口瘡萆麻
塗足心則下胎塗頂門則收腸預知子綴衣領遇毒則
有聲側側理有同然豈盡誣哉明者知之加以炮製使
之上下如左右手貴熟識其性而已以今本草注引如
林然尚有出處異同寒熱互載粳米全甘而反著其苦
山查甘酸而或未載牽牛嚼之辛辣泄氣而止言其苦
寒粉霜再經火煅而謂之無毒凡屬方書之藥動稱延
年輕身其間豈可盡信乎又在乎博物者自考耳
續談曰仙靈脾本草用葉南人郤用根赤箭本草用根
今人反用苗如此未知性果同否如古人遠志用根則
其苗謂之小草澤漆之根乃是大戟馬兜鈴之根乃是
獨行其主療各别不同而言其根苗蓋有不可通者如
巴豆能利人唯其殼能止之甜瓜蒂能吐人唯其肉能
解之坐挐能懵人食其心則醒楝根皮瀉人枝皮則吐
人邕州所貢藍藥即藍蛇之首能殺人藍蛇之尾能解
藥鳥獸之肉皆補血其尾角鱗鬛皆破血鷹鸇食鳥獸
之肉雖筋骨皆化而獨不能化毛其類甚多悉皆一物
而性理相反如此山茱萸能補骨髓者取其核温澁能
泌精氣不泄乃所以補骨髓今人或取肉而棄其核大
非古人之意如此皆近穿鑿若用本草中主療當依本
說或别有主療改用根莖者自從别方(仙靈脾即淫羊藿)若蛇
性上竄而引藥蟬外脱而退翳蝱飲血而用以治血鼠
善穿而用以治漏因其性而用也弩弓速産杵糠下咽
因以使也萍不沈水可以勝濕獨活不搖風可以治風
因其勝也麻木榖而治風豆水穀而治水气相同則相
求也牛土畜乳可以止渴疾豕水畜心可以鎮恍惚因
其气相克則相制也熊肉振羸兔肝明視因其气有餘
補不足也鯉之治水鶩之利水气相感以意使也蜜成
于蜂蜜温而蜂寒油生于麻麻温而油寒同質而異性
蘼蕪生于芎藭蓬虆竝于覆盆名異而實同也
湯液(四十八首亟湯者蕩也蕩滌病之銳鋒急則治其標也欲取效則用湯液大抵散利之)
(劑宜生補養之劑宜熱學者臨症變通可耳)
四物湯(治一切血虛日晡發熱)當歸(酒炒)熟地黃(各三錢)白芍藥(二錢)川
芎(一錢五分)右水煎服(丹溪曰難成而易虧者隂血也不足則生熱經曰血主濡之四物皆濡潤)
(之品故為血分主藥地黃甘温走北方以沃血之源當歸辛温入心脾而壯生血挕血之本芍藥酸寒入肝家)
(而發疎泄之血海川芎隂中之陽可上可下通入足三隂而行血中之氣吳氏曰失血太多者禁勿與之四物)
(皆隂隂者天地閉塞之令非所以生萬物者也)
四君子湯(治一切氣虛脾胃孱弱面色枯白言語輕微四肢無力脈來細軟等症)人參(去蘆)
白术(土炒)白茯苓(去皮各二錢)甘草(炙一錢)右薑三片棗肉二枚
水煎服(吳氏曰面色枯白望之而知其氣虛言語輕微聞之而知其氣虛四肢無力問之而知其氣虛)
(脈來細軟切之而知其氣虚是方以人參補五臟之元氣白术補五臟之母氣茯苓致五臟之清氣甘草調五)
(臟之乖氣四藥皆甘温甘得中之味温得中之氣猶之不偏不倚之君子也經曰氣主煦之此方是也)
六君子湯(治氣虚脾弱食少痰多症)即前湯(加)半夏(製熟)陳皮(各二錢)右
薑三片棗肉二枚水煎服(半夏燥濕治痰之本陳皮利氣泄痰之標標本既得攻補)
(互行補而不滯攻而不峻故曰六君子經曰壯者氣行則愈怯者著而為病六君子者庶幾壯其氣矣氣壯則)
(升降自如清以奉上濁以歸下誰復有物停留以著其焦腑者乎加藿香香附砂仁名香砂六君子湯其用)
(稍峻矣)
八珍湯(治氣血俱虛惡寒發熱煩燥作渴大便不實飲食不進小腹脹痛眩暈昏憒等症)取前
四物四君子二湯合用薑三片棗二枚水煎服(氣為衛属陽血)
(為營属隂此人身中之兩儀也純用四物則獨隂不長純用四君子則孤陽不生二方合用則氣血有調和之)
(益而隂陽無偏勝之虞矣經曰氣血正平長有天命斯方也其庶幾焉)
十全大補湯(治勞傷困倦虛症蜂起發熱作渴喉痛舌裂心神昏亂眩暈眼花寤而不寐食而不)
(化等症)人參(二錢去蘆)茯苓(一錢去皮)白术(二錢土炒)甘草(八分炙)當歸(一錢)
(五分)熟地黃(二錢酒炒)白芍藥(八分炒)川芎(八分)肉桂(五分去皮)黃茋(三錢)
(蜜炙)水煎服(丹溪曰實火可瀉芩蓮之屬虛火可補參茋之屬凡人根本受傷虛火遊行泄越于外若)
(悞攻其熱變成危症多致難救此方以四物補血君子補氣佐以黃茋充實腠理加以肉桂導火歸元薛立齋)
(曰飲食勞倦五臟虛損一切熱症皆是無根虛火但服此湯固其根本諸症悉退金匱玉函曰虛者十補勿一)
(瀉之此方是也)
二陳湯(治肥壯之人濕痰為患喘嗽脹滿症)茯苓(三錢去皮)半夏(熟三錢)陳皮(去白)
(三錢)甘草(錢)薑三片水煎服(六君子可治虛痰若肥壯氣實之人未可驟補則姑去參)
(术以攻其標肥人多濕濕挾熱而生痰火載氣而逆上半夏之辛可以利二便而去濕陳皮之辛可以通三焦)
(而理氣茯苓佐半夏共成燥濕之功甘草佐陳皮同致調和之力成無已曰半夏行水氣而潤腎燥經曰辛以)
(潤之是也行水則土自燥非半夏之性燥也或曰有痰而渴宜去半夏代以貝母吳寉臯曰渴而喜飲水者易)
(之不能飲水雖渴宜半夏也此濕為本熱為標所謂濕極而兼勝已之化非真象也加枳殼砂仁即名枳砂)
(二陳湯其性較急矣)
附子理中湯(治脾胃虛寒飲食不化或手足厥冷腸鳴切痛或痰氣不利口舌生瘡嘔逆吐瀉等)
(症)人參(去蘆)白术(土炒)乾薑(炮)甘草(炙)附子(製熟各等分)右每服
共八錢水煎服(人有元陽命曰真火受氣于甲乙聽命于天君者也此火一衰則不能生土而)
(資生之本大虚今以附子回少火亁薑暖中州而參术甘草為之補氣氣属陽氣壯則火足而脾土自能健運)
(經曰氣主煦之又曰寒滛所勝平以辛熱即補火之說也夫心上腎下肝左肺右而脾獨居中中氣虚空四臓)
(不能相生因而不平得此方以理之則萬物之母安而四臓皆平矣故曰理中去附子即名人參理中湯)
(去參术即名四逆為四肢厥逆者設也)
補中益氣湯(治勞倦傷脾中氣不足懶于語言惡食溏泄或身熱而煩或氣高而喘或頭痛惡寒)
(自汗或氣虛不能攝血脈洪大無力或微細軟弱或瘧痢等症因脾虛久不能愈或虛人感冐風寒不勝發表)
(者宜以此代之)黃茋(一錢五分炙)人參(去蘆)甘草(炙)歸身(酒拌)白术(土炒各一)
(錢)陳皮(去白五分)升麻柴胡(各三分)薑三片棗二枚水煎
服(東垣自評曰勞倦傷脾心火乘土而肺金受邪脾胃一虛肺氣先絶故多用黃茋以益皮毛而閉腠理上)
(喘氣短人參以補之心火乘脾炙草之甘以瀉火而補胃中元氣白术甘温除胃中熱利腰臍間血胃中清氣)
(在下必升柴以引之氣亂于胸中為清濁相干用陳皮以理之脾胃氣虛為隂火傷其生發之氣血中伏火日)
(漸煎熬則心亂而煩加辛甘微温之劑以生陽氣陽生則隂長經曰勞者温之蓋温能除火熱大忌苦寒之藥)
(瀉胃土耳按脾為坤土以應地氣地氣升而發陳之令布地氣降而肅殺之令行勞倦傷脾土虛下陷經曰交)
(通不表名木多死白露不下菀藁不榮此言肅殺成否之象人應之則變症百出中央絶滅東垣先生深達造)
(化故立温和之劑温和者春氣之應養生之道也升麻提脾之右陷者從右而升柴胡提肝之左陷者從左而)
(升地既上升天自丅降二氣交通乃成雨露此氣行而生氣不竭矣治勞傷者不當如是邪)
升陽散火湯(治四肢困倦肌膚大熱等症)升麻葛根獨活羌
活白芍藥(炒)人參(去蘆各一錢)柴胡(六分)防風(五分)甘草(四分)右
水煎服忌食寒涼之物(東垣自評曰四肢属脾脾者土也熱㐲地中多因血虛而得又)
(有胃虚過食冷物抑遏陽氣於脾土之中者並宜服此按經曰火鬱則發之升柴羌獨防葛皆味之薄者故)
(足以發無光之火而顯揚于上人參助其上升而固其衛氣芍藥防其發散而斂其榮氣甘草以緩之勿使風)
(藥太過而元氣反傷也)
歸脾湯(治思慮傷脾不能攝血或健忘怔忡驚悸盗汗寤而不寐或心脾作痛嗜卧少食大便不調或)
(肢體重痛月經不調赤白帶下等症)人參(去蘆)白术(土炒)茯苓(去皮)龍眼肉(去核)酸
棗仁(炒各二錢)遠志(去骨)歸身(各一錢)木香(生用)甘草(炙五分)黃茋(一錢)
(五分)右薑三片水煎服(心藏神而主血脾藏意而綂血思慮則兩臟受傷而血不歸經心血)
(不足故徤忘怔忡驚悸不寐脾血不足故嗜卧少食體重便病過甚則氣鬱而心脾作痛在隂則帶下而不月)
(治以金石腸胃傷而真元不復治以寒涼氣血損而病本日深兹取参苓茋术炙草甘温可以補脾龍眼棗仁)
(歸身遠志濡潤可以養心佐以木香者蓋思慮所傷三焦氣阻藉其宣暢則氣和而血和且平肝可以實脾血)
(之散于外者悉歸中州而聽太隂所攝矣故命之曰歸脾湯)
人參養榮湯(治脾肺氣虚發熱惡寒面黃肌瘦倦怠短氣食少作瀉等症)白芍藥(酒炒)
(一錢五分)人參(去蘆)陳皮黃茋(蜜炙)桂心當歸(酒炒)白术(土炒)甘
草(炙各一錢)熟地黃(薑汁炒)茯苓(去皮各七分半)五味子(炒杵)遠志(去木各五)
(分)右薑三片棗二枚水煎服(陽春至而物榮肅殺行而物槁脾為坤土肺為乾金)
(經曰脾氣散精上輸于肺地氣上升也肺主治節通調水道下輸膀胱天氣下降也于象為泰脾肺氣虛則上)
(下不交隂陽否隔故面黃肌瘦猶物之稿也人參五味温其肺芪木廿芩温其脾陳皮芍藥温其肝地黃桂心)
(温其腎當歸遠志温其心温者陽春之氣也春氣行而一身之中有不欣欣向榮者乎故曰飬榮湯薛立齋曰)
(氣血虛而變現諸症莫可名狀勿論其疾勿論其脈但用此湯諸症悉退可謂回春矣)
加味逍遙散(治血虛倦怠發熱口乾自盗汗出或月經不調腹痛重墜水道澁痛等症)當歸
(酒拌)白芍藥(酒炒)白茯苓(去皮)白术(土炒)柴胡(各一錢)甘草(炙)牡丹
皮(便炒)梔子(薑汁炒各五分)右水煎服(藏血者肝也一有拂逆則將軍之官謀慮不決而血)
(海為之搖動經曰暴怒傷隂散為血虛諸症女子尢甚此以白木茯苓固其脾恐木旺則土衰經所謂不治已)
(病治未病之病也肝苦急急食甘以緩之故用甘草以辛散之故用當歸以酸瀉之故用芍藥柴胡氣涼散其)
(怒火山梔味苦抑其下行丹皮和血通經導血中之氣開壅塞之虞察其平肝補血之法可謂婉而至矣若)
(去丹皮梔子即逍遙散原方)
當歸補血湯(治血氣虛熱面赤煩渴脈大而虛)黃茋(炙一兩)當歸(酒洗二錢)右
水煎空心服(東垣曰有脈虛血虛血虛發熱多得于飢飽勞役症類白虎惟脈不長實為辨耳悞)
(服白虎湯者必死為按隂陽對待一勝一負隂既不足陽必有餘故熱而渴也黃茋乃甘温補氣之劑此本)
(血虛何反用之為君邪經曰治病必求其本又曰陽生隂長故血虚補氣治其本也佐以當歸之潤正與隂血)
(相投二物並行則上下表裏無處不到故名補血湯)
清心蓮子飲(治熱在氣分夜安畫甚口渴便濁或口舌生瘡咽乾煩燥小便赤淋遇熱即發)黃
芩(炒)麥門冬(去心)地骨皮車前子(炒)甘草(各一錢五分)石
蓮肉白茯苓黃茋人參(去蘆各一錢)右水煎服(心臟主火)
(火者元氣之賊勢不兩立者也小腸與心實為表裏心火妄動小便必澁故以石蓮門冬寧其天君使無自焚)
(之憂以黃芩茯苓清其至高使無有銷鑠之患參茋之用助氣化以達州都車前之功開決瀆以供受盛甘草)
(一味可上可下調和諸味共㡳成功若小便既通則心清而諸火自息本冶標可緩矣)
茵陳五苓散(治酒積黃疸小便不利清熱去濕)茵陳猪苓茯苓
澤瀉白术(土炒各一錢)桂(三分)右水煎服(土虛則受濕濕生熱濕熱乘脾中央)
(之黃色乃見酒亦熱濕故並治之茵陳專理熱濕發黃者所必用也佐以苓瀉則水液分于膀胱佐以茯术則)
(土旺可以勝濕桂之為用能令諸藥直達熱所蓋嚮導之兵也去茵陳即五苓散)
萆薢分清飲(治膏濁頻數漩白如油名曰膏淋)川萆薢石菖蒲烏
藥益智仁(各三錢)右水煎服(經曰雨氣之復下應山澤無不蒸溽小便膏濁者濕)
(氣盛行蒸溽之象也水性就下故淋瀝不已燥可去濕故用菖烏以平濕土之阜益智入胃可納氣歸元腎水)
(得今自然閉藏而小便有節水道轉入大腸沁濁分清萆薢之力也故名)
龍膽瀉肝湯(治肝熱胆溢火實口苦)柴胡(一錢)黃芩(炒七分)五味子(九粒)
生甘草山梔(炒黑)知母(去毛鹽酒炒)天門冬(去心)麥門冬(去心)黃
蓮(炒)人參(去蘆)龍胆草(各五分)右水煎服(肝為將軍之官性急而暴不有以直)
(折之則火之發也必烈柴胡輕清上升能順木性而使之條達故為君梔胆味苦性寒直入肝胆以平其亢甚)
(黃蓮降心火實則瀉其子也金盛可以平木故加五味門冬木旺將以賊土故加人參甘草腎肝同治故用知)
(母古人立方之意深奥如此)
當歸六黃湯(治盗汗發熱火實隂虛)黃茋(二錢)黃芩黃蓮黃栢
(各五分)生熟地黃(各一錢)當歸右水煎服(盗汗者乘人之睡而出似盗也)
(除虛而睡則衛外之陽乘虛陷入隂中表液失其固衛故濈濈然汗出覺則陽氣用事衛氣復出于表汗即止)
(矣歸身地黃滋隂之藥也芩蓮栢降火之藥也盗汗之餘腠理不固以芪補表既謂隂虛則元氣降而無升肅)
(殺之氣方深而復用肅殺之劑無乃犯虛虛之戒乎惟火實氣強者不得已而暫用之不然寒涼損胃禍彌深)
(矣)
三子養親湯(治氣喘痰盛)紫蘇子(淘淨沈水者)白芥子蘿葡子
(各三錢)水煎服(丹溪曰氣有餘便是火火載痰升氣高而喘兹以蘇子降氣葡子利氣芥子開氣氣)
(下則火清而痰自已吳寉臯曰治痰先理氣此治標之法也不若二陳有去濕治本之玅也謂治病先攻其)
(甚氣實而喘則氣反為本痰反為標智者神而明之不可以一端泥也)
橘皮竹茹湯(治久病虚羸嘔逆不已)橘皮竹茹(各一錢五分)人參(去蘆)
生薑(煨)甘草(各一錢)大棗(二枚去核)右水煎服(久病而虛肺金失下降之令心)
(火肆炎上之權嘔逆也以生薑橘皮之辛温導其下降茹草之甘寒禁其上炎參棗強胃補脾安其轉輸之職)
(嘔便止矣如寒者以丁香代竹茹毋株守可也)
丁香柿蒂湯(治久病呃逆因于寒者)柿蒂丁香(各二錢)人參(去蘆一錢)
生薑五片水煎服(嘔為火氣上沖呃為寒氣阻塞亦有中氣不續而呃者潔古老人以丁薑)
(之温正治以柿蒂之澁寒從治人參為佐使真氣得以展布耳呃在中焦穀氣不運其聲短小得食乃發呃在)
(下焦真氣不足其聲長大不食亦然臨症不可不辨)
温膽湯(治胆虛不眠夢中驚悸嘔吐痰涎)竹茹枳實(麩炒)半夏(製)甘草
陳皮生薑右水煎服(聖惠方曰胆虚不眠寒也經曰寒者温之故以薑陳之辛)
(温為君枳實半夏之苦温為臣甘草和中竹茹鄉導胆温則土平嘔吐自止脾主四肢又主困倦故能睡也如)
(元氣不足心血有虧以歸脾湯主之在圓機者變通耳)
内經半夏湯(治痰盛夜不寐)秫米(一升)半夏(五合)又用千里水八升
揚之萬遍取五升煮沸入前藥煮一升半每服一杯日
進三服以利為度病新發者覆杯即卧汗出則已久者
三服(岐伯曰衛氣行于陽陽氣滿不得入于隂隂氣虛故目不瞑按陽動也闢也隂静也閤也行于陽)
(動而醒行于隂静而卧陽先亢上則氣有餘而膈冇痰經曰合夜至雞鳴天之隂隂中之隂也氣行于隂而隂)
(不足則陽愈狂而隂乃格静反為動閤反為闢神氣散而不守故目不瞑穤米廿平益隂氣而利大腸半夏辛)
(温通痰竅而泄小便二便一通氣可立降陽不乘隂卧可立至經曰陽強不能密隂氣乃絶隂平陽閉精神乃)
(治此之謂也)
生脈散(治熱傷元氣氣短倦怠口乾出汗)人參(去蘆五錢)五味子(杵)麥門冬
(去心各三錢)水煎服(火氣曦赫則金為所制而絶寒水生化之源故氣短倦怠出汗者皆手大隂本)
(經症也人參補氣為君所謂損其肺者益其氣也五味子酸斂收肺家耗散之金麥門冬甘寒濡肺經燥枮之)
(液三者皆扶其不勝使火邪不能為害也司天属火時令濕熱尤為要藥)
清暑益氣湯(治濕熱困倦胸滿氣促肢節疼痛或小便黃數大便溏滑或瘧痢等症)人參
(去蘆)白术(上炒)陳皮(去白)神麯(炒)澤瀉(各五分)黃茋(炙)蒼术(製)升
麻(各一錢)甘草乾葛(各三分)五味子(九粒杵)水煎服(熱傷元氣清濁)
(不分經曰濁氣在上則生䐜脹清氣在下則生飱泄故見症如前黃茋二术為元氣之保障人參五味為治節)
(之藩籬升麻乾葛引清氣上升神麯澤瀉分濁氣下降根本完實清濁不淆雖有濕熱之邪無所容矣)
十味香薷飲(治伏暑昏倦頭重吐利)香薷(用穗二錢)人參(去蘆)陳皮黃
茋(蜜炙)白术(土炒)扁豆甘草(炒)厚朴(炒)茯苓木瓜(各一錢)
水煎服(溽暑之時濕熱交作濕因火蒸逆乘于頭故頭重而昏經曰壯火食氣脾氣受傷重之以濕又)
(其所惡中黃失令則隂陽不能分理清濁不能沁别吐所由來也參茋保肺救不勝之金苓术扶脾壯資生之)
(本陳皮去逆上之炎蒸扁草和乖亂之神氣香薷清暑散邪木瓜為中宫制賊邪不使肝木乘虛來犯夫如是)
(則脾胃治而水精四布五經並行濕熱皆消吐利止矣)
百合固金湯(治肺傷咽痛喘咳痰血)百合(去心)芍藥(炒)細甘草(生各一錢)
麥冬(去心)當歸(各一錢五分)懷生地(二錢)熟地(三錢)黑玄參(去蘆八分)貝
母(去心一錢二分)桔梗(一錢)水煎服(元隂不足則腎先絶水不制火愈爍其隂熟地補五臟之)
(隂故用為君生地滋隂退熱百合保肺安神歸芍補血門冬潤燥玄參壯水之主貝母去肺之痰甘草生用能)
(清神中之火可代黃栢知母桔梗載諸藥于至高以成固金之功此方不欲以苦寒傷生發之氣故以甘寒主)
(之隂虚則足太隂必虛而金位無母清金之後亟宜顧其母氣方為至治若專事于肺而不取化源不惟土氣)
(難強即金氣終不可足也滋隂者宜詳察之)
清脾飲(治壯盛人瘧疾熱多寒少小便澁脈弦數)青皮(去穰炒)厚朴(薑汁炒)白术
(土炒)黃芩(炒)半夏(製)柴胡(去蘆)茯苓(去皮)草果甘草右薑
三片水煎服(瘧症之因多是太隂受傷濕生痰痰生熱熱生風脈故弦數吳氏曰清脾非清涼之)
(謂乃攻其邪脾部為之一清也半夏除濕化痰開氣散表佐以菓朴則中州之垢肅清然瘧脈自弦肝風必鼔)
(柴胡青皮可散隂邪木旺必乘脾术苓可固太隂芩清火甘緩急邪瘧可解矣雖然此為壯實者設也用之過)
(反深沈固甚而變症卒難救療有司命之責可不慎與)
紫菀湯(治勞熱久嗽吐血吐痰)紫莞(洗淨炒)阿膠(蛤粉炒成珠)知母(炮去毛忌)
(鐡器)貝母(去心各一錢)桔梗(去蘆)人參(去蘆)茯苓(去皮)甘草(各五分)五味
子(十二粒杵)水煎服(痨而久嗽肺虚可知即有熱症皆虛火也以保肺為君故用菀膠以清火為臣)
(故用知貝以參苓為佐扶土生金甘桔為使載藥入肺五味滋腎經不足之水收肺家耗散之金久嗽者所必)
(收也)
導氣湯(治寒疝疼痛)木香(三錢忌火)茴香(二錢)川練子(四錢)吳茱萸(一錢)
(五分炮)用長流水煎服(隂氣積于内復為寒氣所加榮衛不調故成疝疝者控引睪丸而痛)
(也川練入肝暢氣舒筋則無攣急之苦故以為君木香破氣善調榮衛故為臣茴香接諸藥入小腸且開任脈)
(故以為佐茱萸之性徹上徹下心腹俱通故以為使三焦之氣得炅則宣遇寒斯阻故以温劑宣之所以勝寒)
(而開魄門之路水用長流取其源遠而通引氣下行耳古有厥微寒盤氣附狼之七名子和分寒水筋血氣狐)
(癩之七種須察其源通變處劑萬舉萬全矣)
香蘇飲(治四時感冒風邪頭痛發熱)紫蘇香附(炒各三錢)陳皮(去白一錢五分)
甘草(七分)右薑三片葱一莖煎服(南方風氣柔弱因于風寒俗稱感冒乃受邪膚)
(淺見也經曰卑下之地春氣常存故東南之民感風症多六經之症不顯其感也由鼻而入頭痛發熱而已香)
(蘇芬芳疏肌表之邪以蘇為君附為臣陳甘輔正膈裏之氣是為佐表裏互治微邪立解)
黃連解毒湯(治陽毒上竅出血)黃連(炒)黃芩(炒)黃栢(炒)山梔(炒各)
(三錢)水煎服為丸即名三黃金花丸(治病必求其本陽毒上竅出血則熱)
(為本血為標去其熱血不治自歸經矣黃連為君芩栢梔為佐四物皆苦苦者直行而泄共走南方平其亢甚)
(若隂虛之火降多亾隂反從火化出血愈甚不可不知)
秦芃升麻湯(治風寒客冒口眼咼邪惡見風寒四肢拘急脈浮而緊)升麻乾葛
甘草芍藥(各一錢)人參(九分)秦芁白芷防風桂枝
(各三錢)葱白(連鬚二根)水煎服(至哉坤元為五臟之主木勝風淫則倉廩之官承制脾主四肢)
(故痿痺也口為土之外候眼為木之外候故俱病也麻芷皆陽明本藥故用為直入之兵參桂固其衛氣藥芃)
(和其榮血防風卒也隨令而行葱根發汗之需無微不達又借甘草以和之而邪有不散者乎)
桂枝湯(仲景曰太陽中風頭痛陽浮而隂弱陽浮者熱發隂弱者汗出嗇嗇受寒淅淅惡風翕翕發熱)
(鼻鳴乾嘔此方主之)桂枝(三兩去皮)芍藥(三兩)甘草(二兩炙)生薑(三兩切)大棗
(十二枚去核)水七升微火煮至三升服一升覆令微汗不可
令如水流漓若汗出病瘥不必盡劑不瘥再服(成氏曰陽脈浮)
(者衛中風也隂脈弱者榮氣弱也風併于衛衛實而榮虛故發熱汗出衛虛則惡風榮虛則惡寒榮弱衛強惡)
(寒復惡風者以汗出則腠理疎亦惡風也翕翕者若合羽所覆熱在表也鼻鳴亁嘔者風壅氣逆也此湯和榮)
(衛而散風邪桂味辛熱用以為君者桂猶圭也宣導諸藥為之先騁辛甘發散為陽之意也芍藥味苦酸寒甘)
(草甘平用為臣佐經曰風淫所勝平以辛佐以苦以甘緩之以酸收之生薑辛温大棗甘温二物為使者經曰)
(風淫于内以甘緩之以辛散之薑棗行脾之津液而和榮衛者也麻黃湯不用薑棗專于發汗則不待行化而)
(津液通矣)
麻黃湯(仲景曰太陽病頭痛發熱身疼腰痛骨節疼痛惡風無汗者喘者麻黃主之)麻黃(三兩)
(去節)桂枝(二兩去皮)甘草(二兩炙)杏仁(七十枚去皮尖)水九升先煮麻黃
減二升去沬納諸藥煮取二升半温服八合覆取微汗
(足大陽膀胱之脈起于目内皆上額交巔入絡腦下項循肩膊挾脊扺腰中貫臂入膕循胛下合膕中貫腨内)
(故所過無不疼痛也成氏曰寒則傷榮太陽經榮血不利也經曰風寒客于人使人毫毛畢直皮膚閉而為熱)
(者寒在表也寒并于榮榮實而衛虛無汗而惡風也榮強衛弱故氣逆而喘麻黃丼苦為君以輕劑專主發散)
(也桂枝為臣者表實腠密非桂枝所能散必專麻黃以發汗經曰寒淫于内治以甘熱佐以辛苦是也甘草甘)
(平杏仁甘温用為佐經曰肝苦急急食甘以緩之肝者榮之主也榮勝衛固血脈不利宜甘草杏仁以緩之此)
(方主寒傷榮寒邪併于榮經曰氣之所併為血虛血之所併為氣虛者是也故佐以杏仁用利氣也桂枝湯主)
(風傷衛風邪并于衛則衛實而榮弱佐以芍藥用和榮也按審係真寒太陽無汗非麻黃湯莫可代者前哲)
(謂冬不用麻黃夏不用桂枝蓋以冬令主閉藏不宜疎泄夏令本炎熱不可辛温經所謂必先歲氣毋伐天和)
(之說也該通者察之)
大青龍湯(仲景曰太陽中風脈浮緊發熱惡寒身疼痛不汗出而煩燥者大青龍主之)麻黃
(六兩去節)桂枝(二兩去皮)甘草(一兩炙)杏仁(四十枚去皮尖)生薑(三兩切)大棗
(十枚去核)石膏(如雞子大碎)水九升先煮麻黃減二升去沫納諸
藥煮取三升温服一升取微汗一服汗者少停服汗多
亡陽遂虛惡風燥煩不得眠也(成氏曰此中風見寒脈也浮則為風風則傷衛)
(緊則為寒寒則傷榮榮衛俱病故發熱惡寒身疼痛也風并于衛者為榮弱衛強寒并于榮者為榮強衛弱今)
(風寒兩傷則榮衛俱實故不汗出而煩燥也青龍者東方甲乙木神也專主生發之令萬物出甲開甲則有兩)
(岐肝有兩葉以應之所以謂之青龍中風脈浮緊為中風見寒脈傷寒脈浮緩為傷寒見風脈是風寒兩傷也)
(桂枝湯解肌以祛風而不能已其寒麻黃湯發汗以散寒而不能怯其風故用青龍兩解之麻甘温桂辛熱寒)
(則傷榮以甘緩之風則傷衛以辛散之故麻為君桂為臣也甘草甘平杏仁甘苦苦甘為助佐麻黃以發表大)
(棗甘温生薑辛温辛甘相合佐桂枝以解肌石膏辛甘微寒夫風陽邪也寒隂邪也風傷陽寒傷隂隂陽兩傷)
(非輕劑所能獨散也必須輕重之藥同散之是以石膏為使而轉逹肌表也陶氏曰此湯險峻須風寒俱甚又)
(加煩燥方可與之不如麻桂湯為穏而按龍者至雄至神主行雨者也今用以發風木之邪行其汗有速效)
(之神有莫禦之雄經曰陽之汗以雨名之故名)
白虎湯(主傷寒傳入于胃脈大而長浮滑表裏俱熱煩渴症)知母(六錢)石膏(乙觔打碎)甘
草(二兩炙)粳米(六合)水一斗煮米熟湯成温服一升日三服
(傳胃則邪入裏矣仲景言浮滑表邪亦未解也成氏曰白虎湯解内外之邪白虎西方金神應秋而歸肺熱甚)
(于内者以寒下之熱甚于外者以涼解之中外俱熱内不得泄外不得發非此湯不能解也夏熱秋涼湯名白)
(虎言秋氣至而熱去也知母苦寒經曰熱淫所勝佐以甘苦又曰熱淫于内以苦發之故以知母為君石膏甘)
(寒熱則傷氣寒以勝之甘以緩之故以石膏為臣甘草粳米味皆甘平脾故緩急食甘以緩之故用甘粳為使)
(太陽中暘得此煩除熱息白虎盡矣秋後不可服服則不能食多成虛羸)
大承氣湯(傷寒陽邪入裏痞滿燥實四症俱食)枳實(五枚炙)厚朴(半觔炙去皮)芒
硝(三錢)大黃(四兩酒洗)水一斗先煮枳朴取五升去滓納大黃
煮取二升去滓納芒硝微火一二沸分温再服(成氏曰承順也)
(邪入胃中鬱滯糟粕秘結壅實氣不得順也本草云通可去滯泄可去閉氣得以順故曰承氣王永曰宜下必)
(以苦故以枳實為君經曰燥淫于内治以苦温泄滿除燥苦温為輔是以厚朴為臣經曰熱淫于内治以醎寒)
(傷寒則熱是以芒硝為佐經曰燥淫所勝以苦下之故以大黃為使大滿大實有燥矢乃可投也如非大滿則)
(生寒症而為結胸痞氣矣氳按謂胃承氣不用枳朴以其燥滿恐傷上焦虚無氤之氣也小承氣不用芒硝)
(以其雖實未堅恐傷下焦真陽之分也此則上中下三焦皆病痞滿燥實四症俱全方以此湯主之仲景曰欲)
(行大承氣先與小承氣腹中轉失氣者冇燥矢也可用大承氣攻之不轉失氣慎不可攻)
大柴胡湯(治陽邪入裏表症未除裏症又急)柴胡(八兩)黃芩(三兩)枳實(四枚炙)
芍藥(三兩)生薑(五兩切)半夏(半升洗)大棗(十二枚去核)大黃(二兩同生酒洗)
水一斗二升煮六升去滓再煎服一升日三服(成氏曰大滿大)
(實則用承氣湯如不大堅滿惟邪熱甚而須攻下者必須輕緩之劑乃大柴胡也傷寒可下則為熱折熱必以)
(苦故以柴胡為君黃芩為臣經曰酸苦湧泄為隂泄實折熱必以酸苦故以芍枳為佐辛者散也散逆氣者必)
(以辛甘者緩也緩正氣者必以甘故以半夏薑棗為使也加大黃功專滌蕩不加恐難攻下應為使也按表)
(症未除者寒熱往來脇痛口苦尚在也裏症又急者大便難而燥實也此為兩解之劑)
小柴胡湯(主傷寒五六日往來寒熱胷脇苦滿脇痛耳聾嘿嘿不欲飲食心煩喜嘔或胸中煩而不)
(嘔或渴或腹痛或脇下痞或心下悸小便不利或不渴身有微熱或咳者此邪在少陽經半表半裏之症也)
柴胡(八兩)黃芩(三兩)人參(三兩)甘草(三兩炙)半夏(半升洗)生薑(三兩切)
大棗(十二枚去核)右水一斗二升煮取六升去滓再煎取三
升温服一升日三服(成氏曰邪在表則寒在裏則熱半表半裏故寒熱往來在表則不滿)
(在裏則脹滿止言胸脇苦滿知在表裏之間少陽行身之側胸脇為少陽之部其脈循脇絡于耳故胸脇痛而)
(耳聾在表則呻吟在裏則煩亂在表能食在裏不能食不欲食者邪在表裏之間未至于不能食也在表不煩)
(嘔在裏則煩嘔心煩喜嘔者邪在表方傳裏也經曰淫熱于内以苦發之柴芩之苦以發傳邪之熱裏不足者)
(以甘緩之參草之甘以緩中和之氣邪半入裏則裏氣逆辛以散之半夏以除煩嘔邪在半表則榮衛争之辛)
(甘解之薑棗以和榮衛仲景曰胸煩不嘔去夏參加括蔞實一枚渴者去夏加參一兩五錢括蔞根四兩腹痛)
(者去芩加芍藥三兩脇下痞去大棗加牡蠣四兩心悸小便不利去芩加茯苓四兩不渴外有微熱去參加桂)
(枝三兩温覆取微汗咳者去薑棗參加五味子半升亁薑二兩)
大陷胸湯(傷寒下之早從心至小腹硬滿而痛手不可近者大結胸也此方主之)甘遂(一錢)
芒硝(一升)大黃(六兩去皮)水六升先煮大黃取二升去滓納芒
硝煮一二沸納甘遂末温服一升得快利止後服(三陽經表)
(症未解用承氣以攻裏者下之早也下早則裏虛表邪乘之而入三焦皆實故心下至少腹痛不可近也成氏)
(曰諸陽受氣于胸中邪氣與陽氣相結不可分解高者陷之故曰陷胸陷胸破結非苦寒直達者不能是以甘)
(遂為君經曰鹹味湧泄為陽又曰鹹以輭之故芒硝為臣蕩滌邪寇將軍之職也故大黃為使傷寒錯惡結胸)
(為甚非此駃劑不能通利)
小陷胸湯(下早熱結胸中按之則痛小結胸也)半夏(湯洗半升)黃連(一兩)栝蔞實
(大者一枚)水六升先煮括蔞取三升去滓納諸藥煮取二升
分温三服(止在胸中不及于腹按之則痛不按猶未痛也故曰小結胸經曰苦以泄之辛以散之黃)
(連泄胸中之熱栝蔞泄胸中之氣半夏散胸中之痰一服未能即和再服微解下黃涎便安也)
半夏瀉心湯(主傷寒下早心滿而不痛者為痞)半夏(半升洗)黃芩亁薑
人參(去蘆)甘草(炙各三兩)大棗(十二枚去核)水一斗煮六升去滓煎
三升温服一升日三服加甘草一兩即甘草瀉心湯
治痞鞭噫氣(成氏曰結而不散壅而不通為結胸陷胸湯為直達之劑瀉心湯為分解之劑痞與)
(結胸有高下焉邪結在胸中故曰陷胸湯留邪在心下故曰瀉心湯連芩皆苦寒經曰苦先入心以苦泄之是)
(連為君芩為臣陽降而隂升也半夏辛温亁薑辛熱經曰辛走氣辛以散之故薑夏為佐以分隂而行陽也隂)
(陽不交為痞上下不通為滿欲通上下交隂陽必平其中中者脾胃也脾不足者以甘補之故用參棗草為使)
(上下相通水升火降則痞熱自消矣)
真武湯(太隂病發汗過多心悸有水頭眩筋惕目瞬動振振欲擗地者此方主之)茯苓(三兩)白
术(二兩)芍藥生薑(各三兩)附子(製一枚)水八升煮三升温服
七合日三服(經曰陽氣者精則養神柔則飬筋汗多而心悸有水此心亡津液腎水反上而陵心)
(虛邪内動筋肉失飬故跳動也成氏曰真武北方水神属腎應水水在心下外帶表而属陽必應發散故治以)
(真武湯茯苓甘平白术甘温脾惡濕腹有水氣則脾不治脾欲緩急食甘以緩之故以茯苓為君白术為臣芍)
(藥酸寒生薑辛温經曰濕淫所勝佐以酸辛附子辛熱經曰寒淫所勝平以辛熱今汗多成瞤動之症者多矣)
(醫者畏附而不投病亦甘斃而不悟奈之何哉)
建中湯(主傷寒腹中急痛)膠飴(一升)甘草(炙一兩)桂枝(三兩去皮)芍藥(六兩)
大棗(十二枚去核)生薑(三兩切)水七升煮三升去滓納膠飴微
火消解温服一升日三服嘔不用建中以甜故也(邪氣入裏)
(與正氣搏則腹痛太隂腹不痛少隂有胸脇痛而無腹痛陽明腹滿痛此為裏實宜下之三隂下痢而腹痛者)
(裏寒也宜温之陽氣傳太隂而痛甘症有二腹痛滿便閉按之痛者實也宜下之腸鳴泄利而通者虚也宜與)
(建中湯成氏曰脾應中央一有不調則榮衛失所育津液失所行必以此湯温建中藏故名建中膠飴甘温甘)
(草廿平脾欲緩急食甘以緩之故以飴為君草為臣桂枝辛熱辛散也潤也榮衛不足潤而散之芍藥酸寒酸)
(收也泄也津液不逮收而行之是以桂枝為佐生薑辛温大棗甘温胃者衛之源脾者榮之本經曰榮出中焦)
(衛出上焦是已衛為陽益之必以辛榮為隂補之必以甘辛丼相合脾胃健而榮衛通是以薑棗為使)
枝豉湯(主汗吐下後心煩不得眠心中懊憹)枝子(十四枚)香䜴(四合綿裹)水四升
先取枝子煮二升半去滓留豉更煮二升半分二服温
進一服得吐者止後服(經曰高者因而越之下者引而竭之中滿者瀉之于内有邪者)
(漬形以為汗其在皮者汗而發之治傷寒之妙雖有變通終不越此也邪氣自表𫝊裏留于胸中為邪在高分)
(則可吐之所吐之症亦有不同如不經汗下邪氣藴鬱于膈謂之膈實應以瓜蒂散吐之若汗吐下後邪氣乘)
(虛留于胸中謂之虛煩宜枝䜴湯吐之枝苦寒經曰酸苦湧泄為隂湧者吐也是以枝子為君煩為熱勝湧熱)
(者必以苦勝熱者必以寒䜴苦寒是為臣經曰氣有高下病有遠近症有中外治有重輕適其所以為治依而)
(行之所謂良矣心中懊憹若無燥矢大便輭者吐症也有燥矢不大便者下症也毫厘疑似之間關人生死可)
(不慎與)
扺當湯(主身黃如狂矢黑喜忘皆畜血症也)水蛭(三十個熬)蚊蟲(三十個熬)桃仁(三十)
(個去皮尖)大黃(三兩酒浸)水五升煮取三升温服一升未利再服
(血畜于上非大毒駃劑不能扺當故名扺當經曰鹹勝血故以水蛭鹹寒為君苦走血血結不行必以苦為助)
(故蚊蟲苦寒為臣肝者血之源血聚則肝燥肝苦急急食甘以緩之散血緩肝故以桃仁苦甘為佐濕氣在下)
(以苦泄之血亦濕類也是以大黃苦寒為使)
九味羌活湯(主兩感傷寒及四時不正之氣憎寒壯熱頭疼身痛口渴人人相似者)羌活
(二錢)防風(一錢五分)蒼术(一錢)細辛(三分)川芎(一錢三分)白芷(一錢)黃芩(一錢)
甘草(三分)生地黃(一錢)右生薑三片葱一莖水煎服出汗須
熱止汗用温(兩感為死症其人壯盛者猶可活百中之一芩地為裏熱之藥羌辛乃解表之藥和)
(平表裏之輕劑耳吳崑曰非其時而有其氣長幼之病多相似藥之辛者得天地之金氣與人則為義故能匡)
(正而黜邪羌术細芎芷皆辛物也邪在太陽治以羌活邪在陽明治以白芷邪在少陽治以黃芩邪在太隂治)
(以蒼术邪在少隂治以細辛邪在厥隂治以川芎防風為諸藥之卒生地去血熱甘草和諸藥而除氣中之熱)
(冬治寒夏治熱春治温秋治燥但隂氣虛弱之人非所宜與)
散方(八首劑散者散也散去邪病較煎劑則功緩較丸則功速補劑亦有散者則必以燥濕)
(為義往往為脾胃之方也)
瓜蒂散(主胸中多痰氣上沖咽喉不得息)瓜蒂(炒煮)赤小豆(各等分)右為細
末取一錢用豉一合湯七合煮作稀糜去滓取汁和散
頓服之不吐少加得吐乃止諸亡血虛家不可與服(經曰)
(濕氣在上以苦吐之瓜蒂苦寒是為君酸苦湧泄為隂小豆味酸是為為臣䜴苦寒苦以湧泄寒以勝熱是為)
(使吐中駃劑也)
稀涎散(主中風暴仆痰涎壅盛此藥取吐)牙皂(四條去皮弦尖)白礬(二兩枯)共為
末每進三字水下(經曰邪風之至痰如風雨又曰徇蒙招尤目瞑耳聾皆言陽氣之乘人以)
(明症之急且重也經曰病發而不足標而本之先治標後治本故不與疎風補虛而先吐其痰涎白礬酸苦故)
(以為君皂角辛鹹經曰辛以散之鹹以輭之故以為佐此故奪門之兵也咽喉疎通能進湯液便止若攻盡其)
(痰則無液以養筋令人攣急偏枯此大戒也)
平胃散(治脾濕痰飲痞膈或嵐氣霧露水土不服)蒼术(五斤泔浸七日)陳皮(去白)厚朴
(薑汁炒各三斤)甘草(炙三十兩)共為末白滚湯點服(濕土太過謂之敦阜腎被肝邪)
(侮所不勝土不能制畱于中焦故痞膈也嵐霧之毒水土之症陽明虚者受之蒼术甘燥甘入脾燥勝熱故為)
(君朴苦温温能益脾苦可下氣故為臣佐以陳皮之卒正下行之令和以炙草之甘為鄕導之兵濕氣分消敦)
(阜以平平胃所由名也)
參苓白术散(治脾胃虛弱不進飲食或瀉或嘔)人參(去蘆)甘草(炙)山藥(炒)
茯苓(去皮)白术(土炒)扁豆(去殼炒各四兩)砂仁(炒去衣)薏苡仁(炒)蓮肉
(去皮及心)桔梗(炒去蘆各二兩)共為末薑棗湯調服(東垣曰脾胃虛則百病生調理)
(中州其首務也脾悅甘故用參草苡脾喜燥故用术苓脾喜香故用砂仁心生脾故用蓮子治心土惡水故用)
(山藥治腎桔梗入肺能升能降所以通天氣于地道而無否塞之憂也)
玉屏風散(主氣虛表弱自汗不已易感風寒)黃茋(炙)防風(各一兩)白术(二兩)
(土炒)共為末每服三錢白湯下(衛氣虛薄則玄府不閉陽不能固自汗乃出黃茋甘)
(温專充肉分是以為君防風入肺貫徹皮毛故東垣曰黃茋得防風而功愈大是以為臣白术甘温入脾脾主)
(肌肉故為佐)
六一散(主中暑身熱煩渴小便不利)滑石(六兩白膩者水飛細)甘草(一兩)右為末
每用五錢新汲水調服(身熱煩渴陽明症也小便不利太陽症也滑石味甘淡甘入中)
(央淡則五臟無歸專入太陽利便滑則利竅不獨小便也故以為君然石性太寒能傷中州太滑能滲真氣故)
(用甘草為佐經曰治濕以清涼而行之故用新汲水調夫天一生水地六成之此太陽寒水之數也經曰寒勝)
(熱此方主丙丁故取六一之數焉)
二玅散(主濕熱為患腰膝疼痛不能行動)黃栢(乳浸一宿)蒼术右二味各
等分為末空心酒服三錢(濕性有就下之義故其病在中半以下濕則生熱濕熱相)
(摶其痛乃作黃柏味苦苦勝熱且能下行故為君蒼术性燥燥勝濕且能辛散故為臣黃柏可去熱中之濕蒼)
(术可去濕中之熱兩者相綰各有妙用故名)
十灰散(治嘔血吐血咯血嗽血先用此方止之)大薊小薊栢葉荷
葉茅根茜根大黃梔子丹皮棕櫚皮(各等)
(分)右燒灰存性研細碗蓋地上一夕出火毒用時先將
藕汁或蘿蔔汁磨京墨半碗調服五錢(血属隂反化從火化故色赤為)
(陽所動則血菀于上使人薄厥墨属壬癸見黑則止者火見水而伏也故用灰與墨汁苦澁之味聚而用者苦)
(能勝火澁可固脫更得童便引之下行尤盡折伏之妙勝于蘿蔔墨汁也)
丸方(一十八首堅上部宜細而鬆中部宜細而下部宜大而堅)
六味地黃丸(治腎不足發熱作渴小便淋秘氣壅痰嗽頭目暈眩眼花耳聾咽燥舌痛齒牙不固)
(腰膝痿輭自汗盜汗諸血失音水泛為痰血虛煩燥下部瘡瘍足跟作痛等症)懷慶熟地黃(桑木)
(甑酒蒸三次八兩忌鐵杵)山茱萸(石棗也酒潤去核)乾山藥(炒各四兩)牡丹皮(酒洗)
(微炒)白茯苓(去皮乳製)澤瀉(去毛酒浸焙各三兩)右為末煉蜜丸如梧桐
子大空心淡鹽湯下(腎水衰則龍雷之火無畏而亢上王啓玄曰壯水之主以制陽光即)
(經所謂求其属而衰之也地黃味厚隂中隂也專主補腎填精故以為君茱萸味酸歸肝乙癸同治之義腎主)
(閉藏酸斂與之宜矣山藥味甘歸脾安水之仇故用二味為臣丹皮亦入肝其用主宣通所以佐茱萸之澁也)
(茯苓亦入脾其用主通利所以佐山藥之滯也且色白属金能培肺部又有虛則補母之義至于澤瀉有三功)
(焉一曰利小便以清相火二曰行地黃之滯引諸藥速達腎經三曰有補有瀉諸藥無喜攻增氣之虞故用以)
(為使此益腎之聖藥也)
七味丸(治腎不足虚火上炎發熱作渴口舌生瘡或牙跟潰爛咽喉作痛或形體憔悴寢汗發熱火拒)
(上焦)即前丸加肉桂一兩去皮忌火(此引火歸原也在君火可以濕伏可以直)
(折在相火惟當從其性而伏之肉桂性熱與火同性雜在下焦壯水藥中能引無根虛火降而歸經此方以類)
(聚之義也且肉桂之質在中半以下故其性專走腎經下部此本乎地者親下之義也又況相火寄于甲乙之)
(間肝胆木旺則㢲風動而烈火焰明古人謂北方不可瀉瀉肝即瀉腎本草曰木得桂而枯乃伐肝之要藥也)
(經曰熱因熱用從治之妙法或畏其熱而遺之豈達造化升降之微乎黃栢知母治相火僅可施于壯實者暫)
(用之若虛火而悞用之則腎因瀉而愈虛而心火愈熾矣素問氣增而勝及久用寒涼反從火化之說獨不宜)
(乎)
八味丸(治命門火衰不能生土以致脾胃虛寒飲食少思大便不實臍腹疼痛夜多漩溺或隂盛格陽)
(内真寒而外假熱等症)即前丸加熟附子一兩童便浸透切片以
薑襯麵包蒸三炷香(兩腎雖有左右初無水火之别内經昭然道書曰兩個中間一點精)
(又曰兩腎中間一點明夫眞精也明也即命門相火也命門乃穴名而其穴在兩腎中間盖一陽生于二隂之)
(間坎也經曰少火生氣人無此火生化之源則幾乎息矣非附子健悍不足以嘘既稿之陽春王太僕曰益火)
(之原以消隂翳此方是也)
金匱腎氣丸(治脾胃大虛腰重脚重小便不利肚腹腫脹四肢浮腫喘急痰盛已成蠱者其效如)
(神)熟地黃(四兩)白茯苓(三兩)山茱萸(去核)乾山藥(炒)川牛膝(酒炒)
牡丹皮(酒洗炒)車前子(炒)澤瀉(炒)肉桂(去皮各一兩)附子(製熟五錢)
右共為末煉蜜為丸梧桐子大空心白湯下(先哲謂土為萬物之)
(母水為萬物之源身中所最重者脾虛則土不能製水腎虛則水不能安位故逆行而泛濫于皮膚之間因而)
(攻逐虛虛之禍殆不可言八味丸脾腎要藥佐以車前泄太隂之水佐以牛膝開少隂之竅故服之則小便如)
(泉而脹可遄已又無損于真元之氣也)
枳术丸(治痞消食強胃健脾)白术(二兩土蒸)枳實(一兩去穰麩炒)右為末荷葉
煨陳米飯為丸如椒目大白湯下(東垣曰白术苦甘温其苦味除胃中之濕)
(熱其甘温補脾家之元氣多于枳實一倍枳實味苦温瀉心下痞悶消胃中所傷此藥下胃所傷不能即去須)
(一兩時許食乃消化先補虛而後化所傷則不峻利矣荷葉狀若仰盂于卦為震人感之生足少陽甲胆也飲)
(食入胃榮氣上行即甲膽之氣也荷葉空清而象風木此氣所感而胃氣有不上升者乎更以煨飯和丸與白)
(术協力滋養穀氣而補脾胃其利大矣若用食藥下之則傳變諸症不可勝數)
木香枳术丸(破滯氣消飲食開胃健脾)即枳术丸加木香一兩忌火
(正主飲食有傷如鬱則氣阻不能下行怒則氣鼔因而逆上必賴木香之苦以下氣温以和氣所以佐枳术二)
(味之不及平肺肝兩臟之有餘也况芳香之氣又脾所喜經曰塞者通之此方是也)
越麴丸(總治六鬱胸膈痞悶吞酸嘔吐飲食不化)香附(炒)梔子(薑汁炒黑)蒼术(泔水)
(浸炒)神麯(炒)撫芎(各等分)右為末神麯糊為丸如川椒大空
心白湯下如血鬱加桃仁紅花濕鬱加白芷熱鬱加青
黛食鬱加山查痰鬱加南星海石半夏氣鬱加木香(丹溪)
(以香附主氣山梔主熱蒼术主濕與痰神麯主食撫芎主血誠諸鬱之總司也經曰木鬱達之火鬱發之土鬱)
(奪之金鬱泄之水鬱折之治各異法詎可執一哉)
人參固本丸(治腎虛肺熱喘嗽發渴)人參(二兩去蘆)天門冬(去心)麥門冬
(去心)生地黃(酒洗)熟地黃(薑汁炒過各四兩)右為末蜜為丸如椒目
大白滚湯下(天一生水故腎為萬物之原人身之本也自戕其原則本不固而勞熱作矣熱則火)
(來乘金而喘嗽生焉故取生熟地黃味之厚者以補腎涼腎為君精不足者補之以味也取天麥門冬氣之清)
(者以平肺保肺為臣虛則補其母也以人參補氣為佐内經所謂無陽則隂無以生亦取化源之法也倘肺熱)
(傷肺之說横于胸中畏參不用則獨隂不長將坐而待斃邪)
天王補心丹(主心血不足神志不寧津液枯竭健忘怔忡大便不利口舌生瘡等症)人參
(去蘆)白茯苓(去皮)玄參(炒)丹參(炒)遠志(去木炒)桔梗(各五錢)五味
子(烘)當歸身(酒洗)麥門冬(去心)天門冬(去心)栢子仁(炒)酸棗仁
(炒各一兩)生地黃(四兩酒洗)右為末煉蜜丸如椒目大白滚湯下
(心者神明之官也憂愁思慮則傷心神明受傷則主不明而十二官危故健忘怔忡心主血血燥則津枯故大)
(便不利舌為心之外候君火炎上故生瘡是方以生地為君者取其下入足少隂以滋水主水盛可以伏火况)
(地黃為血分之要藥又能入手少隂也棗仁遠志栢仁養心神者也當歸丹參玄參生心血者也二冬助其津)
(液五味收其耗散參苓補其虛氣以桔梗為使者欲載諸藥入心不使之速下耳)
班龍丸(治諸虛百損髓竭精枯殊有竒效歌曰尾閭不禁滄海竭九轉靈丹都謾說惟有班龍頂上珠)
(能補玉堂關下穴)鹿茸(酒炙)鹿角膠(炒成珠)鹿角霜陽起石(煅紅酒淬)
肉蓯蓉(酒洗去甲)酸棗仁(炒)栢子仁(炒)黃茋(酒洗各一兩)當歸(酒炒)
黑附子(炮)熟地黃(杵膏各八錢)辰砂(五錢)右為細末酒糊丸如
桐子大空心酒下(腎氣虛則督脈傷而精竭鹿性熱而淫得天地之陽氣最全故以鼻向尾)
(能通督脈足于精者也茸膠霜三物同用蓋以陽氣在頭取其全耳陽起蓯蓉附子取其直入少隂酸棗栢子)
(辰砂皆安神之品仙經曰神足則氣旺氣旺則精生也黃茋當歸和上下之氣血酒糊為丸通表裏之隧道也)
(如真隂下損亢陽上乘者不宜輕投反濟其火)
虎潛丸(治腎隂不足筋骨痿軟不能步履)黃栢(鹽酒炒)知母(鹽酒炒)熟地黃
(杵膏各三兩)虎脛骨(一兩酥炙)鎖陽當歸(各一兩五錢)陳皮(去白)白芍
藥(酒炒)牛膝(各二兩)龜版(四兩酥炙)右為末煮羯羊肉搗為丸桐
子大淡鹽湯下(人之一身隂氣在下陽氣不足則腎虛腎主骨故艱于步履龜属北方得天地)
(之隂氣最厚故用以為君虎属西方得天地之隂氣最強故用以為臣獨取脛骨從類之義也用此二物者古)
(人所謂草木之藥性偏難效氣血之属異類有情也黃栢知母所以去骨中之熱地黃歸芍所以滋下部之隂)
(隂虛則陽氣泄越而上故加鎖陽以禁其上行加陳皮以導其下降精不足補之以味故用羊肉為丸命曰虎)
(潛者虎隂也潛藏也欲其封閉氣血以退藏于密也)
四神丸(治脾腎俱虛子後作瀉不思食不化食等症)肉荳蔲(二兩生)破固紙(四兩)
(炒)五味子(三兩)吳茱萸(五錢鹽湯泡過)右為末紅棗四十九枚生
薑四兩切片用水煮棗熟去薑取棗肉和藥為丸如桐
子大空心鹽湯下(脾主水榖又主上升虛則不能消磨水穀而反行下降腎主二便又主閉)
(藏虛則不能禁固二便而反為滲泄夫腎水受時于子弱土不能禁制故子後每瀉也肉荳蔲之澁温可固滑)
(而益脾吳茱萸之辛温可散邪而補土五味子酸鹹可入腎而收斂破固紙辛温可固本而益元土受温補則)
(燥能制水水受温補則力能閉藏子瀉瘳矣)
香蓮丸(治下痢赤白腹痛不快裏急後重等症)黃蓮(二十兩吳茱萸十兩同炒去茱萸用黃蓮)
木香(四兩八錢不見火)右為細末醋糊為丸如椒目大米湯下
(時至于夏天道南行属火而熱在人身則心應之斯時也不能致謹多食生冷則腸胃之間寒熱相搏拂鬱成)
(積不能宣通發而為痢火性急速故腹痛而後重裏急錢氏以黃蓮為君者取其苦寒直折心家之火恐其太)
(寒之性凝而不行故以茱萸之辛温制之以木香為佐者蓋以痢之為病只是火火之有餘只是氣得以通利)
(三焦氣行而火降矣且能制黃蓮無喜攻增氣之變二物皆主直行而折經曰有餘者折之是也)
左金丸(治肝經火實左脇滿痛)黃蓮(六兩炒)吳茱萸(一兩鹽湯泡)右為細
末水運為丸如椒目大白滚湯下(吳氏曰肝木居于左肺金處于右左金者)
(謂金令行于左而平肝木也黃蓮善瀉心火不使乘金則肺家清肅之令左行而肝木制矣愚謂心者肝之子)
(也實則瀉其子故以黃蓮為君然肝喜疎泄必佐以茱萸之辛使其條達宣通無拂鬱之患辛者金之味也辛)
(以暢氣則治節收氣化之權而將軍無謀慮之失矣經曰佐以所利和以所宜左金丸之謂乎)
約脾丸(治腸胃燥熱大便閉結)麻仁(二兩另研)杏仁(五兩五錢去皮尖炒)枳實(麩炒)
厚朴(薑汁炒)芍藥(各八兩)大黃(一斤)右為末蜜為丸如桐子大
白滚湯下(成氏曰約者約結之約又約束也經曰飲入于胃遊溢精氣上輸于脾脾氣散精上歸于)
(肺通調水道下輸膀胱水精四布五經並行今胃強脾弱約束津液不得四布但輸膀胱小便數而大便硬故)
(曰約脾麻仁甘平而潤杏仁甘温而潤經曰脾欲緩急食甘以緩之本草曰潤可去枯是以麻仁為君杏仁為)
(臣枳實苦寒厚朴苦温破結者必以苦故以為佐芍藥酸寒大黃苦寒酸苦湧泄為隂故以為使丹溪云既云)
(脾約血枯火燔金受邪而津渴必竊脾之母氣以自救金衰則土受木邪脾失轉輸肺失𫝊化理宜滋隂降火)
(金行清化脾土健旺津液既潤何秘之有此方惟熱甚而稟實者可用熱雖甚而虛者愈致其燥涸之苦矣)
化蟲丸(治一切蟲症大者能下小者盡化為水)寉虱(去土)胡粉(炒)苦練根(揀引)
(不出土者)檳榔(各一兩)蕪荑使君子(各五錢)枯白礬(二錢五分)右為
末水為丸麻子大上旬空心米飲下(飲食入胃非濕與熱則不能腐化若)
(酷嗜肥甘則濕熱愈甚積久生蟲歷家五月之令濕熱大行腐草為螢腸胃生蟲亦此義也蟲以濕熱為巢穴)
(寉虱等七味皆有殺蟲之能且去濕熱直搗其巢穴矣蟲類多種治各不同此方無所不宜蟲劑之總司也但)
(服之有法無不神騐須初一至初十蟲頭向上宜先餓半日而使蟲飢次早五更用油煎肉一片嚼之蟲聞肉)
(香頭皆向上隨以藥服之須臾或葱湯或白水助藥力下行則蟲盡下矣)
礞石滚痰丸(治實熱老痰非此不化功效若神)大黃(酒九蒸九晒)黃芩(各八兩)
青礞石(硝煅一兩)沉香(五錢)右為末水丸如椒大量人強弱用
之(痰不自傷也因氣而動氣不自升也因火而升積之既久依附腸胃迴薄曲折處以為棲泊之窠臼謂之)
(老痰其變現之症種種怪異難以測識隠君用大黃為君以開下行之路黃芩為臣以抑上僭之火礞石慓悍)
(之性遊行腸胃踵其迴薄曲折之處蕩而滌之幾于刮腸刮骨之神故以為佐奔馳于上中下三焦開飛門魄)
(門之竅者沈香之力也故以為使然必服之得法則效如響應用水一口送過咽即便仰卧令藥在咽膈間徐)
(徐而下半日不可飲水不可起身㘴行言語直待藥氣除逐上焦痰滯然後動作大扺服罷喉間稠粘壅塞不)
(利者乃痰氣泛上藥力相攻故也少頃藥力既勝自然停息)
大黃蟅蟲丸(治五勞七傷内有亁血肌膚甲錯兩目黯黑)大黃(十兩酒蒸)黃芩(二兩)
(炒)甘草(三兩)桃仁(去皮尖炒)杏仁(去皮尖炒)芍藥(各四兩炒)亁地黃(十兩炒)
乾漆(一兩炒)蝱蟲(一兩五錢去翅足炒)水蛭(百枚炙黃)蠐螬(一兩五錢炒)蟅蟲
(一兩去頭足炒)右為末蜜丸如小豆大酒服五丸日三服(勞傷之症)
(未有無瘀血者也瘀之既久則發而為熱熱涸其液則亁粘于經絡之間愈亁愈熱愈熱愈乾而新血皆損人)
(之充養百骸光華潤澤者止藉此血血傷則無以沃其膚故甲錯也日得血而能視榮氣不貫于空竅故黯黑)
(也仲景聖于醫洞見此症補之不可涼之無益而立此方經曰血主濡之故以地黃為君經曰堅者削之故以)
(大黃為臣綂血者脾也經曰脾欲緩急食甘以緩之又曰酸苦湧泄為隂故以甘草桃杏芍藥為佐經曰鹹走)
(血苦勝血故以乾漆之苦四蟲之鹹為使吳氏曰濁隂不降則清陽不升瘀血不去則新血不生今人一遇勞)
(症便用滋隂服而不效坐而待斃嗚呼術豈止此邪)
膏方(六首不膏者膏也虛則重補其脂膏又肺經之藥厭頻而少既取其便于頻又取其潤)
(也)
地黃膏(主滋隂降火養血清肝)生地黃(一斤酒洗)歸身(三兩酒洗)白芍藥(一兩)
(五錢炒)甘枸杞(六錢)人參(去蘆)地骨皮(炒)牡丹皮(便炒三錢)知母(鹽酒)
(多炒)甘草(各五錢生用)水二斗煎一斗去滓熬煉成膏(夫隂虛者未有)
(不火動苦寒直泄之藥惟病端初起元氣未虛勢方藴隆脈鼔而數者暫治標稍久涉虛便不可服王太僕曰)
(治熱未已而中寒更起且足太隂傷而絶肺金孕育之原矣兹以地黃為君知母為臣壯天一之水以制丙丁)
(不與之直争也當歸芍藥以沃厥隂腎肝同治之法也水衰則火旺是以二皮為鈐制火盛則金衰是以二冬)
(為屏障人參蓮子補金衛之母甘草生用所以奉令承使奔走贊成者也若火勢既平中宫虛弱者亟進參术)
(以壯倉廩之官)
參术膏(治虚勞之人脾胃虧損或脹或瀉)人參(去蘆)白术(土炒各八兩)薏苡仁
(四兩炒)蓮肉(三兩去皮及心)黃茋(二兩蜜炙)茯苓(二兩去皮)神麯(一兩炒)澤瀉
(三錢炒)甘草(炙三錢)水二斗熬一斗去滓再熬成膏(經曰清氣在下)
(則生飱泄濁氣在上則生䐜脹此皆土虚并金亦薄遂失其升降之常耳經曰脾欲緩急食甘以緩之以苦泄)
(之白术苦甘是以為君脾胃虛則氣不足人參甘温補氣是為臣氣不足者肉分不充故佐以黃茋土虛則不)
(能生金故佐以苡仁虛則補其母故佐以蓮子土惡濕則水寡于畏故佐以茯苓澤瀉土虛則不善散金輸肺)
(故佐以神麯通五方之氣於太隂和諸藥之性而無忤者甘草之力也)
瓊玉膏(治虛勞乾咳)生地黃(四觔)白茯苓(十三兩)白蜜(三觔)人參(六兩)
右用地黃汁同蜜熬沸攪勻用絹濾過將參苓為細末
和勻前汁入磁瓶用綿紙十數層加箬封札瓶口入砂
鍋内以長流水煮沒瓶頸用桑柴火煮三晝夜取出換
油紙札口以蠟封固懸井中一日取起仍煮半日白湯
點服(亁咳者有聲無痰火來乘金金極而鳴也此本原之病非優悠漸漬難責成功若悞用苦寒祗傷脾)
(土金反無母故丹溪以地黃為君令水盛而火自息也損其肺者益其氣故用人參以鼔生發之元虛則補其)
(母故用茯苓以培萬物之本白蜜為百花之精味甘歸脾性潤悦金且緩燥急之火四者皆温良和厚之品故)
(以瓊玉名之也)
五味子膏(治夢遺精滑及火嗽極效)北五味子(一觔水浸一宿去核入砂鍋煎之去滓)
以蜜三觔共熬成膏微火為妙右每服二三匙空心白
湯下(北方之令主閉藏神氣虛怯則不能收固五味子味酸酸者束而收斂能固耗散之精冇金水相生)
(之妙况酸味正入厥陰陰者偏喜疎泄乃圍魏救趙之法也一物单行功專力銳更無監制故為效神速不可)
(多服久服必有偏勝之患)
龜鹿二仙膠(大補精髓益氣養神)鹿角(血取者十觔)龜版(自敗者五觔)枸把
子(甘州者三十兩)人參(清河者去蘆十五兩)右用鉛鐔如法熬膠初服酒
化一錢五分漸加至三錢空心下(人有三竒精氣神生之本也精傷無以生)
(氣氣傷無以生神故曰天一生水水為萬物之原精不足者補之以味故鹿角為君龜版為臣鹿得天地之陽)
(氣最全善通督脉足于精者龜得天地之陰氣最厚善通任脉足于氣者故能伏息而夀二物氣血之屬又得)
(造化之玄微異類有情竹破竹補之法也人參為陽補氣中之怯枸杞為陰清神中之火故以為佐)
白术膏(清胃健脾和中進食)白术(十斤取於潛出煮粥湯待冷浸一宿刮去皮淨切片用山黃土)
(蒸之晒乾冄用米粉蒸之晒乾聽用)右用水百碗桑柴火煎取三十碗加
白蜜二觔熬成膏每服一酒杯淡薑湯點服(太陰主生化之元其)
(性喜燥其味喜甘其氣喜温白术備此三者故為中宫要藥配以白蜜和其燥也且黃土蒸則歸脾速)
通雅卷五十二
