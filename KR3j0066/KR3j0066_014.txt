通雅卷十四明方以智撰
地輿(方域)
漢之南鄭今漢中府縣是也京兆桓公友封邑之鄭曰西
鄭亦曰南鄭今屬華州無其名矣因鄭有圃田曰圃鄭
因遷曰新鄭今屬開封之鄭州是也滎陽中牟管城則
歴代分合今仍存其名為縣皆新鄭之地也墨莊漫
錄疑漢中南鄭京兆有西鄭亦曰南鄭又疑新鄭之名
因穆天子傳屢書天子入于南鄭傅瓚謂穆王所都第
五卷祭父自圃鄭來謁瓚所謂鄭父之丘是也智考之
漢京兆有鄭縣通鑑外紀宣王二十二年封季弟友于
鄭都咸林括地志在華州鄭縣西北三里其曰西鄭者
以圃鄭為東也曰南鄭者華州在鎬京之南也瓚謂鄭
桓公無封京兆之文師古又曰穆王以下無西鄭之事
瓚說非也此皆混于其名耳穆王出遊入必返西鄭鄭
近都蓋圻内之邑也或别宫在焉應劭曰友封于西鄭
其子與平王東遷更稱新鄭一統志漢中府附郭曰南
鄭即下鄭桓公沒于犬戎其民南奔居此因曰南鄭此
皆附會之說蓋漢中自在京兆之南也鎬京稱西鄭曰
南鄭乃當時都人之稱也穆王時已有圃鄭矣地名相
同者多耳水經注竹書紀年晉文侯二年同王子多父
伐鄶克之乃居鄭父之丘名之曰鄭是為桓公世紀云
有熊氏之墟黃帝所都也服虔云鄭取鄶而不居其都
杜預曰鄶在滎陽密縣東北新鄭在滎陽宛陵縣西南
由此觀之或者桓先封華州後伐鄶而封鄭乎是未可
知也爾雅曰鄭有圃田注一名原圃漁仲曰在中牟西
北七里鄭州管城縣東三里管城管叔所封或疑宋時
中牟管城相去僅得十里而分兩縣邪蓋謂縣距其澤
邊如此耳其澤東西五十里南北二十六里西限長城
東極官渡上承鄭州管城界曹家陂又益西北流為二
十四小陂小鵠大鵠小斬大斬之類此見善長所記猶
有大灰小灰散嚇羊圈等名今開封府鄭州領滎陽而
禹州領新鄭又别立中牟即廣武地而西北圃田澤在
焉則分其地也今之陜西華州在唐宋皆領鄭下邽華
隂渭南蒲城五縣於鄭則曰鄭桓公所封邑有大華山
灌水沈水金改全安軍以商州為支郡所領亦與唐宋
同元復為華州領三縣至今因之後以渭南屬西安府
惟領華隂蒲城二縣
下郢之郢如程書序曰維周王季宅程孟子文王卒
於畢郢史記正義引周書云惟周王季宅郢郢故城在
雍州咸陽縣東周之郢邑也詩正義周書稱文王在程
作程寤程典皇甫謐云文王徙宅於程蓋謂此闞駰以
為右扶風安陵是智來蒼梧見土人稱梧州北四十里
曰下郢讀之如程可知古郢字有程音故相通也
崆峒或為空桐空同漢書作空同爾雅北戴斗極為
空桐故云在梁國虛城東三十里焦氏誤刊黃香九宫
賦作&KR0034;洞唐地理志在岷州溢樂縣西今西和州史記
黃帝至空桐韋昭曰在隴右正義曰笄頭山一名崆峒
在原州平高縣今平涼府西即崆峒山有廣成子宫臨
洮府亦有崆峒山括地志在肅州福禄縣東南今肅州
衛即漢酒泉郡漢武亦于隴西登空桐水經注獲水逕
空桐澤哀二十六年宋景公遊空澤卒大尹奉公自空
桐入是也又贑州吉水汝州肇慶陽江縣皆有崆峒山
北陵雁門也山海經雁門之山無草木雁出其間有
雁門水經注云即北陵在高柳北高柳在代中今雁門
關在太原府代州有句注雁門山
廣陵之稱揚州自隋始也通鑑樊毅克廣陵楚子城
非江都之廣陵也按魏太和中蠻帥田益宗納土于魏
魏為立東豫州治廣陵城五代志汝南郡新息縣魏置
東豫州則此廣陵乃新息之廣陵也又梁武帝置楚州
于汝南郡之城陽縣治楚城即楚子城也秦氏曰凡稱
揚州者東漢指歴陽或壽春或曲阿中原自魏至周指
壽春或合肥江左自吳至陳指建業或會稽隋唐五代
乃指廣陵廣陵在二漢時為吳國江都廣陵國廣陵郡
劉宋為南兖州北齊為東廣州後周為吳州唐初亦為
刊州其為揚州自隋始也祖逖中流誓所對京口舊闊
四十餘里今闊十八里合瀆渠即吳掘之䢴溝東北道
射陽湖亦曰山陽瀆水經注曰下邳城漢徙韓信為楚
都文潁曰秦置東陽郡今下邳晉灼曰本屬臨淮明帝
分下邳後分屬廣陵故張晏曰東陽郡今廣陵也伯厚
言唐韓皋誤者因皋謂廣陵散指儉誕舉事而散於廣
陵也劉邠中山詩話謂揚州治壽春儉誕皆死壽春則
韓皋之言誠誤矣嵇康得廣陵散於華陽亭則在密縣
漢魏之揚州今壽州也通典壽春郡後漢揚州刺史
領郡六治此魏曰淮南仍揚州為重鎮儉誕治此晉元
帝永昌中豫州刺史祖約自譙還鎮於此宋義熙劉義
慶又鎮此永元初裴叔業以城降魏後魏曰揚州梁武
普通七年克之置南豫州後降魏陳太建復得壽陽為
豫州隋改壽州今壽東四十里宋殷琰築四壘於此宋
之安豐軍古壽春也其城築自楚考烈王徙都而經始
焉
陸口蒲&KR1105;口也魯肅吕蒙屯陸口在鄂州蒲圻縣南
寰宇記曰即陸溪口也水經注練浦東合練口江浦也
直南練洲江之右岸得蒲&KR1105;口即陸口也水出于下雋
縣三山溪
一合塢城宜陽也六國表秦惠文王二年拔韓宜陽
韓昭侯廿四年也秦武王四年拔宜陽城韓襄侯四年
也漢屬弘農郡隋志洛州宜陽縣後魏置宜陽郡東魏
置揚州後周改曰熊州通典曰河南府福昌縣漢宜陽
縣也縣城即魏之一合塢城東南北三面峭絶天險宇
文周重兵于此以備高齊水經注曰一合塢惟築一面
伯厚誤作一金塢蓋黽池縣治南對金門塢水南五里
舊宜陽縣治也
吳會吳郡會稽郡也永建四年分會稽為吳郡吳志
朱桓部伍吳會二郡莊子釋文云浙江為吳會分界是
也後人誤以為一處非矣陸廣微曰漢順帝永建四年
分吳郡會稽為兩浙
淞江去水乃以名郡松江本緣淞江得名其地下每
有水災乃去水而作郡吳淞江今吳江寳帶橋一路是
也亦名松陵眉州有江亦名松江即蜀江分派過州城
與醴泉江合
教山教水即崤也三崤又名嶔崟山在河南汝寧縣
北三十八里自東崤至西崤三十五里輿地廣記崤連
入硤石界所謂南陵夏后墓北陵文王避風雨者也晉
敗秦于殽陜州石壕鎮本殽縣後魏改硤石汜水縣又
有古殽關其名同也山海經教山教水即殽字成山䦠
水即涿字
蛾眉謂其似也陸文裕曰峨眉本以兩山相對如蛾
眉故名字當從䖝今分二峨又汀州歸化縣邵武泰寧
縣廣西太平府汝州皆有蛾眉山而東西梁山名蛾眉
亦以采石望之似也字書加艸加木加邑加山者多矣
荆楚古通稱曰荆舒舒古屬楚春秋莊十年書荆僖
元年始書楚孔氏曰殷武荆楚並言之楚之稱荆久矣
熊繹在荆山後居郢即荆州以其居荆故稱荆荆楚于
字義亦一物也舒有羣舒舒鳩舒蓼舒庸之屬今有舒
城其遺也舒鳩今無為州巢縣舒蓼在安豐今之六安
也舒庸以為東方國謂之羣舒皆偃姓皋陶後又有龍
舒地理志在廬江縣西今為敝邑桐城唐稱舒州總言
皖郡也
楚伐吳至衡山今之横山也楚伐吳克鳩兹至于衡
山鳩兹今蕪湖非衡山明矣然横山亦不一南京溧水
之南鄉有横山廣德有横山松江有横山湖州有横山
顔魯公吳興地記烏程縣境有顓頊冡圖經云晉初衡
山見顓頊冡有營丘圖言衡山即楚伐吳克丘兹之衡
山也今曰横山顓頊都帝丘今濮陽大名豈有冡在此
豈舜葬蒼梧禹葬會稽之事乎烏程又有杼山言夏杼
巡狩至此杼夏七世王也禹會會稽杼自至此安知南
方非舜禹所收而商周復棄之耶
魯口夏口也沙羡也晉以武昌名郡通典所謂鄂州也
庾亮南樓正在此而伯厚以為在武昌縣則沿舊說也
春秋曰夏汭自後漢末曰夏口亦名魯口吳錄黃祖
為江夏太守始于沙羡(音夷)置屯山簡自襄奔夏口庾翼
為荆州治夏口劉毅以為夏口二州之中請劉道規鎮
之六年自臨鄣徙鎮夏口城據黃鵠磯晉地理志沙羡
夏口對沔口吳黃武二年城沙羡通典曰即鄂州劉表
傳注夏口即鄂宋武平義宣分為郢州鎮夏口隋復為
鄂州夏本江之沱自江陵東南流東過華容雲杜入沔
謂之堵口冬竭夏流總合襄漢至魯山東入岷江曰沔
口今曰漢口江南即江夏黃鶴樓今武昌府治也沙羡
宋之鄂州而武昌縣為故東鄂晉有鄂縣是也伯厚因
此遂曰庾亮南樓非鄂也豈孫吳巳城沙羡而庾鎮尚
不居要地耶凡都督必居形勝之地一語可斷唐武德
中以此地稱武昌軍節度而晉書庾翼為荆州治夏口
自黃祖屯此知為兵衝要地豈建節反取山僻邑耶前人
注解牽泥舊名而攷究家承之實不然也
劉錡順昌之捷今之潁州也宋趙彦衛曰一州四名
如會稽郡名越州名紹興府名鎮東軍額一州三名如
吳郡名蘇州又名平江有交互難别者如潁州曰順昌
府許州曰潁川之類
晉新亭非吳新亭今之新亭非晉新亭矣宋時建康
新亭在朱雀航西五里俗名鵝頂程大昌謂晉之新亭
在長干寺南不當在鵝頂按晉劉氏世說吳新亭舊基
已淪隆安中司馬恢徙創今地安知此地不又徙乎今
則並非王導正色之地矣丹陽記有三亭司馬恢一亭
太元中謝石創征虜亭三吳縉紳創冶亭
舊名北苑茶今作北源下晉公有北苑茶錄三卷世
多指建州茶焙為北苑故姚寬叢語謂建州龍焙面北
遂謂之北苑此說非也李氏都建鄴其苑在北故得稱
北苑水心有清輝殿張洎為清輝殿學士别置一殿于
内謂之澄心堂故李氏有澄心堂紙其曰北苑茶者是
猶澄心堂紙耳今則徽州松蘿以北源名
中潬河陽之中城也河陽三城南城在河陽縣西即
孟津亦曰富平津中潬城東魏元象元年築唐李光弼
守此禦史思明方勺曰河陽中城曰中潬黃河西派貫
三城之間潬音誕爾雅曰沙出也江東呼水沙堆為潬
越人以川流淺急處為潬潬灘實一字皆他丹切說文
曰灘水濡而乾也引詩灘其乾矣孫氏呼旱切竟作暵
字楞嚴經乾為州潬(音誕)此方人據字書而抄其音釋耳
智曰夫非房融筆受耶
二周之地以東萊為確然成周謂之總名有之鞏洛
今河南鞏縣洛陽縣也二周威烈王之後西周河南也
曰王城東周洛陽也曰成周徐廣曰東周比亡之時凡
七縣河南洛陽穀城平隂偃師鞏緱氏自考王封其弟
揭于河南以續周公之職是為河南桓公在陽城故地
威烈王嗣位西周惠公封其少子班於鞏以奉王實東
周惠公此東西周分之始也按左傳昭二十六年晉師
克鞏周紀惠公封其子于鞏東周王所居洛陽也鞏班
之采邑也馬貴與亦載鞏為東周所居誤矣顯王二年
趙與韓分周為二顯王雖在東周特建空名于上耳周
本紀云赧王時東西周分治非也赧王特徙都西周耳
吕東萊大事記曰西周河南即夾鄏武王遷九鼎周公
營以為都曰王城東周洛陽周公所營下都以遷頑民
是為成周鮑彪注國策即以赧王為西周君為正統此
誤也邵子經世亦誤公羊傳曰王城者何西周也成周
者何東周也昭二十六年天王入成周三十二年城成
周蓋敬王定遷在既城之後而孫莘老胡康侯皆以成
周即京師亦未考王城成周之實而誤合為一也智按
續漢志河南縣周公所城雒邑也春秋時謂之王城東
城門名鼎門北城門名乾祭豈非因郟鄏定鼎而名乎
帝王世紀曰河南城西有郟鄏陌在漢時河南郡有雒
陽縣成周也有河南縣郟鄏王城也卜澗水東瀍水西
平王居之今苑内故王城是也又卜瀍水東是為成周
今河南府故洛城是也地道記曰王城去雒城四十里
今之河南府有洛陽故城在府城之東洛水之北即成
周自東漢西晉後魏皆都之新安縣則為春秋時西周
地伯厚曰洛水之北亦有鼎中觀成周有狄泉在城中
據通典則狄泉在洛陽城東三十餘里吕氏又曰洛陽
雖有二城而成周則其總名杜預孔潁達皆以下都為
成周謂敬王避子朝之亂自王城徙都之其說非一端
也升菴再引之而智謂總名亦有其理
華亭在密縣史記秦昭王三十二年白起攻魏拔華
陽走芒卯斬首十五萬司馬彪曰華陽亭名在密縣嵇
叔夜常採藥于山澤學琴于古人即此亭非松江之華
亭縣也唐李茂貞於隴州廢華亭縣以縣為州治宋改
儀州後廢州以縣屬渭州
桐丘城在許洧水又東南逕桐丘城春秋左傳莊公
二十八年楚伐鄭鄭人將奔桐丘即此城也杜預曰在
潁州許昌城東北又兖州路有桐城驛敝邑之名桐城
則自唐始徐鉉稽神錄言舒州桐城縣雙港有風吹錢
過市事又言僧德材至桐城永叔傳梅聖俞曾歴桐城
主簿馬總曰咸通中孔威剌舒進龍骨云桐善政鄉龍
鬭死今志未載
芣騩即大騩具茨山也水經潩水出河南密縣大騩
山注云即具茨黃帝登具茨升洪堤受神芝圖于黃蓋
童子史伯答桓公曰如前莘後濁左洛右濟主丕騩而
潧洧鄭語作主芣騩而食溱洧韋昭曰芣騩山在密縣
田悦改魏州曰大名而大名之魏在蒲州畢萬曰大
名之魏在今之蒲州宋之永樂縣也而唐魏州乃曰大
名今號大名府五代以大名為鄴都李氏得之改其府
曰興唐石氏得之改其府曰廣晉而其軍曰天雄總之
故魏州也田悦改大名見國都下
秦亭即街亭馬謖與張郃戰于街亭今在靈昌府秦
州所謂秦亭即街亭也以為在南鄭即誤矣秦州古成
紀地漢天水也
蒙茶在蜀非山東之蒙也諺云蒙山頂上茶乃今雅
州之蒙山唐李德裕入蜀得蒙餅沃於湯缾移時盡化
而兖州費縣之蒙山亦載蒙頂茶青州蒙隂之蒙山亦
戴其巔産茶乃草藥也爕曰禹貢蔡蒙一云蒙在雲南
蔡沈云同在雅誤
齊桓葵丘在考城非青州之葵丘也齊桓會諸侯之
葵丘據括地志在曹州考城縣東南一里考城今屬歸
德府矣非青州臨淄之葵丘也說文作鄈丘又有鄈地
在臨汾漢祭后土處管子輕重丁篇有崢丘注即葵丘
濮潞霍瑯琊不一伊尹為四方獻令正南百濮鄭語
楚蚡冒始啟濮通典有尾濮木綿濮爾雅南至于濮鉛
不獨大名之濮陽也南中志談藁縣有濮獠又有閩濮
水經注異水逕長杜南濮北濮水出焉衞靈聞靡靡之
樂於此漁陽有鮑丘水又名潞水檀州密雲縣有潞水
自塞外流入今通州有通潞亭非獨山西之潞安也滁
州全椒有瑯琊山瑯琊谿青州府諸城有瑯琊山始皇
常留此三月即勾踐觀臺也尚有瑯琊城漢瑯琊郡治
此職方冀州山鎮謂之霍大山在晉州霍邑東北三十
里今之霍州又潛山縣天柱峯名霍山漢武所望封廬
州又有霍山縣輿地記以鳳陽府之霍丘縣為周霍叔
所封則稱平陽之霍州為霍叔者必有一誤矣
熊耳介兩省非有二也洱記曰熊耳山在商州上洛
縣南四十里商州今屬西安府其洛南縣即漢上洛也
禹導洛自熊耳則在虢州盧氏縣界盧氏今屬河南府
之陜州輿地記曰兩峯若熊耳即達磨葬處是有兩熊
耳矣智按熊耳在陜西河南之界輿地于商州熊耳載
伊水所出而伊水出盧氏悶頓嶺經洛陽入洛可徵矣
水經注曰宜陽有熊耳山雙巒並舉光武破赤眉樊崇
積甲仗與熊耳山齊齊桓登熊耳望江漢極目也山際
有池世謂之黽池均水出淅縣北山即熊耳之枝
章華乾谿有數處皆譌傳也筆談曰天下地名錯亂
乖謬率難考信如楚章華臺亳州城父縣陳州商水縣
荆州江陵長林監利縣皆有之乾谿亦有數處據左傳
楚靈王七年成章華之臺與諸侯落之杜預注章華臺
在華容城中華容即今監利縣非岳州之華容也至今
有章華故臺在縣郭中與杜預之說相符亳州城父縣
有乾谿其側亦有章華臺故其臺下往往得人骨云楚
靈王戰死於此商水縣章華之側亦有乾谿薛綜注張
衡東京賦引左氏傳乃云楚子成章華之臺于乾谿皆
誤說也左傳實無此文章華與乾谿元非一處楚靈
十二年王狩于州來使蕩侯潘子司馬督囂尹午陵
尹喜帥師圍徐以懼吳王次于乾谿此則城父之乾谿
靈王八年許遷于夷者乃此地十三年公子比為亂使
觀從從師于乾谿王衆潰靈王亡不知所在平王即位
殺囚衣之王服而流諸漢乃取葬之以靖國人而訃以
乾谿靈王實縊于芉他年申亥以王柩告乃改葬之而
非死于乾谿也昭王二十七年吳伐陳王帥師救陳次
于城父將戰王卒于城父而春秋又云殺其君于乾谿
則後世謂靈王實死于是理不足怪也
成陽與城陽自别黃長睿曰永叔集古錄靈臺碑以
為史記地志水經諸書皆無堯母葬處予按漢章帝紀
注述征記咸陽縣東南有堯母慶都墓又按水經注今
成陽城西二里有堯陵陵南一里有堯母慶都陵集古
又云俗本多作城陽獨此碑為成陽予攷成陽與城陽
自别成陽縣屬濟隂城陽乃漢齊悼惠王之子章所封
之國名集古又云廷尉某姓名磨滅予按廷尉仲定碑
云遷廷尉卿託病乞歸修堯靈臺黃屋三十餘而靈臺
碑中有云濟隂太守成陽令各遣大掾輔助仲君故知
仲定無疑
傅險傅說所隠窟也地理志傅險即說所隠之窟名
升菴曰險古巖字聖人窟今在陜州
泰坰即太行山升菴曰湯歸至于泰卷陶索隠曰鄒
誕生卷作坰則卷當作坰與尚書同非衍字也慎按泰
坰即太行行元有此音列子作太形山海經五行之山
按行有刑音則與坰音近耳
汲黯卧治之淮陽在陳州非淮安也淮安淮隂也漢
高夷彭越分梁地為二國立子恢為梁王子友為淮陽
王文四年徙代王武為淮陽王通典漢淮陽郡故城在
陳州宛丘縣西南汲黯卧治此也後魏尉元曰先定下
邳平宿豫鎮淮陽城東安則青冀諸鎮可不攻而克輿
地廣記曰淮陽縣在泗揚之間有淮陽城梁置淮陽郡
而隋廢之唐貞觀省入下邳水經注淮陽城北臨泗水
宋為淮陽軍今淮安府漢屬臨淮郡曰淮隂晉曰山陽
唐宋之楚州也祖逖屯淮隂劉隗鎮守即此地南齊志
永和中荀羨云淮隂地形都要水陸要衝故立城池寰
宇記故淮隂縣城在山陽縣宋陳敏曰楚州為南北襟
喉長淮二千餘里河道通北方者五淮汴渦潁蔡是也
其通南為楚州運河一處周世宗自北神堰鑿老鸛河
通戰艦入大江而南唐遂失淮南之地劉季裴曰謝玄
八千人當苻堅九十萬揚行密清口三萬人當朱全忠
八州之師則扼淮之力也薛氏曰自孫氏作涂中東興
塘鄧艾築石鼈以營田在寳應西荀羨填下邳屯田于
東陽之石鼈南唐瓦梁堰障蔽長江南唐修東西瓦梁
城皆為扼淮之助其曰角城者晉義熙中立大寧中劉
遐退屯泗口即其地蓋淮泗之會也今屬宿遷縣
中牟有二一在河南一在河北能改齋漫錄辨之
吕梁有三莊子吕梁在吕梁縣南泗水上有石梁司
馬彪曰吕梁在離石縣南水經注浦水出善無縣歴吕
梁之山為吕梁洪今吕梁在徐州下百二十里
三河唐堯都河東殷都河内周都河南故稱三河升
菴曰黃河析支河湟河亦稱三河唐詩曰天子三河募
少年
三楚淮北沛陳汝南二郡此西楚也彭城以東東海
吳廣陵此東楚也衡山九江江南豫章長沙此南楚也
或曰楚文王都郢楚昭王都鄂楚考烈王都壽春故曰
三楚
三秦項羽三分關中地封章邯雍王司馬欣塞王董
翳翟王故稱三秦
三吳圖經云漢分會稽為吳與吳興丹陽為三吳通
典同水經以吳興吳郡會稽為三吳指掌圖以蘇常湖
為三吳其說不同七修稿云春秋之吳都蘇常之間漢
封之吳都會稽(即蘇常嘉杭非紹興之會稽也)三國之吳初為會稽太
守封吳侯(即蘇松常鎮杭嘉湖之地)備記之
三梁三齊三蔡謂南梁大梁少梁齊及濟北膠東新
蔡上蔡下蔡
三關不一陽平江關白水乃蜀漢三關也平靖武陽
黃峴郡縣志載義陽三關也晉秦始割南陽置義陽郡
上黨壺口石陘馮衍傳上黨三關也益津關在霸州瓦
橋關在雄州淤口關在信安軍此周世宗所取三關也
偏頭倒馬紫荆山西之三關也
五嶺不一張耳傳秦南有五嶺之戍師古曰西自衡
山南東窮海一山之限耳而别標五者裴淵廣州記曰
大庾始安臨賀桂陽揭陽是為五嶺鄧德明南康記曰
大庾一桂陽騎田二九真都龐(音龍)三臨賀萌渚四始安
越城五輿地記一曰臺嶺一曰塞上即大庾也二曰騎
田三曰都龍四曰萌渚五曰越嶺按九真太遠當以裴
說為是伯厚曰騎田即彬州臘嶺都龐即道州永明嶺
甿渚即道州白芒嶺則道州有二可疑也廣川書跋唐
李侗為衡州刺史言衡陽為五嶺門廣川辨之以裴潛
所說為是蓋或又一五嶺也
有崑崙有小崑崙有崑崙塞有崑崙丘禹本記崑崙
高二千五百餘里山海經内崑崙虛帝之下都方八百
里而有九折五門郭璞曰此自别有小崑崙也淮南子
曰崑崙虛中有增城九重木禾珠樹玉樹瑄樹不死樹
十洲記之崑陵即崑崙故曰有五角神異經云崑崙有
銅柱因河圖天柱說也張騫渡西海至大秦烏遲國復
有西海海濱有小崑崙高萬仞方八百里永平竇固出
燉煌崑崙塞擊破白水軍於蒲類海上章懷太子注謂
崑崙山名因以為塞在今肅州酒泉縣西南周穆王見
西王母於此山有石室博物志引河圖括地象曰崑崙
廣萬里泉南流入中國曰河八十城布繞之中國居一
分是姦城也今南寧府泉州永春縣皆有崑崙山梧州
陸川縣有崑崙水燮曰崑崙言其形渾淪高大不可測
也地球為五大州環海包之每州必有中高崑崙亞細
亞之中高也故其水皆分面而趨
九山九川九州之山川也此禹貢九山刊旅九川滌
源注極是史記正義以汧壺口砥柱太行西頃熊耳嶓
冡内方汶為九山(此汶即岷也)索隠曰汧壺口砥柱太行西
傾熊耳嶓冡内方岐是九山也古分為三條故地理志
有南北條之荆山焉馬融王肅皆因之鄭玄以為四列
一行以為兩戒索隠之言則以弱黑河瀁江沇淮渭雒
為九瀁即漾漾即西漢也吕氏春秋九山會嵇太山王
屋首山太華岐山太行羊腸孟門鄭樵曰州縣之設有
時而更山川之形千古不易所以禹貢分州必以山川
定經界使兖州可移而濟河之兖不可移使梁州可遷
而華陽之黑水梁州不可遷後之為史者主為州縣州
縣移易而其書廢矣
陘言徑也峴言嶮也太行八徑兩路入燕謝康樂詩
苕遞涉陘峴(音刑顯)陘為徑之平聲峴為嶮之外聲青州
襄陽以峴著太行以陘著山海有少陘山御覽謂在滎
陽齊桓伐楚次于陘楚世家魏取陘山蘇秦于韓曰南
有陘山于楚曰北有陘塞楚子治兵于汾注在襄城智
按屬汝州所謂汾陘之塞在汝鄭二州非山西之汾陘
也太行八陘專在北方吕覽淮南皆云太汾澠阨荆阮
方城殽阪井陘令疵句注居庸為九塞元和郡縣志太
行山首起河内北至幽州凡有八陘軹陘太行陘白徑
陘在河内滏口陘在鄴西井陘飛狐陘(真定)蒲隂陘(保定紫荆)
在中山軍都陘(昌平居庸)在幽州鎮州獲鹿縣井陘關曰土
門太行第五陘也第四滏口陘對鄴西滏水燕慕容垂
出滏口入天井關唐李光弼出土門破史思明軍韓信
擊趙東下井陘今真定有井陘縣獲鹿與太原府平定
州皆有井陘關水經注所云長嶺通道即鈃陘也穆傳
之鈃隊三隥也代州靈丘縣西北有石銘題冀州北界
號石銘陘愚者曰紫荆北口浮圖峪為飛狐軍都陘即
居庸此二陘為燕背腋李存勖命周德威出飛狐入幽
執劉守光父子同光三年阿保機從居庸圍幽州唐主
遣李嗣源救德威宣和四年金阿骨打從居庸入燕嘉
定四年鐡木真克宣府懷來金保居庸乃留兵拒守而
大兵趨紫荆入拔易涿反自南攻破居庸而卒入燕此
其勢也
率山即三天子都今之張公山也朱大同曰徽之張
公山即率山在黟績間智考之在今休寧婺源間汪南
溟辨證甚詳晰吳澄地理表曰率山乃江南諸山之祖
山海經所云三天子都實彭浙兩源乃斷然知是張公
山而以昔所謂黟山率山大鄣者本一山也石上尚有
三天子都刻字水經曰漸江出三天子都盧江出三天
子都都一作鄣水流彭蠡又流漸即浙也堪輿承訛言
廬山出天子地即以形家論彭湖之水過宫反背矣
芝嶽太和山也即武當也今曰太和山玄帝之先淨
樂國王治䴢今均州也有榔梅祠玄帝曾折梅寄榔曰
道成當結實後果然舊為武當縣南山如負扆惟玄武
足以當之其宫制視漢未央宫宋諱玄稱真武
闕里因石闕而名曲阜志西南三里有雙石闕即靈
光之南闕也按今兖州府有靈光殿有闕里云魯共王
壊孔子宅處
儀封屬開封類考云開封蘭陽有儀城即封人見孔
子處智按今開封屬有儀封縣蘭陽縣孔子初失位去
魯適衛北自夷儀入後又自蔡反衛南自石門入
互鄉今在雎州互鄉名古廧里王无咎云鹿邑之外
有互鄉城
始興之鼻天子冡非象庳也有鼻即有庳零陵縣有
有鼻墟一統志始興鼻天子冡有人掘得銅人無數三
代以前豈有銅人殉葬之事必非象也羅長源作路史
乃以始興鼻天子冡為象庳張東筦云舜墓是商均所
葬蓋因山海經蒼梧舜與叔均之所葬也
比景當是北景漢日南郡有比景縣晉亦如之隋平
林邑立比景郡唐於驩州南境僑立景州比景縣非正
比景也貴與曰比音芘蔭之芘按古曰北戶謂開北戶
以向日唐萬年縣尉段公路文昌之孫作北戶錄是也
太平御覽曰交州去路九千餘里孫悚云立表效景景
在表南其古郡以日南為名其斯義乎又有比景縣比
北二字相似據此則應是北景周禮大司徒土圭正日
景有南景北景之說當時或以此名然自漢以來傳訛
作比矣
木葉城在三衛徐文長記木葉城在遼東余于遼史
始見有此名今說詩者以沈雲卿九月寒砧催木葉之
句為地名以對遼陽則合掌癡極毫無風致矣智考木
葉城在薊州外馬蘭諸山今三衛地文長以為在遼東
亦非
花門堡在甘州吳曾曰杜子美好言花門按唐志甘
州有花門山堡東北千里至回鶻衙帳故有畱花門詩
一首又云花門𠢐面請雪恥又云聞道花門將論功未
肯歸又云聞道花門破和親事却非楊巨源亦有送太
和公主和番詩云蘆井尋沙到花門度磧看薰風一萬
里來處是長安岑參送封常清西征叙曰天寳中朔方
回紇寇邊踰花門
三驍即三苖在堯時為譯地在今日則為中國乃湖
廣江鄂嶽之三州故今三州人尚有苗姓升菴引國名
記三苗作三驍朱子曰三苗當作猫與犵狑獠為四種
溪峒之民說苑曰舜時有苗不服者大山在其南殿山
在其北左洞庭之波右彭蠡之川以此言之則當是衡
州長沙之東袁州之西一帶今不知曾有苗獞之遺種
而五溪蠻乃在辰州黑白苗乃在沅州麻陽之左古寳
慶武岡新寧所在有獞其說苑臆耶或古今變異耶三
危陳氏引韵注說文作&KR0034;古文尚書作&KR0034;或作峗燮曰
舜所竄止于三苗之君故其種類仍居湖北也
廣有䗺戶南海記蜒蠻以舟為室蜒有三一為魚蜒
善舉網二為蠔蜒善沒海三為木蜒善伐材木今廣東
有蛋戶音旦字書本作䗺蜒仍音延常璩巴志曰涪陵
郡諸縣北有獽䗺劉宋時廣州刺史羊希使劉思道伐
俚李延壽曰其流曰蜑曰獽曰俚曰獠曰㐌㐌音夷今
則粤西有狼有獞有猺瓊州之蠻曰黎人沅靖貴州之
蠻通謂之苗麻陽蠻有犵狫或曰狚(音靼)獦狑(音卿)&KR0008;(音出)又
俚别種
盤瓠五溪蠻也本于白犬故附會高辛嫁女之說盤
瓠蠻誓狀云某等既充山職今當鈐束男姪男行持棒
女行把麻任從出入不得生事上有太隂下有地宿其
翻背者生兒成驢生女成猪舉家滅絶不得翻面說好
背面說惡不得偷寒送煖上山同路下水同船男兒帶
刀同一邊一點一齊同殺盜賊不用此欵者並依山例
山例者蠻言誅殺也具載范文穆公桂海虞衡志陸文
裕又載南詔乞書藥文習夫子之言便有華風附詩亦
是唐律今辰州地即古五溪蠻長源引伯益經曰卞明
生白犬為蠻人之祖乃人名也後遂云高辛之犬銜犬
戎吳將軍首以少女妻之生六男六女風俗通載之然
高昌之祖牝狼負人劉宋元嘉婢為狗婦何訝古事但
定高辛以女嫁之則荒唐矣蠻溪叢笑多言彼中風俗
今山海經作弄明生白犬
苴□城雲南近遵義之地也薛能聞官軍破吉浪詩
越&KR1471;通遊客苴□閙聚蚊又西縣詩野色生肥芋鄉儀
搗散茶梯航經杜宇烽火徹苴□則□為迷麻反唐書
李晟曲環救蜀合擊吐蕃南詔破之異牟尋懼築苴□
城今雲南大理府一統志以為□地
龍戶䮾家馬人馬流也巵言曰韓退之詩衙時龍戶
集上日馬人來吳坰云長安有龍戶見水即知有龍或
引出但如鰍魚按此是潮州時上廣帥作非長安也馬
人演繁露引毘奢利王時有如馬裸露王分身為蠶被
乃得衣馬人感戀恐非也按俞益期牋云馬文淵立銅
柱岸北有遺兵居壽泠岸南對銅柱悉姓馬號曰馬留
又記一小說龍戶在儋耳其人目睛皆青碧入水能伏
一二日蓋即所謂崑崙奴也升菴則以象奴為崑崙奴
智按今方隅勝略自有龍家馬人二種龍家為䮾氏之
後其種有四馬人散處南海當是馬流耳俞益期本作
馬流段成式作馬留䮾當是駹駹古與龍通音如交州
都龐音龍可証故駹家轉而為䮾家又轉而為龍家耳
者樂甸本馬龍他即甸猛摩之地雲南有者樂甸長
官司或曰此亦名龍戶然則退之與馬人並舉者乃龍
戶之在嶺粤者而此亦其類也
殑伽天堂河也大藏西域記云阿耨達地在香山南
大雪北周八百里東南流入海者曰殑伽河西南流入
海者曰縳芻河西北流入海者曰徙多河又潛流地下出
積石山東北流入海者為中國之河源阿耨達華言無
煩惱似指所謂星宿海者殑伽華言天堂縳芻華言清
徙多華言冷殑渠京切字書殑&KR0008;欲死也不知譯者何
獨借此字
林邑古越裳而老撾亦古越裳地也雲南有老撾宣
慰司俗呼撾家通交趾暹邏入海
狼㬻躶國也水經注九真水度淮北岸有橋即彭龍
區粟之通逵檀和之大戰東橋處也水又逕船官口源
出徐狼外衆皆裸身以竹筒樹葉掩形名狼㬻惟依冥
夜與人交市闇中齅金皆知好惡
離耳即儋耳也山海經曰離耳雕題在鬱水南林邑
記九郡有儋耳民徒跣耳廣垂以為飾以黑為美離騷
所謂玄國然則儋耳即離耳也淮南言耽耳在其北方
則南北皆有此名今儋州屬瓊州府
九彛在徐州莒魯之間劉敞說也馮厚齋以朝鮮東
彛九種非也或曰孔子喜郯子與程本
李白書禹穴在蜀丹鉛曰史遷言上會稽總吳越也
探禹穴言巴蜀也後人誤解禹穴在會稽按禹生蜀石
泉縣古碑禹穴李白所書也古人文不重複如雲土夢
作乂括江南北千里蔡蒙旅平蔡在雅州蒙在雲南亦
括千餘里智按禹穴竒在委宛書耳廬山禹刻亦云石
穴凡禹到皆名之
通雅卷十四
