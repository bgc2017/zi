通雅卷三十二明方以智撰
器用(書法)(裝治)(紙筆墨硯)(印章)
有三十六種書有五十六種書有六十四種書有十八
體有七十二篆有百體皆因形分名者也宋王愔文
字志三卷張彦遠云未見此書有此目云古書有三十
六種真誥書史言五十六種尚方大篆程邈所述後人
飭之六國時各以異體為符信曰芝英書即五十六種
書也洪州載唐韋績纂五十六種書又曰漢武時有靈
芝因述芝英書僧夢英十八體李伯時輕之管夫人七
十二篆本六十四種書百二十體屏風式也梁庾元威
曰王融圖古今襍體有六十四書湘東王令韋仲定為
九十一種謝善勛增九法合成百體宗炳出九體書又
造畫瑞應圖二百一十物刪拾之外所存書法猶一百
二十體
署書者戶册也宋景文公云蕭何自題蒼龍白虎二
閥後世署書由何始書史言蕭何與張良陳隠等論筆
者意也時謂之蕭籀其題觀謂之署書又有名鶴頭書
偃波書蚊脚書者皆詔版所用說文曰扁署也從戶從
冊戶冊者署門戶之文也
薤葉垂露曹喜所作也瓔珞篆劉德昇所作也柳葉篆
雲書衛家法也瓔珞篆者羊欣猶不詳何許人王愔
書目作劉德昇字君嗣張懷瓘書斷曰潁川劉德昇在
桓靈時以造行書擅名胡昭鍾繇並師之世謂行狎書
是也書史謂德昇夜觀星宿而為此法而建初間扶風
曹喜作薤葉垂露篆邯鄲淳師喜韋誕師淳又𫝊漢章
帝重縣鍼書懸帳内曰曹喜之書如金盤瀉珠則劉德
昇在喜後瓔珞又倣薤葉也衛氏三世攻書衛瓘因父
覲之學作柳葉篆類薤葉而不真莫能得學其殆今之
草篆乎子恒作雲書雖名倣軒轅其實巨山自變伯玉
家法耳衛夫人鑠字茂漪恒之從妹汝隂太守李矩之
妻充之母云受法于蔡琰乃飾說也曰為右軍師右軍
師其法耳閣帖所收弟子王逸少一帖自非其真也書
史又云右軍作龍爪篆題柱作飛字遂稱龍爪其夢英
之寓言乎唐韋續五十六種書法言殷湯時仙人務光
作倒薤書未必可據曹喜作薤葉或先駕言耳又言魯
秋胡妻涴蠶而作蟲書皆後人撰說長睿曰少陵送顧
八分文學詩即顧誡奢也碑首倒䪥亦自奇古不獨八
分可賞
&KR2298;&KR1677;點&KR1709;因書勢而造也衛恒論書勢曰&KR2298;(音止)&KR1677;(音主)
點&KR1709;(音念上聲)狀如連珠絶而不離點而識之謂之&KR1677;&KR1709;相
連也恒又本之崔子玉記楚詞或黕點而汚之智謂即
&KR1709;點也魏志董綏問字指墨法點注之間注即&KR1677;升菴
又以乙為&KR1677;而乙乃&KR2122;也東觀跋逸少尚書十二帖黵
二滅一注五缺七黵即黕
撥鐙堆垜書法也王右軍有撥鐙法王氏談錄曰江
南李主及二徐𫝊二王法曰蹲送謂蹲鋒迎送也太宗
書法有云堆垜即歐陽詢所謂排疊避就也梁武帝觀
鍾繇書法十二意曰平(謂横也)曰直(謂縱也)曰均(謂間也)曰密
(謂除也)曰鋒(謂端也)曰力(謂體也)曰輕(謂屈也)曰決(謂牽制也)曰補(謂不)
(足也)曰損(謂有餘也)曰巧(謂布置也)曰壓鈎格抵李後主撥鐙之法
七曰擫曰壓曰鈎曰格曰抵曰導曰送陳伯敷撥鐙之
法七曰擫曰捺曰鈎曰揭曰抵曰拒送李華有二字至
神之方曰截曰押翰林密論十二種隠筆法曰遲曰疾
曰順曰逆曰澀曰倒曰渦曰轉曰提曰啄曰罨曰趯傅
練伯冶曰按撥鐙法者筆管著中指名指尖圓活易轉
動也鐙即馬鐙筆管直則虎口開如馬鐙也又足踏馬
鐙淺則易出入手執筆管欲淺則易撥動也智按伯冶
因廣川跋語耳鄔融問撥鐙于懷素素曰如並乘鐙不
相犯其實□从□音撥鐙猶言撥頓也何必鑿解廣川
曰後世論書法太嚴尊逸少太過如謂黃庭清濁字三
點為埶上勁側中偃下潛挫而趯鋒樂毅論燕字謂之
聯飛左揭右入告誓文客字一飛三動上則左&KR0008;右揭
一合用二兼用三解橛四平分此唐經生等所為若盡
求此逸少未必能合也晁无咎補之曰唐人最善二王
然觀歐無虞覩顔忘柳若蹈跡者今院體書矣故曰尋
常之内學者謹毛而失貌劉静能曰鍾王不能變蔡邕
邕不能變籀古鍾王雖變新竒而不失古意庾謝蕭阮
守法而法在歐虞禇薛竊法而法分降而為黃米諸公
之放蕩猶持法外之意周吳輩則慢法矣下而至張即
之怪誕百出鄭子經虞伯生皆詆之徐季海之濁在跛
偃坡得之李北海之濁在敧斜米得之李端叔曰手和
筆調作字乃佳前人任為一事終身蹈踐悲歡窮通亦
未始不在也退之序高閒謂僚之于丸秋之于奕渠不
諒哉山谷曰要須年高手硬心意閒澹乃入微耳愚者
曰今之刻造結搆亦力量不能高妙而恃法也其隨意
飄颺以為秀脱亦學力少不歷諸法而大言自我者也
先得篆籀法方知畫沙印泥之妙其鈎踢牽帶乃無意
流行者耳世人力量單薄學識又淺乃專恃牽帶委靡
反曰骨格為火氣未化豈不哀哉強紙弱筆亦謂骨力
與姿致能盡其方員斷續之勢寧專以媚為遒耶凡學
先苦于不成後苦于不化未琢先磨以塗鴉觀劍器□
□不免
銀鈎蠆尾言章草法也陶隠居解真碑云幼安銀鈎
之敏允南風角之妙索靖字幼安其章草法有銀鈎蠆
尾升菴直以為管寧别𫝊字畫如銀鈎胡元瑞謂劉德
升善書升菴誤以為劉表善書希白潭州僧也升菴則
曰希白錢易也
擘窠言擘書窠分也巵言云蘇文忠擘窠大書源自
魯公行書稍有墨豬之誚最為淳古墨豬言肥也梁武
帝曰世宗鍾王元常謂之古肥子敬謂之今瘦而書史
又言胡昭鍾繇同學于劉德升胡肥鍾瘦則胡不近墨
豬乎此仍是鍾肥胡瘦耳
□(音歪)匾側戾善書者自善用之本不碍中鋒也書法
有正有偏今死執中鋒也董彦遠言陳邈篆能□匾應
勢黃長睿言宋儋學鍾書但作側戾可善書取態各自
兼到但不宜耑用斜側成墨豬耳吾衍曰李少温篆多
非古法效崔子玉周伯温師徐鉉張有其勢皆□匾獨
吳敬甫作古文善用柳葉法升菴引崔融禹碑贊云龍
畫蜾書小篆號蜾匾法篆篆作□書譜訛作□今以蜾
字代之豈未見廣川跋邪□見說文
章程行狎者即八分與行藁也擊石波者缺波也王
次仲之八分鍾繇謂之章程書行書謂之行狎書又曰
藁行右軍書衛夫人筆陣圖後曰繇弟子宋翼言一波
三過折筆又言擲筆安點惟章草及章程行狎不用此
勢惟用擊石波而已擊石波缺波也八分有隼尾波羲
之改學諸體爾時年五十有三凡言波今所謂捺
特健藥唐宋標書題也陸友仁曰顔魯子侍郎之孫
家有鍾紹京書黃庭經紙尾題特健藥三字按武平一
徐氏法畫苑云中宗駙馬武延秀家法書漆軸黃麻紙
標題云特健藥一云宋以之標法書上品洪景盧詩云
曾有高明標健藥陶九成作特健藥
八面窠分布置法也蠶頭燕尾用力勢也張子賢引
書論智永八面已少鍾法丁道護歐虞始勻古法亡矣
太乙之殿分四窠分葛洪天台之觀飛白妙歐陽詢道
林之寺寒儉柳公權國清寺不相稱米元章又曰顔真
卿使家僮刻字不會主人意修改波撇致大失真惟吉
州廬山題名得其真無做作凡俗乃知顔出于禇也真
跡皆無蠶頭燕尾之筆與郭知運争坐位帖有篆籀氣
顔傑思也愚謂坐位亦正以無造作耳
畫槩畫画畫一也(沈讀畫為壊今讀為話畫讀為或皆一音之轉画象四界加聿為畫)畫
麈謂世知封膜作畫不知自舜妹嫘始智謂自虙羲畫
卦始矣始于象形妙于寫意人物山水翎毛花卉其槩
也南齊謝燚曰畫有六法一氣韻生動二骨法用筆三
應物象形四隨類賦彩五經營位置六𫝊移模寫唯陸
探微衛協備之而唐馬朗言晉明帝師王廙衛協師曹
不興(智按張勃吳錄有曹丕興畫蓋不丕古通)張彦遠論顧愷之緊勁超忽
意存筆先陸探微精利潤媚皆用一筆書法張僧繇點
曳斫拂依筆陣圖吳道玄搜筆法于張旭則知書畫用
筆同矣不滯于手不凝于心疎密二體皆合造化怪石
崩灘始于道子成于李思訓樹坡之狀妙于韋偃成于
張通而後論遂分南北二宗北宗則李思訓父子著色
山流為宋之趙幹趙伯駒驌以至馬遠夏珪輩南宗則
王摩詰始用渲淡一變鈎斫之法𫝊為張璪荆浩關同
郭忠恕董巨米家父子元四大家(黃公望吳仲圭王濛趙子昂今稱倪瓚而)
(姑置趙故有旨)茅一相曰人物牛馬近不及古山水花石古不
及近莫是龍曰有輪廓而無皴法謂之無筆皴而無輕
重向背明晦謂之無墨趙大年平遠絶似王右丞此派
𫝊之雲林米虎兒謂多見王維刻畫不足學也惟以雲
山為墨戲張伯雨題倪迂画云無畫史縱横氣迂自題
云此真得荆關意非王濛輩所能夢見也初宗董源晚
年自變漸老漸熟不從北苑築基豈易至哉縱横習氣
即黃子久未斷幽淡天真則胸次自别也若集大成未
可一□層巒疊嶂如歌行長篇遠山疎麓如五七言絶
北苑派在雲間孟頫派在金閶彼此門戶遂至相非士
夫天分文秀正苦法力不足畫家熟于匠法所乏遠韻
丰神自非上根幾能神悟野狐藏醜匿附南宗以不學
夸絶學又可許乎魏子一曰画法幹與埃耳古人讀萬
卷行萬里乃有此竒俊拔俗之胸山林溪石雲氣變宕
日在天地間吾自師之而遍徵諸家法與之俱化矣唐
人云漫漫汗汗一筆耕一草一木棲神靈畫中有物物
中有聲大痂以畫為樂意到筆隨拈花擊竹又是一論
鄧椿曰其為人也不文雖有曉画者寡矣山谷曰丘壑
須胸次有之筆墨那可得也
粘葉謂之蝴蝶裝王原叔云書冊粘葉為上縫繢歲
久斷絶張子賢言宋宣獻令家錄作粘法予舊見三館
書黃本白本皆粘葉上下欄界出于紙葉孫莘老錢穆
父亦如此孟竒言秘閣宋版書如試錄謂之蝴蝶裝王
古心筆錄有老僧永光言藏經接縫用楮汁飛麪白芨
糊則堅如膠漆造澄心紙亦用芨糊
潢治者裝潢也岐王範𫝊圖書湮放募訪稍出長安
初張易之奏潢治乃使摹肖竊其真藏于家歐陽修言
秘閣初為太宗藏書之府并以黃綾裝潢謂之太清本
潢猶池也外加緣則内為池裝成卷冊謂之裝潢潢(去聲)
即表背也唐告用色背綾白背綾隋正御書皆裝翦華
綺寶軸錦標必已有其法矣能改齋漫錄曰俗以羅列
于前謂之裝潢子自唐已有此語程泰之曰廣韻潢匠
引釋名曰染書也唐六典崇文館有裝潢匠五人秘書
省有熟紙匠裝潢匠十人王氏談錄言公好永禪師書
手自褫褙即裝潢也今曰裱褙元美引賈思勰裝潢法
浸蘖汁入潢其紙減白便是呼裱褙為裝潢蓋為馬大
年所誤然相沿久矣九成言裱褙十三科眉公曰裝潢
之佳自范曄始陸放翁跋漢隸言繇伯謩親裝標又云
裝褫白蓮圖癸辛襍識有内府裝褫分科格式有粘裁
摺界染古等又言闌道標合
卷軸引首後以綾貼褚曰贉用修言有樓臺錦贉蠲
紙贉樗蒲錦贉唐人曰玉池緯略言宣和殿畫磹卷即
贉也陶九成言贉卷紙有夾背蠲鸞綾引首裱裡姜牙
方拱疊勝八&KR0008;暈諸錦周密記莊宗古裱書畫有球路
柿紅龜背衲錦玉龍簪頂軸檀香桿鈿匣盛
燕尾袠標也武帝紀注封禪金策石函金泥玉檢謂
以玉為檢束也一曰俗謂燕尾今世書袠簽公孫瓚𫝊
皂囊施檢注曰今俗謂之排公紹曰又今俗謂文章稿
為檢子以此觀之則是今手卷書套外之幐頭簽徐鉉
所言書函之蓋或同名耳今避御諱以簡字代之或省
畫作檢大約古之檢乃匣也後借以指束卷帶頭之小
褉或曰躞或曰籖即簽也而裁紙絹為書面題條亦謂
之籖其曰燕尾者蓋畫上之標帶也
負袠袠猶帙也或謂之沓黃長睿以為書㨭升菴以為
縚隋志曰光武篤好文雅明章繼軌四方鴻生鉅儒
負袠自遠而至華陀别𫝊佗以線為書袠楊厚𫝊祖春
卿命子統曰吾綈袠中有秘記晉中興書曰傅玄盛書
有青縑袠布袠絹袠梁昭明有詠書帙詩六書故以為
施鞶袠又作帙即一字直一切隋正御書皆裝翦華綺
唐四庫皆有軸帶帙籖袠猶幐也書衣也今世謂之套
殼東觀餘論楊凝式賽過珊瑚樹一帖寫洛中僧房書
㨭上即書襻也避暑錄話晏元獻不棄一紙千百為沓
諾皋記筆錔即筆套也宋志金輅有金鍍銅套筒始見
于此可知今曰套古曰沓一聲轉耳凡夫謂豅大長谷
也俗誤以大長二字合為套升菴引元稹從騎愛奴絲
布衫臂鷹小兒雲錦韜羣臣利己安僭差天子臨軒空
憫悼又徐幹七喻縣明珠于長韜亦音套智按大射設
吷朱極三鄭玄注韜指也而詩童子佩韘注玄又云韘
之言沓所以摳沓手指此知沓聲近套或借用縚升菴
未考及此故著之阮氏七錄以五卷為一帙其制見此
金題書籖也海岳書史云隋唐藏書皆金題玉躞智
按梁虞和論書表有金題玉躞織成帶注金題押頭也
猶今書面籖題也玉躞言帶頭小褉或以牙玉為之玉
筠詩靈圖白玉檢寶黃金題研北雜志張伯雨藏智永
月儀獻歲神品上上後有明昌七印泥金題籖今在梁
溪倪元鎮家月儀索靖所書帖名董逌曾跋之
凡言軸帶者皆卷也陸澄謂王儉曰君雖一覽便諳
然見卷軸未必多僕隋煬帝秘閣書上品紅琉璃軸中
品紺琉璃軸下品漆軸唐集賢院書會要注記隋舊事
用廣陵麻紙寫作蕭子雲體赤軸綺帶舊經籍志開元
時甲乙丙丁四部書各為一庫皆以益州麻紙寫經庫
鈿白牙軸黃帶紅牙籖史庫鈿青牙軸縹帶綠牙籖子
庫雕紫檀軸紫帶碧牙籖集庫綠牙軸朱帶白牙籖可
謂綠字金版之麗矣鄴侯架亦分四色牙籖文選注劉
歆七略曰尚書有青絲編目錄亦謂軸帶帙籖也宋武
入關收苻姚書赤軸青紙
跋尾書卷尾也卷前謂之序卷後謂之跋亦謂之書
後禇無量上言貞觀御書皆宰相書尾臣位卑請與宰
相聯名跋尾不從
一㢧一卷也升菴曰㢧音周道書以一卷為一㢧智
按本出真誥而周音可疑孫愐尤韻丩篆作□說文糾
繆也將以此音一卷之㢧乎隋經籍志唐蓺文志何遜
集皆八㢧詩紀刻作&KR1505;字蓋緣陶九成說郛以㢧紀書
而作&KR1505;也黃伯思曰小宋太一宫詩仙圖幾弔開蓋誤
用㢧為弔也真誥所謂㢧即卷字陳景元據真誥以㢧
即篇字亦誤㢧蓋卷篆之省文耳則音周者皆因近糾
而誤也智又思書稱一函函本從□□從弓音□一㢧
蓋一□也省文作弓訛而為㢧
黃卷黃本也故曰鉛黃曰官黃魏鄭默制中經荀勗
因著新簿盛以縹囊書用緗素緗淺黃色也穆天子𫝊
序謹以二尺黃紙寫上會要天寶中勅御史依舊置黃
卷書闕失古人用黃卷者有誤可以雌黃減之又能防
蠧北齊書制五條寫于詔牘以版長二尺二寸雌黃塗
之狄仁傑云黃卷中方與聖賢對語李庾西都賦秘書
典籍品命校郎横閣三重闡正鉛黃謂黃卷也韋述蓄
書二萬卷皆手校定黃墨精謹宋崇文院白本書多蠧
崇文院者在左昇龍門即三館秘閣也祥符八年館閣
火移寓右掖門外曰崇文外院嘉祐命陳襄蔡抗蘇頌
陳繹編定遂用黃紙寫印正本以防蠧敗歐陽修提舉
三館秘閣寫版請降舊本遂詔龍圖天章寶文閣太清
樓管掌内臣檢所缺書錄上于門下省謄寫以所寫黃
本一萬六百五十九卷黃本印書四千七百三十四卷
悉昭文館王洙有雌黃墨磨以少藤黃尤佳山谷詩拂
殺官黃卻有思謂黃本官書也坡詩硬黃小字臨黃庭
唐法帖皆用硬黃紙臨余謂即今棰油紙類
塗乙塗竄鈎止也褚先生言東方朔用三千奏牘兩
人共持舉人主上方讀之止輒乙其處二月乃盡謂以
筆鈎斷畫止也開寶六年命盧多遜扈蒙張澹參詳長
定循資格塗注乙二十條李義山韓碑詩曰點竄堯典
舜典字塗改清廟生民詩唐門下省給事中凡百官奏
鈔侍中既審則駁正違失詔勅有不便者塗竄而奏還
謂之塗歸李藩所争是也天聖二年陳從易等校太清
樓所藏十代興亡論妄加塗竄降職升菴以塗乙讀為
塗&KR1677;後訛作塗註然則開寶之分塗注乙何以分為
畫繪曰坐(音諍)今作幀晉書志東海氣如圓&KR0034;焦弱侯
曰&KR0034;俗作□絹畫在竹格也智按段成式說晉徐景于
宣陽門外拾得錦麝坐乃繡佛也升菴以為圓幀陸魯
望詩譜為聽琴閱閣因看海坐畫幀也焦所云竹格謂
棚子也今人以一幅為一幀非必在礬棚上也在格上
之坐人安從拾之坐即&KR0034;字韻寶引唐詩吳松一幀秋
山谷詩畫出西樓一坐秋陸放翁有跋画橙即□
油素上素也揚雄四尺油素謂其光如油也說文素
白緻繒也小顔曰素謂絹之精白者用寫書劉向典校
書籍繕寫用上素古詩中有尺素書謂絹也生綃可以
作畫韓詩生綃數幅垂中堂李成工山水人以詩贈之
云六幅冰綃掛翠屏
紙絮一苫也古以𢷬絮為紙曰幡紙裁縑帛書也麻紙
生布作紙也榖紙榖樹皮也繭紙猶今之高麗也說
文曰紙從系氐聲古人書于帛故裁其邊幅如絮之一
苫釋名曰砥也古以𢷬絮漢和時蔡倫始用樹膚及敝
布魚網為之不始自蔡也初學記古以縑帛依書長短
隨事截之名繙紙以生布作紙絲綖如故名麻紙榖皮
紙亦曰楮楮乃扁榖榖乃桑榖楮皮宜為紙榖皮粗宜
為茵帳又有藤皮紙法書要錄曰王羲之用蠶繭紙鼠
鬚筆書蘭亭唐國史補有繭紙韓駒詩王卿贈我三韓
紙謂高麗紙也宣和殿書磹卷亦用繭紙今高麗紙有
三等上者即宣德鏡面箋也巵言曰班史稱赫蹏三輔
故事衛太子以紙塞鼻皆前于蔡倫倫和帝中常侍也
蕭子良云左子邑之紙研妙輝光在倫後東宫舊事皇
太子初拜給赤紙縹紅麻紙勅紙各一百唐高麗歲貢
蠻紙襯書卷日本國出松皮紙又大秦出蜜香紙一云
香皮紙微褐紋如魚子極香而堅韌晉武賜杜預萬番
又有側理紙賜張華扶桑國芨皮紙中國有桑皮紙蜀
中藤紙江南竹紙楮皮紙黟歙凝霜紙浙中有麥&KR0146;稻
稈紙宋張永製紙尚方不及齊高帝造銀光紙賜王僧
虔段成式在九江造雲藍紙湘東王奉簡文紅紙二千
番又特送五色紙三萬枚吳越有温州蠲紙烏程由拳
紙南唐有澄心堂紙細薄光潤為一時之甲智按趙希
鵠洞天清錄宋有亳間烏絲欄歙之龍鬚紙黃白經箋
匹紙長三丈至五丈有藤白有觀音簾有鵠白有竹紙
元有彩粉有蠟箋羅紋箋皆出紹興白藤觀音出江西
希鵠元及明初叢書中誤刻宋人趙與時賓退錄臨安
有漿粉紙謂之蠲紙言以榔汁蠲之也永樂于江西西
山造紙曰連七曰觀音紙有奏本出鉛山有榜紙出浙
之常山廬之英山松江潭箋不用粉造以荆川連褙厚
蠟石砑之新安倣造宋藏經箋皆此類大内各箋故不
如宣紙有楮皮者茸細而白可作畫有宣德五年造素
馨紙印有桑皮者牙色有礬光者可書出紙則興國州
涇縣敝邑桐城浮山之左然皆名連四以其漸小耳東
坡志林曰竹紙古未有也王右軍竹葉帖長安水丘氏
𫝊寶之豈因其名而造紙邪今曰倣紙
造紙者謂之抄紙幅謂之番治楮者漚之投黃葵之
根則釋而為淖麋酌諸槽抄之以簾其薄者單抄再抄
厚者至五抄六抄覆諸煏乾而揭之右軍守會稽謝公
乞箋紙庫中有九萬版悉與之杜暹為婺州參軍吏以
紙萬番贐受百番張華博物志賜側理紙萬番集賢院
學士大府供紙五千番陳後主供智者藤紙一墮今人
以折成葉子者謂之版其大者謂之番百張謂之刀五
百謂大刀
&KR2676;㡗即赫蹏一作&KR4145;綈赩蹄赤紙也成趙后𫝊發篋
中藥二枚赫蹏書孟康曰蹏猶地也染紙令赤應劭曰
薄小紙也晉灼曰今謂薄小物為赫蹏又曰赤紙又作
&KR2676;㡗廣韻韻會皆載之西京雜記稱薄蹏&KR2676;(音赫)或作&KR4145;
綈則以說文&KR4145;大赤也升菴作赩蹄又引太公丹書左
𫝊丹書注近世魏律緣坐沒為樂工雜戶者皆赤紙為
籍其卷以鉛為軸此丹書之遺乃古人之法律書名升
菴自名其書曰丹鉛果取諸此亦自不佳陳晦伯特辨
丹書非法律書
陟釐一作側理陟俚苔紙也晉武賜張華側理紙南
越以海苔為紙其理側故名王子年拾遺記云本陟釐
紙漢人語訛爾又作陟里隂勁弦收入支韻陸友仁引
漢人言陟俚
蜀雲母箋薛濤之遺也濤本小箋而今則與連四同
式但加礬與雲母粉耳韓浦有十樣鸞箋出益州之詩
升菴引作十樣蠻箋元瑞譏之不知升菴乃依箋譜亦
非自改也成都古今記載其目曰深紅粉紅杏紅明黃
深青淺青深綠淺綠銅綠淺雲凡十樣又有松花金沙
流沙彩霞金粉桃花冷金之目蜀志王衍以霞光箋賜
張蠙又有百韻長箋學士箋短于百韻薛濤箋短可書
四韻又元稹寄薛云菖蒲花發五雲高今世所重薄則
澄心堂厚則高麗繭其次則無灰連四紙若古所稱五
色霞光之類尤為可惡百年後墨皆脱落當以白版心
紙為貴智按東坡志林又言川中布頭箋冠天下唐國
史補言蜀之麻面屑末滑石金花長麻魚子十色箋費
著蜀箋譜言謝公箋在薛濤先謝司封景初師厚所造
也元美何不引此
唐用綾紙麻紙藤紙又用銷金牋金鳳紙魚牋花牋
黃紙除官自劉宋泰始二年版不能供始用黃紙陳制
銓選補用以黃紙錄名八座通書奏可以名帖鶴頭版
此徐陵所謂黃札易營也六曲注勅用黃麻紙勅旨論
事勅勅錄用黃藤紙書用絹貞觀中始用黃紙寫勅制
李肇翰林志凡赦書立后儲拜免公相並白麻紙雙日
起草隻日宣鄭絪奏故事惟封王命相用白麻唐初將
相官告用銷金紙及金鳳紙書之餘皆魚牋花牋又曰
凡賜予徵召宣索處分曰詔用白麻紙慰撫曰書用黃
麻紙薦告詞文用青藤紙朱書謂之青詞宰相及使相
告用色背綾金花紙節度用白背綾金花紙命婦金花
羅紙元和八年吏部定官告紙軸之色物所云背綾即
今裱綾也今時誥勅自五品以上用五花乃文思院織
成五雲綾每軸分段間色其詔勅則用墨攔黃紙疑耀
曰顔文忠公于公牒背作文稿黃長睿于雞林紙背倣
索靖書予獲校秘閣如宋版書治平類書四十卷皆元
符二年公私文牒故紙
烏絲箋之画欄者也自六朝即用欄墨後或以花為
欄霍小玉𫝊越州姬烏絲欄素段三尺授李生生授筆
成章李肇曰宋亳間有織成界道絹素謂之烏絲欄朱
絲欄許渾有烏絲欄手書詩見海岳書史廣川跋云翟
湛嘗以烏絲欄求魯直書蘇子瞻淵明詩
墨以九蒸萬杵為貴松烟鹿膠今失久矣輟耕錄曰
上古竹挺點漆中古以石磨汁魏晉時始有墨丸乃漆
烟松煤為之晉人用凹心硯者欲貯瀋耳自後有螺子
墨巵言曰韋誕之墨一點如漆六朝無過張永五季無
過奚超及其子廷珪(廷珪在南唐賜姓)宋有常和沈珪陳贍皆
妙品也張遇以龍香劑進御有隠君子王迪者止用遠
烟鹿膠而自有龍麝氣當勝之至潘谷而妙駸駸乎廷
珪流亞矣元朱萬初又谷流亞也蘇浩然澥自製墨皆
作松紋皴皮堅緻如玉石王迪流也宋徽宗蘇合烟墨
法至金章宗乃以蘇合油搜烟為之價同黃金宣廟有
龍鳳大定外有查文通龍忠迪方正蘇眉陽羅小華汪
中山邵青丘及子格之方于魯程君房汪仲嘉吳左干
丁南羽今則潘嘉客方凱吳名望去塵墨法曰虬松取
烟鹿膠相揉九蒸回澤萬杵力扣古用松烟今用油烟
古自製鹿膠今用廣膠矣桐油乃黑菜油則白䄷油䄷
烟者輕五䄷油一䄷烟者重以漆與紫草入油六石得
一石烟則望之碧而日中紫矣自謂敵程君房其法不
用冰麝而止用豬膽萬杵之以冰麝能奪墨之色也試
法磨各墨于研俟其乾置水中則上者乃黑次則迥白
惟李廷珪作藍色
聿即筆後人加竹周公綏管夫子絶筆蒙恬始為筆
兔毫筆也有柱有被有心有副右軍筆經曰中山兔肥
毫長故可用世𫝊張芝鍾繇用鼠鬚筆嘗謂東晉已失
中原右軍安能必得中山毫蘭亭用繭紙鼠鬚筆書繭
紙或泛溟來乎博物志有虎僕毛筆山嶺外少兔以雞
雉毛亦妙子瞻所云三錢雞毛筆也又云蜀石鼠曰&KR2408;
毛可為筆眉公妮古錄宋時有雞毛筆檀心筆小兒胎
髮筆猩猩毛筆鼠尾筆狼毫筆筆有四德銳齊健圓今
人毫少而狸檾倍之安見德乎古有以金以銀斑象玳
瑁玻瓈鏤金為管或綠沉漆管棕竹紫檀花梨管然皆
不若白竹之薄標者最便持用南朝有姥善作筆開元
中筆匠名鐵頭宣州有諸葛高常州許穎謂柳學士不
如右軍父子者諸葛也近時陸繼翁王古用皆湖人住
南京吉水有鄭伯清吳興有張天錫今俱失𫝊其妙
散卓者□筆也廣川引皇象曰欲作草書漫漫落落
宜得精毫□筆宛轉不叛散者張友正草字用筆過為
鋒長□音而兗切即借作耎字山谷書吳無星筆言能
作無心散卓若提筆去紙則諸葛筆敗矣侍其瑛亦能
之南陽張乂祖喜用郎奇棗心散卓作瘦勁字此總謂
宛轉滿志耳彦遠論書言右軍有行草分寸即縣筆之
用也其跋張旭郎官石柱記言&KR0008;(音樹)鋒鱗勒峻磔抑左
升右仰策輕揭緊䟐(音立)闇收此君固善形容用筆矣
研即硯也今以端石為上博物志引硯譜載天下之
硯四十餘品以青州紅絲石硯為第一端州斧柯山石
為第二歙州龍尾石為第三自漢天子用玉硯魏武有
純銀參帶臺硯張華于闐青鐵硯柳公權用青州石末
而次絳州後始重端歙臨洮又有澄泥硯未央瓦銅雀
瓦正謂其澄泥也自今論之細潤發墨總不如端而歙
次之駝磯廬山以次皆不及也吳曾云許渾自廣至新
興詩云洞丁多斵石蠻女半淘金自注云端州斵石李
賀硯歌云端州石工巧如神踏天磨刀割紫雲李肇曰
端溪紫石硯天下通用程泰之曰歙龍尾硯李主創之
唐未見也見王中舍硯譜東坡破柳公權青州石末之
論劉原甫證李士衡天寶端石之偽葉少藴譏歐陽公
之稱歙石則端之妙由來久矣端州以欽宗時升為肇
慶府杜綰曰石出斧柯山靈羊峽對望山也凡四種曰
巖石曰小湘石曰後歷石曰&KR0008;坑西巖之下巖為勝龍
巖乃唐初取硯處色紫而不及下巖其眼有暈數十重
他眼色黃又曰大秋風小秋風曰桃花諸類今肇慶水
坑尚在有將軍坑梅花坑老坑諸坑以水巖為最辨之
以蕉葉白火納文為真此亦石病其全色者尤妙特其
紫色淡耳張世南論端石硯有火黯即火納也其他曰
屏風背色紫而石堅磨之即滑不如水巖之嫩而有鋒
也朱子暇宦此最留心水坑石有理横斷者極發墨宋
所未有又何取乎硯山哉陸文裕曰洮河綠石出洮州
衛上關西與西番接境唐以來名人採以製硯宋失其
地故士夫尤貴重之色有淺深體有老嫩猿頭斑瓜皮
黃蚤子紋者為佳雪花無景者不足貴今泯州亦産硯
石似一類云元美言得周益公硯有洮瓊二字唐開元
間獵人葉氏得石于長城里琢為硯遂聞天下山在羊
鬭嶺之巘兩水夾之水盡處乃産硯石有坑一曰緊足
次曰羅紋今呼為舊坑又次曰莊基三坑相去百餘步
而石品迥異舊坑又自為三曰泥漿曰棗心曰綠石去
舊坑纔數尺而石品復異自莊基北行二里泝溪而上
曰眉子坑則東坡所歌者今在水底不可斵矣舊坑絲
石為上生在石中斵者先頑石次得硯材然極粗工人
名曰麤麻石石心最緊處為浪出至慢處為絲愈慢出
為羅紋故曰緊處為浪慢處為絲如木理然然絲之品
不一曰刷絲曰内裏絲曰叢絲曰馬尾絲獨吐絲為奇
正視之疎疎見黑點如洒墨側視之刷絲燦然工人謂
之硯寶蓋石之精云惟棗心坑或有之他産則劣故三
衢絲石黑而頑南路絲石暗黝綿潭絲石浮而滑夾路
絲石紅而枯水池山絲石枯而燥皆不甚宜筆墨云宋
謝暨知徽州時嘗于舊坑取石貢理宗初坑上嘗有五
色雲氣如錦衾郡檄隨雲所覆處斵之得佳石有白文
繞兩舷宛如二龍既發為硯雲氣不復見矣
秦以前印璽通名漢以來章與印亦分矣運斗樞曰
舜為天子黃龍負璽世本曰魯昭始作璽歐陽作五代
史曰玉璽𫝊授遂古無聞則直不信耳鄭注璽節今之
印章也衛宏曰秦以前民皆以金玉為印龍虎鈕惟其
所好秦以來天子始獨以璽獨以玉漢舊儀云諸侯王
黃金璽槖佗鈕列侯三公前後左右將軍黃金印龜鈕
文曰章中二千石銀印龜鈕千石至二百石皆銅印鼻
鈕文曰印建武則諸侯王皆金印陳制金章或龜鈕貔
鈕豹鈕銀章或龜鈕熊鈕羆鈕羔鈕鹿鈕銀印或珪鈕
兔鈕銅印率環鈕吾衍云漢有摹印篆其法方正王球
嘯堂集古錄所載古印正與相合凡屈曲盤回唐篆始
如此今碑刻有魯公官誥尚書書省印可考其說漢晉
印章皆用白文大不過寸許朝爵印文皆鑄蓋擇日封
拜可緩者也軍中印文多鑿蓋急于行令不可緩者也
古無押字以印章為官職信令唐用朱文古法漸廢至
宋南渡絶無知此者故後宋印文皆大謬白文印皆用
漢篆軒亝等印古無此式唯唐李泌有專居堂白文玉
印三字屋扁唐印有之字印不當用印字以亂名漢張
安字幼君有印曰張幼君(右一左二)唐吕温字化光有印曰
吕化光李陽冰曰摹古之法有四曰神曰竒曰工曰巧
趙彦衛云古印文作白文蓋用以印泥紫泥封詔是也
今之米印及倉敖印近之矣自有紙始用朱字間有為
白字者通典云北齊有木印惟以印籍縫今齪合縫條
印蓋原于此秦有八體書三曰刻符即古所謂繆篆五
曰摹印蕭子良以刻符摹印合為一體徐鍇謂符者竹
而中刻之字形半分理應别為一體摹印屈曲填密則
秦璽文也子良誤合之宣和譜四卷楊充一圖書譜一
卷又名集古印格王厚之復齋印譜顔叔夏古印譜二
卷姜䕫集古印譜一卷吾衍古印文二卷趙孟頫印史
二卷今日去古愈遠而印章必篆方填之法必本秦漢
世多以篆入楷吾所不安而刻印倣古則雖竒無碍也
真能好古者以意為之亦有繆篆古意不然者雖倣古
亦時人耳豈故作爛碎漫滅遂為秦漢邪顧元方魏子
一嘗作厚邊細篆朱文曰倣秦未識印吾衍曰漢晉印
白文唐用朱文古法漸廢而秦反先作朱文乎或後人
以朱倣白而相𫝊承之張舜民言唐印文絲髮今如筯
八龍雲篆玉籙蘂書皆道家之書也路史所謂靈書玉
劵聖紀所謂金壺墨汁猶之河圖所謂綠圖黃章也
道門大論有三元五德八會成飛天之書紫微夫人說
八龍雲篆是根宗所起曰玉籙曰琅蚪瓊文曰琅簡蘂
書曰福連之書曰白銀之編皆無始之文也此等俱後
人所造蘂從草又從木複矣路史有靈書八會三洞蒼
元經玉劵十華言三皇之印也聖紀云浮提國善書二
人出金壺墨汁老君以寫道經河圖云黃帝夢兩龍挺
白圖齋□視之天老跪而授之名曰錄圖一作綠圖舜
以大尉即位黃龍五彩負圖以白玉為檢黃金為繩紫
芝為泥章曰天黃符璽又曰龜負赤甲青文宛委書言
赤文綠字杜撰何問然賦頌家用之
宋段義元楊恒所上之𫝊國璽非秦璽也永和復歸江
左者晉璽也自兩燕𫝊六朝隋謂之神璽者慕容璽也
劉裕得之關中者姚秦璽也女貞所獲者石晉璽也則
弘治熊翀所上者可知矣升菴云元朝至元三十一
年木華黎曾孫碩德卒其妻出古玉印貨之中丞崔彧
秘丞楊桓辨其為𫝊國璽上之慎按秦始皇之璽一曰
皇帝夀昌一曰既夀永昌已𫝊疑有二矣至朱梁亡入
于後唐又唐主存勗謀即位魏州僧以𫝊國璽獻遂即
位則後唐之璽蓋有二也必有一贋矣是以今日既曰
與潞王從珂同焚于洛陽之真武樓矣而他日段義又
得之以為宋哲宗獻今日既曰入金與金哀宗同焚于
蔡州之幽蘭軒矣而翟朝宗又得之以為宋理宗獻若
果贋而酷肖則徽宗正衒名受欺者又何疑其檢無螭
角無缺卻之不用而别制定命璽乎即贋跡在宋屢敗
露矣而元之崔彧楊桓又何得之寡婦而獻之余意桓
著六書統必私刻之謀于崔彧而托為之欲迎合皇太
妃以翊戴成宗為此昡曜耳按通典云秦得藍田白玉
為璽曰受天之命皇帝受昌孫堅見甄官井上光浚得
漢𫝊國璽文曰受命于天既夀永昌又按北齊制𫝊國
璽鳥篆書文曰受天之命皇帝夀昌漢書注衛恒曰秦
璽題是李斯書其文曰受命于天既夀永昌十國紀年
晉開運末北軍侵境少帝重貴遣其延煦獻𫝊國璽于
遼主訝其非真宋哲宗元符元年五月咸陽民段義劚
地得玉璽蔡京及講議官十三員奏曰皇帝夀昌者晉
璽也受命于天者魏璽也有德者昌唐璽也惟德元昌
者石晉璽也則既夀永昌者秦璽可知夫京輩何憚于
欺人乎困學紀聞周恭叔跋秦璽文曰嗚呼斯乎其刻
畫吾忍觀之哉李微之曰秦璽者李斯之魚蟲篆也其
圍四寸至漢謂之𫝊國璽迄于獻帝所寶用者秦璽也
歷代皆用其名永嘉之亂沒于劉石永和之世復歸江
右者晉璽也太原之末得自西燕更涉六朝至于隋代
者慕容璽也(隋謂之神璽)劉裕北伐得之關中歷晉暨陳復
為隋有者姚秦璽也開運之亂沒于邪律女真獲之以
為太寶者石晉璽也蓋在當時皆誤以為秦璽而秦璽
之亡則已久矣弘治十三年熊尚書翀為副都御史節
填陜西八邊見寶氣公命掘之得古玉璽一顆文有受
命于天既夀永昌八字納之天啓時亦出玉璽此亦河
圖之天黃符璽也善哉山東太學生周敬心之䟽乎守
位曰仁仁乃寶耳天子豈畏白版之目哉至郭海嶽贊
歎蒙古用本國篆乃興王之制印藪曰秦小璽疢疾除
永泰休萬夀寧螭鈕國子博士文承夀曰九字成文制
作精妙其書乃李斯小篆舊藏沈石田處既歸陸昇平
後為袁尚之所得今在顧光禄處遭火變黑色矣此小
璽之真偽不可知而又云秦得楚卞和璧命篆玉人孫
夀刻之即𫝊國璽則不問而知其妄矣東觀記載馬援
上光武書言臣所假伏波將軍印書伏波大文外嚮城
皋令印皋字為白下羊丞印四下羊尉印白下人人下
羊即縣長吏印文不同恐天下不正者多符印所以為
信所宜齊同荐曉古文字者事下大司空正郡國印章
後千餘年嵯峨山中得古印十餘塗金駝鈕文如援書
此與秦小璽皆一類宋曾三異同話錄王莽遣將率易
單于印曰漢賜單于璽武后改璽為寶
填篆方填書也書史曰填篆者周之媒氏以仲春之
月判會男女則以此書表信□來及魏明帝使京兆韋
仲將點定芳林苑中樓觀王廙王隠皆云字間滿密故
云填篆亦曰方填書今用九疊文乃時制也其他圖書
用小篆而改體向方謂之滿白皆其遺法
半通半章也揚子法言不由其德五兩之綸半通之
銅亦泰矣仲長統昌言身無半通青綸之綬注十三州
志曰有秩嗇夫得假半章即半通也
銀黃謂先銀印而後金也銀艾謂銀印艾綬也陳鉅
昌曰前漢書黃金印銀綬是謂銀黃此非也綬無言銀
者按楊僕𫝊懷銀黃垂三鈕夸鄉里蓋有銀印又有黃
金印也張真曰吾十腰銀艾銀即印艾即綬亦非定指
綠綬也漢印小多佩之如朱買臣見會稽太守章是也
此後稱金紫銀青則腰帶魚袋之類
古以泥封檢而印之曰斗檢封周禮司市注璽節章
如今斗檢封矣疏曰案漢法斗檢封其形方上有封檢
其内有書則周時印章上書其物識事而已說文檢書
署也徐曰書函之蓋也三刻其上繩緘之然後填泥題
書而印之漢書金泥玉檢後漢公孫瓚𫝊皂囊施檢後
用紙作黏黏而印之殊為省事
封函用泥後以為印色輿地志漢封詔璽用武都紫
泥續漢書金泥水銀和金為泥也東都記曰鄧訓好用
黎陽青泥據徐鉉曰填以泥題書而印之後緣此以印
調色封之亦曰泥晉為詔以青紙紫泥即印色也今部
堂用紫粉印寶則用硃
通雅卷三十二
