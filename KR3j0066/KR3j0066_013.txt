通雅卷十三明方以智撰
地輿(方域)
(陸文裕曰予嘗欲取今之州縣推而上之以會於禹貢之命名因以著古今離合遷改之實為)
(一書宋浦江倪朴文卿嘗作輿地會元志四十卷惜當時以布衣著書力不能傳其自叙有曰)
(今學者急於利禄專務時文故不識者不肯目而識者未暇覩也悲夫元符中蜀人税安禮撰)
(地理指掌圖臨江吳澥著宇内辨智皆不得見郭景純注山海縣寓寫意耳酈道元注水經身)
(未得至南方也嘗覽朱考亭沈存中吳虎臣范公稱王伯厚及楊升菴章本清馮嗣宗各有所)
(辨欲以朱思本畫方配里法倣謝莊之截木分合就各地古事編圖會括諸志于修攘考一時)
(不及姑鈔記所知以俟崇禎癸未夏方以智記)
河東河西河南河北河內河東淮北淮西江北江南山
東陜西章潢所采宋人之論詳矣有兖州之河東有
幷州之河東(黃河舊道三代以前自宋衛州之黎陽縣近折而北流故北京及河北東路諸州在)
(河之東即古兖州之域故周禮職方河東曰兖州爰自周定王時黃河舊道漸以湮塞秦漢以還河堤屢壊乘)
(上游之勢決而東下故兖州之域隔在河北而河東之名乃移在幷州戰國以來子史中乃謂河東之地皆指)
(宋朝河東路而言之即古幷之域也智按此北京謂大名府)有雍州之河西有凉州
之河西(黃河源自崑崙傍積石北流餘二千里至於宋銀夏之交稍折而東流不盈千里而折而南流)
(故宋永興軍路鄜坊丹延諸州在河之西而河湟之間鄯凉甘肅諸州亦在河西戰國之際所稱西河地即指)
(鄜房丹延之間而言在雍州之域也西漢以來所稱河西地即指河湟而言古凉州之域也)有中土
之河南有邊境之河南有中國之河北有邊方之河北
(黃河大勢如覆斗之狀而關中正在斗間中原適當如衡故宋之京畿西路在河之南斯中土之河南也而綏)
(銀勝夏諸州亦在河南即邊境之河南也河北東西路在河之北斯中國之河北也而隂山揜海之間有秦長)
(城外地亦在河北即邊方之河北也三代以前河南之稱止在中土秦漢而下奪外國南牧之地列為郡縣亦)
(名之曰河南陳隋以前河北之稱止在中國李唐之初塞外突厥之地悉為郡縣亦名之曰河北春秋傳中所)
(稱河南河北之地皆指邊境等地而言與前史至不相侔)有指一郡而言者有指一
州而言者有指一道而言者(如中土河南之地今古一名而兩漢河南之稱惟指)
(一郡而言即宋京西屬縣兼鄭孟二周之境而已姬周河南之稱則指一州而言即宋東西二京及京西南北)
(路之地李唐河南之稱則指一道而言包古青徐兖豫四州之境奄黃河以南皆是也宋為東西南三京及京)
(畿四州之地)故周之河內異乎漢之河內(周禮職方河内曰冀州即宋河北東)
(西路地漢之河内乃右郡宋懷衛二州是已)漢之河東異乎唐之河東(漢河東郡)
(即宋河中府及慈隰晉絳解五州唐河東道乃宋河東路地)古之淮北乃宋之淮南
(宋宿亳二州自開國以來至於李唐皆在淮北宋乃移屬淮南)而宋之河北乃古之河
東(宋朝河北東路之地三代以前屬河東)淮西一名也有在京東有在京
西(淮道自西而東時折而北流故淮北之地間名淮西如漢封劉交為楚王王淮西則宋京東西路之地也)
(唐裴度身督戰遂平淮西則宋西北路之地)江西一名也有在江北有在江
南(江道自西而東時折而北流故江北之地間名江西而魏志武帝紀稱江西遂空則宋淮南東路之地也)
(晉紀稱石勒陷江西壁壘百餘則宋京西南路之地也至五代史稱鍾傅據有江西乃今江南西路之地)江
南一地也有稱江左有稱江右(金陵居長江下流前朝有江南者皆都之據金)
(陵而言則江南居左四瀆之流皆自西而東天下之形勢亦然以中原而言則江南之地居右故前史兩稱之)
山東一名也有指河南而言者有指河北而言者(前史有山)
(東之稱者皆據華而言之則其所謂在華山之東也其地正在河南而稍及河北之近河南者至杜牧之罪言)
(則所稱山東之地專指河北而言也)陜西亦一地也虞夏曰雍州商周曰
西土春秋為秦國戰國稱關中楚漢之際謂之三秦兩
漢又名山西宋始為陜西路耳書稱河亶甲居相即今
之相州也春秋衛侯燬滅郉即今之郉州也楚子入陳
楚師滅陳皆今之陳州也齊師滅萊即今之萊州也楚
子圍鄭即今鄭州之新鄭縣也齊侯侵蔡即今蔡州之
上蔡縣也若此類未易概舉蓋履其地不敢沒其名也
然而遷徙不常考証或疎至有巳非其地而空存其名
者如春秋吳師入郢近于今之郢州而非也(古郢城在今之荆南)
(府界去郢州餘三百里宋郢州即承天)秦師入滑近於今之滑州而非也
(古滑國今在西京偃師縣之鄉去滑州餘四百里)楚人滅舒近於唐宋之舒州
而非也(古舒國今在廬州之舒城縣去安慶餘三百里)楚人滅黃近於今之黃
州而非也(古黃國今在光州定城縣去黃州四百五十里)楚人伐徐近於今之
徐州而非也(古徐州今在泗州臨淮縣之徐城鎮去徐州垂五百里)傳稱允姓之
戎居於瓜州近於今之瓜州而非也(古瓜州地在今汝州去瓜州垂三百)
(里)有西亳南亳北亳而皆非今之亳州也(西亳在今偃師南亳在穀)
(熟縣北亳在考城縣)有東虢西虢南虢而皆非今之虢州也(東虢在鄭)
(州榮陽縣西虢在鳳翔府虢縣南虢在南陵軍升陸縣)有東楚西楚南楚而皆非
宋之楚州也(東楚今蘇州西楚今徐州南楚即今荆州府)古之酒泉在河南
而今之酒泉在河西(左傳王與虢公酒泉之邑實在于河南而西漢而下迄于今有酒泉)
(郡漢屬河西今在徼外)古之丹陽在荆南而今之丹陽在江東(左傳)
(稱楚子邑于丹陽今在荆南府枝江縣内今丹陽郡乃潤州也)古之豫章在江北今之
豫章在江南而皆吳楚之境也古之澶淵在河南今之
澶淵在河北而皆宋衛之郊也(襄二十年諸侯會于澶淵實宋古都所謂澶淵)
(聚者即其地正屬河以南而趙宋之澶淵乃在河北天雄今大名府開州)
樂蟠始臧毛氏新喻中廬丹陽匡山謝陽之譌皆王楙
之說也慶州有樂蟠縣本漢略畔道地後訛為樂番
鎮戎軍有笄頭山隗囂使王元猛塞雞頭道即此也後
訛為訮屯山凉州有姑臧縣河西舊事謂舊塞外蓋藏
城也後訛為始臧婺州長山縣本長仙縣其地赤松子
採藥之所後訛為長山北京館陶縣有屯氏河漢溝洫
志謂河北&KR1177;於館陶分為屯氏河後訛為毛氏河臨江
新喻縣本新渝縣蓋有渝水故名而唐天寳後相承作
新喻隰州石樓縣本漢吐軍縣後魏置吐京縣亦音語
之訛也楚鬻熊始封丹陽則在今歸州秭歸縣後楚文
王徙都江陵府枝江縣亦曰丹陽漢於宛陵置丹陽郡
隋于丹州置丹陽郡唐于京口置丹陽郡其地不一而
西漢志乃以曲阿之丹陽為楚所封誤矣漢文帝封淮
南王長子陽周侯賜為廬江王應劭曰廬子國即盧庸
之地按左傳盧戎自在宜城山中劭誤以中廬之廬為
廬江之廬矣舜漁雷澤正城陽之雷澤而周處風土記
乃以吳之太湖大雷山小雷山為舜漁之所子胥之胥
山在嘉興東南而張晏乃以太湖之承胥二山為子胥
之山李白少讀書于匡山正綿州大小匡山而寰海舊
注乃指江州匡廬山為白讀書之所或白遊處焉耳後
漢樊丹封謝陽侯正詩所謂申侯番番既入于謝之謝
地也而傳乃以為射陽按射陽在山陽西即高祖封項
纏之地非丹封地也樊毅碑曰謝陽之孫此可驗也
韓退之南陽在修武非鄧州也南陽懷州修武縣有
南陽城左傳曰晉於是始啓南陽即此智按韓退之正
修武人今為懷慶府修武縣孟縣亦有韓愈别墅俗呼
韓莊金石志載孟縣皇甫湜撰韓碑世人以鄧州之南
陽為退之之里誤矣其稱昌黎者其先昌黎人也愈封
昌黎伯今永平府昌黎縣有韓祠馬融曰晉地自朝歌
以北至中山為東陽朝歌以南至軹為南陽應劭曰秦
改名修武臣瓚云韓非書秦昭越趙長平而伐修武時
秦未兼天下修武之名久矣秦昭紀魏入南陽以和張
儀傳魏絶南陽白起傳攻南陽太行道絶之輿地廣記
修武本商之寗邑武王伐紂勒兵于寗更名修武
蕭何南陽之酇在楚之光化非沛之酇也當時在南
陽者今在襄陽之光化縣此蕭何封邑也沛縣之酇本
作□音嵯今亦不在沛縣在歸德府考城縣之鄉間尚
有酇城橋古今分畫境界學者一時未考宜其隨聲聽
訛耳余嘗論之曰漢地理志載南陽酇縣侯國不言沛
之□為侯國非明驗乎沛之□為酇誤于班固之碑王
莽之改水經注之引也班固泗水亭碑曰文昌四友漢
有蕭何序功第一就封于酇合溪曰孟堅必知封地則
南陽之酇有嵯音智直謂古時韵粗班固亂叶耳江統
徂淮賦言何封于沛矣水經注渙水逕酇縣故城南襄
十年公會諸侯及齊世子光於酃王莽之酇治矣朱謀
㙔曰&KR0789;字誤三傳皆作會于柤古文柤通□應劭曰作
嵯漢地志沛郡酇縣注本作□王莽曰酇治故遂以□
為酇古人讀書己浮何怪今人邪又曰沔水過酇縣謂
之酇頭高帝五年封蕭何薛瓚曰今南鄉酇頭茂陵書
曰在南陽王莽更名南庾沔水又過筑陽東師古曰南
陽蕭何封邑音贊本春秋隂國唐為懷州隂城縣有何
廟何薨高后封何夫人同為酇侯小子延為筑陽侯文
帝罷同封封延元時為光化軍今則為縣屬襄陽府酇
字本義則百家為酇音贊寒韵存此則聲轉而廣韵收
之歌韵有酇註曰封邑則誤矣升菴弱侯定以沛□為
蕭何封邑而云師古無據者大謬也一統志載永城縣
有酇侯城為何食邑以訛傳訛亦猶承天府之陽春亭
以宋玉生此郢州耳總之漢志分侯國延為筑陽侯二
證最確而班固之韵乃古通轉之口齒猶攢之从贊難
之讀娜也恕先云江淮以韓為何京山云閒介之轉為
个此可推矣
詩六月篇之鎬非豐鎬之鎬也靈夏等地即六月所
謂侵鎬及方也有什賁故城漢置朔方五原郡孔氏曰
劉向疏云吉甫之歸周厚賜之其詩曰來歸自鎬鎬去
京師千里王肅以為鎬京王基駁之朱氏曰劉向以為
千里之鎬疑即朔方也
昆明池正鎬京地也潘岳關中記曰昆明池曰靈池
堯治水訖停船此地蓋堯已有池漢因而深廣之智按
此說大謬昆明滇池名漢武開以名之曰習水戰已為
鑿說况堯停舟乎徐廣曰豐鎬相去二十五里通典曰
京兆長安縣西北靈臺鄉豐水上是也鎬今昆明池鎬
陂是也昆明鑿而鎬京為池隋城亡而漢都為苑稱引
古昔者豈可不一覈耶
陶令八十日之彭澤非今小孤前之彭澤也古彭澤
縣在今湖口縣東三十里漢置晉隋因之凡左蠡而北
大孤而東皆其地也唐武德五年改彭澤為浩州遷于
浩山下至今湖口九都號五柳鄉八都號彭澤鄉有三
學寺祀淵明有洗墨池玩月臺吳草廬為記南唐始析
五柳彭澤二鄉之地為湖口縣見九江志若以小孤江
之彭澤縣為淵明解綬地則非矣
大别在漢陽非安豐也孔氏言大别在壽州霍山縣
宋之六安也史記索隠云在安豐縣此誤矣其實在漢
陽府亦曰甑山魯山左傳楚拒吳濟漢而陳自小别至
於大别小别在汊川今漢口世傳大别龜山黃鶴樓磯
蛇山也智又考水經云□水出廬江雩婁縣南大别山
注云俗名檀山峴即安豐西南蓋大别有同名而注尚
書者誤
嵞山有四古會稽竝轄淮南塗山實在壽春非山隂也
淮水過當塗縣非今太平之當塗也塗山在壽春東
北濠州鍾離縣西九十五里禹會諸侯周穆亦會智又
按晉常璩巴志言禹娶塗山今江州塗山是也江州縣
郡治塗山有禹王廟及塗后祠北水有銘曰張太守於
此仙去有粉水世謂江州墮林粉也水經注引哀十年
禹會諸侯于塗山杜預曰塗山在壽春東北史記索隠
又以塗山在今九江余按國語仲尼曰禹致群臣于會
稽防風後至殺之其骨專車劉向王肅竝有此說則酈
君似以塗山在會稽王伯厚確以為在壽春或者禹所
至山别有會稽之名乎地理志當塗侯國也淮水過之
禹娶塗山即其地吕覽曰江淮以辛壬癸甲為嫁娶日
此足證也太平之當塗乃僑立名耳杜預所謂塗山在
壽春縣東說者云今濠州是也吳越春秋亦以會稽有
塗山又兼載塗山之歌應劭云塗山在永興北或云蕭
山縣是已疑矣蘇鄂演義云塗山有四一會稽二渝州
三濠州四當塗皆有禹跡蓋傅會耳章本清謂柳子厚
塗山銘蘇子由塗山詩指在濠州皆非是此疑未決耳
王楙引翠微考異以宣之當塗正禹之娶所則楙猶無
識矣當是古之會稽所轄者大如戰國之楚則徐州南
京皆是也句踐滅吳則吳地皆越故通稱會稽漢分為
吳郡會稽郡故又合言吳會或曰濠州之塗山甚小豈
能容諸侯不知古言其會地豈直在山上耶
壽春有荆山因遷郢而名也楚自昭王之後又歴十
一傳至考烈王始徙都壽春韓非子所載卞和獻玉事
乃在厲武文三王之際昭王上接武王已越十世當三
王時鍾離何嘗屬楚而彊謂卞和至此山邪新序又謂
抱玉而泣在共王時雜記又謂在懷王及其子平王時
平王乃昭王父下距懷王九世共王上至武王六世差
矣陳霆尚以懷遠荆山為卞和獲璧處更誤
首陽有三一蒲坂二隴西三洛陽王勉夫以夷齊在
洛陽論語註謂在蒲坂非也夷齊令支人冡在肥如漢
志遼西令支有孤竹城水經注雷首名獨頭山夷齊所
隠都穆謂中條為雷首下有水曰雷澤
歴山有五一河中府二齊州歴縣三冀州四濮州雷
澤縣五紹興曾南豐齊州堂記云舜耕歴山漁雷澤陶
河濱作什器於壽邱就時於負夏鄭康成釋歴山在河
東雷澤在濟隂負夏在衛地皇甫謐釋壽邱在魯東河
之北河濱在濟隂定陶西南陶邱亭耕稼陶漁皆舜之
初事在一時地宜相近孟子又謂舜東夷之人吕覽舜
葬于紀市按鳴條在今贛榆縣有蒼梧山近莒之紀也
歴山在齊者是圖記謂南山為歴山以濼水出歴縣也
世因河東雷首山一號歴山潙水所出舜娶堯女所居
謂歴山為雷首之别號附會也陸魯望云世謂舜田歴
山象耕鳥耘聖德感之非也蓋耕深似象步耘疾如鳥
啄李石載周處記舜葬上虞始寧剡縣多柞吳會以柞
為櫪故曰櫪山此尤附會
趙之扞關非楚之扞關也趙扞關在陸道楚扞關在
水道楚肅王四年為扞關以拒蜀
李牧所取方城非汝葉之方城也左傳之方城在汝
州葉縣西南唐勒論作萬城万之訛邪漢廣陽郡方城
縣後漢屬涿郡一曰燕方城縣唐貞觀時自章信城移
固安縣治此李牧伐燕取方城王肅曰今涿郡方城縣
有韓侯城又上庸堵水東逕方城此亭名也上庸今竹
山縣有方城山堵水注于漢曰堵口下有澇灘
下蔡為硤石城非獨陜州之硤石也通典梁大同中
于硤石山築城拒東魏天監十五年魏崔亮攻硤石即
今潁州下蔡也水經曰淮水逕山硤謂之硤石周世家
克壽州徙州治此魏諸葛誕舉事王昶據硤石以通誕
即此城又晉胡彬援壽春既陷退保硤石亦此城也
鍾離非今中都城郡縣志濠州阻淮帶山晉淮南郡
鍾離縣安帝立鍾離郡宋兼置徐州為重鎮蕭惠休蕭
坦之昌義之康絢所守是也隋唐為濠州通典鍾離縣
東四里有古鍾離城即魯昭四年楚城鍾離又縣東一
里有小東城秦始皇築之以鎮濠州者終犂即鍾離史
伍子胥傳吳拔楚鍾離居巢注古鍾離子之國世本作
終犂
石城非石頭城也羊祜傳吳石城守去襄陽七百餘
里祜以詭計令吳罷守祜以孟獻營虎牢而鄭人懼晏
弱城東陽而萊子服乃進據險要開建五城收膏腴之
地石城以西盡為晉有郡縣志郢州長壽縣城本古之
石城背山臨淮水吳於此置牙門戍城羊祜亦置戍焉
郢州西北至襄陽三百餘里水經注沔水南逕石城西
城羊祜所立元康元年分江夏西部置竟陵郡治此即
今之承天也郢本為荆州承天為郢州則自北周改名
而唐因之耳庾亮欲移鎮石城蔡謨曰沔水之險不及
大江非廟算之勝亮不果移樂府有石城莫愁郢有莫
愁村弱侯爭以為白下石頭城女子誤矣河中之水歌
是又一莫愁也且石城非一魏牽招傳孔明在祁山遣
使結連軻比能比能至故北地石城與相首尾又高州
府贑州府皆有石城叙州府金華府永康縣皆有石城
山山名石城石門者不可勝數孫權初都京京口也十
七年權作石頭城臨江歐陽公于役志言次江口夜大
風次清凉則今之洲乃數百年間事也
石頭有四韓退之有次石頭驛寄江西王中丞閣老
詩故今洪州石頭驛皆以為證大觀三年汪藻彦章為
江西提學作石頭驛記吳曾言江西有兩石頭石頭遷
住南嶽地名石頭與白下石頭為四
姑蘇或作姑胥姑餘巵言曰王順伯高德基謂姑蘇
乃姑胥也凡山與臺皆以伍胥得名吳人鄉語以鬚為
蘇故誤曰姑蘇後遂為蘇州按續圖經紀云姑蘇臺一
名姑餘史記正義云在吳縣西南三十里山水記闔閭
作又云夫差作越絶書云闔閭造九曲路以遊姑胥之
臺然則姑蘇之或謂姑胥或謂姑餘不可知而始于闔
閭成于夫差豈得云因伍胥而誤也姑蘇自是故名第
古以名臺今名驛而正德中纂志書者冠以姑蘇卻大
可笑
番麗梅里也太伯居梅里今之横山
滸墅本為虎疁因唐諱虎錢王諱鏐而改虎邱劍池
四字世傳顔魯公書乃譌也魯公無不諱虎者唐人修
晉書巳稱武邱武林神武門矣
皋橋皋奉卿居也蛇門梅福所隠也岝㟧支硎也俱
見吳地志漢議郎皋伯通字奉卿居皋橋梅福隠蛇門
或稱夷門支硎山支道林所居白馬升雲而去今名岝
㟧山越中新昌縣天姥對峙沃洲山亦云支遁居之
語兒亭當為禦兒雋里地縣南有語兒亭言蠡與西
施通生一子此附會最可笑者而陳晦伯胡元瑞乃引
以駁升菴西施沈死之說豈不更可笑邪按吳語曰吾
用此禦兒臨之韋昭注禦兒越北鄙在今嘉興言吳邊
兵若至吾以禦兒之民臨敵之元瑞未讀此乎
雅宜山舊名娜如元美曰娜如山元虞伯生改為雅
宜凡夫曰南朝張廷尉女曰雅兒死葬處訛為雅宜吳
士王寵字履吉别字雅宜今其山又改為笯筎
干言二地而今為一山詩干與言二地曹氏以為發
干縣隋志邢州内邱縣有干言山今北直順德府唐山
縣西北四里有干言山
汝陽之天中山天之中也輿地以河南為中而汝寧
又居河南之中故汝陽縣北三里有山曰天中云測影
植圭莫凖于此然則取黍于上黨亦偏矣或曰或言此
地夏至日中無影非也此地距北陸黃道十度日晷恒
在南廣州則無影耳
醋溝在山氏城北岑參詩雁塞通鹽澤龍堆接醋溝
方回云醋溝不知何地升菴按闞駰十三州志山氏城
北為高踰淵又東北醋溝水出焉水在中牟郭緣生述
征記醬魁城至醋溝十里鹽澤見穆天子傳即鹽池
盧睾即盧溝吳起云夏桀之國盧睾在其北升菴曰
即盧溝也睾古皋字則今桑乾河矣
春秋之江黃非今黃州九江也江國在汝南安陽縣
安陽故城在蔡州新息縣西黃國在汝南弋陽縣今光
州定城縣水經注黃水入淮曰黃口有黃城
公瑾破曹在烏林非坡公之赤壁也韓子蒼知黃州
訪栖鶻之危巢不復存矣詢赤壁乃赤&KR2988;磯也顧起元
曰赤壁有五漢陽漢川黃州江夏惟嘉魚西南八十里
江濱烏林南岸赤壁是也杜牧有寄岳州李使君詩云
烏林芳草遠赤壁徤帆開此則是矣或曰謝疊山猶于
嘉魚南岸石崖間見赤壁二字
出弗其山之汶非水經壽張入濟之汶也蜀之汶則岷
矣又有遼東汶城淮南子曰汶出弗其高誘云弗其
山名在朱虛縣東酈氏曰是乃東汶非水經所謂入濟
者也汶出太山萊蕪縣原山過奉高縣博縣無鹽縣自
桃鄉四分曰四汶左二水雙流至無鹽郈鄉平陸故城
合為茂都澱次一汶至壽張故城為渚右一汶逕舊宿
國與洽鄉注長直溝然今不可考惟汶上縣水至明若
秦宓所云汶山江出其腹即岷也又有遼東之汶城盛
輔之曰即孤竹國也遼東音文山東音問四川音民貉
逾汶則死岷山也今一統志列為三曰塹汶徐汶青汶
本清曰入濟之汶見禹貢論語之汶上書傳謂之北汶
即今大清河入濰之汶見漢書入沂之汶見水經齊有
三汶清河為大述征記泰山郡水皆名汶有北汶嬴汶
柴汶牟汶皆源别流同又在三汶之外升菴云古作南
㟭北㟭或曰王又新汶志言汶遏于南旺戴壩甚詳
留侯封邑在沛非陳留也張良封留侯留在徐州沛
縣今留城鎮有留侯廟存焉或以陳畱為子房封處廟
貌巍然誤也王洙曰宋武北征過陳畱下教修復其失
已久矣按傅亮為劉裕修張良廟教云塗次舊沛停駕
留城本謂沛縣之留城一統志巳載之王洙語誤
沛之蘄非江夏之蘄也苞水入漁逕蘄縣蘄縣漢屬
沛郡洨水潼水蘄水皆注于淮陳涉起兵於蘄大澤即
此也江夏有蘄春縣有蘄水出五蠻中晉改蘄陽縣即
今之蘄州也
漢中有沔陽城非今之沔陽州也水經沔水逕沔陽
故城南注蕭何所築昭烈即漢王位於此城南對定軍
山有孔明廟習隆表召伯甘棠范蠡金像而立者也今
沔陽州則屬承天府
父城非城父酈道元誤引為一漢地理志潁川有父
城縣而沛郡有城父縣水經注言汝水逕郟縣故城合
滶水滶出晉陽將孤山東入父城縣與柏水會逕賈復
城此正潁川之父城乃忽引楚平王大城城父居太子
建杜預曰襄城之城父也此誤矣一統志汝州寳豐縣
有父城古蹟云即左傳楚之城父城
郢鄢即荆襄鄢襄陽府郢荆州府也正義曰鄢故城
襄州率道縣南九里郢城在荆州江陵縣東北六里楚
又自丹陽徙郢後九世平王城郢後十世秦拔郢徙陳
吳曾曰郢江陵之紀南城是也春秋有鄢水左傳楚屈
瑕伐羅及鄢亂次以濟是也其後曰夷水謂之漢水又
曰蠻水道元所云避桓温名改者也白起壅灌拔鄢為
縣漢惠改曰宜城春秋有數鄢其曰郾者戰國策作鄢
楚昭陽伐魏取郾漢屬潁川唐郾城縣屬蔡州宋屬潁
昌府此時屬開封府許州即漢之潁川也鄭伯克段于
鄢周語注妘姓國為鄭武公所滅漢陳畱有鄢縣應劭
曰克段此地也升菴引趙匡曰鄢當作鄔在緱氏縣南
為近後漢鄢屬梁國又晉敗楚鄢陵漢潁川有鄢陵縣
注云六國曰安陵宋東京鄢陵縣也此時屬開封之鄢
陵鄭邑戰國安陵也郡縣志故鄢在宋州寧陵縣南五
十二里鄭伯克段於此今寧陵屬歸德府莒亦有鄢陵
公孫敖逆婦于莒郊鄢陵登城見之美其曰郢亦不一
楚徙壽春亦命曰郢其為郢州者竟陵古鄖國郡縣志
云在今郢州長壽界竟陵大城是也今為承天府明初
安陸州也三國魏曰郢州晉分江夏西部置竟陵郡後
周以其地置郢復二州武昌府劉宋時亦曰郢州宋孝
武分荆湘江三州之八郡為郢州鎮夏口此武昌府也
隋平陳改為鄂州今郢都白雪概多誤用而承天古蹟
且有白雪樓陽春亭其誤已久沈存中皆以安陸為郢
他可知矣哀郢曰顧龍門而不見孰兩東門之可蕪注
云楚都南門三門一名龍門一名修門兩東門郢都東
關有二門也今分荆鄢音焉鄢城音偃又有三荆通典
獨孤信略定北荆州即今河南府伊陽縣東荆州後改
曰淮州今唐州西荆州今鄧州北史獨孤信都督三荆
州是也經外雜鈔曰東晉王忱督荆州始于江陵營城
府曾南豐言襄州韓公井即昭王井有楚故城謂之故
牆即郢也
西鄂鄧州東鄂武昌傳曰翼九宗五正逆晉侯於隨
內諸鄂(音咢)晉人謂之卾侯杜氏曰晉别邑紂時鄂侯或
此地乎輿地記曰今卾州武昌楚之東鄂也漢為江夏
鄂縣孫權改為武昌鄧州南陽漢之西鄂張衡西鄂人
今南陽有平子墓鄂君之歌則東鄂也
邾鄒一也邾(陟輸切)鄒(側鳩切)聲轉春秋邾莒用夷故邾
謂之邾婁婁亦兩音力俱切者合邾婁之音為邾力溝
切者合邾婁之音為鄒也輿地廣記曰淄州鄒平縣古
鄒國也兖州鄒縣邾文公所遷本繹邑也楚宣王滅邾
遷之江夏故江夏有邾城今為黃州黃岡縣
扈鄂一也書曰啓與有扈戰于甘說文曰鄠縣有扈
谷甘亭輿地記今京兆鄠縣有甘水出南山甘谷此入
渭今鄠縣屬西安府秦曰甘亭魯莊會齊侯于扈征南
曰鄭地在滎陽卷縣西北元為鄭州原武縣近朝原武
縣不隸鄭州而屬開封漢之卷(平聲)縣屬河南郡又有扈
瀆在今上海縣北十里本海鹽之東堰晉袁山松築壘
以禦孫恩者西安府洛南縣有玄扈山古讀扈如虎
鞏之鄩非斟鄩也元凱曰北海平壽縣有鄩(音尋)亭今
在青州濰縣即斟鄩也周子朝之亂二師圍郊鄩潰杜
注河南鞏縣西南有地名鄩中水經注云洛逕偃師縣
南鄩鄩水注之有上鄩下鄩又有鄩地周大夫鄩肸之
舊邑九江為尋陽今作潯又廣西有潯州府音皆同或
曰與鄩通非也嘗按古輿圖志考曰地志青州壽光縣
古斟灌城北海縣斟鄩城大康營陽夏相徙商丘相近
而依之非居也
鄎新息也魯會吳伐齊師于鄎(音息)說文姬姓之國在
淮北今汝南新鄎近時汝寧府有息縣是新息正當單
作息鄎乃齊地也後漢書馬文淵封息侯亦單作息
白馬之口定胥之口韓非初見秦王曰决白馬之口
以沃魏氏張儀說趙曰守白馬之津後漢注屬東郡今
滑州白馬縣有白馬山在縣東北水經注黎陽東岸有
故城竹書紀年梁取枳道與鄭鹿鄭鹿即是城也故亦
曰鹿鳴津又曰白馬袁紹攻劉延于白馬即此處又名
黎陽津黎陽今濬州也慕容德從滑臺至黎陽津冰合
夜濟改為天橋津周世宗北征命學士為文祭白馬祠
訪于尹拙拙歴數郡國祠白馬者凡十餘處杜牧曰黎
陽距白馬津三十里五代屬澶州今之開州也濬滑皆
為大名縣定胥之口正義曰淇水出衛州清淇縣東至
黎陽入河魏志云武帝于清淇口東因宿胥故瀆開白
溝道清洪二水入焉水經注宛水東南入淇水右合宿
胥故瀆瀆受河于頓邱縣遮害亭東黎山西北立石堰
遏水東北注魏武嘉其功故蘇代曰決宿胥之口即指
是瀆也通典曹公于水口下大枋木成堰遏淇水入白
溝時人號枋頭溝洫志黎陽遮害亭西十八里至淇水
口晉桓温敗于枋頭即此苻洪歸枋頭遣使來降謝尚
使戴施據枋頭後魏移汲郡治此頓丘今亦在開州地
又延津逕滑臺城今開封府延津縣即酸棗曹公遣于
禁守延津曹公又北救劉延至延津即其地一名靈昌
津即左傳之廪延也
黃卷坂桃林塞即新安潼關也潼衝也潼關在華州
華隂東北三十九里古桃林塞也晉使詹嘉處瑕以守
桃林之塞注云華隂東潼關關西一里有潼水秦函谷
關在漢弘農縣即陜州靈寳縣西南十一里漢元鼎三
年楊僕為樓船將軍本宜陽人恥居關外請以家僮七
百人徙關于新安帝從之初平二秊董卓脅帝出函谷
關自此以&KR0034;其關竝在新安至建安十六年曹公破馬
超於潼關是中閒徙於今所河之北岸則風陵津北至
蒲關六十餘里黃卷坂在虢州閿鄉縣西北即潼關路
水經注河水自潼關東北流水側長坂曰黃卷通謂之
函谷關今攷古函谷關在陜州靈寳縣西南潼關在華州
華隂縣自潼關至函谷歴陜華二州之地俱謂之桃林塞
項羽坑秦卒在新安世民入關先破新安今仍為河南之
屬縣名潼音昌容切謂河水自龍門南流衝激華山故名
衝關後訛為潼關智按潼即有衝之音義非衝訛為潼也
尋陽原在江北柴桑在江南晉曰江州温嶠之所移也
尋陽漢屬廬江通典舊縣在江北蘄州界晉温嶠移
於江州柴桑漢屬豫章晉志有湓口關今為九江府
廬江郡以大江望廬山名敷淺原廬山也禹貢表山
豈彭蠡高山如廬而不表之邪古華作旉如華不注山
以此稱之唐韻淺流疾兒猶漸嶃之類勿泥深淺也原
古源字廬山瀑最多其為敷淺原乎廬江今為一縣秦
漢以名郡必以廬山為望明矣水經廬江出三天子都
謂彭蠡出饒而源于徽之大鄣率山也率山名三天子
鄣鄣一作都或曰敷淺原在德安朱子辨之一統志崇
陽縣西百一十里雲谿山是敷淺原亦附說也廬山在
山海經為柴桑之山張孟奇曰廬山舊名柴桑山因匡
君廬而稱廬山郭璞註曰柴桑山與廬山相連據後世
淵明柴桑里山為廬山之麓而言也
東興即東關也巢湖在巢縣西周迴五百里南出于
東關口北至合肥界東南有石渠是名關西相傳云夏
禹所鑿嘉平四年諸葛恪於東關作大堤遏巢湖巢一
名焦後漢記作漅東關今在和州含山縣西九十里含
山東晉龍亢地
慎陽當作滇陽荀淑至慎陽見袁閎師古曰慎字本
作滇音真後誤為慎耳今獨有貞丘德陽縣此時有真
陽縣屬汝寧府固當日之汝南也闞駰曰永平五年失印
更刻誤以水為心今猶有真丘
沙漒洮嵹之漢也吐谷渾復興沙漒皆附之洮水出
嵹臺山東北逕吐谷澤中自洮嵹南北三百里中莫草
皆是龍鬚而無樵柴謂之嵹川與漒通渠良切
&KR0008;海先零之水也楊軌降于烏孤西奔&KR0008;海漢書有
西羌曰先零音憐金城郡令居亦力延切令零&KR0008;實相
通遐荒之地名記者隨音而記之耳
士雅山因祖逖而名也梁武遣馬仙琕救義陽元英
結壘上雅山胡三省注上雅當作士雅水經注義陽之
東有大木山即祖逖將衆避難所居也智又見魏書中
山王英傳于士雅山結壘與曹景宗相抗温公誤作上
宋人小說以祖士雅為士稚陳眉公以為確然今據此
仍是雅矣
沮中即柤中也沮亦音柤吳赤烏四年諸葛瑾取柤
中朱然傳征柤中柤中在上黃界去襄陽一百五十里
魏夷王梅敷兄弟屯此沔南之膏腴郡縣志柤山在襄
州南漳縣漢臨沮界東北一百八里房陵東山沮水所
出
八陣圖凡四郡縣志在夔州奉節縣西七里薛氏曰
圖之可見者三一在沔陽之高平舊壘即漢中府西縣
東南十里一在新都之八陣鄉即成都府新都縣北十
九里李膺益州記曰稚子闕北五里其一在魚復永安
宫南江灘水上魚復即今奉節縣現今府學是也即白
帝城白帝因公孫述時白龍見城與赤甲山接東臨瀼
溪山上尚有魚復城古蹟成都圖經云在䕫者六十有
四方陣法也在彌牟者一百二十有八當頭陣法也新
都縣有彌牟鎮在棋盤市者二百五十有六下營法也
南市一名棋盤市與元志西縣亦有之則八陣圖凡四
薛氏曰漢都肄已有孫吳六十四陣竇憲勒八陣擊北
軍晉馬隆又用八陣復涼州是則武侯之前有八陣後
亦未嘗亡也桓温曰是常山蛇勢徒妄言耳魏刁雍表
采諸葛八陣李靖對太宗曰臣本亮八陣法也孔明受
封武鄉谷在南鄭縣葬定軍山在沔陽故城南今漢中
府沔縣
冥阨之塞即鄳阨也魏攻冥阨即此吕覽淮南九塞
其一也定四年楚左司馬戍曰還塞大隧直轅冥阨春
申君傳秦踰黽隘之塞而攻楚楚世家楚人對項襄王
曰涉鄳塞而待秦之倦也戰國策莊辛曰穰侯受命秦
王填黽塞之口而投己于黽塞之外蘇氏殘均陵塞鄳
阨均陵即均州鄳申州羅山縣申州宋為信陽軍此時
改州羅山其屬縣即漢鄳縣也塞鄳黽並音萌戴氏音
鄳為毋杏切信陽州在漢為平氏縣魏為義陽後魏郢
州
入川有四棧道三谷舊志以為一者非也何仲默三
秦記曰自秦入蜀有三谷四道三谷者其西南曰褒谷
南曰駱谷從洋入東南曰斜谷從郿入其所從皆殊舊
志謂首尾一谷非是其棧道有四從成和階文出者為
沓中隂平道鄧艾伐蜀由之從兩黨出者為故道漢高
帝攻陳倉由之從褒鳳出者為今連雲棧道漢王之南
鄭由之從城固洋縣出者為斜谷道武侯屯渭上由之
此四道三谷者關之險阨攻取所從來固矣舊志云駱
谷黨谷同一谷褒谷斜谷同一谷
馬鳴閣道利州棧道也徐晃傳與夏侯淵拒劉備于
陽平備遣陳式等絶馬鳴閣道水經注褒水出衙嶺山
逕大石門歴故棧道下谷俗謂千梁無柱孔明與兄瑾
言云前趙子龍退軍燒壊赤崕以北閣道緣谷一百餘
里其閣梁一頭入山腹其一頭立柱於水中今水大而
急不可安柱此其窮極不可強也又曰頃大水㬥出赤
崖以南橋閣悉壊時趙子龍與鄧伯苖一戍赤崕屯田
一戍赤崕口但得緣崖與伯苖相聞而已此即褒斜道
一名石牛道子房燒絶者魏延先退而焚亦是道也後
修路者無復水中柱楊平關在漢中褒城縣西北與江
關白水關為三蜀關今在寧羌州類要馬鳴閣在利州
今保寧府廣平縣即秦葭萌地輿志昭化縣有馬鳴閣
劍州有劍閣棧道褒城謂之連雲棧
郙閣李翕所修西峡閣道也漢武都太守李翕建寧
五年立碑曾南豐跋辨永叔郙閣頌跋之失
西陽石陽滿寵知吳必襲西陽西陽在黃岡縣東南
石陽故城在黃陂縣西吳征江夏圍石陽不克而還劉
表使黃祖于此築城鎮遏因名黃城鎮晉志魏文分汝
南立弋陽郡治西陽宋之光山縣也晉為弋陽郡治黃
州黃岡永嘉後始移西陽置故邾城上流五里輿地廣
記黃岡本漢西陵地故今人多穪之而陸抗破步闡陸
遜所守之西陵則今之夷陵州也蜀分南郡立宜都吳
孫休分宜都立建平通典峽州楚夷陵魏武置臨江郡
蜀改宜都吳黃武元年破蜀改夷陵為西陵邾城在黃
岡東南百二十里吳克邾城使陸遜以三萬人城而守
之陶侃不肯分兵鎮邾城亦是一見庾亮以毛寳戍之
果敗
下溠戍鄧塞也通典在隨州棗陽東南隋志漢東郡
唐城縣西魏改㵐西為下溠莊四年楚除道梁溠營軍
臨隨注溠水在義陽厥縣西東南入鄖水今棗陽縣屬
襄陽府隨州屬德安府義陽今信陽州也通典又云襄
陽三百里是魏馬圈鎮陳顯達攻圍不拔在鄧州穰縣
北鄧州即所穪沔北也楚豫連接分割易混王昶言屯
宛去襄三百里急不相赴遂從屯新野宋之穰縣此時
仍為新野縣屬南陽府南陽即宛也宛平聲春秋稱申
南陽今有唐縣古時唐縣大故漢兼下溠之地而今小
耳唐近楚楚之重鎮在魯山魯山為襄蔽漢之堵陽今
之裕州汝州即楚之方城也魏時重樊郡縣志襄州臨
漢縣本漢鄧州古樊城也今襄陽府志古蹟現在仲山
甫之國也一曰鄧塞吳陸士衡稱下江漢之卒浮鄧塞
之舟是也曹操救樊駐軍摩陂摩陂在潁川郟縣宋之
潁昌府郟縣也智按宋潁昌是今開封之許州而郟縣
乃屬汝州
郇陽在鄖漢之間非順陽新陽也漢中旬陽縣旬水
南入沔酈商攻旬關正義曰在金州金州後漢末為西
城郡魏改魏興申儀為太守屯洵口蘇秦所謂郇陽即
洵洵旬郇三字通徐廣以為順陽順陽在鄧州穰縣西
新野也索隠以為新陽新陽在蔡州真陽縣西南汝寧
也皆非也今漢中興安州魏之金州也楚與秦盟黃棘
秦復與楚上庸正義括地志云今房州竹山縣及金州
是項襄十九年割上庸漢北地予秦正義謂割金房均
三州及漢水之北今漢中府之石泉縣亦漢上庸也丁
度云洵水在晉陽
涂唐今滁州也涂音滁滁州也晉瑯琊王佃出滁中
即此地吳赤烏十三年作堂邑滁塘以淹北道漢堂邑
屬臨淮後漢屬廣陵九域志真州六合縣楚之棠邑也
今名瓦梁河晉咸和議作涂塘祖約曰棄我也太元四
年謝石師行師屯涂中
東陽不一劉裕滅廣固築東陽城沈文秀守之而陷
即青州府治東城荀羡鎮下邳屯田東陽石鼈固是同
名漢臨淮郡有東陽縣是也按即邳州今浙又有東陽
縣清河郡亦有東陽縣清河桓帝改甘陵唐之貝州宋
之恩州今恩縣屬東昌府左傳趙勝帥東陽之師以追
齊是也今廣平府清河縣屬唐貝州
散關南北之界也寳雞南二十里為大散關和尚原
在焉山自西來即秦嶺一支不獨為秦蜀之界亦中國
南北之界也凡水在嶺南者南行通名曰江水在嶺北
者北行通名曰河朱子釋河亦曰北方流水之通名
通雅卷十三
