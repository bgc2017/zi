通雅卷十九明方以智撰
稱謂
天家大家官家宅家縣官官家皆指謂國家也至尊亦
稱巨公崖公獨斷曰百官小吏稱天子曰天家親近
侍從官稱大家又曰官家李濟翁資暇集云至尊以天
下為宅故曰宅家公主曰宅家子史記封禪書老父牽
狗言欲見巨公謂天子也或作鉅公唐語林唐崇曰今
日崖公甚蜆斗散樂呼天子為崖公以歡為蜆斗(宅家訛為)
(荼家又訛為阿荼)
家家嫡母也北朝稱天子曰家家北齊呼嫡母亦曰
家家高儼矯詔誅和士開曰士開謀廢至尊剃家家髮
為尼是也呼乳母為姊姊婦為妹妹後世宫中總稱孃
孃或以大小東西别之蘇轍龍川雜志曰仁宗謂劉氏
大孃孃李氏小孃孃北國以后為閼氏突厥以皇后為
可敦北史突厥傳號其妻為可賀敦南齊書魏國傳佛
狸所居雲母等三殿餘食厨名阿真厨皇后可孫恒出
此厨求食則以可敦為可孫也遼史以皇后為忒里蹇
孟侯太子之稱唐稱長子為大枒尚書大傳太子年
十八曰孟侯孟侯者於四方諸侯來朝迎於郊者問其
所不知也韓詩外傳曰自唐虞已上經傳無太子稱號
夏殷雖傳嗣其文略矣至周始有文王世子之制吕覽
太子之不仁過&KR0008;涿&KR0008;音册高誘解云&KR0008;涿不仁之人
也智按說文有□即瞶字又有□字癡不聪明也五怪
切&KR0008;其□□二字之訛乎唐紀述高力士對玄宗曰但
從大枒注謂肅宗也金史呼長子為阿迭
别子有三詩正義諸侯之子始為卿大夫謂之别子
是嫡夫人之次子或衆妾之子别異於正君繼父故曰
别子喪服記曰别子為祖注别子有三一是諸侯適子
之弟别於正適二是異姓公子來自他國别於本國者
三是庶姓之起於是邦為卿大夫而别於不仕者皆稱
别子也
古以妾子為公子玉藻公子曰臣孽孽音五葛反注
適而傳世曰世子餘則但稱公子而已比之木生之餘
故以臣孽自稱
古人稱私有别家臣稱私士于大夫曰外私不獨姊
妹之夫曰私也外私見禮記北道名禾主人曰私見說
文燕服曰私見薄汙我私注
軍將謂之馬容隋鑑摩阿馬容刺叔陵注便鞍馬壯
軍容謂之馬容
幢主即部大也學海注北人一部之長呼為部大按
北史一軍有幢曰幢主北周分軍主六品幢主七品北
齊隋又有諸幢主九品
閣下門下之别古者三公開閣郡守比古侯伯亦有
閣故書題有閣下之稱前輩呼刺史太史亦曰節下與
宰相大僚書往往呼執事言閣下者少劉子玄為史官
與監脩宰相書呼足下韓文公與使主張僕射呼執事
即其例也記室賓佐也他人亦非所宜執事則指斥左
右之人尊卑皆可通用侍者士庶盡可用之近日官至
使府御史及畿令悉呼閣下至于初命賓佐猶呼記室
今則一例閣下其執事纔于舉人侍者止行于釋子而
已古多自稱生尊人為丈今則以丈為見輕忽而喜為
兄弟之稱或稱翁稱臺崇禎中枚卜史館可自外入則
有稱老年閣者此亦可一笑也今總以閣下為尊稱門
下為輕薄
丈因于長長箋謂古文□譌為丈此非也長者轉為
去聲則借大通用且老人有杖或亦因此白樂天歲日
張侍御二十丈又殷判官二十三兄詩云獨有誇張少
年處笑呼張丈與殷兄如子美上韋五丈則是尊長者
之稱
足下之稱始于晉文劉宋劉敬叔異苑曰晉文公哀
介之推拊木視其屐曰悲乎足下
古曰堂老今曰閣老唐以政事堂故宰相稱堂老兩
省相謂曰閣老今則尊宰相為閣老矣
老龍大龍小龍皆龍圖學士之稱也官龍圖學士則
人稱為龍圖其分老龍大龍小龍詳見官制
侍御曰端公謂殿中侍御史如今掌河南道者也其
次曰雜端唐之裡行如今試御史于文定謂今人誤稱
宰相為端公
任一方曰方面唐有方面之稱倪若水傳冗官擢方
面皆以為下遷今猶有此稱曰開府則晉已然
仕宦轉變曰查郎集韻按類說唐明皇呼人為查郎
言士夫如仙查隨流順變升天入地能處清濁也
不歴京官領使者曰麁官唐詩紀事長安以不歴臺
省出領廉訪節鎮者呼為麁官王彦威詩麁官到底是
男兒薛能謝寄茶詩亦用麁官麁从麤省可知唐人用
此字
稱父不一列子曰家公執席前漢書郊祀志天子為
天下父故曰鉅公古人稱父祖或曰公孔融稱先君孔
子安國稱先公先人之類可證也今吴下稱父多曰老
相自江北至北方曰老子其曰爺曰爹者通稱也韓退
之祭女拏文注爹徒可切南史歌曰始興王人之爹赴
人急如水火其韻固當音妥方言周秦晉隴謂父為翁
今人作書與子亦自稱阿翁稱人之父亦曰乃翁因漢
高之稱而翁若翁也祖為王父亦稱太翁齊廢帝稱高
祖為太翁隋回紇傳以父為多演繁露曰唐人草檄曰
致赤子之流離自朱邪之板蕩此朱邪是北人大昌引
之非矣唐韻爹羌人呼父也讀若遮德宗貞元六年回
紇可汗謝其次相曰惟仰食於阿多史釋之曰北呼父
為阿多閩以父為郎伯方言曰尊老謂之□或謂之父
南楚瀑□之閒(暴匡兩音水在桂陽)母謂之媓謂婦妣曰母姼(音多)
婦考曰父姼蓋古通以考妣為生存之稱古叔姪亦稱
父子如疏廣與兄子受子稱父母古皆謂之大人范滂
稱母嘗稱為大人北朝南陽王綽兄弟皆呼父為兄兄
□姥諸稱皆母之轉語也齊人呼母為□李賀稱母
阿彌江南曰阿媽或作姥或呼為妳因作奶江南呼母
曰阿姐皆母字之轉也說文曰蜀謂母為姐淮南謂之
社黃伯思曰江東人呼母曰媞庾亮法帖奉告書箱先
為媞子作案未知目何戚也升菴曰媞一作恀音恃淮
南傳假母注假繼母或曰父之旁妻也小妻也衛青傳
民母注民母嫡母也王莽傳劉子輿稱成帝下妻子唐
鉷傳瑨側出子也皆謂婢妾所生
古相謂為公卿或尊或卑隨其意也尊稱曰公謂三
公也漢策此六七公皆亡恙又相呼曰公平原君傳公等
碌碌是也亦相謂為官庾信謂蕭韶曰官今日形容大
異又婦謂舅為公賈誼策曰與公併倨晁錯父謂錯為
公史陸賈曰毋久溷公為也則是父呼子為公矣次于
公者為卿故古以卿為平稱昭烈遺詔後主呼子為卿
亦猶世之稱爾汝耳顔之推曰班固書集亦云家孫婦
人卿夫為不敬見世說今士夫家妻稱夫曰尊卿本此
當用夫子先生如柳下惠妻是也袁盎字絲其兄子謂
盎曰絲能日飲亡何史記作君是呼叔之字矣胡母輔
之字彦國其子謙之呼曰彦國自貽伊慼是呼父之字
也字子者孟德下教稱子桓右軍謂子敬飛白大有勢
至宗室諸母曰文叔則臣字其君矣
崽囝皆子也江右謂子曰崽音宰水經注曰孌童丱
女弱秊崽子閩人謂子曰囝青箱雜記云顧况有哀囝
一篇謂父為郎罷囝音梘升菴曰老人自稱少子曰暮
鷚么豚因雉之少子名鷚也
鳳毛之稱因謝莊跨竈之稱因王朗雜識也宋帝謂
謝莊曰超宗殊有鳳毛劉道隆覓之誠可笑也桓公望
王敬倫曰大奴固自有鳳毛王朗云家人有嚴君焉井
竈之謂也吳崇賀人生子云寄語王渾防跨竈是也其
曰橋梓者因商子曰南山之陽有木曰橋高高然而上
父道也隂有木曰梓晉晉然而循子道也何子元曰康
叔所見之商子即商容也
公姓即公孫詩振振公姓注即公孫玉藻縞冠玄武
子姓之冠楚語率其子姓從其時享越語凡我父兄昆
弟及國子姓有助寡人謀而退吳者淮南曰子之年長
矣子姓有可以使求馬者乎漢書田蚡傳跪起如子姓
皆謂子孫蓋古讀姓如生白虎通姓者生也左傳叔孫
穆子見庚宗婦人問其姓注問其所生子也女生曰姓
本音同生故借姓作孫韻書分鼻音讀生撮唇讀孫去
聲讀姓皆後人分之今人仍分為便但執字書之說以
論古人音義則非
正的即正嫡韓非子姦劫篇廢正的而立不義即正
嫡儀禮無適孫梅福傳聖庶奪適皆謂嫡
適人即敵人史記田單傳始如處女適人開戸即敵
人論語無適也亦然
由子即游子焦氏易林曰下有由子即謂游子
育子稺子胄子書考異教胄子史記作教穉子說文
作育子鍇曰不順子也不順子且教况順子乎智按㐬
為子突出加毓為養育省作育安得有不順之意胄本
甲胄从月(即冒)因胄子而从肉作胄非也長子為頭生子
或長字之音旁轉胄耳許氏引教育子倘見别本乎又
收胄胤也足徵說文非一時一人之書
保林因保母而名漢雜事秘辛一卷有建和元年保
林吳姁秘緘事諸公喜異書而跋者或疑保林智按漢
外戚序無涓共和娛靈保林良使夜者皆視百石師古
曰涓潔也無所不潔也共即恭娛靈以娛樂情靈也保
林安衆如林也夜者主夜事按姁與嫗通宣紀有阿保
之功保林自是保母之稱娛靈是宫中主祠祀者無涓
之解費力命名何苦如此因涓人中涓推之疑是母涓
之訛
耳孫即仍孫惠記内外公孫耳孫應劭曰元孫之子
也但耳聞之李斐曰耳孫曾孫也晉灼曰元孫之曾孫
也諸侯王表在八世師古曰平紀耳孫音仍爾雅仍孫
從已而數是為八葉仍耳聲近蓋一號也班氏惟存古
名而計其葉數則錯王勉夫主此說
家人家子欒布傳為家人時師古曰編戸之人也轅
固傳此家人言注言童隸之屬此正合俗所謂家人郊
祀志家人尚不欲絶種祠師古曰家人謂庶人之家也
馮唐傳士卒盡家人子師古曰庶人之家子也
下中下輩下人宵人細士僉人纖兒灌夫傳薦寵下
輩李廣傳為人在下中師古曰在下輩之中許宣后傳
下人乃關内侯師古曰人材下劣蕭望之傳下走班倢
伃賦下陳皆此謂也武五子傳母邇宵人小人也南粤
傳近細士信讒臣細士猶小人也書曰僉人是也晉陸
納曰好家居纖兒欲撞壊之耶或曰有即音是義故稱
宵細僉纖其聲皆小
尺口謂家口尺以上也董卓殺隗基家尺口以上自
云八口之家即稱家口捉搦歌只生口謂多此一口也
小兒黃口因雀借稱而口數遂云始生為黃
姪乃後世以義立字者也出之孫曰離孫言遠離己
也男子謂姊妹之子為出女子謂兄弟之子為姪公羊
傳蓋舅出是也姪從其姑對姑方云姪今則對叔伯皆
云姪矣又改為侄字古人則但稱兄子某從子某字書
侄本音質堅也又癡也侄仡不前也俗誤改
謂兄為况本于荒者釋名兄荒也荒大也故青徐人
謂兄曰荒白虎通兄况也况父法也廣雅兄况于父今
江南北猶呼兄為况詩鶉之奔奔鵲之疆疆人之無良
我以為兄兄虚王反石經以兄為皇字尹翁歸字子兄
顔師古讀曰况詩倉兄即倉况古文□从□即兄字南
詔考蠻謂兄為容計有功曰元季川名融次山之弟也
次山作處規曰季川曰兟復不言兟有意乎注兟兄之
别稱
丘嫂即巨嫂楚元王傳高祖過丘嫂餐史記作巨嫂
巨與丘猶丘與區也嫂本作㛮晉帖作㛐
舍弟之稱起于曹魏吳曾曰魏文與鍾繇書曰是以
令舍弟子建因荀仲茂從容喻鄙旨今稱舍弟本此戴
&KR0735;稱安道曰家弟
蜀謂老為波愛日齋叢抄言范氏吳船錄嘉州王波
渡又有天波月波宋景文謂波當作皤字山谷貶涪州
號涪皤可証
阿戎從弟也王思遠小字阿戎為王晏從弟故唐人
沿之杜甫於從弟杜位宅守歲詩云守歲阿戎家是也
稱妻曰鄉里蕯蕯愛根未蒙迻稱也沈約山隂柳家
女詩還家問鄉里詎堪持作夫鄉里謂妻也南史張彪
呼妻曰我不忍令鄉里落他處姚寬曰今會稽人言家
里其意同也金志夫謂妻為蕯蕯妻謂夫愛根李肇國
史補曰西蕃呼贊普之妻曰未蒙
周有判妻入子之名秦有寄豭逃嫁之稱周禮媒氏
凡娶判妻入子者皆書之判妻出妻再嫁者入子媵妾
不聘者張氏曰漢有八子其入字訛乎此非也女官有
七子八子九子必以入子為八子亦如趙凡夫以九子
為□子矣秦碑文曰夫為寄豭殺之無罪男秉義程妻
為逃嫁子不得母咸化廉清
尊章猶言舅姑也姑曰威姑漢廣川王歌曰背尊章
嫖以忽黃公紹曰夫之兄曰兄嫜杜詩何以拜姑嫜釋
名曰兄忪亦曰兄章舅忪亦曰舅章釋名曰姑故也故
弱侯以古老為姑之字原婦稱姑為威姑猶子稱父為
嚴君說文引漢律婦告威姑王昭明以古威字作□
古呼姐如姊漢或謂孟晉呼姉如市方言娋孟姉也
注外傳曰孟啖我是也今江東江越間呼姉如市娋未
詳智按姉即姊字古少麻韻讀姐為姊漢書彡姐反注
姐音姊且本是俎轉為姊轉為姐
妐夫之兄也爾雅夫之兄為兄公夫之姊為女公郭
璞注今俗呼兄鍾語之轉耳禮記奔喪篇唯嫂叔注正
言嫂叔尊嫂也凡公於弟之妻則不能也容齋隨筆引
玉篇妐音鍾省作公容齋豈知為語轉而别音遂别作
妐乎吕覽遇合篇姑妐知之曰為我婦而有外心不可
畜
楚人謂妹曰媦說文引公羊傳曰楚王之妻媦云貴
切唐書妹多作&KR0945;宗室傳同安公主高祖同母&KR0945;也今
人以媦比考妣嬪
築娌即妯娌或謂長婦曰稙曰熟皆妯之轉也方言
築娌郭璞曰關西兄弟婦相呼為築里廣雅始作妯娌
吕東萊紫薇雜記言吕氏母母受嬸房婢拜嬸見母母
房婢拜即答是母母亦尊尊之意也釋名青徐人謂長
婦曰稙長禾苗先生曰稙取名于此荆豫人謂長婦曰
熟熟祝也祝始也封禪書神君先後宛若孟康曰猶妯
娌也
女人稱我曰姎譯女自稱曰婸徒郭璞注爾雅引說
文曰女人稱我曰姎轉為卬後漢書南蠻傳外癡内黠
相呼曰姎徒元美曰南譯女人自稱曰婸徒婸音陽巴
人自稱曰阿陽智按古文易兊為妾為婸則古有此字
矣在廣西見猺人之老者一寨呼之曰婆其老婦則呼
之曰公
外甥亦曰外生謝絢父重即王胡之外孫與舅不協
絢失禮乎其舅袁湛湛曰兩世無渭陽情魏舒為外家
甯氏所養相宅者云出貴甥舒曰當為外祖成此宅相
世說曰桓豹奴是王丹陽外生形似其舅則外生即外
甥然晉時多通稱自古借字也如謝重為袁湛之外孫
則以甥為孫魏舒傳云出貴甥是指外孫為甥也今人
竟以渭陽宅相相稱古人偶語耳何無忌酷似其舅可
稱曰酷似否耶然貽厥友于已成歇後之語又按古壻
亦稱甥孟子帝館甥故岳亦稱舅
古謂老男老女為諸君小男小女為吾子管子曰吾
非籍之諸君吾子有二國之籍者六千萬注諸君老男
老女吾子小男小女也即旄倪之意
姑息有二解一作□息升菴引尸子紂棄黎老之言
而用姑息之語注姑婦女息小兒也元美仍主姑息為
且休之辭焦弱侯曰姑姏姑也息頑童也智按唐韻作
&KR0008;息曹植傳大發士息前後三送言士卒子息也博南
言許&KR1442;妻劉夫人碑孫息盈房今亦有嗣息弱息之語
吕先識篇辟遠箕子爰近姑與息太平御覽引武王曰
紂愛近姑與息則爰是愛訛以此徵之確指兒女子輩
元瑞譏升菴正未必當
累重謂家屬也西域傳有累重敢徙者詣田所趙充
國傳終不敢將其累重陳武帝答沈烱詔已遣所由相
迎尊累累重謂妻子家屬也後漢杜林傳細弱陳龜奏
侮略良細杜甫囏窶孺弱餓死
泰山泰水摭遺云歐陽永叔謂今人呼妻父為岳公
以泰山有丈人峰又呼妻母為泰水不知出何書也今
大孤山下有石曰丈人峰因以孤訛為姑也裴松之注
三國言獻帝舅董卞謂古無丈人之名故謂之舅松之
元嘉時人呼婦翁為丈人已見此時漢書塞外言漢天
子我丈人行丈人古為尊老言經效方云青城山丈人
皆此類也黃氏筆記曰漢郊祀志大山川有嶽山小山
川有嶽壻山或出於此
聓即壻一曰卒便干禄書又作聟風俗通怪神女新
從聓家來是漢時所造字故方言聓謂之倩郭璞注曰
今俗呼女壻為卒便一作平便博物志王粲與族兄凱
依劉表表有女周率謂粲非女聓才乃妻凱孟康曰西
方有亡女壻曰丘壻丘空也字書壻傍从士
媪壻為阿㸙㸙音奢唐中宗以韋后乳媪嫁竇懷貞
世謂媪壻為阿㸙懷貞自署皇后阿㸙人謂之國㸙軒
然不慙
婢亦謂之上清柳珵上清傳温公考異引之言竇參
知敗囑上清定為宫婢當為白上後果入宫言銀器字
為州縣希指事事雖不可信然當時稱婢為上清亦常
語也
八八乃迻語之稱巴巴也唐書德宗以懷光外孫燕
八八為後八八蓋迻語稱老成者曰八八或巴巴今回
回教以老成者呼八八其聲近把仙傳陶八八肅宗時
道士以丹授顔真卿者
伍伯一作五百五伯彤騶本于絳騶巵言以前導為
伍伯元瑞以皂隸亦號伍伯見蘇世長傳大昌引虞詡
傳注續漢志伍伯公八人曹節傳節弟見五百妻有色
注引韋昭云五伯本作伍伯黃祖怒禰衡令五百將出
杖之升菴引宋人用褚亮詩彤騶字即五伯也始於唐
人智按彤騶即南史之絳騶不自唐始也
客旅曰賓長官曰正日者傳曰卑疵而前孅趨而言
比周賓正以求尊譽索隱曰客旅曰賓長官曰正張氏
曰賓迎也導也列也服也管子飛蓬之問不在所賓注
賓敬也此蓋謂比周之狀逢迎敬服而請正也說文□
所敬也&KR3267;聲集韻古作賓&KR3267;&KR0034;&KR0034;子才以為从負或曰
□下迎人之眉故後用賓智按□眉亦聲□古□字轉
音綿與&KR0146;通
衙前散從猶今之内外班也見韓魏公奏今上司後
有内班外班宋時曰衙前猶長隨也散從猶聽用也升
菴直以衙前為門子亦未確
唐稱兩中尉曰兩廣皮光業見聞錄曰崔慎由開成
中寓直夕忽内召見左右二廣然蠟而坐欲廢文宗慎
由固爭乃曰為此拗木枕措大慎由縢其事付胤稱二
廣因楚之二廣謂軍容掌兵也又唐各鎮歲進閹兒號
曰私白猶今之呼紗裹也孟元老曰東京呼宫門上進
膳有人呼喝謂之撥食家次有紫衣者謂之院子家今
呼老公
中人出入曰中大人鄧禹傳禹孫康誥太后所使中
大人岳珂(飛孫)桯史曰神宗朝王襄敏韶幼子宷觀燈失
所旬日有中大人下宣旨抱南陔出車南陔即寀也
門生門童弟子故吏故民處士義士義民之别孔碑
陰載門生四十二人門童一人弟子一人故吏八人故
民一人隸釋謂漢儒開門授徒親授業者則曰弟子次
相傳授則曰門生未冠則曰門童總稱曰門生舊所治
官府其掾屬則曰故吏占籍者則曰故民非吏非民則
曰處士素非所蒞則曰義士義民永叔跋文翁學生題
名言有典學從事各一人司儀主事各二人左生七十
三人右生三十人
唐選大臣子孫工書者曰書手後為吏書之名今人
謂吏書手曰書手智按唐志貞觀中選五品以上子孫
工書者為書手繕寫藏于内庫以宫人掌之以時暴涼
陶九成止載宋衎元和中為鹽鐵院書手蓋未讀唐志
也魏書江式表言書生五人專令抄寫此書生即謂書
手
一字之稱曰尊餘冬序錄曰至尊官家之稱皆昔人
以稱君上者魏晉六朝間稱君多但曰官稱其所私事
亦多曰官稱父曰尊稱伯叔季父及其所私事亦多曰
尊一字為稱唐宋間無聞矣眺錯傳公卿言鄧先猶言
先生也今京師或曰老先吳中曰老生
先輩之稱有兩謂唐宋間人呼謂有先輩之稱或曰
此互相推敬耳然不聞施之同朝同官同年而所謂皆
未任官職未登第之士觀歐蘇書札可見李方叔東坡
門人坡書稱方叔為先輩按北夢瑣言王凝知舉日司
空圖第四王謂衆曰某叨沗文柄今年榜帖為司空先
輩一人而已則是所謂先輩者實未達士也唐王福畤
雜錄文中子謂魏徵及房杜曰先輩雖聪明特達非董
薛程仇之比然則是稱隋唐初蓋已如此自此而後多
以在我前者為先輩今詞林以七科為前輩避馬一科
以上但讓馬
使者為信古人謂使為信黃伯思法帖刊誤炎報帖
故遣信還逸少帖遣一信見告
古稱小生朱雲曰小生欲相吏耶張禹傳新進小生
李陽冰曰斯翁之後直至小生鮑明遠詩寄語後生子
作樂當及春
所由言事所必由也徐文長引廣記往往捉捕有所
由名色輯略云所由即今保正又云予前注為邏卒亦
近之智按唐玄宗曰嚴挺之為罪人請屬所由崔咸舉
觴罰裴度曰丞相不應許所由官呫囁時指京尹劉栖
楚也三省曰京尹任煩劇唐人謂府縣官為所由官項
安世家說曰今坊市公人謂之所由文長乃未讀温公
全通鑑耶
牙郎謂之互郎劉貢父詩話今人以駔儈為牙謂之
互郎吴曾曰唐人書互作牙牙似互安禄為互市牙郎
此自一事智按如允吾作鉛牙之類蓋古聲通不但形
近然牙行實以市平&KR1390;稱不可混互也
牙市又曰經紀今人稱牙儈為經紀其語有自來按
唐書滕王元嬰與蔣王皆好聚斂太宗嘗賜諸王帛勅
曰滕叔蔣兄自能經紀不須賜物韓昌黎作柳子厚墓
誌云舅弟盧遵又能經紀其家金史有牙例課
黃冠有妻孥者曰寄褐燕翼詒謀錄宋禁宫觀寄褐
謂今之火居道士也誒詒錄謂之啞□叱枳房千里曰
師郎
祠祝即廟祝今人以守廟道士呼為廟祝此蓋有本
漢表景中六年更名大祝為祠祝武本初元年更名曰
廟祝
跛擊跛覡也朵覡滇中巫人之稱楚語觀射父曰在
男曰覡音檄荀子傴巫跛擊之事注擊讀覡古者廢疾
之人主巫覡之事升菴曰滇中巫人曰朵覡至曰珤眊
者乃古今注所載取無患木制鬼者也段柯古亦載無
患木制鬼鬽其人瑶&KR0008;智以為當是瑶眊何子元曰雲
南夷羅巫師曰朵兮薄殺雞籖其腿骨即雞卜也
鐐子下役之稱宋仁宗遊後苑還宫索漿甚急宫嬪
曰大家何不於外宣索而受渴仁宗曰吾屢顧不見鐐
子恐問之則所司有得罪者升菴曰鐐子亦庖人之别
稱音力吊切智按今王府勛戚稱手下曰牢子大内門
軍亦曰牢子或牢鐐音轉而訛作此字然官家各時習
成稱呼因為典故未可臆斷也
重臺賤稱巵言學羊欣書為重臺蓋梁武評欣書如
婢學夫人也左傳晡時為僕日昳為臺又曰皂臣輿輿
臣臺重臺言婢之婢也智按說文嬯遲鈍也闟臺亦如
之箋云闟嬯浙之方言曰阿帶平聲改作懛馬曰駑駘
蓋本㚢臺之賤稱也
目癡為九百陳無己曰世人以癡為九百愛日齋叢
抄言東坡亦用之張平子賦曰乃有秘書小說九百虞
初虞初事漢號黃衣使者亦號九百俗緣其小說瑣碎
耳
敵手曰對家魏文言以單攻複對家不知所出古概
稱人曰家裴徽為荀粲與傅粲通二家騎驛故相沿議
論著作遂有當家作家之名孔明與李子豐曰方之氣
類猶為上家
橛豎壓獠皆賤稱也崔浩曰屈丐橛豎小人豎賤稱
也橛言直立崛強如橛也北史周文帝討諸獠獲其生
口以為賤隸謂之壓獠資暇錄高歡時呼奴為邦五色
線唐呼左右為都公其因馮子都乎
宰相蒼頭曰宜禄見沈約雜記袁褧曰于慶改名丁
宜祿投丁謂謂喜曰吾大拜矣
稱男子曰南北猶稱物為東西也逌旃瑣言曰世指
好男子窮者咤曰好南北無東西
猘兒狢子三國曹操呼孫策為猘兒關公罵孫權使
為狢子唐代宗以孚名賀知章子蓋戲其為爪子也爪
借音為獠今山西有爪子之稱
秦人漢子老學菴筆記曰今人謂賤丈夫曰漢子蓋
始於五季紛攘時北齊魏愷自散騎常侍遷青州長史
固辭宣帝怒曰何物漢子與官不就此其證也陶九成
引成式廬陵官下記有研朱漢子語
佃客田騶衣食客晉書百官志諸公及開府從公給
菜田十頃田騶十人光祿大夫菜田六頃田騶六人又
當官品第一第二者佃客無過五十戸此晉武平吴後
制王公近郊有芻藳之田又得廕人以為衣食客及佃
客也東晉寓居江左都下人多為諸貴人左右佃客典
計衣食客之類列子田更詳疑始
辟邪宜禄魏明帝使給使辟邪召司馬懿辟邪給使
之號猶漢之丞相蒼頭呼為宜祿也漢書蒼頭廬兒又
言蒼頭軍猶義子也
事力猶黃回之快手也宋書蕭惠開有舫十餘事力
二三百人戴明寳使黃回募江楚快手八百隸劉勔搜
神記&KR0008;縣吳望子事貴人乘船挺力十餘即事力之意
首坐謂之客唐謂之坐頭確酒者謂之白席左氏臧
紇為客唐李尚書益與宗人尚書益赴飲上坐笑曰今
日兩副坐頭俱李益執事勸酒謂之白席人亦謂四司
人
自漢已有酒保之稱文長曰兩見鶡冠子智按李燮
杜根皆謂酒家保
大伯焌㷮厮波劄客撒暫泛索勘宅驩門夢華錄要
曰量酒博士至店中小兒子謂之大伯婦人繋青腰為
客换茶湯者謂之焌㷮歌唱獻菓子香藥者客散得錢
謂之厮波妓不呼自來謂之劄客散菓食客然後求錢
謂之撒暫泗水潛夫記作撒&KR0034;非時取唤謂之泛索就
人貿易撲物事者謂之勘宅鋪面朱綠裝飾謂之驩門
輀車之夫曰体夫唐懿宗咸通十二年葬同昌公主
賜酒餅餤四十槖駝以飼体夫注体蒲本反体夫輿柩
之夫也
部色教坊稱也教坊有部頭有色長升菴曰周伯清
誤呼部頭為務頭可笑也按今九宫譜有務頭言填詞
之法非呼人也其說施俊語亦非蓋謂其發聲處當用
隂陽字之類
參軍蒼鶻末泥孤裝&KR0008;首皆劇家之稱元瑞曰副淨
古之參軍副末一名蒼鶻一名末泥一名孤裝見陶氏
輟耕錄智閱南唐書隆演鶉衣髽髻為蒼鶻升菴謂漢
郊祀有飾女妓即裝旦之始凡夫以淨作&KR0008;首李義山
嬌兒詩忽復學參軍按聲唤蒼鶻
爆炭都知錄事皆青樓中之稱也孫棨北里志妓假
母曰爆炭即今之鴇也盧嗣業醵錢詩曰未識都知面
頻輸復分錢注曰妓之頭角者為都知其為酒糾則稱
錄事孟綮本事詩引元稹云余曾為觥錄事稱較書者
因薛濤也
三老太翁船長之稱也催碃郎篙師也古今詩話謂
川峽以篙手為三老乃推一船之最尊者杜有長年三
老歌陶九成曰海舶中呼司柁曰太翁是亦長老三老
之意雲麓漫抄曰浙江東南溪篙用竹扣鐵鑽有肩篙
另篙另讀如列催碃郎舟師也束手攧篙諸人皆齊力
蔥打智見粤西灕江灘至險㮄又用荻篙下施鑽如鈍
錐上以木作月牙抵胸竝脇數百斛之艑不藉彈牽惟
以十二篙左右急更駕濤而上以使力便也
餅師工師花師猶子雲之載亭公弩父也方言亭父
謂之亭公卒謂之弩父丹鉛載善蒸餅者稱餅師計有
功紀事載寧王還餅師之婦龍城錄宋單父善種藝上
皇召至驪山植花内人呼為花師即木匠曰工師意也
如待詔郎中則以官稱之
翁仲猶石丈銅人謂之金翟則通稱也鴻桷集曰始
皇鑄金人十二金翟也武帝承露盤銅仙也魏明列東
都者翁仲也從晉春秋誤以銅仙為金翟宋錢穎誤以
翁仲為銅仙師古又誤以翁仲為金翟程大昌據華嶠
後漢書復誤以徙銅人為漢明帝獨李賀詩小序得實
而又誤景初三年為青龍九年不知魏青龍止於五年
也石人號翁仲猶米顛之(闕)稱从人
中聲亦兼會意洱記曰平仲種(闕)
種棉絲樹故呼杜仲是也鴻桷辨之乃以(闕)
通雅卷十九
