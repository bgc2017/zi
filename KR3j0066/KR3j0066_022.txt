通雅卷二十二明方以智撰
官制(仕進)
辟舉猶古之興甿也宰夫書其能者與其良者以告
于上卿大夫三年則大比考其德行道藝而興賢者能
者禮賓之遂大夫大比帥其吏而興甿鄭司農曰興賢
若今舉孝廉興能若今舉茂才也漢高帝詔其有意稱
明德者必身勸為之駕遣詣相國書行義年文帝二年
舉賢良方正直言極諫者武帝建元亦舉丞相綰奏罷
之昭宣元成皆舉賢良直言茂材異等後漢每因日食
災異或初即位輙詔舉士而孝弟力田自高祖舉為三
老惠帝舉者復其身高后元年初置孝弟力田二千石
者一人文帝十二年以戶口率置三老孝弟力田常員
武帝嘗遣存問賜帛元封六年舉獨行君子詣行在所
元光元年初令郡國舉孝廉各一人又舉有道至孝延
平中舉隱士建初辟士四科一德行二學通三明法四
多略公府亦以此辟士光禄四行即以此第其即從官
也魏州郡皆置中正以選舉劉毅言其弊晉太始舉賢
良方正直言又舉異行其秀孝則策試之隋詔以志行
修謹清平幹濟二科舉人唐賢良方正直言皆制舉試
之中者稱及第貞觀十七年舉孝廉茂才異能開元設
直言極諫科其舉選不由館學者謂之鄉貢州縣試已
至省疏名結款通保由戶部集闕而關于考功試之開
元寶應貞元皆舉孝弟力田宋乾德三科亦舉賢良經
學吏理然皆吏部試策論三道開寶舉孝弟德業嘉祐
舉行實隆興舉逸民廉吏世降化薄辟舉亦屬夤緣特
異亦藏詭偽瑣闈執簿猶呼盧耳所教非所用矣偃風
勉善自得其真蘇軾曰舉孝廉則勇者割股怯者廬墓
此文人之偏詞欲造舟而先憂溺人耶科目里選竝行
而徵聘閒舉總在君相類物情而鼓舞之胡瑗分齋教
學安石積驗法有寔行者乎周宣幹欲罷三十年科舉
痛其積習也末世治以例而教學不講即使破格徒為
奸資誠使取士先以文學但優而不用必德行特聞始
行辟舉得為吏如此則士益其修文行兩取庶于資格
少差耳
漢有甲乙丙科射策者以應令為中蕭望之以射策
甲科為郎注師古曰謂為難問疑義書于策量為大小
書甲乙之科列而置之不使彰顯有欲射者隨其所取
得而釋之以知優劣射之言投射也對策者顯問以政
事觀其文辭定高下也匡衡以射策甲科不應令除為
太常掌故禇先生曰數射策不中至九中丙科兒寬以
射策為掌故馬宫翟方進何武王嘉竝以射策甲科為
郎房鳳以射策乙科為太子掌故召信臣以明經甲科
為郎儒林𫝊平帝時歲課甲科四十人為郎中乙科二
十人為太子舍人丙科四十人補文學掌故光武時顔
氏博士缺試策第一拜博士永元十四年徐防疏博士
及甲乙策試宜從其家章句開五十難以試之論語不
宜射策詔從防言李廵以為博士試甲乙科爭第高下
更相告言乃刻石經爭者用息順帝陽嘉元年增甲乙
科員由師古注論之今嘗以射策為對策者非矣余以
為量為大小列而置之隨人欲射之說恐未必然或似
今出題試法耳摭言且言題于几上令士人以矢投之
此說尤非
唐有六科二科九科四科六典載六科一曰秀才二
曰明經三曰進士四曰明法五曰書六曰算試秀才置
進士科始于隋至唐初秀才最高貞觀中有舉而不第
者坐其州長由是廢絶士族趨向惟明經進士二科而
進士為尤重帖經及試雜文則調露二年從劉思&KR1390;之
請也顯慶五年詔五品以上四科舉人一德行二經史
三詞藻四廉直肅宗乾元御宣政殿試四科舉人宣宗
大中十年奏見置科目開元禮三禮三𫝊三史學究道
學明法書算童子等九科通典曰明經雖有甲乙丙丁
四科進士有甲乙二科自武德以來明經惟有丁第進
士惟乙科而已進士試詩賦時務策五道帖一大經全
通為甲第策通四帖過以上為乙第及第綴行通名詣
主司謝乃叙齒赴期集又有曲江會題名席紅綾餅餤
所謂衣骨皆香李贊皇言臣祖登第後家不置文選朝
廷官須公卿子弟以少習其業自熟朝廷事也當國時
奏設科取士而附黨背公自為門生自今一見有司而
止其期集參謁曲江題名皆罷其曰别頭試者唐禮部
侍郎親故移試考功謂之别頭貞元十六年高郢奏罷
之變曰帖紙令論一經義為帖括
宋乾德置三科太平興國八科景德六科天聖十科紹
興復元祐十科又定兩科乾德二年詔置制舉三科
一曰賢良方正二曰經學優深三曰詳嫺文理開寶六
年御講武殿覆試進士宋凖等御試舉人自此始以詩
賦取士自開寶六年至嘉祐八年凡三十六舉興國二
年御殿覆試禮部合格八科舉人得九經一人開寶通
禮四人三禮八十人三𫝊五十三人三史三人學究四
十一人明法十四人凡百九十六人並賜本科及第其
九經五經七人不合格亦賜同三𫝊出身唐進士每歲
三十人咸亨上元增七八十人尋亦復故比興國幾五
百人又未命官而賜綠袍鞾笏淳化三年加論一道以
三題為準又詔律賦依平仄用韻殿試糊名祥符四年
晁迥定禮部貢院條制上發解進士條制天聖元年定
科場條貫景德復六科賢良博經才識吏理韜略邊寄
等科也天聖十科加書判拔萃科又置高蹈丘園沉淪
草澤茂材異等共十科也并許白衣舉人紹興二年以
朱勝非請復元祐十科乃司馬光所請者十五年分經
賦為二科進士賜御詩袍笏聞喜宴自興國二年始唱
名自雍熙二年始廷賜袍笏自祥符元年始糊名始淳
化而諸州糊名自明道二年始易書&KR1390;于祥符而諸州
易名自景祐四年始廷試不黜始于嘉祐二年三歲一
舉始于治平四年宋經義詞賦更為廢興已合為一又
分為二温公盡變安石法惟經義取士不變甚是紹聖
初年令進士純用經義而改置宏詞一科于進士登科
後試之取不過數人即今之館選也元仁宗始從李孟
之請制三歲一開科八月郡縣鄉試明年二月會試中
者策之于廷賜及第出身有差即今制也但彼以蒙古
色目為右漢人南人為左各命題耳
登名上聞也史記周紀武王曰維天建殷其登名民
三百六十夫亦見周書隨巢子司馬貞曰登進名賢之
人猶言升聞也如淳引吕氏春秋曰魏文侯勝齊天子
賞文侯以上聞樊噲𫝊破李由軍賜上聞爵晉灼曰名
通于天子也
新士新試士也王制論秀士升之司徒曰選士升之
學曰俊士皆曰造士告於王升之司馬曰進士學記中
年考校周禮曰大比此猶之試士也夏官司士故士注
曰故為士者疏曰新升試士未得正爵者為新士
重試曰覆試舊說武后覆試崔沔第一覆試自此始
唐志高祖詔諸州明經秀才俊士進士縣考試州長重
覆歲隨方入貢此唐法也漢左雄議舉士先試之公府
又覆之于端門張成除此科黃瓊言覆試之作將以覆
虚實濫不宜改革則漢已有覆試事矣乾德六年詔舉
人有父先食禄者覆試紹興于後省覆試今童生猶覆
試鏁廳彌封糊名謄錄皆詳于宋而後因之吳康齋見
搜簡歎曰辱士至此遂出天順中李賢薦徵為春坊辭
歸豈可以尹蹇齋之吹疵而抹殺哉
漢有童子郎唐宋開童子科漢左雄奏汝南謝廉河
南趙建年十二能通經拜童子郎臧洪十五拜童子郎
黃琬以公孫拜童子郎梁天鑒七年岑之敬十六擢高
第除童子奉車郎唐志十歲以下能通一經及孝經論
語誦文十通者予官通七者與出身員半千裴耀卿王
丘皆擢童子科李泌楊炯則舉神童矣淳化二年賜泰
州童子譚孺卿出身雍熙得楊億咸平得宋綬景德得
晏殊仁宗時童子賜出身者十人寶元罷天下舉念書
童子高孝時皆有童子求試而受官者今則試秀才例
稱童生而已景泰中李東陽六歲召見書龍鳳龜麟字
八歲試益稷篇
打毷氉下第也李肇國史補曰進士為時所尚久矣
其都會謂之舉場通稱曰秀才投刺曰鄉貢得第謂之
前進士互相推敬謂之先輩俱捷為同年有司為座主
京兆府考而升者為等第外府不試而貢者曰拔解將
試自保曰合保羣居而試曰私試造請權要曰關節激
揚聲價曰往還既捷列名慈恩寺曰題名會大宴於曲
江亭曰曲江會籍而入選曰春關不捷而醉飽曰打毷
氉匿名造謗曰無名子退而肄業曰夏課挾藏而入曰
書策打毷氉見地理志即打眊矂也
覓舉梯媒言關節也薛登曰方今舉士詔下陳篇希
恩奏記誓報俗號舉人皆稱覓舉禮部采名故預投公
卷柳宗元上權德輿温卷後周竇儀請進士省卷納五
軸以上崔郾試士吳武陵以杜牧阿房賦予之請以第
一人處牧之錢徽不聽段文昌李紳託而貶蘇軾以題
致李廌而為二章得可見科場采名或以關節買舉自
昔然矣陶九成言關節謂之梯媒
初登第有燒尾宴大臣獻食亦曰燒尾大臣拜官獻
食天子曰燒尾蘇瓌獨不進韋嗣&KR1390;趙彦照崔湜轉官
中宗皆令于興慶池燒尾邵氏聞見錄士人登第必展
歡宴謂之燒尾說曰虎化人惟尾不化須得燒去又曰
新羊入羣須燒其尾又曰魚化龍必有雷火燒其尾唐
太宗問宋子奢燒尾事以燒羊為對石林燕語亦莫能
折衷也筆叢作朱子奢
淡墨氊書貢院榜也摭言進士榜用黃紙以淡墨氊
書禮部貢院四字於首賈公談錄云李紆侍郎放榜未
填榜首四字疾命吏士昶昶善書時醉以氊筆染不能
加墨迨明方覺字體濃淡相間反致其妍後遂為故事
後漢始有選部晉有選例梁有選品唐有三銓有小選
東選南選乾德參選雍熙置三班院元豐定四選紹興
編七司例冊漢成帝建始初置尚書有常侍曹主公
卿事又有二千石曹掌郡國二千石後漢始改為吏曹
主選舉祠祀尚書令總之後又為選部靈帝以梁鵠為
選部尚書魏改選部為吏部陳蕃為光禄勲與五官中
郎將黃琬共典選舉疏曰陛下宜擇從忠善尺一選舉
委尚書三公吕強疏曰舊典選舉委三府三府有選參
議掾屬咨其行状若無可察然後付之尚書今但任尚
書或復敇用蓋漢時尚書官小也晉李胤刊定選例而
著令王戎領吏部始為甲午制劉宋大明中分吏部尚
書置二人齊和帝時梁武帝表&KR1390;選部天監中徐勉撰
選品唐六典曰三銓曰尚書銓中銓東銓四事曰身言
書判三類曰德才勞凡流外兵部禮部舉人郎官得自
主之曰小選太宗時以歲旱穀貴東人選者集于洛州
謂之東選高宗時以嶺南五管黔中都督府得即任土
人而官或非才乃遣郎官御史為選補使謂之南選吏
部員外郎掌選院謂之南曹長安志選院在尚書省南
選人看榜處乾德二年詔流内銓聽四時參選不俟冬
集雍熙四年置三班院供奉官殿直承旨為三班嘉祐
徙三班院于文思院西志曰三班院文臣兩制以上武
臣諸司使以上掌之元豐五年吏部分選有四文臣自
朝議大夫大理正以下非敇授者歸尚書左選武自皇
城使以下非宣授者歸尚書右選自初仕至幕職歸侍
郎左選自監掌至供奉官歸侍郎右選神宗謂三代兩
漢無文武之别故命蘇頌定之紹興四年詔吏部編七
司例冊淳熙修七司法紹興十九年上吏部續降七司
通用法續降者續降朝旨也愚者曰漢襲秦郡縣猶有
封建意守令自用其屬而吏皆上達耳目親而試之明
故漢最得人自隋奪天下權予吏部責一手知天下人
才公者執例而已崔銑胡世寕高束陳建之議宜寫一
通以進
注擬選冊也山濤每缺啓擬後因&KR1390;品格注其人才
以四事三類定其留放謂之注擬唐三品以上冊授五
品以上制授六品勅授皆由尚書省奏擬
厭唱選人受注而唱名也唐法五品以上不試上名
中書門下六品以下始集而試觀其書判已試而銓察
其身言已銓而詢注其便利已注而唱下厭者得反通
其辭三唱而不厭聽冬集
過官過門下省也故事三銓三注三唱而後擬官季
春始畢乃過門下省猶今之過堂也楊國忠兼文部尚
書密定員閣於都堂試唱于是門下過官三銓注官之
制皆廢奏受具題也厭者為申上于僕射乃上尚書
有給事中讀之黃門侍郎省之侍中審之然後以聞主
者受旨而奉行焉謂之奏受按今文選單月急選雙月
大選掣籖於棕棚具本曰題其私情或陳諫則曰奏奏
本長題本一寸吏部掣籖選官始于太宰關中孫公丕
揚後遂踵之
凡拜官則給告身唐制拜官之日即給告身其人先
輸朱膠綾紬價方准書給大將軍告身一通止易一醉
此猶今之空頭劄也唐選舉志曰三銓注擬奏受視品
及流外則補皆給以符謂之告身此似今之文憑于文
定謂告身即今之告勅也宋之制亦然每至宣麻誕告
鎖院演綸詞頭以下外人未知其密且重如此
漢有課第有功次魏有都官考課法晉有九班制元魏
有勲書唐有考簿宋有磨勘漢選部猶周官司士也
三歲稽士任而進退其爵禄猶後世之考功也漢御史
中丞總領州郡奏事課第諸刺史刺史課郡國二千石
郡又課縣兩府九卿雜考郡國之計天子受相國之要
光禄第郎從官孝元使尚書選第中二千石選第猶課
第也課其殿最也其曰連最連稱最也功次計功幾次
也兒寬為掌故功次補廷尉文學卒史馮奉世為郎功
次補武安長薛恭本縣孝者功次稍遷衛綰為郎功次
遷中郎將是也尤異最尤異也魏明帝詔散騎常侍劉
卲作都官考課七十二條晉九班制劉頌為吏部尚書
所建杜預受詔為黜陟之課略曰末世疑心而信耳目
疑耳目而信簡書漢刺史歲終奏事不制算課而清濁
粗舉魏氏考課即京房遺意失于苛細以遺大體故歷
代莫能通也詔書以考課難成聽通薦例卒不行矣元
魏朝堂黜陟郭祚奏景明考格盧同為左相閱吏部勲
書檢覈竊階者三百餘人唐考功差以九等叙以四善
外有二十七最貞觀歲定京官望高者二人分校京外
官考給事中中書舍人各一人蒞之考功郎中判京官
員外判外官考故事考簿朱墨咸通王徽建議以墨其
六條黜陟則遣使行也唐虞九載魏晉以後六周唐因
隋為四又減為三考宋以三年為滿四朝志曰考功以
七事考監司以四善三最考守令淳化四年以考校京
朝官為審官院幕職州縣官為考課院旋以考課院歸
流内銓祥符九年磨勘京朝官天禧詔審秩及三年審
官院磨勘嘉祐有考績新書磨勘以中丞學士典領紹
興舉薦按察四條沈該效司馬光所請也
年勞遷叙也唐志凡居官必四考四考中中進年勞
一階叙凡年勞歲一叙給記階牒宋立月限考滿即遷
即年勞也
書考自書其課迹也宋太宗罷歲月序遷之制欲修
唐制書考之事興國六年詔京朝官釐務于外者咸給
御前印紙令書治迹雍熙四年知州通判給御前印紙
書課績
曰流内者自隋始曰流外者自唐始隋置九品品各
有從自四品以下每品分為上下凡三十階自太師始
焉謂之流内流内自此始又置視正一品至九品品各
有從自行臺尚書令始焉謂之視流内自此始唐因隋
制又置視正五品視從七品以除薩寶及符祓正謂之
視流内又置勲品九品自諸衛錄事及五省令史始焉
謂之流外自此始劉祥道言歲入流千四百人欲歲定
為五百人魏元同言諸色入流歲以千計曰流外者猶
今言未入流也
假版班品之卑者陸機表注凡王封拜謂之版官即
漢尺一版拜用之遺也隋官志曰陳有版咨議參軍版
長史之類晉華譚傳謹奉還所假左丞相軍咨祭酒版
晁錯言里有假士連有假五百五百師名也邑有假侯
後志有軍假司馬趙充國從貳師班超從竇固皆假司
馬似今之劄付官晉立行臺之時所在承制拜封皆假
官也
官京師曰京官常參曰升朝官京朝官蓋有分别陸
務觀曰唐自相輔以下皆曰京官常朝曰常參官宋初
以常參預朝謁曰升朝官元豐以預宴坐曰升朝官合
之則曰京朝官
抹階辭免除授之故事也學士院辭免除授賜詔皆
留其章葉石林曰今降批表院中用紙連其章後書省
表具之字必長作表字傍一瞥通其章階立上謂之抹
階使不復用舊銜意
以他官兼曰貼職史館昭文館集賢院為三舘皆寓
崇文院直舘直院謂之舘職以他官兼者謂之貼職劉
禹錫集荆門縣記云禹錫方以郎位帖職于計臺帖職
字當始此元吏房三科三曰貼黃今奏本約其事曰貼
黃而清黃則兩選核黃封也
官制(爵禄)
漢賜民爵唐曰賜民古爵宋賜高年爵大事記普賜
天下民爵自惠帝始後漢書注劉卲爵制曰春秋不更
庶長己見商鞅修其法品為十八級合關内侯凡二十
等百官表曰爵一級曰公士二上造三簪裊四不更五
大夫六官大夫七公大夫八公乘九五大夫十左庶長
十一右庶長十二左更十三中更十四右更十五少上
造十六大上造十七車庶長十八大庶長十九關内侯
二十徹侯避武諱曰通侯賜爵自公士以上不得過公
乘賜爵者有罪得贖貧者得賣與人高紀詔曰民各歸
其縣復故爵又曰七大夫公乘以上皆高爵也異日秦
民爵公大夫以上令丞與抗禮今吾于爵非輕也其令
諸吏善遇高爵于文定言漢賜民爵不知其制智按唐
劉知幾所陳海内具僚九品上每歲賜赦必賜勛階至
于會宴緋服多于青衣象版多于木笏可見其濫蓋庶
官普加階級而不及平民與漢異宋遇郊赦普賜恩階
所及雖多而時頗希闊與唐亦異于文定言唐宋無賜
民爵事殆未考耳智按唐高宗紀乾封元年封禪改元
中宗神龍元年祀明堂大赦玄宗天寶八載謁太清宫
大赦德宗大歷十四年即位大赦皆賜民古爵宋端拱
元年賜高年百二十人爵為公士開寶中澶密等州民
年八十以上賜爵公士咸平五年賜京城父老百十九
歲祝道嵒爵公士祥符三年賜祥符等縣年八十以上
者爵公士祥符二年以天書降賜爵王伯厚曰秦漢以
後不復賜民爵自藉田禮成端拱詔始復賜焉智按魏
文帝黃初元年賜天下男子爵人一級三年立皇后賜
爵二級明帝太和元年賜天下男子爵人二級青龍元
年亦然則魏猶踵故事也文定所言漢賜民爵不知其
制智亦疑之疑天下民盡賜爵立社稷即位皇太子改
元恩詔重複則幾無百姓矣常見漢詔賜高年帛又因
宋賜民爵必以高年乃始較然于漢詔所稱民殆鄉老
或里長之謂乎猶今之耆民夀官也其公乘以下觀高
帝詔令諸吏善遇高爵則公士等猶夫民耳即漢詔所
云久立吏前曾不為□也特用以贖罪而已惠帝元年民
有罪得賣爵三十級以免死罪應劭曰一級值錢二千
凡為六萬若今贖罪入三十疋縑矣六年令民得賣爵
入粟拜爵晁錯之議也六石為上進稍增至四千石為
五大夫各以多少級數為差景帝時修賣爵令裁其賈
以招民武帝置武功爵食貨志曰級十七萬凡直三十
餘萬金是何其貴也又何不分上下之等豈造士與軍
衛同價乎劉氏曰級為十七衍萬字也臣瓚曰茂陵中
書有武功爵一級曰造士二曰閑輿衛三曰良士四曰
元戎士五官首六秉鐸七千夫八樂鄉九執戎十政戾
庶長十一軍衛則止十一級楊僕𫝊以千夫為吏功臣
表陸量侯須無曾孫秉鐸聖灌嬰曾孫官首匿皆武功
爵也魏志建安二十年始置名號侯爵十八級關中侯
十七級皆金印紫綬置關内外侯十八級銅印龜紐墨
綬五大夫十五級銅印環紐墨綬皆不食租與舊列侯
關内侯凡六等以賞軍功裴松之以為今之虚封蓋自
此始爵曰不更言不更卒也後左右中更言用更卒也
簪褭舊注御駟馬者騕褭古之名馬也駕駟馬者其形
似簪智不謂然蓋導加冠曰簪以組帶馬曰褭也考洪
武時曾賜民爵里士鄉士
周五等漢用其二魏凡六等晉五等唐九等宋五等明
用三等漢二等爵魏咸熙元年建五等爵晉立五等
有大國次國小國郡公郡侯自魏黃初三年制封王之
庶子為卿公嗣王之庶子為縣侯公侯之庶子為亭伯
晉泰始二年詔曰本為縣侯者𫝊封次子為亭侯為卿
侯為關内侯皆食本戶十分之一唐百官志司封凡爵
九等一曰王食邑萬戶正一品二曰嗣王郡王五千戶
從一三曰國公三千戶正二四曰開國郡公二千石從
二五曰開國縣公千五百戶正三六曰開國縣侯千戶
從三七曰開國縣伯七百戶正四八曰開國縣子五百
戶正五九曰開國縣男三百戶從五通典并云其上加
實封者仍給租庸凡封戶三丁以上為率歲租三之一
入朝廷食實封者得真戶分食開元勅諸食實封並以
三丁為限開元十年詔宰相共食實封三百戶以七丁
為限堂封自此始將帥封王自天寶九載始宋用五等
以勲階進明朝封爵止公侯伯三等而位俱在一品之
上異姓王但有追封而已
景風紹封以夏封也和紀永元詔曹相國後容城侯
無嗣求近親宜為嗣者須景風紹封以章厥功注春秋
考異郵曰夏至四十五日景風至則封有功三王世家
因盛夏吉時定皇太子位月令立夏之日封諸侯下邳
惠王衍傳注和帝賜彭城王恭詔差次下邳諸子上名
將及景風拜授印綬馮異傳安帝詔二十八將絶世者
分别署状上將及景風章叙舊德盧植規竇武曰准之
前事將有景風之祚
餐錢月奉也高后紀列侯幸得賜餐錢奉邑注餐錢
賜厨膳錢也奉邑本所食邑也周禮太宰注禄若今月
奉疏曰古者禄皆月别給之漢之月奉亦月給之古制
禄不計錢陸贄曰三代以食人衆寡為差兩漢以石數
多少為秩史記燕噲自三百石吏以上而效之以石計
禄始見于此後百官志百官受奉例大將軍三公奉月
三百五十斛逓减至佐史月八斛凡諸受奉半錢半榖
外戚𫝊傛華秩視真二千石汲黯𫝊以諸侯相秩居淮
陽注如淳曰律真二千石月百五十斛歲得千八百石
是石與斛之數無殊石即斛也然則量數百五十斛以
名禄則曰千八百石猶有古制禄不計錢之遺意晉有
官表注曰漢延平中中二千石奉錢九千米七十二斛
真二千石月錢六千五百米三十六斛則漢百官俸
多錢少于此可見其數減于前漢者後漢裁之也古時
大臣禄賜甚厚既有國土而賜予動千萬如黃金百斤
其常也開元二十四年定百官俸一品月三十千逓至
九品月一千九百餘大歷十二年加京官俸三公宰相
每月各一百二十貫又有職分田一品歲七百石自會
昌以後三師二百萬三公一百六十萬侍中百五十萬
令僕百四十萬尚書御史大夫一百萬節度使三十萬
此計一歲而言也一萬當為十緡二百萬則為二千緡
矣宋乾德置俸戶祥符五年加職官月俸三師三公百
二十貫此與大歷相近北漢劉崇以太原建國宰相月
俸百緡乃今一統宰相月俸猶不能半鄭端簡曰禄凉
于宋而蠲復之恩科愈厚至推三代一如見爵則千古
曠絶之恩矣宋元封贈大父母降父母一等封贈父母
降本身一等
斗食禄少也通典斗食太常明堂員吏至雒陽令員
吏月十一斛斗食差優於佐史佐史月八斛秦范雎曰
自斗食以上有非相國之人者乎王剪歸斗食以下秩
薛宣傳為大司農斗食屬師古曰斗食一歲不滿百石
寄禄官猶今之勛階也夢得曰制寄禄官銀青光禄
大夫與光禄正議中散朝議皆分左右朝議中散有出
身人皆超右其餘並以序遷宋太祖階級法曰一階一
級全歸伏事之儀續演繁露曰政和三年勅特進至承
務郎為寄禄官承直郎至廸功郎為階官蓋元豐時未
分寄禄與階官故人以非職官為階官近制則以特進
正尹少尹為勛以大夫郎為階而無寄禄例
寉料幕府官俸也松陵唱和皮日休云酒坊吏到常
先見寉俸符來每探支注云吳都有寉料宋景文祁筆
記不知鶴料王洙李淑皆不知按墨莊漫錄曰曾文彦
知滁州有和表弟西齋詩寕羡一囊供寉料會看千里
躍龍媒注云唐幕府官俸謂之寉料
通雅卷二十二
