通雅卷二十四明方以智撰
官制(文職)
臺主憲長也秦御史大夫位上卿漢仍之選郡守相
高第為之任職者為丞相復置兩丞一曰御史丞一曰
中丞成帝更名大司空元魏踵此而中丞出外為臺主
更名御史長史魏初改中丞為宫正晉歷南北朝並不
置大夫以中丞為臺主唐因隋設大夫一丞二後改為
司憲不久復故宋仍唐而無大夫以中丞為臺長今則
猶西漢也中丞至六朝鹵簿出入干步絳騶清道與皇
太子分道王公遜避嘗曰避中丞赤棒唐制大夫中丞
午後三刻出迴避宰相如午前出宰相迴避大中大夫
節卿曰丞相猶太宰御史大夫猶小宰御史之中丞少
府之尚書猶宰夫大長秋猶内宰而屬少府自武帝時
中丞始不得居中制事而光武政歸臺閣不任三公此
周官之大體所必不可復也按漢表成帝省詹事并屬
大長秋而少府下言諸僕射署長中黃門皆屬
持書御史即治書也嚴延年傳注天子欲有拜詔持
書御史發符下太尉通典曰中丞舊持書侍御史也胡
廣曰宣帝齋居□事令侍御二人治書魏置治書執法
隋先于相府置察非掾後改為治書侍御史唐為中丞
漢表在殿中蘭臺掌圖籍外督舉劾建武中特詔與司
隸校尉尚書令三司各專席而坐曰三獨坐梁重其選
給三騶執盛印青囊後魏北齊曰南臺或曰南司唐御
史臺門北闢取隂殺也宋天禧時置言事御史六員元
豐復六察以御史專領漢御史乘屬者天子出御史除
二人為乘曹護車馬武紀御史乘屬在廟傍是也御史
裏行始自馬周以布衣令于監御史裏行遂有此名會
要曰始于龍朔用王立本為之
南床雜端也通典言侍御史職有四謂推彈公廨雜
事知雜事者謂雜端最為雄劇食坐之南設横榻謂之
南床或曰即轉南省此如今掌河南道京畿道也裏行
蓋如今之試御史也今稱御史為烏臺以朱博𫝊御史
府中列栢木常有野烏數千也于文定泥顔氏家訓以
為鳥誤作烏智按唐宋來皆用烏府考漢書原作烏字
或顔别見一本邪
三院臺院殿院察院也御史在周為柱後史秦為侍
御史監理諸郡亦謂監察御史漢罷監察之名魏置掌
八部蘭臺二人居殿中側陛而坐晉復置檢校御史隋
改檢校為監察唐仍隋而置三院一曰臺院侍御史隸
焉號臺端二曰殿院殿中侍御史隸焉號副端三曰察
院監察御史隸焉號分察三院幾二十員而内供奉裏
行各如正員之半宋仍唐三院以知雜為侍御言事而
殿中侍御六察為監察近時十三道不分三院内糾外
按人人可以言事然初為試歷三差後為道長亦其遺
意也
六察察六事又察六部也監察御史第一人察吏禮
部第二人察兵工部第三人察戶刑部唐百官志又載
察六事一察官善惡二察戶口帳籍賦役三察農桑倉
廩四察賊猾私蠧五察德行才能六察黠吏豪宗其察
六部乃興元元年事也元和四年以新人不出使無以
觀能否乃令顓察尚書省號六察官
唐之獻納院宋之檢院古納言也唐虞納言以出納
帝命故今以通政司為古之納言周官内史掌叙事之
法受納訪以詔王所治蓋其職也秦漢以來統于三省
門下省侍中黃門侍郎掌出納帝命中書省掌制詔宣
𫝊尚書省令丞掌通章奏北周保定改侍中為納言唐
因之又改侍中又改左相掌獻替贊相禮儀審覆奏抄
垂拱置匭以諫議充知匭使中丞為理匭使天寶九載
改為獻納使宋雍熙改匭為檢景德改登聞檢院命直
學士張詠判又有鼓院凡文武臣僚閣門無例通進文
字并先經鼓院未經鼓院者檢院不得收接周禮逹窮
者與遽令鄭司農云窮冤擊此鼓以逹于上則敢諫之
鼓此其遺矣匭使屬諫議大夫即屬門下省則猶納言
屬也宋又有通進司銀臺司掌受天下章奏進御院進
奏院掌受勅及百司符牒故今稱通政司為銀臺宋朝
通進銀臺司舊隸樞密院凡内外奏覆文字必關二司
然後進御樞密學士向敏中請别置局淳化四年以宣
徽北院聽事為通進銀臺司命敏中及張詠同知二司
事發勅司舊錄中書尋命銀臺司兼領之又以給事中
封駁隸通進銀臺司由此觀之通進銀臺其職在禁中
或如今之會極門收本之文書也明德元年文德殿兩
廊門賜名左右嘉福又東西上閣門内正南門曰左右
長慶北曰左右嘉肅次北門曰左右銀臺學士翰林院
在其内李肇記學士出銀臺乘馬是也
大棘廷尉也有虞曰士夏曰大理周為司寇秦制廷
尉漢景更名大理武帝復名廷尉哀復名大理後漢復
名廷尉蓋漢無司寇故廷尉為重有正監及平謂廷尉
三官隋名大理寺唐宋因之宋有大理獄官左斷刑右
治獄分左右廳廳各五案鄭氏綺談云大理曰大棘晏
公類要云棘司近日既有刑部又設大理寺與都察院
稱三法司有大獄則公斷之
漢以後之九寺棘卿非三代之九卿也夏商九卿周
六官與三少周禮朝士掌外朝之法左九棘孤卿大夫
位焉六卿三孤也漢襲秦自丞相御史大夫外有正卿
九太常光禄勲衛尉太僕廷尉鴻臚宗正大司農少府
亦曰九寺大卿又至十二卿有執金吾大長秋將作大
匠魏晉宋齊如舊梁置十二卿北齊九寺唐亦因之皆
曰棘卿宋設九卿皆以為命官之品秩而無職事元豐
正名始有職掌中興以來併省冗職除太常寺大理寺
不罷外宗正以太常兼而衛尉并工部太僕併駕部太
府司農併戶部光禄鴻臚併禮部紹興復置太尉司農
餘遂廢廢之是也今制以六部都通大為九卿此外則
太常太僕光禄鴻臚尚寶而已
三珪之位謂三卿皆執珪也楚昭王迎屠羊說以三
珪之位
藻衣花綬卿服也漢官儀曰衣裳卿大夫藻火又曰
綬青地桃花
尚書裏行太常也秦為奉常景帝六年改為太常漢
官解詁曰太常為九卿之首職略曰太常在六曹之下
與尚書承郎同次謂之尚書裏行屬有大樂令大予雅
樂郎大祝太宰今用大史令大卜令醫令大官令
漢有宗伯乃宗正卿非禮部也漢平元始五年詔曰
宗室自太上皇以來族親各以世民郡國置宗師以糾
之致教訓焉二千石選有德義者以為宗師考察不從
教令有冤失職者宗師得因郵亭書言宗伯請以聞晉
灼曰宗伯宗正也近時宗人府以勛戚領之周語曰仲
山甫曰古者司民協孤終司商協名姓注司商掌賜族
受姓之官此即宗正之職矣
今之光禄寺非昔光禄勲漢之光禄勲乃秦之郎中令
也秦郎中令掌宫殿掖門戶漢更名光禄勲解詁曰
勲之言閽也此解不通北齊曰光禄寺兼掌膳食帳幕
唐龍朔改司宰光宅改司膳自此與光禄勲絶特襲其
名耳宋仍唐元豐官制屬有大官令上林司而自宋及
元復有宣徽院客省使亦掌燕饗饔餼前代初置宣徽
院後改光禄寺與古懸遠而進階有光禄大夫猶古遺
意也漢光禄勲屬有諫議大夫中郎三將郎中三將騎
郎將羽林令監奉車都尉騎都尉謁者光禄郎表有中
大夫太初改光禄大夫
大農令秦之治粟内史也漢因秦置景帝更名大農
令武帝更名大司農掌錢榖貨幣以當時無戶部也屬
有太倉令均輸令平凖令都内令藉田令導官令斡官
廪犧令騪粟都尉市長導官主舂御米及作乾&KR1458;(詳下條)
斡官斡鹽鐡也
秦漢之少府猶周之玉府内府也掌山海池澤之税
名曰禁錢志曰掌中服御寶貨珍膳屬有符節令大官
令尚食五尚太官獻丞湯官令丞樂府令若盧令莊戈
令織室令黃門令給事中鉤盾令尚方令御府令掖庭
令守宫令上林令凡太醫大官守宫上林四官屬少府
自侍中至御史皆以文屬焉宋中興裁司農少府併于
戶部極是惜又復之耳
秦漢之衛府周之宫正也掌宫門衛屯兵實宫正之
職而秦郎中令亦掌宫殿掖門戶或曰亦宫正也錦衣
衛考略以為郎中令似錦衣之職此特謂羽林屬之耳
漢表自有中尉太初更名執金吾掌循徼京師有緹騎
二百人然今錦衣衛司朝内鹵簿護衛則正兼衛尉之
任矣而唐之内宦主軍如神策軍使正中尉也古今之
官名相倣而職掌不同安能強定而合之乎衛尉屬有
公車令大誰長衛士令衛司馬衛侯旅賁令
執御前驅猶古太僕之遺意也周禮有太僕下大夫
掌正王之服位出入王之大命王出入則自左馭而前
驅周穆置太僕正以伯冏為之秦特襲其名耳漢太僕
領五監六廏王莽改太御後漢復名太僕天子每出奏
駕上鹵簿用大駕則執御魏因之晉宋不嘗置郊祀則
權置執轡事畢則省唐領乘黃典廏典牧車府等四署
天下監牧置八使宋初輿馬之政分隸郡牧騏驥院太
僕但掌天子五輅屬車耳今之太僕則竟管馬政矣漢
太僕屬有騎馬令未央廏令考工令車府令牧師菀令
漢之鴻臚秦之典客周官之大行人也周官有行人
掌大賓客之禮象胥掌蠻夷閩貉之國使秦有典客掌
諸侯及歸義蠻夷即是官也漢名鴻臚應劭曰鴻聲也
臚𫝊也屬官有行人譯官别火三令丞及郡邸長丞凡
事之尊重者遣大鴻臚而輕賤者遣行人也景帝改名
大行令武帝更名大鴻臚秦有典屬國成帝併入大鴻
臚隋開皇廢之入太常尋復置唐曾改司文司賓皆復
舊領典客司儀二署宋南渡併入禮部近代鴻臚卿專
為臚贊之官士夫不歷此官惟南都之鴻臚卿為大老
迴翔之地耳周行人司聘問春秋列國皆有之風俗通
曰周秦以八月遣輶軒之使采異代方言皆是也藝文
志曰縱横家者流蓋出于行人之官秦漢以後奉使者
不名行人如巡行之博士直指之繡衣觀風之八使按
察之六條其職尊其事重矣今日之行人司正古行人
職也
漢之謁者今鴻臚之職也僕射為謁者臺率常侍謁
者五人謁者三十人初為權謁者滿歲為給事謁者表
曰掌賓讚受事智以為正鴻臚鳴贊之事也而漢鴻臚
屬國之職則今有提督四蠻舘屬之太常少卿
舌人譯官也周語使舌人體委與之注舌人能逹異
方之志象胥之官也周禮大行七歲屬象胥諭言語司
農云象胥譯官也漢志象來致福注象譯也漢表典屬
國屬官有九譯令
符璽令合典瑞掌節之職也春官有典瑞地官有掌
節漢因秦置符璽令位次御史中丞别為一臺晉併蘭
臺置符節御史齊置主璽令史隋有符璽局置監屬門
下省煬帝改為郎唐因之宋元仍置符寶郎屬門下殿
中此時為尚寶司
大均祭酒也胡廣曰凡祭酒者賓得主饌老者舉酒
祭地言為長也大均即成均也虞命典樂教胄子周禮
有師保成王時彤伯入為祭酒戰國荀卿為祭酒漢吳
王濞年老為劉氏祭酒祭酒之名久矣漢置博士祭酒
一人晉立國子學宋太始置總明觀祭酒一人有四科
齊梁號為國師北齊曰國子寺隋置太學大業改為國
子監有祭酒司業丞主簿錄事博士助教唐龍朔改為
司成館天寶置廣文館宋置判監事元豐始名祭酒司
業南渡併歸禮部近日設之專以詞林升轉
將作少府周官之匠人也景帝更秦之將作少府曰
大匠光武省以謁者領之章帝復置隋改監匠為大令
唐復為匠宋建炎併歸工部紹興復置
節度開府賜旌節者也唐初道有將一人曰大總管
巳更名大都督太宗時行軍曰總管在其本道曰大都
督高宗永徽都督帶使持節者始謂之節度使然猶未
以名官通典曰自景雲二年始以賀拔延嗣為凉州都
督充河西節度使通鑑綱目景雲元年冬以薛納為幽
州經略節度大使節度之名自此始考孫權初置節度
官使典掌軍糧漢順帝時武都太守趙冲平羌有功詔
冲督河西四郡兵為節度節度之義起此質帝時以滕
撫中郎將都督揚州軍事都督之義起此唐高宗儀鳳
元年遣大臣分道廵撫以宰相來恒為河南道大使薛
元超為河北道大使左丞崔知悌司業鄭祖玄為江南
道大使後又謂之存撫于文定曰此巡撫所由起也智
謂名義巳起于後漢事任巳起于魏隋通鑑與實錄皆
載武德元年淮安王神通為山東道安撫大使山東諸
軍並受節度會要載武德中唐儉為并州道安撫大使
李靖為嶺南撫慰大使鄭善果為山東招撫大使又後
魏太和中廣陵王羽持節安撫六鎮酈道元慰撫關右
隋楊素為河北安撫大使豈必以存撫之名為近于巡
撫哉其實自黃帝以四監舜以五長周以十連秦漢而
後名稱雜出漢文遣丞相出刺光武置部刺史察州宣
帝置都護加官魏文置都督軍事或領刺史晉武置大
都統後周改總管此後廢大都督府置大行臺即節度
也貞觀别置經略又遣人使巡省則有巡察安撫存撫
諸名元和置宣撫宣慰大中置招討要之使名雖多而
主其事任者道止一人而已加官有大小大至使相其
曰開府一也嗣是有以邊阨開府以總制者即古制置
總管都督節度宣撫等也有開府以巡撫者即古安撫
等使而專省提封亦有都督節度之權特官次于總督
猶之魏晉大都督為上次有監將軍督諸軍使持節與
假節隋有大都督師都督都督也時有宰相經略開府
者即古大都統招討使相也有以鹽法屯田漕儲河渠
開府以總理者即古總領經制度支營田之任也開府
之名昉于魏黃權以車騎將軍開府儀同三司是也唐
初遣御史按察十道即今之巡按立二十四府都督即
今之巡撫已復停止改為五十四道采訪使以刺史領
之又一變也宋宣撫甚重即今總制也鄭剛中為宣撫
副使大將吳璘官至少師請講鈞敵之禮剛中曰少師
雖尊猶都統制耳倘變常禮是廢軍容璘乃惶恐聽命
曾見邊帥于制府猶此禮也元用御史臺言各路按察
歲二月分廵按治十月還司此乃各省設行臺行臺御
史其體輕也近代廵方歲更與漢時遣刺史法同唐宋
以來未行也近日壞天下者廵方此官在得人豈官制
不善乎智對德政殿謂用兵之地撤監軍並撤廵方以
其掣督撫肘也
今以方伯稱藩司廉使稱臬司謂其近似也何武曰
刺史古之方伯上所委任一州表率也其實漢刺史秩
卑于太守非古方伯之位也今遂以刺史事比藩臬漢
遣刺史一歲而更有似乎今之巡方而繡衣乃閒遣者
也今兩司則外官矣觀察提舉大約相似自唐置廵察
使開元置採訪處置使其有戎旅之地即為節度使宋
有轉運使又有提舉是唐之州縣不過一使臨之而宋
則有帥漕憲倉四司故州縣極難承奉蓋節度主兵觀
察主民然節度多兼之各道雖有度支營田招討等使
然亦多兼使名雖多而主其事者一人而已宋則監司
各有建臺之所元設行中書省故官為多明亦因之改
承宣布政按察之名余常笑兩府一道而有巡方則監
司亦大知府耳絶非有古刺史之權也吳曾曰徐邈與
范寗書曰擇公方之人以為監司監司名見此
京部置尹古今所同也秦京師為内史景帝分左右
武帝更右名京兆尹左名左馮翊秦有主爵中尉景帝
更名都尉武帝更名扶風是為三輔治長安城中尹一
人丞二人後漢置河南尹三輔不改號但減秩耳又以
左馮翊右扶風屬司隸校尉尋省魏晉因之江左為丹
陽尹北魏曰代尹東魏曰魏尹北齊清都尹北周及隋
復為京兆尹唐京兆本雍州置牧親王領之别駕貳牧
永徽改長史開元改京兆尹少尹二人魏晉有治中隋
改司馬煬改贊治後改為丞五代有開封尹宋置權知
府以待詔以上充蔡京乞罷之置牧尹各一牧以皇子
領尹以文官充崇寕中定京畿四府明制南北兩京尹
丞皆與京堂一例治中而下以他流充之唐判司有雙
曹徐抗當德宗時奏省之
古今州郡之名異刺史太守之任亦異春秋時縣大
而郡小左𫝊曰上大夫受縣下大夫受郡周書作雒篇
曰千里百縣縣有四郡戰國時郡大而縣小甘茂謂秦
武王曰宜陽縣大名曰縣其寔郡也漢有郡國皆統于
州然州乃部之名或十二或九後漢分十四部至南北
朝天下有餘州而郡猶屬焉隋廢郡存州州即郡也煬
帝又改唐又罷郡置州宋元以來設府于州府即州也
明制以州屬府則分為二矣此郡國州縣名實之辨也
智以為古州縣之名亦有同時同名而實不同者作雒
篇亦未可據也别有論秦罷侯置守漢景帝中元二年
更名太守郡為諸侯王國者置内史成帝省内史以相
治民如太守或以尚書令僕射出為郡守鍾離意黃香
桓榮胡廣是也或自郡守入為三公虞延第五倫桓虞
鮑昱是也汲黯以諸侯相秩居淮陽馮野王為大鴻臚
以秩出為上郡太守此秩尊于守也京房守魏郡以八
百石居黃霸守潁川以比二千石居官後歸潁川故官
以八百石居郡此秩卑于守也晉郡守皆如將軍後魏
初郡置三太守北齊制郡九等隋如之至開皇罷郡以
州統縣大業又改郡唐武德改州改太守為刺史加號
持節後加號為使持節諸軍事而實無但頒銅魚符而
已天寶初改州為郡自是州郡史守更相為名其實一
也垂拱間諸州都督刺史准京官帶魚長安中以臺閣
省寺分典大州于是鳳閣侍郎韋嗣立御史大夫楊再
思二十人以本官檢校刺史後有兵鎮刺史皆加圑練
使五代仍刺史之號宋召諸鎮于京師賜第留之分命
朝臣出守列郡號權知軍州事與後文武官參為知州
軍事及帶中書樞密院宣徽使職事稱判太守亦稱知
府張文定方平權知開封府張忠定詠知益州曰爾輩
得好知府矣元置上路逹嚕噶齊上路總管兼府尹正
三品又有下路上州中州下州至五品而止近時知府
上有監司撫按戶工刑三部郎為之間有臺臣年例轉
知府以為大辱權輕極矣今人用太守事猶可借若用
刺史稱今之知州則相去殊遠秦有郡丞漢因之設治
中别駕從事晉省丞隋改别駕治中為長史司馬煬帝
罷之置通守又置贊治位通守下唐廢丞改别駕已復
為長史宋置諸州通判詔知府公事并須長史通判僉
議聫書方許行下又考唐天寶後有判官之名後漢長
興間詔有兩使判官防團推官于時判官多本州自辟
舉清泰中始擇朝士為之宋兩司置判官推官餘州亦
置判推二官元止置司馬焉司理參軍則因五代以來
諸州皆有馬步獄以牙校充馬步都虞侯掌刑法謂之
馬步院宋開寶始置諸州司寇參軍進士及選人為之
後改為司理掌訟獄勘鞫之事不兼他職是亦唐之司
法參軍也今日特重司理耳
即拜就其所在拜授也成帝即拜班伯定襄守哀帝
即拜龔舍為泰山守文帝就加魏尚亦即拜也舊云即
拜者便道之官其曰策拜者初除之官大行奏策如蕭
昱為南郡太守入殿受策是也
秦漢以來縣分二等北齊分九等隋復古分令長唐六
等宋三等其曰畿赤者京縣與畿内也鄭珣瑜𫝊貞
元初詔擇十省郎治畿赤唐縣有赤畿望緊上中下六
等赤畿為一等也一作七等京都所治為赤縣旁邑為
畿縣明代初縣亦分三等上縣命從六品中正七下從
七已定命並七品今選亦分大小而京縣反無甲科按
周有縣正秦制縣萬戶以上為令減萬戶為長漢因之
綏和初長相墨綬建平間復黃綬晉制不經宰縣不得
入為臺郎後魏縣置三令長北齊置縣為九等唐分六
等宋建隆初諸縣除赤畿外有望緊上中下五等始以
朝臣為知縣乾德初詔京官知縣以三年為任于文定
曰宋大縣四千戶以上選朝官知小縣三千戶以下選
京官知故知縣與縣令異縣令即古長吏之職知縣則
以京朝官之銜知其縣事非外吏也朝官京官亦自有
别朝臣知縣自大理正奚與等始元縣各有逹魯花赤
掌縣印以知縣為縣尹掌判縣事而丞也尉也主簿也
皆古有之元之呼赤者言正掌職事也凡官皆有赤紹
興中詔將作監丞簿等任滿已改官來歷民事者各與
堂除知縣一次并借緋章服尋詔吏部自後縣差文臣
又詔非兩任縣令不除監察御史乾德詔京官知縣以
三年為任今則進士初選為之考選與中行評博皆以
四年四月為期榆墩集曰唐虞之諸侯不世及而受黜
陟于朝政與後世守令同特名異耳周成王曰唐虞建
官惟百内有百揆四岳外有州牧侯伯故知唐虞諸侯
皆天子之官也觀于虞夏分州而知郡縣非秦始也
鈴閣鈴下閣中也鈴閣之下侍衛不過十數人三省
曰鈴鈴下閣閣中官有鈴下威儀之名是也今人皆似
以轅門郡閣之類視之誤矣管輅為安平太守王基言
烏與燕鬭者老鈴下之妖盧充見鈴下唱客前
日官周日正也程本曰召子元而訓之曰昔吾之宗
君為周日正周公定鼎郟鄏修和周郊吾宗君薦其所
以為祥者曰井田之璞大山之器車唐叔異畆之禾始
有蒲璧以朝作程典令其顯庸書在故府左𫝊桓十七
年天子有日官諸侯有日御日官居卿以底日注謂典
歷數者張衡再轉復為太史令曰曩滯日官今又原之
史記有日者𫝊因日官主日故善卜者以為名陳涉世
家周文視日謂能擇日也
疇官世習以為官也如淳曰律年二十三𫝊之疇官
各從其父疇學之史歷書疇人子弟分散乃習天文者
如淳曰家業世世相𫝊為疇智按漢儀注民二十三為
正為衛士材官曰疇官猶言常規官法也管子曰人與
人相疇家與家相疇言習為常也後山以為籌人言籌
算也弱侯曰儔輩也與亮采惠疇之疇同
計相主計也北平侯張蒼為計相注如淳曰計相官
名主計會
掌故掌故事也晁錯兒寬匡衡皆為之應劭曰掌故
六百石主故事屬太常而表與志不載漢官儀太史有
掌故三十人房鳳射策乙科為太史掌故又有文學掌
故
稗官小官也蓺文志小說家出于稗官如淳曰王者
欲知閭巷風俗故立稗官使稱說之師古曰稗音稊稗
之稗小官也漢名臣奏唐林請省署吏公卿大夫至都
官稗官減什二
三工官謂考工室右工室東園匠也見貢禹𫝊師古
注皆屬少府谷永𫝊有工服官續志郡有鹽官鐡官工
官都水官元紀罷齊三服官地理志南海郡有圃羞官
交趾嬴&KR1454;有羞官嚴道有木官&KR1219;䏰魚復有橘官丹陽
銅官桂陽金官唐六典注漢將作屬有甄官親蠶有蠶
官此表志多遺者或云唐虞有殳斨以所事名亦工官
也
鼎官鼎士也東方朔𫝊夏育為鼎官注今殿前主鼎
者鄒陽書全趙之時武力鼎士鹽鐡論戲車鼎躍咸出
補吏正謂舉鼎之士也
靜室令即請室令也續志光禄勲有請室令車駕出
在前請所幸賈生造請室注亦引此言此官有别獄史
記作清室後漢張禹表曰王者止則交戟清道而後行
清室而後御文紀注應劭曰遣靜室令令先案行清靜
殿中以虞非常楊秉傳警蹕而行靜室而止注靜室謂
先使清宫也前書音義曰靜室令漢有之由此論之必
有一訛在前請所幸之說乃傅會矣
大與主爵禄之官也閼氏侯馮解散以代大與降漢
師古曰大與主爵禄之官
遊徼鄉之游行徼循督察者也有被殺傷者亭長與
游徼相參雜診之十里一亭亭有樓候望鄉嗇夫治之
游徼即嗇夫之所統也徼工釣切凡邊疆通稱徼王宫
之邊亦為徼道游循所部之境亦曰徼徼邊路也臧宫
少為縣亭長游徼黃霸少為陽夏游徼
門候周之門下士也周禮司門干寶注如今城門校
尉每門下士二人如今門侯公車誰長之類蔡儀覆盎
門侯蕭望之小苑東門候周秩官有門尹關令尹喜是
也宋有門尹鄭有北門之管夜士注如今都候謂行夜
徼候者
輯濯船官也表水衡有輯令劉屈氂𫝊太子矯制發
輯濯士注輯濯行船者短曰輯長曰濯與楫櫂同元后
傳張周惟輯濯越歌地理志京兆尹船司空注本主船
之官遂以名縣
傔人倅也唐制大使副使皆有傔(苦念切)人别奏大使
傔二十五人河西節度崔希逸襲破吐番于青海會希
逸傔人孫誨入奏事說文新附曰傔從人類篇曰侍從
也智按即今之承差也古者副謂之倅倅又通為萃又
謂之簉杜預曰副倅左傳曰翟泉人之女奔孟僖子僖
子使助薳氏之簉
後判□後司也周禮贊治注曰贊治若今起文書草
也疏起文書草乃後判□是贊治之法今請人專管文
移刑名因號之曰後司
尉氏古獄官也漢志注陳留尉氏應劭曰鄭之獄也
因以名其縣
雞人歌鷄鳴者也蔡質漢儀曰凡中官漏夜盡鼓鳴
則起鐘鳴則息衛士甲乙徼相𫝊甲夜畢傳乙夜相傳
盡五更衛士傳言五更未明一刻後鷄鳴衛士鍾丞郎
趣嚴上臺候朱雀門外守傳鷄鳴于宫中鷄鳴歌也周
禮鷄人夜嘑旦以&KR1127;百官象其知時也庭燎注王有鷄
人之官王不正其官而問夜早晚巾車大祭祀鳴鈴以
應鷄人東坡志林曰漢官儀汝南出長鳴鷄王洙曰謂
取能歌鷄鳴之人也晉太康地記曰後漢固始公安細
陽鮦陽四縣衛士習鷄鳴曲于闕下歌之顔師古不考
本末妄破此說唐有絳幘鷄人舒元輿御史臺中書院
記監察御史二人立朝堂甎道鷄人報點押百官由通
乾觀象入宣政門近制升殿有鷄人于東廊下唱日出
曉之歌
有秩鄉吏之名號也黃長睿論歐陽集古錄有疎脱
處如䟦漢倉頡廟碑云此碑有蓮勺左鄉有秩池陽左
鄉有秩池陽集丞有秩皆不知是何名號余按前漢書
張敞以鄉有秩補太守卒史後漢百官志鄉置有秩三
老游徼本注曰有秩郡所署秩百石掌一鄉人又注引
漢官儀載戶五千則置有秩風俗通有秩則田間大夫
智按禮記緇衣注綸今有秩嗇夫所佩也疏引漢百官
公卿表十亭一鄉鄉有三老有秩嗇夫
枝官校官也趙彦衛曰溧陽有東漢潘長史枝官碑
或疑其為校官字按後漢書永平十年南巡狩祠章陵
日北至又祠舊宅召校官子弟作雅奏鹿鳴帝自御塤
竾和之則東漢鄉縣有校官矣
導官掌導擇米麥者唐作䆃官漢導官屬大司農張
湯治它獄導官谷永請省導官費用唐史作䆃張文林
曰相如封禪書導一莖六穗于庖注云導擇也說文䆃
瑞禾也引封禪書導一莖六穗誤矣反改漢導官為䆃
官詳見榖蔬類
里士鄉士即古之鄉三老也顧隣初曰洪武十九年
詔賜耆老粟帛京師應天府鳳陽府民年七十以上天
下民年八十以上賜爵里士應天鳳陽民八十以上天
下民九十以上賜爵鄉士與縣官平禮並免襍役冠帶
服色别議頒行正官歲一存問此爵似即今之夀官而
人多不知其名即漢之三老公乘爵級也智按管子有
士舍士謂里尉每里置舍使士居焉則有職掌與近日
之里士鄉士不同殆二十等之公士上造簪褭不更乎
通雅卷二十四
