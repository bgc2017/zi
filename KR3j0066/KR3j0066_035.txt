通雅卷三十五明方以智撰
器用(戎器具)
甲始以革而後以金故名之曰鎧古甲胄用革後用
鐵秦時有鍪鎧之名管子葛蘆之山出金蚩尤制為劍
鎧矛戟按桓公定三革偃五兩韋注三革甲胄楯五兩
刀劍矛戟矢未有鐵鎧也鎧一曰介兜鍪急就作鉾蓋
本岑牟纏首之象鍪似釜而反唇取其形耳漢書鞮鞪
猶皮也錏鍜(音乂加)頸鎧也盔後垂者曹植表曰先帝賜
臣黑光明光各一具兩當鎧一領琰鏁鎧一領馬鎧一
領今昇平乞付鎧曹琰鎖即鎖子甲也晉有重鎧浴鐵
庾翼與燕王書致襦鎧後周時南寧州獻馬蜀鎧隋太
子飾蜀鎧鎧皆浴鐵為精劉宋御仗有孔明筩袖鎧鐵
帽宋明曾以賜殷孝祖建安王休仁以賜王玄謨唐六
典有鎖子甲與明光甲光要甲細鱗甲山文甲烏鎚甲
白布甲皂絹甲布背甲步兵甲皮甲木甲馬甲共十三
制子美詩稱金鎖甲苻堅使熊邈造細鎧金為綫以縲
之實錄貞觀遣使于百濟取金漆塗鐵甲鎖甲五環相
互一環受簇諸環拱護故箭不能入鉀俗别也徐商襞
紙為鎧勁矢不能洞宋康定四年詔江淮淮南造紙甲
三萬給陜西實倣商法也
鐸鞘浪劍鬱刃淬鐵也德宗遣袁滋冊異牟尋南詔
遣請平宮尹輔猶等七人謝天子獻鐸鞘浪劍鬱刃鐸
鞘狀如殘刃有孔傍逹出麗水飾以金外國尤寶月以
血祭之浪劍鬱刃鑄時以毒藥并治取迎耀如星者十
年乃成淬以馬血王佩此傳七世矣舊紀貞元十年南
詔獻鐸槊浪人劍會要以為浪人劍樂浪在高麗從南
詔來邪自荀子言桓公之蔥太公之闕文王之錄莊君
之曶陶弘景撰刀劍錄言禹庚戍之鑄吳越春秋之言
風胡歐冶越絕書之言湛盧宋志言閩中有山名湛疑
湛山之鑪也三輔黃圖拾遺記言鬼方所作靈金内府
之類常疑其鑿然祭淬之法有之蒲元于斜谷為孔明
鑄刀淬以蜀江之水典論建安二十四年魏太子丕造
百辟寶劍淬以清漳厲以礛䃴晉太康地記汝南西平
縣有龍淵水可淬刀劍此所稱江心百鍊也
飛蝱即飛矛銑鋧標子之類也司弓矢注枉矢者取
名變星飛行有光今之飛矛是也或謂之兵矢絜矢二
者皆可殺敵東觀記光武作飛蝱攻赤眉又正義曰弧
旌枉矢以象弧也漢時名此以為飛矛今滇兵皆用標
槍空擲謂之標子陳書侯安都飲蕭摩訶摩訶擲銑(息典)
(切)鋧正中其西域人面銑小鑿也鋧廣韻不載隋紀有
嶺南排鑹(七管反)子小矟也宇文化及將樊文超帥江淮
排䂎禮書曰宛之鉅鐵鑽如蠭蠆恐此銑鋧之類升菴
以鋧為秦瓊所用之簡元瑞駁之
藺石渠荅鼂錯傳具藺石布渠荅蘇林曰渠荅鐵蒺
藜也如淳曰藺石城上雷石也墨子曰城上二步一渠
立程長三尺冠長十尺臂長六尺二步一荅荅廣九尺
袤十二丈若墨子之言渠是今拒馬木品字坑矣周禮
疏云槍雷守城扞禦之具說文徐鉉曰䜿散木為區落
曰柴離疾黎虎落也一作虎格虎路子雲賦虎路三㚇
即三义蒺藜蓋草木細枝初生曰㚇山尖曰㚇故知是
三义也趙充國傳為壍壘木樵樵譙同敵樓也壘礌也
壍坑也李崇槎山分聚礌石臨崖下之李陵傳乘隅下
壘(盧對反)石即藺石也李光弼守太原撤民屋為櫑石車
車二百人挽之石所擊輙數百人唐禇遂良傳翔會雲
輣注機石也
古以石為砲火砲起自外國而中土傳之砲(朴教切)或
作礮(匹角切)乃桔槔以反發石也今有火器用硝黃乃從
外國傳此法因立神機營有伏狼機大將軍百子諸製
後得紅彛砲尤為神器可發二十里遠西洋以鋴尺量
之測遠度之發無不中惜今未有盡其用者智按宋真
宗咸平五年召暜言能發火毬火箭上召至崇政殿試
之先是開寶二年岳義方上火箭法賜束帛豈所謂枉
死潔死結火以射敵者乎且有火毬必為火藥矣
釘鉸安鍉也釋名鏑敵也齊謂之鏃關西謂之釘鉸
賈誼過秦論銷鋒鍉即鏑也今凡刀柄鞍首皆有釘鉸
雲溪友議曰胡生為釘鉸之業祭列子墓夢劃腹而覺
即吟咏
葛黨鈎鑲鉤鐔也鋋鍦錟皆矛也鈹鏦刀也兵器卻
偃而外利其如鉤而内利者鉤鑲也韓延壽鑄鉤鐔是
也沈括曰吳鉤彎刀南蠻謂之葛黨刀或有矛屬而鉤
者鋋鐵杷小矛也或曰鍦(式支切)鋋(音鐔)或謂之鏦漢書餘
善鏦殺郢鼂錯傳戈鋋之地吳都賦藏鍦于人鈹則刀
屬非矛屬也方言錟謂之鈹(音皮)吳王僚左右持長鈹左
傳虞人以鈹盾夾之說文唐韻韻會皆以錟(音談)為長矛
考傳稱鈹盾盾手必用刀刀為差是或古互稱邪史游
曰鈹鎔謂刀之鎪平水曰鎪鐵鐲也鐔者劍刃之本入
把者也鏃劍口也爾雅金鏃翦羽謂之鍭箭鏃也與緱
不同緱(音勾)劍頭纏縩也魏志文帝少曉持複名雙戟為
坐鐵室鑲楯為閉木戶張衡賦鉤膺玉瓖通作鑲謂馬
帶玦也借為鑲嵌
棓謂之梲椎首謂之檛一曰骨朵粗曰檛細曰杖梲
(音脱)小棓棓即棒今俗呼為袖梲淮南曰袖梲而狎犬禰
衡持三尺梲杖說文曰梲木杖也檛(陟瓜切)與薖同廣韻
捶也南齊書高祖紀有華爪用鐵回釘宋有骨朵直鹵
簿用骨朵即長柄手撾卧爪立爪拳握之類吳處厚曰
徐知訓在廣陵作朱柄骨朵曰朱蒜
鐎斗刀斗也鐎音凋後人别為刁字李廣傳程不識
擊刀斗魏孟康曰以銅作鐎受一斗晝炊食夜擊持行
夜今在滎陽庫中蘇林曰形如鋗無緣師古曰鋗(火玄切)
即銚也鐎(兹消切)鋗盆也一曰無足鐺也漢舊儀衛宮城
擊刀斗木柝博古圖有漢小足鐎斗梁山銷龍首鐎斗
程泰之言高麗至今呼刀斗孔平仲說苑曰潘岳謂斗
刀曰金柝金銅點是也方言無升謂之刀斗
大黃黃閒之大者合蟬連弩也一曰白閒李廣傳以
大黃射其裨將服虔曰肩砮名晉灼曰即黃閒(音間)大黃
其大者也&KR1061;經總要曰古弩有黃連百竹八檐雙弓擘
張之類今有參弓合蟬小黃其遺法也李陵傳發連弩
射單于注張晏曰三十絭共一臂劉貢父謂如今合蟬
魏了翁不解合蟬之名直是少諳耳世傳諸葛弩弩牀
上起箱内盛十矢可連發之但力小射近即連弩也然
不始自&KR1061;鄉侯秦始皇自以連弩候射大魚漢藝文志
兵技巧家有望遠連弩射法十五篇魏氏春秋曰亮損
益連弩謂之元戎矢長八寸十矢俱發魏馬鈞見亮連
弩曰巧則巧矣未盡善也言作之可令加五倍司馬懿
征公孫淵為發石連弩射城中唐李元諒節度隴西築
連弩臺盧躭節度西川為大檜連弩南詔憚之智見兵
器考或以長竿壓數十弩機動則俱發古時連弩或有
此類者孔明法則一弩連發十矢也陳壽謂亮立法施
度工械技巧物究其極破張郃獲玄鎧五千角弩三千
此亦心服矣何謂承祚以撻百故貶邪御覽引風俗通
白間古弓名升菴謂西都賦招白閒今改作鷳非按上
下文知楊牽紐筒箭亦連發之箭也王郢東至明州劉
巨容以筒箭射殺之余按唐制&KR1061;舉有筒箭
僕姑遂作鏷辜因左傳金僕姑而作此字其實推古
人于凡物頭員謂之孤都宋景文所云胍肚也花蕊曰
辜淮南曰皇辜爾雅曰黃華也可以後世之語推測上
古而得其彷彿者此類是也則僕姑是大頭矢或曰鳴
鏑之聲其方言之平題□頭乎呂沈字林以鏷&KR2255;為鹿
矢可證蓋古瓜亦音孤如孤狐弧笟柧皆从瓜得聲土
瓜曰鉤&KR0034;姑亦謂其突欒也故今曰瓜椎漢人曰吾凡
渾圓曰昆吾曰昆于别詳論之矣矢曰僕姑即不姑之
聲也古讀僕如逋齊地薄姑亦作蒲姑又吳都賦建祀
姑注幡名言其幡干也發語蒲口為姑故為姑且之辭
為辜負之語俗以愁苦尖喙曰孤都因以欒欒孤獨為
可憐之狀黃公紹曰小兒羸病曰摹姑是也規模作規
橅無有模音則摹姑之聲亦從無辜來辜之為罪正謂
其粗惡堪憐也讀書解字不必如此然其音義相沿則
自有源流假借之故
弩&KR1352;以韋為之韛也初學記織竹曰&KR2729;以皮曰箙周
禮追籠箙矢箙矢箭也集韻或作鞴鞴亦作輹&KR1597;通作
&KR1352;前漢書張安世傳注師古曰麾&KR1352;弩&KR1352;東京賦弩&KR1352;
重旃亦通作服國語檿弧箕服詩象弭&KR1813;服
拱稽之稽蓋梲檛之類也河隴謂之木吾吳語曰夫
差陳士卒百人為徹行行頭皆擁鐸共稽周禮聽師田
以簡稽注亦引此唐尚書曰稽棨戟也稽以共言殆棨
戟之屬柳子厚拱稽致命執銳忘生正用此也以鐸與
稽竝言則知之矣茶經炭撾若今河隴軍人木吾猶言
鎚耳執金吾亦杖稽以禦之名而解作鳥名者非道昭
曰吳俗謂木椎為檸(音能)頭
曰㕹芮曰瞂曰蒙伐曰撥曰干櫓曰彭排皆盾也吳
語曰奉文犀之渠渠楯也夏宮有五盾齊語管子制重
罪贖以犀甲一戟輕罪贖以鞼盾一戟伊尹商書已載
鮫瞂秦之龍盾見于小戎蘇秦傳革袂㕹芮㕹與瞂同
芮其繫也韓非子曰趙簡子圍衛犀楯犀櫓立于矢石
之所及櫓大楯也陶公故事曰臣侃奉獻金華大羌楯
五千幡青綾金革楯五十幡楊泉物理論古有蘇家之
瞂元魏馬頭楯破蠕蠕李尤楯銘曰吳旂櫓瞂方言關
以東曰瞂即楯字張衡賦植□垂□(房越切)孔子世家矛
戟劍撥鼓操而至注撥音伐木楯也通作伐詩蒙伐有
苑儒行干櫓鄭云大盾小盾毛萇云中干詩詁曰干為
小盾櫓為大盾伐中盾也櫓或作鹵鹵簿以此立名集
韻□或作□其在車上者曰彭排南史朱超石設彭排
今又謂之搪排盾音食允切博學家因趙盾音遯而竝
讀矛盾之盾如遯誤矣
柯欘轉為柯舒又為哥舒王伯厚曰白幹鎗矟也柯
舒黑漆棒也智按考工車人一欘有半謂之柯蒼頡篇
有柯欘石趙時梁犢作亂以斧施一丈柯後遂有棒兵
能破鐵騎柯舒即柯欘之轉語也馬貴與曰唐有白柯
槍矟也宋志有白椅槍五十哥舒棒十即柯舒也
&KR0008;即鞬鞴即箙建櫜即健櫜也可負曰䪍如櫃曰韇如
匣曰医櫜鞬(音羔虔)樂記衅藏倒載名曰建櫜注建讀
如鍵兵甲之衣曰櫜言閉藏兵甲也杜預曰櫜以受箭
鞬以受弓夫襓弓衣也又作&KR0008;智以為即今之插袋也
石虎趙志有赤剡金銀步义左傳曰右屬櫜鞬今邊裝
行伍弓箭插袋正&KR1639;于右而左懸刀陜人曰靸袋䪍則
盛之而人負者韇則藏弓矢之匱也箙一作鞴今之箭
桶也靸靫箭室或曰靸袋外有皮插三箭者外以衣罩
之宋幰弩加箭二有靫是也医(於計切)盛弓矢之匣也說
文从匚引齊語兵不解医戴氏曰劉原父得張中医銅
器有蓋識文作□止从□匡也智見歐董諸公所跋不
同或作医或作&KR0146;但以證匡則可詩疏曰鬯與韔同弓
囊也棚箭筒蓋也容刀鞞也遰刀鞞也鞞刀室也毛萇
既曰琫上飾珌下飾又曰下鞞上琫巳自矛盾釋名因
曰下末曰琕孔仲逹附會之其實珌乃言寶飾之璀璨
耳
刀室曰鞘即箾也鳴鞘即鳴蹕之名鞘(私妙切)刀室也
古通曰削詩鞞琫注與左傳鞞鞛注皆云鞞刀鞘琫飾
也鞛即琫也唐齊&KR1451;傳八歲能文太宗召試賜所佩金
削(先召反)刀張說作碑云賜以佩刀金鞘稱曰神童古樂
府獨漉篇云刀鳴箾中倚牀無施即鞘字與象箾韶箾
之音不同象箾&KR1061;王之舞音近簫後人因韶箾而以為
即簫誤矣漢制可證也漢羽籥注韶舞所持以擬南籥
天門十一飾玉梢以舞歌梢竿飾玉蓋擬象箾也又師
交切元制蹕出前有鳴鞘以蹕行者音正近稍黃質紫
斑文有絛帉博雅曰䪎(山垂切)謂之鞘緌也或曰即歴代
長鳴鳴葭此自非是宋志鳴鞭唐有之周條狼氏之遺
法也在扇筤之間今謂之靜鞭朝班定擊于地而鳴也
俱質朴耳
胡禄箭室也府兵人具弓一矢三十胡禄横刀礪石
大觿氊帽氊裝行縢皆一韻會作胡簶集韻或作䩮&KR0008;
襍俎一將軍取敗障泥胡盝修理食之謂其皮物也胡
盝一作胡鹿蘇弘家作箶簏
漢人呼轡為龍頭綂即羈靮也說文&KR0034;箸掖鞥也鞥
轡鞥一曰龍頭綂智按即今所呼籠頭也&KR0008;勒靻也鞅
頸靼(旨熱切)也鞣革也則&KR0008;(彌沇切)正今之繮也左傳曰臣
負羈靮靮音的其實勺聲當音約
鞁具猶駕具也鞁(平秘切)車駕車也䩪(古滿切)鞁具也又
謂之&KR0008;(田候切)鞁通作犕說文引易犕牛乘馬國語兩鞁
將絶猶今言雙肚帶也
䩸䩞鞍上罽也䩸即茸䩞(他恊切)鞌毳飾也廣韻&KR1661;亦
作&KR0008;魏百官名有紫茸題頭高橋鞍宋人狨坐即䩸䩞
也
器用(車類戲具)
即橋蓋今之轎也古謂之檋一作輂河渠書載禹山
行即橋與樏檋異此古文紛紛而子長取其近似者耳
橋本渠嬌切梁也絜皋之衡曰橋即桔&KR0008;也記奉席如
橋衡康成謂低昂如桔槔愚矣智謂平衡如橋也陸氏
居廟切古有橋音矣士昏禮筓加于橋以&KR0146;笲者智見
凡器有橫梁者工匠皆呼曰橋今之肩輿亦謂其如橋
也山行之橋本是轎類嚴助傳淮南上書輿轎而隃嶺
陀舟而入水注平聲則自漢以前之音也漢制有衣車
廚車軒車藩車輓輅輿轎曲禮注安車坐乘若今小車
車千秋得乘小車李尤有小車銘即儋輿也盧懷慎薦
馬懷素褚無量令乘肩輿無量老為造腰輿會要有腰
輿輦有七輿有三常平腰李叔明傳朝京師令官士肩
舁以見閻立德傳&KR1061;德制腰輿有典法紹興中后受冊
乘肩輿至穆清殿合溪言高宗蹕維揚以塼街滑許百
官乘轎智按自政和三年以雪濘許百官乘轎矣今遂
通稱去聲考用人之始井丹笑隂就桀駕人車六典注
人牽為輦始皇去輪而輿之北都自萬歷末年四品以
下乘小轎喝道三品以上則固當安車也熹廟時逆璫
示威責問乘轎荅云竹兜有旨禁之復乘馬南都則向
來乘轎矣大内腰輿近時亦然輿兩傍幹各八人用帛
勒之過肩手按至腰平行與腰平上施二青蓋蓋宮中
皆然也說文山行乘檋或作梮(拘玉切)韻會曰亦作轎屩
則指史記之即橋也說文又有輂字音同大駕車馬也
引史記淮南王傳輂車五十乘又有&KR0034;直轅車也徐以
為載物之車又土&KR1221;也通作挶按說文云&KR0008;車衡三束
也曲轅&KR0008;縳直轅□縳凡夫曰□當是&KR0034;則□&KR0034;輂挶
皆是一義
箯輿編輿也晉以來謂之藍輿或曰擔子猶兜子也
張耳傳貫高以箯輿前師古曰編竹木為輿若今食輿
博雅曰箯棋輿也公羊傳文十五年筍將而來注筍者
竹箯一名編輿自宋以來謂之擔子或曰兜子唐會要
開成五年朝官乘驛馬不合更乘擔子宋興國七年李
昉言工商庶人聽乘車兜子不得過二人今按說文䉃
剖竹未去節也蓋因公竿傳筍將而來又曲為之解耳
藍輿即蘭輿文穎曰軨獵小車前有曲輿不衣也李
奇曰蘭輿輕車也左右有欄以安軾可憑也淵明舉藍
輿亦謂小車意蘭寫為藍耳周官注漢有嬴蘭車臥子
謂載䪍(洛干切)棨之車弩矢室也韓延壽傳騎士抱弩負
蘭竟作籣籣又傳寫為蘭也嬴蘭車與定張車舊言不
可考智按蒲蔽注鄭司農云嬴蘭車以蒲為蔽天子喪
服車賈公彥曰漢時有嬴長蘭乘不善之車羊車注羊
車若今定張車疏云漢去今久遠亦未知定張車何用
但知在宮内故差小為之謂羊車也晉&KR1061;有羊車宮人
插竹葉引之則以羊駕車矣
曰渠衡曰䡴輣皆臨衝也荀子渠衝攻城之車光&KR1061;
紀䡴輣橦城注䡴陷陣車輣樓車也徐鍇引史記淮南
造輣車韓詩威暢捐䡴輣南梁傳雲梁鵝車趙彥衛言
天橋對樓鵝車洞子賊攻當塗城用此等皆䡴輣之屬
也天橋即雲梁鵝車以梯作蔽近城則拂城堞以上洞
子今之木牛也
有置傳馳傳乘傳一封軺傳田橫乘傳如淳曰律四
馬高足為置傳四馬中足為馳傳四馬下足為乘傳一
馬二馬為軺傳急者馳一乘傳文帝從代乘六乘傳平
帝元始詔親迎立軺併馬注立乘小車併馬驪馬也五
年召天下通曉逸經古記者在所為駕一封軺傳注曰
律當乘傳及發駕置傳者皆持尺五寸木傳信封以御
史大夫印章其乘傳參封之有期會累封兩端端各兩
封凡四封也乘置馳傳五封之兩端各二中央一也軺
傳兩馬再封之二馬一封也食貨志算軺車注軺小車
也袁盎歸報條侯乘六乘傳會兵滎陽&KR1061;帝以蒲裹輪
駕駟迎申公弟子二人乘軺傳從相如往使西南國馳
四乘之傳昌邑王乘七乘傳鮑宣遷豫州牧行部乘傳
去法駕駕一馬龔勝曰徵賢者宜駕上曰大夫乘私車
來邪梅福求假軺傳詣行在所條對急政晉志一馬曰
軺車二馬曰軺傳漢世貴輜軿而賤軺車魏晉重軺車
而賤輜軿三品將軍以上尚書令軺車黑耳有後戶漆
轂輪諺曰仕不止車生耳漢舊儀璽書使者乘馳傳其
驛駒也三騎行日夜千里為程隋志軺車按六韜一名
遥車蓋言遥車四顧之車也軺市昭切又音遥傳去聲
有蔽之車曰輜軿字林曰軿車有衣蔽無後轅有後
轅謂之輜有邸曰輜無邸曰軿張良傳強載輜車注衣
車也周禮良車散車注若今輜車後戶之屬疏曰漢時
輜車與古者從軍所載輜重財貨之車皆車後開戶宋
志傳元子曰周曰輜車輜車即輦也列女傳齊孟姬曰
妃后踰閾必乘安車輜軿今立車無軿非所敢受命也
使者更取安車按有邸無邸之說得無以輜重有邸以
載物軿則為立乘乎若與底通車豈有無底者四圭有
邸邸謂其本也輜軿要皆有屏蔽之車如魚軒亦有幨
帷者但或有坐卧之車或轏車之類耳南齊書&KR1061;靈王
嘗給油絡車油碧帷也故諸裕之傳言加幢絡
平隔車耳也說文較音傕本作䡈古今注車較車耳
詩猗重較兮注引周禮輿人云較兩輢上出軾者今之
平隔也詩詁云輢是兩旁植木較橫較輢上故曰重較
觼舌軾上繋轡之環也詩鋈以觼軜音玦納說文觼
環之有舌者今俗呼觼舌或作&KR2823;詩詁曰扄&KR2823;之&KR2823;非
施于車也愚按古矞夐相通瓊璚其證也環而有舌自
設機軸與鎖鐍相類故有其名未可知也軜亦作納荀
子三公奉軌持納
罨頭托义扶勾闌者也毛萇所謂陰也揜&KR1270;也宋志
金輅有罨頭鈸面罨頭小托义馬貴與言有勾蘭臺銀
裹鐵鉤龍頭魚鉤錦膞褥銀裝畫梯托义毛傳曰陰揜
&KR1270;也箋云揜&KR1270;在軾前垂輈上周禮注&KR1270;音范南史作
軓依說文作□今作軌者誤淮南有蟬□車類也
鞇&KR0008;車中馮也靯&KR2780;車中藉也鞇即裀褥也&KR0008;韋囊
在車中人所憑伏也曰隱囊今用扶手其面韋中以糠
實之使要可伏其遺也靯&KR0008;音杜薄車中重薦也又云
是鞴靫箭室也
□䩱即鞹靬也詛楚文□䩱棧輿釋作鞹&KR0008;即詩之
所謂鞹鞃也以皮飾車内
釭鐗鉆鐵錮也急就章連用之釭轂中鐵鐗(音諫)軸上
鐵所以護軸使不摩墾也鍵以䜿關若門牡之屬小爾
雅鍵謂之籥月令修鍵閉鉆(音鉗)以鐵有所鑷(女輒切)取也
倉頡篇鉆持也說文鐵輒也音義與鉗通以鐵片合兩
頭木縫錮之亦曰鉗亦曰鐈(音喬)師古曰以鐵有所輔助
若橋梁之形也此謂兩縫或轉角處以鐵片兩頭鉤釘
之耳儀禮疏曰漢時名轉軸為轉轔
棧櫪言圍養之也棧(士限切)編柴為棧也又作&KR0008;傳曰
&KR0008;之以棘車以棧(才甸切)曰棧車士乘有漆庶人役車則
直編櫺如棧矣棧車每日所行為一棧俗乃作站木以
通險曰棧道編木養馬曰棧櫪莊子曰編之以厚棧徐
氏曰編木作櫺似牀以禦濕崔氏曰棚也櫪(音歴)說文曰
㯕椑指也人多未詳此蓋謂細柵欄如指排也漢書馬
不伏櫪單作歴周官夏庌馬蔭之也棧櫪圍養也櫺棚
近是似牀則非或曰編為槽則尤非矣
戲具
罫布曰卦圃罫棋枰線目也古人稱方格謂之目如
紗有方目之名是也罫音話碍也韋昭奕論所務不過
方罫之閒昭蓋謂棋枰方畫線道耳畫有話音若曰碍
也直是罣碍音卦矣退之虢州三堂詩罫布畦堪數桓
譚新論守邊隅趨作罫以自活于小地或作卦圃言疏
圃列畦成行如卦畫分明可數也朱光家作&KR0034;因集韻
之誤也元瑞言邯鄲淳藝經十七道柳子厚言棋十八
道此恐誤耳世本曰堯作圍棋烏曹作博馮鑑續事始
曰齊&KR1061;靈王初作側楸棋局局取廣平故曰枰方言有
廣平之稱張華推枰由來用之凡夫借&KR0008;泥矣其引縈
造法式曰器之有文而平者通曰平其即枰棋乎智按
晁氏志縈造法式宋熙寧中將作李誠撰罫沈韻音壞
蓋即畫字别造者今當讀化
勢子曰□相當曰芇通玄集圍棋兩無勝負曰芇音
緜又上聲升菴引馬融棋賦迫兼棋□兮頗棄其裝□
音義與岳同謂四面與中心為五岳也智按是&KR0008;訛
五木用五子六博用六子楚辭昆蔽象棋有六博王
逸注云投六箸行六棋已與劉裕挼五木異矣程大昌
為圖說甚詳以五木五子六博當六子如今之骰子也
說文以為六箸十二棋李賢引鮑宏博經曰用十二棋
六白六黑所擲頭謂之瓊瓊五采此又一說據劉裕按
喝五木成盧則其形當長橢而尖一子為兩面面一黑
一白黑畫犢白畫雉投子者五皆黑曰盧此為上采故
曰呼盧其次四黑一白曰雉後或名梟或曰捷骰子六
面著齒采多今世蜀地織綾其文兩尾尖削而中寬廣
不象花亦非禽獸曰摴蒱錦其遺象乎按元豐九域志
貢摴蒱錦豈天子而取錦以供摴蒱可以正名乎程說
是也輟耕錄載標畫有摴蒱錦徐文長引唐詩畫欄紅
紫鬭摴蒱蓋言其錦文也諸說附左方五木經曰摴蒱
五木玄白判厥二作雉背雉作牛王采四盧白雉牛&KR0008;
采六開塞塔秃橛&KR0008;金為王駁為&KR0008;皆玄曰盧厥筴十
六皆白曰白厥筴八雉二玄三曰雉厥筴十四牛三白
三曰犢厥筴十雉一牛二白三曰開厥筴十三雉如開
厥餘皆玄曰塞厥筴十一雉白各二玄一曰塔厥筴五
牛玄各二白一曰秃厥筴四白三玄二曰撅厥筴三白
二玄三曰&KR0008;厥筴二矢百有二十設關二閒矢為三馬
筴二十厥色五凡擊馬及王采皆又投馬出初關叠行
非王采不出關不越坑入坑有鏑行不擇筴馬一失為
坑按王采為全色&KR0008;賤也閒别也刻木為關每聚四十
矢大率戲時不過五人五色者各辨其所執也擊馬謂
打敵人子也打子得雋王采自專故皆許重擲馬出關
亦自專之義也名為打坑通志載之不言李翱貴與列
子部唐李翱撰元革注緯略曰外國亦為摴蒱唐李肇
國史補曰洛陽令崔師本好為摴蒱其法三分其子三
百六十限以二關人執六馬其骰五枚分上為黑下為
白黑者刻二為犢白者刻二為雉擲之全黑者為盧其
采十六二雉三黑為雉其采十四二犢三白為犢其采
十全白為白其采八四者貴采也開為十塞為十一塔
為五秃為四撅為三梟為二六者雜采也貴采得連擲
得打馬得過關餘采則否新加進九退六兩采許博昌
博術云方畔揭道張張究屈玄高能改齋漫錄曰鮑宏
以博塞音蘇代反然李翱法有開十二塞十一以開對
塞則當如字西京雜記許博昌善陸博竇晏好之法用
六箸或謂之究酉陽雜俎曰六博齒采妓乘乘去聲呼
無齒曰乘據博塞經云無齒為繩三齒為雜繩據晉書
劉毅事擲得穉今作雉博采又有名牟者見大招注韻
會以&KR0008;作犍非也晉謝艾云梟邀也六博得邀者勝可
知其音矣考工察其菑注鄭司農曰博立梟棋亦為菑
陳遵傳數負進謂博所輸也杜注師氏瞻曰今博有豬
有豹
或曰投瓊或曰出玖或曰操橩或曰六赤或曰六么皆
骰子也箟蔽局也摴蒱博之總名也大招之昆蔽元
美作箟蔽崑玉也蔽棋箸也或曰箟竹也蔽局之牆也
方言簙或曰&KR1642;或曰箭裏或曰夗專或謂之&KR0146;璇或曰
棋投博曰枰或曰廣平行臺曰局或曰曲道蔡澤曰博
者或欲大投班固奕指博懸于投不必在行投者擲也
桓玄曰劉毅摴蒱一擲百萬先用木石已用玉牙故列
子曰投瓊律文曰出玖御覽載繁欽威儀箴曰操&KR0008;弄
棋橩與瓊同唐世鏤骨塗采巧者取相思紅子嵌之温
庭筠詩曰玲瓏骰子安紅豆入骨相思知也無北史周
文命丞郎擲摴蒱頭齊書李安民五擲皆盧後周王思
政與太祖擲盧皆此也古人如葛洪不曉棋道不識摴
蒱齒數古如握槊雙陸皆曰摴蒱故所解打馬行棋皆
相近也博物志言老子入符作摴蒱五木也宋人詩曰
骰子逡巡手裡拈或因呂覽去尤篇以黃金&KR3496;者殆證
莊子之以金注者㱪解注為投則骰子之始說文摴蒱
乃新附也升菴引李洞集贈李郎中先夢六赤後打葉
子詩有彩鏤方牙六赤擲印之句六赤者古之瓊□今
之骰子也陶穀曰骰子為惺惺二十一又曰象六元瑞
曰外國骰四面智謂微物必具六合或兩面無點耳宣
室志見四眼閃爍則惟四為緋樂天王建詩皆用六么
琵琶曲有綠腰本作錄要後轉呼綠腰六么段安節曰
錄要王灼專主綠腰破錄要之說總属附會宋何剡詩
按撤梁州更六么子瞻詩連娟六么趁蹋踘正以綠腰
錄要皆支說也升菴以為始于骰子之六么今逢一點
白者曰么或曰采豈尚白安知采名不有一時忽尚者
乎楚辭之呼五白子美用之若拘呼盧則不當白矣王
采以純色為貴或時取五白六么未可知也
握槊長行局波羅塞雙陸要一類也後魏李卲曰曹
植作長行局胡王作握槊亦雙陸也唐李肇國史補曰
今之博戲長行局子黃黑各十五擲采之骰有二其法
生于握槊變于雙陸後人新意長行出焉又有小雙陸
圍透大點小點遊談鳳翼之名然無如長行也凡強名
爭勝謂之撩(一作掩)零假借分畫謂之囊家囊家十一而
取謂之乞(一作子)頭其工者近有渾鎬崔師本圍棋次于
長行其工者近韋延祐(一本作韋扈)揚芄彈棋甚古鮮為之
者近有吉達高越首出焉鄱陽洪遵作譜雙以握槊長
行波羅雙陸四名為一要是相近古用箟蔽亦謂局也
李清照序打馬圖乃倣古創意為之者也
格五向謂蹙戎徐文長謂即摴蒱宋黃朝英湘素雜
記曰漢吾丘壽王以善格五召待詔注云格五簺(先代反)
也說文曰行棋相簺謂之簺鮑宏簺經曰簺有四采塞
白乘五是也乘五至五即格不得行故云格五又世俗
有蹙戎之戲謂以一局取一道人各行五棋即所謂格
五也唐資暇集謂生于黃帝蹙鞠意在軍戎也又引庾
元威著座右方蹙戎者今之蹙融也然則格五為蹙鞠
乎非矣沈存中乃以擊鞠為擊木毬子與蹵鞠異反以
為傳寫之誤智謂蹙擊一也徐文長曰唐崔龜從自敘
摴蒱即五木恐格五即摴蒱今之雙陸也智謂摴蒱乃
骰子打馬則十二棋握槊即雙陸之局以五木投子為
擲呼也格五或是五木後乃用六子
驍者投壺反激之名也柳惲言投壺驍不止神異經
東王公與玉女投壺千二百矯升菴曰矯音尻矢躍出
也智按矯即驍舊有倚竿龍首龍尾狼壺帶劍之稱司
馬温公作投壺新格皆廢其算謂其斜倚不正也
捶丸弄丸之遺也元有丸經言捶丸之制讓采索窩
忘攛成算亦熊宜僚之遺意乎莊生寓言然當時必有
其戲今有弄七丸二常在手五常在空或置鼓其下者
殊為絶伎與空中擲七劍者同丸經所立法又非此類
曹植作五椎跳丸
飛鳥三籌藏彄之戲也辛氏三秦記曰鉤弋夫人作
藏彄之戲藝經庾闡作鉤字周處成公綏皆作彄字風
土記曰義陽臘日叟嫗兒童藏鉤分二曹以效勝人奇
即以一人為遊附名曰飛鳥一鉤藏在數手中當射知
所在一藏為一籌三籌為一都或曰此戲令人生離異
苑曰晉海西公時有貴人藏鉤忽有毛手尋為桓温所
誅列子黃帝篇以瓦摳者巧以黃金摳者惛張湛曰摳
揬也一作彄列子與呂莊相似但&KR3496;注摳三字異耳成
式言石旻善打彄
象棋始於唐周&KR1061;之象經非今象戲也象經載太平
御覽甚詳周&KR1061;造象戲分天文地理十二類非今車馬
象戲元瑞曰象棋唐世已有之見廣記岑順下事物紀
原引雍門周謂孟嘗曰足下㷼則鬭象棋此古之棋皆
謂其有象也惟唐玄怪錄足徵然止言金象將軍觀司
馬温公論則宋時車馬之棋始備然尚分列國與今時
不同又按宋玉招魂箟蔽象棋有六博注象牙為棋也
葉子格曰鶴格猶今之紙牌也升菴引李後主周妃
編金葉子格晦伯又引咸定錄及歸田錄曰葉子格起
唐中世楊大年好之别演為鶴格門下客鄭戩章得象
皆能之又按王闢之澠水㷼談錄曰唐太宗問一行世
數禪師製葉子格進之言二十世李也後有柴氏趙氏
格蜀人貴紅鶴格近世職方曹谷損益舊本用六骰有
犀牙師子十事自盆帖而下分十五門泗水潛夫載舖
牌斗葉亦謂此或曰葉子青撰者非也然自折簡後縫
䙡書成亦名葉子吳彩鸞唐韻李郃彩選以葉子寫故
彩箋亦名冊葉非此葉子格也元瑞雜引駁楊似未破
此疑耳房千里骰子選格開成三年作則今之升官圖
也近年馬吊角戲成風果戲場哉
意錢一曰詭億曰射意曰射數曰持掩皆攤錢也見
何承天纂文梁冀傳意錢注亦引之王符論曰或以遊
博持掩為事注博六博掩意錢也故安丘注漢表即嚴
侯揜搏為意錢亦坐此誤也子美詩白晝攤錢高浪中
吴曾曰博戲有出九入十之說曰攤賭
鬭草之戲自古已然申公詩說曰芣苢童兒鬭草嬉
戲歌謠之詞賦也據此則周時有之至安樂鬭百草翦
康樂所舍南海祗洹維摩鬚亦此戲極變矣
盂八蹋鞠之彩名也吳處厚青箱雜記曰韓魏公應
舉時夢打毬一捧盂八時魏公年僅弱冠一上登科則
一捧盂八之應也徐堅說鞠又作□加手耳曰鞠毬通
者猶丘之于區也
内戲曰白打王建詩寒食内人嘗白打庫中先散與
金錢韋莊詩内官初賜清明火上相閒分白打錢白打
戲名按劉貢父中山詩話曰柳三復能蹴踘曰背裝花
屈膝白打大廉斯則白打亦毬采之名一曰兩人對蹴
曰白打
擊壤今之棒杖也樂苑擊壤歌注以木為之兩頭小
中大以杖擊之此正今之棒杖也京師曰柭柭緯略引
藝經釋名風土記以為如履蠟節以此中彼皇甫謐與
從姑子梁柳等擊壤吳盛彥有擊壤賦智按雖有此戲
乃因堯時而名堯時老人當是以杖築地而歌也逸士
傳因此造堯時有擊壤文元美言在鄖見篐土擊壤歌
曰擊壤宋世寒食有抛堶之戲北堂書鈔載東方朔與
公孫弘書撫塵而遊蓋童子之戲若佛書所謂聚沙也
南齊書永明中市里以鐵相擊于地謂之鬭鑿今有之
謂之鐵丁
迷藏今之藏朦也過庭錄有學于魯直者題扇上畫
小兒迷藏詩云誰翦輕紈織巧絲春深庭院作兒嬉路
郎有意嘲輕脫只有迷藏不入詩温麻小說有藏朦事
小兒多此戲舊畫有此圖者京師曰替鬼摸鰕其法一
朦面餘悄以手犯之朦者應手摸之獲則代
惜千千轉輪戲也南宋市肆記載京瓦兒戲之場有
惜千千蓋如京師之放空鐘抽陀螺乎形扁丸有臍以
繩卷而放之其轉不已謂之千千或其遺稱
卷白波鞍馬皆唐人酒令也漢賈逵嘗作酒令至唐
而盛宋永亨搜採異聞錄曰白樂天詩鞍馬呼教住骰
盤喝遣輸長驅波卷白連擲采成盧又曰打嫌調笑易
飲訝卷波遲注云卷白波莫走鞍馬皆當時酒令皇甫
松醉鄉日月載骰子令云聚十雙骰子齊擲自出守六
人依采飲馬堂印本采人勸合席碧油勸擲外三人骰
子聚于一處謂之酒星依采散聚次改鞍馬令又有旗
幡令閃擪令抛打令今人不復曉其法矣手打令謂之
拇陣李肇曰麟德中鄧弘慶剏平索看精四字令至李
稍而大備李商隱雜纂唐人酒令其殺風景一條有十
三事陸友仁曰陳聖觀音殺如晒竇子野載粘頭續尾
酒令即今之績麻令趙與時賓退錄載司舉隱君子之
酒令近李寶之如圭作漢法酒令慶歷中錦江趙景撰
飲戲助歡三卷元豐中竇譝譔酒令知黔南縣黃鑄亦
作玉籖詩李庭中作捉卧甕人格又言有擊鼓射字之
伎智按馬者枚之轉聲堂印得緋也
木熙即都盧緣橦之戲也淮南曰木熙者據句柱即
今之上高竿漢有都盧唐名戴竿一曰竿木陳師道曰
唐人以緣橦者為都盧緣按國語胥臣對晉文公曰侏
儒扶盧韋氏謂扶緣也盧矛戟之柲緣之以為戲智按
小顏曰都盧國人善緣高有跟掛腹旋之名世因稱之
釋名曰都盧負屋則侏儒柱也唐人曰觜都盧謂其獨
聳也今京師曰爬竿立竿三丈緣其頂舒臂按竿通體
空立者移時也受竿以腹而項手足張輪轉移時也銜
竿身平横空如地之伏手不握足無垂也背竿髁夾之
則合其掌拜起于空者數也蓋倒身忽下如飛鳥墮北
史沈光上竿號肉飛仙
唐梯今之翻空梯也追人猶言縋人也鹽鐵論言漢
代百戲曰唐梯追人奇蟲吳妲戲娼舞像升菴以唐梯
為上高竿追人為割截人易牛馬首按此乃幻人也今
有縋人綰索而上墜而復上且舞者有人倒擲以梯安
足上使一人上梯從梯蹬中翻轉蜿蜒而上胡妲即漢
飾女伎今之裝旦也奇蟲總言&KR1813;龍漫衍也
高絙今之踹索也躧蹻長蹻伎也漢晉以來有高絙
長蹻兩女子切肩繩上是也今曰踹索趫戲今曰踹高
蹻山海經喬國郭璞曰今伎家喬人蓋象此也江右有
高絙紫鹿笇鼠梁有長蹻伎躑倒伎今京師有觔斗&KR0008;
喇筒子馬彈解數諸戲觔斗者俯翻反據又仰翻之腰
如折連三五不止也置竹片圜于地指而仆爾翻則穿
一以至乎三身僅容而圜不動也疊案焉去於地七尺
無所據而空翻從一至三若旋風焉&KR0008;喇者掐撥數唱
諧雜以諢焉嗚哀如訴也筒子者三筒在案諸物械藏
示以空空發藏滿案有鴿飛有猴躍焉已復藏于空捷
耳非幻也解數者馬之解方馳忽躍而立焉倒㔬焉躍
而左右焉擿鞭忽下拾而登焉鐙而腹藏焉鞦而尾贅
焉觀者岌岌愁將落而踐也彈之解播丸于空或二或
三及其墜而隨彈之疊碎也踵丸反身彈之移踵則碎
置丸童頂彈之碎矣童不知也兩人相彈丸適中遇而
碎非紀昌邪蹴踘顛于頂且數百不墮以竿承磁盤而
任其偏翻習伏衆神熟而已偶附于此
桃餤之戲紅餤竿也以脂粉作紅餤竿夾雜畫帶以
妓樂遊曲江曰曲江桃餤其紅綾餅餤則賜曲江進士
者又非此戲
角戲開場曰嗔拳以隊舞曰角觝嗔拳卞戲拍張渾脱
皆其類也事物紀原江淮俗作諸戲先必設嗔拳歲
時記曰戴面如戎狀作勇勢曰嗔拳又夢筆錄曰唐有
嗔面戲劉吃陁努能不用手而以足加頸曰跌打
面具謂壯面也前志象人可罷注今之著假面孟康
曰戲獅子者江夏王義恭舞伎正冬袿衣不得莊面近
時舞曰跳隊裝面以前代故事演成或舞仗成字王侯
以下皆用之但人數漸少如八佾有八八二八之分唐
高祖聖壽樂舞行列成字十六變而畢韋皋獻南詔奉
聖樂亦舞成字如今金陵迎春舞矟瞂亦跳隊也舞以
三十六人裝假面執瞂相擊成聲京官到任亦用教坊
舞一曲或四人六人對舞清波雜志言于狄似處見其
五世祖武襄公收儂智高所帶銅面具謂面甲如面具
也䮢(正洽切)&KR0008;(&KR1813;洽切)俳戲人也升菴引諸經音義蒼鶻參
軍詳見稱謂卷中
通雅卷三十五
