通雅卷二十八明方以智撰
禮儀
今言三禮實有四禮而定于二禮儀禮周禮皆云周
公作後有大戴禮小戴禮是曰四禮小戴今禮記也最
後而列五經以述孔子語也儀禮周禮列十三經大戴
不列學官大小戴雷同家語而大戴載曾子語獨多則
漢萟文志稱曾子十八篇此類是也正義叙云周禮儀
禮是禮記之本書有一禮必具一義禮本周公義本孔
子經明于傳四禮定于二禮矣大學中庸禮經之心百
世可知此易簡之至理也禮運曰禮本于太一分為天
地轉為陰陽變為四時列為鬼神人者天地之心五行
之端協于分藝道德仁義非禮不成藏智崇于禮卑内
外本合易禮會通而幽明一矣司馬談宗道家而遷尊
孔子繼春秋禮樂二書詳哉言之洋洋美德乎宰制萬
物役使羣衆豈人力也哉此卓見也此遷所以為孝也
古作礼後作禮以禮運運禮器也使人履其體理也後
世或失拘牽故曰禮時為大順次之體次之宜次之稱
次之祭以孫為尸將嫁教于王宫三月大饗已廢夫人
之禮而謂後世可泥古之迹乎郊祀疑天地分合宗廟
疑昭穆迭毁太學令太常擇民明堂遵玉帶之圖漢始
綿蕞其後止此唐貞觀禮出玄齡顯慶禮出無忌韋公
肅有禮閣新儀王彦威有曲臺新禮宋聶崇義進三禮
圖陳祥道著禮書劉温叟上通禮盧多遜有纂義王皥
賈昌朝有新編新禮王洙尹師魯有禮器禮象而朱子
家禮則儒者所宗也洪武革鈸笠都納之後舉徐一䕫
梁寅周子諒胡行簡劉宗弼董彝蔡深滕公琰修禮書
宫闈外戚駙馬除前代弊祭祀而省俎豆冠服而省五
冕訓儲而議再拜封拜而嚴本支父母均喪三年冠昏
逮于士民三年大明集禮成諭陶凱曰教化必先禮義
政刑非所先也叔孫雖禮糠粃然創制于煨燼兩生迂
待百年朝廷之禮廢矣時哉大哉
廟以昭穆叙代因以班行為等輩之稱說文作佋穆大
傳作昭繆王制天子七廟三昭三穆鄭玄馬融謂七
廟劉歆王肅謂九廟黃氏曰左昭右穆父子序者常禮
也祖功宗德不遷者義也周公制禮時文武在四親内
而未祧故止七廟懿王時文武已在三昭穆外而不祧
故為九廟也原廟之遊衣冠始于孝惠飾非叔孫舞禮
别室之藏神主始于孝明遺詔而孝章如之孝宣别祠
戾園光武别祠舂陵晉廟至七代十一室唐廟至九代
十一室宋初祀四親末祀十二帝而同堂異室則先儒
所永歎也朱子曰後世不能考古各廟而合為都宫又
以昭常為昭穆常為穆祧則子孫竟居父祖之上夫坐
序賓主各以序迻即各廟而迻其室何難乎儀禮曰卒
哭明日以其班祔記曰祔必以昭穆周禮塚人先正葬
居中以昭穆為左右祭統曰祭有昭穆有事于太廟則
羣昭羣穆咸在而不失其倫凡賜爵昭為一穆為一昭
與昭齒穆與穆齒大傳曰合族以食序以昭繆此因父
昭子穆而稱其行輩猶云伯叔行常為伯叔行兄弟行
常為兄弟行或祖孫幾代相齒故曰咸在而不失其倫
左傳曰大王之昭王季之穆文之昭武之穆據父子班
行而指其分族也漢舊儀昭西面穆東面據廟向南而
左右指之也昭穆不可易而祖考子孫之次序反可亂
越乎况世已同堂異室可更泥邪夏言之議是也禮因
義起漢儒臆說豈孔子之意哉晉諱昭而讀韶或改為
佋佩觿曰說文有佋穆智謂晉唐新附耳集韻作巶
禘嘗通名祫與犆别推始祖亦稱為禘而周禮實無大
禘諸儒皆未洞也王制春礿夏禘秋嘗冬蒸天子犆
礿祫禘祫嘗祫蒸諸侯礿則不禘禘則不嘗嘗則不蒸
蒸則不礿諸侯礿犆禘一犆一祫嘗祫蒸祫犆與特同
智考周禮無禘改為春祠夏禴祭統特牲多言禘陽嘗
陰蓋以四時舉陰陽則曰春禘秋嘗合祭曰祫與一特
一祫之禘槩而言之則曰祫禘而禘其始祖所自出則
以禘為字法大禘即祫也禘以祫為大以犆為小以每
歲為大以越歲為小若曰天子禘諸侯祫禮無此明文
若曰祫外有大禘豈周天子最隆之大禘而不設職掌
于周官哉賈逵劉歆馬融王肅鄭玄張純皆混智别有
論
釋菜即舍菜致獻也或曰醳也拾也設也月令上丁
樂正習舞釋菜文王世子凡學春官釋奠周禮大胥春
入學舍菜合舞謂設而致獻也史記張儀傳杖而醳之
即釋說文釋从釆(音辨)而詩釋之叟叟改作釋从米漬也
鄺氏曰諷籀九千者少古亦順手借音則漬醳拾設音
義皆通自陸賈奏新語漢高遂祀孔子貞觀尊孔子為
宣父明皇褒為文宣王宋立廟門戟真宗欲諡為帝禮
臣議為至聖元皇帝而李清臣以周陪臣止之成化時
周洪謨楊守陳皆有尊帝議張璁改木主稱師幸學釋
奠八佾加籩司成坐講則定禮也吕柟王鏊議興禮樂
惜未行也聖人萬世為師雖為周陪臣而百代以道帝
之璁陽尊而巧抑耳
儀適儀注也太史讀禮書而協事疏曰若今儀注太
僕詔法儀小臣相王之小法儀注趨行拱揖之容也隋
志曰儀注之興久矣唐虞以上分之為三在周因而為
五周官宗伯所掌而太史執書以協事之類是也如淳
晉灼嘗引漢儀注灼又曰衛宏漢儀所說多不實丁孚
又作漢儀式章帝紀及祭祀志皆引之春秋正義引魏
晉儀注寫章表别起行頭者謂之跳出晉新定儀注晉
安成太守傅瑗撰隋志曰梁武始命羣儒裁成大典陳
許亨奏曰梁儀注曰一獻為質三獻為文事天之事故
不三獻梁有五禮儀注明山賓賀瑒嚴植之陸璉司馬
褧所撰唐志儀注有六十一家宋三輯禮書紹興中太
常復定儀注此二字至今相承用之儀適者竇融先遣
從事問會見儀適謂儀注適合也
三朝外朝中朝内朝也地官稾人疏天子三朝路寢
庭朝是圖宗人嘉事之朝太僕掌之又有路門外朝是
常朝之處司士掌之又有外朝在臯門内庫門外三槐
九棘之朝是斷獄蔽訟之朝朝士掌之師氏居虎門之
左司王朝注路寢門也謂之燕朝以路寢安燕之處也
文王世子曰公族朝于内朝親之也路門外之朝曰治
朝其臯門内庫門外曰外朝詢衆庶之朝也通典曰周
制四朝一曰外朝在臯門内聽訟之朝朝士掌之二曰
中朝在路門外司士正其位三曰内朝即路寢燕朝太
僕掌之四曰詢事之朝在雉門外小司宼掌其政常言
三朝者以詢事之朝非常朝也易氏曰小司宼掌其政
朝士掌其法言外朝特詳則以通典四朝之說為非矣
按先鄭之釋朝士外朝在路門外而康成援郊特牲小
宗伯之文證之誠足以破後學之惑至小司宼之外朝
則曰在雉門外何歟賈公彦為之說曰在雉門外則亦
在庫門外要當以是說為正云漢亦有中朝外朝内朝
之稱劉輔繫獄中朝左將軍辛慶忌等俱上書救之注
孟康曰中朝内朝也大司馬左右前後將軍侍中常侍
散騎諸吏為中朝丞相以下至六百石為外朝王嘉事
下將軍中朝者韋玄成詔中朝臣具復毁廟之文翟方
進奏陳咸不當蒙方正舉備内朝臣又按稾人注司徒
府中有百官朝會殿天子與丞相決大事是外朝之存
者此語未敢謂然霍氏家亦曰殿古之通稱前代天子
常幸臣子家則或過司徒府耳豈可謂之朝乎唐六典
正至御承天門以聽政古之外朝也朔望坐太極殿視
朝古之中朝也常日兩儀殿聽朝視事古之内朝也會
要曰房玄齡請三日一臨朝貞觀二十三年詔每日常
坐顯慶二年隔日視事永徽二年太極殿五日一視事
唐制以隻日視朝文宗用雙日貞元十八年罷正衙奏
事
正衙御前殿也入閣御便殿也宋庠言唐有大内有
大明宫在大内之東北世謂之東内謂大内為西内自
高宗以後天子在大明宫宫之正門曰丹鳳門門内第
一殿曰含元正至大朝會則御之對北第二殿曰宣政
謂之正衙朔望大冊拜則御之對北第三殿曰紫宸謂
之上閣亦曰内衙隻日常朝則御之會要曰貞觀五年
詔諫官入閣貞元七年詔常參官入閣不得奔走文宗
開成元年詔入閣日次對官班退立于東階松下入閣
者入宣政殿兩門所謂東西上閣門也五代史李琪傳
明宗詔羣臣五日一隨宰相入見曰起居琪請罷之而
復朔望入閣然唐政事朔望日御宣政殿立仗正衙或
御紫宸殿則唤仗入曰入閣前無此制開元以朔望上
盤食玄宗避正殿遂移紫宸唤仗始有入閣之名敬宗
寳歷初始以月朔御紫宸入閣後之言唐故事者遂曰
天子日御殿曰常參朔望薦食諸陵寢有思慕之心不
能臨前殿則御便殿曰入閣按衙朝也其禮尊閣宴見
也其禮殺僖宗乾符後因亂禮缺正衙常日廢仗而朔
望入閣有儀其後習見以入閣為重至出御前殿猶謂
入閣誤也宋淳化二年張洎奏曰今乾元殿即唐含元
殿也在周為外朝唐為大朝至正仗衛在此今文德殿
即唐宣政殿也周為中朝漢為前殿唐為正衙朔望起
居冊拜試策在此今崇德殿即唐紫宸殿也周為内朝
漢為宣室唐為上閣即隻日常朝之殿也東晉太極殿
有東西閣唐制紫宸上閣法此制也今以文德正衙權
為上閣非憲度也洎所言當朝朔望亦與唐不同或者
總合唐之初末而言之乎太平興國入閣舊儀軍校不
入殿庭起居文武官入沙墀再拜鞠躬不呼萬歲紹興
中王賞言前殿正衙設黃麾半仗紫宸垂拱係别殿不
設儀仗十三年紫宸殿設黃麾角仗于是討論朔日文
德殿視朝紫宸殿日參望參垂拱殿日參四參之制今
時朔望御正殿百官公服幞頭朝參而不引見奏事每
日御門視事百官錦繡諸司奏事蓋以朔望御殿備朝
賀之禮而以日朝御門為奏對之便較之唐宋善矣正
殿皇極殿御門則皇極門也日朝後以三六九而羣臣
一體無六參九參之分至受俘宴餔則御午門而常日
召對則或在中極殿或在中左門或在文昭閣或在德
政殿德政殿即中左門之左煖閣也中左門中右門即
唐之宣政殿東西上閣門也正至大朝賀則御皇極殿
皮弁服百官朝服鴻臚寺前二日奏請升殿
俄眉班侍從先立班也宋準舊儀侍從官先入起居
畢分行侍立于丹墀下謂之俄眉班然後宰相率正班
入起居俄眉即蛾眉也近時大朝則執事侍班官先于
中極殿行禮分侍殿中然後外大班于殿下行禮三六
九門朝侍班同行一拜三叩頭禮即前依陛螭分立由
此觀之前朝之常朝亦侍班官先行禮也
横行横班也宋初沿唐故事百官日赴文德殿宰臣
押班謂之常朝休假三日以上内殿起居官畢集謂之
横行宰相以下應見謝辭者皆先赴文德殿謂之過正
衙猶今之辭見謝恩先在午門外行禮後入就門陛前
致辭叩頭也元豐四年御史滿中行言今垂拱内殿宰
臣以下既以日參而常朝不廢至于横行正衙必俟天
子御殿日乃可行之虛名謬例欲望罷去詔從之嘉祐
三年詔立定横行員數客省使至閣門使曰横班宣和
官濫横行至百十有八人宋敏求退朝錄曰舊制凡連
假三日而著于令者宰相至陛朝官盡赴文德殿參假
謂之横行次日百官仍赴内殿起居近年連假後多便
起而廢横行之禮
表著班位也左傳叔向曰朝有著定會有表會朝之
言必聞于表著之位注著定朝内列位常處門屏之間
曰著野會設表以為位景祐四年刊石為百官表位紹
興中以内諸司為垂拱殿四參于殿門外設位版後請
四參石位裝字以黃蠟日參石位以紅蠟今皇極丹墀
有品級山子是也
廊餐賜食廊下也五代會要曰唐制常參官每日朝
退賜食謂之廊餐舒元輿記御史押百官入宣政門則
分押于鐘鼓樓下若兩班就食廊下又分殿中一人為
使涖之自乾符後月旦入閣日賜食禮畢閣門放仗羣
臣俱拜謂之謝食建隆元年仗退賜廊下食云廊下食
起唐貞觀
小見燕見也史記褚先生曰侯王朝天子漢法凡當
四見始到入小見正旦奉皮薦璧玉法見後三日為王
置酒賜金錢財物後二日復入小見辭去留長安不過
二十日小見者燕見于禁門内飲于省中非士人所得
入也
夕者暮見也柳宗元曰古者旦見曰朝暮見曰夕詩
莫肯朝夕傳朝而不夕禮記曰日入而夕朝不廢朝暮
不廢夕晉叔向夕楚右尹子革夕齊子我夕趙文子礱
其椽張老夕知襄子為室士茁夕皆暮見也漢儀夕則
兩郎向瑣闈拜謂之夕郎亦出是名也
春曰朝秋曰請吳王傳使人為秋請注孟康曰律春
曰朝秋曰請如古諸侯朝聘宣紀時會朝請舍長安尚
冠里張禹傅喜馮參俱奉朝請一曰請字去聲
常參日朝參也唐志文武職事九品以上及二王後
朝朔望文臣五品以上及兩省供奉官監察御史員外
郎太常博士日參號常參官武官三品以上三日一朝
號九參官五品以上及折衝當番者五日一朝號六參
官
轉對次對也唐制百官入閣有待制次對官興元中
詔延英坐日常令朝官三兩人面奏時政得失後唐天
成中五日内殿起居廢待制次對之官每遇起居日令
百官轉對言事晉天福中五日起居以兩人轉對宋建
隆三年御札朝臣以次轉對淳化二年詔復百官次對
咸平中詔轉對章疏别錄一本留中紹興二年行在百
官日輪一人轉對又詔輪對已周復令轉對孝宗詔百
官日輪面對
引奏門司仗家引入奏事也唐時有門籍者皆得出
入殿庭直至御前如其無門籍者若有急奏許門司仗
家引奏無得關碍故貞觀以來羣臣士庶皆得進言今
時之引奏如門朝鴻臚引承差入奏通議在前讀其大
要承差則跪橋邊是其遺也
御殿閱馬宋禮也宋太宗至道元年御崇政殿閱騏
驥院所進馬仁宗明道二年正月御端明殿閱馬今時
元旦大宗伯同執事官中極殿行禮畢奏曰行禮畢請
上位看馬朝畢御馬監從會極門引馬入上中左門智
嘗怪此禮行于元旦古所不載也
優策優禮策拜也南史禇淵傳為錄尚書事有司疑
立優策尚書令王儉議中朝以來三公王侯則優策並
設官品第二策而不優優者褒美策者兼明委寄尚書
職天官品雖第三拜必有策錄尚書事與本官同拜故
不别有策即事緣文不宜均之凡庶宜有策書用申隆
寄既異王侯不假優文從之
失闌失闌入之禁也漢王嘉傳戶殿門失闌免注闌
止人也成帝紀闌入尚方掖門應劭曰無符籍妄入宫
西域傳闌出不禁說文作&KR0146;妄入宫掖也即闌字
門籍置牒于門以案出入也漢居宫中者皆有口籍
以官名為鐵印文符門案省符乃内之若外人以事當
入本官長吏為封棨傳元紀令從官給事宫司馬門中
者得為父母兄弟通籍注應劭曰籍者為尺二竹牒設
其年紀名字物色掛之宫中案省相應乃得入也梁王
傳梁之侍中郎謁者著引籍竇嬰𫝊太后除嬰門籍京
房傳願得通籍殿中奏事唐百官志左右監門衛掌諸
門禁衛及門籍文武官九品以上每月送籍于引駕仗
及監門衛衛以帳報内門凡朝參奏事待詔官及繖扇
儀仗出入者問其數監察御史正門無籍天授中詔側
門置籍得至殿庭司門郎中掌門關出入之籍凡著籍
月一易之儀衛志平明傳點畢内門開監察御史領百
官入夾階監門校尉二人執門籍曰唱籍既視籍序班
于通乾觀象門南武居文之次入宣政門至閣門亦如
之夾階校尉十人同唱會要貞元八年十月復命金吾
置門籍于文定謂門籍始于唐蓋失考耳
鄭注詩詁之解九&KR0596;皆非也周禮&KR0596;即拜字九&KR0596;一
稽首二頓首三空首四振動五吉拜六凶拜七竒拜八
褒拜九肅拜鄭注竒為一屈一膝或為倚拜毛鄭以褒
拜為持節拜鄭大夫以振動相擊其說固非詩詁謂頓
首置首于地即起振動謂恐悚迫蹙而下手吉拜雍容
下手褒作報字恐亦未必然智謂稽首如今之跪拜禮
頭隨手至地而起揖者也頓首如今之叩頭之類首叩
至地也臣言稽首頓首謂先行稽首禮而臨起復叩頭
也空首首不至地但下手司農所謂撎正如今所謂長
揖宋以後所謂聲喏振動如儀禮之揖厭推手曰揖引
手曰厭今所謂打躬連拱手是也吉拜盤辟雅拜如今
鞠躬拜興興拜之類凶拜稽顙而後拜也竒不偶也不
再拜如今常朝但一拜士大夫久不相見或有同四拜
者常時止一拜見長者則一跪而已褒拜褒衣致謝或
致辭或答拜之類肅拜如所說婦人拜是也公羊僖二
年注以手通指曰揖凡夫曰揖為前後手撎為上下手
䭬為頭觸地頓為伏地稽顙則觸地而伏也撎烏計切
揖撎䭬稽分四字此字書之說也古揖且與挹通豈撎
不與揖通乎曰長揖為聲喏至地則曰揖之為拱手躬
躬可知也字書好分别耳觀古人長揖足證古人本通
用也涪翁雜說曰唐人書末言謹空蓋九拜之空首也
智以謹空者猶今之柬末左沖耳
拘罷矩折言磬折之容也磬折即所謂平衡匑匑揖厭
威儀也記磬折垂佩西門豹簪筆磬折鉤命決言孔
子向北斗磬折言句倨曲躬也淮南曰勾踐無拘罷矩
折之容而勝注拘罷圓也矩折方也按罷當音擺今翔
步必搖擺其來舊矣荀子平衡曰平下衡曰稽首至地
曰稽顙注平衡謂磬折首與要平檀弓吉事欲其折折
爾舊注如提字亦強蓋謂矩折周旋中禮耳
聲喏猶唱喏也啞揖咄散告喝籠門屈揖宋儀也老
學菴筆記曰先君言舊制朝參拜舞而已政和以後增
以喏然紹興中余造朝已不復喏矣淳熙末還朝則迎
駕起居閣門亦喝唱喏然未嘗出聲也又紹興中朝參
止磬折遂拜今閣門習使先以笏叩額拜拜皆然謂之
瞻笏亦不知起于何年也又曰古所謂揖但舉手而已
今所謂喏乃始于江左諸王支道林入東見子猷兄弟
曰見一羣白項烏喚啞啞聲即今喏也石林燕語曰三
衙内見宰執皆横杖子文德殿後主廊階下唱喏宰執
出笏階上揖之外遇從官于通衢皆斂馬避斂馬之制
久廢前輩記之矣惟内中横杖子之禮迄今不敢廢也
又曰中丞侍御史上事臺屬皆東西立于廳下上事官
拜廳已即與其屬揖而不聲喏謂之啞揖以次升階上
事官據中座其屬後列坐于兩旁上事官判按三道後
皆書曰記諮而後百司人吏立于庭臺吏事廳上厲呼
曰咄則百司人吏聲喏急趨而出謂之咄散然後屬官
始再展狀如尋常參謁之儀始相與交談前此蓋未嘗
語也案後判記諮恐猶是方鎮憲銜時沿襲故事記謂
記室諮謂諮議不知啞揖咄散為何義然至今行之不
改存中曰百官于中書見宰相九卿而下即省吏高聲
唱一聲屈躬趨而入宰相揖及進茶皆抗聲贊喝謂之
屈揖待制以上見則言請某官更不屈揖臨退仍進湯
皆于席南横設百官之位升朝而坐京官以下皆立又
曰唐制丞郎拜官即籠門謝今三司副使以上拜官則
拜舞于階上百官拜于階下而不舞蹈此亦籠門故事
也遇雨而旋亦籠門又曰三司開封府外州長官升廳
事則有衙吏前導告喝今時之制在禁中惟三官得告
宰相告于中書翰林學士告于本院御史告于朝堂皆
用朱衣吏謂之三告官所經過處閽吏以梃扣地警衆
謂打杖子
卷班班退也起居畢宰執升殿尚書以次各隨其班
次第相踵從上卷轉而出謂之卷班今門朝宰相升階
百官歸班歸始立之班也大朝軍衛朝罷猶有卷班之
儀左右各出皇極門之王門百官則散出
一墢一耜之墢也周語虢文公曰土乃脈發先時九
日太史告稷稷以告王曰史帥陽官王其祇祓監農不
易王耕一墢班三之注一耜之墢也王無耦以一耜畊
班三之下各三其上也
神倉藉田倉也漢置藉田倉以給粢盛置令丞古甸
師也唐宋曰神倉縣邑常以乙未祀先農先農神農也
晉志漢儀縣邑以乙日祀先農乃耕于乙地東京賦注
帝藉田在國之辰地親耕乘芝車青衣幘按辰方即乙
方今六壬家以寅納甲辰納乙而空子午卯酉是也
宋賜福酒即勞酒之意也月令勞酒自南齊行之江
總有勞酒賦唐宋皆行勞酒禮明道元年耕十二跬賜
百官福酒月令躬耕帝籍反執爵于大寢命曰勞酒
青箱隋也青綾縚宋也隋書藉田令以青箱穜稑之
種跪呈司農詣耕所曬之唐不行此禮宋明道以製成
御耒耜青箱等奏御青箱無蓋兩頭設襻飾以青中分
九隔隔設一種覆以青帊求太宗所御耒耜而青綾縚
依然如新于是即用舊縚
綴祭曰醊食後漢張武傳祭醊廣韻醊祭也說文餟
祭酹也酹綴祭也顔師古曰醊謂連續之祭也音綴武
紀其下四方為餟食史封禪書為醊食羣臣從者一作
腏郊祀志作腏與餟醊綴並同後志中八陛陛五十八
醊合四百六十四醊
&KR2304;刉也說文&KR2304;以血有所涂祭也引周禮肆師掌祈
珥者釁禮之事舊書祈為&KR2304;徐曰假借作祈本作&KR2304;字
也禮記成廟則釁之雍人舉羊升屋自中屋刲羊血乃
降門夾室皆用雞或作刉周禮小子珥于社稷祈于五
祀鄭注珥當為衈祈或為刉士師凡刉珥釁禮之事用
牲毛者曰刉羽者曰衈集韻亦作&KR0146;又作禨肆師祈珥
鄭玄注祈當作進禨之禨按&KR2304;刉祈&KR0146;禨相通&KR2304;刉&KR0146;
是一字音畿
五射白矢參連剡注襄尺井儀也白矢矢貫侯過見
其鏃白也參連前放一矢後三矢連續而去也剡注羽
頭高鏃低而去剡剡然也襄尺臣與君射不與君並立
襄君一尺而退音讓井儀四矢貫侯如井之容儀也智
謂白矢謂告矢即樂師之以行告也參連言耦立參連
也襄不必讀讓正如兩服兩襄之義如歷家之襄亦謂
從旁記數也司射揚觸梱復揚觸謂矢揚而中侯也梱
復謂不著而還復中也揚觸即剡注井儀謂四正具舉
之儀也四正具舉見貍首詩周禮卿大夫退而以鄉射
之禮五物詢衆庶曰和曰容曰主皮曰和容曰興舞亦
五射也洪武三年詔行大射禮
儛衛試矢也周禮矢人夾而搖之注今人以指夾矢
儛衛是也智按儛衛謂夾搖之聲也試矢者以手撚箭
鏃去有聲以徵其直
參亭後為三停詩行葦疏參亭謂三分矢一在前二
在後輕重鈞亭也今畫龍畫人者皆分三停正謂三段
均停因其停處有停筆體量之意
五御鳴和鸞逐水曲過君表舞交衢逐禽左也鳴和
鸞者和在式鸞在衡升車則馬動而鸞鳴和應也逐水
曲者御車逐水勢屈曲而不墜水過君表者毛詩傳曰
褐纏旃以為門君表即褐纏旃也舞交衢者謂御車在
交道車旋應于舞節逐禽左者御驅逆之車逆驅禽獸
使左當人君以射之見保氏注按諸名皆漢儒所分賈
公彦曰先鄭以意而言曾慥以五射五御謂天子諸侯
卿大夫士其說亦順吕覽曰寒袁作御列子曰造父之
師曰泰豆氏
草止茇舍也夏官教茇舍注草止之也軍有草止之
法宋人劄子嘗言軍行草止
善為頌言能為頌貌威儀也故有容史儒林傳徐生
善為頌孝文時為禮官大夫傳子至孫襄亦以頌為大
夫言禮為頌由徐氏注蘇林曰漢舊儀有二郎為頌貌
威儀事有徐氏張氏天下郡國有容史皆詣魯學之書
式商容之閭一曰商之禮官也故今禮部稱容臺按頌
乃古容字从頁公平聲漢唐生褚生應博士弟子選摳
衣登堂頌禮甚嚴又作&KR0008;漢書容繫一作頌繫借為雅
頌之頌借義奪正義故頌皃反借用容内之容一曰詩
序云頌者美盛德之形容也正當作余封切讀詩紀載
舟張辟廱之詩末引周官注所載曰敇爾瞽率爾衆工
奏爾悲誦肅肅雝雝無吉無凶誦音容是皆頌之轉聲
則頌為容字益明矣
綿蕞即綿蕝立竹及茅索營之也本音蕝與蕞同史
記注蕝即纂徐廣曰蕞子外反中原韻會對收入齊微
則蕞正與今讀合耳九域志䕫州八陣磧在魚腹平沙
上凡六十四蕝(音撮)升菴引纂文曰葩今之纂字包愷作
既悦切賈逵曰束茅以表位也智按此則葩即綿蕝之
蕝考篆巴作□卩作□說文□普巴切从□□□而不
从□其纂文所造邪抑聲通邪
鹵簿以大櫓為衛而紀之簿也仗曰鹵簿鹵櫓也兵
衛以甲揗居外為前導皆著之簿故曰鹵簿漢有甘泉
鹵簿應劭有漢官鹵簿圖大駕備千乘萬騎屬車八十
一乘五營填衛仲師注宫正曰若今時衛士填街蹕也
祠宗廟用小駕減損副車後漢得公孫述瞽師樂器葆
車諸物始備晉增流蘇馬跡禽鑿&KR2097;斧之類唐宋相沿
代有增飾侍中版奏中嚴外辦鼓三嚴其志乃詳可考
也元之輿服乃以漸改究亦虛文仍以笠騎為便耳升
菴以鹵為罏謂罏香導引為鹵簿其說曲矣今時曰鸞
駕有庫錦衣衛供掌紅盔大漢將軍一駙馬都尉一侯
伯領之如誕馬扇筤附此餘俱附器用類
扇筤言以扇蓋為筤也駕頭之後有繡扇緋羅繡曲
蓋俱内臣馬上執之謂之扇筤在細仗前一云在乘輿
後嘉祐六年中丞韓絳請以閣門祇候内侍各二員挾
駕頭左右次扇筤又以皇城親從其後駕頭乃初即位
之御坐也三朝志七寳牀一覆以緋羅繡帕内臣馬上
捧之謂之駕頭孫愐云筤車籃也唐韻曰一名笑笑音
替張瑶星曰今有卓影者每常朝在御座傍内藏三刃
外以黃紗護之形如紈扇有機可施遇大風則徹之此
前伐所未有
但馬遂名誕馬誕馬散馬也江夏王義恭傳平乘誕
馬不過二唐有紫誕帶不知誕何義也今外官儀從皆
有散馬前行名曰座馬亦曰引馬程氏演繁露曰王義
恭言誕馬猶言徒馬也酉陽雜俎齊迎南使傳詔二人
騎馬荷信在前罩繖絳衫引從但馬在車後王瓊以誕
馬并乘鞍與太保則知誕馬即但也淮南媒但即誕字
王元美引大昌作袒馬謂其非是按大昌所載原不作
袒遼史作䩥馬注即誕馬
雙引者二朱衣人引馬也重金者金帶懸魚也東軒
筆錄學士一人引馬帶用金而無魚至入兩府則雙引
重金石林燕語學士止賜御仙花帶而不佩魚元豐制
行學士得佩魚故蘇軾謝學士表云玉堂賜篆寳帶重
金
狨坐以金絲狨飾鞍坐也石林燕語狨坐不知其始
太平興國中詔商庶許乘烏漆素鞍不得用狨毛煖坐
天僖中定自中書舍人節度以上方許用老學菴筆記
言墨敇盛行有視待制者晁叔用以視待制可對如夫
人往往賜金帶然猶不敢坐狨故當時謂横金無狨韀
與閣門舍人等耳相如賦蛭蜩玃猱顔師古注曰今狨
皮為鞍褥者狨一名猱謂之金線狨則唐時已用此狨
坐矣
今之貼黃乃古之引黃唐制詔敇有更改以紙貼之
曰貼黃葉石林曰今劄子皆白紙揭其要以黃紙别書
謂之貼黃失之矣其表章略舉事目見于前封皮者謂
之引黃今時即以引黃為貼黃而竝不用黃紙李肇曰
帖黃或曰押黃龍川志曰富鄭公上章貼黃言臣與韓
琦言不當起復是以引黃為貼黃也江隣幾雜志曰貼
黃上更加撮白
引喤即騶唱也梁制令僕中丞各給威儀十人武冠
絳韝皆呼入殿引喤至階一人執儀囊不喤喤音横類
篇曰喧也以七人同聲唱導也程泰之言令僕中丞騶
唱得入宫門朱仲遠諸準朝式在軍鳴騶宋謂之喝又
曰腰喝
嗺酒一作&KR2012;酒即催酒也元有喝盞之儀李涪刊誤
言&KR2012;酒三十拍促曲名三臺&KR2012;合作啐蓋送酒也資暇
錄言與涪同程大昌言内燕抗聲索樂但云&KR2012;(音催)酒字
書&KR2012;屈破也當是啐酒之轉名賢詩話王仁裕詩芳尊
每命管絃嗺又趙勰交趾事跡言嗺酒逐歌可知嗺酒
乃唐人熟語宋相沿不改也義當用催而别作&KR2012;嗺何
必強引啐字三臺者作樂時部首拍版三聲然後管色
振作李濟翁以為鄴中三臺劉公嘉話言高洋築三臺
愚謂乃曲名耳陶九成曰宴饗一人執拍版贊曰幹脱
執觴者和之曰打弼則節一版而衆樂皆作謂之喝盞
别奏曲則曰謁盞
靸鞋白事中書此學士躡履禮也夢溪曰學士舍人
躡履見丞相用平狀扣階乘馬近歲多用靴簡東軒筆
錄曰故事學士白事于中書皆公服靸鞋章惇直院人
皆鞹足秉笏而惇散手繫鞋忽行此禮中丞鄧綰怒之
壓角隅坐也裴廷裕東觀奏記曰令狐綯舉裴坦知
制誥故事謁謝丞相畢便于本院上事四輔送之施一
榻壓角而坐程泰之曰此即壓角故事以今按之是名
僉坐猶今之都察院之僉都坐法也宋次道云舍人上
事紫褥面北拜廳角閣老立褥之東北隅曰壓角五代
會要言所存壓角之禮則是次道所言也
懷宴物歸起于唐子淵曰廷宴餘物懷歸起于唐宣
宗時宴百官罷拜舞遺下果物怪問咸曰歸獻父母及
遺小兒上敇大官今後大宴給食兩分與父母别給果
子與男女所食餘者聽以帕子懷歸洪武賜宴謹身殿
東西廡有大宴中宴常宴小宴嘉靖有宫殿落成書成
之宴大宴御午門百官席列椶棚前墀中宴畢頂門行
禮長班各持其牲脯經筵賜宴内廊日講不設召對先
賜茶食猶唐宋廊餐也若宴宰執于御苑大誥言君臣
用遊發為咏歌後有召宰輔乘馬入并其金爵賜之此
倣祖宗朝之曠典也
納幣笲實有膠漆九子之稱今猶古也遯園曰金陵
人家行䀻禮行納幣禮其笲盒中用柏枝及絲線絡菓
作長串或翦綵作鴛鴦又或以糖澆成之又用膠漆丁
香粘合綵絨結束或用萬年青草吉祥草相詡為吉慶
之兆考通志婚禮後漢之俗䀻禮三十物以玄纁羊鴈
清酒白酒粳米稷米蒲葦卷柏嘉禾長命縷膠漆五色
絲合驩鈴九子墨金錢祿得香草鳳皇含利獸鴛鴦受
福獸魚鹿烏九子婦陽燧鑽凡二十八物又有丹為五
色之榮青為東方之始共三十物皆有俗儀不足書按
此則今俗相沿之儀物固有所自來矣酉陽雜俎言納
采九事曰合驩曰嘉禾曰阿膠曰九子蒲曰朱葦曰雙
石曰綿絮曰長命縷曰乾漆九事皆有詞各有取義智
又按器之追乳者皆言百子至今尚百子杯楓忩小牘
言百子帳棬柳為圈相連瑣百張百闔演繁露言唐大
婚有百子帳今其制如穹廬
通雅卷二十八
