通雅卷四十二明方以智撰
植物(草)
射干烏&KR0034;蓋二種也烏扇烏吹烏蒲鳳翼鬼扇扁竹
仙人掌紫金牛野萱花草薑黃薳時珍收為一物土宿
曰射干即今扁筑也智按扁竹乃紫胡蝶苗似鹿蔥而
闊四月花六出紫碧色結房如拇指陳蔵器引人所種
鳳翼而實之日華曰根如良薑蘇頌曰葉類蠻薑狹長
張疎如翅則似碎骨補此或如荀子阮公所云好生高
崖巳與紫胡蝶草别矣當以鳶尾烏翣鬼扇為一物扁
竹野萱花為一物俱曰射干偶同名耳
鬼肉即蒟蒻也英霍山中所食之鬼肉乃鬼芋也宋
開寶號為蒟蒻根如天南星葉如由跋但多班點升菴
潛谷以此為蒟醬大誤矣灰汁同煑方成積粉以辛芼
之霍山人言其性善走種者石壓之苗抂園内根常抂
園外食之瓨盛灰水手磨右旋不得作聲恐手麻也其
梗如花蛇徽寧山中人至今呼蒟蒻别名蒻頭
雀芋大奚毒也今兩廣最多苗大于芋根大如椀至
毒段成式云雀芋置乾地反濕濕地反乾飛鳥觸之墮
造酒家以此汁封甕頭曰奚頭成式又言建寧郡烏勾
山有牧靡草鳥誤食烏喙毒必急食此草以解之此不
知何藥也按雀芋之類正與鬼臼獨腳蓮西番蓮相似
葉更大耳鬼臼亦有毒山谷所云唐婆鏡宋祁所云羞
天花東坡所云璚田草漁仲所云八角盤也隔河仙可
變金即觀音蓮一名海芋羞天草綱目未敢決耳海芋
雀芋鬼芋鬼臼蚤休蓋一類也
菅芒也說文謂菅即茅非矣苞藨蒯屬也皆謂其穗之
芒蒻也菅大于茅葉似茭草花白穗旆旆然而莖圓
直宜為帚其蒻柔忍宜為屨白芒者柔忍不及黃芒八
九月花白而輕詩云漚菅(音閒)喪服菅屨此也芒又作莣
爾雅莣杜榮郭璞曰莣似茅皮可為繩索履屩說文謂
菅即茅非也茅但可覆屋菅宜飯牛茅不可食牛菅根
赤茅根白也藨苞也蒯屬可為履者左𫝊言無棄菅蒯
蒯篆作□類篇蒯芉即菅蒯也喪服傳曰藨蒯之菲曲
禮曰苞屨不入公門此皆謂草穗之芒蒻也故覆盆之
苺亦通稱藨今之稻稈亦可作屩俱取其柔忍耳苞蒯
竟為此類之總稱異物志香菅則又一種伯厚詩異考
則並以秉蕑為菅蓋古聲借耳升菴菅蔽又作菅蕢菅
&KR0146;葌茢
荑茅揠也茅之初生曰荑今人食之謂之茅揠凡初
生皆稱之易枯楊生梯康成注作荑蓋荑梯字通爾雅
翼梯有尖而細孟子不如荑稗莊子抂苐稗說文本作
蕛集韵或作穉䄺又作□一也大鮎本作鮷故子路稱
鯷說文作鮧可知古人从弟从夷之通
包茅菁茅書曰包匭菁茅鄭玄曰菁茅有毛刺者括
地志辰州瀘溪有包茅山&KR1061;陽記山出包茅有刺而三
脊今訛為巴茅兩廣湖南皆生之有刺其生江右江東
者小而無刺但葉邊毛能割手耳又有仙茅其根大補
澤葵莓苔也卷栢陸苔也即長生不死草蕪城賦澤
葵依井苔原作菭有臺遲二音總名莓苔今附土如小
松葉者澤葵類也其稍大者名長松入酒補人智又見
湖南有一種小草似松土人云置卧處則生離卷栢一
名豹芝乾之可收以水浸之即青翹滋茂故名不死草
廣中有不死草則挂蘭也又有石栢石松即所稱千秊
栢萬秊松也生石上長四五寸紫花
芝栭菌蕈也抂地曰芝抂木而栭香者曰香蕈爾雅
中馗菌郭璞曰江東名土菌曰馗厨孫炎曰地蕈亦曰
地雞獐頭蕈出閩粤北方有蘑菰芉肚天花猴頭曰肉
蕈韓退之言樹雞成式言猢猻眼即猴頭鍾山孝陵有
松蛾雲南有雞堫或曰菌或曰蕈皆高腳繖頭也邊上
有榆肉為最榆之癭也&KR0034;地耳也桑耳曰桑黃桑臣槐
耳曰赤雞說文䓴(而兗切)木耳也一曰萮茈内則芝栭徐
作芝檽㙡當作葼宋陳仁玉作菌譜平西有斷椿榆構
斧其皮久雨爛之以米潘沃之雷則出蕈矣不雷則大
斧擊之而蕈亦出
海藻曰海蘿一曰落首鄧氏曰如蓬蒿者曰聚藻時
珍以爾雅之&KR0034;為海藻音覃舊以□為莐藩為蝭母即
知母也南越志有品藻苔如品也
生水者陟釐生陸者鬼麗生于水者青綠如髮海濱
之人多取裛而食之爾雅組似組綸似綸東海有之海
粉是也本草亦不能辯只附昆布海藻之條晉帝賜張
華側理紙千張王子秊云即陟釐也一名水綿顧野王
起兵討侯景引兵來軍士無膎御甘露厨有乾苔分給
之注苔生于海其形似髮則海粉紫菜類也藫石衣一
名石髮即今石耳也張乘言髮生水底每月七八日可
採遲則爛蓋隨月盛衰者生水者曰陟釐生陸者曰烏
韭一名鬼□□即麗以篆作楷故竒耳元美曰生海中
者曰紫䓴生土牆上曰石馬騣生屋上曰屋游生屋隂
曰垣衣總曰垣嬴曰昔邪草筆談曰崔融為瓦松賦不
知為木與草段成式咲之梁簡文詩依簷映昔邪成式
以昔邪為瓦松殊不知昔邪乃是垣衣瓦松自名昨葉
何草成式亦自不識元美以昔邪為總名諸君正不必
紛紛也陳無功曰瓦遊一名博衣晉唐襃入林慮食石
蕊亦屋遊之類蓋石上之苔也一名蒙頂茶一名石芥
新刻唐詩紀事載崔融瓦松賦慙魏宫之烏悲注云未
詳智按乃烏韭之訛又别錄麥冬一名烏韭
海藴紫菜也海帶昆布之類也綸似綸組似組正謂
海之二藻東璧曰昆布為綸布之轉以綸音關也石尊
即紫菜之帶綠色者龍鬚菜其細者大葉冬紫菜烘乾
下茶最佳
石花鹿角雞脚一物也東璧分之其實一也石花有
紅白二色鹿角紫黃色稍粗似雞爪曰雞脚故鄧潛谷
止載為一郭璞海賦所謂玉珧海月土肉石花是也一
曰璚枝
瓊花玉蕊山礬梔子升菴一之明瑞四之以山礬為七
里香則沈括所謂芸也曾慥以瑒名鄭花周必大言&KR1634;
訛為瑒故戴侗以山礬為㮳筆叢曰用修孟浪合此
四種自洪容齋王勉夫俱失之惟葛立方韵語陽秋辯
析而麟折衷之瓊花者揚州后土觀中物世無别種者
也玉蕊者長安唐昌觀中物仙女折花赴玉峰之期者
也山礬者瑒花春開而魯直易名山礬者也梔子者夏
開六出薝蔔也四者懸若天壤梔子染黃以子而山礬
染黃以葉二物迥殊玉蕊僅見唐昌及禁苑而瑒花紛
布野中易辯也智按周文益公有玉蕊辯證一冊慶元
二秊作元瑞取此耳自二宋以瓊花為玉蕊劉原父和
之晏元獻蘇文忠承之然失之未遠也洪景盧曾端伯
蔡寬夫傅子容以山礬為玉蕊則失之頓遠然本之唐
人偽帖也用脩直以山礬為梔子謬矣智按七修類稿
以梔子即玉蕊改為山礬升菴採仁寶之說也瓊花大
而瓣厚色淡黃蕊與花平不結子聚八仙花小而瓣薄
色微青葉有芒而結子判矣山礬俗名椗花木高數尺
凌冬不凋花白未開時似木犀開時香穠號七里香有
千葉者元瑞又言瓊花植于唐榮于宋再榮于宋末一
揭于金再枯于元世無復種者智謂無種則已有種則
生生不已瓊玉皆稱詞相似則互稱之有一種小異移
地則變者無乃唐昌觀之玉蕊抂揚州為瓊花邪余見
勛戚園植瓊枝亦呼瓊花似郁李三月開紅白二色豈
可謂此即揚州之瓊花豈可謂此斷不可名瓊花乎說
文曰芸似苜蓿杜陽編言芸出于闐國元載造芸輝堂
是也夢溪曰辟蠧用芸今七里香葉類豌豆叢生秋間
微白如粉汚辟蠧殊驗南人採置席下能去蚤虱王氏
談錄曰文丞相秦亭分遺種之家庭如苜蓿尤香此乃
牛芸爾雅所謂權黃華者東璧曰山礬有七里椗柘(音鄭)
㻛春桂諸名春桂曾慥說也周必大曰柘音南史之&KR1634;
故荆俗訛為鄭礬鄭又訛為㻛也合溪以&KR1634;即㮳又作
&KR0008;五倍子名㮳與山礬殊矣山谷曰江南野中椗花極
多野人采葉燒灰以染紫為黝不借礬成予因易其名
為山礬按外國之芸為木汁中國楓汁似之亦名芸香
辟蠧之芸則七里香也兩廣有九里香高丈而花白甚
香五六月開謝靈運以梔子大者曰林蘭劉禹錫咏為
越桃按周吉甫金陵瑣事曰人以梔子為薝蔔非也鳳
臺門外白雲寺近牛首太監鄭強葬地傍有薝蔔一叢
乃三寶太監西洋取來者花瓣似蓮而稍瘦外紫内淡
黃色嗅之辛辣觸鼻微有清香正佛經所云也此花今
不聞毋亦后土觀之瓊花絶種乎佛書贍博一作瞻匐
黃色香花也訛作薝匐
古言芍藥即兼牡丹漢稱木芍藥此其證也廣雅以
芍藥為攣夷不知何據山海經條谷之章多芍藥洞庭
之山多芍藥不知是本草所謂白木餘容否古琴疏帝
相元秊條谷貢桐芍藥帝命羿植桐于雲和命武羅伯
植芍藥于後苑王立之詩話載楊子華北齊人有畫牡
丹白樂天詩歸到江南無此花又唐人詩國色朝酣酒
天香夜染衣文忠公花品序何得謂無人形篇什邪吳
曾按古今注有草芍藥木芍藥安期生服鍊法有金芍
藥木芍藥木即牡丹温庭筠詩山寺明媚木芍藥智按
王砯所引吕覽月令雷乃發聲下有芍藥榮田鼠化為
&KR0034;下有牡丹華則周末已名牡丹矣歐陽既譜牡丹後
有李述著慶歷花品凡四十三品宋又有丘寺丞濬作
牡丹志以姚黃為正魏紅為妃黃朝英言芍藥破血為
贈女握椒養陽為女贈何必如此解高似孫謂詩指木
芍藥丹皮女藥此亦一說韓詩曰離草也言將離贈此
草也馮嗣宗引古今注謂芍藥可離唐本草則云可離
江籬也子虛賦作勺藥韓退之郾城聯句用勺藥注文
選四見皆音酌略智按文選注言勺藥之和乃魚肉等
物為醢故音酌略豈可咏花而讀酌略乎
華苹並頭蓮也援神契王者德至地則華苹感注云
並頭蓮韓詩秉蕳注蕳蓮也今人注蕳為蘭蘭連音近
誤也荷一作茄鐃歌食茄下西京賦注茄藕莖也古今
注荷一名水芝衍義曰千葉者不實今禁中有碧蓮埤
雅曰的中青為薏皆倒生兩牙一成芰荷一蕅荷也又
生一牙為華按蕅即藕芰是菱此因舊楚詞注而附會
也段成式曰蓮子曰湖目問竒廣芙蕖古作扶渠詩疏
一作夫渠蓮花三出一層凡六層千葉者重臺
薢茩草決明也王逸許慎以為芰蔆非矣嬾真子曰
士人簡尺以解茩易邂逅非也離騷芰荷王逸注芰蔆
也秦人作薢茩音皆苟僕仕關陜不聞此呼後讀爾雅
薢茩芵光注芵明也或云蔆關西謂薢茩僕謂芵光今
草芵明初可為茹子治目疾其以解去垢穢名乎又爾
雅蔆厥&KR0008;注水中蔆芰則蔆自不亂薢茩也然則古誤
乎曰古者信傳信疑傳疑郭璞引騷承王逸之疑耳按
爾雅薢茩芵光郭注曰草決明也何待嬾真子辯邪今
有馬蹄決明青葙子亦名草決明一種類茳芒子秌開
澹黃花結角如豇豆長中有子此馬蹄也一種茳芒決
明救荒本草所言小扁豆也稍小不晝開夜合皆入麯
曰獨占豇升菴以芰為芡謬矣黃茋亦名芰草將曰菱
芰邪解后通邂逅用茩則誤
萍蘋&KR1052;荇一類也靡蘋田字草也天問靡蘋九衢言
枝葉分為衢道也鄧潛谷謂其有根而大蓋有二種生
湖中大田中者小所謂青蘋也水中破銅錢曰白蘋爾
雅萍䓑其大者蘋郭璞曰江東曰薸說文曰薲大䓑䖂
鳬葵蘇恭言萍三種中荇大蘋此據爾雅本文東璧何
得非之而專以破銅錢為蘋也殆據吳普本草水廉乎
破銅錢名四葉菜又呼十字草湖塘田中皆生之能醫
雞矇眼拾遺陳蔵器謂之芣菜正是升菴巵言謂之田
字草又謂四葉菜為莕莕即荇也謂莕類耳倘所謂藻
乎古人字嘗通用東璧以葉徑一二寸有一缺而圓如
馬蹄者蓴也似&KR1052;而稍尖長者莕也花黃白葉徑四五
寸如小荷而結實如小角黍萍蓬草也即楚王䓑實此
不必然萍結實者名水粟水㮚荇菜韓詩作莕即鳬葵
接余苻也江東謂之金蓮子今江北冬莤其根楚辭謂
之屏風云紫莖屏風之綠波是矣蓴一名茆賈思勰以
為蒓顔之推曰蔡朗父名純改為露葵或曰錦帶一呼
馬蹄草陸廣微曰靈巖池有蒓即&KR1052;長者絲蓴老曰葵
蓴甚滑美入口即化無功引&KR1910;蹗草干寶謂即&KR1052;菜一
名水炙鹿食之苹則蒿也&KR1052;茆音卯女萎一名茆是&KR1732;
音柳韻會不知反以毛晃為誤
少辛細辛也細辛與馬蹄香鬼督郵徐長卿白薇白前
皆相似山海經曰浮戲之山多少辛管子曰五沃之
土群藥生少辛即細辛也筆談曰東南所用細辛皆杜
蘅即馬蹄香也黃白拳局而脆乾則作團細辛出華山
極細而直深紫色嚼之辛甚於椒襄漢間有一種細辛
極細而直色黃白乃是鬼督郵東璧曰似鬼督郵而色
黑者及已也葉似小桑根似細辛微粗長黃色辛而有
羶氣者徐長卿也葉似柳而味苦者白薇也似白薇而
白直味甘者白前也今分南北北為良
東璧謂蘧麥石竹為洛陽花近矣而非一也說文蘧
麥徐曰今瞿麥又名句麥爾雅大菊蘧麥也若爾雅出
隧蘧蔬則菰菌矣東璧謂蘧麥名石竹子南天竹草日
華本草以為燕麥杜姥草者誤蓋燕麥即雀麥雀瞿相
訛至曰石竹子即洛陽花今名洛陽錦絶不似竹有五
色其後此而開者曰翦春羅大者曰翦絨花原自不一
瞿麥則野生也石竹子是王留類南天竹是種之庭中
結子如珠秋冬紅者北人以虞美人為鸎粟母乃似之
虞美人亦有吳蜀二種碧雞雜志所言桑景舒作虞美
人曲而此草即動辯其吳音相應形容耳
屈龍即游龍所謂葒蘬也詩傳龍頭草也淮南子曰
海閭生屈龍屈龍生容華龍鴻也屈龍即游龍爾雅所
云葒蘢古其大者蘬乃大蓼也又馬蓼曰墨記草葉中
有黑點者水蓼即虞蓼澤蓼青蓼人食之紫蓼赤蓼以
色名香蓼以香名
結縷胡繩也遊獵賦云布結縷爾雅𫝊横目注一名
結縷俗曰鼓筝草師古曰結縷蔓生著地之處皆生細
根離騷索胡繩之纚纚胡繩蓋結縷也
南方草木狀之邪悉茗今廣州之素馨花也草木狀
言邪悉茗與末利皆自西國移植南海陸賈南越行紀
曰此二花獨芳與橘化為枳異矣段成式曰野悉密出
拂林波斯花五出白色不結子與嶺南詹糖相類西域
人采花壓油智按素馨花四瓣此微異耳或作那悉名
所謂詹糖即旃檀之轉也五羊城外三十里有花田云
南漢劉鋹之姬曰素馨死葬於此故曰花田多生邪悉
茗即以素馨呼之其香不及茉莉之清也丹鉛錄曰晉
書都人簪奈花即今茉莉也壓油取露皆用此與野薔
薇又有雪瓣花指甲花含笑花其成樹者九里香皆其
類也茉莉或作抺厲末麗抹利没利又名奈花洛陽名
園記作抹厲王十朋作抹利洪景盧作末麗佛書末利
花言柰花也柰則曰菴羅沖云蒸花露法熊三拔有鍋
竈式非壓油取
留求子使君子也嵇君道言南海交趾出留求子如
梔子稜瓣深而兩頭尖似訶犁勒半黃已熟中肉色白
甘如棗其核大治嬰孩之疾此即使君子也可謂善狀
物矣但如榧子而甘非如棗甘也始因一使君用此救
小兒故名今汀卲皆生其云訶梨勒樹似木梡花白子
形如橄欖六路皮肉相著可作飲變白髭髮令黑出九
真
&KR1181;薢菝葜土茯苓一類而三物也土中塊生者多以瓜
名&KR0797;&KR0803;瓜蔞澤姑括樓之轉括樓又果臝之轉也治
風濕者俗呼冷飯團故蒙筌合萆薢菝葜土茯苓為一
鄭玄萆挈土瓜也則以土瓜即萆薢月令王瓜一作王
萯吕覽作王善生王冰引作王葥生宋本草王瓜一作
芰葜爾雅菲息菜菲芴郭云菲土瓜或以為黃獨蓋以
土中得成塊者名瓜古瓜姑通聲如苽音菰以瓜諧聲
天花粉郭陸以為王瓜土瓜智按即爾雅之鉤&KR0008;姑也
說文蔩兔瓜箋以為天花粉音寅
薇銜本作&KR0146;銜或為麋銜一名獨搖吳普一名無顛
縻銜矢醴素問所先矢醴雞矢酒也酈道元水經注云
魏興錫山多生薇銜草有風不偃無風獨搖寰宇記曰
均州天心山有草曰徽蘅其草有風不偃無風自搖徽
蘅蓋銜之訛也今李克家水經注亦訛作薇蘅草
古謂之藨今謂之苺覆盆子也曰寒苺大麥苺世呼
插田藨爾雅之茥缺盆也稍大者呼割田藨亦謂蓬藟
也此皆一枝五葉五月實熟烏赤者一枝三葉實如櫻
桃曰&KR1573;田藨即爾雅所謂藨麃陳蔵器所謂茅苺也一
種樹生藨爾雅曰葥山苺陳蔵器所謂懸鈎子樹苺也
就地蔓生黃花則蛇藨蠶苺爾雅所謂猋藨芀也又葎
草一名來苺草五爪龍藤一名五葉苺一名龍葛江東
呼虎葛蔓生有稜名烏蘞敷癰神效
禹餘糧有七石中黃粉名禹餘糧又有太一禹餘糧
丹書中又云銅坑禹餘糧博物志蒒草如麥名禹餘糧
别錄麥冬一名禹餘糧赤茯苓名萆禹餘糧存中曰赭
魁南人以染皮名禹餘糧綱目未考出故列之
獨搖有八一羌活一鬼臼一鬼督郵一天麻一薇䕔
一白楊一栘楊又媚藥有無風獨搖草又抱朴子云獨
搖芝一薇蘅智攷薇蘅即糜銜白楊即栘楊除此共八
花蕊謂之蓓藟亦謂之葧韵略曰蓓藟如華也青箱
雜記曰刺桐花深紅色一枝數十蓓藟爾雅蕍芛注芛
音羊捶切孫愐芛音矞草木初生為䝐韻會作䔺苗莖
初生又為䓈皆當音蕊余邑謂之桲留或轉為叵臝北
人謂之孤&KR1512;音若孤都即宋景文所云胍&KR1975;蓋□本字
為草含□生兒麻花曰麻勃亦麻蕊也齊民要術曰麻
放勃時拔去雄者勃即桲也榠樝之小者曰榅桲亦謂
其小似花蕊耳晉童謠桑生蓓雷張有琲瓃精藴作琲
&KR0008;宗吾編因作藟
皇辜謂初生之葟也淮南子醴泉生皇辜皇辜生庶
草皇辜蓋言草木初生之葟而有葧也胍&KR1975;之音正本
此葟見爾雅
蓶扈苞也馬融廣成頌蓶扈蘳熒郭璞注蓶與芛通
集韻作芟(音役)蓶扈花苞也蘳黃花也智按芛筍栒箰皆
一字因芛與蓶通故又音蕊扈蘳因皇辜之聲熒芟因
榮聲
青怸謂茁也牛膝一名怸崔希裕略古曰怸古文悉
字鄭玄曰齊人謂狂生曰怸一作㤜智按㤜則公羊之
㤜也管子五位之土青怸以苔五隠之土青怸以肥淮
南所謂窮谷之汙生以青苔也字林云怸即牛膝也以
管子之語詳之自非牛膝或同名耳怸謂初生茁長也
荏即蘇也亦呼為䓊說文荏桂蘇而毛鄭以為戎菽
則管子之胡豆非矣菽豆也荏蘇也徐曰荏白蘇桂荏
紫蘇方言關東西謂之蘇或謂之荏周鄭間謂之公蕡
沅湘閒謂之&KR0034;小者謂之䖆葇郭璞曰公蕡音翡翠今
江東人呼荏為䓊長沙呼野蘇為&KR0034;䖆葇荲葇也按說
文引楚辭䓊蕭此其通名乎荲葇則香薷也
阿魏草木汁也段柯古記佛菻僧彎所說波斯國樹
呼為阿虞葉似鼠耳斷其枝汁出如脂取米豆屑合成
阿魏智又按高昌即車師地元時號畏兀兒産阿魏有
草本者根株獨立枝葉如蓋臭氣逼人生取其汁熬煎
成之此與僧彎說合但草木異耳涅槃經曰央匱蒙古
曰哈昔泥走馬射阿魏賈胡神其說而好事者筆之如
貞白信蘇合為獅屎之類
竹葦
員丘即路人竹由衙太極雲母濮竹沙摩皆大竹也無
節曰通竹長節曰篔簹晉武昌戴凱之竹譜凡六十
一大者員丘帝竹即山海經衞丘俊林竹郭注舜林者
也岳山尋竹生焉䈏與由衙土人用為梁柱神異經曰
竹名太極長百丈南方以為船嵇含曰雲丘竹一節為
船出扶南即此負丘當作員丘王會曰路人大竹注以
潞為赤狄恐在北方無此大竹也河圖曰少室山大竹
堪為甑器廣志雲母竹最大李石言漢竹大者一節受
一斛晉常璩南中志言寧州有濮竹節相去一丈受一
斛許即李石所謂矣元劉美之云桂嶺竹之花出者曰
沙摩竹東璧曰有無節竹出溱州空心直上即通竹也
竹譜篔簹但云多植水渚智按羅浮山竹節中過丈此
東璧所稱篔簹也其曰龍公竹葉若芭蕉其龍鍾大竹
之說乎兩廣今多刺竹竹生卷曲煩猥竹譜名為笆竹
李石名為攡竹可作籬笆也嵇云九真交趾出石林竹
可切象皮又出簟竹大秦出&KR1217;簩以鎊犀象利于鐵東
璧謂澁者以錯甲謂之&KR1217;簩簟竹凱之作單今梧州有
單竹泥竹之稱單竹可為篾慈孝竹則叢竹四時筍江
南竹則葉肥幹薄不可為篾箬葉大可裹粽夾蓬者也
竹小者曰鳳尾竹瀟湘竹草木狀言越王竹高尺餘東
璧言辰州龍絲竹細僅如絲高不盈尺今廬山有千里
竹高亦數寸而葉不甚小又一種也鄧潛谷載觀音竹
種之于盆可玩廣志有觀音竹瓔珞竹析尾竹方竹出
君山閩浙詹同以方竹獻取其四稜廉隅益部方物記
贊方竹中實但小耳此未見北戶錄澄州之大方竹也
紫竹斑竹皆有大者又有極小如瀟湘竹者廣西仙迴
湥山有之條竹實心䇢竹刺竹及䈥竹皆實心瑶星曰
□□暘谷漫錄載安福西鄉周俊叔者嘗得十二時竹
一根植于家十秊餘笋而竹者纔得三枝繞節凸生十
二字點畫可數智以此近妖異如柳葉䖝文耳如顧遯
園所記華嚴寺佛面竹作筒即人面竹之大者僧侈其
名遂信之邪襍俎言䈄墮如綉畫百葉為一枝五色線
引梁簡文修竹賦有玉潤桃枝魚腸金母之名此不足
異也魚腸筋竹金母謂黃淡竹也
筍亦曰箘箭□苛禹貢之篠爾雅禮器之箭竹也吕
覽越駱之箘注竹筍也考工疏箘竹聆風或竹䇹篦箭
竹也湛若曰俗謂之䈛苛䈛苦怪反智按冬獻筍即冬
筍也箭竹叢生小而疎節節或長二尺山澗旁生南方
作矢白下取為箸譜曰&KR0034;亦箘徒謂之䈛竹可蓬可矢
荆州貢箘簵楛皆可為矢陸璣曰楛似荆赤莖似蓍上
黨人為牛筥智按楛木為矢非箭竹也箘簵堅竹篠箭
竹簜大竹
桃枝非一種范成大言桃枝似小稯劉美之亦曰椶
竹皮葉皆似椶亦謂之桃竹則與爾雅桃枝四寸有節
者又殊今南都扇肆中假充椶竹者名桃絲竹或即桃
竹贊寧筍譜有三棱竹筍狀若椶闊莖柄有三脊東坡
曰子厚詩桃笙葵扇安可常偶閱方言簟謂之笙乃悟
桃笙以桃竹為簟也梁簡文曰五離九折出桃枝之翠
笋桃竹出巴渝閒杜子美有桃竹杖引智考桃竹觔竹
蔓竹之類也最細然大于篠箭肇慶志有桃竹東璧曰
滑者為席曰桃枝凱之曰方志賦桃枝皮赤編之滑勁
顧命篇所謂篾席也郭璞注爾雅加竹字人言桃竹短
節余見節長踰尺豫章有之山海經木有桃枝又廣志
桃枝出朱提郡曹爽所用者也則草族木類自别有桃
枝耳智見今有夾竹桃枝葉如竹而花如桃花太平廣
記俱那衞葉如竹三莖一層莖端分條如頳桐花小類
木檞出桂州羅浮山記云那衛外國樹英花紅粉此亦
夾竹桃之類也山海經有桃枝鈎端箭䉋郭注曰鈎端
桃枝類漢中出䉋竹厚裡而長節東璧且以鳳仙為夾
竹桃
扶竹即卭竹山海經龜山多扶竹郭注卭竹也名扶
老竹陶潛策扶老又見蔡順𫝊注
今所謂桂竹古之筀竹也旴江曰筀竹可絲以制器
又可刺船江楚常用之本草以為桂竹譜之桂竹云二
尺圍而皮赤潮州出赤竹是也山海經曰靈原桂竹傷
人則死是桂竹又有二種矣
矛竹非苗竹也鄧潛谷以為貓竹竹譜有矛竹劉淵
林云外國有以史葉竹為矛余所聞是䈥竹智按即廣
之利竹實中堅韌者也綱目以為矛竹又載苗竹云一
節尺餘出吳楚潛谷曰筍如貓頭故名劉美之載貓兒
竹筍重十餘斤又載毛竹出武夷此竹江楚賴之凡事
可用嫩者造紙譜無此名倘即所謂蕩竹蓋竹乎貓竹
不生于北方北方竹皆筀也朱子改王芻箓竹為今竹
鄧潛谷是之然北方大都竹少水經注美溝水東南注
淇水博物志謂之奥水流入于淇漢武塞決河用淇園
之竹寇恂守河内伐竹淇川治矢今無復此物惟王芻
萹草矣
澁勒竻竹也無功言庾新野詩防露動林於見竹譜
智按今譜作箊字王洙筆錄有書箖箊亭額東坡詩倦
看澁勒暗蠻村澁勒嶺南竹也草木子竹葉一名斤斤
輟耕錄竹瀝名火泉智按肇慶府志有竻竹即李石所
言之攡竹也有刺而堅村村以為籓落土人呼為勒竹
或云棘勒東坡所謂澁勒應是海南一帶鄉語耳本草
綱目有&KR0034;竹今韻書無&KR0034;者孫愐收竻字音勒以為竹
根綱目之&KR0034;正竻字之訛升菴以&KR1217;簩即澁勒
笋一作箰蓶筍許慎訓為竹胎一曰龍孫馬援以禹貢
之包即筍也宋人小說曰老杜詩曰竹根稚子無人
見沙上鳬雛並毋眠唐人食筍詩曰稚子脱錦䙀駢頭
玉香滑因竹孫名稚子也贊寧曰竹根大鼠名竹豚亦
名稚子按是玉篇䶉也莊子羊奚比乎不箰即筍字又
作蓶栒簨爾雅筍竹萌以旬而成竹也周密以竹萌出
周禮注何不直引爾雅程泰之言老杜稚子為雉雛唐
人食筍詩未可據也筍譜曰馬援見冬苞筍上言禹貢
厥包橘柚之包即此冬苞筍貓竹筍也廣志魏漢中守
王圖每冬獻筍越中糞地斷竹種根土坼十字即鍬其
筍拭而蒸之焙之玅甚天目青筍廬山拳筍皆小竹也
南岳擣為筍膏閩筍如木下矣
似竹之小草有十一種曰綠即說文之䓞漢書盭綬
晉灼注云盭草出瑯琊似艾可染是也北人呼綠為戾
古者貢草入染人故謂之王芻而進忠者謂之藎故又
名藎草孫炎曰菉即菉蓐草今呼鴟腳莎引注菉竹猗
猗智按菉蓐草即萹竹而東璧猶引菉竹菉蓐鴟腳莎
仍為所牽矣鴟腳莎即鴨跖草一種曰萹竹一作蓄筑
節間有粉郭璞云似小藜赤莖節則又似萹竹注王芻
矣紫蝴蝶名萹竹實似萱不似竹時珍以為射干一種
曰淡竹葉根名碎骨子根數十□結子似麥冬但堅硬
耳今采作酒麯一種曰鴨跖草即藍胭脂草也杭州以
綿染其花作胭脂為夜色一名竹雞草耳環草藍姑草
碧蟬花亦曰淡竹葉永嘉記青田縣以産草似箬呼為
竹青而縣名青田一種曰水竹葉生水中葉如竹而短
小可生食能去蟣虱與虱建草牛扁特同功一種曰竹
莢菜好生土牆頭及園傍節疎而弱不直起葉如竹人
采為茹一種曰木萹筑方家用之即說文所謂&KR1512;也一
種曰綠竹草詩注作王芻萹竹二草陸璣以綠竹為一
草名馮嗣宗曰即今木賊草一種曰千里竹高七八寸
葉似竹而幹似蘆根實草也廬山有之可以降火一種
曰錦竹杜詩有錦竹兩三叢或疑竹紀之蒸竹䈄墮竹
其皮類繡升菴閱梅宛陵集錦竹詩自注此草似竹而
斑又二種名似竹而不甚似竹者曰芩陸元恪疏曰芩
莖如釵股葉如竹蔓生澤中牛馬喜食之今圖經黃芩
莖如箸葉從地四面作叢生不知是陸疏所言者否又
瞿麥名石竹子乃洛陽錦之一種至名竹而全不似竹
者黃精曰菟竹鹿竹萎蕤曰玉竹
菼薍萑荻蒹一也葭蘆葦一也爾雅蒹薕葭蘆葦醜
方蕭荻騅薍說文蒹萑未秀者葭葦未秀者葦大葭也
菼萑之初生薍&KR2784;也孫炎郭璞以蘆薍為二李巡樊光
以蘆薍為一夏小正注埤雅皆紛紛矣按詩毳衣如菼
八月萑葦注疏初生為菼(音毯一作&KR2784;)長為薍(盧玩切)成為萑
(胡官切)戴氏曰菼薍萑荻蒹(音兼)一物五名今人特謂之荻
(一作藡□蔐)莖短小而實其末曲如鉤類馬鞭節其葉陿長
而色重于蘆有白脊其花先紫脆後白如散絲今人以
為簾箔淮南子曰荻苖類絮是也葦于虺切蘆陵如切
葭閒加切孔氏曰初生為葭(音加)長為蘆(音盧)成為葦(音偉謝嶠)
(讀爾雅平聲)葭蘆葦一物三名今人特謂之蘆蘆幹大而虛
中其末直其葉闊大而色淺其花褐色穗生如狐尾今
人以覆屋織璧編䕠作筆管箱筥絞繩皆蘆也葭中白
皮曰莩漢書曰非有葭莩之親是也詩曰八月萑葦曰
葭菼揭揭曰蒹葭蒼蒼今人言蘆荻皆對舉之詞也按
葦籥葭管皆以蘆為之升菴引凡將篇蘆蔏即荻嗣宗
說與戴同而葭又名華菼又名鵻蒹一名薕江東謂之
鳥蓲本草綱目仍混孔平仲談苑曰江東蘆賤而荻貴
退灘之地先一秊所生者蘆也明秊所生者荻也唐韻
曰蕟蘆也一作䕠抂隊韻方言注江東稱蘧篨為䕠自
六朝已有此語從草從廢名見劉敞𫝊陸公深曰鄉人
謂織席時蘆每飛起故飛聲轉而為廢亦方言也
通雅卷四十二
