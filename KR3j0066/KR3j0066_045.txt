通雅卷四十五明方以智撰
動物(鳥)
鵬即鳳訛為鵬說文□古文鳳象形□亦古文蓋鳳
飛羣鳥從以萬數故借為鵬黨今朋字横斜非二月字
因□也戴侗謂崩弸棚鬅輣皆諧朋而無鳳聲夫安知
鳳風从凡縫脣轉為鬭脣乎伽樓羅金翅大鵬鳥亦逍
遙怒飛之鵬耳彪注莊曰鵬者鳳也董逌跋鳳鐘言古
文鳳但畫鳳尾小篆轉以為□智又按齊侯鎛鐘與鈇
鎬鐘皆有造而朋㓷篆皆作□此則稍變者魏吳曰賏
从二貝而古或借朋耳鵬又訛為䳟九歎曰從玄鶴與
鷦䳟法言曰鷦䳟遴集上林賦掩焦明難蜀文鷦䳟已
翔寥廓韓愈詩啄場翽祥䳟指鳳明矣好事者五方名
之建武中大鳥集東郡五采備沈約曰焦䳟至水之感
也東方曰發明南方曰焦明西方曰鷫鸘北方曰幽昌
中央曰鳳皇郁離子曰南方鳥曰昭明五采性好亂蔡
衡曰赤多者鳳青多者鸞黃多者鵷紫多者鸑鷟白多
者鷫鸘相如賦前長離而後裔皇此中央雌雄二鳳也
或曰長離謂禽之長古禽离字通元命包曰火離為鳳
韓詩外𫝊天老曰雄鳴曰節節雌鳴曰足足行鳴曰歸
嬉止鳴曰提扶夜鳴曰善哉晨鳴曰賀世飛鳴曰郎都
知我者惟黃持竹實來六象九苞詞人附會又曰瑞鶠
言百鳥見之偃伏也南方鶉首火尾因以赤鳳曰鶉此
緣朱雀義耳羅存齋爾雅翼曰南恩州百甘山有鳳皇
巢水經注益州葉榆縣有弔鳥山鳳死於此衆鳥來弔
蔡絛曰博白渌含村有鳳皇智近聞雲貴中有衆鳥攅
飛護一大鳥之事
鳳皇臺鳳所棲之下掘土有白物如石也蔵器曰恐
是麟鳳洲有之如漢時所貢續絃膠鳳髓造成者曷足
怪哉吕覽曰丹山之南有鳳鳥之卵沃民所食又安知
非此邪山海經有鳳丸山升菴曰即鳳卵
鵠即鶴本作寉或作鸖鶮其通為鶡者非也埤雅本
草皆分釋寉鵠然鵠鶴一聲之轉古書互用詩從子于
鵠音鶴叶白石皓皓淳于髠獻鵠于楚舊注即寉後漢
吳良傳贊大儀鵠髮注白髮即鶴髮應休連與岑文瑜
書泥人鶴立於闕里曹植表實懷鵠立企佇之心即鶴
立劉孝標辯命論龜鵠千歲即龜鶴法書要錄鶴頭書
一作鵠頭書嵇康琴賦下逮謠俗蔡氏五曲王昭楚妃
千里别鶴音鵠與曲叶漢書黃鵠下建章宫大液池中
作歌名黃鶴又别鶴操云雄鵠雌鵠則知鵠即鶴矣庚
桑楚篇伏鵠古鶴字今武昌黃鶴樓下曰黃鵠磯此確
證也古稱鴻鵠舉其大者顔師古曰鵠水鳥其聲鵠鵠
康成解正鵠之鵠為小鳥難中此皆臆說蓋鵠能遠舉
射者視小如大耳鶴皆卵生亦作鶮亦作鸖一曰獨舂
北山移文蕙帳空兮夜鸖怨漢李傕晉食貨志作李&KR1336;
揚㩁或作揚攉則知寉霍通矣郝楚望引藝文志鶡冠
子注以鶴羽為冠楊修書對鶡而辭作即鶴此乃字訛
鶡鬭死之鳥取為武冠與鶴豈可混乎時珍以鵠大于
雁即遼之天鵝畏海青鶻容或同名然古人寉鵠一聲
䯓頰䯔耳鶴相也鶴又謂之隂羽博物志鶴䯓(枯回切)
頰䯔(音宅)耳響則聽遠眼赤則(眎)遠大毛落叢毛生其色
如雪百六十年不食生物千六百年形定飲而不食與
鳳為羣神言之耳俞琰曰龜寉運任脈故夀喜降真香
糞能化石稗海作䯓刺䯔耳王會篇張赤㡩隂羽注隂
鶴也相鶴經曰鶴陽鳥而游于隂禽經曰鶴愛隂易鳴
鶴在隂故以隂為鶴鶴可作鸖而焦弱侯引易鳴鶴在
隂且曰鸖惡陽故从雨鷺惡露故去雨此說支矣顔元
孫干禄書以鸖為俗而指南復作□字
催歸杜宇杜鵑子巂秭歸謝豹皆怨鳥子規也以鶗鴂
音題圭作子規者因顔師古注揚雄賦而誤也其以周
鷰子巂為子規者因說文誤讀爾雅而誤也禽經曰
鷗越曰怨鳥鄧潛谷專名子規蕆器引蜀王本紀曰蜀
王望帝淫其相臣鼈靈妻亡去一說以慙死化為子巂
鳥一說杜宇稱帝化鳥故稱杜宇揚雄𫝊注鶗鴂一名
買䤥(音韋)即秭歸按常璩曰杜宇稱帝會有水災其相開
明決玉壘山以除害帝遂委以政事升西山隠焉時適
二月子鵑鳥鳴故蜀人聞鵑輒悲思之按蜀志宇悦朱
提梁女以為妃移治郫或瞿上七國稱王杜宇曰望帝
更名蒲卑相開明除水害帝遂禪授而隠蓋亦因取女
事而訛據此則鵑非帝化君臣皆賢可為望帝白冤矣
陸務觀曰吳人謂杜宇為謝豹當啼時漁人賣蝦曰謝
豹蝦筍曰謝豹筍唐顧況送張衞尉詩云綠樹村中謝
豹啼其謂謝豹為蟲者此蟲以謝豹鳴時腦裂也揚雄
賦有鶗鴂乃鵙也師古注是子規因巂近規而稱子巂
依說文作周燕因子規作秭歸故無功東璧因之巂周
鷰詳下升菴弱侯引華陽國志作秭□因漢碑有用□
者隨筆而訛退之用唤起催歸二鳥名作詩
巂周也燕燕也乙也别三名也說文曰巂周鷰也戶
圭切从&KR0708;象其冠也冏聲别作規雉爾雅本文曰巂周
燕燕乙陸璣曰巂周子規也燕燕則乙也說文失爾雅
之句讀誤以周燕釋巂智又按孫炎曰爾雅别三名也
曰燕燕者古人重言之如漢成帝時謠曰燕燕尾涎涎
詩燕燕于飛是也乙又作鳦郭氏音烏拔反故黃氏分
為二字此不必矣巂周或是燕名陸元恪何據而以為
子規倘因規巂音近乎後人因陸璣之解則不當從許
慎之句讀而復用其所說周燕為子規矣漢晉切法尚
粗讀巂如規故復作子巂而又訛書作雋雋則音翦故
子美用子嶲作仄聲讀古人名物多通不必專泥然周
燕巂燕相沿兩借之誤明矣燕因乙音轉意兒故莊子
有鷾鴯又按吕覽曰肉之美者有巂燕之翠無功引高
誘曰鳥名翠竦考高誘注吕覽無此語今本作雋臙凡
鳥之尾皆曰翠故俗作臎字據嶲燕而論巂周非燕名
乎南部新書曰龍畏蠟愛竹及空青嗜燒燕食燕肉人
不能渡海則燕有食者矣不聞有食子規者俟證夾漈
註爾雅曰巂周蜀巂州多子規乃望帝所化燕燕則乙
也乃釋燕燕于飛之詩智按越巂今之播貴以南此亦
一解至曰望帝所化乃齊東語耳可為證乎凡鳥之岐
尾者曰巂即嶲字亦尾肉也冏□皆象形觜宿曰觜觿
觜言前一星似喙觽言二星岐似觽尾也佩觽者謂其
尾尖也周周之鳥銜羽愛其尾也爾雅蓋曰巂者周也
燕燕者乙也說文䳼水鴞也凡夫以燕為社鷗則以鷗
為燕類拘矣智按七修類稾以燕本水鳥故稱玄鳥而
終入水人入水者勿食燕此或一理也孟竒既不知周
燕之原流而又引義山望帝春心託杜鵑之句為杜工
部訛誤更甚
唐屠鸄即阿濫堆也阿濫堆驪山鳥也明皇采其聲
為曲李白詩羌笛横吹阿嚲迴即阿濫堆也玉篇唐屠
鸄音呌似烏酉陽雜俎曰此鳥色黃一變為青鴘而帶
灰色鴘轉之後乃至累變横理轉細臆前微微漸白又
曰白唐唐者黑色也謂斑上有黑色一變為青白鴘升
菴作鷃爛堆衍義則以羅鶉至中秋後謂之白唐
青佳即黃褐侯斑佳所化也鴶鵴布穀也鷽鳩阿鵴也
庶物異名疏曰斑鳩春分化為黃禍侯埤雅云鴞大
如斑鳩所鳴其民有禍一名黃禍侯俗呼車載版草木
疏賈生所賦鵩也此條誤甚車載版乃惡梟也本草曰
斑鳩春化為黃褐侯秋分化為斑䳡黃鶡侯青䳡也佳
本音錐本草作䳡複矣黃褐言其色也埤雅竟作禍字
無功又附會之邪小鳩皆曰隹曰夫不或曰&KR3841;曰荆鳩
楚鳩皆是也鳩之子曰䳕鳩曰役鳩曰糠鳩曰即皋曰
辟皋以其文則曰錦鳩五鳩以祝鳩性壹而孝故為司
徒祝噎養老意也尸鳩性壹而慈故合之有尸祝之號
雎鳩司馬則鶚也鷞司寇則鷹也鶌司事則鶻鵃短尾
青黑春來冬去備四時之事也鳲鳩即布榖所謂郭公
也化鷂者即此鶻鵃一曰鷽鳩雜俎曰阿鵴其羽藍縷
亦曰□鷜好食桑椹方言以鳲為戴勝邢氏已辯其非
又云或謂之鶭鴉此即釋鳥所云鶭鸅虞非鳲鳩也則
其他鶝䲹服&KR2753;諸名益誤矣馮嗣宗曰鶻鳩飛翔不遠
而說文謂鳴鳩迅羽入雲中以莊子證之許說誤也說
文□鋪豉也徐鉉云鋪豉鳥名智按即鵓鳩也俗訛呼
鵓姑子因說文足詳爾雅鋪豉其鼓之訛乎
伯鷯伯勞伯趙鵙鴂姑惡苦吻鳥也夏小正作伯鷯
詩疏作博勞郭璞注爾雅曰鵙似鶷&KR1534;而大服虔云鶷
&KR1534;音轄乾白項鴉也則誤矣張華曰伯勞形似鴝鵒鴝
鵒喙黃伯勞喙黑許慎曰鸜鵒似鵙有幘王充言博勞
食蛇曹植言血可昏金其聲鵙鵙反騷改离□作鷤䳏
故顔子籀以鴂為子規王逸注楚辭謂鴂為巧婦方言
謂鵙為鶡旦陳正敏遯齋閒覽謂鵙為梟李肇謂鴂為
布穀丹鉛錄謂鵙為駕梨鷑鳩張許則似百舌郭說則
似苦鳥鵙單栖鳴則蛇結而百舌不能制蛇他說益遠
要當以郭說為正則今之苦吻子也如鳩黑色以四月
鳴曰苦苦又名姑惡俗以婦被姑苦死而化今東坡自
注姑惡詩曰水鳥也亦誤矣古今諺鄭志道諭俗編云
伯勞食母代代相成此則囙遯齋謂鵙為梟伯勞冤哉
伯趙即伯勞之聲古語相近而訛
升菴引李卲楚雀即布穀以釋黃鸝甚于伯厚之疑搏
黍矣元瑞言王伯厚不知搏黍為黎黃彼猶疑之也
升菴引詩注倉庚商庚也即黃鸝也李卲曰一名楚雀
方言曰齊人謂之搏黍今布穀也此鳥當名博穀智按
黃鶯黃栗留載陸璣疏與本草甚明布穀則郭公鳥鳲
鳩也與黃鸝霄壤而升菴且改布為博何居
鶷鶡反舌也先為百舌芒種後五日則反舌無聲五
月後毛盡脫東璧引易通云能反復為百鳥之聲故名
鶷鳥俗呼為牛矢□哥灰黑色微有斑點先無聲者反
舌也後無聲者伯勞也秧鷄䳾鷄也食物本草有秧雞
又有䳾雞未攷也夏至後夜鳴達旦秋後即止皆其類
也書之以察物候
寒鴉慈烏也鵯鶋楚烏也於烏鴉鸒因此而轉反哺
曰慈烏鵯鶋鸒也今曰老鴉爾雅曰鸒斯鵯鶋字林曰
楚烏也郭璞曰鴉烏也小而多羣腹下白江東呼鵯烏
按鸒斯猶螽斯鹿斯也爾雅讀詩已誤矣何況禽經與
法言乎俗遂作&KR2111;字蓋烏與雅為一聲之轉而鸒與烏
亦一聲之轉本篆作□後以於為助詞而立烏字易林
疋鶋楚烏即卑居古卑與匹近
喜鵲曰乾鵲一曰飛駁鳥張茂先陶貞白皆謂鵲為
飛駁以其色雜也鵲古文作舃其通於爵者小雀也鷽
則山雀也一曰山鷓淮南曰乾鵲知來而不知往說文
則以鷽為知來鳥陳後山詩話謂人必欲押芻尼字亦
甚無味芻尼梵語鵲也綱目云鵲啄槐實結玉于腦謂
之鵲玉此鵲不復鳴戴玉之鵲與燕同羣識寶故也王
安石以乾鵲音虔謂健鵲也陸佃曰𫝊枝受卵不墮地
故曰乾鵲莊子曰烏鵲孺𫝊枝而孚生也因𫝊枝而名
鳷鵲
雀古作爵曰賓雀者誤也鵲古作舃(七雀切)雀古作爵
(即略切)今人混之非也雀性淫酒器一升曰爵戒淫泆也
俗曰瓦雀在堂簷閒也老而斑曰麻雀小者黃口曰黃
雀其曰賓雀者誤讀月令也崔豹曰雀名嘉賓又因誤
耳後遂有客化為雀之說月令正月鴻雁來自南而北
也九月鴻雁來賓爵入大水為蛤因八月鴻雁來自北
而南也此乃别之曰來賓陳澔注曰以仲秋先至者為
主季秋後至者為賓言漸多也今讀者以賓爵入大水
為蛤則八月九月複言鴻雁來矣臨海異物志曰南海
有黃雀魚常以六月化為黃雀十月入海為魚則雀化
蛤者此也家雀何常見其化乎今嘉興出黃雀甚美又
有飛雞似雀而大甚肥曰刺毛鷹松江以為美味兩者
皆以時出過時則化矣然考古人稱黃雀如子建野田
黃雀行豈盡嘉興之黃雀乎又曰白雀緯書以為瑞姚
萇以之改元不常有其矢曰雀蘇即白丁香
批頰戴勝庶物異名疏引丹鉛錄云唐盧延遜詩樹
上諮諏批頰鳥王半山詩藉草聽批頰元人詩批頰穿
林呌新綠韓致光詩城頭批頰伴啼鳥批頰不詳何狀
或即鵯頰也批頰可對題肩時珍以批頰為升菴之駕
犁一名烏臼五更名架架格格者也滇人以為榨油郎
又曰鳳皇皂隸汴人呼為夏舌如燕黑色長尾有岐頭
上戴勝是即爾雅之鵖鴔戴鵀矣鵖鴔音匹及切匹及
之音轉為批頰耳然又引爾雅之鵧鷑以為當名鷑鳩
豈爾雅重出邪羅願以烏臼為祝雞更誤爾雅鷽山鵲
頭上戴勝赤咮足長尾鄭樵以鷽為喜鵲
結遼即吉了鸚鵡之大者也今曰了哥續文獻義物
攷曰瀘南人蓄秦吉了外國買之吉了曰我漢鳥也不
願入異方遂不食死仇池筆記甚詳頭有黃茸舞則開
花倒懸昔人所云倒掛綠毛妖鳳即此類也唐書林邑
出結遼鳥即吉了也熊太古曰大者鸚母小者鸚哥非
也稱哥親之也有五色丹咮白身者佳摩其背則瘖寒
則顫飼餘甘子可解蔡絛叢談曰西甌鸚鵡初丹喙中
黑後丹雌名木戾木戾即結遼之轉木乃外國發語詞
或曰黠獠元稹詩果然皮似錦吉了語如人小說言情
人所化曰情急了者妄矣今濠鏡有持赤鸚鵡習之使
與犬鬭即謝朓所賦者也其大于吉了而尾長者曰青
鷄桂海虞衡志曰烏鳳師曠禽經鸚鵡一名乾皋偽作
禽經者因淮南出寒皋斷舌使語注鸜鵒也埤雅亦云
乾皋斷舌則此名尚屬鸜鵒耳或曰柯古言兜兜鳥其
聲自號形如鴝鵒是名寒皋非也濠鏡即香山隩張思
正倦游錄海有黃魚化鸚䳇
鳥名王母竹林猶之山和尚雨道士也不可以解杜詩
升菴曰杜詩子規夜啼山竹裂王母晝下雲旗翻今
齊郡函山有鳥名王母智謂詩人寓言耳紫桃軒雜綴
少陵七歌曰竹林為我啼清晝同州有鳥色正青如雀
善啼杜本用此陳無功引之程大昌曰竹林啼風乃狀
風竹之聲如落霞孤䳱解落霞為飛蛾已迂極矣郎瑛
言親見内璫畜落霞鳥大于吉了而笑飛蛾之說不知
南昌府有吉了與野鴨齊飛乎海月為江瑤柱然挂席
拾海月決非挂帆拾江瑤柱也水落魚龍夜山空鳥鼠
秋陸農師姚令威引水經魚龍以秋日為夜解之皆拘
泥可笑陸文裕曰嘉定州有鳥一名山和尚一名雨道
士堪作對偶今可以王母稚子作一類矣
鷦鷯一作鷦□鳭鷯爾雅曰桃蟲鷦其雌鴱鶉其雄
鶛又曰鳭鷯剖葦說文曰鷦□挑蟲也刀鷯剖葦食其
中蟲說苑曰鷦鷯巢於葦苕著之以髮俗呼韈雀陸璣
曰鷦鷯微小於黃雀其雛化為雕故俗云鷦生雕郭璞
曰鳭鷯江東呼為蘆虎夫鷦鷯鷦□鳭鷯皆一聲之轉
耳小鳥之巧於為巢者有桑飛俗呼桑錢又不若黃頭
繡眼之巧黃頭又不如茅雀之巧也小毖之詩曰肇允
彼桃蟲拚飛維鳥毛公謂桃蟲為鷦鳥之始小終大者
鄭氏則以為題肩或曰鶚也毛鄭皆謂鷦化大鳥以為
題肩以為鴞則因鴟鴞鸋鴂之誤陸璣則謂鷦生鵰其
說又轉幻矣鵰蓋鳭鷯聲近之訛埤雅以桑鳸竊脂鳭
鷯剖葦為一類陸農師以鳭為鳸固非然今江南北所
謂剖葦者又自不同若鳭鷯則實因鷦鷯倘因此而名
葦雀乎
鴟鵂怪鴟舊留車載版&KR1942;鴟久鵂鶹鵄鵂䲹一物頭
如猫亦如猫鳴或有時而連囀如休留之聲白日不見
丘山夜能拾蚤虱以為拾人爪甲者訛也此鳥有大于
鷹者而東璧曰小如鴝鵒但據其小時耳山海經南海
蒼梧有離朱鴟久即鴟舊也國策宋王偃時有雀生&KR1942;
于城之陬&KR1942;即鵂鶹也俗謂鬼鳥博物志一名鵄鵂萬
畢術曰鵄鵂能致鳥王元美集有鈙䲹行䲹在支韻鴟
也鈘當即擒字魯公書顔君庿碑禄山反捦其心手而
元美加攴于右一也說文皆收
萑老鵵似鵂而小頭有角似兔頭毛腳夜飛好食雞
者也今本草作雚非雚乃是鸛古人既不借今何為亂
之
梟鴟土梟訓狐鵩幸胡鵋䳢鴝鵅一物如母雞有斑
頭如鴝鵒目如猫好食桑椹人呼為幸胡者是梟也異
物志曰鵩如小雞郭璞所云鴝鵅謂似鴝鵒之□按此
當是一種矣訓狐者幸胡之訛也大抵惡鳥一類古人
通言鴟梟而鴞字亦借用皆硩蔟氏所覆之夭鳥也後
人不能定指為何物而大小形聲實有三類鴟或為鸋
鴂而鴞又有青鴞可羹者異名疏則以訓狐為鬼車姑
獲一物其實姑獲鬼車别一鳥也此三類皆雛時美好
而長大則醜爾雅謂之鶹鷅此是總解亦不指定此三
類也注引流離之子為解故今本草附流離之名于梟
下其實詩意瑣尾流離言瑣屑勞苦流徙離别也何必
泥此解鳥名邪東璧載名□(胷擁切)䰟
鵰鷲□鷢鷹隼鸇鷂鴞杓窊皆鷙鳥也皂鵰最大其
俊者曰海東青在西南夷中曰鷲鷹頭有三角曰角鷹
羅願曰在北曰鷹在南曰鷂此非也鷂小于鷹即所謂
鸇隼擊征題肩爾雅之鷣負雀也時珍以為即鳶即茅
鴟宋太宗賜邪律休哥旗鼓杓窊印窊烏爪切杓窊鷙
鳥總稱以為印綬取疾速之義凡調發軍馬則用之鷢
見雎鳩條□見下
□非鶉也鶉為䳺□淳鳥也不越横草不亂其匹又
詩匪鶉匪鳶毛氏曰雕也公紹寒韻引說文□鵰也音
圑故戴侗改詩匪鶉為匪□欲别于䳺鶉也集韻作□
智按當音敦敦鵰同母也敦淳皆从□古皆通諧今綱
目以□為鷲山海經暴山多&KR1393;就注&KR1393;即麂就即鷲
題肩或作鶗鵳鶙鵳即鷂也爾雅曰鶌鳩鶻(音骨)鵃亦
鷂(音要)類鶗鵳後人加鳥韻會復收鶙鵳陸璣曰鸇(音氊)似
鷂青黃色燕頷勾喙鄉風搖翅因風疾擊鳩鴿食之即
鷂之一名也說文曰晨風也戴氏按詩鴥彼晨風鬱彼
北林若晨風為鸇則當言集彼北林不得言鬱自爾雅
誤認鴥為鳥飛因以晨風為鸇俗遂制鷐字鸇别作□
古作鳽□今說文亦以鴥為鸇飛貌誤矣鴥亦通作矞
記曰鳥不矞别作獝風之卂疾者也亦作&KR2078;&KR0146;河梁詩
願因晨風發送子以賤軀亦謂風也今人亦以鷂實之
何謂乎禽經之&KR3166;亦因鸇而造也
隼鷂屬也齊人謂之擊征李陽冰曰隼卂省聲孫氏
思允切陸璣曰隼鷂屬齊人謂之擊征或曰題肩或謂
雀應春化布谷者埤雅曰即鶻也按說文不以隼為鷙
鳥而詩疏引說文乃曰隼鷙鳥也可知說文隨人所附
焉當是□而□乃鶚也□省為鳶因省為弋戴侗以
焉為鷴或曰焉从正乃射鵠之正以其疾飛高摩與鵠
同意此且勿論也人不知鵠即鶴亦不知焉即鳶漁仲
決之說文無鳶字而徐以□為鳶考其聲□即鶚也漢
書梅福𫝊有□鵲遭毒左𫝊有□鞮曲禮載鳴鳶人作
紙鳶亦取其高翔也□省為鳶夏小正十二月弋注當
作鳶天禄外史嘉陵之墟有鳶
鴽鸋鴽鴾䳺鶉也青州謂之鴾母一名鴽或作鵪不
木處一曰鵪鶉一物二種無班者鷯也埤雅以鴳為鵪
智謂鴳即鷃字莊子所謂斥鷃也舊注鷃小鳥豈即鶉
乎楊億談苑曰鶉由蛙化列子所謂蛙聲為鶉也萬畢
曰蟇得瓜化為鶉交州記南海黃魚九月為鶉始以化
成已而卵生鴽由鼠化終亦為鼠固其理也時珍以鳸
名鶉依杜預當曰老鳸智以老鳸鷃鷃當别一鳥也潛
谷曰安鳥曰鴳或鴳當音鵪而鷃當音晏邪内則雉兔
鶉鷃乃四類物豈一種而兩分之邪後又曰爵鷃蜩范
又曰鶉羹雞羹絮釀之蓼則鷃非鵪鶉明矣時珍以鵪
鶉分二物以鴽為鵪合觀内則鶉羹鴽釀可知已注鴽
不為羹惟蒸煮而已鵪即鴽之說既明而不及鷃則鷃
自一物也弱侯引禽經曰雉上有丈鷃上有赤雉上飛
能丈故計丈曰雉鷃上能赤與尺通亦作斥莊子斥鷃
是也是小雀耳何子元謂䳺不當作鵪鵪乃鴨字見丁
度說此是後人分别作意立說耳从甲為鴨矣又為乙
又作□何復取聲於鵪乎
鵽鳩突厥雀也唐書高宗時有鳴鵽羣飛入塞邊人
驚曰此突厥雀南飛則必入寇已而果然按此即爾雅
之鵽鳩寇雉也郭璞曰鵽鳩生北方沙漠地大如鴿毛
似雌雉鼠腳无後趾岐尾為性憨急羣飛孫愐收鵽于
十五轄内莊子注青鵽愛其子忘其母是也禽經曰奪
曰鵽正謂此也物異考載此曰蕃雀
竊脂自以色名然别有肉雀别有竊脂也邢氏以為
淺白而鄭注以為蠟觜有脂色謂竊肉者郭璞所言青
雀也淮南子與郭相證而歐陽氏亦有食肉之論蓋爾
雅兩言桑鳸竊脂又有鳸鴳則名同者多未可定為脂
色也山海經云崌有鳥焉如鶚赤身白首其名竊脂絶
不相類則又一竊脂也智在平西山中二年見有雀如
鳩青黑色長咮切魚者去腸於溪側竟來啄之猺人謂
之嚵鳥
鷓鴣越雉也張華注禽經曰臆多白點飛必南翥晉
安曰懷南江左曰逐影自鳴鈎鵃格磔行不得也哥哥
時珍曰性好潔人以&KR2365;竿粘之陸佃以鶻鳩司事與爾
雅鶌鳩鶻為鷓鴣引唐詩雲木呌鈎輈即說文鶻鵃智
按是林逋詩非唐也夜飛覆木葉亦未必然古云偃鼠
飲河不過滿腹鷓鴣銜葉才能覆身謂其宿也志常南
嚮不思北徂故吊履善者作鷓鴣詞
雉文而介者也爾雅列其名禽經别其色素備采曰翬
青備采曰鷂朱黃曰鷩白多曰□黃多曰鳪黑曰秩秩
尾長而健曰鸐鷮大鷩小即鵕䴊也&KR0008;也鶾錦雞鷊綬
雞也鷊采在嗉鶾采在身外文内介故士贄雉說文
鷩(必列切)赤雉也鵕䴊(音俊儀)鷩也左𫝊丹鳥司閉杜注鷩
雉西山經鳥多赤鷩可禦火相如賦射鵕䴊顔注鷩似
山雞而小冠背黃腹赤項綠秦漢初侍中冠鵕䴊其倣
周之孤服鷩冕乎智按淮南趙武靈王貝帶鵕&KR0008;注即
犀毗按與貝帶複矣安知非冠鵕䴊安知不插雉尾乎
爾雅南方曰&KR0008;愐收尤韻雉也顧野王曰鵕䴊鳳屬未
攷矣象類書曰翬从輝鷂从瑤鵫从逴鳪从朴&KR0008;从儔
鶾即翰鵕䴊从俊儀鷩以蔽身餘尾也翟从隹羽美會
意以好敵為音故司服揄狄闕狄通借也吐綬鳥曰鷊
(音鶂)詩卭有旨鷊綬草似鳥故爾雅作虉綬崔豹謂之錦
嚢以反哺曰孝鳥以愛嗉曰避株凡雉别于鳩以尾長
而飛丈也華蟲鄭玄說也王會篇蜀人以文翰若皋雞
注鳥有文彩者皋鷄似鳬冀州謂之澤特爾雅鶾天鷄
注赤羽逸書曰文鶾若彩鷄魯郊以丹鷄祝曰以斯翰
音赤羽去魯侯之咎其曰一名鷐風者誤也王氏博古
辯曰古玉多刻天雞紋其尾翅輪如鴛鴦正錦雞也一
曰鶾雉王會注以為似鳬正謂其尾翅輪耳澤特則正
屬王雎鳩之類秩秩海雉則鶡䲸黑雗之類
鶡亦黑雉類也似雉黑黃兩鶡鬭必至死以為武冠
其青色曰䲸說文䲸似鶡出羌中張敞舍鶡雀飛集丞
相府顔注音芬本作鳻爾雅春鳸鳻鶞此是訛非可借
音
白鷴白雗也李昉命為閑客爾雅雗雉鵫雉注白鵫
也雗鶾翰一字音寒本草作鶾南人呼閑如寒則鷴即
雗音之轉也廣志南越獻白鷴黑鷴蓋雉亦有黑者可
徵秩秩海雉之說
盇旦一作鳱旦鶡旦渴旦䳚旦寒號也此升菴之確論
坊記引詩相彼盇旦尚猶患之註云盇旦夜鳴求旦
之鳥鹽鐵論亦載此即鳱旦七發用之月令作鶡鴠或
作渴旦又作䳚旦方言鳱旦有定甲獨舂城旦倒懸之
名周書時訓曰大雪之日鶡旦不鳴升菴定以為寒號
其鳴曰鳳皇不如我至冬毛落鳴曰得過且過顧野王
曰鶡旦似雉而大青色有毛角鬭死乃止晝夜鳴似雞
如此則武弁之鶡冠即一物師古曰非也鶡雀之鶡音
芬本作鳻此師古所見乎本草五靈脂乃寒號糞如小
雞四足有肉翅不能飛遠夏月毛生五色醫用北地者
良其早寒也
&KR0008;雁也鴻雁來雁北鄉雁父母也鴻雁來賓候雁北雁
之子也白雁曰霜信小雁也鹽鐵論引詩雍雍鳴鳱
以鳱為雁當音岸師曠禽經鳱以水言自北而南張華
注鳱音雁隨陽鳥也冬適南方集於江干之上故从干
開元文字雁又音岸&KR0008;即鳱而䳚鴠亦省作鳱故作&KR0008;
者誤也分大雁為父母小雁為雁子乃晉干寶說而宋
人述之一名翁鷄一名沙鶉一名倉&KR1391;今霜降前十日
來者曰白雁即候雁故曰霜信然今多是蒼白色故春
秋公孫彊白雁獻曹伯漢武得白雁上林十九章曰白
集西以為瑞也
負釜一作負金鸛也元恪曰鸛似鴻而大長頸赤喙
白身别名黑尻其巢大如車輪卵如三升杯望見人按
其子令伏竟舍去一名負釜一名背竈一名皂裙泥其
巢一傍為池含水養魚殺其子一村旱皂裙或作皂君
廣雅作皂帔無功引作旱羣負釜作負金或云負日為
金或云周思方養鸛縦之負金串來妄也張華注禽經
曰取礜石繞卵以助煖气智按考之不驗爾雅翼云生
子三一為寉江南謂羣鸛旋飛為鸛井王應麟詩考異
雚鳴于垤引說文曰小爵也或是爾雅之鸛鷒鷊鶔乎
鸛鷒音歡團古人因物安名隨手借書而忘其相碍
周周銜羽之鳥也阮籍詩周周尚銜羽蛩蛩亦念飢
轉注略周音誅韓子言周周首重而屈尾飲河則顛乃
銜羽而飲莊子曰周周銜羽以濟太平御覽引禽經曰
鸇鸇之信不如雀周周之智不如鴻今禽經無此語止
有鷃雀啁啁或亦衝波𫝊子路所云熒熒周周之鳥乎
自欲行文不必有其物也然鳥銜羽有之余曾見平西
猺中白鷴時自銜尾蓋自愛其羽也
九頭鳥姑獲渠逸皆鬼車也白澤圖之蒼鸆孔子所見
之竒鶬也白澤圖言蒼鸆有九首孔子與子夏見竒
鶬九首而歌或作九尾此鳥海上多有智在松江親聞
之市人争作犬聲相逐相傳一頭流血著人家即凶夷
堅志言李夀翁得之呼為渠逸鳥十脰環簇其一無頭
而滴血玄中記姑獲一名天帝少女好取人小兒養之
點血其衣以為誌荆楚記言以為姑獲一名勾星衣毛
為鳥脱衣為女聞者捩犬耳滅燭禳之
蜚廉神禽也三輔黃圖謂飛廉為神禽能致風氣身
似鹿頭如雀有角而蛇尾文如豹郭璞云蜚廉龍雀也
焦氏筆乘云飛龍鳥名鳳頭龍尾其文五色以象五方
一名飛廉一名龍雀漢銅鑄其象以彰瑞應明帝至長
安迎取飛廉天馬置平樂館按赫連勃勃造刀名曰龍
雀取是義也沈括于姑熟王敦城下得一銅鉦刻曰諸
葛士全茖古落字此部落之落士全部將名其鉦中間
鑄一物有角羊頭旁兩字曰飛廉淮南轉運使韓持正
亦有一鉦所圖飛廉及篆字與此同阮霧霛嘗言見一
銅鼓内篆□□此正飛廉也此為風伯又為禽名存中
則以為獸今船尾皆畫之以呼風世稱為飛虎云飛廉
又為藥名漏蘆也又人名紂臣
鵸䳜即獻茅鳥也王融曲水序曰竒幹善芳竒幹北
狄也善芳令人不昧昧或曰眯眯目也山海經翼望之
山鳥三首六尾而善笑名曰鵸䳜音猗餘服之使人不
厭太平御覽善芳作獻茅
獅子大雀食火鳥駝蹄鷄骨托皆駝鳥類也博物志
曰條支國西海有獅子大雀郭義恭廣志曰安息國貢
大雀似槖駞其卵如罋今之駞鳥也漢元帝時有大鳥
如馬駒時人謂之爰居楊震死致大鳥不知何狀唐高
宗永徽中吐火羅獻鳥如駝食鐵劉郁西域記富浪有
大鳥駝蹄食火炭費信星槎錄云竹步國阿丹國俱出
駞蹄鷄墨客揮麈云骨托鳥如鵰高三尺餘食鐵石取
絲繫三寸白石即吞之良久牽出石如泥矣吾學編云
洪武初三佛齊貢火鷄大于鶴方隅勝略言蘇門荅剌
産鷲高四尺似駱駝噉羊祖法兒國産駞鷄有肉鞍可
乘凡此諸說大同小異必其類也以漢馬駒鳥為爰居
者尚非
鸊鷉須鸁即今之䴇&KR0008;油鴨也爾雅鸊鷉須鸁(音螺)注
以為鸊鵜水鳥今時珍作須鸁一名水&KR0034;古以其血塗
刀劍孫愐則曰鸁桑飛鳥也直翁刪之
鵁鶄今之茭鷄鵁鶄一名交矑以睛交者也爾雅曰
鳽禽經云白鷁相睨而孕鵁鶄睛交而孕又曰旋目其
名鷃方目其名鴋交目其名鳽
鶂鷧鷁一字之轉爾雅鶿鷧(於計反)注以為鸕兹今之
水老鴉捕魚者也弘景曰此鳥不卵生口吐雛寇宗奭
言此說誤其卵碧色鶂似鸕鷀而白莊周所謂白鶂相
視而風化鶂與爾雅之鷧聲相近後人或作鷁故畫舟
首曰鷁首方言艗艏又稱青雀舫其青鶂即烏&KR1410;海上
化烏鰂者也說文鶂又作鷊引相如作&KR0008;按鷊即旨鷊
綬鳥也按此三字音義相因而鳥實有别大約鷧為鷀
而鶂鷁大鶂又有鶂視風化之說故為白鶂蒼鶂而鷁
為船首青雀之稱鷊則時借&KR0008;鶂說文不能辯反曰鶂
又作鷊耳黃憲天禄閣外史曰徐淵蜀山見禽曰其蒼
鶂乎孕不交而感不交而生生也以睨氣化載於爾雅
觚竹之荒有鳥曰&KR0008;翼生於股熒惑見則孕禽感於星
也嘉陵之墟有鳥曰鳶臨溪啄影則孕吐於口而生感
於水也扶桑之野鳥曰搖光感日之精千歲孕形如龜
感於日也此三禽者爾雅不得而載焉今按爾雅並無
蒼鶂其因莊子之白鶂而立蒼鶂之名其鳥&KR1410;乎嘉陵
乃重慶漾江之口今此下至巴東皆有神烏則所謂嘉
陵之鳶殆指此也外史亦後擬者
鸕鷀一名烏鬼老杜遣悶詩家家養烏鬼頓頓食黃
魚沈存中以為鸕鷀一名烏鬼馬永鄉駁存中謂鸕鷀
能捕黃魚乎峽中士夏立夫云烏鬼猪也家養一豬以
祭鬼智謂存中言捕魚何必捕黃魚安知非黃頰魚邪
冷齋夜話曰川峽路祀烏蠻鬼智按巴東路有烏就人
舟行必擲肉餉之不則不吉其烏鬼乎王楙引劉禹錫
詩有青鬼碧溪詩話引元稹詩病賽烏稱鬼巫占瓦作
龜程大昌主鬼升菴云峽中人養雞雛帶銅錫環獻神
名曰烏鬼按倉頡篇鸕鷀似鶂而黑即爾雅之鶿鷧注即
鸕鷀也爾雅翼曰鸕鷀峽中號為烏鬼此存中一助也東
璧以烏鬼蛇頭長項即爾雅所謂&KR0008;頭魚鮫又存中一助
也智按爾雅作鴢頭鵁鴢音拗其曰蜀水花用去鼻皶又
研水服之斷酒蓋鸕鷀屎也至以此解杜詩則所不必
翠鷸非魚狗之翠也魚狗為翠鳥一名魚虎即爾雅之
鴗天狗也翅尾亦可作首飾而翡翠鳥自在海上乃
爾雅之所謂翠鷸者也南越獻漢翠鳥五十雙左𫝊鷸
冠即此翡翠屑金則玉也陸魯望以魚狗為翠碧
知雨之鷸非翠冠之鷸也陳蔵器曰求泥塗鳴鷸鷸
人以為田雞所化鵪鶉類也說文曰鷸知天將雨則鳴
時珍言田間小鳥將雨則鳴或近之蘇秦云鷸蚌相持
即此
鷖&KR0008;渠鷗也爾雅䳭鴒&KR0008;渠即脊令也郭云飛則鳴
行則搖水鳥也又作庸渠似鳬灰色雞脚鄧潛谷以為
即鷖也蒼頡解詁曰鷖鷗也其隨潮往來者曰信鳬陸
佃作漚列子漚鳥百往而不止鷖通作翳相如𫝊有拂
翳羅願引陸龜蒙言鳬蔽天而來江南常以&KR0008;&KR3489;塗枝
得鳬
&KR0008;名禿鶖一名扶老或以為爰居秃鶖說文作&KR0008;俗
曰鷀䳓如鵜鶘爪如雞取其毛為鶖鴒本草引景煥閒
談云海鳥鶢鶋即今之秃鶖正楊曰蜀景煥閒話云孟
㫤時有鸚鶋俗呼秃鶖升菴引之又一條以禿鶬為急
就章之乘風即爰居漢元帝時瑯琊有大鳥如馬駒時
人謂之爰居智則謂以馬駒鳥當魯爰居豈詎是邪秃
鶖水鳥較近耳急就注一名雜縣乃因爾雅也樊光云
似鳳凰皆非秃鶖一名扶老見古今注
蠻蠻即鶼鶼也山海經崇吾之山鳥曰蠻蠻如鳬一
翼一目即爾雅比翼鶼鶼也郭璞贊曰似鳬青赤見則
大水管子西海致比翼之鳥注曰&KR0008;拾遺記成王時燃
丘國獻之如鵲而多力張華以為一青一赤在參嵎山
水經注曰林邑有比翼鳥不比不飛鳥名歸飛鳴聲自
呼俞益期與韓康伯書此鳥背青腹赤丹心外露鳴情
未達終日歸飛據林邑言之則爾雅南方為是管子西
海非乎然崑侖西海原連南海禹貢黑水入南海皆指
崑侖西南
雎鳩鴛&KR2141;之類非鶚也雎鳩王雎為鶚曰沸波下窟
烏禽經曰雎鳩魚鷹也嘗疑鷙鳥累百不如一鶚鵰也
豈水上之鳩乎王雎名鶚因附爾雅白鷢而訛也爾雅
楊鳥白鷢(音厥)注如鷹尾上白說文曰鷢王雎也智按皆
互相揣附也長箋謂王雎如鴨與谿&KR0008;異風土記疑為
蒼鷃近代馮元敏云狀似鴛鴦然則鴡鳩其屬玉乎蔵
器曰屬玉如鴨長項赤目毛紫紺色他經𫝊未常引之
時珍以屬玉為鸑鷟鸑鷟類鳳豈此乎荆楚記云鴦名
節木鳥羅氏曰杏黃色頭戴白長毛尾翅黑者鴛也五
采纓者鸂鷘也朱子謂生有定耦而不亂引列女𫝊未
常見其乘居而匹處蓋因詩生意耳徐鉉草木圖至謂
關雎在河洲上為儔偶未嘗移處是又傅會在河之洲
詩本謂雎鳩之聲關關後人合關雎為篇名安得遂以
關為鳥名黃直翁引夾漈曰鳬類在水邊尾有一點白
舊說鵰誤郝氏以雎鳩為布穀亦非錢氏曰王雎杜鵑
也杜詩百鳥飼其子乃知有君臣故謂王雎秋鳩化鷹
故在河洲將謂子規擊鳥乎化鷹乎石塘謂摯贄鷙古
通曲禮前有摯獸婦摯榛栗則䳱雁皆贄鳥也智按爾
雅鴡鳩王雎王即玉也其屬玉乎據爾雅王雎矣又據
别條白鷢邪皆因毛臆而許附之郭陸附之故疑至今
鸅鸆洿澤即今之淘河也廣韻鸅鸆即護田也丁度
或作&KR0008;通作澤以其形論之是鵜鶘也頷下有胡莊子
曰魚不畏網而畏鵜鶘者以其能竭澤一名洿澤魏文
帝曰詩人所謂洿澤刺共公遠君子近小人爾雅鶭澤
虞郭璞注婟澤即洿澤也無功引婟嫪為戀池澤則迂
矣
&KR0008;&KR0008;蔞鵝也玉篇有&KR0008;(音六)&KR0008;按說文鵱蔞鵝也謂在
蘆間乃野鵝也家鵝謂之舒雁禽經曰鵝&KR3445;月謂伏月
卵則向月取其气助卵也智謂向月光之說亦非陶穀
曰鵝為兀地奴洞冥記日出時銜翅而舞名喜日鵝其
與雁通聲詳見雜辯
鴨一名&KR3410;鴄因庶人之摯匹也以乙呼鴨者吳人語也
家鵝為鶩與木通性質木也雙鴨為匹庶人卑匹故
曰末匹廣雅加鳥傍耳曲禮讀匹為木亦屬多事王勃
借用孤鶩不必為曲說也博雅鶩&KR1910;也司馬温公曰&KR1910;
匐於泥不能鳴飛集韻作&KR0034;&KR0034;野鶩為沈鳬即爾雅之
鸍鸍音施當讀夷洞冥記有昇蕖鴨曰丹毛鳬鳬本象
鴨尾故鳥尾喬卷者亦稱之孟竒疑鶩易鳬事智按太
平御覽引董子繁露曰張湯欲以鳬代鶩祠祀宗廟董
仲舒不可則自漢以鶩為鴨鳬為野鴨明甚後人用舒
鳬孤鶩則猶惺惺為禽獸也長箋曰&KR0034;本作乙乙訓玄
鳥矣乙又解曰其鳴自呼按唐陸龜蒙為中使彈殺其
鴨龜蒙詒曰能言之鶩將獻至尊何遽傷害中使賞以
千緡曰願聞其言曰能自呼其名詳此則乙為舒鳬審
矣字書以乙乙分形
雞為積陽一曰燭夜說題詞曰雞積陽故日出而鳴
先鼓翼野雞積隂故鳴後鼓翼舊說聞天雞鳴而鳴妄
也崔豹曰燭夜雞也廣志有胡髯五指金骹反翅之類
大者蜀小者荆九真出長鳴雞向以汝南出長鳴雞乃
學雞鳴之人也七發似以鵾雞為野禽則因鶤字誤用
也王襃曰魚瞰雞睨李善以為魚日不瞑雞好邪視是
也升菴曰&KR0008;音岑即魯雞也方言雞雛徐魯謂之秋侯
子
鶴頂乃䴌&KR0008;非鶴之頂也丹鉛錄曰䴌&KR0008;即今鶴頂
猶負&KR0034;之皮為鶴筒也世有鶴頂杯俗或以鶴之頂所
為劉欣期交州志云䴌&KR0008;即越王鳥水鳥也大如孔雀
喙長尺餘南人以為飲器竺真羅山疏䴌&KR0008;糞似薰陸
山人以為香入藥治瘡此鳥又名象鵰言其大也人因
作䴂字
䲰日即運日鴆也弘景曰鴆與䲰日二種鴆如孔雀
䲰日如黑傖雞作聲似云同力江東呼同力鳥昔人用
鴆毛為毒酒蘇恭曰羽畫酒殺人亦是浪證郭璞曰鴆
大如鵰長頸赤喙食蛇說文廣雅皆以鳩為䲰日淮南
曰暉日知晏今訛為睴目交廣人云䲰日即鴆更無如
孔雀者陶為人所誑也羅願曰鴆狀如鴞紫黑色雄名
運日雌名隂諧函史曰有蛇虺羣呼同力數十聲石崩
樹倒蛇無脱者蛇入口即爛惟犀解其毒智記晉王愷
養一鴆司隸傅祗奏于都亭燒之亦言似鵰而玉篇載
䲰鳥名似烏一名同力說文不載亦無作鳩之說運䲰
一聲鴆亦沈去聲道昭載鴆&KR0008;䲴三字為一或䲰之訛
漸子云似雉黑色按爾雅秩秩海雉注如雉而黑在海
中山上則秩秩即鴆乎遯齋閒覽曰蘄州黃梅有鴆巢
通雅卷四十五
