提要
荔枝譜譜錄類三(草木禽魚之屬)
(臣)等謹案荔枝譜一卷宋蔡襄撰襄字君謨
興化仙游人天聖八年進士官至端明殿學
士卒諡忠惠事蹟具宋史本傳是編為閩中
荔枝而作凡七篇其一原本始其二標尤異
其三誌賈鬻其四明服食其五慎護養其六
時法製其七别種類嘗手寫刻之今尚有墨
板傳於世亦載所著端明集中末有嘉祐四
年歲次己亥秋八月二十日莆陽葵某述十
九字而此本無之按其年月蓋自福州移知
泉州時也荔枝之有譜自襄始其叙述特詳
潔有筆力而王世貞四部稿乃謂白樂天蘇
子瞻為荔枝傳神君謨不及殊非篤論又案
襄詩篇中屢咏及荔枝多可與譜相參考者
如四月池上一首荔枝纔似小青梅句劉克
莊謂即譜中之火山又七月二十四日食荔
枝一首絳衣仙子過中元句即譜中之中元
紅又謝宋評事一首兵鋒却後知神物句即
譜中之宋公荔枝又有與昭文相公手帖所
謂陳家紫號第一輒獻左右者則集中不載
别見於洪邁容齋隨筆亦可以備此譜故實
云
橘錄譜錄類三(草木禽魚之屬)
(臣)等謹案橘錄三卷宋韓彦直撰彦直字子
温延安人蘄忠武王世忠之長子登紹興十
八年進士官至龍圖閣學士提舉萬夀觀以
光禄大夫致仕封蘄春郡公事蹟附見宋史
世忠傳此譜乃淳熙中彦直知温州時所作
宋史藝文志焦竑國史經籍志俱作永嘉橘
錄卷數與此本相合文獻通考作一卷蓋字
之誤也彦直有才略而文學亦優嘗輯宋朝
故事名水心鏡凡一百六十餘卷為尤袤所
稱今不傳是錄亦頗見條理上卷載柑品八
橙品二中卷載橘品十八以泥山乳柑為第
一下卷則言種植之法皆詳贍可觀陳景沂
作全芳備祖引彦直此錄謂其但知乳柑出
於泥山而不知出於天台之黃巖出於泥山
者固奇出於黃巖者尤天下之奇云云蓋景
沂家本天台故欲自夸飾土産不知彦直是
錄專記永嘉不當借材於異地也其亦昧於
著作之體矣乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
