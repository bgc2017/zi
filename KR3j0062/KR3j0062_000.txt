正楊雜家類三(雜考之屬)
提要
(臣)等謹案正楊四卷明陳耀文撰耀文有經
典稽疑己著錄是書凡一百五十條皆糾楊
慎之訛成于隆慶己巳前有李蓘序及耀文
自序慎於正德嘉靖之間以博學稱而所作
丹鉛錄諸書不免瑕瑜並見真偽互陳又晚
謫永昌無書可檢惟憑記憶未免多疎耀文
考正其非不使轉滋疑誤於學者不為無功
然釁起争名語多攻訐醜詞惡謔無所不加
雖古人挾怨搆爭如吳縝之糾新唐書者亦
不至是殊乖著作之體又書成之後王世貞
頗有違言耀文復增益其書反唇辯難語同
詬詈憤若寇讐觀是書者取其博贍亦不可
不戒其浮囂也朱國楨湧幢小品曰有丹鉛
錄諸書便有正楊又有正正楊古人古事古
字此書如彼彼書如此散見雜出各不相同
見其一不見其二閧然糾駁不免為前人所
笑是亦善於解紛之說然博辯者固戒游詞
精核者終歸定論國楨之病是書竟欲舉考
証而廢之則又矯枉過直矣乾隆四十九年
八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
正楊原序
余觀升菴氏書而深嘆立言之難也夫世之稱升菴者
不曰正平一覽則云管綜百氏即其自視也固已前無
古人後無來者今兹所見才數種耳迺譌盭自相違伐
若此豈率爾師心在大方之家爾邪抑葠菁並蓄傳載
者無藎臣耶故知舛駁無事於五車麟角取裁於四百
矣余明興傳疑者衆間為是正數條持布鼓以過雷門
不覺失笑葉生梨之更為博笑也夫隆慶己巳孟冬望
天中筆山山人陳耀文書於敦悦堂
近世推博辨多蓄曰成都楊用修用修著丹鉛餘錄等
書至數十百種搜竒抉譎擷采鈎隠皆世所驟聞而學
士大夫所望而駭歎者以是聲譽籍甚從同無異詞顧
余峕峕闚其謬盭或事非幽邈而揜為祕藏或異本殊
途而牽為同致以是不了其故豈大觀者定小有遺耶
抑簡冊浩窅獨智難周耶韓退之稱張巡抽架上書皆
成口誦初不見其讀書而張安世劉貢父之在當時雖
以歐蘇之名猶不許以博古固知學之道難矣而用修
者所謂未見其止也乎今朗陵陳君晦伯間取其誤謬
分疏其下得一百五十條悉撮原本無假辨說開卷瞭
然固譚藝者之一快也孟子輿云不直則道不見吕伯
恭云待人欲恕論人欲盡君銳情紬索多所校讐聊相
與直之盡之耳亦楚人亡弓之遺意也隆慶三年歲在
己巳夏四月廿五日順陽李蓘子田甫謹篹
