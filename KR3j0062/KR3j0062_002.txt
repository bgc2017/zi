正楊卷二明陳耀文撰
方城本萬城
左傳方城以爲城古本方本萬字古字萬亦作万故訛
爾唐勒奏土論曰我是楚也世伯南土自越以至葉垂
弘境萬里故曰萬城也
水經注春秋昭公十五年許遷於葉楚盛周衰控霸
南土欲爭強中國多築列城於北方以逼華夏故號
此城爲萬城或作方字唐勒奏土論曰我是楚也世
霸南土自越以至葉垂弘境萬里號曰萬城也余按
屈完之在召陵對齊侯曰楚國方城以爲城杜預曰
方城山名也在葉南未詳孰是
左僖公四年齊侯伐楚楚子使屈完如師師退次於
召陵齊侯陳諸侯之師與屈完乘而觀之屈完曰君
若以力楚國方城以爲城漢水以爲池雖衆無所用
之
服虔曰方城山在漢南
左定公四年吳子伐楚自豫章與楚夾漢左司馬戍
謂子常曰子沿漢而與之上下我悉方城外以毁其
舟還塞大隧直轅寘泥子濟漢而伐之我自後擊之
必大敗之
史記禮書楚汝潁以爲險江漢以爲池阻之以鄧林
緣之以方城然而秦師至鄢郢舉若振槁是豈無固
險阻哉其所以統之者非其道故也
正義曰括地志云方城房州竹山縣東南四十一里
其山頂上平四面險峻山南有城長十餘里名爲方
城即此山也
史記楚世家成王初即位布德施惠結舊好於諸侯
使人獻天子天子賜胙曰鎮爾南方夷越之亂無侵
中國於是楚地千里十六年齊桓公以兵侵楚至陘
山楚成王使將軍屈完以兵禦之蘇秦說楚威王曰
楚天下之強國也地五千餘里帶甲百萬此霸王之
資也
國語曰桓公用管仲即位數年一戰帥服三十一國
遂南征伐楚濟汝踰方城望汶山(管子霸形同汶音岷)
毛居正六經正誤云谷風蔓音萬作万非蓋万本音
墨万侯姓也俗借作草書萬字經典豈應用之(經典)
夫齊師至陘退次召陵潁川至葉相去無幾則服虔
所謂方城在漢南者是也元凱似爲少誤楚成王時
越非楚屬威王強盛不過五千則自越至葉弘境萬
里者非也道元亦失折衷然杜注之稱山名尚云可
據酈氏之持兩端猶爲愼密也今勦舊籍以自奓假
古本以欺人何耶宋本文言曾得豐生於面覿左傳
古本又對楊子於遺編故知蒸豚烹雞何代無賢十
室之邑必有忠信者矣
王元美云用修以方城爲萬城其可笑不待言伯晦
引史記阻之以鄧林緣之以方城又我悉方城外及
服虔杜預之說以闢之似矣然不如盛弘之荆州記
之明切也其云葉東界有故城始犨縣東至瀙水達
泚陽界南北聯聯數百里號爲方城一謂之長城南
北雖無基築皆連山相接而漢水流其南故屈完云
云何其易曉也郡國志葉縣有方城郭仲産曰苦萊
于東俱有方城又楚狂接輿耕於方城之南蓋皆傍
此長山方城而名者也
按此所引荆州記云云俱見水經注潕水條下前不
引之以正者蓋管國俱云踰方城望汶山是即所謂
長江之險與我共之者矣則屈完所云方城爲城其
指漢南無疑故余謂元凱似爲少誤是欲因楊以弼
杜非引杜以闢楊也今述道元所載之說以爲明切
易曉而復錯綜其詞自見其博是又承杜之誤而蹈
楊之轍矣
孔子沐浴而朝
孔子沐浴而朝於義盡矣胡氏乃云仲尼此舉先發後
聞可也是病聖人之未盡也果如胡氏之言則不告於
君而擅興甲兵是孔子先叛矣何以討人哉胡氏釋之
於春秋朱子引之於論語皆未知此理也岳飛承金牌
之召或勸之勿班師飛曰此乃飛反非檜反也其從容
君臣之義雖聖人不過是也
春秋隱公四年夏宋公陳侯蔡人衛人伐鄭胡氏曰
春秋之法誅首惡云云引陳恒云云不告也然則隣
有弑逆聲罪赴討雖先發而後聞可矣
胡氏未嘗有仲尼此舉之言朱子誤引之耳奈何波
及胡氏耶想亦未觀胡傳耳
翠微
爾雅山未及上曰翠微詩曰陟彼崔嵬崔嵬即翠微詩
傳授字各不同爾然崔嵬字不及翠微之工凡山遠望
則翠近之則翠漸微也故曰翠微也
陸佐公石闕銘云旁映重叠上連翠微濟曰翠微天
邊氣也
爾雅云石山戴土謂之崔嵬
使崔嵬即翠微爾雅何爲重出耶
筤
蜀名竹藂曰林筤易說卦爲蒼筤竹古注音浪
字書云蒼筤幼竹又車籃也在陽字韻易註音郎今
曰古注豈閣本耶
雉噫
楊子五百篇論孔子因女樂去魯曰不聽政諫不用雉
噫注雉噫猶歌歎之聲梁鴻五噫之類也琴操曰季桓
子受齊女樂又不致膰爼於大夫孔子遂行師已送之
曰夫子則非罪也孔子曰吾歌可乎歌曰彼婦之口可
以出走彼婦之謁可以死敗優哉游哉聊以卒歲此即
雉噫之歌也衝波傳云孔子相魯齊人懼而欲敗其政
選齊國好女八十人皆衣文衣而舞容璣季桓子語魯
君爲周道游舘孔子乃行覩雉之飛鳴嘆曰山梁雌雉
時哉時哉色斯舉矣翔而後集因爲雉噫之歌曰彼婦
之叩可以出奏彼婦之謁可以死北優哉游哉聊以卒
歲楊子所云雉噫者指此唐人學官碑文云聆鳳衰於
南楚歌雉噫於東魯亦用楊子之語也今本無雉字故
詳具之以廣異聞
楊子雉噫司馬本無雉字
又秇林伐山云楊子言孔子之去魯云云五噫之類也
按家語孔子去魯歌曰彼婦云云聊以卒歲此即雉噫
之歌也唐文聆鳳衰於接輿歌雉噫於桓子
按此一事一曰家語一曰衝波傳一有論語一無之
何自相矛盾也
風雅逸篇
衝波傳云有鳥九尾孔子與子夏見之人以問孔子曰
鶬也子夏曰何以知之孔子曰河上之歌云鶬兮鴰兮
逆毛衰兮一身九尾長兮
韓詩内傳云孔子渡江見鶬鴰異之衆莫能名孔子
嘗聞河上人歌云鴰兮鶻兮逆毛衰兮一身九尾長
兮
大戴禮注引韓詩内傳云鶬鴰胎生孔子渡江見而
異之
白澤圖云昔孔子子夏所見故歌之其頭九首今呼
爲九頭鳥也
文選江賦龍鯉一角竒鶬九頭注劉騊駼玄根賦云
一足之䕫九頭之鶬
酉陽雜俎云白澤圖謂之鶬鸆帝鵠書謂之逆鶬寳
歷中國子四門助教史迥語段成式常見裴瑜所註
爾雅言鶬糜鴰是九頭鳥也
此數書俱不引衝波傳不知何從見之眞竒聞也
公冶長
世傳公冶長能通鳥語不見於書惟唐沈佺期燕詩云
不知黃雀語能免冶長災白樂天鳥鶴贈答詩序云予
非冶長不能通其意似實有其事或在亡逸書中如衝
波傳魯定公記之類今無所考耳
論語疏云公冶長辨鳥雀語云唶唶嘖嘖白蓮水邊
有車覆粟車脚淪泥犢牛折角收之不盡相呼共啄
人驗之果然
邢昺云舊說冶長解鳥語故係之縲絏
此既云如衝波傳之類無所於考則所引鶬鴰之歌
及雉噫之歌皆云出衝波傳何耶
王元美云諺有城門失火殃及池魚詩有舊時王謝
堂前燕飛入尋常百姓家其事甚明而附會其說者
至以池魚爲姓名以王謝爲商誤游烏衣國又孔子
謂公冶長在縲絏之中而小說謂公冶長識鳥語爲
鳥所誤至沈佺期引之入詩曰不知黃雀語能免冶
長災皆可笑也
解鳥語者公冶長見衝波傳又沈佺期詩不知黃雀
語能免冶長災
池魚王謝事前人已自有說但冶長縲絏既笑沈詩
爲附會而識鳥語復引衝波及沈詩實之一卷中前
後不顧如此王楊殆二秦一律者矣
扁舟本作鯿舟
或問予詩人多用扁舟何處爲始予按南史天淵地新
製鯿魚舟形甚狹故小舟稱扁舟六朝詩惟王由禮有
扁舟夜向江頭泊之句至唐人則多用之
方望爲隗囂軍師後囂不聽其言望以書謝之曰范蠡
收責勾踐乘扁舟於五湖舅犯謝罪文公亦逡巡於河
上望之無勞固其宜也望聞烏氏有龍池之山微徑南
通與漢相屬其傍時有竒人聊及閒暇廣求其真願將
軍勉之望之見機亂邦托跡方外飄然行遁邈焉莫追
賢於范增遠矣
吳越春秋范蠡辭王乃乘扁舟出三江入五湖人莫
知其所適
史貨殖傳范蠡既雪會稽之恥乃乘扁舟浮于江湖
漢書音義曰特舟也
後漢書更始三年正月平陵人方望立前孺子劉嬰
爲天子望爲丞相弓林爲大司馬更始遣李松蘇茂
等擊斬之
所云扁舟爲編舟矣又引方望書望豈在南朝後耶
王元美引方望書末云雖鴟夷子皮何以加焉然至
立劉林作天子自爲丞相卒䧟大戮死者有知能無
爲西川強鬼所笑以劉嬰弓林爲一人誤
西施
世傳西施隨范蠡去不見所出只因杜牧西子下姑蘇
一舸逐鴟夷之句而附會也予竊疑之未有可證以折
其是非一日讀墨子曰吳起之裂其功也西施之沉其
美也喜曰此吳亡之後西施亦死於水不從范蠡去之
一證墨子去吳越之世甚近所書得其眞然猶恐牧之
别有見後檢修文御覽見引吳越春秋逸篇云吳亡後
越浮西施於江令隨鴟夷以終乃嗟曰此事正與墨子
合杜牧未精審一時趁筆之過也蓋吳既滅即沉西施
於江浮沉也反言耳隨鴟夷者子胥之譖死西施有力
焉胥死盛以鴟夷今沉西施所以報子胥之忠故云隨
鴟夷以終范蠡去越亦號鴟夷子杜牧遂以子胥鴟夷
爲范蠡之鴟夷乃影撰此事以墮後人於疑網也既又
自笑曰范蠡不幸遇杜牧受誣千載又何幸遇予而雪
之亦一快哉
唐陸廣微吳地記云嘉興縣一百里有女兒亭勾踐
令范蠡取西施以獻夫差西施於路與范蠡潛通三
年始達於吳遂生一子至此亭其子一歲能言因名
女兒亭越絶書云西施亡吳國後復歸范蠡因泛五
湖而去
觀此則逸篇寧非影撰耶
王元美云楊陳之證西施俱各有所出難以臆斷第
陳引吳地記云云此大可笑夫蠡必不爲此事語兒
者就李也晦伯之駁用修可謂夢中說夢矣
按吳地記其書見存楊謂逸篇者出何典記耶余謂
其影撰故引以正之耳元美不能逆志而云各有所
出殆夢中說夢之後更䆿語耶
更
列子云禾生伯子出行經坰外宿於田更更訓老老而
更事也漢立三老五更義取此張湛注列子乃云更當
作叟誤矣
困學紀聞三老五更按列子云禾生子伯宿於田更
商丘聞之舍更亦老之稱也已先言之矣
孝經援神契云尊三老者父象也五更寵以度
禮祭義養三老五更于太學所以教諸侯弟也又食
三老云云史記西門豹治鄴投三老于河
應劭漢官儀曰三老五更三代所尊也史正義云百
官表云十里一亭亭有長十亭一鄉鄉有三老掌教
化皆秦制也曰漢立三老五更當别有見
蔡邕云更當爲叟叟老人之稱也
重違
孔藂子載孔子高謂平原君曰重違公子盛旨漢書孔
光傳重違大臣正義東坡晁錯論又重違其意重難也
言難違其意而勉從之也近世不達此語以重爲重大
之重失之矣
孔藂抗志篇云衛公子交饋馬四乘於子思曰禮雖
有爵賜人不踰父兄今重違公子之盛旨則有失禮
之僣焉若何
謂子高謂平原君或今本誤
鬼谷子
漢書蓻文志鬼容區三篇注即鬼臾區也郊祀志黃帝
得寳鼎冕侯問於鬼臾區云云注即鬼容區容臾聲相
近今按鬼谷即鬼容者又字相似而誤也高似孫子略
便謂蓻文志無鬼谷子何其輕於立論乎
史記注鄭玄云鬼臾區黃帝佐也
史記云鬼谷先生蘇秦張儀之師也今以爲谷區豈
見鬼耶儀秦亦豈黃帝時人耶
拾遺記鬼谷子云吾生於歸谷亦曰鬼谷鬼者歸也
又曰歸者谷名也古史考云鬼谷子也歸鬼相近也
柳子云漢劉向班固錄書無鬼谷子鬼谷子後出妄
言亂世難信
今誚子略柳子亦未見耶
度轂
韓非子云顔回明仁於度轂程嬰顯義於趙武上句不
知事之所出度轂似是人姓名度姓古有之宋有度正
蜀之遂寧人
此後漢書崔駰達旨語也曰韓子誤
秀才
趙武靈王論胡服云俗辟民易則是吳越無秀才也秀
才之名始此後再見於賈誼傳六朝遂以此爲取士之
科名云
史記趙武靈王云且服竒者志淫則是鄒魯無竒行
也俗辟者民易則是吳越無秀士也戰國策是吳越
無俊民也無秀才字
君主妻河
史記年表秦始以君主妻河君主秦君之女其曰君主
猶後世公主也妻河沉之河水如河伯娶妻故事蓋戎
俗也吕東萊作大事記不達君主之義改主爲生又改
生作甥失之遠矣是以君子無貴鑿也
史年表秦靈公八年初以君公妻河索隱曰謂初以
此年取他女爲君主君主猶公主也妻河謂嫁之河
伯故魏俗猶爲河伯取婦蓋其遺風殊異其事故云
初
此註自明伯恭豈不見之或傳寫之誤改甥者何人
别號
戰國策秦惠王時有寒泉子注云秦處士之號史記索
隱云甘茂居渭南隂鄉之樗里故號曰樗里子又范蠡
去越自稱鴟夷子此固後人别號之所昉乎
史記樗里子者名疾秦惠王之弟也滑稽多知武王
時與甘茂爲左右丞相室在於昭王廟西渭南隂鄉
樗里故俗謂之樗里子索隱即引爲註
楚策甘茂與樗里疾貿首之讎也謂茂號樗里誤史
記范蠡自謂鴟夷子皮今止云鴟夷子亦誤
萬歲夜
姚寬戰國策注博引諸書以證之用心亦至矣然猶有
遺也楚策楚王遊雲夢謂安陵君曰樂矣今日之游寡
人千秋萬歲後誰與樂此矣安陵君泣下數行曰萬歲
夜願以身試黃泉蓐螻蟻夜如左傳注窀穸厚夜之夜
最見人臣不敢斥言之意今本改夜作後不見古人立
言之妙矣
戰國策云楚王遊於雲夢仰天而嘆曰樂矣今日之
游也寡人萬歲千秋之後誰與樂此矣安陵君泣下
數行而進曰臣入則編席出則陪乘大王萬歲千秋
之後願得以身試黃泉蓐螻蟻又何如得此樂而樂
之王大說
此文自明夜字如何安置豈所見又古本耶
韓非子引諺(風雅遺篇)
奔車之上無仲尼覆舟之下無伯夷
此見韓子安危篇非諺也
何與呵通
賈誼過秦論信臣精卒陳利兵而誰何註誰何問之也
漢書有誰何卒如淳曰何謂何官也按他註解誰與譙通
與高帝譙讓項羽之譙同莊子盛鶴列於麗譙之間譙謂
出入城門而譙呵問之如今之盤詰守關之例何與呵通
莊子注麗譙高樓名一作嶕謂華麗而嶕嶢漢書陳勝
傳戰譙門中師古曰門上爲高樓以望也樓一名譙
故謂美麗之樓爲麗譙譙亦呼爲巢所謂巢車者亦
謂兵車之上爲樓以望敵也
漢書漢王謝羽鴻門項莊舞劔樊噲直入羽壯之賜
以酒噲因譙讓羽此謂高帝譙讓項羽誤
索隱云崔浩云何或爲呵漢舊儀宿衛郎官分五夜
誰呵呵夜行者誰也何呵字同如淳曰何猶問也據
此則何呵同矣誰與譙同出何註乎
邯鄲才人嫁爲厮養卒婦(南中集)
予觀樂府有邯鄲才人嫁爲厮養卒婦篇特亡其辭亦
失其解及考史記張耳傳洎楚漢春秋并云趙王武臣
爲燕軍所獲囚於燕獄先後使者往請輒爲燕所殺趙
有厮養卒謝其舍中曰吾將載趙王歸舍中人笑之乃
走燕壁以利害說燕將燕以爲然乃歸趙王厮養卒御
王以歸武臣歸趙以美人妻養卒以報之是其事也予
觀養卒有戰國策士之風太史公書其事文既竒樂府
歌其事亦竒矣六朝及唐人擬作者皆似眯目道黑白
雖吾鄉太白亦迷其源昔吾亡友何仲默一日讀焦仲
卿妻樂府謂予曰古今惟此一篇更無第二篇也凡歌
辭簡則古此篇愈繁愈古子庶幾焉可作一篇與此相
對予謝未遑然亦未有兹竒事直當之也去今二十年
屏居滇雲平晝無事散帙見此事思與仲卿事適類復
憶仲默言乃操觚試爲之以成此篇惜不使仲默見之
永昌張愈光亦仲默文字友也遂往一通以寄愈光云
李子田云邯鄲才人嫁爲厮養卒婦楊用修引張耳
傳厮養卒說燕王事云是此卒且曰古今作者如眯
目道黑白雖吾鄉太白亦昧其源因譔一古風長篇
謂可方焦仲卿妻然張耳傳祗云厮養卒並無才人
嫁爲婦語曷以知所嫁者即此卒耶張耳傳非隱書
古今人所同喻豈得云通不檢此人皆眯目耶且古
人作樂府多襲舊題變出新意曷欲定掇本事耶凡
此諸不可通而詩之佳否姑勿及也
此事史漢并同注中俱無楚漢春秋字假之以欺人
可耳乃首言史記何耶
其詩有云春禖燕乙乙曉寢蟲&KR1415;&KR1415;說文云乙燕燕
玄鳥也齊魯謂之乙不云乙乙也文選文賦思乙乙
其若抽善注乙乙難出之貌說文曰隂氣尚強其出
乙乙然徐曰乙乙未展也今指爲燕對蟲恐誤
又云黃鵠悲陶嬰蝴蝶怨韓馮搜神記韓馮事乃鴛
鴦非蝴蝶也不知梁祝肯借用否耶
古歲字作遂
古歲字即歲時之遂今文遂字从步从戌年至戌而終
乃秦人以十月爲歲首故制字以步戌前此未有也宋
姚孝寧已辨之予觀史記注引陸賈楚漢春秋云三老
董公八十二遂封爲成侯遂即歲也陸賈著書不用秦
篆而用古文亦卓士哉崔希裕略古篇古歲字作亗未
詳其義然亦可證步戌之爲秦制而非古矣
史記注雖有此句詳其文義遂字屬下句詎可指此
遂爲歲耶
白虎通曰所以名爲歲者何歲者遂也三百六十六
日一周天萬物畢死故爲一歲也
爾雅夏曰歲取歲星行一次也歲星行一次而四時
之功畢故年謂之歲從步者躔度可推步也從戌者
木星之精生於亥自亥行至於戌而周天也(毛居正六經正)
(誤)
律書注
按律書註伶倫取嶰谷之竹陽律六取雄竹吹之隂律
吕六取雌竹吹之
今律書及律歷志併無此注蓋雄鳴雌鳴誤之耳吕
覽說苑及晉書等志俱無雄竹雌竹之事
宋玉笛賦云衡山之陽見竒篠異幹良工至此曰命
陪乘取其雄焉得其雌焉遂以爲笛
七始(丹鉛閏錄)
漢書律歷志引古文尚書予欲聞六律五聲八音七始
詠以出納五言今文七始詠作在治忽史繩祖據漢郊
祀歌七始華始肅倡和聲而以今文在治忽近于附會
以予考之此言聲律音韻是一類事但漢書注不著七
始之義今之切韻宫商角徵羽之外又有半商半徵蓋
牙齒舌唇喉之外有深喉淺喉二音此即所謂七始詠
詠即韻也汗簡隸古七始作夾始蓋古人七作&KR0034;&KR0034;與
夾相近而誤尤可驗史氏之說爲是由此言之切韻之
法自舜世已然不起於西域胡僧又可知予特表出之
(孟康云七始者天地四時人也此說乃意料之言)
漢書志曰予欲聞六律云云五言汝聽言以律吕和
五聲施之八音合之成樂七者天地四時人之始也
順以歌詠五常之言(史記索隱古文尚書作在治忽今文作采政忽)
此本志自明謂注無七始之義孟康意料之言俱誤
七始華始安世房中歌也云郊祀歌又誤其切韻云
云不必辨
三河
唐詩天子三河募少年三河黃河也折支河也湟中河
也
史記高帝紀發關内兵收三河士韋昭曰河南河東
河内
貨殖傳河東河内河南在天地之中
阮藉詩蘇子狹三河沈注云河南河北河東秦之三
川郡
今指定三河之名誤
青雲
史記云伯夷叔齊雖賢得夫子而名益彰顔淵雖篤學
附驥尾而行益顯閭巷之人欲砥行立名者非附青雲
之士烏能施於後世哉青雲之士謂聖賢立言傳世者
孔子是也附青雲則伯夷顔淵是也後世謂登仕路爲
青雲謬矣試引數條以證之京房易占青雲所覆其下
有賢人隱續逸民傳嵇康早有青雲之志南史弘景年
十四五歲見葛洪方書便有養生之志曰仰青雲覩白
日不爲遠矣梁孔稚圭隱居多搆山泉衡陽王鈞往遊
之圭曰殿下處朱門遊紫闥詎得與山人交耶鈞曰身
處朱門而情遊滄海形入紫闥而意在青雲又袁彖贈
隱士庾易詩曰白日清明青雲遼亮昔聞巢許今覩臺
尚阮籍詩抗身青雲中網羅孰能施李太白詩獵客張
兔罝不能挂龍虎所以青雲人高歌在巖戶合而觀之
青雲豈仕進之謂乎王勃文窮且益堅不墮青雲之志
即論語視富貴如浮雲之旨若窮而常有覬覦富貴之
心則鄙夫而已矣自宋人用青雲字於登科詩中遂誤
至今不改
史記須賈見范雎頓首言死罪曰賈不意君能自致
於青雲之上
揚雄解嘲云當途者升青雲失路者委溝渠
宋書劉瑀答何偃云一蹙直造青雲何至與駑馬爭
路
晉書載記史臣曰劉元海人傑必致青雲之上是以
策馬騫鳴乘機豹變五部高嘯一旦推雄
南史齊衡陽王鈞與會稽孔珪問答云云見衡陽王
道度傳非梁也(唐僧廣宣寄賀王超放第二榜詩便向青雲領貢賓)
胡苑
張良對高祖言長安形勝曰南有巴蜀之饒北有胡苑
之利史記漢書皆不解胡苑之義後人或改苑作戎非
也按漢官儀引郎中侯應之言曰隂山東西千餘里單
于之苑囿也又胡人歌曰失我燕支山令我婦女無顔
色失我祁連山令我六畜不蕃息所謂胡苑之利當是
此義
史記註索隱云苑馬牧外接胡地馬生於胡故云胡
苑之利正義曰博物志云北有胡苑之塞按上郡北
地之北與胡接可以牧養禽獸又多致胡馬故謂胡
苑之利也今云無解誤其歌引西河故事之誤姑勿
及也
先其祘命
漢書律歷志劉歆條奏引書曰先其祘命師古曰逸書
也言王者統業先立算數以命百事也祘古算字近俗
本改祘作算而俗士不知算命之義又顚倒其字作先
算其命成何語言似星士招牌矣可笑也又可惡也凡
古書有古字不可輕改若依古作祘則人雖罕識而識
之者必博古士也未必妄改作先算其命也他如斠若
畫一通鑑改斠作較不知斠勘斗斛也較車耳也其義
殊遠左親戚去墳墓通鑑改左作離運籌帷帳通鑑改
帳作幄陳平雖美如冠玉耳其中未必有也冠玉下去
一耳字便失其指皆是爲拙工廢繩墨聊舉一二其餘
更僕窮紙不能數也
律歷志云數者一十百千萬也所以算數事物順性
命之理也書曰先其算命師古曰云云不作祘字
史記蕭何爲法顜若畫一徐廣曰顜音古項反一音
較索隱曰漢書顜作講講一作覯小顔曰講和也未
見斠字
張良傳天下游士離其親戚去墳墓
帷帳漢書作帷幄史自序傳同俱非通鑑所改也
陸賈素馨
陸賈南中行紀雲南中百花惟素馨香特酷烈彼中女
子以綵絲穿花心繞髻爲飾梁章隱詠素馨花詩云細
花穿弱縷盤向綠雲鬟用陸語也花繞髻之飾至今猶
然予嘗有詩云金碧佳人墮馬粧鷓鴣林裏採秋芳穿
花貫縷盤香雪會把風流惱陸郎姜夢賓笑謂予曰不
意陸賈風流之案千年而始發耶
廣東志云廣州有花田(平田)彌望皆植素馨花南征錄
云南漢主劉隱時美人死葬於此至今花香異於他
處或云隱之女
其花舊名悉那茗因生於素馨塚上故名
陸賈西漢初即預知南漢死女事眞異人哉
嵇含南方草木狀云那悉茗末利花皆胡人自西國
移植於南海南人憐其芳香競植之陸賈南越行紀
云南越之境五谷無味百花不香此二花特芳香者
緣自胡國移至不隨水土而變與夫橘化爲枳異矣
彼之女子以綵絲穿花心以爲首飾
史記賈兩使尉佗皆廣州也其行紀安得著雲南花
哉且此時漢尚未通滇南安得云云哉
史記引諺
用貧求富農不如工工不如商刺繡文不如倚市門
史貨殖傳夫用貧云云市門此言業末貧者之資也
不云諺也漢書作諺云
玄的
史記五宗世家程姬有所避不願進注引釋名云天子
諸侯羣妾以次進御有月事者更不口說故以丹注面
的爲識令女史見之又馬之當額亦曰的易說卦爲的
顙三國志有的盧又烏脰亦曰的南史侯景陷臺城童
謠云的脰烏拂朱雀還與吳
易爲的顙解曰的白也升菴本經詎忘之耶
三國志注先主馬名的盧
爾雅的顙白顚今之戴星馬也額有白毛謂之的相
馬經曰馬白額入口至齒者名曰榆雁一名的盧奴
乘客死主乘棄市
三國典略曰侯景令飾朱雀門其日有白頭烏萬計
集門樓童謠曰白頭烏拂朱雀還與吳南史作的脰
今以馬額烏脰爲的誤若如其說則幽明錄云華隆
犬號的尾是的又可爲犬尾矣
東方朔傳引古語(風雅逸篇)
水至清則無魚人至察則無徒
漢書本傳故曰水至清云云文選無故曰字未必古
語也若以故曰字爲古語則前有云故曰時異事異
何不表出耶
韓非子隰子曰古者有諺曰知淵中之魚者不祥
武帝賢良策引古語
良玉不琢
董仲舒傳制曰夫帝王之道豈異指哉或曰良玉不
琢又曰非文無以輔德今曰古語何遺下句耶
天馬歌
天馬歌天馬倈歷無草草即皂字从草从早艸字可染
皂也後借爲皂隸之皂歷解爲槽櫪之歷言其性安馴
不煩控制也師古解爲水草之草失之
漢志云天馬來歷無草徑千里循東道張晏曰馬從
西而來東也師古曰言馬從西來經行磧鹵之地無
草者凡千里而至東道
據歌中上下文意馬尚未至安得即說槽櫪且染皂
何施又云皂隸之皂將用以控此馬乎殊不可曉
西河舊事曰廣武郡有馬蹄谷漢武帝聞大宛有天
馬遣李廣利伐之始得此馬漢武爲賦天馬之歌云
云胡馬感北風之思遂頓羈絶絆驤首而馳晨發京
城食時至燉煌北塞山下嘶鳴而去因名其處爲候
馬亭俗號曰天馬徑
觀此天馬之性其安馴有如此者
蝦蟆陵
白樂天詩自言本是京城女家在蝦蟆陵下住蝦蟆陵
在長安謝良輔詩取酒蝦蟆陵下家家守歲傳巵齊巳
詩翠樓春酒蝦蟆陵長安少年皆共矜
國史補曰董仲舒墓門人至皆下馬故謂之下馬陵
諺訛爲蝦蟆陵志云常樂坊内家東有大塚俗誤以
爲仲舒墓亦呼爲蝦蟆陵曲中出美酒京都稱之韋
述兩京記亦以爲仲舒墓又國史補云抹漢武帝幸
芙蓉園即秦之宜春苑也每至此墓下馬時人謂之
下馬陵歲月深遠誤爲蝦蟆陵爾
約法三章
漢書與父老約(句)法三章耳殺人者死傷人及盜抵罪
今皆讀作約法三章是何理也
困學紀聞云漢書高帝與父老約爲句下云法三章
耳唐高祖入京師約法十二條蓋放此語而失之
用修之言蓋本此耳
漢天文志漢王入秦與秦民約法三章民無不歸心
者可謂能行義矣
文紀宋昌云漢興除秦苛煩約法令施德惠人人自
安
刑法志漢興高祖初入關約法三章曰殺人云云蠲
削苛煩兆民大悦其後兵革未息三章之約不足以
禦奸又云漢興之初雖有約法三章網漏吞舟之魚
然其大辟尚有夷三族之令
高祖初順人心作三章之約(紀末)
漢明帝時楊終上疏云高祖平亂約法三章大宗至
仁除去收拏
後漢章帝後有輕侮之法和帝即位張敏駁議曰臣
聞師言救文莫如質故高帝去煩苛之法爲三章之
約
安帝時尚書陳忠寬尹次史玉殺人之罪應劭追駁
之議曰高祖入關雖尚約法然殺人者死亦無寬降
後漢王充等論三章在令貴取能約
荀悦漢紀沛公與秦人約法三章殺人者死傷人者
刑及盜抵罪
魏志陳矯傳周有三典之制漢約三章之法
郭沖五事云法正謂諸葛云昔高祖入關約法三章
秦民知德(孔明傳注)
世說云魏顗初宦虞存嘲之曰與卿約法三章
符健與百姓約法三章薄賦卑宫乘心政事(晉載記)
宋書云蕭道成馳檄數沈攸之罪曰今皇上聖明將
相仁厚約法三章輕刑緩賦
梁書袁昂謝梁武啓曰幸約法之弘承解網之宥
三季之弊由於煩刑大德之興在於三約(魏刑法志)
北齊書樊遜外中紀號對曰使百姓一覩六軍若逢
司隷然後除其苛令與其約法
武帝詔曰漢王約法除其苛政姬王輕典刑彼新邦
(周書)漢高以三章之約以慰秦人(隋刑法志)
唐書將軍王玄榮殺其縣令肅宗將宥之韋陟曰昔
漢高約法殺人者死今殺人者生恐非所宜
按約法字兩漢書皆同相去不遠其得於傳授者必
眞也漢紀復無耳字更章章明甚故晉宋隋唐史册
中亦相承無異今特標立異說謂是何理豈前人俱
誤耶近見刻史記者又尊信表章之以誤後學豈於
前諸史略不經目耶
陸賈
春秋後語陸賈所著賈在漢初頗有文藻自新語外有
春秋後語南中行紀又著感春賦盛引典誥今雖不傳
而文心雕龍載其目實爲上林子虚之先鞭
孔衍以戰國策所書未爲盡善乃引史記參其異同
聚爲一書號爲春秋後語(史通)
文心銓賦篇云漢初詞人順流而作陸賈扣其端才
略篇云漢室陸賈首發竒采賦孟春而選典誥其辨
之富矣
賈所著楚漢春秋孟春賦也云後語感春誤
馮夫人錦車
漢書西域傳馮夫人名嫽漢宫人也善史書乘錦車持
節和戎而歸按此事甚竒而六朝唐人無入篇詠者此
事可畫可歌賢於詠明妃之失節文姬之傷化多矣
漢元封中以江都王建女細君爲公主妻烏孫昆莫
年老以公主妻其孫岑陬公主死漢以楚王戊之孫
解憂爲公主妻岑陬陬死翁歸靡復尚楚主初楚主侍
者馮嫽能史書習事嘗持漢節爲公主使行賞賜于城
郭諸國敬信之號曰馮夫人爲烏孫右大將妻大將與
烏就屠相愛都護鄭吉使馮夫人說烏就屠降漢烏就
屠恐曰願得小號宣帝徵馮夫人自問狀遣謁者送馮
夫人馮夫人錦車持節詔立烏就屠等皆賜印綬
此豈和戎而歸耶云可畫可歌何耶
嚴子陵
范曄嚴光傳以光爲餘姚人而云少與光武同學光武
何嘗至餘姚哉曄著任延傳云延會稽都尉到郡先詢
延陵季子時天下新定道路未通避亂江南者皆未還
中土如董子儀嚴子陵等帥皆待以師友之禮則子陵
僑居避亂江南明矣又按故蹟遺文有嚴光碑云子陵
新野人避亂江南娶梅福女因居會稽以此考之與任
延傳相合
高士傳光餘姚人少有高名同光武遊學及帝即位
乃變易姓名隱逝不見(范書同)
紀云光武王莽天鳳中之長安受尚書光傳子陵與
光武同遊學乃去一游字云光武何嘗至餘姚謂文
叔不至餘姚似也光獨不可之長安耶
任延傳延更始元年拜會稽都尉及到先遣饋禮祠
延陵季子時避亂江南者皆未還中土會稽頗稱多
士延到皆聘請高行如董子儀嚴子陵等敬待以師
友之禮
夫季子吳人傳云饋祠此云先詢豈札猶存耶
光爲餘姚人本傳自明乃去會稽頗稱多士之句指
爲僑居何耶
漢書梅福九江壽春人少學長安補南昌尉後去官
歸壽春居家常以讀書養性爲事至元始中王莽顓
政福一朝棄妻子去九江至今傳以爲仙其後人有
見福于會稽者變姓名爲吳市門卒云
漢地理志會稽郡縣二十六其一曰吳注周太伯所
邑則福于會稽爲吳市之門卒非即今紹興之會稽
也云娶福女因居會稽然耶
夫福棄妻子去矣豈獨攜女而行變姓名矣誰復知
其有女妻光耶且光之避亂當王莽之未延之禮光
在更始之初福棄家去則平帝時也相去已二十餘
年計福固已老矣可必其有季女耶
金石古文公所輯也古蹟遺文既有子陵碑何爲而
不收入耶又云碑與延傳相合是果相合否耶蓋亦
鼎文鄦字意耳
沙漠沙幕兩音
漢書武帝元朔六年衛青將六將軍絶幕注沙土白幕
今按幕漫也西域傳難睨國以銀爲錢文爲騎馬幕如
人面如淳曰幕音漫韋昭曰幕錢背也靈棋經十二棋
子皆隂謂之純隂漫然則漫幕同義李陵歌曰徑萬里
兮度沙漠注此匈奴沙漫地崔浩謂之河底猶今人呼
帳幔亦曰幕可依字讀義無爽今按京師謂錢背曰
漫兒呼帳面曰㡢子則沙漠與絶幕作漫莫兩音皆通
(巵言)
西域傳罽賓國東北至難兜國九日行以金銀云云
如淳曰幕音漫師古曰幕即漫耳無勞借音
以罽賓爲難睨以兜爲睨俱誤亦無韋昭註
武紀絶幕應劭曰幕沙幕匈奴之南界瓚曰沙土曰
幕師古曰幕者即今之突厥中磧耳又按紀元狩
四年衛青將四將軍出定襄至幕北圍單于元封元
年遣使告單于曰何但亡匿幕北寒苦之地爲則南
界爲是
蘇武傳李陵置酒賀武歌曰徑萬里兮度沙幕爲君
將兮奮匈奴下原無注復自爲注何耶
韻會古漠幕字通用幔或作幕
正楊卷二
