卷六十八
萬姓統譜卷六十八明凌迪知撰
上聲
一董
董(隴西角音黃帝之後姒姓國有飂叔安裔子董父好龍龍多歸之曰豢龍氏舜賜姓董因氏)
(唐虞)董父(舜時豢龍氏相傳為今聞喜人)
(周)董狐(晉史官靈公欲殺趙盾盾出奔已而趙穿弑公盾遂復董狐書曰趙盾弑其君盾曰不然對曰)
(子為正卿亡不越境復不討賊非子而誰孔子曰董狐古之良史也)
董安于(趙簡子使治晉陽民樂其政)
(漢)董公(新城人秦之隠士史失其名說漢高祖討弑義帝者曰順德者昌逆德者亡兵出無名事故不成)
(項羽無道放弑其主天下之賊也夫仁不以勇義不以力大王宜率三軍以伐之)
董仲舒(廣川人少治春秋下帷講授三年不窺園圃以賢良對策勸武帝勉強學問行道設誠於)
(内等語帝嘉之以為江都相仲舒學有源委正誼明道之言度越諸子為漢醇儒)
董宣(字少平陳留圉人為洛陽令時湖陽公主蒼頭殺人宣格殺之帝怒強使叩頭謝主宣兩手據)
(地終不肯俯因勅強項令出賜錢三十萬宣悉以班諸吏及卒帝遣使臨視唯見布被覆屍大)
(麥數斛帝曰董宣廉潔死乃知之子竝官至齊相)
董鈞(字文伯資中人習慶氏禮永平初為博士時草創郊廟禮樂威儀章服多從鈞議當時稱為通)
(儒累遷五官中郎將)
董黯(字叔達句章人董仲舒十世孫事母孝比隣王寄之母以黯能孝諷寄寄忌之伺黯出辱其母)
(黯恨之後母死斬寄首以祭母自陳于官和帝詔釋其罪且旌異行召拜郎中不受)
董扶(綿竹人靈帝時私謂劉焉曰京師將亂益州分野有天子氣焉遂求出為益州牧扶亦歸蜀後)
(天下大亂昭烈稱帝於蜀皆如扶言)
董正(字伯和番禺人漢末累徵不起操守清白志趣高尚晉南海太守袁彦伯奏旌其門)
董昭(字公仕定陶人初事袁紹歸曹操勸操挾天子令諸侯卒成霸業拜司徒嘗上疏陳末流之弊)
(卒諡定侯)
董永(千乘人少失母獨養父流寓孝感父亡無以葬乃從人貸錢一萬曰後無錢還當以身作奴葬)
(畢忽道遇一婦人求為永妻永與俱詣錢主令織縑三百疋以償一月而畢辭永去乃曰我天)
(之織女緣君至孝天帝令我助君償債言訖凌空而去)
董仲(永子母乃天之織女故仲生而靈異數篆符鎮邪怪嘗遊京山潼泉以地多蛇毒書二符以鎮)
(之其害遂絶今篆石在京山之隂)
董班(字季宛人少游太學尊事李固才高行美固誅奔赴哭泣盡哀守尸不去桓帝嘉其義許送喪)
(葬隠德不仕)
(三國)董恢(字休緒襄陽人事先主為宣信中郎費禕使吳恢副之孫權大醉問楊儀魏延牧豎小人禕不)
(答恢曰今方掃除強寇混一區夏功以才成業由才廣若捨此不任防其後患是猶有風波而)
(逆廢舟楫非長計也權大笑諸葛聞之以為知焉辟為丞相府屬遷巴郡太守)
董和(字幼宰南郡枝江人劉璋以為成都令時蜀土富實百姓僣侈和躬率以儉所在移風變善轉)
(巴東都尉遷益州太守清約如前南土愛信昭烈定蜀與丞相亮竝署大司馬事外牧殊域内)
(幹機衡二十餘年死之日家無儋石之儲)
董允(字體昭和子蜀漢黃門侍郎丞相亮出師表稱其良實志慮忠純宫中之事悉以咨之必能俾)
(補缺漏有所廣益延熙中守尚書令)
董襲(字元代會稽人身長八尺英烈過人孫策署門下賊曹以平黃龍羅周勃功拜别駕司馬尋遷)
(揚武都尉平彭虎功拜威越校尉遷偏將軍從討黃祖襲百計禦之與凌統各將死士百餘人)
(人被兩鎧乘大舸突入祖兵失勢襲縱大軍繼之遂斬黃祖功第一從權逆曹操濡須口其夜)
(暴風襲所督五樓船俱傾衆驚潰乞襲急出襲怒曰將軍令備賊可委去耶復敢言者斬於是)
(莫敢言者船敗襲死權哀慟改服臨殯供應甚厚陸機曰吳大帝之能割據山川跨制荆吳與)
(天下爭衡者襲有殺身衛主之功云)
董徵(字文發魏人遷安州刺史因過家置酒高會曰腰龜返國昔人稱榮杖節還家云胡不喜)
董厥(為丞相府令史亮稱之曰董令史良士也吾每與之言思慎宜適後稍遷為尚書令)
(晉)董景道(字文博弘農人少好學千里從師與人寡交明春秋三傳京氏易馬氏尚書韓詩皆精密)
(永嘉中知世亂隠於商洛山劉曜時徵為太子少傅散騎常侍皆不就)
董遇(字季直華隂人性質直而好學興平中關中擾亂與兄仲耒耜負販而常挾持經史其兄笑之)
(而遇不改建安中舉孝廉拜黃門侍郎)
董京(逸士也初至洛陽逍遥吟咏常宿白社中後不見)
董奉(居廬山有道術為人治病不取錢病重而愈者令栽杏五株輕者一株數年杏成林子熟時作)
(一倉令買者隨器之大小易以榖若置榖少取杏多羣虎輒吼逐之所得榖悉以賑貧奉後仙)
(去)
董霸(永嘉中為平樂太守破牂牁平夷等處)
(南北)董徵(衛國人身長七尺好古學尚雅素博通諸經仕魏為四門小學博士宣武詔徵教授諸生累遷)
(至司農少卿光祿大夫卒諡文烈)
董紹(字興遠鮦陽人起家四門博士累遷兼中書舍人為魏宣武所知豫州城人白早生以城内叛)
(紹慰勞為賊鎖送江東梁武使勞之云忠臣孝子不可無之今當聽卿還國紹申梁武之志欲)
(以宿豫還魏魏以漢中見歸魏不許)
董常(河南人北面王通受王佐之道備聞六經之義)
董陽(三世同居詔榜門曰篤行董氏之門)
董謐(東武城人父京與同郡崔康時廣原霍原等俱以碩學播名遼海謐好學傳父業仕魏拜儀曹)
(郎撰朝覲饗宴郊廟社稷之儀)
董僧慧(姑孰人慷慨有志節好讀書膂力絶人能反手於背彎弓時人莫及事晉安王子懋為防)
(閣晉安欲討反側以復鄱陽隨郡二王之死僧慧攘袂勸之及晉安遇害與英皎號哭盡哀為)
(喪殯主玄邈知其豫謀執之僧慧曰晉安舉義兵僕實豫議古人云非死之難得死為難得為)
(主人死無恨願至主人大歛畢就死玄邈義而許之還白明帝乃配東冶言及九江時輒悲不)
(自勝子懋子昭基九歲以方二寸絹為書候其消息并遺錢以金假人得達僧慧覩書曰此郎)
(君書也悲慟而卒)
董伯仁(隨人善畫名畫記云顧陸張吳為正經楊陳董展為三史)
(隋)董叔封(開皇四年為鹽亭令有德愛政暇宴遊鳳凰山後人思之號為董叔山)
(唐)董召南(安豐人苦學讀書隠居行義事親以孝聞韓愈嘗作董生行以送之有云嗟哉董生孝且)
(慈人不識唯有天翁知)
董晉(虞鄉人擢明經拜祠部郎中持節使回紇德宗立授御史中丞貞元中拜相後封隴西郡公四)
(子全道著作郎溪秘書郎全素太子舍人澥太祝)
董滿(長興人天寳三年父亡廬墓生芝九莖大中元年表其鄉曰嘉瑞)
董全禎(德興人天祐中為御史兼八砦將首一日賊自浙東來全禎兵寡不能戰乃自斷其首已)
(而雷電晦冥如有戈甲甚盛賊大驚潰邑人廟祀之)
董昌(僖宗時黃巢與王仙芝作亂自號踵天大將軍後轉掠江西再入饒信杭州衆至二十萬攻)
(臨安戍將董昌兵寡不敢戰伏數十騎莽中賊至伏弩射殺賊將下皆走昌進屯八百里見舍)
(媪曰有追至告以臨安兵屯八百里矣賊駭曰向數騎能困我况軍八百里乎乃還殘宣歙等)
(十五州)
董思恭(官至右史與許敬宗等撰搖山玉五百卷見藝文志又按杜正倫傳思恭為中書舍人與)
(正倫夜直論文思恭歸謂人與杜公論文覺吾文頓進)
董龍(盩厔人家貧與里人共祀社衆買牲牢龍撰文以祭祭畢分胙久之衆不平逐出龍龍造汜飯)
(以祭祭畢泣於樹下將焚文有白鼠銜文入地穴掘之獲白金一斗龍不自私率衆首官縣令)
(賢之奏表其閭曰義夫閭)
董宗本(仕漢隨州刺史綽有政聲宋太祖微時往依焉其子遵誨曰每見城上紫雲如蓋又夢登)
(高臺遇黑蛇化龍飛去是何祥也太祖皆不對及即位召見遵誨曰卿尚記往日紫雲黑龍之)
(夢乎乃以遵誨為通遠軍節度使)
(宋)董遵誨(范陽人太祖以西戎近邊使守通遠軍凡十四年蕃漢悅服許以便宜制軍事太祖解其)
(所服珍珠盤龍衣命齎賜之綜曰遵誨人臣豈敢當此太祖曰吾為委以方面不此嫌也)
董衢(永新人由進士授棘寺評事乾德初改永新令時同年六人向相王仲華何昌齡郭堯卿蘇揆)
(分宰一郡各相規勵故為治廉平衢嗜酒然無過誤絶請託吏不敢欺事亦習而民亦安矣邑)
(人段鵠顔儼未第時衢擬唐白樂天薦劉軻事薦鵠等入郡俱試擢進士第暨滿考百姓遮道)
(攀轡及暮不能行次旦逃去官至中丞)
董儼(太宗朝陳議為三司使董儼為樞副胡旦知制誥皆同年生旦夕會飲茶觴壺矢未嘗虚日夜)
(歸金吾候馬首聲喏諺曰陳三更董半夜)
董樞(元氏人為殿中侍御史宋初遷主客員外郎出兼桂陽監嘗上書請平吳伐蜀及取廣南累官)
(兵部郎中歴知連襄州終判西京留司御史臺為劍州判官時李師雄之黨攻劍州樞引兵擊)
(敗之招降者有數百餘人)
董孝章(解州人真宗時十世同居同時又有潞州邢濬八世同居隰州趙友七世同居以所在請)
(加旌表從之仍蠲其課調)
董元亨(深州人累官國子博士通判貝州王則據城叛元亨坐廳事賊黨排闥而入左右皆奔潰)
(賊脅元亨索軍資庫鑰元亨據案叱厲聲張目罵賊遂被害事聞仁宗曰守法之臣也贈太常)
(少卿)
董揚休(神宗時以比部郎中知真州蘇轍有詩贈之奏課西南最分符江海衝往來觀惠術蟠錯)
(試餘鋒文字從堆案尊罍強解容金山只隔水時復聽晨鐘)
董必(字子疆熙寧九年進士久從王荆公遊居官所至有聲後知荆南府多建堡塞以張控扼之勢)
(溪洞諸蠻由是不敢為寇以功再任卒贈龍圖閣直學士)
董敦逸(字夢授永豐人舉進士歴知穰縣弋陽縣俱有惠政及民元祐中為監察御史出知臨江)
(軍哲宗復召拜御史上疏辨瑶華秘獄出知興國軍徽宗召拜諫議大夫極言蔡京蔡卞過惡)
(遷戶部侍郎)
董乂(字彦臣治平間進士官魏王宫教授遷天章閣修撰遷大理寺卿進樂書釋青嚢經進朝議大)
(夫敷文閣待制知華亭縣開國男哲宗勅云典教王宫有忠孝勉旃之意司刑大理極寬恤剖)
(决之仁累賜劄問且題門牌云數封天子詔兩代帝王師)
董端忠(字舜鄰政和間進士歴官至知嚴州建炎間提舉河北常平出使諭叛在道死詔立廟)
董濬(字禹川崇寧進士除太學錄徽宗賜對陳治道千餘言大槩謂法前王述先烈以修飭法度歴)
(秘書正字員外郎起居郎秘書少監時有東宫官奏罷讀孟子濬力詆其非謂使東宫獨不得)
(聞仁義之言堯舜之道乞罷言者上從之建炎間上書進所撰輔宋集興治綱領圖中興四議)
(中興指掌圖國用須知上善之除江西提刑知興仁府召對立言為法在於立行先自治以定)
(大業數百言復請祠明年請老所著又有五行新書同官辨疑大成書等集)
董公偃(字安義來蘇人博物洽聞操行純正大觀中轉運陳覺民表奏以八行舉大司成考行如)
(章未及官卒公偃嘗作靜和軒於家鄉大夫林迪詩曰寂寂峯巒千古意溶溶花木一家春聘)
(君陳易遊石所題於軒壁曰酒吸陽春入肺腸茶罷清風生肘腋安知石所洞中人不是武陵)
(溪上客觀此可想見其人)
董儼(字望之洛陽人以大理評事出通判饒州史紀其俊辦有材幹)
董少舒(字師仲蘭谿人世業儒篤行著於鄉父亡負土築墳廬於左有靈芝生紫蓋之祥宣和中)
(郡守范之才薦於朝)
董將(嘉禾人紹興間以左朝請大夫守真州初廟學頽於兵燹權寓城南非經久計將至始遷還舊)
(址文廟齋舍粗克備焉)
董德修(字仲修樂安人三赴漕試不第隠居力學曰吾族自顯庸矣何必仕嘗遊象山之門終日)
(靜坐潜心理窟從之游者多德成名立咸尊之曰心齋先生)
董鼎(德興人自幼力學受業於勉齋黃幹得其端緒嘗著書傳纂疏行世同邑余芭舒亦潜心程朱)
(之學所著有書傳解等集)
董鉞(字義夫自梓漕得罪歸鄱陽遇東坡於齊安曰吾再娶柳氏三日而去官吾固不戚而憂柳氏)
(亦欣然同憂患如處富貴是難能也令家童歌其所作滿江紅坡次其韻結句云便相將右手)
(把琴書雲間宿盖用樂天左手引妻子右手把琴書句也)
董居誼(字仁夫臨川人淳熙進士充賀金國生辰使至北廷會有内變悉得其國中事宜以歸陞)
(學士四川制置使在蜀鎮靜不擾為政寬和民得安堵)
董方(九舉不第號白蠟明經時以張鷟青錢學士為對)
董傳(字至和有詩名嘗與東坡相從坡和其詩云麄繒大布裹生涯腹有詩書氣自華厭伴老儒烹)
(瓠葉強隨舉子踏槐花空嚢不便尋春馬眼亂行看擇壻車得意猶堪誇世俗詔黃新濕字如)
(鴉韓魏公知長安薦之)
董湜(天水人家多田未嘗親治稼穡好讀書以教子為樂住京師以錢萬緡買監書以歸後其子四)
(經登能書綬緯同擢第而約繼之)
董居安(字子安松溪人乾道間知順昌縣清儉如寒士遇事明敏不倦時縣之鹺法更變帑藏空)
(虚吏請如舊令計民産賃錢謂之綱本居安以為賦外之斂不聽優游措畫不煩而辦)
董楷(字正俞臨海人為績溪簿直冤獄賑饑饉修城捍水遷知洪州有惠政官至吏部郎中有克齋)
(集)
董琮(字玉振號復齋慶元間進士任龍陽簿明程朱之學所著有復齋集)
董梦程(字萬里號介軒得朱子之學於黃勉齋登開禧進士官朝奉大夫知欽州著詩書訓釋)
董煟(字季興受學沙隨程氏紹熙間進士知瑞安改辰溪值歲饑立救荒策民賴以蘇寧宗詔褒之)
(召見進所撰活民書勅日爾忠惟報國誠在愛民云云)
董穎(字仲達以高第官學正學識醇正朱文公嘗叙其集)
董與幾(字叔存紹熙進士任湖北提舉兩勅督軍務屢上方略寧宗詔褒之轉朝議大夫所著有)
(觀光集)
董銖(字叔仲登進士官金華尉朱子門人來學者必命銖與辨難然後折衷所著有性理註解易書)
(註卒黃勉齋誌其墓)
董槐(定遠人廣顙豐頥美少喜言兵既而折節為學嘉定初登進士調靖安主簿累官右丞相兼樞)
(密使為政務大體苟可以利國家知無不為進封許國公一日將暮值天雷雨大作槐起衣冠)
(而坐為諸生說兊謙二卦畢遂卒諡文清)
董洪(字穎實晉江人擢嘉定十三年進士第二人為太學錄遷博士丏外通判南劍就知郡事蠲役)
(錢苗米以萬計創陜陽濟糴二倉以待歉歲更築延平書院士民德之)
董章(字文卿真定人為人廉明其政毅而寬公退不入内閫清坐弦歌每至夜分作善教二十四條)
(以勸民)
(金)董積躬(字師道濟南人天德中舉進士歴縣尹知海州羣盗出没積躬峻城郭嚴斥堠盗不入境)
(尋規措京兆府三白渠事至日以便民為己任凡所灌溉均得其利歴官山東東路轉運都勾)
(判官兼提舉學校事)
董師中(字紹祖洺州人少敏贍好學強記皇統中舉進士調澤州軍事判官累官參知政事尚書)
(左丞嘗曰宰相不當事細務但一心正兩眼明足矣卒諡文定弟師儉亦登進士師金平遥縣)
(丞捕殺劇賊一境以安時大軍後野多枯胔悉為葬之遷綿上令)
(元)董俊(藁城人少力田長涉書史善騎射金末歸元以功累官左副元帥大小百戰無不克捷後圍金)
(主於歸德力戰而死俊忠實自許不妄殺故人樂為之用後追封夀國公諡忠烈)
董文炳(俊長子幼孤儼如成人以父任為藁城令以恩濟威有惠政從世祖取淮西率弟文用等)
(趍江南岸大敗宋兵巴延平宋還留事一委文炳累官至中書左丞卒諡忠獻)
董文忠(俊季子沉毅寡言内行修飭累官僉樞密院事好賢樂善雖一介造門亦款曲接納苟有)
(才長必為聞達卒追封趙國公諡正獻子士珍太傅清獻公士良開州尹士恭御史中丞)
董珪(祁州人童時讀書即曉大義日記數千言父母未之竒也一日隨父出道見古碑使視之一覽)
(輒記父大驚遣就明師學遂成其業登至治辛酉第授定州路同知)
董朴(順德人自幼強記師事樂舜咨劉道濟有求道之志至元中用薦為陜西知法官未幾以親老)
(歸養召不起命以翰林修撰致仕卒年八十五朴所學自六經及孔孟先儒微言莫不融貫其)
(旨為人清而通和而介學者稱為龍岡先生)
董旭(字太初少負英氣博通羣書天文地理靡不精究習舉子業遭時不偶與名公卿交不避權貴)
(與穆爾固實最善邁為元進士以樞密院判官總制浙東軍馬分紹興邁興師討方氏臺臣怒)
(其不稟命殺之公作詩弔之曰栢烏南遁志尤荒不為中原駐夕陽周國詔頒明月死金人宴)
(坐岳飛亡枕戈仇有門人復罷弔哀聞百姓喪我是侯門舊知己撫棺無路淚沾裳遂歸隠山)
(中後方氏據台慶強欲致之幕下公拒不受遂遇害兄曾知無為州亦死節)
董摶霄(磁州人累官河南行省右丞所至理冤獄革弊政嘗克復杭湖徽饒諸路斬獲無筭尋駐)
(兵南皮縣而毛貴兵奄至摶霄督兵力戰而死事聞追封魏國公諡忠定是日其弟昂霄在濟)
(南亦死追封隴西郡矦諡忠毅)
董文用(衛輝路總管時有重役妨農文用驅胥校以應民用不困又時議欲通衛河以便漕者文)
(用曰此地最下若通之是無衛也乃止之)
董文蔚(字彦華世祖時授槀城等處行軍千戸南鎮鄧州與荆襄接境沿邊城壁未築是年冬十)
(一月修光化乙夘立毗陽丙辰築棗陽文蔚悉總之治板幹其畚鍤儲餱粮運木石程其工力)
(時其饑飽藥其疾病見執役者常以善言撫之弗事威猛衆咸感曰他將領役鞭箠怒辱不恤)
(困苦今董矦慈惠若此我曹安忍負之各盡力成之)
(明)董倫(字安常宛平縣人端厚質實能詩文洪武中為右春坊大學士久之出為河南參政坐累謫雲)
(南洪武末召還禮部侍郎兼翰林院學士禮遇甚厚)
董尚(洪武初知武進縣守法公勤為政簡肅至於修建學校撫恤黎民尤盡心焉至今人慕之)
董荆(字宗楚元死節忠臣旭之弟博學好古長於詩文尤善於畫國初隠居不仕所作有翠微漫稿)
(洪武十七年上親問治道稱旨授以縣丞之職辭不就卒於家弟薛後中進士)
董琰(字子莊東安人洪武間歴官翰林編修國子司業時古厓吳溥在京師國學縉紳榮之賦詩有)
(兩京師案屬臨川之句)
董仁中(洪武中莆田知縣一毫不取諸民箠楚不施民大悅服卒於官貧不歸葬民相與營葬於)
(邑之西劉山)
董鏞(或作庸不知始所自起亦不知何許人建文時為監察御史諸御史有志節效忠本朝者時時)
(會鏞所誓不負此心將校懷貳不力戰者輒露章劾之靖難後衆所持謂鏞逆黨也論死家徙)
(戍邊)
董鏞(字孟聲仁和人永樂初登進士入翰林為庶吉士授文學官久之薦知永豐縣有學行詩文和)
(平類其為人有文集三卷藏於家子璵仕至禮部郎中孫序中書舍人禮部主事)
董轟(字文雷奉化人以父知徐州僑居於徐轟性温雅博通經史詞翰兼美以徐州知州楊秘大學)
(士徐人權謹交薦受承天門待詔)
董璘(高郵人永樂戊戌禮部第一進士第一歴修撰)
董琳(字廷瑞鄞人景泰五年進士除南京監察御史時戶兵刑工四部尚書及國子祭酒皆不職遂)
(抗章論之掌南京錦衣衛事都指揮劉敬父子怙勢肆虐言官莫敢誰何琳獨疏其不法敬遂)
(逮繫降黜而子亦戍邊風裁凛然轉山東按察司僉事劬勞職事以疾乞歸卒)
董方(字仲矩漷縣人正統乙丒進士歴官刑部尚書)
董俊(南樂人由舉人受知英廟不俟廷奏擢監察御史中外竒之未幾陞雲南按察司副使會尋甸)
(府夷叛俊勒兵討之兵不血刃而首惡就擒境内宴然陞本省按察使)
董進第(元城人成正統進士筮仕歴知慈谿太湖二縣俱有惠政湖人乃立祠祀之累遷吏科都)
(給事中後忤旨歸杜門不出有司罕窺其面交章薦之不獲大用士林惜之)
董嚴(臨清人少聰敏性多仁愛淡然無欲長領宣德鄉薦授南宫教諭生徒有貧者嚴即推俸以食)
(擇其聰明特達者又身自為之教育寒暑不輟白圭輩多成偉器邑人莫不思之)
董阜民(字德之慶都人以明經舉任工部主事質直方毅不為容悅時同官有被譛繫獄者阜民)
(疾篤恐其罹刑置諫書於懷死都門上憐其死諫命禮葬之遂赦被譛者)
董鼐(同州人正統中任芮城教諭歴知州為人清謹消虎患絶蝗災興利除害景泰初召見賜鈔定)
(陞吏部員外郎)
董倫(字誠之上海人天順甲申進士歴御史)
董綱(字萬紀涇縣人吳寬榜進士除大理寺評事轉寺副果斷有才不妄許與擢雲南按察司僉事)
(守法不徇為時所重攻詞章善真草書法)
董威(威縣人成化丁未進士任南京戸部主政轉郎中清慎自持陞江西布政使參議時逆瑾播弄)
(威福藩臬多納賂求媚不者必隂中傷之威曰枉道徇人剝民取寵君子不為也吾寧自守以)
(獲罪吾甘心焉瑾聞之果矯詔遣輸粟於居庸關以贖罪威傾囊輸之了無怨色轉參政遂求)
(去當時稱為急流勇退)
董倬(涇縣人天性孝友庭無間言少從邑庠徐旭受舉于業旭染疫羣弟子逃避獨奮身供藥餌得)
(愈甚器之嘗以詩贈兄傑忠孝備至次子鋐官進士)
董越(字尚矩寧都人性雅飭博學善文成化己丒賜進士及第累官翰林學士南京工部尚書嘗典)
(試文衡所取多得人奉使朝鮮著朝鮮賦館閣推重居官清介端謹恥奔兢卒諡文僖)
董時望(樂安人登成化甲辰進士授御史幼孤事母至孝居喪以毁聞性剛介有經濟大志力學)
(厲行非義不取三十餘卒於官無以為殮所存有雪峯稿)
董傑(字萬英涇縣人弘治初進士疏論經筵事知沔陽時大旱蠲租開廩賑乏民荷更生莅任三月)
(以事去悉取賑籍焚焉民攀援泣送者以千計歴官至都御史)
董玘(字文玉會稽人弘治乙丒舉禮部第一登進士及第第二授翰林編修歴諭德詹事嘉靖初修)
(武宗實錄玘因上言曰昔者武宗即位纂修孝宗實錄於時大學士焦芳依附逆瑾變亂國事)
(報復恩怨毒流天下猶為未足又肆其不逞之心將以欺乎後世其於叙傳即意所比必曲為掩)
(護即夙所嫉輒過為醜詆又時自稱述甚至矯誣敬皇而不顧凡此類皆隂用其私人謄寫同)
(在纂修者或不及見伏望將孝宗實錄一併發出逐一重為校勘出於焦芳一人之私者悉改)
(正之庶敬皇知人之哲不為所誣而諸臣難明之迹得以自雪傳之無窮可據以為信矣不然)
(萬世之下安知此為芳之私筆也哉疏上士論愜然其諸經筵陳奏據經議禮亦多類此官至)
(吏部左侍郎兼翰林學士以憂制歸為胡明善汪鋐論劾遂不復出)
董鑰(字啟之琳子弘治庚戌進士補上海令興利除害頌聲載道陞監察御史未幾輒屢上封事如)
(論救副使楊茂元等此其尤大者既而出按雲南鎮守太監孫景與都督盧和交搆累經按鞫)
(莫敢與决鑰承旨一訊輒得情皆寘諸大辟及劉瑾竊柄除不附己者乃矯詔逮之勒令致仕)
(瑾誅復徵竟以病不起)
董銳(字抑之昌邑人弘治癸丒進士歴布政使)
董澐(字子濤海寧衛人能詩吟咏至忘寝食晩年從王陽明講學盡棄所習人有非之者笑曰吾將)
(從吾所好遂自號曰從吾道人)
董恬(字世良上海人弘治丙辰進士歴官大理寺卿)
董天錫(字夀甫寧都人弘治丙辰進士歴官大理寺卿)
董鏊(字濟之鄞縣人正德辛未進士歴官給事中)
董子俊(字羽吉上海人嘉靖戊戌進士歴官都御史)
董學(字希顔海寧人嘉靖丙辰進士任行人歴御史巡按宣大真定鋤強扶善革里甲定均平實心)
(為民立志以君子自期惜厄於病不竟其所施)
董策(字希仲長沙人嘉靖辛丒進士歴官布政使)
董珊(字邦竒膚施人嘉靖丙戌進士歴都御史)
董威(字仲夫信陽州人嘉靖辛丒進士歴官都御史)
董世彦(字子才鈞州人嘉靖癸丒進士歴三邊都御史兵部右侍郎贈尚書)
董邦政(字克平陽信人由選貢嘉靖中任六合知縣廉勇慷慨心思所及輒多竒績當道禮之陞)
(浙江兵備僉事禦倭有功)
孔(魯國角音子姓之後微子啟封宋弟微仲衍六世孫正考父生孔嘉父以字為氏鄭有孔張出於子衛有)
(孔悝魏有孔達出於姬姓同而族異也)
(周)孔子(其先宋人六世祖孔父嘉之子奔魯遂為魯人父叔梁紇母顔氏禱於尼邱生孔子因名丘少)
(習禮容適周見老子回弟子益進適齊景公欲以尼谿田封孔子晏嬰沮之退而修詩書禮樂)
(魯定公以孔子為中都宰一年四方皆則之進為司空復為大司寇三月而誅少正夘齊懼於)
(魯會于夾谷孔子攝行相事遂歸所侵之田還墮三都齊人饋女樂而孔子適衛歴聘各國復)
(歸魯正樂晩而喜易因魯史作春秋年七十三卒弟子心喪三年魯追諡尼父漢追諡宣尼公)
(後周追封鄒國公唐追封文宣王宋加至聖元加大成自漢以來皆封其後本朝益尊崇之世)
(封其後為衍聖公擇其後之賢者世知曲阜縣)
孔鯉(孔子之子嘗趨庭受詩禮之訓先孔子卒後世累封為泗水侯從祀孔子廟庭)
孔忠(孔子兄之子後世累封鄆城侯從祀孔子廟庭)
孔伋(鯉子為魯穆公師公問可以利民者曰毁不居之室以賜民奪嬖寵之祿以賑困匱無令人有)
(怨愁而後世有聞見也作中庸以述道統之傳後世追封沂國述聖公配享孔子廟庭)
孔白(伋子博通羣書仕齊威王為相)
孔斌(孔子六世孫魏王聞其賢聘以為相秦伐趙魏以為便斌曰吾聞燕雀處室呴呴相樂竈突炎)
(上棟宇將焚不知禍之將及己也相魏凡九月務陳大計不用乃喟然曰言不用居官食祿是)
(尸位素餐矣遂辭以疾)
孔穿(字子高孔子七代孫楚魏趙三國交䀻不就嘗與公孫龍會於平原君所辨其白馬非馬之說)
(龍又言臧三耳甚辨析穿曰幾能用臧三耳矣然謂三耳甚難而實非也謂兩耳甚易而實是)
(也不知君將從易而是者乎亦從難而非者乎平原君謂公孫龍曰公無復與孔子高辨事其)
(人理勝於辭公辭勝於理辭勝於理終必受詘嘗著儒家之語十二篇名之曰闕)
孔文子(衛大夫名圉衛大叔疾娶於宋文子使出其妻而妻其女孔姞疾誘其初妻之娣置于犁)
(為一宫文子怒將攻之訪於仲尼仲尼曰胡簋之事嘗學之矣甲兵之事未之聞也遂行疾懼)
(奔宋國人立其弟遺文子以姞適遺子貢疑其諡文而問孔子子曰敏而好學不恥下問是以)
(謂之文釋曰非經天緯地之文也)
孔悝(莊叔之後文子圉之子也事衛輒為卿)
孔距心(齊平陸大夫)
孔鮒(字子魚孔子八世孫博通經史秦始皇併天下召為魯國文通君遷少傅丞相李斯始議焚書)
(鮒聞收其家論語尚書孝經等書藏於舊宅壁中隠於嵩山)
孔丘明(秦時人與駱法通等十人避亂相與結交遠訪大道來玉笥山修煉歲久道成騰空而去惟)
(仙良一人慢遊不與但成地仙云)
(漢)孔貞(孔子十世孫該習古今有高尚之志徵為博士封褒成侯)
孔臧(孔子十一代孫文聚為漢都尉以破項羽功封蓼侯臧嗣爵歴位九卿武帝時遷御史大夫辭)
(曰臣世以經學為家相承作訓法今俗儒繁說遠本雜以妖妄難可以訓侍中安國受詔綴集)
(古義臣乞為太常典臣家業與安國紀綱古訓使永垂後嗣帝從之禮賜如三公著書十篇賦)
(二十篇又嘗作書與從弟安國皆有義)
孔安國(孔子十二世孫申公弟子治古文尚書承詔作傳武帝朝為諫議大夫以文章政事名當)
(時)
孔霸(字文孺孔子十三世孫昭帝時為博士後為元帝師賜爵關内侯)
孔均(字長平孔子十六世孫好學有大才平帝時封褒成侯王莽以為太尉三以疾辭得還)
孔子建(孔子十六代孫少遊長安與崔篆友善及篆仕王莽勸子建仕對曰吾有布衣之心子有)
(衮冕之志各從所好不亦善乎遂歸終於家)
孔僖(字仲和魯國人孔子十九代孫自安國以下世傳尚書僖仕肅宗為蘭臺令史從幸闕里帝曰)
(今日於卿有光僖曰陛下崇禮先儒增輝聖德至於光榮非所敢承帝大笑曰非聖門子孫安)
(有斯言)
孔季彦(孔子二十代孫嘗過梁梁人有繼母殺父其子殺之有司欲當以大逆季彦曰繼母如母)
(謂有父也今既殺父母名已絶昔文姜與弑魯桓春秋去其姜氏宜以非司寇而擅殺當之不)
(當以逆論延光二年河南大雨雹帝召見問其故對曰此隂乘陽之徵也今貴臣擅權母后黨)
(熾陛下宜修聖德慮此二者帝默然左右皆惡之季彦曰吾豈容媚勢臣而欺人君乎歸終於)
(家)
孔光(字子夏霸子明經學居公輔前後十七年歴事成哀平三朝上賜靈夀杖歸老於家)
孔褒(山陽張儉與孔融兄褒有舊為中常侍侯覽所怨亡抵於褒不遇儉見融少之而不告融見其)
(有窘色謂曰兄雖在外吾獨不能為君主邪因留舍之後事泄國相以下密就掩捕儉脫去遂)
(并收褒融送獄二人未知所坐融曰保納舍藏者融也當坐之褒曰彼來求我非弟之過請甘)
(其罪吏問其母曰家事任長妾當其辜一門爭死疑不能决乃上讞詔書竟坐褒)
孔喬(字子松宛人學古文尚書春秋左氏傳喬幽居修德銳意典籍至乃歴年身不出門鄉里莫得)
(瞻見漢安帝時公車徵不行卒于家)
孔休(字子泉陳留人成帝時守新都王莽時去官歸莽遣使齎玄纁束帛請為國師遂嘔血托病自)
(絶)
孔恂(新淦人為州别駕車前舊有屏星如刺史車制刺史因怒欲去之恂曰撤去屏星毁國舊儀别)
(駕可去屏星不可省即投傳去刺史追謝乃不去屏星)
孔嵩(字仲山南陽人家貧親老乃變姓名為新野傭友人范戎行部見而識之把嵩臂曰子非孔仲)
(山邪對之嘆息語及平生曰昔與遊集家學吾蒙國恩致位牧伯而子懷道隠身處於卒伍不)
(亦惜乎嵩曰昔侯嬴長守於賤業晨門肆志於抱關子居九夷不患其陋貧者士之常豈為鄙)
(哉傭如故不去)
孔昱(字元世魯人少習家學大將軍梁冀辟不應太尉舉方正對策不合乃辭病去後遭黨禁錮靈)
(帝即位公車徵拜議郎補洛陽令以師喪棄官卒於家)
孔奮(字君魚茂陵人少受學劉歆王莽末避兵河西為竇融守姑臧與妻子甘澹泊而奉母極厚光)
(武時單車就徵吏民饋遺悉不受後遷武都太守郡中稱為清平)
孔融(字文舉孔子二十世孫為北海相立學校表儒術獻帝都許召拜大中大夫融高談清教可玩)
(而誦名重當時值漢室之亂志在靖難然才疎意廣訖無成功曹操忌其威望害之)
(三國)孔淳之(字彦深本魯人孔子二十六代孫居會稽剡縣性好山水每有所遊或旬日忘歸會稽太)
(守苦要之不能致使謂曰苟不入吾郡何為入吾郭淳之笑曰潜遊者不識其水巢栖者非辨)
(其林終不肯往宋元嘉初徵為散騎常侍不就)
(晉)孔愉(字敬康會稽人從父奕明察過人仕為全椒令愉幼孤養祖母以孝聞後隠新安山中以稼穡)
(讀書為務建興初始出應召以功封餘不亭矦遷侍中太常蘇峻反愉朝服守宗廟卒年七十)
(五諡曰貞從弟羣志尚不羈官至中丞)
孔衍(字舒元孔子二十二世孫少好學年十二能通詩書元帝引為安東參軍掌記室書令殷積而)
(衍亦以稱職見知)
孔羣(字敬休愉從弟性嗜酒與親友書云今年田得秫七百石不足了麯糵其躭湎如此仕晉歴中)
(丞卒)
孔汪(字德澤愉之子好學有志行孝武帝時位至侍中時茹千秋以佞媚見倖於會稽王道子汪屢)
(言於帝帝不納以不合意出為廣州刺史政績甚著為嶺表所稱)
孔沉(字德度何充薦於王導曰文思通敏宜登宰門辟丞相司徒掾不就)
孔坦(字君平為侍中常發憤以國事為己憂嘗從容言於帝曰陛下春秋已長聖敬日躋宜博納朝)
(臣諮諏善道由是忤導出為廷尉怏怏不悅以疾去職加散騎常侍遷尚書未拜疾篤庾永省)
(之乃流涕坦慨然曰大丈夫將終不問安國寧家之術乃作兒女子問邪永深謝焉)
孔祗(字承祖元帝時太守周禮命為功曹史禮為沈充所害故人賓吏莫敢近者祗冒刃號哭親行)
(殯禮送喪還義興時人義之)
孔嚴(會稽人隆和元年天文失度哀帝欲依鴻祀之制於太極殿前庭親執虔肅尚書左丞嚴諫曰)
(鴻祀雖出於尚書大傳先儒所不究歴代莫之興承天接神豈可以疑殆行事乎天道無親惟)
(德是輔陛下祗順恭敬留心兆庶可以消災復異皆已蹈而行之德合神明丘禱久矣豈須屈)
(萬乘之尊修雜祀之事君舉必書可不慎歟帝嘉之而止)
孔逿(字世遠好典故學與王儉交昇明中為齊臺尚書儀曹郎屢箴闕禮多見信納上謂王儉曰逿)
(真所謂儀曹不忝厥職儉為宰相逿常謀議幄帳儉從容啟上曰臣有孔逿猶陛下之有臣永)
(平中為太子家令卒)
孔子袪(少孤好學耕耘樵采常懷書自隨明古文尚書為國子助教遷西省學士助賀琛撰錄累)
(遷中書通事舍人武帝撰五經講疏及孔子正言子袪常攷閱羣書以為義證又自撰註尚書)
(及尚書義後加散騎侍郎卒於官)
孔僉(通五經尤明三禮孝經論語生徒數百人三為五經博士值太清之亂卒於家子淑玄亦以文)
(學著官至太學博士兄子元素善三禮亦有盛名)
(南北)孔鮮(孔子二十六世孫恢廓有大度好學博覽宋元嘉中封崇聖侯子乘二十七世孫博學有才藝)
(魏延興中封崇聖侯)
孔琇之(靖孫有吏能仕南齊為吳令後遷廷尉卿出為臨海太守在任清約隆昌中累遷江夏内)
(史)
孔靖(愉孫宋初從平關洛以為尚書令辭乃拜侍中解事東歸武帝餞之戲馬臺百僚咸賦詩以述)
(其美子靈運位著作郎)
孔琳之(字彦琳孔子二十八代孫好文藝解音律妙艸隷桓玄輔政以為西閣琳不能順玄旨意)
(故不見知累遷尚書左丞宋臺初建除宋國侍中永初二年為御史中丞直法無所撓武帝行)
(經蘭臺親加臨幸卒贈太常琳不事産業家貧素有文集十卷)
孔覬(字思遠山隂人琳之姪孫覬孝建中為長史不媚權倖醉日居多而明曉政事醒時判决無壅)
(弟道存從弟道徽請假東還輜重四十餘船皆綿絹紙席覬曰汝輩忝預士流何至作賈䜿耶)
孔稚珪(字德璋山隂人仕南齊累遷都官尚書珪風韻清竦好文詠飲酒七八斗門庭内艸萊不)
(前中有蛙鳴嘗笑謂客曰我以此當兩部鼓吹)
孔靈符(元嘉末為南譙王義宣司空長史南郡太守尚書吏部郎世祖大明初自侍中為輔國將)
(軍郢州刺史又為尋陽王子房右軍長史太守如故慤實有才幹不存華飾每所莅官政績修)
(理前廢帝景和中犯忤近臣為所讒搆殺之)
孔靈産(宋泰始中罷晉安太守有隠遁之志於禹井山立館事道精篤頗解星文好術數齊高帝)
(輔政沈攸之起兵靈産白高帝曰攸之兵衆雖強以天時冥數而觀無能為也高帝驗其言擢)
(光祿大夫以簏盛靈産上靈臺令占其候賜靈産白羽扇素几曰君有古人之風贈君以古人)
(之服當世榮之)
孔祐(山隂人隠於四明山嘗見山谷中有數百斛錢有鹿中矢投祐祐豢之創愈乃去引羣復來依)
(祐太守王僧虔與張緒書曰孔處士行動幽祗德標松桂辟拜不就此古之遺德也子道徽亦)
(有高行)
孔奐(字休文陳永定中除晉陵太守郡中號曰神君曲阿富人殷綺見其儉素餉以衣氊一具奐曰)
(太守身居美祿豈不能辦此但百姓未周不容獨享温飽不煩厚意)
孔休源(字慶緒山隂人晉尚書冲之八世孫舉秀才為太學博士梁大通中行荆徐州事晝决詞)
(訟夜覽墳籍書盈七千卷)
孔伯恭(鄴人仕魏累官鎮東將軍後以散騎常侍彭城鎮將都督除南北兖州諸軍事)
(唐)孔紹安(蚤知名勵志於學陳亡外兄虞世南謂紹安曰本朝淪覆吾分湮滅有弟若此知不亡矣)
(紹安與孫萬夀皆以文辭稱時謂之孫孔子禎歴監察御史門無賓謁時譏其介禎子季詡擢)
(制科授秘書郎陳子昂稱其神清韻遠可比衛玠從子若思)
孔敏行(字至之元和初擢進士第歴官諫議大夫時李絳遇害事本監軍楊叔元朝議莫敢顯攻)
(之者獨敏行上書極論其罪風力勁然未及大用早卒贈工部尚書)
孔若思(山隂人唐初擢明經歴庫部郎中嘗曰仕官至郎中足矣座右置止水一石明自足意後)
(遷禮部侍郎弟仲思遷給事中三任並與兄同府時人榮之若思子至歴著作郎)
孔璋(許昌人李邕下獄當死璋以布衣上書謂邕往者折二張之角挫韋氏之鋒有功於國臣無益)
(於時願以身代之遂減邕死)
孔逭(抗直有才藻製東都賦於是才士稱之)
孔穎達(彛州人孔子三十二世孫誦記日千餘言及長善屬文隋末舉明經後仕&KR1875;累官國子司)
(業遷祭酒撰五經正義子志孫惠俱為司業時人美之)
孔斌(明州刺史明貢蚌蛤淡菜水陸勞費斌奏罷之歲免役夫四十餘萬)
孔潤(保昌人少聰明嗜學景福初進士官至朝散大夫遷袁州刺史)
孔巢父(字弱翁冀州人孔子三十七世孫少力學李季卿薦為參軍德宗時與李白韓凖裴政張)
(叔明陶沔號竹溪六逸後使李懷光遇害子戣官至禮部尚書孫緯尚書左僕射)
孔戡(字勝始孔子三十八代孫進士及第補大理評事左昭義軍盧從史偃蹇不軌戡極諫之不從)
(遂以疾歸洛陽未幾李吉甫鎮揚州表置幕府從史誣以事奏三上詔戡以衛尉丞分司東都)
(吕元膺執不可憲宗遣使諭曰朕非不知戡行用之矣卒追贈司勲員外郎)
孔戢(字方舉戡之弟初父死難詔與一子官補修武尉不受以讓其兄戢擢明經書判為校書郎累)
(遷京兆尹時歲旱文宗憂甚戢躬祠曲江池一夕大澍帝悅詔兼御史大夫卒贈工部尚書子)
(温業書舉進士大中時為吏部侍郎求外遷宰相白敏中顧同列曰吾等可少警孔吏部不樂)
(居朝矣後為太子賓客)
孔述睿(梁侍中休源八世孫少與兄弟克符克譲篤孝偕隠嵩山而述睿資嗜學大歷中劉晏薦)
(於代宗累擢司勲員外郎史館修撰述睿每一遷即至朝謝俄而辭疾歸以為常德宗立拜諫)
(議大夫兼賜第宅固辭久乃改秘書少監以太子賓客還鄉)
孔戣(字君嚴孔子三十八代孫舉進士累遷諫議大夫穆宗召為左丞以老自乞韓愈謂曰公尚壯)
(上三留何去之果戣曰吾年一宜去吾為左丞不能進退郎官二宜去愈曰公無留資何恃而)
(歸曰吾負二宜去尚奚顧子言愈上疏言戣守節清苦議論正平憂國忘家用意至到今求退)
(陛下若不聽許亦無傷義而有貪賢之美不報以吏部尚書致仕賜羊酒如徵士禮)
孔緯(字化文戣之孫舉進士歴集賢直學士擢御史中丞性方雅疾惡中外聞風未繩輒肅遷吏部)
(侍郎權要私謁至盈儿一不省當路不悅改太常卿僖宗欲幸蜀避朱玟次陳倉緯策玟必反)
(建言請幸梁州進兵部侍郎玟平從帝還領諸道鹽鐡轉運使累遷尚書左僕射封魯國公卒)
(追贈太師)
孔禎(高宗朝為州長史曹王明不循法度禎每進諫不從後坐法遷黔中謂人曰吾愧不用孔長史)
(之言累遷澤州刺史)
孔承恭(京兆人昭宗東遷舉族隨之遂占籍河南父莊晉諫議大夫承恭以蔭入官累官太常少)
(卿以疾求解官且言早遊嵩少間樂其風土願卜居焉授將作監致仕)
孔至(字惟微中宗時歴著作郎氏族學與韋述蕭穎士柳冲齊名撰百家類例以張說等為近世新)
(族剟去之說子垍方有寵怒曰天下族氏何豫若事而妄紛紛邪垍弟素善至以實告初書成)
(示韋述謂可傳及聞垍語懼欲更增損述曰止丈夫奮筆成一家書奈何因人動搖有死不可)
(改遂罷)
(五代)孔仁玉(字温如孔子四十三代孫善六藝尤精春秋初孔未既害光嗣自為曲阜令時仁玉方生)
(九月母張氏抱歸育於外家後魯人見其長事聞於朝乃罷未以仁玉為先聖嗣襲封文宣公)
(後周太祖幸廟召對賜章服贈兵部尚書後世以孔氏苗裔幾絶復續推為中興祖)
孔括(字端仲伯源父淑叔滋皆登第括宰淳安縣公清廉介名震行都高宗題殿柱曰吏師孔括比)
(滿百姓詣闕借留上顧宰相曰可轉一官令再任後更與陞擢歴任終濠州守)
(宋)孔宜(字不疑孔子四十四代孫祖光嗣唐末泗水主簿父仁玉九歲通春秋為曲阜令屢舉進士不)
(第乾德中詣闕上書述其家世詔以為曲阜主簿襲封文宣公累遷殿中丞太宗嘗賜詔稱其)
(服勤素業砥礪廉隅宜生延世襲封其次子曰憲曰勖皆中進士第)
孔勖(字自牧兖州人孔子四十五代孫進士及第以殿中丞通判廣州以清潔聞有治行召對以為)
(博士歴尚書工部侍郎致仕)
孔旼(字寧極孔子四十六代孫宋時隠居汝州滍陽城事親至孝讀書循禮法性孤潔喜聞善環府)
(百里之人皆愛慕之見旼於路輒歛袵以避葬其父廬墓三年卧破棺中日食米一鎰壁間生)
(紫芝數十本州以行義聞特賜旌表)
孔維(字為則雍邱人乾德中以九經及第為國子博士使高麗王治問禮維對以君臣父子之道升)
(降等威之序治悅曰今日復見中國之夫子也累遷國子祭酒校定五經疏義)
孔延之(字長源新喻人宣聖四十七世孫幼孤貧晝則帶經耕鋤夜則燃松讀書慶歷間舉進士)
(九遷至司封郎中平生惟與周敦頥曾鞏最友善)
孔道輔(字原魯孔子四十六世孫勖子舉進士為寧州推官累遷御史中丞仁宗時伏闕爭廢后)
(事出知泰州徙兖州未幾復為中丞遇事彈劾不避權貴出知鄆州)
孔延世(嘉祐間知封州遺愛在民三子文仲武仲平仲同讀書於郡齋後人榜曰桂堂)
孔文仲(字經文延世子性狷直學問博洽嘉祐間舉進士再遷台州推官熙寧初范鎮以制舉薦)
(極論新法之害為王安石所黜哲宗初再遷左諫議大夫改中書舍人同知貢舉以疾卒有文)
(集五十卷)
孔武仲(文仲弟嘉祐間舉進士累官國子司業嘗論科舉之弊詆王氏學進拜中書舍人直學士)
(院建北郊議累遷禮部侍郎出知洪州坐元祐黨奪職居池州卒有所著詩書雜文總百餘卷)
孔平仲(字敬父武仲弟治平間舉進士為集賢校理紹聖間坐黨籍謫知衡州再謫惠州别駕安)
(置英州徽宗即位召還累官金部郎中平仲長於史學工文詞著續世說等書行世)
孔端友(宣聖四十八代孫宋襲封衍聖公靖康之變與子玠隨高宗南渡因賜地居衢終宋之世)
(皆襲爵封元初封宣聖後疑所立或言孔氏子孫寓衢者乃其宗子召孔洙赴闕洙遜於居曲)
(阜者世祖曰寧辭榮而不違道真聖人之後也拜國子祭酒本朝凡孔子子孫居衢者悉復其)
(家)
孔宗哲(先聖四十六代孫宋崇寧三年以白身最長補迪功郎堂差興仁府乘氏縣主簿)
孔若采(先聖四十七代孫宋宣和四年以白身最長補迪功郎充興仁府濟隂縣主簿)
孔端木(知臨江軍修庠序之教文風丕振後與張著並祠於郡學)
孔端直(曲阜人孔子四十七代孫道城尹有政聲)
孔宗翰(字國翰道輔子氣貌渾厚事親孝登進士第知仙源縣歴知虔陜揚洪兖州皆以治聞元)
(祐初累官刑部侍郎以寶文閣侍制知徐州未拜而卒)
孔良輔(道輔弟性慷慨有吏才官至大理寺丞上章求退帝嘉之授太子中舍弟彦輔授將作監)
(主簿父疾乞歸養十五年衣不解帶藥必先嘗鄉黨稱孝官至國子博士)
孔傳(字世文道輔孫精於易學操行介潔建炎初與孔端友南渡寓居衢州率族人拜疏於闕下叙)
(家門故事嘗知邠州鋤強扶弱吏民畏服知陜州平鼎澧寇以功知撫州建昌進續白氏六帖)
(文樞要記詔送秘書省所著有東家雜記杉谿集官至中散大夫子端已歴官奉議郎)
孔元龍(字季凱孔子五十代孫尚志篤學從真德秀游任餘干縣簿後為柯山精舍山長以宣教)
(郎致仕年至九十手不釋卷所著有柯山講義論語集說魯樵叟槀奏議叢璧卒贈太子少師)
孔思齊(知果州號為循吏郡人為立良牧碑)
孔嗣宗(嘉祐中以榮州資官令措置大寧監凡監事有不便於民者悉除去民以為便立祠祀之)
孔宗旦(魯人為邕州司戶參軍儂智高未反時州有白氣出庭中宗旦以為兵象度智高必反以)
(告知州陳珙珙不聽及智高反州破被執賊欲任以事宗旦大罵遂被害)
孔元勲(番禺人自少穎異長益惇厚紹興初中進士乙科授迪功郎連州教授正身善誘知封州)
(能文章工詩清勁沉蔚類其為人)
(金)孔端甫(孔子四十八代孫明昌初進士党懷英薦其年德俱高讀書樂道該通古學召至京師特)
(賜及第除將仕郎小學教授以主簿奉致仕)
孔璠(孔子四十九代孫宋襲封衍聖公端友弟端操之子天眷中詔求孔子後加璠承奉郎奉祀事)
(卒子拯襲)
孔總(字元會孔子四十九代孫少穎悟通左氏春秋及襲封衍聖公管勾祀事世宗召赴闕下欲留)
(任用總力辭請專祀事特授曲阜令嚴潔祭祀敦睦親族終奉直大夫)
孔元用(字俊卿孔子五十一代孫貞祐初元措從宣宗遷汴元用攝祀事及宣宗克平山東擢襲)
(封衍聖公改濟州通判兼京東西路按撫時太師國王征益都以元用偕行没於城下)
(元)孔希禎(字仕祥盤庚都人宣聖五十六代孫仕元晉寧路教授母老歸養洪武初以儒士舉有詩)
(上當道云正當報主勤勞日爭柰逢親喜懼時辭之不允授河南涉縣教諭擢工部屯田主事)
(所著有芻蕘集藏於家)
孔元(字彦亨新河人少有志操稍長膽力絶人屢從征討有績授忠武校尉加宣武將軍右威衛親)
(軍總管卒子鷹揚孫成祖皆世襲佩金符)
孔公俊(字師道曲阜人宣聖五十三代孫至正間尹邵武縣邑新被寇公俊存恤勞徠惠化兼施)
(嘗曰逆節之萌由教養之無法也乃輕徭薄賦愛重民力首輸佐費之泉且會廩稍之羡大修)
(學宫俾攝學事李宗垕董其役役不及民財不斂衆而功告成)
孔思晦(字同道孔子五十四世孫資質端重而性簡默讀書講求義理不事詞章家貧躬耕以為)
(養雖劇寒暑而為學弗懈遠近爭聘為弟子師襲封衍聖公修理廟庭請加封宣聖父為啟聖王)
(母為王夫人卒諡文肅)
孔午(宣聖五十四代孫自四世祖因徙居於蕭午當金末聚衆誓約捍禦一境民賴以安元初授徐)
(州觀察副使以夀終)
孔淮(宣聖五十七代孫為江山縣尹廉勤為吏民所服弟灝繼之亦有政聲)
孔福(字伯祥天鐸次子天才識度非衆可肩壮年選充唐山尉太行盗賊蠭午委捕驍悍無敵束手)
(就擒者有之叛命斬首者有之四境泰然一寧朝推其勲陞南和尹見沙河孔氏世族記)
孔文貞(字從善東平人宣聖之裔至元知崇安練達措置催科不擾救饑恤患剔蠧去貪修崇廟)
(學奬與善類平反冤濫民化翕然去任兩朞邑人思之不忘)
孔㞥(字天璧一字秀夫平陽人少好學隨妻父許澹齋至豫章熊朋來薦之行省授永新儒學正改)
(龍溪書院長後陞江州教授所至皆有聲士輩慕之除湖口簿均賦役抑豪強邑稱神明及為)
(慶元紹興會稽尹政事皆如湖口年六十稱疾還家以詩文自娛夀八十餘而終)
(明)孔克堅(字璟夫思晦子博貫經史尤善左氏春秋授資政大夫襲封衍聖公時以克堅明習禮學)
(徵為同知太常禮儀院事未幾拜中臺治書侍御史授國子祭酒集賢學士山東廉訪使皆不)
(就明朝洪武間詔入覲待以賓禮而不名)
孔立(廬州人洪武元年由秀才齎印來知上杭歸附之始百廢未興立秉心廉直庶政畢舉是年夏)
(蘭秀山賊寇境民甚警駭乃謀於邑人蒋公旦設計殲其渠魁悉平餘黨民賴以安有虎為害)
(以文告於圓峯神虎患遂息時大旱苗皆就稾百姓憂之立製文虔禱雨應期而至苗得以甦)
(故邑推善政以立為稱首)
孔秉忠(洪武中郾城典史沙河水歲為患秉忠率民築堤四十餘里其患遂息以至治民事神各)
(得其道以能陞信陽知縣)
孔克中(字庸夫孔子五十五代孫洪武初知吳江州凡事修飭惠政聿新)
孔克表(平陽人孔子五十五代孫博學篤行尤精於史學洪武中薦為翰林修撰)
孔克仁(曲阜人高廟命授諸皇子經功臣子弟亦令就學)
孔克勲(洪武初清河知縣勸農興學修舉廢墜不勞民不傷財吏民悅服)
孔克愚(字鈍夫仁和人宣聖五十五世孫父文學任西湖書院主奉建德路總管府知事遂家焉)
(克愚讀書隠居夾城之上有西塍吟稿歲鄉飲郡每請為大賓年八十二卒翰林學士曾棨銘)
(其墓)
孔顯(靈璧人洪武初以右衛鎮撫知鄧州時值兵餘民散地無居守者二十餘年顯至詢其故址相)
(地築城修舉廢墜收集散亡人多來歸内鄉盗起顯率所部兵盡殲之境内安堵以功賜龍衣)
(一襲尋陞正千戶後調貴州烏撒左所致仕歸鄧卒入祀名宦祠顯生著著生安安生泰俱襲)
(烏撒衛千戶泰生懷征普安有功陞烏撒衛指揮懷生鸞鸞生學俱襲指揮其子孫在鄧者亦)
(多業儒登仕籍云)
孔復(字士亨山東博興人永樂初以御史出知九江府宅心純厚廉公有威案牘清而吏弊殄田野)
(闢而民用饒至今人猶頌之)
孔文英(字世傑陜西安化人先聖之後也永樂十九年進士宣德初知江西廬陵縣擢浙江道御)
(史直黃巖縣有健訟者搆捏齊民三千人相聚譸張為非文英奉勅鞫問一訊既得其羅織之)
(情立遣詿誤之衆獨械首訟一人至京處治中外服其明果官至刑部侍郎)
孔克中(曲阜人永樂中衍聖公以賢薦為本縣令克中力農不受後迫之乃從既官營葺祖廟睦)
(族愛民至今德之附祀鄉賢祠)
孔註(曹縣人宣聖之後性孝友經史無不通貫能詩詞永樂辛夘舉人任工部主事以清慎聞後陞)
(陜西布政司右參政)
孔誠(註之弟治詩經百家子史無不通貫時人無老少賢愚皆知其孔生也永樂宣德間有司屢薦)
(之皆以母老固辭不就)
孔諤(曲阜人永樂中舉鄉試上寵異特賜進士任左春坊中允賜宅一區教皇太子師道嚴正一無)
(所阿上憚之後轉大理評事累官河南按察司僉事)
孔友諒(長洲人其先出闕里永樂進士改庶吉士雙流知縣上言六事上命禮部行之宣德間赴)
(考吏部第一)
孔公恂(字文宗孔子五十八代孫景泰中舉進士授禮科給事中賞先邊戍弊革侵漁歴遷左春)
(坊左諭德)
孔鏞(字韶文友諒子景泰進士歴工部侍郎平生忠信自許不顧利害論者謂其無愧古人初任高)
(州知府乘一馬往招洞賊徐行抵其營神色不動與極論禍福衆皆解散歸降人服其量)
孔公才(字希文山東曲阜人宣聖五十八代孫由江都知縣擢兵部主事調大名通判正德七年)
(陞知和州以嚴為治令行禁止州治後山舊為武人所侵公才復之闢學基增號房造祭器建)
(尊經閣其功不一)
孔天胤(字汝錫汾州人宣聖後裔嘉靖進士第二督浙江學校頗稱得士歴河南左布政)
統(見姓苑)
萬姓統譜卷六十八
