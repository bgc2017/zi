卷六十二
萬姓統譜卷六十二明凌迪知撰
下平聲
十一尤
丘(河南宫音太公封營丘以邑為氏又望出吳興)
(漢)丘滕(烏程人光武朝歴官公卿二百石退居鄕邑乃於先人故塋與其弟子築室而居)
丘俊(持節江淮王莽簒位遂留江左居吳興)
丘常(左馮翊韓延夀下獄楊惲上書訟延夀郎中丘常謂惲曰聞君侯訟韓馮翊當得活乎惲曰事)
(何容易脛脛者未必全也)
(晉)丘昂(吳興人家貧好學織畚以自給與弟給事中夷太守矩並以孝行著聞當時謂之三丘)
(南北)丘寂之(烏程人年十七為州西曹兼直主簿刺史王彧行夜還前驅已至而寂之不肯開門待墨)
(旨然後開彧歎曰不意郅軍章近在閣下即轉為主簿遷鄣令專以廉潔御下有能名)
丘冠先(字道玄烏程人少有節義仕南齊為給事中使蠕蠕國蠕蠕逼令拜丘執節不從曰能殺)
(我者蠕蠕也不能以天子使拜夷狄者我也遂見殺武帝以冠先不辱命賜其子雄錢布雄不)
(受)
丘淵之(字思玄烏程人博學有才識宋文帝即位以舊恩歴侍中所著文章百卷)
丘靈鞠(烏程人少好學善屬文仕齊累官員外郎參掌詔策入梁為東觀祭酒嘗曰人居官願數)
(遷使我終身為祭酒不恨也子遲八歲能文官至中書侍郎從孫仲孚亦好學為山隂令有能)
(聲)
丘遲(字希範吳興人靈鞠之子也八歲善屬文及長為中書辭采麗逸時鍾嶸評其詩曰范雲婉轉)
(清便如流風回雪丘遲點綴映媚似落花依艸遲後出守永嘉不稱職為有司所劾)
丘傑(吳興人年四十喪母以熟菜有味止啖生菜歲餘夢母曰汝啖生遇蝦蟆毒靈牀有藥一丸可)
(取服之傑果得一甌服下科斗子數升疾愈)
丘泉之(吳興人博學才識著文章一百卷)
丘仲孚(字公信靈鞠從孫嘗稱為千里駒為國子生王儉曰東南之美復見丘生為山隂令民謠)
(曰二傳沈劉不如一丘長於治劇通權變為天下第一號稱神明累遷豫章内史撰皇輿二十)
(卷南宫故事一百卷)
(隋)丘和(交趾太守撫綏盡情荒域安之蕭銑等舉兵招之不從後納欵于唐授交州大都督)
(唐)丘為(嘉興人事繼母孝嘗有靈芝生堂下官至太子右庶子及致仕年八十餘而母無恙給以俸祿)
(之半初還鄉縣令謁之為候門罄折令坐乃拜里胥立庭下既出乃敢坐經縣治降馬而趨卒)
(年九十六)
丘行恭(洛陽人父和初仕隋歴三州刺史善撫吏士得其心大業末拜交趾太守行恭有勇善騎)
(射唐初累從戰伐功多又從侯君集平高昌封天水郡公)
丘丹(臨平人官至員外郎)
(宋)丘旭(宣城人少以畜産為事弱冠始讀書學為辭南唐時凡九舉不第而自勵彌篤及再試遂第一)
(江南平歸宋時吕蒙判銓聞其名甚重薦遷京秩卒于衡州旭嘗纂自古賢俊遺言為賓朋宴)
(語其詞賦後人以為法)
丘崇(字次姚身長七尺美鬚髯學優行立規員矩方登元符進士官至朝請郎)
丘巨源(蘭陵人少舉孝廉除武昌太守不樂曰古人云寧飲建業水不食武昌魚乃以為餘杭令)
丘礪(字師說朐山人政和八年王嘉榜進士除福建提刑秦檜求婚于礪惡其權奸丐祠屏居常熟)
(卒贈光祿大夫子摻應博學宏詞科諸孫岳)
丘允(字執中長溪人元符中舉進士累官知柳州蔡京新行茶法州縣遵奉豪右恃勢欺詐良民官)
(吏不敢詰責允窮治其奸遠近敬服時朝廷方崇尚黃老允上疏力斥之徽宗稱奬又論廣西)
(鹽課之弊朝廷下其法於兩廣民以為便官終朝議大夫)
丘敬(建寧人幼孤母為寇所掠敬求之四方不能得乃刻木肖母像晨昏侍奉以致孝思一夕妻饋)
(奠悞侵母像仆地敬哭泣擗踊幾絶因卜葬文溪之上服喪三年春秋祭享後人稱其所居里)
(曰孝鄉)
丘崈(字宗卿江隂人隆興初舉進士除國子博士宰相虞允文舉以自代崈入對首言恢復之志不)
(可忘恢復之事未易舉宜甄拔實才責以内治光宗時為四川安撫制置使兼知成都府崈以)
(吳氏世掌兵為慮奏選他將代之遂革世將之患官至同知樞密院事卒贈太師諡忠定)
丘何(字漢規登乾道第宰連江有聲部使者交薦之不肯售沈淹外職晩始入朝監進奏院遷太府)
(簿時方詆道學上而諫諍下而成序絶口不言性命等字雖六經論孟語亦避之何獨疏論中)
(庸及皇極偏黨之義語意懇切慶元丁巳有事南郊太常闕肄儀宰相以何名聞遂攝卿行禮)
(自受誓戒以至受福細大無遺聲名驟起即將超擢而何惟持正不肯趨謁當路積二年出守)
(袁州卒)
丘濬(黟人歴官殿中丞因讀易悟損益二卦能通數知未來興廢嘗語家人曰吾夀終九九後果八)
(十一卒)
丘耒(字少潛礪子常熟人紹興中知海鹽治學宫築海堤二十里民有宿逋檢縣藏得羡餘悉為代)
(輸郡有疑獄一時平反)
丘義(字通濟建陽人隠居不仕穎敏嗜學該貫子史尤邃于易與朱熹友善常相往來問答有易說)
(傳于世及諸詩賦序銘墨跡皆存熹為書芹溪小隠扁其堂楣作詩序贈之又著復齋銘並芹)
(溪九曲等詩以貽之)
丘富國(字行可建安人嘗受學於朱氏之門人淳祐中登第為端陽僉判宋社既屋遂不仕著周)
(易輯解十卷經世補遺三卷易學說約五篇發明朱氏宗旨)
丘應辰(字詠性泉溪人博學羣書與葉本初應景𥙿為友元貞間舉青田教諭不就作正異復井)
(田諸論有憂憂集藏于家今從祀鄉賢祠)
丘泰(字儀仲高安人淳熙間父山疾篤泰刲股以進尋愈轉運副使趙彦操聞于朝孝宗御筆付史)
(館父死家徒四壁竭力奉母後更名高)
丘奐(字明遠仙遊人舉遺逸進書數十萬言皆恢復大計吕頥浩與論大竒之奏除湖北帥司幹官)
(嘗單騎造賊寨諭降之後入劉錡幕諫殺降卒大為錡所重入監登聞院論事忤權貴出知黃)
(州累贈中大夫)
丘夀邁(字其先江隂人父崈仕宋為制置使簽書樞密院事端平間夀邁以父任授司農卿僑寓)
(保寧鄉白馬里子孫遂占籍焉)
丘鱗(字起潛連城人嘉定十三年特奏名贑州贑縣尉有廉聲歸值紹定寇發郡檄攝城令畫計禦)
(寇率民登東田石全活者甚衆招撫使陳鞾奏其功辟知邵武軍)
丘烈(字希文常熟人以父澤主蕪湖縣簿歴真州通判端介有守咸淳中為江東安撫司參議官北)
(兵至使者委印去城失守烈獲印匿民間卒上于朝官至奉直大夫)
丘岳(字山甫有文武才官至兩淮制置使誓死報國理宗御書忠實二大字以賜封東海侯累贈特)
(進)
丘迪(字彦啟幼孤侍舅孟潼游匡廬白鹿洞讀書受熊天慵義理之學不求仕進退讓自持所著有)
(玉淵雜著等書)
丘舜中(為朝奉郎諸女皆能詩兄弟内集必聮詠為樂)
丘方(字正叔鱗之姪寳慶二年特奏名優於文學素性耿介任寧都丞興學好士政教著聲焉)
丘葵(字吉甫同安人風度凝然如振鷺立鶴早有志于考亭之學宋末科舉解杜門刻志厲學不求)
(人知號釣磯其居在海嶼中)
丘必明(保昌人少負氣節咸淳中進士官韶州僉判德祐中元兵逼城下必明不屈為賊所殺白)
(血流地韶人哀其忠節立祠祀之)
(元)丘石(字介翁因所居鄉自號紫巖晩徙城中更號兩溪貌古氣剛喜談詣早慕杜氏五高之為人後)
(從王定菴業詞賦接聞諸老緒論其學多所通解自負甚高宋改物後隠居不出一意於詩出)
(入諸家豪宕激發氣骨蒼勁望而知其為山林曠士一時言詩者皆莫能及仁山金先生嘗為)
(序其集云)
丘處機(字通密棲霞人自號長春士元太祖乙酉歲六月浴于東溪越二日天大雷雨太液池岸)
(北水入東湖聲聞數里魚鼈盡去池遂涸而北口高岸亦崩處機嘆曰山其摧乎池其涸乎吾)
(將與之俱乎遂卒年八十)
丘定夫(字景游崈四世孫元初錄宋故官嗣授田州路總管府經歴遷武龍州同知以疾不果行)
(與兄揚州教授景唐弟淞陽縣丞景南三人同居一門之内怡怡如也二子堅基皆為儒官克)
(世其家云)
丘一中(字履常横山人能文章有聲望仕至武學博士嘗添倅江州為閫帥汪紫源所知一中閒)
(居薪米不繼戲作自寬詩云仙都有勑到林泉誰信祠官無俸錢陶醉猶能麾客去顔飢何至)
(乞人憐鹿蕉已是今無夢枸祀曾傳昔有仙餓死亦堪垂不朽無緣箇箇珥貂蟬吳師道稱其)
(詩清雋警拔多可愛)
(明)丘錫(字永錫崇安人領洪武己夘鄉薦蒞事工科自陳願受學職除衡州教授永樂四年預修永樂)
(大典改衢州教授宣德七年又預修太宗皇帝實錄書成仍乞學職改建昌教授陞正九品秩)
(自筮仕以來凡典文衡者五人稱錫為公性尤嗜學致仕猶手不釋卷卒年八十有六槀凡若)
(干卷)
丘野(鄜州人洪武中以國子生擢廣東道監察御史激揚得體永樂初陞湖廣按察司副使)
丘弘(字寬叔崇安人以易經魁天順己夘卿試登成化甲申進士第除戶科給事中嘗奏時政十二)
(條曰畏天戒容直言精選法抑奢僭通錢法息紛爭廣儲蓄憫窮民革弊政敦風俗公賞罰飭)
(邊備尋遷都給事中奉使琉球未出境卒)
丘峻(字惟陟性行質直為大理評事據法審獄不畏強禦嘗丁外艱時有奸豪犯法持千金行賂峻)
(拒不受豪竟抵法家居苦貧素未嘗輕有干謁已而連丁内艱後起復任末幾病歸而卒)
丘濬(字仲深瓊山人景泰進士改吉士授編修仕至少保戶部尚書武英殿大學士卒贈太傅諡文)
(莊濬好論議上下千古尤熟國家典故政事可否反復與大臣言官爭是非不肯媕阿所說能)
(以經傳濟其說對人語滚滚不休人無敢難者然性剛褊頗不為衆所與)
丘陵(字志高蘭陵人宣德初鄉舉第一授平鄉知縣有惠政奏留復任陞淮安知府拾流遺舉節孝)
(興學勸農開墾荒田以治行卓異賜錦衣一襲燕禮部陞山西左布政使)
丘經(字正夫安吉人弘治進士擢監察御史立朝敢言獨持風裁歴山東布政司右參議)
丘吉(字天佑號執柔歸安人天性澹約朴素温恭動遵矩矱善古文尤長於詩仰眺山谷情思飄然)
(有輕世遠俗之志世高其詞翰雖尺牘至今猶珍重之所著有執柔集)
丘霽(字時雍鄱陽人天順進士成化中守蘇郡齊穎利強記意度恢廓舉事沛然重祀恤民養士正)
(俗治未一年諸廢畢舉)
丘泰(莆田人弘治進士授廣東新寧知縣性行剛果蒞政仁明决訟如流豪強廢跡以賢良稱)
丘道隆(字懋之上杭人正德進士知順德縣嚴明果斷吏民畏服遷御史陞南雄知府嚴毅方正)
(事先大體嘗大書畏天悲人四字揭之座右以自淬礪)
丘養浩(字以義晉江人正德辛巳進士歴官都御史)
丘幾中(字時甫莆田人正德辛巳進士歴官至參政)
丘(字懋實諸城人嘉靖庚戌進士夙有大志動以古人自期歴給事中剛直敢言不肯曲阿言事)
(罷官隆慶中歴官太常寺少卿)
尤(吳興徵音閩人避王審知諱而沈去水為尤)
(宋)尤袤(字延之無錫人紹興進士為秘書丞權禮部侍郎孝宗嘗曰如卿才識近世罕有累官中書舍)
(人兼直學士院内禪制冊皆出其手官至禮部尚書諡文簡所著有遂初小槀六十卷内外制)
(三十卷)
尤焴(字伯晦袤之孫父棐工部侍郎焴端平初徵為將作監主簿後為淮西帥以儒者守邊威惠兼)
(濟累遷工部尚書入為翰林學士卒八十三自號木石)
尤台(字公輔安溪人八歲能屬文慶元丙子應童子舉中書試以公則說賦數刻而成詞藻絕出長)
(不求仕達優游林石自號退翁而終)
尤鶴(登進士第)
尤絢(南劒人)
尤仲(延平人紹興間任雩都令)
尤昱(南劒人)
尤彬(字叔文家貧苦學工詞賦有聲一時名士知崇安縣林澧特延為館賓葉堂王邁皆與之為友)
(陳立伯損伯傅澄皆師事之端平二年特奏名調真陽主簿卒于官同邑有喻時者字景山紹)
(定五年特奏名未老即掛冠隠居大飛山中以詩與郡人直龍圖閣陳宓相唱酬稱為三俊)
(明)尤安禮(字文度長洲人洪武初任貴州參議性沈厚明哲處患難不失守著元史輯要藏于家有)
(同學生陳文學遣戍以幼女托禮曰安禮在子勿恤此吾有子當娶之已而陳亡安禮曰吾不)
(食言於亡友䀻為子妻)
尤夔(字堯卿嘉興人永樂初徵授雎陽丞攝縣事蝗移傍邑傍邑移文曰願如法撲捕毋縱入境䕫)
(反牘曰蝗蝻非家蓄敝邑豈能縱之苟有德政召和弭災蝗將遠去䕫苟不德蝗亦復至敢讓)
(鄰邪傍邑愧服)
尤樾(字宗陽長洲人正德戊辰進士)
尤魯(字懋宗無錫人嘉靖壬辰進士應天府丞)
尤瑛(字汝白無錫人嘉靖癸夘解元甲辰進士任禮部主事歴參議)
尤錫類(長洲人隆慶庚午舉人)
尤光被(晉江人萬歷丁丑進士)
游(廣平宫音鄭穆公子偃字子游後以為氏)
(周)游皈(字子明子僑之子)
游吉(鄭大夫子明之弟)
游良(子明之子)
(漢)游尋(御史大夫)
游顥(司隷校尉)
游况(見印藪)
(三國)游楚(為人慷慨歴位宰守所在以恩德為治不好刑殺楚為人短小而大聲自為吏初不朝覲被詔)
(登階不知儀式帝令侍中贊引呼隴西太守前楚當言唯而大應稱諾帝顧之而笑遂勞勉之)
(南北)游雅(字伯度廣平任人魏太武時與高允等俱有名累官太子太傅出為雍州刺史在任廉白甚有)
(惠政卒諡曰宣侯)
游明根(字志遠雅族弟幼年遭難于櫟陽王氏牧羊以壺漿倩人書字地上學之長安鎮將竇瑾)
(見之以告雅雅贖之教讀書積學累歲雅薦之魏太武擢為中書學生累官儀曹尚書遷大鴻)
(臚卿)
游肇(字伯始博綜經史謹厚端重任邢魏太守為政清簡為畿内大使黜陟善惡賞罰分明兼御史)
(中尉直攄所學于吏事斷决反覆至于再三然後下筆雖權勢干請終無回撓方正之操時人)
(服之)
游邃(慕容廆股肱客)
(隋)游元(字楚客明根玄孫父寳藏位至太守元少聰敏仕周歴夀春令譙州司馬俱有能名隋煬帝時)
(為治書侍御史遼東之役宇文述等敗績元按其獄以公正稱奉使黎陽督運楊元感作逆元)
(以正言諭之為所囚竟不屈節而死詔贈之官其子)
游子遠(鄭人)
(唐)游茂弘(字簡之崇仁人開元中南豐縣令思威並行截溪水為五陂溉田四千餘頃又鑿石渠以)
(溉枯田迄今民祠之)
(五代)游簡言(建安人父恭唐末進士仕楊吳為别駕員外郎簡言少孤力學徐知誥鎮金陵辟掌文翰)
(及建國累遷翰林學士吏部尚書進右僕射)
(宋)游酢(字定夫建陽人與兄醇俱以文行知名師事河南二程子第進士調蕭山尉累官監察御史歴)
(知漢陽軍和舒濠三州伊川嘗言酢君德器粹然問學日進政事亦絶人遠甚)
游師雄(武功人學于張載第進士為德順軍判官後以破吐蕃擒鬼章累遷直龍圖閣知秦州蒞)
(官二十餘年嘗在邊番漢情偽將佐才否以至山川險易靡不周知)
游烈(字晉光邵武人幼以孝節稱從胡瑗學官至職方員外郎郡人知經學自烈始)
游少游(南豐人隆興間進士攝永興令郡吏督賦語侵少游少游叱曰剝民之政吾不忍為命杖)
(之又取宗室武斷者繩以法豪猾斂迹遷知廬陵縣通判南安軍皆有善政官至朝散大夫)
游汶(字冶望德清人咸淳中歴江西江東福建提刑俱有能聲賈似道當國汶與論事忠誠懇切國)
(亡隠居元參政蒲大全薦為福建路總管固辭不就嘗大書衣背云前宋提刑今為百姓服之)
(以出入焉)
游仲鴻(南充人淳熙初進士知中江縣制置使京鏜等薦之召赴闕宰相趙汝愚甚重之時光宗)
(以疾久不朝重華宫仲鴻遺汝愚書陳宗社計及孝宗登遐遂贊定大策後知嘉定有政績卒)
(諡曰忠)
游似(字景仁仲鴻子嘉定中進士累官吏部尚書入侍經幄帝問唐太宗貞觀治效何速如是似推)
(原以對淳祐中為右丞相兼樞密使自南充伯進爵國公卒贈少師諡清獻)
游復(字執中建陽人居鄉以經學教生徒遊其門者多率德自好嘗舉于有司不第篤實純明後進)
(矜式龜山楊時誌墓深悼其德學不大顯于時)
游中孚(字大信崇安人博文強識春秋左傳漢唐史記成誦如流且能言其同異得失上下數千)
(載事纚纚可聽李光知宣州會李成擁衆攻城議遣官求援於岳飛道路阻絕寮皆憚往中孚)
(時為光門客慨然請行挾十騎由間道走太平見飛與飲屢起請飛曰君姑飲援兵已至竟陵)
(矣圍遂解事平光欲請于朝官之中孚力辭竟不仕)
游九功(字勉之建陽人用蔭補官嘉定中興元失利九功知金州將兵備禦收復鄰疆除湖北運)
(判知鄂州召為兵部郎官入見首言守邊必先結人心又言征役無藝以資苞苴囊槖而民心)
(失將帥朘削功賞不以時下而軍心失倚仗諛佞諱疾忌醫而士夫之心失出知泉州端平初)
(召為司農少卿疏論奸貪多佚罰諸賢或號召未至又論沿邊夫役之弊兼樞密副都承旨知)
(慶元府以循吏稱入權刑部侍郎丏祠再召不赴除待制加寳謨直學士九功清愼廉恪與兄)
(九言自為師友講明理學號受齋先生寳祐中諡文清)
游應祥(字子善崇安人定夫七世孫祖伯祥因過武夷澄川愛其秀麗遂卜居之應祥天資淳厚)
(博通經史無愧先世由武夷直學士陞學正卒)
游欽(字敬仲崇安人應祥長子定夫八世孫也幼授學於家庭綽有父風以省劄為邵武縣主簿積拜)
(建陽縣尹撫字催科各盡其道民咸懷德逮今不忘)
游操(字存誠紹興中與潘良沈介洪景伯俱為秘書省正字同日赴館戒少監秦熺于會食之次出)
(對曰潘游洪沈泛瀛洲有欲用絳繹繪維綰綸綍為對盖熙寧中韓維陳繹韓絳楊繪相先後)
(除學士也)
游九言(字誠之建陽人年十歲即為文詆切秦檜受學于南軒張栻累官至光化軍卒諡文清)
游誠之(南軒高弟也嘗論太極無極聞者服其簡工詩如東風未肯催桃李留得疎籬淺淡香平)
(生意思春風裏信手題詩不用工閒處謾憂當世事靜中方識古人心句詩家所稱)
游元(字淳夫直秘閣經之曾孫為人外和易而中介特讀書必玩味欲知古人用心處尤深于易一)
(日讀坎卦有契幾忘寢食服膺象山之學論議平實為文健贍舉進士晩恩按安化簿就攝邑)
(以理義訓道邑士議減泉司鐵課以利民邑鄰溪峒凡訟關風化必懇惻開諭皆愧服再調贑)
(縣丞為長子鑾主南嶽祠往就養卒)
(金)游完(崞州人大定初歲荒完日賑贍三百餘口冬給窮民衣襖五百套春秋以家財募人平治道路)
(二百五十里北至太湖嶺南至忻口及其老也以仁愛心勉勵子孫)
(明)游志遜(上饒人慷慨有俊才洪武間為廣西興縣丞入朝應制賦詩最佳擢監察御史舉劾不避)
(權豪嘗以忠直見稱後拜四川按察司僉事)
游子源(婺源人洪武壬戌年舉明經授蘇州府吳江縣學教諭壬申秩滿遷紀善訓清江王世子)
(時太祖高皇帝寵愛諸王師傅皆遴選耆儒為之特命禮部侍郎一吏部侍郎一内史二輿馬)
(儀旆以送王府僚屬從王世子出迎始行君臣禮終行師生禮榮遇殊厚既而以老疾辭)
游欽祖(字君卿曹州人洪武元年以賢良舉知崇仁縣嚴敏峭直吏不敢欺時版籍未明民有一)
(戶應數十戶差役者乃遣青黃二冊歸併之田糧既明民無重困)
游芳(字蘭仲婺源人幼年有至性受學汪仲魯仲魯扁其讀書之室曰初月梅軒避難讀書三年不)
(出戶通五經精博物理嘗兩預鄉薦不利隠居教授以師道自任所編有皇明雅音三十卷)
游明(字大昇南昌豐城人天順中為福建按察司僉事奉勑提督學校待諸生有恩義而尤以公廉)
(著稱滿九載進副使仍提督學校未幾成化間卒八郡諸生皆為位于僧寺而哭之)
游居敬(字行簡南平人嘉靖壬辰進士歴官刑部侍郎)
游震得(字汝潛婺源人嘉靖戊戌進士歴官都御史)
游天挺(字士達鎮海衛人嘉靖庚戌進士歴官行太僕寺卿)
鄒(范陽商音子姓宋閔公之後正考父食邑于鄒生叔梁紇以邑為氏)
(周)鄒衍(盡忠事燕惠王王信讒而繫獄衍仰天大哭夏月為之降霜燕有寒谷不生黍稷衍吹律而暖)
(氣生適梁梁王郊迎適趙平原君側行撇席適燕燕昭王擁篲先驅其見禮於諸侯如此)
鄒忌(以鼓琴見齊王王喜之後為齊相齊有三鄒子前鄒忌次鄒衍後鄒奭)
(漢)鄒陽(齊人景帝時仕吳以文辨著名吳王隂有邪謀陽上書諫不納去而之梁從孝王游被譖下吏)
(從獄中上書王立出之卒為上客)
鄒長倩(公孫弘之故人也舉弘賢良貧不能起鄒以衣費備之又贈生芻一束素絲一襚撲滿一)
(枚遺書曰芻束則謹心縱則驕絲積微至著善雖小而為大撲滿土器所以畜錢有入無出則)
(有傾覆之敗今世傳三事喻)
(晉)鄒湛(字潤甫新野人父軏魏左將軍湛少以才學知名仕魏歴官太學博士晉泰始初轉尚書郎深)
(為羊祜所器重累官散騎常侍國子監祭酒所著詩論數十篇)
鄒捷(為散騎常侍金谷二十四友中人)
(南北)鄒誕(輕車都尉著史記音三卷)
(唐)鄒游(與顔魯公友善顔之使希烈也游往送之魯公與蔡明遠帖云聞明遠與鄒游同來欲至采石)
(計其不久亦合及于淮泗之間坡送王子立詩云送行萬里一鄒游)
鄒郁華(清虚服道非天地間氣江山炳靈則曷由纂懿流光若斯之盛真卿幸承餘烈敬刻金石)
(以誌之)
鄒保英(平州刺史萬歲通天初契丹入寇且陷妻奚率家童女丁乘城不下詔封誠節夫人)
(五代)鄒勇夫(固始人隨王審知兄弟入閩及審知王閩勇夫為陳大義奉梁正朔時南唐有併閩意而)
(歸化鎮適當要衝審知遣勇夫鎮遏之至則荆榛滿目煙火僅百家勇夫招集流亡葺理宅舍)
(民襁負而至始遂生息五代干戈相尋是邑獨不被兵人物蕃阜田野墾闢勇夫之力也)
(宋)鄒孟卿(字醇甫開禧登進士第除知豐城會興元軍士張福莫簡亂殺制置聶子述總領楊九鼎)
(陷朗州果州廷議孟卿文武全材授行軍參議一戰敗之簡自殺福請降官至四川制置兼茶)
(馬使時西北敵不敢犯邊被譖賜死明年事白復其官諡忠襄得勑葬)
鄒應博(泰寧人開禧初登第寳慶中監行在都進奉院嘗知婺州為真德秀所薦之)
鄒長孺(字齊賢泰寧人初篤志問學宋仁宗時與太學試居上第聞父喪哀毁踰禮自京師至家)
(三千餘里跂足掃廬芝生諸司以入行舉不應)
鄒棐(字克恭泰寧人熙寧進士始學于劉彛元豐間乂從楊時遊終宣城令有惠政民愛之)
鄒極(字通中宜黃人治平中舉進士累遷至湖南漕時掌鹽法者爭以羡餘希進極條其不便遂罷)
(歸後擢度支員外郎見執政議不合丏外除江西憲親喪服除曰吾讀書丏祿以娛親耳今既)
(孤可復仕乎力請致仕)
鄒餘(字損道臨川人元豐進士調通城令邑多豪猾餘至乃服化哲宗時為侍御史所陳十餘事皆)
(切大體其一辨析元祐黨人大臣不樂其言遂奉祠歸)
鄒浩(字志完晉陵人以行義著舉進士為右正言上章極言章惇之罪哲宗廢孟后而立鄒氏復上)
(章乞追停冊禮惇詆其狂妄削官羈管新州徽宗立召為中書舍人蔡京忌浩再謫衡州别駕)
(尋竄韶州卒賜諡曰忠子柄從學楊時以薦編修累官知台州)
鄒異(字士竒長樂人有孝行親殁葬於西山廬墓六年有甘露芝艸之應元祐三年舉經明行修有)
(司因改其里曰賓賢坊曰文行)
鄒括(字仲發棐之弟元祐進士知寧化縣以恩信懷民知慶州適蔡京當國括以名節自重用退二)
(十餘年李洞在朝以書勸其出亦謝之)
鄒近仁(字季友官龍陽丞嘗叩道于楊簡一再語而頓覺性至孝或干以利介焉弗受人告之過)
(斂袵服所當為雖強禦不畏所著有歸軒集)
鄒夢遇(字元祥楊簡門人近仁從孫為人孝弟喜愠不形動容周旋莊肅簡泰處事一于義而不)
(苟簡常曰心之精神是謂聖百姓日用而不知鄒氏二子知之又曰二子庶幾自知自信者)
鄒柄(字德夫紹興中擢御史上曰直臣之子也使言事聳動四方亦足為國家之光)
鄒定(字應可新興人寓居于筠有詩名嘗過杜工部祠賦詩云疇昔哦詩憶耒陽兹因捧檄過祠堂)
(一生忠義孤吟裏千載凄凉古道傍自是風霜侵病骨非千牛酒涴詩腸明朝解纜秋江上問)
(訊先生一瓣香誠齋誌其墓云詩句自徐師川上遡山谷以入少陵戶牖官奉議郎)
鄒輗(字行之平江人安貧樂道脫去時習人咸重之朱仲晦帥長沙道經平江輗謁之教以歸取四)
(書讀之於立身宅心自有得輗歸讀論語即恍然有悟自謂獨得朱子之傳)
鄒非熊(字宗望宜黃人淳熙十一年進士授樂昌尉親獲強盜耻受賞不言攝邑事修復石渠以)
(溉民田諸司以才力奏辟曲江令非熊一意撫摩獄無滯囚平反死罪十有二人邑為刻石改)
(知宜章值歲歉盜相挺而起非熊先為備得不擾後除廣東提刑未上而卒年七十自號竹巖)
鄒應龍(字景初泰寧人慶元二年廷試第一累官至資政殿學士簽書樞密院事既歸得遊憩之)
(所理宗親書南谷二字賜之卒贈少保諡文靖)
鄒景初(衡之子也慶元丙辰以春秋擢倫魁開僖為起居舍人與韓侂胄議不合出知贑州)
鄒永年(字天錫為松滋宰山谷有寄鄒松滋苦竹泉詩)
鄒禮(字用和高安人世以儒名家禮才識明敏博聞洽記尤練達條章當路嘉其才辟掾史執法平)
(允活人多隂德年三十四即歸隠惟以養親教子為樂姚雲嘗贊其影以馬少游比之總管張)
(公疇敬其為人薦諸集賢賜稱德逸處士)
鄒斌(臨川人博記敏識見陸九淵問平日何學以求放心對一語契合制置使趙方嘗委經理三關)
(形勝措置有方至决魚湖訟平反漢陽獄皆當人心所著有南塘槀)
鄒柄(字德久晉陵人浩子弱冠棄科舉從龜山先生游靖康初以元樞李公薦布衣補承務郎除編)
(修權給事中出守天台行其所學類多善政莊外敏中與人不苟合前後奏議論列天下偉之)
(真能世其家者著伊川語錄一卷文集二十卷)
鄒元佐(精通五行有洪範福極興旨五卷)
鄒至(字致之新昌人授諸子各一經號五經鄒氏)
鄒補之(字公襲開化人淳熙初舉進士累官通判江寧府所著有兵書解宋朝職略等書)
鄒&KR1590;(吉水人徙永豐少慷慨有大志從文天祥勤王為江西招諭副使聚兵寧都得數萬復興國永)
(豐二縣進兵部侍郎後走潮州文天祥被執乃自殺)
(元)鄒世聞(字聞達登州人貌魁偉有氣節用世襲授管軍百戶戍杭海寧其地瀕海軍府歲遣一百)
(戶之兵鎮之瀕海竈民多私鬻鹽而禁甚重世聞分鎮海寧民有犯者例與管民官共理管民)
(官欲竟法世聞曰民私鬻鹽以貧耳法雖重情可矜也卒不竟法民至稱為鄒父會張氏陷浙)
(西見元官有從逆者世聞切齒罵不絶口後屏居峽石元亡不食而死其妻李氏以知禮聞)
鄒伯顔(字從吉為建寧崇安縣尹有惠政)
鄒谷(諸城人大定中進士累官刑部主事大理寺丞爭論情法折正疑難後歴定海泰寧軍節度使)
(明)鄒瑾(吉安永豐人洪武二十七年遇金華王紳紳稱瑾志篤才敏議論磊落可喜忠義人也嘗遊成)
(都都人士皆願與瑾交洪武末薦至京建文二年為大理右寺丞北兵至不屈死之或曰四川)
(江津人洪武中以經明行修薦起縣學教諭遷監察御史歴陞都御史死建文之難)
鄒魯(旴𣅿人洪武中以聰明正直舉授河内縣簿尋以事降為會稽縣典史耆民奏其廉能遂陞知)
(縣既而廣寧衛鎮撫趙興以公事至縣為人請求魯執法不從興遂誣奏逮至刑部事直上嘉)
(其有守特陞為大理寺丞賜鈔襲衣)
鄒矩(字元方宜黃人博學工文與凃幾齊名人稱鄒凃洪武初以通經儒士薦任南城縣學訓導有)
(文集)
鄒奕(字弘道吳江人秀目美髯貎若玉雪議論英發文詞高古至正中登進士洪武初知贑州府謫)
(甘肅尋召還)
鄒亮(字克明長洲人少喜名善為文援毫無停思然輕俠無行嘗薄游為人所擊侍郎周公忱見其)
(文愛之誨之學遂刻厲稱博絶况守鍾薦之授從事吏部已而遷御史既酷嗜書時雖散㠸然)
(頗有存者所得故宋時本皆完全與湯允績諸人共集湯氣豪見亮不覺自折下之詩與劉溥)
(相若亦相服也有潄芳諸集二十餘卷他所撰未成者衆弟順仕至辰州守亦有能詩名)
鄒濟(字汝舟餘杭人為人和易不見崖岸舉明經授本縣訓導薦入翰林與修洪武實錄總裁永樂)
(大典累遷左春坊左庶子寵賚甚厚尋陞少詹事卒之日家無餘貲惟藏書數千卷而已贈太)
(子少保諡文敏)
鄒緝(吉水人洪武間以明經舉累官至翰林侍講兼左庶子以文學名重于時)
鄒師顔(字希賢宜都人洪武間以國子生擢兵部主事永樂間陞大理寺丞洪熙初陞禮部左侍)
(郎末幾病疽卒家貧不能歸喪朝廷惜之給官舟載歸顔小心謹畏廉介自持蒞事周密人不)
(敢干以私云)
鄒昱(華陽人洪武中由太學生歴官有能聲終湖廣右布政使)
鄒朴(字爾愚永豐人洪武中以儒官仕周藩以直言極諫王不聽禁錮甚密後王謀逆朴以諫免上)
(嘉其忠義陞為御史北平師至不食而卒)
鄒銳(字克剛蕪湖人由監生永樂初任河南按察司副使轉貴州布政司左參政尋陞通政居官既)
(久家無厚積年八十餘卒于家)
鄒烜(字允輝建安人按山西道御史時有奏江隂侯不法者上命烜鞫之盡得其情誘以勢利弗聽)
(竟坐銜左遷衛經歴終沔陽州知州致仕)
鄒以信(永樂初知無為州在任處事精詳政尚德教不事苛虐郡人感化以博學能文稱之曰文)
(章太守)
鄒來學(字時敏麻城人宣德間進士歴戶部員外郎中從征麓川有功轉通政司參議督儲山海)
(關正統己巳虜犯京師擢僉都御史提督軍務巡視畿甸諸關隘整戎分屯邊務俱舉陟副都)
(御史巡撫南畿上疏極言民災請留京師備賑復輸運以省勞費時善其議末幾以勞遘疾卒)
(諭葬)
鄒幹(字宗成濟子正統進士仕至太子少保禮部尚書諡康靖)
鄒允隆(光澤人正統進士歴太常寺丞凡大典儀文卿佐不能决者率取正於允隆往諭安南酋)
(夷懾服未幾以學行稱廣東提學僉事)
鄒智(字汝愚合肥人成化鄉試第一丁未進士改吉士以直諫謫石城州吏目卒年二十六性穎敏)
(剛直敢言諤諤之氣百折不回彼患得患失者可以愧死矣)
鄒軒(字公輊餘姚人弘治丙辰進士任給事中)
鄒文盛(字時嗚公安人弘治癸丑進士歴尚書諡莊簡)
鄒守益(字謙之安福人正德進士第二授編修仕至國子祭酒致仕卒贈禮部右侍郎諡文莊子)
(義舉人順天府通判善丙辰進士任山東左布政孫德涵辛未進士刑部主事德溥舉人)
鄒琥(合肥人正德中任撫州府推官宸濠之變領兵赴軍門卒于軍中)
鄒守愚(字君哲莆田人正德進士才優學博德盛禮恭知廣州府樂於育才聮登巍科擢副使有)
(事安南招服算無遺策累遷副都御史戶部侍郎贈工部尚書諡襄惠)
鄒堯臣(字廷俞趙州人嘉靖丙戌進士歴參政)
鄒察(字明卿常熟人嘉靖癸丑進士歴工部郎中性至孝兢兢持身志向明遠惜未竟其藴卒)
牛(隴西宫音宋微子之後司寇牛文以字為氏)
(周)牛剪(趙武靈王將軍)
牛談(趙簡子家臣有勇力)
牛犨(秦人)
牛缺(秦大儒)
(漢)牛節(護羌校尉)
牛哀(見淮南子)
牛君
牛賞
牛曾(並見印藪)
牛邯(字孺卿狄道人隗囂將有勇力才氣雄於邊垂及降拜護羌校尉與來歙平隴右)
(晉)牛金(仕晉時有繼馬之䜟宣帝酖之而愛妃通小吏牛生元帝)
(南北)牛夷(後秦大夫)
牛弘(鶉觚人本姓尞父允後魏侍中賜姓牛弘性寬裕好學博聞隋初為秘書監請開獻書之路修)
(五禮立明堂帝善之拜吏部尚書選舉甚稱弟弼酗酒嘗射殺弘駕車牛妻屢言之弘不以為)
(意但曰作脯其性度如此)
(唐)牛僊客(鶉觚人累官河西節度使能勤職業玄宗擢拜同中書門下三品僊客為相謹身無他唯)
(唯恭愿而已後封豳國公)
牛僧孺(字思黯鶉觚人弘之裔第進士憲宗時以賢良方正對策條指失政累官御史中丞穆宗)
(時同平章事敬宗立封竒章郡公終太子少師諸子蔚叢皆第進士蔚子徽亦舉進士累官刑)
(部尚書致仕家于樊川)
牛元翼(趙州人材果而謀時與傅良弼冠諸將王廷湊叛穆宗以元翼名出廷湊遠甚自深州刺)
(史拔為深冀節度使以攜其軍廷湊卒無所濟後加檢校工部侍郎)
牛蔚(字大章僧孺子屢條時政宣宗謂人曰牛氏有子矣歴檢校兵部尚書)
牛堪(元和中大學士也及第歸韓愈作序送之)
牛存節(字贊正博昌人為人木強忠謹太祖愛之後以戰功拜亳宿二州刺史為將法令嚴毅而)
(善得士心)
牛鳳及(長夀中撰唐書斷自武德終于弘道為百有十卷)
牛叢(字表齡僧孺子第進士繇藩帥幕府任補闕數言事會宰相請廣諫員宣宗曰諫臣惟能為可)
(奚用衆耶今張符趙璘牛叢使朕聞所未聞三人足矣)
牛徽(蔚子舉進士為吏部員外郎杜干請清銓法父道病徽與其子㧋其輿遇盜擊其首持輿不息)
(盜廹之徽拜曰親老願以身代盜釋之後為刑部侍郎)
(五代)牛希濟(蜀臣也降於後唐明宗召賦蜀主唐詩云唐主再思新日月蜀王難保舊山川明宗曰不)
(忘君親忠孝也)
(宋)牛富(霍邱人勇而知義為侍衛馬軍司統制戍襄陽移守樊陽累戰不為衂城破率死士百人巷戰)
(遇民居燒絶街道以頭觸柱赴火死贈靖江軍節度諡忠烈裨將王福曰將軍死國事吾豈宜)
(獨生亦赴火死)
牛皓(福津人仕為川陜宣撫後軍中部將紹興初金人寇秦川吳玠遣諸校分同皓至瓦吾谷遇金)
(將乃與所部下馬戰金人見皓意欲招之皓力戰死)
牛宏(紹興十四年甲子由進士授永新令蒞任廉以持已惠以及民尤注意學校秩滿遷右秘書丞)
牛臯(字伯遠魯山人初為射士戰敗金人累遷蔡唐州信陽軍鎮撫使後為岳飛部將復隨克襄陽)
(擒楊么以功最除捧日天武四廂指揮使馬步軍副總管轉寧國承宣使紹興十七年上巳日)
(都統制田師中大會諸將臯遇毒亟歸語所親曰臯年六十一官至侍從即死無恨所恨者南)
(北通和不以馬革裹屍顧死牖下耳明日卒或言秦檜使師中毒臯云)
牛大年(字隆叟揚州人慶元初進士歴仕州縣清操凜然知黎州治鎧甲增科錢以優郡兵會大)
(水即以私帑賑民比還朝一夫荷擔而已郡人歌之官至寳章閣侍制)
(元)牛光祖(襄陵人以才辟總管府掾授戶部主事後累遷雲南行中書省參知政事)
(明)牛諒(字士良樂平人徙居烏程洪武中歴官禮部尚書典禮多所裁定)
牛衡(永樂中胙城知縣清慎有為勤于撫字案牘詳明期年之間民無游惰盜賊屏息去任民心不)
(忌)
牛景先(禦北平兵數有功金川門失守景先變姓名易服出走死蕭寺中已而窮治齊黃黨逮景)
(先妻妾發教坊司)
牛偉(山東東平州人由監生成化十一年任邯鄲縣丞以廉介自持有才幹勤于職業掌馬政芻牧)
(有法孳息蕃盛甲于他邑民有餽遺者力辭不受而煦育惠愛日下于閭閻歴任五載恪守官)
(箴終始不渝以疾卒于官民感德為立祠)
牛倫(字大經涿州人景泰甲戌進士歴官光祿寺少卿)
牛鸞(字明世獻縣人正德戊辰進士歴按察司副使)
牛天麟(字文祥聊城人正德戊辰進士歴都御史)
牛鳳(字道徵葉縣人正德辛未進士歴行太僕寺卿)
牛斗(字雲章山陽人嘉靖乙未進士歴主事)
牛山木(字子美曲州人嘉靖癸丑進士歴按察司僉事)
牛鏡(字公照獻縣人嘉靖丙辰進士歴官副使)
樓(杞國徵音夏少康之佐周封杞東樓公支孫以樓為氏今東陽多此姓)
(周)樓緩(齊相)
樓蝗(大尚書)
(漢)樓望(雍邱人治嚴氏春秋累官中郎將教授不倦稱為儒宗諸生著錄者九十餘人)
樓君卿(元成時人當時五侯貴客各有所厚惟樓與谷永五家俱為上客每旦饋送不輟)
樓護(齊人父為世醫護舉方正為諫大夫使郡國上書求上先人冢過齊會宗族故人各以親疎與)
(束帛一日散百金之費使還奏事稱意擢天水太守有故人吕公無子護養之終身)
樓煩(漢善騎射者曰煩楚挑戰三合輒射殺之羽大怒出戰嗔目叱之煩目不能視手不能發走歸)
(壁)
(三國)樓玄(沛人事吳主孫皓從九卿侍衛正身率衆奉法而行應對切直數忤皓意後人誣玄謗訕政事)
(命送廣州華覈言玄清忠奉公冠於當世乞赦前愆責其後效皓疾玄聲名徒交趾殺之)
(南北)樓龍兒(安州都將因庫莫奚犯塞擊破之)
(唐)樓鑰(趙宋人善書高宗時大學成奉勑書扁)
樓穎(詩人)
(宋)樓炤(永康人政和間進士由國子博士遷殿中侍御史言論多見採納官至簽書樞密院事兼權參)
(政歿諡襄靖)
樓郁(字子文奉化人慶歴中詔立學舉郁為教授郡人翕然師之後登進士官大理評事)
樓异(字試可奉化人元豐進士為鴻臚卿直秘閣後改知本州墾廣德湖為田七百二十頃官至徽)
(猷閣待制)
樓鑰(字大防奉化人郁五世孫隆興初進士累官中書舍人遷禮部尚書抗疏論韓侂胄遂投劾去)
(後召為參知政事卒贈少師諡宣獻鑰質直而和粹所薦多名士號攻媿主人有文集百餘卷)
樓昉(鄞縣人紹熙中進士昉與弟昞俱以文名少從吕祖謙學號迂齋其文汪洋浩博從學者凡數)
(百人嘗集古今文名曰崇古文訣)
樓海(以司法權宰清遠峒寇一夕入縣治倉卒告變海挺身出諭被害事聞有詔褒贈邑人祀之)
樓觀(台州人舉進士與兄覺皆知名當時號二樓官至大理少卿)
樓演(鄞縣人寳慶中知崇德有吏能究極弊端疏刷之)
樓大年(字元齡義烏人朱熹弟子舉進士歴知遂安南昌所至多善政每解印綬去攀轅臥轍者)
(綿亘道路初理宗降訓廉謹刑二銘大年摭古之可法戒者二百事疏之號銘心偶錄藏于家)
樓閌(婺州人治平間知宜興縣有能名濬治陂塘溉田甚廣)
樓鍔(字巨山淳熙中知江隂軍以儒雅飭吏以仁愛字民修建貢院加惠學者人多稱慕)
(明)樓璉(字建連金華人嘗從宋濂學洪武中以儒士召歴宣寧仁夀主簿藍田知縣擢廣東道監察御)
(史謫戍雲南建文君嗣位屢下詔求賢璉以文字舉入翰林侍經筵官至侍讀北平兵入京文)
(皇命方孝孺草詔孝孺哭且罵授之筆擲諸地曰身可死詔不可草改命璉及王景璉惶懼不)
(敢辭歸而填悶妻子問之曰得無傷方先生耶璉愧曰我受刑猶可正恐累及爾輩耳逡巡一)
(夕自縊死)
樓得達(鄞人性尚閒雅博於文藝於奕則稱專門永樂初驛召至京偕江隂相予先入覲予先自)
(謂天下無敵手視得達蔑如也上命二人對奕顧中貴官密取紙畫冠帶至局下得達累奕累)
(勝遂啟而視之命吏部給冠帶)
樓澄(字文淵父紹自鄞徙吳蚤從貝翔學深於書晩更吟易夏原吉與論水利欲薦之以疾辭有林)
(臯鼓缶集子曰宏孫序皆以文學稱)
樓澤(浙江人正統進士)
樓東(浙江人成化進士)
樓懋中(字敬甫江都人正統戊辰進士歴郎中)
樓觀(字國充江都人正德丁丑進士歴副使)
樓鎮(字子安義烏人嘉靖丁丑進士歴參政)
婁(譙國商音邾婁國之後因氏又有疋婁氏改為婁虜姓也)
(周)婁(齊大夫)
(漢)婁敬(齊人以布褐見高帝說帝都關中賜姓劉拜郎中號奉春君匈奴入寇帝欲擊敬言不可帝不)
(聽後果被圍七日始得解帝謂敬曰吾不用公言以困平城乃封敬為關内侯號建信君)
婁夀(字元考南陽人幼而岐嶷有志行好學不厭棲遲衡門樂以忘憂郡縣屢辟皆不應周人諡曰)
(玄儒先生)
(南北)婁提(魏獻文時為内三郎獻宗暴崩提謂人曰聖主升遐安用活為遂引佩刀目刺幾死文明太后)
(詔賜帛二百匹)
婁幼瑜(字李玉金華人吳侍中玄六世孫聚徒教授不應徵辟為臨川王映所賞異著禮記捃拾)
(三十卷乂撰禮記摭遺别記一卷文集六十六卷)
婁寳(代人明帝時為朔州刺史時邊事屢興人多流散寳至招集之舊宅殘缺者悉與完葺流民聞)
(之皆來歸績為天下最)
(唐)婁師德(鄭州人舉進士累官檢校豐州都督進同鳳閣鸞臺平章事卒諡曰貞師德深沈有度量)
(善知人人有忤已輒遜以自免為將相三十餘年恭勤樸忠以功名終)
(宋)婁機(字彦發嘉興人學談經史乾道初進士為鹽官尉調含山主簿以治績聞累遷吏部侍郎兼太)
(子左庶子累進讜言多所裨益後除參知政事以資政殿學士致仕卒)
婁夀(紹興三十年以奉議郎知崇安軍事政事之暇喜為歌詩官至少師)
婁寅亮(字陟明永嘉人政和進士為上虞丞建炎四年高宗至越寅亮上疏清選武陵之後帝讀)
(之感悟樞密富直柔薦之紹興元年召赴行在以其言宗社大計擢監察御史時秦檜以其為)
(直柔所薦惡之諷言者論廢)
婁暄
婁昞(俱臨清人登科)
婁汝勵(臨清人登科)
婁南良(字德剛臨川人咸淳進士授吉州法曹與弟文輔子志淳皆以德名臨川家世儒雅忠厚)
(者惟婁氏饒氏焉)
(明)婁觀(洪武末鄢陵知縣民多豪猾難治觀選邑中老成人素信服者使陳德義以勸諭之遂皆感化)
(又貧民負稅者捐俸置酒殽請其富者貸輸之民懷其德)
婁大方(奉化人洪武初為撫寧知縣奏徙縣治措置得宜民懷其德)
婁添麒(湘潭人宣德舉人)
婁芳(字永文會稽人天順庚辰進士任御史)
婁諒(上饒人與陳白沙莊定山賀毉閭羅一峯胡敬齋陳泉南張東白書傳面訂日禆益以成深造)
婁良(字至善河南人正統進士授刑部主事已巳從駕北狩酋帥脅以刃辭色益厲敵重其節釋之)
(歴官右副都御史)
婁璿(東陽人成化五年為順德令性剛果好摧折權勢政自己出典案老奸不敢過縣門事有統紀)
(獄無留滯口不言錢聞貪汚者雖上官及僚必放聲唾罵其直類如此)
婁謙(字克讓上饒人成化進士任御史提督學校以躬行實踐為教士類風動時汪直勘事至謙絕)
(不與接歴四川布政使)
婁性(江西人弘治進士)
僂(見通志)
(周)僂堙(齊臣死于崔子之難)
萬姓統譜卷六十二
