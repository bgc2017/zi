卷四十七
萬姓統譜卷四十七明凌迪知撰
下平聲
七陽
黃(江夏商音顓帝曾孫陸終之後封黃因氏)
(周)黃歇(黔中人戰國時為楚相號春申君相楚凡三十餘年門下食客三千人其上客皆躡珠履趙使)
(見之大慙後為李園所害)
黃公(齊人有二女皆國色常謙謂云醜惡醜惡之名播於遠近年長而無婚衞有鰥夫冒然娶之乃)
(國色也此違名而得實矣)
(漢)黃霸(字次公陽夏人習文法溫良有譲善御衆武帝以入錢賞官復察廉遷河南太守丞宣帝召為)
(廷尉正數決疑獄廷中稱平累遷穎州太守霸外寬内明得吏民心戸口歲增治為天下第一)
(天子下詔稱揚賜爵關内矦徵拜京兆尹後為丞相封建成矦)
黃昌(字聖貞餘姚人本出寒微居近學宫遂就經學又曉習文法拜宛令能發奸伏皆稱神明遷蜀)
(郡太守斷理七百餘訟莫不得所密捕盜帥使條諸縣強暴之人姓名居處掩討無有遺脱宿)
(惡大奸皆奔走他境)
黃香(字文彊安陸人葉令兄之子事親至孝夏月扇枕席冬則以身溫被九歲失母思慕憔悴太守)
(劉護召署門下甚見愛敬香博學經典能文章京師號曰天下無雙肅宗詔管樞機而香亦祗)
(勤物務憂公如家)
黃橫(後漢書作璜字平仲琅邪人從虢徐敖學毛詩并古文尚書聞東萊費直長於卜筮亡章句徒)
(以彖傳繫辭十篇文言解說上下經橫能傳之漢平帝元始中為大司空掾時河決徵能治水)
(者御史韓特以為可略於禹貢九河處穿之横言河入渤海地高於韓牧所謂穿處注者天常)
(連雨東北風海水溢出西南浸數百里九河以為海所漸矣禹行河水本隨山而下使東北而)
(去上用其言而河治)
黃瓊(字世英香子永建中公卿多荐瓊者徵至拜議郎稍遷尚書僕射瓊爭議朝堂莫敢伉奪尋遷)
(太尉封邟鄉矦瓊首居公位舉奏貪汙海内翕然望之卒贈車騎將軍諡曰忠矦)
黃琬(字子琰瓊孫瓊初為魏郡太守建和元年日食京師不見瓊以狀聞太后問所食多少瓊未知)
(所況琬年七歲在傍曰何不言日食之餘如月之初瓊大驚即以其言應後徵拜少府又為豫)
(州牧擊平寇賊威聲大振封關内矦及董卓秉政徵為司徒遷太尉更封陽泉鄉矦)
黃憲(字叔度慎陽人屢舉孝廉不就陳蕃周舉嘗相謂曰時月之間不見黃生鄙吝之萌復生于心)
(郭泰曰叔度汪汪若千頃波澄之不清淆之不濁不可量也叔度憲字天下號曰徵君)
黃允(字子文以雋才知名郭林宗見而謂曰卿有絶人之才足成偉器然恐守道不篤將失之矣)
黃浮(桓帝時東海相時中官兄子為下邳令強奪故汝南守女歸舍殺之浮收其家屬按法悉棄市)
(三國)黃蓋(字公服零陵人赤壁之役建策火攻後加偏將軍為江表之虎臣)
黃權(閬中人字公衡在蜀為鎮北將軍昭烈敗不得已降魏為車騎將軍司馬宣王問曰蜀中有卿)
(輩幾人又曰黃公衡快士也懿器之)
黃忠(南陽人蜀漢昭烈南定諸郡忠委質隨從入蜀嘗先登陷陣勇冠三軍擊斬夏侯淵以功賜爵)
(關内矦)
(晉)黃泓(晉人父沉善天文秘術泓從父受業精妙愈深兼博覽經史尤明禮易性忠勤晉懷帝永嘉之)
(亂與渤海高瞻避地幽州後石季龍攻皝皝將走遼東泓曰賊有敗氣無可憂也不過二日必)
(當奔潰宜嚴勒士馬追擊之備皝曰今寇盛如此卿言必走孤未敢信泓曰陛下言盛者人事)
(耳臣言必走者天時也胡足為疑及期季龍果走皝益竒之)
黃輔(建城人有高行事親以孝聞州郡舉孝廉穆帝時仕至御史清直有節操晉政不綱權臣擅命)
(遂隱遁焉子仁覽仕至青州從事)
(南北)黃閔(武陵人博學有詞藝撰杭州志唐章懷太子注郡國志取之為證)
(唐)黃芮(歙縣人建中初繼母洪氏病割股饋羹而愈貞元中父卒號泣不絶聲廬墓終身不舍墓側産)
(芝及連理木刺史上其事詔旌其門)
黃桓(邵武人居母喪廬墓三年有芝産墓側貞觀中旌表門閭同郡張巨錢亦居母喪廬墓十三年)
(永淳初蠲其賦役)
黃碣(閩人喜學問軒然有志向同列有假其筆者怒曰是筆他日當斷大事不可假也後為董昌所)
(害)
黃滔(字文江莆田人乾寧初第進士光化中除國子四門博士遷監察御史裏行充威武軍節度推)
(官王審知據有全閩而終其身為節將滔規正有力焉唐社既屋遂不復西其文章亦僅見於)
(閩南論者謂莆郡文章家以滔為初祖有集十五卷泉山秀句集三十卷)
黃璞(字德溫侯官人後徙莆田少與歐陽詹齊名大順中登進士第官至崇文館校書郎當昭宗之)
(世杜門不仕黃巢兵入閩以璞儒者戒毋燬其居遂滅炬勒兵而去自號霧居子所著有閩川)
(名士傳及文集二十卷)
黃岳(寧德人博通經典尤䆳易象數之學唐末由鄉貢入太學巢寇入閩避地者無所衣食聞岳勤)
(施有長者風從之如歸市賴以不死者甚衆乾寧中王審知節度威武軍屢辟為屬力辭不就)
(既而朱溫簒唐審知竊王號必欲起岳岳度不能拒遂投於淵而死邦人哀之相與立祠祀焉)
(五代)黃損(連州人梁龍德初舉進士仕南漢官至左僕射有桂香集行于世與宋齊丘桑維翰善每論天)
(下事二人自以為不及)
黃晟(字明遠鄞縣人時盜賊蠭起授晟為散騎常侍明州刺史討平隣寇保護鄉井境内以安晟尤)
(能禮士江東儒彦多依之築其居號曰措大營)
黃玉(上猶人天祐中補使院尋署上猶場猶民德其保障累功二十四年有司上其狀于南唐授銀)
(青光禄大夫上柱國賜紫金魚袋以壽終昆弟子孫顯於宋聯登進者八九人)
(宋)黃夷簡(字明舉福州人父廷樞事王審知簡少孤好學有名初事吳越署光禄卿後隨錢俶入朝)
(官終平江軍節度副使夷簡喜談論善屬文尤工詩老而不輟太宗以其嘗勸俶入朝加寵遇)
(焉)
黃禹錫(字仲元晉江人初為留從效别駕奉表朝貢于周後歸宋以檢校水部郎中攝莆田令時)
(林居裔負險倡亂諷禹錫為主禹錫曰頭可斷賊不可為密遣長子觀與陳靖乞兵于漕使楊)
(克譲賊聞之怒坐禹錫與其次子藪帳下持刃臨頸父子神色自若不為屈既而觀等以兵至)
(賊平詔嘉其忠尋請老以疾終觀起家蘄州司法荐歴省府綽有能聲終兵部員外郎)
黃曉(南城人大中進士流落銓調二十年嘗謂大丈夫當自奮拔豈能碌碌出人門下通判廬州轉)
(運使陳杲以威懾下吏有訟杲者朝廷遣曉鞫之人皆危曉為屬部勢不可問曉治之以理略)
(不為意議者歎服累官至職方員外郎)
黃震(字伯起浦城人進士及第累遷著作佐郎通判遂州嘗有詔給兩川軍士緡錢詔至西川而東)
(川獨不及軍士謀為變震白主者曰朝廷豈忘東川耶殆詔書稽留耳即開州帑散給如西川)
(衆乃定明日詔至後由都官員外郎擢江淮發運使先是李溥自三司小吏為發運十餘年姦)
(贓狼籍丁謂黨之無敢言者震將行上書自陳辭頗憤激真宗知其意在溥也諭之曰卿當與)
(人和震對日廉正公忠臣職也負陛下任使者臣不敢與之和既至發溥姦贓數十事溥坐廢)
(而震亦為溥訟奪一官及謂貶乃復官知饒州徙廣東轉運使廣南歲進異花數千本至都下)
(枯死者十八九道路苦其煩擾震在真宗朝數論事既卒詔進官一等)
黃晞(字景微建安人少通經聚書數千卷學者多從之游自號聱隅子著欷歔瑣微論十卷石介在)
(太學遣諸生以禮聘召晞走匿不出韓琦表荐之以為太學助教)
黃君俞(字廷僉校書璞之玄孫也父問字公裕博通五經創上林義齋以聚英俊之士立為五規)
(一曰修身謹行二曰立志抗節三曰潛心經術四曰留意世務五曰限日收功卒左丞皇甫泌)
(誄之曰義成逸士君俞幼強學著書百卷名動京師試開封進士第一四點禮部鄭獬滕甫王)
(珪交章論薦召試舍人院除國子監直講遷太常主簿兼禮院檢詳文字密學陳㐮又薦於朝)
(除真州軍事推官知金壇縣歴官崇文院校書改館閣校勘卒)
黃子信(長泰人以文章履行為學者師初調新會鹽場帥楊長孺以其老榜為監當心易之嘗捃)
(摭其簿書子信將拂衣而去投以詩有云六年兩度拜宸旒換得青衫白上頭飛鵲只因無樹)
(遶窮猿何暇擇林投明知著腳當來誤幾欲抽身不自由安得有錢了官債便無三徑也歸休)
(長孺得詩恨知之晩歸又詩云咲倩西風拂舊埃歸時行李似初來也知三載清貧好博得一)
(家強健回)
黃鑑(字唐卿浦城人少敏慧過人舉進士累官國子監直講楊億善其文詞延置門下後遷國史院)
(編修官嘗詔館閣官後苑賞花而鑑特預召國史成擢直集賢院出通判蘇州)
黃亢(浦城人少竒穎過人文詞竒偉嘗游錢塘以詩贈林逋逋激賞之時杭守王隨奏禁西湖為放)
(生池亢詩數百言以諷士人傳誦之有東溪集二十卷)
黃通(字介夫邵武人嘉祐初進士除大理丞每浩歌長嘯衆目以為異人有為元夕燈詩誰將萬斛)
(金蓮子撤向皇都一夜開通以詞語未壯自作云秦樓十二玉梯横紫府千門夜不扄疑是嫦)
(娥弄春色彩雲移下一天星其雄俊如此)
黃豫(字伯奮永春人少穎悟蜚聲場屋景祐初試房心為明堂賦中甲科官秘書省校書郎有詩名)
黃覺(字民先景德二年進士任殿中丞有詩名楊文公劉子儀章郇公宋宣獻公與之唱和仕宦不)
(遂意送客都門外至則客已去見一道士在側因取所攜酒肉呼與同飲既罷道士掬水寫吕)
(字始悟其為吕洞賓道士曰明年江南相見果得官江南及期見道士出大錢七文次十文又)
(小錢三文與之曰數不可益也又予藥數十藥亦垂盡作詩曰牀頭歷日無多字屈指明年七)
(十三果以是歲終)
黃旦(字昇之咸平二年登第除許昌幕官知德化縣後知錢塘引薦除大理評事知光州代還遷秘)
(書丞知黎州黎與南詔接境鎮以清靜疾卒黎人思旦之德相與立廟歲時祀之其後子孫蕃)
(衍昌盛)
黃瑊(字君度震子蚤歲喜讀書加冠中鄉舉既而以世賞補太廟齋郎除長汀尉轉任臨安用薦者)
(改將作監丞知新建縣又遷殿中丞通判台州任滿除國子博士出知撫州罷秩蔡君謨知監)
(院因言城才器明敏資性公廉所至有聲臨事不苟嘉祐末會恩復官仁宗山陵起發錢帛還)
(朝時相以名上授廣濟都大輦運司歲增數萬以疾卒年六十二官至朝奉郎)
黃鑄(旦之子官至銀青光禄大夫開府儀同三司子敏用累遷朝散大夫提點四川茶馬事敏頥累)
(官中散大夫孫敦書累官中奉大夫直徽猷閣兩浙路轉運副使敦彦累官朝詣大夫江南東)
(路提點刑獄公事)
黃履(字安中邵武人嘉祐中進士累官至御史中丞後定郊議進尚書右丞以言鄒浩犯顔納忠當)
(徙善地坐罷知亳州徽宗初召復右丞加大學士)
黃庶(字亞父工詩子大臨庭堅叔達)
黃大臨(字元明善詩有云急雪鶺鴒相並影驚風鴻雁不成行)
黃槩(字平叔龍溪人好學力行父忠助遘疾傾貲求醫或言不為子孫計槩泣曰苟疾愈雖子孫饑)
(餓吾亦無憾父年九十六母鄭氏年九十九將卒曰為人子若爾者少吾願為爾子以報言訖)
(而卒後槩妻有娠將彌月夢其舅曰吾某月某日某時為爾子及期生子彦臣官至朝散大夫)
(封槩承議郎賜緋累贈朝散郎子孫登科不絶人以為孝行之報)
黃彦臣(字叔粲龍溪人登治平第調南寧簿歴倅泉廣二州守莆汀劒建四郡官至朝散大夫贈)
(少師彦臣糾郡時有強盜守欲置之法彦臣疑其冤緩之果獲真盜在建州切切為民興利除)
(害建劒之俗有生子不舉者彦臣令保正月申官贍之後為定式子願尉晉江造轎以遺彦臣)
(彦臣惡其侈焚之仍貽書切責時服其清嚴)
黃隱(字仲光莆田縣人唐校書郎璞五世孫也隱與從父理同第治平四年進士是歲族父君俞先)
(試開封第一四黜禮部隱上書乞以所得恩命命君俞君俞遂得召試除撫州司戸隱知無錫)
(縣以最聞元豐中召為監察御史遷殿中侍御史剛直敢言無所畏避初召對神宗問學術時)
(尊尚王氏學而隱以司馬光對不稱旨及問福建茶鹽利害條對甚悉上嘉納之元祐初守國)
(子司業力排王氏新語取三經板火之出守泗州歴監司郡守凡七任坐尊司馬氏學入元祐)
(黨籍臨終戒家人毋得請致仕徽宗聞而異之與一子官靖康初追贈直龍圖閣再官其二子)
黃裳(字冕仲浦城人為書生時嘗有魁天下之志元豐四年郡之譙門一柱忽為迅雷所擊裳聞之)
(口占四句云風雷昨夜破枯株借問天公有意無莫是卧龍蹤跡困放教頭角直亨衢次年對)
(策為天下第一政和間知福州裳為禮部侍郎後遷尚書贈資政殿大學士謚忠文裳端純孝)
(友每講讀隨事納忠所著有春秋講義及真山集)
黃寔(字公是陳州人登進士第累官寳文閣待制知定州卒贈龍圖閣直學士寔孝友敦睦世稱其)
(内行與蘇軾兄弟友善雖以章惇甥獲免黨禍然亦不得久于朝著)
黃庭堅(分寧人其先居金華五世祖贍知分寧因家焉父亞夫有詩名庭堅號山谷舉進士教授)
(北京國子監蘇軾見其詩文歎其獨立萬物之表為著作佐郎神宗實錄成擢起居舍人紹聖)
(初知鄂州為章惇蔡京等所惡謫授涪州别駕黔州安置移戎州尋坐謫宜州江西詩派祖庭)
(堅世以其詩配軾稱蘇黃云)
黃疇若(得禮曾孫第進士主祈陽簿遷知廬陵周必大稱其有子路治蒲之政進知成都召除兵)
(部尚書力辭丐歸命知貢舉試禮部尚書所著有竹坡集曾孫竑第進士仕至廣西提幹為文)
(筆力奔放所著有畱皮集)
黃齊(字思賢建安人祖展登進士第仁宗朝都官郎中齊亦登進士第歴御史除起居舍人拜中書)
(舍人兵部侍郎一蔡柄用齊非時不見於私第以顯謨閣待制知通州)
黃伸(字彦發邵武人遠祖惟淡教子皆登科世號黃五經伸與兄僅弟侑齊名時比河東三鳳伸嘉)
(祐六年登進士第知河南縣文忠烈薦之賜以束帛知泉州建學校芝生于梁改建州未幾稱)
(治有瑞粟生屬邑以治最聞終司農卿子滂沔沂皆克舉其官)
黃照隣(桂陽人舉進士仕為職方郎中嘗讀書於郡西芙蓉山石林亭鄉人號為職方巖子植字)
(立之元熙二年進士官朝請郎知貴州)
黃國鎮(字子芳元符三年登第為福清尉孤介不可犯每遊佛寺僧瀹茗飲之必償以錢而去及)
(去官一奴荷籠縱步南歸後仕至本路提刑)
黃穎(字仲實嘗從陳㐮學于毘陵襄愛其文行置于經杜孫莘老治廣德穎援詩疑義以問莘老竒)
(之元祐間舉經明行修科時天下弗就者二人穎其一也哲宗以弗至問適莘老為中丞因條)
(其學行以對詔降袍笏就其家起之更三期毋促之始調清溪尉歴劒浦簿郡守方全道以改)
(官薦穎力辭請卑同列某人轉儒林郎知長泰縣修治學舍無一不備晨治邑事日中與諸生)
(講肄經旨逮暮而歸權龍溪尉卒二縣士民齎金帛以賻其子公坦一無所受)
黃輔國(字應圖轍子元豐中第進士歴知高郵軍時淮右旱蝗輔國極力賑濟民賴不殍者數萬)
(帥曹列薦得樞密院編脩官尋以大臣薦除右正言遷右司諫嘗論列惠民之政及學校之法)
(皆著為令典擬改太常少卿上親擢為起居舍人時有旨看詳元符元祐臣僚章疏欲籍為姦)
(黨輔國不奉詔出知袁州江寧府詔落職知光州大觀初知福泉二州召為給事中)
黃伯固(將樂人為建昌尉累官四川安撫制置使終兵部侍郎涖官行己為時所重卒謚曰忠簡)
黃萃(覺孫居官歸省父必問所治事使條其狀若當於理則歡然為飲嘗謂之曰吾所不仕者為有)
(子足以行吾志汝視義利是非宜謹所蹈仕至職方郎中)
黃孝先(字子思浦城人為廣州尉改宿州司理活死罪十有六人吕遵路董儲以善治獄薦遷大)
(理丞知咸陽縣移綿竹西夏用兵詔蜀中税緡錢奏蠲之終太常博士通判石州累贈大中大)
(夫職方郎中所著詩二十卷蘇軾為序之)
黃德裕(字仲益邵武人登元豐二年進士第知福州閩縣方勁有為再知鳳翔卒)
黃叔達(號知命君善作詩嘗與陳履謁法雲禪師夜歸衣白衫騎驢緣道搖頭而歌履常行于後)
(一市驚以為異人李伯時以為圖邢敦夫作歌)
黃彦(字修中吳人熙寧進士知浦江縣清直明恕民畫像祀之有古循吏風官至朝奉大夫)
黃友聞(字聞善與柳氏兄弟杯酒相失谷有詩云自入醉鄉無畔岸心與黃伯為友朋更閒罵坐)
(客星散午過未蘇髮鬅鬙)
黃友顔(字顔徒作貧樂齋谷以二詩咏之其一曰小山作朋友義重子輿桑香草當姬妾不須珠)
(翠裝烏鳥窺凍硯星月入幽房兒報無炊米浩歌繞屋梁)
黃策(彦子字子虚九歲能屬文追和梁昭明詩為蘇軾所賞弱冠擢第元符末昭慈復位號而典册)
(未正策引古誼上書甚切蔡京深銜之初欽宗在東宫聞策名大書隨緣堂三字以賜自號隨)
(緣居士)
黃鎰(七歲不能言其祖喜其風骨之美遇物誨之一日攜至池上祖曰水馬池中走對曰遊魚波上)
(浮後任臺閣)
黃藻(延平人知清流縣脩學養士興利除害適有隣寇作亂相戒曰彼有善政慎勿犯去任時老稚)
(攀轅數日始得出境)
黃廉(分寧人第進士歴官州縣神宗召訪時務對甚悉擢提點河東刑獄元祐初為戸部郎中陸思)
(閔茶法為川陜害遣廉按察奏罷其太甚者累遷陜西都轉運使給事中)
黃蕡(字仲實震之曾孫其父嘗與飲命蕡為詩其伯戲之曰汝叔祖鑑年七歲賦梔子詩為世傳誦)
(後為學士汝能之乎言畢蕡詩就有黃梔姑且饒它詠丹桂行須見我攀之句滿座稱賞年十)
(八自鄆貢太學以明經屢占上第嘗作易傳推明大衍之數尤精確元祐五年庚午擢進士第)
(初調黃岡簿丁外艱服闋除贑縣尉在官尚氣節不能俯仰會飛蝗入境多方捕之有惡蕡者)
(反以捕蝗不及罷去恬不介意元符初起為宣城丞改宣教郎知奉新縣)
黃邦俊(永福人父遠舉進士知莆田縣嘗解心經行於世邦俊元祐初進士累遷大理寺丞後知)
(英州有真陽共理集二卷胥訓誥文三卷纂韻譜六卷強記集八卷)
黃鼇(連江人六歲能詩搆思敏捷有設對者應聲而答無不中的祥符八年應童子舉賜進士出身)
黃誥(字君謨平江人熙寧進士為長沙簿時章惇開梅山請增税役誥力言罷之終太府卿)
黃伯思(字長睿履孫元符中進士為秘書郎縱觀册府藏書至忘寢食自六經及子史百家無不)
(精詣篆隷正行草飛白皆至妙絶頗好道自號雲林子有文集五十卷)
黃渙(靈山人元符初進士初授密州文學權知鬱林州高宗壯其有志擢兵部侍郎建炎三年戰没)
(贈秘閣修撰官其一子)
黃廉(字夷仲谷叔父也元祐中拜給事中誦詩引大體谷詩云廊廟從來不在邊黃庭青鎻夢靈堅)
黃昭(字晦甫元祐中召拜侍御史在家著孝友之譽立朝有忠鯁之節子友聞友益友顔)
黃葆光(字元暉黟人少刻意于學賜進士累官侍御史奏蔡京開僭擬之路安置昭州京致仕召)
(為職方員外郎改知處州殁之夕家未有繪像索之民間得百餘本)
黃汝楫(諸暨人家頗富宣和中方臘犯境汝楫以財物二萬緡贖賊所掠士女千人夜夢神告曰)
(上帝以汝活人多賜五子科第其後子開閣閌聞闓皆登科)
黃逵(皇祐間儂智高叛狄青薦逵為全州駐泊都監戰于歸仁鋪逵為先鋒擊賊大敗之)
黃鳳麟(其先江夏人徙家建昌鳳麟好學能文以德行稱舉進士累遷侍御史比部員外郎有文)
(集十卷)
黃得禮(豐城人舉進士為柳州推官建中靖國初應詔言持平守正如彭汝礪葉濤之徒當省其)
(言子彦輔著論是非刊落陳言歴官所至有聲次山幼警敏歴官吏部員外郎數論事補外提)
(點湖南刑獄所著有三餘集)
黃庠(分寧人博學強記就舉國子監開封府禮部皆第一比引崇政殿以疾不時入天子遣内侍即)
(邸舍撫問賜藥時庠名動京師所作文傳誦天下聞於外夷歸江南五年以病卒)
黃靜(字至一滔七世孫政和中登第任校書郎通判澧州力請于朝以湖外有四可罷之事曰博易)
(務茶鹽司弓弩手廉訪使皆施行如章終提舉西京路鹽事從子泳字永平三歲書過目即成)
(誦大觀二年應童子科明年賜五經及第)
黃夷行(字用之浦城人父革宣和間中武舉官至武功大夫夷行用蔭補官調監分寧酒税丁父)
(憂故事小使臣喪制只百日夷行懇請持服嘗建論委將帥訓舟師及銓選用人利害會有以)
(其說聞者孝宗召對便殿語復稱旨翌日降詔奬諭特授閤門祗候尋假泉州觀察使知閤門)
(事使金既還主管左右春坊事東宫甚器遇之除閤門宣贊舍人後以疾丏閒寧宗立召除帶)
(御器械改左武衞將軍金使至命夷行充迓客副使轉武功大夫)
黃應南(字南仲泰寧人宣和七年釋褐歴湖廣江浙提刑視事必正衣冠尊嚴瞻視自俸禄外一)
(介不苟取時稱中興廉吏)
黃宣(莆田人知蔡州遂平縣時李彦附蔡京力助公田脅制郡縣有王時者乞藉遂平之租以供延)
(福内藏凡三奉御札專委檢校屢為執中使到覈實又以身扞之遂平以故無公田召為太學)
(博士靖康初得旨褒封與一子官)
黃琮(字子方莆田人元符中登第初為長溪尉遭父艱邑令以千緡為賻辭徒步扶櫬歸遷閩清縣)
(又捐俸代民輸有閩清清過伯夷清之謠移同安縣令為福州方田指教官人甚德之時與陳)
(麟翁谷號三循吏年五十以母老丏歸傅崧卿荐不起母喪哀瘠不食甘露降于繐帷三日郡)
(縣廉訪琮曰豈敢以冥漠要人欺君耶)
黃中美(字文昭邵武人第元祐元年進士宣和末調信德府司錄事時方以收復燕雲為事中美)
(心憂之已而金兵陷信德中美以死自誓有挺刃脅使降者中美顧左右踣之而逸金兵既退)
(宣撫竒其節俾行府事以内禪恩轉朝議大夫已而還次京師及張邦昌僭位號中美義不辱)
(即日棄官去不數日病卒累贈光禄大夫)
黃彦遠(字思邈金谿人宋政和二年進士為平江府教授值睦寇偪近境官吏宵遁母堯氏聞難)
(遣人勉之曰忠孝不兩立汝當死職勿吾憂彦遠以義率士民城守賊不敢犯丁艱哀毁成疾)
(廬墓三年服除再調吉水令而歸隱居東菴著有五經指南運氣要覽東菴文集等書時稱忠)
(孝之家)
黃駜(字公碩南安人居父喪芝産于靈堂前其葉累百政和中登第調崇安尉有鄭主簿者貧不妄)
(取卒于官駜傾囊以賙其行人皆義之終南劔州通判)
黃烈(字元功浦城人宣和間守處州時青溪盜發先破杭嚴徽三郡遂陷衢婺是時處亦失守麗水)
(松陽遂昌青田皆沒于賊而劒川獨完烈奉詔即劒川治事能奮勇宣力區畫得宜賊將洪載)
(以城降仍以通守會稽石端中謀築郡城民賴以全)
黃維纓(字端異巢子宣和末屢上書言事李綱為行營使嘗居幕府遭亂還郡陳長方稱為千人)
(之英紹興初以文名)
黃璘(字邦美幼孤嗜學政和八年登第除分水丞再丞拱州㐮邑靖康元年金人犯京闕分兵襲拱)
(州城陷太守死於難敵據州治驅迫郡縣吏使為鄉道一郡風靡莫敢不聽璘獨移病不出)
(促行急璘赴井而死時年四十璘之死也吏得故棺以殮葬藳城外數月其弟至自吳中發棺)
(視之有大書于蓋曰異日諸弟來煩舉葬於先塋之側驗之乃璘筆蹟遂負骨以歸建炎初搜)
(訪死節之士或言璘姓名并事實詔贈朝奉郎官其一子璘無子以弟為嗣)
黃裕(字公裕莆田人璞曾孫通經有名創義齋以來多士立為五規曰脩身謹行立志抗節潛心經)
(術留意世務限日收功既没皇甫泌諡之曰義成逸士)
黃勳(南海人家貧好學凡聖賢格言躬自抄錄紹興初舉進士知新昌縣有政聲階至朝散大夫)
黃齊(臨桂人紹興間舉進士調富川尉迎父就養時曹成寇起齊懼遺親憂自奮擒獲七十軰縣以)
(按堵累遷知昌化軍賜對具言桂有俊秀而賓興之數狹地瘠民貧而折納之輸重詔增鄉貢)
(減重輸邦人利之)
黃珙(衡陽人資質方正嘗以善行誨人長子師道仕為屯田郎中次子師旦為屯田員外郎皆以清)
(白材幹聞)
黃嘉(萍鄉人靖康初為太學生從陳東伏闕上書請誅蔡京及用李綱退詣開封責府尹王時雍曰)
(初見獻熙豐十事將喜君有為乃今姦邪如此時雍唯唯執政者見嘉輩論事曰諸公日止食)
(國家二升米耳吾徒有愧多矣後終廉州司法參軍)
黃鍰(字用和浦城人政和中第進士嘗從楊時學時器重之及為工曹守將高其才數委以事適諸)
(邑大水按視官部希使者意多不以實聞鍰獨減放蠲田租十之八使者怒鍰占答詳雅卒如)
(初請再調西安丞靖康初李綱宣撫河東辟幕屬高宗拜監察御史首陳七事深見嘉納會廷)
(臣奏事高宗曰鍰論人君治心事甚詳以諫官有尼之者除江西提點刑獄力求奉祠以卒有)
(奏議雜著論語類觀唐史篤論共二十卷)
黃公度(字師憲滔八世孫靜之子紹興戊午登第召為秘書省正字坐與趙鼎往來又嘗貽書臺)
(官譏詆時政為秦檜所不悦被論予祠久之通判肇慶府攝南恩州事增學廩廣賢才學者用)
(勸南恩自唐貞觀置郡至是始有登第者邦人祠之檜死召對乞攬乾綱厚風俗高宗嘉納之)
(因詢以嶺外弊事除考功員外郎未幾卒纔年四十八子沃朝請大夫知邵州)
黃睍(字東暉甌寧人紹聖初登第後知曹之屬縣童貫宣撫陜西恐嚇官吏以壯其威道出曹州郡)
(縣羅拜於庭睍獨秉笏挺立貫密令詢其姓名睍遂棄官去)
黃衡(字平國浦城人建炎中第進士為安福令郡守吕源方六月欲修城壁衡以書諫且謂廬陵諸)
(邑累因兵火加之亢旱豈堪重役乞早罷之以慰民心郡守得書劾之朝廷下其事於憲司體)
(覈得實守因罷去衡終得福州教官未幾用丞相趙鼎參政孟庾薦試館職除秘書正字遷校)
(書郎累丐補外得邵武軍倅至家卒)
黃瑀(字德藻閩縣人紹興中舉進士調饒州司戸參軍歲旱郡檄視屬縣民田當免租者瑀請免什)
(九而行他縣者以什一告太守洪皓疑俾更之瑀曰官可罷此不可易改河北轉運司主管帳)
(司以尚伯奮薦改知永春縣政教孚洽邑以大治遷兩浙轉運司幹官有獻鬻公田之策者檄)
(瑀視之歴諸郡還極言其非便權華亭縣事歲惡民饑瑀不竢報發廩賑之全活萬計以汪應)
(辰汪澈薦累擢監察御史平日與杜莘老以節義相勸勉莘老來問疾連呼不應乃大呼曰吾)
(今日擊去王繼先矣瑀矍然起坐曰君能任職吾不病矣探枕中片紙示之乃疏繼先罪狀甚)
(悉官終朝散郎史稱其以篤行直道著聞)
黃朴(字文卿以世賞補懷集尉攝邑事有寇至官吏失色朴調鄉兵禦之賊畏遁去調陽江尉邑之)
(大豪持吏長短或謁朴朴數其過申郡寘之法一邑肅然海寇劉承興日吞噬南恩朴率船迎)
(擊賊聞宵遁改秩宰安溪崇學校課農桑檄攝詔州不就力丐祠禄)
黃祖舜(福清人舉進士仕至同知樞密院事卒諡莊定祖舜嘗奏奪楊愿恩禠秦禧秩直氣有足)
(尚者著述有易說國風小雅說禮記說歴代史議及遺文十五卷)
黃龜年(永福人紹興初為殿中侍御史劾秦檜植黨欺君遂奪檜職初邑簿李朝旌許妻以女既)
(登第而朝旌已死家甚貧或勸其别娶不從子衡仕至河南提舉)
黃永存(字堅叟中美第四子紹興二十四年登第以才能有聞於世召為尚書郎官軍器監淳熙)
(中出為淮南轉運副使俾修農戰之業以為北向之漸官至正議大夫孫大昌隱德不仕有兼)
(山語解大昌子公紹字直翁號在軒著韻會)
黃煥國(字章卿揭陽人天資明敏涉獵經史登紹興辛亥進士初宰臨汀政協民心有戡亂之功)
(由朝奉轉朝議通判汀州秩滿汀民臥轍留之如嬰兒之失慈母立祠於南安再遷鄞江三載)
(卒)
黃延年(字曼卿知永豐紹興四年秋盜起永平鄉里正諭以不可輒為所害曼卿命尉將出捕之)
(先遇首惡於途皆殺之且殱其同惡二人俘其徒九人上之州事遂平為監司所論薦)
黃仁儉(字約之奉化人幼警悟長於記問恬淡韜晦不與物競人莫窺其際調淳安主簿轉監台)
(州支鹽倉攝郡幕給軍衣有紕薄者羣卒掉臂以騷坐上皆失措仁儉徐呼其長諭以禍福羅)
(拜曰黃佛子言敢不聽仁儉書法甚精源流二王而遒勁似歐陽率更真草行書皆見重于世)
(至今石刻猶有存者)
黃仁榮(字擇之孝先元孫以恩補丞務郎主奉祠簿帥臣季陵辟為錄事參軍復薦知金谿縣累)
官直秘閣建議請盡鬻州縣閒田闕(高宗奬諭曰向論鬻田戸部得緡錢五百萬者卿也遂)
(除度支郎中有沮之者改浙東提點刑獄復命知秀州報政以數更易為名上曰一州得人更)
(之何害明年除兩浙轉運副使尋加直敷文閣兩知臨安府移知贑州)
黃維之(字叔張永春人與兄㢲之補太學紹興中第進士遷國子監簿轉對進所撰太祖政要論)
(愛名器勵廉恥事下館學集議維之奮筆獨立議狀可否適宜孝宗深然之除大理丞卿少欲)
(奏獄空維之以所隷有獄事未竟不敢書名寺削去維之名御以聞維之白執政力求外補差)
(知邵武軍陛辭賜對論擢用大臣當時正素對仁宗宦官宫妾不識名者可充其選又論乾道)
(新書不當刪減内侍不得干朝政後綰郡章持使節出入監寺直道而行略無阿曲居閒十年)
(手不釋卷嘗與朱熹論學人皆以鄉先生事之)
黃嗣廉(字景夷轍孫弱冠入太學試以孝事君則忠賦破題云家國雖異君親則同以此因心之)
(孝移為事上之忠遂中魁選紹興戊辰擢進士第後終於宣議郎)
黃願(字脩可龍溪人彦臣之子宣和中充樞密院編脩官歴太府司農少卿知楚州時京東震恐有)
(劉士忠者肆浮言願便宜梟其首以安衆仍請罪于朝璽書褒奬徙知揚州安撫淮南東路加)
(右文殿脩撰建炎三年敵衆至城下時相倉黃命赴京口計辦坐失官守削秩未幾盡復元官)
黃預(字幾先登第調汝州教授以薦除太學正時舍法行預篤意訓導特轉兩官出知桐廬縣有惠)
(政入為監察御史以直言忤蔡京貶邠之宜禄尋起為廣東倉未行復貶宜禄卒有書解行世)
黃中(字通克邵武人幼受書一再輒成誦紹興中廷試第二累官至兵部尚書以龍圖閣學士致仕)
(朱熹嘗裁書以見有曰今日之來將再拜堂下惟公坐而受之俾進于門弟子之列其為人敬)
(慕如此卒諡簡肅有奏議十卷)
黃友(字龍友通判檀州會金人敗盟郭藥師以常勝軍叛燕土響應友獨數千人與戰躬冒矢石破)
(裂唇齒欽宗召見稱歎之賚予甚渥)
黃定(字泰之永福人乾道中進士第一累官知潮州為政務剗弊蘇瘵潮民德之官終國子祭酒直)
(顯謨閣廣東提舉有文集行世今祀於潮州賢守祠)
黃何(字景蕭休寧人乾道中進士調大冶簿邑湖中三山産鐵尉巡警盜鑄者四千人起為敵何至)
(匹馬往諭焚其具一境晏然遂延朱文公門人萬人傑為學者師俾知趨向後知岳州以廉謹)
(稱歴官朝議大夫子開為蘄州通判)
黃樵仲(字道夫漳州人登淳熙第居家每旦率子弟衣冠見家廟退則默坐終日飲食衣服不求)
(鮮美居喪三年人未嘗見其笑容鄉里有為非者恐樵仲知之調汀州錄參有善績自書于屏)
(云俸薄儉亦足官卑清自尊有禮記解小學口義傳于世)
黃宗傳(字景孟寧德人淳熙中進士問學該博尤長於易開門授徒履恆滿戸門外嘗自贊有曰)
(何事窮能到骨只緣氣要衝冠所著有易傳行于世)
黃峕(字景純寧德人紹熙初武舉第四人開禧初復登進士第累官知德慶州文章政事皆有聲于)
(時嘗追和東坡仕禄戒知足詩即乞休致又嘗掇取聖賢言行可鑑者百餘條目曰禔身錄所)
(著有詩文又有胖軒等集)
黃度(字文叔新昌人隆興進士為御史數論韓侂胄之奸寧宗時累官煥章閣學士度嘗知建安救)
(荒有法活民百萬因立生祠所著有詩書周禮說及史通諸集)
黃黼(字元章隱之曾孫餘杭人乾道間進士遷太常博士輪對稱旨進秘書郎尋除兩浙轉運副使)
(時毘陵民饑取糟粃雜草根為食郡縣不以聞黼取民食以進乞損僧牒緡錢濟之全活甚衆)
(仕止權刑部侍郎)
黃績(字德遠滔之後初游淮浙徧參諸老巳而從陳密潘柄游及密柄卒率同門友築東湖書堂而)
(請田于官祀之讀約聚講如密柄規約由是學者皆就正于績郡守推入尊德堂以繼劉彌邵)
(又辟充涵江書院山長績以獨不懼名齋所著有四書遺說近思錄義類)
黃鍾(字器之興化縣人號定齋從陳昭度游乾道中登第待次德化尉講學授徒里人服其教調漳)
(州錄事參軍平生喜著述有周禮集解荀揚續注杜詩註釋史要諸書)
黃㽦(庭堅姪孫嘗從朱熹學舉進士累官知台州謝良佐子孫居台州者播越流落㽦收而教之在)
(郡先勸後禁訟牒消縮郡稱平治遷袁州所著有復齋集)
黃灝(字商伯都昌人父唐髮為平陽丞廉正而通達灝幼穎悟書史過目終身不忘舉進士歴官廣)
(西轉運判官初朱熹守南康時灝質疑問難熹没黨禁方嚴灝單車往赴不少怵卒諡文簡)
黃碩(字興周乾道丙戌開舉奉對御題首問舜紹堯之後垂衣拱手而天下治碩言聖人出治之初)
(不可安於無為必先於大有為物物而括摩之事事而整齊之然後可以馴至無為舜之所以)
(紹堯用此道也孝廟大喜親擢為第一人調平江府教授改宣教郎鎮南軍僉判再轉昭信軍)
(秩滿乞祠歸卒于家享年八十官至承議郎)
黃遹(字景聲邵武人隆興元年進士第以不附韓侂胄出為江西提刑遂請老歸自號熙堂野老)
黃艾(字伯耆莆田人乾道中進士第二人光宗朝以名儒充嘉王贊輪對言今日以天下之大百官)
(之衆商量一經界三年而不成使更有大於此者將若之何光宗從其請寧宗擢左司諫權工)
(部侍郎兼侍講時朱熹罷經筵艾因講問逐熹之驟寧宗曰始除熹經筵耳今乃事事欲聞艾)
(因請再三不聽除中書舍人改刑部侍郎)
黃去私(臨川人氣槩豪爽著屯田議為朱子所知學專行確守師訓不變執親喪行古禮黃幹嘗)
(曰問學之士彫零殆盡江西則甘言甫黃去私數人耳)
黃銖(字子厚崇安人少師事劉子翬與朱熹為同門友少熹一歲為文略相上下熹每歎其不可企)
(及其文喜學太史公詩喜屈宋曹劉而下及韋應物尤喜琴書隷法甚古得魏晉以前筆意其)
(於騷詞能以楚聲古韻為之既卒熹為序其集)
黃洧(字清臣甌寧人父銳崇寧中第終朝請郎洧以父任補官孝宗朝用陳俊卿薦知南雄州遷廣)
(東轉運判官嶺右銓法弊甚市令供行丁賦逋欠尤為民害一切奏罷之深入瘴鄉問民疾苦)
(移漕湖南行部至衡陽聞彬桂蠻猺為變間道一夕至彬賊驚潰乃譬以禍福發廩賑給事遂)
(定)
黃子游(字叔偃浦城人紹興中自倉部郎官知池州政尚中和檢察六邑税籍唯青陽税偏惻然)
(曰六邑皆池民賦入輕重何廼相遠如是乃求弊所從始與民之久阨不伸者歸覲奏之有旨)
(蠲削苗米税錢苗税悉如五邑例命下之日百姓呼舞相與建祠祀之且為之立碑)
黃裳(字元吉寧德人魁岸偉特少有竒節應淳熙二年武舉魁南宫以才見稱守長軍夷酋得顔得)
(丙等攻清平寨裳遣兵同熟夷骨紹等大破之三歴郡俸入多以給親舊任子恩必先其兄之)
(子而後己子人高其義子師旦能詩忱恂謹厚人以長者稱之)
黃希(字夢得宜黃人乾道三年進士官終永新令楊誠齋曰夢得之學奄有古今晩年作詩慕少陵)
(句法有補註杜詩搜剔微隱皆前人所未發未及成而卒子鶴續成之重定年譜名曰黃氏補)
(註杜詩)
黃洽(字德思侯官人隆興中登第累官資政殿大學士致仕嘗言居家不欺親仕不欺君仰不欺天)
(俯不欺人幽不欺鬼神何用求福報乎洽質直端方為兩朝名臣有文集奏議八十五卷)
黃揆(字端甫三山人淳熙間知龍溪縣為人勤敏濟以仁厚時縣乘累年弊政之後困匱不支揆理)
(財撫民不為表暴家給人足而田里相安陞知瓊州民為立生祠於福星堂)
黃補(字季全滔之後父端第紹興中進士歴惠州教授終安溪縣令補侍宦惠州時永嘉陳鵬飛謫)
(居於此因得師友之其為學專用心于内而世間利達不少動其心已而以其學教授于鄉及)
(門者數百人時林光朝講學城南補在城東幾與齊名乾道八年登特科授高州文學調高要)
(縣尉卒有九經解等書)
黃渙(字德亨光澤人父敦義以六經教子七子皆有成立渙志篤學博嘗從吕祖謙游學淳熙戊戌)
(南省第二人後守岳州罷厨傳蠲魚税毁淫祠卒年八十兄謙字德柄亦游於朱吕之門焉)
黃由(長洲人舉進士第一累官刑部尚書兼直學士院侍御史張巖奏其植偽黨與遂奉祠嘉定間)
(起為浙東安撫使仍官刑部尚書兼直學士院卒贈少師)
黃轍(字晦叔四歲能誦書日記數千言治平四年擢進士乙科調處州司理秩滿得衡之安仁令轍)
(率民墾田疇治溝洫進子弟之秀者于學時蒲宗孟察訪荆湖南北路辟為本司幹官且薦其)
(才遷著作佐郎知新昌縣發奸摘伏而撫摩善良人不忍欺部使者奏其課為第一改奉議郎)
(監泗州排岸丁母憂服闋拜大理丞乞補外通判筠州還朝而卒享年四十四官至朝奉郎)
黃士毅(字子洪莆田人號壺山徙居吳幼知嗜學方慶元詆誹道學士毅徒步趨閩師朱文公命)
(日觀一書夜叩所見告以靜坐勿雜喚醒勿昏居數月授以太學章句終其身從事於斯著述)
(甚富數注儀禮譔次文公書說七卷文集一百五十卷又因語錄成言分門序次為語類一百)
(三十八卷嘗言孔孟之道至周程而復明至朱子而大明識者以為知言)
黃從龍(永豐人嘉定中進士為郢州推官元兵入㐮峴郢當要衝守將潛遁乃抱印登城大呼兵)
(間曰張巡許遠之事正在今日齧指書寫死戰報國四字與子熙力戰而死)
黃以寧(字宗一永春人慶元中上舍釋褐分教惠陽擢太學錄差淮西漕司幹官會淮南大歉部)
(使者檄循行賑貸民賴全活幕畫明辨漕使嚴憚之改秩通判建寧守廼史相介弟喜事威關)
(决有不可引誼力爭守積不能平嗾臺臣劾之父老遮留數千計歸里杜門食祠延接後進講)
(論經義亹亹忘倦郡守樂咨以政以寧一毫不及私端平持正忤權臣者皆召以寧已先卒)
黃杞(字景韋願之孫以世賞補登仕郎初任寧化尉以捕盜改秩知浦城縣有清介聲再知溫之平)
(陽政績尤著通判太平州民歲苦於築圩杞召豪戸修築與免差役民得無擾除知肇慶府陛)
(辭奏對稱旨上目送之求便郡除知潮州尤有惠政尋奉祠以歸杞生九月十九日守朱熹夀)
(以詩云須信九秋饒好景要遲十日作陽春見敬愛如此)
黃唐(字雍甫福州人寧宗朝為考功郎中時韓侂胄為父誠陳乞作諡唐當覆議乃見宰相京鏜言)
(不能奉承因求去)
黃學臯(字習之龍溪人通經史尤長詩書春秋南宫對策有曰愚獨愛伊川請改試為課及制尊)
(賢堂待賓齋與時論不合有司大書曰此必偽學之流黜之久而擢第再轉鄱陽丞李博延入)
(郡齋校勘朱文公續語錄又著評古一册補註東坡詩集一部上之諸司論薦調泉州察推需)
(次于家郡守屈置于學以訓諸生)
黃幹(字直卿閩縣人父瑀高宗時御史以篤行直道著聞幹師事朱熹熹以女妻之歴官知漢陽軍)
(安慶府皆有善政在位者忌其聲譽羣起擠之幹遂歸里弟子日盛没諡文肅所著有經解文)
(集)
黃中(字仲庸平陽人以關洛為宗錢文子一見期以國士登紹興第館閣累遷起居舍人兼侍講出)
(知袁州泉州以右文殿修撰卒中以進士第三人中第越三十載居官僅十考故得大肆其力)
(於學與朱晦菴往復講論欲於實地用工不徒託之空言而已嘗校藝漕闈時學禁方嚴中發)
(策有云平居不以利禄入其心而培植涵養如木有根水有源用之則回既倒之狂瀾不用則)
(唱和寂寞之濱亦足以名世任此責者誰歟晦菴後見之曰近年若此等議論令人歎服初入)
(經筵寧宗曰朕正賴卿輔佐語之再三中前後三十餘疏傾心忠梗無所回撓了翁以為古之)
(遺直)
黃學行(字上文惠安人登嘉定戊辰第教授全州嘗疏歴代褒封先聖故實冠服奠享儀注上之)
(有旨頒胄監後知循州時贑寇據松梓山招捕使合兵破之奔逸嶺外學行激勵總追擒其酋)
(以勞遷秩有史說垣齋類集藁)
黃棨(字肅甫中之孫父瀚司農卿棨嘉泰二年第進士為靖州倅州學傍建作新書院政暇授徒講)
(學其中多所成就官至工部員外郎子熙知高州)
黃孝恭(字令裕邵武人從朱熹學治身嚴整起居有常度論著確實)
黃震(字東發慈谿人寳祐中進士仕為史館檢閱以直言出判廣德軍為人清介自守獨崇朱氏學)
(所著有日抄百卷卒門人私諡曰文潔先生)
黃叔英(字彦貫慈谿人先大父文潔先生寶祐丙辰文天祥榜進士負材能尚氣節而甚䆳於經)
(術嘗為晉陵蕪湖宣城三學教諭又為和靖采石兩院山長叔英於經史百氏過目輒成誦為)
(文俊拔偉麗意氣奔放若不可禦而要其歸能弗畔於道有戅菴下筆三卷詩文襍著總二十)
(卷藏于家)
黃師維(寳慶初為楚州官屬出盜賊白刃之衝不畏不懾李全反狀已露師維密結忠義圖之謀)
(泄維不為動全亦不加害)
黃宬(紹定間知南雍州敦尚教化初久旱宬至禱而有感雨三日歲大熟民苦賦役之重奏蠲之邦)
(人為立生祠)
黃夢炎(字如晦新昌人景定初進士官至戅縣尉少與姚勉胡仲雲劉元高齊名號錦江四俊嘗)
(相與詣書庫借其籍一覽而焚之各具紙默疏纖悉無遺夢炎後與姚龍起俱守義以終)
黃申(井研人開慶初進士授德安尉調安樂丞廉謹有聲元兵拔撫州索降狀樂安令率其僚屬聯)
(署以上申獨抗不往吏民強輿致之申陽死令無如之何申有惠愛至暮衆舁入寘中堂得免)
(遂去隱巴山以終)
黃師雄(字子敬福州人少從幹學寳慶初進士為婺州教授有文學名知龍溪縣有最行拜監察)
(御史劾罷史嵩之終禮部侍郎簡淡寡欲靜厚有守于邪正之辯甚明愛護名節云)
黃宗旦(惠安人總角日祖禹錫命賦早春詩有就中喜自龍門客躍出洪波只待雷之句當時皆)
(器重之後第進士累官知㐮州有文集十卷)
黃萬頃(同安人第進士知雷州嘗陛言馬政甚悉擢太常少卿所著文數百篇又集古今詩話為)
(筆花五卷)
黃蛻(字新之淳安人淳祐七年進士第二人學博而正著作不留藁人得其片紙隻字必珍藏之自)
(建昌軍僉判遷大理卿所至有文學知名未幾歸老於家)
黃登(字君涉少遊上庠與陳覺民有研席之好及覺民守泉未嘗干以私卒覺民以文誄之謂其窮)
(經恥受一命學道遂造大方視蔬茹如享大牢在燕處若奉五戒張讀亦以隱君子目之)
黃京(字華叔龍溪人世業儒初在郡學與高登友善同年擢第調連州戸曹以清白聞秩滿歸里聞)
(登以直言斥遂恬無仕進意時年未四十性尤樂善所識有不給者厚賙之鄉人名其家曰黃)
(長者)
黃以翼(字宗台維之猶子永春人陳淳蔡和門人也莊毅有立析理精詣暮年記問益富有易周)
(禮說)
黃必昌(字景文晉江人從陳淳學又切磋於陳宓潘炳二賢有中庸大學講藁嘉定中登第)
黃淼(字水心甌寧人父駟宋季為吏部郎中淼通書史諸經百家皆精詣景定間預鄉薦國亡不復)
(仕隱于天湖山築室數椽四圍植柏每自愧弗能如夷齊之餓死所著有正一齋集)
黃介(字剛中意氣卓越德祐元年北兵至砦衆奔潰介堅守不去且射且詬面中六矢不為動顧謂)
(家僮陳力曰爾盡力弗走力曰主在死生同之介身被鏃如蝟面頸復中十三矢倚柵而死力)
(亦死妻劉被掠子用中逃得不死及壯求母四方逾十年得于京師以歸州里稱為黃孝子)
黃玠(字伯成定海人震之曾孫自幼聰敏善記比長服膺先訓博洽無不通志尚卓然不隨俗進退)
(躬行力踐以古聖賢自期隱居教授孝養二親聞其名者爭遣贄迎致之每渡浙而西富家宦)
(族尊其德學為築館舍貰田産以居之樂嘉興山水之勝卜築弁山遂號弁山小隱與趙子昂)
(黃晉卿相友善所著有弁山集知非藁纂韻錄唐詩選各若干卷行世卒年八十翰林學士鄒)
(緝等撰狀銘從祀嘉湖寓賢祠)
黃復(字乾叟沙縣人寶慶二年第進士除山陽尉聞汀寇猖獗獻廟堂三册境賴以安真德秀陳韡)
(交薦之教授高郵軍改知興化軍興化縣轉通判滁州與守陳廣協力拒敵廣主西門復北門)
(射殺敵衆數千人後廣中砲死復振八十餘日援不至前後數百戰而歿在圍中遺子書云父)
(老矣食君之禄繼之以死雖死猶生也總制趙葵餉臣吳潛上其事乞為立廟所著書凡三十)
(卷子垕廣皆從事郎)
黃去疾(邵武人咸淳間宰將樂創龜山精廬聚輯簡策政暇與學子誦習其間又取龜山紀而訂)
(正之題曰年譜)
黃仲元(字善甫績之子咸淳中登第陸秀夫薦充益王府撰述官除武學諭太常博士兼閩廣宣)
(撫司機宜改國子主簿兼福建招捕司參議官皆不赴宋亡改其名字曰淵天叟又改其四如)
(之號而以韻鄉贅翁彦安為稱窮居稽古深入理奥率以向上自處不忝其父年八十二卒有)
(四書講藁經史辨疑四如文藁行於世)
黃文政(淮人戍蜀軍潰間道走靜江馬塈邀與同守城破文政被執大詬不屈元軍斷其舌以次)
(劓刵之文政含胡叱咄比死不絶聲)
黃清老(邵武人天資穎悟五歲日記數千言泰定中舉進士累官翰林編修及為提舉作成人才)
(甚衆時重其學行詩有盛唐風存者數千篇又著春秋經旨四書一貫數千卷)
黃成(邵武人年弱冠厭棄榮利慨然以聖賢道學自力學者號曰存齋先生至正間隱居不仕)
(著述甚富以夀終)處士
黃極(字建中樂安人師事草廬元綂中南臺薦其窮操理義之學恪守貧素之風廉介不阿不求聞)
(達而極不起所著有建齋集族姪用能詩有江西集)
黃公望(字子久富陽人聰敏絶倫通百氏說尤工畫山水運思落筆出人意表元至元中浙西廉)
(訪使徐琰辟為書史未幾竟棄去更名堅號一峯又自稱大癡道人放浪江湖年八十餘卒)
黃元承(字子厚婺源橫槎人以蔭主杭之於潛簿累遷至鎮江丹陽令所至以廉稱知丹陽時招)
(延鄉人王伯修教授諸子王嘗借書於縣民元承見而怪之曰昔人以借書招金之謗獨不)
(聞乎亟召而返之至於常俸不能自給輙令家人鬻産以繼之其自守如此後遇賊不屈而死)
黃道賢(泉州人嫡母唐無子道賢襁褓時生母蘇以疾去道賢長屢請于父召歸孝養二母父篤)
(疾醫莫效乃禱天願減己年紀益父壽父尋愈比卒果延一紀廬墓終制後至元初旌其門)
黃宏(黃巖人博覽羣經尤長于詞賦有以史才荐者不就落魄江湖幾三十年文章流播四方有穀)
(城藁)
黃異(灝之裔孫少好學讀書于白鹿洞至元間舉進士為廣東惠州學錄後陞道源書院山長元季)
(兵變隱不仕自號節菴有詩集三十卷)
黃覺經(南城人五歲因亂失母稍長誓天誦佛書願求母所在乃渡江涉淮行乞而往衝風冒雨)
(備歴艱苦凡三十八年至汝州梁縣得之至治中旌表其門閭)
黃冔(字殷士金谿人博學明經善屬文尤長于詩仕至翰林待制兼國史院編脩官京城既破冔嘆)
(曰我以儒致身累蒙國恩今縱無我戮何面目見天下士乎遂赴井死有詩文傳世)
黃溍(義烏人自幼篤學博極羣書事常山教諭王炎澤發為文章如澄湖不波一碧萬頃用是擅名)
(當世延祐初進士累官侍講學士卒贈江西行省追封江夏郡公諡文獻有文集行世)
(明)黃采(字宗素洪武中任監察御史平反藍黨詿誤者三百餘人數言事調龍溪知縣先是縣用市民)
(拘縶里胥以集事采至釋之示以信義由是事集而民以安復召為御史已而擢知兗州考績)
(民詣闕留之九年遷知紹興府卒采學行純正所至郡邑有循吏風從兄琮字廷玉洪武初科)
(舉人知鄜州中部縣公正愛民政務具舉民頌其德官至府同知)
黃正(字景齊祖籍京口洪武初戎伍滁城正生而至孝讀書尚禮母華氏年八十餘歿于家正居喪)
(哀毁廬于墓側負土築墳素食三年郡守周公正嘉其孝行真切上其事詔旌表其門閭)
黃福(字如錫昌邑人風采凝重器量宏偉洪武中鄉舉入太學歴官北京刑部尚書交趾平福往鎮)
(之交人戴之如父後代歸交人叛福佐師征之失利交人獲福拜且泣護送出境遷少保兼南)
(京戸部尚書前後屢上疏論事皆切時務多見施行憂國忘家老而彌篤卒之日家無百緡)
黃宗載(字原夫豐城人洪武末進士拜監察御史巡歴四方所至有冰蘗聲累官吏部侍郎進陞)
(尚書為人中正和厚寬裕有容長於詩詞以引年致仕士林重之)
黃淮(字宗豫永嘉人洪武中進士授中書舍人永樂初首選入翰林歴官至少保戸部尚書兼武英)
(殿大學士宣德初以疾致仕後復來朝特命考會試得人甚多年八十三卒諡文簡子采官至)
(太常少卿卒)
黃哲(字庸之南海人國初膺薦待制翰林後判東平號雪蓬)
黃鉞(字叔揚直隷常熟人洪武中以生員薦授宜章縣典史建文元年舉湖廣鄉試庚辰進士授刑)
(科給事中憂歸北平師入聞姚善死慟哭登琴川橋西向再拜祀善慟哭曰吾與君同受國恩)
(國有難義同許身君今與希直同死國吾獨忍生乎祀畢紿家人歸祭具遂從容整衣冠奮身)
(入水死)
黃觀(字潤伯直隷䝿池人初從許姓洪武庚午舉鄉試第會試廷試俱第一授翰林院修撰復黃姓)
(累陞尚寳司卿禮部右侍郎建文中改侍中文皇索齊黃時觀草詔極其詆斥建文四年觀奉)
(詔募兵上游且督諸郡勤王至安慶聞變痛哭自分大事已去乃復朝東向再拜於羅刹磯湍)
(急處投水而死妻翁氏在京師被逮將給配象奴翁攜二女投淮清橋下而死詔籍其家并逮)
(姻黨仁宗初得釋)
黃子澄(名湜以字行江西分宜人洪武乙丑會試第一進士第二授編修累官至太常卿北平師)
(入江淮諸將連敗子澄撫膺慟哭曰大事去矣誤薦景隆萬死不足贖誤國之罪賦詩曰仗鉞)
(曾登大將壇貂裘遠賜朔方寒出師無律真兒戲負國全身獨汝安論將每時悲趙括攘夷何)
(日見齊桓尚方有劒憑誰借哭向蒼天幾墮冠北平兵至淮上建文君不得已逐子澄且密使)
(募兵而以竄齊黃使告燕文皇曰此緩我也蘇州府知府姚善言子澄文武才略足捍國家難)
(顧置諸閒遠以快敵人胡失計至此始急召子澄未至金川門失守文皇執子澄不服族其家)
黃魁(不知何許人建文中為禮部侍郎與陳迪黃觀共事魁行古雅有文學習典禮迪觀皆愛敬之)
(北兵起不屈死之)
黃正(碭山人氣質方剛言語必正居家以孝聞擢右僉都御史彈劾不避權要後忤旨出為廬州英)
(山縣吏及平金山叛寇復陞左僉都御史未幾命討雲南叛夷降服而還至普安遇賊中傷)
黃懋(字子勉元氏人永樂中進士累官嘉興知府有能名尚書夏原吉甚重之吏民戴之如父母尤)
(篤意學政孜孜好賢樂善有古良吏風後遷福建左布政使致仕卒)
黃養正(瑞安人七歲善書永樂初徵授中書舍人累官太常少卿凡朝廷碑刻多其所書為人謹)
(厚尤善詩畫卒贈太常卿)
黃純(字粹衷滁州人永樂丁酉鄉試明年舉乙榜歴輝縣蒲圻學諭秩滿赴部超拜兵科給事尋陞)
(江西僉憲奉勅提學德行文章為時推重)
黃信中(溫州知府有廉介名屬邑奸民至京告其鄉人嘯聚為非都臺檄布按官詣府治之信中)
(力抵其誣脱者三百餘人又盜殺一家三人者詞連無辜累年信中至乃具虔告城隍遂得其)
(情)
黃信(彭澤人洪武中由太學生擢監察御史有能聲尋陞廣西按察使未幾轉任湖廣按察使持正)
(不撓進陞都察院右副都御史)
黃定(字叔志烏程人洪武中由國子生授吏稽勲主事轉考功郎中遷山東布政使定端重清約與)
(人語欵懇若恐咈人意遇不合則毅然不與之苟同年七十七卒于家)
黃驥(全州人洪武中領鄉薦為沙縣教諭後陞禮科給事中三使西域嘗有疏論外夷貢馬及官軍)
(下蕃之弊詞甚剴切上嘉納之命為定制自是陜右之民少蘇尋陞右通政奉命撫諭南交使)
(還卒所著有黃門奏章)
黃立恭(滁州人性寬厚有巧思洪武初駐蹕渡江累官工部侍郎)
黃壽生(字行中莆田人永樂戊子京闈第一辛卯舉進士改庶吉士預脩五經四書性理大全書)
(功除檢討夀生端重博贍時人重之)
黃仲芳(字時茂建安人永樂中進士選為翰林庶吉士知東陽縣首鋤豪民及奸吏之為民患者)
(鄰郡有盜犯境仲芳以計殄絶之市有三虎為暴仲芳移文城隍果射中其一餘遁去秩滿邑)
(民詣藩臬懇留弗獲有涕泣者大臣以才行薦擢湖廣左參議施州有偽土官田姓者殺兄而)
(奪其位越十八年捕之不能得仲芳設方略擒之尋遷雲南右參政奏開中鹽之法以助軍餉)
(卒于官所著有澹菴集旬宣集琴堂微垣平恕錄)
黃潤玉(字益清鄞縣人永樂中舉人授南昌訓導荐陞交趾道監察御史陞廣西按察司僉事降)
(含山知縣致仕門人稱為南山先生子隆進士按察副使)
黃譽(字廷永莆田人少有志操剛果自立正綂甲子舉鄉試第一登戊辰進士授南京監察御史景)
(泰四年遷浙江按察司僉事所至摧奸去暴雖中䝿從人無所避號括地黃諭除草盡絶也材)
(高氣烈人敬憚之天順四年擢浙江布政司參政丁内艱歸服闋成化二年改除湖廣未幾卒)
(年五十三子穆秀秩皆舉鄉貢)
黃韺(字聲叔後埭人兄䪧第正綂初進士為戸部主事韺宣德中以明經薦授仙遊訓導勤以教人)
(而尤篤於義知縣王彛嘗以白金二百兩寄韺彛死韺呼其子來授之丁内外艱改無錫後改)
(麗水時浙寇張甚衆以韺有材略推以捍賊韺部署既定乃諭以忠義衆感激鼓之而進賊遂)
(奔潰天順中以教有成績陞廣元教諭與僉事董公應軫同入蜀董公船覆呼近岸諸小舟莫)
(肯前韺曰是欲得財耳乃自出嚢金授之衆乃亂流而進董公獲免既抵廣元其邑為蜀北鄙)
(戍卒多而編氓少學政久廢韺力以義倡率廣元人士相與修學舍建文廟每日衣冠坐堂上)
(授諸生以詩書背誦覆講如法廣元人樂從其教久而心益愛姪綸舉鄉貢官順德教授䪧之)
(子也孫顒亦第進士授戸部主事遷員外郎)
黃紱(字用章封邱人正綂進士授行人陞南京刑部主事累陞南京戸部尚書改都察院左都御史)
(掌院事致仕卒紱戅直岸異威稜嶻然見之者畏聞之者懾非死生富䝿足以動之者也)
黃&KR1729;(字玉輝純季子由鄉薦登天順庚辰進士授雲南道監察御史因劾權奸左遷常山縣丞未幾)
(陞知化州改道德二州所至興學除弊政化大行士民德之)
黃孔昭(字世顯太平人天順進士仕至南京工部右侍郎卒嘉靖中贈禮部尚書諡文毅子俌舉)
(進士吏部郎中孫綰官生歴官禮部左侍郎陞尚書致仕孔昭學純志潔公正剛直重如山不)
(移勢以動介如石不逐物以移)
黃珂(字鳴玉遂寧人成化進士授知縣陞御史仕至南京工部尚書致仕卒贈太子少保諡簡肅子)
(華嘉靖進士南京工部尚書致仕珂方廉端慎敢于任事自御史晉司空所至著聲績為時名)
(卿請老去完名全聲士論歸之)
黃璉(字良器南海人少有文名每試人即以魁解待之九試皆枉時督學以璉當廩所厚詹孟和當)
(次缺孟和貧而母老乃謝曰吾可無廩不可使孟和有菽水不及之悔請以廩讓督學義而從)
(之成化間遣使暹羅鄉人有徐幹者選軍捎行以宅與璉為行資比過洋舟壞溺死幹子桓欲)
(歸其宅璉曰而父死王事而孤且貧若是宅吾尚忍言邪舉劵付之桓感泣而去總制都御史)
(韓雍辟為館賓璉堅不往屛居城西授徒著書晏如也璉博洽尤精於經學門下士多成進士)
(者二子衷聚皆以科目顯卒年六十餘贈至工部右侍郎兼左僉都御史)
黃仲昭(夀生孫成化二年進士選庶吉士授翰林編修五年春命儒臣進元宵煙火詩同官章懋)
(與仲昭檢討莊昶共疏論之調湘潭知縣未至改南京大理評事南京各官率取直堂隷兵收)
(資自入獨仲昭懋等不肯從衆既而轉寺副遷擢伊邇謝病歸弘治初起為江西提學僉事自)
(夀生至乾亨四世居官率身皆廉約恭慎學問文章世濟其美為莆名族之冠)
黃宏(字德裕六合人弘治壬戌進士任萬安知縣擢戸部主事以便養改南京刑部進祠祭郎中轉)
(江西參議九江盜起凌閔之黨甚熾聞宏往走西山實據寧濠上世之墓莫敢兵也宏襲之夜)
(遁擒其孥明年濠舉兵率羣盜以叛先陳夀宴兩院三司畢至明日期往謝首殺都御史孫燧)
(按察副使許逵一時迫脅者多得釋宏不服以手械向柱蹙頂死之暴其屍數日逆黨劉養正)
(請具棺後濠誅贈宏太常少卿祀于旌忠祠)
黃鞏(字伯固莆田人弘治進士授刑部主事歴兵部郎中以直諫逮詔獄除名嘉靖元年召任南京)
(大理寺丞卒于官贈大理少卿武皇之南巡朝野危疑社稷幾搖而鞏獨奮其精忠危言極論)
(明白痛切可為流涕讀其書雖與日月爭光可也)
黃衷(字子和南海人弘治丙辰進士歴兵部侍郎)
黃佐(字才伯香山人正德庚午解元辛巳進士由翰林庶吉士累官宫詹免歸素有才名嘗督學西)
(粤以文著稱卒贈禮部侍郎諡文裕)
黃宗明(字誠甫鄞人正德甲戌進士授南京武庫主事陞武選員外郎時王守仁倡道學宗明從)
(之遊論說良知之旨會寧藩孽啓遽上江防三策為大司馬所重復疏諫南巡尋乞疾歸辛巳)
(陞工部郎中不起癸未補南刑部會大禮議起朝紳羣咻之而宗明與二三人者論獨合至署)
(丞何淵復請入太廟宗明即疏不可乙酉出守吉安首建白鷺洲書院以道德勗諸生丙戌轉)
(福建鹽運使丁亥召修明倫大典丁内艱服闋陞光禄卿即籍光禄經費疏乞防奢止慾正德)
(養身定經制毖貪饞上納之著為令陞兵部右侍郎編修楊名言權䝿下獄上疏言楊名罪不)
(罪宜有定法然罪一楊名而必求主使之人延及善類將盡於一綱其關國家元氣不小乞寬)
(名罪出參政閩省已乃召補禮部會莊肅皇后晏駕廷議欲從殺禮宗明力爭之遼陽廣寧軍)
(變復疏論乞擒渠魁以昭國體議者偉之轉左侍郎未幾卒宗明為人溫厚寧靜然諒直不阿)
(風節昭著以是頗與䝿勢不相能竟岸然挺拔無所屈其應變成務沉幾默有定力人以為心)
(學之驗云)
黃瓚(直隷儀真人正德間以都御史撫治山東節用賑恤值武廟南巡調度有方民恃不擾性鯁直)
(嘗面斥人過官僚肅然平生以清苦自持比歸家無蓄貲士論重之)
黃省曾(字勉之吳縣人舉應天嘉靖辛卯鄉試第四竟以任達&KR1542;&KR1375;終其身生少後於昌穀尤長)
(於學於書無不覽而考研鈎審精思徵辨於經傳義疏古今事變典彛章物幽邈猥雜損益變)
(化無不究通故其詳聞奥學近古無比文亦多為俳儷引援緝綴廣喻肆陳獵前之華而追琢)
(加之故鎔冶衡範操裁具嚴而所自放恣滔滌混涵包洞亦可奮千載於時喜名之士咸出其)
(下詩賦雖云我則未暇然昌穀外無論也蓋有意見之行事故不徒虚文為子姬水亦有儁才)
(雖讀書不逮父而其所著五七言尤深愜作者或謂勝之然逐時趣取流易僅唐以來不能出)
(六代上尤工書學苦嗜古賞識雍容甚都謂流風未謝)
黃正色(字士南無錫人嘉靖己丑進士官御史以直言謫戍遼東隆慶初復起歴大理寺卿)
黃養蒙(字存一南安人嘉靖辛丑進士歴南京戸部尚書)
黃光昇(字明舉晉江人嘉靖乙丑進士歴刑部尚書)
萬姓綂譜卷四十七
卷四十八
萬姓綂譜卷四十八明凌廸知撰
下平聲
七陽
陽(商音藍田周景王少子封陽樊子孫因邑為氏)
(周)陽處父(晉為太傅)
陽膚(武城人曾子弟子)
陽畫(宓子賤為單父宰過于陽畫曰子亦有以送僕乎陽畫曰吾少也賤不知治民之術有釣道二)
(焉夫扱綸錯餌迎而及之者陽橋也其為魚薄而不美若存若亡若食若不食者魴也其為魚)
(也博而厚味宓子賤曰善於是未至單父冠蓋迎之者交接於道子賤曰車驅之車驅之此陽)
(畫之所謂陽橋者至矣於是至單父請其耆老之賢者而與之共治單父)
陽畢(晉大夫)
(漢)陽雍伯(嘗設義漿給行人三年有一人飲訖懷中出石子一升與之曰種此生美玉幷得好婦後)
(求北平徐氏女為婚徐曰得白璧一雙乃可雍伯於所種處求之得璧五雙以聘名其地曰玉)
(田生十男皆俊異位至卿相)
陽球(泉州人舉孝廉補尚書侍郎遷司隷校尉時中常侍王甫等姦虐弄權扇動中外球奏收甫等)
(送獄盡誅之)
陽成安
陽成勝
陽成張(見印藪)
(晉)陽鶩(無終人父耽仕慕容氏官至東夷校尉鶩器識沉遠始為平州别駕屢獻安時彊國之術後以)
(太尉致仕性儉約常乘敝車脊馬及死無殮財)
陽裕(字士倫幼時叔父躭奇之曰此兒吾家標秀佐時之良也)
(南北)陽固(魏文帝時太傅清河王懌舉固除步兵校尉領汝南王悦郎中令時悦年少行多不法固上疏)
(極諫悦甚敬憚之懌大悦以為舉得其人)
陽休之(字子烈無終人固子休之雋爽有風槩少勤學愛文藻弱冠擅聲為後來之秀時人為之)
(語曰能賦能詩陽休之)
陽斐(字叔鸞父藻魏瀛州安東府長史斐魏孝莊時于西兗州督護流人有功賜爵方城伯歴廣平)
(王開府中郎修起居注)
陽雄(字元略夏陽人累葉豪族父猛從孝武西遷以功封邰陽伯位征東將軍揚州刺史雄起家奉)
(朝請以軍功封安平縣矦得子孫相襲拜邑陽郡守累遷平州刺史)
陽尼(無終人博通羣籍仕魏為幽州中正孝文臨軒令諸州中正各舉所知尼與齊州大中正房千)
(秋各舉其子帝曰峕有一祁名垂往史今有二奚當聞來牒)
陽瓉(滑州司馬永和三年魏主燾親督兵攻滑臺城東北崩東郡太守王景度先出奔瓉獨堅守不)
(動魏人欲脅降之不從遂被殺)
(唐)陽曾龜(撰令圃芝蘭一卷)
陽惠元(平州人為西涼兵馬使朱泚反自河朔赴難解奉天圍加檢校工部尚書李懷光反血戰)
(而死贈僕射)
陽旻(字公素平州人祖惠元之死被創墮别井或救得免歴邢州刺史盧從史既縛潞軍潰有驍卒)
(五千從史常以子視者奔于旻旻閉城不内衆皆哭曰奴失帥今公有完城又度支錢百萬在)
(府少賜之為表于天子求旌節旻開諭禍福遣之衆感悟遂還軍憲宗嘉之遷易州刺史)
陽城(字元宗北平人世為宦族性孝友敏而好學于書無所不讀及第進士乃隱中條山柳谷之北)
(後德宗召為諫議大夫言裴延齡不可為相遷國子司業及出為道州刺史太學生何蕃等二)
(百餘人伏闕請留城至州治民如治家歲貢侏儒奏罷之)
陽嶠(武后時舉八科皆中累遷左右御史中丞桓彦範袁恕已爭取為御史楊再思素與嶠善知其)
(意不樂彈評事為語彦範彦範曰為官擇人豈待情樂乎唯不樂者固與之以伸難進抑躁求)
(也遂為右臺侍御史)
(宋)陽孝本(字行先贑縣人博學高行隱于城西通天巖凡二十年一時名士多從之游蘇軾為號曰)
(玉巖居士贊其真曰道不二德不孤無人所有有人所無崇寧中舉八行累官國子博士以直)
(秘閣歸老時李存亦以高年掛冠日與賦詠號崆峒二老)
陽大明(字和甫南康人性資純朴少從師學劉昂詩)
陽從易(晉江人第進士累官侍御史知處州復改龍圖閣學士知撫州好學彊記激直少容喜别)
(白是非多面折人所著有泉山集)
陽成復(嘉祐進士)
陽萬徹(南康人慶元進士宣教郎)
陽人簡(南康人開禧進士)
(明)陽定國(分宜人洪武乙丑進士)
陽順(南康人永樂舉人任教諭)
陽儀鳳(江西人永樂進士)
陽清(直隷人永樂進士)
陽顯嘉(新會人景泰進士工部員外郎歴知府有為有守夷民畏服)
陽佐(字以道長夀人嘉靖癸未進士任前府經歴)
陽文炳(永寧州人隆慶庚午舉人)
陽光宇(臨桂人萬歴間湖廣嘉魚縣知縣)
羊(河上商音羊舌氏之後盻叔向鮒叔魚春秋時始單姓羊)
(周)羊斟(華元為宋卿士殺羊享士而不及斟斟曰疇昔之羊子為政今日之事我為政輿入鄭師故敗)
(君子謂羊斟非人也)
羊角哀(燕人與左伯桃為友聞楚王善待士乃同入楚值雨雪粮少伯桃乃併粮與哀令往事楚)
(自餓死于空樹中哀至楚為上大夫乃言于楚王收其尸而葬之)
羊千(著書)
(漢)羊陟(字嗣祖梁父人少清直遷冀州刺史奏按貪濁所在肅然三遷尚書令以劉寵龐艾清亮在公)
(荐舉升進帝嘉之拜河南尹禁制豪右京師憚之)
羊祲(光武以賢士徵與何熙祋諷齊名)
羊嘉(隴西功曹)
羊續(字興祖平陽人祖祲司隷校尉父儒為太常續以功臣後累官南陽廬江二郡太守討平諸寇)
(訪民疾苦府丞嘗獻生魚續受而懸之丞又進續乃出前所懸者以杜其意)
(三國)羊荗(字季寶為東郡太守冬月坐白羊皮夏月坐一榆木板牀出界買鹽豉食之)
羊衜(南陽人受知孫權為中庶子事太子登歴桂陽太守)
(晉)羊曁(陽平太守有治行)
羊祜(字叔子續孫累遷尚書左僕射都督荆州諸軍事遠邇悦服吳陸抗嘗稱其德量雖樂毅諸葛)
(孔明不能過祜上疏力勸帝取吳卒贈太傅嘗遊㐮陽峴山後人建碑立廟于上人望其碑輒)
(淚因名墮淚碑)
羊曼(字祖延祜兄孫任達嗜酒與阮放等八人同志友善並為名士時州里稱阮放為宏伯郄鑒為)
(方伯胡母輔之為達伯卞壺為栽伯蔡謨為朗伯阮孚為誕伯劉綏為委伯而曼為䵬伯號兗)
(州八伯擬古八俊曼官至丹陽尹)
羊鑒(字景明太山人父濟匈奴中郎將兄煒歴徐兗二州刺史鑒為東陽太守後討蘇峻有功封豐)
(城縣矦徙光禄勳)
羊琇(字稚舒仕晉為常侍性奢靡屑炭以酒拌捏作獸形燒之豪家效焉)
羊固(仕晉拜臨海太守饌客甚盛論者以固之豐腴不如羊曼饌客隨宜之為真率也)
羊欣(字敬元年十二隨父為尹時王獻之為吳興守甚愛之欣嘗着新絹裙晝寢獻之入縣見之書)
(裙數幅而去)
羊曇(謝安之甥安與姪賭墅顧謂曇曰以墅乞汝)
羊璿之(與謝靈運為四友)
羊徽(字敬猷欣弟有時譽被遇于武帝帝謂參軍鄭解之曰羊徽一時偉器世論猶在兄俊恨不識)
(之累遷新安太守)
羊襲吉(狀元之子少時庭中乘涼忽見天開其内雲霞澒洞樓閣參差光明下照山岳襲吉驚懼)
(逡巡乃閉襲吉勤于書寫仡仡不倦)
羊不疑(王獻之為湖州守不疑為烏程令)
(南北)羊玄保(南城人宋武帝時歴丹陽尹會稽吳郡太守文帝以其廉素寡欲故頻授名郡為政雖無)
(殊績而去後常必見思不營財利産業儉薄有清名于時)
羊侃(字祖忻梁父人雅愛文史仕魏以勇力聞魏帝謂曰或謂卿為武豈羊質虎皮乎試作虎狀侃)
(因伏以抉殿柱沒指魏帝壯之以功進爵鉅平矦)
羊觀泰山梁父人侃之族(武帝之臨徐州辟祭酒從事大中正)
羊鴉仁(字孝穆鉅平人自魏歸梁封度晉矦矦景攻臺城鴉仁率所部入援為景所獲以為五部)
(尚書鴉仁謂所親曰吾受寵朝廷今若此死有餘責久之竟出奔被害)
羊敦(字元禮泰山鉅平人性尚閒素博涉書史以父靈引死王事除給事中累遷廣平太守有能名)
(屬歲饑使人採藕根食之遇有疾苦家人解衣質米以供朝廷以其清白賜穀一千斛絹一百)
(疋卒吏民奔哭贈吏部尚書諡曰貞)
羊祉(字靈佑性剛愎愛刑名仕魏假節龍驤將軍為秦梁二刺史當官不憚彊禦朝廷以為剛斷每)
(令出使頗為深文所經之處人號天狗下及)
羊希(字太聞南城人少有才氣為尚書左丞劉思道作亂為所殺子崇為主客郎父葬畢不勝哀而)
(卒)
羊烈(字信卿齊文宣天保中累遷尚書祠部左右戸郎中在官咸為稱職除陽平太守有能名時頻)
(有災蝗犬牙不入陽平境敕書褒美焉)
羊愔(以明經授括蒼尉隱于括蒼山一日與青蓮觀道士飲于阮客洞酒中忽仆地七日乃寤云初)
(見一人自云雲䕟邀入洞中石間有物迸出曰此青靈芝也食之得仙愔取食之自是惟飲水)
(覺身輕日行數百里後入委羽山人莫之見云)
羊深(魏孝莊帝時除太府卿初爾朱榮殺害朝士深第七弟偘為泰山太守性麤武遂率鄉人外招)
(梁寇深在彭城忽得偘書招深同逆深慨然流涕斬使人幷書表聞乃下詔褒其忠烈)
羊應(魏人)
羊瑗(著分王年歷五卷)
羊闡(大中大夫齊明帝崩闡入臨披髮號慟俯仰幘幘遂脱地東昏徹哭大笑曰此詔秃狄啼來乎)
(唐)羊昭業(唐大順中與顧雲同修史時僕射劉子長有清名求高逢修書為先容謁之雲潛啓書觀)
(之但云昭業擬將一尺三寸汘脚踏龍語道無一語及雲雲歎息而已)
羊士諤(泰山人貞元初進士累官至宣歙巡官元和初拜監察御史性傾險坐誣論宰相出資州)
(刺史)
羊百章(著吕氏春秋二篇)
(宋)羊奭(濰州人登科)
羊瑾(儋州人廬州司戸)
(元)羊仁(廬江人有母及兄弟因兵南下皆為人所掠仁時年七歲賣汴人李子安家為奴力作二十餘)
(年子安憐之遣歸蹤蹟母及兄弟所在仁至其鄉求貸親故歴遍諸家贖之六歲乃得二十餘)
(口復聚孝友甚篤大德中旌其家)
(明)羊臣舉(南海人洪武中舉人任給事中)
羊致中(醴陵人永樂舉人任教諭)
羊弼(太興人永樂貢士)
羊冕(字文中宣德初應貢選高等授陜西延安府同知守職廉慎有聲以他事免歸即不冠服角巾)
(布袍家無長物意恆裕如會赦冕應得冠服人或勸之則歎曰吾何為者乃因赦冠服邪竟不)
(冠服其狷介如此)
羊覃(處州人正德中應天府經歴)
羊可立(汝寧人萬歷丁丑進士)
洋(姓纂云海陽人)
湯(中山商音湯之後以湯為姓又望出范陽)
(唐)湯靈澈(貞元道人)
湯桑(宋州刺史)
湯洙(詩人)
(五代)湯悦(貴池人父殷有才名悦幼穎悟嘗見飛星墮水盤中掬吞之自是文思日竒仕南唐為宰相凡)
(書檄教誥皆出于悦後隨其主歸宋為光禄卿嘗奉敕撰江西錄十卷)
(宋)湯允恭(悦之後累官通判常州會有叛兵及境親往其營喻之解去州人獲全遷刑部員外郎能)
(平反冤獄累遷殿中侍御史)
湯巖起(允恭族姪知營道縣有清名秩滿歸治小圃為樂澹如也後起通判徽州尋奉祠歸擇居)
(竇峰有詩五十卷論語義十卷)
湯夢觀(萍鄉人崇寧間進士知循州時蠻寇劫掠傍郡不敢入其境自相戒曰切莫犯此老子朝)
(廷聞而嘉之)
湯景仁(廣德人熙寧中登進士第為寧國令以廉介稱邑民名其居村曰湯清)
湯東野(字德廣丹陽人靖康中知平江建炎初苗劉之變與張浚同謀弭亂超拜工部侍郎)
湯喬年(丹徒人為人慷慨自負博學能文秦檜欲館致之使學官諭意喬年曰是主和議者吾方)
(為天下讎之寧能出其門乎後以特恩授韶州推官不赴)
湯鵬舉(字致遠金壇人登進士第歴分寧簿晉陵丞當塗令減和買布絹十之六聽訟敏决姓名)
(狀貌一見輙不忘咸以為神明御史劉大中上其政詔增秩歴知廣德軍饒州江州常州陞本)
(路轉運副使秦檜死朝廷懲言路壅塞之弊召鵬舉為臺官白上黜檜姻黨釋趙鼎子汾及李)
(孟堅王之竒等自便及論董德元附檜為非罷具資政學士累官御史中丞知樞密院事紹興)
(庚辰知貢舉一洗徇私之弊時號得人卒年七十八諡敏肅)
湯宋彦(字時美鵬舉子以祖澤授湖州司戸歴知餘姚通判慶元府浙東安撫司參謀官性友弟)
(念兄司諫以使事得罪未復用而卒既已析居推己分良田以益之得任子恩即以官其孫次)
(得任子恩以與長弟之子又次與季之子焉)
湯莘叟(字起莘寧化人登紹興五年進士第少好吟詠有馬上吟云宿雨洗山新綠嫩曉風吹杏)
(殘紅乾沙頭路暖日欲暮行客揚鞭不覺難晩年自述幽居云葛巾簪下無多髮茅舍門前有)
(好山皆膾炙人口終饒州推官)
湯漢(字伯紀安仁人介潔有守恬于進取累官國史校勘淳祐中大水上封事言君心敬肆之分實)
(上天喜怒之由歴知吉福州隆興府累遷權工部尚書卒諡文清有文集六十卷)
湯建(字達可樂清人天文地理古今制度考覈精詳所著有詩衍義講書學者稱義堂先生)
湯仲元(字端夫淹貫經史氣韻高逸學詩於周弼浪迹於湖海晩復歸吳有壯遊詩集)
湯璹(字君實瀏陽人淳熙中進士累官國子博士時召朱熹為侍講未幾辭歸璹上疏乞留由是見)
(惡權相而璹之直名亦大聞于時出知常州入為大理少卿進直徽猷閣卒璹負節槩生平奉)
(祠閒居之日多于揚歴其屬辭務持大體不為阿曲史稱其有清風峻節焉)
湯彌昌(字師言父子授受皆以周禮發解由崑山學教諭歴瑞安州判官致仕生平篤志義理之)
(學以文名于是有周禮解義碧山類稿行于世)
湯鷽(知萬安軍時南洞王利學叛鷽討平之民為立祠)
(元)湯霖(新建人早喪父事母孝母嘗病熱更數醫弗效母曰唯得水母疾可效時天甚燠霖累日號哭)
(池上忽聞池中戞戞有聲視之乃冰澌也亟取以奉母疾果愈郡守聞于朝嘉其孝行授臨江)
(儒學教授)
(明)湯和(字昇臣鳳陽人剛毅有智略元末兵起率子弟歸附從征渡江領兵征伐所至克捷累功至御)
(史大夫封中山矦加封信國公卒追封東甌王諡㐮武)
湯有容(名載以字行自少能文章勇於行義不以利害為趨避時輩多推服之洪武丙子舉於鄉)
(教諭廣西恭城再任興安聞兄喪即日疏其情棄官歸養母者七年母曰君恩未報歸久恐有)
(罪於是有容復官于容縣時舉縣大疫能染人縣尹彭清中其病煢然一身人莫近之容省視)
(不離其側日令家人具湯粥清得不死人以為難皆曰有容今之庾袞也仕終唐府伴讀)
湯宗(未詳何許人為北平按察僉事上言北平按察使陳瑛密受王府金錢有異謀逮瑛謫廣西永)
(樂後瑛召還院窮治建文諸臣多坐夷滅恨宗亦論死)
湯鼎(字玉鉉句容人居祖母喪三年未嘗見齒由進士授吏科給事中越五年交阯不奉詔屢侵邊)
(疆上命廷臣舉堪使者僉以公對至彼敷宣聖德弗忍加兵歴陳利害之說遂慴服不敢動歸)
(侵地貢大貝南金象齒等物表謝且奉黃金以贐公不納正綂間陞通政)
湯銘(字德新性穎悟博學有材識洪武中嘗為太學生後通星歷之學舉為天文生永樂二年授欽)
(天監五官靈臺)
湯盤(字日新烏程縣人永樂中任監察御史正色敢言百寮震竦嘗有武臣暴横凌轢士類劾置于)
(法京師肅然)
湯衡(贑州人永樂中由中府都事降知昌化慈惠愛民直而不撓時撫黎土官桀驁抗縣深為民害)
(衡奏聞革去仍統於州縣自後歛戢)
湯德(高郵人知蘇州府剛介有為敷政嚴明鋤姦去暴而豪猾改行聽訟詳審而刑獄無冤)
湯序(字淑彛幼而穎悟通經史星歷之學充欽天監天文生正綂十三年差隨總兵官征進有功陞)
(本監中官正天順元年正月以天象應變奉迎聖皇復正天位特進嘉議大夫禮部右侍郎仍)
(掌欽天監子祚陞錦衣衞正千戸姪賢贊俱陞本衞千戸弟志忠陞南京欽天監監正)
湯懋(字汝勉永新人景泰辛未進士歴郎中)
湯鼐(字用之安慶人成化乙未進士任廣東道監察御史犯顔敢諫不避權貴時以殿虎目之入祀)
(鄉賢)
湯胤勣(字公譲濠梁人東甌㐮武王之曾孫也幼有異質嘗為諸生有激棄去後被薦召對授錦)
(衣衞千戸坐廢復起以禆將出守孤山堡死之平生好剛使氣近于縱俠自憤功名不偶放浪)
(詩酒間程篁墩嘗為立傳稱其詩豪邁竒崛操觚立成名家退避所著有五溪清唱風雅遺音)
(東谷等集)
湯琛(新建人任刑部主事轉員外郎陞江西按察司僉事未及引年懇乞休致人皆高之禀性剛直)
(不隨時阿附為詩文敏捷)
湯全(字完之華亭人成化壬辰進士歴都察院右副都御史)
湯沐(字新之江陰人弘治進士授崇德縣知縣廉潔勤慎以俗尚奢侈嚴為諭禁興利除害敬教勤)
(學在任六年召為御史歴陞浙江右布政操持與為令時同官至大理寺卿)
湯詔恩(字汝承安岳人嘉靖丙戌進士歴布政使)
湯賓(字繼寅南皮人嘉靖庚戌進士歴都察院右副都御史巡撫鄖陽等處地方)
湯彬(字子雅海鹽人嘉靖丙辰進士歴官按察僉事)
唐(晉昌徵音陶唐氏之後封唐矦以國為氏又望出太原)
(周)唐睢(晉人魏大夫年九十餘西說秦不敢加兵于魏)
唐狡勒(與東王屈原事楚㐮王文章齊名)
唐舉(戰國人善相)
(漢)唐(闕方士漢武詔求民間治)歷者二十餘人與焉
唐林(字子高仕莽為九卿)
唐蒙
唐頌(字德雅番禺人以孝仕為布山令布山在鬱林境中雜以民夷號稱難治頌補以太和不事威)
(讋挫彊拊柔惠及惸婺民感其仁無梗化者後頌卒民報祀之)
唐公昉(城固人王莽居攝二年公昉為郡吏誤遇真人授以藥拔宅仙去或云李八百居寒泉山)
(公昉師事之)
唐厲(中尉封斥邱矦)
唐珍(字惠伯桂陽人初時聞人讀書即能記誦人謂神童及長天性恬漠寡欲荆州刺史度尚甚稱)
(重之累官太常司空)
唐檀(豫章人通經史善星占教授鄉里漢元初間郡生芝草太守劉祗問檀對曰方今陽道微弱豈)
(嘉瑞乎永寧初有婦生四子祗復問對曰京師有兵禍發蕭墻果如所占舉孝廉拜郎中時白)
(虹貫日上書陳咎徵棄官去著書二十八篇)
唐羌(字伯游補臨武長縣接交阯舊獻龍眼荔枝奔騰險阻死者繼路羌上書諫止之)
(三國)唐因(字子正句容人脩身謹行博通儒術註國語公羊榖梁傳吳黃武間為尚書僕射)
唐諶(泉陵人少有志操魏咸寧初舉茂才拜武騎常侍南平吳楚還授零陵太守境内清晏道不拾)
(遺百姓樂業)
(晉)唐宏(泉陵人幼穎悟永嘉初舉孝廉拜殿中郎累遷至尚書大司徒薦舉賢能朝野多之)
唐彬(字儒宗魯國鄒人敦悦經史尤明於易教授恆數百人有經國大度仕為廣武將軍與王濬同)
(平吳封上庸縣矦領雍州刺史)
(南北)唐邕(晉陽人明質有才幹魏神武時擢文㐮大將軍督護累尚書令後授上開府儀同大將軍)
唐永(平夀人祖揣北海太守父倫青州刺史永少耿介有將帥才仕魏為北地太守遷幽州刺史夷)
(人垂淚遮留隨數日始得出境後封平壽伯子陵少習武藝遷車騎大將軍)
唐瑾(永次子溫恭有器量傳涉經史仕周官至司空中大夫為六俊之最甚見器重所得禄賜常散)
(之宗族卒諡曰方)
唐獻之(泉陵人南齊時舉秀才官至廣州都督嚴毅公清臨事能斷嶺表肅然)
(唐)唐儉(邕孫父覽與高祖善儉爽邁少繩檢然事親以孝聞佐太宗定天下為天策府長史後累禮部)
(尚書封莒國公)
唐臨(字本德長安人周内史瑾之孫唐初為萬泉丞有囚久繫臨以方春說令使暫出務農如約而)
(還高宗累遷至吏部尚書)
唐休璟(始平人舉明經高第高宗時為滁州刺史累遷諫議大夫陳方略請復四鎮又破吐蕃兵)
(景雲初升朔方行軍大總管備突厥卒諡曰忠)
唐廪(萍鄉人乾寧元年登進士科官至秘書正字集貞觀以前文章為貞觀新書三十卷見唐藝文)
(志廪有詩十四首在宜陽集)
唐次(字文編建中初及進士第竇參數荐之參被貶次為辨謗略三篇上之後任開州刺史敷宣化)
(理簡易廉平期月有成三年大治)
唐節(玄宗時為縣令去官家于崖下號丹崖翁元結重之作丹崖公詩)
唐求(放曠疎逸方外人也吟詩有得書大瓢中後臥病投瓢於江曰得之者方知吾苦心耳瓢至新)
(渠江有識之者曰此唐山人詩瓢也所得十纔二三題鄭處士隱居云不信最清曠及來愁已)
(空數點石泉雨一溪霜葉風業在有山處道成無事中酌盡一杯酒老夫顔亦紅)
唐彦謙(字茂業幷州人咸通進士僖宗乾符末闕亂漢南王重榮辟為河中從事歴晉絳二州刺)
(史後為閬壁二州刺史卒號鹿門先生有集三卷)
唐璿(聖歷中梁州都督吐蕃入寇璿臨高望之謂麾下曰彼騎雖精不習戰吾為諸君取之乃披甲)
(先登六戰皆克築京觀而還)
(五代)唐道襲(梁山南西道節度使會李茂貞寇蜀道襲拒于青泥嶺下死守之茂貞自是無窺山南之)
(意)
唐景思(秦州人周世宗戰高平得漢降兵數千以景思為指揮使戍淮上有功領饒州刺史後遷)
(濠州戰傷重卒贈武清軍節使)
唐萬雅(嘉興人善丹青偽唐李煜好金索書萬雅嘗學之乘興縱竒因其戰掣之勢以寫竹樹蓋)
(取幸于一時其為荆檟枝棘翎毛草蟲之類多得郊野真趣)
(宋)唐肅(錢塘人七歲誦五經登進士為秦州司理有人夜宿逆旅而同宿者殺人亾去旦起血汚其衣)
(為吏所執不能明遂自誣服肅為白其冤數日果得真殺人者仕至龍圖閣待制三司度支副)
(使)
唐詢(肅子登進士除工部員外郎遷江南轉運使擢起居注出知蘇杭青三州拜翰林學士有集三)
(十卷子坰熙寧中為監察御史)
唐介(字子方江陵人嘗寓當陽讀書漳水上登紹聖八年進士為殿中侍御史與王安石數争論事)
(不屈疽發于背卒諡質肅)
唐孺(字景仁江華人年十六與計偕皇祐改元登第易名彦範終陽朔令其弟彦輔彦隆彦材彦經)
(皆為縣令有聲人號為五縣公)
唐棣(字彦思宜興人嘗從伊川先生學伊川曰入德之門無如大學其次莫如語孟棣自是有所得)
(纂次伊川語錄百餘條)
唐觀(高安人博學著書隱居不仕蘇欒城監酒税與之為鄰有詩送之)
唐翊(字浙師山陰人七齡日誦千言十三能屬文鄉老以竒童目之元豐中進大學較藝居諸生上)
(聲稱籍籍元祐間人士競工詞章翊堅守經術卒以兩經中第知靈壽時歲大旱翊開河渠溉)
(田數千頃旁渠之田不雨而稔常平吏盜倉粟翊發其姦以能例得遷秩乃歎曰置人於重辟)
(而已受賞可乎乃改從自首律後屢典州郡曹所至皆有事功可紀)
唐恪(字欽叟錢塘人以蔭登第累官戸部侍郎徽宗時京師暴水至汴再溢付恪治之浹旬水平因)
(上疏願謹天戒後拜少宰兼中書侍郎金人陷汴立張邦昌逼取百官推戴狀恪既書名仰藥)
(而死)
唐敏求(當塗人宣和中進士調德化主簿盜起敏求挺身率衆捍賊度力不能攴諭以禍福賊憤)
(詆觸譟而前遂遇害事聞贈官補其子楠將仕郎)
唐淑問(字士憲江陵人介子也舉進士官至殿中丞神宗以其家世擢監察御史滕甫為中丞淑)
(問歴數其短帝以為邀名乃詔避其父三司使出通判復州遷知真州)
唐稷字堯弼闕都人(間登進士第授樞密院)官自號硯岡居士有硯岡居士集胡銓其
(事)
唐恕(介孫崇寧初為華陽令以不能奉行茶法謝病免歸其弟意方為南陵令亦以病自免兄弟杜)
(門躬耕恕尋以宣教郎致仕靖康初許翰言其高行詔起為監察御史意亦以吳敏荐召對而)
(貧不能行竟餓死江陵山中)
唐充之(字廣仁大名人博學善議論有幹局監蘇州酒務時朱勔附勢蘇守盛章歆附之充之竟)
(著憎嫉之迹守不能堪傳致坐罷貧困不能歸寓寳應惟以讀書教子為事)
唐績(字公懋零陵人少警敏嗜學能文元符進士為)山令復通判鼎州擢福州運判帝諭之曰卿
(久歴州縣知民疾苦當遍察風俗以聞績天姿脩潔涖事有方接人以義士論多之)
唐庚(字子西丹稜人善屬文舉進士累官承議郎卒庚為文精密學者稱之有文集二十卷兄伯虎)
(治易春秋皆有家法元祐初其父游瀘南伯虎夜夢收父書有亟來二字明日即裹粮趨瀘南)
(父果病甚見伯虎大驚是日疾少間具舟待父歸)
唐重(彭山人少有大志累官京兆府兼經略置制使金將圍城固守踰旬城陷血戰中流矢死初重)
(度不可支以書别其父克臣曰忠孝不兩立義不苟生以辱吾父克臣報之曰汝能以身狗國)
(吾含笑入地矣)
唐諫(全州人政和五年舉進士歴官朝奉郎子孝穎先膺里選次受世賞周必大梁克家皆器重之)
(官至朝請郎知陜州)
唐義(字士宣宋哲宗元祐中知齊州提點京東刑獄河北轉運副使屬邑尉因捕盜誤遺火盜逸去)
(民家被焚訟尉故縱火太守執尉使服義問辨出之方旱而雨)
唐儀鳳宜州人慶元間以特科文學出(賓州司理參軍權知賓州後以從仕郎為化州路)
(推官所至以廉能稱)
唐琦(開封人術士建炎四年扈高宗巡會稽會李鄴以郡降金金遣其下號巴拜大師者為知州而)
(檄鄴為同知琦候巴拜鄴俱出懷巨石趣上道旁小閣奮擊之不中巴拜鄴執以歸琦大罵不)
(絶且謂巴拜曰吾欲碎汝腦作趙官家鬼巴拜氣折曰金兵數百萬汝殺我一人何益琦曰汝)
(敢來為此州主故欲殺汝又顧鄴曰我請官一石五斗米尚不肯負國汝受國恩何汝所為乃)
(爾豈人類耶巴拜亟命引出殺之罵猶不止後帥傅崧卿為廟祀之)
唐允功(字汝賢高安人經史百家無不通貫時號書厨丞相趙鼎嘗書潛心居士四字贈之所著)
(有飴經倦錄)
唐聞(字識通以世賞授將仕郎為台州郡曹治獄以恕且持正不曲意以阿上有所屬委稍不如法)
(輒辭職太守劉光以是賢之性至孝初罷臨海令以母高年求丞上虞移遠次以便溫清年四)
(十九而卒)
唐開(江華人建炎初第進士通判廉州治績著稱于時叔父貢嘗被誣憤死于獄開詣京師訟冤鄉)
(人高其義)
唐傑(東安人生兩歲即知孝繼祖母蔣病目失明傑以舌䑛之目輒有見劇賊孔彦舟犯邑傑號泣)
(負蔣冒賊以出賊義而捨之母病刲肉和藥以進即愈父亡以舌䑛屍代浴廬墓哀動山谷紹)
(興問郡守以聞詔付史館賜以束帛)
唐容(零陵人博學強記與唐麟樂韶共學俱有大志人號城南三傑後舉進士宰豐城政聲為諸邑)
(最尋知邕州交阯入寇容提兵討之後隱于建昌麻姑山自號雲壑老人)
唐文若(字立夫庚之子少英邁不羣為文豪健登進士第分教潼川府通判洋州遂寧府皆有政)
(績高宗時召為秘書郎作文思箴及徵收西北人材以固根本深見嘉納出知饒溫漢鼎江州)
(累遷敷文閣待制)
唐則(興安人少以學行稱舉進士歴官至侍郎晩歸築館授徒以身率後進雖極寒盛暑不少倦經)
(史皆訓詁成一家言二子叔夏叔獻相繼登第)
唐俊義(興安人少刻意于學博通經史紹興間第進士廷對以直言無隱被黜朝廷尋悔悟復官)
(自柳州司理歴仕知廉州皆以廉靜聞)
唐仲友(字與正金華人父堯封紹興間為侍御史論錢端禮坐斥仲友登第復中宏詞科仕至江)
(西提刑博聞洽識講析經史所著有六經解皇極經世圖譜兄仲義弟仲溫俱登進士)
唐仲展(金華人淳熙十六年為慈谿令撫字勤勞民隱日舒斷獄無冤滯點吏敬憚不敢姦法既)
(去民懷慕不巳)
唐璘(字伯玉古田人舉進士時臺臣有奏對次官不許論邊事者璘對策極詆之後累官廣東經略)
(安撫使進太常少卿以内艱哀毁卒璘居官大節母教之助為多史稱之曰古之遺直也)
唐閱(字進道山陰人舉進士兩浙歲饑詔以閱為浙東監察使時州縣賑濟餞民因上奏民家不保)
(小兒遺棄衢路國法三歲以下許異姓收育孝宗可之于是全活甚衆)
唐如晦(字幼光零陵人博學無所不通山齋先生易公祓為題其書堂善齋)
唐韶(字子和蘭谿人嘉熙進士嘗辟沿江制置司督辦公事時元兵在境刺史史巖之使往㐮陽勞)
(師猝與敵遇大戰中流矢拔出復戰敵驚散以功陞知南康軍)
唐人鑑(字德明零陵人好學能文楊誠齋始至即與納交一日誠齋假爐焚香以問卜人鑑以小)
(詩送之曰聞爇爐香要決疑不疑何用卜著龜聖人自有韋編在進退存亡豈不知誠齋得詩)
(大嘉之後築室於州學之西植竹萬竿誠齋名玉立齋)
唐廷瑞(字君祥歙人父大有家僅小腆特好施鄉里人困乏暮夜投鏹粟受施者莫知其名有子)
(五人皆賢厚讀書廷瑞以禮經預計偕丙辰文天祥榜進士特奏名授福州文學郊恩授迪功)
(郎轉遂安簿知郡錢可則以博洽多聞辟入議幕漕使魏克愚聘充試官士子服其精鑒廷瑞)
(早孤事母朱氏至孝待昆弟恩有容齋雜著一十卷藏于家)
唐震(字景實會稽人少居鄉介然不苟交有言其過者輒喜登第為小官所至以公廉稱咸淳中通)
(判臨安府歴知信饒州元兵略饒震城守通判萬道同風震降震叱之曰我忍偷生負國邪城)
(破不屈而死)
唐珏(字玉潛越州人與林景熙相善同為采藥之行潛拾宋諸陵遺骸蓋宋之遺民云)
唐元章(一名太初字子煥韶之弟為文思院官良嗣字昌之韶之子建德軍準備差遣宋德祐失)
國二王南遷元章與良嗣起義興復(溫州砲手三千為之助時元兵壓蘭溪元章與戰於)
黃盆灘破之(其將奚達魯元兵)嚴州朝廷以元章為朝請大夫知嚴
(州良嗣加閣門宣贊武翼將軍江淮閩浙都統兵馬使相持二年粮援不繼戰不利將趨閩以)
(圖再舉元兵大至元章戰死於龍游白雲寺前元主帥博多以雙虎符金牌招良嗣不從亦戰)
(死於仙霞嶺元人皆稱曰義士今仙霞嶺上有唐將軍廟存焉)
(元)唐元(字長孺歙人幼家貧阨於衣食長奮迅以詩自鳴與洪焱祖俞趙老為筆硯交時號新安三俊)
(凡四試明經不利遂篤志古文泰定丁卯始以文學起授江浙省命為平江路學錄再任建德)
(路分水縣教諭陞集慶路南軒書院山長尋以徽州路學教授致仕猶訓迪生徒侃侃講說無)
(怠為文約徐典雅有汴宋前軰風詩則含蓄雋永不作近代人語卒年八十一所著有易傳義)
(大意十卷見聞錄二十帙詩文五十卷)
唐元嘉(字德顯元章之玄孫也以進士登第歴官上饒教諭仁和縣丞陞江浙省椽至正末從左)
(丞達爾罕節制金陵兵敗被執不屈而死)
唐頌(字德雅番禺人奉養以孝聞連遭父母喪摧毁幾至滅性逮葬躬負土為墳左為小廬覆以苫)
(次寢處其中扶服哭踊朝夕捧盥進膳事之如生者凡六年有甘露降于塚樹馨郁霮䨴彌月)
(不已人或訪頌見白鹿拾食廬次如豢畜咸異之稱為唐大孝頌自是終身衣不純采非祭不)
(近酒肉忌日必齋肅以祭見父母所遺物或經父母所歴輙捧手而泣其篤行之純蓋天性也)
(有司察孝廉仕為布山令)
唐子華(休寧縣尹前令貪鄙廢事税賦不均詭名虛戸雜其間子華一覈正之及重新縣學虞集)
(黃溍皆有文紀其實)
唐大年(以行省知事攝龍溪尹事寬以惠下毅以任重吏不敢欺以私民不違其令)
唐仁祖(字夀卿遼陽饑奉旨偕錫都往賑錫都欲如戶口大小給之仁祖曰不可昔籍之小口今)
(已大矣可皆以大口給之錫都曰若要善名而陷我于惡邪仁祖笑曰吾二人善惡衆已的知)
(豈至是而始要名哉我知為國恤民而已何恤爾言卒以大口給之)
(明)唐鐸(鳳陽人重厚慎密國初隨侍左右歴任副都御史兵部尚書太子少保僚屬數以事連鐸上重)
(其德皆釋不問嘗稱之曰鐸自友及臣三十餘載交不知變色口不出惡聲及卒遣官護喪䘏)
(賻甚厚)
唐肅(山陰人洪武初為翰林應奉文字號丹崖博學善詞翰與姑蘇高季迪楊孟載並稱于時)
唐元亨(洪武中知廬州府招士撫民教化有方深得人心以課最陞太僕寺卿)
唐吉祥(洪武中歴葉南陽二縣知縣時徵需百出驛傳旁午吉祥處之裕如雖急遽中未嘗有厲)
(色)
唐之淳(字愚士以字行山陰人肅子少有奇志力學不倦父謫死臨濠辛勤扶喪歸葬追求其平)
(生所作不憚荒遠時時伏讀凄切人為之掩泣洪武中屢有薦之者謝不就詔拜翰林侍讀與)
(孝孺俱領修書事未幾卒所著有萍居稿文斷諸書)
唐奉先(京山人洪武戊辰進士為監察御史父本忠坐事繫詔獄奉先上書願代父刑上震怒欲)
(連坐已而感悟為貸其父遷奉先為前軍都督府經歴)
唐仲實(名桂芳歙人狀貌魁偉穎悟絶人建康郡太守䀻為明道書院司訓轉建寧路崇安縣學)
(教諭嚴訓迪起頽廢秩滿遷南雄路儒學學正至正末兵起隱居授徒不復仕進戊戌年我太)
祖高皇帝駐蹕徽州延訪耆舊守臣(以名聞與姚璉鄭桓俱召對稱旨有樽酒束帛之賜)
(事載五倫書)
唐復(字復亨武進人洪武進士知餘姚為人直方斷擊無滯拊循小弱甚著恩愛仕終平樂知府)
唐子清(沛主簿也不知何許人在沛有善政民愛之顔知縣守沛專調兵食一切邏察事皆付子)
(淸北平兵執子清欲殺之將兵者欲且留子清不屈死)
唐禮(歴官都指揮北平兵起盛將軍以徐凱敗於滄州引兵出德州營於東昌禮素稱戰將騎兵殿)
(後而以孫霖為先鋒營滑口北平兵夜襲破之擒禮霖遁走)
唐泰(矦官人洪武中登進士授行人擢浙江按察僉事永樂中陞陜西按察副使卒泰善聲詩與黃)
(濟輩號閩南十才子所著有善鳴集)
唐玽(字臣䝿華亭人天順丁丑進士知合州興學勸農盜賊解散後知福州府時中官汪直用事有)
(尉士假其名以脅郡縣珣獨知其偽將執之衆謂不可珣曰直且不可況偽乎果得其奸累官)
(右副都御史巡撫兩廣南蠻弗靖直擣嵒穴斬獲萬計未久卒于官)
唐舟(字汝濟瓊山人永樂甲申進士初授江西新建知縣未三年陞按察司僉事左遷衢州府通判)
(未幾以事去用大臣荐為監察御史風節愈勁出按浙江所至多政譽為人胸次坦夷光明待)
(已接人任真自約敭歴中外餘三十年嘗題門壁曰雪霜自染中年髮天地應知慕德心見者)
(嘆服子亮舉進士任寧國府同知)
唐彬字質大山陰人景泰(拜監察御史時總兵官石亨擅)横廷臣無敢議之者彬
(抗章論劾其罪謫官平薌及亨敗召還職持節按入閩嚴重清肅事必舉綱紀繼巡陜西其風)
(裁亦如在閩癸未監會試試院火再謫知新喻未幾擢山東按察副使益貞憲度屬府倅以賄)
(敗托權要求倖免彬卒寘諸法以考績便道之家歴貴州左布政使)
唐瑜(字廷美上海人景泰辛未進士歴都察院右副都御史)
唐孟元(龍溪人正統戊辰叛賊寇掠郡邑多脅良民從亂孟元洎其弟孟遠與衆誓曰吾黨俱良)
(民豈可從賊比賊至孟元兄弟先率衆據橋拒戰賊不得進孟元乃告其弟曰爾可去以奉先)
(祀我當以死敵之孟遠曰吾兄方危急吾何忍去)
唐豫(字用之南海人父奎號唐書櫃豫生而穎悟性剛介無論曲交友克盡義尤篤於孝作蓼莪亭)
(以寓孝思隱居授徒自號樂澹與周祖生祖念劉子羽何淮劉子高友號平步六逸皆德行尊)
(嚴衣冠嚴肅為世所欽)
唐章(字宗明獻縣人成化丙戌進士歴太僕寺卿)
唐誼方(本名遜以字行瓊山人篤儒學有古行國初薦授廣州訓導稱為長者孫舟歴官内外臺)
(誼方移書訓之曰勿憂吾有病且喜汝無錢舟卒以清節鳴時)
唐海(字克容歸安人廉抱迥立執矩矱以申展寀雖權要不少借部曹歴守郡二十年家無拓于未)
(仕郡民祠之)
唐䝿(字周忠武進人弘治庚戌進士歴給事中)
唐澤(字沛之歙縣人弘治己未進士歴都察院右都御史諡㐮敏)
唐敏(字學志山東人號寒碧居士資性穎捷年十三即能背誦五經正傳善屬文既長博極羣書以)
(葩經領鄉薦歴任浮梁寧津棲霞汶上四縣教諭兩典江西河南文衡所著有詩經)古
(要覽寒)稿藏于家
唐(闕字平矦瓊山縣人弘治壬戌進士授)戸部右侍郎上疏忤旨被杖削籍隆慶元贈
(尚書)
唐寅(字伯虎一字子畏吳縣人少有雋才性豪宕家貧不問産業好古文辭與京兆祝允明博士徐)
(禎卿内翰文徵明友善尤工四六嘗舉南畿鄉薦第一聲稱籍甚會試禮部衆擬卷當首選伯)
(虎亦自負江陰徐姓者通賄考官家人得其節目以示伯虎且倩代草文字事露逮詔獄掠問)
(無狀竟拾他故論發為吏歸吳中益自放廢縱酒落魄所著述多不經思)
唐勳(字汝立歸善人正德戊辰進士授靖江知縣平賦息訟弭患興學崇墉濬渠政聲赫然改知休)
(寧其政如靖江嘉靖癸酉饒寇逼休寧出死力禦之既散復聚時適報政去聞之亟還率壯士)
(與賊遇于黃茅奮擊幾盡南畿列郡倚為長城相與立祠祀之紀功使上其事徵為河南道監)
(察御史未幾乞養親終起補陜西道監察御史巡視蘇松鹽屯屢疏言留都倉場屯田及宦戚)
(賜予差遣諸事上多采用焉素多病請告歸卒)
唐鳳儀(字應韶邵陽人事親恤族内行純備正德戊辰進士授行人拜監察御史出按蘇松浙江)
(風裁凛然不避權勢擢應天府丞進僉都御史巡撫四川上疏救荒止征勦擒獲沙保振旅息)
(兵蜀民大悦尋丁母憂以疾卒)
唐臯(字守之歙縣人正德甲戌廷試第一歴翰林院學士)
唐龍(字虞佐蘭谿人正德戊辰進士授剡城知縣陞御史仕至吏部尚書削籍復職贈太子太保諡)
(文㐮子汝楫嘉靖庚戌進士第一仕至左春坊左諭德)
唐天恩(字堯仁常熟人舉鄉貢知葉縣劇賊劉六劉七擁衆壓境天恩登城奮戰生擒百餘人戮)
(之賊怒圍城援兵不至城破被執一門死者六人後贈光禄少卿廕其子為太學生)
唐時英(字子才平夷衞人嘉靖己丑進士歴都察院右都御史)
唐國相(字舜舉大興人嘉靖壬辰進士歴通政)
唐穆(字景文胄子瓊山人嘉靖戊戌進士歴布政司左參政)
唐順之(字應德武進人嘉靖己丑會試第一二甲進士授翰林院編修歴春坊司諫以上言罷歸)
(潛心理道家食二十餘年己未以知兵荐起兵部主事歴通政巡視兩浙禦倭海上歴淮揚巡)
(撫右僉都御史卒于官順之博學通古今練達經濟為世名儒士林高其德行文章無不欽仰)
(特晩年晉用人每有疪議云所著有荆川文集史纂左編文編雜編左氏始末等書行於世)
唐樞(字子鎮歸安人嘉靖丙戌進士刑部主事嘉靖初上言罷歸力求聖賢之道以討真心為主後)
(學多宗之所著有木鍾臺三集年七十九卒祀于鄉賢)
唐志大(字子迪上海人嘉靖辛丑進士歴行人司副)
萬姓綂譜卷四十八
卷四十九
萬姓綂譜卷四十九明凌迪知撰
下平聲
七陽
方(河南商音周大夫方叔之後風俗通方雷氏之後)
(周)方叔(宣王卿士征伐玁狁有功)
(漢)方儲(字聖公歙人其地在今淳安講孟氏易精通圖䜟建初問舉賢良方正對策為天下第一拜議)
(郎轉洛陽令後追贈尚書令封黟縣矦世傳其仙去兄儕弟儼俱有學行)
方與公(趙人謂周昌曰君之史趙堯竒士君異之且代君之矦後果揣知帝憂趙王意卒拜御史)
(大夫)
方賀(闕)
方儕淳(弟儲儼以孟氏易自相講授儕為南闕)封關内矦儼為大都督俱以文學重于
(時世傳其昆弟皆為仙蓋出于附會云)
(晉)方操(字持志淳安人磊落方正英秀雄偉孔羣嘗奏操執心正直積德慈仁累官至諫議大夫尚書)
(僕射封上虞縣公)
方望(隗囂將軍)
(南北)方回(為盜所劫閉之室中回化而去仍以一丸泥封其戸以方回印之)
(唐)方元蕩(旌德人永貞初授冠軍大將軍元和中進御史大夫封河南郡王以兵從征吳元濟有功)
(詔嘉之)
方竦(弋陽人景雲初進士累官鸞臺侍郎開元間封禪為禮儀使容止閒雅玄宗嘆其知禮封雲亭)
(矦)
方亮(雉山人初汪華據歙稱王睦州已為歙有及武德四年杜伏威命王雄誕平歙而復睦州用亮)
(為刺史武德五年八月使亮持節領廬申二州諸軍事亮當唐初嘗不因朝命為刺史其後納)
(土歸化免其鄉里屠戮之苦誠節彰著可嘉也)
方干(字雄飛桐廬人咸通中舉進士不第隱鏡湖上時徐凝有詩名一見干器之授以詩律干貌頗)
(陋又兔闕而喜凌侮嘗謁廉帥誤三拜人號方三拜晩遇醫補其唇又號為補唇先生其詩多)
(警句門人私諡曰玄英先生)
(五代)方昊(字太初淳安人生于唐末唐亡耻非所仕遯隱巖谷中聚徒講學于上貴精舍以終其身鄉人)
(化之稱為靜樂先生宋咸淳八年乃就上貴寺建祠焉)
(宋)方偕(字齊古莆田人祥符進士知建安縣縣産茶每歲先社日調民數千鼓譟山旁以達陽氣偕以)
(為害農奏罷之歴知杭州有能聲遷光禄卿)
方綱(青陽人八世同㸑家屬七百口居室六百區每旦鳴鼓會食嘗出榖五千賑貸貧民景德初)
(詔旌其門)
方慎言(字應之莆田人咸平進士為侍御史丁謂貶命籍其家得士大夫書悉焚之不以聞知泉)
(州大發倉廩以賑民全活者衆歴知廣州)
方仲謀(青溪人嘉祐中進士累官殿中丞工于詩有雉山集二十卷)
方逢辰(字君錫淳安人舉進士第一累官兵部侍郎除吏部尚書俱不拜遂不復出授徒講學所)
著有諸書解易釋(者稱蛟峯先生弟逢振檢閱翰林文)司門事
方元寀(字道輔莆田人嶠從子少與程頤同游潤學書問往復至數十紙有曰足下非混俗之流)
(其志道之士又曰老夫怕執筆非吾故人不復作此書仕終宣義郎威武軍節度推官)
方嶠(字次山莆田人景佑初第進士歴知循州陰察不法吏數人流之郡中肅然移潮州民喜曰循)
(州方君也不教而服兩州皆為立祠)
方次彭(字公述興化人皇祐初進士出知梅州民甚愛之在州六年兩被褒詔元祐初賜三品服)
(引老歸從弟公衮元豐中進士嘗以布衣被薦條奏十事神宗嘉納之從子醇道知南劔州以)
(諒謹自持有杜陵詩評十卷)
方慎從(字惟之慎言弟也景德二年登進士甲科授秘書省秘書郎歴知弋陽懷寧同安懷安導)
(江蘭溪六縣通判饒州荆南府知潮漳嘉三州再知漳州改都官郎中以老歸卒慎從所至有)
(德於民在導江日有楠木連理嘉禾九穗之祥璽書褒異守漳日適慎言守泉州旌麾相望二)
(州人榮之及再至漳人夾道歡呼曰吾父復來矣子諫臣侍慎從官于漳手斷合水孽蛟死漳)
(人憐而祠之得封清水矦)
方澤(字公悦宋神宗朝守鄂渚有題南樓畫閣詩山谷過之登樓次其韻二篇又作詩寄公悦末云)
(庾公風流冷如鐵誰其繼之方公悦)
方圭(好為惡詩仁宗朝宋庠知揚州圭來謁燕于平山堂圭誦詩不已適見野外有牛就木磨庠謂)
(坐客朝詼曰青牛恃力狂挨木詼應聲曰妖鳥啼聲不避人圭悟其意飲散擊詼)
方价(初名儼慎從孫熙寧六年進士大觀初知安豐縣用薦召赴都堂審察蔡京以价不肯私謁報)
(罷復知侯官縣已而掛冠里居二十餘年終曾孫禧為殿中侍御史初慎從在嘉州手植荔枝)
(于郡囿賦詩有留取清陰待子孫之句至大觀中禧持節按蜀部學嘉父兄擁車誦慎從詩為)
(賀)
方叔完(嶠之子也宋元豐中補知侯官縣民以築港瀦水害懷安民田二邑交訟叔完往按之曰)
(吾為令豈私吾民耶乃命改築時曾鞏以文章學術帥郡於人少與可叔完獨為所信任檄權)
(節度推官且上薦之移知祥符縣)
方君式(與毛國華從東坡遊西闕)詩刻于石
方山京字人後居餘(進士第一除僉)軍節度判官五年秋校士適彗見山
(京舉為策問極言内帑之私公田之擾因被劾罷歸安貧樂道度宗登極召之不起)
方宙(莆田人僑之子熙寧中進士召對除司農丞章惇蔡確蔡京交薦將處以臺閣宙耻之力請外)
(補得京西提舉常平奏乞給還程頤舊田范鎮子百揆在謫籍中皆為論奏官至轉運判官)
方惟深(字通泉泉州人鄉貢第一試禮部不中即弃去躬耕博學以雅道自娛每一篇出人爭傳)
(頌文學行誼與朱長文同為一世所宗屢徵不就)
方适(字彦周元符中以特奏對策乞復元祐皇后又上書議時政崇寧中入元祐黨籍)
方蒙(字逢原桐廬人與弟鼎俱登進士第而蒙尤有聲元祐間為殿中侍御史三子元修元若元矩)
(皆有材名元修為州判元若為右史元矩亦典郡)
方誾(字彦和淳安人年十八請鄉舉與從兄閎弟聞同業太學每試必迭為之魁一日誾與閎方食)
(藕怱一士子來曰一枝西子臂前一夕兄弟皆夢有告以七竅比干心者於是同聲對之士子)
(取几間韻略詢其姓名而書之曰特賜進士出身方知為徽宗臨幸歴右文殿修撰至金紫光)
(禄大夫)
方聞(字彦直誾之弟也年十五領鄉舉徽宗幸太學賜策問得聞所對御書詞翰俱優四字遂賜釋)
(褐歴太僕少卿至銀青光禄大夫)
方致堯(莆田人宋建炎中叛將戚方寇寧國致堯糾率鄉兵伏石嶺隘處以待之賊至兵稍交因)
(以計陷賊于淖田大破之傷其白馬貴將致堯亦中流矢臥不能起賊益兵至遂為所執方知)
(其勇欲用以為將致堯罵曰我豈從叛賊反耶賊斷其首而去紹興中邑令李椿上其事賜諡)
(義烈詔立祠祀之)
方公衮(字汝補次彭從弟也元豐初用薦者以布衣上殿條奏十事曰教太子舉實才奬清吏擢)
(恬退禁鼔鑄嚴茶商恤民困寬州縣減丁錢益戸口神宗嘉納命以官為潮州教授復登元豐)
(二年進士擢諸王宫教授與韓魏公相從最密魏公語曾公亮曰方公衮論事剴切正而不阿)
(立己公忠清而不撓豈多得哉公衮嘗錄韓言行曰魏公遺事年未五十卒)
方閎(淳安人與弟誾聞同居太學每試必迭為之魁時人語曰兩浙三方天下無雙閎仕至判南京)
(國子監誾歴右文殿修撰致仕錫號龍亭居士)
方會(字子元莆田人熙寧中進士帥越州凡五年越人安其平易之政政和中拜給事中歴工部侍)
(郎以寳謨閣待制試太子詹事)
方喜(字良翰提舉臨之孫辟燕山工曹掾燕雲陷敵令一時陷没者悉易告喜南望霣涕盡取出身)
(文字焚之惟留承奉郎告置衲衣中道梗不得歸紿與講好防禦少弛喜變姓名攜數稚間道)
(逃歸抵廬江邊守以聞得旨特轉一官改差泉州監税比還家鄉人環視歎息以為換世人形)
(之歌詩至比蘇屬國言其在燕十九年也後通判廣州終于官)
方軫(莆田人為太學齋郎疏論蔡京睥晲宗社内懷不道且言忠義之士投匭者無日無之京分為)
(邪等黥配編置又使子攸日以花石禽鳥為獻知京必有異謀京怒流軫嶺南)
方元修(字時敏桐廬人侍御蒙之子也自幼有詩名政和初審察監大觀庫後通判濬州嘗同吕)
(居仁趙才卿入大名幕其詩善鍛鍊視玄英蓋無愧初見梅花云北枝風力顧不蚤東閣詩情)
(聊一新尤為人所稱誦)
方庚(字彦通淳安人宣和間擒臘寇破烏珠累著忠義授承信郎子五人文燧文博文郁文思文韜)
(俱授承信郎文郁為進義校尉知桃源庫務)
方逢嘉(字君會淳安人領漕薦任無錫尉調轉船兩倉司事凡知者累以文學政事公廉明敏薦)
(俱辭不就歸隱於馬巖山號巖隱)
方曄(字聖時永嘉人父端以文行為歐陽公所器重曄生未晬而孤力學苦行敝衣糲食處之裕如)
(自號愚迂翁其友朱敏功贊之曰顔子之愚仲尼之迂既愚而迂斯名不違大觀初詔舉行義)
(郡以曄應選固辭不就林季仲志其墓)
方有開(字躬明淳安人紹興中進士官至戸部侍郎每奏對輙陳恢復大計歴官中外必求其盡)
(職)
方慤(字性夫桐廬人性至孝父死廬墓喪畢不歸政和中領鄉薦覃思積年解禮記集解書成獻之)
(朝詔頒其書于天下及居官所至以剛廉稱家置萬卷書堂雖耄年不釋卷朱熹嘗曰方氏禮)
(記解儘有說得好處)
方疇(字耕田弋陽人建炎初進士紹興改元上書言四宜憂十宜行一宜去又言擇宗室為儲貳除)
(刪定後為建康通判卒有文集二十卷)
方玠(字純仲夀昌人登隆興元年進士第與東萊吕祖謙為同年友歴官至信豐知縣周必大趙汝)
(愚皆嘗薦其才行)
方祐(字天貺慎從曾孫為人恭約好禮嗇已厚人高價買産賤價糶廩值荒歲則傾囷無吝色每幅)
(巾野服徜徉道旁野叟村童歡喜出迎曰長者來矣飢食寒衣病藥死棺人人滿意其孫萬少)
(時讀書至已所不欲勿施於人祐語之曰此吾平生受用得力處小子識之祐之存心如此故)
(時人以長者稱之年七十二卒葬福平山後人因以福平長者為號云)
方豐之(號北山紹興名士也有絶句云舍人早定江西派句法須從活處參)
方廷實(字廷美莆田人政和進士紹興中拜監察御史剛直敢言極論和戎不便尋充淮北宣諭)
(使見諸陵發掘涕泣不已秦檜使謂之曰見上幸毋及他事及對俱以所見言之高宗涕下沾)
(襟檜怒出福建提刑至官首上言贖胡銓之罪檜益銜之遂請老)
方滋(紹興中知嘉興府急吏寬民百廢具起始改建州學於通越門内其清名雋望為時所重)
方絢(字君素子容之子篤學力行好為古文尤工詞賦壯年嘗一再至京師然實非其志晩年部使)
(者以八行舉辭不就工於書篆詩亦清婉尤喜集古嘗隱居西山草堂門人號曰濯錦先生)
方秉白(字直甫號草堂與其羣從秉俟同時隱居教授林光朝方翥劉夙及其弟朔諸名士皆其)
(友也孝宗朝憲臣以孝廉薦不起傳家惟書數厨而已郡守趙彦勵嘗辟修莆陽志後以子阜)
(鳴恩贈朝散大夫有草堂文集)
方漸(莆田人知梅州所至以書自隨積至數千卷皆手自竄定就寢不解衣林光朝質之答曰解衣)
(擁衾會有所檢討則懷安就寢矣增四壁為閣以藏其書榜曰富文子孫相傳為富文方氏)
方翥(字次雲元寀之孫從兄略為廣東轉運副使作萬卷樓儲書千二百笥語翥曰次雲才性不出)
(戸十年可移吾書入肝膈矣翥既第不涉仕途凡十八年盡讀之朱熹過莆謁翥甚禮敬之官)
(至秘書省正字)
方壬(字若水元寀曾孫淳熙中游太學往返建安必參謁朱熹擢第為漳州長泰簿時熹為守辟壬)
(主學條上講說課試差補等十事熹令諸邑倣之每見民間疾苦悉别白為熹言之後熹召還)
(出大學章句俾刊示學者)
方士繇(字伯謨莆田人從熹游聪明絶人持以謙厚嘗累試場屋不利弃舉子業專以講學授徒)
(為事六經皆通尤長於易嘗勸熹少著書以熹教人讀集註為本)
方耒(字耕道莆田人元寀曾孫少孤貧苦學游建安參謁朱熹乾道中登第為善化尉因見張栻栻)
(深喜之謂世之可與共生死同禍福者耒一人耳後栻帥荆南奏耒及游九言為屬曰是人能)
(攻臣過失歴仕著廉直聲終連江令)
方大壯(字履之适姪孫少好學不踐場屋專心求道朱熹至莆大壯舉所學就正焉得其親傳面)
(命之懿日與同志講明自號履齋熹為書其扁子大東孫澄孫曾孫公權玄孫德至連四世登)
(科)
方恪(字德奎淳安人領鄉薦仕為閣校理耿介自持時權貴忌之乃弃官而歸)
方阜鳴(字子默嘉定初任泉州僉判時真德秀為守阜鳴嘗謂滅門刺史破家縣令此衰世事古)
(人惟曰豈弟君子民之父母而已德秀擊節歎賞在官清儉秋毫不苟取每以其仕晩用小為)
(恨)
方大琮(字德潤莆田人開禧初進士為御史嘗上疏謂必先明綱常則天道好還可以永天命定)
(國勢大琮色夷氣溫平居言不出口至立殿廷爭是非論可否雖賁育不能奪卒諡忠惠)
方崧卿(字季申廷實從子擢隆興初進士知信州上饒縣潘峙為常平使者以崧卿政績聞得旨)
(都堂審察通判明州秩滿知南安軍律身廉蒞事勤平易得民移知吉州罷米運力勝錢歲萬)
(餘緡減放諸邑月斛錢歲六萬八千緡作六一堂於郡治東北隅祀歐陽文忠公搜遺墨八卷)
(刻石其中除廣東提點刑獄以二廣去朝廷遠權攝冒濫者衆力請痛革之一路肅然徙京西)
(轉運判官卒崧卿自治嚴接人和平居常以寧人負我無我負人之語戒飭子弟所得賜禄半)
(為抄書之費家藏書四萬卷皆手自校讎嘗校正韓昌黎文集又譜其經行次第為韓詩編年)
(凡十五卷)
方信孺(字孚若莆田人崧卿子信孺有雋才能文以父蔭補番禺縣尉以近臣薦使金歲三往返)
(以口舌折強敵金人計屈情見後知真州築石隄二十里人莫知其故後金犯真州城賴以全)
方孚若(新居成劉後村賀以詩云按行花木皆寮友主掌湖山即事權寧宗朝為寺丞終寳慶知)
(府)
方之秦(字嚴仲壬之孫紹定中第進士歴英德府教授課試略如中州士習一變方大琮為閩漕)
(辟幕府與洪天錫徐明叔號三賢幕遷知長溪縣終袁州通判嘗裒拾其外祖林老朝遺藁為)
(二十卷)
方蒙仲(名澄孫以字行大東子少能文落筆若宿搆者淳祐七年廷對萬言終始欲聚君子以續)
(國氣脈明公論以強國精神又請立涪陵後錮秦檜子孫竄史嵩之以謝天下擢甲科為邵武)
(軍學教授辟淮西制置司參議官適敵渡江治法征謀悉咨之而行敵退知邵武軍立樵川書)
(院以廣教養郡最聞增一秩尋以秘書丞召卒蒙仲初年挾才乘氣既乃務為謙和一時諸賢)
(皆折節與之友方大琮王邁劉克莊尤愛厚之始以文字見知賈似道及似道相蒙仲獨求外)
(補自效終其身)
方輗(字叔行平江人資稟凝重李弘齋教授岳陽輗慕紫陽之學師承忘返弘齋誨之詩輗謝弃科)
(舉業從事根本之學時友人方明甫以才行歴聘諸召輗戒以聖學詳于為己不專為人自是)
(明甫不應辟召輗平生未嘗疾言遽色家庭雍睦子弟肅如僮僕亦知守禮四方慕德而來者)
(戸外履常滿參政魏了翁嘉其學行名其室曰學齋知饒州朱寅孫誌其墓)
方暹(字明甫平江人初師李弘齋黃勉齋與饒伯輿張元簡趙思恕皆同門友元簡九江人嘗遺書)
(曰伯輿明理而遠於事明甫見事而中於理吾嘗以斯道望伯輿而以斯世望明甫也淳祐間)
(朝廷詔諸帥臣舉節行才識之士時孟珙帥荆湖董槐帥湖南皆以暹應詔明年特旨免文解)
(一次暹辭不受珙復奏既不錄以官宜賜以處士名以示國家優禮賢才之意疏入未報而暹)
(卒學者稱為連雲先生)
方逢振(字君玉蛟峰先生之弟也登景定三年進士第歴官史實錄院檢閱文字遷太府寺簿宋)
(亡退隱于家元世祖詔侍御史程文海起為淮西北道按察僉事辭不赴聚徒講學於石峡書)
(院以終焉學者稱為山房先生)
方一䕫(字時佐淳安人號知非子幼承家訓壯與何潜齋諸老游學問該博行誼醇篤累科弗利)
(後應薦領教郡庠未幾退隱富山授徒講學門人稱富山先生所著有富山遺藁行于世)
方岳(字巨山號秋崖長于詞翰有小藁行世方澄孫序之云竒竒怪怪之文如其人磊磊落落之氣)
(如其文理宗朝兩為文學掌故官中秘書出守康廬秀水二郡)
方演孫(字景行大琮子咸淳初知建昌軍以鹽酒息鐵錢代納民税于街道橋梁無不修葺而民)
(不告勞政化大行)
方公權(字道立以遺澤補將仕郎擢咸淳初第先是蒙仲臨終以世業勉公權果以詞賦魁福建)
(漕試自題一聯曰一身擔得烏山起雙手拿將龍)歸烏山蒙仲號也公權歴廣州教授太常
(寺主簿以歸景炎間興化再被元兵甫罷屠戮故)衣冠求見元帥索多公權獨以大義
(責之索多反降勢禮遇然公權竟不仕卒平生著述甚富時稱石巖先生)
方應發(字君節幼孤感奮自立稍長有文名第淳祐庚戌進士授臨江軍教授累遷宗學諭史館)
(校勘差主别頭試時相丁大全有密客力囑以子峻却之坐以言者添差淮東安撫司幹官召)
(還除太學博士董宋臣方用事應發與學官徐庚金等六人伏闕言之且曰宋臣不死臣等無)
(生不報補外添差通判建寧府召除國子監簿時賈似道為相遣其幕客諷應發為文以獻壽)
(不答坐以言者罷去起知潮州適潮陽盜起應發急赴郡招撫皆帖服聽命知漳州漳賊尤猖)
(獗聞應發威名皆投戈效順德祐初除國子司業累擢右文殿修撰出為浙東提舉景炎時為)
(刑部侍郎累陞禮部尚書以端明殿學士充福建招捕使宋亾後十年卒應發以文章進身而)
(排難折衝尤有過人者平居孝友仁恕恩意藹然當事剛果決烈有奇男子風)
(元)方貢孫(字去言祁門人宋吏部岳之姪穎悟聰拔登進士第授金陵監官倉出納均平吏白取雀)
(鼠耗曰汝曹無耗何患雀鼠迨監鎮江酒庫以歸咸淳末祁門令董更生過郡薦于朝俾貢孫)
(領縣事元至元十三年為縣尹有游軍迫境丞請鎮守王萬戸驅捕鄰縣寇作省委富珠哩敬)
(未幾至玉石俱焚賴貢孫之言而免他縣棟灰塗血此獨闔境完聚省刑罰均税賦民受其賜)
(尋又授撫州路府判改興國路在任七閱寒暑日用飲食之物自其家轉致又改建德路)
方道壡(字以愚淳安人逢辰曾孫仕為翰林編修官累遷江西行省員外郎所著有春秋集說詩)
(說文說愚泉詩稿)
方時發(綱之後十一世同居至時發克世其家以孝義旌之後起為潮徽二州教授)
(明)方必壽(巴陵人洪武乙丑進士初知宛平以政績著尋擢北平太守歴陜西按察使操履堅確赫)
(然有聲子廷玉克紹厥緒登永樂乙未進士歴官浙江布政使裔孫純登正德辛丑進士歴知)
(華亭内黃清苦練達召拜監察御史舉劾方面不避恩讐擢大理寺丞)
方徵(字可久大琮六世孫洪武五年鄉試第五明年授給事中兼故齊王府錄事蒞官恒思效職志)
(節甚偉七年三月太祖皇帝一日因晩朝謹身殿退顧徵問知有母在次日賜白金五十兩給)
(驛歸省期秋而還九年奉旨廣西微行復命轉監察御史月餘陞懷慶知府時因星變求言徵)
(條上數事首言風憲官以激濁揚清戢弊興利為職今乃計其事績多寡定為優劣故其巡行)
(之際不聞旌拔廉能專務羅織人罪多徵贓罰以為己能此大患也上韙之)
方定(字志安淳安人號止軒博學善吟咏洪武間以詩經領京闈鄉薦分教東平州轉海州預修永)
(樂大典陞長泰縣學教諭所至造就有方足範後學有止軒稿性淳謹不遺小節惜不至大位)
(詩多警句嘗慕陶弘景之愛松風自號聽松道人有聽松集若干卷藏于家)
方槐生(字時舉莆田人通春秋詩書三經善講說為文詞元季不仕與友人結壺山文會洪武初)
(薦充興化府儒學訓導嘗修莆陽人物志)
方賓(錢塘人洪武中太學生歴官郎署有聲永樂中累陞兵部侍郎終本部尚書才識通敏名重一)
(時云)
方文(洪武中知武進縣設再思亭于縣門左手自條陳憲章令訟者讀誦及以理省諭無情者多自)
(悔而止一時姦弊大革)
方克勤(字去矜寧海人知濟寧府事考績為天下最錫燕儀曹屬曹縣知縣程貢不職被笞貢銜)
(之上疏言狀詔御史楊某按之楊程故人也潛索克勤過事無所得乃誣以嘗)中炭葦遂
(就逮士民數千填道隨行數百里竟殁于京師子孝聞孝孺)
方孝孺(字希直克勤仲子也少從宋濂游濂見其文深器之後濂以罪徙蜀孝孺欲往省不得為)
(文籲天願輸夀以延之居常末視文藝以明王道闢異端為己任其所著作多先哲所未發者)
(洪武中召至京上見其舉動端肅謂皇太孫曰此莊士也當老其才以輔汝授漢中教授蜀獻)
(王處以賓師號稱正學先生云後為翰林博士尋進侍講皇太孫即位召為文學博士北平兵)
(起日召謀議詔檄皆出孝孺手兵既渡淮及江上畫策堅守誓死社稷建文君遜去文皇以姚)
(廣孝言召用孝孺不肯屈繋獄一日遣人諭再三終不從又召孝孺草詔及見悲慟徹殿陛上)
(降榻勞曰先生無勞苦余欲法周公輔成王耳孝孺曰成王今安在文皇曰渠自焚死孝孺曰)
(成王即不存何不立成王之子文皇曰國賴長君孝孺曰何不立成王之弟文皇又曰先生無)
(過勞苦命左右授筆札又曰詔天下非先生草不可孝孺大批數字云云投筆於地又大哭且)
(罵且哭曰死即死詔不可草文皇大怒命磔諸市孝孺慨然就戮洪熙初仁廟嘗謂羣臣曰若)
(孝孺輩皆忠臣也隆慶改元敕祠)
方政(全椒人勇略過人永樂初以戰伐功歴陞都指揮宣德中充總兵官鎮守邊方累進右都督征)
(麓州沒于陣追封威遠伯諡忠毅)
方瑛(政子有謀勇以父蔭提兵破賊寨歴陞都督僉事鎮守雲南復以平苗功陞右都督充總兵官)
(鎮守湖廣貴州累封和矦卒諡忠㐮)
方鯉(字廷訓大琮七世孫永樂間登進士第為監察御史風采凛然陞彰德知府改紹興府皆以嚴)
(明蒞郡號良二千石正統中致仕行義尤為鄉邦所敬服)
方振文(字尚質婺源人潛修内植樂恤貧乏有司屢徵不就剏思本橋以濟往來平居類選聖賢)
(格言一編斷以己意名曰積善字訓孫月同字克正以春秋經遊郡庠年六十六中永樂乙酉)
(鄉試己丑中會試乙榜例授教職不就入國學而卒)
方昶(字仲年淳安人登永樂二年進士第授行人從英國公征南交有功陞平原縣知縣為治簡易)
(愛民嘗為賊所執民相率入賊中曰奈何執吾父皆泣下賊憐而還之陞滄州同知調滁州致)
(仕卒于家)
方淵(字宗源淳安人明尚書贍詞藻累試場屋弗利每遇門人先著鞭必喜形于色若己有之人有)
(難之者輒引范魯公語曰賦命有疾徐青雲難力致非矯也素性如此後以太學生授鳳陽蒙)
(城令慈祥豈弟一以愛民為主其廳事四壁徧書先正格言以自警民多德之秩滿引年致仕)
(卒于家所著有龜鶴山人吟藁二卷貽哂藁二卷)
方熙(字孟明鯉之族叔宣德五年進士選翰林庶吉士方會試時熙當為次卷主司以其語竒第五)
(示與諸經魁齊熙才高志大羣試翰林屢居優等然言論風采峭直英發人頗憚之出為潮州)
(府通判以文章為事酬應無虛日晩歲尤加意於古賦日誦數不厭年八十八卒)
方德初(字孟仁奉化人四世同居百口共爨子四人從子十一人以其貲産均分之凶年煮粥以)
(食餓者鄰人鄭氏以貧鬻女為人婢德初為贖還之其自奉甚薄而性樂施與多類此與弟德)
(全並美德初年八十八德全年九十九卒)
方素易(樂平人永樂中以通政奉命諭交趾叛寇陳季擴還奏稱旨除桂陽同知有鋪卒訴年老)
(惟一子為虎所噬素易為文檄山神明日虎死道側)
方謨字昌言歸安人父(永樂舉人歴知五縣皆有政績謨正綂舉人任建德教諭陳恭愍視學南)
(畿舉以自代陞翰林院檢討後卒天資孝友其設教以身率士不為章句文字之學)
方勉(歙人登永樂間進士第歴官監察御史出按江浙斷獄平恕全活甚多擢湖廣兵備僉事洞獠)
(寧謐轉參議督理糧儲陳言二十二事皆便於民致仕卒年七十有八歲)
方銓(字景衡新城人天順鄉舉中乙榜任安陸州學正銓專治易理學通明加意立教諸生有習他)
(經者訪鄰郡明經者為具幣遣師之以身為教恩義兼盡成就之士甲于一時)
方佑(桐城人天順間進士監察御史風采凝峻人不敢干以私凡所巡歴目為真御史廣西全城之)
(功最竒為忌者中傷出知攸縣縣稱治擢桂林知府甫八月致仕歸結屋萬松間足不及城市)
(超然自得為皖中人望)
方昇(臨湘人成化乙酉鄉薦第一登丙戌進士性寧靜有文行楊少傅一清嘗從之游拜監察御史)
(所按治處咸著清直聲有所奏劾不避權勢時稱真御史尋遷江西按察副使卒于官卒之日)
(篋中惟衣服二三襲士夫咸恤之)
方向(字與義桐城人成化進士授南京戸科給事中南京權貴怙寵向特持風裁王端毅公嘗曰方)
(給事真男子弘治乙丑以天變劾守備太監陳祖生下獄謫多羅驛丞有聲動天下歴知府向)
(勁節直氣不可屈撓所交若九峯孫公見素林公柴墟儲公咸一代偉人弟問領鄉薦任天台)
(知縣以循良稱)
方見(字惟素桐城人鄉賢向之子少貫經史擅才華蜚聲士林屢舉于鄉弗偶遂隱居赤城敦行修)
(義恂恂然與鄉人羣世味紛囂泊如也或操觚賦詩動千百言不竭沉淡雅潤卓有古人風所)
(著有南淙稿)
方良永(字夀卿福建莆田人弘治三年進士正德初為河南僉事以不肯謁劉瑾勒致仕瑾誅復)
(起歴陞浙江左布政使時錢寧以鈔二萬發浙江十一府易銀三萬餘兩良永上言今四方羣)
(盜甫息瘡痍未起邊塞多虞浙東西諸郡自冬徂春雨雹為災蠶麥不利待哺之民嗷嗷千里)
(此何時也臣苟隱忍不為陛下言之則已斂之財必入錢寧之手而民心傷矣民心傷則邦本)
(動搖陛下寧不為之寒心乎臣惟錢寧藉寵以來陛下之賜予無算四方之餽遺不貲篋笥之)
(中必不少此又不病狂喪心何乃為此負恩之賊伏乞陛下割偏私之愛下之詔獄明正典刑)
(仍乞急行巡按浙江監察御史將已歛鈔銀盡給還民則民怨猶可慰解臣死且甘心倘不以)
(臣言為然置之不問日復一日尾大不掉必蠶食軍民肆無厭之求出於尋常所不料者陛下)
(於是時悔之晩矣疏入錢寧頗懼乃委過下人遣衞卒追所發鈔而以價銀還之民時寧怙寵)
(恣横舉朝無人敢言者獨良永亟攻之寧憾之不置良永三上疏乞休以避其害黃鞏稱良永)
(此疏足落權姦之膽宇宙間不可無此一舉)
方鳳(字時鳴崑山人兄鵬官史氏至庶子鳳以正德間拜御史時寧藩反形未具即疏言胡世寧就)
(逮其言欲以安宗室請無罪之王守仁在今日可任用皆豫為逆藩計出按畿内當乘輿南狩)
(有所需抗言不能奉明詔者七事尤憤激聞者齰舌一謂索婦女納之行宫一謂使服嬖倖服)
(凛有直氣又極言災青宜急修德祗崇天戒危言數進未嘗有所觀望肅宗時大禮議興即率)
(同列言繼統追孝不得顧私親大忤旨兄鵬時亦頗是孚敬等議移書諭之持之愈力累二疏)
(皆言廷臣始議不可奪不報又論司農計所以紓民力者數事用事者以其論議漸廣遂補外)
(未上會卒)
方豪(字思道開化人正德戊辰進士以文章飾吏事蒞政寬平敏于剖斷囹圄常空宋相文潞公墓)
(祠歲久傾圮顔魯公碑亦湮没皆表章修治之後陞刑部主事邑民不忍其去攀留久之為立)
(去思碑負磊落不羈之才勵超忽無求之志高視遠覽發諸聲詩自號棠陵子官至提學副使)
方獻夫(字叔賢南海人正德辛巳進士仕至少師大學士吏部尚書卒諡文㐮)
方鈍(字仲敏巴陵人正德辛巳進士歴戸部尚書)
方新(字德新號定溪青陽人嘉靖丙辰進士為監察御史擢徐州兵備言事放歸)
章(河間商音齊太公支孫封鄣因氏又望出南郡豫章)
(周)章子(齊威王將)
章邯(字少榮秦將收趙滅韓有功封雍王)
(漢)章明(新繁人累官至大中大夫王莽簒位明歎曰不以一身事二主遂自殺)
(南北)章華(字伸宗吳興人家本農夫至華獨好學與士君子游處頗通經史善屬文侯景之亂游嶺南居)
(羅浮山寺專精習業歐陽頠為廣州刺史署為南海太守頠子紇敗乃還都後主除太市令非)
(其所好乃辭以疾禎明初上書極諫其略曰昔高祖南平百越北誅逆虜世祖東定吳會西破)
(王琳高宗克復淮南闢地千里三祖之功亦至勤矣陛下即位于今五年不思先帝之艱難不)
(知天命之可畏溺於嬖寵惑于酒色祠七廟而不出拜嬪妃而臨軒老臣宿將弃之草莽諂佞)
(讒邪升之朝廷今疆場日蹙隋軍壓境陛下如不改弦易張臣見麋鹿復游於姑蘇矣書奏後)
(主大怒即日斬之未幾隋軍至陳遂亡)
章昭達(字伯道武康人輕財尚氣少時遇相者曰卿容貌甚善須小虧則富貴及拒侯景中流矢)
(眇一目陳文帝為吳興太守因委以將帥累功除都督江州刺史封邵陵郡公進位司空)
(唐)章成緬(於潛人家貧篤學事親著至行喪母廬墓烏鵲來巢麋鹿共處貞元中表其門人以章孝)
(標稱之)
章孝標(錢塘人元和舉進士下第作歸燕詩上考官庾承宣云積累危窠泥已落今年欲向社前)
(歸連雲大厦無棲處更傍誰家門戸飛上知舉侍郎子碣登進士亦有詩名後竟流落不知所)
(終)
章全益(涪城人少孤爲兄全啓所鞠母病全啓刲股膳母及全啓亾全益服斬衰斷手一指以報)
(不畜妻童僕處一室業居成都四十年號章孝子)
章碣詩人趙安石隨高(朝湘中觸石作詩譏之曰懶闕珠玉望樓臺眉目連娟幸不開縱使東)
(歸也無益君王自帶玉人來)
(五代)章思廉(遂昌人得道靈異之迹見于處州天慶觀有章真人畫像自贊云狂走不坐端立懶眠默)
(而又默顛而不顛漏身走脱且守三田人以為怪我得自然)
章仔鈞(泉州人五代時為建州刺史因家浦城嘗出兵二將後期欲斬之其妻練氏救免二將後)
(事南唐破建州練時寡居二將遺以旗曰吾欲屠城宜植旗於門可免練反其旗曰願全此城)
(不然吾家與衆俱死耳二將遂不屠城)
(宋)章頻(字簡之浦城人真宗時與弟頔試禮部預選會詔兄弟毋得竝舉頻即推其弟弃去後六年乃)
(擢第歴知數州以刑部郎中使契丹卒子闕官至三班奉職)
章頔(字朝宗浦城人咸平初詣闕言時政得失不報後登第累官職方郎中)
章詧(雙流人博通經學尤長易太玄著發隱三篇蜀守蔣堂等以逸民薦賜粟帛再命州助教不就)
(嘉祐中賜號冲退處士詧亦以道自裕遵生養氣憂喜是非不一撓其心形)
章峴(字伯瞻岷弟中天聖八年進士治平中為廣南西路提典刑獄官至金紫光禄大夫)
章俞(字咨臣登景祐元年進士除蘇州吳縣主簿累官至職方郎中致仕)
章訢(字天和俞之族也天聖中試禮部上黨有蓋抃者亦預計偕忽夢神告曰建州章天和作狀元)
(汝必登第抃至京訪訢具述其夢既而三舉不利慶歷間復到省題詩於邑之泗州嶺菴壁云)
(十年三上未登科此去行期晝錦過上黨有人傳預兆夢生頭角見天和還於賈黯榜中第嘉)
(祐二年訢子衡作大魁抃是年始特奏名神物之戲人如是官至潤州刺史累封左光禄大夫)
章得象(字希言浦城人舉進士知玉山縣歴知數州為人莊重深厚有容持守法度仁宗時累官)
(翰林學士承旨同中書門下平章事兼樞密使在中書八年宗黨親戚抑而不進封郇國公卒)
(諡文憲)
章望之(字表民得象子志氣宏放長于議論初為校書郎後歐陽修吳奎等薦除建康軍判官不)
(赴遂以光禄寺丞致仕望之嘗著救性七篇明綂三篇禮論一篇又有歌詩雜文數百篇)
章衡(字子平浦城人嘉祐初進士第一歴知數州嘗使遼燕射連發破的遼以為文武兼備異待之)
(又嘗進編年通載十卷神宗覽而善之後以集賢學士知潁州)
章彀(字仲弓至和間進士授興遠簿遷資州軍事判官為政尚愷悌入為著作郎賜緋衣銀魚出通)
(判秀州初至米價踊貴遏價勸糶民賴以安有寇千餘殺掠沿海州郡彀軍出隘口防禦明日)
(寇至督戰瀕死又明日寇大至大敗之民賴以寧)
章琰(太平人慶歷進士歷官鎮江通判有治聲後拜殿中侍御史彈擊無所避尋出為江西安撫使)
(知江州以忤丁大全解職再召辭不起)
章友直(浦城人自少卓犖不羈讀書通大義不肯選舉而才亦出羣皇祐中近臣言其文章善篆)
(有旨召試辭焉後太學篆石經近臣又薦之召往經成除試將作監主簿不就)
章楶(字質夫頻孫浦城人試禮部第一知陳留縣以最聞以集賢學士知渭州與夏人屢戰有功平)
(夏之敗夏人不復能軍歴官同知樞密院子七人縡綜綰綎縯縝)
章縡(字伯成楶長子中熙寧九年進士除提舉江柬常平入對上面諭與換在京差遣以便侍養遂)
(改授開封府推官轉戸部員外郎丁父莊簡憂服除擢淮東提刑會蔡京更鈔法江淮富商變)
(為流丐赴水死者相繼上言變法誤民請如初以存大信京怒罷縡降兩宫竄台州復通州秀)
(州終戸部郎中)
章綜(字子京楶第三子中進士第一調洛陽簿時范純仁為尹一見待以國士韓玉汝李邦直俱以)
(文行名于時官至龍圖閣學士)
章綖(字君䆳僉判西安州為蔡京所誣配沙門時論冤之後復崇政殿秘書郎)
章粹(字仲容元豐二年以上舍擢進士第初調上黨簿秩滿遷防禦判官陟廬江縣令有巫覡以禍)
(福惑衆官不敢問竟究其姦罪之衆惑亦解除魏王宫教授不及赴任改太府寺丞考簿籍之)
(謬誤得羨財幾千餘萬通判恩州百廢具舉適河流湍溢郡人大恐粹增畢培薄迄以無虞樞)
(密鄭公居中薦於朝)
章公量(字寬夫少好學元祐間從歐陽文忠公脩曾南豐鞏游隱居讀書崇寧間王珪薦之不起)
(黃山谷庭堅為作墓碣蘇文忠公軾題額以表之)
章元振(字時舉知泰寧縣建炎初盜賊日起元振據險立寨遷民帑庾於中與百姓堅守闔境獲)
(全紹興中知肇慶府改廣東提舉與秦檜同登第甘於遠宦未嘗以私檜)
章瑢(丹徒人事親盡孝母亾思慕切至墓上枯竹復生子孫相繼以經學顯用人謂孝行之報)
章雲就(麗水人建炎中賊將逼處州守臣梁頥古募能說賊者雲就應募遇賊于荆坑諭之使降)
(賊許諾賊既至城下官軍掩至賊以為賣已遂被害後人立祠於州治祀之)
章公弼(餘干人紹聖初舉進士授建寧主簿聞朝廷廢劉摯范純仁託疾不起尋丁母憂廬墓三)
(年宣和間為禮部侍郎以疾歸有文集若干卷)
章元任(字萃民紹聖甲戌進士為溧陽令時值大水道殣相望元任丐糴于官并諭大姓出粟茇)
(舍煮糜以飼之仕終朝奉大夫元任有幹略仕州縣四十餘年不盡其才然無不足之歎)
章夏(寧國人性至孝工為古詩入太學預開封府薦第一登大觀進士歴官潭州通判所至有惠愛)
(然不事表襮以故鮮有知者)
章宴(字季常寧國人少力學好修登宣和進士除丹陽令嘗修練湖督役有方民不告勞歴知太平)
(婺州所至以廉謹惠愛稱家無留貲踰年奉祠卒)
章燾(字彦博宣城人以父蔭補官歴廷尉例免起知蘄州寬平不擾蘄産笛簟例充苞苴燾斥去之)
(擢提點湖南刑獄前州將兵劫守臣為亂燾誅其首惡餘皆諭遣後拜刑部侍郎燾素練憲章)
(每議獄傳以經術時論推其平反孝宗亦嘉其不觀望也以疾奉祠加集英殿修撰)
章節夫(字仲制臨川人少穎悟從象山先生默契繩尺象山語之曰便竪脊梁要做到了節夫佩)
(服師訓博通諸經深造自得嘗取象山晦翁辭異旨同處集而疏之名曰修和管見晩年所守)
(益固從學者衆卒年七十九自號從軒著書數萬言子子先登嘉定九年第仕至吉水令)
章誼(字宜叟浦城人崇寧中進士通判杭州南渡初苗劉作亂誼奮然面折逆黨事定遷殿中侍御)
(史立朝論事奏疏無慮數十百皆經國濟時之策官至端明殿學士卒諡忠恪)
章岷(字伯鎮浦城人為兩浙轉運使有能名性剛介不屈人目為章硬頸知蘇州務愛民力民甚德)
(之)
章岵(字伯望知蘇州時河海暴風民多漂溺岵巡視賑恤請蠲田租人不失所鉏治姦吏豪右畏懾)
(政以最聞下詔褒之)
章才邵(字希古篤學能文世稱為篤實君子喜吟詩晩年閒居與朱晦翁游)
章遵(為揚州刺史行部聞道旁女子哭聲不甚哀問之云夫遭燒死遵敇吏輿屍到令人守屍曰當)
(有物自往吏白有蠅聚繩頭所遵令披視得鐵錐貫腦考問以淫殺夫)
章賁(宣和六年進士遭時離亂棲遲九華高宗中興初授主簿再轉為丞時秦檜執政欲以掌故處)
(之賁不願留授武威軍節度判官至奉議郎邑人奉之刻像於學)
章甫(字端叔吳人知夀春縣進孟子講義詔付秘書省除國子教授崇寧初除都官郎中抗言元祐)
(黨籍之禁非出陛下本意上優容之子八人憲最知名)
章穎(字茂獻新喻人以兼經中鄉薦孝宗初立求言穎為萬言書以聞累官左司諫疏論右相葛邲)
(不足任大事寧宗時為侍御史兼侍講又論趙汝愚不宜去被罪家居後起為刑部侍郎卒諡)
(文肅其操履風節不為窮達所移雖仕多偃蹇而清議與之)
章授(字榮之得象從孫少從得象游京師學擅詞場省試第一用陳瓘薦知海州)
章憲(字叔度樂道好德操履高潔鄉里稱為隱君子游於楊時朱震諸公間尤䆳於春秋)
章元崇(字德昂歙環溪人父愈元崇博通諸經尤長於春秋兩冠鄉書占南省前名特授於潛簿)
(築堂讀書於杏城溪人號環溪先生有著述數卷名蟹螯集終奉議郎有周易釋傳尚書演義)
(學詩管見春秋大旨四書管見兩漢筆記蜀阜集冠婚記百行冠冕集學者稱融堂先生)
章樵(號峒麓昌化人相得象之胤也父翃迪功郎主徽州婺源簿兄槱登開熙初進士第主信州玉)
(山簿樵嘉定改元登進士第歴海州高郵山陽教官尋知漣海軍一再上時相書力陳李全必)
(叛劉琸不可任重後全作亂郡官多被其禍獨樵率諸生盛服坐堂上講誦賊至歛刃而退後)
(宰吳縣通判常州皆以廉公著稱侍御史洪咨䕫舉其有守召監登聞鼓院尋以疾丐歸授朝)
(散郎知處州事卒樵學宗伊洛議論通暢識達時務所著書有集曾子十八篇章氏家訓七卷)
(補注漢膠西相春秋繁露十八卷注補古文苑二十卷行于世)
章汝鈞(廣德人淳祐進士授國子監書課官召居館職首以厚人倫扶國綱為對以秘書正字家)
(居里人多以差役廢家汝鈞與郡人梅應發力舉義役行之隣郡多傚焉後除秘書郎有文集)
章鑑(字君寳樵之從姪也登嘉定癸未進士除溫州永嘉主簿通判吉州歴將作少監轉太常丞出)
(知衢州復召入資善堂為講官遷國子司業兼修國史侍讀進大府卿端平更化鑑首上封事)
(復召為講官兼掌内外制時相專政鑑極論其蠧國且乞罷職嘗上疏有云進人不可太銳聽)
(言不可不察又言流民失業有司不以告下情未易通也除兵部侍郎兼給事中告老不許為)
(華文閣待制爵錢塘縣開國伯鑑天姿穎悟為文立就為人忠直淳厚事有功于時者必為上)
(精言之時相疾其正論每怵以禍福鑑不為動深為理宗所知所著友山文集十卷奏議十卷)
(内外制資善講讀若干卷四時襍興衆芳集各一卷)
章鑄(字子壽吳興人仕為修職郎讜直敢言宋亾歸隱于家元世祖召之不就自以世食宋禄未嘗)
(北向宋人之仕于元者鑄皆絶之不與往來世高其節)
章康(字季思吳人安貧樂道居城西田屋麄結閉戸不染世俗出入徒步人尊稱之曰䀻君)
章如愚(字俊卿金華人舉慶元進士仕至朝奉郎國子博士好學多聞所著有山堂考索)
章如旦(字希周咸淳進士官至撫州僉判元兵圍㐮陽得江萬里書言吕文煥降泣不食者三日)
(與安仁陳陽往信州見提刑謝枋得會枋得與張練帥議勤王大喜至弋陽得入神廟卜如旦)
(曰今國家大勢如此又何疑哉為臣子者盡忠孝而已枋得顧陽曰壯哉章希周及元兵圍饒)
(州枋得屯兵安仁如旦率黃萬全曾和兵迎之枋得至餘干後退安仁以如旦挾張孝忠待敵)
(既而饒州降餘干亦降元兵攻安仁至團湖孝忠戰死如旦萬全敗走尋死)
(元)章仕堯(平陽人元時科舉方尊程朱之學仕堯精研覃思發明四書旨意嘗曰時之治亂由人心)
(之邪正人心之邪正由學術之醇疵識者以為名言)
章迪(字允德臨川人能文章有才略為行省掾元至正十六年吳廉使奉詔捕江西盜辟迪為行省)
(檢校時劇寇胡志學據撫州民不勝其酷迪率兵討而誅之一郡遂定左丞和爾齊忌其功名)
(還省殺迪帳下冤之)
章嚞(號春谷平陽人為永嘉縣學教諭大德元年七月郡風潮海溢浙東僉憲完顔貞浙閫都司鮮)
(于樞按視賑恤嚞作風潮賦上之憲司與帥閫交薦于朝授翰林國史院編修官至大庚戌修)
(温州路志延祐己未自翰林還里重修東甌志)
(明)章溢(字三益龍泉人元末統鄉兵保捍鄉土本朝擢浙東按察司僉事胡深兵入閩陷沒處境復驚)
(陞溢為副使往鎮撫之溢至閩誅其首叛者數人民乃定又奏減處州税停海舟木罷鄉兵歸)
(農官至御史中丞兼太子贊善)
章復(鄱陽人初仕元為行省郎中洪武初以儒業應召授金華府同知勸民耕稼歲獲豐稔後以功)
(陞知保寧府致仕)
章衡民(諱澧以字行七歲失怙家業漸替稍長竭力奉母雖窮約務得其歡兄臥病躬侍湯藥及)
(殁敬寡嫂如母而撫三孤姪如己子遊庠校勵學預洪武庚午鄉薦二親及嫂繼歿久弗克葬)
(晝夜悲號隣黨感其孝誠皆賻以㐮事會試中第二賜衣二襲擢教授於建昌卒年五十九子)
以(正統辛酉鄉試第一為唐縣教諭)
章廷璦(字晉臣又名中夫醴泉人洪武間舉明經授行人奉敇山東科斷藩憲重臣之不律者繼)
(以内使踵驗而同事者多以貪敗廷璦獨守法免子士浡進士任同知)
章順舉(字元凱甘羅鄉人隱居陽臺村容貌魁偉博學多聞與鄉人言議論英發洪武十八年有)
(司以人材薦詔許入朝上奇之曰授爾方面何如對曰臣總有大綱轄得有司上悦授以河南)
(右布政使尋陞廣西左布政使所至有惠政焉)
章敞(字尚文會稽人永樂甲申進士入翰林為庶吉士積學中秘預修永樂大典五經性理大全諸)
(書授刑部郎中屢辯冤獄人服其明官至禮部左侍郎)
章良民(字士良七歲喪父九歲喪母連年悲啼人不堪其孤哀賴伯氏山民以長以教入邑庠窮)
(經力學然自二親弃背遭家多艱歲復不登莫克葬事悲慟如袒括時極力殫貲始克合葬永)
(樂間膺貢太學擢行在刑科給事中夙夜精勤小心慎密出納敷奏必)允糾違駁失咸
(服至公)
章以善(字尚明會稽人永樂甲申進士歴知府)
章信宗(字允承會稽人永樂辛丑進士任御史)
章文(浙江仁和人宣德元年由舉人任同安縣學訓導為人持重不苟其教以身先之課文欲其典)
(則不尚浮靡後累官南京禮部尚書兼太常寺卿)
章珪(字孟端常熟人篤學有志奉母克孝宣德初應求賢詔授廣東按察司知事薦擢監察御史秉)
(心直諒果敢有為出巡畿甸值歲荒旱奏蠲逋税六十餘萬斛全活甚衆辨疑獄釋茹冤前後)
(七十人頌聲載道正統八年因廷論大臣不職罷歸杜門教子儀舉鄉試官國子助教表解元)
(登進士任參議格律亦皆登進士格任大理卿律任左副都御史制詞有勇退邱園名聞朝野)
(之褒人擬其如燕山竇氏云)
章瑄(字用輝登進士授職方主事出守山海關時中貴魏榮領神鎗縱所部京校假冐試習侵關事)
(後府舍人王延倚藉宫掖得管押戌卒往往迫淫其婦攫其囊且盡瑄並奏悉寘諸法御馬指)
(揮都監脱人赤有寵於英廟命使朝鮮而無關符瑄持之不奉詔脱馳奏上震怒繫瑄關下言)
(官直之乃釋尋遷車駕郎中進行太僕寺少卿得請罷歸)
章瑾(字用欽會稽人正綂丙辰進士歴刑部侍郎)
章繪(字尚素鄞縣人正統己未進士歴布政使)
章亮(字文煥會稽人景泰辛未進士歴知府)
章規(字守規鄞縣人景泰辛未進士歴苑馬寺卿)
章格(字紹鳳珪子也格為郎官時凡以訟自言者推至誠待之人無敢匿其情種善為獄遷按察嶺)
(南行海徼有琉球使人貿易他國風於境上有司執焉欲以為戮上其功格不可疏言夷素服)
(從不能恤其患而顧可助天為虐卒資遣之再領雲南符緬夷反覆綏之誠信遂皆歸心已而)
(入為光禄南京又移大理無何乞歸格陟敭中外更五十年再至九卿其功名亞於其父而長)
(者似之)
章儀(字來鳳御史珪之長子與弟格同科有司為立聚奎聯璧二坊由教諭陞兩京國子助教典京)
(闈山西河南文衡致仕家居杜門不出年八十而卒為人厚重鄉人敬之)
章表(珪子選翰林院庶吉士轉行人陞刑部郎中廣西參議為人志銳氣剛崖岸壁立)
章律(字鳴鳳常熟人登進士第任刑部主事守法不阿明敏果決部長羨其能陞知保定府路當衝)
(要處之裕如豪強歛跡民賴以安陞雲南參政廣西右布政使率兵禦苗寇有功賜食二品禄)
(轉貴州左布政使未幾進擢都御史巡撫雲南貴州尋召還掌南京都察院事風聲凛凛遠近)
(肅然後以嘗被其辱者誣之事白辭歸卒)
章綸(字大經樂清人正統四年進士景泰初為儀制郎中適國家多故綸知無不言言無不盡北敵)
(也先索使通好綸言宜暫結往來之盟以待天時人事之至又因災異請下詔求致災之由上)
(示撤樂減膳之敬下推捐俸救民之仁節濫賜之費罷補官之俸慎差遣之擾備義)
(諸事皆極剴切英宗皇帝)
(闕)
(闕)
(闕)
(闕)
(闕)
(闕)
章懋(字德懋蘭谿人成化二年舉禮部第一登進士入翰林為庶吉士時大學士劉定之署教事試)
以玉堂蔬圃詩懋有(公儀休拔却園中葵之句又試中秋賞月賦懋賦云天下之人有罹)
(悲愁羇患難貧窮孤苦者見月則不樂惟高官厚禄身享太平無事之日者見月則樂也劉怒)
(以輕薄目之踰年授編修舉張燈故事命下製詞懋與同官莊昶黃仲昭上疏論諫俱謫外懋)
(為臨武知縣先是修撰羅倫疏論大學士李賢不當奪情起復亦謫時稱翰林四諫上尋悟命)
(懋昶仲昭仍改南大理評事遷福建按察僉事毅然以振風紀為己任而事多掣肘不得盡行)
(所志行部積勞觸瘴成疾考績赴部遂乞謝事時年僅四十有一歸即杜門却掃足跡不踐城)
(府四方弟子從游請業者甚衆家居二十餘年元臣臺諫論薦無虚日咸以出處卜天下之安)
(危弘治中特起為南國子祭酒時遭父喪守制詔添設司業仍虚席以待終制既而服闋赴任)
(諸生觀德翕然向風人人自以為得師正德改元三疏乞歸陞禮部侍郎致仕嘉靖初進尚書)
(卒諡文懿學者稱為楓山先生)
章銳(字元進鄞縣人成化壬辰進士歴參政)
章玄應(字順德綸子成化乙未進士歴布政使)
章拯(字以道蘭谿人文懿公從子弘治壬戌進士授工部主事仕至工部尚書致仕卒諡恭惠)
章嵩(字士瞻涇縣人弘治進士除戸部主事風度端雅贍於詞章試禮部時傅公珪知貢舉得卷奇)
(之欲置首選衆論不一遂刻經義一篇士論韙之年九十卒)
章爵(字舜卿隨州人中鄉試解元弘治間知縣上猶才識通敏遇事敢為作新學校修鑿城池保禦)
(地方遠近晏然輿論至今稱為賢令)
章僑(字處仁蘭谿人正德丁丑進士歴布政使)
章書(字弘載餘干人正德甲戌進士歴布政使)
章煥(字懋實吳縣人嘉靖戊戌進士歴官都御史撫治鄖陽煥忠信宏厚廉靖方嚴好古力學不屈)
(于權勢蒞㐮陽首新學校凡殿堂齋廡次第修舉與諸生議論亹亹不倦慮樊城古要害地建)
(議築城親自督率視如家事處宜城驛馬區畫周悉民情大愜政事文章當時推重數郡士民)
(至今稱頌以為無愧於古人云)
章袞(字汝明臨川人幼孤苦勵學不懈嘉靖壬午以詩魁鄉試癸未登進士第授御史提督南畿學)
政袞為人狷介及是(立自樹端嚴矩範士習蹶興諸請)行無何言事左遷建寧
(推官稍遷松江同知諸生相從講學者衆乃授以學庸口義於傳註外多所發明累進陜西提)
(學副使陳乞休致不俟報即行所著章子瑣言詩文凡若干卷)
章美中(字道垂吳縣人嘉靖丁未進士歴江西僉事忤嚴相五載始遷廣西參議歴四川副使告)
(歸貧不能著業僦舍以居束身為儉約守令有造請闕不敢闕為人嚴毅寡言笑而中實冲然)
(不自足吳中稱往)云
章忱字(會稽人嘉靖戊戌進士歴知府)
章允賢(字汝愚青陽人嘉靖己丑進士歴給事中)
章士元(字伯允吳縣人嘉靖甲辰進士歴布政使)
章世仁(字元卿青陽人嘉靖丁未進士歴參議)
章煥(字叔晦會稽人嘉靖辛丑進士歴僉事)
萬姓統譜卷四十九
