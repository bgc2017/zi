卷四十
萬姓統譜卷四十明凌迪知撰
下平聲
七陽
(金)張天綱(孟津人累官監察御史以鯁直聞後遷御史中丞秘參知政事從哀宗遷蔡蔡城破為宋)
(所獲檻車械至臨安有司令供狀迫書敵主天綱曰殺即殺焉用狀為竟書故主而已有司不)
(能屈)
張暐(日照人正隆中進士博學該通累官太常少卿禮部侍郎歴二十餘年最明禮學家法為士族)
(儀表諸子講論至夜分乃罷率以為常)
張行簡(暐子淹貫經史大定中進士第一累官禮部尚書翰林學士終太子太傅諡文正為人端)
(慤慎密所著文章及禮例纂共百餘卷金儒臣世為禮官習禮學者稱張氏父子云)
張行信(簡弟大定中進士累官諫議大夫為人純正直率雖兩登相位殆若無官而遇事輒發無)
(所顧避嘗言呼沙呼必反抗權臣為士論所稱)
張浩(遼陽人其先世有功於邊歴方鎮者十八浩博通經史尤長於詩以策謁太祖即命承應御前)
(文字官至太師南陽郡王浩好賢樂施所著有華表山人集五子汝霖官至平章政事汝為轉)
(運使汝翼舉進士汝方汝猷俱仕至宣徽院使)
張翰(秀容人大定末舉進士為人有藴藉累官翰林直學士戶部尚書有經濟之能卒諡達義弟脩)
(然由進士同知河東北路都總管事從子天尋舉進士子天任近侍局副使)
張特立(東明人奉和中進士歴官宣德州司侯貴戚歛手遷濟陽令時軍旅起責令具糗糧約三)
(日足後期如軍法民爭輸于庭尋拜監察御史言宰執與細民爭利近習忌之遂罷歸田里教)
(授諸生元世祖降璽書賜號中庸先生所著有易集說歴年係事記)
張彀(臨穎人性至孝善書人以為有顔真卿風致舉進士為同州判官有政及民官至河東南路轉)
(運使同州判官時徵鵰鴈羽箭十萬價翔踴彀執不可身任其咎尚書省竟如所請)
張萬公(東河人正隆初進士敭歴中外累遷參知政事封夀國公卒諡文貞萬公淳厚剛正門無)
(雜賓典章文物多所裁正輔政八年所引多廉讓之士)
張通右(易縣人該綜經史善屬文舉進士累官左丞海陵内懷覬覦欲除熙宗親弟胙王誣以謀)
(逆熙宗命持思鞫之衆欲附成獨通右以為不可遂止後熙宗信海陵譖殺胙王及持思同輩)
(謂通右曰為君所誤今必死矣通右曰以正獲罪死賢於生通右天資樂易不為表襮雖居相)
(位自奉如寒素焉)
張邦憲(秦州人正大中進士為永固縣令天興初避兵徐州元卓異率兵至城邦憲被執將驅之)
(北邦憲罵曰我進士也悞為朝廷用為邑長可從汝曹反耶遂遇害)
張順(淄州人元兵圍淄州行省提控王庭玉將兵救之使順往覘兵勢被執使宣言行省兵敗宜速)
(降順陽許之至城下乃大呼曰外兵無多王節度軍且至宜堅守敵交刃之順曰得為忠義鬼)
(足矣遂死贈宣武將軍)
(元)張弘綱(益都人父禧都元帥從父攻城徇地屢有功累官至萬戶後從右丞劉傑征八百媳婦國)
(戰沒追封齊國公諡武宣子漢官至集賢直學士鼎襲江隂水軍萬戶)
張士謙(樂安人累官南臺監察御史出知婺源州事敵兵至踰五十餘日城陷被執先戮其妻仍)
(加刃于頸以脅之降士謙曰吾為國貞忠豈畏死耶可急殺我至死色不為變罵語不絶事聞)
(追封清河郡伯)
張雄飛(臨沂人世祖召見陳當世之務授同知平陽路轉運使事處士羅英嘗稱為真公輔器雄)
(飛請建儲貳及御史臺累官至參知政事世祖以其剛直廉慎賜銀數百兩)
張柔(字德剛定興人慷慨尚氣節善騎射金末盜起柔聚族保西山東流塞後歸元留戍滿城移守)
(順天營建城市廬舍百廢具舉拜河北路都元帥戰勝攻取威震河朔封蔡國公追封河南郡)
(王諡忠武)
張弘範(柔子為鎮國上將軍平宋有功卒贈平章政事諡武烈弘範英襟偉度有古良將風)
張弘略(柔第八子有謀略通經史善騎射嘗從柔鎮杞徙亳屢著戰功遷河南行省參知政事封)
(蔡國公諡忠義)
張珪(弘範子累官中書平章政事丞相斑珠爾問以相體何先珪曰莫先于格君心莫急于廣言路)
(拜翰林學士)
張桓(藁城人父木知汝寕府桓累官監察御史以言事不合而去時盜起桓避確山賊強請為帥弗)
(聽擁至渠魁前桓據榻坐與抗論順逆衆捽桓起跪桓仰天呼罵遂被害賊後語人曰張御史)
(真鐵漢也)
張世澤(昌平人祖巴圖率衆附太祖留備宿义從征襄樊為行軍千戶冐犯矢石屢挫而不沮世)
(澤從巴延南征大小十餘戰皆有功又從平廣西累遷副萬戶)
張復(字剛父博學工詩文與趙子昂)
張文瑞(真定人時方用武文瑞在軍中日以文章自隨至元初授棠邑尹清介自立及代父老借)
(留適京師始立總管召為經歴政聲益聞歴遷同知濬州事首葺廟學作興士類子淵亦知濬)
(州)
張樞(字子長金華人聰慧爽朗于書無所不讀嘗譏宋高宗忘親事讎而迺為之定復兩宫之計時)
(前代遺老尚存無不降嘆後漢書七十三卷是非予奪咸有論著名曰訓志詔取藏于宣文閣)
(累辟不起士論高之)
張䇓(導江人僑遇江左從金華王栢學自六經語孟以及周程張朱微言靡不潛心至元中行臺中)
(丞吳曼慶延致江寧學官遠近翕然尊師之稱曰導江先生所有經說及文集行于世)
張飛卿(無錫人氣岸孤騫面如頳玉盤雙瞳烱烱照人見有媚側雖達貴人必面折其當否孝義)
(恭儉若俯然有甚畏者國初胡豫章圍無錫吳將莫天祐不肯下傳令屠其城張奮身往來胡)
(莫說解所全活數十萬人)
張文謙(邢州沙河人蒙古以王文統為中書平章政事文謙為左丞文統素殘刻而文謙獨以安)
(國便民為務思有以陷之文謙遂求出宣撫大名臨發語文統曰民困日久况當大旱不量減)
(稅賦何以慰之文統曰上新即位國家興廢止仰稅賦苟復減損何以供給文謙曰百姓足君)
(孰與不足於是抵任蠲常賦什之四商酒稅什之二)
張孔孫(其先出遼之烏舍部為金人所并遂遷隆安至元二十八年歴肅政廉訪司仍為闕蒞治)
(于大名一以所沒贓糴粟五千斛賑饑民亡何除大名路總管兼府尹大興學校有獻故河堤)
(三百餘里于太后者即上章謂宜悉還細民從之)
張留孫(貴溪人少時入龍虎山為道士有相者謂曰神仙宰相也元世祖時從天師張宗演入朝)
(世祖與語稱旨留侍闕下世祖嘗親祠幄殿忽風雨暴至留孫禱之立止授為玄教宗師居崇)
(真宫時天下大定與民休息留孫因論治道貴清靜之旨深契上衷加號大宗師武宗時陞太)
(真人)
張思明(輝州人穎悟過人讀書日記千言由侍儀舍人累官中書左丞平生不治産不畜財收書)
(三萬餘卷尤明於律與謝仲和曹鼎新同稱三絶卒贈清河郡公諡貞敏)
張恭(偃師人以兵部符署案牘親老辭歸侍養父喪過哀侍母尤謹歲採野菜為食而營奉甘旨無)
(乏大歷西兵至河南居民悉竄恭守視母病項中一劒母驚而沒恭亦哀尋卒)
張起巖(章邱人延祐中進士第一累官御史中丞翰林學士承旨卒諡文穆)
張養浩(字希孟章邱人以省薦為東平學正改堂邑令毁淫祠息盜賊拜監察御史疏時政萬餘)
(言累官翰林直學士禮部尚書以父老乞歸養召為吏部尚書不拜父喪未終復以吏部召不)
(起及關中大旱民饑特拜陜西行臺中丞泣禱華山大雨如注禾黍自生秦民大喜到官四月)
(未嘗家居遂疾卒民哀之贈柱國濱國公諡文忠著三事忠告歸田類稾御史箴諸書子引官)
(至南臺御史)
張翥(字仲舉其先晉寕人父)
旦翻然易業閉門讀書從仇先生(以詩文馳名當世累官至翰林學士承旨封潞國公)
張紹祖(穎州人讀書力學以孝行聞時授河南路學教授至正中奉父避兵山間賊至將殺其父)
(紹祖曰吾父耆德善人請殺我以代父且若等非父母所生乎何忍害人父賊怒以戈擊之戈)
(應手挫鈍因相謂曰此真孝子不可害乃釋之)
張天雨(杭州人宋崇國文忠公九成之裔蚤從方外學風裁凝峻工書善詩詞與吳興趙孟頫浦)
(城楊載蜀郡虞集諸公為文字交嘗居茅山著茅山志自號句曲外史)
張閏(延長人八世不異爨家人百餘口無間言無私藏閏兄顯卒即以家事付姪聚聚辭曰叔父行)
(也叔宜主之閏曰姪宗子也姪宜主之相讓既久卒以付聚縉紳之家自謂不如)
張榮(歴城人状貌竒偉金末兵起榮率衆據濟南尋歸元授山東行尚書省兼兵馬都元帥知濟南)
(府事累立戰功勸止主帥殺戮綏來東土民政績爲天下第一世祖時封濟南公卒年八十三)
張德輝(交城人少力學金末兵興家業殆盡史天澤開府真定辟爲經歴官世祖即位起爲河)
(東宣撫使民戴之若神明至元初參議中書省事擢侍御史不拜德輝天資剛直博學有經濟)
(器望之知爲端人)
張子英(建寧人幼孤侍母王氏獨居元季盜賊擾攘妻子俱被擄子莢負母逃避備經險阻後寓)
(居黃溪傭書爲養母常思婦孫寢食不安子英跪曰但得母安妻子可復返賊退遂奉母歸故)
(里妻子亦果得還)
張昉(汶上人父汝明金進士昉仕元爲中書省左司郎中甄别能否公其黜陟人無怨言損益古今)
(裁定典憲累官至兵部尚書卒封東平公諡莊憲)
(明)張赫(臨淮人少有勇略元季兵亂率衆來附從征渡江屢建勳勞授福州衛指揮使後以平海洋倭)
(寇功陞都督僉事督遼東海運封航海矦卒年九十追封恩國公諡莊簡)
張泌(穎州人洪武中由太學生授兵科給事中和易謹厚勤于職事陞都給事中再陞光祿寺卿二)
(十餘年及卒特賜祭葬泌容貌豐偉識達大體後吏部每奏除光祿官必思得人如泌)
張適(長洲人七歲習詩經過目成誦十三赴鄉試時稱竒童元季隠居不仕洪武初宋濂薦修元史)
(授水部郎中與高啓楊基輩稱爲十才子)
張士彬(山陽人洪武中以才行卓異薦授江寧知縣尋轉江西道監察御史有直氣特陞河南按)
(察使在任風紀振揚)
張德勝(合肥人才略豪邁沈毅剛果洪武初領兵歸附平荆楚定江浙屢立戰功授總管復命攻)
(南臺鎮江宣州俱下之進樞密僉院攻陳友諒于采石斬獲甚衆没于陣追封蔡國公諡忠毅)
張玉(字世美祥符人有志略性謹密仕元爲樞密院使本朝洪武初歸附累官燕山左護衛指揮僉)
(事以靖内難東昌戰没封榮國公進封河間王諡忠武)
張紞(字昭學富平人勤學勵行洪武初以通經舉送京師歴官雲南左布政使宣布德威夷人畏服)
(未幾召爲吏部尚書大著聲聞)
張中(字景和號鐵冠道人臨川人孝陵登鍾山詞臣扈從擁翠亭給筆劄賦詩鮑尚絅朱升張以寧)
(秦裕伯單友中李某暨道人並應制道人初舉進士不得遇異人授以太極數學談福禍多驗)
(狷介寡言嘗戴鐵冠自稱鐵冠子人皆呼鐵冠道人孝陵嘗微行至一寺中羣僧伏門道旁迎)
(上曰何以知朕至對曰聞鐵冠道人云即召道人至上手餅食未半即賜道人問道人能先知)
(我至試言我國事願直述無我諱道人信口誦數十句中有曰戊寅閏五龍歸海壬午青蛇火)
(裏逃至洪武建文間始驗餘不敢傳先是兵亂歸隠幕府山間至城市與人言避兵處從之者)
(多獲全壬寅參政鄧愈薦召至上問曰子定南昌兵不血刃市不易肆生民自此蘇息否對曰)
(天下自此大定但此地旦夕當流血廬舍焚燬必盡鐵柱觀亦僅存一殿耳後指揮康泰反果)
(如其言他日龍馬兩重之對省署震擾之占剪燈花平反掠類多竒中)
張謙(南昌人明經飭行教授東湖書院洪武初以文學舉授監察御史未幾辭歸後布政李宜之再)
(以明經薦赴京試周易劉向說苑吏部奏第一授刑部右侍郎)
張瑛(邢臺人洪武中領鄉薦被薦爲給事中進春坊中允宣德中屢官禮部尚書兼華蓋殿大學士)
(入秘閣參預機務尋調南京禮部尚書)
張顯(奉新人父士原洪武初以儒士薦不就嗜經史善草書學者稱爲誠齋先生顯以明經舉授王)
(府教授永樂初與修國史遷國子學正考績書最特陞國子監丞)
張昺(山西澤州人洪武中舉人材累官刑部左侍郎建文元年以才望出掌北平布政司事北平兵)
(起不服死)
張子明(國初爲千戶從大將守洪都陳友諒來攻子明潜出詣京師請援兵既還爲友諒所獲使)
(誘城降子明僞許之至城下大呼曰大軍且至宜固守以待友諒怒殺之事聞追封忠節侯)
張九韶(臨江人性穎悟十三能詩詞元時累舉不第隠居教授洪武初辟爲清江教諭陞國子助)
(教翰林編修所著有理學類編羣書備數元史續編)
張顯宗(字明遠汀州寧化人以文學著名洪武二十四年進士及第二十九年以編修陞太常寺)
(丞賜衣一襲三十年署國子祭酒事建文君即位顯宗上便宜數事學政一新壬午正月陞工部)
(右侍郎北平兵至淮顯宗奉詔起義兵江西募民出粟給軍餉六月還復爲祭酒繼統後江西)
(兵執顯宗至京師戍興州後平交趾起顯宗爲左布政使勞來撫戢夷民安附顯宗性行孝友)
(政事敏達時以文學飭吏事)
張以寧(字志道古田人初仕元歸附洪武初爲翰林侍讀學士知制誥兼修國史使交阯卒詔歸)
(葬以寧工詩文所著有翠屛集及春秋考胡傳辯疑)
張翼(字翔南嘉興人篤學好古博極羣書領元鄉薦補甬東書院山長不就國初入禮局事竣以老)
(賜金帛遣歸所著有桂宇集)
張騏(永城人爲人嚴重樂善好義洪武中授指揮使卒于官以外職累贈爲彭城侯子昇淳謹朴儉)
(任府軍指揮僉事封惠安伯守法徇禮不以貴戚自居)
張信(祥符人讀書善爲文爲流輩所推服洪武己夘鄉舉入太學永樂初拜刑科給事中歴陞工部)
(侍郎以英國張輔同族轉陞都指揮使鎮守四川鎮靜一方名重於時)
張春(許州人才器淵宏洪武中由國子生推刑部郎中陞都察院右僉都御史永樂中入爲戸部右)
(侍郎)
張三丰(不知何許人洪武初至太和山修煉結菴玉虚宫五樹邊身長七尺美髯如戟經書一覽)
(即成誦寒暑惟一箬笠日行千里靜則瞑目旬日所啖升斗輙盡或辟榖數月自若也洪武二)
(十六年九月二十日自言辭世留頌而逝民人楊軏山等置棺殮訖臨葬發視之三丰復生後)
(入蜀見蜀王又入武當或遊襄鄧間永樂中遣使尋訪不遇爲宫以待之應顯不測莫知所在)
(時稱張仙云)
張羽(字來儀潯陽人刺史戢之後元季領鄉薦授安定書院山長欲卜居吳興與徐賁詩曰吳興好)
(山水子我盍遷居統郭羣峯列迴波一鏡如蠶餘即宜稼樵罷亦堪漁結屋雲林下殘年共讀)
(書遂家烏程之戴山洪武中召見仕至太常寺丞兼署翰林院同掌文淵閣事俄坐事謫戍嶺)
(南未至召還自沈于江羽博學詩文竒古與姑蘇高啓楊基徐賁齊名所著有靜居集)
張熙(洪武初紹興知府爲政平易百姓宜之時府治公宇及什器不可缺者皆係所創置人咸稱其)
(恪勤公務)
張從道(京山人洪武中鄉舉除廬州府通判勤能有聲永樂初求賢用當道薦陞徽州知府在任)
(盡心民事有古循吏風後調永平府政聲益振)
張霖(洪武中馬平知縣愛民如子有虎咥人告於城隍設檻捕之明日即獲二虎峒賊爲患都督韓)
(觀統兵撫捕賊據險不服曰若張知縣來即投順霖乃衣冠入峒賊皆感悦隨霖出降)
張度(洪武初知常州府好學能文治政公勤勸勉郡人俾知向學朝廷聞其能召爲吏部尚書)
張智(順昌人洪武初以明經舉授夷陵州學正才識卓異召爲禮部右侍郎凡禮樂制度多所建明)
張信(臨淮人洪武中爲普定衛指揮僉事通戰略好禮下士後以功封隆平侯永樂中以從軍功累)
(官都督僉事進封隆平侯爲人智勇出衆能效忠勤卒追封鄖國公諡襄僖)
張銓(定遠人國初以從征功累陞指揮僉事繼以取中原破諸州下濟南征西蜀功累陞都督僉事)
(後以再征雲南有功封永寧侯)
張耀(壽州人從義兵元帥陳額森領兵屯建康之殷巷耀始歸附命與諸將子同入侍衛累立戰功)
(陞神策衛指揮使洪武初從李文忠與元人戰沒賜葬于江寧縣獅子塘)
張勇(壽州人年壯有膂力洪武初從父興起行伍以功授燕山左護衛指揮僉事後北平兵起勇復)
(從興在行陣爲肘腋每戰克捷興嘗單騎追敵身被數創傷重勇繼領其衆以功封安鄉伯)
張宣(字藻仲端之子讀書過目即成誦十歲善屬文能詩既長學問綜博其言益肆而宏楊山居鐵)
(崖二公文采名天下得其詩大嘉賞一見爲忘年洪武初徵入授翰林院編修即被知遇)
張思恭(蒙城人永樂初累官北京刑部右侍郎馭下嚴恪吏畏服之嘗出鎮能謹邊防人稱其才)
張勖(永樂中以掌故爲御史侃侃有直臣風出按山西封上有所言譖者以幾事不當露泄必欲文)
(致之不能得遷參政以卒勖氣厲急少所容然於守官亦質有文武焉)
張純(字志忠江陵人永樂辛丑進士宣德丙午陞御史丁内艱值大旱公自出銀帶簪珥爲粥以倡)
(官僚多捐貲以食饑人復除有謇諤風陞右僉都御史巡撫畿郡考察郡吏風紀肅然調南京)
(都察院舉賢黜貪有司畏服陞兵部尚書參贊純以忠愛爲心故上言皆帝王養民之事及鰥)
(寡顛連之狀得大臣體居官四十年致仕)
張駿(瀘州人永樂辛丑進士授監察御史立心端正識大體宣德中遷大理寺少卿尋轉都察院右)
(都御史卒爲人有德量博學能文士林慕焉)
張洪(常熟人博學能文永樂中舉明經授靖江玉府教授陞翰林院修撰預修兩朝實錄所著有四)
(書五經解義史記要語歸田槀)
張益(吳縣人永樂中進士授中書舍人累陞翰林侍讀學士正統己巳没于王事爲人温雅明敏博)
(學強記爲詩文雄健有法見稱于時)
張宏(碭山人天性孝友勤于問學永樂中授開封府同知轉戸部郎中律已廉潔苞苴未嘗一至其)
(門出知荆州府政務既舉所守益勵門絶私謁人號閉門張)
張本(字致中東阿人洪武中以國子生授江都知縣陞揚州知府繼陞江西參政皆有治聲召爲工)
(部侍郎以事謫交趾起爲刑部侍郎治獄平恕後陞兵部尚書兼掌都察院事復兼太子賓客)
(卒賜葬祭復其家)
張信(掖縣人性至孝母病求醫弗效遂仰天發誓引刀割脅下取肝和麵湯以食母母遂愈事聞永)
(樂中旌表擢尚寶司丞陞少卿)
張輔(字文弼玉子器宇雄壯顧盼有威從定内難封新城侯永樂五年率師征交趾一鼓而破之生)
(擒賊首黎季父子進爵英國公卒追封定興王諡忠烈)
張海(慈谿人洪武末由太學生擢戸部主事歴兵部員外郎郎中官至山東右布政使才能著稱于)
(時)
張璉(曲周人爲國子生明敏有志歴官著能聲後遷至河南右布政使)
張旟(永樂中爲安丘知縣會妖賊唐賽兒攻掠安丘旟與縣丞馬撝率民兵八百以死拒敵賊敗後)
(集衆攻城會指揮衛青率千騎至旟出城中兵合戰大敗之卒全安丘事聞推旟山東左參政)
(撝左參議青都指揮使)
張倫(河北諸衛指揮勇悍負氣嘗喜觀古忠義事建文元年薊州衛官起兵攻北平不克死倫聞之)
(發憤合兩衛官各率其兵南奔結盟報國初從景隆已而從盛庸有功永樂至死之)
張紳(濟南人少從事戎馬間官至浙江布政博學工詩所作清新典則有古人風)
張琛(東平州人永樂中由舉人擢衢州府同知有孝行父沒廬墓三年正統中轉吏部文選司郎中)
(尋陞福建左布政使卒于官)
張益(字士謙江寧人永樂進士選庶吉士授中書舍人轉大理評事正統戊午改修撰授内使書己)
(巳進侍讀學士知制誥益與夏㫤同年㫤見益所撰石渠賦遂絶筆不作文益見㫤寫竹妙絶)
(亦不復寫竹是歲七月額森入寇上命益扈從死于土木之難贈學士諡文僖)
張鏞(肥鄉人少業儒有文譽中永樂十八年鄉試初授近官朝廷見而嘉奬之時風憲缺員特授監)
(察御史風紀凛然出爲平涼知府下車訪利病得失鋤強暴綏善良一郡咸畏威懷德時北敵)
(入塞鏞畫策攘却之民爲立平定碑以紀其功三載奏績入見上素聞其清苦名以鹽運乃財)
(貨之司非廉介者不能除其弊也遂拜鏞山東都轉運鹽運使剔宿弊饒國計雅稱上意焉)
張楷(字式之慈谿人永樂甲申進士任御史劾罷尚書七人風振朝宁歴官都御史擒葉宗蒲鄧茂)
(七地方底寧楷爲人坦夷闊達善推轂賢者故所在成功自經史至天文醫卜無不通曉尤長)
(于詩有晉唐人風所著有四書穅秕大明律條等書)
張翼(歸安人任參政分司劒南感夢啓枯骨而妖息在雲南旱決冤獄而遂雨時獻陵監國特命署)
(都御史事多平反得情)
張宗璉(吉水人永樂進士授編修歴大理寺丞宣德中謫常州府同知廉介寬厚鞭笞不施而事)
(無不舉時清軍御史峻法誣民爲軍宗璉堅執不從民賴以不冤及卒衣衾不備郡民德之立)
(祠祀焉)
張弼(字汝弼華亭人宣德進士讀書不治章句獨慕古竒節偉行成化間官兵部郎不便就俗局數)
(以直道忤長部乃出知南安鑿梅嶺之嵌岩梁横浦之崩湍定沒道更番之例以求息訟端民)
(立生祠祀之其詩文書傳播夷夏人品豪邁海内咸稱之)
張瑰(字德潤番禺人天順進士宏才遠器筆翰俊馳歴守撫州潯州漳州三府廉靜公正博採物情)
(所至剔宿弊民之所欲務與聚之私請謁不能動民感入五内善者吐氣而奸惡潜迹頌聲布)
(揚隨在去思陳江門亦企重之)
張汝明(廬陵人徙居真州刻意屬文舉進士歴官州縣簿丞凡二十年最晚知岳州屬邑得古編)
(鍾求上獻汝明曰天子命我以千里懼不能仰承德意敢越職以倖賞乎)
張貫(靈璧人由太學生歴職勤能永樂中累遷順天府府尹卒于官政尚寬平獄無壅滯吏民愛之)
(稱爲長者)
張琦(字廷珍慈谿人天資穎異讀書一二過輒終身不忘作文有俊才自總角入庠校負其才氣旁)
(若無人前輩亦畏憚之正統辛酉中浙江鄉試時猶未冠及試禮部連不利益自奮於學文氣)
(浩瀚如峽江春流不可抵禦時海鹽張寧餘姚魏瀚嘉興姚綬俱有才名人稱浙江四才子天)
(順丁丑始登甲第未幾以疾卒)
張瓚(字宗器孝感人由進士天順四年以工部郎中出守太原改任寧波劾奏市舶少監福住假以)
(進奉剋剝害民并不法諸事彼此相訐瓚在官無私乃竟得直人以是多其風力興學校表鄉)
(賢修郡志建立甚多善詩賦諸所題詠殆徧境内歴任浙江左布政漕運都御史改撫四川)
張悦(字時敏華亭人天順進士累官南京兵部尚書太子少保諡莊簡性素清約終始不渝爲士林)
(表率者四十餘年清修篤實之君子也)
張元禎(字廷祥南昌人天順庚辰進士授編修累官禮部左侍郎兼學士掌詹事府事貌癯然纖)
(弱勤學好問力探經傳賾隠多所獨得論義揭揭岸岸孤貞剛果之氣不可屈好面折人過交)
(陳選羅倫陳獻章皆以道學相規切)
張斌(永平人正統進士任戸部主事忤權閹王振謫戍遼東後朝議以浙江鹽法夙弊積多惟斌可)
(以釐正復舉以前職往清理之斌持法剛正不通賄賂復爲權倖所忌又平日邀利於其間者)
(不遂所欲斌時有微疾遂内外通謀駕言中風以艾灸之復加以毒被害時悼惜之)
張瑄(字廷重江浦人正統壬戌進士遷吉安知府有治蹟擢廣東布政累官至南京刑部尚書賦性)
(仁厚每讞惴惴恐入人罪鄉里有犯惟正其罪而不加朴年七十有一致仕)
張塘(字廷玉慈谿人虙之世孫自幼聰慧正統己未第進士授南京刑部主事能鈎致情隠決遣淹)
(獄人多其能尋改北刑部侍郎金某爲尚書聰察難屬吏塘抱案詣前從容默舉所鞫囚數名)
(罪矢口如流不煩省閱金大器之己巳王師北征塘預扈從狩于狼山土木王師失律塘死之)
(朝廷旌其忠錄用其子珪)
張寧(字靖之海寧人景泰進士授給事中劾陳循王文私子應試鈐約石亨曹吉祥論姚文敏斂會)
(大臣香錢成化初出爲知府請告不起寧體貌修髯雄文直道英廟屢欲大用竟爲忌者所阻)
(蚤見遄歸養高林壑閑家有則孤跡無玷出爲天下士處則稱鄉先生者也)
張敷華(字公實萬安人天順進士歴官刑部尚書諡簡肅父洪進士授御史死于土木革丰采凝)
(重義利介然受知孝廟執法内臺力振頽綱表正有位社稷臣也)
張鳳(字子儀直隷安平人宣德丁未進士授刑部主事仕至兵部尚書立朝侃侃爲時名臣)
張澯(字仲湜平南人幼穎悟十歲能屬文日記數千言年十七連登成化戊戌進士始冠授翰林庶)
(吉士改編修歴侍講進學士轉國子祭酒南京吏部尚書尋改兵部尚書參贊機務即條上時)
(務八事悉皆允納後三疏乞致仕澯剛正廉介遇内閣諸重臣未嘗阿附以是竟不留用其詩)
(文力追古人詩尤温厚䧺渾所著有)全湘憶錄涇川文集若干卷藏于家
張海(字文淵德州人成化間進士由都給事中為順天府丞時中要方用事海以公事往見不屈出)
(知雲南鶴慶府累遷兵部侍郎會土魯番侵擾哈密上命海錫之璽書海因條上六事多見采)
(納於是土魯番始相畏服哈密漸得自立海徑趨還言官論其不竢命謫山西右參政踰年致)
(仕卒)
張鼐字用(歴城人成化間進士爲監察御史抗疏劾李孜省出爲郴州判官孝宗即位起爲河南)
(僉事值黃河泛漲督治有功汴民立生祠祀之累陞都御史廵撫遼東修飭堡伍尋詔入掌院)
(時劉瑾竊權有吏殺人賂瑾求免鼐不從遂改南京尋逮獄削職而歸瑾敗復官學者稱爲柏)
(山先生)
張鵬(字騰霄保定人景泰進士授御史仕至太子少保兵部尚書諡懿簡)
張綸(字大經順天人成化甲辰舉進士授鹽山令誅鋤豪惡奪貴戚侵田擢監察御史巡通州倉故)
(人有以苞苴來謁者不復與見嘗按真定諸郡平鄉令欲增淤田稅百餘頃檄報淤決不常不)
(可遺民患陞光祿少卿歴大理寺卿興襄二府爭灘池連逮七十二家訟久不決綸爲調停奏)
(上之事遂決後改刑部左侍郎累官至右都御史致仕太子少保蔭子韓爲即墨知縣乾榦並)
領鄉薦所著有出(錄憲臺奏槀棘臺駁槀敬亭文槀藏于家)
張琦(字君玉鄞人自幼穎異年十二能屬對作詩人語客有試者輒應聲出輒竒中弘治己未第進)
(士授南大理寺評事陞寺副正慮囚多所平反有爲僞章者三人罪論死)曰以竹布
(四邊中畫字成文非刻印也遂得從末減知興化府事簡易清靜以儒飭吏興學校正風俗有)
(古良二千石風陞本司左參政致仕歸日惟以林泉雲鳥爲樂作詩力去陳言務極玄遠雖一)
(草一木必欲妙出象外乃已自成一家言談者宗之有白齋集竹里齋讀史撮擇各若干卷行)
(于世)
張吉(字克修餘干人信古好義恥同流俗以名節自砥礪其爲學務窮理致知體之身而驗之心直)
(欲著于事為初任主事劾左道李孜省妖僧曉出判景)治土官長及夷民咸信化
(之後知梧州歴廣西左布政使所著有古城集貞)斷陸疑佛學論傳行于世
張芝(字廷毓歙縣人弘治中授評事正德初論時政缺失欲正體統以收威福以保祖業言俱剴切)
(通政司以犯權倖不敢進尋擢憲副風采凛然格奸正法悉有成績及督學政懇懇導人自力)
張需(江西人守霸州置戶簿以驗勤惰民生理蕃滋又善捕蝗鄰郡悉效其法嘗治豪右之害民者)
(被譛于王振下獄杖幾斃竟謫戍邊)
張津(字廣漢廣州博羅人弘治進士為監察御史有聲時内孽肆亂以直諫免官家居正德六年起)
(守四明才識高邁廉仁而公直諸務紛至不動聲色而倉卒立辦期年權貴斂戢姦黠用良時)
(市舶中貴縱其左右頗怙勢不檢悉以髮繩束之不少貸假中貴人不能平卒亦無如之何津)
(自奉儉簿其視民不啻其骨髓郡嘗大旱齋戒禱神輒屏車蓋曝赤日中汗蒸蒸出敝衣草履)
徒步行六十里比反雨隨車如注(霑足遷山東參政未幾擢)都御史提兵大江終戶部
(侍郎四明父老立生祠祀之)
張琮(字廷憲江寧人文僖益之從孫弘治庚戌進士爲禮部儀制郎中晉藩有奪王封者時劉瑾受)
(賂琮執不可瑾曰一郎中力能勝尚書耶出爲陜西參議奪者即如請後謫琮爲濟寧知州改)
(監察御史巡按甘肅時安化餘亂未息琮恤無辜而治有罪邊氓以安瑾誅擢按察副使累官)
(至南京都察院右都御史門可設雀羅乞致仕歲給夫廩卒賜葬祭)
張廉(歸安人永樂中由進士歴官都御史嘗使封藩堅辭餽遺及副臺憲遇事不避權貴時以剛介稱)
張罍(歸安人成化丙戌進士廉介特立歴官州縣民立生祠遷福建副使竟以強直賈禍繫獄者七)
(年後釋歸)
張治道(陜西長安人由進士正德十年知長垣果毅有爲興利除害動中肯綮吏不敢欺民不畏)
(吏百姓至今稱之後擢刑部主事遂高尚焉)
張淵(字子靜號夢坡烏程人家貧博學工詩善書與吳門沈石田吳匏菴爲友一時名稱籍籍所著)
(有夢坡集)
張潤身(成安人登正德進士第初知西安縣事以賢能著聞選授戶科給事中轉兵科都給事中)
(居諫垣前後十三年彈劾不避論巨璫之席勢貪將之僨兵與夫指斥近侍之汙穢停寢武弁)
(之奏帶諫疏數百篇皆切中時弊出守平陽比至郡問民疾苦狀凡利所當興弊所當革者悉)
(次第行之百度斬斬居二載浩然有歸志及抵家日唯以耕讀課子睦族人敦鄉約爲事後以)
(疾卒鄉士大夫咸稱其文章政事多可紀述所著有四科奏議傳世)
張澯(字景川順德人祖善昭兵部司務超擢四川僉事以時忌左遷通判在臨江嘗雪冤獄疏練子)
(寧之黨得復其家者八十四人士論壯之澯生而聰敏登正德辛未進士令建平首謁忠臣王)
(叔英墓捐俸修其祠裁刁豪以法爲所中當道直之轉令廣昌抑強扶弱民懷而畏嘗疏故尚)
(書何公喬新學行于朝得諡文肅爲梓行其所著書遷禮部主事員外郎卒)
張潤(字汝霖臨汾人弘治壬戌進士授給事中歴官南京吏部尚書諡恭簡潤丰采凝峻不肯詭隨)
(卒能守典法均輸財用諸不便己者輒齟齬公益持堅節不爲動搖)
張欽(字敬之通州人正德進士歴官右副都御史爲人慷慨剛毅爲御史綽有風力自居庸阻駕直)
(聲聞于天下)
張英(京衛指揮使聞武宗南巡挾一刀囊土數升持諫疏當蹕道跪哭諫不允即拔刀自刎血流滿)
(地侍衛人縛送詔獄問英囊土何爲曰恐汚帝廷灑土掩血耳殞命獄中無子嘉靖初憐其忠)
(贈都指揮官英弟雄都指揮)
張習(字企翺吳縣人爲郎禮部出按察嶺外喜學問文章爾雅多取往聞佚遺者校而傳之故古之)
(餘多賴以存)
張璧(字崇象石首人正德進士歴太子太保禮部尚書兼東閣大學士諡文簡璧公恂雅直不近流)
(俗喜文學所著多雅馴)
張芹(字文林弘治十五年進士筮仕福州推官有蘖聲擢南臺御史彈劾不避正德間逆瑾誅乃劾)
(李東陽曰臣竊見國家大臣正直者多不容於劉瑾得志之時姦邪者多見黜於劉瑾伏誅之)
(後李東陽一人始終無恙屹然而獨存而又屢叨恩賞士大夫雖皆議其非而無一人公言於)
(陛下臣不知其何善爲身謀如此也尋外補守徽州捐資置所屬邑廉惠田官至浙江右布政)
(使斂抑如諸生出入卒徒步年七十始乘肩輿所著有備遺錄歉齋奏議數卷)
張含(字愈光永昌府人嘗舉鄉薦不第遂不復仕以書史吟弄終其身素與楊升菴翰撰善其詩多)
(所評定君弟合嘗司吏部父志淳爲南都戸侍父子發解雲南)
張鳳翔(字光世漢中洵陽人號伎闕生而異質殊才目羞日短視然暗處則反明燈月之下猶晝)
(也故其書窗晝必遮蔽而後視字左手横書興到筆飛瞬息滿紙少與李空同同舉于鄉弘治)
(己未舉進士復與空同同官戸部及以疾卒京師空同公爲請于朝月給米贍其母妻蓋異數)
(卒年僅三十故有詩賦六卷)
張孚敬(初名璁字秉用永嘉人七試禮部正德辛巳始舉進士嘉靖改元大禮未定上疏爲上言)
(極言父子之倫不可奪衆不悦授南京刑部主事嘉靖三年再上疏上召與衆議竟如公說陞)
(翰林學士六年陞禮部尚書兼文淵閣大學士入内閣賜銀圖書二忠良貞一繩愆弼違遂奏)
(革鎮守内官清勘皇親庄田歴太傅吏部尚書大學士修祀典進郊祀議又請倣古立九嬪以)
(廣儲嗣又正孔子祀典去王號以名與上名嫌請更名上改名孚敬字懋恭晉少師兼太子太)
(師致仕卒諡文忠贈太師公天性孝友氣度朗豁博極羣書英偉迥特非時俗膚淺所能揆測)
(及當事蒞政執法以往剛崛不回受知明主謝苞苴孤立行一意元侯中貴戢戢斂束要亦有)
(以服其心矣)
張意(字誠之崑山人嘉靖己丑進士歴山東副使以讒放歸雅志宏量不以放逐介情躭志藝文)
張治(字文邦茶陵人少負雋才正德庚辰會試第一改翰林庶吉士授編修左贊善時議征交南選)
(使往諭僉謂無以踰治進學士累遷吏部左侍郎署翰林院事陞南京吏部尚書入爲文淵閣)
(大學士進太子太保預機務方是時世宗日在西内躬修玄典召諸輔臣入直撰科書治忽忽)
(不樂輒形詞色未幾以病卒治性卞急而志意慷慨接人樂易喜奬進士類博洽有文詞明習)
(典章究辨時務語及治亂之故毅然以經濟自許人亦以此期之卒賜祭葬諡文隠隆慶間改)
(諡文肅)
張鰲山(敷華子正德進士改吉士歴南直隷提學御史知人好奬拔雅尚藝文興起古學以鯁直)
(爲忌者所誣落職子秩嘉靖乙丑進士程隆慶戊辰進士改庶吉士)
張岳(字惟喬惠安人博學好古沈毅有大略嘉靖庚戌爲都御史奉命征苗三省寧謐設立麻陽一)
(十三哨永固邊防苗平卒于沅士民至今思之後蒙恩恤諡襄惠)
張珩(石州人正德間進士授監察御史巡鹽兩淮繼按畿輔及陜西所至貞憲釐弊奬廉絀貪時稱)
(名御史歴太僕大理二寺少卿陞僉都御史巡撫延綏躬勵將士恩威兼至及進副都御史巡)
(撫寧夏經略一如延綏時後陞兵部侍郎總督陜西斬獲甚衆蒙璽書褒奬珩居官以剛介著)
(而經略西陲之功最久且大卒贈工部尚書諡襄毅遣官祭葬)
張時徹字惟靜號東(鄞縣人嘉靖癸未進士由武部改儀曹擢學憲累官南京兵部尚書以倭)
(奴入寇當道勒歸歸家寄情文酒而不忘用世之志所著有芝園集五十六卷編皇明文範六)
(十八卷)
張靈(本窶人子力作自給而靈生乃有爽氣選爲博士弟子與諸俊少並游唐寅尤善之靈所爲詩)
(能速成雖使遲之亦無復加也嗜酒貧無從得寅嘗晨詣之卧未起呼之靈作色曰而公正酣)
(遽醒之若豈能醉我者寅與之適他所見羣賈有被酒吟者謂靈曰爲若舞彼來奚若靈乃佯)
(爲丐和其詩賈驚飲食之已而跡知二生乃大笑人以此汚之使者方誌來惡爲古文詞者斥)
(焉生亦善圖畫能不逮寅)
張邦竒(字常甫鄞縣人正德進士賦性耿介立志清苦以翰林檢討出爲湖廣提學副使涵養端)
(雅謀猷醇確明禮教崇行義勸督有程課試有常以身率士所奬拔者往往知名數年文體士)
(習丕變然未嘗大聲色而潜移默動有出于督率之外者歴官至禮部尚書諡文定)
張鰲(字濟甫南昌人嘉靖丙戌進士歴南京兵部尚書)
張永明(字鍾誠烏程人登嘉靖乙未進士授蕪湖縣令章聖皇太后梓宮南祔内豎蔑視官司明)
(以身爲障事集而費不盈錠聞于朝旌有金幣召拜南京刑科給事中晉右副都御史撫治河)
(南藪萃逋亡宫宇服御僭擬日甚公三疏其隠而僭氛廓清陞刑部尚書改都察院左都御史)
(秉公肅憲門無私謁請托不行持法惟峻不能媕阿近人情或毁非其故遂上疏乞歸卒年六)
(十八贈太子少保諡莊僖公爲人丰度修整議論英發臨大事決大獄毅然有不可奪者)
張寰(字允清號石川崑山人正德辛巳進士仕至通政司參議國制四品以上官自陳寰爲通參遇)
(天變爲當路勒令自陳斥之寰謂非制也常懷不平奮然有光復之志久而不遂乃發爲登山)
(臨水之興吟風咏月之情終其身不少變云)
張(字補之江隂人正德進士歴官南太常卿國子祭酒)
張謙(慈谿人嘉靖間任大名府知府爲政嚴明知大體以廉馭吏每季終察舉州邑吏有貪墨者輒)
(廷撻之終公之治吏無敢受一錢者養馬常課外復徵餘地錢百姓苦之公痌疚切膚體懇爲)
(申豁又故事種馬間十歲一編弊孔滋甚公改編四年輒清審之積弊除刷殆盡其祛害興利)
(類此去郡)
張舜臣(字熙伯章邱人嘉靖癸未進士歴南京戶部尚書)
張選(字舜舉無鍚人嘉靖己丑進士授給事中上疏論嚴相爲民隆慶改元贈光祿少卿)
張濂(字子清仁和人嘉靖戊戌進士歴吏部文選司郎中都察院右僉都御史巡視易州厰)
張景賢(字勉之眉州人嘉靖戊戌進士歴都察院右副都御史巡撫南畿)
張松(字汝喬洛陽人歴兵部右侍郎都察院右副都御史總督宣大)
萬姓統譜卷四十
