卷八十六
萬姓統譜卷八十六明凌迪知撰
上聲
二十二養
蔣(樂安商音周公第三子伯齡封蒋以國為氏國在汝南期思縣傳言凡蒋邢茅周公之胤是也)
(漢)蒋滿(宣帝朝為上黨令子萬為北地都尉同詔徵見帝曰父子宜同日剖符即下詔以滿為淮南相)
(萬為弘農守)
蒋詡(杜陵人嘗于舍前竹下開三徑惟故人求仲羊仲從之游哀帝時為兖州刺史以廉直著名王)
(莽居攝以病免官歸鄉里卧不出戶)
蒋晉(泉陵人靈帝時舉孝廉拜尚書郎除汝南太守遷交州刺史入奏事應對不滯拜尚書在位清)
(直為羣僚所服)
蒋默(字秀芳翊四世孫父横仕為大將軍從光武討赤眉有功以司隷羌路譛誅九子皆渡江散處)
(帝尋悟乃覆羌路之族而錄其後默居陽羡滆湖東封雲陽亭侯終諫大夫子何前將軍邵陵)
(矦)
蒋澄(字少明横幼子居陽羡滆湖西函亭封函亭鄉矦仕至刺史五子孟東亭矦通陽羡西亭矦休)
(襲父封丹陽太守餘無聞唐秘監齊光又撰碑略曰澄懷忠國之志立全家之道雖滅迹江湖)
(而克雪前恥云)
蒋子文(漢志為秣陵尉逐盜中山傷額而死嘗自謂骨貴死當為神及吴大帝都建業子文常乘)
(白馬執白羽扇而出遂立廟鍾山封蒋侯)
蒋許
蒋朗(俱漢時人見姓纂)
(三國)蒋欽(壽春人給事吴孫策為右護軍累功遷盪寇將軍初欽屯宣城徐盛收欽屯吏表斬之盛常畏)
(欽害已而欽每稱其善論者美焉)
蒋琬(字公琰湘鄉人從昭烈入蜀除廣都長昭烈嘗至廣都怒琬衆事不理諸葛亮曰蒋琬社稷之)
(器非百里之才後為尚書郎亮駐漢中琬統留府事嘗足食以給軍中亮每言公琰託志忠雅)
(亮卒以琬為尚書令時新喪元帥遠近危悚琬舉止如平日由是衆漸服後封安陽亭矦卒諡)
(曰恭)
蒋斌(琬子為綏武將軍漢城護軍弟顯為太子僕射有才學會成都破兄弟同時死于亂兵)
蒋濟(字子通文帝時出為東中郎將詔曰天下未寧湏良臣以鎮邊境如其無事乃還鳴王未為後也)
(南北)蒋昇(字鳳起少好天文玄象之學周文雅信待之魏文帝時出師與竇泰戰適西南有黃紫氣抱日)
(從未至酉文謂昇曰此何祥也昇曰西南未地今大師既出喜氣下臨必有大慶于是與泰戰)
(禽之)
蒋少游(樂安博昌人性機巧頗能刻畫有文思北魏高允愛其文薦之補中書博士為太常少卿)
(孝文時製冠裳營太廟及華林殿詔修舊增新改作金墉門樓皆所措意號為研美雖有文藻)
(而不得伸其才用識者為之歎慨卒贈龍驤將軍青州刺史諡曰質有文集十卷)
蒋恭(義興臨津人元嘉中晉陵蒋崇平為刧見禽云與恭妻弟吴晞張偕行時錄晞張弗獲收恭及)
(兄協付獄兄弟爭受刑郡上其事于州悉原之後除恭義成令協義昭令)
(唐)蒋儼(義興人擢明經第為右屯衛兵曺參軍太宗將伐高麗募為使者人皆憚行儼奮曰以天子雄)
(武威四夷蕞爾小國敢圖王人脫不幸固吾死所遂請行為莫離支所囚以兵脅之不屈高麗)
(平得歸帝壮其節授朝散大夫高宗朝進蒲州刺史擿伏戢姦號良二千石後封義興縣子)
蔣子慎(默二十七世孫與同郡高智周善相者云高公位極人臣而嗣少弱蒋矦官不逹後且興)
(子慎終建安尉子繒往見智周妻以女生子挺歴湖延二州刺史挺生渙洌皆擢進士第)
蒋欽緒(繆水人工文詞擢進士第為太常博士中宗親郊祝欽明建言皇后應亞獻詔禮官議衆)
(欲曲意阿徇欽緒獨陳不可諸儒壮其節累官汴魏二州刺史)
蒋防(字子徵義興人澄之後年十八父誡令作秋河賦援筆即成警句云連雲梯以迥立跨星橋而)
(徑渡于簡遂妻以子李紳即席命賦韝上鷹詩云幾欲高飛天上去誰人為解綠絲條紳識其)
(意薦之後歴翰林學士中書舍人)
蒋將明(義興人父瓖開元中弘文館學士天寶末將明辟河中使府安禄山反以計佐其帥全并)
(潞等州兩京䧟被拘乃徉狂以免虢王臣引致幕府歴侍御史擢左司郎中國子司業集賢殿)
(學士子義)
蒋沇(欽緒子博學有名以孝廉授洛陽尉與兄演溶弟清俱為才吏有名乾元中歴四縣令美政流)
(行郭子儀軍出其縣敕麾下曰蒋沇賢令毋撓其清也累遷大理卿持法明審號稱職)
蒋鎮(義興人尚書左丞列之子也與兄諫並以文學進天寶末舉賢良累授左拾遺司封員外郎轉)
(諫議大夫)
蒋清(沇之弟舉明經中第調鞏丞東京留守李憕賢之表為判官安祿山亂憕與清力綿不能守城)
(城破同死之贈禮部侍郎諡曰忠錄其孫為伊闕令)
蒋渙(義興人挺子與兄洌皆擢進士永泰初渙歴鴻臚卿日本使常遺金帛不納惟取牋一番以貽)
(其副云父蒋挺卒渙與兄洌廬于墓側植松栢千餘終禮部尚書封汝南公洌子鍊鎮渙子銖)
(皆仕有清名)
蒋義(字德源義興人七歲見庾信哀江南賦再讀輒不忘從外祖吴競學博覧強記有史才楊綰尢)
(稱之父將明在集賢白宰相張說引義入院整比圖籍得善詩二萬卷德宗以凌煙閣左壁文)
(漫剝召問義曰此聖歷中侍臣圖贊口誦不失一字帝歎異又問神策置軍本末條對甚詳判)
(集賢院父子竝為學士儒者榮之後封義興縣公五子係仲偕尤知名)
蒋堅(晉陵人元和中在永州學為春秋師)
蒋係(太和中拜史館修撰參定憲宗實錄終檢校僕射淮陽郡公)
蒋伸(字大直第進士繇右補闕為修撰歴翰林承旨宣宗信任之見必咨天下得失未幾同平章事)
(懿宗朝命監修國史)
蒋偕(鄭縣人幼有立志父病嘗刲股以療舉進士補韶州司理陜西用兵數上書論邊事通判同州)
(知邠州歴數州鈐轄屢討平叛寇後為忠州刺史)
蒋貽恭(吴人流落入蜀性耿直有逸才每一吟咏率名諷刺蜀主曰敢言之士也特授名山令)
蒋曙(字耀之係之子也咸通末由進士第署鄂岳團練判官除虞工二部員外郎改起居郎黃巢之)
(難曙闔門無噍類以是絶意仕進隠居沉痛中和二年表請為道士許之)
蒋搖(湖州刺史)
蒋凝(美風標每到朝士家以為祥瑞朝中號為玉筍班)
(宋)蒋文懌(朝奉郎試大理司直行常熟令事兼監察御史太平興國三年錢氏納士後首任七年去)
(任餘杭陸韶之作頂山龍祠記以載其政)
蒋元振(淳化中知廉州清苦勵節家屬多貧不能贍悉寄潭州在任啜菽飲水政尚簡易民甚愛)
(之)
蒋堂(字希魯宜興人舉進士初為侍御史郭后廢堂與范仲淹孔道輔極言不可坐黜為河南發運)
(使後知益州選屬官及鄉老之賢者教諸生儒風翕然後以禮部侍郎致仕堂為人修㓗遇事)
(不少屈好學工文辭尢嗜作詩多傳于世)
蒋續(堂孫皇祐中僉判平江軍堂卒續自言少孤育于祖乞服衰以報朝議以堂有别子不許遂辭)
(疾謁醫去職行服)
蒋之奇(字穎叔宜興人第進士又舉賢良方正英宗初遷殿前侍御史哲宗時以平寇功除寶文)
(閣侍制終觀文殿學士知杭州于東坡為同年進士嘗與定卜居陽羨之約有文集襍著百餘)
(卷子瑎孫興祖)
蒋靜(字叔明宜興人徙居江隂登元豐二年進士第調安仁令毁滛祠神像三百軀後遷國子司業)
(徽宗幸太學命講書無逸賜金紫服進祭酒終顯謨直學士)
蒋敏修(字臻甫營道人十五遍讀諸經子史其父璨命作無絃琴賦立成人異之既長以文名元)
(豐登進士仕桂州理刑掾有文稿三十卷)
蒋浚明(字彥昭其先自常州徙居奉化神宗時浚明詣闕上書論君子小人之黨言極剴切上嘉)
(納之授溧陽縣簿辭弗就後豐稷薦除大理評事遷尚書金部員外郎新法行上疏遭竄豐稷)
(以其母老力爭之授無為軍司戸遷建康戶曹累贈至金紫光禄大夫以夀終)
蒋元中(字元中永嘉人元豐中作新太學與郡人周行已等八人皆學術修明為四方學者矜式)
蒋湋(零陵人少辭家入太學既無遇棄而歸隐黃庭堅在宜州病革湋往見焉庭堅委以身後事及)
(卒為棺斂具舟送歸鄒浩謫永州湋從之游浩有韶州之行湋又為經紀其家)
蒋璨(字宣卿宜興人之奇從子知平江府禁戢姦偷鋤刈強梗植善柔拊貧弱獄市為清省諸軍馬)
(廐歲更之費邦人德之)
蒋興祖(之奇孫知陽武縣金人犯京師道其境或勸興祖避之興祖曰吾世受國恩此吾死所也)
(監兵有與敵通者興祖斬以徇金人来攻敗之而去明日金益濟師再戰不敵遂死之妻及長)
(子亦以悸死詔贈朝散大夫)
蒋煜(僊居人有文學宣和中方臘起臘欲以女妻煜煜拒之脅以拜亦不從寇曰吾戮汝矣煜伸頸)
(就刃詈聲不絶而死)
蒋炳文(興安人大觀間通判融州以兵入援京師為程不棄所沮遂罷官後上書言時事丞相趙)
(鼎是其說薦為中都官炳文願補外職自試除瓊管安撫)
蒋璯(字季莊慈溪人宣和間師王氏之學閉門窮經不妄與人接高閌居明州城中每過訪其廬輒)
(相對小室極意講論自晝竟夜殆忘寢食或問閌曰蔣君不多與人周旋而獨與君厚何也閌)
(曰閌終歲讀書凡有疑未判與闕而未知者每積至數十輒一扣之無不迎刃而解蒋君所長)
(他人未必知之閌得為知己幸也)
蒋瑎(字夢錫之奇子元祐進士以明經薦徽宗擢為大司樂與梁司成議樂舞不合瑎曰一代禮典)
(當質經不顧而去燕雲初復廷臣議上尊號瑎曰裕陵郤徽號為萬世法奈何故說以虧盛德)
(卒止之)
蒋允濟(興安人紹興間為新化縣令除革弊政民多德之後為賓州倅攝昭州先是官出錢二百)
(予民輸布一疋復折布為錢十倍取之允濟疏聞竟减其半嘗按問平南廵檢祝尚賢奪其官)
(後允濟卒尚賢哭甚哀或問之曰罪在我如公之賢安得不哭)
蒋復(字汝行零陵人受學於張南軒所著有澹岩文集)
蒋汝通(字亨伯江隂人早入太學晩得一官高尚不仕以琴詩圖史自娱好古博雅尤䆳于性命)
(之學嘗著質疑以祛支干五行配合之誤年登八袠積勤不已所編有引睡集藏于家)
蒋芾(字子禮晉陵人紹興中進士第二累官至右僕射同中書門下平章事兼樞密使時有手詔議)
(大舉兵廷臣或主和或主恢復使芾决之芾奏天時人事未至拂上意尋除觀文殿大學士知)
(紹興府乾道中為宰相)
蒋猷(字仲遠金壇人舉進士累官御史中丞兼侍講嘗論士風浮薄廷臣伺人主意承宰執風旨此)
(風不可長輔臣奏事殿上雷同倡和略無所可否非論道獻納之體官終正議大夫卒贈特進)
蒋子春(歷陽人教授鄉里建炎初金人至新塘見子春挾書又人物秀整喜欲命以官子春怒罵)
(遂為所殺)
蒋行簡(字仲可永嘉人進士歴明州市舶監紹興中知海鹽有聲績還朝獻所著樞言五十萹通)
(判興國軍知處州聞趙汝愚謫死遂感疾不起)
蒋康國(字彥禮古田人嘗從朱文公講論文公楚辭集解凡楚集皆質之康國學者稱鼎山先生)
蒋重珍(字良貴無錫人讀書一覽輒記擢進士第一人以左史入經筵與魏鶴山真西山為深交)
(其所講明皆聖門義理卒諡文忠)
蒋存誠(字遂明青田人好學工文辭仕為國子祭酒出知饒州猶子繼周舉進士歴館職二十餘)
(年一日孝宗問宰相葉衡其人如何對曰臣備位七年不識其面即日除右正言凢奏議上稱)
(其得陸贄體)
蒋元夫(清湘人元夫嗜學善屬文兩請鄉薦貴賤不欺游張南軒陸象山之門作本宗譜系序載)
(秀而下迄今凢一千四十餘年世數歴歴可考宗族散居他鄉其家風大振重源而務本慷慨)
(而好義)
蒋舉(字時舉清湘人久在太學一日告友黃無悔曰學者所以學為忠與孝也有親弗孝乎忠既未)
(立孝焉可忘我其歸矣無悔感其言歌以送之曰秋風起兮白雲飛南國遠兮心欲歸歸心切)
(兮親庭闈復相見兮在何時舉由是以孝行知名)
蒋一鳴(清湘人弟一䕫兄弟六人五世同居九十餘年家庭之間雍雍如也郡倅許儼暨權郡許)
(應龍咸嘉重之知余州鄧均有文風動士林義事著鄉井之褒湘人以為美談)
蒋公順(清湘人壮歲即學舉子業精研義理之學從鶴山魏了翁遊者七年所得益廣築室湘源)
(命之曰一鶴鶴山發其義為之銘時為親老求仕會别之傑制置兩淮携公順與俱以解安豐)
(圍補官監施州静江稅再調沅州黔陽尉辟常德府桃源令未赴而卒嘗著廼祖龍溪翁家傳)
(以揚潜德凡師友辯訂微言奥論凡千餘紙)
蒋峴(字伯見奉化人慶元中進士官至殿中侍御史嘗自誓曰勿欺心勿負主勿求田勿問舍號四)
(勿居士)
蒋科(字進之電白人寶祐進士為瓊州教授篤意教養較文以器識為先歴宜陽令撫輯蠻峒教以)
(詩書於聲利澹如也)
蒋雝(字元肅少博學強記於書無所不覽鄉先輩宋藻每以南方夫子稱之與林光朝同時十人俱)
(知名號莆陽十先生紹興十四年試詞賦兼春秋舉于鄉越六年罷兼經科以詞賦再薦登進)
(士教授泉州守王十朋見其文大加賞識遂定交雝因作夢仙賦以獻十朋稱其詞新意古嘗)
(撰時政十議十朋見而歎曰經世之文也知通州秩滿入覲首言江東鹽課較之淳熙七年出)
(入之數虧二萬緡時主鹽筴者方以衍數增秩上矍然曰某人欺朕因訪本末雝口誦指畫應)
(對如響上曰卿材通練當以藩郡處卿雝拜謝上目其背曰方面材也將除贛州為執政所沮)
(遂退居樸鄉十餘年凡四請祠以壽終子祈字子舉以父任補官倜儻有大志博洽有文才)
蒋南金(嘉定中知容州興學校立貢院在任三年自以教養為事未嘗有逸豫遊樂之好)
蒋廷貴(侍郎堂之後堂守蘇卒遂家焉廷貴少時業博士有敏思以進士知樂亭縣惠愛行焉歲)
(祲役繁為之請寬其賦六七建州役興守以貴才委之督諸縣調輕重得其中事無不舉者縣)
(故僻前令多苟而可貴能以自勞焉悴之不恤卒以死官下其少時入都嘗為諸嫗擁之遑遽)
(絕袂去人稱為介)
蒋芸(開化人咸淳鄉舉上疏論賈似道奸不報遂不就南宫試而歸宋亡元累徵不起人稱芹澗先)
(生)
蒋捷(字勝欲陽羡人德祐進士元初遁迹不仕大德間憲使臧夢解陸垕交章薦其才卒不就平生)
(著述一以義理為主其小學詳斷發明旨趣尤多學者以其家竹山咸稱為竹山先生云)
(元)蒋禹玉(字叔寶之奇七世孫中漕舉授安吉縣主簿宋末提義兵救常州不克棄家入吴客杭元)
(初以儒士貢除杭學錄鄧文原柳貫諸公深器重之卒年九十)
蒋宫(字伯雝儀真人至正初中選生三歲母卒哭之如成人五歲通諸經善屬文遭父喪勺水不入)
(口者三日既葬立碣朝夕哭於墓下從陳子山游授以詩書春秋及諸文章大家輒悟其旨中)
(原亂作宫負祖母孫避地浙西用言者薦授行樞勾管洪武初擢蘭陽縣丞兵火之餘廣為招)
(募弭災捍患興學崇禮邑人大和)
蒋必勝(字質甫元末以明經教授高郵池州陞慶元主簿輕財好義建東湖書院捐田地山二千)
(餘畝以供春秋祀事師生廪餼之用嘗延文士楊維禎為館賓與弟必夀等俱好義人謂之義)
(門蒋子毅洪武初以人材舉為刑部侍郎)
(明)蒋賢(字仲賢宜興人輕財好施遇歲歉發粟賑貧死無以葬者施以棺洪武初率鄉民運糧赴太平)
(以助軍上嘉其誠賜墨教俾知宜興州以老辭用其孫貞代之)
蒋驥(錢塘人洪武末登進士第授行人出使以清謹稱尋入翰林為檢討宣德初陞侍講與修兩朝)
(實錄成進陞侍講學士尋拜禮部侍郎卒)
蒋用文(句容人洪武中以醫徵為太醫院判賜第於全節坊歴事三朝仁廟監國用文與蹇義黃)
(淮為輔導後扈從北上以疾卒遣中官護喪歸舁入城盖特恩也贈院使諡恭靖)
蒋廷瓚(滑縣人少有學術識治體洪武中以才行薦除都督府經歴改嘉興通判永樂初歴官至)
(工部侍郎夷人歸化疆宇底寧功成而還)
蒋資(化州人洪武進士官至郎中時成祖繼統因諫見怒資就縳絶食三日不死充口外軍上疏上)
(嘉其忠召還出為濟寧知州陞參議蒞仕廉能簡易教行惠孚滿九載民卧轍而泣)
蒋楫(字濟之全州人博學善屬文元舉進士不第洪武間以學行薦官至衛府紀善其詩文鄉人多)
(傳誦之)
蒋良輔(四川閬中人洪武三十三年任本府儒學教授學規嚴整課試有方勤於教迪造就生徒)
(居多知府虞謙重之薦于朝陞給事中擢吉安知府)
蒋子杰(奉化人自幼強記捷識稍長志操高勵不凡洪武八年舉于鄉授刑部主事日勤訊鞫獄)
(多平反陞山西按察使以風節自持憲治肅清後改鳳陽知府以寬濟嚴惠政尤多)
蒋景高(字伯高象山人刻意問學與弟景武築室山中朝夕講論凡經史歷數之學無不注意為)
(詩文得古作者之趣洪武初薦授國子助教日擁臯比訓以正學一時生徒咸抵于成晩年自)
(號丹臺外史)
蒋公直(象山人勇智出倫處里閈恂恂執禮譲孝友篤于家人無間言洪武初元蘭秀山賊據縣)
(治衆莫能禦公直謀於縣尹孔立躬先率衆伏寳梵寺用計勦捕賊首招徠其脅從邑賴以安)
(事聞朝廷賚白金五十兩擢桂林府陽朔縣知縣時居民不識蠶桑公直教之植桑仍於外郡)
(市蠶種教以飼養之法民甚德之卒于官)
蒋允汶(字彬夫永嘉人號蒼巖先生值元季避地閩中就試中流寓榜進士第一既而辭不就仕)
(洪武元年歸鄉里温守楊時中聞其才延為本府學五經師同知王全延以師事之洪武二十)
(二年實授本府學訓導浙江命考試鄉貢得士惟多其所著述有四書蔡類藏于家)
蒋守約(宜興人永樂初由樂舞生授贊禮郎累官太常寺卿陞禮部尚書天順改元致仕歸未幾)
(復召起俾典祀事年七十八卒于官不娶以族子悦祠蔭補國子生知玉山縣)
蒋禮(和州人永樂進士授編修官至禮部郎中兼左春坊中允致仕外和内剛門無私謁文譽日著)
(而退托似不能言歸老十餘年屏跡公門後學宗為矩度)
蒋貴(字大富琬子江都人起卒伍靖難累功封定西矦征木麓川追封涇國公諡武勇)
蒋琳(錢塘人官都察院左副都御史琳清強&KR0743;銳勇於立功奉法以行萬夫莫回而於人喜怒身之)
(禍福不計也當其廵撫貴州提督總兵軍馬行事峻整自副總兵三司不敢仰視先是草塘夷)
(叛官軍屢挫琳至計須獮薙而總兵以下難之琳乃躬為之率奮先以征一鼔直抵巢穴掃汛)
(而還璽書褒嘉有忠誠謀勇盡心為國之語自是諸苗歛畏)
蒋暉(字廷暉錢塘人暉自幼好學博涉子史精楷法受知者薦入翰林授中書舍人陞禮部郎中兼)
(侍書年滿七十堅乞致仕歸壽八十八卒暉在官四十餘年小心謹密出入禁闥未嘗有過愛)
(重友道一時同事貧不給者居停周給其有歿者復為殮殯歸其柩且為經紀其後暉平生惠)
(利人庶矣未嘗有所責報亦未嘗以語諸人故人咸以長者稱之書法蒼勁而結體森嚴尤善)
(題署子宏卒官吏部郎中寔閩縣教諭)
蒋勉(涪州人永樂中進士擢刑部主事練達刑名歴陞本部右侍郎能聲著聞)
蒋誠(字性存大庾人由進士知四川巴縣廉慎公勤興學勸士牧愛之心始終如一巴民謠曰卓魯)
(芳聲自古聞千年之後見斯人董狐再著循良傳應有吾巴蒋牧民擢監察御史廵歴所至務)
(持大體風紀振肅臺察有聲復陞廣西按察司副使兵紀刑辟威恕並行平日事親甚孝致仕)
(歸力盡孝養鄉人賢之)
蒋銘(字公紀大庾人宣德中由進士授南京工部虞衡主事陞驗封郎中謙恭有守後陞雲南澂江)
(知府清介不阿民不忍欺比致仕尤以風節自持非公事足跡不及公門)
蒋濬(字希舜南海人領正統甲子鄉薦積學能文同年學士丘濬稱之知福建晉江縣明敏多異政)
(視地宜給民以鄉榖種教之播耕民蒙其惠名曰蒋家稻遷任時民思之刻石于城南橋上曰)
(愛民父母蒋公云濬為人慈祥愷悌而近民賦詩近唐體多可觀者官至泉州府同知致仕年)
(七十八卒于家)
蒋昇(字成之全州人成化丁未進士與弟冕同登人以為盛事仕廣州南海知縣以政績卓異徵入)
(朝擢監察御史遷湖廣按察副使歴陞都察院右副都御史廵撫南贛汀漳進戸部右侍郎嘉)
(靖初以廷薦陞本部尚書數月以老疾辭賜敕褒諭致仕命有司歲給輿隷仍馳驛以歸無何)
(弟冕以少傅兼謹身殿大學士致仕相與優游林泉兄弟完名人益詫以為難卒祭葬命有司)
(臨之昇天性純篤於世人機械事茫無所知廉明清介剛斷如神民無不戴咸以為無愧古人)
(云)
蒋勛(肥鄉人幼孝友聰秀動止如老成人成化辛丑進士授河南濟源知縣民俗獷復喜争公至通)
(經賦廉賕胥擊豪右以儁果集事衆駭愕而服尋授御史立朝諤諤敢言不為依阿出按山西)
(糾貞百度陞河南按察司僉事積歲訟滯填委勛取省閱俱完士類中貧不能舉婚喪者捐俸)
(餘濟之卒於官時悼惜之)
蒋琬(江都人正統中嗣爵成化中充平羌將軍鎮甘肅充平胡將軍禦虜宣府還充團營總兵卒贈)
(凉國公諡敏毅世嗣矦)
蒋冕(字敬之全州人成化丁酉年十五舉鄉試第一丁未進士改吉士授編修仕至少傅戸部尚書)
(謹身殿大學士致仕卒隆慶改元贈少師諡文定)
蒋鐄(字明遠少敏悟夙成博記經史言注之筆端豐蔚條鬯歲大比縣令私試第其文輒甲諸士成)
(化間以毛詩登鄉闈第兩黜禮部竟以疾卒鐄性疎豁爽朗無城府羣居不詰人過犯之輒瞶)
(若充耳人因多其量)
蒋誼(字宗誼句容人成化丙戌進士任御史)
蒋恭(字肅之巴縣人成化丁未進士歴侍郎)
蒋曙(字景明全州人弘治丙辰進士歴侍郎)
蒋欽(字子修常熟人弘治丙辰進士拜監察御史劾馬永成八人之奸及劉瑾用事繋獄鞫問挺言)
(不回竟死杖下贈光祿少卿廕其子為太學生)
蒋浤(字維深上元人由進士歴任南京吏部郎中陞江西布政司右參議弘治間分守南贛有文學)
(部歴南安振作文教士心感慕致任)
蒋璣(字大器平樂人弘治間舉人正德間授福建連城知縣連城舊無城璣經營築城不期年而完)
(鄰邑武平賊首劉隆等劫害生民興師征勦以勇智奉檄往往擒斬賊級數多益勵其衆深入)
(險阻以殄餘孽為賊所執不屈死之連城士民追思遺愛立祠祀之扁曰忠惠贈汀州府同知)
(蔭其子朝陽入國子監)
蒋同仁(字公甫武進人正德甲戌進士歴參議)
蒋淦(字汝潔泉州人正德進士歷惠州知府政先仁恕訟獄至者不煩鞭朴而皆得其情歲當攢造)
(力杜飛詭於是徭役適均貧民稱便累官工部右侍郎)
蒋彬(字原學全州人正德甲戌進士歴參政)
蒋洪(字國信溧陽人由進士正德十五年任知縣治尚寬恕文學技藝俱優其勸農禮士尤為諸邑)
(最三年陞北京工部主事歴官員外郎中仕至湖廣僉事)
蒋山卿(字子雲儀真人正德甲戌進士嘗以諫被謫復起官止布政司參政其人盖達生而有德)
(者其詩亦似其人)
蒋紱(字洪章號無礙登正德甲戌進士知光山吉水二縣為人氣高志洪而厄於命家居簡出搜剔)
(書史為詩文蒼古人爭求之所著有無礙等集)
蒋舜民(字虞中正德丁丑進士初任清豐知縣有惠政均田為首累陞浙江按察司僉事調山西)
(平生好天理不喜曲事上官及與物接讙如也與朋友言亹亹不倦其天性如此)
蒋達(字文孚江都人戍籍家南京少以文學名進士任嘉興知縣拜御史值宸濠叛出軍江上以勞)
(遘疾卒事聞贈光禄少卿諭祭)
蒋瑤(字粹卿號石庵歸安人弘治己未進士正德己巳改御史按畿甸會流賊劉六等嘯聚剽掠公)
(計縛其黨賊遂解去值毅皇帝南幸前鋒廖宦者數窘公遊擊江彬尤甚以所賜銅瓜先驅肆)
(脅公不為動陞江西左布政使當逆藩變後百務改創公鎮之以靜而民不擾擢副都御史廵)
(撫山東改河南賑飢殄盜疏通運河河清者六日復命掌南京都察院事陞工部尚書扈從天)
(壽山諸陵遣督四郊壇壝等工瑶以工役繁興財用不給上疏未報繼以年老乞休致瑶沉毅)
(剛正廉静寡慾臨利患不少變氣節居家養重絕跡公門與諸鄉達結社峴山之逸老堂春秋)
(二會燕享太平壽八十九諡恭靖子舜臣應貢有時名年三十而卒子岳鶴慶知府孫紹勛光)
(禄署丞咸能世其先云)
蒋雷卿(字子仁長興人置義田義學者故稱義門蒋氏雷卿少沉敏力學砥行博綜羣籍斷斷名)
(檢有希聖之志與同邑臧應奎韋商臣讀書顧渚山中以古豪傑自期待里中稱為三龍後應)
(奎商臣相繼舉進士雷卿竟不第貧益甚苦節彌堅郡守萬公雲鵬邑令齊公之鸞竝重其名)
(周之粟避謝不受晩以選貢入京師相嵩欲招致門下雷卿力辭歸後數年除寧國訓導青陽)
(縣學教諭授經講藝亹亹不倦然必以力行為先諸生多所成就遷荆州府學教授公喟然歎)
(曰予不幸蚤孤僅一庶祖母老矣寧復濡忍斗粟為遂挂冠歸聞者莫不高之)
蒋信(字卿實武陵人少為諸生貧甚郡太守憐之令捧詔適屬縣例得津贈為助信至懇拒之竟一)
(無所受時姚江王守仁謫赴龍場寓武陵講良知之學信雖從遊其門而卓然自有見不盡是)
(姚江言比屢試不第應貢卒業南雍祭酒湛若水俾主諸生教事嘉靖戊子舉應天鄉試壬辰)
(舉進士年五十矣歴官兵部員外郎四川僉事擢貴州提學副使)
蒋應奎(字文煥馬邑人嘉靖丙戌進士歴兵部侍郎)
蒋懷德(字惟寧山隂人嘉靖戊戌進士歴參政)
蒋坎(字養孚餘姚人嘉靖戊戌進士歴知府)
蒋宗魯(字道父普安衛人嘉靖戊戌進士歴都御史)
蒋賁(字子素全州人嘉靖甲辰進士歴僉事)
蒋孝(字惟忠武進人嘉靖甲辰進士歴刑部郎中)
蒋焞(字子厚全州人嘉靖癸丑進士任御史)
蒋弘德(字孚善巴縣人嘉靖丙辰進士歴長沙知府)
仰(汝南宫音今新安吴興竝有此姓又望出錢塘)
(漢)仰祗(御史大夫)
(五代)仰仁詮(吴越寧國節度使)
(宋)仰仁謙(吴興人太平興國間以太子舍人知永嘉廉慎有容撫民如子時錢氏方歸疆土仁謙始)
(為邑令政事一新人為改觀)
仰忻(字天貺永嘉人力學以篤行稱年五十餘執母喪盡孝躬自負土廬于墓側有慈烏白竹之瑞)
(紹聖中郡守楊蟠表其里大觀二年以行取士郡以忻應詔未幾卒特贈將仕郎)
仰文蔚(温州人紹興中登科)
(明)仰瞻(字宗亮長洲人正統初任大理寺丞同薛瑄與王振抗謫戍後召還)
仰昇(字晉卿無為人成化進士任河南左布政使)
仰儒(餘杭人弘治進士)
仰公顯(合肥人萬歷間撫州衛指揮)
養(上聲山陽羽音養由基之後)
(周)養由基(楚大夫善射去柳葉百步射之百發百中晉楚戰于鄢陵基射甲徹七札再發盡殪晉師)
(乃止楚有猿王使射之始調弓猿擁木而號)
(漢)養奮(字叔高鬱林州人博通古籍郡人重之以布衣舉方正和帝時策問隂陽不和或水或旱奮對)
(曰天有隂陽隂陽有四時四時有正令春夏則予惠布施寬仁秋冬則剛盛威行刑賞罰殺生)
(各應其時則隂陽和四時調風雨時五榖升今則不然長吏多不奉行時令為政舉事干逆天)
(氣上不恤下下不忠上百姓困乏而不恤衆怨鬱積故隂陽不和風雨不時灾害緣類水者隂)
(盛小人居位依公營私讒言誦上雨漫溢者五榖有不升而賦稅不為减百姓虚竭家有愁心)
(也奮蓋一時名儒惜莫能䆒其所終)
(南北)養彭舒(宛人)
養雄(壽州人洪武中從王師征廣西等處陞長沙護衛指揮)
(明)養賢(凉州人正德中江西都司都指揮同知)
養大賢(涇陽人萬歷間山西平定州吏目)
仉(音掌見姓苑)
周(孟母)仉姓
(漢)仉B(音唘梁州人)
賞(吴中八族有此姓)
(晉)賞慶(註易為郗鍳主簿)
(明)賞震(會稽人洪武中任理問)
賞瑨(會稽人宣德中任順德判)
賞賓(寳雞人弘治中任常山丞)
掌(魯大夫掌氏之後出燉煌)
(晉)掌同(同州人)
(南北)掌據(燉煌人前凉遂興矦)
(宋)掌禹錫(字唐卿郾城人舉進士為道州司理試身言書判第一改大理丞以尚書工部侍郎致仕)
(禹錫博學多記嘗預修皇祐方域國志地理新書及校正類篇神農本草又著郡國手鍳周易)
(集解)
掌奏
掌天鈞(密州人)
掌世衡(許州人)
掌之純(政和二年知汀州)
壤
(周)壤駟赤(秦人孔門弟子長于詩書唐封北徵伯宋加封上邽矦)
党(丁浪切今作党音黨馮翊商音與黨姓通晉大夫黨氏之後也又本出西羌自云夏后氏之後)
(南北)党耐虎(將軍)
(唐)党芬(為房琯孔目)
党仁弘(廣州都督高祖入關有功後歴官受賕法當死太宗召大臣自責曲赦其罪黜為庶人)
(宋)党進(馬邑人開寶中從征太原以功歴官至忠武軍節度卒贈侍中進形貌魁岸每環甲胄毛髮皆)
(豎宋制掌禁兵者悉書其數于梃上記焉太祖問進所掌幾何進不識惟舉挺以示曰盡在是)
(矣上以其朴直益厚之)
党仲昇(漢川人金人圍安陸遊騎闖漢川仲昇保守南河逆戰斬其先鋒焚其戰艦金人大敗去)
(劫金人寨殺千餘人仲昇中流矢死賜修武郎)
党琪(淳化登第)
党師經(延州人登科)
党懷英(泰安人父純睦本馮翊人仕為泰安軍錄事參軍卒于官因家焉懷英博學能屬文辭尤)
(工篆隷當時稱為第一舉進士官至翰林學士承旨卒諡文獻著有文集)
(明)党理(字邦仁真寧人洪武二十九年以進士出知河南之宜陽縣能以經術飾吏事政通人和境内)
(以治永樂初陞太僕少卿理為人渾厚沉潜為文敷暢典雅有邁乎人)
党厚本(新都人成化中任荆門知州)
党茂(忻州人弘治間知武功性淳篤質直而善緘默御吏治民不責於人情之外事完令行而已中)
(更剛正不畏強禦譽来不喜謗至不怒有長者之道當路者以為才劣於縣改渭源檄至慨然)
(委任以去人至今稱其賢)
党承志(字汝孝忻州人正德辛未進士歴布政)
党以平(字守衡河南鈞州人正德甲戌進士歴都御史)
党承賜(字汝錫忻州人嘉靖壬辰進士任御史)
党緒(字汝水承天衛人嘉靖癸丑進士歴同知)
党縉(太康人嘉靖中任兩淮鹽運司同知)
党馨(益都人隆慶戊辰進士)
黨(魯公族商音馮翊)
(周)黨叔讓(魯大夫)
(晉)黨同
廣(宫音丹陽廣成子之後)
(宋)廣漢(紹興三年任通判贛州軍事)
廣熙績(永州别駕)
廣嵩(六安人洪武中舉楷書任中書)
廣嚴(蒲縣人正統間雞澤縣丞)
曩(見姓苑)
(元)曩秉彛(蒙古人一名加台寓居澧州受學于瞿丙中湖廣鄉試苐一舉進士授薊州錄事官至河)
(南省參政)
莽(後漢馬后之先也後惡其先有反者改為芥氏莫捕切)
(漢)莽通(戾太子反侍郎莽通斬反將如矦封重合侯)
(明)莽亨(平原人正德中思南府通判)
上(是掌切商音見姓苑)
(漢)上雄(見印藪)
(元)上都(為中興判官統兵擊賊既而東門失守上都倉黃反鬭力屈賊執之使降上都大罵賊怒刳其)
(腹刲其肉而死)
(明)上泰(字志同江夏人景泰甲戌進士歴廣東左參政)
上志(陕西人天順進士)
上觀(字景贍江夏人成化中任知府)
上伯時(吴川人正德中大冶縣知縣)
朗(見姓苑)
(明)朗清(象臺人宣德中任都察院司務)
蕩(宋桓公子蕩生公壽壽生意諸以王父字為氏故稱蕩氏)
(周)蕩意諸(宋司城)
蕩虺(意諸弟)
(漢)蕩疑(古今人表)
訪
(唐)訪式(字叔矜吴人舉進士有高行名著雍咸間知洪筠二州官至轉運使)
象(見姓苑潁川望族)
&KR3061;(略養反見姓苑)
汻(呼廣反今涇州有此姓)
鞅(見姓苑)
昉(見姓苑)
放(見姓苑上聲堯臣放齊之後)
丈(見姓苑)
爽(見姓苑)
忹(音往見直音)
萬姓統譜卷八十六
