卷五十
萬姓統譜卷五十明凌迪知撰
下平聲
七陽
姜(天水商音黃帝生于姜水因氏後太公封于齊)
(周)姜子牙(汲人年八十餘避紂居北海濱聞西伯善養老乃之周文王出獵遇於渭水之陽載歸立)
(為師稱曰尚父佐武王伐紂以安天下授以丹書之戒封于齊)
(漢)姜肱(字伯淮廣戚人與二弟俱以孝友聞兄弟共卧起肱後與徐穉俱徵不至桓帝使畫工圖其形)
(状肱以疾不出見後徵肱為太守肱遂遁于海濱)
姜岐(漢陽人守道隠居名聞西川太守橋玄欲召以為吏岐稱疾不就玄怒敕督郵尹益逼致之曰)
(岐若不至趣嫁其母益固爭不能得遽曉譬岐岐堅臥不起)
姜詩(廣漢人事母至孝妻龐氏奉順尤謹母好飲江水嗜魚鱠妻每旦出汲一日舍前忽泉湧出味)
(如江水每旦輙出雙鯉永平中察孝廉明帝詔曰大孝入朝凢諸舉者一聽平之)
姜宇(字子居少孤貧為河北陳不識家牧羊年十五身長七尺九寸美風儀聰慧終夜讀書達旦而)
(止不識奇之欲妻以女妻不從其女曰觀其姿才豈久為人牧羊者乎遂妻之)
(三國)姜維(字伯約天水人仕魏為郎中後入蜀漢詣諸葛亮累遷征西將軍亮卒還成都與費褘共錄尚)
(書事封平襄侯遷征西大將軍)
(晉)姜平子(天水人為秦州别駕符堅饗羣臣皆賦詩平子詩内下字直而不屈堅問其故對曰屈下)
(者不正之物未足以獻也堅笑擢上第)
姜謩(秦州上邽人為晉陽長史唐公李淵引為司空參軍薛舉寇秦州以謩安撫隴外拜秦州刺史)
(謩至邊撫以恩信盗賊衰止人喜曰不意復見太平官府卒諡曰安)
(唐)姜晦(謩弟仕為蒲州參軍累遷長安令人畏愛之擢御史中丞改吏部侍郎處事精明皆以為神後)
(貶春州司馬)
姜寶誼(上邽人父遠後周秦州刺史寶誼嘗游太學受書以積勞遷鷹揚郎將從高祖督盗太原)
(及起兵歴右武衛大將軍與宋剛戰被害贈幽州總管諡曰剛子協善篆籕歴夏州都督封成)
(紀縣侯)
姜確(字行本謩子貞觀中為將作少監以幹力稱高昌之役為行軍副總管高昌平拜金城郡公帝)
(將征高麗而確諫不從至蓋牟城中矢卒帝賦詩悼之贈郕國公諡曰襄)
姜皎(上邽人父柔遠為地官尚書初為尚衣奉御玄宗即位授殿巾少監尋遷太常卿監修國史後)
(坐洩禁中語流欽州病死世以為冤)
姜師度(魏州人擢明經調丹稜尉神龍初為河北道巡察使作溝於薊門以限契丹傍海鑿渠以)
(通餉路罷海運累遷至司農卿)
姜公輔(字德文愛州人進士第以制策異等有高才每進見敷奏詳亮德進器之後論公主造塔)
(忤德宗左遷泉州别駕)
(宋)姜嶼(景德中劉文質奏部内官高輔之李易直艾仲孺梅詢高貽慶姜嶼六人有治迹賜璽書褒諭)
姜識(方士也自言有神術可使死者再生時仁后薨上悲慕俾試其術旬日不效乃曰臣見太皇太)
(后與仁宗臨白玉蘭賞牡丹無意人間世也)
姜潛(字至之兖州人從孫復學春秋田况舉召試學士院為明州錄事參軍以母思鄉求致仕吳奎)
(韓絳共薦徙兖州又薦為國子直講神宗聞其賢召訪以治道對曰有堯舜二典在顧陛下致)
(之之道何如知陳留數月青苖令下潜即移疾去縣人詣府留之不得)
姜遵(字繼式長山人舉進士為蓬萊尉累官侍御史遷右諫議大夫知永興軍召拜樞密副使)
姜綬(麗水人靖康初金人圍汴召募忠勇士齎蠟書求援綬以忠翊郎應募刲股藏書縋下南壁為)
(邏卒所獲罵賊不屈遂被害建炎中詔官其子特立為承信郎)
姜克讓(字仲謙高安人世業儒父蚤喪刻志讀書百家之學無所不通尤䆳於易初仕憲幕搏豪)
(強雪冤滯廉能有聲年四十致仕篤意孝友澹然不以勢利介意邦人稱之)
姜䕫(字堯章鄱陽人寓居武康與白石洞天為隣潘轉翁號之曰白石道人䕫答以詩曰南山仙人)
(何所食夜夜山中煑白石世人喚作白石仙一生費齒不費錢仙人食罷腹便便七十二峯生)
(肺肝云云其詩大有名于江湖間)
姜浩(字浩然明州人以承信郎監平江郡税務勵志宦業建炎中敵將䧟平江浩力捍禦郡人德之)
姜唐佐(瓊山人從蘇軾學文軾嘗贈以詩云滄海何曾斷地脉白袍端合破天荒蘇轍亦云瓊士)
(姜唐佐從吾兄遊氣和而通有中州士人之風)
姜才(濠州人貌短悍知兵善騎射為通州副都統與元兵屢戰屢勝復守揚州元將使人招之才曰)
(吾寧死豈作降將軍耶復以疽發不能戰被執死之)
(元)姜思望(胙城尹有能聲在任百廢具舉積年之獄立為剖斷人服其明)
姜彧(萊陽人穎悟好學為左右司郎中時李壇反彧從諸將討之彧勸主將下令勿妄殺由是全活)
(者衆遷知濱州課民種桑滿野人謂之太守桑官至行臺御史中丞)
姜兼(字大民淳安人七歲而孤與二兄養母至孝母死兼哀慕幾絶既葬獨居墓下朝夕哭奠荒山)
(中躬自樵採一衰麻寒暑不易同里陳氏戴氏子不能事其父一聞兼之行咸感而悔皆迎養)
(焉)
姜碩(字公碩樂安人由相府掾累官禮部員外郎至正庚子奉詔自海道入閩至邵武招安諸叛者)
(遇偽指揮康宗等碩諭以朝廷意不從反欲降碩碩大罵死之事聞詔贈禮部侍郎諡忠烈)
(明)姜漸(諸暨人當元時來吳張氏起羅致之官以行省從事然未嘗有所干預獨時在坐席杯酒從容)
(未幾遽以疾辭杜門不交賓客及國家初平吳禮其賢才用之徵為太常博士卒漸喜讀書文)
(亦質而近理)
姜仲能(四川人洪武中知西安縣性剛果臨事有為縣戎卒數人肆暴不悛仲能患之執送京師)
(戮之民賴以安)
姜士原(洪武初貴池知縣清廉直幹撫民有方)
姜立綱(字廷憲永嘉人歴官太僕少卿天下稱善書曰姜字即立綱也其所書點畫雅健體度圓)
(活初學黃養正書繼法鍾王後自成一家)
姜恕(永樂初台州知府有惠政嘗建言水利及軍衛儲糧之弊民甚便之)
姜洪(字啓洪樂安人也宣德癸丑進士選庶吉士授檢討預修宣宗實錄書成進修撰洪為文從容)
(詳贍和平典雅其詩清麗有唐人風謝病歸卒自號松岡有文集十一卷)
姜濤(宣德中河間府同知尋陞知府在任剛直廉幹撫字勤勞郡内大治召為順天府尹)
姜啓隆(永樂中知寶慶府撫字勤勞勸課不怠歲饑勸僚屬暨富民出粟濟活甚多後致政去民)
(至今仰慕)
姜濬(字子澄江寧人善書工小楷仁廟在潜邸召寫泥金經最眷愛洪熙元年授中書舍人擢吏部)
(主事出守雲南進按察副使督學政宣德間嘗使南京畢其事乃歸拜父母鄉里稱其寡過)
姜洪(字希範廣德人自幼穎敏家貧力學嘗持布鬻于市得假銀歎曰人以欺我我何可以欺弃之)
(成化戊戌舉進士知盧氏縣有孝子姜仲禮以身代父洪奏聞以免擢御史直言時政上悉嘉)
(納之巡按江西省吉府請益庄田洪執持上疏事乃寝歴都察院右副都御史巡按山西卒于)
(官歴官四十年囊無餘積門無墻垣云)
姜綰(字玉卿弋陽人成化末知景陵縣時制度簡陋蠧弊薦深綰刷剔振作復為規畫興學墾土以)
(文章飾吏事六年民懷吏畏文治蔚然百姓立碑以識遺愛尋擢監察御史後復陳言時政謫)
(知桂陽後累遷至按察使)
姜麟(字仁夫蘭谿人成化丁未進士以史事使貴州特取道如白沙師事陳子出謂人曰吾閱人多)
(矣如先生者耳目口鼻人也所以視聽言動者殆非人也吾何以名之至京師有問之者對曰)
(活孟子云)
姜昂(字恒頫太倉人成化進士任御史力劾倖臣李孜省聲稱籍甚歴福建左參政為人仁孝廉静)
(恬退平生一介不苟取恂恂若無能者)
姜清(字希夷上海人成化甲辰進士歴通政)
姜諒(字用貞嘉興人天順甲辰進士歴知府)
姜實(字若虚浦城人弘治庚戌進士歴按察僉事)
姜文魁(字士元進賢人弘治丙辰進士歴按察副使)
姜儀(字君肅南昌人正德甲戌進士歴都御史)
姜潤身(字德華膠州人嘉靖丙戌進士任御史)
姜恩(字君錫廣安人嘉靖癸未進士歴布政)
姜廷頥(字以正巴陵人嘉靖甲辰進士歴戶部左侍郎)
姜良翰(字希召金華人嘉靖甲辰進士歴布政)
姜金和(字節之鄱陽人嘉靖庚戌進士第三人歴國子祭酒)
莊(天水徵音楚莊王支孫以諡為氏又望出會稽東海)
(周)莊周(戰國蒙人嘗為蒙漆園吏其學無所不闚楚威王聞其賢遣使厚幣迎之周曰千金重利卿相)
(尊位也子獨不見犧牛乎我寧游戲以快吾志焉著書十餘萬言大扺寓言洸洋自恣雖當世)
(宿學不能自解免也)
莊蹻(楚威王命為將軍略地滇池會秦擊楚道絶因自王于滇索隠贊曰西南外徼莊蹻始通勞浸)
(靡莫異俗殊風爰置郡縣萬代推功)
莊暴(齊宣王臣見孟子)
莊賈(周人)
莊辛(謂楚襄王曰君王左州侯右夏侯輦從鄢陵君與夀陵君專淫逸侈靡矣襄王曰先生老悖乎)
(將以為楚國妖祥乎莊辛曰臣誠見其必然者也非敢以為國妖祥也君王卒幸四子者不衰)
(楚國必亡矣臣請避于趙淹留以觀之)
莊善(楚人以白公之難辭其母將往死之其母曰弃親而死君可謂義乎善曰吾聞事君者内其禄)
(而外其身今所以養母者君之禄也身安得無死乎遂辭行比至公門三廢車中其僕曰子懼)
(矣曰懼何不返莊善曰懼者吾私也死義者吾公也君子不以私害公遂及門刎剄而死)
莊吉
莊夀
莊弘
莊博
莊視
莊充
莊緒之(俱見印藪)
莊鄰里(字日賁)
(漢)莊青翟(前漢人以功臣侯子孫拜相)
莊君平(夷堅志云福有道人嘗見老叟同室歲餘告之曰吾乃漢莊君平也取一書授之天明叟)
(出不歸視其書皆修身度世之說今但記其語云事業與功名不直一杯水又云獨立秋江水)
(唐)莊若訥(詩人)
(宋)莊夏(字子禮泉州人淳熙中進士知興國縣後累官兵部侍郎煥章閣待制屢上書言事皆切時政)
(史稱其負有為之才)
莊方(字邦直晉江人隆興初登第知富沙有異政陞知韶州政尚廉靖)
莊壬(字子中惠安人嘉定進士尉永嘉鹽寇掠境憲司符夜至壬謂白郡待命則緩兵亟發卒擒之)
(上功于府守怪不先白將斬之壬不為動守意解梆令拜壬掛衣而去終海豐令)
莊徽(字彦猷江都人知平江府朱勔蔑視州縣官吏徽獨不少假借勔深畏憚不敢讒)
莊柔正(甫田人元符間知福清嘗改築天寳陂陂之㫄有大榕柔正日聽訟其下以董役凢投牒)
(者人負一石理之曲者輸石以贖罪陂疊石為基而計鐵以錮之數月訖工改名元符陂)
莊公岳(惠安人嘉祐四年進士歴秘書吏部右侍郎元佑初上疏極諫時事璽書褒答有顧惟忠)
(藎深所嘉歎之語)
莊彌邵(字德修晉江人以蔭補承務郎推臨安府通判知吉安州有惠政除軍器監丞輪對首以)
(進德修業為言兄彌堅登進士為編修官弟彌大刑部郎)
莊大成(永福人年七歲通書經紹興間舉童子科淳熙中詔舉賢良有司以大成應詔)
(元)莊文昭(至正間為南陽府尹勸耕興學通水利置義倉教行民富)
(明)莊觀(歙縣人英敏篤學歴官國子學正薦陞陜西按察司僉事提督學校有方進陞本司副使致仕)
(卒)
莊濟翁(晉江人洪武四年知寧都縣勸農興學雖閭巷小學師生亦令朔望赴邑庠講解所習遠)
(近聞風而化又懲豪猾均賦役修陂堰造梅川橋民感其惠)
莊得(建文末隷宋忠麾下懷來之戰惟得一軍得全盛庸戰夾河得力戰助庸斬譚淵巳而北平兵)
(勁騎乘暮掩擊得力戰死)
莊敬(宿州人永樂間由國子生歴河南左參政蒞政嚴明臨事果决子弟不衣羅綺宅舍皆以茅覆)
(洪熙改元上疏乞休特陞河南左布政使致仕賜金荔枝帶乘傳歸)
莊昇(字景暘成都衛人登柯潜㮄進士任御史其先莆田人也昇賦性專篤家貧苦志嘗惡士寡廉)
(節故居官飭躬狷介尋陞山東僉事有先任者卒于官遺金數百瘞坑中其僕戲掘之以歸昇)
(遣人乘傳追先任者之子悉歸之卒于官弱子扶櫬歸蜀甚貧)
莊轍(字中輿上元人進士為秀水令正統初擢知蘄州廉介仁惠百務具興民樂于從事劇盗逼境)
(民有被殱者極為優恤咸愛戴之)
莊伯和(龍溪人正統十四年為鄧茂七賊黨所獲至赤嶺賊首張永睡欲脅使之從伯和憤罵曰)
(汝等不顧天理不懼國法而悖逆如此我為聖朝良民安肯從汝賊邪賊見其仗義不忍殺拘)
(之三日仍迫以威伯和罵益甚遂受戮而死)
莊敏(字廷功晉江人正統進士任吏科給事中骨鯁立朝論諫務存大體出守雷州威儀嚴重喜怒)
(不形人不見其有為而事無不治尤注意于學校云)
莊英(字志彦歙人按察副使觀之孫成化辛夘應鄉舉乙未中乙㮄除河夏邑教諭秩滿陞江西廣)
(昌知縣到任幾二旬適閩寇竊發剽掠生民英挺身赴捍遂為所害闔邑官吏父老傷悼之事)
(聞詔贈建昌府通判進其子潤為國子生)
莊(闕字孟陽江浦人成化丙戌進士改吉士授檢討)以言事居家三十年薦起任南京
(吏部騐封郎中致仕世稱定山先生)
莊襗(字誠之武進縣人由進士弘治間仕寶坻縣知縣才識卓異興利除害抑強扶弱遠近州縣想)
(望丰采縣舊惟土城傾圮已久襗乃申請撫按洪都御史准令民冠帶納銀以供其費襗仍令)
(縣民量家出貲以助不及限地分工即令民之有力者領其役委佐二官以督之不旬日而城)
(成財不費而民忘其勞人皆異之分立市集修建橋梁偉然為京東良縣皆襗之功也陞戶部)
(主事)
莊典(字惇之海陽人年十四遊郡庠夐不同俗弘治九年進士初授安福令有能聲兩疏懇乞改)
(教調國子監博士尋陞德府長史建言五疏以明心術之微嘉納之丁内艱起復任淮府長)
(史王敬信時宸濠陰蓄異圖王訐聞于上濠嫉典與謀設計杖死時咸悼之御史王完奏稱有)
(直節正氣凜不可奪之語嘉靖改元加贈太常少卿遣官諭祭焉)
莊維春(字元卿長樂人正德丁丑進士歴知府)
莊壬春(字子仁晉江人嘉靖己丑進士歴知府)
莊一俊(字君棐晉江人嘉靖己丑進士歴參議)
莊應禎(字希周惠安人嘉靖丁未進士歴布政)
莊蒞民(字善甫東光人嘉靖丁未進士歴行太僕寺卿)
莊朝賓(晉江人嘉靖丁未進士)
莊士元(字君聘晉江人嘉靖癸丑進士歴郎中)
梁(商音安定伯益之後秦仲有功封其少子康于夏陽是為梁伯後為秦所滅子孫以國為氏)
(周)梁益耳
梁弘
梁由靡(並梁伯後俱晉人也)
梁鱣(字叔魚孔門弟子封千乘侯)
梁公弘(晉人已勝智氏歸而繕甲砥兵楚王恐召梁公弘曰晉人已勝智氏矣歸而繕甲兵其以)
(我為事乎梁公弘曰不患害其在吳乎夫吳君恤民而同其勞使其民重上之令而人輊其死)
(以從上使如虜之戰臣登山以望之見其用百姓之信必也勿已乎其偹之若何不聽明年闔)
(廬襲郢)
梁鴦(周宣王牧正能别養禽獸)
(漢)梁鴻(字伯鸞平陽人受業太學家貧尚節里有女孟光者擇對不嫁問之曰欲節操如梁鴻者光遂)
(嫁之與俱入覇陵山中業耕織後適吳賃舂光每饋食舉案齊眉)
梁綂(烏氏人性剛毅而精法律更始拜為酒泉太守更始敗綂與竇融起兵保境建武中與融俱詣)
(京師拜太中大夫統在朝廷數陳便宜以功封高山侯後出守九江有治績吏民畏愛之)
梁宏(少隠海隅有盛名吳郡太守尹興辟為主簿楚王英謀反陰疏天下善士及事覺顯宗查錄有)
(尹興名乃徵詣廷尉獄宏與門下掾陸續功曺史駟勲及掾史五百餘人詣洛陽獄就考諸吏)
(不堪痛楚死者大半惟宏與續勲考掠肌肉消爛終無異詞後以陸續事得釋放歸田里)
梁松(字伯孫綂子為虎賁中郎將博通經書明于故事與諸儒修明堂辟雍郊祀封禪禮儀子扈永)
(初中為長樂少府)
梁竦(字叔敬登高遠眺歎曰大丈夫生世生當封侯死當廟食如其不然閒居可以養志詩書足以)
(自娱州郡之職徒勞人爾著書名曰七序班固見之曰孔子作春秋而亂臣賊子懼梁竦作七)
(序而竊位素餐者懈漢明章間累辟不就)
梁商(竦孫永建初襲乘氏侯累進大將軍自以戚屬居大位每存謙抑虛已下賢遇飢饉輙出穀賑)
(貧餒御門族不以權盛于法子冀嗣)
梁慬(弋居人有勇力慷慨好功名殤帝時拜西域副校尉所至說羌有功又破烏桓大人拜度遼將)
(軍)
(三國)梁習(字子虞柘人曺操辟為漳長累遷下邳令所至有治聲後令并州刺史拜議郎入魏累官大司)
(農習在并二十餘年居處貧窮無方面珍物文帝異之)
梁鵠(上谷王次仲善隷書始為楷至靈帝好書世多能者而師宜官為最甚矜其能每書輒削焚其)
(札梁鵠乃益為叛而飲之酒候其醉而竊其札鵠卒以攻書至選部尚書)
(晉)梁喜(仕於秦主興為右僕射)
(南北)梁士彦(烏氏人少任俠好讀兵書頗涉經史周武帝閒其勇决自扶風郡守除為九曲鎮將進位開)
(府齊人甚憚之後平齊以功封郕國公)
梁睿(字恃德安定烏氏人父禦西魏太尉睿少沉敏有行檢周太祖時襲爵廣平郡公進蒋國公歴)
(敷州刺史凉安二州總管俱有惠政後平代王謙之亂威振西川隋文帝受禪顧待彌厚)
梁覽(字景叡魏金城人世為西羌部落曾祖穆以抱罕城歸魏封臨洮公祖顯為尚書封南安公父)
(釗河華二州刺史封新陽伯覽以軍功官至太傅封安德郡公)
梁昕(字元明安定人少温恭見稱州里魏文帝見昕容貌瓌偉深賞異之授右前參軍雍州刺史昕)
(撫以仁惠蠻夷悦之封安定縣子)
(隋)梁文謙(大業中為鄱陽太守飢民起為盗文謙招徠撫字給錢米賙之又培土為市以居民使貿)
(遷有無民甚德之當時治行為天下最)
梁洋(息州刺史有德政參軍裴洋與州人建塔作碑)
梁毗(烏氏人祖越魏涇豫洛三州刺史封郃陽縣公父茂周滄兖二州刺史毗性剛謇頗有學識隋)
(初拜治書侍御史遷雍州贊務直道而行出為西寕州刺史諸蠻酋長以金遺之一無所納徵)
(為大理卿處法平允官終刑部尚書卒)
梁彦光(烏氏人七歲時父遇篤疾藥用紫石英求不得彦光憂瘁忽于園中見一物不識取而持)
(歸即紫石英也高祖時岐州刺史有惠政轉相州發姦擿伏如神)
(唐)梁悦(富平人以報讐殺人韓愈議不許殺人則傷孝子之心許之則人將倚法顓殺乃流悦循州)
梁肅(字敬之世居陸渾隋刑部尚書毗五世孫初中文詞清麗科擢太子校書郎以薦授右拾遺修)
(國史終翰林學士)
梁文貞(虢州人少從軍守邊逮還親已亡自傷不得養即穿壙為門晨夕汛掃廬墓左喑默三十)
(年家人有所問畫文以對有甘露降塋木白兔馴擾縣令刻石記之)
梁震(依政人唐末進士遊中原取道荆南為高季興所留季興甚重之震耻為季興所汚但稱有唐)
(進士而不稱其官爵)
梁積夀(姚州道行軍總管高宗時有永昌蠻叛承命討平之)
(五代)梁嵩(平南人南漢時舉進士第一仕至翰林學士嘗獻倚門望子賦命歸奉母錫賚皆不受請蠲一)
(郡丁賦從之郡人感德立祠祀焉)
(宋)梁周翰(字元褒管城人幼好學十歲能屬辭五代周舉進士為開封戶曺參軍入宋直史館累官)
(翰林學士工部侍郎有集五十卷及續因話錄)
梁灝(須城人雍熙中進士第一累官翰林學士風姿粹美閨門雍睦與人交久而無改有吏才每進)
(對詞辨明敏真宗嘉賞之所著有文集十五卷)
梁固(字仲堅灝子幼有志節初以灝蔭賜進士出身舉服勤詞學科擢甲第累官著作郎直史館為)
(人俊爽慷慨尚氣義明于吏道嘗詔鞫獄時稱平審天禧大禮成奏頌甚工有集十卷)
梁適(字仲賢灝子少孤輯灝制誥并自為文以獻真宗曰梁灝有子矣授祕書省正字後舉進士累)
(官同平章事加太子太傅卒諡莊肅孫子美有才幹仕至開府儀同三司)
梁頠(字習之長汀人博學能文登進士以文章見重於陳堯咨屢加薦引歴知廬州以和戎兵遷開)
(封判官)
梁杞(莆田人性醇謹好學通五經直郡庠慶歷六年登進士初為連州司理讞獄詳明部使者論薦)
(為桂陽令蒞政以惠民為本恤孤寡抑奸猾作陂池教種藝平賦役弭盗賊庶務悉舉虔商有)
(擾市㕓者設方略敺逐之邑以大治嘉祐中遷比部員外郎尋以朝奉郎通判鄂州軍事俗尚)
(巫鬼為置局醫斥去淫祠陋俗為之一變熙寧初致仕)
梁彦通(字貫之適之子以蔭補祕書省正字累勲上柱國封保定縣男時契丹使王遵義來聘往)
(勞之遵義言太守不服金帶是薄我不肯見彦通曰朝服不可改也竟不易服轉華州歲凶斗)
(米錢三百乃括倉粟平價坐府中親視糴老弱至者日千人遂賴以安事聞方召入會病卒)
梁彦昌(字得之適之子舉進士累遷通判德順軍郡守將闢廳事屬邑以材木獻彦昌曰是必取于)
(民吾寕被譴豈希合以擾民哉卒拒之後守罷郡諸令皆得罪彦昌獨免時倉米數十萬紅朽)
(不堪給軍食轉運使憂悸請以原價貸民彦昌曰倉吏失職宜正厥罪而後减值以貸之再仕)
(東平監馬政廢弛朝廷遣使馳視遂條十事以奏為人篤實性不他嗜獨喜為詩有集十卷曰)
(汝陽雜稿)
梁子美(字才甫彦昌子以恩補將仕郎歴官都轉運使中大夫直秘閣每有奏請皆當上心朝廷)
(甚重之拜戶部尚書又命兼開封尹子美懇避上曰卿四世京尹縉紳盛事乃詔作記揭于廳)
(事拜中書侍郎乞罷出守鄆州鄉里榮之善屬文尤工於詩有耆英集一百卷奏議一百卷)
梁仲保(賓州人忠義勇敢監司上其名以三班奉職充本州團練使慶歷間儂賊犯邊率衆來戰)
(死之郡人為之立廟)
梁立則(熙寕中知新州興修水利於州西南十里得其白鱔坑决其水溉田至今為利)
梁公价(字寳臣分宜人少孤力學熙寕中進士調贛縣簿稍遷承信郎守四門博士)
梁世基(横州人由攝官補登仕郎歴潯州司戶參軍熙寕中特授大理寺丞)
梁紹(夀州人仕宋為廣東提幹事母孝母疾掛冠歸及卒廬墓手植松栢號碧林亭甘露降芝草生)
(東坡在海外聞其孝節往見之易其亭曰丼露亭松曰瑞松皆為親題)
梁燾(字况之鄆州須城人父蒨兵部員外郎燾舉進士累官右諫議大夫上書言市易青苖法不便)
(御史張舜民不當以言事左遷元祐中拜尚書左丞好賢樂善每以引援人物為意後以元祐)
(黨貶雷州卒贈少保諡忠肅)
梁巖老(初名汝霖字允濟永福人政和中擢第金人犯闕巖老佐尚書蔡懋守京城北壁有勞明)
(年金人再犯闕巖老奉使敵中敵幽荒寺月給以飲食食餘輙私曬之復留飲陰漬其壁既而)
(所漬壁損乃挾餘糧夜遁日則伏草莽夜則望星緯南行竟全節而歸時建炎初元也上嘉其)
(節除直秘閣知泉州方欲大用而卒)
梁昭德(歸善人政和中以三禮出身授循州僉判有治状與邑人陳伯修李文輔為友鄉黨咸重)
(之號曰三善士唐庚謫惠交游甚密復官北歸為賦别三子詩)
梁汝嘉(字仲謨麗水人以外祖何執中任入官建炎初知武進縣有治状累遷戶部侍郎知臨安)
(府後以寶文閣學士知明州兼浙西沿海制置使又更宣温鼎三郡汝嘉長于吏治在臨安風)
(績尤著)
梁鼎(華陽人祖鉞蜀劒門關使父文獻乘氏令鼎舉進士知秭歸縣為度支判官建議興水利歴知)
(數州皆有治績磊落有尚氣介節名稱甚茂好學工隷篆籕著隠書史論等書)
梁克家(字叔子晉江人幼聰敏絶人書過目成誦紹興進士第一累官參知政事後拜右丞相封)
(儀國公卒贈少師諡文靖克家風度峻整謀國盡忠為文渾厚明白辭命尤温雅)
梁順孫(字景樞高要人兩貢辟雍第監邕州横山峒金坑先是儂寇虜掠平民入峒數十年無一)
(人還者順孫撫以恩信又以身請使歸其人酋長畏服民之得歸者如市順孫死護送者連數)
(百里事聞官其一子)
梁楚(電白人紹興中攝廉州博白縣令時交趾寇犯境楚堅城力守與賊戰引弓連斃數賊城破被)
(害高宗嘉其忠節贈禮部侍郎)
梁季珌(字飭父麗水人以父蔭奉祠歴江淮坑冶鑄錢司幹辦公事通判湖州知信光二州荆湖)
(提舉尋除淮南路轉運判官兼淮東提刑所在有政聲淮東使客所由漕寄特重季珌知權臣)
(激於求者之越次特閱班簿取履歴深而積用著者畀之尋加直秘閣再轉為太府卿除尚書)
(戶吏二部侍郎兼敕令所詳定官所至一室蕭然惟圖史是娛楊簡為世名儒不妄交友聞季)
(珌曰吾未見約于自奉誠于求去者遂欵門求見其為人所敬慕如此)
梁弁(西安人舉進士秦檜當軸以弁辟雍同舍且同舉進士召除御史弁謂天子臺諫安得為人作)
(鷹犬左遷比部郎會轉對高宗曰卿不次當遷乃除右司檜意既為宰屬必與親比弁終不附)
(稱疾乞祠高宗曰士大夫有操守而以疾乞去如弁者可惜也)
梁觀國(字賓卿南海人志行淳懿未嘗踰矩日以讀書談道為樂尤疾獫邪而重忠義胡寅真德)
(秀輩皆稱之)
梁玠(乾道中知瀘州居歲餘民夷便之詔改瀘南兼安撫一路以旌其能瀘州為一路安撫自玠始)
梁從光(光澤人家素饒淳熙間歲歉大發所積以賑飢近者餉以黍遠者遺以米凡數百人終其)
(身凢遇歉歲皆如之)
梁益謙(以吏最聞乾道七年來為縣令修舉百度氣象一新首重學校課督士子增學田二頃有)
(奇疏南濠之水以灌陂田捐俸置賑濟倉恒以催科為未務士民德之咸相戒勿違教令淳熙)
(元年受代而去輿論歸其循良歲久思之不置乃為立德政碑)
梁南一(字力行南省第三人居鄉講授從游者衆有六經辨疑行于世)
梁億(字伯安晉江人克家之子襟度夷粹母性嚴億奉事無違博親師友講學不倦以父任補官累)
(遷通判福州嘗著論語集解上之祕府進官一秩)
梁藻(字仲章長汀人強學多識性樂瀟散父任不就三舉禮部未成名杜門自適工詩)
梁應龍(博羅人貧而好學嘗欲市書而困于錢輙惋惜其母怪而訊焉告以故母因解所服簮珥)
(與之登嘉熙二年進士第時㮄下有落第者皆哭應龍亦哭或問之答曰本欲苟禄養親今僥)
(倖一第而親已沒是以痛耳性不嗜進取歴仕廣西二十年始改常德僉判以歸惠倅單崔明)
(者嘗學於應龍至是盛飾車騎往拜之應龍不懌自是崔明造其廬必屏道從其嚴毅如此)
梁琢(字文叔邵武人從游朱熹刻志勵學所論為學工夫熹多許可之)
梁夢奇(德慶人世有義方累舉調潯州法曺廉謹自守年六十致仕郡太守下車必先訪其廬其)
(推重如此)
梁斗南(良鄉人第進士累官至河南都運性穎悟讀書精熟尤善作詩有幹局長于吏事能剖繁)
(治劇時輩服其通敏二子敬恭敬左司郎中恭仕元為中書平章政事)
梁襄(芮城人性穎悟日記千餘言大定初進士世宗將幸金蓮川襄上疏極諫以直聲聞擢禮部主)
(事累遷保太軍節度使卒襄於春秋左傳至于地理氏族無不該貫)
梁肅(奉聖州人自幼勤學夏夜讀書往往達旦天眷初擢進士累官大興少尹遷吏部尚書多所建)
(明世宗嘗謂宰相曰梁肅知無不言正人也卒諡正憲為彰德節度時會世宗怒宋使就驛中)
(取國書選朝廷孰堪為詳問使不辱君命者宰臣以肅對使還稱旨拜參知政事)
(元)梁德珪(良鄉人仕至參知政事奏對無不稱旨世祖嘗怪州郡囚數過多德珪對曰當國者急)
(于徵求蔓延收繫以致此耳世祖感悟因大赦)
梁曾(燕人累官淮安路總管兩司使安南國能宣布威德其君贐以金帛奇物悉却不受還仍任淮)
(安能興學勵俗籍籍有聲後既致仕復起為集賢侍講學士國有大政悉令裁决)
梁宜(荏平人博雅有文學判徽州遷河南路總管俱有治聲官至禮部尚書知澤州時嘗曰為政之)
(要有三謹民政肅官規崇教本宜以是自勵)
梁益(江陰人博洽經史而工于文辭其教人以變化氣質為先務浙西稱學術醇正陸文圭與益而)
(已所著書有三山藁詩緒餘史傳姓氏纂詩博㫄通)
(明)梁寅(字孟敬新喻人通五經元末應舉不第洪武初召至京議禮以年老告歸從學者甚衆所著有)
(策要宋元史略歴代叙略石門集)
梁潛字用之(和人洪武丙子舉人授四川蒼梧訓導薦陞四會知縣推誠愛民剗宿弊崇寬政召)
(陞翰林脩撰兼太子贊善坐事寘于法)
梁銘(汝寕人洪武中以蔭補燕山前衛百戶北平被圍銘戰鬭甚力累建奇功積官後軍都督僉事)
(後陞都督同知鎮寧夏封保定伯銘處心坦夷臨事寬簡而勇敢精悍好禮賢下士時論重之)
梁伯興(永豐人洪武初以明經舉除真定府同知善政著聞陞應天府丞改知梧州府後召至京)
(查理刑科事嘗命撰日本國詔稱旨陞河南右布政使)
梁時(長洲人警敏博學善為文尤工於詩洪武間田明經舉為岷州紀善後改翰林典籍預修永樂)
(大典所著詩文有億餘集藏于家)
梁臨(字仲敬少從羅蒙正遊講明尚書大義極深研幾英華秀發為時推重蒙正亟稱許之洪武三)
(年庚戌中鄉試高等明年辛亥登吳伯宗㮄進士上賜宴中書堂使丞相汪廣洋胡惟庸主席)
(臨賦一詩人盛傳誦焉)
梁仲仁(字大舉錢塘人號梅谷刻厲尚氣節洪武間以人材徵授陜州判官卓有異政清白聞遠)
(邇以母老辭歸永樂初召至京師以老懇致仕卒夀七十三家素饒裕而自奉儉約好士喜施)
(長身高論在衆人中昂然野鶴鷄羣也翰林檢討王洪為著梅谷先生傳)
梁田玉(定海人洪武中由薦舉歴官郎中北平師入髠髮為僧避去雪菴和尚河西傭川補鍋馮)
(翁皆避世者不知何許人)
梁璧(洪武初知進賢縣在任廉明果斷囹圄空虚吏畏其威民懷其德立政清坊于縣前邑人稱頌)
(不忘)
梁中節(定海人未詳仕何官少好讀老子太玄經北平後與郭良弃官同走出京城為道士入山去)
梁良玉(中書舍人梁郎中族也北平後訣妻子易姓名挾微貲走出金陵城逾嶺至海南寓市肆)
(粥書為名以死贊曰忠臣蹇蹇遵彼海潯躭書玩市資以盍簮迍如邅如哀此陸沉)
梁良用(定海人父子兄弟八人同仕于朝北平後遂相率變姓名避去良用去為舟師已而死于)
(水或曰梁氏父子兄弟為舟師投水死者五人贊曰泛泛栢舟載浮載沉中流誓楫懷我好音)
(肯欠一死匪名是尋以完我族庶明我心)
梁致育(字遂初高安人通五經志行高潔洪武癸酉鄉舉歴紹興建昌訓導六典文衡致仕家居)
(天順初流賊劫掠致育年已九十九且瞽被執賊不忍加害以竹肩輿舁之行語舁者曰至逕)
(口深淵即白我遂投水死)
梁觀(當塗人為人方正勤學善大書洪武末除吏科給事中陞廣東僉事分巡潮州廉介剛果决獄)
(稱神天旱齋禱雨下如注沒于官潮人塑像韓山書院以祀之)
梁祖榮(永樂中柘城知縣歲值霖雨教民疏濬溝澮邑無水災民有負租者貧無以償祖榮首捐)
(已俸以倡富民出粟助之由是官無負租而民不失所)
梁孟嶽(永樂初為宿遷知縣為政有方賦均訟平使人民婚姻死葬貧富相恤四民懷之)
梁禋(字以誠宛平人永樂甲辰進士第二歴編修)
梁萼(字紹輝臨川人也幼孤警敏嗜學稍長師揭孟同孟同曰萼之文端重典雅如松栢之于歲寒)
(永樂四年郡舉萼應遺賢詔授都昌訓導後修成祖仁宗兩朝實錄少師楊士奇薦萼與修實)
(錄成賜白金鞍馬陞衢州教授前後五典京闈文衡文聲甚著有真趣軒集二十卷)
梁覲(字廷實東平人父安領宣德間鄉薦累官廣平知府以廉能著稱覲正統鄉魁授監察御史按)
(陜西及河南以言事忤時相謫嘉善丞未幾朝廷特詔復其官山西河南大饑時撫治鄖陽馬)
(文升奏求得如梁御史覲者往蒞焉朝廷從之遂擢為陜西副使覲控制要害懷來安輯民得)
(安業漢中人感德祠之)
梁璟(字廷美太原人天順甲申進士授兵科給事中累官陜西布政進右副都御史巡撫湖廣會永)
(州寇作率兵討平鎮守中官敺宗藩親至死璟訊之抵法力拒請托不為撓陟兵部尚書李文)
(正公為銘其墓)
梁昉(字景熙順德人天順丁丑進士歴布政使)
梁儲(字叔厚順德人成化戊戌進士授編修仕至少師吏部尚書華盖殿大學士致仕卒贈太師諡)
(文康弟億正德四年進士)
梁震(字子東新野人世襲榆林指揮使累功陞左都督鎮守陜西大同卒贈太子太保諡武壮)
梁方(字惟義南海人成化壬辰進士歴布政使)
梁材(字大用南京金吾衛人弘治十二年進士初授德清知縣平易正直清介絶俗興利除弊薄賦)
(輕徭雖古之循良莫能過也在任七年陞刑部主事歴員外郎郎中議獄詳慎人無遁情出知)
(嘉興杭州二府在有德政頌聲盈途陞浙江參政轉按察使時江西宸濠作亂浙江鎮守中官)
(畢真為之内應材密謀于巡按御史張縉縛真浙人恃以為安仕至戶部尚書諡端肅)
梁榖(字仲用東平人進士考功主事正德十二年謫倅時大水城幾沒者一板百姓皇皇值穀公出)
(潁亳聞儆单騎馳赴冐險登城下令代木浮苴以當浪衝聯舟載土以防決隤極力規畫捍禦)
(城賴以全尋檄言臺臬計材書役爰興百雉後以遷秩去累官歸德府左長史)
梁廷振(字朝綱南海人嘉靖癸未進士歴布政使)
梁婺(字叔車泰和人進士授刑部主事員外郎廣西按察副使陞浙江左布政使練達老成守正不)
(随而多容君子尚之在任二年卒于官)
梁有譽(字公實番禺人嘉靖庚戌進士歴刑部主事負英涵峻發之才與李攀龍輩號七才子不)
(幸夭死)
房(清河商音堯子丹朱封邑侯以邑為氏)
(漢)房鳳(字子元不其人以射策乙科為太史掌故舉方正為縣令都督失官王根薦鳳明經通達擢為)
(光禄大夫仕至青州牧明穀梁春秋世傳其學)
房雅(王莽末為清河太守始居清河雅丹朱十九代孫)
房植(字伯武清河人桓帝時為河南尹有名當朝鄉人謠曰天下規矩房伯武因師獲印周仲進由)
(是甘陵有南北之議)
(南北)房天樂(清河人雅多辨智先為青州别駕刺史沈文秀拔為長史督齊郡州府事一以委之慕容)
(白曜攻青州天樂櫻城固守城陷為白曜執送京師卒弟子嘉慶漁陽太守嘉慶從弟瑚璉長)
(廣太守)
房法夀(武城人仕宋為魏郡太守以功賜爵壮武侯卒諡敬曾孫酌累遷外任皆有能聲惠政終)
(于樂陵太守)
房叔安(清河人宋明帝時青州刺史王玄邈辟為長史玄邈為明帝所疑欲北决魏以叔安諫而)
(止齊高帝即位懷其忠正時為益州司馬寕蜀太守就拜前將軍方用為梁州會病卒高帝嘆)
(曰叔安節義古人中求之耳)
房景先(字光宙幼孤貧無資其母自授毛詩曲禮晝則樵蘇夜誦經史太和中舉秀才歴遷齊州)
(中正卒贈洛州刺史諡曰文)
房景遠(字叔遐景先弟重然諾好施與解史傳不為章句)
房亮(字景高清河人好學有節操魏舉秀才奉朝請後歴濟北平原太守以清嚴稱卒贈撫軍將軍)
(齊州刺史)
房豹(字仲翰清河人體貌魁岸美音儀釋褐府參軍兼行臺郎中遷樂陵太守鎮以凝重哀矜貧弱)
(豹階庭簡静囹圄空虛郡治瀕海水味多鹹苦豹命鑿一井遂得甘泉遐邇以為政化所致豹)
(罷歸後井水味復鹹齊滅還鄉園自養頻徵辭疾終于家)
房景伯(字良暉法夀族子篤于孝友涉獵經史仕魏累官州郡皆有惠政卒贈齊州刺史)
房謨(字敬先洛陽人仕魏歴昌平代郡太守所在廉惠神武入洛拜潁川太守徵為丞相右長史以)
(清直被賞遇累遷至驃騎大將軍攝南汾州事世稱其清白)
房崱(光禄少卿征李密戰死)
房士達(清河繹幕人北魏武泰初為平原太守抑挫豪強境内肅然時刑果寇亂憚其威名越郡)
(城西度不敢攻達後為濟南太守)
房三益(清河繹幕人北魏高祖時為太山太守轉兗州左軍府司馬所在以清和稱)
房彦謙(字孝冲武城人北齊齊州治中周師入齊彦謙痛本朝傾覆將紏率忠義潜謀匡輔事不)
(果而止齊亡歸于家)
房恭懿(字慎言洛陽人性深沉有局量初為德州司馬政為天下最文帝異之稱其賢以勵諸州)
(朝集使即拜為海州刺史)
房兆(代人剛毅有武略開皇中為邊將名顯當時嘗為行軍總管擊胡以功官至柱國徐州總管)
房暉遠(字崇儒世傳儒學明三禮春秋三傳詩書周易遠方負笈而從者動以千計牛弘稱為五)
(經庫)
房武幼(壯為良子弟遠為賢父兄娶榮陽鄭氏生六子次卿次公次膺次回次衡次元)
(唐)房玄齡(字喬孫臨淄人父彦謙仕隋為監察御史直道守常介然孤立終涇陽令玄齡幼警敏貫)
(綜墳典善屬文書兼草隷太宗詢渭北杖策上謁一見如舊為府記室從征伐獨以人物置幕)
(府累官尚書左僕射居相位十五年任公竭節世稱其賢卒贈太尉諡文昭)
房翰(字元功開元中以朝散郎為大合令)
房融(河南人聰慧好佛武后時以正諫大夫同平章事值天竺僧般刺密諦持楞嚴經梵本使融譯)
(書而筆授之後流欽州)
房琯(字次律融子少好學風度沉整隠陸渾山開元中以薦為校書郎授盧氏令玄宗狩蜀琯馳謁拜)
(吏部尚書同平章事與韋見素崔渙奉冊靈武見肅宗及還都遷禮部尚書)
房孺復(河南人琯子連州司馬)
房千里(字鵠舉河南人太和進士幼有才學恣意聲色遷端州别駕自覺奮出世俗屏絶塵攖擢)
(高州刺史留心政治大得夷情)
房武(施州刺史有遺愛吏民思之)
(五代)房知温(兗州人莊宗時拜泰寕節度使歴鎮天平平盧廢帝立封東平王子彦如拜沂州刺史)
(宋)房超(為黎陽太守趙道德以事囑之超不發書闕殺其使齊主善之命守宰各置棓以誅)之使
(明)房安(汝陽人幼聰辨性剛勁洪武中由太學生歴官江西按察使轉福建右參政召為工部右侍郎)
(未幾出為山東右參政所著有能名)
房昭(都指揮守大同建文三年引兵入紫荆關掠保定登山結寨在萬山中四面險峻惟一徑攀援)
(可上昭守寨集兵粮進攻北平文皇惡昭逼藩府急回軍渡滹沱河八月真定將官都指揮韋)
(諒率兵萬人運餉援昭文皇曰昭得諒兵粮卒未可破比至餉入寨遂進兵合圍真定禆將都)
(指揮花英鄭琦來援陣峩嵋山下合戰大敗英琦及都指揮王恭詹忠等皆被執昭諒脱走西)
(水寨遂破永樂元年昭尚為將官備禦宣府)
房俊(濟南人洪武中由人材判廣德公勤廉介撫字有方任滿而去行李蕭然民至今懷之)
房齡(正統中儒學教授學行俱優善于教人生徒有貧不能自給者必周助之至今士類感慕)
房明(字廷耀長清人成化戊戌進士歴官知府)
房凎(山陰人成化進士)
房瑄(字廷獻朝邑人弘治進士先為郎中上疏論時政時人稱焉歴官按察使)
房瀛(字登之黃縣人弘治癸丑進士歴按察使)
房有容(豐潤人嘉靖壬子順天解元)
萬姓統譜卷五十
