卷八十一
萬姓統譜卷八十一明淩迪知撰
上聲
十三阮
阮(陳留角音殷有阮國在汾渭之間子孫以國為氏)
(秦)阮翁仲(身長一丈三尺氣質端勇異於常人少為縣吏為督郵所笞歎曰人當如是邪遂入學究)
(書史始皇併天下使翁仲將兵守臨洮聲振匈奴秦以為瑞翁仲死遂鑄銅為其像置咸陽宮)
(司馬門外匈奴至有見之者猶以為生)
(漢)阮肇(永平中二人入山採藥失故道行數里至溪滸二女迎歸食以胡麻飯後求去指示原路至家)
(子孫已七世矣天台縣西北有廟焉)
阮敦(巴吾令)
阮況(功曹後為南陽太守)
阮瑀(陳留尉氏人少受學于蔡邕曹操辟為司空軍謀祭酒管記室凡書檄多出于瑀)
(晉)阮籍(字嗣宗瑀子容貌瓌傑志氣宏放初仕魏累官散騎常侍籍本有濟世志屬天下多故名士少)
(有全者遂酣飲為常司馬昭輔政引為大將軍從事中郎將嘗賦詠懷詩八十餘篇及達莊論)
(大人先生傳子渾有父風)
阮咸(字仲容藉兄子任達不拘與籍齊名仕為散騎侍郎妙解音律善彈琵琶出補始平太守咸與)
(籍居道南諸阮居道北北阮富南阮貧七夕日北阮曝衣錦綺煊日咸以竹竿掛犢鼻裩於庭)
(曰未能免俗聊欲爾耳顔延年五君詠云仲容青雲器又云屢薦不入朝一麾廼出守)
阮种(字德猷陳留尉氏人弱冠有殊操舉賢良對策第一遷中書郎正己率人朝廷咸憚其威再遷)
(平原相有治聲)
阮瞻(字千里咸之長子見王戎戎問曰聖人貴名教老莊明自然其旨同異瞻曰將無同戎咨歎良)
(久即命辟之時人謂之三語掾永嘉中為太子舍人)
阮放(咸族子與咸子孚齊名中興間為吏部郎銓筦有稱績授交州刺史弟裕少以德業知名隠居)
(不仕累徵聘皆不就放子晞之累官南頓太守裕子寧鄱陽太守自後子孫貴顯不絶)
阮孚(字遙集咸之次子初為安東將軍以平王敦功賜爵南安縣侯時太后臨朝政歸舅氏孚謂所)
(親曰將作亂矣遂苦求出除鎮南將軍)
阮裕(字思曠放之弟以德業知名拜臨海東陽二太守還剡山有肥遯之志或問其辭徵聘而宰二)
(郡何邪曰雖屢辭王命非敢以為高也吾少無宦情)
阮修(字宣子咸之從子好老易性簡約意度豁然常步行以百錢掛杖頭至酒肆便獨暢飲當世富)
(貴不肯顧家無擔石之儲晏如也自得于林臯之間後為太子洗馬)
阮湛(著三禮圖九卷)
阮謙之(徐聞人仕郡為功曹累遷奮威將軍從兄彌之為交州刺史受詔征林邑王楊邁謙之為)
(副大敗楊邁謝罪入貢謙之振旅而還子孫遂居遂溪)
(南北)阮卓(尉氏人父卒卓年十五水漿不入口者累日奔赴宦所載柩還鄉中流遇疾風幾覆者數四卓)
(仰天悲號俄而風息)
阮韜(字長明陳留人裕玄孫為南兖州別駕刺史江夏王義恭逆求資費錢韜曰此朝廷物執不與)
(韜少歴清官宋孝武選侍中四人並以風貌王彧謝莊為一雙韜與何偃為一雙常充兼假官)
(至散騎常侍金紫光禄大夫領始興王師卒)
阮長之(字景茂除臨海太守在官常擁敗絮一生不侮闇室所莅官皆有惠政為後人所思宋世)
(言善政者咸稱之)
阮孝緒(字士宗尉氏人父彥之宋太尉從侍中郎以清幹稱孝緒出後從伯胤胤歿遺財百餘萬孝)
(緒悉推與其妹母病醫言須人葠舊傳鍾山所出孝緒躬歴幽險累日不逢忽見一鹿前行因)
(尾之獲焉人以為孝感所至)
(唐)阮詵(字孝郡奉化人懋德粹和處煩劇無遽色通開元禮榖梁春秋不徒習其辭動有程法海右士)
(舉襲其淳風父轂為太子右贊善大夫舉進士不第即以父任為太廟齋郎歴臨黃東海尉東)
(海有父子異居者子不為養詵使人問之對曰無以奉也遺之米肉且以其嬴資之其子卒悔)
(悟克孝尋調婺州法曹參軍累遷大理評事員外司勲尚書郎掛冠歸里與里中謝徵士栗臺)
(二三名士徜徉以終子綜繹皆舉鄉貢)
阮結(錢塘人中和間以征劉漢宏功授散騎常侍後又征常潤二州累遷戶部尚書)
(宋)阮思道(字思恭建陽人中南唐進士後歸宋為史館檢討歴守韶衢永三州咸有政聲子昌齡)
阮逸(字天隱建陽人仕為鎮東軍節度推官景祐初上樂事論十二篇與胡瑗俱召赴闕命同校鐘)
(律分造鐘磬各一虞皇祐中更鑄太常鐘磬瑗逸與近臣太常官議于秘閣遂典作樂事)
阮登炳(字顯之吳人淳祐進士以論公田伉言迕衆歴秘書丞)
阮鍾儁(銅陵人十一世同居朝廷嘉之鍾儁天性純厚為時所稱仕終秘書郎)
阮中度(字正甫建陽人思道從子博學尤邃于易端拱中進士第居官仁恕勿累其民徵拜御史)
阮美成(舒城人元豐中進士知巢縣為政豈弟喜吟詠時號阮絶句)
阮薦(字仲元新昌人少多慧後入太學中舍日者謂曰公宜隠去即翻然南歸隠居林壑以詩自娛)
(無復仕意乾道中辟本州學正不就)
阮昌齡(建陽人俊敏能賦楊億稱為竒材仕劍外有異政為張詠所知得代徒行北歸詠貽以所)
(乘仍薦於朝終殿中丞)
阮駿(字千里祖遵慶歷進士官通直郎節度推官父之才元豐特科知南雄府駿紹聖初進士授奉)
(議郎監台州稅方臘犯台州守委以防禦事駿率兵射賊踣死五百餘人賊亟引退璽書褒奬)
(轉朝散郎建炎初除河南少尹兼西京留守是冬金人南寇駿與孫昭遠率兵拒戰不利駿以)
(神御在府亟收兵護神御殿以餘兵再戰又敗乃抱神御指賊大罵死之二年正月十四日也)
(事聞朝廷褒贈三官進朝議大夫)
阮閱(字閱休建炎元年知袁州初至訟牒繁閱乃大書依本分三字印牓四城牆壁郡民化之不踰)
(旬訟訴稀息乃牓西聽為無訟堂為袁民雪插筆之謗後致仕寓居宜春吟諷自適撰詩總行)
(于世)
阮寅(字公亮新昌人嘉泰進士初調龍陽尉以憲使宋慈薦改知房州轉請大夫鼎澧辰沅靖沿邊)
(都大巡檢使馬步軍都總管節制湖北軍馬賜紫金魚袋知澧州所至能保障焉子愿以寅廕)
(官至節度推官)
阮恕(字伯寬寅之子以父廕宰分寧淳祐更善化陞通判建寧府初赴善化時宿山間有商十餘人)
(先在焉吏與爭爨恕為杖其吏且慰之吏退詬曰有官如此何以仕為恕亦不介意及暝商來)
(謝曰某等麤疎感公弘量第夜半先起倘有小喧官自安寢恕唯唯比夜半喧甚恕戒僕堅扃)
(俄而寂然起燭之殺人縱横乃強寇也是夕脫命毫釐人以為寬厚之報)
阮思聰(字仲謀固始縣人弱冠膂力絶人善騎射喜讀左氏春秋及兵家書積戰功累官吉州團)
(練使知黃州事來居建康歴官所至有聲曾遣人詣賈似道欲以重兵守鹿門山又言當由海)
(道以搗青齊則襄圍自解皆不見聽師潰聰歸建康權馬司徐王榮都統翁福等舁制置司已)
(下印鑰來告曰大兵且至趙制置已去城中惟節使官高望救一城之命聰曰我宋臣子也受)
(宋恩厚不敢以城獻王榮等知不可強乃止)
阮與子(香山人天性純篤頗讀書通大義事父母盡色養唯謹德祐元年父元輔病劇與子旦夕)
(稽顙北辰願以身代而病不愈迺籲天懇禱開脇割肝取一臠以療病即為瘥鄉里異之以其)
(事達于所司贈帛二仍表其居里為孝行坊)
(元)阮申之(字周翰池陽人先為黃巖瑞安二州同知有能聲泰定初為鄞令持身廉簡為政有法在)
(邑十餘年百廢具舉)
(明)阮弘道(家素寒及壯知學通吏事歲甲午值太祖駐兵滁城弘道獲給事左右後護蹕渡江授中)
(書省員外郎尋陞宣徽院使洪武初歷福建江西二行省參政俱有聲以疾終于仕)
阮士進(字志學建德人永樂中舉人授羽林前衞經歷陞貴池知縣律己甚嚴而御下以寬均徭)
(省賦興學勸農甚得民譽以母老歸養卒于家)
阮勤(字以成交趾人長子籍宣德進士刑部左侍郎陞尚書)
阮嗣(連江人宣德中由國子生任連州判官興利除害卓有聲稱陞河南左參議)
阮居仁(交趾人由監生正統二年出仕下車之際以學校圮壊為急務遂首興之方春必親詣田里)
(以勸農事任滿民懷其德遂立去思碑焉)
阮玘(字廷用太和人天順甲申進士授行人命御史清直任事所至肅然平生篤行動以古人自期)
阮珩(字國用順德人少遊邑庠兄死告歸善事其親暇日用心理學不求仕進親喪不飲酒食肉形)
(羸骨立弘治甲子提學潘府巡視至邑珩出見即告歸潘心異之強令就試見其文優令復學)
(補廩應試皆辭在學一二老成者始述其孝行潘益異之為四難文以障之又贈之以有百尺)
(樓高孝子過之句檄縣奬勸欲奏聞旌表珩為人純篤朴實寡交游故後輩鮮克知之)
阮孟昇(建德人成化中由太學生授奉節知縣丁憂起服改雲陽縣所至皆有善政民至今思之)
(致仕卒于家)
阮廷瓚(字邦器桐城人早失怙恃既長痛親不存事兄猶父委曲承順家政一以為主兄少友于)
(恩數窘辱之瓚怡然不以介念嘗以千金之産讓之略無難色後兄疾親侍湯藥至廢飡寢既)
(卒哀祭盡禮不以久懈鄉人咸以悌弟稱之)
阮文中(字用和南昌人嘉靖癸丑進士以南京兵部郎中擢湖廣按察副使兵備辰沅居官雅持)
(大體廉潔無私與民興利歴僉都御史撫治貴陽有征苗功晉副都御史撫治湖廣卒于官)
阮鶚(字應薦桐城人嘉靖甲辰進士歴都察院右僉都御史姪自嵩丙辰進士)
阮垕(字洪載江寧人嘉靖辛丑進士歴兵部郎中)
阮子孝(浙江於潛人萬歷甲戌進士)
圈(琅邪晉族芉姓楚鬻熊之後又云求晚切)
(周)圈稱(秦人議郎撰陳留風俗傳其後避難改姓卷)
圈宣明
圈義明(俱陳留人)
苑(亦作宛音怨非范陽殷武丁子文封苑其後因氏又望出永寧馬邑)
(周)苑何忌(齊大夫)
(漢)苑康(字仲真泰山太守郡多豪猾康嚴其禁令人莫敢犯以事忤常侍侯覽誣以罪坐徙日南泰山)
(人詣闕訟其屈得還本郡)
苑威(中書舍人)
苑論(字言揚元和中與柳子厚聯弟柳拜而兄之送以序云掉鞅乎術藝之場遊刃乎詞翰之林風)
(雨交于筆札烟霞發于簡牘甚可壯也)
苑文(中年令)
(唐)苑咸(開元進士)
(五代)苑玫(指揮使)
(宋)苑鈞湛(潁川人)
(元)苑華(獻陵人仁宗時為沂水縣尹公廉勤慎興學勸農期年百廢具舉去後民立石)
苑汝丹(清苑人延祐進士)
苑時可(字子正太常少卿)
(明)苑恕(安陽人洪武進士)
苑恪(晉州人永樂癸夘舉人)
苑吉(威縣人天順舉人)
苑秀(肅寧人弘治進士)
苑藪(林縣人正德中任沙河尹)
苑囿(字公甫寶坻人嘉靖癸丑進士歴郎中子時葵丙子舉人)
宛(國名與苑同南陽)
(周)宛射犬(鄭大夫)
宛春(楚大夫)
(漢)宛暹(下邳相)
宛方(吳興太守)
(明)宛賢(舒城人洪熙中廣昌縣丞)
宛嘉祥(字文徵望江人嘉靖癸夘舉人歴官知府)
涴
(明)涴平(寶雞人永樂舉人任成都府教授)
忖(見姓苑)
(周)忖已(秦人管仲誅之)
寋(其偃切)
(漢)寋祗(海昌人南海郡丞)
(唐)寋道會(侍臣從僖宗西幸僖宗謂曰蹇不利東北因更氏曰寋)
(宋)寋綬(登進士第蜀人)
(明)寋衡(眉州人性至孝母沒水漿不入口者三日葬祭以遵家禮後擢都水主事丁繼母憂并父憂哀)
(毀廬墓朝夕哭踊鳥輒飛集哭已乃散事聞旌表)
㬊(音緩今江陵多此姓)
(晉)㬊清(中郎將)
㬊靜(寧州刺史)
(宋)㬊味道(錄事參軍)
㬊谷珍(興山人仁宗時狀元及第)
(明)㬊子弘(長陽人永樂貢士)
㬊儀(宜都人弘治貢士任吉安府照磨)
緩(和稽氏改為緩氏)
(本朝湖廣鄖陽府保康縣有緩氏)
偃(臯陶生于曲阜是為偃姓)
(周)偃州員(吳人)
偃羣舒(楚人)
偃師(周穆王巡狩謁王曰臣有所造願王觀之王曰若偕者何人對曰臣所造倡者以為實人與妃)
(御觀之倡者瞬目招王侍妾王欲誅之偃立剖倡以示皆傳會舞木膠漆丹青為之)
(漢)偃參(河陽人)
偃恭(見漢書)
罕(姬姓鄭穆公子喜字子罕子孫以罕為氏)
(周)罕虎(一名子皮子皮子嬰齊嬰齊子達達子魋魋子朔世為鄭卿子皮授子産政子産辭子皮曰虎)
(帥以聽誰敢犯子子善相之)
罕夷
罕嬰齊(子皮之子)
罕朔
罕達(嬰齊之子)
罕魋
(明)罕言(廣州右衞人弘治舉人)
本(見姓苑)
(明)本高(成化舉人)
反(見姓苑)
(漢)反涘(印藪)
(本朝河南懷慶府有反氏)
遠
(五代)遠建豐(洺州刺史)
(明)遠志(遂平人永樂中以刑部員外調同知永昌府事明習政典決事如流勢豪斂避)
遠夀(山東高密人弘治中南樂教諭)
烜(見姓苑)
(明)烜沖霄(沔縣人萬歷間四川長夀縣主簿)
匽(後漢有匽皇后)
混(見姓苑)
鷗(見姓苑)
飯(見姓苑)
晩(見姓苑)
十四旱
管(徵音平昌周文王第三子鮮封于管為管叔以國為氏)
(周)管仲(春秋時潁上人少與鮑叔身為友鮑叔知其賢薦于齊桓公既相齊遂富國彊兵攘夷狄尊周)
(室九合諸侯一匡天下孔子曰微管仲吾其被髮左袵矣許其有仁者之功所著有管仲書八)
(十六篇)
管至父(齊侯使與連稱戍葵丘瓜時而往曰及瓜而代)
管修(楚賢大夫仲之後)
(漢)管寧(字幼安朱虚人美鬚眉與邴原相友漢末同避亂至遼東依公孫度度安其賢民化其德後浮)
(海還郡魏初累徵不起吟咏詩書不改其樂明帝特具安車束帛加璧聘之會寧卒年八十四)
管少卿(燕令)
管高
管已(印藪)
管彥(西羌校尉)
管篤之(校尉征遼東)
(三國)管輅(字公明平原人明周易精于天文風角占相之術每言輒應嘗曰吾恐四十七八間不見男婚)
(女嫁也果年四十八而卒)
管綂(初仕袁紹為東萊太守後譚更以為樂安太守譚之破諸城皆服惟統守樂安不從曹操命王)
(修取統首修以統亾國忠臣因解其服使詣操操悅其忠鯁赦而釋之)
(南北)管崇(開府儀同三司)
(晉)管襲(軍司齊王冋與王處穆謀誅趙王倫既而使襲誅處穆送倫尋又誅襲)
(唐)管辰(撰管輅傳三卷)
(宋)管師復(龍泉人與弟師常俱有盛名從胡瑗遊師復善詩自號臥雲先生仁宗召至問曰卿所得)
(何如對曰滿塢白雲耕不盡一潭明月釣無痕臣所得也見不受爵命)
管鑑(字明仲祖師仁仕至樞密鑑力學士脩父澤補官再調江西常平提幹始家臨川累官至廣東)
(提刑權知廣州兼經略安撫使)
管師仁(字元善龍泉人崇寧中進士知建昌軍有善政累官樞密直學士知定州時邊備久不整)
(遼横使再至師仁預為計度設備一日而舉衆十萬轉盻而成日與賓客燕集以示閑暇召為)
(吏部尚書同知樞密院事)
管及(全州人崇寧甲申山谷黃公謫居宜州凡平日親知絶迹時及為宜州理曹不避權勢與山谷)
(交遊甚密山谷書折桂亭三大字貽之且謂之曰君家積慶後必有登進士科者其後子孫請)
(鄉舉就恩科者相繼至炎發登周炎榜進士浚發登陳文龍榜進士以為山谷折桂之讖至是)
(始驗)
管銳(淳熙中知南安軍勤政以孝悌教民其于學校尤加意焉)
管太初(景祐進士)
管預(登進士第)
(元)管如德(黃陂人仕為江州都統制能一手挽二弓世祖南侵如德先登陷陣以功遷浙西宣慰使)
(上時政五條累遷江西行省左丞招降廣東盜鍾明亮卒封平昌郡公謚武襄子淳祖積宦至)
(富州尹)
(明)管時敏(洪武中楚府長史在任四十餘年忠誠謹恪始終如一年七十致仕王奏留居本府禄養)
(終身仍賜地黃屯山所著有蚓竅集秋香百咏詩)
管貞(字源清洪武辛亥進士授山東陽榖縣丞寇至貞危坐堂上罵不絶口遂遇害)
管思易(字原理鄞人永樂乙未進士授刑部主事持法平恕奉命使湖廣辯疑獄釋繫囚全活甚)
(衆居内艱起復仍前職時有獄王琦罪不應死尚書吳中以私憾論死思易爭之中不聽竟殺)
(之乃歎咤憤惋感疾而卒思易平生勵志清約不苟得赴會試時道臨清見遺陌錢守以待失)
(者還之見者欽異性至孝友母喪致毀足不踰戶限所入俸悉以公伯氏與猶子與人不為依)
(阿人皆憚之)
管頓(字汝珍崑山人成化進士廣東參政)
管鯨(字文化咸寧人雅好讀書志在養親不求仕進周貧急難有古義士風教子以忠孝大節不及)
(富貴以大書名於時王公縉卿咸禮重之以子貴贈太常卿)
管律(字應韶慶府人正德辛巳進士歴給事中)
管楫(字汝濟咸寧人正德辛未進士歴都御史)
管見(字道夫餘姚人嘉靖丙戌進士歴參政)
管嘉禎(字正甫山東高密人嘉靖癸丑進士)
管大勲(鄞縣人嘉靖乙丑進士)
管稷(餘姚縣人隆慶辛未進士)
管志道(太倉人隆慶戊辰進士)
滿(山陽宮音陳胡公滿之後又荆蠻有瞞氏音舛變為滿氏又望出汝南河東)
(漢)滿昌(受齊詩于匡衡)
(三國)滿寵(字伯寧昌邑人仕魏屢立戰功官至太尉寵不治産業家無餘財詔賜田四十頃穀五百斛錢)
(二十萬以表清節)
滿偉(寵子字公衡以格度知名官至衞尉)
滿長(偉子有寵風)
(晉)滿奮(尚書令)
(宋)滿閬(自號逍遙子詩人詩學唐其苦吟詩云髮任莖莖白詩須字字精又貧居詩云長喜詩無病不)
(愁家更貧坐盧多遜黨得罪避舒州灊山寺中為行者題詩鐘樓云頑童趁暖貪春睡忘却登)
(樓打曉鐘孫僅見之曰此逍遙子也令寺僧呼之閬已亾去)
滿中止
滿中行(開封人)
滿壽(永春人知循州)
滿執中
滿周(揚州人)
(明)滿偁周(字瑞至章丘人器宇端重通經史練達事要元末政舛民多横罹冤酷偁周悉為平之國)
(初以才行超卓擢任浙江布政司左布政使政績著聞居七年解職歸)
滿成(北流人永樂舉人州學正)
滿志(雞澤人正統中利港巡檢)
滿穆(寶慶人宣德中建陽縣丞)
散(上聲今江東有此姓)
(周)散宜生(文王四友)
(明)散惟聰(襄陽人監生成化中任江隂縣丞)
坎(英賢傳云宋附庸有坎氏)
(明)坎輝(南和人正統中任福寧州倉官)
亶(當旱切徵音)
(漢)亶誦(中謁者延光二年與張衡周興等論歷)
坦(儻旱切徵音)
(宋)坦中庸(紹興中進士累官至提點刑獄)
(見姓苑)
䍐(許旱切氐羌種左傳有䍐氏)
衎(見姓苑)
(音綰出千家姓見直音)
琯(出纂要)
十五澘
簡(宮音范陽晉續簡伯之後又望出涿郡)
(周)簡叔(魯大夫)
(漢)簡卿(漢人受尚書于倪寬後又受于夏侯勝)
簡源(印藪)
(三國)簡雍(字憲和范陽人性跌宕風儀優游少與昭烈善昭烈至荆州雍為從事中郎力勸取成都遂為)
(說劉璋歸命後拜昭德將軍)
(五代)簡文會(南海人幼穎攻書善於詩律為人耿直無私南漢擢進士第一累官尚書右丞)
(宋)簡克己(南海人師事張南軒講性理之學以真知實踐為事功不求仕達性喜啟迪後進士無少)
(長咸稱簡先生云)
簡世傑(字伯俊靖安人隆興進士知鄂州政本豈弟不設科條民不忍犯知賀州奏罷鹽法人蒙)
(其利)
簡正理(字西碧新喻人以荐為御史歷知永興桃源新野三縣在官廉介以儒術飭吏治時譽翕)
(然弟秋碧亦任河源縣尹)
(明)簡加誥(四川人天順進士)
簡顯(新喻人成化進士)
簡祖英(字世英東筦人學問該博有才略廖永忠克廣東徵祖英赴京拜建平知縣以母老辭歸)
簡書(新喻人弘治進士歴官刑部尚書)
簡芳(字德馨上高人幼穎敏弘治丙辰進士任南京刑部主事歷員外陞兵部武選司郎中芳性耿)
(介執法明允雖權勢無所假借卒于官)
簡霄(字騰芳新喻人正德進士歴南京兵部右侍郎)
簡佐(字廷臣新喻人正德辛未進士歴大理寺丞)
簡輔(字汝欽廣西馬平縣人由進士任永新縣知縣正德八年謫判秦州性闓疎果毅遇事當為者)
(奮前不恤時論與決疑獄人多服之)
蕳
(漢)蕳忌(中郎)
(明)蕳昱(香山人洪武中人材任知縣)
棧(見姓苑音潺)
(南北)棧潛(任城人魏歴縣令嘗督守鄴城時文帝為太子耽樂田獵晨出夜還潛諫曰都城禁衞用戒不)
(虞若以一日從禽之娱而忘無窮之釁愚竊惑之太子不悅然自後遊出差減明帝時衆役並)
(興戚屬疏斥潛上疏曰陛下纂承洪緒宜崇晏安與民休息乃日費千金大興殿舍恐民力彫)
(盡下不堪命也親親顯用則安危同憂深根固本永保無極後為燕中尉辭疾不就)
産(國語注云彭城有產氏)
(明)産麟(瑞昌人永樂丁酉舉人任兵部主事)
産瓘(懷寧人正德中任訓導)
産偉(懷寧人嘉靖貢士)
眼(見姓苑)
板(漢桓帝時巴郡人板楯寇掠三蜀太守曹謙宣詔諭之皆降服)
十六銑
蹇(山陽蹇叔之後)
(周)蹇叔(秦上大夫穆公欲襲鄭蹇叔以為不可不聽果為晉軍擊敗于殽子西乞術亦為秦將與孟明)
(視伐晉大敗晉人以報殽之役)
蹇珉(秦大夫)
蹇重(魏文侯觴大夫于曲陽飲酣文侯喟然歎曰吾獨無豫讓以為臣蹇重舉酒進曰臣請浮君文)
(侯曰何以對曰臣聞之有命之父母不知孝子有道之君不知忠臣夫豫讓之君亦何如哉文)
(侯曰善受浮而飲之釂而不讓曰無管仲鮑叔以為臣故有豫讓之功也)
(漢)蹇蘭(交州刺史)
蹇碩(上軍校尉)
(三國)蹇遵(著左傳斷義七卷)
(唐)蹇昌仁(註隂符經一卷)
(宋)蹇彛(通泉人通判金州端平中元兵來攻彛堅守與戰不能敵被擒不屈而死其子永叔復力戰城)
(破舉家死焉)
蹇序辰(字授之雙流人守蘇州)
蹇逢辰(成都人登科)
蹇士堯(彭州人)
蹇同輔(善著文神宗命答高麗書稱旨)
蹇譽(歷陽令)
蹇利涉(咸淳中任華亭尹)
蹇綬(懷安軍人)
蹇克諧
蹇騏
蹇誼(紹興進士俱仁夀人)
(明)蹇義(字直之巴縣人洪武乙丑進士授中書舍人尋擢吏部右侍郎永樂初轉左侍郎進陞尚書兼)
(詹事府詹事洪熙改元陞少保兼吏部尚書宣德中累進少師賜第一區卒贈太師謚忠定官)
(其長子為尚寶司丞義深沈簡靜貴而能謙有獻納匡翼之功)
蹇賢(巴縣人永樂中由鄉舉擢監察御史持憲公平累官湖廣右布政使有冰蘖聲)
蹇霆(字克遠義孫成化進士歴御史陞僉事剛方清儉處事從容民甚德之)
蹇應祺(字伯圭涇陽人嘉靖庚戌進士)
蹇來譽(字子修巴縣人嘉靖庚戌進士歴僉事子理嘉靖壬戌進士)
典(陳留見姓苑)
(漢)典韋(陳留人形貌魁梧膂力過人從曹操討呂布于濮陽操募陷陣者韋手持戟十餘大呼起所抵)
(無不應手倒者布衆退拜韋都尉其後張繡反襲操營韋戰歿)
典農(潁川人)
(明)典英(宛平人洪武中任陵川縣知縣)
雋(才兖切渤海羽音)
(漢)雋不疑(字曼倩渤海人治春秋為郡文學進退必以禮武帝末以暴勝之表薦徵拜青州刺史昭)
(帝時擢京兆尹京師吏民敬其威信每行縣錄囚徒還其母聞有所平反則喜否則怒故不疑)
(為吏嚴而不殘霍光欲妻以女固辭後以病免)
單(南安徵音周成王封少子臻于單邑為甸内侯因氏焉音善)
(周)單子(晉侯使郤至獻楚捷于周單子語諸大夫曰温季其亾乎位于七人之下而求掩其上怨之聚)
(亂之本也多怨而階亂何以在位夏書曰怨豈在明不見是圖將慎其細也今而明之其可乎)
(漢)單左車(功臣中牟侯)
單父(字仲孺種蓺牡丹能變易千種人呼為花師)
(三國)單曜(字弘嗣吳人少好學善屬文孫亮時為太史令遷中書僕射)
單道開(燉煌人常衣粗褐吞細石子晝夜不臥石龍時從西來一日行七百餘里至秦州送至鄭)
(後入羅浮山獨處茅茨蕭然物外百餘歲卒)
(晉)單颺(字武宣以孤特清苦自立善明天官算術遷太史令)
(隋)單雄信(王世充將善用馬槊號飛將)
(唐)單以清(嘉定人元陽觀道士大歷中嘗之嘉興入船聞異香疑有非常人遍目同載者惟船頭一)
(人儀趣頗殊單君遷坐與並席香氣彌甚因從容問之答曰吾此地人少病大風逃深山遇一)
(老人哀之令從行有草堂數間老人曰汝且居此一月後自來視汝以藥丸一裹令餌之老人)
(遂行更入深山吾入堂餌藥不飢渴身日以輕兩月老人來笑曰有心哉故在此疾已瘥矣至)
(水濱照之鬚眉皆生顔色益少老人曰汝既服吾藥可長生人間且勤修道術以二十年為期)
(遂導令却歸吾拜問其姓名老人曰子聞國初衞公李靖乎是我也乃辭出山今限將及再入)
(山尋師耳單君因記其事為人道之)
(宋)單士寧(慶歷中與王洙同編修史館)
單錫(字君賜宜興人明隂陽圖緯星歷之學與蘇軾同年進士軾愛其賢以女兄子妻之來宜興每)
(遇其家從子子發舉八行科有風土記傳世孫時亦舉進士擢監察御史上封事言飲酒擊毬)
(二事孝宗喜謂輔臣曰擊毬朕放下多時飲酒朕當自戒)
單煦(平原人舉進士歴知昌濮合州皆有政績累遷至光禄卿煦性友愛兄熙嘗毆人至死煦曰家)
(貧親老仰足以養義當代死即趨鬭所待捕已而死者甦驚問之煦以情告其人感歎遂輟訟)
單時(字行可乾道中為殿中侍御史上疏諫擊毬孝宗喜謂輔臣曰擊毬朕放下多時酒當自戒除)
(右諫議大夫)
(元)單仲昇(增城人父喪與兄同居養母至孝至大戊申母鄭氏卒葬于藍山之原蔬食水飲不事家)
(業廬于墓所三年服滿始還鄉稱其孝)
(明)單安仁(一名居仁鳳陽定遠人元季兵亂安仁招集義旅捍禦鄉曲號曰青軍自稱元帥後以乏)
(食移軍維揚太祖渡江克金陵遣人招之安仁率衆來附上嘉其誠授之官以其軍守常州安)
(仁事上忠謹克效勤瘁屢從征討有功其子在常叛降張士誠後克蘇州生擒之即以付安仁)
(俾其自處蓋以鄉舊待安仁也累官至兵部尚書)
單仲友(名佑以字行鄞人刻意問學自經史百氏以至周程張朱之書靡不深究為文下筆數百)
(言未嘗屬草士論推服然稟性落魄不矜細行家貧不治産業洪武六年偕慈谿桂彥良舉明)
(經入見太祖高皇帝敷陳治道愷切時宜上才之日留侍左右以備顧問方將錄用尋以心疾)
(放還田里十三年復召授國子助教改雲南大理府教授卒于官)
單稙(六安人性至孝父傳會試卒于京稙哭踴奔赴既葬廬墓三年晝夜號泣隣婦至為廢食貧甚)
(飦粥不繼隣人輟食以餽之拒不受有司欲上聞力辭曰此分内事也何異可聞博學能文中)
(弘治乙夘鄉試)
單來彛(武緣人正統舉人長樂縣教諭)
單昂(江西人景泰進士)
單鉞(武功人嘉靖進士)
單濱(固原人萬歷間直隷高苑縣知縣)
展(河東魯孝公子展之後無駭卒公命以字為展氏)
(周)展禽(名履魯人居柳下仕魯為士師三黜而不去人問之曰直道而事人焉往而不三黜枉道而事)
(人何必去父母之邦卒諡曰惠孟子稱其不羞汙君不辭小官進不隠賢必以其道弟展喜嘗)
(犒齊師諭以先王之命齊侯愧服)
展喜(魯人齊侵魯北鄙公使喜犒師還)
展如(吳大夫將右軍)
展上公(修道于句容縣玉晨觀得仙)
(漢)展子竒(工畫為畫家三史)
展光信(印藪)
(隋)展子皮
展敬(餘姚令)
(宋)展伯興(邵武人上官佑志列於文學傳)
(明)展鑑(永清人洪武初歐寧縣知縣)
展成(蒼梧人洪武中瑞昌知縣)
展毓(岐山人永樂進士任御史)
展克勤(正統中邳州衞千戶)
展敏(驍騎衞人天順進士)
展蘊(揭陽人正德中任崇安縣知縣)
善(望出河内堯時高士善卷之後)
(上古)善卷(武陵人居于枉山莊子云舜以天下讓于善卷善卷曰余立于宇宙之中冬日衣皮毛夏日衣)
(葛絺春耕種形足以勞動秋收斂身足以體息日出而作日入而息逍遙于天地之間而心意)
(自得吾何以天下為哉遂不受而去宋政和間賜號曰遁世高蹈先生)
(唐)善興(博士)
善友(鷹坊使莊宗中流矢友扶之而下)
(宋)善佋(元祐進士)
善辰(儀隴人嘉慶進士)
(元)善慶(至元中任嘉興縣丞)
(明)善養(大治人洪武中肇慶府同知)
扁(音辯渤海鄭人扁鵲之後又望出南陽)
(周)扁鵲(史記云姓秦名越人醫書云廬國人)
扁慶子(見莊子)
兗
(宋)兗公序(登第)
兗堯叟(紹興中嘉興學正)
剪(見姓苑)
(本朝)剪成(順天人常德衞千戶)
淺(見姓苑)
(漢)淺臯(見印藪)
鄲(見姓苑)
(明)鄲福(六安人正統中臨淮縣學訓導)
卷(音捲出琅邪)
(漢)卷基(陳留太守本圈氏因避仇去囗焉)
免(姬姓)
(周)免餘(衞公孫)
(漢)免乙(上郡太守)
勉(見風俗通)
(漢)勉昂(上郡太守)
(音蹇見直音)
謇(見姓苑)
選(見姓苑)
轉(見姓苑)
緬(見姓苑)
冕(見姓苑)
鄯(見姓苑)
輦(見姓苑)
顯(見姓苑)
衍(子姓宋微仲衍之後)
篆(見姓苑)
萬姓統譜卷八十一
