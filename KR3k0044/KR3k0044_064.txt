卷六十三
萬姓統譜卷六十三明凌迪知撰
下平聲
十一尤
侯(上谷角音晉侯緡之後適他國以侯為氏)
(周)侯宣多(鄭人)
侯羽(鄭人)
侯叔夏(魯人)
侯犯(魯人)
侯朝(齊人)
侯嬴(大梁人魏隠士嘗為夷門監者公子無忌延為上客秦攻趙魏遣晉鄙救之按兵不進公子患)
(焉嬴教之奪晉鄙兵大破秦師于邯鄲)
(秦)侯仙(世傳秦始皇遣盧生入海求神仙藥不獲盧與侯仙謀隠入郡陵雲山有侯仙跡盧仙影秦人)
(古道煉丹井飛昇臺掃壇竹皆其遺跡)
(漢)侯公(高祖遣之說項羽中分天下)
侯嘉(濟隂人哀帝朝以龔勝薦徵為諫大夫)
侯剛(新繁人仕為郎王莽簒位剛佯狂負来斗守關號哭莽使人問之剛曰漢祚無窮不忍傳非主)
(也莽殺之)
侯勝(始昌族子少孤貧好學從始昌受尚書及洪範五行傳嘗曰士病不明經術經苟明取青紫如)
(拾地芥宣帝朝為諫議大夫遷太子太傅)
侯芭(鉅鹿人少肆力于學壯遊四方聞揚雄博覽經史往從之遊雄授以太玄法言芭得其旨焉)
侯霸(字君房河内密人矜嚴有威容治榖梁春秋累官淮平大尹更始徵霸百姓號哭遮道乞留光)
(武初徵拜尚書令積善清潔明習故事進大司徒封關内侯薨諡哀侯)
侯瑾(字子瑜以禮自牧獨處一房如對嚴賓作矯世論以譏切當時西河人敬其才而不取名之皆)
(稱為侯君)
(晉)侯史光(字孝明掖縣人受學于同縣劉夏舉孝廉為散騎常侍兼侍中與皇甫陶苟廙持節循省)
(風俗及還奏事稱旨累遷少府卒詔以其家素貧儉賜錢五十萬)
侯馥(江陽人舉孝廉為本郡太守後為偽蜀李雄將所獲馥不屈雄義而釋之)
(南北)侯植(北地三水人少倜儻仕魏為義州刺史從孝武西遷破沙苑平江陵以功累進大都督封汧源)
(縣公)
侯瑱(西充人梁時累平蜀賊後敗侯景有功遷南豫州刺史鎮姑孰又鎮豫章歴進司空太尉率兵)
(敗王琳軍詔都督五州鎮湓城尋以功封零陵郡公卒贈大司馬諡莊肅)
侯安都(字成師曲江人善騎射為邑里雄豪侯景之亂陳武帝入援臺城安都引兵從之遂平侯)
(景以功授南徐州刺史後進爵清遠郡公威名甚重羣臣無出其右)
侯天護(上谷人少好學博通羣籍與無終陽尼頓邱李彪同志齊名)
侯深(仕魏莊帝為燕州刺史時葛榮别帥韓樓郝長等叛據薊城令深討樓遇賊帥陳周馬步萬餘)
(大破之以功賜爵為侯)
(隋)侯白(字君素臨漳人好學有捷才以秀才舉為儒林郎高祖聞其名召與語大悅令于秘書省修國)
(史每將擢之輒曰侯白不勝官而止後給五品食月餘卒時人傷其薄命)
(唐)侯君集(三水人以材雄稱從太宗征伐有功平高昌刻石紀功而還封潞國公圖形凌煙)
侯仲莊(蔚州人為定武將軍擒安太清有功累加冠軍將軍僕固懷恩叛仲莊訓兵自守德宗幸)
(奉天遷左衛將軍留鎮奉天者幾二十年)
侯思止(為高元禮奴唐武后朝因告舒王謀反擢遊擊將軍后問識字否對曰獬豸不識字而能)
(觸邪后大悅食籠餅必縮葱加肉號縮侍郎)
侯固(大中間濠州刺史奏乞增桂桑無加稅刻石定遠縣門)
侯喜(元和中有詩聲與軒轅彌明指石鼎聮句彌明好句層出喜大服)
侯繼(貞元中及第號龍虎榜齊簡王鎛為河南尹辟繼為參謀官愈送以詩云君今得所附勢若脫)
(鞲鷹)
侯蒙(知栢鄉縣民訟皆决於庭獄無淹繫轉運使黃湜薦用之)
(五代)侯益(汾州平遥人晉天福四年晉祖追念虎牢之功遷武寧軍節度同平章事遣侍中謂益曰朕思)
(卿前年七月九日大立戰功故復以此月此日徙卿鎮彭門九月徐州大火益出金粟賑之)
侯仁矩(漢隰州刺史至郡决滯訟一日釋繫囚百餘獄為之空民情悅服)
侯弘實(年十三四夢為虹飲于河數月有僧相之曰此蜺龍也後為節度使)
(宋)侯章(榆次人五代晉時為指揮使契丹入汴與王晏等斬其將後歸漢擢鎮國軍節度周封申國公)
(從世祖北征再為武勝軍節度宋初封楚國公)
侯贇(太原人初為三門發運使掌其事三十年國用無缺開寳中歴知建安軍揚徐二州皆有政聲)
(太宗即位移守福州累遷右衛大將軍知靈州得邊士心郡内大治在朔方十餘年卒贈上將)
(軍)
侯仁寳(平遥人益子仁寳以蔭入官出知邕州太宗時上言取交州之策授交州水陸計度轉運)
(使子延齡殿中丞延世太子中舍)
侯延廣(平遥人太宗時出護延州軍及李繼寇靈州以為寧州團練使戎人素服其威名皆引避)
(及被病言家世受國恩今日得死所但未立尺寸功以報上耳言訖而卒)
侯宣(衡山人少遊四方還家築室道傍俾遊學之士往來館焉行之二十年曾無倦意遠近號曰侯)
(家書院)
侯彭老(字恩孺水新人至和初由司門外郎謫知邑事以政績彰著復召為刑部郎中)
侯陟(淄州長山人初仕周為雷澤主簿濮陽令太祖時為冤句令以清幹聞節度袁彦頗為不法陟)
(抗章言之尋兼領本縣屯兵)
侯延賞(延平間為施州巡檢使蠻民懷服真宗嘗召問蠻事延賞言蠻無他求惟欲鹽耳乃召䕫)
(路轉運使丁謂措置謂即傳告陬落羣蠻感說因相與盟約不為寇鈔且曰天子濟我以食鹽)
(我願輸以兵食自是邊穀有三年之積)
侯畐(字道子樂清人三貢于鄉兩試轉運使皆第一以武舉授合浦尉寳元中通判海州李松夀寇)
(漣泗畐鏖城下死之闔室遇害海州及其鄉皆立廟賜額旌忠諡節毅所著有霜厓集)
侯叔獻(字景仁宜黃人有志節舉慶歷進士累官兩浙常平使者兼都水監建議至提舉屯田司)
(相地利引樊山水灌地四十萬頃遷河北水陸轉運判都水監治水尤得其性有詔奬諭)
侯可(僉書儀州判官西夏寇邊使者使可按視即以數十騎涉夏境猝與之遇亟分其騎為三四令)
(建旗幟旋山徐行夏人疑以為誘騎不敢擊)
侯仲良(河東人父道濟娶程珦女仲良呼二程為舅氏從之游人欲館仲良者仲良見其家壁垂)
(佛像几積佛書即去之稱其學清白勁正)
侯仲逸(金壇人天聖中創書院於三茅而以身任教事仁宗嘗賜束帛鄉人以先生稱之)
侯晉升(字德昭曲江人元豐中舉進士為程鄉令與蘇軾往還軾與一帖云蒙示新論利害炳然)
(文亦温麗歎服不已仕終南恩太守)
侯蒙(南密人舉進士歴殿中侍御史因星變疏十事徽宗納之西師失利帝將責五路將十八人皆)
(寘死蒙被旨按問力為申理帝遂釋之歴陞中書侍郎與蔡京不協出典外任卒諡文穆)
侯義(滑縣人家貧無産傭以事母母卒葬不能壙晝則負土築墳夜則哭於柩側踰年墓間木生連)
(理野鴿馴而不去嘗盜劫其衣服既而知為義物悉還之)
(金)侯摯(東阿人明昌初進士入官慷慨有為嘗以尚書右丞行省河北上言宜開沁水以便饋運從之)
(盜起詔摯行省事于東平終平章政事封蕭國公致仕)
侯彦直(雅州人仕為忠翊校尉副千戶至元間王虎寇州彦直引兵力戰于名山縣二日兵少力)
(弱為賊所擒義不屈罵不絶口為賊所殺)
(明)侯庸(字景中平度州人生七歲父坐累謫閩南稍長母告之故庸悲痛誓贖父罪洪武中舉進士拜)
(吏科給事中請納官代父辭甚哀切上憫之詔還其父庸至謫所迎歸尋陞吏部侍郎時學士)
(劉三吾葛鈞受命授晉王世子經庸劾三吾等在職怠惰宜降别用上納其言)
侯太(南和人累官至刑部尚書北平兵起太督餉山東東昌不守輜船陷沒還京建文四年又出淮)
(安總軍餉得便宜行事文皇即位太至高郵與其隶上高茅夘仔同執下錦衣獄是年七月死)
(弟敬祖子玘皆論死籍其家幼子京兒永樂九年尚繫錦衣獄)
侯璡(字廷玉澤州人宣德丁未進士公勤智勇文武兼資正統間以兵部侍郎征雲南麓川平又以)
(貴州平越清平等處苗賊攻圍城池道路阻絶命督征陞兵部尚書功垂成而卒雲貴兩省軍)
(民至今企慕之)
侯禮(臨桂人永樂初知連州州有劇賊劫略鄉村經年不能制禮往諭之向化又有賊三百餘人據)
(高鄉又招來之悉為編氓州遂無患)
侯軏(安陽人登永樂乙未進士拜監察御史有能聲歴遷福建按察司副使復陞四川左布政使政)
(績著聞)
侯保(贊皇人以國子生為知縣有善政陞交州知府尋陞交趾右參政為政廉恕時黃江賊黎和剽)
(掠郡縣保率民兵築堡禦之賊來攻與戰而死人皆惜之)
侯英(字世傑開州人仕至河南都憲與弟侃俱以孝稱年十二三時母鍾氏眼疾憂泣輟食每夜稽)
(首祈祐越四十九日疾愈後官江西按察使母死訃聞號泣幾滅性奔還與侃同廬墓側有白)
(鷺數千旦夕飛鳴塋前人以為孝感所致有司以聞旌表)
侯瓚(字奉瓚雄縣人景泰甲戌進士歴刑部尚書子觀字士賓成化戊戌進士歴戶部尚書)
侯珣(字成之白水人成化丙戌進士歴都御史)
侯位(字士卿清浪衛人正德辛未進士歴都御史)
侯綸(字廷言太原人正德辛未進士歴兵部侍郎)
侯度(字憲甫東阿人嘉靖壬辰進士歴兵部侍郎)
侯佩(字天和杞縣人嘉靖壬辰進士歴太僕寺卿)
侯一元(字舜舉樂清人嘉靖戊戌進士歴官左布政使)
侯汝諒(字叔貞太原人嘉靖戍戌進士歴遼東巡撫都御史)
牟(平陽宫音祝融之後為牟子國子孫以國為氏又望出鉅鹿滎陽)
(周)牟辛(齊大夫)
(漢)牟長(字君高樂安人習歐陽尚書建武中為博士後為河内太守在郡諸生講業常千餘人前後多)
(至萬餘著尚書章句皆本之歐陽氏號牟氏章句)
牟融(字子優北海安邱人博學以尚書教授門徒數百人舉茂才為豐令永平中入為司隷校尉多)
(所舉正百寮憚之後為司空融明經才高議論舉動方重甚得大臣節肅宗朝為太尉參錄尚)
(書事)
(宋)牟衮(鹽亭人受學于多岳舉進士後與用中義先積中學先兄弟皆出仕號一門四桂)
(明)牟天壹(其先閬州人來居通州事母至孝好古博學不喜作趨時之文母卒哀毁啜粥廬墓三年)
(與弟同居尺布斗粟無所私)
牟子才(字存叟井研人嘉定進士累官權工部侍郎時丁大全與宋臣表裏濁亂朝政子才累疏)
(辭歸以御史誣劾罷官居安吉州四壁蕭然人服其清介)
牟經(登進士第)
牟巘(字獻甫吳興人富於學問天才俊偉有淩陽集)
牟濚(宇叔清晉江人咸淳二年知潮州修學養士除盜去奸邦人德之)
牟應龍(字成父潮州人巘子應龍當補京官盡讓諸從弟擢咸淳進士對策忤賈似道調定城尉)
(宋亡不仕父子自為師友討論經學六經皆有成說以文章大家稱于東南號隆山先生)
牟景先(陳州人)
牟敏中(中江人家世孝友三代不分居)
牟企(吉州人)
牟冲陵(井研人)
牟莘起(梓州人俱登第)
(明)牟魯(莒州同知洪武初青州民孫古朴等聚衆為亂襲莒州執魯欲脇其降魯叱之曰令民皆安業)
(汝輩何為目取夷戮即悔過自新猶可轉禍為福不然官軍至汝簞寧有遺種乎我守土臣有)
(死而已所可惜者良民也賊未敢加害擁至城南鄒冢莊魯大罵賊遂殺之事聞命厚恤其家)
牟俸(字公爵巴縣人天順進士福建按察僉事行郡所至郡縣肅然後官至都察院僉都御史為汪)
(直所害)
牟斌(字益之京師人起旗校累官錦衣衛指揮使掌北鎮撫司事忤瑾廷杖革職瑾誅復任鎮撫忤)
(張雄安置武昌卒斌剛直忠毅司刑不屑阿徇兩遭竒禍怡怡若分然崔文敏稱正德中全臣)
(節者斌同于劉傅二公也)
牟泰(字以貞巴縣人正德丁丑進士歴知府)
牟盛(字汝登江夏人正德丁丑進士歴郎中)
牟朝宗(字于海宜賓人嘉靖癸未進士歴河南僉事)
留(會稽衛大夫留封人之後)
(漢)留肹(功臣疆圉侯遷居東陽)
(三國)留贊(字正明金華人與黃巾賊師吳栢戰手斬之贊創一足自後屈躄不伸操刀剔其筋血流氣絶)
(家人驚怖遂引其足足伸創愈駱統聞而竒之乃表薦贊疊有戰功梢遷屯騎校尉直言不附)
(權右憚之隨諸葛恪征東大敗魏師遷左將軍)
留略(都尉守東城後為東海太守)
(晉)留璠(江夏令)
(南北)留異(長山人太清間侯景逼臺城異募士隨太守沈巡入援城陷異還鄉里景平後王僧辨以異為)
(東陽太守)
(隋)留進(著管絃記十卷)
留平(征西將軍)
(宋)留從效(永春人少習兵法初仕南唐後事宋太祖為清遠軍節度使封鄂國公凡賦斂之無名者)
(悉奏除之民感其德從弟從惠性勤儉仕為揚州觀察使)
留福(徐州人屢有戰功開寳間以觀察使判雄州凡五年政尚平易民甚便之詣闕借留詔為立遺)
(愛碑卒贈節度使福既貴諸子欲治第福怒曰我受厚祿矣足以庇汝曹卒日以身許國猶未)
(有尺寸效更欲居大第為自安計耶太宗聞而喜之其卒也賜金五千兩市第䘏其家)
留從譓(永春人從效從弟淳化中為泗州長史有清節官散俸薄雖藜藿不充未嘗妄干人太宗)
(聞之召赴闕特遷揚州觀察支使)
留正(字仲至晉江人從效六世孫第進士孝宗朝除給事中兼權吏部尚書嘗言用人莫先論相望)
(精選人才與圖大計時相不樂除紹興府後為四川制置使知成都府以簡素化民召除執政)
(孝宗密諭内禪意拜右丞相光宗立姜特立聲勢浸盛奏黜之紹興改元進左丞相謹法度惜)
(名器毫髮不可干以私引用趙汝愚黃裳諸賢疏乞建儲不報孝宗疾篤數請光宗過宫正引)
(裾泣諫孝宗崩光宗以疾未能執喪率同列乞早正嘉王儲位不報即出國門上表請老寧宗)
(立遣使召還未幾以少師觀文殿大學士判建康府嘉泰初復元官進封魏國公卒贈太師諡)
(忠宣)
留恭(字伯禮正之長子通判廣州秩滿民疏惠愛二十年請留部使者薦知南康軍政以朱文公為)
(法提舉浙西常平全活境内饑民三十六萬六千餘人除帥紹興號稱循吏改帥廣東猺寇竊)
(發捕降其豪酋四十四峒悉平以直徽猷閣奉祠起知建寧府卒贈柲閣修撰弟丙端碩皆歴)
(州郡以才猷稱子元剛丙子元治元鈞碩子元長元亮皆貴顯)
留端(字端父恭之弟歴知邵州奏蠲和糴入為司農寺丞使金察其勢必亡歸陳治邊策除度支郎)
(提點湖南江西刑獄移廣州請鬻小鈔以弭鹽寇端平中除直龍圖閣端厚有度正諸子中端)
(尤賢掇遺業三之一建義庄贍從效直下諸孫之貧者子元英元圭元崇)
留碩(字季膺恭之季弟歴官知南恩州言南州郡兵弱乞刺填軍額以備不虞理官縣尉乞覈官簿)
(少授註耄繆者知岳州講荒政閣租稅民便之為大理寺丞請立武庫解額試于諸路帥府中)
(則試兵部事雖不行論者是之以知建昌軍卒)
留元亮(泉州人淳祐間知縣事有仁惠及民民立祠祀之)
留元剛(字茂潛正之孫博聞彊記為文竒峭開禧三年試博學宏詞科嘉定初為秘閣校理累遷)
(直學士院除起居舍人元剛蚤負盛名已乃鬱鬱不適築圃北山號雲麓有雲麓集)
留元圭(字粹中忠宣公之孫以門蔭授承事郎知建安縣獄有重辟久不决元圭一閱即得其情)
(均徭省訟治蹟為諸縣最)
留元英(正之孫嘉定中登第理宗朝為監察御史疏論試邑兩經罷黜毋得再補縣權攝州郡過)
(取事例匱乏郡計乞敕監司按劾以聞遷工部侍郎終寳章閣侍制)
留佑賢(延祐中任湖州刺史)
留鎔(漳州人)
留毅(衢州人)
留宗溥(字于仁青田人咸淳進士)
留夢炎(参知政事後降元用事)
(元)留孫(元世祖天下大定思與民休息留孫待詔尚方因論黃老治道貴清淨聖人在位宥天下之旨)
(深契主意)
(明)留志得
留洲
留術(俱處州人永樂間舉人)
留贊(西安人弘治中任雩都知縣)
留志淑(晉江人嘉靖進士知杭州歴浙江右布政使)
留敬臣(晉江人萬歷癸酉舉人)
留震臣(晉江人萬歷甲戌進士)
仇(平陽宫音宋仇牧之後今望出陳留南陽)
(周)仇牧(宋大夫宋萬弑閔公牧聞之趨至手劒而叱之萬擊牧碎其首漢書游俠傳云若李路仇牧殺)
(身不悔)
(漢)仇覽(考城人一名香嘗為蒲亭長有陳元者毋訟其不孝覽以德言諭之元感泣遂為孝子考城令)
(王渙聞之舉署主簿尋資之入太學)
(三國)仇稱(豫州刺史)
(南北)仇璋(王通門人北面受王佐之道備聞六經之義)
(唐)仇源(太宗時為即墨令築隄防水民免其害)
(宋)仇著(字仲均棠邑人仕至朝散大夫知梓州退居儀真私第建堂曰至樂)
仇博(字彦文新安人質敏博學善屬文父著知梓州嘗建至樂堂博年十三作記東坡見而竒之撫)
(其背曰後生可畏後應舉不第慨然泛舟泝采石謁李白祠與之對飲誄之以文有曰不知我)
(者謂我狂且逸知我者謂與君不同時飲罷别君去長江吞天紅日沈嘗作雪中失白馬詩)
仇悆(字泰然益都人舉進士歴鄧州武陟令調高密丞皆有偉績寇起相戒毋犯高密境南渡後知)
(廬州劉麟入寇統制張琦欲驅民南走先脅悆出悆曰吾當以死徇國堅不為動時令諸郡棄)
(城退保悆力陳不可卒全活數州之衆後知平江府封益都縣伯)
仇伯玉(字粹夫仕宋為戶侍上奏牘乞致仕云乞骸以老敢希漢傅之高風鼔腹而嬉願遂堯民)
(之至樂)
仇靄(登進士第)
(元)仇濟(懷孟路總管興學捄災民思其德)
仇遠(字仁近錢塘人元初為溧陽州儒學教授工詩文一時遊其門者若張雨張翥莫維賢皆有名)
(當時所著有山材集批註唐百家詩選洪武初祠于杭學鄉賢祠)
(明)仇涇(高苑人洪武中以人材舉任參政)
仇敬(字仲立曲沃人洪武辛亥進士歴知府)
仇鎮(汾西人正統間知膠州仁恕恭儉化民以德州負租奏於朝得免陞贛州知府去之日行李蕭)
(然民立祠祀之)
仇順方(南海人景泰進士)
仇仁(揚州人成化進士)
仇治(正德中江隂知縣)
仇鉞(正德中任寧夏遊擊將軍安化王寘鐇叛鉞陷城中欲起兵擒賊自效恐河東兵未集稱病臥)
(鉞蒼頭潛入城言副總兵楊英都指揮韓斌延綏副總兵侯勛遊擊將軍時源各率兵屯河上)
(廣武營都指揮孫隆焚兩壩掃捲河舟盡奪泊東岸矣鉞喜尚稱病臥說都指揮鄭卿等三千)
(人出覘渡口留昂守城昂問鉞病鉞猶稱病不起伏諸蒼頭候昂入殺昂鉞即起門一呼諸遊)
(兵壯士楊真等聞之即趨安化府殺朱霞等十一人擒寘鐇及其子台潛遣古興兒密告鄭卿)
(令反正遂殺魏鎮等十人錦廣走追擒之賀蘭山外事平封咸寧侯)
仇時濟(長治人為宿州吏目五世同居闔門百有餘口歡然無間嘗與弟時茂作仇氏家範以為)
(世守復與鄉人舉行藍田吕氏鄉約河内何塘稱其門有義讓之風云)
仇忠(崑山人嘉靖中舉人任御史)
仇炅(山西長治人嘉靖壬戌進士四世同居世稱雄山仇氏)
仇英(字實父嘉靖閒蘇州人工畫為人所珍)
裘(本仇氏避難改焉又望出渤海何氏姓苑云衛大夫食采於裘氏因以為氏今會稽有裘氏)
(周)裘牧仲(魯孟獻子友)
(漢)裘仲友
(宋)裘萬頃(字元量新建人有孝行節操學問粹然一出于正登淳熙進士為樂平簿清聲播聞累遷)
(大理司直力求外補差江西撫幹所著有竹齋詩集)
裘仲容(會稽人事母至孝慶歷中母病亟仲容刲骨肉飼母弟仲莊亦將刲之聞兄已進乃止母)
(病隨愈時有祥雲覆其家人以為孝感)
裘由庚(新建人寳慶進士)
裘黃裳(虞部員外郎)
(元)裘廷舉(會稽人居雲門至正末兵亂與姪近忠團結其鄉斬木為鹿角至寨駐日嶺内設強弩聚)
(民守之敵至屢為所傷後夾攻之遂破與近忠俱被執不屈遇害)
(明)裘容(浙江人永樂進士)
裘參(天台人永樂進士)
裘恭
裘叔登(俱台州人永樂間舉人)
裘賢(安慶人宣德五年任潮州府通判蒞政公勤愛民如子公退閉門以杜私謁嘗出郊勸農慰勞)
(有方歲大稔卒于官士民哀之)
裘壤(字本原慈谿人弘治癸丑進士歴參政)
裘仕濂(字子憲嵊縣人嘉靖甲辰進士歴官給事中)
裘維新(富順人萬歷間宿州判官)
求(本仇氏避難改焉)
(漢)求仲(隠士也與羊仲皆以治車為業挫廉逃名蔣元卿舍中竹下開三徑二人常從之游時稱二仲)
(宋)求利忠(越州人登科)
求循(江隂司理)
(明)求伯傑(天台人洪武中任崇仁縣丞以清慎薦知郴州)
求致
求穎(富陽人洪武二十五年貢士)
求琰(字信圭浙江新昌人宣德中授九江府通判蒞政務崇寬厚時推刑者多刻琰曰立法雖嚴行)
(之貴恕民感之不訟值敕建天池寺督役者多擾民訴于琰遂躬督之赴工者欣然忘勞歲歉)
(勸富室出粟賑之民賴全活)
由(西戎由余相秦子孫氏焉)
(周)由余(著兵法六篇秦穆公用其謀拓地千里遂霸西戎)
(漢)由廣國(平原相見急就章)
由彰(長沙太守風俗通)
(金)由居敬(貞元間為陵川尹廉明正直政教修舉時多瑞麥嘉禾之祥)
(明)由禧(平度州人景泰六年貢士任王府奉祠正)
由銘(河南人弘治中任寳砥縣主簿)
由亮(平度州人正德貢士任汜水教諭)
由禮門(祀縣人隆慶辛末進士)
由九峯(山東恩縣人萬歷間山西沁州知州)
歐(平陽商音)
(周)歐冶子(善作劒越王聘之作五劒一曰純鈎越王以示薛燭曰光乎如芙蓉始生曹植表云歐冶)
(改視鉛刀易價今潭陽縣南石屋山西有鑄劒坑即歐冶作劒之所)
(漢)歐寳(安城人居父喪鄰人格虎虎投其廬中寳以孃衣覆之鄰人問寳寳曰虎豈可舍而藏之乎後)
(虎每月送鹿以助祭時人以為孝能格禽獸寳之謂也)
(宋)歐慶(乾德人以同三禮出身累官彭州推官知永春縣為人忠信孝弟居官廉貧宗族之孤幼者皆)
(養于家與同邑太傅張士遜屯田郎中戴國忠雖位有崇卑而鄉人稱之無異及卒歐陽修為)
(表其墓子世英鄧城公世勣舉進士)
歐道(字性之寧鄉人初舉進士不第遂隠居讀書于泉溪之石巖元將阿爾哈雅拔潭州欲屠城道)
(即仗策入軍門勸以勿殺或沮之曰吾以一身膏斧鑕夫何足恤萬一活萬姓之命吾惠博矣)
(哈雅納之辟荆湖行樞密院掌書記轉中書令史)
歐海(茶陵人楊誠齋名重于時海持所作往見令熟讀語孟丁酉復往見誠齋喜曰子非吳下蒙矣)
(是歲果登第)
(明)歐文通(吳人洪武初以薦授南雄知府公勤撫字慈愛九年陞廣東副使)
歐磐(字安石鳳陽人起家廣州右衛指揮僉事勦賊有功陞都指揮使奉命討番禺山盜不遺一矢)
(而盜尋殄息人以為福將)
歐復(平度州人由舉人宣德間來知衡水秩滿百姓連保留之陞從六品俸仍縣事後致仕去)
歐道江(長樂人博學洽聞時譽大振四方從遊者無慮數千人卒門生刑部郎中王堅為營墓葬)
(之)
歐輝(福建人正統進士)
歐珠(漳州人弘治進士)
歐思誠(字汝夫薊州人嘉靖己丑進士歴知府弟思賢字希甫戊戌進士歴副使)
歐大任(廣東人萬歷間國子博士)
緱(周卿士食采之邑也子孫改為緱氏)
(漢)
(南北)緱進筠(南唐汀州刺史)
(明)緱賢(西華人弘治中任曹州判官)
州(晉有州綽州賓其先食采于州因以為氏)
(周)州吁(衛公子)
州綽(晉勇士奔齊莊公指殖綽郭最曰是寡人之雄也綽曰君以為雄誰敢不雄平隂之役先二子)
(鳴二子者譬于禽獸臣食其肉而寢處其皮矣)
(漢)州輔(閬州人)
州秦文(魏人)
(三國)州泰(魏兖州刺史魏諸葛誕叛降吳遣文欽等救之牛冀帥三萬人為文欽增勢泰推異於陽淵追)
(戰破之)
(南北)州韶(汝南人宋太始中隠身求志築室山中徵員外郎散騎侍郎皆不起)
勾(勾芒氏之胤自宋建炎以來以避嫌名各不同有易其姓字者紹興進士勾聲是也有更其音者史館修)
(撰勾濤是也加金字者鈎光祖是也加絲者絇紡是也加草者芶諶是也增為勾龍者如淵是也改為句)
(者句思是也累世之後不復别矣)
(周)勾井疆(孔子弟子)
(三國)勾延慶(注錦里耆仙傳八卷)
(晉)勾鑰(參軍)
(南北)勾徽(著周易廣說)
(五代)勾景延(井研人湖南從事)
(宋)勾濤(字景山新繁人舉進士累官史館修撰後為湖北宣撫使知潭州秦檜嘗令人諭意欲與共政)
(濤辭乃上書論時事之害政者高宗歎其忠濤長身偉貌以忠亮自許料邊情如在目前知名)
(之士多所薦進有文集西掖制書奏議數十卷)
勾克儉(郪人舉進士累官殿中侍御史出為河東路轉運使以忠清明敏聞)
勾士良(少城人嘉祐間由秘書郎中以築堤捍江憂民慮遠)
勾大章(士良之後嘉泰元年任中江朞年修廢舉墜知無不行築石堤慮民患知周功備無忝所)
(先)
勾穎(不知何許人紹聖初為真州教授作江行錄序云太守張公所修張不著名自真而上直抵荆)
(衡程期岸次風雲占候時日吉凶與夫港灘磯洑莫不具載江行者賴焉穎所著有座右書)
勾希京(知吉州軍)
勾希言(登科)
勾中容(祥符進士)
勾昌符(皇祐進士)
勾麟(元祐進士俱成都人)
(明)勾銘(彭水人永樂舉人)
勾榮(鹽亭人永樂舉人)
勾天祿(思州府人宣德己酉舉人)
勾欽(隨州人正統中任懷遠縣丞)
勾輔相(馬平人景泰中辰州府推官)
勾宏(鹽亭人弘治舉人)
勾裕(渭南人弘治中東明縣丞)
勾永升(臨桂人嘉靖中任樂至縣知縣)
犨(晉大夫郄犨之後)
(周)犨縻
攸(見姓苑)
(南北)攸邁(燕尚書)
(宋)攸天佑(嘉定間任福建宣慰使)
(明)攸承(安平人洪武中任御史)
優(優孟楚人也子孫氏焉)
(周)優孟(楚人)
優旃(秦人)
優施(里克謂丕鄭曰難將作矣優施告我君謀成矣將立奚齊)
秋(天水角音)
(上古)秋胡(納妻五日往仕于陳五年始歸路逢美婦採桑胡下車曰力田不如見少年採桑不如見貴郎)
(吾有黃金願與子也答曰田蠶紡績奉事公姑何待他人之金乎婦不顧胡歸母呼其妻乃採)
(桑婦也婦曰見婦棄金而忘其母大不孝也任君别娶妾亦不嫁乃投河而死)
(漢)秋君(王莽時為蘇郡守)
(宋)秋富(中書舍人)
(明)秋英(武康人洪武中任典史)
秋茂(潁上人永樂中山東僉事)
秋允(潁川人弘治舉人)
秋逢慶(河南汝寧人舉人嘉靖三十年任遂寧知縣嚴於馭吏門禁肅然)
猷(遼西見風俗通)
(漢)猷康(隴西人)
投(郇伯周畿内侯桓王伐鄭投先驅以策其後氏焉)
(漢)投調(光祿卿)
郵(臨菑)
(周)郵無恤(古今人表)
郵無正(晉大夫)
(漢)郵長倩(公孫弘故人著西京襍記)
不(甫強切音芣)
(晉)不凖(汲郡人於秦襄王冡得竹簡小傳古書十餘萬言藏于秘府)
不蒙世(安遠將軍)
(唐)不雄(徐州人少為牙將敢毅善戰氣盖軍中會昌初回鶻入寇詔雄為防禦使兼朔方刺史佐劉沔)
(屯雲州)
摎(居求切又音留)
(周)摎尚(河内太守)
(漢)摎廣德(功臣表)
摎長漢
摎親(見印藪)
(漢文帝時南越太子嬰齊取邯鄲摎氏女為妃弟樂將二千人往誅相吕嘉)
璆
(宋)璆瑜(龍南人知通賢縣事)
油
(明)油鳳(陵川人洪武中舉人知交趾諒江州)
油恭(開州人正德中貢士任陜西平凉府判)
油銘(臨朐人正德中貢士任山西隰州訓導)
舟(晉大夫舟之僑之後)
(周)舟之僑(城濮之戰僑先歸士會斯俘大賞徵會殺僑以徇于口)
(宋)舟宗閔(端拱登科)
甌(東甌王之後)
(明)甌庚(貴溪人嘉靖中任興化縣丞)
郍(東夷也其後姓舟氏望出丹陽天水)
(南北)郍頡(遼西太守)
郍椿(揚州刺史)
脩(天水玄冥之佐為脩氏因以為氏又望出臨川)
(周)脩熙(玄冥佐)
脩羊公(魏人在華隂山上石室中時取黃精食之後以道干漢景帝帝禮之化為白石羊題其脅)
(曰脩羊公謝天子羊後復去不知所在)
(漢)脩炳(左騎校尉)
(三國)脩則(都督)
脩允(臨川人合浦太守)
(晉)脩肅(廬陵人為典書令懷帝始立為皇太弟懼不敢當肅曰儲副之重宜歸時望親賢之舉非大王)
(而誰宜及時登儲副以允黔首喁喁之望帝曰卿吾之宋昌也從之)
(南北)脩景知(廬陵人自建鄴潛引蕭穎達穎孚歸)
(宋)脩武丹(富順人寳祐進士)
(明)脩廣順(香山人弘治中大名府照磨)
脩世元(長汀人萬歷間廣西全州吏目)
騶(越句踐之後)
(周)騶衍(齊人著書十餘萬言其歸必止乎仁義名重于齊適梁惠王郊迎執賓主之禮如燕昭王擁篲)
(先驅請為弟子周遊諸侯其見尊禮如此又有騶忌騶奭號三騶子)
騶馬繻(齊大夫胡公虐馬繻殺胡公納之興水)
騶忌(齊人以鼔琴干威王因及國政封為成侯而受相印齊有三騶子而忌獨先焉)
騶奭(齊人頗采騶衍之術以紀文於是齊王嘉之自淳于髠以下皆命曰列大夫為開第康莊之衢)
(高門大屋尊寵之覽天下諸侯賓客言齊能致天下之賢士也)
(漢)騶朱儒(東方朔紿以上將殺之令見上請罪上謂朔曰何恐朱儒朔曰朱儒三尺餘一囊粟錢二)
(百四十臣長九尺亦一囊粟錢二百四十朱儒飽欲死臣飢欲死臣可用幸異其禮不可用罷)
(之上使待詔金馬門)
騶(印藪)
(晉)騶捷(太傅參軍)
犹
(宋)犹道明(嘉熙進士卬州人)
繇(見姓苑)
(漢)繇延(西郡督郵)
繇通(印藪)
鎦
(宋)鎦文謨(修職郎監潭州南嶽廟)
(明)鎦績(字孟熙南昌人父渙有雅行以詩名績方數歲渙試以詩有竒句既長遂擅名一時然素貧轉)
(徙無常地所至書鬻文榜于門得所酬物輒市酒樂賓客不事生産計嘗有客至呼茗不即出)
(怪之因入室其妻方拾破紙以代所爇薪家不能具擔石簞瓢度昕夕晏如也所著有暠陽集)
(霏雪錄穿雲集傳於世子師邵性超邁亦工詩詞鎦氏祖父孫皆以文學高于世世稱為三鎦)
(云)
讎
(漢)讎遷
罘
(漢)罘夜敞
罘夜張(印藪)
彪(必幽切宫音望出齊郡)
(周)彪夫(衛大夫)
彪傒(獻子合諸侯之大夫于狄泉尋盟城成周獻子南面衛奚曰斯子必有大咎于位以令諸侯非)
(其任也既歸獻子田於大陸焚焉)
(宋)彪虎臣(湘鄉人從胡文定公父子遊講明正學不事進取子居正克嶽麓山長人稱之為彪夫子)
(云)
(明)彪堂(攸縣人弘治中任新寧縣知縣)
(河南均州有彪氏)
浮(見姓苑)
(明)浮簡(永州人嘉靖中江西撫州照磨)
聚(見姓苑江南有此姓)
(晉)聚籌(令晉陽)
婤
(周)婤姶(衛嬖人)
句(音瞿又句吳地名姓苑入尤韻)
(周)句如(越大夫)
句卑(魯定公四年楚左司馬戍及息而還敗吳師于雍澨傷初司馬臣闔廬故恥為禽焉謂其臣曰)
(誰能免吾首吳句卑曰臣賤可乎司馬曰我實失子可哉三戰皆傷曰吾不可用也已句卑布)
(裳剄而裏之藏其身而以其首免)
(漢)句扶(平同郡人忠勇寬厚數有戰捷功官至左將軍封宕渠侯)
(南北)句台符(撰青城山方物志五卷)
句中正(華陽人孟蜀時舉進士歸宋補曹州錄事參軍中正精于字學古文篆隷行草無不工太)
(宗時嘗獻八體書召授著作佐郎直史館詔詳定篇韻及雍熙廣韻子希古希仲並進士)
(宋)句希仲(字衮臣慶歷三年以都官郎中知軍州事遷吉筠二州刺史卒贈尚書吏部侍郎)
句子倫(江隂縣尉)
(明)句璽(伏羌人廣東都司)
句進(巴東人正德貢士)
稠
(漢)稠雕(功臣常樂侯)
鄾(鄧大夫食菜于鄾邑子孫氏焉)
謀(周卿士祭公謀父之後以字為氏出姓纂)
(音浮見纂要)
幽(諡之以幽不欲彰也)
鳩(見姓苑)
湫(見姓苑)
收(見姓苑)
旈(見姓苑)
&KR3611;(音浮出纂文並直音)
疇(摯疇之後見風俗通)
盚(音求見直音)
遒(見姓苑)
涪(見姓苑)
憂(見姓苑)
瑠(見姓苑)
柔(見姓苑)
兜(見姓苑)
羑(地名即文王所囚羑里之地也居於此地者以羑為氏或曰羑里獄官以官為氏)
掫(見姓苑)
襃(姒姓之國禹之後也河南宦氏志達勃氏改為襃氏)
萬姓統譜卷六十三
