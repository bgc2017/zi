卷十七
萬姓統譜卷十七明凌迪知撰
上平聲
十灰
來(平陽商之支孫食采於郲避難去邑因以為氏又望出江都)
(周)來章(齊人)
來英(楚人)
(漢)來漢(新野人以才力事武帝為光禄大夫副樓船將軍楊漢擊破南越)
來歙(漢六世孫父仲哀帝時諫議大夫歙事光武拜大中大夫說隗囂歸漢囂叛復以精兵襲破之)
(隴右遂安進攻公孫述蜀人大懼使客刺之諡曰節侯歙有信義憂國忘家忠孝彰著子褒嗣)
(帝嘉歙忠節又封其弟由為宜西侯)
來歷(歙曾孫以公主子為侍中歷遷執金吾太僕時侍中周廣等讒陷太尉楊震歷以其傷害忠良)
(絶不與交順帝立累遷車騎將軍終大鴻臚弟闕為步兵校尉)為黃門侍郎
來倉(功臣封猷侯)
(三國)來敏(歙之後涉獵書籍善左氏春秋尤精爾雅訓詁仕蜀漢為虎賁中郎將累遷光禄大夫)
(晉)來豔(晉時為司空)
(南北)來嶷(廣陵人幼有竒節侯景陷臺城時祖皓為廣陵守嶷說皓起兵討逆皓曰僕所願也死且甘心)
(為募勇士耿光等百餘人襲殺景黨董紹先及皓敗嶷并兄弟子姪死者十六人)
(隋)來護兒(江都人幼立竒節仕為大都督以平陳功進位上開府後累擊賊有功進封榮國公江都)
(之難宇文化及忌而害之)
(唐)來濟(護兒子少篤志文章舉進士累官中書舍人太子承乾敗太宗問侍臣何以處之濟曰陛下上)
(不失為慈父太子得盡天年則善矣高宗時累遷中書令帝欲立武氏為后濟諫不可後貶庭)
(州刺史突厥入寇總兵拒之沒於陣)
來整(護兒子驍勇善戰賊云不懼官軍千萬衆只怕榮公第六郎)
來瑱(永壽人父曜開元末持節闕西著名終左領軍大將軍瑱略知書有大志安禄山反瑱守潁川)
(前後殺賊甚衆以功加防禦招討節度等使封潁國公肅宗末年拜相)
來希皓(昭義軍大將以節度詔授之固辭)
來子珣(遷遊擊將軍)
來鵬(豫章人大中咸通間舉進士有詩集傳于世)
(宋)來之邵(字祖德元祐中為監察御史)
(明)來恭(三原人由貢士洪武中拜監察御史陞僉都御史正色立朝彈劾不避權勢有讒恭者我皇祖)
(私幸其第見夫人紡綿恭鋤菜遂誅讒而益重恭)
來天球(蕭山人弘治進士)
來聘(三原人嘉靖乙未進士)
來汝賢(字子與蕭山人嘉靖壬辰會魁)
崔(博陵角音齊太公生丁公伋伋生叔乙讓國居崔因氏又望出清河)
(周)崔杼(齊莊公大夫諡武子)
崔意如(東萊侯生二子伯基仲牟伯基居清河東武城仲牟居博陵安平)
(漢)崔駰(安平人父篆王莽時為新建大尹理出冤獄二千餘人駰博學有才著詩賦銘頌二十餘篇)
崔瑗(駰子舉茂才為汲令教民開稻田數百頃為政七年人歌之曰天降神明君賜我慈仁父時薦)
(其宿德大儒遷濟北相)
崔琦(字子瑋安平人以文章博通稱梁冀行多不軌琦作外戚箴以諷冀呼琦問之琦曰昔管仲相)
(齊樂聞譏諫之言蕭何佐漢乃設書過之史今將軍欲鉗塞士口乎冀因遣琦歸隂使人害之)
崔琰(東武城人少樸訥好擊劍尚武事年三十九乃就鄭玄學初從袁紹辟為騎都尉尋歸曹操為)
(尚書甚有威重朝士瞻望操亦敬憚焉)
崔寔(瑗子字子眞舉至孝獨行除為郎明於政體史才有餘為五原太守母劉氏有母儀淑德博覽)
(書傳常教寔以臨民之政寔之善績母有助焉崔氏世有美才兼以沉淪典籍遂為儒家之林)
崔鈞(靈帝時開鴻都門賣官父烈有重名入錢五百萬為司徒聲譽衰減問于鈞曰吾居三公外議)
(何如對曰論者嫌其銅臭烈怒舉杖擊之時為虎賁中郎將服武升戴鶡尾狼狽而走烈罵曰)
(死卒檛而走孝乎鈞曰舜之事父小杖則受大杖則走非不孝也父慙而止)
(三國)崔林(東武城人仕魏為幽州刺史遷司空進封安陽亭侯為政多推誠存大體去後民輒見思)
(晉)崔洪(字良伯博陵安平人高祖寔著名漢代父讚魏左僕射洪清厲鯁直武帝時累官吏部尚書舉)
(用甄明門無私謁子廓終散騎侍郎亦以正直稱)
(南北)崔綽(洪五世孫少孤學行修明與范陽盧玄平棘李靈俱被徵母老固辭後為郡功曹)
崔鑒(綽子有文學仕魏自中書博士轉侍郎出為徐州刺史於州内銅冶為農具兵人獲利爵桐廬)
(縣子子二合襲爵終常山太守康有膽氣終儀同三司)
崔辯(鑒從祖弟學涉經史風儀峻整仕魏為武邑太守政務之暇專以勸學為急卒諡曰恭子景儁)
(知古博學累官員外散騎侍郎雅為孝文所知重景雋子巨倫有文武藝累功封漁陽縣男)
崔仲哲(鑒孫兄忻有世幹魏尚書左丞仲哲蚤孤為祖母宋所養六歲宋亡啼慕不止性恢達常)
(以將略自許累功賜爵安平縣男)
崔挺(辯從父少好學五世同居魏孝文帝拜光州刺史風化大行及卒州故吏聞者莫不悲感挺歴)
(官三十餘年家資不益子孝芬早有才識累官尚書東道行臺孝偉為趙郡太守有惠政)
崔景眞(琰六世孫仕北齊為平昌太守有惠政及去民立祠祀之姪祖思有志氣好讀書仕為内)
(史屢陳政事官至青冀二州刺史為政清勤)
崔祖思(字敬元琰七世孫初為都昌令遷齊内史高帝將加九錫内外皆贊成之祖思曰公以仁)
(恕匡社稷執股肱之義君子愛人以德不宜如此及帝受禪除黃門侍郎後為青冀二州刺史)
崔徽(東武城人初徵為魏相州别駕遷秘書監時樂安王範鎮長安世祖以徽為散騎常侍督雍涇)
(梁秦四州諸軍事徽為政務存大體講論道義誨誘後進終日不止)
崔振(挺弟少好學居家孝為宗族所稱仕魏為秘書中散以謹敕為孝文所知尋兼尚書左丞子朗)
(終侍御史)
崔楷(字季則辯子性嚴烈能摧挫豪傑時人語曰莫&KR3089;獬付崔楷後調殷州刺史州賊蠭起攻城楷)
(不屈被害贈侍中)
崔伯謙(字士遜鑒從孫東魏高歡召補相府功曹稱之曰伯謙清直奉公眞良佐也嘗為濟北鉅)
(鹿太守威德大行伯謙少讀經史容止儼然親賓至則置酒相娛清言不及俗事卒諡曰懿弟)
(仲讓仕西魏官至鴻臚少卿)
崔士謙(楷子仕西魏為利州刺史深曉政術吏民愛畏後遷江陵總管外禦強敵内撫軍民風化)
(大行號稱良牧)
崔懷順(清河東武城人父邪利魯郡太守宋元嘉中沒於虜懷順聞之蔬食如居喪禮泰始初淮)
(北陷沒懷順因北至桑乾邪利時已卒懷順絶而復蘇載喪還青州徒跣冰雪而手足不傷人)
(以為孝感)
崔靈恩(清河東武城人習五經尤精三禮三傳仕魏為太常博士歸梁為步兵校尉兼國子博士)
(先是儒者論天執渾蓋二義不合靈恩立義以渾盖為一集註毛詩注周禮制三禮義宗左氏)
(經傳義左氏條例公羊穀梁文句義皆行于世)
崔昂(字懷遠孝芬姪幼孤事母孝孝芬嘗曰此兒吾家千里駒也東魏時攝京畿長史事入北齊累)
(遷散騎常侍兼大司農卿校理有方下無奸偽深為文宣知賞朝之大事多委任之)
崔暹(字季倫供之後事北齊累官左丞吏部郎好薦人才官至尚書僕射暹憂國如家以天下為己)
(任文宣常曰崔暹清平天下無雙也)
崔仲方(字不齊博陵安平人少好讀書有文武才幹年十五周文見而異之令與諸子同就學時)
(高祖亦在其中由是與高祖少相欵密後以明經為宇文護參軍以軍功授平東將軍時周武)
(隂有滅齊之志仲方獻二十策帝大竒之從武帝攻晉州遂下之又令仲方說下翼城等四城)
(進爵范陽縣侯宣帝嗣位為少内史帝崩高祖為丞相與仲方相見握手極歡仲方亦歸心焉)
(及受禪上召仲方議正朔服色事後進位開府)
崔寬(字景仁初寬通欵見崔浩浩與相齒次厚存接之反浩誅以遠來疎族獨得不坐遂家于武城)
(居司空舊墟以一子繼浩襲爵武陵公寬性滑稽誘接豪右善撫納招致百姓樂之諸鎮之中)
(號曰能政及解鎮人人追戀詣闕上疏者三百餘人)
崔子約(五歲喪父不肯食肉後喪母居喪哀毁骨立人云崔九作孝風吹即倒兄子度死百日不)
(入房長八尺餘姿神㒞異為平原公開府祭酒與兄子贍俱詣晉陽寄居佛寺贍長于子約二)
(歲每退朝久立子約憑几對之儀望俱華儼然相暎諸沙門竊窺之以為二天人也)
崔劼(字彦玄清河人尚書令光之子也清虚寡欲好學有家風累遷中書侍郎清儉勤慎甚為文宣)
(帝所知拜南青州刺史有政績尋除中書令加開府待詔文林館監修撰新書初和士開擅朝)
(曲求物譽諸公頗因此為子弟干禄世門之胄多處京官而劼二子拱撝並為外任弟廊之從)
(容謂劼曰拱幸得不凡何不在省府中清華之所而並出外藩劼曰立身來恥以言自逹今若)
(進兒與身何異卒無覬求聞者莫不歎服)
崔肇師(清河東武城人少時疎放長遂變節更以謹厚涉獵經史頗有文思初以通直散騎侍郎)
(使至齊州為土賊拘欲逼與同事肇師執志不動喻以禍福賊遂捨之肇師與從弟乾亨同居)
(事伯母甚勤後以參定禪代禮儀封襄城縣男仍兼中書侍郎)
崔模(字叔軌身長八尺出後其叔雅有志度蕭寶寅討關隴引為西征别將屢有戰功封槐里縣伯)
(後行岐州事擊賊沒于陣永熙中贈驃騎大將軍都督相州刺史)
崔孝芬(字恭梓挺長子蚤有才識博學好文章孝文召見甚嗟賞之後襲父爵累遷司空屬定州)
(大中正長于剖判甚有能名府主任城王澄雅重之遷廷尉少卿後加儀同三司兼吏部尚書)
(孝芬博聞口辨善談論愛好後進終日忻然商確古今間以嘲謔聽者忘疲文章數十篇子勉)
(頗涉史傳兼尚書右丞)
崔孝直(字叔廉孝芬弟身長八尺眉目疎朗早有志尚稍遷直閣將軍通直散騎常侍爾朱兆入)
(洛孝直以天下未寧去職歸里卒于家誡諸子曰吾才疎效薄于國無功若朝廷加贈諡宜循)
(吾意不得祗受若致干求則非吾意子士順位太府卿)
崔孝政(字季讓孝直弟十歲父挺亡號哭不絶見者為之悲慘志尚貞立博學經史雅好詞賦喪)
(紀特所留情衣服制度手能執造位太尉汝南王悅參軍)
崔敬邕(挺從祖弟為左中郎將以軍功賜爵臨淄男位營州刺史庫莫奚國有馬數百疋因風入)
(境敬邕悉令送還于是夷人感附卒于太中大夫贈濟州刺史諡曰恭)
崔纂(字叔則挺從子博學有文才既不為時知乃著無談子論尋為廷尉正每有大獄多有據明有)
(當官之譽時太原王靜自廷尉監遷少卿纂恥居其下乃與靜書辭氣抑揚無上下禮入啓求)
(解位後為洛陽令卒贈司徒左長史)
崔勵(字彦德光子器學才德最有父風舉秀才中兵彭城王參軍祕書郎中以父光為著作固辭不)
(拜後除中書侍郎領軍將軍與從兄鴻俱有名于世)
崔敬友(光弟精心佛道晝夜誦經居喪遂菜食終身恭寬馭下修身厲節自景朝已降頻歲不登)
(請丏者皆取足而去又置逆旅于肅然山南大路之北設食以供行者卒于家)
崔長文(字景翰聰警有學識累遷平州刺史以老還家專讀佛經不關世事卒贈齊州刺史)
崔庠(字文序長文弟有幹用為東郡太守元顥逼寇郡界庠拒不從命棄郡走還鄉閭孝莊還宫賜)
(爵平原伯拜潁川太守頗有政績卒贈驃騎將軍)
崔道固(字季堅其母卑賤嫡母兄攸之等輕侮之父輯謂攸之曰此兒姿識或能興人門戶汝等)
(何以輕之時宋孝武為刺史以道固從事道固美形貌善舉止習武事孝武嘉之後為宋諸王)
(參軍)
崔元祖(有學行善屬文仕至射聲校尉武帝取為延昌主帥從駕至何美人墓上為悼亡詩特詔)
(元祖使和稱以為善)
崔文仲(祖思宗人位徐州刺史封建陽縣子在政為百姓所懷除黃門侍郎)
崔承宗(其父于宋世仕漢中母喪因殯彼後青徐歸魏遂為隔絶承宗性至孝萬里投險踰路負)
(喪還京師黃門侍郎孫惠蔚聞之曰吾于斯人見廉范之情矣于是弔贈盡禮之)
崔遊(字子相上黨人少好學儒術甄明恬靜謙退自少及長口未嘗語及財利魏末察孝廉除相府)
(舍人出為氏池長甚為惠政以病免遂為廢疾泰始初武帝錄叙文帝故府僚屬就家拜郎中)
(年七十餘猶敦學不倦撰喪服圖行于世及劉淵僣位命為御史大夫不就)
崔光伯(清河東武城人北魏肅宗時為北海太守有司以其秩滿依例奏代明帝嘉其清譽詔更)
(任三年)
崔延伯(博陵人仕北齊為元帥膽氣絶人兼有謀略積勞歴進西道都督延伯善將兵撫士得衆)
(心時與康生大眼為諸將之冠卒諡武烈)
崔季舒(父子瑜鴻臚少卿兄孟舒廣平太守仲舒鄴縣令季舒涉獵經史仕北齊補大行臺中官)
(郎中官至侍中待詔文林館在官每推薦人士奬勸文學義聲翕然遠近稱美)
崔叔瓚(仲哲次子有學識好直言北齊文宣擢為魏尹屬蝗為災帝以問叔瓚對曰按漢書五行)
(志土功不時蝗蟲作厲當今外築長城内興三臺故致此災耳弟季通終司農少卿季通子德)
(立好學善屬文終濟州别駕)
崔季良(叔瓚弟風望閒雅仕北齊位太學博士以征討功賜爵蒲隂縣子卒諡曰簡)
崔宏(字玄伯東武城人林六世孫少有俊才號冀州神童魏道武征慕容寶素聞其名徵為黃門侍)
(郎定國號為魏從幸鄴歴問故事應對如流道武善之遷天部大人進爵為公卒贈司空諡文)
(貞)
崔浩(字伯淵宏子博極羣書明識天文歴官著作郎魏道武以其所上書嘗置左右及幸其私第多)
(問以異事累官至司徒嘗參著作序成國書三十卷)
崔逞(字叔夜琰五世孫好學有文才仕慕容偉補著作郎撰燕記後歸魏拜御史中丞子順為散騎)
(常侍冀州刺史)
崔彧(東武城人逞曾孫與兄相如俱自宋入魏相如有才學早卒彧善醫術性仁恕官至冀州别駕)
(子景哲亦以醫術知名累官司徒長史景哲子冏仕北齊官至鴻臚卿)
崔休(字惠盛逞玄孫仕魏為尚書左丞兼給事黃門侍郎參定禮儀累官司徒右長史公平清㓗甚)
(得時譽歴幽青二州刺史皆以清白著稱)
崔亮(字敬德琰之後居貧傭書自業仕魏累官度支尚書别立條格歲省億計遷吏部尚書奏為格)
(制以停解日月為斷後世相踵賢愚同滯皆自亮始然其性公清所在並號稱職)
崔㥄(逞五世孫仕魏以建議功封武城縣公悛有文學偉風貌端嶷如神名輩燕集悛到一座無復)
(談話鄭伯猷嘆曰身長八尺面如刻畫謦欬如洪鐘響胷中貯千卷書使人那得不畏服子瞻)
(才學風流為後來之秀仕為相府司馬)
崔光韶(亮從弟博學強辨尤好理論仕魏為廷尉卿屢建讜議永安擾亂後還鄉里杜門却掃戒)
(子孫儉)
崔光(本名孝伯清河鄃人家貧好學畫耕夜誦仕魏為中書博士撰國書鄃文稱其才曰浩浩如黃)
(河東注今日之文宗也每有妖異詔問光光皆詳對婉諫累官司徒侍中進位太保卒諡文宣)
(子勵有父風為太尉長史中書令諡文貞)
崔鴻(光從子博綜經史為魏尚書都兵郎中鴻弱冠有著述志撰為十六國春秋勒成百卷後遷平)
(州刺史卒諡曰眞)
崔仲文(稜弟北齊天保初稜為侍中仲文為銀青同日受拜時云兩鳳連飛文宣嘗試觀射詩一)
(韻操筆立成拜散騎常侍光禄大夫子偃為太子洗馬尚書郎)
崔彦穆(浩之後風韻閒雅器度方正奔江左仕闕為黃門侍郎後復仕周官至戶部中大夫進爵)
(東郡公)
崔慰祖(字悅宗東武城人父梁州刺史家財巨萬慰祖散與宗族凡假貸文疏悉焚之好學聚書)
(至萬卷仕宋為始安王記室)
崔孝偉(魏莊帝時為趙郡太守郡經葛榮離亂後人皆賣鬻兒女夏椹大熟孝偉勸戸人多收之)
(郡内乃安教其人種植招撫遺散先恩後威一周之後流戸大至興立學校親加勸勵百姓賴)
(之)
崔巨倫(字孝宗幼孤及長歴涉經史有文學武藝魏明帝時為殷州長史陷賊結死士夜中南走)
(逢賊俱恐不濟巨倫曰寧南死一寸豈北死一尺便欺賊曰吾受敕而行賊爇火觀敕火未然)
(巨倫手刃賊十餘人賊乃四潰)
崔贍(字彦通潔白善容止神采翛然言不妄發才學風流為後來之秀侍中李神見贍嘆曰昨見崔)
(稜兒便為後生第一齊神武辟為祭酒)
(隋)崔儦(字岐叔仲文次子年十六郡守請為功曹不就後遂博覽羣書北齊舉秀才累遷三曹郎中與)
(李若齊名時人語曰京師灼灼崔儦李若齊亡歸鄉隋徵起累遷散騎侍郎易州刺史)
崔猷(孝芬子性鯁直仕周拜御中正大夫隋初進爵汲郡公子仲方有文武才略仕周為司正大夫)
崔子發(仲哲孫有文才仕為國子博士子端亦有才幹而文藝為優終北齊殿中侍御史子傳終)
(隋泗州刺史)
崔廓(安平人隋時為里左屢逢屈辱乃入山中博覽書藉多所通涉山東學者多宗之不應辟命與)
(李士謙齊名時稱崔李)
崔游(字延叔少有風概為東郡太守郡有鹽戸數計丁悉籍為兵乃為表文聞請聽更戍郡内德之)
(又建學城南召生徒親自說經當時學者莫不勸勉號為良守)
崔彭(士謙子剛毅有武工騎射略通周禮尚書文帝時累遷監門郎將在省闥二十餘年未嘗有惰)
(容)
崔弘度(博陵安平人開皇初拜華州刺史遷襄州總管所在令行禁止盜賊屏息言行剛正見者)
(凜然長安為之語曰寧飲三斗醋莫見崔弘度)
崔頤(字太冲安平人父廓博覽書籍嘗著論言頤七歲能屬文開皇初射策高第與諸儒定禮樂授)
(協律郎居母憂水漿不入口者五日後奉詔與諸儒撰區宇圖志)
崔賾(字祖濬為豫章王侍讀後去王重之不已遺書曰足下博聞強記視漢臣之三篋似陟蒙山對)
(梁相之五車若吞雲夢)
(唐)崔仁師(貞觀初為殿中侍御史上幸翠微宫獻清暑賦子浥浥子湜液澄淮並以文翰居要官每)
(自比東晉王謝)
崔湜(字澄瀾定州人祖仁師貞觀中為侍御史湜舉進士累官中書令偕弟液澄從兄蒞竝以文學)
(居要官湜執政時年三十八嘗暮出端門緩轡諷詩張說見之歎曰文與位固可致其年不可)
(及也)
崔衍(安平人父倫為吏部員外郎安禄山反不汚偽官嘗使吐蕃留六年不屈衍擢明經調清源令)
(天寶末累遷宣歙池觀察使簡靜為百姓所懷幕府奏聘皆名士云)
崔造(字云宰安平人永泰中與韓會盧東美張正則三人友善好言當世事皆自謂王佐才故號四)
(䕫貞元初德宗謂造敢言能立事擢中書門下平章事)
崔損(博陵人大歷末中進士博學宏詞科累官至右諫議大夫貞元中拜相立心純白一無所私)
崔祐甫(字貽孫博陵人世以禮法為聞家第進士累官至中書侍郎薦擢人材推至公以行卒諡)
(文正)
崔玄暐(博陵安平人少以學行稱叔父秘書少監行功器之舉明經累遷鳳閣舍人轉天官侍郎)
(同鳳閣平章事為人清正寡欲弟昇為司刑少卿兄弟皆守正見重於時後以誅二張功拜中)
(書令貶卒於道諡曰文獻)
崔琯(博陵人頲子舉進士歴給事中遷工部侍郎宋申錫被讒下秘獄叵測琯請獄付外庭治之天)
(下稱賢以尚書左丞為荆南節度使徙東都留守終山南西道節度使贈尚書左僕射琯性方)
(介有公台之望及卒時重惜之弟璪璵尤顯璪位刑部尚書璵河中節度使)
崔珙(博陵人父頲生八子皆有才世以擬荀氏八龍兄琯性行方介累官給事中珙為人精敏威重)
(擢嶺南節度使入對文宗訪撫治先後珙對精亮有理弟璵河中節度使璵子澹擢進士累官)
(同平章事)
崔澹(璵子舉止秀雅時謂玉而冠者擢進士第歴禮部員外郎中吏部侍郎)
崔遠(澹子有文而風致峻整時人目爲釘座梨言坐所珍也乾寧中以兵部侍郎同中書門下)
(遷中書侍郎從遷洛罷為尚書右僕射為柳粲所陷崔氏咸冤之)
崔峒(博陵人工詩文歴左拾遺終右補闕詞彩炳然時人稱其句披沙㨂金往往見寶有集傳于世)
崔圓(字有裕貝州人志嚮卓邁喜學兵法開元中歴京兆參軍玄宗西幸次河池圓疏具陳蜀土腴)
(穀羨儲供易辦即日拜中書侍郎同平章事肅宗時為淮南節度使在鎮六年請朝京師吏民)
(乞留之)
崔日知(滑州靈昌人擢明經累官太常卿與弟日用皆以文學知名)
崔良佐(滑州人擢明經補湖城簿以母喪去官遂不復仕治詩書易春秋有文名子鵬舉進士博)
(學宏詞賢良方正皆異等仕至武部郎中)
崔元亮(慈州人擢進士第元和初為駕部員外郎清愼自持太和中改諫議大夫每遷官輒讓形)
(於色文宗時以直諫著名朝廷推為宿望移疾歸東都召為虢州刺史)
崔融(齊州全節人擢八行高科武后時遷内史鳳閣舍人時有司議關市行人盡征之以融諫止融)
(為文章華婉朝廷大筆多委之)
崔善貞(浙西布衣德宗時上書闕下暴觀察使李錡恃恩驕横驚動天下榷酒漕運錡得專之凡)
(朝廷用事之臣錡以利交餘皆乾沒國用日耗德宗械善貞以錫錡錡預設大坎至則并械瘞)
(中聞者切齒憲宗即位錡反下詔削官爵錡既敗送京師腰斬於城西南贈善貞睦州司馬)
崔敏(清河人憲宗時補歸州刺史州巖湍悍人多類鳥獸敏治多馴擾改永州刺史俗尚鬼戸為胥)
(徒家有禳&KR2105;悖於政經莫能禁禦敏約束部吏黜其侵牟毁其淫祠戮其妖師于是征貢用集)
(民狎于野)
崔從(字子乂融曾孫擢進士第累官尚書左丞長慶初領鄜坊節度羌不敢犯境卒諡曰正從立朝)
(有風望内無聲伎娛玩士大夫賢之)
崔善為(貝州武城人精歷數始勸高祖舉義及兵起署大將軍府司戶參軍以清察見稱後歴大)
(理司農卿出為秦州刺史卒諡曰忠)
崔義玄(逞之後貞觀初歴左司郎中兼韓王府長史以介直稱後遷婺州刺史討平睦州寇拜御)
(史大夫終蒲州刺史子神基仕至大理卿)
崔神慶(義玄次子舉明經累遷禮部侍郎數陳時政轉太子右庶子更日侍講東宫歴司刑卿子)
(琳累遷太子少保珪太子詹事瑤光禄卿俱列棨戟世號三戟崔家)
崔日用(荆州長史入奏計因言太平公主逆節有萌帝曰畏驚太上皇奈何日用曰庶人之孝承)
(顔順色天子之孝惟安國家定社稷帝納之累官戸部尚書)
崔惇(宣州刺史為治務大體不苛細號為良吏)
崔嘏(李德𥙿之謫嘏適草制以德𥙿忠貞不盡書其過坐貶瑞州刺史)
崔元略(博州人父敬貞元時尚書左丞元略第進士累官義成節度使弟元式中書門下平章事)
(卒贈司空)
崔隠甫(武城人為殿中侍御史時浮屠慧範倚太平公主脅人子女隠甫劾之反為所擠貶卭州)
(司馬玄宗立擢汾州刺史以廉潔自守累遷御史大夫多所劾正威名赫然後遷刑部尚書封)
(清河郡公)
崔羣(貝州武城人未冠舉進士累官翰林學士中書舍人數進讜言憲宗嘉納後以皇甫鑄譛出為)
(湖廣觀察使穆宗立召為吏部侍郎俄拜御史大夫官至吏部尚書)
崔邠(字處仁武城人父垂三世一爨邠以進士為補闕論裴延齡奸以鯁亮知名累官吏部尚書弟)
(郾郇鄯鄲郾累官禮部尚書家不藏貲有輒周給親舊鄲同平章事俱進士及第宣宗以其一)
(門孝友為題其齋居曰德星堂)
崔漢衡(博平人沉懿博厚善與人交建中初吐蕃請盟以殿中少監為和蕃使定盟清水官至晉)
(慈隰觀察使)
崔咸(字重易博平人素有高志造詣深遠尤善詩歌元和初擢進士又中宏辭遷侍御史處正特立)
(風采動人一時官至秘書監)
崔鉉(字台碩元略子舉進士累官中書舍人學士承旨武宗好蹴踘角觝鉉切諫帝褒納之後為淮)
(南節度使討叛有功累封魏公子沆累遷戸部侍郎改中書侍郎)
崔彥昭(羣從子由河陽節度使徙河東撫循有法境内大治遷中書門下平章事每退朝侍母膳)
(與家人齒順色柔聲人多其孝子殷誥潞州刺史)
崔知溫(鄢陵人仕為靈州司馬有善政累遷中書令兄知悌戸部尚書子泰之工部尚書諤之以)
(功封博陵侯)
崔寧(衛州人世業儒寶應初為利州刺史朱泚亂德宗出幸奉天寧謂所親曰上從善如轉規但為)
(盧杞惑耳杞聞而譖殺之中外為之稱冤)
崔敦禮(咸陽人多涉書傳以節義自持武德中為通事舍人善辭令進止太宗時官至中書令)
崔覲(城固人業儒躬耕自給老而無子乃以田財分給奴婢自與妻隠南山節度使鄭餘慶辟為參)
(謀號稱長者文宗時召為起居郎辭疾不至)
崔碣(字東標尹河南辨王可久獄時淫潦獄决而霽都民相與歌舞於道)
崔光遠(玄宗時為京兆少尹及帝西狩詔留光遠為京兆尹西京留守採訪使乘輿已出都人亂)
(火左藏大盈庫爭輦財珍至乘驢入宫殿者光遠乃募官攝府縣斬十數人乃定)
崔俊(字德長性介潔矜已之清視贓負者若讎以蘇州刺史奏課第一遷河南觀察使)
崔戎(字可大憲宗時為華州刺史吏以故事置錢萬緡為刺史私用戎不取及去召吏曰籍所置錢)
(享軍無重矯激以誇後人也徙兖海沂密觀察使)
崔薳(監察御史巡錄京城繫囚伸雪冤枉遇下嚴察為人所誣流崖州)
崔信明(以五月五日生日方中有異雀鳴集庭樹史占之曰生子當以文顯位殆不高貞觀中為)
(秦川令卒工詩有楓落吳江冷之句)
崔琳(開元中為中書令舍人弟珪瑶每宴集組印相輝華轂盈門一榻置笏重疉其上元宗命相先)
(書其名覆以金甌會太子入帝謂曰此宰相名若自意之誰乎太子曰非崔琳盧從愿乎帝曰)
(然兩人有宰相名望)
崔渙(博綜經術長議論吏部侍郎嚴挺之施特榻誡彛遵名謂曰子清廟器故以題相名)
崔沔(字善冲京兆人儉約自持禄廩隨散宗族不治居宅嘗作陋室銘以見志)
崔縱(渙子初以蔭補協律郎遷監察御史詔擇令長于臺省除藍田令寬明勤幹德化大行累遷金)
(部員外郎六遷大理卿兼御史中丞德宗幸奉天四方握兵未有至者縱先知之潜拜李懷光)
(勸令奔命懷光從之縱乃悉歛軍財與懷光俱來調給具備加右庶子充使數奏懷光剛愎反)
(覆宜隂備之及行幸梁州左右短之曰縱素善懷光今不來矣上曰他人不知縱吾可保其心)
(不數日縱至拜御史大夫縱孝悌修飭自立以父為元載排抑退居十餘年左宦外府訖載得)
(罪不求聞逹初渙有寵妾鄭氏縱以母事之鄭氏性剛戾待縱不以理雖為大僚每加笞詬縱)
(率妻子候顔色敬順不懈時以為難)
崔行功(井陘人鉅鹿太守伯讓曾孫行功少好學中書侍郎唐儉愛其才以女妻之儉前後征討)
(所有文表皆行功之文高宗時累轉吏部郎中以善敷奏嘗兼通事舍人坐事貶為游安令尋)
(徵為司文郎中當時朝廷大手筆半出行功之詞)
崔元翰(博陵人進士擢第登博學宏詞制科又應賢良方正直言極諫科三舉皆昇甲第年已五)
(十餘李汧公鎮滑臺辟為從事後北平王馬燧在太原聞其名致禮命之入朝為太常博士改)
(知制誥詔令温雅合于典謨然性太剛褊不能取容于時忤執政罷知制誥守比部郎中元翰)
(苦心文章時年七十餘好學不倦既介獨耿直唯秉一操伏膺翰墨其對策及奏記碑志師法)
(班固蔡伯喈而致思精密為時所欽)
崔鄯(少有文學舉進士元和中歴監察御史太和元年十月自太子詹事拜左金吾衛大將軍鄯昆)
(弟六人仕官皆至三品邠郾鄲三人知貢舉掌銓衡冠族聞望為時名德鄯太和九年冬為左)
(金吾大將軍無病暴亡贈禮部尚書子瑄)
崔鄲(登進士第累遷監察御史三遷考功郎中太和三年以本官充翰林學士轉中書舍人六年罷)
(學士八年為工部侍郎集賢殿學士權知禮部判吏部中銓事)
崔瑨(博陵人以書判拔萃開成中累遷至刑部郎中會昌中歴三郡刺史位終方鎮璪開成初為吏)
(部郎中轉給事中會昌初出為陜虢觀察使遷河南尹入為御史中丞轉吏部侍郎大中初改)
(兵部侍郎充諸道鹽鐡轉運使子滔大中初登進士第)
崔璵(字朗士博陵人長慶初進士擢第又制策登科開成末累遷至禮部員外郎會昌初以考功郎)
(中知制誥拜中書舍人大中五年遷禮部侍郎六年選士時謂得才七年權知戸部侍郎進封)
(博陵子食邑五百戸轉兵部侍郎子澹)
崔球(字叔休博陵人寳歷二年登進士第會昌中為鳳翔節度判官入朝為尚書郎子瀆)
崔沆(博陵人元略之子登進士第官至員外郎知制詔拜中書舍人坐事貶循州司戸乾符初復拜)
(舍人尋拜禮部侍郎典貢舉選名士十數人多至卿相乾符末本官同平章事遇京國盜據從)
(駕不及而卒沂後官亦隆顯)
崔璀(博陵人代宗時為澶州刺史不為煩苛人便安之戸流亾還歸居二年增戸萬數詔特進五階)
(以寵異政仕終湖南觀察使)
崔彦曾(咸通初繇太僕卿為徐州觀察使曉律令龐勛反或勸彦曾奔兖州彦曾曰我方帥也奉)
(命守此惟有死爾斬議者一人號于衆俄而勛傳城彦曾悉誅賊家屬勛超墉入囚彦曾入彭)
(城館有曹君長者說勛曰貴賤不並處今朝廷未以留後命公盖觀察使存耳勛乃殺彦曾于)
(寢自監軍使逮官屬皆死贈刑部尚書)
崔植(祐甫子與鄭單同為補闕朝廷得失更疏論執譽望蔚然累官至宰相穆宗問貞觀開元之治)
(奏對明切因言願以無逸為元龜帝然之)
崔龜從(三中賢良方正言敬宗廟室不當稱孝弟免官)
崔協(博陵人大中元年以戸曹攝上虞令値歲旱田賦無所出協傾家貲代輸之及卒邑人立廟祀)
(之)
崔愼由(字敬止從之子端厚有父風為相與蕭鄴有隙上餌丹渴躁欲赦無名愼由請立太子上)
(怒鄴乘是譛口去之而引劉瑑初仇士良使作廢文宗詔以死不敢承故子胤終除宦官)
崔郾(字廣略治虢以寬月不笞一人及涖鄂則嚴法一不貸或問其故曰陜土瘠而民勞吾撫之易)
(服鄂土沃民剽雜以夷俗非威莫能政貴知變也)
崔液(字潤甫工五言詩題呼曰海子我家龜龍也)
崔弘禮(天平軍節度使屢以破賊功加檢校尚書左僕射)
(五代)崔居儉(清河人祖蠡父嶢皆為唐名臣居儉善文詞舉進士仕梁為翰林學士歴唐晉官至戶部)
(尚書其家專以門望自高嘗自著家禮行之)
崔稅(安平人父琢唐末為刑部郎中稅少好學博涉經史工文辭舉進士唐明宗時累官翰林學士)
(晉初改工部侍郎學士承旨草制宰相桑維翰欲改易不能得官至尚書左丞太常卿改太子)
(賓客而卒)
(宋)崔希甫(高郵人有文武才略潘美薦于朝召見賜金紫知原州拜監察御史更置諸道事務又面)
(賜金帶仍命賜魚時號重金御史)
崔公度(高郵人口吃不能劇談書一閱即不忘遂覽羣書英宗時擢國子直講不就熙寧中作一)
(法不利論以進召對擢光禄寺丞知陽武縣後復召對命以館職終直龍圖閣)
崔涇(靜海人為兒時見蟻出穴不敢踐及長見蠅蝶投網必與救脫見網罟者多與之錢令其改業)
(又率鄉人共為放生會其後子為郡文學二孫端禮端詩皆登進士)
崔頥正(封丘人與弟偓佺並舉進士頥正初為高密尉以孔維薦為國子直講刊正諸經音疏眞)
(宗時日召頥正於文苑中說尚書仕終國子博士偓佺自連江尉入為直講眞宗幸國學說尚)
(書所著有帝王手鑑十卷)
崔立(鄢陵人中進士歴知數州有循良之政後以工部侍郎致仕性淳謹喜論事事眞宗仁宗前後)
(上四十餘奏多見施用)
崔鶠(陽翟人舉進士積官殿中侍御史徙右正言累章極論章惇蔡京罪惡時議歸重有古學為文)
(至多尤長於詩清峭雄深有法度有遺文三十卷)
崔敦禮(通州靜海人與弟敦詩同登紹興中進士愛漂陽山水買田築居敦禮仕至諸王宮大小)
(學教授敦詩仕至中書舍人加侍講直學士院)
崔翰(萬年人風姿偉秀驍勇有謀太祖時以功累官端州團練使後從太宗征太原流矢中其頰督)
(戰益急擢武參軍節度鎮安化軍以疾召還上言臣既以身許國不願死于家仍令赴鎮月餘)
(卒贈侍中)
崔頌(偃師人父協後唐平章事頌以蔭補官歴漢周官至左諫議大夫宋初判國子監太祖問以一)
(時典禮頌占對閒雅上甚重之子曉太子右贊善大夫曥雍熙初進士官至太常少卿)
崔敦詩(字大雅常熟人紹興進士主楊州高郵簿除秘書省正字歴樞院編修官學士院權直遷)
(著作郎進國子監司業拜中書舍人敦詩性謹厚知大體直宿逓講所陳必剴切至造膝密啓)
(家人不得覘其藁上深器許之有文集三十卷制藳二十三卷奏議五卷通鑑要覽六十卷制)
(海十册監韻五册)
崔貢(字廷碩仁和人端重有學識履行飭備黨里咸敬事之大觀中詔天下郡縣保任士有孝弟睦)
(婣任恤中和八行者貢入太學司成考驗以聞釋褐命官政和五年郡太守董正封舉貢應詔)
(授密州文學卒鄉人尊之曰八行先生洪武初仁和縣學建三賢祠貢與褚文公許荆州竝祀)
(焉)
崔嶧(長安人進士及第累官河東轉運使會更錢法潞州大擾推其首惡誅之人心遂定後歴知同)
(州鳳翔河中以刑部侍郎致仕)
崔遹(元豐間為於潛令有遺愛嘗興元豐塘為邑人利至今呼為崔長官塘)
崔仁冀(錢塘人事吳越錢俶為通儒學士太祖嘗諭俶使入朝仁冀告俶曰主上英武所向無敵)
(保族全名上策也俶然之太宗時俶與仁冀决策納士且薦其才能於是擢衛尉卿)
崔彥進(大名人純質有膽略善騎射初仕周至都虞侯宋初累立戰功積官至彰信節度使鎮河)
(陽卒贈侍中)
崔縱(字元矩臨川人政和中進士累官至承議郎二帝北狩高宗欲遣使通問廷臣咸畏避不行縱)
(毅然請往乃授試工部尚書比至責以大義金人怒徙之窮荒縦不少屈竟握節而死詔錄其)
(兄子延年為後)
崔遵度(字堅白江陵人後徙淄州舉進士咸平初為太子中允改太常丞為編修官改左司諫仁)
(宗時遷吏部郎中兼左諭德卒遵度與物無競淳澹清素於勢利泊如也善於鼓琴嘗自著琴)
(箋有文集二十卷)
崔子房(字彦直涪陵人徙居縣南通春秋學與東坡山谷諸名士遊嘗知滁州曾子開作記刻石)
(醉翁亭側又嘗與歐陽文忠公辯芳草澗詩)
崔與之(字正子增城人父世明博學精於醫貧者療之不受其直與之紹興中舉進士累官四川)
(安撫制置使威惠兼濟兵民悅服召為禮部尚書又除參知政事進右丞相皆辭不就卒追封)
(南海郡公諡清獻)
(元)崔斌(馬邑人魁岸雄偉善騎射尤攻文學而逹政術世祖時累官江淮行省左丞危言讜論無有所)
(諱嘗行省湖南潭人為立生祠及卒追封鄭國公諡忠肅)
崔彧(弘州人剛直敢言世祖器重之累官御史中丞刑部尚書上疏言時政多見施行成宗時官至)
(平章政事卒追封鄭國公諡忠肅)
崔履謙(至元十四年同知溫州府事時劉萬努棄城遁嗾元帥呼圖克屠城履謙與治中家之柄徐)
(似孫力爭獲免遊軍略民間子女履謙奮不顧身力脫之)
崔天德(字君誼吳江人元末為金玉局副使嘗與周伯温高楊張徐為友以友竹自號自為叙在)
(吳江志)
崔彥輝(錢塘人號雲林生與王蒙皆吳興趙氏甥善篆隷詞賦畫亦超詣隠居賣藥鹽橋臨沒無)
(子有甥鄭為後學室至今猶以崔氏署扁)
(明)崔聚(懷遠人永樂起兵以功累陞薊州衛指揮使扈從北伐敗敵兵陞河南都指揮僉事又陞左軍)
(都督僉事征交趾力戰而死)
崔齡(字人年吳江人天德子洪武初以人才授刑部主事以直諫坐藍黨死)
崔亮(洪武初濟南知府撫綏得宜士民感服後陞禮部尚書)
崔惠(晉江人宣德中領鄉薦任江西石城教諭叛賊陳椿入陷石城惠為賊所執逼令從之惠罵曰)
(吾豈從汝狗奴反耶會燬草營即投火焚死)
崔恭(字克讓直隷廣宗人正統進士仕至吏部尚書諡莊敏公寬平坦易中無芥蔕其在吏部愼恤)
(人才廉靖自居人知嚴憚)
崔植(字斯立鄞人治春秋得聖人心法辨論公穀左氏三傳得失歴歴如指掌究極羣史平居儀度)
(整肅不假修飾而規範自然洪武七年薦為郡學教授後調處州以成就後進為務受業者日)
(衆必傾竭底裏隨其才而篤之卒于官植文學德行卓絶流輩一時碩儒莫不想聞其風采自)
(號丹山樵者有雜著文集若干卷)
崔源(字有本世家雲中天性孝友深沉有智襲寧波衛指揮同知蒞政老成人不敢干以私正統十)
(三年閩浙盜起從總兵寧陽侯剿捕累獲竒功檄禦金華殺賊一十七級生擒陳唐竒等五十)
(人解京功升署浙江都指揮僉事改檄武義一日火發聯營源倉卒遇敵時仲弟澄季弟清從)
(在營中源曰事急矣我當死之弟可自為計即應聲曰兄既死忠我乃不能死義乎遂挺身而)
(前皆力戰而死朝廷憫之遣官賜祭復俾其子&KR1015;世襲焉)
崔璽(字廷用直隷通州人登弘治丙辰進士歴官所至有聲後守武定州因時變乞歸丘園羡臨清)
(為天下通津遂家焉美丰姿多技藝善騎射人多以文武才目之時士夫皆與之交游)
崔柬(字震初洪武初知永新縣事有治聲賦均訟簡民去後思之)
崔以嗣(敦詩之裔洪武初以儒士薦授葭州同知敷政平易操持廉愼歴知縣)
崔巖(字民瞻郴州人成化辛丑進士歴戸部郎中陞山東江西河南布政使轉左都御史擢南京工)
(部左侍郎卒巖平生嚴肅不苟合居官三十餘年田園如故云)
崔銑(字子鍾河南安陽人弘治進士仕至禮部右侍郎贈尚書諡文敏公宏才博學好古能文素履)
(皭然出處無玷淵醇清邵卓然巨儒)
崔桐(字來鳳泰州人正德中解元進士及第授翰林院編修陞侍讀湖廣提學副使福建參政南京)
(太僕寺少卿改太常寺少卿提督四夷館陞太常寺卿掌國子監祭酒卒南京禮部右侍郎)
崔永(字彦齡海鹽人七歲喪父其母韓更里人桑愼從戍海南永思母不置遂徒步走海南行次瓊)
(州得見母會慎歿永求歸母所司不可永哀請于國朝許之歸舟遭風母失水永入水負母得)
(活而永竟以寒疾死江西布政使茹大素葬祭之海南人至今稱崔孝子云)
崔克昇(内黃人幼以孝聞父遘疾醫弗能療克昇取父大小便嘗之以審輕重卒治得瘳父年九)
(十九卒克昇跣足負土築墳廬墓三年有司上其事詔旌表其門)
崔允(字懋原代州人元弟嘉靖癸未進士歴刑部郎中)
崔學履(昌平州人嘉靖庚戌進士歴光禄寺少卿)
崔棟(薊州人嘉靖庚戌進士任監察御史)
崔大德(字子謙長治人嘉靖癸丑進士歴麻平知府性爽愷以誠待人中有執持不屑苟隨以事)
(忤監司掛冠去郡人思之)
崔文奎(字應宿成化甲辰進士歴戸部尚書諡康簡)
崔峩(字汝瞻保定府蠡縣人嘉靖辛丑進士歴山西僉事)
崔近思(濱州人嘉靖庚戌進士歴山西參政)
崔元(代州人正德中駙馬都尉嘉靖初以迎立功封京山侯弟允癸未進士)
崔文(安慶衛指揮宸濠之變攻圍安慶二十餘日自後開門從殺實文之功事平進署都督)
崔&KR0697;(字淵甫吳江人天性孝友博學多文能詩工書眞草篆隷為人所寶有傳響集行世姪)亦善
(書能詩)
崔深(字靜伯吳江人正德中以字學薦授中書舍人博覽好古畫梅入品)
崔都(蒲州人嘉靖庚戌進士歴布政司參議)
萊(萊子國以國為氏)
(周)萊駒(晉大夫)
(漢)萊章
(明)萊從善(四川人宣德中新喻縣教諭)
臺(臺駘之後)
(漢)臺崇(侍中為曹操所殺)
臺佟(字孝威鄴人隠於武安山鑿穴為居採藥自業州辟不就刺史行部乃使從事致謁佟往謝刺)
(史乃執䞇見佟曰孝威居身如是甚苦佟曰佟幸得保終性命存神養和如明使君奉宣詔書)
(多惕庶事反不苦耶遂去隠於深山終莫能見焉)
(晉)臺彦(字國雋漢侍中崇之後專京氏易善圖䜟秘緯天文洛書風角星算尤善望氣占候推步之術)
(隠居商洛南山)
(唐)臺蒙(合肥人善唐末揚行密表為檢校太保宣州觀察使)
(宋)臺亨(元豐間人與司馬温公著閭閻之書者五人亨其一也)
(明)臺謙(永樂中諸城縣貢士任訓導)
臺獻(泰安人成化中直隷清河縣訓導)
(萬歷癸酉舉人臺存道諸城人)
(萬歷間直隷永平府灤州吏目臺鳳磁州人)
開(望出陜西姬姓衛公子開方之後)
(周)開府(齊大夫)
(漢)開章(司馬)
(宋)開趙(武功大夫英州刺史嘗取肝救父詔曰開趙昔忠於國今孝於親特轉團練副使)
(明)開濟(字來濟河南洛陽人國初舉明經授訓導仕至刑部尚書坐黨禍暴卒)
台(本墨台氏避事改焉)
(南北)台寬(遼西郡守玄孫峰樂陵公峰子昂長沙公昂弟光安平侯)
(明)台鼎(當塗人洪武中任長陽知縣)
邰(平盧商音炎帝之後姜姓所封以邑為氏)
(宋)邰端(儒林郎僉判連州)
(明)邰鼎(當塗人正統貢士長陽縣知縣)
邰溥(繁昌人正統貢士任縣丞)
邰清(江寧人景泰舉人任御史)
邰傑(江寧人景泰舉人任教諭)
邰博(當塗人正德中太常丞)
邰泗(溧水人正德舉人任教諭)
邰周先(字國定高郵人正德舉人任知州)
咍
(明)咍左(弘治中光州舉人任平鄉教論)
才
(明)才俊(昌黎人宣德中任高郵州判官)
才寬(字汝栗直隷遷安人天順進士器度宏闊遇事裁决無滯歴官宣大總督兵部尚書遇敵中流)
(矢亡)
材
(宋)材致(知韶州)
哀(東陽羽音魯哀公後因諡為姓又望出南康)
(周)哀駘它(衛人貌惡魯哀公召而觀之果以惡駭天下授以國政仲尼曰是必才全而德不形者也)
(漢)哀章(王莽將)
哀宏(騎都尉)
哀仲(種梨)
哀學賢(建安人下邳令)
哀置(樂成王相)
(宋)哀道訓(崇安人紹興進士)
哀蘊元(崇安人紹興進士)
哀彬(字丕承崇安人紹興進士)
哀謙(字彦先崇安人靖康中耕隠黃洋原結廬名玉泉有時人不識田園樂只羨相如駟馬車之句)
哀夢松(建安人開禧進士)
哀長吉(字叔巽崇安人嘉定進士調靜江軍掌書記秩滿致仕號委順翁徜徉林泉托興吟咏雖)
(老手不釋卷)
(明)哀英(邵武人成化間太平府訓導)
哀育(崇安人宣德貢士)
哀賢(萬安人弘治舉人任寶慶府推官)
哀道寧(中部人弘治中弋陽縣丞)
哀明(南召人弘治中廬州府學訓導)
哀冲霄(湘潭人正德中鞏昌府通判)
哀正(蒙城人正德中任信豐縣丞)
哀世用(嘉靖乙夘江西舉人後改衷姓)
杯(見姓苑)
(宋)杯承寵(元豐間知洪州)
回(祝融子吳回之後)
(明)回謙(巢人宣德中任監察御史陞慶遠知府)
回裔(營昌人宣德中蒲州知州)
棓(音裴)
(漢)棓塑(賢士爰盎從問占文)
頽
(漢)頽當(七國反時將軍曾遺膠東膠西書曰奉詔誅不義降者赦不降者滅之王何處須以從事)
靁
(宋)靁恢(元祐初府教授)
哉(見姓苑)
栽(見姓苑)
該(見姓苑)
財(見姓苑)
敳(八敳潰之後以王父字為氏)
淶(州名見姓苑)
魁見姓苑(本朝景泰二年浙江黃巖縣主簿魁倫)登州萊蕪縣人貢士
魋(桓魋之後)
媒(音梅見直音)
㙵(音臺古文臺字見直音)
萬姓統譜卷十七
