卷八十三
萬姓統譜卷八十三明凌迪知撰
上聲
十七篠(下)
(宋)趙普(字則平幽州薊人父迥徙洛陽普沉厚寡言事太祖初為書記後拜相能以天下之事為己任)
(又相太宗拜太師及卒追封韓王諡忠獻普初寡學術太祖勸以讀書自是手不釋卷每歸私)
(第啟篋取書讀之乃論語二十篇也弟安易官至宗正卿子承宗歴知數州)
趙贊(字元輔幽州人初仕周累功授保信軍節度盡去苛政居民便之太祖時加檢校太師改鎮延)
(州太宗立進封衞國公卒贈侍中贊知書喜吟詩容止閒雅接士大夫以禮御衆使下咸有方)
(略為時賢帥)
趙振(歸信人景德中為隰州兵馬監押積功累遷龍神四廂都指揮使歴知數州終左神武軍大將)
(軍振剛強自負喜謀畫輕財尚義衆樂為用子珣瑜皆工騎射仕至顯官瑜弟璞亦知名)
趙晁(真定人儀貌雄偉初仕周從世宗征劉崇平壽春皆有功拜檢校太保河陽三城節度使初加)
(檢校太尉卒贈侍中子延溥以從征高陽平太原功累遷至日騎天武左右廂都指揮使)
趙延進(頓丘人父暉周太子太師延進初仕周為兵馬鈐轄宋太宗討幽薊以督造礟具功累遷)
(右監門尉大將軍知鎮州及代吏民請留知鄧州蝗不入境終金吾衞大將軍延進涉獵經史)
(好作詩士流多之子昂登進士官至直昭文館)
趙瑫(貝州清河人由衞士累遷龍衞指揮使後以徐河戰功加鎮州團練使至兵馬都署卒贈歸義)
(軍節度使)
趙隣幾(鄆州須城人五代周舉進士入宋直史館左遷補闕知制誥為文浩博慕唐四傑體有文)
(集及所補唐武宗以來日歷等書)
趙宗萬(字仲囦少知名錢忠懿器之入朝欲與之俱以老親辭不行既長博極書傳負經濟之術)
(用進士應詔籍於春宫宗萬天資蕭散于世故淡如也壯歲築室於郡之照水坊左瞰平湖前)
(挹秦望畜一鶴號丹砂引以為侣足跡不及於高門鼓琴讀書怡然自適者三十餘年祥符中)
(詔舉遺逸郡守康戩以宗萬薦尋被召乃曰吾老矣不足以任事因獻跛鼈傳以自見且請自)
(託于道家者流朝廷不奪其志即其家賜以羽服後十餘年卒宗萬神宇清明識度夷曠終日)
(凝淡若嬰兒真方外之士然取捨去就之際則確乎有不可奪者善八分草隷書通俞扁術或)
(辟榖導氣嘗為詩曰斗懸金印心難動屏列春山眼暫開蓋其志也)
趙逢(媯州懷戎人性剛直有吏幹嘗游學河朔間久之西游客鳳翔五代漢時舉進士擢校書郎入)
(周累官水部郎中知制詔入宋累遷至給事中敡歷清近所至有聲然言多詆訐故搢紳目之)
(為鐵橜)
趙昌言(字仲謨孝義人父叡歷雍丘太康二縣令昌言少有大志文思甚敏太宗時舉進士累官)
(樞密副使遷戶部侍郎卒贈吏部尚書諡景肅昌言強力尚氣槩所至以威斷立名喜推奬後)
(進)
趙鎔(字化鈞樂陵人以刀筆事太宗于藩邸上即位補東頭供奉官累遷右騎衞大將軍知滄州兼)
(兵馬部署在郡完城塹嚴戰具寇至聞有備輒引去官至知樞密院事)
趙安仁(字樂道洛陽人曾祖武唐虢州刺史父孚周進士殿中侍御史安仁舉進士真宗時累官)
(參知政事卒諡文定為人純慤寬恕善論事喜誘誨後進所著有集五十卷子温瑜官至國子)
(博士良規工部侍郎)
趙&KR0876;(知鳳翔府以寬大存心人不敢干以私益州路轉運使真宗諭曰蜀遠而數亂其利害朕所欲)
(聞&KR0876;至州條上部中事後再知益州度支市錦六千疋&KR0876;召工計歲織才千餘疋乃止以歲所)
(織數上供)
趙諴(字希中晉江人天聖中第進士通判撫州讞疑獄獲免甚衆知歸州州有淫祠曰巴王歲多殺)
(人以祭諴毁祠投像于江州東三十里有灘前後溺載不可勝計諴條奏利害力請疏鑿結廬)
(視役既成人號曰趙江即所廬祠焉歷三司戸部判官出知明州卒于官)
趙師旦(字潛叔山陽人皇祐初知康州時儂智高反攻康州力不能敵左右咸請避之師旦曰走)
(將安之血戰而死詔贈光禄卿)
趙師民(字周翰臨淄人九歲能屬文舉進士第學問精博志尚清遠歷官崇政殿說書遷宗正丞)
(上書陳十五事三遷刑部郎中有集三十卷)
趙槩(字叔平虞城人少篤學自力器識宏遠中進士仁宗時累官樞密使參知政事以太子太師致)
(仕退居十五年嘗為諫林百二十卷上之仁宗詔褒之卒年八十八諡靖康槩秉心和平雖在)
(事如不言然陰以利物者不少)
趙賀(字餘慶封丘人少喪明異醫而愈事繼母至孝舉毛詩及第累官給事中判宗正寺歴知數州)
(以精明稱轉運使李中庸薦賀改官中庸没無子賀為主葬圖其像歲時祠于家)
趙滋(字子深開封人父士隆邠寧環慶路都監戰没錄滋三班奉職滋少果敢任氣有智略累立戰)
(功官至步軍都虞候在雄州六年契丹憚之馭軍嚴繕治城璧樓櫓至于簿書米鹽皆有條法)
趙尚寬(安仁子仁宗時知平陽縣有異迹遷知忠州以考課第一知唐州徙同宿二州河中府又)
(徙梓州所至勤于農政治有異等仁宗嘗進秩賜金積官至司農卿)
趙湘(華州人進士甲科真宗時知新繁縣以吏最聞為太常博士上補政忠言十篇官至集賢院學)
(士知虢州)
趙抃(字閱道西安人景祐初進士累官殿中侍御史彈劾不避權倖京師號鐵面御史帥蜀以一琴)
(一鶴自隨後拜參知政事與王安石不合求知杭州請老加太子少保卒諡清獻子&KR1105;累官監)
(察御史所言皆切時務出提點京東刑獄歷鴻臚太僕少卿)
趙庶明(新建人少倜儻以功名自許嘗詣闕上書僅萬餘言大略以為契丹不可恃其恭順而不)
(之備又言趙元昊必叛朝廷以為狂斥建州未幾元昊果叛識者高之)
趙振(字仲威真宗時為慶州沿邊都巡檢使時金湯李欽白豹神木馬兒高羅跛臧三族尤悍難制)
(振募降羌啗以利令相攻破十餘堡欽等詣振自歸振為置酒先釂取細伏圍財數分植百步)
(外共射欽等百發不中振十矢皆貫欽等皆驚誓不復敢犯)
趙瞻(盩厔人第進士調孟州司戶參軍歷知萬泉夏縣皆有善政英宗時以侍御史上疏出判汾州)
(神宗時判開封言青苗法不便出知同州累遷同知樞密院事卒諡懿簡所著有春秋論史記)
(牴牾論等書)
趙隆(成紀人從王韶收復熙河為涇原將戰平夏川功最多每戰勝不矜嘗知西寧州羌豪信服累)
(遷捧日天武都指揮使卒徽宗自篆額曰旌忠)
趙卨(依政人第進士為汾州司法參軍郭逵宣撫陜西辟掌文字多所建明夏人入寇俘馘有功累)
(官龍圖閣學士帥延安元祐中進端明殿學士)
趙&KR1105;(抃之子篤行君子也元豐中為温倅迎清獻來遂名其堂曰戲綵東坡送以詩云風流半刺史)
(清絶校書郎)
趙丙(字南正元豐中為太常少卿與文富耆英會丙詩云新春鼎為燕英髦主禮雍容下庶僚二宰)
(比肩官一品十人華髮仕三朝星階並列瞻台曜樽酒時行挹斗杓東穎庸春最無狀也將顔)
(面赴公招)
趙挺之(字正夫密州諸城人通判德州哲宗即位賜士卒緡錢郡守貪耄不時給卒怒譟持白挺)
(突入府守趨避左右盡走挺之坐堂上呼問狀立發庫錢而治其為首者衆即定)
趙叔皎(秦悼王四世孫靖康時為德州兵馬都監建炎初金人圍城叔皎率兵禦之前後六戰金)
(人登城猶力戰被執怒罵不屈而死之)
趙立(徐州人以戰功補官王復守徐州金兵陷城復死立權知州事金人圍趙州急宣撫杜充命立)
(往援連七戰而勝累遷鎮撫使知楚州誓衆力守忽飛砲中其首而死事聞諡忠烈)
趙自化(平原人高祖常景州刺史父知巖習經方名藥之術以授自化自化遂以藥名診治有竒)
(效累遷至正使所著有四時養頥錄及漢沔詩集五卷)
趙遹(開封人大觀中累官兵部尚書嘗伐宴州夷山險難進乃捕猱數十束麻灌以膏蠟縛猱背夜)
(遣人負繩梯登崖及賊柵乃然炬猱熱狂跳廬舍火發賊號呼奔撲猱益驚火益熾官軍鼓譟)
(破柵賊亂赴火墮崖死者不可計俘斬數千人)
趙文澤(麗水人六歲喪父廬墓有羣鼠銜花白鶴來巢之異大觀初詔賜束帛)
趙不羣(太宗六世孫欽宗時知章丘縣縣當山東河北之衝不羣募效用五千人增城浚濠為戰)
(守備敵攻圍兩月不能下遷闕州通判)
趙善璙(字德純歙縣人宋宗室少苦學登第為德清縣簿嘗謂士大夫涖官臨民不明九章則無)
(以斷疑後除大理評事累官尚書郎有自警編行世)
趙密(清源人政和中用材武試為河北隊將戍燕高宗以大元帥開府檄援京師建炎初從張俊討)
(寇及敗金人于明州累功遷龍神衞四廂都指揮使後加至少保)
趙鼎(字元鎮聞喜人崇寧中進士隨高宗南渡累官殿中侍御史陳四十事遷御史中丞初鼎薦張)
(浚後竝相協心以圖興復之功與秦檜論和議不合罷政摘嶺南在吉陽不食而卒孝宗時贈)
(太傅豐國公諡忠簡)
趙君錫(安仁孫性至孝母亡事父良規不失左右及登進士第以親故不願仕父没始調知武強)
(縣累官給事中嘗論蔡確章惇罪進刑部侍郎御史中丞紹聖中貶少府少監分司南京)
趙善應(餘干人官終修武郎江西兵馬都監性純孝親病嘗刺血和藥以進父母之喪哭泣毁瘠)
(與諸弟篤友愛聚族百餘口無間言聞四方水旱輒憂形于色及卒丞相陳俊卿題其墓曰篤)
(行)
趙世德(衡山人宣和間進士初攝鄉邑時邑遭兵燬移治上封賊曹成大掠脅世德斂民金帛世)
(德不從被執以死自誓百姓自率以金帛贖後官廣西機宜)
趙棠(衡山人少從胡宏學慷慨有大志嘗見張浚于督府浚雅敬其才欲以右選官之棠不為屈累)
(以策言兵事浚竒之命子栻與棠交棠之子方遂從栻學焉)
趙逵(資州人讀書數行俱下尤好聚古書考歷代治亂之迹紹興中對策擢第一為秦檜所忌授僉)
(書劍南東川後累遷至中書舍人高宗嘗稱其純正可用又以其文章似蘇軾稱為小東坡有)
(棲雲集三十卷)
趙性(赤水人紹興中入對集英其策有曰以括囊為深計臣知其人矣主和議者當之以首鼠為玄)
(機臣知其人矣杜言路者當之考官大驚以為劉蔶無以過秦檜欲捃拾之會檜卒而止)
趙昴發(字漢卿昌州人登第通判池州元兵渡江池守王起宗遁昴發攝州事為守禦明年大兵)
(至昴發知不可守乃置酒與親友飲訣謂其妻雍氏使先出走雍曰君為忠臣我獨不能為忠)
(臣婦乎遂同縊死事聞贈官諡文節雍贈順義夫人)
趙嵎(知德清青溪盜起嵎聚保甲邀擊擒其二將獲兇徒二百餘人邑賴以安)
趙祖仝(本豫章人僑寓富順隠居讀書志行純潔鄉閭以為矜式嘗主郡學師席守貳以下皆尊)
(禮之善屬文凡郡邑學舍同朝碑刻多出其手)
趙開(安岳人元符中舉進士為成都路轉運判官善心計有通變捄弊之志建炎初都大提舉川陜)
(茶馬更茶馬榷酒法張浚治兵秦川犒賞所費盡取辦于開而贏貲常有餘)
趙子嶙(建炎初知湖州時金人南侵子嶙親率將士禦敵人皆感勵死守事甫定遽罷去民攀戀)
(涕泣御史達于上詔郡人祀之)
趙令衿(太祖五世孫靖康初論事被謫高宗召見令衿奏乞留張浚召趙鼎以言不合罷寓居三)
(衢後襲封安定郡王子子覺號雪齋居士有文名令衿觀秦檜家廟記口稱君子之澤五世而)
(斬檜聞怒責治汀州)
趙不&KR1418;(字仁仲高宗時登第改成都路轉運判官適歲飢不&KR1418;行抵法商貸官錢五萬緡遺吏分)
(糴比至下令曰米至矣富民爭發粟米價遂平雙流朱氏獨閉糴邑民羣聚發其廩不&KR1418;抵朱)
(氏法糴其米黥盜米者民遂平)
趙善俊(字俊臣初補承節郎高宗紹興登第換左承務郎知廬州會歲旱江浙飢民麋至善俊括)
(境内官田均給之僚友爭言用度將不足善俊曰吾將瘠已肥人乃省燕游車騎鼓吹之費郡)
(計用饒)
趙彦逾(字德老高宗時登第知秀州累遷太府少卿為政寬恕後改知鎮江府郡適旱飢彦逾節)
(浮費發粟賑糶民賴以安)
趙不試(太宗六世孫高宗建炎元年知湘州金人大入州人被圍軍民無固志不試謂之曰今城)
(中食乏外援不至不試宗子也義不降計將安出衆不應不試知事不可為乃納其家井中然)
(後以身赴井而死)
趙聿之(高宗建炎中為成忠郎金人圍潭州帥臣向子諲率衆守城聿之隷東璧子諲循城顧聿)
(之曰君宗室不可效他人苟簡聿之感慨流涕金兵登城縱大子諲率官吏突門遁去城遂陷)
(聿之巷戰大罵而死)
趙宗悌(字元發輕財好施故相王氏子持父所服帶求質錢宗悌惻然曰宰相子一至是乎歸帶)
(而與之錢所親用詐取藏鏹得其狀曰吾不以小故傷骨肉恩竟不問所生母早世宗悌不識)
(也聞父婢語平生輒掩泣繼得其肖貌繪而奉之如生)
趙明(上猶縣尹始至以五事為憂既舉曰常事耳禱雨雨隨逐蝗蝗去驅厲厲走民以為異為立棠)
(隂碑以記其政績)
趙叔憑(建炎間為陜州都監金人圍城援兵未至時叔憑子官盧氏遺以書曰人臣當死國難況)
(吾近屬可辱命邪遂死之時通判王滸縣令張玘等五十一人皆死無降者)
趙㺽(無錫人性剛毅不畏強禦人號趙鐵頭農田水利無不修舉邑人德之)
趙訓之(宗室居揚州政和進士知吳縣朱勔怙勢訓之移疾去金人入侵訓之募士勤王聞汴京)
(陷乃止建炎中知永豐縣孟太后避兵處州護衞統制叛訓之率兵拒戰被害)
趙叔近(宗室之子累官龍圖閣侍制建炎初守秀州杭卒陳通反叔近諭以禍福賊皆感服奏上)
(赦之王淵兵至杭素與叔近有隙乃殺通誣叔近庇賊倉卒未及聞聖旨已遣張俊殺之秀民)
(哀痛立廟祀焉)
趙子砥(仕為鴻臚丞北遷至燕山遁歸乃言金人講和以用兵我國斂兵以待和今譬人畏虎以)
(肉餧之食盡終必噬人若設陷穽以待之庶能制虎因復故官已而賜對稱旨命知台州)
趙士㒟(字立之宗室郇王仲御之子紹興間封齊安郡王權奉濮邸祠事數言事忤秦檜及岳飛)
(被誣願以百口保其無他檜大怒令臺官論擊之謫居建州凡十二年而卒)
趙子潚(紹興二十九年以左朝請大夫直秘閣權發遣子潚談笑剖决吏不能欺國醫王繼先蒼)
(頭怙勢干法子潚移牒逮之繼先乃留其牒子潚以聞其不憚權貴如此勢家賃人子女為僕)
(妾抑令立契謂之義男義女與父母永訣子潚又禁之除戶部侍郎)
趙士龍(字景瞻開封人系出太宗初為淮南西路鈐轄時追殺劇賊丁一箭壽春詔遷三官除江)
(南東路鈐轄時敵勢方疆郡盜李成寇淮南圍九江公與守將捍禦百餘日城中食盡守將委)
(去士龍獨糾合餘民誓以死守已而城陷神色怡然衆號呼言無殺我趙鈐轄賊義之授偽安)
(撫使士龍罵曰賊耳欲屈我邪隂裂帛以書寄示諸子曰義不苟活絶食與飲謹毒自戕爾輩)
(當為我刷恥遂仰藥卒子三不忞不懣不隠皆死贈武功大夫官二孫以承信郎)
趙像之(字明則高安人嗜學忘寢食紹興進士授臨川司戸校藝廬陵得周益公楊誠齊為門生)
(仕至軍器少監像之為詩文平淡簡遠雖持節秉麾而家猶貧焉)
趙汝能(字公舉登紹興進士第調泉州錄參當塗糾曹改秩知泰之海陵歲飢民嘯聚為亂人情)
(洶洶汝能罪其魁餘不究民始定業又畫計賑之民賴活者甚多諸司多以滯訟委之刮析簡)
(明號稱平允興學校增養生徒士風翕然丕變郡曩為巨寇根穴掠數州金寶聚焉官軍迫之)
(盡藏之詔僚吏或勸發詔之策汝能頷之曰鍾離意以為如得槩歸行李如始歷官浙西沿海)
(議幕朝請大夫清心寡欲甘麄糲若寒士遇事剛决有仁者之勇詩文清醇有體自號雲谷道)
(人今從祀鄉賢祠)
趙敦臨(字芘民鄞人紹興初第進士初為蕭山縣主簿郡守使者交薦之為湖州教授魏丞相汪)
(尚書皆其門人有語孟書禮春秋解王應麟嘗輯其遺文為之序曰斯黃收純衣之製大羹玄)
(酒之味也昔者子朱子謂前輩為文明白磊落指切事情無瞘盱側媚之態愚於芘民見之)
趙彦操(至子淳熙中以秘閣修撰知平江府郡當孔道事緒萬端彦操治尚靜簡不為捷疾建御)
(書閣風化庠序以右文殿修撰知鎮江)
趙察(來安人少負才望事親甚孝養死葬力竭而禮盡母殁廬墓有芝十九莖生墓亭事聞旌其門)
趙彦肅(字子欽建德人留心聖賢之學乾道初登第官至寧海軍節度推官所著有易說等書學)
(者稱為復齋先生)
趙汝暨(新建人仕為明州錄事參軍時有執平民為殺人盜者汝暨直其冤繼獲真盜豫章貪刻)
(宣撫趙葵薦汝暨知鄉郡民始安且有拓境之功善政具舉進刑部尚書轉工部致仕)
趙汝愚(字子直善應子乾道間舉進士第一累官吏部侍郎紹熙間知樞密院事孝宗登遐光宗)
(疾中外洶洶汝愚奮不慮身定大計于頃刻收召明德之士以輔寧宗新政拜右丞相辭不就)
(未幾為韓侂胄所搆謫永州卒及侂胄誅詔復故官追封沂國公諡忠定)
趙崇憲汝愚長子淳熙中擢進士甲科監闕(軍酒庫歴知江州靜江府所至有惠政累遷至)
(直秘閣崇憲天性篤孝能守家法居父喪月餘始食粥小祥始茹果實終喪不飲酒食肉)
趙孟錦(宗室少不羈遊淮以軍功為將佐北兵攻真州每戰輒為士卒先守苗再成倚以為重北)
(兵重艦駐江上孟錦乘大霧襲之俄頃霧霽日高北人見其兵少逐之登舟失足墮水身荷重)
(甲溺)
趙方(字彦直棠子少從張栻學淳熙中舉進士知隨州時講和罷兵方獨選將招兵為戰守計拔土)
(豪孟宗政等補以官後入知江陵襄陽金兵至荆襄以有備不能陷累遷至刑部尚書進徽猷)
(閣學士卒諡忠肅有家傳錄遺文)
趙雄(字温叔資州人隆興初類省試第一除正字召見極論恢復孝宗大喜曰功名與卿共之嘗以)
(中書舍人使金與金主爭辨金人謂之龍鬭淳熙中累官參知政事拜右丞相朱熹極論時事)
(上怒雄言熹狂生罪之適成其名乃止光宗初又上萬言書陳修身齊家以正朝廷之道卒諡)
(文定)
趙伯圭(字禹錫孝宗同母兄也初以恩補將仕郎累遷至浙西提舉司幹辦公事除明州添差通)
(判孝宗受禪上皇詔除集英殿修撰知台州伯圭在郡頗著政績除敷文閣侍制改知明州)
趙彦橚(字文長孝宗時登進士第尉樂清會大旱令循故事禱雨而責租益急彦橚曰捐斂已責)
(所以招和氣何禱為已而果雨慶元初知晉陵縣歲飢彦橚賑恤有方所活幾數十萬)
趙善譽(字靜之幼敏慧力學孝宗試禮部第一初調昌國簿攝邑事勸編戶裒金買田以助嫁娶)
(喪葬捕得海盜全黨守欲上其功善譽曰奈何以人命希賞守益賢之薦于朝授兩浙運幹改)
(知撫州)
趙希言(字若訥孝宗時登第調衢州司戶西安令不職守檄希言攝邑漕善令會嚴州請復烏龍)
(嶺税場檄希言往訪之俾令得復職希言力陳烏龍嶺不當復漕怒曰衢已復孔步章戴二場)
(何烏龍獨不可復希言謂二場當併罷去漕不能奪二場竟亦廢改吉州)
趙希懌(字伯和孝宗時登進士第趙汝愚帥福建希懌為屬吏嘗言治人如脩身治政如理家愛)
(民如處昆弟取古今官著惠愛者緝為一編曰是吾師矣汝愚嘉之)
趙令&KR0882;(建炎初仕至鄂州通守領兵戍武昌知黃州賊張遇過城下招令&KR0882;度不能拒出城見之)
(遇飲以酒一舉而盡曰固知飲此必死願勿殺軍民遇驚曰先以此試公耳更取毒酒沃地地)
(裂有聲乃引軍去金人犯黃州城陷欲降令&KR0882;大罵不屈強以拜令&KR0882;曰但當拜祖宗豈能拜)
(爾耶金人怒鞭之罵口不絶而死)
趙伯逿(字致遠宗室子乾道五年第進士知瑞金縣以大臣薦知南恩州下車蠲積逋為緡錢萬)
(乞減額丁米寬民力改德慶府立貢闈修郡庠提點廣西刑獄移廣東轉運知漳州蠲鬻鹽宿)
(負以羨錢造浮梁便行者知西外卒年六十三)
趙師璱(字德玉宗室子淳熙二年進士知古田縣通判汀州上杭峒酋結連他峒叛剋日發師璱)
(廉知伏卒峒口俟其出一戰擒其酋郡之民感而祀焉知德慶府卒)
趙子淵(字清卿七歲而孤家貧力學登進士知臨安府金主求議和子淵謂事情難測宜以軍禮)
(待之孝宗嗣位志圖恢復子淵訓練士卒上觀于便殿嘉之進龍圖閣學士知泉州)
趙彦敔(監青龍鎮税建鎮學養士百里之間弦歌相聞兵部侍郎杜孝嚴以彦敔有官不顯有民)
(不多而所知者本所務者要為文記之)
趙子晝(字叔問少警敏強記工書翰宣和初充詳定九域圖志編修官建炎四年遷尚書左司員)
(外郎兼權貨務歲收茶鹽香錢六百九萬餘緡以功進秩一階試太常少卿集太常因革禮八)
(十篇為十七卷復春分祀高禖禮除權禮部侍郎遷徽猷侍制樞密都承旨以公族為侍從及)
(改官制後都承旨用文臣皆自子晝始衢嚴信饒之民生子多不舉子晝請禁絶之累求補外)
(遷徽猷閣直學士知秀州)
趙彦博(武康人舉進士守郡持節俱以能稱孝宗朝累官工部侍郎)
趙善恭(字作肅宗室居邵武乾道八年登進士第歴知潯邵二州入為大理司直遷寺丞倉部郎)
(中右司郎中除直煥章閣知靜江府經略廣西改知潭州安撫湖南移江陵府拜司農少卿總)
(領湖廣錢糧兼知鄂州權宣撫司事加司農卿初善恭在朝適開禧用兵力陳不可輕動至任)
(帥守務以安邊靜民為事)
趙粹中(字叔達自密州徙居于鄞幼歲能詞章登紹興進士科孝宗銳意復北疆虞允文王藺趙)
(雄以言兵聚進恢復機密十論制狄權鑑四十卷富疆要策十卷孝宗亟喜之一歲九遷由秘)
(書郎權起居郎給事中後除吏部侍郎所奏對多言邊防嘗上疏罷王安石父子從祀乞雪岳)
(飛冤狀又集司馬光范鎮董弅等奏議正太祖東嚮之位議不行寧宗即位卒如其議後以侍)
(制知池州大閱軍校一日用公帑錢三百萬郡政修舉民生祠之)
趙希衢(婺源人淳熙五年武第父賢承信郎五遷至忠翊郎希衢以蔭補將仕郎銓試合格補迪)
(功郎授福州侯官簿臨政多平憲司郡守三剡交薦不就而從常調轉真州司法而終自號可)
(山有可山集弟希術希俱登武第子與恪與懲同登嘉定十七年武第)
趙與恪(字敬儒希衢子恩授承信郎本郡酒官監饒之浮梁景德鎮攝行邑事有冤獄久未明者)
(受委不六日而决丞相嘉之超遷不就從常調至秉義郎後又五領文解遇覃恩合廷對轉京)
(官都護新班承事郎而終與恪次子孟櫄字子垕號古春與從弟孟括孟頽同登咸淳元年進)
(士第任修職郎)
趙不黯(字稷臣高安人太宗六世孫舉進士歴官至二千石退居錦水不磨勘者二十年孝宗以)
(近臣薦擢拜大宗正仕至開府儀同三司寶慶二年入祀樂善書院)
趙潗(字伯遠淳熙間為長興令邑蝗集募民搜捕至三千餘石又旱河竭榖價騰踴潗出官錢增直)
(糴粟粟商輻輳人皆得濟又增學租以造就人才士民咸德之)
趙善養(字浩然太宗七世孫年十九登進士第再中法科除刑部郎中年四十以朝議大夫致仕)
(淳熙間吏部侍郎芮輝薦善養自代聞召力辭除直秘閣卒年九十子汝式汝忱俱登第)
趙善佐(字佐卿居邵武以宗室子試有司連中授將樂丞累官知泰州常德府贛州奉法愛民以)
(勤儉自約飭不妄費公帑干請無所應在贛踰年卒民哀思之善佐嘗受學於張敬夫而又從)
(朱元晦學有易疑問答)
趙師雍(宗室居黃巖淳熙十四年進士闕受教于朱熹陸九淵之門恥利欲之學九淵)
(嘗寓書以啟之蓋其學亦知所向方云)
趙思(字再可紹興二十四年進士調鍾離簿虞雍公允文力薦之孝宗賜對便殿問恢復大計思對)
(合上意除太府寺簿太常丞度支郎官守台州治聲翕然上親書姓名於御屏除淮南轉運判)
(官陞副使除戶部郎官淮東總領遷起居舍人充金國賀生辰使不稱御名金以為慢來詰不)
(得已罷之除廣東提刑改湖州直龍圖閣再任除起居郎權吏部守祠起知靜江府廣西經略)
(職事修舉除秘閣修撰進集英殿脩撰轉中大夫)
趙公峴(字唐卿紹興間知順昌縣廉明勤敏而政尚寬簡庭無留訟歲歉輒發廩賑貸民不乏食)
(有辛大者謀竊發愬者踵至公峴陽叱之以為妄衆皆愕然密遣擒捕盡獲其黨民有停柩者)
(諭之葬而貧甚不能舉者則官助其費修學養士文風大變張魏公帥閩薦于朝遂改秩去)
趙善湘(字清臣鄞縣人宗室慶元初進士累官資政殿大學士封天水郡公後為沿海制置使兼)
(知慶元府卒贈少師所著有周易約說春秋三傳通議等書及書詞共百餘卷)
趙逢龍(字淳甫鄞縣人刻苦自脩為學淹貫嘉定末進士累官至宗正少卿兼侍講敭歴日久泊)
(然不知富貴之味或問何以裕後逢龍曰吾憂子孫學行不進不患其飢寒也家居講道四方)
(從游者皆為鉅公名士在朝奏疏甚衆槀悉焚棄)
趙必愿(字道人汝愚孫嘉定中進士知崇安縣歷知全常處泉台婺等州其所行一循汝愚之政)
(累遷至權戶部尚書後以華文閣學士知福州必愿才周器博心平量廣而又蚤聞家庭忠孝)
(之訓故所立卓然可稱)
趙蕃(字昌父其先鄭州人曾祖暘以秘書少監提點坑冶寓信之玉山蕃以暘致仕恩補官寶慶初)
(以太社令召三辭不起止于直秘閣致仕蕃性雖寬平樂易而剛介不可奪嘗受學于劉清之)
(清之守衡蕃求安仁酒庫以卒業焉真德秀書于國史曰蕃於師友如此肯負國乎)
趙師楷(父伯壽任漳幕因家焉紹熙四年進士累陞浙漕幹官有誣告屬邑令者漕使欲劾之師)
(楷曰若憑單辭得無冤乎訪之果誣改湘潭有旨召對首論邊防次論募兵除提舉左帑倅惠)
(陽多異政守梅州謹防鹽寇民賴以安除提舉廣東市伯革無名和買之需遂為計度轉運使)
(攝帥事召對除太府丞知建寧府進移直寶章閣出帥廣東卒)
趙崇嶓(南豐人嘉定間為石城令時寇賊横虐崇嶓以恩信結將士討除元惡改淳安縣上疏極)
(論儲嗣未定及中人專横官至朝散大夫有奏議白雲藳)
趙夢極(字子中終大中大夫給事中開禧初輔翼東宫因論兩浙身丁錢絹重為民困轉以上聞)
(御札亟賜蠲放人多德之)
趙公豫(字仲謙常熟人幼聰警記左氏傳不謬一字登進士第紹熙間知真州公豫為人沉厚清)
(苦平居以靜坐為適居官廉正常言吾求為循吏不求為健吏累官至寶謨閣侍制致仕所著)
(有奏議燕堂類藳數卷傳于人)
趙善堅(宗室家于袁州乾道間進士嘗通判婺州朱熹為常平使者深器重之時旱善堅奉行荒)
(政全活甚衆後五典名藩所至以廉能稱官至戶部尚書)
趙悰(字彦忠侍制恩誠之子晉江人與朱文公善為福建運管寬鹽法之病民者知惠州惠前稱豐)
(郡後復艱窘悰曰必吏欺也覈之果得米斛七千緡錢五萬公入既羨斥其餘惠民治以最聞)
(就提舉常平卒于官)
趙庚夫(字仲白莆田人舉進士不第以宗子取應得右選平生志業無所洩一寓於詩嘗自刪取)
(五百首既没劉克莊擇百篇為山中集屬趙以夫序而傳之子時願擢進士甲科仕至工部侍)
(郎)
趙棉夫(初名植夫字叔獻宗室新昌人嘉定進士累官中奉大夫知郴州封高安縣男)
趙發(字達甫江隂人嘉定癸未進士第三終秘書省發書郎端平更化上欲除發諫省會當國者先)
(遣所親諭意發遜謝之命遂寢弟大用孫炎年皆以儒科知名)
趙與訔(字中父秀安王五世孫寓居歸安淳佑十年知嘉興府歴知平江府兼提刑禮部侍郎東)
(平劉震孫詠曰與訔於時為循吏于朝為名達于國為信厚公族世以為名言)
趙汝讜(字蹈中汝談弟少俶儻有軼材折節讀書與兄齊名上言乞斬韓侂胄坐廢後登嘉定初)
(進士為太杜令徙湖南遷知温州)
趙景緯(字德父於潛人少勤學恨不及游朱文公之門淳祐初登進士第官至禮部侍郎卒贈中)
(奉大夫諡文安景緯天性孝友雅志冲澹親殁無仕進意史稱為醇儒)
趙孟堅(字子周海鹽人寶慶初登進士第官至太守時與孟堅同科登進士第者曰與翊時勇與)
(橡夫漪夫瀜彦秘泮夫與機孟敏希檜與時崇愜崇愈崇昔汝堂與曾崇汝熠與善崇侑)
(皆宗室也)
趙與&KR0696;(字德淵太祖十世孫居湖州嘉定中進士歴知嘉興慶元紹興府後權揚州兩淮安撫制)
(置使以知平江府致仕特贈少師)
趙與稙(南豐人幼敏悟工詞章淳祐中舉進士知醴陵縣嚴州兵變命往知其州單車入郡平寇)
(亂擢知臨安府清介簡約臨民平易)
趙若燭(字竹逸景定中進士知光澤縣事子嗣誠博通經史宋亡不仕教授于鄉及其門者衆所)
(著有詩書經箋註名曰粗通)
趙范(字仲武方子與弟葵俱有大志少從鄭清之牟子才學後從父軍中嘉定間嘗與葵殱金人于)
(高頭累官知揚州淮東安撫副使屢立戰功進工部尚書沿江制置副使後為京湖安撫制置)
(使兼知襄陽府)
趙葵(字南中方子以功累官知滁州度李全必叛乃聚兵為戰守計及全寇揚州葵率衆與戰出奇)
(破之斬全以歸淳祐中進端明大學士知潭州後拜右丞相兼樞密使封魯國公葵有英武之)
(才累立大勲朝廷倚之為重者二十年卒贈太傅諡忠靖)
趙彦呐(彭州人登四川類試第少以材稱吳曦叛以禄禧偽守夔彦呐結義士殺之遂顯名嘉定)
(中經理西和州金人至再戰却之在州五年得軍民心端平初為四川置制使)
趙汝騰(字茂實宗室子居福州寶慶初舉進士歷官至禮部尚書兼給事中嘗入奏言前後姦諛)
(興利之臣甚切直拜翰林學士後辭歸累召始至闕復以翰林學士承旨知泉州知南外宗正)
(事卒贈四官)
趙不懬(字子容和義郡王士珸子補率府率積階刺史知南外宗正事訓淑宗黨寬嚴中節防檢)
(自其子弟始弗率者皆畏憚之無敢干以私者兼知西外奉祠終)
趙與懽(嘉定中知安吉州郡計仰榷醋禁網嚴密與懽首捐以與民設銅鉦懸門欲愬者擊之冤)
(無不直有富民愬幼子開以天理遂欣然感悟又婺媪二子告以不孝留之郡門日給饌俾親)
(饋未閱月母子如初)
趙彦倓(字孚卿彭城侯叔褧曾孫初調溧陽尉有能名改平江府推官攝宜興縣以牧馬券料為)
(負嘗預用二年復税民以此病彦倓請諸司各奏釋舊逋禁預借百年弊事一日遽絶歷其郡)
(邑具有政績)
趙師檟(理宗時以罪拘管西外宗正司福建提刑王夢龍以智勇可用屬制軍器令寇逼龍溪令)
(師檟迎敵于林嶺身為先鋒戰十餘合賊至益衆師檟所乘馬適陷田中賊斷其左臂師檟以)
(右手拔背刀斷九級仰天大呼曰師檟報國死于此矣遂没焉)
趙孟壘(理宗時登進士第開慶元年為金華尉臨安降與從子由鑑懷太皇太后帛書詣益王擢)
(宗正字簿監軍復明州戰敗見獲不屈死)
趙希泊(宗室子居宜春歷官至戶部尚書咸淳中迕賈似道出領廣東轉運使宋幼主德祐元年)
(判置使黃萬石檄其勤王得潰卒數百道經廬陵郡守邀其軍遂與從子必向避地贛州亂定)
(時袁守聶嵩孫希泊内婣也勉之内欵不能屈文天祥兵敗于真州與天祥俱被囚辭節愈厲)
(家人饋食則碎器覆諸地俱不食據榻而死)
趙興&KR4014;(景定間知南康軍覈實社倉復還原額修軍學兩祠堂繕治城池造軍衣弓矢旗幟等器)
(百廢具興)
趙汝琰(字履常太祖八世孫趙汝愚定策多與參訂汝愚去國汝琰與弟汝讜昌言侂胄之非竝)
(罹黨斥出依祖墓以居者累年肆志學問為文有西漢風累官刑部尚書兼學士)
趙師淵(字幾道歷進士為平海軍節度判官趙汝愚以讒去淵遂東歸專力學問積十餘年不仕)
(既而通判温州歷遷太常丞因忤時宰乞祠主管台州崇道觀以終)
趙崇鏕(字曜翁居處州初為宗學生與太學生劉黻黃鏞等六人伏闕上書言宰相丁大全專權)
(誤國獲貶後召還舉景定三年進士)
趙宗潔(字敏則括蒼人舉進士授浙西常平提舉入為右司郎每以人才為宰相薦理宗朝中貴)
(盧必升等擅權用事在朝無人敢言宗潔奏乞罷斥之以肅官府紀綱由是名振朝野居官不)
(受私謁所至以激揚清濁著聲)
趙希磐(紹定中知餘杭縣政尚清淨邑里安謐移新縣治不勞民而成)
趙汝漟(宗室子嘉熙元年以奉議郎知桐廬縣發縣帑五千緡增置學田養士又創屋三楹於常)
(平倉後捐已俸糴置糶歉名曰惠民倉人便之)
趙師夏(嘉定間知南康軍奏以星子縣請佃税錢對補上供發梅洞寺田及魚池入兩學立三學)
(社倉善政甚多)
趙希館(字君錫汀州司戶峒寇起汀人震懼郡會僚佐議守城希館言距城三十里有關曰古城)
(若扼其衝賊不足慮矣守以付希館遂審形明間申令謹候賊至矢石俱下無一免者餘黨聞)
(風而遁詔升州推官治疑獄决滯訟去之日軍民遮道泣送者數百人)
趙䈣夫(嘉定間知袁州待民恤民一出于誠理宗嘗問廉吏真德秀以䈣夫對首賜御飲褒寵)
趙孟淳(孟堅之弟嗣秀安僖王能墨竹亦有稱)
趙宗廕(字有成高安人嘉定進士歴仕至全州運判廉介自守家無儋石之儲翛然自得死之日)
(衣衾棺椁取具親友)
趙時煥(字元晦宗室子居閩之晉江淳祐八年以朝散郎知撫州時馬旗步旗軍甚悍煥準省劄)
(節制軍馬迄去無敢譁者壇置貢院修復文昌堰後又蠲山税病民之半)
趙時鉞(字子澧崇安人少有文名登嘉定十六年進士第調南康星子簿再調汀州長汀州丞皆)
(有政聲沿臺檄攝上杭令適汀寇甫平餘黨猶尚洶洶時鉞奮然不顧有闕麻胡者招誘賊酋)
(汝紅雲為亂時鉞出竒計捕獲之民得安跡部使者以其功剡辟即真尋通籍知撫州崇仁縣)
(徐忠簡公清叟經略廣右辟公賓州倅攝州事會逆賊黎夢符寇海道兇燄甚熾時鉞被檄領)
(兵往攻之捷聞就除權發遣南寧軍事未幾卒于海上朝廷嘉之特轉朝請郎)
趙端頥(字養正家臨川幼孤貧處之裕如陸伯微得象山家學相與講貫參以伊洛諸書反求諸)
(已行顧其言無虚矯無厓異登嘉定七年第授懷安簿歷建寧簿以廉勤稱嘗入江西帥幕議)
(不合浩然肥遯端平初召赴都堂審察力辭家居優游扁所居曰常菴與鄒南堂游新堂章從)
(軒往來切磋)
趙善沛(字濟世一字興甫常安縣人父不槁登紹興二十一年進士第官至朝奉郎幹辦行在諸)
(司糧料院公克紹其學淳熙二年復取世科歷仕皆以廉勤稱攻苦食淡過於寒素居私杜門)
(人罕識面嘗賦雪詩云兒笑真珠滿盤碎女疑荷葉雨中來道人心下無些事三箇柴頭品字)
(煨後終於南康守子汝郛)
趙伉夫(字尊道霅川人開禧乙丑知上高内腴而外癯政尚慈恕不忍横斂民懷愛之目為趙佛)
(子踰年政成事簡入為樞密院都承旨)
趙汝笈(字景師四明人慶元進士嘉定戊寅知上高資稟明秀政事清嚴待上以謙斷獄以恕諸)
(司疏其治狀為諸邑最先是上高諸鄉額有坊場許人買換名曰教練每一名四季認白納錢)
(少者不下百千民被其擾汝笈方申朝省遂罷之)
趙汝郛(字大防登開禧元年進士第調廣州法曹嘉定間遷淮西檢法會敵南侵安豐受圍汝郛)
(被檄督餉無闕圍既釋師曹交薦改秩知臨武縣創倉以拯飢民脩學以化獷俗尋授金陵酒)
(所司書之職適餉餽所繫正資供億汝郛搜抉姦弊增息至四十餘萬秩滿倅贛州時峒寇擾)
(攘憲司引汝郛參謀招捕及任轉餉之役送底平定除知韶州之官遇寇卒于道事聞于朝贈)
(朝議大夫仍官其子)
趙善言(字從之祖守江隂因家焉初調常熟尉侍郎劉穎參政張孝伯見器重終朝請郎知臨江)
(軍其居官于利民事則勇為之兩邑一郡皆有隂德)
趙與霆(字震道永嘉人與其弟與琇同登淳祐第為常德府推官郡守將上薦櫝莫適予乃集幕)
(僚于公署鬮而畀之與霆獨稱疾不往守賢之而同列亦愧焉知鄞縣究心撫恤數以公事與)
(制閫爭無所降屈通判興化軍監登聞檢院知梅州未赴卒)
趙與琇(字器道為建康府司理盡心推鞫多所平反時馬光祖以閫兼守號一代文師僚屬擬筆)
(一不當意輒斥詈塗竄獨以與琇為能改秩知瀏陽縣通判紹興府除將作簿卒年八十弟與)
(復與運俱登科)
趙師秀(字紫芝永嘉人登紹熙第沉浮州縣改秩而卒自乾淳以來濓洛之學方行諸老類以窮)
(經相尚詩或言志取足而止固不暇如昔人體驗聲病俾律吕相宣也至潘檉出始倡為唐詩)
(而師秀與照翁卷徐璣繹尋遺緒日鍜月煉一字不苟下由是唐體盛行其詩清新圓美若野)
(水多於地春山半是雲瀑近春風濕松多曉日青等句人傳誦之)
趙汝迕(字叔午樂清人族貴且蕃兄弟羣從多掇高科登顯仕汝迕尤以詩知名登嘉定第駸駸)
(進用因夜雨梧桐王子府春風楊柳相公橋之句觸時相怒謫官淪落不得志而卒)
趙汝回(字幾道永嘉人登嘉定第終主管進奏院名重一時苦吟興致高邁自成一家詠橘花云)
(春風過後雪初白夜雨晴時水亦香詠水仙云屈原一點沈湘恨李白三生捉月身皆為詩人)
(所珍從其學者多知名)
趙崇滋(字澤民永嘉人父汝鑒中第終通判道州崇滋少穎悟卓犖不羣登嘉定第調嚴州司戶)
(尚氣不屈每與守亦下之趙與長板曹檄和糴浙右辭不行人贊其清工詩優入騷人閫或)
(過荆坑哭鶴悼步月諸篇膾炙江左善筆札得羲獻遺意子必椶必槐必杉俱登科必棻以舍)
(選釋褐必椶終貴溪宰必槐由邑最陞歷太府簿司農丞知安吉州入為金部郎復以直秘閣)
(知徽州能修其官始終不掛吏議徙台州不赴卒必杉介特不肯詭隨終宣城宰)
趙汝修(字臺卿晉江人登嘉定進士第端平初除知鬱林州陛對言國家頻年多厄謹德修政以)
(弭災召和時謂得宗臣進言體將行改韶州治以平易卒汝修為人清曠托僧廬以居諸子皆)
(聯第)
趙以夫(字用文長樂人端平初知漳州始下車鄰寇猝至諸道之兵皆會于郡調度繁興應之裕)
(如卒生擒其渠帥檻車以獻勞賜吏士費以千萬民不加斂先是漳民苦於丁錢以夫奏以廢)
(寺租代民輸之安撫真德秀聞而擊節上于朝曰漳州此舉可為分符守土者法詔可其奏)
趙善封(字德可登慶元進士第宰寧德崇學校課農桑當時名卿交薦之以為庶幾古之循吏尋)
(倅古端正民業去産存之患及守容州尤加意撫字校産籍以定差役立保伍以戢盜賊廣右)
(帥臣以善封有風力檄率藤梧等六郡之兵以討賊方就道賊已敗散為政寬平尤尚廉潔大)
(帥楊長孺嘗贈以詩有清如玉壺冰澹若朱絃瑟之句)
趙必漣(字仲連崇安人少刻苦讀書開慶間以父澤當補官辭不受晩築室黃柏里自號山泉翁)
(植梅數百株名其居曰梅花莊與弟若槸日觴咏其中尤精于醫有倚梅吟藁若槸字自木號)
(霽山咸淳末登第入元不仕性倜儻不治生産獨嗜吟咏徜徉山水間遇會心處輒止數日人)
(以陶阮輩目之評者謂其所作得晩唐風致同邑劉濟字應徐亦有詩名嘗題必漣梅花莊詩)
(為人傳誦有日行辯明德辯行于世)
趙文孫(字道鳴初名必韸宗室商王九世孫自紹興移蹕屬籍南外宗正寺遂為晉江人咸淳丁)
(卯以登極恩賜出身除福州長樂縣主簿宋亡遂不仕易今名游居郡庠不接流俗專以訓誨)
(講解為事同縣有趙伯暐亦宗室與傳定保為友其文章議論淵懿浩博為閩南碩儒)
趙時話(號西嶼嚴毅清慎為浙西憲時道經太湖會賈似道制置江淮還京邀之引舟避去後為)
(太府卿又數以言忤遂貶融州貽書諸弟歎國柄下移冀有為以行其志時士大夫附勢若不)
(及而公不愓于成敗竟卒)
趙良金(字古淡系出宗室恭靖王後七世嘉定末選宗室嗣位良金在選中辭之登寶祐四年第)
(授知無錫縣文天祥陳宜中陸秀夫皆稱其人良金嘗移書責賈似道誤國不報遂還婺源隠)
(居不出片言隻字至今人猶珍藏之所為詩文號隨意集)
趙孟崧(福王與芮從子元兵入臨安孟崧謀舉兵事泄被執至臨安范文虎詰之孟崧詬曰賊臣)
(負國共危社稷我帝室之胄欲一刷宗廟之恥乃更以為逆乎文虎怒驅出之過宋廟呼曰太)
(祖太宗之靈在天何以使孟崧至此杭人莫不隕涕既死雷霆晝晦者久之)
趙希普(字宋卿高安人天資警敏卓有詩名兩詣江西漕舉以宗室恩授廬陵主簿再調南丞改)
(秩知奉新縣陞臨江倅卒于官有西庄斐藁)
趙文義(郢州都綂制時吕文煥降元為鄉道元兵水陸竝至文義及范興帥精騎數千拒之屢戰)
(多捷援兵不繼死之初開州之役其兄武亦死于義焉)
趙時賞(字宗白宗室居和州舉咸淳進士知旌德縣擢知邵武軍為人風神明俊議論慷慨文天)
(祥開府南劍知其有謀策奏辟參議軍事為江西招討副使空坑兵敗被執不屈死之)
趙良淳(字景程汝愚曾孫初為泰寧主簿恥事干謁浮沉冗官二十餘年至咸淳末除知安吉州)
(元兵圍城良淳力守援將吳國定開南門納外兵衆潰良淳還府奮筆書其几曰寧為宋朝鬼)
(未作北廷臣投繯而死)
趙淮(葵從子李全之叛屢立戰功累官至淮東轉運使德祐中戍銀樹壩兵敗被執元將阿珠使招)
(李庭芝許以大官淮陽許諾至揚城下大呼毋降元將怒殺之)
趙立(重慶人第進士以上書迕賈似道被謫德祐初起為太杜令湖北提刑使蜀趣諸將入衞至重)
(慶則昝萬夀已降元張珏方城守為後圖立無以復命還至涪沉水死)
趙孟濟(其先汴人寓居清江德祐時待次家居郡檄攝元僚保障城邑以功充清居令居官介特)
(豪猾屏息已而城破死之)
趙必曅(字伯暐晉江人濮安懿王八世孫補承務郎悵望中原懷古賦詩慨然有祖逖之志從益)
(王至永嘉蒲夀庚為福建廣東招撫使發舟航海次泉州港曰夀庚作亂以田真子降元必曅)
(逃&KR1812;竈村真子遣兵勒還草降表必曅誓必死持匕首自刺吉甫抱哭曰我愧死萬萬不能復)
(見子矣張世傑回兵圍城夀庚盡殺宗室縛必曅將斬之錄曹參軍吳伯厚以計出之遂居泉)
(之東陵)
趙孟僴(黃巖人宗室嘗游廬陵歐陽守道劉辰翁之門文天祥開浙西閫以從事辟之偕行僅五)
(十日而大事已去孟僴遂隠為道士又為僧因自號為三教遺逸子孫遂家華亭所著有河山)
(汗漫集)
趙孟藡(淳熙中知南安軍以廉勤為政以孝悌教民其于學校尤加意焉政績具載學碑)
趙孟傳(字巖起太師與懽子守嚴州有廉直名屢守名郡必載弟妹以行車數十兩後為江東墝)
(冶使丞相賈似道俟其至城下論去之貧不能載其弟妹歸於家衆咸憐之後尹臨安晩守鄉)
(郡)
趙時踐(字容月宋末人僑居采石爵從仕郎初調廣德軍司戸參軍德祐元年攝建平縣事時邊)
(境繹騷兇徒内横勢不可為二年冬十一月元兵南下先驅擁東門時踐與繆霆起計事官署)
(中夜嘆曰事勢如此覆亡可知詰朝惟有死耳霆起曰如家何時踐曰皮之不存毛將安附黎)
(明指前溪曰吾已與家人訣懷石是中矣因與霆起及縣尉王君擢直學陳夢常登縣樓槌鼓)
(與敵遇敵人入縣勢窮蹙遂與其妻子僕妾凡九人赴溪潭死焉)
趙與䅯(知寧國縣德祐元年五月元兵至與䅯出戰死之吏有楊義忠者率遺民閉城拒守兩月)
(亦戰而死詔贈與䅯直華文閣)
(金)趙渢(東平人舉進士仕至禮部郎中性沖澹學道有所得尤工書時人以比党懷英號曰党趙自號)
(黃山所著有黃山集)
趙秉文(滏陽人舉進士累官禮部尚書翰林學士有才藻工書翰能直言自幼至老未嘗一日廢)
(書所著有滏水文集及易叢說中庸說資暇錄等書)
(遼)趙思温(盧龍人少果銳膂力兼人仕為平州刺史遷漢軍都團練使伐渤海力戰拔十餘城身被)
(數鎗遼主親為調藥後以功擢檢校太子太保保靜軍節度使卒贈太師魏國公)
(元)趙吉甫(其先蜀人徙居玉沙與魯齋許衡友善衡至武昌首問吉甫謂人曰吉甫為人天資聰俊)
(高某一著則其人可知矣自號拙存以文學名于世)
趙宏偉(字子英甘陵人後徙穎川大德五年用中丞董士恒薦起僉浙西道肅政兼訪司事鎮江)
(旱行臺令宏偉核實卒蠲民租九萬餘石大風海溢潤常江隂等州廬舍多蕩没民乏食宏偉)
(將發廩以賑有司以未得報為辭宏偉曰民旦暮饑擅發有罪我先坐遂發之全活者十餘萬)
(遷江南行臺都事至大間召為内臺都事出為浙東廉訪副使宏偉至浙東聞郡人許謙得朱)
(熹道學之傳延致為師未幾擢江南行臺治書侍御史卒贈嘉議大夫禮部尚書追封天水郡)
(公諡貞獻)
趙秉温(字行直少莊重好學事世祖於藩邸中綂初同劉秉忠相宅定都及起朝儀與史杠等討)
(論刪定之帝臨觀大悦命立侍儀司授秉温禮部侍郎兼知侍儀司事累官昭文館大學士知)
(太史院仍侍儀使數請退弗可乃集侍儀司所行儀書禮以為獻之帝稱善尋卒加大司徒追)
(封定國公諡文昭子慧特授昭文館大學士侍儀使累官至集賢直學士安豐隆總管)
趙若(字順之崇安人初下江南蒙古岱丞相入閩一見器重之薦于朝授同安縣尹不仕隠于家高)
(丞相開閩省三使人來䀻強為往見辟之仕不就而歸賦詩略云人事不易諧虚名竟何益少)
(年倦束帶投老當自佚閉戸讀書時貴有諮事造廬而請焉長於詩尤工音律長短句有清真)
(風韻或自度曲教子弟按之絲竹會燕飲則出以相娛樂時人多之)
趙天錫(冠氏人防禦使蘇政以為冠氏令宋將彭義斌據大名冠氏元帥李全降之人心頗搖天)
(錫令衆姑少避其鋒以圖後舉乃率將佐往依大將布哩哈軍未幾破義斌于真定授左副元)
(帥同知大名路兵馬都總管事李全在大名結其帥蘇椿納金河南從宜鄭倜日以取冠氏為)
(事天錫每戰輒勝一日倜自將萬人來攻天錫率死士乘城力戰三晝夜倜度不能下)
(遁去已而上便民事優詔從之)
趙矩(字義臣大都人少嘗師許魯齊先生至元中為南樂縣尹兼管諸軍事數勸民力田務本興學)
(養士頗有古循吏之遺焉)
趙璉(字伯器其先甘陵人祖宏偉徙潁川璉登至治初進士第累官至湖廣行省左右司郎中除杭)
(州路總管璉強毅開敏精力絶人吏莫不服其明决不敢欺浙右病於徭役民充坊里正者皆)
(破其家朝廷令行省召入郡守集議便民之法璉獻議以屬縣坊正為雇役里正用田賦以均)
(之民咸以為便召拜吏部侍郎後為淮南參知政事移鎮泰州張士誠既降復叛欲挾璉登其)
(舟璉瞋目大罵遂死之其僕楊兒以身蔽璉亦死)
趙世延(雲中人究心儒者之學世祖時為監察御史劾丞相僧格後累遷翰林學士承旨加奎章)
(閣大學士中書平章政事預纂脩經世大典封魯國公世延颺歴省臺五十餘年卒諡文忠)
趙柔(淶水人弱冠從郝經使宋被留儀真經授以學遂以儒名家仕至國子祭酒詩文書畫皆有晉)
(唐風致)
趙師魯(文安人秘書少監祉之子初補中書省掾典章法度無不練習及典銓選人服其公泰定)
(間拜監察御史勸帝修舉郊廟大禮元夕帝命有司張燈山為樂師魯力諫止之卒諡文清)
趙迪(至正間平谷縣尹操守廉潔民有善詞律挾害善良者迪召至取其情狀書諸粉壁其人遂改)
(行由是政聲日著不數年拜内臺御史)
趙弘毅(晉江人少好學嘗從吳澄游為國史編脩及明兵入城弘毅歎曰我今但有一死報國耳)
(乃與妻解氏皆自縊其子恭為中書管勾亦與妻北向再拜縊死)
趙孟頫(字子昂歸安人宋宗室博通經史工詩能文善書畫舉進士為潤州錄事參軍國亡家居)
(益力于學至元間以薦入朝世祖見其神采煥發甚奇之授兵部侍郎累官翰林學士承旨卒)
(諡文敏追封魏國公夫人管氏亦能書畫子雍善屬文能書畫仕至海州知州)
趙復(德安人皇子庫楚征江南俘得之會姚樞奉命搜訪人才見復與語大悦與之北上楊惟中請)
(建太極書院遂延復為師復乃錄其所記程朱之書以教學者由是河朔始知道學後竟不受)
(官學者稱曰江漢先生)
趙一德(新建人至元中被俘至燕為鄭留守家奴歷三十年忽泣拜請于其主欲歸視父母許之)
(至家父兄已没惟母在年八十餘一德葬父兄畢如期而還主家歎其孝即縱之將辭歸會主)
(翁以冤被誅羣奴各亡去一德獨留為訴枉得雪主家分以田廬一德不受而歸皇慶初旌其)
(門)
(明)趙得勝(臨濠人勇敢有氣節國初詣和陽歸附從征渡江克太平下建康取鎮江皆有克捷功累)
(官至元帥守洪都陳友諒攻城德勝中流矢死追封梁國公諡武桓)
趙好德(字秉彛汝陽人博學多才器宇宏敞有志民事洪武初以儒士扈從車駕渡江授陜州同)
(知尋遷安慶知府召為吏部尚書改陜西行中書省參知政事)
趙汸(字子常休寧人嘗授業于九江黃楚望究心于春秋作春秋屬辭以著聖人筆削之義作春秋)
(集傳以明聖人經世之志著左氏補註十卷師說三卷以為學者用力之階洪武初召脩元史)
趙季通(天台人由教官知永豐龍溪二縣寬厚愛民與修洪武實錄累擢司業董子莊同被選為)
(趙府長史二人皆端平有操守隨事規益每侍講讀多所開悟當時論親藩輔導之良以二人)
(為極選云)
趙瑁(宜陽人喜讀書博學洽聞洪武間由儒士任河南府學訓導陞廣東瓊州知府再遷吏部尚書)
趙翥(永寧人少有志節識量過人篤志勵學為時輩所重洪武間以儒士舉授工部尚書由國子博)
(士謫任瓊州教諭)
趙謙(字撝謙餘姚人博覽古書尤精字學所著有六書本義及聲音文字通行世時號考古先生)
趙新(樂清人博通經史洪武初舉任本縣訓導陞開封知府入為國子助教尋陞山西右布政使後)
(以翰林脩撰致仕卒年八十一所著有四書說約行素稿)
趙彦可(洪武間臨清知縣公清寡慾好士愛民初為山陽丞嘗以公事他出其室潛受賄彦可歸)
(察知之遂以賄首于府而箠室遣還鄉事聞陞知鞏昌府)
趙文奎(洪武初知南昌府蒞事嚴毅措置有方凡百興作民不知勞而事已畢集去後民思慕之)
趙毅(字孟弘好德子性孝皆布素善屬文工書草輕財下士以儒士舉授工科給事中官至工部右)
(侍郎兼詹事府少詹事子寬監察御史敏吏部侍郎)
趙友同(字彦如長洲人系出宋南陽侯友同沉毅温雅有行誼自少篤學嘗從宋濓游洪武末任)
(華亭訓導大臣數薦其文學與修永樂大典又與修五經四書大全書成當遷翰林母喪去卒)
(于家)
趙文(字宗文長洲人洪武中舉人材知鄱陽縣不阿權倖坐謫久之歸卒文淳厚強毅老而持度愈)
(嚴鄉稱篤實君子所著有慎獨齋文集理學述言)
趙清(鳳陽人有膂力善用兵洪武中積功官至北平都指揮使陞後軍都督僉事致仕清去北平時)
(常懷隠憂不敢言靖難兵起黃齊諸人薦清帥河南兵守彰德北兵至城下遣人招清清對使)
(人曰殿下至京城但出片紙召清清不敢不至今為朝廷守封疆不敢棄命失職燕王立召清)
(還清遂乞閑不許)
趙耀(寧晉人初以中書省提控從徐達取蘇州授大都督府都事又從達平山東河南克元都取山)
(西入關中綜理慎密克著勞勛達愛重之凡攻戰守備機宜方略耀皆預焉後擢湖廣參政尋)
(改北平參政)
趙諒(鄂國公外孫其母與孝康皇后為兄弟壯勇知兵建文元年六月以諒為留守右衞指指僉事)
(信任之諒能效職無私交未逾月燕王兵起諒時時奉密命往來諸將軍中督察之壬午秋常)
(宗人竝得罪諒亦坐廢憂懼卒)
趙俶(字本初宋宗室之後母方妊時夢異僧抱兒畀而承之已而生俶強記絶人八歲能詩文指物)
(輒賦稍長博涉經史子集為文章有秦約按部至越俶時為諸生延見之從容問諸史俶能詳)
(其上下三千年君臣行事下至夷狄山川形勝若其身所履者約竒其博洽因歎曰窮年讀史)
(不如聽趙生談也尋登進士上第時方右武儒者絀不用俶遂隠居明年徵拜國子助教是時)
(奬成均者皆極殊選而俶與蘇伯衡為冠弁云)
趙彛(虹縣人洪武初由虎賁右衞百戸以沙漠築城功陞永平衞指揮僉事後以從燕王立功累陞)
(都指揮使封忻城伯)
趙仁(寧海州人洪武初以薦起家累遷五軍都督府斷事以審獄平允擢都御史調兵部尚書卒)
趙羾(字之翰祥符人質直孝友攻書善詩文洪武中鄉舉初授兵部主事歴陞淛江參政入為刑部)
(侍郎歷禮兵刑三部尚書所至能聲著稱宣德間致仕卒于家所至有傖父集)
趙宗(字迪所閩人出宋裔生于元季國初首倡詩學與林子羽輩齊名有鳴秋集九卷)
趙巖(堂邑人母亡奉父甚謹家貧嘗借貸以供父難苦不使父知父殁合母葬建祠堂墓側圖親容)
(事之如生永樂中旌其門曰孝行)
趙讓(肥城人家貧幼孤事母至孝傭力以供給母病禱祈欲以身代後母以天年終讓號泣絶而復)
(蘇廬于墓側有虎夜至讓但悲泣虎自避去之後有劫入廬讓告止有二升米以為母忌祭資)
(賊感其孝以百錢遺之永樂中詔旌表其門)
趙倫(邠州人宣德中歷官職方郎中有聲陞戸部侍郎巡撫浙江後轉河南布政使卒于官倫持身)
(廉潔蒞事嚴明人不敢于以私吏胥畏之)
趙榮(字孟仁閩縣人正綂間以善書薦授中書舍人直文淵閣十四年北邊南侵至德勝門土城外)
(朝廷欲遣使榮請行遂拜大理右少卿復遷鴻臚卿往復敵營與之辨論敵退辭前職不允改)
(太常少卿仍直文淵閣景泰初舉使塞外迎英宗還京師陞工部右侍郎未幾復使塞外還陞)
(左侍郎張秋河决命榮董治之卒復故道天順初陞本部尚書曹欽犯闕榮率子弟助官軍致)
(討陞兼大理卿卒)
趙襄(字元遜永新人世譜系宋宗室族蕃衍而遵禮詩昈列支分不出同里其地因名曰趙家院天)
(順壬午領薦於鄉累試南宫不利遊太學卒業復留京邸數年盡友天下之士由是聞見益博)
(學業益精成化乙未同進士出身除松滋縣尹以治行考最陞刑部廣東司主事歷員外郎中)
(讞獄明恕多所平反士大夫不以尋常法家目之弘治庚戌出守南寧府憂勤勵政抱疚而卒)
(子萱芹俱顯)
趙昌(字鳴盛别號朴菴涇縣人宋永熙陵十六世孫由進士除戶部主事操守廉勤為大司徒年公)
(富所重歴郎中以忤中貴調長沙府同知時洞寇竊發悉討平之成化初復為戸部郎中值蘇)
(松災旱奉使檢覈奏減秋糧三十餘萬民因以甦陞福建右參政廉出倉弊民隠糧米共數十)
(萬遷山東右布政卒)
趙璧(字潤夫歷城人成化進士授刑科給事中萬妃家人驕横璧奏劾謫榮經主簿天水六番高陽)
(二招討仇殺不止璧奉命往諭至則帖服酬以金帛不顧而出累陞陜西按察僉事行部至永)
(昌金川堡遇虜賊千餘騎璧挺身與敵斬首數十顆奪馬數十匹尋卒于官朝廷嘉其功遣官)
(以羊酒祀于家)
趙新(字日新富陽人領鄉薦入國監歷官工部主事吏部郎中吏部右侍郎巡撫江西改)吏部
(右侍郎尋調禮部仍以吏部右侍郎巡撫江)陞致仕
趙鑑字克正壽光人進士任御史陞(改順德時逆瑾扇虐鑑獨尚寬和值旱鑑率屬詣)
(神祠徒步禱雨時鹽禁甚嚴四隣皆誣坐鑑矜其無辜繫獄不鞫瑾敗竟釋放)之歷官刑
(部尚書)
趙輔(鳳陽人能詩賦有綂御才成化中由濟寧左衞指揮使陞山東都指揮僉事奉命協贊軍務後)
(征勦兩廣以功封武靖侯)
趙寬(字栗夫吳江人成化時進士第一累官浙江按察副使提學躬行率人罔事口耳隨才成就學)
(者興起士經品題者率多成名在浙七年陞廣東按察使有聲卒于官)
趙文奎(字天章江陵人少與弟文衡勵志講讀舉成化丁丑進士初知繁昌拜監察御史按鳳陽)
(清戎兩浙出知雷州府歷貴州右布政轉應天府尹致仕器識端諒不苟于官)
趙履祥(字旋夫號石泉涇縣人宋永熙陵之後舉進士除戸部主事員外郎中清理江浙屯田有)
(實效知贛州府勸學興禮禱旱彌寇政以最聞擢太常少卿轉鴻臚卿後謫守瀘州蜀寇弗靖)
(悉心保禦陞本省僉事兵備瀘州)
趙九成(鄞人初為郡學諸生時有學師督過諸生故太早升堂重收夏楚之威擊蒙不堪矣羣生)
(譁然一日或穢其公座弄之而九成素滑稽寡檢束師意九成為之遂隂中之督學見黜九成)
(被誣去以棋遊京師盡一時棋士對局皆屈焉孝宗御燕殿召九成試之果壓流輩所行算多)
(出古棋譜外上曰真國手也命官鴻臚序班供御)
趙鶴(字叔鳴江都人弘治九年進士自戶部郎中任金華知府養士治民政教兼舉累官山東提學)
(副使誓清學校舉郡邑弟子十汰其五焉其餘吏事雖好文學作為詩文成一家學蓋有足尚)
(云)
趙永(字廉錫長陵衞人弘治壬戌進士歷兵部侍郎)
趙璜(字廷實安福人弘治庚戌進士歷工部尚書諡莊敏)
趙同魯(吳人字與哲少伉爽不羣於詩靡不涉獵意存當世喜論事能深盡不隨俗是非嘗上書)
(三原王公恕請寬賦及與使者書論閭左籍言皆剴直無骫骳與哲為詩名仙華集陸燦序而)
(傳之時有賀美之都維明樓仲彛諸君子皆有文行其事蓋逸)
趙錦(字大卿良鄉人正德丁丑進士歴兵部尚書)
趙廷瑞(字信臣開州人正德辛巳進士歷兵部尚書)
趙時春(字景仁平涼人嘉靖丙戌進士會試第一歷官右僉都御史)
趙維垣(字伯師永寧衞人嘉靖壬辰進士歷左布政使)
趙貞吉(字孟靜内江人嘉靖乙未進士改庶吉士歴太子諭德庚戌寇犯京師上言得罪謫典史)
(尋陞刑部主事歷禮部尚書武英殿大學士)
趙炳然(字子晦劍州人嘉靖乙未進士歷兵部尚書)
趙希夔(字一卿長治人嘉靖乙未進士歷左布政使)
趙大佑(字世胤太平人嘉靖乙未進士歷刑部尚書)
趙汴(字伯京太倉州人嘉靖辛卯解元戊戌進士歷僉事)
趙忻(字子樂盩厔人嘉靖辛丑進士歷都御史)
趙大剛(字萬舉濱州人嘉靖辛丑進士歷副使)
趙釴(字子舉桐城人嘉靖甲辰進士歷都御史)
趙世奎(字啟文神武衞人嘉靖甲辰進士歷都御史)
趙孔昭(字子潛邢臺人嘉靖甲辰進士歷兵部侍郎)
趙灼(字時章上海人嘉靖丙辰進士歷通政)
矯(晉大夫矯父之後)
(周)矯文(鄭大夫)
(漢)矯慎(字仲彦茂陵人少好黃老隠遯因穴為室仰慕松喬導引之術年七十餘忽歸家自言死日及)
(期果卒後人有見之者或云神仙焉)
矯庸(魯人受易于馯臂)
矯望(將軍)
(南北)矯應(北海高士)
(明)矯臣(蘇州矯姓族有數百人無顯者)
矯順(山東人洪武二十八年任蘇州府知府)
矯如強(泰和人嘉靖中任漳州府經歷)
蟜(高陽氏女孫蟜牛之後)
蟜真(逸人)
蟜固(見禮記檀弓)
肁(即肇字見姓苑)
(周)肁賈(趙大夫)
紹(見姓苑)
(宋)紹魚(完縣人淳熙中進士)
(明)紹暘(廣安人弘治舉人)
表(見姓苑)
(明)表貢(番禺人弘治中任建陽縣教諭)
兆(見姓苑)
(明)兆元亨(樂亭人萬歷間蓬萊縣丞)
曉(見姓苑)
(明)曉枝(醴陵人嘉靖中四川墊江縣丞)
島
(明)島璞(垣曲人弘治舉人)
繞(秦大夫繞朝之後)
(周)繞朝(秦大夫贈隨會以策晉大夫士會奔秦晉人忌秦用士會乃使魏壽餘偽攻秦以誘士會秦使士)
(會繞朝諫不聽會行朝贈之以策曰子無謂秦無人吾謀適不用也)
肇(見姓苑)
溔(以紹切見姓苑)
鄝(見姓苑)
(音兆見直音)
鳥(見姓苑)
小(見姓苑)
萬姓統譜卷八十三
