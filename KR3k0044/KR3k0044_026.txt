卷二十
萬姓統譜卷二十明凌迪知撰
上平聲
十二文
文(鴈門商音文王支孫以諡為氏又有本姓敬避諱去敬改文)
(周)文種(春秋時越大夫吳王夫差敗越兵於夫椒越王勾踐使種行成於吳勾踐旣歸國屬政於種及)
(滅吳種謀居多後以范蠡遺書稱疾不朝或譛種將作亂王賜以屬鏤之劒遂伏劒死)
文之鍇(蔡大夫史失名)
(漢)文翁(舒人少好學通春秋景帝時為蜀郡守崇尚教化興學校以變風俗由是蜀文風可比齊魯武)
(帝時天下皆建學自文翁始後終於蜀蜀人祀之)
文穆(烏桓校尉將太原上谷兵從竇固伐西域)
文聘(字仲業南陽人獻帝時為荆州大將曹操進兵江陵厚禮待之使統本兵為江夏太守)
文漸(資縣人事親至孝年七十持母喪負土成墳廬于墓側哀毁疾甚有白鳥白雀棲墓木回翔悲)
(鳴若助哀者鄉人勾文鼎自娶妻後與父離居覩漸孝行深自悔責號慟而歸孝養盡志觀感)
(而化者甚衆)
文春(茶陵長慈仁汎愛郡人立碑以歌遺風)
文礱(桂陽太守)
文醜(袁紹騎將)
文齊(王莽末益州太守羣夷畏服公孫述據蜀齊固拒之聞光武即位乃間遣使自聞徵為鎮遠將)
(軍封成義侯)
(晉)文立(字廣休巴郡人少在蜀時師事譙周門人以立為顔回治毛詩三禮兼通羣書仕晉至尚書郎)
文無畏(宋左司馬)
文碩(李雄將殺雄將李江以巴歸順)
文鴦(石勒陷襄陽王浚遣文鴦救之與王申大破勒於文石津)
文恩(武都太守十姓獠反恩討平之復治益州事堂琅羌叛恩率州兵討平之進擊資中武康隆山)
(生獠及東山獠並破之)
(南北)文門愛(山陽人早孤供養伯父母以孝謹聞伯父亡服未終伯母又亡門愛居喪持服六年哀毁)
(骨立鄉人魏仲賢等相與標其孝義)
(五代)文時(字春元成都人後唐同光乙酉特授帳前指揮使輕車都尉守鎮江西巡歴永新晚年留家邑)
(四北錢市子孫世居遂為永新人後裔孫光大宋開寶初由國監賦魁授承事郎郴州判官基)
(雍熙中授迪功郎桂陽令紐慶歷初中宏詞科累官任潭州守伯熙寧間任大理評事)
文澹(蜀人生五歲謂母曰有五色香囊在杏林中往取之乃前生為兒時所失者再生而記之)
(宋)文彦博(字寬夫介休人進士及第累仕四朝出將入相五十餘年再相時與富弼並命士大夫相)
(賀于庭彦博立朝端重顧盻有威契丹使望見改容拱手曰天下異人也官至太師封潞國公)
(年九十二諡忠烈八子皆歴要官及甫官至戶部侍郎)
文周字次莊建炎丁未為京庠弟子奮身投(右軍捕盜收復郡縣有功授成忠郎江淮節度使)
(制曰以文歸武戰累收除克著懋勲為國名臣尋陞處置副使子進淳熙中授實錄院檢討)
文彦直(字益之萍鄉人好學雖避寇山中猶誦讀不輟紹興初以恩補漢陽軍事判官終淮陽軍)
(節度推官弟彦光建炎初進士未仕卒)
文天禎(廬陵人天祥兄寶祐間鄉舉署廣濟學諭造士有方邑治丕變以天祥死節不仕元遂居)
(廣濟之五里橋東家世業儒迄今未艾)
文天祥(字履善吉州人舉進士第一歴仕湖南提刑元兵至皋亭山天祥往說之被脅至真州遁)
(募兵勤王拜右相挾二王入閩廣兵敗被執繫獄四年不屈南面再拜就死諡忠烈)
文邦卿(處置使周之裔也讀書尚古蓄德弗耀嘗集譜信國公序其端弟天聲咸淳癸酉江西漕)
(舉賦魁授宣教郎江州司戶兼勸農事與邦卿友愛兩盡里人稱之)
文範(荆南人不樂仕進時黃魯直贈詩曰不趨吏部曹中板甘膾高沙湖裏魚)
文同(字與可梓潼人以文學名世操行高潔善詩文篆隸行草飛白又善畫竹蘇軾輩咸重之舉進)
(士稍遷太常博士集賢校理歴知陵陽湖州所著有丹淵集四十卷)
文應麟(天祥孫倜儻尚氣節景定中隨叔璧守惠州元兵至城陷麟恥之攜二子起南遁于東筦)
(之東渚遂家焉今其子孫最為名族)
文初(彭山人父永客汴初尚在襁褓中後二十年至汴訪尋之踰年始得歸養暨登第封永為成事)
(郎安輿奉養時人稱之)
文獻(八世同居旌表門閭蠲租稅)
(元)文如玉(順慶人少嗜學舉進士官至東路太守政平訟理禁暴戢奸吏民畏之號石山)
文天錫(金壇人字純止五詣鄉舉以特恩授寧國主簿謝不仕宋亡遂隠四平山中皓首窮經著)
(述甚富)
文桂發(鄉舉十名試石渠閣賦詞體俊逸其族與丞相天祥通譜)
(明)文景宗(丙午年知徐州時天下初定民多流離景宗招徠勸課民皆安業性廉潔善因事成功如)
(州治儒學壇壝城隍廟皆其所建云)
文魯麟(性鯁直操履勁特善古文豪爽嚴正類其為人洪武二年千戶俞茂知州田盛交薦于朝)
文洪(字公大先世衡州人父始籍于長洲洪以易學授人多造就者後舉鄕貢授來水教諭以子林)
(森俱舉進士仕至僉都御史)
文林(洪子字宗儒正統進士歴太僕寺丞守温州文學該博雖堪輿卜筮皆能通其說尤精于易數)
(平生以經濟自負惜不究所施)
文森(洪子成化進士歴官右副都御史)
文貴(字天爵湘鄉人成化進士歴兵部左侍郎)
文瑞(介休人成化進士授行人擢監察御史有廉聲按畿甸有中貴侵民田直而歸之又巡山東宣)
(滯理枉得風憲體時齊魯亢旱親出祈禱即降大雨官舍有妖瑞至妖滅人皆異之後陞山東)
(按察副使節操愈勵卒于官囊笥蕭然遠近哀之)
文澍(字汝霖桃源人成化丙戌進士歴南京刑部郎中知重慶府政尚寬平有古循吏風值歲凶發)
(部屬米萬石以賑全活者甚衆有劇盜嘯聚山澤諭之使復業盜感其誠信隨即解散澍富於)
(問學為詩文古澹有思致年躋耄耋手不釋卷所著有桃源賦至居鄉以禮法自持稱篤行君)
(子云)
文皓(垣曲人弘治中進士歴治平原衡水二縣有惠政擢御史時逆瑾煽毒皓奉旨雪冤獄而瑾不)
(能禍降河南按察副使誅魯山叛盜王昭等有功尋陳休致嘉靖間奉詔進階正議大夫)
文明(江西人正德進士仕至刑部侍郎)
文徵明(林子字徵仲初名璧以字行長洲人國子貢士嘉靖初薦舉任翰林院待詔告歸年九十)
(八而終文學德行為時所宗子彭嘉俱有文名)
文作(涪州人嘉靖進士萬歷間福建按察司僉事)
聞(吳興宫音以凶德為氏)
(宋)聞見昌(古筠人咸平中登進士第)
聞舜舉(澄科)
聞韶(光州人開禧間知象山縣事)
(明)聞良輔(德清人才行超卓洪武中為監察御史累遷大理少卿出使暹羅國官至廣東按察使)
聞伯昇(天台人洪武開科進士)
聞祿(永樂初臨江府通判操守堅正蒞政公勤事無愆違民皆樂業尋陞山西太原知府)
聞質(字仲彬桐廬人永樂中由鄉舉入太學授工部主事在任勤能尋陞吏曹郎中官至湖廣布政)
(司右參議)
聞昌輝(餘姚人天順進士)
聞釗(常熟人成化進士任南京大理左評事進左寺副陞左寺正會給事中方向與中貴搆怨事下)
(釗議竟抵中貴於法遂為所排左遷知華容縣卒于官)
聞璋(字廷實鄞人父可信敦朴善良與物無競人侮之弗校或以事謀之輒殫其心時稱長者璋世)
(其德益寬大坦夷待人以誠家頗豐殖人貸之輒應或逋不償不責其償已而復貸輒復應之)
(以甲戶應里役所隸戶或貧弗及官輸輒代之輸而徐使償之弗償輒復置之居家孝友恭儉)
(内外雍俞處族衆尤謙謙執禮尊長或督過輒長跪請罪必得解乃已閭里慕之謂巖穴篤行)
(君子也子元璧仁孝好施有父風然侃侃不阿闊度而高朗孤弱者多倚以為植竟不夀子淵)
(舉進士仕至太子太保吏部尚書璋元璧皆累贈刑部尚書)
聞元奎(鄞人性誠直篤於倫理事父母先後左右周旋懇至友愛同産尤異恒情仲弟元璧蚤世)
(撫其諸孤而教之有成均於己子與人交敬而有辨非分所宜得不輒規一介以貢授江隂訓)
(導久以遷上海教諭胥以身作範造士為多子澤舉甲戌進士歴兵部職方主事武庫員外郎)
(進車駕郎中江西布政司左參議以疾卒居家孝友服官忠勤人謂克承世德云)
聞淵(字静中鄞縣人弘治乙丑進士歴官太子太保吏部尚書諡莊簡弟澤正德甲戌進士布政司)
(參議源嘉靖壬午舉人工部郎中)
聞東昌(字會昌崑山人正德進士任主事)
聞宗時(鄞人教授聞理子宗時性至孝幼喪母奉繼母陳承順篤至嘉靖丙辰倭賊突至舉家竄)
(避宗時扶父出而遇賊脇取金錢不得拔刀欲殺父宗時以身翼蔽泣求自代遂飲刃而死尸)
(諸田間父遂得釋時家奴李三抱宗時幼子不忍舍去亦被賊刀截左耳併刲其面屢死屢甦)
(人共傷之)
殷(汝南宫音子姓商之後十九世小辛改國曰殷以國為氏)
(秦)殷通(二世元年為會稽守素賢項梁時陳勝兵起召梁計事梁曰方今天亡秦時也先發制人後發)
(制于人吳有竒士桓楚獨項籍知之請召籍籍至拔劒斬通梁即佩通印綬自為會稽將籍為)
(裨遂起兵吳中)
(漢)殷丹(會稽太守郡有孝婦以誣見殺連旱三年丹到郡刑訟者祭婦墓天應時澍)
殷謨(字君長鴈門人守節不仕王莽)
(三國)殷觀(字孔休宣城人漢昭烈辟為荆州主簿孫權遣使約昭烈取蜀或謂宜聽之觀曰若為吳先驅)
(進未能克蜀退為權所乘則去事矣今但可贊其伐蜀新據諸郡未可輕動權必不能越我而)
(西如此則進退可以收吳蜀之利矣昭烈從之遷為别駕從事)
(晉)殷康(字唐子吳興太守開荻塘漑田千餘頃)
殷廣明(初為成都諸曹參軍禧宗至蜀聞明有禮學擢太常博士)
殷羨(字洪喬為豫章太守都下人寄書百餘函至石頭悉投之水曰沈者自沈浮者自浮不能為人)
(作致書郵仕終光祿勲)
殷迪(字仲遠太子太傅)
殷仲文(有才藻美容貌桓温以女妻之為尚書令無忌中傷之一日照鏡而不見其面遂遇害)
殷浩(陳郡人字深淵羨子識度清遠三府辟皆不就謝尚輩嘗伺其出處以卜江左興亡後徵為揚)
(州刺史陳讓至五月始受拜仕至中軍將軍子涓亦知名)
殷融(字洪遠丹陽令有文集行于世)
殷覬(字伯通浩之從子父康吳興太守覬有才氣太元中以中書郎擢南蠻校尉蒞職清明政績肅)
(舉)
殷裒(榮陽令興學教民民知禮讓歌曰滎陽令有異政立學校人易性令吾子孫恥争訟)
殷仲堪(浩從子能清言善屬文出鎮江陵將之任詔曰卿去有日使人酸然嘗謂永為廊廟之寶)
(而忽為荆楚之珍歴五州刺史桓玄忌其勝已害之)
殷道叔(晉陵太守撰孝行錄文集三卷)
殷躋(字届青上黨太守)
殷佑(字慶元雲陽人擢吳郡太守嘗上箋論顧榮功高贈典不稱由是榮得加贈)
殷禮(字德嗣雲陽人弱不好弄清識過人孫權召為郎中與張温使蜀諸葛亮甚稱歎之遷零陵太)
(守)
(南北)殷景仁(長平人少有大量仕宋累官中書令嘗薦劉湛同為郎中湛入而隂毁之景仁稱疾文帝)
(悟待之益隆凡朝政大小必密函問之)
殷琰(字敬珉陳郡長平人少為宋文帝所知遇性和雅静素寡嗜慾諳練舊事累遷黃門侍郎為豫)
(州刺史明帝廢立琰據夀陽拒命帝遣輔國將軍劉勔攻圍之城内懷附無有叛者歴十二月)
(琰有疾諸將乃降除琰少府加給事中卒)
殷文隆(字智鳳南城縣開國侯)
殷孝祖(長平人少有氣幹仕宋以軍功拜積射將軍兖州刺史族子琰和雅寡慾多識前事為文)
(帝所知仕至少府加給事中)
殷鉉(字宣輔廣熙太守)
殷鈞(字季和長平人九歲以孝聞善隸書為學者楷法仕宋至臨川内史閉閣卧理而百姓化之終)
(國子祭酒)
殷不害(字長卿長平人家世儉約居甚貧窶有弟五人皆幼弱不害事老母養小弟無所不至士)
(大夫以篤行稱之年十七仕梁為廷尉平長于政事兼飾以儒術累官司農卿)
殷不佞(字季卿少立名節居父喪以至孝稱魏克江陵母卒道路隔絶久不得奔赴四載之中晝)
(夜號泣居處飲食嘗為居喪之禮及迎母喪歸葬居處之節如始聞問若此者又三年身自負)
(土手植松柏每歲時伏臘必三日不食歴官太傳錄尚書子梵章位尚書金部郎)
殷堯藩(秀州人元和進士從李翺長沙幕府後為長樂令有治績擢侍御史官江南甚著風采有)
(詩集一卷)
殷淳(景仁弟少好學有美名歴中書黃門侍郎好文義未嘗違捨在秘書閣撰四部書大目凡四十)
(卷行于世)
殷孚(淳子有父風嘗與侍中何勖共食孚羹盡勖云益殷蓴羹勖司空無忌子也孚徐輟筯曰何無)
(忌諱孚位吏部郎)
(唐)殷踐猷字伯起長平人博學善記尤通氏族(醫方時稱為五總龜舉文儒異等授秘書省學)
(士兼麗正殿學士子寅舉宏詞為太子校書郎孫亮杭州刺史)
殷懌(字易從曲阿人少負志氣博學善屬文天寶末知天下將亂隠居吳門不仕子侑)
殷侑(陳州人有志于學不治貲産長通經術貞元末及五經第累官刑部尚書時李訓鄭注已誅帝)
(問侑治安術侑言朝廷任耆德無輕用新進帝然之)
殷開山(鄠縣人從太宗征伐有功仕至吏部尚書進爵鄖公圖形凌烟)
(宋)殷澄(字公源華亭人性介特平生無宿諾元兵入華亭元將軍命屠之澄奮言不顧帥感悟而止於)
(時全活者以萬計丞相伯顔聞而義之授華亭總管澄即棄去野服隠居終身不仕)
(明)殷近仁(嘉興人博學能文與其弟原誠原善無間言家貧親老同心協力以供甘旨之養近仁洪)
(武初以孝弟舉授山西平遥知縣未幾親喪葬祭盡禮服終以所著蒞政戒銘四十二篇獻之)
(于朝擢廣西參政)
殷原善(兄近仁與妻皆卒於官所遺三男一女原善撫如已出遂不娶年四十親友諷之娶原善)
(泣曰兄嫂不幸皆早世遺孤纍纍使我娶而不賢則諸孤將安托哉且娶者以為後也諸孤當)
(有為我後者娶復何益終身不娶)
殷奎(字孝章崑山人少從楊淮校授春秋洪武初以薦授陜西咸陽教諭念母不置鬱鬱而死門人)
(私諡文懿先生奎文學精審有法尤深于性理勤於纂述所著有道學統緒等書)
殷哲(膠州人洪武初以貢士任中書左丞)
殷序(無錫人登進士第任四川布政永樂中建北京遣廷臣採大木于蜀議者舉序督役序乃節其)
(勞逸上不廢事下無虐政頌聲載道)
殷富(字若虚蘭洲人性敏純篤克盡孝友為學不尚口聲成化丁酉舉人能苦撫教諸弟署昌平教)
(諭先德行而後文藝士類敬服)
殷雲霄(字近夫夀張人母孕七月而生脩眉碧目口可容拳體羸而骨徤讀書數行下既成誦終)
(身不忘年二十六舉弘治乙丑進士以疾歸五年出授靖江令調青田召補南工科給諫未幾)
卒年三十有七平生方峭克約雅志詩文(武廟時有十才子雲霄居其一政事多務清簡民)
(甚德之)
殷學(山東人嘉靖進士任兵部右侍郎)
殷從儉(桂林人嘉靖進士歴官南太僕卿)
殷正茂(歙縣人嘉靖丁未進士萬歷間戶部尚書)
殷邁(南京人嘉靖辛丑進士南京禮部侍郎)
雲(琅琊徵音官氏志宥連氏改為雲氏又縉雲氏之後望出河南)
(南北)雲定興(善製器仗在隋擢少府丞累遷屯衛大將軍)
(唐)雲洪嗣(武德七年進士任湖州)
雲得臣(武德中為臨温令)
雲遂(大定中泉州刺史)
(宋)雲景祥(太原人大觀中登第)
雲拱(淳化間以武經大夫知定州)
雲景龍(字良遇汴許人乾道中知慈利蒞政嚴明幽枉必達興學勸農謹身節用親小民如己子)
(強梗肅然而又不為權要所屈民望攸歸後去官祖餞者為之流涕孫逢吉郴州司戶參軍有)
(文學行義乾道中大常黃鈎薦于丞相虞允文李燾劉珙等又相繼薦之)
(元)雲從龍(文昌人進士仕元為行省參政撫綏有功兵民悅服)
(明)雲衢(桃源人永樂舉人)
雲亮(長垣人弘治中任知縣)
雲子玉(文昌人弘治舉人)
雲岫(平鄉人嘉靖中判裕州)
雲冒(山東人嘉靖中任參政)
云(本雲姓改為云又牒云氏改為云又縉雲氏之後)
(漢)云敞(字幼儒平陵人師事同縣吳章王莽子宇與章謀夜以血塗莽門若鬼神之戒事發莽殺宇章)
(坐腰斬初章為當世名儒弟子千餘人皆禁錮門人盡更名他師敞時為大司徒掾自劾吳章)
(弟子收章尸葬之京師稱焉官至中郎諫大夫)
(明)云復誠(東平人嘉靖間三河縣丞)
芸(本雲姓春秋時從草改為芸見姓纂)
(周)芸賢(晉大夫)
欣(西河)
(宋)欣彪(渤海人登科)
明(浙江樂清)縣有欣姓
君
(周)君陳(成王命君陳繼周公保釐東郊乃懋昭周公之訓克和厥中)
君牙(周臣)
君疇(堯學于君疇)
(明)君助(洪武間任潭州知府西平人)
勤(見風俗通)
(漢)勤戍(魯大夫)
(唐)勤曾(為館陶尉)
(明)勤秉禮(瑞安人永樂舉人)
勤璽(曹縣人成化進士)
薰(見姓苑)
(明)薰成(成化初任建寧衛千戶)
芬(見姓苑)
(周)芬質(魯大夫)
軍(見姓苑冠軍侯之後因以為氏)
(南北)軍延賞(臨川内史)
懃
(宋)懃淵(瀏陽人端平進士)
懃玄(瀏陽人元祐進士)
(明)懃會(瀏陽人弘治中舉人任梧州府同知)
斤(望出代郡)
(明)斤其明(嘉靖中南海縣貢士)
忻
(明)忻恭遜(博羅人成化舉人任教諭)
忻祥(漳州人)
忻偉(吳堡人)
(湖州府德清縣有忻氏)
妘(本雲姓祝融之後封于羅號妘子又作鄖見國又望出河南平隂)
妄(音云見直音)
䢵(亦作鄖雲夢雲改䢵)
筋(見姓苑)
勲(見姓苑)
鄞(見姓苑)
分(見姓苑)
蕡(見姓苑)
萬姓統譜卷二十
