卷二十九
萬姓統譜卷二十九明凌迪知撰
下平聲
二蕭
蕭(河南角音宋微子支孫封為蕭以邑為氏又望出蘭陵)
(周)蕭大心(左傳宋人)
蕭史(善吹簫作鳳鳴秦穆公以女弄玉妻焉作鳳樓教弄玉吹簫感鳳来集後随鳳飛去)
(漢)蕭何(沛之豐人初為沛主吏掾高祖為亭長何常左右之及從入關獨先收秦律令圖書藏之漢楚)
(爭雄何常守關中轉給餽餉軍中無乏天下既定以功第一封鄼侯為開國名相卒諡文終)
蕭望之(字長倩東海蘭陵人徙杜陵素有重望仕至太子太傅宣帝疾篤受遺詔輔政領尚書事)
(元帝即位望之以師傅見重多所匡正後為弘恭石顯所害)
蕭育(字次君杜陵人望之子以父任為太子庶子後為茂陵令歴司隷校尉右扶風誅捕鄠縣賊哀)
(帝時以南郡江中多盜拜南郡太守育至郡盜静以病去官復起為光禄大夫執金吾以夀終)
(育少與陳咸朱博友善故長安語曰蕭朱結綬言其相薦達也)
蕭咸(字仲為望之子為丞相史舉茂才累遷河東太守所居有迹時董賢父恭慕之欲求咸女為婦)
(使中常侍王閎言之咸惶恐不敢當謂曰董公大司馬冊乃堯禪舜之文非三公故事長老見)
(者莫不心懼此豈家人女子所能堪耶後為護軍都尉中郎將使匈奴官至大司農)
蕭由(字子驕望之子為丞相西曹衛將軍掾遷謁者使匈奴副校尉後舉賢良為定陶令遷安定太)
(守治郡有聲平江賊有功為陳留太守元始中徵為大鴻臚)
蕭綦(漢末修道天平山延夀宫善吹簫能至鳳鸞翔集號碧霄真人道成白日沖舉)
蕭之(漢尚書郎常有雉十餘随至岐及下飛鳴於車前人以為孝感所致)
(南北)蕭僧珍(宋元嘉末為山陽太守會魏人入寇僧珍蓄陂水令滿待其至决以灌之魏人至山陽不)
(敢攻)
蕭緬(字景業宋武帝時為雍州刺史加都督緬留心辭訟人人呼至案前親自顧問有不得理者勉)
(喻之退皆無恨為百姓所畏愛及卒喪還百姓緣沔水而泣設祭于峴山為立祠諡曰昭侯)
蕭摹之(蘭陵人宋元嘉時為丹陽尹上言佛入中國已歴四代形象塔寺所在千數材竹銅銖縻)
(損無極無關神祗有累人事不為之防流患未息請自今欲鑄銅象皆得列言須報乃得帝從)
(之)
蕭道度(齊高祖兄也始兄弟俱受學于雷次宗父問二子學業次宗曰其兄外明其弟内潤皆良)
(瑾也)
蕭摩訶(字元胤南蘭陵人果毅有勇力仕陳屢從吳明徹北伐領騎深入敵陣縱横奮擊無不披)
(靡明徹謂其材不減關張以其功歴車騎大將軍封建綏郡公改授侍中)
蕭鏗(齊南豫州刺史鎮姑孰時人發桓温女塜得金巾箱織金為篾為匳器又有金蠶銀繭等物甚)
(多鏗自往修復纖毫無犯輿論賢之)
蕭景(字子昭好學才辨有識斷齊明帝時為永寧今為百城最永嘉太守牓郡門曰諸縣有疑滯者)
(可就永寧令决)
蕭叡明(南蘭陵人初仕員外殿中將軍母病躬禱夕不假寐及亡不勝哀而卒永明五年齊世祖)
(詔曰叡明喪過乎哀遂致毁滅可贈為中書郎)
蕭赤斧(錢塘令治政為百姓所安時議推重)
蕭穎達(蘭陵人齊光禄大夫赤斧子兄穎胄建武末為西中郎外兵參軍從高祖攻郢城平江州)
(破東昏將李居士又下東城以功封吳昌縣侯卒諡康)
蕭正仁(士齊為吳興太守有治能)
蕭子良(字雲英齊武帝第三子子良在宋敦義愛古郡人朱百年有至行先卒賜其妻米百斛蠲)
(一人給其薪)
蕭敷(字仲達少有學業仕齊為随郡内史招懷遠近士庶安之以為前後之政莫及)
蕭子雲(字景喬蘭陵人善草隷嘗飛白大書蕭字李約得之結一亭扁為蕭齋歴國子祭酒)
蕭思話(南蘭陵人宋孝懿皇后弟子也父源之徐兖州刺史思話少未知書隣曲皆患毒之自此)
(折節數年遂有令譽元嘉中為青州刺史孝武時徵為尚書左僕射後拜鄭州刺史加都督卒)
(諡曰穆子惠開惠基)
蕭立(南蘭陵人年十七射策甲科仕梁自廷尉評再遷殿中侍御史文學政事為臺閣領袖獨狐及)
(序其文比之賈馬云)
蕭惠開(遷御史中丞百僚憚之拜益州刺史嚴用威刑蜀人號曰卧虎)
蕭惠基(歴中書黃門郎仕齊為都官尚書立身退素朝廷稱為善士弟惠休惠朗惠蒨俱以仕顯)
蕭琛(字彦瑜惠開從子仕梁嘗預御筵醉伏武帝以棗投之琛取栗擲帝正中面曰陛下投臣以赤)
(心臣敢不報以戰栗上每呼為宗老)
蕭洽(字宏稱惠基子七歲能誦楚辭好學善屬文累遷臨海太守為政清平人俗便之)
蕭眎素(惠基子天監中任丹陽尹梁武帝賜錢八萬一朝散之親友榮利不關於中喜怒不形於)
(色後為諸暨令到縣十餘日挂衣冠於縣門而去諡曰貞文先生)
蕭介(字茂鏡會侍中闕帝曰我門中久無此職宜用蕭介為之應對左右多所匡正遷都官尚書每)
(軍國大事必先訪介帝謂朱异曰端右材也)
蕭允(字叔佐介子風神凝遠通達有識鑒始仕梁為太子洗馬侯景䧟臺城百寮奔散允獨整衣冠)
(坐宫坊景軍敬焉弗之逼)
蕭引(字升休善書為當時所重陳宣帝嘗披奏事指引署名曰此字筆趣翩翩如鳥之欲飛引謝曰)
(此乃陛下假其毛羽耳)
蕭統(小字維摩梁武帝太子讀書五行俱下五歲誦五經注文選三十卷注陶潜詩集并序年三十)
(一卒朝野痛之諡昭明)
蕭撝(字智遐蘭陵人梁武帝弟博覽經史仕梁為太子洗馬守成都魏太祖遣大將軍尉遲迴入劒)
(閣至成都撝見兵少遂為城守之計力窮請降共迴升壇㰱血立盟以城歸國仕魏為上州刺)
(史元旦放囚歸家如期而至秩滿部民上表乞留累官少傅封蔡陽郡公諡曰襄)
蕭明(蘭陵人梁長沙王懿子封須陽侯太清中梁主既納侯景詔明率軍趨彭城圖進取明渡淮未)
(幾官軍破之盡俘其衆魏執明送晉陽天保六年梁元為西魏所滅顯祖詔立明為梁王遂稱)
(尊號改承聖四年為天成元年大赦天下後梁太尉陳霸先以明為太傅奉表朝廷詔徵明仍)
(稱藩將會疽發背死王琳即帝位追諡明曰皇帝)
蕭祗(字敬式梁武帝弟南平王偉之子在梁封定襄侯位揚州刺史時政寬人慢祗尤蒞以嚴切梁)
(武悦之遷北兖州刺史及侯景圍建鄴臺城失守乃奔東魏封清河郡公齊大保初授光禄大)
(夫卒贈揚州刺史)
蕭子恪(字景冲豫章王嶷之子初封南康縣侯年十二和從兄竟陵王高松賦衛軍王儉見而竒)
(之累官吳郡太守卒贈侍中諡曰恭)
蕭退(梁武帝鄱陽王恢之子在梁封湘潭侯位青州刺史建鄴䧟與從兄祗俱入東魏齊天保中位)
(金紫光禄大夫子慨深沉有禮學工革隷書南士中稱為長者歴官司徒)
蕭惠休(永明四年為廣州刺史弟惠朗位左戸尚書)
蕭象(字世翼容止閒雅簡於交游事所生母以孝聞任丹陽尹象生長深宫逮親庶政舉無失德朝)
(廷稱之再遷湘州刺史加都督湘州舊多猛獸為暴及象任州日四猛獸死于郭外自此静息)
(父老咸稱德政所感歴任太常卿加侍中遷祕書監諡曰敦)
蕭放(字希夷祗之子居喪以孝聞所居廬室前有慈烏乘集各據一樹為巢午前馴庭飲啄午後更)
(不下樹每臨時舒翅悲鳴全似哀泣時以為孝感武平中待詔文林館遷散騎常侍)
蕭圓肅(字明恭蘭陵人梁武帝之孫父武陵王紀率兵下峡令圓肅副蕭撝守城於成都因尉遲)
(迴至與撝俱降後周授驃騎大將車遷咸陽郡守寬猛相濟甚有政績拜太子少傅乃作少傅)
(箴太子悦之隋開皇初授貝州刺吏以母老請歸卒有文集文誨廣堪亂離志等書行于世)
蕭勵(字文約梁天監初遷宣城内史郡多猛獸常為人患及勵在任獸暴為息道不拾遺男女異路)
(徙廣州刺史)
蕭業(字静曠幼而明敏徙湘州刺史舊有二猛獸為暴無故相枕而死郡人唐睿見猛獸傍一人曰)
(刺史德感神明所以兩猛獸自斃言訖不見衆並異之)
蕭昱(字子貞武帝初為晉陵太守勵名迹除煩苛明法憲嚴于姦吏旬日之間郡中大安俄而暴卒)
(百姓行號巷哭里為之諠沸)
蕭曄(字通明為晉陵太守美才仗氣名盛海内為宗推重特被簡文友愛與新喻建安南浦並預密)
(宴號東宫四友)
蕭彦達(簡文第七子遷荆州刺史沮水暴長頗敗人田禾以穀二萬斛贍之使長史蕭琛簡州貧)
(老單丁吏一日散遣百餘人百姓甚悦)
蕭乂理(字季英梁武帝孫慷慨慕立功名每讀書見忠臣烈士歎曰一生之内當無媿古人後為)
(侯景所害)
蕭濟(字孝康蘭陵人少好學博涉經史解褐梁祕書郎預平侯景之功封松陽縣侯陳世祖即位授)
(侍中歴守蘭陵等郡所在皆著聲績尋遷揚州長史高宗嘗取揚州曹事躬自省覽見濟條理)
(詳悉文無滯害歎其精練繁劇遷祠部尚書)
蕭乾(字思楊蘭陵人父子範梁祕書監乾善隷書舉明經為法曹參軍除黃門侍郎是時熊雲朗等)
(共相連結高祖令乾往使諭以逆順并觀虚實所在渠帥並率部衆開壁欵附除建安太守劉)
(異反閩中守宰並受其迫脅乾獨不屈授五兵尚書卒諡靜子)
蕭確(字仲正侯景圍臺城帝使出見景景愛其膂力恒令在左右後與景獵鍾山同逐禽引弓將射)
(景弦斷不得發賊覺殺之)
蕭綸(武帝第六子侯景䧟臺城執綸不屈殺之投于江岸經日色不變鳥獸莫敢近時飛雪飄零屍)
(横道路周回數步獨不霑灑)
蕭嗣(字長胤性驍果有膽略侯景遣任約攻嗣時賊方盛咸勸且止嗣按劒叱之曰今日之戰蕭嗣)
(效命死節之秋也及戰遇流矢中頸不許拔帶箭手殺數人賊退方命拔之應時氣絶)
蕭推(字智進少清敏好屬文深為簡文帝所親賞梁武帝普通六年以王子封南浦侯歴淮南晉陵)
(吳郡太守所臨必赤地大旱吳人號旱母焉侯景之亂守東府城䧟推握節死之)
蕭藻(天監初為益州刺史財貨山積悉賜將帥不有私焉還朝輕裝就路遷侍中)
蕭秀(字彦達為郢州刺史加都督郢州地居衝要賦斂殷煩人力不堪至以女人供作秀務存約已)
(省去游費百姓安堵境内宴然)
蕭憺(梁荆州刺史軍旅之役公私空乏憺勵精為治廣屯田省力役民有訟者决於俄頃曹無留事)
(江水壞隄憺率將吏冒雨築之雨甚或請少避憺曰王尊欲以身塞河我獨何心言終水退隄)
(立)
蕭恢(字弘達文帝第十子幼聰敏穎七歲能通孝經論語義發擿無遺及長美風儀涉獵史籍天監)
(初封鄱陽郡王除郢州刺史加都督)
蕭賚(何妥少機警住白楊巷蕭賚有雋才住青楊巷語曰世有兩雋白楊何妥青陽蕭賚)
蕭映(字文明梁普通二年為吳興太守郡累不稔大通三年野穀生武康凡二十二處自此豐穰映)
(製嘉穀頌以聞中詔稱美)
蕭脩(字世和梁武帝時為梁州刺史秋過蝗脩躬至田所深自咎責功曹史琅邪王廉勸脩捕之脩)
(曰此由刺史無德所致捕之何益言畢忽有飛鳥千羣蔽日而至即食蟲遂盡)
蕭大圜(字仁顯四歲能誦三都賦及孝經論語心安聞放嘗云閭閻有優游之美朝廷有簮佩之)
(累北山之北棄絶人間南山之南超踰世網籍纖草以蔭長松結幽蘭而援芳桂歌纂纂唱烏)
(烏可以娛神可以散慮)
蕭子顯(字景陽子雲弟壯貌甚雅好學工屬文嘗著鴻序賦尚書令沈約見而稱曰可謂明道之)
(高致盖幽通之流也大同三年為吳興太守)
蕭宏(字宣達梁武帝第六子性愛錢百萬一聚黃榜標之千萬一庫懸以紫標豫章王綜為作錢愚)
(論)
蕭文琰(丘令江拱並以文稱梁竟陵王夜集賦詩四韻刻燭一寸響絶而成)
蕭約(嘗手自細書五經一卷置巾箱中名巾箱五經愛會稽山水曰身處朱門情遊江海形入紫闥)
(意在青雲)
(隋)蕭讓(蘭陵人鄱陽王恢之孫初封攸侯荆州平與何妥同至長安學詩書禮記春秋並通大義開皇)
(初爵山隂縣公國子博士奉詔與妥正定經史後撰漢書及文選音義為當時所貴)
蕭琅(千乘縣尹明習憲章碩德著績有惠愛篤信在民民立祠祀之諡曰信公)
(唐)蕭瑀(字時文後梁明帝子好經術歸唐封宋國公太宗以其武德之季有讜言賜以詩云疾風知勁)
(草板蕩識忠臣蕭氏自瑀至遘凡八葉宰相古未有也)
蕭鈞(有才譽為諫議大夫盧文操盜庫財高宗以自盜罪死鈞曰若是則天下謂陛下重貨輕法帝)
(曰真諫議也詔原死)
蕭昕(字中明河南人中博學宏詞科調夀安尉累遷禮部侍郎大歴中持節使回紇責其失禮回紇)
(厚禮之德宗幸奉天昕年八十餘步至奉天遷太子少傅兼禮部尚書卒年九十三)
蕭倣(字思道蘭陵人太和進士遷散騎常侍懿宗奉佛上疏切諫尋拜嶺南節度使性公廉南方珍)
(賄等類倣月俸之外不以入門後遷司空蘭陵郡公)
蕭嵩(瑀子姚崇稱其遠到十七年兼中書令在公謹密人莫見其際開元中與韓休並相荆州進柑)
(帝以紫羅帕包賜之)
蕭廩(倣子字富侯第進士遷尚書郎倣領南海解官随侍南海多榖紙倣敕詔子繕成書廩諫曰州)
(距京師萬里書成不可露賫必貯以嚢得無薏苡嫌乎倣曰善吾思不及此故父子克保令名)
蕭遘(字得賢瑀後負大節以王佐自許及當國風采峭整天子器之)
蕭至忠(沂州人遷監察御史劾奏蘇味道賊貪曰故事臺元長官御史天子耳目也其所請當專)
蕭穎士(字茂挺四歲屬文十歲補太學生觀書一覽即誦通百家譜系書籕學舉進士對策第一)
(補祕書正字名播天下盧異等皆執弟子禮號蕭夫子倭國入朝自陳國人願得蕭夫子為師)
(者)
蕭存(字伯誠一字成性蘭陵人梁鄱陽王恢之後穎士之子亮直有父風能文詞與韓愈沈既濟梁)
(肅徐岱等善浙西觀察使李棲筠表常熟主簿顔真卿在湖州與存及陸鴻漸等撰韻書數百)
(篇建中初由殿中侍御史四遷比部郎中)
蕭復(字履初衡之子嘗衣垢弊居一室為學自力非名士夙儒不與游以清操顯衡每歎曰此子當)
(興吾宗推主蔭為宫門郎歴歙池二州刺史治狀應條遷湖南觀察使歲歉州有京畿觀察使)
(儲粟復輒發以貸人普王為襄漢元帥進戸部尚書統軍長史拜吏部尚書同中書門下平章)
(事)
蕭德言(字文行明左氏春秋太宗時歴著作郎弘文館學士帝欲知前世得失詔魏徵虞世南禇)
(亮及德言裒次經史百氏帝王所以興衰者上之帝愛其書博而要曰使我稽古臨事不惑者)
(公等力也賚賜尤渥)
蕭膺(字次元侯官人開成初進士是歲閩中登第者四人朝士詩云幾人天上爭仙桂一歲江南折)
(四枝閩中自是號為文儒之鄉膺官至大理司直)
蕭定(字梅臣瑀會孫清挺歴六州治第一變姓名為張誕不汚于朱泚後擢太子太師)
(五代)蕭儼(永新人以童子擢第及長有志量仕南唐累官大理卿兼給事中後主屢與嬖倖對奕儼入白)
(事舉奩投地後主大怒曰汝與魏徵孰愈儼從容曰臣若非魏徵陛下亦非唐太宗矣後主默)
(然罷奕)
蕭結(祁陽令不畏強禦方暮春時有州符下取競渡船刺史將臨觀結怒批其符曰秧開五葉蠶長)
(三眠人皆忙迫剗甚閒船守為止)
(宋)蕭振(字德起平陽人舉進士官至敷文閣學士知成都府兼安撫制置使振好奬善類在蜀威行惠)
(孚死之日民老稚皆聚哭于道家居瀕江微時見過客多溺死自造大舟傭工以濟人感其德)
(名曰蕭家渡)
蕭世顯(字道夫天禧初任奉化令廉公節儉撫字心勞值境内大旱躬親禱雨循行阡陌間教民)
(築隄捍水于長夀鄕鑿河五里引潮水以溉田次年又旱且蝗復出遂教民捕蝗至長夀禽孝)
(兩濟界忽中瘋暴卒蓋劬瘁所至云民立祠祀之今為蕭王廟)
蕭之敏(字好學乾道間知建陽縣下車首崇學校以邑人游酢陳洙陳師錫皆有學行可師乃立)
(三賢祠祀之以風勵後學卒於官邑人合祀之于三賢祠)
蕭諤(新喻人以詩易教授閭里而尤篤于教子其後四子皆博學有名曰賀曰貫曰賁曰實登進士)
(第賀累官京東轉運使為人尚氣槩臨事敢為且善屬文時比之唐李賀云)
蕭世京(字昌孺龍泉人皇祐進士為廣東路提舉常平公事蔡京為戸部尚書矜已自任世京多)
(與之忤因奏蔡京十事罷歸會徽宗於禁中得世京所上書即擢為吏部員外郎)
蕭國梁(永福人乾道中進士第一官至禮部郎官又同邑黃定亦乾道中進士第一仕至國子祭)
(酒有文集行於世)
蕭固(新喻人天聖間舉進士皇祐初為廣西轉運使知儂智高凶狡預條上羈縻之策于樞府不果)
(用後智高累叛人服其識云)
蕭注(諤從孫磊落有大志尤善言兵慶歷間舉進士攝番禺令儂智高圍廣州注突圍出募海濱壯)
(士與格鬭破其衆擢知邕州結溪洞酋長擒智高弟光子維字以獻累官西上閣門使後知桂)
(州)
蕭貫(字貫之仁宗時知饒州撫州司法參軍孫齎以妻杜氏留里中而紿妻周氏又納倡陳氏殺周)
(所生子並逐周周訴于州不受周氏以布衣書姓名乞食道上馳告貫撫非所部而貫特為治)
(之)
蕭渤(皇祐中知南雄州預築城以禦儂寇渤精敏過人不撓於勢民安其政及代民苦留之)
蕭杞(萬載人宣和六年進士甲科第六杞學邃于易精大衍之數積官通判廣州軍州事有治聲稍)
(遷至市舶提舉)
蕭舜俞(揚子人宣和中劉豫弃官避亂真州建炎初起知濟南府遂降烏珠僣立偽齊舜俞三表)
(諫豫乞反命南歸豫不從遂貶舜俞淮陽軍後三表達于朝思及其弟舜咨)
蕭定基(字平一廬陵人舉進士累官監察御史襄行蘄州守王蒙正恃勢責賂誣屬縣長死罪詔)
(定基往治遂正其獄宜州蠻為寇以定基為廣西安撫蠻不復動再遷淮浙荆湖制置發運副)
(使)
蕭楚(太和人紹聖間游大學時蔡氏專國禁春秋楚誓不復出仕著論辯四十九篇弟子百餘人受)
(春秋大義者纔三四趙暘馮澥胡銓皆師之自號三顧隠客既沒門人私諡曰靖節先生)
蕭韡(字棠仲龍溪人登大觀第調古田尉獲強盜三十餘人為减贓以免死或告以贓不應賞格韡)
(曰利囚命以取官非吾志也遷福清丞有誣告平民事妖術者韡為申雪保全數百家知南恩)
(州道遇賊曰聞公德政願與更生韡招來之郡苦扵海寇為築城植刺竹寇不敢犯復肇建學)
(校以免秀民土丁之役)
蕭燧(字照隣固玄孫父增博究羣書紹興初應制舉以書詆時相竟不仕而歸燧幼能屬文紹興間)
(進士授平江府觀察推官忤秦檜歸孝宗時起為左司諫議論鯁切出知嚴州移婺州婺素知)
(其條教不勞而治累官至參知政事以資政殿學士奉祠卒諡正肅)
蕭顗(字子莊浦城人天資朴實少孤事母以孝聞母喪廬墓有靈芝之異與李郁陳彦羅從彦同受)
(業楊時之門嘗答范某書云士之所志舍仁義何為哉唯仁必欲熟義必欲精仁熟則造次顛)
(沛有所不違義精則利用安身而德崇矣晩以累舉得官為清流縣主簿終歲而歸徜徉閭里)
(朱松嘗師事之)
蕭淵(廬陵人寧宗時襄州兵亂籍岳州為根本制閫辟淵為通判攝州軍規畫整肅外壓湖寇内控)
(江南一時倚賴)
蕭逵(燧子淳熙間舉進士孝宗曰逵才氣甚佳父子高科殊可喜後累官至太常卿常知貢舉于落)
(卷中取真德秀時稱其知人逵從子崱號大山崱弟泰来號小山俱以文名登紹定間進士崱)
(累官宗正丞泰来累官御史遷起居郎)
蕭舜咨(泰寧人第慶元五年進士剛介特立所至有聲為江西提刑人服其嚴)
蕭克翁(燧四世孫隠居不仕學行為州里所稱富珠哩翀從之學)
蕭服(字照甫廬陵人第進士知高安縣治以教化為本徙知康州召為將作少監以使事得入對徽)
(宗謂有爭臣風擢監察御史俄偕沈疇使鞠獄坐羈管處州踰歲得歸為吏部員外郎出知蘄)
(州)
蕭雄(字安道樂昌人與兄雅弟維俱肄業上庠雄中蔡薿榜維中賈安宅榜雅中莫儔榜起自白屋)
(連掇高科)
蕭燾夫(與兄敬夫俱文天祥客燾夫為詩有豪俊氣度宗時天祥起兵補從事郎及彭震龍謀復)
(其縣燾夫贊之縣受屠兄弟俱死之)
蕭明哲(字元甫性剛有膽氣少舉進士文天祥開府汀州辟充督幹明哲以贛縣民義復萬安連)
(結諸砦拒守兵敗被執不屈死於隆興臨刑大罵不絶口聞者壯之)
蕭振英(建城人紹定間知虔州)
蕭雷龍(新城人景定中進士通判衢州權知府事元兵薄城下勢不可支將趨入閩為同安武人)
(獲送縣權縣劉聖仲素與雷龍有怨後聖仲北来泊舟小孤山有巨艦衝前建大旗書曰蕭知)
(府兵繼見雷龍坐船上聖仲大呼有頃不見遂驚死)
蕭建功(字懋德新淦人少好學嘗從陳瓘遊瓘器重之李朴被謫時貧不能自給建功為築室居)
(之朴死建功以女妻其子李綱薦其操行堅正累官知衡州)
(金)蕭貢(咸陽人進士除翰林修撰嘗上書言時政利弊言路四難詞意切至累官戸部尚書貢好學讀)
(書至老不倦有註史記一百卷)
(元)蕭㪺(奉元人讀書南山三十年博極羣書及門受業者甚衆關輔翕然宗之為一代醇儒歴官國子)
(祭酒)
蕭讓(武陟人資稟純篤才德優贍仕至山南河北道提刑按察使卒贈司徒孟國公諡忠肅子七人)
(珍仕至大司徒中都留守翊無為路學教授親沒廬墓事聞詔旌其門)
蕭道夀(興平人家貧孝母每旦侯母起侍盥櫛凡飲食必母先然後敢食或母怒必進杖伏地受)
(責謝過候母色喜乃敢退至元中表其門)
(明)蕭尚仁(泰和人博通經史洪武中以賢良召對授潭府長史以老辭俾教雲南復召還留京師月)
(給膳羞求休致賜路費衣被而歸門人私諡曰正固)
蕭洵(吉水人洪武六年以工部主事来知縣事博學能文廉勤明恕修學校建縣治及坊巷街道百)
(勝具舉)
蕭鵬舉(名翀以字行太和人洪武中以賢良應制賦指佞草詩曰昔在堯階指佞姦姦臣一見懾)
(心肝祇今聖代多賢輔盡日階前草色閒詩奏稱旨授蘇州府同知轉山東運司同知正直廉)
(清為山東第一以子貴贈太子少師)
蕭省身(秦和人累官河南布政使有惠政及民為人温雅涵容而端潔之操始終一致士大夫多)
(愛重之)
蕭時中(廬陵人兄不敏事母盡孝與時中自相師友時中永樂進士第一授修撰不敏亦薦上春)
(官會時中充考官即避嫌歸教於鄉遠近從學者多取高第)
蕭寬(吉水人永樂進士選為庶吉士與修永樂大典授兵部主事累官湖廣左布政使為人寬容端)
(重未嘗見其疾言遽色所至有聲)
蕭儀(字德容樂安人永樂十三年進士任吏部主事初與主事陳艮建言謫戌當道疏云主事蕭儀)
(陳艮有人所不敢言而能言之今臣亦有人所不敢救而獨救之詔還職又言罷營繕惜名器)
(等事忤旨下獄死其文學節義談者稱之有襪線遺稿)
蕭昇(字彦高黃岡人永樂丙戌進士拜監察御史九載上疏省親文皇帝命給道里費賜敕褒之中)
(允王愷贈之文稱其禮以立身明以折獄皂囊曉進臺閣生風白簡夕森姦回落膽其見重朝)
(署如此)
蕭嘉祐(永樂間知恭城縣處事公平待人以信雖山谷猺獞以片紙招之聞風而至無敢後期者)
(政暇輒與諸生講學士風大振)
蕭絃(太和人宣德進士歴太子太師戸部尚書兼學士)
蕭鸞(南海人宣德進士最知名其後有知府鼎修撰B成與成子御史端蒙皆進士)
蕭鑾(字景和潮陽人宣德二年進士清介絶俗有治才初除行人擢御史時長安有淹獄舉家百餘)
(口鑾察其非辜獲免比督學江西以德行率生徒儒風丕振遷山西副使按權奸張瑄專肆之)
(罪不少貸官司懾服懇告歸民遮道送之)
蕭鼎(字伯鉉海陽人天順八年進士仕工部虞衡司主事總理遵化鐵冶革宿弊課羡而民不困完)
(舊逋課以萬計歴温州知府為民興利除害清操愈厲毁滛祠百餘僧尼少者諭使還俗歲餘)
(以疾丏歸銓曹以鼎有賢名為特請疾痊復任得報竟歸行囊蕭然民填道上擁留不可得及)
(歸或時布衣行田野間與耕牧為侣後竟以疾卒)
蕭源(福建人由監生成化末知南康守㔾廉介處事執持奸頑不遂其欲間以他事誣訐當道詬曰)
(蕭知縣惟飲爾縣一勺水爾乃敢肆蠆毒邪痛笞之在任九年始終不變見信於上如此致仕)
(去)
蕭子鵬(宜黃人居家以孝友稱少厭舉業聞康齋吳先生講道崇仁遂往師之康齋没以嶺南陳)
(白沙先生得康齋之傳卒業于門白沙竒之别歸贈以詩曰玉峡蕭郎海上来海邊雲氣擁樓)
(臺峡中亦有樓臺擁始信蕭郎海上回成化中詔求遺士時以子鵬應詔至銓部欲授以有司)
(懇辭乃補嘉興教授平生長於詞賦不事膾炙嘗演天地自然圖著太極說雲丘集)
蕭選(字廷舉江西人年未冠登弘治己未進士初尹盩厔摘發幽㐲人以包孝肅稱之為立生祠左)
(遷揚州衛經歴擢獲嘉尹尋拜山西道監察御史按鹽河東國計充裕除寇安民)
蕭儼(字畏之内江人登劉儼榜歴刑部郎中審錄冤滯多所平反陞雲南參議河南參政時州官不)
(法逮巡按守廵官至京惟儼素有風力得免餘皆被黜尋陞貴州左布政使奏請頒樂器增解)
(額俱賜俞允所著有竹軒稿二十卷集皇明風雅廣選五十卷)
蕭翼(字體全永新人登進士来知灊山持身臨事不為世俗態撫字且有度維時奸宄屏息良善安)
(妥焉灊人云逢迎雖拙撫字實勞今猶慕其德後仕至知府)
蕭昱(字用光山隂人性至孝母喪明昱日以舌䑛之復有見以易詩三禮教授生徒學究本原經其)
(指授者多成名由鄉舉授知縣有古循吏風)
蕭鳴鳳(字子雝昱子弘治甲子第一授御史督學南畿人士以蕭北斗頌之歴官河南廣東皆督)
(學副使文章行業為世所宗未大用而卒世多惜其經濟之器不究厥施云)
蕭瑞(字吉夫涇縣人篤學勵志正德間進士除江西靖安縣知縣適奉新華林賊起以有備不敢犯)
(調廬陵有能吏風擢南京監察御史擢歴山東僉事福建右參議)
蕭與成(字宗東潮陽人正德丙子解元丁丑進士翰林修撰子端蒙嘉靖辛丑進士任御史官)
蕭一中(字執夫正德丁丑進士授知新城縣擢貴州道監察御史疏援馬錄逮繫詔獄貶廣西按)
(察司照磨陞分宜知縣晉東昌府同知南京刑部員外郎復以在新城時刻夏良勝大禮疏草)
(再貶饒州通判吏部侍郎霍韜憐其淹蹇陞平樂府知府浙江按察司副使河南右參政江西)
(按察使浙江右布政轉左布政卒一中性剛直廉介所在著名譽屢折弗回居鄉亦弗廣置田)
(廬三子俱夭死故不能盡傳其功業云)
蕭禎(陕西人由監生正德初任清流縣丞剛廉愛民正德五年隣寇竊發警報至遂率民夫斷龍津)
(鳳翔二橋以拒之不數日賊二千餘果来攻縣橋絶不能渡城民保全皆其功也卒于官其生)
(也民愛之其死也民思之)
蕭惟翰(字艮甫嘉興人嘉靖丙辰進士)
姚(吳興商音舜生于姚墟謂之姚虞後因氏胡公滿之孫亦為姚氏)
(周)姚光(吳人有火術吳王臨試之積薪數千束褁之因猛風而燔薪盡光端坐灰中振衣而起把一卷)
(書吳王視其書不能解也)
(漢)姚平(受易于京房元帝令房上弟子曉考功課吏者房上中節姚平賢良願以為刺史試考功法)
姚伯(定興中任廣漢太守善知人有政績諸葛亮辟為丞相掾並進文武之士亮稱之)
(晉)姚弋仲(南安赤亭羌人累遷冠軍將軍石虎召弋仲擊梁犢弋仲輕騎至鄴貫錍跨馬于庭中遂)
(滅梁犢嘗遣子襄討冉閔戒曰汝才十倍于閔若不梟擒不須復見我襄大敗閔而歸)
姚襄(字景國弋仲第五子少有高名文武冠世英濟之稱著于華夏自稱大將軍)
姚弼(後秦將)
姚岳永嘉中李雄寇(遣岳拒之大破賊追至瀘水)怒鞭岳岳裂冠而卒
(時人冤之為立廟焉)
(隋)姚察字伯審武康人父(醫正察幼有至性六歲誦書萬餘言)學業十二能屬文梁文
(帝在東宫時即引於宣猷堂聽講論難後仕隋為秘書丞修梁陳二史及刪定朝式子思廉仕)
(唐為名臣)
(唐)姚崇(字元之砄石人父懿貞觀中雋州都督崇少尚氣節長乃好學初授濮州司倉參軍累遷鳳閣)
(侍郎以張易之譛出為靈武道大總管張柬之等誅二張崇與謀以功封梁縣侯玄宗立說以)
(十事遂拜相封梁國公)
姚思廉(察子徙萬年縣初仕隋為代王侍讀唐兵入城府僚皆奔忙獨思廉侍主兵升殿厲聲曰)
(唐公起義兵本安王室若等不宜無禮衆却布列階下帝義之曰仁者之勇也後為弘文館學)
(士與魏徵同撰梁陳書)
姚璹(思廉子字令璋永徽後左右史唯對仗承旨仗下謀議不得聞璹以帝王謨訓不可闕紀請仗)
(下所言軍國政要責宰相自撰號時政記以授史官時政有記自璹始)
姚班(璹弟篤學有立志武后時擢明經歴六州刺史政皆有績數被褒賜遷太子詹事時節愍太子)
(稍失道班凡四上書諫太子雖稱善不能用其言及敗索宫中得班諫書中宗嘉歎時宫臣皆)
(得罪獨班擢右散騎常侍遷秘書監)
姚合(崇之孫元和進士善詩任監察御史終秘書監選唐詩二十三家為極玄集)
姚岩傑(工詩酒遊江左乾符中顔標典鄱陽創鞠場請岩傑記之標易三字岩傑怒覆碑于地以)
(詩寄標云為報顔公識我麽我心惟只與天知眼前俗物關情少醉後青山入夢多田子莫嫌)
(彈鋏恨寗生休唱飯牛歌聖朝若為蒼生計也合公車到薜蘿有文集二十卷號彖溪子)
姚鵠(字居雲唐人作旱魚詩上苗相公云似龍鱗㔾足惟是欠登門日裏鰓猶濕泥中目未昏乞鉏)
(防蟻穴望冰洊金盆他日能為雨先當報此恩)
姚兼濟(吳人善琴得石荆山之傳在揚州逢異人授以琴操撫之果竒人以為廣陵散之遺意也)
(五代)姚洪(董璋為梁將洪嘗事璋後事唐為指揮長史戍閬州璋反以書招洪洪得書輒投厠中城破執)
(洪洪罵曰吾能為國家死不能從人奴以生璋怒然鑊于前令壯士十人刲其肉而食洪至死)
(大罵明宗聞之泣下厚䘏其家)
姚南仲(下邽人歴義成軍節度使惠然簡易入布條職恤鰥寡用仁制強毅用明居常以柔克臨)
(事以貞勝士吏悦觀勸夫家寬恤)
(宋)姚内斌(平州盧龍人初仕契丹後歸周為汝州刺史吏民詣闕舉留入宋從平李筠後為慶州刺)
(史在郡十數年西夏不敢犯塞以其武猛號為姚大蟲子承贊為閣門祗候死于陣承鑒殿中)
(丞)
姚義(從學河汾北面受王佐之道)
姚鉉(字寶之合肥人太平興國中進士直史館歴右司諫京東轉運使後坐事貶連州鉉文辭敏麗)
(有文集二十卷又采唐人文章為文粹百卷)
姚坦(字明白太宗時為皇子翊善王嘗以邸中為假山費數百萬召賓寮共觀之坦獨俛首王強使)
(視之曰此皆民租所為但見血山耳安得假山)
姚益恭(太宗時知項城縣鞭扑不用境内大治民數千人道遮轉運使乞留州以聞賜璽書賞以)
(粟帛秩滿以著作佐郎知洪州南昌縣賜衣服銀帶絹五百疋)
姚宗明(河中永樂人其十世祖棲雲以父死于邊終身廬墓唐時表其門棲雲生岳岳生君儒君)
(儒生師正四世皆廬墓至宗明十世同居慶歴中復其家是後又三世同居孝睦不替)
姚兕(五原人父寶戰死定州兕力學兵法為環慶廵檢屢敗夏人擒鬼章積官至通州團練使兕幼)
(失父事母孝凡圖畫器用皆刻仇讐未報字弟麟亦有成名累官至定武軍節度時號二姚)
姚雄(兕子少勇鷙有謀佐父征伐立功歴知岷會河熙州遷至武康節度使卒諡武憲弟古亦以邊)
(功累官熙河路經略靖康中總兵援方原與金人戰种師中敗死古兵潰詔安置廣州)
姚麟(字君瑞兕弟為將沉毅多竒策有功不自矜伐持軍紀律明下樂為之用事兄弟並立功聲蓋)
(一時云)
姚嗣宗(慶歴中題詩于驛壁云踏碎賀蘭石掃清西海塵布衣能辦此可惜作窮人韓魏公見而)
(竒之遂奏補後知尋州能除虎暴)
姚闢(字子張贍辭博學授項城令通州判所至有聲黜去詞華究心經術一時名士如歐文忠王荆)
(公皆與交游所著有太常因革禮一百卷)
姚孳(字舜徒慈谿人幼開爽穎悟學如宿植登熙寧九年進士第歴尉掾以考第薦章應格改秩為)
(桃源宰鄉有虎孳以文禱諸社越三日虎仆祠旁奏課為天下第一部使者舉孳學行優異才)
(能顯著以應元符之詔賜對稱旨除提舉成都府路常平等事)
姚易(字夢錫浦城人元豐中進士歴開封推官里人何述時為府尹每遇休沐輒相與觴咏酬唱甚)
(多有睪集十卷)
姚孝資(紹興間以右從政郎知東莞縣事治才精敏下令闔境築堤護田水利大興民蒙其利時)
(香山鎮惟設寨官一員以屬東莞士人陳天覺請建寨為縣孝資疏聞改建縣治至今賴之)
姚孝錫(字仲純豐縣人政和四年登科調代州兵曹金兵入鴈門州將議以城降官屬畏怯投死)
(無所孝錫投牀大鼾略不為意大府就注五臺簿因家五臺善治生州境歲飢出家所藏粟一)
(萬石振貧乏多全活自號醉軒年八十三乃終所著有雞肋集)
姚仲孫(商水人父曄進士第一官至著作郎仲孫早孤事繼母孝擢進士累官河北都轉運使大)
(修城壘兵備遷龍圖閣直學士權三司使屬西北備邊悉心經度雖病未嘗廢事)
姚舜明(字廷輝剡人政和中歴知華亭撫摩其民甚著令名累官徽猷閣待制)
姚祐(字伯受長興人元豐末進士徽宗時為左司諫建議置輔郡以拱大畿歴知江寧府鄭秦州累)
(遷工部尚書加龍圖閣學士為大名尹進延康殿學士諡文僖)
姚興(相州人以武功累遷荆湖南路兵馬副都監金兵渡淮興以四百騎當金八十數萬自辰至午)
(戰數十合援兵不至父子俱死金人相謂曰有如姚興者十輩吾屬敢前乎事聞詔贈觀察使)
(更諡忠毅立廟祀之)
姚宋佐(字輔之靖康間其父寓郴生宋佐少嗜學舉進士初調湟州尹掾再仕八桂教官以詩名)
(性廉介雖兩仕而家貧自號北湖有文集藏於家)
姚邦基(大昌人政和間舉進士為開封洧川令以劉豫僣竊遂匿山林聚徒以養及豫廢朝廷尋)
(訪隠逸既至高宗嘉之華以京秩)
姚渙(字虚舟第進士監益州交子務發姦隠萬緡主吏皆當死渙曰戮人以干澤非吾志也義不蔽)
(姦而已請于使者願不受賞于是全活者衆)
姚宏中(字安道海陽人登嘉定進士調靖江教授自師友講學外絶無他交歸端居一室惟日温)
(舊學性狷介不苟随從鄉前輩遊得濓洛諸大儒書讀之曰道在是矣玩索精微意度超然若)
(不屑於世者)
姚舜元(字景瑞少拳勇以武功為保義郎平江府東南副將守吳淞德祐改元冬元師下平江時)
(姚氏為邑巨族民樂歸附舜元語弟舜賓及舜賓子鄉貢士應龍曰國家德澤在人大本未去)
(收合散亡以應内援外事可圖也未幾元師偏將東徇十二月十六日會黃霧四塞襲兵猝至)
(舜元無備與舜賓應龍及次子興龍俱死之)
姚憲(字令則嵊人知秀州浙西大水憲請輸粟萬斛以賑之上賜書奬諭歴直秘閣參知政事)
姚平仲(字希晏靖康中為太尉後得道于山中年過九十紫髯委地與譙定為青城隠士)
姚宗之(字元仲興化人紹興中第進士孝宗朝除國子學錄輪對言大將而下有偏禆凖備將之)
(屬豈無人才可庸主帥之任乞驟加拔擢如古人拔卒為將從之遷太常博士兼吏部郎官請)
(禁援例陳乞之弊一遵祖宗成法張栻嘗稱其議論剴切有古爭臣風)
姚鏞(南渡後人號雪蓬以功除贛守命工繪其像騎牛于澗谷之間趙東野題其圖云騎牛無笠又)
(無簔斷龍横岡到處過暖日暄風不常有滿村雨暗却如何規之也未幾果為一帥臣所劾人)
(服東野之先見)
姚瀛(字子山福安人七歲能誦班史十七歲應舉居太學以文章著名隆興初登進士第凡四任教)
(官嘗辨太玄通潜虚之數所著有鳳臺集行世)
姚穎(字洪卿鄞人淳熙五年策進士第一授僉書寧國軍節度判官召為秘書省校書郎出添差通)
(判平江府年三十四卒穎冲澹謹厚雅有器量力學勤苦聞見兼洽而文章俊瞻然退藏抑損)
(常願出人後論天下事無不盡而最惓惓於當世得年不永人多悼之)
姚希得(字逢源潼川人嘉定進士累官參知政事忠貞清儉好引用善類屢抗疏直言以潼川郡)
(公致仕卒贈少保所著有續言行錄及橘洲文集)
姚景熙(為杭州助教掇兩魁推為太學教授不就職歸别築室為投老計教子嘉言登顯仕)
姚勉(字成一新昌人少穎敏日誦數千言理宗寶祐中狀元當時儒臣謂其洋洋萬言得奏對體議)
(論本于學識憂愛發於忠忱張程奥旨晁董偉對賈陸忠言皆具此篇初授平江節度判官丁)
(父憂服闋除正字時太學生因論丁大全被逐勉上言斥遂學校之士以禁天下之言者此蔡)
(京秦檜所為今日豈宜有此遂歸除通判處州辭不就吳潛入相召為校書郎兼太子舍人上)
(過東宫勉講否卦因指斥權姦無所顧避忤賈似道諷孫附鳳劾為吳潛黨免歸有雪坡集)
姚獬孫(字應獬慈谿人宋末舉鄉薦補國子助教正身率下勤於啟迪改學錄父斆前為司業諸)
(生稱為東南遺老獬繼之人以為世典成均善於其職尤所罕者獬博學清介為文本家傳皆)
(以蘇氏擬之及元混一不屑于仕即退隠雙峯别墅所著有雙峯文集詩稿行於世)
姚訔(知常州先是元巴延兵至知州王宗洙遁通判王虎臣以城降既而都統劉師勇等復拒守推)
(訔為守城數月不下巴延攻䧟屠之訔及通判陳炤等皆死之)
(遼)姚景行(興中人重熙中進士性敦厚廉直累官翰林學士參知政事道宗時為北府宰相大康初)
(以上京多滯獄命為留守不數月獄空卒追封柳城郡王諡文憲)
(元)姚雲(字聖瑞高安人宋咸淳進士初調高郵尉太守程公雅相敬重辟入僉政事淮東招討使復招)
(典司書檄後除龍興察推再除工刑部架閣入元授承直郎撫建兩路儒學提舉秩滿家居求)
(文者門無虚日尤工於調風韻不減秦淮海一時莫不推之有江村遺藁行於世子成德克紹)
(家學臨江路儒學教授歴任國子助教)
姚應鳳(字時和慈谿人自幼習家學即以文字為業頗自雄其才為文喜馳驟每屬筆於廣衆中)
(詞鋒横逸一坐皆驚後持以謁同郡袁桷桷告之曰子文不受束縛然法度自不可廢也應鳳)
(頷之自是務為莊重簡嚴日益深邃至元間嘗就試省部詩以龍虎臺命題有司得應鳳賦歎)
(曰此楚漢故物也遂擢置高第所著有納軒稿若干卷藏于家)
姚天福(絳州人父居實徙鴈門天福讀春秋通大義至元中拜監察御史時詔罷各道按察司天)
(福言不可權臣不悦左遷衡州路同知不就後拜參知政事大興尹畿甸大治總管真定路時)
(真定驛傳之需多為民害天福更議措置之方使不擾民詔頁其制為天下式)
姚樞(平州柳城人有王佐才世祖召至首陳帝王治平大經世祖嘉納自是内修外攘之政咸委任)
(焉累官至翰林學士承旨卒諡文獻子煒官至平章政事)
姚燧(字端甫樞之從子少從許衡遊以真知實踐為事為文閣肆該博有西漢風累官至翰林學士)
(承旨所著有國統離合表牧菴集)
(明)姚臨(字大臨宜興人宋姚訔三世孫也明敏好學熟經史善吟咏至正壬辰宜興被兵臨挈老稚將)
(入太湖賊迫之前途窒不可越其妻金氏度不能免與大臨訣曰汝有老父宜善保之勿墜宗)
(祀我誓抱幼女死弗均沒草莽臨未及應遂携幼女沉于水臨得免難洪武初徵為莱州府同)
(知後轉保定知府卒于官)
姚哲(蒲城人洪武中以才學卓異舉授南康府同知有治聲遷荆州知府未幾召為春坊贊善士林)
(重之)
姚伯良(名驥以字行先洛人大父君義知鄞遂家焉伯良性寡默刻志于學洪武中由上舍生授)
(郴州桂陽丞桂陽俗靡多訟尹嘗謂曰何以化之伯良曰居上不貪則斷合理而民訟息又諭)
(民曰富由儉得貧自奢来食以時用以禮則財可豐不三年訟簡而俗尚純儉上嘉其能詔詣)
(京師賜楮鏹勅僉山西按察司事發姦擿伏治號神明年三十八卒于官所著有芸窗藁小學)
(諷詠補遺)
姚善(字克一安陸人洪武中鄉薦篤行卓識工詩同知廬州重慶二府所至有能聲擢知蘇州府時)
(吳民習染夷俗僣靡豪室侈善至繩以重法嚚訟者更持短長蠭起難治善洞達政體周悉人)
(情張弛寬密允協時宜數造請郡賢考求治道稍因俗救正由是吏民嚮義轉稱大治三十二)
(年京師平時黃子澄走匿善所索之急約善航海善曰在公則可在善則不可吾守土之臣當)
(與同亡子澄去未幾善竟仗節死)
姚震(字起東仁和人洪武間鄉試舉首授建寧縣丞陞安慶府推官以累罷去尋以館閣薦起為監)
(察御史擢福建按察副使為人直氣儼容善善而惡惡如不能容雖在親交盡言無諱罷歸貧)
(不能濟授徒餬口卒)
姚肇(富陽人性和厚有孝行洪武中舉孝廉試太常寺丞改職方主事以勤慎稱陞雲南右參議加)
(右參政論楮幣塞鹽井皆切時弊陞福建布政使致仕卒年八十四所著有蒙齋稿孫昂居仁)
(和讀書耕桑自怡縣以明經舉不就因號養拙生)
姚廣孝(長洲人初從釋氏名道衍住慶夀寺資敏嗜學善詩文有謀略制行高潔永樂初以佐命)
(功授太子少師卒贈榮國公諡恭靖所著有逃虚子石城霞外等集)
姚文(字敏學崇德人永樂進士歴知慶遠徭徸文待以至誠無不感服改袁州將代百姓願借寇仍)
(聽守袁卒父老會哭于庭平生苦辛自持敡歴中外幾四十年一介不妄取)
姚銑(字孟聲候官人永樂甲辰進士宣德初拜刑科給事中正統間引疾家居凡七載足跡未嘗越)
(里門藩府大臣疏于朝乞起之改兵科遷兵科都給事中是秋大駕親征北敵選侍臣扈從銑)
(與焉將行自策其必敗既旋師至土木竟死于難銑儀貌端偉器局夷曠自入仕歴二十餘年)
(始遷一級謹謹然不求躁進竟以王事卒士大夫多惜之)
姚顯(字微之咸陽人儀觀竒偉剛正磊落制行一以聖賢為法正統間薦鄉舉在太學時三上封事)
(皆闢異端崇聖道安社稷之謀又嘗奏毁大興隆寺名著天下後推監察御史為忌者出知武)
(城公廉剛正動必循古斷獄不施鞭扑諭以理義民咸愛之故民歌之曰先有子游後有姚公)
(學道愛人同一古風乃與子游同祀焉)
姚䕫(字大章桐廬人正統會試第一登退士歴官吏部尚書立朝三十餘年憂國憫民恒存念慮每)
(廷議大政大事正色昌言人皆悦服論者論䕫可屬大事如周勃善應變成務如姚崇非過與)
(也卒贈少保諡文敏)
姚旭(字景暘桐城人舉進士授刑料給事中論事忤權貴謫鄭州判天順末来守平陽平易近民政)
(無煩擾修學有功歲夏滛雨誠禱以霽秋復旱禱而雨明歲有年産嘉禾民歌頌之陞河南參)
(政去)
姚鍾(仁和人舉人知沙河邑敝甚鍾初至擇便於民者次第施行民頌之時郡守李公以嚴為治諸)
(縣令每至郡受約束堂陛揖拜唯諾惟謹鍾獨酌利害陳民隠多至數千言或勸之鍾歎曰我)
(猶不敢言尚誰言也歲飢西山盜起鍾意招撫之管道竟勦捕鍾憂懣成疾卒于官)
姚文灝(字秀夫貴溪人成化甲辰進士授主事以詿誤調常州推官未及任轉通判治水有聲復)
(工部主事尋陞湖廣提學僉事慨然以作人自任崇正學黜浮靡規條甚悉嘗自謂所能者三)
(毁譽不入請託不行賄賂不通而已嘗過洞庭舟幾危文灝端坐不動風止泊舟登岳陽樓云)
(来時行李蕭然去時行李蕭然岳陽樓下經過此心無愧蒼天至今人頌之所著有學齋稿經)
(說襍說報德錄中庸本義藏于家)
姚鏌(字英之慈谿人弘治進士歴官左都御史提督兩廣軍務大破岑猛被劾落職復起為兵部尚)
(書總制陜西三邊尋以老乞致仕子涞狀元及第)
姚岳(字文鎮長興人居家孝友弘治間任宿松縣知縣布衣蔬食執法嚴毅不少假借入覲一毫不)
(科歛有饋者峻却之卒于官)
姚涞(字維東鏌子狀貌竒偉資識過人應正德丙子鄉薦嘉靖癸未魁天下授翰林修撰為經筵講)
(官積誠感悟脱略詞章每進對稱旨歴陞春坊諭德丁酉主北畿試得士為多人方以公輔期)
(之随以疾卒涞性孝友六歲喪母執禮如成人事繼母無間言尚書恩廕例以嫡涞讓繼母弟)
(汲以悦親心涞讀書務為經濟事不拘拘文辭如邊防海運皆有定議作諸邊圖時有翰林三)
(長之稱謂經學政事史學也有明山集若干卷)
姚一元(字惟貞長興人嘉靖甲辰進士授行人選御史蹇諤敢言出按陕西鋤強暴黜貪墨民詣)
(闕保留再按一年至今人稱名御史陞副使轉江西左布政使忤時相罷歸尋起山東布政使)
(歴順天府尹致仕一元性剛直不肯詭随持已端莊待人誠信歸田閉門讀書一循禮法見妻)
(子無惰容人稱古君子年七十終)
萬姓統譜卷二十九
