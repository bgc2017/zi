卷六十五
萬姓統譜卷六十五明凌迪知撰
下平聲
十二侵
任(東安宫音黃帝十二子各以德為姓第一子任為任氏文王母太任正義云謝章薛舒吕祝終泉畢過此)
(十國皆任姓)
(周)任鄙(力士也秦武王好力鄙叩關自鬻)
任不齊(孔子弟子)
任囂(秦始皇將拜南海郡尉定揚粤之亂秦亡築關隘以遏寇南海晏然人避兵革)
任座(魏文侯問士大夫曰寡人何如君也羣臣皆曰仁君翟璜曰君非仁君文侯怒而逐璜至任座)
(曰君仁君也曰子何以言之對曰臣聞其君仁者其臣直翟璜之言直是以知君仁君也文侯)
(曰善復召璜入拜為上卿)
任章(智伯索地于魏桓子桓子弗予任章曰何故弗予桓子曰無故索地故弗予任章曰無故索地)
(鄰國必恐重欲無厭天下必懼君予之地智伯必驕驕而輕敵鄰國懼而相親以相親之兵待)
(輕敵之國智氏之命不長矣)
任宣曲(其先為督道倉吏秦之敗豪傑爭取金玉任氏獨窖倉粟楚漢相距滎陽民不得耕稼米)
(石至萬錢豪傑金玉盡歸任氏以此起富)
(漢)任安(字定祖滎陽人嘗為大將軍衛青門客後青日衰故客多歸霍去病安獨不肯故人司馬遷為)
(中書令尊寵用事安遺之書責以進賢之義)
任旐(字子旟博昌人黃巾賊到博昌聞旐姓名曰夙聞任子旟天下賢士那可入其鄉)
任光(字伯卿宛人少忠厚為鄉里所愛為信都太守光武自薊還不知所向聞光堅守信都即馳赴)
(之以為左將軍將兵以從旬日間兵衆大盛遂屠邯鄲建武初定封阿陵侯)
任隗(字仲和光子義行内修肅宗朝累官司空持重處正鯁直無回稱賢相)
任延(字長孫宛人年十二明詩易春秋顯名太學號任聖童更始拜會稽都尉建武初徵為九真太)
(守教民嫁娶于是徼外蠻夷慕義保塞尋拜武威太守帝戒曰善事上官延對曰履正奉公臣)
(子之節善事上官臣不敢奉詔既至威行境内後又歴潁川河内子愷官至太常)
任棠(上邽人隠居教授有竒節太守龐參初到先候之棠不與言但以薤一大本水一盂置戶屛前)
(自抱兒孫伏戶下參思其微意良久曰水者欲吾清也拔大本薤者欲吾擊強宗也抱兒當戶)
(欲吾開門恤孤也歎息而還)
任奕(句章人御史中丞朱育稱其為文章之士立言燦盛曄若春榮嘗著任子十卷)
任昉(成都人為尚書令清身檢下大將軍梁冀憚之出為平原守冀誅復為尚書令司隷校尉大司)
(農)
任末(新繁人少習齊詩游京師教授十餘年友人黃奉德病死洛陽末躬推鹿車載喪致其墓所後)
(奔師喪于道物故臨命勑兄子造曰必致吾尸於師門使死而有知魂靈不慙如其無知得土)
(而已)
任永(犍為僰道人公孫述累徵皆托以青盲避不出述敗乃盥洗更視曰世適平目即清光武召之)
(會疾卒)
任文公(閬中人善天文王莽簒漢乃攜妻子奔于公山後武擔石折文公嘆曰西川智士死吾當)
(之後三年卒益部語曰任文公智無雙)
任蕃(字憲相察孝廉由新都令任涪陵太守涪民懷其德)
任立政(霍光上官桀與李陵善隴西人任立政至匈奴招陵還陵曰吾已胡服矣恐再辱奈何卒)
(不應)
任敖(上黨太守陳豨反敖城守有功賜爵廣阿侯)
任峻(字伯達中牟人從曹操為典農中郎將募民屯田許下軍國之饒起于棗祇成于任峻諡成侯)
(次子覽關内侯)
(三國)任蝦(字昭先比居者擅耕蝦地數十畝種之人以語蝦蝦曰自以借之耳耕者聞之慙謝還地及邑)
(中爭訟皆詣蝦質之然後意厭其子弟有不順者父兄竊數之曰汝所行豈可令任君知耶其)
(禮教所化率皆如此文帝時為黃門侍郎)
任愷(字元褒魏人性豪侈一食萬錢猶云無下筯處子罕字子倫有賢行時稱為清平佳士晉為大)
(鴻臚)
(晉)任蘭(安帝時為金城太守義熙中乞伏乾歸以衆叛攻陷金城執蘭蘭厲色責乾歸以背恩違義乾)
(歸怒而囚之蘭遂不食而死)
(南北)任忠(字奉誠汝隂人為陳領軍將軍初陳主以蕭巖蕭瓛梁之宗室擁衆來奔心忌之故遠散其衆)
(以巖為東揚州刺史瓛為吳州刺史使忠出守吳興郡以襟帶二州)
任祥(字延敬廣寧人仕北齊神武拜侍中遷徐州刺史)
任遐(字景遠樂安博昌人父遥齊中散大夫遐少敦學業家行甚謹位御史中丞金紫光禄大夫遐)
(以罪將徙荒裔遥懷名請訴言淚交下齊武帝聞而哀之竟得免)
任昉(字彦升遐之弟八歲能屬文初仕齊為太學博士王儉沈約皆推譲其文梁武帝時歴黃門侍)
(郎出為義興新安太守為政清省吏民便之所著文章數十萬言)
任瓌(合肥人年十九仕陳為衡州司馬陳亡瓌棄官去後謁唐高祖于汾晉承制署東縣戶曹尋擢)
(招討使數立戰功累官至徐州大總管陕州都督封管國公)
(唐)任濤(高安人累舉不第而工于詩李隲廉察江西特免郡役濤詩清婉人多博誦有援例訟者隲判)
(曰為詩友者即興免役)
任瞻(字育長少有令名王安豐選女壻得四人任在其中任童少時神明可愛時人謂育長影也好)
任迪簡(李景略表為判官甚得士卒心後授豐州刺史天德軍使景略宴僚佐行酒者誤以醯迪)
(簡恐行酒者獲罪強飲之歸而嘔血軍士聞之泣下景略卒奉以為帥詔從之)
任翻(藝文志云唐末人詩人劉後村詩話作任蕃)
任侗(貞元中為明州刺史郡有廣德湖歲久湮塞侗為之浚築溉田四百餘頃當時之民頼之)
任敬臣(字希古隶州人五歲喪母哀毁過制問其父曰若何可以報母父曰惟揚名顯耳乃刻志)
(讀書舉孝廉累官弘文館學士終太子舍人)
任晦(吳人仕為涇縣尉退居里中有深秋曲沼危亭幽砌池中又為島嶼修篁嘉木掩映隈隩晦資)
(高放寡合好竒樂易喜文學名理之士)
(五代)任圜(韋說罷相安重誨議用崔協任圜曰重誨未諳朝廷人物為人所賣天下皆知崔協不識文字)
(而虚有儀表號為没字碑臣以陛下誤加採擢無功幸進此不知書以臣一人取笑足矣相位)
(有幾豈容更益笑端)
(宋)任中正(字慶之濟隂人父載右拾遺中正舉進士嘗代張詠知益州遵詠條教蜀人便之累官參)
(知政事仁宗時加至禮部尚書卒諡康懿)
任中師(字祖聖中正弟舉進士累官知益州康定中召為樞密副使尋以資政殿學士知永豐軍)
(後以太子太傅致仕卒諡安惠中師性樂易自奉儉約晩知養生術號大塊翁)
任顓(字誠之夀光人舉進士擢鹽鐵判官累遷龍圖閣直學士以太子賓客致仕顓剛毅不回臨政)
(屢有顯績仁宗嘗賜璽書旌之以太子太保致仕)
任福(開封人累官環慶路總管知慶州以破元昊功拜神龍衛四廂都指揮使元昊復入寇福力戰)
(身被十餘矢有小校劉進者勸福自免福曰吾為大將兵敗以死報國耳遂挺身决戰而死子)
(懷亮亦死之)
任布(字應之河南人力學家貧嘗從人借書以讀慶歷中進士及第累官至樞密副使以太子少保)
(致仕始布歸洛中作五知堂謂知恩知命知道知足知幸也卒諡恭惠)
任孜(字道聖眉山人以問學氣節推重鄉里與蘇洵埓累官至光禄寺丞與弟伋知名于蜀東坡時)
(稱為大任小任詩曰大任剛烈世無有疾惡如風朱伯厚小任温毅老更文寬柔惠愛小馮君)
任伋(字師中東坡謂之小任通判黃州郡人為作師中菴任公亭蘇轍作師中菴記伋知瀘州不主)
(開邊之議東坡詩云任公鎮西南嘗贈繞朝策當時若盡鬭善陣無赫赫)
任伯雨(字德翁孜子䆳經史力雄健中進士仕為右正言上疏言章惇蔡京過惡入元祐籍伯雨)
(居諫省僅半歲所上一百八疏皆係天下治亂長子象先登世科又中詞學兼茂舉秦州戶曹)
(掾聞父謫棄官歸養次子申先官至中書舍人曾孫希夷學從朱文公學篤信力行累官端明)
(殿學士徙家邵武)
任獻夫(字安世蒲圻人政和進士及第温厚純雅立志遠大為文冲澹平易理致精密人不能及)
(歷荆門刑曹著有異績民懷之)
任宗誼(字仲宜博平人以父任為太廟齋郎調隴安縣尉累薦監真州轉般倉轉奉議郎賜緋魚)
(袋通判泰州不赴除知淄州借紫加勲騎都尉宗誼闊達好義有氣略明吏事所臨多有可紀)
(凡民訴久不竟若冤不能自直者摘其要害躬為鐫諭無不厭服處訟立决廷無留事其在真)
(州倉屋七百區費大莫敢任葺事歲霖雨壊米至萬計吏夜徙棄水中以滅迹宗誼大撤而新)
(之計司吝費宗誼曰倉雖在真本漕六路聚米以供京師則費宜均賦之六路衆是其議上之)
(朝廷遂著為令)
任盡言(字元受華亭人與兄質言同舉進士居下僚論事慷慨秦檜死朝廷召湯鵬舉為臺官盡)
(言投啓賀之云每愧朱雲之請劍未聞林甫之斲棺上聞始黜檜朋黨釋趙鼎子汾罪)
任諒(眉山人徙汝陽幼孤力學舉進士累官龍圖閣直學士知京兆府諒孝足以回母欲奪之志知)
(足以知藥師必反之状再為京兆卒嘗為懷州教授作新學碑徽宗見之歎曰文士也)
任忠厚(郪人有文名一時英俊願交舉進士朝貴爭相汲引官至二千石)
任文薦(閩縣人紹興間舉進士歷監察御史江西提學太常少卿浙江提刑本路都轉運使王十)
(朋嘗稱其直道立朝卒祠于學所著有六經章句)
任玠(成都人通五經雖緯候音律琴棋繪畫皆得其妙真宗令試學士院玠撰詩一千二百韻以進)
(賜進士授汝州團練推官玠娛野服捧告身詣登聞院陳納)
任山(平晉人有大志不仕法春秋作通記擬井田作中田圖嘗應詔言事富弼厚遇之所著有晉溪)
(集)
任古(定陶人紹興辛巳以御史直龍圖閣出守時虜衆四起古乃堅築城壘修飭器械賊聞有備竟)
(不入境後召赴行在民數千伏闕丐留不許)
任希夷(字伯起邵武人淳熙進士調浦城主簿從朱熹學篤信力行熹喜之曰開濟士也遷禮部)
(尚書嘗言周惇熙程顥程頥為百代絶學之倡乞定議賜諡進端明殿學士參知政事)
任良弼(嘉定中任知縣時臣僚奏乞下江東漕司問拯弊之策良弼請於本縣折帛一頃減三分)
(之一又請蠲積欠二十萬緡詔俱從之良弼以休寧諸鄉惟黎陽賦最重請依和睦鄉則例蠲)
(減民深德之)
(金)任天寵(字清叔曹州人初為考城主簿再遷威戎令泰定軍節度判官皆有善政累遷國子祭酒)
(貞祐初為中都路都轉運使時京師戒嚴糧運艱阻天寵悉力營辦嘗出家資以濟饑者全活)
(甚衆遷戶部尚書中都不守天寵繼走南京中道遇兵死之謚純肅)
(元)任仁發(上海人年十八中鄉試仕為都水監自黃河江浙及吳淞江淤塞皆隨處疏而通之官至)
(浙東道宣慰副使所著有水利書十卷)
任志(壺關人歸穆呼哩充元帥與金人戰有功金人擒其長子以招之志曰我為大朝帥豈愛一子)
(親射殪之以議事道經武安為金人所害子存亦與金將武仙戰死)
任士林(字叔實其先蜀綿竹人徙居奉化再世又徙琦山自幼穎敏秀拔六歲能屬文既長喪父)
(廬墓讀書亹亹不倦諸子百家靡不周覽為文沉厚正大一以理為主後講道會稽授徒錢塘)
(文日大肆遠近求請殆無虚日至大初以中書左丞郝公薦授安定書院山長以終所著有中)
(易論語指要及松鄉文集若干卷)
(明)任原(字本初弟序字本立休寧人父鼎築精舍于富川之上延祁門汪克寬主師席原序受學焉克)
(寬著春秋纂疏綱目考異原序皆預有力既又從學于東山趙汸學成會天兵下徽州原出佐)
(軍實從捍禦歴功至顯武將軍雄峯冀管軍萬戶卒序代之徙鎮明越及閩中坐事廢兄弟皆)
(有詩文集傳于世)
任勉(字近思華亭人洪武間令鄱陽縣懇懇以禮義開導公暇詣學宫親授諸生經史有寡婦欲再)
(適反以饑寒訟夫兄勉書其背曰餓死事極小失節事極大俗由是恥失節者陞知瀘州民請)
(留遂調同知饒州未幾擢福建參政)
任昂(字仲丹河隂人博覽羣書早有才譽元進士拜晉寧縣尹不受隠居日以經史自娛洪武初以)
(儒士訓襄垣縣學累官禮部尚書)
任勵(長安人洪武進士刑部尚書)
任亨泰(字左雍襄陽人洪武戊辰舉進士第一授翰林修譔學行重于士林進陞詹事府詹事至)
(禮部尚書嘗使交趾其國王曰状元不可得也當異其禮待之加重)
任毅(洪武間知重慶府有幹濟才事雖繁劇舉無遺滯以廉能著稱)
任肅(字伯雝徐州人洪武中鄉貢擢工部主事尋陞郎中以營繕宫殿成遷南昌知府政績卓異秩)
(滿轉雲南左參政致仕)
任祐(靈寳人性資穎悟篤學慎行洪武間以太學生授山東諸城知縣政績著聞遷永平府同知再)
(陞四川右布政使)
任壇(字廷堅鄞人登胡廣榜進士知桂東縣秩滿擢監察御史陞江西按察司僉事剛介有守字牧)
(之恩洽於桂東冰霜之操肅於憲臺御史時守制於家三年足不出戶限守令謁弔惟哭踊對)
(之不接一語同邑為御史者若柴履姚兼善皆砥礪操行以才能著名而履之居喪一如壇焉)
(士論高之)
任寧(字靖之臨漳人正統壬戌進士歴都御史)
任鑑(字自明臨潁人成化丁丑進士歴都御史)
任儀(閬中人進士選庶吉士授御史遇權宦以内命建佛會于興隆寺有御史乘馬過寺門拉入辱)
(之儀代與宦辨且上疏劾之坐是外補歴遷山西右參政時逆瑾用事誣謫西安同知卒)
任文獻(字國光郯城人弘治癸丑進士任御史侃直敢言以風裁稱)
任漢(字寧海温江人弘治進士任御史巡按南畿風裁峻整抗章論列朝貴斂迹林公俊謂其為真)
(御史歷都御史大理寺卿剛稜不撓多所建白)
任賢(裕州人弘治中鄉舉累官監察御史以内艱歸正德六年流賊掠境賢分城禦守及城陷力戰)
(死之詔贈太常少卿立祠祀之)
任良弼(平遥人弘治進士初授翰林庶吉士選刑科左給事中轉吏科都給事中議論風采彈劾)
(不避權貴陞通政抗逆瑾矯詔下獄謫戍遼陽持節自如瑾誅復任通政名重朝野居官三十)
(年家積琴書而已)
任洛(字仲伊鈞州人進士正德初知桐鄉明敏公廉吏民敬愛之居三年以憂去行装萧然後遷監)
(察御史歴都御史)
任忠(字原孝崑山人正德辛未進士歷布政使)
任瀚(字少海南充人嘉靖己丑進士歴官文選郎有文名)
任瀛(字登之兖州人嘉靖己未進士歴都御史)
任環(字應乾長治人嘉靖甲辰進士任蘇州府同知倭夷入寇環屢戰多捷且大有功于民立祠祀)
(之)
任惟鈞(字子範巴縣人嘉靖丁未進士歴參議)
任士憑(字可依平原人嘉靖丁未進士歴官都御史刑部侍郎)
岑(南陽宫音文王封異弟耀之子渠為岑子因氏)
(漢)岑彭(字君然棘陽人王莽時守本縣長漢兵起率衆降從平河北光武即位拜廷尉興吳漢等收洛)
(陽討平南方進封舞陽侯後與吳漢圍隗囂公孫述遣捋救囂彭奉勑擊蜀長驅入闋徑拔武)
(陽全蜀震駭述大驚曰是何神也乃使客夜刺殺彭賜諡壮侯子遵嗣徙封細陽侯帝思彭功)
(復封遵弟淮為穀陽侯)
岑熙(彭五世孫少為侍中遷魏郡太守招聘隠逸與參政事無為而化視事一年輿人歌之曰我有)
(枳棘岑君伐之我有蟊賊岑君遏之狗吠不驚足下生氂含哺鼓腹馬知凶災熙卒子福嗣為)
(黃門侍郎)
岑晊(字公孝棘陽人有高才與郭泰等相友善雖在閭里慨然有董正天下之志太守成瑨請為功)
(曹不避豪勢時語曰南陽太守岑公孝弘農成瑨但坐嘯瑨死遂不仕)
(南北)岑之敬(字思禮棘陽人五歲讀孝經每焚香獨坐親戚嘆異之十六擢高第仕梁為夀光學士累)
(遷征南府諮議參軍博涉文史雅有詞筆以篤行稱)
岑善方(棘陽人清慎有器局博通經史仕梁為散騎常侍所著有文集七卷七子皆有操行)
(隋)岑道願(江陵人隋初避難泝三峡至萬州江南山巖下修煉食黃精百餘歲蛻迹而去唐貞觀十)
(八年以香屬商人令往所隠巖下然之商人不往且歸波濤雷怒不可上乃返詣巖然香遂平)
(行無虞)
(唐)岑文本(字景仁棘陽人性沉敏善文辭貞觀初為秘書遷中書侍郎專典機要進中書令有憂色)
(母問之曰位高責重所以憂也或勸營産業嘆曰吾以文墨位宰相俸已重矣尚何産業為卒)
(諡曰憲從子長倩官至文昌右相封鄧國公)
岑仲林(鄧州人為溧水令有政績)
岑羲(字伯華文本孫第進士武后時為金壇令遷中書舍人敬暉欲上表削諸武衆畏三思不敢為)
(義獨為之進吏部侍郎掌選剛廉官至侍中封南陽郡公自文本至羲一門三相在清要者數)
(十人)
岑仲翔(文本孫為長洲令兄羲為金壇令弟仲林為溧水縣令皆有治績人稱江東三岑歷太子)
(中允陕州刺史)
岑參(文本後登天寳進士第官至侍御史能詩與李杜相頡頏後為嘉州太守)
岑長倩(江陵人文本從子少孤為文本鞠愛孫號陳留入俊官至文昌右相武后篡位欲以武承)
(嗣為太子長倩爭不聽為來俊臣所誣斬于市睿宗立進復官爵)
岑植(鄧州人文本孫也嘗為句容令明達善斷尤悉民情偽&KR0655;毫必察黜陟使源乾矅薦于朝)
岑文昭(文本之弟也文昭當太宗時任校書郎多交輕薄帝不悅謂文本曰卿弟多過朕將出之)
(文本曰臣少孤母所鍾念者弟也不欲離左右今若外出母必憂無此弟是無老母也泣下嗚)
(咽帝愍其意召文昭讓敕卒無故)
(宋)岑象求(郪人舉進士持心履行為士矜式出將指使入侍經幄尤以端亮稱之)
岑平
岑頔(俱登科)
岑穰(濟州人)
(明)岑仁忠(洪武中為保昌知縣為政廉平修築陂塘十一處以資灌溉民永賴之)
岑嵩(德慶州人正統末知上杭縣寇亂之後綏懷有方流亡悉復)
岑俊(字子英慈谿人隠雲巖通經史百家工書學篆隷尤入妙古詩出入漢晉嘗授徒吳興有錢氏)
(子負所寄一無所詰由是人目為長者正統間提學僉事范潤生舉經明行修以親老辭平生)
(悃幅無華口未嘗言人過至治家喪葬一以禮年九十疾革猶與客誦所評魯男子詩云雨崩)
(鄰婦屋風烈夜難禁閉戶却逃難全無惻隠心語畢奄逝)
岑琬(餘杭人弘治進士歴官僉事)
岑萬(字體一順德人嘉靖丙戌進士歴官左布政使子用賓己未進士歴知府)
岑義(邳州人父泰母蘇氏義自幼以孝聞朝夕問安必拜跪飲食湯藥必親調母疾籲天願減年以)
(夀母母盲義朝夕餂之目復明父母卒義苫塊幾毁葬岠山下跣足負土成墳廬墓三年甘露)
(降墓樹有司上其事旌表其門)
黔(齊郡宫音音禽)
(周)黔婁子(齊隠士守道不屈威王師之)
黔敖(禮記)
黔夫(戰國時齊威王與魏惠王會田于郊魏王問齊有寳乎威王曰吾有黔夫者使守徐州則燕人)
(祭北門趙人祭西門徙而從者七十餘家)
(漢)黔陵(舒人斬龐萌首歸漢)
琴(天水仲尼弟子琴牢之後)
(周)琴高(趙人得水仙嘗于海山乘赤鯉)
琴張(孔子弟子)
琴牢(南陵侯)
(本朝)琴惟和(四川資縣人景泰間任陕西葭州知州)
禽(魯國魯大夫禽鄭之後)
(周)禽滑釐(與田子方段干木之屬受業子夏為王者師)
禽息(秦大夫薦百里奚不見納繆公出當車以頭擊闑腦乃精出曰臣生無補於國不如死也繆公)
(感悟而用百里奚秦以大化)
禽慶(高士左傳)
(漢)禽賢(孝子)
禽堅(成都人生而失父三出徼外乃尋獲之後王商為蜀郡太守以堅有志性表其墓而追贈之)
臨(西河八凱大臨之後)
(漢)臨孝存(北海人博學知名孔融以不及見為恨)
(南北)臨深(東海人秦州刺史)
臨孝恭(隋人知天文)
臨牢(柳說彘驚臨牢)
(明)臨見誠(貴州石阡人正德中任平陽府經歴)
參(陸終第二子參胡之後)
(唐)參開(開元登科)
(明)參安(平定州人永樂間任福建連江縣知縣)
侵(扶風)
(漢)侵恭(扶風太守)
隂(始興宫音隂康氏之後文王子管叔鮮後管夷吾孫修適楚為隂大夫因氏又望出武城)
(周)隂不佞(隂里人周大夫)
(漢)隂子方(宣帝朝人至孝臘日晨炊見竈神見形子方再拜受慶家有黃羊祀之遂巨富官至執金)
(吾)
隂識(字次伯新野人隂貴人兄也更始中以功封隂德侯更封隂鄉侯後以征伐功當增封讓曰托)
(屬掖庭仍加爵邑不可以示天下帝從之)
隂長生(新野人漢和帝后之曾祖不好榮位潛居隠身專務道術聞馬明生者得度世法乃求見)
(於泰和山中執役二十年不懈乃偕入清城山立壇㰱血以太清金液神丹授之丹成著書九)
(篇白日昇天而去)
隂興(字君陵識之弟顯宗詔曰興輔導朕躬有周昌之直在家仁孝有曾閔之行以其子慶為鮦陽)
(侯恂恂苗胤傳龜襲紫)
隂嵩(謁者以謹飭具稱擢為中郎將監羽林)
隂棠(西陵侯)
隂慶(有賢德推其居第田園奴婢分與二弟但佩印而已當代稱美漢永平中封鮦陽侯)
(三國)隂夔(豫州刺史)
隂子春(字幼文仕梁遷梁秦二州刺史雖無他才行過人以廉潔稱)
(南北)隂鏗(字子堅武威人善五言詩為梁湘東法曹參軍嘗興賓友宴飲以酒炙授行觴者衆皆笑鏗曰)
(吾儕終日酣醉執爵者不知其味非人情也後遇侯景亂被賊擒或救免之乃前行觴者)
隂顥(虎門博士著瓊林七卷)
(隋)隂夀(武威人少果烈有武幹文帝嘗遣韋孝寬擊尉遲迴命夀監軍時孝寬有疾不能親總戎事三)
(軍綱紀皆决于夀以功進位上柱國拜幽州總管封趙郡公)
隂世師(夀子忠厚多武藝以功臣子拜儀同焬帝即位拜張掖太守甚為戎狄所憚後遷左翊衛)
(將軍與代王留守京師唐軍至世師自以世荷隋恩拒守不下見殺)
(宋)隂信臣(鳳翔人)
隂辰之(儀隴人嘉慶進士)
隂昭
隂啅(俱鳳翔人)
(元)隂幼遇(奉新人五世同居家數百口讀書績學八歲中九經科著韻府羣玉行世)
(明)隂秉衡(字振平内江人隠居潦國作文翰樓貯書千卷手不停披口不輟吟平生著述惓惓於天)
(理人欲邪正異端之辨嘗參酌朱子家禮為隂氏慎終錄及婚姻節要鄉人呼之曰隂孟子)
隂盈(字克復汝陽人弘治己未進士正德初任知縣臨政威嚴聽訟明决強横屏跡善良安業凡賞)
(罰期會信義弗爽下車未久陞主事去)
隂子淑(字宗孟其先崇陽人徙居内江父秉衡博學善教子淑登成化壬辰進士知荆門州鯁介)
(不阿保民如子典學校惇倫理舉廢墜濯塵垢建陸文安公祠于蒙惠二泉修築橋梁城池廨)
(舍士習丕變民風勃興邦人感其德立去思祠并作循吏十詠詩以美之以為陸九淵之後一)
(人也遷江西按察使)
隂標(字時準容城人嘉靖進士歴河南參政)
隂秉暘(汲縣人嘉靖進士歴左參政)
隂武卿(四川内江人嘉靖丙辰進士歴應天府尹)
諶(陶侃母諶氏今南昌多此姓)
(漢)諶仲(字文疊南昌人有德行和帝朝郡舉有道仕至荆州刺史)
諶禮(字秀登南昌人和帝朝為薛令舉德行拜尚書倉部郎中撰書議十二卷行于世)
(宋)諶自求(寧宗朝人家于旴江好學能詩求師友于千里外得意處自謂前輩不能及)
諶重(南昌縣人舉有道科歴官至荆州刺史政績愈著泊執親喪哀號悲慕廬于墓側致白兔馴擾)
(人感其化即所居立廟祀之)
諶賁(宜春人初為郡吏妻與郡士彭伉妻娣妹也伉登第親族往賀座中皆名士獨飯賁于後閣賁)
(感憤力學一舉擢上第)
諶佑(字自求號桂舟南豐人古貌古心耿介寬諧蕭然萬山中窮經博古文宗左氏班馬詩宗杜黃)
(人皆推讓之每一篇出鄉邦傳誦之)
諶思(南城人重和進士)
(明)諶賤生(邵武人洪武中以國子生為岳池縣典史廉介有守薦陞四川按察司僉事列名章善錄)
諶聰(南昌人成化舉人任推官操持清謹士民稱慕)
諶良魁(祥符人正德舉人)
諶恒(隨州人正德中任知縣)
諶彦清(隨州人正德中任知州)
諶珣(南昌人正德中任增城縣知縣)
諶忠(犍為人嘉靖舉人)
諶廷詔(南昌人嘉靖工部員外郎)
鐔(音尋)
(漢)鐔政(廷尉)
鐔顯(安帝時豫州刺史時天下饑荒競為盗賊州界收捕且萬餘人顯愍其困窮自陷刑辟輒擅赦)
(之因自劾奏)
(三國)鐔丞(太常卿)
(明)鐔鑑(威縣人宣德己酉舉人任廣西太平府知府)
尋(河内古斟鄩之後封于尋與夏同姓)
(晉)尋曾(字子真東海王屬)
(隋)尋相(御史大夫)
(明)尋适(洪武初為廣西按察使廉謹清恪風節凝峻獄訟剖决如流民無有稱冤者公餘以吟詠自適)
尋孔樂(陽曲人正德中舉人)
尋思聰(蒲圻人正德中任䕫州府通判)
斟(遼西宫音姒姓夏諸侯斟灌斟鄩氏之後以國為氏並祝融之後國語注曹姓之别也)
(漢)斟尚(下邽人四門博士)
郴(楚懷王孫心都郴子孫氏焉)
(晉)郴寳(中牟令代世江夏見陶侃傳)
欽(安州角音又望出河間今吳興新安縉雲有此姓)
(宋)欽德載(吳縣人仕為都督計議官宋亡德載不肯送降款元兵募生致其人議欲官之德載裂其)
(板授書即遁隠碧巖山中自號夀巖老人楊維楨嘗作詩歌以弔之)
欽明(撰百官階次三卷)
(明)欽恭(寧國人宣德由人材任甌寧縣知縣)
欽實(縉雲人天順中任番禺縣丞)
欽拱極(蘇州人嘉靖庚辰進士)
欽昱(湖州長興人嘉靖間貢士)
箴(楚大夫箴尹克黃之後主箴規之官子孫以官為氏)
(周)箴莊(衛大夫)
鄩(見姓苑)
(周)鄩盻(大夫)
深(見姓苑)
(宋)深訾(朝散郎)
壬(如林切)
(明)壬士亨(遠安人宣德中任桂陽縣知縣)
壬佐(莘縣人弘治中中都留守司經歴)
壬春雩(泉州人署肅寧訓導改蘭陽訓導陞本縣教諭教人有方)
(湖州有壬姓)
吟(見姓苑)
(唐)吟約(嘉州刺史)
今(見姓苑)
(本朝)今穎伯(臨海人洪武中嘉興府學教授)
B(奴候切)
(五代)B杰(梁四公)
葴(與箴同音見姓苑)
音(見姓苑)
(音尋出纂要)
森(見姓苑)
心(見姓苑)
(音隂出纂要見直音)
(音森地名見直音)
萬姓統譜卷六十五
