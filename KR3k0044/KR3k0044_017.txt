卷十一
萬姓統譜卷十一明凌廸知撰
上平聲
七虞
胡(安定羽音周文王元妃配胡公滿封于陳為周陶正以諡為姓又望出新蔡洛陽)
(周)胡齕(齊人)
胡衍(秦伐蒲蒲守恐請胡衍為蒲衍謂樗子曰攻蒲為魏則善為秦則不可為賴矣請釋勿攻以德)
(衛君於是遂解去)
(漢)胡安(臨卭人聚徒教于白鹿山司馬相如嘗從之授經)
胡建(字子孟河東人守軍正丞甚得走卒心監軍御史為奸建收斬之由是顯名後為渭城令治甚)
(有聲)
胡剛(南郡華容人清高有志節平帝時大司徒馬公辟之值王莽居攝剛解其衣冠懸府門而去遂)
(亡命入交阯隠於屠肆之門後莽敗乃歸鄉里)
胡廣(字伯始剛六世孫廣少孤貧安帝時舉孝廉為天下第一拜尚書郎累遷司徒定策功封侯復)
(拜太尉遷太傅廣綀達事體明解朝章雖無謇直之風屢有補缺之益故京師諺曰萬事不理)
(問伯始天下中庸有胡公在公台三十餘年歷事六帝禮任甚優卒諡文恭)
胡騰(字子升耒陽人少師事竇武武死騰獨殯殮行喪坐禁錮初桓帝廵狩南陽以騰為護駕從事)
(公卿貴戚車乘萬計徵求費役不可勝極騰上言天子無外乘輿所幸即為京師臣請以荆州)
(刺史比司隷校尉臣自同都從事從之自是肅然莫敢妄有干請騰以此顯名黨錮解官至尚)
(書)
(三國)胡綜(固始人字偉則仕吳為鄂長後典軍國密事蜀漢聞孫權踐祚遣使申前好綜為盟文文義甚)
(美官至偏將軍兼左執法自權統事諸文誥策命鄰國書符皆綜所造子冲有文翰名官至中)
(書令)
胡奮(臨涇人魏隂密侯遵之子從司馬懿伐遼東以功封夏陽子累散騎常侍奮晚節好學居邊有)
(威惠兄廣弟烈並知名廣子壹仕至涼州刺史烈為將與鍾會伐蜀會反諸將皆被閉烈子世)
(元時年十八與部下士卒攻殺會)
胡勃(豫章人仕吳為郡功曹嘉禾初太守黃翊為人所誣勃懷斧詣闕乞代翊罪吳主嘉之後為廬)
(江太守吳亡入晉懸車不仕)
胡昭(字孔明時百姓以馬超叛避兵入山者千餘家饑乏漸相掠劫昭常遜辭以解之是以寇難消)
(息衆咸宗焉)
胡質(字文德夀春人性沉實内察仕魏為頓丘令平反獄情累遷征東將軍假節青徐諸軍事防禦)
(有方海邊無事卒贈陽陵亭侯諡曰貞)
胡奕(字次孫東平將軍與兄質並以素行垂名質素貞粹可謂國之良臣時之彥士矣)
(晉)胡威(字伯武質子父子俱以清慎聞威歴安豐太守後入朝武帝問曰卿孰與父清對曰臣不如也)
(臣父清惟恐人知臣清惟恐人不知是臣不及遠矣)
胡藩(豫章南昌人參郄恢征虜軍事殷仲堪為荆州刺史藩說仲堪曰桓玄意趣不常非將来計仲)
(堪不悦及劉𥙿起兵召參軍事從征慕容超討盧循頻戰有功又從伐關中統别軍至河東破)
(後魏河上兵以功封陽山縣男卒諡壮侯)
(南北)胡國珍(臨涇人魏靈太后之父少好學雅尚清儉太和中襲父爵為武始侯孝明帝即位封安定)
(郡公進位中書監與侍中崔光俱授帝經侍直禁中又上表陳刑政之宜詔皆行之)
胡明星(黟人梁天監中累官尚書祠部郎太常丞以耕籍奉引有禮容遷太常卿時宗廟以麵為)
(犧牲明星上䟽切陳不允遂棄官歸)
胡穎(吳興人偉姿容性寬厚從陳武帝征伐屢建功業武帝受禪累官吳興太守卒諡曰壮)
胡諧之(豫章人南齊武帝時江州别駕歴遷左衛將軍加給事中諧之風采環潤兼以舊恩見遇)
(進都官尚書有識鑒每朝廷缺官密量用人皆如其言人服其明卒諡肅侯)
胡僧祐(梁天門太守有善政嘗諫元帝忤旨下獄及侯景叛圍王僧辯於巴陵元帝乃引僧祐於)
(獄拜將軍令援僧辯至赤沙亭會陸法和至乃與併軍大敗景將任約軍擒送江陵)
胡山賓(字孝若七歲能言名理十三博通經傳梁武帝普通罒年為散騎常侍東宫新置學士又)
(以山賓居之俄以本官兼國子祭酒)
胡小彪(魏將與梁將樊文熾等交戰被擒欲降之彪曰我柵不守為賊所擒死則死耳乃以刀歐)
(擊言不得終遂害之)
(唐)胡敬之(諧之五代孫幼聰敏高潔簡静仕為侍御史彈劾不避豪貴後為琛州刺史卒於官高宗)
(下詔弔問賜絹帛歸葬之)
胡曾(邵陽人高駢鎮四川置門下時雲南叛乘傳入川辭旨不遜使幕客各撰書答之曾辭云四方)
(之於中國猶衆星之拱北辰趨北海天地尚不能違況於人乎駢盛稱之)
胡珦(字潤博舒州刺史歲大熟麥一莖數穗閭里歌頌之後卒韓愈作神道碑銘云坊舒之政于茲)
(有靳盖嘉之也)
胡惠起(字警俗唐天后以蒲輪召之引見武成殿問仙事止陳道德帝王治化之原遣使送歸賜)
(書曰軒歷之廣成漢朝之河上日御先開望霓裳之漸遠天津後渡瞻鶴蓋以方遥稱洪崖先)
(生)
胡杲(會昌間胡吉劉鄭盧白張李及僧如滿合尚齒之會為香山九老杲詩云閒居同舍此三春大)
(抵愚年最出羣霜髩不嫌杯酒典白頭仍愛玉爐熏徘徊玩柳心猶健老大看花意却勤鑿落)
(酒斟拚酩酊香囊高桂任氤氲時為懷州司馬)
(宋)胡楚賓(秋浦人屬文敏甚必酒中後下筆高宗命作文常以金銀杯㪺酒飲之文成輒賜焉)
胡林卿(華亭人淳熙中進士甲科與史彌遠同年史既柄國勢燄熏灼終身不登其門後卒有挽)
(詩云有名登相甲無跡到權門子琚嘉定中進士學識該博有静菴詩集)
胡宿(字武平晉陵人累官尚書右丞諡文恭知湖州築石塘百里捍水旱大興學校學者盛於東南)
(自湖學始既去而思之名其堤曰胡公堤)
胡宗炎(宿子字彥聖哲宗崩遼使来弔祭宗炎以鴻臚少卿迓境上使者不易服宗炎以禮折之)
(須其聽命乃相見善為詩藻思清婉歐陽修稱其有鮑謝風致官至直龍圖閣)
胡宗愈(字完夫宿之姪舉進士哲宗即位首進六事及君子無黨論官至吏部尚書卒諡修簡弟)
(宗回用蔭登苐官終樞密直學士胡氏自宿始大其後子孫至侍從者十數遂為晉陵名族)
胡交修(字已懋宿從子崇寧進士直學士院兼侍講首論天下大勢及應詔對弭盗保民豐財裕)
(國強兵禦戎之要後陞翰林學士遷刑部尚書交修簡重寡言進止有度為文不事雕琢在詞)
(苑號為稱職)
胡伸(婺源人幼穎悟善屬文入太學與汪藻齊名登第試學官教授潁川崇寧中召為太學正累遷)
(國子司業後遷知無為軍有德政民繪其像于學宫從弟如愚從胡瑗授學不仕)
胡唐老(宿之曾孫字俊明崇寧間進士初擢殿中侍御史後知鎮江府建康失守潰卒戚方来犯)
(脅唐老部衆以犯臨安唐老怒罵遂遇害詔贈徽猷閣直學士)
胡世將(字承公唐老弟同登進士第為寶文閣直學士宣撫川陕時關陕初復分軍移屯熙秦諸)
(道金人陷同州世將禦之金人不敢度隴後以資政殿學士致仕)
胡珵(字德思晉陵人宣和中登第嘗從劉安世游學操行端方紹興初召試翰林兼史館校勘命珵)
(刪定舊史忤執政出知嚴州)
胡鏜(字伯遠江隂人舉進士歴知寶慶府工部郎中平生所學以四書為本一室蕭然凝塵滿几處)
(之晏如也清苦廉介為時所重)
胡應炎(字煥介晉陵人舉進士元兵次常州知府姚訔署為節度判官包圭亦晉陵人素有知謀)
(辟知武進縣事城陷應炎與圭率民兵巷戰衆潰俱被執不屈死之)
胡瑗(字翼之海陵人仕為蘇湖二州教授立經義治事二齋倡明體適用之學出其門者皆循循雅)
(飾後居太學四方歸之庠舍不能容自河汾以後能立師道成人才者必以瑗為首稱焉)
胡松年(海州懷仁人政和初上舍釋褐累遷中書舍人在朝每有所言皆切時政高宗時拜吏部)
(尚書後權參知政事)
胡舜陟(字汝明績溪人大觀中進士歴州縣官為監察御史建炎中以集英殿修撰知廬州時淮)
(西諸郡多盜惟廬晏然民為立生祠祀之後遷壽廬等州鎮撫使)
胡斌(紹定間以殿前司將官戍邵武江盜大至斌奮身迎戰大呼曰我死救百姓兵盡矢竭卒遇害)
(其尸僵立數日始仆事聞贈武節大夫邑民即其戰所立廟祀之)
胡方平(婺源人學精於易初饒州德興沈貴寳授易於董夢程夢程授朱文公之易於黃榦而方)
(平嘗從貴寳夢程學得文公源委之正嘗註易學啓蒙通釋)
胡一桂(方平子幼穎悟好讀書受父易學景定中年十八領鄉薦試禮部不第退而講學遠近師)
(之號雙湖先生所著有周易本義附錄纂疏本義啓蒙翼傳朱子詩傳附錄纂䟽十七史纂)
胡旦(字周父渤海人少有俊才博學能文太宗時舉進士第一累官知海州後以祕書少監致仕居)
(襄州卒旦喜讀書既喪明猶令人誦經史隠几聽之著漢春秋五代史略將帥要略演聖通論)
(唐二家傳三百餘卷)
胡塤(字寅仲平江人嘗從戎有功補修職郎後佐蜀聲撼西鄙時帥頗有二意塤曉以明義帥憚不)
(敢發尋卒帥遂反故蜀人哭塤有詩曰公如在瀘上謀必寢淮南)
胡順之(原州臨涇人舉進士為青州從事高麗入貢中貴人使州官旅拜於郊順之獨不拜嘗再)
(上宰相書乞太后還政仁宗嘉其忠遷尚書屯田員外郎)
胡嘉言(夀昌人高宗朝為吏部侍郎與秦檜連姻嘗上書論和議乞斬檜以謝天下聞者莫不縮)
(頸其後家居開義學置贍士田)
胡朝穎(淳安人歷官武昌令通判嘉興時鄭清之家奴暴横執寘諸法移書謝云以天子之命官)
(撻宰相之奴僕罪當避位清之得書以聞帝喜曰得一佳士矣除守岳州)
胡則(永康人端拱間擢第典七州更六路使者節所臨有績嘗奏免衢婺丁身錢民被其賜廟食至)
(今范仲淹銘其墓)
胡稷言(字正思則之從子少受學於宋祁復受經於胡瑗以特奏補官歴山隂丞自以不能究其)
(所施遂乞致仕家居築圃鑿池追陶靖節之風作五柳堂清心寡慾客至蕩然具一湯桮而已)
胡嶧(字仲連稷言子姿禀淳慤恬於榮利父子兄弟相為師友嶧與方惟深林虙為忘年交後以年)
(格建炎登極調廸功郎非其好也所居五柳園松窗蓬戶人目為隠君子步趨言動皆有尺度)
胡巗起(永康人嘉定進士知閩縣卓行危論奇文瑰句士大夫皆自以為不可及其在江西幕平)
(贛州之難於指顧間全活數十萬人子居仁淳祐進士知台州文辭政事亦傑出)
胡紘(慶元人幼穎悟好學讀書過目不㤀累官吏部侍郎出為廣東經略使所至有能聲)
胡沂(字周伯餘姚人父宗伋號醇儒沂穎異六歲誦五經皆畢紹興初進士陸沉州縣三十載孝宗)
(時為吏部侍郎進禮部尚書兼領詹事卒諡獻肅)
胡瑑(字叔章登進士第清約廉介歴三朝由六察陞東宫論事剴直終中奉大夫寳謨閣待制)
胡令儀(陳留人初知如臯縣有西門豹之風天聖間為淮南轉運使時命下使究捍海堰修築可)
(否令儀熟知其便抗章請必成之後與范仲淹張詠並祀號三賢堂)
胡仲堯(奉新人累世聚居至百口搆學舍聚書以延游學之士詔旌其門除本州教授以國子監)
(主簿致仕)
胡彦尤(善畫人物天神寒林水石窠木描法用大落墨自成一家格法紹定間苖安撫薦入朝為)
(畫院待詔)
胡銓(字邦衡廬陵人舉進士任樞密院編修官上封事力排和議乞斬秦檜孫近王倫坐事謫居海)
(外三十年後入為工部侍郎請祠以歸復召以經筵稱疾力辭因陳時病五事自號澹齋老人)
(卒諡忠簡祠于學)
胡夢昱(吉水人幼孤貧母教育之舉進士累官大理評事理宗即位求直言夢昱上封事言濟邸)
(冤抑為御史所劾削籍羈管象州貶欽州卒詔諡剛簡)
胡煚(婺源人紹定五年登第官至朝奉大夫平生樂善好義不事生產邑廟學灾竭力成建晦菴祠)
(割腴田三十畝以廪士子升亦登第為國史編校官為丁大全所排謫南安十餘年後乃敘復)
胡埜(字德林方雅好古端凝介特師事孫立節立節器之開義館于長春谷藏書萬卷延名士使族)
(子弟受學焉號環中居士大觀中舉八行政和八年登進士第歷鄧州教授改婺州寇至官吏)
(遁去或說埜埜曰先世以勇顯我以八行舉可上負朝廷下辱先世哉城陷不降舉家被戮事)
(聞官其二姪著有諸經講義)
胡崇(黟人與兄嵩同登淳祐四年進士第初授句容簿制置使吳潜辟為閫幕委行經界法於溧陽)
(不履畝而人無敢欺歴官太常寺丞兼尚書右司郎官上疏言公田之非忤時相出知台州台)
(為賈似道鄉郡據法以行一無所避似道憾之後以將作大匠召而宋事去矣)
胡廷桂(婺源人咸淳四年登第授平原縣尉饒守唐震辟居簽幕德祐初元兵臨城與震協課守)
(禦城陷震及廷桂俱死之)
胡舜舉(紹興中知建昌軍政行俗變既代去民作遺愛亭以頌之)
胡仲雲(高安人幼通經史百家入太學率諸生伏闕上書論京尹余晦不法寶祐初登進士第歴)
(官樞密院編修執法剛正出為浙東提刑所著有六經蠡測周易見一四書管窺歷代遺論宋)
(朝政論總百餘卷)
胡潁(字叔獻湘潭人紹定間登進士第歴官知平江府後為廣東經略安撫使潮僧寺有大蛇能驚)
(動人潁檄僧舁蛇至令曰爾有神靈當三日見怪及期蠢然遂殺之平生正直剛果博學強記)
(吐辭成文臨政善斷不畏強禦)
胡希是(仲雲仲子八歲悉通諸經為文有西漢風元革命家居著述為人方嚴有守一介不苟取)
(予所著有洪範考訂太學稽疑太極圖說)
胡晉臣(江原人紹興末進士為侍御史林栗奏朱熹傲慢晉臣疏留熹而排栗光宗時拜參知政)
(事兼同知樞密院事與留正同心輔政卒諡文靖)
胡晏(衡陽人資性孝友鄉里慕之有爭訟不到公庭多往質焉大開館舍延禮四方賢士以廸諸子)
(及卒孔武仲表之曰處士胡君之墓)
胡份(字子文縉雲人元豐八年進士歴官國子司業文章節氣為學者宗之)
胡向(清江人皇祐間舉進士累官倅越州奉課為天下第一後擢大理卿决獄仁恕雪冤免死者甚)
(多)
胡幼黃(字成玉元龜四世孫四舉俱魁甲戌登第時巴延會師南伐德祐嗣位冲幼宋之取士止)
(於是科矣狀元王龍澤榜眼路萬里探花幼黃也時有三不得之說謂龍在澤飛不得路萬里)
(行不得幼而黃醫不得幼黃授節度推官宋亡退居于家創讀書樓日諷吟其上元搜求宋之)
(遺士用之幼黃避隠不出)
胡夀昌(延平知府修飾學校躬勵士子建祠祀之民皆敬信稱曰胡延平而不名)
胡淵(字澤之少聰敏能文長益務強識父罕負節氣重然諾鄉鄰有鬪者不决於有司而聽公之一)
(言資産本饒以親族羣從數稱貸無所償遂致空匱淵以親老家貧授學江浙歲終度父母所)
(須力能致者盡市歸以獻退無私焉以母有末疾遂不復遠遊即里閈教生徒晨夕歸省每諸)
(生饋食有肥甘悉持歸以奉母膳母憐其誠為之強進食蔬飲水躬自安之初同里有吳羡門)
(者以六經教授罕遣淵往從之公閱淵所寫論語尚書終帙一無差舛遂以女妻之是生文定)
胡安國(字康侯崇安人紹聖中進士擢太學博士靖康初除太常少卿起居舍人皆辭高宗時以)
(張浚薦除中書舍人兼侍講先獻時政論二十一篇尋以疾求去留兼侍讀專講春秋累官至)
(給事中謝良佐嘗稱其如大冬嚴雪百草萎死松柏獨秀所著有春秋傳卒諡文定從祀孔子)
(廟庭)
胡憲(字原仲安國從子紹興中以鄉貢入太學與劉勉之隂誦習伊洛之說自是一意下學歸故山力)
(田奉親從游者日衆晩年召為秘書正字抗疏言金人勢必敗盟疏入即詔改秩與祠歸朱熹)
(師事最久世號藉溪先生)
胡寅(字明仲安國弟之子少桀黠難制安國閉之空閣其上有襍木寅盡刻為人形安國乃置書數)
(千卷於上年餘寅悉成誦遂登進士靖康初召為校書郎乂從楊時學累遷起居郎後為秦檜)
(所惡謫新州著論語詳說及讀史管見數十萬言世稱致堂先生)
胡寧(字和仲安國子秦檜當國召試館職及兄寅與檜忤乃出為夔路安撫司參議官知澧州不赴)
(卒安國傳春秋修纂檢討盡出寧手又著春秋通旨以羽翼其書學者稱為苑堂先生)
胡宏(字仁仲安國季子幼事楊時侯仲良而卒傳其父之學優游衡山下餘二十年玩心神明不舍)
(畫夜紹興中上書數千言初以蔭補承務郎不調秦檜死宏被召以疾辭所著有知言并皇王)
(大紀八十卷學者稱為五峰先生)
胡大正(字伯誠崇安人以季父胡寅補宫興化尉再調南康法曹史浩劉珙薦其賢明清介改秩)
(僉判泉州會劇賊號過海龍者逼臨漳甚急泉與為隣城門晝閉忽近郊有荷斧四五十人兵)
(捕以聞同幕請肆諸城下大正不肯書牘曰賊欲破城乃無戎服攻具長兵耶訊之果採樵者)
(皆釋之)
胡崇(字宗叟歙人幼孤事母至孝初授句容簿制置使歴官太常寺丞兼尚書右司郎官上䟽忤時)
(相出知台州台為賈似道鄉郡一切以公正行之豪右莫敢干政適秋雨天台仙居二水暴漲)
(入城奏乞捐米十萬以濟饑民似道謂水乃台州常事何至張皇累奏不報未幾差知撫州似)
(道嗾江西安撫曾淵子俟崇至陰圖中傷崇見幾勇退寓居吳興龜溪之上至元二十年終于)
(家年八十官至中奉大夫)
胡搏(字元舉婺源人明經九世孫少孤兄弟三人伯兄捐主家事搏與弟持刻勵于學自為師友搏)
(登紹興辛未進士第教授杭州改秩宰弋陽再調吉之永豐為人慷慨重義方貧賤時與持舘)
(鄉校得禮幣悉歸于伯氏以給伏臘及仕俸入亦如之死之日室無私儲惟古書及平生所為)
(文而已持字元充一字公操登隆興元年進士初仕鄱陽簿陞上元丞改秩宰閩乃求僉判南)
(康而歸二考乞以自逸家藏書皆手所編及自校有詩若干卷)
胡鼎金(字貴剛究心易學嘗作三陳九卦說語見新安朱升周易旁註)
胡次焱(字濟鼎婺源人少孤貧母氏策勵以學登咸淳四年第授湖口主薄改授池州貴池尉既)
(任僉憲郡幕錄五縣囚人稱平允德祐乙亥時宋運已去池郡荷戈不滿千人兵未及境都統)
(制張林已納欵與異意者輒收殺之時次焱為附城縣尉勢不得獨嬰城脱身歸家以易教授)
(鄉里或以宦進招之作樵牧問荅詩以見志所著有文公感興詩行於世)
胡鎮孫(字安國祁門人咸淳元年進士授黃州戶曹入沿江制幕以才幹進秩南康星子縣令秩)
(滿家居值宋季鄉井寇攘郡委極治祁門縣事西南五里強徒乘時窺邑城鎮孫率城之勇義)
(者并力捕之擒其首而繩以法餘黨盡散民賴以安)
胡榘(字仲方為江西憲寧宗朝以工部尚書鎮三山作百花莊)
胡直孺(字少汲能詩與劉邦直詩云我無健筆翻三峡君有長才肅五兵同是行人更分手不堪)
(風樹作離聲建炎中拜刑部尚書)
胡逸(號致虚庵山谷題之云山隨宴坐畫圖出水作夜窗風雨来)
胡夢旦(字季昭寧宗朝試刑法科楊東山賀云得雋兩科持平三尺理宗即位上書言濟邸事羈)
(管象州東山詩送之云便是吾鄉小澹翁端平更化詔云爾風裁峭潔志㮣激壮方嘉貫日之)
(忠已墮偃月之計)
胡謙(字牧之奉化人與弟誼師事袁爕傳陸象山學著易說易林若干卷誼字正之嘗内交蒙齊號)
(觀省佚翁著尚書釋疑十卷觀省襍著三十卷兄弟文學為鄉表儀)
胡璞(劒浦人工於詩嘗經采石渡題詩弔李白云抗議金鑾反見讐一杯蟬蜕此江頭當時醉弄波)
(間月今作寒光萬里流蘇軾見之疑唐人所作嘆賞不置)
胡閎休(字士㢸開封人初入太學著兵書二卷靖康初應知兵科中優等補承信郎二帝詣金營)
(閎休欲結士劫之為何㮚所止後南渡從岳飛討賊湖湘以誅鍾子儀功進成忠郎飛被誣死)
(閎休發憤杜門佯疾十年卒有勤王忠義集蔵于家)
胡元質(字長文長洲人幼穎悟尚行義中進士初寓臨安聞鄰有貧士夜哭乃為人責償鬻其女)
(與别元質慨然棄槖與之光宗時歴秘書省正字嘗言人主言動不可不謹帝書之座右終敷)
(文閣學士)
胡舜元(銅陵人王安石讀書大明寺常同硯席後知鄭縣遇行新法以書詆安石言其懷利事君)
(貧利害民竟乞致仕)
胡仔(字元任號苕溪漁隠以釣自適有詩話行于世宣和間仕建安主簿)
胡致隆(號蕭灘居士賦藕云平生冰雪姿胡為乎泥中其子亦可憐風度如乃翁)
胡楚材(字公喬夀昌人明敏好學登科於慶歷間歴授廣德儀真判官調嘉興幕以剛直忤權貴)
(官止校書郎遂退居不仕以琴書自適)
(元)胡光遠(太平路人事母至孝母卒哀思不徹一夕夢母欲食魚晨起號天將求魚以祭見生魚五)
(尾列墓前俱有嚙㾗鄰里驚異方共聚觀有獺出草中浮水去衆知是獺所獻以状聞表其閭)
胡長孺(巖起孫為人光明宏偉博學多文海内購其辭章者如獲拱璧非其人雖一金易一字毅)
(然不與仕至兩浙鹽運使所著有瓦缶編顔樂齋藁等書從兄之綱之純皆以經術文學名人)
(稱為三胡云)
胡景清(龍溪人元兵下漳南景清時五歲避難倉卒失母長知學每念母涕淚澘然下辭父尋焉)
(忽於燕市知母處踰年始得之蓋母子不相見者四十餘年矣事聞詔旌表之仍給驛以歸)
胡炳文(婺源人篤志于學上遡伊洛以接洙泗凡諸子百氏之書無不推究嘗為信州道院山長)
(調蘭溪州學正不赴所著有四書通易本義通釋春秋集解禮書纂述四書辨疑五經會義等)
(書世稱雲峰先生)
胡閏祖(至元初慶元路推官初積囚滿獄淹至十年閏祖至則朝夕審錄不憚寒暑洗冤澤物甚)
(於饑渴自是訟無滯者郡人為立去思碑)
胡斗元(婺源人受易學於朱子從孫洪範嘗謂乾專言善性也坤兼言善不善情也乾之善世吾)
(無及已坤之積善吾庶幾勉之)
胡祗遹(字紹開武安人中統初累官應奉翰林文字調右司員外郎阿哈穆特當國進用羣小官)
(冗事繁祗遹建言省官莫如省吏省吏莫如省事以是忤權奸出為太原路治中後改浙西道)
(提刑按察使尋以疾歸以耆德第一人徵不就卒諡文静)
胡善(至正間為松江府學訓導時苖賊陷松江欲燬孔子廟善罵賊遂被害初善聞賊至即以死節)
(自誓題詩于壁曰領檄来司教臨危要致身果踐所言楊維楨為傳其事)
(明)胡大海(字通甫虹縣人長身鐵面智力過人國初仗策来歸遂居前鋒攻拔諸州屢建奇功累陞)
(僉樞密院事行軍不妄殺人不虜婦女不燬廬舍故所至悦附以江南分省參知政事守婺州)
(值苖軍謀亂被害追封越國公諡武順)
胡海(字海洋定遠人慷慨有大志國初從征每戰以身先士卒敗元將賈魯授萬戶繼以克捷諸州)
(擒元帥唐隆等陞指揮使留鎮益陽又以征湖廣廣西平雲南功封東川侯充征南將軍平九)
(溪諸蠻寇歸老于家子斌龍虎衛指揮使征雲南中流矢卒贈都督同知觀尚南康公主)
胡翰(字仲深金華人自少潁異既長務師古人洪武初起為衢州府教授會修元史薦入史館賜金)
(帛遣歸有文集行于世)
胡深(字仲源龍泉人元末統鄉兵保障處州本朝師趨處州即日迎見累擢浙東行省左右司郎中)
(總制處州軍民事深興利除害惠愛甚多後以征福建陳有定遇害追封縉雲伯鄉人立祠祀)
(之)
胡純(平陽府人元翰林應奉本朝初以耆儒碩學徵至京授以官不就謫居桂林閉戶却掃潜心性)
(理之學都督韓觀嘗造其宅終不報謝再至謂曰先生於觀似無情者純曰將軍知我我固如)
(此所謂士伸於知己者觀嘆息而去)
胡璉(高安人直諒忠信議論英偉博學尤邃于易洪武初累官句容教諭尋以疾歸乃杜門不出觴)
(詠自樂鄉人咸敬之所著有易學會通及諸史百子手筆百餘卷)
胡粹中(山隂人博通經史尤長春秋洪武中聘為儒學訓導所著有元史舉要行于世)
胡禎(錢唐人洪武中仕至刑部尚書蒞政嚴明獄無留滯)
胡閏(字松友鄱陽人博學修行洪武中官都督府經歴建文中進大理少卿靖難兵起數與齊黃議)
(軍國事壬午七月不屈死之藉其家子傳道論死)
胡美(漢沔人初名廷瑞至正間仕陳友諒為江西行省丞相守南昌高皇帝率師征友諒胡美遣使)
(納欵上至南昌美迎謁上撫勞之仍故官從平武昌克海安克高郵下淮泗夀進圍蘇州執張)
(士誠為征南將軍由江西取福建降其首將進中書平章事兼同知詹事院事尋以督兵克建)
(寧興化建陽福州延平執元將陳子琦福建悉平統兵守禦上幸汴召還扈從封豫章侯改封)
(臨川侯)
胡濙(字源潔武進人洪武進士歷官禮部尚書性端重有識量上方倚注言無不聽於時事禆益為)
(多卒年八十九諡忠安)
胡子昭(字仲常大足人富經術性方介以明經儒士薦為榮縣訓導建文初進刑部侍郎建文四)
(年九月死之臨刑詩曰兩間正氣歸黃壤一點丹心在帝鄉年四十一)
胡子義(子昭弟薦辟為威遠訓導歴山東按察僉事聞兄死辟世丹稜蜀獻王聞而憐之令削髮)
(為僧子義以親遺體辭有子二人生數歲子義曰吾兄無後天不絶吾姓二子當免於難竟棄)
(去莫知所終)
胡壽安(黟人永樂間初授信陽知縣清慎自持以憂去詩遺城隍云神若有靈應識我去時還似)
(到時貧及知新繁縣嘗自種蔬一圃以供日用人呼為菜知縣及滿秩去囊箧罄然惟書籍布)
(衣而已)
胡永興(祁門人永樂進士授三河知縣以廉能老成擢趙府左長史既至趙適漢王謀不軌遣使)
(来通永興力諫不從使人邀諸途焚書斬使以滅其迹後漢得罪而趙得無恙歴任四十餘年)
(卒于官)
胡廣(字光大吉水人舉進士第一永樂中累官至文淵閣大學士兼左春坊大學士惇厚慎操履論)
(事持大體一時制冊多出其手寵日盛而自處泊然公退杜門讀書賦詩未嘗干人以私卒贈)
(禮部尚書諡文穆)
胡居仁(字叔心江西餘干人學以求放心為主主敬為要端莊凝重履繩蹈矩人稱為敬齋先生)
胡軫(字敬同豐城人永樂進士歴四川夔州知府罣誤被逮夔人數百赴京奏保左遷浙江鹽運同)
(知持身廉儉風裁凜然正統初陞浙江提學副使士人宗之)
胡儼(字若思南昌人未冠知名由教官薦入翰林歴官國子祭酒與典機務受知永樂洪熙間眷待)
(優厚宣德初以老疾進太子賓客兼祭酒致仕歸閒二十餘年詩文豐裕為時所重有頤菴集)
(數十卷)
胡敏(宣德初知鄞縣操己端方臨事剛果盡革宿弊民無科擾尤以興學為念邑人慕之)
胡槩(字元節吉水人宣德進士任廣東按察使明斷剛决獄無冤滯在任未久風紀振揚拜大理卿)
(陞右都御史以清直見稱於時)
胡謐(會稽人天順間知江寧縣廉明有威斷事至剖決如流以經術自任政事之暇諸生執經問業)
(者日數十人歴提學副使)
胡富(字永年績溪人成化進士歷官南京戶部尚書諡康惠)
胡拱辰(淳安人成化進士著政蹟晩益清謹弘治間御史上其貧薄特給與廩正德初遣行人存)
(問年九十二歴工部尚書贈太子少傅諡莊懿)
胡瓉(永年人貌偉有竒氣幼登弘治癸丑進士授行人凡三奉冊封皆却藩王之餽為御史有聲累)
(陞大同廵撫陳邊防六事上嘉納之轉侍郎大同五堡軍叛瓉討平定遷工部尚書)
胡世寧(字永清仁和人弘治進士江西按察時上疏論宸濠反狀繫錦衣獄減死戍遼東濠伏誅)
(起陞僉都御史歷兵部尚書贈少保諡端敏)
胡爟(字仲元蕪湖人弘治癸丑進士改庶吉士授戶部主事災變求言抗疏論戚畹閹宦方士等事)
(名動縉紳養病卒于家爟沉静寡欲孝友出於天性一時稱為名臣)
胡瓊(字國華延平人由進士為慈谿令廉隅自持棘棘不阿而立心公恕斷獄明審尤振作學校品)
(題士子優劣不爽律佐貳制羣小不得干紀弋貨閭落晏然不見勾捕之擾在邑三年盜賊遠)
(屛民皆安堵召為監察御史以言事杖死)
胡纘宗(字世甫陕西奉安人正德進士授翰林檢討歷官都御史仁達明斷贍文學有才名)
胡汝礪(字良弼咸寧人成化丁未進士歴刑部尚書)
胡侍(字永之汝礪子正德丁丑進士歴官鴻臚寺少卿有文名)
胡松(字汝茂滁州人嘉靖己丑進士博學多文才思敏捷尤長於經濟督山西學校兼兵偹參政文)
(事武略一時著稱家居二十年復起任浙江布政轉江西廵撫擒巨寇功最大歴吏部尚書卒)
(于官贈太子少保)
胡經(字用甫廬陵人嘉靖己丑進士)
胡宗憲(字汝欽績溪人嘉靖戊戌進士初任餘姚令有政績拜監察御史廵按浙中上擒倭方略)
(繼廵撫浙江屢有戰捷總督浙直軍務計擒王直徐海有大功于浙獨才闊略好侈費被論兩)
(逮詔獄世廟恤其功釋之竟卒于獄)
胡松(績溪人嘉靖乙未進士歴工部尚書)
胡堯臣(字伯純安居人嘉靖乙未進士歴刑部右侍郎)
胡安(字仁夫餘姚人嘉靖甲辰進士歴官衡州知府陕西苑馬寺卿養高林石寄情詩酒不與外事)
(子維新己未進士任御史)
盧(范陽商音齊太公之後至文公子高之孫傒食采於盧因氏)
(周)盧敖(秦博士)
(秦)盧生(秦始皇遣盧生入海求神仙藥不獲盧與侯生謀隠入邵陵雲山今山有盧仙影)
(漢)盧綰(豐人與高祖同里同日生里中交以羊酒賀及壮學書又相愛高祖起沛綰以客從入漢為將)
(軍擊破臧荼乃立為燕王)
盧植(字子幹涿郡人剛毅有大節師馬融通古今官至尚書時董卓凌虐朝廷議欲廢立植獨抗論)
(不同卓將誅之議郎彭伯曰盧尚書海内大儒人之望也今先害之天下震怖卓乃止免植官)
(遂隠於上谷)
(三國)盧毓(字子家植子少以學行見稱仕魏以黃門侍郎左遷典農校尉躬為民擇居美田百姓頼之遷)
(安平廣平太守所在有惠化入為侍中擢吏部尚書選舉務先德行而後才藝後封容城侯卒)
(諡成)
(晉)盧欽(毓子篤志經史仕為吏部尚書封大梁侯鎮沔北寬猛得中入為僕射加侍中清貧高潔卒贈)
(開府諡曰元所著詩賦論難數十篇)
盧志(鄴縣令成都王潁鎮鄴愛其才量委以心膂後為魏郡太守)
(南北)盧玄(涿人魏太武辟召天下儒雋以玄為首授中書博士卒諡曰宣孫昶景明初以黃門侍郎出為)
(徐州刺史善於撫綏人庶稱之五世孫潜事北齊為揚州刺史大樹風績陳主戒其邊將曰盧)
(潜猶在卿宜深偹之)
盧辯(涿人博通經籍後周舉秀才為太學博士注大戴禮其兄景裕為當時碩儒謂辯曰昔侍中注)
(小戴今汝注大戴庶纂前修矣累遷太子少保凡朝廷憲章乘輿法服金石律吕晷刻渾儀辯)
(皆創制之悉合軌度)
盧醜(昌黎人魏太武監國醜以博學入侍經帷後以師傅舊恩賜爵濟隂公位尚書加散騎常侍)
盧思道(涿人仕北齊官至武陽太守操行文學為時所重文宣帝崩朝士皆作輓歌擇其善者用)
(之時魏文祖孝徵輩止得一二首惟思道獨八首時稱為八采盧郎)
盧魯元(昌黎人父副鳩仕魏為中書令魯元寬和雅度工書有文采累官至襄城公卒諡曰孝)
盧勇(字季禮神武時屬山西儉運山東租輸令勇典其事鄉郡公主虛僦千餘車勇劾之公主訴於)
(神武而勇守法不虧神武謂郭秀曰盧勇懍懔有不可犯色真公直人也方當委之大事豈止)
(納租而已)
盧諶(字伯源父志法鍾繇書子孫傳業累世有能文名至邈以上兼草跡伯源者邈之孫也諶之玄)
(孫習家法代京宫殿多其所題白馬公崔宏亦善書世傳衛瓘本魏初工書者崔盧二門)
盧柔(字子剛涿人性聰敏好學王彧見而器之賀拔勝出牧荆州柔為掌書記軍之機務柔多與焉)
(後果遷中書侍郎兼著作撰起居注)
盧元明(字幼章風采閒潤進退可觀善自標置不妄交游中山王熙嘆曰盧郎有如此風神唯須)
(誦離騷飲美酒自為佳器)
盧誕(博學有辭采起家侍御史周文帝以其儒宗學府為當世所推拜國子祭酒)
盧詢祖(范陽人文辭華美為後生之俊舉秀才作破蠕蠕賀表俄頃便成其辭云昔十萬横行樊)
(將軍請而受屈五千深入李都尉降而不歸時重其工又作築長城賦其略曰板則紫柏杵則)
(木瓜何斯才而斯用也草則離離靡靡緣岡而植但使十步而有一芳余亦何辭間於荆棘邪)
(邵嘗謂曰卿小年才學富盛戴角者無上齒恐卿不夀對曰詢祖初聞此言實懷惕懼見大人)
(蒼蒼在鬢差以自安邵重其敏贍歷太子舍人)
盧潛(范陽人容貌環偉善言談少有成人志初為岳行臺郎歷魏尹丞司州别駕江州刺史所在有)
(善政先是梁將王琳擁其主蕭莊歸夀陽朝廷以琳為揚州刺史敕潜與琳為南討經略後除)
(行臺尚書王琳銳意圖南潜以為時事未可由是與琳有隙更相表列武成追琳入鄴除潜揚)
(州刺史潜在淮南十三年大樹風績為陳人所憚陳主與其邊將書云盧潜猶在卿宜深備之)
(卒贈開府儀同三司尚書左僕射)
盧度世(字子遷玄子幼而聰達為中書學生應選東宫弱冠時學行為流輩所重後以崔浩事棄)
(官逃于高陽鄭羆家至赦乃出赴京拜中書侍郎後坐事免尋除青州刺史)
盧淵(字伯源度世之子性温雅敦尚學業閨門和睦襲爵累加秘書監本州大中正時孝文議伐齊)
(淵表以為萬乘親戎轉運難繼詔雖不從而優答之尋以舉武帝殂停師時涇州羌叛殘破城)
(邑淵以步騎六千徐行而進未經三旬賊衆逃散降者數萬口詔兼侍中景明初卒上秘書年)
(四十八贈幽州刺史復本爵固安伯諡曰懿)
盧道將(字祖業淵之子應襲父爵而謙第八弟道舒平生涉獵經史風氣謇諤頗有文才為一家)
(之冠彭城王勰任城王澄皆虚襟相待勰為中軍大將軍辟行參軍累遷燕郡太守)
(隋)盧昌衡(字子均沉静有才識博涉經史開皇初仕尚書祠部侍郎出為徐州總管長史甚有能名)
(吏部尚書蘇威稽其績曰德為世表行為士則後累遷至儀同三司)
盧賁(字子徵涉獵書記隋文即位拜散騎常侍歷郢虢懷三州刺史在懷州決沁水東注名曰利人)
(渠又派入温縣名曰温潤渠以溉瀉鹽人賴其利)
盧太翼(河間人本姓章仇氏七歲日誦數千言州里號曰神童及長博綜羣書尤善占候文帝將)
(避暑仁夀宫太翼固練帝怒將斬之及疾將崩命太子釋之煬帝即位賜姓盧氏其所言天文)
(事應騐者不可勝數)
盧愷(范陽人父柔魏中書監愷性孝友能屬文仕至吏部侍郎攝尚書左丞每有敷奏侃然正色雖)
(逢喜怒不改其常)
盧楚(范陽人祖景祚魏司空丞楚性鯁直有才略仕至尚書左丞時與元大都同心輔政及王世充)
(為亂或呼楚同去楚曰僕與王公有約社稷有難誓以俱死今捨去不義後被害)
盧翼(字協昭河間人間居味道不求榮利博綜羣書尤善占候歷算之術徙居林慮山茱萸澗請業)
(者自遠而至)
(唐)盧承慶(思道孫范陽郡公赤松之子學博才辯累官至戶部侍郎太宗問歴代戶版承慶引據以)
(對後為兵部尚書諡曰定弟承業為尚書左丞承泰為太子詹事)
盧照隣(字昇之幽州人高宗時與王勃楊炯駱賓王四人以文章齊名天下號為四傑)
盧景亮(字長晦范陽人博學善屬文其文多根於忠仁有經國志舉進士官至右補闕以直諫名)
(後遷中書舍人贈禮部侍郎)
盧藏用(字子潜范陽人善屬文舉進士不利隠終南山長安中召授左拾遺武后作興泰宫上疏)
(切諫歴官黃門侍郎尚書右丞左遷黔州長史藏用精蓍龜工草隷琴奕士貴其多能云)
盧商(字為臣范陽人以大理卿為蘇州刺史吏以鹽法求贏貸民愈困商令計口受鹽無常額人便)
(之宰相上其勞進浙西觀察使)
盧鴻(幽州人博學善書與其弟隠嵩山玄宗強之授諫議大夫不就李白詩二盧徵不起萬乘高其)
(風)
盧粲(幽州人仕為給事中武崇訓死詔墓視陵制粲固執以為不可遂出為陳州刺史粲曰苟所論)
(得行雖遠何憚)
盧羣(字載初范陽人仕為御史郭子儀公被誣德宗促按之羣奏子儀有大功請赦勿問人謂其識)
(大體卒贈工部尚書)
盧獻武后時歷(左丞為来俊臣所䧟出為西鄉令)邑事不以左遷介意
盧躭中擢西川節度使時(宼躭與瀘史楊)力守禦募驍勇厚給糧餉
兵三突將蠻以梯衝四攻成都(突將以)環挽之不得近遂投火沃油以之蠻
(夜遯)
盧祥(會昌中為唐州刺史興復水堰甚有勞績益大其利)
盧懷慎(滑州人在童丱時已不凡歷官清慎所居環堵蕭然開元中拜相玄宗諭之曰朕以卿坐)
(鎮雅俗耳)
盧從愿(字子龔開元中為豫州刺史奏課為天下第一賜絹百疋遷尚書左丞殖田數百頃帝目)
(為多田翁由是薄之)
盧暉(開元末魏州刺史徙永濟渠自石灰窠引流至良鄉西注魏渠以通江淮之貨)
盧處(復州刺史孟郊詩知音不韻俗獨立占古風忽挂觸邪冠遠逐南飛鴻肅肅太守章明明華轂)
(躬高原無平路楚水有驚潨)
盧嗣立(狄浦人登第後吏部侍郎高元𥙿以詩與知舉陳商有中丞為國拔賢才寒畯欣逢藻鑑)
(開之句)
盧奐(范陽人早修整為吏有清白稱為陕州刺史帝次陜嘉其政題贊於廳事曰專城之重分陜之)
(雄亦既利物内存匪躬斯為國寳不墜家風)
盧陵(龍門人舉進士官至工部尚書讀書龍門山註春秋孝經每以經義決時議)
盧綸(字允言河中人德宗時韋渠牟表其才召見帝有所作輒使賡和綸與吉中孚韓翃錢起司空)
(曙苖發崔峒耿津夏侯審李端皆能詩齊名號大歷十才子生四子簡能簡辭弘正簡求皆有)
(文第進士)
盧簡求(字子臧綸子歴蘇夀二州刺史為政長權變多惠澤以太子少師致仕)
盧奕(疏眉目謹重寡欲斤斤自修與兄奐名相上下而剛毅過之拜御史中丞自懷慎奐及奕三世)
(居官清節似之奕子杞面色如藍險刻賊忌德宗時拜相)
盧仝(濟源人號玉川子好學博覽工詩嘗為月蝕詩譏元和逆黨韓愈稱其工為茶歌句多奇警邑)
(有盧仝煮茶泉)
盧垣(為太常博士會鄭滑節度使李復表請為判官擢監察御史薛盈珍為監軍使數侵軍政垣據)
(理以拒之有善吹笛者大將十餘人同啓復請以為重職垣在復所復問曰衆所請可許否垣)
(笑曰大將等皆久在軍積勞亟遷以為右職奈何自薄欲與吹笛少年為列耶復曰盧侍御言)
(是也大將慙遽走)
盧齊賢(少時孫思邈嘗曰後五十年位方伯吾孫為屬吏願自愛時思邈之孫溥尚未生及溥為)
(蕭丞而齊賢為徐州刺史)
盧元輔(字子望少以清行聞於時進士擢第授崇文館校書郎德宗思杞不已乃求其後特恩拜)
(左拾遺再遷左司員外郎歴杭常絳三州刺史以課最高徵為吏部郎中遷給事中改刑部侍)
(郎自兵部侍郎出為華州刺史潼關防禦鎮國軍等使復為兵部侍郎元輔自祖至曾以名節)
(著于史冊元輔簡静貞方綽繼門風歷踐清貴人亦不以父之醜行為累人士歸美卒年五十)
(六)
盧鴻一(字浩然范陽人徙家洛陽少有學業頗善籀篆楷隷隠于嵩山開元初行幣禮再徵不至)
(五年再下詔六年至東都謁見不拜宰相遣通事舍人問其故奏曰臣聞老君言禮者忠信之)
(所薄不足可依山臣鴻一敢以忠信奉見上别召昇内殿賜之酒食詔曰盧鴻一應辟而至訪)
(之至道有會淳風爰舉逸人用勸天下特宣授諫議大夫鴻一固辭以諫議大夫放還山又賜)
(隠居之服并其草堂一所恩禮甚厚)
盧士玫(山東右族以文儒進性端厚與物雅有聲聞始為吏部員外郎稱職轉郎中遷京兆尹奉)
(憲宗圜寝刑簡事集時論推其有才方知京兆尹事會幽州劉總願釋兵柄入朝薦用張弘靖)
(代已復請析瀛鄚兩州用士玫為帥朝廷一皆從之士玫遂授檢校右常兼為瀛鄚兩州都防)
(禦觀察使)
盧簡辭(字子策范陽人綸子元和六年登第三歴左帥府長慶末入朝為監察御史文雅之餘尤)
(精法律歷朝簿耤㒺不經懷出為衢州刺史會昌中入為刑部侍郎轉本部尚書)
盧弘正(字子強綸子元和末登進士第累辟使府掌書記入朝為侍御史華州刺史宇文鼎坐贓)
(弘正按之文宗怒將殺鼎弘正奏曰鼎為近輔刺史以贓汚聞死固常典但取受之首罪不在)
(鼎只當連坐遂得釋減等會昌末河北之帥缺人李德𥙿薦弘正即命為邢洺磁觀察留後仍)
(宣踰河北三鎮還拜工部侍郎出為徐州刺史武寧節度使弘正在鎮期年諭以忠義勞来撫)
(恤訖于受代軍旅無譁)
盧簡能(字子拙登第後再辭藩府入為監察御史大和九年由駕部員外檢校司封郎中充鳳翔)
(節度判官時鄭注得幸李訓與之謀誅宦官俾注鎮鳳翔仍妙選當時才俊以為賓佐簡能與)
(蕭俛弟傑錢起子可復皆為訓所選從注及訓敗注誅簡能蕭傑等四人皆為監軍使所害)
盧知猷(簡能之子登進士第釋褐祕書省正字尋拜左拾遺改右補闕賜緋魚改吏部郎中出為)
(商州刺史歷工部尚書加檢校右僕射知猷器量長厚文辭美麗尤工書落簡措翰人争模倣)
(子文度位亦至丞)
盧嗣業(簡求之子進士登第累辟使府廣明初以長安尉直昭文館左拾遺右補闕王鐸徵兵收)
(兩京辟為都統判官檢校禮部郎中卒)
盧邁(字子玄河南縣人性孝友舉明經補太子正字累遷吏部員外郎出為滁州刺史召還遷諫議)
(大夫條當世利病後拜相罷為太子賓客)
盧坦(字保衡洛陽人仕為河南尉杜黃裳為尹遇之甚厚累遷刑部郎中御史中丞再遷戶部侍郎)
(與宰相李吉甫不合出為東川節度使)
盧肇(宜春人自幼穎拔不羣會昌中進士第一累官集賢學士歴歙宣池吉四州刺史所至有治聲)
(有文標集三卷子文秀咸通間登進士官至弘文館學士)
盧東美(范陽人大歷中為吳令歷太常博士考功員外郎咸舉其職與韓會張正則崔造為友好)
(談經濟之略嘗以王佐自許天下士大夫謂之四夔亦期以相器云)
盧祖尚(字季良光州人貞觀二年交州刺史以賄敗太宗方擇人而任之咸以祖尚才偹文武可)
(用也召見内殿)
盧懷謹(滑州人在童丱已不凡韓思彦嘆曰此兒器不可量及長第進士神龍中遷侍御史上疏)
(陳時政)
盧鈞(字子和舉進士擢嶺南節度使海道商舶始至異時帥府争先售其珍鈞不取時稱廉潔以清)
(静治下令番華不得通婚南方服其德不徵而化)
盧宗回(字望淵南海人少時讀書忘寝食同舍郎嫉之毆宗回宗回遜謝不校舉元和進士累官)
(集賢校理)
盧延遜(唐人及第賜宴曲江終老詩云莫欺老决殘牙齒曾喫紅綾餠餤来)
盧儲(舉進士投卷謁尚書李翶翺置文卷几案間長女及笄謂小青衣曰此人必為状元翺乃招為)
(壻来年果状元成婚之夕儲作詩曰昔年曾向玉京遊第一仙人許状頭今日已成秦晉約早)
(教鸞鳳下粧樓)
(五代)盧文紀(後唐廢帝擇相必書德望名内琉璃瓦中祝天以筯䇲之首得盧文紀次姚穎帝素奇其)
(行同升相位)
盧光稠(上猶人唐末羣盜蜂起光稠為虔州防禦使状貌魁特起義兵衆推為帥請命于梁拜鎮)
(南軍節度使進開國侯卒子延昌復帥虔父子相繼扞禦郡人德之立廟奉祀)
盧億(字子元河内人少篤學以孝弟聞歴晉漢周累官弘文館直學士宋初遷河内少尹以清介自)
(持億性恬退聞其子多遜知制誥即上章求解遂以少府監致仕)
盧柔(洛人後周中書監太祖引為行臺郎對掌機密時汝潁之間多舉義来附書翰往返日餘百牒)
(柔隨機報荅皆合事宜)
盧導(范陽人後唐諫議大夫潞王叛以兵犯京師宰相馮道請導草牋勸進導固拒之)
(宋)盧之翰(祁州人少篤學家貧太宗朝登第歴遷殿中丞通判洺州會契丹入宼之翰决漳御河以)
(固城壁虜不能攻召還歴西京轉運副使)
盧懷忠(河間人少有膂力善騎射累官内酒坊使平荆湖有功遷判四方館事知江陵府及卒錄)
(其子熙為校書郎)
盧郢(金陵人好學有才藝膂力過人善吹鐵笛江南後主時試賦擢第一嘗代徐鉉為文命筆於吏)
(口授而書之鉉以文進後主曰語勢似非卿作鉉以實對郢由是知召後歸宋累官南金守多)
(著治績)
盧鑑(字正臣金陵人授三班奉勅監坊州税歷鳳翔秦隴階成等州都廵檢使善於料敵平蕃族屢)
(有功後知慶環丹秦等州遷西上閣門使)
盧琰(淄川人太平興國中進士累官右諫議大夫知永興軍再為河北轉運使勤於吏職所至以幹)
(集聞及卒母八十餘無恙真宗憫之以其子士倫為太常博士給禄終養)
盧斌(開封人以筆劄事晉邸太宗即位補殿直累授閣門祗候尋為梓遂十二州都廵檢使在峽六)
(年以孤軍禦寇累立戰功及代還上親加勞問後拜檢校左僕射)
盧世豪(光稠五世孫天聖中母沒徙土築墳廬其側廬中甘泉湧出一虎恒為護之縣令表其事)
(於石)
盧多遜(億子周進士官集賢校理宋初累遷翰林學士參知政事太宗時拜中書侍郎平章事多)
(遜博涉經史文辭敏給好任數有謀略坐事流崖州)
盧邵義(博羅人結廬大屛山下讀書其中躬耕以養母鄉人稱其孝皇祐中以特科授都官員外)
(郎朝奉大夫)
盧政(文水人以神衛都頭從劉平與夏人戰兵敗平被執政脱歸仁宗引問状因自陳失主將當死)
(帝義其言以為供奉官討貝州賊率勇敢登堞大軍乘之後累官至武奉軍節度使)
盧革(字仲章德清人少舉童子年十六登進士慶歷中知龔州後累官福建湖汀轉運使復請外神)
(宗謂其廉退宜與嘉郡遂為宣州以光禄卿致仕子秉帥渭州乞解官終養帝數賜詔慰勉)
盧秉(字仲甫革子未冠有俊譽謁蔣堂坐池亭堂曰亭池初通恨林木未茂耳秉曰亭沼如爵位時)
(來則有之林木非培植根株弗大成似士大夫立名節也堂嘗味其言曰吾子必為佳器中進)
(士甲科知渭州擊夏酋有功歷知荆南子知原法原)
盧知原(字行之德清人為梓州轉運副使後改江西過闕入奏徽宗勉之曰卿在蜀道功效甚著)
(遂賜三品服卒官徽猷閣待制)
盧法原(字立之知原弟自知雍丘縣積官太府少卿歷官龍圖閣學士川陕等路宣撫處置副使)
(屢上捷奏以才見稱)
盧絳(肇族子磊落有大志上書南唐後主極陳僃禦策累遷沿江都部署及宋已平金陵諸郡皆下)
(絳獨不順宋數遣使諭旨久之乃降宋太宗問何久不降對曰臣知事李氏而已太祖義之)
盧奎(字公奎邵武人政和初進士仕至江西運判嘗作毋我論為衆所推號為盧母我其學多得於)
(楊龜山晩寓黔中著筆錄十卷)
盧士宗(字公彦維州昌樂人舉五經常侍講仁宗御延和殿語講官悉升殿聽其講易進龍圖閣)
(直學士仁宗崩神主祔廟與禮官議不合出知靑州英宗曰學士忠純之操朕所素知豈宜久)
(處外郡召對論知人安民之要勸帝守祖宗法熙寧初以禮部侍郎致仕)
盧汝舟(大庾人幼治易長習律令政和間以陸藻薦隷御史府廉約守正不喜深刻紹興中地震)
(上䟽推本劉向京房之意無慮數千言官至武翼大夫)
盧宗邁(汝舟姪年十三隷御史府樞密使汪澈臨邊視師檄以自隨熟知險阨澈深嘉之歷館職)
(文雅練達兩朝日歷成一歲五遷官至武翼大夫晩年藏書萬卷)
盧臣忠(黟人政和中登第累遷右正言扈駕至建康北使有近御舟者臣忠叱退之失脚墜水中)
(數日帝使没者拯之拱立如生帝憫其忠贈右諫議大夫官其二子)
盧侗(海陽人蔡抗以經學薦之授國子監直講熙寧初上封事力論王安石新法害民請補外出知)
(柳循二州以太子中舍致仕侗行實朴茂學術優深為鄉里推重云)
盧祖臯(字申之永嘉人登慶元第歷館閣嘉定中以軍器少監與建人徐鳳竝直北門屬時慶澤)
(孔殷綸言沓布祖臯抒思泉湧號為稱職當揆方將處以不次俄卒于官工樂府意度清遠江)
(浙間多歌之有蒲江集)
盧士宏(知信陽軍先是田多虚藉士宏考校令隨實以輸自部使者而下皆十損七八文彦博包)
(拯皆薦其廉能)
盧子文(知永州大興學校復除廣西運判永民艱食又運米賤糶以濟之)
盧萬(字經遠吳人景定中為定海令孜孜撫字率以躬行為先甫月餘百廢具興舉築塘捍海濬河)
(墾田問俗行縣無間寒暑所至輒理詞訟咸得其情未期卒于官民哀悼之)
(金)盧克忠(同知保大軍節度使綏德州卒過鄜城求宿民家剽主人財而去有司執假宿之人繫獄)
(誣服克忠察其冤獨不肯署未幾果得賊假宿之人遂釋)
(元)盧摯(涿州人仕至翰林學士博學有文思元初稱能詩者必以劉因盧摯為首所著有疎齋集)
盧琦(惠安人至正初進士尹永春民視如父母安溪寇亂琦率邑民大破之斬獲千餘人時兵興列)
(郡洶洶獨永春晏然所著有圭峰集)
(明)盧祥(房山人洪武中歴官刑部侍郎才能著稱從征有功陞本部侍郎卒于官)
盧信(黃巖人洪武末由鄉薦歷官句容縣丞轉刑部主事恪勤不怠累遷員外郎中官至山東布政)
(使左參議)
盧何生(字允廸南豐人洪武間知溧陽縣以洗冤澤物自任治事朞月刑政為清有刺事官校過)
(縣挟勢索賄賂何生密以聞上立誅之由是賢何生縣積逋税萬計民貧無從出何生諭富家)
(貸輸又令籍荒田以為己業逋皆完在邑四年有不悦者屢言其短上不聽益勞勉之)
盧熊(字公武崑山人質純氣和博學好古洪武間舉秀才除工部照磨以能書授中書舍人閱歲遷)
(知兖州府治尚和平政多遺愛所著有蘇州志清溪集弟熙為人雅飾信厚博涉經史以薦授)
(睢州同知與兄召相亞)
盧文政(江夏人自幼嗜學温雅異常領洪武己夘鄉薦為吏部主事累官太僕丞致仕年八十餘)
(手不釋卷親筆百家之言以啓後所著有歴代一覽)
盧方常(澠池人性明敏博通經史洪武間以才行卓越薦任山東布政使)
盧原質(字希魯寧海人洪武二十一年進士第三授翰林編修方孝孺遺原質詩曰奉天殿上榜)
(初開共賀江南得秀才好與青蘿居士說今年文運屬天台歴官太常少卿事建文君屢有建)
(白永樂後召見不屈死之族其家弟原朴)
盧廻(仙居人建文三年為戶部侍郎廻疎爽不屑曲謹然大節皎然少喜飲酒飲醉輒長歌人或謂)
(廻狂既仕顧折節恭慎北兵起不屈縛就刑長謳而死)
盧淵(新建人永樂中貢入太學擢兵部主事尋陞員外郎大著才猷特遷本部侍郎端重謹飾始終)
(不渝凡所謀為深愜衆意卒賜葬祭贈本部尚書諡恭順)
盧彬(字文質長安人初篤學過人宣德進士授戸部主事時朝廷命將伐麓川彬督餉因擒數賊餘)
(皆奔潰陞貴州參議西水首為亂彬單騎出見諭以禍福咸聽撫化貴地寧静歷山西參政)
盧秋(新淦人任監察御史天順六年廵撫真定等府振揚憲紀識達時務一道懾服修真定縣學并)
(建府學尊經閣讀書樓以勵士子一載滿軍民具疏保留不果人到于今稱之)
盧雍(字廷佐江寧人天順丁丑進士自武庫主事累官湖廣左布政使皆有政績居父喪廬於墓側)
(三年有産芝之異詔以孝旌其門)
盧雍(字師邵常熟人正德進士四川副使弟襄字師陳嘉靖進士山西參議兄弟皆有文學)
盧應坊(襄子也少失怙事母以孝聞力學甚苦以易簡於鄉與國之俊士習業其所為末嘗不由)
(禮言恂恂不出口退讓如將不勝而操諒履貞見不善義形於色鄉人子矯妄為名造作語言)
(而行汙市人嘗深嫉之所著書皆以勸喻德義不為䛕言)
盧勲(字汝立號後屏縉雲人嘉靖壬辰進士歴南京工部尚書贈太子少保)
盧璘(字秀夫餘姚人嘉靖乙未進士)
盧孝達(字兆周東陽人嘉靖乙未進士歴布政司左參議)
盧宗哲(字睿卿德州人嘉靖乙未進士歴官太僕寺卿)
盧柟(字次楩濬縣人先為太學生嘗坐事論死得白有集三卷文學見稱于時)
萬姓統譜卷十一
