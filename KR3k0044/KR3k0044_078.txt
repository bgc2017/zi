卷八十
萬姓統譜卷八十明凌迪知撰
上聲
十一軫
閔(隴西宮音閔損之後)
(周)閔馬父(魯大夫)
閔損(字子騫孔門居德行科不仕大夫之家性孝後母衣損蘆花已二子以絮父知欲出妻損告曰)
(母在一子寒母去三子單母感之遂成慈母)
(漢)閔業(耿況門下掾與寇恂同勸況歸漢有功拜關内侯遼西太守)
閔貢(字仲叔太原人世稱節士客居安邑家貧日買猪肝一片屠者或不肯安邑令聞之勅吏常給)
(仲叔怪問而知之歎曰閔仲叔豈以口腹累安邑邪遂去沛漢建武中以博士徵不至)
閔堪(王霸鄉人光武以為都尉後拜代相弟林為代太傅)
(晉)閔鴻(廣陵人與薛兼紀瞻顧榮賀循號五雋初入洛司空張華見而歎曰此南金也陸機陸雲竒之)
(曰此兒非龍駒當是鳳雛有集二卷)
(南北)閔湛(著作令史註禮傳)
閔亮(尚書)
閔弼(後魏鴈門人秘書郎)
(唐)閔勗(潭州留後)
(宋)閔惟慶(歙人屯田員外郎景德進士子從周都官員外郎天聖進士孫師文南安軍通判崇寧進)
(士)
閔瑱(鎮南節度使)
閔師文(宣和間教授兼道源書院山長)
閔端義(嘉定進士)
閔昌言
閔敷
閔從周
閔叔獻(南陽人登科)
閔魯(河南人烏程尹)
閔汾(奉新人景祐進士)
閔涇(新建人紹聖進士)
閔瑞(諸安人紹聖進士)
閔大雅(奉新人嘉定進士)
閔仁應(浮梁人咸淳進士)
閔師厚(與鄭澥榜及第只壓得陳傳一名自賦云有眼不堪著鄭澥回頭猶喜得陳傳)
閔希聲(皇祐末令邑勸課有方催科不擾抑強植弱周貧甦憊即其勤政惠民雖古稱循良何以)
(加焉祀名宦祠)
(元)閔本(河内人性剛正敏給始為御史臺掾平反冤獄甚有聲五轉為吏部尚書移刑戶二部皆以能)
(見稱嘗上章乞謝事不允詔授集賢侍講學士及大兵薄京城本乃北向再拜大書其職銜姓)
(名于屋壁與妻程氏及二女皆縊死)
閔仲達(瑞遠人)
(明)閔良(洪武中杭州舉人)
閔巽(字順甫浮梁人正統戊午舉人)
閔乹(浮梁人正統元年舉賢良方正為海寧縣丞處事簡徑清軍有方秩滿父老盈道送行陞知漳)
(浦縣)
閔逸(都昌人正統六年石首縣丞)
閔悌(横州人正統進士)
閔鼇(浮梁人)
閔完(浮梁人俱正統舉人)
閔安(字安仁浮梁人景泰庚午舉人)
閔宏(字子違浮梁人天順己夘舉人)
閔珪(字朝英烏程人天順甲申進士授御史有風力按歴河南等處在在有聲陞江西按察副使轉)
(廣東按察使尋陞都察院左僉都御史巡撫順天尋陞刑部侍郎弘治辛亥以閔珪素諳兩廣)
(民情陞右都御史總領軍務歴左都御史掌院事臺綱肅然尋陞刑部尚書贈少保諡莊懿珪)
(剛直端莊侃侃持正為時名臣)
閔鳳(字廷儀浮梁人天順己夘舉人)
閔彦忠(名恂以字顯浮梁人飭行教家里人化之累薦而不起有芸軒集)
閔寬(字大臨浮梁人中鄉舉倅濟南預修漕河改寶應時征夷饋餉不乏轉德安同知戎籍以清應)
(城巨盜受約束擢兩淮運同歸無長物)
閔鶚(字廷舉浮梁人成化丙午福建寧州學正)
閔蔭秀(浮梁人成化舉人)
閔謙(嘉興人成化舉人)
閔玄(浮梁人幼失父誠心事母母沒廬墓服闋復追父喪三年仍服除三十餘年廬墓如居喪日成)
(化間事聞旌表)
閔槐(字公甫任丘人弘治乙丑進士歴按察副使)
閔楷(字正甫任丘人弘治乙丑進士歴官刑部尚書)
閔銘(穎州人弘治中任教諭)
閔魯(南昌人正德舉人任知縣)
閔富(鳳陽人主東鄉縣簿斤斤執法不侵費百姓一錢其長考之曰吏迹儒心後卒于官長厚賻之)
(而歸其喪)
閔以仁(四川渠縣人正德中自華隂簿陞知孝義縣性勤敏日夜不輟課樹藝興學政給諸楮膏)
(之費時其優劣以激進之繼脩孔廟浚築城隍雉堞凡縣事幹理無遺蒞政有餘材未幾卒于)
(官民咸嗟咨之)
閔旦(字景周浮梁人嘉靖壬辰進士歷郎中)
閔煦(字和卿任丘人嘉靖乙未進士歴刑部尚書)
閔如霖(字師望烏程人莊懿從孫嘉靖壬辰進士選庶吉士授編脩尋轉諭德奉勅纂修會典繼)
(掌國子監嚴身率物不苛細六館之士至今德之壬子以禮部侍郎兼學士主教庶吉士與多)
(士商論國家大故使知輔養所急尋改史部掌詹事府丙辰陞南京禮部尚書霖寬大優贍三)
(典文衡一主武舉較閱精審咸稱得人歷官清華應制敏捷心虚神朗遇事能斷贈太子少保)
(子道孚官生道鳴舉人)
閔宜劭(字安卿莊懿公孫年弱冠舉嘉靖辛夘鄉試己未授應天府通判事尚簡易不樂煩苛實)
(心應事不屑毀方瓦合忤上官調兩淮運判轉荆州府通判築堤防水人稱為閔公堤劭素性)
(淳確不懷機心言無枝葉動遵矩度業承世胄無異寒素君子稱其有儉德云)
閔嘉慶(字原禮莊懿公曾孫由國子生任東城兵馬指揮卒于京原禮魁梧白晳而長善為容倜)
(儻正直言語不阿亦不談人隠慝鄉族人多愛敬之鄉族人有爭者輒居閒講解至出已貲以)
(為媾有從弟其恕者家貧好讀書原禮數遺之錢粟待庶弟庶姪推己所有撫摩訓育尤人所)
(難盖鄉邦之善士云)
閔文慶(嘉靖壬子江西解元浮梁人)
尹(天水徵音少昊之子封尹城又師尹以官為氏又望出河間)
(上古)尹夀(堯師居河陽說道德經教以無為之道又傳道與彭祖見古今人表)
(周)尹吉甫(房陵人宣王内史初宣王勵精中興修文武大業乃命吉甫北征儼狁後宣王自將伐淮)
(夷命吉甫策程伯休父為司馬申伯封謝仲山甫城齊吉甫咸作詩以贈送之)
尹鐸(趙簡子使為晉陽請曰以為繭絲乎抑為保障乎簡子曰保障哉于是損其戶數民寬以和)
尹伯竒(吉甫子事後母孝無衣無履踐霜挽車韓愈為之作履霜操張横渠云勇于從而順令者)
(伯竒也)
尹軌(杜仲有道之士也周穆王召之居終南山尹真人草樓因號樓觀道之名始此)
尹喜(周時人為函谷關令望見紫氣又占風而知有神仙過老君果至授喜鍊氣内修吐納之道三)
(宮正一之法)
尹何(鄭人子皮欲使為邑子産曰不可猶未能操刀而使割也子有美錦不使人學製焉大官大邑)
(身之所庇也而使學者製焉其為美錦不亦多乎)
尹亹(識吳夫差自敗)
尹文(處士著尹學三卷)
(漢)尹翁歸(字子兄平陽人文武兼備清潔廉讓歷弘農都尉地節中徵拜東海太守以高第入守右)
(扶風治為三輔最三子皆為郡守少子岑歷位九卿)
尹齊(東郡茌平人為御史以廉稱武帝使督盜賊斬伐不避貴勢有能名拜為中尉)
尹&KR0564;(字伯元鞏縣人伯父睦為司徒宗族多居貴位而勲獨自持清操察孝廉為邯鄲令有異政桓)
(帝誅梁冀勲建大謀封都鄉侯遷汝南太守終大司農)
尹敏(堵陽人初習歐陽歙尚書後受古文建武初上疏陳洪範消災之術拜郎中帝以敏博通經記)
(令較圖讖敏對以讖書非聖人所作帝不納仕終諫議大夫)
尹珍(牂牁郡人桓帝時珍自以生于荒裔不知禮義乃從汝南許慎應奉授經書圖緯學成還鄉里)
(教授于是南域始知有學)
尹牙(字猛德廣州人家寓合浦仕為郡主簿太守南陽終寵到官三嘆哀形于色未嘗啟笑牙造膝)
(請曰伏見明府四節悲歎有慘戚之思者何也寵曰父為張太尉所害衆仇未報是以長愧耳)
(牙乃為傭僕服自貶為人役至宛陵與張校圉交通竭節於張伺其間隙出入三年乃先醉張)
(左右近侍以夜解縱諸馬令之亂駭張果出問其故牙因手刃之持其首而還事聞天子義之)
(而不罪)
尹興(明帝時為蘇守楚王英謀反隂疏天下善士有興名英事覺逮詣廷尉獄赦還鄉里)
尹賞(字子心鉅鹿人以三輔高第選守長安為虎穴以大石覆其口收捕奸猾以次納其中百人為)
(輩覆以大石數日一發視皆相枕籍死三輔吏民甚畏之)
尹勤(字督梁屏居人篤性好學門外荆棘生時人重其節後以定策功封福亭侯)
尹更始(字翁君汝南人宣帝時以儒術進治穀梁春秋拜議郎子咸大司農)
尹良(烏程人光武時封海昏侯辭不就)
尹頌(桓帝時以光禄勲尹頌為司徒)
尹虞(長沙人慷慨有志操永嘉初仕至始興太守值杜弢之亂戰没時二女為賊所獲曰我父二千)
(石終不能為賊婦有死而已賊皆害之)
尹岑(翁歸第三子歴位九卿)
(三國)尹默(字思潛梓潼人益部多貴今文而不崇章句默知其不博乃遠遊荆州從司馬德操受學通諸)
(經史又專精于左氏春秋先主定荆州以為勸學從事及立太子以默為僕射)
(晉)尹耕叟(善化人為令致政家居元軍破城耕叟具公服焚香告天誓無二志令其弟奉母出遂自)
(縊死)
尹緯(字景亮天水人每覽書至宰相立勲之際常輟書而歎苻堅敗緯輔翼姚萇萇遣緯詣堅堅問)
(緯曰卿于朕何官緯曰尚書令史堅嘆曰卿宰相材王景略之儔而朕不知卿亡也不亦宜乎)
尹毅(著論語註解二十卷)
(南北)尹正(天水人梁蕭詧蒞雍州正為府參軍擒張纘獲杜彦皆正之力詧稱帝除正護軍將軍封新野)
(縣侯卒謚曰剛後配食詧廟)
(隋)尹式(河間人博學解屬文少有令聞仁夀中官至漢王記室王甚重之及漢王敗式自殺其族人正)
(卿彦俱有雋才名顯于世)
(唐)尹嗣宗(襄陽人性至孝親沒居喪踰禮子平孫恭先曾孫仁恕皆有孝行王荆公詩云四葉表閭)
(唐尹氏)
尹思貞(京兆人弱冠以明經第授司府少卿侍卿侯知一亦厲威嚴吏謂語曰不畏侯卿杖秪畏)
(尹卿筆)
尹愔(天水人父思貞明春秋擢高第愔博學尤通老氏書玄宗召對喜甚厚禮之拜諫議大夫集賢)
(院學士卒贈左散騎常侍)
尹怦(字守忠襄陽人父嗣宗居喪踰禮貞觀中特蒙旌辟結廬墳側若將終焉怦時年十三竭力備)
(養父疾篤怦不解衣歷年形貌頓瘠幾至隕滅父卒負土成墳朝夕號慟有紫芝産墓側州將)
(楊洪武奏怦誠信著於鄉里而淳孝通于幽顯龍朔中刺史封道洪改其閭為南陔里張東之)
(為記子慕先孫仁恕皆有孝行被旌)
尹知章(絳州人少好學忽夢人持巨鑿破其心納若劑焉驚悟志思開徹遂徧明六經仕為國子)
(博士)
尹元凱(坐事免栖遲不出者三十年又有富嘉謨吳少微等竝負文辭時稱北京三傑)
尹正義(仕為澤州法曹百姓歌曰前得尹虎子)
(五代)尹實(仕梁為郢州刺史後歸高祖復守郢州高從誨攻荆南實擊走之)
尹承諤(初仕南唐為衙將嘗陳便宜禁絶私謁後主時授本邑制置兵馬監押輯睦將士樂為之)
(用及江南平首奉吉州牌印入京授左侍禁明宗時轉供奉官乘驛往來會計邊運潔已奉公)
(至老不衰明宗嘉之巡撫環慶奏商稅欺弊按其事得乾沒官錢十萬餘緡為時能吏云)
(宋)尹拙(潁州人性純謹博通經史顯德初拜檢校右散騎常侍國子祭酒通判太常禮院事與張昭同)
(修唐應順清泰及周祖實錄又與昭及田敏同詳定經典釋文周世宗北征命翰林學士作祭)
(白馬文學士不知所出訪於拙拙歴舉郡國祠白馬者以十數當時服其該博會丁憂免宋初)
(改檢校工部尚書太子詹事判太府寺遷祕書監判大理寺乾德六年以本官致仕開寶四年)
(卒年八十一子季通仕至國子博士)
尹崇珂(天水人初仕周世宗以謹厚稱為殿前都指揮使宋初出為淄州刺史有善政民詣闕請)
(刻石頌德太祖命李穆撰文後征嶺表錄功遷保信軍節度使)
尹憲(晉陽人事太宗于潛邸及太宗即位為殿直通延州保安軍使屢立戰功歴知瀛滄邢州皆兼)
(兵馬鈐轄)
尹繼倫(浚儀人父勲郢州防禦使嘗内舉繼倫可用太祖以補殿直累遷都巡檢使威虜軍乏糧)
(太宗遣李繼隆發兵護送輜重契丹將邀之繼倫夜躡其後擊殺其將寇兵大潰自是相戒曰)
(當避黑面大王以繼倫面黑故也官至靈慶兵馬副都部署)
尹源(字子浙河南人博學強記以文學知名而自晦不矜飾舉進士累官通判涇州嘗作唐說及叙)
(兵十篇上之最後通判慶州范仲淹韓琦薦其才召試學士院源不肯試賦除知懷州)
尹洙(字師魯源弟博學深于春秋為文謹嚴舉進士累遷起居舍人唐末以來文章寖敝洙與穆伯)
(長倡為古文以矯時所向自是文風少變慶歷中歴起居舍人)
尹焞(字彦明源孫父林官至虞部員外郎焞師事伊川以篤行聞靖康初召至京懇辭還山賜號靖)
(和處士金人陷洛闔門被害焞死復甦避劉豫聘奔蜀止于涪紹興中召為崇政殿說書後遷)
(禮部侍郎兼侍講有一室名六有齋取横渠言有教動有法晝有為夜有得瞬有養息有存之)
(意一室名三畏堂取君子有三畏意所著有論語解及門人問答)
尹起莘(字耕道遂昌人隠居不仕學問該洽嘗著資治通鑑綱目發明五十九卷行世)
尹天民(字光覺會昌人為太學博士出知果州相如縣時王黼得政黼舊在太學乃天民所隷齋)
(生也有強天民謁黼者天民笑曰見王丞相豈不得好官但恐為顔閔所笑後除侍講不就清)
(議高之)
尹榖(長沙人性剛直莊厲為賦務裁典雅登進士第調常德推官知崇陽所至廉正有聲用荐擢知)
(衡州需次于家潭城受圍帥臣李芾禮以為參謀城將破乃與妻子訣令弟岳秀以存祀闔門)
(縱火自焚數百人往哭之多感激死義者)
尹瞻(温江人以博通知名舉進士嘗通判永州建學誨士一日城中火且風瞻具朝服向火拜已而)
(風息火止)
尹穡(兖州人建炎間自北歸南徙居懷玉山後徙上饒博學有文孝宗賜進士出身累官殿中侍御)
(史後遷至右諫議大夫)
尹謙孫(字希呂茶陵人一字虚心事親以孝聞與其弟復孫自為師友肆力聖學武昌鐵峯張山)
(翁稱其文類西漢長沙王夢應言其以朱張心胷行韓柳筆法劉須溪亦取其詩列之詩宗)
尹沖(先世濯南唐時任平南將軍鄱陽侯沖嘉定十七年甲申令房州竹山有惠愛秩滿歸鄉故子)
(孫號竹山尹氏子孫世居南鄉多以儒宦自業)
尹沂(酃人幼聰明積學好古嘉定中建臺山書院延明經士以教邑中俊彦置田百二十畝以供祀)
(事贍生徒一時士風大變書院至元末毀于兵)
尹玉(寧都人以捕盜功為贑州三砦巡檢從文天祥勤王拒元兵戰于伍牧軍敗諸將皆遁惟玉殘)
(軍五百殊死戰援絶力屈死之贈濠州團練使官其二子)
尹躬(字商老宰臨江新喻禮耆老正風俗廉介自守不畏強禦遷江西憲屬決獄至吉水有追逋賦)
(者千餘人男女貫于一索聞躬來密置他處躬廉知盡釋之所著有易解冬官解文集若干卷)
(官至正郎)
(明)尹堅(字潮春永新人身長七尺力能舉鼎聲聞數家開平王伐江西說熊天瑞以全城歸授直殿將)
(軍累從征伐有功改武略將軍)
尹暹(洪武初興縣知縣蒞政廉能民懷其惠乃立善政碑以頌之考績陞平陽同知)
尹克昌(洪武初武進主簿凡有差役輒集耆老詢問務在公平獄訟必詳究情偽公以斷之重建)
(縣治其費用有度民不知擾)
尹平(字伯洪吉水人洪武中授考功監丞改刑科都給事中又改浙江道監察御史彈劾不避權貴)
(命往湖廣詢察民瘼考察官吏風采璧立)
尹昌隆(字彦謙太和人洪武十八年進士授翰林修撰改監察御史建文即位初朝晏昌隆上疏)
(諫之建文君曰昌隆言中朕過禮部可頒示天下使人知朕過元年京師地震昌隆疏言奸人)
(專政隂盛陽微謫見于天執政大怒斥為福寧知縣未幾中使誣昌隆詛咒下獄事白得釋燕)
(王兵南下昌隆上書言今日事勢日去而北來章奏言周公輔成王不若罷兵息戰許其入朝)
(彼既欲申大義于天下不應便相達戾設或有蹉便須讓位不失守藩若沈吟不斷禍至無日)
(進退失據雖欲求為丹徒布衣不可得矣不報燕王立昌隆在奸黨驅出就戮昌隆當陛大呼)
(曰臣當時曾上章勸讓位陛下奏牘尚在可覆也命緩昌隆刑檢奏有之上曰火燒頭早從此)
(言南北生靈受禍不若是酷朕亦無此勞苦遂貸昌隆死未幾以為北平按察知事行部主事)
(預儲議進左中允漢庶人惡昌隆改為禮部主事尚書呂震喜屬官諂忌昌隆誣昌隆與谷庶)
(人通謀論死没其家)
尹鏜(字子聲平鄉人永樂丁酉領浙江鄉薦以德清教諭選授監察御史剛介自持豪縱斂跡分按)
(貴州江西治贓吏鋤豪強尤為切至兩淮鹽法弊甚宣廟詔擇有風厲者往督其事鏜被命至)
(定鹽法輕重之宜嚴商賈私貨之罪至今歸重之陞江西按察使尋調陜西值關中亢旱民流)
(離鏜舉文公救荒四政行之民賴全活年五十一而卒)
尹崇高(太和人永樂己未進士任御史)
尹弼(上元人永樂甲辰進士歴布政)
尹循(字有規安福人永樂乙未進士任御史)
尹鳳岐(字邦祥吉水人永樂戊戌進士歴侍講)
尹昌(字輯禎吉水人宣德進士授行人司正統己巳之變扈從北征預知勢不可為賦詩有曰授命臨)
(危非愛死全軀避難是偷生尋自刎而死)
尹均祥(夾江人以賢良方正舉授湖廣崇寧簿撫字有聲陞山東布政使)
尹旻(字同仁歴城人正統戊辰進士改庶吉士授吏科給事中仕至太子太傅吏部尚書有知人之)
(鑒致仕卒贈太保諡恭簡子龍成化己丑進士翰林侍講)
尹禮(字内則永新人正統壬戌進士歴副使)
尹直(字正言太和人景泰甲戌進士歴官吏部尚書華蓋殿大學士諡文和)
尹萬化(字如川太和人成化甲辰進士歴郎中)
尹珍(字廷用安福人成化乙未進士歴知府)
尹洪(字德容上虞人弘治庚戌進士任御史)
尹灝(字淳甫安福人弘治庚戌進士歴參政)
尹嗣忠(字子貞深州人正德丁丑進士歴侍郎)
尹京(字兆之山陽人正德辛未進士歴副使)
尹尚賓(字元夫茶陵人嘉靖丙戌進士歴參政)
尹相(字商衡嘉魚人嘉靖壬辰進士歴給事中)
尹倫(字汝漢齊河人嘉靖戊戌進士歴副使)
尹臺(字崇基永新人嘉靖乙未進士由庶吉士歴官南京吏部尚書)
尹祖懋(字德卿永新人嘉靖辛丑進士歴副使)
尹庭(字子紹肥城人嘉靖庚戌進士任御史)
黽
(漢)黽初宮(印藪)
盡(子忍切)
(宋)盡言(眉山人秦檜死推湯鵬舉為侍御史盡言以啟賀曰以三尺之童連冠兩浙之士老牛䑛犢溺)
(愛誰先野鳥為鸞欺君孰甚)
閫
(明)閫立道(永樂間任上高縣丞)
允(允姓之戎居瓜州者其後以為氏或云允格之後)
軫(軫國在楚之東楚屈瑕將盟貳軫注二國也子孫以國為氏)
敏(見姓苑)
澠(見姓苑)
引(見姓苑)
戭(見姓苑)
準(見姓苑)
隽(音允見直音)
十二吻
惲(音藴上聲委粉切)
(明)惲巍(字功甫武進人弘治壬戌進士歴副使)
惲釡(字器之武進人正德辛巳進士歴郎中)
惲紹芳(字光世武進人嘉靖丁未進士歴參議)
隱(魯隱公之後)
(漢)隱番(北海人廷尉左監)
隱翁(河間太守)
(宋)隱衮(河間中尉)
錦(見姓苑)
(漢)錦被(郎中令)
(明)錦彩(青神人萬歷間忠義右衞經歴)
近(見姓苑)
謹(見姓苑)
萬姓統譜卷八十
