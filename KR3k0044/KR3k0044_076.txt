卷七十八
萬姓統譜卷七十八明凌迪知撰
上聲
七麌
伍(安定羽音楚大夫伍參生舉舉生奢奢生尚員又望出武陵)
(周)伍參(伍舉之父也宣公十二年楚子伐鄭晉荀林父帥師救鄭及河聞鄭及楚平林父欲還隨武子)
(曰善德刑政事典禮不易不可敵也楚皆有之先縠欲戰楚子重將左子上將右將飲馬于河)
(而歸伍參欲戰叔敖弗欲曰昔歲入陳今歲入鄭不無事矣戰而不捷參之肉其足食乎參曰)
(若事之捷叔敖為無謀矣不捷參之肉將在晉軍可得食乎令尹南轅反旆參言于王曰晉之)
(從政者新未能行令其佐先縠剛愎不仁未肯用命其三帥專行不獲聽而無上衆誰適從此)
(行也晉師必敗王告令尹改乘轅而北之果敗晉師于邲)
伍舉(奢之父楚大夫邑于椒故曰椒舉襄二十六年奔晉蔡聲子遇之鄭郊班荆相與坐而言)
伍奢(事楚平王為太子太傅費無忌為少傅王使忌為太子建娶秦女忌報王曰秦女無雙王可自)
(取忌念太子必害己乃讒太子使守城父備邊又言以秦女故生怨望外結諸侯將為亂王召)
(奢問奢知讒諫勿以讒賊小人而疏骨肉王怒囚奢往殺太子太子奔宋忌復曰奢有二子可)
(致之已而尚至父子俱戮)
伍尚(奢長子為棠邑大夫時稱棠君平王聽讒遣使封侯印詐召尚員員謂尚曰今往萬死何侯之)
(有不如奔他國借力以雪父之耻俱滅無為也尚曰汝能報殺父之仇我將歸死遂就執)
伍子胥(名員父奢兄尚為楚平王所殺員奔吳導吳伐楚既入郢遂出平王尸鞭之申包胥曰子)
(之報仇不已甚乎子胥曰吾日暮途遠故倒行而逆施之後因諫吳王夫差不從太宰嚭讒之)
(王乃賜子胥屬鏤之劒盛以鴟夷革浮之江中吳人憐之為立祠於江上曰胥山)
(漢)伍被(楚人以材能稱為淮南中郎淮南王安招致英雋以百數被為冠首久之淮南王隂有邪謀被)
(數微諫後事發覺復詣吏自告卒被誅)
伍孚(字德瑜靈帝時人少有大節何進辟為侍中遷河南尹越騎校尉獻帝時董卓作亂百僚震慄)
(孚佩刀朝服見卓語闋辭去卓送以手撫其背孚出刀刺之不中即收孚卓曰卿欲反邪乃大)
(言曰汝乃亂國簒主何反之有罪盈惡大故來殺汝以謝天下卓遂殺孚)
伍瓊(城門校尉)
伍梁(犍為人以節操見稱建興間丞相亮領益州牧其所選皆妙簡舊德梁舉秦必杜微並見徵用)
(梁為功曹轉從議郎遷諫議大夫五官中郎將)
(晉)伍朝(字世明漢夀人少好學臨池學書水為之黑劉弘持節荆州尤深禮異補零陵太守不就)
伍緒之(奉朝請)
(南北)伍安賓(武陵人博雅嗜學梁累降玄纁之禮皆以疾辭嘗撰武陵圖志)
(唐)伍正己(字公謹寧化人大中間進士累官御史中丞時正人為邪佞所擠者必救之朋黨漸盛禁)
(錮名流正己遂歸田里年八十一四子泳演濬洪三子以蔭補官洪獨不肯仕隠武陵原自號)
(抱朴居士)
(五代)伍喬(廬江人性嗜學渡江入廬山講學苦節自勵南唐時舉進士第一命勒喬程文于石以為永式)
(署宣州幕府考滿遷考功郎中)
(宋)伍誥(字純甫安福人治平進士知縣事才思天成大肆厥辭祖孟軻下及司馬子長文尚雄渾一時)
(絶倫王安石薦其文行過人起為諸王教授性剛直寡合人多忌之故竟不大顯)
伍仕階(德慶州人累官奉議郎知封州秩滿即掛冠東歸悟性空門惟日訓教子孫俱以忠孝顯)
伍祐(字祐之寧化人正己曾孫大中祥符進士歷知宜城海昌以廉能稱為文近古尤長於詩終太)
(常博士)
伍祀(字卿材寧化人紹興進士調南安理椽治獄多所平反終宣教郎)
伍擇之(字元賓寧化人祐子博洽有器識恬於進取登皇祐進士出宰長樂時諸司酷暴相矜輒)
(典大獄乃戚然曰以殘忍耐上官非我志也即日歸故廬觴咏自娛遂不復出)
伍文仲(字仲成寧化人正己五世孫七歲能屬文目為神童年十六魁鄉薦累七舉紹興年中進)
(士應博學宏詞科)
伍仲休(字通遠寧化人正己五世孫博學善屬文擢大觀進士知惠州河源縣丁母憂水漿不入)
(口毀瘠致疾終承直郎)
伍典章(汴人失其名宋末為翰林典章德祐二年元兵攻臨安庶官奔散端宗帝昺幸廣州典章)
(者以職守扈從至厓山不去宋亡遂遯居縣之西鄉文章里)
伍隆起(新會人三世仕宋宋末隆起率義兵從帝昺于崖山與元將張弘範力戰不屈其麾下謝)
(文子殺隆起以首降弘範宋相陸秀夫惜之刻木為首以葬又募人執文子戮以祭墓)
(元)伍良臣(字雲從高安人元駙馬都尉興甫之子塵視富貴致力經籍為詩文暢達清潤壯遊京師)
(道不諧於俗後辟為臨江經歴八十日即棄去時元社將屋識者謂其鳳翔千仞希蹤古之明)
(哲所著有中流一壺集)
伍宗堯(清流人性資剛毅元末盜起邑人推宗堯為長宗堯集士卒設方略以禦之四境獲安至)
(正庚子江西寇鄧克明來侵宗堯禦之經月弗克寇使說其降宗堯乃諭衆曰吾元人死為元)
(鬼明日遂與其子希稷希明希周希孔率兵決死戰宗堯奮勇突入賊圍敗績父子五人俱死)
(于難寇亦退去)
(明)伍成章(榮縣人自幼刻意誦讀六經子史多所貫穿尤長於詩書洪武甲戌舉明經分教州學士)
(經指授者多能自達自嘉而歴他庠其於教士終始懇懇無倦永樂丁亥與修大典後致仕歸)
(夀終九十)
伍清源(連城人博學善詩文洪武初辟為訓導一時士子爭欲受業於其門嗣應明經舉授工部)
(主事)
伍鈍(字文璉鄞縣人自幼倜儻好文史才識出羣富于詞辨人多勸之仕嘗欣然志于有為因其母)
(陳氏不欲鈍去左右絶口不言仕進者志於奉養為事纖悉盡禮凡百所為皆稟命而行母嘗)
(病危篤夜禱于北辰請減已年增母夀刲左右股肉煎湯藥以進病尋愈晚母年八十有八臨)
(終謂諸孫曰吾兒至孝願吾孫事之如吾兒之事吾也文璉居喪水漿不入口者數日廬墓三)
(年茹蔬寢苫哀毀骨立未嘗少懈鄉里無不稱羡稱曰伍孝子云)
伍禮(字天秩臨川人正統初用薦歴陞知曹州有權幸據田六十餘頃恃強凌礫居民流散禮嘆曰)
(縮而不究何以為官遂執奏之得復民皆安業)
伍福(字天錫禮弟正統舉人授咸寧教諭用薦歴陞陜西按察副使奉勅提學為人風格峻整言動)
(有法詩文典雅書法流麗俊美人推服之)
伍驥(字弘道安福人景泰進士任御史巡按福建初入境聞盜賊充斥單騎冒險親造賊巢諭以禍)
(福賊咸感泣歸順惟賊首李宗政負險復發遂與都指揮丁泉提兵深入泉力戰而死驥敗賊)
(擒宗政遂平衝冒瘴癘亦卒勅祠祀之)
伍驥(字惟良新會人平生為義不奪於利積書至數千卷一時名士黎員王子倫胡濟皆與之交雖)
(富甲鄉邑而儉朴如寒畯)
伍希淵(字士淵安福人天順進士成化知廣州府為政以通人情為先承上接下動中肯綮興革)
(利害雖嫌不避士民稱之終廣西右布政使)
伍希閔(字仲孝安福人成化乙未進士歴僉事)
伍符(字朝信安福人成化丁未進士歴都御史)
伍文定(字時泰松滋人弘治己未進士授常州府推官尋以事免正德初復起補嘉興府同知陞)
(知河南府轉吉安會逆濠不軌都御史王守仁與議起兵討賊領後哨逆濠就擒功次守仁歴)
(陞副都御史提督操江雲南土賊安銓作亂陞兵部尚書往征之未至而賊平及請進兵芒部)
(御史戴金論其好大喜功有旨班師罷遂致仕卒于家文定資兼文武豪宕不羈尚節義喜談)
(兵法隠然有儒將風)
伍希齊(字仲倫安福人弘治庚戌進士歴刑部主事)
伍全(字思謹安福人正德戊辰進士歴官按察使)
伍箕(字朝輝安福人正德辛未進士歴官按察使)
伍希儒(字汝貞安福人正德辛未進士歴按察司僉事)
伍希周(字汝文安福人正德甲戌進士歴按察司僉事)
伍餘福(字疇中吳縣人正德丁丑進士歴知府)
伍鎧(字文衞晉江人嘉靖丙戌進士歴官少卿)
伍令(字思行安福人嘉靖丙辰進士任御史歴按察司僉事)
伍典(字克從祁陽人嘉靖丙辰進士歴按察司副使)
古(新安羽音周太王古公之後以為氏又望出新平河内)
(周)古乘(諷簡子不好士)
古冶子(食桃)
(漢)古初(臨湘人光武時遭父喪未葬鄰家失火初匍匐柩上以身捍火火為滅太守郅鄆甄異之以為)
(首舉)
古牧(蜀郡功曹)
古霸(東平王從事)
古亶(懷安人)
古銑(著長生保要一卷)
(南北)古弼(代人少忠謹善騎射仕魏以功賜爵靈夀侯歴位吏部尚書弼雖事務殷湊而讀書不輟口不)
(言禁中事太武嘗曰有臣如此國之寶也)
(唐)古之竒(唐人作縣令箴云政不欲猛刑不欲寬寬則人慢猛則人殘小惡無為涓流成池片言可)
(用毫末將拱勿輕小道大車可覆不恕而明不如不明不通而清不如不清)
(宋)古成之(字亞奭河源人簡靜力學時嶺嶠文風未振每取士合一路以一人薦雍熙初成之充賦)
(督府勸駕詩云寰中有道逢千載嶺外觀光只一人後登端拱初進士第為漢州綿竹令而終)
古善之(紹定進士)
古革(字逢時程鄉人登紹聖丁丑進士調瓊州教授訓迪有方蠻洞亦遣子弟授教會黎人叛郡檄)
(入洞招諭蠻俗素知敬革遂率服狀聞于朝擢守潮州有惠政民思之)
古譓(曲江人母病頤瘡不能言譓夜虔奏告北斗忽聞母大呼曰夢一道士執水盂以柳枝灑明日)
(頤消疾愈後為本州安撫呼為古神孝)
(明)古朴(字文質陳州人少聰敏善于會計洪武中釋褐大學以勤勞累官戶部尚書一志於公人無敢)
(干以私者)
古彥輝(惠州人洪武末為德化主簿性敏而果習吏事識大體不為苛察盡心民事尋召為監察)
(御史)
古廙(廣德州人宣德間巡撫四川右僉都御史)
古其然(四川人成化進士)
古文炳(廣東新會人嘉靖癸丑進士歴任知府)
古之賢(四川梁山人嘉靖乙丑進士)
武(太原羽音周平王少子生而有文在手曰武因氏又望出沛國)
(漢)武涉(盱眙人有口辨項羽使往說韓信以三分天下鼎足而立信不從)
武彪(以謁者從高帝定諸侯封鄒侯諡曰孝後居沛國)
武臣(為趙王)
(晉)武周(沛國竹邑人仕至光祿大夫子陔及二弟韶茂皆總角見稱有器望同郡劉公榮見之曰三子)
(國士也陔字元夏最優至尚書僕射韶字叔夏至散騎常侍茂字季夏至侍中尚書)
武開明(永和二年舉孝廉除郎中謁者歴吳郡府丞)
(唐)武士彠(并州文水人家富於財頗好交結嘗勸高祖舉兵自進兵書及符瑞後以功拜光禄大夫)
(封太原郡公兄士稜性恭慎勤于稼穡從起義官至司農少卿封安城縣公常居苑中委以農)
(囿之事貞觀中贈潭州都督次兄士逸亦有戰功爵安陸縣公)
武平一(名甄太原人通春秋工文詞武后時畏禍隠嵩山屢召不應中宗時拜修文館學士)
武攸緒(則天兄惟良子也少有志行恬淡寡慾天授中封安平郡王歴遷殿中監丞為揚州大都)
(督府長史棄官隠于嵩山以琴書藥餌為務中宗即位以安車備禮徵之應召至都授太子賓)
(客復請歸山從之令京官五品以上餞于定鼎門外及三思搆逆諸武多坐誅戮惟攸緒以隠)
(居不預其禍時論美之睿宗即位復徵召之仍請就廬山居止不許仍令州縣數加存問年八)
(十九)
武元衡(字伯蒼平一孫事德宗為御史中丞嘗對延英帝目送之曰真宰相器元和中拜相時淮)
(西用兵悉以機政委之)
武儒衡(字廷碩時元稹倚宦官知制誥儒衡鄙之會食瓜蠅集其上儒衡揮以扇曰適從何來遽)
(集於此一坐皆失色寶歷初遷中書舍人)
武瓘(杜荀鶴同時人為益陽令)
(宋)武行德(榆次人材貌竒偉仕晉累官指揮使為契丹所獲偽請自效遂走據河陽漢初授河陽三)
(城節度使後從周世宗討淮南以功封宋國公宋初改封魏國公)
武英(太原人父密隨劉繼元歸宋仕至鎮定同巡檢與契丹戰沒錄英為忻代同巡檢累遷涇原行)
(營都監夏人入寇諸將戰小勝敵偽遁英以為前必有伏任福等既敗英猶力戰矢盡遇害)
武允成(淳化中為太子中允與至道九老)
武敏之(撰三十國春秋三十卷)
武允蹈(字德由高安人自號練湖居士兩貢于鄉刻意吟詩每一聯出輒膾炙人口所著有練湖)
(集)
(金)武亢(義宗時為司天長天興二年九月蔡州被圍亢奏曰十二月三日必攻城及期果然帝問曰解)
(圍當在何日對曰明年正月十三日城下無一人一騎矣帝不知其由乃喜圍解有期但密計)
(糧草使可給至其日不闕者明年甲午正月十日蔡州破十三日大元兵退是日亢赴水死云)
武之才(蕭人仕至朝散大夫同知德州防禦使車騎都尉太原縣開國男食邑三百戶賜紫金魚)
(袋)
武禎(宋欽宗靖康時業農後畫界屬金禎深數學宣宗貞祐間行樞密院僕散安貞聞其名召至徐)
(州以上客禮之每出師必資焉其占如響)
(元)武恪(宣德府人少游學江南吳澄竒之薦入國學肄業明宗在潛邸選恪說書及從鎮雲南明宗欲)
(起兵陜西恪力諫不合遣還送隠居教授文宗時屢薦擢皆不就恪好讀周易所著有水雲集)
武祺(太谷人以儒進身知桐城縣果斷有善政官至甘肅行省參政)
(明)武友諒(偃師人少貧有才行敏於問學洪武中以賢士舉授湖廣左參議)
武斌(永樂中知鎮平縣勤于撫字洞燭民情興理學政人材彬彬嘗董役臨清賑恤貧病民感恩信)
(歲終無一人逋者)
武周文(慶都人博通五經精明六藝儒名大振永樂初召入文淵閣修書歴官翰林院侍講學士)
(後引年致仕賞賚甚厚送還鄉里)
武達(大同縣人永樂中鄉舉擢禮科給事中以才識老成薦陞浙江布政司參議有惠政及民尋陞)
(廣西參政致仕卒)
武毅(華容人累官都督僉事為參將守廣西智勇過人馭下嚴明多樹戰功為蠻夷所服)
武賢(孝義人有孝行生能盡事沒能盡思天順間任元氏縣尹政務簡靖有訟者反復以理譬之不)
(加刑民競勸以訟為戒圜扉之内有宿草焉調興平縣老弱扳轅不忍別其治興平亦如元氏)
(曰)
武成(字尚文應景泰初歲貢任直隸鳳陽府經歴性剛正不為勢利所動郡守以不遂其私教人訟)
(之終不能加害而守尋失職郡有誣人為盜者廉得真盜抱獄案辨於巡按侍御之前竟釋誣)
(者抵真盜法官廨中産瑞菘郡人以為善政所致後子鉞中鄉舉)
武衞(字廷師沂水人成化進士侍講學士)
武暐(溧水人嘉靖間任台州府知事三十一年倭寇台御史檄暐禦之突入賊中伏發衆潰暐死之)
(事聞贈太僕寺丞蔭子立祠賜額愍忠)
武金(字礪甫井陘人嘉靖癸丑進士歴文選郎中陞右僉都御史)
武尚賢(益都人嘉靖乙丑進士歴真定府知府山西副使)
武尚耕(溧水人隆慶辛未進士)
祖(范陽羽音子姓殷祖甲祖乙支庶因氏又望出京兆)
(商)祖己(高宗祭成湯有飛雉升鼎耳而雊祖已訓諸王)
祖伊(殷時人)
(周)祖朝(晉獻公之時東郭民有祖朝者上書獻公曰草茅臣東郭民祖朝願請聞國家之計獻公使使)
(告之曰食肉者已慮之矣藿食者尚何與焉朝對曰食肉者一旦失計于廟堂之上若臣等之)
(藿食者寧無肝膽塗地于中原之野與其禍亦及臣之身臣與有憂深臣安得無與國家之計)
(乎獻公乃召見立以為師)
(漢)祖沂(家涿郡)
(三國)祖茂(孫堅為卓所圍乃脫幘與近將祖茂著之遂爭逐茂堅得脫去)
(晉)祖逖(字士雅范陽人博覽書史慷慨有志節元帝時為豫州刺史渡江擊楫誓曰不清中原而復濟)
(者有如此江遂部兵與石勒相持由是黃河以南盡為晉土卒之日豫州士女如失父母)
祖約(字士言有操行時梅陶鍾雅數談論約輒困之曰君汝穎之士利如錐我幽冀之士鈍如鎚取)
(我鈍鎚捶君利錐錐當摧矣陶雅曰神錐不可得鎚約曰我亦有神鎚)
祖暅之(字景爍少傳家業究極精微亦有巧思入神之妙)
(南北)祖瑩(字元珍遒人八歲能誦詩書時喚為聖小兒及長好屬文與陳郡袁翻齊名時人語曰京師瑩)
(瑩袁與祖洛中翩翩祖與袁仕魏累官祭酒秘書監)
祖撫(海鹽令)
祖鴻勲(范陽人父慎仕魏歴鴻門咸陽二郡太守有能名鴻勳幼有文思神武初徵作晉祠記累)
(官至高陽太守在官清素時議高之)
祖沖之(字文遠范陽遒人祖台之晉侍中沖之博學明歷法造指南車欹器有巧思入神之妙宋)
(初累官長水校尉所著有老莊論語孝經解數十篇子暅仕梁為列卿孫皓有文武才略累官)
(廣陵太守)
祖珽(字孝徵范陽道人父瑩魏贈尚書左僕射司徒珽神情機警詞藻遒逸少馳令譽為當世所推)
(起家秘書郎對策高第為尚書義曹郎中)
祖皓(江都令起兵誅侯景被害)
(隋)祖君彦(范陽人父孝徵北齊尚書左僕射君彦有才學大業末為東平郡書佐郡陷于翟譲因為)
(李密所得密甚禮之署為記室凡軍書羽檄皆出其手)
(唐)祖詠(洛陽人開元中舉進士張說引為駕部員外郎工於詩有集一卷)
祖孝孫(唐武德初為太常少卿與張文收定樂製十二和以法天之數號大唐雅樂)
(宋)祖無擇(字擇之上蔡人進士高第累官直集賢院出知袁州首建學官置生徒郡國絃誦之風始)
(盛入為龍圖閣學士歴知開封府鄭杭二州治行著聞無擇為人好義以政事文章為時名卿)
(與王安石不合放弃不振士論惜之)
祖世英(字穎仲浦城人第進士授衡州教授遵胡瑗教條作成多士改知南昌鋤奸剔蠧令信於)
(下歴通判融州世英官至二千石宅無一區産無十金為清白吏)
祖秀實(字去華浦城人弱冠釋褐第一除國子博士靖康之亂虜酋索米於太學秀實叱之酋以)
(劒擊之絶而復蘇高宗聞其名首拜禮部郎中)
祖逢清(字守中入上庠升内舍紹興初太學與司業高閱以為學錄調邵武縣主簿丞相秦檜以)
(逢清為舊學又改除靜江府教授有謝啟云㒺俾阿衡專美何慊乎哉謂與周公孰賢無間然)
(矣權衡多士輕重無心利刃一揮斵朽株而作器靈丹九轉點頑鐵以成金既而之官知錄詹)
(環仲以詩餞之逢清因繼韻以謝其首云在學得益友結廬得寶鄰自慙蒹葭質長倚玉嶙峋)
(蒞任二年以疾卒)
祖域(字貞夫建隆中由閩徙奉化仕至殿前司統制平居尚氣節樂施與既沒民懷其惠立廟奉之)
(本朝封為義士祖公之神)
祖日新(宣和登科)
祖逢周(浦城人紹興進士)
(元)祖浩然(字養吾浦城人儒家子至元中黃華盜起掠其母以去浩然纔六歲聲問不相聞者二十)
(又八年至大間福建帥府檄為書院長將之任忽有告以母在河南而不能名其地遂惻然棄)
(職辭父往詢之間關數千里得於唐州之境奉以來歸)
(明)祖中立(太平人洪武中任開封府通判)
祖儁(當塗人自少有詩名永樂中起修大典例當得官儁辭歸日載酒賦詩知縣張嵓延儁西塾教)
(其子與之倡和)
祖述(字尚賢昌黎人宣德間由參政調嘉定知縣勤恤民隠每朔望進父老于庭詢以利病為之興)
(革時瀕海之田有傾沒者賦無所出述上疏蠲之縣歲造船若干以供漕運又河道日就淤塞)
(民無所灌溉述咸疏以聞自是船得免造而水利亦有賴云)
祖天時(泗州人弘治中任山西教諭)
祖盛(海鹽人嘉靖中任宿州訓導)
庾(音與勇主切濟陽羽音堯時掌庾大夫以官為氏)
(周)庾皮(晉大夫子過)
庾公之斯(見孟子)
(漢)庾乘(字世遊鄢陵人少為縣門士郭泰勸遊學宮遂能講論自以卑第每處下坐諸生博士皆就讐)
(問由是學中以下坐為貴徵之不起號徵君)
庾勝(武帝時為楊僕禆將擊南粤築城塞嶺嶺遂名大庾)
庾斐(撰南著作十卷)
(三國)庾嶷(乘子中正簡素仕魏為太僕)
庾道(嶷子廉退貞固養志不仕牛馬有踶嚙者恐傷人不貨於市及子峻貴拜中大夫)
(晉)庾峻(字山南鄢陵人道子好學有才思初仕魏為博士長安有大獄拜侍御史往斷之朝野稱允入)
(晉賜爵關内侯嘗疾世浮華不修名實著論以非之弟純為世儒宗累官中書令純子勇少有)
(清節仕至國子祭酒)
庾敳(字子嵩峻子見晉室多難終知嬰禍乃著意賦以豁情猶賈誼之鵩鳥也從子亮見賦問曰若)
(有意也非賦所盡若無意也復何所賦答曰在有無之間耳後石勒之亂與子行俱被害)
庾珉(字子琚峻子懷帝沒于劉元海也珉從在平陽元海大會因使帝行酒不勝悲憤再拜上酒因)
(大號哭賊惡之珉遂遇害初洛陽之未陷也珉為侍中直于省内謂同僚許遐曰世路如此禍)
(難將及吾當死于此屋耳及是果然)
庾琛(字子美永嘉初為建武將軍過江為會稽太守徵為丞相諮議祭酒以后父追贈左將軍子亮)
(晉)庾純(字謀甫峻弟博學有才義為世儒宗累官黃門侍郎歴中書令河南尹時賈充專政自恣純叱)
(曰天下兇兇由爾一人充怒遂求出除魏郡太守)
庾旉(字允臧純之子少有清節武帝初仕為博士論齊王攸不當出外帝怒下廷尉當棄市尋釋復)
(為散騎常侍)
庾亮(字元規鄢陵人明穆元皇后兄風格峻整動由禮節時人方之夏侯太初陳長文仕為散騎常)
(侍以外戚求退復起為中書監加中書令蘇峻反亮督諸軍平之亮鎮武昌諸佐史殷浩之徒)
(乘秋夜登南樓亮忽至諸人起避之曰老子於此興復不淺便據胡床與浩等談咏竟夕其坦)
(率類如此卒贈太尉謚文康子三彬羲龢)
庾冰(字季堅亮弟清慎儉約以雅素垂風亮嘗稱為庾氏之寶累官中書監都督揚豫兖三州軍事)
(當重任經綸時務不捨晝夜賓禮朝賢升推後進由是朝賢注心皆曰賢相出領武昌卒諡曰)
(成)
庾翼(字稚恭亮弟少有經綸大略為都督鎮武昌戎政嚴明經略深遠雅有大志欲以滅胡為己任)
(徙鎮襄陽綏來荒遠務盡招納之宜卒諡曰肅子爰之代領荆州刺史有翼風尋為桓温所害)
庾闡(字道彦鄢陵人九歲能文仕為零陵太守過江為文以弔賈誼又作揚都賦膾炙人口子肅之)
(亦有文藻)
庾懌(字叔預亮弟少以通簡為兄亮所稱弱冠西陽王羕辟不就東海王沖為長水校尉清選綱紀)
(以懌為功曹除暨陽令又為沖中軍司馬轉散騎侍郎遷左衞將軍以討蘇峻功封廣饒男出)
(補臨川太守歴監梁雍三州軍事諡曰簡)
庾彬(亮子年數歲雅量過人温嶠嘗隠暗怛之彬神色自若乃徐跪謂嶠曰君侯何至於此論者謂)
(不減於亮蘇峻之亂遇害)
庾羲(字羲叔亮之子為吳國内史時穆宗頗愛文義羲至郡獻詩存諷諫因上表曰事役殷曠百姓)
(凋殘以數州之資贍四海之務其為勞弊豈可盡言臣受恩奕世思盡絲髮受任到東親臨所)
(見敢獻丹愚)
庾龢(字道季亮之子升平中代孔嚴為丹陽尹除重役六十餘事民賴之遷中領軍)
庾修(尚書令)
庾希(字始彦冰子自侍中出為輔國將軍吳國内史弟蘊為廣州刺史友東陽太守倩太原王長史)
(邈會稽王參軍柔散騎常侍俱死于桓溫之難)
庾衮(字叔褒鄢陵人事親以孝稱察孝廉舉秀才清白異行皆不降志世號之為異行父在常戒衮)
(以酒後每醉輒自責曰汝廢先人之戒何以為人乃於墓前自戒二十)
庾仲雍(著江紀五卷)
庾歙(中領軍)
庾攸之(司馬參軍)
庾蔚之(著禮論鈔二十卷)
庾條(字幼序冰弟永和二年為豫章太守董韜自稱孝神皇帝臨川人李高為相聚黨數千人攻郡)
(縣條討平之)
庾楷(亮孫會稽内史善教小子初拜侍中代兄準為西中郎將豫州刺史假節鎮歴陽進號左將軍)
(後為桓玄所害)
庾沙彌(鄢陵人父佩玉早沒沙彌事嫡母劉氏盡孝劉亡水漿不入口終喪不入鹽酢冬日不衣)
(絮夏日不觧衰絰晝夜號慟隣人不忍聞事聞因應純孝之舉補歙令復丁生母憂歸遇風幾)
(沒沙彌抱柩大號俄而風靜人咸以為孝感起為長城令卒子官)
庾準(羲子常州人仕中書舍人再遷尚書右丞建中三年卒贈工部尚書)
庾悅(字仲豫準子潁川人亮曾孫仕晉為司徒右長史盧循來逼京師庾悅督江豫司三州軍事敗)
(循于州)
庾道愍(鄢陵人冰之玄孫少孤貧所生母漂流交州道愍尚在襁褓及長知之求為廣州綏寧府)
(佐至府而去交州尚遠乃自負擔冒險而進僅得自達求其母經年不獲日夜悲泣嘗入村值)
(暴雨寄止一家乃有一嫗負薪自外還道愍心動因訪之乃其母也於是俯伏號哭遠近聚觀)
(莫不揮淚)
庾統(字長仁懌之子少有令名司空太尉辟皆不就調補撫軍會稽王司馬出為建威將軍寧夷護)
(軍尋陽太守年二十九卒時人稱其才器甚惜之子立之官至宣城内史)
(南北)庾蓽(字休野新野人仕南齊為驍騎將軍功曹史有口辯後為荆州别駕清身率下妻子不免饑寒)
(明帝手勅褒美累遷會稽郡丞清節愈厲)
庾登之(字元龍亮玄孫少以經濟自任仕宋累官豫章太守中護軍弟仲文為廣平太守時謝晦)
(當國人皆加謹惟仲文與抗禮登之子仲遠為太子中庶子仲文從孫子仲好危言高論累官太)
(子舍人)
庾弘遠(炳之子清實有士譽為陳顯達從史顯達敗弘遠將刑索帽著之曰子路結纓吾不可不)
(冠而死吾非賊乃是義兵為諸君請命耳)
庾夐(喬子少聰慧家富於財好賓客食必列鼎又狀貌豐美頤頰開張人皆謂夐必為方伯及魏尅)
(江陵卒致死)
庾仲容(字子仲潁川人仲容孤為叔父泳所養及長杜絶人事專精篤學晝夜手不輟卷初為安)
(西法曹行參軍後為尚書左丞)
庾深之(字彥靜新野人為義興太守以善政聞司馬見害之贈冠軍將軍)
庾持(字元德穎隂人沙彌子少孤性至孝父憂居喪過禮篤志好學仕梁為尚書左丞文帝時為吳)
(興太守以為郡丞兼掌書翰天嘉初封崇德縣子善書每屬辭好為竒字有集十卷)
庾業延(延代人及兄和辰世典畜牧延獨恭慎修謹善處危難之間道武嘉之與王建等俱為外)
(朝大人參預軍國從平中原拜安遠將軍)
庾喬(蓽子仕為荆州別駕時元帝為荆州刺史而州人范興話以寒賤仕叨九流選為主簿又皇太)
(子令及之故元帝勒喬聽興話到職及屬元日府州縣朝賀喬不肯就列曰喬忝為端右不能)
(與范興話為鴈行元帝聞進喬而停興話世以喬為不墜家聲)
庾杲之(字景行蓽兄子仕南齊為尚書駕部郎清貧自業累遷尚書左丞王儉領吏部用為衛軍)
(長史蕭緬與儉書曰庾景行汎綠水依芙蓉何其麗也時人以儉府為蓮花池故緬書美之景)
(行杲之字累遷至侍中諡曰貞子)
庾易(字幼簡新野人性恬靜以文義自娱南齊臨川王表薦之餉麥百斛不受建武中徵為司空主)
(簿不就子黔婁於陵肩吾)
庾震(字彥文新野人喪父母居貧無以葬賃書以營至于掌穿葬事獲濟南陽劉虬撰孝子傳)
庾域(字司大新野人梁文帝為郢州辟為主簿美其才為荆南杞梓後為懷寧太守罷任還家妻子)
(猶事井臼仕終寧蜀太守子子輿)
庾季才(新野人八歲誦尚書十二通易好占玄象梁湘東王繹引授外兵參軍累遷中書郎領太)
(史封宜昌縣伯所撰有靈臺秘苑垂象志等書)
庾子輿(字孝卿新野人域之子性至孝仕梁為尚書郎丁母憂哀至輒嘔血父域有功封廣牧伯)
(乞父從行以奉養及父卒哀慟將絶者再奉喪還巴東有灧澦石最險其次則瞿塘時秋水猶)
(壯子輿乃撫心號水驟退行安流人為之語曰灧澦如幞本不通瞿塘水退為庾公初發蜀有)
(雙鳩巢舟中及至又棲廬側每聞子輿哭泣必翔鳴激切廬墓服闋手足枯攣待人而起叔該)
(論勉之于是始仕雖以嫡長襲爵國秩盡推諸弟)
庾仲遠(登之子初為宋明帝府佐廢帝景和中疑防明帝賓客故人無到門者惟仲遠朝謁不替)
(明帝即位謂曰卿所謂疾風知勁草自冠軍參軍擢拜太子中庶子)
庾詵(字彦實新野人幼聰警篤學經史百氏無不該綜而性夷簡愛林泉梁普通中詔為黃門侍郎)
(不起卒謚貞節)
庾炳之(字仲文登之弟初登之為謝晦長史炳之往省之時晦權重朝士並加敬重炳之獨與晦)
(抗禮改為尚書度支郎不拜出補錢塘令治有嘉績性好潔士大夫造之者未出戶輒令人拭)
(席洗牀歴太尉)
庾質(字行修早有志尚八歲誦梁元帝玄覽言志等十賦拜童子郎隋煬帝大業初授太史令立言)
(忠鯁每有災異必指事面陳)
庾於陵(字子介江陵人易之子能言玄理及長清警博學有才思拜太子洗馬梁武帝曰官以人)
(清豈限甲族時論榮之)
庾岳(延代人魏相州刺史執法平當百姓稱之鄴舊有園池時果初熟丞吏送不受曰未進御吾何)
(得先食其謹如此)
庾黔婁(字子貞易子少好學性至孝仕南齊為孱陵令政有異績父在家遘疾忽心驚流汗即棄)
(官歸每夕稽顙北辰求以身代父亡廬墓終散騎侍郎)
庾肩吾(字慎之易三子八歲能賦詩與劉孝威徐防王㘣等十人在晉安王府抄撰衆籍號高齋)
(學士累官至太子率更令中庶子終義陽太守後隠居天台號天台逸民)
庾承先(字子通鄢陵人少沈靜有志操是非不涉于言喜愠不形于色人莫能窺嘗辟功曹不就)
(乃與道士王僧鎮同遊衡嶽又居五臺山梁鄱陽忠烈王欽其風尚要與游處承先為講老子)
(深發玄義得所未聞後還山卒)
庾信(字子山肩吾子俊邁絶倫博覽羣書尤善左傳仕梁為抄撰學士與徐陵同僚詞並綺艷元帝)
(時以右衞將軍使西魏被留長安後周時為洛州刺史信雖位望通顯常有鄉關之思乃作哀)
(江南賦以致意)
庾曼倩(南郡人早有令譽仕梁為中錄事元帝謂劉之遴曰荆南信多君子)
庾叔奕(參掌太史撰靈臺秘苑百二十卷)
庾承宣(登貞元八年第號龍虎榜)
庾自直(持子隋煬帝大業初授著作佐郎自直解屬文于五言詩尢善性恭慎不妄交游特為帝所)
(愛有篇章必先示自直令其詆訶自直所難帝輒改之或至于再三俟其稱善然後方出其見)
(親禮知此)
(唐)庾賁(代宗時為寧陽令廉平寬恕事不煩苛歴三載人皆頌之)
庾敬休(字順之新野人擢進士第又中宏詞拜起居舍人累遷尚書左丞性夷澹不邇聲色弟簡)
(休官至工部侍郎)
庾子元(少負才名開元中張說徐堅李述趙點賀知章趙冬曦馮德選庾子元侯行果母照張會)
(真咸與宣學子訓東方顯陸玄秦季良金欽孫呂向為十八學士圖形含象亭御為贊)
庾準(荆南節度使)
(五代)庾襲
(明)庾朏(中牟人永樂舉人)
庾大有(臨江人景泰間固安知縣)
庾賓(歸善人正統舉人)
庾信(洛南人正統中兖州府通判)
庾爵(靈州人嘉靖中撫州府訓導)
庾瑄(蕪湖人嘉靖中任光化縣丞)
庾政平(大康人嘉靖中舉人任山西稷山縣知縣)
庾翊(承天人萬歷間四川富順縣丞)
堵(河東羽音音覩)
(周)堵叔(鄭大夫)
堵汝文(鄭大夫)
堵寇
堵俞彌(趙人)
(漢)堵輔(印藪)
(元)堵簡(金壇人元末為江浙行省檢校官平章慶童領兵復松江簡為參謀兵敗為賊所擒欲留用之)
(不屈而死)
(明)堵琇(鳳陽人洪武中任宜都縣知縣)
堵昇(字文龍山隂人成化己未進士歷任參政)
堵泉(盧龍人弘治中任知縣)
(直隷常州府宜興縣有堵姓)
浦(京兆羽音)
(周)浦躒(晉大夫)
浦仁裕(著廣闕章記十五篇)
浦選(尚書丞起居注)
浦延熙(員外郎)
(明)浦源(字長源無錫人工詩於國初遊閩中與林鴻輩號十才子詩有雲邊路繞巴山色樹裏河流灌)
(水聲之句至今傳誦于時士論謂子羽第一長源第二官晉府引禮舍人)
浦清(上海人正統進士)
浦鏞(字廷用直隷上元人由進士授監察御史成化四年陞建寧府知府以清勤節儉為治民感懷)
(之卒于官)
浦毓(字用中常熟人弘治進士刑部主事)
浦杲(字東白少孤貧好學長益刻勵每聞未見書必購求手抄以讀故其學多所該識縣大夫有所)
(諮訪往往就禮于其廬邑令王術方之林和靖預為治壙年九十而終學者稱為東白先生所)
(著雞窗筆錄練川志及詩文若干卷藏于家)
浦鋐(字汝器嘉定人正德進士初任洪洞知縣遷監察御史綽有風裁數進讜言為時所忌母老乞)
(終養家居者七年以薦起入掌河南道當考察京官不能曲承執政之意遂落職又以薦起復)
(原職出按陜西前後四十餘疏所言皆軍國重計後論救御史楊爵忤旨逮繫詔獄死於杖下)
(士類冤之)
浦應麟(字道徵無錫人嘉靖乙未進士歴春坊中允)
浦之誥(字子化嘉定人嘉靖辛丑進士歴官副使)
輔(宮音扶風晉之公族智氏亡其宗別焉)
(周)輔躒(晉大夫)
(漢)輔粮(尚書令)
輔勲(印藪)
(唐)輔公祐(仕唐為錄事李太白贈以詩云鸚鵡洲横漢陽渡水引寒煙沒江樹漢口雙魚白錦鱗令)
(傳尺素報情人)
(宋)輔超(秀容人勇悍有力宋初從平上黨遷内直都知又從征太原攀堞先登身被十三創太宗嘉其)
(勇賜錦袍銀帶再乘城中流矢者八累官萊州團練使)
輔逵(本趙州人寓居崇德宋乾道間為後軍統制孝宗欲處以邊郡問其能勝任否曰當以家法治)
(之又問何法曰子視兵民愛惜財賦遂除知泰州語寮宷曰吾目不識字手不能書但心能燭)
(理耳能聽訟耳郡中果稱治)
輔廣(字漢卿逵子師事呂祖謙朱文公慶元初偽學禁興學者多解散廣獨不為動文公深器重之)
(嘉定間仕止祠官罷歸隠浯溪以著書為務有五經註釋四書問答詩童子問通鑑集義日新)
(錄師訓編諸書學者稱為傳貽先生)
輔章(無為人登科)
輔觱(吏部郎)
(明)輔成(崇德人天順間夔州府推官)
輔相(吳川人成化中遂平縣訓導)
輔德平(長清人隆慶間貴州清平衛指揮)
虎(姓苑八元伯虎之後)
(周)虎會(諷簡子罷推車因置酒與羣臣飲以虎會為上客)
(漢)虎旗(合浦太守)
(元)虎秉(河内知縣性剛果有志節抑強扶弱決事明敏)
(明)虎子威(丘縣人正統中南昌訓導)
虎繼宗(固原人正統中舉人)
虎臣(陜西麟遊人自幼慷慨直躬凜有氣節成化末貢入太學適憲宗於萬歲山搭燈棚登眺臣具)
(疏極諫時祭酒懼禍以鐵鎖維臣鎖堂前樹上俄官校宣臣至左順門溫旨勞之即拆棚祭酒)
(大慚自是臣名遂聞天下授雲南鄂加知縣卒于官人甚惜之)
扈(羽音京兆夏有扈之後以國為氏又望出河南)
(周)扈輒(趙人將軍)
(漢)扈育(上郡太守)
扈商(廣漢太守)
扈萬
扈偃(俱印藪)
(晉)扈彦珂(鴈門人初仕晉為河東節度周封杞國公懷讓好蓄馬駞及罷節鎮猶有馬百匹駞三十)
(頭傾資以給芻粟朝夕閱視為娱)
扈寅(仕晉為尚書令史以非罪繫獄廷尉劉頌理出之)
扈謙(初廢帝疑桓溫有異志命卜之卦成答曰晉室有磐石之固陛下有出宮之象後溫以枋頭之)
(敗遂誣帝宮闈重秘廢立果如謙言)
(南北)扈累(字伯重京兆人初平中隨青牛先生得其術年九十餘無疾而卒)
(五代)扈蒙(字日用安次人自少以文學名仕周為拾遺直史館知制誥時其從弟載為翰林學士兄弟並)
(掌内外制時號二扈宋初蒙為學士承旨卒贈右僕射所著有鼇山集)
扈載(蒙弟好學善屬文舉進士仕周為校書郎直史館嘗次歴代廢興治亂之迹為運源賦世宗善)
(之拜為知制誥翰林學士)
(宋)扈再興(淮人有膂力善機變每戰被髮肉袒徒跣揮雙刀奮呼入陣人馬辟易金人犯棗陽設伏)
(掩擊金人大敗授神勁統制繼是接戰屢捷斬其將從又獲其副統軍納塔達以病卒子世達)
(亦以名將稱官至都統制)
扈垣(大名人政和登科)
扈震榮(眉州人紹興進士)
扈周卿(大名人嘉祐中為襄陵令視事終日無勌色未半歲刑清訟簡政恬俗熙簿書之外每有)
(所施設後以憂去民追思之)
(元)扈鐸(蘭陽人蚤孤育於伯父及長事伯父如所生伯父無嗣鐸為買妾及伯父卒遺腹生一男鐸常)
(抱哺與同起臥十年不少怠弟病鐸夜禱于天曰天不伐余家鐸父子間可去一人勿喪吾弟)
(使伯父無後也明旦弟愈及母卒鐸廬于墓側值歲飢多盜宗族勸之歸鐸竟弗從)
(明)扈俊臣(洪武中知歸德州民有賈五之子娶李聚女為妻不順舅姑責之投河而死糾其黨威脅)
(賈五父子俱縊死事久不白俊臣察得其情置于法鄉人快之)
扈暹(元氏人由舉人任宛平縣知縣滿九載陞戶部郎中擢陜西鳳翔府知府政務寬簡識大體作)
(興學校以内艱去任郡民詣闕保留復任及俸滿又保留之遂增俸仍府事凡三十餘年致仕)
(卒于家)
扈子賢(四川梁山人由吏員成化五年任政和縣主簿律己廉治事勤尤注意學校講堂齋廡葺)
(理一新建尊經閣三間於堂後建號房一十七間以處生員貧者時助燈油)
扈湘(四川人弘治進士)
扈永通(字一貫曹縣人嘉靖乙未進士歴戶部侍郎)
苦(郤犨號苦成子苦為別封之邑以邑為氏)
(周)苦成(越大夫)
(漢)苦灼(會稽太守)
五(本伍氏避仇改為五)
(漢)五京(印藪)
(三國)五梁(蜀人)
(晉)五裔(樂陵人)
五胤(始興太守)
(五代)五武(州長史)
(明)五淮(通海人弘治中宜城縣知縣)
午(見姓苑)
(漢)午汝臣(見容齋隨筆)
(宋)午相(相州人淳熙進士知銅山縣兄弟以儒業名家)
(明)午明臣(費縣人宣德舉人)
迕(見姓苑)
(明)迕春(高郵人貢士嘉靖間文登縣丞)
仵(出襄陽莆田多此姓)
(漢)仵終古(急就章)
(唐)仵良翰(大名人登科)
(宋)仵正臣(字真卿樂安人操履端方為軍千戶以孝聞)
仵公玉(開僖進士)
(明)仵鳳(泰和人元進士洪武初為英山令尋轉翰林院學士官至大學士)
仵欽(河南人永樂進士)
仵恭(字克敬永樂舉人嘉興府通判)
仵倫(六安人宣德六年任盧溪縣教諭)
仵紳(湖廣人成化進士)
仵瑜(字仲甫蒲圻人紳之子舉正德庚午鄉試第一丁丑登進士授禮部主事提督四夷館上疏論)
(勤聖學篤親親開言路敬大臣選諍臣去浮屠拯困窮重守令修武備儲人才十事嘉靖初以)
(議大禮忤旨廷杖卒隆慶初改元詔存恤其家蔭子一為國子生)
仵應中(鎮平人萬歷間山西代州同知)
土(共工氏子句龍為后土子孫為氏)
(宋)土臯(屯田郎中)
(明)土進良(山西人宣德進士)
土坦(平原人成化舉人仕至參政)
普(後魏十姓獻帝次兄為普氏)
(宋)普貴(土人開寶開納土歸順賜王爵以鎮一方)
(元)普元理(其先高昌人徙公安至正壬辰進士任御史遷江南湖北廉訪司事時所治郡縣已皆入)
(於寇遂詣湘憲假分司印徵兵屬郡未幾授嶺南參知政事兵潰一門死者過半而元理終不)
(屈)
普花(臨安宣慰司同知存心忠厚蒞政嚴明遠近靖安至今慕之)
(明)普仲賢(溧陽人洪武間湖廣僉事)
普有年(垣曲人永樂舉人)
普好禮(無為人宣德間柏鄉知縣)
普暉(垣曲人正德中舉人任長安教諭德行優長歴西安知府山東副使)
普觀光(垣曲人萬歷間山東館陶縣丞)
(陜西西安府有普氏)
莽(本姓馬明德皇后惡見先有反者改為莽氏)
(漢)莽何羅(重合侯)
甫(宋戴公之子曰皇父至秦改為皇甫遂以甫為氏)
(周)甫瑕(厲公在櫟使人劫大夫甫瑕要以求入瑕曰舍我我為殺鄭子而入君)
(明)甫輕(黔陽人永樂間弋陽縣知縣)
甫轍(六合人成化中永豐縣知縣)
府(見姓苑)
(漢)府悝(司徒椽)
鄔(太原晉大夫鄔藏之後食邑于鄔)
(周)鄔單(孔子弟子)
(晉)鄔彤(工草書如寒林棲鴉)
(宋)鄔大昕(字東啟河源人政和二年進士僉判廣州廣之東道濱海舟楫往來恒患飄溺大昕因規)
(度鹿步鑿之東起東州西接黃水灣延袤十餘里人便之迄于今惠大記)
鄔執權(撫州人)
鄔孝臣(龍川人靖海軍僉判)
鄔鎮
鄔孝友(俱羅源人淳熙進士)
鄔秀寔(嘉熙進士)
鄔樞(海寧人嘉定十年進士)
(明)鄔修(字存誠南昌人洪武進士授行人陞廣東僉事生平操履清勤士論無間然)
鄔遜(余干人永樂進士)
鄔恭(豐城人永樂進士)
鄔璚(字汝璚新豐人宣德中溧陽縣丞在任鋤強扶弱去蠧除弊賦役為之均平隷胥不得勾攝于)
(是良善獲安秩滿數千人詣闕保留特陞知縣行事愈勵於前未幾卒于官百姓思慕不忘)
鄔瑄(歸善人正統舉人)
鄔必圭(安陸人弘治辛酉舉人)
鄔宗原(安慶人弘治中南京太僕寺卿)
鄔紳(字佩之丹徒人嘉靖癸未進士歴副使)
鄔佑(字天佑濟寧衞指揮嘉靖間陞都指揮僉事掌河南都司事)
鄔璉(字宜瑩新昌人歴官都御史)
萭(音矩又古今人表音九萬切又作楀)
(漢)萭章(字子夏元成間俠士也在長安城西號西城萭子夏為京兆尹王導所殺)
萭正卿(起居注)
羽(姬姓鄭子羽之後出河南又官氏志弗羽氏改為羽氏)
(周)羽頡(鄭大夫)
(漢)羽公(俠士)
羽明之(印藪)
(宋)羽儀(嘉祐進士官至朝議郎)
(明)羽關福(電白人成化舉人)
栩(陳留先賢傳有栩氏)
(漢)栩丹(董賢傳)
禹(隴西羽音即夏禹之後後世代罕聞至漢世有從艸從禹有萭章與禹姓同又鄅子國在瑯琊其後以國)
(為氏恐此鄅即禹也)
(周齊國有禹氏女)
(南北)禹萬誠(常州刺史)
(金)禹顯(代州鴈門人真祐初隷上黨公張開累戰功授義勝軍節度使兼泌州招撫副使正大中軍内)
(變城破被擒得脫復被執不屈而死)
(明)禹元廣(廉州人洪武舉人)
禹凱(西華人成化舉人長恒教諭)
禹祥(臨洮人成化舉人任四川任夀知縣治民事神處己待物惟以不欺居官清約如寒士)
禹鐸
禹錫
禹九疇(俱通州人弘治正德間舉人)
禹第(三河人萬歷間陜西蘭州判官)
宇(見姓苑)
(明)宇燦(江寧人正統舉人)
宇英(汲縣人成化中常熟縣丞)
宇賓(萊陽人正德中大名府通判)
宇智宏(行唐人正德中沁陽縣訓導)
主(嬴姓即主父氏今同州有此姓)
(隋)主胄(見隋書)
(五代)主祿(穎州團練使)
(明)主問禮(益都人洪武己夘舉人任主事)
主明(安樂人弘治中崇德縣學訓導)
豎(見姓苑風俗通云閹寺之官賤者為之齊有豎刁)
(周)豎拊(鄭大夫)
補(見姓苑)
(漢)補郎(印藪)
(唐)補珍珠(中常侍)
愈
(宋)愈植(寶慶間知高安軍事)
(明)愈德勤(湘江人宣德中任興國縣丞)
愈道瀛(岳池人洪熙中江西德化縣主簿)
戶(見姓苑)
(漢)戶尊
楮
(明)楮山(睢寧人景泰四年任石首縣主簿)
鹵
(漢)鹵公孺(太原人任俠)
取
(宋)取應宗(淳熙進士)
取希晦
取希作(淳熙進士俱富順人)
柱(柱下史官之後)
(上古)柱厲叔
俎
(明)俎有用(慶都人宣德中任五臺知縣)
俎琚(字佩章磁州人正德進士任員外郎)
吐
(隋)吐萬緒(代郡鮮卑人高祖初轉青州總管有能名後為東平太守帝幸江都路經其境萬緒迎謁)
(因陳謝往事帝大悅拜金紫光祿大夫)
鼓(春秋鼔子鳶鞮之後子孫為氏)
姥(亾古切見姓苑)
父(管仲稱仲父其後因氏)
(即釜字見姓苑出襄陽)
舞(見姓苑)
鄅(子爵禹改為禹望出瑯琊往往去邑作禹)
覩(見姓苑)
圃(見姓苑)
溥(見姓苑)
撫(見姓苑)
琥(見姓苑)
鄠(見姓苑)
虜(見姓苑)
萬姓統譜卷七十八
