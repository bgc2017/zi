卷五十八
萬姓統譜卷五十八明淩廸知撰
下平聲
十一尤
劉(彭城宫音陶唐氏之後受封于劉裔孫劉累事夏孔甲為御龍氏商為豕韋氏周為唐杜氏伯子隰叔奔)
(晉為士氏孫士會適秦復歸晉有子晉後劉氏周定王母弟劉康公為周大夫諡曰康食采于劉亦為劉)
(氏士會之後公煓徙豐煓生劉邦字季婁敬德漢賜姓劉項伯歸漢賜姓劉劉知遠沙陀人冐劉氏魏孝)
(文帝革胡俗改獨孤為劉)
(周)劉累(學擾龍於豢龍氏事帝孔甲能飲食龍帝賜氏曰御龍以更豕韋之後)
(秦)劉海蟾(白鶴觀知事崔重徽忽見道人謁於堂下揖之坐不語但微哂重徽起取金相贈未入房)
(已聞弄筆聲急回視已失道人壁間有題字以仙書證乃秦人劉海蟾之筆)
劉煓(字執嘉生漢高祖)
(漢)劉興居(高祖孫齊悼惠王肥子誅諸吕有功封東牟侯惠澤及於邦人至今廟祀不絶)
劉章(朱虛侯平諸吕)
劉屈氂(為相與戾太子戰死者數萬人)
劉子雍(有王佐才嘗與諸文學論鹽鐵深中利弊桓譚稱曰言王道矯諸正彬彬然可謂弘博君)
(子矣)
劉向(字子政本名更生楚元王四世孫年十二以父德任為輦郎既冠以行修飭擢諫大夫宣帝招)
(選名儒俊材向與焉獻賦頌凡數十篇元帝即位蕭望之周堪薦更生明經有行擢為散騎宗)
(正以譛免官成帝時復起為光禄大夫以趙后淫亂著列女傳以王氏權大盛作洪範五行傳)
(及說苑五十篇數言得失陳法戒辭多痛切發於至誠上數欲用為九卿以王氏居位者所持)
(故終不遷居列大夫三十餘年七十一卒向嘗校書天禄閣有青藜夜照之異貞觀十三年配)
(享尼父廟堂宋祥符二年詔封彭城伯)
劉歆(字子駿與父向領校秘書講六藝傳記諸子詩賦數術方技王莽篡位歆為國師)
劉祐(字伯祖安國人為河東太守時令長多中官子弟祐黜其權強平理冤結三轉大司農時中常)
(侍蘇康管霸占民田業民多困窮州郡喪氣祐依科品沒入之其不避權貴如此)
劉般(宣帝之玄孫楚孝王囂之曾孫家於彭城自囂至般積累仁義世冇名節建武中光武下詔封)
(般為菑邱侯奉孝王祀使就國後以國屬楚徙封杼秋侯十九年行幸沛詔問郡中諸侯行能)
(太守薦言般束修至行為諸侯師帝聞而嘉之二十年與車駕會沛從還洛陽留為侍祀侯永)
(平元年以國屬沛徙封居巢侯揚州刺史觀恂薦般在國口無擇言行無怨惡宜蒙旌顯顯宗)
(嘉之徵般行執金吾事肅宗即位以為長樂少府建初二年遷宗正在位數言政事其收恤九)
(族行義尤著時人稱之年六十卒子憲嗣憲卒子重嗣)
劉愷(般之子憲之兄以當襲般爵譲與弟憲遁逃避封久之至永元十年章帝徵拜為郎稍遷侍中)
(愷之入朝在位者莫不仰其風行遷步兵校尉十三年遷宗正免復拜侍中遷長水校尉永初)
(元年代周章為太常愷性篤古貴處士每有徵舉必先巖穴論議弘正辭氣高雅六年代張敏)
(為司空元初三年代夏勤為司徒永寧元年稱病上書致仕安帝親政朝廷多稱愷之德帝乃)
(遣問起居厚加賞賜尚忠陳忠上疏薦愷遂拜太尉視書三年以疾乞骸骨久之乃許卒于家)
(詔使者護喪事賜東園秘器鈔五十萬帛千疋)
劉晨(永平中邱人入山採藥失故道行數里至溪滸二女迎歸食以胡麻飯後求去指示元路至家)
(子孫已七世矣天台縣西北三十里有劉阮廟)
劉根(京兆長安人漢成帝時入嵩山學道神人授以秘訣遂得仙用術濟人潁川太守史祁以為妖)
(遣吏召根欲戮之至府祁曰能召鬼即至不爾當戮根曰甚易借筆書符忽見兵甲縳二囚廳)
(前祁熟視乃父母也即驚愕流涕鬼責其子曰汝何得罪神仙乃累親如此太守伏罪求赦方)
(解根遂不見)
劉陵(安成長先是邑多虎患民徙他郡陵修政月餘虎皆出境流民復還)
劉輔(河間人漢宗室舉孝廉擢諫大夫成帝欲立趙婕妤為后詔封婕妤父臨為列侯輔上書言腐)
(木不可以為柱卑人不可以為主書奏繫秘獄辛慶忌等悉上書乃減死論為鬼薪終于家)
劉珍(南陽人少好學永初中為謁者僕射詔校定東觀五經諸子傳記百家藝術及作建武以來名)
(臣傳遷侍中拜宗正轉衛尉卒所著誄頌連珠凡七篇又譔釋名三十篇以辨萬物之稱號云)
劉昆(東昏人深于易教授子弟五百餘人王莽篡位昆匿河南負犢山中光武時歴江陵令弘農太)
(守徵為光禄勳召問曰前在江陵反風滅火後守弘農虎北渡河行何德政而致是邪昆曰偶)
(然耳帝歎曰長者之言也)
劉平(字公子彭城人嘗為菑邱長政化大行更始時與母俱避亂澤中平出求食逄賊將烹之平乞)
(歸食母畢就烹既而如期往賊義之得全後為全椒長累官至宗正)
劉陶(字子竒潁川人通尚書春秋舉孝廉累官侍御史封中陵鄉侯三遷尚書令拜侍中數切諫為)
(權臣所憚徙京兆尹不就徵拜諫議大夫上書言時務八事)
劉縯(南陽人光武之長兄性剛毅慷慨有大節自王莽篡漢常憤憤懷復社稷之慮莽末盗起縯自)
(發舂陵子弟誘新市平林兵合軍而進大敗莽兵更始立拜縯大司徒封漢信侯後為更始所)
(害光武即位追封齊武王)
劉隆(南陽人安衆矦宗室也從世祖為騎都尉累拜誅虜將軍討平李憲屯田武當封竟陵矦後與)
(馬援擊交阯破之封慎矦卒諡靖矦)
劉恭(為更始侍中更始降赤眉為所殺恭夜往收藏其屍)
劉茂(字子衛光武時為太原令門下掾時赤眉二十餘萬衆攻郡縣殺長吏及府掾史茂負太守孫)
(福踰牆藏空穴中得免其暮俱奔孟縣晝則逃隠夜求糧食積百餘日賊去乃得歸府明年詔)
(書求天下義士福言之于朝詔書即徵茂拜議郎)
劉矩(字叔才沛國蕭人少有高節舉孝廉為雍邱令累官尚書令性亮直不附貴勢延禧中為太尉)
(與黃瓊种暠同心輔政時號賢相)
劉寵(字祖榮牟平人宗室子父丕博學號為通儒寵以明經舉孝廉遷會稽太守郡中大化徵為將)
(作大匠山隂五六老叟人齎百錢送寵且曰自明府下車狗不夜吠民不見使故自扶奉送寵)
(為人選一大錢受之累遷司徒太尉)
劉岱(字公山寵弟方之子方官至山陽太守董卓入洛陽岱從侍中出為兖州刺史虛已愛物為士)
(人所附黃巾賊入兗州岱擊之戰死)
劉淑明(樂城人明五經教授諸生數百人舉賢良方正辭不就桓帝聞其名切責州郡使輿病詣)
(京師淑明起赴洛陽對策第一拜議郎又陳時政得失災異之占事皆驗遷尚書納忠建議多)
(所裨益)
劉儒(字叔林陽平人舉孝廉遷侍中桓帝詔求直言儒上封事十條辭甚忠切不見納出為任城相)
(尋徵為議郎為竇武事下獄自殺郭泰嘗稱其口訥心辨有珪璋之質)
劉瓆(高唐人為太原太守嘗以直言坐罪陳蕃上疏訟瓆志于去惡欲釋其罪不許瓆竞死獄中天)
(下冤之)
劉寬(字文饒華隂人司徒崎之子性度寬仁桓帝時守南陽吏人冇過蒲鞭示辱嘉平中拜太尉後)
(封逯鄉矦)
劉翊(潁隂人累官陳留太守及歸惟乘車馬不載他物道遇士大夫病死輒以馬易棺葬之逄貴人)
(困餒又殺所駕牛食之或止之翊曰視死不救非義士也)
劉梁(字曼山宗室子孫自少孤貧賣書于市以自資常疾世多利交以邪曲相黨乃著破羣論時之)
(覽者以為仲尼作春秋亂臣知懼今此論之作俗士豈不愧心其文不存桓帝時舉孝廉除北)
(新城長後拜尚書郎)
劉瑜(廣陵人好經學尤善圖䜟天文歷算之術州郡禮請不就延禧中始舉賢良方正)
劉虞(字伯安東海郯人初遷幽州刺史民夷感其德化後為大司馬進封侯務存寬政都督農植民)
(悦年登青徐士庶避難歸虞者累百萬口)
劉繇(字正禮與兄岱齊名興平中為揚州刺史袁術據淮南繇乃移居曲阿遣兵拒術加揚州牧振)
(武將軍及孫策東渡遂保豫章時中國喪亂士友多南奔繇攜接收養與同優劇甚得名稱)
劉優(零陵人其父綽本彭城人為零陵太守因徙家焉優少有雋聲舉孝廉獻帝時為侍御史遷御)
(史大夫再遷尚書右僕射朝綱無所不總臺閣為之肅然)
劉廙(安衆人兄望為荆州劉表從事以正諫不合投傳告歸廙遂歸曹操為丞相掾屬轉五官將文)
(學曹丕器之著書數十篇)
劉淑(與陳蕃竇武為三君)
劉惠(韓馥為冀州牧惠為治中時袁紹起兵以討董卓為名馥謀于衆曰助袁氏乎助董氏乎惠勃)
(然曰興兵為國安問袁董)
劉猛(瑯琊人為尚書令時桓彬與中侍曹節壻馮方同為尚書郎彬素厲志操鄙方不與共酒食會)
(方深怨之遂上章誣以事下尚書令猛雅善彬不舉正其事節大怒劾奏猛以為阿黨請收下)
(詔獄猛意氣自若旬日得出免官禁錮)
劉伯麟(漢人舉孝廉除郎中辟司徒掾遷慎縣令卒于官有惠于民其墓銘略曰忠孝正直高明)
(柔克可以見其為人矣)
劉表(字景升山陽高平人魯共王之後初平中為荆州刺史襲取宗賊江南悉平李催入長安因遣)
(使奉貢以表為鎮南將軍封成武侯假節鉞以為已援於是威懷兼治萬里肅清關西兖豫學)
(士歸者盖有數千愛民養士從容自保及曹操與袁紹相持於宫渡紹遣人求助表不援後操)
(自將征表未至表疽發背而死)
(三國)劉楨(字公幹東平人有逸才以文章見重于魏文帝與王粲等號建安七子曹劉為絶唱鍾嶸云若)
(孔門用詩則公幹升堂子建入室景陽潘陸可坐於廊廡之間)
劉巴(字子初優長子劉表辟舉茂才不就漢昭烈定益州諸葛亮薦巴後代法正為尚書令躬履清)
(儉不治産業昭烈嘗曰子初才智絶人亮曰運籌帷幄之中吾不如子初遠矣)
劉敏(優孫善草書舉孝廉帝禪時除侍御史糾察名實不枉無辜為楊威將軍魏遣曹爽侵蜀敏率)
(兵迎敵會費禕至魏軍退以功封雲亭矦後加中書侍郎出入禁掖見者改容拜成都大尹政)
(化行洽)
劉基(字敬興繇子年十四居繇喪盡禮故吏饋餉皆無所受仕吳官至光禄勲)
劉曄(壽春人許邵嘗稱其佐世之才廬江界有山賊守險衆謂不可伐曄以為可卒如所度其他料)
(敵制勝無不中明帝時進爵東亭矦曄在朝略不交接或問其故答曰僕在漢為枝葉於魏備)
(腹心寡偶少徒于宜未失也卒諡景侯)
劉惇(平原人遭亂避遊廬陵事吳孫輔以為軍師建安中孫權在豫章時有星變以問惇惇曰災在)
(丹陽權曰何如曰客勝主人到某日當得聞是時邊鴻作亂卒如惇言惇善諸術尤明太乙能)
(推演其事著書有百餘篇)
劉劭(字孔才邯鄲人魏文帝時為尚書散騎侍郎受詔集五經羣書作皇覽拜騎都尉定律令嘗作)
(趙都賦明帝美之詔作許都洛都賦時外興軍旅内營宫室二賦皆寓諷諫後執經講學賜爵關内侯)
劉馥(字元潁為揚州刺史建立州治立學校廣屯田及興陂塘之利子靖遷廬江太守詔曰卿父昔)
(為彼州今卿復據此郡可謂克負荷者也)
劉宏(字終嘏宏兄粹字純嘏弟演字沖嘏並有名中朝人語曰洛中雅雅有三嘏)
劉琰(字威碩有風流善談論侍婢皆能聲樂又悉教誦讀)
劉整(合肥守城士諸葛恪圍合肥整為賊所得考問所傳語整曰諸葛公欲活汝汝可具服整罵曰)
(死狗此何言也我當必死為魏國鬼不苟活逐汝去也終無他辭)
劉綱(字伯經下邳人初居四明山及為上虞令慕漢葉令王喬乃受道於白君飄然有遠舉之意)
劉諶(蜀漢北地王諶以後主將從譙周降魏之策怒曰若理窮力屈禍敗必及便當父子君臣背城)
(一戰同死社稷以見先帝可也後主不納遂送璽綬是日諶哭於昭烈之廟先殺妻子而後自)
(殺左右無不為涕泣者)
劉琨(字越石少得雋朗名初與祖逖俱為司州主簿同寢中夜聞雞鳴逖蹴琨覺曰此非惡聲也皆)
(起舞後聞逖被甲與親故書曰吾枕戈待旦志梟叛逆常恐祖生先我着鞭在晉陽為騎兵所)
(圍琨乘月登楼清嘯中夜奏笳敵人有懷土之思弃圍去永嘉初都督并幽冀三州事兄璵字)
(慶孫京師語曰洛中奕奕慶孫越石)
(晉)劉沉(薊人博學好古仕至侍中在位敦儒道愛賢能嘗薦用里人霍原及申理張華為時所稱重)
劉惔(字真長沛國相人祖宏惔少清遠家貧晏如王導深噐之累遷丹陽尹為政清整性好老莊卒)
(於官孫綽誄云居官無官官之事處事無事事之心時以為名言)
劉伶(字伯倫沛國人容貌甚陋放情肆志常以納宇宙齊萬物為心不妄交游與阮籍嵇康相遇欣)
(然神解性尤嗜酒嘗著酒德頌仕東晉為建威將軍)
劉洪(字和季沛國相人也大安中張昌作亂轉使持節南蠻校尉荆州刺史討昌斬之悉降其衆時)
(荆郡守宰多缺洪請補選帝從之洪乃叙功遷德隨才補授甚為論者所稱勸課農桑寬刑省)
(賦歲用冇年百姓愛悅惠政多著)
劉毅(字希樂沛人曾祖距廣陵相叔父鎮左光禄大夫毅少有大志性剛猛沉斷與劉𥙿何無忌起)
(義兵破桓玄累功封南平郡公復加都督荆寧秦雍諸軍事開府儀同三司荆州刺史持節毅)
(如故初桓玄于南州起齋號蟠龍毅少時字也至是遂居之後與裕不相推伏裕以其貳已攻)
(之為王鎮惡所襲毅自經死)
劉弘(沛人有幹略政事之才與武帝少共硯席以舊恩起家累官鎮南大將軍都督荆州諸軍事弘)
(每有興廢手書守相丁寧欵密人皆感悦咸曰得劉公一紙書賢於十部從事)
劉訥(字令聲彭城人有人倫識鑒初入洛見諸名士歎曰王夷甫太鮮明樂彦輔我所敬張茂先我)
(所不解周弘武巧於用短杜方叔拙於用長訥官至司隷校尉)
劉隗(字大連訥之姪少有文翰避亂渡江元帝以為從事中郎及王敦作亂隗都督青徐入見與刁)
(協奏誅王氏帝不從遂奔石勒孫波初仕石季龍及季龍死遂南歸穆帝以為襄城太守累遷)
(散騎常侍)
劉疇(字王喬訥之子善談明理永嘉中位至司徒左長史為閻鼎所害其後王導拜司徒嘆曰劉君)
(若過江我不獨拜公也其為人所推服如此)
劉邁(字伯羣毅之兄有才幹為殷仲堪中兵參軍後為竟陵太守劉毅劉𥙿同謀起義兵討桓玄邁)
(將應之事泄為玄所害)
劉牢之(字道堅彭城人漢元王交之後面紫赤色鬚目驚人而沉毅多計畫太元初謝玄鎮廣陵)
(以牢之為參軍領精銳為前鋒百戰百勝號北府兵敞人畏之復為龍驤將軍領江州事遷會)
(稽太守與敬宣謀襲桓玄猶豫不决而死)
劉頌(字子雅廣陵人咸寧中守廷尉時尚書令史扈寅非罪下獄詔使考竞頌執據無罪寅遂得免)
(在職六年號為詳平時以比張釋之元康中為尚書加光禄大夫卒諡貞)
劉殷(字長盛新興人曾祖母王氏盛冬思堇食殷方九歲往澤中慟哭蓳忽生得斛餘而歸又嘗夢)
(人謂西籬下有粟掘之果得粟十五鍾鄉人異之)
劉喬(南陽人仕為秘書郎遷太子洗馬拜尚書令累遷御史中丞以功封安衆男子挺潁川太守挺)
(子耽光禄大夫耽子柳尚書左右僕射)
劉元海(冐頓之後幼好學師事上黨崔游習毛詩京氏易馬氏尚書尤好春秋左氏傳孫吳兵法)
(略皆誦之史漢諸子無不綜覽嘗謂同門生朱紀范隆曰吾每觀書傳常鄙隨陸無武絳灌無)
(文道由人弘一物之不知者固君子之所耻也)
劉寔(字子真高唐人好學博通今古以世多進趨廉遜道缺乃著崇譲論以矯之元康間累官至太)
(傅以病免尋徵授太尉詔以列侯就第賜几杖不朝卒年九十一)
劉翼(淮陵人永昌之亂翼為衡陽太守起兵期復晉祚力戰死之)
劉智(字子房寔之弟素有兄風少貧窶每負薪自給讀誦不輟仕為潁川太守累遷至尚書太常著)
(喪服釋疑論多所辯明卒諡成)
劉毅(字仲雄掖人幼有孝行厲清節太康初為司隷校尉糾正豪右京師肅然武帝嘗問朕可方漢)
(何帝對曰桓帝帝曰吾雖不德以桓帝方之不亦甚乎毅曰桓帝賣官錢入官庫陛下賣官錢)
(入私門以此言之殆不如也帝笑曰桓帝不聞此言今朕有直臣固不同也累遷尚書左僕射)
劉暾(毅子正直有父風累遷侍御史武庫火尚書郭彰率人自衛而不救火暾詰之彰曰吾能截君)
(角暾勃然曰君何敢寵恃作威福天子法冠而欲截其法角乎彰伏不敢言後為左丞正色立)
(朝三臺清肅)
劉敏元(字道光北海人勵已修學好星歷隂陽術數永嘉之亂同郡管平以年老從敏元西奔為)
(盜所劫敏元謂賊曰此公餘年無幾願以身代盜長欲舍之内一賊弗聽敏元奮劍前曰吾豈)
(望生耶願為諸君除此人盜長遽止之相謂曰義士也俱免之後仕劉曜為中書侍郎太尉長)
(史)
劉鮞(字長魚高密人希古篤學勵行與城陽邴都並有高名咸康中成帝博求異行之士徵拜為博)
(士鮞赴京師自陳年老不拜以壽終)
劉胤(字承胤掖人美姿容善交時豪舉賢良辟司空掾並不就避亂依冀州刺史邵續續欲降石勒)
(胤持不可令歸瑯琊王即晉元帝也帝賢胤命為丞相參軍累遷江州刺史)
劉超(字世輔臨沂人元帝時為舍人處身清苦每賜與皆固辭後拜中書侍郎右衛將軍蘇峻謀逆)
(遷帝於石頭超步侍左右雖幽厄中猶啟授孝經論語未幾為峻所害峻平追贈衛尉諡曰忠)
劉卞(東平人少為縣吏入太學試經為臺四品史訪問令寫黃紙一鹿車卞曰劉卞非為人寫黃紙)
(者也或謂卞曰君才簡略堪大不堪小不如作守舍人卞從其言後累遷并州刺史)
劉遴之(字遺民一字子驥晉末作柴桑令人多以柴桑翁為淵明不知遺民嘗作此令也慕遠公)
(名德白首同社時以陶淵明周續之劉遴之為潯陽三隠)
(南北)劉瓛(字子珪宋沛郡相人惔六世孫篤志好學五歲時聞舅氏讀管寧傳欣然聽之曰此可及也兄)
(弟二人共處蓬室怡然自樂聚徒教授不廢袁粲嘉其清德薦為秘書郎)
劉璡(字子敬瓛弟方毅正直宋泰豫中為明帝挽郎瓛嘗夜隔壁呼之璡下牀着衣立方應瓛怪其)
(久曰向束帶未竟其立操如此)
劉敬宣(字萬壽牢之子八歲喪母悲泣不自勝或謂牢之曰此兒非惟家之孝子必為國之忠臣)
(也仕宋官至右軍將軍後遇害)
劉孝孫(彭城人博學通敏仕多不遂常嘆曰古人或開一說而至卿相立談間而降白璧書籍妄)
(耳)
劉勔(字伯猷彭城人家貧仕宋初為廣州增城令吏幹精通民夷讋服刺史劉道錫引為揚烈府主)
(簿稍遷綏遠太守元嘉末蕭簡據廣州為亂勔起義兵討之簡平刺史宗慤又命為軍府主簿)
(鬱林太守以功封大亭侯員外散騎侍郎復拜廣州刺史方討殷琰於豫州不克拜勔著聲南)
(土廣人思之元徽中桂陽王休範作亂勔與戰死之事平贈司空諡曰昭)
劉休賓(字處幹北海都人少好學有文才仕宋為兖州刺史娶崔邪利之女生子文曄邪利之降)
(文曄母子俱入魏及慕容白曜軍至休賓不降白曜請崔氏與文曄廵視城下文曄哭泣且以)
(爪髮為信遂降及立平齊郡以休賓為懷寧令卒孝文帝幸方山文曄求見申父功厚賞屈於)
(是賜爵都昌子拜協律郎卒諡之曰貞)
劉兆(東平人宋時辟公府三徵博士皆不就安貧樂道潜心著述作春秋調人等書百萬餘言)
劉穆之(字道和莒人徙居京口從宋武帝平建鄴諸大處分倉卒立定累加尚書左僕射帝北伐)
(留守建鄴内總朝政外供軍旅決斷如流事無壅滯後以佐命元勲追封南康郡公諡文宣孫)
(瑀仕至御史中丞)
劉湛(涅陽人慱學史傳自比管葛不為文章不喜談議仕劉宋為廬陵王義真長史時居武帝憂義)
(真以臑酒進湛曰既不能以禮自處又不能以禮處人後遷侍中太子詹事湛負才氣嘗慕汲)
(黯為人因名其子黯)
劉凝之(字隠安南郡枝江人劉宋時隠居不仕時年饑衡陽王義季慮其餒斃餉錢十萬凝之大)
(喜將錢至市門觀有饑色者悉分與之俄頃而盡)
劉懷珍(字道玉平原人漢膠東王後也初隨江夏王劉義恭為墨曹參軍明帝召還為輔國將軍)
(封艾縣侯出補竟陵太守建平王景壽為荆州仍徙右軍司馬南郡太守沈攸之寓荆南懷珍)
(曰攸之矜躁虐加楚服阻兵中流聲劫幼主乃遣子靈哲領兵衛京師攸之遣許天保來說懷)
(珍斬之及攸之圍郢城懷珍復令建寧太守張謨遊擊將軍裴仲穆破之進平南將軍卒諡曰)
(敬)
劉粹(字道中沛郡蕭人也少有志幹初為州從事高祖克京城參建武軍事從平京邑轉參鎮軍事)
(尋加建武將軍從征廣固戰功居多轉游擊將軍遷建威將軍江夏相衛將軍毅粹族兄也粹)
(盡心高祖不與毅同高祖欲謀毅衆並疑粹在夏口高祖愈信之及大軍至粹竭其誠力事平)
(封灄縣男)
劉義季(幼而夷簡無鄙近之累太祖為荆州高祖使隨往江陵由是特為太祖所愛元嘉元年封)
(衡陽王食邑五千戶五年為征虜將軍十六年代臨川王義慶都督荆湘雍益梁寧南北秦八)
(州諸軍事安西將軍荆州刺史持節如故)
劉秀之(字道寳東莞莒人少孤貧有志操十許歲時與諸兒戲於前渚忽有大蛇來勢甚顚猛莫)
(不顛沛驚呼秀之獨不動衆並異焉東海何承天雅相知噐以女妻之兄欽之為朱齡石右軍)
(參軍隨齡石敗沒秀之哀戚不歡宴者十年景平二年除駙馬都尉奉朝請家貧求為廣陵郡)
(丞二十五年除督梁南北秦三州諸軍事寧遠將軍西戎校尉梁南秦二州刺史上以其蒞官)
(清潔家無餘財賜錢二十萬布三百疋)
劉道規(為荆州刺史桓謙叛道規斬之于枝江破徐道復有功在州廉慎及歸府庫帷幕儼然如)
(舊)
劉善明(懷珍族弟父懷人仕宋為齊北海二郡太守元嘉末青州饑荒善明家有積粟開倉以救)
(鄕里百姓呼其家田為續命田刺史劉道隆辟為中從事沈文秀反善明收集門宗部曲奔從)
(懷恭于北海明帝以為北海太守魏克青州母在焉乃布衣蔬食哀戚如初喪舉北平田惠紹)
(使魏贖母還後事齊高帝為心腹功臣代明帝為淮南宣城二郡太守封新淦伯卒諡曰烈)
劉鍾(字世之彭城人少貧賤依鄉人中山太守劉回共居有志慷慨從宋高祖伐孫恩有功為劉牢)
(之鎮北參軍督護討盧循斬徐道覆平成都以廣固功封永新縣男)
劉虔之(彭城人誕節不營産業輕財好施宋高祖西征司馬休之魯宗之等遣參軍檀道濟朱超)
(石步騎出襄陽虔之時江夏相率府郡兵聚糧以待道濟等積日不至為宗之子軌所襲戰敗)
(見殺追贈梁秦二州刺史)
劉道産(彭城人太尉諮議參軍簡之子初為輔國參軍無錫令在縣有能名龍父爵晉安侯廣州)
(羣盜為寇道産誅二十二家宥其餘黨卒諡曰襄)
劉懷慎(彭城人少謹慎質直宋振威將軍彭城内史從高祖拒盧循于石頭屢戰克捷加輔國將)
(軍鎮彭城加徐州刺史為政嚴猛境内震肅子榮祖嘗討盧循有功又大破魏軍於半城封都)
(鄉侯)
劉懷肅(彭城人宋武帝從母兄也家世貧窶躬耕好學初為寧朔府司馬征孫恩屢有功為費令)
(後為司馬平江陵封東興縣矦)
劉懷慰(字彦泰仕宋為尚書駕部郎父亾持喪不食醯醬冬日不用絮衣養姑弟妹事寡叔母皆)
(恩義)
劉損(字子騫粹之族弟宋元嘉中為吳郡太守至閶門便至泰伯廟時廟室頽毁垣牆不修損愴然)
(曰清塵尚可髣髴衡宇一何摧頽即令修葺卒贈太常)
劉鎮之(字仲德粹之族叔衛將軍毅之父也宋時以毅貴顯閒居京口未嘗應召謂毅以必破我)
(家毅甚畏憚之每還京口未嘗敢以羽儀入鎮之門以左光禄大夫徵不就卒)
劉伯龍(粹之同郡宗人少而貧薄及長歴位尚書左丞少府武陵太守貧窶尤甚嘗在家慨然召)
(左右將營十一之方忽見一鬼在傍撫掌大笑伯龍嘆曰貧窮固有命乃復為鬼所笑也遂止)
劉秉(字彦節宋宗室也少有才俊朝野推譽之泰始初尹丹陽時蕭道成專政將圖篡逆秉與袁粲)
(等謀誅之不克遇害)
劉康祖(虔之子便弓馬智力絶人襲封拜員外郎宋孝武為豫州刺史鎮歴陽以康祖為征虜中)
(兵參軍既被委任折節自修歷南平王安蠻府司馬魏太武親率大衆攻圍汝南文帝遣將)
(救援康祖總統為前驅奮擊破之太武燒營退走遷左軍將軍卒贈益州刺史諡曰壯)
劉延孫(道産子居彭城吕縣宋孝武初位侍中封東昌縣矦累遷尚書右僕射除金紫光禄大夫)
(領太子詹事又出為南徐州刺史復徵為侍中尚書左僕射領護軍延孫病不任拜赴卒贈司)
(徒給班劍二十人有司奏諡忠穆詔改為文穆)
劉榮祖(懷慎庶長子少好騎射為宋武帝所知及盧循攻逼京邑時賊乘小艦入淮拔栅武帝宣)
(令三軍不得輒射賊榮祖不勝憤怒冐禁射之所中應弦而倒帝益竒焉以戰功參太尉從討)
(司馬休之上乃解所著鎧授之榮祖陥陣身被鎗及帝北伐轉鎮西中兵參軍軍大破魏軍於)
(半城帝大饗將士謂榮祖曰卿以寡剋衆攻無堅城雖古名將何以過此永初中為輔國將軍)
(追論半城功賜爵都鄉侯榮祖為人輕財貴義善撫將士卒于官)
劉間之(彭城吕人也有知幹為宋武帝所知歴官至通直常侍太尉諮議參軍)
劉謙之(簡之弟少好學撰晉紀二十卷官至廣州刺史太中大夫)
劉虬(字靈預涅陽人喬七世孫徙居江陵抗節好學仕為當陽令罷官歸家齊建元初辟為荆州别)
(駕復徵為國子博士俱不就子之遴之亨俱為南郡太守孫廣德歴河東太守仲威為中書侍)
(郎從弟坦歴官蜀郡太守)
劉執思(渤海人說詩甚精少事同郡劉敬和敬和事同郡程師則故其鄉曲多為詩者執思仕齊)
(為國子博士)
劉之遴(虬長子字思貞八歲能屬文十五舉茂才明經對策沈約任昉見而異之吏部尚書王瞻)
(嘗候任昉遇之遴在坐昉謂瞻曰此南陽劉之遴學優未仕水鏡所宜甄擢即調為太學博士)
劉桃符(九歲喪母性恭謹好學舉孝廉射策甲科歴碎職累遷中書舍人以勤明見知久不遷職)
(宣武謂曰揚子雲為黃門頓歴三世卿居此任始十年不足辭也)
劉瑱(字士温繪之弟也仕齊歴尚書吏部郎義與太守少有行業文藻篆隷丹青並為當世所稱時)
(有榮陽毛惠遠善畫馬瑱善畫婦人並為當世第一)
劉靈哲(字文明齊高帝建元元年位齊郡太守前軍將軍嫡母崔氏及兄子景煥為魏所獲為布)
(衣不聽樂及父懷珍卒當襲爵靈哲固辭以兄子在魏存亾未測無容越當茅土朝廷義之)
劉孝綽(辭藻為後進所宗時重其文每作一篇朝成暮徧好事者咸誦傳寫流聞河朔亭苑柱壁)
(莫不題之文集數十萬言行於時兄弟及羣從子侄當時有七十人並能屬文近古未之有也)
(齊武帝時累遷秘書丞)
劉悛(字士操與齊武帝同直殿内並為宋明帝所親待後遷安遠護軍武陵内史郡南古江隄久廢)
(悛修未畢而江水忽至百姓弃役奔走悛親率厲之於是乃立明帝崩後表求奔赴敕帶郡還)
(都吏人送者數千萬人悛人人執手係以涕泣百姓感之贈送甚厚)
劉顯(字嗣芳瓛族子六歲能誦過秦論仕梁為參軍俄署法曹後沈約引為少傅五官約嘗於坐策)
(顯十事顯對其九耳)
劉霽(字士湮懷慰子十四居父憂性至孝每哭輒嘔血家貧與弟杳歊立志勤學及長博涉多通梁)
(天監中歴位西昌相海鹽令並以和理稱母卒廬于墓側所著有釋俗語八卷文集十卷)
劉德願(彭城人大明初為游擊將軍領石頭戍事後為秦郡太守性麄率頗為孝武所狎侮尤精)
(御車永光中為廷尉)
劉臧(沛人性方正篤志好學居家以孝聞仕梁為著作郎)
劉逖(彭城人少而聰敏發憤自勵專精讀書有文籍所未見者終日諷誦或通夜不歸更留心文藻)
(尤工于詩詠仕齊歴官黃門侍郎修國史)
劉杳(字士深平原人伯懷珍父懷慰皆至顯宦杳博縹羣書仕梁官至尚書左丞清儉無雜好所著)
(要雅及高士傳等書及從叔峻類苑凡一百二十卷)
劉勰(字彦和東莞人撰文心雕龍五十篇論古今文體欲取定於沈約無由自達乃負書候約於車)
(前狀若貨鬻者約取讀大重之謂深得文理)
劉歊(字士光平原人博學有文與族弟訏隠居以山水書籍相娛奉母兄以孝弟稱寢食不離左右)
(常欲避人世以母老不忍違著革終論以為形之於神逆旅之館耳及其死也神去此館連朽)
(得理也卒人誄其行迹諡曰貞節先生)
劉潛(字孝儀梁武大同中累遷御史大夫中丞出為臨海太守時政網疎闊百姓多不遵禁孝儀下)
(車宣下條制勵精綏撫境内翕然風俗大變為人寬厚内行尤篤事寡嫂甚謹家内巨細必先)
(諮決與妻子朝夕供事未嘗失禮時人以此稱之有文集二十卷行于世)
劉玄明(有吏能歴山隂建康令政常為天下第一終於司農卿後傳翽又代玄明為山隂令問玄)
(明曰願以舊政告新令尹答曰我有竒術卿家譜所不載臨别當相示既而曰作縣令惟日食)
(一升飯而莫飲酒此第一策也)
劉侯仁(豫州人白早生殺刺史司馬悦據城南叛悦息朏走投侯仁賊雖重加購募又嚴其捶撻)
(侯仁終無漏泄朏遂免禍事寧有司奏其操行請免府籍叙一小縣詔可)
劉係宗(丹陽人為劉宋竟陵王誕子景粹侍書誕及廣陵宋世祖起鎮北將軍沈慶之討之誕伏)
(誅詔殺城中男特赦係宗以為東宫侍書歴官右軍將軍淮陵太守兼中書通事舍人永明四)
(年富陽民唐寓之作亂發禁兵東討遣係宗隨軍慰勞民賴以安齊王欲修白下城難于動役)
(係宗啟謫役在東人丁隨寓之為逆者主從之後車駕出講武主履行白下城曰劉係宗為國)
(家得此一城係宗久立朝省閒于職事武帝常云學士輩不堪經國惟欠讀書耳經國一係宗)
(足矣沈約王融數百人于事何用其吏事為時重如此建武二年卒于官)
劉覽(字孝智彭城人孺之弟以母憂廬于墓嘗再期不嘗鹽酪食麥粥而已隆冬止著单布衣家人)
(慮不勝喪中夜竊置炭于牀下覽因暖得寐及覺知之號慟歐血梁武帝聞其至性數使省視)
(服闋除尚書左丞當官清正無私)
劉獻之(少而孤貧雅好詩傳曾受業於渤海程玄後遂博觀衆籍見名法之言掩卷而笑曰若使)
(楊墨之流不為此書千載誰知其小也曾謂其所親曰人之立身雖百行殊途要以德行為首)
(子若能入孝出弟忠信仁譲不待出戸天下自知子若不能雖博學多識不過土龍乞雨眩惑)
(將來其於立身之道有何益乎由是學者高其行焉孝文幸中山詔徵典内校書獻之喟然歎)
(曰吾不如莊周散木遠矣一之謂甚其可再乎固以疾辭)
劉子孺(字季幼少好文章性又敏速嘗在御坐為李賦受詔便成文不加點梁武帝甚稱賞之後)
(侍宴壽光殿詔羣臣賦詩時子孺與張率並醉未及成帝取孺手板題戲之曰張率東為美劉)
(孺洛陽才攬筆便應就何事久遲回其見親愛如此遷散騎常侍犬同中出為晉陵太守)
劉沼(六世祖輿為晉驃騎將軍自幼善屬文及長博學浹聞位終秣陵令)
劉璠(沛人九歲而孤居喪合禮少好讀書兼善文筆隨梁上黃侯蕭曄在淮南璠母在建康遘疾璠)
(弗之知嘗忽一日舉身楚痛尋而家信至云其母病璠即號泣戒道絶而又蘇當身痛之辰即)
(母死之日居喪毁瘠遂成風氣服闋後一年猶杖而起及曄終毘陵故吏多分散璠獨奉曄喪)
(還都墳成乃退後為周文帝所得以為中外府記室遷黃門侍郎儀同三司明帝初授内史中)
(大夫掌綸誥尋封平陽縣子著梁典三十卷有文集二十卷行于世)
劉祥(字休徵璠之子幼聰慧賓客見者皆號神童事嫡母以至孝聞十歲能屬文十二通五經仕梁)
(累遷車騎大將軍)
劉峻(字孝標明慧過人聞人有異書必往借之人謂之書淫博極羣書為任昉之子著廣絶交論大)
(略言因五交而生三釁也梁武帝引見占對不稱乃著辨命論寄其懷遊東陽紫巖山築室居)
(焉卒諡玄静先生)
劉之亨(虬次子字嘉會好學美丰姿善占對武帝臨荆州見虬二子帝曰之遴必以文學顯之亨)
(當以功名著後舉秀才累遷步兵校尉南郡太守有美績)
劉瑀(字茂琳位本在何偃前孝武初偃為吏部尚書瑀圖侍中不得與偃同從郊祀時偃乘車在前)
(瑀策駟馬車後相去數十步瑀蹋馬及之謂偃曰君轡何疾偃曰牛駿馭精所以疾耳偃曰君)
(馬何遲曰騏驥羅於羈絆所以居後偃曰何不著鞭使致千里答曰一蹙自造青雲何至與駑)
(馬爭路)
劉臻(字宣摯顯子年十八為梁東閣祭酒隋高祖初進儀同三司左僕射封饒陽縣伯躭悦經史終)
(日覃思精於兩漢書時稱為漢聖)
劉繪(字士章悛之弟歴位中書郎永明末都下人士盛為文章皆湊景陵王西邸繪為後進領就時)
(張融以言辭辨捷周顒彌為清綺而繪音采不贍麗雅有風則時語曰三人共宅夾清漳張南)
(周北劉中央)
劉昭(高唐人晉太尉寔九世孫幼清警通老莊義及長勤學屬文仕梁卒於剡令集註後漢書一百)
(八十卷文集十卷子繩亦好學通三禮位尚書祠部郎繩風流跌宕名高一時為湘東王中錄)
(事)
劉諒(字求信尤悉晉代故事號曰皮裏晉書)
劉苞(字孝嘗悛弟之子梁初累遷太子洗馬以文藻見知多預宴坐受詔詠天泉池荷及採菱調下)
(筆即成)
劉翺(京兆人官建州因家焉居官廉明為政慈惠或收寇或決獄或賑貧或拯難居人無數事義心)
(仁翺所至人則曰活我劉公至也其後孫領收峒寇有功諡忠簡孫純收邵寇賜廟封忠烈從)
(孫韐諡忠顯韐子子羽諡忠定子羽子珙諡忠肅世號五忠劉氏)
劉休(字弘明相人多藝能尤精占筮宋孝武帝時為駙馬都尉襲祖爵南鄉矦齊建元初為御史中)
(丞出為豫章内史)
劉訏(字彦度梁人與阮孝緒劉歆為三隠卜築鍾山有終焉之志孝標嘗與柬云訏超凡越俗如半)
(天朱霞歆矯矯出塵如雲中白鶴皆歉歲之粱稷寒年之纖纊嘗着榖皮冠被衲衣遊山澤風)
(神穎俊意氣彌遠遇者以為神人)
劉亮(中山人本名道德倜儻有計略仕西魏以都督從征西有功封廣興縣子屢謀陳策字文泰曰)
(卿文武兼資孤之孔明也乃賜名亮卒贈太尉諡曰襄)
劉芳(字伯友彭城人處窮窘而業尚專固聰敏過人篤志墳典晝則傭書以自給夜則窮經不寢著)
(窮通論以自慰仕魏累遷中書令所撰述凡十有六書)
劉渢(南陽人父紹中書郎渢事後母至孝雖極捶楚孝不衰母亦感悟慈愛遂隆友愛弟濓仕元魏)
(為遥光諮議求出為丹陽丞及遥光敗渢曰吾為人作吏不避死弟濓曰吾何忍獨生俱見殺)
劉雄(周臨洮子城人少有大志為宇文泰親信拜中大夫泰重其才謂曰古之人冨貴不歸故鄉如)
(衣錦夜行以雄為河州刺史鄉里榮之)
劉晝(字孔昭受學無倦常閉戸讀書暑月唯着犢鼻褌晝夜不息舉秀才不第乃學屬文言甚古拙)
(制賦以六合為名呈魏收而不拜收忿之謂曰賦名六合已是大愚文又愚於六合君四體又)
(愚於文晝不忿又示邢子才子才曰君此賦正似疥駱駝伏而無嫵媚)
劉蘭(武邑人年三十餘始受學中山王保安三年後遂以儒學名聚徙二百人蘭長於左氏兼通諸)
(經先是張吾貴解說不舉先儒之旨惟蘭推經傳參以緯候講說精悉又明隂陽博物故為儒)
(者所宗)
劉懌(字祖欣芳之長子有父風頗好文翰仕魏歴徐州别駕兖州左軍府長史司空諮議參軍屢為)
(行臺出使所歴皆有當官之稱轉通直散騎常侍徐州大中正行郢州事尋遷安南將軍大司)
(農卿卒贈徐州刺史謚曰簡)
劉廞(字景興芳之次子魏靈太后臨朝稍遷光禄大夫孝武帝初除散騎常侍驃騎大將軍國子祭)
(酒尋兼都官尚書又兼殿中尚書廞弟&KR1442;位金紫光禄大夫&KR1442;子逖有文藻頗工詩賦仕北齊)
(官至儀同三司)
劉隲(字子升廞之子少有風氣頗涉文史仕魏為徐州開府從事中郎轉中書舍人屬梁通和隲前)
(後受勅對其使一十六人為司徒左長史卒贈南青州刺史)
劉懋(字仲華芳之從子聰敏好學博綜經史善草隷書識竒字魏宣武初入朝位尚書外兵部郎中)
(芳甚重之凡所撰定朝廷軌儀皆與參量尚書博議懋與殿中郎袁翻常為議主達於從政臺)
(中疑事咸所訪決遷步兵校尉孝明初大軍攻陜右懋為李平行臺郎中城拔懋頗有功遷太)
(尉司馬卒家甚清貧亾之日徒四壁而已當時才雋莫不痛惜之贈持節前將軍諡曰宣簡所)
(著詩文見稱於時又撰諸器物造作之始十五卷名之曰物祖)
劉渴(矦禀性剛烈魏太和中為徐州後軍以力死戰衆寡不敵遂被擒瞋目大罵終不降屈為賊所)
(殺贈立忠將軍平州刺史上庸矦)
(隋)劉炫(字光伯河間人眸子精明視日不眩閉戶讀書十年不出開皇中奉勅與王劭同修國史俄直)
(門下省以待顧問焬帝時又修律令後歸鄉里以教授為業終于家)
劉善經(河間人博物洽聞尤善詞筆歴著作郎太子舍人著酬德傳三十卷諸劉譜三十卷四聲)
(指歸一卷)
劉子翼(字小心晉陵人仕為著作郎唐貞觀中召之辭以母老詔許終養江南廵察使表其所居)
(為孝慈堂)
劉行本(沛人性剛有不可奪之志徵拜諫議大夫檢校治書侍御史高祖嘗笞一郎于殿前以行)
(本諫而止後領大興令權貴憚其方直無敢至其門者)
劉士雋(彭城人性至孝丁母喪廬于墓側負土成墳虎狼馴擾為之取食文帝旌表其門)
劉子翊(彭城人性剛謇有吏幹仁壽中為新豊令有能名大業中為治書侍御史從幸江都以切)
(諫忤旨為丹陽留守煬帝遇弑羣賊執子翊至臨川城下使告城中云帝已崩子翊反其言遂)
(見害)
劉祐(滎陽人開皇初為大都督封索盧縣公其所占候如合符節嘗奉詔撰兵書十卷名同金韜後)
(又著隂策觀臺飛候玄象要記等書)
劉弘(字仲遠彭城人少好學有行檢重節槩隋平陳以功加上儀同拜泉州刺史會高智慧作亂弘)
(堅守百餘日賊知其饑欲降之弘抗節彌勵比城陥為所害上嘉歎久之官其子)
劉權(字世略沛郡豐人少有俠氣後折節好學動循矩度開皇中以車騎將軍領鄉兵從晉王廣平)
(陳進開府儀同三司宋國公拜蘇州刺史以誠信御下民不忍欺焬帝初拜衛尉卿改南海太)
(守路逢盜起權為詔諭盜悉降附帝聞而嘉之抵任有異政)
劉方(京兆人性剛決有膽氣初仕後周以戰功拜上儀同後事隋文帝進爵為公仁壽中為交州道)
(行軍總管討平狸人汙其宫室刻石記功而還)
劉瑴(彭城人時庾季才篤信義好賓遊常言日良辰與瑯琊王褒河東裴政宗人信等為文酒之會)
(瑴亦預焉)
劉焯(字士元昌臺人少與劉炫結友俱以儒學知名世稱二劉天下名儒後進質疑受業不遠千里)
(而至博學通儒近代無出其右)
劉怦(昌平人初為范陽裨將積功至雄武軍使廣墾田節用度以辨治稱遷涿州刺史得衆心擢御)
(史中丞封彭城郡公卒諡曰恭)
(唐)劉林甫(魏州人武德時為内史舍人典機密以才稱與蕭瑀等撰定律令著律義萬餘言歴中書)
(吏部侍郎賜平縣男唐沿隋制林甫諫請四時聽選隨到輒擬於是官無滯人時天下初定州)
(府及詔使以赤牒授官至是罷悉集吏部調至萬員林甫隨材銓錄咸以為宜)
劉文靖(武功人倜儻有大志隋末為晉陽令與唐太宗謀起義高祖初授民部尚書)
劉藏器(延祐從弟高祖時為侍御史衛尉卿尉遲寳琳脅人為妾藏噐劾還之寳琳私請帝止其)
(還藏噐曰法為天下懸衡陛下用舍由情法何所施乃詔可後出為宋州司馬)
劉延祐(彭城人舉進士補渭南尉吏治第一李勣戒之曰子年少而有美名宜少自抑無為出人)
(上官至并州刺史安南都護)
劉德威(彭城人姿貌魁秀有幹略貞觀初歴大理卿太宗問比刑網太密其咎安在德威曰在君)
(不在臣下之寬猛視主之好惡帝深然之官至刑部尚書)
劉審禮(彭城人德威子德威仕至大理卿所得俸禄以分宗親無留藏及審禮為人尤孝謹少喪)
(母為祖母元所養元每疾病必親煮藥嘗而進元曰兒孝通幽顯吾一顧念疾輙間貞觀中歴)
(左驍衛郎將事繼母尤謹與弟延景為間友得禄而資之弟亦甚恭焉而妻子執寒苦晏如也)
(再從皆得同居合二百口内外無間言當時號孝義劉家)
劉政會(胙城人隋大業間為太原鷹揚府司馬以兵隷高祖麾下累功封邢國公貞觀初轉洪州)
(都督卒太宗手詔政會昔預義舉為殊功葬宜異等于是贈民部尚書諡曰襄子元意襲爵)
劉君良(瀛州人四世同居門内斗粟尺帛無所私隋末荒饉妻以計勸之異居君良因斥去召兄)
(弟復同居天下亂鄉人共依之衆築為堡號義成堡其家六院同一庖子孫皆有禮節貞觀中)
(旌其門)
劉洎(字思道江陵人貞觀中為治書侍御史拜尚書右丞勤于職務太子初立洎上言謂宜尊重道)
(帝敇洎與岑文本馬周日直東宫稍遷侍中帝忽謂羣臣曰朕今欲聞已過卿等為朕言之洎)
(曰頃上書有不稱旨或面窮詰恐非所以進言者路帝曰卿言善朕能改之)
劉感(鳳泉人武德初以驃騎將軍戍涇州為薛仁杲所圍執感令約城降感紿諾至城下大呼曰賊)
(大饑亡在旦暮秦王兵且至仁杲怒埋感半身土中馳射之死罵亦甚賊平高祖追封平原郡)
(公命其子襲爵)
劉禕之(晉陵人父子翼為著作郎禕之能文辭累遷弘文館學士高宗密與參決時政以分宰相)
(權時謂北門學士後以言忤武后賜死于家睿宗立贈中書令)
劉伯英(永徽中為桂州都督時竇義二州蠻賊寇邊伯英率衆攻之民賴以安)
劉祥道(字同壽觀城人父林甫武德時為内史舍人典機密撰定律令著律議萬餘言高宗時拜)
(右相進爵廣平郡公諡曰宣)
劉齊賢(祥道子襲爵繇侍御史出為晉州司馬以方直為帝所尊憚時將軍史興宗獵苑中言晉)
(州出佳鷂可捕取帝曰齊賢豈捕鷂之人耶累遷黃門侍郎修國史進同中書門下平章事武)
(后時代裴炎為侍中辨炎不反武后怒左遷晉州刺史貶吉州長史永昌中為酷吏所陥自經)
(於獄贈太子太保)
劉幽求(武強人聖歴中舉制科為朝邑尉初桓彦範等誅二張而不殺武三思幽求謂曰公等無)
(葬地矣已而果然後官至尚書右僕射同中書三品)
劉行舉(盱眙人徐敬業起兵揚州行舉與楚州刺史李崇福連和嬰城不從敬業敗拜遊擊將軍)
劉真(武宗朝為磁州刺史與胡果等為九老會)
劉延嗣(武后時為潤州司馬徐敬業攻潤州延嗣以刺史固守俄而城陥敬業邀以降延嗣曰吾)
(世蒙恩今城不守所負多矣詎能苟生為宗族羞敬業怒將斬之其黨魏思温救止繫江都獄)
劉濛(字仁澤晏曾孫舉進士累官度支郎中會昌初擢給事中為宰相李德裕所知時欲建經略河)
(湟濛按邊調兵械糧餉宣宗立德裕得罪濛貶朗州刺史終大理卿)
劉巨麟(廣州都督州山峻水深民不井汲巨麟始鑿井四民便之)
劉禹錫(字夢得中山人擢進士登博學宏詞科工文章累官至集賢直學士出為蘇州刺史以政)
(最賜金紫服遷太子賓客晩年以文章自適白居易推為詩豪)
劉敬和(高苑縣令嘗令淄川高山鄒平皆有聲至高苑適歲饑即擅開倉賑民民歌曰高苑之樹)
(枯已榮淄川之水潭已澄鄒邑之民仆已行述其德政樹碑於縣治)
劉知幾(字子玄藏器子博覽羣書善文辭舉進士累遷鳳閣舍人修國史著史通内外四十九篇)
(徐堅嘆曰為史氏者宜置此座右也開元初遷左散騎常侍兄知柔累官太子賓客封彭城矦)
(卒諡曰文)
劉晏(字士安曹州人玄宗封泰山晏八歲獻頌帝竒其幼即授太子正字累遷京兆尹總大體不苛)
(代宗立拜相領常平使理財甚有績效後為楊炎所誣賜死天下以為冤)
劉允濟(鞏人少孤事母孝工文辭與王勃齊名舉進士累遷左史直弘文館為著作佐郎修國史)
(遷鳳閣舍人壽州刺史以清白稱入為修文館學士)
劉易從(德威次子累遷彭城長史永昌中為酷吏周興誣以死罪將刑百姓奔走爭解衣投地曰)
(為長吏祈福有司平直乃十萬餘言)
劉昌(開封人善騎射天寶末從張介然討安禄山累以戰守功官至檢校尚書右僕射南川郡王在)
(邊最久所至率士墾田而軍有羨食邊障妥寧卒贈司空)
劉餗(字鼎卿歴集賢院學士兼知史官終右補闕父子三人更蒞史官著史例頗有法)
劉太真(宣城人天寳中舉進士官至刑部侍郎德宗宴曲江為詩羣臣皆和第太真詩為首)
劉迅(字捷卿歴京兆功曹參軍事嘗寢疾房琯聞憂不寐曰捷卿有不諱天理欺矣陳郡殷寅名知)
(人見迅嘆曰今黃叔度也劉晏每聞其論曰皇王之道盡矣)
劉長卿(字文房河間人開元進士正德中為監察御史以檢校祠部員外郎為轉運使判官知淮)
(西鄂岳轉運留後有集十卷行于世)
劉鄴(字漢藩句容人父三復為浙西觀察使李德𥙿掌書記鄴六七歲能屬文德𥙿嘉之使與子共)
(學後為翰林學士傷德𥙿以朋黨抱誣死上疏伸其冤復官爵世高其義)
劉海賓(彭城人以義俠聞為涇原兵馬累立戰功劉文喜叛攻海賓子光國擊斬之封海賓樂平)
(郡王太子太保)
劉軻(沛人流離郴湘至韶家焉博學無所不通遊長安為馬植所竒遂登第歴官侍御史所著有春)
(秋指要翼孟子諸書數十卷摭言稱其文章與韓柳齊名)
劉廷珍(彭城人以羽林軍扈德宗奉天屢立戰功官左驍騎大將軍封東陽郡王子沔遷大將軍)
(擢涇原節度使亦累戰功進金紫光禄大夫賜子一官)
劉商(字子夏彭城人第進士歴尚書虞部郎中免所著有劉虞部集十卷)
劉仁師(彭城人長慶中為陵令有惠政民為立遺愛碑遷屯田郎中兼侍御史劉禹錫稱其理人)
(為循吏理財為能臣一出於清白故也)
劉暹(字士昭曹州南華人汾水刺史天資疾惡所至以方直為觀察使所畏建中末召為御史大夫)
(宰相盧杞憚其嚴更薦前河南尹子頎代之暹終潮州刺史)
劉玄佐(滑州匡城人少倜儻不自業亡命從永平軍稍為牙將李靈擢據汴州及玄佐襲取宋州)
(詔以州遂隷其軍節度使李勉表署刺史德宗建中初宋亳節度李納叛李洧以徐州歸納急)
(攻之詔玄佐援洧大破納兵斬首萬餘級進圍濮州徇濮陽皆下降其守遷兵部尚書希烈攻)
(陳州玄佐救之希烈走遂進取汴州詔加汴宋節度使陳州諸軍行營都統玄佐本名洽由是)
(賜名以褒寵之)
劉仁安(上蔡人仕為潮州刺史因家嶺表生子謙累官封州刺史謙生隠唐末為留後梁開平初)
(兼静海軍節度使封南海王)
劉廼(伊闕人少穎悟誦六經日數千言善文詞為時所推德宗幸奉天廼臥疾私第朱泚遣人召之)
(固稱疾篤聞車駕幸梁州自投于牀下摶膺呼天不食卒諡曰忠惠)
劉沔(字子汪廷珍子少孤客振武節度使范希朝署牙將希朝竒之召謂曰後日必處吾坐希朝卒)
(入為神策將遷大將軍擢涇原節度使進檢校尚書左僕射累立戰功又進金紫光禄大夫賜)
(一子官)
劉义(少任俠晩折節讀書聞韓愈接天下士徒步歸之作雪車冰柱二詩出盧仝孟郊之右因持愈)
(白金數斤而去曰此諛墓中人所得不若與劉君為壽)
劉弘敬(字元漙彭城人資財巨萬修德不耀人莫知之家雖富利人之財不及怨施人之惠不望)
(報長慶初有善相者曰不久天期且至弘敬曰壽夭夭也先生其奈我何相者曰夫相不及德)
(德不及度量君雖不壽而德且厚於度量又寬夫一德可以消百邪猶享厚禄而况壽乎後有)
(女將適人抵維揚求女奴資行用錢八十萬得四人焉内一人名蘭孫者風骨恣態殊不類賤)
(乃名家子也弘敬曰此女衣冠之後不可婢使乃備裝資先女嫁之是夜夢一人曰我蘭孫父)
(荷君嫁女無以報今告天延君壽二十四年後過一年相者復至曰相君面可延二紀行何隂)
(德而至此弘敬曰無他不忍以貴為賤嫁一婢耳後果延二紀而終)
劉棲楚(鎮州人累官右拾遺嘗諫敬宗遊畋以額叩龍墀血被面帝為動容復擢諫議大夫)
劉蕡(字去華昌平人明春秋能言古今興亡事擢進士第文宗時應賢良方正對策專論親近嬖倖)
(言極切直遂被黜後昭宗因羅衮上言贈蕡右諫議大夫)
劉仁軌(尉氏人家貧好讀書每畫地書空以寓所習卒以通博聞仕為陳倉尉累遷尚書左僕射)
(五世孫瑑舉進士擢翰林院學士宣宗時累遷同平章事)
劉瑑(字子全擢翰林學士時宣宗始復關隴裁處叢繁詔書下捉筆遽成辭皆允切)
劉潼(字子固暹之孫舉進士累官祠部郎中大中初討党項羌軍乏食宰相欲以潼為供軍使會復)
(河湟以潼為河湟供軍按歴京兆山南有劇賊詔潼馳往論什之潼挺身直叩其壘曰有詔赦)
(爾罪盜皆列拜約潼就館而降擢四川節度使加右僕射卒贈司空)
劉瞻(字幾之桂陽人舉進士博學宏詞歴官翰林學士中書平章事以同昌公主薨逮繫醫百餘人)
(瞻固爭罷為荆南節度使僖宗立復拜中書侍郎為人鯁直廉約俸餘濟親舊之貧者家無餘)
(儲)
劉崇望(政會七世孫舉進士累官劒南節度使遷兵部尚書兄崇龜官至清海軍節度使並有才)
(名)
劉巨容(徐州人為州大將龐勛之反自拔歸授埇橋鎮遏使浙西突陣將王郢反攻明州巨容以)
(筒箭射郢死拜明州刺史徙楚州團練使黃巢亂江淮授蘄黃招討副使徙襄州行軍司馬檢)
(校右散騎常侍累立戰功遷檢校禮部尚書復授南面行營招討使累兼天下兵馬先鋒開道)
(供軍糧料使檢校司空封彭城縣侯)
劉隠(封州人祖仁安本上蔡人仕為潮州刺史父謙又為封州刺史因家焉謙卒隠代領其任唐末)
(多故隠立功嶺南遂據有南海梁封為南海王隠卒弟陟襲位遂稱帝傳至鋹為宋所取)
(五代)劉仁瞻(彭城人南唐時清淮節度鎮壽州周師圍城仁瞻望守不下副使孫羽詐以城降仁瞻死)
(之世宗遂徙城下蔡而復其軍曰吾以旌仁瞻之節也)
劉岳(洛陽人唐民部尚書政會八代孫敏于文詞舉進士仕梁為翰林學士後唐明宗時為吏部侍)
(郎遷太常卿)
劉贊(魏州人始就學其父自肉食而以蔬食食贊曰爾欲之則勤學以干禄由是贊力學後唐明宗)
(時為御史中丞刑部侍郎守官以法權豪不敢干以私)
劉知俊(字希賢徐州沛人從梁太祖以為左開道指揮使資毅雄傑勇出諸將歴海淮鄭三州刺)
(史以功表匡國軍節度使拜行營招討使加檢校太尉兼侍中封大彭郡王)
劉詞(字好謙大名元城人也少時楊師厚以勇悍知名唐莊宗下魏博與梁戰夾河詞以軍功遷長)
(劔指揮使累遷沁州團練使徙房州歲餘為政不苛撓人頗便之暇日常被甲枕戈而臥謂人)
(曰我以此取富貴豈可一日輒㤀之且人情易習若一惰其筋力有事何以報國漢高祖以功)
(拜鎮國軍節度使周太祖入立加同中書門下平章事)
劉崇俊(山陽人祖全父仁規相繼為濠州刺史有能名崇俊仕南唐亦為濠州刺史有仁惠南唐)
(陞濠州亦為定遠軍就以崇俊為節度使移壽州卒贈太尉諡曰威)
劉昭禹(金華人為詩刻苦嘗自云句向夜深得心從天外歸後仕湖南為天策府學士嚴州刺史)
(有詩三百篇)
劉茂忠(安福人貎魁雄善用大矟事南唐以功授吉州兵馬監押累遷袁州刺史宋平江南茂忠)
(至京太祖問汝在江南屢擾邊邑何也對曰臣結髮事主惟忠勇是奮雖使陛下親征臣亦殞)
(身不顧太祖壮之)
劉昌嗣(湘鄉人漢時為磁相二州刺史漢隠帝遇害昌嗣憤之即避地衡山馬氏招以賓禮不赴)
(周行逄逼以偽禄昌嗣曰吾嘗致身漢氏縱不能夷齊獨不可效梅福乎乃改姓范號愚叟躬)
(耕給饘粥以終身焉)
劉審交(字求益幽州人仕晉為三司使時有議者請檢天下民田以益租審交曰租有定額天下)
(比年無閒田遂止民賴以不擾尋遷陳州防禦使視民耕器薄陋乃取河北耕噐為範為民更)
(鑄之)
萬姓統譜卷五十八
