卷五十四
萬姓統譜卷五十四明凌迪知撰
下平聲
八庚
彭(隴西宫音大彭為商諸侯以國為姓)
(周)彭祖(古陸終氏第三子籛鏗也自堯歴夏殷封于大彭嘗隠於雲母山服雲母夀八百歲)
彭更(見孟子)
彭仲(楚大夫)
彭令昭(歌師也秦始皇時武夷君會鄉人于幔亭峰令昭歌人間可哀曲歌罷綵雲四合環珮鏘)
(然凌空而去)
(漢)彭越(昌邑人常漁鉅野澤中陳勝項梁彭越少年相聚請越為長收諸侯散卒得千餘人沛公擊昌)
(邑越以兵助之自是為漢遊兵擊楚卒敗項羽于垓下以功封梁王)
彭宣(陽夏人治易事張禹禹薦其明經有威重可任政事入為右扶風累官大司空封長平侯王莽)
(專政宣上書言三公鼎足承君一足不任則覆亂鼎實臣年眊昏亂乞骸骨歸鄉里)
彭閎(治歐陽書漢光拜桓榮為博士榮曰臣不如同門生彭閎因拜為議郎)
彭修(字子揚會稽毗陵人年十五侍父行道中為盗所劫修拔佩刀向盗曰父辱子死汝不畏死耶)
(盗驚謂曰童子義士毋逼之遂辭去後仕為郡功曺嘗守吳令討賊障扞太守為流矢所中賊)
(素聞恩信即殺中修者衆悉降曰自為彭君不為太守也)
彭翼(宜春人獻帝時歴官建平長沙北海三郡太守封宜春侯)
(三國)彭羕(字永年廣漢人身長八尺容貌甚偉姿性驕傲多所輕忽惟敬同郡秦宓子勑薦之于太守許)
(靖以為高概節行守真不虧雖古人潜遁蔑以加也)
(晉)彭祈(襄武人仕為周别駕從事歴西郡酒泉弘農略陽四守累官封侯所至忠以衛上清以守己威)
(以克敵恩以惠下)
(唐)彭世昌(字襲之宜春人謹身修行以名節自持楊行密據淮楚召為長史未幾謝病歸隠于郡之)
(修仁鄉一旦有豪猾子數百為郡刧之曰吾徒遭亂世未有所託方今德足而智有餘莫若君)
(請隷焉世昌正色叱曰梁汴之間真人出矣譬之曰也四方鼠輩其猶爝火不息未之有也不)
(知命數而逞無窮之欲智者不為也敢辭復請又辭三請之不從設棘箐縶其上而焚之)
彭雲(宜春人自幼力學通陰陽圖緯隠居不求聞達玄宗遣使者以蒲輪召之至再始行命之官不)
(就辭歸孫伉貞元間舉進士歴官石泉令岳州錄參以能稱)
彭乘(華陽人性純孝以好學稱舉進士嘗登相國寺閣悵然曰親老矣安敢舍晨昏之奉而圖一身)
(之榮乎遂奏乞歸養及父卒甘露降封樹人以為孝感後累官翰林學士)
彭蟾(字東贍宜春人好學不仕以處士稱重修唐韻及著鳳池本草廟堂龜鑑共一百二十卷有詩)
(十一首見宜春集)
(五代)彭璫(字武仲崇安人祖遷官至千牛衛上將軍父漢台州軍事判官璫通達經史家饒於財性喜釋)
(典與扣冰禪師善於所居之東建精廬與師居焉南唐間為建州兵馬都監詣金陵上書請以)
(温嶺鎮為崇安場璫仕至殿中監後人以其有奏請之功為之立祠今縣治所奉三丈王其一)
(則璫也子孫歴仕多顯者)
彭畬(婺源人唐末黃巢亂畬率兄弟起義兵捍蔽鄉邑死之鄉人懷其德為立廟宋開慶己未重慶)
(受圍兵交空中見大旗曰婺源彭王圍遂解帥李遇龍上其事于朝加封王爵)
(宋)彭彛(字武山崇安人學問該博謹守節行侍郎劉䕫薦于朝謂彛士檢清修才章典贍誠所謂會稽)
(之竹箭海曲之明珠也既而被召赴闕試于紫薇閣誥詞褒美云朕惟衆科不足以盡天下之)
(士故因赦令而委天下以特招爾以守節見稱而議論亦嘗試矣賜之一命使力行者有所勸)
(焉人因稱之為彭特招授將仕郎試祕書省校書郎終于大理丞)
彭任(廣安軍岳池人慶歷初富弼使遼任與偕行道次語弼曰朝廷所謂書詞萬一與口傳異將何)
(以對啓視果不同弼即馳還朝更書而去)
彭孫(連城人少以勇敢自負皇祐間應募討賊孫乃單騎造其壘曰爾曺兵粮不及官軍之衆若悔)
(過享終身之利于是賊衆感泣聽命後屢平賊寇累官萊州防禦使隴西郡侯)
彭抗(師事旌陽納愛女旌陽之子為婦旌陽嘉其誠恪應諸祕要悉以傳之)
彭淵材(嘗自言平生有五恨一恨鰣魚多骨二恨金橘帶酸三恨蓴菜性冷四恨海棠無香五恨)
(曾子固不能詩曉大樂嘗獻樂書得協律郎)
彭止(字應期崇安人自號漫者詩筆甚高嘗謁辛棄疾值其晝寝題一絶于齋而去辭云棋子聲乾)
(案接塵午窗詩夢煖於春清風不動階前竹誰道今朝有故人棄疾覺遣人追之延留累月所)
(為詩皆清麗典雅有刻鵠集)
彭汝礪(字器質鄱陽人治平初舉進士第一累遷監察御史裏行首陳十事指適利害多人所難)
(言者神宗時又論兵不當以付中人哲宗時權吏部尚書出知成都府未行章數上又降寶文)
(閣待制知江州汝礪平生言動取舍必合于義所著易義詩義詩文凡五十卷)
彭超然(覺範之弟為人純厚善論詩極有風味嘗曰詩貴得於天趣覺範曰何以識其天趣曰能)
(知蕭何所以識韓信則天趣可識矣覺範竟不能屈)
彭思永(字季長廬陵人舉進士累官侍御史皇祐中祀明堂百官遷秩思永以抗論張堯佐王守)
(忠罷知宣州歴知成都府還拜御史中丞時追崇濮安懿王諫官多以罪去思永力陳不可且)
(請召還言事者以戶部侍郎致仕子衛孝謹有節操以父老棄官家居者十餘年)
彭衛(字明微思永之子也少謹厚讀書不為科舉謀思永喪哀毁以孝聞元豐四年以宣義郎致仕)
(判趙州日民之鬻蔬者例出蔬供郡官以免身役衛知其說義欲不取而惡違衆告園丁曰我)
(家食蔬少爾持歸鬻之積錢爾家待我終更併取也訖去不復問其清畏人知如此杜門晦迹)
(不求利達不事祠禱不延桑門不喜卜筮年七十六卒)
彭持(字知權分宜人少喜學西漢文為諸生時知軍州事張顒稀簡接士求見者先令詩賦方得通)
(繇是士無敢進者持奮曰是謂秦無人矣因求入謁顒令作日新之謂盛德賦藏器待用詩皆)
(立就張大稱賞貢入太學與臨江孔武仲齊名擢進士甲科元豐間累遷至司農丞出為監司)
(終奉議郎江西提舉)
彭舉正(萍鄉人有節行張士遜在相府聞其名辟之門下嘗夜試之舉正不為動以特奏名補國)
(子博士)
彭天益(攸縣人登元祐三年鄉薦崇寕初為太學博士以議論不合出為湖南提舉大觀初上封)
(事力言權奸誤國年五十即致仕居司空山翛然有物外意所著有瑞麟集)
彭汝方(字宜老汝礪弟宣和初通判衢州使者上其治状擢知州事方臘反陷歙睦且至衢境無)
(兵可禦衆皆奔潰汝方獨守孤城三日而陷罵賊以死詔諡忠毅官其家七人)
彭拯(字原中崇安人末冠與兄攬試于京師父朝議公俁以詩勉之曰送汝趨京邑休辭馬上塵人)
(知官禄貴家為買書貧淬礪先修業軒騰欲奮身此行偕攬轡同醉杏花春後公果入太學政)
(和二年登進士第調撫州法曺歴真婺二州教授除辟雍正陞辟雍博士尋遷睦宗西宅大小)
(學教授改宗學錄上書論任子濫恩等事不報出倅沅州而卒子昌言知桂陽軍臨武縣)
彭路(字通達崇安人文思清新崇寕三年特奏名第一徽宗褒諭路謝以詩帝命翰林學士和之)
彭合(廬陵人高宗時為清江主簿以土瘠賦重力請蠲减後為京西總領卒于官喪過清江民相聚)
(哭肖像立祠長子商老為南雄州司理仕至南安通判次子漢老知常德府有豪民劉庚誣其)
(悍僕為盗漢老審鞠僕免誅死)
彭奭(字伯勝崇安人特奏状元路之孫也紹興七年冠鄉薦時族之與計偕者三明年試南宫者六)
(劉屏山以詩餞之曰君家詩禮冠南區文陣堂堂盡壮夫漢傑姓名歸大族周官事業屬吾儒)
(爭題玉字傳金㮄悉奮朱鸞與鳳雛月桂香傳南北巷千言長策耀天衢二十四年登進士第)
彭戢(渠州人元豐中舉進士第為兩浙提舉奉祠常蓄雙鶴江左士大夫送行有扁舟載雙鶴萬卷)
(貯羣書之句)
彭爚(通直郎平江僉判江文忠公萬里薦之云士林前革有學有文貧而能廉老而練事曾躋政府)
(尚淹郡幕寘之館學庶無棄才)
彭俞(字濟川宜春人少隠集雲峯學䆳于易自號連山子紹聖四年進士知溧陽縣事理冤獄甚多)
(監司連薦之稍遷至朝散郎俞所著有君子傳三卷循吏龜鑑十二卷貫通篇五卷時議二卷)
(文集二百卷)
彭蠡(字師範都昌人朱子守南康從之游為朱子所重號梅坡先生官至吏部尚書)
彭興祖(五歲能詩劉轂五歲能騎射紹興中張俊以名聞召見内殿以興祖為迪功郎轂為進武)
(校尉皆賜袍笏)
彭尋(都昌人文行為鄉里所推稱曰東園先生弟蠡天資穎敏朱熹守南康蠡質疑問難甚精以經)
(學名世號梅坡先生子方舉進士官至吏部尚書卒諡文定)
彭龜年(字子夀清江人從朱熹張栻講學乾道間舉進士累官吏部侍郎兼侍讀嘗極諫光宗宜)
(盡孝道寕宗時又極言小人竊權之弊以寶謨閣侍制致仕龜年學識正大議論簡直其愛君)
(憂國先見之識敢言之氣皆人所難自偽學有禁士大夫鮮不變者龜年則始終特立卒諡忠)
(簡)
彭巖肖(號龜峯崇安人領宋甲子薦邑宦咸以老成禮之巖肖性不嗜酒詩文窺韓杜戶庭搯肝)
(劌胃不經綴一字嗜學老不倦年八旬舉武如趍張廉使問其筋力何以健答曰寡欲張頷之)
(楊尹補植清獻梅命賦云清獻堂前樹無稍可著春豈知三百載復有種花人公詩皆有一唱)
(三嘆之遺音惜散逸不多見矣)
彭仲剛(字子復平陽人登乾道第初主金華簿移臨海令民愛信之召為勑令所刪定官遷國子)
(監丞知全州减郡費寬商税輸租得自槩量無斛面擇學師教其子弟而親執經講說曰此古)
(人所以富庶而教之也丁父憂民哭扶其柩至境外數十里曰何時復此太守乎服除知豪州)
(未行時令提舉浙東常平命下而卒階朝請郎)
彭方(字季正都昌人朱子守南康方就學于其門弱冠魁省闈累官至祭酒執法殿中遷兵部右侍)
(郎龍圖閣學士諡文定)
彭仲舉(乾道間為正字林謙之為司業二人遊天竺談詩談到少陵好處仲舉大呼曰少陵可殺)
(聞者曰林司業彭正字謀殺少陵)
彭正建(以詩名世有云天與蓮峰作逸民舊時相識幾尤存家書千里懶開眼僦屋兩間長閉門)
彭欽(字仲恭清江人嘉定間以父蔭授軍器監主簿或欲刪其父所編内治聖鑑欽持不可遂請外)
(添差嘉興通判監司表其廉平)
彭元忠(淳熙中為司戶楊誠齋贈詩云詩入江西社心傳肘後方木天須此士丹筆校書黃)
彭春年(黃巖人博貫經史累遷樞密院編修官後領教國子黜浮崇雅文風一變)
彭吕(字景望泰和人幼孤力學以明經起為濂溪書院教諭元陷贑州吕不屈入廣從文天祥赴難)
(死)
彭庭堅(瑞安人舉進士為崇安縣尹民服其威信後陞福建都帥遇害賜諡忠愍)
彭九萬(字好古崇安人宋國學立禮齋長有詩文行于世兵燬存者百一如凌波辭賦水仙花云)
(歲芳兮婉冉悲江空兮蘭枻歸人嬋媛兮胡來遲憺風䰟兮佩誰思素衣兮儼黃裏玉襦兮蒙)
(翠被明波渟渟兮渺愁予含香懷春兮忠苦昔遺褋兮今契闊佇佳期兮窅修絶幻塵緣兮謇)
(中憂時既晏兮不可留汎雲軿兮水裔糺予瑟兮難理人奚歸兮路蒼茫湘有臯兮春綠起蓋)
(渢渢楚騷風致惜不盡傳于世)
彭進(字子龍有謙德粹然古君子風通書詩業詞賦晩精于易禮四試國子監魁從學者多前郴倅)
(彭沂興國宰劉東父静江尹彭拱辰國學士彭淳秋官彭子與祁陽監酒劉希傳鄉貢士章貴)
(彭談皆從學之顯者)
彭震龍(永新人天祥妹婿性跌蕩江南已附元天祥志恢復有書約震龍震龍與同邑張履翁顧)
(司理盟各起兵嬰城自守天祥兵不至三人遂敗衂以死)
(金)彭昱(蕭人仕為禆將有功授懷遠大將軍五子旺鎮守兩淮等處防阿元帥議敦武州判官端蕭縣)
(尹德金鄉縣主簿)
(元)彭絲(安福人父應龍宋江陵府教授致仕弟齊叔父子兄弟自相師友博習修潔俱以著述為業絲)
(所著有筭經圖釋九卷黃鍾律說八篇禮記集說四十九卷又有易包春秋辯疑等書)
彭繼凱(分宜人至正間歐普祥寇陷袁城繼凱募義士迎戰大敗之適安福義士袁明東等亦引)
(兵來會遂并力克復袁城乃下令禁殺掠修城池繕甲兵弔死恤孤民賴稍安遣人詣贑迎書)
(守寶童歸寶童嫉其功令刺客殺之城中驚擾義士潰散)
(明)彭真(字用實生而穎秀弱不好弄洪武間領鄉薦入太學博友名流所得益進永樂癸未詔遴國子)
(生四人輔贊親王真首被選授靖江玉府審理正至則言論從容剖斷明恕王甚重之居官十)
(八年改知大興縣縣隷京師百司所需艱于酬應真到官數月冗滯叢沓咸見理釋會建宫簡)
(用老成以蒞其事遂擢工部營繕司主事階承德郎遷戶部郎中詔巡撫江浙兼督粮税漕餉)
(充給吏戢民綏上下便之頃之上疏乞骸骨不報真曰古云知止不怠世謂苟禄可耻吾今年)
(踰耳順况乃筋力向衰尚何榮之慕哉復懇求退詔曰可真既歸結廬藝圃飲酒賦詩以適其)
(意士林高之)
彭與明(萬安人洪武中由貢士授兵科給事中陞刑部員外郎歴官大理寺丞督察江北軍為北)
(平兵所執逃避)
彭友信(攸人洪武初貢至京遇上于微行處上口占虹霓詩二句云誰把青紅線兩條和雲和雨)
(繫天腰命續之信應聲曰玉皇昨夜鑾輿出萬里長空駕玉橋上大悦問其籍命翌晨候于竹)
(橋同入朝信如其言候久弗至遂失朝上召至殿前問故具以實對上曰此秀才有學有行命)
(為北平布政使)
彭泰(字鳳翔洪武甲戌會元歴侍講)
彭森(字伯森南海人永樂乙未進士歴參議)
彭琉(字毓敬安福人永樂戊戌進士宣德間少師楊士奇薦入翰林為編修陞廣東僉事理學政官)
(至湖廣副使為人剛介居官泊然如布素勤於職務動以古人自勵致仕卒於家)
彭遠(南昌人永樂初中鄉試歴官治民勤于所務陞淮安知府殷勤撫字持已清愼吏民畏服遷廣)
(東布政使德化大行一方仰賴以年老休官)
彭勖(字祖期永豐人永樂進士授南雍府教授陞刑部主事轉考功郎中謫廣西柳州府同知致仕)
彭汝器(名璉以字行安福人永樂甲申進士入讀中祕書官至翰林學士解縉嘗以鍾山龍蟠題)
(試之援筆而成縉甚偉之一日帝問柳子捕蛇者說何如朗誦其文于前上奇其才令與曾棨)
(講學嘗扈從北征預修實錄卒于官)
彭聚(為北平都指揮與孫太副宋忠守懷來忠敗聚力戰死當是時諸將校為永樂兵所俘者百餘)
(人皆不肯降發憤死大半不可考矣)
彭昚(字季長崑山人為御史執法不阿受知宣廟數鞠疑獄有緋衣之賜時鈔禁甚嚴被命潜行訪)
(之獲實以聞邊將有匿敵所貢馬者亦命昚往察遂逮治其人歸諸京師昚嘗被誣下法司鞠)
(之得白宣廟笑曰朕說小彭御史不愛錢那有此耶後擢福建左參政夀踰九十)
彭時(字純道江西安福人正統戊辰進士第一授修撰歴侍讀入内閣仕至少保吏部尚書文淵閣)
(大學士卒贈太傅諡文憲時資禀既異充養問學敬謹粹温休休好善秉謙抒誠歴事三朝敬)
(謹如一日世稱賢相其所論建皆深切時弊同時商文毅實相似云)
彭烈(字肇烈廬陵人景泰辛未進士歴布政使)
彭德清(欽天監正扈從英廟北征時王振擅權威焰震主大臣咸俯首順命初出師金星犯亢明)
(日黑氣四塞又越二日火星犯土彭厲聲斥振曰象緯示警不可復前若有疎虞誰執其咎振)
(怒詈之曰倘有此亦天命也尋被害)
彭教(字敷五江西人天順己夘鄉試第一歴翰林學士言動不苟抱負遠大每以方駕古人自期惜)
(不究所施)
彭華(字彦實安福人景泰甲戌會元進士第一仕至禮部尚書大學士諡文思)
彭誼(字景宜東筦人天順初以忤權貴左調紹興府知府民告饑即發倉賑之或謂當上聞否且得)
(罪誼曰待請而發轉溝壑者多矣吾何愛一身而不以活萬命明年有秋民爭委輸不踰月而)
(倉復盈擢山東布政尋陞副都御史)
彭韶(字鳳儀莆田人天順丁丑進士授刑部主事仕至刑部尚書致仕卒贈太子少保諡惠安韶孝)
(友温恭廉明直諒寡慾清心始終無玷儀状歉然不啻寒士至法理所在義色昌詞人不可奪)
(林見素疏言韶諡不副行乞如葉盛吳訥魏驥等諡事雖不行士林稱快)
彭澤(字濟物陜西蘭州人弘治庚戌進士授工部主事歴官右都御史忤朱寕逮獄坐死尋釋歸嘉)
(靖元年起兵部尚書致仕卒隆慶改元加少保諡襄毅澤純誠直諒剛挺敢為兩著平寇之勲)
(威名震動然經略哈密一事實不能無故議者不以功掩過可也)
彭杰(字景俊吉水人弘治庚戌進士歴參政弟桓字景武同科進士歴參政)
彭黯(字道顯安福人嘉靖癸未進士歴刑部尚書)
彭大有(字子謙陳州人嘉靖乙未進士歴參政)
彭範(字克憲靈寶人嘉靖丁未進士歴右布政)
彭年(字孔嘉長洲人少游于徵明而潜思大業彌歲從事讀誦遂皆究通之徵明大稱焉名日以著)
(所為文若詩一時靡焉向風爭相慕凢有名于仕途者聞彭君無不願交雖傾盖而語皆謂已)
(得彭君為喜部使者衡水楊先生宜請焉不得已而起楊先生命廪食之且令預計以其意良)
(厚亦彊應之已而竟不行時方以經義策士年雅無富貴心陋宋儒章句不習佔俾家素貧又)
(嗜酒不問生産獨置甕牀頭朝夕飲耳書跡遒勁貴于時)
平(汝南商音韓哀侯少子㜓食采平邑因氏焉又望出河内)
(周)平鄭(齊平鄭曰子謂何曰吾對以中立)
平當(字子思以明經為丞相子晏以明經歴位大司徒漢興惟韋平父子至宰相又二平宗道博士)
(南北)平恒(字維叔薊人祖視父儒並仕慕容為通宦恒耽勤讀誦不以屢空改操嘗撰略注合百餘篇徵)
(為中書博士出為幽州别駕廉貞寡慾衣食常不足後遷秘書丞一時文儒皆推讓其博洽卒)
(贈都昌侯諡曰康)
平鑒(字明叔薊人祖延魏安平太守父勝安州刺史鑒少聰敏有豪俠氣以軍功累遷襄州刺史齊)
(神武起信都遷懷州築城以防寇城内井竭鑒衣冠而祝泉即湧溢卒贈司空諡曰文子)
平昌(代宗時為湖南觀察使治衡州有惠愛人不忍名之)
平勝(魏安州刺史薊人)
平筌(齊人)
(唐)平致美(建中登科)
(宋)平東(崇德人熙寕進士子章嘉熙進士)
平天倪(大名人登科)
平居誨撰于(行程記一卷)
(明)平安(未詳其世家或云回紇人洪武末帥守定州才力過人謀勇兼僃初遣時上諭之曰定武朕之)
(北門朕知爾才特以授爾爾宜勉之安承命至定拓城池繕器械練將士以身許國隠然有北)
(門鎻鑰之勢及北平兵起安督兵禦之白溝河大戰凣數十陣北兵盖弗能下也太宗親至安)
(戰益力及北兵既北敗安急追之因馬仆被執帳下欲用之安曰有死而已太宗義而釋之及)
(回城益繕兵增士卒為南攻之計天下既定遂飲鴆而死詔曰我家養士止得三人若平安者)
(其一也誠哉公帥定時城澤中伏虎食人公令弟撓頭射殺之其患遂息後為大同將領頗有)
(乃兄之風云)
平顯(字仲微仁和人博學多聞風流藴藉詩文皆有典則書法深穏可尚黔國沭公重其才辟為教)
(讀卒所著有松雨齋集子宣亦工詩仕至蒙化府通判致仕)
平秩(洪武進士杭州人)
平思忠(吳江人洪武初為小吏薦授禮部郎中歴參政與况鍾同寅鍾守蘇時事忠甚恭令子給)
(侍忠居貧自守未嘗以事干鍾人多尤之)
平集(字子照以人材舉授邵武府通判上書自陳改大庾縣税課局大使監鑄永樂錢)
平鏡(程番府人興化府通判)
平康裕(新城人嘉靖乙未進士歴官按察副使)
京(東都角音鄭武公子叚叔封於京其後氏焉又望出譙國)
(漢)京房(字君明頓邱人師焦延夀學易甚精尤長于災變占驗以孝廉為郎元帝時日食陰霧房數上)
(疏指陳時政得失石顯五鹿充宗嫉之出為魏郡太守卒為所中下獄死)
京相(著春秋土地名三卷)
(宋)京鏜(南昌人紹興中進士擢監察御史嘗使金出為四川帥寕宗立累遷為左丞相卒贈太保諡莊)
(定)
京泳(寺丞閩中人)
京迪(寕化人寶歷中任龍南縣丞)
(明)京銓(江夏人宣德間臨江府通判)
荆(芉姓廣陵角音熊繹國亦號荆支孫因氏焉)
(周)荆軻(衛人燕太子丹客之稱荆卿令劫秦王反諸侯侵地方入秦賓客皆白衣冠送至易水高漸離)
(擊筑荆卿和而歌曰風瀟瀟兮易水寒壮士一去兮不復還復為羽聲士皆瞋目髮盡指冠入)
(秦事不成死之)
荆公(行年十五而攝相事孔子聞之使人往觀其為政使者反曰其朝清净而少事)
荆邯(平零人事公孫述為騎都尉)
(唐)荆元剛(荆里人中統間為遼東廉訪使能持風紀為世所稱卒諡端敏)
(五代)荆罕儒(周泰州刺史輕財好施禮接儒士世宗幸泰州以為團練使及將代軍吏耆艾請留)
(宋)荆嗣(信都人從祖罕儒為晉州兵馬鈐轄嗣以應募累立戰功太宗時從征太原及幽州皆率先陷)
(陣累遷都指揮使真宗時為邠寕環慶副部署嗣起行間以勞居方面經百五十餘戰)
荆大聲(江都人以貧去鄉里貨卜于臨安以明歷入太史局歴靈臺郎終于春官大夫判太史局)
(賜金紫)
荆伯玠(太平興國登科)
荆惟日慶進士
荆思温(至正中玉山尹有善政澤民秩滿民勒石頌德)
荆茂元(藍田尹民有兄弟争水磑者茂元以禮化之)
(明)荆志(洪武三年任寶坻縣知縣與縣丞柳青大興學校豐優廪饌增廣生員化育人材故歴年科貢)
(得人比他邑為最)
荆恭(蒲州人宣德舉人)
荆茂(湖廣人成化進士)
荆應春(字子元武陟人嘉靖戊戌進士)
荆文炤(字叔韜丹陽人嘉靖己未進士歴戶部主事)
征(見姓苑今淮南有此姓)
(宋)征集(事其母至孝居鄉里恂恂恭謹樂賑人之窮急而未嘗與人校曲直好蓄書能為詩有子五人)
(而教其三人者為進士長復次賁皇祐嘉祐間相繼登第集之卒也王安石為表其墓稱為淮)
(南善士則其人可知也已)
征復(儀真人皇祐進士)
征賁(儀真人嘉祐進士)
(明)征儼(興化人宣德貢士任麗水縣學訓導)
征安(蕭縣人正統中貢士任訓導)
征祥(寶應人正統貢士)
征勗(寶應人成化貢士)
庚(見姓苑)
(周)庚桑楚(楚人老子之徒撰亢倉子三卷)
庚䨹(魯人字玄默)
(唐)庚季良(太常博士)
(宋)庚乘(國子博士)
更(音庚)
(三國)更盈(能虚弓落鴈)
更嬴明(魏臣)
訇(許横切)
(三國)訇琦
訇廣(俱閩中流人)
城(凢氏于事者城郭園池皆姓也)
(周)城渾(戰國臣)
盈(晉欒盈之後)
明(河南内鄉)縣有盈氏
閎(周文王四友閎天之後)
(周)閎夭
(漢)閎儒(惠帝幸臣審食其下獄以朱建策言之于帝出之于獄而太后與帝交歡之)
名(楚大夫彭名之後)
(唐)名初(魯人撰公侯政術十卷)
(明)名義(祥符人永樂八年征迤北有功陞都指揮使)
名顯(三山人宣德中任大名通判陞工部員外郎監臨清榷税)
名璽(潁上人弘治中任順昌縣學教諭)
名鎰(潁上人嘉靖中任訓導)
營(周卿士營伯之後望出咸陽)
(周)營伯(武王卿士)
(漢)營郃(京兆尹)
營終(隠士)
(宋)營道(學究出身)
(明)營世寶(國初知真州元季百務頽弛城塹湮廢世寶初任即築今城樓櫓濠隄俱粗備焉功有足)
(多者)
聲(蔡大夫聲子之後)
(周)聲伯
聲歸生(蔡大夫子)
英(英氏國臯陶之後以國為氏望出晉陵)
(漢)英布(六安人少時客相之曰當刑而王及壯坐法黥因改姓黥秦末以兵屬項梁項羽封為九江王)
(歸漢高祖封淮南王)
(宋)英秉臣(洪州人)
英武(太原人與契丹戰死)
(明)英文受(善化人永樂舉人)
英俊(公安人宣德中永寕縣丞)
英繼善(祁州人洪熙舉人任知縣)
英瑀(博羅人成化舉人任教諭)
英孜(鄆城人成化中崇德縣學訓導)
英世顯(宣府人萬歷間寕夏靈山衛指揮)
嬴(秦姓太原伯益之後望出太原)
(漢)嬴公冶
嬴咨(八及中人)
伶
(周)伶州鳩
(漢)伶徵(護羌校尉)
泠(風俗通云黃帝時典樂泠瀹之後)
(周)泠至(秦大夫穆公使報問晉惠公)
泠鳩
泠向(衛大夫)
(漢)泠耳(功臣下相侯)
泠廣(功臣駟望侯)
泠褒
泠豐
(宋)泠洙(開封人登科)
榮(上谷商音周大夫榮夷公榮叔其先食采于榮因氏焉)
(周)榮旂(魯人孔子弟子務學篤實後世追封厭次侯)
榮黃(楚大夫初子玉為瓊弁玉纓夢河神索曰與將佑汝子玉弗與及與晉戰黃請與之弗聽黃曰)
(非神保令尹令尹實自敗也後果敗)
榮駕鵝(昭公薨于乾侯喪歸及葬季孫使役如闞公氏將溝焉鵝曰生不能事死又離之以自旌)
(也縱子忍之後必耻之乃止)
榮啓期(年九十帶索而歌)
榮成伯(魯大夫)
(漢)榮廣
(南北)榮建緒(仕周為載師平齊後留鎮鄴與楊堅有舊堅為丞相將有禪代之計因謂建緒曰且躊躇)
(當共取富貴耳建緒因義形于色曰明公此旨非僕所聞堅不悦遂行開皇初來)
楊彪上笑曰朕雖不解書詔亦知卿此言不遜
(也兼始洪二州刺史俱有能名)
(隋)榮毗(無終人自少剛鯁有局量仕為殿内監時華陰多盗楊素薦毗為華州刺史素田宅多在華陰)
(左右放縱毗以法繩之無所寬貸後為侍御史在朝正色百僚憚之)
(唐)榮琇
(宋)榮諲(字仲思任城人父宗範知沿山縣諲舉進士累官廣東轉運使廣有板步古河絶險諲開徑作)
(棧道七十間遂為平塗)
榮見素
榮真素(俱太平登科)
榮嶷(紹興二十六年以右朝散大夫直祕閣知臨安府)
(明)榮頊(湖廣人永樂進士)
榮華(字公美藍田人成化進士治鞏洛陽有四虎為害君祝而捕之者三民曰猛虎猶知約束吾民)
(豈可輕犯擢御史)
榮愷(順夭人弘治進士)
榮察(字省夫藍田人正德丁丑進士歴參議)
榮世承(大興人萬歷間山東夏津縣知縣)
榮徵(臨淮人萬歷間西安衛指揮)
卿(渤海姓苑云虞卿之後)
(周)卿秦(燕將為廉頗攻破于代)
(漢)卿仲遼(清河人)
(唐)卿侃(邵陽人貞元進士)
(宋)卿向(學究出身)
(明)卿夀(公安人永樂舉人任通判)
卿惟賢(昆明人成化舉人任蓬州學正剛介不阿勤於教諭)
卿朝賓(古田人成化舉人任鍾祥知縣)
卿文瑞(公安人嘉靖進士)
卿大湖(新化人萬歷間天府江寕縣丞)
卿廷彦(灌陽人萬歷丙子舉人)
鳴(見姓苑)
(周)鳴犢(晉人見史記)
貞(見姓苑)
(宋)貞德林(端平初判定州)
行(周有大行人之官其後氏焉音衡)
(漢)行巡(平襄人隗囂將)
行祐(趙相)
行度
行羊子(見印藪)
衡(鴈門伊尹為湯阿衡子孫以衡為氏)
(漢)衡威
衡驃卿
衡毅(蒼梧人負勇謀與同郡錢博皆為郡太守長沙吳巨所信用)
(三國)衡胡(孟人高堂生弟子明易官二千石)
衡守直(金部郎中)
(宋)衡貢(登進士第)
(明)衡(闕)
民自常禄外饋遺一無所
(取布衣蔬食不異寒士嶺海間翕然稱其廉遷西安知府其清操善政如在潮改慶陽亦以清)
(白自勵永樂十年朝覲至京以言事忤旨謫戌交趾後以御史袁錠等交章薦之起為南城令)
(改南豐令其為令祿薄不足用常於官舍種菜以自給家人或有愠色輒曰不猶愈充軍邪岳沒後二十)
(年文淵子刑部尚書喬新為河南按察使表其墓曰皇明有廉吏曰桂林太守衡公人咸以為實錄云)
衡宇(寶應人永樂中歴工部主事)
衡守敬(邱縣人弘治中任南昌教諭)
衡凖(應城人舉人正德中任番禺縣知縣)
衡佐(秦縣人嘉靖中任永年縣丞)
坑(見姓苑)
(明)坑應奎(安肅人正德中任桐城縣主簿)
坑進良(福建人嘉靖進士)
生(見姓苑隂飴生之後以名為氏)
(漢)生臨(見印藪)
(明)生用和(蓬萊人洪武中由國子生任桐鄉知縣經營草昧得其領要民皆樂之)
生甫申(沔池人永樂中直隷桃源縣主簿)
(湖廣襄陽府有生氏)
萌(見姓苑州名)
(五代)萌慮(蜀禆將)
刑
(漢)刑穆(大司徒)
(宋)刑漴(紹定間劒州法曺)
(明)刑哲(束鹿人宣德舉人任晉府長史)
刑惟一(合水人景泰間任長汀知縣)
刑昊(枝江人舉人成化間知清流縣歴應天府治中)
刑冕(南城人成化間任懷安知縣)
(闕)
&KR2966;(音紅)
明(河南信陽)州有&KR2966;氏
夐
明(湖廣松滋)縣有夐氏
爭
(漢)爭不識
爭同(見印藪)
B(音行)
(漢)B廣(見印藪)
淸
(宋)清賢(端平進士遂寕人)
清畫(紹熙間同安縣知縣)
(闕)
嬰(晉大夫趙嬰齊之後)
甥(亦作生晉吕甥之後)
郕(文王第五子郕叔武封成伯以國為氏)
黥(英布少時以罪被黥遂為黥氏)
并(州名見姓苑)
評(官名見姓苑)
旌(見姓苑)
禎(見姓苑)
瀛(見姓苑)
鏗(見姓苑)
徵(音征見直音)
&KR3169;(音盈見直音)
萬姓統譜卷五十四
