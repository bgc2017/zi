卷六十七
萬姓統譜卷六十七明凌迪知撰
下平聲
十四鹽
嚴(天水宫音芉姓楚莊王支孫以諡為氏莊周楚人莊忠漢人後避漢明帝諱漢書改為嚴又望出馮翊華)
(隂)
(漢)嚴安(臨淄人武帝朝以故丞相史上書言周失之弱秦失之強上召見謂曰公安在何相見之晩也)
(拜郎中後為騎馬令)
嚴尊(閩中人為長安令治政嚴明遷揚州刺史後當遷吏民遮道止之凡三遷輒不得行)
嚴延年(字次卿下邳人少學法律為郡吏舉侍御史宣帝初即位劾奏霍光擅廢立亡人臣禮朝)
(廷肅然憚之後為涿郡太守務摧折豪強扶助貧弱令行禁止遷河南太守威震傍郡)
嚴彭祖(字公子延年少弟以春秋公羊名家宣帝時為博士歴河南東郡太守入為左馮翊拜太)
(子太傅廉直不事權貴人或勸其少自勉強彭祖曰凡通經術固當修行可委曲從俗苟求富)
(貴乎)
嚴望(傳朱雲之學宣帝時為博士後至泰山太守)
嚴舉(巴郡人延熹中為父行喪踰禮過恩旌表門閭)
嚴遵(臨卭人即嚴君平善易卜筮于成都市日閱數人每依卦辭教人以忠孝日得百錢足以養則)
(閉肆下簾讀老子揚雄少從之學曰其風聲足以激貪勵俗亦近古之逸民也益州牧李強召)
(為從事不就卒年九十餘)
嚴青(會稽人居貧常於山中作炭忽遇神人授書一卷曰汝骨可長生并教服石髄法青授之即見)
(左右常有數十人侍之嘗夜行都巡呵問何人青亦呵問都巡怒叱從兵收之青亦叱從神錄)
(之青徑去而都巡等人馬不能動明旦鄉人曰必嚴公也報其家往謝青乃放去青後斷榖一)
(年仙去)
嚴象(字文則京兆人少聰博有膽智為揚州刺史)
嚴詡(哀帝時為潁川太守詡以孝行為官謂掾史為師友有過輒閉閣自責終不大言郡中亂王莽)
(遣使徵詡官屬數百人為設祖道詡據地哭掾史曰明府吉徵不宜若此詡曰吾哀潁川士身)
(豈有憂哉我以柔弱徵必選剛猛代代到將有僵仆者故相弔耳詡至拜為美俗使者)
嚴光(字子陵餘姚人少有高名與光武同遊學及光武即位乃變名姓隠身不見帝思其賢乃令以)
(物色訪之後齊國上言有一男子披羊裘釣澤中帝疑其光乃備安車玄纁遣使聘之三反而)
(後至車駕即日幸其館光臥不起帝即其臥所撫光腹曰咄咄子陵不可相助為理邪後引入)
(内論道因共偃臥光以足加帝腹明日太史奏客星犯帝座歎曰朕與故人嚴子陵共卧耳除)
(諫議大夫不屈耕於富春山)
嚴忌(姓莊後避明帝諱稱嚴由拳人忌與司馬相如俱好辭賦哀屈原受性忠貞不遇明主而遭暗)
(世乃作辭嘆而述之曰哀時命遭景帝不好辭賦無所得志聞梁孝王右文通賓客乃徒步入)
(梁受知孝王與鄒陽枚乘俱見尊重而忌名尤著世稱嚴夫子)
嚴助(會稽吳人忌子以中大夫諭意南越還上問所欲拜為會稽太守數年不聞問賜書曰制詔會)
(稽太守君厭承明之廬勞侍從之事懷故土出為郡吏會稽東接於海南近諸越北枕大江間)
(者闊焉久不聞問具以春秋對母以蘇秦從横助恐上書謝願奏三年計最詔許因留侍中)
嚴麟(廬江掾肅宗崩麟奉章弔國馬死不能進廉范命從騎與之不告而去)
(三國)嚴顔(劉璋使守巴郡為張飛所擒顔曰有斷頭將軍無降將軍飛怒命斬之顔色不變曰斫頭便斫)
(頭何怒耶飛壮而釋之)
嚴畯(字曼才彭城人少耽學性尤純直避亂江東張昭薦之孫權以為騎都尉及魯肅卒權令代鎮)
(陸口畯固辭後為衛尉使蜀蜀相諸葛亮善之著孝經傳潮水論)
嚴卿(晉人善卜筮)
(晉)嚴高(太康中為晉安太守以寬惠得人心)
(南北)嚴植之(字孝源秭歸人少善莊老精觧喪服孝經論語及長徧習鄭氏禮周易毛詩左氏春秋性)
(惇謹不以所長高人梁天監中兼五經博士生徒常數百講說有區段次第析理分明後遷中)
(撫記室參軍)
嚴世期(有司奏榜其門義行嚴氏之門)
(唐)嚴譔(朝邑人高宗時舉銷聲幽藪科及第武后時為詳審使平活八百餘人又嘗按囚罷疑不實者)
(百人酷吏來俊臣等疾之誣以罪謫交趾五歲得還拜右散騎常侍子向乾元中為鳳翔尹)
嚴挺之(名浚以字行華隂人資質軒秀重交游許與生死不易張九齡雅知之每曰嚴大勁苦舉)
(進士并制科為洺州刺史以為治吏皆憚之開元中為尚書左丞)
嚴武(字季英華陽人父挺之少好學舉進士制科歴官刑部侍郎遷左丞武幼豪爽房琯薦為給事)
(中玄宗擢為成都尹遷黃門侍郎後節度劍南破吐蕃有功從孫綬擢進士第官至尚書右僕)
(射荆南節度封鄭國公)
嚴郢(字叔敖華隂人父正誨以才吏更七郡郢第進士大歷末為京兆尹嚴明持法疾惡撫窮敢誅)
(殺盗賊衰號稱職尹)
嚴維(字休復唐語林云白公除杭州替嚴員外休復休復有時名公喜為之代白公清輝樓詩序云)
(嚴十八郎中在郡日改制東南樓因名清輝未立榜召歸郎曹)
嚴隆(關中人節度使武玄孫也父廣遠仕馬氏為評事因以女適周行逢至隆遂遷華容死葬石首)
(鹿湖山今其家分為八族)
嚴震(梓州人兄侁舉進士累官行軍司馬震為興鳳兩州團練使韋楨状其治行為山南第一後遷)
(山南西道節度使累進同平章事卒贈太保諡忠穆從弟礪為興州刺史累官尚書左僕射節)
(度東川卒贈司空)
嚴綬(挺之孫擢進士第以侍御史召為刑部員外郎擢河東司馬工部尚書左僕射封扶風郡公進)
(司空在鎮九年施政尚寬惠治聲流聞士馬孳息進少傅贈太保)
嚴礪(興州刺史後為節度使寬明簡惠嘗疏嘉陵江通漕以饋成州)
嚴維(字文正越州人武德進士授校書郎為諸暨及河南尉又充河南嚴中丞幕府終于校書郎所)
(著有詩一卷)
嚴羽(字丹丘邵武人有才名議論深到自號滄浪逋客)
(五代)嚴可求(徐温幕命僚張顥使人刺之可求不動神色自若盗竟舍去)
(宋)嚴顥(字威卿吉水人皇祐進士為河源令持身以廉邑人惜其去餞以海錯舟行十餘里家人發缶)
(得金告顥亟命停舟召餽者還之)
嚴肅(字成之大中祥符間由大理丞知南安軍以通敏之才正直之氣勸善懲惡詞訟止息輦運無)
(滯物産盈美)
嚴希孟(沿海人博文通史尤長于詩父文式蚤卒家頗寒約母李氏御衆有法持家極嚴希孟惟)
(母命是從家日嬴裕母自奉愈約希孟一如母心元祐三年母感瘧癥希孟憂藥弗效禱亦無)
(驗密割股肉炊以啖母其疾遂痊鄕人稱曰嚴家孝子母終喪葬哀毁如禮與人相接未嘗有)
(笑容)
嚴有翼(紹興間教授南劍州學精理明動以師道自任搜剔經髓講授諸生意融而言隨聞者爭)
(聽戶外之屨常滿)
嚴抗(字汝抑紹興進士歷官諫議大夫累擊豪倖有奏議通篇)
嚴大猷(蒼溪人吳曦僣蜀大猷詩云笏未到手難擊泚兵如入手易擒吳後以特奏名授隆慶府)
(司理參軍著補闕蜀都賦方山集四卷)
嚴續(有歌姬唐鎬有通犀帶唐有慕姬之意嚴有欲帶之心各出姬觧帶賭之唐采大勝乃酌酒姬)
(歌一曲而别續悵然遣之)
嚴思義(字仲和臨川人乾道初進士誨人以踐履為先朱熹薦之仕至寧國府倅全活淮民流徙)
(者甚衆老歸故里卒年九十四)
嚴珽(字玉甫性嗜學才識高邁襟懷弘遠言論侃侃為劍南節度使剖析無滯寮宷服其能兵民懷)
(其惠文章事業咸足人聽卒于官)
嚴昌裔(字慶曾零陵人紫巖先生張浚謫永州昌裔登其門而受學焉南軒實與之為友云)
嚴九齡(字德延新喻人質敏嗜學教授里塾高蹈不仕紹興間膺薦不出年九十四終)
嚴世父(新喻人隠居不仕師事朱子有疑義問荅往復書帖鄉人祀之于學)
嚴粲(字明卿邵武人精毛氏詩所輯詩名嚴氏詩輯)
嚴滋(字泰伯臨川人端重明敏象山曰始吾聞泰伯賢今觀氣象聽談論可與適道郡博士禮為前)
(序新學舍核學計知無不為舉進士不第著十論扣閽晩主郴陽簿而卒有寄窗松藁守軒草)
(錄東征雜著藏于家)
嚴仁(字次山邵武人好古博雅吳曦叛楊巨源誅曦安丙碁而殺之仁嘗作長憤歌為時所傳誦又)
(有清江欸乃歌行於世)
嚴參(字少魯羽之族志則崖岸外無廉稜或勸廣交延譽則掩耳不荅高臥中林瞪視一世自號三)
(休居士與丹丘次山齊名世號三嚴云)
嚴嘉謀(字造遠九齡之子世業儒教授里中兩預計偕郡守嘗以其經術孝廉薦于朝三邑士大)
(夫又列其行誼乞加旌表上可其請)
嚴嘉賓(字造道嘉謀之弟乾道進士強學工文為後進師表篤於孝友兄弟同居二十餘年益篤)
(友愛略無間言父子昆季俱以學行聞於時士林多重之)
嚴瑀(字元瑜江山人紹興中進士官平江府錄事參軍卜居汎仙山之陽以文字名家有溪闕翕耳)
嚴晃(字昇之溧水人精於周禮第武舉進士授教諭元兵渡江負其母避難卒與兵遇兵欲刃其母)
(晃以身蔽之中頸幾死終身不能仰視夀七十八卒)
(元)嚴實(字武叔長清人金時除長清令為主將所疑挈家依益都張氏避之後歸元為東平路行軍萬)
(戶有功德于民初彰德既下又破水柵帶孫欲屠之實曰此國家舊民吾兵力不能及為所脅)
(從果何罪耶帶孫從之實在徐邳間以河南破屠戮必多乃載金繒往贖之且約束諸將毋敢)
(妄殺會大饑民北徙法藏匿逃者保社皆坐逃亡無所托實命作糜粥盛置全活者甚衆部曲)
(有逃歸益都者實置不問卒封魯國公諡武惠子七人皆貴顯)
嚴忠濟(字紫芝實第二子襲東平路行軍萬戶開府布政一法其父世祖南伐詔率師所向無前)
(大臣有言其威權太盛召還命其弟忠範代之忠濟治東平日借貸於人代部民納逋賦及謝)
(事債家執文劵來徵帝聞之悉發内藏代償卒諡莊孝)
嚴忠嗣(實第三子充東平路管軍萬戶從兄忠濟略地揚州取邵伯埭渡淮與宋兵相拒嗣渡江)
(分部攻城斬獲甚衆師還授金虎符中統間累立戰功後懲青濟之亂居大藩者子孫不得親)
(政乃罷官居家)
(明)嚴德(當塗人元末從高皇帝征伐有功累陞左翼元帥府統軍元帥會張士誠據兩浙命德統兵征)
(之連戰皆捷遂令守禦杭州洪武元年天台賊反德往討之中流矢卒上悼之贈驃騎上將軍)
(封天水郡公)
嚴震直(字子敏烏程人器宇宏偉洪武初以稅戶授布政司參議累官工部尚書轉右都御史所)
(至能聲綽著嘗出使安南不辱君命朝廷特加寵眷詔優其丁役以旌表之)
嚴杞(洪武初知武功縣革煩以簡愛民以誠民懷其德去任雖久而不㤀焉)
嚴毅(洪武中為侯官縣主簿持己清慎邑嘗旱禱雨輒應有盗摽掠毅遣捕之其徒甚衆有一渠魁)
(欲害毅乃詐為武官之仕置酒延欵毅悟就席擒之盗遂息)
嚴升(繁昌人洪武庚辰授青神知縣考績赴選部凡七試經義論策記銘詩賦皆立就陞江西僉事)
(官至都御史振肅風紀為神陽賦以見志)
嚴烜(字熙叔懷安人永樂中以楷書預纂修例授八品秩辭乞歸養卒業後登進士拜監察御史奉)
(命按山東歲旱民饑奏蠲其科稅大發倉廪以賑之復按畿甸及四川河南皆有聲稱陞浙江)
(按察僉事陳情乞典學校以便養親除金華教授卒烜性至孝少時祖母陳疾篤每旦禱于北)
(辰求以身代且刲股肉和粥以進居官三十餘年屋不增一椽業不增寸地士大夫稱之所著)
(有韋齋集藏于家)
嚴恭(仁和人永樂間進士授監察御史確持憲度務敦大體而不致情於察察所至有聲陞貴州參)
(政卒兄子裕成化二年登進士)
嚴恕(字景用軀幹修偉氣性剛介丙子任湖廣寳慶知府郡有採辦官木長大沉于水人力不能舉)
(恕親臨其所祭告當境土神一夜水漲而木自浮人咸以為正直感神之助丁内艱改知臨江)
(府丁外艱改知岳州府永樂年因事免官蕭然一寒士也鄉邦惜之)
嚴孟衡(分宜人儀状魁碩不類南産初為邑諸生一御史行部至行慶節禮適天雨拜於庭上孟)
(衡厲聲曰拜下禮也今拜乎上泰也御史瞠目視之復厲聲曰怒目視君大不敬也御史改容)
(稱歎而去後登永樂乙未進士授監察御史正色立朝屢疏大臣不法百司憚其風采陞浙江)
(按察副使丁外艱服除改四川剛正嚴毅人不敢干以私所至貪濁悉自引去於人少許可同)
(列亦皆推讓其能擢四川右布政使卒于官)
嚴本(字志道永樂十一年以薦任刑部主事遷大理左寺正持身謹嚴法比多所論正朝廷初建北)
(京分遣京官下郡國督所需甚急君詣太平先後督者且至民懼夜懷金誤詣君所君笑卻之)
(絶口不復言既竣事太平郡人頌其事以傳)
嚴洤(字宗源莆田人景泰甲戌進士歴都御史)
嚴銶(字文器弘治己酉以易經領江西鄉薦授杭州府推官辨民冤抑務盡民情杭民德之杭出鹽)
(課典守者往往侵漁當道命銶撤之商民各稱其便三載考績嚢箧蕭然時中貴專政凡考績)
(者無厚賂輒遲之或勸稱貸以與銶曰凡貸必斂民而後償也與其損民而利吾官盍去官以)
(無損吾民耶當道知其賢交章薦之轉北太僕寺丞因山東馬疋消耗奏減十之二三芻牧之)
(民稍蘇其困尋陞知廣西平樂府事歴任五月土俗民情悉已按究後以病謝歸卒于家嘉靖)
(乙巳提學蔡公克廉扁清白吏嚴太守之門)
嚴嵩(江西分宜人弘治乙丑進士仕至華盖殿大學士少師削籍卒)
嚴紘(字仲洲江浦人弘治壬戌進士歴布政)
嚴鳳(字季祥歸安人弘治舉人歴知府所至有惠政績學砥行一時士大夫翕然宗之稱為溪亭先)
(生云)
嚴時泰(字應階餘姚人正德辛未進士歴侍郎)
嚴文梁(字子成烏程人嘉靖丙辰進士歴刑部主事性諒實有志操年三十五而卒惜不究其施)
閻(太原宫音周武王封泰伯曾孫仲燮于閻鄉因氏)
(周)閻嘉(晉人)
閻敖(楚人)
閻戢(齊人)
閻渠(秦人)
閻沒(魏舒屬大夫魏舒將受梗陽人女樂閻沒女寬入諫魏子召之食比至三嘆魏子問其故荅曰)
(願以小人之腹為君子之心属饜而已獻子辭梗陽人)
(漢)閻未央
(三國)閻温(天水人仕魏以凉州别駕守上邽會馬超奔上邽郡人舉迎之温不能禁乃還州超復圍之温)
(夜潜出欲告急夏侯淵賊執之詣超超曰若謂城中無救則貸汝温偽許之及詣城下大呼曰)
(大軍不過三日至勉之超怒殺之)
閻憲(為綿竹令邑人有夜行得遺錦者平明送縣憲曰夜行得錦是天賜也對曰縣有明府犯此則)
(慙人歌之曰閻君賦政明且和)
(晉)閻纉(字續伯安漢人祖團為魯功曹勸魯降魏封平樂侯父璞䍧牱太守纉博覽墳典慷慨有大節)
(仕晉以功封平樂鄉侯五子皆開朗有才力長子亨遼西太守)
閻曾(武陵人避地涼州州牧張茂專伯隴右築靈釣臺人苦其役曾夜扣門諫之遂罷役涼人大悅)
閻鼎(字台臣豫州刺史挟愍帝自宛趣武關頻遇山賊士卒亡散次雍州告刺史賈疋疋遣兵護之)
(達于長安即帝位)
(南北)閻慶(字仁慶善于綏撫能盡士卒死力屢獲勲勞遷驃騎大將軍)
閻慶禮(為敷城太守歲以家粟千萬賑恤貧者人賴以濟)
閻元明(安邑人有孝行除北隨郡太守以違親養泣淚喪明悲號上訴許歸養一見其母目復明)
(有司状聞詔表孝行復其家母亡服闋心喪不輟每忌日悲慟傍隣昆弟亦感而雍和百口同)
(居)
(唐)閻濟美(貞元末為福建觀察使先是觀察使于閩中置監牧馬百姓甚苦濟美至奏罷之)
閻防(名見河岳英靈集)
閻立德(萬年人與弟立本俱有巧思武德中立德嘗製衮冕六服咸有典則官至工部尚書立本)
(貞觀中自主爵郎中代兄為工部尚書總章初拜右相)
閻立本(立德弟總章初拜右相太宗與侍臣泛舟春苑池見異鳥容與波上悅之詔坐者賦詩而)
(召立本侔状閭外傳呼畫師閻立本是時已為主爵郎中歸戒其子曰吾少讀書今獨以畫見)
(名與厮役等若曹慎毋習時姜恪以戰功擢左相故時人有左相宣威沙漠右相馳譽丹青之)
(嘲)
閻朝隠(中宗朝修文館大學士張說論近世文朝隠若麗服靚妝燕歌趙舞觀者㤀疲)
閻伯嶼(為豫章都督王勃滕王閣記云都督閻公之雅望棨戟遥臨)
閻瑜(廣德末袁州刺史當兵革後專務德化招集叛亡四民復業及改撫州袁民蟻從吏莫能止)
閻知言(天定二年任湖州刺史)
(五代)閻寳(鄆州人仕唐為招討使梁唐戰胡柳唐軍敗莊宗欲退保臨濮寳曰夫决勝料勢决戰料情今)
(梁兵窘蹙其勢可破勝而驕怠其情可知莊宗乃整軍復戰遂敗梁兵)
(宋)閻詔(鳳翔天興縣人以學問著聞擢進士第累遷秘書丞為監察御史裏行嘗使契丹頗諳北方疆)
(理契丹不能欺官至諫議大夫知同州)
閻日新(臨渙人真宗時為供奉官遷文思使多所建白累官坊州刺史知渭州兼涇原路駐泊鈐)
(轄終昭州團練使知單州)
閻守恭(榆次人父榮倜儻有志略劉繼元召辭不就守恭體貌竒偉後徙家大名應募立功累遷)
(德州刺史為并代兵馬鈐轄御軍嚴雖家居如對賓客常訪求郭進事而師法之)
閻承翰(真定人為真定高陽關三路排陣都鈐轄時中山屯兵甚衆艱於飛輓承翰請鑿渠計引)
(唐河水自嘉山至定州三十二里又至蒲隂東六十二里合沙河經邊吳泊入界河以濟饋運)
(亦可旁為方田上嘉而從之渠成人以為便優詔褒之)
閻一德(嘉定初以朝請郎知真州時兵燹後官民居略盡乃創建聽事所著有古今政事錄二十)
(卷觀厥撰述蓋亦有志于及物者)
閻欽受(御史宿濠州高唐館有詩云借問襄王安在哉山川此地勝樓臺今宵寓宿高唐館神女)
(何曾入夢来)
閻安中(紹興中進士唱名王十朋第一安中第二)
閻象(知蘇州知其風俗而撫以善政恩涵澤濡民以蘇息)
(金)閻詠(高唐人氣節豪邁常慕張忠定公為人以状元應奉翰林文字終于河南治中郡人祀之于鄉)
(賢祠其弟子康曄篤信好學四方之士經其指引為元初名卿大夫者甚衆與詠同登鄉賢祠)
(元)閻玉(中統初調曲陽尹興利革弊甚得民心至元初改藁城尹以疾卒兩邑耆庶紀其異政為立遺)
(愛碑)
閻從(新安縣尉縣有鬻麥商為賊所殺莫知主名從因集吏民至尸傍跽聽忽一人屏樹而立命卒)
(引詰之賊遂服嘗于道中遇數人騶從若貴游者從曰此巨盗也邏致之果得其實隣境稱為)
(神明)
閻忠(平陽和州人父衍仕金歿於王事忠避兵山東家於高唐其才復善屬文仕元累官翰林學士)
(承旨)
閻復(高唐人用王磐薦為翰林應奉會議加封孔子復受命為制詞有曰先孔子而聖者非孔子無)
(以明後孔子而聖者非孔子無以法聞者歎服累官翰林學士承旨遥授平章政事卒諡文康)
(有清軒集五十卷)
(明)閻察(平定人洪武間進士除御史持大體論事侃侃太祖深器之以所言事榜於本州儒學門右激)
(進諸生陞浙江參議中官在浙犯法察擊死之事聞上素知其直宥之尋轉本司左布政使及)
(卒敇賜祭葬)
閻佐(字文輔商州人天順進士授御史嘗與中官勘事不合正色厲辭中官素知其直不敢違陞浙)
(江副使)
閻仲宇(字參甫隴州人成化乙未進士弘治初以按察副使兵備臨清素節清介分毫靡所私獨)
(持大體風紀振揚喜怒不形儀度古雅臨政必祈恩勝軍民咸隂受其庇時寒暑雨雪預示僚)
(屬節省趣候情多寬假法不少借㒺不畏且愛也惠行法外民思無窮擢行之日軍民號泣者)
(數千人後歴官太子太保兵部尚書兄仲實成化進士歴河南參政所在持正有聲人稱二閻)
閻璽(夀陽人凝重寡言笑幼讀書即能默會其義為文不事雕琢成化間進士授戶部主事監理鈔)
(關商稅羡餘秋毫不自私陞河南潁州兵備副使修明軍政煥然改觀然性勁特不屈意於權)
(閹坐是免官民立生祠祀之)
閻鼐(深州人守正不撓由進士任監察御史成化七年以忤中貴改諸城知縣愛民養士竭盡心力)
(捐俸建滄浪書院)
閻秀卿(長洲人有睿資沉深好書泊如也文清綺雖未離當時體而婉麗典則逸情翩翩若其人)
(在目尤喜推轂後進人倫之鑒寔稱久焉其行事乃盡佚去之未遠而一無可徵)
閻禹錫(字子與洛陽人性警敏師事河東薛瑄登正德甲子鄉舉授訓導薦授御史提督畿内學)
(政所著有自信集若干卷)
閻閎(字尚友臨清人正德丁丑進士歷參政)
閻鄰(字德甫東平人嘉靖己丑進士歷大理寺卿)
閻溥(字公甫興平人嘉靖癸未進士)
閻樸(字文甫榆次人嘉靖乙未進士國子祭酒)
(嘉靖丁丑進士閻漳蓬莱人隆慶戊辰進士閻邦寧原武人)
詹(河間羽音周宣王支子賜姓唐封詹侯其後為周大夫又望出渤海)
(周)詹義(大夫)
詹嘉(處瑕以守桃林之塞)
詹父(大夫)
詹尹(太卜見楚辭)
詹柏伯(昭公九年柏伯辭于晉)
詹何(楚詹尹之後以獨繭絲為綸芒針為鈎荆篠為竿剖粒為餌引盈車之魚于百仞之淵綸不絶)
(竿不撓)
(唐)詹必勝(婺源廬源人勇而敢為光啓初因官閩中與光州刺史王緒領軍至漳州會緒死王潮代)
(之必勝在軍中與潮弟審知善審知薦為軍校景福初潮遣審知收福州至城相持日久審知)
(一夕召諸軍校問攻城計必勝進曰此城東北壮西南虚若多設疑兵一持其東北預選敢死)
(士夜突其西南城必破矣審知稱善擢必勝為先鋒兵馬使領軍攻其西南越二日城䧟必勝)
(冐矢石先登沒于城濠審知甚悼之厚殯于州城西南而奏其功賜廟額曰奉忠)
(五代)詹敦仁(字君澤仙遊人嘗詣閩王昶上書昶命參决軍事強以袍笏不受以詩謝之有周粟縱榮)
(寧忍食葛廬頻顧謾勞思之句)
(宋)詹庠(字周文崇安人祥符中進士官至三門白波輦運判景祐中進君臣龜鑑六十卷有詔褒諭云)
(汝策名雋科引籍華序夙究聖賢之學載馳儒苑之名爰攄敏詞備存懿戒因燕居之一覽實)
(體要之可稱今其書行于世三子長彦猷屯田郎次彦迪季彦方並應賢良)
詹良臣(字元功遂安人為縉雲尉方臘起其黨犯處州守貳俱遁良臣獨守城曰捕盗尉職也縦)
(不勝敢愛死乎率弓兵出禦之被執誘使降良臣怒罵賊怒臠其肉使自啗且吐且罵至死不)
(絶口時年七十二後贈通直郎子大萬官至僉書樞密院事)
詹本(字道生建安人温言正行高抗不仕丞相江萬里薦為郎先致書於本本方坐門前石磯垂釣)
(使者至問本居本紿曰前溪即持竿渡溪去不知所終)
詹惠明(婺源人熙寧間父坐事當死惠明詣郡求代罪曰無以報㒺極恩有二弟足以養母願以)
(身代父死遂坐府門以大艾灼頂明日趨庭斷右耳血出淋漓郡守駭之以状聞詔減父罪賜)
(惠明錢帛)
詹範(字器之崇安人知惠州從東坡先生游先生嘗有次韻桂酒二詩稱其治行類龔渤海云靖康)
(間官京師張邦昌迫以偽命不受逃歸行在高宗即日召對奏兵事甚詳上喜曰卿忠臣也擢)
(為太常丞遷祠部員外郎)
詹洗(為福州侯官令子名豪移家建之建陽生五子一居嚴陵一居信城一居太末婺女之間留武)
(夷者其二子焉肇為御史中丞沆為侍御史)
詹時(字亨仲良臣之兄也累官至朝議大夫戶部侍郎子延年舉進士累官朝請大夫知池州)
詹大方(遂安人良臣子登政和五年進士第父死難時大方已仕矣累官端明殿大學士工部尚)
(書簽樞密院事封遂安縣伯食邑八百戶贈太師)
詹公荐(字文舉崇安人政和中上舍出身張邦昌僣位欲官之公荐逃匿間道至行在擢太常丞)
詹淵(字景憲崇安人調臨江戶曹掾江西俗尚嚚訟有數年不决者淵一閱之皆得其情於是環十)
(一郡之民有求質於有司者皆請屬淵因語之曰寧為戶曹非不願他官直)
詹度(字安世縉雲人政和初知真州莅任未幾深知民俗利病以課最璽書褒之加直龍圖閣度嘗)
(與郭藥師同知燕山府藥師欲居度右度告于朝朝廷恐其交惡也命蔡靖代度後度常言藥)
(師瞻視不常趨向懷異怙寵恃功逆節已萌聞與金人交結背負朝廷興禍不遠願早為之慮)
(始遣官究問而金兵已南下矣其智勇如此)
詹至(字及夫建德人仕為鞏州通判敵騎將及境合民兵七千人授甲登陴入與家人訣出約死守)
(敵遂遁去後隷張浚幕多所建明積官至左中奉大夫卒南軒張栻銘其墓朱文公書并題盖)
詹會龍(范嶴人建炎間與同乳弟檜龍同召見年甫五歲時外省獻果上分賜會龍曰一盂果子)
(賜五歲之神童會龍應聲曰三尺草茅對萬年之天子上大異之擬補從事郎以幼未任賜還)
(未幾卒今其里有神童門)
詹體仁(字元善浦城人父慥信豐尉體仁隆興中進士累官太常少卿孝宗崩率同列抗疏請光)
(宗親臨祥祭時議諡體仁言宜諡曰孝卒用其言後出知福州退居霅川博極羣書以存誠慎)
(獨為主為文悉根諸理云)
詹友端(字伯文宣城人政和鄉貢第一建炎初上書言金讎當復中原可取言甚壮激後戚方圍)
(宣城友端分城守禦匹馬輕裘奮當鋒矢以為衆倡賊平補迪功郎紹興壬子盗發西安郡委)
(友端攝尉與賊力戰中流矢卒詔官其子)
詹世勛(婺源人為人修偉沉毅其勇莫敵紹興中為鈐江民兵正將金人攻城陷招世勛叱曰我)
(大宋義士豈肯降汝金人攅箭射死)
詹叔善(玉山人紹興中進士拜奉議郎諸王教授僅滿即求致仕夀皇嘉之官其子復賜誥有知)
(止足勵士風之語先時叔善築書屋榜曰知止與詔語合人多題詠之又叔寧叔迥叔法叔羲)
(皆其昆弟俱登進士第)
詹景仁(崇安人以文學辟掾三公府延祐間出貳浙東憲幕陞拜江西撫州路總管與京兆杜徵)
(君本友善攜歸武夷平川景仁築萬卷樓本築思學齋懷友軒當時名公鉅卿莫不往過相與)
(唱酬焉)
詹義(字持國縉雲人善辭章元祐間馳聲大學後舉進士累遷給事中徽猷閣學士以才識聞)
詹邈(施州人元祐中擢倫魁之選)
詹慥(字應之崇安人安貧守道一介不取諸人誘掖後進孳孳不倦從游者多所成立尊為鄉先生)
(為文操筆立就人以為腹藁晩任贛之信豐尉有文集二十卷)
詹先野(字景舒崇安人經史諸子歴覽無遺天聖四年領鄉薦繼應賢良後竟不仕隠居廪江之)
(濱每嘯詠武夷山水間終日㤀歸人謂其有僊風道骨焉嘗賦詩曰武夷溪九曲曲曲好垂鈎)
(自得江山樂何須公與侯)
詹騤(字晉卿遂安人淳熙二年状元官至龍圖閣學士知定國府)
詹阜民(字子南遂安人累官宗正寺丞兼駕部郎中知徽州府民為立祠與朱文公同祀焉)
詹儀之(字體仁遂安人銳于問學舉紹興二十一年進士淳熙二年知信州時朱熹吕祖謙在鶴)
(湖論學儀之往復問辨無虚日後帥廣東論廣鹽官鬻之弊孝宗韙之除吏部侍郎知靜江府)
(在任六年官鬻弊革未幾代者中以飛語遂謫袁州公論惜之)
詹師文(字叔簡崇安人刻意好學慶元中第進士調江西憲司檢法官治獄無冤討平赤水開賊)
(秩滿歸家與真德秀鄒應龍交遊不復仕進)
詹㮚(字德寬崇安人嘉泰二年進士調吉州安福尉時有婦人陳其姓者非命而死官屢檢視不得)
(其實上司檄公檢覆㮚見其腹脹因推究之得竹刃於隠僻間賊亦隨獲開禧間校文臨川尋)
(調瑞州法曹)
詹適(字德遠縉雲人幼嘗廬墓有靈芝之瑞嘉祐中進士仕至龍圖閣學士居官廉正所至多有惠)
(愛文章政事俱優)
詹應陳(字俊卿幼警悟志趣不凡以禮記舉進士調衢州戶曹公廉自許德祐丙子元兵南下三)
(宫赴北參政徐方溪扈益王走廣超江村戍浦城應陳匍匐從之遇大軍俘焉使治馬芻善調)
(護欲任以行軍掌書記應陳辭以不善書逃歸卜築書院琴書自娛至元己丑劉忠齋薦應陳)
(辭曰山林之士避名久矣服儒衣冠而效羝乳吾不為也)
(元)詹崇朴(字叔厚安樂人經義貫融卓為名儒大德中夏友蘭建鼇溪書院吳文正公為作啓請崇)
(朴主其教事學者多所成就所著有奎光集藏于家)
(明)詹同(字同文新安人穎悟好學元奎章閣學士虞集見之曰才子也以其弟槃之子妻之舉茂才異)
(等為郴州路儒學正遇亂家黃州歸附本朝授國子博士累遷學士承旨兼吏部尚書文章高)
(古操行耿介始終清白後致仕卒)
詹彦中(臨淮人元末辰沅蠻叛命鎮辰州創衛所增浚城池軍政嚴肅洪武初拜湖廣行省參知)
(政事辰有五溪為槃瓠蠻獠雜處彦中動中機宜勲猷德化流溢湖湘卒于任郡人立懷德碑)
詹鳳翔(字道存樂安人元末已有文聲洪武庚戌被薦赴京以病免歸任本府儒學訓導鳳翔自)
(少至老未嘗一刻手去書冊多著述有家禮括要律吕新書括要理學類編及文集等書)
詹俊(字國章當塗人洪武初磁州同知始至大書坐隅曰忠勤廉謹民有掘故址得藏金納半于官)
(俊不許而歸之嘗遇飛蝗呼天哀告蝗遂出境遇久旱作歌自責大雨即至民至今思之)
詹徽(同子洪武中歴官左僉都御史遷左都御史吏部尚書以公勤復其家後坐事廢大誥稱其剛)
(斷嫉惡不容奸偽子紱為太子洗馬改尚寳司丞)
詹仲和(名僖號鐵冠道人鄞人初為縣諸生已而棄去學書師王右軍樂毅論東方朔贊及趙子)
(昂度人經金丹四百字七觀焦君碣諸帖皆逼真年七十餘燈下作小楷如蠅頭状遒勁可法)
(父復禮稱善書僖實過之兩京俱有碑刻人皆珍焉僖名動公卿而亢潔自好終不屑丏一官)
(人以是益高之)
詹希原(字孟舉廬源人承旨同之從子以書學名世洪武初吏部奏差鑄印局副使陞中書舍人)
(宫殿及城門坊扁皆其所書陶九成云希原正書師虞永興富有繩墨其字愈大愈好楊文貞)
(公云國朝大字希原為第一蓋兼歐虞顔柳之法而有冠冕佩玉之風者)
詹勗(字勗之䕫州人洪武五年知東莞縣嚴以馭吏寬以愛人廉介有守修飾壇壝以嚴祀典推人)
(戶甲乙以均力役又重修廟學時海瀕寇發躬率衆擒之迫逃之卒縶之還其籍境土寧謐民)
(樂其生)
詹源(字汝潔安谿人弘治乙丑進士歴副使)
詹軾(字敬之玉山人正德進士授行人上將南狩軾抗疏極諫廷杖死贈御史)
詹翰(字汝約玉山人正德進士歴刑部右侍郎)
詹珪(字朝章江西鄱陽人由水部郎中嘉靖八年陞建寧知府愿恪公勤有斷有守剏漏澤園行古)
(冠禮先是兩衛預備倉榖歲久坐累軍斗珪請以易月糧而抵銀在官人甚便之善政不可殫)
(書不事表襮去後民追思樹遺愛碑于名宦祠官終貴州副使)
詹莱(字時殷常山人嘉靖丁未進士知金谿縣年少行事老成時民間苦劫掠加意擒捕盗聞之逃)
(奔他境後以憂去歴僉事)
詹榮(直隷山海衛人嘉靖十二年為戶部郎中以理儲至大同有父喪值叛兵之變不克去榮素允)
(於出納為諸軍所服至是密啓督府計擒首惡平定安集之功居多二十三年復巡撫大同陽)
(和之役飭僃發援鎮人賴之)
廉(河東角音顓頊孫大廉之後以字為氏)
(周)廉頗(趙人惠文王時將兵伐齊大破之取晉陽為上卿以勇氣聞于諸侯故強秦不敢加兵于趙)
廉潔(衛人孔子弟子後世封莒父伯)
廉褒(趙人)
(漢)廉范(字叔度杜陵人父遭亂客死于蜀時范年十五往迎父柩船破俱溺以救得免明帝時范舉茂)
(才遷雲中太守匈奴不敢犯後徙蜀郡民歌其政初范與慶鴻為刎頸交時人稱曰前有管鮑)
(後有慶廉)
廉丹(校書)
廉公諤(堂邑人為莱蕪令民歌曰甑釡生塵魚境内安以樂昔聞范史雲今見廉公諤累遷司農)
(少卿出知滑州治聲流聞于時)
(唐)廉坦(相城人進兵破蘭道明死節)
(宋)廉布(楚州人登科)
廉操毅(昌州人)
廉嗣復(趙州人)
廉復(章丘人有隠德為世所重治平間詔舉遺逸刺史王才叔薦之不起李格非為墓銘)
廉義
廉禄(俱元豐進士)
(元)廉希憲(字善甫至元中以平章行省事于荆南禁剽奪通商販興利除害兵民按堵官至丞相立)
(朝讜正命受帝師戒對曰臣受孔子戒者)
廉恂(集賢大學士)
(明)廉廣(成化間都督僉事征兩廣蠻賊有功)
廉政(字公舉都指揮僉事成化間掌河南都司事)
廉瑞(獲嘉人正德中湖口縣丞)
廉文明(鼇山衛人正德中清河知縣)
廉靖(鄱陽人萬歴丙子舉人)
潜(臨川見姓苑)
(宋)潜說友(縉雲人知平江府)
潜有成(登進士開封人)
潜時舉(江陵人)
潜起(朝散大夫江隂司戶)
(明)潜溟(字彦鴻高安人永樂進士授御史成祖遣使北平命十數事既出追還詔問對無遺上器之遇)
(事有難决者輒曰付虎眼御史謂溟也紀綱不法溟得其状以聞仕至廣東副使)
潜玉(福州人永樂間大寧縣知縣)
潜瑜(海鹽人宣德中湖廣辰州府推官)
潜儒(上高人正德中湖州府同知)
潜洪(德州人嘉靖中任江隂縣丞)
鹽(北海見姓苑)
(漢)鹽津(北海相)
鍼(巨淹切)
(周)鍼巫季(魯大夫)
鍼虎(秦大夫三良殉葬者)
苫(失廉切)
(周)苫夷(魯大夫家臣)
(宋)苫榖(眉州人宣和進士)
粘
(明)粘鵬(武邑人洪武庚午舉人任教諭)
粘佐(武邑人洪武中任經歴)
粘宣(貴縣人成化中任東鄉縣知縣)
粘承光(巴縣人正德中任懷寧縣學訓導)
粘燦(晉江人正德間南京監察御史)
占(陳子不占之後以王父字為氏)
(宋)占統(逵州人太子中舍)
(明)占恩(桐柏人嘉靖陕西莊浪縣丞)
添(見姓苑)
(宋)添穎(龍溪人循州司戶)
(明)添禮(沙縣人洪武中增城縣知縣)
氊
(明)氊求(宜陽人監生永樂十五年任廣西右參議)
氊徽(渭南人景泰中湖廣慈利縣知縣)
氊璽(宜陽人成化舉人)
僉(見姓苑)
(明)僉陽(汝陽人成化間邢臺縣教諭)
瞻
(元)瞻思(真定人少穎異日記千餘言及長博極羣籍泰定初以遺逸徵至尋辭歸後召拜翰林應奉文)
(字出為陕西行臺御史首舉國家大政十餘事上于朝累遷江東廉訪副使卒諡文孝思䆳于)
(經學天文地理鍾律筭數水利外國之書皆極究之所著有四書闕疑五經思問及碑銘等文)
濓
(漢)濓汝(印藪)
閻(見姓苑)
(晉)閻亨(懷帝時志頗驕盈遼西亨以書固諫殺之)
(明)閻岑(武定人正統中井陘縣訓導)
閻煜(朝城人正德中唐府長史)
閻肅(武定人嘉靖甲午舉人)
閻三聘(陜西人嘉靖中元氏縣知縣)
兼(衛公子兼之後)
十五咸
咸(汝南巫咸之後音減又云如字今東海有此姓)
(漢)咸宣(為御史幾二十年)
(唐)咸冀(開元十八學士之一圖形含象亭)
咸廙業(殿中侍御史世居東海臨朐)
(明)咸大昌(莱陽人嘉靖中任江隂縣丞)
咸懷良(萊陽人隆慶戊辰進士)
氾(周大夫食采于汜因以為氏望出燉煌音帆又音凢)
(漢)氾勝之(撰農書十八篇劉向别錄云使教田三輔有好田者師之武帝時為議郎遷御史)
汜昭(桓靈間人濟北英賢傳云汜昭載所徐晏夏隠劉彬時人號濟北五龍)
汜騰(字無忌舉孝廉為郎中散家財五十萬以施宗族柴門灌園琴書自適)
(晉)氾毓(字稚春濟北盧人客居青州父終廬墓所三十餘載武帝召補文學秘書郎太傅參軍並不就)
(奕世儒業敦睦九族時人號其家兒無常母衣無常主撰春秋釋疑凡所述七萬餘言)
氾衷(與索靖等馳名海内人號燉煌五龍)
氾幼春(有操行七世同居家人無怨色)
(唐)氾蒙(詩人)
汜雲(刑部郎中)
氾璜(大將破交趾)
(明)氾震(桂林人成化中句容縣教諭)
汜東(貴州人弘治廣西平樂府經歴)
汜相(字希周宿州衛人嘉靖貢士)
凡(晉陵姬姓周凡伯之後凡蒋邢茅俱周公之胤陕西寧羌縣有凡氏)
函(音咸見姓苑)
(漢)函熙(豫章太守)
釤(音鏟見姓苑)
(明)釤資(玉田人正統間欽天監靈臺郎)
(音閑見直音)
萬姓統譜卷六十七
