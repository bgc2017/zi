卷四十五
萬姓統譜卷四十五明凌迪知撰
下平聲
七陽
(明)王觀(祥符人性耿介儀度詳整語言敏捷洪武中入太學問學識見為衆所服比為蘇州知府發姦)
(擿伏境内畏憚朝廷嘉其能榜諭天下以勵怠政者)
王璲(其先蜀遂寧人自其祖父仕元宋時家吳璲有異資幼則善屬文名籍甚因得備侍從與王洪)
(孟揚達善並以才聞璲等既後進文獨工能立就雖數篇並作受命即奏不淹刻咸以為神諸)
(在位者雅不能善又自相矜許遂被以輕薄名仁廟在東宫試神龜賦極稱善語解縉縉頓首)
(謝不能及後語黃淮淮因譖之遂與孟儞先後論死)
王璉(長山人器局沉凝學問精密師事宋濂洪武中鄉舉至京召見試詩擢史館編修選入文華堂)
(肄業尋攝御史按河南回奏稱旨上說謂近臣曰文華堂諸生如王璉等皆異日將相才也)
王璡(璲弟先在謫遣中以明經舉為掌故以著作召與楊溥等入直内廷璡稍醇謹文亦不逮璲故)
(得優游免兄璉以早卒名乃出二弟下)
王彝(字常宗其先蜀人父允中教授崑山州學遂占籍嘉定彝博學強記文尤嚴整洪武初與郡人)
(高啓謝徽輩交善被詔同修元史史成授以官不就而歸時江夏魏觀守郡賓禮賢士未幾以)
(事被逮彝與啓嘗為觀作文竟連坐死於京市有王常宗集四卷行於世)
王紹原(字復初自幼嗜學治毛詩刻意吟詠伯仲五人值元季兵興經亂離家以傾廢紹原惟守)
(淡苦諸弟欲求分異以自便紹原不能已推産與之唯取先世基田以供祭祀及海内平于所)
(居之旁闢一軒扁曰耕讀與常所往來觴詠自娛灑然無世累有畊讀集傳于家)
王士寧(生元至正甲辰至成化癸卯年百有二十士寧少慕養生不受室飲酒食肉走蜀入雪山)
(投見一老人披氊衣卧深洞中石牀上長三尺餘耳目口鼻手足皆類小兒士寧頓首拜不答)
(因執役左右老人不飲食坐側懸一囊中類乾麫饑輙取啖喝手掬飲磵水一二升士寧饑跪)
(乞食老人與囊中物苦澁不能下咽士寧捨啖山果野菜居三年老人憐之忽曰吾語子術子)
(識之宜出山非其人莫授士寧出雪山後事不可知其在濟寧居城東深巷敗屋中已六十年)
(濟寧人竊旁伺士寧久絶火食唯日啖棗數枚或菜數莖飲水少許人餽遺輙不肯受濟寧指)
(揮王宣者海州人往見士寧駭曰吾上世有叔祖士寧好道棄家去竟不知所終翁得無是扣)
(家事皆合宣因日與來往成化七年朝廷下山東徵士寧俾乘安車來楊文懿公道濟造士寧)
(問但曰靜坐寡慾坐久瞑目閉息曰我老無能朝廷過聽召我我未聞道但習靜已久近乃日)
(與人接大敗吾事文懿因問元末國初事曰一身之外百無所知)
王弼(徐州人十歲喪父哀毁幾絶洪武中以薦知樂安縣陞光禄署丞迎母就養母病籲天求以身)
(代母年九十卒躬負土成墳廬墓三年哭泣不輙事聞召拜文華殿大學士辭不稱朝廷不允)
(欲以風勵天下之為人子者尋改通政司右參議致仕仍旌表其門曰孝行)
王璡(字器之昌邑人洪武中以儒士舉任邑學訓導歴陞寧波知府枉私謁清吏弊尤以造就人才)
(為急或夜分至學以察諸生勤怠毁郡中淫祠以葺公宇寮屬曰廟神極靈宜避其禍璡曰吾)
(欲正民心耳神禍非所懼也卒毁之性廉介儉約厨無甘雋去之日行李蕭然父老追而贐之)
(一無所受)
王珪(合肥人慷慨有大志少為淮西廉訪司隷卒見官長儀衞尊崇輙慨然嘆曰將相無種在人為)
(耳元末兵亂募集鄉民守廬州自稱萬戶尋來歸從征渡江克復太平仍命為萬戶守之積功)
(陞右軍都督僉事)
王愷(當塗人幼讀書有大志天兵取太平以愷居幕府既克衢州軍民戍守有方謀慮深遠及胡大)
(海為行省參政愷為郎中吳將吕珍侵諸暨堰水灌城大海奪堰水灌珍珍勢蹙誓解兵愷曰)
(彼狡謀勿聽大海不忍食言竟引還珍果敗盟大海及愷俱被害追封愷當塗縣男)
王著(涇縣人洪武間任浙江按察司經歴廉能著稱嘗巡温州州久旱著禱雨輙應慈谿虎為害著)
(誠禱神虎盡自斃而民遂安後累陞雲南按察司副使)
王禕(字子充義烏人幼秀爽奇敏師事黃溍洪武初授江西儒學提舉司校理遷起居注同知南康)
(府事召修元史為總栽官書成擢翰林待制兼國史編修奉使雲南為梁王把都所害其遺文)
(有華川集玉堂雜著諸書正統間追贈翰林學士諡忠文)
王景(字常齋松陽縣人洪武中為山西參政與布政使會㮷韓宜可同坐事謫雲南後召宜可為副)
(都御史景與修高廟實錄陞翰林侍講永樂初進陞學士景博學以古文自名亦善於筆札)
王彰(鄭州人博學有才望洪武中領鄉薦入太學初授吏科給事中歴陞山西左參政入為禮部右)
(侍郎尋調戶部累陞右都御史人莫敢干以私時劉觀為左都御史用法之公人以彰為優云)
王冕(字元章越人磊落有大志穿曳地袍翩翩行兩袂軒翥下東吳渡江入淮楚北抵燕都歴覽名)
(山川搜訪奇才俠客談古豪傑事呼酒悲歌隠山谷中著書一卷坐卧輙隨祕不使人觀曰吾)
(未即死持此以遇明主)
王升(德清人洪武初坐事繫刑部獄時升子鎮為平涼知縣升寄書戒鎮居官廉潔撫民仁慈報國)
(忠勤處已謙敬買附子川椒經稅而後寄來獄得其書以聞朝廷嘉嘆下詔褒美賚白金百兩)
(絹十匹附子五枚椒五斤免其所坐復其家)
王桓(字彦貞慈谿人洪武四年有司以通經學古薦於朝太祖高皇帝召見便殿問桓處鄉里好惡)
(何如桓對曰善者好之不善者惡之一言稱旨上遂呼為老學士乃命與尚書魏杞山錢惟明)
(學士宋景濂講論治道踰年授國子學正未幾轉河南盧氏縣令政教一新民懷其德十二年)
(致仕盧人立祠祀之先是桓家居鄉人有不平事無大小咸取決于桓無不得其情者遂稱為)
(明白先生其所學不事章句務得于心識者謂其克繼虞賀杜樓之絶學所著有明白先生集)
(藏于家桓以孫成貴贈都察院右都御史大理寺卿)
王溥(洪武中廣東右參議性廉謹弟惟信自鄉來省有以布袍遺之者溥怒之曰一衣甚微汚身甚)
(大命亟還之先是廣運舵木由海道入京屢致漂沒溥相其地通庾嶺挽運遂絶漂沒之患)
王沂(泰和人博通諸經元季一試有司不合不復出洪武初徵為說書上書論事授福建鹽運副使)
(以老罷歸弟祐為監察御史陞廣東按察僉事風槩凛然子伯貞為按察司僉事後為瓊州知)
(府為政清簡正綂中贈吏部尚書)
王汝玉(長洲人自號青城山人幼聰敏讀書日記數千言初授翰林五經博士轉左春坊贊善兼)
(編修贈太子賓客諡文靖弟汝嘉博綜羣籍俱能詩文洪武間為武昌訓導)
王忠(武進人洪武間父友諒以輸稅後期法當死忠時年十七即自詣京懇請代父比至會赦免人)
(以孝稱宣德中以國子生除兵部主事老成練達人皆以大任期之忠以母老懇乞致仕卒于)
(家)
王鈍(太康人淹貫經史元舉進士授猗氏縣尹入本朝累官參政持節撫諭麓川平緬甸宣慰司贈)
(遺金貝固却不受還陞浙江布政司致仕季子瀹永樂丙辰進士累官戶部侍郎致仕號退翁)
王撰(祥符人仕元為國子助教洪武初召授翰林修撰兼編修官命于大本堂授經遷待制致仕子)
(弘為龍江遞運所官為丞相胡惟庸家人所愬寘于法惟庸敗召撰父子至京慰勞賜綺帛給)
(舟車還家)
王釐(鄱陽人自少穎敏博學能文洪武初以明經授鄱陽教諭多造就人才召為翰林院編修與修)
(國史每備顧問奏對稱旨嘗患頭風上以所御藥酒飲之遂愈後乞外補命知南陽府有善政)
(以疾卒所著有羣英雜言詩粹若干卷)
王公懋(洪武初為高苑縣丞時有強賊數十人入高苑劫掠民不能禦公懋率民兵捕之賊拒敵)
(斫公懋左耳公懋不為動擊殺二人餘皆擒之事聞賫綺帛以旌之)
王輝(洪武中台州知府不攜家獨父與俱隷僕給薪水之餘不留於舍為政廉明嚴毅吏畏其威民)
(懷其惠至今論郡守之明者王輝為首稱)
王博(洪武初開封知府時流移新復反覆未定博寬其徭役禁其侵攘教民闢土地藝蠶桑期年之)
(間民獲其利遂安生理)
王新(洪武中廣德州同知奉公守正一毫不取于民雖蔬菜必廉其價直臨事有斷樵者鬻薪忘其)
(斧即覓之買者昧而不與樵者訴于官新乃解其人之縧隂紿其家果得斧人服其術)
王惠(其先合肥人徙瓊山嘗從趙謙學博學能文洪武未因大臣薦至京以三喪未舉力辭歸隠所)
(著有截山詠史等詩集)
王中(登封人家業農未嘗知書性至孝母沒廬墓三年身被衰麻日食飦粥旦夕哭奠未嘗櫛髮易)
(衣墓側無水浚井四丈餘不得泉中環井再拜籲天泉乃湧出鄉里以為孝誠所感洪武間表)
(其門)
王褒(字中美閩縣人洪武中由國子生領應天府鄉試歴瑞州長沙兩學教授遷永豐知縣首革徭)
(役不均之弊蝗嘗為災褒禱于城隍數日境内蝗皆死政暇輙蒞學課諸生所業親為講解永)
(樂中朝京師與修高廟實錄陞翰林修撰又修永樂大典為總裁官改漢府紀善卒褒性孝友)
(與人交重氣義博涉羣書有養靜齋集行于世)
王紳(字仲儒禕仲子性至孝痛父死節遂匍匐往雲南求遺骸既至不可得乃即其處製神主號慟)
(幾絶洪武末以文行薦授國子博士文章雅贍有陶韋風致著繼志齋集二十卷)
王賢(江陵人為監生與友王讓同居讓幹往江南以故人所贈銀十兩故衣一篋托賢收之未幾賢)
(除鹽城尹讓回除必陽令尋卒後十餘年賢致仕還家即以所寄之物與讓子不受曰吾父彼)
(時安有此物賢白于官拘其子與之)
王賓(字用賓鄞人少卓犖不羣甫長博學強記貫穿經史百家避地村疃澹然自適號水村隠者洪)
(武六年舉茂才以母老不起既終養復以文學薦授休寧教諭身率諸生䇄䇄忘寢食士不懲)
(自勸秩滿考績廷試鍾山雨霽賦及豢鶴賦上奇之命供奉翰林以老辭教授潯郡卒門人私)
(諡曰清節先生祠于學所著有書隠西上南游等集)
王彬(字文質兖州東平人洪武中進士起家為御史巡江淮治揚州北平兵至彬與指揮崇剛共守)
(揚城指揮王禮欲舉城降彬與剛知之執禮及其黨繫獄彬外禦内防七日不解甲有力士能)
(舉千斤彬常以自隨北平兵飛書城中有縛王御史降者官三品左右憚力士莫敢縛彬禮弟)
(宗厚賂力士母誘其子出會彬解甲浴盤中為千戸徐政張勝所縛舁至城上投北平兵中不)
(屈死之政遂出禮等於獄與江都知縣張本開城門正德中揚州祀彬名宦)
王興福(湖廣隨州人慎言敏行幼以推擇得官丙午冬興福守徽有善政移知杭州時杭初内附)
(民心猶恼恼未安興福明于大體撫輯多方寬簡不苛大慰民望吳三月久不雨興福致禱立)
(應歲獲有年洪武二年建山川壇于城南鳳凰山下滿秩百姓遮留不得去再三諭遣而後獲)
(行民以彩旗送出境興福謝曰非我之政能惠爾民爾民能奉教條以體我之心也尋陞吏部)
(尚書)
王度(字子中廣東歸善人洪武中薦舉授監察御史有風裁北平兵起與齊黃調兵食監盛庸軍密)
(陳便宜有東昌之捷北平兵南下益急度請募兵未幾有小河之捷敕度勞軍徐州北還鳳陽)
(京師失守方孝孺與度書誓死社稷文皇召入謫戍賀州語不遜夷其族)
王偁(字孟揚永福人洪武中為國子生永樂初授翰林檢討進講經筵修大典為總裁官為人氣節)
(高勁議論英發詩有唐人風文章雄偉宏博深為學士解縉所知所著有虚舟集)
王艮(字敬止江西吉水人建文己卯鄉試庚辰會試俱第一廷試以貌不揚易胡靖第一改第二授)
(修撰北平兵起輙憂不食日羸憊及渡淮閉門涕泣不已訣妻子服毒死建文君哀其忠遣禮)
(部侍郎黃觀諭祭)
王良(字天性河南祥符人洪武乙丑進士歴官刑部左侍郎左遷浙江按察使謁岳鄂王墓誓曰苟)
(愧武穆非人也建文君遜位大慟九月詔召良良集臬司諸印私第躊躇未敢訣妻問故曰我)
(分應死未知所以處爾妻曰我何難君為男子乃為婦人謀乎遂餽良食抱其子歔欷如厠置)
(其子池旁自投池死良殮妻畢即列薪于戶寫遺囑付家人令妾抱幼子匿某僉事家遂舉火)
(闔室自焚死事聞上曰死本良分也朝廷印信良不得輙毁今毁印不得無罪徙其家于邊)
王省(字子職吉水人洪武五年舉人乞便養授濟陽縣教諭北平兵至省為游兵所執從容引譬詞)
(義慷慨衆舍省省歸坐明倫堂伐鼔聚諸生謂曰若等知此堂何為名明倫堂今且勿多論只)
(論君臣之義如何省大哭遂以頭觸柱死女靜適即墨周簿聞北平兵至濟陽謂父必死三遣)
(人訪竟得遺骸歸葬省子禎為夔州通判亦抗節死)
王稌(字叔豐仲縉之子北平被逮獲釋召用力辭門人諡為孝莊先生)
王叔英(字元采黃巖人始從母姓為陳後復本姓洪武二十年辟為仙居訓導陞漢陽知縣高廟)
(上賓之明年召為翰林修撰上資治八策曰務學問曰謹好惡曰辨邪正曰納諫諍曰審才否)
(曰慎刑賞曰明利害曰定法制識者咸以為經濟遠器在史館同修高廟實錄北平師起奉命)
(募兵廣德聞事不可為乃沐浴具衣冠書絶命詞自經而死所著有靜學齋稾)
王真(咸寧人少負智勇以功授右護衞百戶勤慎小心從北平軍臨陣應敵能出奇制勝淝河之戰)
(真率壯士斬獲無筭而後隊不繼被圍數匝真氣愈奮斬敵數十人馬上自刅而斃後追封金)
(鄉侯諡忠壯)
王達(字達善無錫人洪武初以明經舉任本縣訓導薦陞國子助教永樂初擢翰林編修預修實錄)
(陞侍讀學士性簡澹博通經史所著有耐軒集天游稾詩書心法易經選註桂林機要)
王宗顯(和州人博涉經史因胡大海見太祖心甚喜之以宗顯為寧越府知府開郡學延儒士時)
(喪亂之後學校久廢至是始聞弦誦之聲無不忻悅)
王興宗(上元人洪武七年知府懷慶移蘇州器量宏廓吏卒有過諭之使愧赧既改又奬勸之人)
(皆感德不敢犯法)
王綗(定遠人性至孝母病躬侍湯藥母沒哀毁水漿不入口三日既葬不茹葷飲酒廬墓三年事聞)
(旌其門曰孝行)
王質(太和人永樂中由鄉舉授南陽縣訓導以才學卓異拜監察御史清謹老成薦陞四川參政愈)
(勵前志出巡不食肉人呼為青菜王歴山東右布政使司未幾召為戶部侍郎尋陞刑部尚書)
(復轉戶部卒)
王佐(海豐人永樂中領鄉薦入太學擢吏科給事中務存大體聲譽著聞宣德中陞戶部侍郎正統)
(中進陞本部尚書器宇洪偉德量寬平士林重之沒于王事贈榮禄大夫少保)
王文(字千之束鹿人永樂辛丑進士歴吏部尚書英廟復辟為石亨輩所誣死于西市成化初復職)
(諡毅愍子宗彛字本倫成化丙戌進士歴戸部尚書諡文簡)
王士嘉(武城人永樂初由國子生選任知縣歴官工部員外郎中宣德中以才德老成薦陞陜西)
(布政司參政清譽大振正統初召為禮部右侍郎後以年老致仕卒年八十餘為人端重詳雅)
(作事一毫不苟踐履篤實為士大夫所推許云)
王耕(字舜耕單縣人永樂中知山隂貞介練達時中官鄭和下西洋索寳玉道所經輙入人家探囊)
(發篋遠近騷動耕言邑産布粟寳玉非所出也和遂去)
王源(龍溪人永樂初進士為庶吉士歴官兵部職方郎中廣東潮州知府所至有聲平生嗜學能文)
(既致仕年及八十猶手不釋卷所著有韋菴集并家禮易覽)
王克義(瓊山人永樂丙戌進士授崇仁知縣大臣薦其不用博學宏詞等語至則增減宋詞科出)
(題試之果中式陞都官未幾出為建昌府推官所至廉能)
王騏(永樂中知舞陽縣時夏麥失秋騏請以布花代輸公私兩便鄰縣效之歲歉民饑發不待報民)
(賴全活比書最朝廷嘉其政績給驛還任時人榮之)
王洪(仁和人博學才敏于人少許可年十八舉進士授行人歴官吏科給事中翰林檢討與修永樂)
(大典為副總裁陞侍講三典文衡公于取士所著有毅齋集)
王驥(字尚德束鹿人早有大志永樂中登進士第拜給事中持正不撓累官兵部尚書率兵剿滅西)
(陲賊寇累功進封靖遠伯卒年八十三追封靖遠侯諡忠毅為人兼資文武遇事敢為以身徇)
(國好賢樂善望重士林云)
王燾(蘄水人七世同居少長三百餘口庭無間言有司以聞詔旌其門曰孝義)
王英(字時彦金溪人永樂甲申進士入翰林累官侍講學士春坊大學士為經筵講官國史總裁修)
(實錄成進禮部侍郎後陞南京禮部尚書卒諡文安英為人寬洪樂易詩文古雅尤善草書自)
(號泉坡有泉坡集若干卷)
王翺(字九臯鹽山人永樂十三年進士改庶吉士除監察御史謹重達大體歴陞右副都御史巡撫)
(四川專布恩信招懷降附出賜金市牛酒慰犒番酋商巴等十八寨來歸不煩兵力松番遂定)
(遼東法令久弛公至諸將庭參責其玩寇喪師失律當斬軍中股慄召入吏部嚴考察公銓註)
(抑奔競杜請寄一時任使並稱得人翶端方強毅清白儉約立心制行循守禮法惕厲憂勤仰)
(思待旦居第三十餘年不改于舊上特命有司起第縣西公餘退宿朝房惟朔望時令歸謁先)
(祠曹賊亦知重翺不忍加害)
王琦(字文進錢塘人永樂鄉貢試禮部副榜授汝州學正擢監察御史以學行老成稱陞山西按察)
(僉事錫璽書提督學校士風丕變改四川不樂乞致仕歸年五十琦以清介自持在官門無私)
(謁平生不治生産居閒陶如也值歲大祲無以為朝夕冬旦暮大雪日僵卧不能出門戶於饋)
(非故舊拒不受即故舊至數亦却之有唁之曰當路甚重公舉一言何所不濟無乃自苦如此)
(琦曰吾求無所愧于心耳無所愧雖饑且寒無不樂也何唁之有竟以饑寒卒杭守胡濬聞而)
(弔之告于布按二司為奉祠琦于杭學鄉賢祠)
王一寧(名唐以字行仙居人永樂戊戌進士擢工部主事以文學優長與修實錄轉翰林侍講未)
(幾進陞禮部侍郎兼武英殿大學士諡文定)
王鈺(諸暨人永樂壬辰進士及第歴官翰林編修以疾致仕正統丙辰起為按察僉事提督學政鈺)
(為人文學篤實行已方正所至公于勸懲士心悅服既三載復致仕去)
王永和(字用節崑山人好學能文器識宏雅永樂中領鄉薦獲主師席生徒多所造就宣德中以)
(績最陞兵科給事中凡事務存大體歴陞工部右侍郎正統己巳沒于王事贈工部尚書)
王公亮(華亭人世業儒早失怙恃自幼勤學尤善楷書舉任吏科給事中尋陞應天府丞官至廣)
(東布政使能聲著聞)
王直(字行儉太和人永樂甲申進士改庶吉士授修撰仕至少師太子太師吏部尚書致仕天順六)
(年卒贈太保諡文端直氣宇宏偉居家儼然接人和氣盎如屢典文衡得人最盛在翰林三十)
(年恭勤不怠秉銓軸益加廉慎海内想望其風采)
王恭(號皆山新寧人壯年落魄不羈嘗樵于長樂諸山永樂中以儒士被徵修書文淵閣人皆推為)
(高士所著有白雲樵倡和數卷)
王紱(字孟端無錫人少穎敏讀書喜吟兼善書法有聲鄉校嘗坐累戍山西後以善書薦入翰林授)
(中書舍人永樂丙申疾終于京邸年五十五所著有詩集五卷)
王遜(字謙伯崑山人永樂進士遜自御史謫上高尋召復職性剛廉峭刻所治以鷹擊毛鷙為能人)
(或規之曰君不虞後患耶曰虞患思避隠忠不竭其又得全哉竟坐法子復亦以進士任御史)
王來(字元之慈谿人宣德舉人歴官副都御史巡撫河南軍民利病官吏臧否興革進退中外悅服)
(景泰苗賊作亂陞來右都御史往平之進南京工部尚書致仕)
王恕(字宗貫三原人正統進士授大理寺副仕至太子太保吏部尚書致仕卒年九十三贈太師諡)
(端毅子承裕歴官南京戶部尚書諡康僖清慎有父風恕以忠誠受知憲廟所論奏皆譏侵貴)
(近無復諱避悉見優納及秉銓衡抑躁奬恬黜幽陟明拔薦羣賢布列三事弘治初明良一德)
(朝野清晏唐之貞觀宋之慶歷不足多也求之于古其希文君實之倫歟)
王槩(字同節廬陵人正統進士授刑部主事仕至刑部尚書卒諡恭毅子臣成化進士授翰林侍讀)
王㒜(字廷貴武進人景泰辛未進士第三人歴吏部尚書諡文肅)
王詔(字伯宣衡陽人正統壬戌進士歴戶部尚書)
王憬(字廷采沂州人成化壬辰進士歴都御史諡恭靖)
王宇(字仲宏號厚齋祥符人正統進士授戶部主事仕至大理寺卿)
王浩(石首人登景泰辛未進士任南京大理寺副天順陞四川僉事成化初以安邊功著陞右僉都)
(御史未幾以擒趙賊功陞左僉都御史再平大壩諸邊陞右副都御史有恒菴集平西錄藏於)
(家恒菴遺帖行於世)
王越(字世昌濬縣人景泰進士歴官太子太保兵部尚書兼左都御史以功封威寧伯後加太子太)
(傅召掌前軍都督府提督團營再敘子錦衣千戶成化十七年被劾奪爵編管弘治元年復職)
(致仕十年起左都御史有功加太子太傳卒于軍諡襄敏越姿表奇邁慷慨自許論議英發見)
(事風生久膺師寄身經十餘戰出奇取捷慮成發中顛倒才智柔馴辨強皆樂為之用效之者)
(皆以自為不及不愧古之名將也)
王敏(字進德寧海人氣剛有廉隅不與人為欵狎貢入太學分教北方鎮將苦其清介欲試之召飲)
(酒幃婦人于偏室酒酣内進德其中鑰門以去進德入見婦人排門出之尋拜御史免歸時葉)
(伯巨郭濬皆負豪氣不服人至稱進德則自謂弗如也)
王信(字君實南鄭人嗣父官千戶累功陞都督同知總理漕運卒子繼善從善皆舉進士有名信好)
(謀善戰有文武才其廉約不擾笥無纖華廐無肥良敝袍緩帶娛意文史亦儒將之優者乎)
王竑(字公度湖廣江夏籍戍河州正統己未進士授戶科給事中仕至兵部尚書致仕卒正德中諡)
(莊毅公性剛毅少豪俊尚氣節義所當為奮往直前生長西陲有志功名居言路見事有不平)
(者輙為之扼腕自廷擊馬順之後所至令行禁止人望而畏之曰此捶殺馬順者公名自是滿)
(天下豈非一世人豪哉)
王獻(字惟臣仁和人景泰進士授編修仕至太常寺卿兼學士贈禮部侍郎)
王崇之(字守節滑縣人天順九年進士任上海知縣擢御史北敵數寇遼陽戰備廢弛士卒饑寒)
(公按遼調劑振作切中機宜時中貴人汪直巡邊貪横不道撫鎮以下望風重賄獨崇之不屈)
(直欲中傷之謫延安府推官崇之性友愛剛正弗撓與濬王越齊名稱大小虎云)
王徽(字尚文江浦人以戎籍入府學天順庚辰進士授南京刑科給事中疏上五事極言古今宦竪)
(之害因言牛玉冊后一事致累聖德因及大臣失職大觸時忌乃出謫普安判官滿考遂歸不)
(仕弘治初數論薦起為陜西布政司參議逾年乞休致歸杜門不出公卿過從不荅卒年八十)
(有三)
王絅(定遠人性至孝母病躬侍湯藥母没哀毁水漿不入口三日既葬不茹葷飲酒廬墓三年正統)
(中詔旌其門曰孝行)
王詔(字文振開州人幼聰敏器宇不凡登天順進士任工科給事中獨立敢言無所顧忌參駁舉奏)
(務持大體後轉湖廣右參政政尚寬簡值歲饑民離極意賑恤全活甚衆復陞右布政使有田)
(訟不決者公訊得其實弘治戊申以再起内艱貴州左布政使獨擕二僕往時值久旱公下車)
(大雨三日官民懽悅陞右副都御史巡撫雲南能飭八百諸夷土兵隂伐安南侵伺之謀邊用)
(無警歴陞進南京兵部右侍郎而卒)
王得仁(宣德中汀州府經歴陞推官正統末沙縣寇攻城得仁設策捍之民匿山中者守禦官以)
(為賊欲擒殺之得仁力爭乃止乃老稚三百餘人來避者官軍又誣為賊得仁辨而釋之未幾)
(卒于營民皆哀痛)
王軾(字用敬公安人以進士授大理評事審錄四川用刑平允陞四川副使值貴州黑苗叛闕州土)
(官請征之軾洞知其情得不遣擢本司按察使清決滯獄囹圄為空進僉都御史提督巡江轉)
(副都御史總理京儲剗弊剔蠧尋陞戶部尚書太子太保諡襄簡)
王華(字德輝餘姚人成化辛丑進士第一公生而警敏讀書過目不忘六歲與羣兒戱水濱見一客)
(來濯足以大醉去遺其所提囊取視之數十金也華度其醒必復來恐人持去以投水中坐守)
(之少頃其人果號泣而至華迎謂曰求爾金耶為指其處其人喜以一錠為謝却不受年十四)
(讀書龍泉山寺寺故有妖物為祟能傷人同業者喪氣走歸華獨留居妖亦寢滅弱冠主司試)
(其文奇其狀元及第成化庚子發解浙江第二人明年辛丑廷試第一甲第一授翰林院修撰)
(修憲廟實錄歴春坊諭德經筵講官内侍李廣方貴幸華講大學衍義至唐李輔國結張后表)
(裏用事衆以事頗涉嫌欲諱之公朗然誦說無少避忌左右皆縮頸吐舌上樂聞之不厭遣中)
(官賜尚食歴官學士遷禮部侍郎武廟嗣位逆瑾竊柄士夫爭奔走其門求免禍公獨不往瑾)
(銜之遷南京吏部尚書推尋禮部舊事勒令致仕年七十有七後以子守仁貴贈新建伯所著)
(有龍山稿坦南草堂稿禮經大義諸書雜錄進講餘抄等稿藏于家)
王珣(字德潤曹縣人成化己丑登進士第授河南太康縣以才堪治劇改知信陽縣陞南京監察御)
(史嘗巡捕蘇常等處時例捕強盜三百名陞四品俸前御史捕如數珣代之曰吾不敢殺人以)
(求進檄各府將見監并續獲賊盜候按臨鞫之多所平反甲辰陞知浙江湖州府縣解有織造)
(顔料等銀不以寄庫即令各役與解者交領又地方原定糧則有多寡而本色折色有輕重乃)
(通查地畝徵糧則例本色折色中半輸納且與印信戶帖由是里書無所售其奸弘治癸丑陞)
(河南布政司右參政尋陞本司布政使戊午陞都察院右副都御史巡撫寧夏條陳邊方八事)
(皆先施行辛酉敵酋小王子率部落寇花馬池戰于石溝驛大破之壬戌以疾請致仕珣處已)
(臨政謹飭不苟平居謙慎如言不能出口者及關大政則高談雄辯無所假借是以所至上下)
(之人畏而愛之子崇文弘治癸丑進士歴都御史崇獻弘治丙辰進士歴太僕寺卿)
王雲鳳(字應韶和順人成化進士授禮部主事歴郎中坐事謫陜州知州累官右副都御史請告)
(父佐南京戶部尚書鳳天資高邁智識卓越居官清介人不敢干以私)
王鏊(字濟之吳縣人成化乙未進士第三鄉會俱第一授編修仕至少傅武英殿大學士致仕卒贈)
(太傅諡文恪鏊在相位厄于權奸竟不得行其所學力乞歸當瑾威虐士大夫且嗛韓公文鏊)
(力爭之得免又劉司馬大夏楊相一清瑾皆將甘心為委曲諭解人以此多之至議廢后禮尤)
(人所難)
王瓊(字德華太原人成化進士授主事仕至少傅吏部尚書嘉靖元年下詔獄謫戍綏德七年起兵)
(部尚書兼右都御史總制陜西復改吏部卒諡恭襄瓊才極高先事燭機吏事精敏達權應變)
(人不可及所謂經國之臣非歟獨不見知于新都故忌者爭起幾得奇禍)
王鴻儒(字懋學南陽人成化鄉試第一丁未進士仕至南京戶部尚書卒諡文莊弟鴻漸亦舉鄉)
(試第一官至山東右布政致仕廉靖有吏才公博文多識學有體要宏裕奥衍交發互溢尤明)
(習國家政事凡祖宗設政任人及先輩立朝行已歴歴能言至論時務要决成敗可否援證今)
(古如探囊指掌待扬開誠和而不流不問人私人亦不敢以私問)
王鑑之(字明仲山隂人成化進士歴刑部侍郎進尚書時逆瑾擅權以威虐鉗士大夫爭卑諂以)
(求自免六卿見者皆長跽鑑之獨與抗禮鑑之清介嚴肅強毅能執自縣令歴官上卿僅能立)
(門戶對末人語亦以國法相教戒蓋亦古之法家者大節尤炳朗云)
王敕(字嘉諭歴城人成化甲辰進士第二授翰林編修謫判夷陵陞四川僉事河南提學副使終南)
(京國子祭酒博極羣書尤善風角習堪輿推驗多中所著有五經通旨漫游雲芝諸稿大成樂)
(譜)
王守仁(字伯安世稱陽明先生浙江餘姚人弘治乙未進士授刑部主事劾瑾逮獄謫貴州龍場)
(驛丞陞廬陵知縣吏部主事正德間巡撫南贑討平宸濠陞南京兵部尚書封新建伯被譖削)
(爵隆慶政元贈侯諡文成議祀孔廟子正億嗣伯爵守仁才高學邃兼資文武英敏天成機權)
(莫測其用兵也訓練嚴明籌畫精密對客笑談萬衆遄集擒酋斬馘獻凱轅門左右尚不知也)
(真所謂天生豪傑特立于斯世者也豈近世名卿所及哉)
王廷相(字子衡河南儀封人弘治壬戌進士改庶吉士授兵科給事中言事謫亳州判官陞高淳)
(知縣陞御史忤中貴下詔獄謫贛榆縣丞仕至太子太保兵部尚書兼左都御史掌院事致仕)
(卒隆慶元年贈少保諡肅敏廷相歴事三朝以忠誠不欺為先御下則公直不虐有益國是雖)
(負天下之謗不恤蓋識見中有持守持守中有精力義理堅定隨事而應故雖屢遭下獄罷斥)
(震撞搖掣可憂可怖之勢互交目前而志氣不可奪也)
王憲(字惟綱山東東平人弘治庚戌進士授御史仕至太子太保兵部尚書卒諡康毅子汝孝丙戌)
(進士右副都御史公德度洋洋器識淵練居官四十餘年凡所為必思盡其力不激不黨人謂)
(其得大臣之體焉)
王尚綗(字錦夫郟縣人弘治進士官職方改吏部有聲出為山西參政年纔三十有五即三疏乞)
(養不待報歸高隠十五年復起歴浙江右轄卒于官士民遮道泣送祠為名宦蓋公氣節政事)
(尤重于文章)
王渙(字時霖象山人弘治丙辰進士授長樂令愛民禮士百廢俱興遷監察御史逆瑾用事疏劾之)
(併擊谷大用馬永成等八黨瑾怒遂摭小過杖之朝堂落籍瑾誅詔復原職御史周倫等交章)
(論謝遷劉大夏王渙等去不以禮將復大用有嘗被渙劾者當柄沮之遂不起力耕課子優游)
(林下與鄉人結社坦夷和易人稱厚德後以子梴貴贈奉政大夫所著有體認持守二箴鳴琴)
(稿西臺奏疏若干卷藏于家)
王綖(開州人登弘治乙丑進士拜戶部郎中時逆瑾用事羣閹倚勢請託綖皆不顧後遷湖廣副使)
(適今上入繼大統宦者谷大用迎駕而南強綖長跪綖不屈號呼奏行在上遣中官慰諭之乃)
(復起河南以擒鑛寇王鏜功歴陞山西四川兩省右布政俱有平寇功超陞巡撫江西都御史)
(官至大理卿宦遊二十餘年蕭然如寒素痛兄早逝舉先世遺産盡畀兄子鄉人賢之祠鄉賢)
王九思(字敬夫杜人弘治進士翰林檢討改吏部文選郎中謫倅夀州鞠躬效職愛民猶子民)
(亦愛如父母政暇日晉郡弟子講學校藝舋亹忘倦諸游其門者材性匪一羣飲江海而各充)
(其量自是人材駸駸乎盛矣蒞官時值流賊犯淮薄城城門晝閉九思乃親率軍民揮指城上)
(為捍禦計歴夜晝罔懈郡人賴之九思有文學稱關西才子)
王敞(字漢英南錦衣人成化辛丑進士歴戶部尚書)
王堯封(字伯圻定興人弘治乙丑進士歴戶部尚書)
王時中(字道夫黃縣人弘治庚戌進士歴南京工部尚書)
王哲(字思德吳江人弘治進士任監察御史巡按江西風裁峻整奸宄豪猾鷹搏虎捕無或逃者巡)
(歴南安民隠物情無不畢照後累陞都察院右僉都御史巡撫江西逆濠憚之投以鳩毒不死)
(遂引疾致仕)
王恂(字用誠公安人由進士授檢討大理寺丞巡撫貴州賑窮掩骼民夷懷畏遷國子祭酒博學工)
(文操行簡約年五十九卒于任歸家之日行李蕭然有誠齋文集藏于家)
王震(字威遠邢臺人登弘治癸丑進士歴任戶部主事員外郎中出納錢榖克稱厥職陞湖廣鄖陽)
(知府六年當道累以廉足以律身才足以蒞政行已無玷遇事有為及政事舉而盡官守之責)
(撫字勤而得近民之體以薦之陞河南參政有安儲王平羣盜功轉左右布政陞應天府尹致)
(仕歸圖書千餘卷悉送至郡庠以資士子誦讀其孝思之純至老不衰建永感堂以志不忘)
王廷陳(字椎欽黃岡人年甫丱日誦數千言能文章弱冠魁鄉試登正德丁丑進士選翰林庶吉)
(士補吏科給事中武宗南狩與修撰舒芬庶吉士汪應軫上疏阻諫上怒杖之廷謫知裕州以)
(忤監司免歸屏居林壑三十餘年日以詩文自娛所著有夢澤集行于世嘉靖中巡撫顧璘疏)
(薦起用上賜縑帛優待之不果用而卒)
王謳(字舜夫泉人幼穎異長而風神俊逸倜儻不羈正德丁丑進士官工部督泉濟上改刑部副郎)
(擢山西臬僉以疾歸卒年纔三十有六有彭衞集)
王應鵬(字天宇鄞縣人正德六年進士知嘉定縣少從王陽明先生游得理學之傳清慎端方不)
(輕發一言不驟舉一事不偏聽一人勸學古文會選集俊髦之士羣居學舍親自督責以考其)
(成被召赴京僚友有餽贐者一介不取或問之曰此處正當立斷累官都察院右副都御史)
王道(字純甫武城人正德進士授編修仕至吏部左侍郎道文學行誼表著一時難進易退晚得向)
(用隨亦病卒惜夫)
王思(字宜學太和人幼謹不羣孝友忠義出于天性正德進士授編修言事謫驛丞凡九年嘉靖初)
(復職以大禮杖死)
王鑾(字汝和其先吳江人國初隷籍錦衣衞遂家南京舉正德辛未進士試改吏部時流賊甫平郡)
(縣瘡痍未復鑾恐兆後憂乃為原治二篇大略論今之賊盜皆繇守令監司惟利趨承撫按罔)
(覈實效以致浸淫潰敗其弭盜根本則欲禁奢立禮敦教化嚴貪墨太宰楊一清異之補文選)
(主事秉公持衡不與人交接尋改考功節益竣朝散扃鍵自防人罕識其面晉驗封郎中武皇)
(南狩鑾上疏力諫廷杖致傷踰年卒士論惜之)
王讚(字思獻永嘉人弘治丙辰進士第二官至禮部侍郎諡文定)
王爌(字存約黃巖人弘治進士為給事中正德初以論劾忤時謫倅惠州歴陞南京府尹甚有惠政)
(奬拔士類率多成名仕至南京都察院右都御史)
王學夔(字唐卿安福人正德進士第一文學深淳操履廉潔嘗為文選郎中守正扶善類為張桂)
(所惡出為南太僕少卿改太常復中他事降外任歴陞南禮吏二部尚書恭慎簡實不屑依比)
(人亦有才略顧不肯發揚人不知也其擒治昂山中偽皇子事不煩一兵亦不奏功嘉靖己酉)
(晉南京兵部尚書參贊機務益力辭致仕弟學益字虞卿嘉靖己丑進士歴刑部尚書)
王相(光山人正德間以監察御史巡按山東入境訪除民蠧摘伏如神按臨清捕奄宦稔惡者數輩)
(悉附于法時朱寧怙寵遂被誣逮如京吏民卧轍號泣車擁不行後謫高郵州判官卒)
王綸(字汝言慈谿人由進士除工部主事改禮部儀制轉主客司員外時鴻臚寺辦事通事奏乞納)
(草冠帶極力沮之轉儀制司郎中各王府庶生男咸乞禄米悉裁之以祖訓歴陞廣東參政湖)
(廣右布政所至平政均役飭舉綱維懋著勛伐忤逆瑾久次不調或勸之應曰三十年[婺-矛+牙]居忍)
(改操邪後擢都御史巡撫湖廣歸卒為人孝友天植色養無違剛方梗介不媚流俗所著有學)
(庸要旨節齋雜稿禮部要稿分守要稿承宣巡撫二槁尤精於醫所治無不瘳者其原病定方)
(不規規泥古而卒不爽于古論者以為丹溪復出也有本草集要名醫雜著爭相傳刻濟利弘)
(多)
王文轅(字司輿山隂人勵志力行隠居獨善鄉人樂親其德每讀書多所自得不主先入之言故)
(其說多與時不類唯王守仁與之為友及守仁領南贛之命文轅欲試其所得嘗撼激之不動)
(語人曰伯安自此可勝大事矣)
王倬(字用檢太倉州人成化進士初令山隂蘭谿有惠政召為御史首劾選曹貢欽又劾罷尚書五)
(人又論斥奄宦時名剛直累遷貴州按察布政使撫夷定亂進都御史撫畿内禦虜有功進兵)
(部侍郎乞歸卒)
王韋(字欽佩直隷浦江人正德末為河南副使提督學校端方温雅誨人不倦每燕居必衣冠端坐)
(出入有定期雖風雨無爽諸生服其信官至太僕寺少卿)
王寵(字履吉吳人有俊才弱冠遊鄉校咸器重之及壯藴藉經史百家詩詞筆翰名播海内督學御)
(史多屬意欲拔出之竟不一遇僅貢入太學不夀而卒)
王杲(字景初汶上人正德甲戌進士歴戶部尚書素稱清謹待屬吏嚴急當是時邊隅多事財用不)
(給杲一切取辦倉庫空虚嘉靖丁未秋柄臣惡其執法又入親昵小人之言諷言官妄劾杲受)
(賄遂逮詔獄拷訊誣伏謫戍卒隆慶改元贈太子少保)
王邦瑞(字惟賢宜陽人正德丁丑進士歴兵部尚書諡襄毅)
王用賓(字允興咸寧人正德辛巳進士歴禮部尚書兼學士改南京吏部尚書九年考滿陞太子)
(太保卒諡文簡)
王崇慶(字德徵開州人正德戊辰進士歴南京吏禮二部尚書)
王暐(字克明句容人正德丁丑進士歴南京戶部尚書)
王以旂(字士招江寧人正德辛未進士授江西上高知縣擒華林賊入為監察御史巡按河南會)
(宸濠叛鎮守奄人劉璟與通謀索取藏銀四萬兩備供應以旂力止之歴副都御史擢右都御)
(史掌南臺自以風憲重臣居梓里兢兢奉法家在聚寳門外每歲時歸祀必由他道謂諸子曰)
(昔張湛入里門必步此可取為法也歴兵部尚書總督陜西三鎮在任六年開誠布信虜無深)
(入卒于官諡襄敏)
王庭(字直夫長洲人嘉靖癸未進士授許州知州歴福建按察僉事閩故多珍貨廉毅無所侵進江)
(西參議示之禮化尤為下所推戴遽謝歸處環闠泊然閉門無所通往弦誦時時不輟言不出)
(口能楷模一鄉翕然歸之躬行君子哉)
王格(字汝化京山人嘉靖丙戌進士為翰林院庶吉士外補後分臬河内他變寢官非其罪也其詩)
(多幽憤不平之意而卒歸于和厚猶有三閭之遺風焉)
王廷榦(字維楨涇縣人嘉靖壬辰進士歴九江知府夙擅英妙久稱藝林)
王榖祥(字禄之長洲人嘉靖己丑進士歴南京吏部郎中降通判家居二十餘年乙丑復起為南)
(京吏部主事辭不出博學工文詞恬退身逸潔廉好修士林高之)
王慎中(字道思晉江人嘉靖進士授禮部主事改吏部謫常州府通判仕至河南參政請告不出)
(時年三十三弟惟中辛丑進士禮部郎中慎中資穎學博為文悉刊落浮豔一根於理故其文)
(出而人誦之至其為人立官淹蹇阨塞以終其身君子惜之)
王問(字子裕無錫人嘉靖戊戌進士歴官南京兵部郎中擢廣東僉事致仕居家高尚專事文翰兼)
(善圖繪教子鑑成進士父子皆有時名)
王維楨(字允寧華州人嘉靖乙未進士改翰林庶吉士歴官至南京國子祭酒為人慷慨峻特篤)
(孝于親將赴官會山陜地震卒于家年僅五十有詩文二十卷行于世)
王紳(字子書滄州人嘉靖己丑進士任御史有風裁歴南京兵部尚書參贊機務)
王德(字汝修永嘉縣人由進士嘉靖丙午推大名府讞決多哀矜之意吏畏而人不能欺也時河南)
(新鄉道中有劇盜劫去貢金朝廷震怒監司俱被逮以故當事者捕賊嚴急一日河南兵卒突)
(至滑收捕諸富人連繫叵測老椎奔竄一空汝修自郡馳至滑抗言諭衆聞者悚惕及會審無)
(驗河南兵遁去且移文申泄被繫者盡得釋已而下令撫輯民乃安帖父老至今道其事猶唏)
(嘘感激曰是時非王君或致他變也滑人立祠之已而召為兵科給事中以持正見忌外補廣)
(東僉事家居嘉靖壬子遇倭寇為所害)
王佐(字汝弼山後人襲錦衣衞指揮使嘉靖己丑中武舉第一仕至後軍都督府右都督掌錦衣衞)
(事佐才敏而志忠不好利不肯搜索京師富室細過至巨猾凶豪有犯雖巧賄勢囑亦不得脱)
(以故人皆敬之稱名執法前後為錦衣者皆莫能及也)
王崇(字仲德永康人嘉靖己丑進士歴總督兩廣軍務兵部侍郎都察院右副都御史)
王璣(字在叔西安人嘉靖己丑進士歴巡撫營田都察院右副都御史)
王守(字伯約長洲人嘉靖丙戌進士授寧波推官拜給事中性畏謹容貌毅重動止皆有幅尺委蛇)
(可觀歴都御史撫治鄖陽寬簡有令望其治務以清靜致之未嘗喜事有所變更好潔修論議)
(無所假以毅直稱)
王與齡(字夀甫山西寧鄉人嘉靖己丑進士官文選郎中清勁有執持為人所忌少參政陜西弟)
(培齡同科進士)
王忬(字民應倬子嘉靖進士除行人拜監察御史為人峻爽廉察多讀書尤精于法出按湖廣所至)
(擒治貪墨無算然嚴而不苛吏民畏而愛之後撫畿輔值敵犯闕上命忬材可當緩急特旨擢)
(僉都御史轉餉通州敵退移撫山東尋總督浙福禦倭有功調總督薊鎮晉右都御史兼兵部)
(右侍郎上防邊十三事斬敵首至八百級相嵩故抑之功不錄既入請濟師不報敵遂犯我鄙)
(忬以輕騎躡之殺傷相當上信情非謬無意罪忬而相嵩故受旨都御史鄢懋卿構陷之中以)
(法穆皇帝詔雪之復其官忬仁心為質方略智計縱横無窮在軍之日寢不安席食不甘味受)
(憂勞為國忠誠竭矣而卒不免天下冤之)
王宗茂(字時育京山人嘉靖丁未進士任御史侃直信毅志度不凡上疏論嚴相廷杖卒於謫所)
(隆慶改元復贈太常少卿)
王濟(字汝舟烏程人成化辛丑進士授南京兵部車駕司主事所轄馬快船二千餘艘中官怙寵侵)
(沒無算濟力裁省大司馬三原王公深器重之遷武庫郎中出知臨安府府多奇貨又夷民雜)
(居競起為盜濟廉得之遏其亂源諸奇貨屏猶土苴盜用以息三年考績抗疏引疾致仕)
萬姓統譜卷四十五
