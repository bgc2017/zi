卷五十六
萬姓統譜卷五十六明凌廸知撰
下平聲
十蒸
淩(河間徵音衛康叔攴子為周淩人以官為氏又望出渤海涿鹿)
(三國)淩操(餘抗人輕俠有膽氣孫策初興每從征伐常冠軍履鋒守永平長平治山越奸滑歛手及權統)
(事從討江夏入夏口先登破其前鋒輕身獨進為甘寧射死)
淩統(字公績操子年十五拜别駕司馬行破賊都尉使攝父兵從征江夏斬黃祖將張碩盡獲人船)
(還軍兼道水陸並集時吕蒙敗黃祖水軍而統先搏其城於是大獲權以統為承烈都尉與周)
(瑜等拒破曹公於烏林遷校尉從征合肥為右都督時魏將張遼等奄至津北統率親近三百)
(人陥圍扶扞權出統復還戰左右盡死身亦被創殺數十人度權已免乃還橋敗路絶統被甲)
(潜行權既御船見之驚喜統痛親舊無反者悲不自勝權引袂拭之謂曰公績亡者已矣苟使)
(卿在何患無人拜偏將軍統雖在軍旅親賢接士輕財重義有國士之風過本縣步入寺門見)
(長吏恭敬盡禮親舊故人恩意益隆卒年四十九權聞之哀不能自止使張承為作銘誄)
淩烈(統子數歲時權給養于宫愛待于諸子同賓客進見呼示之曰此吾虎子也長封亭侯弟封亦)
(統兵)
(晉)淩嵪(諮議參軍)
(隋)淩秀(著管絃記十卷)
淩恭(字遵德建昌人精通五經而埋名晦跡煬帝朝召為學士後至戸部尚書)
(唐)淩準(字宗一以孝弟聞于其鄉讀書為文章著漢後春秋二十餘萬言又註六經解韋人文集有謀)
(略尚氣節賙人之急出貨力猶弃粃粺年二十以書干丞相試其文日萬言擢為崇文館校書)
(郎又以金吾兵曹為邠寧節度掌書記涇之亂以謀畫佐元戎常有大功累加大理評事御史)
(賜緋魚袋轉殿中侍御史後為浙東廉使按騐汚吏吏人敬愛上召為翰林學士德宗崩議秘)
(喪抗詞與語同列畫其不可者十六七乃以旦日發喪六師萬姓安其分入為尚書仍以文章)
(侍從由本官參度支調發出納有方連累出知和州降連州居母喪不得歸二弟繼死不食哭)
(泣遂喪其明以殁柳宗元為銘其墓子南仲殷仲)
淩敬(初臣于竇建德建德救王世克敬獻策請悉兵踰大行徇汾晉則鄭圍自解竇不從而敗見容)
(齊續筆)
淩士爕(唐人柳子有贈淩助教蓬屋詩序云儒有蓬戸甕牖而自立者河間淩士爕窮討六籍而)
(為儒官)
淩彩(準子迪功佐郎)
淩誼(校書郎)
(宋)淩景陽(字少明餘杭人又云海寧人舉景佑二年進士授江隂主簿除廬州觀察使推官仕州縣)
(一十二年慶歷六年召為國子直講除吏部員外郎纔得館閣校勘皇祐初判尚書考功同知)
(太常少卿召為監察御史罷知秦州以集賢校理判聞檢院戶部判官知曹州為開封府判官)
(復出為京東轉運使徙知兖亳二州又追坐為轉運時不能奉行法令黜監衡州鹽倉英宗即)
(位之初起知襄州入為祕書少監以疾求去拜工部侍郎兼中書舍人治平四年特除龍圖閣)
(直學士)
淩景夏(字季文餘杭人紹興二年對策吕頥浩稱其詞勝張九成任紹興府觀察推官擢祕書省)
(正字遷著作佐郎與館職吳珵朱松張廣常明范如圭等六人共奏封事言和議非便秦檜憾)
(之知外郡及閒居凡十餘年檜死除軍噐監尋除起居舍人兼署給事中言乞蠲免紹興二十)
(一年詔書減放臨安府和買絹二千六百餘疋遷中書舍人直龍圖閣知撫州知襄陽府知鼎)
(州奏乞放免程昌禹所增蔡州官兵衣糧六萬四千餘緡徙宣州加集英殿修撰吏部侍郎)
淩及(景夏子歴官同中書門下平章事)
淩千秋(字國齡臨安人以父任補承務郎累官歴右正言遷左司諫除監察御史徙太常少卿起)
(居郎拜御史中丞為太府少卿落職為右武大夫平江刺史隨高宗南渡扈至瓜州督兵餽餉)
(預有其勞帝如臨安府紹興元年三月召加賜中奉大夫贈禮部尚書工部侍郎賜地秀州華)
(亭縣)
淩策(涇縣人字子竒登吕蒙正榜進士除大理寺評事通判舒州召為太子中允直集賢院歴三司)
(又除開封府通判再遷左正言出為淮南轉運副使遷尚書禮部員外郎擢知制誥太宗即位)
(超遷本曹郎中權知三司使拜右諫議大夫改樞密直學士知洪州坐事奪職復樞密直學士)
(知益州遷永興軍事除左諫議大夫兼三司使拜樞密副使遷吏部侍郎兼知諫院事公學博)
(敏超絶一世真宗嘗言策治蜀敏而有斷王旦對曰策性質淳和臨事強濟真宗深然之)
淩尚賢(餘杭人紹興中為司農卿)
淩唐佐(新安人字公弼登元符三年進士授大名府司戶差知夏津縣河北有疑獄繫者二百人)
(歴十三年十置獄唐佐往決得其情人皆感泣是歲旱雨隨至時號縣令雨遷光禄宗正丞歴)
(京畿江東常平後知登聞檢院嘗語侵王黼請祠得南京鴻慶宫薦除開封府司錄知嚴州號)
(令不繁暇日與諸生講學作易傳數萬言進之建炎初提點京畿刑獄進直徽猷閣京畿寇盜)
(充斥與戰數十合殺傷過當三年授知應天府敵騎數十萬圍城城中兵少糧乏外無援救誓)
(以死守及陥被執敵欲降之指頭曰此可斷不可降也皆義之劉豫欲汚以樞轄不從使留守)
(應天繼得豫虛實密以蠟封奏朝廷事泄捕至大梁怒曰何為見賣唐佐曰國家何負於汝而)
(反面事敵一世皆欲殺爾何獨我也豫猶惜其才繫累日度終不可屈遂引出害之臨死曰恨)
(不見梟劉豫之首明年諸將復潁昌妻田氏以唐佐死狀聞詔贈待制敕葬衣冠於班正門外)
(學舍歲時奉祀)
淩民瞻(吳人嘉祐進士民師熙寧進士子哲遘宣和進士孫揆建炎進士揆孫雲嘉定進士雲孫)
(萬頃開慶進士一門科第之盛)
淩哲(字明甫宣和中進士高宗朝自明州通判召對擢為御史數日遷右正言初周望守平江金人)
(入寇望遁去以罪責死連州至是其家自陳詔復故官澤及其子哲因追數望弃城罪惡竞寢)
(其命及上疏論秦氏親黨因緣科第有妨寒畯進取之路又奏王會前知湖明二州及移平江)
(恃權貪酷乞投竄遐裔以為慢令賊民之戒會竞編管循州遷左司諫吏部侍郎兼侍講以敷)
(文閣待制知台州遂退歸鄉里十餘年以通議大夫致仕卒年八十六哲為人端重簡默澹約)
(自守雖處侍從不啻寒素非時未嘗至郡府終歲無所干請居隣有茶肆日為市井俚俗所聚)
(哲徙避之人服其德量目為淩佛子云)
淩冲(吳人慶元進士少負才名受知王安石嘗著鄉黨傳說二論安石大竒之熙寧問知含山縣律)
(已甚嚴一毫不妄取秩滿歸裝有一硯冲視之曰非吾來時之物也命還之)
淩皓(天禧時知保昌縣興水利開導江水民感其德至今號曰淩江)
淩浩(字真翁無錫人與同邑陳敏受業于吳安定之門以經術知名治平二年甲科令蓬萊武涉召)
(拜太學博士推安定之學以誨多士學者翕然師尊之)
淩震(吳人策之後文天祥同時人端宗避兵海州震以都統復海州其後散居嶺南)
淩琰(閩清人政和特科狀元)
淩簡(襄陽人通判興化路軍事)
淩嵒(華亭人少習舉子業會宋亡遂不仕大肆力於詩駸尋十才子筆仗時推許之)
淩萬頃(字叔度崑山人景定二年第四甲出身)
淩伯玉(武進人政和進士)
淩臯(吳興人熙寧進士)
淩次英(高郵人紹興己未進士)
淩似祖(建炎初建寧府觀察判官)
淩大淵(於潜人淳祐進士有文學工詩年十九而卒娶劉氏已請期而大淵卒劉號慟告父母曰)
(兒聞女子以一志為良以死生不易為節兒已許凌君固吾夫也兒將易服奔喪父母曰汝猶)
(木方芽又未嘗身踐其庭何遽若此泣曰以身許人而背之乎有死而已父母從之於是麤衰)
(赴夫家臨柩伏哭盡哀終喪乞夫兄恭之子以養為之娶至於抱孫白首不易其志寳祐間縣)
(令吕洗聞而嘉之為表其居曰烈女坊里人趙景緯為作詩刻諸路榜)
淩嵩(新城人嘉定十三年進士)
淩薳(武康人江隂司戸)
淩遠(江隂司理)
淩永仁(臨安人熙寧進士)
淩暠(從仕郎紹興十五年知涇縣)
淩天鈞(涇縣人元祐三年李常榜進士)
淩伯裕(政和中知柳州)
淩雲鵬(策子光禄丞)
淩魯(翰林學士)
淩奎(秘書省正字)
淩仁(吳人咸淳進士玉山令)
淩戩(著作郎)
淩遷(水部主事)
淩啟元(太平府推官)
淩闑(都官郎)
淩朝元(景陽子太學博士)
淩珩(大中大夫)
淩朴(於潛丞)
淩煜(太常丞)
淩洪(河東提點刑獄贈尚書)
淩尚賢(舉進士中書舍人)
淩順(臨安簿)
淩頥(宣議郎)
淩邦(朝議郎)
淩高(中大夫)
淩允(工部尚書)
淩雍(禮部尚書)
淩愷(大理丞)
淩怡(國子司業)
淩悰(進士)
淩嶽(錢塘丞)
淩墀(兩浙轉運判官)
淩文秀(承事郎)
淩昉(光禄少卿)
淩懋(廉訪使)
淩循(國子博士)
淩曙(給事中自雲鵬以下俱凖後)
(元)淩時中(安吉人字德庸始冠值宋末元將巴延命時中招諭安吉武康德清故三邑之民賴以保)
(全授建昌路司獄有重囚待報將刑時中察其冤白於上官不許即解印去又不許後罪人竟)
(獲於他郡囚遂得釋累遷福建廉訪都水監丞時河南王堰水轉磨民患之愬於朝命臺省按)
(治皆畏不敢言時中獨命毁之大長公主南遊乘豪民巨舫鉦鼔而行時中以為非法請更乘)
(驛嘆服官至秘書少監吳興郡侯)
淩緯(字景文昌化人號菊山篤學能文大德中以才薦為雪江書院山長尋弃去嘗著唐山紀事董)
(子雅言夀考錄冰室集事偶韻語等書年九十三卒邑今表之曰康德先生)
淩懋翁(字師德時中子景定二年進士初知連州廣西蠻入寇懋翁率衆禦之寇望見駭曰此淩)
(知州也不可犯額手而退招諭諸洞蠻酋悅服至正甲申考兩浙鄉試號稱得人歴官翰林學)
(士通議大夫秘書監致仕)
淩雲標(南昌人至正丙子舉人)
淩師德(錢塘人至正間任嘉興府推官弟師節歴知府)
淩攀(字彦冲錢塘人為常熟州學教授)
(明)淩崇正(長垣人正統舉人任河南登封知縣)以上非直隷
淩文(字從周上元人天順丁丑進士歴參議)
淩雲翰(上元人成化進士文子)
淩譔(江寧人正德中任州判)
淩輅(句容人洪武乙丑進士歴漢陽知府建五美樓其文章政事綽然著聲)
淩汝祥(句容人家貧力耕養母母殁廬墓啜粥凡三年不反私室朝夕哀哭不輟永豐羅倫書慰)
(之知縣章廷圭作詩嘉其孝云)
淩傅(句容人由舉人成化十七年知象山縣事能為民興利飭學宫新廨宇興廢舉墜百度維新築)
(岳頭陳二塘得田四千餘畆民多賴之又日進諸生講學論多所發明卒於官士民懷之為)
(立殁思碑建祠祀焉)
淩諤(句容人弘治貢士任曲周縣丞)以上應天府
淩注(清河人永樂中任按察使)以上淮安府
淩遠(字季行鳳陽人薦四夷館繹字三年授冠帶後陞鴻臚寺序班取入直内閣)
淩耀宗(臨淮人洪武初由秀才任中書舍人陞禮部員外郎侍經筵天順間預修大明一統志)
淩英(字朝傑臨淮人正統舉人由大名府通判陞南昌府同知)
淩本(字立之耀宗之子中弘治甲子科湖廣鄕試任六合縣學教諭改國子學正陞雲南府通判後)
(轉為嵩明州知州)
淩雯(字光華臨淮人正統十一年貢授太平知縣)
淩皜(六合人永樂中内黃縣丞)
淩錦(壽州人弘治中貢士)
淩霄(潁上人正德中嘉興縣丞)
淩朝(潁上人正德中陜西布政司理問)
淩岐(字鳳止潁上人嘉靖中任訓導)以上鳳陽府
淩相(字忠甫通州人弘治進士歴都察院都御史)
淩楷(字端甫通州人任南京戶部主事改刑部轉戸部郎中累著能績尋居憂卒)
淩昕(通州人嘉靖貢士為兵馬指揮)
淩旭
淩東溪
淩東周
淩東漢
淩旵
淩㫤(俱通州人嘉靖貢士)
淩佑(高郵人洪熙貢士任通判)
淩岱(儀真人嘉靖貢士)
淩玉(揚州人洪武初任青田令興學勸農民受其惠)
淩濬(泰興人弘治八年潜江縣教諭)
淩儒(字真卿泰州人嘉靖癸丑進士授永豐知縣選御史言事杖歸隆慶初起歴都察院右僉都御)
(史)
淩炅(通州人相子嘉靖中貢士任河南陳州判官)
淩飛鸞(炅子嘉靖乙卯舉人)
淩飛閣(炅子為廣東按察司經歴)以上揚州府
淩璽(合肥人永樂中常德衛指揮)以上廬州府
淩昌(宿松人以從事仕為江西布政司副理問每讞疑獄出人意表擢監察御史剛正不阿改都察)
(院都事才名益著轉大理寺寺副明慎之才剖决曾不留滯大理至今稱之致仕歸貧甚尤以)
(清苦自持不履公門者十年臺臣聞而重之抵其家存問焉有問居官者昌復曰吾聞之諺云)
(文官不要錢武官不怕死聞者壯之)
淩昂(當塗人洪武舉人任開封府通判)
淩璿(南陵人永樂中承天府推官)
淩讓(當塗人洪武貢士任推官)
淩舉(當塗人天順貢士任訓導)以上太平府
淩琯(字惟和歙縣人嘉靖乙卯舉人壬戌進士任御史歴貴州提學副使子堯倫癸酉舉人)以上
(徽州府)
淩餘慶(宣城人洪武癸酉以匠執役京師母家居病劇餘慶聞之憂甚夜即沐浴焚香告天刲股)
(付餘慶妻兄楊某持歸其妻和粥以進母疾尋愈詔免餘慶本役仍旌表其門)以上寧國府
淩盛(字至善長洲人永樂中任教諭)
淩信(吳縣人永樂中任太常少卿)
淩玘(常熟人成化舉人任彭澤縣知縣)
淩宗政(長洲人宣德中任教授)
淩謙(太倉人永樂中任知縣)
淩杞(字尚忠崑山人弘治舉人正德中任崇仁知縣屢征東鄉巨盜備嘗險苦)
淩汝志(字雲鵠太倉人嘉靖甲辰進士歴應天府丞)
淩雲翼(字汝成汝志弟嘉靖丁未進士歴總督軍務兵部左侍郎兼都察院右僉都御史陞南京)
(工部尚書)
淩邦竒(字正伯崑山人嘉靖癸丑進士)以上蘇州府
淩樞(江隂人景泰舉人)以上常州府
淩鑾(鎮江人嘉靖貢士任龍南縣學訓導)以上鎮江府俱南直隷
淩雲翰(字彦翀仁和人博通經史領至正十九年鄉薦洪武初舉杭庠訓導陞成都府學教授卒)
(所著有柘軒集藏于家)
淩煜(仁和人景泰元年舉人)
淩鳳(錢塘人成化七年舉人)
淩德(仁和人弘治中任泰寧縣知縣)
淩楫(錢塘人禮部祠祭司員外郎兼翰林院正字弘治庚戌廷試充彌封官)
淩立(字子中錢塘人嘉靖癸丑進士授刑部主事歴江西建昌府立儀容俊偉才思英發任曹郎時)
(綽有聲稱知建昌聽斷明敏獄無冤滯屢首薦剡為同儕所擠落職歸田杜門教子謝絶請托)
(長子登名中隆慶庚午鄉試仲子登瀛同科解元萬歷丁丑進士三子登第登俊皆負雋望)
淩永(新城人永樂舉人任南雍府推官留心刑獄詳審精當大著賢聲課令第一)
淩觀(臨安人洪武十八年貢士)
淩鎬(新城人天順庚辰進士)
淩曄(新城人正統十年貢士)
淩志(新城人貢士永樂中任湖廣參議)
淩雲鳳(新城人嘉靖中任應天府教授)
淩琛(海寧人永樂五年貢士)
淩雲(於潛人永樂七年貢士)以上杭州府
淩悦(字孟傅安吉人至元登進士第有時名太祖召為捲簾使嘗稱曰老淩而不名累官都御史然)
(性峭直每以戇諫忤上意竟以是疎之籍其家所著有六經疏議百卷)
淩賢(字彦能其先安吉人懋翁四世孫祖壽遷歸安父均德有隠德不仕洪武戊辰膺浙江鄉薦歴)
(應天府治中居官剛正不阿改知鄭尋又謫均時隆平侯張信禮科給事中胡濙自荆還薦當)
(大任宣皇帝作招隠歌命行人齎賜馳驛召還入見命進兵部尚書又命掌都察院事固辭上)
(曰汝欲學疏廣耶朕遂汝高志御書賜老堂三字褒之楊東里士竒為記以子銜都察院右僉)
(都御史致仕復馳驛還二子晏如坦如)
淩晏如(字安然賢子業儒敦行精六書法尤工李斯大篆二王小楷永樂初徵授中書舍人文皇)
(帝臨中書省觀書衆皆慴慄廼獨意態安閒得晉人風味又嘗寓直召論事稱旨擢吏科給事)
(中遷都給事中扈駕北征轉都察院右僉都御史賜之璽書盖是時持憲者多以賄聞帝簡擇)
(用公公感上知遇確然自守不為衆所惑彈劾不避寮寀憚之與都御史顧佐齊名兵部以武)
(職貼黃久不清請會官清理上以命公公與翰林侍讀苗衷同力一心罔有漏失有顔鎮撫既)
(卒子孫當一人繼乃復以一人冐官三十餘年恃權貴莫敢誰何公閱其實乃奏罷之又着令)
(武官有北平功而無子者不忍遽絶其禄得以壻或義兒一人不再及也有張指揮者既以義)
(兒者繼矣又或冐及其子因有所調發託統師以疾豫以子代亦十餘年矣公亦奏請罷之其)
(剛直不阿類此公身居要津數令人抵家鬻産自給産幾盡及卒而子敷困無聊遂贅閔氏為)
(壻徙晟舍里遂為烏程人姪敭成化中歲貢任廣東市舶提舉死于賊難)
淩敷(字達夫晏如季子贅居晟舍里遂為烏程人公豐頥廣額性開朗尚義人稱長者郡中屢請鄉)
(飲不赴時舅氏莊懿閔公珪方在臺閣敷一無干請若與相頡頏者年八十八子三人雲雯震)
(雯字時章性至孝工詩母殁設帷帳伴父十餘年不倦信義聞于鄉閭皆稱仁厚雯之子紳字)
(子搢疎通幹練所行多見信重三世皆隠德云搢孫嗣音萬歷丙子舉人)
淩震(敷季子字時東號練溪烏程人由歲貢授黔陽縣學訓導中丞鐵橋黃公督學少華許公重公)
(之學到官月餘即命提督寳山書院選拔名彦俾受學焉公入院嚴立科條陳說倫理之懿啟)
(迪性命之微一時士習改觀未幾遂請老以歸歸即掃跡城府杜門自養圖書數卷亹亹不倦)
(興到則獨步林壑尋芳討勝風度悠然清修之範近世罕聞與劉清惠孫太初為一時名交郡)
(守萬雲鵬高其行敦請鄉飲卒于嘉靖乙未春壽六十五公生而穎異有俊才博綜羣籍曉析)
(百家善古文尤長於詩所著有練溪集行于世邑人邵南狀公之行曰議論平正志行潔良困)
(而不失其亨窮而不失其達和而不隨高而不亢清惠公銘其墓曰劼志矯矯毖行肫肫以位)
(則屈以道則信人服其言今祀鄉賢祠)
淩約言(字季默震第三子少有異才既承家學又從施菁陽先生侃游涉獵廣博網羅百家言試)
(必高等苦抱心疾不能終試由選貢中嘉靖庚子應天鄉試授全椒知縣歴沔陽知州廬州府)
(同知南京刑部員外郎所在咸有政績性開爽疎朗不為町畦瑣鄙之事與人和然其介有嶽)
(嶽不可奪者在廬時嘗受檄清理鹺務宿弊為洗採三殿花石以身先州邑吏而設法委曲處)
(之甫三月報完詔齎金帛加等有居閒而槖金於茶及酒者發之按如律豪猾惴惴受事有勢)
(權求郡縣賂不得輒加辱公獨義形于色其人愧反加禮焉嘗曰即以請非義干進雖斫頭陥)
(胷弗為也以母老請告服除不復起隆慶初恩詔進階朝列大夫年六十八卒所著有鳳笙閣)
(簡抄椒沔稿病稿偶錄見者無不推服云子廸知嘉靖丙辰進士工部員外郎述知光禄寺監)
(事遇知國子生季子遂知字稚良清修好學綽有聲稱年三十而卒冡孫湛初字玄旻有雋才)
(尤工尺牘王中丞元美目為小友年二十五而卒士林惜之)
淩漢章(名雲以字行歸安人幼業儒遇異人精於明堂鍼灸秦王聘請治痿疾一投而愈贈詩以)
(餞其行有云尋常藥餌何曾效分寸鍼芒却奏功之句尋召入太醫院天下稱為神術疎財重)
(義凡所行之處遇有橋梁寺院塌損即坐數日求鍼餽貲者雲集即施與之死之日家無餘貲)
(孫瑄字子完得祖真傳嘉靖間為太醫院吏目)
淩旦(歸安人正德舉人任知縣子啟梧州府經歴)
淩雲(烏程人永樂中留守司斷事)
淩漢(武康人景泰中任南海知縣)以上湖州府
淩寀(字熙載山隂人成化乙未進士任清流縣興學重農毁淫祠崇正道政治卓越徵書方下卒于)
(官民哀慕焉)
淩玉璣(山隂人成化舉人)
淩世華(山隂人嘉靖貢士)以上紹興府
淩澄(鄞縣人弘治十二年為興山縣丞)以上寧波府
淩奎(臨海人成化中為瑞昌縣學教諭)
淩瓉(臨海人正統中任彭澤縣學訓導)
淩友亮(天台人洪武初任吉水縣知縣)以上台州府
淩淳(金華人洪武中任瑞安主簿)
淩翰(金華人成化舉人)以上金華府
淩德茂(遂安人洪武中任句容丞)
淩文獻(遂安人正德中任都匄府知府)
淩文美(遂安人正德中任京衛經歴)
淩廷錫(遂安人嘉靖中任雞澤縣訓導)以上處州府俱浙江
淩守誠(彭澤人洪武間人材任興化府倉副使倜儻不羣以異行聞於上超陞金華府知府改廣)
(東韶州府感主上之知竭忠貞之力一官二郡政績赫然)
淩輝(德化人中書舍人預修一統志)
淩伯温(浮梁人正綂中任知縣)
淩雲(彭澤人永樂十五年為河南都司)
淩銘秀(永豐中洪武中任長汀縣知縣)
淩璧(新淦人正德中任荆門州訓導)
淩友寬(弋陽人成化中任連城知縣)以上俱江西
淩輝(閩縣人永樂進士歴按察使)
淩修德(福清人永樂舉人任南豐教諭)
淩雲(閩縣人嘉靖中任荆門州學正)以上俱福建
淩文質(固始人洪武初知趙城縣重建縣治學校功成而民不擾)
淩漢(字斗南武原人洪武十七年以秀才舉至京獻烏鵲論上喜之擢司經局正字未幾出知會稽)
(縣有惠政以詿誤繫浙江按察司獄上知漢無罪命械按察使陶晟與漢俱來至即拜漢為監)
(察御史改左春坊左贊善尋陞右副都御史)
淩景(洧川人成化舉人)以上俱河南
淩道生(陽朔人宣德舉人教諭)以上山西
淩雲(襄陽人洪武間南陽府推官振冤抑出濫繫積年滯獄一時剖决庭無留獄時論能之)
淩德(長沙人成化中為宜黃縣主簿)
淩則遠(長沙人成化中任臨川知縣)
淩雯(巴陵人初授知州陞宗人府經歴詔進階四品)
淩友德(衡陽人嘉靖戊子舉人)
淩允麟(平江人萬歴中任建昌府南豐縣丞)
淩通(善化人永樂舉人)
淩福(沔陽人正統中建寧衛指揮同知守備汀州)
淩萬里(安遠人宣德中任知縣)
淩處恭(石首人正統中德安教諭)
淩友志(漢陽人正德舉人任知縣)
淩山(麻城人成化進士任戸部主事)
淩宗貴(平江人永樂中舉人)
淩珊(麻城人成化舉人)
淩本(襄陽人天順中舉人歴知州)
淩九臯(永興人弘治舉人)以上俱湖廣
淩昇(成都人成化舉人任緗溪縣教諭)
淩克温(忠州人舉人永樂中任歸州知州)
淩騏(新繁人正德舉人)
淩霄(永寧人永樂舉人任寧遠縣知縣)
淩鳳(字廷祥嘉定州人弘治中任岐山縣訓導)以上俱四川
淩士顔(化州人嘉靖中任太和知縣)
淩吉(字文學龍南人永樂中歴刑部郎中庶獄明允法之所在雖有力者不能奪僚宷難之)
淩霓(龍南人宣德中任知縣)
淩現(吳川人宣德中任南安縣丞)
淩敬(慶遠人弘治十年任荆州府照磨)
淩涇(横州人成化中任建平縣教諭)
淩華(柳州人正德中舉人)
淩辰(龍南人成化中嘉定縣學訓導)
淩奎(龍南人弘治中任知縣)
淩璧(龍南人弘治中任羅田縣學訓導)
淩宗(宣化人弘治中舉人)
淩霞(吳川人弘治中舉人)以上兩廣
(按淩氏者衛康叔支子為周淩人子孫以官為氏則自三代以來其名世也遠矣皭然翹然天)
(下知有淩之氏也秦漢之時裂而復合合而復渙其間四布而不可紀矣唐太宗奏天下譜牒)
(退新門進舊望左膏粱右寒微合一百九姓千六百五十二家而淩氏亦與首稱焉固天下名)
(族也而胡上下數千百年見於載籍者寥寥不多自吳都督偏將軍統以上弗可攷也兹肆力)
(探索於凡唐宋元三朝自諸方國乘以及名賢文纂有一姓一賢必備錄而敬書之如獲拱璧)
(至於當代則條分派衍各因其地而類聚之生存者亦得倂入固未暇悉攷其譜系然使在在)
(所産各自為一家亦便於觀覽也其在吾家先世尤致詳焉亦蘇老泉所謂詳其所自出尊其)
(所自始之意也萬歷己卯吳興淩廸知謹識)
萬姓統譜卷五十六
