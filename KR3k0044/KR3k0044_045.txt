卷四十二
萬姓統譜卷四十二明凌迪知撰
下平聲
七陽
王(望出太原周靈王太子晉之後世傳晉登仙是王家之太子遂稱王氏出北海陳留齊王田和之後出東海姬)
(姓畢公高之後出高平京兆魏信陵君之後天水東平新蔡新野山陽中山章武東萊河東殷王子比干之後)
(又唐王宗隋末改為王氏共二十一望咸以分封食菜而主也太原琅琊二望尤著)
(周)王蠋(齊畫邑人屢諫湣王不聽退而耕于野燕初破齊聞蠋賢將封于萬家蠋固辭曰忠臣不事二君遂)
(經死齊士聞之曰王蠋布衣也義不北面于燕况在位食禄者乎乃求湣王子法章立之是為)
(襄王)
王翦(穎陽人將兵六十萬虜楚王負芻以其地置楚郡用兵與白起齊名)
王孫滿(楚王伐陸渾戎至洛周使王孫滿勞之楚王問鼎大小輕重對曰在德不在鼎周德雖衰)
(天命未改鼎之輕重未可問也)
王詡(周末人受道老君居清溪之鬼谷號鬼谷先生)
王子喬(名迥周靈王太子晉也好吹笙作鳳鳴遊伊洛之間浮邱生接引嵩高山三十餘年後見)
(桓良曰告我家七月七日待于緱氏山巔至是乘白鶴至山頭望之不得到舉手謝時人數日)
(而去)
王良(晉人善御者春秋即郵無䘏)
(秦)王賁(秦王政二十一年賁破燕太子軍官至通武侯)
(漢)王陵(沛人始為縣豪高祖微時兄事之及高祖起沛陵以兵屬焉天下既定封安國侯高后立諸吕)
(為王陵為相爭之遂以病免)
王訢(濟南人有才行武帝時為洛陽令以御史暴勝之薦徵為右輔都尉守右扶風視事十餘年有)
(政績昭帝時代車千秋為丞相封宜春侯)
王式(字翁思新桃人為昌邑王師以詩朝夕講授至于忠臣孝子反覆誦之至于危亡失道之君未)
(嘗不流淚為王深戒之昌邑王廢式得減死論歸家)
王望(字慈卿琅琊人為青州刺史值歲荒便宜發倉廩賑饑民事畢上言朝廷以望不先表請欲議)
(罪鍾離意言望懷義忘罪不宜繩之以法乃赦之)
王同(字子中琅琊東武人儒林傳云漢興田何以易授東武王同子中暨洛陽周王孫丁寬齊服生)
(皆著有易傳而同學尤䆳淄川楊何廣川孟旦魯周霸莒衛胡齊即墨成臨淄主父偃皆受易)
(於同大行於時)
王吉(字子陽皋虞人舉賢良為昌邑中尉雖不尊道亦知敬禮及王即帝位以淫亂廢昌邑羣臣皆)
(誅惟吉以忠直數諫正得免官至諫議大夫謝病歸吉與貢禹為友世稱王陽在位貢禹彈冠)
(言其取舍同也)
王駿(吉子以孝廉為郎因薦轉諫議大夫累遷京兆尹先是京兆有趙廣漢張敞王尊王章及駿皆有)
(能名時稱前有趙張後有三王後代薛宣為御史大夫)
王襄(益州刺史欲宣風化於衆庶命王褒頌漢德作中和樂職宣布詩三篇選年少者依鹿鳴之聲)
(歌之)
王渙(郪人少好俠既而改節敦儒學累官洛陽令為政得寬猛之宜及卒宣帝嘆惜之鄧太后謂渙)
(秉清修之節蹈羔羊之義百姓追思爲之立祠子石為郎中)
王堂(郪人舉茂才拜巴郡太守吏民生為立祠遷汝南搜才禮士憲章朝)治孫
(商博學多聞守蜀郡亦有治聲)
王成(為膠東相治甚有聲宣帝褒之曰膠東相成勞徠不怠治有異等賜爵關内侯)
王章(字仲卿鉅平人以文學為諫大夫在朝有名敢直言累遷京兆尹劾大將軍王鳳為鳳所害)
王尊(字子贑高陽人累遷益州刺史至九折板曰此非王陽所畏道耶叱其馭曰驅之王陽為孝子)
(王尊為忠臣居部二歲徼外服其威信遷東平相王所為不中度者輒諫止之)
王商(字子威蠡吾人父樂昌侯薨商哀不踰禮悉推財以分異母諸弟累官至丞相成帝甚尊重之)
(單于冬朝見商于未央廷中仰視大畏之却退帝聞而嘆曰真漢相矣)
王褒(字子淵蜀人益州刺史王襄令作中和樂職宣布詩因奏褒有軼材上徵之既至作聖主得賢)
(臣頌上令往益州祠金馬碧鷄之神道病卒宣帝朝為諫大夫)
王昌(成帝建始三年南陽太守王昌為右扶風)
王崇(駿子以父任為郎歴刺史郡守治有能名建平中為御史大夫平帝初拜大司空封扶平侯時)
(王莽秉政崇謝病避莽就國卒自吉至崇世以清廉名)
王扶(字子元掖縣人少修節行客居不其所在人化其德太傳鄧禹辟致之杖策歸鄉里後拜議郎)
(永平中劉復著漢德頌盛稱扶為名臣)
王琳(汝南人年十餘歲父母俱喪遭亂舉鄉逃竄唯琳兄弟獨守塜廬號泣不絶弟季出遇赤眉將)
(殺之琳自縛請先季死賊矜而放遣後辟為司徒府薦士而退)
王嘉(平陵人初以明經射策甲科為郎坐事免鴻嘉中舉敦朴直言召對政事得失累遷至御史大)
(夫前後屢上封事哀帝時拜相封新甫矦)
王丹(下邽人哀平時仕州郡王莽時連徵不至家累千金隱居養志施周急每歲農時常載酒殽詣)
(田間以勞勤者而誨勵其惰者十餘年間其化大洽風俗以篤邑致殷富)
王閎(魏郡元城人王莽叔父平阿侯譚之子也哀帝時為中常侍時倖臣董賢為大司馬寵愛貴盛)
(閎屢諫忤旨哀帝臨崩以璽綬付賢曰無妄以與人時國無嗣主内外惶懼閎白元后請奪之)
(賢素憚閎剛直不敢拒乃跪授璽綬閎馳上太后朝廷壯之及王莽簒位忌閎乃出為東都太)
(守懼誅常繫藥手内莽敗漢兵起閎獨完且全活東都三十餘萬戶歸降更始)
王仲(瑯琊不其人隠居不仕好道術明天人時濟北王興居反哀王襄欲致之麾右以師委之仲懼)
(禍及嘆曰不去將鉗我於市矣乃浮海奔樂浪山家焉不知所終)
王良字仲子蘭陵人王莽時隠居教授建(累官至大司徒司直在位恭儉妻子不入官署以禮)
進止朝廷敬之後以病歸復徵至榮(疾篤造其友人友人拒不肯見曰不有忠言奇謀而取)
大位何其往來屑屑不(之良慙遂歸自後連徵辟俱不應詔復其子孫)
王梁要陽人初為郡吏彭寵以梁守孤奴令為(延將兵從光武拜偏將軍後擢大司空擊赤眉有)
(功入為河南尹封阜成侯)
王霸(字元伯潁陽人從光武為王郎所逼將至滹沱時河水流澌衆恐難濟霸即詭曰冰堅可渡遂)
(前至河冰果合乃濟後以功封淮陽侯)
王閎(字選公吳人以明易稱通天文之學建武初仕為山隂令遷御史補陳留太守不交權貴公庭)
(閒寂人號王獨坐)
王常(字顔卿舞陽人王莽末起兵入南郡後與光武合軍破王尋王邑于昆陽以功封山桑侯光武)
(嘗謂羣臣曰常輔翼帝室心如鐵石真忠臣也遷漢忠將軍累平諸郡拜横野大將軍位冠諸)
(將卒諡節侯)
王隆(雲陽人避難河西為竇融左護軍建武中為新汲令所著有詩賦銘書)
王况(字文伯志節高亮為陳留太守性聰敏善行德教明帝永平中蝗蟲起泰山彌衍兖豫過陳留)
(界飛遊不集五榖獨豐)
王喬(後漢為鄴令有神術每朔旦嘗自詣朝堂帝怪其來數而不見車騎密令太史伺之將至有雙)
(鳬從南來羅之得雙舄焉乃所賜尚書官屬履也)
王青(聊城人為東郡吏王莽居攝祖翁與太守翟義起兵西誅莽遣王邑等擊義兵敗餘衆歸翁翁)
(守節力戰莽燔死之父隆建武初為都尉功曹青時為小吏與父從都尉行縣道遇賊隆以身)
(衛都尉遂死青被流矢貫咽東郡太守張酺嘆曰豈有一門忠義而爵賞不及者乎遂擢右曹)
(仍薦青三世死節宜蒙顯異)
王輔(平陸人學公羊傳隱居以道自娛建初元年詔拜郎中陳災異後拜議郎以公車徵不行卒于)
(家)
王充(字仲任上虞人師事班彪好博覽而不守章句家貧無書嘗遊洛陽書肆閱所賣書一見輒能)
(記億肅宗時詔公車徵病不行嘗著論衡及養性書)
王符(臨涇人少好學有志操與馬融張衡崔瑗友善時人務游宦而符獨耿介隠居著書以譏當時)
(得失不欲彰顯其名號曰潛夫論)
王禹(初為濟北王太醫復就太倉公學數歲悉通之知名漢代)
王龔(字伯宗高平人為青州刺史劾奏貪濁二千石數百人遷淮南太守政崇温和好才愛士後進)
(知名之士莫不歸心累官至太尉子暢以清實稱累官至司空)
王暢(字叔茂龔之子太尉陳蕃薦暢清方公正為齊相尋拜南陽太守奮勵威猛功曹張敞諫曰化)
(人在德不在用刑暢深納之更崇寬政教化遂行郡中豪族奢靡相尚暢常以布衣皮褥矯其)
(弊後徵為長樂衛尉遷司空以水災免暢名在八俊與李膺俱稱為高士)
王阜(重泉令力行德政鸞集縣庭遷益州太守始興學校漸移其俗)
王烈(字彦方太原人少師陳寔以孝義稱鄉里鄉里有盗牛者主得之盜請罪曰刑戮是甘乞不使)
(王彦方知也烈聞而謝之使遺布一端後有老父遺劍于路行道一人見而守之烈使推求乃)
(先盜牛者凡有爭訟將質于烈而至途或望廬而還其德感人如此)
王逸(宣城人元初中為校書郎順帝時為侍中著楚辭章句及賦誄書論雜文凡二十一篇又作漢)
(書一百二十三篇)
王延夀(逸子有俊才少游魯國作靈光殿賦後蔡邕亦作此賦成及見延夀所為甚奇之遂撤翰)
(又因有異夢意惡之乃作夢賦以自勵後溺水死時年二十餘)
王忳(新都人嘗詣經肆見一書生疾困愍而視之書生曰我腰下有金十斤願相贈死後乞藏骸骨)
(忳即鬻一斤營其殯葬餘悉置棺下後遇其父迎其子喪餘金皆存忳官至縣令)
王祐(郪人隱居不仕陳紀山善知人稱祐天下之高士)
王方平(名遠明天文漢桓帝問災祥題宫門數百字帝令削之墨入版矣)
王允(字子師太原祁人世仕州郡為冠盖同郡郭林宗見而奇之曰王生一日千里王佐才也允少)
(好大節有志立功累官豫州刺史討破黃巾後拜司徒)
王修(營陵人事母至孝母以社日亡來年隣里聚社修念母哀甚隣里為之罷社孔融召修為主簿)
(守高密令復以膠東多盜移令膠東融有急難賴修以免曹操徙修為奉常)
(三國)王粲(字仲宣龔子暢之孫博物多識問無不知蔡邕奇其才略聞粲在門則倒屣迎之後仕魏累官)
(至侍中所著有詩賦)
王朗(字景興東海人漢末遭亂雖流移窮困朝不謀夕而收恤親舊行義甚著曹操表徵之歴事文)
(明二主屢上書勸育民省刑諫射獵興造官至御史大夫司空封樂平鄉侯)
王肅(朗子仕魏官至崇文觀祭酒景初間宫室盛興上疏極諫出為廣平太守徵還遷散騎常侍光)
(禄勲卒諡景侯所著有諸經傳註子恂立朝中正歴官河南尹侍中)
王觀(字偉臺東郡人魏文帝時為尚書郎廷尉監出為南陽涿郡太守所在稱治觀治身清素帥下)
(以儉僚屬成風莫不自勵明帝召為治書侍御史典行臺獄時多有倉卒喜怒而觀不阿意順)
(旨後遷司空固辭上送印綬即輿歸里舍卒諡肅侯)
王連(南陽人仕蜀漢為蜀郡太守建興初拜屯騎校領丞相長史時諸葛亮將征南方連諫以不毛)
(之地不宜以一國之望冐險而行故停留久之後封平陽亭侯)
王伉(蜀漢永昌郡丞時雍闓叛伉與吕凱率吏民閉境拒闓十餘年諸葛亮表封亭侯陞永昌太守)
王基(字伯輿曲城人少孤為叔父公孫撫育魏為中書侍郎時盛修宫室百姓勞瘁基上疏切諫嘗)
(從征毋邱儉畫策平賊遷鎮南將軍後封東武侯史稱其學行堅白垂稱著績可謂國之良臣)
王平(宕渠人蜀漢諸葛亮征隴西平以牙門屬馬謖謖違亮指大敗于街亭惟平所領不敗累遷漢)
(中太守封安漢侯子訓嗣爵平同郡漢昌句扶忠勇寬厚數有戰功功名爵位亞于平官至左)
(將軍封宕渠侯)
王蕃(廬江人博覽多聞仕吳為常侍後為嬖臣譛死時論冤之)
王昶(晉陽人世父柔北中郎將父澤代郡太守昶仕魏累官兖州刺史遷司空賜爵關内矦著兵書)
(及治論二十餘篇)
王談(烏程人年十歲父為隣人竇度所殺談有復仇志密市利鍤俟度卒殺度而歸罪有司太守孔)
(巖義其孝勇列上宥之吳元興中舉孝廉不應終于家)
王儀(字民表修之子志性正直不畏權勢為安東將軍司馬昭東關之敗問曰近日之事誰任其咎)
(儀對曰責在元帥昭怒曰司馬欲委罪于孤耶斬之)
王裒(字偉元儀之子裒少有志操痛父非命隱居教授累辟不就廬墓側旦夕拜跪攀栢悲號涕淚)
(著樹樹為之枯母存日畏雷母殁後每雷輒至墓曰裒在此讀詩至哀哀父母生我劬勞未嘗)
(不三復流涕門人為廢蓼莪之篇家貧躬耕計口而田度身而蠶或有助遺者皆不受及司馬)
(氏簒魏裒終身不西向而坐以示不臣于晉)
王凌(字彦雲太原人魏揚豫州刺史甚得軍民歡心始至豫州旌先賢之後求未顯之士各有條教)
(意義甚美正始初為征東將軍吳大將全琮數萬衆攻芍陂凌率諸軍力戰爭塘琮退走遷儀)
(同三司進太尉假節鎮淮南惡司馬師不臣且齊王不任天位欲謀廢立事泄師將兵討之勢)
(窮飲藥而卒)
王弼(字輔嗣山陽人少好老氏通辨能言時裴徽為吏部郎何晏為吏部尚書皆奇之乃以弼補臺)
(郎謁曹爽爽屏左右與論道移時弼與鍾會善會服其高致嘗曰聖人茂於人者神明也同於)
(人者五情也神明茂故能體冲和以通無五情同故不能無哀樂以應物註周易及老子正始)
(十年以公事免)
(晉)王雅(字茂達肅曾孫祖隆後將軍父景大鴻臚雅舉秀才累遷尚書左右丞歴廷尉侍中左衛將軍)
(敬慎奉公朝廷大議多參謀議遷左僕射卒贈光禄大夫子準之協之少卿皆至顯官並有士)
(操)
王祥(字休徵臨沂人性至孝事繼母極恭謹母欲生魚天寒冰凍祥將剖冰求之冰解得雙鯉嘗為)
(徐州别駕率兵討寇州郡清淨政化大行晉初拜太保進公爵)
王覽(字玄通祥異母弟朱遇祥凶虐覽年數歲見祥遇楚撻輒涕泣抱持其母少止覽孝友恭恪名)
(亞于祥後仕至大中大夫)
王隱(陳郡人父銓少好學有著述之志每私錄晉事及功臣行狀未就而卒隱博學多聞不交勢援)
(元帝時為著作郎令撰國史)
王渾(字去冲晉陽人累官至司徒弟湛幼有識度簡言語父喪居墓次服闋闔門守靜不交當世仕)
(至汝南内史子濟)
王湛(字處冲少言語宗族以為癡渾子濟詣之見牀頭周易湛因剖析玄微濟嘆服晉武帝每見濟)
(曰卿見癡叔死未對曰臣叔不癡為汝南内史時稱王汝南)
王濟(字武子風流豪爽氣盖一時性好馬時洛陽地貴買地為馬埓編錢滿之時謂之金溝)
王稜(臨沂人國子祭酒琛之子少歴清顯累官丞相從事中郎從兄導以稜有政事宜守大郡乃出)
(為豫章太守加廣武將軍稜知從兄敦驕傲自負有罔上心日夕諫諍以為宜自抑損每言苦)
(切敦不能容潜使人害之)
王戎(字濬仲覽姪父渾涼州刺史戎幼穎悟與阮籍為竹林之遊後襲父爵以平吳功進安豐縣侯)
(累遷尚書令)
王衍(字夷甫戎從弟戎嘗曰衍神姿高徹如瑤林瓊樹自然風塵物表為元城令終日清談而縣務)
(亦理累遷至司徒後為石勒所害弟澄少歴顯位仕終軍諮祭酒)
王導(字茂弘覽孫元帝為琅琊王與導素相親善及鎮下邳以為安東司馬軍謀密策知無不為後)
(東遷累官至太傅封始興公兄敦反以大義滅之出入將相戮力王室晉之中興導功為多)
王舒(字處明導從弟官至揚州刺史以軍功封彭澤矦從弟廙仕至輔國將軍散騎常侍)
王廙(字世將導從弟元帝時守廬江郡廙能屬文工詩畫善音樂射御博奕諸雜伎藝罔不通曉後)
(以功累增封邑除冠軍將軍青州刺史)
王彬(字世儒導從弟少稱雅正與兄廙俱渡江累官典軍將軍豫討華軼功封都亭侯歴侍中從兄)
(敦舉兵入石頭愍帝使彬勞之彬數敦罪惡辭極慷慨敦大怒時導在坐勸彬起謝彬曰有脚)
(疾見天子尚欲不拜此復何謝敦曰脚痛孰若頸痛彬意氣自若後敦議舉兵向京師彬諫甚)
(苦敦平徵拜光禄勲歴右僕射卒諡肅)
王懿(字仲德太原人晉安帝北伐進懿征虜將軍加冀州刺史督前鋒諸軍事宋武欲遷都洛陽衆)
(議咸以為宜懿曰非常之事人所駭今暴師經載士有歸心故當以建鄴為王基遷都宜候文)
(軌大同帝深納之)
王悅(字長豫導長子弱冠有高名事親色養導甚愛之導嘗共悅奕棋導笑曰相與有瓜葛那得為)
(爾耶少侍講東宫歴中書侍郎先導卒諡曰貞)
王恬(字敬豫少好武不拘禮法晚節更好士多技藝善奕棋為中興第一遷中書郎弟洽最知名)
王洽(字敬和導第三子導諸子中最知名弱冠為散騎中書郎歴吳郡内史徵拜領軍尋加中書令)
(因讓表疏十上穆帝詔催洽令拜苦讓遂不受)
王劭(字敬倫導第五子美姿容有風操雖家人近習未嘗見其有墮替之容初為東陽太守歴尚書)
(僕射領中軍出為建威將軍吳國内史卒諡曰簡)
王薈(字敬文導季子除吏部郎歴吳國内史時歲饑人多餓死薈以私米作粥濟活甚衆徙尚書頃)
(之桓冲表薦為江州刺史固辭不拜轉督浙江東五郡加散騎常侍卒贈衛將軍)
王彪之(字叔武彬次子穆帝時官至尚書左丞時桓温下武昌人情震懼彪之令簡文帝與手書)
(示以款誠温果奉旨不進以彪之為鎮軍將軍會稽内史居郡八年豪右歛迹後桓温將廢海)
(西公彪之令取霍光傳禮度制儀定於須臾神采毅然温乂廢武陵王遵彪之曰武陵未有顯)
(罪不可以猜嫌之間便相廢徙及簡文帝崩太后欲令温居攝彪之曰此異常大事也未敢奉)
(命事遂不行時謝安桓冲欲皇太后臨朝彪之謂非翼戴讃揚立德之義安竟不從尋遷尚書)
(令卒贈光禄諡曰簡子越之撫軍參軍臨之東陽太守)
王允之(字深猷舒子先從伯敦嘗夜飲允之辭醉先臥敦與錢鳳謀逆允之悉聞其言慮敦或疑)
(已便于臥處大吐時父舒始拜廷尉允之求還定省至都以敦議白舒即與導俱啓明帝後以)
(討賊功封番禺縣侯卒諡曰忠)
王羲之(字逸少導從子以骨鯁稱善書為古今之冠論者稱其筆勢飄若游雲矯若驚龍仕至右)
(軍將軍會稽内史子凝之徽之獻之遂居會稽並有盛名)
王沈(字處道晉陽人父機魏太守沈少孤養于從叔昶事昶如父奉祖寡嫂以孝義稱好書善屬文)
(以佐命勲累遷尚書令散騎常侍封博陵郡公)
王濛(字仲祖晉陽人少不為鄉曲所齒晚節勵行有美譽子藴仕至散騎常侍藴二子恭有節操自)
(負才地恒有宰相之望爽仕至寕朔將軍)
王忱(字元逵弱冠知名歴仕驃騎長史嘗造其舅范寗與張玄相遇甯使與玄語玄正坐歛袵待其)
(所發忱竟不與言玄失望便去甯讓忱曰張玄吳中之秀何不與語忱笑曰張祖希欲相識自)
(可見詣寗謂曰卿風流俊望真後來之秀忱曰不有此舅焉有此甥既而甯使報玄束帶造之)
(始為賓主太元中出為荆州刺史都督荆益寧三州軍事建武將軍假節卒贈右將軍諡曰穆)
王延(西河人性至孝蚤喪母繼母遇之不慈盛冬母欲魚延緣汾水叩冰而哭忽有巨魚躍出取以)
(供食于是母悟撫延如已出官至尚書左丞靳準作亂以為左光禄大夫延罵不受準遂殺之)
王尼(字孝孫城陽人東羸公騰辟為車騎府舍人不就時尚書何綏奢侈過度尼謂人曰綏居亂世)
(矜豪乃爾將死不久未幾果為東海越王所殺尼初入洛見越不拜越問其故尼曰公無宰相)
(之能是以不拜)
王猛(字景略晉人隱居華山懷佐世之念桓温入關猛緼袍見之而談當世之事捫虱自若旁無人)
(溫異之後為尚書右丞)
王濬(字士治湖縣人家世二千石濬博涉墳典仕為車騎從事中郎累遷益州刺史造樓船平吳以)
(功遷鎮軍大將軍累加特進散騎常侍後軍將軍)
王嶠(字開山太原晉陽人司徒渾之族永嘉末攜二弟避亂渡江時元帝鎮建鄴教曰王祐三息始)
(至名德之胄並有操行宜蒙飾叙遷太子中書舍人以疾不拜王敦請為參軍爵九原縣公敦在)
(石頭欲禁私伐蔡洲荻嶠曰中原有菽庶人採之百姓不足君孰與足若禁人樵伐未知其可)
(敦不悅敦將殺周顗戴淵嶠於坐諫曰濟濟多士文王以寕安可戮諸名士以自全生敦大怒)
(欲斬嶠賴謝鯤以免敦猶銜之出為領軍長史敦平後除中書侍郎咸和初朝議欲以嶠為丹)
(陽尹嶠以京尹至重不宜以疾居之求補廬陵郡乃拜嶠廬陵太守卒諡穆)
王鑒(字茂高堂邑人父濬御史中丞鑒少以文筆著稱初為瑯琊國侍郎時杜弢叛鑒上疏勸征之)
(後拜駙馬都尉弟濤及弟子戭並有才名)
王育(京兆人少孤貧為人牧羊每過小學必欷歔流涕時折蒲學書同郡許子章聞而嘉之給衣食)
(使與其子同學遂博通經史後為武陽令為政清約遷并州督護破虜將軍)
王獻之(字子敬徽之弟高邁不羈雖聞居終日容止不怠幼時學書父羲之從後掣其筆不得嘆)
(曰此兒後當復有大名太元中為中書令)
王徽之(字子猷羲之子家于會稽性卓犖風流冠于一時嘗雪夜泛舟剡溪訪戴逵性愛竹嘗寄)
(居空宅中便令種竹曰何可一日無此君官至黃門侍郎)
王承(湛子晉陽人清虚寡欲弱冠知名太尉王衍敬異之以比南陽樂廣自昶至承世有高名論者)
(以為祖不及孫孫不及父)
王述(承子安貧守道嘗見王導導每發言一坐贊美述正色曰人非堯舜安能每事盡善導改容謝)
(之累官散騎常侍尚書令子坦之弱冠負時名同謝安輔朝政累官中書令)
王藴(字叔仁濛子補吳興太守屬郡荒人饑輒開倉贍恤主簿入諫請待報藴曰表上須報何以救)
(將死之命乎專輒之愆罪在太守于是大賑貨之頼藴全者十七八焉)
王矩(長沙人美姿容每出遊觀者盈路初為南平太守預討陳恢有功遷廣州刺史將赴職忽見一)
(人持奏謁矩自云京兆杜靈之矩問之答稱天上京兆奉使召君為主簿矩意甚惡之至州月)
(餘卒)
王恭(字孝伯為著作郎嘆曰仕不為宰相志何足騁美姿儀濯濯如春月柳)
王坦之(字文度晉陽人侍中述子弱冠有重名寕康中遷中書令領丹陽尹時桓温移晉祚坦之)
(與謝安盡心輔翼卒安社稷歴都督徐兖青三州軍事)
王珣(字元琳導孫洽子為桓温椽温曰王椽當作黑頭公轉主簿後為尚書右僕射領吏部以才學)
(文章見詫于武帝夢與大筆如椽)
王澄(字平子有高名每聞衛玠言輒嘆息絶倒時語曰衛玠談道平子絶倒永嘉初拜荆州刺史)
王珉(字季琰洽子少有才藝後代王獻之兼中書令二人素齊名時謂獻之為大令珉為小令)
王愷(晉後將軍文明皇后之弟與王導王敦飲使美人行酒客飲不盡輒殺之敦固不飲美人悲懼)
(敦傲然不視凡三斬導讓之敦曰彼自殺家人何預卿事)
王諒(字幼成丹陽人交州刺史時梁碩專威交土諒謀誅之不克碩遂圍諒于龍編敗之逼諒奪其)
(節固執不與遂斷諒左臂諒正色曰死且不避斷臂何有十餘日憤恚而死)
王敞(撫軍長史裁之子辟丞相祭酒不就襲封堂邑公)
王歡(字君厚樂陵人安貧樂道專精耽學不營産業丐食誦詩家無斗儲意怡如也其妻患之或焚)
(毁其書而求改嫁歡笑而謂之曰卿不聞朱買臣妻耶時聞者多哂之守節彌固遂為通儒)
王兖(博陵守將也慕容麟攻兖甚力兖糧竭矢盡誓不下城功曹張倚踰城出聚衆應麟兖登城數)
(之曰卿秦之民也守卿之君也卿起兵應賊號義兵何名實之相違也古人求忠臣於孝子之)
(門卿母在城棄而不顧吾何有焉卿寕能忘不忠不孝之罪乎中國禮義之邦乃有如卿者耶)
(及城破被執兖不屈而死)
(南北)王鎮惡(猛之孫從叔父曜歸晉客荆州頗讀諸子兵書嘗為臨豐令劉𥙿召與語異焉因謂諸佐)
(曰鎮惡王猛孫所謂將門有將以功封博陸縣子以龍驤將軍率水軍伐秦遂拔長安後為沈)
(田子所害)
王玄謨(字彦德祁縣人仕宋為彭城太守累官至開府儀同三司遷南豫州刺史加都督)
王弘(字體元臨沂人少好學以清悟知名仕宋有安社稷功封建安郡公進位太保領中書監)
王曇首(弘弟仕宋為鎮西長史武帝謂文帝曰曇首輔相才也及帝即位累遷太子詹事子僧綽)
(位至吏部尚書僧虔雅善隷書仕南齊官至左光禄大夫)
王份(字季文仕宋為始安内史袁粲以蕭道成簒弑同沈攸之討道成為道成所殺親故無敢視者)
(份獨往致慟由是顯名累遷大司農)
王錫(字公嘏份之孫年十四除秘書郎與張伯緒齊名尋封永安矦普通初魏始連知劉善明來聘)
(使中書舍人朱异接之善明曰王錫張纉北間所聞云何可見异具啓勅使宴於南苑善明徧)
(論經史錫纉隨方酬答無所稽疑累遷吏部郎中稱疾不拜卒諡貞)
王僉(字公會錫之弟歴太子中舍人出為建安太守山酋聚徒依險屢為民患僉率衆平之除寧遠)
(將軍盧循作亂轉安成内史以鎮撫之累遷太子中庶子卒諡恭)
王僧達(臨沂人少好學善屬文仕宋累官至中書令子融文辭捷速有所造作援筆可待仕齊位)
(至中書郎)
王誕(字茂世少有才藻晉孝武帝崩從叔尚書令珣為哀策出本示誕曰猶恨少序節物誕覽筆便)
(益之按其秋冬代變後云霜繁廣除風回高殿珣嘆美因而用之後為宋武帝太尉長史)
王惠(字令明誕從弟陳郡謝瞻才辨有風氣嘗與兄弟羣從造惠談論蜂起文史間發惠時相酬應)
(言清理遠聸慙而退時荀伯子在坐退而告人曰靈運固自蕭散直上王郎有如萬頃波焉歴)
(吏部尚書)
王球(字倩玉惠從父弟少與惠齊名簡貴不喜交游武帝受命為諮議參軍文帝時王弘兄弟貴重)
(朝廷球終日端坐未嘗相往來弘亦雅敬之歴位尚書時中書舍人徐爰有寵於上上嘗命球)
(與之相知球辭曰士庶區别國之章也臣不敢奉詔上改容謝之卒贈光禄大夫)
王景文(名或僧朗之子少與陳郡謝莊齊名太宗娶景文妹起家太子太傅襲爵建陵子累遷揚)
(州刺史景文嘗以盛滿為憂屢辭位不許後帝慮一旦晏駕皇后臨朝景文歲暮不為純臣乃)
(遣使齎手詔并藥賜死景文與客棋叩函看已復置局下神色不變局竟歛子納奩畢徐曰奉)
(勅賜死以勑示客客中焦度怒曰大丈夫安能坐受死州中文武數百足以一奮景文曰知卿)
(至心若見念者為我百日計乃作墨啓致謝飲藥而卒)
王悅之(字少明獻之孫少厲清操有風檢為吏部郎泰始中為御史中丞上以其廉介賜田五頃)
(遷侍中掌檢校御府太官太醫諸署時姦竊者悅之案覆無所避得姦甚多於是衆署共呪詛)
(之悅之病甚恒見兩烏衣人捶之及卒上收典掌者十許人桎梏之投之中流)
王逡之(字宣約准之弟好學博聞以著作郎兼尚書左丞參定齊國儀禮初王儉撰古今喪服集)
(記逡之難儉十一條更撰世行五卷建元間上表立學累官光禄大夫給事中卒子顥上其書)
(凡五十卷詔付秘閣)
王鎮之(字伯重瑯琊臨沂人徵士弘之兄初為瑯琊王衛軍行參軍遷本國郎中令歸晉以為大)
(將軍以母老求補安成太守及桓元將卒寇亂郡境鎮之拒戰彌年子弟五人並臨陣見殺徐)
(道覆逼江陵加鎮之建威將軍以討道覆功封華容縣五等男)
王𥙿之(字敬弘臨沂人與宋武帝同諱故以字行初武帝輔政召為黃門侍郎不拜宋國初建為)
(吏部尚書敬弘每被除召即便祗奉既到官旋復解退武帝嘉其志不苟違文帝時遷尚書令)
(敬弘因上表求還東上不能奪尋徵為太子少傅固辭竟不拜卒諡文貞)
王准之(字元魯曾祖彪之博聞多識練悉朝儀自是家世相傳並諳江左舊事緘之青箱世謂之)
(王氏青箱學准之究識舊儀問無不對)
王廣之(北齊南譙太守子珍國武帝雅相知賞謂廣之曰珍國堪大用卿可謂老蚌也帝每嘆曰)
(晚代將家子弟如珍國者少矣)
王延之(字希季瑯琊人祖𥙿宋左光禄儀同三司父昇都官尚書延之仕宋累官至吏部尚書家)
(産無所增益宋德既衰齊高祖輔政朝廷人懷彼此延之與僧虔中立無所去就時人為之語)
曰二王持平不送不迎進號(南將軍遷右光禄大夫卒諡曰簡)
王諶(字仲和東海人宋明帝時為司徒參軍兼中書舍人有學行甚見親遇帝所行慘僻屢諫止之)
(後拜中書侍郎)
王素(字休業臨沂人祖翹之晉光禄大夫素少有志行家貧母老為廬陵王國侍郎母死往東陽隱)
(居不仕宋孝武召為太子舍人大明中太宰辟為倉曹屬皆不就山中有蚿出聽之使人不厭)
(素乃為蚿賦以自况)
王韶之(字休秦家貧好學嘗三日絶粮而執卷不輟父偉之為烏程令韶之因居縣境得父舊書)
(因私撰晉安帝陽秋時謂宜居史職元嘉中武帝以韶之博學有文辭補通直郎領西省事)
王弘之(字方平宋武辟召不就拂衣歸耕文帝時從兄敬弘為吏部尚書解貂裘與之即著以採)
(藥釣于上虞之石頭或問漁師得魚賣否曰亦是不得得魚不賣)
王儉(字仲寳宋武帝時襲爵豫寧縣侯孝武好文章天下悉以文采相尚莫以專經為業王儉弱年)
(便留意三禮尤善春秋時發言吐論造次必于儒教由是衣冠翕然並尚經學儒教於此大興)
王僧綽(曇首之子遷尚書侍中年二十九父暕歴吏部尚書子承祖儉父暕三世為國師僧虔為)
(太子舍人沈約云自開闢以來未有爵位蟬聯文材相繼如王氏之盛)
王秀之(字伯奮瑯琊人仕宋為太子舍人吏部尚書禇彦回欲與結婚秀之不肯後為晉平太守)
(期年求還或問其故答曰此郡沃壤珍阜日至人所昧者財財生則禍逐智者不昧財亦不逐)
(祸吾山資已足豈可久留以妨賢路乃上表請代時人因以為王晉平恐冨求歸)
王承(相尚罕以經術為業唯承獨好儒業遷居闕侍中)
(俄轉國子祭酒)
王僧孺(東海郯人幼聰慧穎異性極孝年七歲能讀十萬言及長善屬文工楷隷多識古事仕南)
(齊累官中書侍郎)
王僧虔(僧綽弟為會稽太守中書舍人阮佃夫家在陳請假歸客勸僧虔以佃夫要幸宜加禮接)
(僧虔曰我立身有素豈能曲意此輩彼若見惡當拂衣去耳僧虔善書高帝嘗與賭書畢謂曰)
(誰為第一對曰臣書第一陛下亦第一帝笑曰卿可謂善自為謀矣)
王智深(字雲才臨沂人為南齊豫章王大司馬參軍奉勑撰宋紀三十卷)
王肅(字恭懿臨沂人涉獵經史頗有大志仕南齊奔魏禮遇日加除輔國大將軍屢立戰功遷揚州)
(刺史頻年在邊悉心撫綏遠近歸附清身好施家無餘財)
王思政(祁縣人漢司徒允之後容貌魁梧有籌策仕北齊為都官尚書郎在荆州置三十城以當)
(衝要所薦舉咸得其才)
王亮(字奉叔瑩從弟尚宋公主拜駙馬都尉齊竟陵王子良開西邸延才俊亮亦與焉位晉陵太守)
(在職清公有美政建武末為尚書左僕射始武帝至新林内外百僚皆送誠欵亮獨不遣及東)
(昏遇弑乃歸武帝累遷光禄大夫被劾廢為庶人因屏居閉埽不通賓客為中書監散騎常侍)
(諡焬子)
王猛(字世雄本名勇准之玄孫博涉經史兼習孫武兵法大建初釋褐遷永陽王錄事參軍陳安邊)
(拓境之策詔隨吳明徹略地以軍功遷太子右衛率徙晉陵太守威惠兼舉姦盜屏跡尋命鎮)
(廣州而隋師濟江總督所部赴援聞臺城不守乃藉藁不食及審後主不死闕辛昉赴京歸款)
(文帝大悅降璽褒賞尋卒諡曰成)
王摛(善屬文時王儉使賓客類事多者賞之何憲為勝賞以五花簟白團扇摛後至操筆立成文辭)
(華美乃命抽憲簟掣取扇登車而去)
王慈(字伯寳僧虔子仕南齊初除秘書郎累官大司馬長史侍中領步兵校尉慈以朝堂諱榜非古)
(舊制迺上表詔從之以為冠軍將軍卒贈太常諡曰懿)
王晏(為上虞令孔覬自會稽發兵反晏起兵攻之覬率千人趨石瀃竄于山嵴村村人縛以送晏斬)
(之東閣外)
王慧龍(太原人幼聰慧王愉以為諸州之龍故名焉齊太武時授龍驤將軍宋文遣刺客吕玄伯)
(為反間來屏人有所論龍疑之使人探其懷有尺刀玄伯請死龍曰各為其主也遂捨之時人)
(服其量)
王僧祐(字胤宗儉從弟幼聰悟雅為從兄儉所重每鳴笳列騶到其門候之僧祐輒稱疾不前儉)
(曰此吾之所望于若人也世皆推儉之愛名德而重僧祐之不趨勢也齊武帝永明中為太子)
(中舍人)
王虚之(字文靜石陽人年十三喪母三十三喪父三十五年鹽酢不入口疾病着牀忽有一人來)
(問疾謂之曰君病尋差俄而不見病果尋差庭中楊梅樹隆冬生實又每夜所見有光如燭墓)
(上橘樹一冬再實時人咸以為孝感所致)
王延之(瑯琊人明帝時為吳郡太守罷郡歸家産無所增益後為吏部尚書復出為後軍將軍)
王瞻(字思範猷之子起家著作佐郎遷司徒王長史出為晉陵太守時大司馬王敬則作亂經晉陵)
(郡民多附敬則軍敗臺軍討賊黨瞻言於朝曰愚人易動不足窮法明帝許之所全活者萬數)
(累遷吏部尚書卒諡康侯)
王峻(字茂遠吳興太守秀之子峻起家著作佐郎遷桂陽内史梁武帝會義師起上流諸郡驚擾峻)
(閉門靜坐一郡帖然天監中累官太子中庶子出為宣城太守為政清和吏民安之後遷吏部)
(尚書處選甚得名譽卒諡曰惠)
王思遠(臨沂人晏從弟為竟陵王錄事參軍累遷御史中丞沈昭略犯贓私思遠劾奏之建武中)
(遷吏部郎以兄晏為尚書令固辭改授司徒左長史初明帝廢鬱林王思遠勸晏若及此引决)
(猶可保全門戶不失後名晏謂子弟曰隆昌之末阿戎勸我自裁若從其語豈有今日思遠遽)
(應曰如阿戎所見今猶未晚也晏累旬日而敗官至侍中)
王繢(字叔素景文子襲爵為始平縣五等男元徽末除東陽太守齊武帝為撫軍張岱選繢為長史)
(呈選牒太祖謂岱曰此可謂素望累官太常卒謚靖子)
王僧辨(字召才祁縣人學涉該博尤明左氏春秋器宇肅然雖射不穿扎而有凌雲氣仕梁為江)
(州刺史後平矦景之亂加侍中尚書令累遷至大司馬)
王茂(太原人好讀兵書性寬厚居家未嘗有惰容梁武帝以王佐許之事無大小皆詢焉累官至江)
(州刺史在州不取俸獄無滯囚居處被服同于儒者卒贈太尉諡忠烈)
王冲(字長深弘玄孫父茂璋尚梁武帝妹新安公主卒於齊梁武深鍾愛冲賜爵東安亭侯後遷南)
(郡太守習於法令政號平理侯景之亂求解南郡景平授丹陽尹紹泰中高祖受禪以冲前代)
(舊臣特申長幼之敬文帝即位益加尊重卒諡曰元簡)
王瑒(字子璵冲之子沈靜有器局文帝時累遷太子中庶子冲嘗為瑒辭文帝曰所以久留瑒於承)
(華正欲使太子微有瑒風法耳宣帝時歴中書令吏部尚書居家篤睦每歲時饋遺徧及親故)
(敦誘諸弟禀其規訓卒諡曰光子弟瑜亦知名官至侍中卒諡貞子)
王宏(汲郡太守撫百姓如家人耕桑樹藝室宇阡陌躬自教示曲盡事宜在官有殊績武帝賜榖千)
(斛下詔稱之)
王瑩(字奉光瑯琊臨沂人尚宋臨淮公主拜駙馬都尉歴守義興東陽吳興諸皆有惠政齊明帝改)
(太子詹事中領軍及梁武帝踐祚封建成公累遷尚書令瑩性清慎帝深善之薨諡靖恭)
王晞(字叔明昕之弟幼孝謹有器度好學不倦北齊徵署王府功曹吏晞願養母竟不受署昭帝欲)
(以為侍中苦辭不受謂人曰非不愛作熱官但思之爛熟耳)
王琳(字子珩會稽人體貎閑雅雖無學業而強記内敏仕梁累官湘州刺史輕財愛士得將卒心討)
(破侯景與杜龕功俱第一後授都尉廣州刺史)
王訓(字懷範十六召見文德殿應對爽徹武帝目送之曰可謂相門有相後拜侍中)
王銓(字公衡學術不及弟錫而孝行齊焉時人以為銓錫可謂玉昆金友)
王文殊(字令章父没終身蔬食不衣帛服詔榜門改所居里為孝行)
王知玄(丁憂哀毁而卒詔改所居青苦里謂孝家)
王華(字子陵弘從祖弟父廞為王恭戰敗華在軍中與廞相失隨沙門釋曇永逃竄武帝北伐長安)
(辟為治中後徐羨之弑少帝每切齒噴咤歎曰當見太平時否元嘉中誅羡之等華遷護軍侍)
(中宋世惟華與南陽劉湛不為飾讓卒諡曰宣)
王琨(華之從弟宋武帝初為桓修參軍歴廣州刺史南土沃實在任者常致巨富琨無所取孝武知)
(其清忠加度支尚書出為吳郡太守坐用朝舍錢三十六萬營餉二宫諸王及作絳襖奉獻軍)
(用左遷尋加侍中琨謙恭謹慎老而不踰每公事朝會必夙夜早起卒贈光禄大夫)
王微(字累立弘弟子父孺光禄大夫微少好學善屬文兼解音律醫方隂陽術數初為興王友後除)
(南平王諮議參軍稱疾不就除中書侍郎義興太守並固辭終日端坐十餘年所著文集傳于)
(世卒贈秘書監)
王元規(字正範性孝事母甚謹晨昏未嘗離左右梁武帝時有暴水流漂居宅元規唯有一小船)
(倉卒引其母妹并姑姪入船而去留其男女三人閣于樹杪及水退俱獲全時人稱其至行)
王志(字次道僧虔子為東陽太守郡獄有重囚十餘人冬至日悉遣還家過節皆返惟一人失期獄)
(司為言志曰此事太守事主者弗憂明旦果自詣獄辭以婦孕稍遲吏民益嘆服之視事三年)
(郡内晏然)
王彭(直瀆人父母亡家貧力弱無以營葬兄弟二人晝則傭力夜則號哭鄉里並哀之墓處去淮五)
(里荷擔遠汲困而不周一旦大霧忽湧泉水葬竟水便自竭詔改其里為通靈里)
王勱(字公齊梁武帝時為南徐州别駕從事史長帝謁園陵道出朱方勱隨例迎候勑令從陵側所)
(經山川莫不顧問勱隨事應對咸有故實又從登北顧樓賦詩詞義清典帝甚嘉之)
王融(字元長父道琰廬陵内史母臨川太守謝惠連女性敦敏教融書學融少而警慧博涉有文才)
(從叔儉謂人曰此兒年四十名位自然及祖舉秀才晉安王南中郎版行參軍累遷太子舍人)
王詡(字士遊肅從子風神秀立好學有文才位中書侍郎出為濟州刺史清靜有政績入為散騎常)
(侍領國子祭酒子深儀同開府記室參軍)
王誦(字國章融子學涉有文才神氣清儁風流甚美歴位散騎常侍長秘書監黃門侍郎子儁康清)
(雅頗有文才為外府祭酒)
王筠(字元禮僧虔孫能文嘗為詩呈沈約約歎咏其美謂人曰此文指物程形無假題署又曰知音)
(者希真奇殆絶所以相要者政在此耳梁武帝時為司徒簡文帝即位為太子詹事)
王泰(字仲通仕梁武帝轉黃門侍郎每預朝宴刻燭賦詩文不加點帝深嘉嘆沈約常曰王有養炬)
(謝有覽舉養泰小字炬筠小字也)
王籍(字文海仕齊為餘杭令好學有才氣為詩慕謝靈運時人咸謂康樂之有王籍如仲尼之有邱)
(明老耼之有嚴周梁天監中為輕車湘東王諮議參軍隨府會稽郡至若邪溪賦詩云蟬林)
(逾靜鳥鳴山更幽劉孺見之擊節不能已)
王春(北齊人少精易占明隂陽風雨神武引為館客官至東徐州刺史賜爵安夷縣公)
王褒(字子深既名家文學優贍當時咸共推挹故位望隆重寵遇日甚而愈自謙損不以位地矜物)
(時論稱之周孝閔帝踐祚封石泉縣子明帝即位加開府儀同三司武帝保定中除内史中大)
(夫)
王軌(太原人王允之後性質直事周累官内史下大夫處以腹心之任以功進位柱國拜徐州總管)
(威鎮敵境陳人甚憚之)
王榮世(館陶人仕魏為三城戍主方城縣子梁師攻圍自知力不可全乃先燒府庫後殺妻妾既)
(而城陷不屈被害詔進爵為伯贈徐州刺史)
王憲(字顯則劇人猛之後仕後魏為廷尉卿出為上谷太守清身率人風化大行後以年老特賜錦)
(繡布帛珍羞禮膳卒年八十九諡曰康)
王昕(字元景憲曾孫少篤學仕後魏累官常侍武帝或時袒露與侍臣戲狎見昕即正冠歛容昕母)
(崔氏學識有風訓生九子皆風流醖籍世號王氏九龍)
王羆(字熊羆京兆霸城人剛直木彊處物平當州閭重之魏天和中除殿中將軍遷雍州别駕清廉)
(疾惡勵精公事刺史崔亮有知人之鑒見羆雅相欽挹梁將曹景宗圍荆州勑羆與别將裴衍)
(率兵赴救遂與梁人戰大破之時諸方鼎沸所在凋殘荆州新經寇難尤藉慰撫以羆為荆州)
(刺史進號撫軍將軍封定陽子卒贈太尉都督湘冀等十州刺史諡曰忠)
王則(字元軌自云太原人也少驍果有武藝初隨叔父魏廣平内史老生征討每戰功老生為朝廷)
(所知則頗有力初以軍功賜白水子神武天平初頻以軍功都督荆州刺史則有威武邊人畏)
(服之卒贈司空諡烈懿)
王悅(字衆喜京兆藍田人也少有器幹為州里所稱文帝初定關隴悅率募鄉里從軍屢有戰功大)
(統元年除相府刑獄參軍封藍田縣伯及于謹伐江陵令悅從軍展效江陵平因留鎮之孝閔)
(帝踐祚授郢州刺史尋拜使持節驃騎大將軍開府儀同三司大都督司人中大夫進爵藍田)
(縣侯遷司憲中大夫賜姓宇文氏悅性儉約不營生業雖内外榮顯家徒四壁而已明帝手勑)
(勞勉之保定元年卒)
王紀(梁益州都督武帝時建寧越雋叛紀開通道路撫定夷人)
王洪範(上谷人建武初為青冀二州刺史厲清節待軍士有恩郡人呼為父比卒言者堕淚)
王珍國(字德重沛郡相人梁桂陽内史境内肅清罷任經江州刺史柳世隆見其還裝輕素嘆曰)
(此真良二千石也還為大司中兵參軍武帝雅相知賞謂其父廣之曰珍國應堪大用卿所謂)
(老蚌也廣之曰臣不敢辭帝大笑累遷會稽太守)
王松年(晉陽人慧龍玄孫年少知名文宣辟為主簿遷司馬别駕孝昭崩諸舊返避形迹無敢盡)
(哀唯松年哭必涕泣自絶于地百官莫不感慟武成雖忿然以戀舊情切亦推重之遷侍中幹)
(參定律令大政咸委焉贈尚書諡曰平子劭最知名于隋)
(隋)王邵(字君懋隋文帝受禪拜著作郎邵復迴互其字作詩二百八十篇奏之上以為誠賜帛千匹邵)
(于是採人間歌謠引圖書纖緯依約符命捃摭佛經撰為皇隋靈感誌合三十卷奏之上令宣)
(示天下邵集諸州朝集使洗手焚香閉目讀之曲折其聲有如歌咏經涉旬朔徧而後罷上益)
(喜賜優給)
王孝籍(平原人少好學治五經與河間劉炫友善開皇中召入秘書助王邵修國史七年邵不之)
(禮孝籍鬱鬱不得志吏部尚書牛弘亦知其學業而竟不得調後歸鄉里)書及毛詩
王誼字宜君其先樂浪人也誼少慷慨(博覽羣言周閔帝時為左中侍上)位累
(遷内史大夫封陽國公及太子即位是為宣帝憚誼剛正出為襄州總管及高祖為丞相鄖州)
(總管司馬消難舉兵反帝以誼為行軍元帥率四總管討之未至而消難奔陳于時北至商洛)
(南拒江淮東西二千餘里巴蠻多叛共推渠帥蘭洛州為主洛州自號河南王以附消難北連)
(尉遲迥誼分兵討之旬月皆平進封郢國公)
王世積(新冏人也世積容貌魁岸腰帶十圍風神爽拔有人傑之表在周以功拜上儀同封長子)
(縣公高祖受禪進封宜陽郡公高熲美其才能甚善之授蘄州總管平陳之役以舟師自蘄水)
(趣九江以功進位柱國荆州總管諡曰威)
王胄(字承基父祥陳黃門侍郎胄少有逸才仕陳歴太子舍人初從劉方擊林邑以功授帥都督大)
(業初為著作佐郎以文詞為煬帝所重與虞綽齊名從征遼東進朝散大夫胄性疎率不倫自)
(恃其才諸葛穎譛之帝愛其才而不罪禮部尚書楊元感虛襟與交及元感敗胄亡匿潛還江)
(左吏捕坐誅兄B為秘書郎)
王貞(字孝逸少聰敏七歲好學善毛詩禮記左氏傳周易諸史百家無不畢覽善屬文不事産業每)
(以諷讀為娛隋文帝開皇初汴州刺史樊叔略引為主簿後舉秀才授縣尉非其好也謝病于)
(家)
王伽(章武人開皇末為青州參軍嘗送流囚季彦等七十餘人詣京師至中途悉釋其縛戒如期至)
(流人感悅無敢違者高祖聞而驚異之召見稱善悉赦其罪擢伽為雍令政有能名)
王韶(太原人幼方雅頗好奇節在周以軍功封晉陽縣公隋初進項城郡公晉王廣鎮并州除行臺)
(右僕射韶性剛直王嘗穿池起三山韶自鑚而諫王謝而罷之高祖嘉嘆賜金百兩)
王通(字仲淹龍門人幼篤學慨然有濟蒼生之志詣長安奏太平十二策不見用退居河汾教授倣)
(古作經又為中說以擬論語大業初徵不至及卒門人諡曰文中子弟凝子福郊福畤)
萬姓統譜卷四十二
