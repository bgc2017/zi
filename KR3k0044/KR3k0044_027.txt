卷二十一
萬姓統譜卷二十一明凌迪知撰
上平聲
十三元
孫(樂安宫音周文王第八子康叔封于衛至武公生惠孫惠孫生耳為衞上卿以字為氏又望出太原)
(周)孫陽(字伯樂伯樂本天星名善識馬故名過虞坂有騏驥伏鹽車下見伯樂而悲嘶伯樂下車泣之)
(驥於是俛而噴仰而鳴聲聞於天彼見知者也)
孫虞(字子乘東武人明易學魯商瞿子木受易於孔子以授魯橋庇子庸子庸授江東馯臂子弓子)
(弓授燕周醜子家子家授東武孫虞子乘子乘授田何子装)
孫武(齊人以兵法見吳王闔閭用為將西破強楚北威齊晉顯名諸侯所著兵書十三篇)
孫臏(生阿鄄之間孫武之後與龐涓俱學兵法涓為魏將嫉臏之能以計斷其足齊使載歸威王以)
(為師魏攻齊臏减竈法紹魏國度涓夜至馬陵白書大樹涓果至見白書讀未畢萬弩齊發涓)
(乃自剄孫臏由是名顯天下)
孫叔敖(兒時見兩頭蛇殺而埋之歸白母曰吾聞見兩頭蛇者死我今見之母曰蛇今安在曰恐)
(後人見殺而埋之矣母曰吾聞有隂德者必有陽報吾子不死矣後為楚莊王相遂霸三)
(得之不喜三已之不愠)
(漢)孫斌(第五種坐徙朔方中常侍單超欲置之死種初為衛相善遇斌斌聞超將俠客晨夜追種及之)
(於太原斌遮險格殺送吏因下馬與種斌自步從一日一夜行四百餘里遂得脱歸)
孫期(字仲彧濟隂成武人習京氏易古文尚書家貧不仕事母至孝牧豕於大澤中以奉養母遠人)
(從其學者皆執經隴畔黃巾賊起適期里陌相約莫犯孫先生舍郡舉方正遣吏齎羊酒請期)
(期驅豕入草不顧司徒黃琬特辟之不行終於家)
孫堪(字子穉明經學有志操以節介氣勇自行仕郡縣公平廉明俸禄不及妻子)
孫居直(字德威鉅鹿人少剛介郭林宗之母卒往弔之適林宗里中有惡少亦往弔焉林宗納而)
(不拒居直見之即回林宗追及之曰昔者孔子不拒互鄉童子予焉敢追其既往居直不從徑回其)
(為人剛介如此)
孫寳(字子嚴鄢陵人初以明經為郡吏累官京兆尹後為大司農時廷臣稱王莽功德寳獨非之坐)
(免)
孫鍾(富春人性至孝以種瓜為業一日有三人来鍾設瓜及飲三人曰示子葬地下山百步勿反顧)
(鍾不六十步回看三白鶴飛去遂葬其母鍾後生堅堅生策權權後建國為吳稱帝傳亮休皓)
(凡四世)
(三國)孫乾(字公祐北海人先主為徐州牧辟為從事定益州為秉忠將軍雍容風議見禮於世)
孫禮(字德逹涿郡人仕魏累遷大將軍揚州刺史所歷七郡五州皆有威信遷司空封大利侯諡景)
孫資(字彦龍太原人曹操為司空辟資不應後荀彧見而嘆曰北州賢智零落今復見孫彦龍乎表)
(為尚書郎仕至中書令)
孫登(字公和汲郡人讀易撫一絃琴學棲神術阮籍遇於蘇門與談時事大笑去至半嶺間嘯聲如)
(鳳凰)
孫抱(為延陵令善吏職高爽詣之了無故人之懷高爽取筆書懸鼔云徒有八尺圍腹無一寸腸面)
(皮如許厚受打未渠央)
孫敬(字文寳閉戸讀書不堪其睡以繩繫頭懸之梁上市人呼之曰閉戸先生来也)
孫賓碩(北海人桓帝時趙岐有家禍變姓字於市中販胡餅賓碩時年二十入市見岐疑其非常)
(人也載之歸興平中岐以太僕持節使安惠天下復與賓碩相遇相對流涕)
孫堅(字文臺富春人靈帝時為吳郡司馬熹平元年妖賊許生作亂句章衆至萬餘自稱陽明皇帝)
(堅召募精兵千餘人擒殺之)
孫策(字伯符堅子性闊逹善於用人江淮間人咸向之為討逆將軍建安五年隂欲襲許迎漢帝密)
(治兵未發為客所刺年二十六卒)
孫瑜(字仲異父静字幼臺堅季弟也静戀墳墓宗族不樂出身終於家五子暠瑜皎奐謙瑜始以恭)
(義校尉領兵兼丹陽太守加綏遠將軍遷奮威將軍領郡如故溧陽徙屯牛渚瑜以永安人饒)
(助為襄安長無鍚人顔連為居巢長使二府將吏子弟數百人就受業遂立學官臨饗講肄是)
(時諸將皆以軍務為事而瑜好樂墳典雖在軍旅誦聲不絶)
孫皎(字叔明仕孫權為征虜將軍嘗遣兵候獲魏邊將吏美女以進皎皎曰更其衣服送還下令曰)
(所誅者曹氏其百姓何罪自今以後不得繫其老弱由是江淮多歸附者)
孫崧(平度人有高義寄居安丘李原欲詣崧學崧曰鄉里鄭君學者規範君何舍之而遠遊乎故原)
(有登山採玉之譬崧辭謝焉)
孫賁(字伯陽父羌字聖一堅同産兄也賁蚤失二親弟甫嬰孩賁自撫育友愛甚篤為郡督郵守長)
(堅於長沙舉義兵賁去吏從征伐堅薨賁帥餘衆扶柩去依袁術夀春賁攻破周昂於隂陵領)
(豫州刺史轉丹陽都尉行征虜將軍討平山越為揚州刺史劉繇所迫逐還歷陽與吳景共擊)
(樊能張英進擊繇還江南與策征廬江太守劉勲江夏太守黃祖還定豫章領太守封都亭侯)
(拜征虜將軍領郡如故在官十一年卒)
孫觀(字仲臺泰山人與臧霸俱起討黃巾曹操破吕布使霸招觀兄弟厚遇之征定青徐羣盜功次)
(於霸封吕都亭侯兄康亦以功封列侯與操會南皮拜青州刺史從征孫權以濡須口為流矢)
(所中力戰不顧操勞之曰將軍被創深重而猛氣益奮不當為國愛身乎轉振威將軍創甚卒)
(子毓嗣至青州刺史)
孫韶(字公禮年十七收伯父河餘衆繕治京城起樓櫓脩器備以禦敵權試攻驚之兵皆乘機傳檄)
(備警讙聲動地權甚器之拜承烈校尉綂河部曲為廣陵太守鎮北將軍善養士卒得其死力)
(常以警疆場遠斥堠為務先知動静而為之備故鮮有負敗青徐泗江淮之地所居者各數百)
(里朝建業時權問青徐諸屯要害遠近人馬衆寡魏將帥姓名所問咸對身長八尺儀貌都雅)
(權嘆悦曰吾久不見公禮不圖進益乃爾加領幽州牧假節赤烏四年卒)
孫鄰(字公逹賁之子也九歲代領豫章封都鄉侯雅性精敏幼有令譽在郡垂二十年討平叛賊政)
(績循理召至武昌為繞帳督潘濬掌荆州事嘗與重安長陳留舒燮相失燮有罪欲致之法論)
(者多為言猶不釋鄰詣濬曰舒伯膺兄弟争死海内義之仲膺又有奉國舊恩今君殺其子弟)
(若中州士人問仲膺繼嗣答者云潘承明殺爕於事何如濬意即解燮用得濟鄰遷夏口沔中)
(督威遠將軍所居任職赤烏十二年卒)
孫亘(字叔武河之子儀容端正器識聰徹博學強記能論議應對權常稱為宗室顔淵年二十五拜)
(安東中郎將與陸遜共拒劉備亘投刀奮命與遜戮力備遂敗以功拜建武將軍封丹徒侯)
(晉)孫叔然(本名炎與晉武帝同名故以字稱樂安人受學鄭玄之門人稱東州大儒徵為秘書監不)
(就嘗作周易春秋例毛詩禮記春秋三傳國語爾雅諸注竝行於世)
孫楚(字子荆太原中都縣人才藻卓絶爽邁不羣少欲隠居謂王濟曰吾欲潄石枕流濟曰流非可)
(枕石非可潄楚曰枕流欲洗其耳潄石欲礪其齒年四十餘始參鎮東軍事)
孫統(太原人與弟綽及從弟盛避亂過江家於會稽統善屬文歷官餘姚令子騰亦博學位至廷尉)
孫綽(楚孫字興公兄盛博學善言名理著醫卜及易象妙於見形論又著魏氏春秋晉陽秋咸稱良)
(史官至秘書監加給事中綽博學能文後居會稽游放山水十餘年作遂初賦及天台賦詞甚)
(工)
孫康(晉人家貧無油嘗夜映雪讀書後為御史大夫)
孫惠(字德施富陽人口訥好學有才識東海王越以為軍咨祭酒每造書檄或驛馬催之應命立成)
(皆有文采)
孫盛(字安國起家佐著作郎以家貧親老求為小邑出補瀏陽令轉参軍補長沙太守頗營資貨部)
(從事察知服其高名而不劾之)
孫拯(字顯世富春人能屬文仕晉吳平為涿令有稱績陸機既為孟玖等所誣收拯考掠兩踝骨見)
(終不變辭或勸之曰吾義不可誣枉遂死獄中)
孫晷(字文度吳人恭孝清約學識有理義辟命皆不就每獨處幽闇之中容止瞻望未嘗傾邪聞人)
(之善欣若有得見人饑寒並周贍之有高世之風)
(南北)孫瑒(字德建吳縣人父脩道梁中散大夫瑒倜儻好謀博涉經史侯景之亂王琳表薦為宜都太守)
(以功封富陽侯陳受禪徵入為侍中)
孫謙(字長遜東莞人仕梁累官零陵太守以老徵為光禄大夫謙歷二縣五郡所在廉㓗居身儉素)
(每朝見猶請劇職自效武帝笑曰朕當使卿智不當使卿力年九十二卒)
孫搴(字彦舉樂安人少勵志勤學仕北齊為國子助教神武署為相府主簿專典文筆及卒神武曰)
(折我右臂)
孫益德(樂安人其母為人所害益德童幼為母復仇還家哭於殯以待罪孝文文明太后以其幼)
(而孝不逃罪遂免之)
孫惠蔚(武邑人六世祖道恭為晉長秋卿至惠蔚世以儒學相傳周流儒肆以博綜羣籍太和初)
(舉孝廉對策為中書博士累遷秘書丞武邑郡中正乃上疏考校羣經差繆參定字義後遷黃)
(門侍郎國子祭酒秘書監仍知史事尋封棗強縣男)
孫普濟(臨湘人居喪未葬鄰火將及舍普濟號慟伏棺上以身蔽火鄰人往救之焚炙已悶絶累)
(曰乃蘇)
孫該(字公逹任城人年二十二上計掾召為郎中著魏書遷博士司徒右長史復遷入著作卒於官)
孫法宗(一名宗之吳興人父随孫恩入海被害屍骸不收母兄並餓死法宗年小流迸至十六方)
(得還單身勤苦霜行草宿營辦棺槨造立塜墓葬送母兄儉而有禮以父屍不測入海尋求聞)
(世間論是至親以血瀝骨當悉凝浸乃操刀㳂海見枯骨則刻肉灌血如此十餘年臂脛無完)
(皮血胍枯竭終不能逢遂衰絰終身常居墓所山禽野獸皆悉馴附每麕鹿觸網必解放之備)
(以錢物後忽苦頭創夜有女人至曰我是天使来相謝行創本不關善人使者遠相及取牛糞煑)
(傅之即驗一傅便差一境賴之終身不娶遺無所受孝武初揚州為文學從事不就卒)
孫棘(彭城人大明五年發三五丁棘弟B應充行坐違期依制軍法獄未及結棘詣郡辭列棘為家)
(長令弟不行罪應百死弟幼小亡母遺言所屬不忍當一門之苦乞以身代又辭列狂愚)
(犯法實是身自依法受戮三歲失父一生恃賴兄兄雖垂愍何心處世太守張岱疑其)
(不實以棘各置一處報云聽其相代棘皆欣然赴死棘妻許又寄語屬棘曰君當門戸豈)
(可委罪小郎且大家臨亡以小郎屬君竟未娶妻家道不立君已有二兒死復何恨岱依事表)
(上孝武詔除原罪州加辟命並賜帛二十匹)
孫淡(太原人世居長沙事母至孝母疾不眠食以差為期母哀之後有疾不使知)
孫道登(彭城吕縣人永安初為梁將韋休所虜面縛臨刃廵逹鄉塢令其招降鄉里道登厲聲唱)
(呼但當努力賊無所能賊遂屠戮之)
孫惠素(仕齊為少府卿性至孝吏才彊濟而臨事清刻)
孫靈暉(三禮三傳皆通宗旨舉秀才射策高第仕齊至國子博士子萬夀散騎常侍)
孫處(字季高盧循之難武帝曰非卿不能破其窟穴即遣季高泛海襲番禺拔之)
(隋)孫景茂(淄州刺史雅有德政論者稱為良牧及卒吏民赴葬者數千人)
孫萬夀(靈暉子武強人幼從熊安生受五經博涉子史善屬文隋初徵拜豫章王長史有文集十)
(三卷)
(唐)孫魴(淮人性聰敏好學善吟詩楊吳據有江淮文雅之士駢集魴遂與沈彬李建勲為詩社仕為宗)
(正郎卒有詩百篇)
孫伏伽(貝州武城人高祖武德初上言三事其一置諍臣開言路以聞其過其二百戲散樂並宜)
(廢之以復雅正其三皇太子諸王宜用賢才澄僚友之選帝大悦以為治書侍御史太宗即位)
(遷大理少卿帝數出馳射伏伽諫以為非所以導養聖躬垂憲後代帝悦曰卿能言朕失朕能)
(改之天下庶有瘳乎累遷大理卿久之出刺陕州)
孫倚相(南平人仕為秘書省正字讐校諸書多所刊定其子崇義天寳末為幽州大將以雄烈聞)
(孫從政有風標)
孫思邈(華原人通百家善言老莊獨孤信異之曰聖童也兼通隂陽推步醫藥居太白山隋文帝)
(以國子博士召不拜太宗召至京師時年已老欲官之不受竟稱疾還山)
孫洧(父光裕鄭州刺史居官清愿以良吏稱撫諸弟友愛洧有父風以雍睦保家士友推之天寳中)
(為給事中遷襄州刺史安禄山犯河洛為江陵大都督長史以禦賊卒贈禮部尚書諡曰懿)
孫虔禮(字過庭吳人官胄曹工書至能品嘗著書論妙盡其趣即書譜也子翔亦能書宋高宗嘗)
(謂此譜妙盡草法手不少置惟禁中太清樓所刻最為精絶)
孫逖(博州武水人自幼警敏有文思累官中書舍人典詔誥極精密張九齡視其草欲易一字卒不)
(能其父嘉之為襄邑令逖求增父秩遂拜宋州司馬聽致仕後逖官至太子詹事)
孫樵(字可之韓昌黎門人所著有可之集)
孫成(逖子為信州刺史歲旱發倉以賤直售民故饑而不亡後改桂管觀察使子公器亦至邕管經)
(略使公器子簡元和初進士累官諫議大夫知制誥進中書舍人簡兄範亦為淄青節度使世號顯家)
孫揆(逖五世孫以進士累官京兆尹昭宗討李克用授揆昭義軍節度以本道兵會戰克用伏兵執)
(揆厚禮將尊用之揆大罵不屈克用怒使以鋸解之鋸齒不行揆罵曰死狗奴解人當用板如)
(其言詈聲不輟乃死)
孫既(樂安人母喪廬墓髮氊面垢尫瘵骨立俄有醴泉涌於墓側里人名之曰孝源泉貞元中碑刻)
(今尚存)
孫邰(奉化人博學高才天祐間左拾遺所作有卜世論春秋論其後孫沔仕宋官至樞密副使)
孫處約(汝州郏城人貞觀中為齊王祐記室祐多過失處約數諫太宗咨歎之擢中書舍人後以小司成致仕)
孫疆(南國處士富春人因顧野王玉篇增加字三十卷舊一十五萬八千六百四十一言新五萬一)
(千一百二十九言總二十萬九千七百七十言註四十萬七千五百有三十字為大廣益會玉)
(篇大槩本說文以高宗上元元年甲戌歲四月書成)
孫萬登(青州人咸通時任金吾上將軍受命南征既平值唐祚移孤軍不能討賊日北向泣因家)
(休寧名其里曰唐田仍建李天王廟以奉故主今江南孫姓蕃盛盖其忠貞之報云)
(五代)孫晟(密州人好學有文辭仕南唐為右僕射周世宗征淮南遣晟使周見留晟謂其副王崇質曰吾)
(行必不免然吾終不忍負永陵一抔土世宗待晟甚厚召問江南事終不對世宗怒收下獄晟)
(臨死神色怡然南望拜曰臣惟以死報國乃就刑唐主聞之贈魯國公)
孫陟(新城人仕錢氏為尚書任常州防禦時宼盜充斥調兵督戰竟歿於陣吕城為之立廟以恤禮)
(歸葬)
孫降衷(眉山人博學慷慨有識量孟蜀時以事至洛陽見宋太祖於潛邸知其非常人傾心事之)
(及太祖平蜀召見授眉州别駕賜田遣歸於眉市書萬卷而還子曾元祐間因日食求言抗疏)
(力詆朝廷)
(宋)孫光憲(貴平人少游荆渚高從誨署為從事宋太祖召授黃州刺史博通經史聚書數千卷校讐)
(不倦自號葆光子所著有荆臺集等書子謂讜並進士)
孫行友(莫州清苑人嘗聚衆狼山屢敗契丹仕漢周累官定州留後宋初加同平章事累遷至左)
(龍武軍大將軍)
孫全照(行友姪父方進德州刺史全照以蔭補殿直雍熙中從田重進擊賊有功加西京作坊使)
(知威遠軍真宗幸澶淵全照擊敗契丹後加檢校工部尚書)
孫承佑(錢塘人初仕吳越王俶累官鎮東鎮海兩節度使及俶納土徙寧海節度使)
孫冕(字伯純新淦人雍熙間舉進士後守蘇州甫及引年大書一詩於壁有曰莫待朝廷差致仕早)
(謀泉石養閒身題畢拂衣歸九華山再召竟不起)
孫奭(字宗古博平人以九經及第累官龍圖待制奭守道自處有所言未嘗阿附真宗問以天書對)
(曰臣聞天何言哉豈有書也乂上疏極諫卒諡曰宣)
孫瑜(字叔禮奭子為兩浙轉運使歷知數州累官工部侍郎瑜天資整敏齊家以嚴稱所薦士有過)
(或教使自言曰已知之而復擠之吾不為也)
孫長孺(字思齊嗜學聚書經史百家畢備祥符八年賜五經出身知廣西潯州政尚仁恕累官太)
(子中允)
孫應時(字季和餘姚人早從學於象山陸九淵登進士第初為黃巖尉有惠愛常平使者朱熹重)
(之丘崇帥蜀辟入制幕改常熟縣既秩滿郡將以私憾捃摭倉粟累欠三千斛見問市民感德至)
(相率擔負詣郡願代償授通判卲武軍未上而卒自號燭湖居士今列祀學宫名宦祠)
孫冲(字子和趙州人舉明經歷知天雄軍再知潞州加至集賢學士所至以強幹稱脩已甚嚴一毫)
(不妄取知天雄時秩滿家人解其歸装有一硯冲視之曰非吾来時物也命還之)
孫思恭(字彦先登州人擢進士累官天章閣待制性不忤物犯而不校篤於事上有所見必密疏)
(以聞歐陽脩出政府思恭救解之坐是出知江寧思恭精於歷數當世鮮有及之者)
孫復(字明復平陽人舉進士不第退居泰山著春秋尊王發微十二篇范仲淹富弼薦擢校書郎國)
(子監直講召為邇英說書遷殿中丞卒仁宗命其門人祖無擇就其家得書十五萬言錄蔵秘)
(閣)
孫立節(字介夫長孺孫事李太伯友曾子固學問淹貫孫復嘗著春秋發微見立節所作撫卷歎)
(曰吾力所未及者盡發之擢皇祐五年進士時行新法蘇轍議不合去王安石語立節曰吾條)
(例司當得明敏如子者立節笑曰公過矣若我輩人亦不肯為條例司矣立節趨出後為鎮江)
(軍書記監司獨敬憚之)
孫勴(字志舉立節季子涉獵經史尤工詩偕兄勰從蘇軾遊節氣凛然弗肯從仕臺府舉遺逸不應)
(卜居延春谷軾榜其舍曰竹林隠居年七十無疾而逝)
孫錫(儀真人舉進士第以文學見稱居官忠厚正直除刑部時有逮捕繫獄者一百二十人勑遇赦)
(不原錫獨奏釋之後持憲淮南考課為天下第一知舒州發陳州廣惠倉以活陳許潁蔡流人)
(不可勝數官至司封郎中)
孫唐卿(字希元青州人少有學行以書謁韓琦琦深器之登進士判陕州於吏事若素習者民有)
(母再適而死及葬父恨母不得祔盜母之喪祔葬之有司論以法唐卿時權府事曰斯人知有)
(孝而不知有法乃釋之)
孫節(開封人以才勇補右侍禁與狄青同在延州數破敵砦有功又從青討儂智高至歸仁舖為前)
(鋒搏戰賊銳甚節鏖戰中鎗而沒特贈忠武軍節度留後)
孫義伯(豐城人於書無所不讀謂治歷當備三法曰象曰器曰數作六歷論渾盖同歸圖寫古今)
(七十六家法數作大歷賦復古著傳其他著作尤盛雖瓶無儲粟澹如也)
孫億(字延齡分宜人舉進士知吉州吉租歲收四十萬斛漕臣意在聚歛戒庾吏收什二以充羡餘)
(億拒臺命出納一用倉式)
孫抃(字夢得眉州人六世祖長孺喜蔵書號書樓孫氏抃登進士甲科皇祐中為御史中丞内侍王)
(守忠建節抃奏罷之張貴妃卒追冊命為后抃力争止之累遷翰林學士承旨官至參知政事)
(卒諡文懿)
孫博(河東人讀書能屬文晚學道能使草木皆為火光照曜數十里行大水中身不沾濡人有疾指)
(之言愈即愈出入山間石壁如有穴者後入林慮山合神丹仙去)
孫昉(字景初為太醫自號四休居士山谷問其說對曰麤茶淡飯飽即休補破遮寒暖即休三平二)
(滿過即休不貪不妬老即休山谷曰此安樂法也)
孫何(字漢公汝陽人幼嗜學與丁謂齊名王禹偁尤知之以為自唐韓柳後三百年有孫丁也時人)
(謂之孫丁舉進士開封禮部殿試俱第一)
孫僅(字鄰幾與何俱有名於時兄弟皆以進士冠天下士學者稱之)
孫汲(字公善分宜人由朝散郎監司知其才檄權吉州吉素號煩劇汲居不越月境内稱治時黃庭)
(堅為太和令作詩送之曰宜春别駕鄉丈人来假廬陵二千石)
孫永(字曼倩冲之孫舉進士治平三年為潁王侍讀又為太子舍人神宗即位為天章閣待制瀛州)
(河決為患永盡蠲災傷所及民租累遷端明殿學士哲宗時召拜工部尚書復遷吏部尚書資)
(政殿學士兼侍讀卒諡康簡)
孫祖德(字延仲濰州北海人少警悟舉進士第歷殿中侍御史上疏請章獻太后還政復論郭皇)
(后不得擯廢宦官閻文應獻計以藥化鐵成銅可鑄錢禆國用祖德争之出知兖徐蔡州尋除)
(吏部侍郎子珪為江東轉運使)
孫奕(字景山閩縣人登進士歷知南陵海陵吳縣吕誨知開封薦知封丘縣及誨為御史中丞遂薦)
(為臺推遷監察御史論新法為鄧綰所劾出監陳州酒税陳襄知杭州辟為僉判後襄在經筵)
(因薦之曰士行著於鄉閭節義信於朋友外雖淳朴中實強敏歷官所至皆以善政聞可為循)
(良之吏使當一路豈不足以厚俗而安民哉元祐初除福建轉運使)
孫昭遠(眉山人元祐進士累官西京留守能收集散亡為義兵以拒金人既而金人来攻昭遠戰)
(不利其下欲擁之南還昭遠遂遇害)
孫勰(字志康立節子有父風讀書博洽年未弱冠受知蘇軾終不畔所學守正不撓元祐三年擢進)
(士居官以勁直聞知湖廣岳州寓於東未幾卒所著有文集十四卷)
孫構(字紹先博平人中進士歷知數州徙湖北轉運使章惇興南北江蠻事構諭降懿洽二州納歸)
(附州十四後以右諫議大夫知桂州)
孫洙(字巨源錫之子舉進士應制科上策論五十篇指陳治體分辨得失韓琦讀之太息曰今之賈)
(誼也神宗稱其學術行義擢翰林學士文詞典麗有西漢風)
孫長卿(字次公揚州人以外祖朱巽蔭為校書郎拜龍圖閣直學士知定州神宗知其能轉兵部)
(侍郎長卿長於政事為時能臣性廉介不以一毫取於人)
孫覺(字莘老高郵人舉進士神宗時修起居注青苖法行覺論其非時言者亦以為畿内有追呼抑)
(配之擾神宗令覺行視虚實覺上疏曰臣以言為職體量非臣事黜知廣德軍踰年徙湖州累)
(遷吏部侍郎除龍圖閣直學士)
孫覽(覺弟舉進士累遷直學士徙知永興軍成都府後請祠覽為人剛直在朝敢論諍不肯阿附於)
(吏事亦精敏)
孫諤(字正臣卲武人熙寧六年擢世科又中法科第一拜右正言力論楊畏在元豐間其議皆與朝)
(廷合及元祐末吕大防蘇轍為政則盡變而從之紹聖初則又變而偷合詭随人謂之楊三變)
(畏以此落職又言免役者一代大法願採羣言毋以元豐元祐為間蔡京以諤任元祐罷諤言)
(職知廣德軍後入元祐黨籍)
孫甫(字之翰陽翟人少好學日誦數千言舉進士累官右正言時事多所建明官至天章閣待制著)
(唐史記七十五卷)
孫路(開封人第進士累官兵部尚書以龍圖閣直學士知成都夏人入宼有扞禦功司馬光將棄河)
(湟問於路路挟地圖示光曰熙之北已接夏境若捐以予敵一道危矣光幡然曰賴以訪君不)
(然幾失國事)
孫固(字和父管城人舉進士遷秘書丞石介一見以公輔期之累官門下侍郎知樞密院事諡温靖)
孫沔(字元規會稽人跌蕩自放而才猛過人舉進士累官樞密副使仁宗追冊張貴妃為温成皇后)
(沔不肯讀冊遂求罷職卒諡威敏)
孫抗(字和叔黟人少孤力學寄食浮屠山中步行揭書數百里升樓誦之而去其階數年遂博極羣)
(書為文操筆數百千言始同學究出身歷官後登進士甲科知潯州改作廟學凡吏民子弟秀)
(者親據案講說文藝未幾旁州士皆来學擢監察御史言事不顧利害子適邈迪适遇適從王)
(荆公游年十四論議著書已驚人登第後終永州軍事推官邈嘗為縣令荆公亦稱其好學能)
(文自迪以下及孫略皆登進士第)
孫諭(江陵人元祐末掛冠同時退休者吳師道梁宏朱光復賈亨彦張景逹布衣唐愈為七老會五)
(日一集時人榮之)
孫繼鄴(涇原路副都總管兼知渭州建言蕭關故道前控大川賊騎所出城得屬羌與奉賜但羈)
(其酋領使為籓籬則可無西顧憂矣)
孫毓(平度人有智慮居官不畏權勢彈劾交上拜濠梁節度使遷海南都轉運使)
孫璉(字器之大庾人家貧嗜書善吟咏不應舉躬耕織屨以為食夀百歲嘗賦述懷詩云坐倦秋樹)
(根攝衣步前丘横河澹如練破月西南流獨持一樽酒悠然發清謳俯仰無不足吾生焉所求)
(誦此詩可想見其人矣)
孫鈜(自眉徙居茂州登第為博士靖康中條上守禦之策有詔褒襲及二帝北狩金人以鈜有名上)
(庠指名檄取之義不屈以死)
孫暉(霍丘人少負義氣靖康之亂率淮民團結保護鄉井賴之擢昭信尉建炎中金人將渡淮暉率)
(射士民兵禦之會大霧金人莫測多寡相持踰半日暉且戰且却城陷竟死于勅書樓)
孫欽(武岡人宣和間洞獠讎殺欽挺身往諭即聽命郡守以聞徽宗嘉之召見官以文資後以武功)
(大夫德州刺史還守都靖康末死金人之難)
孫鼛(字叔静錢塘人以父任補官累遷至屯田員外郎鼛微時嘗與蔡京善嘗曰蔡子貴人也然德)
(不勝才恐貽天下憂至是與京不協京怒使言者誣以他事提舉鴻慶宫起知單州諡通靖)
孫傅(海州人登進士歷官同知樞密院欽宗詣金營以傅輔太子留守及金邀太子傅願以死從後)
(死於朔庭紹興中贈官諡忠定)
孫覿(字仲益晉陵人舉進士文章不為俗態靖康中為執法為詞臣旋由瑣闥歷吏戸長貳知秀州)
(温州臨安諸郡其章疏制詔表奏明辨駿發每一篇出世争傳誦紹興以後遭直口語出居象)
(郡久之歸隠太湖上孝宗朝嘗命編類蔡京王黼等事實上之史官年九十餘卒所著有鴻慶)
(集行於世)
孫方武(長沙人為州學正金人入城方武率居民連日巷戰金人四面縱火人皆竄伏惟方武挺)
(身罵不絶口死之今祀於學)
孫之翰(字文舉慈谿人少志學孝友本乎天性母病革刲體取肝為粥以進越夕母如醉自醒乃)
(㡳於寧里人以其事上於郡守趙伯玉將聞於朝之翰曰本心救母他無所覬力止之卒葬五)
(磊山)
孫緯(字彦文長洲人擢進士第歷宗正寺丞官至尚書郎為人誠朴好學精於一時典故所著有集)
(論總錄本朝人物志)
孫自修(字敬夫偕從弟自新自任從朱子游時宣王正學久衰自修兄弟獨知尊嚮時論韙之朱)
(子嘗貽書商㩁傳訓既沒自修追記池錄一卷附載朱子語錄)
孫楙(字德操紹興甲戌舉進士歷判池真郢三州所至以興學節財為務及入覲高宗申奬曰天下)
(有䘏而辦有不䘏而辦卿所謂䘏而辦者也嘗論公生明上問何以生公曰廉生公又問何以)
(生廉曰儉生廉上稱善累遷知太平州尋移温州學宫故有秦檜祠楙至亟命撤之朱晦菴稱)
(其愛立而教明古良吏也後韓侂胄用事謝官歸)
孫道夫(丹稜人以張浚薦召對除秘書正字出知懷安軍知蜀綿州遇事明了有水晶燈籠之稱)
(累遷至禮部侍郎道夫居官一意為民不可干以私仕宦三十年奉給多置書籍)
孫逢吉(龍泉人其族祖叔通學極博時稱書庫官至清海軍節度推官逢吉隆興初進士知萍鄉)
(縣紹熙初為右正言累遷吏部侍郎時朱熹在經筵持論切直小人潛激上怒逢吉謂熹所言)
(皆正願留之以重經幄後以忤韓侂胄出知太平州丐歸卒諡獻簡弟逢年逢辰皆有文行時)
(目為孫氏三龍)
孫叔謹(字信之昭先之孫以恩補官調揭陽尉除大理評事持法守正指陳時事莫不切當嘉定)
(十年登進士除知莆田縣決民訟必酌人情遷大理正陛對懇懇以正心持久為言丐外知潮)
(州凡民之利病即日罷行之又以羨錢二萬緡代民役邦人感其惠為立像祀於韓文公廟)
孫調(字和卿長溪人其學得朱文公之傳以排擯佛老推明聖經所著有策府五十卷易書詩解中)
(庸發題共五十卷浩齋稿三卷學者稱為龍坡先生卒祀於學)
孫沂(字彦温丹徒人擢進士紹定四年轉為常熟丞時長官有挟不屑民事凡所以下息田里之争)
(上應臺府之令惟沂是賴民有歲久不決之訟皆直請於臺府願以屬沂旁縣亦然臺府既以為)
(常沂亦不復計彼此部使者再委攝府學教授皆謝不就以病乞歸而卒)
孫枝(字吉甫定人父允受業鄉先生沈銖學以真實為本教授鄉校者十年枝與銖之子煥同游朱)
(熹門問學益精著書解十三篇嘉定間與子起予同登袁甫榜進士枝卓邁有智略自秦隴荆)
(湘逹之淮海凡邊事軍謀靡不練習淮海帥延至幕下枝以禄不逮親辭不就起予為昭武參)
(軍羣卒呼噪於市起予往諭之羣卒羅拜曰孫司戸清廉官不得犯入朝為監察御史至太常)
(少卿次子願質紹定五年進士第後中教官科終工部侍郎)
孫璹(榮經人號足菴居士孝友篤實璹之行著於鄉曲父嘗穴山通海灌田鄉人病其氣勢不廣璹)
(慨然曰當繼父志乃捐資鑿之由是獲利者衆寧宗賜官迪功郎從子伯和亦讀書號竹溪隠)
(士)
孫昭先(字延父龍溪人登進士嘉泰初入班行論謹名器嚴法度出知衡州治行冠一時召對論)
(外攘之策莫急於内治兼右司郎中太府少卿)
孫升(高郵人舉進士元祐時歷三院御史遷起居舍人危言讜論朝野憚之忤時宰出知應天府遷)
(天章閣待制)
孫子秀(字元實餘姚人紹定中進士性沈毅遇事敢為嘗知衢州有善政奏立孔子家廟如闕里)
(累官浙西提刑周行郡縣獄為之清遷太常少卿)
孫夢觀(字守叔慈谿人寳慶初進士歷官國子祭酒擢吏部侍郎重名節特立不阿始終一致義)
(所當然勇往直前其居敗屋數間布衣蔬食而已)
孫潼發(桐廬人登咸淳進士授徐州軍事判官有廉能聲辟御前軍器所幹辦公事未幾宋亡家)
(亦毁乃避地萬山中為終焉之計元侍御史程鉅夫求遺逸以潼發應詔辭弗起)
孫安國(通判南平軍喜功者誘溱潘二州納貢興版築安國極言無益乞省罷之)
孫嵩(字元京休寧人貌怪奇趣尚幽潔以薦入太學宋亡歸隠海寧山中自號艮山有艮山集誓不)
(復仕杜門賦詠淒斷淪絶以寄其沒世無涯之悲)
(金)孫九鼎(定襄人天會中經義進士第一弟九疇九億俱有詩名與兄同榜登第吳彦高常贈詩云)
(清廟瑟三嘆齋房芝九莖其為名流稱道如此)
孫鐸(恩州歷亭人性敏好學大定中進士歷官戸部尚書參知政事嘗上書論法令不一及議交鈔)
(金主稱其剛正雖魏徵不能加後以太子太師則致仕焉)
(元)孫輒(臨川人學行純篤事母至孝家居教授與人言一以忠信孝弟為本未嘗幾微及人過失屢辟)
(皆不就輒為文章吳澄常叙其集曰所謂仁義之人其言藹如也)
孫明道(盩厔尹方賊宼擾攘之後雞犬不聞蒿莱相接明道至則皇皇焉求其遺民綏之以德由)
(是流離者悉皆復業百廢具興尋擢本路治中)
孫希武(遂溪人仕為賓州判官進臨賀尹廉潔自守接人無妄言在賓州猺蠻梗化官府不能制)
(希武作書招之猺蠻盡附)
孫秀實(大寧人性剛毅喜周人急里人王仲和常托秀實貸富人鈔貧不能償逃出數年其親思)
(之疾秀實日饋薪米存問終不樂秀實乃悉為代償取劵還其親復命奴訪仲和使歸父子歡)
(聚聞者莫不嗟嘆)
孫撝(字自謙曹州人至正初進士授濟寧路錄事遷集賢待制時張士誠據高郵叛朝廷命撝招諭)
(之撝入城反覆開諭士誠竦然已而拘之他室令其黨隂厚欲以降撝撝詬斥不屈士誠徙平)
(江撝與士誠部將謀赴鎮南王府約日進兵復高郵謀泄被執訊問撝罵聲不絕遇害追封曹)
(南郡公諡忠烈)
(明)孫炎(字伯融句容人長身跛一足博學善辨論長於歌詩國初從征浙東以功授處州總制措置有)
(方境内皆服後為賊所執脅使降炎大罵不屈賊怒拔刀叱解衣炎曰此紫綺裘君所賜者吾)
(當服之以死賊遂害之追封丹陽男)
孫巖(鳳陽人少挟智勇國初從征渡江授百戸調燕山右護衛南伐之時命守通州城孤而敵攻之)
(急巖随機應敵卒保無虞封應城伯卒追封應城侯諡威武)
孫英(武進人成穆貴妃之兄洪武初拜參知政事賜第京師子震補河南中護衛鎮撫)
孫用(洪武初為常州知府廉能儉素治政清平救民疾苦作興學校任滿朝廷以其廉能令復任)
孫鎮(合肥人洪武中中制科除度支主事坐累謫戍雲南尋復累陞衛輝府知府靖難時不屈謫戍)
(山海關)
孫緒(洪武中為饒陽知縣均賦役清刑罰以廉能稱縣人懷惠)
孫浩(諸城人洪武中由太學生授廣東左參政再陞本司左布政使政事著聞)
孫顯(信陽人性聰敏遇事能果決鄉里推重之洪武丁夘科領鄉舉授工科給事中累官工部尚書)
孫伯堅(洪武間為四川左參政持政寬平不事苛察吏民德之仕屬為國子博士檢校刻石經又)
(有同郡林罕亦善文字之學著說文二十篇目曰林氏小說刻石蜀中)
孫文義(館陶人舊名文進洪武中登進士拜監察御史監造榆林版籍有功御筆改為文義尋為)
(權奸所擠卒於官)
孫恪(鄒平人洪武末累遷懷柔縣簿民深感之奏陞知縣後陞福建參議律身廉謹家無蓄積惟收)
(書以遺其後而已)
孫太(從宋忠征懷来先登頗斬獲北平兵擇善射者並射太中矢流血被甲慷慨裹血力戰奮呼䧟)
(陣死之)
孫士良(永樂初應山知縣居官未三考人戸自占三千餘口開墾荒田五十餘頃政事簡惠賦役)
(平均民到於今稱美之)
孫亶(永樂中知鞏昌府仁恕端明役均刑省吏民畏愛宣德初官滿當去民上章乞留復任政績益)
(著)
孫瑾(丹徒人父沒哀毁停柩未葬衣不解帶嚴冬跣足而步事繼母唐甚謹唐患癰瑾親吮之即愈)
(唐雙目失明瑾旦暮䑛之復明及唐卒十日將葬時春苦雨瑾夜號天至旦開霽甫掩壙復雨)
(數日不止事聞旌異)
孫子良(海寧人永樂進士入翰林為庶吉士與脩永樂大典擢兵部郎中歷陞山東参政所著有)
(螺城集子暲潯州知府)
孫原貞(德興人永樂進士歷官兵部尚書居官以清慎自將多著勞績年八十七終)
孫忠(鄒平人由太學生擢介休簿遷官鴻臚宣德中以戚畹之貴進爵會昌伯為人謙恭小心節儉)
(不奢未嘗以貴驕人享福禄榮名數十年卒年八十五追封安國公諡恭憲)
孫芝(字廷秀連江人宣德中以國子生授慶都縣知縣陞沔陽州知州時有建議欲刪削孟子書者)
(芝上疏極論以為不可其言遂不行)
孫鼎(字直鉉廬陵人正統進士永樂間以鄉薦歷松江教授楊文定公薦為御史提督兩畿學校先)
(德行而後文藝以身為率不事防察巡歷所部單輿猝至諸生既集忽令閉門而試一文随閱)
(随定呼名而出先後無㥾)
孫瓊(字藴章崑山人正統進士授刑部主事陞郎中時錦衣指揮門達用苛刻羅織人罪法司承望)
(風旨往往死非命瓊多所平反太監牛玉養子犯法囑瓊瓊不少貸由是積怨於他事連坐謫)
(戍遼陽成化初復職乞歸年近四十家居篤於禮度終日端坐所居朴陋人不能堪而處之裕)
(如)
孫洪(字伯大昌邑人景泰間舉進士初授兵部主事奉勅選調征剿兩廣官軍陞郎中會中宫崩喪)
(禮一從擬議累遷山西參政以南陽流逋改勅河南撫之甫定陞本司右布政使疏汴河人免)
(墊溺尋陞副都御史賑撫流民咸得其宜)
孫賢(洛陽人景泰進士第一歷官禮部尚書)
孫鏜(康勝人天順初奪門功封懷寧伯殺曹賊功進侯諡武敏)
孫文原(字宗道慈谿人經明行脩母王氏沒時授經於崇德聞訃不限晝夜徒步而歸哀毁骨立)
(父嵩病泄痢文原嘗糞甜知不可生籲天求代刲股肉以進疾遂愈文原孝心純至惟恐人知)
(或見其股痕即掩覆曰嘗病瘡耳領鄉薦官都尉輒號哭曰禄不逮養食寧能下咽耶清德懿)
(行人多稱之)
孫交(字志同安陸人成化進士歷官戸部尚書諡榮僖孤忠正色言論恂恂清慎恬静終始一致)
孫需(字孚吉成化進士饒州人歷官南京吏部尚書守法畏公議清氣皭然不滓雖不能發揚功名)
(有赫赫之譽顧正德間大臣多掊克回遹需獨以廉約稱諡清簡)
孫璽(字朝信平湖人成化進士知興化惠政及民去後見思轉揚州府同知歲饑悉力賑救全活以)
(萬計終山東按察僉事持力執法可方古人居家孝友睦族與人樂易不為表襮子植嘉靖辛)
(未進士南京刑部尚書)
孫綋(浙江鄞縣人弘治進士先任御史剛正不阿以事忤權貴謫判膠州尋陞廣德知州不事威力)
(而百為鎮静嚴禁盜賊而一境肅然故民有八詠曰部民安堵鄰郡懷仁烏參公座鶴産譙樓)
(鴝鵒生白潢水澄清庭無留訟歲有大秋至今論賢守者云孫公)
孫燧(字德成餘姚人弘治進士歷官右副都御史巡撫江西宸濠之變不屈被害贈尚書諡忠烈)
孫禄(棲霞人弘治間進士擢戸部主事會計大同糧儲為逆瑾禁錮後知揚州有善政進秩山西右)
(參政仍知府事然性骯髒雖上司劾之屹不動累官浙江右布政)
孫懋(字德夫慈谿人正德進士初任浦城知縣聽斷精明興利除害擢吏科給事中終應天府尹贈)
(右副都御史懋立身介㓗處事周詳於所寓處必大書天理二字以自省不為威屈不以物遷)
(盖其天性然也)
孫堪(字志任燧長子以蔭授錦衣千戸中武舉第一歷官都督僉事平生孝友父為宸濠所害徒步)
(千里負骸骨歸葬行路悲酸母卒又北走齊魯號天而望櫬慟哭不置竟殞談者傷之人稱為)
(父忠子孝云)
孫瑜(字孟秀邢臺人登進士授刑部主事歷員外郎中陞開封知府開封素號繁劇瑜處之有法不)
(以為勞持已有冰蘖聲及卒至無歛具巡撫檄所司辦之且為營孤孀費行貯順德府庫俟其)
(子成立給之)
孫承恩(字貞甫華亭人正德辛未進士歷官禮部尚書諡文簡)
孫清(字直卿餘姚人正德庚午順天解元辛未進士第二歷翰林院編修歷陕西提學副使有文名)
(蚤卒)
孫一元(字太初或云關中人眉宇烱烱魁岸獨立嘗讀老氏書至專氣致柔之語委心其學辭家)
(入太白山守中致虚因以太白山人自號為詩豪宕孤騫前無古人與名流相倡和馳其聲於)
(四方正德戊寅乃僦居烏程後林村後三年卒)
孫陞(字志高餘姚人燧子嘉靖進士第二歷官禮部尚書諡文恪子鑨丙辰進士光禄卿鋌癸丑進)
(士禮部侍郎錝壬戌進士御史鑛甲戌進士禮部郎中)
孫適(字孟博錢塘人博覽羣集有詩名孝親友弟弟迪官禮部沒適躬往扶柩還葬以一子嗣其後)
(少與翰林王洪善洪家貧親老禄薄不給適周之終始弗渝善行草尤精於素問鍼炙術人有)
(疾輒愈之而未嘗責其報隠居甘泉里號東岩老人詩有東岩老人集子莫卒於官監察御史)
孫宏軾(字以瞻四川資縣人嘉靖乙未進士歷浙江海道副使才猷練達政體簡嚴務持大體不)
(事小苛)
孫冕(字文中德化人正德間由貢生授通州學訓導少為李夢陽所重文書醖藉尤善討論在任凡)
(所感遇多形於詩所著有北通備遺稿有和李西涯春興八首其一曰竹垣向裏闢新池徑曲)
(門遷去每遲鳥弄落花人未到魚吹新荇月先知天邊客夢何時醒江上歸舟此日移喚起巢)
(由作賓主不知身在帝堯時為人所膾炙)
孫繼魯(字道甫雲南籍錢塘人嘉靖癸未進士授主事仕至都察院右副都御史忤旨杖卒隆慶)
(改元贈兵部左侍郎諡清愍)
萬姓統譜卷二十一
