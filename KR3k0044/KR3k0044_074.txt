卷七十三
萬姓統譜卷七十三明凌迪知撰
上聲
四紙
(金)李俊民(澤州人得程子傳授之學承安中進士第一為應奉翰林文字尋棄官不仕教授鄉里隠)
(嵩山自號鶴鳴嘗遇隠士授以邵雍皇極數劉秉忠甚推許之元世祖召至訪問復乞還山卒)
(賜諡莊靖)
李杲(鎮州人世以貲雄鄉里杲幼歲好醫藥捐千金從易州張元素學不數年盡傳其業資性高謇)
(少所降屈大夫非危急疾不敢謁其學于傷寒癰疽眼目病為尤長療而愈者甚衆當時皆以)
(神醫目之所著有東垣十書)
李慶嗣(洺州人少舉進士不第棄而學醫讀素問諸書洞曉其義天德間歲大疫慶嗣攜藥與米)
(分遺貧民全活者甚衆年八十無疾而終所著有傷寒纂要及傷寒論針經等書)
李獻甫(河中人與其從兄獻卿獻誠獻能以文章名相繼擢進士獻甫博學有幹局心所到處人)
(不可及歴鎮南軍節度副使死于蔡州之難所著有天倪集)
李上達(字達道濟隂人仕宋為東平府司戶參軍齊國建為吏部員外郎攝戶部事劉豫行什一)
(之法上達論其弊改為五等之制累官山東西路轉運使到官再期比舊增三十餘萬貫戶部)
(以其法頒之鄰路)
李革(河津人性穎悟讀書一再誦輒記不忘舉進士累官戶吏二部尚書貞祐中拜參知政事後出)
(知平陽府城被圍屢出戰裨將出降革遂自殺贈尚書右丞)
李愈(絳州人慷慨尚志節正隆中進士為監察御史彈劾無所避累遷刑部尚書在朝多所建明後)
(封隴西郡侯卒謚清獻所著有狂遇集)
李復亨(榮州人年十八登進士調臨晉主簿貞祐間遷翰林直學士行三司事後拜參知政事兼)
(修國史出為安國軍節度使元光初城破自殺)
李晏(高平人倜儻尚氣皇統中經義進士為中牟令世宗素識其才召用之後官至禮部尚書翰林)
(學士承旨卒諡文簡子仲略大定中進士累官吏部侍郎山東按察使剛介特立不阿權勢卒)
(諡襄獻)
李經(錦州人作詩極刻苦喜出竒語李純甫見其詩曰真今世太白也由是名大震再舉不第拂衣)
(去南遷後其鄉帥有表至士大夫識為經筆朝議就命倅是州後不知所終)
(元)李德輝(潞人性極孝友操履清慎仕為太原路總管凡可以阜民者皆力為之後為安西行省左)
(丞招降羅施鬼國及卒蠻夷聞訃哀哭之如私親至為位而祭及立廟祀之)
李衎(薊丘人號息齋道人博學多通官至浙江行省平章政事卒諡文簡衎善竹石窠木所著竹譜)
(今傳子行官至黃巖知州竹石得家學尤善山水)
李士瞻(東安人為翰林學士承旨封楚國公嘗使閩適海酋據福州城王師攻之不下士瞻諭以)
(禍福酋遂出降閩人立祠祀之有經濟集子守成官至翰林檢討有德望河朔學者多師之有)
(一山文集)
李冶(欒城人金末進士世祖在潛邸聞其賢召問天下當何以治之對曰有法度則治控名責實則)
(治進君子退小人則治世祖即位召為學士期月以老病辭歸去買田封龍山下聚徒甚衆卒)
(年八十八所著有敬齋文集及他著述共百餘卷)
李鉉(字伯鼎黎陽人守延平擒寧化寨寇及解福州海寇寇閩進擊福安寨寇戰於政和泗州橋弗克)
(賦詩曰戰敗誠宜死沈思恨復牽君親恩未報忠孝事難全埋骨應無地知心祗有天孤魂托)
(明月夜夜白雲邊遂戰死事聞贈鎮國上將軍隴西郡公兄鈞字伯衡累以戰功至懷遠大將)
(軍亦討砦寇於清流戰殁閩人號曰雙忠)
李元禮(真定人性莊重累官太常博士一時禮文多其所詳定元貞初拜監察御史彈劾無所回)
(撓後改國子司業卒追封隴西郡侯子端仕至禮部尚書)
李茂(大名人徙家揚州父興臨卒語曰吾死爾善事母茂泣受命奉母孟益謹母病目失明茂禱于)
(泰安山三年復明母歿居喪哀慟聞者傷之揚州再火延燒千餘家及茂廬皆返風而滅事聞)
(旌之)
李彦忠(永平人性至孝父喪廬墓八年不至家至治中旌之)
李黼(字子彧潁川人父守中為工部尚書黼泰定中以明經魁多士累官宣文閣監書博士兼經筵)
(官數與勸講每以聖賢心法為言至正中江南寇起出守江州路總管捍賊有功詔為行省參)
(政賊大至城陷巷戰叱曰殺我無殺百姓與從子秉昭皆罵賊而死諡忠文兄冕居潁亦死于)
(賊)
李齊(字公平廣平人元統初進士第一知高郵府有政聲時張士誠據泰州河南行省遣齊往招降)
(被拘久之縱歸已而有詔赦叛逆者士誠陷高郵不受命紿曰請李知府來乃受命齊往則囚)
(之官軍進攻城士誠呼齊使跪齊叱曰吾膝如鐵豈為賊屈遂遇害時人悲之)
李孟(上黨人曾祖執金進士孟通貫經史善論古今治亂從仁宗居懷州屢陳君臣父子之義後累)
(官中書平章政事加翰林學士承旨卒謚文忠孟宇量閎廓材略過人三入中書知無不言子)
(獻御史中丞)
李之紹(平隂人家貧教授學者咸集至元末以薦授國史編修姚燧欲試其才凡應酬之文積十)
(餘事并以付之之紹援筆立成燧驚服焉延祐中遷國子祭酒後遷翰林侍講學士自號果齋)
(有文集藏于家)
李泂(滕州人有文名以姚燧薦授國史院編修官遷待制以養親辭歸文宗召至著書輔治篇以進)
(又預修經世大典累官翰林學士晚年僑居濟南泂骨格清峻如神仙中人為文揮筆思態疉)
(出有集四十卷)
李孝光(字季和樂清人少博學篤志好古隠居鴈蕩山五峯下四方從學者衆聲譽日聞秦不花)
(以師事之南行臺監察御史闔辭屢薦居館閣至正七年詔徵隠士以秘書監著作郎召見順)
(帝于宣文閣進孝經圖說順帝大悅賜上尊明年春陞文林郎秘書丞卒于官孝光以文章負)
(名當世其文一取法于古人而不趨世尚非先秦兩漢語弗道有文集二十卷并鴈山十記行)
(于世)
李庭(夀光人以材武選至元中從大將攻宋襄樊取臨安每陷陣先登以功累遷中書左丞後東征)
(日本遇風壊船庭抱船板漂流抵高麗得還再遷平章政事卒追封益國公諡武毅子大用歸)
(德府同知以哀毀卒大椿襲益都萬戶)
李學遜(綱九世孫博學洽聞善天文尤邃于易為文典雅人有得其片言隻字者寶而藏之所著)
(有易精解中星儀象等圖)
李奉先(葉縣人天性至孝父卒既葬竊自嘆曰奉先兒時父嘗戒家人曰兒幼弗令獨入林野慮)
(其驚恐今親沒一旦棄于林野吾心惻然安所忍乎乃結菴於墓側晝夜臨哭其中植樹數百)
(株時呼為孝子林)
李廉(安福人元末以鄉舉魁登進士尹信豐擁鄉兵守城父子俱戕于難邑人立雙節祠以祀之所)
(著有春秋會通行于世)
(明)李貞(臨淮人為人孝友謙約幼避兵淮東後居守倉卒遇變有戡定功洪武初以姻聯戚里拜駙馬)
(都尉封曹國公薨追封隴西王謚恭獻)
李善長(定遠人國初迎附仕至太師左丞相進封韓國公坐胡黨暴卒虞部郎中王國用上書訟)
(公冤不報子祺尚皇長女臨安公主為駙馬都尉韓國首附義旗與謀軍幾畫饋餉甚見親信)
(大封功臣太祖諭諸將曰善長雖無汗馬之勞事朕久給足軍食功甚大劵文比之蕭何不幸)
(死于胡黨舉朝無一人救者惜哉)
李文忠(字思本直隸人開國累功仕至大都督府左都督曹國公卒追封歧陽王諡武靖配享廟)
(廷子景隆靖難國除嘉靖中裔孫嗣臨淮侯文忠高帝姊子也器量沈閎莫窺其際臨敵蹈厲)
(奮發遇大敵膽氣益壯夫以肺腑之親攀風雲之會東征西討所向輒克五出漢北深入不毛)
(殘胡竄匿獸駭鳥散雖李靖之擒突厥介子之斬樓蘭蔑以過矣家居恂恂若儒生賦詩雅歌)
(有祭征虜之風詩曰文武吉甫萬邦為憲歧陽有焉)
李琦(元氏人洪武初以經明行修授監察御史遷大理寺副永樂初安南侵廣西地命琦往琦以書)
(喻順逆禍福安南感悟遂歸侵地還陞禮部侍郎後占城與安南交惡復命往喻兩國遂和好)
(後陞湖廣布政使甚得民心)
李得成(淶水人母張氏避兵度不能脫自投于河後得成夢母在河冰下臥冰七日致河冰俱釋)
(洪武中以孝廉舉授光禄寺署丞遷尚寶司丞永樂間歴陞陜西右布政使)
李敏(穎州人洪武初為工部尚書尋陞江西行省參知政事復轉工部尚書賜以浙江田土卒遣官)
(祭葬)
李希顏(郟縣人博通經史窮極根柢洪武初為左春坊贊善大夫進講經筵多所裨益嘗註大學)
(中庸心法又同邑張叔廉亦以儒行卓異徵為國子學正)
李昶(涇陽人洪武中擢左府都事陞戶部郎中永樂初陞北京刑部左侍郎轉戶部嘗扈從北征轉)
(運不絶宣德中陞戶部尚書昶和平謹恪勤職事不解而廉介之節始終不渝)
李質(字文彬德慶人通詩經有大志以儒發身為東廣樞密院同僉值元末亂守有德慶封州二郡)
(地洪武初款附授中書斷事遷刑部侍郎尋陞尚書繼授浙江行省參知政事致仕還次子伯)
(震任光祿寺丞)
李文郁(襄陽人洪武中任教官尋陞通政司參議永樂初陞戶部侍郎未幾坐事謫戍遼東洪熙)
(初召復參議為人性介直持守堅正久處患難不移其志宣德中引年致仕卒)
李祥(咸寧人洪武初督府斷事歴僉尚寶司卿浙江按察使為人識度明雅威儀莊肅上素重之親)
(為誥詞極其褒美云)
李象賢(台州人徙籍華亭明春秋贍文詞洪武初舉本府儒學訓導子至剛博學能文與舉明經)
(累官禮部尚書兼左春坊大學士預修永樂大典出知興化府卒于官)
李民瞻(泰興人由前元舉人選充通贊官洪武三年授都督府都事陞刑部侍郎再遷尚書後改)
(戶部卒于官)
李徵(山陽人由國子生任考功監令有幹濟才洪武中陞兵部尚書)
李濬(和州人父旺洪武初以從征有功授副千戶濬襲職勇敢自奮累功陞北平都指揮同知永樂)
(初以靖難功進封襄城伯及卒子隆襲爵為將重儒下士御衆有方守備南京聲譽赫然)
李仕魯(字宗孔濮州人太祖龍潛時嘗識之洪武初詔求傳朱學者郡吏以仕魯應上迎謂之曰)
(吾求子久矣何至之晚也仕魯對曰臣聞君求臣未聞臣求君陛下方以武定天下而臣欲以)
(文進故臣有待耳除黃州同知仕魯初願備顧問上曰朕姑以民事試子耳未朞果以治聞召)
(為大理寺卿時有僧金碧峯者應對稱旨求為增建職司仕魯三上章謂今天下學校尚未建)
(儒風尚未振而先為異端立赤幟非所以垂遠也上怒仕魯乞歸遂得罪以死)
李德(字仲修號易菴南海人洪武初以明經薦授洛陽長史後得請教諭漢陽遂歸卒于家)
李仲德(上高人洪武丁卯以賢才應辟任龍江提舉上言民情未幾攝河南道事清儉執法時以)
(鐵面目之陞大理評事改刑部四川等司主事捐俸餘以濟公用同寮高志明等忌之以事誣)
(仲德廷爭不屈觸上怒被誅既而察其誣特旨賜祀戮誣者以殉)
李新(字克明通之子天性剛直洪武末由太學生任兵馬指揮歴監察御史振舉憲度轉工部郎中)
(能聲益著官至戶部右侍郎多所建白宣廟常呼李戅而不名其見重如此)
李遜(景州人登洪武甲子鄉試學行卓然官至翰林院學士)
李玉(交河人永樂初由戍卒守邊克效勞勩屢立戰功累陞真定指揮使宣德初陞中軍都督僉事)
(封新建伯)
李祥(河間人由太學生歴官有能聲仕至陜西布政使名重一時)
李堅(武涉人父英開國有功為驍騎右衞指揮僉事力戰死烏撒贈指揮使堅尚太祖第七女大名)
(公主為駙馬都尉嘗與駙馬歐陽倫梅殷陸賢賑濟北平建文君即位進公主大長公主堅素)
(負才勇充左副將軍從長興侯北進遇靖難兵諸將謹備西北靖難兵突擊出不意破西南長)
(興侯大破靖難將丘福又攻子城堅出接戰互有勝負封堅灤城侯食祿千五百石與世劵已)
(而兵敗滹沱河薛祿引槊中堅墜馬祿揮刀直取堅堅大呼我李駙馬勿殺祿擒堅見成祖成)
(祖謂爾至親今至此奈何械送北平道卒子莊以公主故特宥當嗣公主懼禍繳誥劵莊流寓)
(南京詩酒終其身公主至宣德初卒或曰堅子莊嗣侯謚威壯弟成為中都留守改山東都指)
(揮成子陞世南京衞指揮使祿後封陽武侯)
李任(永康人洪武中襲父爵為燕山右衞指揮永樂初陞遼東都司鎮守彰德宣德元年從征交阯)
(叛賊黎利守昌江城獲都督蔡福逼令福至昌江城下呼任等速降任於城上唾罵福曰汝為)
(大臣不能殺賊反為賊用狗彘不若用銃擊之賊懼擁福去賊以昌江為官軍出入咽喉之地)
(大集兵衆用鳥銃呂公車雲梯來攻任與顧福等留老幼婦女守城率精銳出擊賊燒其攻具)
(賊又築壘射城中任福夜出襲破賊營賊掘地洞欲潛入城任開横溝用將軍石擊之入者輒)
(死城中士卒初有二千餘人前後三十餘戰至是死亡過半賊益兵衆攻圍日急相拒凡九閱)
(月人力疲困芻糧匱乏而賊益衆以雲梯登城奪其門任復率死士三戰三敗之賊擁衆益兵)
(而入任與福不能支乃自刎死)
李遠(懷遠人沈毅有膽力善騎射從軍靖難累功封安平侯從征時突陣力戰馬蹶被執罵不絶口)
(而死追封莒國公謚忠莊)
李嘉(宛平縣人幼立志事父母盡孝始為奉祠所禮生永樂初以守城功授鴻臚序班陞通政司參)
(議官至禮部侍郎嘉持身端謹剛方嚴毅人不敢干以私)
李孟璿(海鹽人祖元白以賢良起家嘉興副總管清白著吏績孟璿永樂中以經明行修被薦歴)
(嘉興汝寧訓導所著有南庄集弟仲璣季衡皆有文行季衡有西溪集子景孟景孟子滂俱知)
(縣)
李隆(字彥平和州人永樂中襲父爵總兵鎮山海三關宣德元年留守南京十八年召還隆丰姿凝)
(重器宇宏遠最識大體接儒者之禮尤恭上下靡不敬畏正統中以得人心見疑召回京師始)
(近聲妓為自安計自後代者終莫能及)
李季鼎(大興縣人永樂初以國子生拜為左春坊贊善講經書深見禮待為人博學強記當時號)
(為書庫及致仕猶訪以時政宣德初以輔導功錄其子)
李時勉(名懋以字行安福人永樂甲申進士選為庶吉士除刑部主事預修實錄改翰林侍讀嘗)
(陳時政十五事洪熙初改監察御史宣德初復舊官尋陞學士正統中選國子祭酒教規嚴整)
(士類多所造就存心不愧古人所著書甚多學者稱為古廉先生卒謚文毅鄉學祠之)
李友直(清苑人為北平布政司參議陞刑部侍郎洪熙初陞刑部尚書宣德初改工部為人坦夷)
(明敏不與物競與人言必歸于忠厚人有急必赴之有犯者不校人皆稱其寬厚長者)
李素(順天平谷縣人永樂中浙江按察司副使在任發奸擿伏深知民隠聽訟折獄下無遁情執法)
(平而吏民服)
李厚(字執中祁門人自幼性孝美姿容頎然孤特洪武中選補弟子員永樂初由太學生授刑部主)
(事存心忠恕臨事決斷籍籍有聲時京師密察民俗甚嚴有坐童孫毆祖母獄者厚以童稚無)
(知非真有所毆也上疏請悉不聽)
李彬(字文質懷遠人嗣父指揮僉事靖難累功封豐城侯總兵鎮交阯卒追封茂國公謚剛毅)
李驥(字尚德郯城人洪武丙子舉人授給事中仕至河南知府)
李慶(順義縣人由國子生署都察院右僉都御史累官兵部尚書兼太子少保安遠侯柳升征交阯)
(慶參督軍事至交阯卒慶剛直敢為不畏強禦遇事有未便侃侃爭論當時嚴憚之)
李公諒(濰縣人性沈重寡言以賢良舉擢翼城知縣時兵燹之餘民不聊生公諒教民拾野菜槐)
(荳五易水煑之以濟饑民免流離驛中夜常有怪使客靡寧公諒移牒城隍神其怪遂滅終廣)
(州知府)
李茂弘(黃巖人永樂中進士擢刑部主事尋陞吏部考功司員外郎在任廉慎安詳僚友咸推重)
(之善吟詩志尚淡薄不慕容進方六十餘即乞致仕優游十載而卒)
李昌祺(廬陵人博學強記永樂甲申進士選為庶吉士歴官禮部郎中舉陞河南左布政使蒞政)
(精敏庭無留事時以廉能稱致仕卒所著有詩文集藏于家)
李騏(長樂人永樂戊戌舉進士第一初名馬文廟親改今名為人耿介有氣節不肯媕婀依隨仕終)
(翰林修撰)
李芳(直隷人永樂十三年進士宣德中為刑科給事上每朝退御便殿與大臣議事百官候左順門)
(芳直前言洪武中百官朝退凡大臣奏事必給事中二人與之俱所以防弊上顧謂侍臣曰芳)
(言是芳退輒自矜每見百司所為事少不如其意即詣上前言之衆皆側目上亦惡其訐降為)
(嘉興海鹽縣丞)
李衍(字文盛鄞人貢入太學中順天乙卯鄉試會王振承張太后旨選衍寫經托疾弗往因久次不)
(銓遇恩例授廣州府推官屢辨冤獄以撫剿反寇有功陞刑部員外郎時曹石用事亨家人奪)
(民產訴於朝衍承命往勘歸田於民大忤亨意諷錦衣門達搆衍重罪謫戍宣府亨敗得復官)
(還田里以孝友稱)
李立(南豐人永樂乙未進士為監察御史廉重剛正不輕許予發姦擿伏風紀肅然貪墨者望風避)
(去金壇縣民被誣為叛五里餘廉得其情為平反之上目為小李而不名嘗告歸省賜鈔二百)
(錠道經巡鹽官舍見雞毛委積如山即命館人以一雞令試拔之得毛幾何計贓奏黜其官時)
(人謂之李雞毛仕終按察司副使)
李蕡(字茂實長洲人永樂進士除兵部主事在武選二十年受知於尚書方賓陞太僕少卿闕遣領)
(王驥征麓川奏蕡為佐還陞兵部侍郎蕡勤敏有吏材習知兵事性沈厚不苟居鄉未嘗以貴)
(加人以厚德稱)
李賢(字原德鄧州人宣德壬子鄉試第一癸丑進士授吏部主事仕至少保吏部尚書華蓋殿大學)
(士卒贈太師謚文達賢為人恭嚴莊重得時行志不為小廉曲謹平居無疾言據色其容粹然)
(見者如在春風中浮躁者為之自失隂狡者為之中阻蓋其所養者深故其所得有大過人者)
(論者謂天順以來所以正君德恤民生進賢才廣言路抑僥倖却夷狄皆賢之力云三楊之後)
(文達一人而已)
李棠(字宗楷縉雲人宣德丁未進士歴官侍郎)
李紹(字克述江縣人宣德癸丑進士改吉士授檢討仕至禮部左侍郎)
李田(字舜耕嘉魚人景泰甲戌進士歴戶部郎中成化初督餉征蜀有功擢廣東左參議海南夷叛)
(躬抵巢穴懇切開諭夷皆效順進左參政閱歲辦綵幣除墨印之弊累遷副都御史巡撫京畿)
(歲饑發廪賑之嘗建議增漕以足邊餉嚴令以警邊烽給財以市戰馬設法以完隊伍專任以)
(責成功立禁以息嚚訟皆允行之中官汪直用事怒田不私謁遂歸或怵以禍無懼色)
李濬(武定州人由太學生擢監察御史性資篤實宣德中歴陞都察院左副都御史)
李素(安邑人宣德庚戌進士授戶科給事中累官通政司右通政剛直有為敷奏詳雅時論稱之)
李輅(安邑人正統中由御史出知大名府久之增秩至陜西參政掌府事學士曾鶴齡嘗稱其為政)
(清而溫惠而直廉而不激寬而不縱時人以為實錄云)
李遜(字時敏南豐人進士正統初知嘉善機警有吏才下不能欺秩滿民乞留陞俸復任三載陞知)
(廉州府)
李堅(唐縣人正統末舉進士改翰林院庶吉士拜監察御史時上求翠羽於諸省堅上章止之坐是)
(外補桐廬知縣興學勸農抑強弭盜建立義倉積穀數萬石徧設鄉社以教童蒙之士堅嘗蓄)
(馬於任産駒一及歸留之至今民稱其清介)
李泰(字文通香河人正統戊辰進士歴翰林院學士)
李本(字立之富順人正統戊辰進士歴官尚書)
李敏(字士勉襄城人景泰甲進士歴官尚書謚恭靖)
李衍(字文盛隆慶州人景泰辛未進士歴刑部尚書)
李綱(字廷張長清人天順丁丑進士初授御史出按南直隷浙江風裁甚著憲廟即位首請斥胡僧)
(伎士累陞左僉都御史出督漕運二年卒綱性峭直清介與物寡合平江侯陳豫素與有隙聞)
(其沒即館笥篋惟衣書而已上知清忠賜祭葬)
李承芳(字茂卿嘉魚人幼穎敏生七月以筯畫灰作土地二字年十四伯父中丞田指鄉富貴者)
(示之曰兒志及此乎對曰富貴不淫貧賤樂兒志也成化庚戌舉進士授大理寺評事無鮮裘)
(良馬嘗謂主事楊循吉曰予得俸三十緍可津而南矣及陞寺副遂謝病歸與其弟承箕隠黃)
(公山講學賦詩論治以教化為本雖蔬食屢空不悔)
李瓚(臨汾人成化間履任屬歲大饑檄屬縣儲蓄備賑每歲春散而冬斂之以故民無轉徙者又漳)
(衞二水瀠紆郡邑公力建浮艘四民乃不病涉當弘治丙辰河決長垣東明間公築長堤延袤)
(二百餘里旁植榆柳數萬株沿堤置舖遇大浸輒補葺而元城亦築衞河堤工費相等世享其)
(利百姓有不事生業犯法者督令紡織遠近革化父老言李公在任十有二年百姓忘分若家)
(人父子云)
李東陽(字賓之茶陵人四歲舉神童肄業京庠天順甲申年舉進士改吉士授編修仕至少師吏)
(部尚書華蓋殿大學士致仕卒贈太師謚文正東陽慧悟夙成文章瀟灑代言敷奏明暢爾雅)
(又能奬進才雋推挽聲譽風韻所漸人皆嚮附事太陵稱忠勤康陵時周旋曲濟保護善類清)
(謹弗渝休休不專政歸卿寺人顧思之)
李秉(字執中山東曹州人正統丙辰進士授御史仕至吏部尚書致仕卒贈太子少保謚襄敏秉才)
(識宏博議論持正剛直不阿人意宣遼一鎮功業德惠在人耳目秉銓方鯁為人所忌竟不復)
(起)
李充嗣(字士修四川内江人成化丁未進士改吉士授戶部主事忤權貴謫岳州府通判陞隨州)
(知州薦陞按察僉事仕至太子少保南京兵部尚書充嗣忠亮典則執法不撓巡撫東南治水)
(白泖勿規小利遂獲大功坐奠留都不動聲色尤其偉然者也)
李旻(字子陽錢塘人成化進士及第第一授翰林修撰歴兩京國子祭酒明習典禮振舉師模蓋亦)
(不負科名云仕至南京吏部侍郎)
李遜學(字希賢上蔡人成化進士歴浙江提學僉事器字端雅寬而有制教人以敦行尚實為本)
(人才高下甄別不爽而奔競躁進者常在所抑一時士習亦為少變官至禮部尚書)
李應禎(名甡以字行更字禎伯長洲人景泰癸酉領鄉薦入太學時有中貴欲致為塾師禎固拒)
(之授中書舍人直文華殿例寫佛經應禎上言臣聞為天下有九經不聞所謂佛經也臣實不)
(能寫上不之罪歴南京太僕寺少卿好古博學篆楷俱入品格文詞簡健喜面折人過人多憚)
(之卒之日無以為斂)
李承箕(字世卿嘉魚人幼有大志不喜為舉子業好為古詩文入大崖山讀書非禮不動赴成化)
(庚子鄉試考官桑悅首選其卷監臨者不從悅上書政府論薦丙午領鄉舉丁未一試禮闈而)
(歸聞嶺南陳獻章講學徒步往師之不復仕進乃築釣臺黃公山與兄承芳日夕奉母怡愉一)
(堂雖貧約不計及母喪寢苫枕塊不離喪次為人寡言笑終日端坐人莫窺其所存為詩文下)
(筆立就若不經意工草書人爭傳之所著有大崖集)
李進(字時勉山西曲沃縣人由進士成化二十年任廣平太守平易近民作興士類遇歲旱為民焦)
(思修利民閘灌田千餘頃以通水利渠道疏分澆灌有序巡理增治俱定有成規至今民受其)
(賜代之者稷山王衡稱其誠心愛民不干虚譽不事虚文蓋紀實云)
李芳(字德馨利津人成化進士授監察御史劾尚書薛遠滕昭出按山西值歲荒奏發内帑賑之時)
(汪直恃寵嘗令人誣告兵部尚書項忠不軌事命都御史王越往按其事越薦芳同往因語同)
(事者曰吾寧得罪于權倖豈可得罪于天累陞江西按察使發奸擿伏吏畏如神時李孜省鄧)
(常恩輩居要路族人恃勢凌人皆置之法年五十三引年歸)
李貢(字惟正蕪湖人與兄贊成化同舉庚子鄉試而甲辰進士復同登焉授戶部主事陞員外郎丁)
(巳陞刑部正郎決岐府久滯之獄清山東久隠之田陞福建憲使陞陜西右轄轉山西左轄時)
(各省賂中官瑾者如市公曰割民膏以媚權倖可乎陞都憲巡撫遼東初公分巡時恩敷於遼)
(遼人悅之時總兵都督毛倫挾瑾氣勢轄貢貢弗為意故事都御史當坐其左竟坐之倫多不)
(法事為裁抑深銜之密嗾瑾害公瑾以他事罰貢米五百石迫致仕貢喜曰今日皇甫規得與)
(黨人同列矣丈夫不當如是邪即日歸瑾伏誅詔起貢巡撫順天整飭兵備是時軍民虐于瑾)
(者率起為盜殺官劫庫其勢孔猖貢獲渠魁斬之賊遂南奔陞兵部右侍郎卒贈資善大夫南)
(京工部尚書)
李堂(字時升鄞人成化丁未進士授工部主事監税蕪湖中官宋昂怙巨璫李廣勢張甚沮遏商人)
(堂力尼之減商稅嚴計簿不貸絲髮昂蟊獵無地銜之歴應天府丞會歲饑盜發訛言沸騰堂)
(單騎諭衆咸感泣歸命乃執其渠魁以徇協從者慰遣歸農四境帖然陞南京光祿寺卿改僉)
(都御史提督操江陞工部右侍郎督修京倉事竣汴徐河患告急勅兼左僉都御史總督修濬)
(而鎮守河南太監廖紀即廖堂弟也以堂提遏嚴忮恚媒孽堂遂謝病以歸家居十餘年閉門)
(纂述有正學類編四明文獻志堇山遺稿若干卷梓行時)
李文祥(字天瑞麻城人成化丁未進士孝宗即位上永保天命疏觸忌諱謫陜西咸寧丞數月即)
(召還擢職方司主事居十八日中書舍人吉人言事下獄復被媒孽成狀下司寇議罪文祥毅)
(然誣狀不辭復竄滇南衞經歴文祥至立均差法招寨長申斷場禁久而安之提察副使吳公)
(檄兼學事都御史鄧廷瓚奉命征南苗咨兵略大奇其才以憲職薦尋以齎表入覲京師疏兩)
(上告歸不許即南還省母大雪中行數百里至商城曲渡水隕陷焉士論惜之)
李浩(字師道曲沃人成化甲辰進士歴尚書謚莊簡)
李介(字守貞高密人成化己丑進士歴侍郎)
李孟暘(字時雍睢州人成化壬辰進士歴尚書)
李鐩(字時器陽隂人成化壬辰進士歴尚書謚恭敏)
李熙(字師文上元人弘治丙辰進士任將樂知縣拜南京監察御史事多執法鄉里有不悅者熙曰)
(朝廷與鄉里孰重邪逆瑾擅政以言事械繫于京被重刑落職歸又以劾二府貪吏瑾復行南)
(京廷杖三十幾死南京禁衞久不刑為熙選卒習杖數日熙在府獄人為之憂恐熙作外舅夀)
(頌數百言人見之歎服不已嘉靖初詔起為饒州知府轉浙江按察副使卒于官)
李瓚(字宗器濮州人弘治間登進士授刑部主事陞通政司參議以不屈劉瑾降饒州通判陞江西)
(僉事累官都御史整飭薊州等處邊備兼巡撫順天保定等府地方提督紫荆等關經略東西)
(二路築長蛻堡城募兵設隘勞績著聞賜白金文綺進尚書請歸老卒諭祭營葬贈太子太保)
李嘉祥(貴池人丙辰進士弘治十年任後擢南京戶部員外郎卒舊志稱其公勤明敏民吏畏服)
(嚴於勸課士習丕變毀淫祠佛寺慶嘗及見之祥形不踰中人天才振發見事風生慨然有淩)
(駕三代之志屏奸剪弊動中機會莫可測度人視之如雷電鬼神云至於感時事而陳利害辭)
(情慷慨聽者改容嘗具疏語侵權宦人皆危之而公自若也使士風日趨雅道民俗日有生氣)
(自國初以還一人而已嗚呼可謂雄刺史哉正德丁丑同知潘塤入嘉祥於名宦祠)
李伸(字道甫三原人進士為監察御史按江西能預防宸濠奸擢守嘉興以道自重言笑不苟對吏)
(民不怒而威有大豪侵官錢事覺在繫奸利益甚伸廉得之令并收其子子聞膽破嘔綠汁死)
(有殺兄謀奪其官者不具輸狀伸一訊遂服於是奸惡束手貴勢無敢以私撓之每從學士弟)
(子講學相詰難至忘等威及遇事無假毛髮舉措因民不干聲譽中和之政獨推伸焉伸去郡)
(餘三十年士民頌思如一日)
李時(字宗易任丘人弘治壬戌進士歴少師太子太師華蓋殿大學士)
李鉞(字虔甫祥符人弘治丙辰進士歴尚書謚康簡)
李香(字汝蘭分宜人正德辛巳進士歴官都御史)
李濂(字川父祥符人人稱大梁才子正德癸酉省試第一甲戌舉進士歴官按察司僉事嘉靖丙戌)
(免歸年纔三十有八歸後二十年有春遊槀一冊傳于士林詩文俱率意走筆不事煅煉有古)
(朴風)
李夢陽(字獻吉慶陽人從父寓大梁年十八舉鄉試第一弘治癸丑進士授戶部主事歴郎中代)
(草劾瑾逮下詔獄罷歸復起為江西提學副使致仕卒子枝善文賦有父風舉進士夢陽為人)
(氣高節挺孤立峻視不能少縮下時依貴人又如鳳矯龍變人㒺不知其為祥亦㒺不駭其異)
(故再罹竒禍坎壈終其身世咸疾之如讐袁公獻實曰余嘗使大梁見李公雙瞳炯炯如電論)
(古今終夜不少休噫斯人也豈世俗所能容哉)
李承勛(字立卿嘉魚人弘治癸丑進士授太湖縣知縣仕至兵部尚書卒贈少保謚康惠承勛學)
(有源委才無枝柱提兵南征曉暢軍務通達國體議論英發潔廉自守家無餘貲)
李廷相(字夢弼瓚子弘治壬戌進士第三歴禮部尚書謚文敏)
李默(字時言建寧人正德辛巳進士歴官吏部尚書為趙文華搆陷斃于獄)
李紹賢(字崇德江西人進士授行人諫武宗南巡友人勸之李曰匹夫之志不可奪也時與舒芬)
(等同疏入廷杖死紹賢不移家惟僕二人舒芬裹瘡往歛為作紹賢志)
李憲卿(字廉甫崑山人嘉靖進士授南京吏部主事歴都御史開府江陵採辦大木屢疏興工罷)
(採以蘇荆蜀故地窮邊裔而民不告勞人以為難)
李一瀚(字源甫僊居人嘉靖戊戌進士歴都御史歴官以清謹稱)
李攀龍(字于鱗歴城人嘉靖甲辰進士性侃直不屑依阿為刑部郎守順德有政績提學陜西督撫)
(中丞以檄致于鱗使屬文于鱗不懌曰副使而屬提學非而屬也且文可檄致邪遂告病歸隆)
(慶初起浙江副使歴參政河南按察使以母喪哀毀病困卒為郎時與一時名流王元美宗子)
(相吳明卿徐子與梁公實輩日相與上下其議論博綜羣籍摭華掇英詩逼盛唐文追西漢識)
(者評曰律至仲默而暢獻吉而大于鱗而高其信哉)
李文麟(字楨叔無錫人嘉靖甲辰進士令諸暨擢南京兵部主事以郎中書考卒于家平生詩酒)
(自娱其大較也官政家事皆非所急)
李時行(字少偕號青霞番禺人嘉靖辛丑進士出宰嘉興晉南京兵部主事以事已官遂不復有)
(歸志徧遊吳越齊魯諸名山所至寄情詩酒蓋落落世故若無所嬰於中者)
李士翺(字如翰長山人由進士嘉靖中知荆州府性清介政多平恕斷獄明允不詭隨希寵調知)
(承天時慈宮南祔供應浩繁翺區畫有方民不為擾歲饑多方賑賉民駢死疫癘捐俸營地葬)
(之比遷秩行李蕭然士民感仰歴官至戶部尚書)
李舜臣(字懋欽一字夢虞樂安人癸未會試第一年方弱冠長身玉立文雅器度甚偉白巖喬公)
(為吏部方以耆宿奬勵後進一見嗟異以台輔期之調吏部文選司主事轉員外郎出為江西)
(提學僉事陞南京國子司業進太僕寺卿性簡重慎詳居家儉素不樂紛華讀經謂漢儒註疏)
(去古未遠其言足據復用六書正其舛訛為文力浣脂澤專崇風味盡刊枝葉獨臻妙約章丘)
(李伯華以書遺之曰公文盡去皮肉畢竟如伏羲六畫已乎然文人獨詣反約為難我朝文章)
(家自一名品也有戶部符臺集)
李瀚(字叔淵沁水人成化辛丑進士歴官尚書)
李一元(字調卿建德人嘉靖丁未進士歴官南京刑部侍郎)
李遂(字邦良豐城人嘉靖丙戌進士歴南京兵部尚書謚襄敏)
李璣(字邦在豐城人嘉靖乙未進士歴官尚書)
李丕顯(字憲文長樂人嘉靖乙未進士歴官都御史)
萬姓統譜卷七十三
