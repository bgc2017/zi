卷五十九
萬姓統譜卷五十九明淩廸知撰
下平聲
十一尤
(宋)劉審瓊(范陽人初為殿直從太祖平澤潞累遷軍噐庫使太宗時知澤州有便民之政徙知河陽)
(年八十餘筋力不衰髭髮黳黑孫爽進士及第為秘閣校理)
劉載(范陽人父昭下蔡令載博通史傳善屬文後唐進士仕周累官至給事中太宗時知襄州尋以)
(工部侍郎致仕嘗著五論曰為君為相為將去讒納諫為士流所稱子二宗言比部郎中宗望)
(景德二年進士)
劉福(下邳人魁岸有膂力以功累官雄州防禦使福至部按行城壘調鎮兵以給繕完出私錢以資)
(宴犒寇雖大至恃以無恐淳化初遷涼州觀察使福雖不學而御下有方略為政簡易人甚德)
(之)
劉蟠(渤海人乾祐初進士為益都主簿宋初累官監察御史太宗時歴淮南轉運使遷至左諫議大)
(夫蟠性清介能攻苦食淡好設竒以售知人主子鍇咸平初進士累遷至戸部郎中鹽鐵副使)
劉濤(彭城人後唐舉進士為左補闕累官少詹事宋太祖即位素知濤履行召至闕下以老疾求退)
(授秘書監致仕子頊監察御史頊子晟晟子訥譚並進士及第)
劉熙古(字義淳寧陵人博通經史旁究隂陽象緯等書五代時擢第仕周為亳州推官入宋累官)
(參知政事雖貴顯不改寒素所著有歴代紀要五十卷)
劉廷翰(浚儀人父紹隠死節於晉廷翰自周入宋累立戰功歴官大名尹天雄軍節度使寬厚容)
(衆長于御下卒贈侍郎子贊元登州刺史贊明勤州團練使)
劉蒙叟(熙古子兄蒙正善騎射累官内藏庫副使後出知滄冀滋三州蒙叟好學善屬文乾德中)
(進士歴知廬濠滁汝四州以太常少卿致仕所著有五運甲子編年歷子宗弼宗誨皆登進士)
劉師道(東明人雍熙中進士累官樞密直學士換左司郎中師道敏于吏事剖煩析滯案無留牘)
(所至有聲性慷慨尚氣善談世務工為詩多與楊億輩酬唱當時稱之)
劉温叟(岳子始以父任補四門助教仕後晉為翰林學士宋初拜御史中丞子曄天禧初與魯宗)
(道同為諫官天聖中為龍圖閣直學士知河南府徙河中)
劉孝忠(太原人母病經三年孝忠割股肉斷左乳以食之母病心痛劇又燃火掌中代母受痛母)
(尋愈及母卒為傭富家得錢以葬富家養為己子後養父兩目失明孝忠䑛之復能視太祖親)
(征太原召見慰諭)
劉保勲(河南人父處讓晉樞密使保勲十許歲攝潞州左司馬父卒補供奉官習刑名之學頗工)
(詩宋初累遷御史中丞知幽州府事會王師不利與其子利涉沒于巨馬河端拱初贈工部尚)
(書)
劉元亨(字子嘉南康人性篤好學開寳中入廬山白鹿洞進修學業及江南廢國學官例選赴闕)
(時諸生百餘人以學行老宿咸師之後還鄉道過廬陵郡官薦之咸平二年進士第授德平簿)
(廉明正大政聲四馳民德之)
劉用(相州人祖萬進都指揮使父守忠驍衛大將軍用曉音律善騎射初事太宗於晉邸立戰功累)
(官祁州刺史景德初為邢州副部署真宗北征以守城勞進爵邑歴知齊陳潞等州)
劉式(清江人明春秋公穀之學累官三司都磨勘司淳化中持命往諭三韓酋長歸化暨歸值風舟)
(覆而夷謝表貢珍一無沾濡後官至刑部郎中子立本賜出身立言立德立禮相繼登第俱有)
(名)
劉昌言(南安人少篤學文詞靡麗太平興國中舉進士累官同知樞密院事初趙普留守西京表)
(為通判及疾屬以後事昌言盡心太宗嘉其忠于所舉出知荆州府真宗即位就拜工部侍郎)
(子有方比部員外郎有政虞部員外郎)
劉綜(字居正虞鄉人雍熙初舉進士歴水陸轉運使通判大名府起知建安軍時淮南轉運使王嗣)
(宗兼發運使規畫多迂滯綜因上言請復置都大發運司專幹其職至道初遷太常丞職事修)
(舉多稱薦之者出為河北轉運使時靈州孤危獻言者或請棄之綜極言其利中國不當輕棄)
(卒從其議兩河兵邊事繁劇轉漕之任尤為急務綜領其職號為詳練歴拜樞密直學士知開)
(封府終諫議大夫綜強敏有吏材所至抑豪舉法時稱幹治又多所建白皆切時政云)
劉斌(定州人父嘉友為從弟志元所殺斌兄弟皆幼隨母改適人母嘗戒之曰爾等長必復父仇景)
(德中斌兄弟挾刀伺志元於道刺之不死即詣吏自陳州具獄上請詔志元黥面配隷汝州釋)
(斌等罪)
劉知信(邢州人父遷晉帳前軍使母即昭憲杜太后之妹知信累官武德使真宗時歴知河南及)
(昇定州雖因戚里致貴而以循謹著聞卒贈太尉)
劉承宗(知信子幼善射兼習書數真宗時累官至定保州在郡有治迹詔書嘉奬官至東上閣門)
(使弟承渥以蔭補殿直喜為條奏官至閤門祗候)
劉筠(大名人少穎悟善文舉進士累官翰林學士承旨出知廬州筠三典貢舉始以策論升降天下)
(士真宗朝居文翰之選者筠與楊億齊名)
劉權(字世略彭城人大業十一年為南海太守行至鄱陽會羣盜起不得進詔令權討之權率兵詣)
(賊營說羣賊以利害既至南海甚有異政數歲盜賊羣起權盡力固守以拒之其子密遣人齎)
(書詣權舉兵權召集寮佐斬其使)
劉鍇(蟠之子初以父蔭為大理評事咸平初擢進士第嘗獻幸太學頌真宗夜觀書得鍇頌頗嘉賞)
(之出以示輔臣且言鍇孤幼能自立召試命直史館累遷至戶部郎中鹽鐵副使)
劉文質(保塞人父審琦虎牢關使從討李重進戰死文質太宗時累官靈州清遠軍都監真宗時)
(遷連州刺史再知代州卒文質以簡穆皇后從孫又父死事故前後賜予異諸將)
劉德言(安福人南唐時寇亂德言率良家子弟捍閭里全活甚衆宋平江南以所統兵授文階仕)
(至水部員外郎江南轉運使)
劉謙(唐邑人曾祖直以淳厚聞有盜其衣者既得亦不問謙累官保寧軍節度使守職寡過嘗上言)
(邊城早寒請六月給冬衣後以為例從真宗東封閱視山門設施有法卒贈侍中)
劉若虛(字叔揚侯官人咸平中及第歴大理評事知永嘉縣與晏殊同召試中書遷大理丞改殿)
(中丞累官屯田員外郎知邵武軍卒蔡襄銘其墓若虛有士望鄉黨稱之子奕字象伯天聖中)
(及第歴秘書省校書郎陜西經略招討使以韓琦薦簽判鳳翔府改殿中丞遷屯田員外郎通)
(判潤州卒)
劉倚友(字夢澤處州人舉進士出宰開封咸平間甚有聲靖康初金人犯闕受檄為東璧彈壓官)
(登城按視為金人所獲脅使降倚友叱罵不絶口死之)
劉渙(文質子有才氣遇事敢為天聖中章獻明肅皇后同聽政渙上疏請太后還政不報尋通判磁)
(州累官工部尚書弟滬沉厚有智略為水洛城主遷西路都巡檢)
劉越(大名人少孤貧有學行舉進士累官秘書丞會禁中火詔劾火所從起越與滕宗諒疏諫仁宗)
(為罷詔獄又請章獻太后還政太后崩擢嘗言還政者越已卒贈左司諫)
劉從廣(美之子以外戚少出入禁中侍仁宗左右累拜滁州防禦從廣自言待罪行間不能捍禦)
(疆場坐耗縣官願上所給公使錢上嘉納之久之拜宣州觀察使同勾當三班院請補外自效)
(以知洺州漳水溢穿隋故渠以殺水勢洺人便之徙邢州籍鄉軍之罷老者聽引子弟自代著)
(為令召還復領三班院出真定府路馬步軍副都總管卒贈昭慶軍節度使諡良惠從廣性謹)
(飭然喜交士大夫時頗稱之)
劉鑄(字季冶長興人性素剛鯁淹貫經史幼孤鞠于伯父比長報以父禮李潛稱為純德士平生交)
(遊多名流讀書天竺山從學者百餘人母死廬于墓側孝心篤至有仕族賢之欲妻以女鑄曰)
(吾窶夫而得仕族女必不肯提甕出汲以修婦道井臼之責鑄委之耶竟謝却之既沒鄉人追)
(悼為之流涕著有燕石編傳家)
劉琦(字公玉涇縣人博學強記立志峻潔慶歷中進士通判歙州召為侍御史嘗上疏劾王安石貶)
(監處州酒稅後通判鄧州)
劉易(忻州人性介烈博學好古喜談兵韓琦知定州上其所著春秋論授太學助教并州州學說書)
(不能屈志仕進寓居盧氏習辟榖術趙抃復薦之)
劉顔(字子望彭城人好古學不專章句舉進士知隆興縣免官家居以著書自適學者嘗數十百人)
(所著有儒術通要經濟樞言石介見其書歎曰恨不在弟子之列)
劉湜(彭城人舉進士歴開封府推官遷殿中侍御史累遷龍圖閣直學士知慶州改知密州居官著)
(能聲)
劉平(字士衡祥符人剛直任俠讀書強記舉進士後以將家子改武官累遷鄜延路副總管趙元吴)
(寇延州平往援與賊大戰衆潰平被執而死贈侍中諡壯武弟兼濟善騎射知兵累官河北緣)
(邊安撫副使)
劉隨(考城人進士及第通判益州後遷右司諫終天章閣侍制隨為言官以清直聞在蜀臨事明銳)
(人號為水晶燈籠比卒帝憐其家貧賜錢六十萬)
劉孟節(壽光人少師种放篤古好學隠于青州之南冶歐冶子鑄劍之地富韓公為築室以居嘗)
(賦詩餞之曰先生已歸隠山東人物空范文正公文潞公皆優禮之欲薦之朝孟節懇辭不就)
劉煇(鉛山人嘉祐四年狀元祖母沒解官行喪禮有諸叔而嫡孫承重者自煇始嘗買田以贍族人)
(之貧者又結廬以處遠方從學之士所著有東歸集)
劉渙(字凝之高安人志尚高潔精詳史學天聖中進士仕為潁上令以剛直不能事上官棄去家于)
(廬山歐陽修高其節作廬山高詩以美之渙居廬山三十餘年環堵蕭然饘粥以為食自號西)
(磵居士)
劉沆(字冲之永新人曾祖景洪不從彭玗活萬餘人沆倜儻任氣登天聖中進士擢右正言知制誥)
(陜西用兵沆極言得失執政不悅曰須君作相自行之皇祐中果拜相後罷為工部尚書知應)
(天府徙陳州卒諡文安子瑾登進士累官天章閣侍制歴知瀛虔江福泰五州所至以能稱)
劉敞(式從孫慶歴間舉進士累官知制誥奉使契丹還知揚州有惠政徙鄆州道不拾遺累遷翰林)
(侍讀學士侍英宗講讀每指事據經因以諷諫官至集賢院學士敞學問淵博為文尤贍敏有)
(公是集行世)
劉孝誠(富順人性至孝親喪廬墓有芝草之異李見紀其行于學之鴈塔)
劉愚(字必明龍游人上舍釋褐居第一調江陵府教諭早晩為諸生講說同僚相率以聽愚與葉適)
(項世安講論不倦以隠居學道為樂愚不樂仕進遂致仕妻徐氏在室時其母將以嫁姑子之)
(富者徐泣曰為富人妻不願也遂歸于愚居破屋中一事機杼)
劉庠(顔之子八歲能詩蔡齊妻以子第進士遷太常博士英宗時以災異求直言庠上書論時事除)
(監察御史裏行後以樞密直學士知渭州庠有吏能淹通歴代史王安石稱其博)
劉炳(字韜仲贑縣人治平中與弟景繼登進士俱為郎時唐介以言張堯佐貶嶺表炳兄弟餞以詩)
(遂得罪免官景子敏材為廣東提點刑獄以廉稱)
劉蒙(宜黃人治平初舉進士歴平陽武城霍邱三縣令淮甸大饑霍邱民賴以全活者甚衆累官至)
(廣西憲為人清潔不可干以私所得補官先二弟而後二子)
劉昌祚(真定人以父賀戰沒錄為右班殿直元豐中累官武庫軍節度使卒諡毅肅昌祚氣貌雄)
(偉最善騎射箭出百步之外夏人得箭以為神持歸祀之所著有射法數卷)
劉航(魏人第進士歴知虞城犀浦縣為政寬猛不同而兩縣皆治知宿州押伴夏使使者執禮不遜)
(航折正之持節使夏凡例所遣却弗受還為河北轉運使熙寧大旱求言航論新政不便者五)
(不報請祠去起知涇相二州終太僕寺卿)
劉拯(字彦修南寧人神宗時為監察御史蔡京編哲宗黨籍拯歴陳漢唐黨禍京怒出知蘄州張商)
(英入相召為吏部尚書)
劉元振(字君式崇安人滋之子少沉静有噐識季父中散大夫當任子將屬元振元振辭與其弟)
(貺弱冠游太學持身有禮衆敬之國子先生呂大臨游酢皆與之友善元豐中士子方尚文華)
(元振獨沉涵載籍深造義理以是不合於有司遂歸篤意養親放情泉石卒于家友人翁彦深)
(銘其墓)
劉永一(夏縣人孝友廉謹熙寧初巫咸水溢民多溺死永一持竿立門前見他人物流入者輒為)
(擿出之鄉人負債不肯償立焚其劵兄太為醫助教居親喪不飲酒食肉終三年司馬光傳之)
(以為今士大夫所難)
劉庭式(齊州人舉進士通判密州後監太平觀以壽終初庭式約娶鄉人之女及舉進士女以疾)
(盲且貧甚其家不敢復言庭式卒娶及婦死哭之甚哀程頥蘇軾皆嘆以為不可及)
劉衍(字成之龍溪人治平間及第授英州推官應材識兼茂科槩言時務諷及新法報罷後知潮陽)
(縣歲大歉衍發縣帑傾家資運廣米民得不饑改知新州禦妖賊功特授朝奉郎秩滿詣京師)
(會知杭州趙抃同日引見議青苗不合安石叱之曰汝等不讀書故耳抃未能對衍曰三皇五)
(帝所讀者何書安石嘿然力乞致仕累辟不起)
劉蒙(字子明渤海人耻為詞賦不舉進士習茂才異等又不欲白售後舉遺逸試第一擢知潮陽縣)
(不肯行免役法而條上其害即投劾去及卒門人誄之曰正思先生)
劉潜(定陶人少卓逸有大志好為古文舉進士歴知蓬萊縣代還過鄆州聞母疾亟歸母死一慟遂)
(絶其妻哭潜亦死時人傷之曰子死于孝妻死于義)
劉述(字孝叔歸安人舉進士累官為侍御史熙寧初論新法謫知江州曾孫岑倜儻有大志官至戸)
(部侍郎)
劉誼(字宜翁長興人為江西提舉熙寧中上疏極論新法不便坐廢黜後隠于茅山子燾元祐間進)
(士文章典麗尤善書黃庭堅嘗稱之謂羊欣復生被命修閣帖十卷有遺文五十卷號見南山)
(集)
劉安節(字元承永嘉人天資近道敏于為學師事程伊川以文行推重登元符進士第官至太常)
(少卿弟安上亦從程氏學登紹興中進士官至中書舍人給事中有文集)
劉愿(天水人天資耿介時王安石新書盛行學者靡然向風愿獨不喜穿鑿附會之說潜心伊洛之)
(學後以八行舉)
劉仲武(成紀人資貌雄偉累官東上閣門使知河州吐蕃叛命仲武擊敗之累遷瀘川軍節度使)
(再帥熙河卒贈少保諡威肅子錫為閣門秪候)
劉羲叟(字仲更晉城人歐陽修使河東薦其學術試大理評事累遷著作佐郎終崇文院檢討羲)
(叟強記多識尤長於星歴術數修唐史時專令修律歷天文五行志著十三代史並劉氏韓歷)
(春秋災異諸書)
劉紹能(保安軍人以父懷忠與夏寇戰死錄為右班殿直累遷鄜延路兵馬都監後統軍進討夏)
(人設疑以間之神宗手詔曰紹能忠勇第一此必夏人畏忌間之耳紹能捧詔感泣守邊四十)
(七年大小五十戰終簡州團練使)
劉民先(字聖任其先崇安人五世祖幹當五季之亂避地入閩遂居崇安之五夫里熙寧初累與)
(計偕至禮部輒不合慨然曰吾親老矣不可闕於是屏居潭溪作一枝堂朝夕奉養唯謹後以)
(特奏釋褐公謂人曰吾豈貪一命者哉顧因是可榮親耳及母暨夫人年九十果以恩封崇安)
(縣太君時以為榮里)
劉恕(渙子讀書過目成誦未冠舉進士歴官至秘書丞博學強記篤好史學司馬光修資治通鑑奏)
(請同編修王安石與有舊欲引寘三司條例恕不肯附新法固辭且言其失卒年四十七所著)
(有十國紀年通鑑外紀等書)
劉康夫(候官人少從周希孟學熙寧中進士述二十七篇其文皆羽翼詩書根柢仁義)
劉苪(永州司禮鞠獄為法家疏駁苪謂今觀疏駁者之設意大與古人用心不同從古惟聞死中求)
(生不聞生中求死托疾而歸)
劉弇(安福人兒時警穎日誦萬餘言元豐初舉進士繼中詞科官知峨眉縣改太學博士元符中進)
(南郊大禮賦徽宗時改著作佐郎弇為文辭剷剔瑕類卓詭不凡所著有龍雲集二)
劉鵬(瑞金人元豐間進士為諫議大夫值蔡京用事連疏論之子舉夔靖康初陥于敵死之)
劉攽(字貢父敞弟博極羣書與兄偕登進士熙寧初知太常禮院初與王安石甚相得安石執政屹)
(不肯附後出知曹州政尚寬平召為國史編修與司馬光同修資治通鑑官至中書舍人有公)
(非集行世)
劉奉世(敞子天資簡重有法度嘉祐間舉進士元豐中累官僉書樞密院事出知成都府以中丞)
(邢恕劾再貶隰州團練副使後以端明殿學士知定州尋落職知徐州以舊職致仕)
劉彛(字執中懷安人幼介特從胡瑗學善治水第進士為朐山令䘏孤寡平賦役抑姦猾凡所以惠)
(民者無不至邑人紀其事目曰治範官終都水丞著七經中義百七十卷明善集居陽集各三)
(十卷)
劉摯(東光人嘉祐中進士為監察御史神宗精勵求治摯請辨君子小人之分又論常平免役法陳)
(十害司農難詰之摯曰臣待罪言責今與之爭口舌是辱耳目之任矣官至僕射兼中書侍郎)
(出知鄆州卒諡忠肅)
劉崧(字伯高岑字仲高㠐字季高吳興人東坡先生所賦吳興文人之詩劉孝叔諸孫也三公才學)
(官位士夫例能稱之汪彦章嘗銘仲高之墓仲高任福建提刑日書武夷山三大字甚竒今石)
(刻尚存)
劉季孫(字景文世家開封以䘏典得官少篤學能詩文東坡先生守錢塘喜其人上章薦其練達)
(武經講習邊政知隰州)
劉顗(為御史以言事貶坡詩云烏府先生鐵作肝風霜捲地不知寒世因目為鐵肝御史)
劉凝之(與陳舜俞養犢為騎牛兪作騎牛歌李伯時畫騎牛圖山谷拜其像賦詩云去官清穎尾)
(買田落受灣身仕菰蒲中名滿天地間誰能四十年保此清静退性來間谷中神光射牛背年)
(八十餘卒官至屯田員外郎)
劉燾(字無言宋劉誼次子未冠遊太學與陳伯亨稱為八俊元祐三年蘇軾知貢舉稱其文章典麗)
(必巖谷間苦學者遂中甲科尤善書筆勢遒勁黃庭堅曰江左又生一羊欣矣在館中召修閣)
(帖十卷有遺文五十卷號見南山集)
劉絢(常山人力學不倦明于春秋元祐初韓維薦為京兆府教授王巖叟又薦為太學博士皆不就)
(程顥每為人言他人之學敏則有矣未易保也若絢我無及焉)
劉安世(字器之航子登進士第不就選從司馬光學問盡心行已之要光教之以誠且令自不妄)
(語始調洺州法司歴臺諫論事剛直一時敬懾目之曰殿上虎哲宗末坐黨安置英梅等州徽)
(宗即位移内郡安世儀狀魁碩音吐如鐘忠孝正直居家未嘗有惰容嘗曰吾欲為元祐全人)
(見司馬光于地下也)
劉安上(字元禮生有淑質端重嗜學與從兄安節俱以學行為鄉里所推聯薦于鄉同遊太學一)
(時賢士大夫慕與之交號二劉並登紹聖四年進士第除太學博士大觀元年提舉兩浙學事)
(陛辭進對上顧近臣稱其醖藉有大臣體即日除監察御史朝廷有推鞠多以屬安上持法尤)
(審而根於誠恕多所平反十一月遷殿中侍御史屬蔡京擅政安上抗章極言其罪數十條未)
(報三年六月又與中丞石公弼率同列廷劾之京以太一宫使罷相遂致仕八月安上遷右諫)
(議大夫知婺州奏減六尚衣造花羅數仍乞不為後例市田以給浮橋民刻石紀之宣和元年)
(致仕官至朝請大夫贈通議大夫文安縣開國男)
劉毅(字剛中元祐初進士調吉水尉再調豐城縣政聲籍甚知南豐縣縣有稅官恣横隂養無賴以)
(為爪牙商旅阻不行市民胥怨毅白于郡稅官怒因集惡少三十餘人尅期劫甲伏庫欲逞宿)
(憤或泄其謀毅遂密伏彎徒于利舍至期果大譟斬關而入遇伏兵皆驚愕束手就擒邑人大)
(駭毅即撫慰然後列其事于郡轉承議郎知龍泉縣未赴而卒)
劉勃(眉山人元符初詔求直言九上書言宣仁太后之誣虐司馬光之枉乞用范純仁蘇轍之賢斥)
(章惇蔡卞吕惠卿蔡京之姦改提舉湖北路常平尋坐元祐黨籍)
劉棠(字君美龍溪人元祐中進士歴樞密院編修出為利州路提舉學事後提舉兩浙常平以朝請)
(郎致仕同邑有陳補者與棠俱有詞賊聲時稱之曰劉棠陳補漳巖賦虎棠既登第補遂隠居)
(不仕)
劉位(招信人知滁州節制徐泗二州軍事金人入寇位屢敗之金遣使誘之後出戰中流矢沒于陣)
(贈建寧軍節度使建廟滁陽號剛烈)
劉寧止(字無虞歸安人舉宣和進士知秀州論疏多剴切所著有忠堂教類槀)
劉鞾(字仲文一字潛文崇安人民先之子冇智謀善兵從兄韐平睦寇有功補承信郎再從守真定)
(適敵圍城鞈命鞾以強弩射之敵知不可犯退去轉修武郎又隨鞈宣撫河北膽氣兼人無少)
(怯以疾卒于家)
劉珏(長興人崇寧間登第累官中書舍人陳十開端之戒遷吏部尚書建炎中同知三省樞密院事)
(奉行追復元祐黨人故官及錄用子孫未盡者所著有吳興集及集議若干卷)
劉紹先(靖康初京城失守紹先以兵數千屯光州故是時郡多破而光得獨全)
劉滬(渭州瓦亭寨監押權静邊寨擊破党留等族時任福敗邊城晝閉居民畜産多被掠滬獨開門)
(納之邊人呼為劉開門)
劉延慶(保安軍人雄豪有勇嘗從西伐屢立戰功累遷泰寧軍留後徽宗時破夏人有功拜信都)
(軍節度使)
劉正夫(字德初西安人未冠入太學有聲與范致虚吳材江嶼號四俊仕為左司諫徽宗方究蔡)
(邸獄正夫入對徐引淮南斗粟尺帛之謠上意遂解謂正夫曰兄弟之間人所難言卿能及此)
(必為公輔後果致位兩府封康國公)
劉晏(嚴州人入遼舉進士為尚書郎宣和中率衆數百來歸授通直郎金人犯京師以晏總遼東兵)
(號赤心隊建炎初從劉正彦擊淮西賊及金人犯建康杜充兵潰羣寇犯常山晏出竒破之後)
(追擊賊戚方于宣城為賊所害贈龍圖閣侍制官其四子立廟死所)
劉達夫(字宣子渙之子也元豐中入太學以父年老每歲一歸省因留侍焉父卒遂無仕進意隠)
(居北山凡數十年崇寧中詔舉遺逸州縣以達夫應詔授松江簿大觀中添差温州教授後毛)
(友薦于朝召見將任以中都官辭曰仕非志也遂遷越州教授卒)
劉宥(知天水縣後致仕而金騎犯天水木門掠宥行槖視其誥命曰隨我去官北朝宥罵曰我為南)
(朝鬼不為北朝官隨遇害)
劉羲仲(字壯輿恕子長于史學平居厲節操有祖父遺風後以蔡京薦召為修史檢討至京師時)
(宰以下並不造謁忤京不復仕卒于廬山所著有大初歷弟和仲有超軼材作詩清奥刻厲欲)
(自成家為文慕石介有傸氣亦蚤死)
劉思尹(字堯咨一字元衡新昌人少力學詣闕獻書陳古今理亂得失足國裕民養才取士選將)
(練兵制勝之策不報初授長沙司戶參軍再授江陵府察推廉潔無取自號戒得翁直忤上司)
(棄官歸詩酒自娛幾二十年稱玉坡老人官至朝奉郎)
劉顯(吉水人舉進士為光禄主簿時曾布當國顯于布為甥壻未嘗間見布貶顯得免後為䕫路提)
(舉常平子琮登第任諸王宫翊善靖康中京城受圍敵議立張邦昌琮不預有文集數十卷)
劉安世(字平叔安福人舉進士嘗知雩都縣有郡官諷以獻羡餘者安世曰上瘠賦重安得有羨)
(餘遂不仕歸而設教遠近願受業者踵至楊萬里從而師之安世沒萬里為制服及葬門人私)
(諡清純先生)
劉逵(字公藴隨縣人舉進士高第累官至中書侍郎蔡京以彗星見去相逵首勸徽宗碎元祐黨碑)
(寬上書邪籍之禁梢正京悖正害民之政及京復相謫鎮江軍節度副使安州居住後京再罷)
(稍起知杭州加資政殿學士)
劉詵(福清人舉進士崇寧中歴官宗正鴻臚衛尉太常少卿纂續因革禮詵通音律居母之喪盡禮)
(有芝産墓側)
劉䕫(字道元崇安人第進士歴知陜廣潭州所著有廉名累官樞密直學士知鄆州發廪賑饑民賴)
(全活盜賊屏息後知建州以戸部侍郎致仕)
劉韐(字仲偃崇安人其先自京兆徙閩子孫仕宋得諡忠者五人世號五忠劉氏韐第進士歴知建)
(福州累官延康殿學士宣和中再知真定金人犯京師遣韐使金營金人欲留用韐曰偷生以)
(事二姓死不為也又聞軍中欲立異姓乃仰天大呼曰有是乎遂更衣酌巵酒自縊建炎初贈)
(資政殿大學士後諡曰忠顯)
劉士英(字冲發武康人以上舍擢第為温州教授方臘寇擾士大夫皆遁去士英獨留推郡諸生)
(石礪為謀主聚兵禦守民賴以全後通判太原金人大入與將官王禀堅守城中食盡士英死)
(之時年四十五門人諡為安節先生)
劉寧(字無虞歸安人舉宣和進士知秀州論疏多剴切所著有教忠堂類槀)
劉滂(字德霖武義人大觀進士蔡京與滂祖為布衣交滂至京師京欲挽滂為黨滂曰此胡為及我)
(哉京聞之不悅滂亦拂衣而去)
劉竧(靖康初為真定路都鈐轄金人來攻竧率衆晝夜摶戰城陥猶巷戰知不敵顧其弟曰我大將)
(也可受其戮乎挺身之孫氏山亭中自縊死)
劉韞(字仲固忠顯公韐弟也以門蔭入仕歴倅三州典二郡皆有政聲後以朝散大夫致仕築室于)
(縣南有亭臺花木之勝日夕諷詠自號秀岑與屏山晦菴諸名賢多酬唱嘗以杜少陵喜無多)
(屋宇幸不礙雲山之句分韻賦詩人尤傳誦)
劉正(字道醇侯官人建炎間知尤溪縣廉明不阿紹與初建劍寇起正訓練民兵以衛縣境弓手余)
(招酗酒躍馬入隊擾其衆隊長不能止正斬以徇部下肅然末發鄉民林悌鄭侑招集亡命欲)
(為亂正兼得其情執而戮之民頼以安)
劉汝舟(字元造毅子政和中第進士調興化軍司法郡有富民王氏死而無嗣人以戶絶告委驗)
(實得資二十萬其妻以遺腹自訢守欲籍其業汝舟執不可既而生男又為辨折守怒汝舟納)
(告命乞歸守怒雖稍霽尚籍其半王氏子名濟紹興中登第先是汝舟與張浚有故建元初獻)
(浚平戎十策浚辟為參謀官)
劉學裘(字傳之珙之仲子初珙沒無子以學雅學裘為後學裘用父蔭補承奉郎多歴州縣一以)
(循良為治吏民皆化之嘗守撫州修復學校刻規約于堂以示學者時一至為解說義理之學)
(移守邕州秩滿召還後以疾累得郡不赴終中散大夫)
劉侯(字碩翁象山人總角日誦千言為文操筆立成登紹興三十年進士倅紹興府帥使朱熹雅敬)
(之委以諸暨蕭山荒政活民十萬改知岳州東宫引見言事光宗見其儀容整肅音吐明暢注)
(目首肯悉為報可至郡覈四邑常賦外免其板帳鑿空者其目凡八歲減一萬一千有竒奏定)
(為今除直秘閣召直尚書禮部郎中卒所至有遺愛民立生祠祀之)
劉允升(名階以字行允升建州布衣也聞岳武穆被逮詣闕上書訟其冤秦檜大怒下棘寺論死)
劉霖(昌州永川人後居瀘州宋瀘州安撫使海應春殺判官李丁孫推官唐奎瑞以城叛降元霖詣)
(合州張珏計復瀘珏初未許霖願以身質珏乃決軍行至城下夜四鼔先遣人梯城斬關舉入)
(城巷戰殺應春遂復瀘州珏以霖知南平軍卒死於兵)
劉長孺(耀州人為簽書博州判官廳公事劉豫僭號長孺以書諭以禍福豫怒囚之百日終不屈)
劉一止(字行甫述族孫宣和間登第為秘書郎遷給事中封駁不避權貴紹興中以敷文閣直學)
(士致仕有類槀五十卷從弟寧止亦中第官至吏部侍郎進徽猷閣學士知秀州論疏多剴切)
(有教忠堂類槀十卷)
劉岑(吳興人遷居溧陽博學愛士有古君子風登進士第累官戶部侍郎以徽猷閣侍制致仕)
劉寳(岳飛將嘗從破楊么有功及飛遇害寳遂散其部曲隠居華容山卒)
劉惟輔(涇州人為熙河馬步軍副總管金人陥秦州惟輔迎戰殺傷大當又刺殺其將黑鋒敵為)
(奪氣金人略熙河惟輔出焚積粟匿山寺中為金人所執誘之不言遇害張浚承制贈昭化軍)
(節度使官其子孫十二人)
劉錡(字信叔仲武第九子也徙順德軍美儀狀善射聲如洪鐘宣和間授閣門祗候高宗即位差知)
(岷州紹興中召還為江東路副總管金人圍順昌錡大敗之以計令終夜自戰積屍盈野後烏)
(珠自來錡又大敗之死者數萬累官至太尉帥荆南府卒諡武穆)
劉之望(合江人紹興中進士宰相沈該薦以無塵埃氣召除學官遷秘書省正字所著有觀堂集)
劉光世(字平叔延慶子以討河北賊有功拜鎮海軍節度使後從高宗南渡累立戰功封楊國公)
(卒諡武僖後追封鄜王)
劉章(字文孺龍游人少警異日誦數千言紹興中廷試第一居館職秦檜惡其不附已諷言者劾出)
(之檜死召還累官禮部尚書兼給事中章容貌魁碩以周密自守出入兩朝被顧遇未嘗泄禁)
(中一語以資政殿學士致仕卒諡靖文)
劉穎(字公實西安人紹興末進士調溧陽主簿張浚知其賢遣子栻與游講明理學穎嘗言士以不)
(辱身為重在從班日韓侂胄舊與歡好及侂胄用事穎謝絶之累遷刑部侍郎以寳謨閣直學)
(士致仕)
劉元瑜(知潭州猺人數為寇元瑜使州人楊謂入海山說酋長四百餘人出聽命因厚犒之籍以)
(為民凡千二百戸)
劉德秀(豐城人舉進士歴官諫議大夫吏部尚書進龍圖閣學士四川制置使改知潭州召簽樞)
(密院進爵郡公為政嚴而不苛帥蜀尤有去思自號退軒有遺槀數十卷)
劉安雅(紹興間知梅州會虔賊陳榮等圍城安雅命取鈎吻草研汁投酒中散於民居賊遣人齎)
(牒索金銀遂磔之盜入民居縱飲死者百數賊疑懼遁去圍遂解)
劉才邵(字美中廬陵人鶚之後紹興中累官中書舍人兼權直學士院高宗稱其文出知漳州開)
(渠溉田民甚德之召拜工部侍郎權吏部尚書才邵氣和貌恭方權臣用事日雍和遜避以保)
(名節所著有檆溪居士集)
劉克遜(字無兢克莊弟也以父任補官調古田令以救荒捕盜著勞績辟江西帥幹秤提令行奴)
(有告主窖鏹者克遜曰不可以訓累遷知邵武軍威愛並行除劇盜興教化改潮州初銀價平)
(每丁賦錢五百後銀貴加至四倍下教蠲之曰縱得罪無恨移泉州以疾奉祠克遜一生清貧)
(尤工於詩葉適趙汝談稱之弟克剛為泉州錄參真德秀薦知沙縣後知惠州清儉治辦修弊)
(起廢卒于官)
劉彌邵(字壽翁夙之子夙方盛年歿家貧有書數厨彌邵慨念先澤卧起其間不為舉子業惟以)
(學古為心自六經以下莫不抄纂考論古今斷制義理一以洙泗關洛之語為法事必求通理)
(欲實踐自童至耄確然不移少以貧食於學後棄去郡博士俞來致學俸郤不受郡守楊棟創)
(尊德堂於學宫以處之亦不久留及棟提點福建刑獄復論薦于朝未報卒年八十二)
劉宬(由科第知古田縣遇禋霈例授山成京秩誥已下憚不敢白山成性狷介嘗質經於陳宓評史)
(於鄭寅問易於蔡淵自是之外罕與人接臨卒猶為諸孫講張栻集解孟子一章所著有易稾)
(漢考等書藏于家)
劉洵直(字子浩年十二父亡十六失母時已知苦學篝燈几筵之旁號慟即誦書率至夜分嘗一)
(夕族父聞哭聲甚哀問故曰讀馬周傳至其言少失父母犬馬之養無所施為之悲感不能自)
(止諸父竒之兩以鄉舉試禮部為第七人登紹興二十一年第調永巷縣主簿秩滿授漳州教)
(投終通判平江府年五十七贈金紫光禄大夫子榘棠皆登進士第)
劉清之(字子澄臨江人受業兄靖之博極書傳紹興末舉進士及見朱熹慨然志義理之學嘗為)
(高安縣丞賑濟有方徙知宜黃縣孝宗時召對首論民困兵驕累官知衡州善政甚多罷主雲)
(臺觀光宗即位起知袁州所著有訓蒙新書通錄墨莊祭儀時令諸書)
劉子羽(字彦修韐長子建炎初為樞密院檢詳文字與張浚同謀誅范瓊及浚宣撫川陜為參議)
(軍事薦吳玠吳璘中興戰功居多子羽之力也後知鎮江府兼沿江安撫使)
劉子翬(字彦冲韐次子痛憤父死廬墓三年執喪致嬴疾服除授通判興化軍以不堪吏事辭歸)
(武夷山妻死不再娶事母兄盡孝友講學不倦學者多從之游號屏山先生)
劉子翼(字彦禮韐之季子也以用蔭補官時宣和中韐守真定女真入寇韐遣子翼入奏戰守事)
(宜累遷浙東提舉茶鹽事改廣東轉運判官奉祠俄以循吏薦知撫州徙信州子翼開明勤决)
(而本之以恕所至簡易不擾民甚愛之)
劉珙(字共父子羽長子生有竒質從季父子翬學時刻苦自勵登進士乙科紹興末為中書舍人兼)
(直學士院金人渝盟一時詔檄皆出其手臨數鎮民愛之如父母後同知樞密院事果精明斷)
(時近習用事力裁抑之卒諡忠肅)
劉勉之(字致中崇安人自幼強學日誦數千言以鄉舉詣太學時禁伊洛學勉之潜抄日誦師事)
(譙定楊時歸結艸堂讀書力耕自給紹興間召至與秦檜不合即謝病歸學者號白水先生)
劉誨(建炎中金烏珠軍至杭州守臣康允之棄城退保赭山時誨自楚州赴召在城中軍民推之為)
(守後死于難贈直龍圖閣)
劉季裴(字少度福安人十歲能文紹興中進士歴秘書丞監察御史起居郎兼太子左庶子終朝)
(散郎秘閣修撰季裴乾道間作十論以進中一篇論何承天屯田矩畫甚詳上方欲行兩淮屯)
(田事大見稱賞每經筵顧問所對皆稱旨所著有論孟周易解頥齋遺槀)
劉汲(字直夫紹興進士除武信軍推官後謫蓬州稅欽宗召赴闕汲奏願得驅馳外服治兵食以衛)
(京師金人攻之益急矢下如雨軍中請汲去汲不許曰使謫知安撫使在此為國致死敵大至)
(汲死之)
劉度(字汝一博聞強記内翰汪藻一見異之以制科薦登紹興己丑進士歴官臺諫辛巳歲敵人敗)
(盟條陳三策大駕巡邊留居諫省上即位抗疏陳春秋正始之道有傳言鑑古五十篇雜文三)
(十卷)
劉龜年(字且老孝宗時知武陵寬嚴有則境内冐耕蕪田究正之息訟均賦定版藉毁淫祠罪其)
(倡首者部使者聞於朝龜年秩滿造朝竟不謁政府而歸遷通判沅州)
劉如愚(字明遠崇安人有才幹善屬文尤喜吟咏居鄉日與朱文公唱酬從子珙與同登第調秀)
(州海鹽尉獲海賊改秩知福州古田縣秩滿倅德慶權新州尋除行在審計院終江西帥司參)
(議官)
劉翔(字圖南浦城人通諸經尤注意于易以累舉得官調蘄春尉因上其所著易卦辭有旨看詳監)
(學以通經旨聞授福州教授蒞任初謂教官實風化所係要當上不負天子次不負州郡下不)
(負子弟入學之意在官軒輊抑揚盡合公論再任潭州教授多士歸心卒于官有經進易解十)
(卷翰林洪邁為之序)
劉玶(字平父崇安人子翬之子仕為從事郎自號七省翁每與朱文公諸名賢倡和有詩集一十卷)
劉大中(字立道真州人紹興七年自兵部尚書知處州在任激濁揚清抑強扶弱所部肅然初民)
(輸秋租監官恣下漁取大中令輸戶自觧吏不能為擾未幾召還除吏部尚書尋再知處州乞)
(祠提舉臨安洞霄宫)
劉砥(字履之世南子六歲日誦千言至覽忠孝大節輒激發感慨十歲通九經傳記能綴詞賦宋乾)
(道間與弟礪俱中童子科嘗讀釋老書曰此不足習乃治舉子業又曰此不宜專習因徧取伊)
(洛諸儒書讀之有見率其弟礪登朱文公之門文公嘉其篤志敏學受先天太極圖傳充然有)
(得文公晩修禮書砥預編次以時方攻道學遂無復仕進意與蔡元定黃榦相友善二公嘗往)
(來其家因顔其讀書之室曰龍峯巖年四十五卒所編有王朝禮論語孟子解皆未脫槀)
劉礪(字用之砥之弟幼穎悟孝弟登童子科後受學于朱文公文公嘗曰履之兄弟却差勝若更加)
(功或可望耳與黃榦最友善及禁偽學志尚愈篤蔡元定編置道州礪與其兄餽贐甚厚年四)
(十七卒)
劉子玠(字君錫砥之子父卒乃生鞠子外家六歲哭其叔父如成人既長從黃榦學非名士不交)
(非義理之書不存嘗類列先賢矩範參之已意以教戒其子侄曰行好事做好人足矣僥求名)
(利非吾志也平居退焉若無及其見義必為不類流俗則有人之所難能者嘗遜田數百畝與)
(諸子侄以成母志年四十八卒)
劉玠(潭州將官建炎中金人陥潭州玠挺身血戰中數十矢死於陣民為立廟張栻作記)
劉夙(字賓之莆田人紹興辛未南省第二人孝宗朝召試館職極論薦舉之弊皆由大臣為惠而不)
(為政所致除著作佐郎上封事曰陛下與曾覿龍大淵輩觴咏唱酧字而不名罷宰相易大將)
(待其言而後决裁革僥倖當自宫掖近侍始請外除湖北帥參起知衢州奉劄論紓民力罷貢)
(獻辨君子小人曾覿道衢謁夙不納徙知温州尋奉祠卒)
劉朔(字復之夙之弟紹興庚辰南省第一人孝宗初立召對曰陛下何不延納憤激敢言之士而聽)
(訐直難堪之言因以自考察成敗得失且及曾覿龍大淵罪狀出知福清縣尋奉祠再召入對)
(時虞允文方贊恢復朔言宜選兵蓄財以待其變免試除正字出為福建帥參道卒子起晦字)
(建翁登第歴貴溪令召為秘書省正字蔚有時望識者謂其材行不沗其父云)
劉允廸(玉山人隆與初進士知德安縣為政一本子儒術以惠愛得民後居家建義學以教族子)
(弟及鄉人之願學者累官至朝奉郎參議沿海制置使軍事)
劉興祖(字孝先大庾人習易春秋旁通聲律登乾道五年鄭僑榜進士第以春秋授藍廷堅中丙)
(科初調韶之錄參因感陽膚為士師之言遂五仕為冷官以通直郎致仕)
劉迂(宜黃人隠居不仕文章敏贍自成一家諸子百家皆精究迨朱陸諸儒會鵝湖嘗以詩請益于)
(理學有所得年八十餘無疾沭浴焚香而卒有文集)
劉爚(字晦伯建陽人與弟炳受學朱熹吕祖謙乾道中進士累官工部尚書兼左諭德嘗上疏言敵)
(運已衰我之邊鄙當過慮者三又表章朱熹四書以備勸講卒諡文簡所著有奏議吏稾講堂)
(故事雲莊外槀等書)
劉克莊(字潜夫夙弟朔之孫父彌正淳熙中進士累官起居舍人克莊生有異質日誦萬言為文)
(援筆立就為龍圖閣直學士真德秀以學貫古今文追騷雅薦之所著有後村文槀)
劉銓(字全之樂清人進士隆慶中知海鹽大水害稼被檄檢傷放秋苗數萬斛貧不能輸者請于朝)
(得停閣勸富人發廩賑饑民無畊資貸于郡給之學舍久廢徹圭租二百斛倡修之政務循良)
(飭以儒術恥于求名)
劉剛中(字德言光澤人自少慷慨讀老莊荀楊之書詞義有契輒為之贊後登朱熹門熹首問讀)
(何書如何用功剛中以所業對熹曰此非乃所學也剛中遂專聽熹言熹為易其字曰近仁與)
(黃榦友善切磋之益居多既歸築室講學號曰琴軒從學者甚衆嘉定四年第進士調漢陽簿)
(轉蘭溪丞所著有師友問答集西溪竒語若干卷)
劉炎(字潜夫邵武人游朱熹之門熹卒祭以文有云凜然若街馭之甚嚴泰然若方行之無畔盖久)
(而後得之何又止流行乎四時而昭示乎河漢)
劉彌正(字建翁夙之子淳熙中第進士嘉泰末入為諸司粮料院時韓侂胄為相兵禍有萌召使)
(議鐵錢實欲付以邊事彌正行兩淮久而後歸言無故而先發天理不順無預而輕舉人謀不)
(從嘉定初為考功郎定朱熹諡曰文終吏部侍郎)
劉褒(字伯寵十歲能屬文登淳熙五年進士第居官有聲除司門郎中才高見忌不獲久仕于朝洎)
(歸邸于小槳題一絶云去日紅蠶吐素絲歸來寒橘剝金衣沙鷗不入鴛鴻侣依舊滄浪繞釣)
(磯又賦歸隠詩云泉石膏肓鍼不得半巖明月夜猨啼皆佳句也自號梅山老人有梅山詩集)
(藏于塾官至朝請郎知西全州)
劉甲(字師文摯之裔徙居龍游淳熙中進士累官國史院編修使金伴宴完顔者名犯仁宗諱甲力)
(辭顔完更名修歴知興元府金立吳曦為蜀王甲上書告變上覽之稱忠臣者再後拜寳謨閣)
(學士甲嘗謂吾無他長惟足履實地晝所為夜必書之名曰自鑒為文平淡有奏議十卷卒諡)
(清惠)
劉垕(字伯醇爚之子建陽人號静齊補承務郎知江寧縣辟制置司幕官以收李全功轉朝請大夫)
(知常州衡州移南劍州以疾不赴與學徙熊竹谷輩講道終其身)
劉應李(字希泌炳之孫建陽人初名棨登咸淳甲戌進士調建陽主簿入元不仕退與熊禾胡廷)
(芳講道於淇源山所居十有二年後建化龍書院於莒潭聚徒講授學者雲集)
劉光祖(陽安人登進士第為潼川提刑司檢法淳熙初召對論恢復事光宗時為殿中侍御史極)
(論道學所係嘗譔涪州學記諫官指為謗訕奪職謫居房州終顯謨閣直學士奉祠卒諡文節)
(所著有後溪集)
劉焞(眉州人贊讀恭王邸權尚書禮部侍郎光宗以太子尹臨安焞為判官兼少尹天府之政不便)
(于諸貴出為湖北轉運判官知静江府平李接之亂)
劉宰(字平國金壇人紹熙進士歴任州縣有能聲理宗以為籍田令及遷太常丞知寧國府皆不就)
(端平間一時譽望收召略盡所不能致者宰與崔與之耳隠處三十年于書無所不讀所著有)
(漫塘集既卒朝廷嘉其節諡文清)
劉松年(錢塘人居清波門紹熙間待詔畫院師郭禮工畫人物山水神氣精神名過於師寧宗朝)
(進畊織圖稱旨賜金帶院人中絶品也)
劉學箕(字習文玶之子恬于仕進年未五十即南山之下居焉扁曰方是閑堂若將終身為文高)
(爽閒雅得其家傳劉淮稱其詩摩香山之壘詞拍稼軒之肩至若松江哨遍直欲與坡仙爭衡)
(人以為知言)
劉漢弼(字正甫上虞人嘉定中進士知嘉興府累官侍御史兼侍講以戸部侍郎致仕漢弼學明)
(義利之辨為正字時應詔言事極論致災彌災之道其他建明甚多卒諡曰忠)
劉厚南(字子閒慈谿人嘉定初進士為國子博士嘗應求言詔上疏略曰副求言之詔者當伸敢)
(言之氣宏受言之規者當盡用言之實帝嘉納之)
劉泌(餘干人嘉泰間舉進士歴官郡縣臺省院部後拜參知政事二年攝相事八十日以母老乞致)
(養上從之泌自幼以孝著嘗為母祈壽甘露三降庭梅)
劉伯正(餘千人開禧初舉進士累官監察御史有事明堂雷電忽至執事者多離次伯正儼立殿)
(下聲色不動遷左司諫三上章疏淳祐間拜參知政事卒贈少保時論謂其立朝以静重鎮浮)
(不求名譽云)
劉希仁(字居厚莆田人嘉定四年舉進士歴安吉令通判臨安府提轄文思院引對獻言皆涉貴)
(近時論壯之以司封郎中知泉州改淮東運判除直秘閣令起引奏事以臺疏罷奉祠除將作)
(監希仁屢以謗退官止中大夫生平每遇遷擢必有論建雖屏居猶上箴缺失焉)
劉傳漢(咸淳間知南康軍首行淳熙荒政捐已俸以賑貧節用買田置惠民倉撥廢寺田榖助星)
(子月解軍粮創白鹿洞貢士庄修流澌橋愛民重士興利補弊善政為多)
劉應龍(字漢臣高安人嘉熙中進士歴官戸部侍郎廣東安撫以討賊功進封開國男入為寳章)
(閣學士兵部尚書辭歸九峯號實齋)
劉元高(字仲山應龍長子幼有異質一目十行既長每與姚勉胡仲雲論天下事輒慷慨激烈時)
(號高安三俊後登淳祐進士第歴官至御史所著有漢史意抄書史續抄貴華錄三劉家集山)
(居稾)
劉子薦(安福人父天驥以進士知澧州沒于王事子薦度宗時知融州以廉静著聞廣西經司檄)
(為參議官德祐初元兵至静江子薦提兵守城取笏書其上云我頭可斷膝不可屈城陥竟死)
(之)
劉士昭(泰和人與鄉人同謀復泰和敗血指書帛云生為宋民死為宋鬼赤心報國一死而已因)
(以其帛自經死其黨入獄多乞憐苟免有王士敏者獨慷慨不撓臨刑嘆曰恨吾病失聲不能)
(大罵耳)
劉沐(廬陵人文天祥開府南劍沐收部曲會之授太府寺簿專將一軍為督府親衛空坑兵敗被執)
(與其長子仲子皆死季子復從天祥死嶺南當時江西忠義皆沐所號召云)
劉友益(永新人宋亡卜築萬山間杜門讀書不與世接著通鑒綱目書法五十卷研精覃思歴三)
(十年而後成元揭傒斯稱之曰百世之下先生此心先生不作山高水深)
劉辰翁(字會孟廬陵人少舉進士宋季亂遂隠居求道所著有須溪文集子尚友能繼其學元吳)
(&KR0697;評其父子之文謂辰翁竒詭變化尚友浩瀚演迤皆能成一家之言云)
劉蛻(荆南人時荆南歲解舉人多不成名蛻始及第號為破天荒)
劉鼎孫(江陵人第進士累官翰林學士德祐末從二王至崖山陸秀夫負王赴海死鼎孫亦驅家)
(屬并輜重沉海不死為元兵所執榜掠無完膚一夕得脫卒蹈海死)
劉銳(理宗時為文州太守趙汝曏為通判相誓死守更迭出戰被圍旬有五日汲道絶兵民水不入)
(口者半月至吮妻子之血卒無叛志城垂陥汝曏猶提雙刃入陣中十六矢被執以死銳先殺)
(其妻父子三人登文王臺自刎事聞立廟)
劉師勇(度宗時以戰功歴環衛官魯港師潰從二王至海上見時事不可為憂憤縱酒卒葬于鼔)
(山)
劉并(字清叔寧化人事繼母以孝稱端平二年進士調會昌尉當鹺寇往來之衝嘗勒弓手中警寇)
(不敢犯嘉熙間漕帥王埜差臨川和糶時朝廷降現錢充糴本他官皆易以楮并獨戒吏無得)
(效尤遂先辨憲司論擅易糴本錢事黜者數人并易見知辟大庾令會譚如海嘯聚憲司檄督)
(捕遂擒之後調辰州判官江西憲辟知瑞金築城建學能名益著以平洞寇功就任改京秩終)
(奉議郎)
劉準(鄞人自幼好學長而有成當宋末知國事日非隠居教授絶仕進意卜築青山之原日以教子)
(讀書為事學者稱為南窗先生子汝舟字端父確守父訓平居無戲言惰容郡之名士大夫相)
(繼來居一時林下衣冠為盛)
劉黻(字聲伯樂清人以太學上書言朝廷進退大臣嘗以禮忤執政送南安軍安置既還復極言政)
(治得失官至吏部尚書二王泛海陳宜中迎黻共政至羅浮以疾卒所著有蒙川集)
劉揚祖(字弘宗慈谿人幼有志操穎悟絶人崇伊洛正學景定三年登進士第除江州教授學政)
(修舉推為崇文院校書郎時賈似道執政内外爭附揚祖獨挺然無忌言事忤旨斥監沅東稅)
(臺官交薦之起授通直郎宰南劍之將樂建言時政利病賈相不悦再斥之改守吉州福建提)
(點刑獄遷刑部員外郎入朝益勵志節遇事敢言賈相崇建臺榭廣求珍玩揚祖又持疏謂朝)
(廷不當忘經國大務坐待其弊賈又欲斥之自後國事日蹙嘆曰人臣當與國同存亡今大事)
(已去不可為矣遂有肥遯山林之志逾年而宋亡改冠帶哀慟及元下詔求賢揚祖不忍聞遂)
(徙家雲湖山墾田給食自號介白散人以示不臣於元)
萬姓統譜卷五十九
