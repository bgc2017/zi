卷六十
萬姓統譜卷六十明凌迪知撰
下平聲
十一尤
(遼)劉伸(宛平人少以詞翰聞登進士累官大理卿明法而恕人以不冤一日奏獄遼主與近臣語不顧)
(伸進曰自古帝王重民命願省臣奏道宗驚異後拜參知政事)
劉景(河間人好學能文積官翰林學士景宗知其忠實可倚用乃書其笏曰劉景可為宰相後以節)
(度使兼侍中致仕子慎行為北府宰相時帝多即宴飲行賞罰慎行諫止之)
劉仲誨(宛平人父彦宗累官平章事仲誨官至太子少師兼御史中丞立朝峻整容色莊重世宗)
(嘗曰朕見劉仲誨常若將切諫者其以剛嚴見重如此)
劉炳(葛城人性倜儻有氣節每讀書遇古忠臣烈士輒嘆息景慕恨不與之同時貞祐三年第進士)
(即日上十策大要任諸王結人心廣儲人材擇賢守令褒忠義務農桑崇節儉去冗食修軍政)
(繕城池章上宣宗嘉納之擢補御史臺令史)
劉秉德(容城人性安靜恬退與物無競貞祐間避地豫之許封山以教授為業興定二年第進士)
(累官至鄭州防禦判甚有能聲)
劉政(洺州人性篤孝母老喪明政每以舌䑛之逾旬母能視物母疾刲股肉啖之及母死負土起墳)
(葬之日飛鳥哀鳴翔集邱木間廬墓三年防禦使以聞除太子掌飲丞)
劉守真(河間人名完素早遇陳希夷服仙酒醉覺得悟素問玄機著原病式一卷宣明論五卷)
(元)劉因(容城人父述讀書無所不通因天資穎悟過人而留心性理之學家雖貧非其義一介不取隠)
(居教授至元間徵授右贊善大夫卒贈翰林學士諡文靖封容城郡公號靜修先生)
劉秉忠(邢臺人蚤遁迹浮屠博學多材藝深于數學世祖召見大竒之留置左右迨下江南常贊)
(世祖以天地好生為德世祖即位拜太保領中書省事益以天下為己任建國號定郡邑頒章)
(服立朝儀凡事有關于國家大典者必酌古今之宜焉卒贈常山王諡文正有文集十卷)
劉秉恕(秉忠弟好讀書受易于劉肅遂明理學世祖召見擢禮部侍郎歴彰德等五州總管所至)
(皆有惠政召除禮部尚書出為淮西安撫使終平陽路總管)
劉肅(字才卿洺水人金興定初詞賦進士累官戶部主事金亡依東平嚴實元中統初擢真定宣撫)
(使後商議中書省事致仕肅性舒緩有執守嘗集諸家易說曰讀易備忘後追封邢國公諡文)
(獻)
劉宣(潞州人徙太原沈毅清介有經世志嘗從許衡講明理學累官吏部尚書時伐交阯再征日本)
(宣上疏諫累遷行臺御史中丞節操為世所重卒諡忠憲)
劉恩(洺水人徙威州父辛元初為貝州長恩幼知讀書勇而有謀以管軍總管入蜀與宋將戰授成)
(都路副萬戶後同僉行樞密院事招降䕫府等州邑授副都元帥子德祿襲萬戶)
劉伯林(濟南人任俠善騎射金末為威寧防千戶歸元以功累遷西京留守兼兵馬副元帥伯林)
(在威寧十餘年務農積榖與民休息隣境凋瘵而威寧獨為樂土及卒追封秦國公)
劉嶷(伯林子累立戰功官至成都路軍民經略使封秦國公卒諡忠惠子元振元禮皆有勇略元振)
(官至潼川路副招討使元禮潼川路漢軍都元帥乞解官養母從之)
劉元禮(嶷之子沈厚有謀至元初累官潼川路漢軍都元帥宋制置夏貴率軍五萬犯潼川元禮)
(所領止數千諸將咸有懼色元禮曰料敵制勝在智不在力乃出戰屢破之復大戰蓬溪元禮)
(激厲將士大呼突入陣所向披靡大敗貴兵又奏修眉州城以扼嘉定往來之路從之興役七)
(日而畢宋人駭其速元禮鎮守眉州五年乞解官歸養母從之)
劉霖(安福人少從虞集學博通五經元季寇陷安成乃避地泰和學者師尊之性耿介所著有四書)
(纂釋太極圖解易本義童子說杜詩類注)
劉賡(字臨載肅之孫少有文名至元間用薦者授國史院編修累遷集賢大學士兼國子祭酒復為)
(翰林學士承旨久典文翰當時大製作多出其手以耆年宿德為朝廷所推重云)
劉正(清州人讀書習吏事至元中累官吏部尚書侍御史武宗時為中書右丞仁宗即位正詣闕言)
(八事終平章政事卒諡忠宣子秉德歴兵工二部侍郎秉仁累官工部尚書致仕)
劉敏中(章邱人祖鼎仕為郎中李全攻濟南鼎以書諭之全引去敏中幼卓異不凡至元中為監)
(察御史劾權貴不報辭職歸復起歴集賢學士商議中書省事上疏陳十事累遷翰林學士承)
(旨卒諡文簡所著有中菴集)
劉整(鄧州穰人沈毅有智謀善騎射宋制置使孟珙攻金信陽整為前鋒克之累遷至瀘都元帥習)
(水戰攻圍襄陽進河南行省參政遂破樊城守襄陽者以城降進中書左丞卒諡武敏)
劉詵(廬陵人幼失父年十二能文章宋遺老一見即以斯文之任期之在元屢薦皆不起其為文根)
(柢六經躪轢諸子百家融液今古而不露其踔厲風發之狀所著有桂隠集)
劉岳申(吉水人仕為遼陽儒學副提舉以太和州判致仕其文辭簡約峻潔甚為吳&KR0697;虞集所推)
(重遠近學者師尊之稱申齋先生)
劉畊孫(茶陵州人至順初進士尹臨武縣大興學校歴建德徽州瑞州三路推官所至政績卓然)
(轉寧國路賊攻寧國城陷死之弟燾孫為常寧州學正賊陷常寧亦死之其子碩為江夏縣魯)
(湖大使起義兵拔茶陵又死之)
劉濬(河南人為連江縣巡檢至正中賊帥王善寇閩濬與仲子健將兵拒賊三戰三捷衆多潰濬與)
(賊鏖戰被執大罵而死賊義之舍徤健結死士詐流丏賊中夜半發火大譟賊驚擾徤手斬殺)
(其父者事聞贈濬官立祠授徤古田縣尹)
劉德(奉先人父娶後妻何氏德事之如所生家貧傭工取直寸錢尺帛皆上之四弟並何出德撫愛)
(尤篤年五十未娶稱貸得錢悉為弟求婦諸弟亦化其德一門藹然鄉里稱為劉佛子)
(明)劉基(字伯温青田人元進士後棄官歸隠本朝初召至金陵陳時務十八策自是屢從征伐授太史)
(令累遷御史中丞兼弘文館學士論功封誠意伯致仕卒所著有郁離子覆瓿集寫情集犂眉)
(公集子璉官至江西右參政孫薦襲封伯爵今錄其後一人為翰林五經博士基剛毅慷慨有)
(大節論天下安危義形于色與人交開心見誠至義所不可則無少假借高皇稱基忠誠任以)
(心膂自謂不世之遇知無不言每遇急難勇氣奮發計畫立就人莫能測其機今觀御書詔誥)
(之推奬國計事數之商確彌綸參贊殷周以來一人而已)
劉崧(字子高泰和人七歲能賦詩其世父養蒙甚竒之洪武初以明經薦授歴官職方郎中北平按)
(察副使禮部侍郎權吏部尚書尋致仕歸雅好山水每登臨賦詠自號槎翁後復召拜國子司)
(業卒有職方集行世)
劉儁(字子竒江陵人洪武進士歴戶兵二部主事郎中遷右侍郎進尚書永樂間征安南督理軍務)
(有功既還餘寇猖獗復命儁往征提兵至大安海口援絶被執不屈而死洪熙初贈榮禄大夫)
(柱國少傅諡節愍官其子奎給事中)
劉迪簡(宜春人學邃于易詩春秋吳元年徵入京授尚賓館副使陳時務五十條及進皇王大學)
(通旨奉詔使交趾至南寧道卒所著有尚賓集孫衢舉于鄉任常州府通判揚州府同知有政)
(聲)
劉子華(字昭甫明春秋工為詩詞洪武初以明經薦太祖御奉天門召見命賦開平王常遇春挽)
(詩子華即承詔賦詩少選而成其詩揮戈十載定河山忽報星沈易水灣馬首西風旌旆捲天)
(涯落日凱歌還功成楚漢興亡際名在韓彭伯仲間聖主思功心獨苦黃金直欲鑄真顔大稱)
(旨授大興同知改青州推官政績懋著子仕諤郡學生未弱冠領鄉薦及廷對太祖覽其策曰)
(有用之才也乃賜進士及第授翰林院編修)
劉逵(項城人性寡默善書翰家世以忠孝相承鄉邦稱之洪武間以人材舉薦累官至刑部尚書)
劉禮(臨潁人性醇實器量不凡自幼嗜學久歴仕途才名著稱累官至湖廣左布政使)
劉醇(祥符人能詩善屬文洪武末以儒士起家累官周府長史致仕年九十餘號菊莊先生有菊莊)
(集若干卷)
劉允(字子允當塗丹湖人師事李翼洪武四年以進士及第授懷慶通判三年以直道不偶謫瑞安)
(縣丞在官興學勸農均徭理訟克當人心超拜北平按察司副使考績留教授親王于内後請)
(老卒于家允不獨政事之才綽乎有餘地其為人尤侃侃善議論每召對多稱旨博學喜吟咏)
(質而不俚盖似其為人也)
劉貞(合肥人開國功累陞左軍都督充大寧總兵官修懷來城池改左軍北平兵起貞及陳貞卜萬)
(引大寧軍出松亭關營沙河欲復遵化亨有貳心文皇入大寧盡握其軍以行遂入松亭關貞)
(夜負敕印浮海歸時建文君聞北平諸將降文皇籍貞家下獄俄貞由海道出福建還京詔釋)
(其家靖難後陞左都督鎮遼東恒懷愧憤永樂元年卒貞長女文皇昭順德妃也以故得免於)
(禍次女伊王妃)
劉江(桃源人洪武中任燕山中護衛百戶後從兵靖内難累立戰功進陞中府都督)
劉傑(江陵人節愍公儁之弟幼敦行義宗黨咸以孝悌稱洪武間以經明行修舉試優等授吏科給)
(事中論劾無避諸有私歉者皆畏恐其知之陞雲南參議興利去弊民夷畏服致仕歸甚貧)
劉有年(沅州人洪武中以明經為州學訓導當道者竒其才薦陞監察御史激揚有聲擢太平府)
(知府永樂中上儀禮逸經十有八篇未幾轉交趾按察司僉事時黃福以尚書掌司事重其為)
(人俄以疾卒福哭而祭之曰江淮胷次洙泗規模文希韓柳學祖程朱)
劉廣(羅田人洪武中以軍功為指揮僉事守永平有膽略善用雙刀嘗病且殆語人曰吾當臨陣死)
(王事安能居牖下死兒女手乎後敵騎入寇廣率四十餘騎與遇于城北力戰死之事聞遣使)
(護喪至京賜其家楮幣以葬)
劉三吾(字如孫茶陵人洪武中薦舉授左贊善仕至翰林院學士主考會試獲罪免三吾為人慷)
(慨坦夷不設城府自號曰坦翁至于大節則屹乎不可奪也)
劉季箎(名韶以字行餘姚人洪武進士授行人仕至刑部右侍郎謫工部主事卒為人清素雖歴)
(顯要而怡然自持雍容雅度有陶靖節韋蘇州之趨)
劉璟(字仲璟青田人基次子高廟時拜閤門使以剛直聞改授谷府長史并敕提調肅遼慶寧燕趙)
(六府事谷邸在宣府璟設險足兵諸胡屏息北平兵起詣闕獻策命赴李景隆軍歴諸險阻以)
(歸文廟登極後召用之辭以疾逮繫至京入見猶稱殿下下之獄自經死)
劉亨(字嘉會廬陵人洪武中授夀州訓導建文初陞武進縣丞北平後棄官宣德中召不起正統中)
(卒)
劉政(字仲理長洲人性聰睿肆力問學洪武己夘中式鄕試第一時主考方孝孺批其文有羣鳥中)
(之孤鳳及吾黨有虚左之語政平生忠義自許北平兵入聞孝孺死不食死之)
劉端(南昌人建文二年進士遷大理寺丞廉明執法失位後與同邑王高並坐縱方孝孺息樹隂劓)
(鼻而終高與端同年進士又與端同官或曰高為刑部郎中)
劉子輔(廬陵人由太學生擢監察御史陞廣東按察使卓有憲體坐累左遷交趾諒江知府撫民)
(如子時叛寇猖獗子輔率兵民固守寇悉衆來攻城陷子輔與其妻子死之兵民皆死無一人)
(降者事聞贈布政司參政)
劉髦(永新人永樂戊子鄉試易魁後不果仕教授鄉閭學博行莊不干仕進事母以孝稱鄉人化其)
(德所著有易傳撮要修身箴覆瓿集少師楊士竒重其篤學以子貴贈司經局洗馬)
劉廣衡(字克平萬安人永樂進士授刑部主事用法平恕陞陜西按察司副使遷右布政使尋陞)
(右副都御史轉刑部尚書為人清修簡朴不事浮靡有古人風)
劉中敷(大興縣人性恬澹忠厚永樂初以守城功授陳留縣丞累遷江西左參政山東左布政使)
(所至以愛人稱正統初召拜戶部尚書未幾罷歸後起為戶部左侍郎兼太子賓客卒)
劉鉉(字宗器長洲人由京闈鄉解授中書舍人預修三朝實錄累陞翰林侍講學士國子祭酒轉詹)
(事府少詹事卒于官為人學行淳篤其教人以不欺為本善古文尤工于詩所著有假菴集)
劉矩(字仲方大明開州人永樂辛丑進士及第矩已取狀元帝夢鶴上殿上翼日檢卷得曾鶴齡遂)
(寘為第一矩為第二授翰林編修陞修撰矩方正古朴有至行學問宏深以理為宗嘗以程明)
(道張横渠為凖範平生末嘗失口於人為文温醇典則筆力遒勁至今鄉邦稱古君子以矩為)
(首去官養病卒于家祠鄉賢)
劉昱(武城人初任吏科給事中陞通政司左通政河南左參政改交趾右參政昱勇于有為所至吏)
(民畏憚征交趾與尚書劉儁贊黔國公沐晟軍務被圍與儁同死之)
劉觀(長洲人父毅以醫給事燕邸坐法籍入之永樂初念舊臣召觀還為尚醫賜第一居貴人有所)
(苦皆令觀治之扈從北巡歸卒子博有儁資以古經方散佚論病之淺深不能中博求諸家書)
(遂及隂陽刑法五行星歷靡不究該以醫薦為掾史己巳之役知博者薦之徐武功素善博引)
(與謀博見徐銳欲白去曹石而視徐面有異曰公旦夕且有不測果被逮)
劉球(字求樂安福人永樂進士授禮部主事薦改侍講以直諫死獄中贈翰林學士諡忠愍子鉞釪)
(舉進士鉞廣東參政釪雲南按察使俱振沒出仕球天性孝悌忠潔寬平議論堅正慷慨常依)
(名節沈思積學好義力行文詞鏗鏘金舂玉應人共寳之如月蠙天犀也)
劉榮(宿遷人勇略過人襲父職永樂中以從征南伐有功累增祿秩進封廣寧伯卒追封侯爵諡忠)
(武榮謀慮多善戰遇倭斬首七百四十二生擒八百五十七自是倭不敢犯遼東)
劉實(字嘉秀安福人宣德進士改庶吉士出為金華府同知陞南雍知府忤權璫卒獄中實生平清)
(勁甘心貧窶與古廉吏范丹李及無異利誘不回勢惕不沮)
劉儼(字宣化吉水人正統進士第一累官春坊大學士太常少卿兼翰林侍讀為人性剛直遇事侃)
(侃不為世屈為文章舂容典雅卒贈吏部侍郎諡文介)
劉永(字克修大庾人永樂中由進士初授刑部主事陞郎中才名甚著奉敕巡撫萬全政望赫然正)
(統中陞荆州知府時方重郡守天下大府數十咸慎選其人永以大學士東里楊文貞公薦陞)
(荆州仍奉璽書之任廉介勸農興學均賦簡訟清吏弊遏強暴革郡政之為病者十數事兵民)
(共獲其利戴之如父母府城初有親藩所行多不法民被害永疏聞于朝械繫下詔獄幾害命)
(朝審竟直其言復職處宗室如祖訓後守制去郡軍民寡母孤兒幾千人徒步走京師懇請于)
(朝奪情起永復為郡前後歴十四年將大用卒于任民立祠肖像祀之至今不忘)
劉昌(字欽謨長洲縣人正統元年年方弱冠舉南畿解元明年以會魁登科為文贍麗詩宗盛唐一)
(時稱為名家景泰中官水曹嘗預内閣纂修天順元年罷還南都官至廣東參政卒所著有中)
(州文表河南志姑蘇志文集等書)
劉珝(字叔温夀光人正統戊辰進士改庶吉士授編修仕至太子太保戶部尚書謹身殿大學士卒)
(贈太保諡文和珝秉心不疑諒直無顧廉公無私嘗决天下大計一言而定利害不能奪有大)
(臣之節抑邪嫉惡恒過於嚴以是小人多忌之)
劉定之(字主靜永新人正統丙辰進士第三授編修成化二年陞太常少卿侍讀學士入内閣仕)
(至禮部左侍郎兼翰林院學士卒贈禮部尚書諡文安定之襟懷坦夷操履謙謹與人語色温)
(氣和遇人無貴賤大小一於恭敬其居官論事則執據義理詞峯峭厲雖勇者有弗及)
劉璉(字宗器大興人正統乙丑進士歴刑部尚書子機字士衡成化丙戌進士歴刑部尚書)
劉俊(字世英寳坻人正統乙丑進士第三歴禮部侍郎)
劉孜(字顯孜萬安人正統乙丑進士歴工部尚書)
劉宣(字紹和安福人景泰辛未進士歴禮部尚書諡文懿)
劉昭(字克明邠州人景泰辛未進士歴工部尚書)
劉敷(字叔榮永新人景泰辛未進士歴都御史)
劉岌(字淩雲涪州人景泰甲戌進士歴兵部尚書)
劉釬(字仗和安福人忠愍公球之子也舉景泰五年進士歴官浙江提學副使學行不愧師模人咸)
(謂其有父之風云弟鈳字尚珮同科進士歴布政使)
劉誠(字則明雞澤人弱冠登天順丁丑科進士第擢翰林院檢討時秀王分封館閣以誠練達老成)
(陞秀府長史賜四品章服從王之國誠以禮輔導王多所啟沃著千秋金鑑錄以獻王嘉納之)
(於是竝得游心典籍作周易衍辭補註皇極經世洪範等書立志直欲上追濂洛關閩諸儒不)
(欲以文詞名王薨改寧國府同知遷湖廣布政司參議所在政跡咸赫卒于官)
劉大夏(字時雍湖廣華容人天順八年進士選翰林庶吉士尋授兵部主事歴陞職方郎中陞福)
(建參政歴浙江左布政勤於撫字緩於催科移檄郡縣務在節用愛人不許興無名工作郡縣)
(起解銀兩例有秤頭火耗嚴禁吏胥一毫不取弘治二年浙江鄉試大夏為提調官先期焚香)
(告天祈於得人以為國用是科果得人為多而王守仁胡世寧孫燧尤較著者也歴陞兵部尚)
(書受知孝廟每召入内廷從容論事禆益實多與大學士河南劉宇素不相能正德初逆瑾用)
(事宇昌言于瑾曰抄剳劉大夏可得金數萬乃被逮謫戍肅州貧無所資藩臬畏瑾不敢館穀)
(各學生徒相繼食之瑾誅復原官致仕卒諡忠宣)
劉徤(字希賢洛陽人天順進士改庶吉士授編修仕至少師吏部尚書華蓋殿大學士忤瑾致仕卒)
(年九十四贈太師諡文靖嘉靖初存問又官其曾孫為尚寳丞健骨相竒古學問深粹行淳履)
(正偉識偉才早際聖明晩罹奸佞進不盈侈退不窘戚近世賢輔稱最)
劉鈗(字汝忠夀光人文和公珝第四子成化癸夘蔭補中書舍人時鈗八歲召至文華殿起拜如成)
(人聖心嘉愛時召見門閾限高邃菴楊公常提擕過之及文和致政奉侍養歸家居數年肆力)
(經史弘治壬子鄉試鈗欲辭廕就科日合各郡儒士糊名試之開卷第一諸司屬望發解意欲)
(奏請冡宰尹公與鈗為通家屢止之曰若子文藝但取巍科憲廟之恩不可孤也鈗乃止甲寅)
(北上除原職終太常卿兼翰林院五經博士歴仕五十餘年進階資善大夫著述頗富有西橋)
(文集藏于家)
劉槩(字大節濟寧人進士成化二十二年知夀州廉仁明果發奸摘伏如神猾黠屏息招延名儒振)
(作黌序以及鄉社禁止佛老師巫境内淫祠廢革殆盡建石橋通濟行旅置義塚收埋遺骸城)
(鄉各設預備倉積榖七萬五千餘石集賦罰課羨買耕牛六百餘隻敷惠貧農仍歲給子種一)
(千八百餘石以速農務恤養孤老崇奬風節雖古良牧無加焉然直節自遂每遇監司亦不少)
(下坐此賈釁弘治元年入覲值郡人御史湯鼐以言搆禍因逮及焉郡民赴京陳救以千計會)
(吏部尚書王恕亦憐其誣力為申白得戍海州踰載會赦還籍嘉靖六年知州劉天民檄請從)
(祀名宦焉)
劉忠(字司直陳留人成化進士改庶吉士授編修仕至少傅吏部尚書武英殿大學士致仕卒贈太)
(傅諡文肅忠性峻少通行方寡合一介不苟在内閣未久無大建明然重厚持正為貴倖所嫉)
劉纓(字與清蘇州人成化戊戌進士歴尚書)
劉璟(字德輝鄢陵人成化乙未進士歴尚書子訒字思存正德丁丑進士歴尚書)
劉璣(字用齊咸寧人成化辛丑進士歴兵部尚書)
劉戩(字景元安福人成化乙未進士第二任右春坊右諭德)
劉丙(字文煥安福人成化丁未進士歴兵部侍郎諡恭襄)
劉春(字仁仲巴州人成化丁未進士第二歴禮部尚書諡文肅)
劉節(字介夫江西大庾人弘治乙丑進士歴任浙江左布政使好賢禮士見學官弟子每延欵而咨)
(訪之不屑以俗吏自居仕至刑部侍郎致仕)
劉龍(字舜卿襄垣人弘治己未進士第三歴禮部尚書諡文安)
劉懌(字濟民濟寧人弘治己未進士歴都御史)
劉愷(字承華新安人弘治庚戌進士歴尚書)
劉玉(字咸栗萬安人弘治進士授輝縣知縣陞御史忤瑾逮詔獄削籍瑾誅起河南按察司僉事仕)
(至刑部左侍郎以大獄事罷歸隆慶改元贈尚書諡端毅玉學一主於誠故終身無浮詞偽行)
(孝友信讓時靡間言居官一志公家秉正嫉邪端方清白終始一節博通羣籍尤長于天文地)
(理凡軍謀師律儀章法制皆詳究其本末惟所用之)
劉瑞(字德符四川内江人弘治丙辰進士歴陞浙江按察使提學校士公明先德行而後文藝所行)
(條約切于身心仕至南京禮部侍郎諡文肅)
劉麟(字元瑞一字子振南京鷹揚衛籍江西安仁人弘治丙辰進士外戚張氏驕横臺諫龐津等歴)
(詆罪狀天子震怒下詔獄逮治麟獨上疏申救授刑部主事出守紹興蒞任纔五十餘日四封)
(驩然戴之若數十年者以不修問逆瑾矯旨廢為編民郡人為立生祠貧不能歸遂寓居長興)
(與邑民吳珫郡人施侃宜春龍霓關中孫一元結社稱為湖南五隠瑾誅起知西安陞陜西參)
(政歴工部尚書奏建節慎庫與臺臣同典出納自是財無濫用凡工部上供率關内府中貴人)
(輒隂自損增不受覆覈麟乃條上當裁省者一十四事並見嘉納中貴人以是憾之會遣近璫)
(督造龍袍于蘇松麟謂尚衣自有常供請罷之而嗛者益深竟令致仕麟家居三十餘年蕭然)
(一室賦詩自娛有求見者往往遜避扁舟往來郡大夫物色訪之始得一見見亦不談公事麟)
(平生尚氣節以文學馳名於時律詩步驟盛唐追漢魏字法羲獻短牘數字亦不苟作時出謔)
(語雋永有味片紙隻字人得之為至寳末年一意靜養求之者俱不應嘗欲建樓以居無力内)
(翰文衡山繪一圖名曰神樓騷人墨客爭詠之衣冠必法古制年八十有八卒贈太子少保諡)
(曰清惠)
劉源清(字汝澄東平人正德進士授江西德興知縣調進賢濠平陞御史仕至兵部左侍郎兼都)
(御史總督大同三鎮軍務忤權貴逮詔獄為民隆慶元年復職源清崛起寒素偉幹負氣臨義)
(奮不顧利害宸濠之起禍也偽檄之傳道經進賢而源清斬其使燬其檄閉妻子杜門以死誓)
(戰不利則將焚妻子自殺以報國濠竟以不得援而敗惜忌功者多不得錄識者憾之)
劉天和(字養和湖廣麻城人正德三年進士以御史謫知金壇縣嘗贊畫軍門平孝豐湯毛九之)
(亂尋陞湖州府知府正直忠厚練達精明以古良二千石自期待郡志稱其疏定賦役則例以)
(便征輸特其一事也歴陞都御史巡視河道駐剳濟寧每遇士人初入仕者輒與談守已行政)
(之要務成人之美仕至兵部尚書總制陜西三邊有名天和端毅有謀風裁凛然盡心國事鞠)
(躬盡瘁其經略西戎夷人不敢忌中國大義非天和之德望才略致然哉卒諡)
劉棟(字元隆山隂人正德辛未進士歴官刑部侍郎)
劉校(字宇夏河南許州人正德辛未進士刑部郎中諫南巡杖死贈太常少卿)
劉希龍(字仁甫安邱人正德甲戌進士歴尚書)
劉大謨(字遠夫儀封人正德戊辰進士歴都御史)
劉士元(字伯孺彭縣人正德甲戌進士歴都御史)
劉彭年(字惟靜巴縣人正德甲戌進士歴都御史)
劉儲秀(字士竒關中人正德甲戌進士嘉靖中任浙江左布政使剛方有治才旬宣所及深得民)
(心聲大振仕至戶部尚書)
劉慤(萬安人嘉靖甲辰進士授司空尚書郎稅荆州知嘉興府時倭夷犯浙西兵部尚書張經提兵)
(壓境慤為調度糧餉民不勞而事辦比趙文華以工部尚書視師海上暴横索賂少不如意陷)
(以大辟慤終無以應之第相見不激不阿而已文華卒不能害後轉兩司荐陞太僕寺卿擢僉)
(都御史撫治湖廣慤約已勤職每日詳駁案牘常至夜分喜諸司陳說利害凡建白當事情者)
(即付之施行嘗濬竹筒河以殺漢水之勢沿江郡縣至今賴以播植施州土官覃璧劫印烝嫂)
(謀為不軌慤上其逆狀討之親書方略日致營中覃璧力屈自詣轅門伏辜比罷兵陞大理寺)
(卿轉南京工部侍郎然竟以兵事積疲遘疢行至潯陽道中卒)
劉塾(字汝寧鄱陽人嘉靖己丑進士初任歸安大著聲譽累官光祿寺卿)
劉望之(字商霖内江人嘉靖丙戌進士歴大理寺卿子翾壬戌進士翲戊辰進士)
劉學易(字道甫夀光人嘉靖戊戌進士歴戶部右侍郎)
劉大實(字子虚確山人嘉靖戊戌進士歴戶部侍郎)
劉養直(字敬夫内江人嘉靖戊戌進士歴戶部侍郎)
劉起宗(字宗之巴縣人嘉靖戊戌進士歴行太僕寺卿)
劉自強(字體乾扶搆人嘉靖甲辰進士歴戶部尚書)
劉穏(字朝重酃縣人嘉靖丙辰進士歴太僕少卿)
萬姓統譜卷六十
