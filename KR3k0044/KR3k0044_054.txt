卷五十三
萬姓統譜卷五十三明凌迪知撰
下平聲
八庚
程(安定商音顓頊重黎之後周司馬封承國程伯休父其後也以國氏焉)
(周)程嬰(晉人既謬殺趙朔孤兒屠岸賈不疑乃抱趙氏真孤匿山中居十五年韓厥言于晉景公立趙)
(氏後是為趙武即孤皃也遂攻屠岸賈滅之武既冠嬰曰昔下宫之難我非不能死欲存趙後)
(今宜下報宣孟杵臼遂自殺武啼泣齊衰三年奉祀不絕)
程鄭(貨殖傳山東遷虜也能冶鑄富埒卓氏)
程本(反自剡遇孔子於塗傾盖與語終日孔子謂子路曰取束帛以贈先生)
程邈(秦人改篆為隷今楷書字是也)
程林(烏巾秦時人以釀美酒得名)
(漢)程昱(字仲德東阿人漢末保東阿歸曺操累遷都督兖州事卒諡肅侯嘗勸操因兖州三城以圖覇)
(業策袁紹必擒公孫瓉孫權必不殺劉僃無不中者)
程不識(為邊太守出擊胡正部曲行陳軍不得自便)
(三國)程普(字德謀右北平士垠人初為州郡吏有容貎計略善應對從孫堅出征堅卒復随孫策拔廬江)
(下秣陵皆有功遂為吳郡都尉遷零陵太守策卒輔孫權討平不服官至盪寇將軍子咨封高)
(侯)
程曉(字季明昱之孫嘉平中為黃門侍郎時校事放横曉上書言其外托天威以為聲勢内聚羣奸)
(以為腹心大臣含忍而不言小人鬱結而無告于是罷校事曉遷汝南太守)
程秉(字德樞為太子太傅孫權為太子登聘周瑜女秉守太常迎妃權幸秉船深見優禮既還秉說)
(登曰婚姻人倫之始王教之基聖王重之以率先衆庶風化天下故詩美關睢以為首願太子)
(尊禮教于閨房存周南之所詠登笑曰將順其美匡救其惡誠所賴于傅君也)
(晉)程元譚(晉元帝太興初以鎮東軍謀襄州刺史為假持節新安太守在郡為良二千石民愛懷之)
(受代請留竞不得去永昌元年卒于郡子孫家焉墓在徽郡城西十里驛路之傍新安有程氏)
(自元譚始子孫遂遷歙之篁墩宋追封忠佑公)
程衛(字長玄曲周人劉毅聞其名辟為都官從事毅奏中護軍羊琇犯法當死武帝與琇有舊遣人)
(喻毅衛正色以為不可馳入護軍營收琇屬吏考問奏琇所犯然後言于毅由是名振遠邇)
(南北)程駿(字騎駒曲周人少孤貧居喪以孝稱仕魏為著作郎除高密太守以有史才留之歴官慎清言)
(事每愜人心詔賜帛以旌其儉駿悉散之親舊)
程茂(休寕人齊永元中為郢州長史會蕭衍起兵襄陽分兵圍郢城與守將張中協力拒守移書責)
(衍使反正詔以茂都督郢司二州軍事輔國將軍郢州刺史援絶城降義不受梁官)
程詧(休寕人茂之子幼能文以諸生選為司徒左長史累遷散騎侍郎大同中為祕書少監與柳渾)
(齊名嘗作東天竺賦以自况為時文士所傳忠壮公靈洗其孫也)
程靈洗(字玄滌新安人少以勇聞善騎射仕陳為豫州刺史號雲飛將軍性嚴急士卒有小罪必)
(以軍法誅之號令分明與士卒同甘苦衆亦以此德之歴都督贈鎮西將軍諡忠壮)
程文季(字少卿靈洗之子幼習騎射多幹略果决有父風弱冠從父征討必先登䧟陣文帝初累)
(遷新安臨海二郡太守靈洗卒文季盡領其衆起為超武將軍大建中從吴明徹北伐齊文季)
(常為前鋒齊軍深憚之號為程虎後随吴明徹侵周為彭城吕梁之役并䧟于周周以明徹為)
(衛將軍封懷德郡公文季不屈為周所囚後自周逃歸至渦陽為邊吏所執送長安死于獄)
程旼(程鄕人為人悃愊無華性嗜書不慕榮達素以忠信結人人服其行義有不平者不之官輒質)
(成于旼旼為之辨是非曲直咸心服而退當時化之後人思其里曰程鄉因遂以名縣焉)
程元(師事王通北面受王佐之道僃聞六經之義)
程邕之(邊榮為張敬兒所殺邕之素依随榮抱榮求同死敬兒殺之三軍莫不垂涕曰奈何一日)
(殺二義士)
(唐)程名振(洺州平恩人仕為永寕令太宗征遼嘗召問方略不合旨太宗詰之辨對益詳太宗稱為)
(奇士拜平壤道行軍總管破沙卑城及獨山皆以少擊衆號為名將)
程務挺(名振子少從父征討以勇力聞嗣聖初為單于道安撫大使士服其威愛突厥憚之不敢)
(盗邊後以誣被害突厥聞之相慶為立祠每出師必禱焉)
程知節(濟州東阿人從太宗征伐搴旗先登者不一以功封宿國公改廬國公終岐州刺史)
程秔(字公養休寕人唐末分兵鎮守婺源陀川後嗣東密岩將居臨溪)
程袁師(宋州人母病十旬不禠帶藥不嘗不進母終因負土築墳號癯人不復識嘗有白狼黃蛇)
(馴墓左每哭羣鳥鳴翔)
程權(本名執恭領滄景節度嘗夢諸門各署權字乃改名權復朝日詔鄭權代之)
程比干(廳事有花磚冬中以日影及八磚為入直之候程性懶日過八磚乃至號八磚學士)
程千里(萬年人魁岸有力天寶末為安西北庭節度使禄山反千里守上黨賊將攻城千里率騎)
(欲擒之會救至退還馬墜塹中反被賊擒謂從騎曰歸語諸將善為守僃賊攻城竟不克送千)
(里于洛陽囚之)
程行諶(開元初與孚朝隠裴子餘同舍子餘以儒顯行諶與朝隠以文法稱或問優劣于長史陳)
(崇業答曰蘭菊異芳胡有廢者行諶卒諡曰貞時子餘諡曰孝張說嘆曰二諡可無愧矣)
程驤(其父少良本鄆盗也致貲百萬老而改行不復出里閈者十五年既死驤不知後有過其母罵)
(之曰此種不良庸有好事邪驤泣問其語母盡以事告之驤數日不食悉散其財踰年貧甚就)
(里中讀書先生賢之時與饘粥布帛使供其母漸通五經子史動有繩墨開元初相國彭公聘)
(之不起)
程處默(上元間為寕晉縣令以地鹻鹵城南有新渠引洨水東入大陸澤溉田經十餘里復引水)
(入城地用豐潤民食乃甘)
程諫(字仲幾休寕人靈洗七世孫開元二十七年進士再選藍田尉累遷著作郎大理司直汾州巡)
(官入為衛尉卿京兆少尹終密州刺史所蒞並有政績)
程(休寕人靈洗十四世孫黃巢之亂衆推為將每擊賊却之楊行密遣田頵略地令人諭之曰)
(所以自保者不欲三百年太平民為賊虜耳吾他何求頵乃單騎詣因獻謀行密遂以為)
(歙州都知兵馬使兵聲大振弟湘淘皆預有功歴顯仕)
程湘(字從龍休寕人靈洗十四世孫乾符中黃巢亂後草寇猶作湘自歙之篁墩與兄都使弟巖)
(將淘同起兵守休寕之東密巖以拒賊湘為歙州牙將分兵鎮婺源遂家焉龍紀中歴檢校工)
(部尚書子全禮字廣節嗣東密巖將後任光禄大夫檢校御史中丞上柱國全臯字廣愛以材)
(武授檢校御史大夫全臯子遁字祉翁亦以材武歴銀青光禄大夫檢校戶部尚書兼國子祭)
(酒上柱國)
程南節(休寕人都使之子佐父起兵東密巖以捍羣盗每戰必為前鋒賊畏憚之羣盗次第削)
(平南節之功居多歴官歙州兵馬先鋒銀青光禄大夫檢校左領軍大將軍上騎都尉嘗自以)
(一軍屯休寕遂定居陪郭天祐中以疾卒從弟旭從子秔從曾孫淮沅相繼為東密巖將旭又)
(兼領開化龍山宋賜廟食追封顯佑侯)
程富(休寕人靈洗之後以勇力聞隋末起鄉兵據古城巖即萬安山推郡人汪華為帥華定有歙宣)
(杭睦饒睦六州稱吴王富力居多唐高祖既立華奉六州歸唐鄉人免于兵燹唐封華為越國)
(公以富為司馬休寕縣侯鄉人追感華全郡之德立廟祀之以四人配食而富居其一宋追封)
(輔烈侯)
(五代)程福贇(晉出帝親禦契丹軍士縱火欲亂福贇救火被傷恐動搖人聽因匿不言李殷誣以與亂)
(通殺之終不自辨)
(宋)程羽(博野人五代晉時歴虞鄉醴泉新都令皆有政績領開封府判官太宗尹京以長者待之及即)
(位拜給事中知開封府出知成都府復遷文明殿學士以兵部侍郎致仕後朝廷錄其曾孫珦即)
(二程父也)
程琳(羽從孫舉服勤詞學科累官三司使出納尤謹内使奏琳專琳曰三司貢賦皆朝廷有也臣為)
(國惜于臣何有帝然之拜尚書左丞出判大名府魏人愛之為立生祠卒諡文簡)
程師孟(字公闢吴人舉進士甲科知南康軍屢領劇鎮為政簡而嚴罪非死者不以屬吏發隠讁)
(伏如神得豪惡不逞跌宕者必痛懲艾之所部肅然洪福廣越皆為立生祠)
程邁(字進道黟人仕為顯謨閣直學士嘗因使過其鄉民有訟田者二十年不决邁閱其牘問訟者)
(年幾何曰六十六邁曰爾齎劵乃慶歷三年時方七歲安得妻財置産訟者歎服)
程叔達(字元誠黟人嗜學至老不倦第進士典湖學後以論時弊擢為御史賑濟二浙甚有勞績)
(除右正言遷左司諫累官華文閣直學士卒諡莊節所著有玉堂等集)
程戡(字勝之陽翟人舉進士累官樞密直學士知瀛州進端明殿學士參知政事以鄜延經略使判)
(延州久在邊安重習事治不近名卒諡康穆)
程惟象(婺源人以占算遊天下言人貴賤禍福皆預定自號三靈山人英宗在潜邸惟象嘗語人)
(曰後當為太平真主及即位賜以御書)
程珦(洛陽人遹之子初遹令黃陂而卒珦不能還後為黃陂尉有惠政秩滿不能歸遂家焉生顥順)
(後歸洛中慶歷間復起為南安通守與周濂溪游因以二子受學)
程若庸(字達原休寕人淳祐丁未為湖州安定書院山長咸淳登進士為武夷書院山長累主師)
(席及門之士最盛號勿齋學者稱為勿齋先生所著有性理字訓講議百篇)
程顥(字伯淳其先世居中山曾祖而下葬河南遂為洛陽人父珦神宗朝太中大夫顥生而秀爽舉)
(進士歴鄠上元主簿晉城令專尚德化熙寕初為御史裏行論新法不合去後又知扶溝縣坐獄逸)
(囚責監汝州税哲宗立召為宗正丞命至而卒顥以道學鳴世稱明道先生後諡純公封河南伯)
程頥(字正叔顥弟少有高識非禮不動仁宗時上疏欲黜世俗之論以王道為心大臣屢薦不起哲)
(宗時詔授西京國子教授力辭召見擢崇政殿說書文彦博稱為真侍講後入元佑黨籍頥與)
(兄顥倡明道學出其門者最多世稱伊川先生後諡正公封伊陽伯兄弟俱從祀孔子廟庭)
程天民(開化人幼時日誦數千言屬文操筆立就熙寕中進士官至太學博士弟宿舉端拱初状)
(元仕至職方員外郎)
程節(字信叔浮梁人嘉祐間進士累官遷廣西運使帥桂府甚得人心雖交趾亦曰天子使老成撫)
(我邊鄙我小國豈敢自干天討貢賦不絶節官至寶文閣待制所著有竹溪集)
程筠(字德林節弟嘉祐進士授縣令時新法方行筠條其不便神宗改容進知陳留陳留近帝畿筠)
(均田賦平徭役不避權貴戚里訢之太后曰筠廉吏吾可撓其政耶擢戶部郎中知真州蘇軾)
(美之以詩有君為赤縣有古風政聲直入明光宫之句子初登第官郎中)
程迪(字惠吉開封人父博古部鄜延兵戰死迪以蔭得官至營州團練使金人破永興迪率其徒力)
(戰身被鎗幾徧絶而復蘇猶厲聲叱戰不㔾遂死之詔贈明州觀察使諡恭愍)
程俱(字至道開化人宣和中進士累官中書舍人兼侍講後以徽猷閣待制提舉汪州太平觀俱在)
(掖垣命下有不安于心者必反覆言之不少畏避其為文典雅閎奥所著有北山集)
程振(字伯起樂平人少有軼材靖康中拜刑部侍郎金人寇汴京索金帛無厭振與執禮等四人詣)
(金營言比屋盡空無以塞命敵酋怒遂遇害贈端明殿學士諡剛愍)
程瑀(字伯寓浮梁人政和間進士累官校書郎金人入侵求可使者瑀請往至燕山不屈而還欽宗)
(慰撫僃至除右正言高宗時遷給事中條上十四事皆切時務官至兵部尚書所著有周禮義)
(尚書說兩漢索隠)
程克俊(字元籲浮梁人宣和間登進士累遷給事中時鄱之學宫經兵火或請于朝以為墓有旨)
(可其奏克俊封還制書學得不徙官至權參知政事卒諡章靖)
程端中(池州人嘗知六安軍金烏珠入寇端中殫力守禦死于國難時池州綂制程全哀之為求)
(其骸骨歸葬焉)
程大昌(字泰之休寕人十歲能屬文紹興中進士歴知數州以龍圖閣直學士致仕大昌篤學于)
(古今事靡不考究所著有禹貢論易原雍錄易老通言攷古編演繁露北邊僃對又為山川地)
(理圖就經筵進呈)
程渭老(字少吕黟人顯學邁之孫以祖恩補登仕郎被淮南憲檄鞫龍舒管承議之獄管遣人重)
(賂私禱于道渭老正色叱去躬親閱實竟論如法轉池州建德令歲荒乃自履畝具得其實申)
(明蠲放極力摩撫臺郡交薦遂有堂察之命紹興二年差知復州轉朝散大夫除靖州卒渭老)
(嘗倣司馬温公祭儀跪拜獻興之節未始徇俗貧乏不能婚姻者随宜賙給生長富貴中能律)
(身接物不異寒素書翰清勁自成一家)
程令說(字彦舉休寕人經學精通為鄉里宗法登紹興十七年進士授饒州鄱陽簿再調知静江)
(府理定縣卒有茅堂詩集藏于家子穆克承家訓入上庠嘗著書約義書博文丞相鄭清之倉)
(使王伯大序其書)
程佑之(河南人紹興間避地寓居于桂林後帥五羊今其子孫墳墓俱在桂林)
程之邵(眉山人曾祖仁覇即蘇洵妻之父仕為錄事參軍能辨疑獄之邵以蔭為新繁主簿歴知)
(泗州鳳翔府鄭州徽宗時累官顯謨閣待制攝涇原帥事屯兵行邊敵人聞風遁去兄之元知)
(楚州有政績子唐官至寶文閣學士)
程堂(知雙流縣聽斷明敏縣無留獄有蝗食苖堂曰吏奉天子命以養民蟲當食吏五臓無食民食)
(乃引泉而吞之蝗遂踰境)
程千秋(知公安縣時羣盗欲犯公安千秋帥縣民禦之岳㓵鼎澧皆賴以安民間多繪像祀之就)
(命通判荆南府)
程昌寓(知鼎州兼鼎澧鎮撫使時湖賊楊么來攻而昌寓以蔡兵禦之後人為立廟名曰忠祐)
程秦(休寕人宋方臘亂率鄉民守白際馬金嶺等處郡守命參本縣軍謀柵守佘山遂居泰塘)
程俊(會州人紹興初居栗亭之泥陽鎮始俊幼稚父母䧟靈夏常號泣自毁逮長捐家財數十萬以)
(贖焉未至日北向號泣以請飲食為廢夏人感動遂還其母)
程全(休寕人宣和末方臘盗起邑令翁由將弃印走全起兵遮留之賊平累授承節郎靖康初從康)
(王入援宗澤破金人于衛州全與有力苖劉之亂從劉光世勤王賊平授開州團練使後以事)
(忤建康留守杜充金人入寇充督令出戰衆寡不敵死之後贈協忠大夫錄其子孫)
程鳴鳳(字朝陽祁門人歴官知德慶府將之官適部内山猺猖獗或止之鳴鳳正色曰當天下有)
(事之秋正臣子奮志之日仗馬木鷹吾不為也至即平之反代主管建昌軍仙都觀以歸未幾)
(起知南雄陛辭進無逸說上嘉奬再三三年解組而歸)
程沂(字詠之洛人伊川從子紹興間知崑山為政中和有古循吏令)
程璠(知豐城識用高爽凢山川道途人物名氏目所一見耳所暫聞閱年雖多不復忘廢為邑三年)
(識其民且半)
程九萬(青陽人知武康縣下車首訪儒術頑民奸宄繩之以法境内肅清秩滿去任邑人攀餞閭)
(巷為空)
程鼎(婺源人與羅願輩同學于朱松得修身為學之要益自樹立博覧經籍為文不效舉子尺度不)
(仕而卒)
程時翼(字勤道崇仁人家貧授徒或累月食無鹽不妄交接邑令念其貧請作平政橋記欲因此)
(餽之時翼曰毋汚我絶不與通晩為始興尉單騎入賊壘論化盗賊為良民下不敢欺紹興七)
(年歸沭浴更衣趺坐而逝年六十八里人鄧輈為立卓行傳)
程迥(字可久初家寕陵之沙隨靖康之亂東徙于餘姚孤貧飄泊年二十餘始讀書授經學于崑山)
(王葆嘉禾閒人茂德嚴陵喻樗學者稱為沙随先生註書百餘卷舉隆興初進士初尉泰興遷)
(德興丞終進賢令政令明簡治民有恩義能化奸為良洗雪冤滯所至皆著異政朱熹稱其博)
(聞至行追配古人釋經訂史開悟後學當世之務又所通該著書滿家足以傳世子絢以迥致)
(仕恩調巴陵尉攝邑能理冤獄孫仲熊亦有名)
程端蒙(字正思朱子門人學問閇源獨得其宗及卒朱子贊云嗚呼正思退然若不勝衣而自勝)
(有以舉烏獲之任言若不出諸口而衛道足以摧髠衍之鋒俛焉日有孜孜者吾未見其止乃)
(一朝而至此則天曷不假之以夀以成其始終鳴呼此猶不足以槩其敦實之貌來者亦姑以)
(是想見其遺風)
程先(字傅之休寕人團練全之子痛父死節于金誓守先墓不仕力學好古隠居邑之東山有志聖)
(賢之學以書問道于朱子朱子嘉之復以書載在朱子大全老病不能卒業遣子永奇從閩往)
(受學焉)
程洵(字允夫婺源人以詩文求教朱晦菴答書曰如欲為文章士而已自應不在他人後如果有志)
(古人之學則所示猶未得其門嘗以道問學名齋晦菴易其扁曰尊德性因為作銘其他往復)
(問答數千言載于大全集者僅十三書耳初任衡陽主簿士友雲集登其門者如出晦菴之門)
程卓(字從元休寕人淳熙中試禮部第一遷刑部郎中嘗使金議論不屈金人憚之後知泉州民為)
(立祠尋召同知樞密院事)
程珌(字懷古休寕人紹熙中進士授昌化主簿累官權吏部尚書拜翰林院學士立朝剛正風裁凛)
(然進封新安郡侯以端明殿學士致仕珌居家常平糶以濟人凢有利于衆者必盡心焉所著)
(有洺水集)
程(闕)庭(休寕人嘉定戊戌進士調勝陽軍羅山縣監軍學教授皆捍勇有功移江陵僉)羅
(山縣敵窺蘄黃方奉辟節制三關無軍策應沒于軍贈朝奉郎)
程公許(字季與叙州宣化人與其兄公說公碩俱登嘉定巾進士公許屢應詔言事抗直有聲累)
(官刑部尚書後以寳章閣學士知隆興府所著有塵缶文集内外制奏議行世)
程應辰(休寕人性耿介學識為京邑所重以蔭授忠州文學歴臨安府司戶並僉安撫兩浙運司)
(主管文字幹辦公事淳祐中轉迪功郎)
程崇(歙縣人登淳祐第歴大理寺丞出守台州抑絶權豪甚有聲政府治後山有猿精嘗出為妖怪)
(崇至潜伏不見後官至將作監)
程德玄(字禹錫榮澤人善醫術太宗尹京邑召置左右頗信用及即位拜翰林使時陳洪進來朝)
(令德玄迎勞之船渡淮暴風起衆恐皆請勿進德玄曰吾將君命豈避險乎以酒祝而行風浪)
(遽止累遷代州防禦使)
程元岳(字申甫歙縣人寶祐登第除宗學博士歴遷殿中侍御史工部侍郎以清介自持嘗彈擊)
(奸相宦寺無所畏屈)
程元鳳(字瑞甫歙縣人紹定中禮部第一歴監察御史右正言兼侍講後拜右丞相兼樞密使御)
(書清忠儒碩昭光六字褒之進封吉國公卒贈少師所著有訥齋集)
程士龍(字應辰慈谿人登進士主句容簿時歲饑督濟有方老弱賴以全活校文于歙真德秀重)
(其才薦知仙居李宗勉復薦之遷知臨江軍多善政民為立祠後除國子丞輪對慷慨理宗嘉)
(奬焉遷右曺郎改知撫州謹刑惠民城中有夜半殺人者逮繫至六七囚獄成士龍疑之俾臨)
(川宰密察之得其辟捕之一訊而服民作平冤歌頌為神明云)
程覃(字會元提舉兩浙常平茶嘉定六年蒞任以東錢湖沱山)博每
患湮圮始置田租以所收歲給(撥錢及田造器服以勸學蠲海錯果窳之征以惠民凢)
(公府廨舍城郭戎器倉場橋道以至鄉飲器具&KR0655;悉畢僃人服其整)
程驤(休寕人開慶元年進士歴官保議郎中書舍人致仕宋亡元人求訪舊臣驤屏迹不出)
程楚翁(婺源人德祐末元兵入臨安江東列郡皆下楚翁結死士謀復郡城事泄被執搒掠幾死)
(賄守者得脱馬遷巒義不仕元往投之又往從謝枋得於閩及枋得被執去楚翁無所依死于)
(逆旅)
程洙(休寕人淳祐十年進士授貴池縣主簿調上元縣德祐己亥建康䧟百官投牒降附洙仰天歎)
(曰吾受宋官二十餘年忍移所守為降賊以偷生乎自縊而死)
(金)程震(東勝人與其兄鼎俱擢第興定初震為陳留令治為河南第一召拜監察御史剛直有材幹忘)
(身徇國及為御史臺綱大振)
程輝(蔚州靈仙人皇統初進士累官磁州刺史戶部尚書大定末拜參知政事多所建明卒諡忠簡)
(輝性倜儻敢言喜襍學尤好論醫云)
(元)程一飛(字翀甫歙人生宋季博習諸經尤精於詩文章操筆立成不喜穿鑿附會郎庠每試必為)
(衆俊先景定辛酉鄉試以書經魁亞選公論皆稱有司不明而一飛未始以科場得失介懷泊)
(如也郡守林洽延置郡齋即問政體随事據理以對終不及官府之是非早孤事祖妣孝晩得)
(末病竭力扶侍澣濯必身親之專以經學訓誨鄉閭子弟負笈來自遠方所居至不能容一經)
(指畫皆為名士其郡方回稱其文清勁如其人云)
程闕(字仲叔休寕人幼穎悟再領鄉薦不第即弃)與族父若庸講明正學著中庸講義三卷益
(暢朱子之旨元貞丙申薦授紫陽書院山長學者翕然尊之秩滿陞嘉興路海鹽州教授卒以)
(子願學贈徽州路同知婺源州事)
程願學(休寕人弱冠遊京師以薦入書局修職方氏書後除循州長樂令民有死非命者其妻訴)
(不願理呵曰此即殺人賊也一訊而服羅江五峽諸賊時出掠殺不敢入長樂境秩滿歸道卒)
程擇(婺源人博通經史尤好孫吳兵法嘗為武昌路學正借充統兵掾史領兵征討平猺蠻有功陞)
(本路教授至正壬辰紅巾兵起以府檄起義兵固守城陷死之)
程思廉(東勝人父恒解州鹽使思廉至元中為監察御史以劾權臣阿合馬繫獄後為雲南行臺)
(御史中丞累任風憲剛正嫉惡好薦達人物或以為好名思廉曰若避好名之譏人不復敀為)
(善矣卒諡敬肅)
程埜(偃師人博通經史仕為太中大夫河南路總管轉集賢院直學士)
程榮秀(字孟敷休寕人初從學虚谷方回延祐中用學士鄧文原薦授建康路明道書院山長陞)
(平江路儒學錄再調嘉興路儒學教授為教率先行義後課試錢榖有餘即以整濂洛之書補)
(其梓本又嘗復新范文正陸宣公祠訂正其遺文裒其祀典為景行錄以家禮出朱文公歿後)
(中多未定之論復取文公言行有涉于禮者為翼禮以傅薦授浙江儒學副提舉自以年邁舉)
(婺源胡一桂四明程端禮自代遂致仕榮秀為學一以治心為主所至必揭四箴及敬齋箴于)
(壁以自警居家接物動師古人服食寝處悉有常度年七十卒)
程直方(婺源人少篤學通諸經尤精于易宋既革命不復求仕凢部使至縣必訪問求見或延至)
(學宫執禮受教平生著述甚多)
程鉅夫(南城人元初見知于世祖官至翰林學士承旨每有章疏言民間利病及請搜訪賢才世)
(祖皆嘉納之卒諡文憲追封楚國公有雪樓文集)
程文(字以文婺源人平生介然自持不苟務造請居窮守約以鑚研六藝紬繹百家為文明潔而精)
(深與陳旅相伯仲年踰六十始擢國史編修奉使江南客死錢塘自號黟南生有遺稿二十八)
(卷)
程復心(婺源人自幼沉潜理學會輔氏黃氏之說而折衷之章為之圖圖為之說書成名曰四書)
(章圖總要仕元為徽州路教授後以母老辭歸)
程端禮(字敬叔鄞縣人年十五能記誦六經曉析大義慶元自宋季皆尊尚陸氏學端禮獨從史)
(蒙卿游以傳朱子明體適用之指學者及門甚衆所著有文集及讀書日程仕為衢州路學教)
(授)
程端學(字時叔端禮弟通春秋至治中進士仕為國子助教動有師法剛嚴方正學者嚴憚之遷)
(太常博士所著有春秋本義辨疑等書)
(明)程新(新城人洪武中由鄉舉歴官勤慎練達政務累官兵部侍郎)
程本初(洪武初南陽府同知以文學經術幹濟見稱時創建公署學校繕築城池相度經營皆出)
(其意人服其能民安其業)
程闕(名昆以字行休寧人幼從鄉先生趙汸游又)師金原忠江彦明吳漢臣洪武二十二年以
明經舉任黟縣學訓導用本縣知縣(之用薦擢浦江知縣律立廉潔臨民莊敬陞霸州知州)
(卒所著有周易集傳十卷及覆瓿集)
程(闕)賜(字孟思休寕人自少嚴毅有志略年十三能率丁夫于池州伐海船木起赴郡又奉例改)
(造戊戌自實田一秉至公毫髮不少假嘗蠲已帑倡諸父昆弟以贖石灰山之役及運婺源巨)
(木五千餘赴安慶以應和買之令事聞太祖高皇帝深嘉之命光禄賜膳内府給價以償之)
程繩祖(字叔武休寕人洪武中邑令劉紹先以經明行修舉差陜西盤糧未幾除陜西道監察御)
(史後左遷湖口縣令九載有惠政湖口東曰黃麻潭原是隰田累為猪蛟攻陷五百餘畝業者)
(虚輸賦税繩祖乃齋沭禱于城隍其蛟白日為迅雷所斃尸血浮江民患以息奏聞除豁田税)
(歲徵魚課民德之厚相與立祠肖像祀之)
程彌夀(字德堅祁門善和人國初從下江西有功授行樞密分院都事捍禦景德鎮辭召不起遁)
(之淮西後終于家有詩曰仁山遺藁)
程通(字彦亨績溪人性至孝慷慨有大節讀書過目不忘下筆立就數千言洪武乙丑時年二十二)
(領鄉舉入太學明年聞父客沒于外哀訪至江西之吉安始得父喪遂奉以歸廬墓三年厥後)
(以祖遠謫陜西上表乞釋之其略曰臣幼失父止有祖坐法流陜西遠隔四千里外今年七十)
(有四煢然無依乂曰臣無父祖猶父也祖無子孫即子也父子骨肉坐視其若是而不相救烏)
(在其為孝也上憫其情釋歸田里人皆以為孝感所致後通官至遼王府長史王甚敬禮之北)
(平初上封事數千言永樂間錦衣衛指揮使紀綱以舊憾譛之遂有詔械通詣京簿錄其家通)
(既死家發戍邊有文集藏于家)
程本立(字原道裔出伊川先生今為桐鄉人篤志問學造詣日深洪武九年舉明經秀才擢秦府)
(引禮舍人母憂服除改周府尋以府事累謫雲南長官司吏目時王師初平西南餘孽尚驕西)
(平侯沐英布政張紞聞本立賢委以統領守禦本立創為賑濟安撫之策自楚雄姚安大理鶴)
(慶麗江永江永昌徧往撫綏便宜賑䘏軍民安業本立之功為多戊寅年奏計京師時修高廟)
(實錄遂入翰林編纂尋擢左僉都御史作御史箴自勵明年實錄成出為江西按察副使未行)
(而北師渡江本立悲哀自盡)
程濟(陜西朝邑人好學有法術洪武中由明經授岳池教諭建文初上書被逮獄北平兵起召任翰)
(林編脩北師入金川門隨建文逃去)
程質(字文夫婺源人性敏嗜學涉獵經史能詩文隠居養親尚氣節不釣聲利弘治紀元與修憲廟)
(實錄又嘗佐篁墩學士修程氏統譜及編新安文獻志所著有南峯小藁四卷文獻錄八卷及)
(編星源志一十二卷藏于家)
程富(涇縣人永樂戊子舉人初授湖廣布政司照磨薦為監察御史提督北直隷學校作興士類得)
(人甚盛尋陞廣東按察僉事居官以廉公著稱性剛直不為勢利所移士林重之)
程南雲(南城人永樂間以能書徵起與修永樂大典授中書舍人累官太常卿尤精篆隷為時所)
(重)
程闕(字叔玉婺源人正統元年登進士第授中書)舍人歴官九載陞禮部儀制司員外郎以清
(慎著名十四年扈從北征奮不避難以死景泰四年朝廷追賜誥命贈其父母闕)其長子俊
于太學以旌其忠(以經明行修舉授邵武縣學訓導)
程信(字彦實休寕人正統壬戌進士授吏科給事中英廟北征與廷臣上疏諫止不報敵入寇奉詔)
(提督守禦京城歴太僕卿陞左僉都御史巡撫遼東破松藩夷寇成化初四川山都掌蠻作亂)
(進兵部尚書提督軍務破諸寨改大壩為太平州立長官司以制之詔兼大理寺卿改南京參)
(贊機務卒贈太子太保諡襄毅歴仕四十年剛方之操始終不渝性孝友少時嘗力耕養母母)
(喪廬墓有野蠶成繭及芝産之瑞所著有晴洲集容軒藁若干卷)
程可久(字季成婺源人以太學生授監察御史巡按雲南遼東所至糾劾嚴肅蒞事剛果貪墨酷)
(暴者望風解綬民被其澤)
程富(字好禮歙人領鄉薦後拜監察御史嘗出按湖廣激揚有聲復按江西救荒有善政及息大盤)
(山妖賊民賴以安事聞璽書褒奬陞大理少卿遷都御史參贊陜西甘肅軍務陳軍民利病五)
(事復以麓川不靖往撫雲南有功而歸進嘉議大夫以疾請家居十餘年卒自號水月道人)
程昊(字希大婺源人正統間進士授監察御史巡按浙江數奏劾不法聶大比之漢張綱桓典宋劉)
(顗趙抃時賊葉仁入等攻掠郡縣昊至即擒斬之郡縣以寕卒于官)
程泰(字用元祁門人景泰間進士奉命犒師宣府邊帥重之授主事歴郎中視山東灾陳賑恤四事)
(多見舉行擢廣西右參政時安南以疆土未定數近邊泰自往定之進布政使律己以倡僚屬)
(為時所稱)
程熙(歙人舉鄉貢授福建汀州府同知剛介廉慎佐郡十一載政績屢著民歌頌之紫雲臺有盗數)
(千嘗往來劫掠熙单騎投其營曉以理法皆散去事聞旌異之秩滿卒于官)
程萬里(字道遠華容人天順丁丑進士成化初授吏科給事中封駁得體嘗上疏言用賢圖治疏通人)
(才慎選風憲皆切時政累官戸部右侍郎致仕家居嘯歌山澤托志恬曠所著有閒情集)
程宏(字毅夫祁門人以春秋領天順壬午鄉舉第二登成化丙戌進士以才行選授河南道監察御)
(史嘗巡按廣東江西河南激揚得體名動中外歴廣東按察司副使)
程宗(字原尹常熟人成化間任主事至御史大夫時相安賄於猛密欲使劉職方往辭宗方有服遂)
(舉之視師雲南喻以意宗至咨之撫監使者吳誠宗言其不可状宗怒曰内嗛此夕正謂若不)
(能任尚敢爾誠宗憂憤卒宗遂招罕弄弄輕之顧邀宗來撫不得已而往弄益傲睨辭不遜隨)
(㗖之貨故時夷謁使者至廷伏不敢起兵左右夾之至是宗乃延之坐遂為請畫分地世其官)
(相安喜擢宗至司空猛密故屬木邦叛之自立西南夷不平以兵相攻久不靖)
程敏政(字克勤襄毅公長子生而蚤慧人方之孔文舉李長源十歲以神童薦召試聖節及瑞雪)
(等詩并經義各一篇援筆立就詔讀書翰林登成化丙戌進士第二授翰林院編修歴禮部右侍)
(郎兼翰林院學士以考試事罷歸卒贈禮部尚書敏政秀眉長髯風神清茂於書無不讀文章)
(為一代宗匠喜接賢士大夫升其堂者屢談不厭叩之者不能測其涯雖遭讒忌至于逮繫舉)
(動如平日所編著有皇明文衡朱陸道一編蘇氏檮杌瀛賢奏對錄新安文獻志詠史詩宋)
民錄真西山心經附註程氏綂宗程氏(并宋闕受終考道一編諸書篁墩諸藁)卷
(行素藁儀禮逸經其于大學有古定本)
程文(字載道確山人成化丙戌進士歴官通政)
程楷(字正之樂平人成化丁未會元歴編脩)
程啓充(字以道嘉定州人正德進士穎發有雋才銳情許國通諳典章為名御史敢言執憲諸寮)
(長倚以為重一青大獄戍廣右)
程昌(字時言祁門人正德進士巡按廣東廉潔惠愛順民徭役定立銀力二差民甚便之得瓜代士)
(民攀送者千餘人)
程文德(字舜敷永康人嘉靖己丑進士第二授編修仕至吏部左侍郎兼學士以玄修忤旨改南)
(京工部侍郎贈尚書諡文肅文德剛方端確臨事屹不可奪至於任司成教士循循善誘敦大)
(寬裕卒以正而見忌士林仰之)
程秀民(字天統西安人嘉靖壬辰進士歴都御史)
明(吳興宫音周泰伯之裔為百里奚生孟明視子孫以王父字為氏)
(晉)明預(荀晞刑政苛虐閻亨以書固諫晞怒殺之明預有疾轝病諫晞有慙色)
明普(平原人見山公集)
明汲(撰家訓四卷任主簿廉慎愛民時值歲歉賑給有方親喪不能舉者賻之二年陞知縣)
(南北)明僧紹(字承烈平原鬲人明經隠居聚徒立學米累辟不就弟慶符知青州南齊高帝欲往見僧)
(紹避之帝遣人賜以竹根如意及筍籜冠子山賓)
明山賓(字孝若僧紹子在梁首應五經博士之選為兖州刺史雖出撫大藩擁旌推轂弭金拖紫)
(恒事屢空)
明僧嵩(明帝時為青州刺史)
明粲(撰世錄二卷)
明少遐(青冀二州刺史)
明亮(字文德平原人有識幹仕魏累遷陽平太守清白愛人甚有惠政轉汲郡太守為政如前及卒)
(二郡皆追思之)
明公遐(字處約梁簡文除為尚書曰不喜卿得尚書喜朝廷得人)
明慶符(平南人青州刺史)
(隋)明克讓(字弘道僧紹孫父山賓梁侍中克讓少好儒雅善談論博涉書史所覽將萬卷年十四釋)
(褐湘東王法曺參軍入隋拜太子内舍人進爵為侯于時盛徵才學之士至于博物洽聞皆出)
(其下)
(唐)明崇儼(以奇術自名唐高宗召見盛夏思雪崇儼坐頃即取以進自云于陰山取之上又憶瓜索)
(百錢須臾以瓜獻曰得之緱氏老人圃中上召問老人云失一瓜而得百錢)
明仲璋(居棲霞寺寺後有碧鮮亭白雲庵白雲泉)
(宋)明鎬(字化基安邱人中進士第仁宗朝歴京東益州陜西河東轉運使入知開封府副文彦博討平)
(王則於貝州拜參知政事卒諡文烈鎬端挺寡言所至安静有體而遇事不苟為世所推重)
明槖(紹興中為御史宣諭廣東訪求遺逸)
明好義(同楊巨源滅吳曦)
(明)明時用(資陽人洪武中任荆州府通判)
明經(四川人成化進士)
明彜(黃岡人弘治中舉人任翁源縣知縣)
明輔(巴縣人正德間廣州府通判)
明幼充(西充人嘉靖舉人任黃陂知縣歴思州知府)
明進德(萬歷間金華東陽縣主簿)
成(上谷商音周文王第五子郕叔武之後子孫以國為氏後為楚所滅子孫去邑為成又望出廣陵)
(周)成覸(齊人謂景公曰彼丈夫也我丈夫也吾何畏彼哉)
成得臣(字子玉仕于楚伐陳有功使為令尹子文曰有大功而無貴仕其人能靖者焉有幾子大)
(心)
成大心
成讙(宋大夫)
成熊(得臣後)
(漢)成瑨(弘農人舉孝廉拜郎中遷南陽太守舊多豪強瑨下車振威嚴以檢懾之信任功曺岑晊時語)
(云南陽太守岑公孝弘農成瑨但坐嘯公孝其字也)
成翊世(平原人好學明道術少為郡吏延光中太子廢翊世上書訟之下獄免官及太子立是為)
(順帝拜議郎耻不受後執政者交引之除尚書在朝正色百僚敬憚)
成封(陽夏人與桓郁等論定五經同異于白虎觀官至少府)
成吉
成儒(見印藪)
成輔(殿中郎將)
成存(江陽太守有佳政)
(晉)成藻(為南宫令豪傑卓爾令譽赫然及去百姓攀車不得行宵遁去後為北燕主馮䟦輔相及卒䟦)
(甚痛之)
(南北)成景雋(范陽人祖興魏五兵尚書父安樂淮陽太守梁天監中常邕和殺安樂景雋謀復讐購人)
(刺殺邕和及其子弟武帝義之不罪後每思報效為北豫州刺史時推其智勇兼有政績州人)
(樹碑紀德卒諡忠烈)
成伯璵(著尚書斷章十三卷毛詩指說三卷)
成玄(著公穀總例十卷)
(唐)成淹字季文好文字有氣尚入魏授著作佐郎(文欲冬月巡漠北朝臣諫並不納淹上接輿釋遊)
(論帝覽之詔曰卿諸人不如成淹論通釋人意乃赦停行)
成及(字弘濟錢塘人父貞國子博士及以篤厚為鄕里所重乾符中代聞人宇掌八部兵劉漢宏作)
(亂與錢鏐同討平之累官兵部尚書充常州防禦使遷檢校太師兼侍中)
成崿(詩人)
(五代)成幼文(南唐大理卿作謁金門云風乍起吹皺一池春水王召曰職在典刑一池春水關得甚事)
(宋)成閔(邢州人靖康初劉韐帥真定以應募在麾下後從高宗南渡屢立戰功韓世忠推讓其材嘗拒)
(金主亮有功拜太尉卒贈開府儀同三司有子十一人)
成無玷(字士慤武康人舉進士調江山令宰相李綱薦其文武才略召對)官紹興間金人
(犯順吕頥浩後薦守鄂州兼鄂岳安刺使修築城壘教閱士伍)宗兩賜御
(劄褒美時論多之)
成象(渠州流江人以詩書訓授里中事父母孝淳化中李順據郡縣象父母驚悸死象號泣營葬廬)
(墓側日篩土三斗于墳上每慟聞者悽愴虎豹環廬而卧燕百餘集廬中禾生墓側生九穗服)
(終未還家知禮者諭之始歸教授)
成藻(為南宫令)
成銳(闕人應制科王)
成悦(字以道景德中以制作郎知廣德軍事)
成端亮字伯(紹聖進士)
成欽亮(字仲邽端亮弟朝奉大夫知陜州隆興進士)
(元)成克敬(碭山人敦朴務實由歸德軍判官轉國子監典籍卒贈朝列大夫祕書少監追封上谷郡)
(伯)
成玉(行府提控都管從郝經使宋者也經拘留真越七年而從經者格鬭相殘索經于室經乘昏踰)
(牆伴使來救經脱而玉死之初變未作時從者頗怨忿欲有異謀玉屢勸經宜謹僃之經不以)
(為然竟以致變玉死經為文以祭焉)
成遵(字誼叔至正中武昌路總管時武昌為沔寇殘毁民多死于兵而大江上下皆劇盗阻絶遵假)
(軍儲鈔萬錠募勇敢士具戈船截兵境且戰且行糴粟于太平中興民賴以全活者衆)
(明)成璡(興化人洪武中授代州學正陞蔚州知州為政清肅與守將協修邊僃民賴以寕水樂初命為)
(北平布政司參議制辭有致朕無北望之憂之語卒追封吏部左侍郎洪熙初贈吏部尚書)
成洙(字懷魯南和人篤志嗜學元末扶母氏避亂山西訓蒙以給衣食母喪負骸骨歸洪武七年以)
(明經授本縣儒學訓導陞山東益都教諭子均博通經史洪武二十七年授本縣學訓導父子)
(相繼儒官無愧師責)
成䒶奇(洪武中常熟知縣時府吏詣縣徑由中道入公堂䒶奇怒其越禮執之事聞上喜其能命)
(以酒勞之)
成均(監城人永樂中由國子生授監察御史端厚勤慎陞江西按察副使再陞南京刑部右侍郎轉)
(戶部右侍郎)
成務(興國人永樂間任監察御史以振揚風紀有聲超陞貴州按察使)
成實(光州人天順進士成化中任禮科給事中上言疏通歲貢一途上是其言)
成始終(字敬之無錫人正統己未進士授行人拜監察御史己巳之變督兵紫荆關守要害地事)
(竣擢湖廣按察僉事敏于疏决獄無滯囚以直戇忤當道乞歸結屋顔曰錦江舲海嶽軒善吟)
(咏所著有澹軒集倪文僖公表其墓)
成器(餘姚人正統間聞侍講劉球劾中官王振下錦衣獄死乃即邑中龍泉山頂為壇祭球祭畢以)
(餕頒諸同志其祭文歴述古今權奸之禍凣二千餘言人謂之祭忠文)
成樂(字以和湖廣石首縣人由進士正德十年知秦州居官清慎宅心慈愛十三年春遽以疾革囊)
(槖蕭然幾不能殮歸)
成子學(字豫道海陽人嘉靖甲辰進士任浹江知縣有惠政任御史有風裁歴行太僕寺卿)
萬姓統譜卷五十三
