卷三十八
萬姓統譜卷三十八明凌廸知撰
(唐)張志寬(安邑人居父喪哀毁嘗為里正忽詣縣稱母疾急求歸令問狀對曰母有疾志寬輒病令)
(疑其妄繫于獄馳驗如言乃慰遣之母終負土成墳高祖遣使拜散騎常侍表其閭)
張懷約(建昌人初仕隋官至學士後歸唐以為温州司馬懷約幼有令名鄉人宗其德行尤博學)
(強記文詞典麗講三禮三傳出諸儒之右性尚簡雅後隠于富陽山莫知所終)
張士衡(樂夀人九歲喪母哀毁過制博士劉思軌授以詩禮隋末兵起諸儒廢學唐興士衡復講)
(教鄉里太子承乾迎致謁太宗擢崇賢館學士太子嘗問事佛對曰事佛在清淨仁恕如君仁)
(臣忠子孝則福祚永反是而殃禍至及承乾廢罷歸子大隱高宗時為太常博士守正不詭從)
(有大臣體)
張平高(綏州人隋末為鷹揚府校尉戍太原從唐高祖平京城累授左領軍將軍封蕭國公貞觀)
(初為丹州刺史卒追封羅國公贈潭州都督)
張進(饒陽人少負竒質有膽氣唐初與饒陽太守諸葛德威合謀擒劉黑闥以功授開府儀同三司)
(賜廐馬五十匹黃金百萬)
張公謹(字弘慎繁水人貞觀初為代州都督置屯田以省餽運又數言時政得失後遷襄州都督)
(甚有惠政其卒也太宗不避辰日哭之)
張嗣宗(崐山人唐高祖鎮太原引為客授秦王經及太宗即位問君欲何官因謝不敢帝曰朕從)
(卿授經卿從朕求官何所疑乃頓首願為國子祭酒遂授之永徽中致仕)
張鎮周(舒人武德間為夲州都督到郡就故宅召親戚酣宴十日既而分贈金帛泣與之别言今)
(日鎮周猶得與故人歡飲明日則舒州都督治百姓耳自是境内肅然)
張玄素(虞鄉人初仕隋為景城縣戶曹竇建德執將殺之邑人千餘號泣請代釋之唐太宗即位)
(擢侍御史遷給事中時治洛陽宫上書諫止魏徵嘆其有回天之力歴太子左庶子)
張士貴(盧氏人善左右射隋末從羣盜攻剽城邑高祖招降之從征有功進爵虢國公貞觀中以)
(破賊功遷右領軍大將軍)
張儉(字師約新豐人初檢校代州都督建平糴法貞觀中都督營州有征遼功兄文師太僕卿弟延)
(師右衛大將軍門並三戟)
張法雲(虢州人唐貞觀六年五月五日生年八九歲時兄戍安西朝往夕還故名萬回)
張昌齡(唐貞觀末翠微宫成闕獻頌補通事舍人)
張旭(字伯高吳人善草書嗜酒每大醉呼呌狂走乃下筆或以頭濡墨而書既醒自視以為神世號)
(張顛尉常熟有父老屢求判其狀張怒老人曰見公筆勢竒妙欲家藏之耳因問所藏書出其)
(父書旭視之天下竒筆也自是盡其妙)
張公藝(夀張人九世同居高宗封泰山還幸其宅問曰何為九世不分藝書忍字百餘以對)
張文瓘(字稚圭武城人為宰相時高宗造宫殿討四夷養廐馬萬匹文瓘上書諫止改兼大理卿)
(不旬日斷疑獄四百抵罪者無怨言後拜侍中諸囚皆垂淚卒贈幽州都督四子皆至三品時)
(號萬石張家弟文琮文琮子錫皆為顯官有政績)
張濆(天台隠士喻鳬贈詩有道高天子問名重四方招之句)
張文琮(貝州武城人貞觀中為治書御史遷亳州刺史永徽初獻文皇帝頌優制褒美拜戸部侍)
(郎坐事出知建州刺史州尚淫祀不立社稷文琮下教曰春秋二社本於農今此州廢不立尚)
(何觀比歲田畆卒荒或未之思乎於是始建祠壇民悦從焉)
張道源(并州人唐高祖時為大理卿年十四居父喪士人賢其孝縣令郭湛署所居曰復禮鄉至)
(孝里張道源嘗與客夜宿客㬥死道源恐主人怱怖卧尸側至曙乃告又徒步護送還其家)
張仁愿(下邽人有文武才神龍中為洛州長史盜不入境又為朔方總官築三受降城拜同中書)
(門下三品封韓國公)
張知謇(字匪躬幽州涿人兄弟五人知玄知晦知泰知默皆登明經高第武后朝俱為顯官曉吏)
(治清介有守知謇歴十一州刺史尤見重于時)
張錫(武后時為相請召還廬陵王不為張易之所容流循州)
張齊賢(陜州人聖歷初為太常奉禮郎遷博士論禮制合古義累遷諫議大夫)
張柬之(字孟將襄陽人少涉經史舉進士初以賢良召對策第一時年七十餘出為合蜀二州刺)
(史武后嘗求一竒士狄仁傑曰張柬之雖老宰相才也即召為洛州司馬轉司刑少卿拜同平)
(章事誅二張復唐社稷以功封漢陽郡王出為襄州刺史卒諡文貞柬剛直不傅會然邃于學)
(論次書數十篇)
張興(束鹿人性忠勇為饒陽禆將不肯從史思明亂且責之思明怒鋸解之興罵不絶口軍中為之)
(改容)
張說(字道濟洛陽人永泰中策賢良方正第一授校書郎遷左補闕累官同平章事後為中書令封)
(燕國公朝廷大述作多出其手相州刺史河北道觀察使勤恤民隠有惠政)
張無夢(永嘉開元觀羽士唐玄宗召對講易謙卦上問曰獨說謙卦何也無夢對曰方大有時宜)
(守之以謙復命講還元篇敷對詳明玄宗大悅宸翰特賜以詩寵其還山)
張嘉貞(蒲州人以五經舉坐事免後擢監察御史歴梁秦二州都督政以嚴辨開元中拜中書令)
(弟嘉祐任金吾衛將軍每朝軒盖騶盈閭巷時號所居坊曰鳴珂里)
張琇(解人父審素以嶲州都督被誣為御史楊汪所誅琇徙嶺南久之逃還殺汪吏捕以聞玄宗謂)
(孝子不顧命殺之可成其志臨刑琇色自如曰下見先人夫復何恨)
張祐(字承吉南陽人寓居蘇州有詩名白居易刺杭時江東進士多奔杭取解屬時以素望取士祐)
(自意必首薦既而徐疑冠多士祐遂偃蹇不隨鄉試令狐楚鎮天平表祐新舊格詩三百篇以)
(獻祐至京師為元稹所抑寂寞而歸嘗自號釣鰲客會昌初李紳節度淮南壮其為人厚加禮)
(致祐長於宫詞掖庭多吟諷之杜牧守池與祐為詩酒友寄詩云誰人得似張公子千首詩輕)
(萬戸侯當時以為故實大中間卒於丹陽)
張廷珪(河南人慷慨有志尚第進士累遷監察御史按劾平直開元初大旱關中饑廷珪應詔上)
(䟽官至少府監廷珪偉姿儀善八分書與李邕友善及邕躓于事屢表薦之人尚其方介)
張守珪(陜州人慷慨尚節義開元中為瓜州刺史虜奄至衆失色守珪置酒城上會諸將作樂虜)
(疑有備不敢攻引去守珪縦兵擊大破之入拜右羽林大將軍子獻恭數有軍功累遷檢校吏)
(部尚書)
張九齡(字子壽曲江人七歲能屬文後擢進士又以道侔伊呂科高第為左拾遺玄宗千秋節上)
(金鑑錄以伸諷諭累遷中書侍郎嘗抑李林甫請誅安禄山以薦周子諒坐貶荆州刺史久之)
(封始興伯卒諡文獻開元後天下稱曰曲江公而不名云)
張九臯(九齡仲弟歴宋襄廣三州刺史季弟九章亦歴溫吉曹三州刺史天寶中為嶺南節度使)
(九臯子杭為侍御史杭之子仲方擢進士為諫議大夫秘書監卒贈禮部尚書諡曰成)
張介然(玄宗時歴衛尉卿安禄山反守陳留久不知戰介然到屯不三日賊已渡河遂遇害)
張果(唐開元中方士有長年術自言數百歲召至變化不測常乘白驢罷則如純疊巾笥用則以水)
(噀之而去懇辭歸山賜銀青光禄大夫號通玄先生入常山不知所終)
張從申(吳人善書世稱獨步擢第為秘書省正字弟從師從儀從約皆工書得右軍風規人謂四)
(絶)
張聿(琅琊人嘉興軍華亭令吏民初犯書罪由于籍聽其自新再犯則舉籍勘照按論不宥府有征)
(需量力受數稍至浮濫輒為禠去有以干乞至境上者聞民歌曰華亭君來幾時免我疾苦療)
(我饑其人曰愷悌之政安可撓耶不謁而去)
張弘(字敬禮吳人善篆隷飛白書妙絶當世人稱其飄若游雲激若飛電有飛仙舞鶴之態常帶烏)
(巾人號張烏巾歐陽詢謂張烏飛白論入神品小篆亦入能品)
張僧繇(梁人丹青絶代于安王寺畫二龍於壁不點晴云點即飛去人試點之須臾雷電破壁而)
(去不點者在焉)
張蘊古(唐貞觀上大寶箴除大理丞有官李好德心疾妖言丞按實不當死治書侍御史權萬紀)
(劾奏蘊古阿縱太宗遽殺之既而悔魏徵諫萬紀等皆罪)
張藻(字文通唐人善畫嘗手握雙筆齊下一為枯枝裂一為生枝潤澤一時號為神品自撰繪境一)
(篇官至祠部員外郎)
張彖(為華隂主簿為守令所抑歎曰若立身矮屋中使人擡頭不得遂棄官去)
張伯偕(與弟仲偕形貌相似仲娶妻新粧畢見伯偕曰粧好否答曰我伯偕也趨避之須臾又見)
(告曰向大誤認伯為卿答曰我固伯偕也大慚不敢復見)
張志和(字子同金華人父游朝通莊列書為象岡白馬諸篇以佐其說志和肅宗時擢明經授錄)
(事參軍親亡不復仕自稱煙波釣徒又號玄貞子李德𥙿嘗稱其隠而有名顯而無事不窮不)
(逹嚴光之比云)
張廵(南陽人博通羣書曉戰陣法氣志高邁開元末擢進士第為清河令有治績後調眞源令禄山)
(反廵起兵討賊與許遠同守睢陽大小四百戰糧盡城䧟罵賊而死贈揚州大都督郡人廟祀)
(焉)
張敦(浦江人為諸暨令海寇三百餘人剽掠為患敦悉平之轉重泉令民悅其化遷車騎將軍)
張延賞(嘉貞子博涉經史通吏治大歷初除河南尹治行第一更四鎮所至民頌其愛後拜中書)
(侍郎同平章事子弘靖元和中同平章事繼祖父為相時號三相張家)
張鎬(博州人儀狀瓌偉有大志好王霸大略仕至中書侍郎同平章事廉潔不殖貲産善待士性簡)
(重論議有體天下推為舊德云)
張鎰(字季權河南人為殿中侍御史黃原令盧樅為邑人所構有司以死鎰不直之理樅免死坐貶)
(撫州司戸參軍大歷初為濬州刺史後拜相罷為鳳翔隴右節度使)
張建封(字本立南陽人少喜文章慨慷尚氣代宗詔李光弼進討蘇常盜建封請前諭盜一日降)
(數千人德宗時鎮徐泗來朝召見眷遇異等比還鎮親詩賦以餞在徐十年一軍大治有文章)
(傳世)
張名振(事李懷光為都尉懷光已立功奉詔倨甚名振大言曰太尉見賊不擊使到不迎將反耶)
(且安史僕固等今皆族滅公欲何為懷光怒拉殺之)
張伯儀(魏州人以戰功隷李光弼軍浙賊袁晁反使伯儀討平之功第一擢睦州刺史後為江陵)
(節度使樸厚不知書然推誠遇人軍中畏肅民亦便之)
張仲素(德宗時以例將事盧軍節度張允紳擢平州刺史允紳卒詔仲素代為節度使同平章)
張徹(幽州節度判官至任遇府軍怨其從事盡殺之而囚其帥且相約獲徹置之帥所徹出門罵衆)
(曰汝何敢反不絶口而死事聞贈給事中)
張鷟(字文成深州人少聰慧絶倫為文下筆輒成舉進士擢考功員外郎累官至學士時稱其文猶)
(青銅錢萬選萬中號青錢學士孫薦敏銳有文辭累官左拾遺論盧杞姦惡進諫議大夫改秘)
(書少監卒諡曰憲)
張萬福(元城人三世明經止縣令州佐萬福乃學騎射累官和州刺史鎮咸陽時李正己據江淮)
(漕船不敢踰渦口德宗召拜濠州刺史漕通陽城等論裴延齡帝怒萬福大言曰朝有直臣天)
(下太平矣吾年八十與見盛事天下重其名官至左金吾衞將軍圖形凌煙閣)
張伾(德宗時為臨洺守田悅攻之乘城固守累月士死粮盡救不至伾召部將立軍門命女出徧拜)
(因曰諸君戰良苦吾無貲為賞願以此女賣直為衆士一日費士皆哭曰請死戰會救兵至伾)
(乘勝出戰無不一當百以功遷泗州刺史)
張孝忠(德宗時為定滄等州觀察司使朱滔叛遣人說之答曰吾既為唐臣而天性撲強業已效)
(忠不復助惡矣乘城固守滔解去)
張常洧(字巨川句容人父璋為建州司戸建中四年卒常洧廬於墓者三歲墓側生瑞芝十二莖)
(守土者表聞旌異之其從孫公挺亦以孝稱人謂張世孝云)
張九宗(遂寧人舉進士持節封侯歸典鄉郡凡宫觀碑銘多九宗所撰)
張全義(河南尹初東都薦經寇亂戸不滿百全義招懷流散勸之樹藝刑寬事簡遠近趨之時市)
(出見田疇美者召田主勞以酒食有蠶麥善收者賜以茶綵有田荒穢者集衆杖之由是比戸)
(豐實水旱無饑既去百姓思之立廟以祀)
張惟儉(當塗人和州刺史與柳鎮友柳宗元曰先君之所與友凡天下之士舉集焉信讓而大顯)
(道博而無雜今世言交者以為端其見重如此)
張籍(字文昌烏江人善古詩及書翰行草舉進士水部員外郎官至國子司業籍性狷直不容物是)
(時韓愈以文衡輕重天下士而籍為愈客且薦于朝自是名播人口一時賢士争與之游)
張仲武(范陽人會昌初為雄武軍使習戎事性忠義遷檢校工部尚書以破回鶻功進兵部尚書)
(詔李德裕撰紀功碑以告後世累官檢校司徒中書平章諡曰莊)
張允伸(范陽人宣宗時為節度使累進中書平章封燕國公時徐州反出米五十萬斛鹽二萬斛)
(佐國用詔嘉之賜玉帶寳器進兼侍中卒贈太尉諡忠烈)
張行成(字德立定州義豐人才局方正為富平主簿有能名召補殿中侍御史凡國有大政必預)
(議焉累遷尚書左僕射卒諡曰定)
張承休(崐山人隋散騎常侍胤之孫也張說撰其墓志云希言篤行去華崇實非法不由非禮不)
(動精於理物敏於從政歴朝議大夫上柱國恒州刺史)
張從師(蘇州人祖損之隋侍御史水部郎父浤碩學麗藻名動京師從師仕終河南府法曹參軍)
(張說撰墓志云冲和純粹辯博閎達卓犖好古儻蕩逸羣㤀懷樂道上元二年終葬虎丘西原)
(子惟儉惟靜弱歲皆精左氏穀梁春秋弟從約在藝苑傳)
張鵬(德興人宣宗時為河東節度掌書記吐蕃犯邊鵬率數千騎敗之懿宗立表為瓊管五州招討)
(使入為金吾羽林二將軍屬蠻人渡瀘出為邕州刺史制置使)
張無擇(字君選句章人性篤孝父死七日絶漿三年不櫛廬墓有醴泉芝草之瑞官至中散大夫)
(遷和州刺史)
張濬(河間人汎知書史喜高論累官度支員外郎黃巢亂僖宗召拜諫議大夫為都統判官時王敬)
(武在平盧軍已臣賊濬諭以君臣大義敬武愧謝召諸將佐謂曰今勤王之師滿天下賊平將)
(安往何不共誅大盜迎天子諸將曰諫議言是也敬武即引軍從濬而西賊平以戶部侍郎判)
(度支後拜中書門下同平章事)
張蠙(清河人乾寧二年趙觀文榜進士第授校書郎調櫟陽尉遷犀浦令偽蜀主建開國拜膳部員)
(外郎後為金堂令王衍遊大慈寺觀壁間題詩愛賞久之問誰為左右以蠙對因給札令以詩)
(進蠙上二篇衍尤嘉重將召知制詔宋光嗣以其輕傲駙馬宜䟽之由是止賜白金千兩蠙生)
(而秀穎幼能篇什有登單于臺詩知名當世)
張遜(乾寧初為山隂令董昌反署置百官召遜知御史臺遜固辭曰王自棄為天下笑且六州勢不)
(助逆王據孤州祗速死爾昌怒曰遜不知天意以邪說拒我囚之它日謂人曰我縱無遜何乏)
(于事乃害之)
張直(濮州人父楚平夀張令調長安値黃巢亂不知所終直幼避地河朔既冠以父失所在不遑寢)
(處時盜賊蜂起道路梗塞直自秦抵蜀徒行丐食以覓父積十年不獲乃發喪服衰哀慕終身)
(青州王師範再以書幣招致學館師範降梁直脫難北歸以周易春秋教授學者時號逍遥先)
(生)
張訓(清流人楊行密據合肥訓往謁一見如舊授以親兵以功遷黃頭都虞候孫儒侵宛陵行密命)
(訓禦黃池遂襲歴陽取滁州儒焚廣陵走訓率先入城得穀數十萬斛以賑饑民陳可言據宛)
(陵訓破之遂以檢校右散騎常侍守常州刺史乾寧初授刑部尚書)
張道古(字子美臨淄人乾寧間遷右拾遺上疏言國家有五微二亂貶施州司戶參軍後王建召)
(不就遇害)
(五代)張歸霸(清河人仕梁累官右龍虎統軍左饒衛上將軍嘗與張晊戰中流矢反拔其矢以射賊一)
(發而斃奪其馬而歸其驍勇如此弟歸厚善用弓槊能以少擊衆歴官鎮國軍節度使歸弁亦)
(善戰為滑州長劔指揮使)
張藏英(范陽人後唐末舉族為賊孫居道所害藏英襲殺居道以祭其父母時稱為孝子仕後周)
(以刺史領邊任屢擊敗契丹刺史褒美之宋初為瀛州團練使升護關南軍)
張誼(襄邑人幼孤好學諸父使督耕隴上誼閱書樹下舉後唐進士仕晉累官中書舍人初和凝拜)
(端明殿學士署門不接賓客誼即致書以為四方利害所宜詢訪若不接賓客聾瞽耳目坐虧)
(職業凝大竒之)
張仁謙(汝州人仕晉為北面行營兵馬都監匈奴不敢犯塞漢祖即位授西上閤門副使入宋平)
(李繼筠以功授象州刺史)
張希崇(薊人少好學通左氏春秋仕後唐累官靈武節度使在官不喜聲色善撫士卒招集夷落)
(明宗屢詔褒嘉之)
張澹(南陽人好學有才藻五代晉進士桑維翰器之歴左拾遺禮部員外郎知制誥宋初加祠部郎)
(中權直學士院尋攝殿中監賜金紫澹美風儀善談論歴官中外所至皆治)
張憲(晉陽人沉靜寡慾少好學能鼓琴唐莊宗知其能文以為天雄軍節度使掌書記累遷刑部侍)
(郎後為太原尹北京留守)
張廷翰(陵川人仕周為護聖指揮使以平淮南功遷鐡騎都虞候宋初為彰國軍節度使)
張存敬(譙郡人為人剛直有膽略仕梁為將累遷護國軍留後徙宋州刺史卒贈太傅)
張保續(萬年人性介直好儉素初仕梁歴唐晉至宋為衛尉鄕判閤門事前後四十年善宣贊辭)
(令聽者傾聳累使藩國不辱命從征李筠以疾留河内)
張琳(眉州刺史繼章仇修通濟堰溉田一萬五千頃民被其惠歌曰前有章仇後張公疏决水利秔)
(稻豐南陽杜詩不可同何不用之代天工)
張彦能(南唐楚州守將周世宗攻淮南淮郡皆降獨楚不下圍四旬守益堅城破彦能與其副鄭)
(昭業戰死所部千餘人皆死誓無降者)
萬姓統譜卷三十八
