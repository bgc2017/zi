提要
芻言雜家類一(雜學之屬)
(臣)等謹案芻言三卷宋崔敦禮撰敦禮家本
河北南渡後與弟敦詩同登紹興進士官至
諸王宫大小學教授愛溧陽山水買田築室
居焉是編凡分三卷上卷言政中卷言行下
卷言學其造文皆規橅揚雄王通頗追步古
之儒家無語錄鄙俚之集卷首以道德仁義
分析差等中又有諸經𫝊注為蠧道之書其
旨頗襍于黃老未為粹然儒者之言至其間
指切事理于人情物態抉摘隠微多中窽要
襍家者流七略著錄固不妨並存其說備採
擇焉則亦有不可盡廢者爾
樂菴語錄雜家類一(雜學之屬)
(臣)等謹案樂菴語錄五卷宋龔昱撰昱字立
道崑山人從學於李衡錄衡平日講學之語
為此書樂菴者衡所居也衡為學以論語為
本嘗有得於洛人趙孝孫之說孝孫之父受
業伊川故衡亦淵源程氏所著周易義海撮
要已别著錄是編闡明理學間論詩文亦有
涉及二氏者如因緣地獄諸說未能粹然無
疵而超悟處自非淺人所及卷末載衡本𫝊
及遺事數則又有吳仁傑後序王藺孫僑游
洚周必大范成大王遂劉煒諸人跋語甚詳
觀其抗章論事不避權貴臨歿從容篤於任
䘏真能脱然於富貴生死之際以之印證所
言庶幾躬行實踐非空談性命者可比仁傑
後序云吾友龔君立道篤意於學從先生游
者六年聞微言要指必書於策亦可謂不忘
其師者矣明方鵬崑山人物志稱昱蔚有文
學安貧樂道鄉人謂之龔山長所居曰棲間
堂陸游劉過皆為賦詩云乾隆四十七年二
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
