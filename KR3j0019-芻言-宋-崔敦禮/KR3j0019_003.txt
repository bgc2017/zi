芻言卷下宋崔敦禮撰
蠧魚之害於書拂而除之惟恐不至也有笑而言曰書
奚惡於蠧哉夫九師易之蠧也二戴禮之蠧也三𫝊者
春秋之蠧也孔氏劉氏者書之蠧也毛韓齊魯者詩之
蠧也蟲魚之蠧蠧其書者也諸子百家之蠧蠧其道者
也蠧其書者編簡殘闕蠧其道者生人喋血
載哀者聞歌聲而泣載樂者聞哭聲而笑歌非可哀也
哭非可樂也載使之然也是故喜怒無常心好惡無定
形載於譽者至惡有所喜載於讒者至善有所怒載於
愛者至醜有所好載於忌者至美有所惡大人者虚其
中實其外含其光徹其昧是之謂去載
聖人之文其道全學者之文其義全材士之文其詞全
道全者人化之義全者人信之詞全者人悦之是故修
詞而可說者義之末也明義以求信者道之衰也聖人
者其猶天地乎天之道粲為日月星辰而四時行焉地
之道陳為山川邱陵而百物生焉聖人之文道化焉而
已矣
魚無耳而能聽蟬無口而能鳴蛇無足而能行兔絲無
根而能生其能者天其無者人其能者性其無者形逹
此理者肢體可以堕形骸可以忘目可不視而見耳可
不聽而聰口可不言而信行可不為而功
工求其工學者亦求其工乎曰雕鎪剞劂木之病也纖
織組麗絲之蠧也穿鑿破碎道術之衰也鈎棘排偶文
章之弊也工乎工乎吾見拙者笑之矣
仁木也禮火也信土也義金也智水也仁以長人故生
禮禮以定分故生信信以立志故生義義以逹宜故生
智此五行相生之性也仁過則柔義克之義過則暴禮
克之禮過則煩智克之智過則詐信克之此五行相克
之理也相生以因之相克以成之斯變通之道與
持寳以求市者不欲人誇之擇善以求友者不欲人譽
之薄我貨者欲與我市者也訾我行者欲與我友者也
是故君子因譽而情疎因諍而友密謟諛我者害己之
賊也稱述我者行路之人也詆切我者金石之至交也
見麋鹿者援弓而射之幸而中焉失聲而喜之逢螻蟻
者迂足而活之誤而傷焉失聲而痛之心非仁於螻蟻
忍於麋鹿也欲勝則為忍欲去則為仁也是故欲勝者
父子可使相食兄弟可使相賊欲去者天地可以為家
萬物可以為一
賢者吾敬之不賢者吾亦敬之善者吾親之不善者吾
亦親之有賢不敬是聾瞽也有不賢不敬是狎虎也有
善不親是廢䋲而揉曲也有不善不親是舍石而攻玉
也賢者吾敬之以為法不賢者吾敬之以為戒善者親
之以治吾不善不善者親之以成吾善此君子之學也
仁者人也義者宜也禮者體也智者至也信者信也仁
而不合乎人曰偽義而不逹其宜曰固禮而不知其體
曰忒智而不止其至曰惑信而不得其信曰塞宋襄公
行仁而敗非夫仁而能敗人也偽也徐偃王為義而滅
非夫義而能滅人也固也魯哀公治禮而削非夫禮而
能削人也忒也萇洪以智困非夫智而能困人也惑也
尾生以信殞非夫信而能殞人也塞也相入者相賊不
相入者相息膠漆之投天下莫解焉而同歸於物冰炭
之反天下莫合焉而各全其天是故情壞於所溺心壞
於所雜君子之性惡其有入也忿者仁之賊也欲者義
之螣也逸者智之毒也懼者勇之仇也是故多忿害物
多欲害已多逸害性多懼害志
白並於五色而五色在白之中甘並於五味而五味在
甘之中宫並於五聲而五聲在宫之中仁並於五常而
五常在仁之中是故五色之變不勝其觀也白立而五
色形矣五味之調不勝其嘗也甘立而五味停矣五聲
之和不勝其聽也宫立而五聲成矣五常之道不勝其
用也仁立而五常具矣
無失無得是謂天則不始不已是謂天理無醜無好是
謂天道不亟不稽是謂天時暗其天道滅其天理悖其
天時以違天則是之謂凶德聖人遵天之道由天之理
與天為期以循天則是之謂天德
至強非甲兵也至貴非軒冕也至富非金玉也至夀非
千歲也克己自勝強之至矣清心飬性貴之至矣安分
止足富之至矣通晝夜之道知死生之說壽之至矣
里之巫曰羞酌尋常歌迎舞將祈疾者健起祈歲者豐
穣羊豕鮮肥金樽玉巵祈疾得亟祈歲得飢人有難之
者曰儉以嗇寡欲而虚一必吉侈而豐欲多而實中必
凶吁巫之言其幾於道者乎
不過勝母所以立孝也不入朝歌所以立儉也不飲盗
泉所以立廉也名乖而無損於實不得不懼事非而無
傷於德不得不去糟邱之荒象箸之習也炮烙之惨熱
升之積也殉良之哀偶人之弊也是故防有者必立於
無救末者必立於初
橘柚之朽或為蝴蝶韝蒼䄡黑其文美也倚薄風露其
志潔也篁端蕙隙其處高也湏臾觸物而膠之枯為塵
矣天地大橘柚也人物大羽化也名位大蕙篁也榮而
瘁者能幾湏臾之頃哉
耡者日却愈却而墾愈廣織者日進愈進而帛愈長君
子者為道日損若耡之却則道得矣為德日益若織之
進則德積矣為道而不能損是進而耡也為德而不能
益是却而織也
博愛之謂仁不疑之謂信無所不知之謂智此不易之
理也君子行之則不膠於迹矣愛之仁也有所惡亦仁
也信之信也有所疑亦信也知之智也有不知亦智也
目明而不妄視耳聰而不妄聽心慧而不妄慮此精神
之舍也精全而神全神全則氣全一夫而能奪三軍非
戈矛之利精神勝之也一賢而能折千里非詐謀之用
精神制之也是故精誠之至者石可使之决泉可使之
躍日可使之却况於人乎况於事倫乎
愚者之道有四庶人之愚不與焉有逹人之愚有哲人
之愚有信人之愚有直人之愚顔子者逹人之愚者也
高柴者信人之愚者也寗武子者哲人之愚者也晁錯
者直人之愚者也
外視者蔽内視者明外聽者惑内聽者聰明莫明於日
也視之者昏響莫響於雷也聽之者聾外視無至明也
外聽無至聰也大人者還觀於無反聽於虚若水之清
明從内生若谷之虛響從内興所以為視聽之精
窮里之社有扣盆拊瓴和而歌者自以為樂矣一旦使
之擊建鼓撞巨鍾仍仍然知盆瓴之足羞也穿鑿以為
深雕琢以為功誦說以為精謂學之至也君子視之叩
盆拊瓴之徒耳是故不聞聖人之道不知穿鑿之粗也
不觀聖人之文不知雕琢之陋也不得聖人之忘言不
知誦說之無益也
江之蟹初穴於沮洳秋冬之交則大出指海而趨焉漁
者緯蕭而留之越軼而去不逹於江不至於海不止也
是故曲學者沮洳也大道者江海也厭沮洳而决江海
人之所同也不塞於異端不障於邪說若蟹之勇能越
軼而至於海者鮮矣
芻言卷下
