太清神鑑卷五
論骨肉立天之道曰隂與陽立地之道曰柔與剛故
地者具剛柔之體而能生育萬物也山者地之剛也土
者地之柔也剛而柔則崒嵂而不秀柔而剛則虚浮而
不實故人之有骨肉者亦若是矣故肉豐而不欲有餘
骨瘦而不欲不足有餘則隂勝於陽不足則陽勝於隂
隂陽相反謂之一偏之相肉當堅而實骨當直而聳肉不欲
在骨之内為隂之不足骨不欲生肉之外為陽之有餘
故人肥則氣短馬肥則氣喘是肉不欲多骨不欲少也
乃隂陽和平剛柔得中骨肉相稱理之善矣故暴肥氣
喘速死之兆肉不欲横横則性剛而多横肉不欲緩緩
則性柔而多滯遍體生毛則性剛而又急肥不欲紋薄
者近死之應肉欲香而煖色欲白而潤皮欲細而滑皆
美質也肉重而麄皮硬而堆塊色昏而枯皮黑而臭癃
&KR0146;多者非令相也若人神氣不明筋不露骨肉不居體
皮不包肉皆死之兆也又云肉充為膚肉欲寬肥人宜
輕清不露瘦人宜堅重不枯反此者皆不善若為肉横
者為帶殺肉病此主凶暴貧夭也巍巍峯嶽堅立萬
福堅剛而峻鬱茂而秀此乃天地之骨也人之有骨節
亦象山嶽金石欲峻而不欲廣欲圓而不欲粗瘦者不
欲肉少而骨露露者多艱多壽也(玉管照神局註云肉不輔骨則骨露乃多難少)
(福之人也)肥者不欲骨隠而肉重重者乃逆滯夭壽也(玉管照神)
(局註云肉肥重乃遲滯之人也肥不欲滿或滿而盈者乃速死之人也)骨與肉相稱氣與
色相和者福禄之相也背攢而體偏骨寒而肩縮不貧
則夭不夭則貧矣(玉管照神局註云謂背攢而體偏骨寒而肩縮凡物有萬状人有萬形亦)
(有折除或窮而壽或富而夭故云不貧則夭也)日角之左月角之右有骨直起
名金城骨位至公卿印堂有骨稜而至天庭名天柱骨
從天庭貫頂名伏犀骨位至三公半頂以前主初年半
頂以後主晚年或有側斷者有迍滯之失面上有骨卓
起者顴骨也主有權勢顴骨相連入耳名玉梁骨主壽
考自臂至肘名龍骨象君欲長而大自肘至腕名虎骨
象臣欲短而小故龍銜虎則福虎銜龍則賤夫骨之法
欲峻長而舒圓而堅直而節應緊滑而不麄惡筋而不
纏則為上相也且人雖有竒骨亦須形相稱色相助方
成令器苟諸位不應雖福壽而不貴也宜在詳之(玉管照神)
(局同相又與五總龜骨同)骨者體之幹所受宜清滑長細内外
肉相稱若骨堅立輕細與骨肉薄者近於寒也大扺須
得聳直不横不露與肉副應者為善相也董公論此骨
法曰鳳凰骨鸚鵡骨駱駝骨犀牛骨猿骨此說微妙難
曉用意深者亦可知也
論額部分一面之貴賤辨三輔之榮辱莫不定乎額
也故天庭天中司空俱列乎額是非攝諸部位繫人之
貴賤也故其骨欲隆然而起聳然而闊其峻如立壁印
堂上至天庭有隠隠骨而見者少達而榮邊地山林皆
欲豐廣坑䧟貧賤額兩邊輔角骨起長大者三品之貴
天中天庭司空中正印堂五位得端正明净聰明顯達
之人也若狭小而髮亂低覆者愚而貧賤也額面小窄
至老貧厄額大面方至老吉昌額角高聳職位崇重天
中豐隆仕宦有功額小面廣貴處人上額方峻起吉無
不利額瑩無瑕一世榮華(餘與瑋琳洞中秘密經同)
論頭部頭部者處一體之尊為百骸之長羣陽會集
之府五行正宗之鄉高而圓藏虚而大者令首也天高
峻而清圓故三光得以照萬物無為而自運故道濟天
下而體常不動曲成萬物之性而常不流是以頭之像
天之形也欲得峻而起豐滿而圓像天之德也欲得儼
正在上不側不摇若夫尖薄而小缺陷而傾者貧下之
儀也行坐低斜或摇或擺賤劣之相也故骨欲豐滿而
起峻秀而凸短則欲厚長則欲方頂突者崇貴側陷者
夭薄頭皮厚者足衣食頭皮薄者貧賤皮青者吉善皮
白者下賤皮黃者貧苦皮赤者凶災頭有餘皮者財食
豐足頭有肉角者必大富貴左偏損父右偏損母耳後
有骨名壽堂骨耳上有骨名玉樓骨並主官禄行不欲
摇頭坐不欲低頭皆為貧弱之相也是以身小頭大
卑賤之輩身大頭小觸事不了頭不應身先貴後貧頭
通四角高權超卓牛頭四方富貴吉昌虎頭高起福禄
無比狗頭尖圓悲涕流漣鹿頭側長志意雄剛獺頭横
闊心意豁達象頭高厚福禄長夀犀牛崒嵂富貴無失
駞頭蒙洪福禄永終蛇頭平薄財禄寥落狢頭尖銳窮
厄無計額紋額之有紋貴賤可斷若額方廣豐隆
而有好紋者則爵禄嵩高也如額尖狭缺陷更有惡紋
者則貧賤無疑矣□三紋偃上者名偃月紋主朝郎□
三紋偃上一紋直貫者名曰天柱骨紋主節察武臣王
字紋者主公侯丨天中丨紋下至印堂名曰懸雲紋主
卿監印堂□紋直上長三寸者名曰鶴足紋主刺史□
三紋繞者早喪父一横紋而曲者名曰蛇行紋也主送
路井字紋者主員郎川字紋者主憂慮刑喪十字紋富
而吉昌田字紋者富貴也山字紋者侍從之榮貴乙字
紋者京朝之職水印紋者主榮貴顯達額上亂紋交足
則貧苦多災婦女額有三横紋者則妨夫害子貧夭矣
枕頭部人之骨法中貴者莫不出於頭額之骨頭骨
額骨之竒者莫不出於腦骨成枕人之有此如山石有
玉江海有珠一身恃以榮顯者也故人雖有骨竒異亦
須形貌相副神氣清越方受天禄不然恐未盡善也夫
腦後名曰星臺若有骨者名曰枕骨凡豐起者主其人
一生富壽如或低陷必主貧夭三骨皆圓名三才
枕主使相□四角各有一骨聳起中央亦聳者名五嶽
枕主封侯□兩骨尖起者名曰雙龍枕主節樞將軍□
四邊高中央凹名車輪枕主公侯□□□三骨並者名曰
連光枕小者二千石大者將相□一骨彎仰上者名曰
偃月骨主卿監□一骨彎俯下者名曰覆月枕主朝郎
□兩骨俯仰者名背枕骨主武關防(又云高文高顯)□上一骨
下二骨分排而圓者名三星枕主兩副制官職□兩方
骨皆起角者名曰四方枕主二千石小者全禄一骨
聳起而圓者名曰圓月枕主館殿清職□上方下圓者
名曰垂露枕主員外郎上下圓稜似杯者名曰玉樽
枕主卿相小者主刺史□□三骨直起一骨下横承之
者名曰山字枕主聰明富貴□一骨圓一骨方名曰疊
玉枕主富而榮一骨聳起而尖峻者名曰象牙枕兵
將之權□骨起四角者名曰懸斜枕主節度武臣□一
骨横截者名曰一楊枕主巨富壽高大凡骨得近下者
過腦而易辨近上者淺而難騐矣骨者一定之相有之
則應也故古之有言頭無惡骨面無好痣其言是矣(瑋琳)
(洞中秘密經同)
論面部面之三停自髮際下至眉間為上停自眉間
至鼻凖為中停自凖人中至頰為下停夫三停者以像
三才也上像天中像人下像地上停長而豐隆方而廣
闊者主貴中停隆而凖峻而静者主壽也下停方而滿
端而厚者主富也若上停尖狭缺陷者主多刑厄之灾
妨尅父母卑賤之相也中停短小偏塌者主不義不仁
智識短少不得兄弟妻兒之力亦中年破散也下停長
而狭尖而薄者主無田宅一生貧苦而艱辛也三停皆
稱乃上相之人矣
論眉部眉者媚也為兩目之翠蓋一面之儀表是謂
木之英華主賢愚之辨也故欲疎而細平而闊秀而長
者性聰敏也若夫麄而濃逆而亂短而蹙者性兇頑也
眉過眼者富短不覆眼者乏財壓眼者窮逼頭昂者氣
剛卓而竪者性暴尾下垂者性懦眉頭交者貧薄妨兄弟
毛逆者妨妻不良骨稜起者凶惡多滯眉中黑痣聰貴
而賢眉高居頭中年大貴眉生白豪多壽上有直理者
富貴横理者貧苦中有缺者多奸計薄如無者多狡佞
是以眉高聳秀威權禄厚眉毛長垂高壽無疑眉色光
澤求官易得眉交不分早歲歸墳眉如彎弓性善不雄
眉如初月聰明超越眉垂如柳貧浪無守彎彎似蛾好
色性多眉覆眉仰兩母所養眉若高直身富清職眉頭
交破迍邅常有也
論眼部眼本清静所以生神為木星欲長秀分明白
如玉黑如漆聳耳入鬢者大貴之相也若短小而明有
異光輪動爍人者此又貴而有壽若睛凸四露視有神
彩者亦主權殺或大而無光長而無神外無上下堂赤
脉相侵睛視不遠眼頻動摇睡沉重不合目瞳黃者不
善相也董正曰眼頭如眼尾開合含異光者神仙之相
非凡相也更有白刃當前還自驚潰而眼不及閃者此
主貴權上將之相也
腰背法論行步緩而輕坐起正而實是謂有腰前視
如負物後視如帶甲是謂有背有背無腰初發後滯有
腰無背初困終亨於是發中亦多憂疑兩者全偹則一
生享富貴毁辱不能及利害不能動即有德之人且相
腰背之法又不以魁偉而取但小以應小大以應大皆
可矣故腰背有旋生者舉止重正面開精神藏隂隲滿
氣色明然後能生欲知生之時金以四木以三水以一
土以五火則不能生也欲漸不欲頓欲停不欲偏如壅
腫肥大乃肉滯矣非謂之腰背則牛行步緩取之得矣
(觀妙經腰背論同上)
論腰腰者為腹之山如物依山以恃其安危也欲得
端而直闊而厚者福禄之人也若夫偏而陷狭而薄者
微賤之徒也或薄短者多成多破廣長者保禄永終直
而厚者富貴也細而薄者貧賤凹而陷者窮下裊而曲
者輕劣蜥蜴腰者性寬而善尖蜂腰者性鄙而和夫臀
高而腰陷者主賤腰高而臀陷者主貧大體腰欲端闊
臀欲平圓則稱也
論背背者一身之基址也人不論肥瘦輕重皆欲有
背夫有背者號為有上須得豐隆不俗如龜背而廣厚
平闊前看如昂後看如俯者福相也或屈而視下頭低
而蟠者非貴相也
論腹腹者内包六腑圓長者可辨其貧富下養元靈
扁大者可知其愚智故腹欲得圓而大者智而榮貴扁
而長者愚而卑賤大而近下者名光朝野小而近下者
清聰長者圓如玉壺者巨富窄如雀肚者至貧圓而近
下者富貴圓而近上者貧賤尖而長者愚而賤横而圓
者智而榮如抱兒者富貴如蝦䗫者貧賤貪婪如牛肚
者積財蹇縮如狗肚者窮寒如猪肚者賤如羊肚者貧
如衣裘者富如筲箕者貧寒肚有三壬者貴而壽肚有
好痣者智肚端而姸者才巧肚扁薄而醜者愚苦又
云腹者包容臓腑乃身之營也欲闊大而垂囊若横凸
者非也或若雀腹鼠腹不為貴相也
論臍臍者是筋脉會要之地為臓腑總領之關故臍
欲深而闊不欲淺而狭深而闊者智而有福淺而狭者
愚而多賤生近上者衣食生近下者貧薄低向下者有
識突向上者無智圓而正者善士斜而醜者惡人藏而
深者福禄凸而出者賤矣大能容物者名榮邦國小而
一撮者惡傳千里
論四肢夫手足者謂之四肢以象四時加之以首謂
之五體以象五行故四時不調則萬物夭閼四肢不節
則一生困苦五行不和則萬物不生五體不稱則一世
貧賤是以手足猶木之枝幹節多者則不材之木也故
手足欲軟而滑淨筋骨不露其白如玉其直如笋其滑
如苔其軟如綿者富貴之人其或硬而麄大筋纏骨出
其麄如土其硬如石其曲如柴其肉如腫者皆為貧徒
矣
論手手者其用所以執持其情所以取舍故纖長者
性慈而好施厚短者性鄙而好取手垂過膝者間世英
賢乎不過腰者一生貧賤身小而手大者福身大而手
小者貧手端厚者福手薄削者貧手麄硬者下賤手細
軟者清貴手暖香者清華手臭汗者濁下指纖而長者
聰俊指短而禿者愚賤指柔而密者積蓄指硬而疎者
破散指如春笋者清華富貴如鼔槌者頑愚如剥葱者
食禄如竹節者貧賤手薄破如雞爪足者無智而貧手
倔強如蹄者愚魯而賤手軟如綿囊者至富手皮連如鵝
足者至貧掌長而厚者貴掌短而薄者賤掌破而圓者
愚掌軟而方者福四邊濃起而中凹者富四畔薄弱而
中凸者財散掌潤澤者富掌乾枯者貧掌紅如噀血者
榮貴黃如拂土者至貧青色者貧苦白色者賤如掌中
心生黑痣子智而富掌中四散多横理者愚而貧也
相掌文一井二井錢財萬頃横紋過指最為強壽限
無過得久長若得掌中生十字一生富貴坐高堂手背
紋多作事蹉跎成敗幾次方得成和一紋華蓋二紋破
財三紋多成多敗尅妻若說華蓋紋初主不安寧交入
中限後末主事方成又云手之有紋者亦象木之有理
木之紋理美為竒材手之有美紋者乃為貴質也故手
掌不可無紋有紋者上相無紋者下賤紋深而細者吉
紋麄而淺者賤掌上三紋上畫應天象君象父定其貴
賤中畫應人象賢象愚辯其貧富下畫應地象臣象母
主其壽夭三紋瑩淨紋無破者福禄之相也縦理多者
性亂而灾横理多者性急而賤䜿理直上貫指者百謀
皆遂亂理散出指縫者事事破散紋細如亂絲者聰明
美禄紋粗如横木者愚魯濁賤紋如亂挫(音剉)者一世貧
苦紋如撒糠者一世快樂有穿錢紋辨錢紋者主進資
財有端笏紋插笏紋者文官朝列十指上紋如旋螺者
榮貴傍瀉如篣筐者破散十指上横紋三約者貴破為
奴婢十指上紋有一鈎者賤被驅使有逸紋者將相有
血紋者無印有偃月紋車輪紋者吉慶有隂隲文延壽
紋者福有印紋者貴田紋富井紋貴十字者禄有策紋
上貫指名光萬國有按劒紋而加權印者領軍四海有
法關紋者凶灾逆而妨害有夜义紋者下賤而愈窮大
凡紋襍主大好而或义破者皆為缺陷無成之相矣
手背紋手背之紋其騐尚矣故有五和之理五者皆
近指上兩節者謂之就紋主天子之師下節一為公侯
中節一為使相無名指有者主卿監小指有主朝郎大
指有主巨富手背五指皆横文旋者主封侯王立理貫
者主拜將相手背食指之本亦謂之明堂有異紋黑痣
子主才藝高貴若成飛禽字體者又為清顯之貴大指
本有横紋者謂之空谷紋主寬裕無所不納主大富若
有繞腕紋周旋不斷者謂之玉釧紋主人敬愛一紋二
紋者主朝帝之榮三紋以上者主翰苑之貴男女皆問
其紋須得周匝若或斷者絶者取證無騐矣
爪部爪之為相亦可擇其美惡見其賢愚也尖而長
者聰明堅而厚者壽秃而麄者愚鈍缺而落者病弱色
紅而瑩者主貴色黃而薄者主賤色青瑩者忠良之性
色白淨者閑逸之情如桐葉者榮華如半月者快樂如
甋瓦者伎巧如板瓦者淳重如尖鋒者聰俊如皺石者
愚下
論足上載一身下運百體一為身之良馬一為地之
體象故雖居其至下而其功至大是可别其妍醜而審
其貴賤也欲平而厚正而長膩而軟乃富貴之相也不
可側而薄横而短乃貧賤之質也足下無紋理者下賤
足下有黑痣者二千石禄雖大而薄者賤雖厚而拘者
貧賤脚下城跟者分及子孫脚下旋紋者名譽千里脚
下薄如板者貧愚脚下凹容魚者富貴足纖長者忠良
之貴足指齊端者豪選之賢足厚四寸者巨榮及富足
排三德者兩省之權大體貴人之足小而厚賤人之足
薄而大焉足下細軟而多紋者貴相也麄破而無紋
者貧賤足下有龜紋者二千石禄足下有禽紋者八位
之職足下五指有五策紋者平生賢哲足下有井紋者
升朝之官足下有錦繡紋者食禄萬鍾足下有紋如花
樹者横財無數足下有紋如剪刀者藏鏹巨萬足下有
紋如人形者貴壓千官有三策紋者福而禄有螺紋者
富而貴兩小指無則是貧也兩小指皆有謂之十螺紋
主性節恡十指皆無螺紋者多破散矣
