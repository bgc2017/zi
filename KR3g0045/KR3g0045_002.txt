太清神鑑卷二
雜說上篇大貴之相有三曰聲曰神曰氣盖聲清則
神清神清則氣清騐此三者其形骨次之是以古者方
伎之妙有聞人之聲韻而知其必貴者得之於神也有
察人之喜怒操守而知其必貴者得之於氣也故聲欲
響潤而長神欲精粹而藏氣欲舒緩而静反此者不貴
也若夫有聲而有神氣不應則其貴必遲有神而氣怯
聲破則其貴不遠有氣而神聲慢未可言貴也此三者
幽而難明玄而難測惟意所觧口莫能宣也
雜說中篇成形而不可變體具而不可移大凡形體
惟在完滿隆厚清潤崇重平正華秀不貴則富也若怪
而麄古而露清而寒秀而薄者皆非美相也古人論部
位之法以額凖頭地角左右顴為五嶽以眼口鼻耳為四
瀆以上下分九州十二辰由此觀之則一形之微其所該
也大又烏可淺淺而論哉故上自天子下自庶人其五
臟六腑百骸九竅之形皆同然其所以為形則異也若
辨析之須於三停五行中先觀其要妙次求其部位氣
色左顧右盻尋根揣本則貴賤貧富吉凶夀夭灼然可
見矣
雜說下篇形體身骨相之根本也氣色相之枝葉也
根本固則枝葉繁根本枯則枝葉謝論相所以先究形
體身骨而後氣色也夫氣舒則色暢氣恬則色静氣通則
光潤華明見於色此皆氣色之善也氣偏則色焦氣滯
則色枯氣蔽則憔悴暗黑見於色此皆氣色之凶也若
夫形如枯木心如死灰淡然不與世俱此又至人之相
不可以氣而論也(已上三篇與玉管照神雜說同)
金書寶印上篇形以清奇古怪者須得神與氣合若
神氣不爽則孤露(古)塵俗(怪)寒薄輕沈非貴相也得清
如寒冰奇如美玉古如蒼巖之老松怪如泰山之盤石
雜之千萬人中見而異之者乃清奇古怪之貴相凡有
此相必須操修過人功業隆重聲聞天下也形有五寬
五短五慢五露五急五藏何謂五寬曰氣色曰行坐曰
飲食曰言語曰喜怒全此五者必遠大何謂五短曰頭
曰手曰足曰脛曰身全此五者中流之相也何謂五慢
曰神曰性曰情曰氣曰行全此五者夀而發於遲也何
謂五露曰眉耳鼻齒眼全此五者清烈孤貴異顯之相
也神露路死夭折何謂五急神氣性皮骨發早而易喪
也何謂五藏視藏神言藏聲見藏色思藏息聽藏氣
全此五者清貴遠大之器也前此六說中有可採宜更
致思定有所得五惡殺兩眉短尖眼常如淚此為卒暴
殺鼻折凖頭曲斜羊視此名自吊殺目睛黃動口不合
唇此為扛屍殺肉横四起暴露不檢此名凶暴殺眼中
赤筋眊反強視此名聞亡殺苟有一焉皆不能善終常
以此言為當也
金書寶印下篇山川麗秀而氣不同此人之生其形
性所以有厚薄輕重清濁之異也故閩山清聳人俗於
骨南水平而土薄人俗於情北土重厚人俗於鼻淮水
泛濁人俗於重若宋人俗於口蜀人俗於眼魯人俗於
軒昂江東江西人俗於色如此類者皆風土致異故也
論相而及此者幾於神乎唐舉論相不好言形而好論
色不好言聲而好言氣余以為深意也盖形聲一定而
不變所以易色氣屢變而不一所以難若唐公者是故
欲精其難能也常得渠所著論氣色之文夫人之氣色
皆發於心縈於肺觸於肝散於腎暢於脾故氣色光而
神静血通飲食流暢喜之也氣色昏則心亂血滯飲食
脹逆憂之也喜憂之候外見則浮如薄雲之濛日内見
則隠如圭璧之有瑕或盈而慘舒或發露藏息長者如
絲細者如毛圓如粟長如麥斜如倚竿皆氣色之現也
極致目力徹旦而視之憂喜足徵矣
面部一百二十位人生也雖有善惡之形而貴賤未
可分雖有吉凶之色而禍福莫可詳是以聖人以一面
之形分百二十之部上應三才下配五嶽俯仰天地之
位辯别内外之方見其形則知其貴賤察其色則騐其
吉凶也其謂至賾至深莫可得而隠也且天中者最中
之位以象人主所以威制萬方故刑獄在傍兵衛在後
公卿前列府庫左右精舍為神靈之府故動於眉睫之
上學堂為聰明之館故近於耳門之前目者受色福故
妻兒俱列於目下財者為人之貪故盜賊依於金匱山
林近於仙路弓弩落於邊方承漿近口日角居天且上
停者又為天曰主禄中停者又為人曰主夀下停者又
為地曰主富三部亦為三主上停初主中停中主下停
末主故上停豐滿初年福祿中停隆厚中年成立下停
缺陷者晚年破散大體吉凶貴賤無所不攝今略舉此
數端可皆以此求之中央直下一十三位天中主
過事又主官禄高起直者初年得官平滿者宜遠行有
官禄缺陷者主刑獄死天庭主三公貴品之部若有
骨起者當為卿監骨起而兩邊玄角應之必任宰輔有
黑痣缺陷主刑死一名天牢主貴人之牢亦名鴻臚寺
亦名四方館骨陷色惡不宜此處任官司空主天官
三公之部骨起光澤者當任三公九卿色惡不吉中
正主羣寮之事詳品人物之司亦主官位高下進退骨起
色潤澤主官不歇滅印堂主天印兩士亦名揚闕庭
掌符璽之官方寸起而瑩者二千石守方寸平而静者
三品任官不離闕庭方寸陷者亦主富貴眉接連不廣
一生無禄當傍有黑痣瘢痕事或不吉也山根主
有勢斷絶主多厄無兄弟狭薄而低者並無勢力眉鼻
上亦名玉衡又廷中平滿或有奇骨伏起者招國租之
喜但衡上依依上侵則名聞朝野若陷窪而目得相見
者則情淺識露謀事難成年上主已身之疾病骨肉
起一生無疾患陷缺者主惡死有黑痣者主貧苦夀
上主命之長短事之吉凶陷缺者無夀又名怪部青色
赤黑交錯怪兆也應林木為怪應欄櫪牛馬為怪應井
竈釜鳴井沸為怪準頭主富貴貧賤百事吉凶端正
圓平直充滿者富貴有官準頭齊者心性慈準頭分
妨尅兒左為蘭臺右為廷尉成就平好者聰眀見識
人中主人心性亦主子孫深直端廣者忠信有子孫
中蹇而短者夭命孤獨貧有黑痣女人當自嫁正口
主信文充實平正稜成者有信行薄弱缺陷者多詐
妄有黑痣者主貴吉利承漿主飲酒如有黑痣不
宜飲酒醉而當死平滿者一飲五斗常朝酒食一名藥
部主服藥色暗服藥不得力地閣主地土屋宅平厚
者多田宅而富狭薄者即主貧苦頦頥主貧富圓厚平
澤者富尖陷者貧窮長者主尅害骨肉天中横列八
位天獄一名理獄主刑厄平滿者不犯刑獄缺陷及
色惡者多遭獄厄左廂主丞相平滿者吉利骨起與
伏犀相連者當入宰輔陷缺坎壈者亦多灾厄内府
主金玉財寶骨起平滿家累珠玉身復仁孝缺陷者
淫蕩消折亦獄死高廣主方伯之座豐起者當任
刺史平吉利有黑痣少喪父母陽尺主近佐之官
肉骨豐起位佐郡之職缺陷者主官歇滅有黑痣者客
死他鄉武庫主兵甲之吏骨肉起者宜任兵之官若
有瘢疵缺陷者不宜任此職亦從軍之敗有黑痣兵死
赤色主鬭傷黃色不宜受寄尸兵轉角主郡守之
位骨起而色眀者主任藩府一名弓弩有黑痣主兵死
微黑主退官失禄赤色暴病或争競官職輔骨大即
官大輔骨小即官小如無骨不可求官邊地者主邊
郡之職亦主遠行吉凶肉起吉利邊地骨峻起者主護
御之權黑色不能遠行陷者為奴僕使有黑痣色惡者
不問男女皆客亡天庭横列八位日角主公侯之
坐充滿洪直骨起者主御前常坐光澤行人避道天
府一名王府主入朝否泰是故天府枯燥有官而無道
房心主師侍之位骨起者為人之師骨起而黃色光澤
者為國師色惡者非時主病上墓左右主父母之
位骨起者宜父母光澤子孫滿堂黑痣缺陷主溺死色
枯燥者父母不能葬四煞主手足妨之病四時煞害
之事黃色憂傷損黑色被賊引縮缺骨起皆憂煞害
平滿光澤者一生不被害戰堂主征戰事色斑惡者
戰不還色好平滿戰勝缺陷兵死骨起為將驛馬主
乘騎之事色澤者如乘馬去陷缺者無乘馬之禄色惡
者乘馬有死弔庭主喪亡之事弔庭白如梨花父母
死微白即披服及黑痣喪服多時矣司空横列八位
額角主公卿之位缺陷一生無官骨起為公卿一名
額中色紅黃者大吉黑色主死色惡主厄向人叩頭赤
色發如豆主刀兵死上卿主正卿之位亦主家鄉骨
肉起而常光澤為官必親御座色惡遠離家鄉少府
主府寺之位骨起者任府寺色惡有官主失職右府黃
起貴人微名不出季月應之交朋主朋友之位骨起
及色紅黃者交友輔強缺陷者一生寡合色惡與朋友
争競色青外婦相愛色赤外婦求離色白妻有分情
道上主出行之位亦名衡上骨起一生常在道路平滿
一生不出遊缺陷及色如馬肝主客死道傍交額主
福祿之位骨起肉起及色好者主有福德黑痣者吉色
惡及陷缺者一生不崇福德重眉主勇怯之位骨肉
如重眉主有勇富貴缺及色惡皆主怯弱貧賤山林
主野積之象山林廣厚必多藏蓄又多勢力淺薄無勢
力不可委任大事一名崖色有黑痣入山林主被蟲傷
亦名四季天子即看兵馬強壯四方人物美惡色黑四
方有賊黃色四方安靜凡人色黑不宜遠行中正横
列九位龍角為顯貴之位有骨肉端美從眉上積起
涉額如龍角者主為使相女人為后妃若形盤薄狀如
蚯蚓者心多妬忌也虎角帥將之位當主兵權一名
疑路主行之象也色好宜行色惡慎出有黑痣者行不
還牛角主權貴之位骨起如角者使相之權輔角
乃職制之位骨大者官職大骨小者官職小陷缺者終
身無禄玄角主官禄之位骨起有角者全禄無角者
不可求官釜戟主金吾之位骨肉起者有兵革之權
色好武選清顯陷缺者兵死華盖主邪正之事深厚
主夀有官短促刑獄少夀淺薄殃邪一名厄門有惡色
黑痣及平落主暴死一名皮部乾枯者主經商銷折
福堂主福禄之事豐厚者有官禄無灾富夀狹薄者貧
夭無官一生又遭非横之灾郊外主出行之事若惡
色不可遠行骨起者一生不可出遊有黑痣陷缺者他
鄉死矣印堂横列八位家獄主刑厄之事平滿潤
澤者一生不徒囚一名頻路若是常不潔者主多憂陷
缺者獄死蠶室主女工之事平滿光靜家内宜蠶陷
缺無田蠶色惡妻妬不良林平主僊道之位骨肉起
及色常光澤者修道德或急或惡缺陷者服藥死
精舍主僧道之位平滿色澤釋慧有成缺陷色惡者釋
無成嬪門主宫嬪之位豐潤色好者妻婦吉慶缺陷
者妻婦厄劫門主劫盜之位骨起肉豐及色好者永
不被盜有黑痣常被劫發惡色劫賊青路主私路出
入色瑩澤好者出入則吉色惡者不宜出入則有厄難
巷路主公路出入色澤淨平者出入則獲福禄色惡
者出入則有凶惡也山根横列十位太陽主口舌
喜慶色惡主鬭訟有黑痣常憂争競色好男得好婦
女得好夫中陽主家室之事青色夫妻欲離黑色主
病赤色夫妻鬭競其色好得暴財之吉少陽主灾厄
顯色有厄平淨少灾青色起入目者憂色顯鞭箠之厄
外陽主相謀之事黑色主被人枉謀青色被冤枉死
魚尾一名盜部主盜賊之事有黑色為盜所害色好
一生不被盜陷缺是賊人也色惡被引也奸門主奸
私之事有黑痣為奸盜所害奸門有肉起媱穢不避親
疎色惡坐受奸刑發色好得美婦天倉主食禄之位
平滿圓成肉豐主食禄此中不滿縱得官常得貧任一
名軍門有黑痣陷缺者有軍中之難也天井主財帛
之位平滿富盛有痣井厄天門主開闔詳占之事又
名地戶發好色主吉慶之事發惡色主婦人與争訟
玄中主修行之路在天門之後近耳也豐廣者學道有
成有黑痣不可出家主虚誕而無成也年上横列十
位夫坐女左為夫坐男右為妻坐主夫妻吉凶之位
光澤端滿者男有好婦女有好夫有黑痣者男主妨妻
女主妨夫長男主長男之位定長男好惡黑痣主妨
長男中男主中男之位定中男之吉凶非時發赤色
如豆者不出一月共婦鬭競也小男主小男之位定
小男之好惡婦人有黑痣則主妨夫外男主外子亦
主孫息之位如有黑痣害父母一名外宅色平滿好者
男得貴家之妻女得貴家之夫目下都名房中春若
三月青黃色者有子之象男有黃色者生女女有黃色
者生男白色子死赤色子厄皆以四時氣推之有黑痣
憂子灾目下端平光澤生男女尤多金匱主金銀之
位平滿光澤者主積金銀枯陷者主財乏有黑痣主
有財被盜盜賊主偷盜之位平滿者不被盜賊發惡
色即是賊内禁主内禁口舌之事平滿者一生不說
人長短缺陷有黑痣常懷毁謗遊軍主邊遠之職平
澤色美者宜任邊遠之官色惡不宜遠行書上主學
堂之位若不潔淨或有黑痣缺陷者主無學問夀上
横列十位甲匱一名財府主財帛之庫平滿光澤者
一生足財若陷缺色翳者一生乏財帛往来主行人
之位色澤紅黃者行人不出月内至枯燥者行人不来
堂上主六親之位色紅黃主親戚相聚之喜色白主
喪父母兄弟端正看人難易之位色枯燥缺陷者性
難色澤端正者主性易也姑姨主姑姨之位左看姑
右看姨骨起肉色好者姑姨美好枯燥則姑姨多病缺
陷者無姑姨權勢主勢權之位端圓豐澤者有權勢
隳毁者無勢權兄弟主兄弟多少之位右為姊妺
之位左偏高妨兄姊右偏高妨弟妹端闊光澤者兄弟
強衆兩頬如雞子單身一世外孫主外孫之位看平
滿光澤色定外孫多少吉凶命門主夀命長短骨起
入耳必百歲不死有黑痣火燒赤痣兵死色惡常疾病
患學堂主學識之位骨隆端色淨潔者文學聰明骨
陷色枯黑痣瘢疵者無學問也準頭横列八位號令
主號令之位端淨分眀者主施設號令衆數咸伏若無
出令人終慢之一名夀部長而美重而分主夀高遠
上竈主宅舍之位平滿主好宅舍陷缺無屋可住宫
室主人房室之位天子曰掖庭色惡及缺陷者主妻婦
病厄宫室則主嬪妃疾厄典御主僕使之位看奴婢
多少平滿一生不乏奴婢陷缺枯燥一生無奴婢囷
倉主食祿之位平滿主有禄食缺陷饑餓死發青色者
主憂官灾後閣主寄居之位骨肉豐起一生不寄住
缺陷定他鄉之館也中門主富禄之位平滿無黑痣
者主家道富缺陷一生無禄而貧兵人主兵使之位
平滿者有兵驅使缺陷急惡無兵使用也人中横列
八位井部主田宅之位平滿者宜田宅缺陷者一生
無宅居止有黑子溺死帳子主帳厨之位豐潤主有
厨帳窄狹主乏厨帳細厨主飲食之位平滿者足陷
缺乏饍發惡色為食死白色咽酒食致死黑痣餓死黃
色暴死内閣主闈閣之位豐滿者闈閤深遠色惡閨
閣淺穢缺陷亦然小吏主看多少有無妓堂主妓
樂多少女妾有無之數媵妾主妾媵多少平滿家足
妓妾之樂嬰門主醫學之位若缺陷蒙翳亦不喜服
藥正口横列八位玄璧主珍寶之位高峻色美家
蓄金玉色惡缺陷金玉散失矣門閨主閨闈之事亦
主閨閣深淺色惡者閨幃有變比隣主鄰宅之位
平滿色好者良鄰陷色惡者有黑痣多隣有惡人惡
巷主里巷之位如惡色發者出入被劫骨肉起者無賊
害客舍主賓客之位平滿端好者好賓客缺陷者不
喜見人兵闌主走使之位陷缺者家無走使家食
主榖食之位平滿色美足糧食缺陷色惡虚名商旅主
興販好惡山頭主路之位平滿者出入無險難缺陷
者多灾也承漿横列六位祖舍主父母田宅平滿
光澤者足祖業陷缺者無田宅有黑痣主棄祖移居
外院主牛馬莊田平滿足莊田牛馬缺陷者無色惡者
牛馬損矣下墓主墓田之位平滿色潤主有墓陷缺
色枯者積代不葬野土主雞犬猪羊多少子孫進益
之類荒丘主外國之類平滿光澤者宜外國遊行
天子巷此中平滿主外國來朝欽庫主車行之位
方滿主宜乘車缺陷乘車騎有厄地角横列七位
下舍主外宅多少平滿多外宅缺陷有黑痣者貧而
無外宅也奴婢主奴婢之位平滿者多奴婢缺陷黑
痣一生奴婢乏使碓磨主碓磑磨坊之位坑塹主
厄難之位有痣者主墮坑險死陂塘主池塘之數平
滿者足陂澤缺陷者無田湖有黑痣主涉江湖而死發
惡色者憂口舌鵝鴨主蓄禽養之利看多少之數
大海主水死之位赤色溺死黑色失屍黃色宜涉江湖
矣
二儀相應肅肅出乎天赫赫發乎地兩者交通已成
和而萬物生焉此乾坤二儀之應也故能富萬物盛德
大業無所不至矣且人之二儀者亦有像焉以頭為天
以頦為地又以天庭像天地角像地此兩位欲得豐滿
相朝上下相應故亦能富貴福禄矣
五嶽五嶽者上應天之五星下鎮地之五方高峻敦
厚所以卓然立於乾坤之内者以其相資而成天地之
大也人亦有所像焉故額為衡嶽欲得方而廣頷為恒
嶽欲得圓而厚左顴為泰嶽右顴為華嶽左右欲得
圓而正鼻為嵩嶽欲得高而峻故五嶽須要豐隆而相
朝高峻而不陷乃相之貴矣(人倫風鑑同)
四瀆地之四瀆者所以相朝以接其流通人之形貎
亦有像焉且鼻為濟目為淮耳為江口為河故四瀆欲
得端直清大眀淨流暢涯岸成就者則應於神故貴
而多智也若夫醜而不端則為愚人毁而陷者則為賤
類也(人倫風鑑同)
五官五官者目為鑒察官鼻為審辨官口為出納
官耳為採聽官眉為保夀官五者欲得清而秀豐而隆
或一官好則貴十年或有缺陷者及醜惡者凶
六府兩目上為二府兩輔角為四府兩顴骨為六府
六府者欲得平滿光而瑩若一府好乃富十年或有缺
陷疵瘢黑痣者凶也
五行所生木為仁主英華茂秀定貴賤也火為禮主
勢威猛烈定剛柔也金為義主誅伐刑法厄難灾危定
夀夭也水為智主聰慧眀敏定賢愚也土為信主德載
萬物定貧富也
五臟所出肝出為眼又主筋脉爪甲心出為舌又主
血氣毛髮肺出為鼻又主皮膚喘息脾出為唇又主肉
腎出為耳又主骨齒也
五表所屬之方耳屬北方壬癸水眼屬東方甲乙木
舌屬南方丙丁火鼻屬西方庚辛金面屬中央戊已土
五行相生歌耳有垂珠鼻有梁金水相生主大昌眼
眀耳好多神氣若不為官富更強口方鼻直人湏貴金
土相生紫綬郎唇方眼黑木生火為人志氣多財糧舌
長唇厚火生土此人有福中年昌眼長眉秀足風流身
坐金章朝省堂
五行相剋歌耳大唇薄水剋火衣食貧寒空有智唇
大耳薄亦如然此相之人終不貴鼻大眼小金剋木一
世貧寒受孤獨眼大鼻小難為成雖有資財夀命促舌
小耳大水剋火急性孤獨區人我耳小舌大亦不仁慳
貪心惡多灾禍舌大鼻小火剋金錢財方盛禍來侵鼻
大舌小招貧苦夀長無子送郊林眼大唇小木剋土
相此之人終不富唇大眼小貴難求到老貧寒死無墓
五行比和相應耳反須貼肉鼻仰山根足眼露黑精
多唇反齒如玉臉近於眼口必主公卿福只恐夀不延
性氣剛難伏
四學堂位一曰眼為官學堂欲得長而秀清黑白分
眀主有官職二曰當門兩齒為内學堂欲得白而平正
密而瑩大者主有忠信德行三曰額為禄學堂欲得方
而廣瑩而峻主爵禄富貴四曰耳門之前為外學堂欲
得平滿光瑩主聰眀學識也
三輔學堂上輔學堂者身自天中至印左右横列十
位謂之二分部光潤全起成就平如徑寸主大貴出將
入相官至二品更若中輔全者位極人臣一品之職上
輔有一部缺陷仍以中下輔參之此而不成就止主參
領權務出納主命官至二品或中下全陷無部應得主
給承郎武侯更東西嶽起地角高額相應之時節戟方
面或中輔更一分應之必為真宰之位當榮極旺二十
年早遂中限當秉生殺若下輔二分應者亦無缺陷當
主大權然下輔主繁冗之職即不能久居相府當鎮方
郡必建旌旗若下二分與上輔全備即使相矣若上合
一分中輔一分全者亦主内制清要之位或只相部合
一分五釐餘别無應形足炁清必給評御史之職更中
輔五釐應之必殊常緊要之位才名挺動四方中輔二
分全者應為成就主卿監丞相兵將之權或東西嶽起
地角朝厚武官主侯伯之封中上三分全好者大權一
為皆少通無滯一為旺二十年所謂蘭膏成就學堂寬
博真貴人也若學堂或圓或方五分俱起統攝萬邦助
國王侯伯之相以上若一位枯乾惡色亂紋痕壓皆為
破陷雖郡城職位多滯迍邅也中輔學堂者自山根
下至準上兩眼正口并額骨六位謂之一分位若位豐
隆或若紅紫色光澤無斷紋痕翳黶黑痣主都察臺閣
清資不然兵刑之位一生少滯無灾有聲名更下輔一
家全應必為四品蔭深(一作卿監)正郎之職若下輔二分全
與中輔俱好即三公尚書侍郎不入兩府有威權重名
動朝野武臣則建節方外將帥之權其下輔成其中輔
有五釐不成就亦主卿監四品官若中輔全就而龍虎
外起並主三品之位如形神端静部位相稱骨氣清秀
頭角深長高入髮際主給諫清要之職其氣昏濁部位
不眀疵瘢黑痣是謂缺陷有破乃一生少權無聲多滯
官職歇滅凡相人宜細詳消息則不失矣下輔學堂
者自玄壁下至頥額四位謂之二分位二位豐滿眀澤
光潤而全成就者主卿監正郎兵將藩府繁劇要務之
任如武臣則防團刺史守邊之職如二分俱備只左右
破陷四釐者可取準頭應之亦主員五品三品職官武
則諸司使副之位然須多滯晚年方逹者下輔每分即
有五釐兩處共成一分者京官幕職而已若中輔兼得
二釐光潤平滿亦可位至員郎或上輔兩三部中相應
合成一分七釐者主正郎聲望清顯其上中下三輔合
得八釐者文主令錄幕府之官武當借職班行之位若
三兩處每處二三釐合成一分者雖無官職亦主衣食
自足若上部一分學堂員郎之位二分學堂兩眉分制
或中下學堂應之則將相資財職上部學堂二分共三
分者不入兩府主兵將之權共得四分者出將入相五
分全就者總攝四方貴不可言也上左右十位二分中
六位一分下四位二分都計五分此也
