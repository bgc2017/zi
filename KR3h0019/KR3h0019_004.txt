墨池編卷四宋朱長文撰
贊述之一
晉索靖書勢
蓋草聖之為狀也婉若銀鈎漂若驚鸞舒翼未發若舉
復安蟲蛇蚴虬或往或還頽阿那以嬴嬴歘奮亹而桓
桓及其逸遊盻嚮乍正乍邪騏驥暴怒逼其轡海水&KR0034;
隆揚其波玄熊對踞於山嶽飛燕相追而差池舉而察
之又似和風吹林偃草扇樹枝條從風轉相比附窈嬈
廉苫隨體散布紛擾擾以綺靡中持疑而猶豫玄螭狡
獸嬉其間騰猨飛鼬相奔趣陵魚奮尾駭龍反據投空
自竄張設牙距
吳楊泉草書賦
惟六書之為體美草法之最竒杜垂名於古昔皇著法
乎今斯字要妙而有好勢竒綺而分馳解隷體之微細
散委曲而得宜乍揚抑而奮發似龍鳳之騰儀應神靈
之變化象日月之盈虧書縱疎而值立衡平體而均施
或斂束而相抱或婆娑而四垂或攅剪而齊整或上下
而參差或隂岑而高舉或落籜而自披其布好施媚如
明珠之陸離其發翰攄藻如春華之揚枝其提墨縱體
如美女之長眉其滑澤淆易如長溜之分岐其骨硬強
壯如柱礎之不移其斷除窮盡如工匠之盡規其芒角
㟏岈如嚴霜之傅枝衆巧百態無不盡奇宛轉翻覆如絲
相持
晉劉卲飛白書勢
鳥魚龍蛇龜獸仙人蚊脚偃波楷隷八分世施常妙索
草鍾真爰有飛白之麗貌豔勢珍若乃敷析毫芒纖手
和會素幹冰解蘭墨電掣直准箭馳屈擬蠖勢繁節參
譚綺靡循殺有若烟雲拂蔚交紛刻斵韓盧接飛宋鵲
遊逝
齊王僧虔書賦
情憑虚而測有思沿想而圖空心經於則目像其容手
以心麾毫以手從風搖挺氣妍靡深功爾其隷也眀敏
婉蠖絢蒨趨將摛文斐縟托韻笙簧儀春等曖麗景依
光沉若雲鬱輕若蟬揚稠必昴萃約實箕張垂端整曲
裁邪製方或具美於片巧或雙競於兩傷形綿靡而多
態氣陵厲其如芒故其委貌也必妍獻體也貴壯跡乘
規而騁勢志循檢而懷放
梁庾肩吾謝東宫古跡啟
竊以仰巖遺軸入握成塵孔壁藏文隨開已蠧石書有
暗厨燼猶飛豈有跡經四代年踰十紀芝英雲氣之巧
未損松鉛鵲反鸞驚之勢不侵蒲竹必使酒肆来人池
流色變將損北海之牘還代西河之簡
梁元帝上東宫古跡啟
師宜八分之巧元常三體之妙史籀李斯之篆梁鴻曹
喜之書莫不總萃桂宫盈滿甲館竊以鸞驚之勢旣聞
之於索靖鷹跱之巧又顯之於蔡邕是以遊霧重雲傳
敬禮之法鳥頡魚頏表楊泉之賦頗好六文多慙三禮
尚方大篆旣甚牢落柱下方書何曾彷彿空慕河間之
聚書竟徵東平之獻表齊攸尺牘顧已缺然北海楷隷
終成難擬
梁簡文帝荅湘東王上王羲之書
試筆成文臨池染墨疏密俱巧真草皆得似望城扉如
瞻星日不營雲飛之散何待曲辱之丹方當奉披庭中
置之帳裏乍措銅鈎時懸欹案戢意之深良不能已
唐太宗制王羲之傳贊
制曰書契之興肇乎中古繩文鳥跡不足可觀末代去
樸歸華舒箋點翰爭相誇尚競其工拙伯英臨池之妙
無復餘蹤師宜懸帳之竒罕有遺跡逮乎鍾王以降略
可言焉鍾雖擅美一時亦為迥絶論其盡善或有所疑
至於布纖濃分疎密霞舒雲卷無所間然但其體則古
而不今字則長而踰制語其大量以此為瑕獻之雖有
父風殊非新巧觀其字勢疎瘦如隆冬之枯樹覽其筆
蹤拘束若嚴家之餓隷其枯樹也雖槎枿而無屈伸其
餓隷也則餓羸而放縱兼斯二者故翰墨之病歟子雲
近出擅名江表僅得成書無丈夫之氣行行若縈春蚓
字字如綰秋蛇卧王濛於紙中坐徐偃於筆下雖秃千兔
之翰無一毫之筋窮萬轂之皮無半分之骨以茲播美
非濫名耶此數子者皆譽過其實所以詳察古今研精
篆素盡善盡美其唯王逸少乎觀其點曳之功裁成之
妙烟霏露結状若斷而還連鳳翥龍盤勢如斜而反直
翫之不覺為倦覽之莫識其端心慕手追此人而已其
餘區區之類何足論哉
唐竇臮述書賦上(并序)
古者造書契代結繩初假達情寖流競美自是厥後迭
世沿革樸散務繁源流遂廣漸備楷法區别妍媸洎於
我唐天寶之末國有寇難府庫傾覆散墜閭閻旣而興復
京都所司徵購得其歸者蓋寡矣余生至德中往往偶
見袪積年之遐想駭此生之新觀雖欣鄙夫之幸遇實
為吾君之痛惜恨沉草莽上達無階因記彼而衒求願
沽諸而善價然為監臨動静公私貿遷徒暫披翫終歸
他室今記前後所親見者并今朝自武德以来迄於乾
元之始翰墨之妙可入流品者咸備書之(周一人史籀秦一人李)
(斯漢二人蔡邕杜操魏五人韋誕虞松司馬師司馬昭鍾會吳二人皇象賀邵晉六十二人齊獻王)
(元帝成帝康帝孝武帝武陵王會稽王楊肇山濤張翰蔡克顧榮劉琨孔侃孔瑜陶侃熊遠應詹卞壼劉超謝)
(藻庾亮庾懌庾凖庾冰郗愔郗曇郗超郗儉之郗恢郗鑒謝尚謝安謝弈王導王邵王珉王羲之王獻之王廞)
(王濛王述丁潭何充劉訥劉琰張澄劉璞張翼桓温桓劉玄桓彛江灌沈嘉劉懷之孔廞范泟范甯諸葛長民)
(穆之温放之楊羲宋珽宋二十五人武帝文帝孝武帝眀帝南平王海陵王謝靈運謝方眀張茂度張永羊)
(欣孔琳之薄紹之王敬弘王思玄顔峻桓護之駱簡蕭思話龐秀之巢尚之裴松之徐爰江僧安賀道力齊)
(十五人高帝武帝竟陵王禇淵禇賁徐孝嗣王僧虔王慈王志王儉劉撝顧寳光胡楷之徐希秀張融梁二)
(十一人武帝簡文帝邵陵王孝元帝蕭術蕭子雲蕭特王克陸果任昉傅昭朱异王籍殷鈞阮研王褒庾肩吾)
(陶弘景江蒨周弘讓范懷約陳二十一人武帝文帝煬帝沈后新蔡王廬陵王永陽王桂楊王釋智永釋智)
(果江摠徐陵沈君理袁憲毛喜蔡景歴蔡徵顧野王宓知道謝嘏賀郎北齊一人外五代祖劉珉隋五人)
(劉玄平房彦謙薛道衡盧昌衡王孝逸唐四十五人神堯皇帝文武聖皇帝則天武后睿宗開元皇帝漢王)
(元昌韓王元嘉岐王元範歐陽詢歐陽通虞世南虞纂虞煥禇遂良陸柬之薛稷房玄齡田琦王紹宗孫過庭)
(張旭徐洺周憍之徐浩賀知章李造韓擇木史惟則衛包李權李平均蔡有鄰鄭遷舅緯繪宋儋李璆殷仲容)
(王知敬李懷琛吕向王維張從申眀氏姨兄若山長兄蒙馬氏妻劉秦妹等某應親見者可言及一百三十七)
(人)並錯綜優劣直道公論或理盡名言即外假興喻雖
闕標舊品而畢寄斯文刊訛誤於形聲定目存於指掌
其所不覩空居名額并世所𫝊搨者不敢憑准一皆略
焉其詞曰嘗考古而閱史病賤目而貴耳述勲庸而任
人揮翰墨而由已則知親屬延想如見君子諒風雅之
足憑奚卷舒之能已古猶今焉斯得美矣雖六藝之末
曰書四人之首曰士書資士以為用士假書而有始豈
特長光價於一朝適容顔於千里(王羲之書蕺山姥竹角扇五字字索百錢)
(人竟買去梁元帝書亦云千里之面目轉覺為能矣)篆則周史籀秦李斯漢有蔡
邕當代稱之俱遺芳刻石永播清規籀之状也若生動
而神憑通自然而無涯遠則虹紳結絡邇則瓊樹離披
斯之法也馳妙思而變古立後學之宗祖如殘雪滴溜
映朱檻而垂冰蔓木含芳貫綠林以直繩伯喈三體八
分二篆啓戟彎弧星流電轉纖逾植髮峻極層巘周秦
漢之三賢余目驗之所先石雖堅而云亡紙可寄而寳
傳(史籀周宣王時史官著大篆教學童岐州雍城南有周宣王獵碣十枚並作鼓形上有篆文今見搨本吏)
(部侍郎蘇勖叙記卷首云世咸言筆跡存者李斯最古不知史籀之跡近在關中即其文也李斯上蔡人終秦)
(丞相作小篆書嶧山碑後具名銜碑旣毁失士人刻木代之非斯跡石上本蓋稀又至德中安史敗後從弟紹)
(於河陽清水渠下得傳國璽其文曰受命於天旣夀永昌點畫皆隠起作龍鳥状側文小篆曰魏所受漢傳國)
(璽余就打得本背上蟠螭一角折鼻尖有黃疵瑕按驗譜牒乃無差舛云斯所書蔡邕字伯喈陳留人後漢左)
(中郎將今所見打本三體石經四紙石既尋毁其本最稀惟稜雋及光和等碑并石銘時時可見)
草分章體肇起伯度時君重而立名自我行而作故掣
波循利創質蓄怒(杜操字伯度京兆人終後漢齊相章帝貴其跡詔上章表故號章草書五)
(行)魏之仲將奮藻獨步或迸泉湧溢或錯玉班布跡遺
情忘契入神悟然而負才藝履危懼膏眀自煎鬢髮改
素生非其代痛惜不遇名微格高後見叔茂體裁簡約
肌骨豐腴如空凝斷雲水泛連鷺(韋誕字仲將京兆人終魏光禄大夫時凌)
(雲臺成誤釘榜明帝使誕坐籠以轆轤引上就書去地二十五丈及下鬢髮皓然今見帶名草書兩帖共十三)
(行虞松字叔茂會稽人魏中書令大司農令見綠紙草書具姓名一紙十一行)挹子元之瓌蹟
高子上之雄神量藴文儒才包古人或寄詞達禮任道
懷仁或仰則鍾繇平視衛臻如晴郊駟馬維嶽降神(司馬師字)
(子元河内人終魏錄尚書事大司馬忠武公及炎受禪追尊曰景皇帝今見正書帶名一紙一十二行弟昭字)
(子上終魏相國錄尚書事封文王追尊文皇帝今見正書具姓名兩紙共一十二行)親士季之軌
轍審鍾家之超越將望古而皆能與象賢而蹈拙知後
生可畏氣蓋前哲(鍾會字士季潁川人繇子魏征西將軍今見帶名行書一紙八行)吳
則廣陵休眀朴質古情難以窮真非可學成似龍蠖蟄
啓伸蟠復行(皇象字休眀廣陵人終吳侍郎青州刺史今帶名章草帖一表七行并寫春秋哀公)
(上第二十九卷首元年餘自二年至十三年盡尾足其紙每一大幅有一縫線聯合之陸元凱押尾云此是蠒)
(紙緊薄有脉似樺皮以諸蠒比類殊有異者也)賀氏興伯同時異體瘠而不疎
逸而寡禮等殊皇賀品類兄弟(賀劭字興伯吳興人終吳太子太傅見章草書)
(帶名一帖五行)司馬氏之受禪炎為帝祖偉哉齊王手蹟目覩
翰墨之外仁賢是優重則突兀嵩華輕則參差斗牛(司馬)
(攸字大獻文王子武帝弟為齊獻王官至侍中大司馬今見正書帶名凡四段共三紙書有痛惜羊祜之言晉)
(姓司馬元犯先諱不言晉也)達乎龍化東遷景文興嗣天然俊傑毫
翰英異元常之用筆可觀世瑜之呈規仰似如發硎刃虎
駭鶚眙懦夫喪精劔客得志(元帝諱睿字景文東朝中興之主當東遷謠曰五馬)
(浮渡江一馬化為龍即其人也今見潛淵正書具姓名一紙七行兼雜批約有十處)成帝則生知草
意穎悟通諳光使畏魄青擬出藍勁力外爽古風内含若
雲開而乍覩晴日泉落而懸歸碧潭(成帝諱衍字世禄元帝孫眀帝子庾)
(氏内見今草批謝草張澄啓七行)康帝則幼少閑慢迥出凡境駟馬安
車不尚馳騁(康帝諱嶽字世同成帝弟今見行書批劉訥啓四紙共七行)真率孝武
不規不矩氣有餘高體無所主若露滋蔓草風送驟雨
(孝武帝諱昌明簡文子今見行書一紙又兩帖等雜批六處共有二十一行也)赳赳道叔遠淳
邇俗舉姓名而孰多驗風度而不足元子憚其威武吾
徒遵其軌躅(武陵王稀字道叔明帝弟今見其姓名正書一紙三行)道子雅薄綿
密纖潤露輕藏沉假曲躡峻猶尺水之含衆象小山之
擬萬仞(會稽王道字子孝武帝子今見具姓名行書一紙凡七行)季初則隠姓名展
纖勁寫搨共傳賞能交盛猶鋸牙鈎爪超越陷穽(楊肇字季)
(初滎陽人終荆州刺史今見草書一紙十行有古署榜無姓名今共傳榻之)巨源正書朴略
仍餘染翰忘筌寄情得魚自若披堅草澤匿銳茅廬(山濤)
(字巨源河内人終侍中司徒今見正書帶名一帖四行)叔夜才高心在幽憤允文
允武令望令聞精光照人氣格凌雲力舉巨石芳逾衆
芬(嵇康字叔夜譙國人本朝中散大夫今見帶名行書一紙五行)季鷹有聲古貌磅礴
雖無名驗攀附張索(芝靖)如凝隂斷雲垂翅一鶚(張翰字季鷹吳)
(郡人終大司馬今見草書一帖三行有古榜滿騫押尾)子尼簡約片月孤峯千歲
之下森森古容(蔡克字子尼陳留人本朝成都王掾子謨過江食蟹遇毒者本朝尚書僕射見)
(帶名欽草一帖四行)彦先尚質無而不有猶崆峒上人世俗難偶
(顧榮字彦先吳人終驃騎將軍今見草書帶名三帖共有一十二行)越石偉度粃糠翰墨
爾乃如伐樹而愛人似問鼎而在德(劉琨字越石中山人終太尉今見行)
(書半紙具姓名五行)敬思敬康二孔殊芳思行則輕利峭峻驚虬
逸駿康草則古質鬱紆落翮摧枯(孔侃字敬思會稽人本朝大司農今見具)
(姓名行書一紙七行孔愉字敬康會稽人車騎將軍今見具姓名一帖三行)雍容士行季孟
公旅肌骨閑媚精神慢舉如辭山登朝混跡雜處(陶侃字士)
(行秣陵人本朝侍中大將軍今見帶名正書一紙十行也)孝文剛斷謹正援毫古體
雖拙今稱且高如貴胄之躍駿武賁之操刀(熊遠字孝文豫章人)
(本朝大將軍長史今見具姓名正書啓七紙)思遠則藁草懸解筆墨無在真
率天然忘情罕逮猶群雀之飛廣厦小魚之戲大海(應詹)
(字思遠汝南人本朝大將軍今見草表帶名二紙共一十七行)望之之草緊古而老落紙
觔盤分行羽抱如充牣多士交連雜寳(卞壼字望之濟隂人夲朝侍中)
(驃騎大將軍今見帶名草書一紙共六行)體大法殊實推世瑜禀天然而自
強亂帝札而見拘猶朝廷宿舊年德相趨(劉超字世瑜琅琊人本朝)
(衛尉零陵忠侯今見帶名正書一帖三行超手筆與元帝相類自職居近密遂絶與外人所交之書也)叔
文法鍾纖薄精練用筆雖巧結束未善似漸陸之遵鴻
等窺巢之乳燕(謝藻字叔文會稽人本朝中書侍郎今見具姓名正書啟兩段合為一紙五行)
(其半先在官半在外及得之勘合如一但新故異也)博哉四庾茂矣六郗三謝之
盛八王之竒至如強骨澷轉逸足難追斷翰蓬征牽蔓
葛垂任縱盤薄是稱元規(庾亮字元規潁川人本朝太尉今見草書五紙行帖共八)
(行具姓名草書又一紙十一行)遺古效鍾叔預高蹤雖穏密而傷浮淺
猶葉公之愛畫龍(庾懌字叔預潁川人本朝衛尉將軍今見正行書帶名一紙四行)積
薪之美更覽稚恭名齊逸少墨妙所宗善草則鷹搏隼
擊工正則劔鍔刀鋒愧時譽而未盡覺知音而罕逄其
荒蕪快利彦祖為容似較秋兔於大野任平陂之所從
(庾翼字稚恭本朝車騎將軍今見草書四紙共二十六行具姓名正書一帖三行懌與翼並是亮弟庾凖字彦)
(祖希子亮孫本朝豫章刺史今見具姓名草書一紙凡八行)道徽之書豐茂宏麗下
筆而剛决不滯揮翰而厚實深沉等漁父之乘流鼓枻
高平奕葉盛德遺能方回重熙接翼嗣興回則章健草
逸發體廉稜若冰釋泉湧雲奔龍騰密壮竒姿撫跡重
熙若投石拔距怒目揚眉景興常年曷云世乏正草輕
利脱略古法跡因心而謂何為吏士之所多惜森然之
俊爽嗟蔑爾之中和處約道胤家之後俊狂草勢而
兄優謹正書而弟潤俱始登於學次慙一虧於九仞(郗鑒)
(字道徽高平人本朝太宰今見草書三紙共十七行愔字方回曇字重熙並鑒子愔為司空見章草書寫父雜)
(表一首四十三行草書八紙曇為中郎將今見具姓名草書一紙四行郗超字景興愔子為臨海太守今見具)
(姓名行草書共四張郗儉之字處約為太子後率今見具姓名兩紙草書郗恢字道胤為鎮軍今見具姓名草)
(書及行書共兩紙處約道徽並郗曇子)謝氏昆玉尚草特峻猶注飛潤之
瀑溜投全牛之虚刃達士逸迹乃推無奕毫翰云為任
興所適能事雅量末歸安石至夫藴虚靜善草正方圓
自窮禮法拘性猶恒德之仁智應事物之龜鏡恨其心
懼景興書輕子敬塞盟津而捧土損智力而逾病(謝尚字仁)
(祖陳郡人本朝散騎常侍今見具姓名草書一紙六行謝奕字無奕鎮西將軍今見帶名行書一紙六行謝安)
(字安石尚弟位侍中太傅今見具姓名正書二紙三十行)業盛琅邪茂弘厥初衆能
之一乃草其書將以潤色前範遺芳後車風稜載蓄高
致有餘賴賈勇之武士等相驚之戲魚有子敬倫蹟存
目驗以古窺今調涉浮豔尚期羽翼鴻漸芝蘭香染與
兄勝而弟負將奢也而寧儉繩武宜爾傑出季琰露鋒
芒而豁懷傍禮樂而無檢猶遵扶搖而坐致越峻極而
非險(王導字茂弘琅邪人本朝丞相諡曰文獻今見具姓名草書兩紙共六行王劭字敬倫即導子本朝)
(車騎將軍今見具姓名草書一紙六行兄即恬洽不見真跡洽子琰中書令今見具姓名草書二紙各八行)
然則窮極粤旨逸少之始虎變而百獸跧風加而衆草
靡肯綮遊刃神眀合理雖興酣蘭亭墨臨池水武未盡
善韶乃盡美猶以為登泰山之崇高知羣阜之邐迤逮
乎作程昭著褒貶無方穠不短纖不長信古今之獨立
豈末學而能揚幼子子敬創草破正雍容文經躍踴武
定態遺妍而多狀勢由已而靡罄天假神憑造化莫竟
象賢雖乏乎百中偏悟何慙乎一聖斯二公者智能方
祈氏之奚午天性近周家之文武誠一字而萬殊且含
規而孕矩然而真跡之稱獨標本世余所不取何哉且
得於書法失於背古足知難與之渾樸言可以為斵磨
主也(王羲之字逸少右將軍前後多見行草書唯正書世上希絶幼子獻之字子敬本朝中書令世上多)
(見行書獨步不可具舉書稱二王輙加真字餘雖超越者並通謂之絶跡盖俗學之意也)温温伯輿
亦扇其風風流之表軒冕之中骨體遒正精彩冲融已
高天然恨乏其功如承奕葉之貴胄備夙訓之神童(王廞)
(字伯輿即導孫薈子司徒左長史今見帶名書一紙七行)粤太原之英二子間生仲
祖慕元常之則懷祖通文獻之情方言慕而我愧(言慕鍾繇)
比叔文而彼榮(比叔文即謝藻)習所通而不及(言通王導)參放之而
先鳴(參温放之)結束體正肆力專成猶棟梁富於合抱大匠
斵而未精(即王濛也)高利迅薄連屬欹傾猶鳥避羅而勢側
泉激石而分横(即王述也王濛字仲祖太原人金紫光禄大夫今見具姓名正書一紙三行王)
(述字懷祖太原人尚書令藍田侯今見具姓名草書一紙三行)若夫反古不忘吾推世
康似無逸少如棄元常猶落太階之蓂莢掇秘府之芸
芳(丁潭字世康會稽人固孫彌子本朝散騎常侍今見正草書各一紙共十行)次道厚實寡
於風彩自是雄姿翰墨具在如士大夫之京華遊處參
貴胄而魯質未改(何充字次道廬江人庾亮舅本朝侍中司空今見帶行書三行)行仁
靡雜唯鍾是師恍端閑於高軌能終始於清規雖帶偏
薄亦能隣幾若鳳雛始備以五彩長松僅舉乎一枝(劉訥)
(字行仁瑯琊人散騎侍郎今見康帝啓四紙共有三十五行也)真長則草含稚恭之爽
剴正邇越石之羇束輕浮森峭穠媚綺縟落衆木於秋
杪狎羣鷗於水曲(劉琰字真長沛郡人本朝丹陽尹今見具姓名行書及草各一帖共六行)
國眀勵躬鍾氏餘風壮麗纖薄守䳄知雄如道門之子
仙路時通(張澄字國眀吳郡人嘉之子光禄大夫今見咸康八年帶名正書上成帝啓一紙七行)
猗歟子成徇跡過名正隸敦實藁草沈輕元常高風雖
疎復呈猶不考擊之鐘鼓合律吕之音聲(劉璞字子成南陽人本朝)
(光禄勲即得道南岳魏夫人之子夫人魏舒女舒河内修武令今見具姓名行書草兩紙共二十行)君祖
馳馭藝沗令譽窮正驗草而罕見其能作偽亂真而未
可為據正企鍾而悠邈草師王而莫著與夫敬仁道羣
(王循江灌)或拔茅以連茹猶銳意鵬舉致身鷹翥(張翼字君祖下邳人)
(東海太守時穆帝令翼寫右軍手表帝自批後右軍殆不能别久乃悟云小人幾欲亂真今見具姓名正草書)
(緫三帖共十六行)元子正草厚而不倫若遺翰墨猶帶真淳似山
林之樂道非玉帛之能親(桓温字元子譙國人彛子本朝丞相大司馬南郡宣武公)
(今見行草書帶名四紙共二十行)敬道耽翫銳思毫翰依憑右軍志在
凌亂草狂逸而有度正疎澁而猶憚如浴鳥之畏人等
驚波之泛岸(桓玄字敬道温子歷義興太守僣號以敗今見帶名正行草書總十紙共六十餘行)
道羣閑慢氣枯自充始習新制全移古風與伯輿之合
極(王廞)若子敬之童蒙猶富禮樂之世胄備神彩於厥躬
(江灌字道羣陳留人侍中中護衛軍今見帶名行書一紙七行)長茂草勢旣健而疎慕
王不及(王右軍)獨斷所如猶鷙鳥擊而失中因蹭蹬於邱
墟(沈嘉字長茂吳郡人吳興太守今見具姓名草書共三行)元寳剛直兩王之次骨
正力全軌範宏利凌突子敬病於輕肆同變武而習文
若飛龍而獲驥(劉懷之字元寳沛國人御史中丞義成伯今見帶名行書九行)季舒纖
勁循古有禮遇稀難評唯署一啓(孔廞字季舒會稽人光禄大夫今見書名)
(啓一紙也)順陽筆精吾見玄平近瞻元常俯視國眀(張澄)利且
掩薄多能似生如般輸之運斧乏棟梁以經營(范澄字玄平順陽人)
(安北將軍今見具名正書謝賜&KR1000;啓四行)武子正筆頗全古質去凡忘情任
樸不失猶高人之與釋子志由道而秉律(范寗字武子澄子中書侍)
(郎今見帶名正書啓三紙共二十一行)長民則全效子敬便於性分宏逸
生於天機衆妙總而獨運凌所師而小薄壮若已而不
紊猶豁其流而冰開殷其響而雷奮(諸葛長民瑯琊人輔國將軍宣城内)
(史今見具姓名行書一紙六行)道和閑雅離古躡真慢正由德高縱絶
塵若昂藏博達之士謇諤朝廷之臣(劉穆之字道和東莞人侍中司徒今)
(見具姓名行書一紙六行)放之率爾草健筆力豈忘保持足見凖則
猶片錦呈巧細流不極(温放之太原人嶠子黃門侍郎今見具姓名草一紙三行)楊
真人之正行兼純熟而相成方圓自我結搆遺名如舟
檝之不繫混寵辱以若驚(真人諱羲弘農人今見書帶名六行)宋珽訛緊
足光利用習古者或以為輕日新者必因而重猶樸散
而分形器如務成而立賦頌(宋珽廣平人相府參軍今見行書具姓名一紙四行)
宋武德輿法含古初見荅道和之啓未披有位之書觀
其逸毫巨麗載兆虎變高躅莫究其涯雄風於焉已扇
猶金玉礦璞包露貴賤(劉裕字德輿彭城人翹子本朝中書監封宋公後受禪是為宋)
(武帝今見帶名批劉穆之啓兩紙共六行)皇矣文帝天知正隷譽已達於縱
横攀王媚於緊細(獻之)向精專而習熟幾可與之興替尚
瞻擊水之鵬摶且並聞天之鶴唳(文帝諱義隆武帝子今見帶名正行書兩)
(帖共七行雜批五處共有二十行也)孝武則武威戡難翰墨馳聲雖禀性
而已高恨一簣而未成徒忌人之賢己冀及父之令名
(孝武書視文帝為未及)與思話而雄強追彦琳而愧恥(蕭思話孔琳之)若
夷狄之佳麗慕容顔於桃李(孝武帝諱駿字休龍文帝子今見帶名正書啓十行)
(又行草俱四紙共十三行)太宗徽音用壮之心遺棄鄙野不無高深
快掃時俗欲超古今冠柤梨之下果怯鸞鳳之珍禽(明帝)
(諱彧字休景孝武帝子今見帶名行書四紙并批雜啓等共八行)南平休玄筆力自全
幼齒結構老成天然比夫鳥在鷇龍潜淵符彩卓爾文
詞粲然(南平王鑠字休玄文帝第四子今見帶名啓正書四行)休茂尚冲已工法
則長於用筆結字短於精神骨力性靈可觀運用未極
猶鳬雛鵠子初備羽翼(海陵王字休茂文帝十四子今見正書帶名啓四行姚懷珍押)
(尾)復見二謝兩張連輝並俊若夫小王風範骨秀靈運
快利不拘威儀或擯猶飛湍激石電注雷迅(謝靈運陳郡人宋侍)
(中秘書監今見帶名行書七行)方眀寬和穏媚且潤如幽閑女德禮教
士胤(謝方明陳郡人惠連父宋會稽守今見具帶名正書帖籖三行也)茂度逸翰景初
清規或大言而峻薄(景雲對文帝云臣恨二王不得臣之體)或寡譽而振
奇並心輕兩王迹及宗師擬鶴鳴而子和殊鯉退而學
詩(張茂度吳郡人敞子宋會稽太守今見具姓名行草書兩紙共十行張永字景初茂度子宋征西將軍見)
(正行草書五紙共三十行)敬元則親得法於子敬雖時移而間出手
稽無方心敏奧術寧磅礴而不忘本分縱横而粗得師
骨遇其合時彷彿唐突猶圖騏驥而莫展塐真僊而非
實爾後王羊謬同草靡餘風彦琳敬叔允執厥中孔則
愈於緊速病於乾偏超舉之餘窺羊及肩猶蓬瀛心想
濩武風傳競其豐利又覩薄氏纖圓克成骨力猶稚精
彩潤密乃誠莫二架友陸師抑亦其次雖瑜無金價而
珉實玉類(羊欣字敬元泰山人不疑子宋中散大夫與丘道護同受獻之筆法今見正行草具姓名)
(二十餘紙凡六七卷所云王羊謬同羊不失其望言虚也孔琳之字彦琳會稽人宋太常卿今見具姓名行草)
(書三紙共二十行薄紹之字敬叔丹陽人宋給事中羊孔並師小王今見具姓名行書四紙共一十八行)淮
水茂族敬弘不墜故朝餘風翰墨兼至旣約古而偏逸
亦遺能而獨駛猶創埏埴於昔人全朴略而成器(王敬弘瑯)
(邪人導孫桓玄姊夫宋侍中左光禄大夫今見具姓名草書帖一紙共計四行焉)蔓衍枝派思
玄不忘穏厚而無法度淳和而蓄鋒芒猶君子自適順
時行藏(王思玄瑯邪人宋南康太守今見具姓名行書三行)顔氏儒門士遜墨妙
大令典則中散風調薄首孔肩體格惟肖如驚弦履險
避地膺峭(顔峻字士遜瑯邪人埏之子宋右將軍揚州刺史今見具姓名行書一紙五行言薄首孔)
(肩則獻之羊欣紹之琳之)桓公護之神凝筆遲富雅景乏士規猶門
寒道高衣褐言詩(桓護之字彦宗洛陽人宋寧朔將軍今見具姓名行書一紙四行)翩
翩正祖恭已法則師資小王深入閫域安知逸氣未詳
筆力猶驥異真龍紫非正色(駱簡字正祖丹陽人宋鉅野令今見具書五行有姚)
(懷珍徐僧權等押尾)思話綿密緩步娉婷一心工隸師羊過青似鳬
鷗鴈鷺遊戲沙汀(蕭思話蘭陵人宋征西將軍丹陽令尹今見帶名正書啓兩紙共十三行今)
(見具姓名行書三行)二王變古法有所屬兢兢秀之斂翰謹束
僊童樂静不見可欲(龐秀之宋江州刺史今見正書具姓名啓一紙十行也)仲遠
循常由衷邇俗企彦琳之牆仞遵茂度之軌躅(張茂度)豈
問一而得三同出吳而入蜀(巢尚之字仲遠魯國人宋寧朔將軍今見帶名行書)
(七行)世期旁通崛強斷利參方回之章法(郗愔)得敬元之草
意(羊欣)匪庖丁之解牛同君子之不器(裴松之字世期河東人宋散騎常侍)
(大中大夫今見具姓名章草書慰勞文一卷二十四條)長玉靡慢神閑態濃荷小
王之偉質錯眀帝之高蹤猶執德而風塵不雜發言而
義理攸從(徐爰字長玉瑯邪人本名瑗宋大中大夫今見正書具姓名上明帝啓一十五行)江
侯僧安健利而乾貌兼輕媚體出多端猶閑庭之卉木
小苑之峯巒(江僧安陳留人宋太子中書令今見具姓名行書一紙八行)道力草雄
圓轉不窮壯自躬之體格疲逸少之流通猶立言而逍
遙出世驗蹟乃夙夜在公(賀道力會稽人宋吳興令今見具姓名草書二紙共二十)
(行)齊高文武英威時来運歸挺生紹伯墨妙翰飛觀乎
吐納僧虔擠排子敬昂藏鬱拔勝草負正猶力稽牛刀
水展龍性(蕭道成字紹伯蘭陵人承之子宋右僕射太尉受禪即位稱齊高帝今見具姓名行書草)
(及雜批三十餘行)世祖宣遠象賢豈敢仰英規而無功超筆力
而有膽莫願程式率由胷襟能騁逸氣未忘童心若横
波束薪泛濫淺深(武帝諱頥字宣遠高帝長子今見帶名行草書及雜批十餘行)子良
則能知未善心遠迹邇家風若遺古則反鄙雖有力而
無體將從真而自美猶土階茅茨儉德之始(竟陵王諱子良武帝)
(子今見帶名行書四行)彦回無節筆翰亦爾快利不拘足用而已
如垂枝楓柳抑葉把梓(禇淵字彦回河南人宋末與高帝同掌樞密後齊臺建以佐命)
(共入司徒中書今見具姓名草書二紙共十三行)蔚先忠良自我名揚老成不
虧和雅允臧躬甘肥遁志傲矦王(禇賁字蔚先淵子齊秘書監父憂荒職便)
(不任時人以為恥父失節於宋室遂爾屏居今見正書啓具姓名一紙凡八行)非禮不言從容
始昌如碩德君子道義難量而盛德有素筆精源長(徐孝)
(嗣字始昌東海人齊太尉尚書令今見正書啓二紙共有三行)簡穆父子載茂餘芳僧
虔則密緻豐富得能失剛鼓怒駿爽阻圓任強然而神
高氣全耿介鋒芒發卷伸紙滿目輝光才位兼而雙絶
名實副而特彰如運籌决勝威震殊方伯實次道並資
義訓兄則雜太祖(高帝)而外兼禀家君於己分弟則太纖
薄而無滯得過庭而稍俊寬閑墨妙逸速毫奮比達士
與君子人不知而不慍仲寳同夫季舒署名莫窺牆仞
(王僧虔瑯邪人曇首子齊尚書令簡穆公今見正書具姓名書共十五紙王慈字伯實王志字次道並僧虔子)
(兄齊侍中冠將軍今見具姓名行書兩紙共二十行弟志齊侍中吏部尚書今見具姓名行書一帖共七行王)
(儉字仲寳僧綽子齊尚書今見署名啓字而已與孔廞同廞字季舒)茂謙則壯而不密騁
志恒俗輕師模任縱欲如勇夫格獸徑越林麓(劉撝字茂謙彭)
(城人齊太子洸馬御史中丞今見行書兩紙共有二十行)寳光楷之同調合韻差池
去就羽翮齊振依蕭附王(道成僧虔)俱曰慕藺論骨氣而胡
壯驗精神而顧峻猶岸柳之先春得地連於河潤(顧寳光吳)
(郡人齊司徒左西掾今見具姓名行書兩紙共二十行胡楷之南昌人度支尚書今見帶名行書一紙共八行)
希秀之迹敬叔之倫(薄紹之)正則緊促有度草則拘檢靡
申如儉德君子清朝士人(徐希秀瑯邪人齊驍騎將軍今見具姓名行書草書二紙)
(共二十行)思光逸才揮翰無滯超寳光之力從僧虔之制越
恒規而涉強出衆格而靡繼如塞路蓬轉摩霄鳶戾(張融)
(字思光吳郡人齊司徒左長史今見具姓名草書一紙九行也)梁則高祖叔達恢弘厥
躬泯規矩合童蒙文勝質而德寡眀察衆而理窮猶巧
遺璞玉心愜雕蟲(蕭衍字叔達蘭陵人順之子齊僕射大將軍封梁王及受禪即位是為梁)
(武帝今見帶名行及制草雜批等四十餘行)簡文摹鍾不瑕有害倣景喬而
含古(蕭子雲)肩邵陵而去泰(簡文帝諱綱字世讃武帝子今見帶名正書啓四紙并寫)
(禪師碑文六紙及行書四行)世調則氣吞元常若置度内方之惠達
(蕭特)旨趣猶昧擅令譽而徒高考遺蹤而罕逮(邵陵王綸字世調武)
(帝子今見帶名行書三紙)孝元不拘快利睢盱習寬舒於一體加緊
薄而小殊惟數君之翰墨稱(去聲)天倫之友于皆可比蘭
菊殊芳鴻鴈異軀(孝元帝諱繹字世誠武帝子今見具姓名行書一十三行)仲正則
寬而壯賖而密婆娑蹣跚綽約文質禀庭訓而微過任
天然而自逸若衆山之連峰探仙洞而不一(蕭確字仲正綸子梁)
(廣州刺史永安侯今見具姓名行草書兩紙一十伍行)景喬則潤色鍾門性情勵
已豐媚輕巧纖慢旖旎詩雖易其國風賜豈賢於夫子
猶鸞窺鏡而鼔翼虎不咥而履尾(蕭子雲字景喬蘭陵人梁侍中國子祭酒)
(今見正書具姓名啓及臨右軍書共一十四行又見草書六十餘紙)名劣筆健乃逢王克
通流未精疎快不忒猶腐儒壮士運用自得(王克瑯邪人梁尚書僕射)
(今見具姓名草書四行有胡昂印尾)陸杲迅熟騁健遣能任縱便無風稜
如郊坰羽獵&KR1786;狨奔騰(陸杲吳郡人梁光禄大夫揚州大中正今見具姓名草書九行)
體雜閑利覩夫彦昇構牽掣而無法任胷襟而足憑猶
注懸泉咽凝冰(任昉字彦昇樂安人梁吏部郎中掌著作今見具姓名草書五行)茂遠
健銳足以自給彦和連環迅不可及如過雨之奔簷溜
飛燎之焚原隰(傅昭字茂遠北地人梁秘書監金紫光禄大夫貞子今見具姓名草書一紙二)
(十一行朱异字彦和吴郡人中領軍右僕射今見具姓名草書十二行)文海緊快勢失氣
高未忘俗格銳意操刀猶樂成成名於朝市嗤遁跡於
蓬蒿(王籍字文海瑯邪人僧佑子梁左塘令今見具姓名草書凡八行也)季和慢速風規
所屬圓轉頗通骨力未足(殷鈞字季和陳郡人梁國子祭酒今見行書草兩帖共有)
(一紙三行)文幾纖潤穏正利草軟媚横流姿容美好若其抑
阮褒殷庶幾同塵似泉激溜於懸磴木垂條於晚春(阮研)
(字文幾陳留人梁交州刺史今見具姓名正行草書五十餘紙)惟子深與惠達總景喬
之幼志俱親拂毫同陪結字深正穏而寡力達草寬而
豐意或比父而疎省或過師之巧媚誰與别其羅紈且
見同乎篋笥(王褒字子深瑯邪人規子梁尚書僕射雲妻之猶子今見正行草書具姓名共有三)
(十六紙)肩吾通塞秉之天性工歸文華拙見草正徒聞師
阮(阮研)何至遼夐使鉛刀之均鋒稱並利而則佞(庾肩吾字叔慎新野)
(人梁度支尚書今見具姓名行書三紙)通眀高爽緊密自然擺闔宋文峻
削阮研載窺逸軌不讓真仙猶髯龍頂鶴奮舉雲天(陶弘)
(景字通明丹陽人隠居山林帝追諡貞白先生今見具姓名正行書一十三行)彦標氣充任力
或滯猶翮短風高昇沉靡制(江蒨字彦標濟陽人梁吏部侍郎今見具姓名行書)
(三行)弘讓迅快放誕可觀利疾速着筆墨輕乾若星居僻
陋蔓草樛槃(周弘讓汝南人弘正弟今見草書七行有胡昂印尾)蠢蠢懷約任已
作制若孤陋儒生辛勤一藝(范懷約吳郡人梁東宫侍書今見正書寫正覧一卷)
(并具姓名行書一紙)爰及陳氏霸先創業盤桓有威牢落無法如
王師憑怒挫衂攻劫嗟文煬而不知徒染毫而敗業(陳霸)
(先潁川人文纉子歴梁司空丞相封為陳公後受禪即位是為陳武帝今見批沈恪啓行書四行文帝諱蒨字)
(子華武帝子見批陸瓊啓行書三行煬帝紙諱叔寳字元秀宣帝子今見帶名行書一)沈后氏德名標
婺華允光親署獨美可嘉如晚晴陣雲傍曰殘霞(煬帝后沈)
(氏吳興人君理女今見署一紙婺華二字)叔齊鬱然名押而已伯仁軟慢尺
牘近鄙欽榮之之勁舉雖心師而入流高疎壯浪復覩
伯謀並如策馬馳逐葦航泛流(新蔡王叔齊字子肅煬帝弟今見署名草書一)
(紙廬陵王伯仁字夀之煬帝子今見具姓名行書四行永陽王伯智字榮之廬陵弟今見帶名行書共七行桂)
(陽王伯謀字深之永陽弟今見帶名行書共五紙)智永智果禪林筆精天機淺
而恐泥志業高而克成或拘凝重蕭索家聲或利凡通
周章擅名猶當作緇門之領袖為當代之凖繩並如君
子勵躬於有道高人保志而居貞(會稽永欣寺僧智永俗姓王氏右軍孫今)
(見真字草字千字文數本并帶名草書二紙僧智果帶名草書一紙)陂陁總持獨步方外
甘率性而衆異非接武於興會若時違隠淪卒不冠帶
(江總字總持濟陽人陳尚書令今見具姓名草書一帖三行)孝穆鄙重剛毅任拙猶
偏禆武夫膽勇智怯(徐陵字孝穆東海人陳僕射今見具正書帶名啓一紙)仲倫
則快速無度馳突不疎尺題已終筆勢仍餘似逸籠檻
之衆鳥恣飛鳴之所如(沈君理字仲倫吳興人陳尚書吏部侍郎駙馬都尉今見具名)
(草書一紙)德彰率爾流浪急速骨氣乍高風神入俗符縱志
而失道等潰河與顛木(袁憲字德彰陳郡人陳右僕射今見具姓名草書兩行有胡印)
(印尾)快哉伯武心空(去聲)手敏古風若遺今範惟允如平郊
逸驥晚景飛隼(毛喜字伯武榮陽人陳吏部尚書今見具姓名草行書共四紙)翩翩濟
陽茂世希祥任樸無聞適俗不忘父輕而迅子厚而強
(蔡景歴字茂世濟陽人陳度支尚書今見具姓名行草書三紙子徵字希祥陳中書令今見具姓名草書三紙)
接武隨波雷同野王異磽肥之挺質俱竹栢之凌霜(顧野)
(王字希憑陳黃門侍郎領大著作今見具姓名草書一紙)知道則寬疎弛慢無可取
則削凡常病窒塞猶岸陸縱獺艱辛騁力(宓知道字昌平陳鎮北長)
(史今見其姓名草書二紙)含茂悠悠薦臻同德遭時季而陵替俱道
喪於翰墨使䴢鹿為後先非勝負可差忒(謝嘏字含茂陳郡人陳中)
(書令今見其姓名行草書三紙)賀氏曰朗雖非動人不事筆力猶阻學
貧三者若宦遊旅泊衣化風塵(賀朗會稽人陳祕書監今見具姓名草書三紙)
文深孝逸獨慕前蹤至師子敬如欲登龍有宋齊之面
貌無孔薄之心胷(趙文深天水人後周為書學博士書迹為時所重王孝逸湯隂人隋四門)
(助教深師右軍逸效大令甚有功業當平梁之後王褒入國舉朝貴胄皆師於褒唯此二人獨負二王之法俱)
(入隋臨二王之跡人間往往為貨)蕭條北齊浩瀚仲寳劣充凡正備法
緊草遐師右軍歘爾由道䆒千變而得一乘薄俗而居
老如海嶽高深青分孤島(劉岷字仲寳彭城人彦英子北齊三公郎中今見具姓名)
(草書一十三行)隋則玄平嗣芳訛熟名揚彦謙草力浮緊循常
糟粕右軍之化依稀夫子之牆皆如益星榆之衆象無
月桂之孤光(劉玄平岷之子潔志高蹈随贈貞範先生今見具姓名行書二紙房彦謙清河人司)
(隸刺史今見具姓名草書十紙)昌衡跌宕率爾而作雖蔑法而或乖乃
由衷而不怍似野笋成竹長風損籜(盧昌衡字子均范陽人隋侍中贈司)
(空父道虔子均隋祠部侍郎太子左庶子今見具姓名行書二紙)
朱長文曰予既編此書十卷復得索靖楊泉劉卲王
僧虔賦惜其非完篇張懷瓘竇臮盖亦未嘗見此乃
知古人論書之作甚多而傳者鮮吾徒可不為之珍
錄哉至於書札所及吾猶不忍棄也而竇臮之賦雖
風格非古其勤博亦可尚已
贊述之二
唐竇臮述書賦下
我巨唐之膺休一六合而闡幽武功定文德脩高祖運
龍爪陳睿謀自我雄其神貌冠梁代之徽猷(神堯皇帝隴西李氏)
(諱淵革隋為唐王右軍書柱作爪形時觀者號為龍爪書高祖師王褒得其妙故有梁朝風格焉)太宗則
備集王書聖鑒旁啟雖躡閭井未登階陛質詎勝文貌
能全體兼風骨總法理(文武聖皇帝諱世民神堯子當貞觀年中鳩集二王真跡徵求)
(天下併充御府)武后君臨藻翰時欽順天命而永保先業從人
欲而不顧兼金睿宗垂文規模尚古飛五雲而在天運
三光以窺戶開元應乾神武聰眀風骨巨麗碑版崢嶸
思如泉而吐鳳筆為海而吞鯨諸子多藝天寳之際迹
且師於翰林嗟源淺而波細(則天皇后沛國人武氏士彠女時鳳閣侍郎王方慶)
(即晉丞相導十世孫有累代祖父書跡寳傳於家凡二十八人緝成一十一卷皇后制問方慶慶因而獻之后)
(不欲奪志遂盡模榻留内其本加寳軸錦繢歸還王氏人到於今稱之右史崔融撰王氏寳章集序具紀其事)
(睿宗皇帝天皇第四子性淳和好書史尚古質書法正體不樂浮華天元開寳皇帝仁慈孝和兼負英斷好圖)
(畫少工八分書及章草殊豐茂英特開元中八分書北京義堂西嶽華山東嶽封禪碑雖有當時院中學士共)
(相摹勒然其風格大體皆出自聖心)漢王童年自得書意夙承羲獻守法
不二(漢王元昌文皇帝弟)惠文靡倦博好敦勸恨夫有始無終灰
燼成空苟懼存而投閣徒榮殁而昇空尚可謂梁園筆壯
樂府文雄累聖重光之盛業六書一藝之精工非所以
抑至人之循已服勇士以雕蟲責繁聲於韶濩徵豔色
於蒼穹(岐王元範追册惠文太子開元皇帝時天府圖書為張昌宗竊換張氏誅後歸薛稷稷歿為王)
(所得初不聞奏後被火盡焚之言樂府文雄者王多能好事有文詞時為歌者所唱)爰有懷琳厥
迹疎壯假他人之姓名作自己之形状高風甚少俗態
猶多吠聲之輩或浸餘波(李懷琳洛陽人國初時好為偽迹其大意就稱王書及七)
(賢書假云薛道衡作字叙及竹林叙事并衛夫人咄咄逼人嵇康絶交書並懷琳之偽迹)若乃出自
三公一家面首歐陽在焉不頋偏醜䫜顤縮爽了裊黝
糾如地隔華戎屋殊戶牖學有大小夏侯字有大小歐
陽父掌邦禮子居廟堂隨運變化為龍為光(歐陽詢長沙人統之)
(子幼孤陳中書令江總收養書出於北齊三公郎中劉珉官至率更令太常少卿子通亦能繼美拜約言封渤)
(海公也)永興超出下筆如神不落疎慢無慙世珍然則壯
文幾而老成與貞白而德鄰(陶隠居)如層臺緩步高謝風
塵纂煥嗣聖體多拘檢如彼珷玞亂其琬琰(虞世南會稽人荔之)
(子也官至秘書監贈禮部尚書子纂孫煥皆能繼也)河南專精克儉克勤服膺告
誓銳思猗文恐無成如畫虎將有類於效顰雖價重衣
冠名高内外澆漓後學而得無罪乎(禇遂良河南人亮之子尚書左僕射)
(拜河南公也)柬之效虞疎薄不逮少保師禇精華却倍超碩
鼠之效能愧隋珠之掩纇(陸柬之吳郡人宣公子虞氏之出官為著作郎薛稷河東)
(人太子少保也)房文昭則雅而能和穏而不訛精神正氣胷臆
餘波若蘋萍異品共泛中河(房喬字玄齡清河人彦謙之子官至司空贈太尉文)
(昭公)殷公王公齊名兼署大乃有則小非無據騏驥將騰
鸞鳳欲翥題二榜而迹在歎百川而身去(殷仲容陣郡人不害之孫)
(令名之子奕世工書尤善書額官至禮部郎中汴州安業寺額京師裒義開業資聖寺東京太僕寺靈州馬神)
(觀額皆精妙曠古王知敬太原人傳孝義工正行亦善署書與殷殊塗而同歸兼草書弟知慎工圖畫兄官至)
(秘書少監弟官至少府少監當時雙絶與仲容齊肩天后詔一人署一寺額仲容題資聖寺知敬題清禪寺額)
(俱為獨絶仲容子承業知敬子友真即杜尚書暹之親舅洛州長史德政二賈碑在修竹寺東南角即知敬之)
(迹極峻利豐秀清禪資聖寺至今為路人識者駐車往觀其濟度寺即父令名手蹤皆為後代程式)王祕
監則首末全貞尊道重德或終紙而結字或重模而足
墨護落風規雄壯氣力播清譽而祖述攄見賞於有識
如曲浦鴻鳴芳園桂植(王紹宗瑯邪人修禮之子官秘書少監)虔禮凡草
閭閻之風千紙一類一字萬同如見疑於冰冷甘没齒
於夏蟲(孫過庭字虔禮富陽人右衛胄曹參軍)張長史則酒酣不羇逸軌
神證迴眸而壁無全粉揮筆而氣有餘興若遺能於學
知遂獨荷其顛稱(張旭吳郡人左率府長史俗號張顛)雖宜官售酒子敬揮
箒遐想邇觀莫能假手拘素屏及黃卷則多勝而寡負
猶莊周之寓言於從政乎何有(後漢師宜官工書嗜酒每遇酒肆輒書於壁聚)
(觀酒因大售計償價足而滅之王子敬以箒沾墨書壁觀者如市已上皆言旭之可比也)湖山降祉
狂客風流落筆精絶芳詞寡儔如春林之絢綵實一望
而寫憂雍容闥省高逸豁達解朝服而還鄊脫霓裳而
辭闕(賀知章字季真會稽永興縣人太子洗馬德仁之孫少以文詞知名極工草隸進士及第歴官太常)
(少卿禮部侍郎集賢學士太子右庶子兼皇太子侍讀檢校工部侍郎遷秘書監太子賓客慶王侍讀知章性)
(放善謔晚年尤縱無復規檢年八十六自號四明狂客每興酣命筆好書大字或三百言或五百言詩筆唯命)
(問有幾紙報十紙紙盡語亦盡二十紙三十紙紙盡語亦盡忽有好處與造化相争非人工所到也天寳二年)
(以老年上表請入道歸鄉里特詔許之重令入閣儲皇已下拜辭上親製詩序令所司供張百寮餞送賦詩叙)
(别知章表謝手詔荅曰卿儒才舊業德著老成方欲乞言以光東序而乃高蹈世表歸心妙門雖雅意難違良)
(深耿歎眷言離祖是用贈詩宜保松喬慎行李也)廣平之子令範之首婭姹鍾
門逶迤王後武都先覺翰墨泉藪子敬元常得門窺牖
侍中簡穆異代同友於孔門而升堂惜顔子之不夀(徐嶠)
(之東海人廣平太守子浩中書舍人國子祭酒李造隴西人武都公言侍中簡穆郎子雲僧虔)韓常侍
則八分中興伯喈如在光和之美古今迭代昭刻石而
成名類神都之冠蓋(韓擇木昌黎人工部尚書歴右散騎常侍)赫赫許昌翰
苑文房徵前賢而少對當聖代而難方(田琦鴈門人德平之孫工八分)
(小篆署書圖畫寫洪崖子圖并畫雪皆行於世官歴陜令豫蘄許等州刺史縑装皆有孫栖梧尤妙其事寫武)
(德功臣)衛包蔡隣工夫亦到出於人意乃近天造(衛包京兆人工)
(八分小篆通字學兼象緯之術官至尚書郎蔡有隣濟陽人善八分本拙弱至天寳之間遂至精妙相衛中多)
(竒迹)滎陽昆弟内外光華揮毫美麗自是一家幼弟曰逾
丹青大誇信斵玉而剖石即揀金而披沙(鄭遷及弟遇並工八分崔)
(氏之出中書令崔湜之甥遷官至拔儀尉季弟逾善山水天寳中知名梁宋)温良之德藻翰
兼美誠依仁以遊藝同上善之若水(皇室李權工八分弟樞工小篆姪平)
(均亦工小篆兼妙山水並冠絶一時淮安王神通曾孫權歴官金州刺史平均富詞學江陵掾)詩入國
風筆超神迹李將軍世稱高絶淵微已過薛少保時許美
潤英粹含極(王維字摩詰瑯琊人官至右丞詩通大雅山水之妙勝於李思訓弟縉太原少尹文)
(筆泉藪善草隸書功超薛稷二公名望首冠一時議論詩則曰王維崔顥論筆則曰王縉李邕)史侍御
惟則必復世業階乎籀篆古今折衷大小應變如仰高
臺而矚遠俯川陸而必見(史惟則廣陵人殿中侍御史即諫議大夫白之子白善飛)
(白書)一門鼎盛趙郡李君嶧山並騖宣父同羣洞於字學
古今通文家傳孝義意感風雲(李陽冰趙郡人父雍城湖縣令家世住雲陽書)
(日門作尉陽冰兄弟五人皆負詞學工於小篆初師李斯嶧山碑後見仲尼吳季札墓誌便變化開合如虎龍)
(勁利豪爽如風行雨集文字之本悉在心胷識者謂蒼頡後身弟澥澥子騰子均並詞場高邁幼子日廣勤學)
(孝義以通家之故皆同子弟也)延安君則快速不滯若懸流得勢三原
君則婉媚巧密似垂楊初霽(吾舅緯繪彭城人延安都京督姨兄明若山西平原人)
(兆三原縣尉大理評事)宋儋李璆擅美中州李師王而意淺宋祖
鍾而體流(宋儋字藏諸廣平人高尚不仕戶部侍郎宇文融薦授祕書省校書郎書作鍾體而側戾)
(放縱迹不副名開元末舉場中後輩多師之李璆隴西人御史大夫傑之兄子性疎達輕財重然諾筆路緊媚)
(亦有聲於當代為狄宇清李漸所師也)員外蕭公名成於薛安西變體光
潤愉悅(蕭公名誠蘭陵人梁之後起家奉禮郎開元初時尚禇薛公為之最拜左司員外郎善造斑石)
(紋紙用西山野麻及虢州土榖練五色光滑殊絶)張氏四龍名揚海内中有季
弟功夫少對右軍風規下筆斯在(張從申長史文場擢第從師監察御史學)
(灼然有才從申志業精純工正行書握管用筆其於結字緊密近古所無恨於歴覧不廣聞見遂寡右軍之外)
(一步不虧)吕公歐陽鍾王相雜自是一調雖則筋骨乾枯終
是精神險峭其餘小楷尤更巧妙(吕向東平人開元初上美人賦忤上時張)
(說作相諫曰夫鬻拳脇君愛君也陛下縱不能用容可殺之乎使陛下後代有憤諫之名而向得敢諫之直與)
(小子便耳不如釋之於家承恩轉拜補闕賜采百段衣服銀器朱緩翰林待詔頻上賦頌皆主諷諫官至刑部)
(侍郎文詞學業當代莫比有子曰廣聦利俊秀有史才拜監察御史)吾兄書包雜體首冠
衆賢手倦目弊瞬息彌年比夫得道要之深旨習閬風
而欲仙(家兄蒙字子泉司議郎安南都護)馬家劉氏臨效逼斥安西蘭亭
貌奪真迹如宓妃遺形於巧素再見如在之古昔(翰林書人)
(劉秦妹歸馬氏妻)押署則縱僧權而長松掛劔結體則斂滿騫
而盤石卧虎(徐僧權中山人滿騫富陽人)繁多乃懷克懷珍稀少乃
延祖胤祖(唐懷克晉昌人姚懷珍武康人陳延祖長安人范胤祖順陽人)熾文時有何妥
近覩雖正姓名美其傲古恨連書於至寳無尺牘之行
伍(沈熾文武康人何妥外國人)印驗則玉斵胡書金鐫篆字(太平公主武氏)
(家玉印四胡字也)少能全一多不越四國署年名家標望地獨
行龜益(即魏王恭家印)並設寳臮(范陽公寳諱臮書印)貞觀開元文止於
二(貞觀印太宗文皇帝印開元印天寳皇帝印並當時年號)陶安東海徐李所秘(徐祭)
(酒李起居)萬言方才翰囿其類(前延王友竇永書印)張氏永寳(張懷瓘)任
氏言事(未詳)古小雄文東朝周顗審定游執(家兄司儀部書印)亭
侯襲貴(未詳)猗與劉鄭(故劍州司馬諱知章書印鄭未詳)門承貂珥義仰
彭城(吾舅金部郎中諱繹書印)業同印異(司馬郎郎中之季父今各有印)或有慙於
稽古諒無乏於雅致宋虞龢表聞於明皇帝齊簡穆書
荅於竟陵王表稱委盡書仍備詳(宋中書侍郎虞龢上明皇帝表論古今妙)
(迹正行草楷紙已標軸真偽卷數無不畢備表本行於世真迹故起居舍人李造得之齊司馬簡穆公瑯邪人)
(王僧虔荅竟陵王子良書序古今善書人評議無不至書本行於世其真迹今御史大夫黎翰得之)藻鑑
則梁高祖巧而未博(武帝時撰書評)邵陵王博而未至(蕭綸書評)庾
度支失品格拘以才華(梁庾肩吾漢書品論)傅五兵比亡年廣於
職位(梁傅昭撰書法目錄)名錄編於司馬(隋蜀王府司馬姚最撰名書錄)善状集
於散騎(左散騎常侍姚思廉善書人名状)李亞相著藻飾之繁(右御史大夫李)
(嗣真撰書品)張兵曹擅習翫之利(率府兵曹鄂州長史張懷瓘撰十體書斷上中下)
考數公之著稱多博約而立記余不敏於登高豈虚言
而求備敢直筆於親覩非偏譽於所嗜也我小司空韋
公曰述識該藝府才同史筆茂族挺生聖朝間出若乃
闡異聞之旨接片善之勤則必忘疲吐握不間風塵所
談而改觀為市所寳而增價為珍小擅聲於自我大推
美於其人彼凡百而馳名既往遇此公而其德維新可
謂千載一時孤標絶倫矣(韋述京兆人尚書工部侍郎)及乎驗德力
之巧拙知古今之優劣余稽古而翫能因假手而有說
匪徒姓名記錄面目超越相質披文虚空歲月者也是
用相如慕藺撫新迹而忘懷豈甘賜也望回抱遐心而
結舌終冀乘時出處備展名節其或萃傅巖(鍾紹京南康人中書)
(令光禄大夫聚寳損金川海流納)而會潁川(伯父諱瓉邠王司馬耽翫達旨固求不匱)歸右史
(李造佛鏡旁通傾心善價)而入補闕(席巽安定人右補闕心專務得家業或遺)祭酒(徐造去則)
(道存徵求非利)翰林之尋究(張懷瓘兄弟懷盛郡司馬並翰林待詔俱好無厭亦能臆斷)烏臺
(潘履慎滎陽人監察御史克遵能事採翫芳猷)粉署之敦閱(蔡希淑濟陽人金部郎中習學潤身)
(假借盈篋)欣給事之道弘(族兄詔給事中志弘雅道不倦虚求)仰議郎之區别
(宗兄銳思窮源增耀改歡)韓生委輸(韓滉潁川人給事中委質慮遠推誠道傳)滕子擁决
(滕昇歙州婺源縣令取舍通流筆利泉藪)張氏旁求(張懷瓘海陵人為鄂州司馬利無推斥道在精)
(專)陸家胥悦(陸曜吳郡人卷緝前芳事窮先志)釋朏超彼岸(東京福光寺僧良朏)
(新羅人俗姓林氏遇捐衣鉢逸冠緇流)梅仙行無轍(高志宜渤海人同官尉氣尚古風力知能)
(事)温播金聲(温晁太原人國子監主簿悉心景慕徒衆博求)崔含冰潔(崔曼清河人鄠)
(縣尉浩瀚經營見如不及)若驚陳趙(陳閎潁州人王府長史趙徵眀天水人或志敦習學或自悦古)
(能皆翫之無斁)賈勇徐薛(徐守行東海人監察御史薛邕河東人郎中或雜古招致或䆒能隆拔並)
(求之不已)關郭雙奮飛(關撝咸陽人郭暉太原人或規規耽好或楚楚傳寫)潘袁兩傾
竭(潘叔會稽人袁明陳郡人或披尋治道或醖籍樂貧)簮纓布素申道間設既輻
輳而川流並觀光於俊哲速珠玉而無脛可得略而言
曰長安則穆聿(穆聿咸陽隴右人少以販書為業後至德中因告訐徵搜古迹并強佔石泉公)
(家則天皇后所還書功白身授金吾長史改名祥乘危射利)王昌(遼東人詞荒智狡)導其源
葉豐(括州人貎恭性僻)田潁(長安人志凡識滯)委其軀必拾遺市駿懷寳
飛鳬洛陽則杜福(河南人論熟行功)劉翌(洛陽人苦志心廉)窮彌固齊
光(河南人道寡業微)趙晏(河内人智專别識)樂忘劬皆誇目動利實繁有
徒詩不云乎匪斧語有之曰反隅若或徵數子之運用甘
千里之殊途則我雞犬而無往無來子衣裳而不曳不婁
成一家之憬彼睽四海之友于(言通貨利)事符道因心與日親
幾變灰律涉歷冬春互為賓主往返周秦左翊吾兄業勤幽
遠(名錫同州别駕)龍興張揖道契真淳(因潘淑獻書闕庭拜為龍興縣尉)雅興閉
關而隨扣古風開卷而襲人不然者何窮獨而恣怡悅舍
市朝而貪隠淪(言尚往来)衆美森然往哲來賢一朝而星羅入
眼百代而雲披及肩身已沒兮若休迹遺芳而可傳彼金
印玉璽豐碑貨泉蟲篆制而八分開焉正隸興而藁草行
焉不可量乎所覩又何極乎備宣若乃流譽前代效績當年
錄軍機而羽括鷹隼述國命而發揮貂蟬通親友以感節
啓謀猷以聞天接武波委嗣芳鱗連則余不譲於賦頌敢
分蚩而别妍乎幼好而晩知之乃至熟也曲察而直言
之斯無愧歟將拭目而衆利輕言入掌而百憂俱瀉其
藤苔縑縠側理蜀幅花麻黃絢緇赭紺綠淪壓而邇蠧
亡文(蓄非其人雖近朝亦朽蠧)保持而遠完緘卷(處得其地雖遠古而完全)上智
所以懸解(直曉)中庸所以交戰(疑之)取迷伊地貽笑鄙淺則
有烏絲縹首紫繭露面好丹時更(平聲)悲素色變状玄豹
之霧隠規雕虎之風扇雖置水彌旬移装屢遍益深沉
於直質乃容易於覽見嗟乎捨不疑於古疎(高聳)取憑假
於俗眩(眩惑)誘淺情於末興肆凡賞而留眄何有妄哉寧
知立法而虧真作德而還淳忘情是悦代有其人(言定是非)
必也易皆以時(時在正憂)受彩無欺敏洽和之妙道得潤軟
之成規(同麵調適候隂以成)疎密苦樂殊形異宜(厚薄完蠧)上約下豐
始增末裨(接上下前後例)姑將實名位充合離或附卷均端足
使其夷(薄而蠧者)或鳴砧妥帖然後呈姿(厚而完者)探尋源流志
逸肥遁緝合翦裁躬勞不悶眀齊短長闇决分寸誡忽
忽於或躁袪悢悢之遺恨至如虹縈絲帶鸞舞錦褾青
間綾紋出之衣表檀心鼊首金映銀絡舒囊貌妍撫卷
香作多此飾類又難詳備(並言討撿装背也)若乃見稀意欲雖
可棄而崑山片玉翫久厭充雖可寳而紈扇秋風競捨
茲而易彼誇視審而聽聦或芟穢於匿迹(一作近)或喪真
於矜工夥哉耳誤尠矣目窮因既原乎識量遂懸别其
淹通已分流而在茲徒並鶩而爭雄(言申傳易)假使作偽心
勞亂真首出昧目童幼摧殘紙筆終令君子棄瑕以拔
材壯士斷腕以全質期補勞於得喪勵採葑於始卒子
猷之竹在焉曷可無其一日(言務弘道)夫喻太始於事卑方
崇極於類聚况物著公器賞推善主冀清白而非弓裘
豈孫謀而紹宗祖抑如堯禪舜舜命禹道必貴乎聲同
天無親而德輔歸可保於授受靡自私而禦侮故乖其
趨者則密戚而心捐合其軌者則舉讐而掌紙倚亮玉
帛之芬屬望吾徒之義至其罷琴閑堂散袠虚牖閱新
連之卷軸傾舊滿之樽酒暢懷古而遺形荷逢時以濡
首炎涼所寄偃仰無咎秋撫孤松春過五柳想薜蘿而
在眼狎鸞鳳而盈手善隣德朋知我益友暗遺名利卧
度卯酉遂志願兮苟若斯生可憑兮死不朽雖金翠溢
目陶匏聒耳徒有色於多歡實無階於競美賢賢易色
勿藥有喜茅居食貧陋巷飲水誓將敦素業而畢世振
清風而何已亂曰資樂道兮善莫大佐玄覽兮寄所賴
芝蘭滿室兮遺美芳朋友忘言兮古人會想賢翫迹兮
儼如在史册悠悠兮幾千載
述書賦語例字格
吾弟尚輦君子靈長翰墨師張王文章凌班馬詞藻雄
贍草隸精深平生著碑誌詩篇賦頌章表凡十餘萬言
較其巨麗者有天寳中獻大同賦三殿蹴鞠賦以諷興
諫諍為宗致君救時為本帝乃咨爾可編筴書中使王
人榮耀戚里龍章鳳篆寵錫儒門及乎晚年又撰述書
賦總七千四百六十言精窮旨要詳辨秘義無深不討
無細不聞徵五典三墳考九邱八索詩騷禮易文選詞
林猶不盡所知故别結語立言曲中幽奧一字一句數
義傍通尚輦君學䆒天人才通詁訓注解分析皆憑史
傳注有未盡在此例中意有未窮出此格上凡古今明
哲正文呼字尊貴長老各言某親或取便引官或因言
稱爵句則兩字三字五言四言而於其以之間或六或
八改時革命之際舉一相從慮學者致疑仍施朱點發
此語之理例别有字格存焉凡一百二十言并注二百
四十句且褒貶還同諡法披文感切撫已崩摧手跡宛
然如向来之放筆天才卓爾成千載之分襟考義銘心
言笑在目一枝先折痛貫肝腸兩眼既枯哀纏骨髓
忘情(鵬鷃向風自成騫翥)天然(鴛鴻出水更好容儀)質朴(天仙玉女粉黛何施)
斷磨(錯綵雕文萬中巧妙)體裁(一舉一措盡有憑據)意態(廻翔動靜厥趣相隨)
不倫(前濃後薄半敗半成)枯槁(欲北還南氣脉斷絶)專成(宜師一家今古不雜)
有意(志立乃就非工不精)正(衣冠踏拖若行若止曰正)行(劒履趍鏘如步如驟曰行)
草(雷擊電奔龍蛇出沒曰草)章(草中隷古蹴踏挷打曰章)神(非意所到可以識知曰神)
聖(理絶名言潜心意得曰聖)文(經天緯地可大可久曰文)武(迴戈挽戟拉虎挐豹曰武)
能(千種風流曰能)妙(百般滋味曰妙)精(功業雙極曰精)
古(除去常情曰古)逸(縱任無方曰逸)高(超然出衆曰高)
偉(精采照射曰偉)老(無心自達曰老)喇(逞能越妙曰喇)
嫩(力不副心曰嫩)薄(闕於圓備曰薄)強(筋力露見曰強)
穏(結構平正曰穏)快(興趣不停曰快)沉(深而意遠曰沉)
緊(團合密緻曰緊)慢(舉止閑詳曰慢)浮(若無所歸曰浮)
密(間不容髮曰密)淺(涉於俗流曰淺)豐(筆墨相副曰豐)
茂(字外有餘曰茂)實(氣感風雲曰實)輕(筆道流便曰輕)
瘠(瘦中有力曰瘠)疎(違犯隂陽曰疎)拙(不依淺巧曰拙)
重(質勝於文曰重)纖(文過於質曰纖)貞(骨清神正曰貞)
豔(少古多今曰豔)峻(頓挫特達曰峻)潤(旨趣調暢曰潤)
險(不期而然曰險)怯(下筆不猛曰怯)畏(無端羞澁曰畏)
妍(逶迤挷打曰妍)媚(意居形外曰媚)訛(截鋒隠迹曰訛)
細(運用精神曰細)熟(過猶不及曰熟)雄(别負英威曰雄)
雌(氣候不定曰雌)飛(若滅若沒曰飛)爽(肅穆飄然曰爽)
動(如欲奔飛曰動)成(一家體度曰成)禮(動合典章曰禮)
法(宣布周備曰法)典(從師約法曰典)則(可以傳授曰則)
偏(惟守一門曰偏)乾(無復光輝曰乾)滑(遂乏風彩曰滑)
駛(波瀾驚法曰駛)放(流浪不羣曰放)閑(輕駕超殊曰閑)
拔(孤雲乍遠曰拔)鬱(勝勢舉起曰鬱)秀(翔集難名曰秀)
束(興至不弘曰束)穠(五味加足曰穠)峭(峻中勁利曰峭)
散(有初無終曰散)質(自少妖妍曰質)魯(本宗淡泊曰魯)
肥(龜臨洞宂沒而有餘曰肥)瘦(鶴立喬松長而不短曰瘦)壯(力在意充曰壯)
寬(疎散無檢曰寬)
朱長文曰唐竇臮述書賦古人評品之所遺觀此知
介善片能不可輒棄也唐人好書多藏以相矜歴五
季之亂所存無幾可為之太息
贊述之三
唐杜甫題殿中楊監見示張旭草書圖
斯人已云亡草聖秘難得及兹煩見示滿目一棲惻悲
風生微綃萬里有古色鏘鏘鳴玉動落落羣松直連山
蟠其間溟漲與筆力有練實先書臨池真盡墨俊拔為
之生暮年思轉極未知張王後誰並百代則嗚呼東吳
精逸氣感清識楊公拂篋笥舒卷忘寝食念昔揮毫端
不獨觀酒德
唐杜甫贈李潮八分小篆歌
蒼頡鳥跡既茫昧字體變化如浮雲陳倉石鼓文已訛
大小二篆生八分秦有李斯漢蔡邕中間作者寂不聞
嶧山之碑野火焚棗木𫝊刻肥失真苦縣光和尚骨立
書貴瘦硬方通神惜哉李蔡不復得吾甥李潮下筆親
尚書韓擇木騎曹蔡有隣開元已来數八分潮也奄有
二子成三人况潮小篆遇秦相快劒長戟森相向八分
一字直百金蛟龍盤挐肉屈強吳郡張顛誇草書草書
非古空雄壯豈知吾甥不流宕丞相中郎丈人行巴東
逢李潮逾月求我歌我今衰老才力薄潮乎潮乎柰汝
何
唐僧懷素藏真自叙
懷素家長沙幼而事佛經禪之暇頗好筆翰然恨未能
遠覩前人之竒迹所見甚淺遂擔笈杖錫西遊上國謁
見當代名公錯綜其事遺編絶簡往往遇之豁然心胷
略無疑滯魚牋絹素多所塵點士大夫不以為怪焉顔
刑部書家者流精極筆法水鏡之辨許在末行又以尚
書司勲郎盧象小宗伯張正言曾為歌詩故叙之曰開
士懷素僧中之英氣槩通疏性靈豁暢精心草聖積有
歲時江嶺之間其名大著故吏部侍郎韋公陟覩其筆
力勖以有成今禮部侍郎張公謂賞其不羈引以遊處
兼好事者同作歌以贊之動盈卷軸夫草藁之作起扵
漢代杜度崔瑗始以妙聞逮乎伯英尤擅其美羲獻茲
降虞陸相承口訣手授以至於吳郡張旭長史雖姿性
顛逸超絶古今而模楷精法詳特為真正真卿早歲常
接遊居屢蒙激昂教以筆法資質劣弱又嬰物務不能
懇習迄以無成追思一言何可復得忽見師作縱横不
羣迅疾駭人若還舊觀向使師得親承善誘凾挹規模
則入室之賓捨子奚適嗟嘆不足聊書此以冠諸篇首
其後繼作不絶溢乎箱篋其述形似則有張禮部云奔
蛇走虺勢入座驟雨旋風聲滿堂盧員外云初疑輕烟
澹古松又似山開萬仞峯王水州邕曰寒猿飲水撼枯
藤壮士拔山伸勁鐡朱處士遥云筆下唯看激電流字
成只畏盤龍走叙機格則有李御史丹云昔張旭之作
也時人謂之張顛今懷素之為也余實謂之狂僧以狂
繼顛誰曰不可張公又云稽山賀老粗知名吳郡張顛
曾不易許御史瑤云志在新竒無定則古瘦灕灑半無
墨醉来信手三兩行醒後却書書不得戴御史叔倫云
心手相師勢轉竒詭形怪状飜合宜人人欲問此中妙
懷素自言初不知語疾速則有竇御史冀云粉壁長廊
數十間興来小豁胷中氣忽然絶呌三五聲滿壁縱横
千萬字戴公又云馳毫驟墨列奔駟滿座失聲看不及
目愚劣則有從父司勲員外郎吳興錢起詩云遠錫無
前侣孤雲寄太虚狂來輕世界醉裏得真如皆辭旨激
切理識玄奧固非虚蕩之所敢當徒增愧畏耳時大歷
丁巳冬十月二十八日
唐崔備壁書飛白蕭字記
壁書蕭字者梁侍中蕭子雲之書也(張懷瓘書斷云正工飛白書變楷制)
(也宫觀題署用之字徑丈宜輕微不滿)韓晉公領浙西之歲得於建業佛
寺置之南徐官舍函以屋壁俯瞰諸座隅及晉公入贊
廟謩啓手私第朱方官吏候其代者完葺舊府圬墁故
堂吏人以壁字昏蒙方以堊帚塗上時故殿中李侍御
士舉為部從事以晉公翰墨代無等儔自獲壁書施榻
于下耽翫妍味略無已時士舉重焉始而方得及士舉
府除職停寓壁字於小吏之舍至甲申歲士舉為江西
從事通好江淮時李評事約咸閱圖書以示寮友士舉
方以壁字言於座中李君因而求之士舉云卿得皇象
羊欣蕭綸真草各一帖大鄭畫屏一扇若以彼易此爾
當自持去李君富於圖書酷好遐異遂以所求三帖并
大鄭畫屏一扇易焉後十餘年壁書自吳負来士舉於
道病卒向若李君不言此書即壁為杇壊於小吏之家
逸品絶前賢之迹固知興亡繼絶後不乏人工極藝精
中必有物加以子雲與國同姓所書蕭字圖卷側掠體
法偹焉信曩賢之妙門實後代之茂範其飛白書起於
蔡中郎待詔門下役者以堊帚成字心有悅焉歸而為
飛白書漢末魏初皆以題署宫闕其後張敬禮王逸少
子敬並稱妙絶子雲曲盡其法歐陽率更云蕭侍中飛
白濃淡得中蟬翼掩素其為前賢所重如此嗟乎景喬
此書今訪天下絶矣唯此蕭字在乎舊都三百年間竟
無頽圯俾後人傳授似隂有保持余與李君寓家南徐
隣而友善獲覩妙迹感其將壊晉公出之方絶之迹李
君維之用徵其事故以蕭字志之
唐李約壁書飛白蕭字贊
梁侍中蕭子雲書祖述鍾王備該衆體始變蔡張二王
飛白古法妙絶冠時(古法飛少白多其體尤拘八分故王僧虔云飛白是八分之輕者自)
(子雲變而飛多今但據飛多者即非子雲之前不知後人亦有效古飛少者子雲又作小篆飛白)雖名
存傳記而迹絶簡素唯建業古壁餘此蕭字焉韓晉公
鑒古擅書聞知嗟異遷之於南徐置於海榴堂座右之
壁(又獲齊竟陵王蕭子良龍&KR1000;書十五字置於招隠寺以侍中之迹妙極故留以籠玩)余後獲之
載以入洛書之故實事之本末中書舍人張公崔監察
備撰記評焉余少好圖書耽嗜竒古雖志業不工而性
莫能遷非不干求爵禄心懵時事自與名疎非欲乖異
時尚養痾守獨所見遂僻僻則僻矣與夫酣酒聲色奔
走權利者俱亡羊也亡則孰多余每閱翫古迹而圖書
為先如逢古人似得良友加以琴酒静暢書齋晝閑榮
富賤貧是日何在至若尋翰墨輕濃之勢窮點畫分布
之能與日彌深隨見愈妙嗟夫昔賢垂不朽之書如傳
寳於後世後人覩絶妙之跡見得意於當時名齊日月
情契古今傳曰游於藝可已乎知者相賀比獲蘭亭之
書世情觀之未若野人之不愧闕於世在世為無用之
物苟適余意於余則有用已多乃作贊曰昔創飛白蔡
氏所得起於堊帚播於翰墨張王繼作子雲精極壁昏
蜃素墨池古色翻飛露白乍輕乍濃翠箔映雪羅衣從
風崩雲委地游霧縈空鱍刺勢動蟉蟠氣雄昆池駭鯨
禹門鬭龍攅毫疊札或横或縱層層陣雲森森古松君
子况德高人比蹤抱素自潔含章内融逸擬方外縱在矩
中密而不雜疎而有容藝通造化比象無窮子雲臣梁
蕭字愈貴點畫均豐姿形端異巧絶蠒素名空傳記明
徵褒貶唯此一字
唐張諗蕭齋記
蕭字俱載舟還洛陽仁風里第思所以盡其瞻玩藏置
之宜謂箱櫝臨視不時又有緘啓動搖之變遂見精室
陷列於垣復本書之意得遙覩之美寂對虛牖勢若飛
驚雖烟露交飛龍鸞縈動輕旆翻揚微雲卷舒不能状
也李君以至行雅操著名當時逍遙道樞脱落榮利識
洞物表神交古人而風致之餘特精楷隸所得魏晉已
降名書秘迹多矣亦不越於尺素之間未為殊情也蓋
壁字竒蹤乃為希寳意象所得非常域也故異而室之
文而志之夫蕭之為言也切然而清於文也蔚然而整
宜乎銘壁宜乎命齋蕭齋之名與此字傳矣
唐韓愈蝌斗後記
愈叔父當大歷世文辭獨行中朝天下之欲銘述其先
人功行取信來世者咸歸韓氏於時李監陽冰獨能篆
書而同姓叔父擇木善八分不問可知其人不如是不
稱三服故三家傳子弟往来貞元中愈事董丞相幕府
於汴州識開封令服之者陽冰子授予以其家蝌斗孝
經漢衛宏官書兩部合壹卷愈寳蓄之而不暇學後来
京為四門博士識歸公歸公好古書能通之愈曰古書
得其依據蓋可講因進所有書屬歸氏元和来愈亟不
獲讓嗣為銘文薦道功德思凡為文辭宜略識字因從
歸公乞觀二部書得之留月餘張籍令進士賀拔恕寫
以留盖得之十四五而歸其書歸氏十有一年六月四
日右庶子韓愈記
唐韓愈石鼓歌
張生手持石鼔文勸我試作石鼓歌少陵無人謫仙死
才薄將柰石鼔何周綱陵遲四海沸宣王憤起揮天戈
大開明堂受朝賀諸侯劔珮鳴相磨蒐於岐陽騁雄俊
萬里禽獸皆遮羅鐫功勒成告萬世鑿石作鼓隳嵯峨
從臣才藝咸第一簡選撰刻留山阿雨淋日炙野火燎
鬼物守護煩撝訶公從何處得紙本毫髮盡備無差訛
辭嚴義密讀難曉字體不類隸與蝌年深豈免有缺劃
快劔斫斷生蛟鼉鸞翔鳳翥衆仙下珊瑚碧樹交枝柯
金繩鐡索鎖紐壮古鼎躍水龍騰梭陋儒編詩不收入
二雅褊迫無委蛇孔子西行不到秦掎摭星宿遺羲娥
嗟予好古生苦晩對此涕淚雙滂沱憶昔初蒙博士徵
其年始改稱元和故人從軍在右輔為我量度掘臼科
濯冠沐浴告祭酒如此至寳存豈多氊包席裹可立致
十鼓只載數駱駝薦諸太廟比郜鼎光價豈止百倍過
聖恩若許留太學諸生講解得切磋觀經洪都尚填咽
坐見舉國来奔波剜苔剔蘚露節角安置妥帖平不頗
大厦深簷與蓋覆經歴久遠期無他中朝大官老於事
詎肯感激徒媕娿牧童敲火牛礪角誰復着手為摩挲
日銷月鑠就埋沒六年西顧空吟哦羲之俗書趁姿媚
數紙尚可博白鵝繼周八代争戰罷無人收拾理則那
方今太平日無事柄用儒術崇丘軻安能以此上論列
願借辯口如懸河石鼓之歌止於此嗚呼吾意其蹉跎
唐歐陽詹弔九江驛碑材文
弔傷而有辭者也噫九江之驛碑其何興辭而弔歟斯
碑之材昔太師魯國顔忠肅公所建祖亭之碑也公素
負詞華昭代之銘誌多公之辭又好採異留名之致頃
為湖州牧州産碑材石每使工琢之與辭兼行磨礱而
成常心使用者不可勝數斯碑也終山之窮僻得之於
自然趺本有龜護頂有螭雖不甚成而拏躩僨興如神
如靈公神而珍之精選所處湖州無稱立罷守歸朝載
而途卜出蘇臺入毘陵亦無稱立轉丹陽遊建業亦無
稱立次江州州南有湖湖東有山蛟奔螭引直到湖心
頓址之處茂林峭石勢環氣勝非往時所睇而神祠曰
祖將軍廟在焉公覿其詭秀與碑材叶即日以酒脯奠
其祖神出錢五萬造亭曰祖亭南香爐峯北潯陽城九
江為庭千艘歴階亭既就公製亭之文手勒斯碑而立
之公文為天下最書為天下最斯亭之地亦天下最庶
資三善加以斯碑之竒相持萬古而採異留名之致一
得也後典州吏於州之九江驛有修坯之勞状其末績
乃取斯碑剗公之述寘已之述今為九江驛之碑焉予
旅遊江州税於茲驛祠部員外郎鄭恕同之鄭與州將
嚴士良共為余說而俱以相示嗚呼先賤後貴世之常
也先貴後賤人之傷也以祖亭方九江驛則蘭室鮑肆
矣以魯公之文方今之文則牢醴糟糠矣以魯公之札翰
方今之札翰則錦繡枲麻矣以魯公之用方今之用則
諸夏夷狄矣痛哉斯碑出祖亭入九江驛失魯公之文
得人之文削魯公之札翰題人之札翰亡魯公之用就
人之用是去蘭室而居鮑肆捨牢醴而食糟糠脱錦繡
而服枲麻黜諸夏而即夷狄可悲之甚者况我質天成
必將可名魯公所以卜擇敬慎如彼而常人無良黷辱
如此與夫有道而黥無罪而則投四裔禦魑魅何以别
也石不能言豈其無冤故弔之情違乃傷理怫乃冤人
實有之物亦應然嗚呼子碑冤可予知隂隲子材豈曰
無意必有以殊方頒以異與顔表勝以殊則明從吏居
卑以異奚旌子産既授子不終致悠悠彼蒼何嗟及矣
美玉抵禽高冠籍足有類子碑先榮後辱繼世生哲詎
無賢兮將覿於斯將悼于斯庶滌所黷而復攸宜屹屹
子碑如神如祗人得以專天造何為其不然矣其不然
矣
唐舒元輿玉箸篆志
秦丞相斯變蒼頡籀文為玉箸篆體尚太古謂古若無
人當時議書者皆輸伏之故拔乎能成一家法式歷兩
漢三國至隋氏更八姓無有出者嗚呼天意謂篆之道
不可以終絶故授之以趙郡李氏子陽冰陽冰生皇唐
開元天子時不聞外奬躬入篆室獨能隔一千年而與
秦斯相見可謂能不孤天意矣當時議書者亦皆輸伏
之且謂其格峻其力猛其功備光大於秦斯百倍矣此
直見上天以字寳瑞吾唐矣不然何綿更姓氏而寂寞
無人元輿道不攻篆而識其點畫常有意求秦丞相真
跡會秦丞相去久聞其有八字刻在荆玉有洪碑樹嶧
山巔今荆壁為璽飛上天矣固不可得而見也洪碑留
在人間往往有好事者躋巔得見元輿亦常問得去嶧
山道路異日將褁足觀之未去間行長安會同里客有
得陽冰真跡遺在六幅素上者遂請歸客堂張之見蟲
蝕鳥步痕跡若屈鐡石陷入屋壁霜畫照著疑龍蛇駭
解鱗甲活動皆欲飛去齊目眎之分眀覩文字之根植
吾堂中然後知向之議者謂冰愈於斯吾雖未登嶧山
觀此可以信其為深於篆者之言也試以手拂拭其烟
顔塵容侵暴日久攝芻折裂玉箸欲折予以䙝慢讓其
主主曰此易致耳豈當其如是愛耶予曰今世人所以
重秦斯之跡非能盡辨别之以其秦古矣斯邈矣向使
秦斯與子比肩子能貴之乎曩吾尚欲苦辛登嶧山之
巔縮在子掌握中今且猶不為子貴子不過生於唐而
得與冰同為唐人吾知冰沒二三十年其蹤跡流於人
間固不甚少得為予目數見故易之若此使冰生於秦
時子又安得使造次而見遺塵耶是子賤目也世人皆
然嗟吁冰既即世是字寳入地矣後人思孜孜求之今
且遭不知者忽易想生筆下日有新跡固為門戶見覩
之物矣冰雖欲求沽售不獨棄為糞土必遭其詬怒也
主聞之其愧色見於顔眉間欲卷而退知其退也必因
循而不信彊止留之引筆書其志行下以保眀其為字
寳也不謬詞曰斯去千年冰生唐時冰復去矣後来者
誰後千年有人誰能代之後千年無人篆止於斯嗚呼
主人為吾寳之
唐沈顔碎碑說
乙巳歲冬十二月客鍾陵由章江入劔池過臨川時天
久愆雨水泉將涸風不便行維舟於岸左岸左有小渚
小渚之間垂舟之介揭厲而獲碑為介者異而告發而
眎之字殘缺存者十七八考其文則故臨川内史顔魯
公之文識者以為公牧臨川日所沈碑其文亦多載魯
公之德業輒碎敗而已會同濟者謂余曰且魯公沉是
碑也必將德業不稱於後世故沉之今子旣不能文而
補之寫傳之亦不可復沉之於濬流俾後人覩是碑者
抑亦昭魯公之德業也子欲蔽人之善歟不然胡碎之
而已余曰吁秦嬴政初併天下天下大定海内一統於
是出行郡縣登諸名山刻石紀功德焉及其仁政不修
後之人語及秦嬴政者咸以為虐君也堯舜無為而治
巍巍蕩蕩俾鑿井耕田者不知帝力歷於萬紀厥道愈
光今之人語及堯舜者咸以為聖君之至若峴首之碑
睹者堕淚斯乃荆之人感羊公之德化故泣而思之設
使羊公之日德化不及於荆人則是碑也不能感荆人
之泣矣且魯公之德業史傳載之矣遺俗傳之矣夫德
業者病不著於當世豈病揚於後世乎苟魯公德業史
傳不載雖全是碑亦不能揚魯公德業於後世夫如是
碎之何傷
唐司空圖書屏記
人之格状或峻其心必勁心之勁則視其筆跡亦足見
其人矣歷代入書品者八十一人賢傑多出於其間不
可誣也國初歐虞之後繼有名公元和長慶間先大夫
初以詩師友兵部盧公載從事於商於因題紀唱和乃
以書受知於裴公休辟倅鍾陵及徵拜侍御史退居中
條時李忻州戎亦以草隸著稱為計吏在滿因輟所寳
徐公浩真跡一屏以為貺凡四十二幅八體皆備所題
多文選五言詩其朔風動秋草邊馬有歸心十數字或
草或隸尤為精絶或綴小簡於其下記云怒猊抉石渴
驥奔泉可以視碧落矣先公清旦披玩殆廢寢食常屬
誡云正長詩英吏部筆力逸氣相資竒功無跡儒家之
寳莫踰此屏也但二者皆美神物所窺必當奪璧於中
流飛鋩於烈火也殆非子孫之所可存耳庚子歲遇亂
自虞邑居負之置於王城别業丙辰春正月陕軍復入
則前後所藏及佛道圖記共七千四百卷與是屏皆為
灰燼痛哉今旅寓華下於進士姚顗所居獲覽書品及
徐公評論因感憤追述貽信後學且冀精於賞覽者必
將繼有詮次光化二年八月三日泗水司空圖銜涕撰
錄謹記之
唐𧦬光大師草書歌
雪壓千峯横枕上窮辱雖甘還激壮看師逸迹兩相宜
高適歌行李白詩海上風驚驅猛燒吹斷狂烟着沙草
江中曾見落星石幾廻試發將軍砲别有寒鵬掠絶壁
提上玄猿更生力又見吳牛磨角来舞槊盤刀初觸擊
好文天子揮宸翰御製本多堆玉案晨開水殿教題壁
題罷紫衣親被錫僧家愛詩自拘束僧家愛畫所局促
大師草聖藝偏高一掬山泉心便足
又
羸病受師書勁逸作長歌助狂筆乘高攂鼓震川原驚
迸驊騮匹幾千縱横不離禪方知草聖本非顛歌成興
掃松齋壁何以曾題說劔篇
宋鄭文寳題嶧山碑
秦相李斯書嶧山碑妙絶今古殊為世重故散騎常侍
徐公鉉酷耽玉著垂五十年時無其比晚始獲嶧山碑
模本師其筆力自謂得思於天人之際因是廣求古之
舊跡焚擲略盡文寳受學徐門粗堅企及之志太平興
國五年春再舉進士不中東適齊魯客鄒邑登嶧山求
訪秦碑邈然無覩逮於浹旬惆悵於榛蕪之下惜其神
蹤將堕於世今以徐所授模本刊石于長安故都國子
學廉博雅君子見先儒之指歸淳化四年八月十五日
承奉郎守太常博士陜府西諸州水陸計度轉運副使
賜緋魚袋鄭文寳記
宋翰林白賈贈南嶽宣義大師夢英詩
衡山神秀瀟湘清靈氣濬發竒人生金仙才子稱夢英
玉筯篆書天下名隸外攻虞又攻歐率更行體兼而有
别得張顛草聖才筆頭燦爛龍蛇走八分飛白皆精練
長安粉壁狂題遍功夫無讓狸骨帖聲價高於鐡門限
皇唐偏說懷素師善草不聞真副之近代聾僧小歐迹
謹楷齷齪無多竒驚師宿世曾勞力筋紙骨筆血為墨
受佛付囑寫微言今生所以書無敵我亦訪竒滿天下
多見名書與名畫雖見烟霄未稱心待取珊瑚為筆
架從茲懶愛吳筠碑新歌重贈撲亞竒
宋尹師魯題楊少師書後
周太子少師楊公凝式墨迹多在洛陽城佛寺中今存
者廣愛長夀天宫甘露興果凡六處皆題於壁(洛陽有此在延)
(福坊又集賢校理郭仲徵雨興教嘉善新告有十餘字甘露致之)公在洛或與人為銘
記皆不自書公之書無刻於石者以公之筆其馳騁自
肆蓋得於己意不可盡其然哉予非善書者莫能知己
公所題壁距見踰八十年字頗缺落不可辨識者十三
四天王院僧繼眀慮公之書久遂無傳命僧擇字之最
完者得長夀甘露兩壁總八十七模刻於石寳元元年
四月八日尹洙題
宋韓琦謝杜丞相草書詩
公之德業天下重四海萬物思坯壚太平之策未全發
先期諸老叩帝居天子只欲勵薄俗不惜一兜從二疎
公持儉節出天性下建萬世清風孤歸卜睢陽旋營第
棟宇僅足容妻孥自此閒燕得所樂非絲非竹非歌壺
經史日與賢聖遇參以吟咏為自娱興来弄翰尤得意
真楷之外工草書因書乞得數字幅伯英筋肉羲之膚
字體真渾遠到古神馬初見八卦圖精神熠熠欲飛動
鸞鳳鼓舞龍蛇攎天姿瘦硬斥俗軟狂藤束纏巖松枯
中含婉媚更可愛千葩萬萼爭春敷開合向背一皆好
造化要愆天功夫張旭雖顛懷素逸較以年力非公徒
公今眉夀俯八十老筆勁健自古無固知大賢不世出
百福来萃神所扶公之佳壻蘇子美得公一二名已沽
矜竒恃雋頗自放質之公法慙豪粗乘歡捧以示僚屬
一坐聳駭嘆且呼便欲刻石傳不朽荒邊匠拙無人模
歸来一一戒兒姪祕重世與家牒俱重巾密槖真吾寳
愛護直比驪頷珠神物孰敢容易探電雹霹靂来須臾
宋蘇軾墨妙亭詩
蘭亭蠒紙入昭陵世間遺墨猶雲騰顔公變法出新意
細筋入骨如秋鷹徐家父子亦秀絶字外出力中藏稜
嶧山𫝊刻典型在千載筆法留陽冰杜陵評書貴瘦硬
此論未公吾不憑短長肥瘦各有態玉環飛燕誰敢憎
吳興太守真好古購買斷缺揮縑繒龜趺入座螭隠壁
空齋晝静聞登登竒蹤散出走吳越勝事傳說誇友朋
書来乞詩要自寫為把栗尾書溪藤後来視今猶視昔
過眼百世如風燈他年劉郎憶賀監還道同時須服
膺
寳藏之一
陳僧智永題右軍樂毅論後
樂毅論者正書第一梁世模出天下珍之自蕭阮之
流莫不臨學陳天嘉中人得以獻文帝帝賜始興王
王昨收禁中即以見示吾昔聞其妙今覩其真閱玩
良久匪朝伊夕始興薨後仍屬廢帝廢帝既沒又
屬餘杭公主以帝王所重恒加寳愛陳世諸王皆
求不得及天下一統四海同文永處處追尋累載
方得此書劉運公特盡神妙其間書誤兩字不欲點
除遂雌黃治定然後用筆陶貞白云大雅吟樂毅論
大師箴等筆力妍媚紙墨精新斯得之矣智永記(此記)
(章草批)
唐禇遂良錄王羲之書目(正書行書)
正書部五卷(共四十帖)
第一樂毅論(四十三行書付官奴)
第二黃庭經(六十行與山隂道士)
第三東方朔贊(三十行書與王循)
第四周公東征(十一行)年月日朔小字(十四行自誓文)尚想黃綺
(七行)墓田丙舍(五行)
第五羲之死罪前因李叔夷(四行)琅琊臨沂(三行)羲之頓首
頓首一日相省(四行)行三一之法(匹行)尚書宣示孫權所求
(八行)昨言瑯琊新廟(四行)晉侯侈(六行)
行書部五十八卷(共三百六十帖)
第一永和九年(二十八行蘭亭序)纏和害(二十二行)
第二爰有猗人(九行)庾新婦(五行)九月二十三日羲之八日
書(八行)十二月七日羲之報知少麛(五行)十二月六日羲之
報一昨因暨主簿書(六行)臣羲之言伏惟皇太后(七行)臣羲
之言嚴寒不審(四行)臣羲之言伏惟陛下(五行)雨涼佳得書
(五行)問庶子哀摧(四行)
第四七月二十五日羲之頓首期晚生不育(六行)五月
二十四日羲之頓首二句哀悼(五行)羲之報曹妹(五行)羲
之頓首違還亡嫂積年(八行)昨殊不散(三行)殷中軍奄忽
哭之(三行)
第五羲之死罪亡兄靈柩(七行)七月七日羲之頓首頓
首昨便斬草亡嫂尚停此(十行)期小女四歲暴疾不救
(五行)秋中諸感切懷(五行)
第六羲之白不審尊體比復如何(五行)得示慰吾頻以
服散(三行)二十一日發至長安(八行)羲之死罪不審何定
尚扶持(四行)適遠告承如常(五行)羲之頓首奄承吊亡
遘難(五行)羲之頓首君眼目(五行)六月十五日羲之頓
首大行皇帝崩(四行)大行皇帝(五行)月半增感傷柰何
(四行)
第八謝新婦春日感陽(七行)羲之死罪無亦永往(七行)
謝范新婦得富春還疏(十行)向書至也須君至射堂
(四行)
第九五月二十七日州民王羲之死罪此夏交(十七行)
羲之死罪荀葛各一國佐命之宗(十七行)君須復以
何散懷(七行)
第十七月十三日告離得兄弟(五行)延眀官奴小女
(七行)不圖禍痛乃將至此(二行)日月如馳㛐棄皆再周
(五行)近遺書想即至(二行)比書慰也汝不可(六行)
第十一羲之頓首快雪時晴(六行)未復知問晴快即
轉勝(七行)去血有損不堪耿耿(三行)月行復半痛傷兼
摧(四行)
第十二六月十七日告循紀(四行)柳匏比問(五行)賊已摧
退(二行)月行復旬感傷(七行)有哀慘(六行)送此鯉魚(二行)諸婦
小兒輩(三行)
第十三逼熱既宜盛農(五行)知齡家租可悲慰(九行)山下
多日不復意問(十行)晩復熱想足下(八行)
第十四都下二十六日書云中郎(五行)絶不得新婦諸
叔問(十行)九月十七日羲之報且因孔侍中(八行)日逼近
羸劣(六行)
第十五想大小悉佳(十行)謝新婦賢從弟(八行)隔日不知
問二旬哀傷(七行)
第十六省書知定疑来(二十六行)痛惜敬和寢息在心(九行)羣
從彫落將盡(十行)
第十七報怛何如(七行有一帖云發之報恒何如)二月二日汝歸母(二行)
雖問和篤疾(十一行)比粗平安(六行)
第十八二十二日羲之報近得書(五行)毒熱瘧作未甚
耿耿(五行)足下可不吾眼少力(四行)再昔来熱如小有覺
(十行)
第十九官奴小女(十一行)六月二十五日(四行)大熱得告(五行)
汝中冷禇侯遂至薨(二行)
第二十過此燥雞肉(四行)去龍牙復下(七行)向欲力視汝
(五行)姊告慰馳情(五行)晚來復何如(三行)兄安厝情事長畢
(五行)
第二十一十九日羲之頓首眀二旬增感(七行)十月十
五日羲之頓首月半哀傷(八行)得示知足下猶未佳(四行)
羲之頓首卿佳不家中爾猶(八行)
第二十二安西復問(二十六行)忽然夏中(九行)
第二十三得阿遮書(七行)二十五日告期(六行)二十日告
姜(三行)知慶等(三行)二十七日告姜氏母子(五行)得書知卿
(四行)
第二十四初月一日羲之報忽然改年(六行)卿各何以先
嬴(四行)此上下可耳出外(六行)六日告姜復雨始晴(五行)書未
去得疏為慰(五行)
第二十五行復二旬傷悼情深(五行)羲之死罪難信非牋
(五行)九月二十五日羲之頓首便涉冬(六行)夫人遂善平康
也(三行)羲之頓首節至遠感(五行)過一旬尋念傷悼(四行)五月
九日羲之頓首頓首雖未叙(五行)
第二十六敬祖足下如常慰之(五行)羲之頓首頓首從
兄雖篤疾(五行)轉熱相足下耳(七行)王逸少頓首晩佳也
(七行)
第二十七八月十七日羲之報(五行)三十日告姜(九行)二十
二日告姜(五行)三十日羲之頓首報(五行)信還之夜下(七行)
第二十八曹丁妹(七行)未審大周㛐(七行)劫事當速(五行)
第二十九一月二十九日告仲宗(五行)十四日告劉氏女
(六行)人理之故(四行)十一月二十六日羲之報(五行)
第三十羲之愛報(七行)伏想㛐安和(九行)得書知汝問(九行)
第三十一十一月十三日羲之頓首(六行)三月十九日羲
之頓首未春哀痛羲之自想上下悉佳(五行)八月十五日
具疏羲之再拜(六行)
第三十二羲之頓首月半感慕抽切(五行)改月感慕抽痛
當柰何(八行)昨歡宴可謂意(五行)向得信知足下瘧(五行)
第三十三張博士定何日去(四行)八月二十六日告仲宗
(十行)兩無復解足下可耳(五行)六月羲之報至節哀感(四行)初
月一日告姜忽此年(四行)
第三十四極有春意(四行)九月十八日羲之報近問(七行)司
州葬送(六行)
第三十五十四日告期眀月半(十三行)十三日羲之報月
向半(四行)承上下不和反側(六行)過一旬哀痛兼至(八行)昨暮
遣信值足下以行(七行)諸哀毒兼至終日切心(七行)乃復送
麞勞汝(四行)
第三十七得示慰之吾迎不快(五行)九月二十五日羲之
報禍出不圖(六行)隂寒足下各可不(八行)五月二日告胡母
甥幸(六行)夏中節除感遠兼傷(四行)
第三十八四月五日羲之報(五行)七日告期痛念玄度(十行)妹
轉佳慶不及啼不(三行)知静婢猶未佳懸心(二行)治墓下人
皆以集也(六行)
第三十九三月十三日羲之頓首過二旬哀悼(六行)羲之
頓首頓首想冬盛念一旦感歎益哀窮(七行)十一月十八
日羲之頓首頓首冬月感歎兼傷(六行)
第四十十月二十二日羲之頓首頓首賢從隕遊(四行)想
家悉佳(九行)吾未得便得效(四行)吏轉轉輒與寬休(六行)
第四十一二月州民王羲之死罪(六行)向書至也得示承
尊夫人轉平和(七行)五月十日羲之報夏中感遠(六行)時見
賢子君家平(三行)前郡内及兄子家比有(五行)
第四十二四月二日羲之頓首初月感懷(七行)得示慰之
足下克致(六行)羲之白服見仲熊(七行)知汝故爾欲食(三行)
第四十三不知遠妹定何當至(八行)從兄弟一旦哀窮(四行)
昨遺書今日至也(四行)
第四十四紙一千(五行)僧遂佳也(三行)脯(闕)(五行)羲之死罪
不當有桂(四行)
第四十五知足下得吾書(七行)前比遣信(七行)想應妹普平
安(七行)臘遂佳也懸念(八行)比承至也得二書(四行)得二日書
具足下問(四行)足下在蕪湖(九行)不圖哀禍頻仍(五行)
第四十七道祖重能刑也(二行)月二十日羲之頓首節近
歲終(六行)節除諸感兼哀(四行)四月二十日羲之頓首二旬
期等小祥(五行)新歲月感傷(四行)
第四十八羲之頓首一旦公除(四行)羲之頓首從弟子(四行)
歲盡諸感(五行)
第四十九四月九日羲之頓首報臘日(七行)得二謝書司
州喪(六行)二月六日羲之報昨書悉(四行)上下如常不(五行)成
都開清和(五行)
第五十十二月二十五日羲之頓首一日有書(九行)事情
無所不至惟有長歎(五行)兩復無已不審體中各何如(九行)
如賢弟並毁頓(三行)
第五十一羲之頓首頓首何圖福痛(五行)繇白張白騎遂
自猜疑(七行)晴便寒想轉勝(七行)六月十九日羲之報仲熊
夭折(三行)仲熊雖篤疾豈圖奄忽(四行)
第五十二汝母子比佳不(六行)十八日羲之頓首(四行)敬祖
雖久疾謂其年少(八行)五月二十七日羲之報(五行)六月十
一日羲之敬問得且書(三行)吾賢之常事耳(四行)
第五十三閏二月二十五日羲之白(四行)向書想至(四行)八
月十四日告父大(四行)許玄度昨宿(四行)七月六日羲之頓
首(五行)省告猶示(三行)脩年雖篤(七行)
第五十四六月十六日羲之頓首(八行)羲之死罪告冬(十一)
(行)二十九日羲之頓首(九行)九月二十八日羲之頓首(七行)
羲之頓首昨(六行)
第五十五前使還有書猥(九行)羲之頓首二孫女(四行)四日
羲之頓首昨感寒(五行)八月二十五日羲之頓首(五行)得書
為慰汝轉平復(六行)
第五十六周氏上下悉佳(六行)卞玉等便以去十月禪(四行)
卿女母子粗平安(八行)十一月十三日羲之頓首追傷切
割(六行)
第五十七羲之頓首尋念痛惋(八行)長風一日哀窮(五行)得
信知問(五行)敬祖雖久疾(四行)初月五日羲之頓首忽然此
年(六行)
第五十八省别具懷(五行)阿康少壮(四行)范中書奄至此(三行)
妹復小進退(五行)羲之頓首昨暮兒疏(十二行)
晉右軍王羲之正書行書目貞觀年河南公禇遂良
中禁西堂臨寫之際便錄出唐初有史目實錄此之
標目蓋其類也(未見草書目)
唐禇遂良搨本樂毅論記
貞觀十二年四月九日奉敕内出樂毅論是王右軍真
跡令將仕即直弘文館馮承素模寫賜司空趙國公長
孫無忌開府儀同三司尚書左僕射梁國公房玄齡特
進尚書右僕射申國公高士廉吏部尚書陳國公侯君
集特進鄭國公魏徵侍中護軍安德郡開國公楊師道
等六人於是在外乃有六本並筆勢精妙備盡楷則也
禇遂良記
唐王方慶進書疏
神功元年五月上謂鳳閣侍郎王方慶曰卿家多書合
有右軍遺蹟方慶奏曰臣十代再從伯祖羲之書先有
四十餘卷貞觀十二年太宗購求先臣並以進訖唯有
一卷見在今進臣十一代祖導十代祖洽九代祖珣八
代祖曇首七代祖僧綽六代祖仲寳五代祖騫高祖褒
并九代三從伯祖晉中書令獻之已下二十八人書共
十卷上御武成殿示羣臣仍令中書舍人崔融為寳章
集以叙其事復賜方慶當時以為榮
唐何延之蘭亭始末記
蘭亭叙者晉右將軍會稽内史瑯瑘王羲之逸少所書
詩序也右軍蟬聫美胄蕭散名賢雅好山水尤善草隸
以晉穆帝永和九年三月三日宦遊山隂與太原孫統
承公孫綽興公廣漢王彬之道生陳郡謝安安石高平
郗曇重熙太原王藴叔仁釋支遁道林及其子凝之徽
之操之等四十有二人脩袚褉之禮揮毫製序興樂而
書用蠶繭紙鼠鬚筆遒媚勁健絶代特出凡二十八行
三百二十四字字有重者皆搆别體其中之字最多乃
有二十許字變轉悉異遂無同者其時乃有神助及醒
後他日更書數十本終無及者右軍亦自愛重此書留
付子孫傳至七代孫智永即右軍第五子徽之之後安
西成王諮議彦祖之孫廬陵王胄曹昱之子陳郡謝少
卿之外孫也與兄孝賓俱捨家入道俗號永禪師禪師
克嗣良裘精勤此藝常居永興寺閣上臨書所退筆頭
置之於大竹簏簏受一石餘而五簏皆滿凡三十年於
閣上臨真草千文八百餘本浙江東諸寺各施一本今
有存者猶直錢數萬孝賓改名惠欣兄弟初落髮時住
會稽嘉祥寺寺即右軍之舊宅也後以每年拜墓便近
因移此寺自右軍之墳及右軍叔薈已下塋域並置山
隂縣西南三十一里蘭渚山下梁武帝以欣永二人皆
能崇釋教故號所居之寺為永欣焉事見會稽志其臨
書之閣至今尚在禪師年近百歲乃終其遺書並𫝊與
弟子辯才辯才姓袁氏梁司空昂之玄孫博學工文琴
奕書畫皆得其妙每臨禪師之書逼真亂本辯才常於
寢房伏梁上鑿為暗檻以貯蘭亭保惜貴重甚於禪師
在日至貞觀中太宗以聽政之暇銳志翫書臨右軍真
草書帖購募備盡唯未得蘭亭尋討此書知在辯才處
乃降敕追師入内道場供養恩賚優給數日後因言次
乃問及蘭亭方便善誘無所不至辯才確稱往日侍奉
先師實嘗獲見自禪師喪後荐經喪亂墜失不知所在
旣而不獲遂放歸越中後更推䆒不離辯才處又敕追
辯才入内重問蘭亭如此者三度竟靳固不出上謂侍
臣曰右軍之書朕所偏寳就中逸少之跡莫如蘭亭求
見此書勞於寤寐此僧暮年又無所用若為得一智略
之士設謀計取之尚書右僕射房玄齡奏曰監察御史
蕭翼者梁元帝之曾孫今貫魏州莘縣負才藝權謀可
充此使必當見獲太宗遂召見翼翼曰若作公使義無
得理臣請私行詣彼須得二王雜帖數通太宗依給翼
遂改冠微服至洛陽隨商人船下至越州又衣黃衫極
寬長潦倒得山東書生之體日暮入寺巡廊以觀壁畫
過辯才院止於門前辯才遙見翼乃問曰何處檀越翼
因便前禮拜云弟子是北人来此鬻蠶種歷寺縱觀幸
遇禪師寒温既畢語議便合因延入房内即共圍棋撫
琴投壺握槊談說文史意甚相得乃曰白頭如新傾盖
若舊今後無形迹也便留夜宿設缸面藥酒茶菓等江
東云缸面猶河北稱甕頭謂初熟酒也酣樂之餘分韻
賦詩辯才探得来字韻其詩曰初醖一缸開新知萬里
来披雲同落寞步月共徘徊夜久孤琴思風長旅鴈哀
非君有秘術誰照不然灰蕭翼探得招字韻詩曰邂逅
款良霄殷勤荷勝招彌天俄若舊初地豈成遙酒蟻傾
還泛心猿躁自調誰憐失羣翼長苦葉風飄妍媸略同
彼此諷咏恨相知之晚通宵盡歡眀日乃去辯才曰檀
越眀即来此翼乃載酒赴之興後作詩如此者數次是
詩酒為務僧俗混然遂經旬朔翼示師梁元帝自畫職
貢圖師嗟賞不已因談論翰墨翼曰弟子先世皆傳二
王楷書法弟子自幼来耽翫今亦有數帖自隨辯才欣然
曰眀日可攜来看翼依期而往出其書示辯才辯才熟
詳之曰是則是矣然未佳善也貧僧有一真跡頗亦殊
常翼曰何帖辯才曰蘭亭翼佯笑曰數經亂離真跡淪
喪此盖響搨偽作耳辯才曰禪師在日保惜臨亡之際
歴叙由來付授有緒那得參差可眀日来看及翼到師
自於房梁上檻内出之翼見訖故駁瑕指纇曰果是響
搨書也紛競不定自示翼之後更不復安於伏檻并蕭
翼二王諸帖並借畱置於几案之間辯才時年八十餘
每日於忩下臨學數遍其篤好也如此自是翼往還旣
數童弟等無復猜疑後辯才赴靈汜橋南嚴遷家齋翼
遂私来房前謂弟子曰翼遺一物在此童子即為開門
翼遂於案上取得蘭亭及御府二王書帖赴永安驛告
驛長凌愬曰我是御史奉敕来此今有墨敕可報汝都
督知都督齊善行聞之馳来拜謁蕭翼因宣示敕旨具
告所由善行走使人召辯才辯才仍在嚴遷家未還寺
遽見追呼不知所以又遣散直云侍御須見及師来見
御史乃是房中蕭生也蕭翼報云奉敕遣来取蘭亭蘭
亭今得矣故喚師来作别辯才聞語絶倒良久始蘇翼
便馳驛至都奏御太宗大悅以玄齡舉得其人賞錦綵
千段擢拜翼為員外郎加入五品賜銀瓶一金鏤缾一瑪
瑙枕一並實以珠内廏良馬兩匹兼寳装鞍轡莊宅各
一區太宗初怒老僧之秘吝以其年耄不忍加刑數月
後仍賜物三千段穀三千石敕赴州支給辯才不敢將
入已用回造三層寳塔塔甚精麗至今猶存老僧因悸
病不能強飯惟歠粥歲餘乃卒帝命供奉搨書人趙模
韓道政馮承素諸葛貞等四人各搨數本以賜皇太子
諸王近臣貞觀二十三年聖躬不豫幸玉華宫含風殿
臨崩謂高宗曰吾欲從汝求一物汝誠孝也豈能違吾
心邪汝意何如高宗哽咽流涕引耳聽命太宗曰所欲
得蘭亭可與我將去及弓劔不遺同軌畢至隨仙駕入
玄宫矣今趙模等所搨在者一本尚直錢數萬也人間
本亦稀少絶代之珍寳難可再見吾嘗為左千石時隨
牒適越汎巨海登會稽探禹穴訪竒書名僧處士猶倍
諸郡固知虞預之著會稽典錄人物不絶信而有徵其
辯才弟子玄素俗姓楊氏華隂人也漢太尉之後六代
祖佺期為桓玄所害子孫避難流竄江東後遂編貫山
隂即吾之外氏近屬今殿中侍御史瑒之族長安三年
素師已年九十三視聽不衰猶居永欣寺永禪師故房
親向吾說聊以退食之暇略疏始末庶將来君子知吾
心之所存付永(彭年)眀(察微)温(抱直)起(令叔)等兄弟其有好事同
志者亦無隠馬於時歲在甲寅季春之月上巳之日感
前脩而撰此記主上每暇隙畱神藝術偏重蘭亭僕開
元十年四月二十七日任均州刺史蒙恩許拜掃至都
尋訪所得委曲緣病不獲詣闕遣男昭成皇太后挽即
吏部常選騎都尉永寫本進其日奉日曜門司宣内出
絹三十疋賜永於是負恩荷澤手舞足蹈捧戴周旋光
駭閭里僕跼天聞命伏枕懷欣殊私忽臨沈痾頓減輒
題卷末以示後代(彦遠家有馮承素蘭亭元和十三年詔取書畫遂進入内今馮承素樂毅)
(論並有太宗手批在其後者也)
唐韋述開元記(出集賢記)
開元十六年五月内出二王真跡及張芝張昶等古跡
總一百六十卷付集賢院令集字搨進尋且依文搨兩
本進内分賜諸王後屬車駕入都却進真本竟不果進
集字太宗貞觀中搜訪王右軍等真跡出御府金帛重
為購賞由是人間古本紛然畢進帝令魏少師虞永興
禇河南等定其真偽右軍之跡凡得真行二百九十紙
裝為七十卷草書二千紙装為八十卷小王及張芝等
亦各隨多少勒為卷帙以貞觀字為印印縫及卷之首
尾其草跡又令禇河南真書小字帖紙影之其古本亦
有是梁隋官本者梁則滿騫徐僧權沈熾文朱异隋則
江總姚察等署記太宗又令魏禇等卷下更署名記其
後蘭亭一本相傳云將入昭陵玄宫長安神龍之際太
平安樂公主奏借出外搨寫樂毅論因此遂失所在開
元五年敕陸元悌魏哲劉懷信等檢校分一卷為兩卷
總見在有一百五十八卷餘並墜失元悌等又割去前
代名賢押署之跡惟以己之名氏代焉上自書開元二
字為印以印記之王右軍書凡一百三十卷小王二十
八卷張芝張昶書各一卷右軍真行書惟有黃庭告誓
等四篇存焉蕭令尋奏滑州人家藏右軍扇上真書宣
示及小王行書白騎遂等二卷敇令滑州給驛齎書本
赴京其書有貞觀舊褾織成題字奏進書本留内賜絹
一百疋以遣之竟亦不問得書所由
唐武平一徐氏法書記
易稱河出圖洛出書聖人則之故伏羲氏觀象於天觀
法於地近取諸身遠取諸物始作八卦軒轅氏之王也
使蒼頡象鳥獸之跡以為文字故銘於鍾鼎列於竹帛
至周宣王太史史籀者作大篆十五篇秦始皇之并天
下也丞相李斯一文字之制作蒼頡篇其後車府令趙
高作爰歷篇太史令胡母敬作博學篇頗有省改謂小
篆也周曰六書秦稱八體或云隸書者始皇使下邽人
程邈所作漢因行之扶風曹喜善篆隸時人師之先是
後左中郎陳留蔡邕於篆隸博究其妙靈帝好書術雜
藝置鴻都以招納之則有師宜官梁鵠之徒預焉漢末
鵠奔劉表魏武破荆獲鵠雅好其書恒懸帳中以玩之
鵠弟子毛弘教於秘書今八分楷法是也安平崔瑗父
子作草勢弘農張芝轉加其巧即王逸少所言臨池學
書池水盡黑韋仲將書所謂草聖芝弟黃門郎昶亞焉
魏太和中韋誕自武都太守以善書至侍郎宫觀寳器
皆誕之跡嘗登凌雲臺題榜下而白首太尉鍾繇一時
之妙冠於前垂於後繇子會晉太保衛瓘父子吳人皇
象晉征西司馬索靖中書郎李克母衛夫人並得鍾張
之楷擅名當時中興後王丞相茂弘父子庾征西稚恭
兄弟咸著盛名於江西其窮神極變龍翔天逸今古獨
立者乎晉會稽内史右將軍瑯瑘王羲之羲之子獻之
亦傳其妙而不知逮也先賢所評子敬之比逸少猶士
季之比元常言去之遠矣故二王之跡歷代寳之宋文
齊高洎梁武父子湘東邵陵王咸以為師楷梁大同中
武帝敕周興嗣撰千字文使温鐡石模次羲之之跡以
賜八王右軍之書咸歸梁室屬侯景亂兵火之後多從
湮缺而西臺諸宫尚積餘寳元帝之死一皆自焚可為
悲也歷周至隋初并天下大業之始後主頗求其書往
往有獻者及隋之季王師入秦又於洛陽擒二偽主西
京秘閣之寳揚都扈從之書皆為我有太宗於右軍之
書特留睿賞貞觀初下詔購求殆盡遺逸萬機之暇備
加執玩蘭亭樂毅尤聞寳重常令搨書人湯普徹等搨
蘭亭賜梁公房玄齡已下八人普徹竊搨以出故在外
傳之及太宗晏駕本入玄宫至高宗又敕馮承素諸葛
真搨樂毅論及雜帖數本賜長孫無忌等六人在外方
有洎大聖天后御極也尤為寳嗇平一齡齔之歲見育宫
中竊觀先后閱法書數軸將搨以賜藩邸時見宫人出
六十餘凾於億歲殿曝之多裝以鏤牙軸紫羅標云是
太宗時装中有故青綾縹瑇瑁軸者云梁朝舊跡褾首
各題篇目行字等數草書多於其側帖真字楷書每凾
可二十餘卷别有以小函可十有餘卷所記憶者是扇
書樂毅告誓黃庭當時私訪所主女學問其函盡出以
否荅云尚有未知幾許至中宗神龍中貴戚寵盛宫禁
不嚴御府之珍多歸私室先盡金璧次及法書嬪主之
家因此而出或有報安樂公主者主於内出二十餘凾
駙馬武延秀久踐虜庭徒聞二王之跡強學寳重乃呼
薛稷鄭愔及平一評善惡諸人隨事荅為上者登時去
牙軸紫褾只以漆軸黃麻紙褾題云特健藥云是虜語
其書合作者時太宗御筆於後題之歎其雄逸太平公
主聞之遽於内取數凾及樂毅等小凾以歸延秀之死
側聞睿宗命薛稷擇而進之薛竊留佳者十數軸薛之
敗也為簿錄官所盜平一任郴州日與太平子薛崇胤
堂兄子崇允連官說太平之敗崇胤懷樂毅等七軸請
崇允托其叔駙馬擏賂岐王以求免戾此書因歸邸第
崇胤弟崇簡娶梁宣王女主家王室之書亦為其所有
後獲罪謫五溪書歸御府而朝士王公亦往往觀之夫
龜文以来鳥跡之後六書八體時咸寳之而代易百王
年移千葉舊簡殘缺遺編湮散非窮微極精博雅好古
孰能問以辨之學以聚之豫州刺史東海徐公嶠之懷
才藴藝依仁踐禮自許筆精人稱草聖九邱七略五車
百氏未遇仲尼之賢猶繁茂先之室至於魏陵逸策魯
室前書字辨陽循疑招束晢師宜削去之版逸少為題
之扇莫不烟霏露凝鳥跂魚躍填綵篋溢彫廚貽之後
昆永為家寳季子浩並有獻之之妙待詔金門家多法
書見託斯文題其篇目行字列之如後詹事張庭珪之
家抑其次也
唐徐浩古跡記
自伏羲畫八卦史籀造籒文李斯作篆書程邈起隸法
王次仲為八分體漢章帝始有章草名厥後流傳工能
間出史籀石鼓文崔子玉篆吕望張衡碑李斯嶧山碑
會稽山碑蔡邕鴻都三體石經八分西岳光和殷華馮
敦等數碑并伯喈章草並為曠絶及張芝章草鍾繇正
楷時莫其先衛瓘索靖章草王羲之真行章草桓玄草
謝安王獻之羊欣王僧虔孔琳之薄紹之真行草永禪
師蕭子雲真草虞世南歐陽詢禇遂良果師述師真行
草陸東之臨書臣先祖故益州九隴縣尉贈吏部侍郎
師道臣先考故豫州刺史贈左常侍嶠之真行草皆名
冠古今無與為比從齊梁以後傳秘古書跋尾徐僧權
唐懷充姚懷珍滿騫朱异等署名太宗皇帝肇開帝業
大購圖書寳於内庫鍾繇張芝芝弟㫤王羲之父子書
四百卷及漢魏晉宋齊梁雜跡三百卷貞觀十三年十
二月裝成部帙以貞觀字印縫命起居郎臣禇遂良排
署如後
司空許州都督趙國公臣無忌
開府儀同三司尚書左僕射太子少師梁國公臣玄
齡
特進尚書左僕射鄭國公臣徵
逆人侯君集初同署犯法後除却
中書令駙馬都尉安德郡開國公(臣)楊師道
左衛大將軍武陽縣開國公(臣)大亮
光禄大夫禮部尚書河間王(臣)孝恭
光禄大夫民部尚書莒國公(臣)唐儉(彦遠勘一本唐儉合在李大亮前)
兼太常卿扶陽縣開國男(臣)常挺
從十三年更不出外人莫見直至大足中則天后賞納
言狄仁傑能書仁傑云臣自幼以来不見好本只率愚
性何由得能則天出二王真跡二十卷遣五品中使示
諸宰相看訖表謝登時將入至中宗時中書令宗楚客
奏事承恩乃乞大小二王真跡敕賜二十卷大小二王
各十軸楚客遂装作二十扇屏風以禇遂良閑居賦枯
樹賦為脚因大會貴要張以示之時薛稷崔湜盧藏用
廢食歎美不復宴安安樂公主壻武延秀在坐歸以告
公主曰主言承恩未為富貴適過宗令别得賜書一席
觀之輟餐忘食及明謁見頗有怒言帝令開緘傾庫悉
與之延秀復會賓客舉櫃令看分散朝廷無復寳惜太
平公主取五帙五十卷别造胡書四字印縫宰相各二
十卷將軍駙馬各十卷自此内庫真跡散落諸家太平
公主愛樂毅論以織成袋盛置於箱篋及籍没後有咸
陽老嫗竊舉袖中縣令尋覺遽而追趨嫗乃驚懼投之
竈下香聞數里不可復得天寳中臣奉使訪圖書有商
胡穆聿在書行販古跡往往以織標軸得好圖書臣奉
直集賢令求書畫自玄宗開元五年十一月五日收大小
二王真跡得一百五十八卷大王正書三卷(黃庭經第一畫贊第)
(二告誓第三臣以為畫贊是偽跡不及真)行書一百五卷(並非著名好帖)草書一百
一十卷(以前得君書第一)小王書總三十卷正書兩卷(論語一部并注)
(一卷成策寫第一)跋尾排署如後
右散騎常侍崇文館學士舒國公臣禇无量
秘書監兼侍讀昭文館學士上柱國常山縣開國公
(臣)馬懷素
銀青光禄大夫行中書侍郎同中書門下平章事監
脩國史上柱國許國公(臣)頲
銀青光禄大夫守吏部尚書兼侍中監脩國史上柱
國廣平郡開國公(臣)璟
至十七年出付集賢院搨二十本賜皇太子諸王學十
九年收入内十八年十二月二十八日尚書左丞相集
賢大學士燕國公張說薨明年二月以中書令蕭嵩為
大學士令訪王書乃於滑州司法路琦家得羲之正書
扇書一卷是貞觀十五年揚州大都督駙馬都尉安德郡開
國公臣楊師道進其標是碧地織成標題一行闊一寸
黃色織成云晉右將軍王羲之正書卷第四兼小王行
書三紙非常合作亦既進奉賜路琦絹三百匹蕭嵩一
百匹其書還令集賢院搨賜太子以下及潼關失守内
庫書法並皆散失及收城後臣又充使搜訪圖書收獲
二王書二百餘卷訪黃庭真跡或云張通儒將向幽州
莫知去處侍御史集賢院學士史惟則奉使晉州推事
所在博訪書畫懸爵賞待之時趙城倉督隠沒公貨極
多推案承伏遂云有好書欲請贖罪惟則索看遂出扇
書告誓并二王真跡四卷問其得處云禄山下將過向
大原停於倉督家三月餘日某乃祇供稱意有懷愧之
心乃畱此書相贈惟則將至闕下肅宗賜絹百匹擢授
本縣尉臣從中書舍人兼尚書右丞集賢院學士副知
院事改國子祭酒尋黜廬州長史承前偽跡臣所棄者
盖被收買皆獲官賞不復揀退人莫之知及吐蕃入寇
圖籍無遺往往市廛時有真跡代無鑒者詐偽莫分臣
今暮年心惛眼暗恐先朝露敢舉所知其别書人謹錄
如左前試國子司業兼太原縣令竇蒙蒙弟檢校戶部
員外郎宋汴節度參謀竇臮並久遊翰院皆好圖書辨
偽知真無出其右臣長男璹臣自教授幼勤學書在於
真行頗知筆法亦勝常人其餘士庶之間應有精别之
者臣所未見非欲自媒天高聽卑伏希俯察建中四年
二月日謹疏
唐張懷瓘二王書錄
夫翰墨之美多以身後騰聲二王之書當世見貴獻之
嘗與簡文帝十許紙題最後云下官此書甚合作願聊
存之此書為桓玄所寳玄愛重二王不能釋手乃撰縑
素及紙書正行之尤美者各為一帙嘗置左右及南奔
雖甚狼狽猶以自隨將敗並投於江晉代装書真草渾
雜背紙皺起范曄装池微為小勝宋孝武又使徐爰持
護十紙為一卷眀帝料閱舊閟并遣使三吳鳩集散逸
詔虞和巢尚之徐希秀孫奉伯等更加編次咸以二丈
為度二王縑素書珊瑚軸二帙二十四卷紙書金軸二
帙二十四卷又紙書瑇瑁軸五帙五十卷并金題玉躞
織成帶又扇書上卷又紙書飛白章草二帙十五卷並
旃檀軸又紙書戲字一帙十二卷並書之冠冕也自此
以下别有三品書凡五十二帙五百二十卷並旃檀軸
其新購獲者為六帙一百二十卷既經喪亂各所遺失
齊高帝朝府古跡唯有十二帙以示王僧虔仍更就求
散逸僧虔以帙中所無者得張芝索靖衛伯儒吳大皇
帝景帝歸命侯王導王洽王泯張翼桓玄等十卷其與
帙中所同者王恬王珣王凝之王徽之王獻之並奏入
秘閣梁武帝尤好圖書搜訪天下大有所獲以舊装堅
強字有損壊天監中敕朱异徐僧權唐懷允姚懷珍沈
熾文等拆而装之更加題檢二王書大凡七十八帙七
百六十七卷並珊瑚軸織成帙金題玉躞侯景篡逆緘
在書府平侯景後王僧辯搜括並逸江陵承聖末魏師
襲荆州城陷元帝將降其夜乃聚古今圖書十四萬卷
并大小二王跡遣後閣舍人高善寳焚之吳越寳劍並
將作斫柱乃歎曰蕭世誠遂至於此文武之道今夜窮
乎歷代秘寳並為煨燼矣周將于謹普六如忠等並摭
拾遺逸凡四十卷將歸長安大業末焬帝幸江都秘府
圖書多將行從中道船没大半淪棄其間得存所餘無
幾弑逆之後並歸宇文化及至遼城為竇建德所破並
皆亡失畱東都者後入王充充平始歸天府貞觀十三年
敇購求右軍書並貴價酬值四方妙跡靡不畢至敕起
居郎禇遂良校書郎王知敬等於玄武門西長波門外科
簡内出右軍書共相參校令典儀王行真装之梁朝舊
裝紙見在者但裁剪而已右軍書大凡二千二百九十
紙装為十三帙一百二十八卷真書五十紙一帙八卷
隨紙長短為度行書二百四十紙四帙四十卷四尺為
度草書二千紙八帙八十卷以一丈二尺為度並金鏤
雜寳装軸織成帙其書每縫皆用小印印之其文曰貞
觀大令書不之購也天府之内僅有存焉古之名書歷
代帝王莫不珍寳齊宋已前大有散失及梁武帝鳩集
所獲尚不可勝數並珊瑚軸織成帙金題玉躞二王書
大凡一萬五千紙元帝狂悖焚燒將盡文皇帝盡價購
求天下畢至大王真書唯得五十紙行書二百四十紙
草書二十紙並以金寳装飾今天府所有真書不滿十
紙行書數十紙草書數百紙共有二百一十八卷小王
四十卷張芝一卷張昶一卷並檀軸錦標而已既所不
尚散在人間或有進獻多推於翰林雜書中玉石混居
薰蕕同器然書蹟不易得寳之如玉棄之如土豈徒書
也人亦如之用行舍藏言行之間不可玷缺亦猶桂雖
在幽隠不以無人而不芳也往在翰林中見古鐘二枚
高二尺圍尺餘上有古文三百許字紀夏禹功績字皆
紫磨金鈿光彩射人似大篆而神彩驚人非其時不敢
聞奏棄於泥土中與瓦礫同也然濫次之事其来久矣
且如張翼及僧惠式效右軍時人不能辨近有釋智永
臨寫草帖幾欲亂真至如宋朝多學大令其康昕王僧
虔薄紹之羊欣等欲混其臭味是以二王書中多有偽
跡好事所蓄尤宜精審倘所寳同乎燕石翻為有識所
嗤也乾元三年五月日謹錄
盧元卿跋尾記
晉平南將軍荆州刺史瑯琊王廙字世將書一卷
沈熾文滿騫徐僧權
貞觀十三年十二月十九日起居郎臣禇遂良
司空許州都督趙國公(臣)無忌
開府儀同三司尚書左僕射太子少師梁國公
(臣)玄齡
特進鄭國公(臣)徵
吏部尚書公(逆人侯君集名初同署犯法後除名尚書字下似有而暗)
中書令駙馬都尉安德邵國公(臣)楊師道
左衛大將軍武陽縣開國公(臣)李大亮
光禄大夫民部尚書莒國公(臣)唐儉
光禄大夫禮部尚書和郡王(臣)李孝恭
刑部尚書彭城縣開國公(臣)劉德威
兼太常卿扶陽縣開國公(臣)常挺
少府監安昌縣開國公(臣)馮常眀
銀青光禄大夫尚書左丞濟南縣開國公
(臣)唐皎
齊高帝姓蕭氏諱道成字紹伯書一卷
開元五年十一月五日陪戎副尉(臣)張善慶装
文林郎直秘省(臣)王知逸監
宣義郎左司禦率府錄事參軍(臣)劉懷信監
宣德郎行左驍騎倉曹參軍(臣)陸元悌監
承議郎行右金吾衛長史(臣)魏晢監
右散騎常侍崇文館學士上柱國舒國公
(臣)禇無量
秘書監侍讀昭文館學士上柱國常山縣開國公
(臣)馬懷素
開府儀同三司上柱國梁國公(臣)姚崇
銀青光禄大夫行中書侍郎同中書門下平章事監
脩國史上柱國許國公(臣)蘇頲
銀青光禄大夫守吏部尚書兼侍中監脩國史上柱
國廣平郡開國公(臣)宋璟
伏見建中已後翰林中雜跡用翰林印印縫如蘭芳等
署名又云貞元十一年正月五日於都官郎中竇臮興
化宅見王廙書鍾會書各一卷武都公李告押字又兩
卷並古錦褾玉軸每卷十有餘人書内一卷開皇十八
年押署有内史薛道衡署名前後所見貞元十三年及
開元五年書法跋尾題署人名或人數不同今具如前
元和三年歲次戊子四月五日太清宫道士盧元卿記
(建中二年正月二十一日知書樓直宫臣劉逸江賀遂竒寺檢拔副使掖庭令臣茹蘭芳副使内寺伯臣宗遊)
(還是雜跡卷上錄)
晉右軍將軍會稽内使贈金紫光禄大夫瑯琊王羲之
字逸少書一卷四帖
貞觀十三年三月二十三日臣蔡揮装
開府儀同三司尚書左僕射太子少卿上柱國梁國
公臣玄齡
特進尚書右僕射上柱國申國公臣士廉
特進鄭國公臣徵
逆人侯君集犯法後除名
中書令駙馬都尉安德郡開國公(臣)楊師道
右屯衛將軍上柱國通州開國公(臣)姜行本
起居郎臣禇遂良
右前卷是官庫目錄第三十共四帖都一百六十一字
玳瑁軸古錦褾有貞觀印及李氏印謹具跋尾如前元
和三年四月六日虞元卿記
朱文長曰天下之書常聚於承平之世而散於離亂
之日當其聚也惟其君之好而又得臣之閱覽識别
不至以偽冒真然後能成之耳梁之虞和唐之禇遂
良徐浩皆任此其所取未嘗不善不幸旋復殘逸重
可惜也自太宗留神翰墨用王著為侍書而李唐五
代零落之餘幸復稍集噫余生也賤不獲窺前人之
墨跡而又不得與道藝之士精論用筆之訣抱茲歎
墨池編卷四
