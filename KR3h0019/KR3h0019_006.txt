墨池編卷六宋朱長文撰
碑刻一
周碑(四)
周封比干銅槃銘(古篆十六字右林左泉後岡前道萬世之寧兹焉是寳在汲縣)
周壇山石刻(周穆王時史籕篆吉日癸巳四字舊在贊皇壇山今鑿石龕於趙州署壁)
周石鼓文(石鼓凡十宣王時史籕篆舊在鳳翔府麟遊縣合移北京國子監先師廟儀門)
周張仲噐銘(在宋嘉祐中翰林學士劉原甫家藏)
秦碑(九)
秦昭和鍾銘(按史記云景公撰銘曰秦公曰丕顯朕皇祖受天命奄有下國十有二公)
秦泰山碑(李斯篆按史記云始皇帝二十六年行幸天下凡六刻石及二世立又刻詔書於其旁今)
(皆亡矣獨泰山頂上詔書僅存數十字爾)
秦嶧山碑(李斯篆秦始皇帝東廵羣臣頌德之辭至二世時始刻此碑於嶧縣)
秦丞相李斯請刻始皇詔書(五十一字)
秦二世詔書(在泰山頂上)
秦皇朐山碑(李斯篆)
秦朝那秋碑文(在平原縣)
秦之罘山遺文(二十一字)
秦祀巫咸神文(在鳳翔府一作秦誓詛楚文)
漢碑(九十四)
前漢二器銘(五鳳二年造一曰林華宫行鐙銘一曰蓮勺宫銅慱山爐下槃銘)
前漢谷口銅甬銘(甘露元年)
前漢鴈足鐙銘(黃龍元年)
後漢俞鄉侯季子碑(建武中諱熊乃光武皇帝之元孫廣陵王之孫也)
後漢公昉碑(一作仙人唐君碑)
後漢文翁學生題名(凡一百有六人)
後漢麟鳳贊并記(永建元年)
後漢袁良碑(永建六年)
後漢三老表貢碑(永建六年)
後漢郭君輔先生碑(永和四年)
後漢費鳳碑(漢安二年)
後漢北海相景君銘碑(漢安二年)
後漢元節碑(名立字元節疑姓伊)
後漢武班碑(建和元年)
後漢中常侍曹騰碑(建和元年)
後漢司隸楊君厥碑(建和二年)
後漢張公廟碑(和平元年)
後漢天禄辟邪字(四字在宗資墓前石獸膞上今墓在鄧州南陽界中前有二石獸刻其膞)
(上一曰天禄一曰辟邪宗資乃南陽安衆人也)
後漢殘碑三十二字(不知姓名惟見碑中隸字三十二甚完體質淳勁故錄之)
後漢祝長嚴訴記(元嘉元年)
後漢平都侯相蔣君碑(元嘉元年)
後漢魯相瑛置孔廟卒史碑(元嘉元年司徒吳雄司空趙戒請置百石卒史典主)
(守廟)
後漢孔德譲碑(永興二年宣聖二十世孫)
後漢韓明府修孔子廟器碑(永壽二年明府者名敕字叔節)
後漢吉成侯妙輔碑(永壽二年)
後漢朔方太守碑隂(永壽二年)
後漢樊常侍碑(永夀四年名安南陽湖陽人)
後漢丹陽太守郭旻碑(延熹元年)
後漢郎中鄭君固碑(延熹元年一作宣)
後漢田君碑(延熹二年)
後漢楚孫叔敖碑(延熹三年固始令有碑隂在光州)
後漢泰山都尉孔君宙碑(延熹四年)
後漢孔宙碑隂題名(宣聖十九代孫當時公卿士大夫弟子門生故吏故民凡一百二十)
(四人)
後漢冀州刺史王純碑(延熹四年)
後漢王元賞碑(延熹四年)
後漢成臯令任伯嗣碑(延熹五年)
後漢桐栢碑(延熹六年)
後漢祝睦碑(延熹七年)
後漢山陽太守祝睦後碑(延熹七年)
後漢老子銘(延熹八年)
後漢高祖感應碑(延熹十年)
後漢堯祠祈雨碑(延熹十年)
後漢車騎將軍馮緄碑(永康元年)
後漢竹邑侯相張壽碑(建寧元年)
後漢冀州從事張表碑(建寧元年)
後漢沛相楊君震碑(建寧元年)
後漢楊公震使傳記(建寧二年)
後漢金鄉守長侯君碑(建寧二年)
後漢楊君震碑隂題名(此碑刻畫完具而筆尤精妙)
後漢太尉楊君震神道碑(云聖漢龍興神祗降祉乃生于公又云司徒太尉立朝正)
(色恪勤竭忠)
後漢魯相晨等祀孔子廟碑(建寧二年)
後漢衛尉卿衡方碑(建寧二年)
後漢孔君碑(建寧四年宣聖十九代孫潁川君之元子也)
後漢慎令劉君墓碑(建寧四年)
後漢北軍中侯郭君碑(建寧四年)
後漢成陽靈臺碑(建寧五年)
後漢折里橋郙閣銘(建寧五年)
後漢司隸校尉魯峻碑(熹平元年蔡邕書在濟州)
後漢故民吳公碑(熹平元年)
後漢南陽太守秦君碑(熹平中在南陽界中)
後漢桂陽太守周府君勲德碑(熹平三年)
後漢繁陽令楊君著碑(熹平中著即震孫)
後漢高陽令楊君尋碑(熹平中尋即震孫)
後漢玄儒婁君壽先生碑(熹平三年)
後漢堂谿典嵩山石闕碑(熹平四年)
後漢堯母祠碑(熹平四年)
後漢中郎王政碑(光和元年)
後漢太尉陳球碑(光和元年蔡邕撰并隸)
後漢樊毅修華嶽廟碑(光和二年)
後漢修西嶽廟復民賦碑(光和二年)
後漢北嶽碑(光和四年珪幣牲酒黍稷豐穣後有二人姓名南陽冠軍馮廵字季祖甘陵夏方字)
(百禄)
後漢安平王相孫振墓碑(光和四年)
後漢藁長蔡湛碑有碑隂(光和四年)
後漢敬仲碑(光和四年疑姓田氏)
後漢逢童子碑(光和四年)
後漢殽阬君神祠碑隂(光和四年在華州鄭縣)
後漢無名碑(光和四年碑云奮乾剛之嚴威揚孝虎之武節今見州郡)
後漢元氏縣祠三公封龍等山碑(光和四年)
後漢唐君碑有碑隂(和平六年)
後漢幽州刺史朱龜碑(光和六年在亳州譙縣)
後漢無極山神廟碑(光和六年)
後漢司隸從事郭君究碑(中平元年在孟州濟源)
後漢太尉劉寬碑(中平二年并碑隂姓名門生故吏各一碑)
後漢太尉劉寬碑隂題名(中平二年)
後漢小黃門譙君敏碑(中平二年當時稱述云肅將王命守静韜光以遠悔咎而已)
後漢都卿正衛彈頌(中平二年)
後漢劉曜井隂碑(中平二年在鄆州)
後漢大司農陳君碑(中平四年)
後漢圉令趙君碑(初平元年)
後漢周公禮殿石楹記(初平五年)
後漢文翁石柱記(興平元年)
後漢巴郡太守樊君碑(建安十年)
後漢熊君喬碑(建安二十一年名喬)
後漢執金吾武榮碑
魏碑(十一)
魏武帝受禪壇記(延康元年)
魏立魯孔子廟碑(黃初元年)
魏公卿上尊號表(黃初初年)
魏章陵太守吕君碑(黃初元年)
魏武帝横海將軍吕君碑(黃初元年)
魏鍾繇賀捷表(建安二十四年)
魏武帝太饗碑(子建撰武帝篆鍾繇書)
魏兗州刺史賈思伯碑
魏豫州刺史賈逵碑
魏孔宣尼廟碑
魏華嶽碑(劉玄州書)
吳碑(五)
吳大帝碑
吳征西將軍陸禕碑(泰寧三年)
吳延陵季子二碑(晉殷仲堪撰梁王增恕書)
吳九真太守谷府君碑(鳳皇九年)
吳國山碑(天冊元年)
晉碑(十二)
晉議郎陳先生碑(元康二年在長葛)
晉尉氏令陳君碑(在長葛)
晉前將軍陸喈碑(咸和七年)
晉羊祜碑
晉裴雄碑(元康九年)
晉右軍鄭烈碑(大康四年在維氏)
晉南鄉太守司馬整清德頌(泰始三年)
晉南鄉太守碑(泰始四年)
晉南鄉太守碑隂
晉泰山君改高樓碑
晉大中大夫包府君神道碑
晉平西將軍墓銘(右軍書)
宋齊梁陳碑(共十六)
宋文帝神道碑
宋宗慤母夫人墓誌(大明六年在昇州)
齊桐栢山金庭觀碑(永元二年沈約撰倪桂書)
齊海陵王昭文墓銘(謝眺撰)
齊鎮國大銘像碑(天統三年)
梁檀溪寺禪房碑(天監十一年許璠書)
梁茅君碑(普通三年張澤書)
梁開善大法師碑(普通三年蕭挹書在昇州)
梁招隱寺刹下銘(普通三年蕭綸書)
梁上元真人司命茅君九錫文碑(普通三年孫文韜書)
梁上清真人許長史舊館壇碑(普通三年陶弘景撰并書有碑隂)
梁瘞鶴銘(普通四年陶弘景書在潤州焦山)
梁改墮淚碑(劉靈正書)
梁智藏法師碑(普通三年蕭繹撰蕭挹書)
梁貞白先生陶弘景碑(普通中蕭綸撰在茅山)
陳張慧湛墓誌銘(貞觀二十三年)
後魏齊周碑(二十五)
後魏孝文帝弔比干墓刻
後魏孝文帝北廵碑(太和二十一年)
後魏定鼎銘(景明三年在懷州)
後魏石門銘碑(正始元年)
後魏神龜造碑像記(正光元年)
後魏孔宣尼廟碑(興和三年)
後魏宣武帝御射碑(景明三年沈馥書有碑隂)
後魏車騎將軍穆祚碑
後魏大代修華嶽廟碑(興光二年)
後魏九級塔像記(天保三年)
後魏庾戍造教戒經幢記(裴思順造)
東魏大覺寺碑(天平四年韓毅書有碑隂)
東魏任城王造浮圖記(武定四年)
東魏造石像記(武定七年)
東魏康王妃郭氏碑
北齊常山義七級碑(天保九年)
北齊關亮造像記(河清元年北丘道常書)
北齊石浮圖記(河清二年)
北齊蒙山碑(天統五年王思誠八分書)
北齊天柱山銘(天統二年)
後周黃羅刹碑(無書名在滑州胙城)
後周華嶽廟碑(元和二年萬安于瑾撰趙文州書)
後周河瀆碑(元和二年王褒撰趙文淵書)
後周大像碑(大象一年)
後周大宗伯唐景碑(歐陽詢書在京兆)
隋碑(三十)
隋興福寺碑(開皇二年)
隋老子廟碑(開皇二年)
隋尒朱敞碑(開皇五年薛道衡書)
隋鄂國公勸造龍藏碑(開皇六年張公謹書)
隋龍藏寺碑(開皇六年)
隋興國寺碑(開皇六年李德林撰丁道護書)
隋太平寺碑(開皇九年)
隋廣業郡守鄭君碑(開皇九年韋霈書)
隋李康清德頌(開皇十一年)
隋姑蘇上方寺舍利塔銘(魏瑗書)
隋梁洋建塔表德政碑(開皇十一年在蔡州新恩)
隋益州至真觀碑(開皇十二年劉憲才書)
隋韓擒虎碑(開皇十五年)
隋衛尉卿竇慶墓誌(貞觀四年)
隋陳茂碑(開皇十八年)
隋蒙州普光寺碑(仁夀元年)
隋丁道護啓法寺碑(仁夀二年)
隋浙州南鄉縣塔記(仁夀四年)
隋禹廟碑(大業二年史陵書)
隋灤州使君江夏徐公碑(大業二年郝王威撰)
隋汎愛寺碑(大業五年)
隋鉗耳君文徹清德頌(耳君華隂朝邑人大業六年)
隋廬山西林道場碑(大業十三年)
隋景陽井銘(在江寧府)
隋高隂郡隂聖道場碑(虞世南撰在台州)
隋修禪道場碑(徐放書在台州)
隋姚辨誌(歐陽詢書在京兆)
隋姚察夫人蕭氏誌(在京兆)
隋司徒觀德王楊雄碑(在華隂)
隋郎茂碑(李百藥撰張師丘書在鎮府)
唐碑(一百九十七)
唐鄭文貞公魏徵碑(唐太宗撰并書在醴泉)
唐楚哀王雅詮碑(歐陽詢撰并八分在京兆)
唐大將軍李思訓碑(族子邕撰并書在蒲城)
唐崔浮碑(白居易撰)
唐豫州刺史魏叔瑜碑(張說撰魏華書在京兆)
唐萬年縣令徐昕碑(韓擇木八分在緱氏)
唐大理寺卿郎潁碑(貞觀五年李百藥撰宋才書在鎮府)
唐鳳翔孫志真碑(韓擇木八分在京兆)
唐凉國李抱玉碑(顔真卿書在長安)
唐建殷義士伯夷叔齊碑(梁昇卿隸)
唐陳文叔碑(劉秦書在京兆)
唐東京留守李愷碑(沈傳師書在西京伊闕)
唐右僕射温彦博碑(貞觀十一年歐陽詢書)
唐崔慎碑(慎孫崔瓑八分)
唐右丞相宋璟碑(顔真卿書在荆州沙河驛)
唐玄素神道碑(子義愔撰并書)
唐容州總管元結碑(顔真卿書在汝州魯山)
唐黃君漢碑(書名未詳在胙城)
唐崔守誠碑(玄度八分在長安)
唐太子右庶子韋維碑(郭謙光八分在京兆)
唐趙道光碑(齊抗書在緱氏)
唐程知節碑(楊整書在醴泉)
唐崔敦禮碑(于立正書在醴泉)
唐雲麾將軍李秀碑(李邕書)
唐烏承玭碑(胡証八分在華隂)
唐太丘長陳君祖德碑(孫膺書在長葛)
唐贈太尉烏重胤碑(竇易直書在華隂)
唐皇甫忠碑(貞觀十四年李儼撰)
唐左羽林將軍臧懷庇碑(李邕撰并書在耀州三原)
唐裴乾正碑(馬署撰并書)
唐平南蠻碑(韋悟微書)
唐武登碑(子儒衡撰并書在緱氏)
唐竇希瑊碑(魏華書在咸陽)
唐紫陽先生碑(柳公綽書)
唐臧希沈碑(韓擇木八分在三原)
唐顧少連碑(張弘靖書在偃師)
唐歐陽進碑(顔真卿撰并書在鄭州榮澤)
唐姚懿碑(徐嶠之書在陜州陜石)
唐裴守真碑(梁昇卿八分在絳州)
唐楊元琰碑(梁昇卿八分)
唐楊仲昌碑(韓擇木八分書郭繇篆在閔鄉)
唐殷踐猷碑(顔真卿撰并書在西京新安)
唐郭揆碑(顔真卿撰并書)
唐錢塘尹顔君神道碑(姪真卿撰并書)
唐顔君杲卿碑(盧左元書)
唐鮮于仲通碑(顔真卿撰并書在閬州新政)
唐孔潁逹碑(貞觀二十二年于志寧撰)
唐臧渾碑(張弘靖書)
唐太子中書舍人楊承源碑(景龍二年王獻忠撰行書毆陽詢禇遂良等真)
(在咸陽)
唐成克搆碑(馬幹撰)
唐郭英傑碑(張芬書在武功)
唐梁思楚碑(開元十五年衛秀撰羲之書)
唐高士廉塋兆碑(許敬宗撰趙模書)
唐臧懷恪神道碑(顔真卿撰并書)
唐韋斌神道碑(王維撰猶子允書)
唐李光弼碑(張少悌書)
唐韋綬碑(于敖書)
唐衛國公李靖碑(顯慶三年許敬宗撰王知敬書)
唐王守真碑(崔濤書)
唐程文英碑(張廷珪八分在龍門)
唐顧望碑(歸登撰并書)
唐梁待賓碑(楊絪撰)
唐左僕射平章事王播碑(柳公權書在三原)
唐王超碑(柳公權書)
唐叚寬碑(蕭正書)
唐工部尚書段文振碑(歐陽詢書)
唐崔弘禮碑(瓘璩書)
唐耿府君碑(蕭誠書)
唐崔禎碑(柳公權書)
唐魏謩碑(柳公權書在奉先)
唐韋正貫碑(柳公權書在萬年)
唐李說碑(柳公權書在西京)
唐王智興碑(柳公權書在洛陽)
唐高元裕碑(柳公權書在伊闕)
唐李晟碑(柳公權書在西京)
唐羅譲碑(柳公權書在高陵)
唐韋元素碑(柳公權書在夀安)
唐崔從碑(柳公權書在夀安)
唐崔陲碑(劉禹錫撰柳公權書在偃師)
唐薛莩碑(柳公權書)
唐薛平碑(柳公權書)
唐符璘碑(柳公權書)
唐中書侍郎平章事杜鴻漸(王縉書)
唐吳廣碑(總章二年)
唐宋公碑(史惟則書)
唐彭王傅徐浩碑(次子峴書在偃師)
唐魚朝恩書碑(吳通微書)
唐臧希譲碑(張璪八分)
唐徐王元禮碑(成亨三年崔行功撰趙仙客書)
唐韋守宗碑(温建書)
唐李衆碑(裴潾書在偃師)
唐建河東三鳳碑(殷仲容八分在三原)
唐樂彦瑋碑(劉禕之撰)
唐岷州司馬梁思楚碑(上元元年衛秀書在汾州平途)
唐崔郡碑(劉禹錫書)
唐裴曹碑(趙博玄書在緱氏)
唐董審碑(王丕書在萬安)
唐薛順碑(齊推書)
唐伍方翼碑(陸堅八分)
唐元待聘碑(韓秀弼八分)
唐趙元禮碑(陸堅八分在偃師)
唐竇叔向碑(羊士諤撰姪易書在偃師)
唐白居易碑(白敏中書)
唐許康佐碑(在偃師)
唐崔邸碑(李則書在偃師)
唐趙昌碑(歸登八分在偃師)
唐乙速孤神道碑(載初元年)
唐周封中嶽碑(登封元年薛稷書)
唐洛陽令鄭敞碑(久視元年薛稷撰并書在西京)
唐英國公李勣碑(唐高宗製并書在醴泉)
唐燕府君碑(李儼撰在霍邑)
唐李逢吉碑(歸融書)
唐郾國長公主碑(唐明皇八分在蒲城)
唐金仙長公主碑(唐明皇書在蒲城)
唐顔永南碑(弟真卿撰并書在萬年)
唐正順皇后武氏碑(唐明皇製并八分)
唐王神府碑(殷仲容八分在三原)
唐李齊物碑(韓秀弼八分)
唐李栢碑(陽常灌撰鄧昉盧浩書在萬安)
唐有道先生葉公碑(開元五年李邕撰并書)
唐梁國公太夫人郁文閔氏碑(歐陽詢撰并八分)
唐周昌公主碑(柳公權撰并書在大中)
唐高公主碑(蘇銳八分)
唐宇文審碑(歸登八分)
唐隴右節度使郭知運碑(開元十年蘇頲撰并書在京兆武功)
唐葉惠明碑(韓擇木八分)
唐樊澤碑(歸登八分)
唐鄭伸碑(裴潾書)
唐毋州刺史元長夀碑(大業七年歐陽詢書)
唐姚崇碑(唐玄宗書)
唐鄭叔清碑(韓秀弼八分)
唐裴行儉碑(族孫瓘書)
唐楊珣碑(唐玄宗製并八分皇太子亨題)
唐裴光庭碑(開元二十四年張九齡撰唐玄宗書在聞喜)
唐郭宗知運碑(梁景昇八分)
唐姚公夫人鄭氏碑(徐嶠之書)
唐姚欒碑(徐浩書)
唐李弘澤碑(魏謩書)
唐陳商碑(李帖孫撰并書)
唐嘉正碑(開元二十六年李邕撰蔡有鄰書)
唐馬炫碑(韓秀榮八分)
唐元秀方碑(禇齊正書)
唐來曜碑(韓擇木八分在邠州)
唐裴大智碑(開元二十九年李邕撰蕭誠書在濟源)
唐顔元孫碑(姪真卿撰并書在西京鳴店)
唐贈太尉叚秀實碑(唐德宗製皇太子誦書在京兆)
唐薛仁貴碑(天寳二年名禮字仁貴河東汾隂人)
唐李固言碑(從姪儔書在緱氏)
唐張柬之碑(瞿令問八分在㐮州)
唐裴曠改葬碑(韓秀弼八分)
唐徐嶠之碑(季皓書在偃師)
唐蕭灌碑(梁年卿八分在萬年)
唐楊玄琰碑(唐玄宗八分在萬年)
唐贈太保郭欽之碑(蕭華書在萬年)
唐霍國公夫人王氏碑(蕭昕書)
唐太子賓客吕元膺碑(裴潾書)
唐李憕碑(大歷四年李紓撰新唐書)
唐西平公顔舍碑(大歷七年真卿書在昇州)
唐田緒碑(丘絳撰楊志方書)
唐文部薛悌碑(徐浩八分)
唐王師乾神道碑(大歷十三年張從申書)
唐贈和州刺史張敬因碑(大歷十四年顔真卿撰并書在臨穎)
唐䕫州長史顔勤禮神道碑(大歷十四年曾孫真卿撰并書在萬年)
唐于夐神道碑(元和中盧景亮撰)
唐劍南韋臯碑(唐德宗御製皇太子臣誦書)
唐鴈門王田承嗣神道碑(裴抗書)
唐秦蜀守李公誓水碑(王綸書)
唐王公復陜城勲德碑(章廷龜書)
唐裴氏祖德碑(曾孫潾撰并書在緱氏)
唐鄭權碑(寳歷元年)
唐崔能碑(長慶三年李宗閔撰弟從書)
唐中書令張九齡碑(長慶三年徐浩撰并書在曲江)
唐田布碑(長慶四年庾承宣撰)
唐衛尉卿李有裕碑(柳公權書在萬年)
唐李藏用碑(太和四年王源中撰玄度書在京兆)
唐高重碑(會昌四年元裕撰柳公權書)
唐王質神道碑(開城四年劉禹錫撰并書在永寧)
唐李石神道碑(會昌三年柳公權書在河隂漢祖廟内)
唐康約言碑(大中七年柳公權撰并書)
唐臧氏糾宗碑(顔真卿撰并書在三原)
唐兖州刺史元巨碑
唐獨孤延夀碑(禇遂良書)
唐鄂州刺史盧府君碑(李邕書)
唐平盧薛平紀績碑(在淄州)
唐虞恭公碑(歐陽詢書)
唐太宗伯唐瑾碑(于志寧撰歐陽詢書)
唐白敏中碑(咸通三年畢誠撰王鐸書在華州)
唐兵部尚書王忠嗣碑(王縉書)
唐孔府君神道碑(咸通十三年鄭絪撰柳知微書)
唐贈太子太保陳府君碑(太和五年蕭祐書)
唐尋陽郡司馬程玄封碑(徐浩書)
唐㐮州刺史封公碑(宋之遜書)
唐贈比干碑(薛純陀隸書)
唐王重榮德碑(中和四年歸仁澤撰唐彦謙書)
唐梁公儒碑(天祐中于廣撰王說書)
唐武臨令慕容公政成碑(吕向撰)
南唐宓子賤碑(徐鉉篆)
唐頌(五十七)
唐沂州徐孝清德頌(蘇葛玄暉撰)
唐鳳翔孫志直純德頌(劉闕之書)
唐歴城縣令劉彦恪清德頌
唐靈寳縣令李良弼德政頌(李伉撰)
唐靈寳縣令裴璲遺愛頌(史惟則八分)
唐龔丘令庾賁德政頌(李陽冰篆)
唐㐮州牧獨孤用遺愛頌(蕭誠書)
唐濟源令房琯遺愛頌(徐浩書)
唐夀州刺史張鑑去思頌(王湍八分)
唐華陽頌(天寳九年)
唐淮隂太守趙悅遺愛頌
唐恒州刺史陶靈雲德政頌
唐宣歙薛邕去思頌(裴律八分)
唐齊州刺史薛寳積清德頌
唐中興頌(大歷六年元結撰顔真卿書在永州廣崖石)
唐鎮國公李元亮功德頌(韓秀弼八分)
唐華州楊君遺愛頌(史惟則八分)
唐齊州封祥德政頌(李思暉書)
唐太谷縣令安廷堅美政頌(房璘妻高氏書)
唐易州刺史田仁琬德政頌(蘇靈芝書)
唐鳳翔李峴遺愛頌(韓擇木八分)
唐王公復陜城勲德頌(章廷龜書)
唐濟源李造遺愛頌(徐浩書)
唐歴城縣令劉彦洛清德頌
唐明州王密德政頌(李丹撰顔真卿書李陽冰篆額)
唐兖州韋元珪遺愛頌(張廷珪書)
唐奉先縣令李渭遺愛頌(王禹八分)
唐起功之頌(顯慶四年立高宗製并書在汜水縣碑隂有玄宗詩史叙書)
唐魏博節度使何進㴞德政頌(開成五年柳公權撰并書)
唐山南東道樊澤遺愛頌
唐陳鄭李抱玉紀功頌(史惟則八分)
唐明州裴儆紀德頌(乾元二年王密撰顔真卿書李陽冰篆)
唐赫連子悅清德頌
唐陜虢皇甫温德政頌(胡證八分)
唐虞城令李錫去思頌(元和四年李白撰王道篆)
唐昭義李抱真德政頌(班宏書)
唐魯郡太守張孟龍德政頌
唐渭南令李思古清德頌
唐邠寧高霞寓德政頌(王良容書)
唐前夏縣令劉晏德政頌
唐東陽令庫狄履温遺愛頌(蕭誠書)
唐偃師令崔府君清德頌(崔融撰)
唐前唐州刺史李適之德政頌(蕭誠書)
唐同州刺史崔琮遺愛頌(聿從書)
唐魏博田緒遺愛頌(張清和書)
唐義成李聽德政頌
唐激州高承簡德政頌(裴潾書)
唐豫州狄梁公感德頌(党復書)
唐館陶令徐殼遺愛頌(朱瑗八分)
唐夏縣宰捐德政頌(張休倩書)
唐西河太守劉寧德政頌(鄔肜書)
唐薛僅善政頌(崔黃中書)
唐劍南節度使李叔明冠冕頌(趙㴞書在興政)
唐鮮于民里門頌(韓秀實八分在閬州新政)
唐上黨舊宫述聖頌(王綸書)
唐安公美政頌(房璘妻高氏書)
唐鶺鴒頌(唐明皇書)
唐碣(六)
唐孝子張常洧旌表碣(貞觀五年)
唐樗里子墓碣(張誼書在正元)
唐道州刺史楊公舊隱碣(元和中胡證撰黎焨書李靈省篆)
唐孝子尹仁恕旌表碣(萬歲通天二年)
唐五羖大夫碣(鄭璉書在鄧州)
唐元魯山墓碣(顔真卿書)
唐銘(七)
唐司空竇抗墓誌銘(武德五年歐陽詢書)
唐郭知運銘(開元十年蘇頲撰)
唐魏載墓誌銘(垂拱三年)
唐元次山銘(開元三年顔真卿撰并書)
唐令狐文軌像銘(薛純陀書)
唐杜濟墓誌銘(大歷十三年顔真卿撰并書在京兆)
唐重修吳季子墓誌銘(大歷十四年張從申書)
唐誌(十九)
唐殿中侍御史韋翃墓誌(裴休書)
唐温彦博墓誌(歐陽詢書在西京范雍家)
唐太尉王播墓誌(柳公權書在耀州)
唐陸公榮陽縣君墓誌(歐陽詹撰并書在京兆)
唐光化縣主墓誌(書人未詳在京兆)
唐李祐墓誌(王無悔八分)
唐韋文愇墓誌(柳公權書)
唐柳尊師墓誌(兄公權書)
唐董淑妻岑夫人墓誌(在吉州)
唐戴希謙墓誌(子㮙八分在京兆)
唐中允華府君墓誌
唐鄧元政墓誌(毛伯政書)
唐郭揆墓誌(顔真卿書在西京范雍家)
唐周法明墓誌(武德中在黃州)
唐韋器墓誌(吳通微書在西京范雍家)
唐沈傳師墓誌(在萬年)
唐高匡墓誌(在洛州永年)
唐張德墓誌(在洛州永年)
唐左將軍馬寔墓誌(貞觀十四年歐陽詹撰并書)
唐記(十三)
唐三龕記(貞觀十三年岑文本撰禇遂良書)
唐豫章冠蓋盛集記(郭圓書)
唐鄠州復縣記(張璪書)
唐樗里子墓記(鄭公誼書)
唐孝敬皇后獻德記(唐高宗撰并飛白篆額)
唐陽武復縣記(貞元十九年)
唐太尉遺愛碑隂記(元和六年石洪撰徐浩書)
唐魏郡太守苖晉卿歸鄉記(胡霈然八分在潞州)
唐太宗御製帝京篇(貞觀十六年岑文本撰禇遂良書)
唐宇文顥山隂書述(史惟則八分)
唐顔惟正并商夫人贈誥(子真卿書)
唐刑部尚書太子賓客魏國公述先誥(劉昇八分)
唐開元良吏記(陳秦書在宣州)
唐佛家碑(一百)
唐辨正法師碑(顯慶三年李儼撰薛純陀書)
唐智樂寺碑(咸亨四年唐鄭惠王撰惠王乃高祖第十三子也)
唐九門縣西浮屠碑(上元三年董行思撰傅得節書)
唐道因法師碑(歐陽通書在京兆)
唐等慈寺碑(貞觀二年顔師古撰在鄭州汜水)
唐大覺禪師國一碑(歸登書在杭州臨安)
唐大逹禪端甫碑(柳公權書在京兆)
唐大照和南普寂碑(李邕書在西京)
唐德州長夀寺舍利碑(武德六年)
唐玄儼律師碑(徐浩書在趙州)
唐太證禪師曇碑(徐浩書在嵩山)
唐幽州昭仁寺碑(貞觀二年朱子奢撰)
唐三藏和尚不空碑(徐浩書在京兆)
唐西嶽大洞張尊師碑(開元十四年王延齡撰李慈書)
唐楚金禪師碑(吳通微書在京兆)
唐大戒德律師智丹碑(韓擇木八分在京兆)
唐孟法師碑(貞觀十三年岑文本撰禇遂良書法師名素静江夏安陸人也)
唐李邕嵩嶽寺碑(開元二十七年)
唐懷素律師碑(僧行敦撰王羲之書在京兆)
唐大覺禪師法欽碑(蕭起書在京兆)
唐乘廣禪師碑(劉禹錫書在袁州)
唐開元聖像碑(天寳元年陳知温書)
唐大智禪師義福碑(史惟則八分在京兆)
唐華嚴寺法順大師碑(許康佐書在長安)
唐般舟和尚碑(元和三年柳宗元撰并書)
唐南岳彌陀和尚碑(元和五年柳宗元撰并書)
唐湼槃和尚碑(柳公權書在洪州)
唐實稱大師碑(陳去疾書在廬州)
唐廣德禪師碑(徐浩書在西京登封)
唐山谷寺璨大師碑(徐浩八分)
唐百巖大師懷暉碑(權德輿撰鄭餘慶書歸登篆額在長安)
唐大智禪師碑(胡霈然撰集羲之書)
唐道安禪師碑(宋儋書)
唐大興國寺舍利塔碑(越王貞撰集羲之書)
唐左溪大禪碑(毛如補書)
唐明禪師碑(天寳十年鄭炅之撰徐浩書在嵩山)
唐乘真禪師靈塔碑(胡霈然書)
唐大惠禪師玄偘碑(顔魯公書)
唐圓通大師碑(張文祐書)
唐元畏三藏碑(沙門藏知篆)
唐大律故懷道闍梨碑(李邕書)
唐珍畏和尚旌德碑(沙門温雅書)
唐惠郎和尚碑(徐嶠之書)
唐延作寺禪門大德無積碑(盧間永書)
唐鏡空和尚碑(陸鄙書)
唐同光禪師碑(靈迅書)
唐玄覺律師碑(禇庭誨書)
唐珪禪師碑(宋儋書)
唐信行禪師興教碑(薛稷書在京兆)
唐定惠禪師傳法碑(裴休書在京兆)
唐僧道源發願碑(王承視書在鎮府)
唐陳州天雲寺講堂碑
唐大雲禪院碑(李邕撰并書在越州)
唐秦望山法華寺碑(李邕撰在越州)
唐東林寺碑(李邕書在江州)
唐陳州龍興寺碑(盧藏用八分)
唐嵩嶽寺碑(開元二十七年胡英書)
唐泗州臨淮普光王寺主碑(柳公權書)
唐龍門石龕像碑(袁元哲書)
唐佛龕碑(禇遂良書在龍門)
唐多寳塔感應碑(顔真卿書在京兆)
唐二聖金剛神碑(瞿參八分)
唐㐮州延慶院經藏碑(裴光遠八分)
唐杭州龍興寺碑(李涉八分)
唐赤城山中嚴寺碑
唐鳳翔尹李晟為國修寺碑(王播書)
唐述真法師行業碑(洪元慎書)
唐千佛寳塔碑(毛伯正篆在京兆)
唐復東林寺碑(大中十一年崔黯撰柳公權書)
唐嘉興縣寳花寺碑(于頔書)
唐㐮州遍學寺禪院碑(鍾紹京書)
唐奉光寺塔院碑(徐峴書在西京)
唐建福寺三門碑(盧藏用撰集羲之書)
唐吕州普濟寺碑
唐正觧寺造神佛龕像碑(在定州)
唐澄城縣阿那寺碑(僧開祕書)
唐静禪法師方&KR0008;碑(鍾紹京書在京兆)
唐天台佛隴禪林寺碑(徐放書在台州)
唐伏䭾神師舍利塔碑(張廷珪八分)
唐淄州開元寺碑(李邕撰并書)
唐大福禪寺浮屠碑(武則天製武三思書在西京)
唐陳孝義寺碑(徐嶠之書在湖州)
唐大用釋迦牟尼佛碑(金元吉書)
唐王摩詰畫璧碑(陳傑書在蘇州雍熙寺)
唐越州龍泉寺碑(董彛書)
唐大唐花寺碑(在和州含山)
唐造釋迦石像碑(關操書)
唐安樂公于鑑像碑(神龍二年)
唐荷澤興化感異靈迹碑(邵宗厚書)
唐敕重置七祖塔寺碑(邵宗厚書)
唐隴興寺四絶碑(大歷八年李華撰張從申書李陽冰篆法慎師書額)
唐洪福寺彌勒像碑(韓滉書)
唐靈仙寺碑
唐處士許奭樹經藏
唐惠義寺碑
唐圭峯禪師碑(大中九年裴休撰并書)
唐永泰寺碑
唐天童山景德寺碑(范的書)
唐會隆寺舍利碑
唐新州安昌寺碑(乾寧年周庚撰令狐溪書温述篆)
唐佛銘(三十二)
唐大照禪師塔銘(天寳元年盧僎撰史惟則書)
唐懷素律師塔銘(孫弟子元鼎書)
唐忍辱禪師塔銘(楊整書在京兆)
唐太白禪塔銘(范的書在明州)
唐大覺禪師塔銘(王儞書在杭州)
唐智遠禪師塔銘(陳懷書在長安)
唐百巖大師銘(權德輿撰鄭餘慶書歸登篆在長安)
唐東林寺臨壇天德塔銘(弟子雲臯書)
唐玄隱禪師塔銘(天寳十一年徐浩撰并書在嵩山)
唐道安和尚舍利塔銘
唐大智禪師塔銘(吳承嗣書在嵩山)
唐元畏墓誌銘
唐瑶畏塔銘
唐大德利正法師墓誌銘
唐大辨禪師塔銘
唐大德禪師元祕塔銘(張乾護書)
唐温禪師塔銘(王文秉書)
唐悟真大師塔銘(歸稱書)
唐法玩禪師塔銘
唐靈迅禪師塔銘
唐净飛禪師塔銘
唐法王寺大德惠演塔銘
唐會善寺安和尚塔銘
唐利涉法師塔銘(唐玄宗書)
唐大聖舍利寳塔銘(吳通微書在鳳翔)
唐僧邕禪師舍利塔銘(歐陽詢書在西京范雍家)
唐千福寺多寳塔銘(劉秦書)
唐無憂王寺大聖真身塔銘(王璠書在鳳翔)
唐河内寧照寺鐘銘(武盡禮書)
唐岐州法門寺舍利塔銘(賀蘭敏之撰并書)
唐萬年寺鐘銘(魏大空書)
唐阿育王寺舍利塔銘(張行博書)
唐佛記(二十七)
唐大智禪師碑隂記(史惟則八分)
唐律藏院戒壇記(顔魯公書在撫州)
唐修封禪壇記(賈膺福小楷)
唐般若臺記(李陽冰篆在福州)
唐萬回大師神迹記(開元二十五年徐彦伯撰史惟則八分在京兆)
唐司馬山彌勒佛石像記(在澤州晉城)
唐盧舍那珉像記(蔡有鄰八分在定州)
唐東平王寫真院記(在東京相國寺)
唐清泉寺大藏經記(韓梓材書在慈谿)
唐建塼浮屠記(許静金隸)
唐啓大聖塔真身記
唐頭陀寺記(陸東之書)
唐長生田記
唐顔顒題記
唐開元寺講堂記(盧中敏書在陳州)
唐龍牙禪院記
唐修香山寺記(白居易撰并書)
唐天竺寺新鐘及樓記(釋戒成書)
唐少林寺石像記(天寳八年)
唐會善戒壇記
唐永泰寺修古塔記
唐張法夀造石像記
唐宣公律院記
唐三世頌文(神龍二年)
唐塔隂文(唐玄度撰在京兆)
唐龍興寺七祖堂頌(胡霈然書)
唐傳菩薩戒頌
唐道家碑(三十二)
唐至德觀孟法師碑(貞觀十六年岑文本撰禇遂良書)
唐玄静先生碑(大歷七年柳識撰張從申書李陽冰篆在茅山)
唐玄静先生李含光碑(顔真卿書在茅山)
唐昇玄先生劉從政碑(柳公權書在京兆)
唐華陽觀王執先生碑(王玄宗書在茅山)
唐太平觀主王知遠碑(徐顧粲書在茅山)
唐宗聖觀主尹文操碑(員半千撰在鳳翔)
唐雲臺觀主張敬忠碑(郭漸書在華山)
唐昇真先生王知遠碑(齊懷夀書)
唐興唐觀主郭先生碑(徐浩書)
唐桃源觀三洞閻寀君碑(董侹書)
唐中嶽劉真人碑(盧洪八分)
唐中嶽潘尊師碑(王適撰并書)
唐韓覃尊師碑(司馬緬書)
唐天台桐栢觀碑(韓擇木八分)
唐龍興宫碧落碑(咸亨元年陳惟玉書)
唐太清宫鐘碑(柳公權書在京兆)
唐王隂二君影堂碑(儲伯陽書)
唐㞳山觀碑
唐茅山三洞景照法師韋公碑(竇泉書)
唐宗勝觀碑(歐陽詢書在鳳翔)
唐高嶽真君碑(蕭誠書)
唐修桐栢觀碑(太和四年元稹撰并書)
唐茅山崇元觀碑(楊幽徑撰并書)
唐龍角山慶書觀紀聖碑(唐明皇八分在晉州神山)
唐亳州老子聖母碑(吕獻臣隸)
唐崇元觀聖祖院碑(徐從吉八分)
唐陽翟縣潁陽觀碑(史惟則八分)
唐天寳觀碑(鮮于仲通撰)
唐益州大千秋觀碑(管師書)
唐西嶽真君觀碑(韋聖書)
南唐義興縣興道觀北極殿碑(徐鍇隸徐鉉篆)
道家銘頌記(二十三)
唐真源觀鐘銘(唐玄宗八分在太清宫)
唐太和先生王玄宗授銘
唐曲阿縣齊鄉觀鐘銘(殷度書)
唐紫極宫鐘銘(沙門少紀書)
南唐紫極宫石磬銘(徐鍇撰并篆)
唐太清宫鐘銘(柳公權書)
唐修降誕金籙齋頌(衛包書)
唐慶堂觀金籙齋頌(天寳九年衛包撰史惟則八分)
唐索法師精行清德頌(范希璧書在京兆)
唐嵩陽觀紀聖德感應頌(徐浩八分)
唐紫極宫述道德頌(韓滉書)
唐上黨啓聖宫頌(唐玄宗八分)
唐太清宫靈溪地頌(李芝芳撰)
唐修三元黃籙壇碑頌(楊江書在汾江)
唐紫極宫玉真宫主修功德頌(吳郁書)
唐麻姑仙壇記(顔魯公書在建昌)
唐平公修紫氣極宫記(賈島書在晉州)
唐天柱山天柱觀記(大歷五年吳筠撰并書)
唐夀州紫極宫記(王維真書)
唐三茅下泊宫記(盧士年書)
唐桃源新修壇記(甘從福書)
唐太清宫齋醮記
唐啓聖宫石臺敕書
祠廟(八十七)
唐后土祠神廟碑(唐玄宗製并八分)
唐(闕)(歷三年季展書)
唐崔郡先廟碑(劉覺夫八分在京兆)
唐贈太保郭敬之廟碑(顔真卿書在京兆)
唐贈太保顔惟正廟碑(子真卿撰并書在京兆)
唐涇原馬璘廟碑(顔真卿書在京兆)
唐黃陵廟碑(長慶元年韓愈撰沈傳師書在潭州湘隂)
唐柳侯羅池廟碑(長慶三年韓愈撰沈傳師書)
唐魏摹先廟碑(柳公權書在京兆)
唐田弘正家廟碑(元和八年韓愈撰胡證八分在京兆)
唐泰山君改高樓碑
唐張仙師靈廟碑(李永書在陵州)
唐楊瑒廟碑(王曾八分在京兆)
唐李晟先廟碑(韓秀弼八分在京兆)
唐馬璲新廟碑(于紹書在京兆)
唐相國于頔先廟碑(歸登八分在京兆)
唐令狐楚先廟碑(劉禹錫書)
唐封文宣王祠碑(唐玄宗製王全榮書)
唐魯孔子廟碑(張廷珪八分)
唐漢黃丞相新廟碑(張從申書)
唐江陵君吕諲祠廟碑(上元二年元結撰顧戒奢書)
唐岱嶽天齊王靈應碑(萬賓書)
唐南海神廟碑(元和十五年韓愈撰陳諫書)
唐攝山明徵君碑(高正臣書)
唐魏文侯廟碑(田琦八分)
唐重立徐偃王碑(姚宗八分)
唐河東鹽池靈慶公神碑(韋縱書)
唐要柵湫神祠碑(房晉撰)
唐西嶽神廟碑(趙文深八分)
唐汾陽王廟碑(貞元二年高參撰僧開秘書)
唐處州文宣王廟碑(任迪書)
唐中嶽嵩山靈廟碑(大安二年)
唐蜀國公尉遲迥廟碑(蔡有鄰八分)
唐沐澗魏夫人廟碑(僧從謙書)
唐鄧州文宣王廟碑(顔頩書)
唐西楚伯王碑(賀蘭瑊書)
唐許州文宣王廟碑(盧佳書)
唐河瀆靈源公祠碑(趙復書)
唐漢淮瀆廟碑(釋曠書)
唐修北嶽廟碑
唐封廣順王廟碑(李承祐書)
唐夏禹廟碑(魏庚書在陽翟)
唐汝州廣成子廟碑(孫權書)
唐修中嶽廟碑(李芳郁書)
唐葉君廟碑(趙曾書)
唐王仙君廟碑(在延昌)
唐汾州創置城隍廟碑(李匡業書)
唐梁國公狄仁傑生祠記(張廷珪八分)
唐孔子廟堂記(虞世南書在京兆)
唐城隍廟記(乾元二年李陽冰撰并書在處州)
唐張將軍魯君新廟碑(龍紀元年李巨川撰唐彦謙書)
唐修文宣王廟記(鄭彦藻八分在黃州)
唐改修季子廟記(張從申書)
唐重修繁城廟記
唐新修魏文侯廟記
唐修伏羲廟記(趙榖書在陳州)
唐修敬亭府君廟宇記(劉重約書)
唐召伯祠堂記(房次卿書在陜州)
唐李聽修堯祠記(白敏中撰在滑州)
唐舞陽侯樊君祠堂記(天寳二年唐王利器撰史惟則八分徐浩篆額)
唐磻溪廟記(咸通二年張翔撰高駢書)
唐縉雲縣令修文宣王廟記(上元二年李陽冰撰并書)
唐益州學舘廟堂記(顔真卿書)
唐修劉昇廟記(劉權書在㐮州)
唐王仙公廟記(高重明書)
唐春申君廟記(史惟則八分)
唐諸葛武侯祠堂記(柳公權書)
唐牛龍堂記(郭延禧書)
唐雙廟記(杜勸書)
唐慶州刺史曹慶福修廟記(裴潾書)
唐修廟記(杜勸書)
唐修張中丞等廟記(趙日安書)
唐修文漢廟記(黃執中書)
唐淮安王趙公祠堂記(魏永書)
唐復禹袞冕并修廟記(馬禎書)
唐修淮陽太守李公廟記(慕容鎬書)
唐修龍池張公廟記(趙耕撰)
唐天柱山司命真君廟記(楊琡書)
唐鹽宗神祠新記(大歷中錢義方撰盛濤八分)
唐河中薛正夏縣修家廟記
唐啓母廟記(沮渠智烈書)
唐少&KR0008;記(沮渠智烈書)
唐項王碑隂述(顔真卿書在湖州)
唐馬先生廟錄(崔植撰在虞城)
唐陳隱王祠碣文(衛憑撰)
又洛神賦(在同州)
唐蘄州刺史杜敏生祠頌(史惟則八分)
碑刻二
宫宇(三十八)
唐華萼樓記(徐浩書)
唐山南西道驛路記(開成四年)
又新修驛路記(俱柳公權書)
唐食堂記(羅希奭八分在長安)
又新驛記(李陽冰篆在滑州)
唐洛陽縣食堂記(韓擇木八分)
唐新修驛路記(興元中柳公權書)
唐渑池縣復南館記(盧元卿八分)
唐射堂記(大歷十二年顔真卿書在湖州)
唐御史臺精舍記(開元十一年崔湜撰梁昇卿八分)
唐閩遷新社記(大中十年僕陽宁撰)
唐樊宗師絳守居園池記(長慶三年)
唐南嚴亭記(李蕃書)
唐五夫人堂記(畢誠撰并書)
唐寒亭記(瞿令問八分)
唐劍州重陽亭記(李商隱撰)
唐邠州東廳記(李景初書)
唐濠州四望亭記(李紳書)
唐洪州東湖亭記(崔濤書)
唐㐮州新學記(羅譲書)
唐滑州節堂記(劉三復八分)
唐修靈異廟記(衛包書及隂篆)
唐山亭院記(王祐書)
唐新造白蘋洲五亭記(馬讚書)
唐陽翟縣廳記(吳宗丹書)
唐尚書省新修驛記(鄭餘慶書)
唐濟祠新西海亭記(韋行質書)
唐潁陽令廳記
唐汾陽王真堂記(李鶚書)
唐華州刺史新廳堂記(吳宗丹書)
唐鄧州城北亭樓記(李躅書)
唐衆香寺南亭記(李記書)
唐萬年宫銘(高宗製并書在麟遊)
唐宣州東門頌(張敬玄書)
唐國學頌(韓擇木八分)
唐華州廨中浚閣文(李正撰)
唐晏濟瀆序(韓希昌書)
唐鄆州漢堂詩(韓愈撰牛僧孺書)
唐登逍遥樓詩(唐太宗書)
山水(五十六)
唐温泉碑(唐太宗撰并書在臨潼)
唐放生池碑(天寳十年顔真卿書)
唐楚州莎羅樹碑(李邕書)
唐八馬坊碑(韋從訓書在麟遊)
唐禹穴碑(韓梓材書在趙州)
唐符離縣濉水石橋碑(房晉撰)
唐滑州節度使令狐彰開河碑(徐浩書)
唐晉祠新松碑(顔頵書)
唐四證堂碑(李商隱撰并書)
唐費亭臨渙之碑(漢儒先生陽)
唐九成宫醴泉銘(貞觀六年魏徵撰歐陽詢書在麟遊)
唐浯溪銘(李康篆在祁陽)
唐怡亭銘(永泰元年裴虬撰李莒八分李陽冰篆刻於島石)
唐㤀歸臺銘(李陽冰篆在處州)
唐窪罇銘(永泰二年元結撰瞿令問書)
唐右堂銘(元結撰高重明書)
唐仙都山銘(王光書在處州)
唐鄱陽銘(歐陽詢書)
唐庶子泉銘(大歷六年李陽冰撰并書在滁州)
唐放生石柱銘(天寳六年在㐮州)
唐李氏汙尊銘(李陽冰篆)
唐景陽井銘(開元二十一年)
唐滑州臺銘(李季卿撰令狐彰書)
唐貪泉銘(薛希撰一本篆)
唐砥柱銘(薛純陀書)
唐銘(袁兹書)
唐昆明池堰銘(徐𤨏書)
唐滑州新井銘
唐宋武授命壇記(陸德八分在夀春)
唐㐮州宜城韓公井記
唐桃源縣山界記
唐侯臺記(蘇靈芝書)
唐修浯溪記(羅㳙書)
唐華陽巖記(瞿令問八分在道州)
唐復黃陂記(元和三年侯喜撰楊正書在汝州)
唐石室記(開元十五年李邕撰張廷珪書在端州)
唐興福寺搗練石記(天寳六年)
唐白蘋亭記(元結撰史縞隸)
唐石井欄記(胡證八分)
唐盧頊禱聰明山記(元和二年盧頊撰)
唐王粲石井欄記(李掖書在㐮州)
唐陪封明府游靈巖瀑布泉記(唐仲能撰并書)
唐辨石鐘山記(太和元年李渤撰在江州)
唐李幼卿新鑿瑯琊泉題記(李陽冰篆)
唐新開隱山記(韓方明八分)
唐常州刺史孟簡重開孟瀆記(在武進)
唐鮮于氏離堆記(顔真卿撰并書在新政)
唐南陽縣廳西墉記(寳應元年徐方回撰并書)
唐雍王游三門記(李進書)
唐陽翟縣石橋記(崔周衡書)
唐滑亭記(永平元年崔㻮書)
唐潛溪記(咸通八年)
唐三墳記(李陽冰撰并書在京兆)
唐義井記(王合書)
唐無紫芝琴臺記(宋整書)
唐開汾河記(董淑經書)
題名(三十七)
唐高宗幸萬年宫百官題名
唐謁金天王題名(顔真卿書)
唐吉州清凉山靖居寺題名(顔真卿書)
唐江寧國題名(顔真卿書)
唐金天王題名(沈傳師書)
唐平淮將佐華嶽廟題名(開元二十三年馮鍯八分)
唐韓愈題名(元和四年與梅聖俞公遊嵩山入天封宫名刻石柱上)
唐李德裕題名(淮南與書寄鄭俞)
唐李紳題名
唐福光寺塔題名(元和四年石洪撰王仲紓書在西京)
唐書經人題名(徐浩書在西京)
唐中牟列子觀題名(王起撰李德裕書)
唐沈傳師題名(在昇州撒山)
唐李臯題名
唐魏元忠題名
唐盧鈞題名二
唐峿山題名
唐李克周安天王題名
唐永州刺史穆君虞題名
唐容州經略杜濛題名
唐河南尹辛祕題名(在香山寺)
唐香山寺李勛等題名
唐李戒題名
唐甘棠館題名(貞元中史錫八分)
唐會善寺李緘題名
唐少林寺盧貞題名
唐李商隱華州使院石柱記
唐大歷十年具官名氏記(李陽冰篆在洛陽)
唐建中二年同年記(在長安)
唐正元七年同年官記(韓秀弼書在長安)
唐杜佑賓佐記
唐副元帥廳陛刻石記(蕭良童書)
唐尚書省郎官石記(陳九言撰張旭書)
唐後石幢記(郭圖書在洪州)
唐新石幢記(陳表仁書)
唐那舍碑側(顔真卿書在東林寺)
唐題遠公影堂碑隂(僧雲臯撰并書)
藝文(一百一十一)
唐明皇送李邕赴滑州詩(桓元封書)
唐茶山詩(袁高于頔李吉甫碑後徐璹書)
唐碣禹廟詩(徐浩書)
唐龍門十二韻詩
唐寳林寺五言詩(徐浩書)
唐香山寺八節灘詩(白居易書)
唐法華寺二十韻詩(太和八年李紳撰并篆在越州)
唐遊道林岳麓寺詩(長慶中沈傳師撰并書)
唐冬日洛城北謁玄元皇帝廟詩(天寳中杜甫撰陸肱書)
唐醉吟先生詩
唐蒙泉詩(沈傳師撰宇文鼎書)
唐幸流杯亭侍宴詩(久視元年李嶠撰殷仲容書)
唐秋日登東郡樓望贊皇山詩(李德裕八分)
唐僧靈澈詩(元和四年在廬山)
唐神女廟詩(貞元十四年)
唐淮山廟詩(張彦遠隸)
唐玉蘂詩(沈傳師李德裕唱和)
唐太后御製詩(王知敬書在少林寺)
唐平泉山居詩(開成五年李德裕撰)
唐薛平等禹廟禱雨詩(太和中其間馬宿馮定李紳賡相唱和在趙州)
唐題阮容舊居詩(李陽冰撰縉雲隱士阮容者書名不傳)
唐韓愈谿堂詩(牛僧孺書)
唐鄭薰雪霽開講詩(在池州)
唐獻淮南王兼書情五十韻詩(劉權撰儲權書)
唐明皇贈趙法師詩二首
唐上黨宫宴羣臣故老詩(唐明皇書)
唐修香山寺詩(白居易撰賀䭾甚書)
唐懷圓寂上人五言詩(顔真卿撰并書)
唐鄭畋謁昇仙太子廟詩
唐張景佚葉公廟詩
唐馮宿遊濟祠廟詩
唐少林寺詩(鄭澣撰李紳書)
唐天皇太后閑居唱和詩
唐題鴻臚書堂詩(裴處權)
唐崔潭龜詩(蔡有隣隸)
唐令狐彰華山詩(史惟則八分)
唐代宗送令狐彰赴河南詩序
唐禇遂良聖教序(在京兆)
唐冬日盧藏用上座院序(程浩撰吳通微書)
唐懷仁聖教序(在京兆)
唐破邪論并序(虞世南小楷)
唐石洪鍾山林下集序(貞元二十年石洪為浮圖總悟作也)
唐韓愈送李愿歸盤谷序(貞元中在濟源)
唐五太守宴小洞庭序(蘇源明撰并書)
唐明皇注道德經(開元二十七年在懷州)
唐明皇注孝經(在京兆)
唐注教戒經
唐注金剛經(柳公權書)
唐注黃庭經(永和十二年王羲之書黃庭經者乃晉魏時道家養生書也)
唐佛遺教經(薛稷撰僧行敦書)
唐佛說尊勝經(咸通五年于僧翰書在洞庭山)
唐新集金剛經(唐玄宗書)
唐佛說阿彌陀經(陽釐書)
唐道德經(弘農太守趙冬曦書)
唐多心經(天寳九年鄭澣撰皇太子誦書)
唐佛頂尊勝陁羅尼經(盧元載書在&KR0008;縣)
唐陁羅尼經(牛僧孺隸在香山寺殿上)
唐佛頂心陁羅尼經(王奐之書)
唐陁羅尼經(崔諭書呪崔元書經崔衡書記)
唐楞伽阿跋多羅經(吕向書徐浩題)
唐燃燈經(在汾州衙土地廟中)
唐玄宗哀册文(史惟則八分武少儀記在潞州)
唐韓賞祭華嶽廟文(韓擇木八分在華山)
唐張和靖祭唐叔文(李德裕撰)
唐刻秦李斯篆詛楚文(在鳳翔府衙)
唐獨孤哲祭葉公廟文
唐天后發願文
唐四皓畫圖文(竇庠書)
唐述刊勒手詔碑隂文(田畸八分)
唐没賀舍利傳(崔璹撰在京兆)
唐陸文學傳(咸通十五年)
唐佛石跡圖傳(薛稷書)
唐東夏大乘師資真傳(李嵓書)
唐老子孔子顔子贊(唐玄宗製李邕書在海州)
唐顔真卿書東方朔畫贊(天寳十三年晉夏侯湛撰)
唐盧奐廳事贊(開元二十四年唐明皇撰并書在陜州)
唐智者大師畫贊(顔顒書)
唐遊善權寺呈李功曹贊(李飛書)
唐雲臺觀修三方功德并中方容贊(衛包術篆)
唐巴州光福寺南木歌(嚴武撰史俊書)
唐天章雲篆碑隂文(夀王清書在蜀州青城山)
唐敇楊源復褒邊洞玄升仙語(唐明皇書)
唐李諒湘中紀行
唐韋虛牟新步虚詞
唐白楊篇(張悅撰劉睿書)
唐鄭餘慶贈無憂大王寺大德詩(談適書)
唐令狐楚題郭尊師呪(盧傳禮撰并書)
唐令長新戒(開元中玄宗戒縣令六一河内二虞城三不知處四汜水五穣其六舞陽)
唐畫贊碑隂記(天寳十三年顔真卿撰并書)
唐干禄字法書(顔真卿書)
唐沙門佛藏寺上表并代宗批答(在京兆)
唐江西使院小史(陸蔚之書在洪州)
唐十善業道經要略(裴休書在滑州)
唐刻樂毅論(王羲之書)
唐陁羅尼經幢(王奐之書在潤州)
唐流杯亭碑隂記(陸長源書在汝州)
唐刻蘇太守二文記(令狐楚撰)
唐聖教序述聖記(調露二年禇遂良撰)
唐令狐楚登白樓賦(咸通二年子綯書)
唐李德裕大孤山賦(會昌五年王文秉刻)
唐謚文宣王追封兗公等詔(李潤書在淄州)
唐兗州司馬王仁恭祭岳頌(杜行均八分)
唐潘存公說
唐法如禪師行狀
唐奏舜廟狀(瞿令問八分在道州)
唐韓覃幽林思(武后時在嵩山)
唐金字波羅碑(在香山寺)
唐商餘操(韓擇木八分)
唐賜中嶽隱士旬徒巨源敕并源謝表
唐僧惠幹乞題大通大照塔額表并唐肅宗批答
唐釋思益梵問(姚子等書徐浩題)
傳模(五十一)
魏鍾繇上魏武帝表(王濛書)
晉王羲之治頭眩方帖
晉王羲之文帖(胡恢摸在昇州雷平山)
晉王右軍法帖(胡恡題)
晉王右軍法帖(在石楊休家二十三字)
晉王獻之帖(有柳公權批國清僧狀跋)
唐懷素草帖(有李中書長深字)
唐懷素草帖(慶歷戊子摸)
唐懷素草帖(在石楊休家)
唐太宗帖(在石楊休家)
唐顔魯公與夫人帖(在宋次道舍人家)
唐歐陽詢金蘭帖
唐歐陽詢天氣帖
唐柳公權帖(王廣淵摸)
唐馬雄草帖
唐于正素座主帖(高閑草書)
唐聖宫石臺勒書(裴灌書蕭誠題)
唐十體書(唐玄度書在宋庠家)
唐桓宣武草書十六字并吳王楊渭題石(在楊休家)
唐刻王右軍與郭王書
唐白居易與劉孟得書(在闕州)
唐歐陽率更傳授千家文訣(趙摸千字文)
唐歐陽詢與李夫人帖
唐歐陽詢與蔡明遠書
唐歐陽詢與盧八書
唐歐陽詢論二張等書
唐孫過庭書譜
唐蘇彦語箴(歐陽詢書)
唐張長史千文
唐智永真草千文
唐智永真草蘭亭序(内有因痛字改)
唐晉七賢書(有宋景等書)
唐謝靈運書
唐李士衡書
唐刻王右軍書(有歐陽詢等題)
唐裴休大中莊嚴塔
唐釋恩益荅澈禪師碑(齊已書)
唐泗州護國大師貫休碑
唐顔魯公送劉太冲序
唐齊已長生粥䟽
唐裴休書三乘遺典之藏(在㐮州)
唐祖堂裴休書
唐躭母鞠氏贈東萊郡大君誥(王丕書在賈黃中家)
唐狄仁傑除内史制
唐乞鹿脯狀(在李士衡家)
唐太宗批荅李順先生賀狀(在鳳翔)
唐征遼平定字(貞觀十九年唐太宗書在華隂)
唐黃帝祠字(李陽冰篆在處州)
唐敇諡大寂禪師字(裴休書在洪州)
唐聖像應見說(蘇靈芝書)
唐龍鳴寺碑(貞觀二十五年臨江軍李陽冰篆)
宋碑(法帖附共九十二)
宋李西臺處巽翻刻嶧山碑(在應天府學)
宋鄭州開元寺碑(張維書)
宋茅山二十三代國師碑(蔡仍書)
宋崇禧觀碑(王古書)
宋韓文公廟碑(蘇軾撰真書)
宋狄梁公廟碑(范仲淹撰黃庭堅真書在九江彭澤)
宋天涯海角亭碑
宋延真宫鐡柱銘(胡世將書)
宋陳湛墓誌(陳景元書)
宋淳化閣帖(淳化三年宋太宗命侍書王著摹刻於秘閣)
宋絳帖(潘師旦以淳化帖增入别帖重摹刻於山西絳州)
宋潭帖(慶歷間長沙僧希白重摹刻於潭州)
宋秘閣續帖(元祐中宋哲宗除淳化帖外刻於秘閣故為續帖)
宋太清樓續帖(大觀三年宋徽宗以淳化帖考選數帖多寡不同故重刻於太清樓)
宋淳熙秘閣續帖(淳熙二年宋孝宗刻於石禁中)
宋戲魚堂帖(元祐間劉次莊以淳化閣帖十卷除去卷尾篆題因重摹刻於臨江)
宋星鳳樓帖(趙彦約刻於南康)
宋寳晉齋帖(紹興六年曹之格摹刻於無為州學)
宋丁一帖(王曼慶摹刻惜刻手欠精)
宋利州帖(慶元間劉次莊以戲魚堂帖并釋文重摹刻於益昌)
宋黔江帖(秦子明摹刻長沙僧寳月古法帖十卷較入黔江紹聖院乃潭闕湯正臣父子刻石寳月)
(即僧希白也)
宋蔡州帖(蔡州臨摹絳帖上十卷刻石出臨江潭帖之上)
宋彭州帖(取歴代法帖十卷刻於彭州)
宋武陵帖(計二十卷較諸帖增益甚多中有右軍黃庭經因重摹刻於武陵)
宋東庫本(此帖有公私二部潘氏復重刻於絳州)
宋賜書堂帖(宋綬刻於山陽有古鐘鼎識文絶妙但二王帖未精)
宋甲秀堂帖(内有王顔書多諸帖未見刻於廬江李氏)
宋二王帖(刻於臨江許提舉家摹勒極精)
宋歴代鐘鼎彛器銘誌法帖(薛尚功編次凡二十卷刻於九江府使庫)
宋郡玉堂帖(此帖所載前代遺跡最多韓侂胄刻)
宋蘇軾王郎帖(行書)
宋伊川與人帖(程敏政摹刻)
宋高宗御製聖賢像贊(在仁和縣學)
宋米芾贊孔子手植檜(行書在孔廟杏壇東南)
宋岳飛像(在杭州西湖墓祠)
宋胡瑗像(在湖州書院)
宋真州東園記(歐陽修撰蔡㐮書)
宋嚴陵祠堂記(范仲淹撰在桐廬釣臺)
宋韓琦閱古堂記
宋秦觀龍井記(米元章書)
宋上饒令顧君祠堂記(何籕書)
宋太后受上清籙記(孟應之書)
宋醉翁亭記(歐陽修撰蘇軾書吉安府學明倫堂)
宋白雲崇福觀記(黃中書)
宋晝錦堂記(歐陽修撰蔡㐮書在彰德府)
宋蘇軾洋州園亭詩(行書)
宋韓符讀書城南詩(朱熹撰在立齋)
宋鍾離先生贈王定國詩(草書)
宋刻唐杜甫謁廟詩(宋綬書)
宋西師詩(石延年書)
宋天隱子絶句詩(杜衍草書)
宋刻唐李白鳳凰臺詩(張束書)
宋杜衍詩(王子韶書)
宋王安石集句詩筆(行書)
宋黃庭堅書評(行書)
宋朱敦儒樂毅上燕惠王書
宋伊川先生與方正輔書(胡安國模刻)
宋米芾穹窿山賦(行書)
宋米芾壮懷賦(行書)
宋米芾遊金山龍遊寺題名(後有翟静叔題跋草書二行)
宋米芾行書千字文
宋周越草書千字文
宋葛剛正續千字文
宋大魁字(文天祥書在廬陵縣學中壁)
宋誠齋二大字(宋孝宗隸書在吉水楊氏湴塘忠節祠)
宋清氣二大字(文天祥書在玄潭觀雪浪閣後壁上一在吉水今亡)
宋讀書二大字(朱熹書於劉&KR0008;刻在長樂方安里三寳巖)
宋容膝二字(朱熹書在雲谷)
宋明倫堂三大字(朱熹書在吉安府學)
宋玉帶河三大字(龔潁篆在武陵辰溪西)
宋第一山三大字(米芾行書在旴𣅿)
宋禮義廉恥四大字(張載書在廬陵縣學)
宋光風霽月四大字(朱熹書在南康白鹿洞)
宋天光雲影四字(朱熹書在雲谷)
宋乾坤清氣四大字(松軒書在道州)
宋城南書院四大字(張載講學之所張紫微得意之書在長沙府臨湘門)
宋秀山斗門四大字(龔潁篆劉海蟾遊斗門曰此秀水乃武陵郡一條玉帶也)
宋脫去凡近四大字(朱熹書在瑞州府學)
宋畊雲釣月四大字(朱熹書)
宋上帝臨汝無貳爾心八大字(朱熹書在撫州府學)
宋致廣大十二大字(建安中蔡抗書在鎮江府學壁上匣石)
宋宋授密表(小楷)
宋瀧岡阡表(歐陽修撰并書在永豐)
宋敬齋箴(朱熹撰朱頡書在蘇州府學屏風上)
宋歸去來辭二碑(一蘇軾書在南康一黃山谷行書)
宋拙賦碑(周惇頥撰浚儀向子廓隸淳熙趙師俠刻於郡丞廳後)
宋章友直三經堂歌(篆書)
宋易繫卦說辭(朱文公書蔡元定刻)
宋天文地理圖(在蘇州府學)
宋魯國圖(在蘇州府學)
宋太極圖(其圖有二一在南安府學一在撫州府學)
宋姜䕫續書譜
元碑(法帖附共四十四)
元大金功德碑(宇文虚中書)
元遼大旱天寺碑(元道宗皇帝書)
元平徐碑(烏蘭哈逹奉敕書)
元鄧文肅公神道碑(多爾濟巴勒奉敕書)
元倪文光碑(虞集隸)
元景清寺碑(吳志淳隸)
元丹陽公言偃祠堂碑(朱熹撰趙孟頫書在常熟縣子游廟殿前)
元趙子昂臨争坐位碑(在北京國子監)
元黃溍貞節堂銘
元太常典簿鮮于伯機壙誌
元鄒將志墓誌
元趙雍魏國文敏公墓誌
元傅若金亡妻孫惠蘭墓誌
元庫庫朱宜人吉氏墓誌
元趙孟頫小楷度人經(在丹徒縣學帖後有皇慶元年號)
元趙孟頫小楷道經
元趙孟頫洞玄經
元趙孟頫黃庭經樂毅論(在北京國子監)
元吳衍篆隂符經
元潘元紹七姬權厝志(宋克書盧能篆在蘇州府吳縣陳嗣初家)
元蘭亭十三跋(一宋克書一趙孟頫書在蘇州府華亭縣池民望家)
元刻晉陶淵明歸去來辭(趙孟頫行書)
元清風嶺詩(庫庫子行書)
元王翼篆四書
元宋克與俞仲幾書(孫俞珙勒石在松江)
元刻唐李白宫中行樂詞八首(饒介書)
元刻唐杜甫前出塞詩九首(宋克章草在松江府)
元鮮于樞遊智者寺詩(行書)
元吳志淳章草千字文(在福州府學)
元趙孟頫行書千字文(在松江府)
元鮮于樞真書千字文(在松江府)
元宋燧小楷不自棄文
元鐡佛寺鐘銘(趙孟頫真書在松江鶴砂報恩懴院)
元趙孟頫臨定武蘭亭叙
元棲霞阡表(趙孟頫行書在金鄉縣)
元東嶽行宫記(趙孟頫行書在長興縣)
元七觀帖(趙孟頫小楷在寧波府)
元趙孟頫示子手帖(行書在臨江府學)
元碧瀾二大字(趙孟頫書在湖州府公館亭)
元四體千文(周伯温書在鄱陽縣)
元孔顔像贊(顔輝書在吉安府學)
元孝經(顔輝小楷在吉安府)
元歸田賦(趙孟頫行書在臨江府學)
國碑(法帖附共一百十九)
太祖高皇帝御書第一山三大字(在鳳陽府龍興寺)
尊崇孔子碑(詹孟舉書)
王文恪公墓誌(祝允明撰并書)
毛礪菴夫人墓誌(祝允明書入妙品在蘇州)
葛可久墓誌(祝允明書在蘇州)
華氏義田記(唐順之撰文徵明書入妙品一在無錫華氏一在宜黃譚氏)
重修泰伯廟碑(饒天民撰文徵明倣歐書入妙品)
吳文端公墓誌(文徵明書在蘇州)
吳文定公墓誌(文徵明書在蘇州)
楊南峰生壙誌(文徵明隸入妙品在蘇州)
顧東橋墓誌(文徵明書在蘇州)
羅念菴父墓誌(文徵明書入神品在吉安)
吳白樓傳(文徵明書入神品在蘇州)
漁石唐公墓誌(文徵明書倣歐體在蘭谿)
刑部尚書何公墓誌(文徵明書倣歐體在山隂)
衡山文先生墓誌(王佐撰子彭書在蘇州)
新會令彭公墓誌(陸粲撰文彭書在蘇州)
石川張公墓誌(鄧黻撰彭年書倣歐體在崑山)
嚴隱君墓誌(陳淳書在吳江)
勞鹿泉墓誌(彭年撰并書在蘇州)
沔陽陳公墓誌(彭年撰并書在蘇州)
吳龍峯墓誌(王庭撰文彭書在蘇州)
貞順周宜人墓誌(文徵明書入妙品在蕭山)
盛植菴墓誌(楊循吉撰文徵明書入神品)
薛文時甫墓誌(文徵明撰并書入神品在四明)
獨樂園記(文徵明行書入妙品在蘇州)
沈氏良惠堂銘(祝允明書)
楊基雜隱軒記(在蘇州)
酉室記(文徵明隸書入妙品在蘇州王氏)
長洲縣重修學宫記(竹堂寺僧福懋集歐書)
封晉州知州沈庸菴墓碣(文徵明隸書在蘇州)
朱守中家傳(祝允明書入妙品)
欵鶴文(祝允明書)
石湖書院記(王寵書入妙品在蘇州)
桐鄉縣城記(吳鵬撰文徵明書入妙品)
紈扇賦(元趙孟頫書刻在南京)
雪賦(元趙孟頫書刻在南京)
墨賦(文徵明書在徽州吳氏)
月賦(祝允明書入妙品在蘇州毛氏)
知秋賦(祝允明書入妙品在蘇州毛氏)
味泉賦(祝允明書入妙品在蘇州徐氏)
文賦(趙孟頫書一在四川眉山張氏一在夀光和莊李氏)
文賦(文徵明小楷入神品在蘇州陸氏)
和陶飲酒詩(祝允明書入神品在蘇州陸氏)
古詩十九首(祝允明書)
夜坐記(祝允明書在蘇州陸氏)
異夢記(文徵明書在蘇州張氏)
八角石記(文徵明書入神品在無錫華氏)
拙政園記(文徵明書入神品在蘇州徐氏)
守質記(文徵明書在蘇州金氏)
甘露記(豊道生書入神品在蘇州)
聖主得賢臣頌(文徵明書在廣東梁氏)
吳興山水圖記(文徵明書在江隂)
雙義祠碑(文徵明撰并書在紹興小楷大碑各一)
重修蘭亭記(文徵明撰并書在會稽小楷大碑各一)
蘭亭臨本(在河南周府)
唐摸晉字千文(入神品刻于吳江吳氏)
唐法要覧(洪熙元年劉仲珩真書刻于蜀府)
僧訥老草書千文(宣德年僧得之土中凡十餘石)
春夜宴桃李園記(洪武年詹孟舉書在崑山)
大字千文(詹孟舉真書字方四寸刻在蜀府體兼顔歐虞柳推為第一手)
觧縉紳送参政任君冕詩
泉帖(洪武四年劉次莊翻刻于泉州府學)
汝帖(摘諸帖中牽合刻之卷後有汝州印後會稽重摹者名蘭亭帖)
鼎帖(此帖石硬且刻手不精雖博殊乏古章)
東書堂帖(臨淳化閣帖增以宋名家凡二十餘卷刻于周府)
停雲館帖(刻于蘇州文氏先師衡山公得右軍正脉大觀法眼選晉唐小楷及後代名筆採積三十)
(餘年得此真行草章諸體悉備而書評筆訣亦在其中命仲子嘉摸勒上石流惠後學最為要約智者守此不)
(必更求别帖矣)
大二王帖選(在江隂王氏)
小二王帖選(在胥門陸氏)
六體帖(祝允明書在閶門)
重刻淳化帖(在上海顧氏)
禇遂良枯樹賦(入神品在太倉王氏)
枝山小楷手簡(在長興姚氏入神品)
玉女潭記(文徵明小楷在溧陽史氏入神品)
懷素自叙帖(始刻于蘇州陸氏者佳)
智永千文帖(在蘇州)
嵩陽帖(蘇軾書)
白雀帖(在崑山周氏)
修内史帖(在無錫華氏)
夢奠帖(宋米元章書在嘉興項氏)
顧善夫雜帖(元趙孟頫書在崑山陶氏)
萬玉齋帖(在蘇州毛氏)
急就章帖(在松江陸氏)
重刻太清樓帖(在崑山張氏不全本)
林藻帖(在蘇州)
篝燈帖(文徵明書在蘇州)
石湖書院記(王寵書入妙品在蘇州)
橘頌帖(宋蘇軾書刻于蘇州)
碎金帖(庭洞山屠思誠集元趙孟頫書)
欣賞齋帖(在無錫華氏)
右軍心經
懷素聖母帖
聖教序(俱刻在夀光李氏)
二體千文(文徵明書在蘇州張氏)
出師表(文徵明書在上虞葛氏)
原道
封建論(文徵明書入妙品在蘇州朱氏)
春榜開元記(文徵明書在東山張氏)
文徵明臨黃庭經
文徵明臨洛神賦
文徵明臨蘭亭叙(俱在蘇州文氏家藏)
四體千文帖(文徵明書在蘇州杜氏)
義瑞堂帖(在四明薛氏)
索靖出師頌(在蘇州文氏)
早朝詩十六首(文徵明書在福建晉江蔡氏)
赤壁賦(文徵明書一在無錫俞氏一在蘇州郭氏)
道德經(文徵明書在嘉興項氏)
缺角蘭亭帖(在蘇州文氏)
禇摸蘭亭帖(在蘇州文氏)
黃庭類體書訣
十七帖類體書訣(俱在四明薛氏)
錢處士墓誌(王榖祥撰并書入妙品在蘇州)
徐有貞草書(刻于蘇州王氏)
甓所銘(文徵明書在南京)
吳縣令陽山宋公去思碑(王榖祥撰文徵明書入妙品在吳縣)
常熟縣新城記(瞿景淳撰文徵明書在常熟)
歸氏堡記(文徵明書在常熟)
關王廟碑(陸之裘撰許初書入神品在太倉)
震山朱公治水功成頌(周天球撰并書入神品在徐州)
來張亭記(彭年書在蘇州)
石川張公六十夀頌(彭年撰并書在崑山)
歸去來兮辭(陸師道書倣顔體入妙品在蘇州)
梧州知府張公神道碑(文徵明書在南昌)
朱長文曰名者聖人之所以勵中人也朝著之臣以
忠義相高丘壑之士以志操自任至於建一事創一
物皆欲冀以傳後及夫釋老之流亦欲思著其言教
知名之可貴也人生天地間如晨飈石火之速年躋
七旬者幾希而名垂無窮是亦可尚也已是故古之
君子思物之久而可托者莫過乎金石書之勒石垂
以不朽視今視昔諒同此心然而風日之所消爍樵
牧之所轥轢陵谷之所遷易丘墓之所湮昧不可勝
數或磨滅無聞或刓缺莫辯重可歎也考之石刻始
于周而行于唐而周秦之迹僅存一二漢隸時見于
郡國唐碑不可勝數又不知千百世後所遺者復幾
何耶余乃據所見聞載錄於左俾好竒者或可以求
之也其不在錄者更多矣余不能悉知爾(宋以前碑刻考朱伯)
(原採錄間多脫誤晨為之訂次宋以後碑刻考并法帖晨竊增入僅補闕簡敢逞管見援筆評人也耶乃)
(據衡山南禺二公平日所傳品格不差寔與天下公論大合更冀同志高賢入室右軍者一考詳之)
器用一
筆
釋名曰筆述也謂述事而言之又成公綏曰筆者畢也
能畢舉萬物之形而序自然之精也又墨藪云筆者意
也意到則筆到焉楚謂之聿吳謂之不律燕謂之弗秦
謂之筆筆字從聿竹郭璞曰蜀人謂筆為不律雖曰蒙
恬製筆而周公作爾雅授成王而已云簡謂之札不律
謂之札不律謂之筆減謂之點又尚書中候立龜圓出
周公緩管又夫子絶筆於獲麟莊子云䑛筆和墨是
知古筆其來久矣又慮古之筆不論以竹以毛以木但
能染墨成字即呼之為筆也昔蒙恬之作秦筆也以柘
木為管以鹿毛為柱以羊毛為被所以蒼毫非為兔毫
竹管也見崔豹古今注秦之時併吞六國滅前代之美
故蒙恬獨稱於時(又史記云始皇令蒙恬與太子扶蘇築長城恬取中山兔毛造筆令判案)
(也)
西京雜記云漢製天子筆以錯寳為跗(音夫)毛皆以秋兔
毫官師路扈為之又以雜寳為匣厠以玉璧翠羽皆值
百金又漢書云尚書令僕射丞相郎官月給大筆一雙
篆題云北官工作
王子年拾遺云張華造博物志成晉武帝賜麟角筆管
此遼西國所獻也
世說王羲之得用筆法於白雲先生先生遺之鼠鬚筆
又云鍾繇張芝皆用鼠鬚筆
景龍文館集云中宗令諸學士入甘露殿其北壁列書
架上見其書學士等略新序說苑鹽鐡潜夫等論架前
有銀硯一碧鏤牙管十銀函承紙數十種
梁元帝為湘東王時好文學著書嘗記錄忠臣義士及
文章之美者筆有三品或金銀雕飾或用斑竹為管忠
孝雙全者用金管書之德行精粹者用銀管書之文章
贍麗者用斑竹管書之故湘東之學播於江表
東宫舊事曰太子初拜給漆筆四枝銅博山筆牀副焉
又歐陽通詢之子善書瘦怯於父常自矜能書必以象
角牙犀角為管貍尾為心覆以秋毫松煙為墨以麝香
紙必須堅白緊滑者乃書之蓋自重也
唐柳惲常賦詩未就以筆捶琴自坐客以筯和之惲驚
其哀韻乃製為雅音後傳擊琴自筆捶琴始也
史記相如為天子遊獵之賦賦成武帝許令尚書給筆
札漢獻帝令荀悅為漢紀三十篇詔尚書給筆札左思
為三都賦門庭藩溷必置筆硯十稔方成
後漢韋仲將筆墨方先於鐡梳梳兔毫及青羊毛去其
穢毛訖别用梳掌製正毫齊鋒端各作扁極令調平均
好用表青羊毛去兔毫頭下二分然後合扁極固訖痛
頡訖以所正青羊毛中截用衣筆心名為筆柱或曰墨
池承墨復由毫青外如作柱法心齊亦均痛頡内管中
寧心小不宜大此筆之要也
晉王羲之筆經曰廣志會獻云漢諸郡獻兔毫書鴻都
門題唯有趙國毫中用世人咸云毫無優劣手有巧拙
意謂趙國平原廣澤無雜草木惟有細草是以兔肥肥
則毫長而銳此則良兔也凡作筆須用秋兔秋兔者仲
秋細毫也所以然者孟秋去夏近其毫焦而嫩季秋去
冬近其毫脆而禿惟八月寒暑調和毫乃中用其夾脊
上有兩行毛此毫乃佳其脅際扶疎乃其次耳採毫竟
以紙裹石灰汁微火上煮令薄沸所以去其膩也先用
人髮杪數十莖襍青羊毛并兔毳(凡兔毛長而勁者曰毫毛短而弱者曰毳)
惟令齊平以麻紙裹校根令治(折以麻紙者欲其體實得水不復)次取
上毫薄薄布柱上令柱不見然後安之惟須精擇去其
到毛毛杪合鋒令長九分管須二握須圓正方可後世
人或為削管故筆輕重不同所以筆多偏握者以一邊
偏重故也必自留心加意以詳於此筆成合蒸之令熟
三斗米飯須以䋲穿管懸之器上一宿然後可用
世傳張芝鍾繇皆用鼠鬚筆鋒端勁強有鋒芒余未之
信夫秋兔為用從心任手鼠鬚甚難得且為用未必能
佳蓋好事者之說耳昔人或以琉璃象牙為筆管麗飾
則有用之然筆須輕便重則躓矣近有人以綠沉漆竹
管及鏤管見遺錄之多年斯亦可愛玩詎必金寳雕琢
然後為貴乎余嘗自為筆甚可用謝安石庾稚恭每就
吾求之靳而不與
博物志云有獸緣木文似豹名虎僕毛可以取為筆嶺
外尤少兔人多以雞雉毛作筆亦妙故嶺外人書札多
體弱然而筆亦利其鋒至水乾墨緊之後鬚鬈然如蠆
焉所以嶺表記云嶺外既無兔有郡牧得兔毫令匠人
作之匠人者醉因失之惶懼乃以己鬚製之甚善詰之
工以實對郡牧乃令人戸必輸之鬚人或不能逮輙責
其值
宣州之筆雖管束至妙而佳者亦少大約供進或達寮
為則稍工又或以鹿之細毛為之者故晉王隱筆銘云
豈其作筆必兔之毫調利難秃亦有鹿毛蓋江表亦少
也商賈齎其皮南渡以取利今江南民間使者則皆以
山羊毛焉蜀中亦有用羊毛為筆者往往不下兔毫也
今之飛白書者多以竹筆尤不佳宜相思樹製其末而
漆其柄可隨字大小作五七枝妙往往一筆書一字滿
一八尺屏風者
墨藪云王逸少筆勢圖先取崇山絶仞中毛八九月收
取其筆頭長一寸管五寸鋒齊腰弱者妙今之學者言
筆有四句訣云心柱硬覆毛薄尖似錐齊似鑿
秦蒙恬為筆以狐狸為心兔毛為副見博物志蜀中出
石鼠毛可以為筆其名曰&KR2408;
唐李陽冰筆法訣云夫筆大小硬軟長短或紙絹卓等
即各從人所好欲作法匠須良哲物料精詳入墨之時
則毫副勿令斜曲每因用了則洗濯收藏惟己自持勿
傳他手至於時或命書興来不過百字更有執捉之勢
用筆緊慢即出於當人至理確定矣
今有以金銀為泥書佛道書者其筆毫纔可數百莖濡
金泥之後則鋒重澁而有力也
齊高帝昔為方伯而居處甚貧諸子學書常少紙筆武
陵王曄嘗以指畫空中及畫掌學字遂工篆法
夫握筆名指以指在上為單鈎雙鈎指聚為撮筆皆學
書之因習也
偽蜀士人馮侃能書得二王之法然而以二指搯筆管
而書每放筆必二爪跡可深二三分斯書札之異者也
僧智永於樓上學書有秃筆頭十甕嘗數千人求題門
限為穿穴乃以鐡葉褁之人謂之鐡門限後取筆瘞之
名為退筆塚自製銘誌
後漢張伯英好書凡家之衣帛皆先書而後練世傳家
用
陳氏世能作筆家𫝊右軍與其祖求筆帖後子孫尤能
作筆至唐柳公權求筆於宣城陳氏先與二管其子曰
柳學士如能書當留此筆不爾如退還即可以常筆與
之未幾柳公為不入用復求遂與常筆陳云先與者二
筆非右軍不能用柳公信與之遠
後漢蔡邕筆賦序曰昔蒼頡創業翰墨作用書契興焉
夫制作上聖則憲者莫先乎筆詳原其所由究察其成
功鑠乎煥乎弗可尚已賦曰惟其翰之所生生於季冬
之狡兔性精亟以慓悍體遄迅以騁步削文竹以為管
加漆系之纏束形調傳以直端染玄墨以定色書乾坤
之隂陽讃三皇之洪勲盡五帝之休德揚蕩蕩之典文
紀三王之功伐兮表八百之肄勤傳六經而綴百氏兮
建皇極而序彛倫綜人事於掩昧兮贊幽冥於明神象
類多喻靡施不協上剛下柔乾坤之位也新故代謝四
時之次也圓和正直規矩之極也玄首黃管天地之色
也
晉傅玄筆賦簡修毫之竒兔選珍皮之上翰濯之以清
水芬之以幽蘭嘉竹挺翠彤管含丹於是班匠竭巧良
工逞術纏以素枲納以玄漆豐約得中不支不質爾乃
染芳松之淳烟兮寫文象於紈素動應手以從心煥光
流兮星布柔不絲屈剛不玉折鋒鍔淋漓芒時鍼列
晉郭璞筆贊上古結䋲易以書契經緯天地錯綜羣藝
日用不知功蓋萬世
後漢李尤筆銘曰筆之強志庶事分别士術雖衆猶可
觧說口無擇言駟不及舌筆之過誤愆尤不滅
唐白居易紫毫筆樂府詞紫毫筆尖如錐兮利如刀江
南石上有老兔喫竹飲泉生紫毫宣城工人採為筆千
萬毛中擇一毫良工任重管勒工名充歲貢君兮勿輕
用勿輕用將何如願賜東西府御史願頒左右臺起居
搦管趨入黃金殿抽毫立在白玉除臣有姦雄正敷奏
君有動言直筆書起居郎侍御史爾知紫毫不易置每
歲宣城進筆時紫毫之價如金貴慎勿空將彈失儀慎
勿空將錄制詞
唐陸龜蒙哀茹筆工詞夫余之肱力綿綿耕不能黍兮
水不能船裁筠束毫既勝且便晝夜古今惟毫是鐫爰
有茹工工之良者擇其精粗在價高下缺齾义牙尚不
能捨旬濡數鋒月秃一把編如蠶絲茹實助我我書之
竒渾源未喪惟汝是頼情如何已有兔千萬拔毛止皮
散澁鈍錞緡觚靡辭圓而不流銛而不歆在握方深亦
茹之為斵輪運斤傳之者誰毫徤身殞吾寧不悲噫
臞軒筆銘云在平生則策功龜圖在亂世則效勞麟史
今聖明時惟君子使毋曲以枉民生毋諂以事權貴書
諫紙則犯而不欺記史冊則直而不諱設不遇時卷而
懷之南山可移茂陵之草不可為
硯
釋名云硯者研也可研墨使濡和也
伍緝之從征記云魯國孔子廟中石硯一枚製甚古朴
蓋孔子平生時物也
王子年拾遺記張華造博物志成晉武帝賜青鐡硯此
鐡于闐國所貢鑄為硯也
端州有石硯匠識山之理乃鑿之五七里有一窟自然
有圓石青紫色琢之為硯可直千金故謂之子石硯
西京雜記天子玉几冬加綈錦其上謂之綈几又以象
牙火籠籠上皆發華文後宫則五色綾文以酒為書滴
取其不冰以玉為硯亦取其不冰
昔有人盗發晉靈公塚甚魁壯四角皆以石為攫又捧
燭石人四十餘人皆立侍尸猶不壊九竅之中皆有金
玉獲玉蟾蜍一枚大如拳腹容五合水潤如新玉取為
盛滴器(亦出西京雜記)
後漢張彭祖少與漢宣帝微時同席硯書及帝即位彭
祖以舊恩封陽都侯出常参乘曹爽與魏明帝亦同劉
弘與晉武帝亦然(見新說中)
後漢崔寔四時月令云正月硯凍釋命童幼入小學篇
章十一月硯水冰令童幼讀孝經論語
墨藪云凡書取煎涸新石潤澁相宜又浮津輝墨者通
典云虢州歲貢硯十枚
永嘉郡記云硯溪一源多石硯述異記云洞庭湖一陂
有范蠡石牀石硯
唐李陽冰云夫硯其用貯水畢則乾之若久浸不乾墨
乃不發墨既不發書亦不佳水在清淨宜新水密護塵
埃忌用煎煮之水也
唐柳公權常論硯言青州石為第一絳州者次之殊不
言端溪石硯世傳端州有溪因其石為硯至妙益墨而
至潔可愛其溪水中出一草芊芊可愛匠琢訖乃用其
草褁之故自嶺表逹中夏而無損也噫亦非天使之然
耶
或云水中石其色青山半石其色紫山絶頂者尤潤如
豬肝色者佳其貯水處有赤白黃色點者謂之鴝鵒眼
或脉理黃者謂之金線紋尤價倍常者也其山謂曰斧
柯山即觀碁之所者昔人採石為硯必中牢祭之不爾
則雷霆勃興失石所在(其次有將軍山其硯不及溪中斧柯已)今歙州之
山有石俗謂之龍尾石亦亞於端州若得其心則巧匠
就而琢之貯水之處圓轉如渦旋可愛矣
魏銅雀臺遺趾人多發其古瓦琢之為硯甚工而貯水
數日不燥世傳云昔人製此臺其瓦俾陶人澄泥以絺
絹濾過碎胡桃油方埏埴之故與衆瓦異之大名相州
等處土人有假作古瓦之狀硯以市於人者甚衆
繁欽硯云或薄或厚乃圓乃方方如地象圓似天光班
采散色漚染毫芒點黛文字耀明施章(闕)而不得吐惠無
疆浸漬甘液汲愛流芳蓋今製之令薄者常觀之見令
一夫捧持匠方琢之或内於稻榖中出於半而埋之其
鏨如麄針許製畢有如表紙厚薄者或有美金良石之
材工其内而質其外者或規如馬蹄銳如蓮葉上圓下
方如圭如璧者圓如盤而中隆起水環之者謂之辟雍
硯亦謂分題硯腰半微拗謂之郎官樣者連水滴器於
其首而為之穴者旁以導水焉閉其上穴則下之穴水
流注於硯中或居常則略無沾覆繁之銘見之矣又繁
欽硯硯頌云鈞三趾於夏鼎象辰宿之相扶今絶不見
三足硯僕嘗遊盱眙泉水寺過山房見一老僧擁衲向
摸寫梵字前有一硯三足如鼎制作甚古僕舉而訝之
僧白眼默然不答僕因不問其由是知繁欽硯頌足可
徵矣傅玄硯賦云木貴其能軟石美其潤堅固知古亦
有木硯
作澄泥法以墐泥令人於水中挼之貯於甕器内然後
别以一甕貯清水以夾布&KR0809;盛其泥而擺之俟其至細
去清水令其乾入黃丹團和搜麫作一模如造茶者以
物壓之令至堅以竹刀刻作硯之狀大小隨意微蔭乾
然後以利刀子刻削如法曝過間空垜於地厚以稻糠
并黃牛糞攪之而燒一伏時然後入墨蝎貯米醋而虀
之五七度含津益墨亦不亞於石者唐李文撰資暇云
稠桑硯始因元和初其叔祖虢之為朱陽邑諸阮温清
之隟必訪山水以遊一日於澗側見一紫石憩息於上
佳其色欲紀其山憩之遊賞鐫勒姓氏年月遂刻成文
復無刓缺乃曰不刓不缺可琢為硯矣既就琢一硯而
歸但惜其重大無由出之更行步許至有小如拳者不
可勝紀遂令從者挈數拳而出就縣第製琢有胥性巧
請斵之遂請觧猾籍於是採斷開席於大路厥利驟肥
後諸阮每經稠桑必率致硯以報其本焉稠桑硯自此
始也
古人有學書於人者數年自以其藝成告而去辭師曰
吾有一箧物可附於某處及山之下絶無所付人封題
亦甚不密乃啟之皆磨穴者硯數十枚此人方知其師
夙之所用者乃返山服膺至皓首方畢其藝是知古人
工一事必臻其極也
今覩歲貢方物中虢州鍾馗石硯二十枚未知鍾馗之
號所来也
越州戒珠寺即羲之宅有洗硯池至今水常墨色近石
晉之際關右李處士者放達之流也能畫馴狸復補端
硯至百碎者齎歸旬日即復舊焉如新琢成略無瑕纇
世莫得其法也
晉傅玄硯賦採隂山之潜璞簡衆材之攸宜節方圓以
定形鍜金鐡以為池設上下之剖判配法象乎二儀木
貴其能軟石美其潤堅加采漆之膠固含冲德之清玄
唐李賀青花紫硯歌端州匠巧如神露天磨刀割紫雲
傭刓於水含滿唇暗灑萇弘吟血㾗紗帷晝暖墨花春
輕漚縹淶松麝薰乾膩薄重脚立勻數十秋光無白昏
圓毫從點聲清新孔硯寬頑何足云又硯滴銘守口惟
瓶出入惟心一勺之多淵淵而深
晉傅玄水龜硯銘鑄兹靈龜體象自然含源味水有似
清泉潤彼玄墨染此柔翰申情寫意經緯羣言又硯匣
銘此心匪石其温如玉正而措之毋毁於櫝
魏繁欽硯頌有般倕之妙匠兮頫詭異於遐都稽山川
之神瑞兮識嘉旋之内敷遂榮䋲於規的兮假卞氏之
遺模擬渾噩之肇靈兮效羲和之毁隅鈞三趾於夏鼎
兮象辰宿之相扶供無窮之祕用兮御几筵之優游
唐詢硯錄云予生十五六歲即篤喜硯墨紙筆四者之
好皆鈞若墨紙筆居常購求必得其精者但取用之不
乏至於可愛終身獨硯而已竊自省記余方冠時得先
君所授端溪石硯其製上圓下方纔長四寸餘心有鴝
鵒眼又有金線亦當時人所罕睹者又數年於南省試
見貢士茹孝標用黃石色不甚深而壯正圓廣三寸餘
其間墨光可鑑云出新羅國後三年於京師得閣門副
使侯宗亮古石硯長六寸已外後刻延和二年字硯形
外方而貯水處乃圓其下不加鐫鑿石色青紫相間模
制頗古但於墨色不甚相宜然亦寳之凡十年至為梧
州太守道出端州往還二年間端人有崔之才最為好
事使之搜訪前後所得其尤者四率用侯宗亮琢之較
所藏先君者殊已過之又三年知歸州州之西南十餘
里昊池乃江之一曲也有石焉士人用之硯至冬水涸
乃命工取而琢之石色蒼黃相半最佳者乃正綠石理
微少密緻發墨殆過端石又詢諸東西蜀以至䕫州西
南諸郡多云萬州懸金崖洎戎盧二州皆出石可治為
硯悉求得之二石皆色墨而萬石最堅亦俱可用自二
十年前頗於人間見多用歙州婺源石硯或問江南故
老且云昔李後主留意筆札凡所用澄心堂紙李廷珪
墨龍尾石硯三者為天下之冠自李氏亡而龍尾石不
復出其傳市於人無復向時之比景祐中校理錢仙芝
知歙州推考其事乃得李氏取石之處按其地本大溪
也昔常患溪水之深而工不可入始斷其流使繇别道
其溪遂乾自是方能致之李氏去國縣人苦溪涉之回
遠也復治之如初而石中絶仙芝乃黟縣導之使還故
道而石又出此後人之所用者盡佳石矣遂與端石並
行於時皇祐三年予為江西轉運使或言吉州永福縣
出石亦可為硯嘗取試之雖色近紫而理粗不潤無足
貴焉至和二年為右史會稽史自云王右軍之後持一
風字硯示予大且尺餘石色正赤其理亦細用之不減
端石云右軍所用者不知果然否後左史楊休以錢二
萬購得之又嘗聞青州紫金石其傳之四方多以鐡為
筒而匣片石於其中頗類永福石嘉祐六年予知青州
至即訪紫金石所出於州之南二十里曰臨胊縣界掘
土丈餘乃得之然石有重數土人所取者不過第一第
二重至第四重其潤澤尤甚而色又正紫雖發墨與端
歙差同而資質殊為下青之西至於淄州淄川縣境最
為多石遍令訪之得青金石者其色青黑相混性少堅
潤而發墨可與端歙相上下但不甚美好耳又有青雀
山石色皆紺青其堅潤頗出歙石之右惟用墨反不及
又得登州海中駞基島石全類歙石而文理皆不逮也
其後得青州益都縣石上蘇懷王言州之西四十里有
墨山山高四十餘丈西連兖州凡三百里山頂出泉懸
流至于山下青甘芬香與諸泉特異傳有靈草生于上
泉出其間故漬染而香由山之南盤折而上五百餘步
乃有洞穴深纔六七尺高至數丈其狹止能容一人洞
之前復有大石欹懸若欲墜者石皆生於洞之兩壁不
知重數如積疊而成大率上下皆青或紫石數重其中
乃有紅黃而其文如絲者一相傳曰紅絲石去洞口絶
壁有鐫刻文字乃唐中和年採石者所記竟不知取之
何用迄今經二百餘年不復有人至其上者獨山下民
時往視芝草不知以為竒寳予既聞其說意謂可取為
硯亟遣日直偕蘇氏而往初頗辭以高險不可得入因
厚給其貲勉之使行既往六七日僅得方四五寸者二
其外有若皮膚掩蔽漸以粗石磨治已而文理盡露華
縟密緻皆極其妍既加鐫鑱則其聲清越鏘若金石殆
非耳目之所聞見亟命裁而為硯以墨試之其異於他
石有三他石不過以温潤滑瑩以是為尤此乃清之以
水而有滋液出於其間以手磨拭之久黏着如膏一也
他石與墨色相發不過以其體質堅美此乃常有膏潤
浮泛墨色故其相凝若純漆二也他石用訖甚者不過
宿次止終食之間墨即乾矣此石覆之以恒時數日墨
色不乾經夜即其氣上下蒸濕著於匣中有如雨露三
也此三者雖世之稱為好事者非精於物理則無由得
之其採鑿於洞中皆就壁間先以鑿去其上下石然後
乃及美材每患引鏨之不能加長故所獲無大者又在
外多黃近内則紅雖其體則均而色未能純後乃於洞
之側穿為一穴其廣盈丈掘土至六七尺往往得成片
者大或踰尺而色皆純其上不堅土皆成乳未推尋石
之聚結蓋山之髓脉也自辛丑夏四月至癸卯春三月
經二年凡工人數十往其所得可為硯者大小共五十
餘日去洞門而巨石摧掩而人不可復入其石遂絶今
人有得之者皆洞外黃赤之石尚假此名殊失真也予
往令端人崔之才歙人汪琮購求得二州之石品第一
者愛而用之平居未嘗須臾去也自得兹石而端歙皆
置於中衍不復視矣因論著古今所載之及自所見隨
其優劣而次序之分為上下二卷非敢傳於他人姑欲
貽諸子孫後將復有所得則當續而廣之以成吾志也
青州黑山紅絲石其外有皮表或白或赤者有文如林
木之狀既加磨礲即其理紅黃相參二色皆不甚深理
黃者其絲紅理紅者其絲黃若其文上下通徹勻布此
至難得者又有理黃而文如柿者或無文而純如柿者
或其理純紅而文之紅又深者若黃紅相新而不成文
此其下也文之美者則有旋轉連接團圈方二三寸而
其絲凡十餘重次第不亂或如月暈自心及外可及六
七重者或如山石而尖峯竒勢皆具者或如雲霞花卉
禽魚之類者此但論石之文采不一至於石質潤美以
及發墨則皆均也其石久為水所浸漬即有膏液出焉
若久乾者以手拭之則有白屑被其上乃膏液之所結
積也凡為硯初用之固有法今更不載惟精於物理者
自當得之然世之大罕有識者往往徒得之而不能用
也此石之至靈者非他石可與較藝故列之於首云
端州斧柯石出高安斧柯山去州二十餘里前臨大溪
登其山約五里餘乃至絶頂匠人於此鑿石歲久乃成
洞穴今已極深邃洞中常有水秋夏即不可入至春冬
水涸採石者競入而其間隂黑不復有所睹但以手捫
石隨大小取之日不過得數片凡石理之精粗雖良工
在洞中亦不能别至於瑕玷筋脉須出洞乃可識也故
有累日月而不得一佳者亦有日獲一二者繫其所得
之分爾然至佳者殊不可多得大抵以石中有眼者最
為貴謂之鴝鵒眼蓋石文之精美者如木之有節也今
不知者反以為石病吁可痛哉凡取石有四曰上巖下
巖西坑後歴上巖之石最精下巖次之西坑後歴悉其
下也惟上巖之石乃有眼眼之美者紫綠黃三色相重
多者自外至心凡八九重其狀皆圓有若抽畫而成以
色鮮美重數多而圓正者為上其大者尤為稀有予所
見絶大者乃如彈丸其次及其半則比比有之小者至
如麻豆亦有布列於硯中或如北斗或如五星心房之
形者價已不減數萬其生於墨池之外者謂之高眼生
其内者即曰低眼惟高眼尤為人所愛尚以其不為墨
所漬掩常可睹於前也工人每市石材必以眼之大小
多少為之重輕若石之無眼雖資質甚美其大者不出
千錢工之精者每得石以首扣之知其下有眼及多少
之數因畫記之後令磨琢皆如其言石之品有數種其
色正紫而微有青潤無芒叩之無聲此近水者也其色
微紫而不深重近日視之略似有芒叩之有聲此巖壁
之石最為發墨乃石至精者其次青紫差半或紫而近
赤或青多紫少皆石之下也端人每為硯凡色之不佳
者須用佛桑花染漬之初亦可愛至經水即如故矣昔
人有云山有自然圓石或云剖其璞而得焉謂之子石
又云每取石必祭以中牢不然則雷霆震動失石所在
予嘗以二說詰諸山下故老皆云無之豈傳聞之過歟
又謂石之有金線者為美此正其病也亦端人之所不
取云惟材之大者尤為難得每購求方六七寸而亡病
脉者固亦少矣比歲所貢方硯者五皆以文為凖然止
於巖石之中也或有眼工人輙鑿去之恐異日復求不
可必致也
歙州婺源縣龍尾石其石最為多種性皆堅密叩之有
聲蒼黑者佳而色之淺深蓋不一焉其理或如羅紋或
如竹根之横文又有金點如星布列其上而成北斗南
斗之狀者或云工人製硯之時因其有星琢去餘者但
留六七使如斗狀蓋非天成也有金文回環成月暈者
有石文團轉其大徑三寸餘當硯之中謂之硯臺有其
理綠色而黑文横於其上纖長如眉雜以金星者謂之
蛾眉石又有金文如魚如蠶如雲如月者不可悉紀予
嘗於殿省丞崔珉處得風字硯其大盈尺有金綫環匝
其外池中復有金魚其心有金魚殊為怪也又嘗於校
理錢仙芝處見二硯其一中有金月下有二雲輔翼之
其一中有金北斗傍有二雲左右之石色頗青若此數
種並昔所未有自三十年來方見之雖瑰竒為甚而予
不深愛之二十年前因過金陵於翰林葉道卿處見一
硯方四五寸其色淡青如晴霽之時望遠天云表裏瑩
潔都無他文云得於歙人蓋出於端石之右矣自是每
遇歙之好事者或官於歙者必以此語之使其尋求終
不能得近三年前屯田員外郎周頌知婺源縣嘗寄二
硯其一正青雖石無他文而綠者不甚明青者微近黑
遠不逮前所見者豈求至歟大抵他石之材取以為硯
大至尺者殊為稀矣獨歙石絶有大者若一二尺之材
乃其常爾論諸精粗之殺固有差殊至於發墨則皆一
也其最可尚者每用墨訖以水滌之泮然盡去不復留
漬於其間是足過於端石矣至夫其色晻昧而又不純
徒有金文本乃外物此而較之抑其下也
秭歸州秭歸縣大沱石叩之無聲石色蒼黃者不甚堅
正綠者乃堅其理微少温潤上皆有文如林木之狀又
如以墨汁灑之者亦有圓徑一二寸如月狀其中亦有
林木之文獨色綠者其中復有黃綠之相錯如青州薑
跂石至琢為硯遠者經月近者浹旬往往有文斷裂幸
而完者十亡一二論其發墨則過於端歙石而資質潤
澤乃不逮也此石世人罕有知者
淄州淄川縣金雀山石其色紺青叩之聲如金玉較其
資質乃出歙石之右但於用墨其磨研須倍之以此反
不逮也蓋由潤密之甚耳
淄州淄川縣青金石出梓桐山石門澗中其色青黑相
參有文如銅屑遍布於上亦有純色者理極細密而不
甚堅叩之無聲其發墨略類歙石而色乃不逮
萬州懸金崖石其色正黑體雖潤密而色晻昧其間亦
有文如銅屑或時有如楚石大點如荳此最佳者其發
墨在歙石之下叩之無聲
戎盧州試金石狀類淄州青金石而又在其下青州紫
金石吉州永福縣紫金石狀類端州西坑石而發墨過
之
昔登州海中駞基島石其色青黑上有羅紋金星亦甚
發墨全類歙石而文理皆不逮也
古瓦硯出相州魏銅雀臺里人因掘土往往得之多斷
折者瓦色頗青其内晶瑩不類今瓦之有布紋其厚有
寸許上多印工人姓氏八分類隸書也時有獲其全者
工人因而刓其中為硯此尤難得大率每為硯須以瀝
青煮之乃可用用之亦發墨而非佳石之比好事者以
其古物頗愛重之
濰州北海縣石末硯皆縣山所出爛石土人研澄其末
燒之為硯即唐柳公權所云青州石末硯者濰乃青之
故北海縣而公權以為第一當是未見歙硯以上之品
爾以今參較豈得為然且出於陶灼本非自然烏足道
哉
水精亦可為硯予曾於屯田員外郎丁恕處見之大纔
四寸許為風字樣其用墨處即不出光嘗以墨試之發
墨如歙石但未知久用之如何
玉亦可為硯古或有之予在杭州嘗得鎮潼留後李元
伯書云近求得玉材令匠人琢為圓硯其發墨可愛恨
未得與予觀之後數月元伯亡竟不果見
硯之形製古今相傳有如鼎足者如人面者如蟾蜍者
如風字者如瓜狀者如龜形者如馬蹄者如葫蘆者如
壁池者如雞卵者如琴足者亦有如琴者有外方内圓
者有内外皆方者或有虚其下者亦有實之者此二種
皆上銳下廣又有外皆正方别為臺於其中謂之墨池
此皆予嘗所見者
硯之用須日一滌之過二三日存即墨色差減縱未能
滌亦須日易其水至春夏蒸濕之時墨久留其間則膠
力滯而不可用尤要頻滌去之洗宜用小氊片或紙若
久用之石色為墨漬汙即以麩炭磨洗復如新矣若嚴
寒之中不宜用佳硯石理既凍墨亦少光惟紅絲硯至
冰凍時皆凝結於石文中往往其水自四傍出久則斷
裂尤當慎之凡硯須用匣貯不用則掩其蓋或不掩亦
未甚害獨紅絲硯用訖必須掩之即墨色終不乾若不
掩久亦乾也他硯所用之匣止用以漆為之惟紅絲須
以銀者蓋常有氣上下蒸濕其用漆匣未久輙壊(自紅絲石)
(以下可為硯者共十五品而石之品十有一也)
器用二
紙
周禮有史官掌邦國大事書於策小事簡牘而已又有
札釋名云札者櫛之比編之也亦策之類也漢興已有
幡紙代簡而未通用至和帝時蔡倫字敬仲用樹皮及
弊布魚網以為紙奏上帝善其能自是天下咸謂之蔡
侯紙
左伯字子邑漢末益能為之故蕭子良答王僧虔書云
子邑之紙妍妙輝光仲將之墨一點如漆紙說文云紙
者絮也苫字從糸氏聲蓋古今人書於帛故裁其邊幅
如絮之一苫也
後漢張芝善書寸紙不遺有絹必先書後練
釋名曰紙者砥也謂平滑如砥石
幡紙古者以縑帛衣書長短裁之以代竹簡也服虔通
俗云文曰方絮曰紙字從糸氏下從巾者桓玄令曰古
無紙故用簡非主於恭今諸用簡者宜以黃紙代之
唐虞裕表云祕府有布命三萬餘枚不任寫御書乞四
百枚付著作吏寫起居注
古有藤角紙范甯教云土紙不可作文書皆令用藤角
(古謂紙為幡亦謂之&KR0008;蓋取繒帛之義也自隋唐已降乃謂之紙也)
晉張華造博物志成晉武帝賜側理紙萬張番南越所
貢
漢人言陟狸相亂蓋南人以海苔為紙其理縱横邪因
以為名也
東觀餘論曰皇太子初拜給赤紙縹紅麻紙百張
唐李陽冰云紙常宜深藏篋笥勿令風日所侵若少露
埃塵則枯燥難用矣攻書者宜謹之
唐歐陽通紙必堅緊白滑者方書之
語林曰王右軍為會稽令謝公就乞牋紙檢校庫内有
九萬張悉與之桓宣武云逸少不節
抱朴子曰洪家貧伐薪賣之以給紙筆畫營園田夜以
柴火寫書坐此之故不得早涉藝文帝乏紙每所寫皆
反覆有字人少能讀御史故事云案彈奏白簡為重黃
紙為輕今一例白紙其無差降矣
古無彈文白紙為重黃紙為輕故彈王源表云源官品
應黃紙臣輙奉白簡以聞
國史補云紙之妙者則越之剡藤苔牋蜀之麻面屑骨
金花長麻魚子十色牋雲揚州六合蒲州白簿重抄臨
州滑薄
唐韋陟署名如五朵雲每以綵牋為緘題時人譏其奢
縱
漢初已有幡紙代簡成帝時已有赫蹏書詔應邵曰赫
蹏薄小紙也至後漢和帝元興中常侍蔡倫用敝布及
魚網樹皮而作之彌工如蒙恬已前已有筆之謂也又
棗陽縣南有蔡倫舊宅故彼士人多能作紙又庾仲雍
明州記云應陽縣蔡子池南有石臼云是蔡倫舂紙臼
也(一云來陽縣)
黟歙間多良紙有凝霜澄心之號復有長者可五十尺
為一幅蓋歙民數日理其楮然後於長船中以浸之數
十夫舉枚以抄之傍一夫以鼓而節之於是於大薰籠
用而焙之不上於墻壁也於是自首至尾勻薄如一
蜀中多以麻為紙有玉屑屑骨之號江浙間多以嫩竹
為紙北地多以桑皮為紙剡溪以藤為紙海人以苔為
紙浙右亦以麥篠為之者尤脆薄焉以麥膏油藤紙硾
之者尤佳
漢末左伯字子邑又能為紙故蕭子良答王僧虔云子
邑之紙妍妙輝光仲將之墨一點如漆伯英之筆窮神
盡思妙物遠矣邈不可追(仲將韋誕字也)
宋張永自造紙墨(見墨部)
蜀人造十色牋凡十幅為一榻每一幅之尾必以竹夾
夾之和十色水遂搨以染之際棄置搥理堆盈左右不
勝其委頓逮乾則光彩相宣不可名也然逐幅於文板
之上砑之則隱起花木麟鸞千萬其態又以絹布先以
麫漿膠令勁隱出其文者謂之魚子牋又謂魚卵牋今
剡溪亦有焉亦有作敗麫糊和以五色以絶曳過令沾
濡流離可愛謂之流沙牋亦有煮皂莢子膏并巴豆油
傳於水面然後點墨或丹青於上以薑榅之則散以鬚
拂頭垢引之則聚然後盡之為人物舒之如雲霞若鷙
鳥鴒毛之狀繁縟可愛以紙布其上而受采焉必須虛
窗幽室明盤淨水澄神慮而製之則臻其妙也近有江
表僧於内庭造而進上御毫一灑光彩煥發晉武帝賜
張華側理紙已具叙事中本草云陟釐味甘大温無毒
王心腹大寒温中消糓強胃氣止瀉痢生江南江澤陶
隠居云此即南人用作紙者唐本注云此物乃水中苔
今取為紙名為苔紙青黃色體澁小品方云中分鹿苔
也音陟釐陟釐與側黎相近側黎又與側理相近又云
即石髮也
丹陽記江寧縣東十五里有紙官署齊高帝於此造紙
之所也嘗造銀光紙賜王僧虔(一云凝光紙也)
唐段成式在九江出意造紙名雲藍紙以贈温飛卿江
南偽主李氏嘗較舉人畢放榜日給會府紙一張可二
丈闊一丈厚如繒帛數重令書合格人姓字每紙出則
縫掖者相慶有望於成名也僕頓使江表覩今懷樓之
上猶存數幅
唐林邑記九真俗書樹葉為書紙
書品云古畫尤重紙上者言紙得五百年絹得三百年
方壊
歴代名畫記名背必皺起宜生自滑慢薄大幅生紙紙
縫先避人面及要節處若縫之相當則當強急卷舒有
損要令參差其縫則氣力均平太硬則強急太薄則失
力絹素彩色不可擣理紙上白畫可以玷石妥貼之仍
候隂陽之氣調適秋為上時春為中時夏為下時暑濕
之時不可也
歴代名畫記云江東地潤無塵人多精藝好事者常宜
置宣紙百幅用法蠟之以備模寫古人好榻畫十得七
八不失神彩筆跡亦有御府榻本謂之官榻
榻紙法用江東花葉紙以柿油好酒浸一幅乃下鋪不
浸者五幅上亦鋪五幅乃細卷而硾之候浸染者如一
榻書若水窺朗鑑之明澈(初舉子云宣齎入詞場以護試紙恐他物所汚)
資暇集云松花牋代以為薛濤牋誤也松花牋其來久
矣元和之初薛濤尚斯文而好製小詩惜其幅大不欲
長䞉之乃命匠人狹小為之蜀中才子既以為便後減
諸牋亦如是時名曰薛濤牋今蜀紙為小樣者是也非
獨松花一色而已
唐初將相官誥亦用銷金牋及金鳳紙書之餘皆魚牋
而已厥後李肇翰林志云凡賜與徵召宣索臣下曰詔
用白麻紙慰撫軍旅曰書用黃麻紙太清宫内道觀薦
告詞文用藤紙朱書謂之青詞諸陵薦告上儀表内道
觀文並用白藤紙凡赦書德徽音立后建儲大誅討拜
免三公命相命將並用白藤紙不用印雙日起草隻日
宣宰相官誥並用色背綾金牋節度使並用白背綾金
花牋命婦即金花羅紙吐蕃及替補書及别用錄用金
花五色綾紙上白檀木真朱瑟鈿函金鏁鑰吐蕃宰相
摩泥師已下書五色麻紙南貂及清平官書用黃麻紙
晉傅咸紙賦蓋世有質文則治有損益故禮隨時變而
器與事易既作契以代繩兮又造紙以當策夫其為物
厥美可珍廉方有則體潔性真含章藴藻實好斯文取
彼之弊以為此新攬之則舒舍之則卷可屈可伸能幽
能顯
唐薛道衡詠苔紙詩昔時應春色引綠泛清流金來乘
玉管布字&KR0008;銀鈎
韋莊乞綵牋歌浣花溪上如花容綠間紅藏人不識留
得溪頭瑟瑟波潑成紙上猩猩色謾把金刀裁紫雲有
時剪破秋天碧不使虹霓段段飛一時直上丹霞壁蜀
客才多染不工卓文醉後開無力孔雀銜來向日飛翩
翩壓折黃金翼我有歌詩一千首磨礲山嶽羅星斗開
卷長疑雷電驚揮毫只怕龍蛇走班班布在時人口滿
軸松花都未有人間無處買煙雲須知得自神仙詩成
價藪重連城璧一紙萬金猶不惜薛濤昨夜夢中來殷
勤還向君邊覓
詩僧齊已謝人贈棋子綵紙詩陵陽棋子浣花牋深愧
携來自錦川海蚌琢成星落落吳綾隠出鳳翩翩留防
桂苑題詩客惜寄桃源敵手仙捧受不堪思出處七千
餘里劒關前
唐舒元輿悲剡谿古藤文剡谿上綿四五百里多古藤
株枿逼土雖春入土脉他值發活獨古藤氣候不覺絶
盡生意予以為本乎地者春到必動此藤亦本於地方
春且有死色遂問谿上人有道者云谿中多紙工持刀
斧斬伐無時擘剥皮肌以給其業噫藤雖植物者温而
榮寒而枯養而生殘而死亦將似有命於天地間今為
紙工斬伐不得發生是天地氣力為人中傷致一物疾
癘之若此異日過數十百郡洎東雒西雍歴見書文者
皆以剡紙相夸予悟曩見剡藤之死職當由此此過固
不在紙工且今九牧士人自專言能見文章戸牖者其
數與麻竹相多聽其語其自安重皆不啻握驪龍珠雖
苟曉悟有其倫甚寡不勝衆者亦皆歛手無語勝衆者
果自謂天之文章歸我遂輕傲聖人道使周南召南風
骨流入於折楊皇荂中言偃卜子夏文學䧟入於淫靡
放蕩中比肩握管動盈數千百人數千百人筆下動行
數千萬言不知其為謬誤日日以縱自然殘藤命易甚
桑枲波波頽沓未見止息如此則倚文妄言輩誰非書
剡紙者耶紙工嗜利曉夜斬藤以鬻之雖舉天下為剡
谿猶不足以給况一剡谿者耶以此恐後之日不復有
藤生於剡矣大抵人間費用苟得著其理則不枉之道
否則暴耗之過莫由横及於物物之資人亦有其時時
其斬伐不為夭閼予謂今之錯為文者皆夭閼剡谿藤
之流也藤生有涯而錯為文者無涯無涯之損物不直
於剡藤而已予所以取剡藤以寄其悲
墨
真誥云今書通用墨者何蓋文章屬陽墨隂象也自隂
顯於陽也
續漢書云守官今主御墨
漢書云尚書令僕承郎月賜隃麋大墨一枚小墨一枚
東宫舊事皇太子初拜綸香墨四丸周書有涅墨之刑
莊子云䑛筆和墨晉公墨縗邑宰墨綬是知墨其久矣
晉陶侃獻晉帝牋紙三千枚墨二十丸皆極精妙
唐歐陽通每書其墨必古松之烟末以麝香方可下筆
說文云墨者墨也字從黑土墨者烟煤所成土之類也
古人灼龜先以墨畫龜然後灼之兆順食墨乃吉尚書
洛誥云惟洛食漢文大横入兆即其事也
唐酈元注水經云鄴都銅雀臺北曰冰井臺高八丈藏
冰有屋一百四十間上有冰室數井井深十五丈藏冰
及石墨焉石墨可書(又見陸士龍與兄書云)
括地志云東都夀安縣洛水之側有石墨山山石盡黑
可以書疏故以石墨名山
新安郡記云黟縣南十六里有石嶺上有石墨工人多
採以書有石墨井是昔人挼墨之所今懸水所淙激其
井轉益深矣
後漢韋仲將製墨之法曰今之墨法以好醇松烟乾擣
以細綃蓰去草芥物至輕不宜露陡於缸中蓰去草芥
慮飛散也烟一斤以上好膠五兩浸梣皮即江南檀木
皮入水綠色又解膠并益墨色可下去黃雞子五枚亦
以真珠一兩麝香一兩皆别治細蓰都下調合鐡臼中
寧剛不宜擇搗三萬杵多亦善不過得二月九月温則
臭敗寒則難乾每錠重不過三兩故蕭子良荅王僧虔
云仲將之墨一點如漆
冀公墨法松烟二兩丁香麝香乾漆各少許右以膠水
溲作靛火烟上薰之一月可使入紫草末色紫入秦皮
色碧其色俱可愛昔祖氏本易定人唐氏之時墨官也
今上墨必假其姓而號之大約易水者為上其妙者必
鹿角膠煎為膏而和之故祖氏之名聞於天下太行濟
源王屋亦多好墨有圓如規亦古墨之製也有以枯木
烟為之者尤粗又云上黨於心為之尤佳突之末者為
上
江南黟歙之地李廷珪墨尤佳廷珪本易水人其父超
唐末流離渡江覩歙中可居造墨故有名焉今有人得
而藏於家亦不下五六十年蓋膠敗而墨調也其堅如
玉其文如犀寫踰數十幅不耗一二分也
墨或堅裂者至佳凡收貯宜以鈔&KR0809;盛於透風處佳及
造朱墨法上好硃砂細研飛過好朱紅亦可以梣皮水
煮膠青浸一七傾去膠青於日色中漸漸曬之乾濕得
所如墨梃於朱硯中研之以書碑名亦須二月九月造
者佳
宋張永涉獵詩史能為文章善隸書又有巧思紙墨皆
自造上每得永表輙執玩咨嗟久之供御者不及也
造麻子墨法以大麻子油沃糯米半碗強碎剪燈心堆
於上然為燈置一地坑中用一瓦鉢微穿透其底覆其
熖上取煙煤重研過以石器中煎煮皂莢膏并研過者
糯米膏入龍腦麝香秦皮末和之搗三千杵溲為挺置
蔭室中候乾書於紙中向日金字也
秦皮陶隠居俗謂之礬槻皮以水清和墨書色不脫故
造墨方多用之
近黟歙間有人造白墨色如銀逮研訖即與衆墨無異
竟未知其所製之法
漢揚雄答劉歆書云雄為郎自奏心好躭博麗之文願
不愛三歲俸息休直事得肆心廣意成帝詔下奪俸令
尚書賜筆墨得觀書於石室故天子上計孝廉及内郡
衛卒會者雄常把三十弱翰齎油素四尺以問其異歸
則以鉛撾松槧二十七年于兹矣
偽蜀有童子某者能書孟氏召入甚佳其穎悟遂錫之
衣服及墨一丸後家童誤墜於庭下盆池中逮數年重
植盆花乃復獲之堅勁光膩仍舊或云僖宗朝所用之
餘者也
唐王勃為文先研墨數升以被覆面謂之腹藁起即下
筆不休幼常夢異人遺之墨丸盈袖
西域僧言彼國無硯筆紙但有墨中國者不及也云是
雞足山古松心為之僕常獲貝葉上梵字數百墨倍光
澤會秋霖為窗雨濕因而揩之字終不滅
常侍徐公鉉云遼東有雲穴山山有墨石親常使之又
云幼年嘗得李超墨一錠不過咫細而狹與其愛弟鍇
共用之日書不下五千字凡十年乃盡磨處邊際如刃
可以割紙自後李氏墨無及此者超即廷珪之父也唐
末陶雅為歙州刺史二十年嘗責李超云爾所造墨殊
不及吾初至郡時何也對曰公初臨郡歲取不過墨十
挺今數百挺未已何暇精好焉山中新伐木書之字即
隠起他日洗去墨字猶分明又書於版牘歲久木朽而
字終不動蓋烟煤能固木也亦徐常侍言
今之小學者將書必先安神養氣存想字形在眼前然
後以左手研墨墨調手穏方書則不失體也又云研墨
如病蓋重調勻不泥也又云研墨要凉凉則生光墨不
宜熱熱則生末蓋忌其研急而墨熱又李陽冰云用則
旋研無令停久久則塵埃相汚膠力墮亡如此泥鈍不
任下筆矣
後漢李尤墨銘書契既遠研墨乃陳烟石附筆以流以
伸
魏曹植樂府詩墨出青松烟筆出狡兔翰古人感鳥跡
文字有改刊
唐李白謝張司馬贈墨歌上黨碧松烟夷陵丹砂末蘭
麝凝珍墨精光乃堪掇黃頭奴子雙鴉鬟錦囊養之懷
䄂間今日贈子蘭亭去興來灑筆會稽山
朱長文曰筆硯紙墨四者書之器也欲善其事而不
利其器鮮能造其精妙古人有不假手於人而自為
之者其措意豈不勤哉余因讀蘇大參文房四譜因
取其事有禆于書者勒成兩卷贅乎墨池編之末以
貽後學云
墨池編卷六
