潛邱劄記雜家類二(雜考之屬)
提要
(臣)等謹案潛邱劄記六卷
國朝閻若璩撰若璩本太原人寄居山陽爾雅
曰晉有潛邱元和郡縣志曰潛邱在太原縣
南三里若璩以名是書不忘本也所撰有尚
書古文疏證四書釋地及箋解困學紀聞皆
别著錄此書傳本有二一為其孫學林所刻
一為山陽吳玉搢所刪定考若璩尚書古文
疏證卷六第八十一條下有云潛邱劄記恐
世不傳仍載其說於此然所載兩條一推春
秋莊公十八年日食一推晉光熙元年正月
七月十二月頻食今兩本皆無之蓋其少年
隨筆劄記本未成書後人掇拾於散佚之餘
裒合成帙非其全也此本即吳玉搢所重定
原刻首兩卷雜記讀書時考論多案而未斷
此本刪併為一卷原刻卷三曰地理餘論以
禹貢山川及四書中地名已詳疏證與釋地
而此特其餘論耳此本次之卷二而取首兩
卷内合於此一類者次為卷三原刻卷四上
錄雜文序跋卷四下曰喪服翼注曰補正日
知錄此本取首卷内涉及喪服者次喪服翼
注後合為卷四移雜文序跋附補正日知錄
後為卷五原本以與人答論經史書錄之卷
五以考博學宏詞賦一首併雜詩若干首錄
之卷六詩賦非若璩所長且劄記不當及此此
本刪去而存其與人荅論經史書為卷六蓋
學林徒綴輯其祖之殘稿欲一字不遺遂致
漫無體例此本較學林所編尚有端緒今姑
從之中間重見者四條三見者一條尚沿原
本之誤今悉為之刪正若璩學問淹通而好
負氣求勝與人辨論往往雜以毒詬惡謔與
汪琬遂成讐釁頗乖著書之體然記誦之博
考核之精
國初寔罕其倫匹雖以顧炎武之學有本原日
知錄一書亦頗經其駁正則其他可勿論也
兹編雖輯錄而成非其全豹而言言有據皆
足為考証之資固不以殘缺廢之矣乾隆四
十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
