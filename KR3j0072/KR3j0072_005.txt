潛邱劄記卷五
山陽閻若璩撰
補正日知錄
國語凡陳之道設右以為牝益左以為牡淮南子&KR2297;形
訓邱陵為牡谿谷為牝又牝土之氣御于玄天又所謂
地利者左牡而右牝
唐詩話韓翃久家居一日夜半客叩門急賀曰員外除
駕部郎中知制誥曰誤矣客曰邸報制誥闕人中書兩
進名不從云云是邸報字亦見于此
單名以偏旁為排行如衛瓘衛玠之流按晉書玠乃
瓘之孫非弟也
漢書言李固杜喬朋心合力致主文宣而孝桓即位之
詔曰臧吏子孫不得察舉按桓即位于閏六月庚寅
先三日丁亥李固策免杜喬為太尉在次年之六月詔
乃即位後四十四日丙戌下於李杜皆不相涉
宣防既築導河北行復禹舊迹而梁楚之地復寧無水
災自漢至唐河不為害幾及千年按此說大非復禹
舊跡無水災此史記河渠書之文若溝洫志則續之曰
自塞宣房後河復北决於館陶分為屯氏河地理志魏
郡館陶縣下注云河水别出為屯氏河東北至章武入
海是也雖不知的在何年要武帝元封二年壬申後宣
帝地節元年壬子以前事余嘗謂禹之時河自碣石入
海至周定王五年河徙從鄴縣東北入海此一變也漢
武元封後宣帝地節前河又從渤海郡章武縣入海此
又一變也古今何等大事而亭林亦未考及耶
寧老云詩儀字凡十見皆音牛何反按相鼠詩儀與
皮為叶東山詩儀與縭叶湛露詩儀與椅離叶斯干詩
儀與議罹叶若讀為延知切似亦未為不可
堯舜禹皆名也古未有號故帝王皆以名紀臨文不諱
按曲禮詩書不諱臨文不諱盧植註曰臨文謂禮文
也禮執文行事故言文也鄭康成註曰謂其失事正也
陳澔註曰不因避諱而改行事之語盖恐有誤於承用
也從來解文字皆如此而從來引此句多誤豈寧老亦
未之免邪要當用詩書不諱耳
武王伐紂第二則云武王克商不以其故都封周之臣
而仍以封武庚及武庚既畔乃命微子啓代殷而必於
宋焉盖不以畔逆疑其子孫而明告萬世以取天下者
無滅國之義也故宋公朝周則曰臣也周人待之則曰
客也自天下言之則侯服于周也自其國人言之則以
商之臣事商之君無變于其初也平王以下去微子之
世遠矣而曰孝惠娶于商(左傳哀二十四年傳)曰天之棄商久矣
(僖二十二年傳)曰利以伐姜不利于商(哀九年傳)吾是以知宋之得
為商也按左傳哀二十四年孝惠娶于商此宗人釁
夏對魯哀公之言宋林氏註曰稱商不稱宋者避定公
諱也此解絶妙寧老獨未見耶僖二十二年楚人伐宋
以救鄭宋公將戰大司馬固諫曰天之棄商久矣君將興
之弗可赦也已不曰棄宋而曰棄商者此即下文寡人
雖亡國之餘之意亦即一姓不再興之說也今取以證
宋得為商竊恐寧老未識當時立言之意因思僖二十
一年宋人為鹿上之盟以求諸侯於楚公子目夷曰小
國争盟禍也宋其亡乎此處斷宜稱宋則彼處稱商正
可意會哀九年晉趙鞅卜救鄭遇水適火史龜曰是謂
沈陽可以興兵利以伐姜不利于商不曰伐齊與宋而
變文言姜言商者取于上文陽兵恊韻(毛詩古音考可以興兵兵音邦)
此固古人文字之常只觀下文伐齊則可敵宋不吉二
語不用韻恊便直稱齊宋本號則可見矣
第三則遷頑民于洛邑按寧老云頑民皆叛逆之徒
也其與乎畔而遷者皆商世臣大族不與乎畔而留于
殷者如祝鮀所謂分康叔以殷民七族是以陶氏施氏繁
氏錡氏樊氏饑氏終葵氏為殷之庶民矣請問上文分
魯公以殷民六族條氏徐氏蕭氏索氏長勺氏尾勺氏
使帥其宗氏輯其分族將其醜類以法則周公用即命
於周是使之職事於魯一則曰宗氏再則曰分族尚得
謂非商之世臣大族乎豈同一氏族而分於康叔者獨
為民乎此不可解
豐熙偽尚書云其曰附後洪範一篇則所云惟十有三
祀王訪于箕子者必冠之以周書文義乃通按左傳
屢引洪範皆目為商書不曰周書說者謂為此夫子未
刪前之書名也今云必冠之以周書文義乃通亦不必
然
寧人謂春秋盖必起自伯禽之封以洎于中世當周之
盛朝覲會同征伐之事皆在焉故曰周禮而成之者古
之良史也按杜元凱春秋經傳集解序便知春秋一
書其發凡以言例皆周公之垂法仲尼從而修之何必
言起自伯禽與成之古良史哉又左傳隐七年謂之禮
經杜註曰此言凡例乃周公所制禮經也
寧老謂桓十七年五月無夏按桓十七年五月有夏
春秋自僖公以前大夫並以長幼之字為稱按春秋
自莊十二年衛大夫已稱子石祁子是也大夫稱子莫
先于此或曰何以見祁為諡案鄧祁侯杜註祁諡也是
也次則甯莊子見閔二年論語有卞莊子為魯卞邑大
夫
又云孟孫氏之稱子也自蔑也(文十五年)按國語有孟文
子即左傳文伯也又先蔑之稱子亦當附見
又云叔孫氏之稱子也自豹也(襄七年)按國語定王八
年有叔孫宣子即左傳叔孫宣伯也又先於豹稱子亦
當附及又按叔孫豹於襄二年稱穆叔於襄七年稱穆
子亦稱穆叔至此後則或稱穆叔或稱穆子不一又於
襄七年稱昭伯於昭四年稱昭子一人之身倏字而倏
子豈一人之身倏貴而倏賤乎竊以為通稱
又云季孫氏之稱子也自行父也(文十三年年閔元年書季子二書高子)
(皆春秋之特筆)按季孫氏之稱子也自行父也見文六年不
待十三年
又云欒氏之稱子也自枝也(僖二十八年)按左傳桓三年
有欒共叔然國語稱為欒共子又先於欒氏之有貞子
亦當附見
又云范氏之稱子也自會也(宣十二年)按范氏之稱子也
亦自渥濁也並見十二年
又云魯之三家稱子他如臧氏子服氏叔仲氏皆以伯
叔字焉不敢與三家並也按子叔氏有齊子即叔老
有敬子即叔弓一見襄十四年一見昭三年誰謂不敢
與三家並乎又昭四年豎牛賂叔仲昭子與南遺杜註
昭子叔仲帶也昭十二年南蒯語叔仲穆子且告之故
杜註穆子叔仲帶之子叔仲小也
第二則又云君前不敢子也按文六年亦稱趙衰為
成季非對君言也何解(陽子成季之屬也故黨于趙氏)君前臣名禮也
孟子稱莊暴於齊宣王前曰莊子誠所未解
又云論語之稱子者皆弟子之於師(如云非不說子之道衛君待子而為)
(政之類)按陳子禽謂子貢曰凡兩稱子猶曰亢子貢弟
子也若夫子之於季子然一稱子於季康子四稱子陳
亢問於伯魚亦稱子桀溺問於子路亦稱子子路問於
丈人亦稱子豈皆弟子之於師乎其說不可通矣或曰
然則若何愚曰改皆字為多字庶乎其尚可耳
又云孟子之稱子者皆師之於弟子按孟子於平陸
大夫蚳鼃沈同留行之客畢戰陳相景春戴不勝淳于
髠告子慎子白圭宋句踐滕之或人俱稱之為子豈皆
弟子乎至曹交者集註明謂不容其受業亦稱之為子
其說尤不可得而通矣
寧老云外大夫若宋若鄭若陳若蔡若楚若秦無諡也
而後字之按外大夫無諡者而後書字請問齊隰朋
諡成子見國語註是隰朋固有諡矣何左傳止稱為隰
朋猶可解曰注也(注本世本)再請問鄭子産諡成子見國語
是子産亦有諡矣何左傳止稱為子産公孫僑與子美
猶可解曰此外傳也再請問鄭子産之子參字子思諡
桓子是亦有諡矣何左傳不稱為國桓子而必連其字
曰桓子思問至此當無辭矣
寧老謂古人琴瑟之用皆與歌並奏故有一人歌一人
鼓瑟若漢文帝使慎夫人鼔瑟上自倚瑟而歌是也亦
有自鼓而自歌孔子之取瑟而歌是也按史記趙世
家武靈王夢見處女鼓瑟而歌詩亦自鼓自歌者
又云衛靈公聽新聲於濮水之上而使師延寫之則但
有曲而無歌按國語晉平公說新聲註曰新聲者衛
靈公將如晉舍於濮水之上聞琴聲焉甚哀使師涓以
琴寫之至晉為平公鼓之師曠撫其手而止之曰此亡
國之音也師延為紂作靡靡之樂後乃自沉於濮水之
中聞此聲者必於濮水之上乎當作師涓不當作師延
何不用論語鼓瑟希鏗爾舍瑟而作邢疏曰鏗投瑟聲
也此即有曲而無歌
三年之喪云今從鄭氏之說三年之喪必二十七月其
過於古人一也按從鄭氏說者正合於古人王肅乃
故與鄭反朱子所謂王肅議禮必反鄭元是也王肅且
以此獲短喪之譏寧老豈未之聞耶
又云今婦為舅姑亦服三年其過於古人三也按婦
為舅姑三年吳幼清亦嘗辯之見服制考詳序甚佳
第二則云今人以初喪四十九日居於柩側謂之七七
(唐李翺集中有楊垂撰喪儀其一篇云七七齋)按魏書胡國珍傳詔自始薨
至七七皆為設千僧齋令七人出家
孟子外篇云周禮大行人註引孟子曰諸侯有王顔氏
家訓引孟子曰圖影失形廣韻圭字下註曰孟子六十
四黍為一圭十圭為一合今孟子書皆無其文豈所謂
外篇者耶按王應麟孟子考異焦弱侯焦氏筆乘所
載古人引孟子外篇者其語甚衆何僅寥寥引此近尤
詳繹史
兩漢風俗云云按晉世祖泰始元年乙酉以傅元為
諫官元上疏曰近者魏武好法術而天下貴刑名魏文
慕通達而天下賤守節其後綱維不攝放誕盈朝遂使
天下無復清議云云是致毁方敗常之俗魏文非魏武
也愚嘗為之說曰清談之風一盛於王何再盛於嵇阮
三盛於王樂而晉亡矣然其端則自文帝始此亦論世
者之不可不考也
唐宋以前上下通行之貨一皆以錢而已未嘗用銀
按東阿于文定公筆麈所載古今用銀事尤詳
又云漢書食貨志言秦并天下幣為二等而珠玉龜貝
銀錫之屬為器飾寳藏不為幣漢武始造白金三品尋
廢不行按孝武始造白金三品乃雜鑄銀錫為之此
即漢書安息國以銀為錢之制竟認作銀非其文有龍
有馬有龜觀錢譜可知所直各不同王莽即真始直用
銀朱提銀重八兩為一流直一千五百八十它銀一流
直千是為銀貨二品是也
又云唐韓愈奏狀亦言五嶺買賣一以銀按張籍送
南遷客詩海國戰騎象蠻州市用銀
又云金至元光二年寶泉幾於不用哀宗正大間民間
但以銀市易此今日上下用銀之始按紹興歲幣銀
二十萬兩絹二十萬疋又糜費銀一千三百餘兩非上
下用銀之事乎何必金大抵見北宋所著書上下用銀
已不計其數矣
寧老云今人但以貢生為明經非也唐制有六科一曰
秀才二曰明經三曰進士四曰明法五曰書六曰筭當
時以詩賦取者謂之進士以經義取者謂之明經今罷
詩賦而用經義則今之進士乃唐之明經也愚嘗見
茅鹿門評韓昌黎贈張童子序曰張本與昌黎同舉進
士不覺失笑童子自是明經昌黎方是進士兩人出身
各不同今昌黎榜進士凡三十餘人姓名具在無所為
童子也鹿門其亦未識古今貢舉之制乎今見寧老此
論實獲我心又按金有經義進士詞賦進士進士中兼
二種亦不可不知
進士有甲乙二科按唐書諸進士試時務策五條帖
所讀一大經經策全得為甲第策得四帖過四以上為
乙第
第二則云甲乙丙科始見漢書儒林傳平帝時歲課博
士弟子甲科四十人為郎中乙科二十人為太子舍人
丙科四十人補文學掌故匡衡𫝊數射策不中至九乃
中丙科按漢書蕭望之𫝊以射策甲科為郎儒林傳
房鳳以射策乙科為太史掌故太常如此則三科故事
俱全
元祐八年三月庚子中書省言進士御試答策多係在
外凖備之文云云又云是當時即以經義為在外凖備
之文矣按前云進士御試答策多係在外凖備之文
此自指策而言與經義無干今寧老云是當時即以經
義為在外凖備之文當時何曾
第二則言楊文貞言洪武四年十七年開科及十八年
會試猶循元制作經疑至二十一年始定今三場之制
今之經義又不如經疑多矣按元試士用經疑亦用
經義此則專用經疑不用經義矣大非
六國獨燕無後云七國之時人主多任其貴戚云云至
秦則不用矣按樗里疾秦惠王異母弟亦嘗相武王
以縣統鄉以鄉統里備書之者史記老子楚苦縣厲鄉
曲仁里人按楚非國乎當增一句曰以國統縣又按
孔子生魯昌平鄉陬邑是又以國統鄉以鄉統邑
又云書邑里而不言鄉史記聶政軹深井里漢高祖沛
豐邑中陽里人衛太子亡至湖泉鳩里按陳丞相平
者陽武戶牖鄉人也是又書邑鄉而不言里
其都亭則如今之關廂按漢書循吏傳召信臣出入
阡陌止舍離鄉亭是又有鄉亭又必有牢獄詩小雅宜
岸宜獄陸云鄉亭之繫曰岸官府曰獄是也
又云司馬相如往臨卭舍都亭云云按漢書翟方進
𫝊北地浩商為義渠長所捕亡長取其母與豭豬連繫
都亭下亦宜考及
劉衡碑云為勃海王郎中令以兄琅琊相憂即日輕舉
按趙相劉衡碑以兄琅琊相亡即日輕舉非憂字也
從金石錄
又云楊著碑云遷高陽令遭從兄沛相憂篤義忘寵飄
然輕舉按高陽令楊著碑拜思善侯相遭從兄沛相
憂篤義忘寵飄然輕舉此作遷高陽令誤
東向坐第一則云古人之坐東向為尊歴引史云云以
今之南面為尊非是第二則云舊唐書盧簡求子汝弼
為河東節度副使府有龍泉亭簡求節制時手書詩一
章在亭之西壁汝弼復為亞帥每亭中讌未嘗居賓位
西向俛首而已是唐人亦以東向為賓位也按韓昌
黎送幽州李端公序曰上堂即客階坐必東向亦可證
唐人以東向為尊又按南唐書伍喬赴試金陵故事中
選者主司必延之陞堂置酒時有宋貞觀者首就坐張
洎續至主司覽其文揖貞觀南坐引洎坐於西酒至數
行喬始上卷主司歎其傑作乃徙貞觀處席北洎處席
南以喬居賓席及覆考牓出喬果為首洎貞觀次之時
稱主司精於衡鑒賓席者東向者坐也是五代時亦然
又按宋理宗齋居夜夢一真人峩冠佩玉延帝殿上即
東席西向坐以賓禮揖上東向面命洋洋俄而夢覺(見宋)
(史)
寺証云後漢書張湛告歸平陵望寺門而步註寺門即
平陵縣門也按馬援𫝊曉狄道長歸守寺舍註寺舍
官舍也先於張湛𫝊又高陽令楊著碑聞母氏疾病醳
榮投黻步出城寺
正五九月云唐朝新格以正五九月為忌月今人相沿
以為不宜上任考唐書云云按宋王勉夫野客叢書
載正五九月為忌月其說尤詳當參閱
二名不偏諱云杜氏通典大唐武德九年六月太宗居
春宫總萬機下令曰依禮二名不偏諱今其官號人名
及公私文籍有世及民兩字不連讀者並不須避諱
按通典載高宗亦有詔不諱其名治亦當引及又註云
通典又言太宗時二名不相連者並不諱至玄宗始諱
之然永徽初已改民部為戶部而李世勣已去世字單
稱勣矣按吾邑晉祠有唐太初貞觀二十年御製碑碑
隂載當日從行諸臣姓名内有李勣已去却世字單稱
勣是唐太宗在日已如此不待永徽初也愚嘗謂此段
可補史傳之闕寧老素留心金石文字豈未暇考及此
耶
祖稱曾祖之父為高祖然自是以上亦通謂之高祖左
傳昭公十七年郯子來朝曰我高祖少皥摰之立也則
以始祖為高祖昭公十五年王謂籍談曰昔而高祖孫
伯黶司晉之典籍則謂其九世祖為高祖按周書康
王之誥無壊我高祖寡命高祖文武也在康王之世稱
文武為高祖是又以曾祖父祖父為高祖矣
藝祖第二則云宋王旦封祀壇序烈祖造新邦臻大定
經制而未遑神宗求治理致升平業成而中罷是以宋
太祖為烈祖太宗為神宗亦古人之通稱也按吾太
原縣志載元豐八年韓絳崇聖寺碑銘序亦屢稱藝祖
神宗神宗即太宗
古時有人臣而隆其稱曰君者君奭君陳君牙皆此例
也猶漢時人主稱丞相為君侯也(漢書兒寬為御史大夫奉觴上夀制曰敬)
(舉君之觴)按丞相御史大夫官猶尊若嚴助為會稽太守
武帝賜書曰君厭承明之廬亦稱君
第二則云人臣稱君自三代以前有之孟子象曰謨盖
都君按史記舜本紀一年而所居成聚二年成邑三
年成都堯乃賜舜絺衣與琴為築倉廪予牛羊是時舜
已為諸侯故曰都君非人臣也大抵上古時有德者民
便往歸之奉而為君以主一國觀泰伯之在荆蠻可見
春秋時稱卿大夫曰主按國語優施謂里克妻曰主
孟啗我須知卿大夫之妻亦稱主也須知戰國策又以
主君稱諸侯秦策甘茂引樂羊曰主君之力魏策魯君
擇言稱主君之尊云云盖一指魏文侯一指魏惠王也
幽幷營三州在禹貢九州之外先儒謂以冀州地廣而
分之殆非也(孔安國馬融並云)按幽并營三州自九州分出
從來說家皆如此而寧老斷然謂在禹貢山川之外謂
幽在今桑乾河以北至山後諸州并在今石嶺關以北
至豐勝二州營在今遼東大寧並有塞外之地其山川
皆不載之禹貢故靡得而詳禹畫九州在前舜肇十二
州在後者似是臆說不過從肇十有二州肇者始也著
想耳并在石嶺關以北請問周禮并州藪曰昭餘祁昭
餘祁實在太原府祁縣非石嶺關以南乎
班固漢書叙傳三代損益降及秦漢革剗五等立郡縣
崔瑗郡太守箴有嬴驅除焚典紀舊蕩滅蕃畿罷侯置
守盖自漢以下文人之論皆謂秦始皇廢封建立郡縣
以余觀之殆不然云云按戰國策張儀為秦連衡說
韓王韓王曰客幸而教之請比郡縣又張儀為秦破從
連横謂燕王曰且今時趙之於秦猶郡縣也又昌國君
樂毅為燕昭王合五國之兵而攻齊下七十餘城盡郡
縣之以屬燕又蒙嘉為先言於秦王曰燕王願舉國為
内臣比諸侯之列給貢職如郡縣又按國語晉公子夷
吾私於公子縶曰君實有郡縣君謂秦君言秦亦自有
郡縣則當秦穆公之世而固巳有郡有縣矣此證尤妙
真可謂一言破的何必紛紛又史記秦本紀武公十年
伐邽冀戎初縣之十一年初縣杜鄭是又先於秦穆公
世有縣
又云左傳宣十二年鄭伯逆楚子之辭曰使改事君夷
于九縣註楚滅諸小國為九縣按左傳宣十一年楚
子殺夏徵舒轘諸栗門因縣陳又王使讓之曰諸侯縣
公皆慶寡人獨此條面告寧老以為然又按哀十七年
彭仲爽申俘也文王以為令尹寔縣申息楚滅息見莊
十四年是莊十四年已有縣
又云昭五年薳啓疆曰晉十家九縣其餘四十縣按
左傳昭三年初州縣欒豹之邑也又文子曰温吾縣也
又晉之别縣不唯州又余不能治余縣凡四縣字先於
薳啓疆語二年
又註云周禮小司徒四甸為縣按周書作雒篇千里
百縣縣有四郡宜補於四甸為縣之下
又云戰國策甘茂曰宜陽大縣名曰縣其實郡也則當
七國之世而固已有郡矣按史記秦本紀惠文君十
年魏納上郡十五縣又後十三年置漢中郡
又云西門豹為鄴令云云按史記秦本紀孝公十二
年并諸小鄉聚集為大縣縣一令
又云蘇代曰請以三萬戶之都封太守千戶封縣令
按國策此二語乃趙勝為馮亭非蘇代也又按戰國策
馬服君曰燕嘗以奢為上谷守又秦令韓陽告上黨
守靳黈曰又齊人李伯見孝成王以為代郡守古郡守
止稱守無太字至漢景帝中二年七月更郡守為太守
始為太守史記於景帝以前事嘗叙太守者此自以後
代制度叙前人事迹其誤甚明索隐所謂太者衍字是
也然戰國策叙馮亭上黨事凡五稱太守愚竊謂此後
人傳寫者增加非當時實錄者古書如此類最多要當
識者意會之
衛世家言二世元年廢衛君角為庶人是始皇時衛未
嘗亡也按漢書地理志始皇既并天下猶獨置衛君
二世時乃廢為庶人凡四十世九百年最後絶此證尤
好
又云越世家言越以此散諸族子争立或為王或為君
濱于江南海上服朝于楚秦始皇本紀二十五年王翦
遂定荆江南地降越君漢興有東海王搖閩越王無諸
之屬(如今世之土司)是越未嘗亡也按越世家後七世至閩
君搖佐諸侯平秦漢高帝復以搖為越王以奉越後是
不特未亡於秦且從而亡秦矣
古所謂山東者華山以東管子言楚者山東之彊國也
史記引賈生言秦并兼諸侯山東三十餘郡後漢陳元
傳言陛下不當都山東(謂光武都雒陽)盖自函谷關以東總謂
之山東(唐人則以太行山之東為山東杜牧謂山東之地禹畫九土曰冀州是也)而非若今
之但以齊魯為山東也按戰國策蘇秦始將連横說
秦惠王當秦之隆山東之國從風而服使趙大重又秦
惠王謂寒泉子曰蘇秦欺寡人欲以一人之智反覆山
東之君從以欺秦如此之稱山東不啻數百見何不一
引證又按漢書趙充國辛慶忌傳贊曰秦漢以來山東
出相山西出將贊所謂山西者明云天水隴西安定北
地諸處正在華山以西亦一妙證又按太史公自序蕭
何鎮撫山西正義曰謂華山之西也又按漢書地理志
秦地其界自弘農故關以西以之謂秦地則可謂山西
則不可又按史記留侯世家劉敬說高帝都關中左右大
臣皆山東人多勸上都雒陽此事又先於陳元又按寧
老云自函谷之東總謂山東只當言華山以東不必及
函谷關盖函谷距華尚遠也華原屬晉地又按老杜送
舍弟穎赴齊州詩諸姑今海畔兩弟亦山東去傍干戈
覓來看道路通又有昔我遊山東憶戲東嶽陽是唐人
未嘗不專以齊魯為山東也
又云古所謂河内者在冀州三面距河之内史記正義
曰古帝王之都多在河東河北故呼河北為河内河南
為河外又云河從龍門南至華隂東至衛州東北入海
曲繞冀州故言河内盖自大河以北總謂之河内而非
若今之但以懷州為河内也按左傳僖十五年賂秦
伯以河外列城五杜註曰河外河南也亦一證也戰國
策蘇子為趙合從說魏王曰大王之地北有河外註曰
河外即河南地不又一證耶史記廉頗藺相如傳秦王
欲與趙王會于西河外澠池註曰在西河之南故云外
則又一證矣又按戰國策黃歇說秦昭王曰王又舉甲
兵而攻魏杜大梁之門舉河内註曰屬司隸正義云即
懷州也在河南之北西河之東東河之西是古未嘗不
專以懷州為河内也漢書地理志河内郡有懷縣下註
曰莽曰河内是莽已以懷為河内不止今
水經註大梁靈邱之誤左傳桓九年云云按戰國策
須賈為魏謂穰侯曰初時惠王伐趙戰乎三梁註曰春
秋秦取梁漢夏陽也河内有梁小邑也陳留浚儀大梁
為三皆魏地
太原第二則云舊唐書崔神慶傳曰則天時擢拜并州
長史先是并州有東西二城隔汾水神慶始築城相接
每歲省防禦兵數千人邊州甚以為便此即志所云兩
城之間有中城者也汾水湍悍古人何以架橋立城如此
之易按水經注汾水云水上舊有梁青荓殞於梁下
豫讓死於津側亦襄子解衣之所在也此即指晉陽又
按唐李勣馬燧俱引晉水架汾河而東去故汾河東有
晉祠水利若以語寧老亦必不信又按萬歷間有僧妙
峯者立願於汾水上建橋鑿石於西山石條幾與山齊
惜此僧不久即逝後取以包太原縣城者即此石也未
用其百之一使此僧尚存橋必有成夫以一僧力尚如
此况崔神慶以朝廷之力乎所為跨水聫堞合而一之
如𫝊志所云者正不必為竒
泰山立石云嶽頂無字碑世傳為秦始皇所立云云又
云後漢書祭祀志亦云上東上泰山乃上石立之泰山
巔然則此無字碑明為漢武帝所立而後之不讀史者
誤以為秦耳按後漢祭祀志乃上石立之泰山巔注
引風俗通曰石高二丈一尺刻文曰事天以禮立身以
義云云又張純𫝊上元封舊儀及刻石文刻石文即事
天以禮等語也
跋素問
元人葛恒齋即可久諸父行也嘗立說以為醫當視時
之盛衰為益損劉守真張子和輩值金人強盛民悍氣
剛故多用宣洩之法及其衰也兵革之餘饑饉相仍民
勞志困故張潔古李明之輩多加補益至宋之季年醫
者大抵務守護元氣而已此說實發内經所未備
跋家禮
按年譜乾道五年文公年四十丁母祝孺人憂始輯家
禮其明年書成門人黃勉齋作行狀謂其後多損益未
暇更定楊信齋亦謂家禮乃初年本也今姑即喪制考
之其與經傳異者五齊衰悉有衰負版辟領一也婦人
不衰二也既葬無受衰三也大祥用忌日則僅得二十
四月又一日似乖二十五月而畢之義四也(若大祥僅二十四月)
(一日假使禫祭得卜在二十七月後一旬則是間二月而禫非間月矣)卜祭先上旬次中
旬與禮喪事先遠日相反五也自明孝慈錄集禮會典
俱遵用此書以故沿襲至今殆非文公本意若萬歷中
坊本間有增損則益失其舊矣唯此為正德以前所刻
附以楊氏注劉氏增注補注雖有闕譌差可喜也
跋火經
余家藏是書不記自何年實方伯公與羣芳譜手授先
祖者後羣芳譜不知何往而此書展轉流傳獨插敝架
上似冥冥中有相之者今年入長安司寇公聞之欣然
請觀遂以歸池北書庫幸題數語以見寒舍雖衰猶曾
與高門有孔李之舊云聞書庫饒異本只將宋王伯厚
鈔本集及其門人袁清容居士集假閱可以計日奉還
長安酒貴或不須我一瓻乎預白
跋金石要例
徐巨源曰古人合葬題不書婦今日暨配某者空同以
後不典之辭也余徵之空同文集凡八篇題有合葬字
無暨配字故曰以後其即指王道思輩哉頗不誤汪苕
文與人書刻石時篆盖及誌文首行宜但云某銜某府君
幸勿加暨配字面有碑刻文集可考古人非略之也於此
固有深義盖女子從夫故祭曰祔食葬曰祔葬凡祔食者
惟立男尸而無女尸故曰同几則一尸亦此義旨哉言也
余戊午己未間在京師見汪苕文繆封公墓誌載及高
祖謂之曰古人叙人家世皆自曾祖以下無及高祖者
間及高祖亦必以其人其事足書非空空僅及其名諱
而已歷覽韓歐王荆公以及明初宋潛溪皆然此唐宋
以來高曾之規矩也但古人文多口訣未嘗筆諸書故
難卒曉要在讀者善體會雖以君所痛詆之前輩猶不失
此規矩其遺集可按也時苕文怒甚有代之答者曰家先
生本元人余曰近得柳文肅集於廟市亦是曾祖叙起渠
非元人耶後見三刻堯峯文抄此篇削去高祖諱某某五
字此又當為書祖文廣一例耳惜道遠不及質黃太冲
黃太冲神道解有二余按後漢書中山簡王傳修冢茔開
神道註曰墓前開道建石柱以為標謂之神道是又一神
道解引孫何碑解不當遺文賦碑披文以相質以為始李
翺又文心雕龍亦單名曰碑高祖上一世則稱五代祖最
確以此例之玄孫下一世則稱五代孫故漢書孔光傳
光孔子之十四世孫是司馬光以孔順為孔子六世孫
盖自孫數起與古不合矣權文公為王端碑書孫以其
葬王父白文公碑崔孚書孫以其求文余按元微之誌
杜甫書孫以其葬王父兼求文云至韓昌黎長女改適
樊宗懿而李漢猶自居於子壻其故俟他日詳言之
跋邵文莊簡端錄
余年二十五歲始從同里吳太易先生學見先生手不
暫捨此書間請而觀焉復於先生曰未見甚佳處先生
微笑盖先生病耳聾以為此自其恒狀越後二載取而
復讀徹首徹尾不覺沉酣尋味者彌旬以復先生先生
喜曰吾當日若嗤子子未必服固知吾子必有今日解
悟在其善開發人如此
跋春秋左傳屬事
余年二十前從同里靳茶坡先生學此書盖得於其家
世頗希有紙亦糜爛不可久今冬豐暇日以錢百文付
匠裝裱遂新若手未觸顔介有言借人典籍者闕壊就
為補治此亦士大夫百行之一也况巳物乎吾子孫其
謹識之
顧寧人左傳杜解補正止引邵二泉左觽陸貞山左傳
附註及此書辯悞而作未引趙子常補註縱間及其語
似實未見全書近方一刻於崑山再刻於江都真元人
所謂自科舉之學廢而古書稍出者也或難余今科舉
未曾廢余答今科舉文字無復一毫體要倖中者至為
人夢想所不及雖不廢猶廢矣噫首有太倉二王公序
元美似一活套子隨題填寫元馭則道着肯綮或曰元
馭以春秋舉南宫第一人號名家宜乎其言之津津有
味余曰元美習周易何嘗不錯引為陳晦伯所駁正耶
不覺一笑
跋老蘇集
楊用九自吳門歸以余好收書於時下刊本尤易致也
購以餽余其籖題不曰老蘇全集而曰蘇老泉先生是
父冒子號矣盖蘇氏先塋有老人泉子瞻取以自號不
知何年譌以稱老泉一辨於葉石林再辨於焦弱侯以
家藏子瞻墨蹟有東坡居士老泉山人圖書證尤妙此
尚不曉何以刊為楊君謙見吳原博送新修姑蘇志正
盥面瞥其籖題輙以水洒其使者不開卷擲而還之殆
亦未為過矣
越明年庚辰首春戴唐器書來憶東坡得鍾山泉公書
寄詩為謝云寶公骨冷喚不聞却有老泉來喚人果老
蘇號老泉坡敢於僧泉公者稱曰老泉乎真解頥新語
惜不令焦文端聞之也
古文尚書冤詞
孔穿曰謂臧三耳甚難而實非謂兩耳甚易而實是人
將從難而非者乎抑將從易而是者乎余則反其辭曰
偽古文尚書甚難而實是不偽古文尚書甚易而實非
人將從易而非者乎抑將從難而是者乎此余所以不
復與毛氏辨而但付之閔默爾
何休好公羊學著公羊墨守左氏膏肓穀梁廢疾康成
廼發墨守鍼膏肓起廢疾休見而歎曰康成入吾室操
吾矛以伐我乎余謂此自是學海遠遜經神故云爾若
在今日豈其然
跋僧某書千字文
千字文本有二篇一周興嗣一蕭子範子範製久失傳
而所次韻之書梁書以為羲之宋史以為鍾繇要梁書
近而得其真或曰興嗣當梁武帝朝被勅撰文能不染
佛氏一語信有勁骨者余謂四大字有二一出老子一
出圓覺經詳篇中四大字非指地水火風乎然則時風
衆勢所趨真能不染其片語隻字者不綦戛戛乎難哉
僧家故習懷素書此獨宗晉人秀潤一洗惡習或疑轉
捩太方是不知惟宋榻本乃見鋒稜耳
題劉隨州詩集
劉長卿之為盛唐也無可疑而分劉為中嘗推其故盖
高棅誤讀中興間氣集以中興為中唐于是所遷錢起
劉長卿等二十六人除孟雲卿外盡從而中之此致誤
之由水心猶未核及至謂安祿山天寳三載為范陽節
度使六載進御史大夫劉有落第送楊侍御赴范陽充
安大夫判官詩詩云泣憐三獻玉此豈開元二十一年
進士如極玄集所云者哉亦具眼人也
刊正楊升菴石經考
漢靈帝熹平四年蔡邕書六經於碑使工鐫刻立於太
學門外此所謂一字石經也魏邵陵厲公正始中邯鄲
淳書石經亦立于太學此所謂三字石經也晉裴頠為
祭酒奏修國學刻石寫經是為晉石經後魏孝明帝神
龜元年祭酒崔光請補漢所立三字石經之殘缺此魏
立也非漢唐文宗開成二年國子監九經石壁成從宰
相領祭酒鄭覃之請也今尚在孟蜀廣政十四年鐫周
易至宋仁宗皇祐元年公羊傳工畢是為石室十三經
仁宗慶歷初命刻篆隸二體石經後僅孝經尚書論語
畢工是為嘉祐石經高宗紹興間親書易詩左氏傳論
語孟子及禮記五篇刊石孝宗淳熙四年始建閣以覆
之是為紹興御書石經盖古來凡七刻矣與升菴所考
迥異
跋周郡守晉祠碑亭記(二則)
首論祀典釐正粹然經術之文也末及顧傅兩先生言
又歐陽公集古錄趙明誠金石錄之流亞也至其文勢
抑揚往復有壹唱三歎之遺亦非歐陽公固不足辦此也
愚嘗妄以晉祠有三絶吾師此記為文絶曹侍郎紀遊
十二詠為詩絶傅先生大書晉源之栢第一章七字為
書絶有此三絶然則晉祠之可堪共語殆不止貞觀片
石而已也嗚呼此三絶者皆出於十數年之間何其盛
歟豈非山靈之幸歟
吾師嘗謂愚曰聖母廟既正矣而此地臺駘廟亦不可
不正盖臺駘廟之在晉澤者即左傳所謂障大澤以處
太原可以獨祀臺駘而此地則宜并及實沈今廟内雜
祀有土地五通二神而不及實沈是有汾神而無參神
也是知有地理而不知有天文也豈可乎哉今亦不必
别興祠宇惟于廟内去土地五通二神而增一實沈象
而更其額曰臺駘實沈廟則允合於祀典矣盖臺駘當
顓頊世實沈當帝堯世以世次為位次固不可以左傳
所序先後為拘也凡吾師之釐正祀典皆援經據義不
爽錙銖則其涖政以來神和民安亦可概見於茲矣故
附記之
愚既跋吾師晉祠碑亭記訖復取縣志閱之見宣和五
年有姜仲謙晉祠謝雨文其首云致祭於顯靈昭濟聖
母汾東王之祠中云惟聖母之發祥兮肇晉室而開基
王有文之在手兮其神靈之可知為之狂喜欲絶益歎
吾師之言信而有徵也女郎祠之建實始於天聖而封
號之加則自熙寧禱應始宣和五年上距天聖甫百年
其建祠之故與所祠之人必歷歷有據故仲謙得之於
傳聞而載之於撰著不然豈牽合傅會遂至此也元人
弋彀撰重修汾東王廟記亦云女郎祠建因改封汾東
王之後則其相因而及意有在矣乃祀典之譌實自洪
武四年始詔革天下神祗封號止稱以山水本名而聖
母廟遂改為晉源神祠若以聖母為真水神也者嗚呼
不知此似是而實非也愚故詳考曲證以信吾師之說
且以為他日作縣志者補焉
跋太上感應篇
右太上感應篇不知起自何時而唐宋經籍藝文志俱
不載惟宋理宗命鄭清之作序自是始大行於世前代
儒者如高忠憲亦兩序其書抑聞之為惡或免於禍然
理無可為之惡為善或未蒙福然理無不可為之善此
主理言也天下孰有尊於理者哉竊以理即感得禍蒙
福斯應之矣盖未有感而無應者樸園先生外現儒風
内修道行宜乎於此篇晨夕誦持不少懈獨歎余少曾
有志中遂蹉跎對此不覺汗流竟趾
跋賀黃公載酒園詩話
老友吳喬先生嘗言賀黃公載酒園詩話馮定遠鈍吟
雜錄及某圍爐詩話可稱談詩者之三絶余急問賀書
何處有曰金陵有即託黃俞邰使者購之不半月以書
至同胡朏明細讀口眼俱快沁入心脾嘆吾老友之知
言也康熙庚午秋洞庭東山席氏館題
跋初刻唐百家詩選
余與宋次道同為三司判官時次道出其家藏唐詩百
餘編諉余擇其精者次道因名曰百家詩選廢日力於
此良可悔也雖然欲知唐詩者觀此足矣
右王荆公原序見集中者宋刻殘本失去余從集中取
以冠卷端以見復荆公之舊云嘗聞前輩撰列朝詩
集先採詩於白下從亡友黃俞邵及丁菡生輩借書每
借輙荷數擔至前輩以人之書也不著筆又不用籖帖
其上但以指甲搯其欲選者令小胥鈔胥奉命惟謹於
搯痕侵他幅者亦並鈔後遂不復省視此與羣牧司吏
遺籖置不取小詩上者何異古今事恆相類說者謂吏
失之嬾胥失之勤其為失則一可發一笑也今閱殘本
八卷去取頗精足徵老眼無花則邵氏聞見錄云云疑
傳聞非實事而前輩指搯本余猶就俞邵家見之回憶
五十載前曾遇閩中書賈持翻刻本正二十卷啓中丞
公廣購之卒不可得五十載之事約如浮雲須臾變滅
豈惟書可勝慨歎雖然羽陵之蠧復完河東之亡再覯
安知今不有類於古為報中丞公且珍此以俟何如
補刻唐百家詩選序
今年中秋後三日大中丞宋公以賑荒舟過淮余以病
未往謁公手唐百家詩選全本授謁者曰子為我致百
詩作一序以賀余之遭彼序固有言珍此以俟俟焉果
得矣命竟未達豈委之於草莽乎抑謂我老耄而舍我
也既而有獻疑者曰吳下人好作偽紙非宋箋刻易而
為繕寫安知不復如楊公濟所為以博公之一笑乎余
獨以為不然公撫軍久吳人仰若神明非惟不可欺實
不忍欺凡事且然况書籍乎有試之之法在高&KR1367;見全
本以玄宗皇帝早度蒲關為開卷第一今其書合乎合
則真矣陳振孫見全本非惟不及李杜韓三家而王維
韋應物元白劉柳孟郊張籍皆不及倘闌入以上之一
首則不合合又真矣公觀詩之眼如月有隙斯昭苟出
近人假託譬衣布衲者必不能如前刻八卷一色之精
公固早辨及此而謂其不真可乎馬貴與著文獻通考
憾延夀史無志故南北日食多異同其父門下士李謹
思序按唐張太素叔姪撰魏志百卷天文尤備中州集
蔡珪補南北志六十卷今亡矣夫安得二志忽焉呈現
以為君書之助公茲殆有相之道耶雖然余更有請焉
者聞前輩云吳武陵太守謝承後漢書方從哲從史館
持去世遂不可得不知吾鄉陽曲縣張氏傳氏黃氏皆
有緣城破失去此永樂年間揚州刊本也安知世不更
有其書乎前輩苦求李燾續長編後於内閣抄卷初五
大本絳雲樓災遂成燼後數十年錫山人從嘉興高氏
購得建隆至治平者質諸前輩前輩曰吾焚香一瓣首
一叩始敢讀一版其欣賞如此安知世不更有熙寧後
以補足乎日纂志於洞庭徐司寇出典籍庫中大元大
一統志十數本皆蜀中地記尚有九百八十餘本曾見
葉文莊家書目此志與經世大典並列安知世不更有
足本乎又前輩慨唐會要不可見今復出吳草廬周禮
考註儀禮考註年譜且不載其目今復出太常因革禮
亡友吳志伊物也既失而復為司寇所收竊以以公之
力上所已出者或寫或刊以廣其傳上所未見者積誠
以求之寬歲月以待之如是則大有功於斯文不獨詩
已也余終始未見其全本漫以意序之如此云
?邱劄記卷五
