徐氏筆精卷四
明徐&KR0958;撰
詩談
印文硯匣
柳子厚柳州詩云印文生綠經旬合硯匣留塵盡日封
印文生綠公事絶少硯匣留塵私事亦稀投荒情况不
盡凄凉况十二年之久乎李杜韓柳輒遭放逐往往文
生於情信夫富貴之言難工也
在官種樹
柳子厚貶柳州種木槲花詩云上苑年年占物華飄零
今日在天涯祇因長作龍城守剰種庭前木槲花白樂
天守忠州種荔支詩云紅顆珍珠誠可羡白鬚太守亦
何癡十年結子知誰在自向庭前種荔支程師孟守福
州種榕樹詩云三樓相望枕城隅臨去頻栽木萬株試
問國人來往處不知還憶使君無柳詩近怨白詩近達
程詩近誇
新竹
昌黎新竹詩云稀生巧補林迸出疑爭地深得體物之
妙
幘峰寺三絶
劉禹錫玄都先後二絶世人傳誦而不知任翻幘峰寺
三絶尤委宛可詠也初遊云絶頂清秋生夜凉鶴飜松
露滴衣裳前峰月照半江水僧在翠微開竹房再遊云
靈江江上幘峰寺三十年來兩度登老鶴尚存松露滴
竹房不見舊時僧三遊云清秋絶頂竹房開松鶴何年
去不迴惟有前峰明月在夜深猶過半江來
咏草
白樂天咏草云野火燒不盡春風吹又生已傳播今昔
矣又唐僧云時平生戰地農惰入春田又元楊基云六
朝舊恨斜陽外南浦新愁細雨中風調情境俱不在樂
天之下唐僧句見山谷集或云是蔡襄詩非也
長吉儁語
長吉詩評者以為牛鬼蛇神二百三十餘篇頗難解說
然其佳處固不在於詭怪也如花臺欲暮春辭去落花
起作迴風舞又半捲紅旗臨易水霜重鼓寒聲不起又
王子吹笙鵝管長呼龍耕烟種瑶草又空將漢月出宫
門憶君清淚如鉛水又樓頭曲宴仙人語帳底吹笙香
霧濃又終南日色低平灣神兮長在有無間又樓前流
水江陵道鯉魚風起芙蓉老又况是青春日將暮桃花
亂落如紅雨又一編香絲雲撒地玉釵落處無聲膩又
春風爛漫惱嬌慵十八鬟多無氣力又天授秦封祚未
終衮龍衣染荆卿血又有時半醉百花前背把金丸落
飛鳥又春羅書字邀王母共宴紅樓最深處鶴羽衝風
過海遲不如却使青龍去如此工鍊即少陵太白未必
能道也
下第咏燕
元和中章孝標下第賦燕詩上主司庾承宣云舊壘危
巢泥已落今年故向社前歸連雲大厦無栖處更傍誰
家門戶飛又歐陽澥下第亦賦燕詩上主司鄭愚云翩
翩雙燕畫堂開送故迎新幾萬回長向春秋社前後為
誰歸去為誰來託諷微婉得風人之體
詩用之字
盧仝詩喜用之字青樓朱箔天之涯林花撩亂心之愁
此心復在天之側相逢之處花茸茸皆不俗
切夢繫腸繫悶割愁
施肩吾云三更風作切夢刀萬轉愁成繫腸線蘇子瞻
云繫悶豈無羅帶水割愁還有劍鋩山皆有苦思
陳陶步虛引
劍浦陳陶唐末隠西山步虛引云小隠山人十洲客莓
苔為衣雙耳白青編為我忽降書暮雨虹蜺一千尺赤
城門閉六丁直暁日已燒東海色朝天半夜聞玉雞星
斗離離礙龍翼竒峭不減李賀
輕薄
温飛卿聞車駕西遊因而有作云宣曲長楊瑞氣凝上
林狐兔待秋鷹誰將詞賦陪雕輦寂寞相如卧茂陵輕
薄之意溢于言外
蘇武故事
温飛卿蘇武廟詩迴日樓臺非甲帳去時冠劍是丁年
甲帳是武帝事丁年用李陵書中語極痛切有味不獨
對偶之工也
犁岳廟
唐李頻四皓廟云東西南北人高跡自相親天下已歸
漢山中猶避秦龍樓曾作客鶴氅不稱臣獨有千年後
青青廟木春頻詩寫出四皓心事而頻心事亦自可見
後為建州刺史卒於官民懷其德立廟犁岳至今血食
不絶可謂千年廟木春矣
羅隠詩
羅隠詩極淺俗有江南曲云江烟濕雨鮫綃軟漠漠遠
山眉黛淺水國多愁又有情夜槽壓酒銀船滿綳絲採
怨凝暁空吳王臺榭春夢中鴛鴦鸂鶒喚不起平鋪綠
水眠東風西陵路邊月悄悄油壁輕車嫁蘇小竒麗可
比温李然亦不多得也
江湖漁隠
韓偓萬里晴江萬里天一村桑柘一村烟漁翁醉著無
人喚過午醒來雪滿船杜荀鶴山雨溪風捲釣絲瓦甌
蓬底獨斟時醉來睡著無人喚流下前灘也不知司空
曙釣罷歸來不繫船江村月落正堪眠縱然一夜風吹
去只在蘆花淺水邊陸龜蒙雨後沙虛古岸崩魚梁携
入亂雲層歸時月墜汀洲暗認得妻兒結網燈四作寫
江湖漁隠境界如畫自是一家語也
洞賓詩
世傳吕洞賓詩朗吟飛過洞庭湖一絶耳嘗題河南錦
屏山云半空豁然雷雨收洗出一片瀟湘秋長虹倒掛
碧天外白雲走上青山頭誰家綠樹正啼鳥何處夕陽
斜倚樓道人醉卧巖下石不管人間萬事愁又云時當
海晏河清日白鹿閒騎下翠臺本為君平川裏去不妨
却到錦屏來自是仙人風骨
漁山神女祠
唐王叡漁山神女祠云蓪草頭花椰葉裙蒲葵樹下舞
蠻雲引領望江遥滴酒白蘋風起水生紋迎神也棖棖
山響答琵琶酒滴青莎肉飼鴉樹葉無聲神去後紙錢
飛出木棉花送神也真可泣鬼神矣
陸羽詩
陸羽著書甚富今所傳者茶經一種耳至于詩惟六羨
歌最膾炙人口他作鮮有收者嘗題會稽剡溪詩云月
色寒潮入剡溪青猿呌斷綠林西昔人已逐東流去空
見年年江草齊可備選唐絶者
柳
古人詠柳必比美人詠美人必比柳不獨以其態相似
亦柔曼兩相宜也若松檜竹栢用之於美人則乏婉媚
耳唐牛嶠柳枝詞云吳王宫裏色偏深一簇纖條萬縷
金不憤錢塘蘇小小與郎松下結同心亦謂美人不宜
松下也譽柳貶松殊有深興
曹娥廟潘閬詩
李文正公題曹娥廟云死隨枯骨葬江濱報德真憐女
子身千載斷碑空過眼當時亦有姓曹人用事真切亦
堪膾炙然不及宋潘逍遥一絶云曹娥廟前秋草平曹
娥廟裏秋月明扁舟一宿都無寐近聽江聲似哭聲尤
含蓄有味
響屧廊
王元之題響屧廊云廊壊空留響屧名為因西子繞廊
行可憐伍相終朝諫誰記當時曳履聲
落花
落花詩始於二宋漢臯佩冷臨江失金谷樓危到地香
將飛更作迴風舞已落猶存半面妝誠絶倡也余襄公
云金谷已空新步障馬嵬徒見舊香囊至國朝作者愈
盛多至三十首矣文徵仲云丹葩漂泊明妃淚綠葉差
池杜牧情沈啓南云錦里門前溪好浣黃陵廟裏鳥還
啼近歲滇中馬弢叔云武陵路别迴漁艇金谷春深落
妓釵影搖團扇愁班女艷逐微波度洛妃山東于文若云
紅樓白日憐珠墜青塜黃昏痛玉埋吾鄉董叔允云拂
地霓裳迴妙舞淩波羅襪冷香魂楚妃腰細難勝雨漢
女身輕合避風建溪丘文舉云撩亂隋宫抛剪綵漂流
秦苑棄餘脂建溪魏君屏云馬嵬妃死香猶在垓下人
亡血未乾余少時亦曾賦十首有云麗華魂散胭脂井
關盼香消燕子樓雖皆效法二宋然比興之體亦自俊
麗可傳也
西崑
宋楊文公億錢思公惟演李宗諤劉子儀號西崑體組
織華麗楊南朝詩云五鼓端門漏滴稀夜籖聲斷翠華
飛繁星暁埭聞雞度細雨春場射雉歸步試金蓮波濺
襪歌翻玉樹涕沾衣龍盤王氣終三百猶得澄瀾對敞
扉錢和云結綺臨春映夕暉景陽鐘動曙星稀潘妃寳
釧光如晝江令花箋落似飛舴艋淩波朱火度觚稜拂
漢紫烟微自從飲馬秦淮水蜀柳無因對殿幃李和云
仙華玉夀暁沉沉三閣齊雲複道深平昔金鋪空廢苑
於今瓊樹有遺音珠簾映寢方成夢麝壁飄香未稱心
惆悵雷塘都幾日吟魂醉魄已相尋劉和云華林酒滿
勸長星青漆樓高未稱情麝壁燈迴偏照畫雀航波漲
欲浮城鐘聲但恐嚴妝晚衣帶那知敵國輕千古風流
佳麗地盡供哀思與蘭成楊咏始皇云滄波沃日虛鞭
石白刃凝霜枉鑄金錢云金椎漫築甘泉道七首還隨
督亢圖楊咏成都云漫傳西漢祠神馬已見南陽起卧
龍錢云雨經蜀市應和酒琴到臨卭别寄情楊咏漢武
云力通青海求龍種死諱文成食馬肝錢云立候東溟
邀鶴駕窮兵西極待龍媒劉云桑田欲看千年變瓠子
先成此日歌皆用事精確對偶森嚴即義山丁夘不是
過也豈可槩目宋詩為陳腐哉
咏梅
林和靖暗香疎影一聯歐陽公極賞之黃山谷以為不
如雪後園林纔半樹水邊籬落忽横枝為佳我朝高季
迪咏梅云詩隨十里尋春路愁在三更挂月村似勝
瓊林苑
唐宴進士於慈恩寺宋宴進士於瓊林苑苑中松栢森
列百花芬郁樓觀層列金碧相射韓琦詩云春光濃簇
寳津樓樓下新波漲鴨頭嘉節難逢真上已賜筵贏入
小瀛洲仙園雨過花遺靨御陌風長絮滚毬褉飲不須
辭巨白清明來日尚歸休其繁盛光景可見
荆公詩
荆公謝公墩詩云我名公字偶相同我屋公墩在眼中
公去我來墩屬我不應墩姓尚隨公又戲贈段約之云
竹栢相望數十楹藕花多處復開亭如何更欲通南埭
割我鍾山一半青雖曰戲謔之詞而人我之相見於筆
端矣
石湖夜步
范石湖夜步詩云人家簾幕夜香飄燈火蕭疎照市橋
滿院月明春意好小樓吹笛近元宵清婉可詠
蔡持正鸚鵡詩
蔡持正人品最汙人羞稱之其安置英州日賦侍兒琵
琶鸚鵡一絶鸚鵡言猶在琵琶事已非傷心瘴江水同
渡不同歸即唐人莫是過也
山靜日長
唐子西山靜似太古日長如小年自羅景綸引之世無
不知者但未見其全篇耳其題乃醉眠也詩云山靜似
太古日長如小年餘花猶可醉好鳥不妨眠世味門常
掩時光簟已便夢中頻得句拈筆又忘筌如水裁偏岸
直雲截亂山平翻泥逢暗筍汲井得飛梅橘林香處飯
杉木翠邊程硯田無惡歲酒國有長春破窗燈焰走凍
硯筆鋒遲皆警句也不獨山靜日長兩句耳
琴臺
蜀中有相如琴臺古今題咏多本琴心事惟宋少傅田
況一絶云西漢文章世所知相如閎麗冠當時游人不
賞凌雲賦只說琴臺是故基亦善為相如解嘲者
龜山詩
楊龜山為吾閩道學之祖世人但知其語錄而不知龜
山之詩亦有可誦者如含雲寺詩云山前咫尺市朝賒
垣屋蕭條似隠家過客不須携鼓吹野塘終日有鳴蛙
又云竹間幽徑草成圍藜杖穿雲翠滿衣石上坐忘驚
覺晚山前明月伴人歸又如岳陽樓長歌宛然唐響絶
無宋人習氣
宋詩工麗
宋洪咨䕫直玉堂詩云寳鴨炷雲朝太紫玉蜍浥露校
鉛黃又云雲收翠戟龍文潤日透金鋪獸面明楊萬里
云雲翻孔雀金花碧日射鴛鴦玉瓦紅皆工麗可誦
委羽居士
宋左緯號委羽居士宣和間以詩名隠黃嵓有詩云騎
馬出門三月暮楊花無頼雪漫天客情惟有夜難過宿
處先尋無杜鵑可謂深于旅況矣
東皐子
宋戴敏號東皐子浙之黃巖人小園詩云小園無事日
徘徊頻報家僮送酒來惜樹不磨修月斧愛花湏築避
風臺引些渠水添池滿移個柴門傍竹開多謝有情雙
白鷺暫時飛去又飛回雖調不離宋而清淡閒適亦可
喜也
范香溪
宋香溪范浚南渡後隐居不仕詩有竒思春融融云天
香地媚春融融化工點染分花容東風夜半入香陌雜
樹暁繁爭白紅蘭叢蕙根芳翠滴柳艷明眉輕罩䍥紅
顔綠鬢青春客壺中新醅鴨頭色殘絲冉冉愁如織日
暮低迷草萋碧又云海棠紅歇鶯停歌麥風時候猶清
和簾垂簏&KR0609;深院靜赤闌細柳隂婆娑池塘正覺幽事
好萍葉藻蔓涵清波一雙紫燕薇叢外銜得芹泥來補
窠世人所知者心箴而已不知浚之深于詩也
岳忠武詩
世傳岳忠武滿江紅詞激烈悲壯溢於言外而忠武詩
句有絶閒靜者如池州齊山翠微亭云經年塵土滿征
衣得得尋芳上翠微好水好山看不足馬蹄催趁月明
歸又如潭水寒生月松風夜帶秋何必減唐人語
玉堂陪祀二絶
宋趙汝談直玉堂詩云宫井城鴉欲動時春猿夢斷北
山移攬衣擬草歸田賦猶是金蓮燭半枝潘牥陪祀詩
云碧天無滓月光寒霽色分明在露盤一夜九重全不
寐時教中使捲簾看雋永有味不似宋格
千巖警句
宋蕭德藻號千巖閩中人以詩名于時采蓮曲云清暁
去采蓮蓮花帶露鮮溪長湏急槳不是趁前船又云相
隨不覺遠直到暮烟中恐嗔歸得晩今日打頭風絶似
玉臺劉後村酷稱之
德夀宫夀詩
唐無夀詩有之自宋始至今則濫觴可厭也宋高宗為
太上皇夀日楊萬里作慶夀詩云長樂宫前望翠華玉
皇來賀太皇家青天白日仍飛雪錯認東風轉柳花清
暁鞭聲出禁中驚開剩雨及殘風金鴉銜取紅鸞扇飛
上玻璃碧海東春色何湏羯鼓催君王元日領春回牡
丹芍藥薔薇朵都向千官帽上開雙金獅子四金龍噴
出香雲繞殿中太上垂衣今上拜百王曾有個家風帝
捧瑶觴玉座前綵衣三世祝堯年天皇八十一萬歲休
說莊椿兩八千天父晨興未出房君王忍冷立風廊忽
然鳴珮珠簾捲萬歲聲𫝊震八荒花外班行霧外山何
緣子細望龍顔竊窺玉色真難老底用臞仙九轉丹甘
露祥風天上來今回恩數賽前回都將四海歡聲裏釀
作慈皇萬歲杯堯舜同時已甚都祖孫四世古今無誰
將寫日摹天手畫作皇王盛事圖甲戌王春試集英小
臣曾是老門生蒼顔華髮鵷行裏也聽鈞天九奏聲必
如此方可稱夀也
仙霞嶺
宋馬子儼宿仙霞嶺詩云月影自催人起早泉聲不許
客眠安摹寫真切予家在閩北上往來必由斯嶺輒賞
此句不置白玉蟾集亦載此首未知孰是
雲龕先生
宋李邴鉅野人參知政事歸隐泉州自號雲龕先生著
草堂集一百卷軼弗傳有訪僧詩云數丈招提四面山
羨師終日掩禪關十年不踏門前路只遣松風送我還
蕭爽可味
祖孫詩
宋吕雪屋贈陳隨隐父子有句云人羨杜閒生杜甫天
教蘇頲繼蘇瓌予以庚戌歲得玄孫友人陳伯孺贈予
云慙長慙卿終不惡生玄生運總多竒用祖孫父子事
皆切當
咏針
宋裘萬頃有客令咏針出羹字韻萬頃云一寸堅剛銕
鑄成綺羅叢裏度平生有時穉子敲成釣釣得魚兒便
作羹亦巧於押韻可喜也
王介翁
括蒼王鎡字介翁宋室播遷義不仕元宋史藝文志謂
鎡文集三十卷世尠傳矣近其裔孫之棟丞甌寧掇拾
家乘得月洞集一帙特片鱗隻羽耳如塞上曲云馬嘶
經戰地鵰認打圍山秋深云子黑石蓮老柿紅霜葉疎
山居云香老蒲花春洞影凉生槲葉午窗風落葉石闌
霜信早敗荷池屋雨聲凉杭州懷古云雲寒飛殿排班
石草卧前朝記事碑時事云雲生殺氣鵰旗暗風肅軍
聲虎帳寒絶句漁父云竹絲籃裏白魚肥日落江頭換
酒歸只恐明朝江雪凍老妻連夜補蓑衣置之晩唐劉
許之間誰辨其為宋人作也
鹿皮子
元初陳樵好衣鹿皮自號鹿皮子有詩一卷如掃葉僧
將猿共爨賣花人與蝶俱還殊有巧思
元詩
趙子昂絶句云春寒側側掩重門睡鴨香殘火尚温燕
子不來花又落一庭風雨自黃昏滕玉霄絶句云吟人
瘦倚玉闌干酒醒香消午夢殘燕子不來春社去一簾
疎雨杏花寒二首頗相似皆詩餘中絶佳句也唐人無
此纖弱之作
真山民詩
偶於陳幼孺案上檢破冊一帙糜爛醯雞前後俱損失
不存姓氏幼孺云此冊得之邵武仁夀寺僧寮中多佳
句如蜂王衙早晩燕子社春秋烟碧柳生色燒青山返
魂白沙難認月黃葉易為霜棠醉風扶起柳眠鶯喚醒
檻低簷礙月窗破紙吟風與鷗分渚泊邀月共船眠窗
月燈昏見巖泉雨歇聞花影掃不去草根鋤又生風竹
有聲畫石泉無操琴許猿分野果留鶴守雲林水清明
白鷺花落失青苔飛花遊蕩子古木老成人途窮身是
累痛定語猶悲葉新林掛綠花落地生香蕉葉卷舒雨
鳩聲問答春七言如雲開遠嶂碧千叠雨過落花紅半
溪塵書邀我共高閣濁酒勸人歸醉鄉碑因藤蔓無完
字城為田侵失舊基氣增浙左霜威勁面帶終南山色
寒書猶能看未為老詩亦莫吟方是閒寬著庭除貪貯
月少栽竹樹要看山廊下蝸粘沿砌蘚佛前蜂戀插瓶
花青山隔絶市朝面白髮消磨豪傑心雕鏤花柳春無
迹沐浴山川雨有恩花影忽生知月到竹梢輕響覺風
來皆自創新意雖有酸餡氣亦可喜向不知誰作近讀
元人詩中有真山民一卷即此詩也山民西山先生裔
刺馮道
馮道歴事四朝後世羞之歐公作史謂其無廉恥史斷
諸賢紛紛訾詆百千萬言不如元劉靜修一絶約而盡
也亡國降臣固位難癡頑老子幾朝官朝梁暮晉渾閒
事更捨殘骸與契丹獨王荆公以伊尹五就湯五就桀
稱之近李禿翁亦主其說
吳草廬詩
元吳草廬澄專志理學而詩亦多巧思咏雪云臘轉鴻
鈞歲已殘東風剪水下天壇賸添吳楚千江水壓倒秦
淮萬里山風竹婆娑銀鳳舞雲松偃蹇玉龍寒不知天
上誰横笛吹落瓊花滿世間叠葉梅云羅浮夢斷杳無
蹤冰雪仙姿兩兩逢縞袂怯單寒後襲粉妝嫌薄暁來
濃迎風一笑知顔厚臨水相看見影重道眼只將平等
視玉環飛燕總天容又如百年竹木青春在一院香花
白書閒屋頭月上元無夜樹杪風來若有期花香靜晝
微風裏草色深春一雨餘金鏡南飛光欲半銀潢西去
寂無聲定非戰國談天衍疑是仙家縮地房秋隴故園
迷蝶夢暁窗客枕厭雞聲等句皆超脱理學蹊徑者也
何太虚
元季詩人踵出知名者無論已予家藏何中知非集六
卷佳句叠見如燕來春已去花少雨偏多漢殿金人别
唐陵石馬嘶落花縈樹轉幽鳥過林鳴山圍雙鷺暁門
閉一蟬秋鳥語前林日雞鳴曲巷烟年華流水在春事
落花知日明山氣改江靜水痕歸七言如赤壁驚烏飛
夜月衡陽歸雁落秋風兩澗寒聲通法席數峰秋影上
香臺隔水歸樵分路散衝嵐飛鳥認林還水寒古道鳴
駝外雪暗空村落雁邊馬嘶平野呼鷹吏犬吠寒沙射
雁人中字太虛臨川人集中所往還者吳澄劉會孟揭
傒斯程鉅夫諸人至大皇慶間寄寓閩中賦詩頗多所
著有易類象二卷書𫝊補遺十卷通鑑測海一卷通書
問一卷吳才老叶韻補疑一卷六書綱領一卷補逸六
書攷三十二卷薊丘游錄一卷搘頥錄十卷知非集十
七卷外集十六卷可謂富矣然姓名泯泯不與吳揭雁
行胡元瑞詩藪拈拔元人佳句無遺亦不及太虛真有
幸有不幸也
題和靖墓
古今題和靖先生墓者不下百篇悉梅鶴封禪數事而
已獨張羽一絶云水繞荒山路半斜墓園無主屬官家
我來正是梅開日滿目蓬蒿不見花淡而有味又陳剛
中一絶云北邙翁仲拱朱門玉盌時驚古帝魂爭似孤
山一抔土梅花依舊月黃昏亦可掩諸作者也
同根竹
武夷城高巖有巨竹一幹雙梢予與謝在杭欲賦詩詠
之未就也偶閱元人謝宗可詩云競秀亭亭一種竒駢
頭會脱錦䙀兒西山二子情依舊湘浦雙娥影鎮隨高
節原非連理樹虛心共是傲霜枝莫教移作仙人杖恐
化雌雄下葛陂似不能復繼矣
盧圭齋詩
泉州惠安盧圭齋名琦字希韓登元至正進士令永春
改寧德所著有圭齋詩集歲久弗傳近惠安莊戶部徵
甫蒐而梓之悞入雁門薩天錫詩六十餘首薩詩世有
傳本較者一時未之考耳亟當釐正不然恐後世以圭
齋為齊丘之盜化書也盧詩自佳如嵐氣滿林晴亦雨
溪聲近驛夜如秋潮生遠浦孤帆小雨過蒼崖古木寒
小橋跨澗村舂急老樹吹花野店香暮雲松徑僧歸寺
夜雨篷窗客在船門掩落花春去後夢回殘月酒醒時
梧葉幾番深夜雨梅花一樹短籬霜清典可詠元詩多
纖弱若圭齋者實有唐調者也
月泉吟社
元至元間浦江吳清翁渭有月泉吟社預於丙戌小春
月望命題至正月望收卷用好紙楷書謄副聘謝翺為
考官三月三日揭暁收二千七百三十五卷選中二百
八十名首名羅公福吟社中人詩限五七言律刻至六
十名止皆有詩賞者也第一名公服羅一縑七丈筆五
帖墨五笏第二名公服羅六丈筆四帖墨四笏第三名
公服羅五丈筆三帖墨三笏第四至十名各春衫羅一
縑筆二帖墨二笏第十一至二十名深衣布一縑筆一
帖墨一笏第二十一名至三十名各深衣布一縑筆一
帖第三十一名至五十名各筆一帖墨一笏吟箋二沓
詩以春日田園雜興為題公福詩云老我無心出市朝
東風林壑自逍遥一犁好雨秧初種幾道寒泉藥旋澆
放犢暁登雲外壠聽鶯時立柳邊橋池塘見說生新草
已許吟魂入夢招李西崖懷麓堂詩話亦載此事言此
集未及見予家有藏本因錄出之然佳句甚多不獨公
福也(公福本姓連名文鳳吾閩人字伯正號應山偽名羅公福集中皆不著的名)如屋角枯
藤粘樹活田頭野水入溪渾青林伐木村村社綠水平
疇處處秧土脉正融催觳觫林隂微合聽軥輈田烏飛
逐耕烟犢桑扈鳴隨喚雨鳩草青隨意牛羊卧門靜無
人燕雀多麥壠風微牛睡穏芹塘泥滑燕歸忙小雨杏
花村問酒淡烟楊柳巷巾車榆莢雨酣新水滑棟花風
軟薄寒收又皆六十人中警句也
張思廉
元季詩人軰出語皆竒警會稽張思廉尤峭峻可喜題
唐五王擊毬圖云興慶宫前春正熱綠楊夾道花如雪
毬門風起日西斜五馬歸來汗成血潞州别駕醉眼纈
雙袖傾欹擁岐薛申王按鞚宋王馳杖撲毬囊手親挈
草平如掌馬力均玉鞭十里不動塵黃門扶入五花帳
大衾長枕娛家人花萼相輝雨氣寒樓中歌管漸闌殘
紫騮不踏毬場路萬里青螺蜀道難又太真明皇並笛
圖黑奴絃索花奴鼓譂奴撫掌閹奴舞阿嬌自品玉&KR0785;
瓏御手夷猶親按譜風生龍爪玉星香露濕櫻桃金縷
長莫倚花深人不見李謩側足傍宫墻思廉有玉笥集
十卷詩多富贍盖熟于史學者以方駕銕厓未知鹿死
誰手
岑安卿
至正中餘姚岑安卿字靜能號栲栳山人有集一卷平
淡不類元習如蛩鳴深巷靜月昃半樓明山高不礙夢
日落易生愁清新有味亦胡元瑞所未覩也
趙大年畫
元胡淵穎題趙大年林塘秋晚圖云老景青黃筆底收
晴鳬冷雁共汀洲王孫畫學空花竹不到銅駝陌上秋
譏刺之意微而婉矣
金青村
元末金青村涓與邑人吳萊宋濂友善有詩名嘗賦詩
云燕子飛來近畫簷暮春時節雨纖纖杏花落盡無情
緒何處人家有酒帘又有遠峰晴見色獨樹暖無聲人
行秋葉滑鶴立晩松凉皆佳句也
黃秋聲
元季詞人軰出而邵武有黃鎮成詩多竒警秋聲集十
卷佳句叠出如王孫不歸怨芳草山鬼欲啼牽女蘿銕
檄召雷秋雨足瑶壇謁帝夜雲高游山採藥辭家早掃
石看雲出洞遲青山盡處海門闊紅日上來天宇低花
竹一家巢絶頂烟塵九點認齊州潮來估客船歸市月
上人家水浸空惜梨棗朽腐尠有覩其全篇者
宗藩詩
國朝宗藩之詩寧府為盛諸王孫以詩鳴者多炡多&KR1463;
其著者也多炡絶句清逸如泊長蕩云蒹葭一望暮蒼
蒼長蕩湖頭烟水長怪道今朝楓葉盡夜來七十二橋
霜湖口縣云湖水澄清江水渾江烟湖靄易黃昏請看
湖口江心月一片寒光照縣門清明湖上云湖畔行吟
曰未斜四年三度客天涯不知鶗鴂驚飛去穿破來禽
滿樹花多&KR1463;屬對精工如太室出雲來署裏黃河如帶
掛城頭關山暁月趨三輔鴻雁秋霜度九河路經軒后
臨戎坂山接高歡避暑宫皆翩翩爾雅無紈袴習氣
過餘干弋陽詩
貞吉王孫過餘干詩云餘干城頭雲泊天琵琶洲下水
如弦推篷理詠隨州句落日平沙似往年謝在杭宿弋
陽云羣峰迴合俯清溪寂寞荒城古渡西惟有女墻秋
月在只今猶照夜烏啼二詩皆用劉隨州句略無痕迹
(余近過弋陽亦效顰云頗憶文房舊日題餘干水落弋陽溪平沙渺渺孤城在朝暮猶聞山鳥啼)
汪廣洋
汪廣洋詩云三百六十灘水清桃花春浪近來生催歸
不待臨歧語夜夜子規啼到明酷似晚唐
郵亭圖
國初唐肅題陶榖郵亭圖云紫鳳檀槽綠髮娼玉堂見
慣可尋常作歌未必腸能斷明日聽歌更斷腸先兄惟
和曾題秦弱蘭一首足為陶學士解嘲莫笑郵亭一夜
春此身元已落風塵韓家亦有如花女枕畔衣裳著向
人
王止仲
吳郡王止仲名行國初布衣也王文恪筆記稱其才敏
嘗識姚廣孝于未遇余嘗得楊文敏公遺書中有王行
半軒文集十二卷寫本也其詩不甚多如高館疎簾晚
乍開讀書聲裏故人來山中本自無塵土催得家僮掃
綠苔清逸可誦文敏去止仲甚邇即為之抄錄想當時
無刻板耳今又二百餘年恐吳人亦未必有也(震澤長語載其)
(初傭于金閶徐姓竊書讀之後為南京武臣教授上召見武臣怪其識見特進以實告召見語不合賜死)
藍明之靜之
武夷藍明之名智永樂中辟為廣西僉憲與兄布衣靜
之齊名詩詞俊逸雅有唐風嘗見其書銅雀臺瓦詩于
建陽友人處可泣鬼神詩云曹瞞騁志吞劉社銅雀臺
高瞰中夏徒知扼腕有卧龍豈料垂涎已司馬萬里河
山尚出師九原魂魄歸何時清秋風雨滿陵樹落日笙
歌空繐帷翠娥紅袖恩情絶廢塚荒臺狐兔穴空餘片
瓦落人間千載奸雄磨未滅藍靜之紙帳詩云數幅秋
藤拂地齊匡牀閒對竹爐低山中一枕梅花月不識雞
聲送馬蹄
瓊姬墓
吳中有夫差女瓊姬墓高季迪詩云夢别芙蓉殿頭堕
釵零落誰收土昏青鏡忘暁月冷珠襦恨秋麋鹿昔來
廢苑牛羊今上荒丘香魂若怨亡國莫與西施共遊六
言最難佳此篇警策雋永求之古今不多見也
威寧伯
國朝威寧伯王襄敏公以文臣而三佩將印特敇獎諭
二十餘次歿後諭祭九壇歴任四十餘年身臨戰陣一
百九十四次生擒番賊二百九十名斬首三千三百顆
奪獲戰馬駱駝牛羊以數十萬計子孫世世承襲給以
銕劵書生之寵遇未有若此之極者也然公詩氣魄雄
壯不事磨鍊自見遠大如斬蛇赤帝留神劍堕淚銅仙
泣露盤風向眼中吹出淚霜於髯上凍成冰三緘已錮
金人口百鍊難消銕漢心六國竟銷蘇子印萬金空鑄
鄧通錢仕宦得閒方是貴世途雖好不如歸妄夢幾時
曾得鹿多歧何處不亡羊公馳驅戎馬之間而賦咏不
輟未可與操觚翰苑者並論也然阿附權閹不無微玷
云
八歲詩
弘治間金陵謝子象有詩名八歲時客命賦暮秋詩謝
曰紫塞風寒雁呌霜秋花薰夢一樓香客驚為竒童後
從吳郎中元玉學詩有深林下馬蒼苔滑野寺入門秋
爽多之句一時傳誦謝贈刑部主事子應午官河南參
議刻其全集佳句甚多不特此也
石田題畫
沈啟南畫入神品而詩亦清真可咏予嘗得其題畫數
首不必觀丹青水墨而詩亦可當生綃粉本也獨樹高
樓日欲西竹梢晴霧四簷低流雲過去青山在恰好捲
簾幽鳥啼山隐幽居雲木深鳥啼花落晝沉沉行人杖
履多迷路不是書聲無處尋愛是垂楊嫩綠齊放舟晴
日弄春溪滄浪自唱無人和飛過水禽能一啼雨跡未
乾花亂飄一溪新水欲平橋有人問我門前路不覺斜
陽在樹腰住處真成與世迷一重雲水一重溪會琴會
茗還容客接木通橋野水西碧水丹山映杖藜夕陽猶
在小橋西微吟不道驚溪鳥飛入亂雲深處啼臨水人
家竹樹中只因孤嶼水船通當門細荇牽微浪繞屋藤
花落軟風水次人家似瀼西參差竹樹路俱迷溪翁兀
坐不出戶日午飯香雞正啼客來客去吾何較山靜山
深事亦無一卷黃庭看未了紫藤花落鳥相呼山雨欲
來雲滿屋溪風未起水生波石苔坐久人垂釣猶有微
陽掛女蘿山徑蕭蕭落木疎小橋流水限林廬秋風黃
葉少人迹雞犬不聞惟讀書獨坐樹根無一事清風滿
袖作微吟夕陽好在秋林外日閣遠山還未沉右詩皆
石田集所不載皆于畫幅見之錄之以當卧遊耳
胡笳圖
沈啟南題胡笳十八拍云蘆葉傳聲拍拍鳴畫圖傳得
態如生琰從三姓邕從卓自是人間父子情猛于斧鉞
之誅矣
唐伯虎
唐伯虎疎狂玩世嵇阮之流也詩雖不甚雅馴而一段
天然之趣自不可及如去日苦多休檢歷知音諒少莫
修琴生涯畫筆兼詩筆蹤跡花船與酒船秋榜才名標
第一春風絃管醉千場苦拈險韻邀僧和煖簇薰籠與
妓烘皆自寫胸次非若組織套語者也近雲間彙刻伯
虎集中悞入宋張文潛七夕歌宜刪去之
唐寅題畫
偶見唐子畏山水一幅題詩云春風修禊憶江南酒榼
茶爐共一擔尋向人家好花處不通名姓即停驂極有
風致唐集不載
伍晏
清流伍晏弘治中貢為廣文能詩如草根蛙鼓吹花底
鳥笙歌閒階秋掃葉荒徑晩挑蔬隔寺聞僧磬微燈認
釣舟又漁滄廟云漁滄之下潭水流漁滄之上雲悠悠
行雲流水自今古荒城故壘行人愁龍為蛇兮鼠為虎
腥毛臭骨皆塵土遊魂絶魄無所歸時傍寒蛩泣秋雨
俱清雋可喜
寳鏡詩
楊用修寳鏡篇云繡戶無波菱自動紗窗不夜月恒光
足稱工巧
王子淵祠詩
楊用修題王子淵祠一絶云灼灼靈芝發秀翹子淵摛
藻擅天朝漢皇不賞賢臣頌只教宫人咏洞簫詩意與
田况琴臺相類
陸子絲詩
姑蘇陸文組子夜歌云染蘗作儂衾持冰置儂枕城烏夜
夜啼寒苦不成寢美人寄書云秋夢無憑客路遥尺書
封寄恨迢迢吳綾不及桃花紙顔色都從别後消皆有
麗情
南屏詩
四明豐道生雪夜過西湖南屏山詩千巖萬壑玉層層
夜半山腰見佛燈竹影掃窗塵不到滿牀風雪定中僧
清逸逼人
陳高吾桃源詩
武陵陳高吾少司馬題桃源云輪蹄影落東西路雞犬
聲聞遠近村又云有無仙跡在何處今古人家住此山
亦佳句也
陳德音
吾鄉嘉靖中有陳籥字德音隠士也詩法唐人人無知
者近其孫鴻出遺稿一帙佳句層出如山深僧餉早天
遠鶴歸慵日影沉秋磬松聲響暮山歸心秋轉切遠夢
老難成窗寒葉落後竹響雨來時久客依人懶虛名到
老休行裝衝片雨歸夢落千山棲鴉驚夜火歸雁過更
樓殊有幽人之致
周所諧
周所諧名如塤莆處士也足跡不出戶庭苦唫弗輟未
嘗妄與顯者遊里中鄉紳學士罕識其面故其為詩綽
有林壑之致自作田家吟云不識市朝車馬喧殘蓑篛
笠老田園柴門去郭無多路野竹臨流自一村春雨桑
麻終歲足清時雞犬數家存兒孫牧畜南山下為道湏
防猛虎繁可以見其逸韻矣他如風生極浦潮常白霜
冷空林草變衰萬里寒山横積雪半汀衰草隠斜陽百
花潭上漁竿在五柳門前鶴徑荒因嫌城市非吾土却
傍漁家作比隣墻壓花枝妨客過泥深苔徑喚人扶等
句全無烟火食氣
西湖聞笛
嘉靖中餘杭詩人徐後西湖聞笛云月白霜寒客夢醒
笛聲迥出柳洲亭莫教吹過孤山去風裏梅花不耐聽
一時傳之
楊椒山臨刑詩
楊椒山臨刑賦詩云浩氣還太虛丹心照千古平生未
報恩留作忠魂補千載之下猶有生氣
鵝池生
趙郡宋登春自號鵝池生壯歲鬚眉皓白任俠遊燕趙
間後薙髮為僧不知所之吳郡徐大宗伯學謨為之傳
而梓其詩詩悲惋豪逸嘗賦俠客行云賭擲賽劉毅家
奴過孟賁千金不肯顧一劍為酬恩趙瑟停凰柱燕姬
促象尊平生款段馬羞入孟嘗門又抱玉幾年終獻楚
懷書垂老莫干秦又酒腸方大黃金盡世事才知白髮
多皆自寫其胸臆者也
楊鵬翼鞦韆詩
咏鞦韆詩以洪覺範之作為最而元人楊鵬翼一首尤
佳也日轉華簷樹影偏謝家庭院簇神仙綵繩斜擘纖
纖筍畫板輕承步步蓮弄玉未升雲漢上綠珠先墜舞
樓前不知小徑殘紅裏明日何人拾翠鈿近徐茂吳有
句云蓮生不在地柳弱會搖空亦自有致
沈明臣苧蘿山詩
沈明臣題苧蘿山云越國輿圖海上多千岩萬壑繞鯨
波計然空奏亡吳策誰道功成在苧蘿亦微婉
纏頭集
京口鄔佐卿字汝翼中丞公子也性豪爽喜遊狹邪著
述甚富自文集外有艷詞十卷題曰纏頭集皆生平贈
妓之作佳句麗情可歌可咏如笛中舊恨留金谷天上
新愁問玉巵江柳眉稍雙鎖恨海棠春盡獨銷魂寳鏡
夜寒鸞顧影畫梁春暖燕歸樓妝粉曉沾蝴蝶草啼紅
春染杜鵑枝髩梳蟬影分雙翼衣剪靈綃學六銖小閣
題情緘荳䓻空庭微步出蓮花樓前彩鳳隨仙史陌上
銀筝悞使君春回漢水思捐佩月滿秦宫照捲衣玉樹
輕霜凝屈戌垂楊新月掛鞦韆楊柳調翻歌扇月柘枝
香度舞裙風翡翠香籠條脱煖梧桐聲轉轆轤寒明月
小樓關盼盼垂楊深院李師師等聯膾炙尤甚義山無
題之後亦不多見也
沈倥侗
吳人沈愚號倥侗善書工詩雪夜云瓦爐温酒夜燈前
紙帳梅花伴鶴眠不似玉堂金馬客五更風雪去朝天
辨琴聲
唐李龜年至岐王宅聞琴聲曰此秦聲良久又曰此楚
聲主人入問之則前彈者隴西沈妍後彈者揚州薛滿
也王百谷曲中有詩云一半秦聲半楚聲秦娥調瑟楚
娥筝鳳凰城裏家家雪但是紅樓凍不成用事恰當
御溝水
唐人咏御溝水詩頗多亦有佳者第不如近日章元禮
一絶為勝詩云西山千澗水爭流盡入宫墻出御溝紅
映芙蓉青映柳更調鉛粉上朱樓
魚鱗雲
淮南子曰雲如魚鱗湯義仍詩風光散羊角雲氣集魚
鱗亦工巧
江仲魚
崇安江仲魚諸生也予從王粹夫識仲魚乙未予之武
夷仲魚導予遊三十六峰仲魚雖經生有碩人之致武
夷諸峰各置書帙筆硯隨意所適留連旬月衣道衣冠
道冠又儼然羽流也仲魚善詩詩不作人間語嘗賦秋
風懷友吟二十餘首皆道侣漁父樵夫與猿鶴而已風
塵之客不預焉如懷朱漁父云九溪深處似嚴灘渺渺
風塵白眼看葉艇每隨幽嶂出茅房孤掩落花殘芙蓉
衣上雲千片楊柳磯頭月一竿釣罷瓦瓶曾共醉滿身
零露不知寒未幾仲魚逝矣年僅三十也每過武夷不
勝山陽之愴
何樵仲
何樵仲名其漁邵之建寧人也為詩有苦思樵仲死予
哭之詩偶檢其手稿絶句有泠然之韻梅口待渡云野
曠微風起白蘋村居三里若比隣江干風冷秋山暮立
盡斜陽無渡人碧簫洞云長林籟靜自盤桓松露侵衣
夜未殘三十六峰明月暁碧雲吹破洞簫寒山下買酒
云隔浦漁家傍酒家漁罾掩映酒帘斜探囊恰好供歸
興買得黃魚并杏花
張陽生
張陽生者名復亨郡諸生也能詩而名不顯丙午歲始
與予定交一再執臂而陽生遂以疫死年未三十也遺
稿散逸予從友人處拾其北征一集有遊西湖云山翠
湖光晝染扉珠宫縹緲晚鐘微僧尋三竺沿堤過鶴認
孤山背水歸柳影亂分公子棹荷花輕襯美人衣繁華
不醉飄零客愁聽啼鵑又夕暉又上寧夏黃開府云登
壇十載拜西征部落爭𫝊建節名虎竹嚴分秦斥堠狼
烟初斷漢長城葡萄月上降羌舞苜蓿風寒戰馬鳴幕
府能容前箸借少年原是棄繻生又魚窺法座澄波淨
龍起空山宿雨腥寄食應尋彈鋏侣埋名終托鼓刀屠
春隂香徑宫蕪没烟斷松橋岸柳疎五言如花開招客
至松老著書成晚晴催積雪殘雨入輕寒雨聲分夜話
岸火對秋眠皆警句也
林時中
友人林宗大字時中邑諸生也屏居村落不入城市好
吟咏人無知焉獨與余兄弟交最驩歿後遺稿散落偶
得數首亦自有致送人尉西蜀云百仞高峰入縣門官
閒何處不君恩莫將萬里思家淚落盡巴江一夜猿又
范增墓云鴻門玉玦計難行楚漢雌雄勢已成何待彭
城方發憤可知亞父亦虛名孤墳不濺英雄淚落日堪
傷鸛鶴聲此去赤松應咫尺白雲千載壯留城
鴻門宴
謝臯羽鴻門宴一篇可泣鬼神楊用修極稱之又有楊
廉夫韓仲村繼作稍不及也予友林子真復擬一首云
翳雲埋空日色黃一龍一蛇兩相將指天有約公莫舞
後入者臣先者王此去鴻門判生死戰場咫尺華筵裏
漢王若失我為禽寳玦無光玉劍起覆巵壯士怒酒醺
芒碭山北愁歸雲一雙玉斗正飛屑漢王間道馳至軍
竒峭可喜不減廉夫仲村也
吳非熊
新安吳兆非熊能詩而貧日甚游江湖十年落魄不能
為歸計有詩云谷口鐘聲度嶺微嶺頭嵐氣散朝暉江
山處處通鄉路只是遊人不得歸可謂深於貧者矣又
如松楸有夢鄉山遠桑柘無烟野市寒歸路馬寒廬岳
雪驛樓人夢秣陵鐘尊前坐卧憐多病海内存亡問故
人原桑漸綠春蠶起岸草初齊候鳥鳴皆儁爽有味予
友曹能始交遊遍海内而獨賞心非熊卒之客死粤西
悲夫
貧況
陸放翁詩云糴米歸來午未炊家人竊憫老翁飢不知
弄筆東窗下正和淵明乞食詩近友人新安吳兆詩云
釡裏生魚甑裏塵非關久病却關貧案頭但有梁鴻傳
閒誘荆妻學古人皆深于貧況者此況難與富兒道耳
采蓮曲
吳門沈從先采蓮曲解道芙蓉勝妾容故來江上采芙
蓉檀郎何事偏無頼不看芙蓉却看儂風致可挹
林春秀
古田隠士林春秀字子實號雲波性嗜酒躭詩家貧不
能取酒有友鄭鐸多良醖日往飲焉醉後則酒狂不可
禁鄭度其量錫造一壺刻雲波二字至即盛酒飲之三
十年如一日也林詩竒警不凡山居云但住溝西第五
村香秔釀熟少開門家僮祇自為樵牧竹徑憑他長子
孫雨過暁山泉噪澗花生春菜蝶穿園抱琴客到棠梨
下夘酒猶醺藉柳根又云迴巷短垣緣枸杞古塘枯竹
立鵁鶄壁間寫遍籬花影雲裏崩來水碓聲又云野老
眼經門刻字漁郎親見水沈碑鄭歸泉下數年林亦髮
種種矣每讀其詩輒詫與人兩絶也
白燕詩
白燕詩國朝袁凱最得名而後人和者最多近見江西
鄧泰素二律亦新麗可喜從前故壘是耶非别後新姿
似者稀春暁玉樓乘霧去夜間銀漢帶星歸凌波不著
鴉頭襪剪水如牽鶴氅衣多少伯勞堪遠避輕描淡抹
向西飛同去同來伴侣非異姿異態世全稀鉛華盡洗
都無著銀蒜低垂若箇歸遠向吳門裁匹練早從王謝
託烏衣惟餘嘴距新紅溜猶啄梨花蹴絮飛
墨紗燈
閩中近製墨紗燈精巧異常海内爭重之曹能始曾扵
杭州逢元夕人家有張此燈者乃邀友人同咏能始詩
云質裂横疑水光生薄似苔憑將彩筆畫認作剪刀裁
鳥向空中度花從鏡裏開細看若無力不畏暁風催諸
子罷唱
問月樓集
崔孝廉徵仲貽予新梓問月樓詩中多儁語贈州同王
九臯云笑我無魚歌幸舍憐君有蟹領監州送劉之罘
將軍云射虎功高偏不賞雕龍才老竟如斯贈陶嗣養
云鳥留書法皆成篆龍是文心不用雕贈王藎卿再舉
子云搗盡玄霜原得偶捧來明月本成雙弔謝臯羽云
魂隨宋寢冬青樹墓傍嚴陵古釣磯煅煉工巧詞壇之
射鵰手也
長溪小草
潮陽吳光卿仕訓以孝廉董長溪教事工于詩有卓錫
寺云老僧舊說留衣地幼婦新題卓錫碑又贈龔令君
云問俗已看馴魯雉隨車復見舞商羊出都門云能無
背水師韓信豈有窮途效阮公詠懷云少年懶性抛書
早暮景微官照鏡頻潮陽前有周廷尉善鳴今則屈指
光卿
徐氏筆精卷四
