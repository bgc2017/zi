徐氏筆精卷七
明徐&KR0958;撰
雜記
陶唐丹朱
郡縣志云堯先居唐後居陶丘故曰陶唐氏尚書逸篇
云堯子不肖舜使居丹淵為諸侯故曰丹朱
醫王
釋迦佛能醫一切衆生苦惱名大醫王
碑隂姓名
漢孔宙碑隂載門生故吏姓名楊用修云漢儒開門授
徒親授業者則曰弟子次相傳授則曰門生未冠則曰
門童總而稱之亦曰門生舊所治官府其掾屬則曰故
吏占籍者則曰故民非吏非民則曰處士素非所莅則
曰義士義民皆讀漢碑者所當知也
石敢當
今人家正門適當巷路則竪小石碑鐫曰石敢當按西
漢史游急就章云石敢當顔師古注衛有石碏石買石
惡鄭有石癸石楚石制皆為石氏周有石速齊有石之
紛如其後以命族敢當所向無敵也姓源珠璣曰五代
劉智遠為晉祖押衙潞王從珂反愍帝出奔遇於衝州
智遠遣力士石敢當袖鐵鎚侍晉祖與愍帝議事智遠
擁入石敢當格鬭死智遠盡殺帝左右因燒傳國璽石
敢當生平逢凶化吉禦侮防危故後人凡橋路衝要之
處必以石刻其形書其姓字以捍民居或贈以詩曰甲
胄當年一武臣鎮安天下護居民捍衝道路三义口埋
沒泥塗百戰身銅柱承陪閒紫塞玉關守禦老紅塵英
雄來往休相問見盡英雄來往人二說大不相侔亦日
用而不察者也
串眉
美女顰眉額痕成串梁簡文詩云長嚬串翠眉
屈竒
屈竒短長也服之不中曰屈竒淮南子云聖人無屈竒
之服
艾綬
漢時諸侯王金璽盭綬晉灼曰盭草名出瑯琊平昌縣
似艾可染綠因以名綬後人名為艾綬
犢鼻褌
犢鼻褌注謂形似犢鼻非是按明堂圖人身兩膝以下
有穴名犢鼻褌至犢鼻言其短也即寗戚南山歌短布
單衣適至骭杜甫同谷歌短衣數挽不掩脛之意
稽首
周禮有九拜一曰稽首二曰頓首前代表文多稱稽首
頓首今人居喪投刺皆曰稽首則以稽首為凶拜矣蓋
周禮有凶拜拜而後稽顙是也若以稽首為稽顙殊非
禮也
返璧
左傳僖公二十二年僖負羈乃饋盤餐寘璧焉晉公子
重耳受餐返璧故事本此今人悞以為藺相如事曰完
璧曰歸趙昧之甚矣
蒙恬筆
蒙恬秦時人古今傳為造筆之始非也詩云彤管有煒
孔子作春秋筆則筆自周時已有筆矣
哥窑
甆器有哥窑夀州有舜哥山此窑所出今賞鑒家解哥
字謂其兄所製悞矣
朱提
漢犍為郡有朱提山出銅鋼朱提銀八兩為一流直一
千五百八十他銀一流直一千然今之銀直與古大異
而朱提山不聞有鋼矣今人尺牘往往以銀為朱提譬
若以玉為崑岡珠為合浦可乎
五夜
五夜者甲夜乙夜丙夜丁夜戊夜也出漢舊儀省中黃
門持五夜
天禄
天禄獸名漢時有貢此獸者因以名閣以藏祕書
宫
上古居室皆曰宫不分天子庶人禮記云父子異宫又
云儒有一畝之宫孟子云宫室之美自秦漢以後則以
天子所居為宫矣
紫塞
秦築長城土皆赤色故稱紫塞
&KR2145;有詭
戰國策秦伐魏取&KR2145;有詭地名也華不注醫無閭山名
也
風馬牛
牛走順風馬走逆風故曰風馬牛不相及
草堂
杜子美居浣花草堂李太白懷故鄉以草堂名集草堂
在成都周顒昔經蜀以蜀草堂林壑可懷乃于鍾山立
草堂寺今人概以草堂名屋何耶
不睡龍
錢鏐作警枕名不睡龍取蔡邕警枕銘應龍蟠蟄之語
食魚
列士傳曰孟嘗君食客三千人上客食肉中客食魚下
客食菜故馮驩歌長鋏歸來兮食無魚也
孟子
孟子門人見於書者十七人皆配享他無考
楊文貞母
楊文貞公士竒少孤貧十六歲出為村落童子師欲買
史略二冊百錢不能得其母夫人畜一牝雞數歲命以
易之世有此母安得不生此子
兩脚書厨
永樂中毘陵陳濟善記書文廟謂為兩脚書厨古人號
書厨者有矣此云兩脚文皇亦善諧謔也
博物
史稱張華博物識劍識狸及著博物志信矣然左傳引
叔向之言曰子産博物君子也又曰延陵季子閎覽博
物君子也然子産季子不以博物名惟張華為著
痛飲讀離騷
離騷悲憤令人讀之不歡故昔人有云痛飲讀離騷蓋
醉而後讀始不為鬱惋幽憂之氣所擾耳曹孟德云惟
有杜康可以解憂正此意也
囊螢
隋煬帝宫中囊螢為戲車胤無油囊螢讀書丁朱崖囊
螢當火恐熱氣蒸人同一螢火而所用苦樂迥别
趙家書畫
趙文敏善書畫而妻管夫人子雍欒弟孟籲孫鳳麟甥
王蒙皆以畫名于時惟欒以書名不聞能畫
吳興三絶
元季吳興馮應科筆與趙子昂字錢舜舉畫稱三絶
四十二章經
錢塘六和塔上刻四十二章經乃紹興中諸名臣分寫
者沈該湯思退陳誠之陳康伯王綸賀允中葉義問楊
椿周麟之洪遵楊偰沈介趙令根孫道夫王希亮黃祖
舜張孝祥宋棐金安節董苹李洪錢端禮張宗元張運
楊朴莫濛路彬張庭實周操葉謙亨胡沂陳俊卿鮑彪
陳棠楊邦弼張洙黃子淳楊倓沈樞韓彦直虞允文洪
邁共四十二人皆以官爵序次字俱生硬無晉人筆法
蓋此四十二人無一人以書名者也惟錢端禮虞允文
差勝耳
古磚
杭吳山萬歷乙巳年里人建水神廟于上奠礎日豐草
中的皪有光視之則古廢磚方二寸許上有安寧萬姓
四字類蘇長公筆法今在廟中
中元大鵬年號
先輩陳中丞達嘗于荒莽得石盆甚巨背刻中元庚申
僧本兹造八字按中元乃光武年號光武無庚申庚申
乃明帝之永平三年也今石盆尚存近余友林熙工掘
地得古磚刻大鵬二年不知何代年號書之以質博雅
者
古鏡
餘姚孫忠烈公初巡撫至江西治廨舍得古鏡于深溝
中背刻其文曰光運忠扶日月心感天揚賏忠獨難塞
天不世内靖斯以明明字畫竒怪觀者多不識後孫公
死好古者以意辨之其文乃著
鉶鼎
嘉靖初海虞王澄嘗獲一鼎其識曰維紹興丙寅三月
己丑太師秦公檜一德協濟配兹乾坤乃作鉶鼎賜家
廟以奉時祀子孫其永保是高宗所賜檜之所受者澄
鄙其事乃即家山作萬松樓祀岳武穆而以鼎奉焉(黃云)
(以秦鼎祀岳恐岳未必饗也)
西園雅集
宋駙馬王詵晉卿延東坡諸名流當時李伯時寫為圖
今世逓相傳摹歲月既無所攷西園亦莫究何在然其
人米元章有圖序甚詳國初黃文獻楊文敏林尚默各
有攷據儒衣冠十四人蘇東坡王晉卿張文潛蔡天啓
李伯時蘇子由黃魯直陳無己李端叔晁無咎米元章
王仲至劉巨濟秦少游也釋道各一人僧圓通道士陳
碧虛也侍女二人晉卿家妓雲英春鶯也
膠山絹海
古畫多用膠礬著絹唐宋名家皆然惟元倪瓚輩始喜
寫生脫畫家蹊徑唐章孝標咏畫屏風云雨滴膠山斷
風吹絹海秋唐宋畫全用膠礬此是一證
古碑
三代碑刻至今有于世者唯岣嶁禹碑與周石鼓文耳
秦則李斯斷碑僅二十九字漢蔡邕石經與孔廟中郎
碑陳思王碑蜀有樊侯碑餘俱不可覓
曹娥碑
曹娥江在浙之上虞當時孫權據越不知孟德何因與
楊脩至江滸讀其碑也殷芸小說云蔡邕刻曹娥碑傍
曰黃絹幼婦外孫虀臼魏武見不能暁以問羣僚莫有
知者有婦人浣于江渚曰第四車中人解之乃禰正平
便以離合解為絶妙好辭此說與諸書所載大異余謂
孟德決無到曹娥江之理或是當時傳印邯鄲淳曹娥碑
文而孟德與楊脩猜度之只見墨本非親摩碑石也禰
衡之解又不知何據語林云操讀碑於汝南其為摹本
無疑
泰山碑刻
泰山秦碑李斯篆在秦觀東廳壁僅存數字唐摩崖碑
隸字在岳神祠後為苔蝕其半李白遊泰山詩六章篆
刻方石竪會真宫東廡
無字碑
泰山頂有秦無字碑唐武后乾陵亦有無字碑蓋碑緣
文而立立而無字誠不可暁
番君碑
饒州番君廟碑趙文敏書厚七八寸文敏在京郡人欲
乞其書碑重不可載乃鋸其碑面寸許載至京文敏書
畢仍合竪之予至饒見其合縫宛然昔人之好事如此
書法遒勁因搨數紙以歸
晝錦堂碑
姑蘇志云國初陳僖敏公治宅吳城闢地得蔡君謨所
書晝錦堂石碑按晝錦堂在相州君謨所書碑字甚鉅
何因得至蘇州歐陽文集中言書碑事甚詳未聞有兩
書者豈後人重君謨筆法重摹刻之如今之閶門翻刻
法帖碑本之例決非宋碑也
武夷唐刻
武夷三十六峰題刻甚多而唐刻絶少舊傳幔亭峰下
唐明皇遣使祀仙刻大唐天寳七載歲在戊子七月封
名山大川登仕郎顔行之記共二十四字今不可覓或
云石墜水中妄也
虎渡橋碑
漳州江東驛虎渡橋左有碑巍然是宋淳祐中狀元黃
朴撰文併書字法全類柳誠懸石材完好惟篆首缺墜
耳余以癸夘冬與曹能始觀賞各搨一通第鄉人不知
重兼有覆瓦為亭者惜哉
碑厄
水經注洛陽天淵池中有魏文帝九花樓殿基悉是洛
中故碑累之澠水閒談云景祐初姜遵奉太后意悉取
長安碑石為塔材道山清話云天聖中詔營浮圖姜遵
在永興毁漢唐碑之堅好者以代磚瓦國朝太祖登基
金陵悉取六朝舊碑砌作御道唐歐陽詹集云九江有
祖將軍廟碑顔真卿撰文并書後州吏有修碑之勞狀
其末蹟剗磨舊文詹作文以弔之平淮西碑先琢韓退
之而刻段文昌宋郡守陳某又琢段文更刻韓文一石
遂遭兩厄湖州天聖寺趙孟頫撰書錯盤龍碑記國初
舁入郡治作太守去思碑歐陽公金石錄所收古刻千
卷今什不得一二皆遭此數厄耳
黨籍碑重刻
元祐黨籍碑蔡京欲傳示後世使其子孫有餘辱也弘
治中吳興沈暐以其祖沈千名與洓水伊川聯名懼其
久而磨滅取搨本重刻于石今世所傳碑皆沈氏刻子
孫有餘榮矣
元程二守
元絳程師孟宋熙寧中先後守福州山劖石刻多二公
筆至今傳為佳事佳話興除舉廢皆稱二公二公俱吳
郡人生平稱臭味交故出守行事亦大相類
丁刻字
趙承旨時鄱陽丁信可者善刻字凡承旨書極喜信可
鐫刻打搨他手不如也番君廟乾元寺二碑承旨所書
皆信可刻今信可子孫猶日搨賣丁氏食此碑已十餘
世矣他人不得搨也余至鄱陽目擊之
柚皮打碑
桂海虞衡志云打碑用柚子皮蘸墨以代氊宜墨而不
損紙試之良然
長慶石
萬歷甲申吳興張穉通卜築玲瓏山得一石乃唐長慶
間陸羽故物高可尺許有孟郊題曰長慶甲辰餘杭孟
郊來訪竟陵陸宵翁字法遒古尚未剥蝕穉通造軒貯之
名友石軒好事者皆為題詠後贈謝在杭為王百谷索
去今為王氏家物
游夏文學
聖門列四科惟以文學許游夏子夏於易則有傳於詩
則有序於禮則有儀禮喪服篇於春秋則授之公羊高
榖梁赤於論語則鄭康成以為子夏與仲弓所撰定者
許以文學夫何忝哉不知子游當時有何文學而魯論
稱之也當是世遠而撰述不傳耳若非魯論并稱之後
世孰知子游亦文學也哉
徐氏文人
古今文人之盛惟徐氏歴代不乏建安七子則有徐幹
一代文宗則有徐陵河東三絶則有徐彦伯江南文士
則有徐鉉徐鍇詩𣲖法嗣則有徐俯晩宋四靈則有徐
道暉徐致中國初四家則有徐賁盛明四家則有徐禎
卿中原七子則有徐中行此皆丁極盛之時而文士輩
出名震霄壤者至于單詞片語流傳文苑不可勝紀矣
祖孫
王羲之七世孫曰僧智永謝靈運十世孫曰僧皎然書
法詩學皆不愧祖風後世侈譚之不因沙門而薄其祖
先也韓侂胄為韓魏公之裔時論為之嘆息豈紫衣宰
相反不如緇衣髠徒乎信所重在彼而不在此也
江淹夢
史稱江淹夢張景陽寄錦取還文章日躓又謂夢郭景
純索舊筆還為詩才盡何二夢相似之甚然則淹之詩
賦皆少作邪
沈約
獨異志云沈約家藏書十二萬卷然心僻惡聞人一善
如萬箭攅心噫此謗語也劉勰著文心雕龍未為時流
所稱取定於沈約投之車中約取讀大重之嘗陳諸几
案倘萬箭攅心定不爾爾
嚴武不殺杜甫
新唐書嚴武傳云武最厚杜甫然欲殺甫數矣甫本傳
云武欲殺甫集吏于門武將出冠鈎于簾者三左右白
其母奔救得免而舊史甫本傳云甫登武床瞪目視曰
嚴挺之乃有此兒武雖急暴不以為忤然則武未嘗欲
殺甫也武卒甫賦八哀詩云空餘老賓客身上愧簮纓
甫之感武者至矣豈人有欲殺我者而反哀之耶必不
然矣
李杜子孫
盛唐詩人莫過李杜其子皆早夭至孫曾則泯然矣晚
唐詩人莫過元白又皆無嗣惟韓退之子㫤孫綰衮俱
登進士蟬聯金紫天之報施誠不可知
李益
柳子厚為其父作神道碑碑隂載其先友六十七人凡
天下善士舉集焉知名者僅二十人其中能詩者李益
一人而已唐以詩程士為官者未必人人知詩也六十
七人僅得一李益不亦難乎
賈島馬端臨嚴羽羅願
賈島詩歌清淡竒峭可與孟郊張籍比肩舊史不為立
傳新史附名韓愈之後數言而已馬貴與博洽卓絶古
今嚴儀卿論詩理入三昧羅端良翼雅富如武庫宋史
俱不為立傳并附名亦無之史臣之不公如此蓋冠蓋
之華易登史冊布衣之傑難上石渠賈島官不過主簿
貴與儀卿終身草茅端良位不甚顯故史臣特略之然
數公之名自有不朽信夫文士不因位顯亦不藉史傳
也
文士好竒
唐劉蜕取生平所為文千一百八十紙起塜以封之自
作銘曰文乎文乎其鬼神乎風水惟貞將利其子孫乎
白居易寫生平所為詩四部置諸四大藏經中與寺僧
約曰不出院門不借官客有好事者任就觀之唐求詩
成置之木瓢任流江中識者得之曰此唐山人詩瓢也
陸龜蒙以平日詩文稿藏之像設腹中至宋咸淳中里
人醉仆其像腹稿始傳南齊禇澄著遺書十卷刻石納
之墓中後羣盜發墓得莆廣父子釋義以傳古人藏文
各創獨見不相師襲元魯脩鄱陽人有詩朋十人皆工
詩賦恐罹兵矢失傳埏埴為甓刻瘞山中名曰詩塜宋
濂為之銘蓋倣劉蜕也劉蜕文塜在今蜀梓州南二里
兜率寺庭前古栢數百株皆虬枝龍幹至今尚存
香山飲酒
白香山喜飲酒每飲酒必賦詩集中飲酒詩九百首今
人無香山之詩沉冥麯糵只可目為酒囊非真能飲酒
者也
樂天詩友
白香山詩與元微之倡和什有六七元白齊名微之為
樂天作詩序手自排纂成五十卷不可謂不密矣乃樂
天作醉吟先生傳云與嵩山僧如滿為空門友平泉客
韋楚為山水友彭城劉夢得為詩友安定皇甫朗之為
酒友獨不及微之誠不可解
元微之
元白雖齊名而微之品格不逮樂天遠甚微之少通崔
鶯鶯作會真記暴其事既通籍又夤緣宦官得知制誥
為武儒衡鄙厭恬不知怪文人無行殆斯人與
温李
北夢瑣言云温廷筠舊名岐一名廷雲與李商隠齊名
時號温李今皆以李賀為温李非也
誌銘兩手
明道間洛陽張堯夫卒尹洙作墓誌歐陽修為之銘志
銘出兩手亦古今希覯也
憐才
王荆公見劉季孫杖藜携酒看芝山詩即判監酒税見
盧秉但得有錢留客醉之句立薦于朝因登卿貳秦檜
聞陸士規黃陵廟一絶傾倒如平生若宰執不憐才反
荆公秦檜之不若矣
進稽古錄表
司馬温公撰稽古錄成黃魯直為作進表今黃集刻之
司馬集刪之可見古人文字無所假借亦不掩為已有
也
彭乘鄭景望張世南
宋彭乘著墨客揮犀鄭景望著蒙齊筆談張世南著游
宦紀聞三公言閩事甚詳蓋曾宦于閩者郡志俱逸其
名尚俟攷其人而增之
黃華澹游
金王庭筠字子端河東人大定間舉進士官不達寓彰
德黃華山寺自號黃華老人善草書有文集四十卷子
曼慶亦能詩自號澹游善畫竹仕至行省郎中
句曲外史
元茅山道士張天雨自號句曲外史工書善詩宋張九
成之裔孫也
躭犁生
洪武初長樂鄭琳自號躭犁生讀書播耨不求聞達同
時與鄭定助教友善練子寧有犁生賦張顯宗為之䟦
又有建安蘇伯厚張智等詩文子萬奎為廣州教授郡
志所不載
文人慳一第
國朝科目限人長才者或慳一第如文徵明王寵文彭
文嘉何良俊田藝蘅歐大任文章俱足名世獨靳一舉
竟以歲貢起家豈非命耶
郎田二先生
杭州近代博雅君子仁和郎瑛錢唐田藝蘅瑛字仁寳
號草橋少孤長為諸生尋謝去家故饒一以購書所藏
載籍古圖畫金石刻甚富而貲日貧瑛無所顧獨敞大
屋樹高庋列置數几危坐諷誦辨異同所著有訂正孝
經大學格物通各一卷萃忠錄一卷青史衮鉞六十卷
後昆斬然俱軼弗傳傳者七修彙稿耳藝蘅字子藝號
香宇性放曠不羈善酒任俠喜著書生平所著文集前
後數十卷老子指元一卷煮泉小品一卷梅花新譜一
卷詩女史二十卷留青日札四十卷晚歲以貢為新安
博士歸常衣絳衣挾二小鬟遊湖上或逢友人則令小
鬟進酒促坐談謔時時挾内人遍遊諸山日暮無驢覓
得其一乃與内人共跨一驢入城藝蘅詩文在六朝初
唐間駸駸入作者之室瑛辨証考核不減藝蘅至於談
詩猶說夢也然瑛事母孝兩刲股皆愈内行尤可述耳
杜宇鼈靈
戰國時杜宇君於蜀舉荆人鼈靈治水水既平禪之位
死皆葬於郫今郫南一里二塜對峙鼈靈一云鼈令
八公名
蘇飛李尚左吳田申雷被毛被伍被習昌
兩京房
漢有兩京房一為楊何弟子官齊郡太守宣帝時人一
為焦延夀弟子東郡頓丘人其說長於災變今漢書京
房傳及世所傳京氏易傳皆延夀弟子也
林閭
林閭氏揚雄之師也見路史七卷第十三之註
白帝非叛
王莽簒漢凡世之豪傑有志天下者皆得起而誅之公
孫述欲誅莽非一日也方豪傑羣起之時孰不欲頓八
紘都萬乘述不得罪於漢而盡有益州之地子養一方
者十有三年大有功德於蜀臨陣殞命與國存亡一念
不降可謂賢矣史書述叛豈可與叛漢者同科按更始
二年述自立為蜀王明年夏四月改元龍興是歲漢世
祖以蕭王即位鄗南改元建武是為光武皇帝當是時
雌雄未定成敗未分萬一使述功成則光武亦為僭亂
耳然光武漢裔漢德方興蜀僻一隅成功匪易述與光
武猶項羽之與高祖也書之為叛不亦過乎
寳誌公楊大年
寳誌公宋元嘉中現于東陽郡古木鷹巢中手類鳥爪
朱氏婦聞巢中兒啼遂收育之因以朱為姓楊大年始
生則一鶴雛家人驚駭貯而棄之江其叔父異之追至
江濱開視則鶴蜕嬰兒具焉體猶有紫毳尺餘既月乃
落世間怪事往往有之不但后稷之生為異矣
白馬三郎
常山有白馬三郎廟宋季禱旱有應紹興中龍圖梁默
奏於朝曰白馬三郎王審知號也生前已享王爵不宜
猶用軍中之號改額昭應常山與閩接壤至今祠祀
陳冕
陳子昂字伯玉見盧藏用叙并唐書獨雲溪友議載陳
拾遺名冕字子昂雲溪唐范攄也當必有據
雪峰檀越
雪峰祖師初至福州求一菴基弗得侯官人藍文卿指
門首池畔大枯樹下草菴與師居之唐咸通十一年見
四方雲衲奔輳難安廣衆將所居屋宇三百餘間米倉
十二間莊田二十所水牛三百六十頭諸莊田地各立
契書分明歲收米一萬一百石盡捨入常住建大梵刹
即今之雪峰寺也乾符二年閩忠懿王具奏僖宗勅號
禪師真覺大師封檀越藍文卿明護侯王男藍應潮通
祐神君今護法伽藍實文卿父子也歴數百年香火不
絶使當時不發心捨此誰其逼之文卿不難一決不惟
獲福田利益而寺存則香火永以不墜今之擅文卿之
富者不乏其家産留以遺所不知之何人至於布施錙
銖慳惜悲夫悲夫
鐵冠道人
蘇子瞻在海外自號鐵冠道人詹仲和亦號鐵冠道人
楊廉夫亦號鐵冠道人洪武初有鐵冠道人張景華常
與太宗言休咎未來事
菊坡
宋季崔丞相與之號菊坡至八世其家有菊數本皆一
蒂兩蕊人咸異之
以字行
國初名臣多以字行楊士竒名遇練子寧名安黃子澄
名湜李時勉名懋李至剛名銅唐之淳名愚士吳伯宗
名祐張孟兼名丁劉伯序名秩董良史名紀鄭居貞名
恒許廷慎名伯旅胡虛白名奎李昌祺名禎王汝玉名
璲劉三吾名昆孫桂彦良名德稱金幼孜名善劉子欽
名敬錢習禮名幹周是修名德劉季箎名韶至于蹇義
舊名瑢楊榮舊名子榮胡靖舊名廣李騏舊名馬皆出
上賜也
葉給事
秀水屠侍御撰建文朝野類編會輯諸書詳備周悉有
葉福字叔疇閩縣人建文庚辰進士授給事中極言宗
室之非宜建文君怒杖幾死亟遣人歸養其母靖難兵
攻金川門首犯其鋒死衣冠歸葬久諱其事楊文敏公
入省求其從孫為文碣其墓萬歷初奉恩詔祀于鄉賢
祠林文恪公修郡志始為立傳人鮮知之故屠侍御未
之列也當時吾郡死建文之難者止福一人而古田林
英字章叔為御史自經死妻宋氏亦自經皆彙編所不
載按朝野彙編乃陳眉公所纂名史待屠侍御借為已
書更名彙編志吾閩死事者止陳彦回陳繼之而不及
福與英今史相國世程官南少宰日率同鄉建三忠祠
清涼山祀二陳與福英猶缺焉盖當時無有知其事者
志之以俟後人補此佚典也
孫太初攷
太白山人孫一元同時諸公與之倡和實不知其何許
人鄭善夫序其詩曰關西豪傑也李夢陽殷雲霄劉麟
皆云關中人惟王世貞云太初裔本王家託跡方外馮
夢禎云關西王孫易名為孫一元&KR0958;近閱徐渭逸稿孫
山人考云孫一元父早亡而貧以抄書役某府中府公
嘉之為出貲特補吏密事多任之會覲槖白金四百兩
使山人致布政使途被盜無以報命遂亡抵浙寓西湖
休寧有范燦者其祖與山人交厚燦告渭曰嘉靖某年
諸暨縣丞孫鏞罷官歸寓江都燦大父世商於鹽遇鏞
頗傾蓋一日偶及山人事鏞大駭一一道山人出亡事
便取所隨譜合之鏞即携其子來子貌亦似山人鏞遂
問吾叔今何在燦大父云云鏞強大父偕至湖州拜其
世母施氏并其已嫁妺三人相對而哭渭攷諸暨官師
表嘉靖十二年縣丞果孫鏞也乃曰蜀人山人舊自稱
秦人非志者悞乃山人謬託為秦人也觀渭斯攷則太
初非宗室亦非關中人也明矣
嶽禱
太宰倪公岳父尚書文僖公嘗代祀北嶽以禱祀而生
公故名豈維嶽降神耶
滇二孝子
滇南范寅為諸生屢試不第遂成心疾出游不知所之
嘗語其子師顔云吾葫蘆山人也爾他日於此訪我師
顔尚幼既長補諸生以嘉靖壬子舉於鄉鹿鳴次日即
裹糧之四方尋父凡山巖市鎮僻壤遐陬無弗到行三
年至蜀有葫蘆寺叩主僧謂三年前有稱葫蘆山人者
寓此今化而瘞之近岡且出其手札真寅筆也師顔慟
絶芟莽得穴刺血入骸斂而返葬焉御史黃中疏而旌
之又有趙重華大理太和縣人父廷瑞亦諸生亦以不
第遠遊莫知所往華甫七歲至年二十一母沒乃出尋
父榜其背曰萬里尋親至武當山有字云嘉靖四十四
年十二月二十二日大理趙廷瑞至此華至日乃萬歷
六年十二月二十二日也又間關至建康祈于三茅君
夢元帝謂之曰爾父故在如是者三覺而由丹陽至毘
陵遇老僧示往無錫南禪寺語訖不見明日至南禪見
皤髮老叟曝背廊下華心疑之伏地曰我雲南人叟曰
我亦滇人出遊時一子七歲亦澘然淚下各道姓名相
持而哭迎歸故鄉茅坤為文以紀之
長人
苻堅時有夏默獲磨那申香三人身長一丈八尺並多
力善射三人每食飯一石肉三十斤
翟母漂母
漢高帝厄於楚餒甚翟母常饋食及帝業成母已死矣
高帝封其墓至今名封邱縣漂母哀韓信而進食後報
以千金至今廟祀所謂一飯之德不忘也今人報德如
漢君臣者鮮矣
美人名風
晉世美人以風名者惠帝皇后諱南風洛中謠曰南風
烈烈吹黃沙石崇婢名翔風
翔風
石崇妾名翔風諸書互見不同有曰朔風有曰翾風翔
朔翾三字相類必有一定者
衛夫人
衛夫人名鑅字茂漪晉汝隂太守李鉅妻王逸少之師
也
李易安
李易安格非之女也格非字文叔濟南人見張文潛集
易安更嫁
李易安趙明誠之妻也漁隠叢話云趙無嗣李又更嫁
非類且云其啓曰猥以桑榆之晚景配兹駔&KR0008;之下才
殊謬妄不足信蓋易安自撰金石錄後序言明誠兩為
郡守建炎己酉八月十八日疾卒且云余自少陸機作
賦之二年至過蘧瑗知非之兩歲三十四年之間憂患
得失何其多也作序在紹興二年李五十有二老矣清
獻公之婦郡守之妻必無更嫁之理今各書所載金石
錄序皆非全文惟余家所藏舊本序語全載更嫁之說
不知起于何人太誣賢媛也容齋隨筆及筆叢古文品
外錄俱非全文
徐氏筆精卷七
