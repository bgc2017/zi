徐氏筆精雜家類二(雜考之屬)
提要
(臣)等謹案徐氏筆精八卷明徐&KR0958;撰&KR0958;字維
起更字興公閩縣人是編分易通經臆詩談
文字襍記五門其曰筆精則取江淹别賦語
也&KR0958;以博洽名一時朱彛尊静志居詩話謂
見其遺書大半施&KR1459;點墨題端跋尾然是書
踳駁之處乃復不少如以乾象陽在下為老
子之猶龍以坤卦黃中艮卦行其庭為皆指
道家之黃庭以繫辭遊魂為變為釋氏之四
生六道皆不免好為異說援儒入墨從王柏
之說謂野有死麕為滛詩從焦竑之說謂洛
書出佛經從陳元齡之說謂周實建寅皆失
詳考他若以鐵裲襠為馬鞍之餙不知裲襠
為袙腹廣雅本有明文以漢郊祀歌寗字當
增入庚青韻不知齊梁以前本無四聲謂杜
詩郫筒本李商隠不知商隠在杜甫後謂冬
青引唐珏林景熙二集並載不知景熙有集
珏無集謂溶溶為水貎晏殊詩不應借以詠
月當改為雨不知月穆穆以金波以水比月
漢郊祀歌已然謂一東二冬為沈約所分而
不知約之詩賦二韻實皆同用據李涪刊誤
分用者乃陸法言謂蒙齋筆談為鄭景望作
沿商濬之誤不知乃葉夢得書謂李清照為
趙抃子婦不知趙明誠乃挺之之子謂琵琶
故事皆婦人而男子無聞不知賀懷智康崑
崙羅黑黑紀孩孩皆著名唐代亦多涉疎舛
至謂杜牧語多猥澁羅隠詩極淺俗而稱高
啟梅詩詩隨十里尋春路愁在三更挂月村
句為在林逋疎影暗香一聯之上尤為鹵莽
甚至謂孟子不深於易理周公之作金縢為
不能以命自安尤明人恣縱之習特其采摭
既富可資考証者頗多亦有不可遽廢者衡
其品題盖焦竑筆乘之流亞也乾隆四十三
年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
