徐氏筆精卷六
明徐&KR0958;撰
文字
呂氏春秋
呂氏春秋引孔子事數十則言必稱孔子讀其書不類
其人
治安策
賈誼治安策後缺一太息近閱田子藝畱青日札云新
書内銅布一篇可謂長太息者此其一也即是全文錯
簡耳歴漢至今唯子藝認出真誼之忠臣也
蔡邕五弄
琴書云蔡邕嘉平初入青谿訪鬼谷先生所居山有五
曲一曲製一弄東曲常有仙人遊曰遊春南曲有澗冬
夏常淥曰淥水中曲鬼谷所居曰幽居北曲高岩猿鳥
所集感物愁坐曰坐愁西曲灌木吟秋曰秋思三年曲
成示馬融甚異之後世作者徒因題命辭無復本意矣
笑林
晉孫楚笑賦曰信天下之笑林調謔之巨觀宋秘閣中
有古笑林十篇
雞碑
戴逵總角日以雞卵汁溲白瓦作鄭玄碑又自為文而
自鐫之詞麗噐妙唐丁用晦云學慙鼠獄智乏雞碑
張融海賦
張融海賦浮海至交州所作也文詞詭激顧凱之曰此
賦實超玄虚恨不道鹽耳融即求筆注之曰漉沙搆白
熬波出素積雪中春飛霜暑路全篇載南齊書本傳楊
用修博極羣書謂載籍不見其全亦千慮一失也融為
文數十卷自叙其集名玉海褚淵問玉海名融答曰玉
以比德海崇上善宋王伯厚玉海襲其名耳
甘石星經禽蟲述
余家舊藏甘石星經乃陶隱居重訂者今新安程榮梓
漢魏叢書中一卷比余家十才二三且缺首篇分野說
及五星行例署云漢甘公石申著按晉志齊有甘德魏
有石申夫皆掌天文程不深考而妄署之急於射利故
耳此書盛行天下恐訛以傳訛也至於彙刻山居雜志
中禽蟲述一卷乃閩中袁達著達字德修程則署云袁
達德著如此之類甚多若傳之後世誰能辨其姓名乎
書之以資博雅者訂正
刀劍錄唐詩金石錄淳化帖
陶弘景作刀劎錄不載莫邪干將殷璠姚合元結高仲
武芮挺章選唐詩不收李白杜甫歐陽修作金石錄不
採衛夫人淳化諸帖不選蘭亭序俱不可曉者
王勮敏給
人但知王勃賦滕王閣之敏贍而不知王勮之草冊文
尤難也夭壽中壽春郡王成器等五人同日冊命有司
忘載冊文百僚在列相顧失色勮立召小吏五人各執
筆口授分寫斯須而畢詞理典贍舉朝歎服
薛書記
唐摭言云元相公在浙東賓府有薛書記酒後争令以
酒器擲傷公猶子遂出幕既去作十離詩曰犬離主筆
離手等作今諸女史皆編入薛濤集内何附會之甚耶
以薛書記認作薛校書以元載認作元微之况濤蜀人
非浙東事可附會彤管遺篇詩女史青泥蓮花記及蜀
本薛濤詩皆載十離詩故表而出之
序曹子建集
龍城錄云韓中卿夢曹子建求序其文集寤檢曹集分
為十卷序而傳之今世傳本並無韓序而作序者亦未
言及夢中事
送窮乞巧
昌黎揖五鬼而送窮不免垂頭喪氣柳州拜天孫而乞
巧終難諂貌滛辭信夫文章最能窮人拙宦莫容於世
草華
洪景盧謂草華傳非韓子之筆羅文江瑶葉嘉陸吉諸
傳託以為東坡大可笑也今世傳本韓集不收革華而
蘇集盡收羅文諸傳洪公去蘇未遠當必知其詳而斥
偽也(按宋陳善捫蝨新語葉嘉傳乃陳表民作表民名元規羅源人與善同邑)
平淮西碑
野客叢書謂唐史與小說皆云退之淮西碑多歸功裴
度李愬妻唐安公主不平訴于帝謂愈文不實遂斵其
碑更命段文昌為之而丁用晦芝田錄則曰元和有老
卒推倒淮西碑帝怒縛殺之卒曰碑中只言裴度功不
述李愬力微臣是以不平命放罪敇段文昌别撰羅隱
石烈士說亦曰石烈士名孝忠猛悍多力為李愬前驅
一旦熟視韓碑大恚怒因作力推去其碑傾欹再三吏
執之孝忠云云上因得平淮西本末命段學士更為之
再讀李商隠淮西碑詩又非關老卒推仆乃為當時讒
言所入天子自使人曳倒之別刻文昌之作也又考韻
語陽秋謂碑成李愬之子謂沒父之功訟于朝憲宗使
文昌別作此與捨周鼎而寳康瓠何異哉諸說不同竟
不知易者何意余取二文反覆誦讀段文才學充實援
古證今六朝體格非淺學能辦韓文古健簡約難入時
眼憲宗當時易韓為段自有深意至於姚鉉文粹亦錄
段而棄韓宋人宗韓遂大貶段作是為韓公盛名所怵
耳李商隱詩亦只述韓文可惜未嘗訾及段作使人知
韓文之足重也敢作迂評為臨淄藎臣
平夏平蜀
唐憲宗元和元年三月夏綏楊惠琳伏誅十月劍南劉
闢伏誅韓退之平淮西碑文明年平夏又明年平蜀誤
也新唐書刪去明年平夏一句
臨文不諱忌
退之送楊巨源歸鄉序末云古之所謂鄉先生沒而可
祭於社者其在斯人與其在斯人與語似不祥可見古
人臨文無所避諱若用之今時則羣唾而棄之矣
昌黎闢佛
昌黎諫佛骨并弔武侍御畫佛文世謂昌黎闢佛也今
其集中有送惠師送靈師送文暢師送無本師聽穎師
彈琴送僧澄觀别盈上人和歸工部赴僧約廣宣上人
頻見過題秀禪師房送浮屠文暢序送高閑上人序與
大顚師書往往見諸篇什何耶
李賀文
東觀餘論云李藩嘗輯李賀詩歌所得甚富聞賀有表
兄與賀筆硯之舊因示之其人甚喜且請借閱久之不
還李公屢索乃曰素惡賀傲常思報之遺文已投溷中
久矣予按杜牧作賀詩序曰集賢學士沈子明授賀詩
歌四編凡二百二十三首今集中詩歌已符其數則賀
之作俱在未嘗為表兄投之溷中也然表兄未嘗言及
詩歌今賀文無片語之傳想皆在溷中耳蓋賀非不能
文者天上玉樓成召賀為記必生平文章尤竒也
唐閩遷新社記
唐濮陽宁撰新社記即社稷壇也其文甚古雅歐陽公
作集古錄時此碑尚在而今亡矣福州烏石有李陽冰
篆書今猶存其墨本歐公又未之見
摭言
稗海摭言一卷此書有十五卷此僅什一掇拾類書而
為之者王定保作保定誤定保光化初進士
沈崧遺文
唐乾寧三年狀元沈崧閩縣人仕錢鏐父子拜相與羅
隠契厚崧為文摹寫徐庾隱墓誌崧筆也駢麗詳正末
作兩銘一志兩銘此為僅見崧集不傳余所見者但此
篇耳志云隱曾祖羅仙字童知仕福清縣令福州志失
載
千佛贊
宋理宗御製千佛贊云一佛不二千佛奚别如處處水
現在在月無去無來不生不滅梅花開時前村深雪
續博物志
張華著博物志而有續博物志者宋李石也近年會稽
商氏所梓稗海編為唐人李石著誤也志中言太平興
國陳摶林逋魏野及研譜遯齋間覽諸書則宋人無疑
矣焦太史國史經籍志亦編作唐人皆誤然書末有門
人廸功郎黃公泰䟦迪功郎宋秩也唐無此秩此又一
証唐李石河中人官至宰執
木經
宋初有都料匠預浩著木經三卷每卧則交手於胸為
結構狀如此踰年撰成此經今軼不傳近代諸藝術皆
有著撰獨此技缺焉
省心錄
世傳林和靖省心錄朱子語錄第四十卷云是沈道原
作非和靖也宋景濓文集嘗引之為證天順正德間刻
本俱沿襲和靖未之深考近日陳眉公續秘笈亦作和
靖著道原之名幾晦矣朱子闡之於前景濓辯之於後
畢竟傳訛奈之何哉
醉翁亭記
醉翁亭記東坡書於滁州泉冽而酒香改作酒冽泉香
水落而石出改作水清石出大有點綴之妙
山家清供
世傳山家清供二卷宋林洪著按本集温陵鵝黃豆生
末云僕遊江淮二十秋每因以起松楸之念將賦歸以
償此一大願則洪温陵人也又按撥霞供云向遊武夷
六曲訪止止師止止師者白玉蟾也則洪與玉蟾同時
人今泉州郡志逸洪之名似大闕典
仲休記右軍書
上虞縣西四十里舊有含珠院閩僧從契開山也宋沙
門仲休作記文甚典而沙門有文集右軍書刻之石鮮
有搨者
東坡硯銘
東坡作硯銘二十九而古文品外錄載一銘甚佳集中
所無也銘云或謂居士吾當往端溪可為公覓硯居士
曰吾兩手其一解寫字而有三硯何以多為曰以備損
壞居士曰吾手或先硯壞曰眞手不壞居士曰眞硯不
損紹聖二年十月臘日軾書
赤壁
東坡赤壁賦古今傳誦即婦孺亦知之然一篇大旨誤
以黃州赤鼻山認為周瑜破曹操處後人不甚指摘之
實為盛名所怵耳若今人有此紕繆得無羣起唾之乎
事不在盤古地不在荒外信筆而書不暇考覈安足傳
信耶
暹老
福州西禪寺暹禪師有語錄一卷黃魯直為之序暹老
初寄瓶鉢於古田時人不識也曾福州子固拔于稠人
之中授以西禪而道俗皆與之
漳州蘭譜
宋龍溪王貴學著王氏蘭譜趙時庚著金漳蘭譜皆紹
定淳祐時人所紀藝蘭之法與閩種品目之竒亦岩谷
中清士也漳州郡志逸其名即漳州縉紳學士亦不知
有此人予近出二書以質鄭瓉思張紹和二孝廉行將
梓板以傳是知古人著作湮沒不稱者多矣微予藏其
譜微二孝廉闡其幽不將與草木俱腐耶
著書
宋季著書之富無過王伯厚計其生平述作七百二十
餘卷即鄭漁仲不是過也漁仲位不顯伯厚仕至禮部
尚書在官日多尤所難耳
忍卦
忍(刃上心下)元亨初吝終吉悔亡利君子貞不利小丈夫彖
曰忍剛發乎内柔制乎外小有所抑大有所益也象曰
心上有利刃忍君子以含容成德初一必有忍其乃有
濟象曰能忍其性事克濟也次二小不忍則亂大謀象
曰小不克忍成大亂也次三一朝之忿忘其身以及其
親象曰一朝之忿至易忍也忘身及親禍孰大也次四
出於胯下以成漢功韓信以之象曰胯下之辱小辱也
成漢之功大功也次五張公藝九世同居書一忍字以
對天子象曰同居之義忍克致也積而九世有容德也
上六血氣方剛戒之在鬭象曰方剛之氣忍則滅也形
而為鬭自求禍也右吳草廬先生作
悔過銘
穆公悔過爰作秦誓武帝悔過棄輪臺地悔不可有亦
不可無不可無也其可長歟悔雖可有然不可再是以
君子有過則改不遠而復乃可無悔既悔而復亦猶未
害悔而復悔岌乎危殆頻復之厲大易有戒思昔顔子
過而不貳有一不善未嘗復行如得一善拳拳服膺纔
知差失便不更然歉於己者不再萌焉思昔太甲度以
欲敗其後三年自怨自艾處仁遷義反躬引罪卒為賢
君克終厥德推所從來一悔之力悔心之生良心之萌
乘此憤悱有大發啟當悔之餘惟新是圖朝雖為蹠暮
可為虞當悔之時不圖改之是乃自棄小人之歸吳草
廬作
戒石銘
戒石銘相傳蜀孟㫤時作也其文不止四句宋朝但取
四句而已元浙江廉訪使徐琰改銘曰天有明鑒國有
公法爾畏爾謹以中刑罰
倪朴自叙
陸儼山嘗云浦江倪布衣朴善著書自叙曰今之學者
大抵急於利禄而專務於時文故不識者不肯目而識
者未暇觀也今時著書者亦多求其披閱至終卷者幾
何人哉
桑悦硯銘
桑民懌硯銘云一孔淵源洙泗之澤不歸于朱則歸于
墨
季漢書
新安友人謝少連作季漢書自足千古然國初廬陵貢
士蕭常有續漢書起昭烈至少帝為紀魏吳皆為載記
而擇裴註之善者併書之至於少連併降魏為傳又著
五十八論眞良史才也
佑維
佑祐右三字書為佑易為祐詩為右惟唯維三字書為
惟易為唯詩為維其義一也
鳩
今人欲集聚曰鳩鳩者糾也糾者合也桓公糾合諸侯
晉書白符鳩舞符合也糾亦合也
鑽
漢書云商鞅挾三術以鑽今之言善宦者必曰鑽本此
鼂錯
潘岳西征賦云成七國之稱亂翻助逆以誅錯押寞郭
謔博惡韻然則錯不當讀為措也
乙
韓文公讀鶡冠子乙者三滅者二十二注十有二字歐
陽公詩譜後序曰增減圖乙圖者塗抹也乙者勾止也
按史記東方朔上公車三千牘人主從上方讀之止輒
乙其處讀之二月乃盡
准字
今制文移用准字即凖也唐宋以來皆用凖字自寇凖
為相避其名遂減十字至今不改
誤悞
誤謬誤也悞欺也今俱通用即宋人詩文亦然
俗書誤
焦氏筆乘云俗書蟲字作䖝不知䖝乃音虺須字作湏
不知湏乃音□船字作舡不知舡乃音航商字作商不
知商乃音滴蠶字作蚕不知蚕乃音腆美字作美不知
美即是羔无字作旡不知旡即是既本字作夲不知夲
乃音滔盼字作盻不知盻音系圖字作啚不知啚音鄙
趨字作趍不知趍音馳如此之類未易悉舉至如暴已
從日又加日而為曝然已從火又加火而為燃岡之崗
芻之篘昏之婚女之汝匊之掬與之歟回之迴果之菓
席之蓆架屋叠牀觸目皆是而字學掃地矣予見年來
以意作俗字尤多如婿本從女今改從士姪亦從女今
改從侄相沿傳寫即士大夫亦倣效之殊可笑也
攬序
王右軍祖名覽蘭亭序作攬者避諱也東坡祖名序凡
為人序文皆作叙今人不察一槩學之誤也
飲器
史云趙襄子漆智伯之頭為飲器韓子云智伯死三國
分其首以為杯杯飲器也或以飲器為溺器非
赤字
赤族言盡殺無遺類也漢書注以為流血丹其族大謬
古人謂空盡無物曰赤如赤地千里其家赤貧是也今
人言不著衣曰赤條條赤字本此
竒字
漢書云劉棻從揚雄學作竒字而雄素貧嗜酒時有好
事者載酒從遊則載酒學竒字竒字乃大篆也六書一
曰古文二曰竒字三曰篆書四曰佐書五曰繆篆六曰
鳥書非竒僻之字也明矣
湩
乳汁為湩列子乳湩有餘謝承後漢書乳為生湩史記
匈奴湩酪之美音種
龍鍾
今人謂年老曰龍鍾按裴度曰見我龍鍾故相戲耳時
裴尚少也然則龍鍾不專指老人而言唐詩云雙袖龍
鍾濕未乾
齠齔
男八月而齠齒女七月而齔齒見韓詩外傳齠齔並用
非也
伯孟
禮緯云嫡長曰伯庶長曰孟自有分别
鮐背
鮐河豚也其背皮甚麤澁老人皮膚索澤不寒而栗故
似之
釐毫絲忽
釐毫絲忽毫者獸之毛言輕也絲者蠶之所出比毫尤
輕矣忽蜘蛛網也較之絲尤微而細故取以為數
帝王好書
歴代帝王皆好典籍秦火為萬古罪人無論已漢興除
挾書律廣開獻書之路景帝募求天下遺書藏之秘府
武帝建藏書之策置寫書之官成帝使謁者陳農求天
下遺書詔劉向等校定光武入洛書二千餘輛後於東
觀廣集新書命班固等讐校明帝犬會諸儒於白虎觀
考訂羣籍靈帝詔諸儒正定五經刻石魏道武命郡縣
大收書籍悉送平城隋文帝遣使四方搜討異本每書
一卷賞絹一疋煬帝觀文殿構甲乙丙丁書屋唐貞觀
中魏徵虞世南顔師古請購天下書選五品以上子孫
繕寫藏内庫玄宗幸東都議借民間異本傳錄以千錢
購書一卷後唐莊宗募民獻書及三百卷者授以官銜
明宗令國子監校定九經雕印賣之周世宗銳意求訪
凡獻書者悉加優賜宋太宗下詔購募亡書分置書府
涉弼等並賜科名太宗構崇文院以藏書籍分經史子
集四庫仁宗詔中外士庶上館閣闕書每一卷支絹一
疋五百卷與文資官徽宗詔郡縣訪求秘書助教張頥
進二百二十餘卷賜進士出身李東一百六十卷補迪
功郎高宗南渡獻書有賞元世祖遣使取在官書籍版
刻至京師我太祖定鼎之後極重儒臣詔纂國家切要
之書成祖詔修永樂大典一時儒臣畢集天下賢才聘
辟無筭凡南京文淵閣所貯古今一切書各取一部送
京以後則杳無求書之令矣國家事事可侔前代獨好
文之主稍遜
藏書
海鹽姚叔祥有言今藏書家知秘惜為藏不知傳布為
藏何者秘惜則緗槖中自有不可知之秦劫傳布則毫
楮間自有逓相傳之神理然所謂不知傳布之說有四
大抵先人立言有一時怒而百世與者則子孫為門戶
計而不敢傳鬭竒炫博樂於我知人不知則寳秘自好
而不肯傳卷軸相假無復補壞刊謬而獨踵還癡一諺
則慮借抄而不樂傳舊刻精整或手書妍妙則懼翻摹
致損而不忍傳凡此四不傳者彼繇不知世變靡常聚
必有散一旦三災横起流爛滅沒無論藏者且累著作
姓名一併抹煞是藏有加於亡何必後來狺狺詈祖龍
為也
又
吾鄉前輩藏書富者馬恭敏公森陳方伯公暹馬公季
子能讀能守陳公後昆寖微則散如雲烟矣又林方伯
公懋和王太史公應鍾亦喜聚書捐館未幾書盡亡失
然四公之書咸有朱黃批點句讀余間得之不啻拱璧
也予友鄧參知原岳謝方伯肇淛曹觀察學佺皆有書
嗜鄧則裝潢齊整觸手如新謝則銳意蒐羅不施批點
曹則丹鉛滿卷枕藉沈酣三君各自有癖然多得秘本
則三君又不能窺予藩籬也
楊文貞積書
楊文貞公士竒文籍志序云吾先世藏書數萬卷元季
悉燬於兵吾早有志於學而孤貧不能得書稍長事抄
錄無以為楮筆之費則往往從人借讀不能數得年十
四五出教童蒙頗有所入以供養不暇市書也弱冠稍
遠出授徒所入頗厚始蓄書不能多也及仕於朝有常
禄又時有賜賚節縮百費日月積之一為收書之資歴
十餘年經史子集雖不能備頗有所蓄視吾先世所藏
千百之什一視吾少時可謂富矣夫人於其所好勞心
苦力以求得之必將謹護珍襲不至於廢壞逮傳其後
之人未嘗知得之之難蓋有視之漠然不以畱意棄之
如瓦礫者矣吾懼後之人不知守也凡書其志吾之所
以得而勉其所以守蓋昔人愛一草一木猶戒子孫以
勿壞矧書籍聖賢至訓之所寓乎敬之哉文貞公勲業
名位冠於國初賜賚禄入積為收書之費足見先輩雅
尚
書城
宋季德茂環積墳籍名曰書城予友邵武謝兆申好書
盡罄家貲而買墳籍兀坐一室四面皆書僅容一身宋
世版本未盛恐季公未必如此之富予與謝君極稱臭
味交謝君藏蓄幾盈五六萬卷又多秘冊合八郡一州
未有能勝之者不獨古人書城書窟書倉書岩為竒耳
保守書籍
世之蓄田產屋宇多者子孫稍賢必保守不失何也可
以資衣食不匱也蓄尊罍&KR0595;鼎多者子孫稍賢亦保守
不失何也可以資耳目近玩也惟蓄書籍圖畫多者子
孫雖賢未必保守不失何也非深知篤好者鮮不屑越
也余見保產業之家多至六七代而保書籍者不過一
二代耳然保之之法當較之田產屋宇尤加嚴密庶幾
歴四五代也唐末吳人徐修矩世守書籍萬卷皮日休
常就借讀日休詩云保兹萬卷書守愼如羈紲陸龜蒙
詩云吾聞徐氏子奕世皆才賢因之遺孫謀不在黃金
錢若才賢不至奕世守愼不如羈紲非所以論保守也
聚書十難
陳貞鉉曰聚書有十難學無淵源一難也家少承書二
難也不生通都大邑三難也乏慧鍳四難也隋唐以上
書不多見五難也攜帶䟦涉易致觸損六難也檢曝之
勞病於夏畦七難也近無善本校讐斯苦八難也家貧
購書九難也片時不閱便供蛀蟲十難也夫聚必有散
物理之常念此十難嗜好彌篤余嘗言曰田宅易購美
書難逢緣不相値竒秘終藴昔杜暹藏書每題䟦尾曰
清俸買來手自校鬻及借人為不孝言雖未大亦自痛
切矣
觀書三益
陳貞鉉曰客來觀書病懶時頗厭其煩然有三益不可
以厭煩而廢賤性善忘經目輒忽獨對客搜尋之事雖
閱年能記一益也覽所不及庋牀便蠧因客披搜二益
也習懶成病偶因客至整書忘疲亦古人運甓之意三
益也夫學求益也一益尚可况三益乎
讀書樂
余嘗謂人生之樂莫過閉戶讀書得一僻書識一竒字
遇一異事見一佳句不覺踴躍雖絲竹滿前綺羅盈目
不足踰其快也六一公有云至哉天下樂終日在几案
余友陳履吉云居常無事飽暖讀古人書即人間三島
皆旨哉言也
四觀
友人陳貞鉉曰室廬雖陋取足庇身况有架書之所作
廣厦觀薄田自供取足糊口况禀淡薄之訓作京坻觀
擁書萬卷取足娛志况嗜彛鼎之玩作極樂觀城居習
懶取足鎮喧况躭禪室之趣作清淨觀
借書
陳貞鉉曰古人衣裘與敝書不借人則疑於不廣非不
廣也置書之勞不畢世不已借書之敝多至遺亡點汙
則其掛懷不至于再置不已使書可再置抑又何嫌間
或重帙善本抄篇集函非通都大邑不購非良緣竒遇
不値非閱年積時不成偶欲披閱或方借而未還或已
借而既失至於撫卷痛恨不如不借之為愈也客曰如
是書終不借人乎居士曰書亦何可不借人也賢哲著
述以俟知者其人以借書來是與書相知也與書相知
者則亦與吾相知也何可不借來借者或蓄疑難或稽
異同或補遺簡或搜竒秘至則少坐供茶畢然後設几
持帙恣所觀覽隨其抄謄請主客無相妨尋常供具不
為添設絶不置酒恐緣酒而狼戾書帙夫如是或竟日
或數日或十數日予俱不厭客亦無猜若欲以半部一
函持借出門僕已具觴酌誓于大聖大賢之前斷斷不
爾人各有願幸毋相強
贈遺得人
宋虞世和甫最愛黃庭堅每得佳墨精紙竒玩必歸魯
直國初王羽儀之最善楊士竒楊喜收書或數月不相
見相見輒贈一書皆贈遺得人者也
秘書
蔡邕秘論衡於帳中或搜得之輒抱以去又家有書萬
卷末年載數車與王粲何私一論衡而萬卷不之惜耶
蓋搜得論衡者未必為邕意中人固宜珍秘而仲宣素
有異才即捐數車之與不為傷惠要在得其當耳今世
以書為羔雁連篇累牘贈送貴人貴人全不知惜膏蟻
飼鼠予者非邕受者非粲徒為典籍一厄與其為貴人
屑越寧秘帳中
異書
余嘗語曹能始云有異人其家必有異書常人之家必
有常書俗人之家無書矣欲求異書先求異人不遇異
人勿問異書
書不讐校
北齊書邢子才有書甚多而不甚讐校見人校書輒笑
曰何愚之甚天下書至死讀不可遍焉能役役校此錯
誤書余嘗披覽抄本之書十訛二三難以句讀令人燥
熱又無處借書校對偶及邢事心神頓涼
書畫碑版
陳眉公云見古人書畫如見家譜豈容更落他人手見
古人墟墓碑版如見先壟間物豈容更落樵采不呵護
名言也
瓦官秘藏
南部烟花錄得之瓦官寺廢閣王右軍告誓文眞蹟亦
得之瓦官寺鴟吻内竹筒中何此寺之多秘藏也豈支
許輩所畱耶
書法
六一居士筆說云古人皆能書獨其人之賢者遂傳遠
後世不推此但務於書不知工於書隨與紙墨泯棄者
不可勝數也使顔魯公書雖不佳後世見之必寳也又
云學書當自成一家之體其摹倣他人謂之奴書今人
肉眼妄評某人書酷肖某帖不論其人之賢否正蹈六
一居士之誚耳嗚呼此但可與知者道也
古書古帖
養生家云目不醫不瞎耳不挖不聾予喜蓄古書古帖
嘗語人云書不裝不蛀帖不裱不蟲邇來書板極善但
一加外函不久生蟫藏書家須急去之勿惜也
八分書
子美李潮八分小篆歌云尚書韓擇木騎曹蔡有鄰開
元以來數八分潮也奄有二子成三人然此三人書皆
不傳
扇書杜詩
宋高宗紹興元年賜經筵官扇皆書杜甫詩句親書與
之賜學士王綯曰霖雨思賢佐丹青憶老臣賜尚書胡
直孺曰文物多師古朝廷半老儒賜舍人胡交曰相門
韋氏在經術漢臣須高宗之光寵儒臣如此
僧善書
隋唐善書僧三人智永懷素高閑也智永懷素今墨本
紛紛摹刻惟高閑尠傳
戲魚堂帖
宋劉次莊謫居臨江卜築鑿池東山自摹淳化帖十卷
刻石置堂中時稱戲魚堂帖今在新淦縣東山寺前
寳晉齋
米元章守無為州州治東北建寳晉齋有法書碑刻立
壁間因名
鄭回溪父子書學
宋乾道五年状元鄭僑本永福人家與興化隣後寓莆
中淳熙間使金不屈官至參知政事著書衡三篇號回
溪善行草書其子寅官至樞密承旨著包蒙七卷號肯
亭亦善書二公書名不顯著作無傳近見元人鄭灼所
傳衍極專論字學多引述之而其論書亦博綜今古惜
無全文耳
董山書史
宋鄭昂字尚明號董山祭酒鄭穆之孫也作書史起伏
羲終五代凡二十五卷今軼弗傳昂善書九仙山蓬萊
峰盤石上有題名徑尺許古勁絶倫昂所書也
陳述古書
吾閩古靈先生陳述古書法在蔡君謨之右學柳誠懸
酷肖也烏石山平遠臺鼔山卧龍山俱有題名鐫之石
壁皆徑五寸鮮有知其妙者
寺額名書
衍極載元人陳旅題署書記略中一段云閩中風俗以
正月六日游烏石山寺其外大父趙大蓬指寺額曰是
古題署法書也古時人人知有是法王公貴人有所建
立不能書不書必求能書者雖微賤必書也紹興後無
論能否官大即書一時迎合争乞新題易舊榜于今存
者什之一耳米南宮黃太史非不爽峭可喜直可施之
亭榭宴遊處唐以來惟顔太師雄秀而題署李北海為
最云
徐氏筆精卷六
