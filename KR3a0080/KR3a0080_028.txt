大學衍義補卷二十八
明丘濬撰
治國平天下之要
制國用
山澤之利(上)
禹貢海岱惟青州厥貢鹽絺
臣按鹽之名著於經始此然是時以下貢上以資
食用而已未以為利也
洪範初一曰五行一曰水水曰潤下作鹹
吕祖謙曰此鹽之根源五行之氣無所不在水周流
於天地之間潤下之性亦無所不在其味作鹹凝結
為鹽亦無所不在種類品目甚多世所共知者有三
如出於海出於井出於池三種之外又有出於地者
出於山者出於木石者大抵鹽生民之日用不可一
日闕者所以天地之間無處不有也
臣按鹽之在天地間無處無有故生民之食用亦
無日可無也惟其無處無有故其為利也博惟其
無日可無故其為用也廣利博而用廣故有國者
於常賦之外首以此為富國之術焉
周禮鹽人(主共鹽者)掌鹽之政令以共百事之鹽祭祀共其
苦鹽(謂不湅治者)散鹽(煮水為之者)賓客共其形鹽(形象如虎者)散鹽
王之膳羞共飴鹽(鹽之飴者今戎鹽)后及世子亦如之
劉彛曰鹽之所産不同有刮於地而得者有風其水而
成者有熬其波而出者有汲於井而為者有積於鹵
而結者故刮地之鹽苦而以共祭祀者取其成於自
然與夫玄酒明水不異也熬波之鹽散取其治洽四
海能致遠物故以奉先焉賓客共形鹽鹽為虎形以
共食啗示服猛也又副之散鹽者致遠物以懷諸侯
也飴鹽風其水而成者産於土中其味甘焉
臣按周時設官以掌鹽之政令惟以共祭祀賓客
及王后世子膳羞之用而已其土之所生産民之
所采用商賈之所貿易上之人固未嘗立官以禁
之設法以斂之也
齊桓公問管仲何以為國管仲曰海王之國(海王者言其負海之)
(利而王其業)謹正(音征)鹽筴(策也)十口之家十人食鹽百口之家
百人食鹽計其鍾釡而給之於是說桓公伐菹(枯草也)薪
煑海水為鹽令北海之衆無得聚庸(功也)而煑鹽
吕祖謙曰三代之時鹽雖入貢與民共之未嘗有禁
法自管仲相桓公當時始興鹽筴以奪民利自此後
鹽禁始開
馬端臨曰周禮所建山澤之官雖多然大槩不過掌
其政令之厲禁不在於征榷取財也至管夷吾相齊
負山海之利始有鹽鐵之征觀其論鹽則雖少男少
女所食皆欲計之苛碎甚矣其言曰先王塞人之養
(利也)隘其利途故予之在君奪之在君貧之在君富之
在君又曰夫人予則喜奪則怒先王見(去聲)予之形而
不見奪之理故民可愛而洽於上也其意不過巧為
之法隂奪民利而盡取之桑孔之為有自來矣
臣按此萬世禁鹽利國之始嗚呼天生物以養人
人君為之厲禁使彼此適均而無欺陵攘奪之患
人人皆富而不貧不奪彼而予此也而管夷吾之
為法乃欲塞人之利而隘其所繇之途其實奪之
示之以予之之形而隂為奪之之計是乃伯者功
利之習見利而不見義知有人欲而不知有天理
乃先王之罪人也凡其所以巧為之法皆歸之先
王而曰先王知其然豈非厚誣也哉後世言利之
徒祖其說以聚斂遂貽千萬世生靈無窮之禍
董仲舒曰漢承秦法鹽鐵之利二十倍於古
馬端臨曰史既言高祖省賦而復言鹽鐵之賦仍秦
者蓋當時封國至多山澤之利在諸侯王國者皆循
秦法取之以自豐非縣官經費所榷也
臣按三代之取民者貢賦而已而山海之利方其
盛時未有焉至末世乃或有之然亦不過一二而
已秦人乃至二十倍於古嗚呼天生物以利民而
君奪之以為己利加一二且不可況二十倍之乎
漢人雖不用此以為經費然縱諸侯王國取之而
不禁制其與已之自取無以異也
漢武帝時孔僅東郭咸陽言願募民因官器作鬻鹽官
予牢(廪食也)盆(煑鹽之器)敢私鬻鹽者釱(足鉗也)左趾
孝昭時令郡國舉賢良文學之士問以民所疾苦皆對
曰願罷鹽鐵官無與天下爭利桑弘羊難(詰也)以為此國
家大業所以制四夷安邊足用之本鹽鐵之利佐百姓
之急奉軍旅之費不可廢也
孝元時嘗罷鹽鐵官三年而復之
吕祖謙曰漢興除山澤之禁到武帝時孔僅桑弘羊
祖管仲之法鹽始禁榷至昭帝之世召賢良文學論
民疾苦請罷鹽鐵又桑弘羊反覆論難所以鹽榷不
能廢元帝雖暫罷之卒以用度不足復建自此之後
雖鹽法有寬有急然禁榷與古今相為終始以此知
天下利源不可開一開不可復塞其作俑於管仲計
近功淺效奪民利以開鹽禁自此天下之鹽皆入禁
榷矣
臣按鹽筴雖始於齊然未設官也置鹽官始於此
嗚呼天地生物以養人君為之禁使人不得擅其私
而公共之可也乃立官以專之嚴法以禁之盡利
以取之固非天地生物之意亦豈上天立君之意
哉彼齊之為國壤地狹而用度廣因其地負山海
而税其近利昔人固己議其巧為之法隂奪民利
況有四海之大者租賦遍天下其所以資國用者
利亦多端豈顓顓在於一鹽哉昭帝時賢良文學
之士謂文帝無鹽鐵之利而民富當今有之而民
困乏可見國之富貧在乎上之奢儉而不繫於鹽
之有無也
明帝時尚書張林言鹽食之急雖貴人不得不須官可
自鬻詔諸尚書通議朱暉等言鹽利歸官則人貧怨非
明主所宜行
韓愈曰所在百姓貧多富少除城郭之外少有見錢
糴鹽多用雜物博易鹽商利歸於己無物不取或從
賖貸約以時熟填還用此取濟兩得利便若令吏坐
鋪自糶利不關己罪則加身不得見錢恐失官利必
不敢糶變法之後百姓貧者無從得鹽而食矣求利
未得斂怨已多自然坐失鹽利常數
臣按官不可與民為市非但賣鹽一事也大抵立
法以便民為本苟民自便何必官為韓愈所謂求
利未得斂怨已多主國計者宜以斯言為戒
北魏時於河東鹽池立官司以收税利孝明即位罷其
禁與百姓共之
甄琛曰周禮山林川澤有虞衡之官為之厲禁蓋取
之以時不使戕賊雖置有司實為民守之也夫一家
之長必惠養子孫天下之君必惠養兆民未有為民
父母而吝其醯鹽富有羣生而榷其一物者也立官
鄣護鹽池而取其利是專奉口腹而不及四體也天
子富有四海何患於貧宜弛禁與民共之
元勰曰聖人斂山澤之貨以寬田疇之賦收關市之
税以助什一之儲取此與彼皆非為身所謂資天地
之産惠天地之民鹽池之禁積而散之以濟國用非
專為供大官之用
臣按宋儒胡寅折衷琛勰之言而斷之曰鹽之為
物天地自然之利所以養人也盡捐之民則縱末
作資游惰盡屬之官則奪民日用而公室有近寳
之害琛勰之言皆未得中道也官為厲禁俾民取
之而裁入其稅則政平而害息矣繇是觀之鹽之
為利禁之不可也不禁之亦不可也要必於可禁
不可禁之間隨地立法因時制宜必使下不至於
傷民上不至於損官民用足而國用不虧斯得之
矣
唐劉晏為鹽鐵使晏以為因民所急而稅之則國用足
於是上鹽法輕重之宜其始至也鹽利歲纔四十萬緡
其後乃至六百餘萬緡天下之賦鹽居其半宫闈服御
軍饟百官禄俸皆仰給焉
臣按天生一世之物以供一世之用人用一世之
物必成一世之事物各異用而用之各有所宜漢
以大司農掌天下之錢榖以給百官禄俸軍國饋
餉而山澤之利則掌之少府而以私奉養焉唐至
中葉兵起流庸未復税賦不足凡天下所謂軍饟
禄俸皆仰給於鹽天下之賦鹽居其半嗚呼天地
生物止於此數人力有限而用度無窮自非剝削
竈戸折閱商賈何以得鹽利如此之多哉當是之
時所征於民税賦不知何在而專仰給於一鹽如
此若以為兵起民貧然農民皆貧而竈戸獨富乎
劉晏雖曰善於理財然知利國之為利而不知利
民之為大利知專於取利而可以得利而不知薄
於取利而可以大得利也
宋雍熙以後以用兵乏饋餉令商人輸芻粟塞下增其
直令江淮荆湖給以顆末鹽
端拱二年置折中倉聽商人輸粟京師優其直給江淮
鹽
臣按此後世召商中鹽之始蓋以折中糧草以贍
邊兵中納金銀以實官庫無起倩丁夫之擾無冒
涉水陸之虞官得用而民不告勞商得利而民不
淡食是誠實邊足用之良法也我朝於天下産鹽
之地設轉運司者六提舉司者七每歲鹽課各有
定額行鹽各有地方不許越界每引以二百斤為
袋帶耗五斤凡遇開中鹽糧量所在米價貴賤及
道路遠近險易定立則例出榜召商中納祖宗以
來鹽司每歲收貯歲課存積在官客商執引照支
各有次第謂之常股鹽近因邊儲急用增直召商
中納不依資次人到即與支給謂之存積鹽存積
既興常股遂尠支者日多而積者日少遂使今日
之存積亦無以異於前日之常股商賈待日久而
支出難其利微矣幸而邊方無事儲峙有餘萬一
有警未必全得其濟臣請於將弊之際未事之先
因時制宜補偏救弊不識可乎臣惟今日之鹽最
得利多而濟國用者莫如兩淮蓋兩淮居兩京之
間行鹽地方比他運司為多而皆民物繁庶之地
劉晏掌國計天下之賦鹽居其半蓋全資此地也
書生過慮以為鹽之利固大而鹽之害亦不小利
在於承平之時而害生於中微之後以前日之利
較之後日之害害尤甚於利焉何者天子以天下
為家兼水陸以為富陸地所生之物蓋居水澤什
之七八而生民所資以生者米穀布帛之類不止
一物而鹽特其中食味之一耳其為利蓋亦無幾
而歴代以來咸仰之以為國計邊儲不可一日闕
焉嗚呼天下之事有利必有害吾有天下之大尚
資鹽以為利則彼無寸尺之土隔宿之儲者見利
所在豈能禁遏之使其不趣赴哉禁遏之不止則
為之嚴刑刑愈嚴而害愈甚唐之黃巢王仙芝元
之張士誠輩皆販鹽之徒也臣有一見可以弭異
日之害救前日之弊而足今日之用敢具以聞竊
惟召商中鹽之法惟可行於邊方無粟之地蓋其
地素無儲蓄而所産之榖粟不多不能不資他方
輸運以給者故須待商賈以中納焉若夫其地之
粟自足以供其地之用不假輦運於他方者官府
可行臣向所陳邊地設立常平司市糴之策(見市糴之)
(令修)蓋客商以數斗之榖而易吾一引之鹽是本一
而息七八也今吾預於未用之先自行市糴所得
之粟比所中納者豈不倍蓰哉雖然此其流耳若
推厥本源莫若行漢人官給牢盆之法任民自煑
而不征其入豫令竈戸將欲煎湅先於該管官司
告知官給以券然後舉火其所煑之盆定為尺寸每
盆煑鹽以一引為則(或以二引三引)皆為一定之數不許
多寡其盆皆官為之鑄欵識以監造官吏工作姓
名非官給者不許用也給券之時每引先取舉火
錢若干量天時之晴潦菹薪之貴賤市價之多寡
以定其數聽其自煑自賣煑而不聞官者有罪若
夫商賈赴場買鹽之後令其具數以告官司官給
鈔引付之執照俾於各該行鹽地方發賣過界者
沒入之給鈔之際每引取工墨錢百文(或三十五十)以
為公費所得鹽錢貯於運司每歲具數申戸部以
待分派各邊轉運常平司收糴米粟以實邊儲此
法既行不必追徵於竈戸也不必中納於商賈也
不必官自賣也不必官自煑也非惟國家得今日
自然之利亦可以銷他日未然之害矣儻以臣言
為可采乞先行於兩淮俟其果有徵驗以漸推行
於兩浙山東河間焉若夫河東之池鹽川滇之井
鹽福建之曬鹽或仍其舊或别為處置又在隨時
斟酌云或曰此法果行則前日之中納聽支之客
商焉得鹽而給之臣請借運糧回船轉般滄鹽至
揚州償之既足之後然後行臣此法無不可者滄
淮轉般通融之法臣别具其策於後
宋初鹽鈔未行是時於建安軍置鹽倉(在真州)乃令真州
發運是時李沆為發運使運米轉入其倉空船回皆載
鹽散於江浙湖廣諸路各得鹽資船運而民力寬
林駉曰宋朝淮鈔未行置倉建安江浙湖廣以船運
米而入真州真州因船回鹽而散江浙湖廣此之發
鹽得船為便彼之回船得鹽為利
臣按此宋朝轉般之法似於今日亦可行者今兩
京之間運道所經凡三運司淮鹽在南滄鹽在北
山東之鹽居其中往時會通之河未開水陸分隔
各自通商給民今則一水可通惟今三處之鹽價
直各有低昂中納各有等則而惟淮鹽之價最高
殆居其倍山東之鹽抵河頗遠而滄鹽近河而價
最廉臣請行宋人轉般之法遇有官軍運糧空船
南回道經滄州每船量給與官鹽每引量給脚價
俾其運至揚州河下官為建倉於兩岸委官照數
收貯原數不虧然後給與脚錢少有虧損即與折
筭如此則官得倍稱之息軍得順回之利積鹽既
多乃令通筭累年客商所中常股存積等鹽共該
若干依次給與見鹽不出一二年間支給完足然
後行臣向所陳官給牢盆民自煎煮之策此後又
乞於河間沿海一帶出鹽去處不分民丁竈戸皆
許其私煮既已成鹽具數赴官告賣量為定價給
與見錢隂雨之時則或加或倍有私賣及買者皆
抵以私鹽之罪其錢乞於内帑豫借待成效之後
筭還年年存積歲歲轉股積之既多遇有急用即
出榜定直召商於所用之地或上糧芻或輸金帛
付以執照定以倉分俾其親詣其所即給以見鹽
於行鹽地方發賣如此比之舊法當得倍利非惟
得以足今日之用亦可以銷他日之患草茅偏見
未必可行姑述之以俟
陜西河東顆鹽舊法官自般運置務拘賣兵部員外郎
范祥始為鈔法令商人就邊郡入錢售鈔請鹽任其私
賣得錢以實塞下省數十郡般運之費
臣按鹽鈔之名始此大抵今日禁榷之利其大者
在於鹽鹽非一種其最資國用者惟是末鹽與顆
鹽耳末鹽出於海海非一處顆鹽出於池池惟解
州有之蓋海鹽出於人必煎熬烹湅而後成解鹽
出於天畦壠既成決水以灌必俟南風起然後結
成焉出於人者歲額不足可以增補出於天者歲
額或有不足則將取之何所哉是以開中解鹽與
海鹽異海鹽非一所此不足則取之彼可以通融
輳補解鹽惟一池不幸而歲多霖雨風不自南則
歲顆不及額矣竊聞近年以來商賈中納解鹽之
數已踰十年歲額守支待次至十數年一遇兵荒
官府有所措置召商中納患其折閱多不肯應為
今之計莫若行下有司通行查筭鹽課見存者若
干商賈待支者若干計其所有之數果不足以給
其所支即令商人據時估價每引若干官通計之
總該若干限以三年之内於海鹽(或井鹽)存積多餘
之處估以時價以見鹽償之如解鹽一引三錢海
鹽一引六錢即以一引當二引他皆倣此如此不
出數年解鹽有餘積而商賈通利矣不然則是朝
廷開官府設官吏專為商賈聚利以償債舊欠多
而新入少終無已時況且解池切近西北二邊於
用為急異時國用有闕邊儲不足當於何所取給
哉(以上言鹽)
以上山澤之利(上)
大學衍義補卷二十八
