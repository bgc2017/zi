大學衍義補卷六十一
明丘濬撰
治國平天下之要
秩祭祀
國家常祀之禮(下)
舜典望于山川
朱熹曰山川名山大川五嶽四瀆之屬望而祭之故
曰望
周禮大宗伯以血祭祭五嶽以貍沈祭山林川澤
鄭玄曰五嶽東曰岱山南曰衡山西曰華山北曰常
山中曰嵩高山山林曰貍川澤曰沈
小宗伯之職兆五帝于四郊四望亦如之兆山川丘陵
墳衍各因其方
鄭玄曰兆為壇之營域四望五嶽四鎮四瀆
賈公彦曰山川稱望言四向望為壇遥祭之也
司服王祀四望山川則毳冕
陳祥道曰毳冕五章說文毳獸細毛也宗彛有虎蜼
之飾而毳又有宗彛之章故書謂之宗彛王祀四望
山川之服也
大司樂乃奏姑洗歌南吕舞大㲈以祀四望乃奏蕤賓
歌函鍾舞大夏以祭山川
賈公彦曰以大宗伯五嶽在社稷下山川上此文四
望亦在社稷下山川上故知四望是五嶽四鎮四瀆
也
臣按所謂四望者盖以五嶽四鎮四瀆乃天下山
川之大者天子兼有天下之大不能親臨其地故
遙望而祭之也若夫所謂山川者隨所在而有則
各隨其地而祭之焉本朝郊壇之外既各為壇以
分祭五嶽四鎮四瀆四海又於郊壇之右以專祀
之初春大祀則從享於天地仲秋報祀天子乃躬
獻於其壇焉是則所謂四望之祭也又列南京鍾
山之神北京天壽山之神與之同壇而祭所謂山
川之祭也又於凡天下藩府郡縣既立山川壇總
祭其一方之山川又表其山林川澤之有名者以
專祀之使有司躬涖其所在祀焉
禮記王制天子祭天下名山大川五嶽視三公四瀆視
諸侯諸侯祭名山大川之在其地者
陳澔曰視者視其饔餼牢禮之多寡以為牲器之數
也
馬睎孟曰名山大川有功於民而民之取材用者也
天子君天下而其所報者衆故祭天下之名山大川
諸侯君一國而所報者寡故祭名山大川之在其地
者
月令孟春之月乃脩祭典命祀山林川澤
馬睎孟曰命祀山林川澤百物之所自生也
仲冬之月天子命有司祈祀四海大川名源淵澤井泉
吳澂曰四海者衆水之所聚大川者江淮河濟之類
名源者江源出於岷山河源出於崑崙淮源自桐栢
濟源自沇水之類淵澤者水之所鍾而息者也井泉
者汲取之無窮者也
季冬之月乃畢山川之祀
孔穎達曰以一歲之祀事畢於此故言乃畢也
禮器晉人將有事於河必先有事于惡池齊人將有事
於泰山必先有事於配林
陳澔曰惡池并州川之大者河之從祀也配林林名
泰山之從祀也
學記三王之祭川也皆先河而後海
臣按鄭司農解周禮四望以為日月星海鄭玄謂
禮無祭海之文考周頌般序及觀學記謂三王祭
川先河後海則是海之祭三代已有矣烏可謂無
祭海之禮乎中國之地在三代不出九州之外惟
揚徐青冀四州濱海而已四海惟東海濱中國而
南海北海則越在荒服之外自漢以後南越始入
中國而有南海然西海竟不知所在故今祀東海
於登州祀南海於廣州二祀皆臨海而祭西海則
望祀於蒲州北海則望祀於懷慶夫宋都汴梁而
懷慶在其北是時失幽燕而以白溝河為界無緣
至遼薊之域出國門而北望以祭之可也國初都
金陵因之以祭亦不為過若夫今日建都于燕往
南而祭北海豈天子宅中以臨四海之義哉且古
謂青州為北海郡青去登不遠猶以是名今京師
東北乃古碣石淪海之處於此立祠就海而祭於
勢為順於理為宜况今北鎮醫無閭山在於遼海
山既可以為北鎮川獨不可以為北海乎若夫中
國之正西在於秦隴西南則蜀稍南則滇也滇之
極西百夷之外聞有大海通西南島夷此地在前
代未入中國今既為羈縻之地則王化之所及也
宜於雲南望祀之如此則四海之祀皆在吾域中
矣議禮之事非臣下所敢專者謹錄愚見以俟采
擇
春秋僖公三十有一年夏四月猶三望
公羊傳曰天子祭天諸侯祭土天子有方望之事無所
不通諸侯山川有不在其封内者則不祭也三望者何
望祭也然則曷祭祭泰山河海曷為祭泰山河海山川
有能潤于百里者天子秩而祭之觸石而出膚寸而合
不崇朝而徧雨乎天下者惟泰山耳河海潤于千里
左氏傳昭公元年鄭子産曰山川之神凡水旱癘疫之
灾於是乎禜之
衰公六年楚王曰三代命祀祭不越望(諸侯望祭境内山川)江漢
睢漳楚之望也
朱熹曰諸侯祭山只祭得境内者如楚王病卜云河
為祟時諸大夫欲去祭河昭王自言楚之分地不及
於河河非所以為崇孔子所以美之云楚昭王知大
道矣其不失國也宜哉這便見得非境内山川與我
不相關自不當祭之
臣按朱熹謂非境内山川與我不相關自不當祭
之今東嶽行祠徧天下除京師及齊魯之境外有
其祠者皆當革去盖鬼神不享非禮孔子所謂曾
謂泰山不如林放正此意也
劉向曰五嶽者何謂也泰山東嶽也霍山南嶽也(武帝以衡)
(山遠以霍山代之)華山西嶽也常山北嶽也嵩高山中嶽也五
嶽何以視三公能大布雲雨焉能大斂雲雨焉施德博
大故視三公四瀆者何謂也江河淮濟也四瀆何以視
諸侯能蕩滌垢濁焉能通百川於海焉能出雲雨千里
焉為施甚大故視諸侯也山川何以視子男也能出物
焉能潤澤物焉能生雲雨為恩多然品類以百數故視
子男也
臣按自古所以祀五嶽四瀆山川者皆以其能出
斂雲雨也出雲雨則使不至於旱暵斂雲雨則使
不至於滛潦無非欲其生五穀五穀熟而人民育
則君位安矣
漢宣帝神爵元年詔太常曰夫江海百川之大者也今
闕焉無祠其令祠官以禮為歲事以四時祠江海雒水
祈為天下豐年焉
臣按後世祀海始於此
隋制祀四鎮東鎮沂山西鎮吳山南鎮會稽山北鎮醫
無閭山冀州鎮霍山
臣按鄭玄註周禮四望有五嶽四鎮四瀆後世祀
典止有五嶽四瀆而無四鎮至是始祀之而又以
冀州霍山為中鎮是為五鎮
唐武后萬歲通天元年封華嶽為金天王玄宗開元十
三年封東嶽為天齊王天寳九載封中嶽為中天王南
嶽司天王北嶽安天王十六載封四瀆俱為公十八載
封四海俱為王五鎮俱為公
張栻曰古者祭山川山川所以為靈者以其氣之所
蒸能出雲雨潤澤萬物故為之壇壝立之祝史設之
牲幣所以致禱祠之實而交孚乎隱顯之際誠之不
可掩如此後世固亦有山川之祠而人其形宇其地
則其失也久矣
宋真宗大中祥符五年加五嶽以帝號東嶽曰齊天仁
聖帝南嶽曰司天昭聖西嶽曰金天順聖北嶽曰安天
元聖中嶽曰中天崇聖
陳淳曰泰山在唐封為天齊王宋朝以東方主生加
仁聖二字封帝帝只一帝而已安有山而謂之帝今
立廟儼然人形貌垂旒端冕衣裳而坐又立后殿於
其後不知又是何山可以當其配而為夫婦耶泰山
魯封内惟魯公可以祀今隔一江一淮與南方地脉
絶不相干涉而在在州縣皆立東嶽行祠亦失於講
明之故
臣按有此天地即有此山川有此山川則有所以
主之者是則所謂神也世俗乃以三月二十八日
為嶽神初度之辰嗚呼自天一生水凝而為山其
所以凝而成形也亦有時日耶此無稽之甚也甚
者惑於釋氏地獄之說謂人死其魂皆必經嶽祠
拷掠而有二十四案之像其說尤為不經乞下有
司屏除毋俾得以惑世欺民
國朝洪武三年太祖皇帝詔略曰永惟為治之道必本
於禮考諸祀典如五嶽五鎮四海四瀆之封起自唐世
崇名美號歴代有加朕思之則有不然夫嶽鎮海瀆皆
高山廣水自天地開闢以至于今英靈之會皆受命上
帝幽微莫測豈國家封號之所可加瀆禮不經莫此為
甚夫禮所以明神人正名分不可以僣差今命依古定
制凡嶽鎮海瀆並去其前代所封之號止以山水本名
稱其神
臣按我聖祖此詔可謂考諸三王而不繆質諸鬼
神而無疑百世以俟聖人而不惑一滌千古之繆
臣知上帝在天之靈必有以簡在於冥冥之中而
山川鬼神亦莫不各受其職矣百年以來雨𤾉時
若物阜民安國祚萬年之靈長端有在於茲矣(以上)
(山川之祀)
太祖皇帝敕封鑒察司民城隍制詞曰帝王受天明命
行政教於天下必有生聖之瑞受命之符此天示不言
之妙而人見聞所及者也神司淑慝為天降祥亦必受
天之命所謂明有禮樂幽有鬼神天理人心其致一也
朕君四方雖明智弗類代天理物之道實罄於衷思應
天命此神所鑒而簡在帝心者君道之大惟典神天有
其舉之承事惟謹某州城隍聰明正直聖不可知固有
超於高城深池之表者世之崇於神者則然神受於天
者蓋不知也兹於臨御之初與天下更始凡城隍之神
皆新其命
臣按城隍之名不經見而史亦不書惟唐李陽冰
有當塗縣城隍廟記陽冰唐開元以後人則在唐
已有矣因其名而求其義伏讀聖制所謂超於高
城深池之表則是神之司乃城隍之主者夫天地
間有一物則有一神山林有山林之神川谷有川
谷之神聚一方之民而為高城深池以衛之必有
所以主之者此城隍之神所以神歟國初承前代
之舊洪武元年皆加以封爵府曰公州曰侯縣曰
伯三年詔革去封號止稱某府某州某縣城隍之
神是年六月二十一日又降旨各處城隍廟屏去
閒雜神道越二日又降命各府州縣城隍廟宇俱
如其公廨設公座筆硯如其守令造為木主毁其
塑像舁置水中取其泥塗壁繪以雲山其在兩廡
如之京師既以其神祔享于山川壇又設為廟宇
命京尹主其祭府州縣者守令主之新官到任則
俾其與神誓按周禮有司民之祭今國初詔封其
神為鑒察司民意或有取於此歟制詞有云明有
禮樂幽有鬼神蓋置守令以治民生於昭昭之際
設城隍以司民命於冥冥之中而加之以鑒察之
名而又俾有司到任之初特與神誓蓋又付之鑒
視糾察之任使有民社者不敢以非禮厲吾民也
我聖祖主典神人兼用禮樂鬼神以為治幽明之
間各受其職其所以克相上帝寵綏萬方者至矣
哉城隍與山川皆土地之屬也國家祭祀以之附
山川故此以附之山川之祀之後云(以上城隍)
詩大雅皇矣詩曰是類是禡
朱熹曰類將出師祭上帝也禡是所征之地而祭始
造軍法者謂黃帝及蚩尤也
章如愚曰漢書稱高祖祠黃帝蚩尤於沛庭管仲稱
蚩尤作劒戟史記稱黃帝與蚩尤戰於阪泉豈軍法
之興始於此故後世祭之歟
春秋莊公八年春王正月甲午祠兵
公羊赤曰祠兵者何出曰祠兵入曰振旅其禮一也
皆習戰也
何休曰祠兵祭也左氏作治兵蓋禮兵不徒使故將
出兵必祠於近郊陳兵習戰殺牲饗士卒
臣按此經傳言祠兵之始先儒謂何氏解祠兵有
二義一則祠其兵器後世祭旗節始此一則殺牲
享士卒後世犒賞士始此
禮記王制天子將出征禡於所征之地
鄭玄曰禡師祭也為兵禱
臣按禡者師祭之名朱熹解詩謂至所征之地而
祭始造軍法者夫至所征之地而既有其祭則夫
無事之時必有其祠可知矣况鄭玄止謂為師祭
則又不但出而祭之也
唐百官志節度使辭日賜雙旌雙節行則建節立六纛
入境築節樓迎以鼓角宋朝有六纛旌節門旗受賜藏
之公宇私室號節堂朔望次日祭之號衙日蓋有旌節
則有神祀
臣按後世六纛之名與祀始見於此我朝於山川
壇側設為旗纛神祠每歲春秋遣旗手衛官致祭
又命凡天下軍衛皆為立祠其牲牢品物一與社
稷同霜降日將臣祭享所有旗幟收貯其中遇有
征行則取旗以祭班師則仍以歸藏焉京師所祭
之神旗頭大將六纛六神五方旗神主宰戰船金
鼓角硫砲弓弩飛鎗飛石之神及陳前陳後神祇
五猖等衆外衛所祭則總曰軍牙六纛之神夫行
軍以旗幟為主而六纛者旗之大故以是名祭云
(此言旗纛之祭)
周禮大宗伯以血祭祭五祀
司服祭社稷五祀則希冕
曲禮天子諸侯大夫祭五祀歲徧
月令春其祀戶祭先脾夏其祀竈祭先肺中央土(季夏)其
祀中霤祭先心秋其祀門祭先肝冬其祀行祭先腎孟
冬臘五祀
陳祥道曰五祀見於周禮禮記儀禮雜出於史傳月
令以為門行戸竈中霤白虎通則以為門井戸竈中
霤夫周官天子亦止於五祀儀禮雖士亦用五祀則
五祀無尊卑隆殺之數矣門戶人所資以出入者也
中霤人所資以居者也竈井人所資以養者也先王
之於五者不特所資如此而又事有所本制度有所
興此所以祀而報之也中霤土之所用事故祀於中
央竈火之所用事故祀於夏井水之所用事故祀於
冬戶在内而竒陽也故祀於春門在外而偶隂也故
祀於秋兩漢晉魏之立五祀井皆與焉特隋唐參用
月令之說五祀祭行唐天寳以後亦祀井不祀行然
則行神亦特軷於始行而已非先王冬日之常祀也
臣按周禮儀禮雖有五祀之名而無其目月令所
謂門行戶竈中霤白虎通則無行而有井漢及魏
晉以來皆祭井不祭行自鄭玄有凡祭五祀於廟
之文隋唐以來皆以時享祖宗時并祭之本朝於
四孟享太廟各祭其一於春祭戶夏祭竈秋祭門
冬祭井季夏土旺日祭中霤又於歲暮享廟命官
兼祭五祀盖本月令臘享五祀也又每遇親王來
朝之國皆設祭於承天門外雖曰門祭然即古人
軷行之祀也是則本朝五祀盖兼用月令白虎通
之文歟(以上五祀之祭)
祭法王為羣姓立七祀五曰泰厲諸侯為國立五祀五
曰公厲大夫立三祀一曰族厲
鄭玄曰泰厲者謂古帝王無後者也此鬼無所依歸
好為民作禍故祀之也公厲者謂古諸侯無後者諸
侯稱公故曰公厲族厲者謂古大夫無後者鬼也族
衆也大夫衆多其鬼無後者衆故曰族厲
春秋左氏曰鬼有所歸乃不為厲
臣按厲祭自三代以來有之本朝洪武三年命天
下京都王國府州縣於城北郊各立厲壇頒祭厲
及告城隍文與壇式於天下每歲三祭春清明秋
七月望冬十月朔也在内命京尹主祭在外則守
令主之先期牒城隍神至日祀以為主其祭文略
曰普天之下后土之上無不有人無不有鬼神人
鬼之道幽明雖殊其理則一故天下之廣兆民之
衆必立君以主之君總其大又設官分職於府州
縣以各長之各府州縣又於一百戶内設一里長
以統領之上下之職綱紀不紊此治人之法如此
天子祭天地神祇及天下山川王國各府州縣祭
境内山川及祀典神祇庶民祭其祖先及里社土
穀之神上下之禮各有等第此事神之道如此尚
念冥冥之中無祀神鬼昔為生民未知何故而殁
其間有遭兵刀而横傷者有死於水火盜賊者有
被人取財而逼死者有被人強奪妻妾而殺死者
有遭刑禍而負屈死者有天災流行而疫死者有
為猛獸毒蟲所害者有為饑餓凍死者有因戰鬭
而殞身者有因危急而自縊死者有因牆屋傾頽
而壓死者有死後無子孫者此等鬼䰟或終於前
代或殁於近世或兵戈擾攘流移於他鄉或人烟
斷絶久闕其祭祀姓名泯没於一時祀典無聞而
不載此等孤魂死無所依精魄未散結為隂靈或
倚草附木或作為妖怪悲號於星月之下呻吟於
風雨之時凡遇人間節令心思陽世魂杳杳以無
歸身墮沈淪意懸懸而望祭興言及此憐其惨悽
故勑天下有司依時享祭在京都有泰厲之祭在
王國有國厲之祭在各府州有郡厲之祭在各縣
有邑厲之祭在一里又各有鄉厲之祭期於神依
人而血食人敬神而知禮仍令本處城隍以主此
祭兹蓋我聖祖之宸翰也天命聖祖為人神主其
於生民之休戚固已周盡而於鬼神之情狀亦無
或遺此幽明之間所以各得其所而致天下於隆
平之域也(以上厲祭)
禮記郊特牲天子大蜡八伊耆氏始為蜡蜡也者索也
歲十二月合聚萬物而索饗之也蜡之祭也主先嗇而
祭司嗇也祭百種(司百穀之種之神)以報嗇(報其教民稼穡之功)也饗農
(古之田畯有功於民者)及郵(郵亭舍)表畷(標表田畔相連畷處造為郵舍田畯居以督耕者)
禽獸(謂猫虎)仁之至義之盡也古之君子使之必報之迎
貓為其食田鼠也迎虎為其食田豕也迎而祭之(為貓虎尸)
(而迎之)也祭坊與水庸(防隄也蓄水亦以障水庸溝也受水亦以洩水)事(為農事之備)
也曰(祝辭)土反其宅(土安則無崩圯)水歸其壑(水歸則無泛溢)昆蟲(謂螟蝗之)
(屬)毋作(起也)草木歸其澤(不得生耕稼之土也)
鄭玄曰八蜡先嗇一司嗇二農三郵表畷四貓虎五
坊六水庸七昆蟲八伊耆氏古天子號也或云即帝
堯
張載曰八蜡先嗇一司嗇二農三郵表畷四貓虎五
坊六水庸七百種八百種百穀之種也舊說以昆蟲
為八昆蟲是為害者不當祭
陳祥道曰蜡之為祭所以報本反始息老送終也其
服王玄冕而有司皮弁素服葛帶榛杖其牲體疈辜
其樂六樂而奏六變吹豳頌擊土鼓舞兵舞帗舞其
所致者川澤山林以至土祇天神莫不與焉則合聚
萬物而饗之者非特八神也而所重者八以其尤有
功於田故也其神之尊者非特先嗇也而主先嗇以
其始有事於田故也鄭氏謂先嗇若神農司嗇后稷
是也農田畯也郵表畷田畯所以督約百姓於井間
之處也爾雅曰畯農夫也然則蜡之八神則先嗇也
司嗇也百種也農也郵表畷也禽獸也坊也水庸也
古者蜡則飲于學黨正屬民飲酒于序是也既蜡則
臘先祖五祀于廟仲尼與於蜡賓事畢出游于觀之
上是也然則臘亦謂之蜡矣
臣按八蜡之名鄭玄所叙者有昆蟲而無百種張
載謂昆蟲不當祀而以百種足其數陳祥道則以
貓虎為禽獸竊觀下文所謂主先嗇祭司嗇祭百
種祭坊與水庸饗農及郵表畷禽獸曰主曰祭曰
饗其文各不同蓋主者以之為主司嗇與司穀種
及坊與水庸之神則所致祭者焉然所以主其祭
者則先嗇也若夫所謂古者田畯之官及郵表畷
督耕之處與夫食鼠食豕之禽獸則有功於稼穡
者故從而索饗之也所謂迎貓為其食田鼠迎虎
為其食田豕所以釋其饗禽獸之故則陳氏以迎
貓虎為禽獸者良是也然禽獸不止貓虎凡食為
除所以害稼穡者皆在其中矣所謂昆蟲者特見
祝辭中語昆蟲祝其毋作者恐其起而害稼也其
不當祭明矣八蜡之名當以陳氏為正
八蜡以記四方四方年不順成八蜡不通以謹民財也
順成之方其蜡乃通以移民也既蜡而收民息已故既
蜡君子不興功
陳澔曰記四方者因蜡祭而記其豐凶也蜡祭之禮
列國皆行之若其國歲凶則八蜡之神不得與諸方
通祭所以使民知謹於用財不妄費也移者寬縱之
意蓋歲豐則民財稍可寬舒用之也既蜡之後收斂
積聚民皆休息不興起事功也
雜記子貢觀於蜡孔子曰賜也樂乎對曰一國之人皆
若狂賜未知其樂也子曰百日之蜡一日之澤非爾所
知也
蘇軾曰迎貓則為貓之尸迎虎則為虎之尸近於優
所為是以子貢言一國之人皆若狂也
陳澔曰黨正屬民飲酒始雖用禮及其飲食醉飽則
亦縱其酣暢孔子言百日勞苦而有此蜡農民終歲
勤動今僅使之為一日飲酒之歡是乃人君之恩澤
非爾所知言其義大也
臣按大蜡之祭三代已有之在周之前夏曰嘉平
殷曰清祀而在周則曰大蜡焉秦始謂之臘尋更
曰嘉平漢復曰臘季冬之月星回歲終隂陽以交
農大享臘臘者接也新故相接畋獵禽獸以享百
神報終成之功也魏晉以後皆有其禮古者所祭
者八神而已皆有功於農事者也後世所祀之神
乃至於八十有五座一百九十有二位何也本朝
於古祀典所當舉者未嘗或廢惟於蜡祭闕焉蓋
此祭也與籍田相為始終當夫東作方興之始既
舉籍田之禮以祀先農於春而以帥先農民以興
其務本之心則夫百穀告成之後載舉大蜡之禮
以報先嗇於冬而以勞來農民以報其勤動之苦
是故舉先王莫大之禮是亦廣聖君莫大之恩也
儻不棄愚言復行盛禮則幽明人鬼皆蒙其休(以上)
(言蜡祭)
以上國家常祀之禮(下)
大學衍義補卷六十一
