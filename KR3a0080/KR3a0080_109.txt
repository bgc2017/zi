大學衍義補卷一百九
明丘濬撰
治國平天下之要
慎刑憲
伸冤抑之情
周禮大司寇以肺石(赤石)達窮民凡遠近惸(無兄弟)獨(無子孫)
老幼之欲有復(猶報也)於上而其長弗達者立於肺石三
日士聽其辭以告於上而罪其長
鄭玄曰窮民天民之窮而無告者
王安石曰立三日然後聽之則又惡民之瀆其上則
上瞶眊而不渫雖誠無告反不暇治矣
臣按先儒謂肺者氣之府而外達乎皮毛惸獨老
幼天民之窮無告者其微弱也猶國之皮毛焉心
之氣靡不通之也不通則疾病生焉故用之達窮
民其有取於是乎立於肺石三日者審究考核得
其情實然後以其辭告於上罪其長焉先王之時
民之窮困無告者皆得達於上牧長不敢遏左右
不能蔽盡天下之惸獨老幼無一人不得自言其
情又豈有無罪而罹於深文密網者哉
朝士掌外朝之法左嘉石(文石)平罷民焉右肺石(赤石)達窮
民焉
朱申曰嘉石設於左平罷急之民使之自強於善肺
石設於右達窮困之民使之申其情
大僕建路鼔於大寢之門外而掌其政以待達窮者與
遽令聞鼔聲則速逆御僕與御庶子
鄭玄曰大寢路寢也其門外則内朝之中窮謂窮冤
失職以達於王遽傳也
王安石曰路鼓四面示欲四方無所不達大寢之門
外自外至者莫近焉則欲其聞之速也
臣按吏治不能以皆善民情未易以上達是以成
周盛時思所以通幽隱之情防壅隔之患於是有
肺石路鼓之設焉民之窮困者則俾之立肺石之
上使人人得而見焉見之斯知其為窮矣民之冤
抑者則俾之擊路門之鼓使人人得而聞焉聞之
斯知其為冤矣肺石設於外朝大司寇掌之而聽
之者朝士也朝士見有立肺石者則以達司寇司
寇以復諸王路鼓在寢門之外大僕主之而守之
者御僕也御僕聞有擊鼓聲者則以達大僕大僕
以聞諸王□然其人立於朝著之間無不見者朝
士雖欲不達司寇司寇雖欲不達諸王不可也填
然其聲鳴諸路寢之中無不聞者僕御雖欲不聞
大僕大僕雖欲不聞天子不能也是以閭閻之幽
悉達於殿陛之上甿庶之賤咸通乎冕旒之前民
無窮而不達士無冤而不伸此和氣所以暢達而
天地以之而交治道以之而泰也歟
漢明帝時窮治楚王英謀逆獄者累年繫獄者數千人
其人多引列侯皆所未嘗相見者侍御史寒朗上書言
其誣帝曰即如是何故引之對曰其人自知所犯不道
故多有虚引冀以自明帝曰即如是何不早奏怒捶之
左右方引去朗曰願一言而死曰臣考囚在事者咸共
言妖惡大故臣子所同疾今出之不如入之可無後責
是以考一連十考十連百及公卿相會陛下問以得失
皆長跪言舊制大罪禍及九族陛下大恩裁止於身天
下幸甚及其歸舍口雖不言而仰屋竊嘆莫不知其冤
無敢為陛下言者臣今所言誠死無悔帝意解後二日
車駕自幸洛陽獄錄囚徒理出千餘人
臣按寒朗所言囚人多引貴顯者冀以自明及出
之不如入可無後責與夫公卿相會口不言而歸
仰屋竊嘆非但漢時為然而後世典獄之吏執事
之臣往往皆然明主所宜深鑑也
唐高宗時唐臨為大理卿帝常錄繫囚前卿所處者多
號呼稱冤臨所處者獨無言高宗怪問其故囚曰唐卿
所處本自無冤高宗歎息良久曰治獄者不當如是耶
臣按前代帝王皆躬自錄囚盖以人命至重故也
雖以高宗之昏制於悍后猶不廢此制後世一惟
法司是信而有冤者無由得見上而訴之此獄所
以不清冤氣鬱而和氣為之感傷有由然也
武后時告密者誘人奴告主以求功賞竇德妃父孝諶
妻龐有奴妄為妖異恐之請夜祠禱解奴因發其事監
察御史薛季昶誣奏以為德妃同祝詛龐氏當斬其子
希瑊詣侍御史徐有功訟冤有功上奏論之以為無罪
季昶奏有功阿黨惡逆付法司法司處有功罪當絞有
功嘆曰豈我獨死諸人皆不死邪既食熟寢太后召有
功迎謂曰卿比按獄失出何多對曰失出人臣之小過
好生聖人之大德由是龐氏得減死
臣按武后雖稱好殺然獨容徐有功後世人主其
臣一拂其意即不知其善矣有功謂失出人臣之
小過好生聖人之大德可為人主斷刑之鑑又曰
豈我獨死諸人皆不死可為人臣陷人之戒
以上伸冤抑之情
慎刑憲
慎眚災之赦
易解大象曰雷雨作解君子以赦過宥罪
程頥曰天地解散而成雷雨故雷雨作而為解也赦
釋之宥寬之過失則赦之可也罪惡而赦之則非義
也故寬之而已君子觀雷雨作解之象體其發育則
施恩仁體其解散則行寬釋也
張子清曰雷雨交作則為解雷者天之威雨者天之
澤威中有澤刑獄之有赦宥也有過者赦而不問有
罪者宥而從輕此君子所以推廣天地之仁心也
臣按雷雨作解君子以赦過宥罪盖言易卦之象
如此爾人君於人之有過者而赦之有罪者而宥
之亦猶易之有是象也然過有小大過失之小者
固不必問若事雖過失而事體所關則大如失火
延燒陵廟射箭誤中親長之類其罪有不可釋者
原其情則非故也故因時赦其罪以宥之宥如流
宥五刑之宥也所謂罪者過失而入於罪者耳若
夫大憝極惡之罪殺人不死則死者何辜攫財不
罪則失者何苦雷雨作解豈為如是之人哉
舜典曰眚災肆赦
朱熹曰眚災肆赦言不幸而觸罪者則肆而赦之此
法外意也
臣按此萬世言赦罪者之始夫帝舜之世所謂赦
者盖因其所犯之罪或出於過誤或出於不幸非
其本心固欲為是事也而適有如是之罪焉非特
不可以入常刑則雖流宥金贖亦不可也故直赦
之蓋就一人一事而言耳非若後世槩為一札併
凡天下之罪人不問其過誤故犯一切除之也
吕刑五刑之疑有赦五罰之疑有赦其審克之
孔穎達曰五刑之疑有赦赦從罰也五罰之疑有赦
赦從過也過則赦之矣
蔡沈曰疑於刑則質於罰也疑於罰則質于過而宥
免之也
臣按此所謂有赦者赦其有疑者耳非若後世不
問有疑無疑一槩蠲除之也
周禮司刺一宥曰不識再宥曰過失三宥曰遺忘一赦
曰幼弱再赦曰老旄三赦曰惷愚
臣按赦有二者之義程子謂赦釋之宥惟寬之而
已盖就其所犯之人品原其所犯之情實而赦之
宥之也其與後世所頒之赦異矣
春秋莊公二十二年春王正月肆大眚
啖助曰肆者放也眚者過也
胡安國曰肆眚者蕩滌瑕垢之稱也舜典曰眚災肆
赦易於解卦曰君子以赦過宥罪吕刑曰五刑之疑
有赦五罰之疑有赦周官司刺掌赦宥之法未聞肆
大眚也大眚皆肆則廢天討虧國典縱有罪虐無辜
惡人幸以免矣後世有姑息為政數行恩宥惠姦軌
賊良民而其弊益滋蓋流於此故諸葛孔明曰治世
以大德不以小惠其為政於蜀軍旅數興而赦不妄
下斯得春秋之旨矣肆眚而曰大眚譏失刑也
臣按後世大赦天下其原蓋出於此夫魯所肆者
一國之中而謂之眚則其所赦者過失焉耳眚而
謂之大意者魯國向有所肆皆小眚也今則併其
大者而肆之然於罪惡猶未赦也聖人書之以垂
戒萬世以此為防後世赦文乃至徧赦天下已發
覺未發覺已結正未結正罪無大小咸赦除之甚
至十惡之罪常赦所不原者亦或赦焉惠姦宄賊
良民怙終得志善良喑啞失天討之公縱人欲之
私皆春秋之罪人也
管仲曰文有三情武無一赦赦者先易而後難久而不
勝其禍法者先難而後易久而不勝其福故惠者人之
仇讎也法者人之父母也凡赦者小利而大害者也無
赦者小害而大利者也夫盜賊不勝則良人危法禁不
立則姦邪煩故赦者奔馬之委轡也
馬端臨曰唐虞三代之所謂赦者或以其情可矜或
以其事可疑以其在三赦三宥八議之列然後赦之
蓋臨時隨事而為之斟酌所謂議事以制者也至後
世乃有大赦之法不問情之淺深罪之輕重凡所犯
在赦前則殺人者不死傷人者不刑盗賊及作姦犯
科者不詰於是遂為偏枯之物長姦之門今觀管仲
所言及史記所載陶朱公救子之事則知春秋戰國
之時已有大赦之法矣
秦二世初即位大赦天下
臣按赦之為言始見於虞書然所肆赦者眚災而
已未嘗泛及於有罪者焉管子之書雖云赦者小
利而大害然僅行於其國中未徧及於天下赦而
加之以大始見於史後世遂以為故事一遇國家
有變革喜慶之事則形於王言頒之天下不問情
之故誤罪之當否一切施以曠蕩之恩嗚呼是何
三代之後君子常不幸而小人常多幸哉
漢元帝在位十五年凡十赦匡胤上疏曰陛下躬聖德
開太平之路閔愚民觸法抵禁比年大赦使百姓得改
行自新天下幸甚臣竊見大赦之後姦邪不為衰止今
日大赦明日犯法相隨入獄此殆導之未得其務也蓋
保民者陳之以德義示之以好惡觀其失而制其宜故
動之而和綏之而安今天下俗貪財賤義好聲色上侈
靡廉恥之節薄淫僻之意縱綱紀失序疏者踰内親戚
之恩薄昏姻之黨隆苟合儌倖以身設利不改其原雖
歲赦之刑猶難使錯而不用也
臣按西漢之世赦令最頻數高帝在位十九年凡
九赦蓋漢初得天下人之染秦俗者深事之襲秦
弊者久不可不赦赦之所以與民更始也文帝在
位者二十三年凡四赦文帝承吕后之後盖亦有
不得已焉者若夫景帝十六年而五赦武帝五十
五年而十八赦昭帝十三年而七赦宣帝二十五
年而十赦成帝二十六年而九赦哀帝六年而四
赦大約計之未有過三年而不赦者數赦如此何
其為良民計也恒不足而為姦民地也恒有餘哉
光武建武二十年吳漢病篤車駕親臨問所欲言對曰
臣愚無所知識惟願陛下慎無赦而已
臣按吳漢武將也猶欲其君以慎無赦赦不可以
輕而數也明矣
章帝元和二年以祀明堂大赦天下繫囚在赦前減罪
一等勿笞詣金城而文不及亡命未發覺者郭躬奏曰
聖恩所以減死使戍邊者重人命也今死罪亡命毋慮
萬人又自赦以來捕得甚衆而詔令不及皆當重論伏
惟恩宥死罪以下並蒙更生而亡命捕得獨不沾澤臣
以為赦前犯罪死而繫在赦後者可皆勿笞詣金城以
全人命有益於邊帝善之即下詔赦焉
臣按赦固非國家之美事然死罪既赦而獨不及
亡命不可也蓋自古所以起禍亂者多犯罪亡命
之徒也朝廷一持以法而無所貸彼固無辭而甘
心焉苟施曠蕩之恩而彼獨不與焉能無觖望乎
郭躬之慮可謂遠矣
王符曰賊良民之甚者莫大於數赦贖赦贖數則惡人
昌而善人傷矣何以明之謹飭之人身不蹈非又有為
吏正直不避疆禦而姦猾之黨横加誣言者皆知赦之
不久故也善人君子被侵陷而能至闕庭自明萬無數
人數人之中得省問者百不過一既對尚書而空遣去
者復十六七矣其輕薄姦軌既犯罪法怨毒之家冀其
辜戮以解蓄憤而反一槩悉蒙赦釋令惡人高會而誇
咤老盜服贓而過門孝子見讐而不得討遭盜者覩物
而不可取痛莫甚焉夫養稂莠者傷禾稼惠姦軌者賊
良民先王之制刑法也非好傷人肌膚斷人夀命也貴
威姦懲惡除人害也古者惟始受命之君承大亂之極
寇賊姦軌難為法禁故不得不有一赦與之更新頥育
萬物以成大化非以養姦活罪放縱大賊也夫性惡之
民民之豺狼雖得放宥之澤終無改悔之心旦脫重梏
夕還囹圄論者多曰久不赦則姦軌熾而吏不制宜數
赦以解散之此不昭政亂之本源不察禍福之所生也
臣按此王符述赦論也觀此則赦之無益於治可
見矣
荀悅曰夫赦者權時之宜非常典也漢興承秦兵革之
後比屋可刑故設三章之法大赦之令蕩滌穢流與民
更始時勢然也後世承業襲而不革失時宜矣惠文之
世無所赦之若孝景之時七國皆亂異心並起姦詐非
一及武帝末年賦役繁興羣盜並起加以巫蠱之禍天
下紛然百姓無聊及光武之際撥亂之後如此之比宜
為赦矣
臣按當承平之世赦不可有有則姦宄得志而良
民不安當危疑之時赦不可無無則反側不安而
禍亂不解荀氏謂赦為權時之宜而後世乃以之
為常典何哉
漢帝禪延熙六年立后大赦孟光責費褘曰夫赦者偏
枯之物非明世所宜有也衰敝窮極必不得已然後乃
可權而行之耳今主上仁賢百僚稱職何有旦夕之急
而數施非常之恩以惠姦軌之惡褘謝之初丞相亮為
相十四年纔兩赦時有言公大惜赦者亮答曰治世以
大德不以小惠故匡衡吳漢不願為赦先帝亦言周旋
陳元方鄭康成間每見啓告治亂之道悉矣曾不語赦
也若劉景升父子歲歲赦宥何益於治
陳夀曰諸葛亮軍旅數興而赦不妄下不亦卓乎
胡寅曰赦之無益於治道也前賢言之多矣而終不
能革至按以常典而行之於其間有吉慶克捷祥瑞
祈禱之事則又頒焉不信二帝三王之法而循後世
之制是何也始受命則赦改年號則赦獲珍禽竒獸
則赦河水清則赦刻章璽則赦立皇后則赦建太子
則赦生皇孫則赦平叛亂則赦開境土則赦遇災異
則赦有疾病則赦郊祀天地則赦行大典禮則赦或
三年一赦或比歲一赦或一歲再赦三赦赦令之下
也有罪者除之有負者蠲之有滯者通之或得以蔭
補子孫或得以封爵祖考如是而已耳明哲之君則
赦希而實昏亂之世則赦數而文希者尚按故事而
不盡去也數者則意在邀福而歸諸已也實者有罪
必除有負必蠲也文者雖有是言而人不被其澤也
臣按赦之為言釋其罪之謂也後世之赦乃以蠲
逋負舉隱逸蔭子孫封祖考甚至立法制行禁令
皆於赦令行焉失古人眚災肆赦赦過宥罪之意
矣臣愚以為赦令之頒宥罪之外蠲逋減稅省刑
已責弛工罷役寬征招亡凡寬民惠下之道因赦
而行可也非此屬也一切付之有司行焉凡夫赦
文之初作條件之初擬也必須會集執政大臣各
擬所司合行條貫從公計議必於律例無礙必於
事體無違必於人情不拂斷然必可行的然必無
弊如蠲逋也其物必可除後決不至於復追如寬
征也其事必可已後決不至於再作其文意必不
至解而兩通其前後必不至言而相戾既處置其
事宜復講解其文理明白切當然後著於赦文行
於天下則上之所頒者無虚文下之所沾者皆實
惠矣
南宋武帝永初二年祀南郊大赦
裴子野曰郊祀天地修歲事也赦彼有罪夫何為哉
唐太宗嘗謂侍臣曰古言赦者小人之幸君子之不幸
一歲再赦善人喑啞昔文王作罰刑茲無赦小仁者大
仁之賊故我有天下以來不甚放赦今四海安静禮義
興行數赦即愚人常冀儌倖惟欲犯法不能改過當須
慎赦
臣按三代以下稱賢君者必曰唐太宗太宗之於
赦也其慎也如此則赦無益於治道也明矣
宣宗大中元年以旱故命同平章事盧商與御史中丞
封敖疎理京城係囚大理卿馬植奏稱盧商等務行寬
宥凡抵極法者一切免死彼官典犯賍及故殺平日大
赦所不免今因疎理而原之使貪吏無所懲畏死者含
冤無告恐非所以消旱災致和氣也昔周饑克殷而年
豐衞旱討邢而雨降是則誅罪錄姦或合天意雪冤決
滯乃副聖心也
臣按五代晉天福中張允進駁赦論曰以水旱降
德音宥過放囚冀感天心以救災非也假有二人
訟遇赦則有罪者幸免無罪者銜冤冤氣升聞乃
所以致災非弭災也天道福善禍淫若以赦為惡
之人而變災為福是則天助惡人也觀於此言則
赦無益於救災明矣
五代時溫韜發唐諸陵唐莊宗時入朝賜姓名曰李紹
冲韜多齎金帛賂劉夫人及權貴旬日遣還郭宗韜曰
溫韜發唐山陵殆徧其罪與朱溫相埒耳何得復居方
鎮天下義士謂我何莊宗曰入汴之初已赦其罪竟遣
之
胡寅曰罪人不可不誅赦令不可不守二者將何處
必於未赦之前揆情法審輕重而區别之使預赦者
無可誅之罪被刑者無可恕之人則一舉而兩得矣
臣按事幾多端變故不一人之所為所犯赦文所
條具者豈能一一該盡之哉然閭閻之幽郡邑之
遠事出於一時或有反常殊異者上之人固無由
周知而豫料之若夫干紀亂常之事關於人倫入
於大惡昭昭于天下耳目者豈應用事秉筆之人
無一人知哉如溫韜發諸帝陵以竊取寶王雖婦
人走卒亦或知之若是者宜於羣臣計議詔條之
前明舉某人某事决不可赦豫有以處之使吾詔
條頒布天下有司奉行之無有妨礙不至犯萬世
之義失一時之信則得之矣
宋自祖宗以來三歲遇郊則赦此常制也世謂三歲一
赦於古無有景祐中言者以為三王歲祀圜丘未嘗輒
赦自唐兵興以後事天之禮不常行因有大赦以蕩亂
獄且有罪者宥之未必自新被害者抑之未必無怨不
能自新將復為惡不能無怨將悔為善一赦而使民悔
善長惡政教之大患也願罷三歲一赦使良民懷惠凶
人知禁或謂未可盡廢即請命有司前郊三日理罪人
有過誤者引而赦之州縣須詔到倣此
臣按人君為天之子奉天之祀則當體天之心以
惠天之民天之民不得已而誤入於罪赦之可也
不幸而為人所害焉為天子者不能恭行天討使
天之民冤苦莫伸豈天意所欲哉蓋赦之初設為
眚災也後世相承既久不能復古然曠蕩之恩如
雷雨之施不時而作使人莫可測知可也宋人為
之常制而有定時則人可揣摩以需其期非獨刑
法不足以致人懼而赦令亦不足以致人感也
仁宗嘉祐中學士張方平言中外官多發人積年罪狀
數按人赦前事及奏劾事輒請不以赦原減快一時之
小忿失天下之大信自今有類此者以故違制書坐之
御史吕誨亦以為言乃下詔曰比者中外多上章言人
過失外眡公言内緣私忿詆欺瞹昧苟陷善良又赦令
者所以與天下更始而有司多按赦前事殆非慎命令
重刑罰使人洒然自新之意也自今有上章告人罪及
言赦前事者訊之
臣按無事而赦固非國家美事有事而赦而又不
能守使失信於人尤非國家善治也蓋國寶於民
民寶於信上之出令一有不信於民異時再有所
言則民不信之矣是以善為治者必不輕於出令
命既出矣而必守之以信非但欲其令之必行蓋
欲其事之可繼也
元西僧歲作佛事或恣意縱囚以售其姦宄俾善良者
喑啞而飲恨
臣按赦宥出於上識治體者猶以為非元人信胡
僧之言每作佛事輒縱罪囚以希福報恩不出於
上而出於下人不感帝之恩而感乎僧是以每遇
將作佛事之先有罪在係者輒賂僧以求免遂使
兇頑席僧勢以稔惡善良抱冤屈而莫訴異端所
為無足責也中國之治烏可尤而效之哉
以上慎眚災之赦
大學衍義補卷一百九
