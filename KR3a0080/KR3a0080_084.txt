大學衍義補卷八十四
明丘濬撰
治國平天下之要
崇教化
舉贈諡以勸忠
禮記表記子曰先王諡以尊名節以壹(專也)惠(善也)恥名之
浮於行也
鄭玄曰諡者行之迹也名謂聲譽也言先王論行以
為諡以尊名者使聲譽可得而尊言也壹讀為一惠
猶善也言聲舉雖有衆多者即以其行一大善為諡
耳
陳澔曰善行雖多難以枚舉但節取其大者以專其
善故曰節以壹惠也
方慤曰生則有名死則有諡諡則諱其名矣故曰諡
以尊名夫諡以誄行而為之然行不一也諡有所不
勝言特以所隆者之一端而為之節爾故曰節以壹
惠若文王之為文武王之為武此皆壹惠之道也行
雖多而節之以惠則名不浮於行矣
臣按周人卒哭而諱將諱而諡是諡三代以來已
有之生有名死有諡名乃生者之辨諡乃死者之
辨生者之名以辨其人死者之諡則節其一德以
為稱而諱其名也
郊特牲死而諡今也古者生無爵死無諡
鄭樵曰古無諡諡起於周周人卒哭而諱將葬而諡
蓋名不可名已則後王之語前王後代之及前代所
以為昭穆之次者將何以别哉生有名死有諡名乃
生者之辨諡乃死者之辨
周諝曰古者生有爵則死乃請諡於天子而天子命
之諡後世但死則皆有諡蓋未嘗請諡於天子特其
自諡耳故曰死而諡今也
陳澔曰死而有諡今之變禮也殷以前大夫以上乃
為爵死則有諡周制雖爵及命士死不諡也
曲禮已孤暴貴不為父作諡
吕大臨曰父之爵不當諡以己爵當諡而作之是以
己爵加其父欲尊而反卑之非所以敬其父也
陳澔曰文王雖為西伯不為古公公季作諡周公成
文武之德亦不敢加太王王季以諡也
臣按元人於凡追封其臣之父祖皆加以諡是一時
臣僚不學之過也
既葬見天子曰類見言諡曰類
鄭玄曰類猶象也
孔穎逹曰言諡就君請諡也諡以表德必由尊者所
裁故將葬之前使人請於天子若公叔文子之子戍
請於君所以易其父之名者也類者言此類聘問之
禮而行也
臣按先儒言諡曰類當為誄謂誄而諡之也
擅弓公叔文子卒其子戍請諡於君曰日月有時將葬
矣請所以易其名者君曰昔者衛國凶饑夫子為粥與
國之餓者是不亦惠乎昔者衛國有難夫子以其死衛
寡人不亦貞乎夫子聽衛國之政修其班制以與四鄰
交衛國之社稷不辱不亦文乎故謂夫子貞惠文子
陳澔曰大夫士三月而葬有時猶言有數也死則諱
其名故謂之諡所以代其名也貞惠文此三字為諡
而惟稱文子者鄭云文足以兼之
臣按自古諡皆請於君春秋之世猶然後世始以
屬有司我朝始復古制凡大臣有功德於世者其
諡皆自上賜云
論語子貢問曰孔文子何以謂之文也子曰敏而好學
不恥下問是以謂之文也
朱熹曰凡人性敏者多不好學位高者多恥下問故
諡法有以勤學好問為文者蓋亦人所難也孔圉得
諡為文以此而已
蘇軾曰孔文子使太叔疾出其妻而妻之疾通於初
妻之娣文子怒將攻之訪於仲尼仲尼不對命駕而
行疾奔宋文子使疾弟遺室孔姞其為人如此而諡
曰文此子貢之所以疑而問也孔子不没其善言能
如此亦足以為文矣非經天緯地之文也
臣按諡法所謂文者非一有所謂經天緯地者道
德博聞者勤學好問者慈惠愛民者愍民惠禮者
錫民爵位者孔文子之得為文以勤學好問為諡
公叔文子之得為文以錫民爵位為諡
公叔文子之臣大夫僎與文子同升諸公子聞之曰可
以為文矣
朱熹曰文者順理而成章之謂諡法亦有所謂錫民
爵位曰文者
臣按文子卒其子請諡衛君諡以貞惠文子見於
禮記檀弓其所以得文者以其修其班制以與四
鄰交衛國之社稷不辱故得為文初不以薦臣同
升而得此諡也夫子因其有知人忘己事君之美
而稱之謂其所以得文之諡不但若其君之所稱
而已而此一事亦合諡法所謂錫民爵位者焉無
愧於文之諡矣
孟子曰暴其民甚則身弑國亡不甚則身危國削名之
曰幽厲雖孝子慈孫百世不能改也
朱熹曰幽暗厲虐皆惡諡也苟得其實則雖有孝子
慈孫愛其祖考之甚者亦不得廢公義而改之言不
仁之禍必至於此可懼之甚也
尹焞曰諡法最公以成周之時其子孫自以幽厲赧
為諡此孝子慈孫所以不能改也
胡宏曰昔周公作諡法豈使子議父臣議君哉合天
下之公奉君父以天道耳孝愛不亦深乎所以訓後
世為君父者以立身之本也知本則身立家齊國治
天下平不知本則縱慾恣暴惡聞其過入於滅亡天
下知之而不自知也不合天下之公則為子議父臣
議君夫臣子也君父有不善所當陳善閉邪引之當
道若生不能正既亡而又黨之是不以天道奉君父
而不以人道事君父也謂之忠孝可乎今夫以筆寫
神者必欲其肖不肖吾父則非吾父不肖吾君則非
吾君奈何以諡立神而不肖之乎是故不正之諡忠
臣孝子不忍為也
臣按諡法捐位亂常曰幽殺戮無辜曰厲二君者
周之天子繼其世者其臣子也乃敢以惡諡而加
之於君父豈春秋為尊者親者諱之謂哉蓋君之
謚則稱天以誄之臣之諡則請君以賜之君之臣
子雖欲私其君父如天理何臣之子孫雖欲私其
父祖如君法何先王諡法最公秦人以為臣議君
子議父而除去之鄭樵謂以諡易名名尚不敢稱
况可加之以惡乎失古意矣
程頤曰古之君子相其君而能致天下於大治者無他
術善惡明而勸懲之道至焉爾勸得其道而天下樂為
善懲得其道而天下懼為惡二者為政之大權也然行
之必始於朝廷而至要莫先於諡法何則刑罰雖嚴可
警於一時爵賞雖重不及於後世惟美惡之諡一定則
榮辱之名不朽矣故歴代聖君賢相莫不持此以勵世
風也
臣按古先哲王所以勵世以為勸懲者非徒有一
時之賞罰而又有百世之榮辱焉百世之榮辱諡
是也合其一生之美加以一字之褒使後世之人
不必考其履歴究其始末一聞其諡即知其人其
所以勸化人心使之為善以持己盡忠以事君其
激發之機轉移之妙一何至哉
史記諡法解惟周公旦太公望開嗣王業建功于牧野
終將葬乃制諡遂敘諡法諡者行之迹號者功之表車
服者位之章也是以大行受大名細行受細名行出於
己名生於人
臣按諡法不見於五經其書見於世者有周公諡
法有春秋諡法有廣諡有今文尚書有大戴記有
世本有獨斷有劉熙之書有來奥之書有沈約之
書有賀琛之書有王彦威之書有蘇冕之書有扈
蒙之書有蘇洵之書皆漢魏以來儒者取古諡法
而釋以己說而各為之法也其說不一有一諡而
取義數端臣愚以為古今異宜請自今節惠定諡
者本於古法而參酌以今世之所宜庶不悖於古
而於今人之聽聞不惑云
晉賈充老病自憂諡傳從子模曰是非久自見不可掩
也充卒以外孫為嗣太常議諡博士秦秀曰充悖禮溺
情以亂大倫昔鄫養外孫莒公子為後春秋書莒人滅
鄫絶父祖之血食開朝廷之亂原案諡法昏亂紀度曰
荒請諡荒公帝不從更諡曰武
臣按充姦回弑逆諡之以荒固為幸矣而武帝曲
加以美諡然後世不因武帝之諡遂以充為善人
賈模謂是非久自見不可掩信哉斯言
明帝贈譙王承戴淵周顗等官周札故吏為札訟冤尚
書卞壼議以為札開門延寇不當贈諡王導以為往年
敦姦逆未彰臣等皆所未悟與札無異既悟其姦札便
以身許國尋取梟夷宜與周戴同例郗鑒以為周戴死
節周札延寇事異賞均何以勸沮
臣按周札始雖延寇終則死職其於贈典在于可
否之間雖以明帝寇亂之餘偏安一隅而於一臣
之贈典而羣臣猶執議如此後世則顧其死者之
情故何如生者之顯晦有無而已雖有贈諡不足
以為勸沮
北魏鄭羲為西兖州刺史貪鄙納女為嬪徵為秘書監
及卒尚書諡曰宣詔曰蓋棺定諡激濁揚清羲雖夙有
文業而治闕廉清尚書何乃情遺至公愆違明典依諡
法博聞多見曰文不勤成名曰靈加諡文靈
唐許敬宗卒袁思古議敬宗棄長子於荒徼嫁少女於
夷貊按諡法名與實爽曰繆請諡為繆敬宗孫彦伯訟
思古與許氏有怨請改諡王福畤議以為諡者得失一
朝榮辱千載若嫌隙有實當據法推繩如其不然義不
可奪
臣按許敬宗奏流其子昂於嶺南又以女嫁蠻酋
馮盎之子多納其貨故思古議及之然此猶非其
罪之大者若論其贊高宗立嬖后殺忠良之罪諡
之以繆猶為幸矣當時戴至德謂王福畤曰高陽
公任遇如是何以諡之為繆對曰昔何曾既忠且
孝徒以日食萬錢秦秀諡之曰繆許敬宗忠孝不
逮於曾而飲食男女之累過之諡之曰繆不負許
氏矣當咸亨中昏主臨朝而臣下猶斤斤執法持
論如此雖其任遇之臣略不肯少有假借其諡雖
終於改易然載其事於史千載猶一日也士君子
立身制行可不謹哉
唐楊綰卒太常諡文貞或謂其與元載交游嘗為載薦
太常諡不當梁肅議曰謹按諡法貞之例有三清白守
節曰貞大憲克就曰貞憂國忘死曰貞文之義有六經
緯天地曰文道德博聞曰文愍民接禮曰文不恥下問
曰文慈惠愛人曰文修德來遠曰文名既不備事亦殊
貫又安可以併責于一名哉若具美果在一名則士文
伯孔文子且無經緯天地之文孟武伯寗武子又非克
定禍亂之武若以廢禮不稱其名則臧孫辰縱逆祀不
得諡文管夷吾臺門反坫不得諡敬是知議名之道取
其所長則捨其所短志其大行則遺其小節使善惡决
於一字褒貶垂於將來蓋先王制諡之方也且人無全
才能不必備魏徵立言正色其節大矣而昧於知人蘇
瓌封詔沮邪其志明矣終不能守故春秋為賢者諱過
傳稱不以一眚掩大德語曰無求備於一人此魏蘇二
公所以為文貞也謹上參典禮近考故事楊公之名請
如前議
故相吕諲卒獨孤及議諡曰肅嚴郢駁益加以忠肅及
重議曰周道衰孔子作春秋而亂臣賊子懼諡法亦春
秋之微旨也在懲惡勸善不在哀榮在議美惡不在字
多周公殺三監誅淮夷晉重耳一戰而霸諸侯武功盛
矣而皆諡曰文以冀缺之恪德臨事甯俞之忠於其國
其文德豈不優乎而並諡曰武固知書法者必稱其大
而略其細故言文不言武言武不言文三代以下樸散
禮壊乃有二字之諡非古也其源生于衰周施及戰國
之君漢興蕭何張良霍去病霍光俱以文武大略佐漢
致太平其事業不一謂一名不足以紀其善於是乎有
文忠文成景桓宣成之諡雖瀆禮甚矣然猶褒不失人
唐興參用周漢之制謂魏徵以王道佐時近文直言極
諫愛君而忘身近貞二德並優廢一莫可故曰文貞謂
蕭瑀端直鯁亮近貞性多猜貳近褊言褊則失其謇正
稱貞則遺其恡狹非一言所能名故曰貞褊其餘舉凡
推類大抵准此皆有為疉為之也若迹無殊途事歸一
貫則直以一字目之故杜如晦諡成王珪諡懿陳叔逹
諡忠温彦博諡恭其流不可悉數此並當時赫赫以功
名居宰相位者諡不過一字不聞其子孫佐吏有以字
少稱屈者由此言之二字不必為褒一字不必為貶
故將郭知運卒已五十年其子英乂請諡太常諡曰威
左司員外郎崔厦駁以知運卒時賵贈己加今已踰時
不宜諡獨孤及重議曰贈諡一也贈者一時之寵諡者
不刊之令以歲久而廢易名是王澤浹於天下而獨隔
於一人也當開元時吐蕃以舉國之師入五原塞知運
討平之以張王室今朝廷方將命將帥以征不服討不
庭宜褒之以勸握兵者安可以葬久而廢大典况夫諡
法者考其言行事業之邪正必以一字褒貶之使生者
聞美諡而慕覩惡諡而懼不待賞罰而賢不肖皆勸是
一字之諡賢於三千之刑本非為殁者之子孫以為哀
榮寵贈之具
臣按說者謂春秋以一字為褒貶一字之褒榮於
黼衮一字之貶嚴如斧鉞臣於贈諡之典亦云蓋
爵禄所以榮生者使之興起以建立事功至於贈
諡非但以榮死者亦所以激生者焉世之掌斯權
者乃懷生前忌克之私當予而不予徇死者子孫
之請不當予而予其得罪於名教也大矣
宋仁宗朝夏竦卒贈太師中書令特賜諡文正司馬光
言諡者行之迹也行出於己名生于人所以勸善沮惡
不可私也謹按令文諸諡王公及職事官三品以上皆
錄行狀申省議定奏聞所以重名實示至公也今不委
之有司槩以公議定諡於中而後宣示於外臣謂宜擇
中流之諡使與行實粗相應者賜之亦非羣臣所敢議
也今乃諡以至美無以復加之諡如竦者豈易克當所
謂名與實爽諡與行違傳之永久何以為法光又言竦
得此諡不知復以何諡待天下之正士良士况天下之
人皆知竦為大邪雖諡之以正此不足以掩竦之惡而
適足以傷國家之至公耳且諡法所以信於後世者為
其善善惡惡無私也今以一臣之故而敗之使忠良雋
傑之士蒙美諡者後世皆疑之則諡法將安用哉
臣按宋以前人臣無諡文正者文正即唐之文貞
宋人避諱易貞為正蓋諡之最美者也宋仁宗以
竦東宫舊臣特賜以此諡光上䟽以為竦不足以
當此諡因改諡文莊詩所謂好是正直光蓋有之
仁宗其書所謂從諫弗咈者與其後光薨卒得是
諡其眞無忝矣
仁宗朝陳執中卒知太常禮院韓維上諡議曰皇祐之
末天子以後宫之喪問所以葬祭之禮執中位為上相
不能總率羣司考正儀典以承荅天問而治喪皇儀非
嬪御之禮追冊位號於宫闈有嫌建廟用樂踰祖宗舊
制遂使聖朝大典著非禮之舉此不忠之大者宰相所
當秉道率禮以弼天子正身率家以儀百官執中不務
出此而方杜門深居謝絶賓客曰我無私也我不黨也
豈不陋哉謹按諡法寵禄光大曰榮不勤成名曰靈執
中出入將相以一品就第可謂寵禄光大矣得位行政
不為不逢死之日賢士大夫無述焉可謂不勤成名矣
請合二法諡曰榮靈
臣按韓維上陳執中諡議而責以居大臣不能正
典禮之失以為其不忠之罪而諡以榮靈嗚呼使
此議行則凡為臣子者生前所為雖或僥倖以免
王庭之誅然身殁之後公義凛然終不可掩人生
不滿百寵榮富貴之日不過三五十年耳而不美
之諡播於人口錄之史冊殆至千萬年而無窮是
則諡法之行其為世教之助蓋亦非淺淺也世主
往往暱於所好而自敗其彝典何不思之甚哉
神宗時太子太師致仕歐陽修卒尚書省移太常請諡
李清臣為諡議曰公惟聖宋賢臣一世學者所師法明
於道德見於文章究覧六經述作數十百萬言以傳先
王之遺意方天下溺於末習為章句聲律之時聞公之
風一變為古文咸知趨尚根本太師之功於教化治道
為最多眞可謂文矣考按諡法唐韓愈李翺權德輿孫
逖宋楊億皆諡文太師宜以文諡然公常參天下政事
進言仁宗乞早下詔立皇子使有明名定分以安人心
及兩預定榮謀有安社稷功諡法道德博聞曰文廉方
公正曰忠不改於文而傅之以忠議者之盡也請諡文
忠
寧宗慶元六年京鏜卒賜諡文穆既而其子請避家諱
改文忠言者以為楊億巨儒既諡曰文議欲加一忠字
竟不之與夫欲加以一字猶且不可况二字俱欲極美
乎望敕有司自今諡議務當其實其或不然當推以法
以選舉不實論若定諡以下其子孫請再更易者以違
制論從之
臣按光正有言國家所以馭臣下者不過禍福榮
辱而已為善者生享其福死受其榮不善者生遇
其禍死蒙其辱天下雖欲不治安不可得也如有
不令之臣生則盗其禄位死則盗其榮名善者不
知所勸惡者不知所懼臧否顛倒不可復振其為
害可勝道哉臣惟生者之禍福出於一時之蒙蔽
衆論之不公人衆者勝天固可以僥倖而苟免然
而事久則論定天定則勝人至於蓋棺事則定矣
然猶以偏愛之心持不公之論以愚而為賢當辱
而反榮是終無天道矣是以三代明王立為諡法
以為死後榮辱之典善者予之以美諡惡者予之
以惡諡孟子所謂孝子慈孫百世不能改而世之
昏君僻臣乃以一己之私而掩天下之公非惟得
罪於世教而實得罪於天帝也三代以前君之諡
則請命于天臣之諡則請命于君天不言而人代
之言人代天言而反天之道天必殛之君不自定
而俾臣代之臣承君命而負君之托逆天之理違
國之法雖一時逭於人刑其如天道何唐宋議諡
掌於太常博士凡於法應得諡者考其行狀撰定
諡文移文吏部考功郎中覆定之本朝雖設太常
博士而不掌諡議洪武初惟武臣有諡至永樂中
文臣始得諡蓋自姚廣孝胡廣始也自後文臣亦
多有之然我朝之諡皆出恩賜然臣竊以謂九重
之上於臣下之賢否未易盡知請自今以後有應
得諡者未賜之先先下有司俾其考訂以聞然後
從中賜下如此則得之者以為榮不當得者不因
其親故之囑托其當得者不為朋黨之掩蔽國家
激勸臣子之大端有在於是其為世教之助夫豈
細哉
以上舉贈諡以勸忠
大學衍義補卷八十四
