大學衍義補卷二十六
明丘濬撰
治國平天下之要
制國用
銅楮之幣(上)
管子曰湯七年旱禹五年水人之無&KR1399;(糜也)有賣子者湯
以莊山之金鑄幣而贖人之無&KR1399;賣子者禹以歴山之
金鑄幣以救人之困
臣按此後世鑄金為幣之始然皆因緣水旱以救
濟饑困非專以阜通財貨也
又曰以珠玉為上幣以黃金為中幣以刀布為下幣三
幣握之則非有補於煖也食之則非有補於飽也先王
以守財物以御人事而平天下也是以命之曰衡衡者
使物一高一下不得有調也
臣按三代以前已有幣而其幣有三等珠玉黃金
刀布是也刀布則是泉布之制後世公私通行以
錢而亦兼用金銀珠玉其原蓋起於此是三幣也
人君守之以府庫通之以財賄而以平天下之食
貨調適其輕重高下使之咸得其平此所以有衡
之名歟後世所謂平凖其義蓋出乎此
太公立九府(周官有太府玉府内府外府泉府天府職内職幣職金)圜法(圜謂均而通也)
黃金方寸而重一斤錢圜函方(外圜而内孔方)輕重以銖(金以斤為)
(名錢以銖為重也)布帛廣二尺二寸為幅長四丈為疋故貨寳
於金利於刀流於泉布於布束於帛(束聚也)
鄭樵曰謂之泉者言其形如泉文古錢其形即篆泉
文也後人代以錢字
王昭禹曰古者寳龜而貨貝所以交易者唯貝而已
至太公立九府圜法始用錢代貝或曰泉或曰布布
取宣布之意泉取流行之意其實則一而已
臣按後世之錢其形質外圓内方始此但未有文
耳九府即周禮所載太府玉府内府外府泉府天
府職内職幣職金九官是也九官皆掌財幣之官
而所掌者黃金布帛錢幣三者黃金以斤名布帛
以疋計錢幣以銖重故凡貨物之出入其輕重以
圜法均而通之如黃金一斤該錢若干帛一疋該
錢若干之類是以國家有所用度也一切財貨寳
之以金利之以刀流行之以泉施布之以布收聚
之以帛所謂金即方寸重一斤者所謂刀即管子
所謂刀為下幣者所謂泉即圜法也所謂布帛即長
四丈為疋者鄭氏謂言其器言其用等語於本文
若不相類臣不敢以為然
司市以商(通物曰商)賈(賣物曰賈)阜(盛也)貨而行布(布謂泉也)國凶荒(謂五)
(榖不熟)札(謂疫病)喪(謂死喪)則市無征而作布
鄭玄曰金銅無荒年因物貴大鑄泉以饒民
葉時曰按太公立九府圜法流於泉布於布泉取其流
布取其布司市曰以商賈阜貨而行布布者欲其流
布使行也豈非太公立此九府法而君民通用歟又
按周景王時單穆公曰古者天降災厲於是乎量齎
幣權輕重以救民司市曰凶荒札喪市無征而作布
豈非民之物貴乃鑄錢以饒民歟
臣按布即泉也泉即錢也錢以權百物而所以流
通之者商賈也故商賈阜盛貨賄而後泉布得行
當夫凶荒札喪之際商賈畢聚而食貨阜盛亦得
以濟其乏甦其困矣故於是時市無征税所以來
商賈來商賈所以阜食貨然又慮其無貿易之具
也故為之鑄金作錢焉蓋以米穀有豐歉非人力
所能致金銅則無豐歉可以人力為之故為之鑄
錢使之博食以濟饑也周官此法其亦湯禹因水
旱鑄金幣之遺意歟
外府(主泉貨藏在外者)掌邦布(泉也)之入出以共百物而待邦之
用凡祭祀賓客喪紀會同軍旅共其財用之幣齎賜予
之財用(齎行道之財用也)凡邦之小用皆受焉
泉府(司泉布之府)掌以市之征布斂市之不售貨之滯於民
用者
葉時曰外府掌布雖曰以共百物以待邦用而實小
用則給之是以賈疏亦云外府所納泉布所積既少
有小用則給之若大用則取於餘府後世凡百所用
一出於錢曾不知周人外府之布特以供小用爾
臣按周禮掌財之官非一職而專掌錢布者外府
泉府二官外府掌齎載之出入泉府掌賣買之出
入蓋天下百貨皆資於錢以流通重者不可舉非
錢不能以致遠滯者不能通非錢不得以兼濟大
者不可分非錢不得以小用貨則重而錢輕物則滯
而錢無不通故也
周景王時患錢輕將更鑄大錢單穆公曰古者天降災
戾(戾惡氣也)於是乎量資幣權輕重以賑救民民患輕則為
之作重幣以行之(幣輕物貴也)於是乎有母權子而行民皆
得焉若不堪重則多作輕而行之亦不廢重於是乎有
子權母而行小大利之今王廢輕而作重民失其資能
無匱乎若匱王用將有所乏乏則將厚取於民民不給
將有遠志(謂去其本居)是離民也王弗聽卒鑄大錢文曰寳
貸(國語注作大泉五十)肉好皆有周郭(内郭為好外郭為肉)以勸農贍不足
百姓蒙利焉
臣按錢有文其製始此單穆公此言乃後世論錢
貨子母相權之說所自出也重者母也輕者子也
重者行其貴輕者行其賤貴賤相權而並行焉蓋
民之所患有輕重上則持操縱之權相權而行之
要之患輕則作重患重雖作輕而亦不廢重焉子
可廢而母不可廢故也
秦兼天下幣為二等黃金為上幣銅錢質如周錢文曰
半兩重如其文為下幣而珠玉龜貝銀錫之屬為器飾
寳藏不為幣
臣按虞夏商之幣金為三品或黃(金)或白(銀)或赤
(銅)或錢或布或刀或龜貝至周圜法金惟用其黃
者然猶有刀布之屬秦一天下之幣為二止用黃
金并以赤金為錢耳其他皆不用
漢文帝除盗鑄錢令使民放鑄
賈誼曰法使天下公得鑄銅錫為錢敢雜以鉛鐵為
他巧者其罪黥(刺字也)然鑄錢之情非殽雜為巧則不
可得贏夫事有召禍而法有起姦今令細民人操造
幣之埶各隱屏而鑄作因欲禁其厚利微姦雖黥罪
日報其埶不止
臣按後世弛私錢禁始此夫天生物以養人如茶
鹽之類弛其禁可也錢幣乃利權所在除其禁則
民得以專其利矣利者爭之端也
是時吳王濞即山鑄錢富埒天子後卒叛逆
賈山曰錢者亾用器也而可以易富貴富貴者人主
之操柄也令民為之是與人主共操柄不可長也
臣按錢之為利賤可使貴貧可使富蚩蚩之民孰
不厭貧賤而貪富貴哉顧無由致之耳所以致之
者錢也操錢之權在上而下無由得之是以甘守
其分耳苟放其權而使下人得以操之則凡厭賤
而欲貴厭貧而欲富者皆趨之矣非獨起刦奪之
端而實致禍亂之淵叢也古人山海之利不以封
良有以夫
武帝時有司言三銖錢輕輕錢易作姦詐乃更請郡國
鑄五銖錢周郭其質令不可得摩取鎔
臣按秦世八銖失之太重漢初榆莢失之太輕武
帝罷三銖錢鑄五銖錢最得輕重之宜
元帝時貢禹請罷采珠玉金銀鑄錢之官毋復以為幣
租稅禄賜皆以布帛及榖使百姓壹意農桑議者以為
交易待錢布帛不可以寸尺分裂
臣按布帛以為衣米穀以為食乃人生急用之物
不可一日亾焉者也顧欲以之代錢則布帛不免
於寸裂米穀不免於粒棄織女積縷以成丈疋農
夫積粒以滿升斗豈易致哉况榖帛有用者也錢
幣無用者也孔琳所謂聖王制無用之貨以通有
用之財既無毁敗之費又省運致之苦今分榖帛
以為貨則致損甚多勞毁於商販之手耗棄於割
截之用由是觀之貢禹此策决不可用苟或偏方
下邑有裂布帛捐米穀以代錢用者官府尚當為
之禁制况立為之法乎
桓帝時上書者言人以貨輕財薄故致貧困宜改鑄大
錢
劉陶曰當今之憂不在於貨在於民饑蓋民可百年
無貨不可一日有饑故食為至急也議者不逹農殖
之本多言冶鑄之便夫欲民殷財阜在止役禁奪則
百姓不勞而足徒欲鑄錢齊貨以救其弊猶養魚沸
鼎之中棲鳥烈火之上水木本魚鳥之所生也用之
不時必致焦爛
臣按劉陶所謂民可百年無貨不可一日有饑此
至言也民之所以有饑者以無榖也臣願國家定
市價恒以米穀為本下令有司在内俾坊市逐月
報米價於朝廷在外則閭里以日上于邑邑以月
上于府府以季上于藩服藩服上于戸部使上之
人知錢榖之數用是而驗民食之足否以為通融
轉移之法務必使錢常不至於多餘榖常不至於
不給其價常平則民無苦饑者矣其餘貨賄民之
可以有無者不必計焉不特此爾亦可因是以定
科差制賦斂計工役
吳孫權始鑄當千錢既太貴但有空名人間患之
臣按後世鑄大錢始此夫上天立君以為生民之
主蓋以之掌天下之利非以其專天下之利也日
中為市使民交易以通有無以物易物物不皆有
故有錢幣之造焉必物與幣兩相當值而無輕重
懸絶之偏然後可以久行而無弊時君世臣徒以
用度不足之故設為罔利之計以欺天下之人以
收天下之財而專其利於己是豈上天立君之意
哉宜其卒不可行也
南齊高帝時奉朝請孔顗上書曰鑄錢之弊在輕重屢
更重錢之患在於難用而難用為無累輕錢之弊在於
盗鑄而盗鑄為禍深人所以盗鑄而嚴法不能禁者由
上鑄錢惜銅愛工也所以惜銅愛工者謂錢無用之器
以通交易務欲令輕而數多使省工而易成不詳慮其
患也自漢鑄五銖錢至宋文帝四百餘年制度有廢興
而不變五銖者其輕重可得貨之宜也以為開置錢府
大興鎔鑄錢重五銖一依漢法則府庫以實國用有儲
臣按天立君以子民付之利權使其通融以濟天
下非專以為一家一人用也所以通百物以流行
於四方者幣也金銀之屬細分之則耗布帛之屬
片析之則廢惟鑄銅以為錢物多則予之以多物
少則予之以少惟所用而皆得焉且金銀出於天
幣帛成於人錢也者合天人以成其器銅天生者
也銅而成錢則人為之矣自古論錢法者多矣惟
南齊孔顗所謂不惜銅不愛工此二語者萬世鑄
錢不易之良法也銅出於天吾無所惜工成於人
吾無所愛則其錢之為錢體質厚而肉好適均製
作工而輪郭周正造一錢費一錢本多而工費雖
驅之使鑄彼亦不為矣况冒禁犯法而盗為之哉
然自太府圜法以來以銅為泉或為半兩或為榆
莢或為八銖或為四銖不知幾變矣惟漢之五銖
為得其中五銖之後或為赤仄或為當千或為鵝
眼綖繯或為荇葉又不知其幾變矣惟唐之開元
為得其中二者之外或以一當三或以一當十或
以一當百然皆行之不久而遽變惟其質製如開
元者則至今通行焉惜乎世道降而巧偽滋古錢
之存於世者無幾凡市肆流行而通使者皆盗鑄
之偽物耳其文雖舊其器則新律非無明禁也彼
視之若無作之者無忌用之者無疑銷古以為今
廢真而售贗滔滔皆然卒莫如之何也已矣為今之
計莫若拘盗鑄之徒以為工收新造之錢以為銅
本孔顗此說别為一種新錢以新天下之耳目通
天下之物貨革天下之宿弊利天下之人民(請先敇所)
(司遣人分行天下訪緝盗鑄所在親臨其地拘集其人免其罪罰就於其私鑄之所立場開鑪就用)
(其徒以為工作見丁着役著籍定期給廪以食之置官以督之如此則鑄作之工不徵於民而得之)
(矣次敇内帑精選唐宋以來真錢如開元太平之類得數百萬發下戶部分散天下於闤闠市集所)
(在用繩聯貫古錢百文隨處懸掛以為式樣使小民知如此樣者是為舊錢非此樣者皆俾其具數)
(赴官首告官為收之每偽錢十斤量賞以新錢六七斤則民不失利官得其用如此則鼓鑄之銅不)
(求之民而得之矣雖然貧民之家僅有千百之錢恃此以為生計一日無之則失所恃矣官府改造)
(動經歲月彼安能待哉請於未出令之先預令内外帑藏拘刷無用之銅器沒入之偽錢盡行送赴)
(開鑪去處照樣鑄造一年之後新錢既成方行倒換之令倒換既多次第改造不出十年偽錢盡矣)
(夫然則天下所用者皆前代之真劑今日之新規行之既久雖不能保其無弊然亦可以持循百年)
(有利而無害焉所以為新製者當如何曰每錢以十分為重中間錢文必以古篆或用年號或别製)
(佳名其漫加識以楷書二字上書皇下書明輪郭之旁周廻鑿以花紋每文計用銅十五分剉磨之)
(餘去五而存十新錢既成之後又令天下輸舊錢于官以易新者將所得舊錢周以細紋如新錢製)
(其漫亦剗以二字或兩旁或上下然後散之仍詔告天下非此二樣錢不許用而又申明廢銅赴官)
(中賣之律鉟銷為器者有禁漏出外國者有刑如此則錢法流通而公私俱便矣或曰凡興作必約)
(工計本今耗銅而費工其多如此國家何利之有臣故曰天立君以子民付之利權使之通融以濟)
(天下非專以為一家一人用也)
唐高祖武德四年廢五銖錢鑄開通元寳錢每十錢重
一兩計一千重六斤四兩得輕重大小之中
臣按太公圜法凡泉輕重以銖今之一兩即古之
二十四銖計一錢則重二銖半以下古秤比今秤
三之一則今一錢為古之七銖以上凡造一錢用
銅一錢此開通元寳所以最得輕重大小之中也
此後之錢如宋元太平淳化之類皆倣此製至今
行之後有作者皆當凖此以為常法
以上銅楮之幣(上)
大學衍義補卷二十六
