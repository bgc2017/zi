大學衍義補卷一百二十一
明丘濬撰
治國平天下之要
嚴武備
器械之利(上)
易繫辭弦木為弧剡木為矢弧矢之利以威天下蓋取諸睽
朱熹曰睽乖然後威以服之
吳澂曰弧木弓也兵器不一弓矢所及者遠為長兵
威天下者示有儆備而使之畏也
臣按人君為治所以威天下者武也而武之為用
以器為威而其所以為器不一也易之制器尚象
而獨以威天下之器而歸之弧矢之利何哉蓋男
子生而有懸弧之義射者男子之所有事也防微
威遠之具莫先焉且兵戎之器所及者不過丈尺
之間惟弓矢則有百步之威鋒不待交而威已先
至折其勢於未至挫其銳於尚遠兵戎之利誠莫
有先之者也竊惟今日隊伍之制以長短兵相夾
持以為威蓋我朝戰勝中國而得天下其法利於
守而不利於戰可以戰中國而不可戰夷狄是何
也短兵無長用長兵無短用故也臣愚以為凡今
日隊伍之法宜如科舉取士式每軍各執一器如
士之專一經而各經皆兼習四書其鎗刀之類乃
其本經弓矢則其四書也孟子曰其至爾力也其
中非爾力也中非力而能乃由巧所致巧者得於
心而應之于手是蓋可學而能也學斯巧巧斯中
一人學射教成十人十人教百人百人教千人千
人教萬人則是全隊之中無非善射之士敵在遠
則用弓矢之利敵在近則用刀鎗之鋒國家有十
萬善射之兵内可以制盜賊外可以制夷狄禍亂
不作而國勢尊矣
說卦離為火為甲胄為戈兵
張栻曰甲胄外堅所以象離之畫戈兵上銳所以象
離之性
臣按天下之物無一而不本於隂陽者甲胄戈兵
雖曰戰陳之用然皆有所本焉戰陳之用甲胄服
於身惟恐人之傷己戈兵施於人惟恐己之不傷
人其用雖有仁暴之殊而皆取象於離明之火也
先儒謂離有甲胄戈兵之象而周官司馬之職列
於夏官夏者離之時也
書禹貢荆州厥貢杶榦栝柏礪砥砮丹惟箘簵楛
蔡沈曰杶木似樗而可為弓榦砮者中矢鏃之用箘
簵竹名楛木名皆可以為矢
臣按魯語肅慎貢楛矢石砮註砮鏃也蓋肅慎氏
之矢以楛木為笴以石為鏃也由是以觀則木亦
可以為笴不但竹也石亦可以為鏃不但鐡也
說命曰惟甲胄起戎
朱熹曰甲胄本所以禦戎而出謀不當則反足以起
戎
蔡沈曰甲胄所以衛身也輕動則有起戎之憂
臣按五兵皆傷人之器也惟甲胄乃衛人之服焉
孟子曰函人惟恐傷人則是甲胄之用在人為仁
歟
費誓曰善糓(縫完也)乃甲胄敿(繋之也)乃干(盾也)無敢不弔(音的)
(精至也)備(具也)乃弓矢鍛(淬也)乃戈矛礪(磨也)乃鋒刃無敢不善
孔穎達曰少康子杼作甲兜鍪首鎧也經典皆言甲
胄秦漢以來始有鎧兜鍪之文古作甲用皮秦漢以
來用鐡鎧鍪字皆從金蓋用鐡為之也糓謂穿徹之
甲繩有斷絶當使糓理穿治之楯紛如綬而小繫紛
於楯以為飾每弓百矢弓十矢千使其數備足五十
矢為束臨戰則用五十矢為束凡金為兵器皆須鍛
礪有刃之兵非但戈矛其文互相通也
蔡沈曰甲胄所以衛身弓矢戈矛所以克敵先自衛
而後攻人亦其序也
周禮天官玉府掌王之兵器凡王之獻兵器受而藏之
朱申曰兵則兑之戈和之弓之類
内府掌受良兵良器以待邦之大用凡四方之幣(謂諸侯所)
(贄)獻(謂諸侯貢物)之兵器入焉
臣按此天官玉府既掌王之兵器内府又受良兵
兵器入焉則是兵器之府備於天官矣而秋官又
曰入其金錫于為兵器之府蓋玉府内府所藏兵
器之府也職金入金錫于槀人為兵器之府也謂
之為者製作之謂也
夏官司甲下大夫二人中士八人府四人史八人胥八
人徒八十人
鄭玄曰甲金之鎧也
臣按先儒謂書之費誓言糓乃甲胄敿乃干無敢
不弔而後言備乃弓矢鍛乃戈矛礪乃鋒刃無敢
不善蓋甲胄與干所以自保弓矢與矛所以討敵
先自保而後討敵故周官之序先司甲而後言兵
也
司兵掌五兵五盾各辨其物與其等以待軍事及授兵
從司馬之法以頒之及其受兵輸亦如之及其用兵亦
如之祭祀授舞者兵大喪廞五兵軍事建車之五兵會
同亦如之
吳澂曰五兵者戈殳戟酋矛夷矛也五盾者干櫓之
屬有五等辨其物則其用各有所宜辨其等則其制
有長短大小也兵輸謂師旋而納兵器也用兵謂出
給衛守也祭祀授兵授以朱干玉戚也廞五兵謂陳
明器之五兵車之五兵即前之五兵也若步卒之五
兵則無夷矛而有弓矢
吕祖謙曰古者藏兵於廟大夫家不藏甲凡用兵必
取之廟歸而飲至以見不敢輕舉之意如用命賞于
祖不用命戮于社亦此意如鄭莊公將伐許授兵於
大宫魯公治兵椘武王授師孑之類此見春秋之初
其制尚存
臣按辨其物者常利其器以待用也與其等者常
類其聚以待授也
司戈盾(官名)掌戈盾之物而頒之
鄭玄曰戈今之句孑戟也
王昭禹曰掌戈盾之物而頒之謂祭祀軍旅會同之
時頒之以給用也
臣按古者甸出革車一乘凡甲戈盾弓矢與夫旗
物鼓鐸之屬悉備焉鄉遂之官以時簡其兵器及
有調發則各具之而行官府不與知也司兵司戈
盾司弓矢所掌授兵器非授之民也授之卿大夫
從軍旅會同者也故司兵曰及其兵亦如之是卿
大夫畢事則歸之也若民兵則自藏之民間耳秦
人銷鋒鏑元人禁漢人持弓矢其與周人藏兵於
農意大不侔矣
司弓矢掌六弓四弩八矢之法辨其名物而掌其守藏
與其出入中春獻弓弩中秋獻矢箙
朱申曰六弓謂王弓弧弓夾弓庾弓唐弓大弓也四
弩謂夾庾唐大也八矢謂枉矢絜矢殺矢鍭矢矰矢
茀矢恒矢庳矢也法謂曲直長短之數也名以命之
物以色之守之則有人藏之則有府出則頒之入則
授之箙盛矢器也以獸皮為之弓弩成之於陽氣方
和之時故仲春獻之矢與箙成之於隂氣將堅之時
故仲秋獻之
臣按先儒謂中春陽氣方和之時故獻弓弩中秋
隂氣方堅之時故獻矢箙蓋四時有明法萬物有
成理先王以道制器不違乎時之序物之理與造
化同其功矣是以器之成也既完且美而天下之
利用於是乎出矣
藁人掌受財于職金以齎其工弓六物為三等弩四物
亦如之矢八物皆三等箙亦如之春獻素秋獻成書其
等以饗工乘其事試其弓弩以下上其食而誅賞乃入
功于司弓矢及繕人
鄭玄曰箭幹謂之藁此官主弓弩箭矢故謂之藁人
吳澂曰齎其工者給市財用之直也弓六物其斗力
強約分為上下中三等人各有所宜弩四物矢八物
皆分三等盛矢之箙亦如之弓弩矢箙春作而秋成
故春獻其胎素及秋方獻其成書其工拙之等降以
制其享食之厚薄也乘其事謂計其事之成功也考
其弓弩以上下其食謂考之而善則上其食尤善則
又賞之其否反此
臣按秋官職金入其金錫于為兵器之府可見周
之弓弩矢箙皆造於官其費用之工本皆受于職
金不取於民也及其獻成則書其工拙等第為酒
食以勞之不徒勞之而又試之試之而良則上其
禄甚則賞之不良則下其禄甚則誅之既考其功
乃入之于司弓矢以待頒賜入之于繕人以供王
用也
秋官職金入其金錫于為兵器之府掌受士之金罰貨
罰入于司兵
鄭玄曰為兵器者攻金之工六也入于司兵給治兵
及工直也
賈公彦曰入兵器之府言為者攻金之工須造作也
臣按藁人掌受財于職金以齎其工此入其金錫
于為兵器之府則入藁人也若夫受士之金罰貨
罰於司兵者所謂金罰者贖罪之金也貨罰者司
關所謂凡貨不出於關者舉其貨是也夫兵器之
作當屬於兵工而此屬於刑官者盖明犯法之人
所當罰之金貨以為製造兵器之用故也
司厲掌盜賊之任器貨賄辨其物皆有數量賈而揭之
入于司兵
鄭玄曰任器貨賄謂盜賊所用傷人兵器及所盜財
物也入于司兵若今時傷殺人所用兵器盜賊賍加
責没入官也
賈公彦曰入于司兵者其任器多是金刀所盜財貨
雖非金刃亦入司兵給治兵刃之用
臣按此可見古者造兵器不取於民而取之於盜
賊之任器賍物後世舉而行之是亦寬民力足兵
用之一助也
考工記曰函(包容)人為甲犀甲七屬(謂上旅下旅相屬之數)兕甲(兕皮)
(為之)六屬合甲五屬犀(犀皮為之)甲夀百年兕甲夀二百年合
(削革裏肉取其表合之)甲夀三百年凡為甲必先為容(請服者之形容)然
後制(裁制)革(皮也)權(知其輕重)其上(腰以上)旅(札葉也一葉為一札)與其下(腰以)
(下)旅而重若一以其長為之圍(謂圍之一匝)凡甲鍛(鍛革也)不
摯(謂至熟)則不堅已敝(謂革太熟)則撓(曲也)凡察革之道眡其鑽
空欲其惌(小孔兒)也眡其裏欲其易(無敗蔑)也眡其朕(謂革至)
欲其直也櫜(衣藏甲)之欲其約也舉而眡之欲其豐也衣
之欲其無齘(謂如齒齗)也眡其鑽空而惌則革堅也眡其裏
而易則材更也眡其朕而直則制善也櫜之而約則周
也舉之而豐則明(光耀也)也衣之無齘則變(隨人身之變利)也
臣按戎事以甲胄為主古之言兵者多以甲胃為
先蓋甲所以衛身身必得其衛然後可以制人苟
無甲焉則一身且無所包容矣故制甲者古謂之
函人焉屬為上旅下旅之中皆有札續之數一葉
為一札上古以革為甲堅者札長故其屬少革之
次者其札短故其屬多此其所以有七屬六屬五
屬之異也革堅者歴久而後敝物之久而敝如人
久而死故甲亦以夀言先為容者欲製為甲必因
人之形長短小大而為之容使其服之而相稱不
過之而有餘不不及而不足也既因人之身而為
容然後以之制革則無贅虧之患上旅腰以上為
衣也下旅腰以下為裳也權以知其輕重使上下
等而若一則無偏重之患以其長為之圍從横欲
周其身而已摯之言至也凡甲必鍛革為之不摯
則鍛之不熟不熟則革不堅不堅則易壊鍛之太
熟則革過耎而易曲也若夫察眡之際其鑽孔以
受線縫小而不寬緩則其革堅實而難壊可知矣
其革之裏和易而不敗薉則其材歴久而難敝可
知矣其革之制條直而不撓曲則其制作之善不
於是而可知乎櫜而藏則約束而易收舉而視之
豐厚而寬大衣之於身則方正周全而無參錯不
齊之患周旋而無不齊舉動而無不便則是甲也
雖極天下之銛鋒利鏑皆莫能傷之矣孟子稱函
人為仁術臣亦竊以謂甲胄為仁器也蓋五兵皆
主於殺傷而甲胄獨專於蔽衛謂之為仁不亦宜
乎古人於一甲之製而詳悉周全如此其慎重於
戰陳之際可知矣後世之甲多用銅鐡而少用革
札蓋日趨簡便也金質重而易於澁繡若用革為
甲而制之眡之誠如函人之詳且周焉則其輕而
堅視銅鐡之重而易於綻裂豈不優哉
弓人為弓取六材必以其時六材既聚巧者和之幹也
者以為遠也角也者以為疾也筋也者以為深也膠也
者以為和也絲也者以為固也漆也者以為受霜露也
得此六材之全然後可以為良
凡為弓冬折幹而春液角夏治筋秋合三材(膠絲漆也)寒奠
(讀為定)體冰析灂(漆灂也)冬折幹則易春液角則合(讀為合)夏
治筋則不煩(亂也)秋合三材則合(堅密也)寒奠體則張不流
(猶移也)冰析灂則審(猶定也)環春被弦則一年之事(謂朞年乃可用)
鄭玄曰取幹以冬取角以秋絲漆以夏
王昭禹曰弓所以及遠者其力在幹弓所以疾發者
其勢在角角幹資筋以為堅靱以射則中深三者得
膠然後相合以為和結而固之在絲飾而堅之在漆
六材雖取以其時苟其質不美則不足相資以為用
故得此六材之全然後可以為良也夫材美工巧不
得天時則不可以為良故弓有六材而治之各以其
時也是故幹欲堅而正固故冬折之於幹堅之時而
折之則其勢和易也角欲和而温柔故春液之於角
和之時而漬液之則其氣浹洽也筋欲散而解緩故
夏治之於筋散之時而治之則其理不煩亂也膠漆
絲三者欲其成就而充實故秋合之於成材之時而
合之則其質不相離而相合也至冬寒時膠堅納之
檠中檠弓㭱也以定其往來之體故體已完張之不
復有流移也又於大寒冰堅時下於檠中析其漆灂
後復納之則漆灂欲其不動故也其漆之灂已環則
審定後不復鼔動也被弦於春俟一朞之久而後可
用
臣按考工記於弓人一事取材既各以其時而凡
折幹液角合膠與筋用漆與絲又莫不各有其法
焉嗚呼古者於一器之小而委曲詳盡也如此此
其器所以無不良而用無不效功無不成也歟况
五兵之用用之以威天下者惟弧矢之利為大上
而天文戈戟殳矛皆無其星而弧矢之象特懸於
穹蒼之上易之制器尚象五兵之中獨言弧矢是
兵莫大於弓矢也臣於前既言凡軍伍人欲各執
夫一器而皆兼夫弓矢蓋以人之始生必懸弧矢
此男子生而所有事也有事之大者莫大於軍旅
敵王之愾以衛國家委質之義盡忠之節誠莫大
焉必有所事於此然後盡其為男子之事也雖然
工欲善其事必先利其器凡事皆然况戰陳乃國
家安危人命生死所係者乎尤不可不利其器也
今制弓矢造自州縣然地勢燥濕異氣人力巧拙
異能官吏勤怠異心往往備物以塞責取之不以
其時造之不得其法造完而進於内帑苟具其數
不求其良積以歲月質損而體變一旦有事出以
為用多有不堪因而誤事也多矣臣請自今以後
凡造弓州縣計其歲所當造之數俾其具物料工
費解官朝委有巧計臣僚專督製造仍行下出産
弓材之處俾其取材必以時擇材必以良而司工
者又必依傍古法順天之時隨物之性用人之能
如此則弓無不良矣雖然人力有不齊弓矢亦不
可一例而造必以斗石為量用漆書其上自二石
以下至於六斗凡數等仍行教閱將官於凡軍士
皆較量其力之所勝著為石斗之數散弓之日按
名如其數給之如此則不徒費民財而所造之弓
皆有實用器良而與人力相稱所向無有不成功
者矣
矢人為矢鍭矢參分(謂三分之)茀矢(茀當作殺)參分一在前二在
後兵矢田矢五分(謂分之為五)二在前三在後殺(當作茀)矢七
分(分之為七)三在前四在後參分其長而殺其一五分其長
而羽其一以其笴(矢幹)厚為之羽深水之以辨(猶正也)其隂
陽(浮之於水以浮沈辨之也)夾其隂陽以設其比(箭括抵弦處)夾(夾之使輕重均)
其比以設其羽參分其羽以設其刃(刃若羽三分之一)則雖有
疾風亦弗之能憚矣刃長寸圍寸鋌(謂箭之足入槖中者)十之重
三垸(量名)前弱則俛(低也)後弱則翔(回顧)中弱則紆(曲也)中強則
揚(飛也)羽豐則遲羽殺則趮(旁掉也)是故夾(以指夾矢)而搖(動也)之
以眡其豐殺之節也撓(搦其幹也)之以眡其鴻(鴻即強也)殺之稱
也凡相(擇也)笴欲生(謂無瑕蠧)而摶(謂圓也)同摶欲重(同摶欲其材之重)
同重節欲疏(同重欲其節之疏)同疏欲㮚(同疏欲其縝栗而堅)
吳澂曰鍭矢三分言參訂之而平者前有鐡重也茀
矢茀當為殺一在前謂箭藁中鐡莖居參分殺一之
前也兵矢謂枉矢絜矢也此二矢亦可以田田矢謂
矰矢二在前三在後鐡差短小也殺矢殺當為茀三
在前四在後鐡又差短小也殺其一者謂矢藁長三
尺殺其前一尺令趣鏃也羽其一者羽者六寸也笴
讀為藁謂矢幹也隂沈而陽浮夾其隂陽者弓矢比
在藁兩旁弩矢比在上下設羽於四角也參分其羽
以設其刃謂刃二寸也前弱則俛以下言幹羽之病
使矢行不正也
臣按古人之為矢其慎重周密如此此所以射無
不中也五兵之用弓矢為長弓良而矢不合度雖
其人巧力俱全而亦不能以命中矣觀考工記於
矢人為矢則可見古人之學無所不該而小物之
不遺也如此此三代盛時文事武備後世皆所不
能及也大抵矢之為矢不出乎幹羽二者而已幹
之強弱則欲適其中羽之豐殺則欲適其節前弱
則矢行而低後弱則矢行而旋中弱則矢行而曲
中強則矢行而起此強弱之失中也羽太多則矢
重其行必失於緩羽太少則矢輕其行必失於急
此豐殺之失節也欲眡其豐殺之節宜以指夾矢
而搖之以約其輕重欲眡其鴻(強也)殺之稱宜以指
撓其幹而曲之以審其強弱其製矢既有其量其
眡矢又有其法此其器所以無不良而用之所以
無不宜也
桃氏為劍臘(謂兩刃)廣二寸有半寸兩從半之以其臘廣
為之莖圍長倍之
賈公彦曰臘謂兩刃兩面各有刃也劍脊中高兩面
趨鍔鍔即鋒也莖(納於夾中者)在夾(人所握處為夾)中者圍二寸
半長五寸
臣按釋名劍者撿也所以防檢非常是蓋防身之
器項羽學之以為一人之敵者也司劍之官而謂
之桃氏劍所以禦暴除惡以桃之為桃能辟除不
祥故也
廬人為廬器戈(二刃)柲(柄也)六尺有六寸殳(如杖無刃)長尋(八尺)有
四尺車戟(三刃)常(倍尋曰常)酋(酋之為言就也)矛(句兵)常有四尺夷(夷之為言)
(傷也)矛三尋凡兵無過三其身過三其身弗能用也而無
已又以害人故攻國之兵欲短守國之兵欲長攻國之
人衆行地遠食飲饑且涉山林之阻是故兵欲短守國
之人寡食飲飽行地不遠且不涉山林之阻是故兵欲
長
吳澂曰兵無過三其身者人長八尺與尋齊進退之
度三尋用兵力之極也而無已猶曰不徒止言其大
長也夫兵莫短於戈殳故攻國者用之莫長於矛戟
故守國者用之大要欲便於人也
臣按戈戟皆刺兵也戈二刃戟三刃殳擊兵也如
杖而無刃矛句兵也上銳而旁句酋矛夷矛特因
長短而取名爾矛用以句則宜長於戟然後有及
故酋矛長二丈夷矛長二丈四尺酋言就也近而
就之也夷矛以長為主而就之故曰酋矛夷言傷
也以夷矛極長句則有及而傷物為易故曰夷矛
此矛之辨也考古之兵器見於周禮者司兵註五
兵戈殳戟酋矛夷矛也說者謂此車之五兵而卒
之五兵則無夷矛而有弓矢焉五兵之外有劍有
刃有盾有弩戈戟主於刺而殳用以擊矛用以句
其矛之謂夷者意即詩小戎之厹矛也其形三隅
如今之虎义然則又不專以句而亦用以刺也方
車戰之時敵遠則用弓矢稍近則以矛句之句之
至則施擊以刺焉短兵相接始用刀劍此三代以
前之兵用也後世無車戰惟用騎與步其制兵之
法亦惟以步為主今制五十軍為一隊有鎗有刀
有弓矢有盾而無古之所謂戈戟殳矛與弩者弩
僅見用於廣右之徭徸湖南苗人所用之句刀即
古人之矛遺製也臣惟我聖祖之得天下其經營
惟在於中國故其制兵亦惟以中國為法然而承
平之後中國無事故為民害者往往在於外患邊
陲之地多險阻﨑嶇而吾之隊伍不可以盡施且
吾器械長短相制卒然遇敵長兵無短用短兵無
長用故士卒雖多而得用僅半請命臣僚之兼通
文武者講求其故加用弩與矛二器以為兵用而
仍下湖廣二藩選其精於二技者津遣赴官俾其
教習若夫殳之為殳略如今俗所謂木棍者然宜
依古制更備此一器以擊虜馬之足蓋亦不减宋
人用麻札刀也考古之殳長丈二而無刃禮書作
八觚形蓋八稜也古人用於車上故宜長今用於
步軍手執以擊馬足宜與人相稱古作八稜今宜
於人手所執處為圓形而於其半至末為四稜或
加鐡於稜中云
輈人弧旌枉矢以象弧也
賈公彦曰弧旌者弧弓也旌旗上有弓所以張縿幅
枉矢者就旌旗張縿弓上亦畫枉焉以象弧星也
臣按天文志云觜觽下一星曰天矢天狼下有四
星曰天弧鄭氏所謂枉矢取名變星飛行有光今
之飛矛是也或謂之兵矢絜矢象焉二者皆可結
火以射敵考史陳球守零陵製為飛矛者其形之
大如矛歟今火藥有火箭若倣漢人飛矛之法而
傳以今之火藥使之射遠而流行是亦驚敵之一
具也
以上器械之利(上)
大學衍義補卷一百二十一
