大學衍義補卷七
明丘濬撰
治國平天下之要
正百官
簡侍從之臣
書冏命王(穆王)若曰昔在文武聰明齊聖小大之臣咸懷
忠良其侍(給侍左右者)御(車御之官)僕從(太僕羣僕凡從王者)罔匪正人以
旦夕承(承順)弼(正救)厥辟出入起居㒺有不欽發號施令罔
有不臧下民祗若萬邦咸休惟予一人無良實賴左右
前後有位之士匡其不及繩(直也)愆糾(正也)謬格其非心俾
克紹先烈(謂文武)
蔡沈曰文武之君聰明齊聖小大之臣咸懷忠良固
無待於侍御僕從之承弼者然其左右奔走皆得正
人則承順正救亦豈小補哉
林之竒曰左右近習非人則朝夕漸染入於邪辟而
不自知大臣雖賢君心已蠧矣故須小大忠良必羣
僕皆正人而後可
臣按穆王命伯冏爲太僕正作此誥命之首述文
王武王有至聖之德其一時小臣大臣各懷其忠
直良善之行雖其侍奉進御僕役從官之微無非
正直之人相與奉承輔弼之是以其出入起居之
間無有不敬者發號施令之際無有不善者由是
下而民庶之敬順遠而萬國之休美文武猶然况
我一人素無良善之德者乎實必賴爾前後左右
有位之士輔助我之所不及直其愆過正其舛謬
格其非僻之心庶幾能紹述我先烈之文武乎穆
王此言非但以求助於伯冏而實欲求助於一時
前後左右侍從之臣有位者也
國語近臣進規
臣按侍從之職所謂近臣也侍從之職雖各有所
司而皆以進規諫爲要焉
宋司馬光言於其君(英宗)曰竊見祖宗之時閒居無事常
召侍從近臣與之從容講論萬事委曲詳悉無所不至
所以然者一則欲使下情上通無所壅蔽二則欲知其
人能否才噐所任是以黜陟取舍皆得其宜太平之業
由此而致陛下龍飛奄有四海雖聖賢英睿得於天縱
然與當世士大夫未甚相接民間情偽未甚盡知臣謂
宜詔侍從近臣每日輪一員直資善堂夜則宿於崇文
院以備非時宣召伏望聖慈少解嚴重細加訪問以廣
聰明裨益大政又曰臣屢曾上言乞詔侍從近臣每日
輪直宿以備非時宣召已蒙開納將謂即時施行自後
遷延日久竊意内外之臣必有欺惑天聽而沮難之者
其意蓋欲陛下常居禁中不與羣下相接以壅蔽聰明
而固其權寵此豈忠臣之所爲而陛下之福邪臣願陛
下斷自聖意使之更直聽政餘暇特賜召對與之從容
講論古今治體民間情偽使各竭其胸臆所有而陛下
更加采擇是者取之非者舍之忠者進之邪者黜之如
此則下情盡達而聖德日新矣
臣按侍從之臣固當朝夕人主左右無間晝夜者
也若惟進見有時第於視朝行禮之時暫爾侍立
則又與羣臣無異烏在其爲侍從哉是以晝則更
直夜則入宿非但以備不時宣召萬一宫禁有不
測之變亦必得人以籌度處置屬筆命辭不然倉
卒之間何以應變哉
范純仁言於其君(神宗)曰本朝設侍從之官自待制諫議
已上學士舍人皆是古來九卿之職朝廷待之恩禮既
異士民瞻仰位望亦崇是宜朝夕論思同共休戚今乃
忘本徇末擇易舍難只將主判司局便爲己之職事人
情既務因循朝廷不加考核其間乃有優游緘默養望
待遷無愛君憂國之言乏盡忠補過之義或有時政得
失唯能退有後言處之不慚僅同胡越未必人人苟禄
蓋因習以成風伏望明䧏詔旨督責近侍凡是朝廷闕
失並須論列奏陳所上封章其盡心論奏而言多中理
者稍加褒進其持禄不言或言而無取者量行黜責如
此則庶職修舉朝廷獲多士之助近臣免尸素之譏
臣按侍從之臣非止一類凡在代言講讀之屬與
夫給事左右之臣皆是也雖其執事各有主判司
局然於供職之外皆當蓄見聞以備顧問進言說
以盡規益不可但緘默而已也(以上總論侍從之臣)
周禮内史掌王之八枋(與柄同)之法以詔王治凡命諸侯
及孤卿大夫則策(策簡也)命之
吳澂曰内史猶今之内制翰林之職也
臣按八柄詔於冢宰内史復掌以詔王蓋史官公
論之所出爵禄廢置殺生予奪之柄有所不公史
氏直筆以書之吳澂謂内史爲翰林之職蓋以其
命諸侯公卿大夫則策命之猶今學士院之草制
詔也然謂之史乃掌文書贊治之名今制併史館
於翰林其亦此意歟我太祖皇帝於吳元年已置
翰林院以陶安爲翰林學士於是設承旨學士侍
講侍讀學士直學士及待制應奉等官洪武九年
詔定百官品級承旨與六部尚書俱正三品學士
從三品侍講學士從四品十八年三月始定翰林
官制而革承旨直學士待制應奉之名設學士二
員秩五品講讀學士各一員從五品其屬則有侍
講侍讀五經博士典籍侍書待詔外此又設修撰
編修檢討以爲史官皆屬之翰林院焉夫學士代
言之官講讀經筵之職五經博士典籍則前代秘
書之屬侍書待詔則前代供奉之名而所謂史官
者則前代著作起居之任也今則併屬於翰林則
是今代翰林一司實兼前代諸職其職任尤非他司
比也永樂初太宗皇帝又柬七人者入内閣專知
制誥備顧問參預機務然其秩猶止五品也至仁
宗皇帝又於本官上加以卿佐師保其任用尤爲
重焉歴任既久又易本官以文淵閣大學士華蓋
殿謹身殿武英殿大學士云
唐書學士之職本以文學言語備顧問出入侍從因得
參謀議納諫諍其禮尤寵而翰林院者待詔之所也唐
制乘輿所在必有文詞經學之士自太宗時名儒學士
時時召以草制然猶未有名號乾封以後始召文士
元萬頃等草諸文詞常於北門候進止時人謂之北門
學士玄宗初制翰林待詔以張說張九齡等爲之掌四
方表疏批答應和文章既而又以中書務劇文書多壅
滯迺選文學之士號翰林供奉與集賢院學士分掌制
誥書勅後又改供奉爲學士别置學士院專掌内命凡
拜免將相號令征伐皆用白麻其後選用益重而禮遇
益親至號爲内相天子私人内宴則居宰相之下一品
之上唐之學士弘文集賢分隸中書門下省而翰林學
士獨無所屬
臣按此設立翰林院之始夫翰林之設三代以前
無有也然湯誥微子之命之類其體製言辭類非
人君所自言者安知當時無代言之臣哉但其名
制不見於經典無可考耳漢制尚書郎主作文書
起草五日一美食下天子一等雖無代言之名其
端己見於此矣至唐以後始設官以掌王言居禁
林深嚴之地爲天子親信之臣人主之心欲有所
言欲有所爲欲有所謀猷於廟堂欲有所施設於
朝廷欲有所播告於天下喜其人欲有以奬之怒
其人欲有以責之皆假諸其手俾代王言以宣其
心傳其意必得夫穎敏開通之士諳練該博之才
授旨即得其心聽言即知其意而言又足以成文
文又能以成章舉理而不遺其事通今而不悖乎
古必得如是之人然後足以當是任苟爲不然徒
以其才藻之豔麗言辭之捷給而於治道民情罔
有所知君德治體略無所補又焉用彼爲哉
宋翰林學士掌内制制誥赦敇國書及宫禁所用之文
辭凡后妃親王公主宰相除拜則草詞赦降德音則先
進草乘輿行幸則侍從以備顧問有所獻納則請對或
奏對
臣按學士之職不止於代王言而又以備顧問資
獻納焉夫然則所用者不獨以其能文辭而已非
道足以貫天人學足以通古今才足以適世用者
不足以膺此選也
太祖謂宰相曰北門深嚴當擇審重士處之范質曰竇
儀清介謹厚然在前朝己自翰林遷端明今又遷兵部
尚書難於復召上曰禁中非此人不可卿當諭朕意勉
再赴職
太宗時張洎欲遷翰林上曰學士之職清切貴重非他
官可比
臣按宋歐陽修嘗舉錢惟演言朝廷之官雖宰相
亦可雜以他才爲之惟翰林學士非文章之士不
可夫學士之職非有文章之士固不可冐此名也
然孔子所謂有德者必有言韓愈亦謂仁義之人
其言藹如也夫所謂文學之士必得有道德仁義
之人以處清切貴重之地庶幾可以華國爾苟非
其人而輕授之豈不汙是選哉(以上言翰林學士)
唐玄宗開元三年始召馬懷素褚無量更日侍讀
宋真宗咸平二年以楊徽之夏侯嶠並爲翰林侍讀學
士班次翰林學士
臣按此翰林置侍讀及侍讀學士之始
漢明帝時張酺數侍講於御前靈帝時楊賜劉寬俱侍
講於華光殿雖有侍講之號而未以名官
唐玄宗開元十三年始置侍講
宋眞宗咸平二年國子祭酒邢昺爲侍講學士
臣按此翰林置侍講及侍講學士之始
唐玄宗謂宰相曰朕每讀書有所疑滯無從質問可選
儒學之士使入内侍讀
宋太宗命吕文仲爲翰林侍讀寓直禁中以備顧問
真宗視朝之暇即令講說嘗曰朕聽政之餘惟文史是
樂講論經義寧有倦耶
臣按設官以講讀名將資之以講明經義質正疑
滯非備其員以美觀聽也官而謂之讀謂之講必
執經以侍左右講道以明義理然後足以稱其名
焉(以上講讀學士)
唐制史館修譔掌修國史
臣按修譔之名始見於此然考之史書又有所謂
北門修譔集賢修譔右文殿修譔者皆所謂史官
者也
宋置會要所以修纂國史置修國史同修國史修譔同
修譔編修官檢討官
臣按編修檢討專以修史始見於此前此固有所
謂編修官者蓋專以修經武要略爲職屬之樞密
院名雖同而實則異也然編修檢討在前代者皆
名以官我朝止稱編修檢討云臣嘗因是而通論
古今之史官矣夫天下不可一日而無史亦不可
一日無史官也百官所任者一時之事史官所任
者萬世之事周禮宰夫八職有史以贊治漢法太
史公位丞相上天下計書先上太史公副上丞相
唐及宋宰相皆兼史官其重有如此者自成周有
左右史漢有起居注唐宋之起居舍人著作郎之
屬皆所謂史官也我朝開國之初猶設起居注其
後革之而惟以修譔編修檢討當國史焉遇有纂
修則以大臣爲之監修學士爲之總裁其法制可
謂簡而要矣然是職也是非之權衡公議之所繫
也禹不能褒鯀管蔡不能貶周公趙盾不能改董
狐之書崔氏不能奪南史之簡公是公非紀善惡
以志鑒戒自非得人如劉知幾所謂兼才學識三
者之長曾鞏所謂明足以周萬事之理道足以適
天下之用智足以知難知之意文足以發難顯之
情不足以稱是任也雖然此猶非其本也若推其
本必得如元揭徯斯所謂有學問文章知史事而
心術正者然後用之則文質相稱本末兼該而足
以爲一代之良史矣朝廷誠得斯人付以纂述之
任儲之館閣之中以爲異日大用之階其所關係
夫豈小哉(以上史官)
漢武帝建元五年初置五經博士
臣按此五經博士之始夫五經之在漢有專門之
學故當時各設博士以掌之然不徒用以訓詁名
義而已於凡朝廷政事之有更張事體之有疑義
議論之際博士皆得與焉輒問以經義何當漢之
政尚經術猶爲近古也如此後世雖設此官姑備
其名焉爾誠能復漢之故事遇國家政事之有可
疑者俾文學經術之士皆得以議論其間考古引
經以爲可否之决其於明廷議政未必無所補
周禮太史掌建邦之六典又有外史掌四方之志三皇
五帝之書
漢氏圖籍所在有石渠石室延閤廣内貯之於外府又
有御史居殿中掌蘭臺秘書及麒麟天禄二閣藏之於
内禁
後漢圖書在東觀桓帝延禧二年始置秘書監一人掌
典圖書考合同異
唐制秘書省掌經籍圖書之事秘書郎掌四部圖籍校
書郎掌讐典籍刊正文章
宋有秘書監掌古今經籍圖書國史實錄天文歷數之
事官有監少監丞屬有著作郎秘書郎校書正字各以
其職隸於長貳
宋太宗因唐制建昭文史館集賢院於禁中昭文集賢
置大學士直學士史館置監修國史修譔直館昭文亦
置直館集賢又有修譔校理之職名數雖異而職務略
同
謝絳曰太宗肇造三館立秘閣真宗景德中圖書寖
廣大延天下英俊之士數臨幸親加勞問遞宿廣内
有不時之召人人力道術究藝文知天子尊禮甚勤
而名臣高位繇此其選也
歐陽修曰用人非止一端故取士不以一路夫知錢
榖曉刑獄熟民事精吏幹以辦集爲功者謂之材能
之士明仁義禮樂通古今治亂文章議論可以决疑
定策論道經邦者謂之儒學之臣善用人者必以材
能之士布列中外分治百職使各辦其事以儒學之
臣置之左右與之日夕謀議講求其要而行之而又
於儒學之中擇其尤者置之廊廟而付以大政此用
人之大略也由是言之儒學之臣豈在材臣之後哉
前世英主明君未有不以崇儒嚮學爲先而名臣賢
輔出於儒學者十常八九蓋館閣之職號爲儲材之
地兩府闕人則取於兩制兩制闕人則取於館閣館
閣者儲輔相之地也材既難得而又難知故嘗博采
廣求而多蓄之時冀一得於其間則傑然而出爲名
臣矣其餘中人優游養育以成之亦不失爲佳士也
祖宗用人凡有文章有材有行或精一藝長一事者
莫不蓄之館閣而長養之其傑然而出者皆爲賢輔
相其餘不至輔相而爲一時之名臣者亦不可勝數
也
吕公著曰館閤之職乃朝廷之華選前世將相名臣
多出其間得人之盛難以遽數比來雖有簡拔其數
不多其中又多外補朝廷平日艱於收採緩急必乏
使令古人有言士不素養無以重國
臣按前代藏書之府非止一處而掌書之官非止
一職名數雖異而職務略同今代圖籍皆藏内閤
所設之官止一典籍焉蓋本朝翰林之官雖有異
名實無異職其所儲書非獨以存前代之舊蓋將
以資儒臣之考閱講究以開發其聰明以爲異時
大用之具也仰惟太祖開基既設翰林院置學士
等官又慮人才非儲養作興不能有成乃洪武癸
丑命編修張唯等十人入禁中文華堂肄業詔宋
濂爲之師上聽政之暇輒幸堂中取其文親評優
劣命光禄給酒饌每食皇太子親王迭爲之主給
冬夏衣時賜白金鞍馬太宗永樂甲申命學士解
縉選新進士中材質英敏者得修譔曾棨編修周
述周孟簡庶吉士楊相王英王直等二十八人又
增周忱爲二十九人俾就文淵閤進其學且諭之
曰文淵閤古今載籍所萃爾各食其禄日就閤下
恣爾玩索務實得於己庶國家皆得爾用命司禮
監給筆札光禄寺供飲饌分鈔以市膏燭賜第以
爲居止列聖相承按爲故事每遇開科間於進士
中選其俊異者如甲申制讀書中秘以儲養之前
後得人比諸他進士爲多用之當時有得賢之效
書之史册爲儒者之榮是誠一代盛舉也臣伏讀
文皇帝諭棨等有曰人須立志志立則功就未有
無志而建功成事者汝等皆今之英俊當立志遠
大不可安於小成爲學必造道德之微必具體用
之全爲文必驅班馬韓歐之間古之文學之士豈
皆天成亦積功所致也一時諸賢服膺聖訓莫不
奮發立志勉進學業皆大有所成就留者擅文學
之名出者播政事之譽大哉皇言其所以主張文
教作興人才爲世道慮也一何遠哉三代以下所
僅見也嗟乎賢才不易得亦不易知必隨時而取
之不限一時必多方以試之不拘一藝然後賢才
畢用而無遺苟惟取之於此時而他時則否試之
以一藝而他藝則否而欲所用皆得其人難矣臣
請著爲定制一次開科一次選用簡擇之餘乃分
諸司觀政待新進士詣大學行釋菜禮畢即敕禮
部諭俾各錄平日所作文字投獻(所作如詩賦序記銘頌書論擬)
(古評史之類)封送翰林考訂其中有辭采文理其學可
進者别出題試之其所試之文與所投之卷相稱
即取以預選不問年之長幼質之強弱苟有器識
才思者即如故事命官教育以俟其成若其辭鉤
棘而意詭異者不在所取三年之後隨其材器而
任使之每科不必多選所選不過二十人每選不
必多留所留不過三五輩如此則國家儲材以待
用者無非通經學古明體適用之儒布諸庶位列
於内外者又皆得夫文學博雅之士以錯雜於政
事法理之間以潤飾之臣見天下彬彬然多文雅
之士儒皆真儒吏非俗吏凡其製作以華國施爲
以輔世者咸有可稱述者矣爲治要務用人要術
莫先於此(以上館閤)
唐武德二年改内史舍人爲中書舍人
臣按此中書舍人設官之始然是官也故隸於中
書省故以中書舍人爲名我朝罷中書省尚仍其
舊名名雖同而實則異也蓋前代之中書與翰林
學士分掌内外制誥以爲兩制蓋屬文之官也我
朝之中書舍人則專以書寫爲職耳書者六藝之
一漢人謂之小學以試學童爲吏者也夫人能之
無庸設官設之始自今日蓋以王言所係之重前
代乃屬筆於吏胥殊無慎重之意祖宗以此設官
蓋有深意必得夫素通經術深明六書之義心正
筆正如柳公權所云者居之庶不汙王言耳苟粗
識偏旁而學術無素者尚不足以當此况又粗率
側媚而流品非清者哉(以上中書舍人)
以上簡侍從之臣臣按翰林之職以備顧問
參議論侍講讀謂之侍從可也而博士典籍
舍人等官亦係之侍從者蓋以今制皆屬於
翰林故也中書舍人之職雖有專科然所書
者學士所草之制况今内閣亦有舍人别書
詔敇云
大學衍義補卷七
