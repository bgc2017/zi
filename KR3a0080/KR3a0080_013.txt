大學衍義補卷十三
明丘濬撰
治國平天下之要
固邦本
總論固本之道
易泰之象曰天地交泰后(君也)以財成天地之道輔相天
地之宜以左右民
程頥曰天地交而隂陽和則萬物茂遂所以泰也人
君當體天地通泰之象而以財成天地之道輔相天
地之宜以左右生民也財成謂體天地交泰之道而
財制成其施為之方也輔相天地之宜天地通泰則
萬物茂遂人君體之而為法制使民用天時因地利
輔助化育之功成其豐美之利也如春氣發生萬物
則為播植之法秋氣成實萬物則為收斂之法乃輔
相天地之宜以左右輔助於民也民之生必賴君上
為之法制以教率輔翼之乃得遂其生養是左右之
也
朱熹曰泰通也財成以制其過輔相以補其不及
臣按天地交而隂陽和萬物遂其茂育者天地所
以為泰也上下交而心志通萬民遂其生育者世
道所以為泰也世道之所以泰者何也盖由上之
人於凡下之人心志之所欲身命之所關日用飲
食之資養生送死之具所恃以為生生者無一而
不得以通於上上之人一一皆有以知其所以然
如此則順如此則逆如此則利如此則害於是量
其可否折為中道立為法制定為品則大過者則
裁截成就之不及者則輔翼相助之所以然者無
非左右乎生民而己上之人左右乎民如此民之
心志無有不通達於上者矣下之情通乎上亦猶
地之氣通乎天此世道所以為泰歟
剝(落也)之象曰山附於地剝上(謂人君)以厚下安宅
程頥曰下者上之本未有基本固而能剥者也故上
之剥必自下下剥則上危矣為人上者知理之如是
則安養人民以厚其本乃所以安其居也
朱熹曰厚下者乃所以安宅如山附於地惟其地厚
所以山安其居而不搖人君厚下以得民則其位亦
安而不搖猶所謂本固邦寧也
臣按山高出於地而反附著於地猶君居民之上
而反依附於民何也盖君之所以為君者以其有
民也君而無民則君何所依以為君哉為人上者
誠知其所以為君而得以安其位者由乎有民也
可不思所以厚民之生而使之得其安乎民生安
則君得所依附而其位安矣
益之彖曰益(卦名)損上益下民說(音悅)无疆(謂無窮極)
朱熹曰損上益下曰益損下益上曰損所以然者盖
邦本厚則邦寧而君安乃所以為益也否則反是
臣按益之為言有所增加之謂也今而無所增加
而有損焉乃謂之益何哉有若對魯哀公之問曰
百姓足君孰與不足百姓不足君孰與足盖深有
得於益卦之義也
大禹謨曰可愛非君可畏非民衆非元后何戴后非衆
罔與守邦欽哉慎乃有位敬脩其可願四海困窮天禄
永終
朱熹曰可愛非君乎可畏非民乎衆非君則何所奉
戴君非民則誰與守邦欽哉言不可不敬也可願猶
孟子所謂可欲凡可願欲者皆善也人君當謹其所
居之位敬脩其所可願欲者苟有一毫之不善生於
心害於政則民不得其所者多矣四海之民至於困
窮則君之天禄一絶而不復續豈不深可畏哉此極
言安危存亡之戒以深警之
臣按人君至尊也小民至卑也人君至強也小民
至弱也君之於民欲生則生之欲死則死之是可
畏者莫如君也今舜之告禹乃曰可畏非民何哉
吁人君誠知民之真可畏則必思所以養之安之
而不敢虐之苦之而使之至於困窮矣夫然則天
禄之奉在人君者豈不長可保哉
五子之歌其一曰皇(大也)祖(謂禹)有訓民可近不可下民惟
邦本本固邦寧
蔡沈曰此禹之訓也君之與民以勢而言則尊卑之
分如霄壤之不侔以情而言則相須以安猶身體之
相資以生也故勢疎則離情親則合以其親故謂之
近以其疎故謂之下言其可親而不可疎之也且民
者國之本本固而后國安本既不固則雖彊如秦富
如隋終亦滅亡而已矣
臣按民惟邦本本固邦寧之言萬世人君所當書
于座隅以銘心刻骨者也
又曰予(五子自稱)視天下愚夫愚婦一能勝予一人三失怨
豈在明不見是圖予臨兆民凛乎若朽索之馭六馬為
人上者奈何不敬
蔡沈曰君失人心則為獨夫獨夫則愚夫愚婦一能
勝我矣三失者言所失衆也民心怨背豈待其彰著
而後知之當於事幾未形之時而圖之也朽腐也朽
索易絶六馬易驚朽索固非可以馭馬也以喻其危
懼可畏之甚為人上者奈何而不敬乎前既引禹之
訓言此則以己之不足恃民之可畏者申結其義也
臣按此章言國以民為本君之固結民心以敬為
本人君誠能以敬存心兢兢業業以臨兆民如以
朽敗欲斷之索以馭夫並駕易驚之馬惟恐其索
之斷絶而馬之驚軼以致吾身之墜惕然恒存此
心以臨乎民必不肯非法以虐之非禮以困之而
使之得以安其身保其命以遂其仰事俯育之願
則有以固結其心而宗社奠安矣
左傳襄公十四年師曠侍於晉侯論衛人出其君曰良
君將賞善而刑淫(明良之君賞加於善人刑加於淫人)養民如子盖之如
天容之如地民奉其君愛之如父母仰之如日月敬之
如神明畏之如雷霆其可出乎夫君神之主民之望也
若困民之主匱神(空匱其神)乏祀百姓絶望社稷無主將安
用之又曰天之愛民甚矣豈其使一人肆於民上以從
其淫而棄天地之性必不然矣
臣按書曰惟天惠民惟辟奉天君承天之命以治
天之民知天之心甚惠愛乎民也則必養之如子
盖之如天容之如地則民之奉其君亦將愛之如
父母仰之如日月敬之如神明畏之如雷霆矣苟
以一人肆於民上以縱其淫虐而棄天地之性豈
天意哉
哀公元年陳逢滑對懷公曰臣聞國之興也以福其亡
也以禍國之興也視民如傷是其福也其亡也以民為
土芥是其禍也
臣按國之所以為國者民而已無民則無以為國
矣明聖之君知興國之福在愛民則必省刑罰薄
税斂寬力役以為民造福民之享福則是國之享
福也彼昏暴之君視民如土芥凡所以禍之者無
所不至民既受禍矣國亦從之無國則無君矣國
而無君君而無身與家人世之禍孰有大於是哉
推原所自起於一念之不恤民也
孟子曰桀紂之失天下也失其民也失其民者失其心
也得天下有道得其民斯得天下矣得其民有道得其
心斯得民矣得其心有道所欲與之聚之所惡勿施爾
也
朱熹曰民之所欲皆為致之如聚斂然民之所惡則
勿施於民鼂錯所謂人情莫不欲夀三王生之而不
傷人情莫不欲富三王厚之而不困人情莫不欲安
三王扶之而不危人情莫不欲逸三王節其力而不
盡此類之謂也
張栻曰所欲與聚非惟夀富安逸之遂其志用舍從
違無不合其公願而後為得也
又曰民之歸仁也猶水之就下獸之走壙(廣野也)也故為
淵(深水也)敺魚者獺(食魚獸)也為叢(茂林也)敺爵(與雀同)者鸇(食雀)
(鳥)也為湯武敺民者桀與紂也
朱熹曰民之所以歸乎此以其所欲之在乎此也民
之所以去此以其所欲在彼而所畏在此也
張栻曰秦為漢敺隋為唐敺季世之君肆於民上施
施然自以為安而不知其為人敺哀哉
臣按民心莫不有所欲亦莫不有所惡於所欲者
則趨之於所惡者則避之人君知民之所欲者在
仁則施仁之政以來之所惡者在不仁則凡不仁
之政一切不施焉去其不仁而所施者無非仁則
有以得民之心而民之歸之不啻如水就下獸走
壙矣苟為不然反其好惡之常民心所欲者則不
之施而所施者皆其所不欲者也如此則失民之
心矣既失民心民是以視其欲之所在而趨就之
則是吾為之敺之也嗚呼有天下國家者尚鑒諸
此其無為人敺民哉
孟子曰得乎丘民而為天子得乎天子為諸侯
朱熹曰丘民田野之民至微賤也然得其心則天下
歸之天子至尊貴也而得其心者不過為諸侯耳
張栻曰人君惟恃崇高之勢而忽下民之微故肆其
私欲輕失人心以危其社稷使其知民之貴社稷次
之而已不與焉則必兢兢業業不敢自恃惟懼其失
之也則民心得而社稷可保矣是以明王畏其民而
闇主使民畏己畏其民者昌使民畏己者亡驕亢自
居民雖迫於勢而憚之然其心日離民心離之是天
命去之矣
臣按天生民而立君以牧之是君為民而立也君
無民則無以為國而君又安能以一人之身而自
為哉此人君所以貴乎得民也所謂得民者非謂
得其土地生齒也得其心也得其土地生齒而不
得其心猶不得也
鼂錯言於漢文帝曰夫寒之於衣不待輕煖飢之於食
不待甘旨飢寒至身不顧廉恥人情一日不再食則飢
終歲不製衣則寒夫腹飢不得食膚寒不得衣雖慈母
不能保其子君安能以有其民哉明主知其然也故務
民於農桑薄賦斂廣儲蓄以實倉廩備水旱故民可得
而有也
臣按君之所以為君也以有民也無民則無君矣
君有民不知所以恤之使其寒不得衣飢不得食
凶年飢歲無以養其父母育其妻子而又從而厚
征重斂不時以苦之非道以虐之則民怨懟而生
背畔之心不為君有矣民不為君有君何所憑藉
以為君哉古之明主所以孜孜焉務民於農桑薄
税斂廣儲蓄以實倉廪備水旱使天下之民無間
豐凶皆得飽食煖衣以仰事俯育則常有其民而
君位安國祚長矣
和帝時魯恭上疏曰萬民者天之所生天愛其所生猶
父母愛其子一物有不得其所者則天氣為之舛錯况
於人乎故愛民者必有天報
臣按魯恭謂愛民者必有天報則害民者必有天
殃可知矣
唐太宗時馬周上疏曰三代及漢歴年多者八百少者
不減四百良以恩結人心人不能忘故也自是以䧏多
者六十年少者纔二十餘年皆無恩於人本根不固故
也臣觀自古百姓愁怨國未有不亡者人主當脩之於
可脩之時不可悔之於既失之後
臣按唐三百年天下太宗貞觀之世極盛之時也
馬周猶欲其脩於可脩之時而無悔於既失之後
况君非太宗而時不及貞觀乃坐視百姓愁怨而
略不一動心可乎
陳子昂曰天下有危機禍福因之而生百姓是也百姓
安則樂其生不安則輕其死輕其死則天下亂矣
臣按子昂此言警切痛至人主之於百姓要必使
之皆樂其生而重其死則禍亂無從作矣然則所
以使之樂生重死者其道何由曰圓顱方趾之民
莫不愛其身體氣力也莫不愛其父母妻子也莫
不愛其田廬貲産也上之人不以興作疲其筋力
不以刑法殘其體膚不以征役散其父母妻子不
以誅求耗其田廬貲産則凡民之所愛皆為其所
有民不幸而死猶不忍舍去况舍去而死哉為人
上者誠能省刑罰薄税斂不窮兵以黷武不營作
以勞人則民咸有樂生之願而無輕死之心禍亂
不作而君位永安國祚無窮矣
以上總論固本之道
固邦本
蕃民之生
周禮大司徒之職掌建邦之土地之圖與其人民之數
以佐王安擾邦國以天下土地之圖周(遍也)知九州(揚荆豫青)
(兖雍幽冀并也)之地域廣(横也東西為廣)輪(縱也南北為輪)之數辨其山(積石曰山)
林(竹林曰林)川(注瀆曰川)澤(水鍾曰澤)丘(土高曰丘)陵(大阜曰陵)墳(水涯曰墳)衍(下平曰衍)
原(高平曰原)隰(下溼曰隰)之名物(十等之名與所生之物)
又曰以土宜之法辨十有二土之名物(謂十二分野之土各有所宜辨)
(其名謂白壤黑墳之類物謂所生之物)以相(占祝也)民宅而知其利害以阜
(猶盛也)人民以蕃(蕃息也)鳥獸以毓(育生也)草木以任(就地所生因民)
(所能)土事辨十有二壤(亦土也)之物而知其種以教稼穡樹
藝
臣按天地生人止於此數天之所覆者雖無所不
至而地之所容者則有限焉惟氣數之不齊而政
治之異施於是乎生民有盛有衰生齒有多有寡
焉是以為人上者必知其民之數以驗吾之政又
必有以知其地域之廣狹長短以驗其民居之所
容辨其土地之寒煖燥溼以識其民性之所宜察
其民物之詳審其利害之故蕃鳥獸以為其衣食
之資毓草木以為其室器之用别其土壤教其稼
穡凡若此者無非以蕃民之生也民生既蕃戶口
必增則國家之根本以固元氣以壯天下治而君
位安矣
大司徒以保息(謂安其民而使之蕃息)六養萬民一曰慈幼(謂愛幼小)
二曰養老(七十養於鄉)三曰振窮(閔其無告)四曰恤貧(助其不給)五曰
寬疾(略其事任保其正命)六曰安富(平其繇役保其常産)
李覯曰大司徒以保息六養萬民六曰安富謂平其
繇役不專取也孔子謂既庶矣富之既富矣教之管
子言倉廪實知禮節衣食足知榮辱然則民不富倉
廪不實衣食不足而欲教以禮節使民趨榮而避辱
難也田皆可耕桑皆可蠶材皆可飭貨皆可通彼獨
以是而致富者心有所知力有所勤夙興夜寐攻苦
食淡以趣天時聽上令也如此之民反疾惡之何哉
疾惡之則任之重求之多勞必於是費必於是富者
幾何其不轉而貧也使天下皆貧則為之君者利不
利乎故先王平其繇役不專取以安之世俗不辨是
非不别淑慝區區以擊彊為事噫富者乃彊耶彼推
理而誅者果何人也
吕祖謙曰犬司徒以保息六養萬民三曰振窮四曰
恤貧六曰安富後世之政自謂抑彊扶弱者果得先
王之意歟
臣按大司徒以保息養萬民謂之保息者保養而
使其蕃息也成周盛時以此養其萬民所以致其
蕃息其天地生生不息之仁乎盖以民之生也始
於幼而終於老其間彊壯之年固皆有以自養而
無賴乎人也惟其幼也不能自立必待有以慈愛
之迨其老也不能自存必待有以安養之不幸而
窮匱焉貧乏焉疾病焉皆必待上之振之恤之寬
之而後得以自遂也凡此五者皆因其所不足而
養之惟富而有財者則又因其所有餘而養之焉
誠以富家巨室小民之所依賴國家所以藏富於
民者也小人無知或以之為怨府先王以保息六
養萬民而於其五者皆不以安言獨言安富者其
意盖可見也是則富者非獨小民賴之而國家亦
將有賴焉彼偏隘者往往以抑富為能豈知周官
之深意哉
小司寇及大比(三年比較民之衆寡)登民數自生齒以上登(載也)于
天府内史司會冢宰貳之以制國用
臣按人生齒而體備男子八月生齒八歲而齔女
子七月生齒七歲而齔皆書于版其正本登于天
府其内史司會冢宰三官所掌者乃其副貳耳民
數既登之後乃計其數以制國用焉始之内史以
書其名繼之司會以計其數終之冢宰以統其成
盖因其戶口之多少年齒之長幼以會計其用度
之盈縮以見先王之舉事無非所以為民民用既
足然後以制國用不厲民以自適也
司民(主民數者)掌登萬民之數自生齒以上皆書於版(籍也)辨
其國中(王國之内)與其都鄙及其郊野異其男女歲登(上也)下
(除也)其死生(每歲有生者登而載之死者下而除之)及三年大比以萬民之
數詔司寇司寇及孟冬祀司民之日(祀司民之星)獻其數于
王王拜受之登于天府内史司會冢宰貳之以贊王治
臣按孟子有言得乎丘民而為天子天子之所以
為天之子而享有天下之奉者以其有民也天生
民而命天子一人以君之凡君之所以尊所以貴
而為四海九州之人愛戴之無已者非民孰致之
故雖匹夫匹婦之賤且貧而天子必敬而愛之不
敢以其勢位權力加之况千萬億人之名數聚於
一書之間而敢輕忽之哉古昔帝王所以受人之
獻民數而必拜之者此也雖然徒拜其民數之版
而忽其蠢動之人則亦虚禮而已此人君所以貴
乎有愛民之實也
漢惠帝六年令民女子年十五以上至三十不嫁五筭
(漢律人出一筭令人出五筭罪之也)
章帝元和二年春正月詔賜民胎養穀著為令詔曰諸
懷姙者賜胎養穀人三斛復其夫勿筭一歲
三年春正月詔嬰兒無親屬者及有子不能養者廩給
之
臣按漢之時去古未遠所以著之詔令以惠愛元
元以蕃其生者猶有古意女子過時不嫁者有罪
婦人懷姙者有養嬰兒失養者有給三代以下漢
祚所以獨長既失而復得者豈不以此歟
孝景元年詔曰間者歲比不登民多乏食夭絶天年朕
甚痛之郡國或磽陿無所農桑繫畜或地饒廣薦草莽
水泉利而不得徙其議民欲徙寬大地者聽之
崔寔曰昔聖人分口耕耦地各相逼今青徐兖冀人
稠土狹不足相供而三輔左右及涼幽州内附近郡
皆土曠人稀厥田宜稼悉不墾發今宜遵故事徙貧
民不能自業者於寬地此亦開草闢土振人之術也
北齊天保八年議徙冀定瀛無田之人遷於幽州寬鄉
以處之始立九等之法富者税其錢貧者役其力
臣按普天之下莫非王土率土之濱莫非王臣自
荆湖之人觀之則荆湖之民異於江右自江右之
人觀之則江右之民殊於荆湖自朝廷觀無分於
荆湖江右皆王民也夫自天地開闢以來山川限
隔時世變遷地勢有廣狹風氣有厚薄時運有盛
衰故人之生也不無多寡之異焉以今日言之荆
湖之地田多而人少江右之地田少而人多江右
之人大半僑寓於荆湖盖江右之地力所出不足
以給其人必資荆湖之粟以為養也江右之人羣
於荆湖既不供江右公家之役而荆湖之官府亦
不得以役之焉是併失之也臣請立為通融之法
凡江右之民寓於荆湖多歴年所置成産業者則
名以税戶之目其為人耕佃者則曰承佃戶專於
販易傭作者則曰營生戶隨其所在拘之於官詢
其所由彼情願不歸其故鄉也(不願者勿強)則俾其供
詞具其邑里定為版册見有某人主戶(本貫無人者不許)
見當某處軍匠(遇闕依次句解)明白詳悉必實毋隠然後
遣官齎册親詣所居供報既同即與開豁所在郡
邑收為見戶俾與主戶錯居共役有産者出財無
産者出力如此通融兩得其用江右無怨女荆湖
無曠夫則戶口日以增矣江右有贏田荆湖無曠
野而田野日以闢矣是亦蕃民生寬力役一視同
仁之道也
漢自高祖訖於孝平民戶千二百二十三萬三千餘口
五千九百五十九萬四千餘漢極盛矣
臣按此西漢戶口極盛之數
桓帝永夀二年戶千六百七萬九百口五千六萬六千
臣按此東漢戶口極盛之數
隋承周得戶三百六十萬平陳又收戶五十萬洎于大
業二年干戈不用唯十八載乃至八百九十萬
杜佑曰隋承西魏喪亂周齊分據暴君慢吏賦重役
勤人不堪命多依豪室禁綱隳廢姦偽尤滋高熲覩
流冗之病建輸籍之法定其名輕其數使人知為浮
客被彊宗收大半之賦為編甿奉公上蒙輕減之征
先敷其信後行其令烝庶懷惠姦無所容隋氏資儲
逾於天下人俗康阜熲之力焉
胡寅曰方隋之盛也郡縣民戶上版圖者八百九十
餘萬自經亂離之後十存不能一二皆獨孤后無關
雎之法廢長立少而其禍至此也
唐天寳十三載戶九百六萬九千
杜佑曰唐自武德初至天寳末凡百三十八年可以
比崇漢室而人戶纔比於隋氏盖有司不以經國馭
遠為意法令不行所在隠漏之甚也
胡寅曰明皇享國雖久戶口雖多不待易世而身自
毁之比禍亂稍平幾去其半徒以内有一楊太真外
有一李林甫而致之嗚呼可不監哉
憲宗元和時戶二百四十七萬三千
胡寅曰天寳初戶幾一千萬元和戶僅二百四十七
萬是十失其八也憲宗急於用兵則養民之政不得
厚重以用异鎛聚斂受諸道貢獻百姓難乎其阜蕃
矣
臣按天下盛衰在庶民庶民多則國勢盛庶民寡
則國勢衰盖國之有民猶倉廩之有粟府藏之有
財也是故為國者莫急於養民養民之政在乎去
其害民者爾所以使民受害而戶口不得阜蕃者
必有其根故胡寅論隋氏之耗不咎楊(玄感)李(密也)而
咎獨孤后天寳之耗不罪安(禄山)史(思明)而罪楊太真
李林甫元和之耗則又歸其獄於程异皇甫鎛之
聚斂焉嗚呼私意行於宫禁而災禍延於閭閻小
人用於廟堂而毒害及於黎庶人君之欲蕃民生
者其尚去䜛遠色賤貨而一於貴德也哉
徐幹曰夫治平在庶功興庶功興在事役均事役均在
民數周民數周為國之本故民數者庶事之所自出也
莫不取正焉以分田里以合貢賦以造器用以制禄食
以起田役以作軍旅國以建典家以立度五禮用脩九
刑用措其惟審民數乎
臣按今制每十年一次大造黃籍民年十五為成
丁十四以下為不成丁盖得此意
杜佑曰古之為理也在於周知人數乃均其事役則庶
功以興國富家足教從化被風齊俗一夫然故災沴不
生悖亂不起所以周官有比閭族黨州鄉縣鄙之制維
持其政綱紀其人獻民數於王王拜受之其敬之守之
如此其重也及理道乖方版圖脱漏人如鳥獸飛走莫
制家以之乏國以之貧姦冗漸興傾覆不悟斯政之大
者遠者將求理平之道非無其本歟
臣按古人有言觀民之多寡可以知其國之彊弱
臣竊以為非獨可以知其彊弱則雖盛衰之故治
亂安危之兆皆於此乎見之是以人君常於拜受
民數之後閱其版籍稽其戶口以知其多寡之數
今日之民較之前世多歟吾則求所以致其多之
之由兢兢焉益思所以保養之寡歟必求所以致
其寡之之故汲汲焉益求所以改革之如此則危
者可安亂者可治而衰者可由是而盛矣
以上論蕃民之生
大學衍義補卷十三
