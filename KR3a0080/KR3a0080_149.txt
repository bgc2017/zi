大學衍義補卷一百四十九
明丘濬撰
治國平天下之要
馭外蕃
修攘制御之策(下)
宋太宗時張齊賢奏曰聖人舉事動在萬全百戰百勝
不若不戰而勝若重之慎之勁敵不足吞矣自古疆場
之難非盡由外國亦多邊吏擾而致之若緣邊諸寨撫
御得人但使峻壘深溝蓄力養銳以逸自處寧我致人
李牧所以稱良將於趙用此術也擇卒不如擇將任力
不及任人如是則邊鄙寧矣夫邊鄙寧則輦運減輦運
減則河北人民獲休息矣獲休息則田業時而蠶織廣
務農積穀以實邊用且敵人之心亦擇利避害安肯投
死地而為寇哉又曰家六合者以天下為心豈止争尺
寸之事角強弱之勢而已是故聖人先本而後末安内
以養外是知二帝三王未有不先根本者也堯舜之道
無他廣推恩於天下之民爾推恩者何在乎安而利之
民既安利則四海歛祍而至矣
臣按齊賢之言乃反本之論自治之策
田錫言於太宗曰應動而静則養寇以生姦應静而動
則失時以敗事動静中節乃得其宜今北鄙繹騷盖亦
以居邊任者規羊馬細利為捷捕斬小勝為功賈結怨
仇召戎起釁職此之由伏願申飭將帥謹固封守勿尚
小功許通互市索獲蕃口撫而還之如此不出五載河
北之民得務三農之業亭障之地可積十年之儲
臣按田錫斯言得安静守邊之道
錫又言于太宗曰將帥行恩信䘏士卒必豐財貨方得
士心昔趙奢為將所得王之賞賜盡與軍吏又李牧為
將軍市之租皆用享士卒魏尚守雲中其軍市租盡以
給士卒出私養錢享賓客軍吏是以匈奴不近雲中之
塞今國家所命將帥雖古今異宜凡有給賜今則誰敢
效古散家財賞士卒哉若以年年供億輓運老師費財
曷若厚給將帥使之賞用也
臣按錫之此言得任用邊將之道
錫又言曰禦戎在乎辨邊上奏報之虚實察左右蒙蔽
之有無奏失利則未必盡言報大捷則不足深信陛下
未當信而先信陛下本欲知而未知如此何以料安危
策成敗安危成敗之理乞詳而察之
臣按錫謂禦戎在辨邊報虚實察左右蒙蔽有無
盖以有為無以無為有多為少少為多邊上奏報
卒用此計以欺罔朝廷將以希功而免罪也然非
左右之臣僚為之蒙蔽則彼亦不敢肆其欺焉此
人主於聽任之際尤不可不擇其人也任非其人
則咫尺之間為所蔽矣况萬里之邊城乎
王禹偁言於太宗曰漢之十三帝言乎聖明者文景也
言乎衰亂者哀平也然而文景之時單于最為彊盛大
有侵掠候騎至雍火照甘泉宫哀平之時呼韓邪單于
每歲來朝委職稱臣邊烽罷警此豈繋乎歷數而不由
于道德邪臣以為不然矣且漢文當單于彊盛之時而
外能任人内能脩德使不為深患者由乎德也哀平當
單于衰弱之際外無良將内無賢臣而使之來朝者繋
乎時也
臣按禹偁謂漢文帝内能脩德外能任人故單于
不為深患嗚呼人君能盡二言中國之治不出此
而已矣
范中淹上仁宗和守攻備四策其備策曰請朝廷力行
七策以防大患一密為經略二再議兵屯三專於選將
四急於教戰五訓練義勇六脩京師外城七定討伐之
謀其一請選有材識近臣暫往經畫使親視邊壘精究
利害凡邊計未備者皆條上而更置之不出半年歸奏
闕下更令中書樞密院子細詢訪熟議經久之計
臣按范仲淹所上四策雖為當時契丹而設然萬
世之下備禦之方實不外此謹凖當時之事以為
今日之用其備策凡七其一請選材識近臣親視
邊壘精究利害此策今日實可用之我朝罷前代
樞密院而以兵事專屬兵部臣請兵部於尚書外
添設尚書一員輪掌部事每歲遣一員行邊錫以
璽書俾起自遼東歷宣府大同延綏寧夏甘肅抵
平凉等邊地凡山川之險易營壘之遠近戍卒之
多寡糗糧之有無敵人之向背將領之壮怯已然
者當何如而修飭未有者當何如而增補某處當
設為營堡某堡當加軍守備某墩臺可廢某蹊隧
可塞某處可屯種某處宜牧蓄凡邊計未備者皆
與巡撫都御史守備總兵參將等官計議經畫條
而上之如此則可銷患於未萌如此則可以待敵
之來攻如此則可以遏其衝突如此則可以遏其
侵擾歸奏闕下更令内閣大臣會合六卿以下詳
訪熟議施行之歲歲以為常其四川湖北兩廣雲
貴則三年一巡行如此朝廷不忘邊備邊方無復
廢事居廟堂者無遙度之失守封疆者無不通之
情
其二曰再議兵屯者自來北邊分為三路其所轄軍馬
不甚整齊及有一州兵馬却屬兩路之處又未曉本路
將於何處控扼合行重兵若干又甚處只宜固守合屯
兵若干及三路互相應援次第須差近臣往彼密為經
略方可預定法制臨時不至差失或事宜未動亦當相
度兵馬合那減於何處駐泊使就芻糧以省邊費庶免
先自匱乏
臣按此策亦切於今日之用臣請每歲所遣行邊
大臣即以其事付之
其三曰專於選將者委樞密院於閤門祗候使臣以上
選人三班院於使臣中選人殿前馬步軍司於軍旅中
選人或有智略或有材武堪邊上試用者逐旋進呈據
選到人數以籍記之候本路有闕則從而差授如此則
二三年間得人多矣
臣按范中淹欲凡掌兵諸司選將今不必盡如其
言每歲行邊大臣所至邊境即令總兵以下各舉
所知不問有官無官皆明著其名目某人有智略
某人有膂力某人有膽氣某人善騎射因而試之
用為選鋒試中即於本色糧賞外加以廪食量為
任使
其四曰急於教戰者於四路抽取曾經押戰隊使臣十
數人更授以新議八陳之法遣往河北閱習諸軍使各
知竒正循環之勢應敵無窮
臣按今朝廷訓兵已有成法大約教之使知金鼓
作止旌旗偃仰角礟緊緩以為進退疾徐分合之
節而已然按行故事視為泛常請於時常教閱之
外專以教射為事乞勑緣邊將領通行各處抽選
能射軍士分軍教習名為教師每一人教十人或
二十人其都御史往來提督試驗行邊大臣至日
計所教有成效者多少以為教師陞賞及凡軍中
有差役爭訟事有疑似難辨取與分輕重及有過
失者皆以射决之射中者予之免之輕之如此則
人皆習弓矢無不善射者矣
其五曰訓練義勇今河北所籍義勇雖約唐之府兵法
制三時務農一時教戰然未見府衛之官而法制不行
號令不一湏别選知州知縣可治兵者并增置將校使
人人各知軍中之法應制可用斯則彊兵制勝之本矣
臣按邊城有州縣之處今已簽民與軍相兼守禦
可用仲淹此議俾其隨軍操練仍湏擇守令責以
訓練之任旌其勤而懲其惰
其六曰脩京城外城者後唐無備契丹一舉直䧟洛陽
石晉無備契丹再舉直䧟京師故契丹之心至今驕慢
必謂邊城堅而難攻京師坦而無備一朝稱兵必謀深
入若京城堅固則戒河朔重兵勿與之戰彼欲戰不能
戰謀深入則前有堅城後有重兵必將沮而自退退而
不整則邀之可也是則脩京城者非徒禦寇誠以伐深
入之謀也漢惠帝起六百里内男女城長安二年而畢
唐明皇時城長安九十日畢考法於古擇利於今京城
之修盖無疑矣然湏二年成之則民不勞苦人不驚駭
臣按宋都汴梁去幽燕之地千餘里而范仲淹議
守邊策猶以修京城為言當時若余靖輩皆力攻
之以為非其後靖康之禍果有如仲淹所議者矧
今國家都燕其去邊地尤近尤不可不留意焉者
已已之變也先直犯京師雖我金城湯池如天難
升然而重城之外百萬人家亦嘗為之驚疑幸此
無事之時請如漢惠帝唐明皇故事築為外城包
圍城外民居萬一有儆人心有所倚賴而不至於
驚潰矣
仲淹又言曰元昊作偽詔誘邊人實關中其謀不細盖
漢多叛人䧟於窮漠衣食嗜好皆不如意必以苻堅劉
淵元魏故事日夜游說元昊使其侵取漢地而以漢人
守之則富貴功名衣食嗜好得如其意非獨元昊志在
侵漢實漢之叛人日夜為賊之謀也
臣按外國不用中國人其為害不深而其所以深
為中國害者用中國之人也臣請立為條格凡近
邊之人有一才一藝者皆許自陳試之稍如所言
不必深求全備苟有可用皆隨其才而授以官如
此則此輩心有所繋跡有所拘而不為彼用矣
吴育言於仁宗曰聖人統馭之策羈縻弗絶而已或有
一背叛來則備禦去則勿追今西夏止是鈔掠邊隅當
置而不問若已見叛状必須先行文告以詰其由若是
用中國叛臣即加征討太凡兵家之勢征討者貴在神
速守禦者利在持重况夷狄之性惟事剽急因而偽遁
多誤王師武夫氣銳輕進貪功或䧟誘詐之機今但明
烽堠堅壁清野以挫剽急之鋒而徐觀其勢乃廟堂之
遠算也
臣按大朝用兵與小國不同吳育以徐觀其勢之
一言為廟堂之遠算諒哉
田况言於仁宗曰古之良將以燕犒士卒為先所以然
者鋒刃之下死生俄頃固宜推盡恩義以慰其心李牧
備匈奴市租皆入幕府為士卒費趙充國禦羌戎亦日
饗軍士太祖用姚全斌董遵誨抗西戎何繼筠李漢超
當北寇人各得環慶齊棣一州征租農賦市牛酒犒軍
中不問其出入故得戎寇屏息不敢窺邊
臣按田况言古之良將以燕犒士卒為先而引李
牧趙充國姚全斌董遵誨事為議且曰鋒刃之下
死生俄頃宜推恩義以慰其心此語尤為警切臣
惟今日邊城糧賞之外為將者别無儲蓄况邊塞
之地多無征租臣請自今以後别扵常儲之外稍
以嬴餘付邊將為燕犒之費遇有警報勑遣近臣
齎宫錢赴邊市牛酒燕犒將卒是以感人心作士
氣之一事也
蘇軾代滕甫草奏上神宗曰近者因病求醫偶悟一事
推之有政似可施行惟陛下財幸臣近患積聚醫云據
病當下一日而愈若不下半月而愈然中年以後一下
一衰積衰之患終身之憂也臣私計之終不以一日之
快而易終身之憂遂用其言以善藥磨治半月而愈初
不傷氣體力益全因悟近日臣僚獻言欲用兵西方皆
是醫人欲下一日而愈者也其勢亦未必不成然終非
臣子深憂君父欲出萬全之道也以陛下聖明將賢士
勇何往不克而臣尚以為非萬全者俗言彭祖觀井自
係大木之上以車輪覆井而後敢觀此言鄙而切於事
陛下愛民憂國非特如彭祖之愛身而兵者凶器動有
危亡其䧟人可畏有甚於井故臣願陛下用兵如彭祖
之觀井然後為得也
臣按蘇軾代滕甫草此奏而引醫及彭祖觀井為
譬盖合古人所謂帝王之師以萬全為勝之旨矣
末章乂曰滅國大事也不可以速譬如小兒之毁
齒以漸搖撼之則齒脫而兒不知若不以漸一拔
而得齒則毁齒可以殺兒此譬尤善凡除宿弊興
善政莫不皆然非但用兵滅國一事也
靖康元年金人犯京師其帥斡哩雅布至京城西北屯牟
駝岡天駟監即孳生馬監之所芻豆山積異時郭藥師
來朝得旨打毬於其間金人兵至徑趣其所藥師導之
也
臣按自古國都於其近郊必有牧馬之所其間必
積芻豆以為飼秣之具方無事時資以牧育固為
近便然世道不能常泰而意外之變不可不先為
之慮金人犯汴京姦人導之屯兵於其近郊之牟
駝岡藉其芻豆飼其馬以為久駐之計此往事之
明鑒也矧今國都去邊伊邇已己之變倉卒用言
者計焚棄芻豆何啻千萬當時見者莫不悔惜然
事已即休無復有以為言者竊惟都城東北鄭村
壩二十四馬房其倉場所儲積者如京如坻請於
無事之時即其地築為一城以圍護其積聚及移
附近倉場咸聚其中就將騰驤等四衛官署軍營
設於其中特勅武臣一員於此守鎮仍司羣牧四衛官
軍不妨照舊輪班内直下直回城屯住是亦先事而備
之一策也伏惟聖明决其可否
大學衍義補卷一百四十九
