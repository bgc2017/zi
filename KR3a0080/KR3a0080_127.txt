大學衍義補卷一百二十七
明丘濬撰
治國平天下之要
嚴武備
簡閱之教
子曰善人教民七年亦可以即(就也)戎(兵也)矣
朱熹曰教民者教之孝弟忠信之行務農講武之法
民知親其上死其長故可以即戎
臣按先儒謂善人有忠愛惻怛之心而其教人又
盡本末兼該之法孝弟忠信本也務農亦本也講
武之法末也本末兼該且必七年而僅可即戎兵
其可易言哉嗚呼夫以忠良易直之善人而教夫
孝弟忠信之良民然必七年之久而後可以即戎
未至七年猶未可也可者僅可而有所未盡之辭
後世召募烏合之衆以禦必死之盜賊袵金革之
戎夷其敗也宜哉其克有濟者亦幸而已矣
子曰以不教民戰是謂棄之
朱熹曰以用也言用不教之民以戰必有敗亡之禍
是棄其民也
張栻曰所謂教者教之以君臣父子長幼之義使皆
有親其上死其長之心而又教之以節制如司馬法
是也若未之教而驅之戰是棄之死地而已矣
臣按聖人所謂教民者非但教其武技必先教以
文事也必使斯民知尊君親上之義然後使之執
干戈擐甲胄習弓矢以敵王所愾而衛社稷如此
則心專於内而堅氣奮乎外而果有不戰戰則無
敵矣
魯欲使慎子為將軍孟子曰不教民而用之謂之殃民
殃民者不容於堯舜之世
朱熹曰教民者教之禮義使知入事父兄出事長上
也用之使之戰也
輔廣曰能如是而教其民乃可以即戎使之敵愾禦
侮臨陳之際皆如手足之捍頭目子弟之衛父兄矣
不然則是陷之於死地也故謂之殃民在堯舜之仁
政豈容之哉
臣按孔孟百世文教之宗而言及武事切切以教
為言由是觀之非獨文有教而武亦有教也名雖
二而教則一要歸於明民之性全民之生而已然
必民性明而後其生可全苟不教民而用之孔子
謂為棄其民孟子謂為殃其民為上人者平日不
知所以教民乃一旦驅之以臨鋒鏑則雖不加之
以斥逐施之以刑戮其實與棄之殃之也何異嗚
呼為民父母不能生養之福祐之而棄之殃之矧
又所爭者乃以土地名稱之細故是則孟子所謂
民賊者也堯舜之世豈容如是之人哉如是之人
堯舜之世尚不之容矧居堯舜之位臨堯舜之民
者乃欲自為堯舜之世所不容之人之所為哉
漢制常以九月都試太守都尉令長丞相會都試課殿
最
東漢制立秋之日自郊禮畢始揚威武斬牲於郊東門
以薦陵廟其儀乘輿御戎路白馬朱鬛躬執弩射牲牲
以鹿麛太宰令謁者各一人載獲車馳駟送陵廟還宫
遣使者齎束帛以賜武官武官肄兵習戰陳之儀斬牲
之禮名曰貙劉兵官皆肄孫吳兵法六十四陳名曰乘
之
臣按漢承秦制三時不講惟十月車駕幸長安水
南門會五營士為八陳進退名曰乘之而東漢所
肄者乃六十四陳蓋六十四陳即八陳演之為八
八六十四也所謂貙劉即武帝時太初二年令天
下五日之膢也膢音劉劉殺也蓋欲習戰陳之法
先斬牲以為禮也
靈帝中平五年詔發四方兵講武於平樂觀下起大壇
上建十二重五采華蓋高十丈壇東北為小壇復建九
重華蓋高九丈列步兵騎士數萬人結營為陳天子親
出臨軍駐大華蓋下進駐小華蓋下禮畢帝躬擐甲胄
介馬行陳三匝而還
蓋勲曰先王耀德不觀兵今寇在遠而設近陳不足
以昭果毅秪黷武耳
唐制仲冬之月講武於都外前期十有一日所司奏請
講武兵部承詔遂命將帥簡軍士除地為場四出立五
表又别墠地於北廂南向為車駕停觀之處前三日尚
舍奉御設大次及御座於墠所建旗為和門如方色都
墠之中及四角皆建以五采牙旗旗鼔甲仗威儀悉備
大將以下各有統帥大將被甲乘馬教戰隊之法凡教
為陳少者在前長者在後其還則反之長者持弓矢短
者持戈矛力者持旌旗勇者持鉦鼓刀楯在前行持矟
者次之弓箭為後行旗臥即跪旗舉即起聲鼓即進鳴
金即止講武之日皇帝乘革輅至墠所兵部尚書介胄
乘馬奉引入自都墠北和門至大次在位者皆再拜謁
者引諸州使人鴻臚引蕃客立於大次四方觀者立於
都墠騎士仗外四周然後講武吹大角三通中軍將各
以鞞令鼓二軍俱擊鼔三鼔有司偃旗步士皆跪大將
立於旗鼓之東西面諸軍將立於其南北面以聽大將
誓左右三軍各長史二人振鐸分循以警衆諸果毅各
以誓詞告其所部遂聲鼔有司舉旗士衆皆起騎從皆
行及表擊鉦騎從乃止又擊三鼓有司偃旗士衆皆跪
又擊鼔有司舉旗士衆皆起騎驟徒趨及表乃止東軍
一鼔舉青旗為直陳西軍亦鼔舉白旗為方陳以應之
次南軍亦鼔舉赤旗為銳陳東軍亦鼔舉黑旗為曲陳
以應之次東軍鼔而舉黃旗為圜陳西軍亦鼓而舉青
旗為直陳以應之次西軍鼔而舉白旗為方陳東軍亦
鼔而舉赤旗為銳陳以應之次東軍鼓而舉黑旗為曲
陳西軍亦鼔而舉黃旗為圜陳以應之凡軍先舉者為
客後舉者為主從五行相勝之法為陳以應之每變陳
二軍各選刀楯士五十人挑戰第一第二挑戰迭為勇
怯之狀第三挑戰為敵均之勢第四第五挑戰為勝敗
之形每將變陳先鼓而為直陳然後變從餘陳之法五
陳畢兩軍俱為直陳又擊三鼓有司偃旗士衆皆跪又
聲鼔舉旗士衆皆起騎馳徒走左右軍俱至中表相擬
擊而還每退至一行表跪起如前遂復其初侍中跪奏
請觀騎軍騎軍皆如步軍之法每軍各八騎挑戰五陳
畢大擊鼔而前盤馬相擬擊而罷遂投旅侍中奏禮畢
乃還
臣按教閱之法備於周禮在春夏有振旅茇舍之
制在秋冬有治兵大閱之制中春振旅王執路鼔
中秋治兵王載太常蓋一歲四時之教天子再臨
焉文武無二道六禮之中軍居其一我國家凡百
禮制皆循古典獨於軍禮所謂簡衆講武者缺焉
歲時雖有教閱然止是命將肄習坐作進退之節
而車駕不親臨焉請下禮官講究周禮及漢唐宋
遺制本開元禮儀注而增損之以為一代講武之
禮每歲冬月一行焉以復古禮以講武事以作士
氣以備一代之制
每歲季冬折衝都尉率五校兵馬之在府者置左右二
校尉位相距百步每校為步隊十騎隊一皆卷矟幡展
刃旗散立以俟角手吹大角一通諸校皆斂人騎為隊
二通偃旗矟解幡三通旗矟舉左右校擊鼔二校之人
合譟而進右校擊鉦隊少却左校進逐至右校立所左
校擊鉦少却右校逐至左校立所右校復擊鉦隊還左
校復薄戰皆擊鉦隊各還大角復鳴一通皆卷幡攝矢
弛弓匣刃二通旗矟舉隊皆進三通左右校皆引還是
日也因縱獵獲各入其人
臣按此唐府軍教閱之法
玄宗先天二年十月講武於驪山之下徵兵二十萬列
大陳於長川坐作進退以金鼔之聲節之帝親擐戎服
持大鎗立於陳前以虧失軍容坐兵部尚書郭元振於
纛下將斬之宰臣跪於馬前諫曰元振推戴上皇有大
功雖違軍令不可加刑乃舍之流新州給事中知禮儀
事唐紹以草軍儀有失斬之衆以元帥及禮官得罪諸
節度頗亦失序惟左軍節度薛納及解琬軍不動上令
輕騎召納等至軍門不得入禮畢特加慰勞
開元八年八月敕四方雖安不可忘戰故周禮以軍禁
糾邦國以蒐狩習戎旅不教人戰是謂棄之宜差使於
兩京及諸州簡取十萬人務求灼然驍勇不須限以蕃
漢皆放番役差科惟令團伍教練辨其旗物簡其車徒
習攻取進退之方陳威儀貴賤之等俾少長有禮疾徐
有節將以伐叛懷服保大定功協於師貞以弘武備
臣按唐玄宗嗣位未久即行講武其後又詔兩京
諸州簡選教練其不忘武備有如此者
宋太祖建隆二年十一月講武於近郊六軍之容甚盛
帝每御講武殿親臨教閱其法刻木為箭鏃裹以氊罽
命強者兩兩相射避即捶之取其不避者又以木梃為
馬檛施諸韋矟俾馳騎相擊取其尤勝者各分等級以
遷隸之自是師旅皆精銳
太宗太平興國二年詔築講武堂於西郊九月大閱上
與從官登而觀焉是冬又觀飛山兵射連弩發機石於
臺下又淳化五年八月召天武士卒教射於殿庭弓力
有至石三斗以引強平射者為上等艱於引滿者别為
一等其諸淺軟者又為一等各量其材力而遷隸之至
道元年又閱禁旅有挽強至一石五斗連三十發而有
餘力又令騎兵步兵各數百東西列陳挽彊彀弩視其
進退發矢如一容止中節上曰此殿庭間數百人耳猶
兵威可觀况堂堂之陳數萬成列者乎
臣按宋之太祖太宗起自兵間故知武事不可弛
而為講校如此
太宗選軍中勇士教以劒舞皆能擲劒凌空繞身承接
妙捷如神每契丹使至賜宴乃出以示之凡數百輩袒
裼鼔譟挺刃而入各獻其技霜鋒雪鍔飛躍滿空及親
征太原巡城耀武必令劒舞前導觀者神聳
臣按秦人以講武為角觝之戲則太宗此舉不為
無所本也是雖非三代之制然亦足以懾伏外夷
使彼知我中國之人亦有如此巧捷之技能不敢
自恃其猛鷙而輕我中國也後世所謂角觝之戲
日巧一日其間有妙捷如神者非積以歲月之久
演試之勤不能造其極如此也習成之後止以資
人笑樂顧於訓練軍伍之法苟應故事有同兒戲
是以真為假而以假為真也今日操練軍士誠使
馳馬擊刺者皆能如優人之角觝每遇外夷朝貢
燕享之際出以示之使彼目眩而神聳是亦不戰
而屈人之兵之一計
真宗咸平二年大閱諸軍詔有司擇地於含暉門外之
東武村為廣場憑高為臺臺上設屋搆行宫其夜三鼓
殿前侍衛馬步諸軍分出諸門詰旦帝乘馬從官竝戎
服至行宫諸軍陳於臺前左右相向步騎交屬亙二十
里諸班衛士翼從於後有司奏成列帝升臺東向御戎
帳召從臣坐觀之殿前都指揮使執五方旗以節進退
又於兩陳中起候臺相望使人執旗如臺上之數以相
應初舉黃旗諸軍旅拜舉赤旗則騎進舉青旗則步進
每旗動則鼔駴士譟聲震百里外皆三挑乃退次舉白
旗諸軍復再拜呼萬歲有司奏陳堅而整士勇而厲欲
再舉詔止之遂舉黑旗以振旅
仁宗康定元年帝御便殿閱諸軍陳法言者謂諸軍止
教坐作進退雖整肅可觀然臨敵難用請自今遣官閱
陳畢令解鐙以弩弓射營置弓三等自一石至八斗弩
四等自二石八斗至二石五斗以次閱習詔行之陜西
河東河北路是歲詔教士不袵金甲緩急不足以應敵
自今諸軍各予鎧甲十馬甲五令迭披帶又命諸軍班
聽習雜武技勿輒禁止
臣按議者謂諸軍止教坐作進退雖整肅可觀臨
敵難用可謂切中教閱之弊夫戰必用兵而五兵
皆莫利於弓矢故操練以弓矢為大用請凡軍士
各執一器如鎗刀之類然皆必兼以弓矢焉是則
長短之兵各具於一人矣每月三操之際而以一
日專習長兵校其能否高下以為賞罰必全軍皆
善射之人則可以無敵於天下矣又人情由難及
易易由輕入重難今之操兵者往往不擐甲而輕
衣而所執之兵又用輕物代之一日遇敵驟加以
厚甲重器必至於顛躓矣此亦操兵者之所當知
种世衡知環州課吏民射有過失射中則釋其罪有辭
某事請某事輒因中否而予奪之人人自厲皆精於射
自是數年敵不近環境
仁宗時賦近畿戶出馬備邊民以為病沈括言北地多
馬而人習騎戰猶中國之工彊弩也今舍我之長技強
所不能何以取勝又邊人習兵惟以挽彊定最而未必
貫革謂宜以射遠入堅為法
吳玠論所以制勝金人之策謂金人弓矢不若中國之
勁利中國士卒不及金人之堅耐吾常以長技洞重甲
於數百步外則其衝突固不能相及
臣按自古以弓弩為中國之長技古之名將所以
守邊禦敵者往往以是取勝載之史冊可考也沈
括謂舍我之長技強所不能何以取勝吳玠謂常
以長技洞重甲於數百步外使其衝突不能相及
觀二人言則知中國技之所長者誠在於射然非
教之有素而激勸之有方則亦不能使之射遠入
堅而洞重甲也請以常時教閱之外許邊將用种
世衡課吏民射法於過失之輕者差役之冗者以
射中否為賞罰操縱則人人自勵皆精於射而中
國之兵無敵於天下矣
張方平言於仁宗曰臣聞太祖訓齊諸軍法制甚嚴軍
人不得衣皂豈有紅紫之服葱韭不得入營門豈知魚
肉之味每請月糧時營在城西者即於城東支營在城
東者即於城西給之須令自負以勞役之今則異矣臣
嘗入朝見諸軍帥從卒一例新紫羅衫紅羅把肚白綾
袴絲鞋青紗帽拖長紳帶鮮華爛然計其所受廪給不
足一身之費若有妻子爭得不飢寒此軍情所以易動
也
臣按軍情所以易動者由其無恒心也何也蓋上
之所以給予之者有限而下之所以用度者不貲
用度不貲則衣食不給衣食不給則無恒心矣用
無恒心之人以待不可測之變欲保其臨事不變
難矣宋太祖起自戎伍熟知軍情所以訓齊之者
其嚴如此然不得衣紅紫可也而亦不許衣皂及
葱韭不得入營門則甚矣無故不許羣飲可也
歐陽修言於仁宗曰數年以來點兵不絶然有點兵之
虚名而無得兵之實數新集之兵所在教習追呼上下
民不安居主教者非將領之才所教者無旗鼔之節往
來州縣愁嘆嗷嗷既多多病小怯之人又無訓齊精練
之法此有教兵之虚名而無訓兵之實藝也
臣按修此言切中時弊
神宗元豐三年詔樞密院曰唐李靖兵法世無全書又
官號物名稱謂不同武人將佐多不能通其意今樞密
院檢詳官校正分類解釋令今可行
朱熹曰陳者定也八陳圖中有奇正前面雖未整猝
然遇敵次列便已成正軍矣又曰大凡有兵須有陳
不成有許多兵馬相戰鬭只滚作一團排作一行必
須左右前後部伍行陳各有條理方得
臣按行軍不可無陳而陳法必有據依自昔以來
所傳者雖多然皆以八陳圖為得其法說者謂八
陳始於黃帝用之以破蚩尤於涿鹿諸葛亮造八
陳圖於魚腹平沙之上壘石為八行桓温見之曰
此常山蛇勢也文武皆莫能識之此即九軍陳法
隋韓擒虎得其法以授李靖靖為六花陳以變九
軍之法大抵八陳即九軍九軍者六陳也宋蔡元
定為八陳圖說朱子謂其分開方圖陳法不相混
雜亦有取而又嘗與之論陳法元定曰譬如一箇
十分雄壯人與一箇四五分人厮打雄壯的只有
力四五分的却識相打法對副雄壯的更不費力
只指點將去這見得八陳之法有以寡敵衆之理
由此言觀之則訓練之間不可不知古人陳法也
明矣
哲宗元祐元年司諫蘇轍言諸道禁軍日夜按習武藝
將兵皆蚤晩兩教新募之士或終日不得休息今平居
無事朝夕虐之以教閱使無遺力以治生事衣食殫盡
憔悴無聊緩急安得其死請使禁軍除新募未習之兵
其餘止一教朝請郎任公裕言軍中誦習新法愚懵者
頗以為苦夫射志於中而擊刺格鬭期於勝豈必盡能
如法
臣按軍士之所以善戰非但熟於技亦必養其力
非但養其力亦必得其心苟於無事之時未戰而
先失其心耗其力一旦驅之以禦敵心不在焉而
氣力不足以繼之彼雖熟於技而精於藝而不為
吾用用之而不盡其心亦安能成功哉本朝之制
每月三操而於極寒極暑之候皆停焉其為法也
可謂得中矣
蘇轍進策於其君有所謂安萬民者其别曰教戰守有
所謂訓兵旅者其别曰倡勇敢教戰守之策曰生民之
患在乎知安而不知危能逸而不能勞此其患不見於
今而將見於他日今不為之計其後將有所不可救者
昔者先王知兵之不可去也是故天下雖平不敢忘戰
秋冬之隙致民田獵以講武教之以進退坐作之方使
其耳目習於鐘鼓旌旗之間而不亂使其心志安於斬
刈殺伐之際而不懾是以雖有盜賊之變而民不至於
驚潰及至後世以去兵為王者之盛節天下既定則卷
甲而藏之數十年之後甲兵頓弊而人民日以安於佚
樂卒有盜賊之警則相與恐懼訛言不戰而走開元天
寶之際天下豈不大治惟其民安於太平之樂豢於游
戲酒食之間其剛心勇氣消耗鈍眊痿蹷而不復振是
以區區之禄山一出而乘之四方之民獸奔鳥竄乞為
囚虜之不暇天下分裂而唐室因以微矣且夫天下固
有意外之患也愚者見四方之無事則以為變故無自
而有此亦不然矣天下固不免於用兵所不可知者有
遲速遠近而要以不能免也臣欲使士大夫尊尚武勇
講習兵法庶人之在官者教以行陳之節役民之司盜
者授以擊刺之術每歲終則聚於郡府如古都試之法
有勝負有賞罰而行之既久則又以軍法從事然議者
必以為無故而動民又撓以軍法則民將不安而臣以
為此所以安民也天下果未能去兵則其一旦將以不
教之民而驅之戰夫無故而動民雖有小怨然孰與夫
旦之危哉
臣按蘇氏之策欲無事之時士大夫皆尚武勇習
兵法教庶人之在官者以行陳之節役民之司盜
者以擊刺之術歲終試之較其勝負以為賞罰一
旦有事免以不教之民而驅之戰臣竊以謂今天
下州郡凡要害處皆設衛所以養列屯坐食之官
軍以為民衛民既出賦稅以衣食之而又使之執
干戈以從事乎軍旅則民有辭矣然則今日官軍
之外民兵不可用歟曰有事之秋禍變有必至之
理彼此同之於此教而用之非但為國亦以為民
也彼又將何辭乎不得已什伍之以協助官軍事
已即休可也
蘇軾倡勇敢之策曰戰以勇為主以氣為決天子無皆
勇之將而將軍無皆勇之士是故致勇有術致勇莫先
乎倡倡莫善乎私均是人也皆食其食皆任其事天下
有急而有一人焉奮而爭先而致其死則翻然者衆矣
弓矢相及劒盾相交勝負之勢未有所決而三軍之士
屬目於一夫之先登則勃然者相繼矣諺曰一人善射
百夫決拾苟有以發之及其翻然勃然之間而用其鋒
是之謂倡倡莫善乎私天下之人怯者居其百勇者居
其一是勇者難得也捐其妻子棄其身以蹈白刃是勇
者難能也以難得之人行難能之事此必有難報之恩
者矣天子必有所私之將將軍必有所私之士視其勇
者而隂厚之人之有異材者雖未有功而其心莫不自
異自異而上不異之則緩急不可望其為倡故凡緩急
而肯為倡者必其上之所異也
臣按蘇軾此言真得夫激勸用人之道但其所謂
視其勇者而隂厚之隂之為言豈王道蕩蕩光明
正大之謂哉臣竊以為其言雖不能無偏而其策
則為甚善請如宋人廂禁軍之制分軍為二等擇
其一等強壯精銳者以為正軍以備征戰之用其
次者以為副軍以應工作之役軍士每月支糧一
石其正軍全支副軍每名減其二斗有役則否積
其減下之數以為賞費軍士有材力過人試合式
者定為賞格如射十矢中八矢者為上五矢以上
者為中則賞之三四矢者為平不賞不及二矢者
有罰合格者月支加米三斗或五斗其他技能以
此為凖用蘇氏之策校其技能而賞以倡之得賞
者既以自負惟恐一旦不得賞不徒失利而且為
人所訾而益致其操習之功彼不得賞者遇有緩
急則責之曰爾平日受厚賞今日正爾報效之秋
雖欲隨衆退避不可得已如是則軍士之中有才
者為上所用有勇者為上所私緩急之際必有為
衆人之倡者矣
胡寅言於高宗曰減汰其疲老病弱升擇其壯健驍勇
分屯在所置營房以安其家室聚粟帛以足其衣食選
衆所畏信者以董其部伍申明階級之制以變其驕恣
悍悖之習然後被之以精甲付之以利器進戰獲酋人
則厚賞死則恤其妻孥退潰則誅其身降敵則戮其族
令在必行分毫不貸者乃治軍之實也無所别擇一切
安養姑息之惟恐一夫變色不悦幸無事則曰大幸矣
教習擊刺有如聚戲紀律蕩然雖其將帥不敢自保者
為治軍之虚文也
臣按寅所言治軍虚實非但一時事也人君以誠
為治凡事皆然而於治軍旅尤不可務虚文而不
崇實效
孝宗淳熙十四年樞密同知趙雄奏昨日大閱車甲鮮
明紀律嚴整十萬之衆一一少壯上曰前此虞允文行
揀汰之法其初謗議紛然今諸軍皆無老弱乃見成效
雄奏凡造事之初衆口難一惟聖明不惑乃能集事
臣按人君惟不惑於羣議乃能成事况軍旅之事
尤難於逆料遙度往往有意外之變報復之禍人
臣非真有為國之心者不敢建議自非上人持志
之堅見理之的臨事之斷而不為羣議所移動者
鮮矣趙雄謂造事之初衆口難一惟聖明不惑乃
能集事豈但揀汰一事然哉
以上論簡閱之教(下)
大學衍義補卷一百二十七
