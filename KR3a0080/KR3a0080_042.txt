大學衍義補卷四十二
明丘濬撰
治國平天下之要
明禮樂
樂律之制(上之下)
樂記曰凡音之起由人心生也人生之動物使之然也
感于物而動故形于聲聲相應故生變變成方謂之音
比音而樂之及干戚羽旄謂之樂
陳澔曰凡樂音之初起皆由人心之感于物而生人
心虚靈不昧感而遂通情動于中故形于言而為聲
聲之辭意相應自然生清濁高下之變變而成歌詩
之方法則謂之音矣成方猶言成曲調也比合其音
而播之樂器及舞之干戚羽旄則謂之樂焉干戚武
舞也羽旄文舞也
臣按此推原作樂之本蓋以樂之為樂人見其備
金石絲竹之音干戚羽旄之舞以為樂在是矣而
不知其所以有清濁高下之變而合宫商角徵羽
之調者其本元之所自則由乎人心之感物而然
也
凡音者生人心者也情動于中故形于聲聲成文謂之
音是故治世之音安以樂其政和亂世之音怨以怒其
政乖亡國之音哀以思其民困聲音之道與政通矣
陳澔曰此言音生于人心之感而人心哀樂之感由
于政治之得失此所以愼其所以感之者也治世政
事和諧故形于聲音者安以樂亂世政事乖戾故形
于聲音者怨以怒將亡之國其民困苦故形于聲音
者哀以思此聲音所以與政通也
宫為君商為臣角為民徵為事羽為物五者不亂則無
怗懘(憋敗)之音矣
劉彛曰宫屬土絃用八十一絲為最多而聲至濁于
五聲獨尊故為君象商屬金絃用七十二絲聲次濁
故次于君而為臣象角屬木絃用六十四絲聲半清
半濁居五聲之中故次于臣而為民象徵屬火絃用
五十六絲其聲清有民而後有事故為事象羽屬水
絃用四十八絲為最少而聲至清有事而後用物故
為物象此其大小之次也五聲固本于黃鍾為宫然
還相為宫則其餘十一律皆可為宫宫必為君而不
可下于臣商必為臣而不可上于君角民徵事羽物
皆以次降殺其有臣過君民過臣事過民物過事者
則不用正聲而以半聲應之此八音所以克諧而無
相奪倫也然聲音之道與政相通必君臣民事物五
者各得其理而不亂則聲音和諧而無怗懘也
臣按君臣民事物五者該盡天下之理一樂之作
而萬理無不該盡先王作樂以一聲寓一理于其
聲之高下而驗其理之得失覺其有失則乘除抑
揚以應之使之必得其平協比和諧無相凌奪然
後反求于吾之政治宫音有失則求之于君商音
有失則求之于臣以至角徵羽之失而求之民事
物者皆然如此則樂音與政事常相流通則凡一
世之君臣民事物皆止其所而天下和平矣前代
之人如萬寳常張文收皆能以音樂而知時政之
得失非虚語也
鄭衛之音亂世之音也比于慢矣桑間濮上(皆衛地)之音
亡國之音也其政散其民流誣上行私而不可止也
司馬遷曰衛靈公適晉舍濮上夜聞琴聲召師涓聽
而寫之至晉命涓為平公奏之師曠曰此師延靡靡
之聲武王伐紂師延投濮水死故聞此聲必於濮水
之上也
臣按聲音之道與政相通古之善觀人國者不觀
其政治而觀其聲音其音安以樂者其政必和其
音怨以怒者其政必乖其音哀以思者其民必困
政之和者治國也政之乖者亂國也民之困者將
亡之國也國之將亡其政必散其民必流政散則
誣罔其上罔上則民無誠心矣民流則肆行其私
行私則無公心矣如此行之不已則靡靡之樂所
由作焉是以自古人君必致謹于禮樂刑政之施
以為感化斯人之本恒使吾之政咸和而不乖吾
之民咸安而不困采民之歌詩順民之情性協比
以成文播奏以為樂使天下之人聞吾之聲者知
吾之德聆吾之音者感吾之治審吾之樂者得吾
之政
凡音者生于人心者也樂者通倫理者也是故知聲而
不知音者禽獸是也知音而不知樂者衆庶是也唯君
子為能知樂是故審聲以知音審音以知樂審樂以知
政而治道備矣
方慤曰凡耳有所聞者皆能知聲心有所識者則能
知音道有所通者乃能知樂若瓠巴鼔瑟游魚出聽
伯牙鼓琴六馬仰秣此禽獸之知聲者也魏文矦好
鄭衛之音齊宣王好世俗之樂此衆庶之知音者也
若孔子在齊之所聞季札聘魯之所觀此君子之知
樂者也
臣按三代而上本人心以為治其政治寓于聲樂
之中故審其聲樂即知其政治之所以然三代而
下一切從事于簿書期會刑罰兵戎之末所謂樂
者特用以行禮耳不本于人心不協于律吕人之
氣不復關于天君之政不復寓于樂故流為苟簡
之治而無復文明之化者此也
是故先王本之情性稽之度數制之禮義合生氣之和
道五常之行使之陽而不散隂而不密剛氣不怒柔氣
不懾四暢交于中而發作于外皆安其位而不相奪也
臣按聖人作樂必本于人之性情性之未發者中
也發為情而中節者和也而又稽考于天然自有
之度物理自然之數或長或短曰多曰少皆必合
于古昔之制焉然樂之作也必與禮俱而禮則各
有所宜又必裁制于禮之義焉律陽而吕隂必使
其協比諧和則生氣之在天者陽之氣不至于散
泄隂之氣不至于秘密矣仁禮義智信在人為常
行必使其道達流通則常德之在人者剛之氣不
至于忿怒柔之氣不至于怯懾如此則天地之隂
陽人心之剛柔四者各得其中而和暢焉交暢于
中而發形于外于是宫君商臣角民徵事羽物各
安其位而不相奪倫矣
凡姦聲感人而逆氣應之逆氣成象而滛樂興焉正聲
感人而順氣應之順氣成象而和樂興焉倡和有應回
邪曲直各歸其分而萬物之理各以類相動也
鄭玄曰姦聲正聲感人是倡也而逆氣順氣應之是
和也回謂乖違邪謂邪僻及曲之與直各歸其善惡
之分善歸善分惡歸惡分而萬物之情理亦各以善
惡之類自相感動也
輔廣曰由是觀之先王之樂固非一日之積也而樂
之和與滛亦豈一人之所能為哉自聲之感氣氣之
成象然後樂興焉先王因其自然之象而寫之于八
音固不能有所加損于其間也至紂為靡靡之樂亦
其逆氣自然之象耳
臣按說者皆謂聲樂之作出于人君之心而此則
謂聲感人而氣應氣應而成象然後樂興焉蓋以
聲出人君之心而其聲有正有姦此以聲感彼以
氣應一倡一和相為應驗或形于詠歌或著于舞
蹈斐然而成章粲然而成列是以其為樂也有滛
有和焉自古聖君建中和之極以為樂本聲之出
者必致其謹非合于天理之正也有所不言惟恐
其或流于姦而致逆氣之應也
然後發以聲音而文以琴瑟動以干戚飾以羽旄從以
簫管奮至德之光動四氣之和以著萬物之理
孔穎達曰動發心志以聲音文飾聲音以琴瑟振動
形體以干戚裝飾樂具以羽旄隨從音樂以簫管用
以奮動天地至德之光則神明來降感動四時氣序
之和則風雨順寒暑時以著萬物之理則萬物得其
所也
陸佃曰奮猶發也若大章所以發堯德之光大韶所
以發舜德之光
臣按此章上文既言姦聲亂色不留聰明滛樂慝
禮不接心術惰慢邪辟之氣不設于身體使耳目
鼻口心知百體皆由順正以行其義必如上所言
然後可以作樂不然則無其本矣人而不仁如樂
何樂云樂云鐘鼔云乎哉夫既脩身以為作樂之
本然後從之以聲容備之以器數在己則奮至德
之光在天則動四氣之和在地則著萬物之理矣
是故清明象天廣大象地終始象四時周旋象風雨五
色成文而不亂八風從律而不姦百度得數而有常小
大相成終始相生倡和清濁迭相為經故樂行而倫清
耳目聰明血氣和平移風易俗天下皆寧
鄭玄曰八風八方之風也律十二月之律也距冬至
四十五日條風至四十五日明庶風至四十五日清
明風至四十五日景風至四十五日涼風至四十五
日閶闔風至四十五日不周風至四十五日廣莫風
至
張載曰正樂既行故人倫之道清不視聽姦亂故耳
目聰明口鼻心知百體皆由順正故血氣和平風移
俗易移是移徙之名易是改易之稱易前之惡從今
之善上行謂之風下習謂之俗
方慤曰清明者樂之聲故象天廣大者樂之體故象
地終始者樂之序故象四時周旋者樂之節故象風
雨
應鏞曰五聲配乎五行之色八音配乎八卦之風自
一度衍之而至于百則百度各得其數曰不亂不姦
以至有常言其常而不紊也曰相成相生以至迭相
為經言其變而不窮也
臣按自古聖人以樂為内外交脩之要始也由脩
身而後作樂以致夫交感天人之效終也因樂行
而養德以致夫風俗移易之美樂之功效大矣哉
故曰樂者樂也君子樂得其道小人樂得其欲以道制
欲則樂而不亂以欲忘道則惑而不樂是故君子反情
以和其志廣樂以成其教樂行而民鄉方可以觀德矣
程頥曰人雖不能無欲然當有以制之無以制之而
惟欲之從則人道廢而入于禽獸矣
臣按樂之所以為樂因乎人情之所樂而已矣然
人情之所樂者則各有不同焉中人以上所樂者
在乎道理中人以下所樂者在乎情欲是以君子
之人必反其情以和其志以道義之正而制情欲
之私所以然者廣樂以成其教耳廣吾所樂之道
以寓之聲容之間以成天下之教使凡天下之有
耳目口鼻心知之欲者皆知反其情不以其私而
忘乎道義之正莫不各有所以趣向之方焉如此
則君子之德從可知矣
詩言其志也歌咏其聲也舞動其容也三者本于心然
後樂器從之是故情深而文明氣盛而化神和順積中
而英華發外惟樂不可以為偽
臣按樂之為樂曰聲曰容曰器三者而已聲寓于
歌容著于舞歌之所協者金石絲竹舞之所執者
干戚羽旄然推原其本則出于心具于性而為德
發于志而為詩由是而協于聲則為歌詩之章見
于形則為文武之舞情之感于中者深則文之著
于外者明如天地之氣盛于内則化之及于物者
神妙不測也此無他有和順積于中斯有英華發
于外有諸中必形于外夫豈可以聲音像貌而偽
為之乎由是觀之則可見為樂之本在于心而心
之所以大和極順者又在乎誠也
是故情見而義立樂終而德尊君子以好善小人以聽
過故曰生民之道樂為大焉
陳澔曰情見于樂之初而見其義之立化成于樂之
終而知其德之尊君子聽之而好善感發其良心也
小人聽之而知過蕩滌其邪穢也故曰以下引古語
結之
臣按此章諸家皆以為論大武之樂陳氏特以為
通論樂與舞之理如此末引古語所謂生民之道
樂為大焉蓋動之以形者不若動之以聲喻之以
事者不若喻之以理不假之教條無待于約束潛
銷默化自然相忘于不知不識之天大哉樂乎斯
其至矣
魏文矦問于子夏曰吾端冕而聽古樂則唯恐臥聽鄭
衛之音則不知倦敢問古樂之如彼何也新樂之如此
何也子夏對曰今夫古樂進旅(衆也)退旅(進退齊一)和正以廣
弦匏笙簧會守拊鼔(衆樂待鼓而作)始奏以文(謂鼔)復亂(卒章)以武
(鐃也)治亂以相(拊也)訊(治也)疾(急也)以雅(樂器)君子于是語于是道
古脩身及家平均天下此古樂之發也今夫新樂進俯
退俯(行列雜亂)姦聲以濫(不正)溺而不止及優(俳優)侏傿(短小之人)獶
(獮㺅)雜子女不知父子樂終不可以語不可以道古此新
樂之發也
臣按子夏既别古樂新樂之異以告文矦而下又
告之以其所問者乃樂而所好者則音而音有德
音溺音之不同而總結之曰為人君者謹其所好
惡而已矣君好之則臣為之上行之則民從之所
謂好惡者謂好古樂惡新樂也文矦不能謹其所
好惡好其所當惡惡其所當好聽古樂則思睡聽
新聲則不知倦好惡之不謹故也謹之一言其人
君為治之本豈但樂之一事乎
夫樂者象成者也總干而山立武王之事也發揚蹈厲
太公之志也武亂皆坐周召之治也
陳澔曰言作樂者倣象其成功故將舞之時舞人總
持干盾如山之立嶷然不動此象武王持盾以待諸
矦之至故曰武王之事也所以發揚蹈地而猛厲象
太公威武鷹揚之至也亂樂之卒章也上章言復亂
以武言武舞將終而坐象周公召公文德之治蓋以
文而止武也
臣按此孔子因賓牟賈問武樂而答之也先儒輔
氏謂此三言說盡武樂之事
且夫武始而北出再成而滅商三成而南四成而南國
是疆五成而分周公左召公右六成復綴以崇天子
陳澔曰成者曲之一終初自南第一位而北至第二
位故云始而北出也此是一成再成則舞者從第二
位至第三位象滅商也三成則舞者從第三位至第
四位極于此而反乎南象克殷而南還也四成則舞
者從北頭第一位郤至第二位象伐紂之後疆理南
方之國也五成則舞者從第二位至第三位乃分為
左右象周公居左召公居右也綴謂南頭之初位也
六成則舞者從第三位而復于南之初位樂至六成
而復初位象武功成而歸鎬京四海皆尊崇為天子
矣
臣按帝王之樂莫盛于韶武孔子以之而竝論而
皆有盡美之稱韶以九成武以六成後世言文樂
者宗韶言武樂者宗武皆所謂至矣盡矣不可復
加者也韶樂之制備于虞書武舞之義詳于樂記
後世有志于帝王之樂者尚有考于斯二者以為
萬世作樂之凖
春秋傳隱公五年公問羽數于衆仲對曰天子用八(八八六十)
(四人)諸矦用六(六六三十六人)大夫四(四四十六人)士二(士有功賜樂二二四人)夫
舞所以節八音而行八風(八方之風)故自八以下
臣按舞佾之數惟天子得以盡物數故以八為列
范祖禹所謂自上而下降殺以兩兩之間不可以
毫髮僭差也
昭公二十年晏子曰先王之濟五味和五聲也以平其
心成其政也聲亦如味(濟和五聲亦如五味)一氣(樂以氣動故居苐一)二體
(舞有文武)三類(風雅頌)四物(四方之物以成器)五聲(宫商角徵羽)六律(黃鍾大蔟)
(姑洗蕤賓夷則無射)七音(宮商角徵羽變宫變徵)八風(八方之風條風明庶風清明風景風涼風)
(閶闔風不周風廣莫風)九歌(九功之事皆可歌也)以相成也(合此九者然後為樂)清濁
小大短長疾徐哀樂剛柔遲速高下出入周(密)疏(稀)以
相濟也(合此十者相濟後和)君子聽之以平其心心平德和
臣按晏子此言非專為樂也借樂以喻人之和耳
然前九者盡樂之大綱後十者備樂之要用作樂
者必本諸此然後無所遺聽樂者必達諸此然後
無不通
國語周景王將鑄無射問律于伶(司樂官)州鳩(人名)對曰律
所以立均出度也古之神瞽考中聲而量之以制度律
(度其長短)均(平也)鍾百官軌(道也)儀(法也)紀之以三(天地人)平之以六
(律也)成于十二(十二律吕)天之道也夫六中之色也故名之曰
黃(中色)鍾(聚也陽氣聚于此)所以宣養六氣(隂陽風雨晦明)九德(即六府三事)
也由是第之二曰太蔟(陽氣太簇達于上)所以金奏(太簇正聲為商故為)
(金奏)贊陽(贊佐陽氣)出滯(發出滯伏)也三曰姑洗(姑潔洗濯)所以脩潔百
物考神納賓(合致神人享宴納賓)也四曰蕤賓(隂氣委蕤于上陽氣盛長于下有似)
(賓主)所以安靖神人獻酬交酢也五曰夷則(夷平則法)所以詠
歌九則(九功之法則)平民無貳(疑貳)也六曰無射(陽氣收藏萬物無射)所
以宣布哲人之令德示民軌儀也為之六閒(六閒即六吕在陽律)
(之間)以揚沉伏(發揚滯伏之氣)而黜(去也)散越(揚也)也元閒(隂繫于陽以黃鍾為)
(主故曰元閒)大吕(天氣成于黃鍾受之于大吕)助宣物也二閒夾鍾(助陽鍾聚)
出四隙之細(四時閒隙之氣細微者)也三閒中吕宣中氣也四閒
林(氣盛也)鍾和展(審也)百事俾(使也)莫不任(任職)肅(速也)純(大也)恪(敬也)
也五閒南(任也)吕贊陽秀也六閒應(台也)鍾均利器用俾應
復也律吕不易無姦物也細(細聲謂角徵羽)鈞(調也)有鍾(大為鍾)無
鏄(小為鏄)昭(明也)其大也大(大聲謂宫商)鈞有鏄無鍾甚大無鏄
鳴其細也(細則用大以大平細大則用小以小平大至則甚大則獨鳴其細細謂絲竹革木)大
昭小鳴和之道也和平則久久固則純純明則終終復
則樂所以成政也故先王貴之
朱熹曰均只是七鈞如以黃鍾為宫便以林鍾為徵
太蔟為商南吕為羽姑洗為角應鍾為變宫蕤賓為
變徵這七律自為一鈞其聲自相諧應古人要合聲
先須吹律衆聲皆合律方可用後來人想不解去逐
律吹得京房始有律凖乃是先做下一箇子母調得
正了後來只依此為凖國語謂之均梁武帝謂之通
其制十三絃一絃是全律
臣按國語載伶州鳩對周景王之言所以發明十
二律之名義居然可見考之是時單穆公又告王
鈞音之說有曰先王之制鍾也大不出鈞重不過
石律度量衡于是乎生小大器用于是乎出即此
章立均出度之說也均者鈞鍾也以木長七尺有
絃繫之以為鈞法用以度鍾之大小清濁也漢大
予樂有之
家語孔子曰夫先王之制音也奏中聲以為節流入于
南不歸于北夫南者生育之鄉北者殺伐之域故君子
之音温柔居中以養生育之氣憂愁之感不加于心也
暴厲之動不在于體也夫然者乃所謂治安之風也小
人之音則不然亢麗微末以象殺伐之氣中和之感不
載于心温和之動不存于體夫然者乃所以為亂之風
也㫺者舜彈五絃之琴造南風之詩其詩曰南風之薰
兮可以解吾民之愠兮南風之時兮可以阜吾民之財
兮唯脩此化故其興也勃然德如泉流至于今王公大
人述而弗忘殷紂好為北鄙之聲其廢也忽然至于今
王公大人舉以為誡夫舜起布衣積德含和而終以帝
紂為天子荒滛暴亂而終以亡
臣按家語此章孔子聞仲由鼓琴而發也蓋人心
善惡皆于樂聲見之故孔子聞其琴聲而為此言
既言樂必以中聲為節而又推其聲有南北之異
南者生育之鄉舜歌南風之詩其興也勃然含和
而終以帝北者殺伐之域紂好北鄙之聲其廢也
忽然暴亂而終以亡人君之于音樂烏可以不謹
其所好樂者乎然舜非獨帝也當世化之皆有諧
讓之美紂非獨亡也當世化之皆變靡靡之風由
是觀之聲之有南北其來也遠矣今世樂部亦分
為南北北音自金元始有之世因謂宋世以来所
遺之音南音流于哀怨北音極其暴厲我國家復
二帝三王之正統而世俗所尚之音猶有未盡去
者所以奏中聲之節歌解愠阜財之詩一洗亢麗
微末之習不能無望於當代之英君誼辟云
以上論樂律之制(上之下)
大學衍義補卷四十二
