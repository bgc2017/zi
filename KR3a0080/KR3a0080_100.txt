大學衍義補卷一百
明丘濬撰
治國平天下之要
慎刑憲
總論制刑之義
易噬(齧也)嗑(合也)亨利用獄
程頤曰口中有物則隔其上下不得嗑必齧之則得
嗑故為噬嗑聖人以卦之象推之於天下之事在口
則為有物隔而不得合在天下則為有彊梗或讒邪
間隔於其間故天下之事不得合也當用刑法小則
懲戒大則誅戮以除去之然後天下之治得成矣噬
嗑者治天下之大用也去天下之間在任刑罰
又曰天下之事所以不得亨者以有間也噬而嗑之
則亨通矣利用獄噬而嗑之之道宜用刑獄也天下
之間非刑獄何以去之不云利用刑而云利用獄者
卦有明照之象利於察獄也獄者所以究治情偽得
其情則知為間之道然後可以設防與致刑也
朱熹曰卦以隂居陽雖不當位而利用獄蓋治獄之
道惟威與明而得其中之為貴
彖曰頤中有物曰噬嗑噬嗑而亨剛柔分動而明雷電
合而章柔得中而上行雖不當位利用獄也
程頤曰剛爻與柔爻相間剛柔分而不相雜為明辨
之象明辨察獄之本也動而明下震上離其動而明
也雷電合而章雷震而電耀相須竝見合而章也照
與威竝行用獄之道也能照則無所隱情有威則莫
敢不畏六五以柔居五為不當而利於用獄者治獄
之道全剛則傷於嚴暴過柔則失於寬縱五為用獄
之主以柔處剛而得中得用獄之宜也
臣按先儒有言噬嗑震上離下震雷離電天地生
物有為造物之梗者必用雷電擊摶之聖人治天
下有為生民之梗者必用刑獄斷制之故噬嗑以
去頤中之梗雷電以去頤中之梗刑獄以去天下
之梗也所謂梗者即有間之謂也物有間於吾頤
之中必齧斷之而後口可閉合口不能合則有所
窒礙而氣有不通矣人有梗於吾治之間必斷制
之而後民得安靖民不得安則有所苛擾而生有
不寧矣然其所以梗吾治而使民之不安者必有
其情焉有其情故有其獄也所以治斯獄也非明
不能致其察非威不能致其決明以辨之必如電
之光歘然而照耀使人不知所以為蔽威以決之
必如雷之震轟然而擊搏使人不知所以為拒明
與威竝行用獄之道也然其施於外者用其剛如
此可爾若夫存於中者則又以柔為本而其柔也
非專用柔用柔以處剛無太過焉無不及焉夫是
之謂中夫是之謂利苟偏於一而或過與不及則
非中矣則為不利矣
象曰雷電噬嗑先王以明罰勑法
程頤曰電明而雷威先王觀雷電之象法其明與威
以明其刑罰勑其法令法者明事理而為之防者也
吴澂曰明者辨别精審之意勑者整飭嚴警之意明
象電光勑象雷威罰者一時所用之法法者平日所
定之罰一時所用之允當者示平日所定之信必也
故明其罰所以勑其法
臣按制定於平昔者謂之法施用於臨時者謂之
罰法者罰之體罰者法之用其實一而已矣人君
象電之光以明罰象雷之威以勑法蓋電之光非
如日星之明有恒而不息歘然而為光於時頃之
間如人之有罪者或犯於有司則當隨其事而用
其明察以定其罰焉或輕或重必當其情不可掩
蔽也否則非明矣雷之威歲歲有常&KR0658;&KR0658;之聲震
驚百里如國家有律令之制違其式而犯其禁必
有常刑或輕或重皆有定制不可變渝也否則非
勑矣夫法有定制而人之犯也不常則隨其所犯
而施之以責罰必明必允使吾所罰者與其一定
之法無或出入無相背戾常整飭而嚴謹焉用獄
如此無不利者矣
初九屨(加於足)校(木械)滅趾(傷滅其趾)无咎(小懲而大戒故无咎)六二噬膚
(旡骨之肉)滅(深入至没其鼻)鼻无咎六三噬腊肉(乾腊堅韌之物)遇毒小吝
无咎九四噬乾胏(肉之帶骨者)得金(鈞金)矢(束矢)利艱貞吉六五
噬乾肉得黃金貞厲无咎上九何校滅耳凶
朱熹曰初上无位為受刑之象中四爻為用刑之象
初在卦始罪薄過小又在卦下故為屨校滅趾之象
止惡於初故得无咎
子曰小人不恥不仁不畏不義不見利不勸不威不懲
小懲而大誡此小人之福也易曰屨校滅趾无咎此之
謂也善不積不足以成名惡不積不足以滅身小人以
小善為無益而弗為也以小惡為無傷而弗去也故惡
積而不可掩罪大而不可解易曰何(上聲)校滅耳凶
臣按噬嗑一卦六爻俱以刑獄言而聖人於大傳
特論初九上九二爻蓋初與上无位為受刑之人
而其中四爻則用刑之人也然下之人必犯於刑
而後受之所以受之者由上之人用之也用刑以
刑人將使人不敢為惡而務於為善然後吾刑不
用矣上无所用則下无所受下无何校滅耳之苦
上无滅鼻遇毒之勞所以然者聖人明罰勑法懲
之於早故也天生聖人為民造福旣叙彜倫而錫
君子以考終命之福復明刑罰而養小人以全身
命之福蓋小人不以不仁為恥見利而後勸於為
仁不以不義為畏畏威而後懲於不義懲之於小
所以誡其大懲之於初所以誡其終使其知善不
在大而皆有所益惡雖甚小而必有所傷不以善
小而弗為不以惡小而為之不至於惡積而不可
掩罪大而不可解以傷其膚殞其身亡其宗其為
小人之福也則亦何以異於錫君子者哉
賁之象曰山下有火賁君子以明庶政无敢折獄
程頤曰君子觀山下有火明照之象以修明其庶政
成文明之治而无果敢於折獄也折獄者人君之所
致慎也豈可恃其明而輕自用乎乃聖人之用心也
為戒深矣折獄者專用情實有文飾則沒其情矣故
无敢用文以折獄也
朱熹曰山下有火明不及遠明庶政事之小者折獄
事之大者内離明而外艮止故取象如此
旅之象曰山上有火旅君子以明慎用刑而不留獄
程頤曰火之在高明无不照君子觀明照之象則以
明慎用刑明不可恃故戒於慎明而止亦慎象觀火
行不處之象則不留獄獄者不得已而設民有罪而
入豈可留滯淹久也
臣按朱熹謂賁與旅卦皆說刑獄事但爭艮與離
之在内外故其說相反止在外明在内故明庶政
而不敢折獄止在内明在外故明慎用刑而不留
獄粗言之如今州縣治獄禁勘審覆自有許多節
次過乎此而不決便是留獄不及乎此而決便是
敢於折獄書曰要囚服念五六日至于旬時丕蔽
要囚周禮秋官亦有此句便是有合如此者若獄
未具而決之是所謂敢折獄也若獄已具而留之
不決是所謂留獄也由是觀之賁旅二卦蓋交相
成而互相用也獄之未具則不敢折故獄得真情
而人不冤獄之已具則無或留故獄不停囚而人
不滯治獄之道備於此矣治獄君子必象離之明
以為之體象山之止以為之用明矣而猶不敢折
獄明矣而猶必慎而不留皆止之象也獄不難於
治而難於用故噬嗑卦辭曰利用獄
豐之象曰雷電皆至豐君子以折獄致刑
程頤曰雷電皆至明震竝行也二體相合故云皆至
離明也照察之象震動也威斷之象折獄者必照其
情實惟明克允致刑者必威於姦惡惟斷乃成故君
子觀雷電明動之象以折獄致刑也
朱熹曰噬嗑明在上是明得事理先立這法在此未
有犯的人留待異時之用故云明罰勑法豐威在上
明在下是用這法時須是明見下情曲折方得不然
威動於上必有過錯也故云折獄致刑此是程子之
意其說極好
洪邁曰易六十四卦而以刑罰之事著於大象者凡
四焉噬嗑旅上卦為離豐賁下卦為離離明也聖人
知刑獄為人司命故設卦觀象必以文明為主而後
世付之文法俗吏何耶
臣按豐之為卦盛大之義也明足以照動足以亨
然後能致豐大之功苟天下之人有以梗吾之教
化犯吾之禁令而吾之明不足以照之吾之威不
足以折之何以成其豐亨盛大之治哉是以君子
必體電之明以折斷獄情體雷之威以致用刑殺
威至而明不至不可也明至而威不至不可也必
明威竝用如雷之擊也必與電俱電之掣也必與
雷竝明寓於威斷之中則其威也非肆暴虐而灼
然有以燭其姦威施於明察之下則其明也非作
聰明而毅然有以正其罪威明竝用容光之隙無
不照雷霆之下無不折無一人而敢隱其情無一
地而敢負其固則天下之大四海之廣豐豫而亨
通矣
中孚之象曰澤上有風中孚君子以議獄緩死
程頤曰水體虚故風能入之人心虚故物能感之風
之動乎澤猶物之感於中故為中孚之象君子觀其
象以議獄與緩死君子之於議獄盡其忠而已於決
死極於惻而已故誠意常求於緩緩寬也於天下之
事無所不盡其忠而議獄緩死其最大者也
朱熹曰風感水受中孚之象議獄緩死中孚之意楊
萬里曰風無形而能震川澤鼔幽潜誠無象而能動
天地感人物此澤上有風所以為中孚故君子以之
議獄緩死蓋好生治民舜之中孚也不犯有司天下
之中孚也天下中孚則萬心一心矣鳥巢可窺況豚
魚乎無他不殺之心孚於鳥耳使無誠慤好生之心
巢中之鳥不為海上之鷗乎議獄者求其入中之出
緩死者求其死中之生若元惡大姦不在是典故四
凶無議法少正卯無緩理
臣按卦象言刑獄者五卦噬嗑賁豐旅中孚也噬
嗑賁豐旅皆有離象而噬嗑豐則兼取震賁旅則
兼取艮蓋獄以明照為主必先得其情實則刑不
濫然非震以動之則無有威斷非艮以止之則輕
於用刑惟中孚一卦則有取於巽兌先儒謂中孚
體全似離互體有震艮蓋用獄必明以照之使人
無隱情震以威之使人無拒意而又當行而行當
止而止不過於用其明而恣其威也夫然後兌以
議之巽以緩之原情定罪至再至三詳之以十議
原之以三宥王聽之司寇聽之三公聽之旬而職
聽三旬而職聽三月而上之議而又議緩而又緩
求其出而不可得然後入之求其生而不可得然
後死之本乎至誠孚信之心存乎至仁惻怛之意
在我者有誠心則在人者無遺憾矣聖人作經垂
世立教惓惓於刑獄之事不一而足焉如此其知
天下後世之憂患而為之慮也深且遠矣
書舜典象以典刑流宥五刑鞭作官刑扑作教刑金作
贖刑眚災肆赦怙終賊刑欽哉欽哉惟刑之恤哉
朱熹曰象如天之垂象以示人而典者常也示人以
常刑所謂墨劓剕宮大辟五刑之正也所以待夫元
惡大憝殺人傷人穿窬淫放凡罪之不可宥者也流
宥五刑者流遣之使遠去如下文流放竄殛之類是
也宥寬也所以待夫罪之稍輕雖入於五刑而情可
矜法可疑與夫親貴勳勞而不可加以刑者則以此
而寬之也鞭作官刑者木末垂革官府之刑也扑作
教刑者夏楚二物學校之刑也皆以待夫罪之輕者
金作贖刑者金黃金贖贖其罪也蓋罪之極輕雖入
於鞭扑之刑而情法猶有可議者也此五句者出重
入輕各有條理法之正也肆縦也眚災肆赦者眚謂
過誤災謂不幸若人有如此而入於刑則又不待流
宥金贖而直赦之也賊殺也怙終賊刑者怙謂有恃
終謂再犯若人有如此而入於刑則雖當宥當贖亦
不許其宥不聽其贖而必刑之也此二句者或由重
而即輕或由輕而即重蓋用法之權衡所謂法外意
也聖人立法制刑之本末此七言者大略盡之矣雖
其輕重取舍陽舒隂慘之不同然欽哉欽哉惟刑之
恤之意則未始不行乎其間也蓋其輕重毫釐之間
各有攸當者乃天討不易之定理而欽恤之意行乎
其間則可以見聖人好生之本心也
又曰象以典刑此一句乃五句之綱領諸刑之總括
猶今之刑皆結於笞杖徒流絞斬也凡人所犯合墨
則加以墨刑所犯合劓則加以劓刑剕宮大辟皆然
流宥五刑者其人所犯合此五刑而情輕可恕或因
過誤則全其肢體不加刀鋸但流以宥之屏之遠方
不與同齒如五流有宅五宅三居之類鞭作官刑者
此官府之刑猶今之鞭撻吏人蓋有一項刑專以治
官府之胥吏如周禮治胥吏鞭五百鞭三百之類扑
作教刑此一項學官之刑猶今之學舍夏楚凡教人
之事有不率者則用此刑扑之如侯明撻記之類金
作贖刑謂鞭扑二刑之可恕者則許用金以贖其罪
夫象以典刑之輕者有流以宥之鞭扑之刑之輕者
有金以贖之流宥所以寬五刑贖刑所以寬鞭扑聖
人斟酌損益低昂輕重莫不合天理人心之自然而
無毫釐秒忽之差也其曰欽哉欽哉惟刑之恤哉者
此則聖人畏刑之心閔夫死者之不可復生刑者之
不可復續惟恐察之有不審施之有不當又雖已得
其情而猶必矜其不教無知而抵冒至此也詳此數
言則聖人制刑之意可見而其於輕重淺深出入取
舍之際亦已審矣雖其重者或至於誅斬斷割而不
少貸然本其所以至此則其所以施於人者亦必嘗
有如是之酷矣是以聖人不忍其被酷者銜冤負痛
而為是以報之雖若甚慘而語其實則為適得其宜
雖以不忍之心畏刑之甚而不得赦也惟其情之輕
者聖人於此乃得以施其不忍畏刑之意而有以宥
之然亦必投之遠方以禦魑魅蓋以此等所犯非殺
傷人則亦或淫或盜其情雖輕而罪實重若使旣免
於刑而又得還鄉復為平民則彼之被其害者寡妻
孤子將何面目以見之而此幸免之人髮膚肢體了
無所傷又將得以遂其前日之惡而不悔此所以必
曰流以宥之而又有五流有宅五宅三居之文也若
夫鞭扑之刑則雖刑之至小而情之輕者亦必許其
入金以贖而不忍輒以真刑加之是亦仁矣然而流
專以宥肉刑而不下及於鞭扑贖專以待鞭扑而不
上及於肉刑則其輕重之間又未嘗不致詳也至於
過誤必赦故犯必誅之法則又權衡乎五者之内欽
哉欽哉惟刑之恤之旨則常通貫乎七者之中此聖
人制刑明辟之意所以雖或至於殺人而其反覆表
裏至精至密之妙一一皆從廣大虚明心中流出而
非私智之所為也而或者之論乃謂上古惟有肉刑
舜之為流為贖為鞭為扑乃不忍民之斬戮而始為
輕刑者則是自堯以上雖犯鞭扑之刑者亦必始從
墨劓之坐而舜之心乃不忍於殺傷淫盜之凶賊而
反忍於見殺見傷為所侵犯之良民也聖人之心其
不如是之殘忍偏倚而失其正亦已明矣
臣按舜典此章萬世論刑之祖象以典刑以下七
句凡二十八字萬世聖人制刑之常典欽哉欽哉
惟刑之恤哉二句凡九字萬世聖人恤刑之常心
聖賢之經典其論刑者千言萬語不出乎此帝王
之治法其制刑者千條萬貫亦不外乎此後世帝
王所當凖則而體法焉者也此章真氏衍義旣已
載於審治體篇以見德刑輕重之分而此又備詳
之者蓋前編言其理所以致其知故宜略此編載
其事所以見於行故不得不詳蓋互相備也他倣
此
帝曰臯陶蠻夷猾(亂也)夏寇(劫人曰寇)賊(殺人曰賊)姦(在外曰姦)宄(在内曰宄)
汝作士(理官也)五刑有服(服服其罪)五服三就五流(五等象刑之當宥者)
有宅五宅三居惟明克允
朱熹曰服服其罪也吕刑所謂上服下服是也三就
孔氏以為大罪於原野大夫於朝士於市竊恐惟大
辟棄之於市宮辟則下蠶室餘刑亦就屏處蓋非死
刑不欲使風中其瘡誤而至死聖人之仁也五流五
等象刑之當宥者也五宅三居者流雖有五而宅之
但為三等之居孔氏以為大罪居於四裔次則九州
之外次則千里之外大槩當略近之此因禹之讓而
申命之又戒以必當致其明察乃能使刑當罪而人
無不信服也
臣按惟明則情偽畢知克允則輕重適當非明不
足以盡人情不允不足以當人罪帝舜告臯陶而
戒之以惟明克允謂之惟者此外别無他術謂之
克者如此然後能信
大禹謨帝曰臯陶惟兹臣庶罔或干(犯也)予正(政也)汝作士
明于五刑以弼(輔也)五教期于予治刑期于無刑民協于
中時乃功懋哉
朱熹曰聖人之治以德為化民之本而刑特以輔其
所不及而已期者先事取必之謂舜言惟此臣庶無
或有干犯我之政者以爾為士師之官能明五刑以
輔五品之教而期我以至於治其始雖不免於用刑
而實所以期至於無刑之地故民亦皆能協於中道
初無有過不及之差則刑果無所施矣凡此皆汝之
功也
朱熹又曰法家者流往往常患其過於慘刻今之士
大夫恥為法官更相循襲以寬大為事於法之當死
者反求以生之殊不知明于五刑以弼五教雖舜亦
不免教之不從刑以督之懲一人而天下知所勸戒
所謂辟以止辟雖曰殺之而仁愛之實已行乎中今
非法以求其生則人無所懲懼陷於法者愈衆雖曰
仁之適以害之聖人亦不曾徒用政刑到德禮旣行
天下旣治亦不曾不用政刑故書說刑期于無刑只
是存心期於無而刑初非可廢
臣按明于五刑以弼五教此萬古聖人制刑之本
意也可見刑之制非專用之以治人罪蓋恐世之
人不能循夫五倫之教故制刑以輔弼之使其為
子皆孝為臣皆忠為兄弟皆友居上者則必慈與
人者則必信夫必守義婦必守禮有一不然則入
於法而刑辟之所必加也天下之人有見於此其
資質之美者有所畏而一於為善氣稟之偏者有
所懲而不敢為惡則彜倫為之益叙而刑罰可以
不用矣
臯陶曰宥過無大刑故無小罪疑惟輕功疑惟重與其
殺不辜寧失不經好生之德洽于民心兹用不犯于有
司
朱熹曰過者不識而誤犯也故者知之而故犯也過
誤所犯雖大必宥不忌故犯雖小必刑即上篇所謂
眚災肆赦怙終賊刑者也罪已定矣而於法之中有
疑其可重可輕者則從輕以罰之功已定矣而於法
之中有疑其可輕可重者則從重以賞之辜罪經常
也謂法可以殺可以無殺殺之則恐陷於非辜不殺
之恐失於輕縱二者皆非聖人至公至平之意而殺
不辜者尤聖人之所不忍也故與其殺之而害彼之
生寧姑全之而自受失刑之責此其仁愛忠厚之至
皆所謂好生之德也蓋聖人之法有盡而心則無窮
故其用刑行賞或有所疑則常屈法以伸恩而不使
執法之意有以勝其好生之德此其本心所以無所
壅遏而得行於常法之外及其流衍洋溢漸涵浸漬
有以入於民心則天下之人無不愛慕感悅興起於
善而自不犯于有司也
朱熹曰觀臯陶所言帝德罔愆以下一節便是聖人
之心涵育發生真與天地同德而物或自逆於理以
于天誅則夫輕重取舍之間亦自有決然不易之理
其宥過非私恩其刑故非私怒罪疑而輕非姑息功
疑而重非過予如天地四時之運寒凉肅殺常居其
半而涵養發生之心未始不流行乎其間此所以好
生之德洽于民心而自不犯于有司非旣抵罪而復
縱舍之也夫旣不能止民之惡而又為輕刑以誘之
使得以肆其凶暴於人而無所忌則不惟彼見暴者
無以自伸其冤而姦民之犯于有司者且將日以益
衆亦非聖人匡直輔翼使民遷善遠罪之意也
臣按好生之德洽于民心此帝舜所以為舜也蓋
天地生人而人得以為生是人之生也莫不皆欲
其生然彼知己之欲生而不知人之亦莫不欲其
生也是以相爭相奪以至於相殺以失其生生之
理人君為生人之主體天地之大德為生靈之父
母於凡天下之人無不欲其生於凡有生者苟可
以為其養生之其者無不為之處置營謀俾之相
安相樂以全其生生之天苟於其中有自戕其生
而逆其生生之理者則必為之除去此所以有刑
法之制焉所以然者無非欲全民之生而已聖人
欲全民之生如此一言以蔽之曰好生吁天地之
大德曰生聖人之大德曰仁仁者好生之謂也
康誥王曰嗚呼封敬明乃罰人有小罪非眚乃惟終自
作不典式(用也)爾有厥罪小乃不可不殺乃有大罪非終
乃惟眚災適爾旣道極厥辜時乃不可殺
蔡沈曰此慎罰也人有小罪非過誤乃其固為亂常
之事用意如此其罪雖小乃不可不殺即舜典所謂
刑故無小也人有大罪非是故犯乃其過誤出於不
幸偶爾如此旣自稱道盡輸其情不敢隱匿罪雖大
時乃不可殺即舜典所謂宥過無大也諸葛孔明治
蜀服罪輸情者雖重必釋其旣道極厥辜時乃不可
殺之意歟
臣按康誥所謂旣道極厥辜時乃不可殺一言此
後世律文自首者免罪之條所自出也
非汝封(康叔名)刑人殺人無或刑人殺人非汝封(三字當在又曰)
(下)又曰劓(割鼻也)刵(截耳也)人無或劓刵人
蔡沈曰刑殺者天之所以討有罪非汝封得以刑之
殺之也汝或無以已而刑殺之刑殺刑之大者劓刵
刑之小者兼舉小大以申戒之也
朱熹曰康叔為周司寇故一篇多說用刑呂氏說非
汝封刑人殺人則人亦無敢刑人殺人又曰非汝封
劓刵人則人亦無敢劓刵人蓋言用刑之權正在康
叔不可不謹之意耳
臣按康誥此言可見刑無大小皆上天所以討有
罪者也為人上者苟以私意刑戮人則非天討矣
一人殺人有限而下之人效之其殺戮滋多為人
上者奈何不謹於刑戮上拂天意下失人心皆自
此始衰世之君往往任意恣殺享年所以不永國
祚所以不長其以此夫
王曰汝陳時臬(法也為準限之意)事罰蔽殷彜用其義(宜也)刑義
殺勿庸以次(次舍之次)汝封乃汝盡遜(順也)曰時叙惟曰未有
遜事
蔡沈曰言敷陳是法與事罰斷以殷之常法矣又慮
其泥古而不通又謂其刑其殺必察其宜於時者而
後用之旣又慮其趨時而徇已又謂刑殺不可以就
汝封之意旣又慮其刑殺雖已當罪而矜喜之心乘
之又謂使汝刑殺盡順於義雖曰是有次叙汝當惟
謂未有順義之事蓋矜喜之心生乃怠惰之心起刑
罰之所由不中也可不戒哉
臣按此武王封康叔於衛告以謹罰之意蓋衛是
殷之故都周承殷之後康叔往殷故都而治其遺
民故欲其敷陳是刑法之事其有所罰者一斷以
前殷之常法矣然殷之刑殺不必皆是也有合義
者焉有不合義者焉惟取其合於義者而用之然
所謂合義與否又不可專用以就已意也夫旣合
於義又不徇已則刑罰當其罪矣設使刑殺盡順
於義雖曰是有次叙而汝亦惟曰未有順義之事
焉蓋刑殺關乎人之性命一人負冤天地為之變
色和氣為之感傷人心為之喪失烏可以輕忽哉
武王告康叔以雖盡遜而惟曰未遜事蓋欲康叔
之心常常不足已遜而猶曰未遜已盡而常如未
盡則不敢輕視人命而苟具獄辭則問刑之人與
受刑之人兩無所憾焉刑罰無不中者矣人君命
臣以治民而欲其慎罰拳拳告教如此為之臣者
安敢不盡其心哉
立政曰和我庶獄庶慎時則勿有間之又曰繼自今文
子文孫其勿誤于庶獄庶慎惟正是乂之又曰今文子
文孫孺子王矣其勿誤于庶獄惟有司之牧夫
蔡沈曰庶獄獄訟也庶慎國之禁戒儲備也和調均
齊獄慎之事而又戒其勿以小人間之使得終始其
治此任人之要也文子文孫者成王武王之文子文
王之文孫也誤失也有所兼有所知不付之有司而
以己誤之也正猶康誥所謂正人與宫正酒正之正
指當職者為言不以己誤庶獄庶慎惟當職之人是
治之又曰始言和我庶獄庶慎時則勿有間之繼言
其勿誤于庶獄庶慎惟正是乂之至是獨曰其勿誤
于庶獄惟有司之牧夫蓋刑者天下之重事挈其重
而獨舉之使成王尤知刑獄之可畏必專有司牧夫
之任而不可以己誤之也
呂祖謙曰始言庶言庶獄庶慎繼去其一止曰庶獄
庶慎又去其一獨曰庶獄蓋挈其尤重獨舉之獄曷
為其獨重也民命所繫亦國命所繫也導迎善氣祈
天永命者獄也竝告無辜無世在下者亦獄也宜周
公獨言而獨戒之
臣按先儒謂立政周公說不可誤于庶獄庶慎到
此又說獄者蓋獄者天下之命所以文王必明德
慎罰收聚人心感召和氣皆是獄離散人心感召
乖氣亦是獄大底事最重處只在于獄故三代之
得天下只在不嗜殺人秦之所以亡亦只是獄不
謹惟是以用獄之際養得一好生之德自此發將
去方能盡得君德所謂事最重處只在于獄最為
切要人君為治真誠知獄之為重則必調和均齊
夫獄慎之事擇人以用而不間以小人委心以用
而不誤以己私惟在内之獄專任之以司刑之職
在外之獄分命之以牧守之任用命者則申敇之
使益虔違命者則戒約之使不肆非惟不敢誤且
不敢兼之也
以上總論制刑之義(上)
大學衍義補卷一百
