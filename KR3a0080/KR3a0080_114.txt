大學衍義補卷一百十四
明丘濬撰
治國平天下之要
嚴武備
總論威武之道(上)
易師之象曰地中有水師君子以容民畜衆
程頥曰師為卦坤上坎下以二體言之地中有水為
衆聚之象以二卦之義言之内險外順險道而以順
行師之義也以爻言之一陽而為衆隂之主統衆之
象也比以一陽為衆隂之主而在上君之象也師以
一陽為衆隂之主而在下將帥之象也地中有水水
聚于地中為衆聚之象故為師也君子觀地中有水
之象以容保其民畜聚其衆也
朱熹曰師兵衆也下坎上坤坎險坤順坎水坤地古
者寓兵于農伏至險于大順藏不測于至靜之中水
不外于地兵不外于民故能養民則可以得衆矣
臣按先儒謂古者兵農合一居則為比閭族黨之
民役則為卒伍軍旅之衆容之畜之于無事之時
而用之于有事之日此衆即此民也容之則保愛
而不傷畜之則聚處而不散有以容之故無事之
時得以生養而自遂有以畜之則有事之時易于
召集以相衛國家之有衆亦猶土地之有險也地
有險則人莫敢踰國有兵則人不敢犯然兵雖險
而用之又必以順焉不順不動也
序卦曰師者衆也衆必有所比故受之以比
程頥曰人之類必相親輔然後能安故既有衆則必
有所比比所以次師也
吕祖謙曰師以二為主二將帥也以一陽而為衆隂
之所聽命者比以五為主以一陽而為衆隂之所親
輔者也比所以次師者言衆雖聽命于將帥而心當
親輔于君也
雜卦曰比樂師憂
蘇軾曰有親則樂動衆則憂
余芑舒曰在上而得衆故樂居下而任衆故憂中天
下而立定四海之民比之樂也鞠躬盡力死而後已
成敗利鈍非所逆覩師之憂也
臣按師之為卦萬世論行師之道皆不出乎此六
爻之間凢軍旅之用所謂出師駐師將兵將將與
夫奉辭伐罪旋師班賞無所不有先儒謂雖後世
兵書之繁不如師卦六爻之略且所論者王者之
師比後世權謀之書竒正甚遠為天下者制師以
立武立武以衛國衛國以安民烏可舍此而他求
哉
謙六五不富以其鄰利用侵伐無不利象曰利用侵伐
征不服也
程頥曰富者衆之所歸惟財為能聚人五以君位之
尊而執謙順以接于下衆所歸也故不富而能有其
鄰也鄰近也不富而得人之親也為人君而持謙順
天下所歸心也然君道不可專尚謙柔必須威武相
濟然後能懷服天下故利行侵伐也威德並著然後
盡君道之宜而无所不利也征不服者征其文德謙
遜所不能服者也文德所不能服而不用威武何以
平治天下非人君之中道謙之過也
朱熹曰以柔居尊在上而能謙者也故為不富而能
以其鄰之象盖從之者衆矣猶有未服者則利以征
之而于它事亦无不利
楊萬里曰征不服者不服而征不得已爾舜征苖不
得已也漢武征匈奴豈不得已乎
臣按征者正也下有不正上則正之下之人非有
不正之事而上之人輙興師以侵伐之則上已不
正矣如正人何在上之人且謙柔和順而下之人
廼負固不服桀驁不馴其不正甚矣上之人專尚
文德而不奮威武以正之則流于姑息失之寬縱
廼謙之過非謙之益也又豈所謂稱物平施者哉
豫利建侯行師
程頥曰豫順而動也豫之義所利在于建侯行師夫
建侯樹屏所以共安天下諸侯和順則萬民悦服兵
師之興衆心和悦則順從而有功故豫悦之道利于
建矦行師也又上動而下順諸矦從王師衆順令之
象君萬邦聚大衆非和悦不能使之服從也
朱熹曰豫和樂也人心和樂以應其上也又曰建矦
行師順動之大者
臣按兵師之興所以為民也興師而民心不悦則
其所行必非王者之師仁義之舉也是以人君舉
事既揆之已復詢之衆衆心和悦然後從而順之
苟有不悦必中止焉寧失勢于他人不失心于已
衆
夬之彖曰夬揚于王庭孚(言信之在中誠已也)號(命衆之辭)有厲(危也)告
自邑(私邑也)不利即(從也)戎(尚武也)利有攸往
程頥曰小人方盛之時君子之道未勝安能顯然以
正道决去之故含晦俟時漸圖消之之道今既小人
衰微君子道盛當顯行之于公朝使人眀知善惡故
云揚于王庭也君子之道雖長盛而不敢忘戒備故
至誠以命衆使知尚有危理焉以此之甚盛决彼之
甚衰若易而無備則有不虞之悔是尚有危理必有
戒懼之心則無患也聖人設戒之意深矣然君子之
治小人以其不善也必以已之善道勝之故聖人誅
亂必先修已舜之敷文德是也告自邑先自治也戎
兵者彊武之事不利即戎謂不宜尚壯武也
朱熹曰夬决也陽决隂也其决之也必正名其罪而
盡誠以呼號其衆相與合力然亦尚有危厲不可安
肆又當先治其私而不可專尚威武則利有所往也
皆戒之之辭
九二惕號莫夜有戎勿恤
程頥曰内懷兢惕而外嚴誡號雖莫夜有兵戎亦可
勿恤矣
臣按先儒謂不利即戎與莫夜有戎相應莫夜有
戎言小人常伺隙興兵以寇君子不利即戎言君
子不當專尚威力以勝小人盖君子之感小人固
自有道若徒以力角力則君子未必有加于小人
而適以敗天下之事爾此聖人之所以深戒也然
則所謂君子勝小人之道奈何曰君子之治小人
以其不善也必以已之善道勝之養之以善而横
逆自若也則含晦俟時以冀其機之可乘仗義執
言以明其罪之所在布誠信以孚衆心申號令以
竦衆聽相與同心以除害協力以敵愾兢兢焉常
存危厲之心不欺彼衰而遂安肆也業業焉益盡
自治之道不恃已彊而事威武也内懷乎兢惕外
嚴乎備戒雖有倉卒莫夜之戎亦無所憂矣夫
然後以堂堂之陳正正之旗舉無敵之師而加諸
有罪之人夫何往而不成功哉苟或恣其一决之
勇而求大快于吾心則非徒不能除其害而反有
以致其大害矣聖人于夬之卦而丁寧深切如此
其為君子謀至矣有天下者可不戒哉
萃之象曰澤上于地萃君子以除戎器戒不虞
程頥曰澤上于地為萃聚之象君子觀萃聚以除治
戎器用戒備于不虞凡物之萃則有不虞度之事故
衆聚則有爭物聚則有奪大率既聚則多故矣故觀
萃象而戒也除謂簡治也去弊惡也除而聚之所以
戒不虞也
朱熹曰除者修而聚之之謂又曰大凡物聚衆盛處
必有爭故當預為之備如人少處必無爭纔人多少
間便自有爭所以當預為之防也
丘富國曰天生五材誰能去兵用兵亂也去兵亦亂
也君子當萃聚之世而除戎器非右武也特戒不虞
而已如秦人之銷鋒鏑唐末之議銷兵則非謂之除
戎器漢武席文景富庶之極至窮兵黷武以事四夷
又豈戒不虞之義乎
臣按民生于世猶澤在地中澤潤乎地而不燥地
容乎澤而不溢相與含容而不覺其為多也澤一
出乎地上則日積月累其出也無窮盡其流也無
歸宿則必有奔放潰決之虞矣譬之民焉當夫國
初民少之際有地足以容其居有田足以供其食
以故彼此相安上下皆足安土而重遷惜身而保
類馴致承平之後生齒日繁種類日多地狹而田
不足以耕衣食不給于是起而相爭相奪而有不
虞度之事矣是以聖王随其時而為之制既為之
足食以順其生又為之足兵以防其變所謂足兵
者不止戎器也而獨以戎器言盖兵與農皆出于
民農所以别于兵者以所執之器異也執耒耜痔
錢鎛者則謂之農手戈矛擐甲胄者則謂之兵其
寔皆民也言器則人在其中矣大抵兵威之所以
不振者由上之人狃于治安而不知戒也盖事久
則必弊除其舊而新之則宿弊為之一新人聚則
必散收其散而聚之則泮渙有所拘束夫然則事
之可虞者皆不足虞矣竊惟我聖祖承元政廢弛
之後民俗凋弊之餘大振威武以立國内而畿甸
外而邊方設立衛所每衛五所每所千軍錯時郡
邑之中以為民生之衛盖不待民生之萃聚而後
戒其不虞也聖祖思患豫防之心遠矣今承平百
餘年生齒之繁比國初幾千倍蓰而兵戎之衆反
不及什二三焉豈大易因萃象以除戎器戒不虞
之義哉㐲惟聖明留心武事明勅所司通將洪武
年間原設衛所軍士隊伍并見在數目以聞下執
政大臣俾其詳究軍伍前後所以多寡之數必欲
復祖宗之舊其道何繇或别有它策具疏備陳然
後集議除其舊而新之收其散而聚之斷斷乎必
有益于國必無損于民然後行之庶幾合乎大易
萃卦之象以為國家制治保邦千萬年長久之計
宗社生靈不勝大幸
聖人以此洗心退藏于密言凶與民同患神以知來知
以藏往其孰能與于此哉古之聰明睿知神武而不殺
者夫
朱熹曰聖人之德無一塵之累無事則其心寂然人
莫能窺有事則神知之用随感而應神武不殺得其
理而不假其物之謂
又曰武雖是殺人的事聖人却存此神武而不殺也
臣按神武不殺四字雖聖人以贊易卦之用然武
而謂之神神武而謂之不殺神武而不殺之一言
是誠聖人文化之妙用武德之至仁函隂陽生殺
之機妙仁義生成之化方其事之未來也運其神
妙之機而測度之于幾微朕兆之先及其事之既
往也斂其明照之用而包函之于幽微隂密之地
用是以立武則變化而莫測運用而無方仁厚而
不傷廣大而無問是即帝堯廣運之武成湯天錫
之勇也伏惟聖人在上體大易神智之德存神武
不殺之心民之有患不得已而用武本仁心而運
神智仗道義以施德威以不殺而為殺也則聖武
布昭于天下則其所謂乃武者不獨並稱于乃文
而且與乃聖乃神之妙用巍巍乎蕩蕩乎與帝堯
之德同一廣運矣
虞書益曰帝德廣運乃聖乃神乃武乃文
朱熹曰廣者大而無外運者行之不息大而能運則
變化不測故自其威之可畏而言則謂之武自其英
華發外而言則謂之文
臣按益贊堯之德不徒曰德而且曰帝德廣運不
徒曰廣運而繼曰乃聖乃神乃武乃文謂之乃者
以見帝德之所以廣運有此四者而其所以知其
為聖神文武者乃以時而出之也本神聖以為文
武此聖人之文所以為文思而光于四表而其武
所以為神武而不殺也歟
商書伊尹曰惟我商王布昭(敷著)聖武代虐以寬兆民允
懷
蔡沈曰聖武猶易所謂神武而不殺者湯之德威敷
著于天下代桀之虐以吾之寬故天下之民信而懷
之也
臣按先儒謂不徒武而謂之聖武以見其出于德
義之勇故能除暴救民以安天下此聖武之
實也至于天下之民莫不信而懷之此聖武之效
也
詩商頌長發之七章曰武王載旆有虔秉鉞如火烈烈
則莫我敢曷(遏同)苞有三蘖(旁生萌蘖謂韋顧昆吾也)莫遂莫達九有
有截韋顧既伐昆吾夏桀(韋顧昆吾皆桀之黨)
朱熹曰武王湯也虔敬也言恭行天討也言湯既受
命載旆秉鉞以征不義桀與三蘖皆不能遂其惡而
天下截然歸商矣初伐韋次伐顧次伐昆吾乃伐桀
當時用師之序如此
臣按先儒謂載旆秉鉞不敢不虔所謂臨事而懼
也夫成湯以天錫勇智之資以至仁伐至不仁而
猶虔敬如此况無成湯之德之才而所遇者又非
韋顧昆吾之敵而可以恣肆而不知所懼哉
殷武之首章曰撻(疾貌)彼殷武奮伐荆楚罙(冒也)入其阻裒
(聚也)荆之旅有截其所湯孫之緒
朱熹曰殷武殷王之武也湯孫謂高宗舊說以此為
祀高宗之樂盖自盤庚没而殷道衰楚人叛之高宗
撻然用武以伐其國入其險阻以致其衆盡平其地
使截然齊一皆高宗之功也易曰高宗伐鬼方三年
克之盖謂此歟
李雩曰楚為夷狄之國世亂則先叛世治則後服商
室中微往往為患高宗所以伐之
朱善曰自古中興之君未有不以武德勝者盖繼衰
亂之後内之則法度之既弛紀綱之既壊外之則諸
矦之既叛四夷之既起自非以武德勝之則安能舉
王綱于已墜合人心于已離撥亂而復反於正哉若
殷之高宗是已信乎其無愧於為湯之孫矣
臣按高宗伐鬼方三年克之事之至難者也然詩
人頌高宗不徒曰武而曰殷武而又以為湯之緒
以見高宗所以用武遠伐暴亂者不過承其先世
餘烈以孫而成祖之功緒而已然則後人所成之
功何者而非前人之緒哉
皇矣美周也其五章曰帝謂文王(設為天命文王之辭)無然(不可如此)
畔(離也)援(攀援)無然歆(欲之動也)羡(愛慕)誕先登于岸(道之極至處)密人
(密須氏姑姓之國)不恭敢距大邦侵阮(國名)徂(往也)共(阮國之地名)王赫
斯怒爰整其旅(周師)以按(遏也)徂旅(密師之往共者)以篤于周祜(福也)
以對(答也)于天下
孟子曰此文王之勇也文王一怒而安天下之民
朱熹曰人心有所畔援有所歆羡則溺于人欲之流
而不能以自濟文王無是二者故獨能先知先覺以
造道之極至盖天寔命之而非人力之所及也是以
密人不恭敢違其命而擅興師旅以侵阮而往至于
共則赫怒整兵而往遏其衆以厚周家之福而答天
下之心盖亦因其可怒而怒之初未嘗有所畔援歆
羡也此文王征伐之始
王安石曰有所畔援歆羡不得其欲而怒則其怒也
私而已文王之怒是乃與民同怒而異乎人之私怒
也
臣按怒者七情之一怒而無所畔援歆羡是怒而
得其中中而中其節是之謂和聖人一心中和之
極是惟不怒而其所怒者必其所當怒而不可不
怒者焉無所偏倚無所乖戾乃合天理人情于一
心故一怒而可以安天下之民彼秦皇漢武之窮
兵黷武是怒所不當怒者也所怒者一己之私一
怒而害天下之民乃至毒流于四海禍延于子孫
嗚呼可不戒哉
其七章曰帝謂文王予(設為上帝之自稱)懷(眷念也)明德(文王之德)不
大聲以(猶與也)色不長夏以革(未詳)不識不知順帝之則(法也)
帝謂文王詢爾仇方(讎國)同爾兄弟(與國也)以爾鉤援(鉤梯也)
與爾臨(臨車也)衝以伐崇(國名)墉(城也)
司馬遷曰崇矦虎譛西伯于紂紂囚西伯于羑里其
後赦西伯賜之弓矢鈇鉞得專征伐曰譛西伯者崇
矦虎也西伯歸三年伐崇矦虎而作豐邑
朱熹曰言上帝眷念文王而言其德之深微不暴著
其形迹又能不作聰明以循天理故又命之以伐崇
也吕氏謂此言文王德不形而功無迹與天同體而
已雖興兵以伐崇莫非順帝之則而非我也
嚴粲曰崇矦譛文王而文王伐之疑于報私怨者然
虎倡紂為不道乃天人之所共怒文王奉天討罪何
容心哉盖由其心純乎天理故喜怒皆與天合所仇
者非私怒所同者非苟合也
八章曰臨衝閑閑(徐緩也)崇墉言言(高大也)執訊連連(属續狀)
攸馘(割耳也)安安(不輕暴也)是類(祭上帝)是禡(祭始造軍法者)是致(致其至)
是附(使之來附)四方以無侮臨衝茀茀(彊盛貌)崇墉仡仡(彊壯貌)
是伐是肆(縱兵也)是絶是忽(滅也)四方以無拂(戾也)
左氏曰文王伐崇三旬不降退修教而復伐之因壘
而降
朱熹曰言文王伐崇之初緩攻徐戰告祀羣神以致
附來者而四方無不畏服及終不服則縱兵以滅之
而四方無不順從也夫始攻之緩戰之徐也非力不
足也非示之弱也將以致附而全之也及其終不下
而肆之也則天誅不可以留而罪人不可以不得故
也此所謂文王之師也
臣按先儒謂文王之伐始于密王功之始也終于
崇天下遂無不服王功之成也文王伐崇之師詩
人于其卒章形容文王所以緩攻徐戰之方致至
待附之故及其終不服從而後縱兵誅滅之意朱
子所以觧釋之者明白詳悉後世帝王伐叛討罪
所當取法焉者也
文王有聲之一章曰文王有聲遹(發語辭)駿(大也)有聲遹求
厥寧遹觀厥成文王烝哉其二章曰文王受命有此武
功既伐于崇作邑于豐(即崇國之地)文王烝哉
孔穎達曰武功非獨伐崇而已所伐䢴耆密須昆夷
之属皆是也别言伐崇者以其功最大其伐最後故
特言之為作邑張本言功成廼作邑也
朱熹曰此詩言文王遷豐武王遷鎬之事而首章推
本之曰文王之有聲也甚大乎其有聲也盖以求天
下之安寧而觀其成功耳文王之德如是信乎其克
君也哉
臣按先儒謂文王之所以大有聲者本由于征伐
而其所以征伐者不過求天下安寧而觀其功底
于成耳盖以既為人君則當奉天道以安民民有
不安必有逆天命以致之者于是乎奉天命以討
其罪使之不敢厲吾民焉罪人既得而其所以為
安集生聚之者不可無所居故又為之邑以居之
焉凡若是者非貪功以立威也非廣地以附衆也
盡吾為君之道以無負上天付託之意焉耳
大明之七章曰殷商之旅其會如林(言衆也)矢(陳也)于牧野
惟予矦(維也)興上帝臨女無貳(疑也)爾(指武王)心
朱熹曰此章言武王伐紂之時紂衆會集如林以拒
武王而皆陳于牧野則維我之師為有興起之勢耳
然衆心猶恐武王以衆寡之不敵而有所疑也故勉
之曰上帝臨女無貳爾心盖知天命之必然而贊其
決也然武王非必有所疑也設言以見衆心之同非
武王之得已耳
臣按此詩可見武王之伐紂盖承上帝之命有如
上帝赫赫然在上而臨督之者矣此衆所以勸之
無二其心也盖人之心即天之心人心之所欲即
帝命之所臨苟拂人心而肆行已志則是人心不
歸人心不歸則是上帝不臨矣上帝不臨則其心
不能無疑其心既疑則雖有師徒之衆將帥之賢
亦豈能有成功哉是故明主之興師動衆恒反求
諸心曰上帝臨我乎揆之天理而合則帝命在是
矣夫然後決然為之而不疑不然則&KR1142;&KR1142;然而不
敢少安也
詩序酌告成大武也曰於(歎辭)鑠(盛也)王師遵(循也)養時晦時
純熙(光矣)矣是用大介(甲也所謂一戎衣也)我龍(寵也)受之蹻蹻(武貌)王
之造(為也)載(則也)用有嗣實維爾公(事也)允(信也)師
朱熹曰此頌武王之詩言其初有於鑠之師而不用
退自循養與時皆晦既純光矣然後一戎衣而天下
大定後人於是寵而受此蹻蹻然王者之功其所以
嗣之者亦惟武王之事是師爾
臣按先儒謂此詩頌武王之武功言其初雖有甚
盛之師而退自循養與時皆晦不見其有迹直至
其時之至既純光矣然後一著戎衣而天下翕然
大定此其所以為武王之武也後王於是寵而受
此蹻蹻然之武功其所以嗣之者亦惟武王之事
是師可也不先時而動不後時而靡君之用武能
如是是亦武王也已
魯頌泮水其五章曰明明魯侯克明其德既作泮宫淮
夷攸服矯矯(武貌)虎臣在泮獻馘(所格者之左耳)淑(善也)問(訊囚也)如
臯陶在泮獻囚(所虜獲者)
朱熹曰古者出兵受成於學及其反也釋奠於學而
以訊馘告故詩人因魯侯之在泮而願其有是功也
其六章曰濟濟多士克廣德心(善意也)桓桓于征狄(遏也)彼
東南(渭淮夷)烝烝皇皇(盛也)不吳(音話)不揚(肅也)不告于訩(訟也)在
泮獻功
其七章曰角弓其觩(健貌)束矢(五十為束)其搜(矢疾聲)戎車孔博(廣大)
徒御無斁(兢勸也)既克淮夷孔淑不逆(違令也)式固爾猶(謀也)
淮夷卒獲
司馬光曰受成獻馘莫不在學所以然者欲其先禮
義而後勇力也君子有勇而無義為亂小人有勇而
無義為盗若專訓之以勇力而不使之知禮義奚所
不為矣
臣按朱熹謂作泮宫克淮夷之事他無所考故不
質其為僖公之詩而且以克淮夷為頌禱之辭則
是詩所謂獻馘獻囚獻功者則未必有是事也然
其事雖未必有但味其辭克而謂之既既者已然
之辭也考之春秋僖公十三年魯嘗從齊桓會于
鹹為淮夷之病杞十六年嘗從齊桓會于淮為淮
夷之病鄫當是時主會在齊而僖公從焉作頌者
以公亦嘗與齊之會故掠齊之美者以頌魯歟其
事之有無固不可必臣載之于此以見受成獻馘
之禮皆在于學非但禮有是言而古之人寔嘗行
之非虚語也
以上總論威武之道(上)
大學衍義補卷一百十四
