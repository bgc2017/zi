大學衍義補卷二十九
明丘濬撰
治國平天下之要
制國用
山澤之利(下)
唐德宗時趙贊議税茶以為常平本錢然軍用廣所税
亦隨盡亦莫能充本儲及出奉天迺悼悔下詔亟罷之
貞元九年從張滂請初税茶凡出茶州縣及商人要路
每十税一以所得税錢别貯若諸州水旱以此錢代其
賦税然税無虛歲遭水旱處亦未嘗以税茶錢拯贍
胡寅曰茶者生人之所日用也其急甚於酒然王鉷
劉晏之輩皆置而不征猶為忠厚夫天地生物凡以
養人取之不可悉也張滂税茶則悉矣凡言利者未
嘗不假託美名以奉人主私欲滂以税茶錢代水旱
田租是也既以立額則後莫肯蠲非惟不蠲從而增
廣其數嚴峻其法者有之矣
臣按茶之有税始此昔者三代盛時山澤之利皆
以予民秦漢以來始奪民之利而有鹽鐵之賦蓋
其初意恐豪強之專其利或藉此以叛亂非專以
利國也其後則以利國矣然鹽鐵之為用民食淡
則不能下咽民徒手則不能斷物以成器是不可
一日闕焉者也於是而𣙜之已非王政矧茶之為
物民之日用不可無非可以他物代之胡亦榷以
為利焉嗚呼民資五榖以為食所以下食者鹽而
消其食者茶也既以税其食而又税其所下食之
具及其所消食者亦税之民亦不幸而生於唐宋
之世哉
穆宗時王播為鹽鐵使增天下茶税率百錢增五十及
播為相置𣙜使自領之
李珏曰榷茶起於養兵今邊境無虞而厚斂傷民不
可一也茗飲人之所資重賦税則價必增貧弱益困
不可二也山澤之饒其出不貲論税以售多為利價
騰踴則市者稀不可三也
臣按茶有税始於趙贊然尋即亟罷張滂所得其
利尚微至王播增稅而又置使以𣙜茶遂為天下
生民無窮之害
宋太祖乾德二年詔在京建州漢陽蘄口各置榷貨務
五年始禁私賣
開寳七年有司以湖南新茶異於常歲請高其價以鬻
之太祖曰茶則善矣無迺重困吾民乎即詔第復舊制
勿增價直
臣按宋太祖此言藹然仁民愛物之心溢於言外
可以為萬世帝王法
陳恕為三司使將立茶法召茶商數十人俾條利害第
為三等副使宋太初曰吾視上等之說利取太深此可
行於商賈不可行於朝廷下等固滅裂無取惟中等之
說公私皆濟吾裁損之可以經久行之數年公用足而
民富實
臣按宋太初此言可以為人臣司國計者之法所
謂可行之商賈不可行之朝廷此一言非但為茶
法也繇是推之則漢人之平凖宋人之市易其是
非不待辯而明矣
仁宗初建茶務歲造大小龍鳳茶始於丁謂而成於蔡
襄
歐陽脩曰君謨(蔡襄字)士人也何至作此事
臣按宋人造作有二類曰片曰散片茶蒸造成片
者散茶則既蒸而研合以諸香以為餅所謂大小
龍團是也龍團之造始於丁謂而成於蔡襄謂小
人不足道也襄士人而亦為此歐陽脩所以為之
歎邪蘇軾曰武夷溪邊粟粒芽今年鬭品充官茶
吾君所乏豈此物致養口體何陋邪讀之令人深
省
神宗熙寧七年幹當公事李杞入蜀經畫買茶於秦鳳
熙河博馬王韶又言西人頗以善馬至邊所嗜惟茶
自熙豐來舊博馬皆以粗茶乾道末始以細茶遺之成
都利州路十一州産茶二千一百二萬斤茶馬司所收
大較若此
臣按後世以茶易馬事始見於此蓋自唐世回紇
入貢己以馬易茶則西北之人嗜茶有自來矣蓋
西北多嗜乳酪乳酪滯膈而茶性通利能蕩滌之
故也是則茶之為物雖不用於三代而用於唐然
非獨中國用之而外夷亦莫不用焉宋人始置茶
馬司本朝捐茶利予民而不利其入凡前代所謂
榷務貼射交引茶繇諸種名色今皆無之惟於四川
置茶馬司一陜西置茶馬司四間於關津要害置
數批驗茶引所而已及每年遣行人齎榜於行茶
地方張掛俾民知禁又於西蕃入貢為之禁限每
人許其順帶有定數所以然者非為私奉蓋欲資
外國之馬以為邊境之備焉耳其視前代奪民生
日用之資以為國家經費之用豈不天淵哉聖世
仁民之澤大矣生斯世而為斯民者烏可不知所
自
侍御史劉摰言蜀地𣙜茶之害園戸有逃以免者有投
死以免者而其害猶及鄰伍欲伐茶則有禁欲增植則
加市故其俗論謂地非生茶也實生旤也
知彭州吕陶言川陜西路所出茶貨北方東南諸處十
不及一諸路既許通商兩川却為禁地且如解州有鹽
池民間煎者迺是私鹽晉州有礬山民間煉者迺是私
礬今蜀州茶園迺百姓已物顯與解鹽晉礬事體不同
臣按産茶之地江南最多今日皆無榷法獨於川
陜禁法頗嚴蓋為市馬故也夫以中國無用之茶
而易外國有用之馬雖曰取茶於民然因是可以
得馬以為民衞其視山東河南養馬之役固已輕
矣然恩澤既厚怨讟易生天下皆無而已獨有之民
愚不能反已況其地素貧而易變伏惟當世司國
計者宜有以調停而優待之俾兩得其便一方之
人不勝幸甚
元世祖至元十七年置榷茶都轉運司于江州總江淮
荆南福廣之稅其茶有末茶有葉茶
臣按茶之名始見於王褒僮約而盛著於陸羽茶
經唐宋以來遂為人家日用一日不可無之物然
唐宋用茶皆為細末製為餅片臨用而輾之唐盧
仝詩所謂首閱月團宋范仲淹詩所謂輾畔塵飛
者是也元志猶有末茶之說今世惟閩廣間用末
茶而葉茶之用遍於中國而外夷亦然世不復知
有末茶矣(已上言茶)
周禮丱(故猛反)人掌金玉錫石之地而為之厲禁以守之
若以時取之則物其地圖而授之廵其禁令
臣按丱之言礦也金錫未成器曰礦物其地視其
土色以别其所産也圖而授之使取礦者知所得
也廵其禁令防人之竊取也
管子曰今鐵官之數曰一女必有一鍼一刀若(若猶然後)其
事立耕者必有一耒一耜一銚(太鋤也)若其事立行服連
(連輦也人所挽者)軺輂(居玉反大車駕馬者)者必有一斤一鋸一錐一鑿
若其事立不爾而成事者天下無有
臣按自古商利者言鹽必與鐵俱蓋以鹽者民食
之不可無鐵者民用之不可闕計口食鹽則鹽日以
銷然生者又繼取用無已若夫鐵之為用則成一
器之用或以終身不然亦或致歲月之久非鹽之
可比也言利之徒乃以鐵並鹽而言至其設官也
亦兼以鹽鐵為名其輕重不倫矣嗚呼米鹽民所
食者既因以取利刀鍼耒耜之類民所用以為衣
食者又且不免焉三代取民之法豈有是哉
漢武帝從鹽鐵丞孔僅東郭咸陽言置鐵官凡四十郡
郡不出鐵者置小鐵官使屬所在縣敢有私鑄鐵器者
釱右趾沒入其器物
馬廷鸞曰孔僅咸陽所言前之屬少府者其利微今
改屬大農則其利盡此聚斂之臣飾說以蓋其私也
管仲之鹽鐵其大法税之而已鹽雖官嘗自煮以權
取時利亦非久行鐵則官未嘗冶鑄也與桑孔之法異
矣
臣按漢置鐵官四十郡不出鐵處又置小鐵官則
是鼓鑄之官幾遍天下而民間之一刀一鍼一斤
一鋸皆有税焉嗚呼天子富有萬方賦税貢獻之
入奚趐億兆而取之民也瑣屑如是哉我朝惟於
出鐵之處謫徒治冶又多捐之於民不取焉一何
仁厚之至哉(以上言鐵)
漢武帝鑄黃金為麟趾褭蹄
蘇軾曰王莽敗時省中黃金六十萬斤陳平以四萬
斤間楚董卓郿塢金亦多其餘三五十斤者不可勝
數近世金不以斤計雖人主未有以百金與人者
何古多而今少也
葉夢得曰漢時賜臣下黃金每百斤二百斤少亦三
十斤雖燕王劉澤以諸侯賜田生金亦二百斤梁孝
王死有金四十餘萬斤蓋幣輕故米賤金多也
臣按昔人有言漢武帝置鐵官徧於天下未聞有
犯金之禁鐵至賤也而榷之析秋毫金至貴也而
用之如泥沙然則國家之征利無資於金也貨殖
傳所載蜀卓氏山東程鄭輩之富皆言其擅鐵冶
之利而未聞有藏金之事上下之間好尚如此蓋
猶有古人不貴難得之貨之遺意云嗚呼金之為
物可以從革以為器用好大喜功之君如漢武帝
者猶不之好則夫金元以來所謂寳石者何足尚
哉
後漢明帝永平十一年漅湖出黃金盧江太守取以獻
元魏宣武帝延昌三年有司奏驪山有銀鑛二石得銀
七兩又恒州言白登山有銀鑛八石得銀七兩詔並置
銀官常令採鑄
臣按採銀之官始置於此
唐太宗貞觀初侍御史權萬紀言宣饒二州銀大發采
之歲可得數百萬緡帝曰朕之所乏者非財也但恨無
嘉言可以利民耳卿未嘗進一賢退一不肖而專言税
銀之利欲以桓靈待我耶廼黜萬紀
臣按太宗不納權萬紀采銀之說而黜之且曰恨
無嘉言可以利民而謂其以桓靈相待可以為百
世帝王之師矣後世人主以言利賞其臣謂其能
益國家豈非太宗之罪人哉
宋太祖開寳三年詔曰古者不貴難得之貨後代賦及
山澤上加侵削下益刓敝每念兹事深疚於懷未能捐
金於山豈忍奪人之利自今桂陽監歲輸課銀宜減三
分
太宗至道二年有司言鳳州山内出銅丱定州諸山出
銀鑛請置官署掌其事上曰地不愛寳當與衆庶共之
不許
臣按宋二帝所言皆所謂仁人之言也太祖曰未
能捐金於山豈忍奪人之利太宗曰地不愛寳當
與衆共之後世人主於其臣下有以興利為言者
宜舉二帝之言以拒之
太宗問秘閤校理杜鎬曰西漢賜與悉用黃金而近代
為難得之貨何也鎬對曰當是時佛事未興故金價甚
賤
真宗語大臣曰京師士庶衣服器玩多鎔金為飾廼詔
申明舊制募告者賞之自今乘輿服御塗金繡金之類
亦不須用
富弼曰國之去奢自上者始則天下無不從化况法
禁嚴明真宗朝禁銷金服甚謹然累下制令而犯者
不絶故内詔宫中以下外自大臣之家悉不得以金
飾衣服復申嚴憲布于天下自此更無犯者
臣按金有五而黃金最為貴重之物地之所産最
少而人之所用最多五金之中而黃之價最貴五
色之中而金之色最炫世之人非但用之器皿首
飾廼至鎔而銷之或以縷而為服或以嵌而為器
上而冠幘下而靴履與夫食用戲具無不用焉其
尤費之多者宫室之飾土木之偶甚至一佛寺之
興一神像之設靡費廼至千百兩焉杜鎬答太宗
謂漢時佛事未興故金多誠非虛語也真宗禁銷
金雖乘輿服御亦不須用所謂立法自上始者歟
宜乎當時禁之更無犯者也不然上為之而禁下
欲其不為豈所謂以身教哉
宋朝金銀銅鐵鉛錫之冶總二百七十一皆置吏主之
大率山澤之利有限或暴發輒竭或採取歲久所得不
償所費而歲課不足有司必責主者取盈
臣按宋朝坑冶所在如此之多而元朝之坑冶亦
比今日加十數倍何也蓋天地生物有生生不已
者榖粟桑麻之類是也有與地土俱生者金銀銅
鐵之類是也昔者聖王定為取民之賦有米粟之
征有布縷之征而無有所謂金銀銅鐵之征者豈
不以山澤之利與土地俱生取之有窮而生之者
不繼乎譬之山林之上有草木焉有土石焉其間
草木取之者既盡而生之者隨繼故雖日日取之
歲歲取之而不見其竭也若夫山間之土石掘而
去之則深而成窪舁而去之則空而留迹是何也
其形一定故也是以坑冶之利在前代則多在後
代則少循歴至於今日尤其少焉無足怪者我朝
坑冶之利比前代不及什之一二間或有之隨取
隨竭曩者固已於浙之溫處閩之建福開場置官
令内臣以守之差憲臣以督之然所得不償所費
如宋人所云者今則多行革罷而均其課於民賦
之中矣雖然今日不徒不得其利而往往又罹其
害蓋以山澤之利官取之則不足民取之則有餘
今處州等山場雖閉而其間尤不能無滲漏之微
利遺焉此不逞之徒所以猶囊橐其間以競利起
亂也為今之計宜於坑場遺利之處嚴守捕法可
築塞者築塞之可柵塹者栅塹之俾其不至聚衆
爭奪以貽天下生靈之害可也(以上坑冶)
唐於晉州置平陽院以收礬利開成三年罷之以礬山
歸州縣
宋太祖命晉州制置礬務許商人輸金帛絲綿茶及緡
錢官以礬償
陳傅良曰宋太祖礬禁為契丹北漢設也其後并鹽
酒皆榷之非本意也
臣按本朝於凡前代取民之利如礬之類一切革
之而併其一二於歲課仁厚之澤惠民也深矣(以上)
(言礬)
以上山澤之利(下)
大學衍義補卷二十九
