大學衍義補卷六十九
明丘濬撰
治國平天下之要
崇教化
設學校以立教(中)
禮記王制曰天子命之教然後為學小學在公宫南之
左大學在郊天子曰辟雍諸侯曰頖宫
陳澔曰辟明也雍和也君則尊明雍和於此學中習
道藝使天下之人皆明達諧和也頖之言班所以班
政教也舊說辟雍水環如璧泮宫半之蓋東西門以
南通水北無水也
臣按學之名自五帝之時有之然始見於周禮大
司樂所謂成均者說者謂此大學也而未聞有諸
侯學諸侯有學始見於魯頌而此言天子命之教
然後為學又言小學在公宫南之左大學在郊則
是諸侯非但有學而其學又有小大者焉小學所
以處學之小者而教之以洒掃應對之類大學所
以處學之大者而教之以格致誠正之類
學正崇四術立四教順先王詩書禮樂以造士春秋教
以禮樂冬夏教以詩書
鄭玄曰樂正者樂官之長掌國子之教順此詩書禮
樂四術以教成是士故云以造士
陳澔曰術者道路之名言詩書禮樂四者之教乃入
德之路故言術也古人之教雖曰四時各有所習其
實未嘗截然棄彼而習此亦互言耳
王大子王子羣后(謂諸侯)之大子卿大夫元士之適子國
之俊選皆造焉凡入學以齒
方慤曰天子之子則適庶皆與諸侯而下則庶子不
與學所以明人倫人倫之大莫先乎孝弟故入學者
必以齒曰凡則無貴賤皆以齒矣
將出學小胥大胥小樂正簡不帥教者以告于大樂正
大樂正以告于王王命三公九卿大夫元士皆入學不
變王親視學不變王三日不舉(去食樂)屏之遠方西方曰
棘東方曰寄終身不齒
鄭玄曰出學謂九年大成也大胥小胥皆樂官屬也
大樂正告于王王命三公至於元士皆入學習禮以
化之不變王親為之臨視重棄賢者子孫也
周諝曰棘急也示其雖屏之欲棘於誨過寄者示其
雖屏之特寓於此爾屏而必謂之棘與寄者恩也卒
不免於不齒者義也
方慤曰以視學之禮化之而又不變則終不變矣故
三日不舉將以棄之也將棄之而不舉則自貶損以
責其教之不至也
臣按先儒有言聖人以學校為朝廷之大政使太
子齒於俊選使樂正磨其性情必順先王詩書禮
樂以性其情然後已也不變者九年雖王子亦屏
遠方公於教化而不私則凡在學者孰敢不性其
情以蹈於中和之域哉觀此可見先王之世其立
教以化人也極其情文之備盡其恩義之詳其有
教而不化也養之以久待之以寬親臨而觀感之
責己以竦動之其不輕以絶人也如此非至於甚
不得已而不不齒焉此先王之世所以無棄人而
人亦不輕自棄也歟
文王世子凡學(以下皆音效)世子及學士必時(四時各有所教)春夏
學干(盾也)戈(句子戟也)秋冬學羽(翟雉之羽)籥(笛之屬)皆於東序小樂
正學干大胥贊(相助)之籥師學戈籥師丞贊之胥鼓南春
誦夏弦大師詔之瞽宗秋學(如字)禮執禮者詔之冬讀書
典書者詔之禮在瞽宗書在上庠
陳澔曰干戈為武舞羽籥為文舞小樂正大胥籥師
丞胥四人皆樂官之屬誦口誦歌樂之篇章也弦以
琴瑟播被詩章之音節也皆大師詔教之瞽宗殷學
名上庠虞學名周有天下兼立虞夏殷周之學也
吳澂曰詩云以雅以南謂詩之二雅二南胥鼓南者
亦謂大胥以鼓而節二南之樂歌
臣按王制主於教造士而王大子王子羣后之大
子元士之適子亦與焉文王世子主於教世子而
國之學士亦及焉蓋古者大學之設以教胄子而
必及於俊選以其位雖有貴賤而他日竝皆將有
輔世長民之責皆不可以不教也
明堂位曰米廩有虞氏之庠也序夏后氏之序也瞽宗
殷學也頖宫周學也
孔穎達曰此明魯得立四代之學
陳澔曰魯之米廩即虞氏之庠謂藏此米於學宫也
亦教孝之義序者射也射以觀德有先後之次焉樂
師瞽矇之所宗故謂之瞽宗頖半也諸侯曰頖宫以
其半辟雍之制也
學記曰君子如欲化民成俗其必由學乎又曰古之王
者建(立也)國君(長也)民教(立教)學(立學)為先
陳澔曰化民成俗必如唐虞之於變時雍乃為至耳
然則舍學何以哉此學乃大學之道明德新民之事
也
吳澂曰古者建王國天子自君其畿内之民又建侯
國命諸侯各君其封内之民其民飽煖逸居而無以
教之則近於禽獸故天子諸侯之國皆必建學立師
以教其民使之知有禮義也
古之教者家有塾黨有庠術有序國有學
鄭玄曰術當為遂五百家為黨萬二千五百家為遂
孔穎達曰古謂上代也百里之内二十五家為閭同
一巷巷首有門門邊有塾民在家之時朝夕出入恒
受教於塾里中之有道德仕而年老退歸者為之師
庠序皆學名於黨中立學教閭中所升也於遂中立
學教黨學所升也國謂天子所都及諸侯國中
臣按眞德秀言古法其近民者教彌數故二十五
家為閭閭有塾民朝夕處焉四閭為族則歲之讀
法十有四士生斯時不待舍去桑梓而有學有師
敬敏任恤則閭胥書之孝弟睦婣則族師書之其
所以教又皆因性牖民而納諸至善之域禮鎔樂
冶以成其德達其材古者教人之功蓋如此今之
世里於民最近而無學士嘗輕去土著而事遠遊
行之修窳無所乎考至其設教以琢辭鎪句為巧
詭聖僻說為能非惟無以淑其人抑且重斵喪之
也眞氏此言切中秦漢以來教學之弊我聖祖慨
然欲復古庠序之制未即大位之先即建國子學
洪武二年詔天下立序州縣學八年詔立社學上
諭中書省臣曰昔成周之世家有塾黨有庠故民
無不知學是以教化行而風俗美今京師及郡縣
皆有學而鄉社之民樂覩教化宜令有司更置社
學延師儒以教民間子弟庶可導民善俗也竊觀
三代以後之君以武功定天下者往往緩於文事
漢歴高惠文景至武帝五世始立大學宋歴太祖
太宗眞宗至仁宗四世州郡始有學我聖祖立國
子學於未登極前之三年立郡縣學於登極後之
二年至於八年即立社學其與古人家塾黨庠術
序之名雖不同其以土著教人則一也
比年入學中年考校一年視離經(離絶經書句讀)辨志(别其趨向邪正)
三年視敬業(於所習無怠忽)樂羣(於朋徒無睽)五年視博習(不以程度為限)
(制)親師(於訓誨知嗜好)七年視論學(講求學問蘊奥)取友(擇取益者)謂之小
成九年知類(知其類聚)通達(明通義理)強立而不反謂之大成夫
然後足以化民易俗近者說服而遠者懷之此大學之
道也
陳澔曰每歲皆有入學之人中年間一年也每間一
年而考校其藝之進否也七年是學之小成至於九
年則理明義精觸類而長無所不通有卓然自立之
行而外物不得以奪之矣是大成也
吳澂曰自一年至七年之歲終察視之以上皆小學
之事九年則十五入大學之次年自始入小學之年
而通數之為九年也若比而教則可化其民使之為
賢能而移易其俗人人有士君子之行也故近而被
其教者既皆心悅而服遠而聞其風者亦且懷而慕
之也
臣按此古者學校逐年比校之法
大學始教(入學之初)皮弁祭菜(有司衣皮弁之服祭蘋藻之菜)示敬道也(示之)
(以尊敬道藝)宵雅(小雅)肄(習也)三(釋菜歌鹿鳴四牡皇皇者華)官其始也(三詩取居)
(官受任之美誘其初志)入學鼓篋(入學時擊鼔發篋出其書)孫其業也(以遜順之心進)
(其德業)夏楚二物(夏榎也楚荆也)收其威也(收斂威儀)未卜禘(五年大祭)不
視學游其志也(不五年不視學優游學者之心志)時觀而不語(春秋視學無有)
(言說)存其心也(存其心思)幼者聽而弗問(聽受師說無有問難)學不躐等
也此七者教之大倫也
吳澂曰禘者時祭之名非五年大禘之禘視學謂考
試學者經業或君親往或有司為之非天子大視學
之禮也待時祭後乃視學不欲急迫使學者得以優
游其志而學也
臣按此古者學校示教之法
大學之教也時(春夏秋冬)教(四時之教)必有正業退息(退而燕息)必有
居學不學操縵(操弄琴瑟之絃)不能安弦不學博依(廣求物理之所依附)
不能安詩不學雜服(冕弁衣裳之類)不能安禮不興其藝(即三者之)
(學)不能樂(好也)學故君子之學也藏焉修焉息焉游焉夫
然故安其學而親其師樂其友而信其道是以雖離師
輔而不反也
陳澔曰凡學之道貴於能安安則心與理融而成熟
矣然未至於安則在乎為之不厭而不可有作輟也
君子之學也藏焉修焉之時必有正業則所習者專
而志不分息焉游焉之際必有居學則所養者純而
藝愈熟故其學易成也
吳澂曰藏謂入學受業時藏其身於所學之宫若東
序瞽宗等處也修謂治其正業息謂退息私居游者
玩物適情之謂
臣按學記此章可見古人教學者無一時一處而
不用其功焉此其學之所以易成也而成之者本
末兼該精粗通貫無一而或遺焉者也雖然一弛
一張文武之道是以君子之學固不可無藏修之
處亦不可無游息之時蓋喜說生於時習自得由
於深造成其功於進德修業之際養其心於玩物
適情之餘學者如此則未得之而不苦其難既得
之而去之不速矣
今之教者呻(吟諷之聲)其佔(視也)畢(簡也)多其訊(問也)言及于數(所言)
(不止一端)進而不顧其安使人不由其誠教人不盡其材其
施之也悖其求(猶責也)之也佛(弗)夫然故隱其學而疾其
師苦其難而不知其益也雖終其業其去之必速教之
不刑其此之由乎
張載曰人未安之又進之未喻之又造之徒使人生
此節目不盡其材不顧其安不由其誠皆施之妄也
教人至難必盡人之材乃不誤人觀可及處乃告之
故使人必由其誠教人必盡其材人之材足以有為
但以其不由於誠則不盡其材若曰勉率而為之則
豈有由其誠哉
吳澂曰今之師誦其所視之簡多其所告之辭學者
未可以進而又進之不顧其所學已安與否也實知
此一理而後使之别窮一理是謂由其誠能行此一
事而後教之别為一事是謂盡其材否則使之不由
其實教之不盡其能也不觀其已知己能而進之以
未知未能是其施教於人也先後失宜故曰悖不俟
其自知自能而強之以必知必能是其求責於人也
淺深莫辨故曰佛如是則莫能明其所受於師之學
不願親其師而反疾其師矣已知已行者未能安則
苦其難進之以其所未可雖欲益之而彼不能知其
益也縱使強抑俾終受其業然所知非久必又昏忘
所行非久必又遺失故曰其去之也必速刑猶成也
謂教人不成者由此
臣按此章論教之不成切中後世教人之弊祖宗
以來設立學校惟立師儒以教導之命有司以提
調之未嘗有提督憲臣之設至正統中以學政多
廢弛乃用建議者每道添設風憲官一員以專督
學政設官之意止欲振作其頽墮者耳非使其人
各自為一法以通教一方之學者夫聖人施教各
因其材雖以孔門弟子猶分四科顧乃以中人以
下之私見而欲盡律一方之人才使之如已多見
其不知量也凡其所為所行盡墮在學記此章中
記謂教之不成其此之由今日人才不及於前政
由於此非獨不能成其不成之才併與其可成者
分其志而墮其業也且其所督地方多者三四千
里一歲不能徧歴所至之處又不能浹旬即去固
有九年而僅一至者彼豈聖人而能過化存神哉
臣竊以為今兩京畿及十三藩所用者須十有四
人其人未易得也莫若復祖宗之舊必欲設置乞
敕内閣儒臣將洪武初侍御史雎稼建言朝命省
臺部官會議定擬格式立碑在天下學校者及憲
綱等書一一斟酌詳議參以聖賢教學之法以中
人以下為準立為學校教養法式命禮部頒行天
下俾其遵依為師儒者必依此式為教為生徒者
必依此式為學為守令者必依此式提調而提學
憲臣所至一以此式考驗其所以教學提調者必
合此式否則有罰大抵學校之教德行為先然德
行難於考驗必先考其藝業所謂藝業有三讀書
作文寫字凡此三者一以中人以下為則每日背
書不過二百字習字亦然作課則隨其學力所至
以為數本經四書史鑑經義策論其正業也有志
及於子集及作詩辭者聽不以是為正業而試之
其出題不許裁截破碎經文及出偏僻之書課必
文從理順不許奇怪尖新以是為準每月學校將
所出題目申提學憲臣憲臣以其所出題目申禮
部轉行翰林院國子監看詳如此則進人顧其安
使人由其誠教人盡其才而施之不悖於正理而
求之不拂於常情矣此非獨有以成就人材是亦
一道德之大端也
大學之法禁于未發之謂豫當其可之謂時不陵(踰犯也)
節(言分限所在)而施之謂孫(順也)相觀而善之謂摩(相厲並進)此四
者教之所由興也發然後禁則扞(拒扞也)格(如地之堅凍難入)而
不勝(不能承當其教)時過然後學則勤苦而難成雜施(謂躐等陵節)
而不孫則壊亂而不修獨學而無友則孤陋而寡聞燕
朋逆其師燕辟廢其學此六者教之所由廢也
陳澔曰豫者先事之謂時者不先不後之期也不陵
節而施謂不教幼者以長者之業也相觀而善如稱
甲之善則乙者觀而效之乙有善可稱甲亦如之燕
私之朋必不責善或相與以慢其師燕遊邪僻必惑
外誘得不廢其業乎此燕朋燕辟之害皆由於發然
後禁以下四者之失皆與上文四者相反也
臣按教之所由興者有四先儒謂三屬於師一屬
於友臣則以為所由廢者有六其前三者屬於師
其後三者屬於友也由是觀之可見師之為教止
於大綱若夫切磋琢磨薰陶漸染而朋友有講習
之益觀感之化尤為多焉
學者有四失教者必知之人之學也或失則多(才有餘者)或
失則寡(才不足者)或失則易(俊快者)或失則止(鈍滯者)此四者心
之莫同也知其心然後能救其失也教也者長善而救
其失者也
吕祖謙曰四者心之所由莫同病各有别知其心然
後能救其失譬如醫者要識他病處方始隨證用藥
陳祥道曰古之教者觀性以知心因心以救失多者
約之以禮寡者博之以文易者抑之以自反止者勉
之以自強此長善救失之道也
臣按人之生也性無不善故人人皆有是善然氣
稟所拘物欲所蔽不能無失也故教者必因其本
無而今有者拯救補塞之如是則師之教道立而
天下無不成之才矣
尚書大傳曰公卿之大子大夫元士之適子十有三年
始入小學見小節焉踐小義焉二十入大學見大節焉
踐大義焉故入小學知父子之道長幼之節入大學知
君臣之義上下之位故為君則君為臣則臣為父則父
為子則子
臣按白虎通曰八歲入小學十五入大學此云十
有三年始入小學二十入大學說者謂八歲十五
歲天子世子之禮十三二十乃公卿大夫元士適
子入學之期臣竊以為八歲至十三皆可以入小
學十五至二十皆可以入大學大約言之耳非截
然立此以為期限也
孟子曰設為庠序學校以教之庠者養也校者教也序
者射也夏曰校殷曰序周曰庠學則三代共之皆所以
明人倫(序也)也人倫明於上小民親於下
朱熹曰庠以養老為義校以教民為義序以習射為
義皆鄉學也學國學也共之無異名也父子有親君
臣有義夫婦有别長幼有序朋友有信此人之大倫
也庠序學校皆以明此而已
臣按三代學校之制其鄉學之名雖有不同而國
學之名則無或異然其所以教之者無間小大壹
是皆以明倫為本焉所謂養老教民習射其義雖
殊而同歸於闡明倫理以為教本養育人才以為
治具而已蓋今日教之於學校俾其講明義理異
日則將用之於政治使其推平日學校之所講明
者以施政行教而輔君善俗焉
以上設學校以立教(中)
大學衍義補卷六十九
