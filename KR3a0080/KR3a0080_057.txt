大學衍義補卷五十七
明丘濬撰
治國平天下之要
秩祭祀
郊祀天地之禮(下)
詩序昊天有成命郊祀天地也昊天有成命二后受之
成王不敢康夙夜基命宥(宏深也)密(静密也)於緝(繼續也)熙(光明)
(也)單厥心肆其靖(安也)之
朱熹曰二后文武也成王名誦武王之子也基積累
於下以承藉乎上者也
臣按周頌此章序云郊祀天地蘇軾北郊之議援
此序以為證朱熹以國語證之謂其為康王以後
祀成王之詩無疑且歐陽氏時世論謂此二后者
文武也成王者成王也當為康王以後之詩臣考
郊廟之詩曰頌者皆一時公卿大夫與太史氏為
之於郊祀明堂常祭宗廟時歌之而各有所主如
烈文主太王清廟主文王執競主武王之類思文
之詩則郊祀后稷以配天也我將之詩則宗祀文
王以配上帝也周人之頌至於諸侯助祭巡守朝
會祭告戒農官賽田事莫不有樂歌而獨於天地
闕焉且郊祀后稷以配天宗祀文王以配上帝所
以配祭者尚有其詩顧於正祭之天帝獨無美盛
德之形容可乎臣竊以為昊天有成命之詩序云
郊祀天地未必無所據也但解者以成王為成此
王業則未必然爾詩之意蓋謂昊天上帝有此成
定之命文王武王實受之成王繼之不敢康寧夙
夜積德以承藉文武所受於天之成命者既以深
宏而静密矣於是歎美而言謂承天命以主天祀
者宜繼續文武光明之德竭誠致敬單盡其心亦
如成王之不敢康寧庶幾安靖天下而保祖宗所
受昊天之成命於無窮矣於者歎辭作頌者首言
天命繼言三后之德於此又歎美而發其端欲其
後人主是祀者不敢廢墜天命以常大報天之意
意者此詩實是郊祀之頌成王之世蓋已有之而
未及成王康王嗣統新作此頌因祖以及考不然
則是康王就舊頌中益以成王不敢康之一語於
二后受之之下亦不可知也或曰朱子謂此詩只
說昊天不說地設使合祭亦須說及后土考之經
典惟祭天之名謂之郊而祭地無其名如虞書之
類于上帝周禮之禋祀昊天上帝皆未嘗及后土
豈但此詩哉
思文后稷克配彼天立我烝民莫匪爾極
朱熹曰此言后稷之德真可配天蓋使我烝民得以
粒食者莫匪其德之至也
臣按此郊祀以后稷配天而所奏之樂歌也配祭
者既有樂歌而正祭者豈獨無哉若以為有所遺
亡則禮莫大於郊祀不應於其最大者獨失之臣
不揆愚陋輒取詩序之舊說載昊天有成命詩以
補之二詩乃成周祀天之樂歌(以上祀天樂章)
周禮司服王祀昊天上帝則服大裘而冕祀五帝亦如
之
楊復曰天帝一也以一字言則祀天享帝之類以二
字言則格于皇天殷薦上帝之類以四字言則惟皇
上帝昊天上帝皇天上帝之類以氣之所主言則隨
時隨方而立名如青帝赤帝黃帝白帝黑帝之類其
實則一天也至鄭玄前並無六天之說玄後出乃分
為六天又皆以星象名之謂昊天上帝北辰也謂五
帝者太微宫五帝座星也又附以緯書如北辰曰曜
魄寶之類繆妄不經莫此為甚王肅引經𫝊以排玄
失併圜丘於郊似矣然又謂五帝非天而用家語之
文謂太皥炎帝黃帝五人帝之屬為五帝則非也果
以五人帝為五帝則五人帝之前其無司四時者乎
鄭則失矣王亦未為得也夫祀天祀五帝皆聖人制
禮之條目非如鄭氏分天以為六也天猶性也帝猶
心也五帝猶仁義禮智信之心隨感而應者也
馬端臨曰舜攝位之初類于上帝禋于六宗望于山
川徧于羣神湯伐夏之初用玄牡告于上天神后武
王伐殷之初告于皇天后土所過名山大川所祀者
天與六宗地與山川而已初無祀五帝之文周頌三
十有一篇曰郊曰明堂曰柴望曰祈榖曰報祭曰類
禡所以告神明之事備矣亦無祀五帝之樂章而祀
五帝之說始於周禮先儒各以其意為之訓詁以為
五天帝者曰靈威仰赤熛怒白招拒叶光紀含樞紐
也以為五人帝者曰太皥炎帝黃帝少皥顓頊也姑
以五天帝言之則此五帝者皆天神之貴主五方之
事者意其在祀典當與日月六宗並而亞於祀天者
也
臣按先儒謂以形體而言謂之天以主宰而言謂
之帝天與帝一也周禮言祀昊天上帝而後又言
祀五帝亦如之所謂昊天上帝者兼天與帝言之
蓋以主宰乎天者其神之大者在此也所謂五帝
者言帝而不言天蓋隨時隨方而立名其神各主
宰乎一方之氣也漢儒不明此義附會而為六天
之說既有昊天上帝又有天皇大帝又有太一感
生帝之類皆非正禮也盖天無二日民無二王固
無二帝之理况六五哉本朝惟於大祀殿祀昊天
上帝凡所謂天皇太一五天帝之類一切革去三
代以下祀典之正所僅見也惟道家者流承襲前
代之舊因仍未革其所奉祀者乃列昊天上帝於
其所謂三清之下又塑上帝像與天皇紫微並列
至其所為上帝稱號又於昊天之下加以金闕於
上帝之上加以玉皇夫金玉之為物滯於形乃世
俗之所貴者而非大道之所寓也顧以世俗之所
尚者以為上帝之尊稱其䙝瀆甚矣且老耼生於
周末死有墓及子孫乃人鬼也而隮之天神之上
且不可况上帝乎唐玄宗宋徽宗本欲尊天而不
知其䙝天也其後流離困阨禍及生民安知非天
之所譴耶明聖之主尚其正之不可諉為異教之
徒自相崇奉非祀典之所繫也(以上論六天五帝)
詩序我將祀文王於明堂也
孝經子曰孝莫大於嚴父(尊敬其父)嚴父莫大於配天則周
公其人也(言以父祀天之禮始於周公)昔者周公郊祀后稷以配天
宗祀文王於明堂以配上帝
朱熹曰萬物本乎天人本乎祖故以所出之祖配天
地周之后稷生於姜嫄更推不去文武之功起於后
稷故配天須以后稷嚴父莫大於配天宗祀文王於
明堂以配上帝上帝即天也聚天之神而言之則謂
之上帝
或問朱熹帝即天天即帝分祭何也曰為壇而祭故
謂之天祭於屋下故謂之帝
臣按古者聖人之於天尊而遠之故祀於郊而配
以祖親而近之故祀於明堂而配以父蓋一歲之
間而有二祭既於歲首一陽初生之月祭天於泰
壇而以祖之有功者配祀又於季秋萬寳告成之
後祀帝於明堂而以宗之有德者配食郊而曰天
所以尊之也尊之則祀之推以其誠故壇而不屋
以其形體稱之曰天配天以祖亦所以尊祖也明
堂而曰帝所以親之也親之則祀之必備其禮故
屋而不壇以其主宰稱之曰帝配帝以父亦所以
親父也先儒朱熹引陳氏說謂郊者古禮而明堂
者周制也周公以義起之也我聖祖初分祀天地
各為之壇其後乃合而祀之共為壇於南郊其上
則屋之焉蓋泰壇明堂為一也列聖相承皆以太
祖太宗並配其於孝經之義並用以同行脗合而
無間是蓋以義起者歟(以上論明堂)
漢武帝元光元年行幸雍郊見五畤後常三歲一郊
程頤曰古者一年之間祭天甚多春則因民播種而
祈榖夏則恐旱暵而大雩以至秋則明堂冬則圜丘
皆人君為民之心也凡人子不可一日不見父母人
君不可一歲不祭天豈有三年一親郊之理
臣按三代郊天配祖之禮至於秦無復存者秦襄
公始作西畤祠白帝其子孫遂并青黃赤而祠之
至漢高帝又立黑帝祠然未嘗親享也文帝賢君
也賈生通儒也生親承文帝宣室鬼神之問而不
能引經援古以復三代之制文帝始幸雍郊見五
畤又用新垣平言立渭陽五帝廟而親祠之始親
祠矣而猶未有定時武帝元光初始定三歲一郊
郊之名雖沿於周而其所行之禮所祀之神則用
方士之說是則所謂昊天上帝曾不得如其所謂
太一五帝而高帝乃一代創業之太祖曾不得一
旦配享於天可慨也夫成帝時雖定南北郊然亦
不能盡復三代以来郊祀明堂嚴父配天之禮而
哀平之間怵於禍福之說南北郊與甘泉五畤互
為罷復卒無定制
光武建武二年初制郊兆於雒陽采元始故事為圓壇
八陛中為重壇天地位其上其外壇上為五帝位其外
為壝重營皆紫有四通道以爲門日月在中營内南道
日在東月在西北斗在北道之西皆别位不在羣神列
中中營四門外營四門中營神五星及中宫宿五官神
五嶽之屬皆外營神二十八宿外官星雷公先農風伯
雨師四海四瀆名山大川之屬
臣按西漢所謂郊祀天地者乃是祀雍五畤及甘
泉太一汾隂之類皆出於方士祈福之說而非古
人報本反始之意高惠不親祠文帝一再行武宣
以求仙成帝以祈嗣三君者親郊頗多而其他則
領之祠官修歲事而已古人所謂郊天配祖之意
蓋漠如也光武置郊丘於雒陽以高帝配祀始稍
復古人祀天之制雖其采元始故事合祭天地與
周禮司樂不合然而一禮之行凡所謂六宗山川
羣神徧在焉蓋亦有取於有虞之類周人之旅祭
也歟(以上漢朝郊祀之制)
唐玄宗天寳元年二月敇凡所祠享必在躬親其皇地
祗宜就南郊合祭是月十八日親享玄元皇帝於太清
宫十九日親享太廟二十日合祭天地於南郊謂之三
大禮
楊復曰禮魯人將有事於上帝必先有事於頖宫註
謂魯以周公故得郊於上帝先有事於頖宫告后稷
也蓋郊事尊祖以配天故先告后稷以將配天之故
焉自此以後散齊七日致齊三日齊戒以神明其德
將以對越上帝則此古禮然也
臣按有事於郊必先告祖以配天享侑之意蓋行
祭告之禮非大享也自唐人有事上帝必先親享
玄元皇帝於太清宫親享太廟然後郊祀宋人因
之乃先郊三日奉諡册寶於太廟次日薦享玉清
昭應宫景靈宫宿太廟既享赴青城嗚呼郊祀之
禮見於經者自虞書類上帝始而尤詳載於周禮
禮記此則唐虞三代報本反始之大事也未事之
先詣祖廟告祭以配享之故而致齊以致其精明
之德然後行事此正禮也其與道家者流本無干
涉唐宋之世乃用青詞設素饌親享太清宫玉清
昭應宫然後詣郊壇行禮此何謂哉彼方士之云
云乃瀆亂不經之邪說也顧以之而間雜於吾聖
人報本反始之禮而欲致上帝之居歆而靈貺之
饗答難矣
宋祖宗皆合祭天地其不合祭者唯元豐六年一郊元
祐詔議北郊蘇軾主合祭從之者五人劉安世主分祭
從之者四十人
蘇軾曰舜之受禪自上帝六宗山川羣神莫不畢告
而獨不告地祗武王克商柴上帝望山川而獨略地
祗昊天有成命之詩郊祀天地終篇言天而不及地
以是知祀上帝則地祗在焉
胡宏曰成身莫大於禮禮莫大於祭祭祀之禮所以
立吾誠也鬼神之為物非他即吾之誠是已王者繼
天而為之子獨主萬化故祭天於郊祭地於社祭名
山大川各於其方後世禮學失𫝊故秦禮八神以求
仙人是皆不知鬼神之情狀方士家妄作儒者不取
也及歴考儒者論祭天地之禮於天則有昊天上帝
有五方帝有感生帝夫土不可以二王而天可以有
七帝乎於地則或立方澤或立方丘或立北郊是猶
家有二主也且子事父母父在為母齊衰期不敢見
父者尊無二上故也王者父事天母事地而可崇地
以抗天乎王者以父事天立誠而精一其德故兆於
南郊掃地而祭者昊天上帝而已天言其氣帝言其
性也社祭地所以神地道也名山大川者寳貨財用
之所出而四方之所依據
朱熹曰禮郊特牲而社稷太牢書用牲于郊牛二及
社于新邑此明驗也本朝初分南北郊後復為一周
禮亦只說祀昊天上帝不說祀后土故先儒言無北
郊祭祀只是祭地
臣按胡宏謂聖人言郊必及社郊所以祭天社所
以祀地朱熹亦取其說然以臣觀之天蒼然在上
合萬國而同此天地塊然在下隨所在而異其土
是以天子祭天獨謂之郊諸侯以下不可得而並
也蓋以萬國同在一天之下凡天所覆者皆天子
有也萬國同戴乎一天以事天子之一人故惟天
子獨得祭天自公侯以下有有百里之地者有有
七十里五十里之地者有有十里一里之地者位
有尊卑地有廣狭五土之神隨在而有莫不有其
神亦莫不有其祀天子有天下之地故祀天下五
土之神有一國者祀其封内之五土有一家者祀
其采地之五土此祭地之名所以無尊卑廣狹一
皆謂之社也然天子既有大社而又有地祗者考
之禮經地祗無專祀惟大司樂有夏至方丘之說
然其指壇壝而言無有一定之名如郊社然也蓋
王者大一統而有定居既統祭天下之大祗而又
專祀畿内之土祗也歟
宋承五代之後屢因郊而肆赦優賞諸軍自后妃以下
至文武官皆得蔭補親屬而又賚賜故人主常以為難
行而止於三歲一郊或過期不行
蘇軾曰古者天子出入儀物不繁兵衛甚簡用財有
節惟以齋祭禮樂為政事歲歲行禮率以為常自秦
漢以来天子儀物日以滋多非復如古之簡易今之
所行皆非周禮三年一郊非周禮也郊而肆赦非周
禮也優賞諸軍非周禮也自后妃以下至文武官皆
得蔭補親屬非周禮也自宰相以下至百官皆有賜
賚非周禮也
臣按有國者郊祀天地所以脩歲事也歲事之脩
必歲歲行之上以盡報本之誠下以教臣民之敬
非因是以為利也自秦漢以来所行者多非禮之
禮然禮雖不盡合古而心之誠則未或間也至於
宋人乃因大祀之行以為惠下之利每以費用不
敷恐人心觖望而作輟焉祀天之誠安在哉我聖
祖斷自宸衷郊祀無歲不行凡宋人所謂肆赦蔭
補賜賚一切革去顓顓焉惟用心於牲幣之潔虔
齋戒之嚴肅其儀文易行其禮物易備行之餘百
年如一日也豈非萬世通行之典哉(以上唐宋郊祀之制)
以上郊祀天地之禮(下)
大學衍義補卷五十七
