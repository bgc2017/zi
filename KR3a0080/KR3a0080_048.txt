大學衍義補卷四十八
明丘濬撰
治國平天下之要
明禮樂
郡國之禮
周禮州長(二十五百家為一州)各掌其州之教治政令之法(則也)正
月(建子之月)之吉各屬(合也)其州之民而讀法以攷其德行道
藝而勸之以糾其過惡而戒之若以歲時祭祀州社則
屬其民而讀法亦如之歲終則會其州之政令正歲(建寅)
(之月)則讀教法如初
黨正(五百家為一黨)各掌其黨之政令教治及四時之孟月吉
日則屬民而讀邦法以糾戒之春秋祭禜(謂祭水旱之類)亦如
之
族師(百家為族)各掌其族之戒令政事月吉則屬民而讀邦
法
閭胥(二十五家為閭)各掌其閭之徵令聚衆庶既比則讀法
朱熹曰周禮屬民讀法今有司能一歲三四舉行之
其於風化不為無助
臣按成周盛時制為教治政令之法既已行之於
朝廷國都而又推之於州黨族閭焉二千五百家
為州州有長五百家為黨黨有正百家為族族有
師二十五家為閭閭有胥皆以歲時屬其民而讀
邦法每歲之常州長則以正月及正歲是一歲而
再讀也黨正則以四時之孟月是一歲而四讀也
族師則每月而一舉行焉是一歲而十二讀也他
如州長之祭祀州社黨正之春秋祭禜族師之春
秋祭酺其非時而讀法者又不止一也是以當時
之民耳目之所聞見者莫非先王之教典朝廷之
政治官府之禁令是其出作入息皆在乎禮法之
中出口入耳無非勸戒之語欲為善而知所勸欲
為惡而有所懲此所以比屋可封而鄉無不善之
俗而世多良材也歟我聖祖作為教民榜文頒布
天下閭里御製大誥三編頒布天下學校蓋即周
官所謂教治政令之法也
鄉師之職正歲稽其鄉器(考其良窳)比(五家為比)共(平聲下同)吉凶二
服閭(二十五家)共祭器族(百家)共喪器黨(五百家)共射器州(二千五百)
(家)共賓器鄉(萬二千五百家)共吉凶禮樂之器
鄭玄曰吉服者祭服也凶服者弔服也比長主集為
之祭器者簠簋鼎爼之屬閭胥主集為之喪器者素
爼揭豆之屬族師主集為之此三者民所以相共也
射器者弓矢楅中之屬黨正主集為之賓器者尊爼
笙瑟之屬州長主集為之吉器若閭之祭器也凶器
若族之喪器也禮樂之器若州長賓射之器鄉大夫
集此四者為州黨族閭有故而不共也此鄉器者旁
使相共則民無廢事上下相補則禮行而教成矣
臣按成周盛時以禮樂為治而行禮樂者必有器
具非特朝廷之上為然而凡比閭族黨之間皆有
其器以為行禮之具當世之民耳聞而目見無非
禮樂之事此所以比屋可封而成粹美之俗也後
世非獨民不識禮樂而名為士大夫者亦惟口誦
其言而不知其所以為禮樂之器具何如也風俗
之不如古又何怪哉(以上讀法供器)
禮記曰鄉飲酒之義主人拜迎賓于庠門之外入三揖
而后至階三讓而后升所以致尊讓也盥洗揚觶所以
致潔也拜至拜洗拜受拜送拜既所以致敬也尊讓潔
敬也者君子之所以相接也君子尊讓則不爭潔敬則
不慢不慢不爭則遠于鬭辨矣不鬭辨則無暴亂之禍
矣
吕大臨曰鄉飲酒者鄉人以時會聚飲酒之禮也因
飲酒而射則謂之鄉射鄭氏謂三年大比興賢者能
者鄉老及鄉大夫率其吏與其衆以禮賓之則是禮
也三年乃一行諸侯之卿大夫貢士於其君蓋亦如
此黨正每歲國索鬼神而祭祀則以禮屬民而飲酒
于序則黨正因蜡飲酒亦此禮
臣按先儒謂鄉飲有四一則三年賓興賢能二則
鄉大夫飲國中賢者三則州長習射四則黨正蜡
祭今世所行者惟存一鄉大夫飲國中賢者爾他
如所謂州長習射黨正蜡祭世不復講而三年賓
興賢能其宴會雖謂為鹿鳴而亦不以鄉飲為名
焉夫鄉飲之名始於成周漢唐以来亦間行之然
無定制我太祖皇帝得國之初即詔天下府州縣
每歲再行永為定制伏讀御製大誥有云鄉飲酒
禮不過申明古先哲王教令而已所以鄉飲酒禮
叙長幼論賢良别姦頑異罪人其坐席間年高有
德者居於上高年淳篤者竝之以次序齒而列其
有曾違條犯法之人列於外坐同類者成席不許
干於良善之席主者若不分别致使貴賤混淆察
知或坐中人發覺主者坐以違制姦頑不由其主
紊亂正席全家移出化外嗚呼斯禮古先哲王之
制妥良民於宇内亙古至今興者鄉里安鄰里和
長幼序無窮之樂大哉王言所謂從者昌否者亡
其垂世警俗之意深矣𫝊曰禮之教化也微其止
邪於未形使民日遷善遠罪而不自知也其此意
歟
故聖人制之以道鄉人士君子尊于房戶之間賓主共
之也尊有玄酒(以水為之)貴其質也羞出自東房主人共之
也洗當東榮主人之所以自潔而以事賓也
鄭玄曰鄉人謂鄉大夫也士謂州長黨正也君子謂
鄉大夫也尊于房戶之間賓主共之者設酒尊于東
房之西室戶之東在賓主之間酒雖主人之設而賓
亦以之酢主人故云共之也地道尊右設玄酒在西
者貴其質素故也
臣按此古人行鄉飲酒禮之一賈公彦所謂又有
鄉大夫士飲國中賢者用鄉飲酒者此也由是觀
之則是禮非獨尚齒又所以尚賢也而我聖祖之
誥所謂序長幼尚齒也論賢良尚賢也然非特如
此而已又因之以别姦頑異罪人一禮之舉衆義
備焉嗚呼盛哉
周禮鄉大夫之職三年則大比攷其德行道藝而興賢
者能者鄉老及鄉大夫帥其吏與其衆寡以禮禮賓之
(以鄉飲之禮禮而賓之)
吴澂曰古者鄉大夫行鄉飲酒於鄉學以賓禮興賢
者能者而升其書於天府擇其最賢者為賓其次為
介此以德選不以齒論
臣按此古人行鄉飲酒禮之二也本朝三年大比
一開科兩京十三藩皆有鄉試撤棘之日有司設
席以待考試官及中式舉子謂之鹿鳴宴今宜斟
酌古制以解首為賓以次為介為三賓為衆賓而
以考試官為僎提調官為主監試官為司正執事
官及藩臬官僚皆以陪位其中執事人員有營私
作弊者列於外坐一如朝廷頒降禮制而行以復
古人賓興賢能之禮(或别設席以勞試官亦可)
黨正國索鬼神而祭祀則以禮屬民而飲酒于序以正
齒位
鄭玄曰國索鬼神而祭祀謂歲十二月大蜡之時也
正齒位者鄉飲酒義所謂六十者坐五十者立侍六
十者三豆七十者四豆八十者五豆九十者六豆是
也必正之者為民三時務農至此農隙而教之尊長
養老見孝弟之道也
臣按此古人行鄉飲酒禮之三也竊惟今制一歲
凡再行鄉飲酒禮既行之於正月望日又以十月
朔旦行焉歲首之禮宜如常制合養在官在民之
老以正齒位若夫孟冬之月百榖告成農夫終歲
勤苦始得少息請略倣周人蜡祭之禮備牲醴以
索祭鬼神聚民之老者飲以勞之遂禮其年高有
德者以為大賓而以其能帥子弟耕稼者為衆賓
庶合古禮意
射義曰卿大夫士之射也必先行鄉飲酒之禮
賈公彦曰州長因春秋二時以禮會聚其民而行禮
於州之序學中先行鄉飲酒為禮而射
臣按此古人行鄉飲酒禮之四是即州長春秋以
禮會民而射於州序也臣請於正月望日十月朔
日行禮之後即率賓以下依朝廷原降射禮儀注
行射禮於學中庶古禮復行於今日
孔子曰吾觀於鄉而知王道之易易也
吕大臨曰禮之所尊尊其義也其文則擯相習之其
義則君子知之修其文逹其義然後可以化民成俗
也貴賤明隆殺辨和樂而不流弟長而無遺安燕而
不亂此五者皆見于飲酒之禮而可以化民成俗故
曰吾觀于鄉而知王道之易易也易謂易行易易者
甚言其易也
黃幹曰請賓介陳器饌獻賓介獻僎旅酬燕此六者
禮之大節也登降辭受禮之文也鼎爼籩豆禮之器
也脯醢脊脅禮之用也此觀禮者所共知也其數易
知其義難知也鄉飲教親睦也鄉閭親睦陵犯爭訟
之風息矣一飲一食一拜一坐一揖一降無非教也
通於義者又非但可以親睦鄉閭而已也天理得人
心正無所施而不可也聖人著為禮以教人凡為鄉
人者皆知此義焉此成周之世所以人人皆有士君
子之行也禮廢樂墜鄉人之羣飲者未嘗廢豐飲食
侈供張悅聲妓恣驩嗷教侈也誨淫也恣欲也無非
所以敗人心者也後世之士夫曾古之服勤于畎畝
者之不若也然則是禮也今世學士大夫有志于古
者其可不思所以講明而肄習之歟
臣按孔子此言與所謂聖人制之以道及我聖誥
之文是知是禮之在天下誠行王道之要萬世帝
王所當舉行而凡有民社之寄者不可徒應故事
而不知所以敬慎之也(以上鄉飲酒禮)
周禮鄉大夫退而以鄉射之禮五物(猶事也)詢衆庶一曰
和(發而中節)二曰容(動皆合禮)三曰主皮(不失正鵠)四曰和容(容比於和)五
曰興舞(節比於樂)
吴澂曰詢衆庶者問于衆庶而求其人也
臣按此鄉大夫賓興賢能既退而行鄉射之禮以
詢衆庶也我聖祖於洪武三年初詔天下開科第
三場面試四事其一曰射以觀其中數多寡即此
制也
州長春秋以禮會民而射于州序
丘葵曰序者州之學孟子曰序者射也蓋射以序進
且以别其賢否也
臣按三代之後射禮不行也久矣惟晉庾亮曾依
周制以行我聖祖初得天下即令天下府州縣學
訓誨生員每日講讀經書罷於學後設一射圃教
學生習射朔望要試過其有司官閒暇時與學官
一體習射命禮部定圖式儀注凡八則一射式二
樹射鵠三置射位四主射五賞酒六司射七射器
八射職九射位十儀注所謂射器者凡九射職者
凡七至今天下皆立射圃朔望有司躬謁先師及
聽諸生講讀後詣圃行射禮是即州長會民射于
州序之遺意也
射義曰故射者進退周還必中禮内志正外體直然後
持弓矢審固持弓矢審固然後可以言中此可以觀德
行矣
吕大臨曰禮射者必先比耦故一耦皆有上耦下耦
皆執弓而挾矢其進也當階及階當物及物皆揖其
退也亦如之其行有左右其升降有先後其射皆拾
發其取矢于楅也始進揖當福揖取矢揖既搢挾揖
退與將進者揖其取矢也有横弓郤手兼弣順羽拾
取之節焉卒射而飲勝者袒決遂執張弓不勝者襲
脫決拾加弛弓升飲相揖如初則進退周旋必中禮
可見矣夫先王制禮豈苟為繁文末節使人難行哉
亦曰以善養人而已蓋君子之于天下必無所不中
節然後成德必力行而後有功其四肢欲安佚也苟
恭敬之心不勝則怠惰傲慢之氣生動容周旋不能
中乎節體雖佚而心亦為之不安安其所不安則手
足不知其所措故放辟邪侈踰分犯上將無所不至
天下之亂自此始矣聖人憂之故常謹于繁文末節
以養人于無所事之時使其習之而不憚煩則不遜
之行亦無自而作至于久而安之則非禮不行無所
往而非義矣君子敬以直内義以方外所存乎内者
敬則所以形乎外者莊矣内外交修則發乎事者中
矣射一藝也容比于禮節比于樂發而不失正鵠是
必有樂于義理久于敬恭用志不分之心然後可以
得之則其所以得之者其為德可知矣
子曰君子無所爭必也射乎揖讓而升下而飲其爭也
君子
朱熹曰揖讓而升者大射之禮耦進三揖而後升堂
也下而飲謂射畢揖降以俟衆耦皆降勝者乃揖不
勝者升取觶立飲也言君子恭遜不與人爭惟于射
而後有爭然其爭也雍容揖遜乃如此則其爭也君
子而非若小人之爭矣
子曰射不主皮為力不同科古之道也
朱熹曰射不主皮鄉射禮文為力不同科孔子解禮
之意如此也皮革也布侯而棲革于其中以為的所
謂鵠也科等也古者射以觀德但主于中而不主于
貫革蓋以人之力有彊弱不同等也
楊時曰中可以學而能力不可以彊而至
臣按儀禮射有三大射賓射燕射天子諸侯卿大
夫皆有之士無大射而有賓射燕射後世禮廢之
後而所謂射者惟用之戰陳而用之以為禮節者
蓋微矣我聖祖欲以之取士以復古人擇士澤宫
之制而不果既而頒其圖式儀注於天下非但以
是而教士子而必俾學官與有司習射焉噫方其
無事而教之于學校以習其禮遜之容一旦有事
也則以用之于戰陳而無敵于天下矣(以上鄉射禮)
周禮大行人王之所以撫邦國諸侯者歲徧存(問其安否)三
歲徧覜(眡其治效)五歲徧省(察其風俗)
國語曰周之秩官(秩官周常官篇名)有之曰敵國賓至關尹(官名)
以告行理(吏也)以節(以節為信)逆(迎也)之候人為導(導引)卿出郊勞
門尹除(掃除)門宗祝執祀司里授館司徒具徒(執役者)司空
視塗(道路)司寇詰奸(禁詰奸盗)虞人入材(材木)甸人積薪(用以㸑爇)火
師監燎(火燎)水師監濯(滌濯)膳宰致餐(熟食)廩人獻餼(生食)司馬
陳芻(養馬)工人展車(補傷敗)百官各以物至賓入如歸是故
小大莫不懷愛其貴國之賓至則以班加一等益虔至
于王使則皆官正(長也)涖(臨也)事上卿監(視也)之
臣按周禮一書其于諸侯聘問之禮詳備而于王
朝遣使之禮略焉大行人王之所以撫邦國諸侯
無歲無之而不聞其有節送供奉之禮獨于國語
定王使單襄公聘宋楚而道陳道茀而不可行歸
告于王而引周之秩官之語所言皆侯國之禮其
末一語云至於王使皆官正涖事上卿監之則在
當時必有其禮周禮立制以訓諸侯惟載其所以
相待之禮而其所以奉上者不載焉非不載也敵
國之禮尚如此而貴國賓至且以班加一等益虔
則天子之使至所加不止於一等而其所以虔敬
者益之又益可知也自罷侯置守之後無復邦交
之禮所以奉承者惟天子之使爾攷歴代之禮制
惟有王朝之禮所謂郡邑之禮泯如也本朝開國
之初定為洪武禮制出使禮儀凡六條二十年又
命禮部官著為禮儀定式出使禮儀凡三條二十
七年又命禮官參用二書為出使禮儀緫二十條
開讀遣使一奉使王國二奉使諸司十四蕃國三
頒降行人司永為定制又詔頒迎詔儀注於天下
凡朝遣使各處開讀將至所在官僚朝服具龍亭
綵輿儀仗鼓樂郊迎使者下馬以詔置於龍亭使
者立亭東官吏人等北向行五拜三叩頭禮衆官
及鼓樂前導使者隨行至所司衆官先入東西序
立龍亭至使者立其東西向(如有出使廷臣先贊曰出使官行禮引贊)
(引出使官於露臺行五拜三叩頭禮)贊唱排班班齊之後四拜使者
捧詔授展讀官跪受之開讀衆官跪聽(出使官於露臺束跪)
(聽)宣讀訖展讀官捧詔授使者復置亭中衆官俯
伏興四拜山呼舞蹈又四拜禮畢衆官詣龍亭前
跪長官致辭曰聖躬萬福使者鞠躬答曰聖躬萬
福衆官乃退易服見使者行再拜禮臣竊以謂自
古禮文之詳莫傋於周禮一書而其間所載朝覲
聘問之禮雖詳而於出使一節獨闕而我聖祖創
為之制其詳有如此者蓋王朝之於郡國以地言
之則疆域阻遠以分言之則名分懸絶所以逹上
下之情一遠近之勢以其有使臣之往来詔令之
頒布耳其所以迎接而授受者苟簡而粗率非獨
無以嚴九重之威命重皇華之使節而下之人亦
輕忽而不知所重而播告之修申諭之意或不足
以聳動乎奉承之人而事體或至於隳機會或至
於失亦或有之矣(以上出使及迎詔禮)
月令季冬之月命有司大難(與㑚同)旁磔(披磔牲體攘除隂氣)出土
牛以送寒氣
陳澔曰月建丑丑為牛土能生水故特作土牛以畢
送寒氣也
陳祥道曰土勝水牛善耕勝水故可以勝寒氣善耕
故可以示農耕之早晩月令季冬之月大難旁磔然
後出土牛則出土牛驅除之終事也既乃告民出五
種命農計耦耕事則出土牛又農耕之始事也
後漢祭祀志立春之日迎春於東郊車旗服飾皆青歌
青陽舞雲翹之舞
宋志立春前五日並造土牛耕夫犁具於大門之外是
日黎明有司為壇以祭先農官吏各具綵杖環擊牛者
三所以示勸耕之意
臣按宋景祐所頒土牛經其作土牛以歲之幹色
為首支色為身納音色為腹以立春日幹色為角
耳尾支色為脛納音色為蹄元至元所頒經式牛
色則以立春日為法日幹為頭角耳色支為身色
納音為蹄尾肚色國初襲用元制正統中始用言
者製土牛色復用歲之支幹納音如宋法今制每
歲立春日内而京兆外而藩府州縣先期造土牛
芒人前一日出東郊具鼓樂迎入所司至日行鞭
春禮衆官各執綵鞭環牛者三衆共擊碎之(以上迎春)
(禮)
馬端臨曰秦漢之後禮之因革不同有古有而今無者
如大射聘禮士相見之類是也有古無而今有者如聖
節上夀上尊號拜表之類是也
臣按古今異宜禮經有可以義起之文天下之事
揆之於義而與義無悖則是禮雖自古先王未之
有制而後世之人以義起之而剏為一代之禮不
為過也馬氏著文獻通考獨為王朝之禮所謂郡
國之禮無有焉其言曰今禮則雖不能無失然而
議禮制度非書生可得與聞也是以亦不復措辭
焉夫書生而與聞議禮制度而為之措辭固不可
若夫述前人之舊詳一代之制亦何不可之有夫
所謂聖節上夀及漢以来賀歲首魏晉以来賀冬
至此雖三代以前所未有然古者列國之於王朝
朝覲會同殷頫之類歲無虚月而今世所行者此
三禮而已三禮也在朝文武百官至日具表拜賀
而天下親藩邊將藩憲府州衛所五品以上宫司
先期遣官奉表稱賀至期前一日習儀於寺觀至
日於所在官廳行慶賀禮其儀注大略如朝儀但
祝贊之辭不同及正至不用𫝊制耳茲三禮者今
日朝儀以為大禮是非獨以寓臣子忠愛之誠亦
以昭示華夷使人心之趨向者益以恭萬方之尊
戴者益以固是雖古無而今有禮所謂義起者政
此類也聖人復起臣知其決不易之矣今其禮儀
具見洪武禮制但今天下進表衙門先期進表已
行十二拜山呼舞蹈禮至日惟行五拜三叩頭禮
而五品以下衙門則行全禮臣竊以臣子奉上之
禮宜隆而不宜殺當三大朝賀之日闔郡官吏儒
生軍民人等畢至必先演習其儀而後行禮至日
其禮乃簡略如此似乎不稱請一體俱行全禮為
宜(以上遥賀之禮)
朱熹曰禮之施於朝廷者州縣士民無以與知為也而
盡頒之則𫝊者苦其多習者患其博而莫能窮也故莫
若取自州縣官民所應用者參以近制别加纂次號曰
臣民禮略鋟板模印而頒行之州縣各為三通一通於
守令廳事一通於學一通於名山寺觀皆櫝藏之守視
司察體如詔書而民庶所用則又使州縣自鋟之板正
歲則模而揭之市井村落使通知之則可以永久矣
又曰禮書既頒則又當使州縣擇士人之篤厚好禮者
講誦其說習其頒禮州縣各為若干人廪之於學名曰
治禮每將舉事則使教焉又詔監司如提學司者察其
奉行不如法者舉懲治之
臣按朱氏此言可以施行於今請令禮官將洪武
年間頒降孝慈錄諸司職掌洪武禮制禮儀定式
及永樂中頒降文公家禮等書逐一參考凡繫天
下郡縣家鄉臣民所當行之禮勅翰林儒臣簡節
刪潤著為一書印行天下使之遵守如朱熹所議
者又於學校村社選人習學演行而命州縣正官
學校教職專一管領而提督學校憲臣敕書中以
此載入俾其按部提督察其勤惰以為勸懲是誠
化民成俗之要務為治之道莫先於此伏惟聖明
留意則朱熹之議不行於昔而行於今矣天下臣
民不勝幸幸
周禮小行人若國札(病疾為札)喪(札而死曰喪)則令賻(以禮傅之謂之賻)
補(助其不足)之若國凶(榖不熟)荒(凶甚為荒)則令賙(以利周之)委(以聚與之)之
若國師(軍旅)役(工役)則令槁(犒也)禬(會衆財與之)之若國有福事則
令慶賀之若國有禍烖則令哀弔之凡此五物者治其
事故
臣按天子之於侯國有札喪則令賻補有凶荒則
令賙委是即大宗伯以喪禮哀死亡以荒禮哀凶
札也有師役則令犒禬是即大宗伯以禬禮哀圍
敗以䘏禮哀寇亂也福事則令慶賀禍烖則令哀
弔豈非大宗伯以賀慶之禮親異姓之國以弔禮
哀禍烖者乎臣於明禮樂下著郡國之禮前此皆
郡國奉行於上之禮此則朝廷所以施行於下之
禮也成周盛王所以周䘏保愛其臣民者不以勢
而以理不以分而以禮如此視後世以牛羊草芥
待其民者有間矣嗚呼仁矣哉
及其萬民之利害為一書其禮俗政事教治刑禁之逆
順為一書其悖逆暴亂作慝猶犯令者為一書其札喪
凶荒厄貧為一書其康樂安親和平為一書凡此物者
每國辨異之以反命於王以周知天下之故
吴澂曰萬民之利害謂若禁革則某事為民便某事
為民害也逆順者遵王法為順背王法為逆也悖逆
至犯令謂人之為惡者也札喪凶荒厄貧謂人之不
幸而遇災者也康樂和親安平謂人之為善而又有
福慶者也以此五者詢問諸國别而書之使王得以
周知若民利興政俗美惡人少烖禍弭福慶集則治
可知也反是則不治矣
鄭鄂曰職方掌天下之圖以周知其利害其知也以
圖此則載之以書按書所以知其事也禮俗也政事
也教治也刑禁也諸侯之所行者或有逆順從違不
為一書無以知其叛服之事悖逆也暴亂也作慝也
犯令也過惡之己著也不為一書無以知其罪惡之
輕重猶是曾犯令矣猶不改而猶犯令焉札喪也凶
荒也厄貧也諸侯所遭之故不為一書無以知遠民
之憂康樂謂民之安樂和親謂僚寀之交歡安平謂
其國之寧靜不為一書無以知侯國之治
臣按三代封建之制行而天子所以相與為治者
侯國也罷侯置守之後則藩服州郡實視古諸侯
焉然古之侯國不過數十今之郡縣多至千百其
土宇之分割疆域之遼隔官吏之繁多其勢未易
以合其情未易以通視古為尤難也在成周之時
設為小行人之職巡行而辨異之有不能徧究而
悉舉故為之書以述其事凡有五焉蓋先王以天
下為一家中國為一人則小行人以此五物者巡
行天下每國而辨異之各為一書以反命於王以
周知天下之故則人君居九重之上不下几席而
一繙閱之頃天下之大四海之廣萬民之禮俗皆
在乎心目之間矣臣願乞敕兩畿十三藩巡撫大
臣及方面府州各為一書傋載郡邑禮俗政事教
治刑禁當行切要之務以傋乙夜之覽遇有急切
之事按書以求其故其於國政未必無補
以上郡國之禮臣按郡國之禮不止於此而
所載止此者祀典則具秩祭祀下學校則具
崇教化下
大學衍義補卷四十八
