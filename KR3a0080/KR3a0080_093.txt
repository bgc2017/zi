大學衍義補卷九十三
明丘濬撰
治國平天下之要
備規制
歷象之法(下)
揚子或問渾天曰落下閎營之鮮于妄人度之耿中丞
象之幾幾(近也)乎莫之能違也請問蓋天曰蓋哉蓋哉應
難未幾也
李軌曰幾近也落下閎為武帝經營之鮮于妄人為
武帝筭度之耿壽昌為宣帝考象之言乎近其理矣
談天者無能違也再言蓋哉者應難以事未有近其
理也
朱熹曰渾天儀古必有其法遭秦而滅至漢武帝時
落下閎始經營之鮮于妄人又量度之至宣帝時耿
壽昌始鑄銅而為之象宋錢樂又鑄銅作渾天儀衡
長八尺孔徑一寸璣徑八尺圓周二丈五尺強轉而
望之以知日月星辰之所在即璿璣玉衡之遺法也
歴代以來其法漸密宋朝因之為儀三重其在外曰
六合儀平置黑單環上刻十二辰八干四隅在地之
位以凖地面而定四方側立黑雙環背刻去極度數
以中分天脊直跨地上使其半入地下而結於其子
午以為天經斜倚赤單環背刻赤道度數以平分天
腹横繞天經亦使半出地上半入地下而結於其卯
酉以為天緯三環表裏相結不動其天經之環則南
北二極皆為圓軸虛中而内向以挈三辰四游之環
以其上下四方於是可考故曰六合次其内曰三辰
儀側立黑雙環亦刻去極度數外貫天經之軸内挈
黃赤二道其赤道則為赤單環外依天緯亦刻宿度
而結於黑雙環之卯酉其黃道則為黃單環亦刻宿
度而又斜倚於赤道之腹以交結於卯酉而半入其
内以為春分後之日軌半出其外以為秋分後之日
軌又為白單環以承其交使不傾墊下設機輪以水
激之使其日夜隨天東西運轉以象天行以其日月
星辰於是可考故曰三辰其最在内者曰四游儀亦
為黑雙環如三辰儀之制以貫天經之軸其環之内
則兩面當中各施直距外指兩軸而當其要(平聲)中之
内面又為小窽以受玉衡要中之小軸使衡既得隨
環東西運轉又可隨處南北低昂以待占候者之仰
窺焉以其東西南北無不周徧故曰四游此其法之
大略也
沈括曰舊法規環一面刻周天度一面加銀釘蓋以
夜候天晦不可目察則以手切之也古人有璿飾璣
疑亦為此今太史局秘書省銅儀制極精緻亦以銅
釘為之
臣按自落下閎造渾天之後魏晉以來率因之以
為儀至宋朝熙寧沈括之儀宣和璣衡之制始詳
密精緻有出於淳風令瓚之表者靖康之亂儀象
之器盡歸於金元人襲用金舊而規環不協難
復施用於是郭守敬乃創為簡儀仰儀及諸儀
表其說以謂昔人以管窺天宿度餘分約為大
半少未得其的乃用二綫推測於餘分纖微皆
有可考而又當時四海測賓之所凡二十有七
東極高麗西極滇池南踰朱崖北盡鐵勒皆
古人所未及為者其法俱載元史而其儀表至
今遵用之夫自堯歷象之後而有舜之璣衡所
謂璣衡蓋堯之象也舜璣衡之後而有漢之渾
天儀象所謂儀象蓋舜之璣衡也後世加以六
合三辰四游愈精愈密然歷代相因千載相承
未嘗有改也而改之始自於此盖天欲啟中國
文明之治必豫生知巧之人於數千載之前而
創為一代觀天之器以待聖人之生夫豈偶然
之故哉
史記太史公曰神農以前尚矣蓋黃帝考定星歷建立
五行起消息正閏餘於是有天地神祇物類之官是
謂五官各司其序不相亂也民是以能有信神是以
能有明德民神異業敬而不凟故神降之嘉生(嘉榖也)
民以物享災禍不生所求不匱少皥氏之衰也九黎
亂德民神雜擾不可放(依也)物祸災荐至莫盡其氣顓
頊受之乃命南正重司天以屬神命火正黎司地以
屬民使復舊常無相侵瀆其後三苖復九黎之德故
二官咸廢所職而閏餘乖次孟陬殄滅攝提無紀歷
數失序堯復遂重黎之後不忘舊者使復典之而立
羲和之官明時正度則隂陽調風雨節茂氣至居無
夭疫年耆禪舜申戒文祖云天之歷數在爾躬舜亦
以命禹繇是觀之王者所重也夏正以正月殷正以
十二月周正以十一月蓋三王之正若循環窮則反
本天下有道則不失紀序無道則正朔不行於諸侯
幽厲之後周室微陪臣執政史不記時君不告朔故
疇(世世相傳為疇)人子弟分散或在諸夏或在夷狄是以其
禨祥廢而不統周襄王二十六年閏三月而春秋非
之先王之正時也履端於始舉正於中歸邪(音余)於終
履端於始序則不愆舉正於中民則不感歸邪於終
事則不悖其後戰國竝争在於彊國禽敵救急解紛
而已豈遑念斯哉是時獨有鄒衍明於五德之傳而
散消息之分以顯諸侯而亦因秦滅六國亦頗推五
勝而自以為獲水德之瑞而正以十月色上黑然歷度
閠餘未能睹其真也漢興高祖曰北畤待我而起亦自
以為獲水德之瑞雖明習歷及張蒼等咸以為然孝文
時魯人公孫臣言漢土德宜更元改正朔易服色當有
瑞黃龍見事下丞相張蒼蒼亦學律歷以為非是罷之
今上(謂武帝)即位招致方士唐都分其天部而巴落下閎
運算轉歷然後日辰之度與夏正同乃改元更官號因
詔御史曰乃者有司言星度之未定也廣延宣問以理
星度未能詹(當作校讐之讐)也蓋聞昔者黃帝合而不死名察
度驗定清濁起五部(五行也)建氣物分數然蓋尚矣書缺
樂弛朕甚閔焉朕惟未能循明也紬續日分率應水德
之勝今日順夏至(夏當作冬)黃鐘為宫林鐘為徵太蔟為商
南吕為羽姑洗為角自是以後氣復正羽聲復清名復
正變以至子日當冬至則隂陽離合之道行焉十一月
甲子朔旦冬至已詹其更以七年為太初元年年名焉
逢(歲在甲)攝提格(在寅)月名畢聚(音陬)日得甲子夜半朔旦冬
至
臣按太史公推原作歷之始謂神農以前尚矣黃
帝始考定星歷蓋是時始有歷也且引堯禪舜之
言曰天之歷數在爾躬蓋見人君繼天而為之子
則必推明上天所懸之象所行之度其責任在乎
君之身不可忽也人君知其任之在已既以中道
自待又必齊七政建五行立四時以示天下之臣
民使之知氣候之早晩時序之先後順時以興作
寢息焉下之人奉君之令而不敢違天之時故天
降之嘉生民以物享災禍不生而天禄有永矣自
堯舜以後以至於三代歷數相傳莫不明時正度
以承天意而不敢失其紀序是則有道之世也惟
夫昏君庸主不畏天命而失其紀序史不紀時君
不告朔臣不共其命諸侯不遵其軌是以其君不
克終而禍亂作矣繇是觀之則知治歷明時其有
關於治亂之大如此承上天之歷數而受其任於
躬者其可忽諸其可忽諸
漢志云漢興張蒼首律歷事孝武帝時樂官考正至元
始中徵天下通知鐘律者百餘人使羲和劉歆典領條
奏之參伍以變錯綜其數稽之於古今效之於氣物和
之於心耳考之於經傳咸得其實靡不恊同數者一十
百千萬也所以筭數事物順性命之理也夫推歷生律
制器規圜矩方權重衡平凖䋲嘉量探賾索隱鉤深致
遠莫不用焉隂陽之施化萬物之終始既類族於律吕
又經歴於日辰而變化之情可見矣玉衡杓建天之綱
也日月初躔星之紀也綱紀之交以元始造設合樂用
焉
臣按漢晉隋書志皆兼律歷律者作樂之法歷者
測候之書其事若無關涉者自太史公言律必兼
歷而後世宗之何以見其然哉朱子曰今治歷家
用律吕候氣其法最精氣之至也分寸不差蓋此
氣都在地中透上來如十一月冬至黃鐘管距地
九寸以葭灰實其中至之日氣至灰去晷刻不差
繇是推之可見古人作樂必推歷以生律而其測
候也亦必恊律以定歷二者相資以為用可相有
而不可相無也
又云漢興方綱紀大基庶事草創襲秦正朔以張蒼言
用顓頊歷比於六歷疏闊中最為微近然正朔服色未
覩其真而朔晦月見弦望滿虧多非是至武帝元封七
年漢興百二歲矣大中大夫公孫卿壺遂太史令司馬
遷等言歷紀壞廢宜改正朔是時御史大夫兒寬明經
術上廼詔寬曰與博士共議今宜何以為正朔服色何
上寬與博士賜等議皆曰帝王必改正朔易服色所以
明受命於天也創業變改制不相復推傳序文則今夏
時也臣愚以為三綂之制後聖復前聖者二代在前也
今二代之綂絶而不序矣唯陛下發聖德宣考天地四
時之極則順隂陽以定大明之制為萬世則遂下詔以
七年為元年遂詔卿遂遷與侍郎尊(人名)大典星(官名)射姓
(人姓名)等議造漢歷迺定東西立晷儀下漏刻以追二十
八宿相距於四方舉終以定晦朔分至躔離弦望迺以
前代上元太初四千六百一十七歲至於元封七年復
得閼逢攝提格之歲中冬十一月甲子朔旦冬至日月
在建星太歲在子已得太初本星度新正姓等奏不能
為筭願募治歷者更造密度各自增減以造漢太初歷
廼選治歷鄧平及長樂司馬可酒泉候宜君侍郎尊及
與民間治歷者凡二十餘人方士唐都巴郡落下閎與
焉都分天部而閎運筭轉歷其法以律起歷曰律容一
龠積八十一寸則一日之分也與長相終律長九寸百
七十一分而終復三復而得甲子夫律隂陽九六爻象
所從出也故黃鐘紀元氣之謂律律法也莫不取法焉
與鄧平所治同於是皆觀新星度日月行更以推筭如
閎平法法一月之日二十九日八十一分日之四十三
先藉半日名曰陽歷不藉名曰隂歷所謂陽歷者先朔
月生隂歷者朔而後月迺生平曰陽歷朔皆先旦月生
以朝諸侯王羣臣便迺詔遷用鄧平所造八十一分律
歷罷廢尤疏遠者十七家復使挍歷律昏明宦者淳于
陵渠復覆太初歷晦朔弦望皆最密日月如合璧五星
如連珠陵渠奏狀遂用鄧平歷以平為太史丞
臣按先儒謂深於律歷之術而作為律歷之書志
自漢而下太史公一人而已蓋司馬氏世為太史
故其於歷法也非徒能言之蓋有所授受也說者
謂司馬氏律歷書即太初歷法也司馬氏嘗言六
律為萬事根本故太初歷法皆本於律先儒謂落
下閎筭法其法以律起歷曰律容一龠積八十一
寸則一日之分也是知黃鐘之律容一龠長九寸
九九八十一則為八十一分漢歷綂母日法則本
諸此也唐志亦曰漢造歷始以八十一分為綂母
其數起於黃鐘之龠其法一本於律所謂本於律
者蓋謂以律之數起歷司馬氏分律歷為二書劉
歆合而為一而班固因之以為志豈無意哉今觀
班固述司馬氏之言以為志其間有曰史官喪紀
疇人子弟分散解者謂家業世世相傳為疇則知
星歷之學必須世業明矣又曰是時御史大夫兒
寬明經術上乃詔寬與博士共議則知治歷明時
必須儒者不宜專任技術明矣又曰姓等奏不能
為筭願募治歷者更造密度則知明歷之官必須
通筭術者又明矣此三事者可以為後世治歷者
之節度
後漢志曰天之動也一晝一夜而運過周星從天而西
日違天而東日之所行與運周在天成度在歷成日居
以列宿終於四七受以甲乙終于六旬日月相推日舒
月速當其同謂之合朔舒先速後近一遠三謂之弦相
與為衡分天之中謂之望以速及舒光盡體伏謂之晦
晦朔合離斗建移辰謂之日月之術則有冬有夏冬夏
之間則有春有秋是故日行北陸謂之冬西陸謂之春
南陸謂之夏東陸謂之秋日道發南去極彌遠其景彌
長遠長乃極冬乃至焉日道斂北去極彌近其景彌短
近短乃極夏乃至焉二至之中道齊景正春秋分焉日
周于天一寒一暑四時備成萬物畢改攝提遷次青龍
移辰謂之歲歲首至也月首朔也至朔同日謂之章同
在日首謂之蔀蔀終六旬謂之紀歲朔又復謂之元是
故日以實之月以閏之時以分之歲以周之章以明之
蔀以部之紀以記之元以原之然後雖有變化萬殊贏
朒無方莫不結系於此而禀正焉
臣按自古造歷者必先立元自黃帝調歷起辛卯
顓頊用乙卯虞用戊午夏用丙寅殷用甲寅周用
丁巳魯用庚子秦用乙卯漢太初用丁丑三綂用
庚戌四分用庚辰史謂四分歷元上得庚申有近
於緯同於緯則或不得於天歷之廢興以疏密課
固不主於元也夫孟子謂天之高也星辰之遠也
苟求其故千歲之日至可坐而致也朱子謂必言
日至者造歷者以上古十一月甲子朔夜半冬至
為歷元也歐陽氏亦謂歷家之說雖世多不同而
未始不本於此史謂歷之廢興以疏密課蓋以歷
之終言也若推原其始不本於元何所造端乎是
以黃帝以來立元雖若不同而皆凖度於甲子也
然則歷烏可無元乎但其假託以同於纖緯則不
可耳先儒有言歷元止據目前考驗無證其術失
之淺上推開闢冥測鴻濛其術近乎迂必也用太
史公三紀大備之法范史紀元之目推上元甲子
四千五百餘年則其時不遠不近矣
蔡邕天文志曰言天體者有三家一曰周髀二曰宣夜
三曰渾天宣夜之學絶無師說周髀數術具在考驗天
象多所違失故史官不用惟渾天者近得其情今史官
所用候臺銅儀則其法也立八尺圓體之度而具天地
之形以正黃道以察發斂以行日月以步五緯精微深
妙萬世不易之道也
虞喜曰宣明也夜幽也幽明之數其術兼之故曰宣
夜但絶無師說不知其狀如何周髀之術以為天似
覆盆蓋以斗極為中中高而四邊下日月旁行繞之
日近而見之為晝日遠而不見為夜渾天者以為地
在其中天周其外日月初登於天後入於地晝則日
在地上夜則日入地下
王蕃曰天之形狀似鳥卵天包地外地猶卵之裹黃
圓如彈丸故曰渾天言其形體渾渾然也其術以為
天半覆地上半在地下其天居地上見者一百八十
二度半強地下亦然北極出地上三十六度南極入
地下亦三十六度而嵩高正當天之中極南五十五
度當嵩高之上又其南十二度為夏至之日道又其
南二十四度為春秋分之日道又其南二十四度為
冬至之日道南下去地三十一度而已是夏至日北
去極六十七度春秋分去極九十一度冬至去極一
百一十五度此其大率也其南北極持其兩端其天
與日月星宿斜而回轉
臣按璣衡之象或謂起於宓羲或為作於帝嚳或
者又云乃羲和舊器非舜創為也馬融謂上天之
體不可測知天之事者惟有璣衡一事璣衡即今
之渾天儀也王蕃之論亦謂渾儀之制置天梁地
平以定天體為四游以綴赤道者此謂璣也置望
䇶横簫於儀中以窺七曜之行而知其躔離之次
者此謂衡也若六合儀三辰儀四游儀竝列為三
重者李淳風所作而黃道儀者一行所增也始張
衡祖落下閎耿壽昌之法别為渾象寘輪密室以
漏水轉之以合璿璣所加星度則渾象本别為一
器唐李淳風梁令瓚祖之始與渾儀竝用宋沈括
所上渾天之儀載在宋史者其為論精密有志於
衍古儀象者可考也
唐志曰歷法尚矣自堯命羲和歷象日月星辰以閏月
定四時成歲其事略見于書而夏商周以三綂改正朔
為歷固已不同而其法不傳至漢造歷始以八十一分
為綂母其數起於黃鐘之龠蓋其法一本於律矣其後
劉歆又以春秋易象推合其數蓋傅會之說也至唐一
行始專用大衍之策則歷述又本於易矣蓋歷起於數
數者自然之用也其用無窮而無所不通以之於律於
易皆可以合也然其要在於候天地之氣以知四時寒
暑而仰察天日月星之行運以相參合而已然四時寒
暑無形而運於下天日月星有象而見於上二者常動
而不息一有一無出入升降或遲或疾不相為謀其久
而不能無差忒者勢使之然也故為歷者其始未嘗不
精密而其後多疎而不合亦理之自然也不合則屢變其
法以求之自堯舜三代以來歷未嘗同也唐自太初至
麟德歷二十三家與天雖近而未密也至一行密矣其
倚數立法固無以易也後世雖有改作者亦依倣而已
朱熹曰古人歷法疎闊而差少今歷法愈密而愈差
界限愈密則差數愈遠何故以界限愈密而踰越多
也其差則一而古今歷法疎密不同故爾看來都只
是不曾推得定只是移來輳合天之運行所以當年
合得不差明後年便差元不會推得天運定只是旋
將歷去合那天之行不及則添些過則減些以合之
所以一二年又差如唐一行大衍歷當時最謂精密
只一二年後便差
臣按熹又謂古之歷書必有一定之法而今亡矣
三代而下造歷者紛紛莫有定議愈精愈密而愈
多差繇不得古人一定之法也嗟乎古人一定之
法不可得而見矣得見推移增減以合天運如一
行者亦可以隨時救失而不至於界限密而踰越
多矣
五代史司天掌日月星辰之象周天一歲四時二十四
氣七十二候行十日十二辰以為歷而謹察其變者以
為占占者非常之兆也以驗吉凶以求天意以覺人事
其術藏於有司歷者有常之數也以推寒暑以先天道
以勉人事其法信於天下術有時而用法不可一日而
差差之毫釐則亂天人之序乖百事之時蓋有國之所
重也後世其學一出於隂陽之家其事則重其學則末
夫天人之際遠哉微矣而使一藝之士布筭積分上求
數千萬歲之前必得甲子朔旦夜半冬至而日月五星
皆會於子謂之上元以為歷始蓋自漢而後其說始詳
見於世其源流所自止於如此是果堯舜三代之法歟
皆不可得而考矣然自是以來歷家之術雖世多不同
而未始不本於此
臣按歐陽脩謂差之毫釐則亂天人之序乖百事
之時有國者所重在乎歷是以堯舜之治莫不以
是為先務命官治歷恒先事而為之備惟恐其或
至於差也
宋志宋興百餘年司天數改歷其說曰歷者歲之積歲
者月之積月者日之積日者分之積又推餘分置閏以
定四時非博學妙思弗能考也夫天體之運星辰之動
未始有窮而度以一法是以久則差差則敝而不可用
歷之所以數改造也物銖銖而較之至石必差況於無
形之數哉
臣按自古帝王必先正歷象將以前民用授人時
也夫聖人之治其於天地之理隂陽五行之運日
月星辰之紀考驗推測無有不盡立法倚數固宜
歴萬世而無忒往往傳之稍久其應輙差何哉蓋
天地之數其妙有不可測者常在於秒忽毫釐之
際而其象與氣推移贏縮亦有時而不齊故雖聖
智不能盡窮焉積之歲月則歷之不能無差理固
然也聖人不能使歷之無差然嘗因其差而正之
謹按先儒程氏有言歷象之法大抵主於日日
一事正則其他皆可推落下閎之作歷言數百
年後當差一日何承天以其差遂立歲差法其
差後亦不定獨邵堯夫立差法冠絶古今却於
日月交感之際以隂陽虧盈求之遂不差朱子
亦曰歷不能無差今之學歷者但知歷法不知
歷理能不筭者落下閎也能推步者甘公石公
也落下閎等但知歷法揚雄知歷法又知歷理
國家承用勝國之歷乃許衡郭守敬等所訂定
者也今歴年踰二百矣不能以不差方今以經
術取士豈無能通歷學如衡與守敬者乎請於
歷官疇人之外别加詢訪委注必有能明歷理
之揚子雲善立差法之邵堯夫者出焉以為聖
朝了此一大事
元志曰明時治歷自黃帝堯舜與三代之盛王莫不重
之去古既遠其法不詳然原其要不過隨時考騐以合
於天而已漢劉歆作三綂歷始立積年日法以為推步
之凖後世因之歴唐而宋其更元改法者凡數十家豈
故相為乖異哉蓋天有不齊之運而歷為一定之法所
以既久而不能不差既差則不可不改也元至元十三
年平宋詔許衡王恂郭守敬改治新歷乃與南北日官
參考纍代歷法復測候日月星辰消息運行之變參别
同異酌取中數以為歷本十七年歷成賜名曰授時歷
尋詔李謙為歷議發明新歷順天求合之微考證前代
人為附會之失誠可以貽之永久自古及今其推驗之
精蓋未有出於此者也
臣按古今歷法至於元郭守敬可謂度越千古矣
參以古制創立新法所謂類其同而知其中辨其
異而知其變其授時歷雖漢太初唐大衍皆莫有
過焉者也其所以度越前人者非虛言也蓋以今
歷與古歷相較比而其疎密自見也其說曰上能
合於數百載之前則下可以行之永久此前人定
說古稱善治歷者若宋何承天隋劉焯唐傅仁均
僧一行之流最為傑出今以其歷與至元庚辰冬
至氣應相較未有不舛戾者而以新歷上推往古
無不脗合又曰自春秋獻公以來凡二千一百六
十餘年用大衍宣明紀元綂天大明授時六歷推
筭冬至凡四十九事大衍歷合者三十二不合者
十七宣明歷合者二十六不合者二十三紀元歷
合者三十五不合者十四綂天歷合者三十八不
合者十一大明歷合者三十四不合者十五授時
歷合者三十九不合者十事以前代諸歷校之授
時為密嗟乎數往所以知來攷古所以驗今今授
時歷上而求之千載之前既無不合則下而推之
千載之下其必不忒可知矣雖然天時不齊不齊
則不能以皆同不同而更元立法以同之隨時考
驗以合於天不能無望於今日之許平仲郭守敬
焉然則更元立法隨時考騐果何從而致力耶杜
預曰治歷者當順天以求合非為合以驗天蔡邕曰
以籌算為本以天文為驗算之既積驗之皆合則在
人之天審而在天之天定矣
以上歷象之法臣按洪武中刻漏博士元綂言
一代之興必有一代之歷隨時修改以合天道
我朝承運以来歷雖以大統為名而積分猶授
時之數授時歷法以元至元辛巳為歷元至今
洪武甲子積一百四年以歷法推之得三億七
千六百一十九萬九千七百七十五分經云大
約七十年而差一度每歲差一分五十秒辛巳
至今年遠數盈漸差天度擬合修改今以洪武
甲子歲前冬至為大統歷元推演得授時歷辛
巳閏准分二十萬二千五十分洪武甲子閏准
分一十八萬二千七十分一十八秒授時歷氣
准分五十五萬六百分洪武甲子氣准分五十
五萬三百七十五分授時歷辛巳轉准分一十
三萬二百五分洪武甲子轉准分二十萬九千
六百九十分授時歷辛巳交准分二十六萬三
百八十八分洪武甲子交准分一十一萬五千
一百五分八秒當元統上言時歲在甲子也巳
云年遠數盈漸差天度矧今又歴一甲子而過
其半其年愈遠其數愈多其所差者當益甚也
臣愚以為歷者國家之大事所以膺在躬之數
承上天之託以敬天道以授人時者端有在于
此臣請詔求天下通星歷之學如郭守敬者以
任考驗之責明天人之理如許衡者以任講究
之方失今不為後愈差舛伏惟聖明留神聽察
臣於歷數之學素無師傳謹述經史所載言及
歷象之理者以為明時獻若夫推步占驗之法
具見諸書兹不復贅
以上歷象之法(下)
大學衍義補卷九十三
