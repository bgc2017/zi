大學衍義補卷一百二十二
明丘濬撰
治國平天下之要
嚴武備
器械之利(下)
荀子曰魏氏武卒衣三屬之甲操十二石之弩負矢五
十箇置戈其上䩜(與胄同)帶劍嬴(負擔)三日之糧
如淳曰上身一髀禪一脛繳一凡三屬
臣按魏之武卒操弩負矢而置戈其上是蓋長短
之兵兼用也
司馬法曰兵不雜則不利長兵以衛短兵以守太長則難
犯太短則不及太輕則銳銳則易亂太重則鈍鈍則不濟
又曰弓矢禦(句)殳矛守(句)戈戟助(句)凡五兵五當長以衛
短短以救長迭戰則久皆戰則強見物與侔是謂兩之
臣按所謂兵不雜則不利與夫長以衛短短以救
長古今制隊伍用兵器其法不出此數言
六韜曰陷堅陳敗強敵以大黃參連弩飛鳬電景矢自
副
註曰飛鳬赤莖白羽以鐡為首電影青莖白羽以銅
為首
臣按周禮六射之目其二曰參連參連云者謂前
放一矢後放三矢連續而去也考吳越春秋有云
夫射之道從分望敵合以參連後漢書亦云弩射
以參連為竒夫古人自八歲入小學已學射藝而
教以參連之法自幼及長習熟其事故仕而為將
不仕而為卒無不能射者今世古法盡廢有能射
疏及遠者已為竒矣若夫參連之法少有知者誠
能以古參連法教士卒使當矢石之間一射而連
放三矢則是一人而兼三人之用也意者李廣以
二千騎當胡騎四萬之圍所謂大黃即六韜所謂
大黃參連乎
漢高祖四年初為算賦註民年十五以上至五十六出
賦錢人百二十為一算為治庫兵車馬
臣按此漢以後賦民治兵之始考史成帝建始元
年立故河間王弟上郡庫令良為王註謂北邊郡
庫官之兵器所藏故置令則前此邊郡各有庫庫
有令以掌兵器舊矣然地理志於南陽郡宛下註
有工官鐡官則不獨邊郡有武庫而内地亦有之
矣
高祖時蕭何治未央宫立武庫以藏兵器
臣按漢志中尉屬中有武庫令則是時既立武庫
以藏兵器而設令以司之屬之中尉其後光武置
武庫令主兵器則以屬執金吾考工令主作兵器
弓弩之屬成則傳金吾入武庫魏晉一遵其制蓋
始于此也
百官表中尉秦官武帝更名執金吾屬官有武庫令丞
中尉屬官有武庫令少府屬官有若盧考工室令丞
臣按漢書註若盧以藏兵器考工室主作器械
哀帝時毋將隆言武庫兵器天下公用國家武備繕治
造作皆度大司農錢邊吏職在禦寇賜武庫兵
林駉曰周之兵器在民漢之兵器在官周之在民以
兵農為一之時漢之在官以兵農已分之後
臣按漢自郡國至于京師皆有武備在郡國則有
庫兵或置工官庫兵以算賦為之而工官與鐡官
同置于産鐡之郡在京師則有武庫令掌於中郡
而天子又有若盧考工室以藏兵器以主作器械
一以少府主之武庫則以大司農錢為之也漢制
財用有二供天子雜用以少府之錢若大司農錢
非軍國之事不得用也兵甲之作以為軍國之備
故亦用大司農錢歟
鼂錯言於文帝曰勁弩長戟射疏及遠匈奴之弓弗能
格也堅甲利刃長短相雜遊弩往來什伍俱前匈奴之
兵弗能當也材官騶發矢道同的匈奴之軍笥木薦弗
能支也下馬地鬭劍戟相接去就相薄匈奴之足弗能
給也此中國之長技也
臣按自昔談兵者皆以弩為中國之長技故漢兵
器以弩為尚將軍有彊弩積弩之名而其用人亦
有材官蹶張之目平城之圍陳平請強弩傅兩矢
外向夏侯嬰徐行弩皆因滿外向淮南之反亦欲
以強弩臨江而守卜式亦願與臨菑習弩者請行
死之與夫弓弩持滿抱弩負籣(盛弩箭箙)見於周亞夫
韓延夀之傳自古用弩以取勝見於史傳者不可
勝紀今世則惟用弓矢而所謂弩者隊伍之間不
復用矣意者有神機火鎗之用以代之故不復置
歟然以臣觀之二者皆不可偏廢也敵惟用弓矢
一事今我既用弓矢又用火鎗而又復用古人之
弩則是敵之長兵一而我之長兵三以一制三敵
騎欲來衝突不待短兵接而我之三技已斃之於
百步之外矣
武帝元狩二年李廣將四千騎出右北平匈奴左賢王
將四萬騎圍廣廣為圜陳外向胡急擊矢下如雨漢矢
且盡廣令持滿毋發而廣自以大黃射其裨將殺數人
服虔曰黃肩弩也晉灼曰黃肩即黃間也大黃其大
者也
漢志有遠望連弩射法具十五篇
臣按古者弩之制有七一擘張弩二角弓弩三木
單弩四大木單弩五竹竿弩六大竹竿弩七伏遠
弩擘張弩步兵所用角弓弩騎兵所用木單竹竿
伏遠等其力益大所及漸遠今世官兵全不用弩
而四夷亦未聞有用者惟廣右猺獞用之然其弩
不可施於騎殆古所謂擘張者歟炙轂子曰夷牟
製角弩馬上用之則是角弓弩乃可用於騎者今
不得其製然朝家萬一用之天下之大安知其無
人以意會而為之者歟
李陵傳發連弩射單于
張晏曰三十絭共一臂
諸葛亮傳亮性長於巧思損益連弩皆出其意
臣按魏氏春秋云亮損益連弩謂之元戎以鐡為
矢長八寸一弩十矢俱發夫弩而謂之連則非一
弩也意必數者相連謂之損益者前蓋有此弩至
亮而有所損益於其間耳考史魏司馬懿征公孫
淵軍至遼東為發石連弩射城中唐李元諒節度
隴西築連弩臺盧躭節度四川為大旝連弩南詔
憚之則古人攻戰以連弩取勝者多矣今連弩之
製不可考說者謂古時西蜀弩兵尤多大者莫踰
連弩十矢謂之羣鴉一矢謂之飛鎗通呼為摧山
弩即孔明所謂元戎也今具其法如此萬一有巧
思者出因其名而想其意度以復古人之制是亦
攻守之一助也
虞詡為武都守令軍中彊弩勿發而潛發小弩羌并兵
急攻使二十彊弩共射一人發無不勝
臣按五兵之利莫利於弓弩而自漢以來而弩之
取勝者比弓為多虞詡守武都遇有急攻使二十
強弩共射一人此非但可用之以弩而弓矢之利
亦宜依此用焉此即俗所謂攅射也宜申諭軍中
習為攅射法臨戰之際寇中有驍勇出掠陳者攅
矢而射之蔑不中矣
陳球守零陵弦大木為弓羽矛為矢引機發之遠射千
步
臣按此大木弓後世無有可依其法製之以為守
城寨之具
明帝永平中北匈奴攻金蒲城耿恭為戊巳校尉以毒
藥傅矢語匈奴曰漢家箭神其中創者必有異虜中矢
者視創皆沸大驚匈奴相謂曰漢兵神真可畏也遂解
去
臣按今唐鄧山居者以毒藥漬矢以射獸應弦而
倒謂之毛胡盧元末因用其人為兵立毛胡盧萬
戶府耿恭所用毒藥傅矢蓋此類也又聞廣西徭
獞所用弩矢皆傅以藥中人濡縷即死比唐鄧者
尤毒宜取其方付邊城以為毒箭是亦禦敵之一
技也說者多謂西北地寒而藥性不行恐不可用
然耿恭用之金蒲城豈非沍寒之地耶
唐初置軍器監後併入少府監開元初以軍器使為監
領領弩甲二坊
臣按此唐人造軍器之所
府兵之法人具弓一矢三十刀一其介胄戎具皆藏于
庫有所征行則給之番上宿衛者給弓矢横刀而已
臣按此唐人府兵所執之器械也我朝制兵每一
百戶轄百軍分為二隊每隊銃手五名刀牌手十
名弓箭手十五名鎗手二十名臣愚以為今每隊
之中短兵太多長兵太少宜如唐府兵之法每人
皆具弓刀則長短兼用也或曰國家承平于今百
年内外懾伏何用變更為臣非敢變亂成法也亦
惟循而用之特於定制隊伍中執短兵者加以長
兵執長兵者加以短兵爾於舊制固無所更變也
玄宗開元中擇宿衛勇者為番頭習弩射又有羽林軍
飛騎亦習弩凡伏遠弩自能弛張縱矢三百步
臣按昔人謂弩者中國之勁兵四夷所畏服者也
古有黃連百竹八擔雙弓之號絞車擘張馬弩之
差後世亦有參弓合蟬手射小黃皆其遺法蓋射
堅及遠争險守隘怒聲勁勢遏衝制突者非弩不
克
馬燧為河南節度使造甲必為長短三等稱其所衣便
於進趨
臣按馬燧所造之甲可以為後世法則
宋太祖開寳二年馮義昇岳義方上火箭法試之賜束
帛
真宗咸平元年馬軍都頭石歸宋進木羽弩箭以木為
簳為翎長尺餘入鎧甲則簳去而箭留牢不可拔五年
石普言能發火毬火箭
臣按古所謂火攻者因風縱火也而無有今世所
謂火藥者宋太祖時始有火箭真宗時始有火毬
之名然或假木箭以發未知是今之火藥否也今
之火藥用硝石硫黃柳炭為之硝之名見于本草
漢張仲景方論中已用為劑則是漢時已有矣然
陶隠居日華子及宋圖經衍義等註未嘗言其可
為兵用也硫黃自舶上來唐以前海島諸夷未通
中國則唐以前無此也自古中國所謂礟者機石
也用機運石而飛之致遠爾近世以火藥實銅鐡
器中亦謂之礟又謂之銃銃字韻書無之蓋俗字
也其以紙為之者俗謂之爆爆者如以火燒竹而
有聲如竹爆然也今礟之製用銅或鐡為具如筒
狀中實以藥而以石子塞其口旁通一線用火發
之其石子之所及者無問人物皆糜爛然惟用之
攻與守也戰則資其聲以為號令焉近有神機火
鎗者用鐡為矢鏃以火發之可至百步之外捷妙
如神聲聞而矢即至矣永樂中平南交交人所製
者尤巧命内臣如其法監造在内命大將總神機
營在邊命内官監神機鎗蓋慎之也歴考史册皆
所不載不知此藥始於何時昉於何人意者在隋
唐以後始自西域與俗所謂煙火者同至中國歟
天祚國家錫以自古所無之兵器五兵而加以一
五行而用其三可以代矢石之施可以作鼓角之
號可以通斥候之信一物而三用具焉嗚呼神矣
哉自有此器以來中國所以得志於四夷者往往
藉此然用久而人玩敵人習知其故或出其巧智
以為之避就者亦不能無也何也蓋士卒執此鎗
而用之也人持一具臨時自實以藥一發之後倉
卒無以繼之敵知其然凡臨戰陳必伏其身俟我
火發聲聞之後即衝突而來請自今以後凡火鎗
手必五人為伍就其中擇一人或二人心定而手
捷目疾者專司持放其三四人者互為實藥番遞
以進專俾一人司放或高或下或左或右應機遷
就則發無不中者矣其視一發即退心志不定而
高下無凖者有間矣又宜用紙為爆其聲與火鎗
等者每發一鎗必連放三五紙爆或前或後以混
亂之使敵不知所避如此則其用不測而無敵於
天下矣書生不經戰陳以意消息而為此說乞下
曾經戰陳者議其可否以聞
太宗至道二年上部分諸將攻討李繼遷以方略授諸
將先閱兵崇政殿引陳著為攻擊之狀刺射之法且令
多設強弩及賊布陳萬弩齊發賊無所施其技矢纔一
發賊皆散走凡十六戰而抵其巢穴
臣按此前代用弩取勝之效
真宗景德元年幸澶州王師成列李繼隆等伏勁弩分
據要害周文質部下以連弩射殺達蘭
臣按宋澶淵之役所以退敵而成和者達蘭一矢
之功也由是觀之則弩之為用其于守尤不可無
焉城寨之守環之萬弩張其機而駕以矢動輒發
焉其視礟銃必待點火弓矢必待開張其用為速
矣
歐陽修言於仁宗曰諸路州軍分造器械工作之際已
勞民力輦用般送又苦道途然而鐡刃不剛筋膠不固
長短大小多不中度造作之所但務充數而速了不計
所用之不堪經歴官司又無檢責此有器械之虚名而
無器械之實用也以草草之法教老怯之兵執鈍折不
堪之器百戰百敗理在不疑臨事而悔何可及乎
臣按修此言切中官府造作之弊今世管工監造
兵器者得無有近似之者乎宜嚴加戒飭庶不虛
費民財物料工力官俸而無益於兵用也
熙寧中内副都知張若水進神臂弓初民李宏獻此弓
其實弩也以檿為身檀為弰鐡瞪鎗頭銅為馬面牙麻
解索札絲為弦弩身通長三尺二寸兩弭各長九寸二
分兩閃各長一尺一寸七分弝長四寸通長四尺五寸
八分弦長二尺五寸箭木羽長數寸時於玉津園校驗
射二百四十餘步穿榆木没長簳有司并箭奏御詔依
式製造
大觀中吳擇仁奏神臂弓實乃天授以甚利之器徽宗
御筆謂射遠攻堅所向無前可謂利器使敵人習而能
之非中國利令民間不得習製
臣按自古弓弩之製其最善者漢稱大黃唐稱伏
遠宋之神臂克敵其最也其製略見於史謹錄於
此使后世留心邊事者或因其名而得其遺法想
像而造之以為中國之長技是亦禦邊衛民之一
助也
神宗時有臣僚上言曰方今外禦兩邊之患内虞盜賊
之變而天下歲課弓弩甲胄之類入充武庫之積以千
萬數乃無一堅好精利實可以為武備者臣嘗觀諸州
作院有兵匠乏少而拘市人以備役所作之器但形質
具而已矣武庫吏亦惟計其多寡之數藏之未有貴其
實用者故所積雖多大抵敝惡為政如此而欲抗威决
勝外懾夷狄之強獷内沮奸兇之竊發未見其可臣私
計其便莫若更制法度斂數州之作而聚以為一處每
監擇知工事之臣使專於其職且募天下之良工散為
匠師而朝廷内置工官以總制其事察其精窳而賞罸
之則人人務勝不加責而皆精矣
臣按此王雱所上之疏其言雖為宋神宗時發然
今日亦可依此而行焉
又熙寧六年置軍器監凡産材州置都作院凡天下知
軍器監利害者聽詣監陳述於是吏民獻器械法式者
甚衆是歲又置内弓箭南庫而軍器監奏遣使以利器
頒諸路作為式
臣按設官以造軍器是誠嚴武偹之要務我祖宗
以來以其事屬之工部凡軍器專設軍器局軍裝
設針工局鞍轡設鞍轡局掌管時常整點若有缺
少隨即行下本局計料委官監督定立工程如法
造完進納内帑内帑遇有關支奏聞支給其外藩
府州縣呈禀成造具奏行下依式造完支撥若各
處有司歲造之數起解到部辨驗堪中送庫交收
有不堪者坐監造者以罪其所邊軍器弓有二等
曰二意角弓曰交阯弓鎗有二等曰魚肚鎗曰蘆
葉鎗刀之制有馬軍雁翎刀步軍腰刀將軍刀凡
三等又有馬軍义黑漆鈚子箭紅油團牌等器械
若夫甲胄則有水磨頭盔水磨鑞子護項頭盔紅
漆齊腰甲水磨齊腰鋼甲水磨柳葉鋼甲水銀摩
挲長身甲併鎗馬赤甲之類此皆國初所造之制
其後内兵仗局各以巧計加添新樣者又不止是
臣考漢之史臣稱頌宣帝綜核名實至謂其技巧
工匠咸精其能此雖有司之事然亦上繋朝廷之
政蓋有是君則有是臣有是臣則有是政治政治
之大者不徒在文事而亦有武功焉文事有一物
之或遺則是其文之未明武功有一器之或虧則
是其武之未備是故經武之有五兵猶修文之有
六藉也六藉未明固是文之缺典五兵未具豈非
武之失策乎漢宣帝於技巧工匠猶且留心况此
兵戎之器所以修武備立戰功以衛國家安生靈
而保國祚於億萬年者哉
宋高宗紹興中詔有司造克敵弓弓乃韓世忠所獻者
命殿前司閱習詔能貫甲踰三石弓施二十矢者進秩
一等帝謂宰執曰此弓最為強勁雖被重甲亦須洞徹
若得萬人習熟何可當也其後楊存中以為克敵弓雖
勁而士病蹶張之難乃增損舊製造馬黃弩製度精密
彼一矢未竟而此發三矢矣
臣按觀其所謂施二十矢及病蹶張之難之語則
克敵雖以弓名其實弩也竊惟自古論兵者莫不
以弩為中國長技臣故備載之以貽後世
元西域人伊斯瑪音善造礟世祖時與阿爾威丹同至
京師從攻襄陽未下伊斯瑪音相地勢置礟於城東南
隅重一百五十斤機發聲震天地所擊無不摧陷入地
七尺宋吕文煥遂以城降元人渡江宋兵陳于南岸擁
舟師迎戰元人于北岸陳礟以擊之舟悉沈没後每戰
用之皆有功
臣按元人始造此礟以攻破襄陽世因目曰襄陽
礟考唐史李光弼作駁飛巨石一發輒斃二十餘
人疑即此礟蓋古原有此制流入西番伊斯瑪音
倣而為之也自有此駁用以攻城城無不破用以
擊舟舟無不沈今民間多有知其制度者宜行天
下俾民間有傳其式樣者許具其圖本赴官投獻
給賞有私藏習製者罪之而賞其首者仍將其式
樣給與邊將收藏非警急不許輒造亦猶宋徽宗
禁民不許習製神臂弓然
以上器械之利(下)
大學衍義補卷一百二十二
