大學衍義補卷八十五
明丘濬撰
治國平天下之要
備規制
都邑之建(上)
書禹貢曰冀州
蔡沈曰冀州帝都之地八州皆言疆界而冀不言者
以餘州所至可見亦所以尊京師示王者無外之意
臣按朱熹語錄冀都正是天地中間好風水山脉
從雲中發來雲中正高脊處自脊以西之水則西
流入於龍門西河自脊以東之水則東流入於海
前面一條黃河環繞右畔是華山自華山來至中
為嵩山是謂前案遂過去為泰山聳於左淮南諸
山為第二重案江南諸山為第三重案觀是言也
則知古今建都之地皆莫有過於冀州可知矣虞
夏之時天下分為九州冀州在中國之北其地最
廣而河東河北皆在其域中四分之一舜分冀為
幽并營幽與并營皆冀境也就朱子所謂風水之
說觀之風水之說起於郭璞謂無風以散之有水
以界之也冀州之中三面距河處是為平陽蒲坂
乃堯舜建都之地其所分東北之境是為幽州太
行自西來演迤而北綿亙魏晉燕趙之境東而極
於醫無閭重岡疉阜鸞鳳峙而蛟龍走所以擁護
而圍繞之者不知其幾千萬重也形勢全風氣密
堪輿家所謂藏風聚氣者兹地實有之其東一帶
則汪洋大海稍北乃古碣石淪入海處稍南則九
河既道所歸宿之地浴日月而浸乾坤所以界之
者又如此其直截而廣大也况居直北之地上應
天垣之紫微其對面之案以地勢度之則泰岱萬
山之宗正當其前也夫天之象以北為極則地之
勢亦當以北為極易曰艮者東北之卦也萬物之
所以成終而成始也艮為山水為地之津液而
委于海天下萬山皆成于北天下萬水皆宗于
東於此乎建都是為萬物所以成終成始之地
自古所未有也茲蓋天造地設藏之以有待我
太宗文皇帝初建藩于此既而入正大統乃循
成王宅洛故事而又于此建都焉蓋天下王氣
所在也前乎元而為宋宋都于汴前乎宋而為
唐唐都于秦在唐之前則兩漢也前都秦而後
洛然皆非冀州境也雖曰宅中圖治道里適均
而天下郡國乃有偝之而不面焉者我朝得國
之正同乎堯舜拓地之廣過于漢唐書所為東
漸西被朔南暨聲教訖于四海僅再見也猗歟
盛哉孔子曰為政以德譬如北辰居其所而衆
星共之易曰離萬物皆相見南方之卦也聖人
南面而聽天下嚮明而治夫以北辰為天之樞
居微垣之中而受衆星之環拱天之道固在北
也天之道在北而面之所嚮則在乎南焉今日
京師居乎艮位成始成終之地介乎震坎之間
出乎震而勞乎坎以受萬物之所歸體乎北極
之尊嚮乎離明之光使夫萬方之廣億兆之多
莫不面焉以相見則凡舟車所至人力所通者
無不在於照臨之中自古建都之地上得天時
下得地勢中得人心未有如今日者也况此乃
蘇秦所謂天府百二之國杜牧所謂王不得不
可為王之地牧之言曰禹畫九州一曰冀州舜
以其太大離為幽州其人沈鷙多材力重許可
能(音耐)辛苦本兵矢他不能蕩而自若也復産
健馬下者日馳二百里所以兵嘗當天下則其
兵馬之強在昔則然矣且其地瀕大海在秦始
皇時起黃腄瑯琊負海之粟轉輸北河是時
海運通于茲矣唐杜甫謂漁陽豪侠之地雲
帆轉遼海粳稻来東吳則唐時又通東吳之粟
于此焉元之盛時漕東南粟至燕歲幾至四百
萬石而南方之貨亦隨以至是蓋天生鉅海以
為國家餫道不假通渠轉漕自然而成者也則
其食貨之豐有非他方可及可知己噫兵食俱
足文武竝用向明以用文則有以成文明之化
偝幽以建武則有以張震疊之威臣故曰自古
建都之地上得天時下得地利中得人心皆
莫有如今日者此也雖然居之安者不可不思
其危享全盛者不可不為衰微之慮詩不云乎
殷鑒不遠在夏后之世自昔都燕者始于召公
而極于金元皆上不足以當天心下不足以乘
地利而其事勢則有可以為鑒戒者焉是必固邊圉
選將帥強兵馬豐貨食使國勢壯而外地不敢
興窺伺之心謹法度用賢才省刑罰薄稅歛使
朝綱正而生靈不敢萌背畔之念如此則國家
如泰山之安與天地相為悠久矣
召誥惟二月既望(十六日也)越六日乙未王朝步自周(鎬京)
則至于豐(豐鎬至洛邑俱三百里)惟太保先周公相宅越若来
(古語辭)三月惟丙午朏(月出也三日明生之名)越三日戊申太保
朝至于洛卜宅厥既得卜則經營越三日庚戌太保
乃以庶殷(殷之衆庶)攻位于洛汭越五日甲寅位成若翼
日乙夘周公朝至于洛則逹觀于新邑營(經營之位)越三
日丁巳用牲于郊牛二越翼日戊午乃社于新邑牛
一羊一豕一越七日甲子周公乃朝用書(役書)命庶殷
侯甸男邦伯
蔡沈曰周鎬京也去豐二十五里文武廟在焉成
王至豐以宅洛之事告廟也成王在豐使召公先
周公行相視洛邑召公于豐迤邐而来也卜宅者
用龜卜擇都之地既得吉卜則經營規度其城郭
宗廟郊社朝市之位位成者左祖右社前朝後市
之位成也周公至則徧觀新邑所經營之位郊祭
天地也故用二牛社祭用太牢禮也皆告以營洛
之事春秋傳曰士彌牟(晉大夫名)營成周計丈數揣(度高)
(曰揣)高低度厚薄仞(度深曰仞)溝洫物土方議遠邇量事
期計徒庸慮材用書餱(乾食)糧以令役於諸侯亦此
意又曰左傳曰武王克商遷九鼎于洛邑史記載
武王言我南望三塗(山名)北望嶽鄙(太行山下都鄙之地)顧瞻
有河粤瞻洛伊毋遠天室營周居于洛邑而後去
則宅洛者武王之志周公成王成之召公實先經
理之洛邑既成成王始政召公因周公之歸作書
致告逹之于王其書拳拳於歴年之久近反復乎
夏商之廢興究其歸則以諴小民為祈天命之本
以疾敬德為諴小民之本一篇之屢致意焉古之
大臣其為國家長遠慮蓋如此
洛誥惟三月(周公攝政七年之三月)哉(始也)生魄(十六日也)周公初基
作新大邑于東國洛四方民大和會侯甸男邦采衛
百工(百官)播民和見士于周周公咸勤乃洪大誥治(此條)
(本洛誥文誤在康誥)
吕祖謙曰斧斤版築之事亦甚勞矣而民大和會悉
來赴役即文王作靈臺庶民子來之意
周公拜手稽首曰朕復(如逆復之復)子明辟(辟君也)
予惟乙夘(即召誥之乙夘)朝至於洛師(猶言京師)我卜河朔黎水(河北)
(黎水交流之内)我乃卜澗水東瀍水西惟洛食(食其墨也)我又卜瀍
水東亦惟洛食伻(使也)來以圖(洛之地圖)及獻卜(卜之兆辭也)
蔡沈曰此下周公授使者告卜之辭拜手稽首者史
記周公遣使之禮也成王命周公往營成周周公得
卜復命於王也澗水東瀍水西王城也朝會之地瀍
水東下都也處商民之地王城在澗瀍之間下都在
瀍水之外其地皆近洛水故兩云惟洛食也
陳大猷曰成王實都鎬京特往來朝諸侯祀清廟於
洛故鎬京謂之宗周以其為天下所宗也洛邑謂之
東都又謂之成周以周道成於此也洛邑天下之至
中豐鎬天下之至險成王於洛邑定鼎以朝諸侯所
以承天地冲和之氣宅土中以涖四海其示天下也
公於鎬京定都以壯基本所以據天下形勝處上游
以制六合其慮天下也遠漢唐竝建兩京蓋亦識形
勢之所在而有得於成王周公之遺意歟
臣按此古人都洛之始而竝建兩京者亦始於是
焉夫武王得天下都於豐鎬成王繼其志即有宅
洛之舉亦猶我太祖建都於吳而太宗繼之而又
建都於燕也成周之後漢唐宋皆竝建兩京然漢
唐皆以長安為西京洛陽為東京宋以汴為東京
洛為西京其地皆接壤相去不甚遠也惟我朝則
以南北為稱蓋跨江南北而各為一大都會也仰
惟我高皇帝定鼎金陵天下萬世之大利也文皇
帝遷都金臺天下萬世之大勢也蓋天下財賦出
於東南而金陵為其會戎馬盛於西北而金臺為
其樞竝建兩京所以宅中圖治足食足兵據形勢
之要而為四方之極者也用東南之財賦統西北
之戎馬無敵於天下矣
詩文王有聲其二章曰文王受命有此武功既伐於崇
作邑(徙都也)於豐(即崇國地在今鄠縣)文王烝(君也)哉其七章曰考(稽也)
卜維王宅(居也)是鎬京(在豐水東)維龜正(決也)之武王成(作邑居也)之
武王烝哉
朱熹曰此詩言文王遷豐武王遷鎬之事
朱熹曰大命自文王而始集故武功自文王而始成
伐崇所以除天下之暴作豐所以立天下之本有以
除天下之暴則人心服有以立天下之本則人心歸
此文王之所以克君也又曰武王之遷鎬非以徇一
己之私也必考之於卜以定其宅焉惟龜為能致其
決惟武王為能成其事則武王之遷固將上以承天
意下以順民心前以承先王之志後以開無窮之基
信乎其克君也哉
臣按周家自后稷居邰公劉居豳太王邑岐而文
王始營鎬邑至於伐崇又作豐邑居之武王又於
豐旁近地二十五里制為鎬京蓋其所以遷者以
勢益大人益衆不足以容之故也蓋當彊盛之時
而為遷都之舉非若後世衰微而後遷也是故自
邰而豳而岐而豐而鎬而又宅洛此周家所以日
盛也至於平王而東遷則淪於衰微矣竊嘗論之
遷都之舉惟可於方盛之時至於衰微而遷者未
有能復興者也觀諸東周東晉南宋可見矣惟光
武遷洛則是中興非衰微也
商頌玄鳥之篇曰邦畿千里維民所止(居也)肇(開也)域彼四
海
朱熹曰言王畿之内民之所止不過千里而其封域
則極乎四海之廣也
嚴粲曰京師諸夏之本王圻之内人心安止則四海
之大皆在綂理之内也
臣按先儒謂王畿自東自西自南自北皆千里也
千里之内為畿是皆聲明文物之所萃衣冠禮樂
之所會為鈞天帝居之尊非復陋邦僻壤之比農
願耕於其野商願出於其塗賈願藏於其市咸得
吾所當止之地也豈不猶大學之止於至善乎故
曾子傳大學首引此詩語以釋在止於至善之義
有由然也
殷武之五章曰商邑翼翼(整敕貌)四方之極(表也)赫赫(顯盛)厥
聲濯濯(光明)厥靈壽考且寧以保我後生
朱熹曰商邑王都也言高宗中興之盛
輔廣曰高宗中興王都始復翼翼然為四方之儀表
是蓋有以使之然者矣不獨是也又有赫赫然風聲
之盛濯濯然威靈之光此高宗所以享國長久而又
有以保安其後嗣子孫也
臣按京都為四方之極亦猶紫宫為周天之極也
有京師以為四方之極有帝王以建惟皇之極則
其為所以赫赫厥聲濯濯厥靈者有以聳萬國之
觀瞻為萬民之儀表傳之於千萬世而無窮矣
以上都邑之建(上)
大學衍義補卷八十五
