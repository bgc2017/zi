大學衍義補卷一百十九
明丘濬撰
治國平天下之要
嚴武備
京輔之屯
禹貢五百里甸服
蔡沈曰甸服畿内之地也五百里者王城之外四面
皆五百里也
臣按傳謂王城之外四面皆五百里則是方千里矣
漢志周因井田而制軍賦地方一里為井井十為通通
十為成成十為終終十為同同十為封封十為畿天子
之畿方千里提封百萬井定出賦六十四萬井戎馬四
萬匹兵車萬乘
章氏(失其名)曰王畿千里近郊五十里遠郊百里郊為
鄉六鄉百里通十為同同為百里者十提封九萬井
九十萬夫之地除山川城邑之屬三萬六千井地除
公田九分之一為五十萬二千夫又以一易再易三
易通之三分去一為三十五萬四百夫率三百五十
家賦一乘積六鄉為千乘而餘率七家賦一兵積六
鄉為七萬五千人此六軍之制也六遂及三等侯國
皆如鄉之法畿方千里為千里者十如鄉之除為三
百五十萬四千夫賦車千乘卒七十五萬人為六軍
者十此通畿之師也大司徒遞而征之十年而役一
徧凡三家可任者率十有一人則終身無過一再給
公上事蓋先王忠厚之志更勞均逸不欲窮民之力
也古者畿内之兵不出所以重内也卒有四方之役
即用諸侯入耳或遣上公帥王賦亦不過元戎十乘
以先啓行也
臣按古者兵出於農天子之兵出於六軍六軍之
兵出於六鄉其出而為士卒旅軍師者即其居而
為比閭黨旅州鄉者也甸服千里之間其所賦之
兵而所出之税自足以給之無勞遠餫内足以衛
王室而外足以鎮壓天下之大四夷之遠非若後
世簽軍於遠方則人不土著而易於消耗列軍以
長屯則人無别業而難於供億後世有志於三代
之盛者壯根本安國家以為千萬世不拔之基者
尚有考於斯
漢百官表中尉秦官掌徼廵京師武帝更名執金吾
易祓曰南軍以衛宫城而乃調之於郡國北軍以護
京城而乃調之三輔抑何輕重遠近之不倫歟蓋郡
國去京師為甚遠民情無所適莫而緩急為可恃故
以之衛宫城三輔距京師為甚邇民情有閭里墳墓
族屬之愛而利害必不相棄故以之護京城其防微
杜漸之意深矣
臣按史謂北軍中尉主之掌京城門内之兵軍而
謂之北對南言也南軍衛宫取之郡國北軍衛京
取之三輔說者有防微杜漸之意臣竊以為衛京
之兵取之近輔極是臣於軍旅之制條已節約漢
唐遺意妄為朝廷處置矣若夫衛宫而取郡國之
兵恐未為得策夫以疎外之兵無鄉土親屬之顧
戀而使之番上執戟以衛王宫無事則已一有事
焉安能保其無外顧之心乎我朝宿衛之兵用世
將以綂士卒其慮深而遠矣
漢百官表左右京輔都尉尉丞兵卒皆屬中尉
易祓曰北軍番上與南軍等南軍衛士調之郡國而
北軍兵卒調之左右京輔夫中尉乃天子北軍之綂
帥而其屬乃左右京輔都尉等其所調亦左右京輔
之兵卒何也左即扶風右即馮翊京即京兆謂之三
輔三輔之委寄固重於郡國矣而所領兵事則非郡
國之比蓋漢太守謂之郡將兼領武事都尉掌佐守
典武職在王國則相比郡守中尉比都尉皆掌兵之
任若三輔則異是矣夾輔京國錯列畿甸其勢為甚
逼則兵權為甚重故都尉尉丞兵卒不屬郡卒而特
屬中尉之北軍其番上亦然何以明之黃霸尹京兆
發騎士詣北軍以馬不適士劾乏軍興連貶秩則知
左右京輔兵卒皆番上北軍而屬中尉也
臣按此所謂都尉乃京輔之都尉也與主南軍都
尉者不同
唐初始置軍府以驃騎車騎兩將軍府領之析關中為
十二道皆置府三年更以道為軍置將副各一人以督
耕戰以車騎府綂之六年廢十二軍改驃騎曰綂軍車
騎曰别將居歲餘十二軍復而軍置將軍一人軍有坊
置主一人以檢察戸口勸課農桑太宗更號綂軍為折
衝都尉别將為果毅都尉總曰折衝府凡天下十道置
府六百三十四皆有名號而關内二百六十有一皆以
隸諸衛凡府三等兵千二百人為上千人為中八百人
為下府置折衝都尉一人左右果毅都尉各一人長史
兵曹别將各一人校尉六人士以三百人為團團有校
尉五十人為隊隊有正十人為火火有長火備六馱馬
凡火具烏布幕鐡馬盂布槽鍤钁鑿碓筐斧鉗鋸皆一
甲牀二鎌二隊具火鑽一胷馬繩一首羈足絆皆三人
具弓一矢三十胡禄横刀礪石大觽氊帽氊裝行縢皆
一麥飯九斗米二斗皆自備幷其介胄戎具藏於庫有
所征行則視其入而出給之其番上宿衛者惟給弓矢
横刀而已凡民年二十為兵六十而免其能騎而射者
為越騎其餘為步兵其隸於衛也左右衛皆領六十府
諸衛領五十至四十其餘以隸東宫六率凡發府兵皆
下符契州刺史與折衝勘契乃發若全府發則折衝都
尉以下皆行不盡則果毅行少則别將行當給馬者官
予其直市之
林駉曰漢之畿兵始為番上至其後也番上變為長
屯長屯變而遠征而畿兵之制壊矣唐之畿兵始為
府衛至其後也府衛變為長從長從變為禁軍而畿
兵之制壊矣此漢唐内兵三變之由也
臣按三代以下之兵制惟唐府兵最為近古臣既
略倣其制一制二具於軍伍之制條下而此復詳
其制如此以見京畿之屯莫良於府兵也然一代
有一代之制祖宗所行者子孫不可輕改要必不
違時王之制不拂斯民之情而又不失古人之意
然後議之者無罪而行之者可久而無弊也仰惟
國家建國于燕兵強馬健之地誠不以臣卑而愚
而棄其言則杜牧所謂天下之大命者端在於此
矣况唐人行之至百年而中變而吾之為此乃於
百年之後始創行之而凡其平日軍衛之屯守有
司之管領一切如舊而於其間减去徭役征科乃
民心之所願欲者也伏惟聖明留神審察所以為
聖子神孫立萬年不拔之基者未必不在兹焉
宋徽宗熙寧四年於京畿四面置輔郡以穎昌為南輔
以襄邑縣建名輔州為東輔鄭州為西輔澶州為北輔
詔四輔屏翰京師兵力不可偏重可各以二萬人為額
臣按自古建都者皆於四近之地立為輔郡所以
為京師屏翰也漢以京兆左馮翊右扶風為三輔
唐亦以華州同州鳳翔為輔而宋初未遑建立至
於徽宗時亦於畿郡立為四輔焉每輔則屯兵二
萬人為額我朝建國江南於鳳陽屯重兵凡京師
軍皆散於江北滁和等處為屯田雖不名輔而儼
然有蕃屏之意太宗皇帝自北平入正大統遂建
都於此其初猶以行在為名而立一行部以總之
其後徧立五府六部大小衙門如舊制凡京衛之
兵皆分其半以來并起江南富民以實之而去其
行在之名則是萬萬年不拔之基永定於此矣然
而畿甸之間猶未有輔郡蓋有待也臣按漢唐宋
之輔郡皆因郡治而立今日之建置則以形勝要
害為固蓋漢唐都長安宋都汴梁皆去邊地遼遠
非若我朝都燕則自以都城為北邊捍蔽北最近
而東次之西又次之而南為最遠焉請如漢唐宋
故事立為輔郡以宣府為北輔因其舊而加以蕃
守之軍俾守國之北門其東也以永平為輔以守
松亭一帶關隘及扼遼在要害其西也以易州為
輔或真定以守紫荆一帶關隘其南則以臨清為
輔坐鎮牐河而總扼河南山東之衝又自此而南
屯兵于徐州以通兩京之咽喉每處屯重兵一二
萬量其輕重緩急以多寡其數罷兩直隸河南山
東上京操備班軍因近屯守以為京師之屏蔽遇
京師有事則調發焉夫自古為國者必固外以蔽
内居重以馭輕譬則人之家居必有藩籬墻壁然
後堂室堅固内呼而外應若設關捩然有所動於
中而四面之機畢應之然後盜之利吾財者不敢
輕侵犯焉近年以來起調兩直隸河南山東軍赴
京上班操備半年一替方其新班既起而舊班未
回城池雖設而隊伍空缺者有之幸而無事則已
萬一有不逞之徒乘虛為亂將何以支持之倘立
為輔郡因近屯守則軍士遂室家之願而生息日
蕃國家省轉輸之勞而調發易集邊方足備禦之
具而關隘有守如此則都城鞏固宗社尊安矣萬
一臣言可采見之施行其於國計不為無補
以上京輔之屯
嚴武備
郡國之守
周制大國三軍次國二軍小國一軍
臣按封建以前之國即秦漢以來之郡名制雖異
而其實則同
一同百里提封萬井除山川沈斥(水田濕鹵也)城池邑居園
囿街路三千六百井定出賦六千四百井戎馬四百匹
兵車百乘此卿大夫采地之大者也是謂百乘之家一
封三百一十六里提封十萬井定出賦六萬四千井戎
馬四千匹兵車千乘此諸侯之大者也是謂千乘之國
臣按周制百乘之家即秦漢以來之一縣千乘之
國即秦漢以來之一郡
五國為屬屬有長十國為連連有帥三十國為卒卒有
正二百一十國為州州有牧
臣按此周人連帥州牧之設蓋以小大相維階級
相承所以合其散而統其異也漢唐宋郡國雖皆
有兵然散而無統惟本朝制兵府州若縣要害之
處皆立衛所而又於總會之處立為都指揮使司
以統之焉蓋有得於周人連帥州牧之遺意
秦始皇既并天下為三十六郡郡置材官
漢興踵秦置材官於郡國
易祓曰漢不特置材官而已漢官儀曰高祖命天下
選能引關蹶張材力武猛者以為輕車騎士材官樓
船常以秋後講肄課試各有員數平地用車騎山阻
用材官水泉用樓船蓋三者之兵各隨其地之所宜
也
列郡王國侯國三等其兵不殊郡有都尉佐本守典武
職甲兵其在王國者則内史比郡守中尉北都尉侯國
亦有相秩氏天子令長其郡國之兵必有虎符而後可
發
臣按昔人謂侯國之兵既屬之郡而王國之兵亦
天子所有不可擅用皆所以防微杜漸以尊京師
也我朝于親藩皆設護衛然惟給其使令而不許
其調遣遇國家有事亦起焉其防微杜漸以尊京
師之意同符漢世
唐制高祖武德初始置軍府析關中為十二道以驃騎
車騎兩將軍領之太宗貞觀十年更號綂軍為折衝都
尉别將為果毅校尉諸府總曰折衝府凡天下十道關
中道置府一百七十三河南道置府六十二河東道置
府百三十九河北道置府十四山東道置府十隴右道
置府二十九淮南道置府六江南道置府二劔南道置
府十嶺南道置府三十凡置府五百六十四皆有名號
臣按此唐朝府兵之制非但京畿有之而天下十
道凡州郡莫不皆有也
高宗永徽以後都督帶使持節者始謂之節度使而謂
其兵為方鎮
臣按節度使之兵原其始起於邊將之屯防者唐
天寳以後王室日卑武夫戰卒以功起行陳皆除
節度使由是方鎮相望於内地大者連十餘州小
者兼三四州方鎮起而唐之威令不復行矣假使
唐之君臣恒存高祖太宗府兵之制而不變豈有
是哉史臣謂方鎮之兵始重於外也土地民賦非
天子有既其盛也號令征伐非其有又其甚也至
無尺地而不能庇其妻子宗族以至亡滅噫後之
有天下國家者其毋輕變祖宗之法制而外授人
以兵柄以成尾大不掉之患哉
宋制軍有禁軍有廂軍有鄉軍國初盡選驍勇部送闕
下以補禁衛餘留本城廂軍者諸州之鎮兵也各隸其
州之本城專以給役内總于侍衛司鄉軍者選自戶籍
或土民應募在所圑結訓練以為防守之兵
臣按宋朝州郡之兵自元豐以後皆升同禁軍兵
雖以禁名其實皆非禁旅也
凡諸州置馬步軍都指揮使副都指揮使都虞候馬軍
步軍亦如之馬步軍諸指揮各有使副每都有軍使副
兵馬使都頭副都頭廂軍頭十將將虞候承局押官置
都監監押以領之歲時簡練焉下州及軍監但有牢城
兵則軍校之職隨宜裁制
陳傅良曰自建隆三年以諸郡本城兵供百役或更
戍他郡不但以逸民戶也所以勞苦其身違離其妻
子使習於南北風土之異而不得坐食於本營蓋勞
之則易使散之則易養此藝祖神謀也三司禁旅就
糧州郡亦不得常坐食於京師自列郡各置禁軍於
是嚴差出占破之令而壯城(元豐於廂軍内差壯城兵)作院各置
指揮於是在軍禁旅無就糧者禁軍在城防托而廂
軍亦升為禁軍不復戍役矣養兵之費偏天下虜人
犯闕無能發一矢者以不守祖宗舊章也
開寳八年發渭州平原藩源二縣民治城壕因立為保
毅軍弓箭手分鎮戍寨能自置馬者免役逃死以親屬
代
陳傅良曰此所謂義兵也藝祖有志於民兵矣咸平
五年始置營升為禁軍其後寖有點差之令韓琦為
相刺陜西義勇司馬光六上疏争之不聽已而新法
行遂罷強壯弓箭手而行保甲海内騷然要之皆以
刺配為軍失祖宗本意而非民兵不可復也
臣按前代州兵皆無定制或以土民自守或以禁
兵出屯或選自戶籍或出自召募或因有警而民
團結皆是因其土地之宜隨其民俗之便或多或
少或廢或置不惟無常制亦無常數惟我國家自
平定之初則立為衛所以護衛州縣衛必五所所
必千軍而又分藩列閫以總制之而有都衛之設
其後也改都衛為都指揮使司文武並用軍民相
安百有餘年其視漢唐宋之制可謂大備矣然承
平日久兵備不能無弛軍伍不能無缺舊例遇有
缺伍衛所差旗軍於其原籍徑行句補其流之弊
乃至所句至者反少於所遺之人得不償失於是
用言者計每歲分遣御史清句然亦徒有其名無
益於事近有建言欲稽御史所句之數以為黜陟
然亦徒害平民無益軍政臣嘗考歴代之制皆是
草創之初軍伍數少而其末世乃有冗濫之失惟
我朝則是先多而後少何也前代之制率因一時
而隨事制置惟我聖祖則斟酌古今立為一代之
制使子孫百世遵守焉方其初制為軍伍也内地
多是抽丁垜集邊方多是有罪謫戍歲月既久姦
弊日滋或改換姓名或變亂版籍或潛行析戶或
自私分居彼此相隠上下相蒙遂至簿卷難清挨
究無迹其間丁盡戶絶者固亦有之而正戸固在
而旁累他人者亦不能無也為今之計乞勅兵部
通行清理凡天下都司衛所俱要造册開具本衛
若所原設額數若干見今實在若干缺伍若干不
問存亡備細開造具其籍貫及充軍緣由仍行戶
部行下天下布政司若府州縣亦要造册開具各
州縣軍戸若干見在充當者若干挨無名籍者若
干彼此照對以見其實在之數其衛所見在食糧
者若干缺伍不補者若干兵部類以奏聞會文武
大臣集議所缺必設何法然後得軍伍足數以復
國初之舊必須不怫民情而致其生怨不為民害
而激其生變講明根究至再至三然後見之施行
如此則僉論之中必有良法善計不徒然也夫天
下之事譬如器用然有新必有舊而壊者又為之
新製則其用不窮矣今日之軍伍可謂舊而壊矣
失今而不為之製吾恐日甚一日積而至於無餘
一旦有事而必欲用之倉卒之際其將噬臍無及
矣國家大事莫大於戎國步之安危所係運祚之
脩短所關誠不可不加之意也彼為具臣者不為
遠慮其意只欲苟具目前以貽其責於後人蓋以
官非世有故也若夫聖明之主承列聖之鴻業以
傳之萬萬世之聖子神孫烏可不為之遠慮哉唐
人有言凡此蔡功惟斷乃成彼淮蔡之土宇一州
耳固不可無斷矧此丕丕之基萬方之廣億萬年
之久其所以軫當宁之深念法乾造之雄斷者又
當何如哉臣不勝惓惓
仁宗慶歷元年張方平言民之所以懼籍為兵者不唯
鋒刃矢石之難且重去其鄉土終身於親愛宗族永相
隔絶也今若番休遞戍終是不離本鄉冀望邊事漸寧
即息肩安業昔太宗籍兩河之人以為鄉兵子孫識者
亦悼其失業蓋不若因兩河強壯使之捍邊壯者入籍
衰者出役不衣庫帛不食廪粟邊不缺戍民不去農何
在乎蓄之營堡而後為官軍也又曰強壯弓手各在郡
縣未去農業若朝廷用漢代更之術因唐防秋之法入
耕出戰遞為防戍則是農不去業兵不乏備不因帑廪
之積常得丁壯之人今既籍為正兵處之連營則其衣
食財用終身仰給縣官矣
臣按民之不願為兵誠有如方平所言者而今世
北方之人猶有樂為之者而南方之人解以補伍
有如棄市然今天下衛所兵伍已失大半必欲如
立國之初簽民為軍必致生變苟因循不已則日
甚一日則恐所失者不止大半而已也比年以來
遇有儆急簽點民丁貼助官軍守備其鄉邑已有
成規民之耳目既已慣熟是亦備禦一良法也今
後無事之時不須點集倘遇荒歉灾變必不得已
然後起集必須依舊以民壯為名名之以民則民
心不疑不許巧立名稱另外差役遠方調發稍覺
無事即便休息決不可失信於民敢有因而科斂
差占事已不休者坐以風憲犯賍之罪合于上司
及分廵官不為覺察者罪亦如之
真宗景德三年鎮戎軍曹璋言有邊民應募為弓弩手
者請給以閒田蠲其徭役有儆參以為正兵而官無資
糧戎械之費詔人給田一頃出甲士一人及三頃者出
戰馬一匹
臣按今州縣軍戸多有丁盡戸絶者其人居宅田
産必有承而受之者除生前立契明賣者外行清
軍御史會同布政司及府州縣官挨究歸官有願
代其役者即給以本軍絶戶之田若是邊軍就令
以近就近又行尸部通行天下凡没官田土在二
十年以後者不分有無承佃盡數刷出照宋朝之
例給民為軍是亦足兵之一策也
仁宗慶歷二年籍河北強壯揀為義勇盡鈔民丁增廣
其數河東亦揀刺如河北法其後議者論義勇為河北
伏兵以時講習無待儲廪得古者寓兵於農之意惜其
束於列郡遺其大用止以為城守之備誠令守臣分領
以時閱習寇至則翔集赴援朝下其議河北帥臣李昭
亮等議曰昔唐澤潞留後李抱真籍戸丁男三選其一
農隙則分曹角射歲終都試以示賞罰三年皆善射舉
部下得勁卒二萬既無廪食府庫益實乃繕甲兵為戰
具遂雄視山東是時稱昭義步兵冠於諸軍此則近代
之顯效而或者謂民兵秪可城守難備戰陳誠非通論
姑令在所點集訓練三二年間武藝稍精漸習行陳遇
有警得將如抱真者綂馭制其陳隊示以賞罰何戰敵
不可哉
臣按此前代點集民兵之明效
皇祐中京東安撫使富弼言臣頃因河北水災農民流
入京東者至十餘萬臣既憫其濱死又防其為盜遂募
其伉健者以為廂兵既而選尤壯者得九指揮教以武
技已類禁軍今止用廂軍俸廪而得禁軍之用可使效
死戰鬭而無驕横難制之患此當世大利也詔分置青
萊菑徐沂密淮揚七州
臣按此前代因饑荒募民為兵之明效臣謹載其
事宜於固邦本恤民之患條下
哲宗元祐八年知定州蘇軾言河朔無事軍政少弛將
驕卒隋緩急恐不可用即目邊防事勢三五年間必無
警急然居安慮危有國之常備事不素講難以應變臣
已戒飭本路將吏申嚴賞罰加意拊循輒復用龐籍舊
奏團結弓箭社法約束稍加增損别立條目欲乞朝廷
立法少賜優異明設賞罰以示勸懲
陳傅良曰條約弓箭社如龐籍蘇軾則人情不擾而
邊備脩矣此今日所當講也
臣按龐籍所奏條約之法無可攷前此知定州滕
甫言河北州縣近山谷處民間各有弓箭社及射
獵人習慣便利與夷人無異蓋因其俗而加以束
約而為之法也竊惟司馬光於英宗時言太宗之
時兵數不及當今十分之一則是國初兵一而今
十也今日去太祖時不啻如治平之去建隆開寳
也而我之内外兵數不及國初之什三四在宋之
人惟恐其多之至於宂而儲蓄不足以供而我今
日則惟恐其少而至於弱警急無以為用孝宋之
所以多者以其兵無定制可以日增而召募刺配
之紛如我之所以少者以其兵有定數不可以加
而逃亡死絶之無已况今承平日久百事廢弛譬
則人之身中年以後血氣漸衰肢體困憊病雖未
至於革而其勢則駸駸將至矣此正居安思危之
日思患豫防之時也因事之埶察民之情隨時之
宜以綿我國家靈長之祚端有待於今日也先儒
有言水未至也而虚為之防水雖不至亦無所害
謂水不足憂而不為之防一旦水至則防無所及
矣今日天下之事最難處者莫此為難臣日夜思
之未得其要故於郡國之守之下既略序漢唐宋
之事而備載曹瑋以下數事以為明時告其中或
有宜於今者斟酌而用之庶幾有所補云
胡安國言于欽宗曰自古及今内外之埶適平則安偏
重則危昔東漢季年王室多故劉焉建議以為四方兵
寇由刺史威輕宜改置州牧及焉求益郡劉表出襄陽
袁紹得冀曹操取兖争相割據自此不復有王室矣夫
五大在邊古人所戒以身使臂於理乃宜欲乞於所置
帥司選擇重臣付以都總管之權專治軍旅之事每歲
終按察其部内或有警急京城戒嚴即各帥所屬守將
逐急應援如此則既有擁衛王室之埶又無尾大不掉
之虞
臣按安國乞選擇重臣付以在外兵權以綂屬郡
以輔王室其策良是
宋孝宗時陳俊卿為相奏請應民家三丁者取其一以
為義民授之弓弩教以戰陳農隙之日聚而教之沿江
諸郡亦用其法要使大兵屯要害必争之地待敵至而
決戰所有民兵各守其城相為掎角以壯聲勢又言曰
國家養兵甚費募兵甚難惟有此策可守邊面可壯軍
埶而樂因循憚改作之人皆以擾民為辭天下之事欲
成其大安能無小擾但守臣得人公心體國者自不至
大擾矣
臣按既有列屯坐食之兵而又起民丁則是民既
出賦税以養兵矣而又不免其身謂之不擾不可
也此等之議非甚不得已切不可用
以上論郡國之守
大學衍義補卷一百十九
