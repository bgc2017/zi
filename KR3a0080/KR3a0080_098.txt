太學衍義補卷九十八
明丘濬撰
治國平天下之要
備規制
章服之辨
書舜典曰明試以功車服以庸(民功曰庸)
孔穎達曰人以車服為榮故天子之賞諸侯皆以車
服賜之覲禮曰天子賜侯氏以車服是也
程頤曰言之善者從而明考其功有功則賜車服以
旌異之
臣按賜服以表功自唐虞之世已有之
臯陶謨天命有德五服五章哉
孔安國曰五服天子諸侯卿大夫士之服也尊卑采
章各異所以命有德
臣按先儒謂天命有德之人則以五等之服以彰
顯之盖爵予之以名服錫之以噐皆所以彰顯夫
人之德也人有是德契合於天人君承天命以彰
顯之命之以爵而必與服俱不過承天之意而已
苟以命德之服而加諸無德之人豈不逆天意哉
周禮大司徒以本俗六安萬民六曰同衣服
鄭玄曰同猶齊也民雖有富者衣服不得獨異
賈公彦曰士以上衣服皆有采章庶人皆同深衣而
已
臣按衣服之制皆有等差謂之同者各隨其等而
為之服士與士同庶人與庶人同不得自為異制
也
司服公之服自衮冕而下如王之服侯伯之服自鷩冕
而下如公之服子男之服自毳冕而下如侯伯之服孤
之服自希冕而下如子男之服卿大夫之服自玄冕而
下如孤之服士之服自皮弁而下如大夫之服
王昭禹曰凡諸侯之服各眡其命之數上公九命故
其服九章自袞冕而下如王之服侯伯七命故其服
七章自鷩冕而下如公之服子男五命故其服五章
自毳冕而下如候伯之服孤之服自希冕而下如子
男之服自此而下皆諸侯之孤卿大夫士也公之孤
四命故其服三章希冕而下如子男之服公侯之卿
皆三命其大夫皆再命子男之卿再命則其服一章
而已故自玄冕而下如孤之服公侯伯之士同一命
子男之士不命則其服無章數其首服以皮弁故曰
士之服自皮弁而下如大夫之服則玄衣纁裳而已
臣按先儒謂冕服之名皆取章首為義衮冕九章
以龍為首龍首卷然故以衮為名其衣五章裳四
章鷩冕七章華蟲為首華蟲即鷩雉也其衣三章
裳四章毳冕五章虎蜼為首虎蜼毛淺毳是亂毛
故以毳為名其衣三章裳二章此是周時五等之
爵及其孤卿大夫士朝祭之冕服各有章數如此
今世古制不行所謂朝祭之服無復有章數矣
弁師諸侯(後既有諸侯此當作諸公)之繅(藻同雜文之名)斿九就(成也)瑉(惡玉也)
玉三采(朱白蒼也)其餘如王之事繅斿皆就(謂皆三采也)玉瑱(以玉)
(為之塞耳者)玉筓(以玉為之所以貫者)諸侯及孤卿大夫之冕韋弁皮
弁各以其等為之而掌其禁令(不得相踰越)
劉彛曰尊卑貴賤由乎冕弁定等差也卑不可踰於
尊賤不可踰於貴弁師掌其禁令則禮行於九服矣
臣按古者之冠自天子而下至於大夫皆謂之冕
後世惟天子得謂之冕焉夫古者冕服之制上下
同用之但有命數等差爾後世則有不然者姑存
古制以示後世使後有作者因今之制用古之意
庶幾有以為復古之漸
屨人辨外内命夫命婦之命屨功屨散屨凡四時之祭
祀以宜服之
臣按内命夫卿大夫士之在宮中者外命夫卿大
夫士在朝者命屨以王命賜之者也功屨冬之皮
屨服功裘者散屨卑者之素屨也
後漢志註光武建武元年復設諸侯王金璽綟綬公候
金印紫綬九卿以下秩中二千石大長秋以下秩二千
石校尉都尉以下秩二千石以上皆銀印青綬中外官
尚書令以下中二千石丞正平諸司馬以下皆千石尚
書中謁者以下秩皆六百石雒陽市長以下秩四百石
以上皆銅印黑綬諸丞尉四百石三百石二百石皆銅
印黃綬
臣按此漢朝印綬之制然所謂金紫者印與綬也
非服色也
北朝周武帝初服常冠以皂紗全幅向後幞髮仍裁為
四脚
胡寅曰君子大復古重變古非泥於古也以生人之
具皆古之聖人因時制宜各有法象意義不可以私
智更改之也以周家紗幞一事論之此後世巾幘朝
冠之所自始也古者賓祭喪燕戎事冠各有宜紗幞
既行諸冠由此盡廢稽之法象果何所則求之意義
果何所據哉為治莫大於禮禮莫明於服服莫重於冠
冠必欲盡善其必考古而立制
臣按此後世幞頭之始
隋文帝始服黃百官常服同於庶人皆著黃袍
胡寅曰服章之設所以辨上下定民志也莫卑乎民
莫尊乎天子上下無所辨民志何由定僣亂由此而
生矣隋文儉約施之宫閫之中燕私之用可也與庶
人同而坐乎廟朝儉不中禮不足以為法矣
臣按衣服者身之章名噐之所寓也君子正其衣
冠則民望而畏之苟上下同服則混而無别何以
聳下人之觀視哉
唐太宗貞觀四年詔三品以上服紫四品五品服緋六
品七品以綠八品九品以青高宗上元元年敇文武三
品以上服紫金玉帶四品五品服緋金𢃄六品七品綠
銀帶八品九品青鍮石帶庶人黃銅鐵帶永徽二年五
品以上隨身魚銀袋以防召命之詐出内必合之三品
以上金飾袋咸亨三年五品以上改賜新魚袋竝飾以
銀三品以上各賜金裝刀子礪石一具武后時督刺史
亦準京官𢃄魚袋又改賜佩魚皆為龜尋復舊開元以
後百官賞緋紫必兼魚袋謂之章服
臣按此有唐一代章服之制所謂金紫者金謂魚
袋之飾紫謂衣也與漢所謂金紫名同而實異矣
宣宗重惜服章有司具緋紫衣數襲從行以備賜或半
歲不用其當時以緋紫為榮
臣按唐自中葉以後品服太濫每朝會朱紫滿庭
而少衣綠者當時視金紫如韋布宣宗稍加重惜
人遂以為榮盖朝廷之所以尊而天下之人所以
奔走而趨赴之者求名與噐也朝廷章服乃名噐
之所寓人君必自貴然後人貴之人人可得則不
足貴矣
宋志朝服一曰進賢冠二曰貂蟬冠三曰獬豸冠皆朱
衣朱裳進賢五梁冠一品二品侍祠朝會則服之中書
門下則冠加籠巾貂蟬諸司三品御史臺四品兩省五
品侍祠朝會則服之御史大夫中丞則冠有獬豸角兩
梁冠四品五品侍祠朝會則服之六品以下亦服之衣
無中單無劒佩綬御史則冠有獬豸角
臣按此宋初朝服之制一品至九品其冠之塗金
銀花額皆同所不同者其簮導五梁則瑇瑁三梁
兩梁則犀也其服竝緋羅袍白花羅中單緋羅裙
緋羅蔽膝皂縹襈白羅大帶白羅方心曲領銀革
帶白綾襪皂皮履皆同所不同者冠五梁者則玉
劒佩暈錦綬二玉環冠三梁者則劒佩以銀綬以
獅子錦環以銀冠兩梁者則劒佩以銅綬以練鵲
錦環以銅而已今朝之制因之而有不同者惟公
候駙馬伯有立筆而加以籠巾貂蟬而文武臣僚
皆不得用方心曲領惟加之祭服而朝服亦無焉
其餘皆同惟不佩劒若夫今日侍祠之祭服則與
唐宋皆不同矣唐宋皆略準周禮服冕有旒今制
皆與朝服同惟易以青衣而加以方心曲領耳臣
嘗因是而通考之宋朝服之冠雖曰有三然皆進
賢冠也加以貂蟬豸角因異其名爾其製作始於
漢即古緇布冠也文儒者之服也前高七寸後高
三寸長八寸公侯三梁中二千石以下至博士兩
梁自博士以下至小史皆一梁晉加為五梁唐之
梁數如漢宋初有五梁三梁兩梁而無一梁其後
又加以七梁六梁凡七等我朝則加至八焉公八
梁侯伯駙馬及一品皆七梁二品六三品五四品
四五品三六品七品二八品九品一也夫冠有梁
所以别貴賤之等級也上而天子之通天冠前後
二十四梁以應冕旒前後之數人臣之數則自八
而下以至於一而不及於九者九者陽數之極也
至是不可復加矣
宋因唐制為公服三品以上服紫五品以上服朱七品
以上服綠九品以上服青其制典領大袖下施横襕束
以革𢃄幞頭烏皮鞾自王公至一命之士通服之
朱熹曰自隋煬帝令百官以戎服從一品賜紫次朱
次綠後世遂為朝服
馬端臨曰用紫綠青為命服昉於隋煬帝而其制遂
定於唐然漢夏侯勝謂士明經取青紫如拾芥揚子
雲亦言紆青拖紫西漢服章無所考見史言祭服用
袀(紺色)玄東漢則百官之服皆袀玄而青紫乃其時貴
官燕居之服非微賤者所可服歟
臣按孔子曰紅紫不以為䙝服朱子謂紅紫間色
不正䙝服私居服也言此則不為朝祭之服可知
嗚呼五胡亂華以來極於元魏之世凡中國之衣
冠禮服皆為所變一切趨於苟簡是雖華夏之域
其所以為身之章者無復上衣下裳之制豈但其
服色之不正而已哉自隋以來以紫為大臣之服
我朝始復古制朝服一以赤而所謂公服者始革
去紫不復用一洗唐宋以來之舊習
太宗雍熙元年出魚袋以賜近臣由是内外通朝文武
官佩魚服紫者飾以金服緋者飾以銀後俱以入銜
黃履翁曰明庶以功車服以庸古人所以重報功之
典彼其之子不稱其服詩人所以譏其無德焉嘗觀
唐初之所辭受宋朝之所予奪其意猶古也温璋為
大理丞賜以緋衣以審獄得情也牛叢為睦州刺史
力辭金紫以越等不宜也陽城以處士而賜緋衣所
以旌逸德也李泌以山人而賜金紫所以表異能也
夫受之者不以為䙝辭之者不以為矯正唐人别功
過之美意也以三品服賜楊安國以五品服賜趙師
民重儒臣也以三品服賜王素以五品服賜余靖歐
陽脩蔡襄寵諫臣也曾致堯之浮躁不可賜以章紱
則奪之王文度之伎術不可加以佩魚則抑之夫予
之者不以為徇情奪之者不以為少恩此勸懲之微
權也
臣按魚袋之制始於唐盖用以為符契也其始曰
魚符左一右一左者進内右者隨身刻官銜姓名
出入合之因盛以袋故以魚袋名焉宋因之其制
以金銀飾為魚形公服則繫於𢃄而垂於後以明
貴賤盖無復如唐之符契者矣我朝革去前代魚
袋不復設凡常朝參官則製牙為牌刻其官銜於
上凡勲親文武四字號俾其懸於帶上以出入禁
門無者則不得闌入焉其制雖與唐之魚符不同
其所以為出入之防則一也其諸異乎宋人用以
為美飾榮觀者歟
宋初因五代舊制每歲諸臣皆賜時服然止賜將相學
士禁軍大校建隆三年太祖謂侍臣曰百官不賜甚無
謂也乃徧賜之歲遇端午十月一日文武羣臣將校皆
給焉
臣按此宋朝歲時賜服之制
太祖建隆三年給中書門下樞密宣徽節度使及侍衛
步軍都虞候以上皇親大將軍以上天下樂暈錦三司
使學士中丞内客省使駙馬留後觀察使皇親將軍諸
司使廂主以上簇四盤鵰細錦三司副使官觀判官黃
獅子大錦防禦團練使刺史皇親諸司副使翠毛細錦
權中丞知開封府銀臺司審刑院及待制以上知檢院
鼓院同三司副使六統軍金吾大將軍紅錦諸班及諸
軍將挍亦賜窄錦袍有翠毛宜男雲雁細錦獅子練鵲
寶照大錦寶照中錦凡七等應給錦袍者皆五事
臣按此宋朝給賜錦袍之制錦凡數樣皆為鳥獸
之形我朝定制品官各有花樣公侯駙馬伯繡麒
麟自澤不在文武之數文武官一品至九品皆有
應服花樣文官用飛鳥象其文彩也武官用走獸
象其猛鷙也定為常制頒之天下俾其隨品從以
自造非若宋朝官為製之歲時因其官職大小而
為等第以給賜之也上可以兼下下不得以僣上
百年以來文武率循舊制非特賜不敢僣差惟武
臣多有不遵舊制往往專服公侯伯及一品之服
自熊羆以下至於海馬非獨服者鮮而造者幾於
絶焉伏請申明舊制違者治之如律盖本朝無金
紫之賜所以辨章服者實有在於斯
元志仁宗延祐元年定服色等第惟蒙古不在禁限
臣按元朝服色雖禁不許服龍鳳文然所謂龍
者五爪一角者爾其四爪者上下通用不禁逮
我聖朝立為定制凡品官常服用雜色紵絲綾
羅綵繡庶民止用紬絹紗布及凡官員軍民僧
道人等衣服帳幔並不許玄黃紫三色並織繡
龍鳳文違者罪及染造之人嗟乎禮所以辨上
下定民志也而上下之辨心志之定必由於耳
目之所見聞身體之所被服自其顯著者而
禁革之所以潜消其非分之望密遏其過求
之心於隱微之中此先王制禮之深意杜亂之
微權也
以上論章服之辨
治國平天下之要
備規制
胥隸之役
周禮宰夫掌百官府之徵(上所召)令(下所禀)辨其八職五曰府
掌官契以治藏六曰史掌官書以贊治七曰胥掌官叙
以治叙八曰徒掌官令以徵令
吳澂曰府主蓄藏文書及噐物者官契謂要書藏謂
所蓄藏者史主理文辭而述事者官書謂史所述者
贊治若今文書起草也胥治文書之次叙謂才智為
什長者官叙即胥所治者治叙謂應所治之先後也
徒趨走以應呼召者官令謂官府之令徵令即上所
召也四者皆庶人之在官者
臣按宰夫八職其前四者皆王臣此四者乃庶人
在官者耳府如今世掌庫藏之吏史若今吏典掌
文案者也胥若今之都吏所謂一胥則十徒才智
為什長者也徒若今隸卒之屬
王制制農田百畝百畝之分(分或為糞)上農夫食九人其次
食八人其次食七人其次食六人下農夫食五人庶人
在官者其禄以是為差也
鄭玄曰農夫皆受田公田肥瘠有五等收入不同也
庶人在官謂府史胥徒之屬官長所除不命於天子
國君者
賈公彦曰王制下士視上農夫食九人禄足以代耕
則府食八人史食七人胥食六人徒食五人
李覯曰孟子曰無君子莫治野人無野人莫養君子
盖以農夫而制禄則治於人者必思所以養之食於
人者必思所以治之且示其不能交相無也庶人之
在官者其家亦授之田周官之所謂官田也禄足以
代耕而又受其田所以責其廉也
方慤曰以食九人者為上農夫食五人者為下農夫
則食八人至於食六人者為中農夫可知矣其詳有
五等之别其大略不過三等而已言其禄以農為差
則多者不得過九人之禄寡者不得下食五人之禄
臣按先儒謂自太宰至旅下士凡六十三人而府
史胥徒止百五十人五官亦然夫官若是其衆而
下吏止若此其所以省吏員者至矣吏省則其禄
易給吏有禄則人知自愛故當時庶人之在官凡
有秩禄者無非賢德之人而漢猶倣此意佐史有
斗食之秩長安游徼吏有百石之秩左馮翊有二
百石卒史張敞為膠東相吏追捕有功者得一切
比三輔尤異自是以後百石吏皆差自重賢人君
子往往多出其間有得於先王遺意後世不然上
至朝廷下至州縣每一職一司官長不過數人而
胥吏不勝其衆夫官之不勝吏姦也明矣天下何
從而治哉由是言之則夫太宰之所以省吏者直
欲夫禄之易給也吏之所以必給其禄者直欲人
人知自愛也雖然周人所以多其官而少其吏者
固是使其禄之易給而人知自愛然亦所以省事
也盖為治之道當委任責成而歲終考其殿最必
使案不重挍文不煩悉然後易以考挍而無紛更
蒙蔽之患苟一事而數人主之則甲可乙否此是
彼非一人之聰明有限衆人之錯雜難防是豈御
簡舉要之道哉古人有云省官不如省事欲事之
省莫若少置吏吏省則事體歸一而上之人得所
據而不煩矣
孟子曰耕者之所獲一夫百畝百畝之糞上農夫食九
人上次食八人中食七人中次食六人下食五人庶人
在官者其禄以是為差
方慤曰王制言百畝之分孟子言百畝之糞盖分以
均之之法出乎上糞以治之之力出乎下互相備也
臣按先儒謂此章之說與王制不同然皆是說庶
人在官之禄必視農夫之上下以為多寡也王制
謂諸侯之下士視上農夫禄足以代其耕孟子謂
小國之下士與庶人之在官者同禄禄足以代其
耕則王制所謂下士視上農夫食九人則府食八
人史食七人胥食六人徒食五人孟子所謂下士
與庶人在官者同禄盖亦與王制之意同也但周
禮所謂府史胥徒胥雖列於府史之下然十徒而
後一胥胥乃衆人之中有材智為什長者則其禄
當比三者稍加優而賈氏特序而順推之以為多
於徒而少於史恐未必然也(以上言吏胥)
周禮司隸掌五隸之灋辨其物而掌其政令帥其民而
搏盜賊役國中之辱事為百官積任噐凡囚執人之事
邦有祭祀賓客喪紀之事則役其煩辱之事掌帥四
翟之隸使之皆服其邦之服執其邦之兵守王宮與野
舍之厲禁
王昭禹曰五隸罪隸與四夷之隸也掌五隸之法則
其役使之差等各有度數存焉辨其物則衣服兵噐
之屬也掌其政令正之則有政使之則有令也帥其
民而搏盜賊役國中之辱事民謂五隸之民也盜賊
之未獲者則司隸帥而搏之國中汚辱之事則司隸
帥而役之以五隸之屬各有百二十人則足以供其
事非特是也百官任用之噐亦其民為積之也凡囚
執罪人之事亦使為之也邦有祭祀賓客喪紀亦役
之也掌帥四翟之隸守王宮與野舍之厲禁盖以四
夷之民内守王宮外守厲禁皆司隸帥之也
臣按隸謂給勞辱之役者設官以掌之謂之司隸
而司隸又統其屬有五焉曰罪隸曰蠻隸曰閩隸
曰夷隸曰貉隸先王之世設為百官百執事各有
其職所以奉上而臨下者禮節事為舉其大者而
已若夫勞苦之役卑瑣之務汚辱之事必有卑賤
者以代之此司隸之官所由設也所謂帥其民者
役常民而為之也罪隸者有罪而役之也蠻閩夷
貉則俘虜而用之者也然不徒供使令也衛王宮
守厲禁搏盜賊養鳥獸牧牛馬助牽傍皆用之焉
今制凡大小衙門各設直廳皂隸於凡職官自一
品至九品又皆給以皂隸以供使令之用其多寡
之數隨其品級以為等差此即役常民而用之者
也若夫民有犯該徒者法司又計其歲月俾其給
役於諸司即周人罪隸之餘意
條狼氏掌執鞭以趨辟王出入則八人夾道公則六人
侯伯則四人子男則二人
吳澂曰條除也狼道上之狼扈也趨謂疾行辟謂辟
除行人也
臣按先儒謂條狼氏掌執鞭以辟道路之穢惡及
車馬人物之壅塞不通者即今制職官出而隸人
引路以傳呼者也
左傳昭公七年芈尹無宇曰天有十日人有十等下所
以事上上所以共神也故王臣公公臣大夫大夫臣士
士臣皂皂臣輿輿臣隸隸臣僚僚臣僕僕臣臺馬有圉
牛有牧
孔穎達曰環齊要略云自營為厶八厶為公言正無
私也大夫者夫之言扶也大能扶成人也士者事也
言能理庶事也服虔云皂造也造成事也輿衆也佐
皂舉衆事也隸隸屬於吏也僚勞也共勞事也僕僕
䜿主藏者也臺給臺下微名也此皆以意言之
臣按人有十等自王公而下數而至於臺極矣諺
所謂一階服事一階即此意也(以上言徒隸)
以上論胥隸之役
大學衍義補卷九十八
