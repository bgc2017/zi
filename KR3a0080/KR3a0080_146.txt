大學衍義補卷一百四十六
明丘濬撰
治國平天下之要
馭外蕃
征討綏和之義(上)
周易既濟九三高宗伐鬼方三年克之小人勿用
程頥曰高宗商之高宗也天下之事既濟而遠伐暴
亂也威武可及而以救民為心乃王者之事也唯聖
賢之君則可若騁威武忿不服貪土地則殘民肆欲
也三年克之見其勞憊之甚
朱熹曰三年克之言其久而後克戒不可輕動之意
鄭汝諧曰以高宗之盛而伐鬼方猶三年而後克之
其可用小人而啟多事之源乎无事之世捨内治而
幸邊功者皆小人啟之也
臣按先儒謂威武可及而以救民為心乃王者之
事也唯聖賢之君則可高宗商中興之君雖不至
於聖亦不可不謂之賢君也其所伐之鬼方意其
人必有可伐之罪不得已而興師以弔民然而不
急近功不用非人是以兵雖久用而處之者有道
不至於罷敝中國師雖遠出而任之者得人不至
於别生他變後世以帝王之師為弔伐之舉者必
須事出乎萬全非萬全不可舉也是故於未濟之
初審幾而緩進於既濟之後擇人而任用
虞書帝曰咨禹惟時有苖弗率汝徂征禹乃會羣后誓
于師曰濟濟有衆咸聽朕命蠢兹有苖昏迷不恭侮慢
自賢反道敗德君子在野小人在位民棄不保天降之
咎肆予以爾衆士奉辭伐罪爾尚一乃心力其克有勲
臣按此萬世中國帝王征討蠻夷之始蓋夷有四
而居南方者謂之苖苖民弗循正理故帝舜遣禹
征之由此一事而觀可見唐虞之世非獨政教與
後世不同其征伐亦與後世不同也何也後世之
征伐四夷皆以其侵軼我邊境戕賊我生靈以故
興師討之而帝舜之命禹大禹之誓衆則惟數有
苖之罪所謂昏迷不恭侮慢自賢反道敗德責其
行己之不循正道也君子在野小人在位責其用
人之不循正道也民棄不保責其不循正道以恤
民而致其怨天降之咎責其不循正道以奉天而
召其怒蓋以其人之道還治其人之身未嘗有一
言而及國家疆埸之事嗚呼此所以為帝王之師
也歟
詩序六月宣王北伐也其首章曰六月棲棲(皇皇不安之貎)戎
車(兵車)既飭(整也)四牧騤騤(強貌)載是常服(戎事之常服)玁狁孔(甚也)
熾(盛也)我是用急王于出征以匡王國
朱熹曰六月建未之月也成康既没周室漸衰八世
而玁狁見侵逼近京邑宣王即位命尹吉甫帥師伐
之有功而歸詩人作詩以序其事如此司馬法冬夏
不興師今乃六月而出師者以玁狁甚熾其事危急
故不得已而王命於是出征以正王國也
謝枋得曰戎車曰既飭則車馬器械士卒馬牛無一
物不整齊矣四牧曰騤騤則無一馬不精強矣曰載
是常服則無一衣一裳不經點檢矣
臣按本朝學士朱善曰先王之法天下有大變諸
侯有能討之者許之先發而後聞其急如此今玁
狁内侵不得已而應之雖六月出師而人不以為
暴者知其過之不在於君上蓋以為所以勞我者
乃所以安我也
其第四章曰玁狁匪茹(度也)整居焦(地名)穫(地名)侵鎬(地名)及方
(朔方)至於涇陽(言其深入為寇)織(幟同)文鳥章(鳥皐之章)白旆(繼旐)央央(鮮明)
(貌)元戎(戎車)十乘以先啟(開也)行(道也啟行猶言發程)
朱熹曰言玁狁不自量度深入為寇如此是以建此
旌旗選鋒銳進聲其罪而致討焉直而壯律而臧有
所不戰戰必勝矣
王安石曰元戎十乘所謂選鋒也兵法兵無選鋒曰
北
臣按易曰師出以律否臧凶左傳師直為壮曲為
老所以然者惟其辭直故其氣壮惟其用之以律
故每事而盡善今宣王興六月之師因玁狁深入
我地不得已而應之其辭直矣其辭既直是以聲
罪致討而我三軍莫不懷敵愾之心其氣安得而
不壮哉辭直而氣壮而又選諸隊伍之中簡其鋒
銳之士使之開先啟行其旗旐鮮明兵甲犀利無
一事之不盡善此其所以為王者之師彼區區醜
虜惡足以當我之鋒哉
其五章曰戎車既安如輊(車之覆而前也)如軒(車之郤而後也)四牡既
佶(壮徤貎)既佶且閑薄伐玁狁至于太原(地名)
朱熹曰至于太原言逐出之而已不窮追也
臣按漢書嚴尤曰宣帝時玁狁内侵命將征之盡
境而還其視戎狄之侵譬猶蝱蟲之螫驅之而已
薄伐玁狁至于太原叛則伐之服則舍之不窮追
遠討也由是觀之可見先王之治以吾邊境為限
越境而入者則治之不及吾境者則不治焉
詩序采芑宣王南征也其首章曰薄言采芑(苦菜)于彼新
田(二歲曰新田)于此菑(田一歲)畝方叔涖(臨也)止其車三千師(衆也)
干(扞也)之試(□習)方叔率(總率之)止乘其四騏四騏翼翼(順序貌)
路車(戎路)有奭(赤貎)簟笰(以竹簟為車蔽)魚服鉤膺(馬婁領有鉤而在膺有樊有纓也)
鞗(轡也)革(轡首也)
朱熹曰方叔宣王卿士受命為將者也其車三千法
當用三十萬衆然此亦極其盛而言未必實有此數
也宣王之時蠻荆皆叛王命方叔南征軍行采芑而
食故賦其事以起興曰薄言采芑則于彼新田于此
菑畝矣方叔涖止則其車三千師干之試矣又遂言
其車馬之美以見軍容之盛也
其卒章曰蠢(動而無知之貎)爾蠻(荆州之蠻)荆大邦為讐方叔元(大也)
老克壮其猷(謀也)方叔率止執訊獲醜戎車嘽嘽(衆也)嘽嘽
焞焞(盛也)如霆(疾雷)如雷顯允方叔征伐玁狁蠻荆來威
朱熹曰言方叔雖老而謀則壮也方叔蓋嘗與於北
伐之功者是以蠻荆聞其名而皆來畏服也
臣按南蠻北狄最為中國患在帝世已有有苖之
師矣北狄之寇見于經者始于宣王之世是時北
有玁狁之征六月之師是也南有蠻荆之伐采芑
之詩是也說者謂二詩皆班師時作六月之辭迫
采芑之辭緩六月以計而定采芑以威而服也雖
然時世不同盛衰亦異南與北殊俗古與今殊時
強與弱殊勢所謂計與威不可以偏廢又在用之
何如耳苟北伐而有文武之吉甫南征而有壮猷
之方叔上之人用得其人而又委任之專則成功
不難矣
詩序江漢尹吉甫美宣王也能興衰撥亂命召公平淮
夷其首章曰江漢浮浮(水盛貌)武夫滔滔(順流貌)匪安匪遊
淮夷來求既出我車既設我旟匪安匪舒淮夷來鋪(陳也)
朱熹曰淮夷夷之在淮上者也鋪陳師以伐之也宣
王命召穆公平淮南之夷詩人美之此章總序其事
言行者皆莫敢安徐而曰吾之來也惟淮夷是求是
伐耳
其二章曰江漢湯湯武夫洸洸(武貌)經營四方告成于王
四方既平王國庶(幸也)定時靡有爭王心載寧
輔廣曰四方既平則王國庶可平定所謂柔遠能邇
也時靡有爭王心載寧又見宣王以天下為心一有
爭鬩則心之不安也讀此章見宣王能以天下之心
為心而召公又以宣王之心為心也
臣按周室至厲王出居于彘國勢中微矣宣王即
位北伐玁狁則命吉甫南征蠻荆則命方叔至於
討淮南之夷則又得召虎焉召公既自疾其驅而
一時從行之人亦莫敢安徐焉既而經營四方告
成于王止曰王國庶定而已庶之云者昔人謂幸
其僅然非以是為美也此無他用兵非人主之美
事不得已而興師以遏絶亂略焉耳非以快吾所
大欲也
漢宣帝時先零羌楊玉叛時趙充國年七十餘上老之
使丙吉問誰可將者對曰亡踰於老臣者上問當度用
幾人充國曰百聞不如一見兵難隃(遥也)度臣願馳至金
城圖上方略羌戎小夷逆天背叛滅亡不久願陛下以
屬老臣勿以為憂
臣按充國謂百聞不如一見兵難隃度此真老將
諳練之言彼不出國門而任己意以節制千里之
外固有幸而中者矣要之不可為法也
趙充國至金城須兵滿萬騎欲渡河恐為虜所遮即夜
遣三校銜枚先渡渡輙營陳會明畢乃以次盡渡虜數
十百騎來出入軍旁充國曰吾士馬新倦不可馳逐此
皆驍騎又恐其為誘兵也擊虜以殄滅為期小利不足
貪令軍勿擊遣騎候四望陿中無虜乃引兵進召諸校
謂曰吾知羌虜不能為兵矣使虜發數千人守杜(塞也)四
望愜中兵豈得入哉充國常以遠斥堠為務行必為戰
備止必堅營壁尤能持重愛士卒先計而後戰西至西
部都尉府日饗軍士士皆欲為用虜數挑戰充國堅守
臣按充國謂以殄滅為期小利不足貪此有國者
馭敵之法充國行兵行必為戰備止必堅營壁持
重愛士卒先計而後戰此可以為將兵者持重之
法
酒泉太守辛武賢奏言以七月上旬齎三十日糧分兵
並出擊䍐(口堅反)开(音其)奪其畜産虜其妻子冬復擊之虜
必震壞天子下其書充國以為一馬自佗負三十日食
為米二斛四斗麥八斛又有衣&KR1019;兵器難以追逐虜必
商(計度)軍進退稍引去逐水草入山林隨而深入虜即據
前險守後阸以絶糧道非至計也先零首為畔逆它種
劫略故臣愚策欲捐䍐开闇昩之過先行先零之誅以
震動之宜悔過反善因赦其罪選擇良吏知其俗者拊
循和輯此全師保勝安邊之策
臣按天子之師所以誅有罪罪有大小則誅有先
後先零首為畔逆而䍐幵特劫略耳劫略夷人之
常它種皆然不但䍐幵也未嘗加兵於畔逆之先
零而先加兵於闇昩之䍐幵雖能制其命不足以
服其心况未必能乎充國自謂其議為全師保勝
安邦之策非但可用于一時真可以為萬世帝王
以全取勝之法也
宣帝拜許延壽為彊弩將軍辛武賢為破羌將軍嘉納
其策以書勅讓充國曰今轉輸並起百姓煩擾將軍不
早及秋共水草之利爭其畜食至冬虜藏匿山中依險
阻將軍士寒手足皸(折裂)瘃(寒創)寧有利哉今詔武賢等以
七月擊䍐开將軍其引兵並進充國上書曰陛下前幸
賜書欲不誅䍐以解其謀臣故遣开豪雕庫宣天子至
德䍐开之屬皆聞知明詔今先零為寇䍐羌未有所犯
乃釋有罪誅無辜起一難就兩害誠非陛下本計也臣
聞兵法攻不足者守有餘又曰善戰者致人不致於人
今䍐羌欲為寇宜飭兵馬練戰士以須其至坐得致敵
之術以逸擊勞取勝之道也今恐二郡兵少不足以守
而發之行攻釋致虜之術而從為虜所致之道臣愚以
為不便先零欲畔故與䍐开解仇結約常欲先赴䍐开
之急以堅其約今虜馬肥食足擊之恐不能傷害適使
先零得施德於䍐羌堅其約合其黨廹脇諸小種虜兵
漸多誅之用力數倍臣恐國家憂累繇十年數不二三
歲而已先誅先零則䍐开之屬不煩兵而服涉正月擊
之得計之理及其時也以今進兵誠不見其利
臣按充國引兵法曰攻不足者守有餘又曰善戰
者致人不致於人今彼欲為寇宜飭兵馬練戰士
以須其至坐得致敵之術以逸待勞取勝之道也
此數言者真萬世守邊保圉之格言良法今日所
當遵行也
宣帝詔武賢與充國合擊先零時羌降者萬餘人矣充
國度其必壞欲罷騎兵屯田以待其敝作奏未上會得
進兵璽書其子卬使客諫之充國嘆曰是何言之不忠
也本用吾言羌虜得至是邪今兵久不決四夷卒有動
搖相因而起雖有智者不能善其後羌獨足憂邪吾固
以死守之遂上屯田奏曰羌虜易以計破難用兵碎臣
愚以為擊之不便計度臨羌東至浩亹羌虜故田及公
田民所未墾可二千頃以上臣願罷騎兵留步兵分屯
要害處至四月草生發郡騎及屬國胡騎各千就草為
田者遊兵以充入金城郡益積畜省大費謹上田處及
器用簿上報曰即如將軍之計虜當何時伏誅兵當何
時得決熟計其便復奏充國上状曰臣聞帝王之兵以
全取勝是以貴謀而賤戰百戰而百勝非善之善者也
故先為不可勝以待敵之可勝蠻夷習俗雖殊於禮義
之國然其欲避害就利愛親戚畏死亾一也今虜亡其
美地薦(稠也)草愁於寄託遠遯骨肉離心人有畔志而明
主班師罷兵萬人留田順天時因地利以待可勝之虜
雖未即伏辜兵決可期月而望羌虜瓦解前後降者萬
七百餘人及受言去者凡七十輩此坐支解羌虜之計
也
臣按充國所謂帝王之師以全取勝此一言者萬
世中國保治安邦之格言國家當全勝之時猝有
兵革之變一以是言為主毋僥倖於一戰以中賊
之計張賊之威必持重而不輕動必詳慮而不苟
進非在我者有必不可勝之資而在彼者有必可
勝之算斷然不輕發也
趙充國奏每上輒下公卿議臣初是充國計者什三中
什伍最後什八有詔詰前言不便者皆頓首服魏相曰
臣愚不習兵事利害後將軍數畫軍策其言常是臣任
其計可必用也上於是報充國嘉納之其後充國乞骸
骨罷就第朝廷每有四夷大議常與參兵謀問籌策焉
張栻曰漢將臣當以趙充國為最凡將之病患於用
而不詳也充國蓋更軍事多矣及聞西羌之事則不
敢以遽而曰兵難遥度願馳至金城圖上方略其不
敢忽如此蓋思慮之深經歴之多孔子所謂臨事而
懼好謀而成者也將之病在於急近切也充國則圖
其萬全陳屯田十二利持久而為不可動之計其規
模與孔明渭上之師何以異哉將之病在果於殺而
不恤百姓也充國任閫外之寄而為國家根本之慮
要使百姓安邊疆固而西戎坐銷焉此殆三代之將
非戰國以來摧鋒折敵者所可班也反覆究其規模
味其風旨遠大周密拔出倫輩其在宣帝時且不獨
為賢將殆可相也使其為相必能為國家圖回制度
為後世慮安養百姓為邦本計如魏相輩當在其下
風耳
戴溪曰世有所謂智將有所謂勇將有所謂常勝之
兵有所謂幸勝之兵四者不可同日而語也圖事揆
策因時制勝以深謀遠慮為先惟全國全軍是務此
智將也躍馬撫劒窮討殊鬭貪前利而不恤後害急
近功而不暇遠略此勇將也以律而出見利而動十
則圍而五則攻避其銳而乘其弊此常勝之兵也勃
興於草野閭巷之中再鼓於奔北敗衂之後垂亡而
復存轉禍以為福此幸勝之兵也勇將能效搏執之
力智將能取指縱之功幸勝之兵可成事於一時常
勝之兵可為法於萬世充國以智將而用常勝之兵
先計而後戰常曰擊虜以殄滅為期小利不足貪又
曰兵所以明德除害也舉德於外則福生於内不可
不謹又曰帝王之兵以全取勝又曰兵以計為本故
曰多算勝少算不勝又曰戰不必勝不苟接刃攻不
必取不苟勞衆凡上書至於論列再四其言深切可
為萬世法與夫不度彼已不計成敗殘兵以逞僥倖
功名者豈不相萬萬邪
臣按自古論兵者多矣惟趙充國最得帝王全勝
之要道焉萬世持盈守成之君所當師法者也蓋
創業之君與守成之君不同故其用兵亦不同焉
何也創業之君尺地一民皆非己有其所糾集者
皆一時烏合之衆兵雖衆而人心不堅軍資有限
而餽餉或至於不繼故乘勢急戰以求決勝若夫
守成之君則不然上承祖宗之業内撫人民之衆
以衆而臨寡以大而制小以有餘而應不足其於
寇盜除去其害爾非有所利之也况其所嘯聚者
皆吾之民克之雖可喜而亦可悲勝之未必得福
而敗或足以致禍在我所繫者重故其發之也不
可以輕故非萬全決勝必不為也自世尚孫吳之
法謂兵貴神速往往以逗遛為將之罪殊不知帝
王之師與敵國戰爭不同彼言各有當耳惟充國
以深遠之謀用常勝之兵所謂帝王之兵以全取
勝全之一言真得三代帝王用兵取勝之要道萬
世所當師法者也張栻謂漢將當以趙充國為最
嗚呼豈但漢之將哉臣竊以為古今論帝王之師
者一充國而已何止最於將而已哉
班固曰久矣匈奴之為患也故自漢興忠言嘉謨之臣
曷常不運籌策相與爭於廟堂之上乎高祖時則劉敬
吕后時樊噲季布孝文時賈誼鼂錯孝武時王恢韓安
國朱買臣公孫弘董仲舒人持所見各有同異然總其
要歸兩科而已縉紳之儒則守和親介胄之士則言征
伐皆偏見一時之利害而未究匈奴之終始也自漢興
以至於今曠世歴年多於春秋其與匈奴有修文而和
親之矣有用武而克代之矣有卑下而承事之矣有威
服而臣畜之矣詘伸異變強弱相反
臣按班固謂漢之諸臣論馭匈奴者不過兩科和
親與征伐而已然兩科之中又各有兩科焉修文
而和親之上也卑下而承事之則失之弱矣威服
而臣畜之上也黷武而征伐之則失之暴矣然此
皆視彼以為屈伸強弱非帝王慎德威懷之道也
是故凡為天下國家者必内無虞廷怠荒之失外
有周官九伐之師合内外而一之斯其為帝王馭
遠之術歟(以上言征討)
大學衍義補卷一百四十六
