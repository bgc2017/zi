大學衍義補卷一百七
明丘濬撰
治國平天下之要
慎刑憲
議當原之辟
周禮小司寇以五刑聽萬民之獄訟凡命夫命婦不躬
坐獄訟凡王之同族有罪不即市
鄭玄曰凡命夫命婦不躬坐獄訟者為治獄吏䙝尊
者也不躬坐者必使其屬若子弟也
王安石曰命夫命婦不躬坐獄訟者貴貴也王之同
族有罪不即市者親親也貴貴親親如此而已豈以
故撓法哉
以八辟(法也)麗(附也)邦法附刑罰一曰議親之辟二曰議故
之辟三曰議賢之辟四曰議能之辟五曰議功之辟六
曰議貴之辟七曰議勤之辟八曰議賓之辟
鄭玄曰親若今時宗室有罪先請是也故謂舊知也
賢謂有德行者若今廉吏有罪先請是也能謂有道
藝者功謂有大勲力立功者貴若今吏墨綬有罪先
請是也勤謂憔悴以事國賓謂所不臣者三恪二代
之後
臣按王之親故不可與衆人同例有罪議之所以
教天下之人愛其親族厚其故舊國之賢能不可
與庸常同科有罪議之所以教天下之人尚乎德
行崇乎道藝有功者則可以折過失有罪議之則
天下知上厚於報功而皆知所懋有位者不可以
輕摧辱有罪議之則天下知上之重於貴爵而皆
知所敬有勤勞者不可以沮抑有罪則議之使天
下知上之人不忘人之勞為國賓者宜在所優異
於有罪則議之使天下知上之人有敬客之禮先
儒謂八者天下之大教非天子私親故而撓其法
也人倫之美莫斯為大
司厲凡有爵者與七十者與未齔者皆不為奴
鄭玄曰有爵謂命士以上也齔毁齒也男八歲女七
歲而毁齒又曰今之奴婢古之罪人也故書曰予則
孥戮汝
臣按先王之制刑其貴貴老老幼幼有如此者非
獨不忍加之以刑辟而亦不忍致之於卑辱仁義
兼盡矣
掌囚凡囚者王之同族拲(木其手)有爵者桎(木其足)以待弊
罪及刑殺告刑于王拲而適朝士加明梏以適市而刑
殺之凡有爵者與王之同族拲而適甸師氏以待刑殺
臣按刑以弼教先王之刑無不寓教之意焉夫有
罪之人制為獄具以拘囚之宜若無所恤矣而於
王之同族及命士以上雖有罪或拲或梏而已告
刑于王告王以今日當行刑及所刑者姓名也其
死罪則曰某之罪在大辟其刑罪則曰某之罪在
小辟拲而適朝者重刑為王欲有所赦且當以付
士加明梏者謂書其姓名及其罪於梏而著之也
後世刑人書其罪以為招狀揭之於其首蓋本諸此
掌戮凡殺人者踣諸市肆之三日刑盗于市凡罪之麗于
法者亦如之唯王之同族與有爵者殺之于甸師氏
李覯曰先王之時雖同族雖有爵其犯法當刑與庶
民無以異也法者天子與天下共也如使同族犯之
而不刑殺是為君者私其親也有爵者犯之而不刑
殺是為臣者私其身也君私其親臣私其身君臣皆
自私則五刑之屬三千止為民也慶賞則貴者先得
刑罰則賤者獨當上不愧於下下不平於上豈適治
之道耶故王者不辨親疎不異貴賤一致於法其所
以不肆諸市朝而適甸師氏者為其人恥毋使人見
之也
臣按王之同族者與有爵者殺之甸師氏既言於
掌囚此復言之者蓋以刑人必於市惟同族親者
也有爵貴者也親親而貴貴故有犯者乃國家德
化之不孚禮教之不行不幸犯者出於親貴之中
其人雖可惡而其惡則不可揚故就隐處以施刑
焉聖人之處刑其仁義之兼盡也如此夫
禮記曲禮曰刑不上大夫
陳澔曰大夫或有罪以八議定之議所不赦則受刑
周官掌囚凡有爵者與王之同族拲而適甸師氏而
此云不上大夫者言不制大夫之刑猶不制庶人之
禮也
胡寅曰庶人貧賤不能備禮故不責以行禮大夫尊
貴不可加刑故不使之受刑非故欲然因其勢也賈
誼得聖人之意故引投鼠忌器之論以警文帝自是
漢不加刑於大臣大臣有罪皆自殺而王安石反此
義為之說曰禮不可以庶人為下而不用刑不可以大
夫為上而不施其意非為化民成俗而興禮教也
直欲殺戮故老以制異已耳豈非邪說害義之大乎
文王世子公族其有死罪則磬(懸縊殺之也)于甸人其刑罪
則纖(音箴纖刺也)剸(割也)亦告(讀為鞠)于甸人公族無宫刑獄成
有司讞(議獄也)于公其死罪則曰某之罪在大辟其刑罪
則曰某之罪在小辟公曰宥(寬也)之有司又曰在辟公又
曰宥之有司又曰在辟及三宥不對走出致刑于甸人
公又使人追之曰雖然必赦之有司對曰無及也反命
于公公素服不舉為之變如其倫之喪無服親哭之
鄭玄曰甸人掌郊野之官不於市朝者隐之也
陳澔曰獄成謂所犯之事訊問已得情實也殺牲盛
饌曰舉素服不舉為之變其常禮示憫惻也如其親
疎之倫而不為弔服者以不親往故也親哭之者為
位於異姓之廟而素服以哭之也
臣按先王之於公族有罪者有司在辟曰三公宥
之曰三臣盡執法之義君存睦族之仁
大戴禮曰刑不上大夫者古之大夫有坐不廉汚穢者
則曰簠簋不飭婬亂男女無别者則曰帷薄不修㒺上
不忠者則曰臣節未著罷軟不勝任者則曰下官不職
干國之紀則曰行事不請此五者大夫定罪名矣不忍
斥然以正呼是故大夫之罪其在五刑之域者聞有譴
發則白冠釐纓盤水加劍造乎闕而自請罪君不使有
司執縛牽而加之也其有罪者聞命則北面跪而自裁
君不使人捽引而刑殺之也曰子大夫自取之耳吾遇
子有禮矣是曰刑不上大夫
臣按大戴禮此段與賈誼疏同蓋古有此制誼疏
之以告文帝戴德集禮記以為此篇其弟聖又删
去之止存其首句耳人君觀此可以得待臣之
禮而人臣觀此其有罪者亦知所以自取也
春秋左氏傳曰夫謀而鮮過惠訓不倦叔向有焉猶將
十世宥之以勸能者今一不免其身以棄社稷不亦惑歟
臣按此即周禮八辟之議能也由是觀之凡有益
於世有功於國者其人之子若孫以及於曾玄皆
將十世宥之不止免其一身而已也
漢孝惠即位制爵五大夫吏六百石以上及宦皇帝而
知名者(謂仕宦而皇帝知其名)有罪當盗(逃也)械者皆頌(音鬆)繫民年
七十以上若不滿十歲有罪當刑者皆免之
馬廷鸞曰古者刑不上大夫漢之待公卿大夫與士
庶無等級皆習秦氣象蕭曹秦吏習見不知改而何
亦身自當之惠帝雖差立條式然特以為恩惠不
著法令文帝時絳侯下獄賈生極言以諫然終不能
變也
文帝時賈誼上疏曰廉恥節禮以治君子故有賜死而
無戮辱是以黥劓之罪不及大夫以其離主上不遠也
今自王侯三公之貴皆天子改容而禮之也而命與衆
庶同黥劓髠刖笞傌棄市之法被僇辱者不泰迫乎夫
嘗已在貴寵之位今而有過廢之可也退之可也賜之
死可也滅之可也若夫束縛之係緤之輸之司寇編之
徒官司寇小吏詈傌而篣笞之殆非所以令衆庶見也
臣按是時丞相勃免就獄人有告謀反者逮係長
安獄恐不知置辭吏稍辱侵之勃以千金與獄吏
吏書牘背示曰以公主為證勃子尚公主故吏教
以為證卒無事故誼以此譏上文帝深納其言飬
臣下有節是後大臣有罪皆自殺不受刑至武帝
時稍復入獄自寗成始
宣帝地節四年詔曰父子之親夫婦之道天性也雖有
禍亂蒙死而存之誠愛結於心仁厚之至也自今子有
匿父母妻匿夫孫匿大父母皆勿坐其父母匿子夫匿
婦大父母匿孫罪殊死上以請廷尉以聞
臣按律文親屬得相為容隐始此然宣帝詔所匿
者止許父子夫婦祖孫而於兄弟及從子之於世
父季父闕焉必若今律文凡有親屬除謀反大&KR0647;
外雖奴婢雇工人為家長亦在勿論之限深得先
王以刑弼教之意
元康四年詔曰朕念夫耆老之人髮齒堕落血氣既衰
亦無逆亂之心今或罹于文法執于囹圄朕甚憐之自
今諸年八十非誣告殺傷人他皆勿坐
臣按周禮八議所議者皆國家之勲戚貴任也而
老者不與焉臣竊以為年之貴於天下久矣虞夏
商周未有遺年齒者也禮以貴貴尊賢敬老三者
並言周官有議貴議賢之辟而無議老所謂老耄
之赦僅見於三刺而與幼弱惷愚並稱蓋憐之耳
非尊之也宣帝此詔可以補周官之闕
武帝時二千石有罪先請宣帝時又詔六百石位大夫
有罪先請
臣按後世人臣有罪先請然後逮治始此
成帝時梁王立相禹奏立怨望有司案驗因發其與姑
姦事谷永上書曰臣聞禮天子外屏不欲見外也是以
帝王之意不窺人閨門之私聽聞中冓之言春秋為親
者諱今梁王年少病狂始以惡言案驗既無事實而發
閨門之私非本章所指王辭又不服猥強劾立傅致難
明之事獨以偏辭成辠斷獄無益於治道汙衊宗室以
内亂之惡披布宣揚于天下非所以為公族隐諱增朝
廷之榮華昭聖德之風化也萌芽之時加恩勿治上也
既已案驗舉憲宜及王辭不服詔廷尉選上德通理之
吏更審考清問著不然之效定失誤之法而反命於下
吏以廣公族附疏之德為宗室刷汚亂之恥甚得治親
之誼天子由是寢不治
臣按昔三代盛時其於公族皆教之有法養之有
道而又擇人以夹輔之使之不至於違理傷化不
幸而有敗倫悖德之事於其萌芽之初豫遏絶之
俾不至於彰布以為宗室之羞非甚不得已真
得罪於宗廟社稷不輕致于理也
哀帝時丞相王嘉下獄少府猛等十人以為聖王斷獄
必先原心定罪探意立情故死者不抱恨而入地生者
不銜怨而受罪明主躬聖德重大臣刑辟廣延有司議
欲使四海咸服嘉罪名雖應法聖王之於大臣在輿為
下御坐為起疾病視之無數死則臨弔之廢宗廟之祭
進之以禮退之以義誅之以行按嘉等罪惡雖著大臣
括髮關械裸躬就笞非所以重國褒宗廟也
臣按王嘉之罪徒以薦廷尉梁祖及封還益董賢
戶事拂哀帝意故召詣尚書責問而猛等上此言
所謂嘉罪名應法蓋巽與之言欲救之而姑為是
辭耳非謂嘉實有罪也其言聖王重大臣之禮可
見古者之於大臣其敬重之如此後世有愧於古
多矣非獨上之人不之重而下之人亦不知所以
自重也
唐制五品以上罪論死乘車就刑大理正莅之或賜死
於家疾病職事散官三品以上婦女子孫入侍
臣按唐為此制猶有古意
唐太宗詔三品以上犯公罪流私罪徒皆不追身時引
囚至岐州刺史鄭善果上曰善果雖有罪官品不卑豈
可與諸囚為伍乃詔自今三品以上犯罪不須引過聽
於朝堂俟進止
胡寅曰三品以上貴近之臣也太宗不使與諸囚同
引得待臣以恥之道矣然諸囚蒙引而貴近之臣反
不見引設有誣陷冤抑欲面訴於君而止於朝堂無
由自進其所失又多矣隋史萬歲實在朝堂而楊素
以往謁東宫䜛之朝堂雖近天子之居至是遠於萬
里太宗不欲使三品以上與諸囚同引别引可也
玄宗開元十年廣州都督裴伷先下獄中書令張嘉貞
奏請决杖張說進言曰刑不上大夫以其近於君者也
故曰士可殺不可辱且律有八議勲貴在焉今伷先亦
不可輕不宜决罰上然其言
洪邁曰唐太宗自臨治兵以部陳不整命大將軍張
士貴杖中郎將等怒其杖輕下士貴吏魏徵諫曰將
軍之職為國爪牙使之執杖已非治法况以杖輕下
吏乎上亟釋之明皇開元三年御史大夫宋璟坐監
朝堂杖人輕貶睦州刺史姚崇為宰相弗能止盧懷
慎表言璟明時重器所坐者小望垂矜錄上深納之
太宗明皇有唐賢君也而以杖人輕故加罪大將軍
御史大夫可謂失政刑矣
臣按武臣至大將軍文臣至御史大夫皆朝廷文
武大臣也而使之任胥隸之役豈但失政刑而已
哉蓋虧國體輕名爵也
以上議當原之辟
慎刑憲
順天時之令
周禮大司寇正月之吉始和布刑于邦國都鄙乃縣刑
象之法于象魏使萬民觀刑象挾日而斂之
臣按象魏即雉門兩觀也以秋官刑法畫之為象
而縣於象魏即後世於國門張掛榜文之制也古
昔先王原情以定罪因事以制刑既有定制而又
於正月之吉調和而布行之於邦國都鄙焉蓋因
歲月之更新起民心之觀視以儆省之也然其藏
於府史者衆庶不能悉知於是平縣象扵兩觀之
間以縦萬民之視蓋先王之法若江河然貴乎易
避而難犯苟匿其制晦其言愚民不知而陷入焉
又從而刑之則是罔民也象法示民所以啓其心
志竦其觀視使知刑之慘毒法之謹嚴有所避而
不至於誤入有所懲而不至於故犯
小司寇之職正歲帥其屬而觀刑象令以木鐸曰不用
法者國有常刑令羣士乃宣布于四方憲刑禁乃命其
屬入會乃致事
臣按周官大司寇於正月既縣法於象魏小司寇
於正歲復申令以木鐸說者謂正月用周之正建
子之月也正歲仍夏之正建寅之月也布之象魏
使有目者所共覩欲其接於目而謹於身令之木
鐸使有耳者所共聞欲其入於耳而警於心然象
魏之布繼以使民觀刑象則專以示民也木鐸之
令繼以宣布於四方憲刑禁乃命其屬入會乃致
事則又以警夫典刑者而使之用法也不用法則
有常刑焉蓋宣布於邦國揭而示之使知所避而
又使之入會以計其多少之數焉且布於正月者
則挟日而斂之所以示夫京畿之人於正歲者則
宣布於四方所以通於天下之衆則是先王之制
刑定罪惟恐愚民不知而誤入之而為之宣布者
如此後世律令藏於官及民有犯者然後撿之以
定其罪而民罹於刑辟不知其所以致罪之由者
多矣此古之刑所以難犯而後世之刑所以易犯
也歟
布憲(憲表也主表刑禁者)掌憲邦之刑禁(國之五禁)正月之吉執旌節
以宣布于四方而憲邦之刑禁以結(謹也)四方邦國及其
都鄙達于四海凡邦之大事合衆庶則以刑禁號令
劉彝曰必書其刑禁之憲于民者以達于州伯州伯
以達于卒正卒正以達于連帥連帥以達于屬長屬
長以達于諸侯諸侯則以達于都鄙而要服以達于
四海布憲則執旌節以廵行四方詰其違於禁令者
庶乎其無所不及也
臣按布憲中士二人下士四人史四人胥四人徒
四十人每歲正月之吉則執旌節廵行以宣布其
憲令于四方蓋邦之刑禁正月既布於象魏縣於
門閭都鄙邦國然恐其奉行之者不必謹或有廢
格而懈弛者於是設布憲之官每歲自正月始徧
廵天下自内而至於外由近而至於遠内而方國
外而海隅無不至焉既布之以書復表之以人所
以諄諄於國家之刑禁朝廷之號令使民知所遵
守而不至有所違犯焉孔子曰不教而殺謂之虐
成周盛時所以先事防民者其嚴且密如此上無
不教之殺下無誤犯之罪此所以刑措不用也歟
禮記月令仲春之月命有司省囹(牢也)圄(止也)去桎(在足)梏(在手)
毋肆(陳尸也)掠(極治也)止獄訟
陳澔曰周曰圜土殷曰羑里夏曰鈞臺囹圄秦獄名
也
方慤曰囹圄不可去故曰省所以察之也桎梏可去
故曰去所以除之也肆掠之行主乎吏故曰毋所以
禁之也獄訟之作自乎下故曰止所以息之也凡此
皆所以消隂事而已
臣按仲春之月乃陽氣發生之候故於上之安萌
芽養幼少存諸孤是雖草木之微亦加安養之仁
孤幼之子咸致存飬之惠若夫人之不幸而入於
囹圄雖其自取之罪然皆吾之赤子也當此陽和
之時而存惻怛之心天地之德父母之心也
孟夏之月斷薄刑决小罪出輕繫
陳澔曰刑者上之所施罪者下之所犯斷者定其輕
重而施刑也人以小罪相告者即决遣之不收繫也
其有輕罪而在繫者則直縦之出也
臣按孟夏之月天氣始炎將馴至於大暑也恐罪
人之繫於囹圄者氣相欝蒸或致疾疫故於是時
也於刑之薄者即結斷之不使久繫罪之小者即
决遣之不使收繫繫之輕者即縦出之不使復繫
先王恤獄之仁也或者謂正陽之月於隂事未宜
大有施設失先王之意也
仲夏之月挺重囚益其食
陳澔曰挺者拔出之義重囚禁繫嚴密故特加寬假
馬睎孟曰益重囚之食不以其罪廢不忍人之政也
臣按時至仲夏天氣之炎燠極矣囚雖有罪然其
刑之也亦必肆諸市朝以為世儆恐其或因炎蒸
而遽殞故於是時挺而拔出於清凉之地而加以
飲食之味以待秋後處决焉先王之用刑其仁義
之兼盡也如此夫
孟秋之月命有司修法制繕(治也)囹圄具桎梏禁止姦慎
罪邪務(事也)搏(戮也)執(拘也)命理(治獄之官)瞻傷(損皮膚)察創(與瘡同)視
折(損筋骨)審斷(骨肉皆絶)决獄訟必端(正也)平戮有罪嚴斷刑天
地始肅不可以贏
鄭玄曰順秋氣當嚴也理治獄官也虞曰士夏曰大
理周曰司寇
吳澂曰姦未發露而藏於内者止之止之而曰禁則
非慢令也邪已發露而顯於外者罪之罪之而曰慎
則非濫刑也命有司至務搏執順天之義也命理至
端平愛人之仁也又總結之曰戮有罪嚴斷刑蓋雖
命有司以搏執然所戮者有罪之人未嘗及無辜也
則義之中有仁焉雖命理官以端平然苟或當刑斷
之必嚴未嘗故失出也則仁之中有義焉大槩此時
所尚以順天之義為主特以愛人之仁行乎其間爾所
以然者天地之氣始嚴急故順天者亦當嚴急而不
可以寬緩也贏有寬緩之意
臣按刑者隂事也隂道屬義人君奉天出治當順
天道肅殺之威而施刑害殺戮之事所以法天時
行義道也然秋之為秋所以成乎春義之為義所
以全乎仁有春而無秋則生物不成有仁而無義
則生民不安方天地始肅之時則不可以贏亦猶
天地始和之時不可以縮也是則聖人之用刑雖
若不得已而實不容己也於不容己之中而存不
得已之心不容已者上天討罪之義不得已者聖
人愛物之仁
仲秋之月乃命有司申嚴百刑斬殺必當毋或枉撓枉
撓不當反受其殃
方慤曰孟秋既命嚴斷刑矣至此又命之故曰申嚴
焉且西為隂中物既告成先王奉天故其所命止於
是月也刑有五而曰百刑者據成數言之與百禮百
事同義斬者則必殺殺者不必斬斬殺必當慮及於
無辜也然刑之所加不止於斬殺所命止及於此者
以大辟尤人所重故也枉則在上者不直撓則在下
者不伸使斬殺不當則以或枉撓故也先王奉天如
此而有司或枉撓焉是逆天也逆天則天災適當之也
孟子言出乎爾者反乎爾者同義
臣按月令雖作於吕不韋然皆述先王之舊典也
凡事為無不順適天時而於刑尤加意焉不韋當
秦人惨刻之世而述先王仁義之典宜其不見用
也幸而是篇見於吕覽而漢戴氏始編於禮記之
中以與五經並行以為禮典後世人主誠能按時
而布之以為常憲是亦施仁政之一助其毋以人
而廢其書
季秋之月乃趣(促)獄刑毋留有罪
孟冬之月是察阿黨則罪無所掩蔽
陳澔曰獄吏治獄寧無阿私必是正而省察之庶幾
犯罪者不至掩蔽其曲直也
臣按自古斷决死刑皆以孟冬之月凡有罪人於
死刑者必先訊問詳讞之至於是純隂之月乃施
刑焉苟獄吏阿私黨比其人而掩蔽其罪狀故為
之延及使不施刑未幾則陽生而刑不可施行矣
且使囚者又將有期月之禁焉此先王於季秋之
月既有毋留之令而於孟冬之月人申明是察之
令也歟
漢章帝元和二年旱賈宗上疏以為斷獄不盡三冬故
隂氣微弱陽氣發泄招致旱災下其言公卿議陳寵奏
冬至之節陽氣始萌故冬十一月有蘭射于芸荔之應
時令曰諸生蕩安形體天以為正周以為春十三月陽
氣上通雉鳴雞乳地以為正殷以為春十三月陽氣已
至天地以交萬物皆出蟄蟲始振人以為正夏以為春
三微成著以通三統周以天元殷以地元夏以人元若
以此時行刑則殷周歲首皆當流血不合人心不稽天
意月令曰孟冬之月趣獄刑無留罪明大刑畢在立冬
也(禮記在季秋之月)
臣按寵之此言以殷周非徒改月朔且改其時漢
去古未遠必有所據斷决死囚必以十月以其純
隂之月也因寵此言後世遂以為定制
和帝時魯恭上疏曰舊制至立秋乃行薄刑自後改用
孟夏而刺史太守不深惟憂民息事之原進良退殘之
化因以盛夏追召農人拘對考驗連滯無已司隸典司
京師四方是則而近於春月分行諸部託言勞來貧人
而無惻隐之實煩擾郡縣廉考非急捕一人之罪根連
十數上逆時氣下傷農業臣愚以為今决獄案考皆以
立秋為斷以順時節育成萬物則天地以和刑罰以清矣
臣按先王制刑雖曰防民姦實所以順承天道以
安民生也苟逆天之時妨民之業則天道有不順
民生有不安矣
隋文帝乘怒欲六月殺人大理少卿趙綽固争曰季夏
之月天地成長庶類不可以此時誅殺帝曰六月豈無
雷霆我則天而行何不可之有
胡寅曰則天而行人君之道堯舜禹湯文武之盛由
此而已文帝所言王言也而其事則非也憲天者以
慶賞法春夏以刑威法秋冬雨露猶人君之惠澤雷
霆猶人君之號令生成萬物之時固有雷霆而雷霆
未嘗殺物隋文取則雷霆而乘怒殺人其違天多矣
臣按隋文帝以隂謀得天下而性尤猜忌往往欲
殺人以立威殺御史以元正日不劾武官衣劍之
不齊者諫臣諫并殺之至長史考校不平將作寺
丞以課麥麵遅晚武庫令以署庭荒蕪察而知之
並親臨斬决嗚呼天立君以主生人欲其則天道
以為治使天所生得全其生今為天之子不能奉
天道以飬天民反假天之威以害之使天無知則
已天道有知其肯容之耶卒之不得其死而其子
若孫自相魚肉至於殞宗絶祀孰謂天道無知耶
唐制京師之囚刑部月一奏御史廵行之每歲立春至
秋分及大祭祀致齊朔望上下弦二十四氣雨及夜未
明假日斷屠月皆停死刑京師决死涖以御史金吾在
外則上佐餘皆判官涖之諸獄之長官五日一慮囚夏
置漿飲月一沐之疾病給醫藥重者釋械其家一人入
侍刑部歲以正月遣使廵覆所至閱獄囚杻校糧餉治
不如法者
臣按此唐人恤獄之仁其享國之久未必不由乎此
宋太祖開寳二年五月上以暑氣方盛深念縲係之苦
下詔西京諸州令長史督掌獄掾五日一撿視灑掃獄
戶洗滌杻械貧不能自存者給飲食病者給醫藥輕繫
小罪即時决遣無得淹滯自是每歲仲夏必申明是詔
以誡官吏歲以為常
臣按宋朝以忠厚立國此亦其仁政之一端
太宗雍熙元年令諸州十日一具囚帳及所犯罪名禁
繫日數以聞刑部專意紀察
臣按史太宗閱諸州所奏囚簿有禁係至三百人
者乃下詔申嚴淹獄之戒令今後門留寄禁取保
在外并邸店飬疾人等並凖禁囚例件析以聞其
鞫獄違限及可斷不斷事小而禁繫者有司奏駁
之噫太宗以萬乘之君處崇高富貴之位於凡諸
州所奏囚簿亦閱及之不惟寓諸目且動於心既
動於心即形於言而有申嚴淹獄之戒且命所司
件析其事目以聞嗚呼太宗之盡心獄事如此當
世之民豈有無罪而就死地者哉
以上順天時之令
大學衍義補卷一百七
