大學衍義補卷七十二
明丘濬撰
治國平天下之要
崇教化
明道學以成教(下)
中庸曰天下之達道五所以行之者三曰君臣也父子
也夫婦也昆弟也朋友之交也五者天下之達道也知
仁勇三者天下之達德也所以行之者一也
朱熹曰達道者天下古今所共由之路即書所謂五
典孟子所謂父子有親君臣有義夫婦有别長幼有
序朋友有信是也知所以知此也仁所以體此也勇
所以強此也謂之達德者天下古今所同得之理也
一則誠而已矣達道雖人所共由然無是三德則無
以行之達德雖人所同得然一有不誠則人欲間之
而德非其德矣
或生而知之或學而知之或困而知之及其知之一也
或安而行之或利而行之或勉強而行之及其成功一
也
朱熹曰知之者之所知行之者之所行謂達道也以
其分而言則所以知者知也所以行者仁也所以至
於知之成功而一者勇也以其等而言則生知安行
者知也學知利行者仁也困知勉行者勇也蓋人性
雖無不善而氣稟有不同者故聞道有蚤莫行道有
難易然能自強不息則其至一也
吕大臨曰所入之塗雖異而所至之域則同此所以
為中庸若乃企生知安行之資為不可幾及輕困知
勉行謂不能有成此道之所以不明不行也
子曰好學近乎知力行近乎仁知恥近乎勇知斯三者
則知所以脩身知所以脩身則知所以治人知所以治
人則知所以治天下國家矣
朱熹曰此言未及乎達德而求以入德之事通上文
三知為知三行為仁則此三近者勇之次也斯三者
指三近而言人者對己之稱天下國家則盡乎人矣
吕大臨曰愚者自是而不求自私者徇人欲而忘返
懦者甘為人下而不辭故好學非知然足以破愚力
行非仁然足以忘私知恥非勇然足以起懦
臣按理之在人人人所同由者道也人人所同得
者德也人人所同存者誠也得天下古今人所同
由者於己德也存天下古今人所同得者於心誠
也非知之則無所見非行之則無所得學者未至
於生知安行之域此學知利行困知勉行之功所
以不可無也教者因其資質之近而導以入之使
各至其至焉則天下無棄才矣
誠之者擇善而固執之者也博學之審問之愼思之明
辨之篤行之
朱熹曰聖人之德渾然天理眞實無妄不待思勉而
從容中道未至於聖則不能無人欲之私而其為德
不能皆實故未能不思而得則必擇善然後可以明
善未能不勉而中則必固執而後可以誠身學問思
辨所以擇善而為知學而知也篤行所以固執而為
仁利而行也
或曰學問思辨亦有序乎朱熹曰學之博然後有以
備事物之理故能參伍之以得所疑而有問問之審
然後有以盡師友之情故能反覆之以發其端而可
思思之謹則精而不雜故能有所自得而可以施其
辨辨之明則斷而不差故能無所疑惑而可以見於
行行之篤則凡所學問思辨而得之者又必皆踐其
實而不為空言矣
饒魯曰學必博然後有以聚天下之見聞而周知事
物之理問必審然後有以祛其學問之所疑而自得
於心辨必明然後有以别其公私義利是非眞妄於
毫釐疑似之間則不至於差繆擇善至此可謂精矣
如是而加以篤行則日用之間由念慮之微以達於
事為之著必能去利而就義取是而舍非不使人欲
之私得以奪乎天理之正而凡學問思辨之所得者
皆有以踐其實矣所執如此其固為何如
許謙曰博學是總說聖賢每教人博學夫子謂博學
於文顏子謂博我以文孟子謂博學而詳說之蓋為
學規模不廣淺見謏聞安能知道問思以下是逐一
事一節理會問須是詳審使答者辭盡意暢如樊遲
問仁知既聞於師又質於友必達其意而後止既問
而得之又思之使自得於心思則必愼思之不及非
愼也思之過非愼也思之泛非愼也思之鑿非愼也
思既得之又加辨晰使明徹無纖毫疑滯然後措之
行事而篤焉
臣按誠之之道在乎擇善固執所以擇善而固執
之者則在乎博學審問愼思明辨篤行焉章句謂
此五者誠之之目也程子曰五者廢其一非學也
學者烏可不循序而兼致其功乎
有弗學學之弗能弗措也有弗問問之弗知弗措也有
弗思思之弗得弗措也有弗辨辨之弗明弗措也有弗
行行之弗篤弗措也人一能之已百之人十能之已千
之果能此道矣雖愚必明雖柔必強
朱熹曰君子之學不為則已為則必要其成故常百
倍其功又曰明者擇善之功強者固執之效(按或又謂子思)
(之意蓋曰人有弗學者學之有弗問者問之學之問之弗得弗措則為必要其成朱子以學字為句且曰)
(弗為則已則人有弗學弗問者矣與下文人一已百等語文不相貫其說亦有理)
吕大臨曰君子所以學者為能變化氣質而已德勝
氣質則愚者可進於明柔者可進於強不能勝之則
雖有志於學亦愚不能明柔不能立而已矣蓋均善
而無惡者性也人所同也昏明強弱之稟不齊者才
也人所異也誠之者所以反其同而變其異也夫以
不美之質求變而美非百倍其功不足以致之今以
鹵莽滅裂之學或作或輟以變其不美之質及不能
變則曰天質不美非學所能變是果於自棄其為不
仁甚矣
臣按為學最是變化氣質為難為學而能變己之
氣質則其學成矣施教而能變人之氣質則其教
成矣
故君子尊德性而道問學致廣大而盡精微極高明而
道中庸溫故而知新敦厚以崇禮
朱熹曰尊者恭敬奉持之意德性者吾所受於天之
正理道由也溫猶燖溫之溫謂故學之矣復時習之
也敦加厚也尊德性所以存心而極乎道體之大也
道問學所以致知而盡乎道體之細也二者脩德凝
道之大端也不以一毫私意自蔽不以一毫私欲自
累涵泳乎其所已知敦篤乎其所已能此皆存心之
屬也析理則不使有毫釐之差處事則不使有過不
及之謬理義則日知其所未知節文則日謹其所未
謹此皆致知之屬也蓋非存心無以致知而存心者
又不可以不致知故此五句大小相資首尾相應聖
賢所示入德之方莫詳於此學者宜盡心焉
臣按尊德性道問學二者儒者為學之大端也二
者不可偏廢致廣大極高明溫故敦厚四者尊德
性之目也盡精微道中庸知新崇禮四者道問學
之目也朱子謂其大小相資首尾相應聖賢所示
入德之方莫詳於此蓋二者可相有而不能相無
偏其一則非聖人之道儒者之學矣彼陸九淵者
乃欲專以其一為學烏有是理哉
孟子曰中也養不中才也養不才故人樂有賢父兄也
如中也棄不中才也棄不才則賢不肖之相去其間不
能以寸
朱熹曰無過不及之謂中足以有為之謂才養謂涵
育薰陶俟其自化也賢謂中而才者也樂有賢父兄
者樂其終能成已也為父兄者若以子弟之不賢遂
遽絶之而不能教則吾亦過中而不才矣其相去之
間能幾何哉
張栻曰中者以德言才者以質言惟有德者為能涵
養性情而無過不及之患故謂之中而其倚於一偏
者不能自正者則謂之不中天資美茂如忠厚剛毅
明敏之類皆謂之才而其資稟之不美以陷於刻薄
柔懦愚暗之流則謂之不才父兄之於子弟見其不
中不才也則當思所以教之教之之道莫如養之養
之者如天地涵養萬物其雨露之所霑風雷之所振
和氣之薰陶寧有間斷乎哉故物以生遂焉父兄養
子弟之道亦當如是也寬裕以容之義理以漸之忠
信以成之開其明以祛其惑引之以其方而使之自
喻夫豈歲月之功哉彼雖不中不才涵養之久豈無
有萌焉如其有萌養道益可施矣
臣按孟子此章言父兄之於子弟必當有以教養
之然國家之於臣下師儒之於子弟亦莫不然苟
不能養之而棄絶之則其間之相去其與父兄之
於不中不才子弟何異哉
孟子曰仁人心也義人路也舍其路而弗由放其心而
不知求哀哉人有雞犬放則知求之有放心而不知求
學問之道無他求其放心而已矣
程頤曰心至重雞犬至輕雞犬放則知求之心放則
不知求豈愛其至輕而忘其至重哉弗思而已矣聖
賢千言萬語只是欲人將已放之心約之使反復入
身來自能尋向上去下學而上達也
朱熹曰仁者心之德程子所謂心如榖種仁則其生
之性是也然但謂之仁則人不知其切於已故反而
名之曰人心則可以見其為此身酬酢萬變之主而
不可須臾失矣義者行事之宜謂之人路則可以見
其為出入往來必由之道而不可須臾舍矣哀哉二
字最宜詳味令人惕然有深省處上兼言仁義而下
專論求放心者能求放心則不違於仁而義在其中
矣學問之事固非一端然其道則在於求其放心而
已蓋能如是則志氣清明義理昭著而可以上達不
然則昏昧放逸雖曰從事於學而終不能有所發明
矣
臣按蔡淵曰或者但見孟子有無他而已矣之語
便立為不必讀書窮理只要存本心之說所以卒
流於異學集註謂學問之事固非一端然其道則
在於求放心而已正所以發明孟子之本意以示
異學之失學者切宜玩味竊考其所謂異學者蓋
指當時陸九淵也至今學者猶有假之以惑世廢
學切宜痛絶
孟子曰羿(善射者)之教人射必志(猶期也)於彀(弓滿也)學(謂學射)
者亦必志於彀大匠(工師也)誨人必以規矩(匠之法也)學者亦
必以規矩
朱熹曰此章言事必有法然後可成師舍是則無以
教弟子舍是則無以學曲藝且然况聖人之道乎
張栻曰彀者弩張回的處也射者期於中鵠也然羿
之教人使志於彀鵠在彼而彀在此心心存乎此雖
不中不遠矣學者學為聖賢也聖賢曷為而可至哉
求之吾身而已求之吾身其則蓋不遠心之所同然
者人所固有也學者亦存此而已存乎此則聖賢之
門牆可漸而入也規矩所以為方圓大匠誨人使之
用規矩而已至於巧則非大匠之所能誨存乎其人
焉然巧固不外乎規矩也學者之於道其為有漸其
進有序自洒掃應對至於禮儀之三百威儀之三千
猶木之有規矩也亦循乎此而已至於形而上之之
理則在其人所得何如形而上者固不外乎洒掃應
對之間也舍是以求道是猶舍規矩以求巧也此章
所舉二端教人者與受教於人者皆不可以不知
臣按此章言施教受教之法朱熹謂師舍是則無
以教弟子舍是則無以學張栻謂教人者與受教
於人者皆不可不知
孟子曰教亦多術矣予不屑之教誨也者是亦教誨之
而已矣
朱熹曰多術言非一端屑潔也不以其人為潔而拒
絶之所謂不屑之教誨也其人若能感此退自修省
則是亦我教誨之也
尹焞曰言或抑或揚或與或不與各因其材而篤之
無非教也
張栻曰教人之道不一而足聖賢之教人固不倦也
然有時而不輕其教誨者非拒之也是亦所以教誨
之也然就不屑教誨之中亦有數端焉或引而不發
而使之自喻或懼其躐等而告之有序聖賢之書若
是者多矣又有以其信之未篤則不留於門使自求
之如孟子之於曹交以其行之未善則拒而不見而
使之知之如孔子之於孺悲凡此亦皆為不輕其教
誨而乃所以教誨之也蓋聖賢言動無非教也在學
者領略之何如耳
臣按先儒謂不屑教非忍而絶之實將激而進之
是亦多術中教誨之一術也
孟子曰君子之所以教者五有如時雨化之者有成德
者有達財者有答問者有私淑艾者此五者君子之所
以教也
朱熹曰五者蓋因人品高下或相去遠近先後之不
同時雨及時之雨也草木之生播種封植人力已至
而未能自化所少者雨露之滋耳及此時而雨之則
其化速矣教人之妙亦猶是也若孔子之於顏曾是
已財與材同各因其所長而教之者也成德如孔子
之於冉閔達材如孔子之於由賜就所問而答之若
孔孟之於樊遲萬章也私竊也淑善也艾治也人或
不能及門受業但聞君子之道於人而竊以善治其
身是亦君子教誨之所及若孔孟之於陳亢夷之是
也孟子亦曰予未得為孔子徒也予私淑諸人也聖
賢施教各因其材小以成小大以成大無棄人也
張栻曰記曰當其可之謂時所謂有如時雨之化者
也言如時雨之造化萬物也今夫物之萌者欲發甲
者欲拆於是時也而雨及之則皆得以遂矣蓋不先
不後當其可而適與之會無待於彼之求也君子之
教其察之精矣於其告之得之者如物之被時雨焉
其於欲達未達之間所賴者深矣龜山楊氏以為如
告曾子以吾道一以貫之是也蓋曾子未嘗問而夫
子呼以告之當其可也成德者因其有德而成之如
顏閔仲弓之徒其德之所存雖存乎其人而成之者
聖人也達材者因其材而達之如賜之達由之果求
之藝隨其天資所禀而達之使盡其材則教之功也
臣按此章聖賢施教之道先儒謂君子之教人如
天地之生物各因其材而篤焉天地無棄物聖賢
無棄人
公孫丑曰道則高矣美矣宜若登天然似不可及也何
不使彼為可幾及而日孳孳也孟子曰大匠不為拙工
改廢繩墨羿不為拙射變其彀率(彎弓之限)君子引(引弓也)而
不發(發矢也)躍如(如踊躍而出也)也中道而立能者從之
朱熹曰言教人者皆有不可易之法不容自貶以徇
學者之不能也又因彀率而言君子教人但授以學
之之法而不告以得之之妙如射者之引弓而不發
矢然其所以不告者已如踊躍而見於前矣中者無
過不及之謂中道而立言其非難非易能者從之言
學者當自勉也此章言道有定體教有成法卑不可
抗高不可貶語不能顯默不能藏
張栻曰公孫丑之意以為孟子之道高大學者有難
進之患欲少抑而就之庶其可以幾及而為之孳孳
也夫聖人之道天下之正理不可過也不可不及也
自卑者視之以為甚高而不知高之為中也自隘者
視之以為甚大而不知大之為常也徇彼而遷就則
非所以為道矣故孟子以大匠之繩墨羿之彀率為
譬夫繩墨而可改則非所以為繩墨矣彀率而可變
則非所以為彀率矣君子之教人引而不發引之使
向方而發則係於彼也躍如者言其自得之如有所
興起於中也蓋義理素存乎其心向也陷溺而今焉
興起耳道以中為至中道而立其能者固從之其不
能者亦莫如之何也已亦猶大匠設繩墨羿為設彀
率以示人其能與不能則存乎其人耳中道而立能
者從之此正大之體而天地之情也
公都子曰滕更之在門也若在所禮而不答何也孟子
曰挾貴而問挾賢而問挾長而問挾有勲勞而問挾故
而問皆所不答也滕更有二焉
趙岐曰滕更滕君之弟來學者也二謂挾貴挾賢也
尹焞曰有所挾則受道之心不專所以不答也
朱熹曰君子雖誨人不倦又惡夫意之不誠者
張栻曰受道者以虚心為本虚則受挾則私意先横
於胷中而可告語乎故空空之鄙夫聖人未嘗不竭
兩端之教而滕更在門若在所禮而不答也使滕更
思其所以不答之故於其所挾致力以銷弭之其庶
幾乎
荀子曰學惡(音烏)乎始惡乎終曰其數則始乎誦經終乎
讀禮其義則始乎為士終乎為聖人眞積力久則入學
至乎沒而後上也君子之學也入乎耳著乎心布乎四
體形乎動靜小人之學也入乎耳出乎口口耳之間財
四寸耳
臣按程頤謂學未至而其言至者循其言亦可以
入道荀子曰眞積力久乃入荀卿元不知此臣竊
謂此所謂賢人而言聖人之道也
揚子曰務學不如務求師師者人之模範模不模範不
範為不少矣一鬨(巷同)之市不勝異意焉一卷之書不勝
異說焉一鬨之市必立之平一卷之書必立之師習乎
習以習非之勝是也况習是之勝非乎於戲學者審其
是而已矣或曰焉知是而習之曰視日月而知衆星之
蔑(微也)也仰聖人而知衆說之小也
司馬光曰南方之俗以雕題為美羌戎之俗以焚尸
為榮安於所習不知其非習小道者亦類於此人苟
盡心於聖人之道則衆說之不足學易知矣
又曰學者所以求為君子也求而不得者有矣夫未有
不求而得者也
臣按理有善有惡人有君子有小人為人而求為
君子而不為小人非學不能也學也者所以明善
而去惡也善明而惡去則不為小人而為君子矣
韓愈曰古之學者必有師師者所以傳道受業解惑也
人非生而知之者孰能無惑惑而不從師其為惑也終
不解矣是故道之所存師之所存也嗟乎師道之不傳
也久矣欲人之無惑也難矣古之聖人其出人也遠矣
猶且從師而問焉今之衆人其下聖人也亦遠矣而恥
學於師是故聖益聖愚益愚
周惇頤曰或問曰曷為天下善曰師曰何謂也曰性者
剛柔善惡中而已矣不達曰剛善為義為直為斷為嚴
毅為幹固惡為猛為隘為彊梁柔善為慈為順為巽惡
為懦弱為無斷為邪佞惟中也者和也中節也天下之
達道也聖人之事也故聖人立教俾人自易其惡自至
其中而止矣故先覺覺後覺闇者求於明而師道立矣
師道立則善人多善人多則朝廷正而天下治矣
朱熹曰此所謂性以氣稟而言也剛柔固隂陽之大
分而其中又各有隂陽以為善惡之分焉惡者固為
非正而善者亦未必皆得乎中也中也者和也天下
之達道也此以得性之正而言也然其以和為中與
中庸不合蓋就已發無過不及者而言之如書所謂
允執厥中者也易其惡則剛柔皆善有嚴毅慈順之
德而無彊梁懦弱之病矣至其中則其或為嚴毅或
為慈順也又皆中節而無太過不及之偏矣師者所
以攻人之惡正人之不中而已矣師道立則善人多
善人多則朝廷正而天下治此所以為天下善也
又曰聖希天賢希聖士希賢伊尹顏淵大賢也伊尹恥
其君不為堯舜一夫不得其所若撻於市顔淵不遷怒
不貳過三月不違仁志伊尹之所志學顏子之所學過
則聖及則賢不及則亦不失令名
朱熹曰三者隨其用之淺深以為所至之近遠不失
令名以其有為之實也
胡宏曰周子患人以發策決科榮身肥家希世取寵
為事也故曰志伊尹之所志患人以廣聞見工文辭
矜智能慕空寂為事也故曰學顏子之所學
又曰聖人之道入乎耳存乎心藴之為德行行之為事
業彼以文辭而已者陋矣
程頤曰聖賢之言不得已也蓋有是言則是理明無
是言則天下之理有闕焉如彼耒耜陶冶之器一不
制則生人之道有不足矣聖賢之言雖欲己得乎然
其包函盡天下之理亦甚約也後之人始執卷則以
文章為先而其所為動多於聖人然有之無所補無
之無所缺乃無用之贅言也而止於贅而已既不得
其要則離眞失正反害於道必矣
朱熹曰古之聖賢其文可謂盛矣然初豈有意學為
如是之文哉有是實於中則必有是文於外如天有
是氣則必有日月星辰之光耀地有是形則必有山
川草木之行列聖賢之心既有是精明純粹之實以
磅礴充塞乎其内則其著見於外者亦必自然條理
分明光輝發越而不可掩蓋不必託於言語著於簡
冊而後謂之文但是一身接於萬事凡其語默人所
可得而見者無適而非文也姑舉其最而言則易之
卦畫書之記言詩之詠歌春秋之述事與夫禮之威
儀樂之節奏皆已列為六經而垂萬世其文之盛後
世固莫能及然其所以盛而不可及者豈無所自來
而世亦莫之識已
程頤曰古之學者一今之學者三異端不與焉一曰詞
章之學二曰訓詁之學三曰儒者之學欲趨道舍儒者
之學不可言學便以道為志言人便以聖為志
臣按程氏言今之學者有三謂詞章訓詁儒者也
臣竊以謂詞章訓詁皆儒學之事也詞章以達意
訓詁以解經儒者固不能外此以為學但肆意乎
枝葉之文而不根乎義理局志於言語之末而不
求夫道理則不可也
或問古之道如是之明後世之道如是不明其故何也
程頤曰此無他知道者多即道明知道者少即道不明
也知者多少亦由乎教也
眞德秀曰以魯國言之止及今之一大州然一時間
所出大賢十餘人豈不是有教以致然也蓋是聖人
既出故有許多賢者以後世天下之大經二千年間
求如一顏閔者不可得也
臣按程氏謂知道多少皆由乎教則學校之設師
儒之教誠不可無於天下也
又曰坎之六四納約自牖人心有所蔽有所通通者明
處也當就其明處而告之求信則易也非惟告於君者
如此為教者亦然夫教必就人之所長所長者心之所
明也從其心之所明而入然後推及其餘孟子所謂成
德達材是也
臣按程頤謂納約自牖非惟告於其君如此為教
者亦然蓋告教於人必就其所通以開其所蔽則
易入也
楊時曰學者學聖賢之所為也欲為聖賢之所為須是
聞聖賢所得之道若只要博通古今為文章忠信原慤
不為非義之士而已則古來如此等人不少然以為聞
道則不可學而不聞道猶不學也志學之士當知天下
無不可為之理無不可見之道思之宜深毋使心支而
易昏守之宜篤毋使力淺而易奪要當以身體之以心
驗之則天地之心自陳露於目前古人之大體已在我
矣不然未免口耳之學古之學者以聖人為師其學有
不至故其德有差焉人見聖人之難為也故凡學以聖
人為可至必以為狂而竊笑之夫聖人固未易至若舍
聖人而學是將何所取則乎以聖人為師猶學射而立
的然的立於此然後射者可視之而求中若其中不中
則在人而已不立之的以何為準
臣按射者必志於的不立的則無以為準而何以
射哉儒者之學亦然故曰學以聖人為的
朱熹白鹿學規曰父子有親君臣有義夫婦有别長幼
有序朋友有信右五教之目堯舜使契為司徒敬敷五
教即此是也學者學此而已而其所以學之之序亦有
五焉其别如左博學之審問之愼思之明辨之篤行之
右為學之序學問思辨四者所以窮理也若夫篤行之
事則自修身以至於處事接物亦各有要其别如左言
忠信行篤敬懲忿窒慾遷善改過右修身之要正其義
不謀其利明其道不計其功右處事之要已所不欲勿
施於人行有不得反求諸己右接物之要
臣按朱氏此規雖為學者而設然聖賢之所以為
聖賢及其所以為學與所以施教者皆不外乎此
也所謂知其理之當然而責其身以必然凡為學
者皆以是而責諸己施教者皆以是而求諸人人
人皆然則道明而行矣天下豈有不平也哉
張栻曰天下之物衆矣紛紜膠轕日更於前可喜可怒
可慕可愕所以盪耳目而動心志者何可勝計而吾以
藐然之身當之知誘於外一失其所止則遷於物夫人
者統役萬物者也而顧乃為物役其可乎哉是以貴於
講學也講學而明理則執天下之物不固而應天下之
變不膠吾於天下之物無所惡而物無以累我皆為吾
役者也吾於天下之事無所厭而事無以汩我皆吾心
之妙用也豈不有餘裕乎然所謂講學者寧他求哉致
其知而已知者吾所固有也本之六經以發其蘊泛觀
千載以極其變即事即物身親格之超然會夫大宗則
德進業廣有其地矣
臣按張栻大意謂人所以統役萬物而不為物役
者貴乎有講學之功也講學在乎致知本之六經
以發其藴泛觀千載以極其變即事即物身親格
之超然會夫大宗以為進德廣業之地吁學而會
夫大宗則學之全體具而大用周矣
黃幹曰有太極而隂陽分有隂陽而五行具太極二五
妙合而人物生賦於人者秀而靈精氣凝而為形魂魄
交而為神五常具而為性感於物而為情措諸用而為
事物之生也雖偏且塞而亦莫非太極二五之所為此
道原之出於天者然也聖人者又得其秀之秀而最靈
者焉於是繼天立極而得道統之傳故能參天地贊化
育而統理人倫使人各遂其生各全其性者其所以發
明道統以示天下後世者皆可考也堯之命舜則曰允
執厥中中者無所偏倚無過不及之名也存諸心而無
偏倚措之事而無過不及則合乎太極矣此堯之得於
天者舜之得統於堯也舜之命禹則曰人心惟危道心
惟微惟精惟一允執厥中舜因堯之命而推其所以執
中之由以為人心形氣之私也道心性命之正也精以
察之一以守之則道心為主而人心聽命焉則存之心
措之事信能執其中曰精曰一此又舜之得統於堯禹
之得統於舜者也其在成湯則曰以義制事以禮制心
此又因堯之中舜之精一而推其制之之法制心以禮
制事以義則道心常存而中可執矣曰禮曰義此又湯
之得統於禹者也其在文王則曰不顯亦臨無射亦保
此湯之以禮制心也不聞亦式不見亦入此湯之以義
制事也此文王之得統於湯者其在武王受丹書之戒
則曰敬勝怠者吉義勝欲者從周公繫易爻之辭曰敬
以直内義以方外曰敬者文王之所以制心也曰義者
文王之所以制事也此武王周公之得統於文王者也
至於夫子則曰博學於文約之以禮又曰文行忠信又
曰克己復禮其著之大學曰格物致知誠意正心脩身
齊家治國平天下亦無非數聖人制心制事之意焉此
又孔子得統於周公者也顏子得於博文約禮克己復
禮之言曾子得之大學之義故其親受道統之傳者如
此至於子思則先之以戒懼謹獨次之以知仁勇而終
之以誠至於孟子則先之以求放心而次之以集義終
之以擴充此又孟子得統於子思者然也及至周子則
以誠為本以欲為戒此又周子繼孔孟不傳之緒者也
至二程子則曰涵養須用敬進學則在致知又曰非明
則動無所之非動則明無所用而為四箴以著克己之
義焉此二程得於周子者也先師文公之學見之四書
而其要則尤以大學為入道之序蓋持敬也誠意正心
修身而見於齊家治國平天下外有以極其規模之大
而内有以盡其節目之詳此又先師之得其統於二程
者也聖賢相傳垂世立教粲然明白若天之垂象昭昭
然而不可易也雖其詳略之不同者愈講而愈明也學
者之所當遵承而同守也違乎是則差也故嘗撮其要
指而明之居敬以立其本窮理以致其知克己以滅其
私存誠以致其實以是四者而存諸心則千聖萬賢所
以傳道而教人者不越乎此矣
臣按道學之傳起自堯舜而備於孔子至孟子沒
中絶者千有餘年有宋周子始復開其端闡而明
之者二程緒而成之者朱子也朱門高第弟子親
得其眞傳者勉齋黃氏一人其在朱門亦猶孔門
之有曾子焉其得之口傳心授者最為親切故其
總敘聖賢道統所以傳授者眞而的詳而明有非
諸儒所及者至其篇末又撮其要指而明之所謂
居敬以立其本窮理以致其知克己而滅其私存
誠以致其實所以發明聖賢傳道之要指示學者
入道之方無餘藴矣臣謹剟六經諸子之言有及
於道與學而可以成教於天下者備載於篇而終
之以黃氏斯言蓋摘出前人傳授之實以為後人
教學之準使之知所嚮方云
以上明道學以成教(下)
大學衍義補卷七十二
