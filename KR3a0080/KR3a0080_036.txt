大學衍義補卷三十六
明丘濬撰
治國平天下之要
明禮樂
總論禮樂之道(上)
舜典同律度量衡脩五禮
朱熹曰律謂十二律黃鍾太蔟(千候反)姑洗(蘇典反)蕤賓
夷則無射(音亦)大吕夾鍾仲吕林鍾南吕應鍾也六為
律六為吕以之審度而度(入聲)長短則九十分黃鍾之
長一為一分十分為寸十寸為尺十尺為丈十丈為
引以之審量(去聲)而量多少則黃鍾之管其容子穀秬
黍中者一千二百以為龠而十龠為合十合為升十
升為斗十斗為斛以之平衡而權輕重則黃鍾之龠
所容千二百黍其重十二銖兩龠則二十四銖為兩
十六兩為斤三十斤為鈞四鈞為石此黃鍾所以為
萬事根本諸侯之國其有不一者則審而同之也五
禮吉凶軍賓嘉也脩之所以同天下之風俗(十龠之十當作)
(合)
臣按禮樂自天子出而用之於諸侯之國帝舜巡
守至方岳之下扵律則同之同之恐其有不一扵
禮則脩之脩之恐其有廢墜則是禮樂之制作自
古有之天子既用之扵朝廷之上而又頒之扵諸
侯之國而又以時同之脩之非但備其儀文協其
聲音所以一天下之制度同天下之風俗也後世
惟扵創國之初一頒其制繼世之君不聞有所謂
同律脩禮之舉詳扵政刑而略扵禮樂此治所以
不及古歟
周禮大司徒以五禮防萬民之偽(詐偽)而教之中(無過不及)以
六樂防萬民之情(謂欲之動者)而教之和(無所乖戾)
鄭玄曰禮所以節止民之侈偽使其行得中五禮謂
吉凶軍賓嘉也樂所以蕩止民之情思使其心應和
六樂謂雲門咸池大韶大夏大濩大武也
吳澂曰人偽日勝則黨偏反側流扵不中人情日滋
則放僻邪侈流扵不和惟以禮樂防之則其教易入
禮樂也者其教民之本也
大宗伯以天産作隂德以中禮防之以地産作陽德以
和樂防之以禮樂合天地之化百物之産以事鬼神以
諧萬民以致百物
真德秀曰此義在周禮為最難通者也先鄭氏以隂
陽德為男女之情既未適當而康成則曰天産者動
物謂六牲之屬地産者植物謂九穀之屬隂德隂氣
在人者隂氣虚純之則劣故食動物作之使動過則
傷性制中禮以節之陽德陽氣在人者陽氣盈純之
則躁故食植物作之使靜過則傷性制和樂以節之
如此然後隂陽平性情和而能育其類鄭氏之說如
此亦未見其必然(先鄭氏謂興也以别康成)
臣按天産地産即下所謂百物之産也隂德陽德
即下所謂天地之化也天地各有所産隂陽各有
其德先王作禮樂以事鬼神陽之德為神隂之德
為鬼用天所産者以作隂之德禮由隂作者也禮
以防之使其鼎俎之實必得其中而不過扵奢儉
焉是以地制之禮而節天陽之所生也用地所産
者以作陽之德樂由陽来者也樂以防之使其籩
豆之實必得其和而不至扵乖戾焉是以天作之
樂而節地隂之所成也夫天本陽也以天産而作
隂德地本隂也以地産而作陽德如此則天地之
化百物之産合為一矣由是而事鬼神則隂陽之
氣交動植之物備禮樂之用節是故郊焉而天神
格廟焉而人鬼享萬民以之而諧閨門族黨無不
和協者矣百物以之而致鳥獸草木無不順成者
矣
禮記禮器曰禮也者反其所自生樂也者樂其所自成
是故先王之制禮也以節事脩樂以道志故觀其禮樂
而治亂可知也
陳澔曰萬物本乎天人生本乎祖禮主於報本反始
不忘其所由生也王者功成治定然後作樂以文德
定天下者樂文德之成以武功定天下者樂武功之
成非泛然為之也節事為人事之儀則也道志宣其
湮鬱也世治則禮序而樂和世亂則禮慝而樂淫故
觀禮樂而治亂可知也
臣按自昔人君為治之大本惟在扵禮樂禮之大
者在郊天享廟樂之大者在章德象成故其制為
一代之禮以節天下之事使其所行者咸有節而
無大過不及之差修為一代之樂以道萬民之志
使其所存者得以通而無鬱結不平之患是以自
古善觀人國者惟扵其禮樂觀之而扵其政刑則
略焉此無他求其本也其本亂而末治者否矣
郊特牲曰樂由陽来者也禮由隂作者也隂陽和而萬
物得
臣按聖人本天地之隂陽以作禮樂故樂由陽而
来禮由隂而作及其制作成而用之也又以之而
發舒天道之陽斂肅地道之隂然獨陽不生獨隂
不成故必禮備樂和兼施並行然後天之陽地之
隂氣交而形和而絪緼之氣通生成之道備而萬
物無有不得其所者矣
樂記曰先王之制禮樂也非以極口腹耳目之欲也將
以教民平好惡而反人道之正也
臣按樂記此章上文有曰樂之隆非極音也食饗
之禮非致味也清廟之瑟朱絃而疏越一倡而三
嘆有遺音者矣大饗之禮尚玄酒而俎腥魚大羹
不和有遺味者矣說者謂以玄酒腥魚大羹非極
口腹之欲也以朱絃疏越非極耳目之欲也蓋以
人心莫不有欲而所欲者莫不各有所好惡好惡
得其平則是人道之正也故聖人因禮樂而示之
以好惡之正使民觀其禮而知上之制禮而不專
事乎口腹也如此則莫不好質而惡奢觀其樂而
知上之作樂而不專尚乎耳目也如是則莫不好
和而惡淫如此則民之好惡得其平而人道之正
者於是復其初矣後世人主一切惟口腹耳目之
是恣下民化之此人道所以日流扵邪淫而世道
日淪扵汙下也歟
是故先王之制禮樂人為之節衰麻哭泣所以節喪紀
也鐘鼓干戚所以和安樂也婚姻冠笄所以别男女也
射鄉食饗所以正交接也禮節民心樂和民聲
臣按禮樂之制皆是以人為之節度扵人之死而
興哀也則為之衰麻之服哭泣之數以節其喪紀
扵人之生而好樂也則為之鐘鼓之音干戚之舞
以和其安樂因人之生而有男女則為之昏姻冠
笄之禮以别之使其不混因人之生而相交接則
為之射鄉燕食之禮以正之使其不流禮以節之
則民之行也無不中樂以和之則民之言也無不
和是則喪紀也安樂也男女也交際也人人所有
也任其自有而自為之不失之太過則失之不及
是以先王為之衰麻哭泣為之鐘鼓干戚為之婚
姻冠笄為之射鄉食饗皆是因其所當為而為之
節也豈以私意巧智為之哉
樂者為同禮者為異同則相親異則相敬樂勝則流禮
勝則離合情飾貌者禮樂之事也禮義立則貴賤等矣
樂文同則上下和矣
輔廣曰樂者所以合人之和禮者所以辨人之分和
合則相親分辨則相敬有以合其情而無以飾其貌
則樂勝而流矣有以飾其貌而無以合其情則禮勝
而離矣合情飾貌者禮樂之事也二者闕一則不可
臣按樂勝則流禮勝則離此二言者非但以論禮
樂凡人之行已處事接物交朋友處族姻鄉黨無
不皆然者故禮以飾貌必有其義其義既立則檢
扵外者各得其宜宜則人心安而不乖樂以合情
必有其文其文既同則存扵中者各有其理理則
人心定而不亂此合情飾貌所以為禮樂之事而
救其流離之失然又必有義與文焉互相為用然
後貴賤以之而等上下由是而和此禮樂所以四
達而為王道之備歟
樂由中出禮自外作樂由中出故靜禮自外作故文大
樂必易大禮必簡樂至則無怨禮至則不爭揖讓而治
天下者禮樂之謂也
鄭玄曰樂由中出和在中也禮自外作敬在貌也
臣按禮樂之所以為大者以其簡易也樂由天作
而其大者與天地同和如乾以易知禮以地制而
其大者與天地同節如坤以簡能故人君在上以
一心之中和而建為天下之極若其文為度數則
付之有司亦猶乾坤之簡易也是以恭己五位之
尊揖讓廟堂之上而化行扵四海九州之大所操
者至簡而不煩所守者至易而不難也
大樂與天地同和大禮與天地同節和故百物不失節
故祀天祭地明則有禮樂幽則有鬼神如此則四海之
内合敬同愛矣
鄭玄曰言順天地之氣與其數也不失者不失其性
也祀天祭地者成物有功報焉
朱熹曰禮主減樂主盈鬼神亦止是屈伸之義禮樂
鬼神一理在聖人制作處便是禮樂在造化功用處
便是鬼神
臣按明則有禮樂幽則有鬼神禮樂形而下者也
鬼神形而上者也上下無異形幽明無二理是以
自古聖人之制作禮樂扵昭昭之表所以妙契鬼
神扵冥冥之中無愧扵此即無愧扵彼也
禮者殊事合敬者也樂者異文合愛者也禮樂之情同
故明王以相沿也故事與時並名與功偕
朱熹曰禮有經禮曲禮之事殊而敬一樂有五聲六
律之文異而愛一所以能使四海之内合敬同愛者
皆大樂大禮之所感化也禮樂之制在明王雖有損
益而情之同者則相因述也唯其如此是以王者作
興事與時並如唐虞之時則有揖讓之事夏殷之時
則有放伐之事名與功偕者功成作樂故歴代樂名
皆因所立之功而名之也
臣按先儒曰有是時則有是事有是事則有是功
聖人觀其會通以行典禮固未嘗執一以廢百亦
未嘗循末以忘本
故知禮樂之情者能作識禮樂之文者能述作者之謂
聖述者之謂明明聖者述作之謂也
輔廣曰禮樂之情存乎中禮樂之文形乎外即吾之
心而能作者聖之事也因外之文而能述者明之事
也聖可兼明聖誠者也明明者也自明而誠則聖矣
臣按理之深者謂之情知則洞達其本原精藴者
也理之顯者謂之文識則通曉其源委節目者也
知之悉故能創新開始識之詳故能襲舊成終創
物之始非聖人不能成物之終雖明哲之士亦可
能也
樂者天地之和也禮者天地之序也和故百物皆化序
故羣物皆别樂由天作禮以地制過制則亂過作則暴
明扵天地然後能興禮樂也
孔穎達曰此一節申明禮樂從天地而来王者必明
扵天地然後能興禮樂樂者調暢隂陽是天地之和
也禮明貴賤是天地之序也樂主扵陽是法天而作
禮主扵隂是法地而制
朱熹曰樂由天作屬陽故有運動意禮以地制如由
地出不可移易
臣按聖人之禮樂與天地之隂陽相為流通故始
也法隂陽而為禮樂終也以禮樂而贊隂陽
王者功成作樂治定制禮其功大者其樂備其治辯(與徧)
(同)者其禮具
臣按樂以象功者也禮以飾治者也功成而作樂
功大然後所作之樂備治定而制禮治辯然後所
制之禮具苟功不成治不定或功與治未至扵大
與辯而彊為之聲容制度無其本根而徒事其枝
節終歸扵廢棄也已矣
五帝殊時不相沿樂三王異世不相襲禮
臣按三王而專言禮五帝而專言樂互文以見義
也夫禮樂之不可沿襲者其聲容制度耳若夫和
敬之本原根扵人心之固有出乎天理之自然者
雖百世不易也
天高地下萬物散殊而禮制行矣流而不息合同而化
而樂興焉
真德秀曰易曰上天下澤履君子以辨上下定民志
此禮之制因乎自然之序也又曰雷出地奮豫先王
以作樂殷薦上帝以配祖考此樂之作因乎自然之
和也天高而居上地卑而居下物生萬類有大有小
分散而差殊聖人因之制為之禮君父在上臣子在
下即天高地下之象昆弟夫婦師友賓主下及扵輿
臺皂隸等級分明不相混亂即萬物散殊之象此禮
制之所自行也隂陽五行之氣流行扵天地之間未
嘗止息相摩相盪若雷霆之鼓動風雨之散潤二氣
和合故能化生而不窮聖人因之作為之樂有五聲
有十二律角徵陽也商羽隂也六律陽也六吕隂也
混合無間而樂成焉故能與天地之和相應此樂之
所由興也知乎此然後識禮樂之原矣
臣按朱熹嘆樂記此數句意思極好可見聖人之
制作禮樂皆是自然合當如此真德秀亦云知乎
此然後識禮樂之原後之有志扵禮樂之制作者
請玩心扵此二十有五言云
天尊地卑君臣定矣卑高以陳貴賤位矣動靜有常小
大殊矣方以類聚物以羣分則性命不同矣在天成象
在地成形如此則禮者天地之别也
臣按樂記此章與易繫辭大同小異記者引之言
聖人制禮其本扵天地自然之理者如此但彼以
易象言此以禮制言耳
地氣上齊(音躋)天氣下降隂陽相摩天地相蕩鼓之以雷
霆奮之以風雨動之以四時煖之以日月而百化興焉
如此則樂者天地之和也
真德秀曰詳悉前章之旨自天尊地卑至貴賤位矣
是言天高地下之義也自動靜有常至在地成形是
言萬物散殊之義也地氣上齊至百化興焉是言流
而不息合同而化之義也合二章而觀其理煥然矣
臣按禮樂之制作扵聖人非聖人所自為也因天
地自然之形氣而為之耳大率禮以地制而其制
也本其自然之形樂由天作而其作也因其自然
之氣氣得其順則天亦應之以順形得其常則地
亦示之以常苟不本夫自然之和序而為非禮之
禮非樂之樂是天之有盲風怪雨地之有息壤洪
流其致逆氣之應異象之垂有必然者矣其為治
道累夫豈小哉
樂著(直略反)大始而禮居成物著(如字)不息者天也著不動
者地也一動一靜者天地之間也故聖人曰禮樂云
臣按乾元之氣運行之初而無以加所謂大始也
而樂之為樂則根著乎是焉坤元之形凝定之後
而有所成所謂成物也而禮之為禮則居處乎是
焉是樂也由陽而来昭著扵聲氣而流行不息者
在天之氣運也是禮也由隂而作昭著扵形體而
安靜不動者在地之形峙也不息則動矣不動則
靜矣樂之動在扵天禮之靜在扵地而禮與樂則
動而又靜靜而又動而並在乎天地之間焉是以
聖人分而言之在天之動者則謂之樂在地之靜
者則謂之禮聖人合而言之在天地之間兼動與
靜者則通謂之禮樂云謂之云者言其所以為禮
樂者如此也
樂也者施(去聲)也禮也者報也樂樂其所自生禮反其所
自始樂章德禮報情反始也
臣按正義謂樂無反報之意但主扵恩施而已故
曰施禮尚往来受人禮事必當報之也故曰報所
以施之者何樂其所自生也扵其所自生之初而
樂之故其作樂必本其所以生者而為之恩施也
所以報之者何反其所自始也扵其所自始之處
而反之故其制禮必本其所以始者而為之酬報
也然其所以樂其生者用以章其德而已蓋作樂
以祀其先所以章顯先王之德扵歌頌舞列之間
也其所以反其始者用以報其情而已蓋制禮以
祀其神所以報答其生育之情而反吾本生之初
也
樂也者情之不可變者也禮也者理之不可易者也樂
綂同禮辨異禮樂之說管乎人情矣
臣按人情多變而樂則一定而不可變事理無常
而禮則一定而不可易何也樂以綂同而凡人情
之應感而動者或聽之而和順或聽之而和親莫
不一綂之以和也禮以辨異凡事理之隨物賦形
者親疎各有其序尊卑各有其等莫不各辨之以
序也如此則禮樂之作不徒有是言說而凡天下
之人情事理皆管攝乎其中矣
大人舉禮樂則天地將為昭焉
陳澔曰大人舉禮樂言聖人在天子之位而制禮作
樂也天地將為昭焉言將以禮樂而昭宣天地化育
之道也
臣按此章下文所謂天地訢合隂陽相得以至扵
胎生者不殰而卵生者不殈皆天地將為昭焉之
事也嗟夫大人興舉禮樂則效至扵天地隂陽之
化氣化形生之物無一而不得其所者如此夫豈
無故而然哉蓋禮得其序而樂得其和序則物各
得其理而不雜和則物各順其性而不乖既序且
和則建極于上者有其德燮理于下者盡其職山
川鬼神亦莫不寧暨鳥獸魚鼈咸若矣天地之間
何者而非禮樂昭宣之功哉
故樂也者動扵内者也禮也者動扵外者也樂極和禮
極順内和而外順則民瞻其顔色而弗與爭也望其容
貌而民不生易慢焉故德輝動扵内而民莫不承聽理
發諸外而民莫不承順故曰致禮樂之道舉而錯之天
下無難矣
臣按聖人與斯民均備是禮樂扵一性之中聖人
特先得我心之同然耳聖人備禮樂以身内和而
外順故一舉而措之天下則此以心感彼以心應
宜其易易而無難
故禮主其減樂主其盈禮減而進以進為文樂盈而反
以反為文
朱熹曰禮如凡事儉約如收斂恭敬便是減須當著
力向前去做便是進故以進為文樂以歌詠和樂便
是盈須當有箇節制和而不流便是反故以反為文
禮減而却進前去樂盈而却反歸来便是得情性之
正
臣按禮以謙遜退貶為尚故主減然禮之體雖主
扵減殺而其用則在乎進前也故必勉而作之而
以進為其文樂以發揚蹈厲為上故主盈然樂之
體雖主扵充盈而其用則在乎抑反也故必反而
抑之而以反為其文主減者當進須力行將去主
盈者當反須回顧身心程頥所謂禮樂進反之間
便得性情之正者此也
仲尼燕居子曰禮也者理也樂也者節也君子無理不
動無節不作
臣按禮得其理則有序而不亂樂得其節則雖和
而不流無理不動防其亂也無節不作防其流也
達扵樂而不達扵禮謂之素達扵禮而不達扵樂謂之
偏
臣按素謂無文偏謂不全
子張問政子曰君子明扵禮樂舉而錯之而已
臣按舉而錯之謂舉禮樂之道而施之扵政事也
子張復問子曰師爾以為必鋪几筵升降酌獻酬酢然
後謂之禮乎爾以為必行綴(舞之行位相連綴)兆(位外營兆)興羽籥
作鐘鼓然後謂之樂乎言而履之禮也行而樂之樂也
君子立此二者以南面而立夫是以天下太平也諸侯
朝萬物服體而百官莫敢不承事矣
臣按此言禮樂之道不在扵儀文度數聲容節奏
之末而在乎吾身言行之間
以上總論禮樂之道(上)
大學衍義補卷三十六
