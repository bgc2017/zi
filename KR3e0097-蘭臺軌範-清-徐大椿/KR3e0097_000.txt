蘭臺軌範總目醫家類
卷一
通治方
卷二
風痺歴節
痿厥
虚勞消症(附強中)
卷三
傷寒百合
感冒寒熱
霍亂(附轉筋)痓
癃閉利淋
卷四
濕暍
痎瘧痢
癲狂癎痰飲
咳𠻳(附肺脹)疝
卷五
喘臌脹水腫
肺痿(附肺癰)諸血
噎膈嘔吐(附關格)泄瀉
卷六
積聚癥痞蟲(附狐惑)
諸痛(頭心胃腰腹)脚氣(附轉筋)
卷七
疫癘鬼疰諸疸(附黃汗)
情志卧夢五竅病(耳目鼻口齒)
雜病
卷八
婦人小兒
(臣)等謹案蘭臺軌範八卷
國朝徐大椿撰大椿持論以張機所傳為主謂
為古之經方唐人所傳已有合有不合宋元
以後則彌失古法故是編所錄病論惟取靈
樞素問難經金匱要略傷寒論隋巢元方病
源唐孫思邈千金方王燾外臺秘要而止所
錄諸方亦多取於諸書而宋以後方則采其
義有可推試多獲效者其去取最為謹嚴每
方之下多有附註論配合之旨與施用之宜
於疑似出入之間辨别尤悉較諸家方書但
云主治某症而不言其所以然者特為精密
獨其天性好奇頗信服食之說故所註本草
於久服延年之論皆無所駁正而此書所列
通治方中於千金鍾乳粉局方玉霜圓之類
金石燥烈之藥往往取之是其通中之一蔽
觀是書者亦不可不知所短焉乾隆四十三
年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
蘭臺軌範原序
欲治病者必先識病之名能識病名而後求其病之所
由生知其所由生又當辨其生之因各不同而病狀所
由異然後考其治之之法一病必有主方一方必有主
藥或病名同而病因異或病因同而病症異則又各有
主方各有主藥千變萬化之中實有一定不移之法即
或有加减出入而紀律井然先聖後聖其揆一也自南
陽夫子以後此道漸微六朝以降傳書絶少迨唐人外
臺千金不過裒集古方未能原本内經精通病變然病
名尚能確指藥味猶多精切自宋以還無非隂陽氣血
寒熱補瀉諸膚廓籠統之談其一病之主方主藥茫然
不曉亦間有分門立類先述病原後講治法其議論則
襍亂無統其方藥則浮泛不經已如雲中望月霧裏看
花仿彿想像而已至於近世則惟記通治之方數首藥
名數十種以治萬病全不知病之各有定名方之各有
法度藥之各有專能中無定見隨心所憶姑且一試動
輙誤人余深憫焉兹書之所由作也本内經以探其源
次難經及金匱傷寒論以求其治其有未備者則取六
朝唐人之方以廣其法自宋以後諸家及諸單方異訣
擇其義有可推試多獲效者附焉庶幾古聖治病之法
尚可復覩使學者有所持循不至傍偟無措至於推求
原本仍當取内經金匱等全書潛心體認而後世之書
亦當窮其流𣲖掇其精華摘其繆誤而後此書之精意
自能融會貫通而心有實獲則變化在我矣乾隆二十
九年四月洄溪徐大椿書於吳山之半松書屋
凡例
一每病先叙病原首内經次金匱傷寒次病源千金外
臺宋以後亦間有採者前人已有之論則後者不錄
若一病之中為病不一則即詳著於總名之下不復
另立病名方之次第亦然
一一病必有一方專治者名曰主方而一病又有幾種
每種亦各有主方此先聖相傳之法莫之能易也俱
載本病之下其有此病之主方而他病亦可用者則
他病下祗載方名并治法註云見某病門以便翻閱
一專治一病為主方如一方而所治之病甚多者則為
通治之方先立通治方一卷以俟隨症揀用變而通
之全在乎人服食養生皆在其中矣
一金匱諸方非南陽所自造乃上古聖人相傳之方所
謂經方是也此乃羣方之祖神妙淵微不可思議分
載於各症之下學者當精思熟識以為凖的
一傷寒一科宜將傷寒論諸條字字體認其一百十三
方亦當字字參悟余已將一百十三方編成類方一
書矣此書無病不載豈可獨遺傷寒故略取六經主
病之方隨症分錄其外諸方兼治襍病者俱分載各
症條下蓋傷寒諸方當時本不專治傷寒南陽取以
治傷寒之變症耳學者當合金匱傷寒兩書相參並
觀乃能深通其義而所投輒效矣
一後世諸方其精實切病者皆附於古方之後其有將
古方增减一二味即另立方名者殊屬僭妄蓋加减
之法稍知醫理者皆能之若易一二味即自名一方
則方名不可勝窮矣今一概不錄或有襍藥竒法據
稱得之秘傳而其理不可解則有效有害皆未可知
一概不錄或方中有難得之藥及無人能識之藥并
違禁之藥(如胎骨之類)一概不錄其有飛鍊禁咒等方既
乏師承又屬渺茫一概不錄至於大藥重劑藥品既
多修治艱鉅此乃服食之大藥非救病之急劑學者
平時查考以廣見聞可也一概不錄學務窮經志切
師古不尚竒功祇求實效此書之志如是而已
一凡事最忌耳食孔子所謂道聽而塗說也如治浮火
者當引火歸元乃指腎臟虚寒火不能納非治實火
及别臟之火也如類中風用地黃引子乃治少隂純
虚之痱症非治風火痰厥之中風也如暑天用大順
散乃治夏日貪冷中寒之症非治暑熱正病也如大
便不通用蘆薈丸乃治廣腸堅結諸藥不效之病非
治津枯液燥之病也虚勞用建中湯乃治陽虚脉遲
之症非治隂虚火旺之症也近人耳聞有此數方並
不細審病因惘然施用受禍必烈集中俱為標出此
外不止一端學者所當痛省
一通天地人之謂儒百家藝術皆士大夫所宜究心况
疾病乃身命所關豈可輕以諉人此集溯本窮源簡
括明備人人易曉病者醫者對症尋方互相考証則
是非立辨不致以性命輕擲未始非衞生之一助云
