蘭臺軌範卷二
吳江徐大椿撰
風
靈素
素問風論黃帝問曰風之傷人也或為寒熱或為熱中
或為寒中或為癘風或為偏枯或為風也其病各異其
名不同或内至五臟六腑不知其解願聞其說岐伯對
曰風氣藏於皮膚之間内不得通外不得泄風者善行
而數變腠理開則洒然寒閉則熱而悶其寒也則衰食
飲其熱也則消肌肉故使人怢慄而不能食名曰寒熱
風氣與陽明入胃循脉而上至目内眥其人肥則風氣
不得外泄則為熱中而目黃人瘦則外泄而寒則為寒
中而泣出風氣與太陽俱入行諸脉俞散於分肉之間
與衛氣相干其道不利故使肌肉憤䐜而有痬衛風有
所凝而不行是故其肉有不仁也癘者有營氣熱腑其
氣不清故使鼻柱壊而色敗皮膚痬潰風寒客於脈而不
去名曰癘風或名寒熱以春甲乙傷於風者為肝風以夏
丙丁傷於風者為心風以季夏戊己傷於邪者為痺風以
秋庚辛中於邪者為肺風以冬壬癸中於邪者為腎風風
中五臟六腑之俞亦為臟腑之風各入其門戶所中則為
偏風風氣循風腑而上則為腦風風入係頭則為目風眼
寒飲酒中風則為漏風入房汗出中風則為内風新沐中
風則為首風久風入中則為腸風飱泄外在腠理則為泄
風故風者百病之長也至其變化乃為他病也肺風之狀
多汗惡風色皏然白時欬短氣晝日則差暮則甚診在眉
上其色白心風之狀多汗惡風焦絶善怒嚇赤色病甚則
言不可快診在口其色赤肝風之狀多汗惡風善悲色微
蒼嗌亁善怒時憎女子診目下其色青脾風之狀多汗惡
風身體怠惰四肢不欲動色薄微黃不嗜食診在鼻上其
色黃腎風之狀多汗惡風面龐然浮腫脊痛不能正立其
色炤隠曲不利診在肌上其色黑胃風之狀頸多汗惡風
食飲不下膈塞不通腹善滿失衣則䐜脹食寒則泄診形
瘦而腹大首風之狀頭面多汗惡風當先風一日則病甚
頭痛不可以出内至其風日則病少愈漏風之狀或多汗
常不可單衣食則汗出甚則身汗喘息惡風衣常濡口亁
善渴不能勞事泄風之狀多汗汗出泄衣上口中亁上漬
其風不能勞事身體盡痛則寒(諸風病狀各殊其多汗惡風則傷風畏風傷風自汗)
(凡七情六淫之病必有現症能辨症斷不至誤治也)平人氣象論面腫曰風
風厥勞風評熱病論岐伯曰汗出而身熱者風也汗
出而煩滿不解者厥也病名曰風厥(氣逆甚即名風厥)帝曰願
卒聞之岐伯曰巨陽生氣故先受邪少隂與其為表裏
也得熱則上從之從之則厥也(必少隂之氣上乃能厥)帝曰治之
奈何岐伯曰表裏刺之飲之服湯帝曰勞風為病何如
岐伯曰勞風法在肺下其為病也使人強上冥視唾出
若涕惡風而振寒此為勞風之病帝曰治之奈何岐伯
曰以救俛仰巨陽引精者三日中年者五日不精者七
日欬出青黃涕其狀如膿大如彈丸從口中若鼻中出
不出則傷肺傷肺則死也(此等病最當體認若誤以為肺癰肺痿則失之遠矣蓋肺)
(癰乃肺生癰肺痿乃肺痿&KR0146;此則風寒入肺痰涎凝結也)
酒風病能論帝曰有病身熱解墮汗出如浴惡風少
氣此為何病岐伯曰病名曰酒風
偏枯生氣通天論汗出偏沮使人偏枯
痱靈樞熱病痱之為病身無痛者四肢不收智亂不
甚其言微知可治甚則不能言不可治也
金匱
夫風之為病當半身不遂或但臂不遂者此為痺脉微
而數中風使然寸口脉浮而緊緊則為寒浮則為虚
寒虚相摶邪在皮膚浮為血虚絡脉空虚賊邪不瀉或
左或右邪氣反緩正氣即急(病在緩處故外治必塗其緩者)正氣引邪
喎僻不遂邪在於絡肌膚不仁邪在於經即重不勝邪
入於腑即不識人邪入於臟舌即難言口吐涎(此辨症之要訣)
寸口脉遲而緩遲則為寒緩則為虚榮緩則為亡血衛
緩則為中風邪氣中經則身痒而瘾疹心氣不足邪氣
入中則胸滿而短氣
傷寒論
脉浮而大浮為風虚大為氣強風氣相摶必成瘾疹身
體為痒痒者名泄風久風為痂癩
病源
風癔風邪之氣若先發於隂病發於五臟者其狀奄
忽不知人喉裏噫噫然有聲舌強不能言發汗身軟者
可治眼下及鼻人中左右上白者可治黑赤吐沫者不
可治汗不出體直者七日死
口噤諸陽經筋皆在於頭三陽之筋并絡入領頰夾
於口諸陽為風寒所客則筋急故口噤不開也胗其脉
遲者生
舌強脾脉絡胃夾咽連舌本散舌下心之别脉係舌
本今心脾二臟受風邪故舌強不得語也
賊風冬至之日有疾風從南方來名曰虚風其傷人
也但痛不可按抑轉動傷風冷則骨解深痛按之乃應
骨痛也但覺身内索索冷欲得熱物熨痛處即小寬時
有汗久不去重遇冷氣相摶結成瘰癧及偏枯遇風熱
相摶乃變附骨疽也(附骨疽亦由風冷所致)
風痙口噤不開背強而直如發癎之狀其重者耳中
策策痛卒然身體痙直者死也由風邪傷於太陽經復
遇寒濕則發痙也(此與病後壊症之痙不同)
角弓反張風邪傷人令腰背反折不能俛仰似角弓
者由邪入諸陽經故也
柔風血氣俱虚風邪并入在於陽則皮膚緩在於隂
則腹裏急柔風之狀四肢不能收裏急不能仰
不仁由榮氣虚衛氣實風寒入於肌肉使血氣不宣
流其狀搔之皮膚如隔衣是也
風驚悸由心氣不足心府為風邪所乘則驚不自安
悸動不定其狀目精不轉而不得呼
刺風由體虚膚腠開為風所侵如刃錐所刺也
蠱風由體虚受風其風在於皮膚隠隠躍躍若畫若
刺一身盡痛侵傷氣血其動作如蠱毒也
鬚眉墮落皆由風濕冷得之邪客於經絡與血氣相
干使榮衛不和故面色敗皮膚傷鼻柱壊鬚眉落(此乃癘風)
(也)
惡風風病有四百四種總不出五種黃風青風赤風
白風黑風人身有八萬尸虫若無八萬尸虫人身不成
不立復有諸惡横病諸風害人所謂五種風生五種虫
能害於人
口喎養生方云夜卧當耳勿得有孔風入耳中喜食
口喎(口喎見金匱此又是一病當内服藥而外提出風邪)
外臺
風猥退四肢不收身體疼痛肌肉虚滿骨節懈怠腰
脚緩弱由分肉流於血脉久成風水之病
嚲曳肢體弛緩不收攝也人以胃氣養肌肉經脉胃
氣衰損則經脉虚而筋肉懈惰故風邪摶於筋而使嚲
曳也
風毒發眼疼脚縱中指疼連肘邊牽心裏悶肋脹少
氣喘氣欲絶不能食
風方
酒風(素問)治身熱懈惰汗出如浴惡風少氣
澤瀉术(各十分)麋銜(五分)合以三指撮為後飯(麋銜)
(即薇銜一名無心草南人呼為無風草味苦平微寒主治風濕三指為一撮約二三錢飯後藥先為後飯)
(凡按麋銜疑即鹿啣草為後飯服在飯後非飯前也古方須將神農本草細參藥性乃能深知其義)
侯氏黑散(金匱)治大風四肢煩重心中惡寒不足者
菊花(四十分)白术(十分)細辛(三分)茯苓(三分)牡蠣(三分)
桔梗(八分)防風(十分)人參礬石(各三分)黃芩(五分)
當歸亁薑芎窮桂枝(各三分)
右十四味杵為散酒服方寸七日一服初服二十日
温酒調服禁一切魚肉大蒜常宜冷服六十日止即
藥積在腹中不下也熱食即下矣冷食自能助藥力
(腸腹空虚則邪易留此填滿空隙使邪氣不能容)
風引湯(金匱)除熱癱癎巢氏云脚氣宜風引湯
大黃亁薑龍骨(各四兩)桂枝(三兩)甘草
牡蠣(各二兩)寒水石滑石赤石脂白石
脂紫石英石膏(各六兩)
右十二味杵粗篩以韋嚢盛之取三指撮井花水三
升煮三沸温服一升(此乃臟腑之熱非草木之品所能散故以金石重藥清其裏)
防已地黃湯(金匱)治病如狂狀妄行獨語不休無寒熱
其脉浮
防已(一分)桂枝防風(各二分)甘草(一分)
右四味以酒一杯浸之一宿絞取汁生地黃二斤㕮
咀蒸之如斗米飯久以銅器盛其汁更絞地黃汁和
分再服(此方他藥輕而生地獨重乃治血中之風也此等法最宜細玩凡風勝則燥又風能發)
(火故治風藥中無純用燥熱之理)
頭風摩散(金匱)
大附子(一枚泡)鹽(等分)
右二味為散沐了以方寸七已摩疢上令藥力行
越脾湯(金匱)風水惡風一身悉腫脉浮不渴續自汗出
無大汗者主之
麻黃(六兩)石膏(半斤)生薑(三兩)甘草(二兩)大棗(十五枚)
右五味以水六升先煮麻黃去上沫内諸藥煮取三
升分温三服惡風加附子一枚本方加白术四兩即
越脾加术湯(越脾寒散之方也治風熱在表之症)
小續命湯(千金)治卒中風欲死身體緩急口目不正舌
強不能言奄奄忽忽神精悶亂諸風服之皆騐
麻黃防已人參黃芩桂心
芍藥甘草川芎杏仁(各一兩)防風(一兩半)
附子(一枚)生薑(五兩)
右十二味㕮咀以水一斗二升先煮麻黃三沸去沫
内諸藥煮取三升分三服不瘥更合三四劑隨人風
輕重虚實脚弱服之亦瘥恍惚者加茯神遠志骨節
疼煩有熱者去附子倍芍藥外臺加白术一兩石膏
當歸各二兩無防已(續命為中風之主方因症加减變化由人而總不能舍此以立)
(法後人不知此義人自為說流弊無窮而中風一症遂十不愈一矣人參附桂何嘗不用必實見其有)
(寒象而後可加然尤宜於西北人若東南人則當詳審勿輕試)
錄騐續命湯治中風痱身體不能自收口不能言
冒昧不知痛處或拘急不得轉側
麻黃桂枝當歸人參石膏
亁薑甘草(各三兩)川芎杏仁(四十枚)
右九味以水一斗煮取四升温服一升當小汗薄覆
脊憑几坐汗出則愈不汗更服無所禁勿當風并治
但伏不得卧咳逆上氣面目浮腫(虚而感風則成痱此治痱症之主方)
近效术附湯治風虚頭重眩苦極不知食味暖肌
補中益精氣
白术(二兩)附子(一枚半泡去皮)甘草(一兩炙)
右三味剉每五錢七薑五片棗一枚水盞半煎七分
去滓温服(此治中風後陽虚之症書按古今錄騐近效二種乃唐以前之方今全本末見外)
(臺中引二書之方極多金匱要略宋人校書者往往以本集中載方太少故亦採取二書并千金外臺之)
(方擇其精要者附一二方於每病之後而方首亦必不没其所本之書古人之不苟如此今人見其方載)
(入金匱中即以為仲景所定之方誤矣須知之)
地黃煎(千金)治熱風心煩悶及脾胃間熱不下食方
生地黃汁枸杞根汁(各二兩)生薑汁酥(各三升)
荆瀝竹瀝(各五升)天門冬人參(各八兩)茯苓(六)
(兩)大黃梔子(各四兩)
右十一味搗篩五物為散先煎地黃等汁成膏内散
攪勻每服一七日再漸加至三七覺利减(風行必燥古人治風)
(必用潤藥乃真訣也今人反以剛燥辛熱之品治之是益其疾矣)
三黃湯(千金)治中風手足拘急百節疼痛煩熱心亂惡
寒經日不欲飲食
麻黃(五分)獨活(四分)細辛黃茋(各二分)黃芩(三分)
右五味以水六升煮取二升分温三服一服小汗二
服大汗心熱加大黃二分腹滿加枳實一枚氣逆加
人參三分悸加牡蠣三分渴加栝蔞根三分先有寒
加附子一枚(此方專以驅風為治)
風痱方(千金)治手足不遂殭直
伏龍肝五升為末冷水八升攪取汁飲之能盡為善
蒸半身不遂方(千金)
蚕沙兩石熟蒸分作直袋三枚熱盛一袋著患處如
冷換熱者數易之瘥後須羊肚釀粳米葱白薑椒豉
等爛煮熱吃日食一具十日止(按此法熨痺症亦良)
治風懿方
竹瀝(一升)治半身不遂手足拘急身冷強直不語或
狂言角弓反張或食或不食或大小便不利(治風懿之法與)
(治風痱之法不相遠)
口眼喎僻方(千金翼)治中風面目相引偏僻牙車急舌不
轉
牡蠣(熬)礬石(燒)附子(泡去皮)伏龍肝(等分)
右四味搗篩為散以三歲雄雞血和藥敷上預候看
勿令太過偏右塗左偏左塗右正則洗去之
又方
大皂莢(五兩去皮子)搗篩以三年大醋和塗緩處
又方(千金翼)治風著人面引口偏著耳牙車急舌不得轉
生地黃汁竹瀝(各一升)獨活(三兩切)
右三味合煎取一升頓服之即愈(驅風舒經活血)
開心肥徤方(千金翼)
人參(五兩)大猪肪(八枚)
右二味搗人參為散猪肪煎取凝每服以人參一分
猪脂十分以酒半升和服之一百日骨髓充盈日記
千言身體潤澤去熱風冷風心頭等風月服二升半
即有大效(此方治老人及風燥者最宜)
一切風虚方(千金翼)
杏仁(九升去尖及兩仁曝亁)
右一味搗為末以水九升研濾如作粥法緩火煎令
如麻浮上匙取和羹粥酒内一匙服之每食即服不
限多少服七日後大汗出二十日後汗止慎風冷猪
魚雞蒜大醋一劑後諸風减差春夏恐酸少作服之
秋九月後煎之此法神妙可深秘之(此即作杏酪之法服食最宜)
竹瀝湯(外臺)治諸中風
竹瀝(二升)生葛根(一升用按亦當汁)生薑汁(三合)
右三味分三服日三(此通經絡之法)
卒不得語方(外臺)
以苦酒煮芥子薄頸一周以衣包之一日一夕乃解
瘥
中風不語方(寶鑑)
取龜尿點舌取龜尿法置龜於新荷葉上以猪髮
鼻内戳之立出
地黃飲子(宣明)治中風舌瘖不能言足廢不能行此少
隂氣厥不至名曰風痱急當温之
熟地山茱萸五味子蓯蓉(酒浸)石斛
麥冬石菖蒲遠志茯苓桂
心附子(炮)巴戟(去心等分)薄荷(七葉)
右十三味每服三錢生薑五片棗一枚煎服(風氣甚而有火)
(多痰者忌服之此治少隂氣厥之方所謂類中風也故全屬補腎藥庸醫不察竟以之治一切中風之)
(症輕則永無愈期甚則益其病而致死醫者病家終身不悟也)
稀涎散(局方)治中風牙關緊急并治單蛾雙蛾
江子仁(六粒)牙皂(三錢)明礬(一兩)
右先化開礬入二味待礬枯為末每用三分吹入喉
中(此急救弔痰開喉之法)
豨薟丸(本事方)治口眼喎斜偏風失音不語時時吐涎久
服并眼目清明髭鬚烏黑筋骨強徤
豨薟五月中取葉及嫩枝洗九蒸九晒微焙為
末煉蜜丸桐子大温酒或米飲下三四十丸(按余取豨薟瀝)
(汁熬膏打末為丸尤有力法此緩治之劑非一時救病之)
控涎丹(三因方)
甘遂大戟白芥子(等分)
右為末煮糊丸桐子大晒亁卧時淡薑湯或熱湯下
五七丸至十丸(此乃下痰之方人實症實者用之)
滌痰散(嚴氏)治中風痰迷心竅舌強不能言
南星(薑製)半夏(各二錢半)枳實茯苓(各二錢)橘紅(一錢五分)
石菖蒲人參(各一錢)竹茹(七分)甘草
右九味加薑五片水煎服(此治心經之痰)
勝金丸(本事方)治中風忽然昏倒若醉形體昏悶四肢不
收風涎潮於上膈氣閉不通
生薄荷(半兩)猪牙皂角(二兩搥碎水一升二味一處浸取汁研成膏)瓜蒂
末(一兩)藜蘆(二兩)硃砂(五錢許研)
右將硃砂末二分與二味研勻用膏子搜和丸如龍
眼大以硃砂一分為衣温酒化下一丸甚者二丸以
吐為度得吐即醒不醒者不治(實見其痰在上膈則可用否則提氣上升)
(反成厥冐等疾)
銀液丹(局方)治諸風痰涎藴結心膈滿悶頭痛目運面
熱心忪痰唾稠黏精神昏&KR0008;及風涎潮搐並宜服之
天南星(三分為末)硃砂(半兩研飛)鐵粉水銀(各三兩結砂子)膩粉
(一兩研)黑鉛(煉十遍&KR3176;三兩與水銀結沙為小塊同甘草十兩水煮半日候冷研)
右研勻麺糊丸梧桐子大每服二丸同薄荷蜜湯下
生薑湯亦可微為度食後服如治風癎不計時候服
(痰涎逆上用此鎮壓亦不可少在前方提之使出此方鎮之使下隨宜施治全辨症之確)
癘風方治眉落鼻壊徧體生瘡出神仙感遇傳
角刺(一二升燒灰)大黃(九蒸晒)
右為末再煎大黃湯服方寸七旬日即愈
青州白圓(局方見通治)
痺歴節
靈素
靈周痺論黃帝曰願聞衆痺岐伯對曰此各在其處更
發更止更居更起以右應左以左應右非能周也更發
更休也帝曰善願聞周痺何如岐伯對曰周痺者在於
血脉之中隨脉以上隨脉以下不能左右各當其所帝
曰善此痛安在何因而有名岐伯對曰風寒濕氣客於
外分肉之間迫切而為沫沫得寒則聚聚則排分肉而
分裂也(經中無痰字沫即痰也)分裂則痛痛則神歸之神歸之則
熱熱則痛解痛解則厥厥則他痺發發則如是此内不
在臟而外未發於皮獨居分肉之間真氣不能周故曰
周痺
深痺九鍼十二原篇八風傷人内舍於骨解腰脊節
腠理之間為深痺
風痺壽夭剛柔篇病在陽者命曰風病在隂者命曰
痺隂陽俱病者命曰風痺(二病之殊兩言而定)
寒痺壽夭剛柔篇寒痺之為病也留而不去時痛而
皮不仁
素問痺論帝問痺之安生岐伯對曰風寒濕三氣雜至
合而為痺也其風氣勝者為行痺寒氣勝者為痛痺濕
氣勝者為著痺也凡痺之客五臟者(客五臟痺氣入内而生内症矣)肺
痺者煩滿喘而嘔心痺者脉不通煩則心下鼓暴上氣
而喘嗌亁善噫厥氣上則恐肝痺者夜卧則驚多飲數
小便上為引如懷腎痺者善脹尻以代踵脊以代頭脾
痺者四肢解墮發欬嘔汁上為大塞腸痺者數飲而出
不得中氣喘爭時發飱泄胞痺者少腹膀胱按之内痛
若沃以湯澁於小便上為清涕隂氣者靜則神藏躁則
消亡飲食自倍腸胃乃傷淫氣喘息痺聚在肺淫氣憂
思痺聚在心淫氣遺溺痺聚在腎淫氣乏竭痺聚在肝
淫氣肌絶痺聚在脾諸痺不已亦益内也其風氣勝者
其人易已也帝曰痺其時有死者有疼久者有易已者
其故何也岐伯曰其入臟者死其留連筋骨間者疼久
其留皮膚間者易已帝曰其客於六腑者何也岐伯曰
此亦其食飲居處為其病本也帝曰榮衛之氣亦令人
痺乎岐伯曰榮者水榖之精氣也和調於五臟灑陳於
六腑乃能入於脉也故循脉上下貫五臟絡六腑也衛
者水榖之悍氣也其氣慓疾滑利不能入於脉也故循
皮膚之中分肉之間熏於盲膜散於胸腹逆其氣則病
從其氣則愈不與風寒濕氣合故不為痺帝曰善痺或
痛或不痛或不仁或寒或熱或燥或濕其故何也岐伯
曰痛者寒氣多也有寒故痛也其不痛不仁者病久入
深榮衛之行濇經絡時疎故不通皮膚不營故為不仁
其寒者陽氣少隂氣多與病相益故寒其熱者陽氣多
隂氣少病氣勝陽遭隂故為痺熱其多汗而濡者此其
逢濕甚也陽氣少隂氣盛兩氣相感故汗出而濡也帝
曰夫痺之為病不痛何也岐伯曰痺在於骨則重在於
脉則血凝而不流在於筋則屈不伸在於肉則不仁在
於皮則寒故具此五者則不痛也凡痺之類逢寒則蟲
逢熱則縱
隂痺至真要大論隂痺者按之不得腰脊頭頂痛時
眩大便難隂氣不用饑不欲食欬唾則有血心如懸病
本於腎
筋肌骨痺長刺節論病在筋筋攣節痛不可以行名
曰筋痺病在肌膚肌膚盡痛名曰肌痺病在骨骨重不
可舉骨髓酸痛寒氣至名曰骨痺
肉苛逆調論帝曰人之肉苛者雖近於衣絮猶尚苛
也是為何疾岐伯曰營氣虚衛氣實也營氣虚則不仁
衛氣虚則不用營衛俱虚則不仁且不用肉如故也人
身與志不相有曰死
金匱
問曰血痺病從何得之師曰夫尊榮人骨肉肌膚盛重
因疲勞汗出卧不時動摇加被微風遂得之但以脉自
微濇在寸口關上小緊宜鍼引陽氣令脉和緊去則愈
寸口脉沉而弱沉即主骨弱即主筋沉即為腎弱即
為肝汗出入水中如水傷心歴節痛黃汗出故曰歴節
少隂脉浮而弱弱則血不足浮則為風風血相摶即
疼痛如掣盛人脉濇小短氣自汗出歴節疼不可屈
伸此皆飲酒汗出當風所致味酸則傷筋筋傷則緩
名曰泄醎則傷骨骨傷則痿名曰枯枯泄相摶名曰斷
泄榮氣不通衛不獨行榮衛俱微三焦無所御四屬斷
絶身體羸瘦獨足腫大黃汗出脛冷假令發熱便為歴
節也
痺歴節方
痺症方(靈樞)
治之以馬膏膏其急者以白酒和桂以塗其緩者以
桑鈎鈎之即以生桑炭置之坎中高下以坐等以膏
熨急頰且飲美酒噉美炙肉不飲酒者自強也為之
三拊而已(馬膏馬脂也其性味甘平柔潤能養筋治痺故可以膏其急者白酒辣桂性味辛温)
(能通經絡行血脉故可以塗其緩者桑之性平能利關節除風寒濕痺諸痛故以桑鈎鈎之者鈎正其口)
(也復以生桑火炭置之地坎之中高下以坐等者欲其淺深適中便於坐而得其暖也然後以前膏熨其)
(急頰且飲之美酒噉之美肉皆助血舒筋之法也雖不善飲亦自強之三拊而已言再三拊摩其患處則)
(病亦已矣外筋骨之病總在軀殼古法多用治今人不能知矣)
寒痺熨法(靈樞)
用淳酒二十升蜀椒一升亁薑一斤桂心一斤凡四
種皆㕮咀漬酒中用綿絮一斤細白布四丈并内酒
中置酒馬矢煴中(馬矢煴中者燃馬屎而煨之也)蓋封塗勿使泄五
日五夜出布綿絮曝亁之亁後復漬以盡其汁每漬
必晬(晬周日也)其日乃出亁并用滓與綿絮複布為複巾
(重布為巾如今之夾袋所以盛貯綿絮藥滓也)長六七尺為六七巾則用生
桑炭炙巾以熨寒痺所刺之處令熱入至於病所(熨寒)
(痺所刺則知先已刺過然後熨之若不刺而徒熨恐藥性不易入則刺法亦當考明)寒復炙巾
以熨之三十遍而止汗出以巾拭身亦三十遍而止
黃茋桂枝五物湯(金匱)治血痺隂陽俱微寸口關上微
尺中小緊外症身體不仁如風痺狀
黃茋芍藥桂枝(各三兩)生薑(六兩)大棗(十二枚)
右五味以水六升煮取二升温服七合日三服一方
有人參(此即桂枝湯以黃茋易甘草乃衛虚營弱之方固衛即以護營)
桂枝芍藥知母湯(金匱)治肢節疼痛身體尩羸脚腫如
脫頭眩短氣温温欲吐
桂枝(四兩)芍藥(三兩)甘草麻黃附子(炮各二兩)
生薑白术(各五兩)知母(四兩)
右九味以水七升煮取二升温服七合日三服(此為陽虚)
(之症)
烏頭湯(金匱)治歴節疼痛不可屈伸
麻黃芍藥黃茋甘草(炙各三兩)烏頭(三枚㕮咀)
(以蜜二升煮取一升即出烏頭)
右五味㕮咀四味水三升煮取一升去滓内蜜煎中
更煎之服七合不知更服之(其煎法精妙可師風寒入節非此不能通逹陽)
(氣)
獨活寄生湯(千金)治風寒濕痺偏枯脚氣
獨活(三兩)桑寄生秦芄細辛歸身
生地白芍川芎桂心茯苓
杜仲牛膝人參甘草(各等分)一方有
防風
右十四味為粗末每服四錢煎服(此驅風通治之方)
舒筋飲治臂痛不能舉由氣血凝滯經絡不能行
所致非風非濕腰以下食前服腰以上食後服
片薑黃(二錢如無以莪术代之)赤芍當歸海桐皮(去粗)
(皮)白术(各一錢五分)羌活炙甘草(各一錢)
右七味加薑三片煎服磨冲沉香汁少許
拔痺膏
用生半夏為末同廣膠等分先用薑汁將膏煎烊調
入半夏塗
史國公酒方(聖惠)治中風語言塞澁手足拘攣半身不
遂痿痺不仁
當歸(酒洗)虎脛骨(酒浸一日焙亁醋炙)羌活鱉甲(炙)萆
薢防風秦芄牛膝松節晩
蠶沙(二兩)枸杞子(五兩)茄根(八兩蒸)
右為粗末絹袋盛浸無灰酒一斗十日取飲
半身不遂外治方(見風門)大活絡丹指迷茯苓丸(俱見)
(通治)
痿
素問
素問痿論黃帝問曰五臟使人痿何也岐伯對曰肺主
身之皮毛心主身之血脉肝主身之筋膜脾主身之肌
肉腎主身之骨髓故肺熱葉焦則皮毛虚弱急薄著則
生痿躄也心氣熱而下脉厥而上上則下脉虚虚則生
脉痿樞折挈脛縱而不任地也肝氣熱則胆泄口苦筋
膜亁筋脉亁則脛急而攣發為筋痿脾氣熱則胃亁而
渴肌肉不仁發為肉痿腎氣熱則腰脊不舉骨枯而髓
減發為骨痿帝曰何以得之岐伯曰肺者臟之長也為
心之蓋也有所失亡所求不得則發肺鳴鳴則肺熱葉
焦故曰五臟因肺熱葉焦發為痿躄此之謂也(痿症總屬熱而)
(皆關於肺後人治痿而用燥熱之藥俱誤)悲哀太甚則胞絡絶胞絡絶則陽
氣内動發則心下崩數溲血也故本病曰大經空虚發
為肌痺傳為脈痿思想無窮所願不得意淫於外入房
太甚宗筋弛縱發為筋痿及為白淫故下經曰筋痿者
生於肝使内也有漸於濕以水為事若有所留居處相
濕肌肉濡漬痺而不仁發為肉痿故下經曰肉痿者得
之濕地也有所遠行勞倦逢大熱而渴渴則陽氣内伐
内伐則熱舍於腎腎者水臟也今水不勝火則骨枯而
髓虚故足不任身發為骨痿故下經曰骨痿者生於大
熱也黃帝曰何以别之岐伯曰肺熱者色白而毛散心
熱者色赤而絡溢肝熱者色蒼而爪枯脾熱者色黃而
肉蠕動腎熱者色黑而齒槁帝曰如夫子言可矣論言
治痿者獨取陽明何也岐伯曰陽明者五臟六腑之海
主潤宗筋宗筋主束骨而利機關也衝脈者經脈之海
也主滲灌谿谷與陽明合於宗筋隂陽總宗筋之會會
於氣街(氣街一名氣衝足陽明經穴在毛際兩旁鼠鼷上一寸動脈處)而陽明為之長
皆屬於帶脈而絡於督脈故陽明虚則宗筋縱帶脈不
引故足痿不用也帝曰治之奈何岐伯曰各補其榮(諸經)
(所溜為榮)而通其俞(諸經所注為俞)調其虚實和其順逆筋脈骨肉
各以其時受月則病已矣(時受月王冰注謂病所受之時月未知是否)生氣
通天論濕熱不攘大筋緛短小筋弛長緛短為拘弛長
為痿
難經
五損損於骨骨痿不能起於牀
痿方
金剛丸(保命)治腎損骨痿不能起於牀
萆薢杜仲(炒去絲)蓯蓉(酒浸等分)
右為末酒煮腰子搗丸如桐子大每服五七十丸温
酒下
虎骨四觔丸(局方)治脚痿
宣木瓜天麻蓯蓉牛膝(各焙亁一斤)附子
虎骨(各一兩酥炙)
右以上各如法修製先將前四味用無灰酒浸春秋
各五日夏三冬十日取出焙亁入附子虎骨共研為
末用浸藥酒打麺糊丸梧子大每服五十丸食前鹽
湯下
加減四觔丸(三因)治腎肝虚熱淫於内致筋骨痿弱足
不任地驚恐戰掉潮熱時作飲食無味不生氣力
肉蓯蓉(酒浸)牛膝(酒浸)木瓜(亁)鹿茸(酥炙)熟地
五味子(酒浸)兔絲子(酒浸各等分)
右為末煉蜜丸桐子大每服五十丸温酒米飲下一
方不用五味有杜仲
煨腎丸(保命)治腎肝虚及脾損榖不化
牛膝萆薢杜仲(炒去絲)白蒺藜防風
兔絲子(酒浸)蓯蓉(酒浸)葫蘆巴破故紙(等分)
桂枝(減半)
右為末將猪腰子製如食法搗爛蜜丸如桐子大每
服五七十丸温酒送下又治腰痛不起(亦治腎痿)
續骨丹(本事)治兩脚輭弱虚羸無力及小兒不能行
天麻(酒浸)白附子牛膝木鱉子(各半兩)羌活
(半兩)烏頭(一錢泡)地龍(去土一分)乳香没藥(各二錢)硃砂
(一錢)
右以生南星末一兩無灰酒炙糊丸雞頭大硃砂為
衣(此加味活絡丹也舒筋最宜)
思仙續斷圓(本事)治肝腎風虚氣弱脚不可踐地腰脊
疼痛風毒流注下經行止艱難小便餘瀝此補五臟
内傷調中益精凉血堅強筋骨益智輕身耐老
思仙术生地(各五兩)五加皮防風米仁
羌活川斷牛膝(各三兩)萆薢(四兩)
右為細末好酒三升化青鹽三兩用大木瓜半斤去
皮子以鹽酒煮木瓜成膏杵丸如桐子大每服三四
十丸空心食前温酒鹽湯下膏少和酒可也(此方治下焦風)
(濕脚氣亦效而内經針痿之法獨取陽明以陽明為諸筋總會也用藥則補腎為多以腎為筋骨之總)
(司也養其精血而逐其風痰則大略無誤矣)
虎潛丸(丹溪)大活絡丹(以上二方俱見通治)
厥
靈素
靈癲狂篇厥逆為病也足暴清胸若將裂腸若將以刀
切之煩而不能食脈大小皆濇(厥之象如此甚則不知人矣)
素厥論黃帝問曰厥之寒熱者何也岐伯對曰陽氣衰
於下則為寒厥隂氣衰於下則為熱厥帝曰熱厥之為
熱也必起於足下者何也岐伯曰陽氣起於足五指之
表隂脈者集於足下而聚於足心故陽氣勝則足下熱
也帝曰寒厥之為寒也必從五指而上於膝者何也岐
伯曰隂氣起於五指之裏集於膝下而聚於膝上故隂
氣勝則從五指至膝上寒其寒也不從外皆從内也
解精微論厥則目無所見夫人厥則陽氣并於上隂氣
并於下陽并於上則火獨光也隂并於下則足寒足寒
則脹也(厥則無不因陽氣在上若不能通隂納陽而用辛熱滋膩之藥貽害無窮)調經論
血之與氣并走於上則為大厥厥則暴死氣復反則生
不反則死陽明脈解論厥逆連藏則死連經則生
瘖俳煎厥素脈解篇内奪而厥則為瘖俳此腎虚也
少隂不至者厥也肝氣當治而未得故善怒善怒者名
曰煎厥(劉河間地黃引子專治瘖俳)生氣通天論陽氣者煩勞則
張精絶辟積於夏使人煎厥(此當治肝脾之逆)
薄厥素生通天論陽氣者大怒則形氣絶而血菀於
上使人薄厥(此當治血逆)
陽明厥素陽明脈解論陽明厥則喘而惋惋則惡人
少隂厥素脈要精微論脈俱沉細數者少隂厥也
風厥素評熱論汗出而身熱者風也汗出而煩滿不
解者厥也病名曰風厥(此當治風)
尸厥素刺繆論五絡俱竭令人身脈皆動而形無知
也其狀若尸或曰尸厥
難經
督之為病脊強而厥
金匱
問曰寸脈沉大而滑沉則為實滑則為氣實氣相摶血
氣入臟即死入腑即愈此為卒厥何謂也師曰唇口青
身冷為入臟即死如身和汗自出為入腑即愈(卒厥之症頗似)
(中風一或誤治死不旋踵)
傷寒論
寸口諸微亡陽諸濡亡血諸弱發熱諸緊為寒諸乘寒
者則為厥鬱冒不仁以胃無榖氣脾濇不通口急不能
言戰而慓也少隂脈不至腎氣微少精血奔氣促迫
上入胸膈宗氣反聚血結心下陽氣退下熱歸隂股與
隂相動令身不仁此為尸厥少陽厥隂俱病耳聾嚢
縮而厥水漿不入不知人者六日死(此為寒厥)
諸四逆厥者不可下之虚家亦然(以下所論諸條皆指傷寒症手足逆冷而)
(言非氣逆不知人之厥也)傷寒始發熱六日厥反九日而利凡厥利
者當不能食今反能食者恐為除中食以索餅不發熱
者知胃氣尚勝必愈傷寒一二日至四五日而厥者
必發熱前熱者後必厥厥深者熱亦深厥微者熱亦微
厥應下之而反發汗者必口傷爛赤(此為熱厥)凡厥者隂陽
氣不相順接便為厥(此致厥之由)厥者手足逆冷是也(此厥之象)
傷寒脈微而厥至七八日膚冷其人躁無暫安時者此
為臟厥傷寒熱少厥微指頭寒默默不欲食煩躁數
小便利色白者此熱除也欲得食其病為愈若厥而嘔
胸脇煩滿其後必便血(熱入裏)病者手足厥冷言我不結
胸小腹滿按之痛者此冷結在膀胱關元也傷寒發
熱下利厥逆躁不卧者死傷寒發熱下利至甚厥不
止者死傷寒五六日不結胸腹濡脈虚復厥者不可
下此為亡血下之死傷寒脈促手足厥逆者可灸之
下利手足厥冷無脈者灸之不温若脈不還反微喘
者死(虚寒之厥)下利後脈絶手足厥冷晬時脈還手足温者
生脈不還者死病人手足厥冷脈乍結以客氣在胸
中心中滿而煩欲食不能食者病在胸中當吐之(傷寒論中)
(厥症諸條有寒有熱有虚有實有寒熱互乘其變不一隨病異形非厥之正病也尤不可不潛心體察凡一病)
(其變態不同如此何可執一說以人命為兒戲耶)
厥方
尸厥方(素問)以竹管吹其兩耳鬄(鬄剃同)其左角之髮方
一寸燔治飲以美酒(燔治燒為末也)
赤圓(金匱)寒氣厥逆主之
茯苓半夏(各四兩洗一方用桂)烏頭(二兩泡)細辛(一兩千金作人參)
右六味末之内真朱為色煉蜜丸如麻子大先食酒
飲下三丸日再夜一服不知稍增之以知為度(真朱即硃)
(砂)
茯苓甘草湯(傷寒論)傷寒厥而心下悸者宜先治水當服
此湯却治其厥不爾水漬入胃必作利也
茯苓(二兩)桂枝(二兩)生草(一兩炙)生薑(二兩)
右四味水四升煮取二升分温三服
尸蹷方(金匱)治尸蹷脈動而無氣氣閉不通故靜而死
也草蒲屑内鼻兩孔中吹之令人以桂屑著舌下
白薇湯(本事方)人平居無苦疾忽如死人身不動摇默默
不知人目閉不能開口瘖不能言或微知人或惡聞
人聲但如眩冒移時方寤此由出汗過多血少氣併
於陽獨上而不下氣壅塞而不行故身如死氣過血
還隂陽復通移時方寤名曰鬱冒亦名血厥婦人多
有之宜服
白薇當歸(各一兩)人參甘草(各一錢)
右為粗末每服五錢水二盞煎至一盞去滓温服(此病)
(最多而婦科皆不知無不誤治)
四逆湯(傷寒論)下利厥逆而惡寒者主之大汗若大下利
而冷厥者亦主之(方見傷寒)
通脈四逆湯(傷寒論)下利清榖裏寒外熱汗出而厥者主
之(方見通治)附加減法如面色赤者加葱九莖腹中
痛者去葱加芍藥二兩嘔者加生薑二兩咽痛
者去芍藥加桔梗一兩利止脈不出者去桔梗加
人參一兩
當歸四逆湯(傷寒論)手足厥冷脈細欲絶者主之(方見傷寒以)
(上三方皆治寒極之厥與熱厥正相反須辨之)
瓜蒂散白虎湯(此治熱厥二方俱見傷寒)烏梅丸(此治虫厥見虫門)蘇
合香丸(此治氣厥)四磨飲至寳丹(以上三方俱見通治)
虚勞
金匱
夫男子平人脈大為勞極虚亦為勞男子面色薄者
主渴及亡血卒喘悸脈浮者裏虚也男子脈虚沉弦
無寒熱短氣裏急小便不利面赤白時目瞑兼衂少腹
滿此為勞使之然勞之為病其脉浮大手足煩春夏
劇秋冬瘥隂寒精自出酸削不能行男子脈浮弱而
濇為無子精氣清冷男子平人脈虚弱細微者喜盜
汗也人年五六十其病脈大者痺俠背行若腸鳴馬
刀俠癭者皆為勞得之脈沉小遲名脫氣其人疾行
則喘喝手足逆寒腹滿甚則溏泄食不消化也脈弦
而大弦則為減大則為芤減則為寒芤則為虚虚寒相
摶此名為草婦人則半産漏下男子則亡血失精(古人所謂)
(虚勞皆是純虚無陽之症與近日之隂虚火旺吐血咳𠻳者正相反誤治必斃近日吐血咳𠻳之病乃是血症)
(有似虚勞其實非虚勞也)
病源
夫虚勞者五勞六極七傷是也五勞者一曰志勞二曰
思勞三曰心勞四曰憂勞五曰瘦勞六極者一曰氣極
二曰血極三曰筋極四曰骨極五曰肌極六曰精極七
傷者一曰隂寒二曰隂萎三曰隂急四曰精連連五曰
精少隂下濕六曰精清七曰小便苦數臨事不卒
五蒸一骨蒸根在腎二脈蒸根在心三皮蒸根在肺四
肉蒸根在脾五内蒸亦名血蒸必外寒而内熱把手附
骨而内熱甚根在五臟六腑又有二十三蒸各有症
名
肺勞者短氣面腫鼻不聞香臭肝勞者面目亁黑口
苦精神不守恐畏不能獨卧目視不明心勞者忽忽
喜忘大便苦難或時鴨糖口内生瘡脾勞者舌苦直
不能咽唾腎勞者背難以俛仰小便不利色赤黃而
有餘瀝莖内痛隂濕囊生瘡小腹滿急(此乃五臟之勞)
虚勞方
桂枝加龍骨牡蠣湯(金匱)失精家少腹弦急隂頭寒目
弦(一作頭眶痛)髮落脈極虚芤遲為清榖亡血失精脈得
諸芤動微緊男子失精女子夢交此湯主之
桂枝(二兩)芍藥生薑(各三兩)甘草(二兩)大棗(十二枚)
龍骨牡蠣(各三兩)
右七味以水七升煮取三升分温三服(脈極虚芤遲乃為虚寒之)
(症故用桂枝及建中等湯若𠻳血而脈數者乃隂虚之症與此相反誤用必斃)
薯蕷丸(金匱)虚勞諸不足風氣百疾主之
薯蕷(三十分)當歸桂枝麹亁地黃
豆黃卷(各十分)甘草(二十八分)人參(十分)芎藭芍藥
白术麥門冬(各六分)柴胡桔梗茯苓
(各五分)阿膠(七分)杏仁(六分)亁薑(三分)白歛(二分)防風
(六分)大棗(百枚為膏)
右二十一味末之煉蜜和丸如彈子大空腹酒服一
丸一百丸為劑
大黃䗪虫丸(金匱)五勞虚極羸瘦腹滿不能飲食食傷
憂傷飲傷房室傷饑傷勞傷經絡榮衛氣傷内有亁
血肌膚甲錯兩目暗黑此丸主之
大黃(十分蒸)黃芩(二兩)甘草(三兩)桃仁(一升)杏仁(一升)
芍藥(四兩)亁地黃(十兩)蠐螬(一升)亁漆(一兩)蝱虫(一)
(升)水蛭(百枚)䗪虫(半斤)
右十二味末之煉蜜為丸小豆大酒飲服五丸日三
服(血亁則結而不散非草木之品所能下必用食血之虫以化之此方專治瘀血成勞之症瘀不除)
(則正氣永無復理故去病即所以補虚也)
治夢洩精方(千金)
韭子(一升)
右為末酒服方寸七日三服立效
羌活補體丸(千金)療髓虚腦痛不安胆腑中寒
羌活川芎當歸(各三兩)桂心(二兩)人參(四兩)
酥(一升)大麻仁(二升熬研脂)棗肉(一斤研脂)牛髓羊髓(各一)
(升)
右十味先篩前五味為散後用棗肉麻仁打勻再下
二髓及酥重湯煮之為丸桐子大酒服三十丸日再
服
肘後獺肝散(金匱附方)治冷勞又主鬼疰一門相染
獺肝(一具炙亁末之)
右水服方寸七日三服
骨蒸方(千金)療熱骨蒸羸瘦煩悶短氣喘息兩鼻孔張
日西即發
龍胆黃連栝蔞(各一兩)梔子(二七枚擘)芒硝(半兩)
青葙子苦參大黃黃芩芍藥(各半)
(兩)
右十一味搗篩為末煉蜜和丸如梧子大飲服十丸
日二服以知為度(此為純寒之劑實熱者宜之)
救急療瘦疾方(外臺)
炙甘草(三兩)
右一味小便煮服(用小便竒此方亦治咽痛)
口亁方(外臺)療脾熱脇痛熱滿不歇目赤不止口唇亁
裂
石膏(碎綿裹)生地汁赤蜜(各一升)淡竹葉(五升切)
右四味水一斗二升先煮竹葉取七升去滓煮石膏
取一升五合去滓納地黃汁煮二三沸下蜜煎三升
細服
傳屍勞方(外臺)
獺肝(一具破亁炙)鱉甲(一枚炙)野狸頭(一枚炙)紫苑(四分)漢防
已(一兩半)蜀漆(洗)麥冬甘草(炙各一兩)
右藥搗篩已成煉烊羊腎脂二分合蜜一分烊令和
丸桐子大每服十丸加至十五丸日再其藥合和分
一分懸門頞上一分著頭邊一分繫臂上先服頭邊
次服臂上次服門上大驗
秦芄鱉甲散(寳鑑)治骨蒸壯熱肌肉消瘦舌紅頰赤氣
粗困倦盜汗
鱉甲柴胡地骨皮(各一兩)秦芄知母
當歸(各五錢)
右為末每半兩入烏梅一枚青蒿五葉同煎臨卧空
心温服
秦芄扶羸湯(直指)治肺痿骨蒸勞𠻳聲嗄自汗體倦
鱉甲秦芄當歸人參(各一錢半)柴胡(二錢)
地骨皮紫苑半夏甘草(各一錢)
右九味加薑棗煎服
十味煎(外臺)治凡病在胸膈上者宜飽服而在夜肺既
居上則病在上晝宜服丸夜宜合桑白皮汁等服
桑白皮(一升)地骨皮(三升)二味以水七升煮取三升
去渣澄清生地汁(五升)麥冬汁(二升)生薑汁(一)
(升)竹瀝生葛根汁(各三升)白蜜(一升)牛酥(三合)大
棗(一升)
右十味先煮生地以下葛根以上和煎減半則内桑
皮等和煎之三分減一則内酥蜜棗等藥攪之勿停
手如稠飴狀每服胡桃大一枚唅之(滋潤肺經此為第一薑汁宜用)
(少許)
百花煎(類方竒要)治吐血咳𠻳補肺
生地汁藕汁黃牛乳(各一升)胡桃(十枚研細)黃明
膠(炙燥末半兩阿膠尤佳)生薑汁(半升)亁柿(五枚細研)大棗(二十一枚煮去)
(皮核研爛)清酒(一升)秦芄(半兩末秦芄味太苦當用薄荷或蘇子汁)杏仁(三兩研細)
右藥煎減半入好蜜四兩漫火養成入磁器服一匙
米飲調下日三(方内薑汁太多宜減去大半)
人參蛤蚧散(寳鑑)治二三年間肺逆喘𠻳咯吐膿血滿
面生瘡遍身黃腫
蛤蚧(一對全者河水浸五宿逐日換水洗去腥氣酥炙黃)杏仁(五兩)甘草(炙三兩)
人參茯苓貝母知母桑白皮(各二)
(兩)
右為細末磁器内盛每日如茶點服神效
金鎻固精丸治夢遺滑精
芡實蓮鬚蒺藜(各二兩)龍骨(一兩酥炙)牡蠣(煆四兩)
右以蓮子粉糊丸服鹽湯送下
金鎻丹(本事方)治夢泄遺精關鎻不固
茴香葫蘆巴破故紙(炒)白龍骨(各一兩)木
香(一兩五錢)胡桃(三十個研膏)羊腎(三對切開用鹽擦炙熟搗膏)
右為末和二膏研勻酒浸煮熟丸桐子大每服三五
十丸鹽湯下
金鎻正元丹(局方)治真氣不足元臟虚弱四肢倦怠百
節酸疼精神昏困手足多冷心忪盜汗飲食減少小
便滑數遺精白濁
五倍子茯苓(各八兩)補骨脂(十兩微炒)紫巴戟(去心)葫
蘆巴(炒)蓯蓉(洗淨各一斤)硃砂(别研)龍骨(各三兩)
右為細末入研令勻酒糊為丸如桐子大每服十五
丸至二十丸空心食前温酒或鹽湯下
犀角紫河車丸(寳鑑)治傳尸勞三月必平復其餘勞症
即消數服神效
紫河車(一具米泔浸一宿洗淨焙亁)鱉甲(酥炙)桔梗胡黃連
白芍敗鼓皮心(醋炙)大黃貝母
龍胆草黃藥子知母(各二錢半)芒硝犀角
(鎊)硃砂(各二錢研)
右為末蜜丸桐子大硃砂為衣空心温酒服二十丸
如膈熱食後服重病不過一料
小建中湯(金匱)黃茋建中湯(金匱)炙甘草湯(金匱附方)
大建中湯八味地黃丸(金匱)人參養榮湯(局方)瓊
玉膏生地黃煎(外臺)四物二連湯(元戎見以上九方俱通治)
消症(附強中)
靈素
靈師傅篇胃中熱則消榖令人懸心善饑
素氣厥論心移寒於肺肺消肺消者飲一㳛二死不治
隂陽别論二陽之病發心脾有不得隠曲女子不月其
傳為風消其傳為息賁死不治氣厥論心移熱於肺
傳為鬲消
金匱
厥隂之為病消渴氣上衝心心中疼熱饑而不欲食食
即吐蚘下之不肯止(此症不可誤認蚘厥)
病源
夫消渴者渴不止小便多是也其病變多發癰疽此坐
熱氣留於經絡血氣壅澁故成癰膿内消病者不渴
而小便多是也利多不得潤養五臟臟衰則生諸病由
腎盛之時恣意快情致使虚耗故不渴而小便多也
強中病者莖長興盛不痿精液自出由少服五石熱住
於腎中下焦虚少壯之時血氣尚豐能制於五石及至
年衰血氣減少腎虚不復能制津液若精液竭則諸病
生矣
消症方
文蛤散(金匱)渴欲飲水不止者主之傷寒論治心煩
肉上粟起意欲飲水反不渴者
文蛤(五兩)上一味杵為散以沸湯五合和服方寸七
(欲飲而不渴乃胸中有水而口燥也)
消渴方(千金)
栝蔞根生薑麥冬蘆根(切各二升)茅根(切三)
(升)
右五味㕮咀以水一斗煮取三升分三服(此清胃之主方)
茯神湯(千金)洩熱止渴治胃腑實熱引飲常渴者
茯神(二兩)栝蔞根(五兩)生麥冬(五兩)萎蕤(四兩)知母
(四兩)生地黃(六兩)小麥(二升)大棗(二十枚)淡竹葉(切三升)
右九味以水三斗煮小麥竹葉取九升去渣下藥煮
取四升分四服不問早晩但渴即進通治渴患熱者
黃連圓治渴方(千金)
黃連(一斤)生地黃(一斤)
右二味絞地黃汁浸黃連出曝燥復内汁中令汁盡
亁搗末蜜丸桐子大服二十丸日三食前後無拘亦
可為散酒服方寸七(此治胃中有伏火之方製法神妙本事方用冬瓜汁收入黃)
(連内為丸即以冬瓜汁煎大麥仁湯下亦仿此義則知多吃冬瓜亦妙也)
桑根湯(千金翼)主日飲一石水方
桑根白皮(切五升入地三尺者良炙令黃黑)
右一味水煮以味濃為度適寒温任性飲戒食鹽
神效散(本事方)治渴疾飲水不止
白浮石蛤粉蟬脫(各等分)
右細末用鯽魚胆七個調三錢服不拘時候神效
猪腎薺苨湯(千金)強中之病莖長興盛不交精液自出
消渴之後即作癰疽皆由石熱凡如此等宜服
猪腎(一只)大豆(一升)薺苨(三兩)人參石膏(各三兩)
茯神磁石(綿裹)知母葛根黃芩
甘草栝蔞根(各二兩)
右十二味㕮咀以水一斗五升先煮猪腎大豆取一
斗去渣下藥煮取三升分三服渴即飲之下焦熱者
夜輒合一劑病勢漸歇即止(此乃腎熱之症因藥毒所發與胃熱之消渴各)
(殊)
腎氣丸(見通治)白虎人參湯(見暘門)栝蔞瞿麥圓(方見淋閉)療唇
口亁裂方(見虚勞)
蘭臺軌範卷二
