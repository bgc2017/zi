蘭臺軌範卷七
吳江徐大椿撰
疫癘鬼疰
素問
遺篇刺法論黃帝曰余聞五疫之至皆相染易無問大
小病狀相似不施救療如何可得不相移易者岐伯曰
不相染者正氣存内邪不可干避其毒氣天牝從來(天牝)
(内經注云鼻也空虚能受天地之氣故曰天牝欲其來往出入)復得其性氣出於腦即
不邪干氣出於腦即先想心如日欲將入於疫室先想
青氣自肝而出左行於東化作林木次想白氣自肺而
出右行於西化作戈甲次想赤氣自心而出南行於上
化作焰明次想黑氣自腎而出北行於下化作水次想
黃氣自脾而出存於中央化作土五氣護身已畢以想
頭上如北斗之煌煌然後可入於疫室又一法於春分之
日日未出而吐之又一法於雨水日後三浴以藥泄汗
病源
一歲之内節氣不和寒暑乖候或有暴風疾雨霧露不
散則民多疾疫無長少卒皆相似如有鬼厲故云疫癘
中惡精神衰弱為鬼神之氣卒中之卒然心腹刺痛
悶亂欲死凡卒中惡腹大而滿者診其脈緊大而浮者
死緊細而浮者生又中惡吐血數升脈沉數細者死
浮焱如疾者生(脈大段如此亦不可泥吐卒然吐血多者多係中惡莫作血治)
尸厥隂陽逆也其狀如死猶微有息而不恒脈尚動
而形無知也脈沉大而滑身温而汗此為入腑氣復自
愈若唇青身冷此為入臟即死
鬼擊謂鬼癘之氣擊著於人也得之無漸如人以刀
矛持刺狀胸脇腹内絞急切痛不可抑按或吐血或鼻
中出血或下血一名為鬼排重者死
卒魘魂魄外遊為他邪所執欲還未得忌火照之照
則神魂遂不復入乃死若在燈光前魘者是本由明出
不忌火
三尸諸蟲其虫與人俱生而此虫忌血能與鬼靈相
通常接引外邪為人患害其發作之狀或沉沉默默不
知所苦而無處不惡或腹痛脹急或磥塊踊起或攣引
腰脊或精神襍錯變狀多端其病大同小異但以一方
治之者故名諸尸也
尸注是五尸内之尸注而挾外鬼邪之氣流注身體
令人無處不惡每節氣改變輒至大惡積月累年漸就
頓滯以至於死死後復易旁人乃至滅門以其尸病注
易旁人故曰尸注
喪尸人有年命衰弱至於喪死之處心意有所畏惡
其身内尸虫性既忌惡便更接引外邪共為疹病其發
亦心腹刺痛脹滿氣急但逢喪處其病則發故謂之喪
尸
尸氣人有觸值死尸或臨尸其尸氣入腹内與尸虫
相接成病其發亦心腹刺痛脹滿氣急但聞尸氣則發
故謂之尸氣
諸注謂邪氣居住人身内故名為注又注易旁人也
乃有三十六種九十九種而方皆不顯其名所載有風
鬼轉生死邪氣寒熱冷蠱毒惡忤遁走温喪哭殃食水
骨血温痺勞微泄石産土飲以上諸注皆正氣虚而邪
氣傳綿也與諸尸病相近
又有九種注
一曰風注二曰寒注三曰氣注四曰生注五
曰凉注六曰酒注七曰食注八曰水注九曰
尸注
疫癘方
小金丹方(素問)
辰砂(二兩)水磨雄黃(一兩)叶子雌黃(一兩)紫金(半兩愚按)
(以金箔同藥研之可為細末)
同入合中外固了地一尺築地實不用爐不須藥制
用火二十斤煆之也七日終(常令火不絶)候冷七日取次
日出合子(合子即磁礶之屬)取出順日研之(順日研之謂左旋也)三日
煉白沙蜜為丸如梧子大每日望東吸日華氣一口
冰水下一丸和氣咽之服十粒無疫干也
還魂湯(金匱)救卒死客忤死
麻黃(三兩去節一方四兩)杏仁(去皮尖七十個)甘草(一兩炙千金用桂心二兩)
右三味水八升煮取三升去渣分令咽之通治諸感
忤千金方云此方主卒忤鬼擊飛尸諸奄忽氣絶
復覺或已無脈口禁拗不開去齒下湯湯入口不下
者分病人髮左右足踏肩引之藥下復增取一升須
臾立甦
又方
韭根(一把)烏梅(二七个)吳茱萸(半升炒)
右三味以水一斗煮之以病人櫛内中三沸櫛浮者
生沉者死煮取三升去滓分飲之
外臺走馬湯(金匱附方)治中惡心痛腹脹大便不通并通治
飛尸鬼擊
巴豆(二枚去皮心熬)杏仁(二枚)
右二味以綿纏搥令碎熱湯二合捻取自然汁飲之
當下老小量之
雄黃粉(千金翼)治卒中鬼擊及刀兵所傷血漏腹中不出
煩滿欲絶
雄黃一味為粉以酒服一刀圭日三血化為水
治瘟方(外臺)瘟疫轉相染著至滅門延及外人無收視
者
赤小豆鬼箭羽鬼臼雄黃(研)丹砂
(各二兩)
右五味搗末蜜丸如小豆大服一丸可與病人同牀
辟瘟殺鬼丸(外臺)
虎頭骨(五兩炙)硃砂(一兩半研)鬼臼(一兩)雄黃(一兩半研)皂莢(一兩)
(炙)雌黃(一兩半研)蕪荑(一兩)
右七味搗篩以蠟蜜和彈丸大絳囊盛繫臂男左女
右家中置屋四角月朔望夜半中庭燒一丸忌生血
物
八毒赤丸(寳鑑)治鬼疰病
雄黃礬石硃砂附子(泡)藜蘆
丹皮巴豆(各一兩)蜈蚣(一條)為末蜜丸小豆大每
服五七丸冷水送下無時(礬石或作礜石)
紫金錠蘇合丸(二方俱見通治)
諸疸(附黃汗)
素問
平人氣象論溺黃赤安卧者黃疸已食如饑者胃疸目
黃者曰黃疸
金匱
趺陽脈緊而數數則為熱熱則消榖緊則為寒食即為
滿(脈緊而數則有熱兼有寒故用藥亦當寒熱兼顧古方可考也)尺脈浮為傷腎跌陽
緊為傷脾風寒相搏食榖即眩榖氣不消胃中苦濁濁
氣下流小便不通隂被其寒熱流膀胱身體盡黃名曰
榖疸額上黑微汗出手足中熱薄暮即發膀胱急小便
自利名曰女勞疸腹如水狀不治心中懊憹而熱不能
食時欲吐名曰酒疸夫病酒黃疸必小便不利其候
心中熱足下熱是其證也酒疸心中熱欲吐者吐之
愈酒疸下之久久為黑疸目青面黑心中如噉蒜虀
狀大便正黑皮膚爪之不仁脈浮弱雖黑微黃故知之
黃家從濕得之一身盡發熱面黃肚熱熱在裏當下
之黃疸之病當以十八日為期治之十日以上瘥反
劇為難治疸而渴者其疸難治疸而不渴者其疸可
治發於隂部其人必嘔陽部其人振寒而發熱也黃
汗之病兩脛自冷假令發熱此屬歴節食已汗出又身
常暮卧盗汗出者此榮氣也若汗出已反發熱者久久
其身必甲錯發熱不止者必生惡瘡若身重汗出已輒
輕者久久必身瞤瞤即胸中痛又從腰以下必汗出下
無汗腰臗弛痛如有物在皮中狀劇者不能食身疼痛
煩燥小便不利此為黃汗
病源
黃病黃病者一身盡疼發熱面色洞黃七八日後壯
熱口裏有血當下之法如㹠肝狀其人少腹内急若其
人眼睛澀疼鼻骨疼兩膞及項強腰背急即是患黃多
大便澀但令得小便快即不慮死不用大便多多即心
腹脹不存此由寒濕在表則熱蓄於脾胃腠理不開瘀
熱與宿榖相搏煩鬱不消則大小便不通故身體面目
皆變黃也(利小便為治黃總訣)
急黃脾黃有熱榖氣鬱蒸因為熱毒所加故猝然發
黃心滿氣喘命在頃刻故云急黃也
勞黃脾臟中風風與瘀熱相搏故令身體發黃額上
黑微汗出手足中熱薄暮發膀胱急四肢煩小便自利
名為勞黃
腦黃熱邪在骨髓腦為髓海故熱氣從骨髓流入於
腦則身體發黃頭痛眉疼
隂黃陽氣伏隂氣盛熱毒加之故但身面色黃頭痛
而不發熱名為隂黃
癖黃氣水飲停滯結聚成癖因熱氣相搏則鬱蒸不
散故脇下滿痛而身發黃名為癖黃
噤黃心脾有瘀熱心主於舌脾之絡脈出於舌下若
身面發黃舌下大脈起青黑色舌噤不能語名為噤黃
五色黃凡人著五種黃其人冥漠不知東西者看其
左手脈名手肝脈兩筋中其脈如有如無又看近手屈
肘前臂上當有三岐脈中央者名為手肝脈兩廂者名
岐脈看時若肝脈全無兩廂壊其人九死一生若中央
脈近掌三指道有如不絶其人必不死
酒疸虚勞之人飲酒多進榖少則胃内生熱因大醉
當風入水則身目發黃心中懊痛足脛滿小便黃面發
赤斑
榖疸榖疸之狀食畢頭眩心忪怫鬱不安而發黃由
失饑大食胃氣衝熏所致
女勞疸其狀身目皆黃發熱惡寒小腹滿急小便難
由大勞大熱而交接即入水所致也
黑疸黑疸之狀小腹滿身體盡黃額上反黑足下熱
大便黑是也諸疸久久多變為黑疸
黃汗之為病身體洪腫發熱汗出不渴狀如風水汗染
衣正黃如蘗汁其脈自沉此由脾胃有熱汗出而入水
中浴若水入汗孔中得成黃汗也
諸疸方
茵陳蒿湯(金匱)榖疸之為病寒熱不食食即頭眩心胸
不安久久發黃為榖疸此湯主之
茵陳蒿(六兩)梔子(十四枚)大黃(二兩)
右三味以水一斗先煮茵陳減六升内二味煮取三
升去滓分温三服小便當利尿如皂角汁狀色正赤
一宿腹減黃從小便去也
消石礬石散(金匱)黃家日晡所發熱而反惡寒此為女
勞得之膀胱急少腹滿身盡黃額上黑足下熱因作
黑疸其腹脹如水狀大便必黑時溏此女勞之病非
水也腹滿者難治此方主之
消石礬石(燒等分)
右二味為散以大麥粥汁和服方寸匕日三服病隨
大小便去小便正黃大便正黑是候也
梔子大黃湯(金匱)酒黃疸心中懊憹或熱痛此方主之
梔子(十四枚)大黃(一兩)枳實(五枚)豉(一升)
右四味以水六升煮取二升分温三服
桂枝加黃茋湯(金匱)諸病黃家但利其小便假令脈浮
當以汗解之此方主之亦主治黃汗
桂枝芍藥甘草(各二兩)生薑(三兩)大棗(十二枚)
黃茋(二兩)
右六味以水八升煮取三升温服一升須臾飲熱稀
粥一升餘以助藥力温覆取微汗不汗更服
猪膏髮煎(金匱)諸黃主之
猪膏(半斤)亂髮(如雞子大三枚)
右二味和膏中煎之髮消藥成分再服病從小便出
茵陳五苓散(金匱)黃疸主之
茵陳膏末(一錢)五苓散(五分)
右二味和先食飲方寸七日三服(此利小便之法)
大黃消石湯(金匱)黃疸腹滿小便不利而赤自汗出此
為表和裏實當下之
大黃黃檗消石(各四兩)梔子(十五枚)
右四味以水六升煮取二升去渣内消更煮取一升
頓服(黃疸變腹滿者最多此方乃下法也)
麻黃醇酒湯(千金)治黃疸
麻黃(三兩)以美清酒五升煮取二升半頓服盡冬月
用酒春月用水
黃疸方(千金翼)治身目皆黃皮肉麹塵出
茵陳(一把)梔子(二十四枚)石膏(一斤)以水五升煮二升取
二升半去渣以猛火燒石膏令赤投湯中沸定服一
升覆取汗周身以粉粉之不汗更服(燒石膏之義甚精妙)
赤苓散(千金翼)主黑疸身皮大便皆黑
赤小豆(三十枚)茯苓(六銖切)雄黃(一銖)瓜丁(四銖)女蔞(六)
(銖)甘草(二銖炙)以水三升煮豆茯苓取八合搗四味為
散和半錢服之須臾當吐吐則愈亦主一切黃
寒水石散(千金翼)主肉疸飲少小便多白如泔色此病得
之從酒
寒水石白石脂栝蔞(各五分)知母兔絲
子桂心(各三分)搗篩為散麥粥服五分七日三服
五日知十日差(此方不常用聊備一格)
女勞疸(千金翼)治黃疸之為病日晡所發熱惡寒少腹急
體黃額黑大便黑溏洩足下熱此為女勞也腹滿者
難療
滑石(研)石膏(研各五兩)為散麥粥汁服方寸七日三小
便極利差
牛胆煎(千金翼)酒疸身黃麹塵出此主之
牛胆(一枚)大黃(八兩)芫花(一升熬)蕘花(半斤熬)
右三味以酒一升切三味漬之一宿煮減半去渣内
牛胆微火煎令可丸丸如豆大服一服日移六七尺
不知更服一丸膈上吐膈下痢或不吐痢而愈
救急三十種黃方(外臺)
用雞子一顆并殼燒灰研酢一合又温之總和頓服
身體眼暗極黃者不過三顆鼻中虫出神效
療黃疸方(外臺)
取生小麥苖搗絞取汁飲六七合晝夜三四飲三四
日便愈無小麥苖穬麥苖亦得
近效瓜蒂散(外臺)療黃疸
瓜蒂(二七枚)赤小豆(七枚)生秫米(二七枚)丁香(二七枚)
右四味搗篩重者取如大豆二枚各著一枚鼻孔中
痛縮鼻須臾鼻中瀝清黃水或從口中出升餘則愈
病輕者小豆大則可不愈間日復頻用效或使人以
竹筒極力吹鼻中無不死者(嗅鼻出黃水唐以前即有此法或用束腰葫蘆)
(内白膜研細加麝少許吹鼻亦能出水)
麻黃連軺赤小豆湯(傷寒論)治傷寒瘀熱在裏身必發黃
此主之
麻黃(二兩去節)連軺(二兩)赤小豆(一升)杏仁(四十粒)甘草(二)
(兩)生梓白皮(一升)生薑(二兩)大棗(十二枚)
右以潦一斗先煮麻黃去沫内諸藥煮取三升分温
三服(此方治傷寒餘邪未盡之黃與諸症微别)
黃茋芍藥桂枝苦酒湯(金匱)黃汗之為病身體腫發熱
汗出而渴狀如風水汗沾衣色正黃如蘗汁脈自沉
以汗出入水中浴水從汗孔入得之此湯主之
黃茋(五兩)芍藥(三兩)桂枝(三兩)
右三味以苦酒一升水七升相和煮取三升温服一
升當心煩服至六七日乃解若心煩不止者以苦酒
阻故也(一方以美生醯代苦酒此病在表不在裏)
(金匱等書治疸病之方最多然用之或效或不效非若他症之每發必中者何也蓋疸之重者有嚢在腹)
(中包褁黃水藥不能入非决破其嚢或提其黃水出淨必不除根此等病當求屢試屢騐和平清淡之單)
(方治之專恃古方竟有全然不應者)
小建中湯(見通治)瓜蒂湯(方見暍門)
情志卧夢
靈素
靈大惑論五臟六腑之精氣皆上注於目而為之精精
之窠為眼骨之精為瞳子筋之精為黑眼血之精為絡
其窠氣之精為白眼肌肉之精為約束褁擷筋骨血氣
之精而與脈并為系上屬於腦後出於項中故邪中於
項因逢其身之虚其入深則隨眼系以入於腦則腦轉
腦轉則引目系急目系急則目眩以轉矣邪同其精其
精所中不相比也則精散精散則視岐視岐見兩物目
者五臟六腑之精也營衞魂魄之所常營神氣之所生
也故神勞則魂魄散志意亂是故瞳子黑眼法於隂白
眼赤脈法於陽也故隂陽合傳而精明也目者心使也
心者神之舍也故精神亂而不轉卒然見非常處精神
魂魄散不相得故曰惑也素舉痛論帝曰余知百病
生於氣也怒則氣上喜則氣緩悲則氣消恐則氣下寒
則氣收炅則氣泄驚則氣亂勞則氣耗思則氣結隂
陽氣象大論東方生風在聲為呼在變動為握在志為
怒怒傷肝悲勝怒(所勝即五行生剋之理)南方生熱在聲為笑在
變動為憂在志為喜喜傷心恐勝喜中央生濕在聲為
歌在變動為噦在志為思思傷脾怒勝思西方生燥在
聲為哭在變動為欬在志為憂憂傷肺喜勝憂北方生
寒在聲為呻在變動為慄在志為恐恐傷腎思勝恐
調經論神有餘則笑不休神不足則悲血有餘則怒不
足則恐血并於隂氣并於陽故為驚狂血并於陽氣
并於隂乃為炅中血并於上氣并於下心煩惋善怒血
并於下氣并於上亂而善忘(以上情志)
不卧多卧靈邪客篇黃帝問於伯高曰夫邪氣之客
人也或令人目不瞑不卧出者何氣使然伯高曰五榖
入於胃也其糟粕津液宗氣分為三隧故宗氣積於胸
中出於喉嚨以貫心脈而行呼吸焉榮氣者泌其津液
注之於脈化以為血以榮四末内注五臟六腑以應刻
數焉衛氣者出其悍氣之慄疾而先行於四末分肉皮
膚之間而不休者也晝日行於陽夜行於隂常從足少
隂之分間行於五臟六腑今厥氣客於五臟六腑則衛
氣獨衛其外行於陽不得入於隂行於陽則陽氣盛陽
氣盛則陽蹻陷不得入於隂隂虚故目不瞑黃帝曰善
治之奈何伯高曰補其不足瀉其有餘調其虚實以通
其道而去其邪飲以半夏湯一劑隂陽已通其卧立至
大惑論黃帝曰人之多卧者何氣使然岐伯曰此人
腸胃大而皮膚濕而分肉不解焉(善食人多善卧往往如此)黃帝曰
卒然多卧者何氣使然岐伯曰邪氣留於上焦上焦閉
而不通已食若飲湯衛氣留久於隂而不行故卒然多
卧焉
不夜瞑不晝瞑靈營衛生會篇黃帝曰老人之不夜
瞑者何氣使然少壯之人不晝瞑者何氣使然岐伯答
曰壯者之氣血盛其肌肉滑氣道通榮衛之行不失其
常故晝精而夜瞑老者之氣血衰其肌肉枯氣道濇五
臟之氣相搏其榮氣衰少而衛氣内伐故晝不精夜不
瞑寒熱病篇陽氣盛則瞋目隂氣盛則瞑目
不得卧素逆調論不得卧而息有音者是陽明之逆
也足三陽者下行今逆而上行故息有音也陽明者胃
脈也胃者六腑之海其氣亦下行陽明逆不得從其道
故不得卧也下經曰胃不和則卧不安此之謂也夫起
居如故而息有音者此肺之絡脈逆也絡脈不得隨經
上下故留經而不行絡脈之病人也微故起居如故而
息有音也夫不得卧卧則喘者是水氣之客也夫水者
循津液而流也腎者水臟主津液主卧與喘也(以上卧按風)
(邪入於隂經亦多卧)
靈淫邪發夢篇隂氣盛則夢涉大水而恐懼陽盛則夢
大火燔焫隂陽俱盛則夢相殺上盛則夢飛下盛則夢
墮甚饑則夢取甚飽則夢予肝氣盛則夢怒肺氣盛則
夢恐懼哭泣飛揚心氣盛則夢喜笑恐畏脾氣盛則夢
歌樂身體重不舉腎氣盛則夢腰脊兩解不屬
素脈要精微論短虫多則夢聚衆長虫多則夢相擊毁
傷(以上夢)
情志卧夢方
半夏秫米湯(靈樞)以流水千里以外者八升揚之萬遍
取其清五升煮之炊以葦薪火沸置秫米一升治半
夏五合徐炊令竭為一升半去其滓飲汁一小杯日
三稍增以知為度故其病新發者覆杯則卧汗出則
已矣久者三飲而已也(漢時一斗僅今二升余親見古銅量一枚較凖如此)
半夏麻黃丸(金匱)心下悸者此主之
半夏麻黃(等分)
右二味末之煉蜜丸小豆大飲服三丸日三(此治飲在心下)
(者)
桂枝救逆湯(金匱)火邪者主之
桂枝(三兩去皮)甘草(二兩炙)生薑(三兩)牡蠣(五兩熬)龍骨(四兩)
蜀漆(三兩洗去腥)大棗(十二枚)
右七味末之以水一斗二升先煮蜀漆減二升内諸
藥煮取三升去滓温服
黃連阿膠湯(傷寒論)治少隂病心中煩不得卧
黃連(四兩)黃芩(一兩)芍藥(二兩)阿膠(三兩)雞子黃(二)
(枚)
右五味以水六升先煮三物取二升去滓内阿膠烊
盡少冷内雞子黃攪和温服七合(此治腎氣沖心之不得卧故清心火)
(以納腎氣)
酸棗仁湯(金匱)治虚勞虚煩不得眠
酸棗仁(二升)甘草(一兩)知母茯苓川芎(各二)
(兩)
右五味以水八升先煮棗仁取六升内諸藥煮取三
升分温三服(同一心煩不眠而用藥迥别何醫者之多不審也此方外臺有加亁薑者亦)
(可採取)
温胆湯(千金)治大病後虚煩不得眠此胆寒故也宜服
半夏竹茹枳實(各二兩)橘皮(三兩)生薑(四兩)
甘草(一兩)
右六味㕮咀以水八升煮取二升分三服(又一不眠之症方)
(中一味生薑已足散胆中之寒庸醫則必以熱藥温胆須知胆為清虚之腑無庸熱補之理也)
治多忘(千金)
菖蒲(二分)茯苓茯神人參(各五分)遠志(七分)
右五味治下篩酒服方寸七日二夜一五日後知神
良
枕中方(千金)治好忘
龜甲(炙)龍骨遠志(去心)菖蒲(等分)
右四味治下篩酒服方寸七日三常服令人大聰
鎮心省睡益智方(千金翼)
遠志(五十兩去心)益智子菖蒲(各八兩)
右三味為末以淳糯米酒服方寸七一百日有效秘
不令人知
療虚煩不可攻方(外臺)
青竹茹(二升)以水四升煮取三升去滓分温五服
梔子䜴湯(見傷寒)補心丸天王補心丹(道藏)鎮心丸
(以上三方俱見通治)
五竅病(耳目鼻口齒)
靈樞
靈脈度篇五臟不和則七竅不通
耳
靈素
靈厥氣篇精脱者耳聾液脱者耳數鳴
素繆刺論邪客於手陽明之絡令人耳聾時不聞音刺
手大指次指爪甲上去端如韭葉許各一痏立聞不已
刺中指爪甲上與肉交者立聞其不時聞者不可刺也
(此乃邪氣入絡卒然所得之症故可刺)耳聾刺手陽明不已刺其通脈出
耳前者
病源
耳聤聹耳津液為風熱所乘結&KR0008;成丸塞耳
耳方
補腎治五聾方(千金翼)治勞聾氣聾風聾虚聾毒聾如此
久聾耳中作聲
萆麻仁(五分)杏仁(去皮尖)桃仁(去皮尖)蠟(八分)菖蒲
磁石(各一兩)巴豆仁(一分去皮心熬)石鹽(三分)附子(泡)通草
(各半兩)薰陸香(一分)松脂(二兩半)
右十二味先搗諸草石等令細别搗諸仁如脂加松
脂及蠟合搗數千杵可丸乃止取如棗核大綿褁塞
耳一日四五度出之轉捻不過三四度日一易之
蓯蓉丸(濟生)治腎虚耳聾或風邪入於經絡耳内虚鳴
肉蓯蓉山萸肉石龍芮(一名胡椒菜)石菖蒲
兔絲子羌活鹿茸石斛磁石
附子(各一兩)全蝎(七個去毒)麝香(半字旋入)
右為末煉蜜丸梧子大每服百丸空心酒下或鹽湯
下
麝香佛手散(竒效)治五般耳出血水者
麝香(少許)人牙(煆過存性出火毒亦以人牙換石首魚齒良)
右為細末每用少許吹耳内即亁及治小兒痘瘡出
現壓者酒調一字服之即出
磁石猪腎羹(養老書)治老人久患耳聾養腎臟強骨氣
磁石(一斤杵碎水淘去赤汁綿褁)猪腎(一對去脂膜細切)
右以水五升煮磁石取二升去磁石投腎調和以葱
豉薑椒作羹空腹食之作粥及入酒並得
通耳法(濟生)
磁石(用緊者如豆大一塊)穿山甲(燒存性為末一字)
右用新綿紙褁了塞耳口中銜少許鐵覺耳内如風
雨即愈一方用班毛一箇巴豆一粒研細綿褁塞耳
痛取出
(按此症如有火者服清火藥腎虚者服補腎藥隨症施治無定方也)
目
靈素
靈論疾診尺篇診目痛赤脈從上下者太陽病從下上
者陽明病從外走者少陽病决氣篇氣脱者目不明
素解精微論夫風之中目也陽氣内守於精是火氣燔
目故見風則泣下也
目方
七寳散(千金翼)主目瞖經年不愈方
琥珀珠子珊瑚决明子紫貝
石胆馬珂(各一分)硃砂(二分)蕤仁(五錢)
右為細末傅目中如小豆大日三大良
去瞖方(千金翼)
貝子(十枚燒灰)為末取如胡豆著瞖上日冄正仰卧令人
傅之如炊一石米久乃拭之有息肉者加珍珠如貝
子等分研如粉
補肝丸(千金翼)主明目
地膚子藍子蒺藜子車前子瓜
子兔絲子茺蔚子(各二兩)黃連(一兩半)青葙子
(一合)大黃(二兩)决明子細辛螢火虫(各五合)
桂心(五分)
右十四味搗篩煉蜜和丸飲服如桐子大下十五丸
可加至二十丸慎生冷油蒜等物眼暗神方也
磁味丸(倪微德原機啟微集)治神水寬大漸散昏如霧露中行漸
覩空中有黑花覩物成二體及内障神水淡綠色淡
白色及治耳鳴及聾
磁石(二兩)辰砂(一兩)神麹(三兩生)
右三味更以一兩水和作餅煮浮入煎藥煉蜜丸每
服十丸加至三十丸空心米湯下
石斛夜光丸治神水寬大漸散昏如霧露空中有
黑花覩物成二神水淡綠淡白色者
天門冬(二兩)兔絲子(七錢)人參茯苓(各二兩)甘菊
山藥枸杞石斛杏仁(各七錢)草决
明(八錢)麥冬熟地生地(各一兩)肉蓯蓉
青葙子羚羊角(鎊)蒺藜川芎甘草
(炙)黃連防風枳殼烏犀(鎊各五錢)牛膝
(七錢半)
右二十四味為細末煉蜜丸如桐子大每服三十五
丸温酒鹽湯送下(眼科藥不外此諸味)
羚羊角散(局方)治風熱毒上衝眼目暴發赤腫或生瘡
疼痛隠澀羞明
羚羊角(鎊)車前子甘草黃芩川升
麻(各二兩)决明子(二十四枚)草龍胆(去蘆)山梔仁(各五兩)
右為細末每服一錢食後温熟水調下日進三服小
兒亦可服五分
蟬花散(局方)治肝經藴熱風毒上攻眼目翳膜遮睛赤
腫疼痛昏暗視物不明隠澁難開多生眵淚内外障
眼
草决明(炒)甘菊花川芎(不見火)蟬退(洗去土)山梔
子榖精草防風(不見火)黃芩(去土)蔓荆子
木賊草羌活(不見火)荆芥蜜蒙花白
蒺藜(炒去刺)甘草(各等分)
右為末每服二錢用茶清調服或用荆芥湯入茶少
許調服亦得食後及臨卧時服(此去翳通治方)
洗眼藥(養老書)
胆礬(一兩煆令白去火毒用)滑石(一兩研)秦皮(半兩)膩粉(二錢)
右四味每用一字湯泡候温閉目洗兩眥頭以冷為
度(胆礬入目極痛煆用頗宜)
(按五竅之病惟目病最多所以另有專科此集略述内治數方以備揀取至於全體治法則當廣求眼科)
(諸書而探討之風火時眼煎方即於丸散中擇對症之藥酌用可也)
鼻
靈素
靈憂恚無言篇人之鼻洞涕出不收者頏顙不開分氣
失也
素五臟别篇五氣入鼻藏於心肺心肺有病而鼻為之
不利也
辛頞鼻淵素氣厥論胆移熱於腦則辛頞鼻淵鼻淵
者濁涕下不止也傳為衂衊瞑目(衊血汗也)故得之氣厥也
鼻方
通草散(千金翼)治鼻中息肉
通草(半兩)礬石(一兩燒)真珠(一銖)
右三味下篩撚綿如棗核取藥如小豆著綿頭内鼻
中日三次(真珠能去一切息肉)
齀鼻方(千金翼)治鼻中息肉不得息
礬石(燒)藜蘆(各半兩)瓜蒂(二七枚)附子(半兩泡)
右四味各搗下篩合和以竹管取藥如小豆大内孔
中吹之以綿絮塞鼻中日再以愈為度(吹不如吸)
消鼻痔方
苦丁香甘遂(各二錢)青黛草烏尖枯礬
(各二分半)
右為細末麻油搜令硬不可爛旋丸如鼻孔大小用
藥内鼻内令至痔肉上每日一次
凌霄花散(百一選方)治酒齄鼻
凌霄花山梔(等分)
右為末每服二錢食後茶湯調下
蒼耳散治鼻流涕不止名曰鼻淵
辛夷仁(半兩)蒼耳子(炒二錢半)香白芷(一兩)薄荷(五分)
右為末每服二錢用葱茶湯食後調服
治鼻淵方(本事方)
山梔子(不拘多少燒存性)末之搐人鼻中立愈
又方
藿香為末用猪胆汁或牛胆汁丸每服一錢
(按鼻病惟鼻淵最重當博求效方不得徒恃外治法也)
又方
絲瓜連根處藤炙為末酒服(此治鼻中有虫者)
鼻中瘜肉
磽砂雄黃巴豆炭製信提硝
珠冰片硼砂苦丁香以上俱可
選用耳痔及諸瘜肉皆同
口齒
靈素
口苦靈邪氣臟腑病形論胆病者善太息口苦嘔宿
汁心下澹澹恐人將捕之嗌中吤吤然數唾
齒痛靈襍病篇齒痛不惡清飲取足陽明惡清飲取
手陽明
重舌靈終始篇重舌刺舌柱以披針也
瘖靈憂恚無言篇人卒然無音者寒氣客於厭則厭
不能發發不能下至其開閤不致故無音肝脈&KR1405;暴
有所驚駭脈不至若瘖不治自己(驚駭而瘖者與有娠之瘖皆不必治)
口糜素氣厥論膀胱移熱於小腸鬲腸不便上為口
糜
齒寒素繆刺論邪客於足陽明之經令人鼽衂上齒
寒
病源
齘齒者睡眠而齒相磨切也此由血氣虚風邪客於
牙車筋脈之間故因睡眠氣息喘而邪動引其筋脈故
上下齒相磨切有聲謂之齘齒
滯頥脾冷不能收攝唌唾漬於頥也
口齒方
口甘方(素問)有病口甘者此五氣之溢也名曰脾痺夫
五味入口藏於胃脾為之行其精氣津液在脾故令
口甘也此肥美之所發也此人必數食甘美而多肥
者也肥者令人内熱甘者令人中滿故其氣上溢轉
為消渴治之以蘭除陳氣也(蘭草性味甘寒能利水道辟不祥除胸中痰癖)
(其氣清香能生津止渴潤肌肉故可除陳積蓄熱之氣)
口苦方(素問)有病口苦者病名胆痺夫肝者中之將也
取决於胆咽為之使此人者數謀慮不决故胆虚氣
上溢而口為之苦治之以胆募俞(數謀慮不决肝胆俱勞勞則必虚虚)
(則氣不固故胆氣上溢而口苦胆募在肋本經之日月也胆俞在背足太陽之穴也經又云口苦取陽陵)
(泉亦胆經之穴在委中之外廉)
療口瘡(千金)治口瘡久不差入胸中並生瘡三年已上
不瘥者
濃煎薔薇根汁含之又稍稍咽之日三夜一冬用根
夏用莖葉(冬青葉湯亦可潄)
推頰車法(千金)治失欠頰車蹉開張不合
一人以手指牽其頥以漸推之則復入矣推當疾出
指恐誤囓傷人指也(外塗南星末)
口氣鼻穢方(千金)
常以月旦日未出時從東壁取步七步回頭向垣立
含水噀壁七遍口即美香(此名禁法)
口中臭方(千金)
細辛豆蔲含之甚良
口香去臭方(千金)
井花水三升潄口吐厠中良
治緊唇方(千金)
取蛇皮拭淨燒為灰敷之
又方
灸虎口男左女右
塗唇方(千金)治唇黑腫痛癢不可忍
燒亂髮及蜂房六畜毛作灰猪脂和敷之亦治瀋唇
刺舌法(千金)治舌卒腫滿口溢如吹猪胞氣息不得通
須臾不治殺人
刺舌兩邊大脈血出勿使刺著舌下中央脈血出不
止殺人如上治不愈或血出數升則燒鐵篦令赤熨
瘡數過以絶血也
療舌腫方(千金)治舌腫起如猪胞
釡下墨末以酢厚傅舌上下脱去更傅須臾即消若
先决出血汁竟傅之彌佳凡此患人皆不識或錯治
益困殺人甚急但看其舌下自有噤虫形狀或如螻
蛄或如蚕子細看之有頭尾其頭少白燒銕釘烙頭
上使熱即自消
療舌腫方(千金)治舌上黑有數方大如筋出血如湧泉
此心藏病
戎鹽黃芩黃柏大黃(各五兩)人參
桂心甘草(各二兩)
右七味蜜丸梧子大以飲服十丸日三亦燒銕篦烙
之
療重舌(千金)并治舌上生瘡涎出
以蒲黃末傅之不過三度差
療舌脹方(千金)
用雄雞冠血盞盛浸舌咽下即縮
療舌腫脹(本事方)治心脾壅熱生木舌腫脹
元參升麻大黃犀角甘草(各等分)
右為細末每服三錢水一盞煎至五分温服不拘時
治失音(養老書)
皂角(一挺刮去黑皮并子)蘿蔔(一個切作片)
右以水二碗同煎至半碗服之不過三服便語喫却
蘿蔔更妙(此方乃去喉間之痰涎也)
療馬喉痺(千金)治喉痺深腫連頰吐氣數者名馬喉痺
馬鞭草根一握(一名杜牛膝)勿中風截去兩頭搗取汁服
之
琥珀犀角膏治咽喉
真琥珀(研)犀角(屑生用各一錢)人參棗仁茯苓
辰砂(研各二錢)片腦(研一錢)
右為末研勻蜜為膏以磁器收貯候其疾作每服一
彈子大以麥冬濃煎湯化下一日連進五服(此治隂火上炎)
(之喉痛)
喉腫刺法(千金翼)治咽痛不得息若毒氣硬咽毒攻咽喉
刺手小指爪文中出血即愈逐左右刺出血神秘立
愈一法刺兩手少商穴出血其穴在大指内廉去爪
甲如韭葉
口旁惡瘡方(千金翼)
亂髮灰故絮灰黃連末亁薑末(等分)
右四味合和為散以粉瘡上不過三遍
敷面靨方(千金)治䵟&KR0845;烏靨令面潔白
馬珂(二兩)白附子鷹屎白珊瑚(各一兩)
右四味研成粉和勻用人乳調每夜取傅面明旦温
漿水洗之
又方(千金)
李子仁為末和雞子白傅一宿即落一方用白附
子末酒和傅之即落
止牙痛方
蟾酥(七分)硃砂雄黃(各三分)甘草(一分)
右研極細以飛麺為丸如菜子大絲綿褁包塞在痛
處
治牙痛仙方
以羊前蹄膝合盤骨以酥塗炙黃為末入細辛末一
錢雄黃末五分共三味研極細末擦患處立愈
治牙疼方(千金翼)
蒼耳子(五升)
右一味以水一斗煮取五升熱含之疼則吐吐復含
不過三劑愈無子莖葉皆得用之
如神散(局方)治風牙蚛牙攻疰疼痛牙齗動摇連頰浮
腫
露蜂房(微炙)川椒(去目及閉口微炒出汗)
右為末每用一錢水一盞入鹽少許同煎八分乘熱
潄之冷即吐一服立效(二味炙灰為末擦亦效)
細辛散(局方)治風蚛牙疼牙齗宣爛牙齒摇動腮頷浮
腫
紅椒&KR1190;砂(去殼)鶴蝨牙皂蓽撥(各半兩)
荆芥細辛(各一兩)白芷川烏(各二兩)
右為細末每用少許於痛處擦之有涎吐出不得咽
少時用温水潄口頻頻擦之立有神效(治風寒牙疼之症)
(按牙疼有數種寒熱風火虫虚治各不同非對症則不愈故有效有不效至於喉痺一症病變各殊此屬)
(外科病變無窮兹偶錄一二方未及萬一若欲專治此症非廣求博識不可)
襍病
靈素
靈口問篇黃帝曰人之欠者何氣使然岐伯對曰衛氣
晝日行於陽夜半則行於隂隂者主夜夜者卧陽者主
上隂者主下故隂氣積於下陽氣未盡陽引而上隂引
而下隂陽相引故數欠陽氣盡隂氣盛則目瞑隂氣盡
而陽氣盛則寤矣黃帝曰人之噦者(亁嘔為噦或云即噯氣)何
氣使然岐伯曰榖入於胃胃氣上注於肺今有故寒氣
與新榖氣俱還入於胃新故相亂真邪相攻氣并相逆
復出於胃故為噦黃帝曰人之唏者何氣使然岐伯
曰此隂氣盛而陽氣虚隂氣疾而陽氣徐隂氣盛而陽
氣絶故為唏黃帝曰人之振寒者何氣使然岐伯曰
寒氣客於皮膚隂氣盛陽氣虚故為振寒寒慄黃帝
曰人之噫者(噫呃逆也)何氣使然岐伯曰寒氣客於胃厥逆
從上下散復出於胃故為噫黃帝曰人之嚏者何氣
使然岐伯曰陽氣和利滿於心出於鼻故為嚏黃帝
曰人之嚲者何氣使然岐伯曰胃不實則諸脈虚諸脈
虚則筋脈懈惰筋脈懈惰則行隂用力氣不能復故為
嚲黃帝曰人之哀而泣涕出者何氣使然岐伯曰心
者五臟六腑之主也目者宗脈之所聚也上液之道也
口鼻者氣之門戶也故悲哀愁憂則心動心動則五臟
六腑皆摇摇則宗脈感宗脈感則液道開液道開故泣
涕出焉液者所以灌精濡空竅者也故上液之道開則
泣泣不止則液竭液竭則精不灌精不灌則目無所見
矣黃帝曰人之太息者何氣使然岐伯曰憂思則心
係急心係急則氣道約約則不利故太息以伸出之
黃帝曰人之涎下者何氣使然岐伯曰飲食者皆入於
胃胃中有熱則虫動虫動則胃緩胃緩則廉泉開故涎
下黃帝曰人之耳中鳴者何氣使然岐伯曰耳者宗
脈之所聚也故胃中空則宗脈虚虚則下溜脈有所竭
者故耳鳴黃帝曰人之自齧舌者何氣使然此厥逆
走上脈氣輩至也少隂氣至則齧舌少陽氣至則齧頰
陽明氣至則齧唇矣凡此十二邪者皆竒邪之走空竅
者也故邪之所在皆為不足(經氣為邪所據則正氣不能復歸故為不足當引本)
(經之正氣以逐邪出外所謂正氣者即本經之氣故能禦邪此指針法言之庸醫不知竟用補藥於邪氣所留)
(之經則是補住其邪矣害忍言哉)故上氣不足腦為之不滿耳為之苦
鳴頭為之苦傾目為之眩中氣不足溲便為之變腸為
之苦鳴下氣不足則乃為痿厥心悗五味篇酸走筋
多食之令人癃醎走血多食之令人渴辛走氣多食之
令人洞心苦走骨多食之令人變嘔甘走肉多食之令
人悶心師傳篇岐伯曰入國問俗入家問諱上堂問
禮臨病人問所便(此句為萬世辨症之秘訣)黃帝曰便病人奈何岐
伯曰夫中熱消痺則便寒寒中之屬則便熱胃中熱則
消榖令人懸心善饑臍以上皮熱腸中熱則出黃如糜
臍以下皮寒(按寒字當作熱字)胃中寒則腹脹腸中寒則腸鳴
飱泄(凡脹滿宜温藥飱泄亦同)胃中寒腸中熱則脹而且泄胃中熱
腸中寒則疾饑小腹痛脹黃帝曰胃欲寒飲腸欲熱
飲百病始生篇陽絡傷則血外溢血外溢則衂血隂
絡傷則血内溢血内溢則後血腸胃之絡傷則血溢於
腸外腸外有寒汁沫與血相摶則并合凝聚不得散而
積成矣邪客篇黃帝問於岐伯曰人有八虚各何以
候岐伯答曰以候五臟黃帝曰候之奈何岐伯曰肺心
有邪其氣留於兩肘肝有邪其氣留於兩腋脾有邪其
氣留於兩髀腎有邪其氣留於兩膕凡此八虚者皆機
關之室真氣之所過血絡之所遊邪氣惡血固不得住
留住留則傷筋絡骨節機關不得屈伸故痀攣也大
惑篇黃帝曰人之善饑而不嗜食者何氣使然岐伯曰
精氣并於脾熱氣留於胃胃熱則消榖榖消故善饑胃
氣逆上則胃脘寒故不嗜食宣明五氣論五味所入
酸入肝辛入肺苦入心醎入腎甘入脾是謂五入五氣
所病心為噫肺為欬肝為語脾為吞腎為欠為嚏胃為
氣逆為噦為恐大腸小腸為泄下焦溢為水膀胱不利
為癃不納為遺溺胆為怒是為五病五精所并精氣并
於心則喜并於肺則悲并於肝則憂并於脾則畏并於
腎則恐是為五并虚而相并者也五臟所惡心惡熱肺
惡寒肝惡風脾惡濕腎惡燥是為五惡五臟化液心為
汗肺為涕肝為淚脾為涎腎為唾是為五液五味所禁
辛走氣氣病無多食辛醎走血血病無多食醎苦走骨
骨病無多食苦甘走肉肉病無多食甘酸走筋筋病無
多食酸是為五禁無令多食五病所發隂病發於骨陽
病發於血隂病發於肉陽病發於冬隂病發於夏是為
五發五邪所亂邪入於陽則狂邪入於隂則痺摶陽則
為癲疾摶隂則為瘖陽入之隂則靜隂出之陽則怒是
為五亂五邪所見春得秋脈夏得冬脈長夏得春脈秋
得夏脈冬得長夏脈名曰隂出之陽病善怒不治是謂
五邪皆同命死不治五臟所藏心藏神肺藏魄肝藏魂
脾藏意腎藏志是為五臟所藏五臟所主心主脈肺主
皮肝主筋脾主肉腎主骨是謂五主五勞所傷久視傷
血久卧傷氣久坐傷肉久立傷骨久行傷筋是謂五勞
所傷五脈應象肝脈弦心脈鈎脾脈代肺脈毛腎脈石
是謂五臟之脈至真要大論大要曰君一臣二竒之
制也君二臣四偶之制也君二臣三竒之制也君三臣
六偶之制也故曰近者竒之遠者偶之汗者不以竒下
者不以偶補上治上制以緩補下治下制以急急則氣
味厚緩則氣味薄適其至所此之謂也是故平氣之道
近而竒偶制小其服也遠而竒偶至大其服也大則數
少小則數多多則九之少則二之竒之不去則偶之是
謂重方偶之不去則反佐以取之所謂寒熱温凉反從
其病也岐伯曰辛甘發散為陽酸苦涌泄為隂醎味
涌泄為隂淡味滲泄為陽六者或收或散或緩或急或
燥或潤或耎或堅以所利而行之調其氣使其平也
岐伯曰有毒無毒所治無主適大小為制也帝曰請言
其制岐伯曰君一臣二制之小也君一臣三佐五制之
中也君一臣三佐九制之大也寒者熱之熱者寒之微
者逆之甚者從之堅者削之客者除之勞者温之結者
散之留者攻之燥者濡之急者煖之散者收之損者益
之逸者行之驚者平之上之下之摩之浴之薄之劫之
開之發之適事為故帝曰反治何謂岐伯曰熱因寒
用寒因熱用塞因塞用通因通用必伏其所主而先其
所因其始則同其終則異可使破積可使潰堅可使氣
和可使必已岐伯曰主病之謂君佐君之謂臣應臣
之謂使非上下三品之謂也岐伯曰諸寒之而熱者
取之隂熱之而寒者取之陽所謂求其屬也帝曰善服
寒而反熱服熱而反寒其故何也岐伯曰治其王氣是
以反也五味入胃各歸所喜攻酸先入肝苦先入
心甘先入脾辛先入肺醎先入腎久而增氣物化之常
也氣增而久夭之由也隂陽應象大論因其輕而揚
之因其重而減之因其衰而彰之形不足者温之以氣
精不足者補之以味其高者因而越之其下者引而竭
之中滿者寫之於内其有邪者漬形以為汗五常政
大論岐伯曰大毒治病十去其六常毒治病十去其七
小毒治病十去其八無毒治病十去其九榖肉果菜食
養盡之無使過之傷其正也不盡行復如法必先歲氣
無伐天和至真要大論帝曰願聞病機何如岐伯曰
諸風掉眩皆屬於肝諸寒收引皆屬於腎諸氣膹鬱皆
屬於肺諸濕腫滿皆屬於脾諸熱&KR0034;瘛皆屬於火諸痛
痒瘡皆屬於心諸厥固泄皆屬於下諸痿喘嘔皆屬於
上諸禁鼓慄如喪神守皆屬於火諸痓項強皆屬於濕
諸逆衝上皆屬於火諸脹腹大皆屬於熱諸燥狂越皆
屬於火諸暴強直皆屬於風諸病有聲鼓之如鼓皆屬
於熱諸病胕腫疼酸驚駭皆屬於火諸轉反戾水液渾
濁皆屬於熱諸病水液澄澈清冷皆屬於寒諸嘔吐酸
暴注下迫皆屬於熱生氣通天論陽因而上衛外者
也因於寒欲如轉樞起居如驚神氣乃浮因於暑汗煩
則喘喝靜則多言體若燔炭汗出而散因於濕首如褁
濕熱不攘大筋緛短小筋㢮長緛短為拘㢮長為痿因
於氣為腫四維相代陽氣乃竭陽氣者煩勞則張精絶
辟積於夏使人煎厥目盲不可以視耳閉不可以聽潰
潰乎若壊都汨汨乎不可止陽氣者大怒則形氣絶而
血莞於上使人薄厥有傷於筋縱其若不容汗出偏沮
使人偏枯汗出見濕乃生痤疿高粱之變足生大丁受
如持虚勞汗當風寒薄為皶鬱乃痤陽氣者精則養神
柔則養筋開闔不得寒氣從之乃生大僂陷脈為痿留
連肉腠俞氣化薄傳為善畏及為驚駭營氣不從逆於
肉理乃生癰腫魄汗未盡形弱而氣爍穴俞以閉發為
風瘧故風者百病之始也清靜則肉腠閉拒雖有大風
苛毒弗之能害此因時之序也春傷於風邪氣留連
乃為洞泄夏傷於暑秋為痎瘧秋傷於濕上逆而欬發
為痿厥冬傷於寒春必温病四時之氣更傷五臟通
平虚實論黃帝問曰何為虚實岐伯對曰邪氣盛則實
精氣奪則虚刺志論氣盛身寒得之傷寒氣虚身熱
得之傷暑榖入多而氣少者得之有所脱血濕居下也
榖入少而氣多者邪在胃及與肺也玉肌真臟論黃
帝曰余聞虚實以决死生願聞其情岐伯曰五實死五
虚死帝曰願聞五實五虚岐伯曰脈盛皮熱腹脹前後
不通悶瞀此謂五實脈細皮寒氣少泄痢前後飲食不
入此謂五虚帝曰其時有生者何也岐伯曰漿粥入胃
泄注止則虚者活身汗得後痢則實者活此其候也
臟氣法時論肝苦急急食甘以緩之肝欲散急食辛以
散之用辛補之酸寫之心苦緩急食酸以收之心欲耎
急食鹹以耎之用醎補之甘寫之脾苦濕急食苦以燥
之脾欲緩急食甘以緩之用苦寫之甘補之肺苦氣上
逆急食苦以泄之肺欲收急食酸以收之用酸補之辛
寫之腎苦燥急食辛以潤之開腠理致津液通氣也腎
欲堅急食苦以堅之用苦補之醎寫之夫邪之客於
身也以勝相加至其所生而愈至其所不勝而甚至於
所生而持自得其位而起必先定五臟之脈乃言間甚
之時死生之期也毒藥攻邪五榖為養五果為助五
畜為益五菜為充氣味合而服之以補精益氣(以上皆辨病治)
(病之總訣能精通其理方能識症擇方)
解㑊素玉肌真臟論冬脈太過則令人解㑊脊脈痛
而少氣不欲言刺瘧論足少陽之瘧令人身體解㑊
寒不甚熱不甚惡見人見人心惴惴然熱多汗出甚
食㑊素氣厥論大腸移熱於胃善食而瘦又謂之食
㑊胃移熱於胆亦曰食㑊
膈洞靈根結篇太陽為開開折則食廩無所輸膈洞
故開折者氣不足而生病邪氣臟腑病形篇腎脈微
緩為洞洞者食不化下嗌還出
重強素玉機真藏論脾脈不及則令人九竅不通名
曰重強
齲齒靈論疾診尺篇診齲齒痛按其陽之來有過者
熱在左左熱在右右熱在上上熱在下下熱繆刺論
齒齲刺手陽明不已刺其脈入齒中者立已(手陽明之脈貫頰入)
(於齒中故當刺商陽穴不已則刺其痛脈之入齒中者按甲乙經註手陽明脈商陽二間三間合谷陽谿偏)
(歴温溜七穴主齒痛)
金匱
跌蹶其人但能前不能却刺腨入二寸此太陽經傷
也
(所載雜病其方俱散見於各證條内兹不復贅按病施治無遺法矣)
蘭臺軌範卷七
