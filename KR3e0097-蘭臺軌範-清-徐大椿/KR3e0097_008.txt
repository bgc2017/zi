蘭臺軌範卷八
吳江徐大椿撰
婦人
素問
六元正紀大論黃帝問曰婦人身重毒之何如岐伯曰
有故無殞亦無殞也帝曰願聞其故岐伯曰大積大聚
其可犯也衰其大半而止過者死腹中論帝曰何以
知懷子之且生也岐伯曰身有病而無邪脈也竒病
論黃帝問曰人有重身九月而瘖此何為也岐伯曰胞
之絡脈絶也帝曰何以言之岐伯曰胞絡者繫於腎少
隂之脈貫腎繫舌本故不能言帝曰治之奈何岐伯曰
無治也當十月復平人氣象論婦人手少隂脈動甚
者姙子也
難經
姙之為病其内苦結女子為瘕聚左者為腎右者為
命門命門者諸精神之所舍原氣之所繫也男子以藏
精女子以繫胞
金匱
問曰新産婦人有三病一者病痓二者病鬱冒三者大
便難何謂也曰新産血虚多汗出喜中風故令病痓亡
血復汗寒多故多鬱冒亡津液胃燥故大便難産婦鬱
冒其脈微弱嘔不能食大便反堅但頭汗出所以然者
血虚而厥厥而必冒冒家欲解必大汗出以血虚下厥
孤陽上出故頭汗出所以産婦喜汗出者亡隂血虚陽
氣獨盛故當汗出隂陽乃復大便堅嘔不能食小柴胡
湯主之(雖當汗出不宜太過)師曰産婦腹痛法當以枳實芍藥散
假令不愈者此為腹中有瘀血著臍下宜下瘀血湯主
之亦主經水不利
産後七八日無太陽証少腹堅痛此惡路不盡不大便
煩燥發熱切脈微實再倍發熱日晡時煩燥者不食食
則讝語至夜即愈宜大承氣湯主之熱在裏結在膀胱
也
婦人傷寒發熱經水適來書日明了暮則讝語如見鬼
狀者此為熱入血室治之無犯胃氣及上二焦必自愈
婦人中風發熱惡寒經水適來得七八日熱除脈遲身
凉和胸脇滿如結胸狀讝語者此為熱入血室也當刺
期門隨其實而取之(期門二穴在乳頭直下四寸第二肋端此等刺法最易學也)
婦人之病因虚積冷結氣為諸經水斷絶至有歴年血
寒積結胞門寒傷經絡凝堅在上嘔吐涏唾久成肺癰
形體損分在中盤結繞臍寒疝或兩脇疼痛與臟相連
或結熱中痛在關元脈數無瘡肌若魚鱗時著男子非
止女身在下未多經候不勻令隂掣痛少腹惡寒或引
腰脊下根氣衝氣衝急痛膝胵疼煩奄忽眩冒狀如厥
癲或有憂慘悲傷多嗔此皆帶下非有鬼神久則羸瘦
脈虚多寒三十六病千變萬端審脈隂陽虚實緊弦行
其針藥治危得安其雖同病脈各異源子當辨記勿謂
不然
問曰婦人年五十所病下痢數十日不止暮即發熱小
腹裏急腹滿手掌煩熱唇口亁燥何也師曰此病屬帶
下何以故曾經半産瘀血在少腹不去何以知之其証
唇口亁燥故知之當以温經湯主之
婦人陷經漏下黑不解膠薑湯主之(方無考校本云宜是膠艾湯)
婦人懷娠六七月脈弦發熱其胎愈脹腹痛惡寒者少
腹如扇(形容惡寒之盛)所以然者子臟開故也當附子湯温之
(方無考)
婦人傷胎懷身腹滿不得小便從腰以下重如有水氣
狀懷身七月太隂當養不養此心氣實當刺瀉勞宫關
元小便微利則愈
病源
姙娠數墮胎候血氣虚損子臟為風冷所居則血氣
不足故不能養胎所以致胎數墮候姙娠而恒腰痛者
喜墮胎也(按墮胎皆由於血熱)
兩胎一死一生候陽施隂化精盛有餘者則成兩胎
其兩胎而一死者候其胎上冷是胎已死也
姙娠過年不産由挾寒冷宿血在胞而有胎則冷血
相摶令胎不長産不以時若其胎在胞日月雖多其胎
翳小轉動勞羸是挾於病必過時乃産
胞轉臍下急痛小便不通是也其病由不同胞轉及
胞落並致死
帶下三十六疾諸方說三十六疾者是十二癥九痛
七害五傷三固是也十二癥者是所下之物一如膏二
如青血三如紫汁四如赤皮五如膿痂六如豆汁七如
葵根羹八如凝血九如青血血似水十如米汁十一如
月浣十二經度不應期也九痛者一隂中傷痛二隂中
淋痛三小便即痛四寒冷痛五月水來腹痛六氣滿並
痛七汁出隂中如虫囓痛八脇下皮痛九腰痛七害者
一害食二害氣三害冷四害勞五害房六害姙七害睡
五傷者一窮孔痛二中寒熱痛三小腹急牢痛四臟不
仁五子門不正引腎痛三固者一月水閉塞不通其餘
二固文缺不載
與鬼交臟腑虚神守弱鬼氣得病之也其狀不欲見
人獨言笑悲泣脈來遲伏或如鳥啄
惡阻心中潰悶頭眩四肢煩疼懈惰不欲執作惡聞
食氣欲噉食鹹酸果食多睡少起乃至三四月以上大
劇者不能自勝舉也此由婦人元本虚羸血氣不足腎
氣又弱兼當風食冷太過心下有痰氣挾之而有姙也
子滿此由脾胃虚弱有停水而挾以姙娠也水漬於
胞則令胎壊惟將産之月而脚微腫則其産易蓋胞藏
水血多也初姙娠者則反壊胎
胎漏此由衝任脈虚不能約制太陽少隂之經血也
亦名胞阻漏血盡則人斃也
鬼胎正虚則妖魅精入臟狀如懷娠
胎疸其母臟氣熱熏蒸於胎
血分是經血先斷而後成水病以其月水壅塞不通
經血分而為水故曰血分
胞絡傷損子臟虚冷氣下衝則隂挺出謂之下脱亦
有因産用力偃氣而隂脱者
隂臭由子臟有寒寒摶於津液藴積氣衝於隂故變
臭也(此亦由内熱所致)
子臟開由子臟宿虚因産冷氣乘之血氣得冷不得
相容故令開也
婦人方
桂枝茯苓圓(金匱)治婦人宿有癥病經斷未及三月而
得漏下不止胎動在臍上者為癥痼害姙娠六月動
者前三月經水利時胎也下血者後斷三月衃也所
以血不止者其癥不去故也當下其癥此主之
桂枝丹皮茯苓桃仁(去皮尖熬)芍藥(各等分)
右五味末之煉蜜丸如兔屎大每日食前服一丸不
知加至三丸
當歸芍藥散(金匱)治婦人懷娠腹中㽲痛
當歸(三兩)芍藥(一斤)茯苓(四兩)白术(四兩)澤瀉(半斤)
芎藭(三兩)杵為散取方寸匕酒和日三服
亁薑人參半夏丸(金匱)治姙娠嘔吐不止
亁薑人參(各一兩)半夏(二兩)
右三味末之生薑汁糊丸如梧子大飲服十丸日三
葵子茯苓散(金匱)治姙娠有水氣身重小便不利洒淅
惡寒起即頭眩
葵子(一斤)茯苓(三兩)
右二味杵為散飲服方寸七日三服小便利則愈
當歸貝母苦參丸(金匱)治姙娠小便難飲食如故
當歸貝母苦參(各等分)
右三味末之蜜丸如小豆大飲服三丸加至十丸
當歸散(金匱)婦人姙娠宜常服
當歸黃芩芍藥芎藭(各一斤)白术(半斤)
右五味杵為散酒服方寸七日再服姙娠常服即易
産胎無苦疾産後百病悉主之
白术散(金匱)姙娠養胎
白术芎藭蜀椒(三分去汗)牡礪
右四味杵為散酒服一錢七日三服夜一服但苦痛
加芍藥心下毒痛倍加芎藭心煩吐痛不能飲食加
細辛一兩半夏大者二十枚服之後更以酸漿水服
之若嘔以醋漿水服復不解者小麥汁服之以後渴
者大麥粥服之病雖愈服之勿置(原本無分兩)
枳實芍藥散(金匱)治産後腹痛煩滿不得卧
枳實(燒令黑勿太過)芍藥(等分)
右二味杵為散服方寸七日三服并主癰膿以麥粥
下之假令腹痛不愈此為腹中有瘀血著臍下宜下
瘀血湯主之亦主經水不利
下瘀血湯(金匱)
大黃(三兩)桃仁(二十枚)&KR2015;虫(二十枚去足熬)末之蜜和為四丸
以酒一升煎一丸取八合頓服之新血下如豚肝(以丸)
(作煎又一法字按新字當作瘀)
竹葉湯(金匱)治産後中風發熱面正赤喘而頭痛
竹葉(一把)葛根(三兩)防風桂枝桔梗
人參甘草(各一兩)附子(一枚泡)大棗(十五枚)生薑(五兩)
右十味水一斗煮取二升半分温三服温覆取汗出
頸項強用大附子一枚破之如豆入前藥揚去沫
嘔者加半夏半升洗
竹皮大丸(金匱)治婦人乳中虚煩亂嘔逆安中益氣
生竹茹(二分)石膏(二分)桂枝(一分)甘草(七分)白薇(一)
(分)
右五味末之棗肉丸如彈子大飲服一丸日三夜二
有熱倍白薇煩喘者加柏實一分
白頭翁加甘草阿膠湯(金匱)治産後下痢虚極
白頭翁甘草阿膠(各二兩)秦皮(三兩)黃連(二)
(兩)蘗皮(三兩)
右六味水七升煮二升半内膠令消分温三服
半夏厚朴湯(金匱)治婦人咽中如有炙臠
半夏(一升)厚朴(三兩)茯苓(四兩)生薑(五兩)亁蘇葉(一)
(兩)
右五味水七升煮取四升分温四服日三夜一
甘麥大棗湯(金匱)治婦人臟燥悲傷欲哭象如神靈所
作數欠伸此主之
甘草(三兩)小麥(一升)大棗(十枚)
右三味水六升煮取三升分温三服亦補脾氣
温經湯(金匱)主婦人曾經半産瘀血在少腹不去其証
唇口亁燥
吳茱萸(三兩)當歸(二兩)芎藭(二兩)芍藥(二兩)人參(二)
(兩)桂枝(二兩)阿膠(二兩)丹皮(二兩)生薑(三兩)甘草(二)
(兩)半夏(一升)麥冬(一升去心)水一斗煮取三升分温三服
亦主婦人少腹寒久不受胎兼治崩中去血或月
水來過多及至期不來(調經總方)
土瓜根散(金匱)治帶下經水不利少腹滿痛經一月再
見
土瓜根芍藥桂枝&KR2015;虫(各三兩)
右三味杵為散酒服方寸七日三服(此治瘀血伏留在衝脈之方)
旋復花湯(金匱)寸口脈弦而大弦則為减大則為芤减
則為寒芤則為虚寒虚相摶此名曰革婦人則半産
漏下此湯主之
旋復花(三兩)葱(十四莖)新絳(少許)水三升煮取一升頓
服
大黃甘遂湯(金匱)治婦人少腹滿如敦狀小便微難而
不渴此為水與血俱結在血室也此主之
大黃(四兩)甘遂(二兩)阿膠(二兩)
右三味以水三升煮取一升頓服其血當下
礬石丸(金匱)治經水閉不利臟堅癖不止中有亁血下
白物
礬石(三分燒)杏仁(一分)
右二味末之煉蜜丸棗核大内臟中劇者再内之
紅藍花酒(金匱)治婦人六十二種風腹中血氣刺痛
紅藍花(一兩)酒(一大升)煎减半頓服一半未止再服
蛇床子散(金匱)治婦人隂寒温隂中坐藥
蛇床子一味末之以白粉少許和合相得如棗大綿
褁内之自然温
狼牙湯(金匱)治婦人隂中生瘡蝕爛者
狼牙三兩水四升煮取半升以綿纏筯如繭絞湯瀝
隂中日四遍
三物黃芩湯(千金)治婦人在草蓐自發露得風四肢苦
煩熱頭痛者與小柴胡湯頭不痛但煩者此湯主之
黃芩(一兩)苦參(二兩)地黃(四兩)
右三味水六升煮取二升温服一升多吐下虫
當歸建中湯(千金)治産後虚羸不足腹中刺痛不止吸
吸少氣或苦少腹中急摩痛引腰背不能食飲産後
一月日得服四五劑為善令人強壯宜
當歸(四兩)桂枝(三兩)芍藥(六兩)生薑(三兩)甘草(二兩)
大棗(十二枚)
右六味水一斗煮取三升分温三服一日令盡若
大虚者加飴糖六兩湯成内之火上煖令飴消若
去血過多崩傷内衂不止加地黃六兩阿膠二兩
佛手散(本事方又名芎歸湯)調經
芎藭(二兩)當歸(二兩)
右為細末每服二錢水一盞酒二分煎七分温服
回生丹此催生之聖藥
錦紋大黃(一斤為末)蘇木(三兩打碎用河水五碗煎汁三碗聽用)大黑豆(三升)
(水浸取殼用絹袋盛殼同豆煮熟去豆不用將殼晒亁其汁留用)紅花(三兩炒黃色入好酒三四)
(碗煎三滚去渣取汁)米醋(九斤陳者更佳)將大黃末入淨鍋下米醋三
斤文火熬之以長木筯不住手攪之成膏再加醋三
斤熬之又加醋三斤次第加畢然後下黑豆汁三碗
再熬次下蘇木汁次下紅花汁熬成大黃膏取入瓦
盆盛之大黃鍋粑亦鏟下入後藥同磨人參
當歸(酒洗)芎藭香附(醋炒)延胡索(酒炒)蒼术(米泔)
(浸炒)蒲黃(隔紙炒)茯苓桃仁(各一兩去皮尖油)牛膝(五錢酒洗)甘
草(炙)地榆(酒洗)川羌活橘紅白芍(各五錢酒)
(炒)木瓜青皮(各三錢去穰炒)乳香没藥(各二錢)益母
草(三兩)木香(四錢)白术(三錢米泔浸炒)烏藥(二兩五錢去皮)良薑(四)
(錢)馬鞭草(五錢)秋葵子(三錢)熟地(一兩酒浸九次蒸晒如法製就)山
稜(五錢醋浸透紙褁煨)五靈脂(五錢醋煮化焙乾細研)山萸肉(五錢酒浸蒸捣)上
三十味并前黑豆殼共晒為末入石臼内大黃膏拌
勻再下熟蜜一斤共搗千杵為丸重二錢七八分隂
亁不可火烘爍蠟為殼護之用時去蠟
開骨散臨産婦交骨不開
當歸(五錢)龜板(三錢醋炙研)芎藭(二錢)婦人髮(一團)水煎
服
奪命散産後
没藥血竭(等分)
右研為細末纔産下用童便細酒半杯煎一二沸調
下二錢良久再服其惡血下行便不衝上免生百疾
下死胎方(本事方)
桂木(三錢)麝香當門子(一粒)仝研温酒服須臾如手
推下比之用水銀等藥此不致損元氣也
交加散(本事方)治婦人榮衛不通經脈不調腹中撮痛氣
多血少結聚為瘕産後中風
生地黃(五兩研取汁)生薑(五兩研取汁)
右交互用汁浸一夕各炒黃漬汁盡為度末之尋常
腹痛酒調下三錢尤不可缺
護胎方(本事方)治姙娠時氣身熱令子不落
伏龍肝為末水調塗臍下二寸亁則易差即止又
取井中泥塗心下亁則易
海蛤散(本事方)治婦人傷寒血結胸膈揉而痛不可撫近
海蛤滑石甘草(各一兩)芒硝(半兩)
右為末每服二錢雞子清調下
小柴胡加地黃湯(本事方)治婦人室女傷寒發熱或發寒
熱經水適來或適斷晝則明了夜則讝語如見鬼狀
亦治産後惡露方來忽爾斷絶
柴胡(一兩一分)人參黃芩甘草生地黃(各半)
(兩)
右為末每用五錢水二盞生薑五片棗二枚煎至八
分去渣服(此即熱入血室)
烏雞煎圓(局方)治婦人胎前産後諸般疾患並皆治之
烏雄雞(一隻)人參白术石牀丹皮
黃茋烏藥草菓延胡索地黃
(熟乾者洗焙)木香琥珀肉豆蔲(各半兩)陳皮
紅花川烏(泡)海桐皮芍藥(白者)附子(泡去)
(皮臍)肉桂(去粗皮)蓬莪茂(各三兩)蒼术(米泔浸切焙一兩半)
右細剉用烏雄雞一隻湯撏去毛及腸肚將上藥安
放雞腹中用新瓦瓶好酒一斗同煮令亁去雞骨以
油單紙盛焙亁為細末煉蜜丸如梧子大每服三十
丸
猪蹄湯(局方)治乳婦氣少血衰脈澁不行絶無乳汁
猪蹄(一隻)木通(五兩)
右將猪蹄淨洗依食法事治次用水一斗同木通浸
煮得四五升取汁飲如乳不下再服為妙
紫石英丸(局方)治婦人久冷無子及數經墮胎經水不
調崩漏帶下三十六疾積聚癥瘕少腹急重小便白
濁
烏賊魚骨(燒灰)甘草(炙)柏子仁(微炒别研)山蕷(各一兩半)辛
荑仁肉桂(去粗皮)卷柏石斛亁熟地黃
芎窮牡蒙禹餘粮(醋淬七次研各二兩)人參
續斷細辛桑寄生牛膝厚朴
(薑汁炙)食茱萸當歸(炒)川烏(泡去皮臍)亁薑(泡)丹
皮(各一兩一分)天門冬(去心)紫石英(細研飛各三兩)
右為細末煉蜜丸如梧子大每服三十丸温酒或米
飲下空心食前日二服
催生丹(局方)治産婦産育艱難或逆或横並宜服之
母丁香(末一錢)麝香(别研一錢)兔腦髓(臘月者去皮捣如泥)乳香(别研極細)
(一分)
右拌勻以兔腦和圓如雞豆大隂亁用油紙蜜封貼
温水服一丸即時産下隨男左女右手中握丸藥出
是騐
小調經散(局方)治産後敗血循經流入四肢腐爛如水
服此血行腫消則愈
没藥琥珀桂心白芍當歸(各一錢)
細辛麝香(各五分)為末薑汁酒各少許調服(此方治血)
(分病最良)
二味參蘇丸治産後瘀血入肺咳𠻳喘急
人參(一兩)紫蘇(二兩木疑是蘇)
作一劑水煎服若既愈當用六君子湯以補脾胃若
口鼻黑氣起急用此藥加附子五錢亦有得生者
紫蘇飲(嚴氏)治子懸腹痛或臨産驚恐氣結連日不安
或大小便不利
當歸甘草大腹皮(黑豆浸水泡)人參芎藭
橘皮(各七分)白芍(炒五分)紫蘇(一錢)薑葱引水煎服
紫散(元和紀用經)止血崩
香附子(炒黑存性)為末熱酒調方寸七再服立定生末安胎
秦桂丸(襍抄方)治婦人無子
秦芄桂心杜仲防風厚朴(各三錢)
附子(生用)茯苓(各一兩五錢)白薇亁薑沙參
牛膝半夏(各五錢)人參(一兩)細辛(一兩一錢)
右十四味為末煉蜜丸如菉豆大每服三十丸空心
米飲任下未效再加數丸已覺有孕便不可服
求嗣方(襍抄方)壬子日合藥别日不用名助陽丹
細辛(五錢)牛膝(二兩)茯苓(一兩)没藥(四錢)吳茱萸
白蘝白芨秦芄乳香防風
當歸(去蘆各三錢)肉桂厚朴石菖蒲附
子(各二錢)人參(一錢)(以上二方治胞寒無子者隂虚血少者非宜)
黃龍湯(活人書)姙娠寒熱頭疼嘿嘿不欲飲食脇下痛嘔
逆痰氣及産後傷風熱入胞宫寒熱如瘧并經水適
斷病後勞復餘熱不解
柴胡(一兩)黃芩人參甘草(各一分半炙)
右四味每服五錢水一盞半煎一盞去渣温服
桂枝湯(金匱)婦人得平脈隂脈小弱其人渴不能食無
寒熱名姙娠桂枝湯主之於法六十日當有此證設
有醫治逆者却一月加吐下者則絶之(見傷寒)
小柴胡湯(金匱)婦人中風七八日續來寒熱發作有時經
水適斷此為熱入血室其血必結故使如瘧狀(見傷寒)
大承氣湯(金匱)産後七八日無太陽症少腹堅痛惡露
不盡不大便煩燥發熱切脈微實再倍發熱日晡時
煩燥者不食食即讝語至夜即愈熱在裏結在膀胱
也(見傷寒)
小青龍湯(金匱)婦人吐涎沫醫反下之心下即痞當先
治其吐涎沫此主之(見痰飲)涎沫止乃治痞瀉心湯主
之(見血門)
芎歸膠艾湯(金匱)治陷經漏下黑不解(見通治)
猪髮膏煎(金匱)胃氣下泄隂吹而正喧此穀氣之實也
(見疸門)
腎氣丸(金匱)治婦人飲食如故煩熱不得卧而反倚息
者此名轉胞不得溺也以胞系了戾故致此病但利
小便則愈(即崔氏八味丸見通治)
當歸生薑羊肉湯(金匱)治産後腹中㽲痛并治腹中寒
疝虚勞不足(見通治)
(按婦人一切外感内傷等症與男子同無庸另立治法惟經帶胎産癥瘕等疾病變多端必從調經種子)
(等法探本索源而後可施用今因金匱要略有治婦人方論一卷故亦略載婦人常用之方數十首至其)
(全體仍當取唐宋以來專門之書詳考之)
小兒(此卷方論俱從錢氏直訣選出其外有小兒常患之症而方未備者更考他書補入治小兒之法大)
(端略具其所選之方藥一概全錄不必更將他卷查閱以便業幼科者專取此書誦習可也)
脈法
脈弦急(氣不和)脈沉緩(傷食)脈促結(虚驚)脈浮(為風)脈沉
細(為寒)脈亂(不治)
全幼心鑑云小兒一歲以前看虎口食指寅卯辰三
關以騐其病(寅卯辰即風氣命三關也)脈紋從寅關起不至卯關
者易治若連卯關者難治若寅侵卯卯侵過辰者十
不救一其脈紋見有五色如因驚必青瀉痢必紫當
以類而推之一歲後則可用一指轉側辨其三部脈
弦急浮沉四五歲後脈七八至而細數者為平九至
者傷十至者困六至五至者為虚為寒弦緊為風癎
弦急為客忤
面部症
左腮為肝右腮為肺額上為心鼻為脾頦為腎若色赤
者熱也宜隨症治之
目部症
目内色赤者心實熱淡紅者心虚熱青者肝實熱淡青
者肝虚熱黃者脾實熱微黃者脾虚熱白而混者肺實
熱目無睛光者腎虚也
五臟虛實寒熱
心主驚實則呌哭發熱飲水而搐虚則卧而悸動不安
視其睡口中氣温或合面睡及上竄咬牙皆心熱也
心氣實則喜仰卧
肝主風實則目直大呌呵欠項急頓悶虚則咬牙多欠
肝熱則手尋衣領及亂捻物壯熱飲水喘悶目赤發
揚肝有風則目連劄得心熱則發搐或筋脈牽繫而
直視風甚則身反張強直不搐心不受熱也當補腎治
肝
脾主困實則困睡身熱飲水虚則吐瀉生風面白腹痛
口中氣冷不思飲食或吐清水呵欠多睡者脾氣虚
而欲發驚也
肺主喘實則悶亂喘促有飲水者有不飲水者虚則哽
氣長出氣肺熱則手掐眉目鼻面肺盛復感風寒
則胸滿氣急喘𠻳上氣肺臟怯則唇白悶亂氣粗喘
促哽氣者難治肺虚甚也
腎主虚無實也惟瘡疹腎實則變黑陷若胎禀虚怯神
氣不足目無睛光面白顱解此皆難育雖育不壽或更
加色欲變症百出愈難救療或目畏明下竄者蓋骨重
而身縮也咬牙者腎水虚而不能制心火也
變蒸
小兒在母腹中乃生骨氣五臟六腑成而未全自生之
後即長骨脈五臟六腑之神智也變者易也自内而長
自下而上又身熱故已生之日後三十二日一變變每
畢即情性有異於前何者長生腑臟智意故也何為三
十二日長骨添精神人有三百六十五骨除手足中四
十五碎骨外有三百二十自生下骨一日十段而上之
十日百段三十二日計三百二十段為一遍亦曰一蒸
骨之餘氣自腦分入齦中作三十二齒而齒牙有不及
三十二數者由變不足其常也或二十八日即至長二
十八齒以下倣此但不過三十二之數也凡一周遍乃
發虚熱諸病如是十周則小蒸畢也計三百二十日生
骨氣乃全而未壯也
急驚風症治
小兒急驚因聞大聲或驚而發搐搐正如故此熱生於
心身熱面赤引飲口中氣熱二便黃赤甚則發搐蓋熱
甚生風陽盛而隂虚也宜利驚丸除其痰熱不可用巴
豆之藥
慢驚風症治
小兒慢驚因病後或吐瀉或藥餌傷損脾胃而肢體逆
冷口鼻氣微手足瘈瘲昏睡露睛此脾虚生風無陽之
症也小兒初生壯熱吐哯身體強直手足抽掣目反
直視是胎驚風症也
發搐症治
驚癎發搐男則目左視無聲右視有聲女則右視無聲
左視有聲相勝故也
欲騐逆順男則握拳拇指叉入食指中為順於外為
逆女則又入食指為逆於外為順仍參吮乳不能類
以治其母後倣此
若傷風發搐口中氣熱呵欠頓悶手足動摇
若傷食發搐身温多睡或吐不思食
百日内發搐真者不過二三次必死假者頻發不死真
者内生驚癎假者外傷風冷血氣未實不能勝任故發
搐
癲癎症治
凡治五癎皆隨臟治之每臟各有一獸之形並用五色
丸治之發而重者死病甚者亦死若反折上竄其聲如
犬症屬肝也若目瞪吐舌其聲如羊症屬心也若目直
腹痛其聲如牛症屬脾也若驚跳反折手縱其聲如雞
症屬肺也若肢體如尸口吐涎沫其聲如猪症屬腎也
小兒半歲之間有病以名中食三指曲按額前眉上髮
際之下若三指俱熱感受風邪鼻塞氣粗三指俱冷感
受風寒臟冷吐瀉若食中二指熱上熱下冷名中二指
熱夾驚之候食指熱胸膈氣滿乳食不消
水鏡訣云隂陽運合男女成形已分九竅四肢乃生
五臟六腑部位各分逆順難明若憑寸口之浮沉必
至横亡於孩子須明虎口辨别三關消詳用藥必無
差誤未至三歲看虎口三關若脈見風關尚易治交
氣關則難治交命關為死症又當辨其色如獸驚三
關必青水驚三關必赤人驚三關必黑若紫色主瀉
痢黃色是雷驚三關脈通度乃極驚之症必死有紋
或青或紅如線直者是母食傷脾左右一樣者是驚
積齊發紋有三條白主肺傷風痰或齁䶎聲青主傷
寒及𠻳紅主泄瀉有黑相兼主下痢紅多白痢黑多
赤痢有紫相兼虎口脈亂乃氣不和也蓋脈紋見有
五色由其病甚色能加變至於純黑者不可得而治
矣
五臟瘡疹証治
小兒在胎食五臟血穢伏於命門若遇天行時熱或乳
食所傷或驚恐所觸則其毒當出初起之候面燥腮赤
目胞亦赤呵欠頓悶乍凉乍熱咳𠻳嚏噴手足稍冷驚
悸多睡宜究其何臟所發察其何因所起令乳母亦須
節飲食慎風寒五臟各有一症肝臟水疱青色而小
肺臟膿疱色白而大心臟癍色赤而小脾臟疹小次癍
故色赤黃淺也先發膿疱後發疹子者順先疹子後癍
者順反此為逆惟腎無候但見骫冷耳冷是也若寒水
來侮故黑陷而耳骫反熱為逆也急用百祥丸牛李膏
各三服不愈者死如發潮熱三日以上出不甚多而
熱不止者未盡也潮熱隨出如早食潮熱不已為水疱
之類也一發便出盡者重瘡夾疹者半輕半重也出稀
者輕裏外微紅者輕外黑裏赤者微重外白裏黑者大
重也瘡端裏黑點如針孔者勢最劇也青亁紫陷昏睡
汗出煩燥熱渴腹脹啼喘二便不通者困也有大熱利
小便解熱毒若紫黑亁陷或寒戰咬牙或身黃腫紫者
急以百祥丸下之復惡寒不已身冷出汗耳骫反熱者
死症也此腎氣大旺脾虚不能制故耳下後身熱氣温
飲水者可治以脾土勝腎寒去而温熱也不黑者不可
下下則内虚歸腎大抵瘡疹屬陽在春夏為順秋冬為
逆冬月腎旺盛寒病多歸腎變黑又當辨春膿疱夏黑
陷秋癍子冬疹子者十活四五黑者十難救一身熱
煩渴腹滿而喘便澁面赤悶亂大吐此當利小便不瘥
者宣風散下之若能食而痂頭焦起或未焦而喘實亦
可下之若五七日痂不焦是内熱也宣風散𨗳之生犀
汁解之癍疹作搐為脾虚而肝則乘心火妄動風熱
相搏也當瀉心肝補脾土瘡黑而忽便膿血并痂皮
者乃脾氣實腎邪退而病安也及瀉而乳食不化者脾
虚不能制腎故難治
此即近世痘瘡之症其病與癍疹同列並無起脹成
漿收靨等說大抵宋時之瘡形治法不過如此近日
愈變愈重與癍疹絶不相類治亦迥别因知天下之
病隨時隨地變化無窮所以内經有五運六氣異法
方宜等論為醫者苟不能知天運之轉移及五方之
體性終有偏執之處不可以稱上工也
痘瘡無人可免自種痘之法起而小兒方有避險之
路此天意好生有神人出焉造良法以救人也然人
往往以種痘仍有死者疑而不敢種不知乃苖之不
善非法之不善也况即有死者不過百中之一較之天
行惡痘十死八九者其安危相去何如也至於治痘
之書自宋至今不下數十種莫不和平切近孰意邇
年以來崇奉怪書不論小兒之強弱痘症之虚實概
以大黃數兩石膏數斤為一劑使兒真火消盡元氣
大傷絶其起脹成漿之路因向其父母云此症或不
能起脹或不能成漿而死至期果死其父母以為神
目不知此實醫者致之死地也或幸不死則信為大
黃石膏之功而此二味遂為不祧之藥矣又方中多
用蜂房蝎子蠐螬蚯蚓蚌汁等惡物成升成碗灌入
兒腹以增其毒而爛其胃宛轉就死尤可痛心夫近
日時醫治精壯男婦之病見用清火之藥一二錢羣
以為此寒凉之品斷不可服必當用附桂參术獨於
數月之小兒反用大寒大毒之藥成兩成斤俾死者
接踵而不悔何耶醫者不足責為父母而目覩其子
之服此毒藥以致慘死毫無疑怨則何心也
丹瘤
丹瘤之症因熱毒客於腠理搏於血氣發於皮膚當以
白玉散塗之
傷風兼變症治二
傷風兼肝則發搐頓悶兼心則驚不安兼肺則喘𠻳哽
氣兼脾則困睡兼腎則目畏明各隨補其母
諸經發熱症治三
潮熱者時間發熱過時即退來日依時而發此欲發驚
也壯熱者常熱不已甚則發驚癎也風熱者身熱
而口中氣熱乃風邪外感也温熱者肢體微熱也
發熱而不欲飲水者胃氣虚熱也發熱而飲水作渴喜
冷飲食者胃氣實熱也
吐瀉症治
若吐乳瀉黃傷熱乳也吐乳瀉青傷冷乳也皆當下之
吐瀉昏倦睡不露睛者胃實熱也吐痰涎及綠水者
胃虚冷也初生下吐因穢惡下咽故也凡初生急須
拭淨口中否則啼聲一發穢物咽下致生諸病(拭去穢物出痘)
(必稀)
五臟内外疳症主治
凡小兒疳在内目腫腹脹瀉痢青白體瘦羸弱疳在外
鼻下赤爛頻揉鼻耳或肢體生瘡鼻瘡用蘭香散諸瘡
用白粉散肝疳一名筋疳白膜遮睛或瀉血面瘦
心疳面黃頰赤身體壯熱脾疳一名肥疳體黃瘦削
皮膚亁澁而有瘡疥腹大嗜土腎疳一名骨疳肢體
瘦削遍生瘡疥喜卧濕地肺疳一名氣肝喘𠻳氣促
口鼻生瘡若患潮熱當先補肝後瀉心若妄以硝黃
諸藥痢之若患癖當消磨若誤以巴豆硼砂下之及傷
寒誤下皆能成疳其初病者為熱疳久病者為冷疳冷
熱相兼者津液短少者皆因大病脾胃虧損内亡津液
所致當固脾胃為主早為施治則不變敗症也
腹痛腫脹諸症
小兒腹痛體瘦面色㿠白目無睛光口中氣冷不思飲
食或嘔利撮口此脾土虚而寒水所侮也若口中氣温
面色黃白目無睛光或多睡惡食或大便酸臭此積病
也若腹脹而悶亂喘滿者實也若不悶亂喘滿者脾虚
也誤下之以致目疱腮面四肢浮腫肚腹愈脹因下而
喘脾氣益虚也脾虚不能勝腎水隨肺氣行於四肢如
水狀若侵浮於肺即大喘也
若腎熱傳於膀胱熱甚逆於脾肺脾胃虚而不能制腎
水流走四肢而身面皆腫若土勝則刑於肺故令喘也
若口吐涎沫或吐清水面㿠白心腹痛有時者䖝痛也
與癎相似但目不斜手不搐也安虫散主之
若腹中有癖不食但飲乳是也蓋小兒病此良由乳食
不消伏於腹中乍冷乍熱飲水過多即蕩滌腸胃亡失
津液脾胃虚弱不能傳化水榖以致四肢羸瘦肚腹漸
大而成疳矣
五臟雜症主治
喜汗者厚衣卧而額汗出也盜汗者肌肉虚而睡中汗
出也胃虚汗者上至項下至臍也六陽虚汗者上至
頭下至項難治
夜啼者小兒筋骨血脈未成而多哭脾臟冷而痛也當
與温中藥或花火膏主之若虚怯為冷所乘則唇青
驚啼者邪氣乘心也當以安神丸主之
若浴後拭臍不亁風入作瘡令兒撮口甚者是脾虚也
若頻撮口是氣不和也
弄舌熱者脾臟微熱令舌絡牽緊時時舒熱或飲水者
脾胃虚而津液少也兼面黃肌瘦五心煩熱者疳積也
大病未已而弄舌者凶
解顱者生下顖門不合也長必多愁少笑目白精多面
色㿠白或體消瘦皆腎虚也
胎肥者生下豐厚目睛粉紅大便亁難時出涎水
胎熱者生下有血色時呌哭身熱淡黃目睛多赤大便
色黃急欲食乳並用浴體法主之
胎怯者生下面白肌肉瘦弱大便白水身無血色哽氣
多噦亦用浴體法
急欲乳不能食者此風邪由臍而藴熱心脾致舌厚唇
燥不能吮乳也
龜胸龜背者由兒生下風客於脊入於骨髓致成龜背
若肺熱脹滿攻於胸膈即成龜胸並用龜尿點其骨節
自愈(取尿法用青蓮葉安龜在上用鏡照之其尿自出)
失音吐瀉或大便後雖有聲而不能言又能咽物者非
失音此腎怯不能上接於陽也凡口噤不止則失音語
遲若大病後身目皆黃者黃病也身病背強大小
便澁一身盡黃小便黃赤此黃疸也瀉者難治若百
日或半年不因病而身黃者胃熱胎疸也若淡黃兼白
者胃怯也長大不行行則脚軟齒久不生生則不
固髮久不生生則不黑皆胎弱
小兒方
瀉青丸治肝經實熱急驚搐搦
羌活(壬乙同歸一治故用羌活)大黃(瀉諸實熱)芎藭(入手足厥隂辛以緩肝)山梔
仁(瀉心火實則瀉其子)龍胆草(炒益肝胆氣止驚)當歸(入足厥隂以其同藏血也)防
風(各等分)
右為末煉蜜丸芡實大每服半丸竹葉湯入砂糖化
下
導赤散治小腸實熱小便秘赤
生地黃(心與小腸之藥)木通(利小腸之熱故錢氏用以導赤)甘草(生瀉心火各等分)
右為末每服一錢入淡竹葉(凉心經)水煎
生犀散治心經虚熱
地骨皮赤芍藥柴胡亁葛(各一兩)甘草
(五錢)犀角(二錢鎊主風熱驚癎鎮肝除心熱血丹溪云犀角痘後用以散餘毒無毒而虚者)
(非宜)
右為末每服一二錢水煎
瀉黃散治脾胃實熱
藿香葉(入手足太隂經助脾開胃止嘔)甘草(各七錢五分)石膏(五錢瀉胃火)山
梔仁(一兩治胃中熱氣)防風(三兩)
右用蜜酒微炒為末每服一二錢水煎
五味異功散治脾胃虚弱吐瀉不食
人參茯苓白术甘草(炒)陳皮(各等分)
右為末每服三錢薑棗水煎
益黃散治脾土虚寒嘔吐泄瀉
陳皮青皮(下食入太隂之倉)丁香(各二錢去脾胃中寒)訶子肉(五錢)
(能開胃消食止痢)甘草(炙三錢)
右為末每服一二錢水煎
瀉白散治肺經實熱咳𠻳痰喘
桑根白皮(炒瀉肺氣之有餘有餘者邪有餘也)地骨皮(各一兩)甘草(炙五錢)
右為末每服一二錢入粳米百粒水煎
阿膠散治肺虚咳𠻳口亁作渴
明阿膠(一兩麸炒能補氣不足)甘草(炙一錢)馬兜鈴(五錢主肺熱咳𠻳清肺補)
(肺)
糯米(一兩)杏仁(七粒去皮尖下喘用治氣也)鼠粘子(二錢五分)
右為末每服二錢水煎
地黃丸治腎虚解顱或行遲語遲等症
熟地黃(八錢酒洗益腎水真隂補血虚)山茱萸肉(補腎添精)亁山藥(涼腎瀉隂)
(中之火治足少隂無汗之骨蒸)白茯苓(各三錢入壬癸)牡丹皮澤瀉(各三)
(錢)
右地黃杵膏餘為末加煉蜜丸如桐子大每服二三
十丸空心白湯送下
四君子湯治脾氣虚弱飲食不化腸鳴泄瀉或嘔
穢吐逆
人參白茯苓白术甘草(炙各五分)水煎服
四物湯治肝經血虚發熱日晡益甚或煩燥不寐
當歸熟地黃(各二錢)白芍藥(一錢)芎藭(五分)
右作二劑水煎服
八珍湯治氣血俱虚或因失血過多或因剋伐元
氣以致内熱發熱肢體瘦瘁
即四物四君子二湯合服
十全大補湯治氣血虚熱或因病後惡寒發熱或
自汗盜汗食少體倦或發熱作渴頭痛眩運等症
即八珍湯加黃茋肉桂
六君子湯治脾胃虚弱體瘦面黃或久患瘧痢不
思乳食或嘔吐泄瀉飲食不化或時患飲食停滯或
母有前症致兒為患
人參白术茯苓(各二錢)陳皮半夏
甘草(炙各一錢)
右每服二三錢薑棗水煎
補中益氣湯治中氣不足困睡發熱或元氣虚弱
感冐風寒諸症或乳母勞役發熱致兒為患
黃茋(炙)人參白术(炒)甘草(炙)當歸
陳皮(各五分)升麻柴胡(各二分)
右七味加薑棗水煎
香砂助胃膏治胃寒吐瀉乳食不化
人參白术(炒)白茯苓(各五錢)甘草(炙)丁香(各一)
(錢去胃中寒)砂仁(四十粒下氣消食)白豆䓻(十四粒寬胃煖脾胃進食)肉豆蔲
(四箇煨温中補脾下氣運化非比香附陳皮之駚泄也)亁山藥(一兩)
右為末煉蜜丸芡實大每服二三丸米飲磨化
肥兒丸治食積五疳頸項結核髮稀成穗發熱作
渴等症
黃連(炒)神麹(炒)木香(各一兩五錢)梹榔(二十箇破滯氣)肉豆
蔲(二兩泡)史君子(酒浸)麥芽(炒各四兩)
右為末麫糊丸如麻子大每服三五十丸米飲下良
久用五味異功散一服以助胃氣
九味蘆薈丸治肝脾疳積體瘦熱渴大便不利或
瘰癧結核耳内生瘡等症
蘆薈胡黃連黃連木香蕪荑(炒)
青皮白雷丸鶴虱草(各一兩)麝香(三錢)
右為末蒸餅糊丸如麻子大每服一二錢空心白湯
下
木香丸治冷疳
木香青黛梹榔肉豆蔲麝香(各一)
(錢半)續隨子(一兩去油)蝦蟆(三箇燒存性)
右為末蜜丸如菉豆大每服三五丸煎薄荷湯下
胡黃連丸治熱疳
胡黃連黃連(各五錢)硃砂(二錢另研)
右為末填入猪胆内以線扎懸掛銚中淡漿水煮數
沸取出研入蘆薈麝香各二錢飯和丸如麻子大每
服一二十丸米飲下
如聖丸治冷熱疳瀉
史君子(取肉一兩)胡黃連川黃連白蕪荑(炒各二兩)
(五錢)麝香(五分另研)亁蝦蟆(五箇酒煮杵膏)
右為末以蝦蟆膏杵丸麻子大每服一二十丸煎人
參湯下
蘭香散治鼻疳赤爛
蘭香葉(二錢燒灰)銅青輕粉(各五分)為末亁貼
白粉散治諸疳瘡
海螵蛸(三分)白芨(二分)輕粉(一分)
右為末先用漿水洗拭亁貼
蟾蜍丸治無辜疳症一服虚熱退二服煩渴止三
服瀉痢愈
蟾蜍(一枚夏月溝渠中取腹大不跳不鳴身多㿔者)
右取糞蛆一杓置桶中以尿浸之却將蟾蜍跌死投
與蛆食一晝夜用布袋盛蛆置急流中一宿取出瓦
上焙亁為末入麝香一字粳米飯丸麻子大每服二
三十丸米飲下其效如神
蕪荑散治虫動口内流涎
白蕪荑亁漆(炒各等分)
右為末每服五六分米飲下
安虫散治虫動心痛
胡粉(炒黃)梹榔川練子鶴虱(各三錢)枯白礬
(二錢五分)
右為末每服五六分痛時米飲調下
白玉散治丹瘤
白土(二錢五分)寒水石(五錢)為末用米醋或新水調塗
柳華散治熱毒口瘡
黃柏(炒)蒲黃青黛人中白(煆各等分)為末敷
仙方活命飲治一切瘡毒未成内消已成即潰此
消毒排膿止痛之聖藥也若膿出而腫痛不止者元
氣虚也當補之
穿山甲白芷防風没藥甘草
赤芍藥歸尾乳香花粉貝母
(各一錢)金銀花陳皮(各三錢)皂角刺(二錢)
右每服二三錢酒水各半煎
消積丸治食積大便酸臭發熱
丁香(九粒)縮砂(十二粒)巴豆(二粒去皮心膜)烏梅肉(三箇)
右為末麫糊丸黍米大每服五七丸温水下
保和丸治食積
山查(二兩)神麹(二兩)半夏茯苓(各一兩)陳皮
連翹蘿蔔子(各五錢)
右為末粥糊丸如桐子大每服一二十丸白湯下
四神丸治脾腎禀虚泄瀉不食或乳母患此致兒
為患
肉豆蔲(二兩)補骨脂(四兩)五味子(二兩)吳茱萸(一兩)
右為末用水二碗生薑八兩紅棗一百枚煮熟用棗
肉和末丸如麻子大每服二三十丸空心食前白湯
下子母並服
五苓散治霍亂吐瀉燥渴飲水小便不利
澤瀉(五錢)猪苓官桂赤茯苓白术(各三)
(錢)
右為末每服一二錢白湯調下
白虎湯治傷暑煩燥身熱痰盛頭痛口燥大渴
知母(一兩五錢)石膏(四兩)白粳米(八錢)甘草(炙五錢)
右為末每服一二錢水煎
地黃清肺飲治肺疳咳𠻳痰唾禂粘
阿膠(一錢麫炒)鼠粘子(二分炒)馬兜鈴甘草(各五分炙)杏仁
(七枚去皮尖)糯米(十粒炒)
右每服一錢水煎(此方似脱地黃一味否則即前阿膠散方矣)
參蘇飲治感冐風寒或腹脹少食泄瀉嘔吐或手
足並冷喘促痰涎
人參紫蘇陳皮半夏茯苓
枳殼(麸炒)桔梗(炒)前胡乾葛甘草(炒各五分)
木香(三分)為末每服一二錢水煎
小柴胡湯治傷寒温熱患身熱惡風頭痛項強四
肢煩疼寒熱往來嘔吐痰實及治中暑病瘧
柴胡(八錢)半夏(湯泡)黃芩人參(各三錢)甘草(炙二錢)
右每服一二錢薑棗水煎
加味逍遥散治乳母肝脾氣血虚弱發熱致兒為
患
當歸白术茯苓芍藥(炒黃各一錢)柴胡
牡丹皮山梔(炒)甘草(炒各五分)水煎服
龍胆瀉肝湯治肝經濕熱或嚢癰便毒小便澁滯
龍胆草(酒炒五分)車前子(炒)木通歸尾澤瀉
甘草黃芩生地山梔(各三分)水煎
服
茵陳湯治身熱鼻亁汗出二便赤澁濕熱發黃
茵陳(六錢)梔子(二箇)大黃(二錢)每服一錢水煎
黃連香薷飲
香薷(四兩)厚朴(二兩)黃連
右每服一二錢將朴連同生薑炒令紫色入香薷水
酒各一盞煎冷服
金匱加减腎氣丸治脾腎虚腰重脚輕小便不利
或吐腹腫脹四肢浮腫喘急痰盛已成蠱者此症多
因脾胃虚弱治失其宜元氣復傷而變者非此藥不
救
白茯苓(三兩)附子(泡五錢)川牛膝肉桂澤瀉
車前子山萸肉山藥牡丹皮(各一)
(兩)熟地黃(四兩掐碎酒拌杵膏)
右為末和地黃膏加煉蜜杵丸如桐子大每服一二
十丸空心米湯下
五色丸治五癎
硃砂真珠(各五錢)水銀雄黃(各一錢)黑鉛(三兩同水)
(銀結成砂)
右為末煉蜜丸麻子大每服三四丸煎銀花薄荷湯
下
斷癎丹治癎差後變症不止
黃茋(蜜炙)鈎藤鈎細辛甘草(炙各五錢)蛇退(三寸)
(酒炙)蟬蜕(去土四箇)牛黃(一字另研)
右為末煮棗肉為丸麻子大每服五七丸人參煎湯
下
褊銀丸治風涎膈熱及乳食不消腹脹喘促
巴豆水銀(各五錢)京墨(八錢火燒醋淬研)黑鉛(二錢半水銀煎)麝
香(五分另研)
右為末陳米粥丸如菉豆大每服二三丸煎薄荷湯
下
利驚丸治急驚
天竺黃(二錢)輕粉青黛(各一錢)黑牽牛(炒五錢)
右為末蜜丸豌豆大每歲服一丸薄荷湯化下
小續命湯治中風不省人事涎鳴失音肢體反張
或時厥冷
麻黃(去節)人參黃芩芎藭芍藥
甘草(炒)杏仁(去皮尖研)漢防已官桂(各五錢)防風(七錢)
(五分)附子(泡去皮臍二錢)
右各另為末和勻每服一錢薑棗水煎有熱減桂附
鈎藤鈎飲治吐利脾胃虧損虚風慢驚
鈎藤鈎(三分)蟬蜕防風(炒)人參麻黃
白僵蠶(炒)天麻蝎尾(去毒炒各五錢)甘草(炙)芎
藭(各二錢五分)麝香(一錢叧研)為末每服一二錢水煎
大青膏治傷風吐瀉身温氣熱驚搐
天麻青黛(各一錢)白附子亁蝎(去毒)烏稍蛇
(肉酒浸焙)硃砂天竺黃(二錢)麝香(二分)
右為末生蜜和膏每服一豆粒許月中兒用半粒薄
荷湯化下
百祥丸治痘瘡黑陷及𠻳而吐青綠水
紅牙大戟(隂亁漿水煮軟去骨復入原汁中煮)
右焙亁為末水丸粟米大每服十丸赤芝蔴湯送下
牛李膏治痘瘡黑陷
牛李子一味杵汁石器内熬膏每服皂子大煎杏膠
湯化下
雄黃散治痘後牙齦生疳蝕瘡
雄黃(一錢)銅綠(二錢)同研細量瘡大小亁糝其上
歸脾湯治乳母脾經氣鬱致兒為患
人參白术茯神黃茋龍眼肉(各二)
(錢)遠志(一錢)酸棗仁木香甘草(炙三分)
右薑棗水煎服加柴胡山梔名加味歸脾湯
越鞠丸治乳母六鬱傳兒為患或胸滿吐酸齒痛
瘡疥等症
蒼术神麹(炒)香附子山查山梔(炒)
芎藭麥芽(炒各等分)
右為末水調神麹糊丸桐子大每服二三十丸白滚
湯下子母並服
安神丸治邪熱驚啼心肝壯熱面黃頰赤
麥門冬(去心焙)牙硝白茯苓亁山藥寒
水石甘草(各五錢)硃砂(一兩)龍腦(二分半)
右為末煉蜜丸芡實大每服半丸砂糖水化下
花火膏治夜啼
燈花一顆塗乳上令兒吮之
蟬蜕鈎藤散治肚疼驚啼
鈎藤天麻茯苓芎藭白芍藥(各二)
(錢)甘草蟬蜕(各一錢)每服一錢燈心湯下
羚羊角丸治行遲
羚羊角(鎊)虎脛骨(醋炙黃)生地黃(焙)酸棗仁
白茯苓(各五錢)肉桂防風當歸黃茋(各二)
(錢五分)
右為末煉蜜丸每服一皂子大白湯化下
止汗散治睡而自汗
故蒲扇一把燒存性研為末每服三錢温酒調下
當歸六黃湯治血虚不足虚火内動盜汗不止
當歸熟地黃黃茋(炒)黃柏(以下俱炒黑)黃芩
黃連生地黃(各等分)每服二錢水煎服
團參湯治心血虚熱自汗盜汗
人參當歸(各等分)
右用猪心一片每服三錢水煎服
參附湯治禀賦不足上氣喘急自汗盜汗或病久
陽氣脱陷急宜服之
人參(五錢)附子(泡一兩)每服一錢薑水煎
人參養榮湯治脾肺俱虚發熱惡寒肢體瘦倦食
少作瀉或久病虚損口亁食少欬而下痢驚熱自汗
白芍藥(一錢五分)人參陳皮黃茋(蜜炙)桂心
當歸白术(炒)甘草(炙各一錢)熟地黃五味子
(杵炒各七分)遠志(五分)每服二三錢薑棗水煎
浴體法治胎肥胎熱胎怯
烏蛇肉(酒浸焙)白礬青黛(各三錢)天麻(二錢)蝎尾(去)
(毒)硃砂(各五分)麝香(二分半)
右為末桃枝一握水煎浴之勿浴背
神效當歸膏治跌撲湯火等瘡不問已潰未潰
當歸黃蠟生地黃(各一兩)麻油(六兩)
右先將當歸地黃入油煎黑去渣入蠟熔化候冷攪
勻即成膏矣(以上皆直訣所載之方以下諸方皆取别本附入者)
保命散(秘方)治一切急驚慢驚痰涎湧塞手足抽搐目
直神昏夜啼畫倦吐乳瀉白種種惡症
珍珠牛黃(各三分)琥珀(五分)胆星白附子
蟬蜕(炙)天虫茯苓皂角防風
茯神(各二錢)天竺黃(研)橘紅甘草薄荷
硃砂(各一錢)天麻(三錢)全蝎(十箇酒洗焙)礞石(三錢煆)冰
片麝香(各三分)
右為末和勻每服一二分或用神麹糊丸麻子大每
服一二十丸量兒大小加減鈎藤一錢薄荷三分泡
湯下凡小兒有病即宜少與乳食若似驚風即宜斷
乳如欲食與米飲一勺必欲食乳須先將乳擠空然
後以空乳令吮否則乳下喉中即成頑痰雖神丹無
效俟少安漸與乳可也
治疳積方
不落水雞肝酒洗同黃蠟一錢頓熟去蠟吃
治赤痏方
寒水石黃柏黃連大黃鉛粉
枯礬白墡粉冰片青黛
右藥隨舉幾味研麻油調塗
治痘出眼中方
取田雞胆點之愈
治癩方不拘頭面遍身痛癢黃水出俱效
黃連(一兩)蛇床子(五錢)五棓子(一兩)輕粉(三錢)黃柏
(五錢)枯礬(五錢)川椒(二錢)冰片(一錢)同研麻油調塗
治骨蒸方
銀柴胡(八分)鮮骨皮(一錢酒洗)真青蒿(八分)川連(五分)犀
角(五分)丹皮(五分)甘草(三分)元參(一錢)竹葉(二十片)蘆
根(一兩)水煎服
治遺尿方(幼幼新書)
雞䏶胵(一具炙)桑螵蛸(三枚炒)甘草(三分炙)黃茋牡蠣
(各五錢煆)為粗末每用一錢水一盞煎去渣服
治牙疳方
人中白(一錢)枯礬(三分)紅褐子(一錢燒存性)雞肫皮(二錢煆)
霜梅(八分煆)雄黃(五分)硼砂(五分)銅青(三分)
右為末煎膿茶調搽吐出涎
治吐乳方(幼幼新書)
蓮子心(七枚焙)丁香(三粒)人參(三分)
右同研乳汁浸令兒吮食
治螳螂子方即妬乳也
青黛(一錢)元明粉(三錢)硼砂(一錢)薄荷(五分)冰片(一)
(分)
右同研細擦口内兩頥吐出涎一日用四五次
自古無螳螂子之病凡小兒變蒸之候每有口内微
腫惡乳之時名曰妬乳不治自愈其或不能坐視則
用此方塗口亦易愈近日海濱妖婦造割螳螂子之
法以騙人取利強者幸愈弱者俱死惟松江蘇州最
受其害蓋小兒兩頥内外皮有兩層中空處有脂膜
一塊人人皆然割去復生妖婦以此惑人人見果有
如螳螂子者遂相信不疑死而不悔深可憐憫除蘇
松之外天下並無有生螳螂子而死者斷不可為其
所愚而受害也
損小兒股内無力因跌而起一足不伸臀左右大
小不同腰脊歪斜脊骨高起俱屬不治或久而成毒
亦為廢人
蘭臺軌範卷八
