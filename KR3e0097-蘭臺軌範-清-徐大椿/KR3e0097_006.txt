蘭臺軌範卷六
吳江徐大椿撰
積聚癥痞
靈素
靈百病始生篇黃帝問於岐伯曰夫百病之始生也皆
生於風雨寒暑清濕喜怒喜怒不節則傷臟風雨則傷
上清濕則傷下三部之氣所傷異類願聞其會岐伯曰
三部之氣各不同或起於隂或起於陽請言其方喜怒
不節則傷臟臟傷則病起於隂也清濕襲虚則病起於
下風雨襲虚則病起於上是謂三部至於其淫泆不可
勝數黃帝曰積之始生至其已成奈何岐伯曰積之
始生得寒乃生(四字乃成積之總訣)厥乃成積也黃帝曰其成積
奈何岐伯曰厥氣生足悗悗生脛寒脛寒則血氣凝濇
血氣凝濇則寒氣上入於腸胃入於腸胃則䐜脹䐜脹
則腸外之汁沫迫聚不得散日以成積卒然多飲食則
腸滿起居不節用力過度則絡脈傷陽絡傷則血外溢
血外溢則衂血隂絡傷則血内溢血乃溢則後血(衂為陽經)
(之血宜凉後血為隂經之血宜温)腸胃之絡傷則血溢於腸外腸外有
寒汁沫與血相摶則并合凝聚不得散而積成矣(凡積未有)
(不因血而成者)卒然外中於寒若内傷於憂怒則氣上逆氣上
逆則六輸不通温氣不行凝血藴裏而不散津液濇滲
著而不去而積皆成矣六元正紀大論大積大聚不
可犯也衰其大半而止過則死骨空論任脈為病男
子内結七疝女子帶下瘕聚
息積素竒病論帝曰病脇下滿氣逆二三歲不已是
為何病岐伯曰病名曰息積此不妨於食不可灸刺積
為導引服藥藥不能獨治也(積最宜外治)
伏梁靈邪氣臟腑病形篇心脈微緩為伏梁在心下
上下行時唾血素腹中論帝曰人有身體髀骰䯒皆
腫環臍而痛是為何病岐伯曰病名伏梁此風根也其
氣溢於大腸而著於肓肓之原在臍下故環臍而痛也
不可動之動之為水溺濇之病
難經
病有積有聚何以别之然積者隂氣也聚者陽氣也故
隂沉而伏陽浮而動氣之所積名曰積氣之所聚名曰
聚故積者五臟所生聚者六腑所成也積者隂氣也其
始發有常處其痛不離其部上下有所終始左右有所
窮處聚者陽氣也其始發無根本上下無所留止其痛
無常處故以是别知積聚也五臟之積各有名乎以
何月何日得之然肝之積名曰肥氣在左脇下如覆杯
有頭足心之積名曰伏梁起臍上大如臂上至心下脾
之積名曰痞氣在胃脘腹大如盤肺之積名曰息賁在
右脇下覆大如杯腎之積名曰賁豚發於少腹上至心
下若豚狀或上或下無時
金匱
師曰病有奔豚有吐膿有驚怖有火邪此四部病皆從
驚發得之師曰奔豚病從少腹起上衝咽喉發作欲死
復還止皆從驚恐得之夫瘦人繞臍痛必有風冷榖
氣不行而反下之其氣必衝不衝心下則痞問曰病
有積有聚有䅽氣何謂也師曰積者臟病也終不移聚
者腑病也發作有時展轉痛移為可治䅽氣者脇下痛
按之則愈復發為䅽氣(積聚皆有形䅽氣則無形而有氣耳)病者腹滿按
之不痛為虚痛者為實可下之舌黃未下者下之黃自
去腹滿時減復如故此為寒當與温藥脈緊如轉
索無常者有宿食也薤不可共牛肉作羹食之成瘕
病韭亦然醋合酪食之令人血瘕
病源
癥瘕皆由寒温不調飲食不化與臟氣相摶結所生
也其病不動者直名為癥若病雖有結瘕而可推移者
名為癥瘕瘕者假也謂虚假可動也
鼈癥謂腹内有癥結如鼈之形狀有食鼈觸冷不消
生癥者有食諸雜物得冷不消變化而作者
蝨癥人有多蝨而性好嚙之所嚙既多腑臟虚弱不
能消之變化生癥患者見蝨必嚙之不能禁止時從下
部出亦能斃人
米癥人有好啞米轉久彌嗜啞之若不得米則胸中
清水出米不消化遂生癥結其人常思米不能飲食久
則斃
腹内有人聲有人腹内忽有人聲或學人語而相答
此乃不幸致生灾變非關經絡臟腑冷熱虚實所為也
(服雷丸可愈)
髮癥有人因飲食内悞有頭髮隨食成癥胸喉間如
有虫上下來去者是也
蛟龍病三月八日蛟龍子生在芹菜上人食芹菜入
腹變成蛟龍其病之狀發則如癲
魚癥有人胃氣虚弱者食生魚因為冷氣所摶不能
消之結成魚癥揣之有形狀如魚也
蛇癥人有食蛇不消因腹内生蛇瘕也亦有蛇之精
液誤入飲食内食之其狀常若饑而食則不下喉食至
胸内即吐出其病在腹摸揣亦有蛇狀謂蛇瘕也
酒瘕人有飲酒多而食榖少積久漸瘦遂常思酒不
得則吐多睡不復能食是胃中有虫使之然名為酒瘕
也
腹内有毛人因飲食内誤有毛隨食入腹則漸漸羸
瘦但此病不說别有證狀常自言因食毛以知之
積聚癥痞方
奔豚湯(金匱)奔豚氣上衝胸腹痛往來寒熱此主之
甘草川芎當歸(各二兩)半夏(四兩)黃芩(二兩)
生葛(五兩)芍藥(二兩)生薑(四兩)甘李根白皮(一升)
右九味以水二斗煮取五升温服一升日三夜一服
茯苓桂枝甘草大棗湯(金匱)發汗後臍下悸者欲作賁
豚此湯主之
桂枝(四兩)茯苓(半斤)甘草(二兩炙)大棗(十五枚)
右四味以甘爛水一斗先煮茯苓减二升内諸藥煮
取三升去渣温服一升日三服
桂枝加桂湯(金匱)發汗後燒針令其汗針處被寒核起
而赤者必發賁豚小腹上至心灸其核上各一
壯與此湯(此灸法不循穴道亦甚易)
即桂枝湯加桂二兩
備急丸(金匱)治寒氣冷食稽留胃中心腹滿痛大便不
通
大黃亁薑(各二兩)巴豆(一兩去皮研如脂)
右先搗大黃亁薑為末内巴豆合搗千杵和蜜丸如
豆大藏蜜器中勿洩氣候用每服三四丸煖水或酒
下
又主中惡心腹脹滿卒痛如錐刺氣急口噤如卒死
者捧頭起灌令下咽須臾當差不差更與三丸當腹
中鳴即吐利便差若口噤者須化從鼻孔用葦管吹
入自下於咽(此温下之法是口噤不能服藥者亦一法)
貪食食多不消心腹堅滿痛治之方(千金)
鹽(一升)水(三升)
右二味煮令鹽消分三服當吐出食便差
蛟龍病方(金匱)治春秋二時龍精帶入芹菜中人偶食
之為病發時手背腹滿痛不可忍
硬糖(二三升)日兩度服之吐出如蜥蜴三五枚差
療犬肉傷(金匱)治食犬肉不消心下堅或腹脹口亁大
渴心急發熱妄語如狂或洞下
杏仁(一升合皮熟研用)沸湯三升和汁分三服痢下肉片大
騐
療食鱠傷(金匱)治鱠食之在心胸間不化吐復不出速
下除之久成癥病
橘皮(一兩)大黃(二兩)朴硝(二兩)
右三味以水一大升煮至小升頓服即消
療鱠癥(金匱)治食鱠多不消結為癥病
馬鞭草搗汁飲之或以薑葉汁飲之一升亦消又可
服藥吐之
療蝨癥(千金)由嚙蝨在腹生長為蝨癥(按此病發服水銀)
故篾子(一枚)故梳子(一枚)
右二味各破為兩分先取一分燒灰末之又取一分
以水五升煮取一升頓服前末盡少時當病出無所
忌
療十年痃癖方(千金翼)
桃仁(去皮尖雙仁煮熬)豉(亁泡去皮熬搗篩各六升)蜀椒(去目閉口者生捣篩三升)亁
薑(捣篩三升)
右四味先搗桃仁如膏合搗千杵如亁可入少蜜和
搗令可丸如酸棗大空腹酒服三丸日三仍熨法
椒熨方(千金翼)
取新盆一口受一斗者鑽底上作三十餘孔孔上布
椒三合椒上布鹽鹽上安紙兩重上布冷灰一升冷
灰上安熱灰一升熱灰上安熱炭火如雞子大常令
盆熱底安薄氊其口以板蓋上以手捉勿令落仰卧
安於腹上逐病上及痛處自捉遣移熨之冷氣及癥
結皆從下部中作氣出七日一易椒鹽滿三七日百
病差乃止
破癖湯(千金翼)
白术枳實(炙)柴胡(各三兩)
右以水五升煮取二升分三服日三
備急熨癥方(千金翼)
吳茱萸(三升)以酒和煮熱布褁熨之
廣濟療鼈瘕(外臺)
白馬尿(一升五合)温服之令盡差
廣濟療米癥(外臺)其疾常欲食米若不得米則胸中出
清水
雞屎(一升)白米(五合)搗散用水一升頓服
療米癥羸瘦至死(外臺)
葱白(兩虎口切)烏梅(三十枚碎)
右二味以水三升宿漬烏梅使得極濃清晨噉葱白
隨飲烏梅汁盡頃之心腹煩欲吐即令出之三晨療
之當吐出米癥差無所忌
廣濟療髮癥(外臺)人因食誤食髮即胸間如有虫上下
惟欲飲油
油(一升)以香澤煎之大&KR0008;鐒貯之安病人頭邊以口
鼻臨油上勿令得飲及傳之鼻面令有香氣當呌喚
取飲不得與之必疲極眠睡其髮當從口出飲油人
專守視之并石灰一褁見癥出以灰粉手捉癥抽出
須臾抽盡即是髮也(竒法)
積塊丸治癥瘕積聚癖塊蠱積
京三稜莪术(各用醋煨)自然銅蛇含石(各燒研各二兩)
雄黃蜈蚣(各一錢二分焙研)木香(一錢半)銕花粉(用粳米醋炒一)
(錢)辰砂沉香(各八分)冰片(五分)蘆薈天竺黃
阿魏全蝎(焙亁各四錢)
右為末用雄猪胆汁丸如桐子大每服七八分(諸虫皆效)
治食索粉積方
用紫蘇煎濃汁加杏仁泥服之即散
易簡紅丸破癥消瘕
蓬术三稜橘皮青皮胡椒
亁薑阿魏礬紅
右水泛為丸每服六十丸薑湯下又小兒脾胃之症
極有神效
大七氣湯治一切癥瘕
三稜莪术(各煨切)青皮陳皮(去白)木香
藿香肉桂益智仁甘草(各七錢五分)
右㕮咀每服五錢水二盞煎至一盞食前服
半硫圓丸(局方)除積冷温脾胃一切痃癖大便冷閉
硫黃(明淨好者研令極細用柳木鎚子研過)半夏(湯洗七次焙亁為末)
右等分以生薑自然汁同熬入亁蒸餅末攪和勻入
臼内杵數百下圓如桐子大每服空心温酒或生薑
湯下十五丸至二十丸婦人醋湯下
髮癥飲油方(夏子竒疾方)
雄黃(半兩)
右為末水調服之虫自出
食髮成瘕方
猪脂(二升)酒(三升)
右以水煮三沸温服日三
酒鼈氣鼈血鼈方(直指方)治平時嗜酒血入於酒為酒鼈
任氣血凝於氣為氣鼈虚勞痼冷敗血襍痰為血鼈
或附脇背或隠腸腹須急治之
生硫黃末以老酒調下時時服之(此味人多畏之不敢輕服其實性甚)
(和緩目覩有人服數斤全無所害惟肌膚色黃而已)
蛇癥方(千金翼)
白馬尾切細酒服初服五分一七次服三分一七更
服二分一七不可頓服殺人
蛟龍病方
唐明皇襍錄云有黃門奉使交廣回太醫周顧曰此
人腹中有蛟龍上驚問對曰臣馳馬大庾嶺熱困且
渴遂飲澗水竟腹中堅痞如石周遂以石硝雄黃煮
服之立吐一物長數寸大如指視之鱗甲皆具此疾
遂愈
蛇瘕(危氏方)治面光發熱如火炙
蒜汁一盌飲之吐出如蛇即愈
腹内蛇癥方(易簡)
誤食菜中蛇精成蛇瘕或食蛇肉成瘕腹中常饑食
物即吐以赤足蜈蚣一條炙研末酒服
血瘕方(甄氏)
鼈甲大黃琥珀(等分)
右三味作散酒服二錢少時惡血即下若婦人小腸
中血下盡即休服也
虱瘕喜食血
用極舊木梳煆灰服
婦人狐瘕方(外臺)因月水來或悲或驚或逢疾風暴雨
被濕致成狐瘕精神恍惚令人月水不通胸脇腰背
痛引隂中小便難嗜食欲吐如有孕狀其瘕手足成
形者殺人未成者可治
用新鼠一枚以新絮褁之黃泥固住入地坑中桑薪
燒其上一日夜取出去絮入桂心末六銖為末酒服
方寸七不過一二服當自下
瓜蒂散(金匱)大承氣湯小承氣湯調胃承氣
湯(以上四方俱見傷寒)保和丸(丹溪)枳术丸(潔古)皂礬平胃散
感應丸(上四方見通治)阿魏撞氣丸(方見膈吐)蛇含石丸(即禹餘粮丸見)
(臌脹)
蟲(附狐惑)
靈樞
上膈篇虫為下膈(其詳備載膈症門)
虫瘕蛟蛕厥病篇腸中有虫瘕及蛟蛕皆不可取以
小針心腸痛憹作痛腫聚往來上下行痛有休止腹熱
喜渴涎出者是蛟蛕也以手聚按而堅持之無令得移
以大針刺之久持之虫不動乃出針也
金匱
蚘虫之為病令人吐涎心痛發作有時毒藥不止蚘
厥者當吐蚘令病者靜而復時煩此為臟寒蚘上入膈
故煩須臾復止得食而嘔又煩者蚘聞食臭出其人當
自吐蚘狐感之為病狀如傷寒默默欲眠目不得閉卧
起不安蝕於喉為惑蝕於隂為狐不欲飲食惡聞食臭
其面目乍赤乍黑乍白(此皆傷寒餘毒所結濕熱生虫也)
病源
九虫者一曰伏虫長四分二曰蚘虫長一尺三曰白虫
長一寸四曰肉虫狀如爛杏五曰肺虫狀如蚕六曰胃
虫狀如蝦蟆七曰弱虫狀如瓜瓣八曰赤虫狀如生肉
九曰蟯虫至細微形如菜虫伏虫羣虫之主也蚘虫貫
心則殺人白虫相生子孫轉大長至四五尺亦能殺人
肉虫令人煩滿肺虫令人咳𠻳胃虫令人嘔逆吐喜噦弱
虫又名膈虫令人多唾赤虫令人腸鳴蟯虫居胴腸多
則為痔極則為癩因人瘡處以生諸癰疽癬痿病疥齲
虫無所不為人亦不必盡有有亦不必盡多或偏無者
此諸虫依腸胃之間若腑臟氣實則不為害若虚則能
侵蝕隨其虫之動而能變成諸患也凡蠱毒有數種
皆是變感之氣人有故造作之多取虫蛇之類以器皿
盛貯任其自相噉擊惟有一物獨在者即為之蠱便能
變感隨逐酒食為人患禍患禍於他則蠱主吉利所以
不羈之徒畜事之
齒慝是虫食齒至斷膿爛汁臭如屯之收故謂之慝
齒
虫方
甘草粉蜜湯(金匱)蚘虫之為病令人吐涎心痛發作有
時毒藥不止此湯主之
甘草(二兩)粉(一兩)蜜(四兩)
右以水三升煮甘草取二升去滓内粉蜜攪令和煎
如薄粥温服一升差即止
烏梅丸治病者靜而時煩因臟寒蚘上入其膈為
蚘厥當吐蚘
烏梅(三百個)黃連(一斤)黃檗(六兩)亁薑(十兩)附子(六枚泡)
蜀椒(四兩熬去汗)桂枝(六兩)細辛(六兩)人參(六兩)當歸(四)
(兩)
右十味異搗篩合治之以苦酒漬烏梅一宿去核蒸
之五升米下飯熟搗成泥和藥令相得内臼中與蜜
杵二千下丸如梧桐子大先食飲服十丸日三服稍
加至二十丸禁生冷滑物臭食等
療蚘虫攻心腹痛(千金)
用石榴根搗取汁平旦服亦可水煎
療虫蝕下部(千金)
胡粉雄黃
右二味各等分為末著榖道中亦治小兒
療傷寒慝病(千金)
取生雞子小頭叩出白入漆一合熟和攪令極調當
沫出更内著殼中仰吞之食頃或半日乃吐下虫劇
者再服虫盡熱除病愈
追虫丸(八陣)治一切虫積
黑牽牛(取頭末)梹榔(各八兩)雷丸(醋炙)南木香(各二兩為末)茵
蔯(二兩)大皂角苦楝皮(各一兩)
右煎濃汁水為丸菉豆大大人每服四錢小兒三錢
或二錢或一錢半量人虚實用砂糖水吞下待追去
惡毒虫積二三次方以粥補之(按濃煎汁水為丸原本如此必有誤字竟)
(將水泛丸可也)
下虫丸追虫取積
苦楝皮(根皮為上樹面次之去面上粗皮)
右為末麺糊丸彈子大如欲服藥宜戒午飯晡時預
食油煎雞卵餅一二個待上床時白滚湯化下一丸
至五更取下異虫為效
療寸白虫
榧子梹榔蕪荑(各等分)為末每二錢温酒調
服先吃燒牛肉脯後服食水瀉永除
又方
榧子(四十九粒去皮)以月上旬平旦空心服七枚日服盡虫
消成水永瘥又云食實七枚七日滿虫化為水
療濕慝虫(千金翼)此症多是熱病後或久下不止或有客
熱結在腹中或遇暑濕凉氣者多生此病病亦有燥
慝不甚洩痢而下部瘡癢不問燥濕久則殺人為病
診齒無色舌上盡白甚者滿口有瘡四肢沉重喜眠
如此者為虫下食其肛肛爛盡見五臟即死矣
黃連生薑(切各十兩)艾葉(八兩)苦參(四兩)
右四味㕮咀以水一斗煮取三升為三服日三
療蛔虫病由勞熱傷心有虫名蛔虫長一尺貫心
則死
雷丸(熬)橘皮桃仁(各五分)狼牙(六分)貫衆(三枚)
蕪荑青葙子亁漆(熬各四分)亂髮(如雞子燒)殭蚕(二十)
(枚熬)
右十味搗篩蜜丸以飲及酒空腹服二七丸日再服
療百虫方(外臺)
石榴皮(東引者一握去瘡皮)梹榔(七枚)
右以水二升煎減半頓服欲服時先嚼鹿脯咽汁即
進之每月一二三日吃藥必瘥以虫頭向上月三五
以後不效以虫頭向下也服藥前一日莫食其虫吃
藥之後或痢出或内消皆瘥忌食生膾白酒諸冷物
一月餘
鶴虱散(外臺)療蛔虫心痛
鶴虱二分末温酢一盞和服之虫當出
胡粉丸(外臺)療心痛不可忍似蛔虫者
生胡麻(一合)胡粉(半合熬捣)
右二味先以猪肉脯一斤空腹啖咽汁勿咽肉後取
胡粉和胡麻搜作丸以少清酒使成頓服盡十歲以
上增減忌生冷猪血魚雞蒜醋等七日若是蛔虫吐
水者是也
甘草瀉心湯(金匱)治狐惑之為病狀如傷寒默默欲眠
目不閉卧起不安蝕於喉為惑蝕於隂為狐不欲飲
食惡聞食臭其面目乍赤乍黑乍白蝕於上部則聲
喝此湯主之蝕於下部則咽亁苦參湯洗之蝕於肛
者雄黃薰之
甘草(四兩)黃芩人參亁薑(各三兩)黃連(一兩)
大棗(十二枚)半夏(半升)
右七味水一斗煮取六升去滓再煎温服一升日三
服
苦參湯(金匱)苦參一升水一斗煎取七升去渣薰洗日
三
雄黃(金匱)
雄黃一味為末筒瓦二枚合之燒向肛薰之
赤小豆當歸散(金匱)病者脈數無熱微煩默默但欲卧
汗出初得之三四日目赤如鳩眼七八日目四&KR1475;黑
若能食者膿已成也此湯主之
赤小豆(三升浸令芽出曝亁)當歸
右二味杵為散漿水服方寸七日三服
療心痛欲死(外臺)
濃搗地黃汁和麺作冷淘不用鹽服一頓虫即出
蕪荑散治虫咬心痛欲騐之大痛不可忍或吐青
黃綠水涎沫或吐虫發有休止
蕪荑雷丸(各半兩)亁漆(碎研炒烟盡一兩)
右共為末每服三錢調和服
諸痛(頭心胃腰腹)
靈素
靈終始篇病痛者隂也痛而以手按之不得者隂也
素舉痛論視其五色黃赤為熱白為寒青黑為痛調
經論實者外堅充滿不可按之按之則痛虚者聶辟氣
不足按之則氣足以温之故快然而不痛隂陽應象
大論氣傷痛形氣腫故先痛而後腫者氣傷形也先腫
而後痛者形傷氣也痺論痛者寒氣多也有寒故痛
也
頭痛
靈素
靈經脈篇足太陽膀胱脈動則病衝頭痛目似脫項如
拔脊痛腰似折髀不可以曲膕如結踹如裂是為踝厥
督脈之别名曰長強挾膂上項散頭上下當肩脾左
右别走太陽入貫膂實則脊強虚則頭重足少陽胆
脈是主骨所生病者頭痛頷痛厥病篇真頭痛頭痛
甚腦盡痛手足寒至節死不治
素竒病論帝曰人有病頭痛以數歲不已此安得之名
為何病岐伯曰當有所犯大寒内至骨髓髓者以腦為
主腦逆故令頭痛齒亦痛病名曰厥逆
病源
鬲痰風厥頭痛風痰相結上衝於頭即令頭痛數歲
不已即連腦痛手足寒至節即死(真頭痛亦必有痰)
千金
卒頭痛頭痛如破非中冷又非中風是胸膈中痰厥氣
上衝名為厥頭痛吐之即差
頭痛方
頭痛方(千金翼)
葶藶子搗末以湯淋取汁洗頭良
又方(千金翼)
吳茱萸(三升)以水五升煮取三升以綿拭髮根良
厥頭痛吐方(外臺)治痰厥頭痛
但單煮茗作飲二三升許須臾適吐吐畢又飲能如
是數過劇者須吐胆汁乃止不損人
石膏散(寳鑑)
川芎石膏白芷(各等分)
右為末每服四錢煮茶清調下(此治風火頭痛之方)
透頂散(本事方)治偏正頭風夾腦風并一切頭風不問遠
年近日
細辛(三莖)瓜蒂(七分)丁香(三粒)糯米(七粒)腦子
麝香(各一黑豆大)
右將腦麝研細將前四味另研細然後合研令勻封
好患人在左右搐一大豆許良久出涎一升許則安
痛風餅子(聖惠)
五倍子全蝎土狗(各八分)
右為末醋丸作如錢大餅子發時再用醋潤透頂太
陽穴上炙熱貼之仍用帕子縛之啜濃茶睡覺自愈
止痛太陽丹(竒效)
天南星川芎(等分)
右為末同蓮鬚葱白搗爛作餅貼太陽痛處
氣攻頭痛方(竒效)
萆麻子乳香(等分)
右搗爛作餅貼太陽穴上如痛止急去頂上解開頭
髮出氣即去藥
治頭痛方(竒效)
用大蒜一顆去皮研取汁令病人仰卧以銅筯點少
許滴鼻中急令搐入腦眼中淚出差
玉液湯(濟生)治眉稜骨痛
半夏六錢泡湯七次切片作一服加生薑十片水煎
去渣納沉香末少許服
麢犀湯(濟生)治暗風頭旋眼黑昏眩倦怠痰涎壅盛骨
節疼痛
羚羊角屑旋覆花紫苑石膏甘
草(炙各一兩)細辛(半兩)前胡(七錢半)犀角屑(二錢半)
右藥每服三錢加生薑三片大棗一枚水煎服
秘方貼頭風熱病
大黃朴硝(等分)
右為末用井底泥捏作餅貼兩太陽穴(頭風皆屬寒此獨為熱不)
(可不備)
清震湯(保命)治頭面疙&KR1792;增寒拘急發熱狀如傷寒(即雷)
(頭風)
升麻蒼术(各四錢)荷葉(全者一個)水煎食後服(楊梅毒入頭亦)
(有此病當用治毒之方治之)
治頭内如虫蛀響此名天白蟻
用茶子末吹鼻中(此竒病不可不知)
玉真圓(本事方)治腎氣不足氣逆上行頭痛不可忍謂之
腎厥其脈舉之則弦按之則石堅
硫黃(二兩)石膏(煆通赤研)半夏(柴湯洗各一兩)硝石(一錢五分)
右為細末研勻生薑汁糊丸如梧子大隂亁每服二
十丸或薑湯或米飲下更灸關元穴百壯
茶調散(局方)治諸風上攻頭目昏重偏正頭疼鼻塞身
重及婦人血風攻疰太陽穴疼
白芷甘草羌活(各二兩)荆芥(去梗)川芎(各四兩)
細辛(去蘆一兩)防風(一兩半)薄荷(葉不見火八兩)
右為細末每服二錢食後茶清調下常服清頭目
頭風摩散(方見風門)
(頭風有偏正之殊其病皆在少陽陽明之絡以毫針刺痛處數穴立效其外有瘡毒入頭名楊梅頭痛此)
(乃外科之症另有治法)
心胃痛
靈樞
厥病篇厥心痛與背相控善瘈如從後觸其心傴倭者
腎心痛也厥心痛痛如以錐鍼刺其心心痛甚者脾心
痛也厥心痛色蒼蒼如死狀終日不得太息肝心痛也
厥心痛卧若徒居心痛間動作痛益甚色不變肺心痛
也真心痛手足凊至節心痛甚旦發夕死夕發旦死
千金
胸痺令人心中堅痞急痛肌中若痺絞痛如刺不能俯
仰胸前皮皆痛手不得犯短氣咳唾引痛咽塞痒燥時
欲嘔吐煩悶自汗出或引背痛不治數日死
外臺
九種心痛一虫二注三氣四悸五食六
飲七冷八熱九去來痛
惡注心痛中惡心痛心腹絞刺奄奄欲絶
(近人患心胃痛者甚多十人之中必有二三皆係痰飲留於心下久成飲囊發作輕重疎數雖各不同而)
(病因一轍治法以滌飲降氣為主凡病竟有時代之不同如近三十年中咳𠻳吐血者十人而五余少時)
(此病絶少亦不可解也)
心胃痛方
栝婁薤白白酒湯(金匱)胸痺之病喘息欬唾胸背痛短
氣寸口脈沉而遲關上小緊數此湯主之
栝婁(一枚捣)薤白(半斤)白酒(七升)
右三味同煮取三升分温再服
栝婁薤半夏湯(金匱)胸痺不得卧心痛徹背者此湯主
之
即前方加半夏半升
枳實薤桂枝湯(金匱)胸痺心中痞氣氣結在胸胸滿脇
下逆搶心此湯主之人參湯亦主之
枳實(四枚)厚朴(四兩)薤白(半斤)桂枝(一兩)栝婁(一枚捣)
右五味以水五升先煮枳實厚朴取二升去渣内諸
藥煮數沸分温三服
人參湯(金匱即理中湯)
茯苓杏仁甘草湯(金匱)胸痺胸中氣塞短氣此湯主之
橘枳薑湯亦主之
茯苓(三兩)杏仁(五十枚)甘草(一兩)
右三味以水一斗煮取五升温服一升日三不差更
服
橘皮枳實生薑湯(金匱)
橘皮(一升)枳實(三兩)生薑(半斤)
右三味以水五升煮取二升分温再服
薏苡仁附子散(金匱)胸痺緩急者此主之
薏苡仁(十五兩)大附子(十枚泡)
右二味杵為散服方寸七日三服
桂枝生薑枳實湯(金匱)心中痞諸逆心懸痛此湯主之
桂枝生薑(各三兩)枳實(五枚)
右三味以水六升煮取三升分温三服
赤石脂丸(金匱)心痛徹背背痛徹心此主之
蜀椒(一兩)烏頭(一分泡)附子(半兩)亁薑(一兩)赤脂(一兩)
右五味末之蜜丸如梧子大先食服一丸日三服不
知再加(此治大寒之症)
九痛丸(金匱)治九種心疼
附子(三兩泡)狼牙(一兩炙香)巴豆(一兩去皮心熬研如脂)人參亁
薑茱萸(各一兩)
右六味末之煉蜜丸如梧子大酒下強人初服三丸
日三服弱者二丸兼治卒中惡腹脹痛口不能言
又治連年積冷流注心胸痛并冷氣上衝落馬墜車
血疾等皆主之忌口如常法
大建中湯(金匱)心胸中大寒痛嘔不能飲食腹中寒上
衝皮起出見有頭足上下痛不可觸近此主之
蜀椒(二合去汗)亁薑(四兩)人參(二兩)
以水四升煮取二升去渣内膠飴一升微火煎取一
升半分温再服如一炊頃可飲粥二升後更服當一
日食糜温覆之
療胸痺心痛方(千金)
灸膻中百壯穴在鳩尾上一寸(此灸神效百壯灸瘡愈再灸非一日滿百)
(壯也)
熨背法(千金翼)治胸痺心背疼痛氣悶
烏頭細辛附子羌活蜀椒
桂心(各一兩)川芎(一兩三錢半)
右共為散以少醋拌綿褁微火炙令煖以熨背上
療心痛方(外臺)
生油半合温服瘥(此乃治虫痛之方)
海蛤丸(丹溪)治痰飲心痛
海蛤(燒灰為末過數日火毒散用)瓜蔞仁(研)
右以海蛤入瓜蔞内亁濕得所為丸每服五十丸
失笑散(經騐)治婦人心痛氣刺不可忍
五靈脂蒲黃(等分)
每用二錢醋熬膏入水煎服(此方治瘀血犯心)
鶴蝨散(外臺)胡粉丸(外臺)療心痛如虫嚙方(外臺)蕪荑
散(以上四方俱見虫門)平胃散(見通治)半夏瀉心湯(見膈吐)
腰痛
靈樞
經脈篇肝足厥隂也是動則病腰痛不可以俯仰終
始篇刺諸痛者其脈皆實從腰以上者手太隂陽明皆
主之從腰以下者足太隂陽明皆主之病在腰者取之
膕
病源
腎主腰脚腎經虚損風冷乘之故腰痛也又邪客於足
少隂之絡令人腰痛引小腹不可以仰息診其尺脈沉
主腰背痛尺寸俱浮直下此為督脈腰強痛
風濕腰痛勞傷腎氣經絡既虚或因卧濕當風風寒
乘虚摶於腎腎經與血氣相擊而腰痛
腎著腰痛腎主腰脚腎經虚則受風冷内有積水風
水相搏浸積於腎腎氣内著不能宣通故令腰痛其痛
狀身重腰冷腹重如帶五千錢如坐於水形狀如水不
渴小便自利飲食如故久久變為水病腎濕故也
背倭肝主筋而藏血血為隂氣為陽陽氣精則養神
柔則養筋隂陽和同則血氣調適共相榮養也邪不能
傷若虚則受風風寒摶於脊膂之筋冷則攣急故令背
倭
脇痛邪氣客於足少陽之絡令人脇痛欬汗出隂氣
擊於肝寒氣客於脈中則血泣脈急引脇與小腹診其
脈弦而急脇下如刀刺狀如飛尸至困不死(脇痛屬足少陽不屬)
(足厥隂)
腰痛方
甘薑苓术湯(金匱)腎著之病其人身體重腰中冷如坐
水中形如水狀反不渴小便自利飲食如故病屬下
焦身勞汗出衣裏冷濕久久得之腰以下冷痛腹重
如帶五千錢
甘草白术(各二兩)亁薑茯苓(各四兩)
右四味以水五升煮取三升分温三服腰中即温
青娥丸(局方)治腎虚為風冷所乘或處濕地或墜墮傷
損或因風寒皆令腰間似有物垂墜也悉主之
胡桃(二十個去殼皮)破故紙(酒炒六兩)蒜(四兩熬膏)杜仲(薑汁炒十六兩)
右共為末丸如桐子大温酒下婦人淡醋湯下三十
丸
加味小柴胡湯(良方)治傷寒脇痛
柴胡(二錢)半夏(一錢半)黃芩(二錢)人參(一錢五分)牡蠣粉(一)
(錢)枳殼(一錢)甘草(一錢)
右作一服薑五片紅棗二枚煎服
摩腰膏(丹溪)治老人腰痛婦人白帶
附子尖烏頭尖南星(各二錢半)硃砂雄黃
樟腦丁香(各一錢半)亁薑(一錢)麝香(大者五粒)
右共為末蜜丸龍眼大每一丸用生薑汁化開如厚
粥火上烘熱放掌上摩腰中候藥盡貼腰上即烘綿
衣縛定腰熱如火間二日用一丸(此法近有人專用此治形體之病凡)
(虚人老人頗有效騐其術甚行補又此方加入倭硫黃人參鹿茸沉香水安息等大之品摩虚損及老)
(人更妙俟又一法以蔴油黃蠟為丸如胡桃大烘熱摩腰上腰上熱然後紥好一丸可用數十次腹)
(中病亦可摩)
療腰痛方(良方)
杜仲肉蓯蓉破故紙人參當歸
秋石川巴戟鹿角霜(各等分)
右後末用猪腰子一個洗淨淡鹽湯泡過劈開兩邊
中間勿斷細花開用前藥滲入另用稀絹一塊包褁
綿紥外用小灌入酒少許紙封毋令走泄藥氣煮熟
取食之飲醇酒三杯立愈
又方(竒效)
胡桃肉補骨脂杜仲(各四兩)
右作二貼每貼用水二盞煎服
麋茸丸(本事)治腎虚腰痛
麋茸(一兩鹿角亦可)免絲子末(一兩)舶上茴香(半兩)
右為末用羊腎一對酒煮爛去膜研和丸桐子大如
羊腎少入酒糊佐之每服三五十丸温酒或鹽湯下
藥碁子(本事方)治腰腿痛氣滯
牽牛不拘多少用新瓦入火煿得通紅便將牽牛頓
在瓦上自然半生半熟不得撥動取末一兩入細研
硫黃一錢同研勻分三分每用白麺一匙水和捍開
切作碁子大五更初以水一盞煮熱連湯温送下如
住即己未住隔日再作予嘗有此疾每發止一服痛
止
二神丸(本事方)左金丸(俱見通治)
(按腰痛屬虚者固多而因風寒痰濕氣阻血凝者亦不少一概蠻補必成痼疾不可不審)
腹痛
金匱
趺陽脈微弦法當腹滿不滿者必便難兩胠疼痛此虚
寒從下上也當以温藥服之病者腹滿按之不痛為
虚痛者為實可下之舌黃者下之黃自去腹滿時減
復如故此為寒當與温藥夫中寒家喜欠其人清涕
出發熱色和者善嚏中寒其人下痢以裏虚也欲嚏
不能此人肚中寒夫瘦人繞臍痛必有風冷榖氣不
行而反下之其氣必衝不衝者心下則痞
傷寒論
病人不大便五六日繞臍痛煩躁發作有時者此有燥
屎故使不大便也太隂之為病腹滿而吐食不下自
痢益甚時腹自痛若下之必胸中結鞕傷寒五六日
腹中痛若轉氣下趣少腹者此欲自痢也
腹痛方
厚朴七物湯(金匱)病腹滿發熱十日脈浮而數飲食如
故此湯主之
厚朴(半斤)甘草大黃(各三兩)大棗(十枚)枳實(五枚)
桂枝(二兩)生薑(五兩)
右七味以水一斗煮取四升温服八合日三服嘔者
加半夏五合下痢去大黃寒多者加生薑至半斤
附子粳米湯(金匱)腹中寒氣雷鳴切痛胸脇逆滿嘔吐
此湯主之
附子(一枚泡)半夏(半升)甘草(一兩)大棗(十枚)粳米(半升)
右五味以水八升煮米熟湯成去滓温服一升日三
服
蒸臍法亦可隨病所在蒸之外科寒症亦能蒸散
丁香木香半夏南星川烏
歸身肉桂麝冰乳香大黃
硝山甲雄黃蟢窠白蔲
右為粗末放麺圈内上用銅皮一片多鑽細眼用艾
火灸銅皮上每日十餘火滿三百六十火病除藥味
亦可因症加減其藥用燒酒薑汁等拌濕
厚朴二物湯(金匱)痛而閉者此湯主之
厚朴八(兩)大黃(四兩)枳實(五枚)
右三味以水一斗二升先煮二味取五升内大黃煮
取三升温服一服以痢為度
大黃附子湯(金匱)脇下偏痛發熱其脈緊弦此寒也以
温藥下之宜此湯
大黃(三兩)附子(三枚泡)細辛(二兩)
以水五升煮取二升分温三服強人煮取二升半分
温三服服後如人行四五里進一服
黃連湯(見嘔吐)小建中湯(見虚勞)桂枝加大黃湯大柴
胡湯小柴胡湯大承氣湯桂枝加芍藥
湯理中湯四逆湯(以上俱見傷寒)蘇合丸(見通治)
脚氣(附轉筋)
千金
諸經方有脚氣之論古人少有此疾(脚氣之名金匱已載但患者少耳)
自永嘉南渡衣纓士人多有遭者有支法存仰道人等
並留意經方偏善斯術多獲全濟又宋齊之間釋門深
師述二公等諸家舊方為二十卷其脚弱一方近百餘
首魏周之代蓋無此病所以姚公集驗殊不慇懃徐王
撰錄未以為意特以三方鼎峙風教未一霜露不均寒
暑不等關西河北不識此疾自聖唐開闢無外南極之
地作鎮於彼往往皆遭近來中國士大夫亦有患者良
由今代風氣混同所致耳此病先從脚起因即脛腫時
人號為脚氣深師云脚弱者即其義也問風毒中人
隨處皆得作病何偏著於脚答曰人有五臟心脈經絡
所起在手十指餘三臟經絡所起在足十趾地之寒暑
風濕皆作蒸氣足常履之所以風毒之中人必先中脚
久而不瘥徧及四肢腹背頭項經云次傳間傳是也凡
脚氣皆感風毒所致(治脚氣必兼風此乃要訣)人多不即覺會因他
病一度始發或奄然大悶經兩三日乃覺庸醫不識作
餘病治莫不盡斃始起甚微飲食如故惟卒起脚屈弱
不能動為異耳黃帝云緩風濕痺是也有脚氣未覺
而頭項臂膞已有所苦諸處未知而心腹五内已有所
困或嘔食臭腹痛下痢二便不通衝悸不欲見光精神
昏憒迷忘錯亂壯熱頭痛身體酷冷疼痛轉筋頑痺緩
縱百節攣急小腹不仁等症皆脚氣狀貌也亦云風毒
脚氣之侯婦人亦爾又有産後取凉多中此毒其熱悶
掣瘲驚悸心煩嘔吐氣上皆其候也又但覺臍下冷痞
愊愊然不快小便淋瀝即是其候頑弱名緩風疼痛為
濕痺熱者治以冷藥冷者療以熱藥以意消息之(諸病)
(皆然)心下急氣喘不停自汗脈促嘔吐不止者死凡脚
氣皆由氣實而死終無一人服藥致虚而殂故不得大
補亦不可大瀉(凡治病大段相同)脚氣其人黑瘦者易治肥大
肉厚赤白者難治瘦人肉硬肥人肉軟也(外症亦同)脚氣有
腫者有不腫者其小腹頑痺不仁者脚多不腫小腹頑
後不過三五日即令人嘔吐名脚氣入心如此者難治
以腎水尅心火也初得脚弱便速灸之服竹瀝湯灸
訖服八風散無不瘥者若但灸不服藥但服藥不灸後
必更發
脚氣當灸之穴
初灸風市次伏兔次犢鼻次膝兩眼次三里
次上廉次下廉次絶骨
病源
脚氣疼不仁由風濕毒氣與血氣相摶故疼邪在膚
腠則血氣澁而皮膚厚搔之如膈衣故不仁
脚氣痺攣風毒摶於經風濕乘於血故令痺攣也
脚氣心腹脹急風濕毒氣從脚上入於内與臟氣相
搏結聚不散故心腹脹急
脚氣腫滿由風濕毒氣搏於腎經則腎氣不能宣通
水液使傳於小腸反漬於皮膚故腫滿也
脚氣驚悸由温濕挾風毒初客膚腠後經腑臟與神
氣相搏則心驚悸也
脚氣轉筋靈樞四時氣篇轉筋於陽治其陽轉筋於
隂治其隂本輸篇轉筋者立而取之可令遂已
脚氣方
礬石湯(金匱)治脚氣衝心
礬石(二兩)以漿水一斗五升煎浸脚良
第一竹瀝湯(千金)治兩脚痺弱或轉筋皮肉不仁腹脹
起如腫按之不陷心中惡不欲食或患冷方
竹瀝(五升)甘草秦芄葛根黃芩
麻黃防己細辛桂心亁薑(各一兩)
防風升麻(各一兩半)茯苓(二兩)附子(二枚)杏仁(五十枚)
右十五味以水七升合竹瀝煮取三升分三服取汗
(此脚氣主方多治風之藥)
烏麻酒(千金)治風虚氣滿脚疼痺攣弱不能行
烏麻(五升)微熬搗酒漬一宿隨所能飲之盡更作
茱萸木瓜湯治脚氣衝心悶亂不識人手足脈欲
絶
吳茱萸(半兩)木瓜(一兩)梹榔(二兩)生薑(五片)水煎服
蘇子粥(養老書)治老人脚氣毒悶身體不仁行履不能
紫蘇子(五合熬研細以水投取汁)粳米(四合淨洗淘)
右煮作粥臨熟下蘇汁調之空心食之日一服亦温
中
杉木湯(本事方)唐柳柳州云元和十二年二月得脚氣夜
半痞絶脇有塊大如石且死困塞不知人三日滎陽
鄭洵美杉木湯服半日食頃大小便三次氣通塊散
用杉木節一大升橘葉一升無葉以皮代之大腹梹
榔七個合子碎之童子小便三大升共煮一升半分
二服若一服得快痢停後服
梹榔散(活人書)治脚腫
橘葉(一大握)沙木(一握)小便(一盞)酒(盞同以藥煎)
右煎數沸調梹榔末二錢食後服(即前方變法)
木瓜散(活人書)治脚氣
大腹皮(一枚)紫蘇(一分)亁木瓜(一分)甘草(一分炙)木香
(一分)羌活(一分)
右細剉為散分作三服每用白水一盞煎至半盞去
滓通口服
雞屎白散(金匱)轉筋之為病其人臂脚直脈上下行微
弦轉筋入腹者
雞屎白一味為散取方寸匕以水六合和温服
療轉筋方(外臺)
以鹽一升水一升半作湯洗漬良
延效療轉筋(外臺)并治渾身轉筋
煖水稍熱於浴斛中坐浸須臾便差如湯沃雪
轉筋灸法(外臺)
轉筋在兩臂若胸脇者灸手掌白肉際七壯在十
指者灸手踝骨上七壯在脛骨者灸膝下廉筋上
三壯又法灸涌泉七壯亦可灸大都七壯(穴在足大母指)
(本節内側白肉際)腹脹轉筋者灸臍上一寸十四壯
烏頭湯(見風痺)麻豆湯(見水腫)大活絡丹崔氏八味丸
(即腎氣丸俱見通治)
蘭臺軌範卷六
