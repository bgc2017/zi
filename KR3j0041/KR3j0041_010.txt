緯略卷十宋高似孫撰
孝碑
蔡邕題曹娥碑曰黃絹幼婦外孫虀臼魏武觀碑謂楊
修曰解不修曰解魏武曰卿未可言待我思之行三十
里曰吾已得之令修别記修曰黃絹色絲也絶字幼婦
少女也妙字外孫女子也好字虀臼受辛也辤字謂絶
妙好辤也魏武亦記之乃與修同嘆曰我才不如卿三
十里(世說)劉長卿詩舊石曹娥篆空山禹帝祠權德輿
詩黃絹碑文在青松隧路新此用黃絹二字惟劉孝綽
詩孝碑黃絹女神濤白鷺翔此二句妙甚用孝碑奇特
人所不致思也
守庚申
唐時衣冠往往守庚申如皮日休白樂天諸公是也道
士程紫霄有朝士夜會終南太乙觀拉師同守庚申師
作詩曰不守庚申亦不疑此心良與道相依玉皇已自
知行止任汝三彭說是非(洛中記異)三尸上尸青姑伐人
眼中尸白姑伐人五臟下尸血姑伐人胃命又曰一居
人頭令人多思欲好車馬一居人腸令人好飲食輕恚
怒一居人足令人好色喜殺凡庚申日三尸言人過古
語云三守庚申三尸伏七守庚申七尸滅(酉陽雜俎)甲子
庚申是中鬼錄(闕)青(闕)躁穢之日夫婦不可以同席當
清齋不寢(真誥)
鳳尾諾(笠澤叢書有說鳳尾諾)
齊高帝使江夏郡王學鳳尾一學便工帝以玉騏驎賜
之盖諸侯箋奏皆批曰諾諾字有尾若鳳焉盖花書也
有持二畫求售乃楊妃並馬上馬圖題陳宏二字筆力
甚清壯又如有兩墨跡如飛燕狀全類鳳尾者殊不可
曉徐考之迺江南李王花書陳宏者會稽人天寶間妙
於畫嘗寫明皇御容與太真二圖筆墨之妙不可贊嘆
韓子蒼詩翠華欲幸長生殿立馬樓前待貴妃尚覓君
王一回顧金鞍欲上故遲遲即此二圖也蔡天啓集中
亦有此詩程子山題宋㬇景晉待制所藏陳宏畫明皇
太真聮鑣圖太真上馬圖詩並轡春風禁籞遊外間底
事上心頭騎驢後日嘉陵道料得君王始欲愁阿環百
巧專恩寵自是三郎騃不知上馬未應渾乏力要回一
顧特遲遲余所得二圖即此本也
冰蠶
王貞白寄鄭谷詩曰火鼠重燒布冰蠶獨繭絲直須天
上手裁作領巾披陳標詩吳女秋機織曙霜冰蠶吞線
月盈箱皮日休詩毫端白獺脂猶濕指下冰蠶子欲飛
樂府雜錄曰康老子嘗買一舊錦褥有波斯見之乃
曰此冰蠶絲所織暑月陳于座則滿室清涼王子年
拾遺記曰東海圓嶠山有冰蠶長七寸有鱗角以霜雪
覆之始為繭其色五采織為文錦入水不濡入火不燎
青雲干吕
漢武帝時西域遠夷來貢云常占東風入律百旬不休
青雲干吕連月不散意中國有好道之君故搜奇藴而
貢神香步天林而清猛獸乘毳車以濟弱淵策驥足以
度飛沙(十洲記)唐清邊道大總管建安郡王攸宜禡牙
文曰青雲干吕白環入貢盖用此唐人曾以此命題試
進士令狐楚詩郁郁復紛紛青霄干吕雲王履貞詩異
方占瑞氣干吕見青雲
娘子兵
平陽公主聞高祖起義兵太原迺招集亡命以迎軍時
號娘子兵(劉餗隋唐嘉話)尉遲乙僧畫平陽公主像據鞍佩
櫜鞬唐初奇筆畫馬尤精好在韓幹上
比干墓銘
唐開元中偃師人耕地得古銅盤篆奇古其文曰右林
左泉後岡前道萬世之寧于焉是寶考之圖經乃比干
墓銘(東皋雜記)蘭亭續帖賜書堂帖皆有此篆
水麝
天寶中虞人獲水麝臍香皆水也每取以針刺之香氣
倍于肉麝(出芻香後譜)
辟寒香
漢武時外國貢辟寒香室中焚之雖大寒人必減衣(徐鉉)
(述異記)魏明帝時昆明國貢𠻳金鳥飼以真珠飲以龜
腦常吐金屑如粟鳥性畏寒處之小室水精為戶内外
通光名辟寒臺宫人以鳥吐金飾釵謂之辟寒金(洞冥記)
許渾詩還磨照寶鏡猶插辟寒金唐交趾國進犀一
株以金盤置于殿中暖氣襲人使者曰此辟寒犀也(王仁)
(裕開元天寶遺事)李商隠詩有云犀辟塵埃玉辟寒則玉亦
辟寒矣唐東夷所貢之玉長尺數寸積之可以燃鼎置
之室中不復挾纊當是此玉也又有却寒鳥者唐懿宗
朝賜公主出降簾云是此鳥骨織簾紫色而斑若玳瑁
懸簾則暖(物類相感志)
史叙事
晉張輔曰司馬遷叙三千年事五十萬言班固叙二百
年事乃八十萬言自昔史氏所書兩人一事則曰語在
某人傳晉書載王隠諫祖約奕棋一段幾二百字兩傳
俱出此為文煩矣(孔氏雜說)
䭅餅
人呼胡餅為鶻餅(胡骨切)又呼為䭅餅(戶烏切)然䭅字從食
從固王乂注曰䭅餅也今所謂䭅餅者即此義此字也
釋名曰餅并也搜掇麵使合并也胡餅言以胡麻著之
也崔鴻前趙錄曰石季龍諱胡改胡餅曰麻餅晉書曰
王長文在市中囓胡餅肅宗實錄曰楊國忠自入市衣
袖中盛胡餅緗素雜記曰張公所論有鬻胡餅者不曉
名之所謂易其名為爐餅以為胡餅者胡人所啗故曰
胡餅也趙毅大業雜記曰隋高祖意在忌胡器物涉胡
言者咸令改之胡床曰交床胡荽曰香荽胡瓜曰黃瓜
然江都執帝者乃令狐行達也
滕王蛺蝶圖
王建宫詞内中數日無呼喚寫得滕王蛺蝶圖酉陽雜
俎曰滕王畫蝶圖有數名江夏班大海眼小海眼村裏
來菜花子唐藝文志有滕王蛺蝶圖二卷滕王名元嬰
高祖子又有嗣滕王湛然畫蜂蟬燕雀能巧之外曲盡
情理(唐名畫錄)後山賦宗室畫詩滕王蛺蝶江都馬一紙千
金不當價用事精也
七入書府
徐堅多識典故七入書府(大唐遺事)應璩百一詩問我何功
德三入承明廬蘇頲詩最榮三入地還美再來時宋之
問詩三入文史林再拜神仙署此用承明三入事耳况
七入書府乎馬融以通博三入東觀亦非可及也
爾雅
爾雅注今所傳者郭璞孫炎耳所謂樊光爾雅注李巡
爾雅注沈璇爾雅集注已不可復見郭璞有爾雅圖江
灌有爾雅圖贊皆奇書是亦不減山海經圖也張揖既
作博雅劉伯莊又有續爾雅草木蟲魚該括略盡選中
惟郭璞特注上林賦張揖又注之他人不及其精確也
其他所謂孝經爾雅石經爾雅蜀爾雅蕃爾雅小爾雅
皆自成一書也
滕六降雪
晉州刺史蕭至忠將以臘日畋游有樵者于霍山見一
長人俄有彪兕鹿豕狐兔駢匝長人曰余玄冥使者奉
北帝命臘日有蕭使君畋獵汝等若干合鷹死若干合
箭死有老麋屈膝求救使者曰東谷嚴四善謀羣獸從
行薪者随覘之茅堂中有黃冠一人老麋哀請黃冠曰
若令滕六降雪巽二起風即蕭使君不復獵矣薪者回
未明風雪蕭使君果不出此雪中故事之奇詭也夫
有所謂豐隆屏翳則滕六巽二固為神矣以巽二為神
尤曉然神仙感遇傳曰葉仙韶遇雷神授以墨篆曰行
之可以致雷立功救人吾兄弟五人要聞雷聲但喚雷
大雷二此曰雷大雷二則雪可滕六風可巽二矣
答客難
東方朔答客難揚雄解嘲班固賓戲崔駰達旨崔寔答
議蔡邕釋誨陳琳應議皆出于客難而作然其雄放豪
特皆不能及也
紅靺鞨
文與可朱櫻歌金衣珍禽弄深樾禁籞朱櫻斑若纈上
幸離宫促薦新藤籃寶籠貂璫發凝霞作丸珠尚軟滴
露成津蜜初割君王日午坐猗蘭翡翠一盤紅靺鞨此
歌最稱奇絶然靺鞨二字人少用按唐寶記曰紅靺鞨
大如巨栗赤爛如朱櫻視之如不可觸觸之甚堅不可
破施此事于櫻桃尤為奇切不讀寶記未知文公用事
之妙也王元之櫻桃詩磊落火齊珠參差珊瑚叢便不
及
南史曰天竺國出火齊狀如雲母色如紫金有光耀
别之則如蟬翼積之則如紗縠之重沓王子年拾遺
記曰董偃常卧延清之室設火齊屏風張衡西京賦
曰翡翠火齊絡以美玉集韻曰琉璃火齊珠說文曰
火齊玫瑰也
乾坤一彈丸
蔣潁叔觀太史局銅渾儀詩日月雙連璧乾坤一彈丸
彈丸字出孔穎達曰天包地外猶雞卵之裹黃圓如彈
丸然漢書曰日月如連璧耳連璧二字出易坤靈圖曰
至德之明日月若合璧余愚見用日月雙旋蟻對之亦
佳旋蟻二字出抱朴子曰天圓如盖地方如棋局天(闕文)
(七字)蟻行磨上磨左旋蟻右去磨行速蟻不得已(闕文五字)對
彈丸尤妙
水精如意
李商隠詩水精如意玉連環下蔡城危莫破顔吳孫和
悦鄧夫人常置膝上弄水精如意悞傷夫人頰醫和白
獺髓雜玉琥珀屑為粉傅之瘡滅頰上猶有赤點如痣
視之益妍媚商隠詩正用此東坡梅花詩檀心已作龍
涎吐玉頰何勞獺髓醫亦用此也
北風圖
漢桓帝時劉褒畫雲漢圖見者皆熱又畫北風圖見者
復寒(博物志)隋朝官本有衛協畫北風圖一卷不復有
漢人之筆矣然古人多好以詩為圖陸探微有新臺圖
衛協又有黍離圖司馬昭又有豳風七月圖戴安道作
南都賦圖人尚以為有益而况以詩為圖乎
芸臺
傅亮詩柔茘迎時萋芳芸應節馥庾信詩芸香上筵閣
碑石向鴻都崔備詩舊帙芸香在空奩藥氣餘周朴詩
金馬門前馬芸香閣上香按魚豢典略曰芸香草也辟
紙蠧魚藏書臺稱芸臺藏書閣稱芸閣已上四詩皆言
香也許慎說文曰芸似苜蓿雜禮圖曰芸即蒿也葉似
邪蒿香美可食今江東人茹為生菜甚香古之祕閣以
辟書魚
徐陵謝饌啓
陳徐陵謝敕賜祀三皇五帝饌餘啓曰丼泉之殿舊禮
羲軒長樂之宮本圖堯舜東京晩世曠代無聞西漢盛
儀復覩今日金壺流十旬之氣玉案備千品之羞昔絳
羅為薦既延王母紫盖為壇允招太乙同斯美號理致
衆皇臣以餘年預陪清祀如登瑶席遂飲瓊漿如陵啓
所云則武帝丼泉之祀不止太乙文帝時詔繪古帝王
名臣像於殿壁又漢明帝好畫别立畫官詔博洽之士
班固賈逵輩取經史事畫之起伏羲凡五十謂之畫贊
此所謂長樂之宮本圖堯舜也
金仙氏
楊文公龍泉金沙塔院記曰金仙氏之教有自來矣身
毒之國紀于山經竺乾之師聞于柱史西京名將得休
屠祭天之神東漢諸王為蒲塞桑門之供道之行也源
遠乎哉此可謂善用事最是山海經老子二事古今人
皆不曾用
昭華玉
帝堯見舜于二宫而問政試以五典舜遂舉八凱使佐
后土以揆八事八元使布五教于四方舜有大功二十
堯乃賜舜以昭華之玉老而命舜代以攝政昭華玉
者律琯也又曰昭華管秦府庫中玉笛也長二尺三寸
六孔吹之則見車馬山林隠鱗相次息並不復見其上
銘曰昭華之管(博物志)庾信詩更愛昭華玉還披蘭葉圖
胡文恭詩仙致昭華玉神來弱水香唯夏英公詩延喜
靈珪上昭華瑞琯中乃用琯字也
車渠椀
魏文帝車渠椀賦曰料珍怪之上美無兹椀之獨靈包
華文之光麗發符采而揚榮王粲車渠椀賦曰挺英才
於山嶽含隂陽之淑貞光清朗以内曜澤温潤而外津
曹植車渠椀賦曰惟斯椀之所生于涼風之峻湄隠神
璞于西野擬朝陽而發暉應瑒車渠椀賦曰惟斯椀之
奇瑋誕靈岳而奇生蔭碧條以納曜□朝霞而發榮潘
尼琉璃盌賦曰覽方貢之彼珍瑋兹椀之獨奇濟流沙
之絶險越葱嶺之峻危江總瑪瑙盌賦曰出崑崙之仙
阜觴玄洲之玉酒皆奇語
流蘇
流蘇是四角所繋盤線繪繡之毬五色同心而下垂者
流蘇帳者古人繋帳之四隅以為飾耳(張師正倦游錄)江總
詩銀床金屋挂流蘇寶鏡玉釵横珊瑚劉孝威詩機頂
挂流蘇機傍垂結綵徐陵詩流蘇金帳挂香囊織成羅
幔隠燈光温庭筠詞油壁車輕金犢肥流蘇帳曉春雞
早
若下水
吳錄曰長城若下酒張協七命曰荆南烏程豫北竹葉
即此酒也輿地志曰南岸曰上若北岸曰下若村人取
若下水釀酒醇美勝于雲陽又曰霅水亦若下之異名
七命所云荆南烏程豫北竹葉說者以荆南為荆州
然烏程縣在今湖州與荆州相去甚遠縣南五十步
有若溪夾溪悉生箭箬南岸曰上箬北岸曰下箬居
人取下箬水釀酒醇美俗稱箬下酒劉夢得駱駝橋
下蘋風起鸚鵡杯中箬下春即此也荆溪在縣南六
十里以其水為荆山出因名之張玄之山墟名云昔
漢荆王賈登此山因以為名所謂荆南烏程即荆溪
之南耳若以為荆州則烏程去荆州三千餘里封壤
大不相接矣以湖州圖經考之烏程縣以古有烏氏
程氏居此能醖酒因此名焉其荆溪别在長興縣西
南六十里此溪出荆山張協七命所云酒則荆南烏
程所謂荆南者荆溪之南也李賀詩樽有烏程酒為
君千里壽即此也宋景文公送張說赴吳興幕詩政
餘底處邀真賞洲上風□箬下杯
神氣
神者氣之子氣者神之母形者神之室氣清則神暢氣
濁則神昏氣亂則神勞氣衰則神去室空則形腐人以
神為道以道為生生道兩存故長生久視(出修真祕訣)欲養
神先須養氣養氣先須養腦養腦先須養精養精先須
養血養血先須養唾養唾先須養水而九還七返者大
而論之一年小而論之一日北斗一日一夜一周天天
降地騰從寅至申為七返却到坤為九還(修真秘訣)八公
有言食草者力食肉者勇食穀者智食氣者神(吐納經)
欲為道者口常吐死氣取生氣慎笑節語常思其形(陶弘)
(景真誥)
東坡論文選
文選編次無法去取失當齊梁文字衰陋蕭統尤為卑
弱如李陵五言皆偽今日觀淵明集可喜者甚多而獨
取數篇淵明作閑情賦正所謂國風好色而不淫正使
不及周南與屈宋所陳何異而統大譏之此小兒強解
事也予固不敢妄議如楚詞九歌凡十有一孰為可取
孰為可刪而文選僅取其半耳至若李龍眠作九歌圖
則國殤禮魂便不能畫矣然畫又非文選之比
屬車
隋志曰昔諸侯貳車九乘秦滅九國兼其車服故為八
十一乘漢猶不改武帝祠太一甘泉則盡用之明帝上
原陵又用之法駕三十六乘小駕十二乘隋開皇中大
駕十二乘法駕減半大業初屬車備八十一乘煬帝問
於閻毗毗曰此起于秦故張衡賦曰屬車九九是也
龜礎
吳王射堂柱礎皆如伏龜(徐鉉述記)袁宏宮賦曰海龜之礎宋
景文公作燕肅簡挽詩七兵榮贈册沈礎賁龜趺用龜礎
二字
白字本草
滕元發云一善醫者惟取本草白字藥用之多驗蘇子容
云黑者是漢人益之(東坡)本草一書豈可不熟如權德輿
詩中邦均禹貢上藥驗桐君李羣玉詩注藥陶貞白尋山
許遠游王績詩行披葛公注坐驗農皇帙杜甫詩藥纂西
極名兵流指諸掌李益詩草木分千品方書問六陳皆留
意于此者
寒具
桓玄愛重圖書每以示賓客有不好事者正食寒具以手
捉書畫大點汚玄惋惜移時自後每出法書輒令洗手(張彦)
(遠名畫記)所謂上有晉人寒具油者是也寒具二字出周禮籩
人注曰清朝未食先進寒具口實之籩(齊民要術)食經曰寒具
今之鐶餅也宋景文公詩客詠南窗蒲齒勝食無寒具畫
厨開然則劉禹錫佳話有寒具詩云纖手搓來玉數尋碧
油輕醮嫩黃深夜來春睡濃於酒壓匾佳人纏臂金迺以
捻頭為寒具也(即饊子也)東坡集有此詩言佳話謂之捻頭
古硯
唐人詩(偶忘姓名)癖性愛古物終歲求不得昨朝得古硯蘭河
灘之側波濤所擊觸背面生隟隙質狀朴且醜令人作不
得讀此詩可謂好事之至硯之瓌古可想矣劉禹錫詩(闕)
君灘頭揀石硯白帝城邊尋野蔬
瘞鶴銘
歐公曰瘞鶴銘題云華陽真逸撰刻于焦山之足按潤州圖
經云王羲之書然筆法不類羲之而類顏魯公華陽真逸顧
况道號碑無年月疑前後有人同斯號者杜子美詩山隂不
見換鵝經京口空傳瘞鶴銘真作右軍書矣按陶隠居畫傳
曰隠居號華陽真人晩號華陽真逸則瘞鶴銘為隠居不疑
及日休悼羽士詩大椿枯後新為記仙鶴亡來始有銘且言
前朝文集未有悼道士碑銘其用鶴銘可謂神奇
范蠡遊五湖圖
陳恭公判亳州遇生日親族多獻老人星圖姪世修獨獻
范蠡遊五湖圖且贊曰賢哉陶朱霸越平吳名遂身退扁
舟五湖公即日納印明日致仕(魏泰雜錄)隗囂傳曰范蠡收
責勾踐乘舟于五湖注曰計然云范蠡乘舟於五湖遊五
湖見此韓魏公初罷相出鎮長安或獻詩曰是非莫問門
前客得失須憑塞上翁引取碧油紅旆去鄴王臺畔醉春
風公以為然請守相州(畢仲詢幕府燕閒錄)
列女圖
此圖自密康公母至趙括母凡十五考之劉向傳乃仁智
一卷世傳龍眠李公麟所作然按隋朝官本有衛協畫列
女圖一卷隋王廣有列女仁智圖一卷陳公恩有列女貞
節圖仁智圖李氏之筆固當祖述于此又按後漢順烈梁
皇后常以列女畫于左右以自監戒(本紀)又後漢宋弘常燕
見御座新屛風圖畫列女帝顧視之弘正容言曰未見好
德如好色者光武即命撤之觀此則列女圖又始於漢矣
養生
太祖召華山陳摶問養生之術摶曰得便宜處再莫去上
大喜(胡訥見聞錄)任惠公晚年康強或問養生之術公曰讀
文選而有悟耳所謂石韞玉而山輝水含珠而川媚是也
(春明退朝錄)
宅經
凡宅東下西高富貴雄豪前高後下絶無門戶後高前下
多足牛馬凡宅地欲坦平名曰梁土後高前下名曰晉土
居之並吉西高東下名曰魯土居之富貴當出賢人前高
後下名曰楚土居之凶四面高中央下名曰衛土居之先
富後貧
碧落碑
絳有碑篆千餘字李陽冰愛之其中有碧落二字謂之碧
落碑後有識者云有唐十三祀龍集敦牂孝子李訓等為
母造道門尊像(唐潘遠記聞談)其一曰絳州碧落觀龍朔中刺史
李諶為母太妃追薦所造神人所篆(洛中紀異)沈羲飛昇有
白鹿青龍車羽衣持節以青玉界丹版拜羲為碧落侍
郎碧落天也(列仙傳)唐翟楚賢有碧落賦多奇語今錄
於此
散幽情于曩昔凝浩思于典墳太初與其太始高下
混其未分將視之而不見欲聽之而不聞爰及寥廓
其猶槖籥輕清為天而氤氲重濁為地而盤礴爾其
動也風雨如晦雷電共作爾其靜也體象皎鏡是開
碧落其色清瑩其狀冥寞雖離婁明目兮未能窮其
形其體浩瀚其勢瀰漫縱夸父逐日兮不能窮其畔
浮滄海兮氣渾暎青山兮色亂為萬物之羣首作衆
才之妙觀至妙至極至神至虚莫能測其末未能定
其初五石難補九野環舒星辰麗之而照曜日月憑
之而居諸非吾人之所仰實列仙之攸居爾乃遺塵
俗務遐躅養空棲無懲忿窒慾凌清高而自遠振羽
衣以相屬七日王君永别緱山之上千年丁令暫下
遼水之曲别有懷真俗外流念仙家撫龜鶴而增感
顧蜉蝣而自嗟乃鍊心清志洗煩蕩邪凝魂于祕府
馳妙于飱霞雲梯非遠天路還賒情恒寄于綿邈願
有託于靈槎
分風送船
荆州記曰洞庭湖神(一曰宫庭湖)遇客祈禱能分風送南北
船(拾遺記)漢曹毗詩分風為二擘流成兩劉剛詩迴艫
乘𣲖水舉櫂逐分風正謂此也漢鄭弘少時採薪得一
遺箭頃之有人覓箭問弘何所欲弘識其神人也答曰
常患若耶溪載薪為難願朝南風暮北風後果然世號
樵風水經曰鄭弘少以清節自居恒躬採伐用貿糧膳
每出入溪津常感神風送之村人貪藉風勢常依隨往
還有淹留者徒輩相謂曰汝不欲及鄭公風耶其感致
如此宋之問詩歸舟何路遠日暮便樵風秦系題鏡湖
野老所居詩湖裏尋君去樵風送往返孟浩然詩帆得
樵風送春逢榖雨晴皮日休詩海月為京信樵風送酒
船胡文恭公詩雨别荆臺夢風迴越水樵錢公輔詩仙
客常因一箭贈樵風長到五雲間允初徵鏡湖故事詩
將尋煉藥井更逐賣樵風楊億送越僧詩花雨六時飄
講席樵風千里送浮杯齊唐詩濯足樵風波振衣禹穴
巔吳奎詩樵風漾歸舟飄然一葉輕分風南北蓋不止
若耶溪也
賀雪
賀雪之禮起于唐李洞詩賀雪已成金殿夢看濤終負
石樓期劉庭琦詩姑射山中符聖壽芙蓉闕下降神車
李嶠詩大周天闕路今日降神車韋應物詩厠跡鵷鷺
末蹈舞豐年期正是賀雪時所作也然唐故事雪中多
宴羣臣宗楚客詩太乙天為水蓬萊雪作山徐彦伯詩
瓊樹留宸矚璇花入睿詞張說詩含花雪告豐李適詩
寫曜銜天藻呈祥拂御衣此皆是雪中侍宴應制也唐
類表有賀雨雪表一卷賀表亦始于此
五夜
漢舊儀曰中黃門待五夜謂甲乙丙丁戊也唐太宗所
謂甲夜理事乙夜觀書者本此顔氏家訓曰或問一夜
五更何所訓答曰漢魏以來謂甲夜乙夜丙夜丁夜戊
夜又謂之五更皆以五為節西都賦曰衛以嚴更之署
必以五為節者言自夕至旦經涉五時雖冬夏之晷長
短參差而盈不盡六縮不至四進退五時之間故曰五
更也唐韋珣嘗問劉禹錫曰五夜者甲乙丙丁戊相更
迭耳而又有子夜何耶晉時有子夜者善歌子夜女子
名也故李義山云鸎能歌子夜又云心酸子夜歌太白
亦有子夜歌行韋珣以子夜為五更之數非也又有所
謂午夜者為半夜時如日之午也李長吉七夕詩羅幃
午夜愁杜少陵所謂午夜漏聲催曉箭是也獨更點之
制無所著見韓愈詩雞三號更五點李郢詩江風徹曙
不成睡二十五點秋夜長李商隠詩金殿銷香閉綺籠
玉壺傳點咽銅龍惟此三詩言點也陳伏知道從軍五
更轉詩曰一更刁斗鳴校尉逴連城遥聞射鵰騎懸憚
將軍名二更愁未央高城寒夜長試將弓學月聊持劍
比霜三更夜警新横吹獨吟春強聽梅花落誤憶柳園
人四更星漢低落月與雲齊依稀北風裏胡笳雜馬嘶
五更催送籌曉色映山頭城烏初起堞更人悄下樓
禁城鐘鼓五更已竟而外間刻漏方交五更殺五更
後禁城不復更擊鐘需平明漏下二刻方椎鼓數十
聲門開唐王建詞每夜停燈熨御衣銀熏籠底火霏
霏遥聽帳裏君王覺上直鐘聲始得歸本朝王岐公
宫詞焚香先熨赭黃衣恐怕陽臺進御遲禁鼓六更
交早直歸來還是立班時質之二詞禁中更鼓不究
平曉者盖交更之際翼日當直宫女須以未曉前先
表受事則凡應奉早朝皆可夙辦若候正交五更始
來則不及事矣王建所謂上直鐘聲者禁中五更曉
鐘也岐公所謂六更者明宫殿五更之外更有一更
也其實宫中以外間四更促為五更耳至如郊祀大
祀車駕宿齋青城則齋殿門外内五更均促使短如
宫中常節至青城門外則五更平分須曉乃竟故奉
常禮皆於宫漏之外
圓覺
書說命厥德修罔覺只一覺字孟子以先知覺後知以
先覺覺後覺予將以斯道覺斯民也凡兩言之亦十字
圓覺經中說覺字及圓覺菩薩號共一百八十覺字是
何言之之切悟之之艱也如華嚴經梵行品一連用三
十七耶字又二耶字在前不連文此一品連用耶字之
勢甚衮衮是盖譯潤之功也
青硯
古人多用青硯盖端歙始著乎唐耳庾肩吾謝銅硯筆
格啟曰煙磨青石已踐孔子之壇管插銅龍還笑王生
之壁硯譜曰淄川金雀石色紺青聲如金玉又曰李後
主青石硯墨池中黃石如彈丸水常滿終日不耗後歸
朝陶穀見而異之硯大不可持乃取石彈丸去後主曰
惟此石彈丸能生水索之良苦陶碎之石破中有小魚
跳地上即死自是硯無復潤澤東坡雜說曰陸道士蓄
一硯圓首斧形色正青皆有斜月紋甚能光墨而宜筆
今山川記載蔡子池青石可為硯正此之類也
翠粲
陸放翁嘗問余曰比在成都市時見綵帛鋪牓曰翠色
真紅殊不曉所謂紅而曰翠何也余曰嵇康琴賦曰新
衣翠粲纓徽流芳班婕妤自悼賦曰紛翠粲兮紈素聲
翠粲取其鮮明也東坡牡丹詩一朵妖紅翠欲流盖取
鄉語放翁擊節大喜
少卿章岵嘗官于蜀持吳羅朔綾至官與川帛同染
紅後還京師經海潤吳朔之帛色皆渝變惟蜀者如
舊後詢蜀人之由乃云蜀之蓄蠶與他邦異當其眠
將起時以桑灰餵之故其色然世之重川紅多以染
之良盖不知由蠶所致也
卷什
沈約宋書謝靈運傳曰紛披風什五臣注曰十篇同卷
謂之什今之詩家作一篇遽曰什非也柳子厚答沈起
書云今乃五十篇之贈其數相什宋景文公詩棲遲自
樂周人什偃息終非魏國藩此方用得是
緯略卷十
