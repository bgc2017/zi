緯略卷八宋高似孫撰
通爾雅
漢武帝得鼠終軍知之曰厥號曰鼮其文如豹詔何以
知之對曰名見爾雅帝嘉之賜帛爾雅之業遂盛(郭璞爾雅)
(注何承天纂文)世祖大會靈臺得鼠熒熒光澤帝異之問羣
臣莫知對竇攸對曰鼠名鼨詔何以知之對曰名出爾
雅詔秘書審計如其言上喜賜帛諸侯子弟從之受爾
雅(三輔決錄)漢侍中劉秀表曰宣帝時使人發盤石于上
郡石室中有反縛一人時臣秀父向為諫議大夫謂此
貳負臣也詔問何以知之對曰出山海經其曰貳負之
臣曰危與貳負殺窫窳帝乃梏之疏屬之山桎其右足
反縛其手上大驚一時多奇之又孝武帝時有獻異
鳥者不知何以食之東方朔見之能言其名又言所當
食問朔何以知之曰山海經所出也此與通爾雅者如
合一揆矣
水事
淮南子曰九疑之南山事少而水事多水事二字妙甚
郄昂蚌鷸相持賦曰水濱父老以漁弋為事此句全學
南史所云㳂潮居民以鵝鴨為業也晁無咎䟦王右丞
捕魚圖有曰晩道吳江如此漁者業廉而事佚用事字
更好皮日休詩序曰各補茶事十數條林和靖詩亦曾
用茶事二字茶事尤精絶
孔硯
唐王嵩㠋孔子石硯賦曰旁積垂露中含偃波八字奇
特常人筆力不可到李賀青花紫石硯歌圓毫促點
聲清新孔硯寬頑何足云迺以為寬頑何也劉禹錫
硯詩闕里廟中空舊物開方竈下豈天然亦不以為然
也宋景文公摘粹曰河東舜廟中有大硯一方尋尺
刻文曰帝鴻氏之硯魯廟中有孔聖修六經硯方一尺
三寸中心已穿穴蜀犍為人得揚雄草玄硯如今制去
其圭角汾水王通廟中有通隋時續六經所磨硯伍緝
之從征記曰魯國孔廟中石硯一枚甚古朴孔子平生
時物也庾肩吾謝銅筆格啓曰煙磨青石已踐孔子之
壇當是青石也
笏
王子充笏賦曰殊相逸發奇文秀起此八字全如晉人
傳及世說中言句蔣防鎮圭賦曰雲虹發色冰雪成
姿上一句甚佳下一句恐玉非冰雪之潔耳然尸子曰
玉者色不如雪澤不如雨
東方朔有相笏經袁天綱又有相笏經郭先相笏經
陳混掌相笏經古相手板經六卷
熬波出素
張融作海賦文詞詭激獨與衆異以示鎮東將軍顧愷
之愷之曰卿此賦實高玄虚但恨不道鹽耳融即求筆
注曰漉沙構白熬波出素積雪中春飛霜暑路(晉書)此十
六字直可在玄虚之表王誕字茂世晉孝武帝崩從
叔尚書令珣為哀冊出本示誕誕曰猶少叙節物一句
誕便擥筆接其秋冬代變云霜繁廣除風迴高殿珣嘆
美而用之古人服善有如此者今世無此矣然融賦出
於自筆珣策乃誕益之尤為可服東坡詩柳絮才高不
道鹽直用融語三字也管子周禮注曰煮水世本曰
宿沙作煮鹽廣志亦曰煮鹽鹽鐵論曰煮海魯連子曰
煮沙益州記嶺表錄異皆用煎字融賦直曰熬波出人
意表宋景文詩濯錦萬梭催貢篚熬鹽千井算牢盆乃
用熬字景文雪詩鹽波熬巨浸縞頃界中田用鹽波甚
新
春秋列國文章
讀左氏傳甚愛鄭楚文章自典謨誓命以下無有而戰
國策楚漢春秋太史公取以約史者未可及也因悟為
命禆諶草創之世叔討論之行人子羽修飾之東里子
産潤色之其重複精詳至再至三如此文章安得不好
文筆遲速
武帝春秋二十九得皇太子枚皋與司馬相如作皇太
子生賦皋為文疾受詔輙成相如善為文而遲故所作
少(見漢書)顔延年與謝靈運俱以詞采齊名而遲速懸
絶文帝嘗敕各撰樂府北征篇延年受詔輙成靈運久
之乃就(宋書)葛稚川以為長卿製作雖遲而首尾温麗
枚皋雖敏而時有累句故知急行無善迹矣揚子雲又
謂軍旅之際戎馬之間飛書走檄必用枚皋廊廟之下
朝廷之中高文典策非相如不可
太玄法言
桓譚新論曰子雲新造法言太玄也人貴所聞賤所見
故輕易之若遇上好事必以太玄次五經也王充論衡
曰揚子雲作太玄法言張伯松不肯一觀以與並肩若
生于周世則為金匱也二子之論如一葛稚川曰充所
著論衡北方未有得之者蔡伯喈嘗到江東得之嘆其
文高度越諸子嗚呼世安得復見伯喈者乎稚川又曰
盧生問云蔡伯喈張平子才足著書正恐年遠旨深世
人不解故不著也余曰若如來言子雲亦不應作太玄
經也然穎容春秋例曰著作之事前有司馬遷揚雄後
有鄭衆班固近即馬融鄭玄遷史記不識畢公為文王
之子而言與周同姓揚雄法言不識六十四卦而云所
從來遠矣嗚呼難哉
幼文言
班固九歲作頌賦(東觀漢記)曹植十歲屬文(文選人名錄)阮
籍八歲庾闡九歲屬文(魏氏春秋)劉孝綽七歲屬文(南史)
丘遲八歲屬文庾肩吾何遜八歲賦詩陸從典八歲作
文(梁書)
葛洪論史記
西京雜記曰司馬遷發憤作史記一百三十篇先達稱
為良史之才其以伯夷居列傳之首以為善而無報也
次為項羽本紀以據高位者非關有德也及其叙屈原
賈誼辭旨抑揚悲而不傷亦一代之偉才然觀太史公
之言曰夫詩書隠約者欲遂其志之思故述往事思來
者嗟乎知遷之志洪其庶幾乎
玉蟾蜍
廣川王發晉靈公塜甚瓌壯器物皆朽不可别唯玉蟾
蜍一枚大如拳腹空容五合如新王取以盛水滴硯常
衮詩綴簾金翡翠賜硯玉蟾蜍劉禹錫詩玉蠩吐水
霞光淨綵翰搖風絳錦鮮胡文恭詩點筆乍驚蟾滴
漬(闕文五字)漿寒夏英公詩玉蟾分滴漬圓池宋景文
公詩獨憶王筠齋壁詠玉蠩飛溜入霞箋盖用此吳
融硯賦曰玉蟾一滳松煙四上上句四字妙甚用玉滴
佳
蘭賦
仲子陵幽蘭賦曰芬華外揚真正内積和氣所資精英
自得此十六字超出筆墨蹊徑吳筠竹賦曰契道合靈
表貞示節用道字貞字亦不在蘭賦下
鍊石補天
往古之時四極廢九州裂天不兼覆地不周載於是女
媧氏鍊五色石以補蒼天斷鼇足以立四極(出淮南子)蒼
天西北小闕庖犧見之惡不悦冶鑄五色石合為一乃
以補之(出異苑)歸美山山石紅丹赫若采繪峩峩秀上
切霄隣景名曰女媧石大風雨後天澄氣静聞絃管聲(王韶)
(之南康記)劉孝威曲水詩序曰女媧補石重華棄金唐人
鍊石補天賦曰天何言哉有闕則補持五石而是用俾
四時而能取成乎圓象故資可轉之功定彼乾儀盖俟
至堅之主所以裨覆幬仰周普磨礱入鍜成功豈濫于
宋人緝綴為勞至德何慙于山甫司空圖詩女媧只解
補青天不解煎膠黏日月崔桐詩補天留粉石縮地入
青山韓愈詩玉盌不磨著泥土青山孔出白石補李賀
詩女媧鍊石補天處石破天驚逗秋雨
屏風隔坐
鄭弘為太尉時舉第五倫為司空班次在下每正朔朝
見弘曲躬自卑上問知其故遂聽置雲母屏風分隔其
間(漢書)景帝時紀陟父亮為尚書令陟為中書令每朝
會詔以御屏風分隔其座(張勃吳錄)唐人試進士嘗以隔
座雲母屏風為題梁劉孝威謝敕賚畫屏風啓曰紀
亮所隔唯珍雲母武秋所顧止貴琉璃豈若寫帝臺之
基拂崑山之碧畫巧吳筆素踰魏賜馮商莫能賦李尤
誰敢銘此乃用紀氏故事也
十種琉璃
大秦國出青白黑黃赤綠紺縹紅紫十種琉璃(魏略)又有
五色玻璃紅色者最貴(玄中記)程氏繁露引魏書有天竺
國人至京自言能鑄石為五色琉璃於是採石鑄之所
謂琉璃者謂其如玉也若以石鑄之曾何足珍按廣雅
曰琉璃珠也韻集曰琉璃火齊珠也則知琉璃為玉物
也晉潘尼琉璃碗賦曰濟流沙之絶險越䓤嶺之峻危
於是遊西極望大蒙歷鍾山闚燭龍覲王母訪仙童取
琉璃之攸華詔曠世之良工纂玄儀以取象准三辰以
定容光映日曜圓盛月盈纖瑕罔麗飛塵靡停灼爍旁
燭表裏相形凝霜不足方其潔澄水不能喻其清剛過
金石勁勵瓊玉磨之不磷湼之不濁如潘尼所賦的非
以石鑄之者矣
碧
古人賦中最好用碧字張衡南都賦曰綠碧紫英青
雘丹縹左思吳都賦曰紫貝流黃縹碧素玉又蜀都賦
曰青珠黃環碧砮芒消李邕石賦曰苔蘚剥落雨露淋
漓冰碧藻曜繪畫紛披用冰碧二字尤佳廣志曰碧有
縹碧有綠碧出越巂說文曰碧石之美者矯世論曰碧
似玉唯猗頓能别之
木難
曹植樂府詩曰明珠交玉體珊瑚間木難廣志曰木難
珠黃色生東夷南越志曰木難金翅鳥口結沫所成碧
色珠也大秦土人珍之崔豹古今注以木難為莫難
水仙賦
余二十年前作水仙賦自恨筆力欠奇偉五年前楊仲
囦自蕭山致水仙花一二百本極盛乃以兩古銅洗藝
之學洛神賦體再作後水仙花賦頗愜人意近讀金樓
子云劉子玄好學有文才為水仙花賦時人以為不減
洛神賦余固不敢望知幾萬分一亦知名人製作自有
意會古人也(楊仲囦今名囦道)
畫二疎
晉王彪之詩序曰余求致仕詔累不聽因扇上有二疎
畫作詩一首以述其美王彪之詩不可見東坡有二疎
圖贊則二疎故事後人每以為圖然隋朝畫品有高貴
鄉公所畫祖二疎圖今當不復有此矣舊讀顧况詩有
云疎家父子錯挂冠梁鴻夫妻虚適越殊不可曉當有
激云爾
順下風
齊孔稚圭玄館碑曰赤松家石室之下神農行弟子之
敬廣成居崆峒之上軒帝稟順風之禮蓋用莊子黃帝
聞廣成子在崆峒之山故往見之廣成子南首而卧黃
帝順下風膝行而進再拜稽首而問焉稚圭下語瓌壯
如此越王請于范子稱曰寡人用夫子之計幸得成矣
寡人聞夫子之于隂陽進退之理預知未形來聽下風
(越絶書)聽下風聽於下風也
不喜俗人
嵇康與山巨源絶交書曰不喜俗人而嘗與之共事或
賓客盈坐鳴聲聒耳囂塵臭處千變百技在人目前阮
修性簡不修人事絶不喜見俗人誤相報遇輙便捨去
(臧榮緒晉書)晉人風尚高曠往往如此不止嵇阮而已
削藁
漢孔光典樞機十餘年時有所言輙削草藁周就素
重慎周密上封事輙削去草藁後漢樊弘謙柔畏慎
所上便宜及陳得失輙手自寫毁草藁皇甫嵩畏慎
前後上表陳其補益者百餘事皆手書毁藁魏陳羣
前後密諫得失每上封輙削草魏任嘏每納忠諫輙
手書壊本北齊封隆文首參經略奇謀異算密以啓
聞上書削草藁宋謝弘微每有獻朁及論時事必手
書焚草
罰酒
梁孝王遊忘憂之館集諸遊士使各為賦枚乘為柳賦
路喬如為鶴賦公孫詭為文鹿賦鄒陽為酒賦公孫乘
為月賦羊勝作屏風賦韓安國作風賦不成鄒陽代之
罰酒三升餘各賜絹五匹(出西京雜記)帝幸辟雍會命羣
臣賦詩侍中和逌尚書陳騫等作詩稽留有司奏免官
誥曰吾以闇昧愛好文雅廣延詩賦以知得失而乃爾
紛紜良用反側其和逌等各罰酒(魏志)石崇元康六年
從京出為征虜將軍有别廬在南縣界澗谷中時征西
大將軍王詡當還長安與衆賢共送往澗中晝夜遊宴
遂各賦詩不能者罰酒邑令潘豹散騎常侍劉邃南郡
太守石嶲各罰酒三勝(金谷園詩序)觀此三事則蘭亭修褉
賦詩不成者罰酒非止此也
楷書
晉中經簿曰有緗素書白縑楷書黃紙楷書白絹行書
二尺竹牒楷書白練絹楷書廣内置楷書吏自晉始唐
玄宗始以隸楷書易古文尚書今儒不識古文自唐開
元始宋景文公嘗言蘇頲撰朝覲壇頌曰有乩虞氏館
閣校讐官于乩字之右點曰疑不知有楊備者得古文
尚書釋文知乩字為古稽字此開元以隸楷書易古文
之失也
孔子因史作春秋
阮籍孔子誄曰養徒三千升堂七十潜神演思因史作
書(因史作書四字甚佳)
&KR2715;璧
楚明光者楚王大夫也昭王得&KR2715;氏璧欲以貢于趙王
于是遣明光奉璧之趙&KR2715;古和字(琴操)今善琴者傳卞和
操有其聲而亡其辭惟存一句可認云卞和三獻人不
識以余觀之非當時操也蔡邕記卞和楚野人嘗居山
耕種因得玉璞以獻于懷王王以為欺謾斬其足和作
操曰悠悠沂水經荆山兮精氣鬱決谷巖巖兮中有神
寶灼灼明兮穴山採玉難為功兮
雲夢
尚書曰雲夢土作又本朝太宗得古本尚書作雲土夢
作乂詔改禹貢從古本按孔安國注云雲夢之澤在江
南是不然也左傳曰吳入郢楚子涉睢濟江入于雲中
王寢盗攻之以戈擊王王奔鄖楚子自郢西走涉睢則
當出於江南其後涉江入于雲中遂奔鄖鄖今之安州
涉江而後至雲入雲然後至鄖則雲在江北也又曰鄭
伯如楚子産相楚子享之既享子産乃具田備王以田
江南之夢杜預注曰楚之雲夢跨江南北曰江南之夢
則雲在江北明矣
元豐中有郭思者能言漢沔間地理亦以為江南為
夢江北為雲予以左傳騐之思之說信然江南即今
之公安石首建寧等縣江北則玉沙監利景陵等縣
迺水之所委其地最下江南二浙水出稍高方土而
夢已作乂矣此古本之為允也以上皆筆談所記余
按寰宇記曰雲夢澤半在江南半在江北其水中平
土立半出寰宇記本樂史所撰史太宗時人則沈郭
未嘗見寰宇記也然沈辨未得其詳且周禮荆州云
其澤藪曰雲夢鄭康成注曰雲夢在華容禹貢云雲
土夢作乂昭三年左傳楚子與鄭伯田于江南之夢
又定四年楚子涉睢濟江入于雲中杜預云南郡枝
江縣西(一作南)有雲夢城江夏安陸縣東南亦有夢城
或曰南郡華容縣東南有巴丘湖江南之夢也雲夢
一澤而每處有名者司馬相如子虚賦云雲夢者方
九百里則此澤跨江南北亦可獨稱雲稱夢耶酈道
元水經謂自江陵東界為雲夢北界為雲夢之藪亦
不明指一處不可專以夢在江南雲在江北
玄圖
張衡玄圖曰玄者包含道德搆掩乾坤槖籥元氣稟受
無原又曰玄者無形之類自然之根作于太始莫之與
先其言冥眇契理如此殊少傳斯圖也
太素
易乾鑿度曰太素質之始也雄含物魂號曰太素(雌雄俱行)
(故能含物魂而生物也獨言雄主于陽故也)帝王世紀曰形變有質謂之
太素太素之前幽清寂寞不可為象惟虚惟無盖道之
根自道既建由無生有太素始萌萌而未兆謂之龐洪
盖道之幹既育萬物成體于是剛柔始分清濁始位天
成于外而體陽故圓以動盖道之質禮斗威儀曰二
十九萬一千八百六十歲而反太素冥莖乃道之根也
張衡靈憲注曰太素之前幽清玄静寂寞冥默不可
為象厥中惟靈如是永久焉斯為冥莖(揚雄覈靈賦曰太易之始太初)
(之先馮馮沈沈不可奮摶與此同意)由無生有太素始萌萌而未兆并體
同色坤屯不分(坤屯音渾沌)陳思王髑髏說曰昔太素氏
不仁勞我以體苦我以生今也幸變而之死是反吾之
真也阮籍通老論曰焉得松喬頥神太素逍遥區外
登我年祚陸機詩澄神玄漠流棲心太素域弭節欣高
視俟我大夢覺顧公直答陸機曰恢恢太素物物初基
在昔哲人觀衆濟時
天圓地方(内景外景)
單居離問曾子曰天圓而地方誠有之乎曾子曰天之
所生上首地之所生下首上首之謂圓下首之謂方如
識天圓而地方則是四角之不揜也參嘗聞之夫子曰
天道曰圓地道曰方方曰幽圓曰明明者吐氣是故外
景幽者含氣是故内景廣雅曰天圓廣南北二億三萬
三千五百里七十五步東西短減四步周六億十萬七
百里二十五步從地至天一億一萬六千七百八十一
里半下地至厚與天高等
天九野
吕氏春秋曰天有九野何謂九野中央曰鈞天東方曰
蒼天(尚書考靈曜曰舉天廣雅曰上天)東北方曰變天北方曰玄天西
北方曰幽天西方曰顥天(尚書考靈曜廣雅皆曰成天)西南方曰朱
天南方曰炎天(尚書考靈曜曰赤天)東南方曰陽天淮南子亦
曰天有九野春秋内事曰天有十二分次日月之所纏
也所謂十二分次者即分野也前人多與分野並言少
言天分翟楚賢碧落賦曰五石難補九野環舒星辰
麗之而照曜日月憑之而居諸盖用九野事也
天宇
梁元帝纂要曰天地四方曰六合四方上下謂之宇往
古來今謂之宙顔延年詩太微凝帝宇瑶光正神縣
用此宇字劉允濟天賦曰粲黃道以開域闢紫宫而
為宇徐彦伯南郊賦曰告紫宙之成功定皇天之寶
位王勃七夕賦曰霜凝碧宙水瑩丹霄用字皆新奇
渾天記
賀道養渾天記曰昔記天體者有三渾儀莫知其始書
曰璇璣玉衡以齊七政盖渾儀體也二曰宣夜夏殷之
法也三曰周髀周髀所造非周家術也近世復有四術
一曰方天興于王充二曰軒天起于姚信三曰穹天由
於虞喜皆以臆斷浮說不足觀也惟渾天之事徵驗不
疑此論精確
漢渾儀土圭
義熙起居注曰十四年相國表曰間者平長安獲張衡
所作渾儀土圭歷代寶器謹遣奉送歸之天府宋顔延
之請立渾天儀表曰張衡創物蔡邕造論戎夏相襲世
重其術臣昔奉使入關值大軍旋旆渾儀在路肆觀奇
秘絶代異寶旋及王府考諸前志誠應夙聞尚書璇璣
玉衡以齊七政崔瑗所謂數術窮天地制作侔造化經
志所云圖憲所本故體度不渝精測尚矣則七晷運變
無匪康時九代真觀不絶司歷臣夙懷末意懼于非任
今忝惟職統敢昧死以聞
月節
范子計然曰月行疾二十九日三十日間一與日合取
日之度以為月節(月節二字他書未之見也)
天雞
玄中記曰東南有桃都山上有大樹名曰桃都枝相去
三千里上有天雞日初出照此木天雞即鳴天下雞皆
随之物類相感志曰大荒東極至鬼府山臂焦山脚巨
洋海中昇載海日盖扶桑山有玉雞玉雞鳴則金雞鳴
金雞鳴則石鷄鳴石雞鳴則天下之雞鳴潮水應之
温庭筠詩漏轉霞高滄海低頗梨枕上聞天雞用天雞
也陳陶詩朝天半夜聞玉雞星斗離離礙龍翼用玉
雞也李白詩半壁見海日空中聞天雞
雲占
左氏傳曰哀公六年有雲如衆赤鳥夾日以飛楚子使
問太史太史曰其當王身乎若禜之可移於令尹司馬
也王曰除心腹之疾而置諸股肱何益終不禜京房易
飛候曰黑雲如羣羊奔如飛鳥五日必雨兵書曰有雲
如丹蛇随星後大戰殺將又曰雲如雌雉或如雄雞臨
城其城必降吳範占候秘訣曰有青雲如雉兔臨城營
軍敗走地鏡圖曰齊氣之見為牛雲氣占曰趙雲如牛
北夷之氣如牛蔡邕獨斷曰夏至日南方有赤雲如馬
者離氣也春秋元命苞曰堯母索扶升高丘有雲如彪
感已生皋陶以上所言鳥獸之形皆所以占雲也按兵
書又曰韓雲如布趙雲如牛楚雲如日宋雲如車魯雲
如馬衛雲如犬周雲如輪秦雲如美人魏雲如鼠齊雲
如絳衣越雲如龍頭蜀雲如囷吕氏春秋則曰水雲如
魚鱗山雲如草莽旱雲如煙雨雲如波魏子曰北夷之
氣象羣羊南夷之氣象船山海之氣象樓臺宫闕都邑
之氣象林木正此之謂
天賦
混成發粹(劉允濟天賦)養空栖無(翟楚賢碧落賦)名也者純陽之精
形也者太無之精(天行健賦)陽乃天之德隂乃地之符剛乃
天之義柔乃地之樞(陸肱乾坤為天地賦)天之道也存乎至輕(范榮)
(三無私賦)以上數語皆極其妙
裁成風雨
劉允濟天賦曰驅馭隂陽裁成風雨用裁成於風雨之
上方册中無此文章也
相雨
黃子發相雨書曰四方有濯魚雲疾者立雨濯魚雲遲
者少雨難至江漢雲疾者即日雨
(黃子發相雨書又曰常以戊申日候日欲入時日上有冠雲不問大小視四方黑者大雨青者小雨候日)
(始出日正中有雲覆日而四方有雲黑者大雨青者小雨四方有雲如羊如猪雨立至四方北斗中有雲)
(後五日大雨四方北斗中無雲惟河中有雲三枚相連狀如浴猪狶三日大雨以丙丁之辰四方無雲唯)
(漢中有者六十日風雨有常以六甲之日平旦清明東向望日始出時日上雲大小貫日中青者以甲)
(乙雨赤者丙丁雨白者庚辛雨黑者壬癸雨黃者戊己雨六甲日四方雲皆合者即雨以天方雨時視雲)
(有五色黑赤並見者即雹黃白雜見風多雨少青黑雜者雨随之必滂沛流潦京房易飛候曰凡候雨)
(以朔弦望雲漢四塞者皆當雨東風此日當雨有黑雲氣如覆船于日下當雨有黑雲氣如羊彘當暴雨)
(有異雲如水牛不出三日大雨有黑雲如羣羊奔如飛鳥五日必雨有雲如浮船皆為雨北斗獨有雲不)
(出五日大雨四望見青白雲名曰天塞之雲雨徵也有蒼黑雲細如杼軸蔽日月五日必雨雲如兩人提)
(鼓持桴皆為暴雨夫占雨之法盡錄於此)
雲扶日
洛書曰蒼帝起青雲扶日赤帝起赤雲扶日黃帝起黃
雲扶日白帝起白雲扶日權德輿詩更有觀臺稱賀
處黃雲扶日瑞昇平宋景文公詩雲路舊扶黃道日
霞觴深映六符天用此事又有所謂黃人捧日出道書
晏元獻公詩青帝回風初習習黃人捧日故遲遲
陽關三疊
陽關三疊今歌者每句再疊而已若通一首又是四疊
皆非是每句三唱以應三疊則叢然無復節奏有文勛
者得古本陽關每句皆再唱而第一句不疊迺知唐本
三疊如此樂天詩相逢且莫推辭醉聽唱陽關第四
聲自注云勸君更進一杯酒以此驗之若一句再疊則
此句為第五聲今為第四則第一句不疊審矣
樂石
嶧山碑曰刻此樂石人多不曉顔師古謂以泗濱磬石
作碑者也(封氏聞見記)爾雅曰魯國鄒縣有嶧山純石相
積連屬成山史記曰始皇二十八年上鄒嶧山立石刻
秦功德鄒山記曰山東西二十里南北十三里高秀獨
出積石相臨殆無壤土石間多孔穴洞達相通俗謂之
嶧孔(太平廣記)其石玲瓏秀潤宜于孤桐可中琴瑟疑嶧山
之石自可磬音不但泗濱之石也此碑後魏太武帝登
山使人排倒之邑人疲于供命聚薪其下焚之由是殘
缺不堪模搨
緯略卷八
