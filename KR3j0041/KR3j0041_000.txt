緯略雜家類二(雜考之屬)
提要
(臣)等謹案緯略十二卷宋高似孫撰似孫字
續古餘姚人淳熙十一年進士歷官校書郎
守處州似孫嘗輯經略史略子略集略騷略
及此書今惟子略騷略與此書存陳振孫書
錄觧題論其讀書以隠僻為博其作文以怪
澀為竒然考證之學正不嫌其博而是編所
引亦皆四庫所著錄非馮贄之流詭辭炫俗
者比固不得以隠僻譏也明沈士龍又稱其
愍騷招隠八風圍棋氍□禡牙之類全錄藝
文初學北堂御覧諸書無所增輯知宋世篇
集不復具存適用類書誇示宏肆是誠在所
不免周嬰巵林譏其悮引金樓子以劉休元
水仙賦為唐劉子元疎舛亦不能無然其言
篤實終出楊慎丹鉛諸錄之上亦考古者所
必資矣乾隆四十五年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
