繪事備考卷三
湖廣按察使王毓賢撰
唐
漢王元昌高祖第七子武德初封魯王十年改封漢王
少而英敏善畫能書為宗室儀表畫之傳世者
羸馬圖一獵騎圖二
鷹鶻圖一鞍馬圖一
韓王元嘉漢王之弟工畫龍馬虎豹則天朝拜太尉
滕王元嬰善丹青喜寫蛺蝶朱景元見其粉本謂能於
工巧之外别具妙理畫之傳世者
蛺蝶圖三
江都王緒霍王元軌之子太宗姪也能書畫而獨長於
鞍馬即杜工部詩所謂國初以來畫鞍馬神妙獨數
江都王是也官至金州刺史畫之傳世者
人馬圖一寫拳毛騧圖一
呈馬圖一
閻立德父毗在隋以丹青得名立德與弟立本俱得其
傳武德中為尚衣奉御造衮冕大裘六服咸有制度
貞觀中以將作大匠起翠微玉華宫稱旨拜工部尚
書封大安縣公卒後贈并州都督諡曰康畫之傳世
者
採芝太上像一遊行天王圖二
莊生馬知圖一右軍點翰圖一
沈約湖雁詩意圖二七曜像二
閻立本顯慶初代立德為工部尚書總章元年拜右相
封博陵縣公有應務之才兼精書畫嘗寫秦府十八
學士圖禇亮為贊貞觀中詔寫功臣二十四人於凌
烟閣帝自贊之時天下初定異國來朝凡諸圖本皆
其所畫也人物衣冠臺閣生態不窮遇像能變故天
下取則焉咸亨四年終於中書令諡文貞畫之傳世
者
三清像一元始像二
拱極圖一北帝像一
維摩像二五星像二
太白像一房宿像一
宣聖像一步輦圖一
取性圖二西域圖二
職貢圖二掃象圖一
十二神符一王右軍真一
行化太上像一傳法太上像一
巖居太上像一四子太上像一
太上西昇經一玉晨道君像一
延夀天尊像一木紋天尊像一
十二真君像一孔雀明王像一
觀音感應像一寫李思摩真一
魏徵進諫圖一飛錢驗符圖一
異國鬭寳圖一職貢獅子圖一
凌烟閣功臣圖一竇建德圖一
紫微北極大帝像一
混元上德皇帝像一
殷令名陳郡人與父不害俱工書畫
殷聞禮字大端善畫武德初為中書舍人兼弘文館侍
讀學士
殷仲容聞禮子工寫貌及花鳥用墨色而五采兼備初
任秘書丞光宅中為工部郎中申州刺史
張孝師官驃騎尉善畫嘗死而復生故状地獄氣候最
工吳道玄見之效其法作地獄變相畫之傳世者
傳法太上像一
范長夀學張僧繇畫能以風俗好尚作田家人物景致
皆極其情至於山川形勢屈曲向背分布遠近各有
條理人亦以為酷似僧繇也官止司徒校尉畫之傳
世者
醉道圖一醉真圖一
何長夀與范長夀同師法所畫多相類然一源而異派
論者次之傳世者
五嶽真官像一辰星像一
尉遲乙僧吐火羅國人貞觀初以善畫薦於朝授宿衞
官封郡公時呼其父跋質那為大尉遲乙僧為小尉
遲父子皆擅丹青其用筆之妙與閻立本相等畫之
傳世者
佛鋪圖一佛從像一
大悲像一明王像二
外國佛從圖一彌勒佛像一
外國人物圖一
劉孝師畫鳥雀竒變不測雖點畫無多而悉中樞要
靳智翼善寫人物品在范長夀之上
王定畫菩薩聖僧一往超詣貞觀中有盛名寫本草訓
戒圖功用甚大官至中散大夫尚方令
梁寬吳智敏同時善畫而智敏師於寬筆勢更俊
逸
康薩陀為振威校尉無所師承虛心妙悟初花晚葉變
態多端異獸珍禽形状各别
王知慎工寫貌與兄知敬俱善書官少府監
王韶應善山水人馬畫鬼神亦有氣勢
檀智敏畫棟宇樓臺極隂陽向背之妙師董伯仁官至
振武校尉畫之傳世者
游春戲藝圖一
楊須跋趙武端范龍樹周烏孫楊德紹
已上五人俱國初名手籍見内府
王弘太原人永徽中以畫馬得名
陳義武德丞相叔達之孫工寫貌玄宗少時與義相善
及即位特承恩遇歴南薰中尚等使銀青光禄大夫
少府監
殷&KR3066;殷季友許琨同州僧法明
已上四人並開元中名手善寫貌工人物嘗在内廷
侍直初奉詔圖麗正殿諸學士於含象亭殷&KR3066;殷季
友許琨等分貌之粉本既成獨未上絹張燕公以為
手雜不精乃奏令法明獨寫諸學士像圖畢進呈上
極稱善命蔵其本於畫院焉
杜庭睦喜寫故實畫明皇斫膾圖人物器具精采畢現
最為竒筆
錢國養左文通俱開元中人善寫貌
王陁子善山水峯巒極佳當時稱山水者必以陁子道
子為歸焉
吳侁作林泉遠景溪叟釣徒皆極幽致畫之傳世者
蕭翼賺蘭亭圖一
吳道子陽翟人少貧困游洛陽學書於張顛賀知章不
成棄而學畫遂造精微初得之於性情非藝習所能
至也為兖州瑕丘尉明皇聞其名召入供奉更名道
玄而以道子為字聲震天下早年行筆差細中年行
筆磊落如蓴菜條寫人物有八面生動之致凡傅采
但於焦墨痕中略施渲染自然超出縑素當世謂之
吳装張懷瓘嘗言吳生之畫下筆有神是僧繇後身
信不誣也供奉時為内教博士非得詔不妄畫官至
寧王友百代以下稱畫聖云宣和御府所蔵者
天尊像一佛會圖一
維摩像二菩薩像一
地蔵像一帝釋像二
辰星像一太白像一
熒惑像一羅㬋像二
計都像一五星像五
五星圖一天王像五
神王像二善神像九
雙林圖一列聖朝元圖一
木紋天尊像一熾盛光佛像一
阿彌陁佛像一三方如來像一
大護法神像十四孔雀明王像四
和修吉龍王像一觀音菩薩像二
温鉢羅龍王像一思維菩薩像一
跋難陀龍王像一孔雀明王像四
德叉伽龍王像一寳印菩薩像一
寳檀花菩薩像一慈氏菩薩像一
毗沙門天王像一請塔天王像一
太陽帝君像一二十八宿像一
托塔天王圖一護法天王像二
行道天王像一雲蓋天王像一
大悲菩薩像三等覺菩薩像一
如意菩薩像一天龍神將像一
摩那龍王像一檀相手印圖一
毗盧遮那佛像一二菩薩像一
南方寳生如來像一六甲神像一
北方妙聲如來像一
翟琰吳生弟子也吳生每畫落筆便去多使琰與張蔵
布色濃澹無不得所其自畫得名者
天尊聖像一太上像一
孔雀明王像一天王圖一
張蔵裁度麤快思若湧泉寺壁十間不旬而畢亦好細
畫然六法未及也
楊庭光雜畫山水佛像經變甚有似吳生處但下筆稍
細耳畫之傳世者
五秘密如來像一觀音像一
如意輪菩薩像一五星像一
思定菩薩像一星官像一
仁王菩薩像一菩薩像一
長夀菩薩像一藥師佛一
思惟菩薩像一明王攜行圖一
寫武后真一
盧稜伽能作細畫咫尺間山水寥廓物象精密經變佛
事尤其所長吳生嘗於京師畫總持寺三門大獲泉
貨稜伽乃竊畫莊嚴寺三門頗盡其妙吳見之驚歎
曰此子筆力常弱今忽類我精爽得無竭乎居一月
而稜伽卒已上三人皆吳弟子稜伽所畫者
獻芝真人像一大悲菩薩像一
觀音菩薩像一文殊菩薩像一
普賢菩薩像一羅漢像十六
孔雀明王像一釋迦佛像四
成道釋迦佛像一渡水僧圖二
智嵩笠渡僧像一高僧像二
七俱胝菩薩像一高僧圖二
十六尊者像十六羅漢像四十八
小十六羅漢像三
十六大阿羅漢像四十八
李生亦吳弟子而忘其名畫地獄變相有似於吳而稍
劣
姚思元工畫道釋人物嘗作紫微二十四化以警悟世
人非徒游戲筆墨也畫之傳世者
孔雀佛鋪圖一佛會圖一
紫微二十四化圖一
武静蔵畫鬼神有氣韵
董㟧字重照開元中常在尚方善雜畫而車牛最妙有
盤車圖
裴寬絳州人以文辭進有能名開元中為范陽節度使
所畫小馬圖氣體閒適筆墨典雅
陳静心善寺壁弟静眼善地獄變相及山水
程雅善雜畫
楊坦楊仙喬並長安人善圖佛寺鬼神坦子爽亦
工畫
解倩工畫鬼神
馮紹正開元中為少府監善寫鷹鶻雞雉曲盡其妙凡
繪觜眼脚爪羽毛俱有神彩歴官戶部侍郎
姜皎上邽人善畫鷹鳥侍玄宗於藩邸有先見之明及
即位遂被寵遇累官太常卿封楚國公開元五年以
事罷未幾復拜銀青光禄大夫秘書監十年流欽州
卒
李思訓宗室也早歲以才藝見稱於世一家五人並善
丹青書畫為當時之冠凡寫山水樹石筆力遒勁湍
瀨潺湲烟雲縹緲有飄飄欲仙之致官至左武衞大
將軍封彭城公卒贈秦州都督人稱大李將軍畫之
傳世者
山居四皓圖二春山圖一
江山漁樂圖三神女圖一
羣峯茂林圖三四皓圖一
五柞宫女圖一踏錦圖三
明皇御妃出游圖一無量夀佛圖一
李思誨思訓弟畫法頗似其兄任揚州參軍贈禮部尚
書
李昭道思訓之子傳其父法雖格勢稍變而精妙過之
創為海圖竒幻盡致後世言山水者必推大李將軍
小李將軍昭道未嘗為將軍人因其父故亦稱焉官
至太子中舍畫之傳世者
春山圖一落照圖二
摘瓜圖一海岸圖二
李林甫思誨之子亦善丹青筆迹甚佳山水似其兄昭
道
李湊林甫之姪工綺羅人物姿致清媚官廣陵倉曹參
軍
薛稷字嗣通河東汾隂人詞學名家軒冕奕世多才藻
工書畫尤善花鳥人物寫鶴最精屛風六扇鶴樣自
稷始也官至禮工二部尚書太子少保封晉國公畫
之傳世者
啄苔鶴圖一瑞鶴圖五
顧步鶴圖一
郎餘令少有才名工山水嘗寫古帝王圖考證史傳位
置精確當時歎為絶筆官著作佐郎
曹元廓工騎獵人馬山水善於布置官朝散大夫左尚
方令
劉行臣善畫鬼神筆迹似王韶應
暢䛒善山水似李將軍𧦬子明瑾玅過於父
尹琳工神鬼寺壁筆墨快利京師慈恩寺塔下文殊普
賢二像為天下第一李仲昌李嗣真皆其弟子也
楊寧善畫人物開元中為史館畫直寫諸圖像無不入
神世以人物為難而寧獨得其妙畫之傳世者
出遊人馬圖一庖厨圖一
劉聰對戎圖一
楊昇寫明皇與肅宗御容深得王者之氣度昇既以寫
照擅名又曾親覩竒表故精切如此
唐明皇真一唐肅宗真一
望賢宫圖一高士圖一
張萱京兆人善畫貴介公子及閨房之秀尤善寫嬰兒
每畫婦女必以朱暈耳根識者於此辨之畫之傳世
者
明皇納凉圖一整妝圖一
衞夫人像一宫騎圖一
按羯鼓圖一搗練圖一
執炬宫騎圖一四暢圖一
按樂士女圖一賞雪圖二
日本女騎圖一元辰像一
扶掖士女圖一&KR0034;林圖一
横笛士女圖二宫女圖二
唐后行從圖五挾彈宫騎圖一
五王博戲圖二織錦回文圖三
鼔琴士女圖二遊行士女圖一
蔵謎士女圖一樓觀士女圖一
乳母抱嬰兒圖一烹茶士女圖一
明皇鬭雞射烏圖二
寫明皇擊梧桐圖二
虢國夫人夜遊圖二
虢國夫人遊春圖一
七夕祈巧士女圖三
寫太真教鸚鵡圖一
虢國夫人踏青圖一
韋無忝京兆人工畫鞍馬鷹鶻異獸官至左武衞將軍
畫之傳世者
牧笛歸牛圖一習馬圖一
山石戲貓圖一戲貓圖一
寧王醉歸圖一勝游圖一
散馬圖一傾心圖一
朱抱一善寫貌有張果傳真圖開元中直集賢與孟仲
暉同時
談皎畫人物有態度衣裳鮮媚大髻寬装蓋從時好也
筆法與李湊相類畫之傳世者
寒食佳麗圖一
僧金剛三蔵獅子國人善西域佛像運筆持重非常畫
可擬
王紹宗琅琊人傳父修禮筆法畫與殷仲容相類官至
秘書少監
張遵禮善畫鬭將鞍馬戈矛器械涉筆成趣小幅尤佳
宋令文工山水亦善書法
司馬承禎字子微學仙有得開元中自天台徵至朝廷
重之勅建陽臺觀於王屋山以賜焉躬畫屋壁山水
明秀既工篆隸復有詞采大似陶隠居蓋道德源流
遡隠居至承禎凡四世矣卒時白雲從堂戶中起雙
鶴繞壇而上諡貞一先生御製碑文敘致甚詳
釋翛然姓裴氏楚州刺史思訓之子恢諧磊落飲酒逃
禪性喜丹青無時不弄筆也
盧鴻一名然范陽人工八分書善畫山水樹石隠於嵩
少間開元中徵拜諫議大夫固辭不受畫之傳世者
松林會真圖一窠石圖一
草堂圖一
鄭虔滎陽高士也蘇許公為宰相與虔有忘年之好薦
授著作郎兼廣文館學士善畫山水墨氣清遠樹枝
老硬其後黃筌法之嘗自寫其詩并畫獻於明皇御
書題曰鄭虔三絶畫之傳世者
摩騰三蔵像一峻嶺溪橋圖四
陶潛像一杖引圖一
人物圖一
鄭逾善山水天寳中得名於梁宋間逾即鄭遷之弟也
遷有書名
李果奴工人物善寫貌筆迹調潤天寳中名最著
陳閎會稽人為永王府長史善傳寫兼工人物鞍馬筆
法謹嚴動合程度一時名手多從其學畫之傳世者
寫唐帝真容一揭諦神像一
寫唐列聖像一李思摩真一
明皇擊梧桐圖一公子圖一
寫内廄龍駒圖一呈馬圖一
六祖禪師像一人馬圖一
曹霸魏高貴鄉公之後善畫馬開元中已有名天寳末
詔寫御馬及功臣圖筆墨沈著神采生動官至左武
衞將軍畫之傳世者
内廄調馬圖一老驥圖二
下槽馬圖二九馬圖三
玉花驄圖一逸驥圖二
牧馬圖一人馬圖一
羸馬圖一
韓幹大梁人王右丞維見其畫深加歎賞遂盛稱之善
寫人物有龍翔功臣圖最為典麗尤工畫馬初師曹
霸得名於時官至太府寺丞畫之傳世者
寫三花御馬圖一八駿圖一
明皇觀馬圖一三馬圖一
文皇龍馬圖一呈馬圖五
寧王調馬圖一六馬圖一
奚官習馬圖四騎從圖一
明皇試馬圖一散驥圖三
五王出游圖一按鷹圖一
内廏御馬圖三習馬圖二
圉人調馬圖一游騎圖二
游俠人馬圖二調馬圖三
五陵游俠圖一内廏圖一
李白封官圖一老驥圖一
騎習人馬圖一鑿馬圖一
玉花白馬圖一戰馬圖二
明皇射鹿圖二下槽馬圖四
王維字摩詰太原人擢進士第歴官尚書右丞有異才
精佛理家藍田輞川自寫為圖思致高遠山水花木
迥别時流筆墨之妙出於天性詩中亦有畫意是畫
家最上乘非餘子所能跂及也畫之傳世者
渡水僧圖三高僧圖九
維摩詰圖二雪岡圖四
山谷行旅圖一捕魚圖二
山居農作圖二雪渡圖三
雪江勝賞圖二太上像二
雪江詩意圖一山莊圖一
雪岡渡關圖一山居圖一
雪川羇旅圖一棧閣圖七
雪景餞别圖一劒閣圖二
雪景山居圖一雪山圖一
雪景待渡圖三喚渡圖一
羣峯雪霽圖一運糧圖一
江臯會遇圖二漁市圖一
黃梅出山圖一騾綱圖一
淨名居士像三異域圖一
渡水羅漢圖一早行圖二
寫須菩提像一村墟圖二
寫孟浩然真一度關圖一
寫濟南伏生像一蜀道圖四
十六羅漢圖四十八四皓圖一
張諲與王維李頎輩為詩酒丹青之友尤善畫山水維
頎皆有詩贈之
劉方平工山水樹石為汧國公李勉所推許
王熊官至潭州都督善畫湘中山水似李將軍
王象熊之弟畫鹵簿圖
田琦雁門人武德功臣兵部尚書德平之子工寫貌人
物尤善八分小篆畫之傳世者
洪崖仙人橘术圖一
陸庭紹畫鬼神有氣韻
僧智瑰善山水筆致灑落
李平鈞淮安王神通之曾孫也工畫山水善小篆官陳
留令
周古言善畫人物尤工士女多畫宫禁歲時行樂之勝
世稱名筆畫之傳世者
明帝夜游圖二鵓鴿士女圖一
白旻工花鳥鷹鶻觜爪鋒利能飲善歌酒闌曲罷則畫
繼之故有神趣官澄城令
韓嶷工士女雜畫善布色
李逖作小景最佳每畫蠅蝶蜂蟬皆有妙理
高江車道政二人並善寫貌道政兼畫佛像意簡
而筆健
嗣滕王湛然善畫花鳥蜂蝶貞元中為殿中監歴官兵
部尚書太子詹事
齊皎高陽人工山水尤善外蕃人馬兼能小楷古篆善
射曉音律官至澤州刺史
齊暎皎之弟純雅好學善畫山水貞元中拜中書侍郎
同平章事出為江西觀察使卒贈禮部尚書諡曰忠
朱審吳興人工山水深沈磊落平遠有法建中初得名
王宰家於蜀中貞元間韋南康以賓禮待之畫山水木
石取裁象外每圖蜀山多玲瓏窳窆巉嵯巧峭之致
畢宏為給事中嘗畫松石圖於左省廳壁當時名碩咸
賦詩歌以記之寫林樾枝榦蒼勁樸茂樹法變古自
宏始也改京兆尹遷左庶子
楊炎字公南華隂人善山水風骨俊邁神情爽拔建中
初為中書侍郎遷左僕射以事謫崖州司馬
史瓉工畫鞍馬人物官至省郎
裴諝字士明河東人畫山水極有致貞元中歴官兵部
侍郎河南尹卒贈兵部尚書
陳譚工山水德宗朝除連州刺史令寫彼處山水之勝
每歲進呈筆致高遠與張璪齊名
韋鑒工畫龍馬弟鑾善寫松石皆有盛名於時而迹不
多見鑒畫之傳世者
七賢圖二呈馬圖一
韋鶠鑒之子工山水寫高僧竒士老松異石筆力勁健
風格高邁兼善小馬牛羊人但知鶠馬逸羣而不知
松石更佳也咫尺千尋駢柯攅影烟霞翳薄風雨颼
飀輪囷極偃蓋之形宛轉盡蟠龍之状豈易得哉畫
之傳世者
牧放人馬圖一三驥圖一
春江五馬圖一三馬圖一
牧放群驢圖一牧馬圖九
松下高僧圖一散馬圖三
牧牛圖一沙牛圖一
早行圖二讀碑圖二
松石圖三
黃諤善畫馬
張璪字文通吳郡人受知於相國劉晏奏補撿挍祠部
員外郎鹽鐵判官以事貶忠州司馬工畫山水尤善
樹石自撰畫境一篇皆要訣也初畢庶子宏負盛名
見而異之訝其專用秃筆或以手摸絹素因問所受
璪荅曰外師造化中得心源宏於是閣筆焉畫之傳
世者
松竹高僧圖一松石圖二
太上像一寒林圖二
陳曇字玄成武德丞相叔達之後工山水有層次但峯
巒平易頗失繁碎歴官邕管經略使兼御史中丞
顧況字逋翁吳興人不修邊幅特好詩詞兼善山水有
畫評一篇韓晉公鎮江南辟為判官入為著作郎久
次不遷因嘲誚宰相貶饒州司戶
沈寧畫山水樹石有格律初師張璪終不及也
劉商亦師張璪畫山水樹石而獨參以已意故為卓絶
官至禮部郎中
劉整畫山水有氣象官秘書正字同時有劉之竒亦善
山水
邊鸞長安人以丹青馳譽於時尤工花鳥得動植生意
大抵精於設色如良工理材絶無斧鑿之痕海岳畫
史推邊鸞花鳥為古今第一品官右衞長史畫之傳
世者
躑躅孔雀圖一孔雀圖一
木瓜雀禽圖一花鳥圖一
梨花鵓鴿圖一菜蝶圖二
木筆鵓鴿圖一木瓜圖一
金盆孔雀圖一葵花圖一
寫生鵓鴿圖一牡丹圖一
藥苗鵓鴿圖一梨花圖一
芭蕉孔雀圖二鷙禽圖一
牡丹白鷴圖一鵲鷂圖一
牡丹孔雀圖一木瓜花圖一
鷓鴣藥苗圖一李子花圖一
梅花鶺鴒圖一折枝李實圖一
千葉桃花圖一花竹禽石圖二
鷺下蓮塘圖二寫生折枝花圖一
石榴猴鼠圖一
于錫亦善花鳥尤工畫雞傳世者
牡丹雙雞圖一雪梅雙雉圖一
梁廣師邊鸞花鳥特善傅彩傳世者
夾竹來禽圖一四季花圖一
海棠花圖一
強穎工水鳥
陳庶揚州人工花鳥師邊鸞亦善布色
陳恪畫山水有氣韻兼工人物鞍馬禽魚
戴重席工畫子女筆法精細
周昉字景元一字仲朗長安貴公子也善畫貴游人物
作士女圖多為穠麗豐肥之態衣裳簡勁彩色柔麗
蓋有所見而然每寫貌必得其神情見者無不歎賞
官至宣州長史畫之傳世者
五星真形圖一五星圖一
四方天王像四五曜圖一
降塔天王圖三三楊圖一
托塔天王像四天王像二
授塔天王圖一星官像一
行化老君像一豫遊圖一
織錦回文圖一烹茶圖一
五陵遊俠圖一宫女圖一
明皇騎從圖一宫騎圖一
楊妃出浴圖一按舞圖三
游春士女圖一&KR0034;林圖二
烹茶士女圖一九子母圖三
天地水三官像六寫金德像一
六丁六甲神像四凭欄士女圖一
北極大帝聖像一蠻夷職貢圖二
妃子教鸚鵡圖一横笛士女圖一
寳塔出雲天王像一舞鶴士女圖一
白鸚鵡踐雙陸圖一紈扇士女圖一
明皇鬭雞射烏圖一避暑士女圖一
覽照士女圖一游行士女圖一
吹簫士女圖一游戲士女圖一
圍碁繡女圖一天竺女人圖一
寫武后真圖一藥欄石林圖一
北方毗沙門天王像一
北齊高歡帝幸晉陽宫圖一
趙博文善寫貌尤工子母犬兔無世俗形似之迹累舉
進士不第遂以筆墨自娛博文兄博宣亦善畫皆尚
書左丞涓之子也
王朏太原人喜丹青畫子女菩薩師周昉而精密處微
為不及同時趙博文亦昉弟子若以方朏則又不及
也畫之傳世者
明皇燕居圖一明皇斫膾圖三
太真禁牙圖一寫卓文君真一
避暑士女圖一士女家景圖一
寫唐帝后真圖十
程修已冀州人大歷初祖父官越中時周昉為長史善
畫因令修已師事之盡得其術尤精於山水
鄭寓學周昉畫天王菩薩有才思
衞憲師周昉畫花木竹雀曲盡其妙
韓滉字太沖建中初為浙東西兩道節度使加左僕射
同平章事公餘留意翰墨書學張顛畫師陸探微寫
人物牛馬極工尤善圖田家風俗嘗言不能定筆不
可論書畫然以非急務自晦其迹累封晉國公貞元
中卒贈太傅諡忠肅畫之傳世者
田家風俗圖一孝行圖二
田家移居圖一才子圖二
村社醉散圖一高士圖一
堯民擊壤圖二逸人圖一
村童戲蟻圖一村社圖一
古岸鳴牛圖一乳牛圖三
李德裕見客圖一豐稔圖三
村夫子移居圖一雪獵圖一
瀟湘逢故人圖一漁父圖一
集社鬭牛圖二歸牧圖五
七才子圖一醉學士圖一
風雨僧圖一醉客圖一
戴嵩從韓滉鎮浙西為巡官學滉畫皆不及獨畫牛能
盡野性殆過於滉至寫田家川原亦臻妙境畫之傳
世者
春陂牧牛圖一牧牛圖十
春景牧牛圖一歸牛圖二
渡水牧牛圖一白牛圖一
飲水牛圖二渡水牛圖一
出水牛圖二乳牛圖七
戲牛圖一犇牛圖三
鬭牛圖二犢牛圖一
逸牛圖一水牛圖二
戴嶧嵩之弟亦善畫牛多寫奔逸之状傳世者
松石牧牛圖一逸牛圖一
平坡乳牛圖一鬭牛圖一
犇牛圖一
鄭儔工花木樓臺
李漸善畫蕃馬人物筆力氣韻當時無出其右官至忻
州刺史畫之傳世者
川原牧馬圖二三馬圖一
虎鬭牛圖一逸驥圖一
牧馬圖一
李仲和漸之子畫蕃馬人物有父風而筆力不逮其最
得意者為人馬小畫幛憲宗取入禁中以賜令狐相
國即宣和御府所蔵小馬圖是也
張符善畫牛有筆法得韓滉之秘寫牧放圖多作烟村
荒草横笛披蓑之致非丘壑情深安能及此畫之傳
世者
渡水牛圖一牧牛圖一
水牛圖一
蕭祐工山水有思致官桂州觀察使
周太素善畫花鳥佛像官尚書郎
麴庭善山水格不甚高但細巧耳
蕭悦喜寫竹深得竹之生意名重當世官協律郎畫之
傳世者
烏節照碧圖二風竹圖一
梅竹鶉鷯圖一筍竹圖一
張志和字子同會稽人性高邁無拘檢自號烟波釣徒
漁於洞庭江湖之間顔魯公典郡吳興慕其高節以
漁歌贈之志和乃按句賦象如人物舟船煙波風月
鳥獸之類隨事模寫曲盡其妙著書十卷名玄真子
李靈省愛畫山水放達不羈性嗜酒以酒為墨傲然自
得每圖一幛非其所欲不能強也王公貴人皆尊禮
之
侯莫陳厦字重搆工山水用意精密
梁洽鄭町滎陽人顔容天台人吳恬青州人
僧道芬會稽人
已上五人並畫山水梁洽美秀鄭町淡雅顔容頑澀
吳恬險巧道芬格高
王默師項容畫松石山水每於醉後以髻取墨抵觸絹
素因補成之顧著作知新亭監時默請為海中都巡
問其意云欲見海中山水耳居職半年解去
竺元標蔡金剛毛嵩姚彦山程遜耿純
董好子楊樹兒任貞亮暢整李相國陳慤
劉智敏史晟何君墨京元成崔霞冷元秀
馬光業李蠻子馬樹鷹潘細衣祝丘周子
敬段去惑崔陽元李炅李滔張惟亘張
通耿昌言耿昌期貝俊李韶嚴杲楊德
魏晉孫蒯廉
已上三十八人皆唐中葉以來名手畫工春蘭秋菊
各極一時之勝雖爵里無考而蹤跡布在人間姓名
不可遺棄也
左全蜀郡人工畫佛道人物長安成都寺壁皆其迹也
寳歷中有盛名所畫五帝三官等圖多仿吳生筆意
趙公祐成都人畫佛道鬼神世稱第一太和間李德裕
鎮蜀待以賓禮及鎮浙西辟置幕府
趙温其公祐之子幼而穎悟綽有父風成都寺觀畫壁
最多傳世者
㷊誦士女圖一烹酪士女圖一
趙德齊温其之子祖父既擅時名德齊筆墨尤妙光化
中詔許王建於成都置生祠命德齊畫西平王儀仗
車輅旌纛法物及朝真殿后妃嬪御皆極工緻昭宗
善之遷翰林待詔畫之傳世者
過海天王像一
范瓊寓居成都與陳皓彭堅同時俱以善畫人物得名
三人分畫成都大慈聖夀聖興淨衆中興五寺殿壁
凡二百餘間各展底藴極盡其妙范瓊嘗作烏瑟摩
像設色未半而罷後之名手莫能補完筆蹤超絶如
此畫之傳世者
南斗星君像一維摩像一
文殊菩薩像一高僧圖一
降塔天王像一寫飛廉神像一
天地水三官像三
周滉工水石花竹禽鳥興會所至體用入微畫之傳世
者
荷花鸂鶒圖一水鷺圖一
秋荷鸂鶒圖二秋塘圖一
秋景竹石圖一鸂鶒圖一
蓼岸鷺鷥圖一芙蓉雜禽圖一
水石雙禽圖一水石鷺鷥圖二
常粲長安人工佛道人物善為上古衣冠不墮近習咸
通中路巖鎮蜀深加禮遇畫之傳世者
伏羲畫卦像圖一星官像一
陳元達鎖諫圖一驗丹圖一
寫懿宗射兔圖一佛因圖一
神農播種像一十才子圖二
故實人物圖五
常重胤粲之子工寫貌乾符中為翰林供奉嘗寫僖宗
御容及名臣圖像極有神彩
孫遇原名位家本東越自稱會稽山人廣明中避地入
蜀遂居成都志行孤潔襟情疎放善畫人物龍水松
石墨竹尤工天王神鬼筆力狂怪不以傅彩為功長
安蜀川皆有畫壁真竒蹟也傳世者
說法太上像一維摩圖一
神仙故實圖四三教圖一
四皓奕碁圖一星官圖一
番部博奕圖一草堂圖三
天地水三官像三會仙圖一
王波利圖一高士圖一
寫馬融像一高逸圖一
寫畢卓圖一取性圖二
圍碁圖一掃象圖一
尹繼昭工人物臺閣畫之傳世者
姑蘇臺圖二漢宫圖一
阿房宫圖一
吕嶤竹虔俱長安人工畫佛道人物僖宗朝為翰林
待詔廣明中扈從入蜀
張詢南海人避地居蜀善畫吳山楚岫怪石枯松中和
間嘗在昭覺寺畫三壁山川一壁早景一壁午景一
壁晚景謂之三時山僖宗幸蜀見之歎賞彌日畫之
傳世者
雲峯危棧圖二
張南本善畫人物尤工畫火中和間寓成都金華寺畫
八明王像有游僧升殿見火勢偪人驚怛幾仆時論
孫遇之水幾於道南本之火幾於神畫之傳世者
文殊部從圖一勘書圖一
寫觀音圖一
麻居禮蜀人工山水師張南本光化天復間聲譽甚高
張素卿簡州人少孤曾為道士嘗於青城山丈人觀畫
五嶽四瀆僖宗朝上表言丈人山在五嶽上不當稱
公詔可其請因賜紫衣畫之傳世者
董仲舒真人像一天官像一
嚴君平真人像一三官像一
馬自然真人像一九曜像一
長夀仙真人像一夀星像一
黃初平真人像一容成真人像一
竇子明真人像一李阿真人像一
左慈真人像一葛元真人像一
陳若愚蜀人師張素卿得其筆法成都静思觀有青龍
白虎朱雀玄武四君像畫之傳世者
東華帝君像一
胡瓌范陽人工畫蕃馬雖繁富細巧而用筆清勁凡穹
廬器物射獵之具形容殆盡每畫駝馬騣尾人衣毳
褐必以狼毫疏染取其纖健亦善於體物者也畫之
傳世者
番部驝駞圖一卓歇圖二
秋陂牧馬圖一牧馬圖十
番部盜馬圖一番騎圖六
番部早行圖二射騎圖一
番部牧馬圖一滚塵圖一
起塵番馬圖一牧駞圖一
番部下程圖七按鷹圖二
番部卓歇圖三對馬圖一
番族獵射騎圖一獵射圖六
平遠番部卓歇圖二卓歇番族圖一
獵射番族人馬圖一射鵰雙騎圖一
平遠射獵七騎圖一轉坡番騎圖一
番部射鵰圖二沙堈牧駞圖一
出獵番騎圖一番部按鷹圖一
毳幕卓歇圖一番族牧馬圖一
番部汲泉圖一牧放平遠圖一
牧馬番卒圖一
胡虔瓌之子少習庭訓丹青之學雅有父風畫之傳世
者
番部下程圖八番族下程圖一
番部卓歇圖五番部起程圖一
番族起程圖三番族卓歇圖四
平遠獵騎圖一番部盜馬圖一
番部牧放圖三射鵰番族圖一
汲水番騎圖一射獵番族圖一
牧放番族圖一番族按鷹圖一
簇悵番部圖一射鵰圖一
番族獵騎圖二番馬圖一
平遠射獵七騎圖一
項容善畫山水師王默作松風泉石圖筆法枯硬少温
潤之致故評畫者譏其頑澀然挺拔巉絶亦自不羣
畫之傳世者
寒松潄石圖一松峯圖二
王洽能潑墨成畫性嗜酒每作畫必在沈酣之後解衣
䃲礴潑墨幛上就其形似而為山石或為林泉自然
成章不見墨汚之跡蓋能脱去畦町自成一家者也
畫之傳世者
嚴光釣瀨圖一喬松圖一
荆浩河内人博學好古善畫山水嘗撰山水訣一卷為
友人表進詔付秘閣自號洪谷子常語人曰吳道子
畫山水有筆而無墨項容有墨而無筆吾當采二子
之所長成一家之體故關同北面事之畫之傳世者
山隂讌蘭亭圖三夏山圖四
白蘋洲五亭圖一蜀山圖一
秋山樓觀圖二山水圖一
秋山瑞靄圖二瀑布圖一
秋景漁父圖三
寫楚襄王遇神女圖四
刁光胤長安人天復中避地入蜀工畫龍水竹石花鳥
貓兔慎交游矜筆墨所與往來者皆一時名士黃筌
孔嵩咸師事之畫之傳世者
芙蓉鸂鶒圖一花禽圖五
引雛鷯子圖一雛雀圖一
蜂蝶茄菜圖一羣貓圖一
桃花戲貓圖一貓竹圖一
雞冠草蟲圖一夭桃圖一
竹石戲貓圖二兒貓圖一
藥苗戲貓圖二折枝花圖一
萱草百合圖一子母貓圖二
子母戲貓圖一
李洪度成都人工畫釋道人物
辛澄專寫佛像畫之傳世者
甘露如來像一佛鋪圖一
大悲菩薩像二觀音像二
白衣觀音像一寳生佛像一
如意輪菩薩像二慈氏菩薩像一
寳檀花菩薩像一仁王菩薩像一
不空釣菩薩像一文殊菩薩像一
思維菩薩像一思念菩薩像一
樂音菩薩像一侍香菩薩像一
獻花菩薩像一蓮花菩薩像一
寳印菩薩像二香花菩薩像一
佛像一
張騰工雜畫用筆傅色頗臻化境
張贊河陽人善釋道人物雒中寺壁多贊所畫
王浹工畫人物錢忠懿家蔵有導引圖
鍾師紹蜀人善釋道人物兼工犬馬畫之傳世者
尚齒圖一
張立蜀中畫蹟最多亦善水墨
牛昭善山水
高道興成都人光化中與趙德齊同畫西平王儀仗授
翰林待詔
趙德玄長安人天復中入蜀工畫車馬人物山水佛像
體法咸備
繪事備考卷三
