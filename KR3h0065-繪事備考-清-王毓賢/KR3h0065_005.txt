繪事備考卷五上
湖廣按察使王毓賢撰
宋
仁宗資稟上聖天縱多能興至援毫超越庶品因齊國
獻穆大長公主喪明親畫龍樹菩薩命待詔𫝊摹鏤
板印施仁孝所鍾精神特異又常畫馬拳毛赭色玉
勒金羈宸翰自題其上蓋慶歷四年七月十四日御
筆也有押字印寶
徽宗聽政之暇惟好書畫興學較藝如取士法丹青卷
軸恒不去手雅有晉唐風韻尤善寫墨花墨竹緊細
不分濃淡一色但於焦墨藂密處微露白道姿致天
然不落前人蹊徑復工花鳥點睛多用黑漆隠然豆
許高出縑素之上圓活如生畫後押字用天水及宣
和政和小璽或用瓢印蟲魚篆文
欽宗亦精繪事在東宫日嘗畫唐十八學士圖賜宫僚
張叔夜豫章天台皆有刻本
仁懷皇后朱氏欽宗后也畫山水學米元暉亦善花鳥
傅彩甚妙每畫幀以印文識之曰朱氏道人
燕恭肅王元儼精於像物畫竹鶴圖曲盡其妙名重諸
藩嘗自寫十六羅漢令蜀人尹質描染稜稜風骨競
爽於時畫之傳世者
過海羅漢圖二竹林調鶴圖一
端獻王頵英宗第四子孝友性成動遵禮法能篆籀飛
白尤喜寫竹常作小筆花竹蔬果曲盡其妙畫之傳
世者
墨竹春梢凝露圖一籜筍榮竹圖二
墨竹孫枝醮碧圖一籜筍小景圖一
墨竹挺節凌霜圖一勁節筍竹圖二
折枝嫩梢圖二折枝秋梢圖一
折枝古竹圖一寫生鴨脚圖三
水墨叢竹圖四水墨榮竹圖二
水墨蘆竹圖二水墨宿竹圖二
水墨老竹圖一水墨紫薑圖一
水墨筍竹圖二墨竹黃鸝圖二
墨竹小景圖二墨竹春梢圖二
折枝墨竹圖一四景墨竹圖一
墨竹圖三十榮竹圖一
蒲竹圖二&KR1696;竹圖一
越國夫人王氏端獻王妃也作篆隸有古法善為小詩
具林下風致每以淡墨寫竹整整斜斜姿態俊逸觀
者疑其影落縑素畫之傳世者
寫生墨竹圖一
嘉王維城畫蝦魚蒲藻筍籜蘆花筆意高韻諸家遜服
畫之傳世者
羣魚戲荇圖一秋江蘆雁圖一
鄆王楷徽宗第三子善畫花鳥取法最奇墨花是其所
長但用墨太濃稍失之縱耳畫之傳世者
柘棘馴禽圖一
趙令晙字景升宗室也歷官宣州觀察使封嘉國公工
畫馬師李伯時畫之傳世者
康莊試馬圖一奚官調馬圖二
李瑋字公照其先錢塘人尚仁宗女兖國公主為駙馬都
尉善畫水墨寫竹石尤佳兼工飛白散隸章草官至
平海軍節度使畫之傳世者
水墨蒹葭圖二湖石圖一
錢昆字裕之吳越王俶之子入宋官秘書監好畫寒蘆
沙鳥於紈扇上人競藏之
錢易字希白吳越廢王倧第十二子入宋為翰林學士
畫十六羅漢夐異凡筆
錢仁熙武肅諸孫喜讀書善丹青工畫水牛入宋歷官
信泰光三州丞倅畫之傳世者
春郊牧牛圖一牧牛圖二
孫夢卿字輔之東平人工畫道釋人物深得吳道子筆
法世稱為孫吳生畫之傳世者
松石問禪圖一葛仙翁像一
太上像一
孫知微字太古眉陽彭山人世本田家天資穎悟丹青
不學而能清淨寡欲飄飄然如神仙中人善畫道釋
筆勢放縱略去畦畛時流遜服描法極老黃筌不能
過也畫之傳世者
寫李八百妹産黃庭經像一
寫彭祖女禮北斗像一
天地水三官像六寫孫先生像一
文殊降靈圖一過海天王圖一
行道天王圖一遊行天王圖一
十一曜像一長夀仙像一
葛仙翁像一戰沙虎圖一
虎鬭牛圖一天蓬像二
九曜像三填星像一
亢星像一火星像一
歲星像一五星像一
星官像二伏羲像一
維摩像一智公真一
羅漢像一衲衣僧一
掃象圖一牛虎圖一
勾龍爽蜀人畫人物多作古衣冠及質野不媚之狀尤
工嬰孩得其態度國初為翰林待詔畫之傳世者
紫府仙山圖一
高彦實開封人畫佛像學吳道子
陸文通江南人畫山水道釋樓臺得名於時山水學巨
然尤喜圖神仙故實畫之傳世者
羣峯雪霽圖四仙山故實圖四
神仙圖四會仙圖二
王齊翰江南人工道釋人物亦善山林丘壑評之者謂
無市朝氣太宗尹京日見其羅漢圖大加稱賞命入
畫院祗候畫之傳世者
林泉十六羅漢圖四傳法太上圖一
楚襄王夢神女圖一三教重屏圖一
十六羅漢像十六北斗星君像一
寶陁羅觀音像一長生朝元圖一
寫南斗星像六觀音菩薩像一
勢至菩薩像一自在觀音像一
巖居觀音圖一慈氏菩薩像一
白衣觀音像一十六羅漢像十
色山羅漢圖二玩蓮羅漢像二
巖居羅漢像一玩泉羅漢像一
花巖高僧像一陸羽煎茶圖一
陵陽子明像一支許閒曠圖一
林壑五賢圖一林亭高會圖一
海岸琪木圖一江山隠居圖一
設色山水圖一林汀遥岑圖一
因地佛圖一釋迦佛像二
藥師佛像一須菩提像二
金碧潭圖一賓頭盧像一
太隂像一太陽像一
金星像一水星像一
火星像一土星像一
羅㬋像一計都像一
元辰像一會仙圖三
仙山圖一佛會圖一
大悲像二羅漢像二
高僧圖一智公像一
巖居僧一高士圖二
藥王像二高賢圖二
逸士圖一重屏圖一
古賢圖五圍碁圖一
琴會圖一琴釣圖二
垂綸圖一水閣圖一
高閒圖一静釣圖一
龍女圖一海岸圖二
秀峯圖一佛像一
顧德謙建康人善畫人物喜寫道像兼工動植之類論
者以擬王維李後主嘗云古有愷之今有德謙蓋得
名久矣畫之傳世者
太上度關圖一太上採芝像一
十二溪女圖一渡水牧牛圖二
洞庭靈姻圖二四子太上像一
竹穿魚圖一太上像一
太上圖一採芝圖一
仙跡圖二牧牛圖二
乳牛圖一野鵲圖一
蟬蝶圖一
侯翼字子翀安定人善畫學吳道子雍熙端拱之間聲
名藉甚運筆峻勁落墨清駛蒼寒而秀絢麗而閒畫
家絶藝也初師郭巡官年甫十三耳不四載而學過
於郭慮掩其名遂徙寓秦川焉畫之傳世者
長夀王菩薩像一行化太上像一
維摩文殊像一地藏菩薩像一
問病維摩圖一智公傳真像一
獻花菩薩像一淨名居士像一
天蓬像一九曜像一
釋迦像一天王像一
鬼子母像一
武洞清長沙人父岳學吳道子畫工人物尤長於天神
星像洞清能世其學用筆純熟殆過於父作佛像羅
漢用戰掣筆凡寫髭髮最為縝密援毫落墨迴不猶
人畫之傳世者
智積菩薩像一侍香金童像一
散花玉女像一詩女對吟圖一
太陽像二太隂像二
金星像二木星像一
水星像二火星像二
土星像二羅㬋像一
計都像一水仙像一
藥王像一
韓虬陜西人畫學吳道子尤長於釋道世稱絶筆蓋一
意研求而得其髓者也畫之傳世者
東華司命晉陽真人像一慈氏菩薩像一
行道菩薩像二獻花菩薩像二
獻香菩薩像二寫太隂像一
水星像一星官像一
觀音像一天王圖一
楊斐京師人嘗遊江浙後居淮楚工畫道釋人物尤肆
力於觀音擅名天下其子圭綽有父風描像手面作
極細筆畫之傳世者
玄像觀音一舞鍾馗圖一
武宗元字總之河南白波人善丹青長於道釋行筆如
流水而神彩生動若寫草書洵傑作也官虞部員外
郎畫之傳世者
李德一衝雪過魯陵岡圖四
朝元仙仗圖一觀音菩薩像一
渡海天王像一天帝釋像一
天尊像一北帝像一
真武像一土星像一
天王圖一
周文矩金陵句容人少時為南唐翰林待詔晚年格法
純備善畫道釋人物車馬樓臺山林泉石尤工士女
行筆婉潤大約體近周昉而明麗過之畫之傳世者
李德裕見劉三復圖一
長生保命天尊像一神仙事跡圖三
兜率宫内慈氏像一文殊菩薩像一
琉璃堂人物圖一盧舍那佛像一
許仙巖遇仙圖三明皇取性圖二
寫偽主李煜真三明皇會棋圖一
魯秋胡故實圖一五王避暑圖四
金光明菩薩像一法眼禪師像一
金步摇士女圖一寫李季蘭真一
鍾馗氏小妹圖五火龍烹茶圖四
玉步摇士女圖二謝女寫真圖二
詩意綉女圖二寫真士女圖一
按樂士女圖三合樂士女圖四
理鬟士女圖一按樂官女圖一
玉妃遊仙圖一遊行士女圖一
慈氏菩薩像二佛因地圖一
寫謝女真一阿房宫圖二
天蓬像一北斗像一
會仙圖一觀音像一
斫膾圖二四暢圖一
問禪圖一春山圖一
重屏圖一聽說圖一
高閑圖一文會圖一
鍾馗圖一煎茶圖一
按舞圖一宫女圖一
石恪字子專成都人性滑稽有口辨工畫佛道人物始
師張南本而縱逸不守繩墨人物多作戲筆詭形殊
狀衣紋皆粗筆成之惟面部手足用畫法畫之傳世
者
四皓圍碁圖一竹林七賢圖三
遊行天王像一青城遊俠圖二
女孝經像八鍾馗氏圖一
太上像一填星像一
羅漢像一社饗圖二
李景道南唐族屬也喜丹青無貴介習氣作文會圖體
裁畢備畫之傳世者
會友圖一
李景遊景道之弟好寫人物命意不凡畫之傳世者
談道圖一
顧閎中江南人善畫人物與周文矩齊名畫之傳世者
韓熙載夜宴圖一明皇擊梧桐圖一
顧大中即閎中之弟善畫人物牛馬兼工花竹畫之傳
世者
韓熙載縱樂圖一
郝澄字長源金陵句容人畫道釋人馬筆力精勁善設
色尤工寫貌而畫鑒謂澄畫馬甚俗殊無古意二說
未知孰是當質諸博古之士畫之傳世者
牧放散馬圖一寫北極像一
神仙事跡一出獵圖三
人馬圖二渲馬圖六
湯子昇蜀人畫山水人物頗工而描法尤佳畫之傳世
者
文簫綵鸞仙會圖一鑄鑑圖一
李公麟字伯時舒城人登進士第博覽法書名畫故能
妙悟古人用筆之意作書有晉宋風格繪事集顧陸
張吳及前代諸名手之所長以為已有而自成一家
寫畫多不設色獨用澄心堂紙為之惟臨摹古蹟則
用絹素著色筆法如行雲流水起倒盡致論者謂鞍
馬逾韓幹佛像追吳道子山水似李思訓人物近韓
滉瀟灑如王維當為宋畫第一品而獨有千古者也
官至朝奉郎自號龍眠居士畫之傳世者
摹吳道玄四護法神像四
摹吳道玄護法神像二
摹唐李昭道海岸圖一
摹唐李昭道摘瓜圖一
王安石定林蕭散圖一
寫徐熙四面牡丹圖一
摹北庭贊華番騎圖一
祖師傳法授衣圖一
彌陀觀音勢至像一寫大梵天像二
寫摩那舍夫人像一不動尊變相一
五星二十八宿像一維摩居士像一
丹霞訪龐居士圖一無量夀佛像一
寫摩耶夫人像一親近菩薩像二
寫王維看雲圖一蔡琰還漢圖一
寫羲之書扇圖一歸去來兮圖二
寫盧鴻草堂圖一四皓圍碁圖一
寫王維歸嵩圖一織錦回文圖一
北岸贈行馬圖一玉津訪石圖一
寫東丹王馬圖一寫生折枝花二
寫十大弟子像十杏花白鷴圖一
天育驃騎圖一寫唐九馬圖一
昭君出塞圖一五王醉歸圖一
寫玉蝴蝶圖一御風真人圖一
小筆游戲圖一弄驕人馬圖一
寫職貢圖二女孝經相二
寫三石圖一玻璃鑑圖一
豢龍氏圖一觀音像三
瑞像佛一禪會圖一
菩薩像一緇衣圖一
山莊圖一書裙圖一
陽關圖一醉僧圖一
孝經相一姑射圖一
游騎圖一習馬圖一
二馬圖一馬性圖一
人馬圖二呈馬圖一
番騎圖一九歌圖一
内侍楊日言字訽直開封人喜經史能作八分篆隸畫
山林泉石人物筆致高遠氣韻恬憺亦能寫照官至
昭化軍節度使諡莊簡畫之傳世者
秋山平遠圖一溪山高逸圖一
紅蕉士女圖一
郭忠恕字恕先洛陽人少善屬文為周博士工篆隸畫
樓觀木石皆極精妙有設紈素求畫者必怒而去興
至即自為之郭從義鎮岐下延止山亭張設粉墨經
數月不之顧一日忽醉就圖其角作遠山數點而已
郭亦珍之岐有富人子慕忠恕名知其好飲日餉醇
酒久之始持絹素精紙而以情告忠恕乘醉取紙數
十番首畫一丱角童子將線車紙窮處作風鳶中引
一線長數丈富家子不以為奇因謝絶之太宗素知
其名召為國子監主簿忤旨流登州行至臨邑道中
尸解仙去畫之傳世者
滕王閣王勃揮毫圖四
明皇避暑宫圖四尹喜問道圖一
山隂避暑宫圖四避暑宫殿圖四
飛仙故實圖一雪山佛刹圖一
山居樓觀圖一織錦璇璣圖三
湖天夏景圖二車棧橋閣圖一
水閣晴樓圖一樓觀士女圖一
九曜像一行宫圖二
吹簫圖一
趙克夐宗室也善畫遊魚盡浮沉曲折之態封高密侯
畫之傳世者
遊魚圖一
趙叔儺亦宗室工繪事多得意於禽魚每下筆皆合唐
人詩旨畫之傳世者
鮮麟戲荇圖二荷花遊魚圖二
桃溪珍禽圖一秋江宿禽圖一
弄萍遊魚圖一蓮塘灌水圖一
雪汀驚鴈圖一穿荇羣魚圖一
羣蠡圖二遊魚圖四
戲荇圖一
董羽字仲翔毘陵人善畫魚龍海水雲湧瀾翻咫尺萬
里莫能測其涯涘少時為南唐待詔入宋授圖畫院
藝學畫之傳世者
湧霧戲水龍圖二江叟吹笛圖一
出山子母龍圖一玩珠龍圖三
騰雲出波龍圖一戰沙龍圖二
出水龍圖一穿山龍圖一
龍圖二
楊暉善畫魚揚鬐鼔鬛著紙欲飛畫之傳世者
遊魚圖一
徐易海州人與弟白並善畫魚得其形似兼工雜畫尤
精篆隸為御書院藝學
宋永錫蜀人畫花竹禽魚蝦蟹傅色鮮麗全學梁廣畫
之傳世者
寫生荷花圖二魚蟹圖二
劉采少時不事家人生産惟躭詩酒善畫水中魚風萍
水荇鱗尾性情無不生動官至朝奉郎畫之傳世者
戲藻羣魚圖一羣鮊戲茭圖一
泳萍戲魚圖一倒竹戲魚圖一
羣魚戲荇圖一羣鯉逐蝦圖一
戲荇鯚魚圖一戲水游魚圖一
牡丹游魚圖一落花游魚圖一
穿荇游魚圖一戲荇魚圖一
在藻魚圖二游魚圖九
魚藻圖五魚蟹圖一
龜魚圖一
董源江南人善畫山水天真爛漫意趣高古論者謂其
水墨類王維著色如李思訓寫山石多作麻皮皴傅
彩穠秀畫人物多用青紅衣面亦襯粉隨事標置皆
有至理晩年尤好龍水人競求之而不可得畫之傳
世者
夏景山口待渡圖一江山高隠圖二
水墨竹石栖禽圖二設色春山圖二
孔子見虞丘子圖二羣峯霽雪圖一
風雨出蟄龍圖二夏景窠石圖二
夏山牧牛圖一夏山早行圖二
江山漁艇圖一山麓漁舟圖一
江山盪槳圖一萬木奇峯圖一
窠石人物圖一水墨竹禽圖三
長夀真人像一寫孫真人像一
江堤晚景圖一重溪煙靄圖一
冬晴遠岫圖一雪浦待渡圖二
寒塘宿鴈圖三密雪漁歸圖一
寒林重汀圖一寒林鍾馗圖二
雪陂鍾馗圖一寒江窠石圖一
松檟平遠圖一水石吟龍圖一
飲水牧牛圖一巖中羅漢像一
出洞龍圖一著色山圖二
跨龍圖一夏山圖二
林峯圖三秋山圖一
晴峯圖一山居圖一
山彴圖一松峯圖三
寒林圖一戲龍圖二
昇龍圖一跨牛圖一
鍾馗圖一牧牛圖一
瀟湘圖一漁舟圖一
漁父圖一海岸圖一
採菱圖一
李成字咸熙本唐宗室避地營丘遂家焉善屬文卓犖
有大志懷才不偶寓意於畫專師關同凡煙雲變幻
水石幽閒樹木蕭森山川險易之致無不曲盡其妙
畫品目為古今第一其子覺歷踐館閣以覃恩贈成
光禄丞畫之傳世者
重巒春曉圖四煙嵐春曉圖二
夏雲出谷圖四夏景晴嵐圖二
秋山静釣圖一冬晴行旅圖二
秋嶺遥山圖二山鎖秋嵐圖二
冬景遥山圖二密雪待渡圖二
林石雪景圖三羣山雪霽圖三
雪麓早行圖一愛景晴嵐圖三
愛景寒林圖三寒林獨玩圖一
奇石寒林圖二巨石寒林圖四
嵐煙晚晴圖三煙嵐曉景圖七
晴嵐曉景圖八嵐光清曉圖二
曉嵐平遠圖二曉景雙峯圖二
闊渚晴峯圖二晴巒平遠圖三
江山密雪圖三晴巒蕭寺圖二
晴峯霽靄圖二晴江列岫圖二
横峯曉霽圖三峻峯茂林圖一
喬木蕭寺圖一長山平遠圖二
古木遥岑圖四霧披遥山圖三
山隂磨溪圖二山腰樓觀圖三
讀碑窠石圖二煙峯行旅圖二
遠浦遥岑圖一煙波漁艇圖一
江山漁父圖一亭泉松石圖一
平遠窠石圖一山谷晴嵐圖二
江皋羣峯圖三老筆層峯圖二
羣峯灌木圖二春山早行圖三
春雲出岫圖二夏山圖二
大寒林圖四秋山圖三
小寒林圖二雪溪圖二
雪峯圖一寒林圖八
曉嵐圖一晴嵐圖二
晴巒圖二高山圖三
平遠圖一雙峯圖三
秀峯圖一起蟄圖一
范寬字仲立華原人性温厚而嗜酒闊略大度善畫山
水初師荆浩繼師李成每好山頂作茂林水際作突
兀大石既而歎曰與其師人不若師諸造化乃棄舊
習卜居終南太華間歷覽名勝筆益奇偉遂與荆李
並驅中原矣晚年用墨太多不分土石畫之傳世者
四聖搜山圖一春山平遠圖三
春山老筆圖二夏山烟靄圖三
秋景山水圖二烟嵐秋曉圖二
冬景山水圖二雪景寒林圖一
山隂蕭寺圖二寒林圖十二
春山圖二夏山圖十
夏峯圖三秋山圖四
雪山圖二雪峯圖二
海山圖一崇山圖三
煉丹圖一
許道寧長安人早年賣藥都門畫山水以聚觀者故不
免粗俗中年脱去舊習專師李成益自檢束用筆簡
易峯頭直皴而下林木勁拔自成一家至細微處乃
入妙理評者謂得李成之氣畫之傳世者
寫李成夏峯平遠圖二茅亭賞雪圖一
春山曉渡圖二春龍出蟄圖二
江山捕魚圖一春雲出谷圖一
山林春煙圖一三教野渡圖一
煙溪夏景圖一風雨驚牛圖一
秋山晴靄圖一秋江喚渡圖一
秋山詩意圖二秋山晚渡圖一
秋江閒釣圖一秋江早行圖一
嵐鎖秋峯圖三雪霽行舟圖三
雪峯僧舍圖一雪滿羣峯圖三
雪滿危峯圖三羣峯密雪圖三
羣山密雪圖一雪江漁釣圖二
雪山樓觀圖一寒雲戴雪圖一
愛景晴巒圖三晴峯漁浦圖一
晴嵐曉峯圖二晴峯晚景圖三
雲出山腰圖三煙鎖山腰圖三
晴峯漁釣圖一羣峯秀嶺圖二
羣峯雙澗圖二林樾遥岑圖一
江山積雪圖一窠石戲龍圖二
山路早行圖二霜秋晴巒圖二
江山歸鴈圖三行觀華嶽圖一
曉挂輕帆圖一層巒漁浦圖一
夏雲欲雨圖一山觀蕭寺圖一
夏山風雨圖四溪山風雨圖一
春嵐曉靄圖一春山行旅圖一
寒林圖十二大寒林圖三
小寒林圖五夏山圖七
秋山圖六晴巒圖三
晴峯圖三雲山圖一
林石圖二窠石圖六
雙松圖二捕魚圖一
牧牛圖一臨深圖一
履薄圖一
陳用志潁川郾城人國初為畫院祗候未幾乞歸工畫
道釋山水兼善人馬雖學胡環亦參已意精密處固
多所少者飄逸耳畫之傳世者
秋林煙靄圖一秋山圖二
翟院深營丘人師李成畫山水初為本郡伶人值郡宴
擊鼔失次部長舉其過守詰之翟對曰性本好畫摻
撾之際適見浮雲際漢宛若奇峯意可入畫而心無
二用故弛其節耳守頷之翊日命作畫伸紙舒毫果
有疎宕之致深加奬勵焉其臨摹李成諸蹟幾不可
辨然神氣固自霄壤也評者謂得李成之風畫之傳
世者
澄江平遠圖一
高克明絳州人端愿謙厚喜游佳山水搜奇訪古歸則
燕坐焚香悠然命筆兼畫道釋人馬花鳥樓臺評者
謂其山水雖工不免有近時習氣若花鳥則無可議
也仁宗朝為待詔守少府監主簿畫之傳世者
春波吟龍圖二夏山飛瀑圖二
窠石野渡圖二煙嵐窠石圖二
邨學圖二
郭熙河陽温縣人為御書院藝學善畫山水寒林宗李
營丘法得煙雲出沒峯巒顯隠之妙位置筆墨時見
匠心早歲以巧贍致名晩年乃氣韻兼美畫之傳世
者
子猷訪戴圖二奇石寒林圖二
詩意山水圖二古木遥山圖二
巧石雙松圖二江臯圖一
遥峯圖一晴巒圖一
煙雨圖一雲岩圖一
秀松圖一春山圖一
㟧嶺圖一瀑布圖一
幽谷圖一濺瀑圖一
平遠圖一寒峯圖一
斷岸圖一秀巒圖一
古木圖一茂峯圖一
遠山圖一山觀圖一
谿谷圖一
孫可元好寫吳越間山水筆力雖不甚高而格局居然
蒼古畫之傳世者
陶潛歸去來圖一滕王閣圖一
商山四皓圖二高隠圖一
山麓漁歌圖一山水圖二
春雲出岫圖一山觀圖一
江山蕭散圖一牧牛圖一
趙幹江南人家有南唐畫院秘本故所畫山水林木皆
江南風景多作樓觀舟航水村魚市花溪竹塢皆有
幽趣無一點市朝氣也畫之傳世者
春林歸牧圖一夏山風雨圖四
夏日玩泉圖一煙靄秋涉圖一
冬晴漁浦圖一江行初雪圖一
屈鼎開封人山水學燕文貴仁宗朝畫院祗候畫之傳
世者
夏景圖一
陸瑾江南人畫江山風物筆致瀟灑洗淨塵俗格法布
置大抵宗王維而秀媚特甚畫之傳世者
山隂高會圖一溪山僧舍圖一
水閣閒碁圖一溪山風雨圖三
漁家風景圖三夏山圖四
雪橋圖一運石圖一
磨溪圖一捕魚圖一
乘龍圖一仙山圖二
王士元汝南宛丘人王仁夀之子也善丹青詮綜諸家
之妙人物師周昉山水師關同屋木師郭忠恕凡作
畫無一筆無出處故為卓絶所可惜者多寫樓臺橋
徑境遇殊小乏深山大壑煙霞之致耳仕至節度推
官畫之傳世者
溪雲欲雨圖一山閣圖一
燕肅字穆之家本薊門徙居陽翟少歷清塗有文學治
行縉紳推之善畫山水寒林登王維之堂入李成之
室獨不設色為異官至禮部尚書贈太師畫之傳世
者
寫李成履薄圖二春岫漁歌圖一
狀牛頭山望圖一秋山遠浦圖一
冬晴釣艇圖二雪滿羣山圖三
江山蕭寺圖二古岸遥山圖三
送寒衣女圖一雪浦人歸圖四
大寒林圖二寒林圖一
小寒林圖二履冰圖一
渡水牛圖一雙松圖二
春山圖四松石圖一
夏溪圖二寒雀圖一
宋道字公達洛陽人擢第為郎善畫山水以幽澹簡遠
取重於時惟興至寓意而已故傳世者少所見者
松竹圖一
宋迪字復古道之弟也舉進士善畫山水得李成筆法
體裁高妙筆墨清潤又喜畫松或高或偃或單或雙
至於千株萬株森然並立都無複冗之跡世以為難
猶子子房紹其家學畫之傳世者
老松對南山圖一晴巒漁樂圖二
煙嵐漁浦圖一扁舟輕泛圖一
古岸遥岑圖一羣峯遠浦圖一
對岸古松圖二闊浦遠山圖一
闊浪遥岑圖一瀟湘秋晚圖一
江山平遠圖一長江晚靄圖一
遥山松岸圖二雙松列岫圖二
崇山茂林圖二遠山圖二
遠浦征帆圖二雪山圖一
小寒林圖一八景圖一
秋山圖一萬松圖一
遥山圖二
王穀字正叔潁川郾城人多取古今詩詞佳景寫而為
圖踵事增華别具妙理官至大理寺卿畫之傳世者
洞庭曉照圖一雪晴漁浦圖一
雪江旅思圖一
范坦字伯履洛陽人工畫山水並學關同李成亦善花
鳥筆力雄健官承議郎畫之傳世者
寫徐崇嗣杏花對果圖一
寫李成江山梵刹圖四太上渡關圖一
黃齊字思賢建陽人第進士為兵部侍郎嘗作輕煙細
雨之景非隂非霽如梅天霧曉霏微晻靄諸家效之
終不能及也畫之傳世者
風煙欲雨圖一晴江捕魚圖一
山莊自樂圖一雪滿羣峯圖一
李公年善畫山水命意涉筆皆有前輩風格官至浙江
提刑畫之傳世者
桃溪春山圖一夏溪欲雨圖一
秋江歸棹圖一秋霜漁浦圖一
松峯積雪圖一欲雨寒林圖一
雲生列岫圖一遠煙平野圖一
日出長江圖一疎林晚照圖一
秋江静釣圖二江山漁釣圖二
對岸古松圖二長江秋望圖一
李時雍字致堯號適齋成都人雅好丹青筆甚清逸作
墨竹尤妙與文同齊名官至殿中丞畫之傳世者
渭川晚晴圖一
王詵字晉卿家本太原徙居開封尚秦國大長公主為
駙馬都尉喜讀書善屬文所與游者皆一時名士復工
畫學李成山水清潤可愛著色仿小李將軍墨竹師
文湖州築堂曰寶繪收藏古今法書名畫東坡為之
記歷官定州觀察使封開國公卒贈昭化軍節度使
諡榮安畫之傳世者
松路入仙山圖一風雨松石圖一
客帆挂瀛海圖一長江風雨圖一
寫李成寒林圖二漁鄉曝網圖一
房次律宿因圖一柳溪漁浦圖一
幽谷春歸圖一江山漁樂圖一
晴嵐曉景圖一江亭寓目圖一
煙嵐晴曉圖三漁村小雪圖一
煙江疊嶂圖一江山平遠圖一
會稽三賢圖一連山絶澗圖一
老松野岸圖一金碧潺湲圖一
名山臥游圖一秀峯遠壑圖一
千里江山圖一屏山小景圖一
子猷訪戴圖一山居圖二
松石圖二長春圖一
遠景圖一
僧巨然鍾陵人善畫山水筆法秀潤喜為煙嵐疊嶂凡
林麓間多作卵石松柏疎筠蔓草之類參錯輝映至
於幽溪細路茅舍竹籬宛轉清深皆有奇趣得董源
之正傳者其惟巨然乎畫之傳世者
夏景山居圖六九夏松峰圖三
夏日山林圖一秋江漁浦圖四
夏雲欲雨圖一溪山蘭若圖六
秋江晚渡圖二溪山漁樂圖六
溪山林藪圖二溪橋高隠圖一
重溪疊嶂圖四山溪水閣圖一
江山遠興圖二江山静釣圖一
江山晚景圖一江村捕魚圖一
江山旅店圖一江山晚興圖一
江山歸棹圖六江左醒心圖一
江山平遠圖一江山行舟圖二
松峯高隠圖二煙浮遠岫圖六
山林歸路圖一山林小筆圖一
曉林野艇圖一茂林疊嶂圖一
林汀遠渚圖一林石小景圖一
煙關小景圖一雲横秀嶺圖二
雲嵐清曉圖三松路仙巖圖一
松巖蕭寺圖一晴冬晻靄圖六
嵐鎖羣峯圖四寒溪漁舍圖二
遥山漁浦圖二山隂蕭寺圖二
遥山闊浦圖三松吟萬壑圖三
萬壑松風圖二羣峯茂林圖二
松巖山水圖二煙江晚渡圖一
小寒林圖二皖口山圖一
夏山圖三秋山圖二
山居圖一山水圖四
層巒圖一秀峯圖三
金山圖一鍾山圖一
廬山圖一松嶺圖二
柏泉圖一遥山圖一
遠山圖一松峯圖三
高隠圖一歸牧圖一
長江圖一窠石圖一
趙令松字永年畫花竹無俗韻尤工水墨花果取法精
博但寫朽蠧太多論者以此病之畫犬亦佳累官右
武衛將軍畫之傳世者
瑞蕉獅犬圖一花竹獅犬圖一
秋菊相屬圖二
趙邈齪逸其名朴野不事修飾人故以邈齪稱之善畫
虎不惟得其形似且有威光樹石亦佳如草書法畫
之傳世者
叢竹虎圖三出山虎圖一
戰沙虎圖一伏虎圖一
馴虎圖一虎圖一
朱羲江南人以畫牛得名作斜陽芳草村落荒凉之景
雖不及戴嵩而澹遠似之畫之傳世者
横笛牧牛圖一牧牛圖三
飲水牛圖一乳牛圖一
朱瑩羲之同族亦工畫牛得法於羲兼善山水畫之傳
世者
牧牛圖四牛圖一
甄慧睢陽人工畫佛像超世俗之形似具天人之威儀
同時名手皆自以為不及而當世所傳者
牧童臥牛圖一
王凝為畫院待詔善畫花竹翎毛下筆即有生意間寫
鸚鵡獅子慧猛入神畫之傳世者
繡墩獅貓圖一
甄度字文榘淄川人與甄慧同時俱以畫佛像得名慧
性疎懶不肯多作故其蹟甚少度有雋才而又敏給
人以縑素求者應之無倦色傅染描摹極其工緻通
體無一懈筆當世以此服之聲名遠出慧上矣名山
大刹畫壁最多易代以來所存無幾畫之傳世者
善才童子五十三參像一文殊師利像一
維摩居士像一增長天王像一
游行天王像二
繪事備考卷五上
繪事備考卷五中
湖廣按察使王毓賢撰
宋
祁序江南人善花竹禽鳥亦工畫牛人謂有戴嵩之體
至於畫貓尤為妙筆畫之傳世者
瀟湘逢故人圖二寫生鷄冠花圖一
渡水乳牛圖二乳牛圖三
四皓奕碁圖三鬭牛圖一
夾竹桃花圖二水牛圖一
長江漁樂圖一牧羊圖一
牧牛圖二十二詩客圖二
倒影牛圖一虎圖一
何尊師以畫貓得名居衡嶽往來蒼梧五嶺間人問其
氏族年夀但云何何問其鄉里亦云何何因號曰何
尊師性嗜丹青終日不去手亦工花石畫之傳世者
戎葵太湖石圖一山石戲貓圖一
石竹花戲貓圖一葵花戲貓圖一
葵石戲貓圖一葵石羣貓圖二
子母戲貓圖一羣貓圖一
莧菜戲貓圖一戲貓圖一
薄荷醉貓圖一醉貓圖一
子母貓圖一貓圖一
趙宗漢字獻甫太宗曾孫濮王幼子博洽多才無聲色
之好惟以筆墨自娛嘗寫歸雁圖氣韻瀟散得江湖
之趣歴官泰寧軍節度使開府儀同三司太尉判大
宗正寺嗣濮王贈太師追封景王畫之傳世者
水墨荷蓮圖一水墨蓼花圖一
榮荷小景圖一水葒蘆雁圖二
榮荷宿雁圖一聚沙宿雁圖二
趙孝穎字師純魏端獻王第八子誦讀之餘雅善花鳥
仕至德慶軍節度使畫之傳世者
木瓜烏頭白頰圖一四景花禽圖一
雪竹五色兒圖一水墨花禽圖一
萱草紅頷兒圖一水墨雙禽圖一
和鳴鸂鶒圖一蓮陂戲鵝圖一
窺魚翠碧圖一蓮塘水禽圖一
映水珍禽圖一秋灘雙鷺圖一
蓼岸鶺鴒圖一水葒鶺鴒圖一
雪汀宿雁圖一水禽花果圖一
設色花禽圖一薦夀四清圖一
設色禽果圖一寫生花圖一
小景圖一
趙仲佺字隱夫宗室也性明敏無他好一意文詞翰墨
暇則寄興丹青所畫草木禽魚不失雅人深致歷官
潤州觀察使追封和國公畫之傳世者
杏花繡纓圖一秋荷鷺鷥圖一
蓼岸鷺鷥圖一戎葵鶻燕圖一
葵竹鸓鴨圖一筍竹蠻鳩圖一
寫生雜禽圖四乳牛圖一
寫生牡丹圖一鵲竹圖二
趙仲僴字存道以宗室子育於宫邸留心繪事喜畫花
鳥每出遊必攜筆簏偶見高屏素壁輙隨意圖之皆
有真趣人來求者未必應也歴官保康軍節度使開
府儀同三司追封榮國公諡和惠畫之傳世者
照水杏花圖一飛鷺戲晴圖一
雪天曉雁圖一翠竹新凉圖一
五客熙春圖一竹汀春禽圖一
趙士腆亦宗室畫寒林晴浦思致雋永寫竹石禽魚景
象逼真官至武節郎畫之傳世者
烟浦幽禽圖一竹石圖一
寒禽畏雪圖一晴浦圖一
寒林圖一
趙士雷字公震亦宗室畫山水人物清麗可愛尤長於
花鳥官至襄州觀察使畫之傳世者
春岸初花圖一桃溪鷗鷺圖一
春江落雁圖一春晴雙鷺圖一
暖水戲鵝圖一春江小景圖一
蓮塘羣鳬圖一花溪會禽圖一
夏塘戲鴨圖一夏溪鳬鷺圖一
初夏晴江圖一夏景會禽圖一
夏浦珍禽圖一柳岸鸂鶒圖一
蓮塘雙禽圖一秋岸江禽圖一
秋蘆羣鴈圖一江干早秋圖一
初秋浦溆圖一蓼岸游禽圖一
蓼岸羣鳬圖一蘆渚會禽圖一
寒江雪岸圖一寒江梅雪圖一
寒汀雪鴈圖一雪汀羣鴈圖一
寒汀雙鷺圖一林雪聚鴉圖一
雪汀百鴈圖一梅汀落鴈圖一
五客羣居圖一寒林雪鴈圖一
湘浯晴望圖一松溪會禽圖一
湘鄉小景圖一桃溪圖一
春岸圖一夏溪圖一
秋渚圖一秋芳圖一
雪溪圖一葵芳圖一
雪鴈圖一戲鶩圖一
澄江圖一柳浦圖一
柳溪圖一岸芳圖一
芳洲圖一
李植字化光京兆人觀察使士衡之孫自幼好道不樂
婚宦善畫山水為劉貢父所推
黃居寀字伯鸞筌之幼子家學淵源名聞海内寫花竹
翎毛氣韻生動畫怪石山林往往欲過其父官光禄
寺丞奉詔搜訪名畫詮定品目衡鑑不爽人歎服之
故當時較藝者視黃氏體製為優劣去取焉自崔白
崔慤吳元瑜出其格遂大變畫之傳世者
山隂避暑宫殿圖二竹石春禽圖一
寫生金瓶魏花圖一夾竹桃花圖二
湖石金盆鵓鴿圖一桃竹山鷓圖二
牡丹金盆鷓鴣圖一杏花鸚鵡圖一
牡丹太湖石雀圖二桃竹鵓鴿圖一
順風牡丹黃鸝圖一桃花御鷹圖二
小景竹石水禽圖一桃竹野鷂圖二
水石山鷓鷺鷥圖三桃花鷯子圖二
蘆花寒菊鷺鷥圖四海棠錦鷄圖二
桃花竹鸂鶒圖三海棠竹鶴圖二
摹七十二賢圖一海棠家鴿圖二
水墨竹石鶴圖一海棠山鷓圖二
藥苗引雛鴿圖一海棠鸚鵡圖一
春岸飛花圖二夾竹海棠圖一
筍竹錦鷄圖一牡丹雀貓圖一
牡丹鸚鵡圖一牡丹竹鶴圖六
牡丹錦鷄圖五牡丹山鷓圖四
牡丹鵓鴿圖八牡丹黃鶯圖二
牡丹雀鴿圖一牡丹戲貓圖二
蜂蝶戲貓圖一萱草鸂鶒圖二
葵花錦鷄圖一桃竹銅觜圖一
寫生椶竹圖一寫蜀葵花圖三
寫生鸂鶒圖一竹鶴湖石圖二
竹石青鶻圖三竹石雙鶴圖二
竹石錦鳩圖一竹石鶉雀圖一
竹石山鷓圖三竹石雛雀圖一
竹石野雉圖一竹石貓雀圖一
竹石黃鸝圖一竹石白鶻圖三
水石鸂鶒圖二水石鷺鷥圖三
戲水鸂鶒圖一雛雀鸂鶒圖一
筍竹雀兔圖一雀竹鸂鶒圖二
竹鶴圖二十一詩意山水圖一
辛夷湖石圖一湖灘墨竹圖一
筍竹鸂鶒圖二引雛鸂鶒圖一
湖灘烟禽圖二竹筍雛雀圖一
蓮塘鸂鶒圖一躑躅雙雉圖一
躑躅鵓鴿圖四躑躅山鷓圖一
躑躅雉鷄圖一錦棠竹鶴圖二
寫真士女圖一寫生盆池圖一
捕魚霜鷺圖一山水鷺鷥圖二
溪石雙鷺圖二捕魚雙鷺圖一
望仙躑躅圖一山鷓棘雀圖一
古木山鷓圖一鷙禽六狐圖三
柘棘翎毛圖一夀松雙鶴圖一
架上鷂子圖一架上鸚鵡圖一
俊禽逐鷺圖一灘石繡纓圖二
秋景芙蓉圖八芙蓉鷺鷥圖二
芙蓉鸂鶒圖一芙蓉雙鷺圖一
翠碧芙蓉圖一湖灘鷺鷥圖一
紅蕉湖石圖一水葒鷺鶻圖三
高秋鷙禽圖三寒菊鷺鷥圖一
寒菊鸂鶒圖二寒菊鷯子圖一
寒菊雙鷺圖二雪竹鷯子圖二
雪景鷯子圖一雪鷺寒雀圖一
山茶雪兔圖一山茶雪雀圖一
雪竹野雉圖二寒林才子圖一
水月觀音像一夏景筍竹圖三
自在觀音像一湖石牡丹圖五
戲蝶貓圖一竹石貓圖一
折枝花圖一子母貓圖一
寫生貓圖一捕雀貓圖一
寫生龜圖一寫瑞兔圖一
架上鷹圖六雕狐圖十二
桃花鶻圖一鷄冠花圖一
春山圖六牡丹圖三
芍藥圖一竹石圖四
鸂鶒圖一雀竹圖一
筍竹圖一竹禽圖一
隴禽圖一藥苗圖一
雜禽圖四獵騎圖二
魚鷺圖一鷺鷥圖二
棘雀圖一六鶴圖一
雙鶴圖二御鷹圖四
鷹狐圖二鷄鷹圖三
皂雕圖六白鶻圖二
碎金圖一拒霜圖四
鷺鶻圖四秋山圖一
雜花圖四秋岸圖三
秋禽圖三蘆菊圖一
雪雀圖五寒菊圖一
雪禽圖二雪兔圖二
丘餘慶蜀人文播之子工花竹翎毛兼長草蟲凡設色
者體其動植至于草蟲則以墨氣淺深暎發之尤為
精妙初師滕昌祐晚年殆欲勝之畫之傳世者
夾竹桃花圖一湖石海棠圖一
四時花禽圖四竹木五禽圖一
月季玳瑁圖一竹石戲貓圖一
梅花戴勝圖一葵花竹鶴圖一
牽牛夾竹圖一山茶花兔圖二
折枝芙蓉圖二芙蓉禽兔圖一
芙蓉山鷓圖二猿雀芙蓉圖一
秋蘆鴈鵝圖三湖石山茶圖一
山茶鸂鶒圖一雪梅山茶圖一
古木雙兔圖一棘雀霜兔圖一
月季貓圖一折枝花圖一
胡桃猿圖一寫生花圖一
忘憂圖一朝鷄圖一
鴈鵝圖一鶻鴨圖一
竹禽圖一拒霜圖四
寒菊圖一
徐熙鍾陵人江南世族素尚高雅畫花木禽魚蟬蝶蔬
果識窮造化學邃古今落墨為格雜彩副之蹟與色
不相隱也有四時折枝花寒蘆沙鴈諸圖評者謂黃
筌畫神而不妙趙昌畫妙而不神兼二者而有之其
徐熙乎孫崇嗣崇勲亦能世其家學崇嗣畫花鳥特
出新意不用描寫止拈丹粉點染而成號沒骨圖以
其無筆墨骨氣而名之也畫之傳世者
蟬蝶錦帶折枝圖一折枝紅杏圖一
寫生折枝花圖五折枝繁杏圖一
寫瑠璃花甕圖二折枝海棠圖一
單葉刺紅花圖二海棠銅觜圖二
裝堂躑躅花圖二寫生海棠圖一
裝堂折枝花圖一夾竹海棠圖二
棃花木瓜花圖一照水海棠圖一
竝枝來禽花圖一來禽緋桃圖一
杏花海棠圖一躑躅海棠圖二
海棠棃花圖一海棠練鵲圖一
桃竹山鷓圖三水林禽花圖一
紅棠梨花圖一折枝梨花圖三
裝堂桃花圖一裝堂海棠圖一
牡丹梨花圖一牡丹杏花圖一
牡丹海棠圖一牡丹山鷓圖二
牡丹戲貓圖一牡丹鵓鴿圖二
牡丹游魚圖二牡丹湖石圖四
折枝牡丹圖一寫生牡丹圖二
寫瑞牡丹圖一牡丹夭桃圖一
牡丹桃花圖三風吹牡丹圖二
蜂蝶牡丹圖一牡丹芍藥圖一
芍藥杏花圖一湖石芍藥圖三
蜂蝶芍藥圖一芍藥桃花圖一
落花游魚圖一寫生花甕圖一
千葉白蓮圖一寫生花果圖二
寫生禽果圖一錦帶蜂蝶圖一
寫生家蔬圖二翠瓶插果圖一
琅玕獨秀圖一蟬蝶鵓鴿圖一
蜂蝶戲貓圖一藥苗戲蝶圖一
梅竹雙禽圖一蟬蝶茄菜圖一
雛鴿藥苗圖一莧菜戲貓圖一
戲荇鯚魚圖一藻荇游魚圖一
小景野鴨圖一寫生芙蓉圖一
寫生葱茄圖一木瓜鳩子圖一
寫生草蟲圖一茄菜草蟲圖一
紅藥石鴿圖二竹木秋鷹圖一
湖石百合圖一蓼岸龜蟹圖一
敗荷秋鷺圖一古木山鷓圖二
古木鷓鷂圖一古木棲禽圖一
寒菊月季圖一寒塘晩景圖二
寒蘆雙鷺圖三雪塘鴨鷺圖三
密雪宿禽圖三雪汀宿禽圖三
雪梅宿禽圖一寒蘆雙鴨圖二
雪竹鷯子圖一雪梅會禽圖二
暮雪雙禽圖二桃杏花圖二
牡丹圖十三紅牡丹圖一
木瓜花圖八折枝花圖四
寫生菜圖一玫瑰花圖一
穿荇魚圖一子母鷄圖一
引雛雀圖一錦繡堆圖一
木筆花圖一黃葵花圖一
游荇魚圖一長春圖一
海棠圖一夭桃圖一
來禽圖五綠李圖一
瑞蓮圖一朱櫻圖一
枇杷圖一邵圃圖一
魚藻圖一竝禽圖一
宿禽圖三金杏圖一
花鴨圖一蟬蝶圖一
藥苗圖一錦棠圖二
秋芳圖一茄株圖一
茄菜圖一戲貓圖三
魚蝦圖一游魚圖六
鶺鴒圖一籜竹圖一
草蟲圖二傾心圖一
宿鴈圖一雙禽圖一
五禽圖一六禽圖一
八禽圖一雙鴨圖二
蘆鴨圖二雜禽圖一
雪竹圖三雪禽圖三
雪鴈圖五果子圖一
繡纓圖一菜圖一
徐崇嗣熙之孫也畫草木禽魚綽有祖風如蠶繭之屬
皆世所罕畫而崇嗣能之又墜地果實亦不易作崇
嗣復工摹寫蓋所見者博故所繪者精耳畫之傳世
者
寫生鷄冠花圖三桃竹水禽圖三
寫生折枝花圖二夾竹桃雀圖三
蘸水碧桃圖三繁杏折枝圖一
碧壺桃花圖一海棠桃花圖一
海棠會禽圖一海棠游魚圖一
沒骨海棠圖一寫生海棠圖一
千葉桃花圖一牡丹鵓鴿圖一
牡丹鳩子圖一寫生牡丹圖一
牡丹芍藥圖一芍藥戲貓圖一
寫生芍藥圖二寫生葵花圖一
折枝雜果圖一梅竹鷯子圖二
臨流叢竹圖三夾竹桃花圖一
蜂蝶牡丹圖一蟬蝶花禽圖一
錦鷄躑躅圖二蜀葵鳩子圖一
折枝木瓜圖一蜂蝶茄菜圖一
藥苗鵓鴿圖一蟬蝶藥苗圖一
藥苗草蟲圖一藥苗鶺鴒圖三
藥苗茄菜圖四蟬蝶茄菜圖一
蟬蝶鶺鴒圖一野鶉藥苗圖一
茄菜錦鳩圖二叢竹鷙禽圖三
茄菜草蟲圖一木筆雙燕圖一
金沙水禽圖一寫生茄菜圖一
沙汀野鴨圖一寫生果實圖四
折枝果實圖三晴江小景圖一
筍竹雙兔圖一草花戲貓圖一
雪浦宿禽圖三雪竹雙禽圖一
雪江宿禽圖一寫生桃圖一
榮牡丹圖一黃葵花圖一
寫生瓜圖一寫生菜圖二
竹貫魚圖一春芳圖二
桃溪圖二繁杏圖一
紅杏圖二戲魚圖二
游魚圖三牡丹圖五
芍藥圖一躑躅圖一
棃花圖一夏葵圖一
水禽圖一錦棠圖二
木瓜圖二藥苗圖一
茄菜圖二茄鼠圖一
雀竹圖二四禽圖二
芙蓉圖二雙鳬圖二
八鴨圖二白兔圖一
蘆鴨圖二雙鴨圖一
雙鵲圖一羣鷺圖二
繡纓圖一寒鴨圖二
徐崇矩亦熙諸孫特工士女畫之傳世者
花竹捕雀貓圖一剪牡丹圖四
折枝桃花圖一木筆花圖一
採花士女圖二萱草貓圖一
紫燕藥苗圖二寫生菜圖一
夭桃圖一
唐希雅嘉興人妙於花竹亦工翎毛學李後主金錯刀
畫有一筆三過之法體勢雖瘦風神有餘變而為畫
故顫掣其筆而書法存焉喜作棘檟荒野之景氣韻
蕭疎非畫家繩墨所能拘也畫之傳世者
梅竹雜禽圖一梅竹百勞圖一
梅竹五禽圖二桃竹會禽圖二
桃竹湖石圖三桃竹鷯兒圖一
噪雀叢篠圖二叢篁集羽圖二
茄芥蜂蝶圖二竹石禽鷂圖一
寫生宿禽圖一古木鷄鷹圖三
柘竹會禽圖二柘竹宿禽圖三
柘竹雜禽圖八柘竹雙禽圖一
柘竹山鷓圖一柘竹野鴨圖一
柘竹錦鷄圖一柘竹花雀圖一
柳梢宿雀圖一雪竹噪禽圖一
梅雀圖一雙雉圖一
雙禽圖一竹石圖一
竹禽圖一風竹圖一
竹鹿圖一雪竹圖一
蘆鴨圖二會禽圖五
筠雀圖一竝禽圖一
噪雀圖一宿禽圖一
鷓鷂圖一雪禽圖六
鷹猴圖一雪鴨圖四
横竹圖三柘雀圖一
竹雀圖八
唐宿唐忠祚皆希雅之孫花竹翎毛得家傳之秘墨
作棘針勢雖易元吉無以過之忠祚畫之傳世者
柘條白頭翁圖一鷄鷹圖四
蟠桃脩竹圖一寒林圖四
柘枝宿禽圖三雀竹圖二
柘枝銅觜圖一五禽圖一
羣禽噪貍圖三
趙昌字昌之廣漢人善畫花果名重一時作折枝花皆
有生意傅色尤妙兼工草蟲蓋昌所畫不獨取其形
似直欲與花傳神也禽石非其所長晚年自購已畫
故真蹟益貴傳世者
四季花引雛鷯兒圖二
葵花引雛鷯子圖一夾竹桃鴿圖一
海棠拒霜花圖一桃竹雙鳩圖一
寫生折枝花圖六桃竹鵓鴿圖一
木瓜寒菊花圖一夾竹海棠圖一
錦棠月季圖一海棠鳩子圖一
青梅含桃圖一海棠鵓鴿圖一
錦棠鳩禽圖一牡丹錦鷄圖一
牡丹鵓鴿圖一牡丹戲貓圖一
寫生牡丹圖一海棠芍藥圖一
萱草小貓圖一萱草榴花圖一
萱草戲貓圖一石榴芍藥圖一
石榴蒲萄圖一躑躅鷯子圖一
李實枇杷圖一枇杷蒲萄圖二
萱草蜀葵圖一李實緋杏圖一
寫生梨實圖一榴花戲貓圖二
朱櫻碧李圖一躑躅戲貓圖二
繡纓長春圖一黃葵鸂鶒圖二
躑躅雀竹圖一拒霜鷺鷥圖一
拒霜野雉圖三芙蓉野鷄圖一
寫生芙蓉圖一芙蓉竹鷄圖一
拒霜寒菊圖二芙蓉銅觜圖一
葵花引禽圖一葵花戴勝圖一
蓼岸秋兔圖一牽牛繡纓圖一
寫生花兔圖一荔子霜橘圖一
寫生紅薇圖一蒲萄栗蓬圖一
梅花雙鶉圖一山茶繡纓圖一
梅花山茶圖一山茶花兔圖一
栗蓬木瓜圖一山茶雙鶉圖一
山茶小兔圖一山茶竹兔圖二
早梅山茶圖一早梅錦鷄圖一
寫生果實圖一二色山茶圖一
竹石戲貓圖一四季藂花圖四
寫生六花圖一四季相屬圖一
寫生雜花圖一牡丹貓圖一
石榴梨圖一太平花圖一
月季花圖一雜花圖十四
寫生花圖三春花圖一
錦棠圖四杏花圖一
牡丹圖六芍藥圖二
萱草圖一梅杏圖一
瓜桃圖一拒霜圖一
葵雉圖一山茶圖一
梅雀圖一梨柿圖一
柿栗圖一果子圖一
秋兔圖一萱葵圖一
雜果圖二羣花圖四
醉貓圖一鸂鶒圖一
乳貓圖一
易元吉字慶之長沙人工花鳥蜂蟬岸然自得及見趙
昌畫乃曰世不乏人遂欲以古今所未到者馳其名
而用力于獐鹿猿狖焉嘗游荆湖間深入萬守山百
餘里觀峰巒林木之異境留宿山家動經累月又於
所居舍後疏鑿池沼多置亂石叢花疏篁折葦雜諸
水禽伺其動静游息之態以資畫意治平甲辰歲景
靈宫建孝嚴殿召元吉畫迎釐齋殿御扆復命畫百
猿圖于開先殿之西廡詔中貴人領其事供給優厚
纔寫十餘猿而元吉卒畫之傳世者
寫生玻璃盤時果圖一
寫生木瓜花山鷓圖一
海棠花山茶戲獐圖二
寫生紫丁香花圖一牡丹鵓鴿圖一
寫生紫竹戲猿圖一芍藥鵓鴿圖二
寫生折枝花圖四梨花山鷓圖一
太湖石孔雀圖四夏景戲猿圖一
盗果子母猿圖一夏景猿獐圖三
引雛戲獐猿圖二夏景戲猴圖二
寫生太平花圖一瓶花孔雀圖二
寫生木瓜花圖一秋景獐猿圖四
寫生藤墪貓圖一秋景戲猿圖一
秋景鷺鷥圖一湍流雙猿圖二
娑羅花孔雀圖一蘆花羣猿圖一
山茶馬鹿圖一山茶孔雀圖二
山茶戲猿圖二衆禽噪虎圖二
花枝翎毛圖一四獸羣居圖二
三生羣戲圖二羣猿戲蜂圖二
四生護雛圖四獾猿羣戲圖二
獐猿羣戲圖一窠石獐猿圖二
窠石雜猿圖二窠石山鷓圖二
寫生蒲桃圖一寫生石榴圖二
寫瑞牡丹圖一寫生雜菜圖三
寫生枇杷圖二寫生南果圖一
寫生芍藥圖一寫生月季圖一
寫生雙鶉圖一寫生籠鵪圖一
寫生戲貓圖三小景獐猿圖一
小景獐鹿圖二小景戲猿圖四
小景羣獐圖二猿猴驚顧圖二
子母戲貓圖一戲猿視猴圖二
子母戲猴圖二枇杷戲猿圖二
子母戲猿圖二山林物性圖二
竹石獐禽圖二栗枝山鷓圖一
鷄冠戲貓圖一竹石雙獐圖二
青菜鼠狼圖一竹梢小禽圖一
雙猿戲蜂圖二藤墪睡貓圖一
山槲雀鹿圖一竹石獐猿圖一
寫生山茶圖一窠石猿圖二
寫生花圖一寫生鶴圖一
寫生獐圖一寫生麋圖一
栗蓬猿圖一子母猴圖四
子母獐圖二子母犬圖一
引雛獐圖二寫生菜圖二
折枝花圖一金絲猿圖一
小景圖二四生圖二
五瑞圖一百猿圖八
百禽圖四羣獐圖八
雙獐圖二四猿圖六
雙猿圖二羣猿圖二
戲猴圖二獐猿圖六
狨猿圖二老猿圖一
獐猴圖三獐石圖三
戲貓圖一猿猴圖四
戲獐圖三獾猿圖二
槲獐圖一碎金圖四
堆金圖一俊禽圖一
鷄鷹圖一孔雀圖四
雛鴨圖一架鷂圖一
睡貓圖一花雀圖一
梅花圖一猿圖二
崔白字子西濠梁人工畫花竹翎毛體裁清贍作用疏
通雖以敗荷鳬鴈得名然於佛道人物山林禽獸無
不精絶熙寧初奉詔與艾宣丁貺葛守昌畫垂拱
殿御扆鶴竹各一扇而白為最補圖畫院藝學白性
疎嬾固辭執事上命特免䨓同差遣非御前有旨毋
召蓋異恩也畫之傳世者
垂拱御扆夾竹海棠鶴圖一
賀知章游鑑湖圖一蟠桃山鷓圖一
竹石槐鷯兒圖二杏竹家鵝圖二
湖石風牡丹圖一杏花雙鵝圖二
春林山鷓圖一杏竹黃鶯圖三
杏花春禽圖一牡丹戲貓圖二
落花雙鶴圖二飛鷹雙鵝圖二
榮荷鷺鷥圖二落花流水圖四
荷花家鵝圖一榮荷家鵝圖二
秋塘雙鵝圖二江山風雨圖三
白蓮雙鵝圖二秋陂鶻兔圖二
秋峯野渡圖三秋塘羣鵝圖三
秋塘雙鴨圖二秋荷羣鴨圖一
秋荷雙鷺圖二秋荷野鴨圖四
秋塘鴨鷺圖三秋鷹奔兔圖三
秋浦家鵝圖二蓼岸龜鴨圖一
烟汀曉鴈圖四敗荷羣鳬圖三
敗荷竹鴨圖二烟波鷺鶻圖二
蘆塘野鴨圖二風烟鷺鷥圖一
蘆岸游鵝圖二蓼汀羣鳬圖一
水葒鷺鷥圖二槲窠山鷓圖一
叢竹百勞圖二秀竹畫眉圖二
烟波羣鷺圖二菡萏雙鵝圖二
槲竹鷯子圖二柘竹鷯子圖一
古木戴勝圖二籜竹戴勝圖二
側石叢竹圖一竹梅鳩子圖一
墨竹鴝鵒圖四墨竹猴石圖二
墨竹野鵲圖二水墨雀竹圖一
水墨野鵲圖二林樾獐猴圖三
臨水羣猴圖一俊禽逐兔圖二
山林沐猴圖二雪蘆雙鴈圖三
風波烟嵐圖三雪景才子圖一
密雪鶻兔圖一雪蘆寒鴈圖三
雪竹山鷓圖三雪塘鸓鴨圖二
雪荷雙鵝圖二雪竹雙禽圖二
雪竹雙鷯圖二雪景山青圖二
修竹雪鴨圖二梅竹雪禽圖二
雪塘荷蓮圖二梅竹寒禽圖二
寒塘雪霽圖二觀鵝山水圖一
觀音菩薩像一渡海天王圖二
惠莊觀魚圖一謝安東山圖二
子猷訪戴圖一襄陽早行圖一
水石獐猿圖二秋荷家鵝圖一
杏花鵝圖四擁花鵝圖三
戲水鵝圖一寫生鷄圖二
雪鴈圖十三杏花圖一
秋荷圖二秋兔圖一
竹兔圖一蘆鴨圖一
秀竹圖二筍竹圖二
風竹圖二藂竹圖二
竹石圖二脩竹圖四
紫竹圖二墨竹圖二
皂鵰圖二宿鶻圖二
十鴈圖三六鴈圖二
林獐圖一松獐圖一
戲猿圖一蒼兔圖一
雙獐圖一獐猿圖一
雪禽圖二雪兔圖一
雪鷹圖一雪鴨圖一
雪竹圖二採蓮圖二
羅漢像六竹圖二
崔慤字子中白之弟官左班殿直亦善花鳥筆法規模
與白相似畫之傳世者
桃竹鷺鷥圖二杏竹山鷓圖二
杏竹野雉圖一榴花黃鶯圖四
梨花錦鷄圖三夾竹海棠圖二
梔子野鷄圖二秀竹黃鸝圖二
榴花白鷴圖三黃榴雙兔圖一
花竹百勞圖二葵花雙兔圖一
葵花鼠狼圖一秋鷹搏兔圖二
秋荷野鴨圖三秋荷家鵝圖一
雙禽秋兔圖二拒霜野鴨圖四
梅竹雙禽圖三雪竹寒鴈圖一
雪鴨山鷓圖二寒蘆雪鶩圖二
雪竹山鷓圖二寫生雙鶉圖二
戲猿山鷓圖二渚蓮圖一
夏溪圖四槿花圖一
蘆鴈圖三山茶圖一
羣鳩圖二蒼兔圖一
艾宣鍾陵人花竹翎毛别是一種風格尤喜畫鵪鶉以
此得名於世分寫垂拱殿御扆
丁貺濠梁人善畫花鳥分寫垂拱殿御扆
葛守昌開封人官圖畫院祗候工畫花竹翎毛兼長草
蟲蔬果分寫垂拱殿御扆
王曉泗州人畫藂棘鷹鷂師郭乾暉亦善寫人物筆法
古拙為世所稱見李成讀碑圖
劉常金陵人工畫花竹得名江左居家治園圃植羣卉
游息其間每得意則吮墨揮毫頃刻數紙染色不用
丹鉛襯貼惟勻調深淺一染而就米海岳謂劉常所
學不減趙昌畫之傳世者
寫生杏花圖一桃花圖一
木瓜花圖一六花圖一
劉永年字公錫本彭城人徙開封遂家焉喜讀書曉兵
法勇力過人兼善丹青寫鳥獸蟲魚出人意表尤善
釋道鬼神得貫休之遺法所用筆不擇纖毫細管狼
穎鼠鬚當其興至即堊帚亦可此則畫家所不能也
官至崇信軍節度使畫之傳世者
寫生家鵝圖一水墨雙鴿圖一
水墨茄菜圖一寫生龜圖一
水墨獾圖一柳穿魚圖一
牧放驢圖一寫木星像一
花鴨圖四家鵝圖三
雙鵝圖五鷹兔圖一
角鷹圖一蘆鴈圖四
羣鷄圖一卧烏圖一
松鶻圖一秋兔圖二
墨竹圖二夀鹿圖一
吳元瑜字公器開封人師崔白畫花鳥山水人物描法
細密傅染鮮潤大變唐末五代及宋國初之法而自
成一家晩年求畫者多日不暇給乃取他畫或弟子
所摹者加以印章繆為己筆與之真贗固可辨也官
至合州團練使畫之傳世者
林檎花游春鶯圖一寫生牡丹圖一
梔子烏頭白頰圖一桃花黃鸝圖一
四方七宿星像四緋桃卧烏圖一
玳瑁紅荔子圖一杏花野鷄圖三
釵頭紅荔子圖一杏花錦鳩圖一
四季角金眉圖一黃鶯餅桃圖一
榴花金翅兒圖一柏梢餅桃圖一
木瓜花孔雀圖一杏花鸂鶒圖二
金林檎碧鷄圖一杏花會禽圖二
海棠游春鶯圖一梨花鷺鷥圖二
金林檎山鷓圖一梨花孔雀圖五
瑞香四勝兒圖一梨花鳩子圖三
虎皮紅荔子圖一梨花黃鶯圖一
松梢杏花圖一林檎杜鵑圖二
海棠山鷓圖一海棠鳩子圖一
海棠黃鶯圖二李花鸚鵡圖二
碧桃山鷓圖二柳塘鸂鶒圖二
木瓜雙禽圖一葵花鷺鷥圖四
榴花碧鷄圖一葵花白鷴圖四
秋汀落鴈圖二秋汀野鴨圖二
鵝汀秋晚圖二榠楂孔雀圖一
芙蓉鴛鴦圖二風烟鷺鷥圖二
平沙落鴈圖一敗葉家鵝圖二
風竹山鷓圖二雪竹鷯子圖一
雪江行旅圖一雪竹山鷓圖二
雪蘆寒鴈圖一雪竹綉纓圖二
藂竹雪禽圖四梅竹雪雀圖二
竹梢梅花圖一雪竹雙禽圖三
梅花山鷓圖三雪梅寒鴈圖二
江梅落鴈圖二梅竹雙禽圖一
梅花山鷓圖一山茶鷯子圖一
雪梅山鷓圖二水竹鸂鶒圖三
紫芥戲貓圖一子母戲貓圖一
水墨雪竹圖一鄜梨百勞圖一
方紅荔子圖一粉紅荔子圖一
寫生香桂圖一朱柿荔子圖一
瓊花孔雀圖一柘竹紫燕圖一
牛心荔子圖一蚶殼荔子圖一
真珠荔子圖一丁香荔子圖一
十一曜像十四陶潛夏居圖一
水月觀音像一寫徐神翁真一
觀音菩薩像一烟寺晚鐘圖一
水閣閒碁圖一杏花鳩子圖一
釋迦佛像一春禽圖一
觀音經相一春江圖一
玩珠龍圖一夏岸圖一
榮荷圖一秋塘圖一
白蓮圖二秋汀圖一
雪禽圖二冬林圖一
雪鴈圖二雪鴨圖二
孔雀圖二鶉鷂圖二
落鴈圖二流英圖二
天尊像一駉牧圖一
真武像一六馬圖一
瑶池圖三考牧圖一
番族圖一
趙令穰字大年宗室也潛心經史寓意丹青畫雪景似
王維汀渚水禽皆有别致又學東坡作小山叢竹思
路極佳所少者蒼老之筆蓋早歲游戲翰墨興到即
成故耳歴官崇信軍節度使開府儀同三司追封榮
國公畫之傳世者
墨竹雙雀圖二柘竹雙禽圖二
四景山水圖四溪山春色圖一
夏溪行旅圖一秋塘羣鳬圖一
寒灘密雪圖一江汀集鴈圖一
水墨鴝鵒圖一怪石筠柘圖一
小景圖一風竹圖一
雪江圖一雪莊圖一
遠山圖一訪戴圖一
趙令庇亦宗室師文同畫墨竹落筆如有神助官至衡
州防禦使畫之傳世者
墨竹圖四
劉夢松江南人以水墨作花鳥淺深之際姿致天然雖
彩繪無以加也兼工墨竹畫之傳世者
雪鵲圖二䊸竹圖一
文同字與可梓潼永泰人善畫墨竹海内無不知其名
者具瀟灑之姿逼檀欒之秀疑風可動不筍而成洵
竒筆也尤喜於素屏高壁作古槎老枿振臂一揮而
衆美備焉他人終日經營無以過也官至司封員外
郎秘閣校理畫之傳世者
疎竹生青壁圖一古木修筠圖二
水墨竹雀圖二著色竹圖一
折枝墨竹圖一墨竹圖四
李時敏字致道成都人時雍之弟也工大字善丹青又
善弧矢雖百發未有不破的者官止朝請郎畫之傳
世者
詩意圖二
閻士安陳國宛丘人家世業醫性躭翰墨作荆檟枳棘
荒崖斷岸魚蝦蒲笋皆極精妙尤善墨竹樞密王武
恭公德用見而異之奏補國子四門助教畫之傳世
者
墨竹圖一折枝墨竹圖二
梁師閔字循德開封人以蔭補右班殿直能詩善畫下
筆如素習者長於花竹翎毛官至忠州刺史畫之傳
世者
柳溪新霽圖一蘆汀密雪圖一
夢休江南開士也喜交畫史之絶藝者遇一佳畫必重
價購之學唐希雅作花竹禽鳥神情酷似畫之傳世
者
風竹圖十四筍竹圖七
叢竹圖六雪竹圖一
雪竹雙禽圖一
郭元方字子正開封人善畫草蟲信手揮毫俱有生態
盡得蠉飛嗚躍之狀為當時士大夫所喜官至内殿
承制畫之傳世者
草蟲圖三
李延之善畫蟲魚草木尤長於寫貌不墮近時積習官
止左班殿直畫之傳世者
寫生草蟲圖十金沙游魚圖一
雙鶴圖一雙蟹圖一
雙獐圖一喓喓圖一
寫生折枝花圖一
王瓘字國器河南洛陽人工畫釋道人物深得吳法世
謂之小吳生武宗元評瓘畫理精深設色清潤近人
罕有其比子端能紹家學
王藹開封人學吳生畫佛像人物能盡其妙尤工寫真
官翰林待詔
趙光輔耀州華原人工畫佛道人物兼精蕃馬筆鋒勁
利謂之刀頭燕尾傳世者
天山飛騎圖一
高益涿郡人工畫道釋神鬼蕃漢人馬用筆重傅色輕
變通隨時不拘一轍
孟顯字坦之安化華池人畫佛道鬼神人馬屋木筆無
留滯態有餘閒格法與陳用智相似
張昉字升卿汝南人宗吳生畫佛道人物用意深至運
筆敏速
王端字子正山東人瓘之子喜讀書工山水人物花竹
專師關同喜畫滹石濺水蟠根古木奇幻出人意表
亦善墨竹髣髴唐希雅生竹情狀而為之故能擅名
當代尤長於寫真而畫鑑謂端筆致古拙描法不秀
未知所指也畫之傳世者
匡廬瀑布圖一懸崖松栝圖一
溪山雨霽圖一墨竹圖二
厲昭慶建業人工佛道人物尤善畫觀音衣褶生熟悉
能分别前輩殆不及也授圖畫院祗候
王兼濟洛陽人工畫釋道鬼神學吳道子
高文進蜀人從遇之子工畫佛道兼學曹吳筆力雄健
著色鮮潤官翰林待詔
趙元長字慮善蜀人工畫釋道人物兼善翎毛授圖畫
院藝學
趙元亨字彦德開封人善道釋人物長於屋木多寫京
城市肆車馬橋梁諸景
孫懷說安定靈臺人善道釋人物乘興落筆境遇自然
評者謂之氣局宏整理致深遠優入吳生閫奥
南簡平凉人性簡傲間居獨處以畫自娛工釋道人物
而傳世絶少
王道真字榦叔蜀郡新繁人畫釋道人物兼工屋木為
畫院祗候
陳士元開封人初名允喜丹青尤喜王士元筆法遂改
其名至於屋宇車騎人物士女及亭臺景物湖石芭
蕉之類信與士元無異也畫之傳世者
華清夜游圖一
王拙字守拙河東人工畫佛道人物雖筆致縱逸而往
往失之卑弱
王居正拙之子畫法亦似其父工寫士女專師周昉得
其豔冶之態然精密有餘而氣韻不足畫之傳世者
調鸚鵡士女圖一綠窗蕉雨圖一
葉進成江南人工畫人物士女設色清潤頗得閻令之
秘
燕文貴吳興人籍隸軍中工畫山水人物兼寫舟船初
學河東郝惠而不專用師法自成一家細密清潤處
極可愛求其骨氣無有也畫之傳世者
舳艫濟江圖二平乘圖一
横槊賦詩圖一漁舟圖二
萬里風帆圖一
葉仁遇江南人進成族弟工畫人物多寫江表市肆風
俗田家人物
毛文昌字則之蜀人好畫郊野邨堡人物造次逼真又
為邨童入學圖其行步動止拜立誦寫事事入神畫
之傳世者
春社醉歸圖一邨童入學圖一
商訓善彈琶琶工畫山水筆勢勾斫山石少皴頗失之
拙本師范寬畫評云學關同
黃懷玉華原人有足疾時人目為跛子間亦自署其畫
學范寬頗得意筆勢孤特巖嶠幽深樹木皴削人物
清麗嘗見一本純雅可愛而傳世者往往不足觀豈
有贗筆耶畫之傳世者
幽澗鳴泉圖一暮山圖二
千巖聳翠圖二秋林圖二
山窗覓句圖一
紀真亦學范寬而失之略
劉永開封人工山水初師僧德符畫松石後見關同畫
遂棄其學專法關氏意致筆墨皆得其真
李隱五原人善畫山水其勢峻拔截空而立復有平遠
之致止以焦墨皴淡全無勾斫
龐崇穆字寄和右北平人工畫山水能為羣峰列岫烟
雲聚散之象大中祥符間授以畫院祗候辭不就職
曹仁希字企之毘陵人善畫水驚濤怒浪萬流曲折以
至輕波細溜皆於一筆中分淺深之勢用意甚深古
今無二
裴文睍開封人景祐中畫院待詔工畫水牛骨氣老到
劄渲謹密亦一代佳手然形似之閒古意不足
龍章字公絢京兆人沉靜好古居恒冠帶善畫道釋亦
工虎兔尤長於裝染
馮清陜州䦩鄉人天禧中入圖畫院善畫槖駞兼工畫
虎畫之傳世者
雕虎嘯風圖一
韓拙字全翁南陽人工畫山水窠石有山水純全集行
於世
荀信江南人工畫龍水天禧中翰林待詔
吳懷江南人吳進俱善龍水
李用及開封人善畫馬得韓幹筆意人多稱之亦工鬼
神宗吳生
張翼豳州人善畫蕃馬及人物師趙光輔得其筆法但
寫蕃族面目多類漢人於體為失
辛成本隸軍籍工畫虎有氣骨
陶裔京兆鄠人工畫花鳥精於寫生其設色之妙與黃
筌相近官翰林待詔
馮進成江南人工畫兔犬思致精巧尤善渲染
解虔中幼時為南唐翰林司藝咸平中年八十餘猶在
畫院善寫雪竹有歲寒之節但間綴翎毛頗失位置
耳
毋咸之江南人善畫鷄毛色明潤顧盼生姿
傅文用開封人畫花鳥似黃筌尤精野雉鶉雀能辨四
時毛采
李茂善畫人物清麗得中
夏侯延祐字景休蜀人工畫花鳥師黃筌傅彩有法官
圖畫院藝學
劉文惠善畫花鳥傅彩亦工而氣韻稍弱
王友字仲益漢州人師趙昌畫花果不由筆墨專尚設
色得其芳艷之態若以擬昌終乏潤澤
牛戩字受禧河内人嘗為佑聖宫道士畫翎毛多信筆
直下寒雀雉鳩各盡其態雖枳棘不甚高古而筆墨
豪縱亦頗不俗
李雄北海人工畫佛道鬼神同時罕有其比
蔡潤建康人工畫舟船及江河水勢官圖畫院待詔
吕拙開封人工畫樓觀天禧初營玉清宫奉詔畫鬱羅
蕭臺樣稱旨授翰林待詔不受願為本宫道士因賜
紫衣所畫屋木樓臺甚妙又能映帶開闔但人物太
繁耳畫之傳世者
屬玉觀圖一
劉文通開封人善畫樓觀乾興中為畫院藝學
宋澥長安人湜之弟善畫山水林石
趙雲子善畫道像嘗於青城山丈人觀畫諸仙事蹟一
時名手罕有及者
袁仁厚工雜畫師李文才
郝處江南人工畫佛道鬼神兼長寫貌
顧洪祝工畫人物
繪事備考卷五中
繪事備考卷五下
湖廣按察使王毓賢撰
宋
高懷節文進長子至道中為翰林待詔長於屋木頗有
父風
童仁益字友賢蜀郡人工畫道釋尊像不由師授出自
天資筆力勁健類孫知微畫之傳世者
採芝仙女圖一採藥仙人圖一
羣真朝元圖一
鍾文秀開封人官翰林待詔工畫山水人物師關同
田景慶陽人工畫人物
李元濟太原人工畫道釋人物學吳道子
王易鄜州人亦工道釋人物與李元濟齊名
陳坦晉陽人善畫人物凡寫田家風景尤為體貼
張宗古工山水
李八師卭州人寫道門尊像神采淵穆當時無與儔者
曾為道士師厲歸真
劉道士建康人工畫佛道鬼神筆力遒勁尤善山水師
董源畫之傳世者
夜摩天宫圖一
丘訥河南洛陽人工畫山水師許道寧筆力不逮而用
墨過之
郝銳工畫山水
梁忠信開封人景祐中為畫院祗候工山水體近高克
明而筆墨差嫩又寺宇微繁棧道太複亦一失也畫
之傳世者
雪霽運糧圖一棧道圖一
危棧避車圖一
李宗成鄜畤人畫學李成特工山水破墨潤媚取象幽
竒林麓江皐尤為盡善評者謂得李成之風
董贇潁川長社人工畫山水寒林志學精勤筆鋒豪健
但取類近俗立格非高
侯封邠州人為圖畫院學生工畫山水寒林師許道寧
而不能及格然筆墨調潤亦郭熙之亞也
符道隠長安人畫山水寒林學無師法多出己見當其
合作大有可觀
劉贊蜀人工畫花鳥龍水韻致兼美
李符襄陽人工畫花卉體近黃筌而丹青雅澹别是一
種風格惟翎毛骨氣彼此互有得失畫之傳世者
牡丹黃鶯圖一桃花山鷓圖一
寫生折枝花圖一
李懷衮蜀人工畫花鳥取法二黃時名亞于夏侯延祐
李吉開封人畫花鳥學黃筌為畫院藝學
侯文慶開封人工寫草蟲及畫蔬菜體尚精謹殊乏生
氣官翰林待詔
董祥開封人工畫花卉嘗寫璢璃瓶中折枝雜花人皆
寶愛競求之而不可得
李祐河内人工畫花鳥
卑顯工畫馬有韓幹之風筆力勁健乾興中為翰林待
詔
張戡瓦橋人工畫蕃馬蓋其所居逼近燕山故能得牧
人形容之妙與衣摺銜勒之情也畫之傳世者
蕃族移營圖一較獵圖一
秋原卓帳圖一
丘士元工畫水牛形似之外别有意趣
胡九齡絳州人工畫水牛筆弱于裴文睍而生動過之
好寫臨水倒影牧放諸圖時人推重
包貴宣城人善畫虎名聞遠近號為老包其子鼎雖傳
父業抑又次焉
任從一開封人慶歴中翰林待詔工畫龍水海魚為當
世所稱許畫之傳世者
滄溟龍化圖一戲龍圖二
教子升天圖一
戚文秀工畫水筆力調暢墨氣清潤寫清濟灌河圖自
邊際起一筆貫注于波浪之中長踰五丈而起伏洄
沍不失次序當時以為絶筆又畫鑑載常州佛寺後
壁有徐友畫水亦名清濟灌河起止一筆至四十丈
曲折得法愈看愈竒始信天地間絶技未嘗無對也
畫之傳世者
摹嘉陵江水圖二清濟灌河圖一
路衙推忘其名善畫魚體致純古
劉仲懷山陰人元祐中徙居諸暨善畫墨竹筆法師文
湖州
蒲永昇成都人性嗜酒善畫水東坡閱其畫謂有陰風
襲人毛髮灑淅
何霸工畫船水時名甚著畫之傳世者
三峽放舟圖一
支選天禧中為畫院祗候善畫太平車嘗寫酒肆邊絞
縛樓子有分疏界畫之玅
趙裔工雜畫兼善釋道人物學朱繇傅彩極精亦工花
鳥有十現老君像蘇達挐太子變相
高懷寶懷節之弟畫花鳥草蟲蔬果悉臻妙境與兄同
為畫院祗候高氏自道興至此四世皆以畫名延譽
無窮是可傳矣畫之傳世者
佳蔬圖二杏林春燕圖一
草蟲圖二
鄧隠梓州人工佛像鬼神山水花鳥
張敦禮汴梁人尚哲宗永福公主為駙馬都尉有詞采
能文章畫人物樹木竝仿顧陸而筆法緊細神氣如
生戚畹才名無能出其右者歴官武寧軍節度使卒
贈太師畫之傳世者
千章夏木圖二醉仙圖一
孤雲罥樹圖一醉僧圖一
高士聽松圖二歸樵圖一
石澗横琴圖二漁樂圖一
捕魚圖一
程坦善雜畫松竹雖佳而人物頗俗米元章至謂茶坊
酒肆間物槩可知矣
趙叔盎字伯充善畫馬
趙士&KR0788;字明發讀書能文兼工繪事有高軒過圖
趙士衍長於著色山水秀潤平遠
趙士安長於墨竹不仿川譜好畫筀箊篔筅諸種竒袤
盡致一洗畫家積習已上四人皆宗室也
蘇軾字子瞻自號東坡居士蜀之眉山人高名大節照
耀今古經濟文章之外游戲翰墨所寫枯木枝幹虬
屈無端倪石皴亦竒怪如其胷次盤鬱也作墨竹從
下一筆直起至頂或問何以不分枝節笑曰竹生時
何嘗逐節發露耶昔文與可謂吾墨竹一派今在徐
州自信此言不誣非爾所知也然其運思清拔英風
勁氣時來逼人使人應接不暇恐非與可所能拘制
又嘗作寒林圖以書告王定國曰吾近畫得寒林已
入神品求諸前人或不多得其胷臆宏放如此而蘭
陵吳世將家見所畫蟹毛介瑣屑曲跪芒縷無不備
具豈即從心不踰矩之道乎飲酒不一蕉葉落筆多
在醉餘天才仙骨固非俗所可測矣畫之傳世者
折枝墨竹圖五楓江蘆竹圖二
折枝風竹圖三湖石新篁圖一
寫生墨竹圖二墨竹圖二十二
竹石圖九寒林圖一
米芾字元章世居太原後徙吳中人物蕭□被服喜效
唐人所與游者皆名流韻士嘗曰李伯時病手後余
始作畫李師吳生而不能去其習氣余故以高古勝
之不使一筆入吳生窠臼也每與伯時論分布次第
因作王子敬書練裙圖又謂山水一法古今相襲殊
乏出塵之格乃信筆寫之多取煙雲蓬勃樹木蓊鬱
為主而不尚細密有求者只作小幅不為大圖人苟
得之如獲至寶初為太常博士知常州以書畫學博
士徵賜對便殿擢禮部員外郎復知淮陽軍畫之傳
世者
天陵偃松圖二松石圖二
松林寒翠圖一雲山圖四
南山早梅圖一春山圖一
東籬寒菊圖一雨耕圖一
風竹圖二
晁補之字無咎濟北人善山水而特工於摹寫每一圖
成必自題詩其上不讀其詩不知其為臨筆也元祐
間為吏部郎中後以事謫監信州酒稅張天覺當國
薦之起知泗州卒畫之傳世者
江天浩蕩圖一天王圖一
水國秋清圖一瘦木圖二
添設蓮社圖四枯枿圖二
摹侯翼龍樹菩薩圖一
摹關同蒼松怪石圖一
摹周昉春原草樹圖一
摹李成古壁垂藤圖一
摹衛賢萬壑湍流圖一
摹易元吉孤松戲猿圖一
晁說之字以道少慕司馬温公之為人自號景迂年未
三十東坡以著述科薦之為著作佐郎歴官中書舍
人東宫詹事善山水兼工花鳥黃山谷每見其畫未
嘗不命筆題贊也與兄無咎齊名畫之傳世者
黃葉邨莊圖一寒山凍雲圖一
雪灘落鴈圖一
張舜民字芸叟自號浮休居士歴官禮部侍郎生平嗜
畫品題精確亦能自作山水畫之傳世者
秋林落照圖一
劉涇字巨濟簡州人中進士第歴官太學博士終職方
郎中善寫林石槎竹筆墨狂逸體製清拔畫之傳世
者
疎林巨石圖一虬松圖二
修竹含煙圖一窠石圖一
筀竹圖一
蘇過字叔黨坡公之季子也元祐中公知杭州叔黨年
十九預計偕七年公為兵部尚書任承務郎後公謫
英州貶儋州移廉永二州叔黨皆侍行季父灤城公
每稱其孝友平生禁錮三十年晚除中山倅而卒
善作怪石藂篠綽有父風又能出新意寫山水依巖
多屋遠水多紋並以焦墨為之此最竒之筆也畫之
傳世者
太湖石藂竹圖一雪竹圖一
寒梢拂雲圖二石筍圖二
春泉玉澑圖一茂林圖一
梅花書屋圖一秋林圖一
折枝竹圖二
宋子房字漢傑鄭州滎陽人少府監選之子復古之猶
子也官至正郎坡公跋其畫謂不古不今間出新意
為之不已當復遠過前人所著畫法六論極其精到
漢傑固賢士不獨以畫取也畫之傳世者
江皋秋色圖二楓林圖一
秋窗曉讀圖一
程堂字公明眉州人舉進士為駕部郎中善畫墨竹宗
文湖州而獨臻其奥畫之傳世者
寫峨眉山菩薩竹圖一苦竹圖一
鳳尾竹圖二雨竹圖一
象耳竹圖一紫茄圖二
紫竹圖一紫芥圖二
風竹圖一
范正夫字子立潁昌人文正公諸孫德孺之子長于水
墨雜畫標格清秀畫之傳世者
訪戴圖一鶺鴒圖一
竹石圖一
顔博文字持約德州人登政和八年進士善畫羅漢筆
法位置如李伯時亦工水墨畫之傳世者
十六大阿羅漢像十羅漢圖二
聽經羅漢圖四雪嶺圖一
閒雲出岫圖一野水圖一
長隄疎柳圖一
任誼字才仲宋復古之甥也善丹青平生所經佳山水
處必䑛毫吮墨寓諸圖畫傅染籠淡清潤可喜初仕
協律郎後為澧州通判畫之傳世者
南北江山圖二紅蘭圖一
斗山煙市圖一蘭竹圖二
松溪深日圖一蘭石圖一
空谷幽蘭圖四溪橋圖一
杏梁歸燕圖一江心寺圖一
丹山翔鳳圖二四更山吐月圖一
李石字知幾資州人少負才名既登第左史趙逵薦為
太學博士直道徑情不附權貴出領石湖教職從學
之士幾數千人蜀學之盛于斯為極倅成都日時作
小筆風致恬暢興寄宏遠蓋人品既高雖游戲亦具
骨力也畫之傳世者
峨眉古雪圖一蜀江春漲圖一
林生者逸其名杭州人善畫禽鳥尤工於鴈米元章謂
其畫可並徐熙而在艾宣張涇之右南唐以來無此
手也畫之傳世者
江鴈圖二蘆鴈圖二
水禽圖二鴈陣圖二
林禽圖一
寶覺大師畫翎毛蘆鴈皆有韻致
李甲字景元自號華亭逸人作枯筆翎毛别有竒趣但
柯木未佳耳多倩名手補圖遂成全璧蘇東坡晁無
咎題跋最多畫之傳世者
阿濫堆圖一灘鴈圖一
秦吉了圖一喜鵲圖一
鵓鳩圖二瑞鳩圖二
鸜鵒圖一雪雀圖一
周純字忘機成都華陽人後依解潛久畱荆楚故亦自
稱楚人少為浮圖弱冠游京師以詩畫為佛事一時
名士大夫多與之游山水師李思訓衣冠師顧愷之
佛像師李伯時又能畫花鳥松竹牛馬之屬變態多
端曲折咸妙畫家寫人物者必九朽一罷謂先以土
筆撲取形似數加修改故曰九朽繼以淡墨一描而
成故曰一罷罷者畢事也獨忘機不假乎此落筆便
成而氣韻生動每告人曰書畫同一關捩善書者豈
先朽而後書耶此蓋卓識他人不能及也
高燾字公廣沔州人自號三樂居士作小景山水清遠
靜深一洗畫工習氣亦善花鳥兼精篆隸畫之傳世
者
暮山凝紫圖一眠鴨圖一
秋水蒹葭圖一睡鴨圖二
寒林枯枿圖一衰柳圖一
幽澗圖一
僧德正信州人登乙科為平江教官棄而出家勅住江
州圓通寺畫松石人物專學龍眠亦善山水具有清
致遇興揮毫頃刻數紙有求之者無吝色或貴遊宣
索絶不與其傲岸如此畫之傳世者
峩嵋山圖一佛光圖一
靈鷲峯圖一
道士李德柔字晉之河東人徙居西洛喜讀書丹青之
技不學而能好畫神仙故實蓋夙因也尤工寫貌其
設色朱鉛多用土石為之而世俗不能宣和中為凝
神殿校籍畫之傳世者
沖虚至德真人像一大茅仙君像一
寫吳道元真人像四二茅仙君像一
鍾離權真人像一三茅仙君像一
韋善俊真人像一南華真人像一
孫思邈真人像一吕巖仙君像一
王子喬真人像一劉根真人像一
朱桃椎真人像一欒仙君像一
太上浩劫圖一陶仙君像一
蘇仙君像一封仙君像一
寇仙君像一張仙君像一
譚仙君像一天師像一
徐知常字子中建陽人能詩善屬文兼通道藏故畫神
仙事跡悉能究其本末自幼辭家入道宣和中為蘂
珠殿侍晨
内侍童貫字道輔開封人游戲筆墨每作山林泉石人
以為能官至太傅畫之傳世者
窠石圖一
内侍劉瑗字伯玉開封人家多竒畫尤能考訂真偽百
不失一放筆作雲林泉石頗極瀟灑之致官至通侍
大夫贈少師畫之傳世者
臨李成小寒林圖一秋景平遠圖一
秋雲欲雨圖一色山高士圖一
竹石小景圖一小景墨竹圖二
墨竹圖一竹石圖一
内侍梁揆字仲叙開封人善丹青花竹人物亦能畫山
水官至睿思殿侍直畫之傳世者
春山霽靄圖一蓮溪漁父圖一
内侍羅存字仲通開封人性喜畫時作小筆山水清駛
可喜雖身在禁林而浩然有江湖之思官至尚食局
奉御畫之傳世者
秋江歸騎圖一雪霽歸舟圖一
内侍馮覲字遇卿開封人少嗜丹青作江山四時之景
各極其妙慕王晉卿筆墨臨倣頗能亂真官至武翼
大夫畫之傳世者
雨餘春曉圖一江山春早圖一
膏雨乍晴圖一薰風樓觀圖一
清夏潺湲圖一霽煙長景圖一
南山茂松圖一江山晩興圖一
金風萬籟圖一霜霽凝煙圖一
霜秋漁浦圖一江山密雪圖一
雪霽羣山圖一
曹氏宗室之婦也雅善花鳥無優柔軟媚之習蓋嘗從
宦苕霅遊覽既多妙得江山之助耳畫之傳世者
桃溪圖一雪鴈圖一
柳塘圖一牧羊圖一
蓼岸圖一
内侍賈祥字存中開封人性工巧丹青之習尤其所長
作竹石草木鳥獸樓觀精采動人官至知内侍省事
贈少師畫之傳世者
寫生水墨家蔬圖一宣和玉芝圖一
寫生玉芝圖一湖石紫竹圖三
寫生竒石圖七寒林鴝鵒圖一
春山樓觀圖一春山嘉樹圖一
竹石文禽圖二戲貓圖一
梵閣圖一小筆一册
藂竹圖一
内侍樂士宣字德臣祥符人善丹青初喜金陵艾宣畫
久而悟宣之拘窘乃舍其故步而一意為宏放之筆
然斂才就法不失程度故能陵轢前軰取譽當時工
寫花鳥兼長水墨官至虔州觀察使贈少保畫之傳
世者
銀杏白頭翁圖一柏梢黃鸝圖一
金林禽山鷓圖一羣鳬戲水圖一
水墨太平雀圖一秋岸蘆鵝圖一
秋岸鸂鶒圖一柘竹戴勝圖一
梅竹雪禽圖二牡丹鵓鴿圖二
秋塘雙禽圖二菊岸羣鳬圖一
古木會禽圖一蓼岸鸂鶒圖一
寫生鸂鶒圖三寫生葵花圖一
水墨秋塘圖二水墨竹禽圖一
水墨松竹圖二水墨野鵲圖一
水墨鸂鶒圖四水墨山青圖一
水墨雜禽圖一綠楊春雨圖一
春岸聽鸝圖一浮玉山圖一
新柳圖一秋塘圖三
曉鶯圖二鶺鴒圖一
練禽圖一雀竹圖二
墨竹圖一
内侍李正臣字端彦工寫花鳥頗有生意官至文思院
副使畫之傳世者
柘竹雜禽圖一鵪鶉圖一
梅竹山禽圖一棘雀圖一
寫雜禽圖一
内侍李仲宣字象賢少喜畫窠石後乃工鳥雀飲啄動
靜悉能體會所乏者風韻耳官至内侍省供奉畫之
傳世者
柘竹湖石圖一柘條雀圖一
寒雀爭梅圖一寒雀圖一
僧居寧毘陵人喜飲酒酒酣輙戲墨作草蟲筆致婉媚
不耑求形似而往往入神畫之傳世者
草蟲圖四
僧擇仁永嘉人善畫松始集諸家名筆而學之久無所
得一夕夢吞數百條龍遂臻化境每醉潑墨於綃絹
粉壁之上醒後補足千態萬狀極其靈怪見者謂有
神助畫之傳世者
萬松寒翠圖一戰龍松圖一
墨松圖二
吳僧繼肇工畫山水與巨然體格相類但峯巒稍薄高
古不及畫之傳世者
晩山圖一
僧仲仁會稽人寓衡州花光山以墨暈作梅如花影然
蓋妙於寫意者也
劉明復善畫山水專師李成官至龍圖閣直學士
蒋長源字永仲善著色山水山頂似荆浩山身似李成
畫松針如靈鼠尾大有生意石不甚工畫之傳世者
凌霄花纏松圖一
鄢陵王主簿逸其名長於花鳥寫折枝花尤工東坡最
愛之曾為題詠
李世南字唐臣安肅人善畫山水寒林官至大理丞
趙宗閔畫墨竹黃山谷嘗題之官至尚書郎
薛判官逸其名善墨竹
倪濤字巨濟宣和中為都省檢校善畫草蟲
文勛字安國善畫山水官至太府寺丞
劉延世字王孟新喻人公是先生敞之猶子善寫墨竹
築抱瓮堂為讀書作畫之所畫之傳世者
雪竹圖二籜龍風雨圖一
筍竹圖一
王冲隠名持字正叔長安人畫禽鳥竹棘師崔白
靳東發字茂遠工畫人物好集古今忠孝之事寫而為
圖又取漢唐以來諫諍名蹟分為百事作百諫圖當
時無不贊誦官止州倅其子名詠字少張亦善山水
畫之傳世者
出師表圖二洗兵圖一
平吳表圖一諫獵圖一
陳情表圖一歸馬圖一
止戈圖一修文圖四
李頎字粹老工山水嘗畫晴峰圖題詩其上以獻坡公
公喜次韻為答盛稱筆法之妙
陳直躬高郵人工畫禽鳥
朱象先字景初松陵人以善畫馳名宣政間
張無惑善山水
何充蘇州人工寫貌大江以南無出其右者
眉山書生不詳其姓氏作七才子入關圖山谷謂人物
各有情致非尋常傳寫所能及然摹仿雖密而閒遠
未至
雍秀才逸其名善畫蟲魚
章友直字伯益善畫龜蛇此種筆法從來未見講求而
友直獨能盡其盤珊屈伸之狀豈玄武之象别有所
寓乎畫之傳世者
神龜出洛圖一十屬龜圖二
登龜伐黿圖一靈蛇圖一
枯桑語龜圖一鏡蛇圖一
常山率然圖一蛇醫圖一
玄龜負圖圖一
黃斌老潼川人少年登科官止戎倅善畫墨竹弟彛字
子丹亦畫竹
劉明仲黃與迪楊吉老
已上三人皆善畫竹流派同出文湖州
成生逸其名工畫山水
張遠字行之太原榆次人隠居山中善寫山水畫之傳
世者
三晉雲山圖一寒山圖二
滹沱冰合圖一
張明遠之姪亦以畫山水得名
王元通滄州人工畫山水專學李成為人豪邁筆勢迅
拔每畫畢大聲叫絶者必得意之作也畫之傳世者
野渡横舟圖一遠山圖一
風雨荷蓑圖一山家圖一
白蘋洲圖一
閭丘秀才江南人逸其名長於畫水無所師承而滄漭
澄泓俱有妙理
喬仲常河中人工雜畫人物師李伯時
孔去非汝州人長于小景清潤典麗亦善寫草蟲蜂蝶
竹雀畫之傳世者
草蟲圖四百蝶圖二
翠雀圖二煙林圖一
溪山圖一
劉松老字榮祖巨濟之子書學米元章畫學蘇東坡皆
能得其體勢
王逸民永康人初為僧名紹祖詩畫俱學周忘機而氣
韻懸絶惟草書學黃山谷僩然有得
馮久照字明遠汾州人流寓蜀中畫山水初頗繁冗後
遇郭熙之孫游卿為州守久照往學游卿盡以家學
傳之其格遂一變
劉履中字坦然汴人也善畫人物筆勢雄暢尤工仙佛
鬼神畫之傳世者
羣仙談道圖一採芝仙女圖一
游行天王圖一鍾馗擊鬼圖一
舞鍾馗圖一隠士圖二
劉銓字真孺成都人工畫山水尤精佛像落筆用墨與
李道明無異而蒼勁過之
李皓字雲叟唐臣之孫避亂入蜀工畫山水
張嗣昌字起之文與可外孫筆法既有所授墨氣益自
超卓每畫竹輙乘醉大呼若得神助
盧氏許州人工畫墨竹梅花
任粹才仲之姪工畫著色山水
雍巘字幼山興元人工畫山水多作懸崖枯木雲氣蓊
蔚之景墨梅尤佳
牟谷善寫真元符中授翰林待詔
尹質蜀人工傳寫兼善雜畫
歐陽&KR1274;開封人工傳寫
僧惟真嘉禾人工傳寫
僧元靄蜀人供奉仁皇寺善寫貌
蔡肇字天啓丹陽人登進士第官至侍從畫山水人物
澹遠明潔時作枯槎老樹怪石奔湍皆有竒趣畫之
傳世者
松路仙巖圖一山麓漁舟圖一
雪陂鍾馗圖二松下逍遙圖一
煎茶圖一
程若筠宣和間太乙宫道士善畫古木枯藤筆勢陡健
亦工翎毛花竹每枝只作數花簡重可貴
蕭太虚善寫墨竹墨梅松柏雜樹凡畫梅先以濃墨作
枝幹而後淡暈作花深得山林幽澹之致題名為陰
文篆字于石上如石刻然亦創體也
甘風子關西人陽狂縱酒而獨好畫凡寫人物先用細
筆開列頭面然後放筆以就全體如草書法頃刻而
成絶無沾滯洵為傑作畫之傳世者
列仙圖十五
王顯道漢州人少為餅師中年棄去專畫龍水體製雄
壯
成宗道長安人工畫人物尤長于刻石每臨摹吳筆上
搨細如絲髮不失毫黍與墨蹟宛然無異當時以絶
技稱之
三朵花房州人不詳其姓名出處因其常帶三朵花故
以名之工于寫貌
眉山道士羅勝先自號雲和山長善畫山水
李時擇遂寧人善丹青及見武洞清所畫羅漢欣然有
會遂專習之圖寫既多乃盡得其筆法兵亂歸蜀因
以畫名畫之傳世者
十六大阿羅漢像六羅漢像二十二
楊大明字民瞻號至樂子善畫龜蛇
杭僧真慧畫山水佛像為近世佳品寫翎毛花竹有江
南風致
惠洪覺範工畫墨竹筆力遒健嘗以皂子膠畫梅於生
絹及扇上燈月映之宛然成景
僧道宏峩眉人俗姓楊道貌清粹善畫山水佛像晩年
因有所遇遂冠巾自號龍巖隠者
僧妙喜善寫貌
嘉州僧道臻工畫墨竹
吳僧法能工畫羅漢
成都僧祖鑒善畫觀音
蜀清涼寺僧智平善畫佛像
僧虚已善畫山水
僧覺心字虚靜嘉州人善畫草蟲復工山水
僧智源字子豐遂寧人工雜畫尤長于人物
僧智永成都人善于傳寫亦工小景
漢嘉僧真休善摹搨人物
宋莊字臨仲工畫山水得其祖漢傑筆法
賈公傑字千里畫人物學馬賁嘗寫佛像衣縷皆描金
為之而無俗韻公傑家世貴顯故作畫亦不寒儉也
郭道卿字仲常郭游卿字季能俱為郭河陽諸孫而
又同官郡守皆能紹其家學筆法亦略相等藝林傳
為佳話
高大亨字通叟工畫山水
錢端回占籍戚里工畫山水多平遠小景
李景孟字仲醇善畫馬又能鑒别諸家名蹟極其精當
邵少微字叔才工畫石竹禽鳥筆墨簡略而有餘致
李元崇字季姚文正公諸孫而張無盡之甥也畫山水
師范寬官至縣令
葉漢卿李漢舉楊道孚薛彦晦王佐才雷
殿直
已上六人皆宣政間畫墨竹名手
道士田白兖州人工畫竹石學蘇東坡
李蕃字元翰成都人工畫釋道人物全學范瓊但不喜
著色
崇德郡君李氏公擇之妹喜畫松竹木石見佳本即摹
之觀者幾不能辨
臺亨夏縣人元豐中修景靈宫召天下之能畫者俱集
闕下命官選擇亨名第一授翰林待詔辭不就職固
請歸養當時重之
張嗣昌母文氏文湖州第三女也工畫墨竹嘗臨其父
黃樓障圖筆法超逸暮年以所著畫訣授其子嗣昌
焉
和國夫人王氏宗室仲輗之妻工書善畫尤長于花竹
翎毛
章友直女名媊善界畫頗有父風
桐廬方氏陳晦叔子婦也工畫梅竹韻致清遠
任才仲侍姬豔豔有絶色工畫著色山水
魏觀察宣政間宦寺工畫墨竹
劉國用漢州人工畫羅漢
陳自然工畫佛像尤長于水禽
于生逸其名河東人工畫佛道神鬼
雷宗道商州人工雜畫亦善山水筆法頗似郭熙亦長
於佛像
吉祥平陽人工畫佛像鬼神人物悉能體其形制宣和
以來第一手也
楊傑閬州人工畫鬼神先寫手足然後成就全體用墨
不過三兩筆而風骨稜稜露爽
張通鄜延人工畫仙佛畫之傳世者
靈鷲佛鋪圖一
李士雲金陵人程懷立南郡人朱漸開封人朱
宗翼徐確
以上五人俱善寫貌得名于宣政間
劉宗道開封人善畫人物嘗作照盆孩兒以手指水影
亦如之然形影自分絶無融沍此其異也
杜孩兒開封人以畫嬰兒得名
王可訓京西人元符間為待詔工畫山水
池州匠氏名姓未詳寫山水頗似董源畫之傳世者
九華山圖一秋浦圖一
李明工畫山水
蔡規建昌人工畫山水
兼至誠善畫山水墨氣清深筆力高古以蔭補將仕郎
賀真延安人出于戎伍特好翰墨畫山水樹木得郭熙
筆法
甯濤華陰敷水人畫山水學范寬多作關右風景竒巧
有餘而渾厚不足樓觀人物亦失之太顯畫之傳世
者
太華寒雲圖一關山曉征圖二
渭水春晴圖二樂游春曉圖二
函谷秋風圖一終南積雪圖一
潼關圖一咸陽宫圖一
秦川圖一
甯久中濤次子工畫山水人物筆意不減其父多畫平
遠小景不起峯巒畫之傳世者
秋原曉望圖一看山圖一
高洵開封人畫山水師高克明晩年復師范寬尤長于
湖石花鳥師程若筠
馮曠河内人工畫山水體製不類前人而筆墨蒼老峯
巒秀潤别具標致
何淵畫院祗候畫山水師高克明往往逼真而失之繁
碎
劉翼耀州人世稱為劉評事畫山水學范寬頗有自得
處
宋處邢州人工山水畫之傳世者
寫郭河陽滿溪春澑圖一
李遠青州人畫山水學李成得名于崇寧大觀之間而
畫蹟甚少
郝士安太原人善丹青師事張遠盡得其法
張舉懷州人工畫山水尤長于瀑布
趙林字子安懷州人善畫山水摹仿李成
李鐵子榆次人工畫山水筆墨調暢善鍛鐵作方響因
以為號焉
老成洺州人工雜畫尤長于山水性沈靜筆法謹細如
其人
李希成華州人畫山水慕李成遂名焉初入畫院深自
韜晦以防忌嫉及補官後始盡出其所長而聲華蔚
起矣
田和陜州人畫山水學李成氣韻深遠筆墨精玅
蒙亨華州人學甯濤山水得其要領
戰德淳籍隸畫院工畫著色山水寫人物甚小青衫白
袴烏巾黃履不遺毫髮又作清江碧岫綠柳紅桃于
咫尺之間具曠遠之致皆竒筆也畫之傳世者
春夜宴桃李園圖一春游圖四
冒雨尋菊圖一觀蓮圖二
桃源迓客圖一
和成忠京西人畫山水學李成筆墨清潤惜煙雲太多
未免疎漏宣和畫院待詔畫之傳世者
溪雲釀雨圖一雲山圖五
龍門山圖一
劉仲先成都人善畫山水
郝孝隆太原人畫山水師李成
瀟湘劉堅畫學范寬筆致嫣媚寫樓閣人物事事皆工
每喜作小景苦無豪放之氣及寫竹石甚有風致補
圖畫院學生畫之傳世者
紅樓春曉圖一繡閣曉寒圖二
杏花旗亭圖二曉閣捲簾圖一
湖石修篁圖五
尹白開封人專學花光梅極扶疎縹緲之致
李覺字民先京西人工畫山水醉後潑墨成圖如有神
助
張涇吳門人米元章每稱其翎毛蘆鴈絶無俗韻而畫
蹟甚少
陳常江南人以飛白筆作樹石最為清逸寫折枝花亦
用渴筆一抹成枝而以采色亂點其上花蘂生動權
侔造化獨不能畫人物耳畫之傳世者
折枝花圖三十一
張希顔初名適漢州人善畫花師趙昌大觀初累進畫
花稱旨補畫學諭遂變其格為院體仕至蜀州推官
任源漢州人少隸軍籍師張希顔盡得畫花之法
費道寧懷安人善畫花多作折枝
楊寵成都人善畫花名亞費道寧
楊祁彭州人善畫鳥尤工畫鷄
李猷河内人長于鷹鶻精神態度曲盡其玅
韓若拙洛陽人工畫翎毛宣政之間兩京推為絶筆
孟應之工畫翎毛
老麻關中人寧觀間以畫花鳥得名非蜀之居禮也
宣亨汴梁人工畫花鳥
胡竒長安人工畫蘆鴈
鮑洵京西人工畫花鳥弟洋亦精此技
盧章汴梁人工畫花鳥多寫禁中佛像
劉益字益之汴梁人工畫花鳥宣和間與富燮同為供
御日玩内殿珍禽異獸取以為法描染甚似郭暉小
景山水亦佳晩年值靖康之亂流落嶺表多畫山果
野禽子椿能世其業
富燮汴梁人宣和間與劉益同為供御畫法殆精于益
夏奕工畫翎毛寫鸂鶒作對而皆雄以求脫俗觀者于
此辨之
田逸民濟南人長于墨竹宣和間畫院祗應
李誕河間人工畫叢竹筍籜鞭節色色畢具蓋宣和體
也
張舜民字芸叟自號浮休居士畫山水多作秋景嘗自
賦詩曰我有故園常自寫免教魂夢落天涯紹聖間
官侍從以事貶筠州紹興初追復樞密直學士
李遵易善畫魚
侯宗古善畫龍
郗七逸其名亦善畫龍比宗古有筆力
陳皋漠州人長于蕃馬尤能辨别名品而圖繪之
路皋并州人工畫鬼神尤長于槖駞
龔吉專科畫兔人所不及畫之傳世者
玉兔秋香圖一瑞兔圖四
吳九州燕人善畫鹿畫之傳世者
寫東丹王千角鹿圖三
周照初畫禽鳥既而棄去專學畫犬
郝章汾州人工畫人馬
老侯瀘州人畫麋鹿學易元吉兼工花鳥學滕昌祐
趙樓臺逸其名相州人工畫屋宇故當世以此稱之
郭待詔趙州人善界畫
任安汴梁人工界畫每與賀真共事
陶績金陵人工畫花果尤長于蔬菜畫之傳世者
石榴圖二茘枝圖五
葡萄圖五紫薑圖一
菜圖九
薛志字子尚長于水墨雜畫而翎毛次之花果不善設
色
馬賁河中人宣和畫院待詔善寫佛像人物山水花鳥
尤工小景畫之傳世者
樂音菩薩像一吳王避暑圖一
獻花菩薩像二江山清樂圖三
孔雀佛鋪圖二春工富貴圖三
蘇臺集會圖一
周曾與馬賁同時筆法相似長于山水
段吉先善畫山水晁無咎最愛其林泉小景
李達汴梁人好寫沙汀遠岸有含蓄不盡意
劉浩華陰人多圖雪驢水磨故事不知其意之所在畫
人物景多于事然氣象高遠筆墨輕清亦不易及也
楊威絳州人工畫田家風景
郭思熙之少子善雜畫崇觀間應制畫山海經圖稱旨
徽宗最愛其中瑞馬謂得曹韓筆法畫之傳世者
靈秀本草圖十傳國璽圖五
山海經圖四十藝術圖十三
瑞應圖二十二
妙頥真南陽人畫墨兔暈淡有致山谷嘗跋其後
黃宗道宣和畫院待詔工畫人物蕃馬學胡環東丹王
世論胡畫馬得肉東丹畫馬得骨惟宗道二法俱備
道士林靈素得幸徽宗頗好文翰善寫墨竹湖州玄妙
觀石刻尚存
陳珍蜀人畫花竹學徐熙
何澄長沙人工畫人物家藏武洞清畫本甚多澄習之
久盡得其意自少至老無日不畫傅染簡潔出落自
然
賈行恭北地人工畫道釋鬼神尤長于巨人大馬畫之
傳世者
十二屬神圖一妖怪圖八
東觀符瑞圖十
郭信京師人工畫道釋落筆明秀亦善山水得李成惜
墨法其皴削處復類賀真當時以為名筆補圖畫院
賜緋待詔畫之傳世者
寶檀菩薩像一北門天王像一
東華帝君像一巖居道真像二
六甲神像六
吕漸洛陽人工畫佛像威儀弘遠尤善山水窠石位置
得法
周與權長沙人工畫人物筆法清勁
田松舞陽人工畫道釋人物傅染得法
王藻工畫牛馬
趙宣善用飛白筆寫人物宣和間畫院待詔
洪子範東京人工畫山水人物
楊道安九江人畫山水學范寬惜用焦墨太重
戴琬京師人宣政間待詔翰林工畫花竹翎毛宸眷特
異常令入閣供奉後因求者甚衆有詔不許私畫故
筆蹟甚少畫之傳世者
芙蓉鷺鷥圖二桃花錦鷄圖一
海棠鸚鵡圖二棃花鴝鵒圖二
梅花戴勝圖一水葒鸂鶒圖一
雪雀圖四竹鶴圖六
靈草圖一
王登仕平原人畫佛道像各具體裁衣褶古雅規模闊
大畫之傳世者
文殊普賢部從圖二
紫微二十四化像一
超師北地人宣和畫院名手工畫釋道人物
張諒字武翼工畫釋道人物其所圖繪皆為畫家格範
即今院體是也子二人永年康年永年事劉益學花
鳥康年善寫人物俱有父風
張戩字孟穀志尚清虚以琴自娛工畫山水為翰林應
奉日徽宗命乘舟赴楚尋山水之勝作瀟湘八景圖
未進呈而難作戩遂畱滯湘中畫之傳世者
清湘暮煙圖一浯溪春樹圖一
嶽麓書院圖一洞庭日出圖一
瀟湘八景圖八
傅逸京師人工寫人物師張諒善描染
王晟景陵人專畫山水師張諒而小變其法
盧道寧工畫人物師張戩精于渲染畫山水師賀真多
作寒林古木墨氣恬憺
丁晞顔字令子書法顔魯公畫學李伯時嘗畫孝經圖
取義精密擅名於時畫之傳世者
六甲隠形圖一孝經左契圖十
遁甲開山圖一孝經雌雄圖八
孝經秘圖五孝經緯圖十
太史公漢書圖二十二
李交汀州人工畫貓
繪事備考卷五下
