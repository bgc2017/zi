繪事備考卷八
湖廣按察使王毓賢撰
明
宣宗御筆有山水有人物有花果有禽鳥草蟲上著年
月及所賜臣名用寶不一有廣運之寶武英殿等寶
或雍熙世人等圖書莫不奎章麗日宸藻淩雲寸璣
片璧都成夜光蓋景陵臨御日久四海無虞萬幾之
暇得留神於翰墨多能天縱化理自然固非尋常圖
畫所能擬議也
憲宗孝宗兩朝御筆多畫神像識以年月及寶孝廟以
後諸宗室中有善畫神像及金瓶牡丹金盤茉莉蘭
菊梅竹之類甚多第以别號圖章識之而不詳其名
字所出故無從稽考
郭文通永嘉人善畫山水布置茂密長陵最愛之有言
馬遠夏珪者輙斥之曰是殘山剩水宋代偏安之物
也亦何足尚其俊爽如此
商喜字惟吉善畫山水人物筆精墨妙受知獻陵士大
夫得其縑素無不什襲而珍賞之
韓秀實涿州人與商喜同被宸眷人物旣工畫馬尤駿
張靖山東人畫道釋人物深得吳道子筆意尤善寫照
孫玘字廷玉善畫山水人物孫錦亦擅丹青頗似其祖
尤工寫照
張善字從善金陵人善畫花果翎毛子偕字汝同能世
其業
邊景昭隴西人與其子楚祥俱善畫花果翎毛聲譽過
於殷氏
謝庭循永嘉人工畫山水筆法淳麗為同事所宗楊東
里少師稱其謹慎有文筆墨恬雅因受知於景陵諸
臣不敢望也
周文靖莆田人山水可比謝庭循
王紱字孟端一字友石又號九龍山人毘陵人高介絶
俗詩文書法為時所宗官至中書舍人有王舍人集
行於世畫竹石最清勁名重萟林而絶不妄作故亦
不易得也
莊瑾字公瑾號采芝龍江人工詩賦善草書尤長於畫
兼學夏珪馬遠筆致超詣蓋張可觀以後一人而已
胡大年工畫葡萄
僧温日觀曉庵俱善畫葡萄當時無不知其名者
李在字以政莆田人工畫山水細潤宗郭熙豪放宗夏
珪馬遠寫人物尤妙評者謂其八面生動未易才也
始仕雲南行取入都
戴進字文進號靜庵又號玉泉山人錢塘人工畫山水
得諸家之妙神像人物走獸花果翎毛極其精采尤
喜作葡萄配以鈎勒竹蠏瓜草設想甚奇氣韻飄逸
畫家第一流也子泉字宗淵畫山水有家法但用墨
太重耳
夏芷字廷芳錢塘人善畫從學於戴靜庵筆力遠到不
幸早卒弟葵字庭暉畫山水人物皆極工緻
華朴中浙江詩僧工畫山水師戴靜庵
上官伯達譙川人畫佛像人物傅色旣精神采亦備能
使人起敬
夏㫤字仲昭東吳人初姓朱登第後始復姓自中書舍
人歴官太常寺卿直内閣詩文書法卓冠於時喜畫
竹石筆致高遠求之者無虚日隨意應酬罔不精妙
張益字士謙與夏㫤同郡同年官至學士寫竹亦妙
陳嗣初東吳人以文章擅名官翰林院檢討精於畫竹
夏㫤張益咸師事之
謝宇字伯寬號容庵湖廣衡陽人幼聰穎宣德中選入
司禮監與中貴人讀書以中書舍人直内閣累加工
部侍郎掌通政司事善畫山水取法諸大家皆能得
其神韻畫花木鳥獸咸有意趣仲子中書舍人汝明
字晦卿亦善畫山水
任道遜字克誠瑞安人工於詞翰歴官太常寺卿直文
華殿工畫梅花其夫人孫氏亦善畫
夏衡字以平松江人工書法篆隸高古自中書舍人歴
官太常寺卿善作畫得黃子久筆意
金文鼎鶴城人精於書法詩文雄贍畫法黃子久深得
其妙長子鈍字汝礪次子銳字汝潛皆善畫並有父
風
金湜字本清四明人自號朽木居士善書法工畫竹鈎
勒甚精初仕中書舍人歴官太僕寺少卿
陳謙字士謙號訥庵逸人書畫皆學趙松雪每自誇其
得法而評者亦多以此歸之
丁文暹號竹坡工畫山水翎毛墨氣清潤
陳叔謙武林人性明悟能辨古器識名畫第其品類纖
毫不爽畫學倪雲林亦自有佳致嘗書一聯於亭以
自況云博古圖蒐周漢制無聲詩寫晉唐題
王商賢梅溪人善墨戲人物年踰九十下筆益妙
姚綬字公綬浙江人自號雲東逸史第進士官監察御
史天姿俊逸有晉人風致早歲挂冠優游泉石畫學
吳仲圭當時有鄭虔之目字畫經人轉售者輙以厚
價購收之其自重如此
孫隆號都痴毘陵人燕山忠愍侯裔孫生而英敏有神
仙風格寫翎毛草蟲仿没骨圖
張祐字天吉鳳陽人襲爵隆平侯温文和易如儒者工
畫梅其從弟禄字天爵亦善畫梅與兄齊名
王謙字牧之號冰壺道人禮部儒士隆平侯延之幕府
工書法善墨梅隆平得其筆意子應竒亦善畫梅
陳憲章會稽人能詩工書善畫梅花與王謙齊名評者
謂兩家韻格雖不同然憲章筆力過王謙遠矣子英
亦善畫梅
張緒字廷端海虞人吳處誠東吳人俱與夏㫤同時
竝工竹石筆力亞於夏㫤
毛良字舜臣號兩山居士北平人襲爵南寧伯畫山水
師米元章煙雲變幻有天然之妙賞鑒尤精能詩著
無聲詩以詮畫理與文集並行於世
太監陳喜字仲樂口北人工畫人物鳥獸下筆無痕為
一代名手
石銳字以明錢塘人畫學盛子昭凡寫金碧山水界畫
樓臺人物傅色鮮明溫潤名著於時
丁玉川江西人工畫人物山水
林良字以善廣東人畫著色花果翎毛極精麗放筆寫
水墨禽鳥樹木極遒勁皆人所不能及歴官錦衣衛
指揮使
顧宗字學淵廣州人畫學黃子久官中書舍人
姜立綱字廷憲號東溪永嘉人能文善書字畫端楷當
世得其片紙爭以為法畫學黃子久亦精妙
黃燦字藴龢柳楷字文範俱永嘉人與姜立綱同直
内閣詩文書畫並臻神境
范暹字啟東號葦齋東吳人工書法善畫花竹翎毛一
時推為名筆葉文莊公嘗謂起東精繪事有談論館
閣名公無不願交者老於京師人稱范葦齋先生云
陳復字啓陽號坦坦居士燕山人幼時伯父為南京通
政司右參政復同弟後往從之因得與都人士交稔
才情淵博詩文典雅尤長於作畫山水松竹咸有指
趣以禮部儒士授鴻臚寺序班用大臣薦改國子監
典簿
陳後字啓先號寓齋復之弟詩文書畫與兄齊名尤精
堪輿之學以大臣薦授欽天監博士子漢能世其業
劉志壽字伯齡密縣人穎悟能詩以世業任南京欽天
監五官靈臺郎善畫翎毛兼工蝦蟹落筆皆有意趣
李㫤字光遠號柯耕衢州西安人工楷書善畫松竹得
過庭章張廷端之筆意官禮部司務
杜堇字懼男號檉居亦號古狂又稱青霞亭長其先丹
徒人占籍京師性勤學自經史子集以至稗官小說
罔不涉獵累舉進士不第遂絶意進取專為詩古文
詞博洽精當旣通六書復工繪事山水人物草木鳥
獸無不超詣由其胷懷浩落故爾文采巨麗也
沈周字啓南號石田蘇州人博學有奇思為詩極清新
不拾齒牙餘慧字亦古拙畫學黃大痴略其善處而
改其不善處遂卓然成名家焉後因求畫者衆日不
暇給令子弟摹寫以應故真筆甚少
陶成字孟學自號雲湖山人寶應人領鄉薦以他事不
果會試天性落拓不可一世然多才藝詩文極奇古
復工篆隸真草畫山水多用青綠金碧尤喜作鈎勒
竹及猿鶴兔鹿皆有妙理
蔣子成江東人工畫道釋神像
阮福北海人工畫道釋人物筆法亞於蔣子成
趙丹林善畫龍角鳳尾金錯刀竹
過庭章無錫人長於寫松
林廣維揚人畫山水人物學李在
楊塤字景和善用彩漆作屏風器物山水人物隨事描
摹極其精巧而以泥金書題其上縝密弘麗真一代
之絶技也
沈政字以政福建人工畫花竹翎毛官至順天府丞直
仁智殿
徐柱字夢節吳門人善寫葡萄
伍槩字廷節臨川人精於書法工畫翎毛直仁智殿寄
禄中書科
倪端工畫人物山水
李福智工畫釋道人物體似上官伯達
周全工畫馬
朱應祥字岐鳳自號玉華外史松江人鄉貢進士工草
書善墨竹
俞泰字國昌號正齋無錫人弘治壬戌進士官戶科都
給事中善畫山水絶類黃子久兼學王叔明才品卓
犖詩文書畫皆似之
王田字舜耕山東濟南人以縣佐請老歸田才思綺麗
樂府詩餘膾炙人口畫山水學高房山不失矩度
何澄號竹鶴老人毘陵人善畫山水官至郡守
彭玄中沈明遠張復陽
以上三人皆弘正間道士並善畫體格相似
張翬太倉人工畫山水
汪質字孟文金陵人工畫山水
許尚文句容人工畫山水
盛行之江東人善寫梅花筆力蒼秀畫萱葵竹菊形類
草書
史廷直號痴翁晩復姓名為徐端本江東名士放達不
羈謝絶塵事以詩酒度日畫山水得行雲流水之妙
陳大章字明之號月隴盱眙人第進士歴官太僕寺卿
畫菊花得雲湖筆意有詩名尤工行草書
吳偉字士英更字次翁號小仙江夏人以善畫徵授錦
衣衛百戶性落拓不修邊幅久之放歸專事翰墨畫
山水筆力矯健白描尤佳觀者自然起敬非世俗藝
流也
吕紀字廷振寧波人性謹厚工繪事山水人物俱工獨
以翎毛得名設色鮮麗筆意生動為畫家所規倣官
至錦衣衛指揮使
鍾欽禮號南越山人工畫山水每自署其後曰一塵不
到處
劉俊字庭偉工畫山水人物
袁璘字庭器工畫人物兼善翎毛花卉
張倫字秉彝專畫人物尤善寫鬼判
虞謙自號玉雪齋主人占籍鎮江歴官總憲立朝有大節
詩文為羣公所推暇日畫金錯刀竹皆自題詩其上
同里王惟善者精於醫與公交厚善寫山水又郭將
軍亦能畫公俱作詩贈之奬借後進皆此類也
楊瑗當塗人善畫菜有生意官儒學教諭
程南雲號清軒工書法篆隸行楷無不精妙長於詩尤
善畫雪梅雪竹筆致清麗歴官太常寺卿
朱孔昜華亭人與程南雲同官於朝嘗寫東里少師歸
田圖評者謂是真作家而具名士風流之致他人萬
不能及也
黃蒙字養正永嘉人歴官禮部郎中與子采俱以善書
直内閣詩文弘麗家學淵源畫山水得黃子久佳處
蘇致中四川人第進士畫山水師郭熙極有體製
唐寅字子畏一字伯虎吳郡人領應天鄉薦第一才調
風流輝映當世詩文翰墨俱為藝林所宗畫山水最
清逸不專規倣前人而能融會筆意隨事布置率皆
合作畫後用南京解元印記
葉澄字原靜吳郡人畫學戴文進
周臣字舜卿吳郡人畫山水人物善書能詩
陳道復字復甫號白陽吳縣人善畫花卉醉中運筆倍
有精采
王問字子裕號仲山無錫人第進士官車駕司郎中工
畫人物山水花卉翎毛
徐霖字子仁號髯仙金陵人能書善畫取法王叔明
姚沾字惟思號墨仙餘姚人工畫蘭石竹木古樹意致
清遠官錦衣衛千戶
蔣貴號青山畫學吳小仙人物逼真山水近似
高松字守之號我山又號南崖子文安人性安澹泊授
職不仕工詩畫善大書兼作小景如鉤勒竹及蘭菊
葡萄皆佳筆也
張路字天馳大梁人少無宦情以貢入成均非其好也
精於繪事人物似吳偉山水似戴文進當時士大夫
咸尊禮之
汪肇號海雲休寧人畫山水人物學范寬若翎毛花卉
則自成一家
韓方字中直號月川含山人為國子生工畫山水筆致
遒勁墨氣清遠出入高房山何澄之間
張秋浙江人善寫芙蓉兼工花卉
王彦字存拙沔陽人善畫梅
孔福禧曲阜人工畫山水
孫天佑安國公之孫畫翎毛蘭竹清真簡貴
張欽字士敬號震齋祥符人寧陽恭靖王之長子畫山
水花竹有前賢風味歴官都指揮使
姜濟浮梁人流寓蜀中寫山水無墨痕烟雲出没最為
奇妙
王世昌號歴山山東人工畫山水人物
僧照庵浙江人畫竹石學倪雲林
王孟仁以字行金陵人善小景山水
朱銓字文衡號樗仙長沙人工畫山水人物及鉤勒竹
菊亦能為詩
朱鑑字文藻號墨壺銓之弟工畫人物
僧日章成都人畫山水學唐子華
姜隠字周佐山東黃縣人工畫人物士女兼善花果筆
致秀密
杜君澤號小痴吳郡人善楷書工山水
馬稷字舜舉號醉狂江南人工畫山水人物花木竹石
李著字潛夫金陵人工畫人物山水花竹翎毛
僧草庵住嘉禾三塔寺能詩文善繪畫
蔣三松金陵人善畫山水
朱端字克正畫人物山水學盛子昭墨竹師夏㫤尤長
於翎毛花木畫後用御賜一樵圖書
文徵明字徵仲號衡山吳郡人用大臣薦徵為翰林院
待詔平生以名節自勵風采隠然書法最工寫竹得
夏㫤之妙畫山水出沈石田之右集諸家所長運以
己意名聞天下有得其片紙隻字者莫不護持而珍
賞之子文彭文嘉亦工書畫人以為後先濟美云
繪事備考卷八
