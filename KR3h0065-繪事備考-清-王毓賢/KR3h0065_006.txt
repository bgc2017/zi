繪事備考卷六
湖廣按察使王毓賢撰
宋
高宗書畫皆妙作人物山水竹石有天然之趣雖在兵
間不廢翰墨每一畫成必令内侍掌之非賜近臣即
賚勲舊愛惜過於爵賞題字處用乾卦印晚居北内
用太上皇帝之寶德壽殿御寶御府圖書畫之傳世
者
千巖竸秀圖一雲壑松濤圖一
趙士遵高宗之叔初封漢王善畫人物山水著色布景
頗似李昭道紹興間畫婦女服飾及琵琶阮面多作
小景山水蓋始於士遵也然其筆致固自清逸宫闈
&KR1726;邑慕而效之實非士遵本意畫之傳世者
藍田煙雨圖一曲水流觴圖二
摩崖勒碑圖一山林平遠圖一
鑑湖一曲圖一橘洲圖一
寶石山圖一
景獻太子諱詢燕王德昭九世孫希懌之子善畫竹石
瀟灑出塵寕宗前星未耀育於宫中及薨上痛惜之
贈諡如禮
趙迺裕景獻太子之子書學高孝兩朝妙有筆法善
畫尤工墨竹喜作挂屏長竿枝梢傍出濡縑拂素
筆舞墨飛畫成必題詩其上識以善雅堂印畫之
傳世者
修篁韻夏圖一湘竹圖二
曉竹含煙圖一桂竹圖二
寒林隕籜圖二匾竹圖一
勁節凌霜圖一淡竹圖一
綠竹臨流圖一
趙子澄字處廉嘗作懸崖瀑布筆力極遒壯張之屏間
勢欲動屋
趙師宰字牧之自號隨菴居天台臨海縣工寫墨竹兼
善雜畫
趙與勤居處州青田縣善丹青臨摹古畫人不能辨歴
官知臨安府以右文殿修撰奉祠其兄與&KR0696;亦善畫
竹並以文章治行稱於時而又皆正惠公希暉之子
門第才藝當代鮮有及者
趙伯駒字千里善畫山水花禽竹石尤長於人物士女
神韻清逸又能區别狀貌望而知其為名筆也高宗
極愛重之畫之傳世者
四時山水圖四著色山水圖二
春山曉讀圖一夏山嘉樹圖一
寒林曳杖圖一風竹驚禽圖一
折枝梨花圖二折枝桃花圖二
寫生海棠圖二折枝芙蓉圖一
折枝芍藥花一寫生芍藥花三
牡丹戲貓圖一搜神記圖四
牡丹浥露圖二高僧圖二
古瑞應圖二佛座圖一
列仙傳圖一玩花圖一
大荒經圖二十六
趙伯驌字希遠千里之弟善畫山水人物尤長於花鳥
傅染清新彩色明潤嘗畫蘇州天慶觀圖樣進呈孝
宗御書其上詔依元樣建造今玄妙觀是也歴官福
州觀察使子與睪亦登八座畫之傳世者
荷花鷺鷥圖一三鴈圖二
天慶觀圖一
趙孟堅字子固號彛齋居士居海鹽縣登寶慶二年進
士俊才博識人以之比米南宫自置一舟為宴游之
所几榻以外皆圖書玩好之物晨夕吟弄至忘寢食
清流容與望而知為趙子固書畫船也善水墨白描
潔密多姿風雅極致尤工畫梅著有梅譜一卷歴官
朝散大夫嚴州太守畫之傳世者
羅浮曉月圖一巡檐索笑圖一
孤山夜雪圖一石竹水仙圖三
扁舟鄧尉圖一水仙浸月圖二
南枝凍雪圖一庾嶺春歸圖一
攜酒探梅圖二含章點額圖一
暗香疎影圖二雪徑探梅圖一
控琹探梅圖一月冷梅花圖一
石竹山礬圖二墨梅圖十四
老梅圖四落梅圖一
趙孟淳字子真子固之弟繼秀安僖王後善墨竹因自
號曰竹所畫之傳世者
籜龍風雨夜生孫圖一
趙孟奎字文光太師忠惠公與&KR0696;之子善畫竹石蘭蕙
官至秘閣修撰
吳琚字居父憲聖皇太后姪泰寧郡王益之子襲父爵
寡嗜欲日臨古帖以自娛字類米海岳以詞翰受知
孝宗非他戚畹比也嘗作墨竹怪石頗有竒趣歴官
尚書郎樞密直學士慶元間加鎮安節度使留守建
康卒贈少保諡忠惠世稱吳七郡王
楊瓚字繼翁恭仁皇后姪太師次山之孫力學好古而
復善琴依調製曲不失毫黍有紫霞洞譜傳世時作
墨竹勁拔森秀為時所稱官至列卿
楊鎮字子仁嚴陵人節度使蕃孫之子尚漢國公主為
駙馬都尉恬淡寡營喜觀圖史書學張即之兼善丹
青復工墨竹視鄆王員大夫無以過也凡畫必題詩
於卷軸之上用駙馬都尉印
謝堂號恕齋善畫蘭竹松石林木雋雅可愛官至樞密
使
米友仁字元暉南宫之子畫學初立召為博士賜對便
殿因進所畫楚山清曉圖既退賜御書畫各二軸友
仁天機超逸不事繩墨凡寫山水尺寸皆挾煙雲之
勢雖草草命筆具有竒趣每自題其畫曰墨戲人以
為不愧其父受知光堯壽聖日奉讌閒之遊歴官敷
文閣直學士工部侍郎年八十始卒禄位名壽殆過
於父矣畫之傳世者
春雲出谷圖一春山雨霽圖一
萬峯積雨圖一夏山擁翠圖一
煙鎖秋嵐圖二楓林秋雨圖一
秋壑聽泉圖一寒山落木圖二
歲晩空江圖一風雪歸人圖一
楚山清曉圖一雲山圖十一
寒溪圖二遠峯圖一
平楚圖一湖灘圖一
雪山圖二待渡圖一
夢山圖二喚渡圖一
煙林圖四
廉布字宣仲山陽人妙年登科為武學博士坐連貴姻
之累被廢終身退居紹興既絶仕宦之念乃專意於
繪事山水林石取法東坡評者謂已入室非直登堂
也畫之傳世者
遠岫來青圖一山閣圖一
太湖石圖一
王清叔開封人乾道中進士學廉宣仲畫枯木竹石摹
仿逼真官至太府卿畫之傳世者
竹石枯槎圖一靈壁石圖一
雪浪石圖四
揚補之字無咎自號逃禪老人南昌人也祖揚子雲故
其書姓從才不從木畫水墨人物學李伯時嘗作梅
竹松石水仙筆法精妙為當世推重補之少時已有
名高宗欲辟之補之以秦檜柄國深嫉其奸屢徵不
起故晩年名益重云畫之傳世者
崆峒問道圖一談道圖二
四皓採芝圖一
俞澂字子清吳興人畫竹石得文湖州筆意光宗朝為
大理少卿寶謨閣待制
李昭字晉傑鄄城人李文靖之曾孫山水學范寬又善
畫花而長於墨竹自云他人以蕭疎為工余以重密
為巧此一派不讓文湖州也尤精篆學三墳記畫之
傳世者
平林遠水圖一娑羅樹花一
秋水芙蓉圖二墨竹圖十五
折枝桃花圖五
魏燮字彦密北人長於水墨梅竹尤工詩賦光宗見而
賞之累官浙西參議畫之傳世者
墨梅墨竹圖四歲寒三友圖一
連鼇字仲舉自號石臺居士善作長短句而工畫魚筆
致縱逸全似徐白
王利用字賓王潼川人舉進士歴官䕫州觀察使善畫
山水亦工人物書法更為超詣一時縉紳服其博雅
畫之傳世者
柳公權筆諫圖一
朱敦儒字希真少從陳東野學復善丹青初與米元暉
同侍禁林而希真恥以畫名人有譽之者輒退避不
居嘗曰吾非善畫者近筆多出錢端回之手非吾蹟
也其韜晦如此
江參字貫道江南人形貌清癯性嗜香茗工畫山水師
董源巨然卜居霅川盡攬湖天之勝故下筆清曠寫
景遒美有咫尺千里之勢趙叔問在三衢時築崇蘭
館與程簡齋程致道讌游其中命貫道為之圖而令
畫史繪像其上各賦詩焉紹熙間被召赴臨安有旨
館於府治明日引見是夕遂殂人生窮達信乎其不
能強也畫之傳世者
長夏江村圖一泉石五幅圖五
霅溪煙雨圖一山閣遠帆圖一
崇蘭館圖二
鄭希古河東人長於平畫每出新意往往過人後遇郝
章於閬州盡得其法而名益著畫之傳世者
江山平遠圖一
楊簡字敬仲浙江慈谿人畫師陸象山尤喜作墨竹士
大夫求者應之無倦色居恒置大紙數十番墨汁一
斗鉅筆數枝興至即揮略不留滯往往為人竊去更
以為笑樂歴官寶謨閣直學士卒諡曰文世稱慈湖
先生
王會字元叟善畫花鳥枝葉羽毛窮極微細蓋拘於院
體不能開拓也官至朝請大夫
馬和之錢塘人登進士第善畫佛像人物亦工山水仿
吳生筆法姿致清恬務去華藻自成一家朝廷深重
其畫嘗以毛詩三百篇詔和之圖寫未及竣事而卒
歴官工部侍郎畫之進御者
關雎圖一桃夭圖一
葛覃圖一螽斯圖一
漢廣圖一采蘩圖一
采蘋圖一甘棠圖一
騶虞圖一草蟲圖一
伐檀圖一蒹葭圖一
晨風圖一衡門圖一
鳲鳩圖一九罭圖一
鹿鳴圖一天保圖一
采薇圖一常棣圖一
鶴鳴圖一沔水圖一
采芑圖一鴻鴈圖一
白駒圖一黃鳥圖一
南山圖一桑扈圖一
鴛鴦圖一魚藻圖一
白華圖一隰桑圖一
棫樸圖一旱麓圖一
靈臺圖一雲漢圖一
北風圖一韓奕圖一
江漢圖一振鷺圖一
豐年圖一崧高圖一
淇澳圖一干旄圖一
考槃圖一木瓜圖一
蓼蕭圖一斯干圖一
大田圖一駉圖一
酌圖一潛圖一
陳容字公儲自號所翁福唐人舉進士補郡文學博士
入為國子監主簿出守莆田詩文豪壯筆墨端重善
畫龍極變化之致潑墨成雲噀水為霧信手塗抹而
後以筆補之或現全體或一臂一首神妙莫可名狀
初若不經意者亦善畫松竹特仿柳誠懸墨體豈即
所謂鉤鏁法歟擅名數十年晩歲技益進畫之傳世
者
龍起滄溟圖一羣龍圖二
雲漢為霖圖一戲龍圖二
孤松圖一虬松圖二
墨竹圖四
單煒字炳文博學好古工隸書喜畫竹
張瑞衡鎮江人舉進士為句容尉畫水石有名
丁權字子卿浙江人善畫竹自述有竹譜一帙
陳珩字行用公儲族弟亦善龍水時作墨竹及水墨枯
荷折葦魚蟹之類皆有生意官朝請郎畫之傳世者
荷葉戲魚圖二游魚唼萍圖一
葦蕭魚躍圖一羣魚戲藻圖一
新竹圖二羣魚圖二
風竹圖四魚樂圖二
蟹圖三
艾淑字景孟建寧人工畫竹因自號曰竹坡早游太學
與陳公儲同舍俱以善畫得名時稱六館二妙仕寧
海軍節度判官同時有茅汝元者舉進士善墨梅世
謂茅梅艾竹
林泳興化人鬳齋希逸之子工畫墨竹
魯之茂號雪村當湖人工畫墨竹寧宗朝為郎
王杓字會之號魯齋金華丞相淮之族子潛德雋才不
求聞達畫梅竹甚妙不妄與人故當世罕有知者
湯正仲字叔雅江西人楊補之甥徙居黃岩善畫梅竹
松石色澤清潤有如傅粉寫水仙蘭花亦佳大抵筆
法宗補之而時參以己意故能盡善畫之傳世者
雪榦霜筠圖一藂蘭圖三
南枝霽雪圖一水仙圖二
石屋梅花圖一芳蘭圖一
石竹圖二
畢良史字少董紹熙中進士善畫窠木竹石兼工龍水
尤精唐書小楷畫之傳世者
古木寒鴉圖一
陳虞之字雲翁温州人舉進士為揚州教授深於易理
好作墨竹每見折竹小枝取就日影玩之蓋欲得其
神情也
馬宋英温州人放達能詩兼善水墨喪父後家業日削
因游錢塘淨慈寺寫古松於壁題其傍云磨却一錠
兩錠墨掃出千年萬年樹月明烏鵲悞飛來踏枝不
著空歸去丞相丁大全一見驚異急命求之人忌其
能閟不令知終無所遇而去亦詩䜟也嘗作水墨梅
花韻致清絶
毛信卿温州人屢舉不第放情詩酒畫竹自給因號篔
山杭人得其片紙轉售於市皆得善價自言大竹畫
形小竹畫意此論尤為卓越畫之傳世者
墨竹圖四
裴叔泳字德游號靜菴居士其先汴人徙居錢塘祖父
曾為節度使叔泳以貲雄於鄉與駙馬都尉楊中齋
為詩畫友善寫蘭竹及窠木怪石畫後用嘉善堂印
水丘覽雲臨安人效米元暉作山水墨氣逼真尤善寫
貌畫之傳世者
韓昌黎見大顛圖一雲山圖四
僧超然善畫山水凡寫峯巒礬頭酷似郭熙至於屋宇
林石波灘水口筆勢孱弱與巨然絶不相類後世多
以巨然超然並稱不知所謂也
武道光錢塘人為東太乙宫道士善補六朝諸家名畫
兼寫花鳥窠木竹石
關生逸其名善畫雪景梅花及古木寒鴉凍雀落筆皆
有妙理
許龍湫江南術士山水師米元暉妙於著色
左幼山錢塘景靈宫道士善畫花鳥山水人物師閻次
平畫之傳世者
山林倒影圖一虢國夫人圖一
楊季衡洪都人補之姪畫墨梅有家法又能作水墨翎
毛與劉夢良齊名畫之傳世者
鸜鵒圖二
葛長庚閩人也學仙有得自號白玉蟾嗜酒能詩道行
高卓善草書工竹石嘗游湘潭與葉天谷隱居蕭寺
辟穀煉氣至鄂州畫林竹於城隍廟壁而寫祖師張
平叔薛道光二像及圖已貌以配之觀者無不歎異
畫之傳世者
修篁暎水圖一竹實來禽圖一
紫府真人像一展上公像一
純陽子像二醉道士圖二
醉仙圖一
丁野梅逸其名住廬山清虚觀善畫墨梅理宗聞其名
特賜召見因獻畫梅上問之曰卿所畫者恐非宫梅
丁對曰臣但識江路野梅耳何由得覩九重仙種上
頷之遂號野梅
歐陽楚翁字無塵龍虎山道士也善畫山水窠木竹石
兼長水墨梅花亦工畫龍其子雪友皆得其法畫之
傳世者
雲山草堂圖一墨梅圖四
西崦梅石圖一
僧梵隆字茂宗號無住吳興人善白描人物畫山水師
李伯時然氣韻筆法皆不逮也畫之傳世者
寫李龍眠嘉樹山莊圖一
韓侂胄嘉泰間為平章太師善寫水墨竹石嘗作大葉
琅玕自題之曰太師竹凡卷帙悉用安陽開國印記
僧法常字牧溪善畫龍虎猿鶴蘆鴈山水樹石皆隨筆
點成意思簡當寫人物不事裝飾疎略無法非其所
長也畫之傳世者
峽猿圖一蘆鴈圖四
乳虎圖一虎拜圖二
窠石圖二暮山圖一
秋山圖一
李唐字希古河陽三城人建炎末太尉邵宏淵薦之授
成忠郎畫院待詔工畫山水人物筆致清雋亦善畫
牛理宗雅愛之嘗題長夏江村卷云可比大李將軍
時年八十餘矣畫之傳世者
南畝饁耕圖一長夏江村圖一
劉宗古汴京人工畫人物長於傅染不施背粉而正面
自有神采畫之傳世者
松下奕碁圖一士女圖一
詩女圖一
僧若芬字仲石婺州曹氏子為上天竺寺書記性好圖
畫時寫山水以寓意求者漸衆日不暇給因謂之曰
世間事宜假不宜真如錢塘八月潮西湖雪後諸峯
極天下之偉觀二三子當面錯過却求道人數點殘
墨何也紹定中歸老家山於古澗蒼崖最深處作茅
亭為憩息之所顔曰玉磵因以為號又對芙蓉峯建
閣故亦號芙蓉峯主云畫之傳世者
候潮圖一觀潮圖一
弄潮圖二孤山圖一
吳山圖一六橋圖一
西湖十景圖十
僧月蓬形貌竒異不知止宿何地日游市中風雨不輟
善畫釋門尊像筆墨矜貴不妄與人畫之傳世者
觀世音菩薩像一羅漢圖十六
毘沙門天王像一
僧靜賓號白雲工畫異松怪石如龍蟠虎踞題以草書
寺壁無不徧者
瑩玉磵西湖淨慈寺書記畫山水師惠崇
僧蘿窗畫法與牧溪相近
僧子温字仲言號日觀寫水墨葡萄人莫能及畫之傳
世者
架引葡萄圖二葡萄圖四
蔓枝葡萄圖二
僧仁濟字澤翁俗姓童瑩玉磵親屬也書學東坡梅學
楊補之墨竹學俞子清亦善山水花卉自謂用心四
十年惟作花圈稍圓耳其究心如此
僧圓悟閩人號枯崖能詩善書喜作墨竹
僧慧舟號一山叟天台人以能詩得名善寫小藂竹自二
三竿以至十百成林不見有重複冗雜之跡
僧太虚江西人亦善畫竹師鄆王
馬公顯興祖之子與弟世榮俱善花鳥人物得自家傳
絶無累筆紹定間為畫院待詔授承務郎賜金帶世
榮有二子長曰達次曰遠能世其學
楊士賢工畫山水人物師郭熙惟作小景清雋不俗若
宏遠之筆則不逮熙矣畫之傳世者
山水開精舍圖一
李迪河陽人歴事三朝端平間進畫院副使工畫花鳥
竹石生動秀拔而山水非其所長小景或庶幾耳畫
之傳世者
海棠睡起圖一湖石海棠圖一
海棠帶雨圖一碧桃垂絲圖二
水仙詠梅圖二元圃秋香圖一
折枝杏花圖一折枝花圖五
遠水圖一喚渡圖一
溪山圖一
李安忠與李迪同為畫院待詔工畫花鳥走獸尤善勾
勒畫之傳世者
宜春苑馴獅圖一
蘇漢臣開封人工畫釋道人物尤善畫嬰兒雖師劉宗
古而博雅過之淳祐中以畫佛像稱旨補承信郎次
子焯能世其學寶祐初為畫院待詔圖像之傳世者
栴檀香佛像一香積如來像一
熾盛光佛像一日月珠幢像一
鬘華菩薩像一智積菩薩像一
獻花龍女圖一獻珠龍女圖一
彌勒佛像二摩㬋羅像一
七如來像一藥义將圖一
功德林圖一揭諦神像一
薝蔔林圖一太上像二
青玄圖二飛仙圖二
羣仙圖二仙樂圖三
仙蹟圖十二
朱銳河北人工山水人物專師王維亦善雜畫筆法布
置有似張敦禮官畫院待詔畫之傳世者
溪山秋霽圖一雪獵圖二
水閣曉寒圖一騾綱圖二
溪山雪霽圖二盤車圖一
運粮圖二
李端開封人官畫院待詔畫之傳世者
梨花鳩子圖一
張浹顧亮胡舜臣張著
已上四人俱善山水人物並師郭熙又同為畫院待
詔各得熙之一偏浹善布置著色著精傅染皴法而
重山疊嶂頗覺繁冗惟舜臣謹密有法高出二人亮
能作大幅巨軸皆未易才也
李從訓工畫道釋人物兼善花鳥筆致不凡傅彩精妙
官畫院待詔補承直郎畫之傳世者
宜男圖一蠲忿圖一
合歡圖一雀圖四
鳩圖二
閻仲初為百王宫待詔善畫人物及絳色山水尤工畫
牛後為畫院待詔授承直郎
閻次平仲之長子與弟次于俱傳父業而又過之工畫
山水人物亦善畫牛次平取法李唐跡不逮意次于
體格雅正綽有風致以進畫圖稱旨授次平將仕郎
次于承務郎並畫院祗候
林椿錢塘人工畫花鳥翎毛傅色輕清深得趙昌之筆
法
吳炳毘陵人工畫花鳥彩繪皆極精麗寫生折枝筆侔
造化紹定中為畫院待詔畫之傳世者
春池睡鴨圖一山茶鵓鴿圖一
鴛鴦瑞蓮圖一寶珠玉蝶圖二
折枝絳桃圖三折枝芍藥圖二
寫生荷花圖二折枝寒菊圖四
寫生薔薇圖二玫瑰圖二
長春圖二探春圖一
水仙圖二鶯粟圖一
茗花圖一
趙彦開封人徙居臨安畫人物山水端正細密隱於市
以畫扇得名不入畫院
蕭照濩澤人頗知書而好畫少時陷入太行山為盜嘗
劫李唐於路檢其行囊不過粉奩畫筆而已詢知為
唐遂棄其徒與唐俱歸而受業焉唐感其意盡以所
能授之後為畫院待詔山水人物異松怪石皆其所
長書名多在樹石間畫之傳世者
赤松黃石圖一嶽祠漢柏圖一
岣嶁丈人像一採芝仙女圖一
松化石圖一清溪圖一
幽澗圖一
劉松年錢塘人居清波門因呼為劉清波畫山水人物
神氣清妙初師張敦禮後乃勝之嘉定末進耕織圖
稱旨授畫院待詔賜金帶一畫之傳世者
耕織圖一
李嵩錢塘人少為木工頗達繩墨後為李從訓養子盡
得其父之傳畫釋道人物皆有至理固非品地所能
限也光寧理三朝畫院待詔
賈師古汴人畫釋道人物學李伯時
王訓成山東人工山水人物而同列妒之謂其描寫粗
惡不入畫格至名之為餅&KR0008;王時尚方多取蕭李之
跡宜訓成不得志而死也
焦錫工畫人物師石恪與賈師古王訓成同為畫院待
詔
馬遠為寧理朝畫院待詔工山水人物花鳥著筆俱佳
院品推為第一當時無與儔者蓋得祖父之傳而濟
之以敏悟欲不雄視一世不可得也畫之傳世者
石鼎聯句圖一旗亭記曲圖一
中南招隱圖一天台就徵圖一
沈香醉草圖一蓮舟邀月圖一
山屏潑翠圖一春波拍岸圖一
寫生花圖十五折枝花圖四
水墨花圖十
馬逵遠之弟也受業於兄得其壼奥畫人物花鳥疏染
纖麗枝葉羽毛皆極生動之致幾欲與兄齊名畫之
傳世者
教鸚鵡士女圖一祝鷄翁圖一
馴雉圖一菊圃圖一
桃源圖二梅岑圖一
柳村圖二
徐珂蘇漢臣婿學婦翁畫人物得其筆意頗工描寫而
傅染不及
梁楷東平相義之後善畫山水人物兼工道釋鬼神筆
致清逸氣韵宏雅寶祐中為畫院待詔理宗賜以金
帶固辭不受強服之因挂於院内縱酒自娛同列目
為梁風子然亦敬其放達不敢有所軒輊也畫之傳
世者
孫子牝牡八變陣圖一
太乙三宫用兵陣圖一
章賢十二時雲氣圖一
世室明堂宗廟位次圖一
天蓬像一天猷像一
天王圖二羅漢像六
鍾馗圖一
夏珪字禹玉錢塘人為畫院待詔寧宗曾以金帶賜之
善畫人物風流藴藉用墨亦如傅粉而筆法蒼秀柔
中有骨洵傑作也雪景全學范寬渲染别具妙理院
中畫山水自李唐而下無以踰珪畫之傳世者
名山藏書圖一灞滻微行圖一
南宫避風圖一柏人宵征圖一
博陸問璽圖一張陵叱劍圖一
秋風斜谷圖一五月渡瀘圖一
峴首讀碑圖一樓船濟江圖一
明皇吹笛圖一羯鼓催花圖一
靈武分兵圖一劍閣題詩圖一
右軍洗硯圖一籠鵝道士圖一
王恭涉雪圖一剡溪夜棹圖一
灞橋詩思圖一溪橋暗雪圖一
千山暮雪圖一雪夜歸帆圖一
雪景圖五遠山圖三
小景十二
毛松沛人善畫四時花鳥
毛益松之子景定中畫院待詔工小景花鳥筆法似父
而姿致微為不及
王定國汴人為吳郡王客寓居臨安工畫花鳥師李安
忠亦學二崔筆法傅色輕清極其生動郡王薦於朝
授成忠郎後賜金紫畫之傳世者
千葉瑞榴圖二白頭翁圖一
練鵲圖二
陳居中嘉泰間畫院待詔專畫蕃馬人物布景著色可
並黃道宗畫之傳世者
落日照大旗圖一
白良玉錢塘人寧理兩朝畫院待詔子用和能世其業
嗣父職得名於寶祐間
王輝錢塘人景定中畫院祗候工畫道釋人物亦能寫
山水苐用左手描摹故當世稱為左手王畫之傳世
者
天宫圖一講經圖一
聽法圖二散花圖二
梵相二十二
李瑛安忠之子工畫花竹禽獸紹熙中畫院待詔
李永年嵩之姪工畫人物景定中畫院祗候
何青年錢塘人工畫道釋人物
陸青畫山水師李唐得其筆法姿致清蔚喜用濃墨木
葉不分惟風雨圖最佳紹熙畫院待詔畫之傳世者
茂林圖二江雨圖二
風帆圖二
張訓禮畫山水人物專學李唐筆致恬雅時輩不能及
至於著色青綠亦如趙千里他人為之皆不能及也
劉松年師事之盡得其法畫之傳世者
清江綠樹圖一湍流圖一
湖峰蘸碧圖二閣道圖一
控琹圖二水圖一
題壁圖二
趙大亨出自微賤工畫青綠山水神仙故實
於青年毘陵人專畫荷花草蟲世號於荷
馮大有文簡公孫號怡齋寓居吳下工畫蓮荷精巧無
比畫之傳世者
露冷蓮房圖一白蓮圖二
秋荷戰雨圖一瑞蓮圖一
盆荷圖二
彭皋錢塘人工畫花果兼善寫生畫之傳世者
桃實圖一葡萄圖四
朱李圖一荔枝圖四
甘瓜圖二
高嗣昌珣之從子畫山水寒林古木學李唐筆法嘉定
中畫院待詔
韓祐石城人工畫小景花鳥亦善草蟲傅染之妙不愧
林椿弟子紹定中畫院祗候畫之傳世者
草蟲圖五
趙賓王鄂州人工傳寫
萬濟工畫墨竹文蘇而後此為最勝
宋永年臨江人後居金陵善畫梅
趙山甫京口人善山水師老米
王洪龍祥俱蜀人山水學范寬得名於紹熙慶元
之間
陳禧金陵人工雜畫
何世昌淳祐畫院人工花鳥
陳椿杭州人工山水師郭熙嘉定中祗應甲庫
徐世昌石城人工畫花鳥
魯莊杭州人工人物寶慶中祗應修内司
徐京畫山水宗馬遠
王安道畫花鳥宗李迪
林彦祥畫山水嘗摹盧鴻草堂圖小米跋其後
衛光遠畫花鳥師李迪
曹瑩畫花鳥
周左畫山水人物師周儀
陳佐工畫仕女師陳宗訓
梁松籍隸畫院善丹青學於賈師古描寫飄逸欲過其
師
李公茂安忠之子畫山水有父風
宋碧雲景定中畫院待詔善畫花竹翎毛兼工人物
吳俊臣江南人淳祐中畫院待詔人物山水師朱銳多
作雪景從其好也畫之傳世者
李愬夜雪度吳房圖一
吳瓌憲聖皇后姪忠惠公琚之弟工畫竹
朱懷瑾錢塘人景定中畫院待詔工人物山水樹木窠
石運筆用墨全師夏珪雖謹守繩墨而乏瀟灑之氣
畫之傳世者
林樹初霜圖一寒花待雪圖一
響泉圖一窠石圖二
孫必達錢塘人工畫道釋鬼神初師蘇漢臣晩年名譽
益重遂過其師矣淳祐中畫院待詔
俞珙錢塘人師梁楷畫山水人物善於布景著色紹定
中畫院待詔畫之傳世者
載酒尋山圖二
毛允昇得其父益筆法景定間晝院待詔
李權錢塘人畫山水師梁楷咸淳初畫院祗候
陳清波錢塘人多作西湖全景為大幅叙致典雅筆墨
嫣潤有求其方冊者則以七圖畀之尤善畫道釋鍾
馗無一不臻妙境寶祐間畫院待詔畫之傳世者
斷橋殘雪圖三三潭印月圖一
雷峯夕照圖一麯院荷風圖一
蘇堤春曉圖二南屏晩鐘圖二
石屋煙霞圖二勾漏丹砂圖一
函關遇真圖二鍾馗圖四
桃源問渡圖一詩僧圖二
拈花微笑圖一醉僧圖二
貝葉註經圖一杯渡圖一
南澗授衣圖一禪定圖五
巖谷栖真圖一
葉肖巖杭州人畫人物小景頗類馬遠尤工傳寫
馬永忠錢塘人畫山水師李嵩多令代筆寶祐間畫院
待詔
豐興祖錢塘人工畫人物山水界畫花禽初師李嵩既
而名出其上景定間畫院待詔畫之傳世者
照殿紅山茶圖二鵁鶄圖一
正宫粉山茶圖二會禽圖二
鎮淮南芍藥圖一
張仲工畫花鳥亦善人物山水筆法可並林椿寶祐間
畫院待詔畫之傳世者
紺珠蓮交頸鴛鴦圖一
顧興裔錢塘人畫花鳥專師李和之然筆法設色俱不
逮也官畫院待詔
孫覺善水墨白描士女筆致細巧寶慶中畫院待詔畫
之傳世者
撲蝶士女圖一香紈士女圖一
詩女圖三
陳宗訓杭州人畫道釋人物士女而描染未精人戲呼
為鐵陳紹定中畫院待詔
范安仁錢塘人善畫魚寶祐間畫院待詔
夏森字仲蔚珪之子畫山水運筆用墨不及其父獨林
石差勝
高倬字章武瀛海人能詩賦善草書官集賢校理家有
園亭廣蒔牡丹每值花時延賓讌賞與斯會者皆名
流韵士縉紳勢俗之輩求一見而不可得自工描寫
取品目之瑰異較花色之淺深而圖畫之神情畢露
當時呼為春王妙選素慕張功父之才望因號牡丹
逸史焉畫之傳世者
九蘂真珠紅牡丹圖二
倒暈檀心牡丹圖二
細葉壽安牡丹圖一
青州紅圖一潛溪緋圖一
一捻紅圖一鶴翎紅圖一
硃砂紅圖一葉底紫圖二
朝天紫圖一玉妃紅圖一
瑞露蟬圖一福巖紫圖二
七寶冠圖二海天霞圖二
醉春容圖二慶天香圖二
萬卷書圖一舞青猊圖一
蓮香白圖二素鸞嬌圖二
四面鏡圖一百五華圖一
鞓紅圖一疊羅圖三
左華圖一歐碧圖一
石榴圖一西子圖一
乾道圖一茜雲圖二
胡彦龍儀真人善畫釋道天神水墨窠石描法用大落
墨自成一家紹定間畫院待詔畫之傳世者
摩醯首羅天王像一
北方毘沙門天王像一
摩利攴天菩薩像一
諾詎羅尊者像一菩提達磨像一
托塔天王像一藥义神將像一
天龍神鬼像四散花神女像二
僧伽像二棲禪圖一
煉丹圖一修竹圖一
竹石圖三窠石圖二
怪石圖一
趙芾鎮江人工人物山水窠石嘗寫長江水勢金焦二
山有氣韵有筆力不循院體專法古人惜乎僅作一
郡之景規模不遠耳畫之傳世者
煙江晩釣圖一乘風破浪圖一
揚子風帆圖一金山圖七
焦山圖四蒜山圖二
魯宗貴錢塘人善畫花竹鳥獸窠石描染極佳尤長於
寫生鷄雛鴨黃最有生趣紹定間畫院待詔畫之傳
世者
金葵翠羽圖一竹枝山鷓圖二
梨花白燕圖二酴醿香夢圖一
玉茗圖三海紅圖三
鷺鷥圖二鵪鶉圖二
山鷄圖四竹鷄圖一
鬭鷄圖二松鳬圖二
鬭鴨圖二乳鴨圖三
錢光普杭州人專科畫魚布景雅澹景定間畫院待詔
畫之傳世者
桃花流水鱖魚圖二唼藻魚圖四
陳可久工畫四時花木兼善畫魚每效徐熙筆法上花
下魚清麗可喜畫之傳世者
晴原花柳圖一槐蔭清池圖一
秋山桂樹圖二松柏歲寒圖二
歲寒三友圖二桃花戲魚圖三
芙蓉游魚圖二柳絲魚影圖一
游魚圖十二
李章杭州人從訓之後善畫人物著色山水
蘇堅焯之子善畫道釋人物描摹𫝊染頗有父風慶元
間待詔畫之傳世者
藥師瑠瓈光如來像一
文殊維摩四因緣圖一
弘濟真人像一玉闕真人像一
玉樞上真像二真誥事蹟圖八
游仙圖五
范彬錢塘人工畫人物山水師李權而劉朴則其弟子
也畫之傳世者
六橋桃柳圖一
陳珏錢塘人號桂岩善畫人物著色山水寶祐間畫院
待詔子琳能世其學
崔友諒金陵人工畫道釋人物兼善絳色山水淳祐間
馬光祖薦為畫院待詔多作大幅雪景及小簇子一
時院中皆效其體畫之傳世者
春山圖四雪景圖十
劉朴工畫人物初師范彬繼師梁楷子耀亦得其法父
子擅名於時
徐道廣杭州人號古巖工畫花鳥樓臺景定間畫院待
詔畫之傳世者
華清宫圖一
曹正國字良友善畫佛像天神描法工麗景定間畫院
待詔
李德茂迪之子善畫禽鳥鷹鶻筆法雖不逮父而雋逸
過之景定間畫院待詔畫之傳世者
靈鵲圖二鵹黃圖一
白鷴圖一啄木圖二
白鷹圖二黑鷹圖四
俊鶻圖二佳鷂圖一
謝昇杭州人工畫士女兼善花竹筆墨雋永同輩推為
巨手景定間畫院待詔
顧師顔杭州人畫釋道人物師李嵩得其筆法景定間
畫院待詔畫之傳世者
龍步鸞音佛像一佛鋪圖一
日月珠幢佛像一繡佛圖二
如意輪菩薩像一維摩像一
不空罥索菩薩像一
史顯祖杭州人善畫人物士女青綠山水景定間畫院
待詔畫之傳世者
踏雪尋梅圖一醉仙圖一
舉杯徼月圖一山居圖二
陸羽品泉圖一鬭茶圖五
香山九老圖一
周鼎臣杭州人畫釋道人物師王輝
朱玉杭州人號柳林工畫天神雷部兵將體製弘備寶
祐間待詔畫之傳世者
凌霄四帥圖四翊聖真君像一
北帝從官圖二
張翠峰淮陽人專畫龍神天將師胡彦龍畫之傳世者
八部天龍神鬼像十二
衛松杭州人與趙大亨同侍趙千里得其遺稿最多曲
盡著色用墨之妙臨摹千里往往亂真
單邦顯吳郡人學趙千里畫林木山水全不相似惟花
卉蠭蝶微妙入神畫之傳世者
杏花雙蝶圖一游蜂刺梅圖一
百蝶圖三
戴叟逸其名吳郡崑山人畫林木山水亦學趙千里然
止可與衛松相等若花鳥蜂蝶更不及單邦顯也
趙子雲江西人能作一筆畫凡寫人物手面描染極工
至於衣褶則一筆而就如草符篆蓋不欲蹈襲前人
以此擅竒當世耳畫之傳世者
掃石仙人圖一醉僧圖二
列子御風圖一高士圖四
純陽大士像二
陳善紹興人畫猿猴禽鳥學易元吉亦善花果意象逼
真傅色輕倩過於林吳畫之傳世者
清猿求木圖一騰猿圖二
羣猿越澗圖二葡萄圖五
懸崖戲猿圖二甘瓜圖二
開房石榴圖二霜橙圖二
折枝文杏圖一
劉思義號青巖專畫青綠山水善於傅彩而拙於布置
故得失相半畫之傳世者
澗底蒼松圖一
朱光普字東美家本汴梁流寓臨安畫山水人物學左
建有蕭疎逸宕之致當時以為名筆畫之傳世者
村社賽神圖一秋山圖二
農家迎婦圖一秋林圖一
寒山圖一
朱森工畫山水人物筆墨清潤
楊公傑工畫小景禽鳥得閒曠之趣人多以紈素求之
大幅不數見也畫之傳世者
蘭苕翡翠圖一鶡雀圖二
疎林晩霽圖一
張紀錢塘人工畫花竹禽鳥專學李迪而不逮其師惟
寫朱竹最佳設色生動他人效之終莫能及畫之傳
世者
朱竹圖七
朱紹宗工畫人物尤善猫犬花禽描摹甚細體象極精
隸籍院中當補祗候而恬退不仕日作墨戲數幅以
為酒資同列有供御筆墨輒攜酒就商焉畫之傳世
者
梁武帝寶誌公論法圖一
摹蕭翼賺蘭亭圖一薄荷醉貓圖二
蓮沼文禽圖一乳貓圖二
梔子禽雀圖一獵犬圖一
王宗元畫池塘小景專學惠崇頗有野趣
周詢錢塘人占籍后邸工界畫樓臺筆法巨麗性疎懶
所畫不多畫之傳世者
滕王閣圖一
王友端工畫犬能區别名類嘗寫獵犬得顧視獧疾之
狀當時以為絶技畫之傳世者
黃耳傳書圖一獵犬圖四
宋㹱逐麋圖一㲰犬圖一
花叢吠影圖一卧犬圖二
旅獒圖一
秦友諒毗陵人少為縣吏善畫草蟲亦工花卉蟬蝶傅
色輕妙畫之傳世者
高樹鳴蟬圖一草蟲圖四
李東理宗時人常在天街鬻畫内侍攜之以入遂受知
於慈慶六宫購其畫者必得善價家累千金一旦歸
隠天目不知所終畫之傳世者
列女忠孝圖五列女仁智圖三
宫闈補衮圖二
畢生逸其名文簡公諸孫寓居吳郡工畫牡丹色澤瑰
麗品目詳贍惜其手蹟多入豪家當代不能多得畫
之傳世者
湖石牡丹圖二牡丹瑞芝圖一
折枝牡丹圖四鞓紅牡丹圖一
歐家碧牡丹圖一
僧智叶善白描佛像筆致清雋畫之傳世者
無量壽佛像一阿育王像一
獅子菩薩像一栴檀佛像一
智度菩薩像一定光佛像一
帝釋聽經圖一
僧真惠工畫窠石
僧希白善白描荷花
聞秀才逸其名工畫梅蘭竹石
員真字光祖一字勝之金陵人工畫墨竹坡石
吳迪字泰之錢塘人畫梅蘭竹石風致瀟散匾所居室
曰惠齋自號心玉道人畫之傳世者
梅樁圖一月梅圖二
雪梅圖二秋蘭圖一
紅蘭圖一雨竹圖二
竹石圖二
陸仲明畫山水窠石
李思賢畫人物山水學李伯時
張師義畫人物山水學范寬
閻次安畫山水窠石
黃益畫山水學夏珪
王公道善畫人物山水小景
侯守中畫花竹翎毛韵致嫣潤景定間畫院待詔畫之
傳世者
白鳩圖一翠雀圖一
文禽圖一
李春工畫神佛
李遵工畫人物筆墨矜貴畫之傳世者
女孝經圖一
孫用和工畫釋道人物嘗在慧光閣寫佛像莊嚴妙相
具四威儀凡瞻禮者無不歡喜讚歎得未曾有畫之
傳世者
龍樹菩薩像一馬鳴大士像一
維摩禪定圖一生公說法圖一
張團練逸其名畫山水人物
李煥寫佛像天神威儀嚴肅當代推為鉅手畫之傳世
者
甘露如來像一淨名居士圖一
大力菩薩像一十二神符圖四
十二真君像一羣真朝元圖二
擅相手印圖二
李確工白描人物學梁楷
徐凱之工畫人物兼善窠木
王用之輝次子工釋道人物綽有父風畫之傳世者
佛會圖二列真圖一
房斂工畫花竹
徐世榮善界畫兼善寫嬰兒畫之傳世者
文王百子圖一
衛昇專畫花鳥畫之傳世者
竹木五禽圖四梅花戴勝圖一
海棠練雀圖二千葉白蓮圖二
寶相花圖二
夏東叟工畫人物畫之傳世者
濟南伏生授經圖一
摹李伯時十國圖十
宋良臣工畫花鳥
黃承務逸其名工道釋人物兼善寫真
魏道士逸其名工畫道釋人物
章程畫人物山水
吕源工畫花鳥
綱兵朱姓逸其名畫山水窠石
王木工畫馬尤長於蕃騎權竒蹀躞咸出毫端畫之傳
世者
華山歸馬圖一穆王八駿圖一
西極天馬圖三舞馬銜杯圖二
春郊牧放圖二蕃馬圖十二
紫騮圖一青驪圖一
獵騎圖一
赤目張逸其名畫山水師夏珪
夏子文畫山水
葉森畫山水不肻多作故傳世甚少
儲大有工畫花竹姿致遒美畫之傳世者
寫生玫瑰琅玕圖一
楊八門司逸其名工畫蘭石窠木
何閣長工畫魚畫之傳世者
赤鯉圖二文魮圖一
游魚圖二
劉門司逸其名善墨戲
蔣太尉逸其名工畫山水兼善窠石梅蘭
李苑使逸其名善墨戲
張鎡字功父號約齋循王之孫性豪爽有心計文章詩
賦皆有可觀既雄於貲而復好事後房數百人咸極
一時之選風亭月榭甲於京師嘗作駕霄亭在高松
之上延賓客避暑其中登者如游雲表南園牡丹數
千本品目最貴花時宴客窮極奢華衣香髩影舞裙
歌扇觀者動心駭目不知其為人世也精於書法兼
善竹石古木畫之傳世者
石壁松杉圖一蒼崖古木圖二
石筍修篁圖一枯槎折竹圖二
秋山落木圖二墨竹圖十三
陸瑁湖畫山水窠石
毛存杭州人工畫墨竹學文湖州筆氣俊逸楊中齋裴
德游輩皆宗之當時稱為毛門司存父伯益坐韓侂
胄黨流竄嶺表歿於旅舍存乃跋涉數千里函骨歸
葬人稱其孝
王介號默菴慶元間内侍畫山水人物兼學馬遠夏珪
取法高玅院品不能及也兼善寫梅蘭綽約有風致
歴官殿司太尉畫之傳世者
江山梵刹圖一雨蘭圖二
江山寓目圖二早梅圖一
竹石小景圖五梅花圖一
落梅圖二
尚衣夫人劉氏久掌内廷文翰詞采弘麗善畫人物得
先輩筆法雅自珍秘而外間往往有之蓋内侍所攜
耳畫之傳世者皆用奉華堂印記
宫衣添線圖一枚卜圖二
補衮圖一宫繡圖二
胡夫人尚書黃由之妻父元功亦為尚書夫人家世貴
顯而能以禮自持琴書翰墨之外一無所好偶畫梅
竹小景俱極清雅時人比之李易安非其倫也自號
惠齋居士畫之傳世者
折枝梅花圖二折枝風竹圖二
寒梅雪意圖一石竹水仙圖二
墨竹圖五
湯夫人趙希泉之妻工畫梅竹以父聞菴道人圖書識
之畫之傳世者
寒香晩節圖二
洪内翰侍人翠翹工畫墨竹每自識其後曰翠翹戲筆
字畫婉媚墨氣清潤程大昌題所畫風折竹圖詩有
戲作竹枝斜再惱玉堂宿之句為當時佳話
蘇翠建寧人咸淳間供奉樂部善寫墨竹亦工梅蘭扶
疎朗潤曲折盡致頗自矜貴每一圖成必以八分書
題之畫之傳世者
拂雲圖二倚雲圖一
凌雲圖二傲雪圖二
香雪圖三雪意圖二
寫露圖一露葉圖一
檀蘂圖一
趙士表宗室也工畫山水尤工墨竹筆法如鄆王而秀
潤過之
羅仲通汴梁人工畫墨竹筆致端謹所乏者蕭散之氣
以其習院體也
李明友字題孺成都人黃廣字彦暉靖州人霍适
字南仲渭州人
已上三人俱善畫竹
吳璜延陵人善墨竹學文湖州
師永錫成都人工畫老竹枯木
王世英字才仲號頤齋畫墨竹學蘇東坡
來子章善墨竹放葉失之太短
鏡湖嬾民傳為賀方回裔孫名字未詳寫疎林細
竹瀟灑出塵
尹大夫逸其名畫院待詔善墨竹
張茂杭州人籍隸畫院寫山水花鳥俱極工緻小景更
佳
趙子厚畫小山叢竹甚有思致
劉浩常州無錫人工畫窠石林木子顯亦善其藝
劉文惠濱州人工畫花鳥
何浩工畫花鳥筆法甚似李迪
侯必大工畫花竹
陶忠字舜牧絳州人工畫水墨山水能以墨氣之淺深
别山水之高下
游昭京口人工畫山水
左建西京人善人物林木用筆輕逸所畫多田家風景
畫之傳世者
南畝饁耕圖二雨中插秧圖二
引水桔槔圖一冒雨理苗圖一
耘苗圖二
李祐之其先開封人久居臨安工寫佛像鬼神筆致沈
鬱神氣超逸畫之傳世者
孔雀明王像一護法天王像一
文殊部從圖二寶印菩薩像一
蓮花菩薩像一
田宗源字子濟開封人寓居金陵胷次超卓不攖世網
寫山水學范寬得其筆意尤工雜畫描摹盡致畫之
傳世者
夏山早行圖一山彴圖二
重溪煙靄圖一山居圖二
秋山樓觀圖一
周珏紹興中人善畫水得波濤噴薄沙溆瀠洄之妙畫之
傳世者
瞿塘候水圖一野水圖一
十八灘圖五
時光大名人寓居鎮江工畫山水學賀真筆法喜作古
松怪石茂林高樹子建亨小字烏郎亦善山水綽有
父風畫之傳世者
設色山水圖十五
執煥紹興中殿前使臣工畫人物故實士大夫以
其能畫皆與之交遂得名於縉紳間畫之傳世者
堯民擊壤圖一四皓圍碁圖一
右軍書扇圖二五王博戲圖二
故實圖十八人物圖十三
虢國夫人夜游圖一
張鎰字季萬北人寓居滁州善寫草書尤工山水得破
墨法畫之傳世者
關山圖二瑯琊山圖一
釀泉圖二
吕元亨金陵人工畫花鳥
林俊民紹興畫院待詔畫山水學范寬
祝次仲字孝友太末人工畫山水尤善草書
徐本紹興間人工雜畫
黃庭浩工畫人物
武克温西京人工畫蕃馬
陸琮工畫山水學田宗源兼善蕃馬畫之傳世者
春山圖五秋山圖一
山雨圖二獵騎圖三
呈馬圖二
毛文昌工畫田家風景
陳廣宣城人工畫魚水畫之傳世者
清湍魚躍圖一
睢世雄畫魚水學徐白
施義金陵人畫山水學李唐
周白工畫山水
董琛金陵人畫山水學施義晩年名出其上畫之傳世
者
瀟湘八景圖八長江晩霽圖二
小寒林圖二
劉興祖工畫山水初師江伯清後學韓祐能取二人之
所長以成一家之筆法畫之傳世者
寫李成江山晩照圖一
寫范寬秋景山水圖一海山圖一
崇山圖二
熊應周金陵人畫山水學小米兼工花鳥畫之傳世者
遙山圖二山居圖二
雲山圖三禽竹圖二
陸懷道通州人畫山水學田宗源然不得其要領嘗作
瀑布出而無源流而不散
朱象先自號西湖隠士作人物山水横塘小景以畫易
酒日在醉鄉畫之傳世者
茅亭賞雪圖一
蘇晉卿工畫佛像得其父漢臣筆法畫之傳世者
如意輪菩薩像一寶檀華菩薩像一
金剛手菩薩像一
徐明工畫山水
毛政廬江人工畫人物兼善山水畫之傳世者
寫王摩詰輞川圖一
趙君壽臨安人工畫士女兼善傳寫畫之傳世者
蕉窗覓句圖一紈扇士女圖一
翟汝文字公巽潤州丹陽人工畫佛像多至六十餘軸
往往為宫闈命筆或施臨安大刹中供養餘人求之
不能得也嘗作楚天春曉圖韻致清絶歴官參知政
事畫之傳世者
兜率佛鋪圖一大悲佛鋪圖一
白衣觀音像五慈氏菩薩像一
文殊降靈圖二過海天王像二
釋迦佛像三藥師佛像一
護法神像六揭諦神像四
大悲神咒出相圖一
十八大阿羅漢像三十二
湯叔周工畫墨梅得其兄叔雅筆法
紫微劉尊師工畫山水人物
曹申甫工畫林石風竹
王華工畫花鳥咸淳間畫院待詔
包宷宣城人其父善畫虎宷幼即學之及長遂成絶技
畫之傳世者
熊渠射虎圖一虎習圖一
重巖卧虎圖一雕虎圖一
虎將三豹圖一
盛師顔金陵人工畫道釋人物凡寫士女每以北螺青
襯背然後用煙墨水淡開謂之青蛾粉白另是一種
富貴氣象他人不能學也畫之傳世者
太上西昇經圖一十二星宫圖一
玉晨道君像一職貢獅子圖二
虢國夫人騎馬早朝圖一
磨勒擊犬盜紅綃圖一
牟益字德新畫入能品咸淳間待詔
僧德止號清谷工畫佛像廬山尋真觀東西二壁是其
蹟也
張翼字性之號竹林金陵人初學畫於胡彦龍而得法
於盛師顔人物道像雜畫之外尤工散蹟嘗為巨璫
羅大節作𨗳引四圖各系以自製小贊羅上直時懸
於直舍理宗見而悦之曰此畫極工緻可於閣下開
板然竟不問為誰筆也其數竒不偶如此畫之傳世
者
北極巡海圖二道經變相圖五
二十八宿像一容成真人像一
黃初平真人牧羊圖一
馬自然真人煉丹圖一
九曜像九壽星像二
𨗳引圖四小景十六
顔直之字方叔號樂閒吳郡人工畫人物兼精小篆
附外國
日本古倭奴國也有畫者不知姓名𫝊寫其國山水風
物設色甚重多用金碧真境未必有此第欲綵繪富
麗以取觀美耳然殊方異域而能留意繪事亦可尚
也太平興國中倭僧與其徒五人附商舶入朝表進
金塵硯鹿毛筆倭畫屏風太宗受之賜予甚厚至今
倭僧能作墨畫觀音佛像宣和御府所藏者
海山風景圖一風俗圖二
高昌國畫用金銀箔子及硃墨細點如雨銷洒紙上寫
花卉翎毛亦同中國
夏國主元昊多才能通蕃漢文字善繪畫
西蕃畫佛像多在布上以油油之竒形詭狀别有神趣
高麗國畫觀音像甚工其源出於尉遲乙僧而筆法漸
流入於纖麗
繪事備考卷六
