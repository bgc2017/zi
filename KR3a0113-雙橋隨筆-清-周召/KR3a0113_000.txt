雙橋隨筆儒家類
提要
(臣)等謹案雙橋隨筆十二卷
國朝周召撰召字公右號拙菴衢州人康熙初
官陜西鳳縣知縣是編乃其甲寅乙夘間值
耿精忠搆逆避兵山中所作雙橋者其山中
所居地也卷端標曰受書堂集而以雙橋隨
筆為子目殆全集中之一種歟前有自序稱
老生常談誠不足採而藥石之言原以鍼砭
兒輩與世無關所自矜者集中大意在于信
道而不信邪事人而不事鬼言理而不言數
崇實而不崇虛竊以為獨立之見若中流一
砥云云雖自詡似乎太過而所言皆崇禮教
斥異端于明末士大夫陽儒陰釋空談性命
之弊尤言之深切于人心風俗頗有所禆惟
其隨筆記錄意到即書不免于重複冗漫又
適逢寇亂流離奔走不免有憤激之詞往往
歸怨于天是則其學之未粹耳乾隆四十三
年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
雙橋隨筆原序
生平株守戸外罕窺鳳嶺賦歸則益杜門訪古以課兒
輩為事兒鴻舉業外旁治詩歌古文辭姪暨幼孫初攻
八股容膝數楹焚香篝燈吚唔聲丙夜不絶余從枕上
聽之意甚適也無何閩警陡聞山魈蝟起一時訛言騰
嚇闤闠之衆倉皇出城余未嘗為動而老稚相向驚啼
勢不能止遂亦携至雙橋僦數椽棲焉雙橋在萬山中
又有清流激湍茂林修竹之勝汲泉掃石儘堪自娛奈
田廬榛莽餬口無資又在魚睨鹿駭時則終朝仰屋而
嘆不復能唱渭城矣然而結習難抛窮鬼未送一門傖
腐非作老蠧魚消此雙丸張口蒙然欠伸足媿此時圖
書滿架已遭六丁攫去作烏有先生又無可以酬一䲭
者乃搜索枯腸有平時記誦略皆上口者隨意錄之參
以管見而此身閱歴世故人情可悲可愕之事間亦贅
焉自去夏迄今纊綃一周帙遂盈寸嗟乎當此礟火雷
轟劍戟紛挐之際風聲鶴唳一夕數驚每一警聞女哭
兒啼奔投無地而余猶戀戀負一破奚嚢護兹數帙風
雨踉蹌未嘗釋手盖亦迂癡實甚供人嗢噱者矣惟是
老生常談誠不足採而藥石之言原以針砭兒輩與世
無關所自矜者集中大意在於信道而不信邪事人而
不事鬼言理而不言數崇實而不崇虚竊以為獨立之
見若中流一砥手畀兒輩以代籯金時置案頭勝飲清
酒三升壯其膽識則於闡揚聖教扶進人心之際不無
少補焉綴以為編意在乎此
康熙十五年歲次丙辰仲冬月拙庵周召序
