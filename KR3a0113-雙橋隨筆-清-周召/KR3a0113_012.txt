雙橋隨筆卷十二
鳳縣知縣周召撰
愛敬以養生哀戚以送死墓焉而葬位焉而祭皆本於
禮而不可忽者先王教民之通法也喪而用浮屠之術
墓而信葬師之說資冥報於不可致詰之間徵休咎于
無情難騐之川阜上以為親謀下以為身利者此古之
所未聞也後世闇夫野人多趨信而甘心焉親没於床
不於禮而於浮屠不哭泣擗踊而於鐘磬鐃鼔非是之
務則人交笑以為簡時可葬矣泥於山川之利否而不
即葬或至於終身或身死而遺槥於子孫甚者子孫恐
葬之禍其身舉而棄之水火葬親以禮者世反非之為
愚嗚乎是何其不察而至於此極乎彼浮屠之所謂輪
廻者果可信耶天之生人物者二氣五行也其運也無
窮其續也無端先者過而後者來未嘗相資以為用者
二氣五行之常也自草木而觀之發榮於春盛壯奮長
蔚乎而不可遏及乎戒之以凛風申之以霜露昔之沃
澤茂長一旦飄而為浮埃化而為汙泥生理殫盡跡可
窺矣其發生於明年者氣之始至者為之也豈復資既
殞之餘榮惟人也亦然得氣而生氣既盡而死死則不
復有知矣苟有焚炙刲割佚樂適意身且不有而何以
受之形盡氣盡而魂升魄降無所不盡安能入人胷腹
重生於世而謂之輪廻也哉天地至神之氣以其流行
不窮故久而常新變而不同使必資已死之人為將生
之本則造化之道息矣烏足為天地倘或有之人固不
知之也浮屠亦人耳何自而獨知之彼以其茫昧不可
揣索故妄言以誣世夫豈可信而事其教乎孔子謂祭
之以禮為孝則事異端之妄棄聖典而不信者其為非
禮也大矣不孝孰加焉而闇者固安之而不以為非胡
可哉葬師之動人以禍福其說尤怪人之昌隆盛熾者
其先必有厚德之遺賤貧夭絶者必有餘惡之著山川
何與焉誕者則不然聞有富貴之人於此則歸福於塋
塚曰此某形也此某徵也於葬之法宜爾也聞有貧賤
之人于此則曰此葬之罪也此於法宜至於斯者也信
斯言也彼人之多財而力足者皆相率而為不善及乎
死也求善地以葬其身則可免子孫於禍夫孰肯為善
乎由大而論之係乎盛衰者莫大於國都殽函河渭無
異也秦帝之亡漢帝之昌隋據之而促唐據之而長果
在於善地乎帝王之尊家天下而役海内使地善而可
興竭智以營陵廟奚求而不致而亡國敗主相屬則果
不在乎此也審矣古之卜宅兆云者以神道定民志也
非視岡阜之向背順逆臆度目斷如世之葬師之為也
葬師祖晉郭璞書其書苟可信璞用之以葬其祖者宜
有奇騐不誣而璞卒死於簒賊其身不能福而謂能福
乎人其可信否耶世之人多信之不知自陷於不肖而
莫之贖也嗚乎先王之禮一失而流於野再壊而化於
異暨其大壊而不可為忽乎入於禽獸而不之覺也寧
不哀哉自今而往吾不能知其所至矣其心浸淫膠固
非空言所能革也吾獨以告吾族人親喪必以三年三
年之制必循禮勿以浮屠從事違者生罰之死不祠於
先祠葬卜吉凶而勿泥於葬師之說期必以三月三月
不能至五月五月不能至七月過一歲者如違喪禮之
罰必刻壙誌墓銘力不足者刻其名俾後有考作方氏
喪葬儀此明方正學先生宗儀九則之一也浮屠葬師
之說余所深惡每欲暢言其謬而筆端庸薾不能盡先
生此篇深切著明人人可曉真有家者所宜取法其有
禆于人心風俗非淺鮮也九則其八曰尊祖曰重譜
曰睦族曰廣睦曰務學曰謹行曰修德曰體仁余皆奉
以為訓而另錄是編於此者浮屠葬師之害浸淫膠固
雖名流鉅公亦多信之而不以為非不揣於雜錄中妄
陳末議今得先生以為助則孤掌之鳴可不甚畏故載
於筆者不憚再三耳已又得劉伯温先生書劉禹疇孝
行𫝊後語亦可以見浮屠之謬並錄焉閱之者當益信
也
浮屠之術果何道而能使人信奉之若是哉人情莫不
好安樂而惡憂患故揣之必於其所恒懼誘之必於其
所恒願然後不待驅而自赴浮屠設為禍福之說其亦
巧於致人與夫四海之衆林林也而無不為其所致何
哉彼固非止於惑愚昧已也人情無不愛其親親没矣
哀痛之情未置而謂冥冥之中欲加以罪孰不惕然而
動於其中哉間有疑焉則羣咻之若目見其死者拘於
囹圄受箠撻而望救者故中材之人莫不波馳而蟻附
雖有篤行守道之親則亦文致其罪以告哀於土偶木
俑之前彼固自以為孝而不知其為大不孝豈不哀哉
且彼謂戕物者必償其死故有牛馬羊豕蛇虺之獄謂
天下之蠢動者舉不可殺也今夫虎豹鷹鸇搏擊飛走
以食日不知其幾何而獨無罪也哉人之殺物有獄矣
虎豹食人而無獄何其重禽獸而輕人也彼又謂婦人
之育子者必有大罪故兒女子尤篤信其說以致恩於
其母吾不知司是獄者誰與人必有母將舍其母而獄
人之母歟將并其母而獄之歟獄其母不孝舍其母而
獄人之母不公不孝不公俱不可以令二者必一居焉
將見羣起而攻之矣雖有獄誰與治之宰天地者帝也
彼則謂有佛焉至論佛之所為呴呴嘔嘔若老婦然有
呼而求救不論是非雖窮凶極惡無不引手援之使有
罪者勿懷刑是以情破法也夫法出於帝而佛破之是
自獲罪於天也吾知其無是事也昭昭矣以劉子之賢
其不為所惑無足怪者吾獨悲夫天下之為劉子者不
多也故又為之言以悟夫知愛其親而不知道者雖然
今之羣相尊奉而不知厭者又不過尚虚華粧體面及
勉強支撑以了故事而已求其慮親於冥冥之中有加
以罪而惕然動念者又不可得矣悲夫
王百谷先生作吳社編顧文學雲龍又遺書補其所未
偹盖皆憤俗憂時之語也吾鄉最稱寒瘠而邇來俗尚
競趨華靡雖當兵燹之餘救死不贍而編中所嫉喜譌
尚怪輕人道而重鬼神諸陋習亦皆有之舉國譸張若
飲狂藥余無力挽回不勝杞人之慮錄編之前後語及
顧書附雜記中冀兒輩省覽倘有欲正人心息邪說距
詖行放淫詞以維持吾道如孟夫子者乎當不訾余以
為忤俗也
里社之說所以祈年榖祓灾祲洽黨里樂太平而已吳
風淫靡喜譌尚怪輕人道而重鬼神舍醫藥而從巫覡
毁宗廟而建淫祠黜祖禰而尊野厲嗚乎弊也久矣每
春夏之交妄言神降於是游手逐末亡賴不逞之徒張
皇其事亂市井之聽惑稚狂之見朱門纓縷之士白首
耄耋之老草莽鎛笠之夫建牙羆虎之客紅顔窈窕之
媛無不驚心奪志移聲動色金錢玉帛川委雲輸百戲
羅列威儀雜遝啟僣竊之心滋姦慝之行長爭鬭之風
决奢淫之漸潰三尺之防廢四民之業嗟乎是社之流
生禍也昔郭代公戮豕烏氏之妖亡西門豹沉巫河伯
之害息今之長民者不是之問豈所謂魯人獵較孔子
亦獵較歟不然是或一道也吾儕小人不可知也己(王百)
(谷吳社編序)
百谷信奇材也可畏哉吳社編之作非徒摛藻適情而
已盖有憫時之懷先事之慮焉他日柄用其所設施而
展布者具見之矣第編中一二未盡敢略陳之出武庫
之戈矛用公家之甲胄青衣行酒何等事乎而演之於承
平之世昭君出塞胡爲然也而效之於熙靖之朝手搏
爭勝何止數輩會首醵財不啻千金輿木偶而入人之
門恣所要求假神威以懲人之慢僞張維縶甚者郡倅
出遊迴車讓道幕僚入請行令戒途此有以滋無忌者
之心而來欲逞者之計未幾則盗發附郭之民家禍作
嚴城之宦室矣憶得往年嘗一舉之不旋踵既兆島夷
之變此固有識者之所寒心也近者鄉達老成閉扄門
巷不容入里是即百谷之心焉耳賤子慚無馬遷記事
之才徒抱杞人憂天之戚幸以愚言轉致作者使潤色
而增損之聞之當道必有讀未終篇推案而起者矣
今夫儒服而賊夫儒者有三一曰畔儒樹二氏之幟以
簧鼓喜名矜異之士謂其道玄妙無上而孔孟之言特
詳於下學云爾此白晝大都操戈入室而無復忌憚者
也一曰間儒以先聖之道不可易也二氏之說不可勝
也合而一之姑以惑世使學者無深拒焉而且駸駸入
於其中而不覺此策士所謂辭卑而進為二氏間者也
一曰竊儒陽稱孔孟之學而隂宗二氏之旨指之曰禪
則深避其名而厭然掩之其徒從而推之曰此聖學正
脉也二氏之道去聖學非遠也所異者幾希之間耳此
以詩禮發冡行之暮夜而憎東方之明者也斯三者其
說盈於天下矣春秋之作非惡儒也惡儒而異者也孔
子曰攻乎異端斯害也已異端之害猶可言也儒而異
異而儒其害何可言也
語曰家有常業雖飢不餓夫無常業游民也豈惟不免
於餓放僻邪侈無不至而刑戮隨之矣古之君子帶經
而鋤負薪而讀固貧者之業也奚足恥也士而恥貧不
足以為士矣貧而無業不可以為人也
郁離子言人而不死則天地間無所容人矣死而皆為
鬼則天地間無所容鬼矣乃人之言金丹不死者非獨
庸人也高明名士多好之或傾家亡身而不悟淫祀求
福非獨婦人也縉紳大夫篤信之乃願為僧巫輩嚆矢
而不辭彼亦何至於是哉由學術不明人心不正而利
之陷溺人一塵之眯目遂不見嵩華耳
蘭江章文懿公天性朴誠其家居每歲請門生二次清
明一次冬至一次皆其祭先之福物也兩人共一席有
不至者文懿自專一席狼餐而盡若門生續至則夫人
自來益之夫人平日與門生皆相見文懿他時只蔬食
初非矯強亦無意必其朴誠之性以為有則喫無則已
順其自然適當如是而止耳以視後來仕宦之家其奢
與儉何啻霄壤文懿移居城中宅後有天福山一日本
縣有勾攝一罪犯經文懿門前過逕走入其家從天福
山逸去差人在文懿家作閙謂藏匿此人文懿令其至
内尋索差人直進臥房遍尋不見亦從後門上天福山
追趕而去文懿與夫人略不動色焉
張安世家僮數百人皆有技業虞宗治家富殖以奴婢
無游手可法哉余以為子弟甚多尚有賢與不肖之可
慮况家僮數百乎省事不如省官必汰其狡黠而恣肆
者用其謹朴而誠厚者可也
唐徐敬業世勣孫也勣慮其狡猾必覆宗偵其出獵縱
火焚之敬業即殺其所乘馬匿腹中浴血而出後以失
職怨望起兵討武氏兵敗而死宋胡明仲寅康侯弟之
子少桀黠難制父閉之空閣閣有雜木寅盡刻為人形
康侯曰當有以移其心别著書數千卷於其上年餘寅
悉成誦不遺一卷後為有宋名儒兩人皆以少年時駘
宕不羈為祖父所憂而其後來結局相異如此所以然
者寅為儒門子弟習見夫詩書禮義之容一變至道家
訓使然若敬業目中惟乃祖軍中戰鬭攻取事耳而世
勣阿旨立武瞾為后幾覆唐宗雖病中以子孫付弟之
言不為不正僨轅之報又何能免人生世上父兄之教
盖可忽乎哉
程明道兄弟游成都見治篾篐桶者挾冊就視之則易
也篾者曰若嘗學此乎因指未濟男之窮以發問二程
遜而問之曰三陽皆失位後閩人袁滋入洛問易於伊
川伊川曰易學在蜀盍往求之滋入蜀見賣醬薛翁於
卭眉間與語大有所得尚有郭曩氏及譙定與篾叟醬
翁皆隱君子也
李凝齋曰文與可畫竹是竹之左氏也子瞻却類莊子
又有息齋李衎者亦以竹名所謂東坡之竹妙而不實
息齋之竹真而不妙者是也梅道人始究極其變流傳
既久真贋雜錯徐文長云梅花道人畫竹如羣鳳為鶻
所掠翎羽騰閃捎捩變滅之詭雖鳳亦不得而知余偶
獲道人真蹟秘為至寳不意竟失於兵火令人悵恨無
已兹錄兩公評語當怦怦不釋時揭而讀之庶使當日
淋漓走筆之状彷彿在吾目中聊以自慰耳
造物之理有不可解者吾鄉航埠下洲一帶以木奴為
利然必為之澆灌修剔其實始繁今秋其地鞠為茂草
而蓬蒿滿目中仍有橙黃橘綠之景一可異也稻麦及
菽不種而生穎而栗者至於如墉如櫛遺&KR1367;滯穗少為
難民之利二可異也或以為上天好生無盡殺之故而
余以為不然天果好生則意在不殺何待於盡且天果
好生則宜止殺而止殺之道在多生好生之人而不生
嗜殺之人盖嗜殺之人少則天下皆得其生矣好生之
人多則天下皆免乎殺矣故曰願人常行好事願天常
生好人不此之務而喜兵好亂實繁有徒聽其磨牙舕
舌殺人如麻而莫之禁於是死者肝腦塗地生者家室
流離然後乃出其奇以拯於燼消澌滅之餘天亦可謂
惠而不知為政矣或又以為劫運所逢天亦無奈子何
怨之深也余曰詩云昊天不傭降此鞠凶昊天不惠降
此大戾又云謂天盖高不敢不跼謂地盖厚不敢不蹐
盖人有疾苦未嘗不呼天也如其有路余將不避虎豹
之關而問之奚其怨
沈維時石田之子也性嗜古器物書畫遇名品摩撫諦
玩喜見顔色往往傾槖購之菑畬所入足以資是縹囊
緗帙爛然充室而襲藏惟謹對客手自展列不欲一示
非人至尋核歲月甄品精駮歷歷有據江南賞鑒家咸
推之又喜積書讐勘勤劇曰後人視非貨財必不易散
萬一能讀則吾所遺厚矣錢孔周所與遊唐伯虎徐昌
榖湯子重王履約履結文徵仲室廬靚深嘉禾秀野性
喜蓄書每併金懸購故所積甚富山經地誌稗官小說
無所不有遇有所得隨手劄記積數巨帙文先生極重
之寫贈碧梧高士圖兩公皆吳人雅人深致迄今相見
如對清泉白石令人滓穢俱消黃山谷云世人惟俗不
可醫余謂書兩公事為一紙燒成一劑用佳茗送下或
可以療但恐已入膏肓縱有純灰十斛不能若頭風之
易愈耳
宋羅景綸先生有方寸地說取俗語但存方寸地留與
子孫耕二句而衍之也其言親切而有味載所著鶴林
玉露中併其全集皆堪諷覽
西家之東即東家之西我往彼亡紂以甲子亡周不以
甲子興乎卜以决疑不疑何卜事之可否當斷于心何
以禱為為此言者胷如鏡眼如電膽如箕不假思維衝
口而出有斬釘截鐡解牛破竹之力彼青烏赤庭家雖
有百喙於何處更進一語
帝王之興以德為瑞而不在於星雲海嶽鳥獸草木之
奇自昔人好異而有流虹繞電麟遊鳳巢草生魚躍等
語記事之家不能削去益滋後世虛誣誕妄之習而草
澤之間且有假其事以惑愚民而成亂階者善乎劉子
玄史通之論書事也曰祥瑞之出非關理亂盖主上所
惑臣下所欺故德彌少而祥彌多政愈劣而祥愈盛是
以桓靈受祉比文景而為豐劉石應符比曹馬而益倍
史官徵其謬說錄彼邪言真偽莫分是非無别其煩一
也盖說瑞稱祥其謬易見而從古及今鮮有一斥其非
者子玄之論豈非千古卓識
黃山谷與其甥洪駒父書有云尺璧之隂常以三分之
一治家以其一讀書以其一為棋酒公私皆辦矣黃長
吉曰公私皆辦語殊近情使人躍從而余以為最易誤
人之語也盖子弟資性中下者多終朝閉戸尚恐坐馳
况於飲酒著棋乎邇有一擢高第者先是曾以優為戱
一時少年輩不問其人學殖何似也棘闈乍蹶輒謂取
科第無事嘔心但如某者止以豪華跌宕之氣掇若承
蜩耳於是與卷帙漸疎至於流蕩而忘返而其蹭蹬不
得志也日益甚然則山谷之意以駒父之天分高而識
力定雖分其功於棋酒而不受其累觀其目之為江南
千里駒可見矣故其言如是苟非其人而又有家棅之
責則一日之内繼之以夜以一分治家二分讀書棋酒
之興偶一為之餘皆閉目與口勿貽濡首之悔可也
張魯祖陵客蜀學道鵠鳴山中造作道書以惑百姓從
受道者出五斗米故世號米賊陵死子衡行其道衡死
魯復行之據漢中以鬼道教民自號師君孫恩世奉五
斗米道叔父泰師事杜子恭有秘術泰伏誅恩逃入海
衆聞泰死皆以為蟬蜕登仙故就海中資給恩恩寇臨
海為太守辛景所破窮蹙自投於海而死妖党及妓妾
等皆謂之水仙從死者以百數隋宋賢善為幻術自稱
彌勒出世每夜樓上有光明能變作佛形又懸大鏡於
堂上素紙上畫為蛇為獸及人形有來禮謁者轉側其
鏡遣觀來生形像或暎見紙上蛇形子賢輒告云此罪
業也當更禮念又令禮謁乃更人形示之遠近惑信日
數千百人遂潜謀作亂將為無遮佛會因舉兵欲擊乘
輿事泄鷹揚郎將以兵捕之夜至其所遶其所居但見
火坑兵不敢進郎將曰此地素無坑止妖妄耳及進無
復火矣遂擒斬之以上諸賊自古及今往往有之而愚
者為其所惑遂至狓猖有御民之任者所宜防微杜漸
嚴行左道之禁止亂在於未形其功較易耳郎將惜不
記其姓名
三國志魏書所載濟隂王思盖濟隂人姓王名思也往
見讀史快編以思為魏宗室而濟隂乃其所封之地遂
以曹為姓而直曰曹思云云其誤甚矣
吾鄉藏書之富如余四泉徐賓梧葉寅陽方孟旋徐魯
人徐雲林諸先生余繩之式如昆季充棟汗牛不數惠
車張乘雖余家無賜書而四十年間典衣縮食忍凍與
飢而購之者大國壇坫之下稍足附江黃焉革代以來
諸家所蓄散亡者不少然收合餘燼尚可成師不意此
番之變雖有汲冡魯壁為之一空後來子弟誰復知有
鄴架曹倉之盛者吾願繼起之彦拓開眼界雖力不能
購亦效編蒲織柳日營未見之書慎勿以劒首一吷坐
井觀天而口誦芝蔴通鑑自矜博覽也
唐華原柳氏自公綽公權開家其後若仲郢若璞若桂
若璧若玼皆有家法公權太醫箴玼家訓並宜錄置座
右使烏衣子弟讀之毋令以賣綾絹牙郎為其婢所笑
明况鍾始由小吏拔為郎宣德間以三楊特薦為蘇州
守宣廟賜璽書假便宜治郡政聲赫然為明時郡守之
最王晉溪曰司衡者要識拔真才而用之甲未必皆優
於科科未必皆優於貢而甲與科貢之外又未必無奇
才異能之士必試之以事而後可見云云歷觀况公治
蹟益知王公此論不甚河漢或曰甲與科貢之異途自
文章始也然即以文論而科亦有優於甲貢亦有優於
科與甲者又不待試之以事而後見也而以一日之遇
遂判終身卒無見根知花越格以相視者何哉余不能
答
眉公云凡祖諱及名臣與鄉邦先達名字皆當牓帖壁
上恐子孫奴隸有因而相仍者不可不慎
楚昭王時有雲如衆赤鳥夾日以飛三日楚子使問諸
周太史太史曰其當王身乎若禜之可移於令尹司馬
王曰除腹心之疾而置諸股肱何益不榖不有大過天
其夭諸有罪受罰又焉移之遂勿禜初昭王有疾卜曰
河為祟王勿祭夫人請祭諸郊王曰三代命祀祭不越
望江漢睢漳楚之望也禍福之至不是過也不榖雖不
德河非所獲罪也遂弗祀孔子曰楚昭王知大道矣其
不失國也宜哉玄冥子曰不禳妖不祭河二事可見楚
子于死生禍福理上看得十分透徹非惟可以破衆惑
補世教進此便入死生不二之門矣此孔子之所以嘆
為知道也
左傳國語吳越春秋越絶書史記諸書所載吳越兩國
君臣情事皆若寫生而國語中夫差劫盟文種倡謀伐
吳數段古藻非常讀之令人驚心動魄尤為諸作之冠
古人文字刻畫有若百鍊千鎚握槧家對之如覩三代
鼎彛六朝金粉一時無色
松江徐養齋居鄉每過往還之家見陳設過盛則惨然
不樂遂不舉箸或勸之則曰吾今日心齋當茹素也里
中從公之化稍稍崇儉
葉文莊公水東日記云吾平日行李出入未嘗有意擇
日每為同事將官中貴所懇留聞士大夫喜談星命者
亦頗厭之近見富鄭公以禄命不利稱病歐陽公避五
月不上官古人乃爾豈亦未能免俗耶余性多偏文莊
公所云不擇日不談星命兩事亦頗有之然自謂古人
今人中相合者甚少不意文莊公早已為之矣余之瑣
瑣豈敢妄效前賢但得一二同心者差可以自堅耳
明孝宗嘗問一内侍云今各衙門官每日早起朝參日
間坐衙其同年同僚與故鄉新舊亦湏燕會那得工夫
飲酒内侍答云常是夜間飲酒孝宗曰各衙門差使缺
人若是夜間飲酒騎馬醉歸那討燈燭今後各官飲酒
回家逐舗皆要籠燈傳送兩京盡然雖風雪寒凜之夕
半夜呌燈未嘗缺乏孝廟之體恤羣臣偹極如是然余
以為當日各衙門官亦皆能體人主優恤臣下之意而
兢兢守法則可耳倘因是而流湎無節則半夜呌呼民
受其擾反為逐舖之累矣
吾邑有廟奉景祐真君額曰忠烈幞頭金甲目睅而面
藍襍以白圈紅點如世所扮鬼王之狀相傳以為張睢
陽也殊可駭異嘗見桂林辨疑三事其一以為桂林屬
邑有周文王泰伯孟母漢高祖張良韓信等廟莫究所
以及觀建武誌邕州亦有高祖廟云馬伏波征蠻酋長
請降願朝漢天子于是立高帝廟以祠之又父老相𫝊
云宋胡穎守潭專毁淫祠惟前代帝王及忠臣烈士祠
不毁後穎轉官廣西鄉人聞風皆以淫祠易以帝王名
臣之號幸免一時相𫝊至今遂不能改以其所言近理
彼溺于淫祠者尚當省哉云云以是觀之則忠烈之稱
或假睢陽以為名亦未可知然邑北之項山有項王廟
而四鄉野廟無不奉楚霸王像者又不知何故
宋崇寧大觀間蔡京當國設元祐正人黨籍之禁蘇文
忠公文辭字畫存者悉毁之人莫敢讀其文政和中建
上清寳籙宫齋醮之儀偹極誠敬徽廟每躬造焉一夕
道士拜章伏地踰數刻乃起叩其故對曰適至帝所見
奎宿奏事良久方畢臣始能逹上帝頗嘆異問奎宿何
如人其所奏何事曰所奏不可得聞言此星宿者故端
明殿學士蘇軾也帝為之改容遂弛其禁友人偶談及
此謂余不信隂陽者如此等事真耶否耶余曰此道士
必能敬慕蘇公者故偽其事以動帝聽不覺聳然盡改
前事耳時帝奉道教方極其誠而道士伏地狀及見帝
而奎宿奏事等語皆易入其耳或在事之臣有隂為此
計而囑道士為之亦未可知也又常州報恩寺僧堂新
成以板為壁公題寫幾遍後黨禍作凡公之遺墨所在
搜毁寺僧以厚紙糊壁塗之以漆字頼以全至紹興中
詔求蘇黃墨跡時僧死久矣一老頭陀知之以告郡守
除去漆紙字畫宛然臨本以進老頭陀得祠曺牒為僧
盖公之片辭隻字人皆愛而護焉若是道人與此僧事
皆可傳惜不記其名也
雙橋隨筆卷十二
