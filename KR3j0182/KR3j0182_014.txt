仕學規範卷十四宋張鎡撰
涖官
左丞高防在蔡州日部民王乂為賊所劫捕得其黨五
人繫獄窮理贓伏已具錄事參軍司徒達判官盧紘
據案請加極典防疑其不實取贓閱之因召王乂問
曰爾家所失衫袴是一端布邪乂曰然防令校其幅
尺皆廣狹不同又疎密差異賊乃稱冤防曰何故伏
罪賊曰不任捶楚蓋自誣以求速死耳居數日獲其
本賊紘達叩頭請罪防皆不奏得活者欲詣闕訟防
之功訴紘達之罪防遽令止絶為製衫帽具酒食諭
而遣之(出太祖朝名臣傳)
武節使行德遷河南尹西京留守時官禁鹽入城犯者
法至死募告者賞錢十萬洛陽縣民家嫗持菜入城
中賣有桑門從嫗買少償其直取菜反覆顧視不買
而去嫗既不售持入城門抱關者搜筥中得鹽擒以
詣府行德詰嫗嫗言桑門嘗買菜顧視良久而去即
令捕桑門具伏與抱關吏相結以鹽誣嫗欲希其賞
行德釋嫗治桑門及抱關吏數輩人皆畏之若神明
都下清肅
沈恭惠公倫建隆三年遷給事中賜金紫為陜西轉運
使乾德中蜀平以倫為計度制度使先是大將軍王
全斌崔彦進等入成都也皆厚掊歛民家玉帛子女
洎倫至獨居佛寺蔬食而已及受代歸闕篋中唯圖
書數卷太祖廉知之故貶全斌等擢倫為戶部侍郎
樞密副使(並出太宗朝名臣傳)
柳開仲塗太宗特擢為右贊善大夫及征河東命從駕
督楚泗八州運糧會盜起常潤選知常州至則遣人
招諭羣盜設計擒之賊懼悉來歸因出私錢為賞解
衣賜賊帥置之左右或曰寇不可近開曰彼失所則
盜得其所乃吾民也始懼死而我親愛之出其望也
以赤心感之彼必盡歸我矣不半歲境内悉寧命知
環州是州與吐蕃接境州人與蕃中貿易悉自制衡
量增减其直以與之或戎人有訟官司又不之理以
故戎境多怨開至一其價直民欺戎人者罪之部落
翕然歸向未幾移邠州時調民輦送趣環慶歲已再
運民皆蕩析産業而轉運使復督後運民數千人詣
州號訴且曰力不逮願就死矣開亟貽書轉運使曰
開近離環州知芻糧計不增大兵可支四年今蠶農
方作再運手發老幼疲弊畜乘困竭柰何又苦之如
不能開即馳詣闕下白於上前矣卒罷之
陳諫議省華累遷京兆櫟陽令縣之鄭白渠為鄰邑強
族所據民久不得訴省華以理辨之盡去壅遏之弊
水利均及衆頗賴之又民有累世不葬其先省華召
而諭之貧無以具者給貲為助至道初姑蘇水災民
饑亟召省華拜祠部員外郎知蘇州賜金紫至則復
流民數千戸殍者悉瘞埋之詔書褒美
趙昌言復知天雄軍府臨大河豪民有峙芻茭者將圖
厚利誘一姦人使穴其隄防歲仍決溢昌言廉知之
一日隄吏告急徑取豪家廥積以給用自是無敢為
姦利者會秋霖河溢逼城籍府兵負土增隄數不及
千索禁卒以佐其役師人偃蹇不進昌言怒曰府城
將墊人民且溺汝輩食厚禄欲坐觀耶敢不從命者
斬士衆股慄就役不浹辰而城備太宗善之召拜給
事中參知政事
王刑部濟為漳州龍溪主簿時福建諸郡輸鶴翎為箭
羽既非常有之物而官司督責尤急民甚苦之濟輙
以便宜諭部民用鵝翎代之因附驛奏裁詔可其請
施行旁郡民咸便之屬歲旱雨縣有陂塘數百頃先
為大姓輪課而專其利濟悉取之引水以溉民田自
是無愆亢之患汀州以銀冶事争訟踰十年不盡凡
連逮數百人繫獄轉運使命濟鞠之纔七日盡得其
情從坐者數人而已
邵諫議曄知蓬州錄事參軍時太子中舍楊全知州性
悍率不曉理道部民李助十三人被誣為劫盜悉寘
于死曄察其枉不書牘白全願劾其實全不聽乃取
二人棄市餘减死械送闕下翌日果獲正盜全坐削
籍為民曄代還引對太宗謂曰爾能活吾平民深可
奬也面賜緋魚錢五萬命有司以全事戒諭天下授
曄光禄寺丞使廣南採訪刑獄後知廣州城瀕海每
蕃舶及岸常苦颶風曄鑿内壕通舟颶不為害及遇
疾吏民蕃賈詣佛寺設會以禱之其卒也多灑泣焉
李刺史繼昌性謹厚所至以寬柔為治衆頗懷之任峽
路日與上官正聫職正嚴忍好殺嘗有縣胥護送芻
糧地遠後時而至正令曳出斬之繼昌徐為慰解卒
貸焉其當死救護而免者頗衆
馬正惠公知節知秦州其州嘗質羌首之支屬二十輩
殆踰二紀知節曰羌亦人也豈不懷土悉遣還之蕃
落感其惠訖受代無犯塞者時小泉銀監院井久不
發而歲課弗除主吏没家産備償猶未盡知節三奏
始得請蠲之仍許以日收為額會知益州宋大初與
鈐轄楊懷忠不協以知節諳其習俗乃授西上閤門
使知益州兼本路轉運自乾德平蜀後歲貢羅綺動
逾萬計籍里比補牙校部舟運歴三峽而下沉覆殆
半破産不能償州民深以為患知節請擇廷臣省吏
二十人凡舟二十艘為一綱以二人主之三載一代
而較其課自是鮮敗事者蜀人賴焉
王侍中嗣宗知邠州郡城東有廟曰靈應公旁有山穴
羣狐處焉妖巫挾之為人禍福風俗尤信向水旱疾
疫悉禱之民家語言為之諱狐嗣宗燻而逐之盡塞
其穴滛祀遂息(已上出真宗朝名臣傳)
李集賢行簡在蜀時富民陳子美者繼母詐為父書逐
出之累訴不得直轉運檄行簡劾正其事及代還子
美乃遺以黃金五百兩行簡怒不納感泣而去
王文穆公欽若遷太常丞判三司理欠憑由司上䟽請
盡蠲天下宿負以廣恩澤乃自乾德至咸平放逋負
一千餘萬釋繫囚三千餘人
李允則知潭州兼管幹湖南路廵檢兵甲公事初馬氏
暴斂州人出絹謂之地稅絹又屋每間輸絹丈三尺
謂之屋稅絹又牛歲輸米四斛牛死猶輸謂之枯骨
稅允則一切除之又民輸茶初以九斤為大斤後益
至三十五斤允則請以十三斤半為定制又度湖湘
山田可以蒔禾而民惰不墾耕乃下令月所給馬芻
皆輸本色由是山田悉墾之會湖南饑欲發官廪先
賑之而後奏轉運使以為不可允則曰須報踰月則
饑者無及矣不聽明年又饑復欲先賑之轉運使又
執不可允則乃願以家貲為質由是全活者數萬人
馬忠肅公亮以殿中丞通判常州時吏有亡失官物械
繫妻子至連逮者數百人亮一切縱去許自償所負
不踰月而盡輸之擢知濮州徙福建轉運同提點刑
獄時初置提點刑獄亮至部覆訊冤獄全活者數十
人亮為西川轉運使時諸州鹽井歲久泉涸而官督
所負課州繫捕各數百人亮盡釋繫者而廢其井凡
除所逋二百餘萬代還以潭州屬縣有亡命卒剽攻
為鄉人共謀殺之在法當死者四人亮謂其僚屬曰
夫能為民去害而反坐以死豈法意邪乃批其案悉
貸之
寇密學瑊權知開封府戚里有毆妻更赦事發者太后
怒曰夫妻以義合柰何毆以致死邪瑊對曰傷居限
外事在赦前既付有司不敢亂天下法卒免死
李龍圖紘知磁州部有宋平者參知政事陳堯佐妻黨
也貪横不法紘首按其姦贓而竄逐之部中為之肅
然
陳刑部貫知衛州徙涇州州人以嚴見憚雖簿書筦庫
賦租出入莫不親檢察之嘗謂其僚屬曰儻視官物
如己物容有姦乎擢利州路轉運使屬歲饑出所得
職田粟盡以賑民冨民有積粟者率令計口自占其
數有餘則皆發(已上出仁宗朝名臣傳)
仕學規範卷十四
