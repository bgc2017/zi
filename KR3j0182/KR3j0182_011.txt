仕學規範卷十一宋張鎡撰
行己
劉公曰某平生只是一箇誠字更撲不破胡珵沉吟良
久曰誠之一字處禍處福無非安樂公曰此便是安
樂法也誠是天道思誠是人道天人無兩箇道理因
舉左手顧之笑曰只為有這軀殼故假思以通之耳
及其成功一也某自從十五歲以後便知有這箇道
理也曾事事着力畢竟不是只有箇誠字縱横妙用
無處不通子試觸類求之直是無窮某以此杜門不
與時事極快活其樂無窮任怎生也動某不得定也
定也
公曰有盛待制者名濤嘗有一語可取云士大夫行己
正如室女常須置身在法度中不得受人指點其人
雖無狀當日開此一談却有可取某每為人言之
公又曰學者直是先理會取根本始得其他末節都閑
孔子曰盖有不知而作之者我無是也不知根本後
凡所見聞都奔向那裏去也若知根本行住坐卧無
處不畏中立以謂如何胡珵曰楊先生常愛說一箇
仁字其道甚大公曰大都根本只是箇誠仁在其中
矣譬如造酒須下得脚是始得脚是方論美惡下脚
不是終不成酒人若不知根本雖勤無補性眀試以
老夫鄙言思之須得箇道理去子試思之有無窮之
味某從學温公時亦只得這箇言語這便是精要處
也(已上出南都道護錄)
真廟出喜雨詩示二府聚看於上前王文正公袖歸因
諭同列曰上詩有一字誤寫莫進入改却王冀公曰
此亦無害欽若退而隂有奏陳翌日上怒謂公曰昨
日朕詩有誤寫字卿等皆見何不奏來公再拜稱謝
曰臣昨日得詩未暇再閱有失奏陳不勝惶懼諸公
皆再拜獨馬知節不拜具言公欲奏白而欽若沮之
又王某略不自辨真宰相器也上顧公笑而撫諭之
有卜者上封事語干宫禁上怒令捕之繫獄坐以法因
籍其家得朝士往還書尺上曰此人狂妄果臣僚與
之遊從盡可付御史獄按罪公得之以歸翌日獨對
曰臣看卜者家藏文字皆與人筭命選日草本即無
言及朝廷事臣記往年亦曾令推步當生星辰其狀
尚存因出以奏曰果行乞以臣此狀同問罪上曰此
皆已發露公曰豈可臣自有之而幸於未發惟罪衆
人也上曰卿意如何對曰臣不欲以卜祝賤流累及
朝臣上乃解公至政府即時焚去繼有大臣乞行根
治欲因而擠人上令中使再取其狀公曰得旨已寢
尋焚去矣
有貨玉帶者持以及門公之弟兵部因持以呈公公曰
如何弟曰甚佳公命繫之曰還見佳否弟曰繫之安
得自見公曰玉亦石也得不重乎自負重而使觀者
稱好無乃勞也我腰間不稱此物亟還之故平生所
服止於賜帶
韓魏公曰君子當先處已至於義足然後委之以命可
以無悔
人能平得有己之心則為賢人矣人人莫不能道之及
行事大為難事常令着意扵此勿以為易也
内剛不可屈而外能處之以和者所濟多矣
公為丞相每見文字有攻人隱惡者即手自封之未嘗
使人見
吾閱人多矣久而不變是為難
寡慾則事簡識理則事無礙
公元勲盛德如此聞人一善則曰某不及
君子循理而動静以處之禍福之來非所惑也
君子能扶人之危賙人之急固是美事能不自談益善
矣
處已以難處人以易則無往而不服
君子業履須當精微放過一事便為小人所窺也
公之客有被召而請教者公曰富貴易得名節難保
凡人語其所不平氣必動色必變辭必厲惟公不然更
說至小人忘恩背義欲傾己處辭和氣平如道尋常
事
仁宗朝李都尉喜延士大夫盡聲色之樂一時館閣佳
流無不往者公於其間雖最年少獨未嘗往焉李數
召公而數以事辭人有強之者公曰固欲往但未有
名耳然公處不失和李莫得致怨同時諸公莫不被
凌謔而獨未嘗侵公也公曰以誠待之耳(已上出名賢遺範錄)
范文正公仲淹少貧悴依睢陽朱氏家常與一術者遊
會術者病篤使人呼文正而告曰吾善煉水銀為白
金吾兒幼不足以付今以授子即以其方與所成白
金一斤封誌納文正懷中文正方辭避而術者已絶
後十餘年文正為諫官術者之子長呼而告曰而父
有神術昔之死也以汝尚幼故俾我收之今汝成立
當以還汝出其方并白金授之封識宛然(出東軒筆錄)
公曰君子言欲孫而行欲嚴盖不孫則召禍不嚴則受
侮孔子曰吾執御乎又曰丘也幸苟有過人必知之
此雖遜何傷也若言媚竈則曰獲罪于天無所禱也
盖恐傷乎行不得不厲爾後世君子言之不孫者多
矣扵行則未嘗嚴也
問人之治身何者為先人之所戒何者為急公言易曰
閑邪存其誠孔子曰思無邪則是人之治身以誠為
本而所戒者以邪為急盖正心誠意而行乎正則動
容舉措無非正也正之氣充于四體發于面目可以
望而知其為正人也苟不正心誠意而存乎邪則形
容動作亦皆不正充于四體發于面目可以望而知
其為邪人也至扵國之興亡亦以正與不正况于人
乎(並出節孝先生語錄)
胡文恭公平生守道不以進退為意在文館二十餘年
每語後進曰富貴貧賤莫不有命士人當修身俟時
無為造物者所嗤世以為名言(出澠水燕談)
韓魏公在大名日有人獻玉盞二隻云耕者入壊塜而
得表裏無纖瑕可指亦絶寳也公以百金荅之尤為
寳玩每開宴召客特設一卓覆以錦衣置玉盞其上
一日召漕使且將用之酌酒勸坐客俄為一吏誤觸
倒玉盞俱碎坐客皆愕然吏且伏地待罪公神色不
動笑謂坐客曰凡物之成毁亦自有時數俄顧吏曰
汝誤也非故也何罪之有坐客皆歎服公寬厚不已
公帥定武時夜作書令一侍兵持燭扵旁侍兵他顧
燭燃公鬚公遽以袖摩之而作書如故少頃回視則
已易其人矣公恐主吏鞭之亟呼視之曰勿易渠已
解持燭矣軍中感服
魏公言狄青作定副帥一日宴公惟劉易先生與焉易
性素疎訐時優人以儒為戲易㪍然謂黥卒敢如此
詬詈武襄不絶口至擲樽爼以起公是時觀武襄氣
殊自若不少動笑語益温次日武襄首造劉易謝公
扵是時已知其有量(並出韓魏王别錄)
鄒公浩雖遇冗劇事處之常優游因論易曰常雜而不
厭若雜而厭非所以為常
韓治與同僚處一日有卒悍厲衆皆怒之唯韓不顧凝
如平時徐言曰無忿疾于頑惟頑能致人忿故也人
謂其家學盖魏公之後
一切世間君子小人好惡不常若要一時周遍冠昏喪
祭往還飲食之禮一一過當周至時費盡一生心力
只得人道是箇好周至人然又不能使君子小人皆
喜所謂外慕也只有一箇誠意千古萬今使不盡
君子所以不言人之過者何也未說口不臧否人也未
說先自治而後人也秖是自治為急常恐自家身心
錯了念念在此何暇管他别人夫子曰夫我則不暇
君之視臣如土芥則臣視君如國人此為君而言也非
為臣者所以責君父子之間不責善此為父而言也
非為子者所以責父
出無謂之言行不必為之事不如其已
以簡傲為高以諂䛕為禮以刻薄為聰眀以闒茸為寬
大胥失之矣
事上之道莫若忠待下之道莫若恕(已上出晁氏客語)
葉道卿自浙漕罷以母老求司宫鑰長子經臨江軍修
謁方入客次聞衆賓聚首言道卿被罪葉揖而問得
報耶賓曰傳聞耳曰葉道卿乃某之家君以祖母老
求便實無過衆賓負赧幾失所措信知稠人中不可
妄談是非昔人有言客次與茶酒肆中最宜謹默可
不信乎(出和氏談選)
給事中徐禧殁於王事朝廷錄其子弟十餘人以弟祕
為太廟齋郎祕自陳願閣此恩以待兄有嫡孫日推
授朝廷嘉而許之祕為太學生有聲名而孝悌廉退
之行又如此
長安隱士曰高繹有古人絶行慶歴中召至京師朝廷
欲命以官固辭歸山特賜安素處士家甚貧妻子寒
餒終不以困故受鄕人財閉門讀書而已(並出文昌雜錄)
李文正嘗曰士人當使王公聞名多而識面少此最名
言盖寧使王公訝其不來無使王公厭其不去如子
尚何求名惟在養其高致爾薦以此言如佩韋弦也
(出師友談記)
仕學規範卷十一
