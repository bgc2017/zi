仕學規範卷十三宋張鎡撰
行己
龜山先生教黃用和鍰云富鄭公言士大夫須有崇深
氣象所謂崇深豈非欲自尊大而使之不可測耶曰
崇則尊嚴深則不淺露黃以為深中其病
富文忠公少日有詬者如不聞或問曰恐罵他人曰斥
公名云富某曰天下安知無同姓名者
許少伊語林季仲大凡做事着力不在面皮上(已上出步里客)
(談)
治性之道必審己之所有餘而強其不足盖聰眀疏通
者戒於太察寡聞少見者戒於壅蔽勇猛剛強者戒
扵太暴仁恩温良者戒於無斷沉静安舒者戒扵後
時廣心浩大者戒於遺亡右康衡所上疏元城先生
嘗稱之曰君子不以言取人不以人廢言故言之可
取者君子不廢之此語亦可以為座右銘(出嬾真子錄)
人有忿争者和靖曰莫大之禍起扵須臾之不忍不可
不謹(出涪陵記善錄)
君子小人並生於世其好榮惡辱之心則同縉紳謂市
道為可羞者將以名節勝之耳學問所以求為名節
而文章者所以飾之之具也棄名節而竊學問文章
之稱是猶立糞土為墻屋以丹堊飾之而遊居寢卧
其下其不為覆壓則幸而已矣
君子立身自有本末使福可為而禍可去猶不當少貶
以就况命本扵天决非人力所能增損而相時射利
者自以為計得豈非惑歟吾見其徒為此紛紛也(出龍)
(溪文集)
寡言擇交可以無悔吝可以免憂辱
無瑕之玉可以為國器孝悌之子可以為家瑞
寳貨用之有盡忠孝享之無窮
和以處衆寬以接下恕以待人君子也
坐密室如通衢馭寸心如六馬可以免過
多言則背道多慾則傷生
語人之短不曰直濟人之惡不曰義
好勝者必敗貪榮者必辱
知足則樂務貪則憂
内睦者家道昌外睦者人事濟
不護人短不周人急非仁義也
心不清則無以見道志不確則無以立功
結怨於人謂之種禍捨善不為謂之自賊
聲色者敗德之具思慮者殘生之本
為善不如捨惡救過不如省非
勉強為善勝扵因循為惡
責人者不全交自恕者不改過
自滿者敗自矜者愚自賊者忍
寡言省謗寡慾保身
行坦途者肆而忽故疾走則蹷行險途者畏而謹故徐
步則不跌然後知安樂有致死之道憂患為養生之
本可不省諸
廣積聚者遺子孫以禍害多聲色者殘性命以斤斧
以衆資己者心逸而事濟以己禦衆者心勞而怨聚
自信者人亦信之胡越猶弟兄自疑者人亦疑之身外
皆敵國
為善如負重登山志雖己確而力猶恐不及為惡如乘
駿走坂雖不加鞭策而足亦不能制
善惡報緩者非天網疎是欲成君子而滅小人也
薄於所親而責人重者不可與言交好名欲速者不可
與共謀貪而喜詐者不可與同利害忍而好勝者不
可與同逸樂
為己重者不仁好廣積者不義足恭者無禮貪名者無
智
功名官爵貨財聲色皆謂之欲俱可以殺身或問之曰
欲可去乎曰不可飢者欲食寒者欲衣無後者欲子
孫是甘扵自殺也然知足而不貪知節而不滛無沽
名之心而不求功亦庶幾乎欲可窒也
立身之道内剛外柔肥家之道上遜下順不和不可以
接物不嚴不可以馭下
壽夭在天安危在人知天理者夭或可壽忽人事者雖
安必危
欲去病則正本本固則病可攻藥石可以效欲齊家則
正身身端則家可理號令可以行固其本端其身非
一朝一夕之事也
以愛妻子之心事親則曲盡其孝以保富貴之策奉君
則無往不忠以責人之心責己則寡過以恕己之心
恕人則全交
以忠孝遺子孫者昌以智術遺子孫者亡以謙接物者
強以善自衛者良
知足者貧賤亦樂不知足者富貴亦憂
器滿則溢人滿則喪
行四通八達之衢者不迷思大公至正之道者不惑
蠻夷不可以力勝而可以信服鬼神不可以詐欺而可
以誠達况涉世與人為徒者誠信其可捨諸
歲月已往者不可復未來者不可期見在者不可失為
善則善應為惡則惡報成名滅身惟自取如何耳
屈己者能處衆好勝者必遇敵
有限之器投之則滿盈則溢太虛之空物物自容静躁
寬猛視量如何耳
盖棺始能定士之賢愚臨事始能見人之操守
猛虎能食人不幸而遇之必疾走以避小人能媚人人
喜與之親不幸而同利害必巧為中傷
内不欺扵妻子者事親必孝外不欺於朋友者事君必
忠
高不可欺者天也尊不可欺者君也内不可欺者親也
外不可欺者人也四者既不可欺心其可欺乎心不
欺人人其欺我乎
溺愛者受制扵妻子患失者屈己於富貴
涉世應物有以横逆加我者譬由行草莽中荆棘之在
衣徐行緩解而已所謂荆棘者亦何心哉如是則方
寸不勞而怨可釋
以言傷人者利扵刀斧以術害人者毒扵虎狼言不可
不謹術不可不謹也
誠無悔恕無怨和無仇忍無辱
耳不聞人之非目不視人之短口不言人之過庶幾為
君子(已上出省心雜言)
人欲常和豫快適莫若使胷中秋毫無所慊孟子言仰
不愧天俯不怍人為一樂此非身履之無以知聖賢
之言為不妄也吾少從陜州一老先生樂君嘉問學
樂君好舉東漢延篤書語人曰篤云吾昧爽梳櫛坐
於客堂朝則誦羲文之易虞夏之書歴姬旦之典覽
仲尼之春秋夕則逍遙内階誦詠南軒百家衆氏投
間而作不知天之為盖地之為輿不知世之有人己
之有軀其所以然者乃自於束脩以來為人臣不陷
於不忠為人子不陷於不孝上交不諂下交不瀆固
自謂有得扵篤者今士大夫出入憂患之域艱難百
罹未嘗獲伸眉一笑其間雖或出於非意然推其故
非得罪於君親則必不能無愧上下之交苟免此四
者未有不休休然者
趙康靖公槩厚德長者口未嘗言人短與歐陽文忠公
同為制誥後亦同秉政及文忠被謗康靖密申辨理
至於納平生誥勑以保之文忠不知也中歲嘗置黃
黑二豆於几按間且自數之每興一善念為一善事
則投一黃豆扵别器内每興一不善念為一不善事
則投一黑豆於别器暮發視之後黑豆漸少久之既
謝事歸南京二念不興遂徹豆無可數人強於為善
亦在造次之間每自防檢此與趙清獻公焚夜香日
告其所行之事於上帝同也
大抵人才有四種德量為上氣節次之學術又次之材
能又次之欲求成材四者不可不備論所不足則材
能不如學術學術不如氣節氣節不如德量然人亦
安能全顧有偏勝亦視其所成之者如何故德量不
可不養氣節不可不學學術不可不正材能不可不
勉苟以是存心隨所成就亦便不作中品人物唐人
房喬裴度優於德量宋璟張九齡優扵氣節魏鄭公
陸贄優扵學術姚崇李德裕優於材能姚崇弊於權
數李德裕溺於愛憎則所勝者為之累也汝曹方讀
唐書當以是類求則益其他𤨏細與無用之空文不
足多講徒亂人意爾(已上出石林避暑錄)
一士夫遠自江浙擕家入廣赴調且以貧為累焦焦然
見扵顔色因謂之曰貧不足為公累心為公累耳若
公不入仕又何以處隨分節約老幼均之自可無累
若恣口腹欲快意但恐私慾横生無時可足貪冒無
恥禍必及之回視節約之樂如在天上請公先與此
心斷之便自無累
為善而好名乃是大患若能涵養消除其好名之心方
是為善耳不然則有作輟矣
或問不幸與小人處如何先生曰常自點檢
或問人有謗己辯之則愈謗不辯則有所不甘當如何
曰無愧此心足矣辯之固不足不甘只是所養未至
或問先生幼年處學舍正當苦寒衣衾不備終夜看書
不已每至達旦鄉里富人或以衣物見惠力辭不受
或不得已受之乃以與同舍之貧者此豈無情耶先
生曰士處貧困正是用工夫時節若不痛自節抑則
貪欲必生廉恥盡喪工夫安在孟子曰士尚志志之
所在豈可為貧困奪了扵此時下得工夫則器局漸
漸涵養覺大死生禍福窮達得喪便可無間斷我豈
矯情者耶此士所合為者(已上出横浦語錄)
為善者常受福為利者常受禍心安為福心勞為禍
用眀於内者見己之過用眀於外者見人之過見己之
過者視天下皆勝己也見人之過者視天下皆不如
己也此智愚所以分歟
窮達繫道之興廢不為己之貴賤故有道之士處窮而
不悶
范文正公歸姑蘇未至近邑先投遠狀或以為太過公
曰維桑與梓必恭敬止敢不盡禮乎前輩長厚大抵
如此
一念之善則天神地示祥風和氣皆在於此一念之惡
則妖星癘鬼凶荒札瘥皆在於此是以君子謹其獨
富鄭公年八十大書座屏云守口如瓶防意如城在公
尚然况他人乎
喜逆己之言則怨消扵冥冥惡逆己之言則禍成於不
測
士大夫以氣為主氣一不振則阿匼苟容無不為矣(已上)
(出横浦日新)
仕學規範卷十三
