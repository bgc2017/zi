仕學規範卷三十二宋張鎡撰
作文
真宗嘗以御製釋典文字法音集三十卷天禧中詔學
僧二十一人於傳法院箋注楊大年充提舉注釋院
事製中有六種震動之語一僧探而箋之暗碎繁駮
將三百字大年都抹去自下二句止八字曰地體本
靜動必有變其簡當若此
夏英公父官於河北景德中契丹犯河北遂沒于陣後
公為舍人丁母憂起復奉使契丹公辭不行其表云
父沒王事身丁母憂義不戴天難下穹廬之拜禮當
枕塊忍聞禁韎之音當時以為四六偶對最精絶者
丁晉公貶崖時大臣實有力焉後十二年丁以秘監召
還光州致仕時大臣出鎮許田丁以啟謝之其略曰
三十年門館游從不無事契一萬里風波往復盡出
生成其婉約皆此又自䕫漕召還知制誥謝兩府啓
二星入蜀雖分按察之權五月渡瀘皆是提封之地
後云謹當揣摩往行軌躅前修效謹密於孔光不言
温木體風流於謝傅且詠蒼苔
小說載盧携貌陋嘗以文章謁韋宙韋氏子弟多肆輕
侮宙語之曰盧雖人物不揚然觀其文章有首尾異
日必貴後竟如其言本朝夏英公亦嘗以文章謁盛
文肅公文肅曰子文章有館閣氣異日必顯後亦如
其言然余嘗究之文章雖皆出於心術而實有兩等
有山林草野之文有朝廷臺閣之文山林草野之文
則其氣枯稿憔悴乃道不得行著書立言者之所尚
也朝廷臺閣之文則其氣溫潤豐縟乃道得行著書
立言者之所尚也故本朝楊大年宋宣献宋莒公胡
武平所撰制詔皆婉美淳厚過於前世燕許常楊遠
甚而其為人亦各類其文章王安國常語余曰文章
格調須是官樣豈安國言官樣亦謂有館閣氣耶又
今世樂藝亦有兩般格調若教坊格調則婉媚風流
外道格調則粗野嘲&KR1116;至於村歌社舞則又甚焉兹
亦與文章相類(已上出皇朝類苑)
夫文傳道而明心也古聖人不得已而為之也既不得
已而為之又欲乎句之難道耶又欲乎義之難曉耶
必不然矣請以六經明之詩三百篇皆儷其句諧其
音可以播管絃薦宗廟子之所熟也書者上古之書
二帝三王之世之文也言古文者無出於此則曰惠
迪吉從逆凶又曰德日新萬邦惟懷志自滿九族乃
離在禮儒行者夫子之文也則曰衣冠中動作謹大
遜如慢小遜如偽云云者在樂則曰鼓無當於五聲
五聲不得不和水無當於五色五色不得不章在春
秋則全以屬辭比事為教不可備引焉在易則曰乾
道成男坤道成女日月運行一寒一暑夫豈句之難
道邪夫豈義之難曉邪今為文而捨六經又何法焉
若第取其書之所謂吊由靈而易所謂朋合簪者模
其語而謂之古亦文之弊也(出小畜文集)
漢州進士楊交同時獲郡解擕文來謁公厚禮之間日
謂李畋與張逵曰漢州楊秀才可惜許一舉及第了
儻更為文十年状元不難得逵請問之公曰昨閱其
文辭旨甚優氣骨未實欲期大受須是功全是知文
章優劣本乎精神富貴高卑在乎形器吾以是觀人
十得八九矣明年交果一舉及第
公謂畋曰為文之要須是賓主分明揭搕淨潔應用如
布帛所須者與之文章如珠玉不可妄示與非人慮
有按劔之怒子宜謹之(並出張乖崖語錄)
沈隱侯曰古今儒士為文當從三易易見事一也易識
字二也易讀誦三也邢子才嘗曰沈侯文章用事不
使人覺若胸臆語深以此服之杜工部作詩類多故
實不似用事者是皆得作者之奥樊宗師為文奥澁
不可讀亦自名家才不逮宗師者固不可效其體劉
勰文心雕龍論之至矣(出宋文景公雜志)
宋子京云余每見舊所作文章憎之必欲燒棄梅堯臣
喜之曰公文進矣
又云文章必自名一家然後可以傳不朽若體規畫圓
准方作矩終為人之臣僕古人譏屋下架屋信然陸
機曰謝朝花於已披啟夕秀於未振韓愈曰惟陳言
之務去此乃為文之要(出宋子京筆記)
歐陽公答徐袐校書云所寄近著尤佳論議正宜如此
然著撰苟多他日更自精擇少去其繁則峻潔矣然
不必勉強勉強簡節之則不流暢須待自然之至如
其當宜在心也
又云作文之體初欲奔馳久當收節使簡重嚴正或時
肆放以自舒勿為一體則盡善矣(並出廬陵文集)
某嘗患近世之文辭弗顧於理理弗顧於事以襞積故
實為有學以雕繪語句為精新譬之擷竒花之英積
而玩之雖光華馨采鮮縟可愛求其根柢濟用則蔑
如也(出臨川文集)
曾南豐與王介甫書云歐公更欲足下少開廓其文勿
用造語及模擬前人歐云孟韓文雖高不必似之也
取其自然耳(出元豐類藁)
先生與僕論作史之法先生曰新唐書叙事好簡略其
辭故其事多鬱而不明此作史之敝也且文章豈有
繁簡也意必欲多則冗長而不足讀必欲其簡則僻
澁令人不喜讀假令新唐書載卓文君事不過止曰
少嘗竊卓氏以逃如此而已班固載此事乃近五百
字讀之不覺其繁也且文君之事亦何補於天下後
世哉然作史之法不得不如是故可謂之文如風行
水上出於自然也若不出於自然而有意於繁簡則
失之矣唐書進表云其事則增於前其文則省於舊
且新唐書所以不及兩漢文章者其病正在此兩句
也又反以為工何哉然新舊唐史各有長短未易優
劣也(出元城先生語錄)
徐公仲車曰凡人為文必出諸已而簡易乃為佳耳為
文正如為人若有辛苦態度便不自然
為文必學春秋然後言語有法近世學者多以春秋為
深隠不可學蓋不知者也且聖人之言曷嘗務竒險
求後世之不曉趙啖曰春秋明白如日月簡易如天
地此最為至論
某少讀貨殖傳見所謂人棄我取人取我與遂悟為學
法蓋學能知人所不能知為文能用人所不能用斯
為善矣
文字須渾成而不斷續滔滔如江河斯為極妙若退之
近之矣然未及孟子之一二
人當先養其氣氣全則精神全其為文則剛而敏治亊
則有果斷所謂先立其大者也故凡人之文必如其
氣班固之文可謂新美然體格和順無太史公之嚴
近世孫明復及徂徠公之文雖不若歐陽之豐富新美
然自嚴毅可畏(已上出節孝先生語)
蘇明允上田樞密書云曩者見執事於益州當時之文
淺狹可笑飢寒窮困亂其心而聲律記問又從而破
壞其體不足觀也凡數年來退居草野自分永棄與
世俗日疎闊得以大肆其力於文章詩人之優柔騷
人之清深孟韓之温淳遷固之雄剛孫吳之簡切投
之所嚮無不如意常以為董生得聖人之經其失也
流而為迂鼂錯得聖人之權其失也流而為詐有二
子之才而不流者其惟賈生乎
明允上歐陽公書云執事之文章天下之人莫不知之
然竊以為某之知特深愈於天下之人何者孟子之
文語約而意深不為巉刻斬絶之言而其鋒不可犯
韓子之文如長江大河渾浩流轉魚黿蛟龍萬怪遑
惑而抑絶蔽掩不使自露而人望見其淵然之光蒼
然之色亦自畏避不敢迫視執事之文紆餘委備往
復萬折而條達疎暢無所間斷氣盡語極急言竭論
而容與閑易無艱難辛苦之態此三者皆斷然自為
一家之文也
東坡云某生好為文思之至深以為文者氣之所形然
文不可以學而能氣可以養而致
與姪帖云二郎得書知汝安并議論可喜書字亦進文
字亦苦無難處止有一事與汝說凡文字少小時須
令氣象崢嶸采色絢爛漸老漸熟乃造平淡其實不
是平淡乃絢爛之極也汝只見爹伯而今平淡一向
只學此樣何不取舊日應舉時文字看高下抑揚如
龍蛇捉不住當且學此書字亦然善思吾言
東坡云頃歲孫莘老識文忠公乘間以文字問之云無
他術唯勤讀書而多為之自工世人患作文字少又
懶讀書每一篇出即求過人如此少有至者疵病不
必待人指擿多作自能見之此公以其嘗試者告人
故尤有味
答李豸書云惠示古賦近詩詞氣卓越意趣不凡甚可
喜也但微傷冗後當稍收斂之今未可也足下之文
正如川之方增極其所至霜降水落自見涯涘然不
可不知也
與謝師民書云示文觀之熟矣大略如行雲流水初無
定質但常行於所當行常止於不可不止文理自然
姿態横生孔子曰言之不文行之不遠又曰辭達而
已矣夫言止於達意疑若不文是大不然求物之妙
如繫風捕影能使是物了然於心者蓋千萬人而不
一遇也而况能使了然於口與手者乎是之謂辭達
辭至於能達則文不可勝用矣(已上出三蘇文集)
仕學規範卷三十二
