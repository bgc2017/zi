仕學規範卷三十九宋張鎡撰
作詩
劉夢得言茱萸二字更三詩人道之而有工否杜公云
更把茱萸仔細看王右丞云遍插茱萸少一人朱倣
云學他年少插茱萸杜句為優逮東坡先生有酒闌
何必看茱萸之句則又高出工部一等矣
歐陽永叔云詩人貪求好句而理有不通亦語病也如
袖中諫草朝天去頭上宫花侍燕歸誠為佳句矣但
進諫必以章疏無直用藁草之理如賈島哭僧云寫
留行道影焚却坐禪身時為燒殺活和尚此尤可笑
也
梅聖俞嘗云詩句義理雖通語淺俗而可笑者亦其病
也如有贈漁父云眼前不見市朝事耳畔惟聞風水
聲說者云患肝腎風又盡日覓不得有時還自來本
謂詩之好句難得而說者云此是人家失却猫兒聞
者以為笑
東坡云詩須要有為而後作用事當以故為新以俗為
雅好竒務新乃詩之病柳子厚晚年詩頗似陶淵明
知詩病者也
集句自國初有之未盛也至石曼卿人物開敏以文為
戲然後大著至元豐間王文公益工於此人言起自
公非也
自唐以來試進士詩號省題科場用賦取人進士不復
留意於詩故絶無可稱者惟天聖二年省試采侯詩
宋尚書祁最擅場其句有色映綳雲爛聲迎羽月遲
尤為京師傳誦當時舉子目公為宋采侯
讀書天下難事用功有淺深耳唐以詩為專門學雖名
世善用古事者或未免小誤如王摩詰詩衛青不敗
由天幸李廣無功緣數竒不敗由天幸乃霍去病非
衛青也去病傳云其軍常先大將軍軍亦有天幸未
嘗困絶意有大將軍字誤指去病作衛青爾李太白
詩有山隂道士如相訪為寫黃庭換白鵝乃道德經
非黃庭也逸少嘗寫黃庭與王修故二事相紊杜牧
之尤不可勝數前輩每云用事雖了在心目間亦當
就時討閱則記牢而不誤端名言也
今之郡守謂之建麾蓋用顔延年詩屢薦不入官一麾
乃出守此誤也延年所謂一麾乃指麾之麾如武王
右秉白旄以麾非旌麾之麾也謂山濤薦阮咸為吏
部郎三上武帝不用後為荀勗一擠出守始平故有
此句延年被擯以此自託耳杜牧為登樂遊原詩謬
用一麾云擬把一麾江海去樂遊原上望昭陵自此
遂為故事然實誤也
歐陽詩話言陳舍人從易當時文方盛之際獨以醇儒
古學見稱其詩多類白樂天蓋自楊劉唱和西崑集
行後學者爭效之風雅一變謂之崑體由是唐賢諸
詩集幾廢而不行獨是時舍人陳公偶收得杜集舊
本文多脱誤至送蔡都尉詩云身輕一鳥其下脱一
字陳公因與數客各用一字補之或云疾或云落或
云下莫能定其後得一善本乃是身輕一鳥過陳公
嘆服以為雖一字諸君亦不能到也
范元實又云老杜詩凡一篇皆工拙相半古人文章類
如此皆拙固無取使其皆工則峭急而無古氣如李
賀之流是也然後學者當先學其工者精神氣骨皆
在於此如望嶽詩云齊魯青未了洞庭云吳楚東南
拆乾坤日夜浮語既高妙有力而言東嶽與洞庭之
大無過於此後來文士極力道之終有限量益知其
不可及望嶽第二句如此故先云岱宗夫如何洞庭
先如此故後云親朋無一字老病有孤舟若前後别
無竒偉而皆如洞庭他句雖雅徤終不工如岱宗夫
如何雖曰亂道可也今人學詩先得老杜平慢處乃
隣女之效顰者爾
名賢詩話言杜少陵云作詩用事要如釋語水中著塩
飲水乃知塩味此說詩家秘密藏也如五更鼓角聲
悲壮三峽星河影動搖人徒見凌轢造化之工不知
乃用事也禰衡傳撾漁陽摻聲悲壮漢武故事星辰
影動搖東方朔謂民勞之應則善用故事者如繫風
捕影豈有迹耶此理殆不容聲今乃顯言之已落第
二矣
潘淳字子真南昌人嘗以詩呈山谷山谷云凡作詩湏
要開廣如老杜日月籠中鳥乾坤水上萍之類子真
云淳輩那便到此山谷曰無此只是初學詩一門戶
也
王君玉謂人曰詩家不妨間用俗語尤見工夫雪止未
消者俗謂之待伴嘗有雪詩待伴不禁鴛瓦冷羞明
常怯玉鈎斜待伴羞明皆俗語今採拾入句了無痕
纇此點瓦礫為黃金手也
東坡云近世人輕以意改書鄙淺之人好惡多同從而
和之遂使古書日就訛舛孔子曰吾猶及史之闕文
也蜀本莊子云用志不分乃疑於神與易隂疑於陽
禮使人疑汝於夫子同今四方本皆作凝陶潛詩採
菊東籬下悠然見南山採菊之次偶然見山境與意
會今皆作望南山杜子美云白鷗沒浩蕩蓋滅沒於
煙波間而宋敏求云鷗不解沒改作波字二詩改此
兩字一篇神氣索然也(已上出古今緫類詩話)
山谷云詩文唯不造空強作待境而生便自工耳山谷
謂秦少章云凡始學詩須要每作一篇先立大意長
篇須曲折三致意乃為成章
又云詩詞高勝要從學問中來後來學詩者雖時有妙
句譬如合眼模象隨所觸體得一處非不即似要且
不是若開眼全體見之合古人處不待取證也
潘邠老語饒德操云作長詩須有次第本末方成文字
譬如做客見主人須先入大門見主人升階就坐說
話乃退今人作文字都無本末次第緣不知此理也
邠老云七言詩第五字要響如返照入江飜石壁歸雲
擁樹失山村飜字失字是響字也五言詩第三字要
響如圓荷浮小葉細麥落輕花浮字落字是響字所
謂響者致力處也予竊以為字字當活活則字字自
響
詠物詩不待明說盡只髣髴形容便見妙處如魯直酴
醿詩云露濕何郎試湯餅日烘荀令炷爐香東坡詩
云作詩必此詩定知非詩人此或一道也魯直作詠
物詩曲當其理如猩猩筆詩云平生幾兩屐身後五
車書其必此詩哉
學詩須熟看老杜蘇黃先見體式然後遍考他作自然
工夫度越他人老杜歌行與長韻律詩後人莫及而
蘇黃用韻下字用故事處亦古所未到
老杜詩云詩清立意新最是作詩用力處蓋不可循習
陳言只規摹舊作也魯直云隨人作詩終後人又云
文章切忌隨人後此自魯直見處也近世人學老杜
多矣左規右矩不能稍出新意終成屋下架屋無所
取長獨魯直下語未嘗似前人而卒與之合此為善
學如陳無已力盡規摹已少變化
讀古詩十九首及曹子建諸詩如明月入高樓流光正
徘徊之類皆致思深遠言有盡而意無窮學者當以
此詩常自&KR0636;飬自然下筆高妙
大概學詩須以三百篇楚辭及漢魏間人詩為主方見
古人妙處自無齊梁間綺靡氣味也
載馳詩反覆說盡情意學者宜考蒹葭詩說得事理明
白尤宜致思也
李太白詩如曉月出天山蒼茫雲海間長風一萬里吹
度玉門關及沙墩至梁苑二十五長亭大舶夾雙櫓
中流鵝鸛鳴之類皆氣蓋一世學者能熟味之自不
褊淺矣
初學作詩寧失之野不可失之靡麗失之野不害氣質
失之靡麗不可復整頓(已上出吕氏童蒙訓)
余頃年遊蒋山夜上寶公塔時天已昏黑而月猶未出
前臨大江下視佛屋崢嶸時聞風鈴鏗然有聲忽記
杜少陵詩夜深殿突兀風動金琅璫恍然如巳語也
又嘗獨行山谷間古木夾道交隂唯聞子規相應木
間乃知兩邊山木合終日子規啼之為佳句也又暑
中瀕溪與客納凉時夕陽在山蟬聲滿林觀二人洗
馬於谿中曰此少陵所謂晚涼看洗馬森木亂鳴蟬
者也此詩平日誦之不見其工唯當所見處乃始知
其為妙作詩止欲寫所見耳不必過為竒險也(出周少隠)
(竹坡詩話)
用故事當如己出如杜甫寄人詩云徑欲依劉表還疑
厭禰衡此是用王粲依劉并曺公厭禰衡事却點化
只做杜甫欲去依他人恐他厭之語此便是如己出
也
五字詩以第三字為句眼七字詩以第五字為句眼古
人鍊字只於句眼上鍊
有意中無斧鑿痕有句中無斧鑿痕有字中無斧鑿痕
須要體認得
自做詩須是看多做多使自家機杼風骨先立然後使
得經史中全語作一體也如自出語弱却使經史中
全語則頭尾不相勾副如兩村夫&KR1053;一枝畫樑自覺
經史語在人眼中不入看也
魯直云凡和人詩押韻如待敵如此然後押韻方工
七字句法不要有閑字若減兩字成五言而意思足便
是有閑字也
詩㴠養得到自有得處如化工生物千花萬草不名一
物一態若模勒前人無自得只如世間剪裁楮花見
一件樣只做得一件也(已上出蒲氏漫齋錄)
仕學規範卷三十九
