仕學規範卷四十宋張鎡撰
作詩
謝朝華之已披起夕秀於未振學詩者尤當領此陳腐
之語固不必涉筆然求去其陳腐不可得而飜為怪
怪竒竒不可致詰之語以欺人不獨欺人而且自欺
誠學者之大病也詩人首二謝靈運在永嘉因夢惠
連遂有池塘生春草之句元暉在宣城因豋三山遂
有澄江靜如練之句二公妙處蓋在於鼻無堊目無
膜爾鼻無堊斤將曷運目無膜篦將曷施所謂混然
天成天球不瑑者歟靈運詩如矜名道不足適已物
可忘清暉能娛人遊子澹忘歸元暉詩如春草秋更
綠公子未西歸大江流日夜客心悲未央等語皆得
三百五篇之餘韻是以古今以為竒作又曷嘗以難
解為工哉東坡跋李端叔詩卷云暫借好詩消永夜
每逢佳處輒參禪蓋端叔作詩用意太過參禪之語
所以警之云
陶潛謝晀詩皆平澹有思致非後來詩人怵心劌目雕
琢者所為也老杜云陶謝不枝梧風騷共推激紫燕
自超詣翠駮誰剪剔是也大抵欲造平澹當自組麗
中來落其華芬然後可造平澹之境如此則陶謝不
足進矣今之人多作拙易詩而自以為平澹識者未
嘗不絶倒也梅聖俞和晏相詩云因令適性情稍欲
到平澹苦詞未圓熟刺口劇菱芡言到平澹處甚難
也所以贈杜挺之詩有作詩無古今欲造平澹難之
句李白云清水出芙蓉天然去雕飾平澹而到天然
處則善矣
杜甫觀安西過兵詩云談笑無河北心肝奉至尊故東
坡亦云似聞指揮築上郡已覺談笑無西戎蓋用左
太冲詠史詩長笑激清風志若無東吳也王維云虜
騎千重只似無句則拙甚
老杜詩以後二句續前二句處甚多如喜弟觀到詩云
待爾嗔烏鵲抛書示鶺鴒枝間喜不去原上急曾經
晴詩云啼烏爭引子鳴鶴不歸林下食遭泥去高飛
恨久隂江閣臥病云滑憶雕胡飯香聞錦帶羹溜匙
兼暖腹誰欲致杯甖寄張山人詩云曹植休前輩張
芝更後身數篇吟可老一字買堪貧如此類甚多此
格起於謝靈運廬陵王墓下詩云延州恊心許楚老
惜蘭芳觧歛竟何及撫墳徒自傷李太白詩亦時有
此格如毛遂不墮井曾參寧殺人虛言誤公子投杼
惑慈親是也
梅聖俞云作詩要須状難寫之景於目前含不盡之意
於言外真名言也觀其送蘇祠部通判洪州詩云沙
島看來沒雲山愛後移送張子野赴鄭州云秋雨生
陂水高風落廟梧之類状難寫之景也送馬殿丞赴
密州危帆淮上去古木海邊秋和陳祕校云江水幾
經歲鑑中無壮顔之類含不盡之意也
選詩駢句甚多如宣尼悲獲麟西狩涕孔丘千憂集日
夜萬感盈朝昏萬古陳往還百代勞起伏多士成大
業群賢濟洪績之類恐不足為後人之法也
近時論詩者皆謂偶對不切則失之麄太切則失之俗
如江西詩社所作慮失之俗也則往往不甚對是亦
一偏之見爾老杜江陵詩云地利西通蜀天文北照
秦秦州詩云水落魚龍夜山空鳥鼠秋叢篁低地碧
高柳半天青孺子至云柤梨且綴碧梅杏半傳黃如
此之類可謂對偶太切矣又何俗乎如雜蘂紅相對
他時錦不如磨滅餘篇翰平生一釣舟之類雖對不
求太切而未嘗失格律也學詩者當審此
許渾呈裴明府詩云江村夜漲浮天水澤國秋生動地
風漢水傷稼亦全用此一聮郊居春日詩云花前更
謝依劉客雪後空懷訪戴人和杜侍御云因過石城
先訪戴欲朝金闕暫依劉又送林處士云錦中非訪
戴劔外欲依劉寄三川守云花深稚榻迎何客月在
膺舟醉幾人陪崔公讌又云賓館盡開徐稚榻客帆
空戀李膺舟題王隠居云隨蜂收野蜜尋麝採生香
呈李明府云洞花蜂聚蜜嵓栢麝留香松江詩云晚
色千帆落秋聲一鴈飛深春詩云故里千帆外深春
一鴈飛又寄盧郎中并贈閑師皆以庾樓對蕭寺見
於其他篇詠以楊柳對蒹葭以楊子渡對越王臺者
甚多蓋其源不長其流不遠則波瀾不至於江洋浩
渺宜哉杜甫云讀書破萬卷下筆如有神欲下筆當
自讀書始
律詩中間對聮兩句意甚遠而中實潛貫者最為高作
如介甫示平甫詩云家勢到今宜有後士才如此豈
無時答陳正叔云此道未行身有待古人不見首空
回魯直答彦和詩云天於萬物定貧我智效一官全
為親上叔父夷仲詩云萬里書來兒女瘦十月山行
冰雪深歐永叔送王平甫下第詩云朝廷失士有司
耻貧賤不憂君子難送張道州詩云身行南鴈不到
處山與北人相對閑如此之類與規規然在於嫓青
對白者相去萬里矣魯直如此句甚多不能概舉也
水田飛白鷺夏木囀黃鸝李嘉祐詩也王摩詰衍之為
七言曰漠漠水田飛白鷺隂隂夏木囀黃鸝而興益
遠九天閶闔開宮殿萬國衣冠拜冕旒王摩詰詩也
杜子美刪之為五言曰閶闔開黃道衣冠拜紫宸而
語益工近觀山谷黔南十絶七篇全用樂天花下對
酒渭川舊居東城尋春西樓委順竹忩等詩餘三篇
用其詩略點化而已樂天云相去六千里地絶天邈
然十書九不到何以開憂顔山谷則云相望六千里
天地隔江山十書九不到何用一開顔樂天云霜降
水反壑風落木歸山苒苒歲將晏物皆復本原山谷
云霜降水反壑風落木歸山苒苒歲華晚昆虫皆閉
關樂天詩云渴人多夢飲飢人多夢飡春來夢何處
合眼到東川山谷云病人多夢毉囚人多夢赦如何
春來夢合眼見鄉社葉少藴云詩人點化前作正如
李光弼將郭子儀之軍重經號令精彩數倍今觀三
公所作此語殆誠然也
陳去非常謂余言唐人皆苦思作詩所謂吟安一箇字
撚斷數莖鬚句向夜深得心從天外歸吟成五字句
用破一生心蟾蜍影裏清吟苦舴艋舟中白髮生之
類者是也故造語皆工得句皆竒但韻格不高故不
能參少陵之逸步後之學詩者儻能取唐人語而掇
入少陵繩墨步驟中此速肖之術也余嘗以此語似
葉少藴少藴云李益詩云開門風動竹疑是故人來
沈亞之詩云徘徊花上月虛度可憐宵皆佳句也鄭
谷掇取而用之乃云睡輕可忍風敲竹飲散那堪月
在花真可與李沈作僕奴由是論之作詩者興致先
自高遠則去非之言可用儻不然便與鄭都官無異
詩家有換骨法謂用古人意而點化之使加工也李白
詩云白髮三千丈緣愁似箇長荆公點化之則云繰
成白髮三千丈劉禹錫云遥望洞庭山翠色白銀盤
裏一青螺山谷點化之云可惜不當湖水面銀盤堆
裏看青山孔雅圭白苧歌云山虚鐘嚮徹山谷點化
之云山谷嚮筦絃盧仝詩云草石是親情山谷點化
之云小山作友朋香草當姬妾學詩者不可不知此
詩人讃美同志詩篇之善多比珠璣璧玉錦綉花草之
類至杜子美則豈肯作此陳腐語耶寄岑參詩云意
惬關飛動篇終接混茫夜聽許十誦詩云精微穿冥
涬飛動摧霹靂贈盧琚詩云藻翰唯牽率湖山合動
搖贈陳諫議詩云毫髮無遺恨波瀾獨老成寄李白
詩云筆落驚風雨詩成泣鬼神贈高適詩云美名人
不及佳句法如何皆驚人語也視餘子其神芝之與
腐菌哉
作詩貴雕琢又畏有斧鑿痕貴破的又畏粘皮骨此所
以為難李商隠柳詩云動春何限葉撼曉幾多枝恨
其有斧鑿痕也石曼卿梅詩云認桃無綠葉辨杏有
青枝恨其粘皮骨也能脱此等病始可以工詩矣劉
夢得稱白樂天詩云郢人斤斲無痕迹仙人衣裳弃
刀尺世人方内欲相從行盡四維無處覓若能如是
雖終日斵而鼻不傷終日射而鵠必中終日行於規
矩之中而其迹未嘗滯也山谷嘗與楊明叔論詩謂
以俗為雅以故為新百戰百勝如孫吳之兵棘端可
以破鏃如甘蠅飛衛之射提聚放開在我掌握與劉
所論殆一轍矣
作詩在於練字如老杜飛星過水白落月動沙虛是練
中間一字地拆江帆隠天青木葉聞是練末後一字
酬李都督早春詩云紅入桃花嫩青歸柳葉新若非
入與歸二字則與兒童之詩何異(已上出韻語陽秋)
仕學規範卷四十
