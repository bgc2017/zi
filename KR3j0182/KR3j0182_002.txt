仕學規範卷二宋張鎡撰
為學
學在知其所有又養其所有
學如不及猶恐失之不得放過也
學始於不欺闇室
學者有所得不必在談經論道間當於行事動容周旋
中禮得之
學者不學聖人則已欲學之須是熟玩聖人氣象不可
止於名上理會如是只是講論文字
張思叔請問其論或太高伊川不答良久曰累高必自
下
謝子與伊川别一年往見之伊川曰相别又一年做得
甚工夫謝曰也只去箇矜字曰何故曰子細檢點得
來病痛盡在這裏若按伏得這箇罪過方有向進處
伊川點頭因語在坐同志者曰此人為學切問近思
者也
謝顯道云學者先學文鮮有能至道至如博觀泛覽亦
自為害故眀道先生教余嘗曰賢讀書謹不要尋行
數墨
謝顯道習舉業已知名往扶溝見眀道先生受學志甚
篤眀道一日謂之曰爾輩在此相從只是學某言語
故其學心口不相應盍若行之請問焉曰且静坐伊
川每見人静坐便嘆其善學(已上出程氏外書)
學者所志至大猶恐所得淺況可便志其小苟志其小
志在行一節而已若欲行信亦未必能信自古有多
少要如仲尼者然未有如仲尼者顔淵學仲尼不幸
短命孟子志仲尼亦不如仲尼
要見聖人無如論孟為要論孟二書於學者大足只是
須涵泳
聞見之善者謂之學則可謂之道則不可須是自求扵
已能尋見義理則自有旨趣自得之則居之安矣
義理之學亦須深沈方有造非淺易輕浮之可得也盖
惟深則能通天下之志
為學大益在自能變化氣質不爾卒無所發眀不得見
聖人之奥故學者先須變化氣質
心解則求義自眀不必字字相校譬之目眀者萬物紛
錯於前不足為害若目昏者雖枯木朽株皆足為梗
觀書且不宜急迫了意思則都不見須是大體上求之
言則指也指則所視者遠矣若只泥文而不求大體
則失之是小兒視指之類也常引小兒以手指物示
之而不能求物以視焉只視於手及無物則加怒耳
書多閱而好忘者只為理未精耳理精則須記了無去
處也仲尼一以貫之盖只著一義理都貫却學者但
養心識眀静自然可見死生存亡皆知所從來胷中
瑩然無疑止此理爾孔子言未知生焉知死盖略言
之死之事只生是也更無别理
學者不可謂少年自緩便是四十五十二程從十四歲
時便銳然欲學聖人今盡及四十未能及顔閔之徒
小程可如顔子然恐未如顔子之無我
今人為學如登山麓方其迤邐之時莫不闊步大走及
到峭峻之處便止須是要剛决果敢以進
學之不勤者正猶七年之病不蓄三年之艾今之於學
加工數年自是享之無窮人多是恥於問人假使今
日問於人眀日勝扵人有何不可如是則孔子問於
老耼萇弘郯子賓牟賈有甚不得聚天下衆人之善
者是聖人也豈有得其一端而便勝於聖人也
學不長者無他術惟是與朋友講治多識前言往行以
育其德
義理有疑則濯去舊見以求新意心中苟有所開眀便
劄記不思則還塞之矣更須得朋友之助一日間朋
友論著則一日間意思差别須日日如此講論久則
自覺進也
學者只是於義理中求譬如農夫是穮是蓘雖有饑饉
必有豐年盖求之則須有所得(已上出横渠理窟)
學者觀書每見每知新意則學進矣
有志於學者都更不論氣之美惡只看志如何匹夫不
可奪志也惟患學者不能堅勇(已上出横渠語錄)
子路無宿諾人告以有過則喜有聞而未能有行惟恐
有聞此可謂有勇矣學者之病常在於無勇使之勇
焉中庸之極可坐而臻也(出臨川集講說錄)
予幼時先君日課令誦文選甚苦其詞與字難通也先
君因曰我見小宋(即景文公)說手抄文選三過方見佳處
汝等安得不誦由是知前輩名公為學大率如此(出麈)
(史)
學者所以求治心也學雖多而心不治安以為學(出涑水迂)
(書)
先生謂馬永年曰吾友後生未可遽立議論以褒貶古
今盖見聞未廣而涉世淺故也且如孔子萬世師也
方孟僖子且死戒其嗣懿子師孔子時孔子年尚少
也又齊景公晏子適魯問禮時孔子方年三十其後
孔子年五十餘方歴聘諸國十四年而歸魯時孔子
年六十三歲乃始刪詩定書繫周易作春秋只數年
間了却一生著述盖是時學問成矣涉世深矣故其
著述始可為後世法譬如積水扵千仞之源一日决
之滔滔汩汩直至于海其源深也若夫潢潦之水乍
流乍涸終不能有所至其源淺也古人著書多在暮
年盖為此也
先生曰某之北歸與東坡同途兩舟相銜未嘗三日不
相見嘗記東坡自言少年時與其父并弟同讀富鄭
公使北語錄至於說大遼國主云用兵則士馬物故
國家受其害爵賞日加人臣享其利故凡北朝之臣
勸用兵者乃自為計非為北朝計也遼主眀知利害
所在故不用兵三人皆歎其言以為眀白而切中事
機時老蘇謂二子曰古人有此意否東坡對曰嚴安
亦有此意但不如此眀白老蘇笑以為然先生又云
前輩讀書例皆如此故謂之學問必見於用乃可貴
不然即腐儒爾武帝時嚴安上書諫用兵其略云今
徇南夷朝夜即深入匈奴燔其龍城議者美之此人
臣之利非天下之長策也鄭公之言其源出於此(已上)
(出元城語錄)
司馬温公嘗言書不可不成誦或在馬上或中夜不寢
時詠其文思其義所得多矣
公又云司馬文正對賓客無問賢愚長幼悉以疑事問
之有草簿數枚常致坐間苟有可取隨手記錄或對
客即書率以為常其書事皆真謹公見時已有三十
餘簿(出元城譚錄)
胡珵問學者所守要道畢竟如何公曰尋常未嘗與人
言既蒙下問不敢不對學者所守要道亦只是一字
更無兩字只一勤字盡矣學者能勤則邪僻無自而
生中立門人有黃鍰者亦見問嘗以是告之珵曰甚
善甚善只為至誠無息學者誠以為主勤以行之不
亦善乎公曰誠是本勤是末求之不已謂之勤纔有
間斷便不可謂勤也(出南都道護錄)
范文正在雎陽掌學有孫秀才者索遊上謁文正贈錢
一千眀年孫生復道雎陽謁文正又贈十千因問何
為汲汲於道路孫生戚然動色曰母老無以養若日
得百錢則甘旨足矣文正曰吾觀子辭氣非乞客也
二年僕僕所得幾何而廢學多矣吾今補子為學職
月可得三千以供養子能安於學乎孫生大喜於是
授以春秋而孫生篤學不捨晝夜行復脩謹文正甚
愛之眀年文正去雎陽孫亦辭歸後十年聞泰山下
有孫眀復先生以春秋教授學者道德高邁朝廷召
至乃昔日索遊孫秀才也(出東軒筆錄)
王荆公教元澤求門賓須博學善士或謂發蒙恐不必
然公曰先入者為之主
楊中立云人要為善須先眀善始得
陳并巨中勸學文云凡不可與父兄師友道者不可為
也凡不可與父兄師友為者不可道也
吕原眀謂六經藥方也史𫝊是人之服藥之效也
君子之學貴乎一一則眀眀則有功
君子之學必日新日新者日進也不日新者必日退未
有不進而不退者唯聖人之道無所進退以其所造
者極也(已上出晁氏客語)
忠憲公少年家貧學書無紙莊門前有大石就上學書
至晚洗去遇烈日及小雨即張敝繖以自蔽時世間
印板書絶少多是手寫文字每借人書多得脫落舊
書必即錄甚詳以備檢閱盖難再假故也仍必如法
縫粘方繼得一觀其艱苦如此今子弟飽食放逸印
書足備尚不能觀良可愧恥(出韓莊敏公遺事)
學者纔有些所得便住人多易住唯顔子善學故孔子
有見其進未見其止之嘆須是百尺竿頭更進步始
得
今之學須是如饑之須食寒之須衣始得若只欲彼善
於此則不得
或問或曰我初學問事必不當人必笑然我未有所得
須直情言之若掩藏畏人笑徒自欺耳此言如何曰
是也謂同坐諸子曰亦須切記此語(已上出上蔡語錄)
仕學規範卷二
