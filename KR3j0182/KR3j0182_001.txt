仕學規範卷一宋張鎡撰
為學
司馬温公光自成童凜然如成人七歲聞講左氏春秋
大愛之退為家人講即了其大義自是手不釋卷至
不知饑渴寒暑年十五書無所不通文詞醇深有西
漢風
晏元獻公殊留守南京范文正公仲淹遭母憂寓居城
中晏公請往府學仲淹嘗宿學中其教學者皆有法
度勤勞恭謹以身先之夜課諸生讀書寢息皆有時
刻往往潜至齋舍詗之見先寢者詰之其人紿云適
疲倦暫就枕耳仲淹問未就寢時觀何書其人亦妄
對仲淹即取書問之其人不能對乃罰之出題使諸
生作賦必先自為之欲知其難易及所當用意亦使
學者準以為法由是四方從學者輻輳其後宋人以
文學有聲名扵場屋朝廷者多其所教也
霸州文安縣主簿蘇洵年二十七歲始大發憤謝其素
所往來少年閉戶讀書為文辭歲餘舉進士再不中
又舉茂材異等不中退而嘆曰此不足為吾學也悉
取所為文數百篇焚之益閉戶讀書絶筆不為文辭
者五六年乃大究六經百家之說以考質古今治亂
成敗聖賢窮達出處之際得其精粹涵畜充溢抑而
不發久之慨然曰可矣由是下筆頃刻數千言其縱
横上下馳驟必造扵深微而後止盖其稟也厚故發
之遲志也慤故得之精
慶歴中范希文以資政殿學士判邠州嘗語客曰某修
學時最為貧窶與劉某同上長白山僧舍惟煑粟米
二升作粥一器經宿遂凝以刀為四塊早晚取二塊
斷虀十數莖&KR0034;汁半盂入少鹽煖而㗖之如此者三
年
朱昂侍郎甫弱冠辭親游學其父給錢二千以為行資
徑入衡山書院服勤學問孜孜不怠夜則拾桐油子
然以誦書三年業成而歸復以二千納于父封識宛
然
司封郎中孔延之幼孤自感厲晝耕讀書壟上夜燃松
眀繼之學藝大成鄉舉進士第一遂中其科
李待制行簡家素貧能刻志自學坐石上讀六經每至
夜分雖寒暑不以少易又聚木葉學書其筆法遒勁
聚書至萬餘卷多手自抄寫人謂之李書樓
石守道學士為舉子時寓於南都其固窮苦學世無比
者王侍郎瀆聞其勤約因會客以盤餐遺之石謝曰
甘脆者亦某之願也但日享之則可若止修一餐則
眀日何可繼乎朝享膏粱暮厭粗糲人之常情也某
所以不敢當賜便以食還王咨重之
祠部郎中強至字幾聖少有志節力學問年二十舉開
封府進士黜于禮部退而嘆曰非有司之罪吾術未
善耳乃益自刻勵讀書屬文忘晝夜寒暑吳俗喜遊
嬉請謁公閉門一切謝絶當食不揚七筯蚊蟲噆膚
不一舉手撲之曰是皆害吾學之功後果中上第
范忠宣公純仁娶天章閣待制王質之女封魏國夫人
公既娶為學益篤文正公門下多延賢士如胡瑗孫
復石介李遇之徒與公從遊晝夜肄業置燈帳中夜
分不寢一舉登皇祐元年進士乙科後公貴魏國猶
收其帳頂如墨色時以示諸子孫曰爾父少時勤學
燈煙迹也
盛文肅公度好學家居惟圖書滿前每歸休未嘗釋手
或勸之少休則曰吾自樂此非以為勞也
衛尉寺丞向綸雅有竒節不妄交自念世禄子弟溺志
膏粱之間乃晝夜刻苦于學日誦數千言一記輒不
忘
虞部郎中李虛舟家貧無書假本於人必手自抄錄夜
則絃誦長為辭章頗出流軰(已上出皇朝名臣四科事實)
崇政殿說書滎陽吕公希哲嘗言後生初學且須理會
氣象氣象好時百事是當氣象者辭令容止輕重疾
徐足以見之矣不惟君子小人於此焉分亦貴賤壽
夭之所由定也(宋景文公雜志)
夫世無師矣學者當師經師經必先求其意意得則心
定心定則道純道純則充於中者實中充實則發為
文輝光施於世者果致三代兩漢之學不過此也
學者不謀道久矣然道固不茀廢而聖人之書如日月
卓乎其可求苟不為刑禍祿利動其心者則勉之皆
可至也(並出廬陵文集)
聖希天賢希聖士希賢伊尹顔淵大賢也伊尹恥其君
不為堯舜一夫不得其所若撻于市顔淵不遷怒不
貳過三月不違仁志伊尹之所志學顔淵之所學過
則聖及則賢不及則亦不失於令名(出濓溪通書)
安定胡先生侍講布衣時與孫眀復石守道同讀書泰
山攻苦食淡終夜不寢一坐十年不歸得家問見上
有平安二字即投之澗中不復展讀
安定先生自慶歴中教學于蘇湖間二十餘年束脩弟
子前後以數千計是時方尚辭賦獨湖學以經義及
時務為先故學中有經義齋治事齋經義齋者擇疏
通有器局者居之治事齋者人各治一事又兼一事
如邊防水利之類故天下謂湖學多秀彦其出而筮
仕往往取高第及為政多適於世用若老於吏事者
由講習有素也(並出胡安定言行錄)
程先生曰治經實學也譬諸草木區以别矣道之在經
大小遠近高下精粗森列扵其中譬如日月在上有
人不見者一人指之不如衆人指之自見也如中庸
一卷書自至理便推之於事如國家有九經及歴代
聖人之迹莫非實學也如登九層之臺自下而上者
為是人患居常講習空言無實者盖不自得也為學
治經最好苟不自得則盡治五經亦是空言
富貴驕人固不善學問驕人害亦不細
李籲問每常遇事即能知操存之意無事時如何存養
得熟曰古之人耳之扵樂目之於禮左右起居盤盂
几杖有銘有戒動息皆有所養今皆廢此獨有理義
之養心耳但存此涵養意久則自熟矣敬以直内是
涵養意言不莊不敬則鄙詐之心生矣貎不莊不敬
則怠慢之心生矣
吕與叔嘗言患思慮多不能驅除曰此正如破室中禦
寇東面一人來未逐得西面又一人至矣左右前後
驅逐不暇盖其四面空疎盜固易入無緣作得主定
又如虛器入水水自然入若以一器實之以水置之
水中水何能入來盖中有主則實實則外患不能入
自然無事
志道懇切固是誠意若迫切不中理則反為不誠盖實
理中自有緩急不容如是之迫觀天地之化乃可知
學者須敬守此心不可急迫當栽培深厚涵泳於其間
然後可以自得但急迫求之只是私己終不足以達
道
昔受學於周茂叔每令尋顔子仲尼樂處所樂何事
真知與常知異嘗見一田夫曾被虎傷有人說虎傷人
衆莫不驚獨田夫色動異於衆若虎能傷人雖三尺
童子莫不知之然未嘗真知真知須如田夫乃是故
人知不善而猶為不善是亦未嘗真知若真知决不
為矣
大學乃孔子遺書須從此學則不差
孟子才高學之無可依據學者當學顔子入聖人為近
有用力處
凡立言欲涵蓄意思不使知德者厭無德者惑
今之學者唯有義理以養其心若威儀辭遜以養其體
文章物采以養其目聲音以養其耳舞蹈以養其血
脉皆所未備
以書𫝊道與口相𫝊㬠不相干相見而言因事發眀則
并意思一時𫝊了書雖言多其實不盡
今語道則須待要寂滅湛静形使如槁木心使為死灰
豈有直做墻壁木石而謂之道所貴乎智周天地萬
物而不遺又幾時要如槁木論心術無如孟子也只
謂必有事焉(一本有而勿正三字)今既如槁木死灰則却扵何
處有事
須是大其心使開闊譬如為九層之臺須大做根脚始
得
孟子論四端處則欲擴而充之說約處則博學詳說而
反說約此内外交相養之道也
今志于義理而心不安樂者何也此則正是剰一箇助
之長雖則心操之則存捨之則亡然而持之太甚便
是必有事焉而正之也亦須且恁去如此者只是德
孤德不孤必有鄰到德盛後自無窒礙左右逢其原
也
所務於窮理者非道須盡窮了天下萬物之理又不道
是窮得一理便到只是要積累多後自然見去
人心作主不定正如一箇翻車流轉動搖無須臾停所
感萬端又如置鏡空中無物不入其中有甚定形不
學則却都不察及有所學便覺察得
伯淳在澶州日修橋少一長梁曾博求之民間後因出
入見林木之佳者必起計度之心因語以戒學者心
不可有一事
人心常要活則周流無窮而不滯於一隅
經所以載道也器所以適用也學經而不知道治器而
不適用奚益哉
大抵學不言而自得者乃自得也有安排布置者皆非
自得也
凡人纔學便須知著力處既學便須知得力處
人之學不進只是不勇
古之學者優柔厭飫有先後次序今之學者却只做一
場話說務高而已常愛杜元凱語若江海之浸膏澤
之潤渙然冰釋怡然理順然後為得也今之學者往
往以游夏為小不足學然游夏一言一事却總是實
如子路公西赤言志如此聖人許之亦以此自是實
事後之學者好高如人游心於千里之外然自身却
只在此
古人為學易自八歲入小學十五入大學舞勺舞象有
絃歌以養其耳舞干羽以養其氣血有禮義以養其
心又且急則佩韋緩則佩弦出入閭巷耳目視聽及
政事之施如此則非僻之心無自而入今之學者只
有義理以養其心
問學何以至有覺悟處曰莫先致知能致知則思一日
愈眀一日久而後有覺也學而無覺則何益矣又奚
學為思曰睿睿作聖纔思便睿以至作聖亦是一箇
思故曰強勉學問則聞見慱而智益眀
士之於學也猶農夫之耕農夫不耕則無所食無所食
則不得生士之於學也其可一日舍哉
學者言入乎耳必須著乎心見乎行事如只聽他人言
却似說他人事已無所與也
問聖人之經旨如何能窮得曰以理義去推索可也學
者先須讀論孟窮得論孟自有箇要約處以此觀他
經甚省力論孟如丈尺權衡相似以此去量度事物
自然見得長短輕重某嘗語學者必先看論語孟子
今人雖善問未必如當時人借使問如當時人聖人
所答不過如此今人看論孟之書亦如見孔孟何異
凡讀史不徒要記事跡須要識治亂安危興廢存亡之
理且如讀高帝一紀便須識得漢家四百年終始治
亂當如何是亦學也
先生每讀史到一半便掩卷思量料其成敗然後却看
有不合處又更精思其間多有幸而成不幸而敗今
人只見成者便以為是敗者便以為非不知成者煞
有不是敗者煞有是底
今人多不會讀書如誦詩三百授之以政不達使於四
方不能專對雖多亦奚以為須是未讀詩時授以政
不達使四方不能專對既讀詩後便達於政能專對
四方始是讀詩人而不為周南召南其猶正牆面而
立須是未讀周南召南一似面牆到讀了後便不面
牆方是有驗大抵讀書只此便是法如讀論語舊時
未讀是這箇人及讀了後又只是這箇人便是不曾
讀也
唐棣初見先生問學如何曰入德之門無如大學今之
學者頼有此一篇書存其他莫如論孟(已上出程氏遺書)
仕學規範卷一
