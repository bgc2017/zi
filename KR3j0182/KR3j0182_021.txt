仕學規範卷二十一宋張鎡撰
涖官
真宗時向文簡除右僕射麻下日李昌武為翰林學士
當對上謂之曰朕自即位以來未嘗除僕射今日以
命敏中此殊命也敏中應甚喜對曰臣今日早候對
亦未知宣麻不知敏中何如上曰敏中門下今日賀
客必多卿往觀之明日却對來勿言朕意也昌武候
丞相歸乃往見丞相方謝客門闌悄然無一人昌武
與向親徑入見之徐賀曰今日聞降麻士大夫莫不
歡慰朝野相慶公但唯唯又曰自上即位未嘗除端
揆此非常之命自非勲德隆重倚注殊越何以至此
公復唯唯終不測其意又歴陳前世為僕射者勲勞
德業之盛禮命之重公亦唯唯卒無一言既退復使
人至庖厨中問今日有無親戚賓客飲宴者亦寂無
一人明日再對上問昨日見敏中之意何如乃具以
所見對上笑曰向敏中大耐官職
向公性端厚明辨遇事敏速曉民政識大體判大理寺
時没入祖吉贓錢分賜法吏公引鍾離意委珠事獨
不受知廣州至荆南即市南藥以往在官一無所須
以廉清聞在密院時西北用兵道路斥候走集之所
罔不周知密静遠權累在衡軸門無私謁諸子不令
釐務雖當大事若已不預焉審於采拔不妄推薦時
以重德目之
張忠定公前後治益愛利之政不可悉紀舉其大者則
公嘗以蜀地素狹游手者衆事寧之後生齒日繁稍
遇水旱則民必艱食時米㪷直錢三十六乃按諸邑
田稅如其價歲折米六萬㪷至春籍城中細民計口
給券俾輸元估糴之奏為永制逮今七十餘年雖時
有災饉米甚貴而益民無餒色者公之賜也蜀風尚
侈好遨樂公從其俗凡一歲之内游觀之所與夫飲
饌之品皆著為常法後人謹而從之則治違之則人
情不安輙以累罷去
公凡有興作先帖諸縣扵民籍中係工匠者具帳申來
分為四番役十日滿則罷去夏則卯入午歇一時冬
抵莫放各給木札一幞以禦寒工徒皆悅有一瓦匠
因雨乞假公判云天晴蓋瓦雨下和泥事雖至微公
俱知悉
公知杭州事時歲饑民冒禁販鹽捕獲者數百人公悉
寬其罰官屬執言不可公曰錢塘十萬家餓殍如此
若鹽禁益嚴則聚而為盜患益甚矣俟秋成敢爾當
痛以法繩之境内卒以無擾
趙韓王普為滁州判官太祖與語竒之會獲盜百餘人
將就死普意其有冤啓太祖更訊之所全活十七八
張齊賢為江南轉運使吉州㳂江有勾欄地錢其地為
江水淪䧟或官占為船場而所輸錢如故又李氏時
民於江中編浮栰以居量丈尺輸稅名水場錢齊賢
悉奏免之
杜正獻公夏人叛命陜西困於科歛吏緣侵漁調發督
迫民至破産不能足往往自經投水以死公在永興
語其人曰吾不能免汝然可使汝不勞爾乃為之區
處計較量物有無貴賤道里遠近寬其期會使以次
輸送由是物不踴貴車牛芻秣宿食來往如平時而
吏束手無所施民比他州費省十六七至於繕治城
郭器械民皆不知
吏部審官主天下吏員而居職者類以不久遷去故吏
得為奸公始視銓事一日選者三人争其闕公以問
吏吏受丙賕對曰當與甲乙不能争遂授他闕居數
日吏教丙訟甲負某事不當得公悟召乙問之乙謝
曰業已得他闕不願争公不得已與丙而笑曰此非
吏罪乃吾未知銓法爾因命諸曹各具格式科條以
白問曰盡乎曰盡矣明日勑諸吏無得升堂使坐聽
行文書而已由是吏不得與銓事與奪一出於公其
在審官有以賂求官者吏謝不受曰我公有賢名不
久見用去矣姑少待之
公嘗謂門生曰今之在上者多擿發下位小節是誠不
恕也衍知兖州時州縣官有累重而素貧者以公租
所得均給之公租不給即繼以公帑量其小大咸使
自足尚有復侵擾者真貪吏也於義可責又曰衍歴
知州提轉安撫未嘗壊一箇官員其間不職者即委
以事使之不暇墯不謹者諭以禍福俾之自新從而
遷善者甚衆不必繩以法也其有文學政事殊行絶
德者雖不識面未嘗不力薦扵朝有一善可稱一長
可錄者亦未嘗不隨所能而薦之
公嘗謂門生曰作官第一清畏無求人知苟欲人知同
列不謹者衆必譛已為上者又不加明察適足取禍
爾但優游於其間默而行之無愧於心可也
韓魏公言杜祁公公心而樂與人善既知其人無復毫
髮疑間始琦為樞密副使論難一二事祁公不樂久
之相亮每事問曰諫議看來未諫議曾看便將來押
字琦益為之盡心不敢忽以此見祁公存心至公不
必以出於已為是賢於人遠矣
范文正公為參政與韓富二樞並命銳意天下之事患
諸路監司不才更用杜杞張昷之輩公取班簿觀不
才監司每見一人姓名一筆勾之以次更易富公素
以文事公謂公曰十二丈則是一筆焉知一家哭矣
公曰一家哭何如一路哭耶遂悉罷之
皇祐二年吳中大饑殍殣枕路是時范文正公領浙西
發粟及募民存餉為術甚備吳人喜競渡好為佛事
公乃縱民競渡太守日出宴于湖上自春至夏居民
空巷出遊又召諸佛寺主首諭之饑歲工價至賤可
以大興土木之役於是諸寺工作鼎興又新敖倉吏
舍日役千夫監司奏劾杭州不恤荒政嬉遊不節及
公私興造傷耗民力公乃自條叙所以宴遊及興造
皆欲以發有餘之財以惠貧者貿易飲食工技服力
之人仰食於公私者日無慮數萬人荒政之施莫此
為大是歲兩浙惟杭州晏然民不流徙皆公之惠也
歲饑發司農之粟募民興利近歲遂著為令既已恤
饑因之以成就民利此先王之美澤也
公言幕府辟客須可為已師者乃辟之雖朋友亦不可
辟蓋為我敬之為師則心懷尊奉每事取法於我有
益耳
參政王文忠公自朝廷理元昊罪軍興而用益廣前為
三司者皆厚賦暴歛甚者借内藏率富人出錢下至
果莱皆加稅而用益不足公始受命則曰今國與民
皆弊矣在陛下任臣者如何由是天子一聽公所為
公乃推見財利出入盈縮曰此本也彼末也計其緩
急先後而去其蠹弊之有根穴者斥其妄計小利之
害大體者然後一為條目使就法度罷副使判官不
可用者十五人更薦用材且賢者期年民不加賦而
用足明年以其餘償内藏所借數百萬又明年其積
於有司者數千萬而所在流庸稍復其業
包孝肅公知端州州歲貢硯前守緣貢率數十倍以遺
權貴人公命製者纔足貢數歲滿不持一硯歸其知
開封府為人剛嚴不可干以私京師為之語曰關節
不到閻羅包老吏民畏服遠近稱之為長吏僚佐有
所關白喜面折人然其所言若中於理亦番然從之
剛而不愎此人所難也
丞相陳文惠公知壽州遭歲大饑公自出米為糜以食
餓者吏民以公故皆争出米其活數萬人公曰吾豈
以是爲私惠邪蓋以令率人不若身先而使其從之
樂也
河東地寒而民貧奏除石炭稅减官冶鐵課歲數十萬
以便民曰轉運征利之官也利有本末下有餘則上
足吾豈為俗吏哉及尹開封府公以謂治煩之術任
威以擊強盡察以防姦譬於激水而欲其澄也故公
為政一以誠信每歲正月夜放燈則悉籍惡少年禁
錮之公召諭曰尹以惡人待汝汝安得為善吾以善
人待汝汝忍為惡耶因盡縱之凡五夜無一人犯法
者
尚書余襄公廣之番舶裝船舊皆取稅公奏罷之以徠
遠商又請立法戒當任官吏不得市南藥及公北歸
不載南海一物云
侍讀孫公知晉州近臣過晉夜半叩城欲入公曰城有
法吾不得獨私終不為開門
樞密胡文恭公通判宣州有被誣以殺人者獄成議法
將抵死公疑之呼囚以訊囚憚箠楚不敢言公正衣
冠坐堂上思之俄而假寐夢有人來告曰吳姓也公
遽引囚辟左右復訊之囚曰旦將之田縣吏執以赴
官不知其由也公取獄辭窮治乃被毆之婦與吳姓
姦姦者殺其夫與婦謀執平人以告也公之精誠格
物蓋如此
詳議官闕判院者當擇人薦於上公與同列得二人此
二人才智明法無上下一人者監稅河北以水災虧
課同列議曰虧課小失不足白上以累才公不可至
上前悉白之且曰此人小累才足惜仁宗曰果得才
小累何恤遂除詳議官同列退誚公曰詳議欲得人
公固欲白之緣是不得柰何公曰彼得與不得一詳
議官耳是固亦有命也宿以誠事主今白首矣不忍
絲髮欺君以喪平生之節為之開陳聽主上自擇耳
同列驚曰某從公久乃不知公所存如此(已上出皇朝名臣言)
(行錄)
仕學規範卷二十一
