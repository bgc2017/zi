仕學規範卷十七宋張鎡撰
涖官
馬待制默除知登州沙門㠀寨主李慶罷官入謁默遽
問擅殺幾何人慶對一任殺七百餘人默詰之則曰
㠀土地狹徒隸猥衆過數官糧不足以贍則取殺之
默大責數慶惶恐去即日自縊死默為奏請更定配
海㠀法凡二十條自是多全活者
范開府純仁知襄邑縣縣有牧地衛士倚以暴民田純
仁取一人杖之牧地初不隸縣有詔劾純仁純仁言
養兵當先卹農朝廷是之釋不問且聽牧地隸縣自
純仁始
蘇司空頌前秀州軍事判官李定除太子中允監察御
史裏行宋敏求為知制誥封還詞頭翌日辭職罷詞
頭復下頌當制奏定不由銓考擢授朝列不緣御史
薦寘憲臺雖朝廷急於用才度越常格然隳紊法制
所益者小所損者大未敢具草神宗召對面諭之不
從退而抗章不已遂落知制誥歸班而定命亦寢
蘇文忠公軾徙知徐州是歲河決澶淵東泛鉅野北溢
于濟南溢于泗浸滛至城下民爭出避水軾履屨杖
策躬率兵夫築長堤起戲馬臺屬於城下水至堤下
不能為害兩日夜不止河勢益暴城不没者三板軾
廬於城上使官吏分堵而守卒全城
吳觀使師禮知揚州天長縣嘗言近民無若為邑政貴
德化刑以輔之條目易循期會有信使民不憚吏吏
不玩法古人之治其庶幾矣用是為治邑人便之
張殿撰舜民少慷慨善論事在諫垣七日所上六十餘
章言皆剴切
何郡王執中知秀州海鹽縣建鄉校擇子弟入學親為
講說又作堤以垾海置閘以瀦水邑人頼之
任提宫伯雨知開封府雍邱縣縣枕汴流漕運上下盜
竊擾人無虚夕未有獲者伯雨知其故迺下令綱運
不得宿境内不從者斷其纜趨京師者督護以出境
自是外戶不閉
蔣待制静調湖州長興尉獲盜數十人悉貸遣之謂曰
吾不利汝以希賞汝亦無得為盜盜感泣後皆為良
民移饒州安仁令江南俗信巫病不餌藥静力禁之
遂革其俗
何待制述知太平州當塗縣瀕江歲有水患述築隄姑
溪之上民用按堵邑有廣濟圩為田千餘頃夏潦隄
將決述度地形别為長隄横亘于中外隄潰頼之得
其半自是地圩多法焉知宣州寧國縣鄰邑富民有
田訟更二十獄不決漕司委直之述折衷于頃刻間
任龍圖諒除京畿路提點刑獄移京東西路梁山濼衆
流所匯漁其中者舊無名籍肆為姦偷不可搜剔諒
伍其家刻其舟非有籍不得輒入屬縣地犬牙其間
者鑱石為表盜發不得抵讕違地界故徼捕尤力盜
不得起郡邑屢以獄空告
种忠憲公師道以熙州推官權同谷縣縣有猾吏訟田
彌二年不決師道閱其牘窮日力不可竟然所訟止
於母及兄而已引吏前詰之曰母兄法當訟也耶汝
再期擾鄉里足矣吏服罪闔境驩舞畫其象祠之
劉通奉韐調豐城尉歲饑多盜旁邑率以捕殺希賞韐
曰此饑民救死耳率豪右出榖賑䘏之存活者甚衆
盜亦戢
唐觀文恪調郴縣尉縣有民被殺其鄰以疑見執不勝
於桎梏自誣服而尸不獲恪爭之令曰尸終不獲將
為君累柰何恪曰某為尉而縣人被殺敢便文自營
復使無辜償死乎乃躬出訪求至露宿野次夜若有
告者旦以物色求之果得尸已乃獲真盜一邑敬服
移零陵令獄無重繫者幾二年改宣德郎知太原府
榆次縣有村豪怙力暴服一方椎埋為姦至累歲不
輸賦吏不敢詰恪以善道告曉之其人感悟拜且泣
曰始愚不知坐迷知此願自新死不敢易即日盡輸
積逋痛折節為善悉遣子弟就學其後輸賦役居一
縣先又推所有以濟貧餓遂為鄉里長者(已上出欽宗朝名臣)
(傳)
王安簡公舉正在經筵二年每進讀及前代治亂之際
必再三熟復以盡諷諭之意
陳恕為三司使上命具中外錢榖大數以聞恕諾而不
進上屢趣之恕終不進上命執政詰之恕曰天子富
於春秋若知府庫之充羨恐生侈心是以不敢進上
聞而善之
趙清獻公抃為殿中侍御史彈劾不避權倖京師號曰
鐵面御史
王懿敏公素大丞相旦之子自筮仕所至稱為能吏既
升憲臺風力愈勁嘗與同列奏事上前事有不合衆
皆引去公力論列是非俟得旨乃退帝曰真御史也
議者目公為獨擊鶻
承議郎程顥權監察御史裏行神宗素知先生名召對
之日從容咨訪比二三見遂期以大用每將退必曰
頻求對來欲常相見耳一日論議甚久日官報午正
先生遽求退庭中中人相謂曰御史不知上未食邪
前後進說甚多大要以正心窒欲求賢育材為先先
生不飾辭辯獨以誠意感動人主
寇凖以員外郎奏事直言觸犯太宗怒而起凖遽以手
引赭袍請上復御座親決其事上嘉納之太宗曰朕
得寇準如唐太宗得魏鄭公
承議郎程顥被薦為御史神宗召對問所以為御史對
曰使臣拾遺補闕禆贊朝廷則可使臣掇拾臣下短
長以沽直名則不能神宗嘆賞以為得御史體
歐陽文忠公脩歴典大郡以静鎮為本明不及察寬不
至縱吏民受賜既去追思不已滁揚二州皆立生祠
中書舍人曾鞏歴知齊襄洪福明亳州為州務去民疾
苦急姦強盗賊而寬貧弱曰為人害者不去則吾民
不寧
天章閣待制許元為發運使先是江淮歲漕京師者常
六百萬石其後十餘歲歲益不充至公為之歲必六
百萬石而常餘百萬以備非常方去職有勸公進為
羡餘者公曰吾豈聚歛者哉敢以此希寵
中大夫魯有開知確山縣獨破一大姓能撼邑事者縣
遂無事乃興廢陂溉民田數千頃飛蝗不入境富弼
守蔡薦有開有古循吏風
劉主客立之守官不為勢牽不為利奪為青溪主簿時
知州事李偕通判朱正辭喜負其能以折辱下士士
皆承望奔走不暇獨君數以事爭而二人者常輒屈
其始皆怒後卒嘆服共薦之
祠部郎中強至當朝廷繕脩政事士大夫争出頭角言
利害得失其敝多文具亡實公獨怡然自處謹守繩
墨脩職事曰是足以副朝廷核實之意矣
端明殿學士蘇軾知定州定久不治軍政尤㢮武衛卒
驕墯不教軍校蠶食其廪賜故不敢何問公取其貪
汙甚者配隸遠惡然後繕修營房禁止飲博軍中衣
食稍足乃部勒以戰法衆皆畏服然諸校多不自安
者有卒史復以贓訴其長公曰此事吾自治則可汝
若告軍中亂矣亦決配之衆乃定會春大閱軍禮久
廢將吏不識上下之分公命舉舊典元帥常服坐帳
中將吏戎服奔走執事副總管王光祖自謂老將耻
之稱疾不出公召書吏作奏將上光祖震恐而出訖
事無敢慢者定人言自韓魏公不見此禮至今矣
趙清獻公抃為武安軍節度推官民有偽造印者吏皆
以為當死公獨曰造在赦前用在赦後赦前不用赦
後不造遂以疑讞之卒免死一府皆服(已上出皇朝名臣四科事)
(實)
仕學規範卷十七
