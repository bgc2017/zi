仕學規範卷四宋張鎡撰
行巳
魏侍中仁浦性長厚在顯位未嘗有驕矜之色接士大
夫尤有禮解州刺史鄭元昭嘗因事謗仁浦仁浦既
貴終以德報之語在元昭𫝊又漢隱帝寵作坊使賈
延徽延徽與仁浦為鄰嘗欲并仁浦之第以廣其居
屢譛仁浦於隱帝幾至不測及周祖入汴或有擒延
徽以授仁浦者仁浦謝曰因兵戈而報怨不忍為也
周祖聞之稱為長者
范魯公質性卞急好面折人然廉介未嘗受四方饋遺
自内苑至相位僅三十年所得俸禄多給孤遺閨門
之中食不二味故身殁之後家無餘財後太祖因講
求輔相謂侍臣曰朕聞范質居第之外不營産業真
宰相也(並出太祖朝名臣傳)
竇偁太平興國七年夏以本官知政事先是偁與賈琰
在上幕府琰便佞能先意希旨偁常疾之上與諸王
宴射琰侍上側頗稱贊德美詞多矯誕偁叱之曰賈
氏子巧言令色豈不媿於心哉坐上失色上亦為之
不樂因罷會白太祖出偁涇州至是始大用偁申謝
上謂曰汝自揣何以至此偁曰陛下以藩邸之舊出
於際會上曰非也乃汝嘗面折賈琰賞卿之直耳偁
頓首謝
魏咸熙故宰相仁浦之子也性仁孝長者弟咸信任節
度使駙馬都尉奴僕衆多費用益廣咸熙所受先人
貲財市邸第得緡錢以十七八與弟咸熙裁取一二
自給而已累典藩郡所至皆理性寬厚嘗一日召僚
友宴飲初罷兩浙轉運使市得越中陶器因大治具
羅列之侍者數人舉食案前相嘲誚反案盡碎之坐
客皆失色咸熙不之怒止令更設他器别為盛饌亦
不笞責侍者寬厚有器度專務掩人過部下吏有材
術孜孜引薦
李文正公昉素與盧多遜善待之不疑多遜知政事多
譛昉於上人有言於昉者昉曰盧與我厚不當爾後
盧事敗昉頗為揮解之上因言盧多遜居常毁卿不
直一錢昉始信上由此益重昉
王侍郎祐之知制誥也盧多遜與宰相趙普相傾每諷
祐欲與已恊共擠普祐不從以為唐宇文融嘗與張
說有隙時說為融所擯而出及說復入融遂敗祐因
以融傳示多遜多遜不悅及多遜參知政事乃出祐
華州後終以隂事中普及普復入多遜果及禍與宇
文融事正同識者以是許祐之先見上嘗詔於史館
集撰神醫普救千卷中官王文壽監視其事權勢甚
盛館中學士皆往謁見待之甚厚祐獨不請謁人亦
以是多之有集三十卷行於世祐死之日家無餘財
搢紳稱其清儉(已上出太宗朝名臣傳)
曹侍中彬小心畏謹遜言恭色在朝廷未嘗抗辭忤旨
被服清素有同儒者尤疎財利未嘗聚蓄局量寬博
喜愠不形未嘗言人過平蜀迴太祖因從容問以官
吏善否彬曰臣止監軍旅至於采察官吏非所職也
及固詢之惟薦隨軍轉運沈倫謹厚可任居公庭必
冠帶危坐如對君父不名下吏見百執事必荅拜其
為藩帥遇朝士於途必引車避之過市則戒騶御不
令傳呼北征之失律也趙昌言自延安還被劾未得
入見彬在近密遽為上請歸休閑閣門無雜賓總戎
伐罪濟以仁恕保功名守法度近代良將稱為第一
吕正惠公端姿儀瓌秀有器量寬厚多恕善談謔意豁
如也雖屢經擯退未嘗以得喪介懷深為當世所服
端善與人交輕財好施未嘗問家事故相馮道耀帥
趙文度皆鄉里世舊道子病廢分俸給之又表薦文
度孫紹宗
錢樞密若水有清識風流儒雅好學善談論尤愛西漢
書常日讀一卷事繼母以孝聞所至推誠待物委任
寮佐而總其綱領無不稱治汲引士類孜孜忘倦後
進多所嚮慕其在樞近同年生有為縣佐每謁見若
水必序齒而拜之
李文靖公沆博涉文史識大體内行脩謹居位謹密門
無私謁公府視事之暇多危坐終日未嘗跛倚其嚴
重温雅公忠直諒近代之賢相也
郭尚書贄初作賦頗有聲邑人同在籍中者忌之潜加
謗毁自是連上不中選洎贄再知貢舉邑人子以眀
經充薦詔下之日悔而歸贄聞之亟命親善者召還
慰諭俾復就舉遂預薦中第
吕許公蒙正性沉静寡言有器量以守道持正稱初為
相時金部員外郎張紳知蔡州坐贓免或有言於太
宗曰紳洛中豪家安肯受賄此乃蒙正未第時與索
於紳不能如意以致其罪耳太宗即時復紳官蒙正
終不自辯未幾罷政柄會置考課院得紳舊事實狀
黜為絳州團練副使蒙正復入相太宗謂曰張紳果
實犯贓蒙正亦不謝在西京日内臣之貴要者將命
而至蒙正接之不逾常禮時人重之
王文正公旦端重介直操履堅正眀達治體接物若甚
和易而風格峻整當官臨事莊厲不可犯其為相也
屬罷兵之後朝廷求治旦能遵守法度承導善意妙
於啓奏言簡理順有識略善鎮定大事謹惜名器叙
進材品使人各得其所雖咈於己者亦不以私廢公
隂薦天下士有終身不知者縉紳咸伏其平恕久扵
其位始終如一上優待之沖澹寡欲奉身至薄所居
舊第甚陋被服質素家人欲以繒飾氊席愠而不許
在中書未嘗奏蔭諸子婚姻不求門閥事寡嫂有禮
與弟友愛甚篤留意文雅及近世典章官族志在敦
奬名教中外莫不欽其風德為國宗臣上所尊禮盖
平世之良相也
查龍圖道嘗出按部路側有佳棗從者摘之以獻道即
令計直挂錢於木上而去家甚貧多聚親識之惸獨
者祿賜所得散施隨盡不以屑意與人交情分切至
廢弃孤露者待之愈厚多周給之嘗有僚女貧為人
婢道知而贖之為嫁士族縉紳推服其履行
趙文定公安仁質直純慤敦守操行外晦内眀無矯飾
小心畏謹以謙退自處有所獻替退公必削藁尤寬
恕與物無競雖家人僕使未嘗見其愠色女弟寡居
取歸給養其甥尚幼躬自教導為畢婚嫁甥卒并葬
其父及諸親少與宋元與同學元與門地貴盛待安
仁甚厚元與早卒裔嗣衰替安仁屢以金帛濟之善
訓諸子手寫周易論語孝經老子凡七子人授一部
雖至貴顯簡儉若平素尤嗜讀書所得祿賜多置典
籍手自儲校
崔吏部遵度深於文學篤厚長者與物無競口不言是
非沖澹清介恬於勢利遵度僦舍甚湫隘中有小閣
手植竹數竿朝謁之暇默坐其上彈琴獨酌翛然自
適殆忘寢膳處世寡合然與人交終始無改士君子
多之(已上出真宗朝名臣傳)
初張文節公知白參知政事而王欽若為相論議多相
失因而請解去及丁謂為相欽若謫司農卿分司南
京乃徙知白南京意其報怨及至待欽若加厚論者
多之
&KR1007;文元公迴樂易純固服道甚篤雖貴執無所摧屈嘗
言歴官臨事未嘗挾情害人危人售進保全固護如
免髮膚之傷
王文正公曾前後輔政十年每進見言天下利害事多
審而中理性純儉衣無華采居家&KR0591;御罕見其喜愠
色人無敢干以私每入朝盛服進止如有尺寸
狄密學棐在河中時内臣旁午有自矜權寵者欲引援
之棐荅以他語退謂所親曰吾湘潭一寒士今官侍
從豈晚節緣近倖以希進哉及其終家無餘貲
吳龍圖遵路性夷雅謹重寡言笑善與人交初若平淡
然風義久而彌著立朝敢言丁母喪廬墓側蔬食終
制既没家無長物其友范仲淹分俸賙其家
崔工部立性淳謹喜論事大中祥符中真宗方修封禪
之事士大夫争獻贊頌立獨言水發徐兖旱連江淮
無為有烈風金陵有大火是天所以戒驕矜而中外
多上雲露草木禽蟲諸物之瑞此何足為治道哉願
詔史官勿復紀錄前後凡上四十餘事多所施用
韓文忠公億性方重治家嚴而有法雖燕居未嘗見惰
容其親舊之孤藐者多為昏葬之
章文憲公得象性簡重在翰林十二年恬然自得章獻
太后常遣内侍至院必正色嚴待之未嘗交一言在
中書八年子弟親戚皆抑而不進
嵇内翰潁舉進士時王曾張知白相繼為南京留守謂
其子弟曰潁謹厚篤學若曹之師表也張堯封嘗從
潁學所為文多納潁家其後堯封女入禁中為修媛
令其弟化基詣潁求編次其父藁為序以獻之潁不
荅亦不以獻
范文正公仲淹内剛外和性至孝以母在時方貧其後
非賓客不重肉妻子衣食僅能自充而好施予置義
莊里中以贍宗屬汎愛樂善士人多出其門下雖里
巷之人皆知其名字又所至有恩鄧慶二州之民與
屬羌畫像而生祠之
杜正獻公衍素清約初無居第既退始卜家南都餘十
年出入童指六七人若平生無軒冕者
孔寺丞&KR0776;隱居龍興之龍山下性介㓗好讀書家有田
數頃賦稅嘗為鄉里所先又歲饑賙所不給者未嘗
計其家有無故環所居百餘里人皆愛慕之葬其父
廬墓三年卧破棺中日食米一溢州以行義聞賜之
粟帛又給復其家(已上出仁宗朝名臣傳)
仕學規範卷四
