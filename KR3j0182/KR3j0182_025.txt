仕學規範卷二十五宋張鎡撰
涖官
徐仲車言人之同官不可不和和則事無乖逆而下不
能為姦必欲和莫若分過而不掠美(出節孝先生語)
造意者常居尊與賢作事者常居卑與賤造意速作事
遲以事之遲副意之速常不及故在上者不可以意
之速責事之遲
蔡君謨知開封府事日不下數千每有日限事㨂三兩
件記之至其日問人不測如神
楊中立云范文正有言作官公罪不可無私罪不可有
林述中云范堯夫有言公事膽大私事膽小又言一
部律中四字可盡所謂罪疑惟輕
神廟時監司李及登對上問麥價不知對曰臣於職事
非不盡心偶不知麥價他日擇按察上問向時不知
麥價者為誰宰執請其故上曰朕欲知四方利病須
忠信人如麥價有甚撰一箇不得
張横渠與其叔安仁令書云弊政之後諒煩整葺寬而
不弛猛而不殘待寄居游士以禮而不與之交私一
切守法於人情從容此亦吾叔所能辦
范堯夫嘗謂人作貴官只將如奉使借官看便無事
李若谷教一初官云勤謹和緩其人云勤謹和已聞命
矣緩字未諭李云甚事不因忙後錯了(已上出晁氏客語)
左丞王和甫尹京日市有匿名書誣告一冨家有逆謀
都城稍恐和甫不以為然不數日果有旨根治和甫
搜騐冨家無迹因詢其怨耦答以數日前有鬻狀人
馬生嘗有所貸弗與頗積怨言和甫乃密以他事綰
馬生至對款即取謗書字校之略無少異因而訊鞫
其事果馬生所作
朝請郎侯臨昔為東陽令有治聲忽他邑民因分財私
寄附於姻家輙為所匿累經訟而弗直乃求理於侯
侯曰吾與汝異封法難以治止令具物之名件而去
後半年縣獲強盜侯因縱盜妄通所寄物於姻家及
捕至獄泣訴盜所通金帛皆親所寄侯即追向日求
理之民證驗識認還之
朝散大夫錢龢往年宰秀州嘉興有村叟告牛為盜所
殺錢曰若亟歸勿言報吾但密召同村解之遍以其
肉餽所知或有怨仇即倍與叟如其言翌日果有人
懷肉以告叟私屠牛者錢得而治乃告肉者所殺(已上)
(出和氏談選)
韓莊敏公一日侍立神宗云聞杭州楊梅甚佳卿曾食
否公云舊亦曾食然中國甘珍亦自不少遠方之物
一有供奉便成勞弊如漢唐荔枝是也神宗云誠然
公臨藩政事詳盡官屬人人得盡其所長每議事使逐
人各道所見公然後參酌從長施行如有未盡更為
條陳屬官多云乞相公台旨公曰某指揮不難恐有
差誤諸公不肯言致誤施行不若先盡諸公所見然
後某參酌也(並出韓莊敏公遺事)
或問為政如何謝子曰吾為縣立信以示之始時事煩
吾信既立今則簡矣凡事皆與之議而處其方只如
理債則先約之息不得過本不及本則計日月償之
又為之期期至而不還治其罪息過本則不理凡胥
吏禀吾約束者中為之約而言不再期既至而事未
集治其罪不復縦凡此皆所以示吾信又問處事何
以得其要謝曰試舉一端只如繳引勾到人便令於
引上三項開說某人是陳狀某人是被論某人是證
見即時便見得事因問當不用便看元詞
萬事真實有命人力計較不得吾平生未嘗干人在書
局亦不謁執政或勸之吾對曰他安能陶鑄我自有
命在若信不及風吹草動便生恐懼憂喜枉做却閑
工夫枉用却閑心力信得命及便養得氣不折挫(已上)
(出上蔡語錄)
或問臺諫官如何作曰剥之彖曰不利有攸往小人長
也順而止之觀象也君子尚消息盈虛天行也夫君
子之於小人方其進也不可以驟去觀剥之象斯可
見矣剥坤下而艮上坤順也艮止也此天理之不可
易者也順而止之其漸而非暴之謂乎隂陽之氣消
息盈虚必以其漸君子所尚蓋在於此
因言人君喻臺諫言事若事當言可以言否曰英宗朝
傅欽之奏劄子上不從因曰臺諫有合理會事却不
理會欽之曰不知方今合理會者是何事上曰何不
言蔡襄欽之云若襄有罪陛下何不自朝廷意正典
刑責之安用臣等言上曰欲使臺諫言其罪以公議
出之欽之云若付之公議臣但見蔡襄辦山陵事有
功不見其罪臣身為諫官使臣受旨言事臣不敢
為政要得厲威嚴使事事齊整甚易但失於不寬便不
是古人作處孔子言居上不寬吾何以觀之哉又曰
寬則得衆若使寬非常道聖人不只如此說了今人
只要亊事如意故覺見寬政悶人不知權柄在手不
是使性氣處何嘗見百姓不畏官人但見官人多虐
百姓耳然寬亦須有制始得若百事不管唯務寬大
則胥吏舞文弄法不成官府須要權常在已操縱予
奪捴不由人儘寬不妨伯淳作縣常於坐右書視民
如傷四字云某每日常有愧於此觀其用心應是不
錯決撻了人古人於民若保赤子為其無知也常以
無知恕之則雖有可怒之事亦無所施其怒無知則
固不察利害所在教之趣利避害全在保者今赤子
若無人保則雖有坑穽在前蹈之而不知故凡事疑
有後害而民所見未到者當與他做主始得州縣近
令勸誘冨民買鹽勸誘即須有買者但異時令百姓
買鹽其初亦令勸誘百姓名一入官以後便不可脫
為民父母豈可暫時罔之使之終身受其害
徐師川歸洪州欲不復來先生問之曰公免得仕宦否
若端的有以自贍不必復來固好第亦須着仕宦如
何師川曰亦以免仕宦未得曰如此則當復來供職
仕宦處處一般既免未得須復為他官逃此之彼彼
亦宜有不安處是無地可以自容也師川曰來此復
為人所羅織䧟於禍柰何曰顧吾所自為者如何耳
苟自為者皆合道理而無愧然而不能免者命也不
以道理為可憑依而徒懼其不免則無義無命矣師
川曰極是亦待來此若做不得去之未為晚又言人
只為不知命故纔有些事便自勞攘若知得徹便於
事無不安孔子曰天生德於予桓魋其如予何固嘗
解云使孔子不免於桓魋之難是亦天也桓魋其如
何哉蓋聖人知命如此夫冨貴死生人無與焉何尤
人之有孟子分明為臧倉所毁不遇魯侯而以為不
遇非臧倉之力蓋知命也
程正叔云古之學者四十而仕未仕以前二十餘年得
盡力於學問無他管也故人之成材可用今之士十
四五以上便學綴文覓官豈常有意為己之學夫以
不學之人一旦授之官而使之事君長民治事宜其
效不如古也故今之在仕路者人物多凡下不足道
以此(已上出龜山語錄)
仕學規範卷二十五
