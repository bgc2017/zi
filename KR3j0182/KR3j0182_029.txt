仕學規範卷二十九宋張鎡撰
隂德
陳侍中堯叟為廣南西路轉運使嶺南風俗病者必禱
神不服藥堯叟有集驗方百本刻石桂州驛舍人頗
賴之又以地氣蒸暑為植柳鑿井每三二十里必置
亭舍什器人免渴死
李右司濬字德淵冀州信都人父超為禁軍卒嘗從潘
美外戍主刑刀每行刑超必徐之至美怒解多有寬
釋以是全者甚衆人謂其有隂德
滕章敏公元發知安州侍郎韓丕旅殯于安五十年矣
學士鄭獬安人也既沒十年貧不克葬甫皆葬之
吳節使居厚出知和州創將理院致醫藥使病者有歸
所全活甚衆其後朝廷設坊安濟大槩如居厚所建
立
王朝散覿知成都府府無閑田中下之家無葬地多用
浮屠法火化覿委官錄未葬者萬餘得官地奏為墓
域葬之(並出本朝名臣傳)
泉州同安主簿蕭涉二男長曰注次曰伯英府君臨終
之夕呼二子囑之曰昔為獄官有隂德於人吾聞有
隂德者其後必大汝等當力學圖富貴以大吾門二
子果皆擢進士第注今為西上閣門使廣南西路安
撫都監知邕州伯英秘書丞(出皇朝名臣四科事實)
竇禹鈞年三十未獲嗣夜夢祖父謂曰汝年過無子又
壽不永當早修隂德禹鈞唯諾家僕盗用數百千錢
懼事發遂遁寫劵繫女臂曰賣此女以償欠公憫而
嫁之僕感泣歸訴前罪公置不問由是圖公像日焚
香以祝公年又常入佛寺得遺銀二百兩金三十兩
黎明復入院以伺失者果一人泣涕而至公問其故
曰為父犯大辟遍告諸親貸得此物用贖父罪昨暮
去失父不復贖矣公驗實還之更有所贈又内外姻
婭有喪不舉有女不嫁者公一切周旋歲之所入除
伏臘供給外皆以周急家尚儉素建書院四十間聚
書萬卷延文行師儒有志於學者聽其自至是以由
公門而貴者前後接武公歷官至左諫議大夫致仕
義風家法實一時摽凖生五子並登第儀禮部尚書
儼禮部侍郎侃左補闕偁參知政事僖起居郎公一
夕復夢祖父謂曰陰陽之理大抵無異善惡之報或
在見世或在來世無可疑者汝本無子又降年不永
以隂德故天延汝壽三紀賜汝五子貴顯壽終當為
洞天真人公益進修年八十二沐浴别親舊談笑而
逝
曹冀王彬前後受命征伐凡降四國江南西川廣南湖
南也嘗曰自吾為將殺人多矣未嘗以私喜怒輒戮
一人功名顯著為諸將之首諸子皆賢瑋琮璨繼領
旄鉞其後少子玘追封王爵實生光顯慈聖太后輔
佐仁宗母儀累朝聖功仁德天下懷慕以至濟隂王
生享王爵子孫昌盛近世無比非元功隂德享報深
厚何以及此
查道淳化中赴舉乏資用干諸親舊得數萬緡偶於旅
次見一女子甚端麗詢之故人之女也道乃傾囊擇
謹厚婿嫁之是歲道雖罷舉次年登科其後位至侍
從(已上出皇朝類苑)
参政吳文肅公初與鄉人王彭年善稱道其能為致名
宦彭年客死于京師公使長子主喪事周恤其家嫁
其二女焉及他姻族有不能自存者為畢嫁娶又以
錢二千萬買田北海號曰義莊以賙親戚朋友貧乏
者終之日家無餘財諸子無宅以居烏乎可謂篤義
君子矣
翰林學士曾文昭公肇元祐士大夫再以赦甄叙或復
舊職典方面公奏生者蒙恩已厚矣唯是遊魂枯骴
未被聖澤請如寇凖曹利用故亊還其所奪官職及
本家恩澤又乞如祖宗朝每大赦後置看詳編配罪
人一司命官典領使流竄廢錮之人均被恩施皆見
納用(並出皇朝名臣言行錄)
秀州教學老生姓張名某學業不甚精頗有信行里人
服之忽有一商旅途中抱疾甚困憊投宿于張生張
詢其來但能言其名氏鄉里云聞君信義餘已不能
言而斃張閱其行装有金十兩乃遣人召其妻孥護
尸持金而歸後生子師中一舉擢進士第登朝𢃄舘
職為京西漕使尚書工部郎中卒官噫不欺心隠財
享報如此(出王氏談淵)
閩人生子多者至第四子則率皆不舉為其貲産不足
以贍也若女則不待三往往臨蓐以器貯水纔産即
溺之謂之洗兒建劒尤甚四明俞偉仲寬宰劒之順
昌作戒殺子文召諸鄉父老為人所信服者列坐廡
下以俸置醪醴親酌而侑之出其文使歸諭勸其鄉
人無得殺子歲月間活者以千計故生子多以俞為
小字轉運判官曹輔上其亊朝廷嘉之就改仲寬一
官仍令再任復為立法推其一路後予奉使於閩與
仲寬為婚家法當避仲寬罷去予嘗至其邑聞仲寬
因被差他郡還邑有小兒數百迎於郊雖古循吏蓋
未之有也
鄭屯田建中其先本雍人五季時徙家安陸貲鏹鉅萬
城中居人多舍客也每大雨過則載瓦以行問有屋
漏則補之若舍客自為之屋亦為繕補又隆冬苦寒
蠲舍緡仍月屯田公晚得一子即侍郎公紓也登進
士第官至祠曹前行職為理寺少列侍郎有五子長
曰獮中皇祐元年第至朝奉大夫次即侍讀父毅夫
也皇祐五年魁天下士三子與孫皆任以官不繇選
調世禄不絶隂施之報蓋不誣矣(並出麈史)
天聖中張文節在政府國封歲時入見時莊獻母儀天
下見其二侍婢老且陋怪其過自貶約對以丞相不
許市妙年者因勅國封密市二少年女奴或丞相問
但言吾意國封遂買二人首飾服用無慮三十餘萬
一日文節歸第二婢拜于庭文節詢其所自國封具
以告從容指旁侍二嫗謂夫人曰此二嫗乃夫人昔
日之媵也今出之亦無所歸固當終身于此耳若二
姝齒未踰笄將嫁少年子向去之事固不可知若令
守一老翁甚無謂也雖然太后聖慈垂慜然某之志
豈可渝也他日入見宜以此懇敷奏遽召宅老呼二
婢之父兄對之折劵并衣着首飾與之俾為嫁資謂
曰若更復顧予人必當送府劾罪
河東人衆而地狹民家有喪事雖至親悉燔爇取骨燼
寄僧舍中以至積久弃捐乃已習以為俗韓稚珪鎮
并州以官鏹市田數頃俾州民骨肉之亡者有安葬
之地(並出卷遊雜錄)
魏泰云余為兒童時嘗聞祖母集慶郡夫人言江南有
國日有縣令鍾離君與鄰縣令許君結姻鍾離女將
出適買一婢以從嫁一日其婢執箕箒治地至堂前
熟視之地之窊處惻然泣下鍾離君適見怪問之婢
泣曰幼時我家父於此穴地為毬窩道我戱劇歲久
矣而窊處未改也鍾離君驚曰而父何人婢曰我父
乃兩政前縣令也身死家破我遂落民間而更賣為
婢鍾離君遽呼牙儈問之復質于老吏具得其實是
時許令子納采有日鍾離君遽以書抵許令而止其
子且曰吾買婢得前令之女吾特怜而悲之義不可
久辱當輟吾女之奩篚先求婿以嫁前令之女也更
俟一年别為吾女營辦嫁資以歸君子可乎許君答
書蘧伯玉耻獨為君子君何自專仁義願以前人之
女配吾子然後君别求良奥以嫁君女於是前令之
女卒歸許氏祖母語畢歎曰此等事前輩之所常行
今則不復見矣余時尚幼恨不記二令之名姑書其
事亦足以激天下之義夫
范文正公守邠州暇帥僚屬豋樓置酒未舉觴見衰絰
數人營理喪具者公亟令詢之乃寄居士人卒於邠
將出殯近郊賵歛棺槨皆所未具公憮然即徹宴席
厚賙給之使畢其事坐客感歎有泣下者(並出東軒筆錄)
河東先生柳仲塗少時縱飲酒肆坐側有書生接語乃
以貧未能葬其父母將謁魏守王公裕求資以辦事
先生問費幾何曰得錢一十萬可矣先生曰子姑就
舍吾且為子謀之罄其貲得白金百兩錢數萬以遺
之議者以郭代公之義不能遠過(出澠水燕談)
曾魯公公亮布衣時遊京師舍於市一夕聞旁舍泣聲
悲甚詰朝過而問焉旁舍生顧視左右欷歔久之曰
僕頃官于某所因某事負官錢若干吏督之急無以
償之乃以其女鬻於商人得其直四十萬錢今去有
日此所以泣之悲也公曰謹勿與商人吾欲售之旁
舍生曰業已書券取直不可追矣公曰苐償其直索
其劵而火之彼不可則恐之曰吾將訟于官旁舍生
然之公即與四十萬錢約曰後三日中以其女來吾
且登舟俟若於水門之外旁舍生見商人如公指商
人果不敢爭至期而往則公之舟無有也詢旁舟之
人乃知公去已三日矣其女後為士君子配(出曾魯公軼事)
吕文仲歙人為中丞有隂德咸平中鞠曹南猾民趙諫
諫豪於財結士大夫根蔕特固忽御寶封軒裳姓名
七十餘輩自中降出皆昔委諫營産買妾者悉令窮
治文仲從容奏曰更請察其為人密籍姓名候舉選
對敡之日斥之未晚真宗從之(出玉壺清話)
仕學規範卷二十九
