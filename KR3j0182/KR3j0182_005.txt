仕學規範卷五宋張鎡撰
行己
宋文憲公庠儉約不好聲色讀書至老不倦尤畏法在
州使工甓堂塗取巵酒與之後知誤取公使立償之
而取子者皆被罰沈邈嘗為京東轉運使數以事侵
庠後任御史又彈奏庠不可以為執政及庠在洛邈
子監麴院因出借縣人負物杖之道死死者實以他
疾而邈子為府屬所惡欲痛治之以法庠獨不肯曰
此何足以為罪也人以此稱庠長者(出英宗朝名臣傳)
胡文恭公宿為人清儉謹默内剛外和羣居不譁與人
言必思而後對故其蒞官臨事謹重不輒發發亦不
可回止宿少嘗善一浮圖其人將死謂宿曰我有祕
術能化瓦石為黃金子其葬我以此報子宿曰後事
敢不勉祕術非吾欲也浮圖歎曰子之志未可量也
篤行自勵至於貴顯常如布衣時學問文章人多稱
之
彭尚書思永清謹長者尤長於吏事年八九歲時晨得
闌遺金釵於門外俄有吏至皇皇然若有求者思永
以物色訪之果墜釵者也即以與之吏謝以錢思永
笑不受在家撫宗族有恩居母喪貧甚終不受饋遺
張恭安公存性孝友始罷蜀州歸得蜀州竒繒物入門
不以適私室悉布之堂上諸母及昆弟姨妺恣擇取
之收䘏族人之孤嫠者為之婚嫁為人莊重雖家居
衣冠不具不以見子孫
吕諫議誨初祖端卒家日益貧誨既仕自奉養薄甚常
分俸之半以給宗族之孤嫠者為言職前後三逐皆
以彈奏大臣不法不去不已由是有鯁直名
歐陽文忠公脩性剛直處善惡黑白眀於當路有權勢
雖知其設機穽見待必直前觸發之不顧其放逐流
離至數年者屢矣而復振起志氣故自若也脩雖以
文雄一時然無忌前好勝之氣喜推轂賢士而身下
之一時聞人多出其門
張侍讀環雖資長者然遇事輒言數忤權貴屢黜不悔
恬於進取其不磨勘遷官者率嘗至十餘年
邵康節雍字堯夫衛州人家世貧賤雍刻厲為學夜不
就席者數年雍嘗適吳楚過齊魯客梁晉而歸徙居
于洛蓬蓽環堵躬㸑以養父母講學于家不強以語
人而就問者日衆士人道洛者必過其廬雍與人言
必依於孝悌忠信樂道人之善不及其惡故賢不肖
無不親之為人坦夷無表襮防畛不為絶俗之行
張康節公昪忠信儉謹不受請謁分俸祿以及九族故
舊退居十餘年葺田廬於嵩陽紫虛谷澄心養氣不
問時事耆老而耳目聰眀
單光禄孟陽與兄熙甚友愛少時熙與人鬭鬭者邂逅
死未有知者孟陽曰家貧親老所賴以養者兄也不
可不代之死乃趣往鬭所以待捕已而死者蘇問孟
陽孟陽告以故鬭者感歎遂不訟
曾舍人鞏少孤奉母孝鞠養四弟九妹甚友愛宦學婚
嫁一出鞏力(已上出神宗朝名臣傳)
司馬文正公光自始立朝至於為相上則為人主之所
信下則為海内之所安至於遐陬外夷聞其名者莫
不信慕而誠歸之求其所以為之者而不可得端眀
殿學士蘇軾嘗載光語晁補之之言曰吾無過人但
平生所為未嘗有不可對人言者耳則傳所謂微之
顯誠之不可揜詩所謂相在爾室尚不愧於屋漏光
實有焉
朱觀使壽昌生數歲父守雍出其母劉氏嫁民間母子
不相知者五十年壽昌行四方求之不已飲食罕御
酒肉與人言輒流涕以浮屠法灼臂燒頂刺血寫佛
書冀遂其志熙寧初棄官入秦與家人訣誓不見母
不得還行次同州得焉劉氏時年七十餘矣雍守錢
眀逸以事聞詔壽昌還就官繇是天下皆知其孝壽
昌再為郡守至是以母故通判河中府迎其同母弟
妹以歸居數歲母卒涕泣幾喪眀有白烏集墓上拊
其弟妹益篤為買田居之其於宗族尤盡恩意嫁兄
弟之孤女二人葬其不能葬者十餘喪盖其天性如
此
張正議問初與种世衡善及持父喪世衡遺以汝州田
十頃辭弗受使者在塗而世衡卒乃以還其子古古
用父命亦不受凡蕪廢者三十年元豐中郡守劉斐
請以田給州學朝廷以還种氏
陳教授烈性介僻篤於孝友年十四繼失怙恃水漿不
入口者五日自壯迨老享奉如事生禮寢興晦朔未
嘗輟甫冠力學不羣平居端嚴終日不言雖童僕如
對大賓里有冠昏喪祭請而後行從學者數百人父
兄有善訓其子弟者必舉烈言行以示之鄉里饋遺
絲毫無所受歲收偶有餘推以濟貧乏
馮文簡公京登第時張堯佐倚外戚欲妻以女使卒擁
入其家頃之中人以酒殽至且示以奩具甚厚京固
辭曰老母已議王氏終弗就
彭待制汝礪與人寡合然有志於善為御史嘗論吕嘉
問及治嘉問獄不肯阿執政意坐奪一官平時與蔡
確異趣使外十年確被貶又為之力辨人以此賢之
居家孝友事寡嫂謹甚兄無子為立後官之又官其
弟汝方而後及其子少時師事桐廬倪天隱及官保
信迎天隱置于學執弟子禮事之天隱死無子為并
其母葬之又葬其妻且割俸資其女同年進士宋渙
未官而死經理其後甚至
文忠烈公彦博在樞府尼惠普以妖妄就逮有司奏縉
紳所與簡牘一時公卿多有之獨彦博無有神宗問
其故對曰臣但不知爾如知之亦當有書時人美其
分謗
趙郡王世開事繼母三十年如一日撫孤姪如己子執
母喪哀毁一夕髮半白捐金帛以賙族人之貧及不
能葬者(已上出哲宗朝名臣傳)
王御史回召為睦親廣親宅講書鄒浩貶新州人莫敢
顧回獨為之治裝且慰安其母邏者以聞追詣詔獄
人為回懼回處之晏然獄具削籍遣還其鄉回即日
徒步出城行數十里其子追及之問以家事不荅
范開府純仁性夷易寬簡嘗曰吾平生好學得之忠恕
二字而已歴事四世無間言自為布衣至宰相廉儉
如一所得俸賜皆以廣義莊前後任子恩多先疎族
殁之日幼子五孫猶未官
蘇司空頌天性仁厚宇量閎遠喜愠不形於色資質端
靖雖燕居必正衣冠危坐家人莫見惰容
王資政存性寬厚儀狀偉然平居恂恂不為詭激之行
至有所守確不可奪司馬光嘗曰並馳萬馬中能駐
足者王存乎少事潁川陳浚浚死無子存貴求得其
弟之子官之且䘏其家終身嘗悼近世學士貴為公
卿而祭祀其先但循庶人之制及歸老築居首營家
廟存惟一兄蚤世事寡嫂甚謹拊其子如己出
曾閣學孝廣為人嚴重不妄取與平居必正容色大書
修謹二字銘諸座右
任提宫伯雨性剛鯁持論勁正䆳於經術文力雄健蜀
人師仰之為諫官僅半歲所上一百八疏皆係天下
治體
陳觀使瓘篤學有識志不苟合居父母喪廬墓鄉曲重
之初蔡卞知其才待遇加禮瓘不肯附麗瓘恬於進
取雖諸公交薦往往退避迨居言路所疏姦惡雖所
舉不避也
蘇朝散元老外和柔中實勁厲中官梁師成欲見之先
使人求其文元老拒弗與為考功也郊恩當任子以
季弟元凱早亡乞奏補其仲弟元亮使收養其孤朝
廷從之
黃直閣葆光天資剛正尚氣節善論事會文切理不為
横議所移方蔡京權勢震赫臺諫不敢言獨出力排
之時議推重(已上出徽宗朝名臣傳)
司馬尚書朴累調晉寧軍士曹軍通判不法轉運使王
似諷朴伺其過朴不可曰守貳為長官使下吏得陷
之不唯亂常人且不食吾餘矣死不敢奉教似賢而
薦之
譚端眀世勣為祕書省正字蔡京得政久其子攸提舉
修書館中諂事者皆越次陞擢世勣坐直舍繙書竟
日泊如也宦者梁師成貴幸好招延文士立能致人
通顯其黨有與世勣鄰居者數致師成意世勣謝絶
之更六年不遷(並出欽宗朝名臣傳)
仕學規範卷五
