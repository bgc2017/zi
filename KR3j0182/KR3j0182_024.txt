仕學規範卷二十四宋張鎡撰
涖官
先君嘗言仕宦不可以苟進惟委之以命則泰然李郎
改轉著作佐郎知齊州景城縣鄉人賈殿丞壽為審
刑院詳議官著令三年滿日自舉官為代吾與賈相
知最密約賈候李郎替歸薦以為代賈諾之俯拾無
疑矣既而李替歸居京半年餘待賈削指日奏上去
滿兩日一貴人召賈令舉其子為代師益初豋第授
并州推官有數達官先在并許與師益為地未赴任
為堂除者所衝改注鎮戎軍判官鎮戎僻遠與并大
不相侔去日極甚不樂到日和糴斛㪷該賞格未一
考改京官知京兆府咸陽縣若果去并州不知能改
官否汝輩在仕宦常以此二事較之不得苟進惟公
勤待命則無悔吝
先君言大理丞張谷為雷夏宰公廉勤幹民實頼之時
有尉宣從吉者流外人稍有不廉之跡提刑楊孜過
邑求從吉之罪于谷谷曰不知楊怒責谷曰為令長
容佐官作過罪必同情谷曰邑事無大小皆決于某
不聞從吉敢屈法于民某今日由同官得罪于監司
豈敢自辯蓋未嘗伺察同官之所為以備監司之問
已而楊意稍解汝輩在仕宦於同官常如谷之處心
不患禄位之不永子孫之不盛(並出杜氏談錄)
王侍郎古說元憲宋公以言者斥其非才罷樞相守洛
有一舉人行槖中有不稅之物公問何緣而發吏言
因其僕告公曰舉人應舉孰無所貿之物然其情未
可深罪若奴告主此風豈可長也寮屬白以犯人乃
言官之子也為其父嘗有章及元憲意欲激其報耳
公曰弗可送稅乃治其奴罪而遣之衆咸服其有德
(出塵史)
孫莘老知福州時民有欠市易錢繫獄甚衆有富人出
錢五百萬葺佛殿請于莘老莘老徐曰汝輩所以施
錢者何也衆曰願得福爾莘老曰佛殿未甚壞佛又
無露坐者孰若以錢為獄囚償官逋使數百人釋枷
鏁之苦其得福豈不多乎富人不得已諾之即日輸
錢囹圄遂空
杜祁公為人清約平生非賓客不食羊肉時朝多恩賜
請求無不從祁公尤抑僥倖所請即封還其有私謁
上曰朕無不可但這白鬚老子不肯(並出孫氏談圃)
迂叟曰寬而疾惡嚴而原情政之善者也(出涑水迃書)
馬大年云僕見元城先生後三日僕獻書求教先生再
讀之似有喜色且以言見謝僕因問立身仕宦之道
先生問余家屬畢曰賢俸禄薄當量入以為出僕復
問請益先生曰漢書云吏道以法令為師有暇可看
條貫又曰不獨可以治人亦可以保身僕歸檢漢書
前語出薛宣傳先生之意以僕初出場屋行已或犯
法且為吏所欺故有此言(出元城語錄)
公曰今人咸言事已如此不可復理某以為甚易耳孟
子云夫天未欲平治天下也如欲平治天下當今之
世捨我其誰哉非敢輕蔑天下之士自以實見天下
有可為之理爾請言一事某少時在開寳寺習省課
潞公為樞相一日以先人監牧司申一事頗違當時
朝廷之意召某問之某以實對已而問近有所聞否
某言昨有人相訪云王介甫求去甚堅恐相公代其
任潞公曰安得有此譬如立大厦其匠擅其工斤斧
紛紛然其大木截之令小小者復碎之曾未就緒輙
要主人辭去舊屋既毁新材又壞後之人如何其可
為也余時甚少氣頗銳應之曰某雖晚進以理觀之
似未然潞公愕然曰何故某曰今日新政不知果順
人之所欲為人之利乎若不然相公當之去所害興
所利反掌之間耳潞公默然他日見先人云嘗請令
郎相見其論甚堅正也(出元城談錄)
胡珵問曰筮仕之初遽領推勘不知治獄要道何如公
曰在常注意而一事不可放過某有同年宋若谷初
在洛州同官留意獄訟當時遂以治獄有聲監司交
薦其後官至中散大夫嘗曰獄貴初情每有繫獄者
一行若干人即時分牢異處親往遍問私置一簿子
隨所通語畢記之因以手指畫膝上教珵曰題云某
日送到某人某事若干人列各人姓名其後行間相
去可三寸許以初問訊所得語列疏姓名左方其後
結正無能出初語者蓋人乍入狴犴既倉卒又異處
不能相謀此時可以得其情耳獄貴初情此要道也
(出南都道護錄)
諫議大夫張師德謁向文簡公敏中曰師德兩詣王相
公皆不得見恐為人輕毁望公從容明之一日方議
知制誥王文正公旦曰可惜張師德向曰何謂公曰
累於上前說師德名家子有士行不意兩及吾門矣
狀元及第榮進素定但當靖以待之耳若奔競而得
使無階而進者當如何也向方以師德之意啓之公
曰某處安得有人敢輕毁但師德後進待我淺也向
公之稱師德適有闕望公弗遺公曰第緩之使師德
知聊以戒貪進激薄俗也
東封車駕在道夜有堂吏被酒忿爭皆蒼皇入白公卧
不答既入對上出臣僚奏狀千乘萬騎在外可斬首
以令衆公曰此止小人一時醉毆若斬之是禁人飲
酒令飲酒者皆懼車駕在外人情焉得安已捕歸京
府繫治後府以此申覆公曰若輕斷亦恐縱人今霈
大赦可原之矣止減死一等
中書有事關送密院事礙詔格寇萊公在樞府馳以聞
上曰中書行事如此施之四方得非不便公見之拜
於上前曰此實中書之失堂吏皆遭罰責密院吏皇
恐白寇公曰中書密院日有相干自來止是逐房改
易不期奏白而使宰相謝罪不踰月密院有事送中
書亦違舊詔堂吏得之欣然而呈公公曰却送與密
院密院吏出白寇公寇公大慙翌日見公曰王同年
甚得許大度量公不答
公言慶歴中與希文彦博同在兩府上前爭事議論各
别然下殿來不失和氣如未嘗爭也當時三人相善
正如推車子蓋其心主於車可行而已不為己也
公言國家事鎮之則静但敢者少耳
公在政府時極有難處事嘗言天下事無有盡如意須
索包捴不然不可一日處矣
公言往時同列二三公不相下語嘗至相擊待其氣定
每為平之以理使歸于是雖喜勝者亦自然不爭也
公言某待罪中書時事有當然者不當然者必堅立不
動反復論列須正而後退不敢便取次放過
錢明逸久在禁林不滿意出為秦州居常怏怏不事事
公聞之語人曰雖不足意獨不思所部有萬千生靈
耶(已上出名賢遺範錄)
仕學規範卷二十四
