喻林卷九明徐元太撰
人事門(七)
所重
子貢欲去告朔之餼羊子曰賜也爾愛其羊我愛其禮
(論語八佾)
魏&KR3331;謂建信君曰人有置係蹯者而得虎虎怒决蹯而
去虎之情非不愛其蹯也然而不以環寸之蹯害七尺
之軀者權也今有國非直七尺軀也而君之身於王非
環寸之蹯也願公之熟圖之也(戰國策趙孝成王)
權曰昔惠施尊齊為王客難之曰公之學去尊今王齊
何其倒也惠子曰有人於此欲擊其愛子之頭而石可
以代之子頭所重而䂖所輕也以輕代重何為不可乎
方有事於西北江表元元恃主為命非我愛子邪彼所求
者於我瓦䂖耳孤何惜焉(吳志孫權傳註)
故毒之在體必割其緩處(宋書周朗傳)
人君無以三寳借人借人則君失其威文王曰敢問三
寶太公曰大農大工大商謂之三寶農一其鄉則穀足
工一其鄉則噐足商一其鄉則貨足(太公六韜六守)
故明主之務務在行道不顧小物燕爵之集道行不顧
(管子形勢解)
民愚則智可以王世智則力可以王民愚則力有餘而
智不足世智則巧有餘而力不足(商子開塞)
身以積精為德家以資財爲德鄉國天下皆以民為德
(韓非子解老)
或問周寶九鼎寶乎曰器寶也器寶待人而後寶(揚子寡見)
(篇)
或問星有甘䂖何如曰在德不在星德隆則晷星星隆
則晷德也(揚子五百篇)
衣裳服者不坐於塵塗愛也衣裳愛焉而不愛其容止
外矣容止愛焉而不愛其言行末矣言行愛焉而不愛
其明淺矣故君子本神為貴(申鑒雜言下)
蘋蘩藴藻非豐肴之匹潢汙行潦非重酎之對薦之宗
廟感靈降祉是知神饗德之與信不以所養為主猶九
土述職各貢方物以效誠耳(嵇中散集荅難養生論)
道存則器不亡道亡則器不存(揚子法言註寡見篇)
愛赤子不慢其保經險者不慢其御(意林慎子)
嚮之取也於囿中勇力之取也今之取也於澤宫揖譲
之取也是選士於澤不射侯也但試武而已(玉海禮儀射)
我道有三寶以卑取尊以儉取廣以退取先(道德經四子集解)
夫言車者以衆材合成乃名車也君以衆人共載乃成
君也然無材車何以為有無人君何以為高故愛車者
當須重材寶元者當須守人也(道德經註疏卷五)
慈念蒼生拔苦與樂此道寶也少欲知足守分不貪此
經寶也謙撝柔弱先物後已退身度人此師寶也(道德經註)
(疏卷七)
譬如慈母長養惠子抱不離膝常以守護不與他人共
相鬭争(海空智藏經供獻品)
譬如長者其家失火長者見已從舍而出諸子在後未
脱火難長者爾時定知火害為諸子故旋還救護不見
其難(元陽妙經卷六)
譬如瞎人唯餘一目護持此目畏有損傷(大乘妙林經)
譬如商人以車重載種種財寶遠趍大城若時其車運
轉漸漸前進爾時轂輞軸等漸漸鈋銳如是展轉得入
大城車遂一時衆分散壞所為既辦主無顧惜(波羅蜜多經卷)
(五百八十)
如愛一子常將護之不令寒温饑渴之苦非為蚊䖟蚤
蝨所齧也(修行道地經曉了食品)
譬如有人以草易毳服毒愈病(本緣經月光王品)
若人生百歲不見水老鶴不如生一日得見水老鸖若
人生百歲不解生滅法不如生一日得解生滅法(阿育王傳)
(三)
如阿伽陀藥樹葉而裹之取藥塗毒竟樹葉還棄之(百喻)
(經卷下)
譬如野干在林樹間依隨獅子及諸虎豹求其殘肉以
自存活時間空乏夜半踰城深入人舍求肉不得屏處
睡息不覺夜竟惶怖無計走則慮不自免住則懼畏死
痛便自定心詐死在地衆人來見有一人言我須野干
耳即便截取野干自念截耳雖痛但令身在次有一人
言我須野干尾便復截去野干復念截尾雖痛猶是小
事次有一人言我須野干牙野干心念取者轉多儻取
我頭則無活路即從地起奮其智力絶踊門開徑得自
濟(大智度論卷十四)
譬如失火以瓶水救之唯存滅火而不惜瓶(大智度論卷十五)
譬如空地有樹名舍摩梨柧枝廣大衆鳥集宿一鴿後
至住一枝上其枝及枛即時壓折澤神問樹神大鳥鵰
鷲皆能任持何至小鳥便不自勝樹神荅言此鳥從我
怨家尼俱盧樹上來食彼樹菓來棲我上必當放糞子
墮地者惡樹復生為害必大以是故於此一鴿大壞憂
畏寧捨一枝所全者大(大智度論卷二十七)
轉輪聖王少一不滿千子雖有大力諸天世人所不貴
重有真轉輪聖王種處在胎中初受七日便為諸天所
貴重所以者何九百九十九人不能嗣轉輪聖王種令
世人得二世樂是雖在胎必能紹胄聖王是故恭敬(大智)
(度論卷二十八)
又如人無命根則餘根皆滅有命根故餘根有用(大智度論)
(卷二十九)
譬如合散雖衆藥各各有力石勢大故名為石散又如
大軍摧敵雖各各有力主將力大故主得名字(大智度論卷六)
(十二)
譬如欲過嶮道應當敬重頂戴導師又如良醫雖賤為
貴者所重(大智度論卷八十七)
譬如慈母愛子雖為子受勤苦不淨不以為惡(大智度論卷九)
(十九)
譬如賈客主欲遠出他國雖以財寶囑累於子大價妙
寶偏獨慇懃以其子未識妙寶價重故餘人以估客主
是識寶價人而慇懃囑累必知其貴若聞其子讃說寶
價則不信之(大智度論卷一百)
夫辨竒貨者採驪珠不忌九洄之深求華璞者追藍琰
無憚三襲之險貴其寶也慕至道者窺其戶牖輕勢利
於鴻毛入其隩隅忽榮位於脱屣重其真也(辨正論卷六)
爲護一家寧捨一人為護一村寧捨一家為護一國寧
捨一村為護身命寧捨國財(法苑珠林卷九十二)
辯實
啟明長庚皆有助日之名而無實光也(鄭氏箋詩大東)
織女有織名爾駕則有西無東不如人織相反報成文
章(鄭氏箋詩大東)
牽牛不可用於牝服之箱(鄭氏箋詩大東)
祭器有畢者所以助載鼎實今天畢則施於行列而已
(鄭氏箋詩大東)
哀公問於孔子曰寡人聞東益不祥信有之乎孔子曰
夫損人自益身之不祥棄老取幼家之不祥擇賢而任
不肖國之不祥老者不教幼者不學俗之不祥聖人伏
匿愚者擅權天下不祥不祥有五東益不與焉(孔子家語正論)
獸行於地隂之物也禽飛戾天陽之物也(三墳山墳)
夫亂人者若芎藭之與藁本蛇床之與蘪蕪許慎云此
四者藥草臭味之相似而治病則不同力(爾雅釋草疏)
徒稱無量之壽孰見期頥之叟咨嗟金剛之固安覿不
朽之質(宋書夷蠻天竺傳)
仰手似乞俯手似奪捧手似謝擬手似訴拱臂似自首
攘臂似格鬭(晉書刑法志)
珉似玉而非玉鷄類鳳而非鳳物誠有之人故宜爾(梁書)
(范縝傳)
譬諸木犬猶被泥龍循名督實事歸烏有(北齊書文宣帝紀)
臣聞彫獸畫龍徒有風雲之勢金舟玉馬終無水陸之
功(北齊書文苑李廣傳)
今國子雖有學宫之名無教授之實何異兔絲䴏麥南
箕北斗哉(北齊書邢邵傳)
殘固之謂寇毁則之謂賊夫穿垣竇發扃鑰其盜之細
也夫(子華子北宫子仕)
昔宋有丁氏家故無井而出溉汲焉常一日而一人居外
懲其如是也鳩工而穿井於庭家相與語曰今吾之穿
井得一人矣有聞而傳之者曰丁氏穿井而得一人也
國人更相道之語徹於宋君宋君召其人而質之丁氏
對曰自臣穿井家獲一人之力非得一人於井也是故
黃帝之鑄神鼎是井中人之譬也知者正之是宋君召
其人而質之譬也(子華子陽城胥渠問)
則是有譽義之名而不察其實也此譬猶盲者之與人
同命白黑之名而不能分其物也則豈謂有别哉(墨子非攻)
(下)
今瞽曰鉅者白也黔者墨也雖明目者無以易之兼白
墨使瞽取焉不能知也故我曰瞽不知白墨者非以其
名也以其取也今天下之君子之名仁也雖禹湯無以
易之兼仁與不仁而使天下之君子取焉不能知也故我
曰天下之君子不知仁者非以其名也亦以其取也(墨子)
(貴義)
馬者所以命形也白者所以命色也命色者非命形也
(公孫龍子白馬論)
如求白馬於廏中無有而有驪色之馬然不可以應有
白馬也不可以應有白馬則所求之馬亾矣(公孫龍公蹟府)
故從山上望牛者若羊而求羊者不下牽也遠蔽其大
也從山下而望木者十仞之木若著而求著者不上折
也高蔽其長也(荀子解蔽)
客有爲周君畫筴者三年而成君觀之與髹筴者同狀
周君大怒畫筴者曰築十仞之墻鑿八尺之牖而以日
始出時加之其上而觀周君爲之望見其狀盡成龍蛇
禽獸車馬萬物之狀備具周君大悦此畫筴之功非不
微難也然其用與素髹筴同(韓非子外儲說左上)
客有為齊王畫者齊王問曰畫孰最難者曰犬馬難孰
易者對曰鬼魅最易夫犬馬人之所知旦暮罄於前不
可類之故難鬼神無形者不罄於前故易之也(韓非子外儲說左上)
田伯鼎好士而存其君白公好士而亂荆其好士則同
其所以為則異公孫友自刖而尊百里竪刁自刖而諂
桓公其自刑則同其所以自刑之為則異慧子曰狂者
東走逐者亦東走其東走則同其所以東走之為則異
故曰同事之人不可不審察也(韓非子說林)
磐石千里不可謂富象人百萬不可謂強石非不大數
非不衆也而不可謂富強者磐不生粟象人不可使距
敵也今商官技藝之士亦不墾而食是地不墾與磐石
一貫也儒俠毋軍勞顯而榮者則民不使與象人同事
也夫禍知磐石象人而不知禍商官儒俠為不墾之地
不使之民不知事類者也(韓非子顯學)
人之目以照見之也以瞑則與不見同其所以為照所
以為瞑異(吕氏春秋知接)
問瞽師曰白素何如曰縞然曰黑何如曰黮然援白黑
而示之則不處焉人之視白黑以目言白黑以口瞽師
有以言白黑無以知白黑故言白黑與人同其别白黑
與人異(淮南子主術訓)
狂者東走逐者亦東走東走則同所以東走則異溺者
入水拯之者亦入水入水則同所以入水者則異故聖
人同死生愚人亦同死生聖人之同死生通於分理愚
人之同死生不知利害所在(淮南子說山訓)
徐偃王以仁義亾國國亾者非必仁義比干以忠靡其
體被誅者非必忠也故寒顫懼者亦顫此同名而異實(淮南)
(子說山訓)
或謂冢或謂隴或謂笠或謂簦頭虱不空木之瑟名同
異實也(淮南子說林訓)
湯放其主而有榮名崔杼弑其君而被大謗所以為之
則同其所以爲之則異(淮南子說林訓)
通人則不然服劍者期於銛利而不期於墨陽莫邪乘
馬者期於千里而不期於驊騮綠耳鼓琴者期於鳴廉
修營而不期於濫脇號鍾誦詩書者期於通道略物而
不期於洪範商頌聖人見是非若白黑之於目辨清濁
之於耳聽衆人則不然中無主以受之譬則遺腹子之
上隴以禮哭泣之而無所歸心(淮南子修務訓)
欲審曲直莫如引繩欲審是非莫如引名名之審於是
非也猶繩之審於曲直也(春秋繁露深察名號)
人有聞諸侯之君射貍首之樂者於是自斷貍首縣而
射之曰安在於樂也此聞其名而不知其實者也(春秋繁露)
(楚莊王)
單快曰國有五寒而冰凍不與焉一曰政外二曰女厲
三曰謀泄四曰不敬卿士而國家敗五曰不能治内而
務外(說苑敬慎)
晉平公閒居師曠侍坐平公曰子生無目联甚矣子之
墨墨也師曠對曰天下有五墨墨而臣不得與一焉平
公曰何謂也師曠曰羣臣行賂以采名譽百姓侵冤無
所告訴而君不悟此一墨墨也忠臣不用用臣不忠下
才處高不肖臨賢而君不悟此二墨墨也姦臣欺詐空
虛府庫以其少才覆塞其惡賢人逐姦邪貴而君不悟
此三墨墨也國貧民罷上下不和而好財用兵嗜欲無
厭諂諛之人容容在旁而君不悟此四墨墨也至道不
明法令不行吏民不正百姓不安而君不悟此五墨墨
也國有五墨墨而不危者未之有也臣之墨墨小墨墨
耳何害乎國家哉(新序雜事一)
刻木象形聞言不信(焦氏易林晉之解)
孔子讀而儀秦行何如也曰甚矣鳳鳴而&KR0743;翰也(揚子淵騫)
古之得天下而帝者其謀於草莽之初猶盗也及其得
郡拔一邑傾一城秋毫無所攘美女無所淫從善而納
策順如崩石疾如決流然後知其為帝王之器也(天禄閣外)
(史蟾臺)
以汙穢之德隨潔白之蹤里諺所謂懸牛頭而賣馬脯
此理之謂也(吕氏春秋審分解)
鏌鎁良劍也取其能斷無取於名也(吕氏春秋察今解)
從平地望泰山之巔鶴如烏烏如爵者&KR2734;山高遠物之
小大失其實(王充論衡說日篇)
飯黍粱者饜飡糟糠者飽雖俱曰食為腴不同儒生文
吏學俱稱習其於朝廷有益不鈞(王充論衡量知篇)
有馬於此足行千里終不名驥者與驥毛色異也有人
於此文偶仲舒論次君山終不同於二子者姓名殊也
故馬效千里不必驥騄人期賢知不必孔墨(王充論衡案書篇)
馬有千里不必騏驎之駒鳥有仁聖不必鳳凰之鶵(王充)
(論衡講瑞篇)
名者所以名實也實立而名從之非名立而實從之
也故長形立而名之曰長短形立而名之曰短非長短
之名先立而長短之形從之也(徐幹中論考偽)
假空名以求實者亦如執遺契以求富也(張湛註列說符)
多力何必孟賁烏獲逸容豈唯鄭旦毛嬙飊迅非徒驊
驑驌騻立斷未獨沉閭干將是以能立素王之業者不
必東魯之丘能治掩枯之仁者不必西鄰之昌(抱朴子外篇博)
(喻)
貴遠而賤近者常人之用情也信耳而疑目者古今之所
患也是以秦王歎息於韓非之書而想其為人漢武慷
慨於相如之文而恨不同世及既得之終不能拔或納
讒而誅之或放乎冗散此盖葉公之好僞形見真龍而
失色也(抱朴子外篇廣譬)
周人玉璞其實死鼠楚之鳳凰乃是山鷄愚谷智叟而
象頑稱黃公美女乃得醜名魯人縫掖實非儒行東郭
吹竽而不知音(劉子審名)
隱者在山樵者亦在山在山則同所以在山則異(李善註文)
(選謝靈運田南詩)
維此魚目唐突璵璠(文選任昉到大司馬記室牋)
頗有蕪菁唐突人參也(文選任彦升到記室牋註)
物固亦有似之而非者玉之未理者為璞死鼠未屠者
亦為璞月之旦為朔車之輈亦謂之朔名齊實異所宜
辨也(西京雜記)
樹上懸瓠非木實也背上被裘非脊毛也此似而非(意林)
(物理論)
亦猶筌雖得魚筌非魚也蹄雖得兔蹄非兔也(藝文類聚方術)
(部卜筮論)
馬之駿者名曰騏驥犬之駿者名曰韓盧犬之有韓盧
馬之有騏驥猶人之聖也名號等設騏驥與韓盧並
是寧能頭尾相當八脚如一無有先後之覺矣(太平御覽獸部)
(馬五)
臣聞鴈門不見壘鴈為門金城郡不見積金為郡臣雖
居日南未嘗向北看日(太平御覽天部四日下)
天子之珤萬金諸侯之珤千金大夫之珤百金士之珤
五十金庶人之珤十金(穆天子傳)
譬如空谷因聲有響愚人聞之謂是實聲有智之人解
無定實但有聲音誑於耳根(海空智藏經問病品)
譬如山谷響聲愚癡之人謂之實聲達解之人知其非
真(元陽妙經卷七)
如人執鏡自見面像愚癡之人謂爲真面智者了達知
其非真(元陽妙經卷七)
猶如小兒於炎夏月見熱時盛謂之為水有慧之人於
此熱炎終不生於實水之想(元陽妙經卷八)
如幻如陽焰如夢如水月如響如空花如像如光影如
變化事如尋香城雖皆無實而現似有離(波羅蜜多經卷一)
如轉輪王若無七寶不得名為轉輪聖王要具七寶乃
得名為轉輪聖王(波羅蜜多經卷三百五十一)
譬如丈夫男根成就有根缺者自稱丈夫彼有虚言而
無實義(波羅蜜多經卷五百八十三)
如善射師箭不中的應知彼類非善射師(波羅蜜多經卷五百八十)
(六)
如雪山王具山王德餘山不具若具德者得山王名若
不具德不立王號(波羅蜜多經卷五百八十六)
如工幻師於四衢道幻作大王及四種軍勇健難敵此
中幻王不作是念我今具有四種勇軍勢力難敵四種
幻軍不作是念我等一切皆屬大王隨王意轉何以故
此中一切若王若軍皆非實有(波羅蜜多經五百八十七)
譬如凡人輙升王座其人即得名為王不(波羅蜜多經五百九十二)
一切世間善治僞珠不能令成瑠璃寶珠(大寶積經卷一百一十二)
如人無子而說有子某時當生空有此言云何可信何
以故不真實故(文殊師利問經卷下)
譬如有人立梯空地餘人問言立梯何爲答曰我欲上
堂又問堂何所在東西南北耶答曰不知此人立梯欲
上堂者豈非虛妄耶(長阿含經卷十六)
如山河草木土地人民州郡城邑名之為國巷里市陌
廬館宫殿名之為都梁柱椽棟瓦竹壁石名之為殿(大智)
(度論卷三十六)
譬如種種好藥不能破病不名為藥趣得土泥等能差
病者是名為藥(大智度論卷三十九)
譬如井深綆短不及便言失井井實不失(大智度論卷五十七)
人心以聲為實以響為虛影以面鏡為實像為虚燄以
風塵日光為實水為虚幻以祝術為實祝術所作為虚
(大智度論卷六十五)
如象有䨇牙垂一鼻頭有三隆耳如箕脊如彎弓腹大
而垂尾端有毛四脚麁圓是為象相若離是相更無有
象可以相相如馬竪耳垂鬉四脚同蹄尾通有毛若離
是相更無有馬可以相相(十二門論守六)
蛩非驉也驉非蛩也今滅蛩蛩而駏驉不死斬駏驉而
蛩蛩不亾(弘明集九)
夫蘭庭鮑肆日久愛其先狎楊文敦洽寵積緣其曲情
是以鹿馬殊形秦人一其貌麟&KR0874;異質魯俗迷其容吠
聲之儔頓至於此(辨正論卷八)
尚實
且華而不實怨之所聚也(左傳文公五年)
應矦曰鄭人謂玉未理者璞周人謂鼠未腊者朴周人
懷朴過鄭賈曰欲買朴乎鄭賈曰欲之出其朴乃鼠也
因謝不取今平原君自以賢顯名於天下然降其主父
沙丘而臣之天下之王尚欲尊之是天下之王不如鄭
賈之智眩於名不知其實也(戰國策秦昭襄王)
傳聞不如親見視景不如察形(後漢書馬援傳)
夭夭園桃無子空長虛美難假偏輪不行(宋書樂三志)
真龍將下誰好有名濫吹先逃何須别聽(隋書崔廓隱逸傳)
宋人有游於道得人遺契者歸而藏之密數其齒告鄰
人曰吾富可待矣(列子說符)
人主於說也皆如燕王學道也而長說者皆如鄭人爭
年也是以言有纖察微難而非務也故李惠宋墨皆畫
策也論有深閎大非用也故畏震瞻車狀皆鬼魅也言
而拂難堅硧非功也故務卞鮑介墨翟皆堅瓠也且虞
慶拙匠也而屋壞范且窮工而弓折是故求其誠者非
歸餉也不可(韓非子外儲說左上)
今巫祝之祝人曰使若千秋萬歲千秋萬歲之聲聒耳
而一日之壽無徵於人此人所以簡巫祝也今世儒者
之說人主不言今之所以治而皆道上古之傳譽先王
之成功曰聽吾言則可以霸王此說者之巫祝有度之
主不受也(韓非子顯學)
琬琰之玉在洿泥之中雖廉者弗釋弊箄甑瓾在&KR0008;茵
之上雖貪者不摶美之所至雖汚辱世不能賤惡之所
在雖高隆世不能貴(淮南子說山訓)
象肉之味不知於口鬼神之貌不著於目捕景之說不
形於心(淮南子說林訓)
嚼而無味者弗能内於㗋視而無形者不能思於心(淮南)
(子說林訓)
說西施之美無益於容道堯舜之德無益於治(鹽鐡論遵道)
響像无形骨體不成(焦氏易林暌之旅)
夫說梁飰食肉有好於面目而不若糲粢藜蒸之可食
於口也圖西施毛嬙可說於心而不若醜妻陋妾之可
御於前也虛張高譽彊蔽疵瑕以相誑耀有快於耳而
不若忠選實行可任於官也(潛夫論實貢)
子欲以忠信為笈仁義為贐則弟子之從子也安能食
子之忠信飲子之仁義而免其饑餓耶(天禄閣外史辭受)
所謂土柈瓦胾無救朝饑者也(抱朴子外篇用刑)
何異乎畫敖倉以救饑仰天漢以解渴說崑山之多玉
不能賑原憲之貧觀藥藏之簿領不能治危急之疾墨
子刻木鷄以厲天不如三寸之車鎋管青鑄騏驥於金
象不如駑馬之周用言高秋天而不可施者丘不與易
也(抱朴子外篇應嘲)
霜雪巖巖苫盖不可以代裘室如懸磬草木不可以當
糧(劉子貴農)
以穀帛爲珍寶比珠玉如糞土何者珠玉止於虚玩而
穀帛有實用也(劉子貴農)
假使天下瓦礫盡化爲和璞砂石皆變爲隋珠如值水
旱之歲瓊粒之年則璧不可以禦寒珠不可以充饑也
雖有奪日之鑑代月之光歸於無用也何異畫為西施
美而不可悦刻作桃李似而不可食也(劉子貴農)
畫繒刻木以爲龍而求致雨則不可得也(掦子法言註先知篇)
爲事非虛立功須實故三章設而漢隆玄言流而晉滅
(李善註文選陸士衡演連珠)
周孔以禮樂訓世故其迹可尋倪惠以堅白爲辭故其
辨難繼是以唐虞遠而淳風流存蘇張近而解環易絶
也(李善註文選陸士衡演連珠)
美女之影不惑荒婬之人高山之陰不止不進之馬虛
實之騐在兹也(李善註文選陸士衡演連珠)
春華雖美期於秋實冰璧雖澤期於見日(藝文類聚后妃部后妃箴)
如攀珠樹徒仰照車之輝若踐玉田不知照廡之價(藝文)
(類聚職官部太子詹事表)
選舉莫取有名如畫地作䴵不可噉也(藝文類聚職官部中書侍郎)
盈尺徑寸易取琢磨南箕北斗難爲簸挹何則良工質
美在器成珍假名責實涉求必殆(藝文類聚職官部尹表)
劍鏤七星非有司天之用縑圖五嶽寧識崇朝之雲是
知策彼泥龍不能令其逐日乘斯流馬安可使其奔電
(藝文類聚職官部尹表)
繫風捕影涉求之路靡階玉馬金舟適遠之資無託(藝文)
(類聚職官部刺史表)
鏤冰雕脂不見大龍之象課虛叩寂寧聞駕辨之音(藝文)
(類聚職官部太守章)
觀於龍門有一魚奮鱗鼓鬐而登乎龍門而爲龍又一
術士凌波蹈流而不陷摇鈴行歌飄浪於龍門而終日
棲遲而不化符子曰彼同功而事異迹一而理二夫何
哉無乃魚以實應而人以僞求乎(藝文類聚鱗介部魚)
野馬不任騎兔絲不任織(藝文類聚草部鹿葱詩)
薄冰凝池非登廟之寶零露垂珠非綴冕之飾必將採
素璧於層山掇圓珠於重澗(事類賦地部冰註)
如影隨形雖有非實(五燈會元東土祖師達摩)
華要歸其實莖葉如木根(西昇經)
譬如鏡中影可見不可取言如響中應風聲豈可緒(西昇)
(經)
如水中月水動則動猶如畫像難成易壞(元陽妙經卷二)
譬如夏熱有人西行在於曠野復有一人從西而至問
前人曰我今熱渴如何處有清水樹蔭可見憂濟彼人
荅曰從此東行當有二路一左一右宜從右路漸次前
行有清泉池及凉蔭樹彼熱渴者雖聞如是泉及樹名
思惟往趣取除熱渴得清凉不不也彼至入池洗飲息
𣗳方離熱渴乃得清凉(波羅蜜多經卷五百六十七)
譬蜃樓切景知積氣以忘躋鸞鏡含姿悟唯空而輟攬
(波羅蜜多經卷五百七十六)
汝等不應猶如銅鈸空有其聲應順如來修行此法(大寶)
(積經卷二)
譬如貧窮賤人假富貴名稱此名不(大寶積經卷一百一十二)
譬如虚空中不生穀實也地種乃生穀實耳(佛遺日摩尼寶經推)
(六)
譬如有人在空閒地以泥瓦草木葺之成宇既而諦觀
一一物中無舍可得(大乘蜜嚴經卷中)
譬如善射人仰射於虛空箭勢不盡空尋復墜於地(菩薩)
(處胎經卷一)
如月樹葉影現於水野干飲之終竟無獲(中隂經卷下)
譬如空聚落川竭瓶無水非無彼諸器中虛故名空(鴦崛)
(摩羅經卷二)
譬如伎人王前作樂王許千錢後從王索王不與之王
語之言汝向作樂空樂我耳我與汝錢亦樂汝耳(百喻經卷)
(下)
如小兒求水中月鏡中像如是等願皆不可得可得願
者鑚木求火穿地得水(大智度論卷三十)
譬如人有一子喜在不淨中戲聚土爲穀以草木爲鳥
獸而生愛著人有奪者&KR0008;恚啼哭其父知已此子今雖
愛著此事易離耳小大自休何以故此物非真故(大智度論)
(卷九十二)
喻林卷九
