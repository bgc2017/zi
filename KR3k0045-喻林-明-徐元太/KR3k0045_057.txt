喻林卷五十七明徐元太撰
人事門(五十五)
忽大
養其一指而失其肩背而不知也則為狼疾人也(孟子告子)
(上)
不能三年之喪而緦小功之察放飯流歠而問無齒決
是之謂不知務(孟子盡心上)
諦毫末者不見天地之大審小音者不聞雷霆之聲(關尹)
(子九藥)
夫目察秋毫之末耳不聞雷霆之聲耳調玉石之聲目
不見太山之高何則小有所志而大有所忘也(淮南子俶真訓)
殺戎馬而求狐狸援兩鼈而失靈龜斷右臂而争一毛
折鏌邪而爭錐刀用智如此豈足高乎(淮南子說山訓)
畫者謹毛而失貌射者儀小而遺大(淮南子說林訓)
觴酒豆肉遷延相讓辭小取大雞廉狼吞(鹽鐵論褒賢)
夫小事者味甘而大道者醇淡近物者易驗而遠數者
難效非大明君子則不能兼通者也故皆惑於所甘而
不能至乎所淡眩於所易而不能反於所難(徐幹中論務本)
夫所知麥之善於菽稻之勝於稷由有效而識之假無
稻稷之域必以菽麥為珍養謂不可尚矣然則世人不
知上藥良於稻稷猶守菽麥之賢於蓬蒿而必天下之
無稻稷也(嵇中散集答難養生論)
避牛跡之淺嶮而墮百仞之不測違濡足之泥涇投鑢
冶而不覺乎(抱朴子外篇逸民)
澄視於秋毫者不見天文之煥炳肆心於細務者不覺
儒道之弘遠翫鮑者忘茞蕙迷大者不能及(抱朴子外篇崇教)
夫曲思於細者必忘其大銳精於近者必略於遠由心
不並駐則事不兼通小有所係大必所忘也故仰而貫
針望不見天俯而拾蝨視不見地天地至大而不見者
眸掩於針蝨故也(劉子觀量)
智伯庖人亡炙一篋而即知之韓魏將反而不能知邯
鄲子陽園亡一桃而即覺之其自亡也而不能知斯皆
銳情於小而忘大者也(劉子觀量)
今人主不思甘露零醴泉涌而患枇杷荔支之腐亦鄙
矣(藝文類聚果部枇杷)
修習蚊蚋行而不志龍象(鴦崛摩羅經卷二)
昔有父子二人緣事共行路賊卒起欲來剝之其兒耳
中有真金璫其父見賊卒發畏失耳璫即便以手挽之
耳不時決為耳璫故便斬兒頭須臾之間賊便棄去還
以兒頭著於肩上不可平復如是愚人為世間所笑(百喻)
(經卷下)
山中揭鳥尾有長毛毛有所著便不敢復去愛之恐拔
覆為獵者所得身為分散而為一毛故(三慧經藉八)
譬如犛牛護尾一毛著樹守樹而死不令毛斷(達摩多羅禪經)
(下榮八)
焉得閉目以觀天地塞耳而聽雷霆(辯正論卷五)
曷為存濡沫之小惠捨夫江海之大益(僧肇註維摩詰經菩薩品)
自多
以此視物猶如𦕈目自為能視不足為明也以此履踐
猶如跛足自為能履不足與之行也(周易正義履)
君臣並不自知俱曰我身大聖唯各自矜而賢愚無别
譬之於烏誰能知其雌雄者(毛詩正義正月)
彼童羊實無角而為有角自用妄為觝觸人以喻王后
本實無德而為有德自用横干政事(毛詩正義抑)
齊莊公朝指殖綽郭最曰是寡人之椎也州綽曰君以
為雄誰敢不雄然臣不敏平隂之役先二子鳴(左傳襄公二十)
(一年)
王好戰請以戰喻填然鼓之兵刃既接棄甲曳兵而走
或百步而後止或五十步而後止以五十步笑百步則
何如曰不可直不百步耳是亦走也(孟子梁惠王上)
往時遼東有豕生子白頭異而獻之行至河東見羣豕
皆白懷慚而還若以子之功論於朝廷則為遼東豕也
(後漢書朱浮列傳)
墨杘單至嘽咺憋懯四人相與游於世胥如志也窮年
不相知情自以智之深也巧佞愚直婩斫便辟四人相
與游於世胥如志也窮年而不相語術自以巧之微也
㺒㤉情露&KR1996;㥛凌誶四人相與游於世胥如志也窮年
不相曉悟自以才之得也眠娗諈諉勇敢怯疑四人相
與游於世胥如志也窮年不相讁發自以行無戾也多
偶自專乘權隻立四人相與游於世胥如志也窮年不
相顧眄自以時之適也此衆態也(列子力命)
塪井之鼃謂東海之鼈曰吾樂與吾跳梁乎井幹之上
入休乎缺甃之崖赴水則接掖持頥蹶泥則沒足滅跗
還虷蟹與科斗莫吾能若也(莊子秋水)
鄭人緩為儒使其弟墨儒墨相與辯其父助翟十年而
緩自殺其父夢之曰使而子為墨者予也闔胡嘗視其
良既為秋栢之實矣夫造物者之報人也不報其人而
報其人之天彼故使彼夫人以已為有以異於人以賤
其親齊人之井飲者相捽也故曰今之世皆緩也(莊子列御宼)
夫醜者自以為姣故不飾愚者自以為知故不學觀笑
在已而不自知不好用人自是之過也(鹽鐵論殊路)
莫視而自見莫賈而自貴(鹽鐵論訟賢)
言以荷葉為衣雖香好然浩浩蕩蕩而不可帶又易敗
也以諭懷王自以為有賢明之德猶以荷葉為衣(王逸註楚)
(辭九辨)
上聖兼策載馳猶懼不逮前而庸主緩步按轡而自以
為過之(抱朴子外篇君道)
但知私財不入公事夙辦便云我能治民不知誠已形
物執轡生組反風滅火化鴟為鳳之術也(顔氏家訓勉學)
德行未著而稱我能猶足不能行而賣躄藥望人信之
實為難矣(劉子辨施)
嫫母闚井自謂媚勝西施齊桓矜德自稱賢於堯舜若
子貢始事孔子一年自謂勝之二年以為同德三年方
知不及以子貢之才猶不識聖人之德望風相崇奚况
世人而能推已耶(劉子心隐)
穿井之人為已有造泉之功而捽飲者不知泉之天然
也(莊子音義列御宼)
各以所長相輕所短里語曰家有敝帚享之千金斯不
自見之患也(文選魏文帝典論論文)
馮夷不遇海若則不以已為小雲將不失於其鴻濛則
無以知其少由斯言之自是者不章自建者不立(廣文選阮)
(嗣宗莊論)
西施自窺於井不恃其美猶佐湯沐堯舜自窺於世不
恃其美猶湏寸德况中庸而拒諫嫫母自窺於井以為
媚於西施桀紂自窺於世以為賢於堯舜(太平御覽人事部美婦人)
莊子曰介鬭閭里有狗宋人之駑狗也其家命之為淖
逐狗不及而止止而望之自以為過矣(初學記獸部狗註)
薛談學謳於秦青未窮青之技而辭歸青餞於郊乃撫
節悲歌聲振林木響遏行雲乃謝求反(初學記樂部歌)
少學或心高易滿如牛跡如鼠手持物自謂已能多(大方)
(廣佛華嚴經讃卷十二)
譬如有鹽大如微塵此鹽自謂世間鹹者更無過我世
有智者而便取之投之於海唐失其身鹹何所在(大方等佗)
(羅尼經卷四)
昔有大長者子共諸商人入海採寳此長者子善誦入
海捉船方法若入海水漩洑洄流磯激之處當如是捉
如是正如是住語衆人言入海方法我悉知之衆人聞
已深信其語既至海中未經幾時船師遇病忽然便死
時長者子即便代處至洄洑駃流之中唱言當如是捉
如是正船槃廻旋轉不能前進至於寳所舉船商人沒
水而死(百喻經卷下)
舍利弗白佛言譬如貧家饑凍之人得大珍寶如湏彌
山寧歡喜不佛言甚善舍利弗言我到彼刹得聞彼佛
說阿惟越致深奥之事是以欣踊不能自勝佛言善哉
如汝所言佛語舍利弗譬如長者大迦羅越純以紫摩
金摩尼珠為寳内有掃除銅鐵鉛錫棄在於外糞壤之
中有貧匱者喜得持歸言我大得迦羅越寳寧是長者
珍妙寳非荅言非也佛語舍利弗汝所聞得如是貧者
(舊雜譬喻經)
有一梵志道士智博通達衆經備舉無事不貫貢高自
譽天下無比求敵而行無敢應者晝日執炬行城市中
人問之曰何以晝日執炬而行梵志荅曰世皆愚冥目
無所見是以執炬照之耳佛即化作一賢者居肆上坐
即呼梵志何為作此梵志荅曰以衆人冥晝夜不見明
故執炬火而照之耳賢者重問梵志經中有四明法為
知之不梵志慚愧棄炬乂手有不及心佛知其意即還
復身光明炳然晃照天地便持梵聲為梵志若多少有
聞自大以憍人是以盲執燭照彼不自明佛說偈已告
梵志曰冥中之甚無過於汝而晝執炬行入大國如卿
所知何如一塵(法句譬喻經一多聞品)
譬如春種秋穫自以力得何足自憍(大智度論卷十四)
指南為北自謂不惑以西為東自謂不矇以鵄梟而咲
鳳凰執螻蚓而調龜龍(弘明集牟子理惑論)
猶如羣猪中有一猪出羣已詣大糞聚此猪飽食𡱁已
還至猪羣中便自貢高我能得此好食諸猪不能得食
(法苑珠林卷九十)
不量
芄蘭刺霍叔也以童子僭成人之服比其不度德量力
而助武庚作亂(詩說邶)
語曰以筦闚天以蠡測海以莛撞鐘豈能通其條貫考
其文理發其聲音哉繇是觀之譬猶鼱鼩之襲狗孤豚
之咋虎至則靡耳何功之有(前漢書東方朔傳)
武嘉區區以一蕢障江河用沒其身(前漢書何武王嘉師丹傳贊)
此猶河濱之人捧土以塞孟津多見其不知量也(後漢書朱)
(浮列傳)
乃欲運螳螂之斧禦隆車之墜(後漢書袁紹列傳)
然儉以區區一掌而欲獨堙江河終嬰疾甚之亂(後漢書黨)
(錮列傳)
夫僬僥之步而企及夸父之蹤近才所以躓礙也要離
之羸而強赴扛鼎之勢秦人所以斷筋也(晉書葛洪傳)
既樹非梧桐而希鸞鳳降翼(晉書索襲傳)
何足以抗沸海之濤當燒山之熖(宋書沈攸之傳)
惟此魚目唐突璵璠(梁書任昉傳)
盖基薄牆高塗遙力躓傾蹷必然顛匐可俟(梁書王僧孺傳)
浩以蓬蒿之才荷棟梁之重(魏書高允傳)
繭犢引大車弱質任厚棟所謂愛之所以害之矣(魏書外戚)
(傳)
而欲以狗犢齒虎口也(魏書崔浩傳)
以彼曲師危卒望我軍鋒何異蛣蜣被甲蝍蛆舉尾(魏書)
(島夷蕭衍傳)
何異於蹄涔之魚冀拯江海(魏書慕容白曜傳)
豈冤禽之能塞海非愚叟之可移山(周書庾信傳)
怖甚真龍之降慚過白豕之歸(隋書王貞文學傳)
夸父不量力欲追日影逐之於隅谷之際渴欲得飲赴
飲河渭河渭不足將走北飲大澤未至道渴而死(列子湯問)
以君之力曾不能捐魁父之丘如太行王屋何(列子湯問)
汝不知夫螳螂乎怒其臂以當車轍不知其不勝任也
是其才之美者也(莊子人間世)
二三子有復於子墨子學射者子墨子曰不可夫知者
必量其力所能至而從事焉國士戰且扶人猶不可及
也今子非國士也豈能成學又成射哉(墨子公孟)
能小而事大辟之是猶力之少而任重也舍粹折無適
也身不肖而誣賢是猶傴身而好升高也指其頂者愈
衆(荀子儒效)
譬之是猶以塼塗而塞江海也以僬僥而戴太山也蹎
跌碎折不待頃矣(荀子正論)
以詐遇齊辟之猶以錐刀墮太山也非天下之愚人莫
敢試(荀子議兵)
乳狗之噬虎也伏雞之摶貍也恩之所加不量其力(淮南)
(子說林訓)
吾以是默口於小道塞耳於諸子久矣而子立尺表以
度人植寸指以測淵(孔叢子荅問)
今齊世庸士之人不好學問專以已之愚而負荷巨任
若無檝舳濟江海而遭大風漂沒於百仞之淵東流無
崖之川安得沮而止乎(鹽鐵論殊路)
鄰不我顧面望玉女身多癩疾誰肯媍者(焦氏易林師之小過)
家在海隅橈短流深(焦氏易林觀之明夷)
卵與石鬭麋碎無處(焦氏易林復之豫)
欲飛無翼鼎重折足(焦氏易林坎之頥)
上九童麋觸犀灰其首測曰童麋觸犀還自纍也(太玄經第)
(一童)
次五大爵集于宫庸小人庳(音婢)傒空測曰宫庸之爵不
可空得也(太玄經第二傒)
次八觸石決木維折角測曰觸石決木非所治也(太玄經第)
(六難)
次四卵破石毈(徒玩切)測曰卵破之毈小人難也(太玄經第六難)
子幹欲以坯土而塞濁涇以握石而補崩山其不戮也
幸矣(天祿閣外史去蜀)
夫以筯撞鐘以算擊鼔不能鳴者所用撞擊之者小也
(王充論衡感虚篇)
如泰山失火沃以一杯之水河決千里塞以一掊之土
能勝之乎非失五行之道小大多少不能相當也(王充論衡)
(譋時篇)
何異操圭爵以量滄海執毫釐而廻日月其可得乎(王子)
(年拾遺記燕昭王)
知其嘍嘍無所先入欲以弊藥必規昇騰者何異策蹇
驢而追迅風棹籃舟而濟大川乎(抱朴子内篇金丹)
猶斥鷃之揮短翅以凌陽矦之波猶鱦力駑質以涉昫
猿之峻非其所堪祗足速困(抱朴子内篇明本)
昔西施心痛而卧於道側姿顔妖麗蘭麝芬馥見者咸
美其容而念其疾莫不躊躇焉於是隣女慕之因偽疾
伏於路間形狀既醜加之酷臭行人皆憎其貌而惡其
氣莫不睨面掩鼻疾趨而過焉今世人無戴阮之自然
而效其倨慢亦是醜女闇於自量之類也(抱朴子外篇刺驕)
猶褰裳以越滄海企佇而躍九玄(抱朴子外篇廣譬)
猛獸不奮摶於度外鷹鷂不揮翮以妄擊若廟算既内
不揆德進取又外不量力猶輕羽之投洪罏飛雪之委
沸鑊朝菌之試干將羔犢之犯虣虎也(抱朴子外篇廣譬)
麋童犀角而相觝觸剛柔不等有勝有否也(太玄經第一童觧)
以短小之物欲測深大之域(莊子音義庚桑楚)
非醇粹之方壯謀踳駮於王義孰愈尋靡&KR0034;於中逵造
沐猴於棘刺(文選魏都賦)
排終身之積慘求數刻之暫歡譬由疾疢彌年而欲一
丸銷之其可得乎(文選劉琨答盧諶詩序)
夫錙銖之衡縣千金之重徑尺之鏡照尋丈之形用過
其力傷其本性故在權則衡危於鏡則照暗也(文選陸士衡演)
(連珠註)
覆蕢之量而塞北川之洪(廣文選曹輔佐對儒)
太子若以燕當秦猶以羊捕狼(意林燕丹子)
欲顯白於雪中馳光於日下不可得也(意林秦子)
彼洪川之方割豈一簣之所堙(藝文類聚禮部弔文)
師金曰西施病心而矉其里之醜人見而美之歸亦捧
心而矉其里之富人見之堅閉門而不出貧人見之挈
妻子而去之(事文類聚美女孟子)
艾子使於燕燕王曰吾小國也日為強秦所侵徵求無
已吾國貧無以供之欲草兵一戰又力弱不足以拒敵
如之何則可先生其為謀之艾子曰亦有分也王曰其
有說乎艾子曰昔有龍王逢一蛙於海濱相問訊後蛙
問龍王曰王之居處如何王曰珠宫貝闕翬飛璇題龍
復問汝之居何若蛙曰綠苔碧草清泉白石復問曰王
之喜怒如何龍曰吾喜則時降膏澤使五榖豐稔怒則
先之以暴風繼之以飛電使千里之内寸草不留龍問
蛙曰汝之喜怒何如曰吾之喜則清風明月一部鼔吹
怒則先之以努眼次之以腹脹然至於脹過而休於是
燕王有慙色(事文類聚蛙)
所以舉尾支山怒臂當轅(一作轍文苑英華盧思道檄一)
舉螳螂之斧被蛣蜣之甲當窮轍以待輪坐積薪而候
燎(文苑英華杜弼檄一)
穴蟻衝泉未知遠慮玄禽巢幕何能支久是以大厦既
焚不可灑之以淚長河一決不可障之以手(文苑英華庾信連珠)
盖聞北邙之高魏君不能削榖洛之鬭周王不能改是
以愚公何德遂荷鍤而移山精衛何禽欲銜石(一作枝)而
塞海(文苑英華庾信連珠)
敢以不肖之軀而慕龍鳳之年欲以朝花之質希晦朔
之期(漢武帝内傳)
有似無翅之鸎願鼓翼天池朝生之蟲而樂春秋者哉
(漢武帝内傳)
譬如螢火並於日月亦如掬水比於大海(玉清經慈悲方便品)
譬如男子得無價摩尼珠持水精比之欲令合同(道行波羅)
(蜜經卷四)
諸小蟲獸欲驚師子(大寳積經卷十一)
猶如野干入師子羣(大寳積經卷三十二)
以孫陁羅比此天女還如香醉山内以瞎獼㺅比孫陁
羅百千萬倍不及其一(大寳積經卷五十六)
譬如有人不著甲胄不持刀仗輒入陣中必遭傷害(大集)
(地藏十輪經卷六)
譬如有人持一束草言欲堰塞恒河大流(大集菩薩三昧經卷四)
如有人至大海際或取一板或持小筏或欲身涉或欲
身浮廣施方便發如是言我度大海登陟彼岸(大集菩薩三昧)
(經卷四)
譬如有人無有脚足而欲趣彼鬱單越土如無目者而
欲讀書如無手者而欲執作(大方等大集經卷二十四)
喻如有人以一把䴰投恒河中謂能以此斷彼駛流(念佛)
(三昧經卷三)
譬如湏彌山王殊妙高顯有小黑山而居其側云何可
言相與等比(正法經卷一)
譬如有人入於大海而欲盡見其水邊際又如有人臨
於大海以手勺水欲盡枯涸終不能就徒自疲勞(正法經卷)
(二)
豈當以螢火之光與日競明田家灰堆欲比湏彌鵄鷲
烏鵲金鳥並飛(出矅經八信品)
豈可以藕根中絲懸湏彌山耶可以兔身度大海耶可
以蚊觜盡海底耶(本緣經毗羅摩品)
不可以芥子同彼湏彌螢火之光等於日月一滴之水
同於大海(阿育王傳四)
昔有一貧人有少財物見大富者意欲共等不能等故
雖有少財欲棄水中傍人語言此物雖尠可得延君性
命數日何故捨棄擲著水中(百喻經卷下)
如人眼視不明指示好醜(大智度論卷六十五)
所謂管闚穹極寧辨西東蠡度滄溟安知髣髴(弘明集十)
所謂輕陳一旅敵堂堂之鋒輒馳駑駘與騏驥而並行
(弘明集十)
無異策駑足以均驊騮繫澤雉以雙鸞鶴(弘明集十一)
吾之所襃猶以塵埃附嵩泰收朝露投江海子之所謗
猶握瓢觚欲減江海躡耕耒欲損崐崘側一掌以翳日
光舉土塊以塞河衝(弘明集牟子理惑論)
譬猶持瓢欲減江海側掌以蔽日月不能損江海之泉
掩日月之明也(弘明集駮夷夏論)
足下猶欲抗遺燎於日月之下(弘明集張融門論)
以螢燭之見疑三光之盛芸隙之滴怪淵海之量(弘明集孫)
(綽喻道論)
舉熠(滛八反)燿於日月之間非智也擁甂甌於鴻鐘之側
非慮也(辯正論卷二)
矜白鳥之翼望駭嵩華負爝火之光爭輝日月(辯正論卷五)
豈陽文與&KR0008;蔑比麗孟娵與儱廉競妍(辯正論卷六)
猶螢光與龍燭競輝魚目與蛇珠並耀(辯正論卷六)
騰鷃共鵬翼偶高馳駑與驥足爭遠(辯正論卷六)
無以欄甃之辯譏滄海之廣狹榆枋之智測崑閬之高
卑乎(辯正論卷六)
豈以坳塘小水匹馮夷大波者哉(辯正論卷七)
竟以淺深較其(闕)蟻蛭之小比峻於嵩華牛岑
之(闕)
猶如鶴尾俟於罏炭猶如蚊子與金翅鳥捔飛遲疾猶如
小兔共師子王捔其威力如此之比不自度量(法苑珠林卷二十八)
欲以手爪抱湏彌山欲以口齒齚齧金剛(法苑珠林卷五十五)
強為
上九翰音登于天貞凶(易中孚)
二三子復於子墨子曰告子勝為仁子墨子曰未必然
也告子為仁譬猶跂以為長偃以為廣不可久也(墨子公孟)
不是師法而好自用譬之是猶以盲辨色以聾辨聲也
舍亂妄無為也(荀子脩身篇)
使但吹竽使氐厭竅雖中節而不可聽無其君形者也
(淮南子說林訓)
時不至不可強生也事不究不可強成也(說苑談叢)
延頸遠望昧為目病(焦氏易林升之謙)
使遽者揖讓百拜非禮也憂者絃歌鼓瑟非樂也(申鑒雜言)
(上)
雖有喬喬之莠其榖不可得雖懷忉忉之怨遠人不可
見言仲尼之道深遠不可彊學(揚子法言註吾子篇)
不念己之短翮不隨燕雀為侣而欲以黃鵠比遊黃鵠
一舉冲天翺翔四海短翮追而不逮將安歸乎(李善註文選阮)
(嗣宗詠懷詩)
今吾子聞仁義之羈絆係聲名之韁鏁伏孔氏之軌躅
馳顔閔之極藝何以大道為自眩也昔有學步邯鄲者
匍匐而歸耳(藝文類聚人部隱逸上)
顔淵所以命短慕孔子所以傷其年也若庸馬良馬相
追至暮共列良馬宿所鳴食如故庸馬垂頭不復食何
異顔淵與孔丘優劣(太平御覽獸部馬五)
凡人才所不至而極思之則志傷也力所不勝而極舉
之則形傷也(攝生養性論)
如菴羅果樹上熟者其味甘美人所貪嗜若生鬱者其
味則苦人所薄賤(大方等大集經十八)
有一師子獸王在深林中住師子清旦初出窟時四向
顧望奮迅三吼然後遊行擇肉而食彼師子獸王食已
還林常有一野干隨後食殘氣力充足便自言彼林中
師子竟是何獸能勝我耶我今寧可獨擅一林清旦出
窟四向顧望奮迅三吼然後遊行擇肉食耶彼尋獨處
一林清旦出窟奮迅三吼然後遊行欲學師子吼而作
野干鳴(長阿含經卷十一)
譬如朽故車輪以雜繩索而用繫縳強使運轉(身毛喜豎經下)
譬如有人富貴自在忽於一時以水沐髮復以鮮潔上
妙衣服而為嚴飾乃出其舍時有貧人見已欣樂即自
還家亦沐其髮復以故衣洗濯令淨是人雖復多汲其
水濯彼故衣徒使疲勞終不能令服飾新好一切生中
若久生者同彼貧人濯其故服終不能淨若初生者如
彼富人衣新好衣未生塵垢(正法經卷三)
昔有一人其婦端正唯其鼻醜其人出外見他婦女面
貌端正其鼻甚好即截他婦鼻持來歸家急喚即割其
鼻尋以他鼻著婦面上既不相著復失其鼻唐使其婦
受大苦痛(百喻經卷上)
昔有梵志兄弟四人皆得五通自知命促七日必死兄
弟議曰我等兄弟神通自在能以神力翻覆天地現極
大手捫摸日月移山住流無所不辦寧當不能避此難
也第一兄曰吾入大海上下平等正處中間無常煞鬼
安知我處第二弟言吾入湏彌山腹中間還合其表使
無際現無常煞鬼焉知我處第三弟言吾處虚空隠形
無跡無常煞鬼安知我處第四弟言吾當隠在大市之
中衆人猥閙各不相識無常煞鬼趣得一人何必取吾
四人議訖相將辭王而白王曰吾等計算餘命日促各
欲逃走欲求多福王尋告曰善進其德於是别去各適
所至七日期滿各從其處而皆命終(法苑珠林卷四十九)
喻林卷五十七
