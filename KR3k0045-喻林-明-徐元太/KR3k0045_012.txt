喻林卷十二明徐元太撰
人事門(十)
應物
初六咸其拇象曰咸其拇志在外也(易咸)
九五咸其脢无悔(易咸)
脢者心之上口之下王輔嗣以四爲心神上爲輔頰五
在上四之間故直云心之上口之下也明其淺於心神
厚於言語(周易正義咸)
委曲同之鍼縷繁碎譬之米鹽(梁書王僧孺傳)
事物之至也如泉源一物不應亂之端也(荀子君道)
鼓不滅於聲故能有聲鏡不沒於形故能有形(淮南子詮言訓)
面慙曰戁心慙曰恧體慙曰逡(小爾雅廣義)
俗之所貴有時而賤物之所大世或小之故順物之迹
不得不殊(郭子註莊秋水)
夫畫地而使人循之其迹不可掩矣有其已而臨物與
物不冥矣(郭子註莊人間世)
順理則異類生愛逆節則至親交兵此虎之所以媚於
養已也(郭子註莊人間世)
占捶鉤之輕重而無毫芒之差都無懷則物來皆應也
(郭子註莊知北遊)
墨翟之徒世謂熱腹楊朱之侣世謂冷腸腸不可冷腹
不可熱當以仁義爲節文爾(顔氏家訓省事)
衡平也權重也衡所以任權而鈞物平輕重也(李善註文選劉)
(孝標廣絶交論)
聖人如柱邪王曰如籌算雖無情運之者有情(世說新語言語)
何嘗見明鏡疲於屢照清流憚於惠風(世說新語言語)
聖人之變如水隨形形平則平形險則險(意林范子)
字說曰應從心從䧹心之應物不疾而速不行而至䧹
之應物人或使之能疾而已不行不至(埤雅品物門鷹)
申子曰豈不知鏡設精無爲而美惡自備矣(初學記器用部鏡)
玄珠雖朗離人莫映(初學記居處部堂)
若鏡之心物來斯照如聖之智感而遂通(道德經註䟽卷三)
聖人無心有感斯應譬彼明境方茲虚谷感而後應不
爲物先(道德經註疏卷五)
譬如鳴鍾懸在虛空若无扣擊聲理恒存以何因緣聲
理恒存以應扣故若有扣者大則大聲中則中聲小則
小聲而此鍾中聲體不異各隨其扣發響不同聖人亦
爾湛然之理等一不異隨物應形萬種差别(海空智藏經治相品)
譬如大海流澍無極任人取用隨其灌溉有智之人深
鑿溝渠以導其流則澆灌無極愚癡之人執持漏器詣
於河海隨漏獲潤甚少或有盲人都不見海無所受潤
(玉清經慈悲方使品)
譬如虛空無不受持亦非摠持亦無不持(普超三昧經卷二)
譬如若稱隨其輕重或上或下(修行道地經五隂成敗品)
在用如水分千月爲體若鏡鑒萬形(辨正論卷二)
考僞
視彼林中謂其當有大木而維有薪維有蒸薪蒸在林
則似大木而非大木也以興視彼朝上謂其當有賢者
而唯有小人此小人之在朝則似賢人而非賢也(毛詩正義)
(正月)
莠之莖葉似苗佞人詐飾似有義利口辨辭似若有信
鄭聲淫人之聽似若美樂紫色似朱鄉原惑衆似有德
此六似者孔子之所惡也(趙氏註孟盡心下)
外傳曰馬不過稂莠(爾雅䆁草疏)
闕子曰宋之愚人得燕石梧臺之東歸而藏之以爲大
寶周客聞而觀之主人父齋七日端冕之衣釁之以特牲
革匱十重緹巾十襲客見之俛而掩口盧胡而笑曰此
燕石也與瓦甓不殊主人父怒曰商賈之言豎匠之心
藏之愈固守之彌謹(後漢書應奉傳註)
南海有明珠即鯨魚目瞳鯨死而目皆無精可以鑒謂
之夜光(述異記上)
正道而辨姦猶引繩以持曲直是故邪說不能亂百家
無所竄(荀子正名篇)
今劍或絶側羸文齧缺卷銋而稱以項襄之劍則貴人
爭帶之琴或撥刺枉撓闊解漏越而稱以楚莊之琴則
巨室爭鼓之苖山之鋋羊頭之銷雖水斷龍舟陸剸兕甲莫
之服帶山桐之琴澗梓之腹雖鳴廉隅修營唐牙莫之鼔
也(淮南子修務訓)
色厲而内荏亂真者也文表而柔裏亂實者也(鹽鐵論利議)
或曰何以處僞曰有人則作之無人則輟之之謂僞觀
人者審其作輟而已矣(揚子孝至篇)
昔者姒氏治水土而巫步多禹扁鵲盧人也而醫多盧
夫欲讎偽者必假真(揚子重黎)
榝茱萸也佀椒而非以喻子椒佀賢而非賢也(王逸註楚辭離)
(騷經)
故貪者能言廉亂者能言治盜跖非人之竊也莊蹻刺
人之濫也(王充論衡本性篇)
海外西南有珠樹焉察之是珠然非魚中之珠也(王充論衡)
(說日篇)
夫易言雲從龍者謂真龍也豈謂土哉楚葉公好龍墻
壁盤盂皆畫龍必以象類爲若真是則葉公之國常有
雨也(王充論衡亂龍篇)
鼈三足曰能龜三足曰賁案能與賁不能神於四足之
龜鼈一角之羊何能聖於兩角之羊(王充論衡是應篇)
聞一增以爲十見百益以爲千使夫純樸之事十剖百
判審然之語千反萬畔(王充論衡藝增篇)
夫名之繫於實也猶物之繫於時也物者春也吐華夏
也布葉秋也凋零冬也成實斯無爲而自成者也若強
爲之則傷其性矣名亦如之故僞名者皆欲傷之者也
(徐幹中論考僞)
誘以僞成之名懼以虛至之謗使人憧憧乎若亾惙惙
而不定喪其故性而不自知其迷也咸相與祖述其業
而寵狎之斯術之於斯民也猶内關之疾也非有痛癢
煩苛於身情志慧然不覺疾之已深也然而期日既至
則血氣㬥竭故内關之疾疾之中夭而扁鵲之所甚惡也
以盧醫不能别而遘之者不能攻也(徐幹中論考僞)
姒氏禹也治水土涉山川病足故行跛也禹自聖人是
以鬼神猛獸蜂蠆蛇虺莫之螫耳而俗巫多效禹步(揚子)
(法言註重黎篇)
羊假虎皮見豺則戰人假僞名考實則窮(揚子法言註吾子篇)
先見良物價定而雜與惡物以欺惑下土之人(李善註文選西)
(京賦)
玉爲玄真潔白如豬膏叩之鳴者是真也其比類甚多
相似宜精别之所以燕石入笥卞氏長號也(本草玉屑卷二)
鳩傅隼翼羔披豹皮類似質違表是裏非(意林周生烈子)
桓靈諺曰舉秀才不知書察孝廉父别居寒素清白濁
如泥高第良將怯如蠅(太平御覽人事部諺下)
日給之華與柰相似也柰結實而日給零落虛僞之初與
真實相似也虛僞敗而真實成(太平御覽果部㮏)
夫萍之浮與菱之浮相似也菱植根萍隨波是以堯舜
歎巧言之亂德仲尼惡紫之奪朱(太平御覽果部菱)
盖土龍不可以升天石人不任爲亭長容貌雖似蹄足
難奬(初學記地部石註)
琅玕石似珠也碔砆石似玉也(初學記地部石)
素冰象玉難可磨蕩結土成龍遭雨則傷(初學記地冰註)
譬如儛師於大衆中化作城郭象馬車乘作諸瓔珞嚴
身之具城邑聚落山林樹木泉池河水於彼衆中有諸
衆生无有智慧覩見之時悉以爲實其中智人知其虛
誑以幻力故惑人眼目(海空智藏經問病品)
譬如春時有諸人等在天池浴乘船遊戲失璃琉寶珠
没深水中是時諸人悉共入水求覓是寶競捉瓦石草
木沙礫各各自謂得琉璃珠歡喜持出乃知非真(元陽妙經)
(卷十)
劫初之時有建木鄉人入於山南衒賣真珠時有山東
商人姓頗羅墮名曰滿願出庫百金買得一珠圓明曜
掌大徑一寸嚢肘自隨不令他見數旬之間忽有山南一
人名曰雷詰僞賣魚目滿願西隣壽量之家亦出百金
買得魚目亦以懷藏不令他見却後六年二家惡疾祈
得明師來療此病和合藥分須好真珠爾時二人各出
真珠以閱明師師遥見之懸知後人買得魚目師即語
言此非真珠壽量狐疑恐師行誑請師水之浸經一宿
合器腥臭真珠入水彌益光明九日出之引長六寸滿
願服之所苦立愈(玉清經法印品)
譬如幻師幻作種種象軍馬軍車軍步軍及牛羊等經
須臾頃忽然不現(波羅蜜多經三百九十九)
如工幻師執持少物於衆人前幻作種種異類色相或
復幻作男女大小或復幻作象馬牛羊駞驢雞等種種
禽獸或復幻作城邑聚落園林池沼種種莊嚴甚可愛
樂或復幻作衣服飲食房舍卧具花香纓絡種種珍寶
財榖庫藏或復幻作無量種類伎樂俳優令無量人歡
娛受樂(波羅蜜多經四百七十二)
譬如逋生稻苗以不熟故名爲逋生以無實故風所吹
去無堅重力似稻非稻(大寶積經卷一百一十三)
如野狐鳴而云師子吼色雖相似實非師子(大方等大集經十九)
譬如鷰麥在麥田中芽莖枝葉與麥相似穢雜淨麥乃
至彼草其穗未出是時農夫應權捨置穗既出已是時
農夫恐穢淨麥并根剪拔棄於田外(大集地藏十輪經卷三)
譬如有驢被師子皮而便自謂以爲師子有人遥見謂
真師子及至鳴已皆識是驢(大集地藏十輪經卷七)
譬如貧人號名大富但得富名無所有也(佛遺日摩尼寶經推六)
如欲食興蕖應當取真實捨真實虛僞自他無利益(鴦崛)
(摩羅經卷二)
譬如驢隨羣牛而行而作是念我作牛聲然其彼形亦
不似牛色亦不似聲出不似隨大羣牛謂已是牛而作
牛鳴而去牛實遠(雜阿含經卷二十九)
猶如驢入羣牛之中而自稱曰我亦是牛我亦是牛然
觀其兩耳復不似牛角亦不似尾亦不似音聲各異爾
時羣牛或以角觝者或以脚蹋者或以口嚙者(增壹阿含經卷)
(七)
譬如幻師出意爲化愚人愛戀貪而無厭幻主觀化無
染無著所以者何僞而非真(中本起經轉法輪品)
譬如羣牛志性調良所至到處擇軟草食飲清涼水時
有一驢便作是念我今亦可斆彼擇軟草食飲清涼水
時彼驢入羣牛中前脚跑土觸嬈彼羣牛亦斆羣牛鳴
吼然不能改其聲彼羣牛以角觝殺而捨之去(佛說羣牛譬經)
(當八)
如師子皮被驢雖形似師子而心是驢(衆經撰襍譬喻經)
譬如小兒聚土爲臺殿城郭閭里宫舍或名米或名爲
麵愛著守護日暮將歸其心捨離蹹壞散滅(大智度論三十一)
如見黃色爲金相而内是銅火燒石磨知非金性(大智度論)
(三十一)
譬如僞金火燒磨打若黑若赤若白乃知非真(大智度論卷七)
(十三)
如似破碎鐡間錯於真金(大莊嚴經論卷第八偈)
譬如薝蔔油香用塗頂髮愚惑不解我頂出是香(大莊嚴經)
(論卷十五)
何者世法浮僞喻如驢乳出世真實喻如牛乳然而驢
乳爲不能出酥縱強抨之還即成尿所以然者勢分絶
也牛乳酥酪乃至醍醐轉抨轉淨唯香唯美五種具足
八味甘濃(辨正論卷二)
且賢佞相濫佞泄而賢彰聖詐難分詐窮而聖顯猶蛇
床與蘼蕪類質達芳者辨其容苟芴與素華齊根曉藥
者分其性(辨正論卷六)
棄實瓠者以非器也廢石田者以難藝也賤左道者以
虚僞也(辨正論卷六)
夫真僞相形猶禾莠之相類善耘者存禾而去莠求道
者亦依真而捨僞(辨正論卷六)
防詐
臣聞士窮非難抑心下人其後有激人之色臣聞越王
饑餓民之困窮可因而破也今不用天之道順地之理
而反輸之食固君之命狐雉之相戲也夫狐卑體而雉
信之故狐得其志而雉必死可不慎哉(吳越春秋勾踐隂謀外傳)
今狐雉之戲也狐體卑而雉懼之夫獸蟲尚以詐相就
而況於人乎(越絶請糴内傳)
秦伐宜陽楚王謂陳軫曰寡人聞韓朋巧士也習諸侯
事殆能自免也為其必免吾欲先據之以加德焉陳軫
對曰舍之王勿據也以韓朋之智於此困矣今山澤之
獸無黠於麋麋知獵者張網前而驅已也因還走而冐
人至數獵者知其詐偽舉網而進之麋因得矣今諸侯
明知此多詐偽舉網而進者必衆矣舍之王勿據也韓
朋之智於此困矣楚王聽之宜陽果拔(戰國策楚懷王)
必令其言如循環用兵如刺蜚(戰國策燕昭王)
燕王謂蘇代曰寡人甚不喜訑者言也蘇代對曰周地賤
媒為其兩譽也之男家曰女美之女家曰男美然而周之
俗不自為取妻且夫處女無媒老且不嫁舍媒而自衒敝
而不售順而無敗售而不敝者唯媒而已矣且事非權不
立非勢不成夫使人坐受成事者惟訑者耳(戰國策燕昭王)
西南荒中出訛獸其狀若莬人面能言常欺人言東而
西言惡而善其肉美食之言不真矣(神異經)
易稱即鹿無虞諺有掩目捕雀夫微物尚不可欺以得
志況國之大事其可以詐立乎(後漢書何進列傳)
猶曜和璧於秦王之庭而塞以連城之價耳(魏志劉放傳註)
鴟夷子皮事田成子田成子去齊走而之燕鴟夷子皮
負傳而從至望邑子皮曰子獨不聞涸澤之蛇乎涸澤
蛇將徙有小蛇謂大蛇曰子行而我隨之人以爲蛇之
行者耳必有殺子不如相銜負我以行人必以我爲神
君也乃相銜負以越公道而行人皆避之曰神君也今
子美而我惡以子爲我上客千乘之君也以子爲我使
者萬乘之卿也子不如爲我舍人田成子因負傳而隨
之至逆旅逆旅之君待之甚敬因獻酒肉(韓非子說林上)
鳥窮則噣獸窮則&KR2053;人窮則詐(淮南子齊俗訓)
巧詐不如拙誠樂羊以有功而見疑秦西巴以有罪而
益信由仁與不仁也(說苑貴德)
言與心詭西行東望(焦氏易林未濟之家人)
若狐之摶雉俯伏弭毛以喜說之雉見而信之不驚憚
遠飛故得擒之(吕氏春秋决勝解)
齊人謂齊王曰河伯水神也王不識與之遇乎請使王
遇之乃爲壇場於大水之上而與王立焉有間大魚動
因曰此河伯也(太平御覽神鬼部神下)
雪山之中有一惡獸名爲能害變詐百千以取諸獸殺
之而食若見牝鹿有子從者便爲子聲悲鳴相呼若見
牡鹿便現有角與其相似而往親附彼無驚懼殺而食
之見牛馬等種種諸獸悉同彼形而肆其惡(大乘蜜嚴經卷下)
如誘小兒呼之至前來取手物而噉食之小兒來至一
一擘指而無所得(脩行道地經勸意品)
昔有烏梟共相怨憎烏待晝日知梟無見蹋殺羣梟噉
食其肉梟便於夜知烏眼闇復啄羣烏開穿其腹亦復
噉食畏晝畏夜無有竟已時羣烏中有一智烏語羣烏
言已爲怨憎不可求解終相誅滅勢不兩全宜作方便
殄覆諸梟然後我等可得歡樂若其不爾終爲所敗衆
烏荅言如汝所說當作何方得滅讐賊智烏荅言爾等
衆烏但龕啄我拔我毛羽啄破我頭我當設計要令殄
覆即如其言憔悴形容向梟宂外而自悲鳴梟聞聲已
便出問言爾今何故破傷頭腦毛羽毁落來至我所悲
聲極苦欲何所說烏語梟言衆烏讐我不得生活故來
相投以避怨惡時梟憐愍欲存養畜衆梟皆言此是怨
家不可親近何緣養畜以長怨敵時梟荅言今以困苦
來見投造一身孤單竟何能爲遂便畜養恒與殘肉日
月轉久毛羽平復烏詐歡喜微作方計銜乾樹枝并諸
草木著梟宂中似如報恩梟語烏言何用是爲烏即荅
言孔穴之中純是冷石用此草木以御風寒梟以爲爾
默然不荅而烏於是即求守穴詐給使令用報恩養時
會㬥雪寒氣猛盛衆梟率來集孔中烏得其便尋生歡
喜銜牧牛人火用燒梟孔衆梟一時於孔焚滅(雜寶藏經卷八)
譬如怨家初詐親附久則生害(百論卷上守八)
正法念經云譬如蝙蝠人捕鳥時入宂爲鼠人捕鼠時
出宂爲鳥(辨正論卷六)
畏讒
將仲子兮無踰我里無折我樹杞將仲子兮無踰我
墻無折我樹桑將仲子兮無踰我園無折我樹檀(詩國)
(風將仲子)
防有鵲巢卭有旨苕(音條叶徒刀反)誰侜(音周)予美心焉忉忉(音刀)
中唐有甓卭有旨鷊(音逆)誰侜予美心焉惕惕(詩國風防有鵲巢)
相彼投兔尚或先(去聲叶蘇晉反)之行有死人尚或墐(音覲)之君
子秉心維其忍之(詩小雅小弁)
雨(去聲)雪瀌瀌(音標)見睍(音現)曰消莫肯下(去聲)遺式居婁(音慮)驕
雨雪浮浮見睍曰流如蠻如髦(叶莫侯反)我是用憂(詩小雅角弓)
揚之水兄弟爲人所間而被䜛者訴之詞(詩說鄶)
防有鵲巢泄冶被䜛内子憂之而作(詩說陳)
青蠅厲王之世䜛言繁興君子憂之而作(詩說小正傳)
采葛懼䜛也(毛詩采葛)
采苓刺晉獻公也獻公好聽䜛焉(毛詩采苓)
巷伯刺幽王也寺人傷於䜛故作是詩也(毛詩巷伯)
防有鵲巢憂䜛賊也宣公多信䜛君子憂懼焉(毛詩防有鵲巢)
錦文者文如餘泉餘蚳之貝文也䜛人集作已過以成
於罪猶女工之集采色以成錦文(鄭氏箋詩巷伯)
欲之楊園之道當先歴畆丘以言此䜛人欲譖大臣故
從近小者始(鄭氏箋詩巷伯)
蠅之爲蟲汙白使黑汙黑使白喻佞人變亂善惡也(鄭氏)
(箋詩青蠅)
女工集彼衆采而織之使萋然兮斐然兮令文章相錯
以成是貝文以爲其錦也以興䜛人集已諸過而搆之
令過惡相積故成是愆狀以爲己罪也(毛詩正義巷伯)
人欲往之楊園之道當先加歴於畆丘而後至於楊園
也以興䜛人欲行譖大臣之法亦當毁害於小臣而訖
乃後至於大臣也(毛詩正義巷伯)
有星初本相去哆然寬大爲踵兮其又侈之更益而大
爲舌兮乃成是南箕之星言箕之所成以由踵已哆又
侈之而爲舌故也以興䜛人因寺人初有小嫌疑爲始
乎其又搆之更增而共爲終乎乃成其刑罪之禍言禍
之所以成者亦因始有嫌又搆之而爲終故也(毛詩正義巷伯)
人有言曰兄弟䜛䦧侮人百里周文公之詩曰兄弟䦧
於牆外禦其侮若是則䦧乃内侮而雖䦧不敗(國語周㐮王)
雖蝎譖焉避之蝎木蟲也譖從中起如蝎食木木不能
避也(國語解晉一狐突諫申生)
龐䓤與太子質於邯鄲謂魏王曰今一人言市有虎王
信之乎王曰否二人言市有虎王信之乎王曰寡人疑
之矣三人言市有虎王信之乎王曰寡人信之矣龐䓤
曰夫市之無虎明矣然而三人言而成虎今邯鄲去大
梁也遠於市而議臣者過於三人矣願王察之也(戰國策魏)
(惠王)
蘇秦爲趙王使於秦反三日不得見謂趙王曰秦乃者
過柱山有兩木焉一盖呼侣一盖哭問其故對曰吾已
大矣年已長矣吾苦夫匠人且以繩墨案規矩刻鏤我
一盖曰此非吾所苦也是故吾事也吾所苦夫鐵銛然
自入而出夫人者今臣使於秦而三日不見無有謂臣
爲鐵銛者乎(戰國策趙肅侯)
甘茂對秦王曰昔者曾子處費費人有與曾子同名族
者而殺人人告曾子母曰曾參殺人曾子之母曰吾子
不殺人織自若有頃焉人又曰曾參殺人其母尚織自
若也頃之一人又告之曰曾參殺人其母懼投杼踰牆
而走夫以曾參之賢與母之信也而三人疑之則慈母
不能信也今臣之賢不及曾子而王之信臣又未若曾
子之母也疑臣者不適三人臣恐王爲臣之投杼也(戰國)
(策秦武)
段産謂新城君曰夫宵行者能無爲奸而不能令狗無
吠已今臣處郎中能無議君於王而不能使人母議臣
於君願君察之也(戰國策秦昭㐮王)
莊曰父之於子也令有必行者必不行者曰去貴妻賣
愛妾此令必行者也因曰母敢思也此令必不行者也
守閭嫗曰某夕某孺子内某士貴妻已去愛妾已賣而
心不有欲教之者人心固有今君雖幸於王不過父
子之親軍吏雖賤不卑於守閭嫗且君擅主輕下之日
久矣聞三人成虎十夫揉椎衆口所移毌翼而飛(戰國策秦)
(昭襄王)
下流之人衆毁所歸不寒而栗雖雅知惲者猶隨風而
靡尚何稱譽之有(前漢書楊惲傳)
衆口鑠金積毁銷骨叢輕折軸羽翮飛肉紛驚縫羅澘
然出涕(前漢書景十三王傳)
夫䜛䛕所舉無高而不可升相抑無深而不可淪可不察
歟(後漢書黃瓊傳)
景風之賞未甄膚受之言互及(後漢書楊璇傳)
衆喣飄山當為灰土(後漢書馮衍傳註)
以白爲黑以非爲是造作端末妄生首尾(後漢書馮衍傳註)
巧巧佞佞䜛言興兮營營習習似青蠅兮以白爲黑在
汝口兮汝非蝮蠆毒何厚兮(魏書陽尼從弟固傳)
良田敗於邪徑黃金鑠於衆口(北史魏長賢傳)
楚莊王之弟春申君有愛妾曰余春申君之正妻子曰甲
余欲君之棄其妻也因自傷其身以視君而泣曰得爲
君之妾甚幸雖然適夫人非所以事君也適君非所以
事夫人也身故不肖力不足以適二主其勢不俱適與
其死夫人所者不若賜死君前妾以賜死若復幸於左
右願君必察之無爲人笑君因信妾余之詐僞棄正妻
余又欲殺甲而以其子爲後因自裂其親身衣之裏以
示君而泣曰余之得幸君之日久矣甲非弗知也今乃
欲強戲余余與爭之至裂公之衣而此子之不孝莫大
於此矣君怒而殺甲也故妻以妾余之詐棄而子以之
死從是觀之夫父之愛子也猶可以口害也君臣之相
與也非有父子之親也而羣臣之毁言非特一妾之口
也何怪夫賢聖之戮死哉此商君之所以車裂於秦而
吳起之所以枝解於楚者也(韓非子和氏)
鳥之美羽勾啄者鳥畏之魚之侈口垂腴者魚畏之人
之利口贍辭者人畏之是以君子避三端避文士之筆
端避武士之鋒端避辨士之舌端(韓詩外傳)
夫雞豚讙嗷即奪鐘鼓之音雲霞充烟則奪日月之明
䜛人在側是以見晩也詩曰聽言則對䜛言則退庸得
進乎(新序雜事五)
傳言失指圖景失形衆口鑠金積毁消骨久矣其患之
也(風俗通正失)
疋居楚鳥遇䜛無辜久散離憂(焦氏易林大有之比)
言我恐鵜鴂以先春分鳴使百草華英摧落芬芳不得
成也以諭䜛言先至使忠直之士蒙罪過也(王逸註楚辭離騷經)
言以令鴆爲媒其心䜛賊以善爲惡又使雄䧱銜命而
往多言無實故中心狐疑猶豫意欲自往禮又不可女
當須媒士必待介也(王逸註楚辭離騷經)
言飛鳥走獸羣鳴相呼則芳草合其莖葉芬芳以不暢
也以言䜛人口衆多盈君之耳亦可令忠直之士失其
本志也(王逸註楚辭九章)
言飄風動搖芳草使不得安以言䜛人亦别離忠直使
得辠過也(王逸註楚辭九章)
言人九折臂更歴方藥則成良醫乃自知其病吾被放
棄乃信知䜛佞爲忠直之害也(王逸註楚辭九章)
言衆口所論萬人所言金性堅剛尚爲銷鑠以喻䜛言
多使君亂惑也(王逸註楚辭九章)
言已欲竭忠謀䜛邪壅塞而不得達若臨江河無橋梁
以濟也(王逸註楚辭哀時命)
言風揄揚水流隕往觸銳利之石使之危殆以言䜛人
亦揚已過使得辠罰也(王逸註楚辭九歎)
言仁人聮結蕙芷芬香之草服之於身過鮑魚之肆則
失其性而不芬香也以言已積絫忠信爲䜛人所毁失
其忠名也(王逸註楚辭七諫)
辨口之毒爲害尤酷何以明之孔子見陽虎却行白汗
交流陽虎辨有口舌口舌之毒中人病也人中諸毒一
身死之中於口舌一國潰亂詩曰䜛言罔極交亂四國
四國猶亂況一人乎故君子不畏虎猶畏䜛夫之口䜛
夫之口爲毒大矣(王充論衡言毒篇)
天下萬物含太陽氣而生者皆有毒螫毒螫渥者在蟲
則爲蝮蛇蜂蠆在草則爲巴豆冶(一作野字)葛在魚則爲鮭
與&KR3034;䱙其在人也爲小人故小人之口爲禍天下(王充論衡)
(言毒篇)
萬麋傾角猛虎爲之含牙千禽鱗萃鷙鳥爲之握爪是
以四國流言公旦而不能遏謗者盈路子産而無以塞(抱朴)
(子外篇)
夫漸漬之久則膠漆解堅浸潤之至則骨肉乖析塵羽
之積則沈舟折軸三至之言則市虎以成故江充疏賤
非親於元儲後母假繼非密於伯竒而掘梗之誣滅父
子之恩袖蜂之誑破天性之愛又况其他安可自必(抱朴子外)
(篇嘉遯)
審夫市之無虎昡三夫之獻說(陶靖節集賦)
譽人不增其義則聞者不快於心毁人不益其惡則聽
者不滿於耳代之善人少而惡人多則譽者寂寞而䜛
者諠譁是以洗垢求痕吹毛覓瑕揮空爲有轉白爲黑
提輕當重引寸至尺墨子所以泣素絲楊朱所以泣岐
路以其變爲青黃迴成左右也(劉子傷䜛)
鳥之曲頸鋩距者羽類畏之獸之方啄鈎爪者毛羣畏
之魚之哆脣鋸齒者鱗族畏之人之利口䜛諂者人共
畏之(劉子傷䜛)
美金見毁衆共疑之數被燒鍊以至銷鑠䜛佞之人肆
其詐巧離散骨肉而不覺知(前漢書註鄒陽傳)
絲淚毁金骨言䜛邪之人但下如絲之淚而金骨爲之
傷毁也(李善註文選鮑明遠有所思詩)
男懽智傾愚女愛衰避妍不惜微軀退但懼蒼蠅前(文選)
(陸士衡塘上行)
樂羊伐中山歸有責功之色魏文侯以謗書兩篋示之
樂羊北面再拜曰一寸之書亦止何須兩篋(意林吕氏春秋)
吾令鴆爲媒兮鴆告余以不好雄鳩之鳴逝兮余猶惡
其佻巧(楚辭離騷經)
名高八俊傷於閹豎之黨智周三傑斃於婦女之計是
以洪澤之蛟遂挫長饑之虎平皋之蟻能摧失水之龍
(文苑英華庾信連珠)
太公金匱硯之書曰石墨相著而黑邪心䜛言無待而
汚白(事類賦什物部硯註)
有蓮華池多有水鳥在中而住時有鸛雀在於池中徐
步舉脚諸鳥皆言此鳥善行威儀徐序不惱水性時有
白鵝而說偈言舉脚而徐步音聲極柔輭欺誑於世間
誰不知謟䜛鸛雀語言何爲作此語來共作親善白鵝
荅言我知汝謟䜛終不親善汝(法苑珠林卷五十四)
古昔有兩惡獸爲伴一名善牙師子二名善博虎晝夜
伺捕衆鹿時有一野干能逐彼二獸後食其殘肉以自全命
竊自生念我今不能久與相逐當以何方便鬭亂彼二
獸令不復相隨即往善牙師子所言善博虎有語我生
處勝種姓勝形色勝汝力勢勝汝何以故我日日得好
美食善牙師子逐我後食我殘肉以自全命善牙問汝
以何事得知荅言汝等二獸共集一處相見自知己便
往善博虎言善牙有語我今種姓生處悉皆勝汝力勢
亦勝何以故我常食好肉善博虎食我殘肉而自活命
善博問汝以何事得知荅言汝等二獸共集一處相見
自知後二獸共集一處瞋眼相視善牙師子念我不應
不問便先下手打彼向善博虎而說偈曰形色及所生
大力而復勝善牙不如我善博說是耶自念必是野干
鬭亂我等善博虎亦說偈荅善牙師子即打野干殺爾
時佛告諸比丘此二獸爲彼所破共集一處相見不悦
况復於人爲人所破心能不惱(法苑珠林卷七十六)
喻林卷十二
