喻林卷五十三明徐元太撰
人事門(五十一)
小用
子之武城聞絃歌之聲夫子莞爾而笑曰割雞焉用牛
刀(論語陽貨)
枳棘非鸞鳳所棲百里豈大賢之路(後漢書循吏列傳)
傳曰函牛之鼎以烹雞多汁則淡而不可食少汁則熬
而不可熟此言大器之於小用固有所不宜也(後漢書文苑列)
(傳)
千鈞之弩不為鼷鼠發機萬石之鐘不以莛撞起音(魏志)
(杜襲傳)
摧鸞鳳之翮遊燕雀之宇(蜀志劉巴傳)
枉高車以載鼷費明珠以彈雀(隋書王貞文學傳)
小陬之市利不足喜(焦氏易林遯之歸妹)
利劒宜以為威誅無狀以征不服今乃用斫蓬蒿割熟
肉非其宜也以言使賢者為僕隷之徒非其宜也(王逸註楚)
(辭九歎)
荆卿朱亥不示勇於怯弱之間孟賁馮婦不奮戈戟於
俚俠之羣英儒碩生不飾細辯於淺近之徒達人偉士
不變晈察於流俗之中(抱朴子外篇博喻)
孫興公道曹輔佐才如白地明光錦裁為負版絝非無
文采酷無裁製(世說新語言語)
華譚移前松滋令袁甫曰枯澤非應龍之泉平林非鸞
鳳之窟(太平御覽地部林)
夫解小而引大了淺而伸深猶以牛刀割雞長殳刈薺
(太平御覽菜茹部薺)
張大網以漉鰌蝦辱九鼎以烹鼃&KR2001;(太平御覽鱗介部蝦)
字說曰善鬭謂之雗非不健也然尾長故飛不能遠譬
諸強學務末勝本則其出入亦不能遠(爾雅翼鷽)
游虬一壑栖鸞一叢(初學記居處部堂)
昔有窮寒孤獨老公無以自業遇市得一斧是衆寳之
英而不識之持行斫杖賣之以供微命用斧欲盡見外
國治生大賈客名曰薩薄見斧識之便問老公賣此斧
不老公言我仰此斧斫杖生活不賣也薩薄復言與公
絹百疋何以不賣公謂調已亦不應和薩薄復言何以
不見應和與公二百疋公便悵然不樂薩薄復言嫌少
當益公何以不樂與公五百疋公便大啼哭言我不恨
絹少我愚癡此斧長尺半斫地已盡餘有五寸猶得五
百疋是以為恨耳薩薄復言勿復遺恨今與公千疋即
便破劵持去此斧衆寳之英耳地博不問多少以斧著
上薪火燒之盡成貴寳(阿育王譬喻經基一)
可欺
宰我問曰仁者雖告之曰井有仁焉其從之也子曰何
為其然也君子可逝也不可陷也可欺也不可罔也(論語)
(雍也)
昔者有饋生魚於鄭子産子産使校人畜之池校人烹
之反命曰始舍之圉圉焉少則洋洋焉攸然而逝子産
曰得其所哉得其所哉校人出曰孰謂子産智予既烹
而食之曰得其所哉得其所哉故君子可欺以其方難
罔以非其道(孟子萬章上)
夫俗士之牽達人也猶鶉鳥之欺孺子也鶉鳥之性善
近人飛不峻也不速也蹲蹲然似若將可獲也卒至乎
不可獲是孺子之所以&KR0008;膝腕足而不以為弊也俗士
之與達人言也受之雖不肯拒之則無說然而有贊焉
有和焉若將可寤卒至乎不可寤是達人之所以乾唇
竭聲而不舍也斯人也固達之蔽者也非達之達者也
(徐幹中論貴言)
釣者以木為魚丹漆其身近之水流而擊之起水動作
魚以為真並來聚會夫丹木非真魚也魚含血而有知
猶為象至(王充論衡亂龍篇)
譬如空拳以誑小兒小兒著故謂以為有(大智度論卷四十三)
如人手捉重寳有人以少金誑之捨大價寳而取賤物
是名耗減(大智度論卷六十九)
貪得
碩鼠刺重斂也國人刺其君重斂蠶食於民不修其政
貪而畏人若大鼠也(毛詩碩鼠)
所求無饜則不安譬如物偏重則離散(杜氏觧左傳哀公十六年)
齊人見田駢曰聞先生高議設為不宦而願為役田駢
曰子何聞之對曰臣聞之鄰人之女田駢曰何謂也對
曰臣鄰人之女設為不嫁行年三十而有七子不嫁則
不嫁然嫁過畢矣今先生設為不宦訾養千鍾徒百人
不宦則然矣而富過畢矣(戰國策齊宣王)
墨子見楚王曰今有人於此舍其文軒隣有敝輿而欲
竊之舍其錦繡隣有裋褐而欲竊之舍其粱肉隣有糟
糠而欲竊之此為何若人也王曰必為有竊疾矣墨子
曰荆之地方五千里宋方五百里此猶文軒之與敝輿
也荆有雲夢犀兕麋鹿盈之江漢魚鼈黿鼉為天下饒
宋所謂無雉兔鮒魚者也此猶粱肉之與糟糠也荆有
長松文梓楩楠豫章宋無長木此猶錦繡之與裋褐也
臣以王吏之攻宋為與此同類也(戰國策宋景公)
髠曰今者臣從東方來見道傍有穰田者操一豚蹄酒
一盂而祝曰甌窶滿篝汙邪滿車五榖蕃熟穰穰滿家
臣見其所持者狹而所欲者奢(史記滑稽傳)
夫無毛髮之勞而欲求人丘山之用此淳于髠所以拍
髀仰天而笑者也(後漢書張奐列傳)
宋有澄子者亡其緇衣順塗以求之見婦人衣緇衣焉
援之而弗舍曰而以是償我矣婦人曰公雖亡緇衣然
此吾所自為者也澄子曰而弗如速以償我矣我昔所
亡者紡緇也今子之所衣者禪緇也以禪緇而當我之
紡緇也而豈有所不得哉子華子曰夫利之惛心也幸
於得而已矣忘其所以為質者矣(子華子神氣)
宋人有曹商者為宋王使秦其往也得車數乘王說之
益車百乘反於宋見莊子曰夫處窮閭阨巷困窘織屨
槁項黃馘者商之所短也一悟萬乘之主而從車百乘
者商之所長也莊子曰秦王有病召醫破癰潰座者得
車一乘䑛痔者得車五乘所治愈下得車愈多子豈治
其痔邪何得車之多也子行矣(莊子列禦寇)
非無安居也我無安心也非無足財也我無足心也(墨子)
(親士)
魯祝以一豚祭而求百福於鬼神子墨子聞之曰是不
可今施人薄而望人厚則人唯恐其有賜於已也今以
一豚祭而求百福於鬼神唯恐其以牛羊祀也(墨子魯問)
或曰千金之家其子不仁人之急利甚也桓公五伯之
上也爭國而殺其兄其利大也(韓非子難四)
夫增高者崩貪富者致患(河上公註老子道化)
臣笑臣隣之祠田也以奩飯與一鮒魚其祝曰下田洿
邪得榖百車蟹堁者宜禾臣笑其所以祠者少而所求
者多(說苑復恩)
臣笑臣隣之祠田也以一奩飯一壺酒三鮒魚祝曰蟹
堁者宜禾洿邪者百車傳之後世洋洋有餘臣笑其賜
鬼薄而請之厚也(說苑尊賢)
張騫言大苑之天馬汗血安息之真玉大烏縣官既聞
如甘水焉(鹽鐵論西域)
經棗整冠意盈不厭(焦氏易林解之賁)
吕不韋之盗穿窬之雄乎穿窬也者吾見擔石矣未見
雒陽也(揚子淵騫)
次四夷其牙或飫之徒測曰夷其牙食不足嘉也(太玄經第)
(二夷)
次七離如婁如赤肉鴟鴞厲測曰離婁赤肉食不臧也
(太玄經第五沈)
次五雕鷹高翔沈其腹好&KR2443;(懷)惡粥(余六切)測曰雕鷹高
翔在腐糧也(太玄經第五沈)
齧骨折齒大貪利也(太玄經第六闕)
天之制此財也猶國君之有府庫也賦賞奪與各有衆
寡民豈得彊取多哉故人有無德而富貴是凶民之竊
官位盜府庫者也終必覺覺必誅矣盜人必誅况乃盜
天乎得無受禍焉(潛夫論遏利)
佞人知行道可以得富貴必以佞取爵祿者不能禁欲
也知力耕可以得榖勉貿可以得貨然而必盜竊情欲
不能禁者也(王充論衡答佞篇)
夫佞與賢者同材佞以情自敗偷盜與田商同知偷盜
以欲自劾也(王充論衡答佞篇)
鳶鴟也不善摶擊貪於攫肉也(張華註禽經)
非有通變藐世之才而偷安乎一時之利者皆豕蝨者
也(郭子註莊徐無鬼)
禁民酤釀獨官開置如道路設木為榷獨取利也(前漢書註)
(武帝紀)
禁閉其事總利入官而下無由以得有若渡水之𣙜(前漢)
(書註武帝紀)
楚王謂淳于髠曰吾有仇在吳子寧能為吾報之乎對
曰臣見來道旁野民持一頭魚上田祝曰高得萬束下
得千斛臣竊笑之以為禮薄而望多也(藝文類聚鱗介部魚)
南州異物志曰俚人不愛骨肉而貪寳貨見賈人財物
牛犢便以子易之(太平御覽人事部貪)
齊有一女二家求之其家語其女曰汝欲東家則左袒
欲西家則右袒其女兩袒父母問其故對曰願東家食
而西家息以東家富而醜西家貧而美也(太平御覽人事部美婦人)
魏文矦見宋陵子三仕不碩文矦曰何貧子曰王見楚
富者牧羊九十九而願百嘗訪邑里故人其鄰人貧有
一羊富者拜之曰吾羊九十九今君之一盈我成百則
牧數足矣隣者與之從此觀之焉富者非富貧者非貧
也(太平御覽獸部羊)
齊魯爭汶陽之田魯侯有憂色魯有𨼆者周豐往規曰
臣嘗晝寢愀然聞羣蝨之鬭乎衣中甘臣膏腴之肌珍
臣項膂之膚相與樹黨爭之日夜不息相殺者太半蝨
父止之曰我與爾所慮不過容口奚用竊爭交戰為哉
羣蝨止今君以七百里地為君之臣亦以足矣而以汶
陽數步之田惑君之心曾不如一蝨之知竊謂君羞之
魯矦曰善(太平御覽蟲豸部蚤)
又如蒼蠅而愛腐臭性之所便無由自改(玉清經通濟幽冥品)
如蜂止華愛樂戀著唼吮華味以自資養蜂棄此華更
處餘華或棄香入臭或棄臭入香随其所在莫不自愛
戀結貪著(大乘顯識經推三)
人心著欲無有厭足如火得薪如海吞流如頂生王雖
雨七寳王四天下帝釋分座猶不知足(三昧法門經卷六)
汝心所作常求果報猶如獼猴入於稠林(本緣經毗羅摩品)
天雨七寳欲猶無厭(法句經利養品)
苟生無恥如鳥長啄(法句經塵垢品)
如春熱渴牛求水不避杖突入清流中飲足乃還歸(大莊)
(嚴經論卷五偈)
譬如大蟒張口吐涎吸引諸物(大乘莊嚴經論卷六)
如臭皮囊中金以貪金故不可棄於皮囊(法苑珠林卷七十)
貪惑
亦猶竊鐘掩耳以衆人為不聞銳意盜金謂市中為莫
覩故知貪於近者則遺遠溺於利者則傷名(晉書宣帝紀)
夫國非其有也而欲有之可謂至貪也不能為人又無
以自為可謂至愚矣譬白公之嗇也何以異於梟之愛
其子也(淮南子道應訓)
知脂蠟之可明燈也而不知其甚多則冥之知利之可
娛已也不知其稱而必有也前人以病後人以競庶民
之愚而衰闇之至也(潛夫論遏利)
夫失志於韓而受其餽是猶魚之失水於淵而又吞其
餌也受餽者傷于義吞餌者傷于舌其貪均也(天禄閣外史辭)
(受)
昔有一人貧窮困乏與他客作得鹿褐衣而披著之有
人見之而語之言汝種姓端正貴人之子云何著此麄
弊衣褐我今教汝當使汝得上妙衣服當随我語終不
欺汝貧人歡喜敬從其言主人即便在前然火語貧人
言今可脱汝鹿褐衣著於火中於此燒處當使汝得上
妙欽服貧人即便脱著火中既燒之後於此火處求覓
欽服都無所得(百喻經卷上)
往昔世時有婦女人始有一子更欲求子問餘婦女誰
有能使我重有子有一老母語此婦言我能使爾求子
可得當湏祀天問老母言祀湏何物老母語言殺汝之
子取血祀天必得多子時此婦女便随彼語欲殺其子
傍有智人嗤笑罵詈愚癡無智乃至如此未生子者竟
可得不而殺現子(百喻經卷上)
昔者海邊有樹木數十里中有獼猴五百餘頭時海水
上有聚沫高數十丈像如雪山随潮而來住於岸邊諸
獼猴見自相與語吾等上是山頭東西遊戲不亦樂乎
時一獼猴便上頭徑下沒水底衆獼猴見怪久不出謂
沫山中快樂無極是以不來皆競踊跳入沫聚中一時
溺死佛借以為喻海者謂生死海也沫山者五隂身也
獼猴者人識神也不知五隂無所有愛欲癡者從是沒
生死海莫有出期(雜譬喻經下)
譬如餓狗慞惶緣路遇值璅骨久無肉膩但見赤塗言
是厚味便就銜之至多人處四衢道中以貪味故涎流
骨上妄謂甜美或䶧或䑛或齧或吠歡愛纏附初無捨
離時有刹帝利波羅門及諸長者皆大富貴來遊此路
時此餓狗遙見彼來心生熱惱作如是念彼來人者將
無奪我所重美味便於是人發大瞋恚出深毒聲惡眼
邪視露現齒牙便行齧害(法苑珠林卷九十)
貪昧
太子友曰適游後園聞秋蜩之聲往而觀之夫秋蟬登
高樹飲清露随風撝撓長吟悲鳴自以為安不知螳螂
超枝緣條曳腰聳距而稷其形夫螳蜋翕心而進志在
有利不知黃雀盈緣林徘徊枝隂&KR0008;&KR0008;微進欲啄螳蜋
夫黃雀但知伺螳蜋之有味不知臣挾彈危擲蹭蹬飛
丸而集其背今臣但虚心志在黃雀不知空塪其旁闇
忽埳中陷於深井臣故袷體濡履幾為大王取笑王曰
天下之愚莫過於斯但貪前利不覩後患(吳越春秋夫差内傳)
高飛之鳥死於美食深泉之魚死於芳餌今欲伐吳必
前求其所好參其所願然後能得其實(吳越春秋勾踐隂謀外傳)
莊辛對楚襄王曰臣聞鄙語曰見兔而顧犬未為晚也
亡羊而補牢未為遲也臣聞昔湯武以百里昌桀紂以
天下亡今楚國雖小絶長續短猶以數千里豈特百里
哉王獨不見夫蜻蛉乎六足四翼飛翔乎天地之間俛
啄蚉䖟而食之仰承甘露而飲之自以為無患與人
無爭也不知夫五尺童子方將調飴膠絲加已乎四仞
之上而下為螻蟻食也黃雀因是以俯噣白粒仰棲茂
樹鼔翅奮翼自以為無患與人無爭也不知夫公子王
孫左挾彈右攝丸將加已乎十仞之上以其類為招晝
游乎茂樹夕調乎酸鹹倏忽之間墜于公子之手夫雀
其小者也黃鵠因是以遊乎江海淹乎大沼俯噣鱔鯉
仰齧䔖蘅奮其六翮而凌清風飄搖乎高翔自以為無
患與人無爭也不知夫射者方將修其碆盧治其矰繳
將加已乎百仞之上被㔋磻引微繳折清風而抎矣故
晝遊乎江河夕調乎鼎鼐夫黃鵠其小者也(戰國策楚項襄王)
夫虎肉臊其兵利身人猶攻之也若使澤中之麋蒙虎
之皮人之攻之必萬之於虎裂楚之地足以肥國詘楚
之名足以尊主今子將以欲誅殘天下之共主居三代
之𫝊器吞三翮六翼以高世主非貪而何(史記楚世家)
且夫翠鵠犀象其處世非不遠死也而所以死者惑於
餌也蘇秦智伯之智非不足以辟辱遠死而所以死者
惑於貪利不止也(史記蔡澤傳)
夫殺人而取其璧不知在已興累傾物而移其寵不忌
自我難持(宋書王革傳史臣)
祝宗人玄端以臨牢筴說彘曰汝奚惡死吾將三月㹖
汝十日戒三日齊藉白茅加汝肩尻乎彫俎之上則汝
為之乎為彘謀曰不如食以糠糟而錯之牢筴之中自
為謀則苟生有軒冕之尊死得於腞楯之上聚僂之中
則為之為彘謀則去之自為謀則取之所異彘者何也
(莊子達生)
莊周遊乎雕陵之樊覩一異鵲自南方來者翼廣七尺
目大運寸感周之顙而集於栗林莊周曰此何鳥哉翼
殷不逝目大不覩蹇裳躩步執彈而留之覩一蟬方得
美蔭而忘其身螳蜋執翳而摶之見得而忘其形異鵲
從而利之見利而忘其真莊周怵然曰噫物固相累二
類相召也捐彈而反走(莊子山木)
無勇者非先懾也難至而失其守也貪婪者非先欲也
見利而忘其害也虞公見垂棘之璧而不知虢禍之及
已也故至道之人不可遏奪也(淮南子繆稱訓)
天下縣官法曰發墓者誅竊盜者刑此執政之所司也
夫法令者網其姦邪勒率随其蹤跡無愚夫惷婦皆知
為姦之無脫也犯禁之不得免也然而不材子不勝其
欲蒙死亡之罪而被刑戮之羞然而立秋之後司寇之
徒繼踵於門而死市之人血流於路何則惑於財利之
得而蔽於死亡之患也(淮南子汜論訓)
臣園中有榆其上有蟬蟬方奮翼悲鳴欲飲清露不知
螳蜋之在後曲其頸欲攫而食之也螳螂方欲食蟬而
不知黃雀在後舉其頸欲啄而食之也黃雀方欲食螳
螂而不知童挾彈丸在下迎而欲彈之童子方欲彈黃
雀不知前有深坑後有窟也此皆言前之利而不顧後
害者也非獨昆蟲衆庶若此也人主亦然(韓詩外傳)
狗逐兔走俱入谷口與虎逢之廹不得去(焦氏易林觀之垢)
越畝逐兔斷其褌襦(焦氏易林遯之泰)
孩子含餌為利所悦探釡把甑爛其手臂(焦氏易林家人之巽)
炙魚銅斗張伺夜鼠不忍香味機發為祟(焦氏易林井之坎)
高飛視下貪饕所在腐臭為患害於躬身(焦氏易林震之渙)
魚鼈貪餌死於網釣受危因寵為身殃咎(焦氏易林既濟之明夷)
梟愛養其子子長而食其母也白公愛荆國之財而殺
其身也(吕氏春秋分職觧)
狌狌之狀形乍如犬厥性識往為物警辯以酒招災自
貽纓罥(山海經海内南經圖讚)
彍弩危機嚴鏃銜弦至可忌也而勇雉觸之而不猜闇
政亂邦惡直妬能甚難測也而貪人競之而不避故飛
鋒暴集而不覺禍敗奄及而不振(抱朴子篇廣譬)
無異乎犧牛之被紋繡淵魚之愛莽麥渴者之咨口於
雲日之酒饑人之取飽於鬱肉漏脯也(抱朴子外篇良規)
寒土有獸其名曰&KR2940;生角當心俯而磨之憤心而死炎
州有鳥其名曰梟嫗伏其子百日而長羽翼既成食母
而飛蜀矦之迎秦牛牛逾近而身轉危何異&KR2940;磨其角
角逾利而身速亡乎白公之遽財財逾積而身愈滅何
異梟之養子子愈長而身就害也(劉子貪愛)
昔齊有貨美錦於市盜於衆中而竊之吏執而問曰汝
何盜錦於衆中對曰吾但見錦不見有人故取之耳若
斯人者眩於利而忘於害(劉子利害)
黃口以貪餌而忘害故擒於羅者異鵲以見利而忘身
且怵於莊周是以智者見利而思難闇者見利而忘患
(劉子利害)
耿弇曰懷金玉者至不生歸(李善註文選鮑明遠行藥詩)
天寒即飛鳥走獸尚知相依周周銜羽以免顛仆蛩蛩
負蟨以食美草而當路者知進趨不念暮歸所安為者
惟夸譽名故致憔悴而心悲也(李善註文選阮嗣宗詠懷詩)
厚味來殃豔色危身求高反墜務厚更貧(補文選下蘭座右銘)
玄鳥紆幕而不被害鳴隼遠巢咸以欲死盼彼梁魚逡
廵倒尾沉吟不決忽焉失水(廣文選董威輦答孫楚詩)
愛餌銜鈎悔在鸞刀披文食豢乃啓其毛(藝文類聚人部嘲戲)
譬如黃雀伺蟬不知随彈應至青鸇逐兔詎識扛鼎方
前(藝文類聚内典部寺碑)
衆人之逐世利如青蠅之赴肉汁也青蠅嗜肉汁而忘
溺死衆人貪世利而陷罪禍(藝文類聚蟲豸部蠅論)
昔宋人臨萬仞之淵釣數寸之鱗魚將食釣不知膝之
日進有傾堕而死能誘也(太平御覽鱗介部魚)
六韜曰緡隆餌重則嘉魚食之緡調餌芳則庸魚食之
(埤雅品物門鱮)
譬如貨易齎持雜寳遠到他國種種貪求忽被賊傷喪
其身命(海空智藏經持誡品)
譬如大海彼岸之國多有甘露若有食者年得三千除
諸病苦安穏快樂愚癡之人貪其味故裝治船舫往彼
給取不知海中有大鱗魚能吞船舫(海空智藏經持誡品)
猶如嶮處有草覆於岸邊多有甘露若有食者夀年千
歲永除諸病安穩快樂凡夫衆生貪其味故不知其下
有深坑即前欲取不覺堕坑遂殞其命(元陽妙經卷一)
譬如有人欲行遠路至於曠野以饑渴所逼忽值果林
便入彼處求食因緣欲活命故而彼之人忽遇大樹華
果充足香美成就遇已得味得是味已更上毒樹而服
毒果服已命終(虚空孕菩薩經卷下)
如蛾貪火光不避滅身難(中隂經卷下)
如得酒病惛醉不醒乃至數劫猶不得覺酒消始悟(金剛)
(三昧經卷上)
財色之於人譬如小兒貪刀刃之蜜甜不足一食之美
然有截舌之患也(佛說四十二章經尺一)
昔有婆羅門家中巨富又乃耆年唯有一子年纔十六
母即喪亡彼婆羅門不能鰥獨遂再婚聚未久之間妻
乃有姙妻未生産其婆羅門尋亦命終於是其子白繼
母言家中財物金銀珍寳乃至一切受用之具悉屬於
我更無别人分我財物時彼繼母聞子語已即告子言
我今所懷汝父遺體待其長育與汝均分其子時復再
言其事母起思念此子年幼情性癡騃雖與深言未能
分曉又以貪惜欲疾娩身多設方便求於速産日月未
滿返損其孕(大正旬王經上)
若城失火中有富者為衆導師見舍燒壊貪於寳物不
顧身命突前入火至寳藏篋邊有虺篋爾時導師既畏
盛火烟熏其目心中憒憒不諦省察誤取虺篋挾之走
出賊随後追逼之欲近則更思之我當解篋取中要者
以著懷中置餘退去爾乃安隠則開篋視唯見毒蛇乃
知非寳是蛇虺耳(修行道地經觀品)
往有商人貸他半錢久不得償即便往債前有大河雇
他兩錢然後得度到彼往債竟不得見來還度河復度
兩錢為半錢債而失四錢兼有道路疲勞之困所債甚
少所失甚多果被衆人之所怪笑世人亦爾要少名利
致毁大行苟容已身不顧禮義現受惡名後得苦報(百喻)
(經卷上)
昔有一乳母抱兒涉路行道疲極睡眠不覺時有一人
持歡喜丸授與小兒小兒得已貪其美味不顧身物此
人即時解其鉗鏁瓔珞衣物都盡持去(百喻經卷下)
昔有一人遭事應死繫在牢獄恐死而逃走國法若有
死囚踰獄走者即放狂象令蹈殺於是放狂象令逐此
罪囚囚見象欲至走入墟井中下有一大毒龍張口向
上復四毒蛇在井四邊有一草根此囚怖畏一心急捉
此草根復有兩白鼠嚙此草根時井上有一大樹樹中
有蜜一日之中有一滴蜜堕此人口中其人得此一滴
但憶此蜜不復憶種種衆苦便不復欲出此井是故聖
人借以為喻獄者三界囚衆生狂象者無常井衆生宅
也下毒龍者地獄也四毒蛇者四大也草根者人命根
也白鼠者日月也日月尅食人命日日損減無有暫住
然衆生貪著世樂不思大患是故行者當觀無常以離
衆苦(衆經撰襍譬喻經)
財物危身猶如毒蛇無得貪著譬如昔日佛遊波斯匿
王國中見地有伏藏滿中寳物佛語阿難汝見是毒蛇
不阿難言已見時有人随佛後行聞此語試往看之見
有好寳嫌佛此語謂為虚綺此實是寳而言為毒蛇其
人即時私將家人大小取此寳物其家大富有人向王
言之此人随得寳藏而不輸官王即收繫責其寳物即
時輸盡王故不信更多方拷治之痛毒備至(衆經撰襍譬喻經)
昔時有二獼猴王各主五百獼猴一王起嫉妬意欲殺
一王規圖獨治便往共鬭數數不如羞慚退去到大海
邊海曲之中有水聚沫風吹積聚高數百丈獼猴王愚
癡謂是雪山語羣輩言久聞海中有大雪山其中快樂
甘果恣口今日乃見吾當先到往行看視若審樂者不
能復還若不樂者當來語汝於是上樹盡力跳騰投聚
沫中溺沒海底餘者怪之不出謂必大樂一一投中斷
羣溺死(法句譬喻經卷三地獄品)
如蠅堕蜜得味甚寡所失甚多(無明羅刹經)
世間極渴無過於愛如飲鹹水逾增其渴飲有鹹水逾
增其愛(無明羅刹經)
譬如愚人貪著好果上樹食之不肯時下人伐其樹樹
傾乃堕身首毁壊痛惱而死(大智度論卷十七)
亦如網羅襁魚獸貪其味不見後苦患(大莊嚴經論卷二偈)
曾聞舍衛國中佛與阿難曠野中行於一田畔見有伏
藏佛告阿難是大毒蛇阿難白佛是惡毒蛇爾時田中
有一耕人聞佛阿難說有毒蛇作是念言我當視之沙
門以何為惡毒蛇即往其所見真金聚而作是言沙門
所言是毒蛇者乃是好金即取此金還置家中其人先
貧衣食不供以得金故轉得富饒衣食自恣王家策伺
怪其卒富而糺舉之繫其獄中先所得金既已用盡猶
不得免將加刑戮其人唱言毒蛇阿難惡毒蛇世尊傍
人聞之以狀白王王喚彼人而問之曰何故唱言毒蛇
阿難惡毒蛇世尊其人白王我於往日在田耕種聞佛
阿難說言毒蛇是惡毒蛇我於今者方及悟解實是毒
蛇(大莊嚴經論卷六)
譬如嬰孩者捉火欲食之如魚吞鉤餌如鳥網所覆諸
獸墜穽陷皆由貪味故(大莊嚴經論卷七偈)
喻林卷五十三
