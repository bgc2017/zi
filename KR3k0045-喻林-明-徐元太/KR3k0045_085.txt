喻林卷八十五明徐元太撰
德行門(七)
聲聞
鶴鳴于九臯聲聞(音問)于野鶴鳴于九臯聲聞于天(詩小)
(雅鶴鳴)
臯數至九喻深遠也鶴在中鳴焉而野聞其鳴聲賢者
雖隠居人咸知之(鄭氏箋詩鶴鳴)
原與隰同聚矣猶兄弟相求矣原隰以聚居之故故能
定高下之名兄弟以相求之故故能立榮顯之譽(毛詩正義)
(常棣)
鶴鳴于九臯之中其聲聞于外方之野鶴處九臯人皆
聞之以興賢者隠於幽遠之處其名聞於朝廷之間賢
者雖隠人咸知之(毛詩正義鶴鳴)
鄙夫鄙婦相會于廧陰可謂密矣明日則或揚其言矣
故士執仁與義而明行之未篤故也胡為其莫之聞也
(大戴禮記曾子制言上)
夫令名德之輿也德國家之基也有基無壞無亦是務
乎(左傳襄公二十四年)
驥不稱其力稱其德也(論語憲問)
詩云既醉以酒既飽以德言飽乎仁義也所以不願人
之膏粱之味也令聞廣譽施於身所以不願人之文繡
也(孟子告子上)
人無本行暴得善聲令聞過其情若潦水不能久也(趙氏)
(註孟離婁下)
北中郎將盧植名著海内學為儒宗士之楷模國之楨
幹也(後漢書盧植列傳)
彼與草木俱朽也此與金石相傾豈得同年而語並日
而談哉(後漢書朱暉列傳)
嶢嶢者易缺皦皦者易汙陽春之曲和者必寡盛名之
下其實難副(後漢書黃瓊列傳)
夫名者心志之操牓也故行著一家一家稱焉德播一
鄉一鄉舉焉(後漢紀光武三)
蘭桂異質而齊芳韶武殊音而並美(晉書張禕傳)
朝野挹其風流人倫推其表燭(晉書王湛列傳)
親譽生於不足未若不知之有餘良藥效於瘳疾未若
無病之為貴也(晉書王坦之傳)
治古之時積美於躬如膚革之就充惟恐其不修弗憂
於無聞如擊考鼓鐘其傳以四達繹如也(子華子神氣)
身修而名不立無為於擇術矣庶羞百品雜進於盤几
而咽不下無為於貴饌矣抱璧而徒乞無為於貴寶矣
(子華子大道)
實為善人孰不知譬若良玉處而不出有餘精譬若義
女處而不出人爭求之行而自衒人莫之取也(墨子公孟)
聲無小而不聞行無隠而不形玉在山而木草潤淵生
珠而崖不枯為善不積邪安有不聞者乎(荀子勸學)
夫名聲之部發於天地之間也豈不如日月雷霆然哉
(荀子王霸篇)
貴名起之如日月天下應之如雷霆(荀子儒效篇)
響不辭聲鑑不辭形君子正一而萬物皆成夫行非為
影也而影隨之呼非為響也而響和之故君子功先成
而名隨之(說苑雜言)
寶金兮委積志意堅固策謀明也美玉兮盈堂懿譽光
明滿朝廷也(王逸註楚辭九懷)
夫形體者人之精魄也德義令聞者精魄之榮華也君
子愛其形體故以成其德義也夫形體固自朽弊消亡
之物夀與不夀不過數十歲德義立與不立差數千歲
豈可同日言也哉(徐幹中論夭夀)
根深而枝葉茂行久而名譽遠(徐幹中論貴驗)
禾之秀其穎猶人之洪其道也禾秀穎則實結人崇道
則德聞洪大(揚子法言註孝至篇)
雖隙駟不留尺波電謝而秋菊春蘭英華靡絶(文選劉孝標答)
(劉詔書)
香以燔質而發芳絃以特絶而流響(文選陸士衡連珠註)
玉以兼城為寶士以知名為賢明月不妄映蘭葩豈虚
鮮(補文選郭璞客傲)
善不由外來兮名不可以虚作孰無施而有報兮孰不
實而有穫(廣文選屈平抽思)
琴瑟高張則哀彈發節士抗行則榮名至是以申胥流
音於南極蘇武揚聲於朔裔(廣文選魏文帝連珠)
或問陳季方足下家君太邱有何功德而天下重名季
方曰吾家君譬如桂樹生泰山之阿上有萬仞之高下
有不測之深上為甘露所霑下為淵泉所潤當斯之時
桂樹焉知泰山之高淵泉之深不知有功德與無也(世說)
(新語德行)
形之正不求影之直而影自直聲之平不求響之和而
響自和德之崇不求名之遠而名自遠(意林物理論)
昔卞和獻寶以罹折趾屈平納忠終於沈身已而和氏
之璧千載垂光屈子之篇萬世彌章(藝文類聚雜文部書)
語曰士非玉璧談者為價(藝文類聚寶部璧)
譬如陶師泥在輸時不得物名既成器已名隨物立(大方)
(等大集經卷十一)
譬如金師金未成器亦不得名及其成已得瓔珞名(大方)
(等大集經卷十一)
王曰吾欲作大鼓令其音震聞百里能有為之者乎衆
臣僉曰臣等無能為者有一臣名曰匡土常忠於上慈
濟國民前對曰臣能為之當須資費王曰大善即開藏
付之因輦寶於王宫門鳴鼔令之今天仁之王施善慈
欲濟黎民之窮乏若有乏者悉詣宫門四國乏者襁負
相扶填國塞路一歲之後王有詔曰鼓成未乎對曰已
成王言何故不聞其聲臣白言願明王勞屈聖體出臨
國内聽佛法鼔聲震十方王即嚴駕出行國中其民比
肩王曰民多乎對曰王前勅臣令作大鼓使聞百里欲
以揚德聲於四遠臣念枯木死皮不能揚王之德譽臣
所受寶供沙門梵志之衣食以濟國民之窮乏也布告
之來四隣歸潤猶饑子之慕慈母(天王太子辟羅經行六)
譬如師子大力不自言力大皆是衆獸名之(大智度論卷二十七)
無名
粤無鏄燕無函秦無廬胡無弓車粤之無鏄也非無鏄
也夫人而能為鏄也燕之無函也非無函也夫人而能
為函也秦之無廬也非無廬也夫人而能為廬也胡之
無弓車也非無弓車也夫人而能為弓車也(周禮考工記)
大智不智大謀不謀大勇不勇大利不利(太公六韜武韜)
知我者希則我者貴是以聖人披褐懷玉(老子知難)
至貴國爵并焉至富國財并焉至願名譽并焉是以道
不渝(莊子天運)
至人無已神人無功聖人無名(莊子逍遥遊)
羿工乎中微而拙乎使人無已譽聖人工乎天而拙乎
人(莊子庚桑楚)
彼且蘄以諔詭幻怪之名聞不知至人之以是為已桎
梏耶(莊子德充符)
大道之君仁義没孝慈滅猶日中盛時衆星失光(河上公註)
(老子俗薄)
不可名者非一色也不可以青黃白黑别非一聲也不
可以宫商角徵羽聽非一形也不可以長短大小度之
也(河上公註老子贊玄)
橋子良修實而不修名為善不為人之知已不撞不發
如大鐘然天下之深人也(孔叢子抗志)
臣終身戴天不知天之高也終身踐地不知地之厚也
若臣之事仲尼譬猶渴操壺杓就江海而飲之腹滿而
去又安知江海之深乎(韓詩外傳)
日月天下眼目而人不知德(李善註文選陸士衡演連珠)
子貢見太宰嚭太宰嚭問曰孔子何如對曰臣不足以
知之太宰曰子不知何以事之對曰惟不知故事之夫
子其猶大山林也百姓各足其材焉太宰嚭曰子增夫
子乎對曰夫子不可增也夫賜其猶一累壤也以一累
壤增大山不益其高且為不知太宰嚭曰然則子有所
酌也對曰天下有大尊而子獨不酌焉不識誰之罪也
(說苑善說)
孝子不生慈父之家忠臣不生聖君之下(意林愼子)
華蓋中天之峰未階其峻虞淵浴日之水不盡其源(文苑)
(英華庾信職官十銘)
夫無名之名生我之宅也有名之名喪我之橐也(道德經指)
(歸卷八)
模倣陰陽之眞形繪畫日月之神光雖良工決不可以
用其巧矧帝之功德崇大廣博容可言揚哉(玉皇本行集經)
譬如泉源陂池五河駛流各各有名悉歸於海便無本
名(菩薩處𣅿經卷四)
成物
水未及用則井功未成其猶人德未被物亦是功德未
就也(周易正義井)
搢紳之徒莫不廕其德宇(晉書陸曄傳)
人加脂粉物競琢磨俱報稻粱各施鳴吠(隋書潘徽文學傳)
善迹者欲人繼其行善歌者欲人繼其聲(北史李彪傳)
常季問於仲尼曰王駘兀者也從之遊者與夫子中分
魯立不教坐不議虚而往實而歸(莊子德充符)
南郭惠子問於子貢曰夫子之門何其雜也子貢曰君
子正身以俟欲來者不距欲去者不止且夫良醫之門
多病人櫽括之側多枉木是以雜也(荀子子道篇)
夫櫽括之旁多枉木良醫之門多疾人砥礪之旁多頑
鈍夫子修道以俟天下來者不止是以雜也詩云菀彼
柳斯鳴蜩嘒嘒有漼者淵莞葦淠淠言大者之旁無所
不容(說苑雜言)
世人之益者倉廪也取之如單仲尼神明也小以成小
大以成大雖山川邱陵草木鳥獸裕如也(揚子五百)
奏希聲於宇宙濟溺喪於玄津(李善註文選王簡棲頭陁寺碑文)
居厚者不矜其多處薄者不怨其少窮涯而反盈量知
歸(文選任昉王文憲集序)
挹其源者游泳而莫測懷其道者日用而不知(文選沈約安陸)
(王碑文)
孟軻驅世事於仁義之域行者步中正之塗若使南海
無採珠之氏崑山無破玉之工則明珠不御於椒室美
玉不佩於桂宅(意林士緯)
芃芃黍苗陰雨膏之詵詵纓冕儲王道之(藝文類聚儲官部儲官詩)
或望路以窺門空升堂而入室(藝文類聚人部贈答詩)
涉其流者則擯落囂塵得其門者則騰驟雲霧(文苑英華薛道)
(衡碑)
庚市子者聖人無欲者也見人爭財而訟推千金之璧
於其傍而訟者息(太平御覽逸民部逸民九)
一切衆生迷淪苦海誰能於中作大船師一切衆生恒
為煩惱疾病縈纏誰能於其中間為作良醫(元陽妙經卷二)
令諸凡夫衆生趣大乘河飲八種味水速悟无上正眞
之道離諸疑滯斷煩惱業渴(元陽妙經卷五)
願諸凡夫燃大乘法燈離小乘見(元陽妙經卷五)
願諸凡夫得忍辱榻雖於生死饑餓困苦願諸凡夫得
无畏榻永離煩惱一切怨賊願諸凡夫得清淨榻專无
上正眞之道願諸凡夫得善法榻常為善友之所擁護
願諸凡夫得左脇卧榻依於聖人所行之法(元陽妙經卷五)
願諸凡夫必為无上一切智屋願諸凡夫悉皆得入觀
喜甘露法屋願諸凡夫初中後心常入元陽清淨之宅
願諸凡夫於未來世常處眞人所居宫室(元陽妙經卷五)
令諸凡夫得天中所卧之榻得大智慧坐四如意處卧
於眞人之榻不卧邪魔非法之榻願諸凡夫得安穩卧
離生死席成自然師子卧榻(元陽妙經卷五)
亦如日出𤾉谷有大光明悉能照朗令得一切遠見虚
空是大元陽清淨慧日亦復如是照了幽冥深䆳之處
令一切衆生遠見眞道(元陽妙經卷五)
譬如橋船無心度物不揀淨穢是人非人牛馬騾驢皆
悉通過(大乘妙林經)
譬如室中宿有寶藏貧窮忍餓終無見寶忽有明師地
鏡占之自知有寶鑿深四丈便即得寶(无上内秘藏經辯四眞品)
猶如良醫得以妙藥治諸盲人令見日月(三十六部尊經黃林經偈)
吾道猶日光明普照種種色相人始能别廢日之光有
目絶視(虚皇四十九章)
以鏡燭物有形者皆現以灰覆物不潔者皆鮮(玉皇本行集經)
常以法雷而警衆生令其覺悟常以大雲等覆衆生令
不孤露常以法雨潤洽衆生令無渴乏常以慈風搖動
衆生令立信根常以慧日而照衆生令不昏冥常以舟
航廣作津濟攝生理具運載无窮(玉清經慈悲方便品)
必能為一切世人作大橋梁作大舟楫作大寶車能致
世間昇於妙土(海空智藏經序品)
譬如衆生欲度海水善護船舫得到彼岸(海空智藏經持誡品)
譬如鹽味置於諸物乃至水中皆悉有鹹(海空智藏經哀歎品)
譬如冤讐或千或百若一人和百千亦和一人相怨百
千亦怨道性亦爾一人得時一切亦得一人不得一切
不得(海空智藏經哀歎品)
師皇典馬廏無殘駟(列仙傳)
盲者能視聾者能聽瘂者能言狂者得念亂者得定貧
者得富露者得衣饑者得食渴者得飲病者得除愈醜
者得端嚴形殘者得具足根缺者得圓滿迷悶者得醒
悞疲頓者得安適(波羅蜜多經卷一)
轉妙法輪即令無量無數有情遠塵離垢生淨法眼(波羅)
(蜜多經卷三)
又如火大悉能成熟一切物類(波羅蜜多經卷五百六十七)
如衆鳥等依妙高山形類雖殊而同一色(波羅蜜多經卷六百)
譬如日輪雖復遥遠與閻浮提衆生而作光明(大寶積經卷二)
(十)
為失路者示其路拔欲淤泥置岸上如興雲蔭覆枯池
注雨充足原隰滿(大寶積經卷六十一)
如水沾地及山川幷諸百卉叢林樹藥草條莖及枝蔓
諸花蓊蔚遍山好(大寶積經卷六十一)
譬如香篋以盛衣服衣服皆香篋香不減(大方等大集經卷二十九)
與熱渴者作清冷水與饑乏者作諸甘果為露形者作
諸衣服為熱乏者作大密雲為貧匱者作如意寶為恐
懼者作所歸依為諸稼穡作甘澤雨為諸濁水作月愛
珠(大集地藏十輪經卷一)
如無足者所得車乘如遠涉者所備資糧如迷方者所
逢示導如狂亂者所服妙藥如疾病者所遇良醫如羸
老者所凭几杖如疲倦者所止牀座渡四流者為作橋
梁趣彼岸者為作船筏(大集地藏十輪經卷一)
譬如貴家盲子墮大深坑饑窮困苦食糞食泥父甚愍
之為求方便拯之於深坑飼之以上饌(三昧法門經卷下)
心常愛念一切衆生猶如父母念所生子教化衆生法
則禮儀如大博士(本緣經持王子品)
譬天下極美不過蒲桃酒飲一升便可醉持一升水澆
一升酒中飲之不能復醉佛在世時說經知人意態譬
如人飲一升酒便得醉今我輩不知是佛說經知人意
態應病與藥故人多得道(三慧經藉八)
守護法藏猶如關鑰普集法寶猶如妙高山破無明闇
猶如燈燭普蔭羣生猶如高蓋(大方廣佛華嚴經卷十)
若有羣生行闇夜中迷惑十方於平坦路生險難想於
險難道起平坦想以高為下以下為高其心迷惑生大
苦惱我以方便舒光照及若欲出者示其門戸若欲行
者示其道路欲濟彼岸示其橋梁欲涉河海與其船筏
若於熱時示其清冷若於寒際示作溫和(大方廣佛華嚴經卷十七)
正法雨名曰除滅除滅衆生煩惱盛火或有法雨名曰
能起能起衆生一切善根或有法雨名曰能壊能壊衆
生諸惡邪見或有法雨名曰成寶能成衆生一切智寶
(大方廣佛華嚴經卷三十四)
譬如船師常以大船於河流中不依此岸不著彼岸不
住中流而度衆生無有休息(大方廣佛華嚴經卷七十三)
為被四流漂汨者造大法船為被見泥没溺者立大法
橋為被癡闇昏迷者然大智燈為行生死曠野者開示
聖道為嬰煩惱重病者調和法藥為遭生老死苦者飲
以甘露令其安穏為入貪恚癡火者沃以定水使得清
涼多憂惱者慰喻使安繫有獄者曉誨令出入見網者
開以智劒住界城者示諸脱門在險難者導安穏處懼
刧賊者與無畏法墮惡趣者授慈悲手拘害藴者示涅
槃城(大方廣佛華嚴經卷七十八)
譬如醫自治身不能愈一切人若有醫多治人是乃為
名醫師(阿述達菩薩經衣八)
譬如衆生若依須彌金色之邊其身即與彼山同色所
以然者山勢力故(念佛三昧經卷五)
猶如大醫王勤行療衆疾(無盡意菩薩經卷八)
猶如導師將護衆賈(法華經卷九)
譬如船師度人往返(法華經卷九)
若諸行人三垢覆蔽久處生死纏綿難解為業垢河之
所漂流我時當乘大乘法船撈接救拔以智慧火燒其
結使以禪定水洒澤令淨以烏和拘舍羅拂拭搓摩教
以六度布以四禪令出三界(七佛所說神咒經卷二)
是神咒力譬如大蓋能覆三千況此一國普雨法雨無
不蒙益枯木石山皆能生華(七佛所說神咒經卷三)
亦如須彌跱立難動雜色衆鳥往依附山皆同一色便
無本色(菩薩處胎經卷四)
猶如病人良醫授藥而是病人毁罵是藥及與良醫先
毁罵已後乃服藥汝意云何藥以罵故不為藥耶病不
除耶不也雖復毁罵不失藥勢而能除病(大方廣如來秘密藏經卷)
(下)
譬如此閻浮洲有旃檀那樹若芽生時童男童女所有
患者與此樹芽悉差其患若葉出時丈夫婦人童男童
女所有患者與此樹葉悉差其患若樹大時入其陰者
衆生諸患亦皆除愈於後成果其光遍照十方世界若
有衆生念此光者彼亦當得無老病死若斫此樹取其
木者不畏貧窮彼木破已猶有此益若取其木將作宅
舍入其内者諸怖悉除亦皆無有寒熱饑渴(諸法最上王經景三)
我已為諸天人吹大法螺擊大法鼓覺悟長夜無明睡
眠我已為諸天人建大法幢然大法炬普照一切除滅
暗冥我已為諸有情作大法橋為大法船濟渡一切暴
流所溺我已為諸有情注大法流降大法雨一切枯槁
皆令潤洽我已開顯解脱正路引諸世間迷失道者(佛臨)
(涅槃記法注經景十)
當如清水無所不淨死人死狗死蛇屎尿亦皆洗之然
不毁水清亦當持心有如掃箒掃地淨不淨死人死狗
死蛇屎尿皆亦掃之然不毁於箒矣亦當復如風火之
力光死人死狗死蛇屎尿亦吹亦燒然不毁風火之力
光(佛說堅意經尺七)
有牧牛人不愚不癡者有方便慧夏末秋初能善觀察
恒水此岸亦善觀察恒水彼岸善度其牛至平博山谷
好水草處彼初渡時先渡大牛能領羣者斷其急流次
驅第二多力少牛隨後而渡然後第三驅羸小者隨逐
下流悉皆次第安穏得渡新生犢子愛戀其母亦隨其
後得渡彼岸(雜阿含經卷四十七)
如有百千萬億衆生為水所溺以慈愍心為作船筏而
度脱之終不勞疲(佛說淨飰王般涅槃經尺七)
譬如慈父愛子子欲墮坑持令不墮(大智度論卷五)
譬如國王以常食之餘賜諸羣下得者大喜(大智度論卷八)
其衆也如草木之依大地其遇也猶鱗介之汎長川(辯正)
(論卷三)
照電光於炎塗弭魔賊於險澤汎靈舟於信風接浮生
於苦海(弘明集辯惑論序)
矜局蛙於井谷哀危蟪於寸陰(弘明集十)
詳夫三有區分四生稟性共遊火宅俱淪欲海蠢蠢懷
生喁喁哨類所以法王當洲渚之運覺者應車乘之期
導彼戲童歸兹勝地(法苑珠林卷第十)
扇廣大之慈風灑滂沱之法雨能使身田被潤即吐無
上之芽心樹既榮便茂不彫之葉(法苑珠林卷十三)
不此岸不彼岸不中流而化衆生(維摩詰所說經見阿閦佛品)
譬如良醫遇疫劫中醫術大行廣施衆藥所療者衆致
供無量菩薩大士處不淨國亦復如是衆惡彌滋兼濟
乃弘(羅什譯維摩詰經香積佛品)
一惠施惠施有二種施下人以財施上人以法施二愛
語愛語復有二種於下人則以軟言將悦於上人則以
法語慰諭皆以愛心作愛語也三利語利語亦有二種
下人則為設方便令得俗利上人則為作方便令得法
利四同事同事亦有二種同惡人則誘以善法同善人
則令增善根(羅什譯維摩詰經菩薩品)
子有所須則咨之父母菩薩所須則求之六度取其饒
益比之父母也(羅什譯維摩詰經菩薩行品)
天澤無私不潤枯木佛威雖普不立無根所建立者道
根必深也(僧肇註維摩詰經佛國品)
俗王以俗力勝民故能澤及一國法王以法力超衆故
能道濟無疆(僧肇註維摩詰經佛國品)
生老病死患之重者濟以法藥故為醫王長也(僧肇註維摩詰)
(經佛國品)
夫以方會人不可一息期以財濟物不可一時周是以
會通無偶者彌綸而不漏法澤冥被者不易時而同覆
(僧肇註維摩詰經菩薩品)
企仰
高山仰止景行行止(詩小雅車牽)
泰山衆山所仰梁木衆木所放哲人亦衆人所仰放也
(鄭氏註禮記檀弓上)
昔有學步於邯鄲者曾未得其髣髴又復失其故步遂
匍匐而歸耳(前漢書叙傳上)
效伯高不得猶為謹勅之士所謂刻鵠不成尚類鶩者
也效季良不得陷為天下輕薄子所謂畫虎不成反類
狗者也(後漢書馬援列傳)
孔文舉於時英雄特傑譬諸物類猶衆星之有北辰百
穀之有黍稷天下莫不屬目也(後漢書孔融傳註)
衆士慕仰若水之歸海(蜀志諸葛亮傳)
諺曰得黃金一笥不如為伯騫所議(華陽國志)
蹈其閫閾若升闕里之堂入其奥隅謂登龍門之坂(梁書)
(任昉傳)
若能紆鳳彩以耀榛薈迴連城以映瓦礫者是所望也
(魏書宗欽傳)
閭閻之士莫不忘味於遺韻眩精於末光猶丘陵之仰
嵩岱川流之宗溟渤也(周書史臣庾信傳)
昭然如日月望之者不迷曠乎如大路行之者不惑(隋書)
(刑灋志)
仰而不至方見學仙之遠窺而不覩始知游聖之難(隋書)
(王貞文學傳)
昔人有圖畫僑札輕以自方耳(南史宗少文孫測隠逸傳)
聞善易以正身難夫子見禾之三變也滔滔然曰狐鄉
丘而死我其首禾乎故君子見善則痛其身焉(淮南子繆稱訓)
南假子過程本本為之烹鱺魚南假子曰聞君子不食
鱺魚本子曰此乃君子食也我何與焉假子曰夫高比
所以廣德也下比所以狹行也比於善者自進之階比
於惡者自退之原也且詩不云乎高山仰止景行行止
吾豈自比君子哉志慕之而已矣(韓詩外傳)
睎驥之馬亦驥之乘也睎顔之人亦顔之徒也(揚子學行)
或問治已曰治已以仲尼或曰治已以仲尼仲尼奚寡
也曰率馬以驥不亦可乎(揚子修身篇)
言已修行衆善冀若仙人王僑得道不死遂與天地同
其夀命與日月比其光榮流名於後世不腐滅也(王逸註楚)
(辭九歎)
菌閣兮蕙樓節度彌高德成就也觀道兮從横衆人瞻
望聞功名也(王逸註楚辭九懷)
夫賢者言足聽貌足象行足法加乎善奬人之美而好
攝人之過其不隠也如影其不諱也如響故我之憚之
若嚴君在堂而神明處室矣雖欲為其不善其敢乎(徐幹)
(中論貴驗)
古人云千載一聖猶旦暮也五百年一賢猶比膊也言
聖賢之難得疎闊如此(顏氏家訓慕賢)
昔三后之純粹兮固衆芳之所在雜申椒與菌桂兮豈
維紉夫蕙茞(文選屈原離騷經)
豈不企高蹤麟趾邈難追(文選傅長虞贈何邵王濟詩)
見西施之容歸憎其貌者也(文選楊修答臨淄侯牋)
過高唐者效王豹之謳游睢渙者學藻繢之綵(文選陳琳為曹)
(洪作書)
于時纓緌之徒紳珮之士望形表而影附聆嘉聲而響
和者猶百川之歸巨海鱗介之宗龜龍也(文選蔡邕郭有道碑文)
見之者雖影而必駭聞之者雖響而必震言驚懼之甚
不俟形聲也(李善註文選班孟堅答賓戲)
雀鼠雖愚猶知徽烈(李善註文選任彥昇太宰碑表)
揚雄覈靈賦曰枝附葉從表立景隨(李善註文選蔡伯喈郭有道碑文)
江河慕海邱陵樂山(廣文選陸士龍陸府君誄)
望其形者猶登嶽涉海蕩然無以究其高測其深覽其
神者猶旁璞親珪肅然無不欽其寶而偉其竒也(廣文選嵇)
(叔夜阮步兵碑)
人聞長安樂則出門西向而笑肉味美對屠門而哨此
猶時人雖不别聖亦復欣慕(意林新論)
士林景附羣英式慕由毛羽之宗鵬鸞衆山之仰五嶽
也(藝文類聚職官部司空贊)
臨川擬潔仰華思崇(藝文類聚職官部司空碑)
凡厥搢紳之士所以挹酌洪流含咀英芳者猶旱苖之
仰膏雨湛露之晞朝陽也(藝文類聚職官部司空碑)
林宗常行陳梁之間遇雨故其巾一角霑而折二國學
士著巾莫不折其角云作林宗巾其見儀則如此(藝文類聚)
(巾帽)
晨風之鬱北林龍魚之趣深澤(藝文類聚内典部内典墓志)
觀其德行竒偉風韻劭邈有似明月之映幽夜清風之
過松林也(太平御覽文部弔文)
勝範清規風流以為準的儒宗學府衣冠以為領袖(初學)
(記職官部尚書令)
如彼七寶城安住於海中(海空智藏經供獻品偈)
夫行堯之行即堯之身希顔之人亦顔之徒(玉皇本行集經)
如雲龍之在虚類舞鳳之翔空(玉清經幽棲品)
為師為導為明為炬為燈為照為解為覺為智為慧為
救為護為室為宅為洲為渚為歸為趣為父為母(波羅蜜多)
(經卷三百三十三)
誠嶮道之夷隥闇室之凝缸度疾之仙丸出苦之神馭
鑒德者之明鏡嚴心者之寶鬘(波羅蜜多經序五百八十四)
譬如大海諸水依持常為衆流之所歸趣(波羅蜜多經卷六百)
如滿月在空衆星共遶如旭日初出采霞紛映(大乘造像功德)
(經卷上悲九)
閻浮提中無有如來譬如暗夜星中無月如國無君如
家無主(大乘造像功德經卷上悲九)
若妙高之處宏海猶朗月之冠衆星者豈不以本弘基
永者歟(達摩法藴足論後序十二)
如月獨明衆星迴附(出曜經七學品)
譬如渴牛不避於死我實渴於佛法是以冒突聽法(阿育)
(王傳二)
譬河海之紀地猶日月之麗天(弘明集十)
信滄海之舟梁玄霄之日月也(弘明集十)
垣墻崇䆳得門自難輒罄愚管罔象玄珠(弘明集十一)
意珠騰曜智炬凝輝總納百川濬東溟之在地綱維萬
象逾北極之居天(辯正論卷一)
金牆玉室豈易入哉(高僧傳入釋寶亮)
猶羣流之歸巨壑衆星之拱北辰懋哉邈矣(高僧傳序十四)
譬如嬰兒不離其母行路不離糧食熱時不離涼風寒
時不離煖火度水不離堅船病苦不離良醫是故菩薩
常不離佛(法苑珠林卷二十)
威德為萬億所遵風化為萬靈之範故善人迴向若羣
流之歸溟壑大光攝受如兩曜之伴衆星(法苑珠林卷六十二)
在天為天寶在人為人寶寶於天人者豈天人之所能
故物莫不敬承也(僧肇註維摩詰經佛國品)
喻林卷八十五
