喻林卷一百九明徐元太撰
政治門(十四)
襲弊
六四裕父之蠱往見吝(易蠱)
月之行度失道從星所好以致風雨喻人君政教失常
從民所欲則致國亂(尚書正義洪範)
與覆車同軌者未嘗安也與死人同病者未嘗生也與
亡國同法者未嘗存也(晉書&KR3382;灼傳)
與覆車同軌者傾與亡國同事者滅見已生慎將生惡
其迹者預避之(黃石公素書安履)
匿痼不醫亂政生災(焦氏易林暌之大畜)
夫㿂瘕不除而不修越人之術者難圖老彭之夀也姦
黨實繁而不嚴彈造之制者未見其長世之福也(抱朴子外)
(篇用刑)
大魏承衰弊復欲密其羅蚍蜉猶見得何云鰌與鰕(太平)
(御覽蟲豸部蝎)
更張
古之帝王不必以豐儉移都苟宏衞文大帛之冠則無
往不可若不績其麻則樂土為虚矣(晉書王導傳)
愛易轍之勤而得覆車之軌(晉書江統傳)
言味者予易牙言音者予師曠言治者予三王三王既
已定法度制禮樂而傳之有不用而改自作何以異於
變易牙之和更師曠之律(荀子大略)
輸子之制材木也正其規矩而鑿枘調師曠之諧五音
也正其六律而宮商調當世之工匠不能調其鑿枘則
改規矩不能協聲音則變舊律是以鑿枘刺戾而不合
聲音泛越而不和(鹽鐵論刺復)
言今世之士才知強巧背去規矩更造方圓必不堅固
敗材木也以言佞臣巧於言語背違先聖之法以意妄
造必亂政治危君國也(王逸註楚辭離騷經)
法無一定而慕權宜之隨時功不倍前而好屢變以偶
俗猶剸高馬以適卑車削附踝以就褊履斷長劔以赴
短鞞割尺璧以納促匣也(抱朴子外篇博喻)
且改轍易行非良樂之御易民而治非楚鄭之政願足
下勉之而已矣(文選曹植與吳季重書)
九華臺樓觀精巧先稱平衆木輕重然後造無錙銖相
結臺雖高峻常隨風搖動而終無傾倒之理明帝登臺
懼其勢危别以大木扶持之樓即頽壊論者謂輕重力
偏也(玉海宫室臺)
市上之人有善戴尊者累十尊而行人有與之更者行
道未半而以其尊顛(困學紀聞卷十諸子)
屯膏
屯其膏施未光也(易屯)
九二井谷射鮒甕敝漏(易井)
九二鼎耳革其行塞雉膏不食(易鼎)
大雨不時行國無恩澤(汲冡周書時訓解)
揚之水不流束薪揚之水不流束楚揚之水不流
束蒲(詩國風揚之水)
英英白雲露彼菅茅(叶莫侯反)天步艱難之子不猶滮(符彪反)
池北流浸彼稻田(叶地因反)嘯歌傷懷念彼碩人(詩小雅白華)
黍苗刺幽王也不能膏潤天下(毛詩黍苗)
激揚之水至湍迅而不能流移束薪喻平王政教煩急
而恩澤之令不行於下民(鄭氏箋詩揚之水)
池水之澤浸潤稻田使之生殖喻王無恩意於申后滮
池之不如也(鄭氏箋詩白華)
桑之柔需其葉菀然茂盛謂蠶始生時也人庇陰其下
者均得其所及已將采之則葉爆爍而疏人息其下則
病於爆爍喻民當被王之恩惠羣臣恣放損王之德(鄭氏)
(箋詩桑柔)
旱歲之草如水上之苴言其枯槁無潤下民不得王恩
亦如是也(毛詩正義召旻)
王無恩於民致使下民如彼歲之大旱其草不得生遂
而盛茂致使此草如彼水上棲止逐流之浮苴也(毛詩正義)
(召旻)
罍大器缾小器常禀於罍者禀所受罄盡則罍為無餘
故恥之(杜氏解左傳昭公二十四年)
有復於王者曰吾力足以舉百鈞而不足以舉一羽明
足以察秋毫之末而不見輿薪則王許之乎曰否今恩
足以及禽獸而功不至於百姓者獨何與然則一羽之
不舉為不用力焉輿薪之不見為不用明焉百姓之不
見保為不用恩焉(孟子梁惠王上)
寶咳唾之音愛錙銖之力(晉書夏侯湛傳)
收既往之詔奪已澍之施(晉書摰虞傳)
時雨不霑春苗委悴(魏書高祖上紀)
假獲其利猶是富專口齗不及四體也(北史甄琛傳)
貧賤之望富貴甚微而富貴不能酬其甚微之望夫富
者之所惡貧者之所美貴者之所輕賤者之所榮然而
弗酬弗與同苦樂故也雖弗酬之於物弗傷今萬民之
望人君亦如貧賤之望富貴其所望者盖欲料長幼平
賦斂時其饑寒省其疾痛賞罰不濫使役以時如此而
已則於人君弗損也然而弗酬弗與同勞逸故也(尹文子大)
(道下)
久旱水涸枯槁無澤(焦氏易林師之大壯)
寇行搖尾逐雲吹水汙泥為陸下田為稷(焦氏易林同人之漸)
泉閉澤竭主母饑渴(焦氏易林豫之賁)
火石相得乾無潤澤(焦氏易林賁之渙)
陸居少泉山高無雲(焦氏易林坎之履)
初一唫(音欽)不予丈夫婦處測曰唫不予人所違也(太玄經第)
(五唫)
次二唫于血資乾骨測曰唫于血䂄自肥也(太玄經第五唫)
霡霂小雨也言裁霡歷霑漬如人沐頭惟及其上枝而
根不濡也(釋名)
空穗滿田無所得也以言上不惠施則下不竭其力(王逸)
(註楚辭九章)
瓜苞蕁蔓於地木不下其枝枚則不得虆而蔓之而逹
於上民弱於下君不施仁以存恤之上下懸絶不相及
也(太玄經第二達解)
次四土不和木科橢(徒和切)測曰土不和病乎民也(太玄經第)
(六窮)
吝江河之流不以濯舟船之畔惜東壁之光不以寓貧
婦之目(補文選夏侯湛扺疑)
如天亢旱不生華實及水陸所生之物皆悉枯悴無有
潤澤不能增長(三十六部尊經仙人經)
如似雲雷降注大雨孔雀歡喜汝於今者但興雲雷未
見雨水如此旱雷將何所益(無明羅刹經)
喪亂
若苗之有莠若粟之有秕(書仲虺之誥)
今殷其淪喪若涉大水其無津涯(書微子)
百姓懔懍若崩厥角(書泰誓中)
為天下逋逃主萃淵藪(書武成)
殷政總總若風草有所積有所虛(汲冡周書大聚解)
苦菜不秀賢人潛伏靡草不死國縱盗賊(汲冡周書時訓解)
鴻鴈不來遠人背畔玄鳥不歸室家離散(汲冡周書時訓解)
民之危險若䧟泥墜火無救之者(孔氏傳書仲虺之誥)
月經於箕則多風離於畢則多雨政教失常以從民欲
亦所以亂(孔氏傳書洪範)
無不相寇賊為鴟梟之義以相奪攘(孔氏傳書呂刑)
儒雅與深穽同埋經典共積薪俱燎(尚書正義序)
魴(音房)魚赬(音蟶)尾王室如燬(詩國風汝墳)
北風其涼雨雪其雱惠而好我擕手同行北風其喈
(音皆)雨雪其霏惠而好我擕手同歸莫赤匪狐莫黑匪
烏惠而好我擕手同車(詩國風北門)
鴥彼飛隼率彼中陵民之訛言寧莫之懲(詩小雅沔水)
駕彼四牡四牡項領我瞻四方蹙蹙靡所騁(詩小雅節南山)
瞻烏爰止于誰之屋(詩小雅正月)
謂山盖卑為岡為陵民之訛言寧莫之懲(詩小雅正月)
佌佌(音此)彼有屋蔌蔌(音速)方有榖民今之無祿夭夭是椓
(音卓詩小雅正月)
如彼流泉無淪胥以敗(詩小雅小旻)
維南有箕不可以簸揚維北有斗不可以挹酒漿維南
有箕載翕其舌維北有斗西柄之揭(詩小雅大東)
四月維夏六月徂暑先祖匪人胡寧忍予秋日凄凄
百卉具腓亂離瘼(音莫)矣奚其適歸冬日烈烈飄風發
發民莫不榖我獨何害山有嘉卉侯栗侯梅廢為殘
賊莫知其尤相彼泉水載清載濁我日構禍曷云能
榖(詩小雅四月)
牂(音臧)羊墳首三星在罶(音柳)人可以食鮮可以飽(詩小雅苕之華)
咨女殷商如蜩如螗(音唐)如沸如羔(叶盧當反)小大近喪(去聲叶平)
(聲詩大雅蕩)
人亦有言顛沛之揭枝葉未有害本實先撥(詩大雅蕩)
如彼歲旱草不潰茂如彼棲(音西)苴(七如反詩大雅召旻)
北風弼人厭亂之詩(詩說弼)
葛藟王族流散而作(詩說王)
苕之華景王崩王室亂兵連歲饉民物盡耗君子自傷
生逢其難(詩說王)
雨無正大夫刺幽王也雨自上下者也衆多如雨而非
所以為政也(毛詩雨無正)
何草不黃下國刺幽王也四夷交侵中國背叛用兵不
息視民如禽獸君子憂之(毛詩何草不黃)
不復考慎自有肺腸行其心中之所欲乃使民盡迷惑
也(鄭氏箋詩桑柔)
焚輪暴風從上來降謂之頽頽下也扶搖暴風從下升
上故曰焱焱上也(毛詩正義谷風)
今日之風非有道之風發發兮大暴疾今日之車非有
道之車偈偈然大輕嘌(毛詩正義匪風)
我有圃生之把乎(左傳昭公十二年)
天或者以陳氏為斧斤既斲喪公室而他人有之不可
知也(左傳哀公十五年)
梁亡此未有伐者其言梁亡何自亡也其自亡奈何魚
爛而亡也(公羊僖公十九年)
城郭不完兵甲不多非國之災也田野不辟貨財不聚
非國之害也上無禮下無學賊民興喪無日矣(孟子離婁上)
夫癘雖癰腫胞疾上比前世未至絞纓射股下比近代
未至擢筋而餓死也夫劫弑死亡之主也心之憂勞形
之困苦必甚於癘矣由此觀之癘雖憐王可也(戰國策楚考烈)
(王)
詐國指鹿災生噬虎(史記秦始皇贊)
其威盡勢極閭巷之人為敵國(史記律書)
亡秦鹿走偽楚狐鳴(史記項羽贊)
禍盈斯驗蒼狗為菑(史記呂后紀)
昔秦燔詩書以立私議莽誦六蓺以文姦言同歸殊塗
俱用滅亡皆炕龍絶氣非命之運紫色淫聲餘分閏位
聖王之驅除云爾(前漢書王莽傳贊)
邊境雷動四野風起京師雖有武蠭精兵未有能窺左
足而先應者也(前漢書息夫躬傳)
昔有彊秦封豕其士窫窳其民鑿齒之徒相與摩牙而
爭之(前漢書楊雄傳)
天網縱人紘弛王塗壊太極陁君臣土崩上下瓦解(後漢)
(書蔡邕列傳)
彼日而微遂祲天路(後漢書安帝紀)
虎兕長蛇相隨塞路(魏志烏丸東夷傳註)
蚌蛤浮翔於淮泗鼲鼬讙譁於林木(魏志任城傳)
今胷背有嫌首尾多難乃國朝之厄會也(吳志華覈傳)
物號忠良於兹拔本人稱妖孽自此疏源(晉書惠帝紀)
自兩京殄覆九土分崩赤縣成蛇豕之墟紫宸遷鼃黽
之穴干戈日用戰争方興猶逐鹿之並驅若瞻烏之靡
定(晉書符丕列傳)
每朝會貂蟬盈坐時人為之諺曰貂不足狗尾續(晉書趙王)
(倫傳)
難起蕭墻毒痛函夏九州波駭五嶽塵飛(晉書王彌列傳)
貪鄙竊位不知誰升之者獸兕出檻不知誰可咎者網
漏吞舟何以過此(晉書郤詵傳)
無賴之徒易相扇動飆風駭蕩則滄海横波(晉書劉弘傳)
纂繼凶逆鴟目有年(晉書張軌傳)
豺狼易驚遂肆醜毒(晉書譙剛王遜傳)
塵飛五嶽霧晻三精(晉書石季龍下列傳)
關西為豺狼之藪楊越為鴟鴞之林(晉書慕容德記)
六州蕩然無復餘蔓殘搆至於乳䴏赴時銜泥靡託(宋書)
(索虜傳)
故老遺氓還號舊落桓山之響未足稱哀(宋書索虜傳)
治舟試艦恒以朝廷為旗的秣馬按劔常願天下有風
塵(南齊書張敬兒傳)
鴟梟厲吻翦焉已及(梁書武帝上紀)
水羣飛於溟海火載燎於中原(魏書李順希仁弟騫傳)
政亂如風草師亡猶彈丸(魏書匈奴劉聰傳)
未正滄海之流詎息崑山之燎(隋書薛道衡傳)
八紘九野瓜剖豆分(南史陳本紀上)
廊廟有序翦成狐兔之場珪帛有儀碎夫犬羊之手(北史)
(許善心文苑傳)
吾觀其野草菅勝榖吾觀其衆邪曲勝直(太公六韜發啟)
政令不善墨墨不夜譬若野獸無所朝處(管子四稱)
與死人同病者不可生也與亡國同事者不可存也(韓非)
(子孤憤)
今之世至寒矣至熱矣而民無走者取則行鈞也(呂氏春秋)
(功名)
棄捐五帝之恩刑推蹶三王之法籍是以至德滅而不
揚(淮南子覽冥訓)
水擊則波興氣亂則智昏智昏不可以為政波水不可
以為平(淮南子齊俗訓)
天下為之麋沸螘動雲徹席卷(淮南子兵略訓)
與死者同病難為良醫與亡國同道難與為謀(淮南子說林訓)
夫死病無可為醫夫政令者人君之銜轡所以制下也
今齊君失之已久矣子雖欲扶其輈而扶其輪良弗及
也(孔叢子嘉言)
夫散其本而待之刑辟猶决其牢而發以毒矢也亦可
哀乎故曰未可殺也昔者先王使民以禮譬之如御也
刑者鞭策也今猶無轡銜而鞭策以御也欲馬之進則
策以後欲馬之退則策其前御者以勞而馬亦多傷矣
今猶此也上憂勞而民多罹刑(韓詩外傳)
今之治民者若御拙馬行則頓之止則擊之身創於箠
吻傷於銜求其無失何可得乎(鹽鐵論詔聖)
病之將死也不可為良醫國之將亡也不可為計謀吾
數諫吾君吾君不用是以知國之將亡也(說苑權謀)
螟蟲為賊害我五榖箄笥空虚家無所食(焦氏易林坤之革)
武庫軍府甲兵所聚井里邑居不可舍止(焦氏易林師之蹇)
巨蛇大鰌戰於國郊(焦氏易林同人之益)
兩虎相鬭血流浮杵城郭空虚蒿藜塞道(焦氏易林同人之鼎)
水壊我里東流為海龜鳬讙譁不睹我家(焦氏易林謙之萃)
星隕如雨力弱無輔(焦氏易林豫之訟)
白鳥赤烏戰於東都敗悔為憂(焦氏易林豫之既濟)
千歲廟堂棟橈傾僵天厭周德失其寵光(焦氏易林臨之鼎)
徑路隔塞燕雀驚駭(焦氏易林賁之泰)
羊驚虎狼獮猴羣走(焦氏易林坎之臨)
魚擾水濁桀亂我國(焦氏易林无妄之益)
鳬池水溢高陸為海江河横流魚鼈成市(焦氏易林无妄之震)
三手六目政多煩惑臯陶瘖聾亂不可從(焦氏易林遯之需)
陰積不已雲作滛雨傷害平陸民無室屋(焦氏易林明夷之坎)
陰霧不清濁政亂民(焦氏易林家人之晉)
且如驚鹿不能定足(焦氏易林益之噬嗑)
揚風偃草塵埃俱起清濁溷散忠直隠處(焦氏易林蹇之履)
衆星宵亂不知所據(焦氏易林井之復)
放御委轡奔亂不制法度无常君失其位(焦氏易林艮之泰)
靈龜陸處釡甑草土人知敗國桀亂無緒(焦氏易林艮之晉)
饑蠶作室絲多亂緒端不可得(焦氏易林兑之坎)
江漢上流政逆民憂(焦氏易林歸妹之晉)
烏飛狐鳴國亂不寧下強上弱為陰所刑(焦氏易林中孚之大有)
是以四疆之内各以其力來侵攘肌及骨赧獨何以制
秦乎(揚子重黎)
上九車軸折其衡抈四馬就括高人吐血(太玄經第一羨)
次四晦其類失金匱測曰晦其類法度廢也(太玄經第五晦)
次七小子牽象婦人徽猛君子養病(太玄經第六養)
次六山無角水無鱗困犯身測曰山無角困百姓也(太玄)
(經第六窮)
次七趹(音决)船䟦車其害不遐測曰趹船䟦車不遠害也
(太玄經第六將)
何以知人且病也以其不嗜食也何以知國之將亂也
以其不嗜賢也是故病家之厨非無嘉饌也乃其人弗
之能食故遂於死也亂國之官非無賢人也其君弗之
能任故遂於亡也夫生飰秔粱旨酒甘醪所以養生也
而病人惡之以為不若菽麥糟糠欲清者此真將死之
候也尊賢任能信忠納諫所以為安也而闇君惡之以
為不若姦佞闒茸讒䛕言者此其將亡之徵(潜夫論思賢)
漢室之形譬如垂瓦扶則暫安不扶則速危(天祿閣外史招賢)
長城若頹堵雄關若敝甕雖以四塞為襟而烽烟之警
每舉祍席之上(天祿閣外史傷時)
上政迷亂則下怨父行悖惑則子恨(王逸註楚辭離騷經)
言上有罥繳弋射之機下有張施罻羅之網飛鳥走獸
動而遇害喻君法繁多百姓動觸刑罪也(王逸註楚辭九章)
言秋風疾則草木搖湘水波而樹葉落矣以言君政急
則衆民愁而賢者傷矣(王逸註楚辭九歌)
浮雲鬱兮晝昏楚圖潰亂氣未除也霾土忽兮歷歷風
俗塵濁不可居也(王逸註楚辭九懷)
亡國之君其朝未嘗無致治之臣也其府未嘗無先王
之書也然而不免乎亡者何也其賢不用其法不行也
苟書法而不行其事爵賢而不用其道則法無異乎路
說而賢無異乎木主也(徐幹中論亡國)
微烟起於蕭牆而飆焚徧於宇宙淺隙發於膚寸而波
濤漂乎四極金城屠於庶寇湯池杭於一葦勁銳望塵
而冰泮征人倒戈而奔北飛鋒薦於扆闥左袵掠於禁
省禾黍生於廟堂榛莠秀乎玉階雲觀變為狐兔之藪
象魏化為虎豹之蹊東序烟燼於委灰生民燋淪於淵
火(抱朴子外篇漢過)
駑蹇星馳以兼路豺狼奮口而交争(抱朴子外篇安貧)
陸无含秀之苖水無吐穗之株稗糲曠於圌廩薪㸑廢
於庖厨(抱朴子外篇守塉)
逸蚪遶雲奔鯨駭流(陶靖節集詩四言)
夫先王之道墜地久矣改張易調其興實難苛化虐政
其窮必酷故曰大軍之後必有凶年積亂之後必有凶
主理當然也(關氏易傳卜百年義)
小過下怫怫(音佛)上悸悸趾之&KR2054;(音顛)爪之墜傳曰下怫怫
愎其上也上悸悸懼其下也趾之&KR2054;足之跌也爪之墜
手之失也(元包少陰)
紅塵塞天地白日何冥冥(李善註文選兩都賦)
風驚塵起喻惡積而釁生鹿散而不止喻釁生而不滅
(李善註文選李蕭遠運命論)
于時景燭雲火風馳羽檄言雲火之多如景之照羽檄
之疾若風之馳(李善註文選任彦昇文宣王行狀)
竢時風之清激兮愈氛霧其如塺(楚辭劉向遠逝)
茫茫宇宙上墋下黷波振四海塵飛五岳(文選陸士衡功臣頌)
乾象棟傾坤儀舟覆(文選劉琨答盧諶詩)
王室之亂靡邦不泯如彼墜景曾不可振(文選陸機答賈長淵詩)
彼堯舜之耿介兮既遵道而得路何桀紂之昌披兮夫
唯捷徑以窘步(文選屈原離騷經)
舉動廻山海呼吸變霜露阿旨曲求則光寵三族直情
忤意則参夷五宗漢之綱紀大亂矣(文選范蔚宗宦者傳論)
禮法刑政於此大壊如室斯構而去其鑿契如水斯積
而决其隄防如火斯畜而離其薪燎也國之將亡本必
先顛其此之謂乎(文選干寶晉紀總論)
弛禮崩樂塗民耳目遂欲流唐漂虞滌殷蕩周(文選揚雄劇秦)
(美新)
譬層棟之將傾必華榱之先落(補文選謝眺酬德賦)
豺牙密厲虺毒潜吹(廣文選庾子山哀江南賦)
飄風蓬龍埃拂拂兮草木搖落時槁悴兮遭傾遇禍不
可救兮(廣文選劉子政離世)
鳥驚獸駭莫知所從於是豪彊並争虎裂狼分疾摶者
獲多遲後者見吞(廣文選譙允南仇國論)
呂后專制社稷不傾若髮漢書云如帶公羊云如綫(意林)
(晁錯新書)
欲知人將病不嗜食欲知國將亡不嗜賢也病非無嘉
饌病不能食至於死國非無賢人君不能用故速亡理
國不得真賢猶治病不得真藥治病當得真人参反得
蘿菔服之增劇非藥無效也(意林潜夫論)
陵頹谷踊五行互錯(藝文類聚后妃部后妃誄)
豺狼當路非止一人鯨鯢不梟倏焉五載(文苑英華請勸進及封岳)
(行幸沈烱表)
乃使猛獸欲以為亂比獸之角能以為城舉其尾能以
為旌(太平御覽獸部釵獸)
秦失金鏡魚目入珠(初學記器用部鏡)
冀州糜沸泫沄如湯(初學記州郡部河東道)
母逐鷓鴣而南去子隨胡馬而北歸夫類日影而西奔
婦似川流而東逝(法苑珠林卷七十四)
失民
九四包无魚起凶象曰无魚之凶遠民也(易垢)
君夭之在位椓之(毛詩正月註)
寒涼之風病害萬物喻君政教酷暴使民散亂(鄭氏箋詩北風)
日之熱恒在日中之後道東之杜人所宜休息也今人
不休息者以其特生陰寡也(鄭氏箋詩有枤之杜)
山有美善之草生於海栗之下人取其實蹂踐而害之
令不得蕃茂喻上多賦歛富人財盡而弱民與受困窮
(鄭氏箋詩四月)
哀哉今之人何故而為虺蜴也虺蜴之性見人則走民
聞王政莫不逃避(毛詩正義正月)
皮之不存毛將安傅(左傳僖公十四年)
衆散為弱川壅為澤(左傳宣公十二年)
衆怒如水火焉不可為謀(左傳昭公十三年)
衆散流移若積水之潰(杜氏解左傳文公三年)
苟無固志盈城之衆一朝而散如積水之敗故曰潰(春秋)
(正義文公三年)
以萬乘之國伐萬乘之國簞食壺漿以迎王師豈有他
哉避水火也如水益深如火益熱亦運而已矣(孟子梁惠王下)
夫吳民離矣體有所傾譬如羣獸然一个負矢將百羣
皆奔王其無方收也(國語吳)
一國棄之如遺跡焉(國語楚)
斬木為兵揭竿為旗天下雲集響應嬴糧而景從(史記秦始)
(皇紀)
天下之患在於土崩不在於瓦解古今一也(史記主父傳)
易曰鳥焚其巢旅人先笑後號咷喪牛于易凶言王者
處民上如鳥之處巢也不顧䘏百姓百姓畔而去之若
鳥之自焚也雖先快意說笑其後必號而無及也百姓
喪其君若牛亡其毛也故稱凶(前漢書外戚傳)
方岳無鈞石之鎮關門無結草之固(晉書孝愍帝紀)
淵池廣魚獨希(宋書樂四志)
去黃取白則衆馬各守其色自殊而去故唯白馬獨應
矣王者黨其所私而疎天下則天下各守其疎自殊而
叛矣(公孫龍子白馬論註)
百姓賤之如㑌惡之如鬼日欲司間而相與投籍之去
逐之(荀子王霸篇)
川淵者魚鼈之居也山林者鳥獸之居也國家者士民
之居也川淵枯則魚龍去之山林險則鳥獸去之國家
失政則士民去之(荀子致仕)
天下之人其離之若崩其背之也不約而若期(賈子連語)
虎豹之居也厭閑而近人故得魚鼈之居也厭深而之
淺故得諸侯厭衆而亡其國(新序雜事卷二)
山石朽弊稍崩墜落下上離心君失其崇(焦氏易林謙之垢)
狐貍雉兔畏人逃去分首竄匿不知所處(焦氏易林暌之大有)
槽空無實豚彘不食庶民屈竭離其居室(焦氏易林垢之節)
鷹隼搏鷙衆雀憂潰(焦氏易林既濟之大壯)
上九海水羣飛蔽于天杭測曰海水羣飛終不可語也
(太玄經第六劇)
上九螽焚其翊(音詡)喪于尸測曰螽焚其翊所憑喪也(太玄)
(經第六堅)
山有猴猿谷有虺蛇左右衆鳥聞無人民所以愁懼也
(王逸註楚辭九思)
根傷則葉枯葉枯則花落花落則實亡(武侯十六策隂察)
民欲有畔意若狼之顧望也(前漢書註食貨志)
皮朽則毛落水涸則魚逝其勢然也(李善註文選應休璉與曹長思書)
天下苦秦猶終日擔重而行思息其肩者也(文選謝宣遠張子房)
(詩註)
星辰麗天猶萬國之附王者也下將畔上故星亦畔天
(補文選襄楷災異䟽)
孔子曰商汝知君之為君乎子夏曰魚失水則死水失
魚猶為水也孔子曰商知之矣(藝文類聚帝王部搃載帝王)
夫國以民為本民勞去者國立廢矣所謂出其無極之
寶入賊利斧戟也(西昇經)
譬如屠家羣中捕猪牽欲殺之餘猪悉聚驚怖側耳聽
聲惶懅愕視譬如猛虎羣中摶牛餘牛見之驚怖而走
或入山巖或投深谷又入樹間跳騰哮吼譬如魚師持
網捕魚餘魚見之怖散沈竄石岸草底又如倉鷹臨其
衆鳥有所獲取餘鳥見之各散飛去(修行道地經五陰成敗品)
喻林卷一百九
