喻林卷十明徐元太撰
人事門(八)
審具
以中信而濟難若乘虛舟以涉川也(周易正義中孚)
故海之大也而魚何為可得山之深也虎豹貔貅何為
可服(汲冡周書周祝解)
魴也鰥也魚之易制者然而敝敗之笱不能制(鄭氏箋詩敝笱)
子謂仲弓曰犂牛之子騂且角雖欲勿用山川其舍諸
(論語雍也)
韓子稱長䄂善舞多錢善賈信哉是言(史記范睢傳論)
服絺綌之凉者不苦盛暑之鬱燠襲貂狐之煗者不憂
至寒之悽愴何則有其具者易其僃賢人君子亦聖王
之所以易海内也(前漢書王褒傳)
皆言家口實如客至之有設也(南齊書王僧虔傳)
豈有庖廚不修而欲延大賓者哉(南齊書王僧虔傳)
桓公在位管仲隰朋見立有間有二鴻飛而過之桓公
歎曰仲父今彼鴻鵠有時而南有時而北有時而往有
時而來四方之遠所欲至而至焉非唯有羽翼之故是
以能通其意於天下乎(管子霸形)
地之不可食者山之無木者百而當一涸澤百而當一
地之無草木者百而當一樊棘雜處民不得入焉百而
當一藪鎌纏得入焉九而當一蔓山其木可以爲材可
以爲軸斤斧得入焉九而當一汎山其木可以爲棺可
以爲車斤斧得入焉十而當一流水網罟得入焉五而
當一林其木可以爲棺可以爲車斤斧得入焉五而當
一澤網罟得入焉五而當一(管子乘馬)
黃鵠之飛日行千里有必飛之僃也虎豹熊羆而無敵
有必勝之理也(商子畫策)
談說之士資在於口處士資在於意勇士資在於氣技
藝之士資在於手商賈之士資在於身(商子筭地)
田鮪教其子田章曰主賣官爵臣賣智力故自恃無恃
人(韓非子外儲說右)
今有羿逢蒙繁弱於此而無弦則必不能中也中非徒
弦也而弦為弓中之具也夫立功名亦有具不得其具賢
雖過湯武則勞而無功矣(吕氏春秋具僃)
故魚不可以無餌釣也獸不可以虚器召也(淮南子說山訓)
燿蟬者務在明其火釣魚者務在芳其餌明其火者所
以燿而致之也芳其餌者所以誘而利之也欲致魚者
先通水欲致鳥者先樹木水積而魚聚木茂而鳥集好
弋者先具繳與矰好魚者先具罟與罘未有無其具而
得其利(淮南子說山訓)
修其翰翼隨風向北(焦氏易林坤之謙)
水長無船不見欣歡(焦氏易林屯之蹇)
鳥飛無翼兔走折足(焦氏易林蒙之漸)
乘筏度河雖深不殆(焦氏易林同人之巽)
手拙不便不能伐檀車無軸轅行者苦難(焦氏易林臨之蹇)
膠車木馬不利遠賈(焦氏易林觀之晉)
錫刀不入魴鯉腥臊(焦氏易林無妄之艮)
天女推床不成文章南箕無舌飯多沙糠(焦氏易林大畜之益)
水深無桴蹇難何游(焦氏易林頥之萃)
漏巵盛酒無以養老(焦氏易林離之師)
千仞之牆不得入門金籠銕疏利以避兵(焦氏易林咸之大畜)
亡錐失斧公輸无輔(焦氏易林萃之訟)
縫衣失針𥜗袴弗能(焦氏易林歸妹之賁)
執斧破薪使媒求婦(焦氏易林小過之益)
精學不求貴貴自至矣力作不求富富自到矣(王充論衡命禄)
(篇)
抱布貿絲交易有亡各得所願儒生抱道貿禄文吏無
所抱何用貿易(王充論衡量知篇)
農商殊業所畜之貨貨不可同計其精麤量其多少其
出溢者名曰富人富人在世鄉里願之夫先王之道非
徒農商之貨也其爲長吏立功致化非徒富多出溢之
榮也(王充論衡量知篇)
手中無錢之市使貨主問曰錢何在對曰無錢貨主必
不與也夫胷中不學猶手中無錢也欲人君任使之百
姓信嚮之奈何也(王充論衡量知篇)
螫蟲之觸負其有毒也戰士能勇倚其有僃也是以鋒
銳甲堅則人輕戰(武矦心書輕戰)
蓋弋鳥者矯其矢釣魚者理其綸(曹子建司馬仲達書)
設有數人年紀老壯旣同服食厚薄又等俱造沙漠之
地並冒嚴寒之夜素雪墜於上玄冰結於下寒風摧條
而宵駭欬唾凝呀於脣吻則其中將有獨中冷者而不
必盡病也非冷氣之有偏蓋人體有不耐者耳(抱朴子内篇極)
(言)
循塗雖坦而足無騏驎六虛雖曠而翼非大鵬(抱朴子外篇目)
(敘)
眇者無以與乎眉目之好夫刖者不自爲假文屨(莊子音義)
(逍遙遊)
水滿坎而後進人學博而後仕(掦子法言註學行篇)
如涉川兮無梁若陵虛兮失翼(文選寡婦賦)
臨川靡芳餌何爲守空坻(文選傅咸贈何邵王濟詩)
有斧無柯何以自濟(文選陳琳檄吳將校文)
今有鉛錫之鋌雖歐冶百鍊猶不如瓦刀有駑駘之馬
雖造父駕之終不及飛兔絶景質鈍故也(意林物理論)
隋寶産漢濱摛此夜光真不待卞和顯自爲命世珍(藝文)
(類聚人部贈荅詩)
余音非九韶何以儀鳳皇新城非芝圃曷由殖蘭芳(藝文)
(類聚人部贈荅詩)
鐡冠之數曰一女必有一鍼一刀耕者必有一耒一耜
一銚行服連軺輂者必有一斤一鋸一錐一鑿(玉海食貨鹽鐡)
猶如真金三種試之乃知堪燒打磨(元陽妙經卷二)
譬如車有雙輪則有載用鳥有兩翼堪任飛行(元陽妙經卷二)
如車無輪不堪運載(元陽妙經卷一)
如欲濟水善護舟航船筏之具如臨路人善護騎乘如
田夫布種善念糞穢(元陽妙經卷八)
如諸種子火所不燒鳥所不食則得增長(元陽妙經卷九)
譬如執持坏瓶詣河取水若池若井若泉若渠當知此
瓶不久爛壞何以故是瓶未熟不堪盛水終歸地故(波羅)
(蜜多經四百四十四)
如人欲度險惡曠野若不攝受資糧器具不能達到安
樂國王於其中道遭苦失命(波羅蜜多經四百四十四)
如大長者欲過險難必假多伴飲食資糧皆悉具足爾
乃能度(波羅蜜多經卷五百六十八)
大王頗曾見乘驢堪入陳唯見乘象馬鬭戰便得勝(大寶)
(積經卷九十九)
大王頗曾見小栰度大海唯乘彼大舶能度無量衆(大寶)
(積經卷九十九)
如人善乘船入於大海中雖行深水難而不爲所害(大方)
(廣佛華嚴經卷二十六)
譬如健士以那羅延金剛利箭射堅密鎧直過無礙(大方)
(廣佛華嚴經卷五十九)
譬如金剛非劣惡器及以破器所能容持唯除全具上
妙之器(大方廣佛華嚴經卷七十八)
猶欲度水而不求船不能横越思惟其便若得板木乘
騎其上可以得度(阿差末菩薩經卷四)
又如膏車欲使通利以用運載有所至到(長阿含經卷十三)
猶有一人被七肘衣或八肘衣從頭至足於此身體無
處不覆(中阿含經卷二十)
譬如有人持器取水一器完堅二者穿壞若用受水完
者恒滿穿者漏盡(中本起經來學品)
猶如猛將身被重鎧手無劍者則不能剋定彊敵有劍
無鎧者亦復不能降彼彊敵若使猛將身被重鎧手執
利劍前後固險與賊共戰必有所辦則無狐疑(出曜經六戒品)
譬如遮迦越王車馬人從濿渡水令水濁惡過渡以去
王渴欲得水飲王有清水珠置水中水即為清王便得
清水飲之(那先比丘經卷上)
如人有手入寶山中自在能取若無手不能有所取(大智)
(度論卷一)
譬如小藥師以一種藥二種藥不具足故不能差重病
大藥師輩具足衆藥能差重病(大智度論卷三)
譬如完器盛水水不漏散(大智度論卷五)
譬如為諸貧人欲令大富當僃種種財物一切僃具然
後乃能濟諸貧者又復如人欲廣治諸病當僃種種衆
藥然後能治(大智度論卷七)
譬如好染一入便成(大智度論卷二十二)
譬如釋提桓因手執金剛破阿修羅軍(大智度論卷四十七)
如商人農夫隨所適國土所須之物地之所宜種子勤
修求辦事無不成(大智度論卷四十九)
如鳥子自知毛羽具足爾乃可飛(大智度論卷八十三)
有人雖疾而智力不強如馬雖疾而力弱有人雖有強
智力而不利譬如鈍斧雖有大力不能破物(大智度論卷八十三)
如人乘七寶船牢治行具上有種種好食有好導師遇
隨意好風則為好度若人乘草栰度恐怖不名好度(大智)
(度論卷八十四)
如完牢之器所受不漏(大智度論卷九十六)
如麻縷不成絹麤縷無細布(中論卷一)
如小草入火則燒盡若真金入火能堪忍無失(十住毘婆沙論)
(卷十五)
蒜不受熏以其臭故沈麝等亦不受熏以其香故若物
不爲香臭所記則能受熏(攝大乘論釋卷二)
譬如鳥僃二翼一舉萬尋車足兩輪一馳千里(高僧傳十三梁)
(釋法悦)
今淺行者處不淨國恐其行淺功微未能自拔譬如少
湯投之大水亦如少力之人入水救溺未能兼濟則與
彼俱淪(羅什譯維摩詰經香積福品)
審謀
如彼築室於道謀是用不潰於成(詩小雅小旻)
君臣之謀事如此與不行而坐圖遠近是於道路無進
於跬步何以異乎(鄭氏箋詩小旻)
淺近之人不可謀道猶路人不可謀室(毛詩正義小旻)
謀慮苟當則婦人亦成國任姒是也謀慮理乖雖丈夫
亦傾城宰嚭無極是也(毛詩正義瞻卬)
卜人曰筮短龜長不如從長(左傳僖公四年)
商書曰三人占從二人衆故也武子曰善鈞從衆(左傳成公)
(六年)
如是可矣何必瘠魯以肥把(左傳㐮公二十九年)
暴虎馮河死而無悔者吾不與也必也臨事而懼好謀
而成者也(論語述而)
種黍得黍種稷得稷惟在所樹禍福亦猶是也若不禮
重耳則當除之不爾則宜厚之如此不疑是爲德基(國語)
(解晉四叔詹諫鄭)
且與賊居不知其禍外復求怨徼幸他國猶治救瘑(古禾)
(切)疥而棄心腹之疾發當死矣瘑疥皮膚之疾不足患
也今齊陵遲千里之外更歴楚趙之界齊為疾其疥耳
越之為病乃心腹也不發則傷動則有死願大王定越
而後圖齊(吳越春秋夫差内傳)
越在心腹之疾不前除其疾今信浮辭僞詐而貪齊破
齊譬由磐石之田無立其苗也願王釋齊而前越(吳越春秋)
(夫差内傳)
張儀說楚王曰且夫爲從者無以異於驅羣羊而攻猛
虎也夫虎之與羊不格明矣今大王不與猛虎而與羣
羊竊以爲大王之計過矣(戰國策楚懷王)
陳軫曰王不聞夫管與之說乎有兩虎爭人而鬭管
莊子將刺之管與止之曰虎者戾蟲人者甘餌也今兩
虎爭人而鬭小者必死大者必傷子待傷虎而刺之則
是一舉而兼兩虎也無刺一虎之勞而有刺兩虎之名
齊楚今戰戰必敗敗王起兵救之有救齊之利而無伐
楚之害(戰國策秦惠文君)
醫扁鵲見秦武王武王示之病扁鵲請除左右曰君之
病在耳之前目之下除之未必已也將使耳不聽目不
明君以告扁鵲扁鵲怒而投其石曰君與知之者謀之
而與不知者敗之使此知秦國之政也則君一舉而亡
國矣(戰國策秦武王)
黃歇使於秦說昭王曰天下莫強於秦楚今聞大王欲
伐楚此猶兩虎相鬭而駑犬受其敝不如善楚臣聞之
物至而反冬夏是也致至而危累棋是也(戰國策秦昭㐮王)
夫取三晉之腸胃與出兵而懼其不反也孰利(戰國策秦昭㐮)
(王)
此所謂藉賊兵而齎盜食者也王不如遠交而近攻得
寸則王之寸得尺亦王之尺也(戰國策秦昭㐮王)
趙且伐燕蘇代爲燕謂衛王曰今者臣來過易水蚌方
出曝而鷸啄其肉蚌合而箝其喙鷸曰今日不雨明日
不雨即有死蚌蚌亦謂鷸曰今日不出明日不出即有
死鷸兩者不肯相舍漁者得而并擒之今趙且伐燕燕
趙久相攻以敝大衆臣恐強秦之為漁父也(戰國策燕昭王)
必若所欲為危於絫卵難於上天變所欲為易於反掌
安於泰山(前漢書枚乘傳)
臣聞揚湯止沸莫若去薪潰癰雖痛勝於内食(後漢書董卓傳)
當爲秋霜無爲檻羊(後漢書廣陵思王荆傳)
夫邊垂之患手足之蚧搔中國之困胷背之瘭疽方今
郡縣盜賊尚不能禁况此醜虜而可伏乎(後漢書烏桓鮮卑傳)
揚湯止沸不如滅火去薪潰癰雖痛勝如養肉及溺呼
船悔之無及(魏志董卓傳註)
諺曰射幸數跌不如審發是故智者不爲小利移目不
為意似改步時可而後動數合而後舉(蜀志譙周傳)
譬猶棋劫相持爭行先後若一行非當或成彼利誠應
捨小營大先保封域(周書熊安生儒林傳)
天道無殃不可先倡人道無灾不可先謀必見天殃又
見人灾乃可以謀(太公六韜武韜)
夫運謀者天地之虛滿也合離也春秋冬夏之勝也(管子)
(侈靡)
愛子者慈於子重生者慈於身䝿功者慈於事慈母之
於弱子也務致其福務致其福則事除其禍事除其禍
則思慮熟思慮熟則得事理得事理則必成功必成功
則其行之也不疑不疑之謂勇聖人之於萬事也盡如
慈母之為弱子慮也(韓非子解老)
當今之世為人主忠計也必無使燕王說魯人無使近
世慕賢於古無思越人以救中國溺者如此則上下親
内功立外名成(韓非子用人)
虞慶將為屋匠人曰材生而塗濡夫材生則橈塗濡則
重以橈任重今雖成久必壞虞慶曰材乾則直塗乾則
輕今誠得乾日以輕直雖久必不壞匠人詘作之成有
間屋果壞(韓非子外儲說左上)
南宫敬子問顔涿聚曰季孫養孔子之徒所朝服與坐
者以十數而遇賊何也曰昔周成王近優侏儒以逞
其意而與君子斷事是能成其欲於天下今季孫養孔
子之徒所朝服而與坐者以十數而與優侏儒斷事是
以遇賊故曰不在所與居在所與謀也(韓非子外儲說左下)
以手擊牛之背可以殺其上蝱而不能破蝨喻今將兵
方欲滅秦不可盡力與章邯即戰或未能擒徒費力也
(前漢書註項籍傳)
理國譬如理家耕當使奴織當問婢陛下欲伐國而與
白面書生輩謀之何由濟(藝文類聚人部奴)
譬如白鶴欲取魚時籌量進止不失期會知其可得即
便取之終不空也(大智度論卷九十四)
夫欲止流莫若高堰欲伐樹者當盡根源(出曜經三愛品)
猶農夫之播殖匠者之構室將擇楨材以求堂宇之飾
精簡種子以規嘉穀之實故稼穡必樹於沃壤之地卜
居要選於爽塏之處(弘明集釋駮論)
昔齊人好獵家貧犬瘠窮年馳騁不獲一獸於是退而
歸耕令吾子有知歸耕得筭(弘明集駮夷夏論)
審察
采苓采苓者皆言我采此苓於首陽之巔然首陽之巔
信有苓矣然而今人采之者未必於首陽而人必信之
以其事有似也事雖似而實非以興天下之事亦有似
之而實非者君何得聞人之讒而輒信之乎(毛詩正義采苓)
以人爲鏡見成敗以水爲鏡見形而已書曰人無於水
鑑當於民鑑(國語解吳申胥諫)
夫明者獨見不惑於朱紫聽者獨聞不謬於清濁故離
朱不為巧眩移目師曠不為新聲易耳(後漢書陳元列傳)
玉石同體而異名忠佞異名而同理求之於同則得其
所以異尋之於異則失其所以同(北史高閭傳)
必見其陽又見其隂乃知其心必見其外又見其内乃
知其意必見其疏又見其親乃知其情(太公六韜武韜)
今有美麗佼好之人人之所同悦也然而蒙之以倛首
則見之者棄之而走更之以輕紈阿裼焉則向日之
走者留行矣甚矣世之人注其目於視也目奚足信(子華)
(子大道)
故鄭人之取玉也載司南之車為其不惑也夫度材量
能揣情者亦事之司南也故同情而俱相親者其俱成
者也同欲而相疏者其偏害者也同惡而相親者其俱
害者也同惡而相疎者偏害者也(鬼谷子)
伯樂教二人相踶馬相與之簡子廏觀馬一人舉踶馬
其一人從後而循之三撫其尻而馬不踶此自以爲失
相其一人曰子非失相也此其為馬也踒肩而腫膝夫
踶馬也者舉後而任前腫膝不可任也故後不舉子巧
於相踶馬而拙於任腫膝夫事有所必歸而以有所腫
膝而不任智者之所獨知也(韓非子說林)
田伯鼎好士而存其君白公好士而亂荆其好士則同
其所以為則異公孫友自刖而尊百里竪刁自宫而謟
桓公其自刑則同其所以自刑之為則異(韓非子說林)
故人主之於國事也皆不達乎工匠之構屋張弓也然
而士窮乎范且虞慶者為虚辭其無用而勝實事其無
易而窮也(韓非子外儲說左上)
宋人有請為燕王以棘刺之端為母猴者必三月齋然
後能觀之燕王因以三乘養之右御冶公言王曰臣聞
人主無十日不燕之齋今知王不能久齋以觀無用之
器也故以三月為期凡刻削者以其所以削必小今臣
冶人也無以為之削此不然物也王必察之王因囚而
問之果妄乃殺之冶人謂王曰計無度量言談之士多
棘刺之說也(韓非子外儲說左上)
晉平公鑄為大鍾使工聽之皆以為調矣師曠曰不調
請更鑄之平公曰工皆為調矣師曠曰後世有知音者
將知鐘之不調也臣竊為君耻之至於師㳙而果知鐘
之不調也是師曠欲善調鐘以為後世之知音者也(吕氏)
(春秋長見)
使治亂存亡若高山之與深谿若白堊之與黑漆則無
所用智雖愚猶可矣且治亂存亡則不然如可知如可
不知如可見如可不見故智士賢者相與積心愁慮以求
之猶尚有管叔蔡叔之事與東夷八國不聽之謀故治
亂存亡其始若秋毫察其秋毫則大物不過矣(吕氏春秋察微)
古之善相馬者寒風是相口齒麻朝相頰子女厲相目
衛忌相&KR2507;許鄙相&KR2697;投伐相褐胷脇管青相膹肳陳悲
相股脚秦牙相前贊君相後凡此十人者皆天下之良
工也其所以相者不同見馬之一徵也而知節之高卑
足之滑易材之堅脆能之長短非獨相馬然也人亦有
徵事與國皆有徵聖人上知千歲下知千歲非意之也
(吕氏春秋觀表)
疑似之迹不可不察察之必於其人也舜為御堯為左
禹為右入於澤而問牧童入於水而問漁師奚故也其
知之審也夫人子之相似者其母常識之知之審也(吕氏)
(春秋疑似)
夫得言不可以不審數傳而白為黑黑為白故狗似玃
玃似母猴母猴似人人之與狗則遠矣此愚者之所以
大過也聞而審則為福矣聞而不審不若無聞矣(吕氏春秋)
(察傳)
善言古者合之於今能術遠者考之於近(陸子術事)
從朝視夕者移從枉凖直者虧聖人之偶物也若以鏡
視形曲得其情(淮南子說林訓)
異音者不可聽以一律異形者不可合於一體(淮南子說林訓)
聲有順逆必有清濁形有善惡必有曲直故聖人聞其
聲則别其清濁見其形則異其曲直於濁之中必知其
清於清之中必知其濁於曲之中必知其直於直之中
必知其曲(春秋繁露保位權)
夫泰山之為大弗察弗見而况微眇者乎(春秋繁露竹林)
回曰今者有哭者其音甚悲非徒哭死又哭生離者孔
子曰何以知之回曰似完山之鳥孔子曰何如曰完山
之鳥生四子羽翼已成乃離四海哀鳴送之為是往而
不復返也孔子使人問哭者哭者曰父死家貧賣子以
葬之將與其别也(說苑辨物)
夫小快害義小慧害道小辨害治(說苑談叢)
或問蒼蠅紅紫曰明視問鄭衛之似曰聰聽或曰朱曠
不世如之何曰亦精之而已矣(楊子吳子篇)
次二錯於靈蓍焯於龜資出泥入脂測曰錯蓍焯龜比
光道也(太玄經第一童)
故穹窮之似藁本蛇床之類薇蕪碧盧之亂美玉非猗
頓不能别也闇主之於名實亦不能知也(吕氏春秋審分解)
察疑之政謂察朱紫之色别宫商之音故紅紫亂朱色
滛聲亂正樂(武侯十六策察疑)
凡相溷者或教之薰隧或令之負豕二言之於除臰洿
也孰是孰非(王充論衡寒温篇)
勇夫強國勇夫難近好女悦心好女難畜辨士快意辨士
難信(王充論衡言毒篇)
湖池非一廣狹同也樹竿測之深淺可度(王充論衡須頌篇)
三年盲子卒見父母不察察相識安肯悦喜(王充論衡自紀篇)
文王四乳然則世亦有四乳者此則駑馬一毛似驥耳
(曹子建相論)
彼有外名者未必有内行有陽譽者不能解隂罪若以
薺菱之生死而疑隂陽之大氣亦不足以致遠也(抱朴子内)
(篇微旨)
貴遠賤近有自來矣故新劍以詐刻加價弊方以偽題
見寶也是以古書雖質樸而俗儒謂之墮於天也今文
雖金玉而常人同之於瓦礫也(抱朴子外篇鈞世)
膚表或不可以論中望貌或不可以核能仲尼似喪家
之狗公旦類朴斵之材咎繇面如蒙箕伊尹形如稿骸
及龍陽宋朝猶土偶之冠夜光籍孺董鄧猶錦紈之裏
塵埃也(抱朴子外篇博喻)
落落之玉或亂乎石碌碌之石時似乎玉(文心雕龍總術)
咸池不齊度於䵷咬而衆聽者或疑能不惑者其唯子
野乎(文選東京賦)
世之所遺未為非寶主之所珍不必適治(文選陸機演連珠)
屠者割肉則知牛長少弓人𠢐筋則知牛長少雕人裁
骨則知牛長少各有辨焉(意林尸子)
遂使甘霜受電之心有同於飾請皎日大河之志匪殊
於貌謁(藝文類聚封爵部遜譲封表)
夫萍與菱之浮相似也菱植根萍隨波是以堯舜歎巧
言亂德仲尼惡紫之奪朱(藝文類聚草部萍論)
卷葹(一作施)不死誰必有心甘蕉自長故知無節是以螺
蚌得路恐異驪淵雀鼠同歸應非丹宂(文苑英華庾信連珠)
顔回問孔子曰小人之言有同乎君子者不可不察也
子曰君子以行言小人以舌言(太平御覽人事部言語)
舄九寫而爲烏虎三寫而為帝言書之轉易如此(埤雅品物)
(門鵲)
赤欲如白裹朱不欲如赫青欲如蒼璧之澤不欲如藍
(埤雅卉物門藍)
管子曰無儀法程式蜚搖而無所定謂之蜚蓬之問蜚
蓬之問明主不聽也(埤雅卉物門蓬)
篤論曰日給之華似奈奈實而日給虛虛僞之與真實
相似也(埤雅卉物門木槿)
里語曰斫檀不諦得莢蒾莢蒾尚可得駮馬(爾雅翼六駮)
容色見上下左右各在其要其色見淺者湯液主治十
日已其見深者必齊主治二十一日已其見大深者醪
酒主治百日已色夭面脱不治百日盡已(黃帝素問内經玉版論要)
(篇)
夫年長則求之於府年少則求之於經年壯則求之於
藏(黃帝素問内經示從容論)
黃帝問曰病有標本刺有逆從奈何岐伯對曰凡刺之
方必别隂陽前後相應逆從得施標本相移故曰有其
在標而求之於標有其在本而求之於本有其在本而
求之於標有其在標而求之於本故治有取標而得者
有取本而得者有逆取而得者有從取而得者故知逆
與從正行無問知標本者萬舉萬當不知標本者是謂
妄行(黃帝素問内經標本病傳論)
夫平心脉來累累如連珠如循琅玕曰心平夏以胃氣
為本病心脉來喘喘連屬其中微曲曰心病死心脉來
前曲後居如操帶鈎曰心死平肺脉來厭厭聶聶如落
榆莢曰肺平秋以胃氣為本病肺脉來不止不下如循
鷄羽曰肺病死肺脉來如物之浮如風吹毛曰肺死平
肝脉來耎弱招招如揭長竿末稍曰肝平春以胃氣為
本病肝脉來盈實而滑如循長竿曰肝病死肝脉來急
益勁如新張弓弦曰肝死平脾脉來和柔相離如鷄踐
地曰脾平長夏以胃氣為本病脾脉來實而盈數如鷄
舉足曰脾病死脾脉來銳堅如鳥之啄如鳥之矩如屋
之漏如水之流曰脾死平腎脉來喘喘累累如鈎按之
而堅曰腎平冬以胃氣為本病腎脉來如引葛按之益
堅曰腎病死腎脉來發如奪索辟辟如彈石曰腎死(黃帝)
(素問内經平人氣象論)
合而察之切而騐之見而得之若清水明鏡之不失其
形也(黃帝素問靈樞經外揣)
行水者必待天温冰釋凍解而水可行地可穿也人脉
猶是也治厥者必先熨調和其經掌與腋肘與脚項與
脊以調之火氣以通血脉乃行然後視其病脉淖澤者
刺而平之堅緊者破而散之氣下乃止此所謂以解結
者也(黃帝素問靈樞經刺節真邪)
夫日月之出入也同明人之生死也同形春秋之分也
同利玄聖之與野人也同容通者之與閉塞也同事道
士之與赤子也同功凡此數者中異而外同非有聖人
莫之能明(道德經指歸卷十一)
又如狂人雖說空花論其微妙終不可信(大乘妙林經)
如巧幻師在四衢道化作女人忽現懷孕尋見生子其
子俄尒便復命終彼女於子生時有喜死有憂耶(波羅蜜多)
(經五百八十一)
譬如甘蔗其味雖一出白石蜜為福德人出黑石蜜為薄
德人(大方等大果經十八)
設有重貨若復空行欲得責税故宜難詰(阿差末菩薩經卷一)
譬如故瓶盛淨不淨而蓋其口不見其裏發口則現也
(修行道地經慈品)
如水乳合猶尚可别(修行道地經行空品)
譬如月十四日衆人生疑若滿若不滿(大智度論卷六)
譬如牛乳驢乳其色雖同牛乳抨則成酥驢乳抨則成糞
(大智度論卷十八)
譬如良醫觀其病相審定知其可活則治之不可活者
則捨之(大智度論卷八十八)
夫聞清商而謂之角非彈弦之過聽者之不聰矣見和
璧而名之石非璧之賤也視者之不明矣(弘明集牟子理惑論)
猶靈鳳以容德希覩鼢鼠以醜懼潜形雖隱質事同媸
妍異矣(辨正論卷六)
欲使珉玉異價涇渭分流(高僧傳八釋寶亮)
良由雪山之藥真偽頗辨庵羅之果生熟難分(法苑珠林卷五)
(十八)
喻林卷十
