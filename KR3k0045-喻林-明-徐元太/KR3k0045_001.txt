喻林卷一明徐元太撰
造化門(一)
天道
鼓之以雷霆潤之以風雨日月運行一寒一暑(易繫辭上傳)
雷以動之風以散之雨以潤之日以晅之(易說卦傳)
萬物尊天而貴風雨所以尊天者為其莫不受命焉也
所以貴風雨者為其莫不待風而動待雨而濡也若使
萬物釋天而更有所受命釋風而更有所仰動釋雨而
更有所仰濡則無為尊天而貴風雨矣(管子版法解)
天者誠其日德也日誠出誠入南北有極故莫弗以為
法則天者信其月刑也月信死信生終則有始故莫弗
以為政天者明星其稽也&KR0844;星不亂各以序行故小大
莫弗以章天者因時其則也四時當名代而不干故莫
弗以為必然天者一法其同也前後左右古今自如故
莫弗以為常(鶡冠子王鈇)
天之處高其聽卑其目芒其視察(賈子耳痺)
四時者天之吏也日月者天之使也星辰者天之期也
虹霓彗星者天之忌也(淮南子天文訓)
天道者無私就也無私去也能者有餘拙者不足順之
者利逆之者凶譬如隋侯之珠和氏之璧得之者富失
之者貧(淮南子覽冥訓)
夫至明者其照無疆至晦者其暗無疆(春秋繁露奉本)
夫本末相兼猶手背之相包一身和則百節皆適天道
順則本末俱暢(郭子註莊天地)
春秋漢合孳曰強幹弱流天之道(李善註文選兩都賦)
使星司夜月司時猶使雞司晨也(藝文類聚天部月)
斗極天之中也言天者必擬之人故自臍以下人之陰
也自極以北天之隂也(太平御覽天部下)
日月若懸璧五星若編珠(初學記天部星註)
天有四時五行日月相推寒暑迭代其轉運也和而為
雨怒而為風散而為露亂而為霧凝而為霜雪立為蚿
&KR0008;此天地之常數也若四時失運寒暑乖違則五緯盈
縮星辰錯行日月薄蝕彗孛流飛此天地之色診也(法苑)
(珠林卷六十三)
形氣
天形穹隆如雞子幕其際周接四海之表浮於元氣之
上譬如覆奩以抑水而不没者氣充其中故也(晉書天文上)
虹霓也雲霧也風雨也四時也此積氣之成乎天者也
山嶽也河海也金石也水火也此積形之成乎地者也
知積氣也知積塊也奚謂不壞夫天地空中之一細物
有中之最巨者(&KR0844;子天瑞)
清陽者薄靡而為天重濁者凝滯而為地清妙之合專
易重濁之凝竭難故天先成而地後定(淮南子天文訓)
天地之間有陰陽之氣常漸人者若水常漸魚也所以
異於水者可見與不可見耳其澹澹一也然則人之居
天地之間其猶魚之離水一也(春秋繁露如天之為)
山猶人之有骨節也水猶人之有血脉也(王充論衡祀義篇)
地以名山為輔佐石為之骨川為之脉草木為之毛土
為之肉三尺以上為糞三尺以下為地(博物志)
夫天者統元氣焉非止蕩蕩蒼蒼之謂也地者統元形
焉非止山川丘陵之謂也人者統元識焉非止圓首方
足之謂也(文中子立命)
宋均曰渾渾混混雞卵未分也(李善註文選江賦)
元氣周行終始無已如水之流不得獨處(李善註文選幽通賦)
衆星累累如連貝江河四海如衣帶(李善註文選陸士衡贈顧公眞詩)
地常動不止而人不知譬如閉舟而行不覺舟之運也
(李善註文選張茂先勵志詩)
日薄星廻穹天所以紀物山盈川沖后土所以播氣(文選)
(陸士衡演連珠)
夫地有形而天無體譬如火焉煙在上灰在下也(太平御覽)
(天部下)
造化權輿以為東方之氣風也故凍非東風不能解湛
非東風不能溢(埤雅天道門風)
風經曰調暢祥和天之喜氣也折揚奔厲天之怒氣也
(埤雅天道門風)
仰觀天形如車蓋衆星纍纍如連貝(初學記天部星註)
土精為石石氣之核也氣之生石猶人筋絡之生爪牙
也(初學記地部石)
日處君而盈度月象臣而虧傍雲逶迤而上布星離離
以舒灮(初學記文部文字)
夫土地皆有形名而人莫察焉有龜龍體有鱗鳳貌有
弓弩勢有斗升象有張舒形有塞閉容有隱眞之安有
累卵之危有膏腴之利有塉埆之害(事類賦地部地註)
地東西為緯南北為經山為積德川為積刑高者為生
下者為死丘陵為牡川谷為牝(事類賦地部地註)
天不足西北地不足東南西北為天門東南為地戸天
門無上地戸無下(玉海天文天文書上)
昔者周公問於商高曰夫天不可階而升地不可得尺
寸而度請問數安從出商高曰數之法出於圓方(玉海天文)
(天文書上)
岐伯曰言天者求之本言地者求之位言人者求之氣
交帝曰何謂氣交岐伯曰上下之位氣交之中人之居
也故曰天樞之上天氣主之天樞之下地氣主之氣交
之分人氣從之萬物由之此之謂也(黃帝素問内經六微旨大論)
易稱天玄蓋取幽深之名莊說蒼天近在遠望之色於
是野人信明謂旻青如碧儒士據典謂乾黑如漆青黑
誠異乖體是同儒野雖殊不知是一(法苑珠林卷二)
流行
闔戸謂之坤闢戸謂之乾一闔一闢謂之變往來不窮
謂之通(易繫辭上傳)
鳥獸俄呦呦俄旬旬俄逃逃草木俄茁茁俄停停俄蕭
蕭天地不能畱聖人不能繫有運者存焉爾(關尹子八籌)
鬻熊曰運轉亡已天地密移疇覺之哉(列子天瑞)
雜乎芒芴之間變而有氣氣變而有形形變而有生今
又變而之死是相與為春秋冬夏四時行也(莊子至樂)
鈞旋轂轉周而復匝(淮南子原道訓)
日出暘谷入於虞淵莫知其動須臾之間俛人之頸(淮南)
(子說林訓)
陽陰之時雖異二體常存猶如一鼎之水而未加火純
陰也加火極熱純陽也純陽則無陰氣息火水寒則更
陰矣純陰則無陽氣加火水熱則更陽矣(春秋繁露雨雹對)
三統者天地人之始道之大綱也五行者品物之宗也
道以三興德以五成故三皇五帝三王五伯至道不遠
三五復反譬右循連鐶順鼎耳窮則反本終則復始也
(風俗通五伯)
雷風炫煥與物時行(太玄經玄圖)
日有南有北月有往有來日不南不北則無冬無夏月
不往不來則望晦不成(太玄經太玄告)
夫地之有百川也猶人之有血脉也血脉流行泛揚動
靜自有節度百川亦然其朝夕往來猶人之呼吸氣出
入也(王充論衡書虚篇)
星宿之相次如歲月之相襲新故相易周而復始(太玄經第)
(六養解)
夫五行四時佐天地造物者也然水火相踐金木相代
而共成陶鈞之致春秋異候寒暑繼節而俱濟一歲之
功(李善註文選陸士衡演連珠)
剖而為二判而為五或為白黑或為水火或為酸鹹或
為徵羽(道德經指歸卷八)
生剋
露雖湛湛然見陽則乾(毛詩湛露註)
五行四時十二月還相為本也五聲六律十二管還相
為宫也五味六和十二食還相為質也五色六章十二
衣還相為質也(禮記禮運)
譬如火斜照水日斜照鏡則水鏡之灮㫄照他物若使
鏡正當日水正當火則水鏡之灮不能有照日之奪月
亦猶是也(春秋正義桓公三年)
惟火之為物能鎔金而銷之能燔木而燒之(關尹子四符篇)
鍊土生木鍊木生火鍊火生雲鍊雲生水鍊水反土鍊
甘生酸鍊酸生辛鍊辛生苦鍊苦生鹹鍊鹹反甘變宮
生徵變徵生商變商生羽變羽生角變角生宮(淮南子地形訓)
金勝木者非以一刃殘林也土勝水者非以一墣塞江
也(淮南子說林訓)
夫大生小多生少天之道也故丘阜不能生雲雨涔水
不能生魚鼈者小也牛馬之氣蒸生蟣虱蟣虱之氣蒸
不能生牛馬故化生於外非生於内也(淮南子泰族訓)
凡天地之物乘以其泰而生厭於其勝而死四時之變
是也故冬之水氣東加於春而木生乘其泰也春之生
西至金而死厭於勝也生於木者至金而死生於金者
至火而死春之所生而不得過秋秋之所生不得過夏
天之數也(春秋繁露天地之行)
金木交刑水火相敵休廢於時吉凶生焉(京氏易傳隨上)
陰陽死于位生于時死于時生于位進退不可詰正盛
則衰來正衰則盛來(京氏易傳渙中)
剛柔相傷火爛銷金(焦氏易林大壯之遯)
五生不相殄五克不相逆不相殄乃能相繼也不相逆
乃能相治也相繼則父子之道也相治則君臣之寶也
(太玄經太玄告)
水之於火氣志交通然相克害不可其器隔以釡鼎(太玄)
(經第三親解)
火近於水水則焦遠於水火則炎熾焱怒(太玄經第四迎解)
緯書曰火鑠金鵲啄蝟(爾雅翼彙)
水火相息而更用事猶王者受命改正朔易服色(玉海周易)
(鄭康成注)
周髀云日猶火月猶水火則外灮水則含景故月灮生
於日所照魄生於日所蔽當日則灮盈就日則明盡(玉海)
(天文天文圖)
木得金而伐火得水而滅土得木而達金得火而缺水
得土而絶萬物盡然不可勝竭(黃帝素問内經寳命全形論)
此五陰滅彼五陰生譬如燈明燈生闇滅燈滅闇生(海空)
(智藏經哀歎品)
復有風輪名為遍霔劫火燒時暜於世界降霔大雨復
有風輪名為乾竭劫水漂時能令彼水悉皆枯涸(大寶積經)
(卷八十五)
如水得增上力滅火火得增上力則消水乃至草木各
有相害(大智度論卷六十八)
如水能滅火火不自滅火(大智度論卷七十)
土資水澤金由火煎(高僧傳十讚)
消息
天地不變不能通氣五行迭終四時更廢君臣取象變
節相移能消者息必專者敗此其變易也(周易正義序)
天有時以生有時以殺草木有時以生有時以死石有
時以泐水有時以凝有時以澤此天時也(周禮考工記)
詩曰高岸為谷深谷為陵三后之姓於今為庶(左傳昭公三十)
(二年)
臣聞峻高者隤茂葉者摧日中則移月滿則虧四時不
竝盛五行不俱馳陰陽更倡氣有盛衰故溢堤之水不
淹其量熻乾之火不復其熾水靜則無漚瀴之怒火消
則無熹毛之熱(吳越春秋句踐歸國外傳)
天不足西北星辰西北移地不足東南以海為池日中
必移月滿必虧(史記日者傳)
衝風之衰不能起毛羽彊弩之末力不能入魯縞夫盛
之有衰猶朝之必莫也(前漢書韓安國傅)
夫白日登天運景萬里無物不照及其入地一炭之灮
不可得見三五盈月清耀燭夜可以遠望及其在晝明
不如鏡(魏志管輅傳注)
道有隆窳物有興廢有聲有寂有灮有翳朱陽否於素
秋玄陰抑於孟春羲和逝而望舒係運氣匿而耀靈陳
(蜀志郤正傳)
天道不常盛寒暑更進退(蜀志郤正傳註)
道㒺隆而不殺物無盛而不衰(晉書曹攄傳)
有始有終天地之經自非三灮誰能不零(晉書左貴嬪傳)
且物極則虧禍盈而覆者天之道也(晉書馮跋記)
天之道其猶張弓乎高者抑之下者舉之有餘者損之
不足者與之天之道損有餘而補不足(老子天道)
庳者隆之因虧者成之漸(子華子執中)
凡一氣不頓進一形不頓虧亦不覺其成不覺其虧亦
如人自生至老貌色智態無日不異皮膚爪髮隨生隨
落非嬰孩時有停而不易也(&KR0844;子天瑞)
物損於彼者盈於此成於此者虧於彼(&KR0844;子天瑞)
陰極則陽來陰消則陽長衰則退盛則戰(京氏易傳坤中)
夫李梅實多者來年為之衰新穀熟者舊穀為之虧自
天地不能兩盈而況於人事乎故利於彼者必耗於此
猶陰陽之不竝曜晝夜之有長短也(鹽鐵論非鞅)
江河之溢不過三日飄風㬥雨須臾而畢(說苑談叢)
黑龍吐灮使陰復陽(焦氏易林否之小過)
深谷為陵衰者復興(焦氏易林明夷之比)
日月運行一寒一暑榮灮赫赫不可得保(焦氏易林中孚之晉)
次六月闕其博不如開明于西測曰月闕其博明始退
也(太玄經第一中)
上九陵崢岸峭陁(詩是切)測曰陵崢岸峭陁銳極必崩也
(太玄經第二銳)
數多者見貴而實索數少者見賤而實饒(太玄經玄圖)
晝數多夜數少象月闚而日溢君行灮而臣行滅君子
道全小人道缺(太玄經玄圖)
日一南而萬物死日一北而萬物生斗一北而萬物虚
斗一南而萬物盈(太玄經玄攡)
四時之序節滿卽謝五行之性功成必退故陽極而陰
降陰極而陽升日中則昃月盈則虧此天之常道也勢
積則損財聚必散年盛返衰樂極還悲此人之恒也(劉子)
(誡盈)
木落歸本水流歸末故水利在亥木利在辰盛衰各得
其所故樂也(前漢書註京房傳)
人之觀火聽雷謂其盈實終以天收雷聲地藏火熱則
為虚無言極盛者亦滅亾也(前漢書註揚䧺傳)
太公曰春道生萬物榮秋道成萬物零(李善註文選應休璉與曹長思)
(書)
一闔一開兩儀之迹一沖一溢懸象之節渙沍期於寒
暑凋蔚要乎春秋(補文選郭璞客傲)
若飄風不終朝兮驟雨不終日雷隆隆而輒息兮火猶
熾而速滅自夫物有盛衰兮況人事之所極(廣文選揚子雲太玄)
(賦)
月盈則沖華不再繁(廣文選魏文帝丹霞蔽日)
日發星廻昊天無以爽其節山盈川沖厚地不能虧其
度(藝文類聚職官部司空表)
四運忽其代序兮萬物紛以廻薄覽華蒔之時育兮察
盛衰之所託感冬索而春敷嗟夏茂而秋落(初學記歲時部秋)
天地極則反盈則損日月是也日中則移月滿則虧而
況於人乎(道德經四子集解)
是以日中而昃月滿而缺四時變化一消一息高山之
下必有深谷大泉之流必有激波爍金湯石存于凝冰
裂地之端陰陽所成(道德經指歸卷十三)
炎極則涼理之恒數物壯則老其義必然(道德經註疏卷三)
江河之枯竭兮水流注于海(參同契三相類上篇)
三千三百年為小陽九小百六九千九百年為大陽九
大百六天厄謂之陽九地虧謂之百六(靈寶自然妙經)
大海江河猶有枯竭萬仞大魚曝脊在外(出曜經一無常品)
有無
凡動息則靜靜非&KR0863;動者也語息則默默非&KR0863;語者也
然則天地雖大富有萬物雷動風行運化萬變寂然至
無是其本矣(王弼註易復)
天了無質仰而瞻之高遠無極眼瞀精絶故蒼蒼然也
譬之旁望遠道之黃山而皆青俯察千仞之深谷而窈
黑夫青非眞色而黑非有體也(晉書天文上)
一陶能作萬器終無有一器能作陶者能害陶者一道
能作萬物終無有一物能作道者能害道者(關尹子一宇篇)
寒暑溫涼之變如瓦石之類置之火卽熱置之水卽寒
呵之卽溫吹之卽涼特因外物有去有來而彼瓦石實
無去來譬如水中之影有去有來所謂水者實無去來
(關尹子二柱篇)
形動不生形而生影聲動不生聲而生響無動不生無
而生有(&KR0844;子天瑞)
有實而無乎處者宇也有長而無本剽者宙也有乎生
有乎死有乎出有乎入入出而無見其形是謂天門天
門者無有也萬物出乎無有(莊子庚桑楚)
灮曜問乎無有曰夫子有乎其無有乎灮曜不得問而
熟視其狀貌窅然空然終日視之而不見聽之而不聞
摶之而不得也灮曜曰至矣其孰能至此乎予能有無
矣而未能無無也(莊子知北遊)
夫無形者物之大祖也無音者聲之大宗也其子為灮
其孫為水皆生於無形乎夫灮可見而不可握水可循
而不可毁故有像之類莫尊於水(淮南子原道訓)
夫秋豪之末淪於無間而復歸於大矣蘆苻之厚通於
無&KR0034;而復反於敦龐若夫無秋豪之微蘆苻之厚四達
無境通於無圻而莫之要御夭遏者其襲微重妙挺挏
萬物揣丸變化天地之間何足以論之(淮南子俶眞訓)
有有者言萬物摻(參)落根莖枝葉青蔥苓蘢萑(委)蔰(戸)
炫煌蠉飛蝡動蚑行喙息可切循把握而有數量有無
者視之不見其形聽之不聞其聲捫(門)之不可得也望
之不可極也諸與扈冶浩浩瀚(汗)瀚不可隱儀揆度而
通灮耀者(淮南子俶眞訓)
夫木之死也青青去之也夫使木生者豈木也猶充形
者之非形也故生生者未嘗死也其所生則死矣化物
者未嘗化也其所化則化矣(淮南子精神訓)
無形生有形故為物大祖也無音生有音故為聲大宗
也(淮南子原道訓解)
無為之本則無畱於一象無係於一味故能為形氣之
主動必由之(張湛註&KR0844;子天瑞)
夫道之而無語名之而無名視之而無形聽之而無聲
則道之全焉故能昭音響而出氣物包形神而章灮影
玄以之黑素以之白矩以之方規以之圓圓方得形而
此無形白黑得名而此無名也(張湛註&KR0844;子天瑞)
道者涵乾括坤其本無名論其無則影響猶為有焉論
其有則萬物猶為無焉隷首不能計其多少離朱不能
察其髣髴吳札晉野竭聰不能尋其音聲乎窈冥之内
&KR0008;狶&KR0008;猪疾走不能迹其兆朕乎宇宙之外(抱朴子内篇道意)
如鳥出巢如蛇出穴由其尚有故無所不之(何氏語林文學魏書)
恍惚之數生於毫釐毫釐之數起於度量千之萬之可
以益大(黃帝素問内經靈蘭秘典論)
無形附有形有形為之宅有形附無形無形為之主(金庭)
(無為妙經)
譬如畫師以衆雜彩畫作衆像若男若女若牛若馬凡
夫无知見之則生男女等相畫師了知无有男女(海空智藏)
(經持誠品)
譬如根眼開時見色閉時无見(海空智藏經哀歎品)
譬如影灮雖可顯說而無實法可令執取雖無可執取
而有所顯照(波羅蜜多經五百九十六)
譬如呼響因於山谷及音聲起無有形狀不可覩見亦
無分别而能隨逐一切語言(大方廣佛華嚴經卷五十一)
知有非實如陽焰水知實非無如火性生(金剛三昧經卷下)
如灰覆火豈得稱無若闇尋聲當知必有(辯正論卷七)
倚伏
九三无平不陂无往不復艱貞无咎(易泰)
城復于隍其命亂也(易泰)
初九悔亾喪馬勿逐自復(易暌)
若四月純陽用事陰在其中靡草死也十月純陰用事
陽在其中薺麥生也(周易正義賁)
水激則旱兮矢激則遠萬物回薄兮振蕩相轉(史記賈生傳)
成敗之轉譬若糾墨(史記南越尉佗傳論)
陽降陰升一㬱一興流而為川滯而為陵禍不可攘福
不可徵(晉書摰虞傳)
夫明晦迭來屯平代有(南齊書海陵王本紀)
晦為明始亂實治基(魏書出帝紀)
宋人有好行仁義者三世不懈家無故黑牛生白犢以
問孔子孔子曰此吉祥也以薦上帝居一年其父無故
而盲其牛又復生白犢其父又復令其子問孔子其子
曰前問之而失明又何問乎父曰聖人之言先迕後合
其事未究姑復問之其子又復問孔子孔子曰吉祥也
復教以祭其子歸致命其父曰行孔子之言也居一年
其子又無故而盲其後楚攻宋圍其城民易子而食之
析骸而炊之丁壯者皆乘城而戰死者大半此人以父
子有疾皆免及圍解而疾俱復(&KR0844;子說符)
嶢山崩而薄落之水涸區冶生而淳鈎之劒成紂為無
道左強在側太公竝世故武王之功立由是觀之利害
之路禍福之門不可求而得也(淮南子覽冥訓)
有榮華者必有憔悴有羅紈者必有麻蒯(淮南子說林訓)
塞上之人有善術者馬無故亾而入胡人皆弔之其父
曰此何遽不為福乎居數月其馬將胡駿馬而歸人皆
賀之其父曰此何遽不能為禍乎家富良馬其子好騎
墮而折其髀人皆弔之其父曰此何遽不為福乎居一
年胡人大入塞丁壯者引弦而戰近塞之人死者十九
此獨以跛之故父子相保故福之為禍禍之為福化不
可極深不可測也(淮南子人間訓)
禍與福同門利與害為鄰非神聖人莫之能分(淮南子人間訓)
貞良而亾先人餘殃猖蹶而活先人餘烈(說苑談叢)
天地之道極則反滿則損五采曜眼有時而渝茂木豐
草有時而落物有盛衰安得自若(說苑談叢)
天將與之必先苦之天將毁之必先累之(說苑談叢)
有奇福者必有奇禍有甚美者必有甚惡(列女傳周列國晉羊叔姬)
盛中後跌衰者復掇盈滿或毁疾羸肥腯(焦氏易林遯之坎)
利端始萌害漸亦芽速速方轂夭夭是加欲豐其屋乃
蔀其家(蔡中郎集釋誨)
豈覺崇朁之相為首尾哀樂之相為朝暮(抱朴子外篇知止)
昔宋人有白犢之祥而有失明之禍雖有失明之禍以
至獲全之福北叟有胡馬之利卒有奔墜之患雖有奔
墜之患以至保身之福(劉子禍福)
禍福同根妖祥共域(劉子禍福)
人皆愛少而惡老重榮而輕悴故簪珥英華而焚灰枯
朽莫識枯朽生於英華英華歸於枯朽(劉子言苑)
禍福相為表裏如糾繩索相附會也(前漢書註賈誼傳)
得固易失榮難久恃膏以明自煎人以財興累(李善注文選阮)
(嗣宗詠懷詩)
春秋相代若環之無端天道常也譬如天馬本出西北
忽由東道況富之與貧貴之與賤易至乎(李善注文選阮嗣宗詠懷)
(詩)
福為禍始禍作福階天地盈虚寒暑周廻(文選盧諶贈劉琨詩)
休咎相乘躡飜覆若波瀾(文選陸機君子行)
禍福相轉利害相生如循環而運丸耳其作不可見其
端不可覺(意林唐子)
一宅同姓相代或吉或凶一官同姓相代或遷或免成
康居之而興幽厲居之而衰吉凶興衰在人不由宅矣
(意林潛夫論)
董生有云弔者在門賀者在閭言有憂則恐懼敬事敬
事則必有善功而福至也又曰賀者在門弔者在閭言
受福則驕奢驕奢則禍至故弔隨而來(藝文類聚人部鑒誡書)
蓋聞市朝遷貿山川悠遠是以狐兔所處由來建始之
宮荆棘參天昔日長洲之苑(文苑英華庾信連珠)
夫否終斯泰屯極則亨若日月之廻環猶陰陽之報復
(文苑英華徐陵邊防上書)
阮嗣宗蘇門歌曰日沒不周西月出丹淵中陽精蔽不
見陰灮代為䧺亭亭在須臾厭厭將復隆富貴俯仰間
貧賤何必終(困學紀聞卷十三攷史)
利為福始利與害同門福為禍先禍與福同鄰(道德經四子集)
(解)
譬如有人閉在暗室眼無所見復有異人曾受苦惱作
是思惟此人受苦甚為可愍若不得脱是人必死以火
與之令得少明時暗室人見火歡喜心得安穩爾時彼
火以少因緣熾然火焰燒彼暗室爾時彼人被燒而死
(僧伽吒經卷三)
夫貴賤靡恒貧富無定譬水火更王寒暑遞來(法苑珠林卷二)
(十三)
相須
剛柔分動不溷乃明雷電竝合不亂乃章(王弼注易噬嗑)
子夏傳云地得水而柔水得地而流故曰比(周易音義比)
彼廻風從上下谷風未與相扶謂之為頽若谷風既與
相扶而上則為焱不復為頹也(毛詩正義谷風)
方祗體安儷乾儀而合德圓舒循晷配羲曜以齊明故
知陽爍陰凝萬物假其陶鑄火炎水潤六氣由其調理
(晉書恭思褚皇后傳)
金木水火土其勢相害其道相待故至寒傷物无寒不
可至暑傷物无暑不可(文子自然)
天不發其陰則萬物不生地不發其陽則萬物不成天
圓地方道在中央(淮南子天文訓)
正月失政七月涼風不至二月失政八月雷不藏三月
失政九月不下霜四月失政十月不凍五月失政十一
月蟄蟲冬出其鄉六月失政十二月草木不脱七月失
政正月大寒不解八月失政二月雷不發九月失政三
月春風不濟十月失政四月草木不實十一月失政五
月下雹霜十二月失政六月五穀疾狂(淮南子時則訓)
以水和土以土和火以火化金以金治木木復反土五
行相治所以成器用(淮南子地形訓)
川竭而谷虚丘夷而淵塞脣竭而齒寒河水之深其壤
在山(淮南子說林訓)
金與水二氣相資父子之謂(京氏易傳訟中)
一晝一夜然後作一日一陰一陽然後生萬物(太玄經玄圖)
朗月竝衆星日出擅其明冬寒地為裂春和草木榮陽
德雖暜濟非陰亦不成(藝文類聚天部星詩)
一晝一夜成一日一男一女成一室(意林風俗通)
譬如木牀離木无牀離牀无木(海空智藏經哀歎品)
陽不獨王以陰為得陰不獨王以陽為得亦如冬以溫
暖為德夏以涼冷為德男以女為德女以男為德之義
(黃帝宅經上)
譬如泥瓶泥與瓶合泥滅瓶成而是泥相終不名瓶瓶
雖非泥不餘處來以泥因緣而生是瓶(海空智藏經哀歎品)
相禪
日往則月來月往則日來日月相推而明生焉寒往則
暑來暑往則寒來寒暑相推而歲成焉(易繫辭下傳)
三心五噣四時更見(毛詩小星注)
陰陽協氣而代謝寒暑隨時而推移(晉書成公綏傳)
夫天地一險一易若鼔之有揨擿擋則擊(管子宙合)
朱明長贏不能盡其所以為溫也必隨之以揫斂之氣
而為秋玄武沍陰不能盡其所以寒也必隨之以敷榮
之氣而為春孰為此者天也天且不可以盡而況人乎
(子華子執中)
將來者進成功者退已用則賤當時則貴(太玄經太玄文)
萬物㒺乎北直乎東蒙乎南酋乎西冥乎北故㒺者有
之舍也直者文之素也蒙者亾之主也酋者生之府也
冥者明之藏也(太玄經太玄文)
春榮秋落四時所以迭代金行水流五德所以互序(藝文)
(類聚帝王部陳武帝表)
日沒不周西月出丹淵中陽精蔽不見陰灮代為雄(何氏)
(語林言志魏氏春秋)
四時更運功成則移(道德經注)
譬如花果花生无果果生无花(海空智藏經問病品)
如彼水上泡一生而一滅(中陰經卷下)
循環三界内猶如汲井輪(佛說身觀經當九)
譬如雞生卵卵生雞從卵生卵從雞生雞人生死亦如
是無有絶時(那先比丘經卷中)
去而復生如火燄之連出來而更逝若水波之續轉(集沙)
(門不應拜俗等事卷二冠二)
至大
時有俊風俊者大也大風南風也何大於南風也曰合
冰必於南風解冰必於南風生必於南風收必於南風
故大之也(大戴禮記夏小正)
樸至大者無形狀道至眇者無度量故天之圓也不得
規地之方也不得矩(淮南子齊俗訓)
夫天地之施化也嘔之而生吹之而落豈此契契哉故
凡可度者小也可數者少也至大非度之所能及也至
衆非數之所能領也故九州不可頃畞也八極不可道
里也太山不可丈尺也江海不可斗斛也故大人者與
天地合德日月合明鬼神合靈四時合信(淮南子泰族訓)
包裹天地陶冶萬物大通混冥深閎廣大不可為外析
毫剖芒不可為内無環堵之宇而生有無之根(淮南子俶眞訓)
鯤鵬方之猶蚊蚋蚤蝨耳則太虚之所受亦奚所不容
哉(張湛注&KR0844;子陽問)
雖有至明而有形者不可畢見焉雖禀極聰而有聲者
不可盡聞焉雖有大章竪亥之足而所常履者未若所
不履之多雖有禹益齊諧之識而所識者未若所不識
之衆也(抱朴子内篇論仙)
天稱其高者以無不覆地稱其廣者以無不載日月稱
其明者以無不照江海稱其大者以無不容(文選曹植求通表)
挹朝夕之池者無以測其淺深仰蒼蒼之色者不足知
其遠近(文選王&KR0708;頭陀寺碑文)
夫九蒼之高迅羽不能尋其巔四溟之深幽鱗不能測
其底(廣文選阮嗣宗荅伏義書)
天不可階而升地不可尺寸而度(太平御覽地部地上)
且夫陰陽者有名而無形故數之可十離之可百散之
可千推之可萬(黃帝素問靈樞經陰陽繫日月)
大海虚谷百川競凑至道寥廓萬物歸之(道德經註疏卷三)
夫道不為萬物而生春萬物感春炁而自生秋不為萬
物而殺萬物感秋炁而自殺其為生也不恃其恩不求
其報故其恩大矣其為殺也不恃其威不求其懼其威
大矣(天機經蠢然)
譬如虚空無有邊際不可思議(金剛三昧經卷下)
又如空中種種色相現增現減而此虚空無增無減(佛說)
(佛地經卷五)
至神
其受命也如嚮无有遠近幽深遂知來物(易上繫)
神也者妙萬物而為言者也動萬物者莫疾乎雷撓萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水(易說卦傳)
靁出地奮震驚百里山出雲雨以潤天下(毛詩殷其靁)
且夫天地為罏兮造化為工陰陽為炭兮萬物為銅合
散消息兮安有常則千變萬化兮未始有極(史記賈生傳)
一在而不可見道在而不可專切譬于淵其深不測凌
凌乎泳澹波而不竭(鶡冠子能天)
天地未剖陰陽未判四時未分萬物未生注然平靜寂
然清澄莫見其形若灮燿之問於無有退而自失也曰
予能有無而未能無無也及其為無無至妙何從及此
哉(淮南子俶眞訓)
崑崙之丘或上倍之是謂涼風之山登之而不死或上
倍之是謂縣圃登之乃靈能使風雨或上倍之乃維上
帝登之乃神是謂大帝之居(淮南子地形訓)
寒不能生寒熱不能生熱不寒不熱能生寒熱故有形
出於無形未有天地能生天地者也(淮南子說山訓)
卜者操龜筮者端策以問於數安所問之哉(淮南子說林訓)
夫鬼神視之無形聽之無聲然而郊天望山川禱祠而
求福雩禜而請雨卜筮而決事(淮南子泰族訓)
雖乘雲附景不足以比速晨鳧失羣不足以喻疾(文選海賦)
(注)
疾雷不及塞耳疾電不暇掩目(埤雅天道門雷)
山川石水井竈洿池猶有精氣人身之中亦有魂魄況
天地為物物之大者於理當有精神有精神則宜賞善
罰惡但其體大網疏不必機發而應耳(太平御覽妖異部精)
道無始故迎之不見其首道無終故隨之不見其後(道德)
(經註疏卷二)
弧弓為射非弦而不能發天之為射無弓必中(道德經四子集)
(解)
譬彼虚空無有動住無起無作無彼無此(金剛三昧經卷上)
譬如呼響於善惡聲無所是在亦無所受(佛說魔逆經手十)
譬如虚空本來不生不生故無滅滅無故無物可離故
名虚空(力莊嚴三昧經卷下)
至虚
天地之道其猶鼓籥以虚為德自近及遠者也(後漢書郎顗&KR0844;)
(傳)
天地之間其猶橐籥乎虚而不屈動而愈出(老子虚用)
水可析可合精無人也火因膏因薪神無我也(關尹子四符篇)
於穆無窮變無形像優游委縱如響之與景(淮南子原道訓)
在於小則忘於大在於中則忘於外在於上則忘於下
在於左則忘於右無所不充則無所不在是故貴虚者
毫末為宅也(淮南子原道訓)
天無情於生死則不可以情而憾怨故暄然而春榮華
者不謝悽然而秋凋零者不憾(劉子言苑)
太素之前幽清寂寞不可為象惟虚惟無蓋道之根也
(藝文類聚天部上天)
喻林卷一
