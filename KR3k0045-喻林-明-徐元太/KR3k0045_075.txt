喻林卷七十五明徐元太撰
臣術門(二)
諫諍
正物之噐不獨規也規以正圓矩以正方繩正曲直權
正輕重皆可以比諫君獨言規者以主仁恩以恩親正
君曰規規之使圓則外無廉隅猶人之為恩貌不嚴肅
故五行規主東方是主仁恩也(毛詩正義沔水)
摩厲以須王出吾刃將斬矣(左傳昭公十二年)
諫必三者取月生三日而成魄臣道就也(何休解公羊莊公二十四)
(年)
愛之能勿勞乎忠焉能勿誨乎(論語憲問)
昔者天子有争臣七人雖無道不失其天下諸侯有争
臣五人雖無道不失其國大夫有争臣三人雖無道不
失其家士有争友則身不離於令名父有争子則身不
陷於不義(孝經)
今我以忠辨吾君王譬浴嬰兒雖啼勿聽彼將有厚利
(越絶請糴内傳)
千羊之皮不如一狐之腋千人之諾諾不如一士之諤
諤(史記商君傳)
鷙鳥纍百不如一鶚(前漢書鄒陽傳)
卿不識韓非逆鱗之言耶而欻摩天子逆鱗自知所陳
誠頟頟觸猛獸之鬚耳(晉書傳咸傳)
臣聞之近臣嘿遠臣瘖(晏子諫上)
畏鞭箠之嚴而不敢諫其父非孝子也懼斧鉞之誅而
不敢諫其君非忠臣也(韓詩外傳)
扁鵲不能治不受鍼藥之疾賢聖不能正不食諫諍之
君(鹽鐵論相刺)
臣之諫君何取法法金正木也子之諫父法火以揉木
也臣諫君以義故折正之也子諫父以恩故但揉之也
木無毁傷也(白虎通諫諍)
火性有恒寒暑雖至不為增減猶正直之臣堅意犯顔
不變其色(太玄經第六馴解)
百尺之高累於九碁之上千鈞之重懸於一木之枝是
以截虎尾而非險傷龍鱗而未危(文苑英華庾信連珠)
桀觀炮烙於瑶臺謂龍逢曰樂乎逢曰樂桀曰觀刑曰
樂何無惻怛之心焉逢曰天下苦之而君為樂臣為君
股肱孰有心悦而股肱不悦乎桀曰聽子諫諫得我功
之不能我刑子龍逢曰臣觀君冕非冕也冕危石也臣
觀君履非履也履春冰也未有冠危石而不壓踏春冰
而不陷桀嘆曰子知我之亡而不自知亡子就炮烙之
刑吾觀子亡子不知我亡龍逢行歌曰造化勞我以生
休我以炮烙乃赴火而死(太平御覽皇王部帝桀)
勤事
殷(音隠)其靁在南山之陽何斯違斯莫敢或遑殷其靁
在南山之側何斯違斯莫敢遑息殷其靁在南山之
下何斯違斯莫敢遑處(詩國風殷其靁)
旄丘之葛兮何誕之節兮叔兮伯兮何多日也(詩國風旄丘)
予手拮(音吉)据(音居)予所捋(力活反)荼予所蓄租(予胡反)予口卒
瘏(音徒)曰予未有室家(叶古胡反)予羽譙譙(音樵)予尾翛翛(音消)予
室翹翹風雨所漂搖予維音嘵嘵(音囂鴟詩國風鴞)
翩翩(音篇)者鵻(音佳)載飛載下(叶後五反)集于苞栩(音許)王事靡盬
不遑將父翩翩者鵻載飛載止集于苞把王事靡盬不
遑將母(叶滿彼反牡詩小雅四)
有杕(音第)之杜有睆(音莞)其實王事靡盬繼嗣我日有杕
之杜其葉萋萋王事靡盬我心傷悲陟彼北山言采
其杞王事靡盬憂我父母(詩小雅杕杜)
小星小臣奉使行役之詩(詩說召南)
土氣緩則葛生闊節衛伯不恤其職故其臣於君事亦
疏廢也(鄭氏箋詩旄丘)
彼采葛兮一日不見如三月兮彼采蕭兮一日不見如
三秋兮彼采艾兮一日不見如三歲兮傳曰葛所以為
絺綌也事雖小一日不見於君憂懼於讒矣蕭所以共
祭祀艾所以瘳疾箋云以采葛喻臣以小事使出彼采
蕭者喻臣以大事使出彼采艾者喻臣以急事使出(鄭氏)
(箋詩采葛)
翩翩然者鵻之鳥也此鳥其性慤謹人皆愛之可以不
勞猶則飛而後則下始得集於苞栩之木言先飛而後
獲所集以喻人亦當先勞而後得所安(毛詩正義四牡)
鷙蟲攫摶不程勇者引重鼎不程其力(禮記儒行)
夫適市之妻教嗣糞除出亡之君勅臣守禦子問以事
臣謀以能(吳越春秋勾踐入臣外傳)
春日將至百草從時君王動大事羣臣竭力以佐謀(越絶)
(請糴内傳)
夫君者舟也人者水也羣臣乘舟者也將軍兄弟操檝
者也若能平志畢力以度元元所謂福也如其怠弛將
淪波濤可不慎乎(後漢書皇甫規列傳)
志不求易事不避難臣之職也不遇槃根錯節何以别
利噐乎(後漢書虞詡列傳)
為人下者其猶土也深抇之而得甘泉焉樹之而五穀
蕃焉草木殖焉禽獸育焉生則立焉死則入焉多其功
而不息(荀子堯問)
為人臣者譬之若手上以修頭下以修足清煖寒熱不
得不救入鏌鎁傳體不敢不搏(韓非子有度)
首如蓬葆體如漆幹勞瘁辛苦如此其重也(蔡成郎集讓高陽侯)
臣喻股肱則手足也履冰執熱不得辭焉是以古人方
之於地掘之則出水泉樹之則秀百穀生者立焉死者
入焉功多而不望賞勞瘁而不敢怨審識斯術保已之
要也(抱朴子外篇臣節)
僕以為戴盆何以望天故絶賓客之知亡室家之業日
夜思竭其不肖之才力務一心營職以求親媚於主上
(文選司馬遷報任少卿書)
使獲燿日月之末光絶炎以展采錯事(文選司馬長卿封禪文)
譬猶衆目營方則天網自昶四體辭難而心膂獲乂(文選)
(陸機五等諸侯論)
君者中心臣者外體外體作然後知心之好惡臣下動
然後知君之節趨好惡不形則是非不分節趨不立則
功名不宣(文選王子淵四子講德論)
被鞍銜鍊盡力馳驟指蹤投緤駑兔或擒而弱才負重
折足是慮(文苑英華魏收移文)
召公賢者也明不能與聖人分職常戰慄恐懼故舍於
樹下而聽斷焉勞身苦體然後乃與聖人齊是周南無
美而召南有之(初學記人部賢)
螢光向日盡蚊力負山疲(初學記職官部中書侍郎)
若真生馬繋槽櫪上不念水草但作是念駕乘之事(雜阿)
(含經卷三十三)
立功
夫賢士之處世也譬若錐之處囊中其末立見(史記平原君傳)
經營宇宙寧唯斷鼇足之功弘濟蒼生非直鑿龍門之
嶮(陳書高祖上紀)
隆家光國盛烈與河海争流授命滅親峻節與竹柏俱
茂(周書孝義傳)
高勲踰於象緯積德冠於嵩華(陳書高祖上紀)
帷幄盡其謨猷方面宣其庸績擬巨川之舟艥為大厦
之棟梁(周書寇洛史臣傳)
次七拔石&KR0008;(之人切)&KR0008;力没以盡測曰拔石&KR0008;&KR0008;乘時也
(太玄經第六難)
事輕葭莩功薄蟬翼(蔡中郎集讓高陽侯)
泰山之功長立於國家日月之明久著於天地(李善註文選揚)
(子雲解嘲)
禽息鳥視終於白首此徒圈牢之養物非臣之所志也
(文選曹植求自試表)
膏蘭孰為消濟治由賢能(文選潘正叔贈王元貺詩)
志在高構增堂及陛(文選袁宏名臣序贊)
大略淵回元功響效(文選陸士衡功臣頌)
將使伊周奉轡桓文扶轂(文選任昉到大司馬記室箋)
芳樹雖香難以餌烹尸位素餐難以成名(廣文選曹子建矯志詩)
五絲為䌰倍䌰為升倍升為緎倍緎為紀倍紀為緵倍
緵為襚皆自少之多自微至著也士之立功勲效名節
亦復如之勿以小善不足修而不為也(廣文選鄒長倩遺公孫賢良書)
景照明以妙見音振響而攄聞金淬堅以示斷芑靡質
而效芬(廣文選陸士龍考志)
前世俊士立功垂名圖畫於殿閣宫省此乃國之大寶
亦無價矣雖積和璧累夏璜囊隋侯篋夜光未足喻也
(意林新論)
萬尋由積匱千里一步超(藝文類聚人部贈荅詩)
康衢飛駛羽大海滴微涓(文苑英華張王見應制二詩)
進賢
野有蔓草晉臼季薦郤缺于文公晉人美之(詩說唐)
有至誠之心思遲此賢者欲致之於朝猶罩者之願魚
也(毛詩正義南有嘉魚)
鄒忌事宣王仕人衆宣王不說晏首貴而仕人寡王說
之鄒忌謂宣王曰忌聞以為有一子之孝不如有五子
之孝今首之所進仕者以幾何人(戰國策齊宣王)
淳于髠一日而見七人於宣王王曰子來寡人聞之千
里而一士是比肩而立百世而一聖若隨踵而至也今
子一朝而見七士則士不亦衆乎淳于髠曰不然夫鳥
同翼者而聚居獸同走者而俱行今求柴胡桔梗於沮
澤則累世不得一焉及之睪黍梁父之隂則郄車而載
耳夫物各有疇今髠賢者之疇也王求士於髠若挹水
於河而取火於燧也髠將復見之豈特七士也(戰國策齊宣王)
夫富貴在身而列士不舉是有狐白之裘而反衣之(前漢)
(紀孝元上)
君顔色何以消減於故邪孔曜言體中無藥石之疾然
見清河郡内有一騏驥拘縶後廐歷年去王良伯樂百
八十里不得騁天骨起風塵以此憔悴耳(魏志管輅傳註)
使君方欲流精九皋垂神幽藪欲令明主不獨治逸才
不久滯高風遐披莫不草靡宜使輅特蒙隂和之應得
及羽儀之時必能翼宣隆化揚聲九國也(魏志管輅傳註)
貢玉之士歸之潤山論珠之人出於枯岸是以芻蕘之
言擇於廊廟者也(梁書顧協傳)
昔荆玉未剖刖卞和之足百里未用碎禽息之首(隋書王孝)
(籍儒林傳)
肥利之地不為私邑賢質之士不為私臣(晏子問下)
歸國寶不若獻賢而進士(墨子親士)
下臣事君以貨中臣事君以身上臣事君以人(荀子大略篇)
少室周為襄主驂乘至晉陽有力士牛子耕與角力而
不勝周言於主曰主之所以使臣騎乘者以臣多力也
今有多力於臣者願進之(韓非子外儲說三)
少室周者古之貞廉潔慤者也為趙襄主力士與中牟
徐子角力不若也入言之襄主以自代也襄主曰子之
處人之所欲也何為言徐子以自代曰臣以力事君者
也今徐子力多臣臣不以自代恐他人言之而為罪也
(韓非子外儲說左)
齊有隠士東郭先生梁石君當曹相國為齊相也客謂
匱生曰夫東郭先生梁石君世之賢也隠於深山終不
詘身下志以求仕者也吾聞先生得謁曹相國願先生
為之先臣里母相善婦見疑盜肉其姑去之恨而告於
里母里母曰安行今令姑呼汝即束藴請火去婦之家
曰吾犬争肉相殺請火治之姑乃直使人逐去婦還之
故里母非談說之士束藴請火非還婦之道也然物有
所感事有可適何不為之先匱生曰愚恐不及然請盡
力為東郭先生梁石君束藴請火於是乃見曹相國曰
臣之里有夫死三日而嫁者有終身不嫁者自為娶將
何娶焉相國曰吾亦娶其終身不嫁者耳匱生曰齊有
隠士東郭先生梁石君世之賢士也隠於深山終不詘
身下志以求仕相國娶婦欲娶其不嫁者取臣獨不取
其不仕之臣耶於是曹相國因匱生束帛安車迎東郭
先生梁石君厚客之(韓詩外傳)
珠玉者人主之所貴也和雖獻寶而美未為玉尹用也
進寶且若彼之難也况進賢人乎賢人與奸臣猶仇讐
也於庸君意不合夫欲使姦臣進其讐於不合意之君
其難萬倍於和氏之璧又無斷兩足之臣以推其難猶
拔山也千歲一合若繼踵然後賢王之君興焉其賢而
不用不可勝載故有道者之不戮也宜白玉之璞未獻
耳(新序雜事五)
妾聞堂上兼女所以觀人能也妾不能以私蔽公欲王
多見知人能也(列女傳周列國楚莊樊姬)
且賢儒之不進將相長吏不開通也農夫載穀奔都賈
人齎貨赴遠皆欲得其願也如門郭閉而不通津梁絶
而不過雖有勉力趨時之勢奚由早至以得盈利哉(王充)
(論衡狀留篇)
抱翼之鳳奮翮於清虚項領之駿騁迹於千里(抱朴子外篇勖)
(學)
徒能知人不肯薦舉何異知沃壤之任良田識直木之
中梁柱而終不墾之以播嘉穀伐之以構梁棟奚辭於
不粒何救於露居哉(抱朴子外篇正郭)
夜光之璧顯價於和氏之肆千里之足定功於伯樂之
庭(廣文選應休璉薦和慮則箋)
公孫枝獻百里奚於繆公三月請屬事焉公曰買之五
羊之皮而屬事無乃為天下笑乎(藝文類聚人部賢)
鳳鳴朝陽必資藍田之寶龍門點額亦俟堂溪之珍是
以紫玉見稱黃金為貴(藝文類聚治政部薦舉啟)
殷殿初基拾龍淵之寶虞祠始構獻鳳管之玉(文苑英華梁元)
(帝薦舉表)
欲報君以財幣則君府藏已盈而伋又貧欲報君以美
善恐未合君心而徒言不聽也願有報君者唯逹賢耳
(太平御覽人事部叙賢)
天羅廓矣野人猶有罩翳之勤(太平御覽資産部罩)
昔百里奚賢秦繆公欲用之繆公好牛奚因賃官以養
牛蹄上乘肉三寸公使禽息行牛息入言之公不信怒
息後言之公又怒吏曰再怒其主罪當刖使守門公出
禽息跪而請之曰夫養牛者願君勿忘也公乃問百里
奚曰臣之長非養牛者也乃養民也公視牛察之則賢
人也遂與同車而出謝禽息曰所以不死者君未知客
也今已知之矣乃觸門而死(太平御覽獸部牛中)
稱任
上九或錫之鞶帶終朝三褫之(易訟)
大車以載積中不敗也(易大有)
棟橈本末弱也(易大過)
棟橈之凶不可以有輔也(易大過)
棟隆之吉不橈乎下也(易大過)
六三負且乘致寇至貞吝(易解)
九四鼎折足覆公餗(易鼎)
六二鴻漸于磐飲食衎衎吉象曰飲食衎衎不素飽也
(易漸)
負也者小人之事也乘也者君子之噐也小人而乘君
子之噐盜思奪之矣(易上繋)
斧小不勝柯者亡(汲冡周書史記解)
譬若畋犬驕用逐禽其猶不克有獲(汲冡周書皇門解)
不稼不穡胡取禾三百㕓兮不狩不獵胡瞻爾庭有縣
(音玄)貆(音暄)兮彼君子兮不素餐(叶七宣反)兮不稼不穡胡取
禾三百億兮不狩不獵胡瞻爾庭有縣特兮不稼不
穡胡取禾三百囷(邱倫反)兮不狩不獵胡瞻爾庭有縣鶉
(音純)兮(詩國風伐檀)
維鵜(音蹄)在梁不濡其翼彼其之子不稱(音聲)其服(叶蒲北反)
維鵜在梁不濡其咮(音晝)彼其之子不遂其媾(音垢候詩國風人)
節彼南山維石巖巖赫赫師尹民具爾瞻(詩小雅節彼南山)
汚澤善居泥水之中在魚原以不濡汚其翼為才如君
子以稱其服為有德(鄭氏註禮記表記)
美服不稱必以惡終美車何為(左傳襄公二十七年)
子于鄭國棟也棟折榱崩僑將厭焉敢不盡言(左傳襄公三十)
(一年)
三公鼎足承君一足不任則覆亂美實(前漢書彭宣傳)
近臣已不足杖矣屋大柱小可為寒心(前漢書李尋傳)
鼎足不彊棟幹微橈(前漢書佞幸傳贊)
夫德不稱禄猶鑿墉之趾以益其高豈量力審功安固
之道哉(後漢書皇甫規列傳)
公餗覆而不憂美錦碎而愈截(後漢書志百官五註)
玩既拜有人詣之索杯酒瀉置柱梁之間呪曰當今乏
材以爾為柱石莫傾人梁棟邪(晉書陸玩傳)
况臣糠䵃糅之彫胡庸夫錦衣不稱其服也(晉書皇甫謐傳)
或曰食如螘衣如華朱輪駟馬金朱煌煌無已泰乎曰
由其德舜禹受天下不為泰不由其德五兩之綸半通
之銅亦泰也(揚子孝至)
次五不田而穀毅于揀禄測曰不田而穀食不當也(太玄)
(經第三毅)
次六毅于棟柱利安大主測曰毅于棟柱國任彊也(太玄)
(經第三毅)
竊人之財猶謂之盜况偷天官以私已乎以罪犯人必
加誅罰况乃犯天得無咎乎(潜夫論貴忠)
生非工女職不狎練(蔡中郎集讓尚書)
君無虚授臣無虚任故無負山之累折足之憂也(劉子均任)
豐有折肱而鼎覆其餗書歌股肱詩刺南山(初學記職官部太尉)
(司徒司空)
今以一節之任建三軍之威豈特寵其八大之竹犛牛
之尾哉(玉海噐用符節)
譬樹木粗強故枝條共壓其上亦猶梁棟宏壯故椽瓦
壓其上也(道德經註疏卷八)
行令
皇皇者華君遣使臣也送之以禮樂言遠而有光華也
(毛詩皇皇者華)
木葉槁待風乃落君有政教臣乃行之(鄭氏箋詩蘀兮)
渒渒然順流而行者是涇水之舟船此舟船所以得順
流而行者乃由衆徒船人以檝擢之故也以興随民而
化者乃由諸臣賢者以力行之故也(毛詩正義棫樸)
人之於天也以道受命於人也以言受命不若於道者
天絶之也不若於賢者人絶之也(穀梁莊公元年)
次四凖繩規矩莫違我施測曰凖繩規矩由身行也(太玄)
(經第三法)
夫明君之詔也若聲忠臣之和也如響長短大小清濁
疾徐必相應也(潜夫論實貢)
夫法令者人君之銜轡箠策也而民者君之輿馬也若
使人臣廢君法禁而施已政令則是奪君之轡策而已
獨御之也(潜夫論衰制)
受命如絲明之如緡(文選王褒四子講德論)
震為雷巽為風雷動風行二者相成猶人君出教令臣
奉行之(玉海周易鄭康成註)
所謂行人受使四方往復王命如日照使流光原隰幽
谷無私(大方廣佛華嚴經卷十二)
攻邪
上六公用射隼于高墉之上獲之无不利象曰公用射
隼以解悖也(易解)
九三壯于頄有凶君子夬夬獨行遇雨若濡有愠无咎
(易夬)
激揚之水可謂不能流漂一束之楚乎言能流漂之以
興忠臣良士豈不能誅除逆亂之臣乎言能誅除之(毛詩)
(正義揚之水)
譬于禽獸臣食其肉而寢處其皮矣(左傳襄公二十一年)
貂勃曰跖之狗吠堯非貴跖而賤堯也狗固吠非其主
也且今使公孫子賢而徐子不肖然而使公孫子與徐
子鬭徐子之狗猶將攫公孫子之腓而噬之也若乃得
去不肖者而為賢者狗豈特攫其腓而噬之耳哉(戰國策齊)
(襄王)
農勤於除草故穀稼豐茂忠臣務在除姦故令德道長
(後漢紀孝桓下)
毅將彈河南尹司隸不許曰攫獸之犬鼷鼠蹈其背毅
曰既能攫獸又能殺鼠何損於犬(晉書劉毅傳)
彤嘗大會謂參軍王銓曰我從兄為尚書令不能啖大
臠大臠故難銓曰公在此獨嚼尚難矣(晉書宣五王傳)
行父盡忠無禮斯疾農夫去草見惡必耘(南齊書謝超宗傳)
曾無犬馬識主之誠方懷梟獍返噬之志(魏書侯剛恩倖傳)
夫猛虎憑威于山猶猛臣憑威于國不可逸也故猛虎
在山勇者制之猛臣在國仁者制之昔虞有猛臣曰驩
兜虞舜驅之周有猛臣曰飛廉周公戮之魯有猛臣曰
少正夘孔子誅之此皆制于仁者也嗟乎今國之猛虎
逸矣而仁者不制豈無仁者與抑仁者在下位而不能
制與(天禄閣外史&KR0008;山)
義痛其心事傷其目(文苑英華孔熙元檄一)
良農耘穢勿使能植无禮是逐安惜翅翼(初學記職官部御史中丞)
唯當擊隼去復覩落鵰歸(初學記職官部侍御史)
盡職
主歷之官為歷之法節氣先天時者殺無赦不及時者
殺無赦失前失後尚猶合殺况乎不知日食其罪不可
赦也(尚書正義胤征)
忠臣奉使能光君命無遠無近如華不以高下易其色
(毛詩皇皇者華)
土氣緩則葛生闊節衛伯不恤其職故其臣於君事亦
疏廢也(鄭氏箋詩旄丘)
言碩人既有武力比如虎可以能御亂矣乂有文德能
治民如御馬之執轡使之有文章如織組矣以御者執
轡於此使馬騁於彼織組者摠紕於此而成文於彼皆
動於近成於遠以興碩人能治衆施化於已而有文章
在民亦動於近成於遠矣(毛詩正義簡兮)
煌煌然而光明者是草木之華於彼原之與隰皆煌煌
而光明不以高下而易其色也以言臣之出使當光顯
其君常不辱命於彼遐之與邇皆使光揚不以遠近而
易其志也(毛詩正義皇皇者華)
且大將軍之事豈得珪璧其行束修其心而已哉(後漢書馮)
(衍傳)
一州清晏恬波於沸海之中百城安堵静祲於稽天之
際(晉書劉弘列傳)
惟若王官陶均萬國若天之有斗斟元氣酌隂陽弗失
其和(周書蘇綽傳)
坐人物之源運銓衡之柄反披狐白不好緇衣(隋書王孝籍儒)
(林傳)
報國之道有四一曰貢賢二曰獻猷三曰立功四曰興
利賢者國之幹猷者國之規功者國之將利者國之用
是皆報國之道惟其能而行之(忠經報國章)
無曰我平而慢爾衡無曰我審而怠爾明(廣文選崔子玉尚書箴)
如虎有牙如鷹有爪國以自固獸以自保牙爪葸葸動
作宜時用之不理實反生災(廣文選揚子雲執金吾箴)
且表正而象平日夕而景側處喉舌者患銓衡之無常
不患於不明(古文苑傅玄吏部尚書箴)
後漢庖參為漢陽太守郡人任棠者有奇節隠居教授
參到任時先候之棠不與言但以薤一鉢水一盂置于
屏前自抱兒伏戶下參思其微意曰水者欲吾清也薤
者欲吾擊強宗也抱兒當戶下者欲吾開門恤孤幼也
率而行之漢陽大治(事文類聚總管府)
司隸校尉舊號卧虎誠以舉綱而萬目理提領而衆毛
順(太平御覽職官部司隸校尉)
喻林卷七十五
