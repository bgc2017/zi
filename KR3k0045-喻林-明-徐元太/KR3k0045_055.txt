喻林卷五十五明徐元太撰
人事門(五十三)
敗成
九四田無禽(易恒)
上六不明晦初登于天後入于地象曰初登于天照四
國也後入于地失則也(易明夷)
上六女承筐无實士刲羊无血无攸利(易歸妹)
未濟亨小狐汔濟濡其尾无攸利(易未濟)
初九曳其輪濡其尾无咎(易既濟)
池之竭矣不云自頻泉之竭矣不云自中(叶諸仍反詩大雅召旻)
流離鳥也少好長醜始而愉樂終以微弱(毛詩旄丘註)
衛之諸臣初有小善終無成功似流離也(鄭氏箋詩旄丘)
𤨏兮而少尾兮而好者乃流離之子也此流離之子少
而美好長即醜惡以興衛之諸臣始而愉樂終以微弱
言無德自將不能常為樂也(毛詩正義旄丘)
士刲羊亦無&KR0954;也女承筐亦無貺也(左傳僖公十五年)
夫其敗也如日月之食焉何損于明(左傳宣公十二年)
狐埋之而狐搰之是以無成功(國語吳)
亡國之臣不敢語政敗軍之將不敢語勇(吳越春秋勾踐入臣外傳)
百年累之一朝毁之豈不惜乎(後漢書竇融列傳)
敗材傷錦所宜至慮(後漢書劉玄列傳)
初升高岡終隕幽壑朝含榮潤夕為枯魄(蜀志郤正傳)
用使金暉絶于中天神轡輟于促路(晉書赫連勃勃記)
椎蘆作蘧蒢不成文章(晉書苻堅下記)
所得未毛銖所喪如山崖(晉書祈嘉傳)
構厦止於尺土為山頓於一簣(魏書源賀子恭傳)
築十仞之城城者既十仞矣則又壊之此胥靡之所苦
也(莊子則陽)
烹牛以饗其里而罵其東家母德不報而身見殆(淮南子說)
(山訓)
臨菑之女織紈而思行者為之悖戾室有美容繒為之
纂繹(淮南子說林訓)
鷁飛中退舉事不進(焦氏易林乾之兑)
弊笱在梁魴逸不禁漁父勞苦連室乾口(焦氏易林坤之履)
多載重負捐棄于野(焦氏易林屯之恒)
樹栽藿豆為鹿兔食君不慎護秋無收入(焦氏易林屯之歸妹)
黍稷禾稼垂秀方造中旱不雨傷風枯槁(焦氏易林需之艮)
機杼騰擾女巧不成(焦氏易林訟之渙)
魃為菑虐風吹雲却(焦氏易林小畜之中孚)
鷹逐雉兔爪折不得(焦□易林履之大有)
老妾踞機緯絶不知女功不成冬寒無衣(焦氏易林否之中孚)
大車難駕兩引如繩馬奔山後輪脱不行(焦氏易林同人之賁)
羊子逐兔犬踦不得(焦氏易林謙之既濟)
螟蟲為賊害我稼穡盡禾殫麥秋無所得(焦氏易林豫之謙)
衣成無關不知所穿(焦氏易林豫之離)
搏鳩彈雀獵兔山北丸盡日暮失獲無得(焦氏易林随之泰)
刲羊不當血少無羹女執空筐不得採桑(焦氏易林随之艮)
舍車而徒亡其駁牛(焦氏易林賁之恒)
蹇驢不才駿驥失時筋力勞盡罷於沙丘(焦氏易林剝之師)
黍稷禾稻垂畆方好中旱不雨傷風病槁(焦氏易林剝之蠱)
踦牛傷暑不能成畆草萊不墾年歲無有(焦氏易林復之无妄)
織縷未就針折不復女工多態亂我政事(焦氏易林无妄之賁)
釣鯉失綸魚不可得(焦氏易林大畜之豐)
毁盤破盆棄其飯飡(焦氏易林頥之訟)
棟橈榱壊廊屋大敗宫闕空廊如冬枯樹(焦氏易林頥之无妄)
設網張羅捕魚園池網罟自决雖得復失(焦氏易林坎之益)
早霜晚雪傷害禾麥損功棄力饑無所食(焦氏易林離之蠱)
登高傷軸上阪棄粟(焦氏易林咸之蠱)
播輪折輻馬不得行(焦氏易林恒之豐)
畜牝無駒養雞不雛(焦氏易林遯之小畜)
織組无文燒香不芬(焦氏易林大壯之小畜)
桑蠶不得女功無成(焦氏易林家人之兌)
兔聚東郭衆犬俱獵圍缺不成無所能獲(焦氏易林蹇之坤)
上政搖擾蟲螟並起害我嘉榖季歲無稷(焦氏易林觧之既濟)
往來井上破甕壊盆(焦氏易林益之萃)
置筐失筥輪破無輔(焦氏易林萃之蒙)
緣山升木中堕於谷(焦氏易林困之大壯)
羅張目列圍合月缺採捕無功魚鳥得脱(焦氏易林鼎之同人)
下田陸黍萬華生齒大雨霖集波病潰腐(焦氏易林兑之履)
夏麥&KR1855;&KR1855;霜擊其芒(焦氏易林歸妹之鼎)
牀傾竇折屋漏垣缺(焦氏易林旅之同人)
次八車不拔髀(井弭切)軸折測曰車不拔躬自賊也(太玄經第)
(一礥)
上九倉靈之雌不同宿而離失則歲之功乖測曰倉靈
之雌失作敗也(太玄經第一戾)
上九務成自敗雨成自隊測曰務成自敗非厥命也(太玄)
(經第二務)
上九紅蠶緣于枯桑其繭不黃測曰緣于枯桑蠶功敗
也(太玄經第六將)
患乎升勺之利未堅而鍾石之費相尋根移之據未極
而冰霜之毒交攻(抱朴子内篇極言)
宋氏引苖郢人張革誠欲其快而實速萎裂知進忘退
斯之以乎(抱朴子外篇知止)
東海人黃公少時能幻制蛇御虎韋佩赤金刀及衰老
飲酒過度有白虎見於東海以赤刀往厭之術不行遂
為虎所食(李善註文選西京賦)
將覆簣於浚谷擠為山乎九天(文選陸機弔魏武帝文)
中駕每傾輪當騫復(集作輒)摧翼(文苑英華吳均行邁一詩)
譬如池有蓮華光色鮮榮芬芳可愛忽值天雹一時零
落(元陽妙經卷一)
譬盲人捉雀入手復去(靈寳通微經)
譬如有人先未曾有末尼珠寳後時遇得深自欣慶珍
玩無厭歘爾亡遺常懷慨歎(波羅蜜多經卷三百三十五)
譬如闇室燈油盡故明滅(大寳積經卷七十一)
譬如摩尼寳珠堕不淨中不可復著(大寳積經卷一百一十二)
譬如士夫入慈室藏以明月珠置于髻中醉酒卧寐不
自唯省寤忘明珠不知所在(法華經卷五)
譬如有人入於大海至寳渚中多取寳物置于船上欲
度大海於中沈沒(蓮華面經卷上悲六)
譬如有人從高樓下乘於大象下象乘馬下馬乘輿下
輿坐床下床墮地從地落坑(雜阿含經卷四十二)
譬如稻田禾稼粗熟而有惡露災氣則令善榖傷敗(中本)
(起經比丘品)
譬如世間所有臺觀若一中心不善覆蔽則椽梁壁皆
被淋漏以椽梁壁被淋漏故皆悉敗壊(本事經卷五)
又如苦瓠青未成熟人所斷取而彼枝葉尋即萎悴漸
次枯弱後乃乾合(身毛喜豎經下)
譬如有象洗其身沐浴適浮復卧土(脩行道地經慈品)
如暴秋中暑無所能成熟(脩行道地經慈品)
譬如師治箭失墮火燒之安能使其箭成就而可用(脩行)
(道地經慈品)
譬如利刀人所愛敬恒自防備不離其身中便忘誤安
置不牢便生塵垢本鐵不存追惟此刀乃無有價一朝
壊敗不可任用(出曜經八行品)
猶如淨鐵及明淨鏡瑩治淨潔無有塵垢然其人藏隠
不牢或在土中或在溼地便生重垢觸便碎散不任本
用(出曜經八行品)
昔有一人有二百五十頭牛常驅逐水草随時餧食時
有一虎噉食一牛爾時牛主即作念言已失一牛俱不
全足用是牛為即便驅至深坑高岸排著坑底盡皆殺
之凡夫愚人亦復如是受持如來具足之戒若犯一戒
不生慚愧清淨懴悔便作念言我以破一戒歸不具足
何用持為一切都破無一在者(百喻經卷上)
昔有一小兒陸地遊戲得一大龜意欲殺之不知方便
而問人言云何得殺有人語言汝但擲置水中即時可
殺爾時小兒信其語故即擲水中龜得水已即便走去
(百喻經卷下)
譬如清凉池而有毒蛇不中澡浴亦如好花果樹而多
逆刺(大智度論卷十三)
初若登天光被俗表末如入淵明夷輝淪(弘明集難夷夏論)
無及
處罰之極惡積不改者也罪非所懲故刑及其首至于
滅耳及首非誡滅耳非懲凶莫甚焉(王弼注易噬嗑)
棄女車輔則墮女之載乃請長者見助以言國危而求
賢者已晚矣(鄭氏箋詩正月)
若不早圖後君噬嚌其及圖之乎(左傳莊公六年)
禍敗日深如火之燎原其可救乎(晉書王接傳)
然鞭短勢殊恐無所及(晉書姚泓記)
覆水不收悔將何及(晉書慕容超紀)
魚以泉涸而喣沫鳥因將死而悲鳴(梁書任昉傳)
固機發而後思圖車覆而後改躅改之無及故狡兔失
穴思之在後故逆鱗易觸(魏書常景傳)
恐拯弱遲于援手救經緩於扶足待越人之舟楫求魯
匠之雲梯則必懸于槁樹之枝沒於深淵之底矣(隋書王孝)
(籍儒林傳)
詩曰涓涓源水不雝不塞轂已破碎乃大其輻事以敗
矣乃重太息其云益乎(荀子子道篇)
寡人所謂饑而求黍稷渴而穿井者未嘗能以歡喜見
子今國事急百姓恐懼願藉子大夫使齊(說苑善說)
譬之猶渴而穿井臨難而後鑄兵雖疾從而不及也(說苑)
(雜言)
言君信任佞䛕不慮艱難卒遭憂患然後乃覺若放火
於秋蒿不可救制也(王逸注楚辭七諫)
明侯此時不以誕告諸矦靖寧國步以為功首至於肝
腦塗函谷麋鹿棲銅駝乘輿蒙沙而中原流於左袵然
後圖之是猶火既及薪而後覓井以救不亦鈍乎(天祿閣外)
(史尊王)
夫隨覆車之軌追陷溺之後以赴其前何及之有(武矦十六)
(策思慮)
孝子之養親病也未死之時求卜迎醫冀禍消藥有益
也既死之後雖審如巫咸良如扁鵲終不復生何則知
死氣絶終無補益(王充論衡薄葬篇)
恃藏疾之大言忘膏盲之近急何異焦喉之渴切身而
遥指滄海於萬里之外滔天之水已及而方造舟於長
洲之林安得免夸父之禍脱淪水之害哉(抱朴子外篇用刑)
犀象珠玉無足而至自萬里之外定傾之器能行而淪
乎四境之内二豎之疾既據而募良醫棟橈之禍已集
而思謀夫何異乎火起乃穿井覺饑而占田哉(抱朴子外篇貴)
(賢)
不與智者共其安而望有危而見救不與竒士同其歡
而欲有戚之見恤猶災火張天方請雨於名山洪水凌
空而伐舟於東閩不亦晚乎(抱朴子外篇廣譬)
宿不樹惠臨難而施恩本不防萌害成而修慎是以臨
渴而穿井方饑而植禾雖疾無所及也(劉子言苑)
此甘餐毒藥戲猛獸之爪牙也所從來者至深遠淹滯
永久而不廢雖令扁鵲治内巫咸治外尚何及哉(文選枚乘)
(七發)
害成於微而救之於著故有無功之治(文選嵇叔夜養生論)
臨死修善於計已晚事廹乃歸於救已微(意林周生烈子)
離憂患而乃寤兮若縱火於秋蓬(楚辭東方朔初放)
惠子家窮餓數日不舉火乃見梁王王曰夏麥方熟請
以割子可乎惠子曰施方來遇羣川之水長有一人溺
流而下呼施救之施應曰吾不善游方將為子告急於
東越之王簡其善游者以救子可乎溺人曰我得一瓢
之力則活矣子方告急於東越之王簡其善游者以救
我是不如求我於重淵之下魚龍之腹矣(太平御覽人事部餓)
夫病之始生也極微極精必先入結於皮膚今良工皆
稱曰病成名曰逆則鍼石不能治良藥不能及也(黃帝素問)
(内經湯液醪醴論)
昔有貧人在路而行道中偶得一囊金錢心大喜踊即
便數之數未能周金主忽至盡還奪錢其人當時悔不
疾去懊恨之情甚為極苦(百喻經卷下)
譬如鹿未被箭時不知怖畏既被箭已踔圍而出(大智度論)
(卷九)
譬如屋被燒竟更求水救之(如實論華二)
莫振
枯槁之楊被拯纔得生華何可長久尋當衰落也(周易正義)
(大過)
天之用楚如人用五材力盡而敝敝則棄之是以無救
助之者(春秋正義昭公十有一年)
三枿之起本根既朽枯楊生華曷惟其舊(前漢書敘傳下)
若膏育之疾長桑不治體府之病陽慶弗理(宋書顧凱之傳)
根未及植葉已先枯(南齊書東昏矦本紀)
朽根倒樹花葉落去卒逢火猋隨風偃仆(焦氏易林屯之坎)
踦牛失角下山傷軸(焦氏易林屯之損)
晉平有疾迎醫秦國病乃大怒分為兩豎逃匿育上伏
于膏下和不能愈(焦氏易林需之㢲)
削根燒株不生肌膚病在心腹日以燋枯(焦氏易林師之益)
耋老衰去箴石不祐(焦氏易林同人之履)
花燈百枝消暗衰微精光訖盡奄有灰&KR0034;(焦氏易林随之大有)
聾瞢闇盲跛倚不行(焦氏易林咸之夬)
老河空虚舊井無魚(焦氏易林遯之井)
亂憂並作姦邪充塞雖有百堯顛不可救(焦氏易林家人之履)
上九傒尫尫天撲顙測曰傒尫之撲終不可治也(太玄經第)
(二傒)
時當亂也堯舜用術不能立功命當死矣扁鵲行方不
能愈病(王充論衡定賢篇)
譬猶入水之燼火滅而煙不即息既斷之木柯葉猶生
二者非不有煙非不有葉而其所以為煙為葉者已先
亡矣(抱朴子内篇極言)
人有復病難可醫治湏臾則死(海空智藏經持誡品)
譬如猛火燒焚枯木亦如芭蕉逢於霜雹(海空智藏經持誡品)
譬如敗種種已先滅滅即無牙(大乘妙林經)
譬如朽敗不可令堅猶如巨石墜千丈坑難可逆上(玉清)
(經明威真人威邪品)
患源斯作疾用醫方倍功療治猶不能愈(玉清經明威真人威邪品)
猶如瓦礫一破之後不可更合(玉清經通濟幽冥品)
譬如春雨是物皆潤獨有枯木而不受洽縱不潤者益
其朽爛終不能生枝葉花果(玉清經通濟幽冥品)
譬如有人年百二十老耋衰朽又加衆病所謂風病熱
病痰病或三雜病是老病人頗從牀座能自起不設有
扶令起立亦無力行一俱盧舍二俱盧舍三俱盧舍所
以者何老病甚故(波羅蜜多經卷三百一十二)
如斷多羅樹畢竟不復生何有智慧人於中求果實(大寳)
(積經卷二十九)
譬如酥油為火所燒無有遺餘(大寶積經卷七十三)
如樹枯朽火從内起根本既燒枝葉亦盡(大乘大方等日藏經卷一)
譬如鳥翮入火則卷不可舒展(雜阿含經卷十八)
譬如火滅以灰覆之若持枯草及乾牛屎積著其上手
觸足蹈無所能燒而不成熟所以者何無所堪任(修行道地)
(經分别行相品)
沉溺於世根猶朽車沒泥不能自拔濟(修行道地經集散品)
如雪聚得火疾而為解釋(内身勸章句經令十)
譬如雪山日光所照悉皆融消無有遺餘(阿育王經偈七)
如敗軍將怖懼失瞻視彼敵人皆謂勇士(三昧法門經卷下)
譬如有人自斷其頭時有一人持以良藥所謂摩叱迦
良藥虞尼那嚩良藥竭哩多嚩良藥帶梨那嚩良藥如
是等良藥塗所斷頭其何能活(正法經卷一)
譬如疽瘡無不痛時若以藥塗可得少差而不可得愈
(大智度論卷六)
譬如必死之病雖有良醫神藥不能救濟(大智度論卷五十八)
猶如病者大醫不治其餘少醫無能治者(大莊嚴經論卷十)
世間縛著沒於衆苦譬如老象溺泥不能自出(遺教經論離十)
(二)
與將隕之疾饋藥不服流矢通中忍痛不拔要求矢藥
造構之始以致命絶夫何異哉(弘明集明佛論)
譬如有人墮在糞坑全身沒入無髮可拔(法苑珠林卷九十)
禍及
九三需于泥致宼至象曰需于泥災在外也(易需)
初二剝牀民所以安未剝其身也至四剝道濡長牀既
剝盡以及人身(王弼注易剝)
辨謂牀身之下牀足之上足與牀身分辨之處也今剝
落侵上乃至於辨是漸近人身故云剝牀以辨也(周易正義)
(剝)
諸侯以國相連屬憂患相及如葛之蔓延相連及也(毛詩)
(旄丘注)
魚在於沼池之中為人所驚駭不得逸遊亦非能有樂
退而潛處雖伏於深淵之下亦甚於炤炤然易見不足
以避網罟之害莫知所逃也以興賢者在於朝廷之上
為時所陷害不得行道意非能有樂退而隐居雖遁於
山林之中又其姓名聞徹不足以避苛虐之政莫知所
逃(毛詩正義正月)
言山有此美善之草矣其生也維在梅在栗之下人往
取其梅栗之實則蹂踐害此美草使不得蕃茂以興國
中有此貧弱之民矣其居也維在富人之傍上多賦斂
富人財盡則又并賦此貧弱使之不得生育俱受困窮
(毛詩正義四月)
樹木將欲顛仆傾拔之時其根揭然而見此時枝葉未
有折傷之害而根本實先斷絶但根本既絶枝葉亦從
而絶以喻王位將欲傾覆喪亡之時而其勢微弱而危
此時羣臣未有死亡之害而王身實先誅滅王身既滅
羣臣亦隨之而滅(毛詩正義蕩)
歲星客在玄枵惟衝鶉火而鶉尾亦有咎者蓋以歲星
漸西衝則漸東尾之於鳥猶是一身故衝其身而及其
尾(春秋正義襄公二十八年)
安有巢毁而卵不破乎(後漢書孔融列傳)
和鸞未調而身在轅側庭宁未踐而棟折榱覆(蜀志郤正傳)
天收其精地縮其澤人弔其躬鬼芟其頟(蜀志郤正傳)
恐霜威一震玉石俱摧(晉書索靖傳)
譬縣廚之獸如離繳之鳥將充庖鼎以餌鷹鸇(梁書王僧孺傳)
宋桓司馬有寳珠抵罪出亡王使人問珠之所在曰投
之池中於是竭池而求之無得魚死焉此言禍福之相
及也(呂氏春秋必已)
適啓其口匕首已陷於胸矣(賈子親疏危亂)
雖以獲功見封猶食毒肉愉飽而羅其咎也(鹽鐵論非鞅)
脣亡而齒寒河水崩其懷在山(說苑談叢)
盜憎主人民愛其上有愛好人者必有憎妬人者夫子
好直言枉者惡之禍必及身矣(列女傳周列國晉伯宗妻)
大蛇當路使我畏懼湯火之災切近我膚(焦氏易林屯之井)
雙鳬俱飛欲歸稻池經涉萑澤為矢所射傷我胸臆(焦氏)
(易林屯之旅)
暗旦乘車履危蹈溝亡失裙襦摧折兩軸(焦氏易林需之革)
狼虎所嘷患害必遭(焦氏易林噬嗑之履)
鵠求魚食道遇射弋繒加我頸繳縳兩翼欲飛不能為
羿所得(焦氏易林剝之革)
蚍蜉戴盆不能上山脚摧跛蹶損傷其頭(焦氏易林復之萃)
履蛇躡虺與鬼相視驚恐失氣如騎虎尾(焦氏易林坎之觀)
中夜狗吠盜在廬外(焦氏易林遯之升)
狼虎所宅不可以居為我患憂(焦氏易林明夷之謙)
登山伐輻虎在我側(焦氏易林蹇之中孚)
裹糗荷糧與跖相逢欲飛不得為罔所獲(焦氏易林旅之恒)
匠卿操斧豫章危殆(焦氏易林小過之師)
次七乘火寒泉至測曰乘火泉至禍不遠也(太玄經第三盛)
且王不見夫鸇之追雀乎翔薄干霄際而下視其雀雀
仰覩其鸇之追也而伏于巖垣之側鸇乃垂翼而下之
有蛛網張於巖垣涉之而敝是鸇欲捕其雀也非為其
蛛網也而固涉焉是鸇也實有捕蛛之名鸇又何辭乎
由此觀之外國鸇也王室雀也晉國蛛網也寇王室而
及晉不猶捕雀而及蛛乎(天祿閣外史防胡)
俯無鱗以遊遁仰無翼以翻飛(曹子建臨觀賦)
夫藏多者亡厚好謙者忌盈含夜光者速剖循覆車者
必傾過載者沈其舟慾勝者殺其生(抱朴子外篇安貧)
陵九折於卭僰泛衝波於呂梁傾側成於俄頃性命哀
而莫救(廣文選傅季友演慎論)
豈見覆巢之下復有完卵乎(世說新語言語)
今猶俎上腐肉任人膾截耳(世說新語方正)
但恐革車之所&KR1922;轢劍騎之所蹂踐椅梓於焉傾折竹
箭以此摧殘(藝文類聚雜文部檄文)
嚴霜之零無所不肅長林之斃無所不摽是以楚塹既
填遊魚無託吳宫已火歸燕何巢(文苑英華庾信連珠)
本畏車輪折翻嗟馬骨傷(文苑英華江揔行邁一詩)
周書曰魚龍成則藪澤竭藪澤竭則蓮藕掘(爾雅翼芙蕖)
福禧出門妖孽入戶天網以發不可觧之也(道德經指歸卷八)
如置火在乾蘆草舍樓堂臺觀亦被焚燒(達磨法藴足論多界品十)
譬如入賊中行不自慎護為賊所得(大智度論卷十)
滋甚
言天既終日風且其間又有暴疾以興州吁既不善而
其間又有甚惡(毛詩正義終風)
天既終日風且又有暴甚雨土之時以興州吁常為不
善又有甚惡恚怒之時(毛詩正義終風)
天既終日風且復隂而曀不見日光矣而又曀以興州
吁既常不善且復怒而甚不見喜悦矣而又甚(毛詩正義終風)
言四月已漸暑至六月乃暑極以興王初即位雖為惡
政矣未甚酷至于今乃極酷也(毛詩正義四月)
豕性本自能水又加以滂沱之雨是豕彌得性益難禁
制以喻荆舒本自好叛加以王之不善是彼彌得志益
難咸服(毛詩正義漸漸)
以貴戚廢錮當復以貴戚浣濯之猶解酲當以酒也(後漢)
(書第五倫列傳)
蜂目彌彰梟聲無改(陳書留異傳)
火既熾矣更負薪以促之數既窮矣又為惡以促之欲
求大厦不燔延期過歴不亦難乎(北齊書幼主帝紀)
狼子之心出而彌野(隋書高祖下帝紀)
以火救火以水救水名之曰益多(莊子人間世)
里人有病里人問之病者能言其病然其病病者猶未
病也若趎之聞大道譬猶飲藥以加病也(莊子庚桑楚)
惜乎惠施之才駘蕩而不得逐萬物而不反是窮響以
聲形與影競走也(莊子天下)
其國亂弱矣又皆釋國法而私其外則是負薪而救火
也亂弱甚矣(韓非子有度)
止言以言止事以事譬猶揚堁而彌塵抱薪而救火流
言雪汙譬猶以湼拭素也(淮南子說山訓)
以詐應詐以譎應譎若披簔而救火毁瀆而止水乃愈
益多(淮南子說林訓)
病熱而強之餐救暍而飲之寒救經而引其索拯溺而
授之石欲救之反為惡(淮南子說林訓)
求白潔而益其垢猶抱石以救溺愈不濟矣(孔叢子陳士義)
城愈高而衝愈巧池逾深而梯逾妙法令明而盜賊多
盟約數而叛亂甚猶風波駭而魚鼈擾於淵纖羅密而
羽禽躁於澤豺狼衆而走獸劇於林㸑火猛而小鮮糜
於鼎也(抱朴子内篇明本)
真君建德之事適足推波助瀾縱風止燎爾(文中子問易)
炙鼓使鳴絞絃令悲實能鼔速穿絃早絶(意林抱朴子)
可謂吞冰療寒揚湯止沸(藝文類聚人部說)
將軍平日與攀無郄而欲殺之者但恐其為蜂蠆耳今
攀以去而尚拘閉其家以情推之其念為毒螫必滋甚
矣(藝文類聚寳玉部金)
風雨之傷人也先客於皮膚傳入於孫脉孫脉滿則傳
入於絡脉絡脉滿則輪於大經脉血氣與邪并客於分
腠之間其脉堅大故曰實實者外堅充滿不可按之按
之則痛(黃帝素問内經調經論)
風者百病之長也今風寒客於人使人毫毛畢直皮膚
閉而為熱當是之時可汗而發也或痺不仁腫痛當是
之時可湯熨及火炙刺而去之弗治病入舍於肺名曰
肺痺弗治肺即傳而行之肝病名曰肝痺當是之時可
按若刺耳弗治肝傳之脾病名曰脾風當此之時可按
可藥可浴弗治脾傳之腎病名曰疝瘕當此之時可按
可藥弗治腎傳之心病筋脉相引而急病名曰瘛當此
之時可灸可藥弗治滿十日法當死(黃帝素問内經玉機真藏論)
如負乾草而欲救火又如愚人抱疾避病亦如童稚奔
走避影(玉清經通濟幽冥品)
譬如惡狗以苦膽灌鼻彼狗倍生凶惡心不(大寳積經卷二)
如世間以火滅火以毒治毒(佛本行集經卷五十七)
譬如大火投之乾薪其燄轉更倍常增多(本緣經龍品)
倍更增益瞋恚猶如膏油投之猛火(本緣經月光王品)
猶如猛火投之膏油膏油既至倍復熾然亦如毒藥投
生血中其力則盛譬如渴人飲於鹹水如秋增熱春多
洟唾(本緣經月光王品)
如酥注火倍增熾劇(無明羅刹經)
婬人行慈益癡悶如人冷病服冷藥(三昧法門經卷下)
瞋人觀惡增恚心如人熱病服熱藥(三昧法門經卷下)
譬如重病之人雖有衆藥療之無損藥復作病(大智度論卷九)
(十四)
有一人於行路側作小苦行若有人時卧棘刺上若無
人時别居餘處有人見已而語之言汝今亦可徐卧刺
上何必縱體傷毁甚多此人聞已深生瞋忿放身縱體
投棘刺上轉劇於前時有一優婆塞在其傍立是苦行
者見已自擺轉復增劇優婆塞即語之言汝於前者但
以小刺今復乃用瞋恚之棘而以自刺先所刺者傷毁
甚淺貪瞋之刺乃為深刺卧棘刺者苦止一世貪瞋刺
苦及無量身以刺刺身此瘡易滅貪瞋刺瘡歴劫不差
是故宜速除深毒刺(大莊嚴經論卷二)
如似疥搔瘡搔之痒轉增(大莊嚴經論卷七偈)
夫日月麗天而瞽者莫覩其明雷電震地而聾者不聞
其響是誰之過與而方欲議宫商之音篾文章之觀真
過之甚者(弘明集釋駮論)
喻林卷五十五
