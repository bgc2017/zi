喻林卷十三明徐元太撰
人事門(十一)
見忌
江有汜(音祀)之子歸不我以江有渚之子歸不我與
江有沱(音跎)之子歸不我過(音戈有詩國風江汜)
在人之右衆必害之(前漢書霍光傳)
芳蘭既茂内懷憎惡(宋書武帝中本紀)
大鵬始欲舉燕雀何啾唧(北史王憲曾孫王晧傳)
好女之色惡者之孽也公正之士衆人之痤也循乎道
之人汗邪之賊也(荀子君道)
夫貴者即賤者惡之富者即貧者惡之智者即愚者惡
之(韓詩外傳)
淑好之人戚施之所妒也賢智之士闒茸之所惡也(鹽鐵)
(論非鞅)
夫美女者醜婦之仇也盛德之士亂世所疏也正直之
行邪枉所憎也(說苑尊賢)
東壁餘光數暗不明主母嫉妒亂我業事(焦氏易林謙之屯)
故德薄者惡聞美行政亂者惡聞治言此亡秦之所以
誅偶語而坑術士也今世俗之人自慢其親而憎人敬
之自簡其親而憎人愛之者不少也(潛夫論賢難)
言已欲如雄鳩進其耿耿小節之誠信䜛人尚復分隔
蔽而障之况有鸞鳳之志當獲譖毁固其宜也(王逸註楚辭九)
(歎)
言衆人所謗非傑異之士斯庸夫惡態之人也何則德
高者不合於衆行異者不合於俗故爲犬之所吠衆人
之所訕也(王逸註楚辭九章)
言犬羣而吠者怪非常之人而噪之也以言俗人羣聚
毁賢智者亦以其行度異故羣而謗也(王逸註楚辭九章)
孟賁之尸人不刃者氣絶也死灰百斛人不沃者光滅
也動身章智顯光氣於世奮志敖黨立卓異於俗固常
通人所䜛嫉也(王充論衡累害篇)
絃者思折伯牙之指御者願摧王良之手何則欲專良
善之名惡彼之勝已也(王充論衡累害篇)
動百行作萬事嫉妬之人隨而雲起枳棘鉤掛容體蠭
蠆之黨啄螫懷操(王充論衡累害篇)
不清不見塵不高不見危不廣不見削不盈不見虧(王充)
(論衡目紀篇)
體曲者忌繩墨之容夜裸者憎明燭之來(抱朴子外篇擢才)
精鈍舛迹則凌遲者愧恨壯弱異科則扛鼎者見忌是
以淮隂顯擢而庸隸悒懊以疾其超武安功高而范睢
飾談以破其事(抱朴子外篇博喻)
所競者細則利同而讐結善否殊塗則事異而妒生是
以嫫母宿瘤惡見西施之豔容商臣小白憎聞延州之
退耕(抱朴子外篇博喻)
般旋之儀見憎於裸裾之鄉繩墨之匠獲忌於曲木之
肆貪婪饕餮者疾素絲之皎潔比周實繁者讐高操之
孤立猶賈豎之惡同利醜女之害國色(抱朴子外篇廣譬)
箕踞之俗惡盤旋之容被髮之域憎章甫之飾故忠正
者見排於䜛勝之世雅人不容乎惡直之俗(抱朴子外篇廣譬)
䜛嫉之人必好聞人惡惡聞人善妒才智之在已前
諅富貴之在其上猶喉中有噎吞之思入目上有翳決
之願去吞決之情深則萋斐之辭作故揚蛾眉者爲醜
女之所妒行貞潔者爲䜛邪之所嫉(劉子傷䜛)
衆女嫉余之蛾眉兮謠諑謂余以善淫(文選屈原離騷經)
妒佳冶之芬芳兮&KR1653;(謨)母姣而自好雖有西施之美容
兮䜛妒入以自代(補文選屈原惜往日)
揚蛾眉而見妬兮固醜女之情也曲木惡直繩兮亦小
人之誠也(廣文選劉子駿遂初賦)
夫有高人之行見非於世有獨知之明見怨於人(意林商君)
懷蘭茞之芬芳兮妒被離而折之(楚辭劉向怨思)
盖聞豔麗居身而以蛾眉入妒貞華炤物而以絶等見
猜是以班姬辭寵非無妖冶之色陽子寂寞豈乏炫曜
之才(藝文類聚雜文部連珠)
醜婦以明鏡爲害無所逃其陋(太平御覽羽族部鳳)
戒疑
初無決當敗則相推故謀無所成也其君臣之謀事如
此似欲行之人非於道往而但坐謀遠近是用不得於
道里何以異乎謀而不行則於道不進言而無決則於
事不成(毛詩正義小旻)
進謝羣龍自躍於千里退懷首鼠恒持於百心(陳書留異傳)
癰疽破潰骨肉無絲髮之嫌自疑之臣皆保生全之福
(魏志袁紹傳註)
芒刺在背交戟入頸上下相疑何由可久(北史王憲曾孫王睎傳)
夫人之中虛也不得其所欲則疑得其所不欲則惑疑
惑載於中虛則荆棘生矣(子華子北宫子仕)
百事成而一事疑道必廢三人行而一人惑議必格(子華)
(子北宫子仕)
人有亡鈇者意其鄰之子視其行步竊鈇也顔色竊鈇
也言語竊鈇也作動態度無爲而不竊鈇也俄而抇其
谷而得其鈇他日復見其鄰人之子動作態度無似竊
鈇者(列子說符)
使賢者爲之則與不肖者規之使智者慮之則與愚者
論之使修士行之則與汙邪之人疑之雖欲成立得乎
哉譬之是猶立直木而恐其景之枉也惑莫大焉(荀子君道)
(篇)
以束薪爲鬼以火烟爲氣以束薪爲鬼朅而走以火烟
爲氣殺豚烹狗先事如此不如其後(淮南子說山訓)
虐除善疑難爲攻醫(焦氏易林艮之夬)
上九九疑無信控弧擬麋無測曰九疑無信終無所名
也(太玄經第五疑)
以性制情者鮮矣我未見處岐路而不遲迴者(文中子立命)
猶如&KR1393;善登木此獸性多疑慮常居山中忽聞其聲即
恐有人且來害之每豫上樹久之無人然敢後下須臾
又上如此非一故不決者稱猶豫焉(前漢書註高后紀)
隴西俗謂犬子爲猶犬隨人行每豫在前待人不得又
來迎候故云猶豫也(前漢書註高后紀)
鹿馳走無顧六馬不能望其塵所以及者顧也(意林尸子)
多疑少決譬執腐索以御奔馬(藝文類聚刑法部刑法賦)
其心數轉如秤乍低乍仰(大明度無極經潛入)
譬如羯羊鬭將前而更却汝爲欲持戒其事亦如是(法苑)
(珠林卷二十二)
譬如野干在於樹下風吹枝折墮其脊上即便閉目不
欲看樹捨棄而走到於露地乃至日暮亦不肯來遙見
風吹大樹枝柯動搖上下便言喚我還來樹下愚痴弟
子亦復如是(法苑珠林卷五十三)
夫婦二人向蒲桃酒瓮内欲取酒夫婦兩人乍見人影
二人相妒謂瓮内藏人二人相打生死不休時有道人
爲打破瓮酒盡了無二人意解知影懷愧(法苑珠林卷五十三)
戒泥
譬猶修隄以防川㤀淵丘之改易膠柱於昔弦忽宫商
之乖調(宋書袁湛傳)
子可謂扶繩而辨循刻而議(宋書顧愷之傳)
殊塗而同歸者不得守其發輪之轍也(宋書夷蠻天竺傳)
客所謂撫絃徽音未達燥濕變響張羅沮澤不覩鵠鴈
高飛(梁書任昉傳)
夫居後而望前則爲前居前而望後則爲後而前後之
事猶如彼此彼呼此爲彼此呼彼爲彼彼此之名的居
誰處(陳書傳縡傳)
夫瞀視者以黃爲赤以蒼爲玄吾乃今所謂皂白安知
識者不以爲頳黃吾又安知天下之正色哉(亢倉子全道篇)
目之所見不知其幾何或愛金或愛玉是執一色爲目
也耳之所聞不知其幾何或愛鍾或愛鼓是執一聲爲
耳也惟聖人不慕之不拒之不處之(關尹子九藥)
夫六經先王之陳迹也豈其所以迹哉今子之所言猶
迹也夫迹履之所出而迹豈履哉(莊子天運)
彼已盡矣而女求之以爲有是求馬於唐肆也(莊子田子方)
右移於左則物一而變爲異類如鯤化爲鵬忠變爲逆
存亡靡定禍福不居(公孫龍子通變論註)
慎子有見於後無見於先老子有見於詘無見於信墨
子有見於齊無見於畸宋子有見於少無見於多有後
而無先則羣衆無門有詘而無信則貴賤不分有齊而
無畸則政令不施有少而無多則羣衆不化(荀子天倫)
先王之言有其所爲小而世意之大者有其所爲大而
世意之小者未可必知也說在宋人之解書與梁人之
讀記也故先王有郢書而後世多燕說夫不適國事而
謀先王皆歸取度者也(韓非子外儲說左上)
鄭縣人乙子使其妻爲袴其妻問曰今袴何如夫曰象
吾故袴妻子因毁新令如故袴(韓非子外儲說左上)
夫少者侍長者飲長者飲亦自飲也一曰魯人有自喜
者見長年飲酒不能釂則唾之亦效唾之一曰宋人有
少者亦欲效善見長者飲無餘非斟酒飲也而欲盡之
(韓非子外儲說左上)
書曰紳之束之宋人有治者因重帶自紳束也人曰是
何也對曰書言之固然書曰既雕既琢還歸其樸梁人
有治者動作言學舉事於文曰難之顧失其實人曰是
何也對曰書言之固然(韓非子外儲說左上)
荆人欲襲宋使人先表澭水澭水暴益荆人弗知循表
而夜涉溺死者千有餘人軍驚而壞都舍嚮其先表之
時可導也今水已變而益多矣荆人尚猶循表而導之
此其所以敗也(吕氏春秋察今)
楚人有涉江者其劍自舟中墜於水遽契其舟曰是吾
劍之所從墜舟止從其所契者入水求之舟已行矣而
劍不行求劍若此不亦惑乎以此故法爲其國與此同
時已徙矣而法不徙以此爲治豈不難哉有過於江上
者見人方引嬰兒而欲投之江中嬰兒啼人問其故曰
此其父善游其父雖善游其子豈遽善游哉此任物亦
必悖矣(吕氏春秋察今)
今夫王喬赤誦子吹嘔呼吸吐故納新遺形去智抱素
反真以遊玄冥上通雲天今欲學其道不得其養氣處
神而放其一吐一吸時詘時伸其不能乘雲升霞亦明
矣五帝三王輕天下細萬物齊死生同變化抱大聖之
心以鏡萬物之情上與神明爲友下與造化爲人今欲
學其道不得其清明玄聖而守其法籍憲令其不能爲
治亦明矣故曰得十利劍不若得歐冶之巧得百走馬
不若得伯樂之數(淮南子齊俗訓)
今之修干戚而笑钁插是從牛非馬以徵笑羽也以此
應化無以異於彈一絃而會棘下(淮南子齊俗訓)
今握一君之法籍以非傳代之俗譬猶膠柱而調瑟也
(淮南子齊俗訓)
越人學遠射參天而發適在五步之内不易儀也世已
變矣而守其故譬猶越人之射也(淮南子說山訓)
以一世之度制治天下譬猶客之乘舟中流遺其劍遽
契其舟㧪暮薄而求之其不知物類亦甚矣(淮南子說林訓)
中夏用箑快之至冬而不知去褰衣涉水至陵而不知
下未可以應變(淮南子說林訓)
隨古不革襲故不改是文質不變而椎車尚在也(鹽鐵論遵道)
文學可令扶繩循刻非所論道術之外也(鹽鐵論遵道)
文學竊周公之服有司竊周公之位文學桎梏於舊術有
司桎梏於財利(鹽鐡論利議)
趙王遣使者之楚方鼓瑟而遣之誡之曰必如吾言使
者曰王之鼓瑟未嘗悲若此也王曰宫商固方調矣使
者曰調則何不書其柱耶王曰天有燥濕絃有緩急宫
商移徙不可知是以不書使者曰明君之使人也任之
以事不制以辭遭吉則賀之凶則吊之今楚趙相去千
有餘里吉凶憂患不可豫知猶柱之不可書也(說苑善說)
愚人有學遠射者參天而發已射五步之内又復參天
而發世以易矣不更其儀譬如愚人之學遠射(說苑雜言)
或曰以往聖人之法治將來譬猶膠柱而調瑟有諸曰
有之曰聖君少而庸君多如獨守仲尼之道是漆也(掦子)
(先知)
藥生非一地太白辭之吳鑄多非一工世稱楚棠溪温
氣天下有路畏入南海(王充論衡言毒篇)
本末皆弱棟已橈矣而守其常則是危而弗扶凶之道
也(周易略例卦略)
盖因事託規隨時所急譬猶治病之方千百而針灸之
處無常却寒以温除熱以冷其於救死存身而已豈可
詣者逐一道如齊楚而不改路乎(抱朴子外篇喻蔽)
可謂賴甲胄以完刃又兼之浮泳以射走之儀又望求
之於准的也(抱朴子外篇逸民)
夫蛣蜣之知非於轉丸而笑蛣蜣者乃以蘇合爲貴故
所同之知未可正據(郭子註莊齊物論)
或者聞任馬之性乃謂放而不乘聞無爲之風遂云行
不如卧何其狂而不返哉(郭子註莊馬蹄)
萬物萬形而以一劑割之則傷也(郭子註莊徐無鬼)
矢飛水流各有常度爲物所激或旱或遠萬物變化烏
有常則乎(李善註文選鵩賦)
有造蕭何之律於唐虞之世則誖矣有作叔孫通儀於
夏殷之時則惑矣有建婁敬之策於成周之世則乖矣
有談范蔡之說於金張許史之門則狂矣(文選揚子雲解嘲)
天德平分而四時之名或異聖功一揆而皇王之稱不
同(藝文類聚帝王部齊武帝議)
汝又焉得擇地而行趨步商羽(廣文選阮嗣宗大人先生傳)
是識春香之爲馥而不知秋蘭之亦芳也(藝文類聚人部隱逸下弔)
有論戰陣之權於清廟之堂者狂矣陳俎豆之器於城
濮之墟者則悖矣(藝文類聚人部嘲戲)
所謂循軌常趨未能釋連環之結也(藝文類聚人部質文論)
齊景公好馬命畫工圖而訪之殫百乘之價期年而不
得像過實也今使愛賢之君考古籍以求其人雖期百
年不可得也(太平御覽獸部馬五)
水生於石未有居石而溺火生於木未有抱木而燋(太平)
(御覽木部木上)
伯樂令其子執馬經以求馬經年無有似者歸以告父
更令求之出見大蝦蟆謂其父曰得一馬略與相同而
不能具伯樂曰何也對曰其馬隆顙跌目但蹄不如累
麴爾伯樂笑曰此馬好跳躑不堪御也(埤雅品物門馬)
蓼中之蟲豈知藍之甘乎人之域於一方何以異此(埤雅)
(卉物門藍)
徒知已指之爲指不知彼指之無殊(何氏語林文學弘明集)
何必龍袞可襲而瓔珞難乘者哉(何氏語林文學弘明集)
但聞嘈噆在耳迺曰不聾不知聲相即空與聾何異(道德)
(經註䟽卷二)
世有言曰干羽不足以釋圍鄉飲不足以息戰此事理
之當然者也(玉皇本行集經)
猶如瞎牛食草偏逐所見(長阿含經卷八)
譬如士夫膠著於手以執樹枝手即著樹不能得離所
以者何膠著手故(雜阿含經卷十八)
譬如四輩鼠一者屋間鼠二者家中鼠三者野田鼠四
者圊溷中鼠屋間鼠不能居平地平地鼠不能居室間
野田中鼠不能居人家人家鼠不能居野田圊溷中鼠
不能出圊溷中不知倉中饒榖故也(佛說四諦經積八)
譬如鐵丸亦有輕重軟硬之異其鐵熱時體輕而軟其
鐵冷後體重而硬(大正句王經上)
昔有一人䀻取二婦若近其一爲一所瞋不能裁斷便
在二婦中間正身仰卧值天大雨屋舍淋漏水土俱下
墮其眼中以先有要不敢起避遂令二目俱失其明(百喻)
(經卷下)
昔摩羅國有一刹利得病極重必知定死誡勅二子我
死之後善分財物二子隨教於其死後分作二分兄言
弟分不平爾時有一野老人言教汝分物使得平等現
所有物破作二分云何破之所謂衣裳中割作二分盤
瓶亦復中破作二分所有瓮𤬪亦破作二分錢亦破作
二分如是一切所有財物盡皆破之而作二分如是分
物人所嗤笑(百喻經卷下)
此皆一國偏法非天下通制亦由寒鄉無絺綌之禮日
南絶旃裘之律(弘明集十二)
米糠在目則東西易位偏著分心則辭義舛惑(弘明集難夷夏)
(論)
何詎怏怏執吕以毁律(弘明集釋何衡陽達性論)
棟宇易曾巢之居文字代結繩之制飲血茹毛之饌則
先用而未珍粒食火化之功雖後作而非弊亦如幼噉
藜藿長餐粱肉少爲布衣老遇侯服豈得以藜藿先獲
謂勝粱肉之味侯服晩遇不如布衣之貴乎(法苑珠林卷五十五)
戒巧
巧爲言語結構虛辭速相待合如笙中之簧聲相應和
(毛詩正義巧言)
墨子爲木鳶三年而成蜚一日而敗弟子曰先生之巧
至能使木鳶飛墨子曰吾不如爲車輗者巧也用咫尺
之木不費一朝之事而引三十石之任致遠力多久於
歲數今我爲鳶三年成蜚一日而敗惠子聞之曰墨子
大巧巧爲輗拙爲鳶(韓非子外儲說左)
夫其多能不若寡能其有辨不若無辨周鼎著倕而齕
其指先王有以見大巧之不可為也(吕氏春秋離謂)
昔者蒼頡作書而天雨粟鬼夜哭伯益作井而龍登玄雲
神棲崑崙能愈多而德愈薄矣(淮南子本經訓)
以巧鬭力者始於陽常卒於隂以慧治國者始於治常卒
於亂使水流下孰弗能治激而上之非巧不能(淮南子詮言訓)
倕堯之巧工也以巧聞天下周家鑄鼎著倕於鼎使自齕
其指明不當大巧為也(吕氏春秋離謂解)
觀夫蜘蛛之經絲以㒺飛蟲也人之用作安能過之任胸
中之知舞權利之詐以取富夀之樂無古今之學蜘蛛之
類也(王充論衡别通篇)
白猿肆巧由基撫弓應吁而號神有先中數如循環其妙
無窮(山海經南山經圖讃)
巧者有為以傷神器之自成故無為者因其自生任其自
成萬物各得自為蜘蛛猶能結網則人人自有能矣無貴
於工倕也(郭子註莊天下)
善用人者使能方者為方能圓者為圓各任其所能人
安其性不責萬民以工倕之巧故衆技以不相能似拙
而天下自能則大巧矣用其自能是以規矩可棄而妙
匠之指可攦也(郭子註莊胠篋)
世以任自然而不加巧者爲不善治也揉曲爲直厲駑
習驥(郭子註莊馬蹄)
司馬云工巧而商賈起(莊子音義德充符)
道德不爲智巧故能陶冶天地造化隂陽而天地不能
欺也天地不爲知巧故能含吐變化殺生羣類而萬物
不能逃也(道德經指歸卷九)
嬰兒以不知益高年以多事損由此觀之愚爲智巧之
形也智巧爲愚之影也無爲遂事之聲也遂事無爲之
響也智巧擾亂之羅也有爲敗事之網也(道德經指歸卷十二)
色欲
何彼穠(音濃)矣唐棣(音第)之華何彼穠矣華如桃李(詩國風何)
(彼穠矣)
爰采唐矣沬(音妹)之鄉矣云誰之思美孟姜矣爰采麥
矣沬之北矣云誰之思美孟弋矣爰采葑矣沬之東
矣云誰之思美孟庸矣(詩國風桑中)
手如柔荑(音啼)膚如凝脂領如蝤(音囚)蠐(音齊)齒如瓠(音互)犀螓(音秦)
首蛾眉巧笑倩兮美目盼(叶匹見反)兮(詩國風碩人)
有女同車顔如舜華(叶芳無反)有女同行(叶戶郎反)顔如舜英
(叶於良反詩國風有女同車)
出其闉(音因)闍(音都)有女如荼(詩國風出其東門)
彼君子女綢直如髮彼君子女卷(音權)髮如蠆(音瘥詩小雅都)
(人士)
桑中刺奔也衛之公室淫亂男女相奔(毛詩桑中)
鶉之奔奔刺衛宣姜也衛人以爲宣姜鶉鵲之不若也
(毛詩鶉之奔奔)
蝃蝀止奔也衛文公能以道化其民淫奔之恥國人不
齒也(毛詩蝃蝀)
月出刺好色也在位不好德而說美色焉(毛詩月出)
葛延蔓於谷中喻女在父母之家形體浸浸日長大也
葉萋萋然喻其容色美盛也(鄭氏箋詩葛覃)
於何采唐必沬之鄉猶言欲爲淫亂者必之衛之都惡
衛爲淫亂之主(鄭氏箋詩桑中)
我視女之顔色美如茈芣之華然(鄭氏箋詩東門)
言葛之漸長稍稍延蔓而移於谷中非直枝幹漸長維
葉則萋萋然茂盛以興后妃之生浸浸日大而長於父
母之家非直形體日大其容色又美盛(毛詩正義葛覃)
言雄雉飛之時下上其音聲以怡悦雌雉以興宣公小
大其言語以怡悦婦人(毛詩正義雄雉)
人欲采唐菜於何采唐菜乎必之沬之鄉矣以興人欲淫
亂者於何處淫亂乎必之衛之都言沬鄉唐所生衛都
淫所主故也(毛詩正義桑中)
言鶉則鶉自相隨奔奔然鵲則鵲自相隨疆疆然各有
常匹不亂其類今宣姜爲母頑則爲子而與之淫亂失
其常匹曾鶉鵲之不如矣(毛詩正義鶉之奔奔)
吁嗟鳩兮無得非時食椹吁嗟女兮無得非禮與士(毛詩)
(正義氓六)
桑之未落之時其葉則沃沃然盛以興已色未衰之時
其貌亦灼灼然美(毛詩正義氓六)
諸侯不下漁色故君子遠色以爲民紀(禮記坊記)
夫爲寄豭殺之無罪(史記秦始皇本紀)
縱輕軀以迅赴若孤鵠之失羣振華𬒮以逶迤若遊龍
之登雲(後漢書邊讓傳)
振弱支而紆繞兮若綠繁之垂幹忽飄颻以輕逝兮似
鸞飛於天漢(後漢書邊譲傳)
目傾心惑夏姬在側申公顛倒巫臣亂國(焦氏易林隨之履)
次三沈于美失貞矢測曰沈于美作聾盲也(太玄經第五沈)
是二姬之事寡人若影之附於形也今寡人之出不謀
二姬以寡人是懟遂哀歌而死是寡人若行隂雪中而
不覺形影之離也(天禄閣外史愛憎)
北辰言不移也玄龍喻美女也言棄彼北辰之心而問
此玄龍之色譏好色而不好德(李善註文選陸士龍爲彦先贈婦詩)
初光武適新野聞隂后美心悦之後至長安見執金吾
甚盛因歎曰仕宦當作執金吾娶妻當得隂麗華(藝文類聚)
(人部言志)
煌煌曄曄奪人目精爛兮若列星(藝文類聚靈異部神賦)
其始來也曜乎若白日初出照屋梁其少進也皎如日
月舒其光(藝文類聚靈異部神賦)
忽兮改容婉若遊龍乘雲翔(藝文類聚靈異部神賦)
曄乎如華温乎如瑩(藝文類聚靈異部神賦)
被華藻之可好若翡翠之奮翼(藝文類聚靈異部神賦)
望余帷而延視若流波之將瀾(藝文類聚靈異部神賦)
其形也翩若驚鴻婉若遊龍榮曜秋菊華茂春松髣髴
兮若輕雲之蔽月飄颻兮若流風之迴雪遠而望之皎
若太陽升朝霞迫而察之灼若芙蕖出綠波(藝文類聚靈異部神)
(賦)
其在近也若神龍彩鱗翼將舉其既遠也若披雲掃漢
見織女(太平御覽人事部美婦人)
衆生欣愛聲色情染極深如饑人享大牢之饌悦美之
甚又如春日登臺眺望林野暢適其心(道德經註疏卷二)
恣則裂身之車淫爲破年之斧(漢武帝内傳)
且淫欲頗恣如飲鹹水多飲多渴唯死而已何有厭足
(靈寶通微經)
色欲劇於渴小忍差可度何爲進鹹水水鹹益渴固子
能善解渴當飲天甘露甘露香且薰通體皆流布(靈寳通微經)
愚癡嬰兒爲欲所盲爲欲所繫爲欲所使爲欲所迷恒
順欲心而爲僮僕常隨欲轉如犢逐母(大方廣佛華嚴經卷十七)
被諸女色昏醉其心猶如嬰孩無有自性亦如素衣易
受染色爲欲所溺不能得出如糞中蟲樂著糞處如穢
弊猪不淨嚴身(大方廣佛華嚴經卷十七)
如執利刀自害其身(蘇婆呼童子經卷下)
見諸妙色則發過去愛欲之心譬如濕地雨易成泥(本緣)
(經龍品)
譬如畫師作婦女像還自愛著(三昧法門經卷上)
如毛繩縳人斷膚截骨(大智度論卷五)
桎梏枷鏁閇繫囹圄雖曰難解是猶易開女鏁繫人染
固根深無智没之難可得脱衆病之中女病最重(大智度論)
(卷十四)
執劍向敵是猶可勝女賊害人是不可禁蚖蛇含毒猶
可手捉女情惑人是不可觸(大智度論卷十四)
有王名曰光明乘調順象出行遊觀前後導從歌舞唱
妓往到山所嶮難之處王所乘象遙見牸象欲心熾盛
哮吼狂逸如風吹雲欲往奔走不避岨嶮時調象師種
種鈎斵不能令住時光明王甚大驚怖象師白王更無
餘方唯當攀樹王聞是語以手攀樹象即奔走逐於牸
象時王瞋忿而作是言汝先言象調順可乘云何以此
狂象而欺於我象師合掌而白王言如此狂逸非我所
調王語之曰爲是何過非汝所調彼即白王象有貪欲
以病其心非我所治大王當知如此之病杖捶鈎斵所
不能治貪欲壞心亦復如是(大莊嚴經論卷九)
女人之相其言如蜜而其心如毒譬如停淵澄鏡而蛟
龍居之金山寶窟而師子處之當知此害不可暫近(法苑)
(珠林卷七十五)
室家不和婦人之由毁宗敗族婦人之罪實是隂賊滅
人慧明亦是獵圍尠得出者譬如高羅羣鳥落之不能
奮飛又如密網衆魚投之刳腸俎几亦如暗坑無目投
之如蛾赴火是以智者知而遠之不受其害惡而穢之
不爲此物之所惑也(法苑珠林卷七十五)
喻林卷十三
