喻林卷八十一明徐元太撰
德行門(三)
愼獨
相在爾室尚不愧於屋漏無曰不顯莫予云覯(詩大雅抑下)
如惡惡臭如好好色此之謂自慊(大學)
曾子曰十目所視十手所指其嚴乎(大學)
君子獨立不慚於影獨寢不慚於魂(晏子春秋外篇)
夫察所夜行周公慚乎景故君子愼其獨也(淮南子繆稱訓)
若行獨梁不為無人不兢其容故使人信己者易蒙衣
自信者難(淮南子繆稱訓)
次二神戰於玄其陳陰陽測曰神戰於玄善惡并也(太玄)
(經第一中)
人之須善猶首之須冠足之待履首不加冠是越類也
行不躡履是夷民也今處顯而修善在𨼆而為非是清
旦冠履而昏夜倮跣也(劉子愼獨)
荃蓀孤植不以巖𨼆而歇其芳石泉潛流不以澗幽而
不清人在暗密豈以𨼆翳而迴操(劉子愼獨)
謂天蓋高而聽甚卑謂日甚遠而照甚近謂神甚幽而
察甚明(劉子愼獨)
居室如見賓入虚如有人故蘧瑗不以昏行變節顔回
不以夜浴改容(劉子愼獨)
修操於明行悖於幽以人不知若人不知則鬼神知之
鬼神不知則已知之而云不知是盜鍾掩耳之智也(劉子)
(愼獨)
君子表不𨼆裏明暗同度(意林魏子)
帶之銘曰火滅修容愼戒必恭恭則夀(玉海踐阼篇集解)
高彦先謹獨銘曰其出戶如見賓其入虚如有人其行
無愧於影其寢無愧於衾(困學紀聞卷五儀禮)
譬如樹王尼拘陀子其子微細種之在地則不可見至
樹生時方乃可見(毘耶娑問經推九)
善意如電來即明去便復冥邪念如雲覆日時不見已
惡意起不見道(三慧經藉八)
積小
地中生木升君子以順德積小以高大(易升)
地中生木始於毫末終至合抱君子象之以順行其德
積其小善以成大名(王弼註易萃)
積薄成厚積卑成高君子日汲汲以成煇小人日快快
以至辱(文子上德)
積德成王積怨成亾積石成山積水成海不積而能成
者未之有也(文子道德)
積土成山風雨興焉積水成淵蛟龍生焉積善成德而
神明自得聖人循焉故不積蹞步無以至千里不積小
流無以成江河(荀子勸學)
積土而為山積水而為海旦暮積謂之歲積善而全盡
謂之聖人故聖人也者人之所積也(荀子儒效)
人積耨耕而為農夫積斵削而為工匠積販貨而為商
賈積禮義而為君子居楚而楚居越而越居夏而夏是
非天性也積靡使然也故人知謹注錯愼習俗大積靡
則為君子矣(荀子儒效)
仁義禮善之於人也辟之若貨財粟米之於家也多有
之者富少有之者貧至無有者窮(荀子大略)
土積而成山阜水積而成江海行積而成君子(鹽鐵論執務)
聲無細而不聞行無𨼆而不明(說苑談叢)
凡山陵之高非削而成崛起也必步增而稍上焉川谷
之卑非截斷而顚陷也必陂池而稍下焉是故積上不
止必致嵩山之高積下不已必極黃泉之深非獨山川
也人行亦然(潛夫論愼微)
伊尹放太甲展季覆寒女商魯之民不稱淫篡焉何則
積之於素也故染不積則人不觀其色行不積則人不
信其事(徐幹中論貴驗)
明出乎幽著生乎微故宋井之霜以基昇正之寒黃蘆
之萌以兆大中之暑事亦如之故君子修德始乎笄丱
終乎鮐背創乎夷原成乎喬嶽(徐幹中論修本)
夫損之者如燈火之消脂莫之見也而忽盡矣益者如
苗禾之播殖莫之覺也而忽茂焉故治身養性務謹其
細不可以小益為不平而不修不可以小損為無傷而
不防凡聚小所以就大積一所以至億也(抱朴子内篇極言)
千倉萬箱非一耕所得干天之木非旬日所長不測之
淵起於汀瀅陶朱之資必積百千(抱朴子内篇極言)
盈乎萬鈞必起於錙銖竦秀凌霄必始於分毫是以行
潦集而南溟就無涯之曠尋常積而玄圃致極天之高
(抱朴子外篇博喻)
鴻毳性輕積之沈舟繒縞質薄疊之折軸以毳縞之輕
微能敗舟軸者積多之所致也(劉子愼隟)
水積成川載瀾載清土積成山歊蒸鬱冥山不讓塵川
不辭盈勉志含弘以隆德聲(文選張華勵志詩)
累微以著乃物之理纏牽之長實累千里(文選張華勵志詩)
勿謂其微覆簣成高勿謂其細巨由纖毫(藝文類聚儲官部儲官箴)
譬如尼拘陀子其形雖小無妨能成就大樹枝條長廣
覆蓋數百千地(太寶積經一百十)
我觀此善根極為甚微細猶如山石沙鎔銷則出金禪
定與智慧猶如雙&KR0008;囊我以功力吹必出眞妙金(大莊嚴經)
(論卷十偈)
乃欲泛芥舟於巨壑策駘足於長路庶累毫成仞聚爝
為明(攝大乘論序卷)
善因雖微獲果甚大如小爝火能燒大山一善能破大
惡亦如少燈能破多闇輕日能消重露小子能生大樹
世事尚然何況善力也(法苑珠林卷八十九)
勵志
誰謂華高企其齊而誰謂德難厲其庶而(前漢書韋玄成傳)
蓋猶痿人思步盲者願明嵩霍咫尺江河匪遠(宋書魯爽傳)
惡木之陰不可暫息盜泉之水無容悞飲(周書寇儁傳)
夫彈痤者痛飲藥者苦為苦憊之故不彈痤飲藥則身
不活病不已矣(韓非子六反)
子有含菽縕絮而致滋美其親將以求孝也人曰偽如
之何曰假儒衣書服而讀之三月不歸孰曰非儒也(楊子)
(孝至篇)
言已雖見放流猶種蒔衆香循行仁義勤身勉力朝暮
不倦也(王逸註楚辭離騷經)
言已雖被放逐而棄居於山澤猶重鑿蘭蕙和糅衆芳
為糧食飲有節修善不倦也(王逸註楚辭九章)
屈原見橘根深堅固終不可移則專一己志守忠信也
(王逸註楚辭九章)
言已精明雖消滅猶結玉枝申修忠誠立長庚之星以
繼日光晝夜常行志意明也(王逸註楚辭九歎)
言已志意高大上切於天譬若仙人王僑乘浮雲載赤
霄上凌太清游天庭也(王逸註楚辭九歎)
夫路不險則無以知馬之良任不重則無以知人之德
君子日強其所重以取福小人日安其所輕以取禍(徐幹)
(中論修本)
夫珠之含礫瑾之挾瑕斯其性與良工為之以純其性
若夫素然故觀二物之既純而知仁德之可粹也優者
取多焉劣者取少焉在人而已孰禁我哉乘扁舟而濟
者其身也安粹大道而動者其業也美(徐幹中論修本)
忍痛苦之藥石者所以除伐命之疾嬰甲胄之重冷者
所以扞鋒鏑之集潔操履之拘苦者所以全拔萃之業
納拂心之至言者所以悟易方之惑也(抱朴子外篇博喻)
修塗之累非移晷所臻凌霄之高非一蕢之積然升峻
者患於垂上而力不足為道者病於方成而志不遂(抱朴)
(子内篇極言)
煌煌靈芝一年三秀予獨何為有志不就(文選嵇康幽憤詩)
若金受礪若泥在鈞(文選張華勵志詩)
渴不飲盜泉水熱不息惡木陰(文選陸機猛虎行)
遁世之士非受匏瓜之性幽居之女非無懷春之情是
以名勝欲故偶影之操矜窮愈達故凌霄之節厲(文選陸機)
(演連珠)
脂我名車策我名驥千里雖遥孰敢不至(補文選陶潛榮本)
小人恥其面不如子都君子恥其行不如舜禹故小人
貴明鑒君子尚至言(意林物理論)
爵禄滿則忠衰室富足則行衰(意林管子)
貧不攻九嶷玉倦不憩三危峯九嶷有惑號三危無安
容(藝文類聚樂部論樂詩)
比求志之士望塗而息(何氏語林言志)
猶如渴人終無變吐甘露之味(海空智藏經供獻品)
比擐甲之精堅固策駟之遄夙則必任善以為軛引之
無窮之路委身而作肄駈之罔極之期(波羅密多經五百九十卷序)
譬如長者求多珍財晝夜精勤思惟方便常作是念我
於何時多獲珍財遂本所願由斯無暇求諸飲食(波羅蜜多)
(經五百九十)
譬如壯士武略備具見敵兵至著堅甲胄乘策驥駿所
去無畏(大乘顯識經推四)
若念力堅強雖入五欲賊中不為所害譬如著鎧入陣
則無所畏是名不忘念(佛遺教經羊五)
寧噉燒石吞飲鎔銅(法句經利養品)
如象拔淤泥者是時戰象内心自念吾前後來受王寵
待甘美飲食吾先服食與王鬭戰無不降伏設我今日
没在淤泥不自拔出與王進鬭者則我失由來之名亦
使一國被其毁辱(出曜經五無放逸品之餘)
猶如曾入海人諸知入海孔穴道路所經過處某處某
水漿某處博戲家某處婬種家如此諸家當念遠離設
至海中有果名摩檀那亦莫取食設食此果者便不能
采致珍寶(出曜經五無放逸品之餘)
有人持珠度海失亾其珠人便持木斗舀水棄岸上海
神言汝當何時盡是水人言生死棄之不置海神知其
意出珠還之(三慧經藉八)
譬如賈客於險道中備受諸苦乃得大利(大智度論卷七十二)
反已
仁者如射射者正已而後發發而不中不怨勝已者反
求諸已而已矣(孟子公孫丑上)
子曰射有似乎君子失諸正鵠反求諸其身(中庸)
昔荆人之梟將巢於吳鳩遇之曰何去荆而巢吳乎梟
曰荆人惡予之聲鳩曰子不能革子之音則吳楚之民
不異情也為子計者莫若宛頸戢翼終身勿復鳴也(曹子)
(建令禽惡鳥論)
夫見人而不自見者謂之矇聞人而不自聞者謂之聵
慮人而不自慮者謂之瞀故明莫大乎自見聰莫大乎
自聞睿莫大乎自慮此三者舉之甚輕行之甚邇而莫
之知也故知者舉甚輕之事以任天下之重行甚邇之
路以窮天下之遠故德彌高而基彌固勝彌衆而愛彌
廣(徐幹中論修本)
今夫立身不為人之所譽而為人之所謗者未盡為善
之理也盡為善之理將若舜焉人雖與舜不同其敢謗
之乎故語稱救寒莫如重裘止謗莫如修身療暑莫如
親冰信矣哉(徐幹中論虚道)
懷疾者人不使為醫行穢者人不使畫法以無驗也子
思曰能勝其心於勝人乎何有不能勝其心如勝人何
(徐幹中論修本)
烈士之愛國也如家奉君也如親則不忠之事不為其
罪矣仁人之視人也如已待疏也猶密則不恕之怨不
為其責矣(抱朴子外篇廣譬)
火性無所私金性方剛故曰公正(前漢書註京房傳)
禀天地精靈合德齊明是以首擬天腹擬地四肢合四
時五藏合五行動如風雷言成文章也(揚子法言註五百篇)
尸子曰舜之行其猶河海乎千仞之溪亦滿之螻蟻之
穴亦滿之(李善註文選沈休文昭王碑文)
性愛山泉情篤魚鳥而從鷗未狎入獸相驚(藝文類聚人部𨼆逸)
(下啟)
巖巖孔聖異代稱傑景合乾坤明參日月(初學記人部聖)
若欲占察過去往昔集業久近所作強弱大小差别者
當復刻木為三輪以身口意各主一輪書字記之又於
輪正中一面書一畫令麄長使徹畔次第二面書一畫
令細短使不至畔次第三面作一榜刻如畫令其麄深
次第四面亦作傍刻令使細淺當知善業莊嚴猶如畫
飾惡業衰害猶如損刻其畫長大者顯示積善來久行
業猛利所作增上其畫細短者顯示積善來近始習基
鈍所作微薄其刻麄深者顯示習惡來久所作增上餘
殃亦厚其刻細淺者顯示退善來近始習惡法所作之
業未至增上(占察善惡業報經卷上)
能涉遠路喻之脚足勝持一切喻之大地生長萬物喻
之時雨善療衆病喻之良醫能消饑渴喻之甘露接濟
沈溺喻之橋梁運渡大海喻之浮囊能除昏暗喻之燈
光(法苑珠林卷八十七)
譬如良醫觸物為藥故醫術斯行遇病斯治(羅什譯維摩詰經佛)
(道品)
法輪淵廣難側法海流潤無涯故德無邊矣(僧肇註維摩詰經佛)
(國品)
自修
雷在天上大壯君子以非禮弗履(易大壯)
山下有澤損君子以懲忿窒欲(易損)
山上有雷小過君子以行過乎恭喪過乎哀用過乎儉
(易小過)
金錫有其質鍊之故益精圭璧有其實琢磨乃成器(毛詩)
(正義淇澳)
小人溺於水君子溺於口大人溺於民皆在其所褻也
夫水近於人而溺人德易狎而難親也易以溺人口費
而煩易出難悔易以溺人夫民閉於人而有鄙心可敬
不可慢易以溺人故君子不可以不愼也(禮記緇衣)
儒有忠信以為甲胄禮義以為干櫓戴仁而行抱義而
處(禮記儒行)
儒有不寶金玉而忠信以為寶不祈土地立義以為土
地不祈多積多文以為富(禮記儒行)
外寬而内直自設於𨼆括之中(大戴禮記衞將軍文子)
夫義路也禮門也惟君子能由是路出入是門也(孟子萬章)
(下)
揵六枳而為籬兮築蕙若而為室播蘭芷於中廷兮列
杜衡於外術(後漢書馮衍傳)
襲溫恭之黻衣兮被禮義之繡裳辮貞亮以為鞶兮雜
技藝以為珩昭綵藻與雕琢兮璜聲遠而彌長(後漢書張衡列)
(傳)
御六藝之珍駕兮遊道德之平林結典籍而為罟兮敺
儒墨而為禽(後漢書張衡列傳)
方將馳騁乎典籍之崇塗休息乎仁義之淵藪槃旋乎
周孔之庭宇揖儒墨而與為友(後漢書蔡邕列傳)
應規矩之淑質兮過班倕而裁之恊凖矱之眞度兮同
斷金之玄策(後漢書崔駰列傳)
武王曰吾欲造起居之誡隨之以身几之書曰安無忘
危存無忘亡熟惟二者必後無凶杖之書曰輔人無苟
扶人無咎(後漢書崔駰列傳)
動若重規静若疊矩(蜀志郤正傳)
同鏘玉振争芬蘭郁(晉書鄭袤列傳)
夫食稻梁進芻豢衣狐貉襲冰紈觀窈眇之竒儛聽雲
和之琴瑟此生人之所急非有求而爲也修道德習仁
義敦孝悌立忠貞漸禮樂之腴潤蹈先王之盛則此君
子之所急非有求而為也(梁書劉峻傳)
抱玉而懷珠且滋蘭而樹蕙(魏書李順希仁弟騫傳)
持繩視直置水觀平(北齊書魏收傳)
春生夏長天地平分之功子孝臣誠人倫不易之道(隋書)
(于仲文傳)
君子之居也綏如安裘晏如覆杼(韓詩外傳)
昨日何生今日何成必念歸厚必念治生日愼一日完
如金城(韓詩外傳卷八)
次四帶其鉤鞶錘以玉環測曰帶其鉤鞶自約束也(太玄)
(經第一周)
言已修身清潔乃取江離辟芷以為衣被紉索秋蘭以
為佩飾博采衆善以自約束也(王逸註楚辭離騷經)
言已旦飲香木之墜露吸正陽之津液暮食芳菊之落
華吞陰陽之精蘂動以香淨自潤澤也(王逸註楚辭離騷經)
言已修飾清潔以瑶玉為席美玉為瑱(王逸註楚辭九歌)
屈原言已居家則以薜荔摶飾四壁蕙草縛束屋乘船
則以蓀為楫櫂蘭為旌旗動以香潔自修飾也(王逸註楚辭九)
(歌)
必將修繩履墨不偏不黨(抱朴子内篇道意)
入峻谷者當攀葛藟可以免於(頁眞)墜猶處時俗者當據
道義然後得用自立(前漢書註叙傳)
千里之馬繫以長索則為累矣人雖有容貌不修德如
千里馬也(李善註文選張茂先勵志詩)
設於𨼆括之中直已不直人蘧伯玉之行也(李善註文選蔡伯喈)
(郭有道碑文)
旌性行以製珮兮珮夜光與瓊枝纗幽蘭之秋華兮又
綴之以江籬(文選思玄賦)
匪仁里其焉宅兮匪義跡其焉追(文選思玄賦)
白華絳趺在陵之陬蒨蒨士子涅而不渝(文選補亾詩)
白華朱萼被於幽薄粲粲門子如磨如錯(文選補亾詩)
如彼蘭蕙載採其芳(文選潘安仁贈陸機詩)
直如朱絲繩清如玉壺冰(文選樂府鮑明遠白頭吟)
漸漬德義之淵棲遲道藝之域(文選韋弘嗣博奕論)
夫心猶首面一旦不修飾則塵垢穢之人心不思善則
邪惡入之人盛飾其面而莫修其心惑矣(文選張茂先女史箴註)
賤珪璧於光陰竟松筠於晚歲(廣文選任彥昇求為劉瓛立館啟)
終始若矢去不善如絶絃(古文苑失名氏楚相孫叔敖碑)
古人目短於自見故以鏡觀形心短於自治故以禮自
防(意林唐子)
駕青虬兮驂白螭吾與重華游兮瑤之圃登崑崙兮食
玉英吾與天地兮比夀與日月兮齊光(楚辭九章涉江)
救寒無若重裘止謗莫若自修斯言信矣(太平御覽人事部諺下)
木去其火則不灰人去其惡性則不死(陰符經註)
若欲求火當須人功備其鑽且運動力手然後見火衆
生學道修習正行亦復如是(大乘妙林經)
如田農夫於秋月時勤耕深地能除穢草(海空智藏經供獻品)
譬如善識眞寶之匠於寶山中獲得一珠得已水漬從
漬出已置醋漿中從醋漿出已置之豆汁意猶不已復
置苦酒苦酒出已置衆藥中從藥出已以氀毼磨是名
眞正青琉璃珠(大方等大集經卷三)
厭諸諠雜如獨覺乘洗煩惱垢如清淨水能除臭穢如
疾飄風斷衆結縛如利刀劒(大集地藏十輪經卷一)
譬如眞金置礬石中如法鍊已離一切垢轉復明淨(大方)
(廣佛華嚴經三十五)
以諸善根瓔珞其身(無盡意菩薩經八)
猶如新成衣塵土所汙染有目智慧人抖搜塵悉去(中陰)
(經卷上)
如金在鑛中無有能見金智者善陶鍊其金乃明顯(大乘)
(密嚴經卷下)
譬如波斯匿王善養四兵若鬭戰時擊大戰鼓吹大戰
螺對敵堅住緣斯恩養戰無遺力能勝怨敵國境安寧
(大法鼓經卷上)
如鍊金法消除滓穢離垢清淨隨所著處本垢不汙(大法)
(鼓經卷下)
如人巧浴器盛衆藥以水漬之中外俱潤無不周遍(長阿)
(含經卷十三)
如有人沐浴清潔以新白㲲被覆其身舉體清淨(長阿含經)
(卷十三)
猶木工師彼持墨繩用絣於木則以利斧斫治令直(中阿)
(含經卷二十)
猶如居士秋時颺穀穀聚之中若有成實者颺便止住
若不成實及粃糠者便隨風去居士見已即持掃箒掃
治令淨所以者何莫令汙雜餘淨好稻(中阿含經卷二十九)
譬如王發四種兵雖行戰鬭初發行時意但欲攻敵耳
佛所說經種種諸善但欲共攻去一切惡耳(那先比丘經卷上)
譬如人立平地持好弓箭能射殺怨賊三法合行亦如
是戒為平地禪定為快弓智慧為利箭三事備足能殺
煩惱賊(三昧法門經卷下)
立大要憺被三願鎧外破魔衆内擊結賊(三昧法門經卷下)
稊稗害禾多欲妨學耘除衆惡成收必多(法句經教學品)
譬如有人修治樹園地高下之邱墟平之溉灌以時拔
去荆棘穢草蘆葦邪生諸曲横出不理皆落治之棄諸
垣外令其順好樹木無礙根生葉茂皆悉獲之令不折
傷以是之故樹木轉大華實興盛其修行者受法師教
除婬怒癡欲想諸穢以是之故行遂長成至于得道(修行)
(道地經慈品)
譬如金師鍊金垢隨火去眞金獨在(大智度論卷十四)
如病人隨良醫教將和治法病無不差(大智度論卷二十二)
譬如久鏁脚人卒得解脫行時雖無有鏁猶有習在如
乳母衣久故垢著雖以淳灰淨浣雖無有垢垢氣猶在
衣(大智度論卷一十七)
我以慚愧䩙捉持智慧秤(大莊嚴經論卷六偈)
陶鍊生金略有三種一除垢陶鍊二攝受陶鍊三調柔
陶鍊除垢陶鍊者謂從金性中漸漸除去麄中細垢乃
至唯有淨金沙在攝受陶鍊者謂即於彼鄭重銷煮調
柔陶鍊者謂銷煮已更細鍊治瑕隙等穢(瑜伽師地論卷十三)
勒身口如馬著轡禁情欲如猴帶鏁(辯正論卷一)
能排巨暗譬滿月之照三途巧遣衆毒似摩祗之除萬
惡(法苑珠林卷八十五)
嚴飾道場澡浴塵垢著新潔衣内外俱淨(法苑珠林卷八十八)
心以智德為嚴形以相好為飾嚴心所以進道飾形所
以靡俗(僧肇註維摩詰經佛國品)
内修
魯公扈趙齊嬰二人有疾同請扁鵲求治扁鵲治之既
同愈謂公扈齊嬰曰汝曩之所疾自外而干府藏者固
藥石之所已今有偕生之疾與體偕長今為汝攻之何
如(列子湯問)
被褐者薄外懷玉者厚内(河上公註老子知難)
次二正其腹引其背酋貞測曰正其腹中心定也(太玄經第)
(一戾)
初一内其明不用其光測曰内其明自窺深也(太玄經第五視)
次二沈視自見賢於𦕈之眄測曰沈視之見得正美也
(太玄經第五沈)
次二堅白玉形内化貞測曰堅白玉形變可為也(太玄經第)
(六堅)
内清外濁弊衣褁玉(意林太元經)
疏濯胷臆澡雪腹心使之芬香皓潔而不可汚也(意林仲長)
(統昌言)
若韜山金如苞海寶(藝文類聚内典部典部志)
道家云眞人之心若珠在淵衆人之心若瓢在水(困學紀聞)
(卷二十雜識)
被褐者同其塵懷玉者寶其眞也聖人之所以難知以
其同塵而不殊懷玉而不渝(道德經註)
子形不淨受諸染著積垢於身必思澡澣心垢不淨六
根所染弗思其澣茲為迷惑是故身垢不淨以世水洗
之心垢不淨以法語洗之(虚皇四十九章)
人禀骨肉之質猶陶家坯也坯未冶則敗速身未鍊則
命促理固然也(聖母資傳仙道)
剪諸見之萌則翳蘂星落褰積疑之網則障縠雲披(波羅)
(蜜多經五百九十三)
四如意為足正念為頭項慈悲明淨眼利智慧為牙以
空無我吼破諸煩惱賊(大方廣佛華嚴經卷二十五)
四念處為弓信五根為箭四正勤為馬四如意為車五
力以為鎧破諸煩惱賊(大方廣佛華嚴經卷二十五)
譬如倉蠅在糞上住自以為淨心亦如是入愛欲中自
以為淨(佛遺日摩尼寶經推六)
譬如垢汙衣浣治以灰汁以灰汁浣治是衣得清淨如
是以過患染汙於正識浣以智慧灰心即得清淨(文殊師利)
(問經卷下)
譬如明月而埋於雲雲除散滅麗乎光天於虚空中朗
然顯現(蘇婆呼童子經卷中)
譬如虚空於一切衆生無有障礙而彼虚空為諸煙雲
塵霧等事之所翳障(法集經欲一)
譬如磨鏡垢去明存即自見形斷欲守空即見道眞(佛說)
(四十二章經尺一)
婬邪汙心猶鏡處泥穢垢汙焉偃以照天覆以臨土聰
睿聖達萬土臨照雖有天地之大靡一夫而能覩所以
然者由其垢濁衆垢汙心有踰彼鏡矣若得良師剗刮
瑩磨薄塵微曀蕩使無餘舉之以照毛髮面理無微不
察垢退明存使其然矣(佛說大安般守意經序)
十方諸醫不能除人心之垢佛則是醫所語聞者心垢
則除便待安𨼆(如來三昧經卷中)
如莽虞鳥昔日形貌妙善端嚴亦有威光今何隠没苦
切修練容質若斯(身毛喜豎經下)
洗除心垢如工鍊金(法句經塵垢品)
心棄惡法如蛇脫皮(法句經梵志品)
佛問居士調象之法有幾事乎答曰常以三事用調大
象何謂三一者剛鉤鉤口著其䩭靽二者減食常令饑
瘦三者捶杖加其楚痛以此三事乃得調良又問施此
三事何所攝治也鐵鉤鉤口以制強口不與食飲以制
身獷加捶杖者以伏其心正爾便調曰作此伏者為何
所施用答曰如是伏已可中王乘亦可令鬭隨意前却
無有罣礙又問居士止有此法復有其異答曰調象之
法正如此耳佛告居士但能調象復能自調即曰不審
自調其義云何佛告居士吾亦有三事用調一切人亦
以自調得至無為一者至誠制御口業二以慈貞伏身
剛強三以智慧滅意癡(法句譬喻經四象喻品)
如御車馬遲則策之牛奔則抑之(四阿含暮抄解藉五)
譬如女人入屛帳裏種種莊嚴莊嚴既竟然後乃出(阿育)
(王經卷八)
刀鋸截身莫起瞋恚如燒枯樹無有恨心(修行道地經慈品)
身心而相應疾成道德果(修行道地經慈品)
人身有疾病醫藥以除之心疾亦如是四意止消之(修行)
(道地經勸意品)
譬如合集草木筏山川江河漂之壞愛樂之河急如是
意念于寂則向空(修行道地經行空品)
我以正見之石磨智慧劒解汝肢節(無明羅刹經)
人有瞋恚是為地生蒺藜(三慧經藉八)
婆羅門常著縷褐五熱炙身時人因名號縷褐炙時比
丘尼見是事已而語之言汝可炙者而不炙之不可炙
者而便炙之爾時縷褐聞是語已極生瞋恚而作是言
惡剃髮者何者可炙比丘尼言汝若欲知可炙處者汝
但灸汝瞋忿之心若能炙心是名眞心如牛駕車車若
不行乃須策牛不須打車身猶如車心如彼牛以是義
故汝應炙心云何暴身又復身者如材如&KR0008;雖復燒炙
將何所補(大莊嚴經論卷二)
無障礙者復有四種一非覆障所礙二非𨼆障所礙三
非映障所礙四非惑障所礙(瑜伽師地論卷十五)
愚夫内縛與彼外縳而有差别謂彼外縳為色一分之
所繫縳或木或鐵或索所繫愚夫乃為諸行所縳又彼
外縳他縛所縳愚夫乃為自縳所縳又彼外縳易可了
知縳縳因緣脫脫方便愚夫内縳一切難知(瑜伽師地論卷八十)
(七)
身如乾薪瞋恚如火未能燒他先自燋身(法苑珠林卷七十二)
譬如大火焚燒屋宅有勇健者以水滅之智慧之水能
滅恚火亦復如是(法苑珠林卷七十八)
抖拺煩惱去離貪著如衣抖擻能去塵垢(法苑珠林卷八十四)
道品心中有三相一發動二攝心三名捨若發動過則
心散散則攝之攝之過則没没則精進令心發動若動
静得適則任之令進容豫處中是名為捨捨即調御調
御即和合也譬如善御遲則策之疾則制之舒疾得宜
則放之令去縱步夷塗必之所往也(羅什譯維摩詰經佛道品)
盡是修心之閑地弘道之淨場也(僧肇註維摩詰經菩薩品)
喻林卷八十一
