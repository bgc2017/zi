喻林卷六十八明徐元太撰
君道門(八)
擇任
既體剛直則不食汚穢必須井潔而寒泉然後乃食以
言剛正之主不納非賢必須行潔才高而後乃用(周易正義)
(井)
折柳木以為蕃菜果之圃則柳木柔脆無益於圃之禁
以喻用狂夫以為挈壺之官則狂夫瞿瞿然不任於官
之職(毛詩正義東方未明)
薈兮蔚兮之小雲在南山而朝升不能興為大雨以興
小人在上位而見任不能成其德教(毛詩正義候人)
隰中之柔枝條其阿然而長美其葉則離然而茂盛其
下可以庇廕人往息者得其涼也以興野中君子其身
有美德可以覆養人事之者蒙其利也既隰巾之柔盛
如此則原上之柔不能然是不可以庇廕也猶野中君
子德如是則在位小人不能然為不能覆養也(毛詩正義隰桑)
夫為室者慎其楹君天下者難其相也(大戴禮記武王踐阼註)
公子魏牟過趙趙王迎之顧反至坐前有尺帛且令工
人以為冠魏牟曰王能重王之國若此尺帛則王之國
大治矣趙王不說形於顔色曰先王不知寡人不肖使
奉社稷豈敢輕國若此魏牟曰王無怒請為王說之曰
王有此尺帛何不令前郎中以為冠王曰郎中不知為
冠魏牟曰爲冠而敗之奚虧於王之國而王必待工而
後乃使之今為天下之工或非也(戰國策趙孝成王)
夫工女必自擇絲麻良工必自擇齎材賢君良上必自
擇左右始故佚諸取人勞於治事勞於取人佚於治事
(大戴禮記子張問人官)
衣服附在身我知而慎之大官大邑所以庇身也我遠
而慢之(左傳襄公三十一年)
子有美錦不使人學製焉大官大邑身之所庇也而使
學者製焉其為美錦不亦多乎(左傳襄公三十一年)
猶未能操刀而使割也其傷實多(左傳襄公三十一年)
犧當用純德之人猶如祭犧當用純色之牲也他人之
有純德寵之如犧後實招禍難矣已子之有純德寵之
如犧有何害也(春秋正義昭公二十二年)
為巨室則必使工師求大木工師得大木則王喜以為
能勝其任也匠人斵而小之則王怒以為不勝其任矣
(孟子梁惠王下)
客見趙王曰臣聞王之使人買馬也有之乎王曰有之
何故至今不遣王曰未得買馬之工也對曰王何不遣
建信君乎王曰建信君有國事又不知相馬曰王何不
遣紀姬乎王曰紀姬婦人也不知相馬對曰買馬而善
何補於國王曰無補於國買馬而惡何危於國王曰無
危於國對曰然則買馬善而若惡皆無危補於國然而
王之買馬也必將待工今治天下舉錯非也國家為虚
戾而社稷不血食然而王不待工而與建信君何也(戰國)
(策趙孝成王)
宣王曰當今之世無士寡人何好王斗曰世無麒麟騄
耳王之駟已備矣世無東郭俊盧氏之狗王之走狗已
具矣世無毛嬙西施王宫已充矣王亦不好士也何患
無士王曰寡人重國愛民固願得士以治之王斗曰王
之憂國愛民不若王愛尺縠也王曰何謂也王斗曰王
使人為冠不使左右便嬖而使工者何也為能之也今
王治齊非左右便嬖無使也故曰不如愛尺縠也(戰國策齊)
(宣王)
今人主說於諂諛之辭牽於帷裳之制使不羈之士與
牛驥同皂(史記鄒陽傳)
淳于髠曰狐裘雖弊不可補以黃狗之皮騶忌子曰謹
受令請謹擇君子母雜小人其間(史記田完世家)
夫賢者國家之器用也所任賢則趨舍省而功施普器
用利則用力少而就效衆故工人之用鈍器也勞筋苦
骨終日矻矻及至巧冶鑄干將之樸清水淬其鋒越砥
歛其鍔水斷蛟龍陸剸犀革忽若彗汜畫塗如此則使
離婁督繩公輸削墨雖崇臺五增延袤百丈而不溷者
工用相得也庸人之御駑馬亦傷吻敝策而不進於行
胸喘膚汗人極馬倦及至駕齧䣛驂乘旦王良執靶韓
哀附輿縱馳騁騖忽如景靡過都越國蹶如歷塊追奔
電逐遺風周流八極萬里壹息何其遼哉人馬相得也
(前漢書王褒傳)
騁駑駘於修路慕騏驥而增驅(後漢書蔡邕列傳)
使有能者當其官有功者受其禄譬猶烏獲之舉千鈞
良樂之選驥足也(魏志杜畿傳)
夫未能操刀而使割錦非傷錦之尤實授刀之責(魏書咸陽)
(王禧傳)
凡使人攻堅木者必為之擇良器今河南郡是陛下天
山之堅木盤根錯節亂植其中六部里尉即攻堅之利
器非貞剛精銳無以治之(魏書甄琛傳)
夫正長者治民之基基不傾者上必安(周書蘇綽傳)
若門資之中而得賢良是則策騏驥而取千里也若門
資之中而得愚瞽是則土牛木馬形似而用非不可以
涉道也若刀筆之中而得志行是則金相玉質内外俱
美實為人寶也若刀筆之中而得澆偽是則飾畫朽木
悦目一時不可以充榱椽之用也(周書蘇綽傳)
錦縠雖輕不委之以學割瑚璉任重豈寄之以弱力(北史)
(薛彪子子琡傳)
平原之隰奚有於高大山之隈奚有於深訾(毁賢也)讆(譽惡)
(也)之人勿與任大(管子形勢)
夫裁衣而知擇其工裁國而知索其人此固世之所公
哉(鶡冠子天則)
若堯之任人也不用親戚而必使能其治病也不任所
愛必使舊醫(鶡冠子世賢)
今王公大人有一牛羊之財不能殺必索良宰有一衣
裳之財不能制必索良工當王公大人之於此也雖有
骨肉之親無故富貴面目美好者實知其不能也不使
之也是何故恐其敗財也當王公大人之於此也則不
失尚賢而使能王公大人有一罷馬不能治必索良醫
有一危弓不能張必索良工當王公大人之於此也雖
有骨肉之親無故富貴面目美好者實知其不能也必
不使是何故恐其敗財也當王公大人之於此也則不
失尚賢而使能逮至其國家則不然王公大人骨肉之
親無故富貴面目美好者則舉之則王公大人之親其
國家也不若其親一危弓罷馬衣裳牛羊之財與我以
此知天下之士君子皆明於小而不明於大也此譬猶
瘖者而使為行人聾者而使為樂師(墨子)
馬以譬正雞以喻亂故等馬與雞寧取於馬以馬有國
用之材而雞不材其為非類審矣故人君舉是不材而
與有才者竝位以亂名實謂之狂舉(公孫龍子通變論註)
人主欲得善射射遠中微者縣貴爵重賞以招致之内
不可以阿子弟外不可以隱遠人能中是者取之是豈
不必得之之道也哉雖聖人不能易也欲得善馭及速
致遠者一日而千里縣貴爵重賞以招致之内不可以
阿子弟外不可以隱遠人能致是者取之是豈不必得
之之道也哉雖聖人不能易也欲治國馭民調一上下
將内以固城外以拒難治則制人人不能制也亂則危
辱滅亡可立而待也然而求卿相輔佐則獨不若是其
公也案唯便嬖親比已者之用也豈不過甚矣哉(荀子君道)
口能言之身能行之國寳也口不能言身能行之國器
也口能言之身不能行國用也口言善身行惡國妖也
治國者敬其寳愛其器任其用除其妖(荀子大略)
齊宣王使人吹竽必三百人南郭處士請為王吹竽宣
王說之廩食以數百人宣王死湣王立好一一聽之處
士逃(韓非子内儲說上)
今世之為范且虞慶者不輟而人主說之不止是貴敗
折之類而以知術之人為工匠也不得施其技巧故屋
壊弓折知治之人不得行其方術故國亂而主危(韓非子内)
(儲說左上)
夫人主之所鏡照者諸侯之士徒也今諸侯之士徒皆
私門之黨也人主之所以自羽翼者巖穴之士徒也今
巖穴之士徒皆私門之舍人也(韓非子外儲說右)
夫良馬固車使臧獲御之則為人笑王良御之而日取
千里車馬非異也或至乎千里或為人笑則巧拙相去
遠矣今以國位為車以勢為馬以號令為轡以刑罰為
鞭筴使堯舜御之則天下治桀紂御之則天下亂則賢
不肖相去遠矣夫欲追速致遠不知任王良欲進利除
害不知任賢能此則不知類之患也夫堯舜亦治民之
王良也(韓非子難勢)
屈到嗜芰文王嗜菖蒲葅非正味也而二賢尚之所嗜
不必美晉靈侯說參無恤燕噲賢子之非正士也而二
君尊之所賢不必賢也(韓非子難四)
今有法曰斬首者令為醫匠則屋不成而病不已夫匠
者手巧也而醫者齊藥也而以斬首之功為之則不當
其能今治官者智能也今斬首者勇力也勇力之所加
而治智能之官是以斬首之功為醫匠也(韓非子定法)
楚之有直躬其父竊羊而謁之吏令尹曰殺之以為直
於君而曲於父報而罪之以是觀之夫君之直臣父之
暴子也魯人從君戰三戰三北仲尼問其故對曰吾有
老父身死莫之養也仲尼以為孝舉而上之以是觀之
夫父之孝子君之背臣也故令尹誅而楚姦不上聞仲
尼賞而魯民易降北上下之利若是其異也而人主兼
舉匹夫之行而求致社稷之福必不幾矣(韓非子五蠧)
柱弱者屋壊輔弱者國傾(黃石公素書安履)
使獐疾走馬弗及至已而得者其時顧也驥一日千里
車輕也以重載則不能數里任重也賢者之舉事也不
聞無功然而名不大立利不及世者愚不肖為之任也
(吕氏春秋傳志)
杖聖者帝杖賢者王杖仁者霸杖義者強杖讒者滅杖
賊者亡(陸子輔政)
秦以刑罰為巢故有覆巢破卵之患以趙高李斯為杖
故有傾仆缺覆之禍何哉所任非也(陸子輔政)
今夫御者馬體調於車御心和於馬則歷險致遠進退
周游莫不如志雖有騏驥騄駬之良臧獲御之則馬反
自恣而人弗能制矣(淮南子主術訓)
堯之舉舜也决之於目桓公之取寗戚也斷之於耳而
已矣為是釋術數而任耳目其亂必甚矣夫耳目之可
以斷也反情性也聽失於誹譽而目淫於采色而欲得
事正則難矣(淮南子齊俗訓)
人之材固有四選如天之時固有四變也聖人為一選
君子為一選善人為一選正人為一選由此而下者不
足選也(春秋繁露官制象天)
駑驥同轅伯樂為之咨嗟玉石相揉和氏為之嘆息故
賢愚共貫則能士匿謀真偽相錯則正士結舌(孔叢子對魏王)
晉平公游於河而樂曰安得賢士與之樂此也船人盍
胥跪而對曰主君亦不好士耳夫珠出於江海玉出於
崑山無足而至者猶主君之好也士有足而不至者蓋
主君無好士之意耳無患乎無士也平公曰吾食客門
左千人門右千人朝食不足夕收市賦暮食不足朝收
市賦吾可謂不好士乎盍胥對曰夫鴻鵠一舉千里所
恃者六翮爾背上之毛腹下之毳益一把飛不為加高
損一把飛不為加下今君之食客門左門右各千人亦
有六翮在其中矣將皆背上之毛腹下之毳邪(韓詩外傳)
轡銜者御之具也得良工而調法勢者治之具也得賢
人而化執轡非其人則馬奔馳執軸非其人則船覆傷
昔吳使宰嚭持軸而破其船秦使趙高執轡而覆其車
(鹽鐵論刑德)
弱者猶使羊將狼也其亂必矣強者則是予狂夫利劍
也必妄殺生也(鹽鐵論除狹)
未有咫角驂駒而能服重致遠者也由此觀之夫士亦
華髮墮顛而後可用耳(新序雜事五)
任劣力薄孱駑恐怯如蝟見鵲不敢拒格(焦氏易林乾之萃)
使燕築室身無庇宿(焦氏易林隨之損)
蒿蓬代柱大屋顛仆(焦氏易林觀之需)
朽輿瘦駟不任御轡(焦氏易林解之蒙)
牧羊逐兔使魚捕鼠任非其人卒歲无功(焦氏易林損之歸妹)
嬰兒孩子未有知識彼童而角亂我政事(焦氏易林巽之節)
鷦明冲天不在六翮乎拔而傅尸鳩其累矣夫(揚子寡見)
今觀宰司之取士也有似於司原之佃也昔有司原氏
者燎獵中野鹿斯東奔司原縱譟之西方之衆有逐狶
者聞司原之譟也競舉音而和之司原聞音之衆則反
輟已之逐而往伏焉遇夫俗惡之狶司原喜而自以獲
白瑞珍禽也盡芻豢單囷倉以養之豕俛仰嚘咿為作
容聲司原愈益珍之居無何烈風興而澤雨作灌巨豕
而惡塗渝逐駭懼真聲出乃知是家之艾猳爾此隨聲
逐響之過也衆遇之未赴信焉今世主之於士也目見
賢則不敢用耳聞賢則恨不及雖自有知也猶不能取
必更待羣司之所舉則亦懼失麟鹿而獲艾猳奈何其
不分者也未遇風雨之變者故也俾使一朝奇政雨集
則險隘之徒闒茸之質亦將别矣(潛夫論賢難)
君任駑頓之臣使在顯職如駕跛蹇之驢又無鞭箠終
不竟道將傾覆也(王逸註楚辭七諫)
言己願令君推逐妾御出之勿令亂政迎宓妃賢女於
伊雒之水以配於君則化行也(王逸註楚辭九歎)
柱細則屋傾本細則末撓下小則上崩(武矦十六策隂察)
五穀之於人也食之皆飽稻粱之味甘而多腴豆麥雖
糲亦能愈饑食豆麥者皆謂糲而不甘莫謂腹空無所
食竹木之杖皆能扶病竹杖之力弱劣不及木或操竹
杖皆謂不勁莫謂手空無把持夫不肖之臣豆麥竹杖
之類也(王充論衡藝增篇)
無患斗斛過所量非其穀不患無銓衡所銓非其物(王充)
(論衡荅佞篇)
治在得賢亡由失人峳峳之來乃致狡賓(山海經東山經圖讚)
夫用非其人譬猶被木馬以繁纓何由騁迹於追風以
壤龍當雲雨安能耀景於天衢哉(抱朴子外篇百里)
設官分職其猶構室一物不堪則崩撓之由也(抱朴子外篇審)
(舉)
泥龍雖藻繪炳蔚而不堪慶雲之招撩禽雖琱琢玄黃
而不任凌風之舉芻狗雖飾以金翠而不能躡景以頓
逸近才雖豐其寵禄而不能令天清而地平(抱朴子外篇廣譬)
餘艎鷁首涉川之良器也櫂之以北狄則沈漂於波流
焉蒲稍汗血迅趨之駿足也御非造父則傾僨於嶮塗
焉青萍豪曹剡鋒之精絶也操者非羽越則有自傷之
患焉勁兵銳卒撥亂之神物也用者非明哲則速自焚
之禍焉(抱朴子外篇博喻)
捐茶茹蒿者必無識甘之口棄瓊拾礫者必無甄珍之
明薄九成而悦北鄙者吾知其不能格靈祇而儀翔鳳
矣含英秀而杖常民者吾知其不能叙彛倫而臻升平
矣(抱朴子外篇博喻)
佞媚不以虚談進良能不以孤弱退駑蹇輟望於大輅
戎虬揚鑣而電騁(抱朴子外篇廣譬)
夫魚質龍文似是而非遭水而喜見獺即悲雖臨之以
斧鉞之威誘之以傾城之寳猶不能奮鉛鋒於犀兕騁
駑蹇以追風非不忌重誅也非不悦美賞也體不可力
無自奈何而欲與之輯熙百揆弘濟大務猶託萬鈞於
尺舟之上求千鍾於升合之中紲芻狗而責盧鵲之效
&KR0008;雞鶩而崇鷹揚之功其不可用亦較然矣(抱朴子外篇吳失)
若夫不得其人則雖百醫守病適足致疑而不能一愈
也(郭子註莊人間世)
言鼎折其足則覆喪其實喻大臣非其任則虧敗國典
(前漢書註王商傳)
拔鷦明之翼以傅尸鳩不能冲天適足以累耳諭授小
人以大位而不能成大功也(揚子法言註寡見篇)
大厦須異材廊廟非庸器(文選江文通擬盧郎中詩)
景帝顯位刺史者皆是宦臣子弟猶如豺狼守肉鬼魅
待疾(意林仲長統昌言)
龍舟整檝王良不能執也驥騄齊行越人不敢御也各
有所能搆大厦者先擇匠而後揀材治國家者先擇佐
而後定民(意林物理論)
杖必不撓無取苒弱人貴一德勿惑穿鑿(藝文類聚服飾部杖銘)
遵其軌躅必大厦之棟梁惣其寄任亦巨川之舟楫(藝文)
(類聚職官部吏部尚書表)
六轡沃若不策玄黃之馬九成輪奐無求擁腫之材何
則跳蹢之路已窮梁棟之用斯闕(藝文類聚職官部刺史表)
虎能雄猛不可以託麑鷹能飄擊不可以寄雛(太平御覽獸部)
(麑)
吏者理也所以理萬機平百揆也武士宰民物猶使狼
牧羊鷹養雛也(太平御覽職官部總叙官)
夫欲定天下而任小人猶於捕麋鹿而張兔罝不能擊
麋鹿猶小人不能任大事(太平御覽資産部罝)
杖必取材不必用味相必取賢不必所愛都蔗雖甘猶
不可杖佞人說已亦不可相(太平御覽果部甘蔗)
釣巨魚不使嬰兒輕預非不親力不堪也(太平御覽資産部釣)
射之為法猶人主之治天下也射者弓有強弱矢有銖
兩弓不合度矢不端直主雖逢蒙不能以中才不稱官
萬務荒怠雖有堯舜之君亦無以治也(大平御覽工藝部射上)
醫有名而不良者有無名而良者人主之用醫必參知
而隱括之(初學記政理部醫)
棄晨雞俟鳳警亦猶棄當世之實才須故人之執政也
(事類賦禽部雞註)
夫醫者非仁愛不可託非聰明理達不可任非廉潔淳
良不可信古之用醫必選名姓之後(玉海詔令律令上)
諺云俗無良醫枉死者半拙醫療病不如不療喻如宰
夫以鱓鼈為蓴羹食之更足成病豈充饑之可望乎(本草)
(一卷)
君子重襲小人無由入正人十倍邪辟無由來古之人
其謹於所近乎詩曰芃芃棫樸薪之槱之濟濟辟王左
右趣之此言左右日以善趣也(困學紀聞卷三詩)
上工平氣中工亂脉下工絶氣危生故曰下工不可不
慎也(黃帝素問靈樞經根結)
專任
狐裘尨茸一國三公吾誰適從(左傳僖公五年)
大夫文種者國之梁棟君之爪牙夫驥不可與匹馳日
月不可竝照君王委國於種則萬綱千紀無不舉者(吳越)
(春秋勾踐入臣外傳)
公孫衍為魏將與其相田需不善季子為衍謂梁王曰
獨不見夫服牛驂驥乎不可以行百步今王以衍為可
使將故用之也而聽相之計是服牛驂驥也牛馬俱死
而不能成其功王之國必傷矣願王察之(戰國策魏哀王)
衛嗣君謂薄疑曰子小寡人之國以為不足仕則寡人
力能仕子請進爵以子為上卿乃進田萬頃薄子曰疑
之母親疑以疑為能相萬乘所不窕也然疑家巫有蔡
嫗者疑母甚愛信之屬之家事焉疑智足以信言家事
疑母盡以聽疑也然已與疑言者亦必復决之於蔡嫗
也故論疑之智能以疑為能相萬乘而不窕也論其親
則子母之間也然猶不免議之於蔡嫗也今疑之於人
主也非子母之親也而人主皆有蔡嫗人主之蔡嫗必
其重人也重人者能行私者也夫行私者繩之外也而
疑之所言法之内也繩之外與法之内讎也不相受也
(韓非子外儲說左)
王良造父天下之善御者也然而使王良操左革而咤
叱使造父操右革而鞭笞之馬不能行十里共故也田
連成竅天下善鼓琴者也然而田連鼔上成竅檝下而
不能成曲亦共故也夫以王良造父之巧共轡而御不
能使馬人主安能與其臣共權以為治以田連成竅之
巧共琴而不能成曲人主又安能與其臣共勢以成功
乎(韓非子外儲說右)
今令王良造父共車人操一邊轡而入門閭駕必敗而
道不至也令田連成竅共琴人撫一絃而揮則音必敗
曲不遂矣(韓非子外儲說右)
人主之左右不必智也人主於人有所智而聽之因與
左右論其言是與愚人論智也人主之左右不必賢也
人主於人有所賢而禮之因與左右論其行是與不肖
論賢也智者决策於愚人賢士程行於不肖則賢智之
士羞而人主之論悖矣(韓非子孤憤)
周氏之嚳韓氏之盧天下疾狗也見兔而指屬則無失
兔矣望見而放狗也則累世不能得兔矣苟非不能屬
之者罪也(說苑善說)
魯君使宓子賤為單父宰子賤辭去因請借善書者二
人使書憲書教品魯君予之至單父使書子賤從旁引
其肘書醜則怒之欲好書則又引之書者患之請辭而
去歸以告魯君魯君曰子賤苦吾擾之使不得施其善
政也乃命有司無得擅徵發單父單父之化大治(新序雜事)
(二)
齊有良兔曰東郭㕙蓋一旦而走五百里於是齊有良
狗曰韓盧一旦而走五百里使之遥見而指屬則雖韓
盧不及衆兔之塵若躡迹而縱緤則雖東郭㕙亦不能
離今子之屬臣也躡迹而蹤緤與遥見而指屬與(新序雜事)
(五)
宋玉因其友見楚襄王襄王待之無以異乃讓其友友
曰夫薑桂因地而生不因地而辛女因媒而嫁不因媒
而親子之事王未耳何怨於我宋玉曰不然昔者齊有
狡兔盡一日而走五百里使之瞻見指注雖良狗猶不
及狡兔之塵若攝纓而縱紲之瞻見指注與(韓詩外傳)
蘇秦相燕人惡之於燕王燕王按劍而怒食以駃騠白
圭顯於中山中山人惡之於魏文矦文矦投以夜光之
璧何則兩主二臣剖心析肝相信豈移於浮詞哉(文選鄒陽)
(於獄上書)
宓子賤仕魯為單父宰恐君聽用讒人使己不得行其
政故請君近吏二人與俱至官令二吏書輒掣其肘書
不善則從而怒之二吏患焉辭歸魯宓子曰書甚不善
勉而歸矣二吏歸報於君曰宓子使臣書而掣搖臣肘
書惡而又怒臣邑吏皆笑所以去之而來也君以問孔
子孔子曰宓不齊君子也其才任霸王之佐屈節治單
父將以自試意者其以此諫乎公悟太息歎曰寡人亂
宓子之政而責其善者數矣(藝文類聚巧藝部書)
鄭簡公謂子産曰飲酒之不樂鐘鼔之不鳴寡人之任
也國家之不義朝廷之不治與諸矦交之不得志子之
任也子無入寡人之樂寡人無入子之朝自是以來子
産治鄭城門不閉國無盗賊道無餓人孔子曰若鄭簡
公之好樂雖抱鐘而朝可也(事文類聚鍾尸子)
有醫竘者秦之良醫也為宣王割座為惠王療疾皆愈
張子之背腫命竘治之謂醫竘曰背非吾背也任之制
焉治之遂愈竘誠善治疾也張子委制焉夫身與國亦
猶此必有所委制然後治(太平御覽方術部醫)
燭奸
有屈軼之草生於庭佞人入朝則草指之(竹書紀年上)
上惠其道下敦其業上下相希若望參表則邪者可知
也(管子君臣上)
從順獨逆從正獨辟此猶夜有求而得火也姦偽之人
無所伏矣(管子君臣上)
一曰長目二曰飛耳三曰樹明明知千里之外隱微之
中曰動姦姦動則變更矣(管子九守)
口者幾關也所以閉情意也耳目者心之佐助也所以
窺間見姦邪(鬼谷子權篇)
數至能人之門不一至主之廷百慮思家之便不一圖
主之國(韓非子有度)
今夫水之勝火亦明矣然而釜鬲間之水煎沸竭盡其
上而火得熾盛焚其下水失其所以勝者矣今夫治之
禁姦又明於此然守法之臣為釡鬲之行則法獨明於
胸中而巳失其所以禁姦者矣(韓非子備内)
託天下於堯之法則貞士不失分姦人不徼幸寄千金
於羿之矢則伯夷不得亡而盗跖不敢取堯明於不失
姦故天下無邪羿巧於不失發故千金不亡(韓非子守道)
田子方問唐易鞫曰弋者何慎對曰鳥以數百目視子
子以二目御之子謹周子廩田子方曰善子加之弋我
加之國(韓非子外儲說左)
宋人語曰一雀過羿必得之則羿誣矣以天下為之羅
則雀不失矣夫知姦亦有大羅不失其一而已矣不修
其理而以己之胸察為之弓矢則子産誣矣老子曰以
智治國國之賊也其子産之謂也(韓非子難三)
夫姦必知則備必誅則止不知則肆不誅則行夫陳輕
貨於幽隱雖曾史可疑懸百金於市雖大盗不取也不
知則曾史疑於幽隱必知則大盗不取懸金於市(韓非子六)
(反)
夫天下之所以惡莫惡於不可知也夫不可知盗不與
期賊不與謀盗賊大姦也而猶所得疋偶又况於欲成
大功乎(吕氏春秋壹行)
喻林卷六十八
