喻林卷二十五明徐元太撰
人事門
遭遇
噬膚滅鼻乘剛也(易噬嗑)
綏之則安動之則苦尊之則為將卑之則為虜抗之則
在青雲之上抑之則在深泉之下用之則為虎不用則
為鼠(前漢書東方朔傳)
愍吾纍之衆芬兮颺煜煜之芳苓遭季夏之凝霜兮慶
夭顇而喪榮(前漢書揚雄傳上)
當塗者入青雲失路者委溝渠旦握權則為卿相夕失
勢則為匹夫譬若江湖之雀渤澥之鳥乘鴈集不為之
多雙鳬飛不為之少(前漢書楊雄傳下)
曩者王塗蕪穢周失其御侯伯方軌戰國横騖於是七
雄虓闞分裂諸夏龍戰而虎爭游說之徒風颺電激並
起而救之其餘猋飛景附煜霅其間者蓋不可勝載當
此之時拉朽摩鈍鉛刀皆能壹斷(前漢書叙傳上)
方今大漢灑掃羣穢夷險芟荒廓帝紘恢皇綱基隆於
羲農規廣於皇唐其君天下也炎之如日威之如神函
之如海養之如春是以六合之内莫不同源共流沐浴
玄德禀卬太和枝附葉著譬猶草木之植山林鳥魚之
毓川澤得氣者蕃滋失時者零落參天地而施化豈云
人事之厚薄哉(前漢書叙傳上)
當此之時雖下愚之才居之猶能使恩同天地威侔鬼
神暴風疾霆不足以方其怒陽春時雨不足以喻其澤
周孔數千無所復角其聖賁育百萬無所復奮其勇矣
(後漢書仲長綂列傳)
廣厦成而茂木暢遠求存而良馬縶(後漢書崔駰列傳)
芳蘭生門不得不鉏(蜀志周羣傳)
雖薄供時用白茅猶為珍冰霜晝夜結蘭桂摧為薪(晉書)
(樂下)
不幸横䧟此中自不能拔脚於風塵之外(晉書庾亮傳)
偉哉横海鱗壯矣垂天翼一旦失風水翻為螻蟻食(宋書)
(謝晦傳)
良寶遇拙則竒文不顯逹士逢讒則英才滅耀故墜葉
垂蔭明月為之隔輝堂宇留光蘭燈有時不照(南齊書劉祥傳)
希世之寶違時則賤偉俗之器無聖必淪故鳴玉黜於
楚岫章甫窮於越人(南齊書劉祥傳)
俱沐温光獨酸霜露(南齊書何昌寓傳)
由斯言之非兩漢棟梁之所育近代薪樗之所產哉蓋
好尚之道殊遭遇之時異也(周書史臣儒林傳)
夫謀莫難於必聽事莫難於必成成必合於數聽必合
於情故抱薪加火爍者必先燃平地注水濕者必先濡
(鄧析子轉辭)
楊布問曰有人於此年兄弟也言兄弟也才兄弟也貌
兄弟也而壽夭父子也貴賤父子也名譽父子也愛憎
父子也吾惑之(列子力命)
宋有蘭子者以技干宋元宋元召而使見其技以䨇枝
長倍其身屬其踁並趨並馳弄七劒迷而躍之五劒常
在空中元君大驚立賜金帛又有蘭子又能燕戲者聞
之復以干元君元君大怒曰昔有異技干寡人者技無
庸適值寡人有歡心故賜金帛彼心聞此而進復望吾
賞拘而擬戮之經月乃放(列子說符)
魯施氏有二子其一好學其一好兵好學者以術干齊
侯齊侯納之為諸公子之傅好兵者之楚以法干楚王
王悦之以為軍正禄富其家爵榮其親施氏之鄰人孟
氏同有二子所業亦同而窘於貧羡施氏之有因從請
進趨之方二子以實告孟氏孟氏之一子之秦以術干
秦王秦王曰當今諸侯力爭所務兵食而已若用仁義
治吾國是滅亡之道遂宫而放之其一子之衞以法干
衞侯衞侯曰吾弱國也而攝乎大國之間大國吾事之
小國吾撫之是求安之道若頼兵權滅亡可待矣若全
而歸之適於他國為吾之患不輕矣遂刖之而還諸魯
既反孟氏之父子叩胷而讓施氏施氏曰凡得時者昌
失時者亡子道與吾同而功與吾異失時者也非行之
繆也且天下理無常是事無常非先日所用今或棄之
今之所棄後或用之此用與不用無定是非也投隙抵
時應事無方屬乎智智苟不足使君博如孔丘術如吕
尚焉往而不窮哉孟氏父子舍然無愠容曰吾知之矣
(列子說符)
人有見宋王者賜車十乘以其十乘驕穉莊子莊子曰
河上有家貧恃緯蕭而食者其子没於淵得千金之珠
其父謂其子曰取石來鍜之夫千金之珠必在九重之
淵而驪龍頷下子能得珠者必遭其睡也使驪龍而悟
子尚奚微之有哉今宋國之深非直九重之淵也宋王
之猛非直驪龍也子能得車者必遭其睡也使宋王而
寤子為虀粉矣(莊子列禦寇)
楚人和氏得玉璞楚山中奉而獻之厲王厲王使玉人
相之玉人曰石也王以和為誑而刖其左足及厲王薨
武王即位和又奉其璞而獻之武王武王使玉人相之
又曰石也王又以和為誑而刖其右足武王薨文王即
位和乃抱其璞而哭於楚山之下三日三夜泣盡而繼
之以血王聞之使人問其故曰天下之刖者多矣子奚
哭之悲也和曰吾非悲刖也悲夫寶玉而題之以石貞
士而名之以誑此吾所以悲也王乃使玉人理其璞而
得寶焉遂命曰和氏之璧(韓非子和氏)
凡能聽說者必逹乎論議者也世主之能識論議者寡
所遇惡得不苟凡能聽音者必逹於五聲人之能知五
聲者寡所善惡得不苟客有以吹籟見越王者羽角宫
徵商不謬越王不善為野音而反善之說之道亦有如
此者也(吕氏春秋遇合)
人有大臭者其親戚兄弟妻妾知識無能與居者自苦
而居海上海上人有說其臭者晝夜隨之而弗能去說
亦有若此者(吕氏春秋遇合)
夫楩柟豫章天下之名木生於深山之中産於溪谷之
傍立則為太山衆木之宗仆則為萬世之用浮於山水
之流出於冥冥之野因江河之道而逹於京師之下因
於斧斤之功舒其文彩之好精捍直理密緻博通蟲蝎
不能穿水濕不能傷在高柔軟入地堅彊無膏澤而光
潤生不尅畫而文章成上為帝王之御物下則賜公卿
庶賤不得以備器械閑絶以關梁及隘於山阪之阻隔
於九坑之隄仆於巍崔之山頓於窅冥之溪樹蒙籠蔓
延而無間石崔巍嶄岩而不開廣者無舟車之通狹者
無步擔之蹊商賈所不至工匠所不窺知者所不見見
者所不知功棄而德亡腐朽而枯傷轉於百仞之壑惕
然而獨僵當斯之時不如道傍之枯楊𡻭𡻭詰屈委曲
不同然生於大都之廣地近於大匠之名工則材器制
斵規矩度量堅者補朽短者續長大者治罈小者治觴
飾以丹漆斁以明光上備大牢春秋禮庠褒以文彩立
禮矜莊冠帶正容對酒行觴卿士列位布陳宫堂望之
者目眩近之者鼻芳故事閉之則絶吹之則通抑之則
沈興之則揚處地楩梓賤於枯楊德美非不相絶也才
力非不相懸也彼則枯槁而遠棄此則為宗廟之器者
通與不通亦如是也(陸子資質)
夫歷陽之都一夕反而為湖勇力聖知與罷怯不肖者
同命巫山之上順風縱火膏夏紫芝與蕭艾俱死故河
魚不得明目穉稼不歸育時其所生者然也故世治則
愚者不得獨亂世亂則智者不能獨治身蹈於濁世之
中而責道之不行也是猶兩絆騏驎而求其致千里也
置猿檻中則與豚同非不巧睫也無所肆其能也舜之
耕陶也不能利其里南面王則德施乎四海仁非能益
也處便而勢利也(淮南子俶真訓)
世無災害雖神無所施其德上下和輯雖賢無所立其
功(淮南子本經訓)
夫戟者所以攻城也鏡者所以照形也宫人得戟則以
刈葵盲者得鏡則以蓋巵不知所施之也故善鄙不同
誹譽在俗趨舍不同逆順在時(淮南子人間訓)
夫項槖七歲為孔子師孔子有以聽其言也以年之少
為閭丈人說救敲不給何道之能明也(淮南子修務訓)
孟子說齊宣王而不說淳于髠侍孟子曰今日說公之
君公之君不說意者其未知善之為善乎淳于髠曰夫
子亦誠無善耳昔者匏巴鼔瑟而潛魚出聽伯牙鼔琴
而六馬仰秣魚馬猶知善之為善而况君人者也孟子
曰夫電雷之起也破竹折木震驚天下而不能使聾者
卒有聞日月之明徧照天下而不能使肓者卒有見今
公之君若此也淳于髠曰不然昔者揖封生高商齊人
好歌杞梁之妻悲哭而人稱詠夫聲無細而不聞行無
隱而不形夫子苟賢居魯而魯國之削何也孟子曰不
用賢削何有也吞舟之魚不居潛澤度量之士不居汙
世夫蓺冬至必彫吾亦時矣詩曰不自我先不自我後
非遭彫世者歟(韓詩外傳)
夫驥之才千里非造父不能使禹之知萬人非舜為相
不能用(鹽鐵論利議)
故事人加則為宗廟器否則厮養之舋木于越之鋌不
礪匹夫賤之工人施巧人主服而朝也(鹽鐵論殊路)
方李斯在荀卿之門闒茸與之齊軫及其奮翼高舉龍
昇驥騖過九軼二翶翔萬仞鴻鵠驊騮且同侣况跛牂
燕雀之屬乎(鹽鐵論毁學)
緜緜之葛在於曠野良工得之以為絺紵良工不得枯
死於野此七士者不遇明君聖主幾行乞丏枯死於中
野譬猶緜緜之葛矣(說苑尊賢)
霜降閉戶蟄蟲隱處不見日月與死為伍(焦氏易林坤之需)
典册法書藏在蘭臺雖遭亂潰獨不遇災(焦氏易林坤之大畜)
秋花冬萼數被嚴霜甲兵當庭萬物不生(焦氏易林小畜之蹇)
夏麥麩麯霜擊其芒(焦氏易林泰之賁)
白鶴銜珠夜室反明懷我德音身受光榮(焦氏易林謙之泰)
鸇鳩徙來西至平州遭逢雷雹損我葦蘆(焦氏易林謙之革)
探鷇得螽所願不喜(焦氏易林觀之復)
秋隼冬翔數被嚴霜(焦氏易林賁之隨)
捕魚遇蟹利得無幾(焦氏易林旡妄之歸妹)
三鴈俱飛避暑就涼適與矰遇為繳所傷(焦氏易林頥之屯)
膠車駕東與雨相逢(焦氏易林大過之蠱)
車行千里塗不汚輪(焦氏易林坎之履)
風塵坎坷不見南北行迷失利復反其室(焦氏易林坎之咸)
雲夢苑囿萬物蕃熾犀象玳瑁荆人以富(焦氏易林遯之涣)
登危入厄四時變易春霜夏雪物皆凋落(焦氏易林萃之明夷)
駕福乘喜東至嘉國(焦氏易林解之睽)
蛇得澤草不憂危殆(焦氏易林涣之坤)
次五田遇禽人莫之禁測曰田遇禽誠可勉也(太玄經第四遇)
治世則陽明開而小人為泥沙亂世則陰濁濫而君子
為魚肉(天禄閣外史黨錮)
夫貧賤者士之素也用之則為春陽不用則為秋陰逹
則萬鍾而不加喜窮則一瓢而不加憂故仲尼聖矣不
能為夷吾之霸齊孟軻賢矣不能為子產之興鄭何則
遇與不遇耳(天禄閣外史待樵)
子徒知曲竹之可規而烏知曲棟不可以使之直乎知
曲世之可規而不知曲主不可使之庭乎鷹隼為鳳狐
狸為麟葭菼為蘜蒺藜為蘭故賢士之處世明主求焉
常主忽焉是故放勲以之讓后羿以之棄高宗以之夢
帝莘以之剖周公以之握穆公以之殉句踐以之謀祖
龍以之坑由此觀之賢士之顯戮時也故負鼎而干湯
伊尹不知其為顯及授之以阿衡而伐夏則顯矣歴說
十二諸侯孔子不知其為戮及絶糧而削迹行不税冕
則戮矣(天禄閣外史去就)
物以春生人保之以秋成人必不能保之卒然牛馬踐
根刀鎌割莖生者不育至秋不成不成之類遇害不遂
不得生也夫鼠涉飯中捐而不食捐飯之味與彼不汙
者鈞以鼠為害棄而不御君子之累害與彼不育之物
不御之飯同一實也俱由外來故為累害(王充論衡累害篇)
高鳥死良弓藏狡兔得良犬烹權詐之臣高鳥之弓狡
兔之犬也安平身無宜則弓藏而犬烹安平之主非棄
臣而賤士世所用助上者非其宜也(王充論衡定賢篇)
螢火之明掩於日月之光忠臣之聲蔽於賢君之名(王充)
(論衡定賢篇)
馬圄之說無方而野人說之子貢之說有義野人不聽
吹籟工為善聲因越王不喜更為野聲越王大說故為
善於不欲得善之主雖善不見愛為不善於欲得不善
之主雖不善不見憎(王充論衡逢遇篇)
或無伎妄以姦巧合上志亦有以遇者竊簪之臣雞鳴
之客是竊簪之臣親於子反雞鳴之客幸於孟嘗子反
好偷臣孟嘗愛偽客也以有補於人君人君頼之其遇
固宜或無補益為上所好籍孺鄧通是也籍孺幸於孝
惠鄧通愛於孝文無細簡之才微薄之能偶以形佳骨
&KR0570;皮媚色稱夫好容人所好也其遇固宜或以醜面惡
色稱媚於上嫫母無鹽是也嫫母進於黃帝無鹽納於
齊王故賢不肖可豫知遇難先圖(王充論衡逢遇篇)
商鞅三說秦孝公前二說不聽後一說用者前二帝王
之論後一霸者之議也夫持帝王之論說霸者之主雖
精見距更調霸說雖麤見受何則精遇孝公所不得麤
遇孝公所欲行也(王充論衡逢遇篇)
處尊居顯未必賢遇也位卑在下未必愚不遇也故遇
或抱洿行尊於桀之朝不遇或持潔節卑於堯之廷(王充)
(論衡逢遇篇)
昔周人有仕數不遇年老白首泣涕於塗者人或問之
何為泣乎對曰吾仕數不遇自傷年老失時是以泣也
人曰仕奈何不一遇也對曰吾年少之時學為文文德
成就始欲仕宦人君好用老用老主亡後主又用武吾
更為武武節始就武主又亡少主始立好用少年吾年
又老是以未嘗一遇仕宦有時不可求也(王充論衡逢遇篇)
進能有益納說有補人之所知也或以不補而得祐或
以有益而獲罪且夏時罏以炙濕冬時扇以翣火世可
希主不可准也說可轉能不可易也(王充論衡逢遇篇)
蜘蛛結網蜚蟲過之或脱或獲獵者張羅百獸羣擾或
得或失漁者罾江湖之魚或存或亡或姦盗大辟而不
知或罰贖小罪而發覺災氣加人亦此類也(王充論衡幸偶篇)
德令降於殿堂命長之囚出於牢中天非為囚未當死
使聖王出德令也聖王適下赦拘囚適當免死猶人以
夜臥晝起矣夜月光盡不可以作人力亦倦欲一休息
晝日光明人臥亦覺力亦復足非天以日作之以夜息
之也作與日相應息與夜相得也(王充論衡偶會篇)
使火燃以水沃之可謂水賊火火適自滅水適自覆兩
名各自敗不為相賊今男女之早夭非水沃火之比適
自滅覆之類也(王充論衡偶會篇)
長巨之物彊力之人乃能舉之重任之車彊力之牛乃
能輓之是任車上阪彊牛引前力人推後乃能升踰如
牛羸人罷任車退却還墮坑谷有破覆之敗矣文儒懷
先王之道含百家之言其難推引非徒任車之重也薦
致之者罷羸無力遂却退竄於巖穴矣(王充論衡效力篇)
長數仞之竹大連抱之木工技之人裁而用之或成器
而見舉持或遺材而遭廢棄非工技之人有愛憎也刀
斧如有偶然也蒸榖為飯釀飯為酒酒之成也甘苦異
味飯之熟也剛柔殊和非庖厨酒人有意異也手指之
調有偶適也調飯也殊筐而居甘酒也異器而處蟲墮
一器酒棄不飲鼠涉一筐飯捐不食夫百草之類皆有
補益遭醫人采掇成為良藥或遺枯澤為火所爍等之
金也或為劒戟或為鋒銛同之木也或梁於宫或柱於
橋俱之火也或爍脂燭或燔枯草均之土也或基殿堂
或塗軒戸皆之水也或溉鼎釡或澡腐臭物善惡同遭
為人用其不幸偶猶可傷痛况含精氣之徒乎(王充論衡命義)
(篇)
歷陽之都長平之坑其中必有命善禄盛之人一宿同
填而有遭逢之禍大命善禄盛不能郤也譬猶水火相
更也水盛勝火火盛勝水遇其主而用也(王充論衡命義篇)
夫能知之也凡石生光氣不知之也金玉無潤色(王克論衡)
(别通篇)
春物之傷或殘之也殘物不傷秋亦大長(王充論衡書解篇)
譬猶田獵所經而有遺禽脱獸大火既過時餘不燼草
木也(抱朴子内篇道意)
譬猶金石之銷於罏冶瓦器之甄於陶竈雖由之以成
形而銅鐵之利鈍罌甕之邪正適遇所遭非復罏竈之
事也(抱朴子内篇塞難)
孤貧而精六藝者以游夏之資而抑頓乎九泉之下因
風而附鳳翼者以駑庸之資猶廻遑乎霞霄之表(抱朴子外)
(篇勖學)
若夫美玉不出重岫良弓不鑿百札驥騄不服朱軒命
世不履爵勢則孰知其能攄符彩之耀曄頓雲禽於千
仞騁逸迹以追風康庶績於百揆乎夫其不遇亦得不
雜糅於瓦石鈞賤於朽木列鑣於下乘等望於凡𤨏哉
(枹朴子外篇名實)
非分之逹猶林卉之冬華也守道之窮猶竹栢之履霜
也(抱朴子外篇廣譬)
虎豹不能摶噬於波濤之中螣蛇不能登凌於不霧之
日擊雉兔則鸞鳳不及鷹鷂引耕犂則龍鱗不逮雙牸
故武夫勇士無用乎晏如之世碩生逸才不貴乎力競
之運(抱朴子外篇博喻)
騄駬之騁逸迹由造父之御也禹稷之序百揆遭唐虞
之主也故能不勞而千里至揖譲而頌聲作若乃臧獲之
乘驌騻殷辛之臨三仁欲長驅輕騖則轡急轅逼欲盡
規竭忠則禍如發機所以車傾於險塗國覆而不振也
故良駿敗於拙御智士躓於闇世仲尼不能止魯侯之
出晏嬰不能遏崔杼之亂其才則是主則非也(抱朴子外篇官)
(理)
沈閭渟釣精勁之良也而不以擊則朝菌不能斷焉珧
華黎綠連城之寶也委之泥濘則瓦礫積其上焉故可
珍而不必見珍也可用而不必見用也(抱朴子外篇竆逹)
晝競羲和之末景夕照望舒之餘耀(抱朴子外篇任命)
田蕪廪虛皆由有君夫君非塞田之蔓草臣非耗倉之
雀鼠也其蕪其虛卒由戹運水旱疫癘以臻凶荒(抱朴子外)
(篇詰鮑)
種桑長江邊三年望當採枝條始欲茂忽值山河改柯
葉自摧折根株浮滄海春蠶既無食寒衣欲誰待本不
植高原今日復何悔(陶靖節集詩五言)
然將相以位隆特逹文士以職卑多誚此江河所以騰
湧涓流所以寸析者也(文心雕龍程器)
榮凋有命困過有期故春蘂雖茂假朝露而抽翠秋葉
誠危因微風而飄零(劉子言苑)
星著天而後天下見王陽貢禹時主所揚而後名顯也
仲元雖有賢德而時不高之故不彰(楊子法言註淵騫篇)
浮雲之馳奄忽相踰飄颻不定逮乎因風波蕩各在天
之一隅以喻人之客遊飛薄亦爾(李善註文選李少卿與蘇武詩)
明君時有蔽壅喻利眼臨雲而息照俊乂待時而屢歎
喻明玉蒙垢而掩輝(李善註文選陸士衡演連珠)
權假日以餘榮比朝華而菴藹(文選魏都賦)
昔騄驥倚輈於吳阪長鳴於良樂知與不知也百里奚
愚於虞而智於秦遇與不遇也(文選劉琨答盧諶詩序)
穎苕皆草木也生潛隱之處則怨青陽之不至生陵阜
之上則哀素秋之早及(文選郭璞遊仙詩註)
昔為匣中玉今為糞上英(文選石崇王明君辭)
夫虎嘯風馳龍興雲屬故重華立而元凱升辛受生而
飛廉進(文選劉峻辨命論)
火炎崑岡爍石與琬琰俱焚嚴霜夜零蕭艾與芝蘭共
盡雖游夏之英才伊顔之殆庶焉能抗之哉(文選劉峻辨命論)
張良受黃石之符誦三略之說以遊於羣雄其言也如
以水投石莫之受也及其遭漢祖也其言也如以石投
水莫之逆也(文選李康運命論)
蚓蛾以不才陸槁蠎蛇以騰騖暴鱗連城之寶藏於褐
裏三秀雖豔糜於麗采香惡乎芬賈惡乎在(補文選郭璞客傲)
顧兹蓬蔚厠根蘭陂膏澤雖均華不足披逮春不茂未
秋先萎(廣文選潘正叔陸士衡詩)
芝蘭蕭艾之秋形殊而並悴羽毛鱗介之怨聲異而俱
哀(藝文類聚人部懷舊銘)
不見巫山火芝艾豈相離(藝文類聚人部隱逸上詩)
當其潛光荆野抱璞未理衆視之以為石獨見知於卞
子矌千載以遐棄倏一旦而見齒為有國之偉寶禮神
祇於明祀豈連城之足云嘉遭遇乎知己(藝文類聚寶玉部玉賦)
寒蟲夕呌含輕重而同悲秋葉晚傷雜黃紫而俱墜(藝文)
(類聚人部言志書)
氣氤桃李花青跗含素萼既為風所開復為風所落(文苑)
(英華沈約天部六詩)
不見高巔樹摧抗下為薪豈甘(一作目覩)井中泥時至出作
塵(文苑英華劉孝威樂府十九詩)
松生數寸時遂為草所没未見籠雲心誰知負霜骨弱
幹可摧殘纖莖易凌忽何當數千尺為君覆明月(文苑英華)
(吳均寄贈一詩)
河津一名龍門水陸不通魚鼈之屬莫能上海大魚薄
集龍門下數千不得上上則為龍(太平御覽居處部門)
田者命懸於天也人力雖修水旱不時則一年功棄矣
(太平御覽資產部田)
銅俱出於石為鈴則小鑄鐘則大絲俱生於蠶為繪則
賤為錦則貴(太平御覽珍寶部銅)
在物莫尚於珠玉珠玉不覩王公則不為寶(太平御覽珍寶部珠)
(下)
不謂夷之初旦明而未融虹蜺揚煇棄和取同(何氏語林識鑒)
(范曄後漢書)
譬如池水蓮花中生開敷鮮榮甚可愛樂遇天霜雹悉
皆毁壞(海空智藏經持誡品)
猶如盲龜值大浮木(元陽妙經卷八)
物有先貴後賤先富後貧猶如朱夏赫曦玄冬凛冽天
既炎凉不定人亦貴賤何常(道德經註疏卷三)
如有病者乃假醫藥若無其疾醫藥無用(波羅蜜多經卷五百六十)
(六)
若如彼陶家埏埴作瓦器或盛甘露蜜或受酪酥食計
泥本一等為器各别異所受又不同因盛而立名(法華經卷)
(三)
或有時溝澗暴雨溢滿流疾趣下聲震四遠彼岸人唤
此不聞聲此間人唤彼不聞聲或時溝澗水盡無餘(出矅)
(經一無常品)
昔有羣賊共行劫盗多取財物即共分之等以為分唯
有鹿野欽婆羅色不純好以為下分與最劣者下劣者
得之恚恨謂呼大失至城賣之諸貴長者多與其價一
人所得倍於衆伴(百喻經卷)
昔有導師入海採寶時有五百人追之共行導師謂曰
海中有五難一者激流二者洄波三者大魚四者女鬼
五者醉菓能度此難乃可共行衆人要訖乘風入海到
寶渚各行採寶一人不勝菓香食之一醉七日衆人寶
足颿風已到欲嚴還出鳴鼔集人一人不滿四布求之
見卧樹下醉未曾醒共扶來還折樹枝柱之共歸還國
家門聞喜悉來迎逆醉者見無所得獨甚愁慼醉人不
樂拄杖入市市人求價乃至二萬兩金其人與之問杖
有何德曰此為樹寶搗燒此杖熏諸瓦石悉成珍寶(衆經)
(撰雜譬喻經)
譬如大赦及者得脱不及者則不蒙(大智度論卷八十八)
如壞軍得值大將則活遇小兵則死(大智度論卷十五)
奮激
今寡人念吳猶躃者不忘走盲者不忘視(吳越春秋句踐歸國外傳)
水不激不能破舟矢不激不能飲羽(後漢書馮衍傳註)
天生少為隊將十人同火屋後有一大阬廣二丈餘十
人共跳之皆渡唯天生墜阬天生乃取實中苦竹剡其
端使利交横布阬内更呼等類共跳並畏懼不敢天生
曰我向已不渡今者必墜此阬中丈夫跳此不渡亦何
須活乃復跳之往反十餘曾無留礙衆並歎服(宋書孝義卜天)
(與傳)
人仕宦不出當入不入當出安能長居戶限上(南史劉穆之傳)
駛雪多積荒城之隈急風好起沙河之上克己類出甕
牗之氓决命必在吞氣之士何者寒荒之地風雪之所
積慷慨之懷忠義之所聚(劉子激通)
平原五逹易行之衢也孤峯九折難陟之逕也從高越
下駑馬之步也騰峭登危飛鼯之足也以險而陟然後
為貴以難而昇所以為賢(劉子激通)
衝颷之激則折木湍波之湧必漂石風之體虛水之性
弱而能披堅木轉重石者激勢之所成也(劉子激通)
楩柟鬱蹙以成縟錦之瘤蚌蛤結疴以銜明月之珠鳥
飛則能翔青雲之際矢驚則能踰白雪之嶺斯皆仍瘁
以成明文之珍因激以致高遠之勢(劉子激通)
夫雷霆必發而潛底震動枹鼔鏗鏘而介士奮竦故物
不震不發士不激不勇(文選王褒四子講德論)
越王思報吳冬則抱冰夏則握火(藝文類聚火部火)
王彦深不為羣從所禮常懷恥慨欲以將領自奮每撫
刀曰龍泉太阿汝知我者(何氏語林言志)
利之所激深宫之女皆儀秦也(困學紀聞卷十諸子)
昔有二人各畜力牛一人自誇欲得與彼牛角力若不
如者要金錢五百試牛並耕一牛力實勝之其牛主罵
曰弊牛努力牛聞其罵即便卧地輸金錢五百枚復至
後日主責牛曰名汝為快牛乃使我失錢令我慚愧牛
報其主曰更可試之當盡我力當還倍得彼錢即復更
耕如牛所言倍得彼錢(出曜經七口品)
昔有人捕得大象繫以鐵鎻屬王波斯匿閉在華堂繫
絆不與食猶暴難禁制是時王家更被暴象皆著器仗
有所征伐夫戰象法有所攻伐必同聲唤時彼繫象聞
知有外來寇侵境者象懷瞋恚頓鎻自擲踏壞華堂馳
走東西命敵而行(出曜經五無放逸品之餘)
喻林卷二十五
