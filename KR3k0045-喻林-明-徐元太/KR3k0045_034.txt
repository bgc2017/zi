喻林卷三十四明徐元太撰
人事門(三十二)
用長
魯連謂孟嘗君曰猿獮猴錯木據水則不若魚鼈歷險
乘危則騏驥不如狐狸曹沬奮三尺之劔一軍不能當
使曹沬釋其三尺之劔而操銚耨與農夫居壠畝之中
則不若農夫故物捨其所長之其所短堯亦有所不及
矣(戰國策齊閔王)
知士無思慮之變則不樂辯士無談說之序則不樂察
士無凌誶之事則不樂皆囿於物者也(莊子徐無鬼)
介蟲之捍也必以堅厚螫蟲之動也必以毒螫故禽獸
知用其長而談者知用其用也(鬼谷子權篇)
類不可兩也故知者擇一而一焉農精於田而不可以
爲田師賈精於市而不可以爲賈師工精於器而不可
以爲器師有人也不能此三技而可使治三官曰精於
道者也精於物者也精於物者以物物精於道者兼物
物(荀子解蔽)
介蟲之動以固貞蟲之動以毒螫熊羆之動以攫摶兕
牛之動以觝觸物莫措其所修而用其所短也(淮南子說山訓)
物各有短長謹愿敦厚可事主不施用兵騏驥騄駬足
及千里置之宫室使之捕鼠曾不如小狸干將爲利名
聞天下匠以治木不如斤斧今持楫而上下随流吾不
如子說千乘之君萬乘之主子亦不如我矣(說苑雜言)
夫使孫吴荷戈一人之力耳用其計術則賢於萬夫今
令大儒爲吏不必切事肆之山林則能陶冶童蒙闡弘
禮敬(抱朴子外篇逸民)
韜光
用九天德不可爲首也(易乾)
明入地中明夷君子以莅衆用晦而明(易明夷)
囊所以貯物以譬心藏知也閉其知而不用故曰括囊
(周易正義坤)
夫立功立事者國之厚益而身之表的也表高的明雖
婦人猶欲彎弓而況當塗之士是以君子慎之(春秋正義襄公)
(二十九年)
白璧不可爲容容多厚福(後漢書左雄列傳)
志凌青雲之上身晦泥汙之下(後漢書高鳳傳)
輅言酒不可極才不可盡吾欲持酒以禮持才以愚何
患之有也(魏志管輅傳註)
衒美非所罕有常安韜竒擇居故能全性(晉書陸機列傳)
欲温温而和暢不欲察察而明切也欲混混若玄流不
欲蕩蕩而名發也欲索索而條解不欲契契而繩結也
欲芒芒而無垠不欲區區而分别也欲闇然而内章不
欲示白若冰雪也欲醇醇而任德不欲瑣瑣而執法也
(晉書皇甫謐傳)
龍潛鳳戢和光同塵若使負日月而行則無繼天之業
矣(晉書慕容超記)
言高一世處之逾嘿器重一時體之兹冲(宋書顔延之傳)
夫天地不自明故能長生聖人不自明故能名彰(太公六韜)
(文啟)
曲則全枉則直窪則盈弊則新少則得多則惑是以聖
人抱一爲天下式(老子益謙)
知其雄守其雌爲天下谿爲天下谿常德不離復歸於
嬰兒知其白守其黑爲天下式爲天下式常德不忒復
於無極知其榮守其辱爲天下谷爲天下谷常德乃足
復歸於樸(老子反朴)
夫春氣發而百草生正得秋而萬寳成夫春與秋豈無
得而然哉大道已行矣吾聞至人尸居環堵之室而百
姓猖狂不知所如往今以畏壘之細民而竊竊焉欲俎
豆予于賢人之間我其杓之人耶(莊子廣桑楚)
有暖姝者有濡需者有卷婁者所謂暖姝者學一先生
之言則暖暖姝姝而私自說也自以爲足矣而未知未
始有物也是以謂暖姝者也濡需者豕蝨是也擇疏鬛
自以廣宫大囿奎蹄曲隈乳間股脚自以爲安室利處
不知屠者之一旦鼔臂布草操烟火而已與豕俱焦也
此以域進此以域退此其所謂濡需者也卷婁者舜也
羊肉不慕蟻蟻慕羊肉羊肉羶也舜有羶行百姓悅之
故三徙成都至鄧之墟而十有萬家堯聞舜之賢舉之
童土之地曰冀得其來之澤舜舉乎童土之地年齒長
矣聰明衰矣而不得休歸所謂卷婁者也(莊子徐無鬼)
吴王浮於江登乎狙之山衆狙見之恂然棄而走逃於
深蓁有一狙焉委蛇攫&KR0946;見巧乎王王射之敏給摶捷
矢王命相者趨射之狙執死王顧謂其友顔不疑曰之
狙也伐其巧恃其便以敖予以至此殛也戒之哉嗟乎
無以汝色驕人哉顔不疑歸而師董梧以鋤其色去樂
辭顯三年而國人稱之(莊子徐無鬼)
奮於言者華奮於行者伐色知而有能者小人也(荀子子道)
(篇)
星列於天而明故人指之義列於德而見故人視之人
之所指動則有章人之所視行則有迹動有章則詞行
有迹則議故聖人揜明於不形藏迹於無爲(淮南子詮言訓)
舌之與齒孰先礲也錞之與刃孰先弊也繩之與矢孰
先直也(淮南子說林訓)
中不方名不章外不圜禍之門(說苑談叢)
雄聖伏名人匿麟遠(焦氏易林剝之臨)
初一昆于墨不知白(太玄經第四昆)
陽不隂無與合其施經不緯無以成其誼明不晦無以
别其德(太玄經玄瑩)
何以知其聾也以其聽之聰也何以知其盲也以其視
之明也何以知其狂也以其言之當也夫言當視聽聰
明而道家謂之狂而盲聾(王充論衡寒温篇)
至人嘿韶夏而韜藻梲奮其六羽於五域之墟而不煩
銜蘆之衛翳其鱗角乎勿用之地而不恃曲穴之備(抱朴)
(子内篇暢玄)
行龍姿於虺蜥之中卷鳳翅乎斥鷃之羣(抱朴子外篇博喻)
熊羆不校捷於狐狸金鶚不競擊於小鷂是以張耳掩
壯於抱關朱亥竄勇於鼔刀(抱朴子外篇廣譬)
淮隂隠勇於跨下不損其龍躍而虎視也應侯韜竒於
溺簀不妨其鸞翔而鳳起也或南面稱孤或宰總台鼎
故一抑一揚者輕鴻所以凌虚也乍屈乍伸者良才所
以俟時也(抱朴子外篇廣譬)
若使行如蹈冰身如居隂動無遺蹤可尋静與無爲爲
一豈有斯患乎又況乎揭日月以隠形骸擊建鼔以徇
利器者哉(抱朴子外篇知止)
吐聲則餘音見法移足則遺迹見擬可謂善擊建鼔而
當揭日月者耳非真隠也(抱朴子斗篇正郭)
名者影響也影響者形聲之桎梏也(郭子註莊德充符)
物各自守其分則静默而已無雄白也夫雄白者尚勝
自顯豈非逐知過分以殆其生耶(郭子註莊天下)
夫含竒佩美衒異露才者未有不以此傷性毁命者也
是故翠以羽自殘龜以智自害丹以含色磨肌石以抱
玉碎質此四者生於異俗與人非不隔也託性於山林
寄情於物外非有求於人也然而自貽伊患者未能隠
其形也若使翠歛翮於明丘之林則解羽之患永脫龜
曳尾於𤾉谷之泥則鑚灼之悲不至丹伏光於舂山之
底則磨肌之患永絶石亢體於玄圃之嵓則剖琢之憂
不及(劉子韜光)
窮巖曲岫之椊榤生於積石穎貫青天根鑿黃泉分條
布葉輪菌磥硊騏驎戲其下鵷鸞遊其顛浮雲棲其側
清風激其間終歲無毫釐之憂免刀斧之害者非與人
有德也能韜隠其質故致全性也路側之榆樵人採其
條匠者伐其柯餘有尺蘖而爲行人所折者非與人有
讎也然而致寇者形不隠也周雞斷尾獲免於犧牲山
狙見巧終必招害由此言之則出處之理亦可知矣(劉子)
(韜光)
堯之讓位于許由也由以告巢父焉巢父責由曰汝何
不隠汝光何故見若身也(李善註文選蔡伯喈郭有道碑文)
天台山者盖山嶽之神秀也涉海則有方丈蓬萊登陸
則有四明天台皆玄聖之所遊化靈仙之所窟宅夫其
峻極之狀嘉祥之美窮山海之瓌富盡人神之壯麗矣
所以不列於五嶽闕載於常典者豈不以所立冥奥其
路幽迥舉世罕能登涉王者莫由禋祀故事絶於常篇
名標於竒紀然圖像之興豈虚也哉非夫遺世翫道絶
粒茹芝者烏能輕舉而宅之非夫寄遠冥搜篤信通神
者何肯遥想而存之(文選遊天台山賦序)
專用聰明則功不成專用晦昩則事必悖一明一晦衆
之所載(意林尹文子)
鬼谷先生不知何許人也隠居韜智居鬼谷中因以爲
稱蘇秦張儀師之遂立功名先生遺書責之曰若二君
豈不見河邊之樹乎僕御折其枝波浪盪其根上無徑
尺之隂身被數千之痕此木豈與天地有仇怨所居然
也子不見嵩岱之松栢華霍之檀桐乎上枝干於青雲
下根通於三泉千秋萬歲不受斧斤之患此木豈與天
地有骨肉哉盖所居然也(藝文類聚人部隠逸上)
常問作人當如園圃之藍不異衆草染而後朗然不可
如唐棣之華灼灼自顯(藝文類聚草部藍)
太公曰知與衆同者非人師也大知似狂不癡不狂其
名不彰不狂不癡不能成事(太平御覧疾病部陽狂)
堯聘許由爲九州長由聞洗耳於河巢父見謂之曰豫
章之木生於高山工雖巧而不能得子避世何不藏深
(太平御覧木部豫樟)
古語云上士閉心中士閉口下士閉門(困學紀聞卷十諸子)
夫龍不隠鱗鳳不藏羽網羅高懸去將安所(何氏語林言語)
言行者治身之獄也時和先後大命之所屬也是以君
子之立身也如喑如聾若樸若質(道德經指歸卷十一)
聖人智慧光明與日月而齊照而韜光晦迹共凡智相
和(道德經註䟽卷一)
海之所以稱大者由無皦潔之清道之所以稱晦迹者
以無赫然之觀(弘明集釋駮論)
適當
乾之爲德大明曉乎萬物終始之道始則潛伏終則飛
躍可潛則潛可飛則飛(周易正義乾)
體雖備但設之不當則不成人則設禮不當亦不成禮
猶人體之不當也(禮記正義禮器)
王肅曰舞雖奮疾而不失節若樹木得疾風而不拔(史記)
(樂書註)
臣之里婦與里之諸母相善也里婦夜亡肉姑以爲盗
怒而逐之婦晨去過所善諸母語以事而謝之里母曰
女安行我今令而家追女矣即束緼請火於亡肉家曰
昨暮夜犬得肉争鬭相殺請火治之亡肉家遽追呼其
婦故里母非談說之士也束緼乞火非還婦之道也然
物有相感事有適可(前漢書蒯通傳)
夫成軸之多也其處大也不究其入小也不塞猶跡求
履之憲也夫焉有不適善(管子宙合)
聖人大言金石小言桔梗芣苢用之當桔梗芣苢生之
不當金玉斃之(關尹子九藥)
田開之見周威公威公曰吾聞祝腎學生吾子與祝腎
遊亦何聞焉開之曰聞之夫子曰善養生者若牧羊然
視其後者而鞭之魯有單豹者岩居而水飲不與民共
利行年七十而猶有嬰兒之色不幸遇餓虎餓虎殺而
食之有張毅者高門縣薄無不走也行年四十而有内
熱之病以死豹養其内而虎食其外毅養其外而病攻
其内此二子者皆不鞭其後者也(莊子達生)
子墨子與程子辨稱於孔子程子曰非儒何故稱於孔
子也子墨子曰是亦當而不可易者也今鳥聞熱旱之
憂則高魚聞熱旱之憂則下當此雖禹湯爲之謀必不
能易矣鳥魚可謂愚矣禹湯猶云因焉今翟曾無稱於
孔子乎(墨子公孟)
謂彼而彼不唯乎彼則彼謂不行謂此而此不唯乎此
則此謂不行其以當不當也不當而當亂也故彼彼當
乎彼則唯乎彼其謂行彼此此當乎此則唯乎此其謂
行此其以當而當也以當而當正也(公孫龍子名實論)
不問而告謂之傲問一而告二謂之囋傲非也囋非也
君子如嚮矣(荀子勸學篇)
張網而司之彼獸自得道合其事彼理自出(鬼谷子反應註)
道譬諸若水溺者多飲之即死渴者適飲之則生譬之
若劔戟愚人以行忿則禍生聖人以誅暴則福成(韓非子解)
(老)
不吹毛而求小疵不洗垢而察難知不引繩之外不推
繩之内不急法之外不緩法之内(韓非子大體)
辨而不當論信而不當理勇而不當義法而不當務惑
而乘驥也狂而操吴干將也大亂天下者必此四者也
(吕氏春秋當務)
聖人之行無所合無所離譬若鼓無所與調無所不比
絲管金石小大修短有叙異聲而和君臣上下官職有
差殊事而調(淮南子繆稱訓)
四肢之各有處如四時寒暑不可移若肢體肢體移易
其處謂之壬人寒暑移易其處謂之敗歲喜怒移易其
處謂之亂世(春秋繁露陽尊隂卑)
黃帝問曰願聞刺要岐伯對曰病有浮沉刺有淺深各
至其理無過其道過之則内傷不及則生外壅壅則邪
從之淺深不得反爲大賊内動五臓後生大病(黃帝素問内經)
(刺要論)
刺骨無傷筋者鍼至筋而去不及骨也刺筋無傷肉者
至肉而去不及筋也刺肉無傷脉者至脉而去不及肉
也刺脉無傷皮者至皮而去不及脉也(黃帝素問内經刺齊論)
五藏有俞六府有合循脉之分各有所發各随其過則
病瘳也(黃帝素問内經痺論)
夫御體失性則疾病生輔物失真則疵釁作(道德經註)
如苖成實無有入處(金剛三昩經卷下)
猶如力士捉蠅太緩蠅便飛去(中阿含經卷十七)
猶如力士捉蠅太急蠅即便死(中阿含經卷十七)
行法如是相應故如人冷病服熱藥(三昩法門經卷下)
行法如是相應故如人熱病服冷藥(三昩法門經卷下)
法行如是相應故如人病風服膩藥(三昩法門經卷下)
譬如嚴身之具雖復富有珠璣不可重著瓔珞(大智度論卷二)
(十九)
譬如近火止寒則樂轉近燒身則苦(百論卷上守八)
如渴者飲河挹洪流以盈已豈須窮源於崑山哉(弘明集明)
(佛論)
量力
小才不能濟難事同小狐雖能渡水而無餘力必須水
汔方可涉川(周易正義未濟)
宛然翅小者是彼鳴鳩之鳥也而欲使之高飛至天必
不可得也興才智小者幽王身也而欲使之行化致治
亦不可得也(毛詩正義小宛)
洪體乏進趣之才偶好無爲之業假令奮翅則能凌厲
玄霄騁足則能追風躡㬌猶欲戢勁翮於鷦鷃之羣藏
逸迹於跛驢之伍豈況大塊稟我以尋常之短羽造化
假我以至駑之蹇足自卜者審不能者止又豈敢力蒼
蠅而慕冲天之舉策跛鼈而追飛兔之軌飾嫫母之篤
陋求媒陽之美談推沙礫之賤質索千金於和肆哉(晉書)
(葛洪傳)
言輕六毛身如横芥(宋書文九王建平傳)
負重致遠力窮則困竭誠事君智盡必傾(南齊書虞玩之傳)
猶深泉之短綆若高墉而無基(梁書張緬弟纉傳)
三歲犢豈勝重載(魏書莫題傳)
引弓之力不能引彊弩弩力五石引以三石筋絶骨折
不能舉也故力不任彊引則有變惡折脊之禍知不能
用賢則有傷德毁名之敗(王充論衡效力篇)
夫螳蜋之怒臂非不美也以當車轍顧非敵耳今知之
所無柰何而欲彊當其任即螳蜋之怒臂也(郭子註莊人問世)
在木闕不材之資處雁乏善鳴之分(文選盧諶贈劉琨詩引)
疲弱謝凌遽取累非纆牽(文選顔延年應詔詩)
寧與燕雀翔不随黃鵠飛黃鵠遊四海中路將安歸(文選)
(阮籍詠懷詩)
駿足思長阪柴車畏危轍(文選陸厥答希叔詩)
潢汙之水願朝宗而每竭駑蹇之乘希沃若而中疲(文選)
(謝朓辭隋王箋)
密雲雖興知枯木難植(藝文類聚人部隠逸下書)
木非梧桐豈敢栖鳳(藝文類聚人部隠逸下書)
知美錦之難裁處棼絲而易結(藝文類聚人部贈答賦)
卞賞珍於連城孫别駿於千里彼珍駿以貽愛此陋容
其敢擬(藝文類聚人部哀傷賦)
叩而必應已謝懸鍾汲而無竭復乖井養(藝文類聚雜文部書)
竊惟玄素未辯必謬朱紫之察規矩或昩理喪方圓之
功(藝文類聚職官部吏部尚書表)
如以駑蹇之才不致問於千里瓦礫之質何待價於十
城(藝文類聚職官部尚書令表)
油雲湛露從降旻昊之德弱縞輕蟬不載丘嶽之重(藝文)
(類聚職官部尚書令表)
百舍之趙非宿舂所資千里之越豈一葦能泝何者装
輕適於路遠舟弱疲於濟深醜貌悴容不藉鑒於淄水
駑足蹇步終取躓於鹽車(藝文類聚職官部尚書表)
權衡既懸錙銖靡遁厲駑習驥終莫之近(藝文類聚職官部僕射表)
生輕飛蘀品細䟽壤(藝文類聚職官部吏部郎表)
器均濩落材同擁腫(藝文類聚職官部吏部郎啟)
以僞假實條不勝華(藝文類聚職官部刺史表)
自憐袖短雖内手而猶寒(藝文類聚裙襦啟)
井深繩短水無由得(本緣經月光王品)
譬如小火不能熱大海(三昩法門經卷下)
譬如螽蟴振羽不能蕩海搖山(大乘莊嚴經論卷十)
譬如螽翅風不動須彌海(大乘莊嚴經論卷十)
趨時
九四或躍在淵(易乾)
凡彼濟者必不怠觀彼聖人必趨時(汲冢周書周祝解)
成王之時萬民樂治田業將耕先始芟柞其草木土氣
烝達而和耕之則澤澤然解散於是耘除其根株輩作
者寸耦言趨時也(鄭氏箋詩載芟)
歲云秋矣我落其實而取其材(左傳僖公十五年)
從時者猶救火追亡人也蹶而趨之唯恐弗及(國語越)
諺有之曰觥飯不及壺餐今歲晚矣子將柰何(國語越)
希寫曰臣以爲今世用事者不如商賈建信君勃然曰
足下卑用事者而高商賈乎曰不然夫良商不與人争
買賣之賈而謹司時時賤而買雖貴已賤矣時貴而賣
雖貴已賤矣(戰國策趙孝成王)
趨時若猛獸鷙鳥之發故曰吾治生産猶伊尹吕尚之
謀孫吴用兵商鞅行法是也(史記貨殖傳)
力耘數耘收獲如寇盗之至(前漢書食貨志)
夫欲千里而咫尺未發蒙竊惑焉故英人乘斯時也猶
逸禽之赴深林蝱蚋之趨大沛(後漢書崔駰列傳)
斯人而遇斯時不因扶搖之勢而與鷃雀飛沉豈不惜
哉(魏書崔玄伯傳)
夫善用本者若以身濟於大海觀風之所起天下高則
高天下下則下天高我下則財利稅於天下矣(管子地數)
時之處事精矣不可藏而舍也故曰今日不爲明日亡
貨昔之日已往而不來矣(管子乘馬)
時之反側間不容息先之則太過後之則不逮夫日回
而月周時不與人游故聖人不貴尺之璧而重寸之隂
時難得而易失也禹之趨時也履遺而弗取冠挂而弗
顧非争其先也而争其得時也(淮南子原道訓下)
聖人之舉事也進退不失時若夏就絺綌上車授綏之
謂也(淮南子繆稱訓)
聖人者随時而舉事因資而立功涔則具擢對旱則修
土龍(淮南子說林訓)
終日乾乾以陽動也夕惕若厲以隂息也因日以動因
夜以息唯有道者能行之(淮南子人間訓)
周制曰先時者死無赦不及時者死無赦人習事而固
人之事使如耳目鼻口之不可相錯也(韓詩外傳)
夫神蛟濟於淵而鳳鳥乘於風聖人因於時(新序善謀十)
不風不雨白日皎皎宜出驅馳通理大道(焦氏易林乾之泰)
晨風文翰随時就温(焦氏易林豫之咸)
四馬過隟時難再得(焦氏易林蠱之遯)
改柯易葉飯温不食(焦氏易林睽之屯)
辰乎辰曷來之遲去之速也君子競諸(揚子問明篇)
農勤於朝女勤於宵宵必顧杼朝必望雨言得時毋怠
也(天禄閣外史繼立)
諺曰荷鋤候雨不如決渚言時不可緩也(天禄閣外史出處)
人事當在後趨時當居先(淮南子原道訓解)
傾盖承芳訊欲鳴當及晨(文選長安有狹邪行)
譬彼伺晨鳥揚聲當及旦(文選陸機擬古詩)
先謀後事者昌先事後謀者亡且天與不取反受其咎
時至不行反受其殃非時而生是謂妄成故夏條可結
冬冰可釋時難得而易失也(意林太公金匱)
猶如赦鼔開門放囚鼔音漸已欲止門扉已閉一扉豈
可自寬不求出獄(思惟要略法)
順時
升降無常随時而用處則乘潛龍出則乘飛龍(王弼註易乾)
時之行也順至無逆爲天下者用大略(汲冢周書周祝解)
日之出也物始生長人當順其生長致力耕耘日之入
也物皆成熟人當順其成熟致力收斂東方之官當恭
敬導引日出平秩東作之事使人耕耘西方之官當恭
敬從送日入平秩西成之事使人收斂日之出入自是
其常但由日出入故物有生成雖氣能生物而非人不
就勤於耕稼是導引之勤於收藏是從送之(尚書正義堯典)
摽有梅男女及時也召南之國被文王之化男女得以
及時也(毛詩摽有梅)
魚之性寒則逃於淵温則見於渚喻賢者世亂則隠治
平則出在時君也(鄭氏箋詩鶴鳴)
獺祭魚然後虞人入澤梁豺祭獸然後田獵鳩化爲鷹
然後設罻羅草木零落然後入山林昆蟲未蟄不以火
田(禮記王制)
天爲剛德猶不干時況在人乎(左傳文公五年)
雖鞭之長不及馬腹天方授楚未可與争雖晉之強能
違天乎(左傳宣公十五年)
天之所支不可壊也其所壊亦不可支也(國語周)
日中則移月滿則虧物盛則衰天地之常數也進退盈
縮與時變化聖人之常道也(史記蔡澤傳)
且君子得其時則駕不得其時則蓬蔂而行(史記老莊傳)
善言天者必有效於人設上農夫而欲冬田肉袒深耕
汗出種之然猶不生者非人心不至天時不得也(前漢書李)
(尋傳)
良醫不能救無命強梁不能與天争故天之所壊人不
得支(後漢書蘇竟列傳)
當其有事也則蓑笠並載擐甲揚鋒不給於務當其無
事也則舒紳緩佩鳴玉以步綽其餘裕(後漢書蔡邕列傳)
當其有事則褰裳濡足冠挂不顧人溺不拯則非仁也
當其無事則躐纓整襟規矩其步德讓不修則非忠也
(後漢書崔駰列傳)
能扶陽以出順隂而入春發其華秋收其實(後漢書崔駰傳)
道隠則蠖屈數感則鳳覩(晉書庾闡傳)
離光夜隠望舒晝戢羽族翔林蟩蛁赴濕(晉書束晢傳)
夫昏明相襲晷㬌之恒度春秋逓運時歲之常序求諸
天數猶且隆替矧伊在人能無終謝(南齊書高帝本紀)
春采生秋采蓏夏處隂冬處陽此言聖人之動静開闔
詘信浧儒取與之必因於時也時則動不時則静(管子宙合)
養長時則六畜育殺生時則草木殖政命時則百姓一
賢良服(荀子王制篇)
聖人論事之局曲直與之屈伸偃仰無常儀表時屈時
伸卑弱柔如蒲葦非攝奪也剛強猛毅志厲青雲非本
矜也以乘時應變也(淮南子氾論訓)
使天下荒亂禮義絶綱紀廢彊弱相乘力征相攘臣主
無差貴賤無序甲胄生蟣蝨燕雀處帷幄而兵不休息
而乃始服屬臾之貌恭儉之禮則必滅抑而不能興矣
天下安寧政教和平百姓肅睦上下相親而乃始立氣
矜奮勇力則必不免於有司之法矣是故聖人者能隂
能陽能弱能彊随時而動静因資而立功物動而知其
反事萌而察其變化則爲之象運則爲之應是以終身
行而無所困(淮南子汜論訓)
天地隂陽盛長之時猛獸不攖鷙鳥不摶蝮蠆不螫鳥
獸蟲蛇且知應天而況人乎哉(說苑修文)
秋蛇向穴不失其節(焦氏易林豫之兊)
秋南春北不失消息(焦氏易林臨之井)
秋南春北随時休息(焦氏易林兊之大畜)
龍蟠於泥蚖其肆矣蚖哉蚖哉惡覩龍之志也歟或曰
龍必欲飛天者乎曰時飛則飛時潛則潛既飛且潛食
其不妄形其不可得而制也歟曰聖人不制則何爲乎
羑里曰龍以不制爲龍聖人以不制爲聖人(揚子問神)
朱鳥翾翾歸其肆矣或曰奚取於朱鳥哉曰時來則來
時往則往能來能往者朱鳥之謂歟(揚子問明)
或問君子在治曰若鳳在亂曰若鳳或人不諭曰治則
見亂則隠鴻飛冥冥弋人何簒焉鷦明遴集食其潔者
矣(揚子問明)
或曰龍何可以貞利而亨曰時未可而潛不亦貞乎可
而升不亦利乎潛升在已用之以時不亦亨乎(揚子問明)
自古或有能違父母之命者未有能違隂陽之變而距
晝夜之節者也(郭子註莊大宗師)
随時之義義之大者治見亂隠鳳之德也(揚子法言註問明篇)
龍驤蠖屈從道汙隆(文選劉峻廣絶交論)
聖人懷明道而闡風化如龍蠖之驤屈盖從道之汙隆
也(李善注文選劉孝標廣絶交論)
子路問於孔子曰有人於此被褐而懷玉何如子曰國
無道可也國有道則衆冕而執玉也(李善注文選阮嗣宗詠懷詩)
佇重淵以育鱗撫慶雲而遐飛(文選陸士衡弔魏武帝文)
蠖屈固小往龍翔廼大來(文選潘尼贈王元貺詩)
上古之時草居霜宿冬則山南夏則山北(意林風俗通)
春以長矛在前夏以大戟在前秋以弓弩在前冬以刀
盾在前此行軍四時應天法也(意林抱朴子)
安知非日月弦望自有時(藝文類聚人部别上詩)
春鶊始囀必具籠筐秋蟀載吟竟鳴機杼(藝文類聚治政部善政碑)
鵲上高城危而巢於高枝之巔城壊巢折凌風而起故
君子之居世也得時則蟻行失時則鵲起(藝文類聚鳥部鵲)
夏令披裘冬令披䕣雖有嚴令終不肯從者逆時也(太平)
(御覧時序部冬下)
風不輟則扇不用日不出則燭不息(太平御覧服用部扇)
龍潛之水乘雲躍鱗虎嘯之聲因風奮烈達則振纓朝
堂窮則身親南畝(太平御覧鱗介部龍上)
國語曰辰角見而雨畢天根見而水涸雨畢而除道水
涸而成梁(埤雅天道門八月)
三皇垂策五帝繁手唐虞按轡禹湯馳轅(埤雅品物門驖)
天下有道我韍子佩天下無道我負子戴(困學紀聞卷十諸子)
人生厲心立行貴於見知當使夕脫羊裘朝佩珠玉若
時不我知便須退跡江海自求其志(何氏語林言志)
書緯考靈耀云主春者鳥星昏中可以種稷主夏者心
星昏中可以種黍主秋者虚星昏中可以種麥主冬者
昴星昏中則入山可以具器械王者南面而坐視四星
之中而知民之緩急(玉海天文天文書上)
持脉有道虚静爲保春日浮如魚之遊在波夏日在膚
泛泛乎萬物有餘秋日下膚蟄蟲將去冬日在骨蟄蟲
周密(黃帝素問内經脉要精微論)
來春當大饑今秋不食黃鍾應寒𬎼賓重裘備預雖早
不免於愚(弘明集牟子理惑論)
喻林卷三十四
