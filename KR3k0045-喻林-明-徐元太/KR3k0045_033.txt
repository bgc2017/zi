喻林卷三十三明徐元太撰
人事門
崇儉
六五賁于丘園束帛戔戔吝終吉(易賁)
曷之用二簋可用享(易損)
九五東鄰殺牛不如西鄰之禴祭實受其福(易既濟)
生十殺一者物十重生一殺十者物頓空十重者王頓
空者亡(汲冢周書文傳解)
羔羊鵲巢之功致也召南之國化文王之政在位皆節
儉正直德如羔羊也(毛詩羔羊)
蟋蟀刺晉僖公也儉不中禮故作是詩以閔之(毛詩蟋蟀)
古者明王所乘之馬繫於廐無事則委之以莝有事乃
予之榖言愛國用也於其身亦猶然齋而後三舉設盛
饌恒日則減馬此之謂有節也(鄭氏箋詩鴛鴦)
諸侯不恒牛命士不恒豕禦而驕奢其關乎治政(晉書石苞)
(傳)
汙罇土鼔誠則難追畫卵彫薪或可易革(陳書世祖紀)
工事無刻鏤女事無文章國之富也(管子立政)
土事不文木工不斵金器不鏤衣無隅差之削冠無觚
嬴之理(淮南子本經訓)
未嘗稼穡粟滿倉未嘗桑蠶絲滿囊得之不以道用之
必横(淮南子說林訓)
夫有盡之物不能給無已之耗江河之流不能盈無底
之器也凡人利入少而費用多者猶不供也况無錙銖
之來而有千百之往乎(抱朴子内篇極言)
冠足以修敬不務其飾衣足以掩形不務其美土事不
文木事不鏤足以示民也(意林晏子)
明德后曰吾前過濯龍門見外家問起居車如流水馬
如龍亦不譴怒但絶其歲用冀以嘿止讙耳(藝文類聚獸部馬)
蒿宫茅柱實興國之清猷玉席珠衣乃危邦之弊化(初學)
(記政理部貢獻)
舜作食器流漆墨其上國之不服者十三禹作祭器墨
染其外朱畫其内國之不服者三十三(困學紀聞卷十一攷史)
克勤
惰農自安不昏作勞不服田畝越其罔有黍稷(書盤庚上)
若乘舟汝弗濟臭厥載(書盤庚中)
天惟喪殷若穡夫予曷敢不終朕畝(書大誥)
若農之服田務耕而不耨維草其宅之既秋而不獲維
禽其饗之人而獲饑去誰哀之(汲冢周書大開武解)
如怠惰之農苟自安逸不強作勞於田畝則黍稷無所
有(孔氏傳書盤庚上)
就其深矣方之舟之就其淺矣泳之游之何有何無黽
勉求之(詩國風谷風)
庭燎美宣王也因以箴之(毛詩庭)
夫不鳥之慤謹者人皆愛之可以不勞猶則飛則下止
於栩木人雖無事其可獲安乎(鄭氏箋詩四牡)
使農人之南畝治其禾稼功至力盡則薿薿然而茂盛
(鄭氏箋詩甫田)
人之欲種田求榖必凖功治田榖乃可獲喻人君欲立
功致治必勤身修德功乃可立(毛詩正義甫田)
必先種之乃得獲若先菑乃得畬也安有無事而取利
者乎(鄭氏註禮記坊記)
譬如農夫是穮是蓘雖有饑饉必有豐年(左傳昭公元年)
上國有言曰不索何獲(左傳昭公二十七年)
宴安自逸若酖毒之藥不可懷戀也言其當自勞也(春秋)
(正義閔公元年)
言已伐莒求利而不得惡日中不出譬如商賈求利不
得惡諠囂之聲(春秋正義昭公元年)
農夫不怠越有黍稷誰能云作考之居息(後漢書文苑傳)
神農之法曰丈夫丁壯不耕天下有受其饑者婦人當
年不織天下有受其寒者故其耕不強者無以養生其
織不力者無以衣形(後漢書王符傳)
且經史道德如採菽中原勤之者則功多(晉書涼武昭王傳)
若弗勤春稼秋穡何期(宋書夷蠻天竺傳)
執耜暫忘懸磬比室秉機或惰無褐終年(南齊書鬱林王本紀)
女子不辨於致諸侯自吾不為汗殺之事人布織不可
得而衣故雖聖人惡用之(管子侈靡)
吾欲致諸侯而不至為之柰何中婦諸子曰自妾之身
之不為人持接也未嘗得人之布織也意者更容不審
邪(管子戒)
曙戒勿怠後穉逢殃朝忘其事夕失其功(管子形勢)
巫馬子謂子墨子之為義也人不見而耶鬼不見而富
而子為之有狂疾子墨子曰今使子有二臣於此此其
一人者見子從事不見子則不從事其一人者見子亦
從事不見子亦從事子誰貴於此二人巫馬子曰我貴
其見我亦從事不見我亦從事者子墨子曰然則是子
亦貴有狂疾也(墨子耕柱)
百人農一人居者王十人農一人居者強半農半居者
危(商子農戰)
故仁人在上則農以力盡田賈以察盡財百工以巧盡
械器士大夫以上至於公侯莫不以仁厚知能盡官職
(荀子榮辱篇)
人之情不能無衣食衣食之道必始於耕織萬民之所
公見也物之若耕織者始初甚勞終必利也衆愚人之
所見者寡(淮南子主術訓)
滋滋焉汲汲焉如農之赴時商之趨利惡有不至者乎
(孔叢子居衞)
故耕不強者無以充虚織不強者無以掩形雖以湊會
之要陶室之術無所施其巧自古及今不施而得報不
勞而有功者未之有也(鹽鐵論力耕)
功業有緒惡勞而不卒猶耕者勌休而困止也夫事輟
者無功耕怠者無獲也(鹽鐵論擊之)
手足之勤腹腸之養也當世之務後世之利也(鹽鐵論結和)
日趨月步周遍次舍(焦氏易林震之大畜)
秦王一夜而三起茫如覓遺(天禄閣外史傷時)
夫為天子而有牛馬之勞則天子益尊為諸侯而有牛
馬之勞則諸侯益強為大夫而有牛馬之勞則大夫益
顯為庶人而有牛馬之勞則庶人益義(天禄閣外史桃林)
譬猶作家云不事用他物者盖謂有金銀珠玉在乎掌
握懷抱之中足以供累世之費者耳苟其無此何可不
廣播百榖多儲果疏乎(抱朴子内篇微旨)
仙之可學致如黍稷之可播種得甚炳然耳然未有不
耕而獲嘉禾未有不勤而獲長生度世也(抱朴子内篇勤求)
神農不九疾則四經之道不垂大禹不腁胝則玄珪之
慶不集故救憂為厚樂之本暫勞為永逸之始(抱朴子外篇廣)
(譬)
&KR2207;斯羣行啄榖喻人黨比游晏賊害糧食有損無益也
(揚子法言註學行篇)
不樹者死無棺不蠶者身無帛不績者凶無縗君子暇
豫則思義小人暇豫則思邪(意林院子)
如彼登山乃勤以求高如彼浮川乃勤以求遠(意林典論)
學不勤則不知道耕不力則不得榖(太平御覧百榖部榖)
人皆以無用害有用故知不博而日不足以博奕之日
問道聞見深矣(困學紀聞卷七論語)
叔文相莒三年歸其母自績謂母曰文相莒三年有馬
千駟今母猶績文之所得事皆將弃之己母曰吾聞君
子不學詩書射御必有博塞之心小人不好田作必有
竊盜之心婦人不好紡績織絍必有淫泆之行好學為
福也猶飛鳥之有羽翼也(困學紀聞卷十諸子)
若鑿井池得水受用其不鑿者無由致之(波羅蜜多經卷五百七十)
(二)
故精進之於諸度也若銜捶之在羣馭焉正勤之於道
品也若鹽梅之資列鼎焉(波羅蜜多經五百九十卷序)
譬如甘蔗若蒲桃子如其不壓不得其汁壓之則得(毘那)
(娑問經推九)
如人少小勤苦多有所能亦多有所堪(大智度論卷十)
譬如商人遠出深入得利必多(大智度論卷十三)
乞食道人至一聚落從一家至一家乞食不得見一餓
狗饑卧以杖打之言汝畜生無智我種種因緣家家求
食尚不得何况汝卧而望得(大智度論卷八十五)
在家懈怠失於俗利出家懶惰喪於法寳(法苑珠林卷八十三)
適用
水能灌溉火能烹飪金能斷割木能興作土能生殖榖
能養育古之歌詠各述其功(尚書正義大禹謨)
衣服之煖於身猶甘雨之潤於物(毛詩正義無衣)
行聘之時唯執圭璋特得通達不加餘幣言人之有德
亦無事不通不須假他物而成(禮記正義聘義)
子貢問曰賜也何如子曰女器也曰何器也曰瑚璉也
(論語公冶)
或矜執者欲以取勝為榮不念宋人待四海之客大罏
不欲令酒酸也至於屈榖巨瓠堅而無竅當以無用罪
之耳(後漢書孔融列傳)
必也學非所用術有所仰故臨川將濟而舟檝不存焉
(後漢書張衡列傳)
爽與範内疎而智不及駑馬戀短豆必不能用也(晉書宣帝)
(紀)
誠東南之遺寳宰朝之竒璞也若得託迹康衢則能結
軌驥騄曜質廊廟必能垂光璵璠矣(晉書戴若思傳)
譬彼針與石效疾故稱良(宋書樂四志)
夜衣錦繡誰别偽真刀鳴箾中倚牀無施(宋書樂四志)
雲和備樂則繁會克諧驊騮驂服則致遠斯效(宋書武三王江)
(夏傳)
懸饑在歲式羡藜藿之飽重炎灼體不念狐白之温故
才以偶時為劭道以調俗為尊(南齊書劉祥傳)
如蓑裘之代用譬輪轅之曲直(梁書張緬弟纉傳)
吾言足用矣舍言革思者是猶舍穫而攗粟也以其言
非吾言者是猶以卵投石也盡天下之卵其石猶是也
不可毁也(墨子貴義)
譬如藥然草之本天子食之以順其疾豈曰一草之本
而不食哉今農夫入其稅於大人大人為酒醴粢盛以
祭上帝鬼神豈曰賤人之所為而不享哉(墨子貴義)
譬如水火殊性各適其用既無是非安得謂之是非乎
(公孫龍子指物論註)
魯人身善織屨妻善織縞而徙於越或謂之曰子必窮
矣魯人曰何也曰屨為履之也而越人跣行縞為冠之
也而越人被髮以子之所長遊於不用之國欲使無窮
其可得乎(韓非子說林上)
今有馬於此如驥之狀者天下之至良也然而驅之不
前却之不止左之不左右之不右則臧獲雖賤不託其
足臧獲之所願託其足於驥者以驥之可以追利辟害
也今不為人用臧獲雖賤不託其足焉已自謂以為世
之賢士而不為主用行極賢而不用於君此非明主之
所臣也亦驥之不可左右矣(韓非子外儲說左)
故制事者因其則服藥者因其良書不必起仲尼之門
藥不必出扁鵲之方(陸子道基)
世多稱古之人而高其行並世有與同者而弗知貴也
非才下也時非宜也故六騏驥駟駚騠以濟江河不若
窽木便者處世然也是故立功之人簡於行而謹於時
(淮南子齊俗訓)
凡萬物有所施之無小不可為無所用之碧瑜糞土也
(淮南子繆稱訓)
愚者有所修智者有所不足柱不可以摘齒筐不可以
持屋馬不可以服重牛不可以追速鉛不可以為刀銅
不可以為弩鐵不可以為舟木不可以為釡各用之於
其所適施之於其所宜即萬物一齊而無由相過明鏡
便於照形其於以函食不如簞犧牛粹毛宜於廟牲其
於以致雨不若黑蜧由此觀之物無貴賤因其所貴而
貴之物無不貴也固其所賤而賤之物無不賤也(淮南子齊)
(俗訓)
今夫圖工好畫鬼魅而憎圖狗馬者何也鬼魅不世出
而狗馬可日見也夫存危治亂非智不能道而先稱古
雖愚有餘故不用之法聖人弗行不驗之言聖王弗聽
(淮南子汜論訓上)
砥石不利而可以利金㯳不正而可以正弓物固有不
正而可以正不利而可以利(淮南子說山訓)
聖人用物若用朱絲約芻狗若為土龍以求雨芻狗待
之而求福土龍待之而得食(淮南子說山訓)
鼎錯日用而不足貴周鼎不㸑而不可賤物固有以不
用而為有用者地平則水不流重鈞則衡不傾物之尤
必有所感物固有以不用為大用者(淮南子說山訓)
人莫欲學御龍而皆欲學御馬莫欲學治鬼而皆欲學
治人急所用也(淮南子說林訓)
陶人棄索車人掇之屠者棄銷而鍜者拾之所緩急異
也(淮南子說林訓)
三寸之管而無當天下弗能滿十石而有塞百斗而足
矣(淮南子說林訓)
予拯溺者金玉不若尋常之纏索(淮南子說林訓)
孤子語孝躄者語杖貧者語仁賤者語治議不在已者
易稱從旁議者易是當其局則亂(鹽鐵論救匱)
瞽師不知白墨而善聞言儒者不知治世而善訾議(鹽鐵)
(論詔聖)
馬效千里不必胡代士貴成功不貴文辭(鹽鐵論論儒)
玉屑滿篋不為有寳詩書負笈不為有道要在安國家
利人民不苟文繁衆辭而已(鹽鐵論相刺)
猛獸狐疑不若蜂蠆之致毒也高議而不可及不若卑
論之有功也(說苑談叢)
絲紵布帛人所衣服摻搔女手紡績繕織(焦氏易林困之中孚)
匠鄉操斧豫章危殆(焦氏易林小過之師)
言已乘八龍神智之獸其狀婉婉委委又載雲旗委蛇
而長也駕八龍者言已德如龍可制御八方也載雲旗
者言已德如雲雨能潤施於萬物也(王逸註楚辭離騷經)
言橘實赤黃其色精明内懷潔白以言賢者亦然外有
精明之貌内有潔白之志故可任以道而事用之也(王逸)
(註楚辭九章)
言竹被潤澤上則葳𬎼而防蔽霧露言上能有所覆也
下則冷冷清涼可休庇也以言已德上能覆盖於君下
能庇廕於民(王逸註楚辭七諫)
江漢雖有美珠不為己用故不愛也(淮南子說山訓解)
洗不必江河要之却垢馬不必騏驥要之足疾賢不必
聖人要之智通(武侯十六策隂察)
倉頡之書世以紀事奚仲之車世以自載伯余之衣以
辟寒暑桀之瓦屋以避風雨夫不論其利害而從譏其
造作是則倉頡之徒有非世本十五家皆受責也(王充論衡)
(對作篇)
醫能治一病謂之巧能治百病謂之良是故良醫服百
病之方治百人之疾大才懷百家之言故能治百族之
亂扁鵲之衆方孰若巧之一技(王充論衡别通篇)
夫衮冕非禦鋒鏑之服典誥非救饑寒之具也(抱朴子外篇守)
(塉)
禦暍之鳥厥名&KR1829;&KR2061;昏明是互晝隠夜覿物貴應用安
事鸞鵠(山海經北山經圖讃)
蜘蛛有絲雖甚勉務非人所用則不如蠶一緰之利也
(太玄經第二務解)
庖丁解牛適俗所傾朱泙屠龍無所用功苟乖世務雖
有妙術歸於無用(劉子随時)
救饑者以圓寸之珠不如與之橡菽貽溺者以方尺之
玉不如與之短綆非橡綆之貴而珠玉之賤然而美不
要者各在其所急也方於饑溺之時珠玉寧能救生死
哉是以中流失船一壺千金貴賤無常時使然也(劉子随時)
鹿形似馬而迅於馬豺形似犬而健於犬國有千金之
馬而無千金之鹿家有千金之犬而無千金之豺以犬
馬有用而豺鹿無用也(劉子言苑)
昔野人棄子貢之辨而悅馬圉之辭越王退吹籟之音
而好鄙野之聲非子貢不及馬圉吹籟不若野聲然而
美不必合惡而見珍者物各有用也(劉子命相)
驥騄不常一步應良御而效足(李善註文選赭白馬賦)
善吏如良鷹矣下韝即中(李善註文選鮑明遠束武吟)
每念足下才為世生器為時出(李善註文選劉越石答盧諶詩)
物之企競由乎不足政之不治才不合時故也心尚自
足不假美女之麗用會其朝不勞稷契之賢矣(李善註文選陸)
(士衡演連珠)
赴曲之音洪細入韻蹈節之容俯仰依詠是以言苟適
事精麤可施士苟適道修短可命(文選陸機演連珠)
音以比耳為美色以悅目為歡是以衆聽所傾非假北
里之操萬夫婉戀非俟西子之顔故聖人随世以擢佐
明主因時而命官(文選陸機演連珠)
寒者不貪尺玉而思短褐饑者不願千金而美一餐夫
千金尺玉至貴而不若一餐短褐者物有所急也(藝文類聚)
(歲時部寒表)
朗鑑不塵精金能照(藝文類聚禮部祭祀文)
玉映藍田金鉉之望已集木秀鄧林輪轅之用先表(藝文)
(類聚職官部丞相碑)
凡鐘磬各有筍虡寫鳥獸之形大聲有力者以為鐘虡
清聲無力者以為磬虡(初學記樂部鐘)
輪以代步屏以蔽容(太平御覧車部軺車)
佇聞和鼎實行當奉介丘(初學記職官部諸曹尚書)
至如宣可去壅即薑橘之屬是也通可去滯即通草防
已之屬是也補可去弱即人参羊肉之屬是也洩可去
閉即葶藶大黃之屬是也輕可去實即麻黃葛根之屬
是也重可去怯即磁石鐵粉之屬是也澀可去脫即牡
礪龍骨之屬是也滑可去著即冬葵榆皮之屬是也燥
可去濕即桑白皮赤小豆之屬是也濕可去枯即紫石
英白石英之屬是也只如此體皆有所屬凡用藥者審
而詳之則靡所遺失矣(本草一卷)
以無制有器用者空(參同契)
譬如商人有巧便智先在海岸裝治船已方牽入水知
無穿穴後持財物置上而去是船必不壊沒人物安穏
達所至處(波羅蜜多經卷三百一十二)
譬如燈光雖不暫住而能照了令有目者覩見衆色(波羅)
(蜜多經卷五百九十六)
譬如金剛爲鑚物故随所鑚處無不通達(波羅蜜多經卷五百九十)
(三)
譬如明燈其熖微妙置之於室随室大小衆闇咸除(大乘)
(顯識經推四)
如人乘車塗以膏油不爲自高乃至莊嚴爲載運故又
如塗瘡不貪其味爲息苦故(雜阿含經卷十一)
譬如陶家和埴調軟中無沙礫任作何器(太子瑞應本起經卷上)
時有賈客大人名曰波利與百五賈人入海求寳時海
神出掬水問波利言海水爲多掬水爲多波利答曰掬
水爲多所以者何海水雖多無益時用不能救彼饑渴
之人掬水雖少值彼渴者持用與之以濟其命(法句譬喻經二)
(華香品)
如燈在密室其明得用(大智度論卷三十)
又如重物披㭊令輕(大智度論卷六十五)
譬如以金貿草不知者言何以以貴易賤答曰我事須
用故(大智度論卷九十五)
譬如厚葉樹多所蔭覆又如熱時曠野險道清涼大池
(大智度論卷九十八)
猶市賣物不選貴賤(大莊嚴經論卷八)
珠生合浦魏人取以照車璧在邯鄲秦王請以華國天
下之寳當與天下共之(高僧傳八釋寳亮)
效用
韓盧宋鵲呈才騁足(宋書樂四志)
若實有螢爝增暉光景固其騰聲之日飛藻之辰也(宋書)
(孔凱傳)
吾生旣繫名聲之韁鏁就良工之剞劂振佩紫臺之上
鼔袖丹墀之下采金匱之漏簡訪玉山之遺文敝精神
於丘墳盡心力於河漢摛藻期之鞶繡發議必在芬香
(北齊書文苑祖鴻勲傳)
道爲智者說馬爲御者良賢爲聖者用辯爲智者通書
爲曉者傳事爲見者明(陸子道基)
簡子將渡用楫者少一人娟攘卷操楫而請曰妾願備
父持楫簡子曰不榖將行選士大夫齊戒沐浴義不與
婦人同舟而渡也娟對曰妾聞昔者湯伐夏左驂牝驪
右驂牝靡而遂放桀武王伐殷左驂牝騏右驂牝䮲而
遂克紂至於華山之陽主君不欲渡則已與妾同舟又
何傷乎(烈女傳周列國趙津女娟)
高脚疾步受肩喜趨(焦氏易林晉之泰)
牛牧于農而役于農故效並耕之勞馬畜于人而乘于
人故收並戰之績諸侯爵禄于國而不能扞于國何歟
(天禄閣外史自強)
夫君視士如腹心故能顯其德士自視如牛馬故能盡
其心此百里奚所以勞于秦而逸于虞也今之士豈無
牛馬之心乎顧其君之任與不任乎(天禄閣外史桃林)
言龍既升天奮搖翹羽馳使風雨言已亦願動竭智謀
以輔事賢君流恩百姓長無窮極也(王逸註楚辭九歎)
或曰文吏筆扎之能而治定簿書考理煩事雖無道學
筋力材能盡於朝廷此亦報上之效驗也曰此有似於
貧人負官重責貧無以償則身爲官作責乃畢竟夫官
之作非屋廡則牆壁也屋廡則用斧斤牆壁則用築鍤
荷斤斧把築鍤與彼握刀持筆何以殊(王充論衡量知篇)
寳棄怨何人和氏有其愆(曹子建贈徐幹)
不拯招魂之病則無以效越人之絶伎不奬多難之世
則無以知非常之遠量高拱以觀溺非勿踐之仁也懷
道以迷國非作者之務也(抱朴子外篇嘉遯)
譬若理尺璧於重壤之下封文錦於沓匱之中終無交
易之富孰賞堙翳之珍哉(抱朴子外篇任命)
冀王道之一平兮假高衢而騁力懼匏瓜之徒懸兮畏
井渫之不食(文選登樓賦)
夫臨博而企竦聞樂而竊抃者或有賞音而識道也(文選)
(曹植求自試表)
冀以塵露之微補益山海螢燭末光增輝日月(文選曹植求自)
(試表)
夫才生於世世實須才和氏之璧焉得獨曜於郢握夜
光之珠何得專玩於随掌天下之寳固當與天下共之
(文選劉琨答盧諶詩序)
鉛刀貴一割夢想騁良圖(文選左思詠史詩)
玉壺必求以盛干將必求以斷(文選樂府鮑明遠白頭吟註)
若得驂軌鸞衡服襄駿足則機石之良選可以對揚萬
里者也(廣文選庾仲初薦唐㞵牋)
春鶊秋蟀集候相悲露木風螢臨年共悅夫惟動植且
或有心况在生靈而能無感(廣文選王元長求效啟)
老驥伏櫪志在千里烈士暮年壯心不已(廣文選曹孟德碣石篇)
寧能偶雞鶩寂寂隠蓬蒿(藝文類聚人部遊俠詩)
楚聞騏驥不遺能於伯樂良寳不藏耀於卞和是以輝
光夜射價連秦趙飛駉絶影終朝千里物尚有之士亦
宜然(藝文類聚治政部薦舉牋)
橘柚垂嘉實乃在深山側聞君好我甘竊獨自雕飾(藝文)
(類聚果部橘詩)
夫抱道不行猶無道也握寳不用猶無寳也(太平御覧道部養生)
欲使白牛有長路之能寳舟有彼岸之力也(法苑珠林卷九十六)
善用
狼之老者則頷下垂胡狼進前則躐其胡郤退則跲其
尾是進退有難然猶不失其猛能殺傷禽獸以喻周公
攝政之時遠則四國流言近則王不知其志進退有難
然猶不失其聖能成就周道(毛詩正義狼跋)
騂騂然調和者角弓此角弓雖則調和當善用之若不
善置紲檠而巧用之則翩然而其體反戾矣是用角弓
之難也以興和順者宗族也此宗族雖則和順當善待
之若不善設食燕而恩御之則亦憤然而其心怨恨矣
是待宗族之難也(毛詩正義角弓)
玉體雖有廉稜而不傷割於物人有義者亦能斷割而
不傷物(禮記正義聘義)
火生而有光而不用其光果在於用光人生而有才而
不用其才而果在於用才故用光在乎得薪所以保其
耀用才在乎識真所以全其年(晉書孫登傳)
公儀伯以力聞諸侯周宣王備禮以聘之公儀伯至觀
形懦夫也宣王心惑而疑曰女之力何如公儀伯曰臣
之力能折春螽之股揕秋蟬之翼王作色曰吾之力者
能裂犀兕之革曳九牛之尾猶憾其弱女折春螽之股
揕秋蟬之翼而力聞天下何也公儀伯長息退席曰臣
之師有商丘子者力無敵於天下而六親不知以未嘗
用其力故也臣以死事之乃告臣曰人欲見其所不見
視人所不窺欲得其所不得修人所不爲故善視者先
見輿薪善聽者先聞撞鐘夫有易於内者無難於外於
外無難故名不出於一家今臣之名聞於諸侯是臣違
師之教顯臣之能者也然則臣之名不以負其力者也
以能用其力者也不猶愈於負其力者乎(列子仲尼)
惠子謂莊子曰魏王貽我大瓠之種我樹之成而實五
石以盛水漿其堅不能自舉也剖之以爲瓢則瓠落無
所容非不咢然大也吾爲其無用而掊之莊子曰夫子
固拙於用大矣宋人有善爲不龜手之藥者世世以洴
澼絖爲事客聞之請買其方百金聚族而謀曰我世世
爲洴澼絖不過數金今一朝而鬻技百金請與之客得
之以說吴王越有難吴王使之將冬與越人水戰大敗
越人裂地而封之能不龜手一也或以封或不免於洴
澼絖則所用之異也今子有五石之瓠何不慮以爲大
樽而浮乎江湖而憂其瓠落無所容則夫子猶有蓬之
心也夫(莊子逍遥遊)
惠子謂莊子曰子言無用莊子曰知無用而始可與言
用矣夫地非不廣且大也人之所用容足耳然則厠足
而墊之致黃泉人尚有用乎惠子曰無用莊子曰然則
無用之爲用也亦明矣(莊子外物)
推而後行曳而後往若飄風之還若羽之旋若磨石之
隧(莊子天下)
一尺之棰日取其半萬世不竭(莊子天下)
熊之摶擊必先伏而後動故分威法伏熊(鬼谷子本經隂符註)
未見形圓以道之既形方以事之(鬼谷子反應)
人莫不貴其所有而賤其所短然而皆溺其所貴而極
其所賤所貴者有形所賤者無朕也故虎豹之強來射
猨犺之捷來措人能貴其所賤賤其所貴可與言至論
矣(淮南子詮言訓)
王良善御伯樂知馬周旋步驟行中規矩(焦氏易林遯之豫)
初一赤卉方銳利進以退測曰赤卉方銳退以動也(太玄)
(經第三耎)
天下事有不可知猶結有不可解也兒說善解結結無
有不可解結有不可解兒說不能解也非兒說不能解
也結有不可解及其解之用不能也聖人知事事無不
可知事有不可知聖人不能知非聖人不能知事有不
可知及其知之用不知也(王充論衡實知篇)
抱薪赴火燥者先燃平地注水濕者先濡此類相應也
智者不用其所短而用愚人之所長也不用其所拙而
用愚人之所巧也(意林鬼谷子)
善論者不恥謝善戰者不羞走(藝文類聚治政部論政表)
雖畜銳以將取必居謙以自牧譬猛獸之將擊亦俛耳
而固伏(藝文類聚巧藝部圍棋)
乘船曲折不失其瀆是善乘舟者(太平御覧舟部叙舟中)
善吏如良鷹下韝即中(太平御覧職官部功曹參軍)
裴氏新書曰虎豹無事行步者若將不勝其軀鷹在衆
鳥之間若睡寐然故積怒而後全剛生焉(埤雅品物門鷹)
禽經曰鷺啄則絲偃鷹捕則角弭蔵殺機也(埤雅品物門鷺)
病有在毫毛腠理者有在皮膚者有在肌肉者有在脉
者有在筋者有在骨者有在髄者是故刺毫毛腠理無
傷皮皮傷則内動肺肺動則秋病温瘧泝泝然寒慄刺
皮無傷肉肉傷則内動脾脾動則七十二日四季之月
病腹脹煩不嗜食刺肉無傷脉脉傷則内動心心動則
夏病心痛刺脉無傷筋筋傷則内動肝肝動則春病熱
而筋弛刺筋無傷骨骨傷則内動腎腎動則冬病脹腰
痛刺骨無傷髄髄傷則銷鑠胻酸體解㑊然不去矣(黃帝)
(素問内經刺要論)
徐而疾則實者徐出鍼而疾按之疾而徐則虚者疾出
鍼而徐按之(黃帝素問内經鍼解論)
五藏者故得六府與爲表裏經絡支節各生虚實其病
所居随而調之病在脉調之血病在血調之絡病在氣
調之衛病在肉調之分肉病在筋調之筋病在骨調之
骨(黃帝素問内經調經論)
病在上者下取之病在下者高取之病在頭者取之足
病在足者取之膕病生於頭者頭重生於手者臂重生
於足者足重治病者先刺其病所從生者也(黃帝素問靈樞經終)
(始)
病之始起也可刺而已其盛可待衰而已故因其輕而
揚之因其重而減之因其衰而彰之形不足者温之以
氣精不足者補之以味其高者因而越之其下者引而
竭之中滿者瀉之於内其有邪者漬形以爲汗其在皮
者汗而發之其慓悍者按而收之其實者散而瀉之(黃帝)
(素問内經隂陽應象大論)
岐伯曰清者其氣滑濁者其氣濇此氣之常也故刺隂
者深而留之刺陽者淺而疾之清濁相干者以數調之
也(黃帝素問靈樞經隂陽清濁)
譬如水火知用之者可以養生不能用之者立可死矣
(養性延命錄御女損益篇)
譬如明智人善能用於火成熟種種味不爲火所燒(大寳)
(積經卷二十二)
譬如有人手執金刀若不善解執持自當損害(蘇婆呼童子經)
(卷下)
猶人求火以槁木爲母以燥鑚鑚彼人如是爲得火不
答曰得也所以者何彼以燥鑚鑚於槁木是故必得(中阿)
(含經卷二十)
譬朽木之爲舟乃濟度之津要何虚費之有哉(弘明集釋駮論)
夫刃之有利砥礪之功故能水截蛟螭陸斷兕虎若窮
利盡用必摧其鋒鍔化成鈍刃(弘明集九)
譬如藥師或以良藥或以毒藥治人病也佛亦如是以
煩惱如佛以愛度難陀以瞋恚化惡龍比也(羅什譯維摩詰經菩)
(薩行品)
喻林卷三十三
