喻林卷百十三明徐元太撰
性理門(四)
守要
戸之開闔必由於樞情之通塞必在於感(後漢書廉范傳論註)
凡在天非日不明居地以斗而辨(宋書歷志下)
萬物有所生而獨知守其根百事有所出而獨知守其
門(淮南子原道訓)
今夫調絃者叩宫宫應彈角角動此同聲相和者也夫
有改調一絃其於五音無所比鼔之而二十五絃皆應
此未始異於聲而音之君已形也(淮南子覽冥訓)
猶本與末也從本引之千枝萬葉莫不隨也(淮南子精神訓)
慎子曰匠人知為門能以門所以不知門也故必杜然
後能門(淮南子道應訓)
風自動而依之德自立而秉之斯易持易行之道也(郭子)
(註莊天運)
示應於近遠有可察託驗於顯微或可包是以寸管下
傃天地不能以氣欺尺表逆立日月不能以形逃(文選陸士)
(衡演連珠)
通於變者用約而利博明其要者器淺而應玄是以天
地之賾該於六位萬殊之曲窮於五絃(文選陸機演連珠)
尺表能審璣衡之度寸管能測往復之氣(世說新語言語)
終年為車無一人之輪則不可馳(意林子思子)
玉律追天故躔次之期不變緹室候景則發歛之氣罔
踰(藝文類聚内典部寺碑)
此是世寶未足為上於諸寶中法寶為上此是世光未
足為上於諸光中智光為上此是世明未足為上於諸
明中心明為上(五燈會元西天祖師二十七祖)
夫約方者猶約囊也囊滿而弗約則輪泄方成弗約則
神與弗俱(黃帝素問靈樞經禁服)
家者知人之本根也身者知天之淵泉也(道德經指歸卷八)
去家出戶不見天下去身窺牖不知天道其出愈遠其
知益少周流四海其迷益甚(道德經指歸卷八)
苟解提綱而振領自然掘土而得金(玉皇本行集經)
萬象森羅不離兩儀之育百法紛凑無越三教之境(華陽)
(陶隠居集)
譬如有人塊擲師子師子逐人而塊自息(波羅蜜多經卷五百六十)
(九)
譬如桴筏以繩貫穿連綴竹木不令分散於河流中遊
行自在(大方廣佛華嚴經卷三十六)
如人護身先護命根(大方廣佛華嚴經卷七十八)
譬如有人調和藥汁必當先取好清淨水(大方廣佛華嚴經卷七十)
(八)
如機關木人若無有楔身即離散不能運動(大方廣佛華嚴經卷)
(七十八)
菩提心者如白㲲線從本已來性清淨故菩提心者如
快利犁能治一切衆生田故菩提心者猶如快箭能破
一切諸苦的故菩提心者猶如利矛能穿一切煩惱甲
故菩提心者猶如堅甲能護一切如理心故菩提心者
猶如利刀能斬一切煩惱首故菩提心者猶如利劒能
斷一切憍慢鎧故菩提心者如勇將幢能伏一切諸魔
軍故菩提心者猶如利鋸能截一切無明樹故(大方廣佛華嚴)
(經卷七十八)
菩提心者如鍊金藥能治一切煩惱垢故菩提心者猶
如好蜜圓滿一切功德味故菩提心者猶如正道令諸
菩薩入智城故菩提心者猶如好器能持一切白净法
故(大方廣佛華嚴經卷七十八)
譬如人病喉咽痛舉一身皆為痛(佛遺日摩尼寶經推六)
云何貍心謂順修徐進法云何狗心謂得少分以為喜
足云何鼠心謂思惟斷諸繋縛(大毘盧遮那成佛神變加持經詩一)
云何師子心謂修行一切無怯弱法云何鵂鶹心謂常
暗夜思念云何烏心謂一切處驚怖思念(大毘盧遮那成佛神變加)
(持經詩一)
如膏車轄令不敗傷有所至到(大毘盧遮那成佛神變加持經詩七)
譬如工巧匠善守於機發亦如海船師執柁而搖動(大乘)
(密嚴經卷上)
以不放逸行為種子故而成善法果以尸波羅蜜行為
足故而能善去以菩提心為命根故而不死滅以舍摩
他毘婆舍那為手故而能善巧作業以信業果報為眼
故而現見智慧修空慧為首故而無所分别(法集經欲一)
如膏車省牛氣力車即易牽(蘇婆呼童子經卷中)
猶如列陣共鬭戰時唯要誓為第一猶樓觀椽彼一切
皆依承椽梁立承椽梁承椽梁皆攝持之承椽梁者為
最第一(中阿含經卷三十四)
譬如國王有邊境城四周堅固巷陌平正唯有一門立
守門者聰明黠慧善能籌量外有人來應入者聽入不
應入者不聽周市繞城求第二門都不可得都無猫貍
出入之處况第二門彼守門者都不覺悟入者出者然
彼士夫知一切人唯從此門若出若入更無餘處(雜阿含經)
(卷三十四)
譬如防水善治堤塘勿漏而已(中本起經比丘品)
佛以忍為鎧精進為鋼鉀持戒為大馬禪定為良弓智
慧為好箭外破魔王軍内滅煩惱賊(大智度論卷二)
忍為堅鉀胄慧為利刀仗(天清問經當三)
信能度淵攝為船師精進除苦慧到彼岸(法句經篤信品)
如逸象無鉤終不順調道(三昧法門經卷上)
大慈悲為軸智慧為兩輪精進為快馬戒定以為銜忍
辱心為鎧總持為轡勒(大智度論卷四)
譬如人射先得平地地平然後心安心安然後挽滿挽
滿然後䧟深戒為平地定意為弓挽滿為精進箭為智
慧賊是無明(大智度論卷十四)
如人上屋非梯不昇不得戒梯禪亦不立(大智度論卷十四)
譬如國王有一大臣自覆藏罪人所不知王言取無脂
肥羊來汝若不得者當與汝罪大臣有智繋一大羊以
草榖好養日三以狼而畏怖之羊雖得養肥而無脂牽
羊與王王遣人殺之肥而無脂王問云何得爾荅以上
事菩薩亦如是見無常苦空狼令諸結使脂消諸功德
肉肥(大智度論卷十五)
是覺觀能生三昧亦能壞三昧譬如風能生雨亦能壞
雨(大智度論卷二十一)
譬如農夫遇好良田而無種子雖欲加功無以肆力(大智)
(度論卷三十)
實智慧者則是度老病死海堅牢船也亦是無明黑暗
大明燈也一切病者之良藥也伐煩惱樹之利斧也(遺教)
(經論離十二)
或復方之日月譬若寶珠義等塗香事同惜水越渡大
海號曰牢船生長善芽又稱平地(法苑珠林卷八十二)
若菩薩欲得淨土當淨其心隨其心淨則佛土淨(維摩詰所)
(說經佛國品)
寶積當知直心是菩薩淨土深心是菩薩淨土大乘心
是菩薩淨土布施是菩薩淨土持戒是菩薩淨土忍辱
是菩薩淨土精進是菩薩淨土禪定是菩薩淨土智慧
是菩薩淨土四無量心是菩薩淨土四攝法是菩薩淨
土方便是菩薩淨土三十七品是菩薩淨土廻向心是
菩薩淨土說除八難是菩薩淨土自守戒行不譏彼闕
是菩薩淨土十善是菩薩淨土(維摩詰所說經佛國品)
障蔽風雨莫過於舍滅除衆想莫妙於空亦能絶諸問
難降伏魔怨猶密宇深重寇患自消(羅什譯維摩詰經佛道品)
三乘法以三十四心成道大乘中唯以一念則豁然大
悟具一切智也(羅什譯維摩詰經菩薩品)
夫欲響順必和其聲欲影端必正其形此報應之定數
也(僧肇註維摩詰經佛國品)
至人
夫古之至人藏器於靈褞袍不能令暖軒冕不能令榮
動如川之流静如川之渟(晉書董京傳)
舜者處民之中則自齊乎士處君子之中則齊乎君子
上與聖人則固聖人之林也(晏子春秋外篇)
善行無轍跡善言無瑕讁善計不用籌策善閉無關鍵
而不可開善結無繩約而不可解(老子巧用)
大丈夫恬然無思淡然無慮以天為盖以地為車以四
時為馬以陰陽為御行乎無路遊乎無怠出乎無門以
天為盖則無所不覆也以地為車則無所不載也四時
為馬則無所不使也陰陽御之則無所不備也是故疾
而不搖遠而不勞(文子道原)
其動若水其静若鑑其應若響芒乎若亡寂乎(闕)(關尹)
(子三極)
入水不溺入火不熱斫撻無傷痛指擿無痟癢乘空如
履實寢虚若處牀雲霧不硋其視雷霆不亂其聽美惡
不滑其心山谷不躓其步神行而已(列子黃帝)
絶跡易無行地難(莊子人間世)
予方將與造物者為人厭則又乘夫莽眇之鳥以出六
極之外而遊無何有之鄉以處壙埌之野(莊子應帝王)
孔子見老𥅆歸三日不談弟子問曰夫子見老𥅆亦將
何規哉孔子曰吾乃今於是乎見龍龍合而成體散而
成章乘乎雲氣而養乎陰陽予口張而不能嗋予又何
規老𣆀哉子貢曰然則人固有尸居而龍見雷聲而淵
默發動如天地者乎(莊子天運)
至人神矣大澤焚而不能熱河漢沍而不能寒疾雷破
山風振海而不能驚若然者乘雲氣騎日月而遊乎四
海之外死生無變於已而况利害之端乎(莊子齊物論)
夫水之於汋也無為而才自然矣至人之於德也不修
而物不能離焉若天之自高地之自厚日月之自明夫
何修焉(莊子田子方)
在已無居形物自著其動若水其静若鏡其應若響(莊子)
(天下)
内視若盲反聽若聾莫知所長(河上公註老子顯德)
猶如嬰兒之未言雞子之未分明珠在蚌中美玉處石
間内雖昭昭外如愚頑(河上公註老子體道)
泰古二皇得道之柄立於中央神與化游以撫四方是
故能天運地滯輪轉而無廢水流而不止(淮南子原道訓上)
昔者馮夷大丙之御也乘雲車入雲蜺游微霧騖恍忽
歷遠彌高以極往經霜雪而無迹照日光而無景扶搖
抮抱羊角而上經紀山川蹈騰崑崙排閶闔淪天門末
世之御雖有輕車良馬勁策利錣不能與之争先(淮南子原)
(道訓)
唯體道能不敗湍瀨旋淵呂梁之深不能留也太行石
澗飛狐旬望之險不能難也(淮南子俶真訓)
夫鉗且大丙不施轡銜而以善御聞於天下伏羲女媧
不設法度而以至德遺於後世何則至虚無純一而不
&KR2933;喋苛事也(淮南子覽冥訓)
昔者王良造父之御也上車攝轡馬為整齊而歛諧投
足調均勞逸若一心怡氣和體便輕畢安勞樂進馳騖
若滅左右若鞭周旋若環世皆以為巧然未見其貴者
也若夫鉗且大丙之御除轡銜去鞭棄策車莫動而自
舉馬莫使而自走也日行月動星輝而玄運電奔而鬼
騰進退屈伸不見朕垠故不招指不咄叱過歸鴈於碣
石軼鶤雞於姑餘騁若飛騖若絶縱矢躡風追猋歸忽
朝發槫桑日入落棠此假弗用而能以成其用者也非
慮思之察手爪之巧也嗜欲形於胷中而精神踰於六
馬此以弗御御之者也(淮南子覽冥訓)
召遠者使無為焉親近者使無事焉惟夜行者為能有
之故却走馬以糞而車軌不按於遠方之外是謂坐馳
陸沈晝冥宵明以冬鑠膠以夏造冰(淮南子覽冥訓)
覩堯之道乃知天下之輕也觀禹之志乃知天下之細
也原壺子之論乃知死生之齊也見子求之行乃知變
化之同也夫至人倚不拔之柱行不關之塗禀不竭之
府學不死之師無往而不遂無至而不通生不足以挂
心死不足以幽神屈伸俯仰抱命而婉轉禍福利害千
變萬紾孰足以患心若此人者抱素守精蟬蜕蛇解游
於太清輕舉獨往忽然入冥鳳凰不能與之儷而况斥
鷃乎(淮南子精神訓)
甘暝太宵之宅而覺視于昭昭之宇休息于無委曲之
隅而游敖于無形埓之野(淮南子精神訓)
通體于天地同精于陰陽一和于四時明照于日月與
造化者相雌雄(淮南子本經訓)
蠢乎若新生之犢而無求其故(淮南子道應訓)
剛柔炎涼各有攸宜安於一域則困於餘方至於聖人
心與元氣玄合體與陰陽冥諧方圓不當於一象温涼
不值於一器(張湛註列黃帝)
萌然不動亦不自止與枯木同其不華死灰均其寂魄
此至人無感之時也夫至人其動也天其静也地其行
也水流其湛也淵嘿淵嘿之與水流天行之與地止其
於不為而自然一也(張湛註列黃帝)
高巢不探深淵不漉鳳鸞栖息於庭宇龍鱗羣遊於園
池饑虎可履虺蛇可執涉澤而鷗鳥不飛入林而狐兔
不驚(抱朴子外篇詰鮑)
知死生者命之極非妄然也若夜旦耳奚其係哉真人
在晝得晝在夜得夜以死生為晝夜豈有所不得乎(郭子)
(註莊大宗師)
止若立枯木動若運槁枝坐若死灰行若游塵(郭子註莊齊物)
(論)
不滿不竭者至人之心若鏡應而不藏故曠然無盈虚
之變也(郭子註莊齊物論)
至人之道也如鏡有明有照有引有致(初學記器用部鏡註)
道德為父神明為母清淨為師太和為友(道德經指歸卷八)
晝見星於天夜見魚於淵耳比八風之調目領羣獸之
毛此思慮之極也(道德經指歸卷九)
夫月現于空凡有水處影無不沈也雷震于天凡可聞
處聲無不徹也玉帝妙道真身譬之虚空無所不在豈
雷與月之可比哉(玉皇本行集經)
法輪常自轉希音不可聽(玉清經中元品)
見有劫火徧燒三千大千世界天地洞然欲以一氣吹
令頓滅(波羅蜜多經卷三)
見有三千大千世界所依風輪飄擊上涌將吹三千大
千世界蘇迷盧山大蘇迷盧山輪圍山大輪圍山及餘
小山大地等物碎如糠糩欲以一指障彼風力令息不
起(波羅蜜多經卷三)
欲析一毛以為百分取一分毛盡舉三千大千世界大
海江河池沼澗谷陂湖中水棄置他方無邊世界而不
惱觸水族生類(波羅蜜多經卷三)
地中出没如出没水水上經行如經行地身出煙熖如
燎高原體注衆流如消雪嶺(波羅蜜多經卷九)
一切諸海水可知其滴數無有能數知釋迦之夀量析
諸妙高山如芥可知數無有能數知釋迦之夀量一四
大地土可知其塵數無有能算知釋迦之夀量(金光明最勝王)
(經卷一)
火中生蓮華是可謂希有在欲而行禪希有亦如是(維摩)
(詰所說經佛道品)
道之極者稱曰菩提菩提者蓋是正覺無相之真智乎
(僧肇註維摩詰經菩薩品)
去情
夢中鑑中水中皆有天地存焉欲去夢天地者寢不寐
欲去鑑天地者形不照欲去水天地者盎不汲彼之有
無在此不在彼是以聖人不去天地去識(關尹子二柱篇)
曰想如思鬼心慄思盜心怖曰識如認黍為稷認玉為
石者浮游罔象無所底止譬覩竒物生竒物想生竒物
識此想此識根不在我譬如今日今日而已至於來日想
識殊未可卜及至來日紛紛想識皆緣有生曰想曰識
譬如犀牛望月月形入角特因識生始有月形而彼真
月初不在角胷中之天地萬物亦然(關尹子五鑑)
昔遊再到記憶宛然此不可忘不可遣(關尹子五鑑)
衆罔兩問於景(影)曰若向也俯而今也仰向也括而今
也被髮向也坐而今也起向也行而今也止何也景曰
搜搜(蕭一作叟)也奚稍問也予有而不知其所以予蜩(條)甲
也蛇蛻(退)也似之而非也火與日吾屯(豚)也陰與夜吾
代也彼吾所以有待耶而况乎以有待者乎(莊子寓言)
人大怒破陰大喜墜陽薄氣發瘖驚怖為狂憂悲多恚
病乃成積好憎繁多禍乃相隨故心不憂樂德之至也
(淮南子原道訓)
夫函牛之鼎沸而蠅蚋弗敢入崑山之玉瑱而塵垢弗
能汚也聖人無去之心而心無醜無取之美而美不失
故祭祀思親不求福饗賓修敬不思德唯弗求者能有
之(淮南子詮言訓)
念慮者不得卧止念慮則有為其所止矣兩者俱亡則
至德純矣(淮南子說山訓)
遺腹子不思其父無貌於心也不夢見像無形於目也
(淮南子說林訓)
意所偏感則隨念想而轉易及其甚者則白黑等色方
圓共形豈外物之變故語有之曰萬事紛錯皆從意生
(張湛註列說符)
今日適越昔何由至未成乎心是非何由生(郭子註莊齊物論)
環中空者也今以是非為環而得其中空則無是無非
故能應乎是非(郭子註莊齊物論)
取其棄人間之好若草木之無心故為鳥獸所不畏(郭子)
(註莊山木)
喜懼戰於胷中固已結冰炭於五藏矣(郭子註莊人間世)
有情於為離曠而弗能也然離曠以無情而聰明矣有
情於為賢聖而弗能也然賢聖以無情而賢聖矣(郭子註莊)
(德充符)
體天地冥變化者雖手足五藏未嘗相與而百節同和
相與於無相與也未嘗相為而表裏俱濟相為於無相
為也若乃役心志以恤手足運股肱以營五藏則相為
愈篤而内外愈困矣(郭子註莊大宗師)
夫體道合變者與寒暑同其溫嚴而未嘗有心也(郭子註莊)
(大宗師)
人皆知金之有係為不祥故明已之無異於金則所係
之情可解(郭子註莊大宗師)
志之所攖焦火凝冰故其為兵甚於劒戟(郭子註莊庚桑楚)
鑑之可喜由於無情不問知與不知聞與不聞來即鑑
之故終無已若鑑由聞知則有時而廢也性所不好豈
獨久照聖人無愛若鏡耳(郭子註莊則陽)
若鏡者鑒物而無情也不將不迎不藏來即應去即止
也物來即鑒鑒不以心故雖天下之廣而無勞神之累
也(郭子註莊應帝王)
干將鏌鎁與讎為用然報讎者不事折之以其無心飄
落之瓦雖復中人人莫之怨者由其無情是以天下平
均凡不平者由有情也無情之道大矣(郭子註莊逹生)
賊莫大乎德有心而心有睫及其有睫也而内視内視
而敗矣(莊子列御寇)
三人居室二人交争必取信於不争者以辯彼此之得
失夫不争者未必平而交争者未必偏而信於不争者
何也以争者之心竝挾勝情故也(劉子去情)
今人目若驪珠心如權衡評人好醜雖言得其實彼必
嫌怨及其自照明鏡摹倒其容醜状既露則内慙而不
怨向之評者與鏡無殊然而向怨今之慙者以鏡無情
而人有心也(劉子去情)
使信士分財不如投策探鈎使廉士守藏不如閉局全
封何者有心之於平不若無心之不平也有慾之於廉
不若無慾之不廉也(劉子去情)
無情以接物在遇而恒通有情以接人觸應而成礙由
此觀之則情之所處物之所疑也是以媒揚譽人而受
譽者不以為德身膚強飯而蒙飽者不以為惠嬰兒傷
人而被傷者不以為怨侏儒嘲人而獲嘲者不以為辱
何者挾利以為已有情於譽飽雖蒙惠而非德無情於
傷辱也雖獲毁而無憾(劉子去情)
魚不畏網而畏鵜復讎者不怨鏌鎁而怨其人網無心
而鳥有情劒無情而人有心也(劉子去情)
飄瓦擊人虚舟觸已雖有忮心而不怒者以彼無情於
擊觸也(劉子去情)
不知冒陰之可以無景而患景之不匿不知無惜之可
以無患而恨惜之不巧豈不哀哉(藝文類聚人部公平論)
國去其姦則邦寧人去其情即身安(陰符經註)
橐籥之器在其用者虚實有無方圓大小長短廣狹聽
人所為不與人争善人在於天下譬如橐籥乎非與萬
物之交争其德常歸焉以其虚空無欲故也(西昇經)
用心思公不若無心之大同也有欲禁過不若無求之
得忠也(道德經指歸卷十)
一如麋鹿一如鴻鴈不在憂喜亦不雜亂(道德經指歸卷十二)
除苦惱根斷親愛緣冥冥濁海自得淨界(虚皇四十九章)
譬如耕田秋耕為上如諸迹中鳥迹為勝於諸想中
元常為最(元陽妙經卷十)
是身如城血肉筋骨皮裹其上手足以為却敵樓櫓目
為察孔頭為殿堂心王處中如是身城諸善真仙之所
棄捨凡夫愚人常所味著貪婬瞋恚愚癡羅刹止住其
中是不堅固猶如蘆葦伊蘭水沫芭蕉之樹(元陽妙經卷十)
譬如智人見熱時炎如大幻師見所幻事知非真故心
無所望(大乘妙林經)
邪見生煩惱蒺䔧荆棘叢(大乘妙林經偈)
不著眼界不著耳鼻舌目意界不著色界不著聲香味
觸法界(波羅蜜多經卷八)
譬如天地增之不喜減之不憂(波羅蜜多經卷五百六十七)
譬如火大雖燒一切樹木藥草而不念言我能燒物(波羅)
(蜜多經卷五百六十七)
譬夫大浸稽空而空無溺懼積洿歸澤而澤無垢忿况
已謝之聲毁譽一貫既遷之色損益同科(波羅蜜多經五百八十九)
(卷序)
比慙愧而為衣則龍衮不侔其麗禦煩惱而成鎧則犀
渠有謝其堅(波羅蜜多經五百八十九卷序)
譬如大地雖以可愛色香味觸擲置其中而都不生高
欣喜愛雖以非愛色香味觸擲置其中而都不生下慼
憂恚(波羅蜜多經卷五百八十九)
譬如造作海中大船所以者何作欲度賈客船亦不作
是念言我當度人何以故船本無念故(道行波羅蜜經卷八)
我觀世間一切衆生常為十種大毒箭所中何謂為十
一者愛毒箭二者無明毒箭三者欲毒箭四者貪毒箭
五者過失毒箭六者愚癡毒箭七者慢毒箭八者見毒
箭九者有毒箭十者無有毒箭(大寶積經卷三十五)
如是彼人擊鼓已其鼓不生憎愛心(大寶積經卷六十七)
譬如四面鏡輪清徹明淨無諸垢翳懸於四衢所對色
像皆於中現無有增減而此明鏡亦不念言我能現此
種種色像(大寶積經卷八十三)
心如怨家能與一切諸苦惱故心如狂象蹈諸土舍能
壞一切諸善根故心如吞鈎苦中生樂想故(大寶積經卷一百一)
(十二)
譬如有人求娑羅枝為娑羅枝故齎持利斧入娑羅林
中至一大樹下斫其一枝餘枝不作是念彼已被斫不
斫我等其被斫者亦不作是念我已被斫餘者不斫(大方)
(等大乘經卷十一)
譬如燈炷之明不自念言我當逐冥去冥也然燈炷照
不知冥所去處(佛遺日摩尼寶經推六)
其心如地水火風亦無所愛亦無所憎(如來三昧經卷上)
譬如有人見牛鹿山羊有角之獸即於彪兔生無角解
若使不見牛等有角於彪兔等决定不生無角之見(大乘)
(密嚴經卷中)
當以智慧利斧破汝根本六情枝葉自然墮落(無明羅刹經)
當以念慧水洗除煩惱垢(阿育王經偈卷八)
種燋不復生意盡如火滅(法句經泥洹品)
一切意流衍愛結如葛藤唯慧分别見能斷意根源(法句)
(經愛欲品)
如無求士遇入一林雖見娑羅樹或多羅樹或夜鬘樹
或馬相樹或鄔曇跋羅樹或諾瞿陀樹等而不起分别
此是娑羅樹此是多羅樹乃至此是諾瞿陀樹等唯起
平等樹林勝解(逹磨法藴足論無量品七)
往昔有一聚落其中人民不識螺相亦復未曾聞其螺
聲忽有一人從外而來到彼聚落而便止住是人常持
一螺以為功業每日執螺詣於聖像鳴螺供養一切人
民忽聞螺聲咸悉驚怪共往螺處問彼螺言爾從何來
可依實荅若不言實我當破汝螺既無情豈能言荅(大正)
(句王經上)
昔有一人行來渴乏見木桶中有清淨流水就而飲之
飲水已足即便舉手語木桶言我已飲竟水莫復來雖
作是語水流如故便瞋恚言我已飲竟語汝莫來何以
故來有人見之言汝大愚癡無有智慧汝何以不去語
言莫來即為挽却牽餘處去世間之人亦復如是為生
死渴愛飲五欲鹹水既為五欲之所疲厭如彼飲足便
作是言汝色聲香味莫復更來使我見也然此五欲相
續不斷既見之已便復瞋恚語汝速滅莫復更生何以
故來使我見之時有智人而與之言汝欲得離者當攝
汝六情閉其心意妄想不生人得解脫何必不見欲使
不生(百喻經卷上)
譬如人遭風雨寒熱亦無所瞋(大智度論卷三十三)
譬如除厠作舍今雖無厠猶有不淨想若能知厠本無
幻化所作則無厠想(大智度論卷五十三)
譬如草木無有瞋心(大智度論卷八十八)
又如火燒物不擇好惡薪(大莊嚴經論卷八)
瞋是失諸善法之根本墮諸惡道之因緣法樂之怨家
善心之大賊惡口之府藏福惠之刀斧(法苑珠林卷七十一)
喻林卷一百十三
