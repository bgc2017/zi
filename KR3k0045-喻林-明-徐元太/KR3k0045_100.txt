喻林卷一百明徐元太撰
政治門(五)
操約
度日出日入以知東西南視定北凖極以正南北(毛詩定之)
(方註)
楨幹者皆以築牆為喻幹是牆之主善政亦民之主也
(毛詩正義桑扈)
室中度以几堂上度以筵宫中度以尋野度以步涂度
以軌(周禮考工記)
夫解雜亂紛糾者不控捲救鬭者不摶撠批亢擣虛形
格勢禁則自為解耳(史記孫吳傳)
銖銖而稱之至石必差寸寸而度之至丈必過石稱丈
量徑而寡失(前漢書枚乘傳)
射人將發矢必先於此儀之發則中於彼矣君將出政
亦先於朝廷度之出則應於民心(後漢書志五行五註)
萬目不張舉其綱衆毛不整振其領(魏志崔林傳)
治國之體其猶治家主田野者皆宜良信又宜得一人
總其條目作為維綱衆事乃理(吳志樓玄傳)
舉網提綱振裘持領綱領既理毛目自張然則道德綱
也物勢目也上理其綱則萬機時序下張其目則庶官
不曠(南齊書顧歡傳)
軌守其數准平其流動於未形而守事已成(管子山權數)
儀者萬物之程式也法度者萬民之儀表也禮義者尊
卑之儀表也(管子形勢解)
取人以已成事以筫(音質竹器所以量物)成事以筫者用稱量也
取人以己者度恕而行也(管子版法觧)
尺寸尋丈者所以得短長之情也故以尺寸量長短則
萬舉而萬不失矣是故尺寸之度雖富貴衆強不為益
長雖貧賤卑辱不為損短公平而無所偏故姦詐之人
不能誤也(管子明法解)
不出戶知天下不窺牖見天道其出彌遠其知彌少是
以聖人不行而知(老子鑒遠)
夫債少易償也職寡易守也任輕易勸也上操約少之
分下效易為之功是以君臣久而不相厭也(文子下德)
為而無害成而不敗一人唱而萬人和如體之從心此
政之期也蓋母錦杠悉動者其要在一也(鶡冠子天則)
黃帝將見大隗乎具茨之山方明為御昌㝢驂乘張若
謵朋前馬昆閽滑稽後車至於襄城之野七聖皆迷無
所問塗適遇牧馬童子問塗焉曰若知具茨之山乎曰
然若知大隗之所存乎曰然黃帝曰異哉小童非徒知
具茨之山又知大隗之所存請問為天下小童辭黃帝
又問小童曰夫為天下者亦奚以異乎牧馬者哉亦去
其害焉者而已矣(莊子徐無鬼)
上之所以使下者一物也下之所以事上者一術也辟
之異者有高墻深宫墻立既謹上為鑿一門有盜人入
闔其自入而求之盜其無自出是其故何也則上得要
也(墨子尚賢上)
今夫飛蓬遇飄而行千里乘風之勢也深淵者知千仞
之深繩之數也故託其勢者雖遠必至守其數者雖深
必得(商子禁使)
主道治近不治遠治明不治幽治一不治二主能治近
則遠者理主能治明則幽者化主能當一則百事正夫
兼聽天下日有餘而治不足者如此也是治之極也既
能治近又務治遠既能治明又務見幽既能當一又務
正百是過者也猶不及也辟之是猶立直木而求其影
之枉也不能治近又務治遠不能察明又務見幽不能
當一又務正百是悖者也辟之是猶立柱木而求其影
之直也故明主好要而闇主好詳(荀子王霸)
君子審後王之道而論於百王之前若端拜而議推禮
義之綂分是非之分總天下之要治海内之衆若使一
人故操彌約而事彌大五寸之矩盡天下之方也故君
子不下室堂而海内之情舉積此者則操術然也(荀子不苟)
將原先王本仁義則禮正其經緯蹊徑也若絜裘領詘
五指而頓之順者不可勝數也不道禮憲以詩書為之
譬之猶以指測河也以戈舂黍也以錐飡壺也不可以
得之矣(荀子勸學)
有夫分義則容天下而治無分義則一妻一妾而亂(荀子)
(大略篇)
書約而弟子辯法省而民訟簡是以聖人之書必著論
明主之法必詳事盡思慮揣得失智者之所難也無思
無慮絜前言而責後功愚者之所易也明主操愚者之
所易以責智者之所難故智慮力勞不用而國治也(韓非)
(子八說)
事在四方要在中央聖人執要四方來效(韓非子楊權)
救火者令吏挈壺甕而走火則一人之用也操鞭箠指
麾而趣使人則制萬夫是以聖人不親細民明主不躳
小事(韓非子外儲說右)
兹鄭子引輦上高梁而不能支兹鄭踞轅而歌前者止
後者趨輦乃上使兹鄭無術以致人則身雖絶力至死
輦猶不上也今身不至勞苦而輦以上者有術以致人
之故也(韓非子外儲說右)
造父方耨時有子父乘車過者馬驚而不行其子下車
牽馬請造父助我推車造父因收器輟而寄載之援其
子之乘乃始檢轡持筴未之用也而馬轡鶩矣使造父
而不能御雖盡力勞身助之推車馬猶不肯行也今身
使佚且寄載有德於人者有術而御之也故國者君之
車也勢者君之馬也無術以御之身雖處勞猶不免亂
有術以御之身處佚樂之地又制帝王之功也(韓非子外儲說)
(右)
夫以身為苦而後化民者堯舜之所難也處勢而令下
者庸主之所易也將治天下釋庸主之所易道堯舜之
所難未可與為政也(韓非子難一)
譬之若御者反諸已則車輕馬利致遠復食而不倦(呂氏)
(春秋論人)
不通此者雖目數千羊之羣耳分八風之調足蹀陽阿
之舞而手會綠水之趨智終天地明照日月辯解連環
澤潤玉石猶無益於治天下也(淮南子俶眞訓)
枝不得大於幹末不得強於本則輕重大小有以相制
也若五指之屬於臂搏援攫捷莫不如志言以小屬於
大也是故得勢之利者所持甚小其存甚大所守甚約
所制甚廣是故十圍之木持千鈞之屋五寸之鍵制開
闔之門豈其材之巨小足哉所居要也(淮南子主術訓)
處静持中運於璇樞以一合萬若合符者也(淮南子主術訓)
夫寸生於&KR0008;&KR0008;生於日日生於形形生於景此度之本
也樂生於音音生於律律生於風此聲之宗也法生於
義義生於衆適衆適合於人心此治之要也故通於本
者不亂於末覩於要者不惑於詳(淮南子主術訓)
成國之道工無偽事農無遺力士無隠行官無失法譬
若設網者引其綱而萬目開矣(淮南子繆稱訓)
得道則愚者有餘失道則智者不足渡水而無游數雖
強必沈有游數雖羸必遂又况託於舟航之上乎(淮南子詮)
(言訓)
治大者道不可以小地廣者制不可以狹位高者事不
可以煩民衆者教不可以苛夫事碎難治也法煩難行
也求多難贍也寸而度之至丈必差銖而稱之至石必
過石秤丈量徑而寡失簡絲數米煩而不察故大較易
為智曲辯難為慧故功不厭約事不厭省求不厭寡功
約易成也事省易治也求寡易贍也衆易之於以任人
易矣(淮南子泰族訓)
或問大曰小問遠曰邇未達曰天下為大治之在道不
亦小乎四海為遠治之在心不亦邇乎(揚子孝至篇)
因革國家之矩范也矩范之動成敗之效也(太玄經玄瑩)
自上御下猶夫釣者焉隱於手應於鉤則可以得魚自
近御遠猶夫御馬焉和於手而調於銜則可以使馬故
至道之要不於身非道也(申鑒政體)
登樹怪其枝不能動其株如伐株萬莖枯矣(王充論衡變動篇)
夫組織之近成文於遠猶良御轡於手而調馬口以致
萬里也(吕氏春秋先已解)
射者望毫毛之近而中藝於遠也御者執轡於手調馬
口之和而致萬里(吕氏春秋本味解)
投一寸之鍼布一丸之艾於血脉之蹊篤病有瘳(王充論衡)
(順故篇)
事有緣微而成著物有治近而致遠故修步武之池而
引沈鱗於江海豐朝陽之林而延靈禽於丹穴設象於
槃盂而翠虬降於玄霄委灰於尺水而望舒變於太極
是以晉文回輪於勇蟲而壯士雲赴句踐曲躳於怒鼃
而戎卒輕死(抱朴子外篇廣譬)
舉一網衆目張弛一機萬事隳(文中子開朗)
尸子曰文軒無四寸之鍵則車不行(李善註文選枚叔七發)
夫道上環中理貴持會希發而節樂者擊一柷之功也
一契而御衆者聖人之能也(李善註文選陸士衡演連環)
人主之行異布衣布衣者飾小行競小廉以自託於鄉
黨人主唯天下安社稷固不耳(補文選賈誼請封建疏)
秉綱而目自張執本而末自從(意林物理論)
舉網以綱千目皆張振裘持領萬毛自整治大國者亦
當如此(意林新論)
三寸之篋運而天下定六寸之基正而天下治(意林申子)
聖人身猶日也夫日圜尺光盈天地聖人之身小其所
燭遠矣(太平御覽天部三上)
明君治國三寸之機運而天下定方寸之謀正而天下
治一言正而天下定一言倚而天下靡(太平御覽人事部言語)
寸管俯而陰陽效其誠尺表仰而日月與之期玄鳥懸
而八風以情應玉衡立而天地不能欺(初學記器用部漏刻註)
治藏者治其俞治府者治其合浮腫者治其經(黃帝素問内經)
(欬篇)
我身者彼身之尺寸也我家者彼家之權衡也我鄉者
彼鄉之規矩也我國者彼國之凖繩也人主者天下之
腹心也天下者人主之身形也(道德經指歸卷九)
趨舍廢置王道之形聲也吉凶存亾趨舍之影響也(道德)
(經指歸卷十二)
衆必宗寡弱以扶強故以一轂之寡總諸輻之衆(道德經註)
(疏卷一)
若使折士執而用之立石為主刻木為君亦可以享天
下(陰符經集註序諸葛亮)
責公者易雖一賢少謬執難者衆雖九舜猶亂(初學記帝王部)
(總叙帝王)
周公曰請問用矩之道商高曰平矩以正繩偃矩以望
高覆矩以測深卧矩以知遠環矩以為圓合矩以為方
(玉海天文天文書上)
防萌
初六履霜堅冰至(易坤)
六四童牛之牿元吉(易大畜)
六五豶豕之牙吉(易大畜)
緜緜不絶蔓蔓若何豪末不掇將成斧柯(汲冡周書和寤解)
木之伐也而木為斧賊難而起者自近者(汲冢周書周祝解)
如彼雨(去聲)雪先集維霰(音線詩小雅熲弁)
誰生厲階至今為梗(詩大雅桑柔)
子其懲而毖後患莫子荓(音俜)蜂自求辛螫(音釋)肇允彼桃
蟲拚(音翻)飛維鳥未堪家多難(去聲)子又集于蓼(音了詩頌小毖)
不如早為之所毋使滋蔓蔓難圖也蔓草猶不可除况
君之寵弟乎(左傳隠公元年)
若不早圖後君噬臍(左傳莊公六年)
人之有墻以蔽惡也墻之隙壞誰之咎也(左傳昭公元年)
熖熖不滅炎炎若何涓涓不壅終為江河綿綿不絶或
成網羅毫末不扎將尋斧柯(孔子家語觀周)
福生有基禍生有胎納其基絶其胎禍何自來(前漢書枚乘傳)
夫十圍之木始生如蘖足可搔而絶手可㩴而拔據其
未生先其未形也(前漢書枚乘傳)
夫壞崖破巖之水源自涓涓干雲蔽日之材起於葱青
禁微則易救末則難(後漢書丁鴻列傳)
百尋之屋突直而焚燎千里之隄蟻蛭而穿敗古人防
小以全大愼微以杜萌(晉書陳頵傳)
堅冰之遘每鍾澆水(宋書二凶元凶邵傳)
夫人主不塞隙穴而勞力於赭堊暴雨疾風必壞不去
眉睫之禍而慕賁育之死不謹蕭墻之患而固金城於
遠境不用近賢之謀而外結萬乘之交於千里飄風一
旦起則賁育不及救而外交不及至禍莫大於此(韓非子用)
(人)
賢主謹小物以論好惡巨防容蟻而漂邑殺人突洩一
燥而焚宫燒積將失一令而軍破身死主過一言而國
殘名辱為後世笑(吕氏春秋慎小)
善不可謂小而無益不善不可謂小而無傷夫牛之為
胎也細若鼷鼠紂損天下自象箸始故小惡大惡一類
也(賈子新書連語)
一家失熛百家皆燒䜛夫陰謀百姓暴骸(淮南子說林訓)
兩家鬭雞季氏金距郈公作難魯昭公出走故師之所
處生以棘楚禍生而不蚤滅若火之得燥水之得濕浸
而益大癰疽發於指其痛遍於體故蠧啄剖梁柱蟁䖟
走牛羊此之謂也(淮南子人間訓)
衣缺不補則日以甚坊漏不塞則日以滋大河之始决
於瓠子也涓涓爾及其卒汜濫為中國害菑梁楚破曹
衛城郭壞沮稸積漂流百姓木棲千里無廬(鹽鐵論申韓)
夫百尋之室焚於分寸之飆千丈之波潰於一蟻之穴
何可不深防乎何可不改張乎而秉斤兩者或舍銓衡
而任情掌柯斧者或曲繩墨於附已(抱朴子外篇百里)
水久壞河山起咫尺尋木千丈始於毫末鑽燧之火勺
水所滅鵠卵未孚指掌之所靡及其乘衝飆而燎巨野
奮六羽以凌朝霞則雖智勇不能制也故明君治難於
其易去惡於其微(抱朴子外篇用刑)
墻之崩隤必因其隟劒之毁折皆由於璺尺矧穿堤能
漂一邑寸煙泄突致灰千室怨之始也微於隟璺及其
為害大於墻劒禍之所傷甚於邑室將防其萌急於水
火(劉子愼隟)
事皆從微至著不可不慎之於初所以尋木起於牙蘖
洪波出於涓泉(李善註文選東京賦)
水所以載舟亦所以覆舟堅冰作於履霜尋木起於蘖
栽(文選東京賦)
若風將至必先搖搖雖有聖人不能為謀也(廣文選周武王戶銘)
盛不可不圖衰不可或忘隄潰蟻穴器漏箴芒(廣文選揚子雲)
(幽州收箴)
裂風雖震不斷蔓草之根朽壞誠微遂霣崇山之峭是
以一夫不懼威於赫怒千乘必致亾於巧笑(廣文選沈休文連珠)
交修
天地交而萬物通也上下交而其志同也(易泰)
乃歌曰股肱喜哉元首起哉百工熙哉乃𢋫載歌曰元
首明哉股肱良哉庶事康哉又歌曰元首叢脞哉股肱
隋哉萬物墮哉(書益稷)
若作酒醴爾惟麴蘖若作和羹爾惟鹽梅(書說命下)
王省惟歲卿士惟月師尹惟日(書洪範)
地雖柔亦有剛克能出金石天為剛德亦有柔克不干
四時臣當執剛以正君君亦當執柔以納臣(孔氏傳書洪範)
地之德沈深而柔弱矣而有剛能出金石之物也天之
德高明剛強矣而有柔能順陰陽之氣也以喻臣道雖
柔當執剛以正君君道雖剛當執柔以納臣也(尚書正義洪範)
雞鳴思賢妃也哀公荒淫怠慢故陳賢妃貞女夙夜警
戒相成之道焉(毛詩雞鳴)
君明於上若日也臣察於下若月也(毛詩東方註)
華堂堂於上喻君也葉湑然於下喻臣也明王賢臣以
德相承而治道興則讒諂遠矣(鄭氏箋詩裳裳者華)
言日以照晝月以照夜故得同曜齊明而照臨下土以
興國君視外治夫人視内政當亦同德齊意以治理國
事(毛詩正義日月)
阪上有漆木隰中有栗木各得其宜以興秦仲之朝上
有賢君下有賢臣上下各得其宜(毛詩正義車鄰)
彼堂堂然光明者華也在於上又葉湑然而茂盛兮在
於下華葉相與共成榮茂以興顯著者君也在於上美
德者臣也佐於下君臣相承共興國治(毛詩正義裳裳)
君不尸小事臣不專大名(穀梁襄公十九年)
殷王中宗非徒身自賢明亦有和羹之臣臣與其君可
否相濟如宰夫之和齊羹也(春秋正義昭公二十年)
日月代明聖人以君臣代政(三墳形墳)
昔吾先王體德聖明達於上帝譬如農夫作耦以刈殺
四方之蓬蒿以立名於荆此則大夫之力也(國語吳)
今與陛下共理天下者外則公卿尚書内則常侍黃門
譬猶一門之内一家之事安則共其福慶危則通其禍
敗(後漢書李固列傳)
夫陰陽和歲乃豐君臣同心化乃成也(後漢書第五倫傳)
朝廷之士佐主成化猶人之有股肱心膂共為一體也
(晉書庾峻傳)
臣譬列星景君配朝日暉事業並通濟功烈何巍巍(宋書)
(樂四志)
鼓鼖懷音待楊桴以振響天地涵靈資昏明以垂位是
以俊乂之臣借湯武而隆英達之君假伊周而治(南齊書劉)
(祥傳)
履端開物寔資元后代終成務諒惟宰棟(周書武帝上紀)
辟惟元首庶黎惟趾股肱惟弼上下一體各勤攸司(周書)
(蘇綽傳)
為上唯周為下唯定周則天也定則地也或天或地大
禮乃成(太公六韜大禮)
左操五音右執五味此言君臣之分也君出令佚故立
于左臣任力勞故立于右夫五音不同聲而能調此言
君之所出令無妄也而無所不順順而令行政成五味不
同物而能和此言臣之所任力無妄也而無所不得得
而力務財多(管子宙合)
寡人之有五子猶心之有四支心有四支故心得佚焉
今寡人有五子故寡人得佚焉豈不可哉晏子對曰嬰
聞之與君言異若乃心之有四支而心得佚焉可得令
四支無心十有八日不亦久乎(晏子春秋諫上)
上下之道取類股肱比之一體其來尚矣故其相成也
如陰與陽其相形也猶圓與方(鬼谷子反應註)
人主之患在莫之應故曰一手獨拍雖疾無聲人臣之
憂在不得一故曰右手畫圓左手畫方不能兩成故曰
至治之國君若桴臣若鼔技若車事若馬故人有餘力
易於應而技有餘巧易於事(韓非子功名)
凡為人臣者猶炮宰和五味而進之君君弗食孰敢強
也臣請譬之君者壤地也臣者草木也必壤地美然後
草木碩大亦君之力也臣何力之有(韓非子難二)
人之百事如耳目鼻口之不可以相借官也(荀子君道篇)
四馬不調造父不能以致遠弓矢不調羿不能以必中
君臣乖心則孫子不能以應敵(淮南子兵略訓)
君臣之禮若心之與體心不可以不堅君不可以不賢
體不可以不順臣不可以不忠心所以全者體之力也
君所以安者臣之功也(春秋繁露天地之行章)
子得罪於父可因姑姊妹謝也父乃赦之臣得罪於君
可使左右謝也君乃赦之昔者桀得罪於臣也至今未
有為謝也(韓非子外傳)
上下相虧也猶水火之相滅也(說苑君道)
乘龍上天兩蛇為輔湧躍雲中遊觀滄海(焦氏易林乾之隨)
初一日幽嬪之月冥隨之基測曰日嬪月隨臣應基也
(太玄經第二從)
次六玄黃相迎其意感感測曰玄黃相迎以類應也(太玄)
(經第四迎)
君南面向陽著其聲響臣北面向陰見其形影聲響者
教令也形影者功效也(武侯十六策君臣)
矢而自升羽之力也羽金朋合而後乃飛猶君臣同心
乃馳風化也(太玄經第二務觧)
天地相迎則風雨時調君臣相迎則政教以度(太玄經第四迎)
(解)
君匪從流臣進逆耳(文選序)
揖讓之與干戈文德之與武功莫不宗匠陶鈞而羣才
緝熙元首經略而股肱肆力(文選袁宏名臣序贊)
君為元首臣為股肱明其一體相待而成(文選王子淵四子講德論)
臣敬治其職膺金石之别響君執契居中納鏗鏘之合
韻(文選陸士衡演連珠註)
台㝛在天實承辰極股肱雖卑同體元首(藝文類聚帝王部晉元帝)
(表)
君垂冬日之温臣盡秋霜之戒(藝文類聚職官部冡宰碑)
賢愚相奉臣主以成如彼百節各役天形(藝文類聚人部隱逸上箴)
元首不可不思股肱不可不慈堯崇屢省舜盛欽謨(初學)
(記州郡部淮南道)
若無國王智臣耆舊如船無主旋洄覆没(大方廣佛華嚴經卷十二)
等則
天子諸侯下至黼黻大夫粉米兼服藻火是上得兼下
也士不得服粉米大夫不得服黼黻是下不得僭上也
(尚書正義益稷)
尊者食新農夫食陳(毛詩甫田)
國君尊嚴如南山崔崔然(毛詩南山註)
由絲以為綠則綠為末絲為本猶承嫡而使妾則妾為
卑而嫡為尊公定尊卑不可亂猶女治絲本末不可易
今公何為使妾上僭而令尊卑亂乎(毛詩正義綠衣)
以里垣之内始有樹木故以里喻親戚樹喻兄弟(毛詩正義)
(將仲子)
夫設纓以為冠不得謂冠是纓之飾結組以懸佩不可
謂佩所以飾組(毛詩正義著)
天有十日人有十等下所以事上上所以共神也(左傳昭公)
(七年)
日中當王食時當公平旦為卿雞鳴為士夜半為皂人
定為輿黃昏為隸日入為僚晡時為僕日昳為臺(喆氏解左)
(傳昭公五年)
位以王公卿為三日以中食旦為三(春秋正義昭公五年)
大市日昃而市百族為主朝市朝時而市商賈為主夕
市夕時而市販夫販婦為主(周禮地官司市)
弓長六尺有六寸謂之上制上士服之弓長六尺有三
寸謂之中制中士服之弓長六尺謂之下制下士服之
(周禮考工記)
禮天子之桷斲之礱之加密石焉諸侯之桷斲之礱之
大夫斲之士斲本(穀梁莊公二十四年)
崇山君伏山臣列山民(三墳山墳)
君象首臣象股民象體(三墳山墳)
象君日象臣月象民星(三墳山墳)
崇高其山君之象也潛伏其山臣之象也山有行列民
之象也(三墳山墳)
首綂方來君之象也臣象股肱以佐身也民為邦本如
肌體也(三墳山墳)
陛下用羣臣如積薪耳後來者居上(史記汲鄭傳)
天下之埶方倒縣凡天子者天下之首何也上也蠻夷
者天下之足何也下也今匈奴嫚娒侵掠至不敬也為
天下患至亾已也而漢歲致金絮綵繒以奉之夷狄徵
令是主上之操也天子共貢是臣下之禮也足反居上
首顧居下倒縣如此莫之能解猶為國有人乎非亶倒
縣而已又類辟且病痱夫辟者一面病痱者一方痛(前漢)
(書賈誼傳)
日者陽精守實不虧君之象也月者陰精盈毁有常臣
之表也(後漢書丁鴻傳)
若太陽下同萬物蒼生何由仰照(晉書王導傳)
帝皇正坐於紫宫輔臣列位於文昌垣屏駱驛而珠連
三台差池而鴈翔(晉書成公綏傳)
彼鄒滕雉犇而出其地猶稱公侯(晏子問上)
先王之法立天子不使諸侯疑焉立諸侯不使大夫疑
焉立適子不使庶孽疑焉疑生爭爭生亂是故諸侯失
位則天下亂大夫無等則朝廷亂妻妾不分則家室亂
適孽無别則宗族亂(呂氏春秋愼勢)
衣服疑者是謂爭先厚澤者是謂爭賞權力疑者是
謂爭彊(賈子新書服疑)
人主之尊辟無異堂陛陛九級者堂高大幾六尺矣若
堂無陛級者堂高殆不過尺矣天子如堂羣臣如陛衆
庶如地此其辟也故陛九級上廉遠地則堂高陛無級
廉近地則堂卑高者難攀卑者易陵理勢然也(賈子新書階級)
所謂臣主者非有相臨之具尊卑之經也持面形而膚
之耳(賈子等齊)
此之不行沭瀆無界(賈子等齊)
水廣者魚大父尊者子貴傳曰河海潤千里盛德及四
海况之妻子乎故夫貴於朝妻貴於室富曰苟美古之
道也孟子曰王子與人同而如彼者居使然也居編戸
之列而望卿相之子孫是以跛夫之欲及樓季也無錢
而欲千金之寳不亦虛望哉(鹽鐵論刺權)
冠雖敗宜加之首履雖全宜踐之足(太玄經第四禮解)
王者賜先親近後䟱遠何法法天雨高者先得之也(白虎)
(通五行)
天子佩白玉諸侯佩山玄玉大夫佩水蒼玉士佩端珉
石佩即象其事若農夫佩其耒耜工匠佩其斧斤婦人
佩其鍼鏤(白虎通衣裳)
假令厮養暴登卿尹則監門之類蔑而遺之(嵇中散集答難養生)
(論)
趙簡子謂左右曰車席泰美夫冠雖惡必戴之履雖善
必履之今車如此其大美也吾將何以履之(藝文類聚服飾部薦)
(蓆)
孔子侍坐於魯哀公設桃具黍哀公曰請用仲尼先飯
黍而後噉桃左右皆掩口失笑公曰黍者非飯之也以
雪桃也仲尼對曰丘知之矣夫黍者五穀之長也祭先
王以為上盛果有六而桃為下祭先王不得入於廟丘
聞之也君子以賤雪貴不聞以貴雪賤今以五穀之長
雪果蓏之下是侵上忽下也(事文類聚穀韓子)
名分不定而欲天下之治也是猶欲無饑而去食欲無
寒而去衣也欲至東而西行其不幾亦明矣(太平御覽刑法部律)
(令科附)
今下僭其上尊卑無别如使雞鶩蛇頸龜身五色紛丽
亦可貴於鳳乎(太平御覽羽族部鶩)
高莫高於天下莫下於澤天高澤下聖人法之(太平御覽地部)
(澤)
珽無所屈天子見諸侯見卿大夫之笏也大圭椎其上
猶諸侯荼前屈後直見天地見先王之笏也(玉海器用圭璧)
上品君中復各有貴賤譬如列國諸侯雖並得稱制而
猶歸宗周臣佐之中亦當如此(本草一卷)
喩林卷一百
