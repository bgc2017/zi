喻林卷九十明徐元太撰
文章門(五)
飾外
平雖美丈夫如冠玉耳其中未必有也(史記陳丞相世家)
魯哀公問乎顔闔曰吾以仲尼為貞幹國其瘳乎曰殆
哉汲汲乎仲尼方且飾羽而畫從事華辭以支為旨(莊子)
(列御寇)
君子之學也入乎耳著乎心布乎四體形乎動静端而
言蠕而動一可以為法則小人之學也入乎耳出乎口
口耳之間則四寸耳曷足以美七尺之軀哉(荀子勸學篇)
且先王之賦頌鍾鼎之銘皆潘吾之跡華山之博也(韓非)
(子外儲說左上)
至美素璞物莫能飾也至賢保真偽文莫能增也故金
玉不琢美珠不畫今仲由冉求無檀柘之材隋和之璞
而強文之譬若雕朽木而礪鉛刀飾嫫母畫土人也被
以五色斐然成章及遭行潦流波則沮矣夫重懷古道
枕藉詩書危不能安亂不能治郵里逐雞難亦無黨也
(鹽鐵論殊路)
次二不增其方而增其光冥測曰不增其方徒飾外也
(太玄經第一增)
次六鴻文無范恣於川測曰鴻文無范恣意往也(太玄經第)
(四文)
次四粉其題䪻(弁)雨其渥須視無姝測曰粉題雨須不
可忍瞻也(太玄經第五視)
次六素車翠蓋維視之害貞測曰素車翠蓋徒好外也
(太玄經第五視)
次二無質飾先文後失服測曰無質先文失貞也(太玄經第)
(五飾)
鄷文茂記繁如榮華恢諧劇談甘如飴蜜未必得實(王充)
(論衡本性篇)
彼利口者苟美其聲氣繁其辭令如激風之至如暴雨
之集(徐幹中論覈辯)
苟言苟辯則小人也雖美說何異乎鵙之好鳴鐸之喧
譁哉(徐幹中論覈辯)
以其泉不自中涌而注之者從外來也(徐幹中論考偽)
為小人之道不飾其心而飾其面猶姝姝之好而遇於
雨故視無好也(太玄經第五視解)
心中所有盡附皮膚(抱朴子外篇行品)
率皆皮膚狡澤而懷空抱虚有似蜀人瓠壺之喻(抱朴子外)
(篇疾謬)
虚談則口吐冰霜行已則濁於泥潦(抱朴子外篇吳失)
竝未能振葉以尋根觀瀾而索源(文心雕龍序志)
昔秦女嫁晉從文衣之媵者晉人貴媵而賤女楚珠鬻
鄭為薰桂之櫝鄭人買櫝而還珠若文浮於理末勝其
本則秦女楚珠復在於兹矣(文心雕龍議對)
金樽玉杯不能使薄酒更厚(文選謝靈運鄴中詩註)
淮南王安多華少實(意林太玄經)
夫論事比類不得其體雖飾以華辭文以美言無異錦
繡衣掘株管絃樂土梗非其趨也(太平御覧布帛部繡)
魯人有好釣者以桂為餌黃金之鈎錯以銀碧垂翡翠
之綸其持竿處位則是然其得魚不幾矣故曰釣之務
不在芳飾事之急不在辯言(太平御覽資産部釣)
譬如畫篋巧工所成中盛臭穢種種不淨(大寳積經卷一百一十三)
飾以珠瓔珞外好如畫瓶(禪要呵欲經)
譬如罽賓三藏比邱行阿蘭若法至一王寺寺設大會
守門人見其衣服麤弊遮門不前如是數數以衣服弊
故每不得前便作方便假借好衣而來門家見之聽前
不禁既至會坐得種種好食先以與衣衆人問言何以
爾也答言我比數來每不得入今以衣故得在此坐得
種種好食實是衣故得之故以與衣(大智度論卷十四)
夫忠言所以顯理綺語所以垂真(法苑珠林卷七十七)
戒靡
畫蛇之說文擅於縱横非馬之談辯離於堅白(禮記正義序)
詩曰衣錦尚絅惡其文之著也故君子之道闇然而日
章小人之道的然而日亡(中庸)
連篇累牘不出月露之形積案盈箱唯是風雲之狀(北史)
(李諤傳)
雖如來須彌之寳塔帝釋刀利之神宫尚未足以喻其
麗方其飾矣(晉書赫連勃勃傳)
道𨼆於小成言隠於榮華(莊子齊物論)
明主制禮義而為衣分節行而為帶衣足以覆形從典
墳虚循撓便身體適行步不務於奇麗之容隅&KR1475;之削
帶足以結紐收衽束牢連固不亟於為文句疏短之鞵
(淮南子齊俗訓)
今之學也非獨為之華藻也又從而繡其鞶帨(揚子寡見)
或曰女有色書亦有色乎曰有女惡華丹之亂窈窕也
書惡淫辭之淈法度也(揚子吾子篇)
或問吾子少而好賦曰然童子雕蟲篆刻俄而曰壯夫
不為也或曰霧縠之組麗曰女工之蠧矣(揚子吾子篇)
詩人之賦麗以則辭人之賦麗以淫如孔氏之門用賦
也則賈誼升堂相如入室矣如其不用何(揚子吾子篇)
綺麗以艷說藻飾以辯雕文辭之變於斯極矣(文心雕龍情采)
夫青生於藍絳生於蒨雖踰本色不能復化(文心雕龍通變)
凡摛表五色貴在時見若青黃屢出則繁而不珍(文心雕龍)
(物色)
辭人愛竒言貴浮詭飾羽尚畫文繡槃帨離本彌甚將
遂訛濫(文心雕龍序志)
夫奇曲雅樂所以禁淫也錦繡黼黻所以禦暴也縟則
泰過是以檀卿刺鄭聲周人傷北里也(古文苑宋玉笛賦)
麗物若偽魏器多牢華璧易碎金鐵難陶(藝文類聚人部質文論)
昔人或以瑠璃象牙為筆管麗飾則有之然筆須輕便
重則躓矣(初學記文部筆)
華盛而實毁末隆而本衰(道德經指歸卷七)
無補
良由棄大聖之軌模構無用以為用也(北史李諤傳)
墨子之說傳先王之道論聖人之言以宣告人若辯其
辭則恐人懷其文忘其直以文害用也此與楚人鬻珠
秦伯嫁女同類故其言多不辯(韓非子外儲說左)
常恨莊生言行自伐桎梏世業身居漆園而多誕談好
畫鬼魅憎圖狗馬狹細忠貞貶毁仁義可謂彫虎畫龍
難以徵風雲空扳億萬不能救無錢孺子之竹馬不免
於脚剝土柈之盈案無益於腹虚也(抱朴子外篇應嘲)
不能拯風俗之流遯世塗之凌夷通疑者之路賑貧者
之乏何異春華不為肴糧之用茝蕙不救冰寒之急(抱朴)
(子外篇辭義)
聚無用之語如瓦之纍繩之結也(莊子音義駢拇)
霧縠雖麗蠧害女工辭賦雖巧惑亂聖典(揚子法言註吾子篇)
且夫玉巵無當雖寳非用侈言無驗雖麗非經(文選三都賦序)
布在方册無彰器用譬春華同夫海棗寧可以軌物字
民作範垂訓者乎(文選陸陲新漏刻銘)
魯仲連聞田巴毁五帝往見而謂曰今楚軍南陽趙伐
高唐亡在朝夕今臣將罷南陽之師還高唐之兵所貴
談說此之謂也如先生之言有似梟音人皆惡之田巴
於是杜口易業終身不談(文選曹子建與楊德祖書註)
若僕之言皆糞土之說消磨灰爛垢辱招穢適可充衛
士之㸑盈掃除之器譬猶投盈寸之膠而欲使江海易
色燒一羽之毛而欲令大罏增熱若燎原之煙彌天之
雲嘘之不益其熱噏之不減其氣(補文選夏侯湛抵疑)
䧺為太玄經由鼠坻之與牛場也如其用則實五稼保
邦民否則為抵糞棄之於道矣(廣文選揚子雲答劉歆書)
凋零之後殘缺所餘又已雜用補袍随時覆醬(文苑英華庾信)
(謝文序并和詩啟)
譬如畫燈但有燈名無有燈用(太智度論卷二十七)
雖辭多語博猶玉屑一車不以為寳矣(弘明集牟子理惑論)
夫言尚浮華語非實錄猶瓦雞靡司晨之用陶犬無守
夜之功(辯論正卷二)
猶藏史之說園吏之談寳經浮誕錦籍紆怪同鏤冰而
無成若書空而匪實(法苑珠林序)
召禍
文之美而以身剝自謂智也者故不足角之美殺其牛
榮華之言後有茅(汲冡周書周祝解)
葉之美也解柯柯之美也離其枝枝之美也拔其本(汲冡)
(周書周祝解)
其文好者皮必剥其角美者身必殺甘泉必竭直木必
伐華榮之言後為愆石有玉傷其山(文子符言)
孔雀翠尾自累其身(埤雅品物門孔雀)
羽毛之色莫美於鷩以其美斃焉五物之味莫美於鼈
以其美斃焉是以物惡有其美也(埤雅品物門鷩雉)
山鷄有美毛采自愛其色終日映水目眩則溺翟雉長
尾雨雪降惜其毛棲樹杪不敢下食往往餓死蓋文之
溺物也如此(埤雅品物門鷩雉)
好尚
樂春藻之繁華而忘秋實之甘口也(吳志諸葛恪傳註)
孟子疾過我門而不入我室或曰亦有疾乎曰摭我華
而不食我實(揚子問明篇)
膳無苦酸之肴口所不甘味手不舉以啖人(王充論衡超奇篇)
玩揚子雲之篇樂於居千石之官挾桓君山之書富於
積猗頓之財(王充論衡佚文篇)
夫口論以分明為公筆辯以荴露為通吏文以昭察為
良(王充論衡自紀篇)
世俗率神貴古昔而黷賤同時雖有追風之駿猶謂之
不及造父之所御也雖有連城之珍猶謂之不及楚人
之所泣也雖有擬斷之劒猶謂之不及歐冶之所鑄也
雖有起死之藥猶謂之不及和鵲之所合也雖有超羣
之人猶謂之不及竹帛之所載也雖有益世之書猶謂
之不及前代之遺文也是以仲尼不見重於當時太玄
見蚩薄於比肩也俗士多云今山不及古山之高今海
不及古海之廣今日不及古日之熱今月不及古月之
朗何肯許今之才士不减古之枯骨重所聞輕所見非
一世之所患矣昔之破琴剿絃者諒有以而然乎(抱朴子外)
(篇尚博)
以磋切之至言為騃拙以虚華之小辯為妍巧真偽顛
倒玉石混淆同廣樂於桑間鈞龍章於草服(抱朴子外篇尚博)
夫文章之體尤難詳賞苟以入耳為佳適心為快尟知
忘味之九成雅頌之風流也所謂考鹽梅之醎酸不知
大羔之不致明飄颻之細巧蔽於沈深之宏䆳也(抱朴子外)
(篇辭義)
才高者菀其鴻裁中巧者獵其艷辭吟諷者銜其山川
童蒙者拾其香草(文心雕龍辯騷)
承流而枝附者不可勝筭竝飛辯以馳術饜禄而餘榮
矣暨於暴秦烈火熱炎崑岡而烟燎之毒不及諸子(文心)
(雕龍諸子)
歌謠文理與世推移風動於上而波震於下(文心雕龍時序)
春秋以後角戰英䧺六經泥蟠百家飈駭(文心雕龍時序)
咸池之音本不與䵷咬同而衆聽者乃有疑惑(李善註文選東)
(京賦)
瓦缶器而不鳴更蒙之以塵故取笑乎玉之鳴聲也(李善)
(註文選文賦)
抱玉者聮肩握珠者踵武(廣文選鍾嶸詩品上)
此是屋下架屋耳事事擬學而不免儉狹(世說新語言語)
鏗鏘竝奏能驚趙鞅之魂輝煥相華時瞬安豐之眼(文苑)
(英華徐陵文章上書)
握之不置恒如趙璧翫之不足同於玉枕(文苑英華徐陵文章上書)
所覩黃絹之詞彌懷白雲之頌(文苑英華徐陵文章上書)
豐城兩劒尚不阻來韓子雙環必希皆見(文苑英華徐陵文章上書)
堯舜之典伍伯不肯觀孔墨之籍季孟不能讀(辯正論卷五)
金玉異珍在人共寳玄儒别義遐邇同遵(法苑珠林卷六十一)
窮究
亡國之社屋其上柴其下者示絶於天地春秋薄社周
以為城夫經藝傳書人當覽之猶社當通氣於天地也
故人之不通覽者薄社之類也是故氣不通者彊壯之
人死榮華之物枯(王充論衡别通篇)
夫經熟講者要妙乃見國極論者恢奇彌出(王充論衡恢國語)
讀之者曉然若盲之開目聆然若聾之通耳(王充論衡自紀篇)
若夫翰迹韻略之宏促屬辭比事之疏密源流至到之
修短藴藉汲引之深淺其懸絶也雖天外毫内不足以
喻其遼邈其相傾也雖三光熠燿不足以方其巨細龍
淵鉛鋌未足譬其銳鈍鴻羽積金未足比其輕重(抱朴子外)
(篇尚博)
夫應龍徐舉顧盼凌雲汗血緩步呼吸千里而螻螘怪
其無階而高致駑蹇患其過已之不漸也若夫馳驟於
詩論之中周旋於傳記之間而以常情覽巨異以褊量
測無涯以至粗求至精以甚淺揣甚深雖始自髫齓訖
於振素猶不得也(抱朴子外篇尚博)
内闢不測之深淵外播不匱之遠流其所祖宗也高其
所紬繹也妙變化不繫滯於規矩之方圓旁通不凝閡
於一塗之逼促是以偏嗜酸醎者莫能識其味用思有
限者不能得其神也(抱朴子外篇尚博)
至精而後闡其妙至變而後通其數伊摯不能言鼎輪
扁不能語斤其微矣乎(文心雕龍神思)
夫唯深識鑒奥必歡然内懌譬春臺之熙衆人樂餌之
止過客蓋聞蘭為國香服媚彌芬書亦國華翫澤方美
(文心雕龍知音)
道既可以通中國而適夷狄學亦可以統正典而兼諸
子(揚子法言註問道篇)
天以精粹覆萬物各成其類人以潛心考校同異搜暢
精義(掦子法言註問神篇)
望衢罕窺其術觀海莫際其瀾(文選任彦升王文憲集序)
嗢飫膏液咀嚼英華不知地之為輿天之為蓋(藝文類聚雜文)
(部書)
若觀玄圭如觀金版洽日九披流光照灼慶雲五色垂
采氤氲(藝文類聚雜文部談講啟)
經猶的也一人射之不若衆人射之其中者多也(玉海藝文)
(經解)
子之食蜜徧口皆甜舌有餘味味吾之言有甚於是(虚皇)
(四十九章)
言上求言不貫為言之脉絡字間究字不參訂字之根
苖(玉皇本行集經)
口誦心存如虚玉光之内神交意晤如遊寳苑之中(玉皇)
(本行集經)
譬如甘蔗味雖不離皮節亦不從皮節而得於勝味皮
節如世話義理猶勝味是故捨虚言思惟於實義(太寶積經)
(卷九十二)
評品
取彼素絲織為綺縠或色美而材薄或文惡而質良唯
善賈者别之取彼歌謠播為音樂或辭是而意非或言
邪而志正唯達樂者曉之(毛詩正義關雎)
抉瑕擿釁掩其弘美所謂小辯破言小言破道者也(後漢)
(書陳元傳)
仲宣傷於肥戇休伯都無格檢元瑜病於體弱孔璋實
自麤疏文蔚性頗忿鷙如是彼為非徒以脂燭自煎麋
也其不高蹈蓋有由矣然君子不責偹於一人譬之朱
漆雖無楨幹其為光澤亦壯觀也(魏志王粲傳註)
已大見其文筆浩浩如長河東注比來所見後生制作
乃涓澮之流耳(隋書李德林傳)
吾於荀卿歟見同門而異戶也惟聖人為不異(揚子君子篇)
仲尼多愛愛義也子長多愛愛奇也(揚子君子篇)
兩刃相割利鈍乃知二論相訂是非乃見(王充論衡書解篇)
漢作書者多司馬子長揚子雲河漢也其餘涇渭也(王充)
(論衡書解篇)
然時無聖人目其品藻故不得騁驊騄之迹於千里之
塗編近世之道於三墳之末也(抱朴子外篇尚博)
夫尚書者政事之集也然未若近代之優文詔策軍書
奏議之清富贍麗也毛詩者華彩之辭也然不及上林
羽獵二京三都之汪濊慱富也(抱朴子外篇鈞世)
若夫俱論宫室而奚斯路寢之頌何如王生之賦靈光
乎同說遊獵而叔畋盧鈴之詩何如相如之言上林乎
竝美祭祀而清廟雲漢之辭何如郭氏南郊之艷乎等
稱征伐而出軍六月之作何如陳琳武軍之壯乎(抱朴子外)
(篇鈞世)
二班兩劉奕葉繼采舊說以為固文優彪歆學精向然
王命清辯新序該練璿璧産於崑岡亦難得而踰本矣
(文心雕龍才略)
夫鱗鳳與麏雉懸絶珠玉與礫石超殊白日垂其照青
眸寫其形然魯臣以鱗為麏楚人以雉為鳳魏氏以夜
光為怪石宋客以燕礫為寳珠形器異徵謬乃若是文
情難鑒誰曰易分(文心雕龍知音)
心之照理譬目之照形目瞭則形無不分心敏則理無
不達然而俗監之迷者深廢淺售此莊周所以笑折楊
宋玉所以傷白雪也(文心雕龍知音)
各執一隅之解欲擬萬端之變所謂東向而望不見西
墻也凡操千曲而後曉聲觀千劍而後識器故圓照之
象務先博觀閱喬岳以形培塿酌滄波以喻畎澮無私
於輕重不偏於憎愛然後能平理若衡照辭如鏡矣(文心)
(雕龍知音)
洪鍾萬鈞䕫曠所定良書盈篋妙鑒廼訂流鄭淫人無
惑失聽獨有此律不謬蹊徑(文心雕龍知音贊)
猶如玄圃積玉炎洲聚桂其中實相推謝故有兹多品
然終能振此鱗翼俱上龍門儻後之學者更随點曝云
爾(書品)
誠以驅馳竝駕不逮前鋒而中權後殿各盡其美(書品)
皆五味一和五色一彩視其雕文非特刻鵠(書品)
昔二人評玉一人曰好一人曰醜久不能辯各曰爾來
入吾目中則好醜分矣夫玉有定形而察之不同非苟
相反瞳睛殊也(劉子正賞)
綠衣雖有三百領雜色不可入宗廟紵絮雖有三千紙
單薄不可以禦冬文賦雜子不可以經聖典(揚子法言註吾子篇)
雖實唱高猶賞爾音(文選潘岳夏侯常侍誄)
孫興公作天台賦成以示范榮期云卿試擲置地要作
金石聲范曰恐子之金石非宫商中聲(藝文類聚雜文部賦)
陳思之於文章也譬人倫之有周孔鱗羽之有龍鳳音
樂之有琴笙女工之有黼黻俾爾懷鉛吮墨者抱篇章
而景慕映餘暉以自燭故孔氏之門如用詩則公幹升
堂思王入室景陽潘陸自可坐於廊廡之間矣(鍾嶸詩品)
課其實錄則豫章僕射宜分庭抗禮徵君太尉可託乘
後車征虜卓卓殆欲度驊騮前(鍾嶸詩品)
范詩清便宛轉如流風迴雪丘詩點綴暎媚似落花依
草(鍾嶸詩品)
譬猶青松之拔灌木白玉之暎塵沙未足貶其高潔也
(鍾嶸詩品)
謝詩如芙蓉出水顔如錯彩鏤金(鍾嶸詩品)
王右軍書如謝家子弟縱復不端正者爽爽有一種風
氣王子敬書如河洛間少年雖皆荒悦而舉體蹉跎殊
不可耐芉欣書如大家婢為夫人雖處其位而舉止羞
澀終不似真徐淮南書如南江士大夫徒好尚風軌終
不免寒氣阮研書如貴胄失品次不能復排英賢王儀
同書如晉安帝非不處尊位而都無神思吳興書如新
亭唱父一往見楊州人共語音態便出陶隠居書如吳
興少兒形雖未成長而骨體甚駿快殷鈞書如高麗使
人抗浪甚有意氣滋韻終不精味袁山松書如深山道
士見人便欲退縮蕭子雲書如春初望山林花無處不
發崔子玉書如危峯阻日孤松一披有絶望之意師宜
官書如雕羽未息嗣自長逝韋誕書如虎威彪振劒拔
弩張蔡邕書骨氣風遠爽爽為神鍾司徒書字十二種
意外殊妙少實多奇邯鄲淳書應規入矩方圓乃成張
伯英書如漢武帝愛道憑虚欲仙索靖書如飄風忽舉
鷙鳥不飛皇象書如歌聲繞梁琴人捨揮衞常書如插
花美人舞笑鏡臺孟光禄書如崩山絶崖人見可畏張
芝篤奇鍾繇特絶逸少鼎能獻之冠世四英其頽洪芳
不滅芉真孫草蕭行范篆各一時妙絶鍾繇書若飛鴻
戲海舞鶴遊天行間希密實亦難過蕭思話書走墨連
字勢屈強若龍跳淵門虎卧鳳闕薄紹之書字勢蹉跎
如舞妓低腰仙人嘯樹(太平御覽工藝部書中)
珠玉少而貴凡屬多而賤聖人七經而已佛遂萬億言
恐煩而無當也(太平御覽珍寳部珠下)
謝五言如初發芙蓉自然可愛君詩若鋪錦列繡亦雕
繢滿眼(何氏語林文學)
可與過秦王命分路揚鑣(何氏語林文學)
李充言潘安仁之文如翔禽之羽毛衣被之絹縠(何氏語林)
(賞譽)
君文如朝菌須臾之翫豈比吾千丈松嘗有風霜劉荅
云既有寒木又發春花可乎(何氏語林棑調)
能引一切智智有大勢用譬如樹根諸餘經典無如是
用譬如枝葉(波羅蜜多經卷五百四十六)
周既達而未盡信齊諧之小醜見鵬鯤而標大不覩鳥
王與魚母(弘明集十三)
辨偽
昔鄭人以乾鼠為璞鬻之於周宋愚夫亦寳燕石緹䌌
十重夫覩之者掩口盧胡而笑斯文之族無乃類旃(後漢)
(書應奉列傳)
夫㝈子之相似者唯其母能知之玉石之相類者唯良
工能識之書傳之微者唯聖人能論之今取新聖人書
名之孔墨則弟子句指而受者必衆矣故美人者非必
西施之種通士者不孔墨之類(淮南子修務訓)
若鳥鳴似語蟲葉成字篇條滋蔓必假孔氏(文心雕龍正緯)
越人臛蛇以饗秦客秦客甘之以為鯉也既而知其是
蛇攫喉而嘔之此為未知味也趙人有曲者託以伯牙
之聲世人競習之後聞其非乃束指而罷此為未知音
也宋人得燕石以為美玉錮匣而藏之後知是石因捧
匣而棄之此為未識玉也郢人為賦託以靈均舉世而
誦之後知其非皆緘口而捐之此為未知文也故以蛇
為鯉者唯易牙不識其味以趙曲為雅聲者唯鍾期不
溷其音以燕石為美玉者唯倚頓不謬其真以郢賦為
麗藻者唯相如不濫其賞(劉子正賞)
學文
夫才有天資學慎始習斵梓染絲功在初化器成綵定
難可翻移故童子雕琢必先雅製㳂根討葉思轉自圓
八體雖殊會通合數得其環中則輻輳相成故宜摩體
以定習因性以練才文之司南用此道也(文心雕龍體性)
紛哉萬象勞矣千想玄神宜寳素氣資養水停以鑒火
静而朗無擾文慮鬱此精爽(文心雕龍養氣贊)
夫才量學文宜正體製必以情志為神明事義為骨髄
辭采為肌膚宫商為聲氣然後呈藻玄黃摛振金玉(文心)
(雕龍附會)
操斧伐柯雖取則不遠若夫随手之變良難以辭逮(文選)
(文賦)
嚬眉難巧學步非工(文苑英華李那文章上書)
不食八珍何以知味之奇不為學文何以知世之資(太平)
(御覽學部叙學)
字書眼學韻書耳學眼學以母為主耳學以子為主母
主形子主聲(玉海藝文小學)
喻林卷九十
