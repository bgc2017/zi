喻林卷八十八明徐元太撰
文章門(三)
重質
凡物暫時榮華而即隕落者由體質虚薄也若能篤厚
充實則恒保榮美(周易正義大畜)
治寶物為器所以可雕琢其體以為文章者以金玉本
有其質性故也以喻文王所以可修飾其道以為聖教
者由本心性有睿聖故也(毛詩正義棫樸)
甘受和白受采忠信之人可以學禮(禮記禮器)
醴酒之用玄酒之尚割刀之用鸞刀之貴莞簟之安而
槀鞂之設是故先王之制禮也必有主也(禮記禮器)
大羹不和貴其質也大圭不琢美其質也丹漆雕幾之
美素車之乘尊其樸也貴其質而已矣(禮記郊特牲)
夫悲哀在中故形變於外也痛疾在心故口不甘味身
不安美也(禮記問喪)
素以為絢兮何謂也子曰繪事後素曰禮後乎(論語八佾)
賁非正色也是以嘆之吾思夫質素白當正白黑當正
黑夫質文何也吾聞丹漆不文白玉不雕寶珠不飾何
也質有餘者不受飾也(孔子集語上)
祭祀之道莫盛修德故紂之牛牲不如文王之蘋藻也
(前漢書郊祀志註)
禮與其奢也寧儉事與其煩也寧略言與其華也寧質
行與其綵也寧朴(前漢紀孝元中)
且美貌者不待華采以崇好豔姿者不待文綺以致愛
(吳志華覈傳)
若極粉黛窮盛服未必無醜婦廢華采去文繡未必無
美人也(吳志華覈傳)
實衆流之江海乃羣藝之本根(北齊書杜弼傳)
雖有珉之彫彫不若玉之章章(荀子法行)
弓調而後求勁焉馬服而後求良焉士信慤而後求知
能焉士不信慤而有多知能譬之其豺狼也不可以身
爾也(荀子哀公)
夫恃貌而論情者其情惡也須飾而論質者其質衰也
何以論之和氏之璧不飾以五采隋侯之珠不飾以銀
黃其質至美物不足以飾之夫物之待飾而後行者其
質不美也(韓非子解老)
古之為金石管絃者所以宣樂也兵革斧鉞者所以飾
怒也觴酌俎豆酬酢之禮所以效善也衰絰菅屨辟踊
哭泣所以諭哀也此皆有充於内而成象於外(淮南子主術訓)
古者非不知繁升降槃還之禮也蹀采齊肆夏之容也
以為曠日煩民而無所用故制禮足以佐實喻意而已
矣古者非不能陳鐘鼓盛筦簫揚干戚奮羽旄以為費
財亂政制樂足以合歡宣意而已喜不羨於音非不能
竭國靡民虚府殫財含珠鱗施綸組節束追送死也以
為窮民絶業而無益於枯骨腐肉也故葬薶足以收斂
蓋藏而已(淮南子齊俗訓)
送往者非所以迎來也施死者非專為生也誠出於已
則所動者遠矣錦繡登廟貴文也圭璋在前尚質也文
不勝質之謂君子(淮南子繆稱訓)
春秋之序道也先質而後文右志而左物禮云禮云玉
帛云乎哉推而前之亦宜曰朝云朝云辭令云乎哉樂
云樂云鐘鼓云乎哉引而後之亦宜曰喪云喪云衣服
云乎哉(春秋繁露玉杯)
内無其質而外學其文雖有賢師良友若畫脂鏤冰費
日損功故良師不能飾戚施香澤不能化嫫母也(鹽鐵論殊)
(路)
食必常飽然後求美衣必常暖然後求麗居必常安然
後求樂為可長行可久先質而後文此聖人之務(說苑反質)
實無華則野華無實則史華實副則禮山雌之肥其意
得乎(揚子修身)
或曰有人焉自姓孔而字仲尼入其門升其堂伏其几
襲其裳則可謂仲尼乎曰其文是也其質非也敢問質
曰羊質而虎文見草而說見豺而戰忘其皮之虎也聖
人虎别其文炳也君子豹别其文蔚也辯人貍别其文
萃也貍變則豹豹變則虎(揚子吾子)
次三大文彌樸孚似不足測曰大文彌樸質有餘也(太玄)
(經第四文)
繁文之人人之傑也有根株於下有榮葉於上有實核
於内有皮殼於外文墨辭說士之榮葉皮殼也實誠在
胸臆文墨著竹帛外内表裏自相副稱意奮而筆縱故
文見而實露也人之有文也猶禽之有毛也毛有五色
皆生於體苟有文無實是則五色之禽毛妄生也(王充論衡)
(超竒篇)
夫玉之堅也金之剛也冰之冷也火之熱也豈須自言
然後明哉(抱朴子外篇重言)
物貴濟事而飾為其末化俗以德而言非其本故緜布
可以禦寒不必貂狐淳素可以匠物不在文辯(抱朴子外篇廣)
(譬)
夫桃李不言而成蹊有實存也男子樹蘭而不芳無其
情也夫以草木之微依情待實況乎文章述志為本言
與志反文豈足徵是以聯辭結采將欲明理采濫辭詭
則心理愈翳固知翠綸桂餌反所以失魚言隠榮華殆
謂此也是以衣錦褧衣惡文太章賁象窮白貴乎反本
(文心雕龍情采)
心定而後結音理正而後摛藻使文不滅質博不溺心
正采耀乎朱藍間色屛於紅紫乃可謂雕琢其章彬彬
君子矣(文心雕龍情采)
質不美者雖崇飾而不華曲不和者雖響疾而不哀理
動於心而見於色情發於中而形於聲故強懽者雖笑
不樂強哭者雖哀不悲(劉子言苑)
紅黛飾容欲以為豔而動目者稀揮絃繁弄欲以為悲
而驚耳者寡由於質不美也(劉子言苑)
畫以摹形故先質後文言以寫情故先實後辯無質而
文則畫非形也不實而辯則言非情也(劉子言苑)
夫工人之染先修其質後事其色質修色積而染工畢
矣學亦有質孝悌忠信是也(廣文選虞允文訓諸生誥)
吾欲錦中而紵裘不欲綉表而麻裏猶論者寧匱於辭
不匱於理(意林秦子)
將飛者翼伏將奮者足跼將噬者爪縮將言者口默將
文者且朴(意林化清經)
日月麗天可瞻而難附羣物著地可見而易制夫遠不
可識文之觀也近而得察質之用也(藝文類聚人部質文論)
洛妃高髻不姿於芳澤玄妻長髮無藉於金鈿故雲名
由於自美蟬稱得於天然是以梁妻獨其妖豔衞姬專
其可憐(藝文類聚雜文部連珠)
孔子卜得賁孔子曰不吉子貢曰夫賁亦好矣何謂不
吉乎孔子曰夫白而白黑而黑夫賁又何好乎(困學記聞卷一)
(易)
譬如寶珠若有莊飾或不莊飾其珠何異(勝天王波羅蜜經)
譬如塑師先以堅木後以繩纏造諸形狀雖未有泥如
是之時名為骨相(大寶積經卷五十五)
譬如淨潔白㲲易為受色(長阿含經卷三)
譬如新塔易為杇色(長阿含經卷十二)
如人有㲲布㲲布有垢人欲染作色以著染中色不明
(佛般泥洹經卷二)
譬如白繒淨好持著染中即受好色(樓灰經㣼利天品)
譬如良田耕治調柔以時下種溉灌豐渥所獲必多(大智)
(度論卷二十二)
賁質
七介以相見也不然則已慤三辭三讓而至不然則已
蹙(禮記禮器)
其有帝資懸解天縱多能摛黼黻於生知問珪璋於先
覺譬彫雲之自成五色猶儀鳳之冥會八音(北齊書文苑傳)
畫繢飾以丹青彫琢成其器用(北齊書文苑傳)
若以絲麻加之女工為緇素青黃色名雖殊其質則一
是以詩有素絲不曰絲素禮有緇布不曰布緇(孔叢子公孫龍)
鐘鼓管簫干鏚羽旄所以餙喜也衰絰苴杖哭踊有節
所以飾哀也兵革羽旄金鼓斧鉞所以飾怒也必有其
質乃為之文(淮南子本經訓)
質幹在乎自然華藻在乎人事(太玄經玄瑩)
有骨無肉脂腴不足(王充論衡量知篇)
丹幃接網組帳重蔭則醜姿翳矣朱漆致飾錯塗炫耀
則枯木隠矣是以六藝備則卑鄙化為君子衆譽集則
孤陋邈乎貴遊(抱朴子外篇博喻)
不覩瓊琨之熠爍則不覺瓦礫之可賤不覩虎豹之或
蔚則不知犬羊之質漫聆白雪之九成然後悟巴人之
極鄙識儒雅之汪濊爾乃悲不學之固陋(抱朴子外篇廣譬)
聖文之雅麗固御華而佩實者也(文心雕龍徵聖)
忠足而言文情信而辭巧迺含章之玉牒秉文之金科
矣(文心雕龍徵聖)
剛健旣實輝光乃新其為文用譬征鳥之使翼也(文心雕龍)
(風骨)
周書論士方之梓材蓋貴器用而兼文采也是以樸斵
成而丹雘施垣墉立而雕圬附(文心雕龍程器)
夫水性虚而淪漪結木體實而華萼振文附質也虎豹
無文則鞹同犬羊犀兕有皮而色資丹漆質待文也若
乃綜述性靈敷寫器象鏤心鳥跡之中織辭魚網之上
其為彪炳縟彩明矣(文心雕龍情采)
或問聖人表裏曰威儀文辭表也德行忠信裏也(揚子重黎)
(篇)
作文之體必須文質相半雅豔相資今文少而質多故
既雅而不豔比之大羹而闕其餘味方之古樂而同其
清汜言質之甚也(李善註文選文賦)
若夫椎輪為大輅之始大輅寧有椎輪之質增冰為積
水所成積水曾微增冰之凜何哉蓋踵其事而增華變
其本而加厲物既有之文亦宜然(文選序)
理扶質以立幹文垂條而結繁(文選文賦)
如彼梓材弗勤丹漆雖勞樸斵終負素質(文選張華勵志詩)
如彼隨和發彩流潤如彼錦繢&KR0844;素點絢(文選潘岳夏侯常侍誄)
譬如眞金以衆妙寶間錯莊嚴轉更增勝倍益光明餘
莊嚴具所不能及(大方廣佛華嚴經三十七)
譬如多縷纈衣衣無多色若入染器後於衣上種種相
貌方得顯現(攝大乘論釋卷二)
修詞
雕藻淫豔傾炫心魂亦猶五色之有紅紫八音之有鄭
衞(南齊書文學傳史臣)
論如析薪貴能破理斤利者越理而横斷辭辨者反義
而取通(文心雕龍論說)
欲吹霜噴露寒暑筆端(文心雕龍史傳)
製同他文理宜刪革若俳人美辭以為已力寶玉大弓
終非其有全寫則揭篋傍採則探囊(文心雕龍指瑕)
異體相資如左右肩股該舊而知新亦可以屬文(文心雕龍)
(練字)
體物為妙功在密附故巧言切狀如印之印泥不加雕
削而曲寫毫芥故能瞻言而見貌印字而知時也(文心雕龍)
(物色)
章句在篇如繭之抽緒原始要終體必鱗次(文心雕龍章句)
拙辭或孕於巧義庸事或萌於新意視布於麻雖未足
貴杼軸獻功煥然乃珍(文心雕龍神思)
神居胸臆而志氣統其關鍵物沿耳目而辭令管其樞
機樞機方通則物無隠貌關鍵將塞則神有遯心(文心雕龍)
(神思)
陶鈞文思貴在虚静疏瀹五藏澡雪精神積學以儲寶
酌理以富才研閱以窮照馴致以繹辭然後使玄解之
宰尋聲律而定墨獨照之匠闚意象而運斤(文心雕龍神思)
鎔冶經典之範翔集子史之術洞曉情變曲昭文體然
後能莩甲新意雕畫竒辭(文心雕龍風骨)
夫翬翟備色翾翥百步肌豐而力沈也鷹隼之采翰飛
戾天骨勁而氣猛也文章才力有似於此若風骨乏采
則鷙集翰林采乏風骨則雉竄文囿唯藻耀而高翔固
文筆之鳴鳳也(文心雕龍風骨)
蔚彼風力嚴此骨鯁才鋒峻立符采克炳(文心雕龍風骨贊)
刻鏤聲律萌芽比興結慮司契垂帷制勝(文心雕龍神思贊)
凡切韻之動勢若轉圓訛音之作甚於枘方免乎枘方
則無大過矣(文心雕龍聲律)
左礙而尋右末滯而討前則聲轉於吻玲玲如振玉辭
靡於耳纍纍如貫珠(文心雕龍聲律)
鍊才洞鑒剖字鑚響疎識闊略隨音所遇若長風之過
籟東郭之吹竽耳古之佩玉左宫右徵以節其步聲不
失序音以律文其可㤀哉(文心雕龍聲律)
摽清務遠比音則近吹律胸臆調鐘脣吻聲得鹽梅響
滑榆槿割棄支離宫商難隠(文心雕龍聲律)
夫百節成體共資榮衞萬趣會文不離辭情若情周而
不繁辭運而不濫非夫鎔裁何以行之乎(文心雕龍鎔裁)
蹊要所司職在鎔裁櫽括情理矯揉文采也規範本體
謂之鎔剪截浮詞謂之裁裁則蕪穢不生鎔則綱領昭
暢譬繩墨之審分斧斤之斵削矣(文心雕龍鎔裁)
篇章戸牖左右相瞰辭如川流溢則泛濫權衡損益斟
酌濃淡芟繁剪穢㢮於負擔(文心雕龍鎔裁贊)
夫絶筆斷章譬乘舟之振楫克終底績寄在寫遠若首
唱榮華而媵句憔悴則遺勢鬱湮餘風不暢此周易所
謂臋無膚其行次且也惟首尾相援則附會之體固亦
無以加於此矣(文心雕龍附會)
夫畫者謹髮而易貌射者儀毫而失牆銳精細巧必疎
體統故宜詘寸以信尺枉尺以直尋棄偏善之巧學具
美之績(文心雕龍附會)
何謂附會謂總文理統首尾定與奪合涯際彌綸一篇
使雜而不越者也若築室之須基構裁衣之待縫緝矣
(文心雕龍附會)
理不謬搖其枝字不妄舒其藻(文心雕龍議對)
雖復契會相參節文互雜譬五色之錦各以本采為地
矣(文心雕龍定勢)
舒華布實獻贊節文繩墨以外美材既斵故能首尾圓
合條貫始序(文心雕龍鎔裁)
藏若景滅行猶響起(文選文賦)
辭程才以效伎意司契而為匠(文選文賦)
抱景者咸叩懷響者畢彈或因枝以振葉或沿波而討
源(文選文賦)
暨意聲之迭代若五色之相宣(文選文賦)
或藻思綺合清麗芉眠炳若縟繡悽若繁絃(文選文賦)
言文之來若龍之見煙雲之上如鳥之在波瀾之中(李善)
(註文選文賦)
雖無佳偶因而留之譬若水石之藏珠玉山川為之輝
媚也(李善註文選文賦)
音聲迭代而成文章若五色相宣而為繡(李善註文選文賦)
銓衡所裁苟有輕重雖應繩墨須必除之(李善註文選文賦)
馬因警策而彌駿文資片言而益明(李善註文選文賦)
播芳𬎼之馥馥發清條之森森(藝文類聚雜文部賦賦)
風雲吐於行間珠玉生於字裏(藝文類聚雜文部書)
五聲調應則宫徵成其文八音克諧則絃管和其韻(文苑)
(英華宇文逌文集一序)
雖雕琢一字猶是玉之本體(太平御覽文部改易)
體格
吾之文章體亦何異何嘗顚温涼而錯寒暑綜哀樂而
横歌哭哉政以屬辭多出比事不羈不阡不陌非途非
路耳(南齊書張融傳)
麗詞雅義符采相勝如組織之品朱紫畫繪之著玄黃
文雖新而有質色雖糅而有儀此立賦之大體也(文心雕龍)
(銓賦)
擬諸形容則言務纖密象其物宜則理貴側附斯又小
制之區畛竒巧之機要也(文心雕龍銓賦)
函人欲全矢人欲傷術在糾惡勢必深峭詩刺讒人投
畀豺虎禮嫉無禮方之鸚猩墨翟非儒目以豕彘孟軻
譏墨比諸禽獸(文心雕龍奏啟)
刺者達也詩人諷刺周禮三刺事敘相達若針之通結
矣(文心雕龍書記)
辭之待骨如體之樹骸情之含風猶形之包氣結言端
直則文骨成焉意氣駿爽則文風清焉若豐藻克贍風
骨不飛則振采失鮮負聲無力(文心雕龍風骨)
夫隠之為體義生文外祕響傍通伏采潛發譬爻象之
變玄體川瀆之韞珠玉也故玄體變文而成化四象珠
玉潛水而瀾表方圓(文心雕龍隠秀)
綜意淺切者類乏醖藉斷辭辨約者率乖繁縟譬激水
不漪槁木無陰自然之勢也是以繪事圖色文辭盡情
色糅而犬馬殊形情交而雅俗異勢鎔範所擬各有司
匠雖無嚴郛難得踰越(文心雕龍定勢)
勢者乘利而為制也如機發矢直澗曲文回自然之趣
也圓者規體其勢也自轉方者矩形其勢也自安文章
體勢如斯而已(文心雕龍定勢)
夫通衢夷坦而多行捷徑者趨近故也正文明白而常
務反言者適俗故也(文心雕龍定勢)
形生勢成始末相承湍迴似規矢激如繩因利騁節情
采自凝狂轡學步力心襄陵(文心雕龍定勢贊)
論文之方譬諸草木根幹麗土而同性臭味晞陽而異
品矣(文心雕龍通變)
雖軒翥出轍而終入籠内(文心雕龍通變)
其控引情理送迎際會譬舞容迴環而有綴兆之位歌
聲靡曼而有抗墜之節也(文心雕龍章句)
才性異區文體繁詭辭為膚根志實骨髓雅麗黼黻淫
巧朱紫習亦凝眞功沿漸靡(文心雕龍體性贊)
凡為文章猶人乘騏驥雖有逸氣當以銜勒制之勿使
流亂軌躅放意填坑&KR1804;也文章當以理致為心胸氣調
為筋骨事義為皮膚華麗為冠冕(顔氏家訓文章)
悲雅俱有所以成樂直雅而無悲則不成(李善註文選文賦)
文章之體有萬變之殊衆物之形無一定之量(李善註文選文)
(賦)
吐藴
美也不盡於味大也不盡其彙(太玄經大玄告)
玉隠石間珠匿魚腹故為深覆及玉色剖於石心珠光
出於魚腹其隠乎猶吾文未集於簡札之上藏於胸臆
之中猶玉隠珠匿也及出荴露猶玉剖珠出乎爛若天
文之照順若地理之曉嫌疑隠微盡可名處(王充論衡自紀篇)
夫神思方運萬塗競萌規矩虚位刻鏤無形登山則情
滿於山觀海則意溢於海我才之多少將與風雲而並
驅矣(文心雕龍神思)
心術之動遠矣文情之變深矣源奥而𣲖生根盛而穎
峻(文心雕龍隠秀)
言之秀矣萬慮一交動心驚耳逸響笙匏(文心雕龍隠秀贊)
管仲有言無翼而飛者聲也無根而固者情也然則聲
不假翼其飛甚易情不待根其固匪難以之垂文可不
愼歟(文心雕龍指瑕)
意得則舒懷以命筆理伏則投筆以卷懷逍遥以針勞
談笑以藥勌常弄閑於才鋒賈餘於文勇使刃發如新
凑理無滯雖非胎息之邁術斯亦衞氣之一方也(文心雕龍)
(養氣)
五色雜而成黼黻五音比而成韶夏五情發而為辭章
神理之數也(文心雕龍情采)
鉛黛所以飾容而盼倩生於淑姿文采所以飾言而辯
麗本於情性故情者文之經辭者理之緯經正而後緯
成理定而後辭暢此立文之本源也(文心雕龍情采)
心險如山口壅若川怨怒之情不一歡謔之言無方(文心)
(雕龍諧讔)
夫志在山水琴表其情況形之筆端理將焉匿(文心雕龍知音)
山沓水匝樹雜雲合目既往還心亦吐納(文心雕龍物色贊)
兼采
聲一無聽物一無文味一無果物一不講(國語鄭)
貝錦以繁采發輝和羹以鹽梅致旨(宋書夷巒天竺傳)
夫重色而成文累味而備珍(韓詩外傳)
文者會集衆綵以成錦繡會集衆字以成辭義如文繡
然也(釋名)
合錙銖可以齊重於山陵聚百十可以致數於億兆羣
色會而衮藻麗衆音雜而韶濩和(抱朴子外篇尚博)
清音貴於雅韻克諧著作珍乎判微析理故八音形器
異而鍾律同黼黻文物殊而五色均徒閑澀有主賓妍
蚩有步驟是則總章無常曲大庖無定味(抱朴子外篇辭義)
夫梓豫山積非班匠不能成機巧衆書無限非英才不
能收膏腴何必尋木千里乃搆大厦鬼神之言乃著篇
章乎(抱朴子外篇辭義)
五味舛而竝甘衆色乖而皆麗(抱朴子外篇辭義)
夫驥足雖駿纏牽忌長以萬分一累且廢千里況文體
多術共相彌綸一物携二莫不解體所以列在一篇備
總情變譬三十之輻共成一轂(文心雕龍總術)
物雖胡越合則肝膽(文心雕龍比興贊)
以此庸音而偶彼佳句譬以下里鄙曲綴於白雪之高
唱雖美惡不倫且以益夫所偉也(李善註文選文賦)
石韜玉而山暉水懷珠而川媚彼榛楛之勿翦亦蒙榮
於集翠綴下里於白雪吾亦濟夫所偉(文選文賦)
五色相宣八音恊暢由乎玄黃律吕各適物宜(文選沈約謝靈)
(運傳論)
績事以衆色成文蜜蠭以兼采為味故能使絢素有章
甘踰本質(廣文選裴松之上三國志注表)
明達天下者非一士之術營宫廟者非一匠之矩也(藝文)
(類聚人部質文論)
竒特
激楚揚阿至妙之容臺牧者之所貪飛兔騕䮍絶足奔
放良樂之所急(後漢書文苑列傳)
選士以射心平體正執弓矢審固然後射中論說之出
猶弓矢之發也論之應理猶矢之中的夫射以矢中效
巧論以文墨驗竒竒巧俱發於心其實一也(王充論衡超竒篇)
以此易見比彼難曉猶溝澮之方江河螘垤之竝嵩岱
矣故水不發崑山則不能揚洪流以東漸書不出英俊
則不能備致遠之弘韻焉(抱朴子外篇鈞世)
今詩與古詩俱有義理而盈於差美方之於士並有德
行而一人偏長藝文不可謂一例也比之於女俱體國
色而一人獨閑百伎不可混為無異也(抱朴子外篇鈞世)
音為知者珍書為識者傳瞽曠之調鍾未必解於同世
格言高文豈患莫賞而減之哉(抱朴子外篇喻蔽)
止波之修鱗不出窮谷之隘鸞棲之峻木不秀培塿之
卑九疇之格言不吐庸猥之口金板之高算不出恒民
之懷覩百抱之枝則足以知其本之不細覩汪濊之文
則足以覺其人之淵䆳(抱朴子外篇博喻)
實聖文之羽翮記籍之冠冕也(文心雕龍史傳)
樹骨於訓典之區選言於宏富之路使意古而不晦於
深文今而不墜於淺義吐光芒辭成廉鍔則為偉矣(文心)
(雕龍封禪)
至如氣貌山海體勢宫殿嵳峩揭業熠燿焜煌之狀光
采煒煒而欲燃聲貌岌岌其將動矣(文心雕龍夸飾)
夫駕之法以策駕乘今以一言之好最於衆辭若策驅
馳故云警策(李善註文選文賦)
作文利害理難俱美或有一句同乎苕發穎豎離於衆
辭絶於致思也(李善註文選文賦)
文之綺麗若經緯相成一句既佳塊然立而特峙非常
音所能緯也(李善註文選文賦)
沈辭怫悦若遊魚銜鉤而出重淵之深浮藻聯翩若翰
鳥纓繳而墜曾雲之峻(文選文賦)
芬馥歇繭若清越奪琳珪(文選顔延之和謝靈運詩)
雲屋天搆匠者何工(文選任彦升王文憲集序)
甘泉宫裏玉樹一叢玄武闕前明珠六寸不得譬此光
芒方斯照燭(文苑英華庾信謝文序并和詩啟)
藏之山嵓可使雲霧鬱起濟之江浦必當蛟龍繞船(文苑)
(英華庾信謝文序并和詩)
譬猶得海水之一珠不下崑山之片玉(文苑英華庾信釋一碑)
喻林卷八十八
