喻林卷七十七明徐元太撰
臣術門(四)
戒貪
九四晉如鼫鼠貞厲(易晉)
碩鼠碩鼠無食我黍三歲貫女莫我肯顧碩鼠碩鼠
無食我麥三歲貫女莫肯我德碩鼠碩鼠無食我苗
三歲貫女莫我肯勞(詩國風碩鼠)
碩鼠大夫貪戾魏人怨之而作是詩(詩說魏)
老馬反為駒不顧其後如食(音嗣)宜饇(音飫)如酌孔取(詩小雅角)
(弓)
大風有隧貪人敗類(詩大雅桑柔)
伐檀刺貪也在位貪鄙無功而受禄君子不得進仕爾
(毛詩伐檀)
鳩鶻鳩也食桑葚過則醉而傷其性(毛詩氓註)
缾罄則罍盈矣罍既無情之物終不以自盈為恥故知
是為罍者恥(毛詩正義蓼莪)
周芮良夫之詩曰大風有隧貪人敗類聽言則對誦言
如醉匪用其良覆俾我悖是貪故也孤之謂矣(左傳文公元年)
我以不貪為寶爾以玉為寶若以與我皆喪寶也不若
人有其寶(左傳襄公十五年)
象有齒以焚其身賄也(左傳襄公二十四年)
且夫富如布帛之有幅焉為之制度使無遷也夫民生
厚而用利于是乎正德以幅之使無黜嫚謂之幅利利
過則為敗吾不敢貪多所謂幅也(左傳襄公二十八年)
梗陽人有獄魏戊不能斷以獄上其大宗賂以女樂魏
子將受之魏戊謂閻没女寬曰主以不賂聞於諸侯若
受梗陽人賄莫甚焉吾子必諫皆許諾退朝待於庭饋
入召之比至三歎既食使坐魏子曰吾聞諸伯叔諺曰
唯食忘憂吾子直食之間三嘆何也同辭而對曰或賜
二小人酒不夕食饋之始至恐其不足是以嘆中置自
咎曰豈將軍食之而有不足是以再嘆及饋之畢願以
小人之腹為君子之心屬厭而已獻子辭梗陽人(左傳昭公)
(二十八年)
貴人之用心也與嬰兒子何其異哉嬰兒有常病貴臣
有常禍父母有常失人君有常過嬰兒常病傷於飽也
貴臣常禍傷於寵也哺乳多則生癎病富貴盛而致驕
疾愛子而賊之驕臣而滅之者非一也(後漢書王符列傳)
夫鳥以山為埤而增巢其上魚以泉為淺而穿穴其中
卒所以得者餌也貴戚願其宅吉而制為令名欲其門
堅而造作鐵樞卒其所以敗者非苦禁忌少而門樞朽
也常苦崇財貨而行驕僭耳(後漢書王符列傳)
倉庫單於豺狼之口功業無銖兩之效(後漢書李陳龜列傳)
北山有鴟不潔其翼飛不正向寢不定息饑則木攬飽
則泥伏饕餮貪汙臭腐是食填腸滿嗉嗜欲無極長鳴
呼鳳謂鳳無德鳳之所趨與子異域(後漢書朱暉列傳註)
羣臣處官位受厚禄莫務治國者期於管國之重而擅
其利牧魚其民以富其家(管子明法解)
厚取之君而不施於民是為筐篋之藏也仁人不為也
(晏子雜下)
鷸有文而貪鳶不擊而貪(師曠禽經)
夫魚鼈黿鼉猶以淵為淺而掘其中鷹鳶猶以山為卑
而增巢其上及其得也必以餌故君子苟能無以利害
義則恥辱亦無由至矣(荀子法行)
衛人嫁其子而教之曰必私積聚為人婦而出常也其
成居幸也其子因私積聚其姑以為多私而出之其子
所以自反者倍其所以嫁其父不自罪於教子非也而
自知其益富今人臣之處官者皆是類也(韓子說林)
周鼎著饕餮有首無身食人未咽害及其身以言報更
也(吕氏春秋先識)
無周公之德而有其富無管仲之功而有其侈故編戶
跛夫而望疾步也(鹽鐵論刺權)
夫太山鴟啄腐鼠於窮澤幽谷之中非有害於人也今
之有司盜主財而食之於刑法之旁不知機之是發又
以嚇人其患惡得若太山之鴟乎(鹽鐵論毁學)
當世囂囂非患儒之雞廉患在位者之虎飽嗌咽於求
賢無所孑遺耳(鹽鐵論褒賢)
為醫以拙矣又多求謝為吏既多不良矣又侵漁百姓
(鹽鐵論疾貧)
履泥汙足名困身辱(焦氏易林大有之鼎)
酷吏曰虎哉虎哉角而翼也貨殖曰蚊(揚子淵騫)
次五蚩蚩干于丘飴或錫之坏測曰蚩蚩之干錫不好
也(太玄經第一干)
上九干于浮雲從墜于天測曰干于浮雲乃從天墜也
(太玄經第一干)
次三翕食嘬嘬測曰翕食嘬嘬利如舞也(太玄經第五翕)
次六次(音咨)次一日三餼祗牛之兆肥不利測曰次次之
餼肥無身也(太玄經第六養)
使餓狼守庖厨饑虎牧牢豚遂至熬天下之脂膏斵生
人之骨髓怨毒無聊禍亂並起(昌言理亂篇)
在位之人無有清潔之志皆並進趣貪婪於財利中心
雖滿猶復求索不知厭飽者也(王逸註楚辭離騷經)
位高世重禍基美色伐性不疑厚味腊毒難治如何貪
人不思(嵇中散集名行顯患滋)
畏亢悔而貪榮之慾不滅忌毁辱而争肆之情不遣亦
猶惡濕而泳深淵憎影而不就隂穿舟而息漏猛爨而
止沸者也(抱朴子外篇嘉遯)
伺河龍之睡而撥明珠居量表之寵而冀無患耽漏刻
之安蔽必至之危無朝菌之榮望大椿之夀似蹈薄冰
以待夏日登朽枝而須勁風淵魚之引芳餌澤雉之咽
毒粒咀漏脯以充饑酣鴆酒以止渴也(抱朴子外篇嘉遯)
膏唇拭舌競欲咀嚼(補文選吕強論宦官疏)
撲滿者以土為噐以蓄錢具其有入竅而無出竅滿則
撲之土麤物也錢重貨也入而不出積而不散故撲之
士有聚歛而不能散者將有撲滿之敗可不誡歟(西京雜記)
甘瓜抱苦蔕美棗生刺棘刺旁固有刀貪人還自賊(事類)
(賦果部瓜註)
貪欲無滿如海吞流終不滿足(大寶積金卷八十二)
戒盛
上九姤其角吝无咎(易姤)
高者懼危滿者戒盈豐大者多憂故也(韓康伯註易雜卦)
夫德福之基也無德而福隆猶無基而厚墉也其壊也
無日矣(國語晉)
常觀富貴之家禄位重疊猶再實之木其根必傷(後漢書皇)
(后紀)
長木之標其勢必顛勢極故也勢極則受患故無全物
焉然則貴盛之極傾覆之所由也(後漢紀孝安)
門藏金穴地使其驕馬控龍媒勢成其逼(晉書庾亮傳)
性之有分盈分者顛(晉書陳元逹記)
事窮運盡必於顛仆風起塵合而禍至常酷也(晉書陸機傳)
昔楚人得寵於觀起有馬者皆亡夫德薄任隆必近覆
敗吾恐不獲其利而招其禍(南史何之元文學傳)
三火起明雨滅其光高位疾顛驕恣深傷(焦氏易林大有之師)
盛盈必毁高位崩顛(焦氏易林頥之大有)
次五鐘鼓喈喈管絃嚌嚌或承之衰測曰鐘鼔喈喈樂
後悲也(太玄經第二樂)
次六熾承于天冰萌于地測曰承天萌地陽始退也(太玄)
(經第三應)
登峻者戒在於窮高濟深者禍生於舟重是以西秦有
思上蔡之李斯東越有悔盈亢之文種(抱朴子外篇博喻)
養由之射行人識以弛絃東野之御顔子知其方敗成
功之下未易久處也夫飲酒者不必盡亂而亂者多焉
富貴者豈其皆危而危者有焉(抱朴子外篇知止)
吾聞無熾不滅靡溢不損煥赫有委灰之兆春草為秋
瘁之端日中則昃月盈則蝕四時之序成功者退遠取
諸物則構高崇峻之無限則頽壊惟憂矣近取諸身則
嘉膳旨酒之不節則結疾傷性矣况乎其高概雲霄而
積之猶不止其威震人主而加崇又不息者乎(抱朴子外篇知)
(止)
隆隆者絶赫赫者滅有若春華須臾凋落(抱朴子外篇自叙)
位高者必速顛仆也味厚者為毒久(前漢書註五行志)
君垂恩有如冬日而臣戒懼常若秋霜(李善註文選王仲寶褚淵碑文)
炎炎者滅隆隆者絶觀雷觀火為盈為實天收其聲地
藏其熱高明之家鬼瞰其室攫拏者亡默默者存(文選揚子)
(雲解嘲)
厚味腊毒豐屋生災(補文選潘尼乘輿箴)
日不常中月盈有虧履道者固杖勢者危(廣文選崔子瑋外戚箴)
月弦則滿日朝則襲咸池不留陽谷之上而懸車之後
將入也故求得者喪争明者失(廣文選阮嗣宗莊論)
夫四道好謙三材忌滿祥萃虚室鬼瞰高屋豐屋有蔀
家之災鼎食無百年之貴(廣文選傳季友演慎論)
將軍不覩盛衰之紀成敗之符譬如野火在原蹈履河
冰火滅冰泮將何所依附(廣文選吕季平答雍闓檄)
強梁者亡掘強者折大健者跋大利者缺(意林太元經)
衣成則缺袵宫成則缺隅示不成也鬼神害滿也(意林說苑)
盖基薄墻高途遥力躓(藝文類聚人部言志書)
爵高者人妬之官大者王惡之禄厚者怨處之(藝文類聚人部)
(妬)
浮舟千仞吕梁之暢已深總轡萬尋懸車之懼非淺(藝文)
(類聚職官部刺史表)
日中則昃盈虚之定分噐滿必傾往復之恒理(藝文類聚職官)
(部儀同章)
日不恒中月盈則虧崇山落峰高樹折枝(文苑英華梁武帝雜箴)
譬如大樹根莖枝葉華果茂盛大枝先折亦如寶山大
巖先崩(雜阿含經卷二十四)
水流不常滿火盛不久然日出須臾没月滿已復缺尊
榮豪貴者無常復過是(罪業報應經尺二)
憂國
彼黍離離彼稷之苗行邁靡靡中心搖搖彼黍離離
彼稷之穗(音遂)行邁靡靡中心如醉彼黍離離彼稷之
實行邁靡靡中心如噎(音咽叶於悉反詩國風黍離)
匪風發(叶方月反)兮匪車偈(音挈)兮顧瞻周道中心怛(叶旦悦反)兮
匪風飄(叶匹妙反)兮匪車嘌(音漂叶匹妙反)兮顧瞻周道中心弔兮
(詩國風匪風)
蜉蝣之羽衣裳楚楚心之憂矣於我歸處蜉蝣之翼
采采衣服心之憂矣於我歸息蜉蝣掘閱麻衣如雪
心之憂矣於我歸說(音税蜉詩國風蝣)
鴟鴞鴟鴞既取我子無毁我室恩斯勤斯鬻子之閔(叶眉)
(平反)斯(詩國風鴟鴞)
沔(音免)彼流水朝宗于海鴥彼飛隼載飛載止嗟我兄弟
邦人諸友莫肯念亂誰無父母沔彼流水其流湯湯
(音傷)鴥彼飛隼載飛載揚念彼不蹟載起載行心之憂矣
不可弭忘(詩小雅沔水)
憂心如惔(音談)不敢戲談(詩小雅節南山)
不敢暴虎不敢馮河人知其一莫知其他(音拖小詩小雅旻)
踧踧(音笛)周道鞠(音菊)為茂草我心憂傷惄(音溺)焉如𢷬(詩小雅小)
(弁)
苕(音條)之華芸其黃矣心之憂矣維其傷矣苕之華其葉
青青(音精)知我如此不如無生(詩小雅苕之華)
園有桃君子憂國而嘆之(詩說魏)
山有樞唐人憂國之詩(詩說唐)
蜉蝣君怠國危曹大夫閔之而作(詩說曹)
兔爰閔周也桓王失信諸侯背叛構怨連禍王師傷敗
君子不樂其生焉(毛詩兔爰)
鴟鴞周公救亂也成王未知周公之志公乃為詩以遺
王名之曰鴟鴞焉(毛詩鴟鴞)
黍離閔宗周也周大夫行役至于宗周過故宗廟宫室
盡為禾黍閔周室之顛覆彷徨不忍去而作是詩也(毛詩)
(黍離)
陵苕之英華木紫赤而繁多至今亦芸然其色黃而衰
矣以興周室之諸夏本兵強國盛今其師病而微矣陵
華衰則將落落則苕幹特立矣諸侯師病則將敗敗則
京師孤弱矣(毛詩正義苕之)
抑人亦有言曰[婺-矛+牙]不恤其緯而憂宗周之隕為將及焉
(左傳昭公二十四年)
詩曰缾之罄矣惟罍之恥王室之不寧晉之恥也(左傳昭公)
(二十四年)
夫五運攸革三微數盡猶高秋彫候理之自然觀其搖
落人有為之流漣者也(晉書恭帝紀)
枳棘充路陟之無緣將伐無柯患兹蔓延(孔叢子記問)
大王獨不聞古之將曰桓司馬者朝朝其君舉而晏御
呼車驂亦呼車御肘其驂曰子何越云為乎何為藉呼
車驂謂其御曰當呼者呼乃吾事也子當御正子之轡
銜耳子今不正轡銜使馬卒然驚妄轢道中行人必逢
大敵下車免劍涉血履肝者固吾事也子寧能辟子之
轡下佐我乎其禍亦及吾身與有深憂吾安得無呼車
哉今大王曰食肉者已慮之矣藿食者尚何與焉設使
食肉者一旦失計於廟堂之上若臣等之藿食者寧得
無肝膽塗地於中原之野與其禍亦及臣之身臣與有其
深憂臣安得無與國家之計乎(說苑善說)
子又不聞郢人之歌乎其辭曰故厦將顛兮奈良工何
榱題媛兮斵而為窩昔周室顛而榱題媛者齊晉也斵
齊晉之榱題而治公室者則管仲鮑叔牙寗戚狐偃趙
衰叔向皆良工也是以能伯諸侯而強公室(天禄閣外史漁論)
魯漆室邑之女過時未適人倚柱而嘯鄰婦曰子欲嫁
乎曰非也予憂者魯君老太子幼鄰婦曰此丈夫之憂
也女曰不然昔有客過繋馬園中踐予葵使予終歲不
飽葵鄰女奔使予兄追之逢水溺死使予終身無兄予
聞河潤九里漸洳三百步今魯國有患君臣父子被其
辱婦女獨安所避乎(事文類聚憂世戰國策)
榱棟維新便復有黍離之嘆(何氏語林方正)
重國
維柞之枝其葉蓬蓬樂只君子殿(多見反)天子之邦(詩小雅采)
(菽)
山之有草木以自覆盖成其高大喻人君有賢臣以自
尊顯(鄭氏箋詩南山有臺)
毛先生一至楚而使趙重於九鼎大吕毛先生以三寸
之舌彊於百萬之師(史記平原君傳)
山有猛獸藜藿為之不采國有忠臣姦邪為之不起(前漢)
(書蓋寬饒傳)
海産明珠所在為寶楚雖有才晉實用之英偉君子所
游見珍何必本州哉(吳志張紘傳註)
良臣如猛獸高步通衢而豺狼避路信矣(晉書石季龍上傳)
國家將墜公惟棟梁(周書蘇綽傳)
夫臣所在辟除開塞者亦遠矣故春秋曰山有虎豹葵
藿為之不採國有賢士邊境為之不害也(鹽鐵論崇禮)
仁人也者國之寶也智士也者國之噐也博通士也者
國之尊也(新序雜事四)
竇武陳蕃以執政為朝廷重讜議合如應響忠謀奮如
疾雷然諾相許確如太山(天禄閣外史黨錮)
神有以開之必先為之生賢智之輔佐若天將降時雨
山川為之出雲也(李善註文選李蕭遠運命論)
常聞山有藏玉則卉草常榮林有猛獸則叢枝莫採是
以漢儀重見皇王之迹有真周禮猶存龜蒙之田無改
(藝文類聚雜文部連珠)
澤民
見龍在田德施普也(易乾)
芃芃(音蓬)黍苗隂雨膏(去聲)之悠悠南行召伯勞(去聲)之(詩小雅黍)
(苗)
視民如子見不仁者誅之如鷹鸇之逐鳥雀也(左傳襄公二十)
(五年)
今有受人之牛羊而為之牧之者則必為之求牧與芻
矣求牧與芻而不得則反諸其人乎抑亦立而視其死
與(孟子公孫丑下)
禹思天下有溺者由已溺之也稷思天下有饑者由已
饑之也是以如是其急也(孟子離婁上)
思天下之民匹夫匹婦有不被堯舜之澤者若已推而
内之溝中(孟子萬章上)
醫無方術云吾能治病問之曰何用治病曰用心意病
者必不信也吏無經學曰吾能治民問之曰何用治民
曰以材能是醫無方術以心意治病也百姓安肯信嚮
而人君任用使之乎(王充論衡量知篇)
木而進淵知為船以濟水猶君子之濟民也(太玄經第二進解)
木生肥丘根荄見育猶君子以義化人人得以如草木
之生肥丘也(太玄經第六養解)
時雨随車棠隂逐蓋(文苑英華隋煬帝誄)
乃是入境移風非直停車待雨(文苑英華庾信傳)
習習晨風動澍雨潤乎苗郡后恤時務我民以優饒(太平)
(御覽職官部良太守下)
相道
朝夕納誨以輔台德若金用汝作礪若濟巨川用汝作
舟楫若歲大旱用汝作霖雨(書說命上)
尹氏作大師之官為周之桎鎋(鄭氏箋詩節南山)
五行氣和則月依其時而生上配日也猶若治理得所
臣之功成進受爵位上配君也(禮記正義禮運)
今將軍規橅(讀曰模)云若管晏而休遂行日仄至周召乃
留乎(前漢書蕭望之傳)
陛下之有尚書猶天之有北斗也斗為天喉舌尚書亦
為陛下喉舌斗斟酌元氣運乎四時尚書出納王命賦
政四海(後漢書李固傳)
比之大厦其榱桷之佐乎(晉書高嵩傳)
人官之大者不名所職相其是矣天官之大者不名所
生土是矣(春秋繁露五行之義章)
御之良者善調馬相之賢者善使士今舉異才而使減
騶御之是猶扼驥鹽車而使責之疾此賢良文學多不
稱舉也(鹽鐡論利議)
天設三光以照記天子立公卿以明治故曰公卿者四
海之表儀神化之丹青也(鹽鐵論相刺)
常星猶公卿也衆星猶萬民也列星正則衆星齊常星
亂則衆星墜矣(鹽鐵論論菑)
大王知國之柱乎王曰不知也逐女曰柱相國是也夫
柱不正則棟不安棟不安則榱橑墮則屋幾覆矣王則
棟矣庶民榱橑也國家屋也夫屋堅與不堅在乎柱國
家安與不安在乎相今大王既有明知而國相不可不
審也(列女傳周列國齊孤逐女)
子誠不習於禮不逹於人事以此相一國據大衆何以
理之譬猶掩目而别黑白也掩目而别黑白猶無患也
不逹人事而相國非有天咎必有人禍(列女傳周列國魯公乘姒)
次七升于顛臺或柱之材測曰升臺柱輔弗堅也(太玄經第)
(一上)
次三柱不中梁不隆大厦微測曰柱不中不能正基也
(太玄經第三疆)
在棟伊隆于鼎斯寧(蔡中郎集太尉揚公碑)
天垂三台地建五岳降生我哲應鼎之足(蔡中郎集汝南李公碑)
國之有輔如屋之有柱柱不可細輔不可弱柱細則害
輔弱則傾(武侯十六策舉措)
大臣者君之股肱耳目也所以視聽也所以行事也(徐幹)
(中論審大臣)
屋之須柱梁猶治之須宰相也柱梁不固故屋微宰相
不賢則國危(太玄經第三疆解)
三公象五岳在天法三能(能即台也贈李善註文選盧子諒劉琨詩)
瞻旦奭而齊軫軼䕫龍而長騖百辟翹首譬列宿之仰
望舒千里結轍若派流之宗江漢(藝文類聚職官部太尉碑)
負日月於中衢擊雷霆於上路德表生民作舟梁於夷
夏噐含羣物制天淵於廟堂(正法念處經序)
擇主
鳳凰鳴于山脊之上者居高視下觀可即止喻賢者待
禮乃行翔而後集(鄭氏箋詩卷阿)
交交黃鳥止於棘義以求安棘若不安則移去以興臣
仕於君以求行道道若不行則移去(毛詩正義黃鳥)
行人之欲息於茂蔭似諸侯之願朝於有德(毛詩正義苑柳)
鳳凰之將出則先鳴於高山之脊居高視下觀可集止
見其梧桐生矣於彼山東之朝陽乃往集之以興賢者
之將仕也則相時待禮擇可歸就見其明君出矣於彼
仁聖之治世乃往仕之梧桐之生則菶菶萋萋而茂盛
以興明君亦德盛也鳳凰之鳴也則雝雝喈喈然音聲
和協以興民臣亦和協也(毛詩正義卷阿)
鳥則擇木木豈能擇鳥(左傳哀公十一年)
國安其主好文則鳳凰居之國亂其主好武則鳳凰去
之(竹書紀年上)
貞婦不嫁破亡之家仁賢不官絶滅之國(吳越春秋勾踐入臣外傳)
聫翩輕栖集還為燕雀嗤(魏志劉邵傳註)
以足下聰明揆殷勤之聖意亦足悟海岱之所常在知
百川之所宜注矣(蜀志許靖傳註)
風雲之從龍虎賢哲之應聖明(隋書高祖下帝紀)
魯季孫新弑其君吳起仕焉或謂起曰夫死者始死而
血已血而衂已衂而灰已灰而土反其土也無可為者
矣今季孫乃始血其毋乃未可知也(韓子說林)
孔思請行魯君曰天下主亦猶寡人也將焉之孔思對
曰盖聞君子猶鳥也駭則舉魯君曰主不肖而皆以然
也違不肖過不肖而自以為論天下之主乎凡鳥之舉
也去駭從不駭去駭從不駭未可知也去駭從駭則鳥
曷為舉矣孔思之對魯君也亦過矣(吕氏春秋審應)
奮翅鼔翼將之嘉國(焦氏易林随之小畜)
舉趾振翼南至嘉國(焦氏易林蠱之随)
亂君之門佐鬭傷跟營私貪禄身為悔殘(焦氏易林咸之豐)
工不量度其鑿而方正其枘則物不固而木破矣臣不
度君賢愚竭其忠信則被罪過而身殆矣(王逸註楚辭離騷經)
屈原得祝融御已即時還車將即中土乃使仁賢若鸞
鳳之人因迎貞女如洛水之神使達已於聖君得若皇
帝帝堯者欲與建德成化制禮作樂以安黎庶也(王逸註楚)
(辭遠遊)
鴻鵠養其羽翼一舉則見山川之屈曲再舉則知天地
之圜方身居益高所睹愈遠賢者亦宜高望遠慮以知
君之賢愚也(王逸註楚辭惜誓)
鸞鳥鳳凰乃高飛於天大荒之野循於四極回周而戲
見仁聖之王乃下來集歸於有德賢者亦宜處山澤之
中周流觀望見高明之君乃當仕也(王逸註楚辭惜誓)
鸞鳳俊鳥也有聖德君則來無德則去以興賢臣難進
易退也(王逸註楚辭九章)
夫君猶噐也臣猶物也噐小物大不能相受也髫孺背
千金而逐蛺蝶越人棄八珍而甘鼃黽即患不賞好又
病不識惡矣夫不用則雖珍而不貴矣莫與則傷之者
必至昔衛靈聽聖言而數驚秦孝聞高談而睡寐而欲
緝隆平之化牧良能之勲猶却行以逐馳適楚而首燕
也(抱朴子外篇官理)
豹狐之裘不為負薪施九成六變不為聾夫設高唱遠
謀不為庸愚吐忘身致果不為薄德作(抱朴子外篇博喻)
玄雲為龍興非虺蜒所能招也飆風為虎發非狐狢之
能致也是以大人受命則逸倫之士集玉帛幽求則邱
園之俊起(抱朴子外篇廣譬)
鳥有擇木之性魚有選潭之情(劉子託附)
龍竢風雲而後升士須明君而後進(前漢書註揚雄傳)
屈原以高行仕楚亦猶資美女之髢賣於九戎而求其
利必不得也(前漢書註揚雄傳)
月明星稀烏鵲南飛繞樹三帀何枝可依(文選魏武帝短歌行)
鳳凰集南嶽徘徊孤竹根於心有不厭奮翅凌紫氛豈
不常勤苦羞與黃雀羣何時當來儀將須聖明君(文選劉楨)
(贈從弟詩)
朝鴈鳴雲中音響一何哀問子遊何鄉戢翼正徘徊言
我塞門來將就衡陽棲往春翔北土今冬客南淮遠行
蒙霜雪毛羽日摧頽常恐傷肌骨身隕沈黃泥欲因雲
雨會濯翼陵高梯(文選建章臺詩)
棲鳳難為條淑貺非所臨(文選王僧逹答顔延年詩)
虬虎雖驚風雲未和潜魚擇淵高鳥候柯(文選袁宏名臣序贊)
鳥擇高梧臣須顧眄(文選袁宏名臣序贊)
鳥則擇木臣亦簡君(文選潘岳楊荆州誄)
高鳥相木而集智士擇土而翔(意林阮子)
厭禋祀於故墟饗禴祭於東鄰(藝文類聚人部言志賦)
誠以枯澤非應龍之淵棘林非鸞鳳之窟昔食其自匿
監門非高祖不長揖孔明躬稼南陽非劉氏不馳驅望
雲霄而偶翮見鴻漸之輕羽瞻長塗而高鳴知騏驥之
迅足(太平御覽人事部交友二)
正當遊翔擇木待椅桐竹實耳(弘明集十一)
喻林卷七十七
