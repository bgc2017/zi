喻林卷七十四明徐元太撰
臣術門(一)
審任
德薄而位尊知小而謀大力小而任重鮮不及矣(易下繫)
有實之鼎不可復有所取才任已極不可復有所加(王弼)
(註易既濟)
九四處上體之下上有所承而又應初下有所施既承
且施非己所堪故曰鼎折足鼎足既折則覆公餗也(周易)
(正義鼎)
馬肥彊則能升高進遠臣彊力則能安國(毛詩有駜)
柳木之不可以為藩猶是狂夫不任挈壺氏之事(鄭氏箋詩)
(東方未明)
譬如田獵射御貫則能獲禽若未嘗登車射御則敗績
厭覆是懼何暇思獲(左傳襄公三十一年)
位下而欲上政無大功而欲大禄皆怨府也(國語魯)
或謂建信君君之所以事王者色也葺之所以事王者
智也色老而衰智老而多以日多之智而逐衰惡之色
君必困矣建信君曰奈何曰並驥而走者五里而罷乘
驥而御之不倦而取道多君令葺乘獨斷之車御獨斷
之勢以居邯鄲令之内治國事外刺諸侯則葺之事有
不言者矣君因言王而重責之葺之軸令折矣(戰國策趙孝成)
(王)
人之體韻猶噐之方圓方圓不可錯用體韻豈可易處
各順其方以弘其業則歲寒之功必有成矣(晉書王坦之傳)
雖有賢君不愛無功之臣雖有慈父不愛無益之子是
故不勝其任而處其禄此非禄之主也(墨子親士)
世之君子使之為一彘之宰不能則辭之使為一國之
相不能而為之豈不悖哉(墨子貴義)
奉一爵酒不知於色挈一石焉則白汗交流又况贏天
下之憂而海内之事者乎其重於尊亦遠也(淮南子修務訓)
懸狟素餐食非其任(焦氏易林謙之坎)
次四要不克或增之戴測曰要不克可敗也(太玄經第一增)
次三視其德可以幹王之國測曰視德之幹乃能有全
也(太玄經第五視)
噐之盛物有斗石之量猶人爵有高下之差也噐過其
量物溢棄遺爵過其差死亡不存(王充論衡骨相篇)
且驥一日行千里者無所服也使服任車輿駑馬同音
驥曾以引鹽車矣垂頭落汗行不能進伯樂顧之王良
御之空身輕馳故有千里之名(王充論衡狀留篇)
非賁獲之壯不可以舉兼人之重非萬夫之特不可以
總異官之局(抱朴子外篇臣節)
明主官人不令出其噐忠臣居位不敢過其量非其才
而妄授非所堪而虚任猶冰椀之盛沸湯葭莩之包烈
火綴萬鈞於腐索加倍載於扁舟(抱朴子外篇博喻)
若秉國之鈞出納王命者審良樂之顧盼不令跛蹇厠
騏騄冐昧苟得闇於自量者慮中道之顛躓不以駑薾
服鸞衡則何患庶績之不康何憂四凶之不退(抱朴子外篇百)
(里)
或智小敗於謀大或轅弱折於載重(抱朴子外篇知止)
推此類也則貨輕者望利薄任重者責功多(張湛註列黃帝)
勇略之士則受熊虎之任儒雅之徒則處龍鳳之署(文選)
(韋曜博奕論)
任重於力才盡則困用廣其噐應博則凶是以物勝權
而衡殆形過鏡則照窮故明主程才以效業貞臣底力
而辭豐(文選陸機演連珠)
力勝其任則舉之者不重智能其事則為之者不難(意林)
(淮南子)
剸犀截鴈必俟昆吾之鋒逐日追風信資伯樂之駿未
有驂駑蹇足而方騁遥塗採蓺鉛刀而求其斷割(藝文類聚)
(職官部吏部尚書表)
陟彼太行伯后之車屢怠望兹吳坂少游之馬難躋是
知美非流水立致摧轅駿匪浮雲便期頓轡(藝文類聚職官部中)
(書侍郎表)
自非噐上白雲韻同明月何以延芳芝苑插羽瓊條(藝文)
(類聚職官部太子詹事表)
臣聞運舟歸於積水致遠在於逸足未有涓澮之流可
成奔飛之用駑蹇之乘而有滅没之功(藝文類聚治政部薦舉表)
失晨之雞雖不忘於改旦敗駕之馬終取忸於銜鑣(藝文)
(類聚職官部刺史表)
夫拙士運斤工非其任豈唯所作不成抑亦反傷其手
(道德經註疏卷八)
畏翹車而必讓誡濡翼之願辭(初學記職官部秘書丞)
守正
六三勿用取女見金夫不有躬无攸利(易蒙)
心苟無瑕何恤乎無家(左傳閔公元年)
王孫賈問曰與其媚於奥寧媚於竈何謂也子曰不然
獲罪於天無所禱也(論語八佾)
直哉史魚邦有道如矢邦無道如矢(論語衛靈公)
昔者趙簡子使王良與嬖奚乘終日而不獲一禽嬖奚
反命曰天下之賤工也或以告王良良曰請復之彊而
後可一朝而獲十禽嬖奚反命曰天下之良工也簡子
曰我使掌與女乘謂王良良不可曰吾為之範我馳驅
終日不獲一為之詭遇一朝而獲十詩云不失其馳舍
矢如破我不貫與小人乘請辭御者且羞與射者比比
而得禽獸雖若邱陵弗為也如枉道而從彼何也(孟子滕文)
(公下)
衒女不貞衒士不信(越絶外傳記范伯)
子用私道者家必亂臣用私義者國必危反親以為行
慈父不子逆主以自成惠主不臣也(戰國策趙武靈王)
盛飾入朝者不以利汙義砥礪名號者不以欲傷行(史記)
(鄒陽傳)
刓方以為圜兮常度未替(史記屈原傳)
正色立朝舉綱引墨朱紫有分鄭衛不雜(晉書劉毅傳)
捷徑邪至我不忍以投步千進苟容我不忍以歙肩(後漢)
(書張衡列傳)
君有正道臣有正路從之如升堂違之如赴壑(後漢書朱暉列)
(傳)
方駕逸步不以曲路期通(晉書庾闡傳)
交霜雪於杪歲晦風雨於將晨喈響或以變其音貞柯
罕能全其性(晉書徐寧傳)
左右近習之臣知譌詐之不可以得安也必曰我不去
姦私之行盡力竭智以事主而乃以相與比周妄毁譽
以求安是猶負千鈞之重䧟於不測之淵而求生也必
不幾矣百官之吏亦知為姦利之不可以得安也必曰
我不以清廉方正奉法乃以貪汙之心枉法以取私利
是猶上高陵之顛墮峻谿之下而求生必不幾矣(韓非子和)
(氏)
不任為君操竿下釣以蕩守節之士也(孔叢子公儀)
次四月不常或失之行測曰月不常臣失行也(太玄經第四常)
上九角解豸終其直其有施測曰角解豸終以直之也
(太玄經第六難)
士之委身于君猶女之結髮于夫也禮不具而求媾則
女恥之恭不崇而求遇則士恥之(天禄閣外史留賢)
夫天子以輿載命諸侯以輿載職士以輿載道今以載
職者而載道弗可行於諸侯也(天禄閣外史名噐)
以道遊諸侯者諸侯師之以縱横遊諸侯者諸侯役之
士役于諸侯則馳辨無端束發慮無忠謀故曰一激之
怒炎於火三寸之舌芒于劍是以身危而功不成(天禄閣外)
(史士論)
吾聞先王以禁為關未聞以吏為關也出入于吏之口
乞人猶惡之况賢士乎夫賢士國家之巨關也扞不軌
而遏佞人驅曠民而制淫族鎮百姓而寧諸侯不倚爵
而貴不恃禄而富其尊莊而顯厚也如是汝徒見諸侯
之關而不見賢士之關乎子高曰夫賢士之顯於時也
必先由諸侯之關而後使諸侯由其關不然雖厲敬義
之禁擊仁智之柝諸侯不聞焉不聞於諸侯何關之為
昔仲尼以仁義為關周流列國然猶絶糧于陳削迹于
宋而不能扼諸侯之關故退而設關于六經以防名教
老子以道德為關猶騎青牛而過函谷以避周亂史之
文曰周太史耳西出函谷關遇關令尹喜曰周將亡乎
蘇秦張儀以縱衡為關而顯諸侯諸侯役之如妾婦商
鞅申不害以刑名為關而制黔首諸侯待之如雞豚夫
蘇張申商之徒皆干謁諸侯而後能騁其術也繄先王
之道術陋蘇張而黜申商諸侯慕之若酷火之求濟于
水危疾之求瘳于扁鵲也使先王不由諸侯之關而資
左右以流譽則雖欲效蘇張之揚眉而談笑于傾盖之
際不可得也(天禄閣外史至關)
夫結綠玄黎非陶猗不能市也千鈞之重非賁獲不能
抱也白雪之絃非靈素不能徽也邁倫之才非明主不
能用也然耀靈光夜之珍不為莫求而虧其質以苟且
於賤賈洪鐘周鼎不為委淪而輕其禮取見舉於侏儒
嶧陽雲和不為不御而息唱以競顯於淫哇冠羣之德
不以沈抑而履徑而剸節於流俗是以和璧變為滯貨
柔木廢於勿用赤刀之鑛不得經歐冶之鑪元凱之疇
終不值四門之闢也(抱朴子外篇擢才)
南金不為處幽而自輕瑾瑶不以居深而止潔志道者
不以否滯而改圖守正者不以莫賞而苟合(抱朴子外篇廣譬)
木之性處深則大而工度之以為噐物猶君夫之求貞
良以為臣妾臣妾無求君夫之義(太玄經第四遇解)
豺狼當路安問狐貍昏明有世直道無時(藝文類聚人部忠贊)
守職
雖有挈缾之知守不假噐(左傳昭公七年)
虎兕出於柙龜玉毁於櫝中是誰之過與(論語季氏)
王之臣有託其妻子於其友而之楚遊者比其反也則
凍餒其妻子則如之何王曰棄之曰士師不能治士則
如之何王曰已之曰四境之内不治則如之何(孟子梁惠王下)
子之持戟之士一日而三失伍則去之否乎曰不待三
然則子之失伍也亦多矣(孟子公孫丑下)
越職踰法以取名譽譬猶踐薄冰以待白日豈不殆哉
(前漢書宣帝紀)
不居其職不謀其事庖割有主尸不越樽(宋書自序傳)
庖人雖不治庖尸祝不越樽俎而代之矣(莊子逍遥遊)
古者工不兼事士不兼官工不兼事則事省省則易勝
士不兼官則職寡寡則易守故士位可世工事可常(慎子)
(威德)
昔者韓昭侯醉而寢典冠者見君之寒也故加衣於君
之上覺寢而說問左右曰誰加衣者左右對曰典冠君
因兼罪典衣與典冠其罪典衣以為失其事也其罪典
冠以為越其職也非不惡寒也以為侵官之害甚於寒
(韓非子二柄)
軸之入轂各值其鑿不得相通猶人臣各守其職不得
相干(淮南子說林訓)
夫食萬人之力者蒙其憂任其勞一人失職一官不治
皆公卿之累也(鹽鐵論刺權)
駟馬不馴御者之過也百姓不治有司之罪也(鹽鐵論疾貧)
豈肯委尸祝之塵釋大匠之位越樽俎以代無知之庖
舍繩墨而助傷手之工(抱朴子内篇暢玄)
譬如王駕大臣前行王居其後臨至陣敵王臣追逐不
能相離(海空智藏經持誡品)
明分
六五貫魚以宫人寵无不利(易剥)
六二過其祖遇其妣不及其君遇其臣无咎象曰不及
其君臣不可過也(易小過)
婦制其夫臣制其君雖貞近危(王弼註易小畜)
君以无為統衆无為則一也臣以有事代終有事則二
也故陽爻畫奇以明君道必一隂爻畫兩以明臣體必
二斯則隂陽之數君臣之辨也(韓康伯註易繫辭下)
雌代雄鳴則家盡婦奪夫政則國亡(孔氏傳書牧誓)
農勤穡則有秋下承上則有福(孔氏傳書盤庚上)
歲月日時無易則百榖成君臣無易則政治明(孔氏傳書洪範)
隂勝陽即謂之變而天弗施雌勝雄即謂之亂而人弗
行故諸侯之治政在諸侯之大夫治於從(汲冡周書殷祝解)
天有日月照臨晝夜猶王官之伯率領諸侯也北斗環
繞北極猶卿士之周衛天子也五星行於列宿猶州牧
之省察諸侯也二十八宿布於四方猶諸侯為天子守
土也(尚書正義說命中)
狐有牙而不敢以噬猿有蚤而不敢以撅勢居小者不
能為大(汲冡周書周祝解)
衆無名之星随心噣在天猶諸妾随夫人以次序進御
於君也(鄭氏箋詩小星)
水流而入海小就大也喻諸侯朝天子亦猶是也(鄭氏箋詩)
(沔水)
隼之性待鳥雀而食飛循陵阜者是其常也喻諸侯之
守職順法度者亦是其常也(鄭氏箋詩沔水)
褖兮衣兮褖衣自有禮制當以素紗為裏今褖衣反以
黃為裏非其制也以喻賤兮妾兮賤妾自有定分當以
謙恭為事今賤妾反以驕僣為事亦非其宜妾之不可
陵尊猶衣之不可亂制(毛詩正義綠衣)
沔然而滿者彼流水也此水之流當朝宗而入於海小
就大也以喻強盛者是彼諸侯也此諸侯亦當朝宗天
子臣事君也(毛詩正義沔水)
落葉謂之蘀詩人謂此蘀兮蘀兮汝雖將墜於地必待
風其吹女然後乃落以興臣兮臣兮汝雖職當行政必
待君言倡發然後乃和汝鄭之諸臣何故不待君倡而
後和(毛詩正義蘀兮)
主佩倚則臣佩垂主佩垂則臣佩委(禮記曲禮下)
凡奉者當心提者當帶執天子之噐則上衡國君則平
衡大夫則綏之士則提之(禮記曲禮下)
有以小為貴者宗廟之祭貴者獻以爵賤者獻以散尊
者舉觶卑者舉角(禮記禮噐)
盍旦夜鳴求旦之鳥也求不可得也人猶惡其欲反晝
夜而亂晦明况於臣之僣君求不可得之類亂上下惑
衆也(鄭氏註禮記坊記)
妾子始蠶先妾而後子何也曰事有漸也言自卑事者
始(大戴禮記夏小正)
盈謂月光圓滿若臣之進受高位是其伸也闕謂月光
虧損若臣之退就下位是其屈也(禮記正義禮運)
我在伯父猶衣服之有冠冕木水之有本原民人之有
謀主也伯父若裂冠毁冕拔本塞原專棄謀主雖戎狄
其何有余一人(左傳昭公九年)
曷為徧刺天下之大夫君若贅旒然(公羊襄公十六年)
朝服雖敝必加於上弁冕雖舊必加於首周室雖衰必
先諸侯(穀梁僖公八年)
子噲不得與人燕子之不得受燕於子噲有仕於此而
子悦之不告於王而私與之吾子之禄爵夫士也亦無
王命而私受之於子則可乎何以異於是(孟子公孫丑下)
日為陽精象之君也月為隂精象之臣也(三墳山墳)
君道倡始臣道終正是以乾位在亥坤位在未(乾坤鑿度周易)
(乾鑿度上)
抑人之有元君將禀命焉若禀而棄之是焚穀也其禀
不材是穀不成也穀之不成孤之咎也成而焚之二三
子之虐也(國語晉)
禮防雖短不可踰也王室雖卑不可僣也(國語解吳晉董褐復吳王)
臣疑其君無不危國妾疑其夫無不危家(史記李斯傳)
履雖鮮不加於枕冠雖敝不以苴履何者上下之分也
(史記儒林傳)
夫物因人為貴故在賤者之手不御至尊之側(魏志王粲傳註)
調音者小絃急大絃緩立事者賤者勞貴者佚(文子上仁)
天下之士莫肯處其門庭臣其妻子必遊宦諸侯之朝
者利引之也遊於諸侯之朝皆志為卿大夫而不擬於
諸侯者名限之也(尹文子大道上)
君先而臣從父先而子從兄先而弟從長先而少從男
先而女從夫先而婦從夫尊卑先後天地之行也故聖
人取象焉(莊子天道)
左右移位以明君臣易職而變亂生焉(公孫龍子通變論註)
主之與臣若日之與星(賈子服疑)
孔子侍坐於季孫季孫之宰通曰君使人假馬其與之
乎孔子曰吾聞君取於臣謂之取不曰假季孫寤告宰
通曰今以往君有取謂之取無曰假孔子曰正假馬之
言而君臣之義定矣(韓詩外傳卷五)
官尊者禄厚本美者枝茂(鹽鐵論刺權)
冠雖敝宜加其上履雖新宜居其下周室雖微諸侯未
之能易也(說苑善說)
其在鳥則雄為陽雌為隂其在獸則牡為陽而牝為隂
其在民則夫為陽而婦為隂其在家則父為陽而子為
隂其在國則君為陽而臣為隂故陽貴而隂賤陽尊而
隂卑天之道也(說苑辨物)
衣而不裳未知其可也裳而不衣未知其可也衣裳其
順矣乎(揚子問神)
次六魚鱗次之乃矢施之帝用登于天測曰魚鱗差之
貴賤位也(太玄經第四禮)
次八冠戚䏔履全履測曰戚䏔明不可上也(太玄經第四禮)
次五其從其横天地之常測曰其從其横君臣常也(太玄)
(經第四常)
日正於天光通也月闕其博損嬴也(太玄經太玄文)
日正於天乘乾之綱月闕其博以觀消息(太玄經太玄文)
女隂也無專擅之義猶君動而臣随也(王逸註楚辭離騷經)
枝大於榦臣大於君皆為疾也(太玄經第二争解)
升股運於腹婦歸於姑傳曰股運於腹獲其所也婦歸
於姑得其宜也(元包孟陽)
人皆易華嶽以謂卑小故登之而摧傷難天以謂高大
故不昇而無殃(意林魏子)
官之有級猶階之有等升階越等其步也亂亂登朝級
敗禮傷法(太平御覽職官部總叙官)
孔子曰管仲鏤簋而朱紘山節而藻梲賢大夫也而難
為上也(埤雅卉物門藻)
日陽君象也星隂臣道也(玉海天文天文書上)
忠君
江水漢水其流遄疾又合為一共赴海也猶諸侯之同
心尊天子而朝事之(尚書正義禹貢)
微君之故胡為乎中露微君之躬胡為乎泥中(詩國風式)
(微)
人皆生於父母臣之道資於事父以事君故京師者諸
侯之父母何為不以事父母之道事京師也(毛詩正義沔水)
秦王謂陳軫曰吾聞子欲去秦而之楚信乎陳軫曰然
王曰儀之言果信也曰非獨儀知之也行道之人皆知
之曰孝已愛其親天下欲以為子子胥忠乎其君天下
欲以為臣賣僕妾售乎閭巷者良僕妾也出婦嫁鄉曲
者良婦也吾不忠於君楚亦何以軫為忠乎(戰國策秦惠文君)
忠臣之於其君猶孝子之於其親進則有欣然之慶非
貪官也退則有戚然之憂非懷禄也其意在於不忘光
君榮親情所不能已己者也(晉書叚灼傳)
實以田夫之交猶有寄託况君臣之義道貫自然(晉書庾亮)
(傳)
夫忠為令德學乃國華譬衆星之有禮義人倫之有冠
冕也(晉書衛瓘傳)
瞻望城闕不勝喜說鳬藻之情(宋書文帝本紀)
披星日月仰希葵藿之照(宋書歷下志)
子自愛不愛父故虧父而自利弟自愛不愛兄故虧兄
而自利臣自愛不愛君故虧君而自利此所謂亂也(墨子)
(兼愛上)
金木水火雖各職不因土方不立若酸鹹辛苦之不因
甘肥不能成五味也甘者五味之本也土者五行之主
也五行之主土氣也猶五味之有甘肥也不得不成是
故聖人之行莫貴於忠土德之謂也(春秋繁露五行之義章)
地明其理為萬物母臣明其職為一國宰母不可以不
信宰不可以不忠母不信則草木傷其根宰不忠則姦
臣危其君根傷則亡枝葉君危則亡其國故為地者務
暴其形為臣者務著其情(春秋繁露天地之行章)
為人臣者盡臣以順職為人子者致孝以承業君有非
則臣覆盖之父有非則子匿逃之故君薨臣不變君之
政父没則子不改父之道也(鹽鐵論憂邊)
賢臣之事君也受官之日以主為父以國為家以士人
為兄弟故苟有可以安國家利民人者不避其難不憚
其勞以成其義(說苑建本)
汝朝出而晩來則吾倚門而望汝莫(音暮)出而不還則吾
倚閭而望今汝事王王出走汝不知其處尚何歸乎(列女)
(傳周列國王孫氏)
忠臣不借人以力貞女不假人以色豈獨事生若此哉
於死者亦然(列女傳周列國楚白貞姬)
月未望則載魄於西既望則終魄於東其遡於日乎(揚子)
(五百)
次七争干及矛䩜用亨于王前行測曰干矛之争衛君
躬也(太玄經第二争)
衛驂乘者越職而呼車惻怛發心恐上之危也夫論說
者閔志憂俗與衛驂乘者同一心矣(王充論衡對作篇)
鱗介尊神龍走獸宗麒麟蟲獸豈知德何况於士人(曹子)
(建薤露行)
信盡忠高祖若門戶之閉無巇隙也(揚子法言註重黎篇)
猶犬馬之戀主竊託慕於闕庭(文選西征賦)
棄席思君幄疲馬戀君軒願垂晉主惠不愧田子魂(文選)
(鮑昭東武吟)
不使戀主之心施於犬馬傾日之志偏在葵藿(藝文類聚職官)
(部令長啟)
昔堙海之禽不增於大地泣河之士非益於洪流盡其
心之所存忘其力之所及(文苑英華薛道衡帝德上頌)
人之忠也猶魚之有淵魚失水則死人失忠則凶故良
將守之志立而揚名(太平御覽兵部將帥下)
有大國王喜食鴈肉使一獵師常網捕鴈時有五百羣
鴈從北方來飛空南過中有鴈王墮獵網中爾時獵師
欲取殺之時有一鴈悲鳴吐血裵&KR0966;不去獵師彎弓欲
射不避弓矢目不暫捨即鼓兩翅來投鴈王五百羣鴈
裵&KR0966;虚空亦復不去獵師見此一鴈悲鳴吐血顧戀如
是尋時開網放使令去爾時一鴈悲鳴歡喜鼓翅随逐
五百羣鴈前後圍遶飛空而去(大方便佛報恩經卷四)
匡輔
予弗克俾厥后惟堯舜其心愧恥若撻於市(書說命下)
衮職有闕維仲山甫補之(詩大雅烝民)
圓者周匝之物以比人行周備物有不圓匝者規之使
成圓人行有不周者規之使周備是匡諫之名(毛詩正義沔水)
陳力就列不能者止危而不持顛而不扶則將焉用彼
相矣(論語季氏)
三台麗天辰極以之增耀論道作弼王猷以之時邕(晉書)
(桓豁傳)
世將無道則天子有虚眩之疾諸侯有怠荒之疾百姓
有饑餒之疾大臣有貪蔽之疾有司有夤緣侵漁之疾
受黜之臣有要君附權沽舉之疾夫國家如寄也而有
上下之險疾擾而攻之國焉不危子欲臨民醫是而已
矣曰何以醫也曰子能以仁義為藥以政教為湯先瘳
乎主疾而後瘳乎諸侯臣庶不亦善乎(天禄閣外史董卓)
衆星共繞北辰諸輻咸歸車轂若文武之臣尊輔天子
也(前漢書註司馬遷傳)
國有維輔屋有棟梁室之傾尚可柱也心之傾不可輔
也(太平御覽居處部棟)
正父維子弼君伊臣顛而能扶屈而能伸(玉海官制儲官)
進言
其沃我心須切至若服藥不使人瞑眩憤亂則其疾不
得瘳愈言藥毒乃得除病言切乃得去惑也(尚書正義說命上)
夫截骨之劍無削剟之利臽鐵之矛無分髮之便建策
之士無暴興之說(吳越春秋句踐入臣外傳)
布穀鳴於孟夏蟋蟀吟於始秋物有微而志信人有賤
而言忠(後漢書襄楷列傳)
矇冐瞽說時有攸獻譬遒人之有采於市間游童之吟
詠乎疆畔庶以增廣福祥輸力規諫(蜀志郤正傳)
下無言則吾謂之瘖上無聞則吾謂之聾聾瘖非害國
家而如何也(晏子諫下)
愕愕者福也諓諓者賤也林中多疾風富貴多諛言萬
里之朝日聞唯唯而後聞諸生之愕愕此乃公卿之良
藥鍼石(鹽鐵論國病)
楚人有獻魚楚王者曰今日魚穫食之不盡賣之不售
棄之又惜故來獻也左右曰鄙哉辭也楚王曰子不知
漁者仁人也盖聞囷倉粟有餘者國有餓民後宫多幽
女者下民多曠夫餘衍之蓄聚於府庫者境内多貧困
之民漁者知之其以此諭寡人也且今行之於是乃遣
使恤鰥寡而存孤獨出倉粟發幣帛而振不足罷去後
宫不御者出而妻鰥夫楚民欣欣大悦鄰國歸之故漁
者一獻餘魚而楚國賴之可謂仁智矣(劉向新序雜事二)
次四干言入骨時貞測曰干骨之時直其道也(太玄經第一干)
謀難盡者設其喻機難逹者張其形(天禄閣外史防胡)
淵中之魚遞相吞食度口所能容然後嚥之口不能受
哽咽不能下故夫商鞅三說孝公後說者用前二難用
後一易行也(王充論衡效力篇)
言非東里誠譬北辰(藝文類聚職官部刺史表)
喻林卷七十四
