喻林類書類
提要
(臣)等謹案喻林一百二十卷明徐元太撰元
太字汝賢宣城人嘉靖乙丑進士官至刑部
尚書是書以經史及諸子集中所載古人設
喻之詞廣徵博採彙為一編分立十門每門
又各分子目凡五百八十餘類歴二十餘年
而成復自加刊削而付之梓用心頗為勤至
其引書各於條下註明出處篇目次第臚載
無遺亦迥異明人剽竊撦撏之陋習特其自
序稱閱書四百餘種而檢核書中所列篇籍
實不及其半未免涉於誇張又往往隨手摭
拾不能得其根源如兒說宋人善辨者一條
本出韓非子周人有仕不遇者一條本出王
充論衡而皆引作藝文類聚又懷金至者至
不生歸一條本出後漢書耿弇𫝊而引作文
選李善注又頭白可期汗青無日一條本出
唐書劉知幾𫝊而引作事文類聚又天寒即
飛鳥走獸尚知相依一條本出沈約所作阮
籍詠懷詩註而以為李善此類甚多皆為失
於疎略蓋其學惟知以氾濫自矜奥博而不
能考核精詳故每蹈舛漏之病然自秦漢以
迄六朝文人詞賦多以罕譬為工恣肆汪洋
大都得力於此元太是編蒐羅極備零璣斷
璧均足為綴文者沾丐之資猶為有禆藝苑
以視坊本類書之叢雜無章者固勝之遠矣
乾隆四十四年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
喻林自叙
予至陋且善忘雖稔習篇章久則惘然莫憶故日随䟽
記以識所聞然尤嗜喻言為假譬之殊形異類甚易竅
穿壅遏脩詞者莫可合旃耳苐唐而後學士大夫騷人
墨客咸嗔繁穢乃斷六朝以上自經史子集以及道佛
諸書四百餘種凡語涉比辭者無論聖贒與流略之粕
華目所嘗見必手錄焉即非喻而可為喻猶筆存之頗
慙不急是勤寧免誚生玩喪惟欲砭遺忘之疾且藉鮮
逸心信無補空疎知猶贒乎已已遡從釋褐計有二紀
退食罔虚積成鉅帙又病叢穰蔓雜不便省觀因加詮
次成編析分十門列類五百八十有竒摠彙乙百二十
卷廼若粃糠沙石槩未簸淘亦絲蒯竝收期無漏棄也
任江河之多胔自不妨汲祭其中或擇而弗精將漬白
蠅於清醑矣以林名喻豈盡把梧哉用當厥材醜猶化
好脱在唲齵之郄卒然㩥揳有資則匠人碎用足供庶
茲輯亦非纍瓦者此皆督撫巴蜀三征西南之暇所就
會中州何侍御公代天來狩相與提衡最為契洽偶見
抄本謂宜宣布㝢中以惠後學予弗獲辭竟災梨棗要
之拾唾為文人莫我知亦莫我罪比學憲郭君博通今
古一代文人海以内仰之不啻麟角鳳毛而序云彙喻
為林自予始予初心豈作始哉至云與予談天下事若
得于喻喻者深私心竊有厚媿夫喻林不足稐文即繆
以文許則文之與武兩途奚翅逕庭三征固恭仗天威
而受益郭君良非渺淺嗣郭君秉鉞黔中拓土開疆元
老壯猷震乎殊俗誠文武為憲質之吉甫寧過遜歟予
病卧敬亭間復翻閱稍為增删一二猶子胥慶雅有同
嗜取而訂其魯魚帝虎因侈口茲輯匪直騷壇之楩楠
抑亦萟苑之栴檀也當與御覽等編爭竒芳于鄧林遂
鐫之剞劂三征寔錄後藏諸家塾庸廣厥傳予敘其始
末如此
徐元太謹撰
