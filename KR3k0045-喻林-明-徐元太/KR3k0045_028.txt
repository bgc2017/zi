喻林卷二十八明徐元太撰
人事門(二十六)
才盛
肅肅兔罝椓之丁丁(音爭)赳赳武夫公侯干城肅肅兔
罝施于中逵赳赳武夫公侯好仇肅肅兔罝施于中
林赳赳武夫公侯腹心(詩國風兔罝)
視彼中原之野其諸禽獸大而甚有故儦儦然有趨者
俟俟然有行者其趨行或三三為羣或二二為友(毛詩正義)
(吉日)
夫十步之間必有茂草十室之邑必有忠信是故亂殷
有三仁小衛多君子(後漢書王符列傳)
方斯之際處士山積學者川流衣裳被宇冠盖雲浮譬
猶衡陽之林岱隂之麓伐尋抱不為之稀蓺拱把不為
之數悠悠罔極亦各有得彼採其華我收其實(後漢書崔駰列)
(傳)
譬猶鍾山之玉泗濱之石累珪璧不為之盈採浮磬不
為之索(後漢書蔡邕列傳)
方今朝士山積髦俊成羣猶鱗介之潛乎巨海毛羽之
集乎鄧林游禽逝不為之尠浮魴臻不為之殷(蜀志卻正傳)
聞延陵之理樂覩吾子之治易乃知東南之美者非徒
會稽之竹箭也(吴志虞翻傳)
自時厥後龍宗有麟鳳集有翼(華陽國志)
信乃金相玉潤埜會川冲埒美前修垂裕來葉(晉書文苑傳)
以八紘之廣兆庶之衆豈當無卓越雋逸之才乎譬猶
南海不少明月之寳大宛不乏千里之駒也(晉書華譚傳)
始知天族多竒玉林皆寳(晉書慕容超傳)
抱玉者連肩握珠者踵武(梁書鍾嶸傳)
人謂得玄珠於赤水策奔電於崑邱開四照於春華成
萬寳於秋實(北齊書文苑傳)
參之有隋多士取其開物成務皆廊廟之榱桷亦北辰
之衆星也(隋書李諤史臣傳)
造父攝轡馬無駑良皆可取道周公之時士無賢不肖
皆可與言至治(鹽鐵論利議)
伯虎仲熊德義洵美(焦氏易林申之姤)
大都王市稠人多寳(焦氏易林損之萃)
乃屯敶我車前後千乘齊以玉爲車轄並馳左右言從
已者衆皆有玉德宜輔千乘之君也(王逸注楚辭離騷經)
大國多良才譬海出明珠(曹子建贈丁廙)
千龍並馳萬驥徂征紛紜交競逝若流星(嵇中散集卜疑集)
經世之士悠悠皆是一日無君惶惶如也譬猶藍田之
積玉鄧林之多材良工大匠肆意所用亦何必棲魚而
沈鳥哉(抱朴子外篇逸民)
或以文藝而龍躍或以武功而虎踞(抱朴子外篇自序)
披其藂薄非無香草視其涯岸皆有潤珠(書品)
崑山積瓊玉廣厦構衆材游鱗萃靈沼撫翼希天階(文選)
(潘尼贈王元貺詩)
家有千里驥而不珍焉人懷盈尺和氏而無貴矣(文選曹植)
(與吴季重書)
龍德時乘羣才雲駭藹若鄧林之會逸翰爛若溟海之
納奔濤(補文選郭璞客傲)
羈九有之竒駿咸總之於一朝豈惟豐沛之英南陽之
豪昆吾挺鋒驌驦軒髦杞梓競敷蘭荑爭翹嚶聲冠於
伐木援類繁乎拔茅是以水無浪士巖無幽人刈蘭不
暇爨桂不給安事錯薪乎(補文選郭璞客傲)
如彼和肆莫匪瓊瑶如彼儀鳳樂我雲韶(補文選潘尼釋奠頌)
如彼崑山列此琚玉(藝文類聚歲時部三月三日詩)
誠以鄧林昆吾翔鳳所棲懸黎和肆垂棘所集(藝文類聚治政)
(部薦舉書)
今日之行觸目見琳琅珠玉(世說新語容止)
才難
夫物之有材者其精華之藴神明之所固護而祕惜不
可以知力窺也蒙金以沙固玉以璞珠之所生漩桓之
淵而隈澳之下也豫章楩柟之可以大斵者必在夫大
山窮谷孱顔嶇峿之區抉剔之椅摭之剥削之苟不中
于程度則有虎狼蛟噩虺蜴之變雷霆崩墜覆壓之虞
何以故天地之生材也實難其有以生也必有所用也
(子華子晏子)
物以少者爲貴多者為賤至於人事豈獨不然故藜藿
彌原而芝英不泄枳棘被野而尋木間秀沙礫無量而
珠璧甚尠鴻隼屯飛而鸞鳳罕出虺蜴盈藪而虬龍希
覿(抱朴子内篇明本)
累世一聖是繼踵千里一賢是比肩(意林任子)
伯樂教其憎者相千里馬教其愛者相駑馬以千里馬
世一有其利少駑馬多其利多也(藝文類聚獸部馬)
譬如大地少處出生金銀等寳多處出生沙石瓦礫(波羅)
(蜜多經五百二十)
譬如海寳無價者少餘寳甚多(華手經卷二)
驥及和氏以希為貴今若家有千里人懷盈尺即驥及
和氏寧得珍貴乎(李善註文選曹子建與吴季重書)
勞苦
辛苦之味入口猶困阨之事在身故謂殃厄勞役之事
爲辛苦也(尚書正義洪範)
陟彼崔嵬我馬虺隤(音灰頹)陟彼高岡我馬玄黃陟
彼砠(音疽)矣我馬瘏(音塗)矣(詩國風卷耳)
肅肅鴇羽集于苞栩(音許)王事靡盬(音古)不能蓺稷黍肅
肅鴇翼集于苞棘王事靡盬不能蓺黍稷肅肅鴇行
(音杭)集于苞桑王事靡盬不能蓺稻粱(詩國風鴇羽)
蜎蜎(音娟)者蠋(音蜀)烝在桑野敦(音堆)彼獨宿亦在車下(詩國風東)
(山)
緜蠻黃鳥止于丘阿道之云遠我勞如何飲之食之教
之誨之命彼後車謂之載之緜蠻黃鳥止于丘隅
緜蠻黃鳥止于丘側(詩小雅緜蠻)
何草不黃何日不行(叶戸郎反)何人不將經營四方何草
不玄何人不矜(音鰥)哀我征夫獨爲匪民匪兕匪虎率
彼曠野哀我征夫朝夕不暇有芃(音蓬)者狐率彼幽草
有棧(上板反)之車行彼周道(詩小雅何草不黃)
大東刺亂也東國困於役而傷於財譚大夫作是詩以
告病焉(毛詩大東)
北山大夫刺幽王也役使不均已勞於從事而不得養
其父母焉(毛詩北山)
君子仕於亂世其顔色瘦病如魚勞則尾赤(鄭氏箋詩汝墳)
荼誠苦矣而君子於已之苦毒又甚于荼比方之荼則
甘如薺(鄭氏箋詩谷風)
有杕然特生之杜猶得其時有晥然其實蕃滋得所我
君子獨行役勞苦不得安於室家以盡天性而生子孫
乃杕杜之不如(毛詩正義杕杜)
鴇鳥之羽飛而集于苞栩之上以興君子之人乃下從
于征役之事然鴇之性不樹止今乃集于苞栩之上極
爲危苦喻君子之人當居平安之處今乃下從征役亦
甚為危苦(毛詩正義鴇羽)
蜎蜎然者桑中之蠋蟲常久在桑野之中似有勞苦以
興敦敦然彼獨宿之軍士亦常在車下而宿甚為勞苦
(毛詩正義東山)
有專專然繋綴於蔓者瓜也而其瓣甚苦既繋苦於蔓
似如勞苦而其瓣又苦以喻君子繋屬於軍是事苦也
又憂軍事是心又苦也(毛詩正義東山)
役人若是野獸可常在外今非是兕非是虎何為久不
得歸常循彼空野之中與兕虎禽獸無異乎(毛詩正義何草)
有芃芃然而小者當狐也此狐本是草中之獸故可循
彼幽草今我有棧之輦車人輓以行此人本非禽獸何
為行彼周道之上常在外野與狐在幽草同乎(毛詩正義何草)
玄黃虺隤行者勞疲役夫憔悴喻時不歸(焦氏易林乾之革)
乘雲帶雨與飛鳥俱(焦氏易林同人之泰)
九里十山道却峻難牛馬不前(焦氏易林咸之觀)
踐履寒冰十步九尋惟有苦痛不為病憂(焦氏易林明夷之乾)
隔在九山往來勞難(焦氏易林睽之否)
歴險登危道遠勞疲(焦氏易林蹇之秦)
道涉多阪牛馬蛇蟺(焦氏易林蹇之既濟)
驥疲鹽車出於銜箠(焦氏易林夬之井)
霄冥高山道險峻難王孫罷極困於阪間(焦氏易林小過之頤)
聖人憂世深思事勤愁擾精神感動形體故稱堯若腊
舜若腒桀紂之君垂腴尺餘(王充論衡語增篇)
枯桑無枝尚知天風海冰廣大尚知天寒君子行役豈
不離風寒之患乎(李善注文選飲馬長城窟行)
身如大火身如大風身如谷中響如水中影無暫安時
(海空智藏經供獻品)
菩薩在樹下坐禪有一烏一鴿一虺自相問何等為苦
烏言飢最為苦何以知為苦飢不能行亦不能有所作
人坐飢餓死以是知飢為苦鴿言觸色爲苦何以故知
色為苦人意念色無有終極人皆坐色死以是知色為
苦虺言獨瞋恚為苦何以故知瞋恚為苦人瞋恚無所
避欲自殺亦欲殺人故知瞋恚為苦(惟日雜難經)
危困
九三伏戎于莽升其高陵三歲不興(易同人)
六五貞疾恒不死象曰六五貞疾乘剛也恒不死中未
亡也(易豫)
初九屨校滅趾无咎(易噬嗑)
初六剥牀以足篾貞凶(易剥)
六二剥牀以辨篾貞凶(易剥)
六四剥牀以膚凶(易剥)
上六過涉滅頂凶(易大過)
初六習坎入于坎窞凶象曰習坎入坎失道凶也(易坎)
上六係用徽纆寘于叢棘(易坎)
初九壯于趾征凶有孚(易大壯)
九三小人用壯君子用㒺貞厲羝羊觸藩羸其角(易大壯)
上六羝羊觸藩不能退不能遂无攸利艱則吉(易大壯)
初九明夷于飛垂其翼(易明夷)
六三見輿曳其牛掣其人天且劓无初有終(易睽)
九三臀无膚其行次且厲(易姤)
初六臀困于株木入于幽谷三歲不覿(易困)
六三困于石據于蒺藜(易困)
九四來徐徐困于金車(易困)
上六困于葛藟于臲卼(易困)
九三艮其限列其夤厲薰心(易艮)
上九鳥焚其巢旅人先笑後號咷喪牛于易凶(易旅)
剠額為天截鼻為劓既處二四之間皆不相得其為人
也四從上刑之故剠其額二從下刑之又截其鼻故曰
其人天且劓(周易正義睽)
民畏紂之虐危懼不安若崩摧其角無所容頭(孔子傳書泰誓)
(中)
中谷有蓷(吐雷反)暵(音罕)其乾矣中谷有蓷暵其修矣
中谷有蓷暵其濕矣(詩國風中谷有蓷)
魚在于沼(叶音灼)亦匪克樂潛雖伏矣亦孔之炤(音灼雅詩小)
(正月)
相(去聲)彼泉水載清載濁(叶殊五反)我日構禍曷云能榖(詩小雅四)
(月)
巢之翹翹而危以其所託枝條弱也以喻今我子孫不
肖故使我家道危也(鄭氏箋詩鴟鴞)
狀如舟之流行無制之者不知終所至也(鄭氏箋詩小弁)
王無恩惠於天下天下之人如旱歲之草皆枯槁無潤
澤如樹上之棲苴(鄭氏箋詩召旻)
室如懸磬野無青草何恃而不恐(左傳僖公二十六年)
如魚竀尾衡流而方羊裔焉(左傳哀公十七年)
南夷與北狄交中國不絶若綫(公羊僖公四年)
服虔云鹿得美草呦呦相呼至于困廹將死不暇復擇
善音急之至也(春秋正義文公十六年)
夫子之在此猶燕之巢於幕也(史記吴世家)
鷹隼横厲鸞徘徊兮矰若浮猋動則機兮叢棘棧棧曷
可栖兮發忠亡身自繞㒺兮冤頸折翼庸得往兮(前漢書息)
(夫躬傳)
有一窮鳥戢翼原野罩網加上機穽在下前見蒼隼後
見驅者繳彈張右羿子彀左飛丸激矢交集於我思飛
不得欲鳴不可舉頭畏觸搖足恐墮内獨怖急乍冰乍
火(後漢書文苑列傳)
細政苛慘科防互設矰繳充蹊阬穽塞路舉手挂網羅
動足蹈機埳(後漢書袁紹列傳)
雖欲竭誠而盡忠路絶險而靡緣九重既不可啟又羣
吠之狺狺(後漢書文苑列傳)
嚴文尅剥痛於霜雪張羅海内設罝萬里逐臣者窮人
迹追臣者極車軌(後漢書寇恂傳論)
閶闔九重陷穽步設舉趾觸罘罝動行絓羅網(後漢書寇恂傳)
(論)
創基冰泮之上立足枳棘之林(後漢書黃瓊傳)
欲使墜萬仞之阬踐必死之地令陛下忽慈母之仁發
投杼之怒(後漢書寇恂傳論)
將軍不覩盛衰之紀成敗之符譬如野火在原蹈履河
冰火滅冰泮將何所依附(蜀志呂覬傳)
以累卵之身處雷霆之衝繭粟之質當豺狼之路其見
吞噬豈抗脣齒(晉書王濬傳)
雖茹荼之苦銜蓼之辛何以諭之(晉書苻丕記)
今猶俎上肉任人膾截耳(晉書孔愉傳)
至若蘭芷傾䪺桂林移埴根萌未樹而牙淺弦急每恐
風波潛駭危機密發此所以怵惕於長衢也(晉書趙至傳)
陵九折於卭僰汎衝波於呂梁(宋書傅亮傳)
將軍魚游於沸鼎之中燕巢於飛幕之上不亦惑乎(梁書)
(陳伯之傳)
延膠船而越水若朽索而乘奔(魏書李順希仁弟騫傳)
時無逸勒路盈摧輪(魏書宗欽傳)
予一生而三化備荼苦而蓼辛鳥焚林而鍜翮魚奪水
而暴鱗(北齊書文苑顔之推傳)
横生瘡痏動挂網羅(北史周本紀上)
亡魂禠魄若牛兄之遇獸心戰色沮似葉公之見龍(隋書)
(盧思道傳)
莒客之踵躋焦原匹兹非險齊人之手執馬尾方此未
危(隋書盧思道傳)
戟既在脰劔既在心(晏子雜上)
荒飆怒號而獨秀者先隕霜露宵零而朱草立槁媾市
之徒又從而媒孽以髠搖之是以萌意於方寸未有毫
分也而觸機穽展布其四體未有以爲容也而得桎梏
懷抱其一槩之操泯泯默默而願有以試也而漫漫之
長夜時未旦也疾雷破山澍雨如霪雞喑於塒而失其
所以爲司晨也(子華子神氣)
今巨楚縣吾前大燕鰌吾後勁魏釣吾右西壤之不絶
若繩(荀子彊國)
今矰繳機而在上&KR1577;罟張而在下雖欲翺翔其勢焉得
(淮南子俶真訓)
語曰五盜執一良人枉木惡直繩今欲下鍼石通關鬲
則恐有盛胡之累懷鍼槖艾則被不工之名狼跋其胡
載&KR2102;其尾君子之路行止之道固狹耳此子石所以歎
息也(鹽鐵論塩鐵鍼石)
縞素不能自分於緇墨聖賢不能自理於亂世(鹽鐵論非鞅)
心憧憧若涉大川遭風而未薄(鹽鐵論刺復)
車傾盖亡身常憂惶(焦氏易林乾之屯)
山險難登澗中多石車馳轊擊載重傷軸(焦氏易林乾之謙)
弱足刖跟不私出門市賈不利折亡為患(焦氏易林乾之鼎)
路多枳棘步刺我足(焦氏易林屯之賁)
蠆室蜂戸螫我手足不可進取為身害咎(焦氏易林屯之明夷)
雌單獨居歸其本巢毛羽憔悴志如死灰(焦氏易林需之否)
蹇兔缺唇行難齒寒(焦氏易林訟之復)
虎厲其牙以待犬猪往必傷殘摧敗無餘(焦氏易林訟之鼎)
干旄旌旗執幟在郊雖有寳珠無路致之(焦氏易林師之随)
駕駟逐狐輪掛荆棘車不結轍公子無得(焦氏易林小畜之觀)
轅折輪破馬倚僕卧(焦氏易林履之兆)
濟深難渡濡我衣袴(焦氏易林泰之坤)
載石上山步跌不前(焦氏易林同人之小畜)
雀行求食出門見鷂顛蹶上下幾無所處(焦氏易林大有之萃)
鹿求其子虎廬之里(焦氏易林随之否)
雞方啄粟為狐所逐走不得食惶怖惕息(焦氏易林蠱之升)
賣袍續食糟糠不飽(焦氏易林復之觀)
襦燒袴燔羸剥飢寒病症凍攣(焦氏易林復之益)
鳥鳴葭端一呼三顛動搖東西危而不安(焦氏易林復之井)
棘鉤我襦為絆所拘(焦氏易林坎之大有)
深水難涉泥塗至轂牛罷不進浮陷為疾(焦氏易林坎之蠱)
据棘履杞趺刺為憂(焦氏易林坎之未濟)
梁破橋壊水深多畏(焦氏易林咸之師)
九登十陟馬跌不前(焦氏易林恒之姤)
路多枳棘前刺我足(焦氏易林遯之艮)
左有噬熊右有嚙虎前觸銕矛後躓強弩無可抵者(焦氏)
(易林大壯之大壯)
東行食榆困於枯株(焦氏易林晉之睽)
鷹飛雉退兔伏不起狐張狼鳴野雞驚駭(焦氏易林暌之大壯)
水深難遊霜寒難涉(焦氏易林解之震)
張羅百目鳥不能北縮頸掛翼困於窘國(焦氏易林蹇之頤)
席多針刺不可以卧為身作累動而有悔(焦氏易林困之困)
虎饑欲食見蝟而伏(焦氏易林鼎之渙)
鳥飛无羽雞鬭折距(焦氏易林節之大過)
焦逆訐而順守之雖辯劘虎牙矣(揚子重黎)
次八足纍纍其步蹉躟(太玄經第一差)
次八升于高危或斧之梯測曰升危斧梯失士民也(太玄)
(經第一上)
次八頸加于矰維䋚(翌)其繩測曰頸加維䋚無自勞也
(太玄經第四逃)
次七翕繳惻惻測曰翕繳惻惻被離害也(太玄經第五翕)
次六方輪廣軸坎軻其輿測曰方輪坎軻還自震也(太玄)
(經第六止)
次八涉于霜雪纍項于䣛(思栗切)測曰纍項于䣛亦不足
生也(太玄經第六窮)
次六大車川川上輆于山下觸于川測曰大車川川上
下輆也(太玄經第六難)
次五出野見虚有虎牧豬&KR0008;絝與襦測曰出野見虛無
所措足也(太玄經第六劇)
懼煙炎之燬熸何光芒之敢揚哉(蔡中郎集釋誨)
言天有虎豹地有土伯東有長人西有赤蟻南有雄虺
北有增水皆為姦惡以賊害已也(王逸註楚辭招魂)
言已居於衰亂之世常低頭俛視若以背肩負擔丈尺
而步不敢伸要仰首以遠罪過也(王逸註楚辭哀時命)
言已居常怖懼若附強弩機臂畏其妄發上恐牽聫於
堆䠶身被矰繳也(王逸註楚辭哀時命)
舉挂時網動亂國經(曹子建責躬)
不見籬間雀見鷂自投羅(曹子建野田黃雀行)
鳥盡良弓藏謀極身心危(嵇中散集兄秀才公穆入軍贈詩)
雙鸞匿景曜戢翼太山崕抗首潄朝露晞陽振羽儀長
鳴戲雲中時下息蘭池自謂絶塵埃終始永不虧何意
世多難虞人來我疑雲網塞四區高羅正參差奮迅勢
不便六翮無所施隠姿就長纓卒為時所羈(嵇中散集兄秀才公)
(穆入軍贈詩)
立剡鋒之端登方崩之山非所以延年長世遠危之術
(抱朴子外篇良規)
&KR1094;枯之木而當衝風故振(太玄經第二耎解)
蹇漦(音釐)囦囦(古淵字)屵(音業)顛顛君(音隠退也)靡返兟(音萃進也)靡遷
憩於險間愀然佷(很同)然傳曰漦囦囦水之深也屵顛顛
山之高也君靡返礙乎山也兟靡遷限乎險也(元包少隂)
禽獸驚走得草則伏遇木則栖非其常處苟寄而居值
穴而託為人窮廹之意(李善註文選西京賦)
在木闕不材故匠者時盼在雁乏善鳴故不免饌賓也
(李善注文選盧子諒贈劉琨詩)
根萌未樹故恐風波潛駭牙淺弦急故懼危機密發(李善)
(注文選趙景真與嵇茂齊書)
鳥不擇木獸不擇音(文選吴都賦)
危素卵之累殼甚玄燕之巢幕心戰懼以兢悚如臨深
而履薄(文選西征賦)
撛白刃以萬舞危冬葉之待霜履虎尾而不噬實要伯
於子房(文選西征賦)
身寄虎吻危同朝露(文選桓元子薦譙元彦表)
鳳鳴高岡以遠罻羅賢聖之德也鸋鴂之鳥巢于葦苕
苕折子破下愚之惑也今江東之地無異葦苕諸賢處
之信亦危矣(文選陳琳檄吴將校文)
洪波振壑川無恬鱗驚飆拂野林無静柯何者勢弱則
受制于巨力質微則莫以自保(文選殷仲文自解表)
翔鳳嬰籠檻騏驥見維縶(文選潘尼迎大駕詩)
昔如韝上鷹今似檻中猿(文選鮑明遠東武吟)
綿綿女蘿施于松標禀澤洪幹晞陽豐條根淺難固莖
弱易彫操皮纖質承此衝飇(文選盧諶贈劉琨詩)
如彼危根當此衝飇(文選潘岳楊仲武誄)
矰弋機而在上兮罻羅張而在下設張辟以娱君兮願
側身而無所(補文選屈原惜誦)
負擔荷以丈尺兮欲伸要而不可得外廹脅於機臂兮
上牽聫於矰隿(音弋哀補文選莊忌時命)
雖魚鳥之欲安駭風川而回薄(補文選謝眺酬德賦)
奚異涉海之失柂積薪而待然(補文選趙壹疾邪賦)
若憑舟之失棹譬緣厓而無攀(補文選陶潛閒情賦)
執朽轡以御逸駟承勁風以握秋蓬(補文選曹昆對儒)
如箸弊絮在荆棘中觸地挂閔(世說新語排詞)
白刃交前不救流矢(意林魯連子)
十里九坎牛馬低昂(意林太玄經)
輿中塗以回畔兮駟馬驚而横犇執組者不能制兮必
折軛而摧轅(楚辭劉向逢紛)
下堂兮見蠆出門兮觸蜂巷有兮蚰蜒邑多兮螳螂(楚辭)
(王逸傷時)
危光似燭察命如絲(藝文類聚職官部儀同表)
譬懸厨之獸如離繳之鳥將充庖鼎以飷鷹鸇(藝文類聚人部)
(言志書)
真欲令三泉之下復鎮之以大石厄乎此時也(藝文類聚人部)
(别下書)
雖事異鑚皮文非刺骨猶復因兹舌杪成此筆端(藝文類聚)
(人部言志書)
枯枝葉易零疲客心易驚(藝文類聚歲時部秋詩)
騏驥負鹽車垂頭於太行之坂屠者持刀睨之(藝文類聚獸部)
(馬)
推直轡於三危碎平途於九折(文苑英華庾信志一賦)
同冰魚之不絶似蟄蟲之猶蘇良可哀也(文苑英華徐陵贈答上書)
卧薪待火方此弗危繋草從風儔之非切(文苑英華徐陵贈答上書)
塗艱行易跌命舛志難逢(文苑英華沈約悲悼一詩)
累棋十二方此未危懸縷千鈞比斯非切(文苑英華&KR0702;一隋&KR0702;陳尚)
(書文)
乘奔牛驚馬未足諭其嶮墜矣(漢武帝外傳)
譬如有人曾行劫盜王所訪括其人惶恐竊入市鄽於
雜閙處欲自藏隠正值其中搖鈴聲鼔宣王教令欲相
掩捉彼人爾時更無餘想唯作是念勿我今時為他識
知而見擒縶(波羅蜜多經卷五百八十)
譬如無夫之婦無不陵易者(放光波羅蜜經)
譬如生育羣狗逼逐臨大坑澗(大寶積經四十一)
譬如野干於彼塚間為諸羣狗之所搏逐逃迸走避臨
大峻厓窮途所逼夜中嘷呌(大寶積經四十一)
如箭著身觸之則痛(大寳積經卷九十六)
猶如商人失其徒侣猶如涉海舟船破壊亦如有人失
如意珠又如危峰朽壊之樹為彼猛風搖動吹擊復如
龍子為金翅鳥之所銜啄(大寳積經卷一百二十)
如小綿丸小劫貝華丸置四衢道頭四方風吹則随風
去向於一方(雜阿含經卷十五)
時有一人遊於曠野為惡象所逐怖走無依見一空井
傍有樹根即尋根下潛身井中有黑白二鼠互齧樹根
於井四邊有四毒蛇欲螫其人下有毒龍心畏龍蛇恐
樹根斷樹有蜂蜜五滴墮口樹摇蜜散下螫斯人野火
復來燒然此樹曠野者喻於無明長夜曠遠言彼人者
喻於異生象喻無常井喻生死險岸樹根喻命黑白二
鼠以喻晝夜齧樹根者喻念念滅其四毒蛇喻於四大
蜜喻五欲蜂喻邪思火喻老病毒龍喻死是故當知生
老病死甚可怖畏常應思念勿被五欲之所吞廹(佛說譬喻)
(經當十)
譬如大風鼔扇林樹枝柯相棖又如失水之魚宛轉在
地又如斬截大樹崩倒狼籍(須摩提長者經救亡)
如惡瘡疱難合其竅痛不可忍(大乘經上)
見於生死諦如水漂岸樹(修行道地經慈品)
譬如險岸大樹上有大風下有大水崩其根土誰當信
此樹得久住者(三昩法門經卷上)
譬如人噎旣不得吐又不得咽(龍樹菩薩傳籍十)
驚怖墮床如熱沙中魚(大智度論卷三)
我今如在秤低昂墮死處(大莊嚴經論卷九偈)
譬如燒利劔火光耀入眼執之在側欲以相害於念念
中恒生大怖畏(随相論卷上)
喻林卷二十八
