喻林卷二十七明徐元太撰
人事門(二十五)
勸助
誰能亨魚漑之釡鬵(音尋)誰將西歸懷之好音(詩國風匪風)
之子于狩言韔(音暢)其弓之子于釣言綸之繩(詩小雅采綠)
衡門誘僖公也愿而無立志故作是詩以誘掖其君也
(毛詩衡門)
婦子來饋饟其農人於田野乃逆而媚愛之言勸其事
勞不自若(鄭氏箋詩載芟)
人見池水之竭盡矣豈不言云由其外之濱厓無水以
益之故也以喻人見王政之喪亂矣豈不言曰由其外
之羣臣無賢以佐之故也人見泉水之枯竭矣豈不言
云由其内之地巾無水以生之故也以喻人見王政危
亂矣豈不言曰由其内之妃后無德以助之故也(毛詩正義)
(召旻)
人之相與也譬如舟車然相濟達也已先則援之彼先
則推之是故人非人不濟馬非馬不走土非土不高水
非水不流(大戴禮記魯子制言上)
夫二子者或輓之或推之欲無入得乎(左傳襄公十四年)
晉禦其上戎亢其下譬如捕鹿晉人角之諸戎犄之與
晉踣之(左傳襄公十四年)
人有言曰無過亂人之門又曰佐饔者嘗焉佐鬭者傷
焉(國語周)
衞非強於趙也譬之衞矢而魏弦機也藉力魏而有河
東之地(戰國策齊閔王)
斯何異燎之方盛又撝膏以熾之哉(吳志張温傳註)
小水不容大舟若縱才力足以濟事亦不假君為鱗翼
(晉書桓謙傳)
乘釁之徒因翼生羽(北史周本紀上)
世之君子欲其義之成而助之修其身則愠是猶欲其
墻之成而人助之築則愠也豈不悖哉(墨子貴義)
今有燎者此於一人奉水將灌之一人摻火將益之功
皆未至子何貴於二人巫馬子曰我是彼奉水者之意
而非夫摻火者之意(墨子耕柱)
且有二生於此善星一行為人筮者與處而不出者其
精孰多公孟子曰行為人筮者其精多子墨子曰仁義
鈞行說人者其功善亦多何故不行說人也(墨子公孟)
今夫世亂求美女者衆美女雖不出人多求之今求善
者寡不強說人人莫之知也(墨子公孟)
夫子三侵魯而綽三從是鼔鞭於馬靳也(墨子魯問)
使失路者而肯聽習問知即不成迷也今衆人之所以
欲成功而反為敗者生於不知道理而不肯問知而聽
能(韓非子解老)
雖有堯之智而無衆人之助大功不立有烏獲之勁而
不得人助不能自舉有賁育之彊而無法術不得長生
(韓非子觀行)
佐祭者得嘗佐鬭者得傷蔭不祥之木為雷霆所撲(淮南)
(子說林訓)
比目之魚所以不見得於人者以偶視而俱走也今秦
有兼吞天下之志日夜伺間不忘於側息也趙魏與之
隣接而強弱不敵秦所以不敢圖并趙魏者徒以二國
併目周旋者也(孔叢子論勢)
始皇方獵六國而翦牙款(楊子淵騫)
次四翕其羽利用舉測曰翕其羽朋友助也(太玄經第五翕)
日雖暮長庚星在前扶助常有光明也(前漢書註禮樂志)
翼戴崇奬以成帝業若車之行助推其轂故得引重而
致遠也(前漢書註燕王傳)
曳纖經於前鳴長桹於後所以驚魚令入網也(李善註文選西)
(征賦)
飛塵增山霧露增海(事類賦天部露註)
紼謳所生必於斥苦司馬彪曰斥疏緩也苦用力也引
紼所以有謳歌者為人用力不齊故促急之也(困學紀聞卷十)
(諸子)
敬竭爝火之見仰助陽暉之明(玉皇本行集經)
譬如熾火將大木薪擲置其中如是數數擲中其火轉
增熾盛不減(發覺淨心經卷上衣四)
譬如國王遣兵有所攻擊兵弱欲不如王復遣兵往助
之兵便得勝人有諸惡如兵少弱時人持善心消滅惡
心譬如王增兵得勝持五善心消五惡心譬如戰鬭得
勝是為精進助善如是(那先比丘經卷上)
昔有一聚落去王城五由旬村中有好美水王勅村人
常使日日送其美水村人疲苦悉欲移避遠此村去時
彼村主語諸人言汝等莫去我當為汝白王改五由旬
作三由旬使汝得近往來不疲即往白王王為改之作
三由旬衆人聞己便大歡喜有人語言此故是本五由
旬更無有異雖聞此言信王語故終不肯捨世間之人
亦復如是修行正法度於五道向湼槃城心生厭倦便
欲捨離頓駕生死不能復進如來法王有大方便於一
乘法分别說三小乘之人聞之歡喜以為易行修善進
德求度生死後聞人說無有三乘故是一道以信佛語
終不肯捨(百喻經卷上)
助成我者三十七道品猶人有眷屬相助成者也(僧肇註維)
(摩詰經菩薩行品)
食報
積善之家必有餘慶積不善之家必有餘殃(易坤)
天下人行善者皆欲速得其福恬然者少也以為福禄
在天求之無益舍置仁義不求為善是由農夫任天不
復耘治其苖也其遲福欲急得之者由此揠苗人也非
徒無益於苖乃反害之(趙氏註孟公孫丑上)
是謂農夫盡力他食其秋(魏書孫紹傳)
利出者實及怨往者害來發於此而應於外者唯請是
故賢者慎所出(列子說符)
其施厚者其報美其怨大者其禍深薄施而厚望畜怨
而無患者古今未之有也(淮南子繆稱訓)
聖王布德施惠非求報於百姓也郊望禘嘗非求報於
鬼神也山致其高雲雨起焉水致其深蛟龍生焉君子
致其道德而福禄歸焉夫有陰德者必有陽報有隱行
者必有昭名(說苑貴德)
衆正之積福無不及也衆邪之積禍無不逮也(說苑談叢)
見言出則響入形往則影來明報應之理不異於此也
(張湛註列子說符)
塗遠者其至必遲施厚者其報常晩(抱朴子外篇廣譬)
影響不能無形聲以著餘慶不可以無德而招(抱朴子外篇廣)
(譬)
得報不同猶如聲發聲發不異隨處應響大小不同(海空)
(智藏經序品)
小則報小大則報大如規如矩如繩如墨皆相應赴分
毫不差(海空智藏經序品)
譬如有人臨空而語聲響彼谷反應無差若作鄙言響
還即鄙若作善聲響還即善若作歌聲響還即歌若作
哭聲響還即哭若作大聲響還即大若作小聲響還即
小若作中聲響還即中若相召喚(海空智藏經序品)
人為陽善吉人報之人為陰善鬼神報之人為陽惡賊
人治之人為陰惡鬼神治之故天不欺人依以影地不
欺人依以響(養性延命錄教誠篇)
父如榖子母如好田先世因緣罪福如雨澤衆生如榖
生死如收刈(三昧法門經卷上)
擊人得擊行怨得怨罵人得罵施怒得怒(法句經惡行品)
惡不即時如&KR2183;牛乳罪在陰伺如灰覆火(法句經惡行品)
譬如勲勞即立然後受其功賞(大智度論卷三十六)
懷善者應之以祚挾惡者報之以殃未有種稻而得麥
施禍而獲福者也(弘明集牟子理惑論)
僖負羈以一飱之惠全其所居之閭宣孟以一飯之故
活其不貲之軀陰施出於不意陽報皎如白日况傾家
財發善意其功德巍巍如嵩泰悠悠如江海矣(弘明集牟子理)
(惑論)
殺生者當作蜉蝣朝生暮死刧盗者當作猪羊受人屠
割媱逸者作鶴騖麞麋兩舌者作鵄梟鵂鶹捍債者為
驢騾牛馬(法苑珠林卷七)
至如揚生養雀寧有意於玉環孔氏放龜本無情於金
印而冥期弗爽雅報斯臻(法苑珠林卷六十五)
夫有形則影現有聲則響應未見形存而影亡聲續而
響乖善惡相報理路然矣(法苑珠林卷七十)
相依
域中有萬國使之各相親比猶地上有水流通相潤及
物(周易正義比)
賁其須者湏是上須於面六二常上附於三若似賁飾
其須也(周易正義賁)
缾之罄矣維罍之恥(詩小雅蓼莪)
我行其野蔽芾(音弗)其樗(音樞)我行其野言采其蓫(言逐)
我行其野言采其葍(音福行詩小雅我其野)
雝渠水鳥而今在原失其常處則飛則鳴求其類天性
也猶兄弟之於急難(鄭氏箋詩棠棣)
旄丘之葛兮何為闊之節兮以當蔓延相及以興方伯
之國兮何為使之連屬兮亦當憂患相及(毛詩正義旄丘)
諺所謂輔車相依唇亾齒寒者其虞虢之謂也(左傳僖公五年)
缾是小器常禀受於罍今缾罄盡罍更無物以共缾惟
是罍之恥也缾喻周罍喻晉言周之微弱相依恃於晉
今王室亂矣晉無力以助之是晉之恥也(春秋正義昭公二十四年)
東方有比目魚焉不比不行其名謂之鰈(音蝶)南方有比
翼鳥焉不比不飛其名謂之鶼鶼(音兼)西方有比肩獸焉
與卭卭岠(音巨)虛比為卭卭岠虛齧甘草即有難卭卭岠
虛負而走其名謂之蟨(音厥)北方有比肩民焉迭食而迭
望中有枳首蛇焉此四方中國之異氣也(爾雅)
尚靳使秦謂秦王曰韓之於秦也居為隱蔽出為鴈行
今韓已病矣秦師不下殽臣聞之唇揭者其齒寒願大
王之熟計之(戰國策韓襄王)
比目之魚不相得則不能行故古人稱之以其合兩而
如一也今山東合弱而不能如一是山東之智不如魚
也又譬如車士之引車也三人不能行索二人五人而
車因行矣今山東三國弱而不能敵泰索二國因能勝
秦矣然而山東不知相索者智故不如車士矣胡與越
人言語不相知志意不相通同舟而凌波至其相救助
如一也今山東之相與也如同舟而濟秦之兵至不能
相救助如一智不如胡越之人矣三物者人之所能為
也山東主遂不悟此臣之所為山東苦也(戰國策燕王噲)
且趙之於齊楚扞蔽也猶齒之有唇也唇亡則齒寒今
日亡趙明日患及齊楚且救趙之務宜若奉漏甕沃焦
釡也(史記田完世家)
夫天之與帝帝之與人猶頭之與足相須而行也(後漢書劉)
(陶傳)
周訪與侃親姻如左右手安有斷人左手而右手不應
者乎(晉書陶侃傳)
天之生朋以為夷吾舌也其身死舌焉得生哉(管子戒)
凡棺槨之相待猶唇齒之相依唇亡齒寒不可異處也
夫四夷守外諸夏待内内外相依天下安矣(公孫龍子白馬論註)
出則為扞蔽入則為蓆薦(韓非子存韓)
人禀五常三焦九竅風火逓相兼濟以一位虧四體羸
焉(京氏易傳註夬中)
夫虞之有虢也如車之有輔輔依車車亦依輔虞虢之
勢正是也(韓非子十過)
母子相養猶衣裳相扶也(太玄經第四迎解)
秦晉固唇齒之國也唇亡則齒寒齒落則唇壓今秦方
以晉為唇也而先有寒齒之心(天禄閣外史傷時)
唇亡齒寒毛落皮單(武侯十六策隂察)
寄松為女蘿依水如浮萍(曹子建閨情)
天下莫不相為彼我而彼我皆欲自為斯東西之相反
也然猶唇齒未嘗相為而唇亡則齒寒故彼之自為濟
我之功弘矣斯相反而不可相無者也(郭子註莊秋水)
嬰與夫其相提挈有人生平慕嬰夫後見其失職而頗
慢弛如此者共排退之不復與交譬如相對挽繩而根
格之也(前漢書註灌夫傳)
廣志曰鱟魚似便面雌常負雄而行失雄則不能獨活
(李善註文選江賦)
夫將相大臣均體元首共輿而馳同舟而濟輿傾舟覆
患實共之(廣文選朱公肅奏記梁冀)
蟨與岠虛乍兔乍鼠長短相濟彼我俱舉有若自然同
心共膂(藝文類聚祥瑞部比肩獸贊)
夫城之有郭猶裏之有表骨之有皮表裏各異則保障
不完皮骨分離則一體不負(太平御覽居處部郭)
白蘭王吐谷渾阿柴臨卒呼子弟謂曰汝等各奉吾一
隻箭將玩之地下俄而命母弟慕延曰取汝一隻箭折
之延折之又曰汝取十九隻箭折之延不能折柴曰汝
曹知單者易折衆則難摧勠力一心然後社稷可固(太平)
(御覽兵部箭)
君者民之源也民者君之根也根傷則華實不生源衰
則流沫不盈上下相保故能長久(道德經指歸卷八)
譬如三蘆立於空地展轉相依而得竪立若去其一二
亦不立若去其二一亦不立(雜阿含經卷十二)
轉相依倚譬如鼔音如弓弦箭而相恃怙不合不别(修行)
(道地經觀品)
在於世間問相依譬如盲跛相倚行(修行道地經觀品頌)
譬如嬰兒不應離母又如行道不離糧食如大熱時不
離凉風冷水如大寒時不欲離火如度深水不應離船
譬如病人不離良醫(大智度論卷二十九)
譬如肓跛相假能去(百論卷上守八)
相資
雷資風而益遠風假雷而增威(周易正義恒)
風薄相扶而上朋友相須而成(毛詩谷風註)
原也隰也以相與聚居之故故能定高下之名猶兄弟
相求故能立榮顯之名(鄭氏箋詩棠棣)
潤澤是雨之事但雨得風乃行則潤澤亦由風故易曰
潤之以風雨是風雨共為潤澤(毛詩正義谷風)
維生長之谷風能及於焚輪謂之頽使之旋轉而升是
風薄相扶而上也以興良朋能佐於善友使之道德益
進是朋友相率而成也(毛詩正義谷風)
子不通功易事以羡補不足則農有餘粟女有餘布子
如通之則梓匠輪輿皆得食於子(孟子滕文公下)
山海經云崇丘之山有鳥狀如鳬一翼一目相得乃飛
名云蠻(史記封禪書註)
夫日譬猶火月譬猶水火則外光水則含景故月光生
於日之所照魄生於日之所蔽當日則光盈就日則光
盡也(後漢書志天文上註)
故不有行者誰扞牧圉譬若唇齒表裏相資(晉書明帝紀)
寇難至躄者告肓者盲者負而走兩人皆活得其所能
也故使盲者語使躄者走失其所也(淮南子說山訓)
夫善歌者使人續其聲善作者使人紹其功惟車之蟬
攫負子之教也周道之成周公之力也雖有禆諶之草
創無子産之潤色有文武之規矩而無周吕之鑿枘則
功業不成(鹽鐵論非鞅)
羊腸九縈相推併前(焦氏易林履之師)
軍有前後猶如捕獸一人捉角一人戾足(李善註文選陳孔璋為袁)
(紹檄)
器之於事如影之隨形響之應聲其相須如左右手(太平)
(御覽兵部叙兵器)
氣之相守司也如權衡之不得相失也(黃帝素問内經至真要大論)
譬如一人能刈一人能束(三昧法門經卷下)
有慧無多聞是不知實相譬如大暗中有目無所見多
聞無智慧亦不知實相譬如大明中有燈而無目(大智度論)
(卷五)
如一人種榖一人耘除衆穢令得增長果實成就(大智度論)
(卷二十九)
如針導綎縫衣縫非針也(大智度論卷三十)
但有月而無日則萬物濕壞但有日而無月則萬物燋
爛日月和合故萬物成熟(大智度論卷七十九)
有待
鹿之奔走其勢宜疾今乃維足伎伎然安舒而稽留以
待其牝鹿而俱走也雄雉之於朝旦雊然而鳴猶為求
其雌雉而並飛也鹿雉猶得偶以俱遊(毛詩正義小弁)
毛羽不豐滿者不可以高飛文章不成者不可以誅罰
道德不厚者不可以使民政教不順者不可以煩大臣
(戰國策秦惠文君)
雖有犀舟勁檝猶人涉卭否有須者也(後漢書張衡列傳)
然荆玉含寶要俟開瑩幽蘭懷馨事資扇發(宋書臧燾傳)
譬乘舟之待楫象提釣之假縷(宋書謝靈運傳)
至乃趙儲之命宜永須扁鵲而後全齊后之數必延待
文摯而後濟(宋書顧凱之傳)
然霜葉將淪非勁颷無以速其蘀天之所棄非假手無
以殲其人(魏書田益宗傳)
今羽翮未備不得不就籠檻(南史范雲傳)
管仲鮑叔相謂曰君亂甚矣必失國齊國之諸公子其
可輔者非公子糾則小白也與子人事一人焉先逹者
相收管仲乃從公子糾鮑叔從小白國人果弑君小白
先入為君魯人拘管仲而放之鮑叔言而相之故諺曰
巫咸雖善祝不能自祓也秦醫雖善除不能自彈也以
管仲之聖而待鮑叔之助此鄙諺所謂虜自賣裘而不
售士自譽辯而不信者也(韓非子說林下)
且夫百日不食以待梁肉餓者不活今待堯舜之賢乃
治當世之民是猶待梁肉而救餓之說也(韓非子難勢)
鼓不滅於聲故能有聲鏡不没於形故能有形金石有
聲弗叩弗鳴管簫有音弗吹無聲(淮南子詮言訓)
足以&KR2158;者淺矣然待所不&KR2158;而後行智所知者𥚹矣然
待所不知而後明(淮南子說林訓)
次五黃菌不誕俟干慶雲測曰黃菌不誕俟逑耦也(太玄)
(經第三䎡)
鳥須羽而飛矢須羽而前也(釋名)
飾拭也物穢者拭其上使明由他物而後明猶加文於
質上也(釋名)
有果蓏之物在人之前去口一尺心欲食之口氣吸之
不能取也手掇送口然後得之夫以果蓏之細員圌易
轉去口不遠至誠欲之不能得也(王充論衡變動篇)
且夫懸象不麗天則不能揚大明灼無外嵩岱不託地
則不能竦峻極概雲霄兔足因夷塗以騁迅龍艘汎激
流以效速離光非燧人不熾楚金非歐冶不剡豐華俟
發春而表艷棲鴻待衝飇而輕戾四嶽不明揚則有鰥
不登庸叔牙不推賢則夷吾不式厚(抱朴子外篇竆逹)
馬必待乘而後致遠醫必待使而後愈疾賢者待用而
後興理(意林物理論)
寶劍未砥猶乏切玉之功美箭闕羽尚無衝石之勢况
才非會稽之竹質謝昆吾之金(藝文類聚職官部祭酒表)
以為海之明珠未耀其光鳥之鳳凰羽儀未翔(何氏語林言語)
(謝承後漢書)
譬如雪山多諸藥草猶如種植處處出生有大良醫成
就明智知諸藥性差别功能隨病所須於中採取其諸
捕獵放牧之人遊止其中不見不止况能採取(大方廣佛華嚴)
(經卷八)
譬如山谷響皆從衆緣生(無盡意菩薩經八)
如影映光則現不映則無(大智度論卷六)
譬如牛力雖能挽車要須御者能有所至(大智度論卷七)
如象没泥非象不能出(大智度論卷二十九)
法寶雖為佛師若佛不說法為無用如雖有好藥若無
良醫藥則無用(大智度論卷三十)
譬如深井美水若無綆者無由得水(大智度論卷四十九)
譬如惡風塵土諸熱毒氣等得雨則消滅(大智度論卷五十五)
譬如良藥能破衆病若不能將順則不除患非藥之失
又如&KR0146;人雖得利器不能禦難非器之過(大智度論卷六十五)
如賈客大將雖乘快馬能疾到所止故待衆人(大智度論卷八)
(十三)
鐘鼔豈有自鳴者桴加而有聲矣(弘明集牟子理惑論)
勝人
二人同術誰昭誰瞑二虎同穴誰死誰生(汲冡周書周祝解)
瓌以百口一擲出手得盧矣(南史張裕永子瓌傳)
狡勝賊能捕賊勇勝虎能捕虎能克已乃能成已能勝
物乃能利物能忘道乃能有道(關尹子丸藥)
勇士一人雄入於九軍將求名而能自要者而猶若是
(莊子德充符)
戰勝而天下曰善非善之善者也故舉秋毫不為多力
見日月不為明目聞雷霆不為聰耳古之所謂善戰者
勝於易勝者也(孫子軍形)
子夏見曾子曾子曰何肥也對曰戰勝故肥也曾子曰
何謂也子夏曰吾入見先王之義則榮之出見富貴之
樂又榮之兩者戰於胷中未知勝負故臞今先王之義
勝故肥是以志之難也不在勝人在自勝也故曰自勝
之謂強(韓非子喻老)
有提十萬之衆而天下莫當者誰曰桓公也有提七萬
之衆而天下莫當者誰曰吳起也有提三萬之衆而天
下莫當者誰曰武子也(尉繚子制談)
猶良驥騄耳之駃彼駑馬䰇興角逐何能紹吾氣哉(尉繚)
(子制談)
大夫憮然内慚四據而不言當此之時順風承意之士
如編口張而不歙舉舌而不下闇然而懷重負而見責
大夫曰諾膠車修逢雨請與諸生解(鹽鐵論大論)
君子之求勝也以推讓為利銳以自修為棚櫓靜則閉
嘿泯之玄門動則由恭順之通路是以戰勝而爭不形
敵服而怨不搆(劉邵人物志釋爭)
夫物之相勝或以筋力或以氣勢或以巧便小有氣勢
口足有便則能以小而制大大無骨力角翼不勁則以
大而服小(王充論衡物勢篇)
夫人以刃相賊猶物以齒角爪牙相觸刺也力強角利
勢烈才長則能勝氣微爪短膽小距頓則服畏也(王充論衡)
(物勢篇)
人有勇怯故戰有勝負勝者未必受金氣負者未必得
木精也(王充論衡物勢篇)
惟正德以至道服之佞人以才辯奪之故能泥撓之也
(莊子音義則陽)
三軍可奪氣將軍可奪心(李善註文選孫子荆為石仲容書)
齊之辯士田巴辯於狙丘議於稷下毁五帝罪三王訾
五伯離堅白合同異一日而服千人有徐劫者其弟子
曰魯連謂劫曰臣願得當田子使之不敢復談可乎徐
劫言之田巴曰劫弟子年十二耳然千里之駒也願得
侍議於前田巴曰可魯連曰臣聞堂上之糞不除郊草
不芸白刃交前不救流矢何則急者不救則緩者非務
楚軍南陽趙伐高唐燕人十萬之衆在聊城而不去國
亡在旦暮耳先生將奈何田巴曰無奈何魯連曰夫危
不能為安亡不能為存則無為貴學士矣今臣將罷南
陽之師還高唐之兵却聊城之衆為所貴談談者其若
此也先生之言有似梟鳴出聲而人惡之願先生之勿
復談也田巴曰謹聞教明日見徐劫曰先生之駒乃飛
兔騕褭也豈特千里哉於是朴口易業終身不復談(太平)
(御覽人事部辯下)
莊子謂惠子曰羊溝(鬭鷄處)之雞三歲為秣(秣魁師也)相者視
之則非良雞也然數以勝人者以貍膏塗其頭也(雞畏狸故)
(也聚事文類鬭雞)
人有善於射而高於顧子顧子曰子之射雖百中猶不
若我之以彈或曰何以為然顧子曰子之所射射貍之
皮耳我之所彈彈狐之心(太平御覽工藝部彈)
辛所謂金城湯池無可攻之勢(何氏語林文學)
如善射夫住所習處不為一切怨敵所伏能伏怨敵離
諸怖畏(波羅蜜多經五百八十三)
夫大刀者謂般若刀夫大劍者謂般若劍夫大力者謂
般若力是故般若波羅蜜多非諸惡魔所行境地(波羅蜜多)
(經五百九十九)
譬如師子有大威力獨步無畏離驚恐故(金光明最勝王經卷四)
譬如幼童若男若女為大丈夫之所呵叱此幼男女於
後異時聞是人名驚恐怖畏(大寶積經卷二)
譬如阿夜犍多鐵此鐵少分悉能毁壞一切餘鐵諸鉤
鎻縛(大方廣佛華嚴經卷五十九)
如好礠石少分之力即能吸壞諸鐵鉤鎻(大方廣佛華嚴經卷七十)
(八)
譬如貓貍纔見於鼠鼠即入穴不敢復出(大方廣佛華嚴經卷七十)
(八)
如有礠石鐵若見之即皆散去無留住者(大方廣佛華嚴經卷七十)
(八)
如一健兒破一切賊復更有人能破此健人(大智度論三十一)
向者勍對並無遺力汝城隍嚴固攻者喪師(高僧傳七釋僧徹)
外國破敵得勝則豎勝幡道場降魔亦表其勝相也(羅什)
(譯維摩詰經佛道品)
譬善射之人發無遺物雖輕翼迅逝不能翔其舍猶維
摩詰辯慧深入言不失會故五百應真莫敢闚其門(羅什)
(譯維摩詰經弟子品)
獅子吼無畏音也凡所言說不畏羣邪異學諭獅子吼
衆獸下之(僧肇註維摩詰經佛國品)
無方
吾聞宗廟之器不要華林之木四門之賓何必冠蓋之
族前賢有解韋索而佩朱韍舍徒擔而乘丹轂由此言
之何恤而無禄(晉書王沈傳)
秀異固產於方外不出於中域也是以明珠文貝生於
江鬱之濱夜光之璞出乎荆藍之下故以人求之文
王生於東夷大禹生於西羌(晉書華譚傳)
命世大才經綸名教者不必華宗夏士撥煩理亂澄氣
濟世者亦未必八索九丘五經之外冠冕之表復自有
人(晉書傉擅傳)
琳琅出於崑領明珠生於海濱若必以地求人則文命
大夏之棄夫姬昌東夷之擯士但當問其文彩何如不
可以區宇格物(晉書姚興上傳)
十步之内必有芳草四海之内豈無竒秀(隋書帝紀煬帝上)
&KR0008;屯犂牛既&KR0008;以㹋决鼻而羈生子而犧尸祝齋戒以
沈諸河河伯豈羞其所從出辭而不享哉(濯南子說山訓)
十步之澤必有香草十室之邑必有忠士(說苑談叢)
龍生無常或託空桑憑乘風雲為堯立功(闕)
人之善惡不必世族性之賢鄙不必世俗中堂生負苞
山野生蘭芷夫和氏之璧出於璞石隋氏之珠產於蜃
蛤詩云采葑采菲無以下體故苟有大美可尚於世則
雖細行小瑕曷足以為累乎(潛夫論論榮)
白雉貢於越暢草獻於宛雍州出玉荆陽生金珍物產
於四遠幽遼之地未可言無奇人也(王充論衡超奇篇)
母驪犢騂無害犧牲祖濁裔清不牓奇人(王充論衡自紀篇)
鳥無世鳳皇獸無種麒麟人無祖聖賢物無常嘉珍(王充)
(論衡自紀篇)
士貴故孤興物貴故獨產文孰常在有以放賢是則醴
泉有故源而嘉禾有舊根也(王充論衡自紀篇)
丹華綠草不拘於曲瘁之株紫芝芳秀不限於斥鹵之
壤是以受玄圭以告成者生於四罪之門承歷數於文
祖者出於頑嚚之家(抱朴子外篇博喻)
銳鋒產乎鈍石明火熾乎闇木貴珠出乎賤蜯美玉出
乎醜璞是以不可以父母限重華不可以祖禰量衞霍
也(抱朴子外篇博喻)
夜光之珠不必出於孟津之河盈握之璧不必採於崑
崙之山大禹生於東夷文王生於西羌聖賢所出何必
常處(世說新語言語)
弭仲叔高德美名命世之才也非弭氏小族所當有新
豐瘠土所當出也(藝文類聚人部品藻)
藂臺之璧少海之珠何必鄉里所在為貴(文苑英華徐陵贈答中書)
郭泰拔申屠子陵於漆工之中嘉許偉康於屠酤之肆
(大平御覽資產部肆)
金生砂礫珠出蚌泥歎茲窈窕產于卑微(初學記人部短人註)
丹泉之珠沈於黃泥璠璵之寶藏於裔石(初學記寶器部珠註)
然重華無嚴父放勛無令子亦各由已耳(何氏語林德行南史僧虔)
(戒子書)
譬如有樹名曰無根不從根生而枝葉華果悉皆繁茂
(大方廣佛華嚴經卷七十八)
譬如遮迦越羅與青衣交通却後生子具足成遮迦越
羅相雖從青衣生由為是遮迦越羅子也(佛遺日摩尼寶經推六)
如伊蘭中牛頭栴檀如若種中生甘美菓(大智度論卷二)
譬如服藥以除病為主不擇貴賤大小(大智度論卷十)
譬如蓮花出自淤泥色雖鮮好出處不淨(大智度論卷十四)
如練山石中而取於真金譬如伊蘭木相瑳便火出亦
如淤泥中生出青蓮華不觀所生處唯觀於德行(大莊嚴經)
(論卷七)
夫由余出自西戎輔秦穆以開霸業日磾生於北狄侍
漢武而除危害臣既有之師亦宜爾何必取同俗而捨
其異方乎(法苑珠林卷五十五)
夫絶羣之駿非唯中邑之產曠代之珍不必諸華之物
漢求西域之名馬魏收南海之明珠貢犀象之牙角採
翡翠之毛羽物生遠域未可非珍佛出遐方奈何獨棄
(法苑珠林卷五十五)
喻林卷二十七
