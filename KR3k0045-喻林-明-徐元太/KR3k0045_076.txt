喻林卷七十六明徐元太撰
臣術門(三)
持體
夫相大官也處大官者不欲小察不欲小智故曰大匠
不斵大庖不豆大勇不鬭大兵不寇(吕氏春秋貴公)
匡章謂惠子於魏王之前曰蝗螟農夫得而殺之奚故
為其害稼也今公行多者數百乘步者數百人少者數
十乘步者數十人此無耕而食者其害稼亦甚矣惠王
曰惠子施也難以辭與公相應雖然請言其志惠子曰
今之城者或者操大築乎城上或負畚而赴乎城下或
操表掇以善晞望若施者其操表掇者也使工女化而
為絲不能治絲使大匠化而為木不能治木使聖人化
而為農夫不能治農夫施而治農夫者也公何事比施
於螣□乎(吕氏春秋不屈)
宓子賤治單父彈鳴琴身不下堂而單父治巫馬期以
星出以星入日夜不居以身親之而單父亦治巫馬期
問其故於宓子宓子曰我之謂任人子之謂任力任力
者故勞任人者故逸宓子則君子矣逸四肢全耳目平
心氣而百官以治義矣任其數而已矣巫馬期則不然
弊生事精勞手足煩教詔雖治猶未至也(吕氏春秋察賢)
大匠但視模範而已不復自斵削也大庖但調和五味
使神人享之而已不復自列簠簋邊豆也大勇之人折
衝千里而能服遠不復自鬭也(吕氏春秋貴公解)
如刀筆之吏務在筐箱而不知大體(賈子俗激)
譬如工匠但以智心指授而去執斤斧者疲苦終日計
功受賞匠者三倍又如征伐鬭者冐死主將受功(大智度論)
(卷二十八)
恭順
上不在天下不在田故乾乾因其時而惕雖危无咎矣
(易乾)
坤元亨利牝馬之貞(易坤)
牝馬地類行地无疆柔順利貞君子攸行(易坤)
盡於臣道不敢創首唯守其終猶若田農不敢發首而
耕唯在後穫刈而已不敢菑發新田唯治其菑熟之地
皆是不為其始而成其末猶若為臣之道不為事始而
代君有終也(周易正義无妄)
牛者稼穡之資六三僭為耕事行唱始之道而為不順
王事之行故有司或繫其牛制之使不妄造(周易正義无妄)
狼䟦美周公也周公攝政遠則四國流言近則王不知
周大夫美其不失其聖也(毛詩狼跋)
人臣待君倡而後和(毛詩蘀兮註)
白鳥集于西雝之澤言所集得其處也杞宋之君有潔
白之德來助祭於周之廟得禮之宜也其至止亦有此
容言威儀之善如鷺然(鄭氏箋詩振鷺)
露之在物湛湛然使物柯葉低垂喻諸侯受燕爵其義
有似醉之貌諸侯旅酬之則猶然唯天子賜爵則貌變
肅敬承命有似露見日而晞也(鄭氏箋詩湛露)
湛湛然在物上者露斯也此物得露而湛湛然柯葉低
垂非見日之陽則不得乾而舒放也以興諸侯受王燕
飲而巍峩然威儀縱弛非天子之賜爵則不承命而嚴
肅也(毛詩正義湛露)
以水無情猶義有朝宗况人而可無朝宗乎(毛詩正義沔水)
蘇子謂秦王曰臣聞懷重寶者不以夜行任大功者不
以輕敵是以賢者任重而行恭智者功大而辭順故民
不惡其尊而世不妬其業(戰國策秦昭襄王)
且韋弦非能言之物而聖賢引以自匡臣才智闇淺願
自比於韋弦(魏志劉廙傳)
下之事上也如響之應聲也臣之事主也如影之從形
也故上令而下應主行而臣從(管子任法)
夫激矢則遠激水則旱激主則悖悖則無君子矣(吕氏春秋)
(去宥)
為人臣者法地之道暴其形出其情以示人高下險易
堅耎剛柔肥臞美惡累可就財(裁同)也故其形宜不宜可
得而財也為人臣者比地貴信而悉見其情於主主亦
得而財之(春秋繁露離合根)
老萊子曰子不見夫齒乎齒堅剛卒盡相磨舌柔順終
以不弊子思曰吾不能為舌故不能事君(孔叢子抗志)
丘能自削故貞猶君子處於高位而善下人亦其正也
(太玄經第一增解)
人臣終始盛衰向迎其君如月迎日天理然也(揚子法言註五)
(百篇)
夫人臣猶如土也萬物載焉而不辭其重水瀆汚焉而
不辭其下草木植焉而不有其功(意林體論)
譬如馬寶若人乘御便作是念我今不應令乘御人身
支搖動疲倦勞苦或損嚴具盤迴去住遲速任人將護
其人不令緣我起瞋忿等種種過失(波羅蜜多經卷五百九十)
一心
鳲鳩刺不壹也在位無君子用心之不壹也(毛詩鳲鳩)
壹宿者壹意於其所宿之木也喻賢者有專壹之意(鄭氏)
(箋詩南有嘉魚)
翩翩而飛者是鵻鳥也此鳥由一意於其所宿之木故
久如欲來所以翩翩而飛來集於木也(毛詩正義南有嘉魚)
視君不如奕棋其何以免乎奕者舉棋不定不勝其耦
而况置君而弗定乎(左傳襄公二十五年)
陳軫曰楚人有兩妻者人誂其長者長者詈之誂其少
者少者許之居無幾何有兩妻者死客謂誂者曰汝取
長者乎少者乎取長者客曰長者詈汝少者和汝汝何
為取長者曰居彼人之所則欲其許我也今為我妻則
欲其為我詈人也今楚王明主也而昭陽賢相也軫為
人臣而常以國情輸楚楚王必不留臣昭陽將不與臣
從事矣(戰國策秦惠文君)
僕以為戴盆何以望天故絶賓客之知忘室家之業(前漢)
(書司馬遷傳)
苦身待士不如為國戴盆望天事不兩施(後漢書第五倫傳)
誠知晉之宗廟鞠為茂草亦猶洪川東逝往而不還(晉書)
(石勒上記)
臣心如面臣面可改則臣心可改(陳書傅縡傳)
一人兩心其中必衰(太公六韜六伐)
二心不可以事君疑志不可以應敵(太公六韜立將)
十至於私人之門不一至於庭百慮其家不一圖其國
數雖衆非以尊君也百官雖具非以任國也(管子明法)
為地戰者不能成其王為禄仕者不能正其君(晏子春秋襍上)
嬰聞之順愛不懈可以使百姓暴強不忠不可以使一人
一心可以事百君三心不可以事一君仲尼聞之曰小
子識之晏子以一心事百君者也(晏子問下)
欲入則入欲出則出欲親則親欲疎則疎欲就則就欲
去則去欲求則求欲思則思若蚨母之從其子也(鬼谷子内)
(楗)
行衢道者不至事兩君者不容目不兩視而明耳不兩
聽而聰螣蛇無足而飛梧鼠五技而窮(荀子勸學)
古者蒼頡之作書也自環者謂之厶背厶謂之公公厶
之相背也乃蒼頡固以知之矣(韓子五蠧)
兩心不可以得一人一心可以得百人(淮南子繆稱訓)
鳲鳩以一心養七子君子以一儀養萬物一心可以事
百君百心不可以事一君此之謂也(列女傳周列國魏芒慈母)
鴶鵴鳲鳩專一無尤君子是則長受嘉福(焦氏易林乾之蒙)
玉不隠瑕臣不隠情(曹子建獻璧表)
廢退其君而欲後主之愛已是奚異夫為人子而舉其
所生捐之山谷而取他人養之而云我能為伯瑜曾參
之孝但吾親不中奉事故棄去之雖日享三牲昏定晨
省豈能見憐信邪(抱朴子外篇良規)
一得披玄雲望白日唯力是視敢有二心(文選謝靈運鄴中詩註)
如轉輪王七寶具足所謂輪寶象寶馬寶主藏臣寶女
寶將寶如意珠寶其轉輪王欲有所至四軍七寶前後
導從爾時輪寶雖最居先而不分别前後之相(波羅蜜多經卷)
(三百五十一)
如轉輪聖王有四支勇軍随彼輪王所行之處是四勇
軍皆悉随從随彼輪王所至之處是四勇軍皆悉随至
(波羅蜜多經卷三百五十一)
積誠
有孚盈缶終來有他吉(易比)
納約自牖終无咎(易坎)
九二遇主于巷无咎(易暌)
九二巽在牀下用史巫紛若吉(易巽)
流潦水之薄者也遠酌取之投大噐之中又挹之注之
於此小噐而可以沃酒食之餴者以有忠信之德齊潔
之誠以薦之故也(鄭氏箋詩泂)
猶乳犬攫虎伏雞摶貍精誠之至也(何休解公羊莊公十二年)
人欲上天而釋其階知其無由登也以言我欲事君而
釋忠信亦知終無以自通也(王逸註楚辭九章)
若葵藿之傾葉太陽雖不為之逥光終向之者誠也臣
竊自比葵藿若降天地之施垂三光之明者實在陛下
(文選曹植求通表)
奏六代之樂不能祈天具百神之歌無以動聖(初學記說官部)
(太師太傅大保)
和衷
二人同心其利斷金同心之言其臭如蘭(易上繋)
大臣之乖争本無大讐其已相和順而悦懌則如賓主
飲酒相醻酢也(鄭氏箋詩節南山)
俱為王臣其相比次如物之在繩索之貫宜應和相親
(毛詩正義何人斯)
有伯氏之兄吹壎又仲氏之弟吹篪以和之其情相親
其聲相應和矣言我與汝何人其恩亦當如伯仲之為
兄弟其情志亦當如壎篪之相應和不當有怨惡也(毛詩)
(正義何人斯)
視彼中林之處乃見甡甡然衆多者是其羣鹿鹿乃走
獸猶以其類相善輩偶而行以喻朝廷羣臣亦當以善
相與共處官位(毛詩正義桑柔)
夫將相大臣均體元首共輿而馳同舟而濟輿傾舟覆
患實共之(後漢書朱暉列傳)
當此之會乃黿鳴而鼈應也故能同心戮力勤恤人隠
(後漢書張衡列傳)
吾三人者之于齊國也譬之猶鼎之有足也去一焉則
必不立矣(管子大臣)
投戈散地則六親不能相保同舟而濟則胡越何患乎
異心(周易略例明爻)
務在和光同塵共垢各竟其心為國蕃輔(藝文類聚人部鑒誡詩)
衆人同心者可共築起一城同心共飲雒陽酒可盡也
(藝文類聚居處部城)
求助
勿疑朋盍簪(易豫)
六四顛頥吉虎視耽耽其欲逐逐(易頥)
蘀(音托)兮蘀兮風其吹女(音汝)叔兮伯兮倡(去聲)予和(去聲叶戶圭反)
女蘀兮蘀兮風其漂女叔兮伯兮倡予要(音腰)女(詩國風蘀)
(兮)
蘀兮鄭莊公卒公子争立而齊楚交伐忠臣憂之欲相
率獻謀以救其國故作此詩(詩說鄭)
節然而高峻者彼南山也既高峻矣而又滿之使平均
者以其草木之長茂也以興赫赫然而盛者彼太師之
官也太師既尊盛矣而有益之使平均者以用衆士之
智能也(毛詩正義節南山)
有楚大夫於此欲其子之齊語也則使齊人傅諸使楚
人傅諸曰使齊人傅之曰一齊人傳之衆楚人咻之雖
日撻而求其齊也不可得矣引而置之莊嶽之間數年
雖日撻而求其楚亦不可得矣子謂薛居州善士也使
之居於王所在於王所者長幼卑尊皆薛居州也王誰
與為不善在王所者長幼卑尊皆非薛居州也王誰與
為善一薛居州獨如宋王何(孟子膝文公下)
夫苦匏不材於人共濟而已(國語魯)
唐睢見春申君曰臣聞之賁諸懷錐刃而天下為勇西
施衣褐而天下稱美今君相萬乘之楚禦中國之難所
欲者不成所求者不得臣等少也夫梟棋之所以為能
者以散棋佐之也夫一梟之不勝不如五散亦明矣今
君何不為天下梟而令臣等為散乎(戰國策楚考烈王)
二十八宿環北辰三十輻共一轂運行無窮輔拂股肱
之臣配焉忠信行道以奉主上(史記太史公自序)
杜摯與母丘儉鄉里相親故為詩與儉求仙人藥一丸
欲以感切儉求助也(魏志劉劭傳註)
鳥能遠飛遠飛者六翮之力也然無衆毛之助則飛不
遠矣(魏志崔琰傳註)
今捨本土而託將軍者非為妻子也欲濟世務猶同舟
涉海一事不牢即俱受其敗(吳志吕範傳註)
夫騂騮不總轡則非造父之肆日月不流光則非隋侯
之掌(晉書王接傳)
夫覆載垂化必由四氣運其功曦曜望舒亦須五星助
其暉(南齊書魏虜傳)
土相扶為墻人相扶為王(北齊書尉景傳)
單者易折衆則難摧(北史土谷渾傳)
夫方立之人維聖人而已如嬰者仄陋之人也若夫左
嬰右嬰之人不舉四維將不正(晏子春秋襍上)
譬若築墻然能築者築能實壤者實壤能欣者欣然後
墻成也為義猶是也能談辯者談辯能說書者說書能
從事者從事然後義士成也(墨子耕柱)
管仲隰朋從於桓公而伐孤竹春往冬反迷惑失道管
仲曰老馬之智可用也乃放老馬而随之遂得道行山
中無水隰朋曰蟻冬居山之陽夏居山之隂蟻壤一寸
而仞有水乃掘地遂得水以管仲之聖而隰朋之智至
其所不知不難師於老馬與蟻今人不知以其愚心而
師聖人之智不亦過乎(韓非子說林上)
嬰仄陋之人也四維之然後能直(說苑臣術)
王之國相比目之魚也外比内比然後能成其事就其
功王曰何謂也逐女對曰朋其左右賢其夫妻是外比
内比也(列女傳周列國齊孤逐女)
夫道莫不成於三天有三光日月星地有三形高下平
人有三尊君父師故一公三卿佐之一卿三大夫佐之
一大夫三元士佐之(白虎通封公侯)
鹽人調鹽醯人調酢則五味成矣譬梓里治材土官治
墻則厦屋成(劉劭人物志材能註)
百足俱行相輔為強三聖翼事王室寵光(焦氏易林屯之履)
拔劍傷手見敵不起良臣無佐困辱為苦(焦氏易林咸之歸妹)
言我令雷師豐隆乘雲周行求隠士清潔若宓妃者欲
與并心力也(王逸註楚辭離騷經)
言我使鳳鳥明智之士飛行天下以求同志續以日夜
冀相逢遇也(王逸註楚辭離騷經)
言已使清白之臣如望舒先驅求賢使風伯奉君命於
後以告百姓(王逸註楚辭離騷經)
言飛鳥登高木志意喜樂則和鳴求其羣而呼其耦鹿
得美草口甘其味則求其友而號其侣也以言在位之
臣不思賢念舊曾不若鳥獸也(王逸註楚辭七諫)
韓子曰鳥有周周者首重而屈尾將欲飲於河則以顛
乃銜羽而飲今人之所有飲不足者不可以不索其羽矣
(李善註文選阮嗣宗詠懷詩)
恐足下羞庖人之獨割引尸祝以自助手薦鸞刀漫之
羶腥(文選嵇康絶交書)
昔子奇年十八齊君使之治阿既行矣悔之使使追之
使者及之而不還君問其故對曰臣見所以共載者白
首也夫以老者之智以少者決之必能治阿矣是以不
還(藝文類聚職官部令長)
若能控奔驥以接駑乘則力追者萬羣循矯翅以顧短
翮則歸飛者如雲(太平御覽兵部鞚)
不居
不耕而穫不菑而畬代終已成而不造也不擅其美乃
盡臣道(王弼註易无妄)
竊人之財猶謂之盜况貪天之功以為已力乎(左傳僖公二十)
(四年)
下邑之役董安于多趙簡子賞之辭固賞之對曰方臣
之少也進秉筆贊為名命稱於前世義於諸侯而主弗志
及臣之壯也耆(指)其股肱以從司馬苛慝不産及臣之
長也端委韠帶以随宰人民無二心今臣一旦為狂疾
而曰必賞女是以狂疾賞也不如亡趨而出乃釋之(國語)
(晉)
唐睢謂信陵君曰臣聞之曰事有不可知者有不可不
知者有不可忘者有不可不忘者信陵君曰何謂也對
曰人之憎我者不可不知也吾憎人也不可得而知也
人之有德於我也不可忘也吾有德於人也不可不忘
也今君殺晉鄙救邯鄲破秦人存趙國此大德也今趙
王自郊迎卒然見趙王臣願君之忘之也(戰國策魏安釐王)
桃李不言下自成蹊此言雖小可以喻大也(史記李將軍傳論)
雖涓流赴海誠心屢竭輕塵集岳功力盖微(隋書楊素傳)
地出雲為雨起氣為風風雨者地之為為地不敢有其
功名必上之於天命若從天氣者故曰天風天雨也莫
曰地風地雨也勤勞在地名一歸於天非至有義其孰
能行此故下事上如地事天也可謂大忠矣(春秋繁露五行對)
為人下者其猶土乎種之則五穀生焉掘之則甘泉出
焉草木植焉禽獸育焉生人立焉死人入焉多其功而
不言為人下者其猶土乎(說苑臣術)
指蹤非擬獲獸何勤(文選任昉彈曹景宗)
戒妬
衆無名之星随心噣在天猶諸妾随夫人以次序進御
於君也(鄭氏箋詩小星)
朝廷侈於妬上婦人侈於妬下(何休觧公羊成公十年)
女無美惡入室見妬士無賢不肖入朝見嫉美女者惡
女之仇豈不然哉(史記外戚世家)
魏王遺楚王美人楚王說之夫人鄭裒知王之說新人
也甚愛新人衣服玩好擇其所喜而為之宫室卧具擇
其所善而為之愛之甚於王王曰婦人所以事夫者色
也而妬者其情也今鄭裒知寡人之說新人也其愛之
甚於寡人此孝子之所以事親忠臣之所以事君也鄭
裒知王以已為不妬也因謂新人曰王愛子美矣雖然
惡子之鼻子為見王則必揜子鼻新人見王因揜其鼻
王謂鄭裒曰夫新人見寡人則揜其鼻何也鄭裒曰妾
知也王曰雖惡必言之鄭裒曰其似惡君王之臭也王
曰悍哉今劓之無使逆命(戰國策楚懷王)
蔽公者謂之昧隠良者謂之妒奉妒昧者謂之交譎交
譎之人妒昧之臣國之薉孽也(荀子大略篇)
士有妒友則賢交不親君有妒臣則賢人不至(荀子大略)
夫國不乏於妬男也猶家不乏於妬女也近古以來自
外及内其争功名妬過已者豈希也(潜夫論賢難)
害賢為嫉害色為妬(王逸註楚辭離騷經)
妬之欺善抑亦貿首之讐也(文選潘安仁馬汧督誄)
僖侯時宰人上食羹中有生肝乃問之宰人曰當是人
置之欲去宰自處也後僖侯將浴湯中有礫僖侯曰有
人欲代湯者(意林韓子)
宋人有酤酒者斗槩甚平遇客甚謹醖酒甚美懸幟甚
高而酒不售遂致於酸問閭長倩倩曰汝狗惡也孺子
懷錢挈壺往酤輙有狗齧之猶大臣齧有道之士也(意林)
(韓子)
譬如有狗前至他家見後狗來心生瞋恚&KR0008;&KR0008;吠之内
心起想謂是我家(法苑珠林卷九十)
戒隨
股之為物随足者也進不能制動退不能静處所感在
股志在随人者也(王弼註易咸)
腓體或屈或伸躁動之物腓動則足随之故謂足為随
(周易正義艮)
以事類風切剴微之言如水之流忽然而過故不悖逆
(鄭氏箋詩雨無正)
文姜初嫁於魯桓之時其從者之心意如雲然雲之行
順風耳(鄭氏箋詩敝笱)
若世之所謂能言者以巧善為言從順於俗如水之轉
流理正辭順無所悖逆(毛詩正義雨無正)
若以水濟水誰能食之若琴瑟之專一誰能聽之(左傳昭公)
(二十年)
籧篨口柔也戚施面柔也夸毗體柔也(爾雅)
今日廷論局趣效轅下駒(前漢書灌夫傳)
方今一朝羣臣如河中木耳汎汎東西耽禄畏害(後漢書陳)
(蕃列傳)
内外有司望風承旨苟有所惡易於投卵(晉書石苞傳)
夫挑妾者愛其易求妻則敬其難若承命如響將焉用
之(宋書武二王南郡傳)
爾如狗耳為人所嗾(北史宋隐弁傳)
所謂和者君甘則臣酸君淡則臣鹹今據也甘君亦甘
所謂同也安得為和(晏子春秋諫上)
有語我以忠臣者令之俯則俯令之仰則仰處則静呼
則應可謂忠臣乎子墨子曰令之俯則俯令之仰則仰
是似景也處則静呼則應是似響也君將何得於景與
響哉(墨子魯問)
晏子聘魯哀公問曰語曰莫三人而迷今寡人與一國
慮之魯不免於亂何也晏子曰古之所謂莫三人而迷
者一人失之二人得之三人足以為衆矣故曰莫三人
而迷今魯國之羣臣以千百數一言於季氏之私人數
非不衆所言者一人也安得三哉(韓非子内儲說上)
以水和水不可食一絃之瑟不可聽(淮南子說林訓)
吾以賢良為少愈乃反其幽明若胡車相随而鳴(鹽鐵論散)
(不足)
草木秋死松柏獨在水浮萬物玉石留止(說苑談叢)
百工不循繩墨之直道随從曲水屋必傾危而不可居
也以言人臣不修仁義之道背棄忠直随從枉佞苟合
於世以求容媚以為常法身必傾危而被刑戮也(王逸註楚)
(辭離騷經)
當世之人見子胥被害則變心從俗以承上意若風靡
草羣聚成行而羅列(王逸註楚辭七諫)
毛芥因異風而飛沙石遭猛流而轉俗吏遇悖將而遷
(王充論衡狀留篇)
頡頑萬乘之階抵嘘公卿之席並順風以託勢莫能逆
波而泝洄矣(文心雕龍論說)
論議委随不能持正如樹木之無根柢也(前漢書註嚴助傳)
欲談者卷舌不言待彼發而同其聲欲行者擬足不前
待彼行而投其跡(李善註文選揚子雲解嘲)
魯哀公問於孔子曰魯有大忘徙而忘其妻有諸孔子
曰此忘之小者也昔商紂有臣曰王子須務為諂使其
君樂須臾之樂而忘終身之憂(太平御覽人事部迷忘)
譬如白楊樹随風而動搖(大智度論卷二十二)
喻林卷七十六
