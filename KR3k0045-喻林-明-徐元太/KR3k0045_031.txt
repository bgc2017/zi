喻林卷三十一明徐元太撰
人事門(二十九)
見大
孫卿子曰不登高山不知天之高不臨深谿不知地之
厚也(晉書地理志上)
俾夫翫培塿者識嵩岱之崇崫守蹟礫者悟渤澥之泓
澄(周書武帝上紀)
秋水時至百川灌河涇流之大兩涘渚崖之間不辯牛
馬於是焉河伯欣然自喜以天下之美爲盡在已順流
而東行至於北海東面而視不見水端於是焉河伯始
旋其面目望洋向若而歎曰野語有之曰聞道百以爲
莫已若者我之謂也且夫我嘗聞少仲尼之聞而輕伯
夷之義者始吾弗信今我暏子之難窮也吾非至於子
之門則殆矣吾長見笑於大方之家(莊子秋水)
天下之水莫大於海萬川歸之不知何時止而不盈尾
閭泄之不知何時已而不虚春秋不變水旱不知此其
過江河之流不可爲量數而吾未嘗以此自多者自以
比形於天地而受氣於隂陽吾在於天地之間猶小石
小木之在大山也方存乎見少又奚以自多計四海之
在天地之間也不似礨空之在大澤乎計中國之在海
内不似稊米之在太倉乎號物之數謂之萬人處一焉
人卒九州榖食之所生舟車之所通人處一焉此其比
萬物也不似毫末之在於馬體乎(莊子秋水)
赤螭青虬之游冀州也天清地定毒獸不作飛鳥不駭
入榡薄食薦梅噆味含甘步不出頃畝之區而蛇鱓輕
之以爲不能與之爭於江海之中若乃至於玄雲之素
朝隂陽交争降扶風雜凍雨扶搖而登之威動天地聲
震海内蛇鱓着泥百仞之中熊羆匍匐丘山磛巖虎豹
襲穴而不敢咆猨狖顛蹶而失木枝又況直蛇鱓之類
乎鳳凰之翔至德也雷震不作風雨不興川谷不澹草
木不搖而燕雀佼之以爲不能與之争於宇宙之間逮
至其曾逝萬仞之上翺翔四海之外過崑崙之疏圃飲
砥柱之湍瀨邅回濛汜之渚徜徉冀州之際徑躡都廣
入日抑節羽翼弱水暮宿風穴當此之時鴻鵠鶬鸖莫
不憚驚伏竄注啄江裔又況直燕雀之類乎此明於小
動之迹而不知大節之所由者也(淮南子覧冥訓)
今夫繇者揭钁臿負籠土鹽汗交流喘息薄喉當此時
得休越下則脱然而喜矣巖穴之間非直越下之休也
病疵瘕者捧心抑腹膝上叩頭踡跼而諦通夕不寐當
此之時噲然得卧則親戚兄弟歡然而喜夫修夜之寧
非直一噲之樂也故知宇宙之大則不可劫以死生知
養生之利則不可縣以天下知未生之樂則不可畏以
死牆之立不若其偃也又況不爲牆乎冰之凝不若其
釋也又況不爲冰乎(淮南子精神訓)
窮鄙之社也叩盆拊瓴相和而歌自以爲樂矣嘗試爲
之擊建鼔撞巨鐘乃性仍仍然知其盆瓴之足羞也藏
詩書修文學而不知至論之旨則拊盆叩瓴之徒也(淮南)
(子精神訓)
通許由之意金縢豹韜廢矣延陵季子不受吴國而訟
閒田者慚矣子罕不利寳玉而爭劵契者媿矣務光不
汚於世而貪利偷生者悶矣故不觀大義者不知生之
不足貪也不聞大言者不知天下之不足利也(淮南子精神訓)
大都之居無物不具(焦氏易林解之乾)
觀書者譬諸觀山及水升東嶽而知衆山之峛崺也況
介丘乎浮滄海而知江河之惡沱也況枯澤乎(揚子吾子)
駕言登五嶽然後小陵丘(曹子建鰕䱉篇)
必自知出潢汙而浮滄海背螢燭而向日月聞雷霆而
覺布鼔之陋見巨鯨而知寸介之細也(抱朴子内篇金丹)
夫飲玉&KR0961;則知漿荇之薄味覩崑山則覺丘垤之至卑
既覧金丹之道則使人不欲復視小小方書(抱朴子内篇金丹)
蓋登旋璣之眇邈則知井谷之至卑覩大明之麗天乃
知鷦金之可陋(抱朴子内篇明本)
若遊目於天表似無依而洋洋(文選西都賦)
雖復臨河而釣鯉無異射鮒於井谷(文選吴都賦)
浮海難爲水遊林難爲觀(文選陸雲爲顧彦光作詩)
夫聽白雪之音觀綠水之節然後東野巴人蚩鄙益著
(文選陳琳答東阿王牋)
夫登東嶽者然後知衆山之邐迤也奉至尊者然後知
百里之卑微也(文選吴質答東阿王書)
將以娱耳目樂心意乎譬命駕而遊五都之市則天下
之貨畢陳矣褰裳而涉汶陽之丘則天下之稼如雲矣
椎髻而守敖庾海陵之倉則山坻之積在前矣扳袵而
登鍾山藍田之土則夜光璵璠之珍可觀矣(文選李康運命論)
詠雲門者難爲音觀徐和者難爲珍(文選班固典引)
故不登閬風安以瞻殊目之形不步景宿何以觀恢廓
之表(補文選曹毘對儒)
夫欣黎黃之音者不顰蟪蛄之吟豁雲臺之觀者必閟
帶索之歡(補文選郭璞客傲)
夫夜光結綠非胠篋之恒珍逸羽翔鱗豈園池之近玩
(藝文類聚人部隠逸下碑)
不升崇霍豈識乾行之峻不臨溟渤安知地載之厚(藝文)
(類聚禮部學校表)
所謂窺七澤而狹潢汙登太山而小天下(藝文類聚内典部寺碑啟)
何異一毛之落牛體雙鳧之飛海曲(文苑英華杜弼&KR0702;一)
以有數之物託於無窮若草木離土衆星離天不足以
喻焉(道德經指歸卷九)
如清秋觀海苐見澶漫寧測其深(華陽陶隠居傳上)
譬如有人遊於大海中流四望涯際莫知(大寳積經二十)
如人已見轉輪聖王則不求見諸餘小王(大方等大集經卷九)
是知登崑閬者必培塿於衆山游溟渤者亦坳堂於羣
澍諒其然矣(逹磨法藴足論後序十二)
佛言海中有大魚一者長四千里二者長八千里三者
長萬二千里四者長萬六千里五者長二萬里六者長
二萬四千里七者長二萬八千里學問不值明師安知
天下有大道乎乘船遊於洿池泉流安知天下有江海
(佛說四諦經積八)
夫百樑之構興則鄙茅茨之仄陋覩斯論之宏曠則知
偏悟之鄙倍(中論序卷一)
觀無爲之行還視世事猶臨天井而闚溪谷登嵩岱而
見丘垤矣(弘明集牟子理惑論)
小見
初六童觀小人道也(易觀)
六二闚觀利女貞象曰闚觀女貞亦可醜也(易觀)
童觀者處於觀時而最遠朝廷之美體是柔弱不能自
進無所鍳見唯如童稚之子而觀望也(周易正義觀)
尹子曰松栢之鼠不知堂密之有美樅(七容切爾雅註)
觀者未覩指聽者未聞音猶鷦明已翔乎寥廓而羅者
猶視乎藪澤悲夫(史記司馬相如傳)
夫子之爲方也若以管窺天以郄視文(史記扁鵲傳)
太傅在前說相鼠之詩尊曰無持布鼔過雷門(前漢書王尊傳)
夫荷旃被毳者難與道純緜之麗密羹藜唅糗者不足
與論太牢之滋味(前漢書王襃傳)
今子廼以鴟梟而笑鳳凰執蝘蜓而嘲龜龍不亦病乎
子徒笑我玄之尚白吾亦笑子之病甚不遭臾跗扁鵲
悲夫(前漢書揚雄傳下)
今子處皇世而論戰國耀所聞而疑所覿欲從旄敦而
度高虖泰山懷氿濫而測深虖重淵亦未至也(前漢書叙傳上)
所謂見勢利之華闇道德之實守突奥之熒燭未卬天
庭而覩白日也(前漢書叙傳上)
自以爲能行兵於井底游步於牛蹄(魏志明帝紀註)
卓曰鴻鵠固有遠志但燕雀自不知耳嵩曰昔與明公
俱爲鴻鵠不意今日變爲鳳凰耳(魏志董卓傳註)
子雖光麗既美且豔管闚筐舉守厥所見未可以言八
紘之形埒信萬事之精練也(蜀志卻正傳)
若賓可謂習外觀之暉暉未覩幽人之髣髴也見俗人
之不容未喻聖皇之兼愛也循方圓於規矩未知大形
之無外也(晉書皇甫謐傳)
近雖預觀尺錦而不覩金玉(梁書劉孝綽傳)
小人管窺懸象何能見玄穹之廣大(魏書崔浩傳)
子獨不聞夫埳井之鼃乎謂東海之鼈曰吾樂與吾跳
梁乎井幹之上入休乎缺甃之崖赴水則接掖持頥蹶
泥則沒足滅跗還虷蠏與科斗莫吾能若也且夫擅一
壑之水而跨跱蹈井之樂此亦至矣夫子奚不時來入
觀乎東海之鼈左足未入而右膝已縶矣於是逡巡而
却告之海曰夫千里之遠不足以舉其大千仞之高不
足以極其深禹之時十年九潦而水弗爲加益湯之時
八年七旱而崖不爲加損夫不爲頃久推移不以多少
進退者此亦東海之大樂也於是埳井之鼃聞之適適
然驚規規然自失也且夫知不知是非之竟而猶欲觀
於莊子之言是猶使蚊負山商蚷馳河也必不勝任矣
是直用管闚天用錐指地也不亦小乎且子獨不聞夫
夀陵餘子之學行於邯鄲與未得國能又失其故行矣
直匍匐而歸耳(莊子秋水)
賢聖不明道德不一天下多得一察焉以自好譬如耳
目鼻口皆有所明不能相通猶百家衆技也皆有所長
時有所用雖然不該不徧一曲之士也(莊子天下)
百家異說各有所出若夫墨楊申韓之於治道猶盖之
無一撩而輪之無一輻有之可以備數無之未有害於
用也已自以爲獨擅之不通之於天地之情也今夫冶
工之鑄器金踊躍於鑪中必有波溢而播棄者其中地
而凝滯亦有以象於物者矣其形雖有所小周哉然未
可以保於周室之九鼎也有況比於規形者乎其與道
相去亦遠矣(淮南子俶真訓)
鵲巢知風之所起獺穴知水高下暉日知晏隂諧知雨
爲是謂人智不如鳥獸則不然故通於一伎察於一辭
可與曲說未可與廣應也(淮南子繆稱訓)
夫随一隅之迹而不知因天地以游惑莫大焉雖時有
所合然而不足貴也譬若旱歲之土龍疾疫之芻靈是
爲帝者也(淮南子說林訓)
所以貴聖人者以其能龍變也今捲捲然守一節推一
行雖以毁碎滅沈猶且弗易也此察於小好而塞於大
道也(淮南子人間訓)
諸生議不干天則入淵乃欲以閭里之治而況國家之
大事亦不幾矣發於畎畝出於窮巷不知冰水之寒若
醉而新寐殊不足與言也(鹽鐵論憂邊)
鄒子疾晚世之儒墨不知天地之弘昭曠之道將一曲
而欲道九折守一隅而欲知萬方猶無準平而欲知高
下無規矩而欲知方圓也(鹽鐵論論鄒)
譬若以管窺天以錐刺地所窺者甚大所見者甚少(說苑)
(辨物)
初一沈耳于閨不聞貞測曰沈耳于閨失德體也(太玄經第)
(五沈)
子徒見無懷子漁傲于楚磯而烏知有心氏擊磬于衛
國是猶覩山雞之垂翰于樊籠而烏覩鳳凰之翺翔于
霄漢乎何所規之不廣也(天禄閣外史漁論)
鰕䱉游潢潦不知江海流燕雀戲藩柴安識鴻鵠游(曹子)
(建鰕䱉篇)
夫蘙薈之翔叵以論垂天之凌蹄涔之遊無以知絳虬
之騰鈞天之庭豈伶人之所躡無航之津豈蒼兕之所
涉非天下之至通難與言山海之義矣(山海經序)
目察百步不能了了而欲以所見爲有所不見爲無則
天下之所無者亦必多矣所謂以指測海指極而云水
盡者也蜉蝣校巨鼇白及料大椿豈所能及哉(抱朴子内篇論)
(仙)
夫寸鮹汎迹濫水之中則謂天下無四海之廣也芒蝎
宛轉果核之内則謂人極之界盡於兹也雖告之以無
涯之浩汗語之以宇宙之恢闊以爲空言必不肯信也
(抱朴子内篇微旨)
人生星宿各有所值既詳之於别篇矣子可謂戴盆以
仰望不睹七曜之炳粲暫引領於大川不知重淵之竒
怪也(抱朴子内篇釋滯)
夫以管窺之狹見而孤塞其聰明之所不及是何異以
一尋之綆汲百仞之深不覺所用之短而云井之無水
也(抱朴子内篇塞難)
子可謂守培塿玩狐丘未登閬風而臨雲霓翫瀅汀游
潢洿未浮南溟而涉天漢(抱朴子外篇逸民)
夫銳志於雛鼠者不識騶虞之用心盛務於庭粒者安
知鴛鸞之遠指猶焦螟之笑雲鵬朝菌之怪大椿坎蛙
之疑海鼈井蛇之嗤應龍也子誠喜懼於勸沮焉識玄
曠之高韻哉(抱朴子外篇逸民)
夫論管宂者不可問以九陔之無外習拘閡者不可督
以拔萃之獨見(抱朴子外篇鈞世)
學者專守一業游井忽海遂䟾躓於泥濘之中而沈滯
乎不移之困(抱朴子外篇百家)
偏嗜酸甜者莫能嘗其味也用思有限者不得辯其神
也(抱朴子外篇百家)
吾子所謂竄巢穴之沈昧不知八紘之無外守燈燭之
宵曜不識三光之晃朗遊潢洿之淺狹未覺南溟之浩
汗滯丘垤之位埤不寤嵩岱之峻極也(抱朴子外篇喻蔽)
若獨亢然立乎高山之頂守一家之偏尚此故俗中之
一物(郭子注莊逍遥遊)
鯢鰌專制於小溝(莊子音義庚桑楚)
翫其磧礫而不窺玉淵者未知驪龍之所蟠也習其敝
邑而不覿上邦者未知英雄之所躔也(文選吴都賦)
習蓼蟲之忘辛翫進退之惟谷非常寐而無覺不覩皇
輿之軌躅(文選魏都賦)
若客所謂末學膚受貴耳而賤目者也(文選東京賦)
借問蜉蝣軰寧知龜鶴年(文選郭璞遊仙詩)
今子執分寸而㒺億度處把握而却寥廓(文選王襃四子講德論)
野人有快炙背而美芹子者欲獻之至尊雖有區區之
意亦已疏矣(文選嵇康絶交書)
區區管窺豈能照一隅哉(補文選漢章帝糾非法詔)
不登閬風安以瞻殊目之形不步景宿何以觀恢廓之
表是以迷麤者循一往之智狷介者守一方之矯豈知
火林之蔚炎柯冰津之擢陽草(廣文選曹輔佐對儒)
此郎亦管中窺豹時見一斑(世說新語方正)
坳塘汎水豈議大瀆之流覆簣爲峰終乖小魯之說(藝文)
(類聚封爵部遜讓封表)
生處深宫未覿焦原之險不出戶庭豈觀砥柱之峻(藝文)
(類聚封爵部遜讓封表)
盖聞井魚之不識巨海夏蟲之不見冬冰故知局於泥
甃者未測滄溟之浩汗篤於一時者寧信寒暑之推移
(藝文類聚内典部内典墓志)
由天之道觀惠施之能其一蚊一䖟之勞者耶(藝文類聚蟲豸)
(部蚊)
蠻觸之戰爭似鰌魽之跳躍(文苑英華盧思道&KR0702;一)
山中人不信有大魚大如木海上人不信有大木大如
魚(太平御覧鱗介部魚)
不通乎有無相包虚實相含猶瓜瓠之瓣不覩區蔓之
有鄰也蟣蝨藏於裘褐不知都邑之多人也(道德經指歸卷九)
夫鴻鵠高飛終日馳騖而不知宇宙之外制法之人拘
教之士累年學問終身談論而不知道德之大也(道德經指)
(歸卷十二)
殉蠡管之察是病高深執蟪菌之辰終欺歲祀(波羅蜜多經卷)
(四百一)
譬若男子欲見遮迦越羅者未見遮迦越羅反見小王
想其形容被服諦熟觀之便呼言是爲遮迦越羅(道行波羅)
(蜜經卷四)
閻浮地利有王名曰鏡面時勅使者令行我國界無眼
人悉將来至殿下使者受勅即行將諸無眼人到殿下
以白王王勅大臣悉將是人去示其象臣即將到象廏
一一示之令持象有持足者尾者尾本者腹者脅者背
者耳者頭者牙鼻者悉示已便將詣王所王悉問汝曹
審見象不對言我悉見王言何類中有得足者言明王
象如柱得尾者曰如掃箒得尾本者言如枝得腹者言
如埵得脅者言如壁得背者言如高岸得耳者言如大
箕得頭者言如臼得牙者言如角得鼻者言如索便復
於持前共諍訟象(佛說義足經卷上)
昔有國王徵國中諸盲人令於象廏中觀象中有持象
足者中有持象鼻者中有持象耳者中有持象尾者去
後共相問象何等類持象足者言象大如柱持象鼻者
言象如繩索持象耳者言象如簸箕持象尾者言象如
大箒皆共諍之盲人各自信其意譬如人各見少所經
不逹其法自謂大解亦如是(三慧經籍八)
若子可謂見禮制之華而闇道德之實闚炬燭之明未
覩天庭之日也(弘明集牟子理惑論)
子出自井坂之淵未見江湖之望矣(弘明集戎華論)
有方之識各期所見鱗介之物不達臯壤之事毛羽之
族不識流浪之勢自得於窞井者則怪遊溟之量翻翥
於數仞者則疑沖天之力(弘明集孫綽喻道論)
或有三盲摸象得象耳者争云象如簸箕得象鼻者争
云象如舂杵雖獲象一方終不得全象之實子說泥洹
是死真摸象之一盲矣(弘明集滅惑論)
夫食木之蟲尚不知皮外之味豈知宇宙之廣哉(辯正論卷)
(五)
亦由江南吴不信有千人帳河北漢不信有萬石船無
得以蓬艾之小心測扶搖之遠運也(辯正論卷七)
遇殊
夫事苦則矜全之情薄生厚故安存之慮深登高不懼
者胥靡之人也坐不垂堂者千金之子也原其大略歸
於所安而已矣(後漢書馬融列傳)
餓夫庸隸抱關屠釣之倫一旦而都卿相之位建金石
之號者或有懷顔孟之術抱伊管之略沒世而不齒者
此言有事之世易爲功無爲之時難爲名也(晉書張載傳)
人之生譬如一樹花同發一枝俱開一蔕随風而堕自
有拂簾幌墜於茵席之上自有關籬牆落於溷糞之側
(梁書范縝傳)
道固既登龍門而孫蔚猶沈涓澮(魏書孫惠蔚儒林傳)
若人之於色也無不知說美者而美者未必遇也故嫫
母執乎黃帝黃帝曰屬女德而弗忘與女正而弗衰雖
惡奚傷若人之於滋味無不說甘脆而甘脆未必受也
文王嗜菖蒲俎孔子聞而服之縮頞而食之三年然後
勝之(吕氏春秋遇合)
且富人則車輿衣纂錦馬飾傅旄象帷幕茵席綺繡條
組青黃相錯不可爲象貧人則夏被褐帶索含菽飲水
以充腸以支暑熱冬則羊裘解札短褐不掩形而煬竈
口故其爲編戶齊民無以異然貧富之相去也猶人君
與僕虜不足以論之(淮南子齊俗訓)
鈞之縞也一端以爲冠一端以爲&KR1611;冠則戴致之&KR1611;則
蹍履之(淮南子說林訓)
狂譎不受禄而誅段干木辭相而顯所行同也而利害
異者時使然也(淮南子人間訓)
俱行道德禍福不均竝為仁義利害不同晉文修文德
徐偃行仁義文公以賞賜偃王以破滅魯人爲父報仇
安行不走追者捨之牛缺為盜所奪和意不恐盜還殺
之文德與仁義同不走與不恐等然文公魯人得福偃
王牛缺得禍者文公魯人幸而偃王牛缺不幸也(王充論衡)
(幸偶篇)
百金之家境外無絶交千乘之國同盟無廢贈財多故
也使榖食如水火雖貪恡之人越境而布施矣故財少
則正禮不能舉一有餘則妄施能於千家貧無斗筲之
儲者難責以交施矣(王充論衡定賢篇)
且逆旅之妾惡者以自惡為貴美者以自美得賤美惡
之形在目而貴賤不同是非之情先著故美惡不能移
也(嵇中散集答難養生論)
昔韓昭侯醉卧而寒典官加之以衣覺而問之知典官
有愛於己者以越職之故而加誅焉衛之驂乘見御者
之非從後呼車有救危之意不蒙其罪加之以衣恐主
之寒呼車憂君之危忠愛之情是同越職之愆亦等典
官獲罪呼車見德遇不遇也(劉子通塞)
春日麗天而隠者不照秋霜被地而蔽者不傷遇不遇
也(劉子遇不遇)
齊之華士棲志丘壑而太公誅之魏之干木遁世幽居
而文侯敬之太公之賢非有減於文侯干木之德非有
逾於華士而或榮或戮者遇不遇也(劉子遇不遇)
崑山之下以玉抵鳥彭蠡之濱以魚食犬而人不愛者
非性輕財所豐故也挈瓶&KR0008;水執&KR0841;求火而人不恡非
性好施有餘故也(劉子辨施)
懷璧之子未必能惠而人兢親者有惠人之資也被褐
之士性能輕財而皆疎之者無惠人之資也(劉子辨施)
結綬生纏牽彈冠去埃塵(文選左太沖招隠詩)
鬱鬱澗底松離離山上苗以彼徑寸莖蔭此百尺條(文選)
(左思詠史詩)
我若西流水子爲東峙岳(文選陸機贈弟士龍詩)
絲俱生於蠺銅都出於石作繒則賤作錦則貴鑄鈴則
小鑄鐘則大(意林士緯)
光武鳳翔於南陽燕雀化作鵷鶵二漢之臣煥爛如三
辰之附長天長平之卒磊落如秋草之中繁霜勢使然
也(意林物理論)
以舜禹之登庸孔氏之窮屈不似跛鼈之與晨驥乎(太平)
(御覧皇王部帝舜有虞氏)
市處者僕妾膾炙而食市饒也壅泉沃韭織履之氓從
兄弟室父往而不得粗糒焉非愛其僕妾惡其室父也
此其饒羨之與不足也(太平御覧菜部韭)
家富棘族聚居貧兄弟離(太平御覧人事部貧下)
如人渴乏廵遊曠野一得清涼美水一無所得受渴之
苦得冷水者無人持與受渴乏者亦無遮障不許與水
各以業因受苦樂報(大乘顯識經推四)
不遇
井被渫治則清潔可食九三處下卦之上異初六井泥
之時得位而有應於上非射鮒之象但井以上出爲用
猶在下體未有成功功既未成井雖渫治未食也井渫
而不見食猶人修己全潔而不見用使我心中惻愴(周易)
(正義井)
山有榛(音秦)隰有苓(音零)云誰之思西方美人(詩國風簡兮)
柏舟言仁而不遇也(毛詩柏舟)
山之有榛木隰之有苓草各得其所以興衛之有碩人
而在賤職可謂處非其位乃榛苓之不如(毛詩正義簡兮)
初纍棄彼虙妃兮更思瑶臺之逸女抨雄鴆以作媒兮
何百離而曾不一耦(前漢書揚䧺傳上)
懿神龍之淵潛兮竢慶雲而將舉亡春風之被離兮孰
焉知龍之所處(前漢書揚雄傳上)
屈原以高行仕楚亦猶資美女之髢賣於九戎而求其
利必不得也(前漢書揚䧺傳注)
使駿馬馳騖於屈曲艱阻之中則與驢騾齊足(前漢書揚雄傳)
(注)
怪此寳鼎未受犧牛大羹之和久在煎熬臠割之間(後漢)
(書文苑&KR0844;傳)
抱玉乘龍驥不逢樂與和(後漢書文苑&KR0844;傳)
良璞不剖必有泣血以相明者矣(後漢書文苑列傳)
靈芝生河洲動搖因洪波蘭榮一何晚嚴霜瘁其柯哀
哉二芳草不植太山阿(後漢書文苑列傳)
騏驥馬不試婆娑槽櫪間壯士志未伸坎軻多辛酸(魏志)
(劉邵傳注)
當此之時若失水之魚喪家之狗行不勝衣言不出口
(晉書夏侯湛傳)
雖有惠音莫過韶濩雖有騰鱗終仆一壑(晉書庾闡傳)
鳳棲五朞龍蟠六年英耀秃落羽儀摧殘(晉書夏侯湛傳)
握隋珠與蕙若兮時莫悦而未遑(晉書摯虞傳)
鉛陵策良駟造父爲之悲不怨吴坂峻但恨伯樂稀(宋書)
(樂四志)
握瑜懷玉之士瞻鄭邦而知退章甫翠履之人望閩鄕
而歎息(梁書庾於陵弟肩吾傳)
既有惜於苽懸且自悲於井渫(魏書李順希仁弟騫傳)
嗣宗窮途楊朱岐路征蓬長遊流水不歸(周書王襃傳)
欲飛無假翼思鳴不值晨(隋書孫萬夀文學傳)
凡遇合也時不合必待合而後行故比翼之鳥死乎木
比目之魚死乎海(吕氏春秋遇合)
一方病矣醫能治之而上弗肯使也(賈子新書解縣)
應侯與賈午子坐聞其鼓琴之聲應侯曰今日之琴一
何悲也賈午子曰夫張急調下故使之悲耳急張者良
材也調下者官卑也取夫良材而卑官之安能無悲乎
(說苑尊賢)
由是觀之君子道狹耳誠不逢其明主狹道之中又將
險危閉塞無可從出者(說苑雜言)
皇陛九重絶不可登謂天盖高未見王公(焦氏易林坤之師)
華薄實藁衣弊如絡女巧不成絲布爲玉(焦氏易林否之咸)
碩鼠四足不能上屋顔氏淑德未有爵禄(焦氏易林困之需)
或曰隠道多端曰固也聖言聖行不逢其時聖人隠也
賢言賢行不逢其時賢者隠也談言談行不逢其時談
者隠也(揚子淵騫篇)
天以薄蝕爲疾地以崩溢爲疾天子以幽厲爲疾王侯
以驕泰為疾士以貧蹇爲疾大夫以酷佞爲疾庶人以
饑寒爲疾今徵君之疾蹇也國不舉賢使士有蹇疾羇
於道路軒冕者多豺狼之羣膏粱者多犬豕之軰由此
觀之士安得而無疾也夫疾以薄蝕崩溢故天地以聖
人爲醫疾以幽厲驕泰故天子王侯以賢士爲醫疾以
貧蹇故士以夢北爲醫疾以酷佞故大夫以明主爲醫
疾以饑寒故庶人以循吏爲醫然則徵君之疾藥石有
所不制鬼神有所不虐寒暑有所不侵徵于色而不見
其槁動于聲而不見其戚歌于鼓琴而不見其樂歎于
臨川而不見其憂此徵君之所以爲疾也(天禄閣外史問疾)
言我外有芬芳之德内有玉澤之質二美雜會兼在於
已而不得施用故獨保明其身無有虧歇而已(王逸注楚辭離)
(騷經)
屈原以爲神無形聲難事易失然人渴心盡禮則歆其
祀而惠以福自傷履行忠誠以事於君不見信用而身
放逐以危殆也(王逸注楚辭九歌)
言已懷持美玉之德遭世闇惑不别美惡抱寳窮困而
無所語也(王逸注楚辭九章)
言騏驥不遇伯樂則無所程量其才力也以言賢臣不
遇明君則無所施其智能也(王逸注楚辭九章)
言孟夏四月純陽用事煦成萬物草木之類莫不莽莽
盛茂自傷不蒙君惠而獨放棄不若草木也(王逸註楚辭九章)
人夢登天無以渡猶欲事君而無其路也但有勞極心
志終無輔佐(王逸註楚辭九章)
言澤中香草茂盛覆被徑路人無采取者水卒增益斷
沒其道將至棄捐也以言賢人久處山野君不事用亦
將隕顛也(王逸註楚辭招魂)
言已欲待明君之政清潔之化以感激風俗而君愈貪
濁如氛霧之氣來之塺人也(王逸註楚辭九歎)
言已竭忠信以事君而不見用猶抱此昭華寳璋衒賣
之(王逸註楚辭九思)
或伐薪於山輕小之木合能束之至於大木十圍以上
引之不能動推之不能移則委之於山林收所束之小
木而歸由斯以論知能之大者其猶十圍以上木也人
力不能舉薦其猶薪者不能推引大木也(王充論衡效力篇)
希鵬舉以摶天蹶青雲而奮羽企駟躍而改駕任中才
之展御望前軏而致策顧後乘而安驅(曹子建玄暢賦)
慶雲未時興雲龍潛作魚神鸞失其儔還從燕雀居(曹子)
(建言志)
思薦寳以繼佩怨和璞之始鐫思黃鍾以協律怨伶□
之不存嗟所圖之莫合帳藴結而延佇(曹子建玄暢賦)
旨酒盈尊莫與交歡瑟琴在御誰與鼔彈(嵇中散集兄秀才公穆入)
(軍贈詩)
雖有好音誰與清歌雖有姝顔誰與發華(嵇中散集兄秀才公穆入)
(軍贈詩)
夫珪璋居肆而不售矧乃翳於槃璞乎竒士扣角而見
遏況乃潛於臯藪乎(抱朴子外篇擢才)
操築而不值武丁抱竿而不遇西伯(抱朴子外篇窮逹)
兵興之世武貴文寢俗人視儒士如僕虜見經誥如芥
壤者何哉由於聲名背乎此也夫不用譬猶售章甫於
夷越徇髯蛇於華夷矣(抱朴子外篇審舉)
商風宵肅則絺扇廢登危陟峻則輕舟棄干戈雲擾則
文儒退喪亂既平則武夫黜(抱朴子外篇博喻)
世之烈士願爲賞者授命猶瞽者之思視躄者之想行
而目終不得開足不得伸徒自悲夫(劉子知人)
士之居窮巷若鳥之在籠中也(李善註文選左太沖詠史詩)
何邵詩曰亮無風雲會安能襲塵軌(李善註文選王僧逹答顔延年詩)
言爲瑕穢動增泥滓(文選西征賦註)
衆滿堂而飲酒獨向隅而掩淚(文選笙賦)
衆鳥皆有所登棲兮鳳獨遑遑而無所集(文選宋玉九辯)
謂騏驥兮安歸謂鳳凰兮安棲變古易俗兮世衰今之
相者兮舉肥(文選宋玉九辯)
昔我資章甫聊以適諸越行行入幽荒甌駱從祝髮窮
年非所用此貨將安設瓴甋夸璵璠魚目笑明月(文選張協)
(詩)
習習籠中鳥舉翮觸四隅落落窮巷士抱影守空廬(文選)
(左思詠史詩)
萬族各有託孤雲獨無依曖曖虚中滅何時見餘輝(文選)
(陶淵明詠貧士詩)
皎皎白素絲織爲寒女衣寒女雖妙巧不得秉杼機(文選)
(郭泰機答傅咸詩)
簡珠墮沙石何能中自諧(文選建章臺詩)
騏驥長鳴伯樂昭其能盧狗悲號韓國知其才是以效
之齊楚之路以逞千里之任試之狡兔之捷以驗摶噬
之用今臣志狗馬之微功竊自惟度終無伯樂韓國之
舉是以於邑而竊自痛者也(文選曹植求自試表)
昔之玉質金相英髦秀逹皆賓斥於當年韞竒才而莫
用候草木以共彫與麋鹿而同死膏塗平原骨填川谷
堙滅而無聞者豈可勝道哉(文選劉孝標辨命論)
君山鴻漸鎩羽儀於高雲敬通鳳起摧迅翮於風穴此
豈才不足而行有遺哉(文選劉孝標辨命論)
雄心摧於弱情壯圖終於哀志長算屈於短日遠跡頓
於促路(文選陸機弔魏武帝文)
雖懷瓊而握蘭徒芳潔而誰亮(補文選陶潛盛士不遇賦)
伯牙之絶絃兮無鍾子期而聽之和抱璞而泣血兮安
得良工而剖之(廣文選東方曼倩哀命)
悲楚人之和氏兮獻寳玉以爲石遇厲武之不察兮羌
兩足以畢斮(廣文選東方曼倩沈江)
直順常道關津難渡欲騁韓盧時無狡兔衆塗圯塞投
足何錯(廣文選王彦伯釋時論)
斥鷃擅蒿林仰笑神鳳飛坎井蝤蛭宅神龜安所歸(廣文)
(選嵇叔夜述志詩)
竭忠誠而事君兮反離羣而贅肬(楚辭九章惜誦)
南國有佳人容華若桃李朝遊江北岸夕宿瀟湘沚時
俗薄朱顔誰為發皓齒(藝文類聚人部言志詩)
播芬煙而不燻張明鏡而不照(藝文類聚人部哀傷賦)
如知庸聽局方悟大音賒(藝文類聚人部懷舊詩)
擲五木子十擲輒鞬豈復是擲子之拙吾好擲政極此
耳(何氏語林言志)
不曝骨於龍門終低頭於馬坂(文苑英華庾信志一賦)
日月雖臨照仄陋難明敡早榮羞日及晚知慚豫章(文苑)
(英華梁劉孝威天部三詩)
日出地上其明乃光至其入也明則傷矣故謂之明夷
日之明傷猶聖人君子有明德而遭亂世抑在下位(玉海)
(周易鄭康成注)
喻林卷三十一
