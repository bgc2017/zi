喻林卷三十七明徐元太撰
人事門(三十五)
尚義
入峻谷者當攀葛藟可以免於顛墜猶處時俗者當據
道義然後得用自立(前漢書叙傳註)
伐冰之家不利雞豚之息委積之臣不操市井之利(後漢)
(書馮衍傳)
濟於舟者和於水矣義於人者祥於神矣(管子白心)
人而無義唯食而已是雞狗也彊食靡角勝者為制是
禽獸也(列子說符)
子獨不聞假人之亡與林回棄千金之璧負赤子而趨
或曰為其布與赤子之布寡矣為其累與赤子之累多
矣棄千金之璧負赤子而趨何也林回曰彼以利合此
以天屬也夫以利合者迫窮禍患害相棄也以天屬者
迫窮禍患害相收也夫相收之與相棄亦遠矣且君子
之交淡若水小人之交甘若醴君子淡以親小人甘以
絶彼無故以合者則無故以離(莊子山木)
子墨子言曰我有天志譬若輪人之有規匠人之有矩
輪匠執其規矩以度天下之方圜曰中者是也不中者
非也(墨子天志上)
商人之四方市賈信徙雖有關梁之難盗賊之危必為
之今士坐而言義無關梁之難盗賊之危此為信徙不
可勝計然而不為則士之計利不若商人之察也(墨子貴義)
今天下莫為義子獨自苦而為義子不若已子墨子曰
今有人於此有子十人一人耕而九人處則耕者不可
以不益急矣何故則食者衆而耕者寡也(墨子貴義)
有游於子墨子之門者子墨子曰盍學乎對曰吾族人
無學者子墨子曰不然夫好美者豈曰吾族人莫之好
故不好哉夫欲富貴者豈曰吾族人莫之欲故不欲哉
好美欲富貴者不視人猶強為之夫義天下之大器也
何以視人必強為之(墨子公孟)
力不若牛走不若馬而牛馬為用何也曰人能羣彼不
能羣也人何以能羣曰分分何以能行曰以義故義以
分則和和則一一則多力多力則彊彊則勝物(荀子王制篇)
水火有氣而無生草木有生而無知禽獸有知而無義
人有氣有生有知亦且有義故最為天下貴也(荀子王制篇)
齊宣王問匡倩曰儒者博乎曰不也王曰何也匡倩曰
曰博者貴梟勝者必殺梟殺梟者是殺所貴也儒者以
為害義故不博也又問曰儒者弋乎曰不也弋者從下
害於上者也是從下傷君也儒者以為害義故不弋又
問儒者鼓瑟乎曰不也夫瑟以小弦為大聲以大弦為
小聲是大小易序貴賤易位儒者以為害義故不鼓也
(韓非子外儲說左)
昔晉文公將與楚人戰於城濮召舅犯而問曰楚衆我
寡奈何而可舅犯對曰臣聞繁禮之君不足於文繁戰
之君不足於詐君亦詐之而已文公以舅犯言告雍季
雍季曰竭澤而漁豈不獲得而明年無魚焚藪而田豈
不獲得而明年無獸詐偽之道雖今偷可後將無復非
長術也文公用舅犯之言而敗楚人於城濮反而為賞
雍季在上左右諫曰城濮之功舅犯之謀也君用其言
而賞後其身或者不可乎文公曰雍季之言百世之利
也舅犯之言一時之務也焉有以一時之務先百世之
利者乎(吕氏春秋義賞)
使人左據天下之圖而右刎喉愚者不為也身貴於天
下也死君親之難視死若歸義重於身也天下大利也
比之身則小身所重也比之義則輕義所全也(淮南子泰族訓)
今行者見大樹必解衣懸冠倚劒而寝其下大樹非人
之情親知交也而安之若此者信也陵上巨木人以為
期易之故也又况於士乎士義可知故也則期為必矣
人之所乘船者為其能浮而不能沉也世之所以賢君
子者為其能行義而不能行邪僻也(吕氏春秋壹行)
大旱雩祭而請雨大水鳴鼓而攻社天地之所為隂陽
之所起也或請焉或怒焉者何曰大旱者陽滅隂也陽
滅隂者尊壓卑也固其義也雖大甚拜請之而已無敢
有加也大水者隂滅陽也隂滅陽者卑勝尊也日食亦
然皆下犯上以賤傷貴逆節也故鳴鼓而攻之朱絲脅
之為其不義也此亦春秋之不畏強禦也(春秋繁露精華)
衆人以毁形為耻君子以毁義為辱(說苑談叢)
君子比義農夫比榖(說苑談叢)
乞人一日不得食則餓死溝壑是欲寄口而不可得也
汝必為乞人之計則簞食豆羹之間殆有甚於乞者汝
亦畏死而取之耶充以乞人之心則盗跖之貪為是而
伯夷之廉為非是盗跖何智而伯夷何愚也(天禄閣外史辭受)
願竭力以守義兮雖貧窮而不改執彫虎而試象兮阽
焦原而跟趾註云彫虎以喻貧試象以喻竭力焦原以
喻義言已以執彫虎之貧窮願竭試象之力而守焦原
之義(李善註文選思玄賦)
莒國有石焦原者廣五十步臨百仞之谿莒國莫敢近
也有以勇見莒子者却行齊踵焉所以稱於世夫義之
為焦原也亦高矣賢者之於義必且齊踵此所以服一
時也(文選思玄賦註)
中黃伯曰余左執太行之獶而右摶彫虎唯象之未與
吾心試焉有力者則又願為牛欲與象鬭以自試今二
三子以為義矣將惡乎試之夫貧窮太行之獶也疏賤
義之彫虎也而吾日遇之亦足以試矣(文選思玄賦註)
理之所守勢所常奪道之所閉權所必開是以生重於
利故據圖無揮劒之痛義貴於身故臨川有投跡之哀
(文選陸機演連珠)
草木無大小必待春而後生人待義而後成(意林尸子)
一人舉而萬夫俛首智者不為賞一人而慙萬夫義者
不取(太平御覽刑法部烹)
夫瑟二十五絃其僕人鼓之則為笑賢者以其義鼓之
欲樂則樂欲悲則悲雖有暴君為之立變(太平御覽樂部瑟)
煞君之室雖生美菜有義之士弗食(太平御覽菜部菜)
丈夫重義如太山輕利如鴻毛可謂仁義也(太平御覽羽族部鴻)
鷹不擊伏鶻不擊妊盖其義性如此(埤雅品物門鷹)
設一面之網物觸而後誅之蜘蛛義者也(埤雅品物門蜘蛛)
昔有國王喜食鴈肉常遣獵師張網捕鴈日送一鴈以
供王食時有鴈王將五百鴈飛下求食鴈王墮網為獵
師所得餘鴈驚飛徘徊不去時有一鴈連飜追隨不避
弓矢悲鳴吐血晝夜不息獵師見之感憐其義即放鴈
王令相隨去羣鴈得王歡喜廻遶爾時獵師具以白王
王感其義斷不捕鴈(法句譬喻經三忿怒品)
尚勇
武力比於虎可以御亂御衆(毛詩簡兮註)
隼急疾之鳥也飛乃至天喻士卒勁勇能深攻入敵也
(鄭氏箋詩采芑)
夫撫劒疾視曰彼惡敢當我哉此匹夫之勇敵一人者
也(孟子梁惠下)
思以一毫挫於人若撻之於市朝(孟子公孫丑上)
視刺萬乘之君若刺褐夫(孟子公孫丑上)
譬之猶兩鼠鬭於穴中將勇者勝(史記趙奢傳)
田光荅燕太子曰竊觀太子客無可用者夏扶血勇之
人怒而面赤宋意脉勇之人怒而面青武陽骨勇之人
怒而面白光所知荆軻神勇之人怒而色不變(史記荆軻列傳)
(註)
徐廣曰鷙鳥將擊必張羽毛也(史記酷吏義縱列傳註)
一卒畢力百人不當萬夫致死可以横行(後漢書張宗傳)
猶鳩鵲捕鷹鸇豚羊弋豹虎是以每戰常負(後漢書志百官五註)
夫水行不避蛟龍者漁夫之勇也陸行不避兕虎者獵
夫之勇也白刃交於前視死若生者烈士之勇也知窮
之有命知通之有時臨大難而不懼者聖人之勇也(莊子)
(秋水)
天子之劒以燕谿石城為鋒齊岱為鍔晉魏為脊周宋
為鐔韓魏為夾包以四夷裹以四時繞以渤海帶以常
山制以五行論以刑德開以隂陽持以春夏行以秋冬
此劒直之無前舉之無上案之無下運之無旁上决浮
雲下絶地紀此劒一用匡諸侯天下服矣此天子之劒也
諸侯之劒以知勇士為鋒以清廉士為鍔以賢良士為
脊以忠勝士為鐔以豪傑士為夾此劒直之亦無前舉
之亦無上案之亦無下運之亦無旁上法圓天以順三
光下法方地以順四時中知民意以安四鄉此劒一用
如雷霆之震也四封之内無不賓服而聽從君命者矣
此諸侯之劒也庶人之劒蓬頭突鬢垂冠曼胡之纓短
後之衣瞋目而語難相擊於前上斬頸領下决肝肺此
庶人之劒無異於鬭雞一旦命已絶矣無所用於國事
(莊子說劒)
國以難攻起一取十國以易攻起十亡百國好力曰以
難攻國好言曰以易攻民易為言難為用(商子說民)
今使一死賊伏於曠野千人追之莫不梟視狼顧何者
恐其暴起而害己也是以一人投命足懼千夫今臣以
五萬之衆而為一死賊率以討之固難敵矣(吴子厲士)
有狗彘之勇者有賈盗之勇者有小人之勇者有士君
子之勇者爭飲食無廉耻不知是非不辟死傷不畏衆
彊恈恈然唯利飲食之見是狗彘之勇也為事利爭貨
財無辭讓果敢而振猛貪而利恈恈然唯利之見是賈
盗之勇也輕死暴是小人之勇也義之所在不傾於權
不顧其利舉國而與之不為改視重死持義而不撓是
士君子之勇也(荀子榮辱篇)
一武仗劒擊於市萬人無不避之者臣謂非一人之獨
勇萬人皆不肖也何則必死與必生固不侔也(尉繚子制談)
百里之衆不用命不如萬人之鬭也萬人之鬭不用命
不如百人之奮也賞如日月信如四時令如斧鉞制如
干將士卒不用命者未之聞也(尉繚子兵令下)
冉叔誓必死於田侯而齊國皆懼豫讓必死於襄子而
趙氏皆恐成荆致死於韓主而周人皆畏又况乎萬乘
之國而有所誠必乎則何敵之有矣刃未接而欲已得
矣(吕氏春秋論威)
一膊炭熯掇之則爛指萬石俱熯去之十步而不死同
氣異積也大勇小勇有似於此(淮南子說林訓)
鳥有沸波者河泊為之不潮畏其誠也故一夫出死千
乘不輕(淮南子說林訓)
子真為勇悍矣今未嘗見子之竒辯也一鄰之鬭也千
乘之勝也(說苑善說)
夫登高臨危而目不眴而足不陵者此工匠之所勇悍
也入深淵刺蛟龍抱黿鼉而出者此漁夫之勇悍也入
深山刺虎豹抱熊羆而出者此獵夫之勇悍也不難斷
頭裂腹暴骨流血中野者此武夫之勇悍也今臣居廣
廷作色端辯以犯主君之怒前雖有乘軒之賞未為之
動也後雖有斧質之威未為之恐也此既之所以為勇
悍也(說苑善說)
兩金相擊勇武敢敵終日大戰不破不缺(焦氏易林同人之噬嗑)
昔者與客涉瞿塘之峡即徵君欲之楚遊道也舟覆得
檝而渡有猛虎羣飲于峽一摶而獲斃者二客曰吾與
子將赴于峽下之流得一檝而俱免又摶羣虎于峽上
如制嬰兒是渡二峽也虎不制則後涉者或免于峽而
烏能免峽上之虎乎若子之勇可以倒峽而西矣(天禄閣外)
(史&KR0008;山)
鶡之為鳥同羣相為畸類被侵雖死不避毛飾武士兼
厲以義(山海經中山經圖讃)
尸子說云人謂孟賁生乎曰勇貴乎曰勇富乎曰勇三
者人之所難而皆不足以易勇故能懾三軍服猛獸也
(前漢書註東方朔傳)
使見戰如餓狼之見肉則可用矣(意林商君書)
負長劒赴榛薄析兕豹摶熊羆此徒獵之勇也負長劒
赴深泉斬蛟龍摶黿鼉此漁人之勇也登高涉危鵠立
四顧顔色不變此陶缶之勇也剽必刺視必殺此五刑
之勇也(意林胡非子)
意氣難干非資扛鼎風神自勇無待翹關是以曹劌登
壇汶陽之田遽反相如睨柱連城之璧更還(文苑英華庾信連珠)
韓雉見申羊于魯有龍飲于沂韓雉曰吾聞之出見虎
摶之見龍射之今弗射是不行吾聞也遂射之(太平御覽池部)
(沂水)
都尉氣如合抱之榆(太平御覽職官部都尉)
若能力兼三人身與馬如膠漆手與箭如飛䖟誠宜寵
異(太平御覽兵部箭下)
虎狼見逼不揮戈奮劒而彈琴詠詩者吾未見其身之
可保也(太平御覽兵部戈)
中郎將冠兩鶡尾鶡鷙鳥中之異勁者也每所攫撮應
爪摧碎(太平御覽職官部虎賁中郎將)
譬如世間大軍戰時少有衆生為護衆故處於前陣惟
有果敢雄猛丈夫合率驍勇抗拒勍敵為護已衆處大
軍前振威而住(大寳積經四十六)
譬如怯人執持刀應得安隠反生畏(大寳積經六十八)
如有二象角力而鬭若一被傷退而不復(大乘密嚴經卷下)
譬如波斯匿王與敵國戰時彼諸戰士食丈夫禄不勇
猛者不名丈夫(大法鼔經卷上)
猶如勇士能却外難著鎧持仗心不怯弱手執弓矢脚
不移轉便不復畏外敵(出曜經五無放逸品之餘)
譬如輭夫為將雖復持兵終身智勇不足卒無功名若
如英雄奮發禍亂立定一日之勲功盖天下(大智度論卷十三)
知命
知命者不立乎巖墻之下(孟子盡心上)
人之情邀福者必有害若欲急長苖而反使之枯死也
(趙氏註孟公孫丑上)
譬使仁者而必信安有伯夷叔齊使智者而必行安有
王子比干(史記孔子世家)
君子得時則大行不得時則龍蛇遇不遇命也何必湛
身哉(前漢書揚雄傳上)
夫餓饉流隸饑寒道路思有短褐之䙝儋石之畜所願
不過一金然終於轉死溝壑何則貧窮亦有命矣况虖
天子之貴四海之富神明之祚可得而妄處哉(前漢書叙傳上)
傳稱鼎之為噐雖小而重故神之所寳不可奪移至今
負而趣者此亦窮運之歸乎(後漢書獻帝紀論)
賢者不避害譬猶彀弩射市薄命者先死(後漢書獨行列傳)
衮龍出於緼褐卿相起於匹夫故有朝賤而夕貴先卷
而後舒(晉書王沈傳)
夫飡椒非飬生之術咀劒豈衞性之經命之所延人肉
其骨而含嚼膏粱時或嬰患深澗乖徼寵之津空谷絶
探榮之轍運之所集物稊其枯而俯仰竿牘終然離沮
(宋書顧覬之傳)
周之尹氏大治産其下趣役者侵晨昏而弗息有老役
夫筋力竭矣而使之彌勤晝則呻呼而即事夜則昏憊
而熟寐精神荒散昔昔夢為國君居人民之上總一國
之事遊燕宫觀恣意所欲其樂無比覺則復役人有慰
喻其勤者役夫曰人生百年晝夜各分吾晝為僕虜苦
則苦矣夜為人君其樂無比何所願哉尹氏心營世事
慮鍾家業心形俱疲夜亦昏憊而寐昔昔夢為人僕趍
走作役無不為也數罵杖撻無不至也眠中啽&KR0008;呻呼
徹旦息焉尹氏病之以訪其友友曰若位足榮身資財
有餘勝人遠矣夜夢為僕苦逸之復數之常也若欲覺
夢兼之豈可得耶(列子周穆王)
貴之或不生賤之或不死愛之亦不厚輕之或不薄此
似反也非反也此自生自死自厚自薄或貴之而生或
賤之而死或愛之而厚或賤之而薄此似順也非順也
此亦自生自死自厚自薄(列子力命)
北宫子謂西門子曰朕與子竝世也而人子逹竝族也
而人子敬竝貌也而人子愛竝言也而人子庸竝行也
而人子誠竝仕也而人子貴竝農也而人子富竝商也
而人子利朕衣則短褐食則粢糲居則蓬室出則徒行
子衣則文繡食則粱肉居則連欐出則結駟在家熙然
有棄朕之心在朝諤然有傲朕之色請謁不相及遨遊
不同行固有年矣子自以德過朕邪西門子曰子無以
知其實汝造事而窮予造事而逹此厚薄之驗歟而皆
謂與予竝汝之顔厚矣北宫子無以應東郭先生曰汝
之言厚薄不過言才德之差吾之言厚薄異於是矣夫
北宫子厚於德薄於命汝厚於命薄於德汝之逹也非
智得也北宫子之窮非愚失也皆天也非人也而汝以
命厚自矜北宫子以德厚自媿皆不識夫固然之理矣
西門子曰先生止矣予不敢復言北宫子既歸衣其短
褐有狐貉之温進其茙菽有稻粱之味庇其蓬室若廣
厦之廕乘其蓽輅若文軒之飾終身逌然不知榮辱之
在彼也在我也東郭先生聞之曰北宫子之寐久矣一
言而能寤易怛也哉(列子力命)
農赴時商趣利工追術仕逐勢勢使然也然農有水旱商
有得失工有成敗仕有遇否命使然也(列子力命)
遊於羿之彀中中央者中地也然而不中者命也(莊子德充)
(符)
父母於子東西南北唯命之從隂陽於人不翅於父母
彼近吾死而我不聽我則悍矣(莊子大宗師)
鹿生於山而命懸於厨今嬰之命有所懸矣(吕氏春秋知分)
虎豹在山林其命在庖厨馳不益生緩不益死(新序義勇八)
楩生荆山命制輸班(焦氏易林乾之既濟)
麥不終夏花不濟春如和氣何(申鑒俗嫌)
終始運也短長數也運數非人力之為也曰亦有僊人
乎曰焦僥桂莽産乎異俗就有僊人亦殊類矣(申鑒俗嫌)
竝時遭兵隠者不中同日被霜蔽者不傷中傷未必惡
隠蔽未必善隠蔽幸中傷不幸(王充論衡幸偶篇)
螻蟻行於地人舉足而涉之足所履螻蟻苲死足所不
蹈全活不傷火燔野草車轢所致火所不燔俗或喜之
名曰幸草夫足所不蹈火所不及未必善也舉火行有
適然也(王充論衡幸偶篇)
人之有吉凶猶歲之有豐耗命有盛衰物有貴賤一歲
之中一貴一賤一夀之間一盛一衰物之貴賤不在豐
耗人之盛衰不在賢愚(王充論衡命義篇)
害氣下&KR1113;囚命先中聖王德施厚禄先逢(王充論衡偶會篇)
無禄之人商而無盈農而無播非其性賊貨而命妨䅽
也命貧居無利之貨禄惡殖不滋之䅽也(王充論衡偶會篇)
知命之工察骨體之證睹富貴貧賤猶人見盤盂之噐
知所設用也善噐必用貴人惡噐必施賤者尊鼎不在
陪厠之側匏爪不在堂殿之上眀矣(王充論衡骨相篇)
人之温病而死也先有凶色見於面部其病遇邪氣也
其病不愈至於身死命夀訖也國之亂亡與此同驗有
變見於天地猶人温病而死色見於面部也有水旱之
災猶人遇氣而病也災禍不除至於國亡猶病不愈至
於身死也(王充論衡治明篇)
草木生於實核出土為栽蘖稍生莖葉成為長短巨細
皆由實核王者長巨之最也朱草之莖如鐵紫芝之栽
如豆成為瑞矣王者禀氣而生亦猶此也(王充論衡初禀篇)
富家之翁貲累千金生有富骨治生積貨至於年老成
為富翁矣夫王者天下之翁也禀氣定於身中猶鳥之
别雄雌於卵殼之中也卵殼孕而雌雄生日月至而骨
節彊彊則雄自率將雌雄非生長之後或教使為雄然
後乃敢將雌此性氣剛強自為之矣夫王者天下之雄
也(王充論衡初禀篇)
百歲之夀盖人年之正數也猶物至秋而死物命之正
期也物先秋後秋則亦如人死或增百歲或减百也先
秋後秋為期增百减百為數(王充論衡氣夀篇)
百歲之命是其正也不能滿百者雖非正猶為命也譬
猶人形一丈正形也名男子為丈夫尊公嫗為丈人不
滿丈者失其正也雖失其正猶乃為形也夫形不可以
不滿丈之故謂之非形猶命不可以不滿百之故謂之
非命也(王充論衡氣夀篇)
猶珠玉之在山澤天命難知人不耐審雖有厚命猶不
自信故必求之也(王充論衡命禄篇)
雖其貧賤使富貴若鑿溝伐薪加勉力之趨致彊健之
勢鑿不休則溝深斧不止則薪多無命之人皆得所願
安得貧賤凶危之患哉然則或時溝未通而遇湛薪未
多而遇虎仕宦不貴治産不富鑿溝遇湛伐薪逢虎之
類也(王充論衡命禄篇)
貴賤在命不在智愚貧富在禄不在頑慧(王充論衡命禄篇)
命貴之人俱學獨逹竝仕獨遷命富之人俱求獨得竝
為獨成貧賤反此(王充論衡命禄篇)
命貴從賤地自逹命賤從貴位自危故夫富貴若有神
助貧賤若有鬼禍(王充論衡命禄篇)
春夏囚死秋冬王相非能為之也日朝出而暮入非求
之也天道自然(王充論衡命禄篇)
富不可以籌䇲得貴不可以才能成智慮深而無財才能
高而無官懷銀紆紫未必稷契之才積金累玉未必陶
朱之智(王充論衡命禄篇)
夫一棲之雞一欄之羊賓至而有死者豈居異哉故命
有制也知命者則不滯於俗矣(嵇中散集宅無吉凶攝生論)
公侯之命禀之自然不可陶易宅是外物方圓由人有
可擇之理猶西施之潔不可為而西施之服可為也黼
黻芳華所以助貌吉宅之家所以成相(嵇中散集荅釋難宅無吉凶攝)
(生論)
明闇者才也自然而不可飾焉窮逹者時也有會而不
可力焉吕尚非早蔽而晚智然振素而僅遇韓信非初
怯而末勇然危困而後逹(抱朴子外篇廣譬)
安於命者無往而非逍遥矣故雖匡陳羑里無異於紫
極閒堂也(郭子註莊秋水)
夫命之窮逹猶金玉木石也修以學藝猶磨瑩雕刻也
金玉之磨瑩自美其鑛璞木石之叚塊自醜其雕刻安
可言木石之雕刻乃勝金玉之鑛璞哉不得以有學之
貧賤比於無學之富貴也(顔氏家訓務學)
莊姜適衛美而無寵癭癅適齊醜而蒙幸遇不遇也遇
不遇命也賢不賢性也怨不肖者不通性也傷不遇者
不知命也(劉子遇不遇)
諸子以顔冉季路逢灾蹈禍或疑其身或非其師是由
魍魎問景乃未得有已也言魍魎責景之無操不知景
之行止而有待或非三子之行殊不知吉凶之有命也
(李善註文選幽通賦)
才非不傑也主非不明也而碎結綠之鴻輝殘懸黎之
夜色抑尺之量有短哉(文選劉峻辨命論)
譬天王之冕旒任百官以司職而或者覩湯武之龍躍
謂戡亂在神功聞孔墨之挺生謂英睿擅竒響視彭韓
之豹變謂鷙猛致人爵見張桓之朱紱謂明經拾青紫
豈知有力者運之而趨乎(文選劉峻辨命論)
薺與麥兮夏零蘭桂踐霜逾馨禄命懸天難明(廣文選傳休奕)
(董逃行歴九秋篇)
修心而不知命猶無室而歸(意林公孫文子)
辯命論曰顔回敗其叢蘭冉耕歌其芣苢(爾雅翼女蘿)
譬如陶家作諸瓦噐或始作而破者或欲成刀治坏時
破者或在塼上破者或下時破者或著地時破者或拍
時破者或坏燥時破者或窰中破者或熟時破者或移
時破者或用時破者(修行道地經五隂成敗品)
和同
妻子好(去聲)合如鼓瑟琴(詩小雅棠棣)
伯氏吹壎(音塤)仲氏吹箎(音池)及爾如貫諒不我知(詩小雅何人)
風而有雨則潤澤行朋友同志則恩愛成(鄭氏箋詩谷風)
江水大汜水小然得竝流似嫡媵宜俱行(鄭氏箋詩江有汜)
芬香之酒醴饗燕賓客則多得其歡心(鄭氏箋詩載芟)
百室者出必共洫間而耕入必共族中而居又有祭酺
合醵之歡(鄭氏箋詩良耜)
共情性之和上下相親與琴瑟之音宫商相應無異若
與琴瑟為友然(毛詩正義關雎)
今譬于草木寡君在君君之臭味也(左傳襄公八年)
和如羹焉水火醯醢鹽梅以烹魚肉燀之以薪宰夫和
之齊之以味濟其不及以洩其過君子食之以平其心
君臣亦然(左傳昭公二十年)
吾從子如驂之靳(左傳定公九年)
君子敬而無失與人恭而有禮四海之内皆兄弟也(論語)
(顔淵)
鳥獸不可與同羣吾非斯人之徒與而誰與(論語微子)
爾為爾我為我雖袒裼裸裎於我側爾焉能凂我哉(孟子)
(公孫丑上)
漁父曰夫聖人者不凝滯於物而能與世推移舉世混
濁何不隨其流而揚其波衆人皆醉何不餔其糟而啜
其醨何故懷瑾握瑜而自令見放為(史記屈原傳)
事以類相從聲以音相應(陸子術事)
聖人不賤石而貴玉視之如一(河上公註老子巧用)
今夫闇飲者非嘗不遺飲也使之自以平則雖愚無失
矣是故不同於和而可以成事者天下無之矣(淮南子說山訓)
四馬不和取道不長父子不和其世破亡兄弟不和不
能久同夫妻不和家室大凶(說苑敬慎)
比目附翼歡樂相得行止集同終不離忒(焦氏易林需之蹇)
鹿得美草鳴呼其友九族和睦不憂饑乏(焦氏易林比之比)
一室十子同心異母以義防患禍災不起(焦氏易林大有之小畜)
宫商既和聲音相隨(焦氏易林謙之同人)
白鳥銜餌烏呼其子施枝張翅来從其母(焦氏易林晉之震)
宫商角徵五音和起君臣父子弟順有序(焦氏易林渙之恒)
次五和釋之脂四國之夷測曰和釋之脂民說無疆也
(太玄經第二釋)
次二上歷施之下律和之非則否(皮被切大玄經第三應)
次二白黑菲菲三禽一角同尾測曰三禽一角無害心
也(太玄經第四昆)
夫酸鹹甘苦不同嘉味以濟謂之和羹宫商角徵不同
嘉音以章謂之和聲臧否損益不同中正以訓謂之和
言趨舍動静不同雅度以平謂之和行(申鑒雜言上)
不和于民而和于瑟瑟何利于國哉和瑟之音在妾和
民之性在君君誠以妾之寵寵于衆以瑟之和和于民
則妾雖就鼎鑊之戮而諸侯皆以明歸君也(天禄閣外史齊婦)
身中空虚和氣所行為隂故腎䨇為陽故心特隂陽與
和共生物形君臣以和共致太平也(淮南子精神訓解)
泰夰(音吴)入于囦(古淵字)回浮于玄𫝊曰夰入于囦天氣降
也回浮于玄地氣騰也(元包太隂)
心同琴瑟言鬱郁於蘭&KR0581;道恊膠漆志婉戀於塤箎(文選)
(劉峻廣絶交論)
一人之身俱生父母四支九竅員職不同五臓六腑各
有所受上下不相知中外不相覩頭足為天地肘膝為
四海肝膽為胡越眉目為齊楚若不同生異軀殊體動
不相因静不相待九天之上黃泉之下未足以喻之然
而頭有疾則足不能行胷有病則口不能言心得所安
則耳目聰明屈伸調利百節輕便者以同形也(道德經指歸卷)
(八)
决斷
遇雨之吉羣疑亡也(易睽)
官占之法先斷人志後命於元龜(孔氏傳書大禹謨)
若射之有志(書盤庚上)
夫决者智之君也疑者事之役也(後漢紀光武一)
國有元龜可以决大謀朝有公卿可以定進否(晉書苻堅下傳)
吴起之出愛妻文公之斬顛頡皆違其情者也故能使
人彈疽者必其忍痛者也(韓子外儲說右上)
次七庚斷甲我心孔碩乃後有鑠測曰庚斷甲義斷仁
也(太玄經第三斷)
太公六韜云卜戰龜兆焦筮又不吉太公曰枯骨朽蓍
不踰人矣(困學紀聞卷十一攷史)
昔有一國王為毒蛇所齧王時欲死呼諸良醫令治蛇
毒時諸醫言還令蛇&KR3980;毒氣乃盡是時諸醫各設呪術
所齧王蛇即来王所諸醫積薪然火𠡠蛇還&KR3980;汝毒若
不爾者當入此火毒蛇思惟我既吐毒云何還&KR3980;此事
劇死思惟定心即時入火(大智度論卷二)
彊力
田者不彊囷倉不盈商賈不彊不得其嬴婦女不彊布
帛不精官御不彊其勢不成大將不彊卒不使令侯王
不彊沒世無名故云彊者事之始也分之理也物之紀
也(史記龜策傳)
角知者皆窮角力者皆負形不堪復伉埶不足復校乃
始羈首係頸就我之銜紲耳(後漢書仲長統列傳)
明公擁之以為爪牙譬驅虎兕以赴犬羊(後漢書鄭康成傳)
天不可以不剛不剛則三光不明王不可以不彊不彊
則宰牧從横(後漢書丁鴻列傳)
男以彊為貴女以弱為美故鄙諺有云生男如狼猶恐
其尫生女如鼠猶恐其虎(後漢書列女傳)
黑卵悍志絶衆力抗百夫筋骨皮肉非人類也延頸承
刃披胸受矢鋩鍔摧屈而體無痕撻負其材力視来丹
猶雛鷇也(列子湯問)
三虎摶狼力不相當如鷹格雉一擊破亡(焦氏易林兊之漸)
次五躆(居預切)戰喈喈若熊若螭測曰躆戰喈喈恃力作
王也(太玄經第三衆)
夫墾草殖榖農夫之力也勇猛攻戰士卒之力也構架
斵削工匠之力也治書定簿佐史之力也論道議政賢
儒之力也人生莫不有力所以為力者或尊或卑孔子
能舉北門之關不以力自章知夫筋骨之力不如仁義
之力榮也(王充論衡效力篇)
鷹擊雀鶚啄雁未必鷹鶚南方雀雁西方自以筋力勇
壮相勝服也(太平御覽羽族部鷹)
譬如士夫用力乘船逆流而上身小疲怠船則倒還順
流而下(雜阿含經卷十八)
如四大中火最有力能照能燒(大智度論卷二十七)
譬如金翅鳥王普觀諸龍命應盡者以翅摶海令水兩
闢取而食之(大智度論卷二十七)
譬如師子有所摶撮不以小物故而改其壯勢(大智度論卷三)
(十四)
如能浮人心欲強故而不沉沒亦如猨猴從高上墮心
力強故身無痛患(三昧法門經卷下)
喻林卷三十七
