喻林卷三十二明徐元太撰
人事門(三十)
修治
山上有水蹇君子以反身修德(易蹇)
山下有澤損君子以懲忿室欲(易損)
六四損其疾使遄有喜无咎(易損)
六四井甃无咎象曰井甃无咎修井也(易井)
鼎之倒趾失其所利鼎覆而不失其利在於寫出否穢
之物也(周易正義鼎)
他山之石可以爲錯(入聲)他山之石可以攻玉(詩小雅鶴鳴)
玉之缺尚可磨鑢而平人君政教一失誰能反覆之(鄭氏)
(箋詩抑)
武公能學問聽諫以禮自修而成其德美如骨之見切
如象之見磋如玉之見琢如石之見磨以成其寳器(毛詩)
(正義淇澳)
珠曰切象曰磋玉曰琢石曰磨木曰刻金曰鏤革曰剝
羽曰析(鄭氏註周禮天官太宰)
醫師掌醫之政令聚毒藥以共醫事凡邦之有疾病者
瘡瘍者造焉則使醫分而治之歲終則稽其醫事以制
其食十全爲上十失一次之十失二次之十失三次之
十失四爲下(周禮天官醫師)
凡療瘍以五毒攻之以五氣養之以五藥療之以五味
節之凡藥以酸養骨以辛養筋以鹹養脉以苦養氣以
甘養肉以滑養竅(周禮天官瘍醫)
物有不圓者規之使圓行有不周者正之使備猶規正
物然(春秋正義襄公十四年)
西子蒙不潔則人皆掩鼻而過之雖有惡人齊戒沐浴
則可以祀上帝(孟子離婁下)
如切如磋者道學也如琢如磨者自修也(大學)
剟其瑕礫搴其蕭稂(爾雅序)
玉石之被雕磨猶人自修餙(爾雅註)
人之有冠猶宫室之有牆屋也糞除而已又何加焉(國語)
(晉)
當以疾病爲諭安得不用湯藥針艾救之哉(顔氏家訓教子)
王逸曰工明於所畫念其繩墨則曲木直而惡木好(史記)
(屈原列傳註)
孫卿子曰拘木必待隠括蒸揉然後直也(後漢書鄧禹子訓傳註)
被此篤病久榮衛動不安聞有韓衆藥信來給一丸(魏志)
(劉劭傳註)
獨孤公猶鏡也每被磨瑩皎然益明(隋書高熲傳)
隙大則崩毁將至故宜有以抵之也(鬼谷子抵巇)
意不可恣也夫木之性以櫽括自直可以人而不如木
乎子不見夫雞耶聚榖如陵跪而啄之若縱子之意則
與雞豈有異乎(孔叢子儒服)
砥礪琢磨非金也而可以利金詩書辟立非我也而可
以厲心(說苑建本)
揚水潛鑿使石潔白(焦氏易林豫之大過)
謣言敗俗謣好敗則姑息敗德君子謹於言慎於好亟
於時吾不見震風之能動聾瞶也(謣音于明揚子問)
次七增其高刃其峭丘貞測曰增高刃峭與損皆行也
(太玄經第一增)
次八或擊之或刺之脩其玄鍳渝測曰擊之刺之過以
衰也(太玄經第一童)
次七拂其惡從其淑雄黃食肉測曰拂惡從淑救凶也
(太玄經第二從)
次七逹于砭割前亡後賴測曰逹于砭割終以不廢也
(太玄經第二逹)
次六息金消石往小來奕測曰息金消石美日大也(太玄)
(經第二格)
初一斷心滅斧冥其繩矩測曰斷心滅斧内自治也(太玄)
(經第三斷)
次三決其聾&KR3583;(都計切)利以治穢測曰決其聾&KR3583;利有謀
也(太玄經第三斷)
上九疾其疾巫毉不失測曰疾其疾能自毉也(太玄經第四常)
次八豐牆峭阯三歲不築崩測曰豐牆之峭崩不遲也
(太玄經第四大)
次七視其瑕無穢測曰視其瑕能自矯也(太玄經第五視)
次五黃兒以中蕃君子以之洗于愆測曰黃兒以中過
以洗也(太玄經第六失)
次八輔其折廅(於各切)其缺其人暉且偈(音傑)測曰輔折廅
缺猶可善也(太玄經第六䦯)
次二割其肬(尤)贅利以無穢測曰割其肬贅惡不得大
也(太玄經第六割)
刀不利於瓦石上刏之(許氏說文卷三)
衣破者補帶短者續(武侯十六策隂察)
貧劣宅屋不具牆壁宇達人指訾之如財貨富愈起屋
築牆以自蔽鄣爲之具宅人弗復非(王充論衡率性篇)
山野草茂鉤䥥斬刈乃成道路也士未入道門邪惡未
除猶山野草木未斬刈不成路也(王充論衡量智篇)
夫惡猶疾也攻之則益悛不攻則曰甚故君子相求也
非特興善也將以攻惡也惡不廢則善不興自然之道
也(徐幹中論虚道)
疼痾結於府藏疾病散於肌體者必假脉診以察其盈
虚投藥石以攻其所苦若心非嗜欲所亂病非寒暑所
傷則醫師之用宜其廢也(張湛註列周穆王)
世咸知積小可以高大而不悟損多可以至少夫九層
起于累土高岸遂爲幽谷苟功無廢舍不期朝夕則無
微而不積無大而不虧矣今砥礪之與刀劔相磨不已
則知其將盡(張湛註列湯問)
古人六十笑五十九不遠迷復乃覺有以也(抱朴子外篇重言)
火所以成熟牲體今有脂肪之肉必當澡濯釜鼎以煮
渫之(太玄經第四竈解)
黶有疵也有疵者欲披除之(莊子音義庚桑楚)
雲翳於日則不能照垢汚於玉則不能光(文選陸士衡演連珠註)
人咸知餙其容而莫知飾其性性之不飾或愆禮正斧
之藻之克念作聖(文選張華女史箴)
療暑莫如親水救寒莫如重裘止謗莫如修身(意林物理論)
浴者振衣沐者彈冠人知正服莫知行端(藝文類聚后妃部后妃箴)
金雖能照塵積翳朗(藝文類聚人部交友箴)
人咸知鏡其貌而莫能照其身(藝文類聚職官部丞相箴)
雕良玉於廉劌鍊貞金於鍌鋈(藝文類聚職官部太傅碑)
瞻彼緝狐既資良冶相諸筍玉猶待他山(藝文類聚禮部學校表)
飛塵穢清流朝雲蔽日光秋蘭豈不芬鮑肆亂其芳河
決潰金堤一手不能障(藝文類聚地部塵詩)
木以繩直金以淬剛必須砥礪就其鋒鋩(太平御覧雜物部礪)
夫絲捨而弗治則腐而棄使女繰之以爲美錦人君朝
而服之(太平御覧布帛部錦)
與其澡於水寧澡於德水之清猶可穢也德之服不可
塵也(太平御覧服用部澡盤)
其田雖良薅鋤乃芳其宅雖善修移乃昌(黃帝宅經上)
田穢不修節莠並生田苖不起囷倉虚空(道德經指歸卷九)
形樂志苦病生於脉治之以炙刺形樂志樂病生於肉
治之以鍼石形苦志樂病生於筋治之以熨引形苦志
苦病生於咽嗌治之以百藥形數驚恐經絡不通病生
於不仁治之以按摩醪藥(黃帝素問内經血氣形志篇)
譬如金鑛精加鑄鍊除去砂礫唯有真金造諸飾好嚴
身之具(大寳積經二十)
亦如人中毒迷悶心狂亂以火而炙療因此得除愈(大寳)
(積經三十一)
世間雖有諸醫充滿世界不能了知三種大患何以故
彼皆不善又無智故而不能識貪瞋癡等三種大患彼
無智醫非惟不識三種大患又不了知三大良藥對治
三患何等爲三所謂不能了知貪欲大患不淨良藥而
爲對治瞋恚大患慈心良藥而爲對治愚癡大患緣起
良藥而爲對治如是諸醫惟能療治一二别病不能普
治一切衆病惟能暫治少時降損非爲盡病畢竟除瘥
(大寳積經四十八)
譬如垢衣以灰汁浣濯垢滅衣在何以故垢已去故以
垢去故衣得清淨(文殊師利問經卷下)
重病離良醫療治方更劇(菩薩處胎經卷四)
猶如上色金生垢不淨因火槖鉆椎赤土人力磨拭瑩
治便得明淨(中阿含經卷五十五)
譬如故車方便修治得有所至(長阿含經卷二)
貪爲極熱病佛是大良醫(天請問經當三)
不誦爲言垢不勤爲家垢不嚴爲色垢放逸爲事垢(法句)
(經塵垢品第二十二)
羸馬比良棄惡爲賢(法句經象喻品)
譬如藥師三種病冷熱風病除滅故應病與藥佛如是
婬怒癡病随藥滅(三昧法門經卷下)
猶如彼巧匠者觀彼朽車嚴治修飾遠致重載無所缺
損(出曜經三欲品)
身譬如地善意如禾惡意如草不去草穢禾實不成人
不去惡意亦不得道(三慧經藉八)
學者有苦不學者無有苦學者有苦譬如人田種當先
犂去草穢便多得收是爲先苦不學者無有苦譬如地
不犂續自生蒺䔧惡物是爲不學無有苦(三慧經藉八)
何名爲知病所起随起用藥謂知其病或從風起或從
癀起或從痰起或從癊起或從骨節起或積實所起知
如是等病所起處随用藥治令得安樂(醫喻經)
譬如多食不消若不療治於身爲患(大智度論卷四十一)
箭鏑在體雖沈深難拔良方妙術猶可令出(大智度論卷五十四)
譬如垢膩之衣則以灰泥淹之經宿以水浣之一時都
去(大智度論卷九十三)
又如金銀等諸寳不以輕賤故燒鍜磨打(大智度論卷九十八)
譬如善浣衣師能除穢垢(大乘莊嚴經論卷六)
若於寒時爲治寒苦追求覆障以爲對治若於熱時爲
治熱苦追求沐浴以爲對治涉路作業有劬勞者爲治
勞苦求按摩等以爲對治(瑜伽師地論卷六十七)
今當以慚愧水洗浴識塵執發露刀割覆藏網(法苑珠林卷二)
(十三)
如百年垢衣可於一日浣令鮮淨(法苑珠林卷八十六)
持正
天下有山遯君子以遠小人不惡而嚴(易遯)
厭(入聲)浥(音邑)行露豈不夙夜謂行多露(詩國風行露)
出其東門有女如雲雖則如雲匪我思存縞衣綦(音其)巾
聊樂我員(音云)出其闉(音因)闍(音都)有女如荼(音徒)雖則如荼
匪我思且(音疽)縞衣茹藘聊可與娱(詩國風出其東門)
非禮相陵則狗吠(毛詩野有死麕註)
人皆涉我友未至我獨待之而不涉以言室家之道非
得所適貞女不行(毛詩匏有苦葉註)
漢也江也其欲渡之者必有潛行乘泭之道今以廣長
之故故不可也喻女之貞潔犯禮而往將不至也(鄭氏箋詩)
(漢廣)
木以高其枝葉之故故人不得就而止息也賢女雖出
游流水之上人無欲求犯禮者亦由貞潔使之然(鄭氏箋詩)
(漢廣)
貞静之女其美色姝然又能服從君子待禮而後動自
防如城隅然高而不可喻(毛詩正義静女)
諸侯之不可起行妄伐猶飛隼之不可飛揚妄作也(毛詩)
(正義沔水)
樂易之君子其求福修德以俟之不爲回邪之行要之
如葛藟之延蔓於條枚是其性也(鄭氏註禮表記)
子苟欲勉我以世路不知其跌而失吾之度也(後漢書崔駰列)
(傳)
且一禮不備貞女恥之況命士乎(晉書皇甫謐傳)
禀仲尼之道不在奔車之上資伯夷之運不處覆舟之
下(宋書顧覬之傳)
卑而正者可增高而倚者且崩(說苑談叢)
古者楊墨塞路孟子辭而闢之廓如也後之塞路者有
矣竊自比於孟子(揚子吾子篇)
或問交五聲十二律也或雅或鄭何也曰中正則雅多
哇則鄭請問本曰黃鍾以生之中正以平之確乎鄭衛
不能入也(揚子吾子篇)
鳳鳥蹌蹌匪堯之庭亨龍潛升其貞利乎(揚子問明)
或問處秦之世抱周之書益乎曰舉世寒貂狐不亦燠
乎(揚子寡見)
鍼錐所穿無不暢逹使鍼錐末方穿物無一分之深矣
賢儒方節而行無鍼錐之銳固安能自穿取暢逹之功
乎(王充論衡狀留篇)
言欲使已變節而從俗猶曏者欲釋階登天之態也(王逸)
(註楚辭九章)
言橘受命於江南不可移徙種於北地則化爲枳也屈
原自比志節如橘亦不可移徙也(王逸註楚辭九章)
言人刓削方木欲以爲圜其常法度尚未廢以言讒人
譛逐放已欲使改行亦終守正而不易也(王逸註楚辭九章)
安肯蹙太山之峻以適鑿枘之中斂垂天之羽爲戒旦
之役編於仕類而抑鬱庸兒之下捨鸞鳳之材適枳棘
之藪競腐鼠於踞鴟而枉尺以直尋哉(抱朴子外篇名寳)
安肯衒沽以進趨揭其不貲之寳以競燕石之售哉(抱朴)
(子外篇吴失)
若能闊禮門以懸規標義路以植矩然後踰垣者折肱
捷徑者滅跡(文心雕龍奏啟)
驥不驟進而求服兮鳳亦不貪餧而妄食(文選宋玉九辯)
不仰操而苟容兮譬臨河而無航欲巧笑以干媚兮非
余心之所嘗(文選思玄賦)
既秉丹石心寧流素絲涕(文選謝朓出尚書省詩)
珪璋雖特逹明月難闇投(文選郭璞遊仙詩)
志怦怦而内直兮履繩墨而不頗執權衡而無私兮稱
輕重而不差(補文選莊忌哀時命)
刓方以爲圜兮常度未替(補文選屈原懷沙)
令薜茘而爲理兮憚舉趾而緣木因芙蓉而爲媒兮憚
蹇裳而濡足登高吾不說兮入下吾不能(廣文選屈平思美人)
雖松梧之貞脆豈榮彫其異心(古文苑班婕妤𢷬素賦)
毛伯成既負其才氣常稱寧爲蘭摧玉折不作蕭敷艾
榮(世說新語言語)
丈夫恥於受辱貞女羞於節虧(意林燕丹子)
貞松隆冬以擢秀金菊吐翹以凌霜(藝文類聚歲時部秋賦)
綠衣雖多無貴於色邪徑雖利無尚於直(藝文類聚后妃部后妃箴)
吾將以清談爲筐篚以機神爲幣帛(藝文類聚産業部錢論)
孔子病子貢出卜孔子曰子待也吾坐席不敢先居處
若齊食飲若祭吾卜之久矣(困學紀聞卷七論語)
羣犬吠新客佞闇排䟱賓直途既已塞曲路非所遵(何氏)
(語林言志)
翎有六翮飛則沖天麋有四足走便入海下官膚體疎
嬾手足遲鈍不能逐飛追走遠事佞人(何氏語林方正)
雖處穢惡无所染汚猶如明珠在沙磧中猶如蓮花在
濁水内(元陽妙經卷五)
能壊一切外道異論摧伏敵陣建立勝旛(無盡意菩薩經八)
夫正道難毁邪理易退譬若輕羽在高遇風則飛細石
在谷逢流則轉唯泰山不爲飄風所動磐石不爲疾流
所迴是以梅李見霜而落葉松栢歲寒之不凋信矣(弘明)
(集駮夷夏論)
立事不失道德猶調絃不失宫商(弘明集牟子理惑篇)
慎始
天與水違行訟君子以作事謀始(易訟)
凡教在初而法在始家瀆而後嚴之志變而後治之則
悔矣(王弼註易家人)
隂陽之氣无爲故積馴履霜必至於堅冰以明人事有
爲不可不制其節度故於履霜而遂以堅冰爲戒所以
防漸慮微慎終于始也(周易正義坤)
若生子罔不在厥初生自貽哲命(書召誥)
王新即政始服行教化當如子之初生習爲善則善矣
自遺智命無不在其初生爲政之道亦猶是也(孔氏傳書召誥)
將大雨雪始必微温雪自上下遇温氣而摶謂之霰久
而寒勝則大雪矣喻幽王之不親九族亦有漸自微至
甚如先霰後大雪(鄭氏箋詩頍弁)
隰中有萇楚之草性生正直及其長大其猗儺然枝條
柔弱不妄尋蔓草木以興人於少小之時能正直端慤
雖長大亦不妄淫恣情慾(毛詩正義隰有萇楚)
鳳凰生而有仁義之意虎狼生而有貪戾之心兩者不
等各以其母嗚呼戒之哉無養乳虎將傷天下故曰素
成胎教之道(大戴禮記保傳)
源泉所來也委流所聚也始出一勺卒成不測(鄭氏註禮學記)
趙文子冠見韓獻子獻子曰戒之此謂成人成人在始
與善始與善善進善不善蔑由至矣始與不善不善進
不善善亦蔑由至矣如草木之産也各以其物(國語晉)
夫堅樹在始始不固本終必稿落(國語晉)
且知子者賢父知臣者明君子不肖則家亡臣不忠則
國亂國亂不可以安也家亡不可以全也是以君子防
其始聖人閑其端(晉書武帝紀)
正其末者端其本善其後者慎其先(晉書潘岳傳)
舊非本舊因新以成舊者也狎非先狎因疎以成狎者
也(宋書恩倖傳史臣)
桓公觀於廏問廏吏曰廏何事最難廏吏未對管仲對
曰夷吾嘗爲圉人矣傅馬棧最難先傅曲木曲木又求
曲木曲木已傅直木無所施矣先傅直木直木又求直
木直木已傅曲木亦無所施矣(管子小問)
聖人之與人約結也上觀其事君也内觀其事親也必
有可知之理然後約結約結而不襲於理後必相倍故
曰不重之結雖固必解道之用也貴其重也(管子心術)
得魚在於投餌得語在於發端發端則語應投餌則魚
來(鬼谷子反應註)
楊朱哭衢塗曰此夫過舉蹞步而覺跌千里者夫哀哭
之此亦榮辱安危存亡之衢已此其爲可哀甚於衢塗
(荀子王霸)
南方有鳥名曰乾吉食其子不擇肉子常不遂今肹與
鮒童子也随大夫而化者不可養以不義之肉(列女傳周列國)
(晉羊叔姬)
次三赤子扶扶元貞有終測曰赤子扶扶父母瞻也(太玄)
(經第一賢)
初一羨於初其次迂塗測曰羨於初後難正也(太玄經第一羨)
雞伏卵而未孚始化之時謂之涅(方言第三)
少小之人其志易徙有異於橘也(王逸註楚辭九章)
譬猶練絲染之藍則青染之丹則赤十五之子其猶絲
也其有所漸化爲善惡猶藍丹之染練絲使之爲青赤
也青赤一成真色無異是故楊子哭岐道墨子哭練絲
也盖傷離本不可復變也(王充論衡率性篇)
匠流末者未若挺冶元兆之中整已然者不逮原本乎
玄樸之外(抱朴子外篇任命)
俗諺曰教婦初來教兒嬰孩誠哉斯語(顔氏家訓教子)
高以下基洪由纖起川廣自源成人在始(文選張華勵志詩)
夫大事之將興也由水之出於山也始於潤濕見於漣
漣綿綿涓涓流爲溪谷汨汨湯湯濟舟漂石以成江海
深大不測(道德經指歸卷十一)
天地之道始必有終終必有始陽氣安於潛龍故能鑠
金隂氣寧於履霜故能凝冰木善秋毫故能百尋水樂
涓涓故能成海飛禽逸於卵鷇故能高翔羣獸預於胎
䍮故能遠走(道德經指歸卷十二)
夫陟百仞之高岑發自初步履八門之苦難起自染心
(道德經註疏卷六)
初正則終循幹立未可持(參同契)
一炁無偏阿所種還自生植此荆棘根何由望蹇林(虛皇)
(四十九章)
譬如有人學善射術先自安立(大方廣佛華嚴經卷五十九)
譬如甕器先貯毒藥投少石蜜不任食用(大集地藏十輪經卷六)
猶如牛渡水導者而不正一切皆不正斯由本導故(增壹)
(阿含經卷八)
猶如有諸苦果之子所謂苦果苦參子葶藶子畢地槃
特子及餘苦子便於良地種此諸子然後生苖猶復故
苦所以然者以其子本苦故(增壹阿含經卷八)
要終
汔至亦未繘井羸其缾凶(易井)
小狐雖能渡而無餘力將濟而濡其尾力竭於斯不能
續終險難猶未足以濟也濟未濟者必有餘力也(王弼註易)
(未濟)
雖汲水以至井上然綆出猶未離井口而鉤羸其缾而
覆之也棄其方成之功雖有出井之勞而與未汲不異
喻人行常德須善始令終若有初无終則必致凶咎(周易)
(正義井)
不矜細行終累大德爲山九仞功虧一簣(書旅獒)
未成一簣猶不爲山是以聖人乾乾日昃慎終如始(孔氏)
(傳書旅獒)
譬如爲山已高九仞其功虧損在於一簣惟少一簣而
止猶尚不成山以喻樹德行政小有不終德政則不成
矣(尚書正義旅獒)
有爲者辟若掘井掘井九軔而不及泉猶爲棄井也(孟子)
(盡心上)
詩云行百里者半于九十此言末路之難(戰國策秦武王)
始雖垂翅回谿終能奮翼黽池可謂失之東隅收之桑
榆(後漢書馮異傳)
譬由行舟雖不横截迅流然俄向所趣漸靡而往終得
其濟(晉書劉頌傳)
經始獲其多福慮終取其少禍(晉書陸機傳)
夫唯無損則至堅矣夫唯無益則至厚矣堅故終不損
厚故終不薄(晉書皇甫謐傳)
築社之役蹇蹶而築之端冕而事之神與之福(魏書古弼傳)
能長保國者能終善者也諸侯竝立能終善者爲長列
士竝學能終善者爲師(晏子春秋諫上)
且以巧鬭力者始乎陽常卒乎隂泰至則多竒巧以禮
飲酒者始乎治常卒乎亂泰至則多竒樂凡事亦然始
乎諒常卒乎鄙其作始也簡其將畢也必巨(莊子人間世)
天地以日月不過陵谷不遷爲成人事以長保元亨考
終厥命爲成(鬼谷子本經隂符註)
昔者江出於岷山其始出也其源可以濫觴及其至江
之津也不放舟不避風則不可涉也非維下流水多耶
(荀子子道)
諺曰築社者㩷撅而置之端冕而祀之今子與我取之
而不與我置之與我置之而不與我祀之焉可(韓非子外儲說)
(左)
至人不容若眯而撫若跌而據聖人之爲治漠然不見
賢焉終而後知其可大也若日之行驥騏不能與之争
遠(淮南子繆稱訓)
雨之集無能霑待其止而能有濡矢之發無能貫待其
止而能有穿唯止能止衆止(淮南子說山訓)
昔者宋人好善者三世不解家無故而黑牛生白犢以
問先生先生曰此吉祥以饗鬼神居一年其父無故而
盲牛又復生白犢其父又復使其子以問先生其子曰
前聽先生言而失明今有復問之柰何其父曰聖人之
言先忤而後合其事未究固試往復問之其子又復問
先生先生曰此吉祥也復以饗鬼神歸致命其父其父
曰行先生之言也居一年其子又無故而盲其後楚攻
宋圍其城當此之時易子而食析骸而炊丁壯者死老
病童兒皆上城牢守而不下楚王大怒城已破諸城守
者皆屠之此獨以父子盲之故得無乘城軍罷圍解則
父子俱視夫禍福之轉而相生其變難見也(淮南子人間訓)
故觀逐者於其反也而觀行者於其終也故舜放弟周
公殺兄猶之爲仁也文公樹米曾子架羊猶之爲知也
(淮南子泰族訓)
先暌後合其道通也文明上照幽暗分矣(京氏易傳暌上)
爲善不直必終其曲爲醜不釋必終其惡(說苑談叢)
官怠於宦成病加於少愈禍生於懈惰孝衰於妻子察
此四者慎終如始詩曰靡不有初鮮克有終(說苑敬慎)
或問德有始而無終與有終而無始也孰寧曰寧先病
而後瘳乎寧先瘳而後病乎(揚子孝至篇)
上九從徽徽後乃登于階終測曰從徽徽後得功也(太玄)
(經第二從)
上九日沒其光賁于東方用視厥始測曰日沒賁東終
顧始也(太玄經第五視)
器非瑚簋必進銳而退速量擬伊吕雖發晚而到早是
以鷦鷯倦翮猶不越乎蓬杪鳶雛徐起顧眄而戾蒼昊
(抱朴子外篇博喻)
進簣雖微終焉爲山(陶靖節集詩四言)
吾見世人清名登而金貝入信譽顯而然諾虧不知後
之戈戟毁前之干櫓也(顔氏家訓名實)
本同末異楊朱興哀始素終玄墨翟垂涕(文選盧諶贈劉琨詩引)
易曰狐涉水濡其尾此言始之易終之難也(困學紀聞卷一易)
成王秀而獲實其美在終昭帝苖而未秀其得在始(困學)
(紀聞卷十二攷史)
王家門中優者龍鳳劣猶虎豹失蔭之後豈龍虎之議
(何氏語林德行南史僧虔戒子書)
譬如牛乳乳變爲酪酪爲生蘇生蘇爲熟蘇熟蘇爲醍
醐醍醐爲第一當有乳時唯名爲乳不名爲酪蘇醍醐
如是展轉至醍醐時唯名醍醐不名爲乳不名酪蘇(長阿)
(含經卷十七)
譬如有二人俱發行入海或有到彼岸或而中斷絶(修行)
(道地經五隂成敗品)
昔有衆人與十賈客相随采寳歸家時有一人乘車載
寳無價明月雜寳無數車重頓躓失伴在後進不見伴
退畏盜賊便随邪徑御車涉路行未經里數車墜深澗
軸折轂敗又在曠野無人之處椎胷喚呼怨訴無處對
車啼哭(出曜經四無放逸品)
妖孽見福其惡未熟至其惡熟自受罪酷貞祥見禍其
善未熟至其善熟必受其福(法句經惡行品)
西方有一國王素無馬減損國藏四出推求買得五百
匹馬以防外敵足以安國養馬既久國中無事王便思
惟五百匹馬食用不少飼養煩勞無益國事便勅所典
掩眼令磨可得自食不損國藏馬磨既久習於旋迴忽
然鄰國興兵入境王便約勅被馬具莊勇將乘騎如戰
鬭法鞭馬向陣欲直前入諸馬得鞭盡旋迴走無向敵
意鄰賊見之知無所能即便直前大破王軍以是故知
欲求善果報臨命終時心馬不亂則得随意往不可不
先調直心馬若不先調直心馬者死賊卒至心馬盤迴
終不如意猶如王馬不能破賊保全其國是以行人善
心不可不常在於胷心(衆經撰襍譬喻經)
譬如毒食初雖香美久則殺人(大智度論卷十五)
譬如美食惡食俱有雜毒食惡食即時不悦食美即時
甘悦久後俱奪命故二不應食(大智度論卷十八)
譬如乘車西行南有止宿處故迴車趣向車與迴向處
異故可有迴向不得但有車而言迴向(大智度論卷五十四)
譬如二人欲墮山頂一人有力善巧方便以巧便故雖
墮還起得昇山頂一人力少復無方便即往還墮不能
復起(入大乘論卷上)
勇爲
我聞吉人爲善惟日不足凶人爲不善亦惟日不足(書泰)
(誓中)
吉人竭日以爲善凶人亦竭日以行惡(孔氏傳書泰誓中)
雖淺陋衡門之下猶可以棲遲遊息以興雖地狹小國
之中猶可以興治致政(毛詩正義衡門)
舉其前必舉其後舉其左必舉其右(大戴禮記少間)
仁之勝不仁也猶水勝火今之爲仁者猶以一杯水救
一車薪之火也不熄則謂之水不勝火此又與於不仁
之甚者也(孟子告子上)
有人於此力不能勝一匹雛則爲無力人矣今曰舉百
鈞則爲有力人矣然則舉烏獲之任是亦爲烏獲而已
矣夫人豈以不勝爲患哉弗爲耳(孟子告子下)
猛虎之猶豫不若蜂蠆之致螫騏驥之局躅不若駑馬
之安步孟賁之狐疑不若庸夫之必致也雖有舜禹之
智吟而不言不如瘖聾之指麾也此言貴能行之(史記淮隂)
(侯傳)
臨焚之鳥不可去薪授首之寇何容緩斧(魏書南安王楨子英傳)
行其道道可致也從其門門可入也立其禮禮可成也
争其強強可勝也(太公六韜武韜)
其視太行之險猶之步仞之丘(子華子虎會問)
王獨不聞俞跗之爲醫乎已成必治鬼神避之(鶡冠子世賢)
夫沐者有棄髮除者傷血肉爲人見其難因釋其業是
無術之事也(韓非子八說)
鑚木取火掘井索泉(焦氏易林師之未濟)
武王伐紂過隧則斬岸遇水則折舟示人無反志也(初學)
(記天部雨)
子勉於前既登絶頂其苦亦息俯視一切皆微眇也(虚皇)
(四十九章)
譬如大冶鍊金一切無不銷者(玉清經通濟幽冥品)
喻林卷三十二
