喻林卷二十一明徐元太撰
人事門
待成
如人之田獵欲從就於鹿當有虞官助已商度形勢可
否乃始得鹿若无虞官即虛入于林木之中必不得鹿
(周易正義屯)
獵人先遣虞官商度鹿之所在猶若三欲適五先遣人
測度五之情意(周易正義屯)
有饛(音蒙)簋(音軌)飱(音孫)有捄(音求)棘匕(音比大詩小雅東)
大田過度而無人功終不能獲(毛詩甫田註)
白露凝戾為霜然後成事興國家待禮然後興(毛詩蒹葭註)
淠淠然涇水中之舟順流而行者乃衆徒船人以楫櫂
之故也(鄭氏箋詩棫樸)
設九罭之罟乃後得鱒魴之魚言取物各有器也(鄭氏箋詩)
(九罭)
廻風從上而下力薄不能更升谷風與相遇二風幷力
乃相扶而上以喻朋友二人同心乃相率而成也(毛氏正義)
(谷風)
芃芃然盛者黍之苗也此苗所以得盛者由上天以隂
雨膏澤之故也(毛詩正義下泉)
柯者為家之器用禮者治國之所用言欲伐柯以為家
用當如何乎非斧則不能以興欲取禮以治國者當如
之何乎非周公則不能言斧能伐柯得柯以為家用喻
周公能行禮得禮以治國(毛詩正義伐柯)
君之須臣為輔猶華之須葉以盛(毛詩正義裳裳者華)
譬如釀酒須因麴蘖則成酒無麴蘖則酒不成人無禮
則敗壊也(禮記正義禮運)
行孝悌之事須禮樂如車行之須人御也(禮記正義禮運)
月與星辰隂者也有形無灮日照之乃有灮(禮記正義月令)
鼓之為聲不宫不商故言無當於五聲而宫商等之五
聲不得鼔則無諧和之節清水無色不在五色之限無
主青黃而五色畫繢者不得水則不分明(禮記正義學記)
所以鼔柷謂之止所以鼔敔謂之籈(音真爾雅)
骨象須切磋而為器人須學問以成德(爾雅注)
且攻玉以石洗金以鹽濯錦以魚浣布以灰夫物固有
以賤理貴以醜化好者矣(後漢書王符&KR0844;傳)
荆山之璞曜元后之寳隋侯之珠燭衆士之好南垠之
金登窈窕之首鼲貂之尾綴侍臣之幘此四寳者伏朽
石之下潛汙泥之中而揚灮千載之上發彩疇昔之外
亦皆未能初自接於至尊也夫尊者所服卑者所修也
貴者所御賤者所先也故厦屋初成而大匠先立其下
嘉禾始熟而農夫先嘗其粒(魏志王粲傳注)
譬如屋宇舟車待人而成彼不自成(關尹子二柱)
聖賢合則理自彰猶灮生而影見(鬼谷子反應注)
乘輿之輪大山之木也示諸櫽栝三月五月為懤菜蔽
而不反其常君子之櫽栝不可不謹也(荀子大略)
羿之法非亡也而羿不世中禹之法猶存而夏不世王
故法不能獨立類不能自行得其人則存失其人則亡
(荀子君道篇)
百人抗浮不若一人挈而趨物固有衆而不若少者引
車者二六而後之事固有相待而成者兩人俱溺不能
相拯一人處陸則可矣故同不可相治必待異而後成
(淮南子說山訓)
走不以手縛手走不能疾飛不以尾屈尾飛不能遠物
之用者必待不用者故使止見者乃不見者也使鼔鳴
者乃不鳴者也(淮南子說山訓)
引弓而射非弦不能發矢弦之為射百分之一也(淮南子說)
(林訓)
璧瑗成器礛諸之功鏌邪斷割砥礪之力(淮南子說林訓)
夫地勢水東流人必事焉然後水潦得谷行禾稼春生
人必加功焉故五穀得遂長聽其自流待其自生則鯀
禹之功不立而后稷之智不用(淮南子修務訓)
孤牝不駒雞不成雛(焦氏易林臨之兑)
次八缾纍于繘貞顇(太玄經第六劇)
豉嗜也五味調和須之而成乃可甘嗜也(釋名)
礛諸攻玉之石言物有待賤而貴者也(淮南子說山訓解)
鼓無當於五音五音非鼔不和師無當於五服五服非
師不親水無當於五采五采非水不章(王充論衡定賢篇)
諸為人用之物須人用之功力乃立鑿所以入木者槌
叩之也鍤所以能撅地者跖蹈之也諸有鋒刃之器所
以能斷斬割削者手能把持之力能推引之也(王充論衡效力)
(篇)
干將之刃人不推頓苽瓠不能傷篠簵之箭機不能動
發魯縞不能穿非無干將篠簵之才也無推頓發動之
主苽瓠魯縞不穿傷焉望斬旗穿革之功乎(王充論衡效力篇)
金不賊木木不成用火不鑠金金不成器故諸物相賊
相利(王充論衡物勢篇)
火投竈中釡湧氣蒸精怒胷中力盛身熱(王充論衡論死論)
火熾而釡沸沸止而氣歇以火為主也(王充論衡論死論)
地有邱洿故有高平或以钁鍤平而夷之為平地矣(王充)
(論衡須頌篇)
龍欲升天須浮雲人之仕進待中人(曹子建當墻欲高行)
離卦中虛始于乾象純則健不能柔明故以北方隂氣
貫中柔剛而文明也(京氏易傳註離中)
離取中虛氣炎方能照物日與火本陽象也純以隂又
不能乾於物純以陽又暴於物故取隂柔於中始能成
於物也(京氏易傳註離中)
雖遠而可以動者得其應也雖險而可以處者得其時
也弱而不懼於敵者得所據也憂而不懼於亂者得所
附也柔而不憂於斷者得所御也(周易略例明卦)
蓋藉衆術之共成長生也大而諭之猶世主治國焉文
武禮律無一不可也小而諭之猶工匠之為車焉轅輞
軸轄莫或應虧也(抱朴子内篇微旨)
潛靈俟慶雲以騰竦棲鴻階勁風以凌虛素鱗須姬發
而躍白雉待公旦而來(抱朴子外篇廣譬)
網無綱紀目不正君無股肱國不治(楊子法言註先知篇)
良弓非勍檠不張(李善注文選魏都賦)
豈忘泛舟以相從乎愧無㮄人所以不解也(李善注文選曹子建)
(朔風詩)
層臺雲構所缺過乎榱桷為山霞高不終踰乎一㙺(廣文)
(選劉宣卿後漢書註補志序)
桀紂是湯武之梯秦項是大漢之階四逆不興則四順
不昇(意林周生烈子)
夫求物於闇室夜鑒者得之無夜鑒之朗乂以火得之
得之功同也致功之迹異也不可見目因火鑒便謂火
為目神憑蓍通又謂蓍為神也由此言之神明之道則
大賢之闇室蓍龜之用豈非顔子之龍燭耶(藝文類聚方術部卜)
(筮論)
弦銲相第而矰矢得高焉專諸刺僚王闔廬乃成名焉
(太平御覽兵部射捍)
一人曰吾弓良無所用矢一人曰吾矢善無所用弓羿
聞之曰非弓何以往矢非矢何以中的令合弓矢而教
之射(太平御覽兵部弓)
孟喜序卦曰隂陽養萬物必訟而成之君臣養萬民亦
訟而成之(困學紀聞卷一易)
雖復零雨自天終待雲興四岳(何氏語林言語)
珠不自珠者要假智珠而辨世珠寳不自寳者要假智
寳以明法寳(五燈會元西天祖師二十七祖)
地水火風假合四大埏土為器託炬火中而得堅固子
身猶器法猶炬火能捍子身成不壞質(虛皇四十九章)
譬如因酪因水因鑽因缾因繩因人而得出酥酪不念
言我能出酥乃至人手亦不念言我能出酥酥亦不言
我能自生因緣混合故得出酥(元陽妙經卷二)
病為本工為標標本不得邪氣不服(黃帝素問内經湯液醪醴論)
如金在冶如帛在機(華陽陶隱居集)
羽空鱗水亦須運用而得昇降空行水去(大乘妙林經)
猶其无乳酪則不生若無彼乳而有此酪是則酪有不
從乳生(大乘妙林經)
又如日出方見坑坎高下之處(波羅蜜多經卷五百六十七)
譬如世間一切草木華果藥等皆依大地(波羅蜜多經卷五百七十)
(三)
譬如箜篌不以一事成有木有柱有絃有人搖手鼔之
其音調好自在欲作何等曲(道行波羅蜜經卷十)
譬如鼓不用一事不用二事成有師有革有桴有人擊
之其聲乃出(道行波羅蜜經卷十)
譬如畫師有璧有采有工師有筆合會是事乃成畫(道行)
(波羅蜜經卷十)
譬如箜篌音聲無所從來去無所至屬衆因緣有絃有
槽有棍有人以手鼔之衆緣合則有聲是聲不從絃出
槽出棍出手出衆緣合則有聲而無所從來衆緣散則
滅而無所至(小品波羅蜜經卷十)
若唯地界無水界者譬如有人握乾麨灰終不和合若
唯水界無地界者譬如油水其性潤濕無有堅實即便
流散若唯地水無火界者譬如夏月隂處肉團無日灮
照則便爛壞唯地水火無風界者則不增長譬如有人
及其弟子能善吹糖諸有所作而令其内悉使空虛若
無風力終不成就如是四大牙相依持而得建立(大寳積經)
(卷五十五)
如新種子不被風日之所損壞堅實無穴蔵舉合宜下
於良田幷有潤澤因緣和合方有芽莖枝葉華果次第
增長(大寳積經卷五十六)
又如一切種子草木叢林皆依大地而得生長(大寳積經卷一)
(百一十九)
譬如風界能移香氣故知此花香從風吹來而其風界
實不持花香而來亦非無風而花香能來(大寳積經一百九)
譬如糞穢散置野田下諸種子以水溉灌人功助成因緣
具足於諸種子花葉果實具足成熟(大集月藏經卷七)
譬如羣牛食種種草若生若枯亦飲種種清濁等水及
穀乳時出醇淨乳從彼淨乳出香味酪從香味酪出生
熟蘇從生熟蘇出上醍醐(大集月蔵經卷七)
譬如犁無有軛則不堪用(大方廣佛華嚴經卷五十九)
譬如吹笙師其音調好與歌相入笙者以竹為本有人
攻吹合會是事其聲乃悲(大明度無極經潛十一)
誓如無量無邊水鏡依於灮故空影得現種種異相(金灮)
(明最勝王經卷二)
譬如二物相觸出聲(菩薩善戒經卷一)
譬如依風生火離彼不生火既生已力能成熱灮色明
照而彼火性不從風來(法集經卷二)
如衣與華和合而有香氣未和合時無香可得(大乘密嚴經卷)
(下)
譬如樹木雖有火性以無因緣而不現用(法集經欲一)
譬如種子因地及時幷雨溉灌潤澤調順得好風雨然
後芽生乃至成熟然其種子若在倉中芽尚不生况復
枝葉及華果實(蘇婆呼童子經卷中)
昔有一國不聞貝聲時有一人善能吹貝往到彼國入
一村中執貝三吹然後置地時村人男女聞聲驚動皆
就往問此是何聲哀和清徹乃如是耶彼人指貝曰此
物聲也時彼村人以手觸貝曰汝可作聲貝都不鳴其
主即取貝三吹置地時村人言向者美聲非是貝力有
手有口有氣吹之然後乃鳴(長阿含經卷七)
如車有輪車行無休息(佛般泥洹經卷上)
那先語王言譬如箜篌無絃無柱無人鼓者寧能作聲
不王言不能自作聲那先言如使箜篌有絃有柱有人
工鼓者其聲寧出不王言有聲那先言如是天下無自
然生物皆當有所因(那先比丘經卷中)
譬如窑家作器取土水和以為泥燒作雜器物其泥不
能自成為器會當須人工有薪火乃成為器耳世間無
有自然生者也(那先比丘經卷中)
今王所坐殿有人功夫作之耶自然生乎王言人功作
之材椽出於樹木垣牆泥土出於地(那先比丘經卷中)
那先問王如鑽火燧無兩木無人鑽者寧能得火不王
言不能得火那先言設有兩木有人鑽之寧能生火不
王言然即生火那先言天下無有自然生物皆當有所
因(那先比丘經卷中)
然以三事因緣觸乃得生猶如鑽火人功燧鑽三事和
合得出於火我亦如是有眼識緣三事和合而得生觸
(無明羅刹經)
譬如虛空不能生樹有地水因緣而能生樹若無愛水
何由而得生於有樹(無明羅刹經)
亦如因樹有蔭因日有光因燈有焰皆從緣起(達摩多羅禪經)
(下榮八)
譬如車轅輻軸&KR2142;等和合故有無别車也人亦如是五
衆和合故有無别人也(大智度論卷一)
譬如人雖有目日不出時不能有所見要須日明得有
所見不得言我有眼何用日為(大智度論卷四)
譬如善御駕駟不失平道馬雖有致車之力若無御者
則不能有所至(大智度論卷八)
譬如美食少鹽則無味得鹽則味足如意(大智度論卷十九)
譬如大軍無健將不能成辦其事又如人身餘根雖具
若無眼者不能有所至(大智度論卷二十九)
如車以輻輞轅轂衆合為車若離散各在一處則失車
名(大智度論三十一)
譬如穀種在地無雨則不生不可以地能生穀故言雨
無恩(大智度論卷四十九)
又如地先雖有穀子無雨則不生(大智度論卷五十五)
譬如小兒服藥須蜜乃下(大智度論卷十七)
譬如雖有好藥亦須良醫(大智度論卷九十六)
復有箜篌譬喻有槽有頸有皮有絃有棍有人以手鼔
之衆緣和合而有聲如聲亦不在衆緣中離衆緣亦無
聲以因緣和合故有聲可聞(大智度論卷九十九)
如水寒風未至未成為冰則無堅用若成凍冰能有所
蹈(大智度論卷一百)
如泥團輪繩陶師等和合故有瓶生又如縷綖機杼織
師等和合故有㲲生又如治地築基梁椽泥草人功等
和合故有舍生又如酪酪鑽器鑽搖人功等和合故有
酥生又如種子地水火風虛空時節人功等和合故有
芽生(十二門論守六)
如陶師雖能作瓶離泥不能作(百論卷上守八)
又松柏等多樹合故名為林非獨松為林亦不離松為
林(百論卷上守八)
如地水等能生榖芽若無人功以榖子安置地中芽終
不得生(隨相論卷上)
譬如外種三事和合生有種堅實溉之以水覆以草土
自性衆具力故芽葉得生有種雖堅實不以水溉不草
土覆衆緣不具故芽葉不生有種不實雖溉以水覆以
草土自性不實故芽葉不生(雜阿毗曇心論卷一)
夫衆心禀聖以成識其猶衆目會日以為見(弘明集明佛論)
譬如有人至於寳山若無信手空無所獲(法苑珠林卷七十九)
空中得為宫室不可用空為宫室要用材木然後得成
如是菩薩雖解於空不可但以空而得要以三因成其
國也(羅什譯維摩詰經佛國品)
藉勢
夫權藉者萬物之率也而時勢者百事之長也故無權
藉倍時勢而能事成者寡矣今雖干將莫邪非得人力
則不能割劌矣堅箭利金不得弦機之利則不能遠殺
矣矢非不銛而劍非不利也何則權藉不在焉(戰國策齊閔王)
君不聞大魚乎網不能止鉤不能牽蕩而失水則螻蟻
得意焉(戰國策齊閔王)
雞惡為人所用故自斷其尾人之美則宜君人事宗廟
也人自作犧則能治人(國語解周下賓孟適郊)
要之魚不可脱於淵神龍失埶即還與蚯蚓同(後漢書隗囂傳)
函車之獸離山必斃絶波之鱗宕流則枯(宋書袁淑傳)
今夫幽夜山陵之大而離婁不見清朝日䵎則上别飛
鳥下察秋毫故目之見也託日之勢也(商子禁使)
造父者天下之善御者也無輿馬則無所見其能羿者
天下之善射者也無弓矢則無所見其巧大儒者善調
一天下者也無百里之地則無所見其功輿固馬選矣
而不能以至遠一日而千里則非造父也弓調矢直矣
而不能以射遠中微則非羿也用百里之地而不能以
調一天下制強暴則非大儒也(荀子儒效)
立尺材於高山之上而下臨千仞之谿材非長也位高
也桀為天子能制天下非賢也勢重也堯為匹夫不能
正三家非不肖也位卑也千鈞得船則浮錙銖失船則
沈非千鈞輕錙銖重也有勢之與無勢也故短之臨高
也以位不肖之制賢也以勢(韓非子功名)
夫弩弱而矢高者激於風也身不肖而令行者得助於
衆也堯教於隸屬而民不聽至於南面而王天下令則
行禁則止由此觀之賢智未足以服衆而勢位足以任
賢者也(韓非子難勢)
今使臧獲奉君令詔卿相莫敢不聽非卿相卑而臧獲
尊也主令所加莫敢不從也今使管仲之治不緣桓公
是無君也國無君不可以為治若負桓公之威下桓公
之令是臧獲之所以信也奚待高國仲父之尊而後行
哉(韓非子難一)
飛龍乘雲騰蛇遊霧雲罷霧齊而龍蛇與螾螘同矣則
失其所乘也故賢人而詘於不肖者則權輕位卑也不
肖而能服於賢者則權重位尊也堯為匹夫不能治二
人而桀為天子能亂天下吾以此知勢位之足恃而賢
智之不足慕也(韓非子難勢)
夫馬之所以能任重引車致遠道者以筋力也萬乘之
主千乘之君所以制天下而征諸侯者以其威勢也威
勢者人主之筋力也(韓非子人主)
虎豹之所以能勝人執百獸者以其爪牙也向使虎豹
失其爪牙則人必制之矣今勢重者人主之爪牙也(韓非)
(子人主)
順風而呼聲不加疾也際高而望目不加明也所因便
也(吕氏春秋訓說)
以萬乘令乎千乘易以千乘令乎一家易以一家令乎
一人易嘗試反此雖堯舜不能(吕氏春秋慎勢)
王者之封建也彌近彌大彌遠彌小海上有十里之諸
侯以大使小以重使輕以衆使寡此王者之所以家以
完也故曰以滕費則勞以鄒魯則逸以宋鄭則猶倍日
而馳也以齊楚則舉而加綱旃而已矣所用彌大所欲
彌易湯其無郼武其無岐賢雖十全不能成功(吕氏春秋慎勢)
不在其位者則無以齊其政不操其柄者則無以制其
剛(陸子辨惑)
烏號之弓谿子之弩不能無弦而射越舲蜀艇不能無
水而浮(淮南子俶真訓)
假輿馬者足不勞而致千里乘舟檝者不能遊而絶江
海(淮南子主術訓)
夫民之好善樂正不得禁誅而自中法度者萬無一也
下必行之令從之者利逆之者凶日隂未移而海内莫
不被繩矣故握劍鋒以離北宫子司馬蒯蕢不使應敵
操其觚招其末則庸人能以制勝今使烏獲藉蕃從後
牽牛尾尾絶而不從者逆也若指之桑條以貫其鼻則
五尺之童牽而周四海者順也夫七尺之橈而制船之
左右者以水為資天子發號令行禁止以衆為勢也夫
防民之所害開民之所利威行也若發堿決塘故循流
而下易以至背風而馳易以遠(淮南子主術訓)
楚文王好服獬冠楚國效之趙武靈王貝帶鵕&KR0008;而朝
趙國化之使在匹夫布衣雖冠獬冠帶貝帶鵕&KR0008;而朝
則不免為人笑也(淮南子主術訓)
人不見龍之飛舉而能高者風雨奉之(淮南子說林訓)
雖有國士之力不能自舉其身非無力也勢不便也(韓詩)
(外傳)
物豐者民衍宅近市者家富富在術數不在勞身利在
勢不在力耕也(鹽鐡論通有)
無鞭策雖造父不能調駟馬無勢位雖舜禹不能治萬
民孔子曰鳳鳥不至河不出圖吾已矣夫故軺車良馬
無以馳之聖德仁義無所施之(鹽鐡論刺復)
夫乘爵禄以謙讓者名不可勝舉也因權勢以求利者
入不可勝數也(鹽鐡論貧富)
順風而呼聲不加疾而聞者衆登丘而招臂不加長而
見者遠故魚乘於水鳥乘於風草乘於時(說苑建本)
蛟龍雖神不能以白日去其倫飄風雖疾不能以隂雨
揚其塵(說苑談叢)
乘輿馬不勞致千里乘船楫不游絶江海(說苑談叢)
龍生于淵因風昇天(焦氏易林恒之比)
或問仲尼大聖則天曷不胙曰無土然則舜禹有土乎
曰舜以堯作土禹以舜作土(揚子重黎篇)
次三卉炎于&KR1395;宜于丘陵測曰卉炎丘陵短臨長也(太玄)
(經第一&KR1395;)
君子乘位為車為馬車軨馬&KR2506;(音介)可以周天下(太玄經太玄文)
今以韓國之勢乘而舉之若飄雲之遇風奔流之赴壑
孰能禦之哉(天禄閣外史妖孽)
駕乘龍雲必假疾風之力使奔屬於後也(王逸註楚辭離騷經)
言倕不以斤斵則曲木不治誰知其工巧者乎以言君
子不居爵位衆亦莫知其賢能也(王逸注楚辭九章)
鵲食蝟皮博勞食蛇蝟蛇不便也蚊虻之力不如牛馬
牛馬困於蚊虻蚊虻乃有勢也鹿之角足以觸犬獼猴
之手足以搏鼠然而鹿制於犬獼猴服於鼠角爪不利
也故十年之牛為牧豎所驅長仞之象為越僮所鉤無
便故也故夫得其便也則以小能勝大無其便也則以
彊服於羸也(王充論衡物勢篇)
丘山易以起高淵洿易以為深起於微賤無所因階者
難襲爵乘位尊祖統業者易(王充論衡恢國篇)
辯言必有所屈通文猶有所黜言金由貴家起文糞自
賤室出(王充論衡自紀篇)
譬由無田而欲樹藝也雖有良農安所措其彊力乎(徐幹)
(中論民數)
位也者立德之機也勢也者行義之杼也聖人蹈機握
杼織成天地之化使萬物順焉人倫正焉六合之内各
竟其願其為大寶不亦宜乎故聖人以無勢位為窮百
工以無器用為困困則其資亡窮則其道廢(徐幹中論爵禄)
甄陶以盛酒雖美不見酣身卑而言高雖是不見信(抱朴)
(子外篇重言)
嶧陽孤桐不能無絃而激哀響大夏孤竹不能莫吹而
吐清聲是以官卑者稷卨不能康庶績權薄者伊周不
能臻升平(抱朴子外篇博喻)
所適彌遠則聚糧彌多故其翼彌大則積氣彌厚也(郭子)
(注莊逍遥遊)
因土以行化湯文也因聖以登禪舜禹也上無舜禹之
時下無湯文之土故不胙耳若秦楚之胙非所以為胙
也(揚子法言注重黎篇)
星雖皓皓有華藻然非能自顯耀也要須著天而後天
下見之(揚子法言注淵騫篇)
夫特達而相知者千載之一遇也招賢而處友者衆士
之常路也是以空柯無刃公輸不能以斵但懸曼矰蒲
苴不能以射(文選王褏四子講德論)
憑飊薦響唱微效長垂波鑒景功少致深(補文選鮑昭凌煙樓銘)
日在井中不能燭十步目在足下不可以視遠雖明何
益(意林尸子)
鴻毛一羽在水而没者無勢也黃金萬鈞在舟而浮者
託舟之勢也(意林物理論)
龍無尺木無以升天聖人無尺土無以王天下(意林新論)
一日千里因騏驥之馳高隂百尺藉雲霞之遠(藝文類聚封爵)
(部遜讓封表)
立而託乘乃成致遠之功坐以運舟遂有利涉之用(藝文)
(類聚職官部尚書令表)
搏風扇翮不覺高升擊水揚䰇遂迷遠大(藝文類聚職官部侍中表)
搏飛九萬實假扶搖之力中天百尺無俟剞劂之勞(藝文)
(類聚職官部大司馬章)
今夫飛蓬飄風而行千里乘風之勢也(藝文類聚草部蓬)
舜之方陶不能利其巷也及南面而君天下蠻夷皆被
其福(太平御覽居處部巷)
猴猿失木禽於狐貉者非其處也(爾雅翼貉)
依天宅照藉海憑瀾(初學記帝戚部王)
孫榮獲大夫兹乃出教曰龍欲騰翥先階尺水且今署
兹為門下督須軍還當更議(初學記鱗介部龍)
金鐡蒙以大緤載六驥之上則致千里(困學紀聞十卷諸子)
願乘長風破萬里浪(何氏語林言志)
貴非自貴由乎賤者所崇高非自高緣於下者所載(道德)
(經註疏卷四)
譬如王使遠適他國執持符印經途來往關防主司莫
能為礙何以故以王印力人無遮止(大寳積經二十)
譬如乘船欲入大海未至於海多用功力若至海已但
隨風去不假人力(大方廣佛華嚴經三十八)
如行者不失符檄則在所欲至無有障礙(十住毘婆沙論卷十一)
猶如飛鳥羽翮隨身(長阿含經卷十三)
如刀斫竹得風即偃(三昧法門經卷下)
譬口氣出聲聲則不遠聲入角中聲則能遠(大智度論卷十九)
譬如火得風助其然乃熾(大智度論卷三十)
如鳥無兩翼不能高翔如健人無諸器仗而入敵陣(大智)
(度論卷三十七)
譬如軍將得幢表其大相(大智度論卷四十七)
如欲除乾薪草木以火投中則火力能燒令盡人便無
事(大智度論卷七十一)
喻林卷二十一
