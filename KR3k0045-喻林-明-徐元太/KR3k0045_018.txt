喻林卷十八明徐元太撰
人事門(十六)
莫知
司寇布為周最謂周君曰函冶氏為齊大公買良劒公
不知善歸其劒而責之金越人請買之千金折而不賣
將死而屬其子曰必無獨知今君之使最為太子獨知
之契也天下未有信之者也君何不買信貨哉(戰國策周赦王)
巧匠不斵兮孰察其揆正(史記屈原傳)
今夫絃者高張急徽追趨逐耆則坐者不期而附矣試
為之施咸池揄六莖發簫韶詠九成則莫有和也(前漢書揚)
(雄傳下)
絶節赴曲非常耳所悲見殊心異雖竒莫察(晉書習鑿齒傳)
玉徽金銑反為拙目所嗤巴人下里更合郢中之聽陽
春高而不和妙聲絶而不尋(梁書庾於陵弟肩吾傳)
孟賁過於河先其五船人怒而以楫虓其頭顧不知其
孟賁也中河孟賁瞋目而視船人髮植目裂鬢指舟中
之人盡揚播入於河使船人知其孟賁弗敢直視涉無
先者又况於辱之乎此以不知故也(吕氏春秋必已)
夫以徵為羽非絃之罪以甘為苦非味之過楚人有烹
猴而召其隣人以為狗羹也而甘之後聞其猴也據地
而吐之盡瀉其食此未始知味者也邯鄲師有出新曲
者託之李竒諸人皆爭學之後知其非也而皆棄其曲
此未始知音者也鄙人有得玉璞者喜其狀以為寳而
藏之以示人人以為石也因而棄之此未始知玉者也
故有符於中則貴是而同今古無以聽其說則所從來
者遠而貴之耳(淮南子脩務訓)
夫驥罷鹽車此非無形容也莫知之也使驥不得伯樂
安得千里之足造父亦無千里之手矣(韓詩外傳)
人之言曰安者不能恤危飽者不能食饑故餘粱肉者
難為言隱約處佚樂者難為言勤苦夫高堂䆳宇廣厦
洞房者不知專屋狹廬上漏下濕者之廇也繫馬百駟
貨財充内儲陳納新者不知有旦無暮稱貸者之急廣
第唐園良田連比者不知無運踵之業竄頭宅者之役
也原馬被山牛羊滿谷者不知無孤豚瘠犢者之窶也
高枕談卧無呌號者不知憂私責與吏正戚者之愁也
被紈躡韋摶梁嚙肥者不知短褐之寒糖&KR3678;之苦也從
容房闈之間垂拱持案食者不知蹠耒躬耕者之勤也
垂堅驅良列騎成行者不知負擔步行者之難也同床
旃席侍御滿側者不知負輅輓船登高絶流者之難也
衣輕暖被英裘處温室戴安車者不知乘邊城飄胡代
鄉清風者之危寒也妻子好合子孫保之不知老母之
顦顇匹婦之悲恨也耳聽五音目視弄優者不知蒙流
矢距敵方外之死者也東嚮㐲几振筆如文調者不知
求索之急箠楚之痛者也坐旃茵之上按圖籍之言若
易易然亦不知步涉者之難也(鹽鐵論鹽鐵取下)
盖越人美蠃蚌而簡大牢鄙夫樂咋音而怪韶濩故不
知味者以芬香為臭不知道者以美言為亂耳(鹽鐵論論菑)
夫驥厄罷鹽車非無驥狀也夫世莫能知也使驥得王
良造父驥無千里之足乎(說苑雜言)
九臯難和絶不相知(焦氏易林訟之謙)
言我駕飛龍乘明智之獸象玉之車文章雜錯以言已
德佀龍玉而世莫之識也(王逸註楚辭離騷經)
言離婁明目無所不見微有所睇盲人輕之以為無明
也言賢者遭困厄俗人侮之以為癡也(王逸註楚辭九章)
言已見美大之丘葛草緣之而生交錯茂盛人不異而
采取則不成絺綌以言楚國士民衆多君不異而舉用
則不知其有德也(王逸註楚辭九懷)
今或時鳳凰騏驎以仁聖之性隱於恒毛庸羽無一角
五色表之世人不之知猶玉在石中也(王充論衡講瑞篇)
或時以有鳳凰麒麟亂於鵠鵲麞驎世人不知美玉隱
在石中楚王令尹不能知故有抱玉泣血之痛(王充論衡講瑞)
(篇)
宋元王之時漁者網得神龜焉漁父不知其神也方今
世儒漁父之類也(王充論衡講瑞篇)
胡人見布而疑黂越人見罽而駭毳夫&KR2412;所習見而竒
所希聞此人情之常蔽也(山海經序)
且常人之所愛乃上士之所憎庸俗之所貴乃至人之
所賤也英儒偉器養其浩然者猶不樂見淺薄之人風
塵之徒况彼神仙何為汲汲使芻狗之倫知有之何所
索乎而怪於未嘗知也(抱朴子内篇論仙)
所謂以明鑑給朦瞽以絲竹娛聾夫也(抱朴子内篇極言)
夫見玉而指曰石非玉之不真也待和氏而後識焉見
龍而命之曰蛇非龍之不神也須蔡墨而後辨焉所以
貴道者以其加之不可益而損之不可減也所以貴德
者以其聞毁而不慘見譽而不悦也(抱朴子内篇塞難)
何異奏雅樂於木梗之側陳玄黃於土偶之前哉(抱朴子外)
(篇重言)
夫雷霆輷磕而或不聞焉七曜經天而或不見焉豈唯
形器有聾瞽哉心神所蔽亦又如之是以聞格言而不
識者非無耳也見英異而不知者非無目也由乎聰不
經妙而明不逮竒也(抱朴子外篇名實)
若席上之珍不積環堵之操不粹者予之過也知之者
希名位不臻以玉為石謂鳳曰鷃者非余罪也(抱朴子外篇任)
(命)
小鮮不解靈虬之遠規鳬鷖不知鴻鵠之非匹是以耦
耕者笑陳勝之投耒淺識者嗤孔明之抱膝(抱朴子外篇博喻)
世無離朱皂白混焉時乏管青騏蹇糅焉磧礫積於金
匱瑾瑶委乎溝洫匠石緬而遐淪梓豫忽而莫識(抱朴子外)
(篇吳失)
夫非漢東之人不能料明珠於泥淪之蜯非泣血之民
不能識夜光於重崖之裏蟭螟屯蚊眉之中而笑彌天
之大鵬寸鮒游牛迹之水不貴横海之巨鱗故道業不
足以相涉聰明不足以相逮理自不合無所多怪(抱朴子外)
(篇刺驕)
以管闚天者莫見其涯故似不齊(郭子註莊應帝王)
雖懷瓊而握蘭徒芳潔而誰亮(陶靖節集賦)
鴻進於陸以其羽翼為威儀弘等皆有鴻之羽儀未進
之時燕爵所輕也(前漢書註公孫弘卜式兒寬贊)
惟聖知聖惟龍知龍愚不知聖蚖不知龍聖道未彰羣
愚玩矣龍蟠未升蚖其肆矣(楊子法言註問神篇)
蓼蟲避葵堇習苦不言非小人自齷齪安知曠士懷(文選)
(鮑昭放歌行)
不見郢中歌能否居然别陽春無知者巴人皆下節(文選)
(張協詩)
懷質抱情獨無匹兮伯樂既没驥焉程兮(補文選屈原懷沙)
若不一叩洪鐘伐雷鼓則不識其音響也(世說新語言語)
人有以狐為狸以瑟為箜篌此非徙不知瑟狐又不知
狸與箜篌(意林新論)
荆南雅曲高音鮮和河西名驥滅没誰賞(藝文類聚人部隱逸下書)
連城之寳照廡之珍野老怪而相捐工人迷而不識(藝文)
(類聚内典部内典碑)
爾鼠子軰安知君子豹變之志乎(太平御覽人事部笑)
希世之寳違時必賤偉俗之器無聖則淪是以明玉黜
於楚岫章甫窮於越人(何氏語林輕詆南史)
孔子出衛之東門逆姑布子卿曰二三子引車避有人
將來必相我者也孔子下步姑布子卿曰嬴乎若喪家
之狗子貢以告孔子曰丘何敢乎子貢曰何足辭也子
曰汝獨不見夫喪家之狗歟既歛而椁布器而祭顧望
無人意欲施之上無明王下無賢方伯王道衰政教失
強陵弱衆暴寡百姓縱心莫之綱紀是人固以丘為欲
當之者也丘何敢乎(困學紀聞卷十諸子)
譬如商人有無價寳詣市賣之愚人見之而問寳主曰
此寳何價寳主曰此寳價值百千萬數聞已復詈此是
何物誑我是寳各相謂曰此非真寳(三十六部尊經仙人經)
譬如金剛不識寳人不知其能不得其用(大方廣佛華嚴經卷七十)
(八)
譬如有人賣摩尼寳有愚癡人見彼寳已即便問言仁
者斯寳其價云何寳主答言汝今當知是寳精勝世間
所無非可造次以世價論也吾今且說此寳功能威德
力用粗為約耳卿若欲知此摩尼寳光明所照近遠若
干卿今若須當以真金布滿斯地爾乃相與彼愚癡人
聞是語已便大嗤笑種種呰毁是摩尼寳竟不酬價(大集)
(賢護經卷二)
譬如冥夜興雲降雨(脩行道地經慈品)
譬如人著新衣初著日若不故第二日亦不應故如是
乃至十歲應常新不應故而實已故當知與新俱有微
故不覺故事已成方乃覺知(大智度論卷十九)
懷憂
喓喓(音腰)草蟲趯趯阜螽未見君子憂心忡忡陟彼南
山言采其蕨未見君子憂心惙惙(音拙)陟彼南山言采
其薇未見君子我心傷悲(詩國風草蟲)
心之憂矣如匪澣(音緩)衣(詩國風柏舟)
蜉蝣之羽衣裳楚楚(叶創舉反)心之憂矣於我歸處(詩國風蜉蝣)
鴻鴈于飛哀鳴嗸嗸(音翶)維此哲人謂我劬勞維彼愚人
謂我宣驕(叶音高鴈詩小雅鴻)
沔彼流水朝宗于海(叶虎有反)鴥彼飛隼載飛載止嗟我兄
弟邦人諸友莫肯念亂誰無父母(詩小雅沔水)
憂心如酲(音呈南詩小雅節山)
心之憂矣如或結之(詩小雅正月)
宛(音苑)彼鳴鳩翰飛戾天我心憂傷念昔先人(詩小雅小宛)
弁(音盤)彼鸒(音豫)斯歸飛提提(音匙)民莫不穀我獨于罹(詩小雅小)
(弁)
心之憂矣疢(音趁)如疾首(詩小雅小弁)
譬彼舟流不知所届(詩小雅小弁)
鹿斯之奔維足伎伎(音祁)雉之朝雊(音姤)尚求其雌譬彼壊
木疾用無枝(詩小雅小弁)
無將大車祇自塵兮無思百憂祇自疧(眉貧反)兮無將
大車維塵冥冥(莫迥反)無思百憂不出于熲(音耿)無將大
車維塵雝兮無思百憂祇自重兮(詩小雅無將大車)
苕(音條)之華芸其黃矣心之憂矣維其傷矣苕之華其
葉青青(音精)知我如此不如無生(詩小雅苕之華)
如彼遡風亦孔之僾(音愛桑詩大雅柔)
旱魃(音跋)為虐如惔(音談)如焚我心憚暑憂心如熏(詩大雅雲漢)
觱(音必)沸(音弗)檻(胡覽反)泉維其深矣心之憂矣寧自今矣(詩大)
(雅瞻卬)
仕於闇君猶行而出北門心為之憂殷殷然(鄭氏箋詩北門)
今王之為政見之使人唈然如鄉疾風不能息也(鄭氏箋詩)
(桑柔)
涌泉之源所由者深喻已憂所從來久也(鄭氏箋詩瞻卬)
故心之憂矣如不澣之衣衣之不澣憒辱無照察似已
之憂煩憒無容樂(毛詩正義柏舟)
王肅云言盡力勞病以成攻堅之巢而為風雨所漂搖
則鳴音嘵嘵然而懼以言我周累世積德以成篤固之
國而為凶人所振蕩則已亦嘵嘵而懼(毛詩正義䲭鴞)
刈薪者惜其樵薪不欲使氿泉妄浸之以妄浸之則濕
腐不中用故也以興今譚大夫契契憂苦而寤寐之中
哀憐我譚國勞苦之民人不欲使周人極斂之極斂之
則困病不堪其事也(毛詩正義大東)
觱沸然而涌出者檻泉也此泉濆涌而出言其所從來
維其深遠矣喻天下之人心之憂愁亦所由來久遠寧
從今日矣(毛詩正義瞻卬)
織者常苦緯少寡婦所宜憂(杜氏解左傳昭公二十四年)
閔閔然如農夫之望歲懼以待時(左傳昭公三十二年)
寡人卧不安席食不甘味心摇搖如懸旌而無所終薄
(戰國策齊威王)
悲者不可為纍欷思者不可為歎息(前漢書景十三王傳)
猶懷老牛䑛犢之愛(後漢書楊震傳)
伏讀感切五情若灼(晉書齊王冏傳)
毒螫㿊膚則申旦不寐饑寒切體亦卒歲無聊何則痛
苦難以安貧窮易為蹙(隋書王孝籍儒林傳)
潛鬢髮之内居眉睫之間子野未曾聞離朱所不見(隋書)
(王孝籍儒林傳)
心有憂者筐牀衽席弗能安也菰飯犓牛弗能甘也琴
瑟鳴竽弗能樂也患解憂除然後食甘寢寧居安游樂
(淮南子詮言訓)
魯監門之女嬰相從績中夜而泣涕其偶曰何謂而泣
也嬰曰吾聞衛世子不肖所以泣也其偶曰衛世子不
肖諸侯之憂也子曷為泣也嬰曰吾聞之異乎子之言
也昔者宋之桓司馬得罪於宋君出於魯其馬佚而𩥇
吾園而食吾園之葵是歲吾聞園人亡利之半越王勾
踐起兵而攻吳諸侯畏其威魯往獻女吾姊與焉兄往
視之道畏而死越兵威者吳也兄死者我也由是觀之
禍與福相及也今衛世子甚不肖好兵吾男弟三人能
無憂乎(韓詩外傳)
堅冰黃鳥常哀悲愁不見甘粒但見藜蒿數驚鷙鳥為
我心憂(焦氏易林乾之噬嗑)
水載船舟無根以浮往來溶溶心勞且憂(焦氏易林屯之益)
失意懷憂如幽狴牢(焦氏易林比之否)
望驥不來拘蹇為憂(焦氏易林泰之比)
鳬過稻廬甘樂&KR1855;鰌雖驅不走田畯懷憂(焦氏易林同人之升)
離女去夫閔思苦憂(焦氏易林豫之遯)
簪短帶長出思苦窮(焦氏易林恒之咸)
川淵難遊水為我憂(焦氏易林蹇之豫)
次二&KR1765;(古牙切)鵝慘于冰翼彼南風内懷其乘測曰&KR1765;鵝
之慘懷憂無快也(太玄經第三裝)
次六玄鳥維愁明降于幽測曰玄鳥維愁將下昧也(太玄)
(經第五晦)
言已憂愁腸中運亂繚繞而轉涕泣交流若磨屑之下
而無絶時也(王逸註楚辭九歎)
歲之秋也涼風鳴條清露變葉則寒蟬抱樹而長呌吟
烈悲酸瑟于落日之際何也哀其時命迫于嚴霜而寄
悲於菀柳(劉子惜時)
高山之有崖林木之有枝愚智同知之今憂來仍無定
方而人皆無能知之(李善註文選魏文帝善哉行)
達人之智混齊死生今反感木衰之秋華悲豐草之零
露是乃在殷憂而不去何云識道乎(李善註文選歎逝賦)
恐鷤鴂之先鳴兮使百草為之不芳(文選屈原離騷經)
雞鶩以稻梁致憂燕雀以堂搆貽愁既銜利之情近又
遁害之無由(廣文選江文通翡翠賦)
憂隨積霖密慨因朗旭彰(藝文類聚人部愁詩)
譬如有人多齎珍財入於曠野其中多有凶暴劫賊彼
人爾時更無餘想唯作是念我於何時當出如斯險難
之處得至豐樂安隱國土(波羅密多經卷五百八十)
譬如有人身患瘡癬但念除差以藥塗之(蘇婆呼童子經卷上)
心為愁慼猶初月煙霧所覆無有光明(本緣經持王子品)
譬如罪人臨當受戮雖復美味在前家室勸喻以憂死
故雖欲飲食餚饍不覺滋味(大智度論卷十四)
憂世
我視彼泉水之流尚有一泉則清一泉則濁我視彼諸
侯之行何為一皆為惡曾無為善乃泉水之不如也(毛詩)
(正義四月)
鵰也鳶也貪殘之鳥乃高飛至天今在位非鵰也鳶也
何故貪殘驕暴如鳥之高飛至天也鱣也鮪也長大之
魚乃潛逃於淵今賢者非鱣非鮪也何為隱遁避亂如
魚之潛逃於淵也(毛詩正義四月)
子擊磬於衛有荷簣而過孔氏之門者曰有心哉擊磬
乎(論語憲問)
孔子生於亂世思堯舜之道東南西北灼頭濡足庶幾
世主之悟悠悠者皆是君闇大夫妬孰合有謀是以嫫
母飾恣而矜夸西子彷徨而無家非不知窮厄而不見
用悼痛天下之禍猶慈母之伏死子也知其不可如何
然惡已(鹽鐵論大論)
農夫輟耕而容與兮恐田野之蕪穢(廣文選宋玉九辯)
駑蹇服御良樂咨嗟鉛刀剖截區冶歎息故少師幸而
季梁懼宰嚭任而伍員憂(廣文選魏文帝連珠)
世變
鹿鳴廢則和樂缺矣四牡廢則君臣缺矣皇皇者華廢
則忠信缺矣棠棣廢則兄弟缺矣伐木廢則朋友缺矣
天保廢則福祿缺矣采薇廢則征伐缺矣出車廢則功
力缺矣枤杜廢則師衆缺矣魚麗廢則法度缺矣南陔
廢則孝友缺矣白華廢則廉恥缺矣華黍廢則蓄積缺
矣由庚廢則隂陽失其道理矣南有嘉魚廢則賢者不
安下不得其所矣崇丘廢則萬物不遂矣南山有臺廢
則為國之基墜矣由儀廢則萬物失其道理矣蓼蕭廢
則恩澤乖矣湛露廢則萬國離矣彤弓廢則諸夏衰矣
菁菁者莪廢則無禮儀矣(毛詩小雅六月序)
誥誓不及五帝盟詛不及三王交質子不及三伯(穀梁隱公)
(八年)
今之世猶人之市置貨以設詐抱謀以待敵不幸䧟厄
求伸而已(吳越春秋勾踐入臣外傳)
孝經鉤命決曰三皇步五帝驟三王馳宋均注云德隆
道用日月為步時事彌順日月亦驟勤思不已日月乃
馳(後漢書曹褒傳註)
故揖讓之禮行乎堯舜之朝干戈之功盛于殷周之世
清風以長物成春素霜以凋嚴戒節(南齊書劉祥傳)
搢笏干戚不適有方鐵銛登降周旋不逮日中奏百貍
首射侯不當強弩趨發干城距衝不若烟宂伏櫜古人
極於德中世逐於智當今爭於力(韓非子八說)
古之人貴能射也以長幼養老也今之人貴能射也以
攻戰侵奪也其細者以劫弱暴寡也以遏奪為務也仁
人之得飴以養疾侍老也跖與企足得飴以開閉取楗
也(吕氏春秋異用)
周室衰而王道廢儒墨乃始列道而議分徒而訟(淮南子俶)
(真訓)
句爪居牙戴角出距之獸於是鷙矣(淮南子本經訓)
古之兵弓劒而已矣槽柔無擊脩戟無别晚世之兵隆
衝以攻渠幨以守連弩以射銷車以鬭(淮南子汜論訓)
伯成子高辭為諸侯而耕天下高之今之時人辭官而
隱處為鄉邑之下豈可同哉(淮南子汜論訓)
古之伐國不殺黃口不獲二毛於古為義於今為笑古
之所以為榮者今之所以為辱也古之所以為治者今
之所以為亂也(淮南子汜論訓)
治身太上養神其次養形治國太上養化其次正法神
清志平百節皆寧養性之本也肥肌膚充腸腹供嗜欲
養生之末也民交讓爭處卑委利爭受寡力事爭就勞
日化上遷善而不知其所以然此治之上也利賞而勸
善畏刑而不為非法令正於上而百姓服於下此治之
末也上世養本而下世事末此太平之所以不起也(淮南)
(子泰族訓)
世有盛衰衰極久有弊也譬猶衣食之於人也初成鮮
完始熟香絜少久穿敗連日臭茹矣(王充論衡齊世篇)
如以上世人民侗長佼好堅彊老夀下世反此則天地
初立始為人時長可如防風之君色如宋朝壽如彭祖
乎從當今至千世之後人可長如莢英色如嫫母夀如
朝生乎(王充論衡齊世篇)
愛憎好惡古今不鈞時移俗易物同賈異譬之夏后之
璜曩直連城鬻之於今賤於銅鐵故昔以隱居求志為
高士今以山林之儒為不肖故聖世之良幹乃闇俗之
罪人也往者之介潔乃末葉之羸劣也(抱朴子外篇擢才)
盖三皇步而五帝驟霸王已來載馳載鶩(抱朴子外篇用刑)
太息而言仁孝者失於江湖乃思濡沬也(郭子註莊天運)
幽厲之時多有諷刺在下祖習如風之散如水之流故
曰彌著(李善註文選沈休文謝靈運傳論)
世路嶮巇一至於此太行孟門豈云嶄絶(文選劉孝標廣絶交論)
帝者得其英華王者得其根核霸者得其附枝故帝道
不行不能王王道不行不能霸霸道不行不能守其身
(太平御覽皇王部叙皇王上)
堯步舜驟禹馳湯騖德有優劣故曰行轉疾也(太平御覽皇王)
(部叙皇王上)
三皇垂策而五帝繁手唐虞按轡禹湯馳轅雖使周公
御衡仲尼促節固不已也(太平御覽皇王部叙皇王上)
天先春而後秋地先榮而後凋日月先光而後幽是以
王者則之亦先教而後刑三王結繩五帝畫像三王肉
刑五霸黠巧此言步驟稍有優劣也(太平御覽皇王部叙皇王下)
神農氏夫負妻戴以治天下堯曰朕之比神農猶旦與
昏也(太平御覽皇王部炎帝神農氏)
京房别對曰太平日行上道升平行次道霸世行下道
(玉海天文天文書上)
以知為凖以巧為繩詐為之斧偽為之斤(道德經指歸卷九)
上古聖人作湯液醪醴為而不用何也岐伯曰自古聖
人之作湯液醪醴者以為備耳夫上古作湯液故為而
弗服也中古之世道德稍衰邪氣時至服之萬全帝曰
今之世不必已何也岐伯曰當今之世必齊毒藥攻其
中鑱石鍼艾治其外也(黃帝素問内經湯液醪醴論)
黃帝問曰余聞古之治病惟其移精變氣可祝由而已
今世治病毒藥治其内鍼石治其外或愈或不愈何也
岐伯對曰往古人居禽獸之間動作以避寒隂居以避
暑内無眷慕之累外無伸宦之形此恬澹之世邪不能
深入也故毒藥不能治其内鍼石不能治其外故可移
精祝由而已今之世不然憂患緣其内苦形傷其外又
失四時之從逆寒暑之宜賊風數至虚邪朝夕内至五
藏骨髓外傷空竅肌膚所以小病必甚大病必死故祝
由不能已也(黃帝素問内經移精變氣論)
世界如車輪時變如輪轉人亦如車輪或上而或下(大智)
(度論卷一)
傷志
出自北門(叶眉貧反)憂心殷殷(詩國風北門)
瞻彼阪(音反)田有菀(音鬱)其特天之杌(音兀)我如不我克(詩小雅正)
(月)
山有蕨薇隰有杞桋(音夷)君子作歌維以告哀(詩小雅四月)
終風衛莊姜傷已也遭州吁之暴見侮慢不能正也(毛詩)
(終風)
二子乘舟思伋壽也衛宣公之二子爭相為死國人傷
而思之(毛詩二子乘舟)
春女怨秋士悲感其物化也(毛詩七月註)
雍雍鳴鴈厲翼北游順時而動得意忘憂嗟我憤歎曾
莫能疇(晉書嵇康傳)
猶眇者願明痿之思步(宋書袁淑傳)
况懷抱之内水火鑠脂膏腠理之間風霜侵骨髓安可
齰舌緘唇吞聲飲氣惡呻吟之響忍酸辛之酷哉(隋書王孝)
(籍儒林傳)
鳥鳴東西迎其羣侣似有所屬不得自專(焦氏易林隨之隨)
雄處弱水雌在海濱將别持食悲哀於心(焦氏易林剝之同人)
言已所種衆芳草當刈未刈蚤有霜雪枝葉雖蚤萎病
絶落何能傷於我乎哀惜衆芳摧折枝葉蕪穢而不成
也以言已循行忠信冀君任用而遂斥棄則使衆賢志
士失其所也(王逸註楚辭離騷經)
言我佩瓊玉懷美德偃蹇而盛衆人薆然而蔽之傷不
得施用也(玉逸註楚辭離騷經)
言湛湛江水浸潤楓木使之茂盛傷已不蒙君惠而身
放棄曾不若樹木得其所(王逸註楚辭招魂)
言有便娟長好之竹生於江水之潭被蒙潤澤而茂盛
自恨放流而獨不蒙君之惠也(王逸註楚辭七諫)
夫燕蟬遇秋寒將入穴處而懷憂懼候鴈鵾雞喜樂而
逸豫言已無有候鴈鵾雞之喜樂而有蟬燕之憂懼也
(王逸註楚辭九辨)
屈原憂愁覜視川水見石瀨淺淺疾流而下將有所至
仰見飛龍翩翩而上將有所登自傷棄在山野終無所
登至也(王逸註楚辭九歌)
言已在於湖澤之中見三鳥飛從南來觀察其志欲北
渡江縱恣自在自傷不得北歸曾不若飛鳥也(王逸註楚辭九)
(歎)
言水尚得順其經脉揚蕩其波使之迅疾自傷不得順
其天性揚其志意常屈伏也(王逸註楚辭九歎)
高張生於絶絃以喻立節期於效命聲急由乎調起以
喻辭切興於恨深(李善註文選顔延年秋胡詩)
機詩曰我若西流水子為東峙岳(李善註文選陸士龍答兄機詩)
安得同攜手契闊成騑服(李善註文選陸士龍答兄機詩)
傷禽惡弦驚倦客惡離聲(文選鮑昭東門行)
是以張高弦悲聲激柱落清唱未和而桑濮代作(補文選庾)
(闕弔賈誼文)
願至崑崙之縣圃兮采鍾山之玉英擥瑶木之橝枝兮
望閬風之板桐弱水汨其為難兮路中斷而不通執不
能凌波以徑度兮又無羽翼而高翔(補文選莊忌哀時命)
雙鸞匿景曜戢翼太山崖抗首漱朝露晞陽振羽儀長
鳴戲雲中時下息蘭池自謂絶塵埃終始永不虧何意
世多艱虞人來我疑雲網塞四區高羅正參差奮迅勢
不便六翮無所施隱恣就長纓卒為時所羈(廣文選嵇叔夜贈兄)
(公穆入軍詩)
譬如卷施草心謝葉空存(廣文選王僧孺贈顧倉曹詩)
騏驥馬不試婆娑槽櫪間壯士志未申坎坷多辛酸(廣文)
(選杜德魯贈母丘儉詩)
余既滋蘭之九畹兮又樹蕙之百畝畦蒥荑與揭車兮
雜杜蘅與芳芷冀枝葉之峻茂兮願竢時乎吾將刈雖
萎絶其亦何傷兮哀衆芳之蕪穢(文選屈原離騷經)
華堂傾榱廣宅頽墉高門降衡循庭樹蓬(藝文類聚人部友悌詩)
樂鴛鴦之同池羨比翼之共林亮根異其何戚痛别幹
之傷心(藝文類聚人部友悌賦)
困吳坂之峻岨畏鹽車之嚴筴嗟遊處之弗遇奚鬱悒
之難任背宇宙之寥廓羅網罟之重深常屛氣以歛迹
焉遊豫以娛心(藝文類聚人部言志賦)
秋木萋萋其葉萎黃有鳥處山集于苞桑養育毛羽形
容生光既得升雲遊倚曲房離宫絶曠身體摧藏志念
抑沈不得頡頏雖得餧食心有徊徨(藝文類聚人部怨)
惟方今之疏絶若驚風之吹塵(藝文類聚人部别下賦)
轉蓬離本根飄飄畏長風(藝文類聚草部蓬)
百草應節生含氣有深淺秋蓬獨何辜飄颻隨風轉(藝文)
(類聚草部蓬)
猗蘭操者孔子所作也孔子聘諸侯莫能自任自衛反
魯隱谷之中見香蘭獨茂喟然歎曰夫蘭當為王者香
今乃獨茂與衆草為伍乃止車援琴鼓之(事文類聚蘭花琴操)
雖復孤骸不返方為漠(一作漢)北之塵營魄知歸終結江
南之草(文苑英華徐陵贈荅上書)
夫迷山之客遲遥響於巖崖窮海之賓望孤烟於洲嶼
(文苑英華徐陵宗親上書)
輕鴻戲江潭孤鴈集洲沚邂逅兩相親同念共無已風
雨好東西一隔頓千里追想棲宿時聲容滿心耳短翮
不能翔徘徊烟露裏(初學記人部離别)
鵠飛舉萬里一翀蜚昊蒼翔高志難得離鴻失所望(初學)
(記人部離别)
黃鶴一遠别千里顧徘徊胡馬去其羣思心長依依(初學)
(記人部離别)
喻林卷十八
