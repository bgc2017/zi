喻林卷十六明徐元太撰
人事門(十四)
異趨
庶民之性惟若星然星有好風星有好雨以喻民有好
善亦有好惡(尚書正義洪範)
我思肥泉兹之永歎所出同所歸異為肥泉(毛詩泉水)
君子譬精米嘉器也小人譬麤米弊器也譬如釀酒共
用一麴分半持釀精米嘉器則其味醇和一半釀麤米
弊器則其味醨薄亦猶如禮自是一耳行之自有厚薄
若君子性識純深得禮而彌深厚小人智慮淺薄得禮
自虚薄者也(禮記正義禮運)
曹大家女誡曰生男如狼猶恐其虺生女如鼠猶懼其
武是男欲剛而女欲柔也(春秋正義昭公元年)
墨子貴兼孔子貴公皇子貴哀田子貴均列子貴虛料
子貴别(爾雅釋詁疏)
燕雀安知鴻鵠之志哉(史記陳涉世家)
貪夫殉財烈士殉名夸者死權衆庶馮生(史記伯夷傳)
人之操行所尚不同立德立言期於不朽亦猶蘭蕙松
柏各有本性馨烈材幹並擅貞芳(前漢書叙傳註)
人各有志所規不同故乃有登山而採玉者有入海而
採珠者豈可謂登山者不知海之深入海者不知山之
高哉君謂僕以鄭為東家丘君以僕為西家愚夫邪(魏志)
(邴原傳註)
雖復鉗桎羿奡思服巢許之情捶勒曾史言膺蹻跖之
慮不然之事斷可知也(宋書顧覬之傳)
運屬波流勢無防慮命徼山立理無放情(宋書顧覬之傳)
雲飛泥沈卑高異等圓行方止動息殊致是以摩霄運
海輕罻羅於藪澤五衢四照忽斤斧於山林(隋書盧思道傳)
貴爵位者以巢由為桎梏愛山林者以伊吕為管庫束
名實則芻芥柱下之言翫清虛則糠粃席上之說(南史馬樞)
(隱逸傳)
釡槩之於量也不能以容於所不受尋墨之於度也不
能以及其所不至鈞天廣奏飛鳥過而不止崇盈繢拱
猱狖逃焉且員動而方息所性不同也火炎而水流習
使之然也(子華子大道)
農攻食工攻器賈攻貨(亢倉子農道篇)
刻意尚行離世異俗高論怨誹為亢而已矣此山谷之
士非世之人枯槁赴淵者之所好也語仁義忠信恭儉
推讓為脩而已矣此平世之士教誨之人遊居學者之
所好也語大功立大名禮君臣正上下為治而已矣此
朝廷之士尊主疆國之人致功并兼者之所好也就藪
澤處閒曠釣魚閒處無為而已矣此江海之士避世之
人閒暇者之所好也吹呴呼吸吐故納新熊經鳥申為
壽而已矣此道引之士養形之人彭祖壽考者之所好
也若夫不刻意而高無仁義而脩無功名而治無江海
而閒不道引而壽無不忘也無不有也澹然無極而衆
美從之此天地之道聖人之德也(莊子刻意)
野語有之曰衆人重利廉士重名賢士尚志聖人貴精
(莊子刻意)
招世之士興朝中民之士榮官筋力之士矜難勇敢之
士奮患兵革之士樂戰枯槁之士宿名法律之士廣治
禮樂之士敬容仁義之士貴際農夫無草萊之事則不
比商賈無市井之事則不比庶人有旦暮之業則勸百
工有器械之巧則壯錢財不積則貪者憂權勢不尤則
夸者悲勢物之徒樂變遭時有所用不能無為也(莊子徐無)
(鬼)
好肆不守折長者不為市(荀子哀公)
烹獸不足以盡獸嗜其脯則幾矣然則王者有嗜乎理
義也亡者亦有嗜乎暴慢也所嗜不同故其禍福亦不
同(吕氏春秋誣徒)
登山而望其何不臨而何不見凌遲而入淵其孰不䧟
溺(賈子新書修政語上)
古人味而弗貪也今人貪而弗味(淮南子繆稱訓)
君子非仁義無以生失仁義則失其所以生小人非嗜
欲無以活失嗜欲則失其所以活故君子懼失仁義小
人懼失利觀其所懼知各殊矣(淮南子繆稱訓)
王子比干非不知箕子被髮佯狂以免其身也然而樂
直行盡忠以死節故不為也伯夷叔齊非不能受祿任
官以致其功也然而樂離世伉行以絶衆故不務也許
由善卷非不能撫天下宅海内以德民也然而羞以物
滑和故弗受也豫讓要離非不知樂家室安妻子以偷
生也然而樂推誠行必以死主故不留也今從箕子視
比干則愚矣從比干視箕子則卑矣從管晏視伯夷則
戇矣從伯夷視管晏則貪矣趨舍相非嗜欲相反而各
樂其務將誰使正之曾子曰擊舟水中鳥聞之而高翔
魚聞之而淵藏故所趨各異而皆得所便夫重生者不
以利害己立節者見難不苟免貪祿者見利不顧身而
好名者非義不苟得此相為論譬猶冰灰鈎繩也何時
而合若以聖人為之中則兼覆而并之未有可是非者
也夫飛鳥主巢狐狸主穴巢者巢成而得棲焉穴者穴
成而得宿焉趨舍行義亦人之所棲宿也各樂其所安
致其所蹠謂之成人(淮南子齊俗訓)
惠子從車百乘以過孟諸莊子見之弃其餘魚鵜胡飲
水數斗而不足鱓鮪入口若露而死智伯有三晉而欲
不贍林類榮啓期衣若縣衰而意不慊由此觀之則趣
行各異何以相非也(淮南子齊俗訓)
或曰知其且赦也而多殺人或曰知其且赦也而多活
人其望赦同所利害異故或吹火而然或吹火而滅所
以吹者異也(淮南子說山訓)
柳下惠見飴曰可以養老盜跖見飴曰可以黏牡見物
同而用之異(淮南子說林訓)
彼君子也以養賢為富我鄙人也以鍾石金玉為富(新序)
(刺奢六)
宋人有得玉者獻諸司城子罕子罕不受獻玉者曰以
示玉人玉人以為寳故敢獻之子罕曰我以不貪為寳
爾以玉為寳若與我者皆喪寳也不若人有其寳故宋
國之長者曰子罕非無寳也所寳者異也(新序節士七)
二人共路東趍西步千里之外不相知處(焦氏易林蠱之師)
二人異路東趍西步千里之行不相知處(焦氏易林比之損)
天下有三門由於情欲入自禽門由於禮義入自人門
由於獨智入自聖門(楊子脩身)
吾聞先生相與言則以仁與義市井相與言則以財與
利(楊子學行)
賢者司禮小人司巇况拊鍵乎(揚子重黎)
或曰聖人不師仙厥術異也聖人之於天下恥一物之
不知仙人之於天下恥一日之不生(揚子君子篇)
或問孔子知其道之不用也則載而惡乎之曰之後世
君子曰賈如是不亦鈍乎曰衆人愈利而後鈍聖人愈
鈍而後利(揚子五百)
鶉鷃羣遊終日不休亂舉聚跱不離蒿茆鴻鵠高飛雙
别乖離通千達萬志在陂池鸞鳳翶翔黃歴之上徘徊
太虛之中隨景風而飄颻時抑揚以從容意猶未得喈
喈然長鳴蹷號振翼陵朱雲薄升極呼吸陽露曠旬不
食其意尚猶嗛嗛如也三者殊務各安所為是以伯夷
採薇而不恨巢父木棲而自願由斯觀諸士之志量固
難測度(潛夫論相列)
夫聖人以仁義為機賢者以禮信為機謀士以術數為
機辯士以縱横為機此機者皆利于諸侯而顯名者也
吾子其握聖人之機以游說諸侯則漢室可舉矣當今
之時得機者顯得聖賢之機者貴不可限子翕而不張
亦何取于機也盍奮而張之噫仁義之氣而解衆庶之
鬱哉(天祿閣外史機論)
夫操尚不同猶金沈羽浮也志好之乖次猶火升而水
降也苟不可同雖造化之靈大塊之匠不可使同也何
可強哉(抱朴子外篇交際)
出處有冰炭之殊躁靜有飛沈之異是以墨翟以重繭
怡顔莊叟以遺世得意(抱朴子外篇博喻)
方圓舛狀逝止異歸故渾象尊於行健坤后貴於安貞
七政四氣以周流成功五嶽六柱以峙靜作鎮是以宋
墨楚申以載馳存國干木胡明以無為折衝(抱朴子外篇博喻)
且夫洪陶範物大象流形躁靜異尚翔沈舛情金寳其
重羽矜其輕篤隘者執束於滓湼達妙者逍遥於玄清
潢洿納行潦而潘噎渤澥吞百川而不盈鮋鰕踊悦於
泥濘赤螭凌厲乎高冥嚼香餌者快嗜欲而赴死味虚
淡者含天和而趨生識機神者瞻無兆而弗惑闇休咎
者觸強弩而不驚各附攸好安肯改營(抱朴子外篇任命)
樂生者畏犧而辭聘髑髏聞生而矉蹙此死生之情異
而各自當也(郭子註莊列禦寇)
物各重其所主而桀紂之狗可以吠堯故盜蹠之徒賢
盜蹠而鄙仲尼(劉子言苑)
夫以策試而後學者為官也得不策試而好學者為己
也為己之學也内為官之學也外外之與内由南之與
北相去甚遠(揚子法言註寡見篇)
聖人以行道為務凡人以祿殖為先(揚子法言註五百篇)
孫綽子曰或問雅俗曰涇渭殊流雅鄭異調(李善註文選王仲寳)
(褚淵碑文)
寧昂昂若千里之駒乎將泛泛若水中之鳬乎與波上
下偷以全吾軀乎寧與騏驥抗軛乎將隨駑馬之迹乎
寧與黃鵠比翼乎將與鷄鶩爭食乎(文選屈原卜居)
衆以虧形為辱君子以虧義為辱(文選江文通詣建平王上書註)
董生不云乎明明求仁義常恐不能化民者卿大夫之
意也明明求財利常恐困乏者庶人之事也故道不同
不相為謀(文選楊惲報孫會宗書)
人固有一死死或重於太山或輕於鴻毛用之所趣異
也(文選司馬遷報任少卿書)
君子以心導耳目小人以耳目導心(意林子思子)
農夫比粟商賈比財烈士比義(意林尸子)
小人食於力君子食於道(意林慎子)
匹夫好仁義在磨踵君子得道達斯兼濟(藝文類聚帝王部梁武帝)
(令)
如壠生木木有異心如林鳴鳥鳥有殊音如江游魚魚
有浮沈(藝文類聚人部隱逸上詩)
夫鳥居山上曾巢木末魚潛川下窟穴沙泥豈好異哉
盖性然也故有忽白璧而樂垂綸負玉鼎而要卿相行
藏紛糾顯晦蹐駮無異火炎水流圓動方息斯則廟堂
之與江海蓬戸之與金闔並然其所然悦其所悦(藝文類聚)
(人部隱逸上誌)
有虞之君天下也使天下貢善商周之君天下也使天
下貢財(太平御覽皇王部帝舜有虞氏)
伯夷叔齊饑死首陽無地故也桀放于歴山紂殺于鄗
宫無道故也有道無地則餓有地無道則亡(太平御覽皇王部帝)
(桀)
巢許蔑四海商賈爭一錢(太平御覽資産部錢下)
干木盖賢人也干木富乎義賈人富乎財(初學記人部賢註)
夫披翠雲以為衣戴北斗以為冠帶虹霓以為紳連日
月以為佩此服非不美也然而帝王不服者望殊於天
志絶於心矣(事類賦服用部冠註)
馬首欲東誰其能禦(何氏語林文學魏書)
鳥獸並興各有所趣羣士經世各有所歸(道德經指歸卷七)
上士貪善下士貪財(虚皇四十九章)
善惡二種元同一道亦猶行人一者向道二者背道背
道之人迷入冥山轉向幽谷又多惡獸荆棘毒刺衣糧
窮盡為苦所逼百種煩惱故卒而致死(玉清經通濟幽冥品)
若有人取狗野狐獼猴鱣魚蛇&KR1699;飛鳥皆悉縳之共繫
一處而放之爾時六種之蟲各有性行爾時狗意中欲
起趣村中野狐意中欲起趣塜間鱣魚意中欲趣水中
獼猴意中欲向山林之間毒蛇意中欲入穴中飛鳥意
中欲飛在空(增壹阿含經卷三十三)
伊蘭栴檀生有四軰何謂為四一曰有栴檀樹伊蘭繞
之二曰有伊蘭樹栴檀圍之三曰有栴檀栴檀自為叢
林四曰有伊蘭伊蘭以相圍繞何謂栴檀伊蘭繞之有
家長者直信為道妻子兒婦室内不從其教是謂栴檀
為主伊蘭繞之者也何謂伊蘭栴檀圍之有家長者信
邪倒見妻子兒婦室内不從其教是謂伊蘭為主栴檀
圍之者也何謂栴檀栴檀自為叢林有家長者為道家
室眷屬皆隨其教不相違戾是謂栴檀栴檀自為叢林
者也何謂伊蘭伊蘭自相圍繞有家長者信邪倒見闔
門烹殺意同歡喜是謂伊蘭伊蘭自相圍繞者也(佛說五苦)
(章句經尺七)
譬如鳥棲暮集一樹晨則隨緣各自飛去(三昧法門經卷上)
吾未聞仲尼追盜跖湯武法桀紂者矣(弘明集牟子理惑論)
吾見道士與道人戰儒墨道人與道士獄是非昔有鴻
飛天道積遠難亮越人以為鳬楚人以為乙人自楚越
耳鴻常一鴻爾夫澄本雖一吾自俱宗其本鴻迹既分
吾已翔其所集(弘明集張融門論)
有三人俱行遶塔一為念佛功德二為盜竊三為清涼
雖復身業同行而有善惡(法苑珠林卷七十三)
羣生之疾癡愛為本菩薩之疾大悲為源(僧肇註維摩詰經問疾品)
穢食充饑小乘法也盛無上寶大乘器也(僧肇註維摩詰經弟子品)
同歸
地之相去也千有餘里世之相後也千有餘歲得志行
乎中國若合符節(孟子離婁下)
此其分波而共源百慮而一致者也(後漢書仲長統傳論)
夫千仞之木既摧於斧斤一寸之草亦瘁於踐蹋高涯
之脩榦與深谷之淺條存亡之要巨細一揆耳(宋書王景文傳)
猶馬殊毛而齊逸玉異色而均美是以晉棘荆和等價
連城驊騮盜驪俱致千里(梁書范縝傳)
聖人之從事也所由異路而同歸存亡定傾若一志不
忘乎欲利人也故秦楚燕魏之歌異聲而皆樂九夷八
狄之哭異聲而皆哀夫歌者樂之徵哭者哀之效也(文子)
(精神)
行雖至卓不離高下言雖至公不離是非能雖至神不
離巧拙貌雖至殊不離妍醜(關尹子三極篇)
東西南北之道踹然其為分等也隂陽不同氣然其為
和同也酸醎甘苦之味相反然其為善均也五色不同
采然其為好齊也五聲不同均然其可喜一也(鶡冠子環流)
好者不必同色而皆美醜者不必同狀而皆惡(陸子思務)
歌而不比於律者其清濁一也繩之外與繩之内皆失
直者也(淮南子繆稱訓)
夫織者日以進耕者日以却事相反成功一也(淮南子繆稱訓)
夫玉璞不厭厚角䚩不厭薄漆不厭黑粉不厭白此四
者相反也所急則均其用一也(淮南子齊俗訓)
公西華之養親也若與朋友處曾參之養親也若事嚴
主烈君其於養一也故胡人彈骨越人契臂中國㰱血
也所由各異其於信一也三苖髽首羌人括領中國冠
笄越人劗髮其於服一也(淮南子齊俗訓)
蘧伯玉以德化公孫鞅以刑罪所極一也病者寢席醫
之用針石巫之用糈藉所救鈞也(淮南子說山訓)
江出岷山河出崑崙濟出王屋潁出少室漢出嶓冡分
流舛馳注於東海所行則異所歸則一(淮南子說山訓)
滿堂之坐視鉤各異於環帶一也(淮南子說林訓)
釣者靜之&KR3551;者扣舟罩者抑之罣者舉之為之異得魚
一也(淮南子說林訓)
西施毛嬙狀貌不可同世稱其好美鈞也堯舜禹湯法
籍殊類得民心一也(淮南子說林訓)
蹠越者或以舟或以車雖異路所極一也(淮南子說林訓)
夫墨子跌蹏而趨千里以存楚宋叚干木闔門不出以
安秦魏夫行與止也其勢相反而皆可以存國此所謂
異路而同歸者也今夫救火者汲水而趨之或以甕缻
或以盆盂其方員銳橢不同盛水各異其於滅火均也
故秦楚燕魏之謌也異轉而皆樂九夷八狄之哭也殊
聲而皆悲一也(淮南子脩務訓)
天不一時地不一利人不一事是以緒業不得不多端
趍行不得不殊方五行異氣而皆適調六藝異科而皆
同道(淮南子泰族訓)
自周室以來千有餘歲獨有文武成康如言必參一焉
取所不能及而稱之猶躄者能言遠不能行也聖人異
途同歸或行或止其趣一也(鹽鐵論論儒)
周以順赧以成周而西傾秦之惠文昭襄以西山而東
并孰愈曰周也羊秦也狼然則狼愈歟曰羊狼一也(揚子)
(淵騫篇)
美色不同面皆佳於目悲音不共聲皆快於耳酒醴異
氣飲之皆醉百穀殊味食之皆飽(王充論衡自紀篇)
總其所以乖鼓之於一響成其所以變混之於一象(山海)
(經序)
妍姿媚貌形色不齊而悦情可均絲竹金石五聲詭韻
而快耳不異繳飛鉤沈罾舉罝抑而有獲同功樹勲立
言出處殊塗而所貴一致(抱朴子外篇博喻)
四瀆辯源五河分流赴卑注海殊塗同歸色不均而皆
艷音不同而咸悲香非一而並芳味不等而悉美(抱朴子外)
(篇廣譬)
區畛相異而衢路交通矣(文心雕龍章句)
跡雖有殊歸趣無異猶五行相滅亦還相生四氣相反
而共成歲淄澠殊源同歸於海宫商異聲俱會於樂(劉子)
(九流)
昭景甲三姓雖異論本則同也(莊子音義庚桑楚)
雖非一姓同出公族喻死生同也(莊子音義庚桑楚)
雖百材異所同以大澤為居雖木石異端同以大山為
壇(莊子音義則陽)
人之操行所尚不同立德立言期於不朽亦猶蘭蕙松
栢各有本性馨烈材幹並擅貞芳(前漢書註叙傳)
聖人與聖也猶規之相周矩之相襲(李善註文選顔延年皇太子釋奠會)
(詩)
物雖貴賤殊流高卑異級至其極也殊塗共歸雖方諸
禀水於月不加於水之涼陽燧取火於日不加於火之
輝也(李善註文選陸士衡演連珠)
高術而共逕豈異袖而同襟(廣文選江文通傷友人賦)
水會于海雲翔于天道之所混孰後孰先(廣文選陸士衡贈潘岳詩)
夫食辛之與甚噱薰目之與哀泣同用出淚使狄牙嘗
之必不言樂淚甜而哀淚苦斯可知矣何者肌液肉汗
踧笮便出無主於哀樂猶簁酒之囊漉雖笮具不同而
酒味不變也(廣文選嵇叔夜聲無哀樂論)
四節異氣以成歲君子殊道以成名故微子奔走而顯
比干剖心而榮(廣文選魏文帝連珠)
面岐路者有行迷之慮仰高山者有飛天之志或乘馬
乘車而俱至秦者所謂形異而實同也(意林物理論)
在天成象羣星仰於北辰在地成形百川赴於東海是
知璿璣盈縮並運天樞江漢所宗爭環地軸(藝文類聚内典部内)
(典墓志)
昔有鴻飛天道積遠難亮越人以為鳬楚人以為乙人
自楚越鴻常一爾(何氏語林文學)
芝蘭蕭艾之秋形殊而共(一作並)瘁羽毛鱗介之怨聲異
而俱哀(文苑英華庾信思舊銘)
四河入海无復河名四姓為沙門皆稱釋種(初學記道釋部僧)
木之生也末因於條條因於枝枝因於莖莖因於本本
因於根根因於天地(道德經指歸卷十一)
萬派枝流同歸于海萬法紛紜同歸于道(虚皇四十九章)
如木中之火竹中之火二俱相燒無有異也(元陽妙經卷七)
如贍部洲東方諸水無不皆趣殑伽大河與殑伽河俱
入大海(波羅蜜多經卷三百五十一)
譬如重流若大若小皆入大海同一鹹味(波羅蜜多經卷三百五十)
(一)
如贍部洲所有諸樹枝條莖幹華葉果實雖有種種形
類不同而其蔭影都無差别(波羅蜜多經卷五百四十一)
譬如大海中水同一鹹味佛法海中亦復如是同一法
味(大方等大集經十六)
如然燈器金則黃光銅則赤光其色雖異燈無差别(大方)
(等大集經十八)
譬如一市開四大門是四門中皆歸一市(金剛三昧經卷下)
天下大雨水水流入水溝水溝流入溪澗溪澗流入江
江流入海中海水不增不減(佛說四諦經積八)
天下有五江東流一江字沙祿南流一江字阿夷西流
一江字恒北流一江字默徘徊中流名字為江轉流入
海皆棄本名字當為海水(佛說四諦經積八)
波陀類便取青黃白黑四種之繒懸著空中問於四王
四色在空各自異不四王曰異色灼然矣臣曰繒影在
地為異無荅曰不異也臣言今四種受形各異譬如繒
色質不同也今之法齋志趣一味譬如地影無若干也
(雜譬喻經下)
若有一雙飛鳥一鳥於大樹上止一鳥於小卑樹上止
兩鳥俱止誰影先在地者王言其影俱到地耳(那先比丘經卷)
(下)
譬如城有多門入處各各至處不異(大智度論卷七)
譬如美食雜毒惡食雜毒美惡雖殊雜毒不異亦如盲
闇蹈火晝夜雖異燒足一也(大智度論卷十三)
如人入海有始入者有盡其源底者深淺雖異俱名為
入(大智度論卷十八)
譬如一盲無見則千盲俱爾(大智度論卷三十六)
譬如乳中著毒乳變為酪酪變為酥乳非酪酪非酥酥非
乳乳酪雖變而皆有毒(大智度論卷三十八)
如栴檀火滅糞草木火滅滅法無異取未滅時相於滅
時說故有别異於滅中則無異(大智度論卷五十四)
譬如除宫殿及諸陋廬如燒栴檀及雜木其處虛空無
有異色(大智度論卷七十三)
譬如大水有人入深者入淺者皆名入水不得言入淺
者不入水(大智度論卷八十三)
譬如煮石蜜欲熟時雖異物和合皆為石蜜又如大海
百川歸之皆為一味(大智度論卷一百)
猶如伊蘭及栴檀木俱能出火熱與光明無有别異(大莊)
(嚴經論卷七)
譬猶靈暉朝覯稱物納照時風夕灑程形賦音故形殊
則音異物異則照殊日不為異物而殊照風不為殊形
而異音將知其日一也其風一也禀之者不同耳(弘明集駮)
(夷夏論)
猶清濟濁河歸滄海而同味綠膺絳顙集須彌而共色
(辯正論卷六)
好名
好名之人能讓千乘之國苟非其人簞食豆羹見於色
(孟子盡心下)
斯盖好名之士欲以身為珪璋皦皦然使塵玷之累不
能加也(宋書王微傳史臣)
實無名名無實名者偽而已矣昔者堯舜偽以天下讓
許由善卷而不失天下享祚百年伯夷叔齊實以孤竹
君讓而終亡其國餓死於首陽之山實偽之辯如此其
省也(列子楊朱)
演門有親死者以善毁爵為官師其黨人毁而死者半
堯與許由天下許由逃之湯與務光務光怒之紀他聞
之帥弟子而踆於&KR1094;水諸侯弔之三年申徒狄因以踣
河(莊子外物)
故其就義若渴者其去義若熱(莊子列禦寇)
是姦人將以盜名於晻世者也險莫大焉故曰盜名不
如盜貨田仲史鰌不如盜也(荀子不苟)
趙主父令工施鈎梯而緣潘吾刻疎人迹其上廣三尺
長五尺而勒之曰主父常遊於此秦昭王令工施鈎梯
而上華山以松柏之心為博箭長八尺棋長八寸而勒
之曰昭王常與天神博於此矣(韓非子外儲說左上)
為客治飯而自藜藿名尊於實也(淮南子說林訓)
水激則悍矢激則遠人激於名不毁為聲(說苑談叢)
次四大其門郊不得其刀鳴虛測曰大其門郊實去名
來也(太玄經第四太)
枯槁一生以為娛其所寢宿唯名而已(莊子音義徐無鬼)
禽之貪者殺害無極仁義貪者傷害無窮(莊子音義徐無鬼)
昔人有慕讓財之名推田業與弟俄而貧乏反以威力
就弟強貸此不當也(意林正論)
齊桓卧於柏寢謂仲父曰吾國富民殷無餘憂矣一物
失所寡人悒悒今白鳥營營是必饑耳因開翠紗之幬
進之其蚊有知禮者不食公之肉而退其蚊有知足者
㗱(子文反)公之肉而退其蚊有不知足者遂長嘘短吸而
食之及其飽也腹腸為之漬破(事文類聚蚊金樓子)
齊有貧者命其狗為富命其子為樂方將祭狗入于室
叱之曰富出祝曰不祥家果有禍長子死哭之曰樂乎
而不自悲也(太平御覧獸部狗)
楚有直躬者其父竊羊而謁之上上執而將誅之直躬
者請代之將誅矣告吏曰父竊羊而謁之不亦信乎父
誅而代之不亦孝乎信且孝而誅之國將有不誅者乎
荆王聞之乃不誅也孔子聞之曰異哉直躬之為信也
一父而載取名焉故直躬之信不若無信(困學紀聞卷七論語)
禍世之匠亂國之工絶逆天地傷害我身莫大乎名(道德)
(經指歸卷八)
人隨情欲求華名譬如燒香衆人聞其香然香以熏自
燒愚者貪流俗之名譽不守道真華名危已之禍其悔
在後時(佛說四十二章經尺一)
好難
充仲子之操則蚓而後可者也夫蚓上食槁壤下飲黃
泉(孟子滕文公下)
糟丘生乎象&KR0008;炮烙生乎熟升子路撜溺而受牛謝孔
子曰魯國必好救人於患子贛贖人而不受金於府孔
子曰魯國不復贖人矣子路受而勸德子贛讓而止善
孔子之明以小知大以近知遠通於論者也由此觀之
廉有所在而不可公行也故行齊於俗可隨也事周於
能易為也矜偽以惑世伉行以違衆聖人不以為民俗
(淮南子齊俗訓)
夫先知遠見達視千里人才之隆也而治世不以責於
民博聞強志口辯辭給人智之美也而明主不以求於
下敖世輕物不汙於俗士之伉行也而治世不以為民
化神機隂閉剞劂無迹人巧之妙也而治世不以為民
業故萇弘師曠先知禍福言無遺策而不可與衆同職
也公孫龍折辨抗辭别同異離堅白不可與衆同道也
北人無擇非舜而自投清泠之淵不可以為世儀魯般
墨子以木為鳶而飛之三日不集而不可使為工也故
高不可及者不可以為人量行不可逮者不可以為國
俗(淮南子齊俗訓)
申徒狄負石自沈於淵而溺者不可以為杭弦高誕而
存鄭誕者不可以為常事有一應而不可循行(淮南子說山訓)
或問要離非義者歟不以家辭國曰離也火妻灰子以
反於慶忌實蛛蝥之靡也焉可謂之義也(揚子淵騫篇)
言屈轂之瓠難鑽疏屬之拘難解今欲以辯而鑽解之
也(李善註文選張景陽七命)
龍門魚之難也太行牛之難也以德報怨人之難也(藝文)
(類聚山部太行山)
喻林卷十六
