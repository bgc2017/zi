喻林卷五十四明徐元太撰
人事門(五十二)
昧禍
昭公之朝其羣臣皆小人也徒整飾其衣裳不知國之
將廹脅君臣死亡無日如渠略然(鄭氏箋詩蜉蝣)
人皆知㬥虎馮河立至之害而無知當畏慎小人能危
亡也(鄭氏箋詩小旻)
蜉蝣之小蟲朝生夕死不知已之性命死亡在近有此
羽翼以自脩飾以興昭公之朝廷皆小人不知國將廹
脅死亡無日猶整飾此衣裳以自脩潔(毛詩正義蜉蝣)
禽獸被人所驅納於罟獲陷阱之中而不知違辟似無
知之人為嗜欲所驅入罪禍之中而不知辟(禮記正義中庸)
田華之為陳軫說秦惠王曰臣恐王之如郭君夫晉獻
公欲伐郭而憚舟之僑存荀息曰周書有言美女破舌
乃遺之女樂以亂其政舟之僑諫而不聽遂去因而伐
郭遂破之又欲伐虞而憚宫之竒存荀息曰周書有言
美男破老乃遺之美男教之惡宫之竒宫之竒以諫而
不聽遂亡因而伐虞遂取之(戰國策秦惠文君)
夫抱火厝之積薪之下而寢其上火未及燃因謂之安
方今之埶何以異此(前漢書賈誼傳)
安危亡於旦夕肆嗜慾於目前奚異涉海之失柂積薪
而待燃(後漢書文苑列傳)
往車雖折而來軫方遒(後漢書左周黃列傳論)
傳曰截趾適屨孰云其愚何與斯人追欲喪軀(後漢書荀淑子)
(爽傳)
馳騖覆車之轍探湯敗事之後後出益可怪晚發愈可
懼耳(後漢書范升傳)
四海為羅網天下為敵人舉足遇害動搖觸患履深淵
之薄冰不為唬涉千鈞之發機不知懼何如其知也(後漢)
(書馮衍註傳)
國有露根之漸而莫之恤也(吳志陸凱傳)
天子居綴旒之運人臣微覆餗之憂於是竊勢擁權黷
明王之彛典窮奢縱侈假凶竪之餘威繡桶雕楹陵跨
於宸極驪珍冶質充牣於帷房亦猶犬彘腴肥不知禍
之將及(晉書王湛列傳)
獨不見羣蝨之處禈中逃乎深縫匿乎壊絮自以為吉
兆也行不敢離縫際動不敢出禈襠自以為得繩墨也
然炎丘火流焦邑滅都羣蝨處於禈中而不能出也君
子之處域内何異夫蝨之處禈中乎(晉書阮籍傳)
高蟬處乎輕隂不知螳螂襲其後也(晉書王祥列傳)
自謂勢擅狐鼠理隔熏掘(宋書謝晦傳)
苟欲徇意於前塗不覺坑穽在其側(北齊書文襄帝紀)
商人用一布布不敢繼苟而讐焉必擇良者今士之用
身則不然意之所欲則為之厚者入刑罰薄者被毁醜
則士之用身不若商人之用一布之慎也(墨子貴義)
楚莊王欲伐越杜子諫曰王之伐越何也曰政亂兵弱
杜子曰臣愚患之智如目也能見百步之外而不能自
見其睫王之兵自敗於秦晉喪地數百里此兵之弱也
莊蹻為盜於境内而吏不能禁此政之亂也王之弱亂
非越之下也而欲伐越此智之如目也王乃止故知之
難不在見人在自見故曰自見之謂明(韓非子喻老)
孔子曰鷰爵爭善處於一屋之下母子相哺也區區焉
相樂也自以為安矣竈突决上棟焚燕爵顔色不變是
何也不知禍之將及之也不亦愚乎為人臣而免於燕
雀之智者寡矣夫為人臣者進其爵禄富貴父子兄弟
相與比周於一國區區焉相樂也而以危其社稷其為
竈突近矣而終不知也其與燕雀之智不異故曰天下
大亂無有安國一國盡亂無有安家一家盡亂無有安
身此之謂也故細之安必待大大之安必待小細大賤
貴交相為贊然後皆得其所樂(吕氏春秋諭大)
避患東西反入禍門(焦氏易林鼎之㢲)
欲避凶門反與禍隣(焦氏易林艮之无妄)
去安就危墜陷井池破我玉螭(焦氏易林旅之剝)
蜘蛛作網以伺行旅青蠅嚵聚觸我羅域(焦氏易林未濟之蠱)
鷗水鳥潮至則翔水嚮以為信反為鷙鳥所擊是知信
而不知所以自害也(張華註禽經)
鷸狀類鷰紺色錯出有文色水際伺蚌出啄啄食之反
為蚌所持死水中不知所食以為害(張華註禽經)
根露基頹危猶巢幕而自比於天日擬固於泰山(抱朴外篇)
(君道)
夫鳶不絓網驎不堕穽相彼鳥獸猶知為患風塵之徒
曾是未吝也(抱朴子外篇嘉遯)
夜鬭人船人必擠已於水也(莊子音義徐無鬼)
顧非累卵於疊棋焉至觀形而懷怛(文選魏都賦)
坐積薪以待然方指日而比盛(文選西征賦)
是由桓侯抱將死之疾而怒扁鵲之先見以覺痛之日
為受病之始也(文選嵇叔夜養生論)
將軍魚游於沸鼎之中鷰巢於飛幕之上不亦惑乎(文選)
(丘希範與陳伯之書)
安臥積薪日待焚熾(藝文類聚人部說)
輕羽不高翔自用絃網羅纖鱗惑芳餌故為釣所加(藝文)
(類聚鱗介部螺)
不安其昧而樂其明是猶夕蛾去暗赴燈而死也(藝文類聚)
(蟲豸部蛾)
櫻桃為樹則多隂為菓則先熟有蟬鳴焉聊命黏取退
惟彼蟬之得意於斯樹不知黏之將至亦猶人之得意
於富貴而不虞禍之將來也(事文類聚蟬𫝊咸賦)
文王問曰人有大忘乎對曰大忘知其身之惡而不改
也以賊其身乃喪其軀有行如此之謂大忘(太平御覽人事部迷)
(忘)
譬如猿猴跳躑恃便忽罹機辟自喪身本(無上内秘藏經玅德品)
譬如陸鳥愛其尾終為射夫之所得(靈寳自然妙經)
如鶡鳥愛其尾尾為射獵者所得(四願經敬入)
此羣牛本有千頭在外瞻守掌不牢固為虎惡獸所見
噉食死者過半餘不覺知方相抵觸跳踉喚吼傷其無
智何乃甚哉(出曜經一無常品)
猶如毒藥顔色成就香美且甘若人遇病而服此藥咽
喉通利入腹未久即喪命根(出曜經三欲品)
猶如有人行過山險兩邊險峻閉眼而過不知身危或
致命終(出曜經八行品)
以欲網自蔽以愛蓋自覆自恣縳於獄如魚入笱口(法句)
(經愛欲品)
世皆沒淵尠克度岸(法句經明哲品)
譬如蒼蠅在蜜器中有人拔出心猶樂著以樂著故乃
至喪命(本緣經月光王品)
昔有一人在路而行道中得一金鼠狼心生喜踊持置
懷中涉道而進至水欲渡脱衣至地尋時金鼠變為毒
蛇此人深思寧為毒蛇螫殺要當懷去心至冥感還化
為金傍邊愚人見其毒蛇變成真寳謂為恒爾復取毒
蛇内著懷裏即為毒蛇之所蜇螫喪身殞命(百喻經卷下)
昔有屠兒有千頭牛養令肥好日殺一牛賣肉已殺五
百牛餘有五百頭方共跳騰諠戲共相觝觸天尊時入
國見牛如此愍而捨去語諸弟子此牛愚癡伴侣欲盡
方共戲諠人亦如是(阿育王譬喻經基一)
如犛牛愛尾不惜身夀命(大智度論卷四)
譬如愚人見師子王饑時睡眠而欲寤之如人以指置
毒蛇口如欲以手觸灰覆火(法苑珠林卷五十五)
禍原
洪範五行傳云視之不明時則有羽蟲之孽聽之不聰
時則有介蟲之孽言之不從時則有毛蟲之孽貌之不
恭時則有鱗蟲之孽思之不睿時則有倮蟲之孽(尚書正義)
(高宗肜日)
白華周人刺幽后也幽王取申女以為后又得褒姒而
黜申后(毛詩白華)
燎火方奮揚之時炎熾熛怒寧有能滅息之者以喻宗
周方隆盛之時王業深固寧有能滅亡之者言此二者
皆盛不可滅亡也然此燎雖熾盛而水能滅之則水為
甚矣以興周國雖盛終將襃姒滅之則襃姒惡甚矣(毛詩)
(正義正月)
華元殺羊食士其御羊斟不與及戰曰疇昔之羊子為
政今日之事我為政與入鄭師故敗(左傳宣公二年)
天有六氣降生五味發為五色徵為五聲滛生六疾六
氣曰隂陽風雨晦明也分為四時序為五節過則為菑
隂滛寒疾陽滛熱疾風滛末疾雨滛腹疾晦滛惑疾明
滛心疾(左傳昭公元年)
詩云燎之方陽寧或滅之赫赫宗周襃姒滅之(前漢書谷永傳)
何寤青蠅飛於干旄無極游於二壘使股肱分為二體
背胸絶為異身(魏志袁紹傳註)
荆山鵲飛而玉碎隋岸蛇生而珠死(周書庾信傳)
墻壞於其隙木毁於其節斯蓋其分也(鬼谷子謀篇)
辯慧亂之贊也禮樂滛泆之徵也慈仁過之母也任譽
奸之鼠也亂有贊則行滛泆有徵則用過有母則生姦
有鼠則不止(商子說民)
肉腐出蟲魚枯生蠧怠慢忘身禍災乃作(荀子勸學)
輕慮重事厚誅薄罪久怨細過長侮偷快數以德追禍
是斷手而續以玉也故世有易身之患(韓非子用人)
有人自南方來鮒入而鯢居使人之朝為草而國為墟
(呂氏春秋貴直)
福生於無為患生於多慾害生於弗僃穢生於弗耨(淮南)
(子繆稱訓)
昔者齊簡公釋其國家之柄而專任其大臣將相攝威
擅勢私門成黨而公道不行故使陳成田常鴟夷子皮
得成其難使呂氏絶祀而陳氏有國者此柔懦所生也
鄭子陽剛毅而好罰其於罰也執而無赦舍人有折弓
者畏罪而恐誅則因猘狗之驚以殺子陽此剛猛之所
致也(淮南子汜論訓)
使葉落者風搖之使水濁者魚撓之(淮南子說林訓)
魯季氏與郈氏鬭雞郈氏介其雞而季氏為之金距季
氏之雞不勝季平子怒侵郈氏之宫而築之故禍之所
從生者始於雞距(淮南子人間訓)
政有招寇行有招耻弗為而自至天下未有(說苑談叢)
郤大墻壞蠧衆木折(焦氏易林乾之大壯)
怨重被燒忿怒生禍(焦氏易林恒之㢲)
隂作大奸欲君勿言鴻鵠利口發其禍亂(焦氏易林㢲之中孚)
上九竈滅其火唯家之禍測曰竈滅其火國之賊也(太玄)
(經第四竈)
不仁之質勝則伎力為害器貪悖之性勝則強猛為禍
梯(劉邵人物志八觀)
車以喻君馬以喻臣言車覆者國君危也馬顛仆者所
任非人(王逸註楚辭九章)
獨知猛雨之霑衣而不知雲氣之所作唯患飛埃之糁
目不覺飇風之所為也(抱朴子外篇酒誡)
平叔以黨曹爽見誅觸死權之網也輔嗣以多笑人被
疾陷好勝之阱也(顔氏家訓務學)
婦人為政猶雌雞而代雄鳴是喪家之道也(前漢書註五行志)
不制之臣相與比周比周者宫隣金虎言小人在位比
周相進與君為隣貪求之德堅若金讒謗之言惡若虎
也(李善註文選東京賦)
蠧衆則木折隙大則墻壞不勝而生不敗而亡自古及
今未嘗有也(意林商君書)
季孫行父秃晉郄充𦕈衛孫良夫跛同時而聘于齊齊
使秃者迓秃者𦕈者迓𦕈者跛者迓跛者蕭同叔子虎
臺上而笑之聞於客客不說而去相與立胥閭而語移
日不觧齊人有知之者曰齊之患自此始也(藝文類聚治政部奉)
(使)
百病之始生也必先於皮毛邪中之則腠理開開則入
客於絡脉留而不去傳入於經留而不去傳入於府廪
於腸胃邪之始入於皮也泝然起毫毛開腠理其入於
絡也則絡脉盛色變其入客於經也則感虛乃陷下其
留於筋骨之間寒多則筋攣骨痛熱多則筋㢮骨消肉
爍㬷破毛直而敗(黃帝素問内經皮部論)
夫邪之客於形也必先舍於皮毛留而不去入舍於孫
脉留而不去入舍於絡脉留而不去入舍於經脉内連
五藏散於腸胃隂陽俱感五藏乃傷此邪之從皮毛而
入極於五藏之次也如此則治其經焉今邪客入於皮
毛入舍於孫絡留而不去閉塞不通不得入於經流溢
於大絡而生竒病也(黃帝素問内經調經論)
木之所傷也皆傷其枝枝之剛脆而堅未成傷也人之
有常病也亦因其骨節皮膚腠理之不堅固者邪之所
舍也故常為病地(黃帝素問靈樞經五變)
言九級之臺起於一簣之土喻九夜之禍起乎一念染
心(道德經註䟽卷六)
冬極温而春有狂疫夏極凉而秋有瘧痢(攝生養性論)
罪莫大於滛禍莫大於貪咎莫大於讒此三者禍之車
小則危身大則危家(養性延命錄教誡篇)
重衣厚褥體不勞苦以致風寒之疾厚味脯腊醉飽厭
飫以致聚結之病美色妖孋嬪妾盈房以致虚損之禍
滛聲哀音怡心悦耳以致荒躭之惑馳騁遊觀弋獵原
野以致發狂之失謀得戰勝兼弱取亂以致驕逸之敗
(養性延命錄教誡篇)
云何良醫善知病源謂良醫善知此病因風起痰癊起
涎唾起衆冷起因現事起時節起是名良醫善知病源
(雜阿舍經卷十五)
麤言利刀劒貪欲磣毒藥瞋恚熾盛火無明極重暗(天請)
(問經當三)
是老病死常害衆生猶如果樹多人所擲(本緣經持王子品)
譬如惡雹傷害五榖亦如猛火焚燒乾草又如暴風吹
拔大樹又如師子殺害諸禽獸(本緣經毘羅摩品)
吾久知此五盛隂身為衆箭的(本緣經毘羅摩品)
芭蕉以實死竹蘆實亦然駏驉坐姙死士以貪自喪(法句)
(經利養品)
愛欲意為田媱怒癡為種(法句經愛欲品)
以媱樂自裹譬如蠶作繭(法句經愛欲品)
如木出火還自燒身若如芭蕉生實便枯如騾懷軀還
自危身(脩行道地經慈品)
猶鹿母初乳兒小逐母東西戀其子不能遠逝時師子
獸王審知鹿母不能離子時往摶撮鹿母子俱喪所以
然者以鹿母戀其子故師子得便(出矅經四無放逸品)
此六根者危如鷰巢亦如水泡又如初生癰不久當潰
(無明羅刹經)
是無明者於生死曠路而作導首能燃生老病死之大
火聚是諸煩惱結業之母閉湼槃門開衆惡趣能作大
形彌綸三界遍一切處放逸大頭疑結廣額幻惑醜面
邪念疱鼻邪見之目膜眼童子四倒掣電伺怨報惡多
毛耽耳欺誑詐偽深廣䆳眉瞋恚忿戾以為利牙貪欲
醜惡作上麤脣嫉妬頑弊返脣下垂邪命謟曲虚假矯
稱貪嗜利養以為利齒六十二見以為其髮三受饕餮
以為長咽八邪疣贅以為肩臂諸惡律儀以為長爪忍
受結業以為兩乳不知猒足䏺脹洪大以為其腹睡悔
深黑以為其臍多欲貪愛以為隂尻十八諸界以為兩
髀非法惡欲以為兩膝我見人見以為脚足無慚大象
垢穢濕皮以為衣服無愧青惡汚膩麤褐以為其被坐
結使牀衆結羅刹以為侍從處彼煩惱諸惡羅刹大衆
之中(無明羅刹經)
著欲之人亦如獄囚如鹿在圍如鳥入網如魚吞鈎如
豹搏狗如烏在鴟羣如蛇值野猪如鼠在猫中如羣盲
臨坑如蠅著熟油如儜人在陣如躄人遭火如入沸鹹
河如䑛蜜塗刀如四衢臠肉如薄覆刀杖如華覆不淨
如蜜塗毒&KR0034;如毒蛇篋(大智度論卷十七)
養禍
紂與亡人為主亡人歸之若蟲之窋聚魚歸淵府獸集
藪澤言紂為大姦也(尚書正義武成)
始者信以彼管蔡之屬雖有流言之罪如鷦鳥之小不
登誅之後反叛而作亂猶鷦之翻飛為大鳥也(鄭氏箋詩小毖)
圃者所以殖菜蔬也杞非可食之物我有圃生之杞以
喻南蒯在費欲為亂也(春秋正義昭公十二年)
夫養稂莠者傷禾稼惠姦軌者賊良民(後漢書王符列傳)
猶種枳棘於良田養虺蛇於室内也(後漢書叚頻列傳)
羌雖外患實深内疾若攻之不根是養疾疴於心腹也
(後漢書西羌傳)
養癰長疽自生禍殃(後漢書馮衍傳)
競令虎豹窟於麑場豺狼乳於春囿(後漢書劉陶傳)
是川瀆並决而莫敢之塞游豶蹂稼而莫之楚也(後漢書朱)
(暉列傳註)
驕縱吳楚養虺成蛇(吳志孫權傳註)
所謂獨坐窮山放虎自衛者也(華陽國志)
是使長蛇弗翦封豕假息(晉書慕容德記)
一令蔓草難鉏㳙流泛酌豈直疥癢輕痾容為心腹重
患(南齊書王融傳)
養傅翼之飛獸子貪心之野狼(北齊書文苑顔之推傳)
何異於善砥鏌鎁而予射子自禍必矣(賈子新書藩傷)
養虎牧狼還自賊傷(焦氏易林訟之明夷)
次八常疾不疾咎成不詰測曰常疾不疾不能自治也
(太玄經苐四常)
夫性惡之民民之豺狼雖得放宥之澤終無改悔之心
(潜夫論述赦)
累之重乃易毁也舉之高乃易踣也以喻湣王驕亂之
甚乃易破也(呂氏春秋行論解)
起衆患於湏臾結百痾於膏盲奔駟不能追既往之悔
思改而無自反之蹊(抱朴子外篇酒誡)
積薪若山縱火其下火未及燃一杯之水尚可滅也及
至火猛風起雖傾河海不能救也秦昭王是積薪而縱
火其下始皇燃而方熾二世起風而怒也(意林物理論)
若諸愚癡人無有善方便將火置於掌便為火所燒(大寳)
(積經三十一)
惡生於心還自壊形如鐵生垢反食其身(法句經塵垢品)
昔有一國五榖熟成人民安寧無有疾病晝夜伎樂人
無憂惱王問羣臣我聞天下有禍何類答曰臣亦不見
王便使一臣至於隣國求覓買之天神則化作一人於
市中賣之狀類如豬持䥫鏁繫縛賣之臣問此名何等
答曰禍母臣曰賣不答曰賣問索幾錢答曰千萬問曰
此食何等答曰食針一升臣便家家發求覓針如是人
民兩兩三三相逢求針使諸郡縣處處擾亂百姓所在
之處患毒無憭臣白王曰雖得禍母致使民亂男女失
業欲煞棄之未審許不王言大善便於城外將殺刺硬
不入斫則不傷割而不死積薪燒之身赤如火便走出
去過里燒里過市燒市入城燒城入國燒國擾亂人民
饑餓困苦坐由猒樂買禍所致苦也此喻女色欲火所
燒男女貪毒至死不知苦也(法苑珠林卷四十六)
寡效
譬如醫之藥人之有病者然今有醫於此和合其藥於
天下之有病者而藥之萬人食此若醫四五人得利焉
猶謂之非行藥也故孝子不以食其親忠臣不以食其
君(墨子非攻中)
嗛囁噱㘗昧冥相持多言少實語無成事(焦氏易林謙之乾)
掘井得石勞而无功(焦氏易林明夷之革)
譬如假榖於夷齊之門告寒於黔婁之家所得者不過
橡栗緼褐必無大牢之饍錦衣狐裘矣(抱朴子内篇祛惑)
為者如牛毛獲者如麟角也(抱朴子内篇極言)
夫衣無蔽膚之具資無謀夕之儲而高談陶朱之術自
同猗頓之策取譏論者其理必也抱痼疾而言精和鵲
之伎屢奔北而稱究孫吳之筭人不信者以無效也(抱朴)
(子内篇微旨)
徒聞振翅竦身不能凌厲九霄騰跚玄極攸敘彛倫者
非英偉也(抱朴子外篇嘉遯)
居有事之世而耻為權謀譬猶鑿地抱甕難以求富嗟
乎子羽何異牢檻之熊深穽之虎石間餓蟹竈中之鼠
事力雖多而見功甚少(廣文選張敏顯責子羽文)
雖榮華熠熠無結秀之效終年之勤無一日之功(藝文類聚)
(人部鍳誡誡)
徒誓蠡管之誠終沈熒爝之用(藝文類聚職官部太守表)
遂日奉羈勤有事風塵徒僃鳥背之毛曾無馬箠之力
(藝文類聚職官部司徒表)
效闕淚河功慙汗海(藝文類聚職官部尚書令表)
生亂
白華於野已漚名之為菅菅柔忍中用矣而更取白茅
收束之茅比於白華為脆喻王取於申申后禮儀僃任
妃后之事而更納褒姒褒姒為孽將至滅國(鄭氏箋詩白華)
白雲下露養彼可以為菅之茅使與白華之菅相亂易
猶天下妖氣生褒姒使申后見黜(鄭氏箋詩白華)
青黃黻黼文章之觀盡而五色渝宫徵還激生生之聲
足而八音汨陸有&KR0034;罝水有網罟而飛羽伏鱗無以幸
其生矣(子華子陽城胥渠問)
夫水積則生相食之魚土積則死自穴之獸禮義飾則
生偽匿之本夫吹灰而欲無昧涉水而欲無濡不可得
也(淮南子齊俗訓)
神農之初作琴也以歸神及其滛也反其天心䕫之初
作樂也皆合六律而調五音以通八風及其衰也以沈
湎滛康不顧政治至於滅亡蒼頡之初作書以辯治百
官領理萬事愚者得以不忘智者得以志遠至其衰也
為奸刻偽書以解有罪以殺不辜湯之初作囿也以奉
宗廟鮮犞之具簡士卒習射御以戒不虞及至其衰也
馳騁獵射以奪民時罷民之力堯之舉禹契后稷臯陶
政教平姦宄息獄訟止而衣食足賢者勸善而不肖者
懷其德及至其末朋黨比周各推其與廢公趍私外内
相推舉姦人在朝而賢者隠處(淮南子泰族訓)
使民居處相司有罪相覺於以舉姦非不掇也然而傷
和睦之心而搆仇讐之怨故事有鑿一孔而生百隙樹
一物而生萬葉者所鑿不足以為便而所開足以為敗
所樹不足以為利而所生足以為穢(淮南子泰族訓)
太上空市其次不偷竊其次不掠奪上以功惠綏民下
以財力奉上是以上下相與空市則民不與民不與則
為巧詐而取之謂之偷竊則民僃之僃之而不得則暴
廹而取之謂之掠奪民必交争則禍亂矣(申鍳政體)
言車載衆輕之物以折其軸而不可乘其過咎由重絫
雜載衆多之故也以言國君聽用羣小之言則壊敗法
度而自傾危也(王逸註楚辭七諫)
蜜網裁而魚駭宏羅制而鳥驚(陶靖節集賦)
喻林卷五十四
