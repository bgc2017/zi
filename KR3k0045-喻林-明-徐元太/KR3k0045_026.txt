喻林卷二十六明徐元太撰
人事門(二十四)
頼藉
九二渙奔其机悔亡象曰渙奔其机得願也(易渙)
城之為體由基土陪扶乃得為城今下不陪扶城則損
壞以此崩倒反復于隍猶君之為體由臣之輔翼今上
下不交臣不扶君君道傾危故云城復于隍(周易正義泰)
葛也藟也延蔓於木之校本而茂盛喻子孫依緣先人
之功而起(鄭氏箋詩旱麓)
周禮上瞽四十人中瞽百人下瞽百六十人有視瞭者
相之(鄭氏箋詩有瞽)
王芻篇竹所以美盛者由得淇水浸潤之故武公所以
德盛者由得康叔之餘烈(毛詩正義淇澳)
芃蘭之支以柔弱恒延蔓於地有所依緣則起以興幼
穉之君以幼時恒闇昧於政有所任用乃能成其德教
(毛詩正義芃蘭)
子皮賦野有死麕之卒章趙孟賦常棣且曰吾兄弟比
以安尨也可使無吠(左傳昭公元年)
所以傾而未顛决而未潰豈非仁人君子心力之為乎
(後漢書黃瓊傳論)
周書小開篇曰嗚呼汝何敬非時何擇非德德枳維大
人大人枳維公公枳維卿卿枳維大夫大夫枳維士登
登皇皇國枳維都都枳維邑邑枳維家家枳維欲無疆
言上下相維遞為藩蔽也(後漢書馮衍傳註)
明珠招駭於闇至蟠木取悅於先容(宋書顧覬之傳)
圖南因於積風伐國在於資給(魏書邢巒傳)
五方易辨尚待指南百世可知猶湏吹律(北齊書文苑李廣傳)
今之禽獸麋鹿蜚鳥貞蟲因其羽毛以為衣裘因其蹄
蚤以為絝履因其水草以為飲食故唯使雄不耕稼樹
藝雌亦不紡績織絍衣食之財固已具矣今人與此異
者也頼其力者主不頼其力者不主(墨子非樂上)
湯武聖主也而不能與越人乘翰舟而浮於江湖伊尹
賢相也而不能與胡人騎騵馬而服騊駼孔墨博通而
不能與山居者入榛薄險阻也由此觀之則人知之於
物也淺矣而欲以徧照海内存萬方不因道之數而專
已之能則其窮不逹矣(淮南子主術訓上)
隂不能制於陽附於金柅易之柔道牽也(京氏易傳姤上)
秋冬夜行照覽星辰(焦氏易林同人之咸)
不畏猛虎依人為輔(焦氏易林遯之家人)
枯匏不朽利以濟舟渡踰江海旡有溺憂(焦氏易林震之震)
犬畏虎狼依人作輔(焦氏易林未濟之隨)
浩浩之海濟樓航之力也航人無楫如航何(揚子寡見)
次四鑒貞不迷于人攸資測曰鑒貞不迷誠可信也(大玄)
(經第六瞢)
日之照幽不湏燈燭賁育當敵不待輔佐使將相知力
若日之照幽賁育之難敵則文吏之能無所用也病作
而醫用禍起而巫使如自能按方和藥入室求祟則醫
不售而巫不進矣橋梁之設也足不能越溝也車馬之
用也走不能追遠也足能越溝走能追遠則橋梁不設
車馬不用矣(王充論衡程材篇)
且圓物投之於地東西南北無之不可策杖叩動纔微
輒停方物集地壹投而止及其移徙須人舉動賢儒世
之方物也其難轉移者其動須人也(王充論衡狀留篇)
湍瀨之流沙石轉而大石不移何者大石重而沙石輕
也沙石轉積於大石之上大石没而不見賢儒俗吏並
在世俗有似於此是故金鐵在地焱風不能動毛芥在
其間飛揚千里夫賢儒所懷其猶水中大石在地金鐵
也其進不若俗吏速者長吏力劣不能用也(王充論衡狀留篇)
火之光也不舉不明有人於斯其知如水其德如山力
重不能自稱須人乃舉而莫之助(王充論衡效力篇)
奡育古之多力者身能負荷千鈞手能决觔伸鉤使之
自舉不能離地智能滿胷之人宜在王闕須三寸之舌
一尺之筆然後可動不能自進(王充論衡效力篇)
良玉須切磋璵璠就其形隋珠豈不曜雕瑩啓光榮(嵇中)
(散集阮德如答)
夫尋端之理猶獵師以得禽也縱使尋迹時有無獲然
得禽曷嘗不由之哉(嵇中散集答釋難宅無吉凶攝生論)
損玄黎於洿濘非夜光之不真也由莫識焉投彤盧而
不彎非繁弱之不勁也坐莫賞焉故瓊瑶俟荆和而顯
連城之賈烏號須逢蒙而著陷堅之功飛兔待子豫而
飊騰俊民值知己而宣力(抱朴子外篇名實)
火之然也不風不盛盛則景耀而聲揚(太玄經第二釋解)
缾所以出水須繘以汲之猶君須於民以及禄也(太玄經第)
(六劇解)
夫火以吹爇生熖鏡以瑩拂成鑑火不吹則無外耀之
光鏡不瑩必闕内影之照故吹為火之光瑩為鏡之華
人之寓代亦須聲譽以發光華猶比火鏡假吹瑩也(劉子)
(因顯)
目不夜見非暗晝見非明有假也(莊子音義天下)
指之取火以針刺鼠以錐故假於物指是不至也(莊子音義)
(天下)
因雲灑潤則芬澤易流乘風載響則音徽自遠是以德
教俟物而濟榮名緣時而顯(文選陸機演連珠)
鑽燧吐火以續暘谷之晷揮翮生風而繼飛廉之功是
以物有微而毗著事有𤨏而助洪(文選陸機演連珠)
且宦無金張之援游無子孟之資而圖富貴之榮望殊
異之寵是隴西之遊越人之射耳(文選應璩與岑文瑜書)
膺騰撇波而濟水不如乘舟之逸也衝蒙涉田而致遠
未若遵塗之疾也才蔽於無人行衰於寡黨此古今之
患(文選王襃四子講德論)
牽弱葛之蔓延寄陵風於松把指曲蓬之直逹固有憑
於原枲(補文選謝眺酬德賦)
之燕入楚待騣足凌河越海寄輕舟(藝文類聚内典部内典頌)
夫蒼龍非不神不能白日升天飄風雖疾不以霖雨不
能揚塵故蒼蠅之飛不過十步自託騏驥之髮乃騰千
里之路(藝文類聚蟲豸部蠅書)
晉獻公雖與指南車終不覺矣齊桓公中才矣有指南
而悟失之則惑管仲桓公指南車也(太平御覽車部指南車)
譬如有人年百二十老耄衰朽又加衆病所謂風病熱
病痰病或三雜病是老病人欲從牀座起往他處而自
不能有兩健人各扶一腋徐策令起而告之言莫有所
難隨意欲往我等二人終不相棄必逹所趣安穩無損
(波羅蜜多經卷三百一十二)
如諸貧人依富長者方出險難(波羅蜜多經卷五百六十八)
如險曠野行人疲倦遇善將導能令安穩(波羅蜜多經卷五百六十)
(八)
譬如大火若遇草木必無退還是諸草木皆順益火發
其光明(波羅蜜多經卷五百七十二)
如人左手佐助右手(放光波羅蜜經)
譬如有城無有樓閣園林池沼亦無象馬遊行之處彼
城之主雖有力安處而城無樓閣諸功德故則非莊嚴
(大寶積經二十)
如人處險要因機杖亦如執炬覩見諸器(本緣經鹿品)
譬如老人夜行無杖則蹶(大智度論卷十四)
譬如絶崖險道假梯能上又如深水因船得度(大智度論卷十)
(八)
譬如水性自冷假火故熱止火停久水則還冷(大智度論三十)
(一)
譬如苦藥服之甚難假之以蜜服之則易(大智度論三十五)
譬如登樓得梯則易上(大智度論三十五)
如人闇道中然燈亦能自益亦能益人(大智度論卷三十九)
譬如老病人依恃他力能行能立(大智度論卷五十三)
如夜中有所見皆是星月力(大智度論卷五十八)
如盲人為有目者所將護故終不墜落溝壑(大智度論卷八十五)
因託
賁其須與上興也(易賁)
如木既顛厥巢其猶有枝葉作休(汲冢周書嘗麥解)
緜緜葛藟(音壘)在河之滸(音虎)緜緜葛藟在河之涘(音俟)
緜緜葛藟在河之漘(音辱葛詩國風藟)
南有樛(音鳩)木甘瓠(音護)纍(音雷)之(詩小雅南有嘉魚)
蔦(音鳥)與女蘿(音羅)施(音異)于松栢蔦與女蘿施于松上(詩小)
(雅頍弁)
葛生延而蒙楚蘝生蔓於野喻婦人外成於他家(毛詩葛生)
(註)
木枝以下垂之故故葛藟也得纍而蔓之而上下俱盛
(鄭氏箋詩樛木)
小鳥知止於丘之曲阿靜安之處而託息焉小臣擇卿
大夫有仁厚之德者而依屬焉(鄭氏箋詩緜蠻)
岐山之南周之原地膴膴然其土地皆肥美也其地所
生堇荼之菜雖性本若今盡甘如飴味然(毛詩正義綿)
莫莫然而延蔓者是葛也藟也乃施于木之條枚之上
而長也以興依緣者此大王王季也乃依緣已之先祖
之功業而起也(毛詩正義旱麓)
鹿死不擇音小國之事大國也德則其人也不德則其
鹿也鋌而走險急何能擇(左傳文公十七年)
夫子之在此也猶燕之巢于幕上(左傳襄公二十九年)
十室之邑可以逃難百室之邑可以隱死以千乘之魯
而不能存子糾以公為病矣(穀梁莊公九年)
甘茂亡秦且之齊出關遇蘇子曰君聞夫江上之處女
乎蘇子曰不聞曰夫江上之處女有家貧而無燭者處
女相與語欲去之家貧無燭者將去矣謂處女曰妾以
無燭故常先至掃室布席何愛於餘明之照四壁者幸
以賜妾何妨於處女妾自以為有益於處女何為去我
處女相語以為然而留之今臣不肖棄逐於秦而出關
願為足下掃室布席幸無我逐也(戰國策秦昭襄王)
蘇代為燕說齊未見齊王先說淳于髠曰人有買駿馬
者比三旦立市人莫之知往見伯樂曰臣有駿馬欲賣
之比三旦立於市人莫與言子還而視之去而顧之臣
請獻一朝之費伯樂乃還而視之去而顧之一旦而馬
價十倍今臣欲以駿馬見於王莫為臣先後者足下有
意為臣伯樂乎臣請獻玉璧一䨇黃金千鎰以為馬食
(戰國策燕王噲)
伯夷叔齊雖賢得夫子而名益彰顏淵雖篤學附驥尾
而行益顯(史記伯夷傳)
甘茂曰臣得罪於秦懼而遯逃無所容跡臣聞貧人女
與富人女會績貧人女曰我無以買燭而子之燭光幸
有餘子可分我餘光無損子明而得一斯便焉今臣困
而君方使秦而當路矣茂之妻子在焉願君以餘光振
之蘇代許諾(史記甘茂傳)
明月之珠夜光之璧以闇投人於道路人無不按劍相
眄者何則無因而至前也蟠木根抵輪囷離詭而為萬
乘器者何則以左右先為之容也故無因至前雖出隋
侯之珠夜光之璧猶結怨而不見德故有人先談則以
枯木朽株樹功而不忘今夫天下布衣窮居之士身在
貧賤雖抱堯舜之術挾伊尹之辯懷龍逢比干之意欲
盡忠當世之君而素無根扺之容雖竭精思欲開忠信
輔人主之治則人主必有按劍相眄之跡是使布衣不
得為枯木朽株之資也(史記鄒陽傳)
社鼷不灌屋鼠不熏何則所託者然也(前漢書景十三王傳)
但駑馬鉛刀不可強扶數蒙伯樂一顧之價而蒼蠅之
飛不過數步即託驥尾得以絶羣(後漢書隗囂列傳)
虎豹在山黿鼉在水各有所託(後漢書宋均列傳)
各著根於石上而垂隂乎千里亦未為易也(魏志裂潛傳註)
輅言吾非四淵之龍安能使白日晝陰卿若能動東風
興朝雲吾志所不讓也(魏志管輅傳註)
當今二公有晉之棟楹也吾方希逹如榱椽耳不憑之
豈能立乎(晉書劉殷傳)
蘭植中塗必無經時之翠桂生幽壑終保彌年之丹非
蘭怨而桂親豈塗害而壑利而生滅有殊者隱顯之勢
異也(晉書陸機列傳)
司契以不唱為高冕旒以因寄成用(宋書范泰傳)
眇眇纖蘿憑喬松以自聳蠢蠢輕蚋託驂尾而遠騖(陳書)
(蔡景歷傳)
川澤之大汙潦攸歸松栢之高蔦蘿斯託(隋書史祥傳)
烟霧可依騰蛇與蛟龍俱遠棲息有所蒼蠅同騏驥之
速因人成事其功不難(隋書李德林傅)
助祭者得嘗救鬭者得傷蔽於不祥之木為雷霆所撲
(丈子上德)
以其所能託其所不能若舟之於車北方有獸名曰蟨
鼠前而兔後趨則跲走則顛常為蛩蛩距虛取甘草以
與之蟨有患害也蛩蛩距虛必負而走此以其所能託
其所不能(吕氏春秋不廣)
䖟與驥致千里而不飛無糗糧之資而不饑(淮南子說林訓)
今人待冠而飾首待履而行地冠履之於人也寒不能
煖風不能障暴不能蔽也然而冠冠履履者其所自託
者然也(准南子人間訓)
有鳥於此架巢於葭葦之顛天喟然而風則葭折而巢
壞何其所托者弱也稷蜂不攻而社鼠不薰非以稷蜂
社鼠之神其所託者善也故聖人求賢者以輔夫吞舟
之魚大矣蕩而失水則為螻蟻所制失其輔也(韓詩外傳)
夫朝無賢人猶鴻鵠之無羽翼也雖有千里之望猶不
能致其意之所欲至矣是故游江海者託於船致遠道
者託於乘欲霸王者託於賢伊尹吕尚管夷吾百里奚
此霸王之船乘也(說苑尊賢)
孔子曰北方有獸其名曰蟨前足鼠後足兔是獸也甚
矣其愛蛩蛩巨虛也食得甘草必齧以遺蛩蛩巨虛蛩
蛩巨虛見人將來必負蟨以走蟨非性之愛蛩蛩巨
虛也為其假足之故也二獸者亦非性之愛蟨也為其得
甘草而遺之故也夫禽獸昆蟲猶知比假而相有報也
况於士君子之欲興名利於天下者乎(說苑復恩)
鷦鷯巢於葦苕著之髮毛建之女工不能為也可謂完
堅矣大風至則苕折卵破子死者何也其所託者使然
也且夫狐者人之所攻也鼠者人之所燻也臣未嘗見
稷狐見攻社鼠見燻也何則所託者然也(說苑善說)
孔子見羅者其所得者皆黃口也孔子曰黃口盡得大
爵獨不得何也羅者對曰黃口從大爵者不得大爵從
黃口者可得孔子顧謂弟子曰君子慎所從不得其人
則有羅網之患(說苑敬慎)
蓬生枲中不扶自直白沙入泥與之皆黑(說苑談叢)
依賢固不困依富固不窮馬趼斬而復行者何以輔足
衆也(說苑雜言)
鵠思其雄欲隨鳳東(焦氏易林需之離)
嫫母為媒請求不得(焦氏易林蠱之姤)
宛馬疾步肓師坐御目不見路中止不到(焦氏易林復之蹇)
攀龍鱗附鳳翼巽以揚之勃勃乎其不可及乎(楊子淵騫)
明星皓皓華藻之力也歟曰若是則奚為不自高曰皓
皓者己也引而高之者天也(楊子淵騫)
舟不能陸車不能浮然更相載故曰以其所能託其所
不能也(吕氏春秋不廣解)
河發崑崙江起岷山水力盛多滂沛之流浸下益盛不
得廣岸低地不能通流入乎東海如岸狹地仰溝洫決
泆散在丘墟矣文儒之知有似於此(王充論衡效力篇)
登高而建旌則其所視者廣矣順風而振鐸則其所聞
者遠矣非旌色之益明鐸聲之益遠也所託者然也况
居富貴之地而行其政令者乎(徐幹中論爵禄)
騰蛇配龍因霧而躍雖欲登天雲罷陸略仗非啓體難
以云託(山海經中山經圖讚)
凡木結根於靈山而匠石為之寢斤斧小鮮寓身於龍
池而漁父為之息網罥蚊集鷹首則鳸鵦不敢啄鼠住
虎側則貍犬不敢議(抱朴子外篇廣譬)
綴羽於金鐵置之于江湖必也沈溺䧟於泥沙非羽質
重而性沈所託沈也載石於舟置之江湖則披風截波
汎颺長澗非石質輕而性浮所託浮也摶牛之䖟飛極
百步若附鸞尾則一翥萬里非其翼工所託迅也樓季
足捷追越奔光若駕疲䯁則日不涉一舍非其脛遲所
託蹇也以是觀之附得其所則重石可浮短翅能遠附
失其所則輕羽淪溺迅足成蹇(劉子託附)
故霜雁託於秋風以成輕舉之勢騰蛇附於春霧以希
凌霄之游蟨鼠附於蛩蛩以攀追日之步碧蘿附於青
松以茂凌雲之蕊以夫鳥獸蟲卉之志猶知因風假霧
託峻附高以成其事何况於人而無託附以就其名乎
(劉子託附)
天之始旭則目察輕煙歲之將暮則蓬卷雲中目之能
見蓬之能高託日之光附風之勢也(劉子託附)
夫燕之巢幕銜泥補綴爛若綬紋雖陶匠逞妙不能為
之可謂固矣然凱旋剔幕則巢破子裂是所託危也鷦
鷯巢葦之莖紩之以絲髮珠圓羅縐雖女工運巧不能
為之可謂固矣然䖟風歘至則葦折卵破者何也所託
輕弱使之然也(劉子託附)
昔有賣良馬於市者已三旦矣而市人不顧乃謂伯樂
曰吾賣良馬而市人莫賞願子一顧請獻半馬之價於
是伯樂造市來而迎睇之去而目送之一朝之價遂至
千金此馬非昨為駑駘今成駃騠也由人莫之賞未有
為之顧盻者也夫樟木盤根鉤枝癭節蠧皮輪囷擁腫
則衆眼不顧匠者採焉製為殿堂塗以丹漆畫為黼藻
則百辟卿士莫不顧盼仰視木性猶是也而昔賤今貴
者良工之為容也荆蹊之珠夜光之璧薦之侯王必藏
之以玉匣緘之以金縢若闇以投人則莫不相盻以愕
按劍而怒何者為無因而至故也若物無所因則良馬
勞於駔闠美材朽於幽谷寶珠觸於按劍若有所因而
至則良馬一顧千金樟木光於紫殿珠擎之玉匣今人
之居代雖抱才智幽鬱窮閨而無所因未有為之聲譽
先之以吹瑩欲望身之光名之顯猶捫虛縳風煎湯覓
雪豈可得乎(劉子因顯)
幽蘭生乎通谷而長秀被乎高岑言有託也(李善註文選陸士衡)
(悲哉行)
枳句來巢空穴來風其所託者然(文選風賦)
顧葛藟之蔓延兮託微莖於樛木懼身輕而施重兮若
履冰而臨谷(文選寡婦賦)
夫蚊蟲終日經營不能越階序附驥尾則涉千里攀鴻
翮則翔四海(文選王褒四子講德論)
北土之性難以託根投人夜光鮮不按劍(文選吕安與嵇茂齊書)
曲蓬何以直託身依叢麻黔黎竟何常政成在民和(文選)
(潘安仁河陽縣作詩)
譬彼樛木蔓葛以敷(文選慮諶贈劉琨詩)
楚使使者聘於齊王饗之於梧宫使者曰大哉梧乎王
曰江海之魚必吞舟大國之樹必巨圍使者何怪焉(文選)
(王仲宣贈文叔良詩註)
攀其鱗翼丏其餘論附駔驥之旄端軼歸鴻於碣石(文選)
(劉孝標廣絶交論)
向若垂一鱗回一翼令吾子攀其飛騰之埶挂其羽翼
之末猶奮迅於雲霄之際騰驤於四極之外(補文選夏侯湛抵疑)
浮萍無根本非水將何依(廣文選傅休奕明月篇)
寄松為女蘿依水如浮萍(廣文選曹子建閨情詩)
靈芝生河洲動搖因洪波蘭榮一何晩嚴霜悴其柯哀
哉二芳草不植泰山阿(廣文選韋孟酈文勝詩)
有階者易成基無因者難成時(意林周生列子)
如彼葛藟衍於樛木(藝文類聚歲時部三月三日詩)
假摯風雲非由羽翮(藝文類聚職官部吏部尚書誄)
地均指日既無跡而成高仕若乘風故不行而自遠(藝文)
(類聚戰官部儀同章)
傍玉流温依蘭染薰(藝文類聚人部友悌詩)
孟嘗君寄客於齊王三年不見用客反見孟嘗君曰不
知臣罪耶君之過也孟嘗君曰縷因針而入不因針而
急夫子之才必薄矣客曰不然臣見鷦鷯巢於葦之苕
鴻毛著之已建之安工女不能為可謂完堅矣大風至
則苕折卵破者其所託者使然也(藝文類聚島部鷦鷯)
附蒼蠅於驥尾託明鏡於朝光(藝文類聚人部贈答賦)
燕鼎在舟雖重不沈(藝文類聚人部贈答詩)
如懸蘿之附松似浮萍之託津(藝文類聚人部哀傷賦)
青青女蘿草上依高松枝幸蒙庇眷恩為惠不可訾(太平)
(御覽樂部莵絲)
譬如蓮花不生陸地滋濕之處乃生是花(三十六部尊經按魔經偈)
譬如大地以種散中衆緣和合則得生長應知大地與
種生長為所依止為能建立(波羅蜜多經卷一)
設空箱篋由曾置珠其器仍為衆人愛重(波羅蜜多經卷八)
如有女人端正巨富若無強夫所守護者易為惡人之
所侵凌(波羅蜜多經卷三百五十)
如人依王雖極貧匱而不被辱(波羅蜜多經五百八十三)
譬如有人善解斷事曾於無量長者居士商賈衆中數
數斷事有匱乏故頻於長者居士等所借便財物恐他
來索無力酬還遂依附王冀免拘縶時諸債主怖畏王
故不敢牽掣挫辱彼人所以者何彼所依附王力甚大
難可當敵(波羅蜜多經五百八十三)
若是珠在篋中雖舉珠去以珠功德故其篋則貴(小品波羅)
(蜜經卷二)
如依牛糞生蟲糞非是蟲蟲非離糞然依於糞因緣和
合蟲乃得生身作黃色(大寶積經卷五十六)
如依棗生蟲棗非是蟲蟲非離棗然依於棗因緣和合
蟲乃得生身作赤色(大寶積經卷五十六)
如依青草蟲乃得生草非是蟲蟲非離草然依於草因
緣和合蟲乃得生身作青色(大寶積經卷五十六)
如依酪生蟲身作白色(大寶積經卷五十六)
譬如一切種子叢林皆依大地之所生長若地壞者彼
亦隨壞(大寶積經卷一百一十九)
譬如射師有諸弟子雖未慣習其師技藝然其智慧方
便善巧餘一切人所不能及(大方廣佛華嚴經卷七十八)
譬如黑蜂依船而位游於大海隨船飄蕩(大乘密嚴經卷上)
譬如有人鞘中拔刀彼作是念鞘異刀異而刀從鞘出
又如有人合麻為繩彼作是念麻異繩異而繩從麻出
又如有人篋中出蛇彼作是念篋異蛇異而蛇從篋出
又如有人從簏出衣彼作是念簏異衣異而衣從簏出
(長阿含經卷十三)
如人依於栰安穩至彼岸(阿育王經偈基四)
譬如近尊者必當獲大利(修行道地經慈品)
世間有二知識常與人為因緣令人得大罪亦令人得
大福何謂二知識一者惡知識二者善知識譬如賊帥
造惡逆殺害君父破亂天下衆生被毒殃無不加與之
從事令人得大罪如釋迦文菩薩發意求道救度衆生
四等四恩接護一切三界五道靡不蒙度也所謂善知
識與之從事令人得大福(雜譬喻經上)
譬如香在器中香雖去餘氣故在(大智度論論卷二)
譬如曲草生於麻中不扶自直(大智度論卷十四)
譬如沈石雖重依船得度(大智度論三十五)
譬如重囚應死有勢力者護則受鞭杖而已又如王子
雖作重罪以輕罰除之以是王種中生(大智度論卷二十七)
譬如毒蛇欲食蝦蟇常隨逐之蝦蟇到摩祗藥所蛇聞
藥氣毒即消歇(大智度論卷五十六)
如人攀緣枝葉則墜落若促莖榦則堅固(大智度論卷六十八)
故願憑流颺以託鱗翮(弘明集䆁何衡陽逹性論)
喻林卷二十六
