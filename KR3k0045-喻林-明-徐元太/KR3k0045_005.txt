喻林卷五明徐元太撰
人事門(三)
類應
順道吉從逆凶吉凶之報若影之隨形響之應聲(孔氏傳書)
(大禹謨)
喓喓然為聲而鳴者草蟲也聞此草蟲之鳴趯趯然跳
躍而從之者阜螽也以喻赫赫然有德而盛者南仲也
聞南仲之將往嚮望而美之者近西戎之諸侯也言阜
螽之從草蟲天性然也西方諸侯之美南仲事勢然也
(毛詩正義出車)
天下罪人逋逃者以紂為主集而歸之如魚入深淵獸
奔藪澤也(春秋正義昭公七年)
夫明闇之徵上亂飛鳥下動淵魚各以類推(前漢書終軍傳)
女魃北而應龍翔洪鼎聲而軍容息溽暑至而鶉火棲
寒水沍而黿鼉蟄(後漢書張衡列傳)
鸛鳴臯垤則降陰吐雨騰蛇聳躍而沈雲鬱冥(宋書文九王建)
(平傳)
視書上有酒者下必有肉上有年者下必有月以類而
取之(淮南子說林訓)
百物去其所與異而從其所與同故氣同則會聲比則
應其驗皦然也試調琴瑟而錯之鼔其宮則他宫應之
鼓其商而他商應之五音比而自鳴非有神其數然也
(春秋繁露同類相動)
君子潔其身而同者合焉善其音而類者應焉馬鳴而
馬應之牛鳴而牛應之非知也其勢然也故新沐者必
彈冠新浴者必振衣莫能以已之皭皭容人之混汙(韓詩)
(外傳)
同明相見同音相聞同志相從非賢者莫能用賢(韓詩外傳)
鸞設於鑣和設於軾馬動而鸞鳴鸞鳴而和應行之節
也(說苑談叢)
風而識虎雲而知龍賢人作而萬類同(太玄經太玄文)
叩宫而商應彈角而徵動(王逸註楚辭七諫)
士為知己者死女為悅己者容馬為策己者馳神為通
己者明(武侯十六策察疑)
以形逐影以龍致雨雨應龍而來影應形而去天地之
性自然之道也(王充論衡寒温篇)
商風漂蕩本無興雲之候暗君政亂不能懷百姓之心
至谷風習習必陰必雨明主在上則天下自安也(李善註文)
(選陸士衡演連珠)
夫草蟲鳴則阜螽躍雕虎嘯而清風起故絪緼相感霧
涌雲蒸嚶鳴相召星流電激是以王陽登則貢公喜罕
生逝而國子悲(文選劉峻廣絶交論)
同音者相和兮同類者相似飛鳥號其羣兮鹿鳴求其
友故叩宫而宫應兮彈角而角動虎嘯而谷風至兮龍
舉而景雲往(廣文選東方曼倩哀命)
美事召美類惡事召惡類類之相應而起也如馬鳴則
馬應之故以龍致雨以扇逐暑軍之所處生以棘楚美
惡皆有從來也(藝文類聚服飾部扇)
隱雷自天昆蟲已聽浮陰在漢柱礎先霑(藝文類聚巧藝部圍棋)
一人執規拾手自負一人吹簫長短皆應(太平御覽樂部簫)
舜云從道必吉反道必凶如影如響(太平御覽皇王部帝舜有虞氏)
獐山物畫山者併畫獐龍水物畫水者併畫龍(爾雅翼麕)
形精之動猶根本之與枝葉也(黃帝素問内經五運行大論)
形動不生形而生影聲動不生聲而生響(道德經指歸卷十二)
五藏皆有合病久而不去者内舍於其合也故骨痺不
已復感於邪内舍於腎筋痺不已復感於邪内舍於肝
脉痺不已復感於邪内舍於心肌痺不已復感於邪内
舍於脾皮痺不已復感於邪内舍於肺所謂痺者各以
其時重感於風寒濕之氣也(黃帝素問内經痺論)
猶如日影皆由於形形長影長形短影短形大影大形
小影小形之巨細不得藏影(海空智藏經序品)
猶如空處發起言聲非無響應由其響微不聞於耳(海空)
(智藏經序品)
又如形影形値斜光其影即長形値正光其影即短形
不値光其影不見以是因緣形不為殊影則長短有無
之異(海空智藏經序品)
行惡得惡如種苦種(法句經愛身品)
如影人去則去人動則動人住則住善惡業影亦如是
(大智度論卷六)
如母子身雖異而因緣相續故如母服藥兒病則差(大智)
(度論三十一)
譬如磁石雖不作意諸所有鐡來附於我(瑜伽師地論六十)
善惡無爽狀麟鬭以日虧報應有歸等鯨亡而星現(法苑)
(珠林卷五十五)
自取
九三需于泥致寇至(易需)
上九何校滅耳凶象曰何校滅耳聰不明也(易噬嗑)
慢藏誨盗冶容誨淫易曰負且乘致寇至盗之招也(易繫)
(辭上傳)
自下訟上悖逆之道故禍患來至若手自拾掇其物言
患必來也(周易正義訟)
隼之為鳥宜在山林集於人家高墉必為人所繳射以
譬六三處於高位必當被人所誅討(周易正義解)
惠迪吉從逆凶惟影響(書大禹謨)
惟口起羞惟甲胄起戎惟衣裳在笥惟干戈省厥躬(書說)
(命中)
虎之猛也而陷於獲人之智也而陷於詐(汲冡周書周祝解)
防邑之中有鵲鳥之巢卭丘之上有美苕之草處勢自
然以興宣公之朝有讒言之人亦處勢自然何則防多
樹木故鵲鳥往巢焉卭丘地美故旨苕生焉以言宣公
信讒故讒人集焉(毛詩正義防有鵲巢)
諺有之曰心則不競何憚於病旣不能彊又不能弱所
以斃也(左傳僖公七年)
有孺子歌曰滄浪之水清兮可以濯我纓滄浪之水濁
兮可以濯我足孔子曰小子聽之清斯濯纓濁斯濯足
矣自取之也夫人必自侮然後人侮之家必自毁而後
人毁之國必自伐而後人伐之(孟子離婁上)
夫婚姻禍福之階也利内則福由之利外則取禍今王
外利矣其無乃階禍乎(國語周)
夫好船者溺好騎者堕君子各以其所好為禍(越絶外傳記吳)
(王占夢)
虎將卽禽禽不知虎之卽已也而相鬭兩罷而歸其死
於虎故使禽知虎之卽已决不相鬭矣今山東之主不
知秦之卽已也而尚相鬭兩敝而歸其國於秦智不如
禽遠矣(戰國策趙武靈王)
今夫鵠的非咎罪於人也便弓引弩而射之中者則善
不中則愧少長貴賤則同心於貫之者何也惡其示人
以難也今窮戰比勝而守必不拔則是非徒示人以難
也又且害人者也然則天下仇之必矣(戰國策齊閔王)
人之饑所以不食烏喙者以為雖偷充腹而與死同患
也今燕雖弱小強秦之少婿也王利其十城而深與強
秦為讐今使弱燕為鴈行而強秦制其後以招天下之
精兵此食烏啄之類也(戰國策燕易王)
錯之𤨏材智小謀大旤如發機先寇受害(前漢書叙傳下)
閨中容兢淖約兮相態以麗佳知衆嫭之嫉妒兮何必
颺纍之蛾眉(前漢書揚雄傳上)
白龍魚鱗網者食之(别國洞冥記)
猶昆蟲之相囓適足還害其身(後漢書孔融列傳)
前車已覆襲軌而騖曾不見禍以知畏懼(後漢書蔡邕列傳)
夫不有臭穢則蒼蠅不飛(後漢書陳蕃列傳)
譬諸附子療饑酖毒止渴未入腹胃喉咽已絶豈可為
哉(後漢紀孝順)
夫松竹貞秀經寒暑而不衰榆柳虚撓盡一時而零落
此草木之性修短之不同者也廉潔者必有貪濁之對
剛毅者必遇強勇之敵此人事之對感時之不同者也
咸自取之豈有為之者哉(後漢紀孝桓上)
鸚鵡能言泗濱浮磬衆人所翫豈合物情玄鳥紆幕而
不被害鳴集遠巢咸以欲死眄彼梁魚逡巡倒尾沈吟
不决忽焉失水(晉書董京傳)
甚愛必大費多獲必厚亡(老子立戒)
人生於世或有事不遂志而宣言云不遇時者是無異
負丹頸之罪俟時行戮豈不殆哉(亢倉子訓道)
莊里丈人字長子曰盗少子曰毆盗出行其父在後遽
呼之曰盗盗吏聞因縳之其父呼毆喻吏遽而聲不轉
但言毆毆吏因毆之幾殪康衢長者字僮曰善搏字犬
曰善噬賓客不過其門者三年長者怪而問之乃實對
於是改之賓客往復(尹文子大道下)
丘所謂無病而自炙也疾走料虎頭編虎須幾不免虎
口哉(莊子盗跖)
質的張而弓矢至焉林木茂而斧斤至焉樹成蔭而衆
鳥息焉醯酸而蚋聚焉故言有召禍也行有召辱也君
子愼其所立乎(荀子勸學)
彊自取柱柔自取束邪穢在身怨之所搆(荀子勸學)
翟人有獻豐狐玄豹之皮於晉文公文公受客皮而歎
曰此以皮之美自為罪夫治國者則以名號為罪徐偃
王是也則以城與地為罪虞虢是也故曰罪莫大於可
欲(韓非子喻老)
夫善游者溺善騎者堕各以其所好反自為禍是故好
事者未嘗不中爭利者未嘗不窮也(淮南子原道訓)
聲自召也貌自示也名自命也文自官也無非己者操
銳以刺操刃以擊自取之也其何怨乎人(淮南子繆稱訓)
鐸以聲自毁膏燭以明自鑠虎豹之文來射猿狖之捷
來措故子路以勇死萇弘以智困能以智知而未能以
智不知也(淮南子繆稱訓)
山生金反自剥木生蟲反自食人生事反自賊(淮南子說林訓)
母曰不幸甑終不墮井抽簪招燐有何為驚(淮南子說林訓)
蘇秦步曰何故趨曰何趍馳有為則議多事固苛(淮南子說)
(林訓)
羊肉不慕螘螘慕於羊肉羊肉羶也醯酸不慕蚋蚋慕
於醯酸(淮南子說林訓)
魚鱉厭深淵而游於乾淺故得於釣網禽獸厭深山而
下於都澤故得於田獵(韓詩外傳)
徼幸者伐性之斧也嗜慾者逐禍之馬也謾誕者趨禍
之路也毁於人者困窮之舍也(韓詩外傳)
今之學者無太公之能騏驥之才有以蜂蠆介毒而自
害也(鹽鐵論訟賢)
晉文公時翟人有獻封狐文豹之皮者文公喟然歎曰封
狐文豹何罪哉以其皮為罪也大夫欒枝曰地廣而不
平財聚而不散獨非狐豹之罪乎(說苑政理)
昔白龍下清冷之淵化為魚漁者豫且射中其目白龍
上訴天帝天帝曰當是之時若安置而形白龍對曰我
下清冷之淵化為魚天帝曰魚固人之所射也若是豫
且何罪夫白龍天帝貴畜也豫且宋國賤臣也白龍不
化豫且不射今棄萬乘之位而從布衣之士飲酒臣恐
其有豫且之患矣(說苑正諫)
憂夫肉自生蟲而還自食也木自生蠧而還自刻也人
自興妖而還自賊也五鼎之具不當生藜藿人主堂廟
不當生蒺藜(說苑辨物)
強梁者不得其死好勝者必遇其敵盗怨主人民害其
貴(說苑敬愼)
鴻鵠保河海之中厭而欲移徙之小澤則必有弋繒之
憂黿鼉保深淵厭而出之淺渚則必有羅網釣射之憂
今君逐獸碭入至此何行之太遠也(新序雜事二)
泥滓汙辱棄捐溝瀆(焦氏易林屯之訟)
去辛就蓼毒愈酷甚避井入坑憂患日生(焦氏易林觀之益)
倚鋒據戟傷我胸臆(焦氏易林坎之蒙)
禾生蟲蠧還自尅賊(焦氏易林火壯之旣濟)
圍碁擊劍反自眩刑(揚子問道篇)
若立巖牆之下動而徵病行而招死命乎命乎(揚子問明篇)
次八夷其角厲測曰夷其角以威傷也(太玄經第二夷)
上九郭其目䚩其角不庳其體&KR2172;測曰郭目䚩角還自
傷也(太玄經第二格)
上九太山拔梁柱折其人顚且蹶測曰山拔梁折終以
猛也(太玄經第三疆)
次七魁而顏而玉帛班而决欲收寇測曰魁而顏而盗
之招也(太玄經第五積)
次八翡翠于飛離其翼狐鼦(刁)之毛躬之賊測曰翡翠
狐鼦好作咎也(太玄經第五視)
官府設陳富貴者値之布衣寓焉不符其爵獄犴若居
有罪者觸之貞良入焉不受其罰也(申鑒俗嫌)
象以齒焚身蚌以珠剖體匹夫無辜懷璧其罪(潛夫論遏利)
弄刀者傷手打跳者傷足(武侯十六策陰察)
鳥鳴之惡自取憎人言之惡自取滅(曹子建令禽惡鳥論)
交氣疾爭者為易口而自毁也竝辭競詵者為貸手而
自毆也(劉邵人物志釋爭)
鸚鵡慧鳥棲林喙桑四指中分行則以觜自貽伊籠見
幽坐趾(山海經西山經圖讃)
牛充兵機兼之者旄冠于旌鼓為軍之摽匪肉致災亦
毛之招(山海經北山經圖讃)
道家言枉煞人者是以兵刃而更相煞其取非義之財
不避怨恨譬若以漏脯救饑鴆酒解渴非不暫飽而死
亦及之矣(抱朴子内篇微旨)
准的陳則流鏑赴焉美名起則謗讟攻焉瑰貨多藏則
不招怨而怨至矣器盈志驕則不召禍而禍來矣(抱朴子外)
(篇廣譬)
斯乃招患之旌召害之符傳非之驛傾身之車也豈徒
减其方策之令聞虧其沒世之德音而已哉(抱朴子外篇疾謬)
匹夫枉死於懷璧豐狐召災以美皮(抱朴子外篇安貧)
木生斧柄還自伐膏起火還自消(莊子音義人間世)
堯舜不易日月而興桀紂不異星辰而亡天道不改而
人道易也(李善註文選任彦昇宣德皇后令)
海鳥鵎鶋避風而至條枝巨雀踰嶺自致提挈萬里飄
颻逼畏夫唯體大妨物而形瓌足瑋也(文選鷦鷯賦)
前車已摧後鑾不息乘危以庶安行險而徼幸於是有
顚墜覆亡之禍殘生夭命之釁(廣文選傅季友演愼論)
卑牆來盗榮辱由中出敬侮由外生(意林尸子)
天下之強者東海之惡燋焉水灌而不已惡燋者山名
也在東海南方三萬里海水灌之而即消(藝文類聚水部海水)
肉腐出蟲魚枯生蠧(太平御覽蟲豸部蟲)
方周之興大姒夢商之庭産棘小子發取周庭之梓植
之于闕間梓化為松柏柞棫覺驚以告文王文王曰勿
言冬日之陽夏日之陰不召而物自來(爾雅翼柞)
符子曰木生蝎蝎盛而木枯石生金金曜而石流(事類賦木)
(部木註)
空閱(一作門)來風桐乳致巢此以其能苦其性者(困學紀聞卷十)
(諸子)
夫天之生風者非以私百姓也其行公平正直犯者得
之避者得無殆非求人而人自犯之(黃帝素問靈樞經五變)
風雨寒熱不得虚邪不能獨傷人卒然逢疾風㬥雨而
不病者蓋無虚故邪不能獨傷人此必因虚邪之風與
其身形兩虚相得乃客其形(黃帝素問靈樞經百病始生)
夫火生於木火發而木焚國生於姦姦深則國亂亦猶
蠶能作繭繭成則殺其身人能生事事煩則害其命(天機)
(經人)
如蛾徇明自取焦滅(玉清經通濟幽冥品)
如阿耨達池水本一味德人用之則有種種微妙甘味
薄德人用其味則一麄惡不美(大方等大集經十八)
如樹果繁速自害竹蘆結實亦如是如騾懷妊自喪身
無智求利亦復然(大集月藏經卷二偈)
譬如畫師自畫鬼神像還自復恐怖(佛遺日摩尼寶經推六)
如人為樂入海遭種種難為樂入陣箭如雲雨刀矛劒
矟更相傷害為樂因緣遠涉嶮路曠野饑渴艱難非一
為樂因緣作諸苦行投淵赴火五熱炙身臥棘刺上自
饑斷食編椽而坐樹皮草衣食菜食果(無明羅刹經所十一)
其發惡心横加於人還自受罪譬如向風揚塵還自坌
身(修行道地經慈品)
譬如肥羊早就屠機(大智度論卷十五)
夫苦李繁子而枝折欒大謬唱而受梟(弘明集戎華論)
世間諸人在世時舌上自然生斤斧所謂口說諸毒惡
還自衰損害其身(法苑珠林卷七)
有一婆羅門於曠野中造立義井為放牧行者皆就井
飲并及洗浴時日向暮有羣野干來趣井飲地殘水有
野干主不飲地水便内頭罐中飲水飲已戴罐高舉撲
破瓦罐罐口猶貫其項諸野干軰語野干主若濕樹葉
可用者常當護之况復此罐利益行人云何打破野干
主言我作是樂但當快心那知他事時有行人語婆羅
門汝罐已破復更着之猶如前法為野干所破乃至十
四諸野干軰數數諫之猶不受語時婆羅門便自念言
是誰破罐當往伺之正是野干便作是念我福德井而
作留難便作木罐堅固難破令頭易入難出持着井邊
然捉杖屛處伺之行人飲訖野干主如前入飲飲訖撲
地不能令破時婆羅門捉杖打煞空中有天說此偈言
知識慈心語狼戾不受諫守頑招此禍自喪其身命是
故癡野干遭斯木罐苦(法苑珠林卷四十五)
似飛蛾拂㷔自取燒然如蠶作壐非他纏縛(法苑珠林卷七十七)
趨利
穫者之遺餘捃拾所以為利(鄭氏註禮記坊記)
人亦孰不欲富貴而獨於富貴之中有私龍斷焉古之
為市者以其所有易其所無者有司者治之耳有賤丈
夫焉必求龍斷而登之以左右望而罔市利人皆以為
賤故從而征之征商自此賤丈夫始矣(孟子公孫丑下)
且夫枉尺而直尋者以利言也如以利則枉尋直尺而
利亦可為與(孟子滕文公下)
譚拾子曰事之必至者死也理之固然者富貴則就之
貧賤則去之請以市諭市朝則滿夕則虚非朝愛市而
夕憎之也求存故往亡故去(戰國策齊閔王)
濮陽人呂不韋賈於邯鄲見秦質子異人歸而謂父曰
耕田之利幾倍曰十倍珠玉之贏幾倍曰百倍立國家
之主贏幾倍曰無數曰今力田疾作不得暖衣餘食今
建國立君澤可以遺世願往事之(戰國策秦孝文王)
宣太后謂尚子曰妾事先王日先王以其髀加妾之身
妾困不支也盡置其身妾之上而妾弗重也何也以其
少有利焉今佐韓兵不衆糧不多則不足以救韓夫救
韓之危日費干金獨可使妾少有利焉(戰國策韓襄王)
彼勸太子戰攻欲啜汁者衆(史記魏世家)
今夫趙女鄭姬設形容揳鳴琴揄長袂躡利屣目挑心
招出不遠千里不擇老少者奔富厚也游閒公子飾冠
劍連車騎亦為富貴容也弋射漁獵犯晨夜冒霜雪馳
坑谷不避猛獸之害為得味也博戲馳逐鬭雞走狗作
色相矜必争勝者重失負也醫方諸食技術之人焦神
極能為重糈也吏士舞文弄法刻章偽書不避刀鋸之
誅者沒於賂遺也農工商賈畜長固求富益貨也此有
知盡能索耳終不餘力而讓財矣諺曰百里不販樵千
里不販䨀居之一歲種之以榖十歲樹之以木百歲來
之以德德者人物之謂也(史記貨殖傳)
凡編戶之民富相什則卑下之伯則畏憚之千則役萬
則僕物之理也夫用貧求富農不如工工不如商刺繡
文不如倚市門此言末業貧者之資也(史記貨殖傳)
貴出如糞土賤出如珠玉財帛欲其行如流水(史記貨殖傳)
淵深而魚生之山深而獸往之人富而仁義附焉(史記貨殖傳)
故其見敵則逐利如鳥之集其困敗則瓦解雲散矣(史記)
(匈奴傳)
人之於利如蹈水火焉前人雖敗後人復起如彼此無
已誰止之者(晉書郤詵傳)
軍無財士不來軍無賞士不往任無中人不如歸田雖
有中人而無家兄不異無翼而欲飛無足而欲行(晉書魯褒)
(傳)
競毛羽之輕趨錐刀之末(梁書任昉傳)
規麴蘖之潤競錐刀之末(隋書劉昉傳)
凡人之情見利莫能勿就見惡莫能勿避其商人通賈
倍道兼行夜以續日千里而不遠者利在前也漁人之
入海海深萬仞就波逆流乘危百里宿夜不出者利在
水也故利之所在雖千仞之山無所不止深源之下無
所不入焉故不推而往不引而來不煩不擾而民自富
如鳥之覆卵無形無聲而惟見其成(管子禁藏)
服牛死夫婦哭非骨肉之親也為其利之大也欲知把
齊國者則其利之者耶(晏子春秋諫下)
見遺不掇非人情也(鶡冠子天則)
民之生度而取長稱而取重權而索利(商子筭地)
民之於利也若水於下也四旁無擇也(商子君臣)
燔臺而鼔之使民赴火者賞在火也臨江而鼓之使人
赴水者賞在水也臨戰而使人絶頭刳腹而無顧心者
賞在兵也又况據法而進賢其助甚此矣(韓非子内儲說上)
鱣似蛇蠶似蠋人見蛇則驚駭見蠋則毛起然而婦人
拾蠶而漁者握鱣利之所在則忘其所惡皆為孟賁(韓非)
(子内儲說上)
厚賞之使人為賁諸也婦人之拾蠶漁者之握鱣是以
效之(韓子内儲說上)
王何疑秦之善臣也以綘&KR0034;安邑令負牛書與秦猶乃
善牛也卭雖不肖獨不如牛乎(呂氏春秋應言)
使民無欲上雖賢猶不能用夫無欲者其視為天子也
與為輿隸同其視有天下也與無立錐之地同其視為
彭祖也與為殤子同天子至貴也天下至富也彭祖至
壽也誠無欲則是三者不足以勸輿隸至賤也無立錐
之地至貧也殤子至夭也誠無欲則是三者不足以禁
會有一欲則北至大夏南至北戸西至三危東至扶木
不敢亂矣犯白刃冒流矢趣水火不敢却也晨寤興務
耕疾庸&KR0008;為煩辱不敢休矣故人之欲多者其可得用
亦多人之欲少者其得用亦少無欲者不可得用也羣
狗相與居皆靜無爭投以炙雞則相與爭矣或折其骨
或絶其筋爭術存也(呂氏春秋為欲)
其餘猖蹶而趨之者乃豕羊驅而往(賈子俗激)
耕之為事也勞織之為事也擾擾勞之事而民不舍者
知其可以衣食也(淮南子主術訓)
待利而後拯溺人亦必以利溺人矣(淮南子說林訓)
此無以異於遺重寶於道而莫之守見者掇之也(春秋繁露)
(滅國上)
今握棗與錯金以示嬰兒必取棗而不取金也握一斤
金與千萬珠以示野人野人必取金而不取珠也故物
之於人小者易知也其於大者難見也今利之於人小
而義之於人大者無怪民之皆趨利而不趨義也固其
所闇也(春秋繁露身之養重於義)
蠋欲類蠶鱓欲類蛇人見蛇蠋莫不身灑然女工脩蠶
漁者持鱓不惡何也欲得錢也(說苑談叢)
府藏之富王以賑貸捕魚河海苟願多得(焦氏易林比之臨)
西行求玉冀得隋璞(焦氏易林家人之姤)
次六經六衢周九路不限其行賈測曰經六衢商旅事
也(太玄經第二裝)
次四燕食扁扁其志&KR2642;(居遇切)&KR2642;利用征賈測曰燕食扁
扁志在頼也(太玄經第六養)
工人刻木以入鑿鑿即受之若人施其巧偽索榮顯之
名利也(淮南子俶貞訓解)
莫不蒙塵觸雨戴霜履冰懷黃握白提清挈肥以赴邪
徑之近易規朝種而暮穫矣(抱朴子外篇最學)
商賈之人志無遠大譬猶僮竪故云賈竪(前漢書註張良𫝊)
寧當爭分寸之末競錐刀之利哉(文選江淹上書)
利之所在若鳥之追鸞(廣文選嵇叔夜卜疑集)
農桑勤而利薄工商逸而利厚故農夫輟耒而雕鏤女
工投杼而刺繡(意林正論)
軍無財士不來軍無賞士不往故良餌之下有懸魚重
賞之下有勇夫(藝文類聚武部將帥)
天有所短錢有所長四時行焉百物生焉錢不如天達
窮開塞振貧濟乏天不如錢(藝文類聚産業部錢論)
醫善吮人腸含人血非有肌骨之親也利之所加也(太平)
(御覽方術部醫)
猛虎道食不覺蚊䖟來(太平御覽蟲豸部蚊)
獵者嗜肉不多於不獵及其淩岡巒赴谿嶺而有遺身
之志(太平御覽資産部獵)
則能目語額瞬動頞塞鼻談智於尺寸之間窺窬于分
毫之利(初學記居處部市)
魚在在藻厥志在餌(玉海詩攷)
水動下流人動趨利(道德經指歸卷十)
猶如猫子在鼠穴邊欲捕鼠故(中阿含經卷三十)
猶如鵂狐在燥樵積間為捕鼠故(中阿含經卷三十)
猶如鶴鳥在水岸邊為捕魚故(中阿含經卷三十)
如四交道墮一叚肉鵄烏鵰狼各來爭之(修行道地經五陰成敗品)
猶如獼猴求諸果蓏從樹至樹從林至林(出曜經三愛品)
如鳥銜肉從烏逐之(大智度論卷十五)
召渴馬於滮泉不待鞭策而至矣(弘明集十)
喻林卷五
