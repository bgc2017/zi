喻林卷七十八明徐元太撰
臣術門
結知
江乙說於安陵君曰以財交者財盡而交絶以色交者
華落而愛渝是以嬖色不敝席寵臣不敝軒今君擅楚
國之勢而無以自結於王竊為君危之(戰國策楚宣王)
田需貴於魏王惠子曰子必善左右今夫楊横樹之則
生倒樹之則生折而樹之又生然使十人樹楊一人拔
之則無生楊矣故以十人之衆樹易生之物然而不勝
一人者何也樹之難而去之易也今子雖自樹於王而
欲去之者衆則子必危矣(戰國策魏哀王)
魏王與龍陽君共船而釣龍陽君得十餘魚而涕下王
曰有所不安乎如是何不相告也對曰臣無敢不安也
王曰然則何為涕出曰臣為臣之所得魚也王曰何謂
也對曰臣之始得魚也臣甚喜後得又益大今臣直欲
棄臣前之所得矣今以臣之凶惡而得為王拂枕席今
臣爵至人君走人於庭避人於途四海之内美人亦甚
多矣聞臣之得幸於王也必褰裳而趨大王臣亦猶曩
臣之前所得魚也臣亦將棄矣臣安能無涕出乎(戰國策魏)
(安釐王)
王亦聞老妾事其主婦者乎子長色衰重嫁而已今臣
之事王若老妾之事其主婦者(戰國策魏哀王)
臣雖薄也得蒙肺附(前漢書景十三王傳)
夫士以才智要君女以媚道求主(後漢桓譚列傳)
蚨母養子以蓋覆穴出入往來初無閒眹故物不能止
之今内揵之臣委曲從君以自結固無有閒隙亦由是
也(鬼谷子内揵註)
士為知己死女為悦已玩恩義苟潜暢他人焉能亂(李善)
(註文選任彦昇文宣王行狀)
驚鴻别水但見徘徊黃鶴去關唯知反顧棲戀之心事
同於此(文苑英華庾信謝賜賚啓)
明使君始垂哀憐意眷日崇譬之疾病乃使炎農分藥
岐伯下鍼疾雖未除就没無恨何者以其天醫至神而
榮魄自盡也(太平御覽疾病部總叙疾病下)
然宿瘤以醜見傳而臣以醉見識(向氏語林言語)
思退
六二介於石不終日貞吉(易豫)
考槃刺莊公也不能繼先公之業使賢者退而窮處(毛詩)
(考槃)
吾聞天有四時春生冬伐人有盛衰泰終必否知進退
存亡而不失其正惟賢人乎蠡雖不才明知進退高鳥
已散良弓將藏狡兔已盡良犬就烹(吳越春秋勾踐伐吳外傳)
蔡澤曰夫四時之序成功者去(戰國策秦昭襄王)
非闚天者不可與圖遠君不授驥以重任驥亦俛首裹
足而去耳(後漢書郅暉列傳)
今崎嶇於鋒刃之間在疑忌之際愚則為人所猜智則
危甚巣幕當如鴻鵠高飛一舉萬里不可坐待罟網也
(晉書慕容盛傳)
僕固脂車以須放秣馬以待却反耕於枳落歸志乎渦
瀨從容乎農夫優游乎卒歲矣(晉書夏侯湛傳)
方當横潭亂海就魚鼈而為羣披榛捫樹從虺蛇而相
伍(梁書王僧儒傳)
籠樊之念既多寥廓之想彌切(魏書李順希仁弟騫傳)
君獨不見夫雞乎首戴冠者文也足摶距者武也敵在
前敢鬭者勇也得食相告仁也守夜不失時信也雞有
此五德君猶日瀹而食之者何也則以其所從來者近
也夫黃鵠一舉千里止君園池食君魚鼈啄君黍粱無
此五者君猶貴之以其所從來者遠矣臣將去君黃鵠
舉矣(韓詩外傳)
介子推曰推聞君子之道為人子而不能承其父者則
不敢當其後為人臣而不見察於其君者則不敢立於
其朝然推亦無索於天下矣(新序節士七)
九疑鬱林沮濕不中鸞鳳所惡君子攸去(焦氏易林小過之晉)
賢士之嫁也非刑戮之國則就之非篡弑之朝則就之
若是而蹇必内有䜛姬外有譛臣二網張國仁者潔身
不待塵而舉不待逐而行引之不浮垂之不沈(天禄閣外史漁)
(論)
汝不見出穴之蟻上垣籬而扛百足之蟲有稚子臨穴
而憎蟻以泥覆其上雖欲返穴而安之亦不得已今楚
之疑非特稚子之憎也疑覆於國而距後至之士非特
覆穴之泥也而欲返楚以求鳴是何丘蟻之弗若乎汝
又不見遊魚之逝千仞之藪而無患者以其能與水相
信也故浮沈得揚其意出入得暢其情是水益深則魚
益逝君益信則士益歸而况士之於諸侯哉使遊魚遇
無水之壑則偃蹇而困於泥求咫尺之游亦不可得已
今楚無水之壑也欲以藪澤之魚而游之必蹇矣故魚
不厭深士不厭信或止或行其知幾乎(天禄閣外史龜邱)
夫魚不潜緣磯之藪以為能逝也而時遇漁人之罟又
逆鱗而入鳥不巢覆廬之林以為能舉也而時遇獵者
之網又解翅而投乎(天禄閣外史遇漁)
言衆魚張其鬐尾葺累其鱗則蛟龍隠其文章而避之
俗人朋黨恣其口舌則賢者亦伏匿深藏也(王逸註楚辭九章)
譬彼四時功成則退在盈思中升隆以順(蔡中郎集太傳胡公碑)
見幾而作如鴻之翔(蔡中郎集太守胡公碑)
吾聞景風起則裘鑪息世道夷則奇士退(抱朴子内篇釋滯)
繁弱既韜盧鵲將烹子房出玄帷而反閭巷信布釋甲
胄而修魚釣(抱朴子内篇釋滯)
譬猶池魚籠鳥有江湖山藪之思(文選秋興賦)
方將耕於東皋之陽輸黍稷之税以避當塗者之路(文選)
(阮籍奏記詣蔣公)
惟羡肅肅翰濱紛戾高冥(文選謝靈運鄴中詩註)
將随渤澥去刷羽汎清源(文選沈約和謝宣城詩)
雖無玄豹姿終隠南山霧(文選謝眺之宣城詩)
哲匠感蕭晨肅此塵外軫(文選殷仲文九井作詩)
子獨不聞夫神人乎噏風飲露不食五穀登太清遊山
嶽靡紫芝弄白玉不因而獨備無假而自足不與人路
同嗜慾不與世務齊榮辱故能入無窮之門享不死之
年以此言之何待進賢(補文選夏侯湛抵疑)
世雷同而炫曜兮何毁譽之昧昧人修飾而窺鏡兮後
尚可以竄藏(廣文選宋玉九辯)
黃鵠之一舉兮知山川之紆曲再舉兮睹天地之圜方
(廣文選賈誼惜誓)
譬籠鳥與池魚本山川而有思(藝文類聚産業部園賦)
思依林而羽戢願託水而鱗藏(藝文類聚居處部宅舍賦)
一葉將隕寧待於風露百川皆到自竭者潢汙(文苑英華庾信)
(請致仕一表)
銜羈之馬伏櫪之駒莫不思平原曠澤翹尾而馳足也
(太平御覽兵部羈)
楚國龔舍初随楚王朝宿未央宫見蜘蛛焉有赤蜘蛛
大如栗四面縈羅網有蟲觸之而死者退而不能出焉
舍乃歎曰吾生亦如是耳仕官者人之羅網也豈可淹
歲於是掛冠而退時人笑之謂舍為蜘蛛之隠(太平御覽蟲豸)
(部蜘蛛)
孤鴻已摩天去吾儕戀稻粱跳躑網羅中(華陽陶隠居傳上)
立節
澤无水困君子以致命遂志(易困)
老狼有胡進則躐其胡退則跲其尾進退有難然而不
失其猛(毛詩狼跋)
見有禮於其君者事之如孝子之養父母也見無禮於
其君者誅之如鷹鸇之逐鳥雀也(左傳文公十八年)
此行也吾聞鼓而已不聞金矣(左傳哀公十年)
天下無道循道而行衡塗而僨(大戴禮記曾子制言中)
魚我所欲也熊掌亦我所欲也二者不可得兼舍魚而
取熊掌者也生亦我所欲也義亦我所欲也二者不可
得兼舍生而取義者也(孟子告子上)
天下有道以道殉身天下無道以身殉道未聞以道殉
乎人者也(孟子盡心上)
好船者必溺好戰者必亡臣好直言不顧於命(吳越春秋夫差)
(内傳)
豫讓遁逃山中曰嗟乎士為知己者死女為悦己者容
吾其報智氏之讐矣(戰國策趙襄子)
跖之狗吠堯堯非不仁狗固吠非其主(史記淮隂侯傳)
人固有一死死有重於太山或輕於鴻毛用之所趨異
也(前漢書司馬遷傳)
曲戟在頸不易其心(後漢書馮衍傳)
布衣之交猶有務信誓而蹈水火感知已而披肝膽徇
聲名而立節義者况於束帶立朝致仕卿相所務者非
特匹夫之信所感者非徒知己之惠所徇者豈聲名而
已乎(魏志杜畿傳)
葅醢之戮甘之如薺(晉書劉沈傳)
勁松方操嚴霜比烈白刃可陵貞心難折(晉書張禕傳)
夫繁霜降節彰勁心於後凋横流在辰表貞期於上德
(晉書烈女列傳)
是知隕節苟合其宜義夫豈吝其没捐軀若得其所烈
士不愛其存故能守鐵石之深衷厲松筠之雅操見貞
心於歲暮摽勁節於嚴風赴鼎鑊其如歸履危亡而不
顧書名竹帛畫象丹青前史以為美談後來仰其徽烈
者也(晉書忠義傳)
貞松標於歲寒忠臣亮於國危(晉書毛璩傳)
所謂命輕鴻毛義貴熊掌(晉書江統列傳)
封狐萬里投軀而弗顧猰窳千羣探穴而忘死(晉書郄鑒傳)
匪石為心寒松比操(晉書鍾雅傳)
其盛烈所著與河海而争流峻節所標共松柏而俱茂
(魏書史臣節義傳)
死有重於太山貴其理全也生有輕於鴻毛重於義全
也(北史節義傳)
曲刃句之直兵推之嬰不革矣(晏子襍上)
齊攻魯求岑鼎魯君載他鼎以往齊侯弗信而反之為
非使人告魯侯曰柳下季以為是請因受之魯君請於
柳下季柳下季答曰君之賂以欲岑鼎也以免國也臣
亦有國於此破臣之國以免君之國此臣之所難也於
是魯君乃以真岑鼎往也且柳下季可謂此能說矣非
獨存已之國也又能存魯君之國(吕氏春秋審已)
美女以貞顯其行烈士以義彰其名(陸子道基)
荆蒯苪可謂守節死義矣則僕夫無為死也猶食飲而
遇毒也(韓詩外傳)
有命之父母不知孝子有道之君不知忠臣夫豫讓之
君亦何如哉(說苑尊賢)
越甲至齊雍門子狄請死之齊王曰鼔鐸之聲未聞矢
石未交長兵未接子何務死之為人臣之禮邪雍門子
狄對曰臣聞之昔者王田於囿左轂鳴車右請死之而
王曰子何為死車右對曰為其鳴吾君也王曰左轂鳴
者工師之罪也子何事之有焉車右曰臣不見工師乘
而見其鳴吾君也遂刎頸而死知有之乎齊王曰有之
雍門子狄曰今越甲至其鳴吾君也豈左轂之下哉車
右可以死左轂而臣獨不可以死越甲也遂刎頸而死
是日越人引甲而退七十里(說苑立節)
次八石赤不奪節士之心測曰石赤不奪可與有要也
(太玄經第四度)
義者臣子死節乎君親之難也離自平人而焚燒妻子
詐為吳仇讐求信於慶忌反而刺之若蜘蛛之小巧耳
(揚子法言註淵騫篇)
立朝則以砥矢為操居已則以羔羊為節(抱朴子外篇臣節)
惟漢有木曾不踰境惟南有金萬邦作詠(文選陸機答賈長淵詩)
琅琅先生雅杖名節雖遇塵務猶振霜雪(文選袁宏名臣序贊)
如彼竹柏負雪懷霜如彼騑駟配服驂衡(文選顔延之陽給事誄)
郁烈之芳出於委灰繁會之音生於絶絃是以貞女要
名於没世烈士赴節於當年(文選陸機演連珠)
貞朗志而玉折厲勁心而蘭摧(廣文選陸士龍紆思)
梁姑姊其室失火兄子與二子在内欲取兄子輙得其
子火盛不得復入婦人曰梁豈可戶告人曉耶被不義
之名何面見兄弟國人哉遂赴火而死(藝文類聚火部火)
平路康衢從容之道進危塗險徑忠貞之節興登平路
者易為功涉險塗者難為力(藝文類聚人部志序)
信順為甲胄大節為城池(藝文類聚職官部冡宰碑)
譬如燒香其質雖壊而氣芬馥熏他令香(大集地藏十輪經卷三)
保身
鳴鳩此大夫遭周之亂而兄弟相戒以免禍之詩(詩說小正)
(傳)
鮑莊子之知不如葵葵猶能衛其足(左傳成公十七年)
豈若匹夫匹婦之為諒也自經於溝瀆而莫之知也(論語)
(憲問)
狡兔死走狗烹高鳥盡良弓藏敵國破謀臣亡(史記淮隂侯傳)
夫卜而有不審不見奪糈為人主計而不審身無所處
(史記日者傳)
假令僕伏法受誅若九牛亡一毛與螻螘何異(前漢書司馬遷)
(傳)
古人畏患苟免以計安身撓直為曲斵方為圓穢素絲
之潔推亮直之心(前漢紀孝成)
審能騎龍弄鳳翔嬉雲間者亦非狐兔燕雀所敢謀也
(後漢書逸民列傳)
知善不薦聞惡無言隠情惜己自同寒蟬(後漢書黨錮列傳)
上蔡之犬不誡於前華亭之鶴方悔於後(晉書陸機傳)
使燕雀微羣得保叢蔚(宋書后妃孝武皇后傳)
以亡為行者不足以存君以死為義者不足以立功嬰
豈其婢子也哉其縊而從之也(晏子襍上)
夫龍之為蟲也柔可狎而騎也然其喉下有逆鱗徑尺
若人有嬰之者則必殺人人主亦有逆鱗說者能無嬰
人主之逆鱗則幾矣(韓非子說難)
諸生獨不見季夏之螇乎音聲入耳秋風至而聲無者
生(鹽鐵論散不足)
淵涸龍憂箕子為奴(焦氏易林泰之剝)
或問活身曰明哲或曰童蒙則活何乃明哲乎曰君子
所貴亦越用明保慎其身也如庸行翳路衝衝而活君
子不貴也(揚子問明篇)
吾聞無巢之林其下必廬無魚之藪其上必磯子乃洋
洋然悲歌慷慨浮而不歸敝褐垢體為時所疑之楚遊
者能不懷噫是子之智不如魚之遠磯而虚其藪鳥之
畏廬而廢其巢乎(天禄閣外史遇漁)
甫亦樂魚之樂而亦憂魚之憂也不得則縱得之則烹
魚樂於縱而憂於烹今吾之憂是魚得其餌而吾得其
魚也故憂然則今之為士者皆得餌之魚乎郭泰笑曰
子其縱矣窺子之意將王室以為壑諸侯以為池洋然
縱之而赴於壑是子以王室為憂乎(天禄閣外史燕言)
言蛟龍明於被害知貪香餌必近於死故下遊於清波
無人之處以言賢者亦不宜貪禄位以危其身也(王逸註楚)
(辭哀時命)
高樹多悲風海水揚其波(曹子建野田黃雀行)
必死之病不下苦口之藥朽爛之材不受琱鏤之飾是
以比干匪躬而剖心於情忠田豐見微而夷戮於言直
(抱朴子外篇博喻)
毒粥既陳則旁有爛腸之鼠明燎宵舉則下有聚死之
蟲芻豢之豐則鼎俎承之才小任大則泣血漣如桑霍
為戒厚矣范䟽之鑒明矣(抱朴子外篇廣譬)
秦燒詩書坑儒士於湯火之中但苦太熱耳時亦有寒
者謂四皓隠居尸子避地斯皆清涼其身不燠秦之湯
火(揚子法言註寡見篇)
得君
象曰子克家剛柔接也(易蒙)
晉康侯用錫馬蕃庶晝日三接(易晉)
六四入於左腹獲明夷之心(易明夷)
九二困於酒食朱紱方來(易困)
九二鳴鶴在隂其子和之我有好爵吾與爾靡之(易中孚)
君子至止福禄如茨(詩小雅瞻彼洛矣)
裳裳者華其葉湑(上聲)兮我覯之子我心寫兮我心寫兮
是以有譽處兮裳裳者華芸其黃矣我覯之子維其
有章矣維其有章矣是以有慶矣裳裳者華或黃或
白我覯之子乘其四駱乘其四駱六轡沃若(詩小雅裳裳者華)
汎汎楊舟紼(音佛)纚(音離)維之樂只君子天子葵之(詩小雅采菽)
雞犧雖見寵飾然卒當見殺若人見寵飾則當貴盛(杜氏)
(解左傳昭公二十二年)
山則材之所生此人有山之材言其必大富也上天以
明臨下照之以天光言天子臨照之也於是乎又居於
土上既富矣而被天照又復居有土地是為國君之象
也(春秋正義莊公二十二年)
臣之所處重卵也王謂臣曰吾必不聽衆口與䜛言吾
信汝也猶列眉也(戰國策燕昭王)
世必有聖知之君而後有賢明之臣故虎嘯而冽風龍
興而致雲蟋蟀竢秋吟蜉蝤出以隂(前漢書王褒傳)
千載一合論說無疑翼乎如鴻毛遇順風沛乎如巨魚
縱大壑(前漢書王褒傳)
明明在朝穆穆列布聚精會神相得益章雖伯牙操遞
鍾逢門子彎烏號猶未足以喻其意也(前漢書王褒傳)
條垂藟蔓上下相求(後漢書崔駰傳)
繁弱登御然後高墉之功顯孤竹在肆然後降神之曲
成是以高世之主必假遠邇之噐藴匵之才思託大音
之和(晉書戴若思傳)
瓶磬小噐蒙國厚恩頻繁擢敘遂過其任(晉書王濬傳)
良馬有策遠道可致賢士有合大道可明(尉繚子武議)
晉平公問於叔向曰昔者齊桓公九合諸侯一匡天下
不識其君之力乎其臣之力乎叔向對曰管仲善制割
隰朋善削縫賓胥無善純緣桓公知衣而已亦其臣之
力也師曠侍曰臣請譬之以五味管仲善斷割之隰朋
善煎熬之賓胥無善齊和之羹以熟矣奉而進之而君
不食誰能強之亦君之力也(新序雜事四)
太乙駕騮從天上來(焦氏易林屯之隨)
終身不辱盈盛之門高屋光覆君先其固(焦氏易林遯之解)
履階登墀高升峻巍福禄洋溢依天之威(焦氏易林漸之剥)
次六幹干於天貞馴測曰幹干之貞順可保也(太玄經第一千)
次六朱車燭分一日增我三千君子慶小人傷測曰朱
車之增小人不當也(太玄經第一增)
計如投水思若轉規策定帷幄謀成几案(文選陸陲石闕銘)
瞻彼榮寵譬諸雲霄(廣文選蔡伯喈汝南周巨勝碑文)
崔浩論事語至中夜太宗大悦賜浩縹醪酒十斛水精
戎鹽一兩曰朕味卿言若此鹽酒故與卿同其味也(事類)
(賦飲食部酒註)
得民
蔽芾(音廢)甘棠勿翦勿伐召伯所茇(音鈸)蔽芾甘棠勿翦
勿敗召伯所憩(音噐)蔽芾甘棠勿翦勿拜召伯所說(音税)
(風詩國甘棠)
緇衣之宜分敝予又改為兮緇衣之好兮敝予又改
造(叶在早反)兮緇衣之蓆(叶祥籥反)兮敝予又改作兮(詩國風緇衣)
泂(音迥)酌彼行潦(音老)挹(音楫)彼注兹可以餴(音分)饎(音熾叶昌里反)豈
弟君子民之父母(詩大雅泂酌)
甘棠美召伯也召伯之教明於南國(毛詩甘棠)
此公侯之所以扞城其民也(左傳成公十二年)
天下有道則公侯能為民扞城而制其腹心(左傳成公十二年)
宋皇國父為太宰為平公築臺妨於農收子罕請俟農
功之畢公弗許築者謳曰澤門之晳實興我役邑中之
黔實慰我心(左傳襄公十七年)
蔽芾甘棠勿翦勿伐召伯所茇思其人猶愛其樹况用
其道而不恤其人乎(左傳定公九年)
大海蕩蕩水所歸高賢愉愉民所懷大山崔百卉殖民
何貴貴有德(前漢書禮樂志)
我有枳棘岑君伐之我有蟊賊岑君遏之狗吠不驚足
下生氂含哺鼓腹焉知凶灾(後漢書岑彭傳)
父母何在在我庭化我隝梟哺所生(後漢書循吏列傳)
造父為齊王駙駕以渴服馬百日而服成請效駕齊王
王曰效駕於圃中造父驅車入圃馬見圃池而走造父
不能禁造父以渴服馬久矣今馬見池駻而走雖造父
不能治今簡公之以法禁其衆久矣而田恒利之是田
恒傾圃池而示渴民也(韓非子外儲說右)
紂作梏數千睨諸侯之不謟已者杖而梏之文王桎梏
於羑里七年而後得免及武王克殷既定令殷之民投
撤桎梏而流之於河民輸梏者以手撤之弗敢墜也跪
之入水弗敢投也曰昔者文王常擁此故愛思文王
猶敬其梏况守其法教乎(賈子新書君道)
周文王問於粥子曰敢問君子將入其職則其於民也
何如粥子對曰唯疑請以上世之政詔於君王政曰君
子將入其職則其於民也旭旭然如日之始出也周文
王曰受命矣曰君子既入其職則其於民也何若對曰
君子既入其職則其於民也暯暯然如日之正中周文
王曰受命矣曰君子既去其職則其於民也何若對曰
君子既去其職則其於民也暗暗然如日之已入也故
君子將入而旭旭者義先聞也既入而暯暯者民保其
福也既去而暗暗者民失其教也(賈子新書修政語下)
昔禹治水平壤區畫萬國以鎮民神故巡狩諸侯百姓
若捧太陽之餘光瞻候雲之潤氣故臨九河而頌禹烈
躡會稽而懷禹功(天禄閣外史巡幸)
相與援衡軒而雨涕若赤子於父母也(藝文類聚職官部令長頌)
亂離既著殆為灰朽僥倖之運賴兹應后蔭我塗炭惠
隆邱阜潤同江海恩猶父母(太平御覽人事部歌)
幾合狐貍化為豺虎賴我郭君不畏強禦(太平御覽人事部諺下)
我府君道教舉恩如春威如虎愛如母訓如父(太平御覽職官)
(部尹)
思其人猶愛其樹尊其人必歌其道(太平御覽禮儀部宗廟)
喻林卷七十八
