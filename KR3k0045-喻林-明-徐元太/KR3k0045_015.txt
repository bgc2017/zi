喻林卷十五明徐元太撰
人事門(十三)
情殊
今有同室之人鬭者救之雖被髮纓冠而救之可也鄉
鄰有鬭者被髮纓冠而往救之則惑也雖閉戸可也(孟子)
(離婁下)
有人於此越人關弓而射之則已談笑而道之無他疏
之也其兄關弓而射之則已垂涕泣而道之無他戚之
也(孟子告子下)
今羣臣非有葭莩之親鴻毛之重(前漢書景十三王傳)
夫越人而臧否者非憎於彼也親戚而加譽者非優於
此也處情之地殊故公私之心異也(後漢紀光武八)
兒童之所簡者廼耆耋之所非耳目之所娛者廼心慮
之所疾(亢倉子訓道篇)
蹍市人之足則辭以放驁兄則以嫗大親則已矣故曰
至禮有不人(莊子庚桑楚)
鄭人有一子將宦謂其家曰必築壊牆是不善人將竊
其巷人亦云不時築而人果竊之以其子為智以巷人
告者為盜(韓非子說林)
王良愛馬越王勾踐愛人為戰與馳醫善吮人之傷含
人之血非骨肉之親也利所加也故輿人成輿則欲人
之富貴匠人成棺則欲人之夭死也非輿人仁而匠人
賊也人不貴則輿不售人不死則棺不買情非憎人也
利在人之死也(韓非子僃内)
夫挾相為則責望自為則事行故父子或怨譟取庸作
者進美羹(韓非子外儲說左上)
心哀而歌不樂心樂而哭不哀夫子曰絃則是也其聲
非也(淮南子繆稱訓)
拘囹圄者以日為脩當死市者以日為短日之脩短有
度也有所在而短有所在而脩也則中不平也故以不
平為平者其平不平也(淮南子說山訓)
人食礜石而死蠶食之而不饑魚食巴菽而死鼠食之
而肥類不可必推(淮南子說林訓)
次三螟蛉不屬蜾臝取之不迓侮測曰螟蛉不屬失其
體也(太玄經第三親)
化國之日舒以長故其民閒暇而力有餘亂國之日促
以短故其民困務而力不足舒長者非謂羲和安行乃
君明民靜而力有餘也促短者非謂分度損减乃上闇
下亂力不足也(潛夫論愛日)
獵者獲禽觀者樂獵不見漁者之心不顧也是故觀於
齊不虞魯遊於楚不懽宋(王充論宣漢篇)
春女感陽則思秋士見隂而悲(淮南子繆稱訓解)
蹍市人則稱已脱悞以謝之兄則言嫗詡之無所辭謝
大親則已矣明恕素足也(郭子註莊庚桑楚)
蟻得水則死魚得水則生羊得水則病(莊子音義徐無鬼)
人慘戚則不能以驩逸勞苦則不能以施惠少有能易
此者(李善註文選西京賦)
華落向本故曰歸華葉下離枝故曰别葉(李善註文選鮑明遠翫月)
(詩)
志士惜日短愁人知夜長(文選傅咸詩)
鴛鴦自用親不若比翼連他人雖同盟骨肉天性然(藝文)
(類聚樂部論樂詩)
夫樹樹異風人人異心不可以一檢量故黿鼉得水則
生虎豹得水則死(太平御覧鱗介部黿)
子高曰泣有二焉大奸之人以泣自信婦人懦夫以泣
著愛(太平御覧人事部泣)
無窮之原萬尋之泉神龍之所歸小魚之所去高山大
丘深林巨壑茂林暢枝鴻鳥虎豹之所喜而雞狗之所
惡(道德經指歸卷七)
彼非喜凶而惡吉貴禍而賤福也性與之遠情與之反
若處黃泉聽視九天遼遠絶滅不能見聞而已矣(道德經指)
(歸卷七)
譬如牧牛有二人一持酪缾一持漿缾俱共詣市而欲
賣之於路脚跌二缾俱破一則喜悦一則愁惱(元陽妙經卷六)
譬如一人而有七子是七子中一子遇病父母之心非
不平等然於病子心生偏愛(元陽妙經卷七)
如親愛罵之雖罵不恨非親惡言聞則生恚(大智度論卷五)
譬如熱時清涼池有目有足皆可入雖近不欲入者則
不入(大智度論卷八十三)
猶如春夏之時人患日熱皆欲離之既至冬寒人皆思
念(大莊嚴經論卷一)
世人固有啖菖蒲而棄桂薑覆甘露而啜酢漿者矣毫
毛雖小視之可察泰山之大背之不見志有留與不留
意有銳與不銳(弘明集牟子理惑論)
至若娑婆世界謂俄頃為百齡袈裟刹土將永劫以浹
日斯染淨之别也(法苑珠林卷一)
同情
同道者相愛同蓻者相嫉同與者相愛同取者相嫉同
病者相愛同壯者相嫉人情自然也(亢倉子用道篇)
虎狼殺人烏蒼從上螾蛾從下聚之六者異類然同時
俱至者何也所欲同也由是觀之有人之名則同人之
情耳何故不可乎(鶡冠子王鈇)
在一不少在萬不衆同如林木積如倉粟斗石以成升
委無失也(鶡冠子王鈇)
舞者舉節坐者不期而拚皆如一所極同也(淮南子說林訓)
謂許由無德烏獲無力莫不醜於色人莫不奮於其所
不足(淮南子說林訓)
赤肉縣則烏鵲集鷹隼鷙則衆鳥散物之散聚交感以
然(淮南子說林訓)
小人之從事也曰苟得君子曰苟義所求者同所期者
異乎擊舟水中魚沉而鳥揚同聞而殊事其情一也(淮南)
(子繆稱訓)
踒人日夜願一起盲不忘視(說苑談叢)
夫納棄妻而論前壻之惡買僕虜而毁故主之㬥凡人
庸夫猶不平之何者重傷其類自然情也(抱朴子外篇良規)
五味萬殊而大同於美曲變雖衆亦大同於和美有甘
和有樂然隨曲之情盡於和域應美之口絶於甘境安
得哀樂於其間哉(廣文選嵇叔夜聲無哀樂論)
春秋保乾圖曰吐珠於澤誰能不含宋均注曰珠出於
野澤之中誰能不含取以為寳也(初學記寳器部珠)
又如禽獸夜見火光恐怖遠避(波羅蜜多經卷五百六十七)
一切諸法由食而存非食不存眼者以眠為食耳者以
聲為食鼻者以香為食舌者以味為食身者以細滑為
食意者以法為食涅槃者以無放逸為食(增壹阿舍經卷三十一)
情變
涇水雖濁未有彰見由涇渭水相入而清濁異言已顔
色雖衰未至醜惡由新舊并而善惡别(毛詩正義谷風)
樓緩謂趙王曰王亦聞夫公甫文伯母乎公甫文伯官
於魯病死婦人為之自殺房中者二人其母聞之不肯
哭也相室曰焉有子死而不哭者乎其母曰孔子賢人
也逐於魯是人不隨今死而婦人為死者十六人若是
者其於長者薄而於婦人厚故從母言之為賢母也從
婦言之必不免為妬婦也故其言一也言者異則人心
變矣今臣新從秦來而言勿與則非計也言與之則恐
以為臣之為秦也故不敢對(戰國策趙孝成王)
物之興衰情之起伏理有固然矣而崇替去來之甚者
必唯寵惑乎當其接牀笫承恩色雖險情贅行莫不德
焉及至移意愛析燕私雖惠心妍狀愈獻醜焉愛升則
天下不足容其高歡隊故九服無所逃其命斯誠志士
之所沉溺君人之所抑揚未或違之者也(後漢書皇后紀論)
夫逆旅之妾惡者自以為惡主忘其惡而貴焉美者自
以為美主忘其美而賤焉夫色之美惡定於妾之面美
惡之情變於主之心况君子之人有善不敢識有過不
敢忘者乎其為美亦以弘矣故楊子之言足師逆旅之
妾足誡也(後漢紀光武六)
宋有蘭子者以技干宋元宋元召而使見其技以雙技
長倍其身屬其踁並趨並馳弄七劒迭而躍之五劒常
在空中元君大驚立賜金帛又有蘭子又能燕戲者聞
之復以干元君元君大怒曰昔有異技干寡人者技無
庸適值寡人有歡心故賜金帛彼必聞此而進復望吾
賞拘而擬戮之經月乃放(列子說符)
妻子具而孝衰於親嗜欲得而信衰於友爵祿盈而忠
衰於君(荀子性惡篇)
語曰其母好者其子抱然則其為之反也其母惡者其
子釋(韓非子僃内)
今上下之接無子父之澤而欲以行義禁下則交必有
郄失且父母之於子也産男則相賀産女則殺之此俱
出父母之懷袵然男子愛賀女子殺之者慮其後便
計之長利也故父母之於子也猶用計筭之心以相待
也而况無父子之澤乎(韓非子六反)
趣舍合即言忠而益親身疎即謀當而見疑親母為
其子治㧉(音盖)秃而血流至耳見者以為其愛之至也使
在於繼母則過者以為嫉也事之情一也所從觀者異
也從城上視牛如羊視羊如豕所居高也闚面於盤水
則圓於杯則隨面形不變其故有所圓有所隨者所自
闚之異也今吾雖欲正身而待物庸遽知世之所自窺
我者乎若轉化而與世競走譬猶逃雨也無之而不濡
(淮南齊俗訓)
隣之母死往哭之妻死而不泣有所劫以然也(淮南子說材訓)
鍾鼓之聲怒而擊之則武憂而擊之則悲喜而擊之則
樂其志變其聲亦變其志誠通乎金石而况人乎(說苑修文)
彌子瑕愛於衛君衛國之法竊駕君車罪刖彌子瑕之
母疾人聞夜往告之彌子瑕擅駕君車而出君聞之賢
之曰孝哉為母之故犯刖罪哉君遊果園彌子瑕食桃
而甘不盡而奉君君曰愛我而忘其口味及彌子瑕色
衰而愛弛得罪於君君曰是故嘗矯吾車又嘗食我以
餘桃故子瑕之行未必變初也前見賢後獲罪者愛憎
之至變也(說苑雜言)
祁射子見秦惠王惠王說之於是唐姑讒之復見惠王
懷怒以待之非其說異也所聽者易也故以徵為羽非
絃之罪也以甘為苦非味之過也(說苑雜言)
鶩野鴨也飛止大澤之中羣處既豢擾之惡其族類而
相逼逐也(張華註禽經)
鴽在田得食鳴相呼夜則羣飛晝則草伏馴養之久見
食相摶鬭也(張華註禽經)
饑飡者於將獲所欲則悦情注心飽滿之後釋然疏之
或有厭惡然則榮華酒色有可疏之時(嵇中散集荅難養生論)
妍蚩有定矣而憎愛異情故兩目不相為視焉雅鄭有
素矣而好惡不同故兩耳不相為聽焉真偽有質矣而
趣舍舛忤故兩心不相為謀焉以醜為美者有矣以濁
為清者有矣以失為得者有矣(抱朴子内篇塞難)
有弟而兄啼者言人之性舍長親幼故啼也(郭子註莊天運)
以財助人者財盡則交絶以色助人者色盡則愛弛是
以嬖女不弊席嬖男不弊輿安陵所以悲魚也(李善註文選阮)
(嗣宗詠懷詩)
萁在竈下然豆居釜中泣本是同根生相煎何太急(文選)
(任彦升齊文宣王行狀註)
夫會賓盈堂酒酣奏琴或忻然而歡或慘爾而泣非進
哀於彼導樂於此也其音無變於昔而歡慼並用斯非
吹萬不同耳(廣文選嵇叔夜聲無哀樂論)
桃生露井上李生桃樹傍蟲來齧桃根李樹代桃僵樹
木身相代骨肉還相忘(藝文類聚菓部李詩)
夫嬰兒未知而忠信於仇讎及其壯大有識欺殆兄嫂
三軍得意則下亡虜窮溪之獸不避兕虎其性非易事
理然也(道德經指歸卷十二)
檢情
先王之樂所以節百事也故有五節遲速本末以相及
中聲以降五降之後不容彈矣於是有煩手淫聲慆堙
心耳乃忘平和君子弗聽也物亦如之至於煩乃舍也
已無以生疾(左傳昭公元年)
預常稱濟有馬癖嶠有錢癖武帝聞之謂預曰卿有何
癖對曰臣有左傳癖(晉書杜預傳)
體舒則懷卷視溺則思濟(北史常爽孫景傳)
五色令人目盲五音令人耳聾五味令人口爽馳騁田
獵令人心發狂難得之貨令人行妨是以聖人為腹不
為目(老子檢欲)
目視雕琢者明愈傷耳聞交響者聰愈傷心思玄妙者
心愈傷(關尹子五鑑篇)
楊朱曰生民之不得休息為四事故一為夀二為名三
為位四為貨有此四者畏鬼畏人畏威畏刑此謂之遁
人也可殺可活制命在外不逆命何羨夀不矜貴何羨
名不要勢何羨位不貪富何羨貨此之謂順民也天下
無對制命在内故語有之曰人不婚宦情欲失半人不
衣食君臣道息周諺曰田父可坐殺晨出夜入自以性
之恒啜菽茹藿自以味之極肌肉麤厚筋節㟡急一朝
處以柔毛綈幕薦以梁肉蘭橘心㾓體煩内熱生病矣
商魯之君與田父侔地則亦不盈一時而憊矣故野人
之所安野人之所美謂天下無過者(列子楊朱)
夫畏塗者十殺一人則父子兄弟相戒也必盛卒徒而
後敢出焉不亦知乎人之所取畏者袵席之上飲食之
間而不知為之戒者過也(莊子達生)
今有聲於此耳聽之必慊已聽之則使人聾必弗聽有
色於此目視之必慊已視之則使人盲必弗視有味於
此口食之必慊已食之則使人瘖必弗食是故聖人之
於聲色滋味也利於性則取之害於性則全之此全性
之道也(吕氏春秋本生)
昔先聖王之為苑囿園池也足以觀望勞形而已矣其
為宫室臺榭也足以辟燥濕而已矣其為輿馬衣裘也
足以逸身煖骸而已矣其為飲食酏醴也足以適味充
虛而已矣其為聲色音樂也足以安性自娛而已矣(吕氏)
(春秋重已)
夫耳目鼻口生之役也耳雖欲聲目雖欲色鼻雖欲芬
香口雖欲滋味害於生則止在四官者不欲利於生者
則弗為由此觀之耳目鼻口不得擅行必有所制譬之
若官職不得擅為必有所制此貴生之術也(吕氏春秋貴生)
耳聞所惡不若無聞目見所惡不若無見故雷則揜耳
電則揜目此其比也(吕氏春秋貴生)
秋早寒則冬必煗矣春多雨則夏必旱矣天地不能兩
而况於人類乎故古之治身與天下者必法天地也尊
酌者衆則速盡萬物之酌大貴之生者衆矣故大貴之
生常速盡非徒萬物酌之也又損其生以資天下之人
而終不自知(吕氏春秋情欲)
甚愛色費精神甚愛財遇禍患所愛者少所亡者多(河上)
(公註老子立戒)
兵甲不用却走馬治農田治身者却陽精以糞其身(河上)
(公註老子儉欲)
夫夏日之不被裘者非愛之也燠有餘於身也冬日之
不用翣者非簡之也清有餘於適也夫聖人量腹而食
度形而衣節於已而已貪汚之心奚由生哉(淮南子俶真訓)
射者非矢不中也學射者不治矢也御者非轡不行學
御者不為轡也知冬日之箑夏日之裘無用於已則萬
物之變為塵埃矣故以湯止沸沸乃不止誠知其本則
去火而已矣(淮南子精神訓)
至人量腹而食度形而衣容身而遊適情而行餘天下
而不貪委萬物而不利處大廓之宇遊無極之野登太
皇馮太一玩天地於掌握之中天豈為貧富肥臞哉(淮南)
(子精神訓)
五色亂目使目不明五聲譁耳使耳不聰五味亂口使
口爽傷趣舍滑心使行飛揚此四者天下之所養性也
然皆人累也故曰嗜慾者使人之氣越而好憎者使人
之心勞弗疾去則志氣日耗夫人之所以不能終其壽
命而中道夭於形戮者何也以其生生之厚夫惟能無
以生為者則所以脩得生也(淮南子精神訓)
今夫霤水足以溢壺榼而江河不能實漏巵故人心猶
是也自當以道術度量食充虚衣禦寒則足以養七尺
之形矣(淮南子汜論訓)
割痤疽非不痛也飲毒藥非不苦也然而為之者便於
身也渴而飲水非不快也饑而大飱非不贍也然而弗
為者害於性也此四者耳目鼻口不知所取去心為之
制各得其所由是觀之欲之不可勝明矣(淮南子詮言訓)
隂陽之氣在上天亦在人在人者為好惡喜怒在天者
為暖清寒暑出入上下左右前後平行而不止未嘗有
所稽留滯鬱也其在人者亦宜行而無留若四時之條
條然也(春秋繁露如天之為)
毒智者莫甚於酒留事者莫甚於樂毁廉者莫甚於色
摧剛者反已於弱(說苑談叢)
鳥獸觸其情者也衆人則異乎賢人則異衆人矣聖人
則異賢人矣(楊子學行篇)
故美味腐腸好色惑心勇夫招禍辯口致殃四者世之
毒也(王充論衡言毒篇)
夫嗜欲雖出於人而非道之正猶木之有蝎雖木之所
生而非木之宜也故蝎盛則木朽欲勝則身枯(嵇中散集荅難)
(養生論)
夫欲官不識君位思食不擬親戚何者止其所不得則
不當生心也故嗜酒者自抑於鴆醴貪食者忍饑於漏
脯知吉凶之理故背之不惑棄之不疑也豈恨向不得
酣飲與大嚼哉(嵇中散集荅難養生論)
古之人知酒肉為甘鴆棄之如遺識名位為香餌逝而
不顧(嵇中散集荅難養生論)
今談者不覩至樂之情甘减年殘生以從所願此則李
斯背儒以殉一朝之欲主父發憤思調五鼎之味耳(嵇中)
(散集荅難養生論)
夫渴者唯水之是見酌者唯酒之是求人皆知乎生於
有疾也今若以從欲為得性則渴酌者非病淫湎者非
過(嵇中散集荅難養生論)
富貴多殘伐之者衆也野人多夀傷之者寡也(嵇中散集荅難)
(養生論)
惑目者必逸容鮮藻也惑耳者必妍音淫聲也惑鼻者
必茝蕙芬馥也惑口者必珍羞嘉旨也惑心者必勢利
功名也五者畢惑則或承之禍為身患者不亦信乎(抱朴)
(子外篇酒誡)
其抑情也劇乎隄防之僃決其御性也過乎腐轡之乘
奔(抱朴子外篇誡酒)
蜘蛛張網蚤蝨不餒使人智巧役用萬物食口衣身何
足劇乎但患富者無知止之心貴者有無限之用耳豈
可以一䟾之故而終身不行以桀紂之虐思乎無主也
(抱朴子外篇詰飽)
夫五聲八音清商流徵損聰者也鮮華豔采彧麗炳爛
傷明者也宴安逸預清醪芳醴亂性者也冶容媚姿鉛
華素質伐命者也(抱朴子内篇暢玄)
民結繩而用之足以紀要而已適故常甘當故常美若
思夫侈靡則無時慊矣(郭子註莊胠篋)
五關者情慾之路嗜好之府也目愛綵色命曰伐性之
斤耳樂淫聲命曰攻心之鼓口貪滋味命曰腐腸之藥
鼻悦芳馨命曰燻喉之煙身安轝駟命曰召蹷之機此
五者所以養生亦以傷生(劉子防慾)
譬由愚者之養魚鳥也見天之寒則内魚於温湯之中
而棲鳥於火林之上水木者所以養魚鳥也養之失理
必至燋爛色聲芳味所以悦人也悦之過理還以害生
(劉子防慾)
夫蜂蠆螫指則窮日煩擾蚊䖟噆膚則通宵失寐蜂蚊
小害指膚外疾人入山則避蜂蠆入室則驅蚊䖟何者
以其害於體也嗜慾攻心正性顛倒嗜慾大害攻心内
疾方於指膚亦以多也(劉子防慾)
人有牛馬遊逸不歸必知收之情慾放逸而不知收之
不亦惑乎(劉子防慾)
出輿入輦命曰蹷痿之機洞房清風命曰寒熱之媒皓
齒蛾眉命曰伐性之斧甘脆肥醲命曰腐腸之藥(文選枚乘)
(七發)
有味如醽而不醉人其味如黍飲之則醉何也秦子曰
醉在小人不在君子(意林秦子)
凡病可治也人不可治也體羸性弱不堪藥石或剛㬥
狷急喜怒不節或情慾放縱貪淫嗜食此皆良醫不能
加功焉夫君子病也猶可為也必使無病也不可為矣
盖謂節其飲食量其多少也(太平御覧疾病部總叙疾病下)
兹乃伐人之生甚於斤斧蝕人之性猛於豺狼(太平御覧方術)
(部養生)
跣而上坐者謂之宴能飲者飲之不能飲者已謂之醧
齊顔色均衆寡謂之沉閉門不出者謂之湎故君子可
以宴可以醧不可以沉不可以湎(初學記服食部酒)
求高反墜務厚更貧閉情塞欲老氏所珍(困學紀聞卷十七評文)
隂陽失節則驚風驟雨人失中和則為㬥疾(道德經註疏卷三)
清淨者道之本榮華者道之殃子勿憎淡泊是中有至
味愚癡戀世欲類蛾投火光不知其為害以至於滅亡
(虚里四十九章)
譬如有主知典酒知而不飲則亦不醉(元陽妙經卷七)
然養生之具譬猶水火不可失適反為害耳(養生延命錄教誡篇)
所有智慧如空中日諸煩惱海如微煙障(金剛三昧本性清淨不壊不滅)
(經行二)
内外六情之受邪行猶海受流餓夫受飯盖無滿足也
(佛說太安般守意經序)
猶如有人近大火坑遂近遂熱欲避其熱當求巧便求
滅彼火(出曜經三欲品)
如摩樓樹初生為葛藤所纏長便枯死愛欲之意亦如
是(出曜經三愛品)
拔愛根本者如選擇細辛者所以稱說擇細辛者有二
因緣一者除病二者販賣思惟選擇好者便取病者得
愈販者得利(出曜經三愛品)
恚能自制如止奔車是為善御(法句經忿怒品)
人不持戒滋蔓如藤逞情極欲惡行日增(法句經愛身品第二十)
時有五通比丘名精進力在山中樹下閑寂求道時有
四禽依附左右常得安隱一者鴿二者烏三者毒蛇四
者鹿是四禽者晝行求食暮則還宿四禽一夜自相問
言世間之苦何者為重烏言饑渴最苦饑渴之時身羸
目冥神識不寧投身羅網不顧鋒刃我等喪身莫不由
之以此言之饑渴為苦鴿言婬欲最苦色欲熾盛無所
顧念危身滅命莫不由之毒蛇言瞋恚最苦毒意一起
不避親疎亦能殺人復能自殺鹿言驚怖最苦我在林
野心恒怵惕畏懼獵師及諸豺狼髣髴有聲奔投坑岸
母子相捐肝膽悼悸以此言之驚怖為苦比丘聞之即
荅之曰汝等所論是其末耳不究苦本天下之苦無過
有身身為苦器憂畏無量(法句譬喻經三安寧品)
若樂衆者則受衆惱譬如大樹衆鳥集之則有枯折之
患(遺教經論離十二)
亦如惡馬不以轡制將當牽人墜於坑陷(遺教經論離十二)
何時當得關閉六情如縶狗鹿魚蛇猴鳥狗樂聚落鹿
樂止澤魚樂池沼蛇好穴處猴樂深林鳥依虚空(十住毘婆)
(沙論卷七)
此身猶如車好惡無所擇香油及臭脂等同於調利(法苑)
(珠林卷四十二)
如水火擁之煞之則其用彌全决之散之則其勞彌薄
(法苑珠林卷五十四)
豈可放縱心馬不加轡勒馳騁情猴都無制鏁浮囊既毁
前路何期德瓶已破勝緣長絶(法苑珠林卷八十二)
豈得恣其愚懷縱情憍蕩致使善根種子不復開敷道
樹枝條彌加枯瘁(法苑珠林卷八十三)
略小
草木之生長雖至於盛夏之月萬物茂壯無能使草不
有死者無能使木不有萎者以時不齊實小有萎死者
也以興道德之進益雖至於成就之功百事通曉無能
使色不有忿者無能使辭不有訟者以大義不虧實小
有忿訟也然小萎無虧於夏長小怨無損於交好(毛詩正義)
(谷風)
大德不踰閑小德出入可也(論語子張)
不信百戰之效而執一攻之驗棄多從少於理安乎譬
若射者百發而一不中可謂之拙乎(晉書蔡謨傳)
害法在犯尤而謹搜微過何異放兕豹於公路而禁鼠
盜於隅隙古人有言鈇鉞不用而刀鋸日弊不可以為
政此言大事緩而小事急也(晉書劉頌傳)
譬如為屋但外望高顯楹棟平正基壁完牢風雨不入
足矣斧斤不平斵削不密非屋之病也(魏書源賀傳)
小謹者不大立飺食者不肥體(管子形傳)
聖人參於天地鳥飛准繩此言大人之義也夫鳥之飛
也必還山集谷不還山則困不集谷則死山與谷之處
也不必正直而還山集谷曲則曲矣而名繩焉以為鳥
起於北意南而至於南起於南意北而至於北苟大意
得不以小缺為傷故聖人美而著之曰千里之路不可
扶以繩萬家之都不可平以准言大人之行不必以先
帝常義立之謂賢(管子宙合)
為主而賊為父母而㬥為臣下而不忠為子婦而不孝
四者人之大失也大失在身雖有小善不得為賢所謂
平原者下澤也雖有小封不得為高故曰平原之隰奚
有於高為主而惠為父母而慈為臣下而忠為子婦而
孝四者人之高行也高行在身雖有小過不為不肖所
謂大山者山之高者也雖有小隈不以為深故曰大山
之隈奚有於深(管子形勢解)
工匠不能無害於巧君子不知無害於治(尹文子大道上)
今以人之小過揜其大美則天下無聖王賢相矣故目
中有疵不害於視不可灼也喉中有病無害於息不可
鑿也河上之丘冡不可勝數猶之為易也水激興波高
下相臨差以尋常猶之為平也(淮南子汜論訓)
今人君論其臣也不計其大功總其略行而求小善則
失賢之數也故人有厚德無問其小節而有大譽無疵
其小故夫牛&KR1389;之涔不能生鱣鮪而蜂房不容鵠卵小
形不足以包大體也(淮南子汜論訓)
逐鹿者不顧兔决千金之貨者不争銖兩之價(淮南子說林訓)
瘡瘍疥瘙孝婦不省(焦氏易林渙之震)
明者舉大略細不忮不求故能取威定功成天平地豈
肯稱薪而㸑數粒乃炊并瑕棄璧披毛索黶哉(抱朴子外篇接)
(疏)
娥英任姒不以蠶織為首稱湯武漢高不以細行招近
譽故澄視於三辰者不遑紆鑒於井谷清聽於韶濩者
豈暇垂耳於桑間(抱朴子外篇博喻)
大鵬無戒旦之用巨象無馳逐之才故蔣琬敗績於百
里而為三台之標陳平困瘁於治家而懷六竒之略(抱朴)
(子外篇廣譬)
姜望至德而佃不復種重華大聖而漁不償網(抱朴子外篇守)
(塉)
權衡雖正不能無毫釐之差鈞石雖平不能無抄撮之
較(劉子從化)
有人譏周僕射與親友言戲穢雜無檢節周曰吾若萬
里長江何能不千里一曲(世說新語任誕)
晝覽太山不假秋毫之察夜仰列宿豈藉燭龍之明(藝文)
(類聚職官部尚書令表)
姜維有言良田百頃不在一畆(太平御覽兵部戰不顧親)
髮生於皮去髮而皮不知爪生於肉去爪而肉不知(太平)
(御覧人事部皮膚)
譬如長者有一子愛之甚重其子得病但求良藥能差
病者不求分别諸藥名字取之時節合和分數(大智度論卷二)
(十七)
喻林卷十五
