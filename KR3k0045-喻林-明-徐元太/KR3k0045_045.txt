喻林卷四十五明徐元太撰
人事門(四十三)
各得
鴉鳥出食在野甚飽羣飛而歸提提然凡人之父子兄
弟出入宮庭相與飲食亦提提然樂(鄭氏箋詩小弁)
民有寢廟獸有茂草各有攸處德用不擾(左傳襄公四年)
在野者龍逸在朝者鳳集(晉書束晳傳)
用殊函矢雙美奚躓談異矛戈兩濟何傷(宋書顧覬之傳)
東西正相反而相對各當其所居若左右之不相雜故
不害其方也(公孫龍子通變論註)
故小而行大則滔窕而不親大而行小則陿隘而不容
貴賤不失其體而天下治矣(淮南子本經訓)
聖人之道猶中衢而致尊邪過者斟酌多少不同各得
其所宜是故得一人所以得百人也(淮南子繆稱訓)
東風啓戶黔啄翻舞各樂其類咸得生處(焦氏易林賁之否)
蜎飛蠕動各有配偶小大相保咸得其所(焦氏易林臨之豫)
飾貌以強類者失形調辭以務似者失情百夫之子不
同父母殊類而生不必相似各以所稟自為佳好(王充論衡)
(自紀篇)
夫好尚不可以一概杚趨舍不可以彼我易也夫欲隮
閬風陟嵩華者必不留行於丘垤意在乎游南溟泛滄
海者豈暇逍遙於潢洿是以注清聽於九韶者巴人之
聲不能悦其耳烹大牢饗方丈者荼蓼之味不能甘其
口鵾鵬戾赤霄以高翔鶺鴒傲蓬林以鼔翼洿隆殊途
亦飛之極晦朔甚促朝菌不識蜉蝣怱怱於寸隂野馬
六月而後息鯈鮒汎濫以㬥鱗靈虬勿用乎不測行業
乖舛意何可得(抱朴子外篇守塉)
夫斥鷃不以蓬榛易雲霄之表王鮪不以幽岫貿滄海
之曠虎豹入廣厦而懷悲鴻鶤登嵩巒而含慼物各有
心安其所長莫不泰於得意而慘於失所也(抱朴子外篇逸民)
夫大鳥一去半歲至天池而息小鳥一飛半朝槍榆枋
而止此比所能則有問矣其於適性一也(郭子註莊逍遙遊)
庖人尸祝各安其所司鳥獸萬物各足於所受帝堯許
由各静其所遇此乃天下之至實也(郭子註莊逍遙遊)
各美其所美則萬物一美也各是其所是則天下一是
也(郭子註莊德充符)
各知其極物安其分逍遙者用其本步而遊乎自得之
場矣(郭子註莊秋水)
夫至仁者百節皆適則終日不自識也聖人在上非有
為也恣之使各自得而已耳(郭子註莊天運)
駑驥各適性而足馬之真性非辭鞍而惡乘但無羡於
榮華耳有意治之則不治矣(郭子註莊馬蹄)
士之所能各有其極若四時之不可易也當其時物順
其倫次則各有用矣是以順歲則時序易性則不物(郭子)
(註莊徐無鬼)
心膂有位股肱有經豈以處下為戚為榮各安其所舉
體用平(藝文類聚人部隠逸上箴)
取舍歿繆畏喜殊方故鶉鷃高飛終日馳鶩而志在乎
蒿苗鴻鵠高舉逕歴東西通千逹萬而志在乎陂池鸞
鳳翺翔萬仞之上優游太清之中而常以為卑延頸舒
翼凌蒼雲薄日月高翔遠逝曠時不食往來九州棲息
八極乃得其宜三者殊便皆以為娛(道德經指歸卷七)
猶如𫝊燈一燈𫝊之百千萬燈一時俱照光明無損前
燈後燈無優無劣智慧𫝊者亦復如是(无上内祕蔵經妙德品)
萬物盗天地之精以生成人盗萬物之形以御用萬物
盗人之力以種植彼此相盗各獲其宜(天機經安)
如摩尼珠以加私國㲲而以褁之不相染著何以故彼
此淨故(淨行法門經卷下)
譬如種種熏色置一器中熏種種衣復以衆雜染色置
一器中染所熏衣隨其所熏受色不同而彼諸色不生
分别羌别之心(法集經欲一)
譬如龍王降雨普與天下雨無差别大樹大草根大故
多受小樹小草根小故少受(大智度論卷十九)
如大清涼美池無量衆生前後來飲各飽而去(大智度論卷五)
(十三)
金玉不相傷精魄不相妨(弘明集牟子理惑論)
自得
理定於心不期俗賞情貫於時無悲世辱故芬芳各性
不待汨渚之哀明白為寶無假荆南之哭(南齊書劉祥傳)
鷦鷯巢於深林不過一枝偃鼠飲河不過滿腹歸休乎
君予無所用天下為(莊子逍遙遊)
夫得者困可以為得乎則鳩鴞之在於籠也亦可以為
得矣且夫趣舍聲色以柴其内皮弁鷸冠搢笏紳脩以
約其外内支盈於柴柵外重纏繳睆睆然在纏繳之中
而自以為得則是罪人交臂歴指而虎豹在於囊檻亦
可以為得矣(莊子天地)
孔子窮於陳蔡之間七日不火食左據槁木右擊槁枝
而歌焱氏之風有其具而無其數有其聲而無宮角木
聲與人聲犁然有當於人之心(莊子山木)
子貢曰吾不知天之高也地之下也古之得道者窮亦
樂通亦樂所樂非窮通也道德於此則窮通為寒暑風
雨之序也(莊子讓王)
曾子居衞緼袍無表顔色腫噲手足腁胝三日不舉火
十年不製衣正冠而纓絶捉衿而肘見納屨而踵決曳
縰而歌商頌聲滿天地若出金石天子不得臣諸侯不
得友故養志者忘形養形者忘利致道者忘心矣(莊子讓王)
心平愉則色不及傭而可以養目聲不及傭而可以養
耳蔬食菜羔而可以養口麤布之衣麤紃之履而可以
養體屋室廬庾葭藁蓐尚机筵而可以養形(荀子正名篇)
所謂樂者豈必處京臺章華游雲夢沙丘耳聽九韶六
瑩口味煎熬芬芳馳騁夷道釣射鷫鷞之樂乎吾所謂
樂者人得其得者夫得其得者不以奢為樂不以廉為
悲與隂俱閉與陽俱開故子夏心戰而臞得道而肥聖
人不以身役物不以欲滑和是故其為樂不欣欣其為
悲不惙惙是故有以自得也喬木之下空宂之中足以
適情無以自得也雖以天下為家萬民為臣妾不足以
養生也夫建鍾鼓列管弦席旃茵𫝊旄象耳聽朝歌北
鄙靡靡之樂齊靡曼之色陳酒行觴夜以繼日強弩弋
高鳥走犬逐狡兔此其為樂也焱焱赫赫怵然若有所
誘慕解車休馬罷酒徹樂而心忽然若有所喪悵然若
有所忘也是何則不以内樂外而以外樂内樂作而喜
曲終而悲失其得者也(淮南子原道訓)
誠中之人樂而不忣如鶚好聲熊之好經夫有誰為矜
(淮南子繆稱訓)
天下有至貴而非勢位也有至富而非金玉也有至壽
而非千歲也原心反性則貴矣適情知足則富矣明死
生之分則壽矣(淮南子繆稱訓)
次四拂其繫絶其纗佚厥心測曰拂繫絶纗心誠快也
(太玄經第二樂)
一枝足以戢鸞羽何煩乎豐林潢洿足以泛龍鱗豈事
乎滄海藜藿嘉於八珍寒泉旨於醽醁躡履美於赤舄
緼袍麗於兖服把撞安於杖鉞鳴條樂乎絲竹茅茨豔
於丹楹采椽珍於刻桷登嵩峯為臺榭庇巖霤為華屋
積篇章為敖庾寶玄談為金玉(抱朴子外篇嘉遯)
未若遊神典文吐故納新求飽乎耒耜之端索緼乎杼
軸之間腹仰河而已滿身集一枝而餘安萬物芸芸化
為埃塵矣(抱朴子外篇逸民)
醇而不雜斯則富矣身不受役斯則貴矣若夫剖符有
土所謂禄利耳非富貴也(抱朴子外篇逸民)
遺身而自得故行若曳枯木止若聚死灰(郭子註莊逍遙遊)
以小求大理終不得各安其分則小大俱足矣若秋毫
不求天地之功則周身之餘皆為棄物天地不見大於
秋毫則顧其形象纔自足耳(郭子註莊秋水)
爾乃龍吟方澤虎嘯山丘註云言已從容吟嘯類乎龍
虎(李善註文選歸田賦)
故能虬驤慶霄而不紲豢龍之轡鳳鳴瑤林而不屈伶
倫之籠豈必欣太清而樂瓊藹哉(廣文選庾元規翟徵君贊)
善釣者不易淵而釣君子不隣席而追道(意林物理論)
百日之饑一朝而飽豈復覺向者之餒乏耶(太平御覽道部養生)
家有千金之玉而不知猶之貧也良工治之則富弇二
國身有至貴而不知猶之賤也聖人告之則貴最天下
(太平御覽人事部富下)
入吾室者但有清風對吾飲者唯當明月(何氏語林言志)
如堅翅鳥飛騰虛空自在翺翔久不墮地雖依空戲而
不據空亦不為空之所拘礙(波羅密多經三百三十二)
又如比丘得神足通從海此岸到於彼岸周旋四洲無
能礙者(大乘造象功德經卷下)
譬如飛鳥飛行空中無所觸礙以空為地不畏虛空(脩行)
(道地經菩薩品)
如空中鳥遠逝無礙(法句經羅漢品)
彼見其門我覩其室彼採其華我取其實彼求其備我
守其一(弘明集牟子理惑論)
譬若臨河飲水飽而自足焉知其餘哉(弘明集牟子理惑論)
四信云何先信法次信佛後信僧及戒耶荅曰譬如人
重病服藥若病愈則信藥妙藥妙必由師則信師也雖
師妙藥良要由善看病人則信看病人也三事雖妙要
由我能消息則信我也法中四信亦復如是觀實相見
諦時煩惱即除則信法妙也三寶雖妙要行之由我戒
業清淨故纍病得除則信戒也(羅什譯維摩詰經菩薩品)
世王自在於民法王自在於法(僧肇註維摩詰經佛國品)
日月不期去闇而闇自除出家不期摧外道而外道自
消也(僧肇註維摩詰經弟子品)
有獲
六四悔亡田獲三品(易巽)
以斯解險無險不濟能獲隠伏如似田獵而獲窟中之
狐(周易正義解)
園有桃其實之殽園有棘其實之食(詩國風園有桃)
穫之挃挃(音窒)積之栗栗其崇如墉其比(去聲)如櫛(側瑟反詩頌)
(良耜)
曾孫之稼如茨如梁曾孫之庾如坻(音池)如京(詩小雅甫田)
嗟爾朋友予豈不知而作如彼飛蟲時亦弋獲(詩大雅桑柔)
園有桃得其實為之殽以興國有民得其力為君用(毛詩)
(正義園有桃)
草穢既除而禾稼茂禾稼茂而榖成熟榖成熟而積聚
多如墉也如櫛也以言積之高大且相比迫也(鄭氏箋詩良耜)
耕鉏不以水旱息必獲豐年之收(杜氏解左傳昭公元年)
耕鉏不息必有豐年之收以喻禮信不愆必為諸侯之
長也(春秋正義昭公元年)
昔者王豹處於淇而河西善謳緜駒處於高唐而齊右
善歌華周把梁之妻善哭其夫而變國俗有諸内必形
諸外為其事而無其功者髠未嘗覩之也(孟子告子下)
此秦所禱祀而求也今已得之矣(史記韓世家)
違覆而得中猶棄敝蹻而獲珠玉(蜀志董和傳)
夫芬芳起於椒蘭清響生乎琳琅命世而作佐者必垂
可大之餘風高尚而邁德者必有明勝之遺事(晉書習鑿齒傳)
如瓜苗之有衍我是以庇其榮而食其實(子華子神氣)
鄭人緩也呻吟喪氏之地祗三年而緩為儒河潤九里
澤及三族(莊子列禦寇)
彭祖九子據德不殆南山松栢長壽嘉福(焦氏易林乾之蠱)
江河淮海天之奥府衆利所聚可以饒有(焦氏易林乾之觀)
膏澤肥壤農人豐敞(焦氏易林坤之咸)
龜鱉列市河海饒有長財善賈商季悦喜(焦氏易林屯之震)
獐鹿雉兔羣聚東圃盧黃白脊俱往追逐九齚十得君
子有喜(焦氏易林蒙之復)
望鷄得雛求馬獲駒(焦氏易林蒙之解)
曳綸江海釣掛魴鯉(焦氏易林需之損)
握珠懷玉還歸其鄉(焦氏易林訟之壯)
蜲蛇循流東求大魚預且舉網庖人歌謳(焦氏易林小畜之訟)
探巢得雛鳩鵲俱來(焦氏易林履之渙)
求我所有買鮪得鯉(焦氏易林泰之大壯)
日中為市各抱所有交易貨貲含味懷寶(焦氏易林泰之升)
求兔得獐過其所望(焦氏易林泰之明夷)
桃李花實纍纍日息長大成熟甘美可食為我利福(焦氏)
(易林泰之小過)
把珠入口為我利寶(焦氏易林否之履)
龍隅求泉置雲影從(焦氏易林同人之蠱)
陶朱白圭善賈息資三致千金德施上仁(焦氏易林同人之大畜)
北方多棗橘柚所聚荷囊載香盈我筐筥(焦氏易林謙之大過)
白馬騮駮更生不休富有商人利得如丘(焦氏易林隨之噬嗑)
春多膏澤夏潤優渥稼穡成熟畆獲百斛(焦氏易林臨之明夷)
新田宜粟上農得榖(焦氏易林剥之遯)
崑崙之玉取求必得(焦氏易林剥之益)
白馬騂騮生乳不休(焦氏易林復之暌)
求犬得兔請新遇故(焦氏易林復之困)
三驪負衡南取芝香秋蘭芬馥盈滿匣匱(焦氏易林復之艮)
出得隋珠留獲和玉(焦氏易林復之未濟)
膺栖茂樹候雀往來一擊獲兩伏不枝梧(焦氏易林无妄之困)
繒帛盛織日就為得(焦氏易林頥之夬)
捕魚河海布網多得(焦氏易林坎之大過)
求&KR0008;得黃駒犢從行(焦氏易林離之觀)
飛來之福入我居室(焦氏易林恒之无妄)
春鴻飛東以馬貨金(焦氏易林大壯之小過)
旦樹菽豆暮成藿羹(焦氏易林明夷之履)
東市齊魯南賈荆楚羽毛齒革為吾利寶(焦氏易林家人之蠱)
尼父孔丘善釣鯉魚羅網一舉得獲萬頭(焦氏易林革之頥)
結網得鮮受福安生(焦氏易林兊之无妄)
豐年多儲河海饒魚商客善賈大國富有(焦氏易林豐之蠱)
狡兔趯趯犬良逐咋雄雉爰爰為鷹所獲(焦氏易林未濟之師)
吾以仁義為機而得其名子以斧斤為機而得其薪(天禄)
(閣外史遇樵)
漢武享國最為壽考已得養性之小益矣但以升合之
助不供鍾石之費畎澮之輸不給尾閭之泄耳(抱朴子内篇論)
(仙)
鳥不暇舉獸不得發青骹摯於韝下韓盧噬於&KR1303;末(文選)
(西京賦)
夫田種者一畆十斛謂之良田此天下之通稱也不知
區種可百餘斛也田種一也至於樹養不同則功收相
懸謂商無十倍之價農無百斛之望此守常而不變者
也(文選嵇康養生論)
故殖財之寶黃玉自出令德之珍卿相是毓(古文苑張旭西嶽華)
(山堂闕碑銘)
讓禮一寸得禮一尺(藝文類聚人部讓)
鐮刀自葵積芻蕘之效(太平御覽器物部鐮)
譬如有人執持明鏡不期見面面像自現亦如農人散
種良田不期生芽而芽自生亦如然燈不期滅闇而闇
自滅(元陽妙經卷六)
譬如良農善能播植既植其母必得其子(玉清經幽棲品)
如是良農終卒獲利(玉清經道化四夷品)
如善御者駕駟馬車令避險路行於正道隨本意欲能
往所至(波羅蜜多經卷三百五十五)
如人種榖其苗已秀當知是人獲果不久(波羅蜜多經卷五百六十)
(九)
譬如有人銷礦出金出已轉賣所得價直貴賣彼人多
百千倍(波羅蜜多經五百八十四)
譬如魚師以食塗網投之深淵既滿所求即尋牽出(大寶)
(積經一百六)
譬如有人耕田種稻唯求子實不望藁稈子實成熟收
穫子已藁稈不求而自然得(蘇婆呼童子經卷上)
如人穿井得至濕泥知當得水不久如人擊賊賊已退
散自知得勝意中安稳(三昧法門經卷下)
譬如人種五榖生根從根生莖葉實至後得榖已後年
復種得榖甚多(那先比丘經卷中)
譬如有人掘地求蔵本規索一并得餘蔵(脩行道地經天耳品)
汝不見田夫葉少種子後獲大果如人獻王少物而得
大報如少鈎餌而得大魚所捨甚少而所獲大多(大智度論)
(卷三十)
譬如人為榖故種禾而槀草自至(大智度論卷八十七)
誰渴飲清流而不充虚乏誰秉熾燃燈而不滅黑闇(大莊)
(嚴經論卷八)
猶如農夫為榖種植至秋收穫亦得草䴬(十住毘婆沙論卷九)
譬猶灑粒於土壤而納百倍之收地榖無情於人而自
然之利至也(弘明集孫綽喻道論)
再造
九二枯楊生稊老夫得其女妻无不利(易大過)
故衰者更盛猶若枯槁之楊更生少壯之稊枯老之夫
得其少女為妻也(周易正義大過)
人衰更求盛猶木死生蘖(尚書正義盤庚上)
克伐既滅封其支子為王者之後猶樹既斬其根本更
有蘖生之條(毛詩正義長發)
君王之於越也繄起死人而肉白骨也(國語吳)
昔原大夫贖桑下絶氣𫝊稱其仁秦越人還虢太子結
脉世著其神設曩之二人不遭仁遇神則結絶之氣竭
矣然而糒脯出乎車軨鍼石運乎手爪今所頼者非直
車軨之糒脯手爪之鍼石也乃收之於斗極還之於司
命使乾皮復含血枯骨復被肉允所謂遭仁遇神真所
宜𫝊而著之(後漢書文苑列傳)
則所謂生繁華於枯荑育豐肌於朽骨(晉書元帝紀)
日月之暉昧而復曜(晉書高密文獻王泰傳)
皇綱絶而復紐天緯缺而更張(宋書明帝本紀)
使弛墜之構更獲締造垢辱之甿復得明目(宋書謝莊傳)
再躔日月重綴參辰反龜玉於塗泥濟斯民於阬岸(梁書)
(武帝上紀)
扶傾頽構之下拯溺逝川之中(梁書武帝上紀)
地維絶而重紐天柱傾而更植鑿河津於孟門百川復
啓補穹儀以五石萬物再生(梁書元帝紀)
寒灰更然枯骨生肉(隋書于仲文傳)
譬如枯木重起枝葉枯骨重生皮肉(隋書突厥北狄傳)
恩隆絶望之辰慶集冥心之日熖灰非喻荑枯未擬(南史)
(袁湛彖從弟昂傳)
炎絶續光光滅復明(焦氏易林屯之咸)
視日再光與天相望(焦氏易林大有之小過)
枯木復起秋葉冬實(焦氏易林大過之蒙)
破敝復完危者得安(焦氏易林恒之中孚)
盲者目張跛倚起行(焦氏易林升之蠱)
&KR0034;微惙惙屬纊聽絶豁然大通復更生活(焦氏易林艮之大壯)
上九過其枯城或蘖青青測曰過其枯城改過更生也
(大玄經第一差)
上九株生蘖其種不絶測曰株生蘖其類乃長也(太玄經第)
(三居)
次七老木生蒔(侍)永以纏其所無測曰老木生蒔永厥
體也(太玄經第四永)
易稱懸象著明莫大乎日月然時有昏晦詩美滔滔江
漢南北之紀然時有壅滯論語固天縱之莫盛於聖然
時有困否日月不失其體故蔽而復明江漢不失其源
故窮而復通聖人不失其德故廢而復興(風俗通窮通)
絶而復屬死而復生世有死而復生之人人必謂之神
漢統絶而復屬光武存亡可謂優矣(王充論衡恢國篇)
悴葉更輝枯條以肄(文選陸士衡功臣頌)
使春枯之條更與秋蘭垂芳陸沈之羽復與翔鴻撫翼
(文選陸機謝内史表)
得使入湯之禽復假羽毛刖斷之足復蒙連續(廣文選蘇子卿)
(報李陵書)
百榖偃而立大禾顛復持(藝文類聚天部霽詩)
枯木生華白骨更肉(藝文類聚封爵部親戚封詔)
拯龜玉於已毁導涸源於將塞(藝文類聚封爵部親戚封詔)
喪車復還白骨更肉(藝文類聚刑法部刑法書議)
援三靈之已墜救四海之羣飛(文苑英華請勸進及封岳行幸徐陵表)
絆驥還千里垂鵬更九飛(文苑英華庾信寄贈一詩)
昔沈羲將盡逢司命而還生士爕行埋(集作終)值仙人而
更活今日慈矜斯之謂矣(文苑英華庾信謝賜賚啓)
舟檝無岸海若為之反風薺麥將枯山靈為之出雨(文苑)
(英華庾信謝賜賚唘)
青牛道士更延將盡之命白鹿真人能生已枯之骨(文苑)
(英華庾信謝賜賚啓)
夫&KR0008;骨腐於泥得水而再活井萍燥於地得水亦復萌
水特一物魚萍得之猶且若是矧上帝非常之恩乎(玉皇)
(本行集經)
如壊復成如滅復生(西昇經)
如披重雲得覩日月猶如盲人得見色象如籠中鳥而
得騫翥如小水魚得遊江海亦如枯骨而得成人(玉清經慈)
(悲方便品)
慈雲普覆枯朽再榮白骨成人(玉清經通濟幽冥品)
反已逝之危魂榮已凋之朽質(玉清經八節品)
譬如火欲滅遇得風薪火則然熾(大智度論卷二十九)
將擢翠翹於寒條之上曜扶渠於重冰之下(弘明集十一)
昌後
椒聊之實蕃衍盈升彼其(音記)之子碩大無朋椒聊之
實蕃衍盈匊(音菊)彼其之子實大且篤(詩國風椒聊)
維熊維羆男子之祥維虺維蛇女子之祥(詩小雅斯干)
&KR0977;斯美周室多男之詩(詩說周南)
麟趾文王之子多仁賢美之(詩說周南)
螽斯后妃子孫衆多也言若螽斯不妬忌則子孫衆多
也(毛詩螽斯)
椒聊刺晉昭公也君子見沃之盛彊能脩其政知其蕃
衍盛大子孫將有晉國焉(毛詩椒聊)
凡物有隂陽情慾者無不妬忌惟蚣蝑不耳各得受氣
而生子故能詵詵然衆多后妃之德能如是則宜然(鄭氏)
(箋詩螽斯)
如松栢之枝葉常茂盛青青相承無衰落也(鄭氏箋詩天保)
綿綿然枝葉長而不絶者乃是葛藟之草所以得然者
由其在河之滸得河之潤故也以興子孫長而昌盛者
乃是王族之人所以得然者由其與王同姓得王之恩
故也王族宜得王之恩施猶葛藟宜得河之潤澤(毛詩正義)
(葛藟)
有杕然特生之杜其葉湑湑然而盛但柯條稀疏不相
比次以興晉君疏其宗族不與相親猶杕杜之枝葉不
相比次然也(毛詩正義杕杜)
維此柞木幹上之有枝條其生葉蓬蓬然茂盛新將生
故乃落之於地以葉相承無衰落以興維此諸侯先祖
之有子孫其有才智亦茂盛繼世以德相承無乏絶(毛詩)
(正義采菽)
木枝莫不生葉正以柞為興者由柞葉新將生故乃落
於地其枝常有葉似前君賢者死後君賢者生其君常
有賢也(毛詩正義采菽)
振振子孫或秀或苗(後漢書章帝八王傳贊)
譬如芝蘭玉樹欲使其生於庭階耳(晉書謝玄傳)
昔楚國處女諫其王曰有龍無尾言年四十未有太子
(晉書閣纘傳)
曰子曰孫重規疊矩(晉書周訪傳)
邦君將昌天遺其道大夫將昌天遺之士庶人將昌必
有良子(說苑談叢)
十雌百雛常與母俱抱雞摶虎誰敢害者(焦氏易林謙之賁)
魴生江淮一轉為百(焦氏易林蠱之蠱)
長生無極子孫千億松栢為梁堅固不傾(焦氏易林觀之損)
鳳生五雛長於南郭君子康寧悦樂身榮(焦氏易林賁之頥)
五乳百雛騂駁驤駒(焦氏易林无妄之坎)
麒麟鳳凰子孫盛昌(焦氏易林无妄之大壯)
大樹之子百條共母當夏六月枝葉盛茂鸞鳳以庇召
伯避暑翩翩偃仰各得其所(焦氏易林大過之需)
杻陽之山有獸焉其狀如馬而白首其文如虎而赤尾
其音如謠其名曰鹿蜀佩之宜子孫(山海經南山經)
鹿蜀之獸馬質虎文驤首吟鳴矯足騰羣佩其皮毛子
孫如雲(山海經南山經圖讚)
渾渾長源蔚蔚洪柯羣川載導衆條載羅(陶靖節集詩四言)
言草木本根氣強則枝葉盛而善美人之先祖有大功
德則胤緒亦蕃昌也(前漢書註叙傳)
景之行止皆隨於形草木枝葉各稟根祗人之餘慶資
於積善亦猶此也(前漢書註叙傳)
邁德行仁必貽後慶如有言必酬有往必復也(李善註文選思)
(玄賦)
桑末寄夫根生桑末既凋而寄生已茂以喻臯陶之後
封於英六衆國已滅而英六獨存言積德之後必有餘
慶也(李善註文選思玄賦)
昆山西跱爰有夜光漢水東流是生明月(藝文類聚儲官部公主碑)
漢明帝作太子樂歌四章一曰日重光二曰月重輪三
曰星重輝四曰海重潤(事文類聚宫嬪古今注)
韋元將弟誕仲將孔融與其父書曰不意雙珠近出老
蚌(事文類聚誕子)
世人有子若不紹繼則名斷種最為可恥(大智度論卷一百)
喻林卷四十五
