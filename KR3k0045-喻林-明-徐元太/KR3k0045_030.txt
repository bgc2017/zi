喻林卷三十明徐元太撰
人事門
難必
我所言國家之難備矣日日思念之乃以作室爲喻若
父作室營建基址既致法矣其子乃不肯爲之堂況肯
搆架成之乎又以治田爲喻其父菑耕其田殺其草已
堪下種矣其子乃不肯布種況肯收穫乎其此作室治
田之父乃是敬事之人見其子如此其肯言曰我有後
不棄我基業乎(尚書正義大誥)
雖有親父安知其不爲虎雖有親兄安知其不爲狼(史記)
(韓長孺傳)
種之爲稼斂之爲穑良農能善種之未必能斂穫之(史記)
(孔子世家註)
數之所隔雖近則難情之所符雖遠則易是以涉歎流
霜時獲感天之誠泣血從刑而無悟主之智(南齊書劉祥傳)
我猶箭耳随人所射安能自裁(周書文帝上紀)
伯夷叔齊能無盜而不能使人不意已(鶡冠子備知)
牛缺者上地之大儒也下之邯鄲遇盜於耦沙之中盡
取其衣装車牛步而去視之歡然無憂吝之色盜追而
問其故曰君子不以所養害其所養盜曰嘻賢矣夫既
而相謂曰以彼之賢往見趙君使以我爲必困我不如
殺之乃相與追而殺之燕人聞之聚族相戒曰遇盜莫
如上地之牛缺也皆受教俄而其弟適秦至關下果遇
盜憶其兄之戒因與盜力爭既而不如又追而以卑辭
請物盜怒曰吾活汝弘矣而追吾不已迹將著焉既爲
盜矣仁將焉在遂殺之又傍害其黨四五人焉(劉子說符)
人主莫不欲其臣之忠而忠未必信故伍員流于江萇
弘死于蜀藏其血三年而化爲碧人親莫不欲其子之
孝而孝未必愛故孝已憂而曾參悲(莊子外物)
有鳥將來張羅而待之得鳥者羅之一目也今爲一目
之羅則無時得鳥矣今被甲者以備矢之至若使人必
知所集則懸一札而已矣(淮南子說山訓)
決指而身死或斷臂而顧活類不可必(淮南子說山訓)
人有盜而富者富者未必盜有廉而貧者貧者未必廉
(淮南子說林訓)
望人者不至恃人者不久(韓詩外傳)
對君之坐豈不安哉尚有差跌一食之上豈不美哉尚
有哽噎今若氾所謂幸者也固未能自必(說苑敬慎)
天以至明爲不可蔽乎日何爲而食地以至安爲不可
危乎地何爲而動天地而尚有動蔽是故聖賢說於世
而不得行其道(說苑至公)
神蛇能斷而復屬不能使人弗斷聖賢能困而復通不
能使人弗害(王充論衡定賢篇)
夫天地之有湛也何以知不如人之有水病也其有旱
也何以知不如人有癉疾也禱請求福終不能愈變操
易行終不能救使醫食藥冀可得衰命盡期至醫藥無
效(王充論衡順鼓篇)
今夫陶冶者初埏埴作器必模範爲形故作之也燃炭
生火必調和鑪竈故爲之也及銅爍不能皆成器燔不
能盡善不能故生也(王充論衡物勢篇)
夫賢君能治當安之民不能化當亂之世良醫能行其
針藥使方術驗者遇未死之人得未死之病也如命窮
病困則雖扁鵲末如之何夫命窮病困之不可治猶困
亂民之不可安也藥氣之愈病猶教導之安民也皆有
命時不可令勉力也(王充論衡治期篇)
耒耜耕耘因春播種者人爲之也及榖入地日夜長大
人不能爲也或爲之者敗之道也(王充論衡自然篇)
牛缺以無吝招患燕人假有惜受禍安危之不可豫圖
皆此類(張湛注列子說符)
采采榮木于兹托根繁華朝起慨慕不存貞脆由人禍
福無門(陶靖節集詩四言)
墨者田鳩欲見秦惠王留三年而不得見客有言之於
楚王乃往見楚王王悦之與將軍之節以如秦至而得
見出而告人曰吾不識秦之道乃當由楚也物固有近
之而遠遠之而近(藝文類聚儀飾部節)
驚舟失柂於空壑山足無絆於澤中(弘明集張融門論)
夫扁鵲之所以稱良醫者以其應疾投藥不失其宜耳
不責其令有不死之民也(弘明集正誣論)
寧可見犂牛不登宗廟之用而永棄於牢餼之具耶(弘明)
(集疑夷夏論諮)
難合
火本乾燥澤本潤濕燥濕殊性不可共處若其共處必
相侵尅既相侵尅其變乃生變生則本性改矣水熱而
成湯火滅而氣冷是謂革也(周易正義革)
大風有隧(音遂)有空大谷維此良人作爲式穀維彼不順
征以中垢(詩大雅桑柔)
此乃以冠雙屨將絲綜麻方鑿圓枘其可入乎(春秋正義序)
比於連雞埶不俱栖立可離也(後漢書吕布傳)
&KR1389;涔不容尺鯉染之謂也(晉書劉聰記)
吾所以說吾君者横說之則以詩書禮樂從說之則以
金板六弢奉事而大有功者不可爲數而吾君未嘗啟
齒(莊子徐無鬼)
夫青不與白爲青而白不與青爲白故曰不相與(公孫龍子)
(通變論註)
雖有美行盛譽不可比目合翼相須也此乃氣不合音
不調者也(鬼谷子本經隂符)
商角不二合徵羽不相配能爲四聲主者其唯宫乎(鬼谷)
(子本經隂符)
大夫種知所以強越而不知所以存身萇弘知周之所
存而不知身所以亡知遠而不知近(淮南子說山訓)
神蛇能斷而復續而不能使人勿斷也神龜能見夢元
王而不能自出漁者之籠(淮南子說山訓)
夫以人之所不能聽說人譬以大牢享野獸以九韶樂
飛鳥也(淮南子人間訓)
夫歌采菱發陽阿鄙人聽之不若此延路陽局非歌者
拙也聽者異也故交畫不暢連環不解物之不通者聖
人不争也(淮南子人間訓)
初一親非其膚其志齟齬測曰親非其膚中心閒也(太玄)
(經第三親)
屈原言已執忠信之行以事於君其志不合猶入池涉
水而求薜荔登山緣木而采芙蓉固不可得之也(王逸注楚)
(辭九歌)
言已性逹道德而君閉塞其志不合若竹栢之異心也
(王逸注楚辭七諫)
言君性所爲不與已合若方與圜不可錯雜勢不相安
也(王逸注楚辭七諫)
言車敗馬犇鑣銜斷絶猶自馳騖至於暮夜乃舍無有
制止之者以言人臣一去君亦不復得拘留也(王逸註楚辭九)
(歎)
言方與圜其性不同鉤曲繩直其態殊異而不可合以
言忠佞異志猶鉤繩也(王逸注楚辭九歎)
塠重一人之跡不能蹈也礚重一人之掌不能推也賢
臣有勁彊之優愚主有不堪之劣以此相求魚鳥相與
遊也(王充論衡效力篇)
尾大於身者不可掉臣賢於君者不可任故口不容而
強吞之者必哽才非匹而委仗之者見輕(抱朴子外篇任能)
譬猶禽魚之結侶冰炭之同器欲其久合安可得哉(抱朴)
(子外篇交際)
觀聽殊好愛憎難同飛鳥覩西施而驚逝魚鼈聞九韶
而深沉故衮藻之粲煥不能悦裸鄉之目采菱之清音
不能快楚隸之耳古公之仁不能喻欲地之狄端木之
辯不能釋縶馬之庸(抱朴子外篇廣譬)
滄海揚萬里之濤不能斂山峰之塵驚風摧千仞之木
不能拔弱草之荄貙虎虣闞不能威蚊䖟冠世之才不
能合流俗(抱朴子外篇廣譬)
震雷不能細其音以恊金石之和日月不能私其耀以
就曲照之惠大川不能促其涯以適速濟之情五岳不
能削其峻以赴陟者之欲故廣車不能脇其轍以苟通
於狹路高士不得撙其節以同塵於隘谷(抱朴子外篇廣譬)
珪璋雖有特達之美而明月皆謂難闇投以喻僊者雖
有超俗之譽非無捕影之譏(李善註文選郭㬌純游仙詩)
圜鑿而方枘兮吾固知其鉏鋙而難入(文選宋玉九辯)
感鸞鷖之特栖兮悲淑人之希合彼無合其何傷兮患
衆偽之冒真(文選思玄賦)
君若清路塵妾若濁水泥浮沈各異勢會合何時諧(文選)
(曹植七哀詩)
夫至音不合衆聽故伯牙絶絃至寳不同衆好故卞和
泣血(補文選陳元立左傳疏)
孰知其不合兮若竹栢之異心(廣文選東方曼倩七諫)
聫蕙芷以爲佩兮過鮑肆而失香(廣文選東方曼倩初放)
不量鑿而正枘兮固前修以菹醢(楚辭離騷經)
理弱而媒拙兮恐導言之不固(楚辭離騷經)
方圜殊而不合兮鉤繩用而異態(楚辭劉向遠逝)
方鑿圓枘鉏鋙難從翔鳥遊魚蹉跎不狎是以賈生懷
琬琰而挫翮馮子握璵璠而鍜羽(藝文類聚人部隠逸下書)
始知庸聽局方悟大音賒(文苑英華沈約悲悼一詩)
使二女共室顔色相殊令蘇秦通言張儀結媒發辯利
口奪舒美辭推心調諧成爲夫妻弊髮腐齒終不相知
(參同契)
至味不合於衆口大音不比於衆耳作咸池設大章發
簫韶詠九成莫之和也張鄭衛之絃歌時俗之音必不
期而拊手也故宋玉云客歌於郢爲下里之曲和者千
人引商徵角衆莫之應此皆悦邪聲不曉於大度者也
(弘明集牟子理惑論)
杳兮如天淵兮如海不合闚牆之士數仞之夫固其宜
也(弘明集牟子理惑論)
猶方孔圓枘雖美於形而闕於事矣(辯正論卷一)
難並
騏驥不能與罷驢爲駟而鳳凰不與燕雀爲羣而賢者
亦不與不肖者同列(史記日者傳)
夫邪正之人不宜共國亦猶冰炭不可同器(後漢書傅燮列傳)
邪正不並存譬若胡與秦胡秦有時合邪正各異津(晉書)
(樂下)
韶衛不並奏雅鄭不兼御(晉書皇甫謐傳)
函矢殊用矛戈異適雙美之談豈能兩遂(宋書顧覬之傳)
野與市爭民家與府爭貨金與粟爭貴鄉與朝爭治(管子)
(權修)
楚人有鬻楯與矛者譽之曰吾楯之堅莫能陷也又譽
其矛曰吾矛之利於物無不陷也或曰以子之矛陷子
之楯何如其人弗能應也夫不可陷之楯與無不陷之
矛不可同世而立(韓非子難一)
諺曰君子重襲小人無由入正人十倍邪辟無由來(賈子)
(容經)
人主貴正而尚忠忠正在上位執正營事則䜛佞姦邪
無由進矣譬猶方圓之不相盖而曲直之不相入(淮南子主)
(術訓上)
衆曲不容直衆枉不容正故人衆則食狼狼衆則食人
(淮南子說山訓)
鮑魚不與蘭茝同笥而藏桀紂不與堯舜同時而治(韓詩)
(外傳)
巫祝不可與並祀諸生不可與逐語(鹽鐵論論菑)
冰炭不同器日月不並明(鹽鐵論刺復)
冠履不同藏賢不肖不同位(說苑談叢)
吾不覩參辰之相比也是以君子貴遷善(揚子學行篇)
夫邪之與正猶水與火不同原不得並盛(潛夫論慎微)
夫從事於王者内則姬焉外則士焉士必懼其䜛姬必
憎其狷由此觀之王之左右士與姬不能並也(天禄閣外史愛)
(憎)
言何所有方鑿受圓枘而能合者誰有異道而相安耶
言忠佞不相爲用也(王逸注楚辭離騷經)
浮雲行則蔽月之光䜛佞進則忠良壅也(王逸註楚辭九辯)
言冰見炭則消炭得冰則滅以喻忠佞不可並處則相
傷害(王逸註楚辭七諫)
夫梧禽不與鴟梟同枝麟虞不與豺狼連羣清源不與
濁潦混流仁明不與凶闇同處何者漸染積而移直道
暴廹則生害也(抱朴子外篇交際)
夫繩舒則木直正進則邪凋有虞舉則四凶戮宣尼任
則少卯梟猶震雷駭則鼛鼔堙朝日出則螢燭幽也(抱朴)
(子外篇嘉遯)
義路閉則利門開利門開則義路閉(李善註文選西征賦)
紫芝之不與茨棘俱植鸞鳳之不與梟□同栖天理固
然易在曉晤(李善註文選劉孝標辯命論)
薰猶不同器梟鸞不接翼(文選劉峻辯命論)
夫方圜之異形兮勢不可以相錯(廣文選東方曼倩哀命)
規矩不相害殊性孰相安賢聖不爲匹愚智不爲羣(道德)
(經指歸卷七)
名利與身若炭與水形性相反勢不俱然(道德經指歸卷八)
譬如良藥妙寳神珠毒不共居能銷衆毒(波羅蜜多經卷五百七十)
(二)
譬如水火之異亦如甘露毒藥(大智度論卷十八)
譬如百種美食與毒同器則不可食(大智度論卷六十三)
譬如一人行時不住住時不行以二法相違行住不得
俱故(佛性論卷三)
道與不道如金比草(弘明集牟子理惑論)
難支
三星之光曜在於魚罶之中其去斯須不可久也以喻
周室之亡期將至欲望其存亦不可久也(毛詩正義苕之)
牛雖瘠僨于豚上其畏不死(左傳昭公十三年)
大木將顛非一繩所維(後漢紀孝桓下)
斯乃大樹將顛盖非一繩之罪也(北史干栗磾傳論)
大之與小強之與弱也猶石之與卵虎之㗖豚又何疑
焉(淮南子人間訓)
九層之臺一傾公輸子不能正本朝一邪伊望不能復
(鹽鐵論救匱)
狐刺之鑿雖公輸子不能善其枘畚土之基雖良匠不
能成其高譬若秋蓬被霜遭風則零落雖有十子産如
之何故扁鵲不能肉白骨微箕不能存亡國也(鹽鐵論非鞅)
天下聞之皆曰扁鵲能生死人鵲辭曰予非能生死人
也特使夫當生者活耳夫死者猶不可藥而生也悲夫
亂君之治不可藥而息也詩云多將熇熇不可救藥甚
之之辭也(說苑辯物)
江南多蝮螫我手足冤繁詰屈痛徹心腹(焦氏易林師之无妄)
虺蛇求聚難以居處毒螫痛甚瘡不可愈(焦氏易林履之大壯)
夫磯將潰則不可與網罟之夫謀國將亡則不可與章
句之徒議(天禄閣外史去蜀)
必死之病俞附越人所無如何朽木鉛鋌班輸歐冶所
不能匠也(抱朴子外篇彈禰)
闢滔天之源激不測之流塞之以撮壤障之以指掌也
(抱朴子外篇詰鮑)
人之迷也其日固已久矣數世之壊非一人之所支也
(揚子法言註重黎篇)
大則有鯨有鯢小則爲梟爲獍負其牛羊之力凶其水
草之性非玉燭之能調豈璿璣之可正(廣文選庾子山哀江南賦)
乘漬水以膠船馭奔駒而朽索小人則將及水火君子
則方成猿鶴弊箄不能救鹽池之鹹阿膠不能止黃河
之濁(廣文選庾子山哀江南賦)
運岱山而壓春卵引渤海而躍秋螢當不足等其銷滅
譬其虀粉(文苑英華盧思道&KR0702;一)
譬如師子博撮諸麋彼雖有母亦不能救(本緣經持王子品)
譬若随藍風一起時諸樹名大樹而不能自制所以者
何其身不堪(如來三昩經卷上)
猶如野象蹹芭蕉林盡皆摧碎(無明羅刹經)
其猶太陽之熯晨霜注洪流以滅爝火(弘明集十四)
事起
欲伐而不得生斧柯欲鳥而不得生網羅欲彼天下是
生爲(汲冡周書周祝解)
西風謂之大風大風之行有所從而來必從大空谷之
中(鄭氏箋詩桑柔)
燔黍則大亨之濫觴土鼓乃雲門之拳石(禮記正義序)
因龍出而紀官因鳳來而作樂(三墳山墳)
源深而水流水流而魚生之情也根深而木長木長而
實生之情也君子情同而親合親合而事生之情也(太公)
(六韜文師)
自知慧出使玉化為環玦者是政反爲滑也(鶡冠子天則)
夫力不足則偽知不足則欺財不足則盜(莊子則陽)
非譽相紛怨德並行於是乃有曾參孝己之美而生盜
跖莊蹻之邪(淮南子齊俗訓)
民廹其難則求其便困其患則造其備(淮南子氾論訓)
洪水滔天而有禹之績河水泛溢而有宣房之功商紂
暴虐而有孟津之謀天下煩擾而有乘羨之富(鹽鐵論力耕)
棘木爲杼削木爲柚杼柚既施民得以燠(太玄經太玄棿)
以見鳥跡而知爲書見蜚蓬而知爲車天非以鳥跡命
倉頡以蜚蓬使奚仲也奚仲感蜚蓬而倉頡起鳥跡也
(王充論衡感類篇)
關梁所以禁非而猾吏因之以爲非焉衡量所以檢僞
而邪人因之以爲僞焉大臣所以扶危而姦人恐主之
不危兵革所以静難而寇者盜之以爲難(抱朴子外篇詰鮑)
學者非爲幻怪也幻怪之生必由於學禮者非爲華薄
也而華薄之興必由於禮(郭子注莊德充符)
亂心不由於醜而常在美色撓世不由於惡而常在仁
義則仁義者撓天下之具也(郭子注莊駢拇)
御其真知乘其自然則萬里之路可至而羣馬之性不
失馬性不同而齊求其用故有力竭而態作者含哺鼓
腹民之真能及至聖人屈折以禮樂懸跂以仁義而民
始好知其過皆由乎迹之可尚也(郭子注莊馬蹄)
魚失淵則爲人禽利器明則爲盜資(郭子注莊胠篋)
夫脣竭非以寒齒而齒寒魯酒薄非以圍邯鄲而邯鄲
圍聖人生非以起大盜而大盜起皆自然相生必至之
勢也(郭子注莊胠篋)
桁楊以椄槢爲管桎梏以鑿枘爲用聖知仁義者遠罪
之迹迹遠罪則民思尚之尚之則矯詐生矯詐生而禦
奸之器不具者未之有也故棄所尚則矯詐不作桁楊
桎梏廢矣何鑿枘椄槢之爲哉(郭子注莊在宥)
嚆矢矢之猛者言曾史爲桀跖之利用也(郭子注莊在宥)
且天下皆患創亂故求虞氏之藥操藥修父其色燋然
明治天下者非以爲榮也(郭子註莊天地)
琴瑟張而鄭衛作五色成而綺縠生(意林士緯)
湯師蜘蛛而結網金天據九雁以正時唐堯見蓂莢而
知月(意林抱朴子)
夫創始者恒樸而飾終者必妍是故烹飪起於熱石玉
輅基於推輪(藝文類聚服飾部扇賦)
仲尼見滄海横流故務爲舟航(太平御覧舟部航)
密儀之制杵臼萬民以濟及後人加功因延力借身重
以踐碓而利十倍杵舂又復設機關用驢驘牛馬及役
水而舂其力乃且百倍(太平御覧資産部舂)
觀魚翼而創櫓視鴟尾而製柂(埤雅品物門鳶)
舊云視䲭創柂觀鱟制帆(埤雅品物門鱟)
說者又以謂放蜘蛛而結網法螺蚌而閉戶(埤雅品物門蜘蛛)
搏噬爪牙鋒距之先毒螫芒刺矛矢以存聖人垂象五
兵已陳(初學記居處部庫藏注)
忘戰者危極武者傷前聖制弓後世造弩(玉海兵制弓矢)
譬如因的則有弓箭(元陽妙經卷一)
譬如有的箭則著之(菩薩善戒經卷一)
以有事故有所作以有足故有遊行以有身故有屈伸
以有飢渴故有求飲食(菩薩地持經卷三)
譬如大海初漸起時當知皆爲有價無價摩尼寳珠作
所住處此寳皆從大海生故(華手經卷七)
夫轉蓬漂而車輪成窊木流而舟檝設蜘蛛布而罻羅
陳鳥跡見而文字作故有法成易無法成難(弘明集牟子理惑論)
分定
世稱萬人逐兔一人獲之貪者悉止分定故也(後漢書袁紹列)
(傳)
雉兔在野衆人逐之分未定也雞豕滿市莫有志者分
定故也(尹文子大道上)
則若性命肌膚之不可易也(荀子哀公)
今一兔走百人逐之非一兔足爲百人分也由未定由
未定堯且屈力而況衆人乎積兔滿市行者不顧非不
欲兔也分已定矣分已定人雖鄙不争故治天下及國
在乎定分而已矣(吕氏春秋慎勢)
賢不肖不可以不相分若命之不可易若美惡之不可
移桀紂貴為天子富有天下能盡害天下之民而不能
得賢名之關龍逢王子比干能以要領之死争其上之
過而不能與之賢名名固不可以相分必由其理(吕氏春秋)
(功名)
非工商不得食于利末非良農不得食於收穫非執政
不得食于官爵(鹽鐵論相刺)
求雞獲雉買鼈失魚出入均貨利得無餘(焦氏易林復之咸)
人禀元氣於天各受夀夭之命以立長短之形猶陶者
用土爲簋廉冶者用銅爲样杅矣器形已成不可大小
人體已定不可增減(王充論衡無形篇)
物生也色青其熟也色黃人之少也髮黑其老也髮白
黃爲物熟驗白爲人老效物黃人雖灌漑壅養終不能
青髮白雖吞藥養性終不能黑黑青不可復還老衰安
可復却黃之與白猶肉腥炙之燋魚鮮煮之熟也燋不
可復令腥熟不可復令鮮鮮腥猶少壯燋熟猶衰老也
(王充論衡道虚篇)
志過其分上下相冒而莫爲臣妾矣臣妾之才而不安
臣妾之任則失矣故知君臣上下手足外内乃天理自
然豈直人之所爲哉(郭子註莊齊物篇)
夫時之所賢者爲君才不應世者爲臣若天之自高地
之自卑首自在上足自居下豈有逓哉(郭子註莊齊物論)
耳目不能以易任成功手足不能以代司致業故嬰兒
之始生也不以目求乳不以耳向明不以足操物不以
手求行(郭子註莊德充符)
人之一體非有親也首自在上足自在下藏府居内皮
毛處外内外上下尊卑貴賤於其體中各任其極而未
有親愛於其間也然至仁足矣故五親六族賢愚遠近
不失分於天下者理自然也(郭子註莊天運)
日歸於西起明於東月歸於東起明於西(李善注文選陸士衡演連)
(珠)
皮朽者毛落川涸者魚逝春生者繁華秋榮者零悴自
然之數豈有恨哉(文選應璩與曹長思書)
短則不可緩之於寸隂長則不可急之於箭漏(文選劉峻辯命)
(論)
夫靡顔膩理哆噅顣頞形之異也朝秀晨終龜鵠千歲
年之殊也聞言如響智昏菽麥神之辨也同知三者定
乎造化榮辱之境獨曰由人是知二五而未識於十(文選)
(劉峻辨命論)
宰衡之與皂隸容彭之與殤子猗䪺之與黔婁陽文之
與敦洽咸得之於自然不假道於才智(文選劉峻辨命論)
懸千金於市市人不敢取者分定也委一錢於路童兒
爭之者分未定也(意林物理論)
譬如寳珠若具莊飾不具莊飾其珠無異(波羅蜜多經卷五百六十)
(八)
雖洗垢求疵無損南威之麗捧心斆疾未變西施之妍
(辨正論卷六)
無損
母之於女恩愛至矣穿耳附珠何傷於仁(吴志諸葛恪傳注)
雖云割地譬猶囊貯中亦一家之有耳(晉書段灼傳)
縦復令諸王後世子孫還自相并盖亦楚人失繁弱於
雲夢尚未爲亡其弓也(晉書段灼傳)
一葉從風無損鄧林之攅植雙鳧退飛不虧渤澥之游
泳(隋書盧思道傳)
猿墮高木不踒手足(焦氏易林蒙之随)
牧羊逢狼雖憂不傷(焦氏易林大有之无妄)
載船逢火憂不爲禍(焦氏易林頥之旅)
老牛病馬去之何悔(焦氏易林晉之需)
摧角不傷雖折復長(焦氏易林晉之夬)
雖躓復起不毁牙齒(焦氏易林蹇之遯)
失羊捕牛无損无憂(焦氏易林小過之蹇)
且華霍之極大滄海之滉瀁其高不俟翔埃之來其深
不抑行潦之注撮壤土不足以減其峻升勺出不足以
削其廣一世不過有數仙人何能有損人物之鞅掌乎
(抱朴子内篇釋滯)
水由源注雖遇風日不能損也道成其性雖在於世不
能移也(莊子音義徐無鬼)
夫青蠅不能穢垂棘邪論不能惑孔墨(文選王褒四子講德論)
君子守真仗信遭時不容雖有訕辱之恥幽垢之謗猶
傷體毛耳(意林唐子)
美寳爲質雕磨益光不足以損(何氏意林賞譽)
譬然一燈轉然百燈千燈萬燈巨億萬燈無量數燈普
照虚空先所然一燈光明無損(靈寳通微經)
如彼幻師捨幻價直雖似有損而實無損(波羅蜜多經五百八十一)
如蜂採花不損其色(大寳積經卷一百二十)
大海減去一溪水寧令減少不對曰減去百千億萬溪
水尚不能減知少也減大海一恒水寧能令減知少不
對曰減去百千億萬恒水不能令減知少也(阿彌陀經卷上)
阿閦如來刹中地行足蹈其上即蹈適舉足便還復如
故譬如綩筵枕頭枕其上即爲陷適舉頭便還復如故
(佛國經卷上)
佛言夫人為道務博愛博哀覩人施道助之歡喜亦得
福報質曰彼福不當減乎佛言猶若炬火數千百人各
以炬來取其火去熟食除冥彼火如故福亦如之(佛說四十)
(二章經尺一)
若人藥和赤銅若不成金不失銅也(思惟要略法)
猶如大海取其一滴減須彌山如芥子許損大地土如
米許復損虚空如蚊許(出曜經七口品)
譬如日出盲人不見便謂世間無有日月日有何咎又
如雷電震地聾人不聞聲聲有何過(大智度論卷八)
譬如白人雖鬢髮黶子黑不名黑人(大智度論三十五)
如人夜失寳珠電光暫現即時還得(大智度論卷八十五)
如人避熱故在泥中卧起還洗則如故(大智度論卷九十七)
雖儒墨之競興九流之是非乃爝火之不息非日月之
不暉(弘明集十一)
㭊毫空樹無傷垂蔭之茂離材虚室無損輪奐之美(弘明)
(集宗答何書難白黑論)
喻林卷三十
