喻林卷四明徐元太撰
人事門(二)
仕進
九二見龍在田利見大人(易乾)
龍德而正中者也(易乾)
六二屯如邅如乘馬斑如匪寇㛰媾女子貞不字十年
乃字(易屯)
初九拔茅茹以其彙征吉(易泰)
九三良馬逐利艱貞日閑輿衛利有攸往(易大畜)
九四貞吉悔亡藩決不羸壯于大輿之輹(易大壯)
鼎有實愼所之也(易鼎)
九三升虚邑(易升)
若以人事言之象人臣離其黨而入君之朝女子離其
家而入夫之室(周易正義坤)
人出自北門者背明嚮陰而行猶已仕於亂世嚮於闇
君而仕(毛詩正義北門)
士之仕也猶農夫之耕也農夫豈為出疆舍其耒耜哉
(孟子滕文公下)
淳于髠曰男女授受不親禮與孟子曰禮也曰嫂溺則
援之以手乎曰嫂溺不援是豺狼也男女授受不親禮
也嫂溺援之以手者權也曰今天下溺矣夫子之不援
何也曰天下溺援之以道嫂溺援之以手子欲手援天
下乎(孟子離婁上)
吾聞其以堯舜之道要湯未聞以割烹也(孟子萬章上)
仕非為貧也而有時乎為貧娶妻非為養也而有時乎
為養(孟子萬章下)
流水滿坎乃行以喻君子之學必至成章乃仕進者也
(趙氏註孟盡心上)
曁于裭薜蘿而襲朱組去衡泌而踐丹墀(晉書謝安傳)
沖靈翼於雲路浴天池以濯鱗排閶闔步玉岑登紫闥
侍北辰(晉書皇甫謐傳)
負重涉遠不擇地而休家貧親老不擇禄而仕(孔子家語致思)
士病不明經術經術苟明其取青紫如俛拾地芥耳(前漢)
(書夏侯勝傳)
攀龍附鳳並乘天衢(前漢書叙傳下)
龍竢風雲而後升士須明君而後進(前漢書揚雄傳)
夫鶉火之禽不匿影於丹山昭華之寶乍耀采於藍田
(梁書太祖五王安成傳)
過龍津而一息望鳳條而曾翔(梁書陸倕傳)
天下士大夫捐親戚棄土壤從大王於矢石之間者其
計固望其攀龍鱗附鳳翼以成其所志耳(後漢書光武帝紀)
大丈夫當雄飛安能雌伏(後漢書趙典列傳)
士或解裋褐而襲黼黻或委臿築而據文軒者度德拜
爵量績受禄也(後漢書張衡列傳)
有莘之媵殊北門之情渭濱之叟匪西山之節湯武有
以濟其功夏殷不能譏其志(晉書王沈列傳)
鉛刀有干將之志螢燭希日月之光(晉書張駿傳)
任重道遠者不擇地而息家貧親老者不擇官而仕故
君子蹻褐趨時當務為急(韓詩外傳)
士因士女因媒至其親顯非媒士之力孔子曰進見而
不以能往者非賢士才女也(鹽鐵論大論)
夫耳聞之不如目見之目見之不如足踐之足踐之不
如手辨之始入官如入晦室久而愈明明乃治治乃行
(說苑政理)
牙蘖生齒室堂啟戸幽人利貞鼓翼起舞(焦氏易林比之節)
鳥升鵠舉照臨東海(焦氏易林謙之頥)
新田宜粟上農得榖君子懷德以干百禄(焦氏易林恒之離)
黃馬綠車駕之大都(焦氏易林睽之兊)
泰山幽谷鳳凰游宿禮義有序可以求福(焦氏易林萃之離)
次三出于幽谷登于茂木思其珍榖測曰出谷登木知
向方也(太玄經第一上)
次五鳴鶴升自深澤階天不㤰(昨)測曰鳴鶴不㤰有諸
中也(太玄經第一上)
次八進于淵君子用船測曰進淵且船以道行也(太玄經第)
(二進)
次六銳于醜含于五軌萬鍾貞測曰銳于醜福禄不量
也(太玄經第二銳)
十種之地膏壤雖肥弗耕不獲千里之馬骨法雖具弗
策不致夫觚而弗琢不成於器士而弗仕不成於位若
此者天地所不能貴賤鬼神所不能貧富也(潛夫論正列)
昔有抱甕者惡桔橰之機而不用然烏知抱甕之為機
乎由此觀之天地萬物皆機也機其運于應物之所動
于無形之源乎今子之出也將以仁義為機而運諸侯
于掌上鎔兆民于軌物經之綸之弛之張之吹之嘘之
若噫氣之推風而解駮乎萬竅其機也如是(天禄閣外史機論)
言龍能登虚無淩清冥弃濁穢入天帝之宫言已亦想
升賢君之朝斥去貪佞之人也(王逸註楚辭九歎)
車行於陸船行於溝其滿而重者行遲空而輕者行疾
先王之道載在胸腹之内其重不徒船車之任也任重
其取進疾速難矣(王充論衡狀留篇)
人之仕也主貪禄也禮義之言為行道也猶人之娶也
主為欲也禮義之言為供親也(王充論衡問孔篇)
淵蟠起則玄雲赴道化霑則逸才奮故康衢有角歌之
音鼎爼發凌風之迹沽之則收不貲之賈踊之則超在
天之舉耀逸景於暘谷播大明乎九垓(抱朴子外篇任命)
願先生委龍蛇之穴升利見之塗釋戸庭之獨潔覽二
鼠而遠寤越窮谷以登高襲丹藻以改素競驚飈於清
晨不盤旋以詣夜收名器於嵩高嚮鍾鼎之慶祚(抱朴子外)
(篇任命)
言人出仕非一途或結綬以生纏牽之憂或彈冠而去
塵埃之纍(李善註文選左太冲招隱詩)
震風過物清濁效響大人于興利在攸往(文選陸機功臣頌)
然後令夜光之璧顯於金匱隋侯之珠彰於韞櫝者也
(藝文類聚儲官部儲官表)
化銀龜以為黃變青組以為紫(太平御覽布帛部組)
春秋運斗樞曰椒桂連名士起(爾雅翼桂)
交接
六二係小子失丈夫象曰係小子弗兼與也(易隨)
六四樽酒簋貳用缶納約自牖終无咎(易坎)
伐柯之法其則不遠喻治國之法其道亦不遠何者執
柯以伐柯比而視之舊柯短則如其短舊柯長則如其
長其法不在遠也以喻交接之法願於上交於下願於
下事於上其道亦不遠也(毛詩正義伐柯)
君子之接如水小人之接如醴君子淡以成小人甘以
壞(禮記表記)
水相得合而已酒醴相得則敗(鄭氏註禮記表記)
水相合為江河酒醴相合而久乃敗壞也(禮記正義表記)
君子相接不用虚言如兩水相交尋合而已小人以虚
辭相飾如以酒醴相合必致敗壞(禮記正義表記)
一則云采此葑菲之菜但采其葉無得并采其下體之
根莖言根莖雖美不可并取則是不盡取其利當遺與
於下二則云采其葑菲之菜無以下體之惡并棄其葉
據下體有苦惡之時言交友之道無以一處之惡并棄
其餘事之善作記者據其根善則無得并取其根無盡
利也據其根惡則無得并棄其葉不求備也(禮記正義孔子聞居)
鳥獸猶不失儷(左傳成公十一年)
意合則吳越為昆弟由余越人蒙是矣不合則骨肉出
逐不收朱象管蔡是矣(史記鄒陽傳)
今將患其流而塞其源病其末而刈其本無乃未若擇
其正而黜其邪與與其彼農皆黍而獨稷焉夫黍亦神
農之嘉榖與稷並為粢盛也使交而可廢則黍其愆矣
(後漢書朱暉列傳)
膠漆自謂堅不如雷與陳(後漢書獨行列傳)
昔朋舊愛各東西譬如落葉不更齊(梁書豫章王綜傳)
且心同琴瑟言鬱郁於蘭茞道叶膠漆志婉孌於塤箎
(梁書任昉傳)
與人交多詐偽無情實偷取一切謂之烏集之交烏集
之交初雖相驩後必相咄故曰烏集之交雖善不親(管子)
(形勢解)
子車氏之豭其色粹而黑一產而三豚焉其二則粹而
黑其一則駁而白惡其弗類於已也囓而殺之決裂其
腎腸糜盡而後止其同於己者字之惟謹而恐其傷也
子華子曰甚矣心術之善移也夫目眩於異同而意怵
於愛憎雖其所自生殺之而弗悔而況非其類矣乎今
世之人其平居把握附耳呫呫相為然約而自保其固
曾膠漆之不如也及勢利之一接未有毫澤之差蹴然
而變乎色又從而隨之以兵甚矣心術之善移也無以
異乎子車氏之豭(子華子神氣)
清之而愈濁者口也豢之而愈瘠者交也(荀子榮辱)
鹿鳴以仁求其羣關雎以義鳴其雄(陸子道基)
因媒而嫁不因媒而成因人而交不因人而親(淮南子說山訓)
行合趨同千里相從趨不合行不同對門不通(淮南子說山訓)
人生則有四方之志豈鹿豕也哉而常聚乎(孔叢子孺服)
白聞士無介不見女無媒不嫁(孔叢子雜訓)
一死一生乃知交情一貧一富乃知交態一貴一賤交
情乃見一浮一没交情乃出(說苑談叢)
一尋百節綢繆相結(焦氏易林漸之頥)
或曰君子自守奚其交曰天地交萬物生人道交功勲
成奚其守(揚子修身篇)
次三交于木石測曰交于木石不能嚮人也(太玄經第二交)
次二孚其肉其志資戚測曰孚其肉人莫聞也(太玄經第三親)
古之不交游者不謂嚮屋漏而居也今之好交游者非
謂長沐雨乎中路者也(徐幹中論譴交)
志合者不以山海為遠道乖者不以咫尺為近故有䟦
涉而游集亦或密邇而不接(抱朴子外篇博喻)
適心者交淺而愛深忤神者接久而彌乖是以聲同則
傾盖而居昵道異則白首而無憂(抱朴子外篇博喻)
由兹論之則交彼而遇者雖得逹不足貴芘之而悞者
譬如蔭朽樹之被笮也彼尚不能自止其顛蹷亦安能
救我之碎首哉(抱朴子外篇交際)
大丈夫之自得而外物者其於庸人也蓋逼迫不獲已
而與之形接雖以千計猶蚤虱之積乎衣而贅疣之攢
乎體也失之雖以萬數猶飛塵之去嵩岱鄧林之墮朽
條耳豈以有之為益無之覺損乎(抱朴子外篇交際)
若乃輕合而不重離易厚而不難薄始如形影終為參
辰至歡變為篤恨接援化成讎敵(抱朴子外篇交際)
若比智而交則白屋不降公旦之貴若鈞才而游則尼
父必無入室之客矣(抱朴子外篇交際)
詆毁壞刎頸之契漸漬釋膠漆之堅(抱朴子外篇交際)
言服狐白者不念無衣以喻處尊貴者多忘貧賤也(李善)
(註文選曹子建贈丁儀詩)
願一見顏色不異瓊樹枝(文選江文通古雜别詩)
和通篪塤比德車輔(文選王粲贈士孫詩)
雖慙丹雘施未謂玄素暌(文選顏延年和謝靈運詩)
離合非有常譬彼弦與筈(文選陸機為顧彥先作詩)
黃鵠一遠别千里顧徘徊胡馬失其羣思心常依依何
況雙飛龍羽翼臨當乖(文選蘇武詩)
昔為鴛與鴦今為參與辰昔者常相近邈若胡與秦(文選)
(蘇武詩)
劉琨王浚睚眦起於絲髮舋敗成於丘海(文選樂府鮑明遠白頭吟)
(註)
逮叔世民訛狙詐飈起谿谷不能踰其險神鬼無以究
其變競毛羽之輕趨錐刀之末於是素交盡利交與天
下蚩蚩鳥驚雷駭(文選劉孝標廣絶交論)
丹瓊譬而非寶綠蘭比而無芳(廣文選江文通知已賦)
懷愛重於素璧結分珍於黃金(廣文選江文通傷友人賦)
我筠心而松性君金采而玉相(廣文選江文通知已賦)
夫宮鳴徵應嚮韻相趨桂馥蘭芬期臭在斯(藝文類聚禮部祭祀)
(文)
如葛斯蔓如樛斯垂(藝文類聚人部贈答詩)
有人詣謝公别謝公流涕此人了不悲旣去左右曰向
客殊自密雲謝公曰非徒密雲乃自旱雷爾(藝文類聚人部别上)
採葵莫傷根傷根葵不生結友莫羞貧羞貧友不成(藝文)
(類聚草部葵)
勢利之交難以經遠士之相知溫不增華寒不改葉貫
四時而不衰歴夷險而益固(藝文類聚人部交友)
交之於人也猶脣齒之相濟(藝文類聚人部交友)
交得其人千里同好固於膠漆堅於金石(藝文類聚人部交友)
人亦有言松竹有林及爾臭味異苔同岑(藝文類聚人部交友詩)
吾與周公瑾交若飲醇醪不覺自醉也(藝文類聚人部讓)
利心金各斷芬言蘭共馥(文苑英華楊素寄贈二詩)
余松待爾心爾筠留我箭(文苑英華楊素寄贈二詩)
吾相與猶左右手也左傷則右救右傷則左勞(太平御覽人事)
(部交友四)
天下市道交君不知之耶君有勢我即進君無勢我即
去(太平御覽資產部市)
越絶書言勾踐諸侯從之若果中之李(爾雅翼李)
夫陰陽交萬物成君臣交邦國治士庶交德行光(初學記人)
(部交友)
必鸞鳳而後集何燕雀之能臨(初學記果木部桐)
處宅者先定鄰焉(初學記居處部宅)
與賢相近如香著紙與惡人相近如臭著草是以經言
近賢成智近愚益惑(阿育王譬喻經基一)
報施
投我以木瓜報之以瓊琚匪報也永以為好也投我
以木桃報之以瓊瑶投我以木李報之以瓊玖(詩國風木)
(瓜)
投我以桃報之以李彼童而角實虹(音紅)小子(詩大雅抑)
木瓜美齊桓公也衛國有狄人之敗出處于曹齊桓公
救而封之遺之車馬器服焉衛人思之欲厚報之而作
是詩也(毛詩木瓜)
人有投擲我以桃者我必報之以李善往則善來無物
不報王若以善道施民民必以善事報王也(毛詩正義抑)
梓人為飲器勺一升觚三升獻以爵而酬以觚一獻而
三酬則一豆矣(周禮考工記)
回也視予猶父也予不得視猶子也(論語先進)
君之視臣如手足則臣視君如腹心君之視臣如犬馬
則臣視君如國人君之視臣如土芥則臣視君如寇讐
(孟子離婁上)
言悖而出者亦悖而入貨悖而入者亦悖而出(大學)
中山君饗都士大夫司馬子期在焉羊羔不遍司馬子
期怒而走於楚說楚王伐中山中山君亡有二人&KR0034;戈
而隨其後者中山君顧謂二人子奚為者也二人對曰
臣有父嘗饑且死君下壺飱臣父臣父且死曰中山有
事汝必死之故來死君也中山君喟然而仰嘆曰與不
期衆少其於當厄怨不期深淺其於傷心吾以一杯羊
羔亡國以一壺飱得士二人(戰國策衛中山)
樹於有禮艾人必豐解曰樹種也艾報也(國語周襄王)
則桀之狗可使吠堯而蹠之客可使刺由(史記鄒陽傳)
物不荅施於天地子不謝生於父母(魏志劉廙傳)
夫飛鴞天下賤鳥及其在林食椹則懷我好音況輅心
非草木敢不盡忠(魏志管輅傳)
不能負戴析薪以荅萬分一(晉書石苞傳)
魚懸由於甘餌勇夫死於重報(晉書叚灼傳)
倍恩者苦枯蹶船常苦没(宋書樂三志)
木石感陰陽犬馬識厚薄(梁書王僧孺傳)
銘兹厚德戴此洪恩譬渤澥而俱深方嵩華而猶重(陳書)
(徐陵傳)
挾太山而超海比報德而非難堙崐崘以為池匹酬恩
而反易(隋書崔廓隱逸傳)
其施厚者其報美其怨大者其禍深薄施而厚望畜怨
而無患者未之有也(文子符言)
草木雞狗牛馬不可譙詬遇之譙詬遇之則亦譙詬報
人又況乎達師與道術之意乎(呂氏春秋誣徒)
夫疾風而波興木茂而鳥集相生之氣也是故臣不得
其所欲於君者君亦不能得其所求於臣也君臣之施
者相報之勢也臣盡力死節以與君君計功垂爵以與
臣君不能賞無功之臣臣亦不能死無德之君君德不
下流於民而欲用之如鞭&KR1389;馬矣是猶不待雨而求熟
稼必不可之數也(淮南子主術訓上)
秦王趙政兼吞天下而亡智伯侵地而滅商鞅支解李
斯車裂三代種德而王齊桓繼絕而霸故樹黍者不獲
稷樹怨者無報德(淮南子人間訓)
枝無忘其根德無忘其報(說苑談叢)
醜女不能冶時盛則變醜士不能忠恩盛則激若毛遂
者特激于恩之所感耳故曰戰國無默默之士亂世無
優優之臣其是之謂乎(天禄閣外史待士)
訖無雞犬鳴吠之用常以墨塊負恩寵(蔡中郎集讓高陽侯)
貧人富人並為賓客受賜於主人富人不慙而貧人常
媿者富人有以效貧人無以復也儒生文吏俱以長吏
為主人者也儒生受長吏之禄報長吏以道文吏空胸
無仁義之學居住食禄終無以效所謂尸位素飱者也
(王充論衡量知篇)
則所謂咸池酬於北里夜光報於魚目(文選盧諶贈劉琨詩引)
慮先犬馬厚恩不荅而敝帷毁盖未蓐螻蟻(文選任昉為范始興)
(作求立太宰碑表)
全殞卵而來鳳放乳麑而感麟雖陋生於萬物若沙漠
之一塵苟全軀而畢命庶魂報以自申(廣文選鮑明遠野鵝賦)
美人贈我金錯刀何以報之英瓊瑶美人贈我翠琅
玕何以報之雙玉盤美人贈我貂襜褕何以報之明
月珠美人贈我錦繡段何以報之青玉案(藝文類聚人部愁詩)
佳人遺我筒中布何以贈之流黃素佳人遺我雪中
翮何以贈之連城璧佳人遺我雙角端何以贈之雕
玉環佳人遺我綠綺琴何以贈之雙南金(藝文類聚人部愁詩)
慙無琬琰以詶尺璧(藝文類聚人部贈荅詩)
瓊琚尚交好桃李貴往還(藝文類聚人部贈荅詩)
蕭艾苟見納貽我以芳蘭(藝文類聚人部贈荅詩)
投瓊實有意報李更無蹊(藝文類聚治政部奉使詩)
白龜報主終自無期黃雀謝恩竟知何日(藝文類聚布帛部羅啓)
馬前驅而導路或似識恩雞未曉而開關容能報主(文苑)
(英華庾信謝賜賚啓)
在命之輕鴻毛浮於弱水知恩之重龜(一作鼇)背負於靈
山(文苑英華庾信謝賜賚啓)
蓬萊謝恩之雀白玉四環漢水報德之蛇明珠一寸某
之觀此寧無愧心(文苑英華庾信謝賜賚啓)
青青陵中草傾葉晞朝日陽春被惠澤枝葉可攬結草
木為恩感況人含氣血(太平御覽百卉部草)
靈虬報德彌鱗銜轡振躍天漢粲有遺蔚(列仙傳)
事日為明故事父為恩故事君以力故(法句經多聞品)
被秣服攊見遇日久列士忘身期必騁效(弘明集牟子埋惑論)
如人熱時止息涼樹是人乃至不應侵損是樹一葉(本緣)
(經鹿品)
感通
澤性下流能潤於下山體上承能受其潤以山感澤所
以為咸(周易正義咸)
公侯夫人執蘩菜以助祭神饗德與信不求備焉沼沚
谿澗之草猶可以薦(毛詩采蘩註)
草蟲鳴阜螽躍而從之天性也喻近西戎之諸侯聞南
仲旣征玁狁將伐西戎之命則跳躍而鄉望之如阜螽
之聞草蟲鳴焉(鄭氏箋詩出車)
鐘鼓之聲怒而擊之則武憂而擊之則悲喜而擊之則
樂其志變其聲亦變至誠通乎金石而況人乎(孔子集語上)
曾子從仲尼在楚心動問母母曰思之齧指孔子聞之
曰參之至誠精感萬里(孔子集語下)
神龍驤首幽雲景蒸明聖修德志士思名是以意同情
合聲比相應也(後漢書馮衍傳註)
韶樂九成虞賓以和人能有感乃至於斯也(魏志管寧傳註)
火在斗中而柄尚熱(晉書韓伯傳)
行者思於道而居者夢於牀慈母吟於巷適子懷於荆
(淮南子說林訓)
昔雍門子以哭見于孟嘗君已而陳辭通意撫心發聲
孟嘗君為之增欷歍唈流涕狼淚不可止精神形於内
而外諭哀於人心此不傳之道使俗人不得其君形者
而效其容必為人笑故蒲且子之連鳥於百仞之上而
詹何之鶩魚於大淵之中此皆得清淨之道大浩之和
也(淮南子覽冥訓)
六二待聘九五見召二氣交感夫婦之道體斯合也(京氏)
(易傳成中)
一室之中父兄之際若身體相屬一節動而知於心(鹽鐵)
(論周秦)
橘柚生於江南而民皆甘之於口味同也好音生於鄭
衛而人皆樂之於耳聲同也越人夷吾戎人由余待譯
而後通而並顯齊秦人之心於善惡同也故曾子倚山
而吟山鳥下翔師曠鼓琴百獸率舞未有善而不合誠
而不應者也(鹽鐡論相刺)
妾聞寡婦哭城城為之崩亡士歎市市為之罷誠信發
内感動城市妾之冤明於白日雖獨號於九層之内而
衆人莫為毫釐(烈女傳周列國齊威虞姬)
昔華舟把梁戰而死其妻悲之向城而哭隅為之崩城
為之弛君子誠能刑於内則物應於外矣夫土壤且可
為忠況有食榖之君子(說苑善說)
晝人之禍少夜人之禍多晝夜散者其禍福雜(太玄經玄瑩)
召雲者龍命呂者律(周易略例明爻)
隆墀永歎遠壑必盈(周易略例明爻)
故有善邇而遠至命宮而商應脩下而高者降與彼而
取此者服矣(周易略例明爻)
蛟潛於水產卵高陵下復於淵氣應相感然後剖化猶
君臣父子以道相感精迎誠致不言而動也(太玄經第四迎解)
蒲且子見雙鳥過之其不被弋者亦下故言感也(李善註文)
(選張茂先勵志詩)
犬馬之誠不能動人譬人之誠不能動天(文選曹植求通表)
出其言善千里應之苟違斯義則同衾以疑(文選張茂先女史箴)
觸非其類雖疾弗應感以其方雖微則順是以商飈漂
山不興盈尺之雲谷氣乘條必降彌天之潤故闇於治
者唱繁而和寡審乎物者力約而功峻(文選陸機演連珠)
積實雖微必動於物崇虛雖廣不能移心是以都人冶
容不悦西施之影乘馬班如不輟太山之陰(文選陸機演連珠)
機心難湛不接異類淳德易孚可狎殊方是以高羅舉
而雲鳥降海人萃而水禽翔(廣文選謝惠連連珠)
百心不可得一人一心可得百人(意林子思子)
文王葬枯骨無益衆庶衆庶悦之恩義動人也王翁觀
人五藏無損生人生人惡之殘酷也(意林新論)
視四方常有大雲五色具而不雨其下有聖賢人隱(藝文)
(類聚人部賢)
奏六代之舞不能祚天具百神之歌無以動聖(藝文類聚職官)
(部太傅表)
東鄰之犧牛不如西鄰之麥魚(藝文類聚職官部太常箴)
樊噲問陸賈曰自古人君受命於天云有瑞應豈有是
乎賈曰目瞤得酒食燈花得錢財乾鵲噪而行人至蜘
蛛集而百事喜小旣有徵大亦宜然(事文類聚燈西京雜記)
繁霜應管能響豐山之鍾玄雲觸石又動流泉之奏(文苑)
(英華李那文章上書)
一言所感凝暉照於魯陽一志冥通飛泉涌於疎勒(文苑)
(英華徐陵遷譴上書)
禹濟巨海黿鼉為梁(埤雅品物門黿)
可以使鬼者錢也可以使神者誠也(事類賦寶貨部錢註)
善惡之生由如影響不離形聲(海空智藏經序品)
如轉輪王欲有所趣四軍導從輪寶居先王及四軍念
欲飲食輪則為住旣飲食已王念欲行輪則前去其輪
去住隨王意欲至所趣方不復前去(波羅蜜多經卷三百五十一)
本失於寶珠墮之于大海卽時執取器抒海求珠寶精
進不以懈執心而不移海神見如是卽出珠還之(脩行道地)
(經慈品)
如嬰兒病與乳母藥兒患得愈母雖非兒藥之力勢能
及其兒(大莊嚴經論卷一)
行雲徘徊猶感美音之和游魚踊躍尚賞清絲之韻(弘明)
(集九)
夫栴檀移植則異物同熏摩尼吐曜則衆珍自積(高僧傳六)
(釋慧遠)
驚禽投案猶請命於魏君窮獸入廬乃祈生於歐氏漢
王去餌遂感明珠之酬楊寳施華便致白環之報(法苑珠林)
(卷七十三)
谷風之隨嘯虎慶雲之逐騰龍感應相招仰惟常理(法苑)
(珠林卷八)
心識相傳美惡由起報應之道運環相襲其猶聲和響
順形直影端此自然之理無差毫分(僧肇註維摩詰經佛國品)
夫以羣生萬端業行不同殊化異彼致令報應不一是
以淨者應之以寳玉穢者應之以沙礫美惡自彼於我
無定(僧肇註維摩詰經佛國品)
喻林卷四
