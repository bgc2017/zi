喻林卷五十一明徐元太撰
人事門(四十九)
失所
汎(芳斂反)彼栢舟亦汎其流(詩國風栢舟)
綠兮衣兮綠衣黃裏(詩國風綠衣)
絺兮綌兮淒(音妻)其以風(叶為愔反詩國風綠衣)
終風且暴顧我則笑(叶音燥詩國風終風)
雄雉于飛泄泄(與異同)其羽我之懷矣自詒伊阻雄雉于
飛下上(時掌反)其音展矣君子實勞我心(詩國風雄雉)
有瀰(與米同)濟盈有鷕雉鳴濟盈不濡軌(與晷同叶居有反)雉鳴
求其牡(詩國風匏有苦葉)
魚網之設鴻則離之燕婉之求得此戚施(詩國風新臺)
燕婉之求蘧篨(音渠除)不鮮燕婉之求蘧除不殄(詩國風新)
(臺)
其雨其雨杲杲(古老反)出日(詩國風伯兮)
有枤(音第)之杜其葉湑湑(上聲)獨行踽踽豈無他人不如我
同父有枤之杜其葉菁菁(音精)獨行睘睘(音瓊)豈無他人不
如我同姓(叶桑經反詩國風枤杜)
葛生蒙楚蘝(音廉)蔓于野(叶上與反)予美亡此誰與獨處葛生
蒙棘蘝蔓于域予美亡此誰與獨息(詩國風葛生)
有鶖在梁有鶴在林(詩小雅白華)
樵彼桑薪卬烘于煁(音忱詩小雅白華)
如賈(音古)三倍君子是識婦無公事休其蠶織(詩大雅曕卬)
黃鳥民適異國見拒於人而思歸故鄉乃作是詩(詩說王)
鴇羽民從征役而不得養其父母故作是詩(詩說魏)
北門刺仕不得志也言衞之忠臣不得其志爾(毛詩北門)
枤杜猶得其時蕃滋役夫勞苦不得盡其天性(毛詩枤杜註)
魚藻刺幽王也言萬物失其性(毛詩魚藻)
采綠刺怨曠也(毛詩采綠)
遵彼汝墳伐其條枚箋云伐薪於汝水之側非婦人之
事言已之君子賢者而處勤勞之職亦非其事(鄭氏箋詩汝墳)
舟載渡物者令不用而與衆物汎汎然俱流水中仁人
之不見用而與羣小人竝列亦猶是也(鄭氏箋詩柏舟)
絺綌所以當暑今以待寒風其失所也(鄭氏箋詩綠衣)
人居平安之世猶鵻之生於陸自然也遇衰亂凶年猶
鵻之生谷中得水則病將死(鄭氏箋詩中谷)
鴻大鳥也不宜與鳬鷺之屬飛而循渚以喻周公今與
凡人處東都之邑失其所也(鄭氏箋詩九罭)
太子放逐而不得生子猶内傷病之木内有疾故無枝
也(鄭氏箋詩小弁)
人之樵取彼桑薪宜以炊饔饍之㸑以養食人我反以燎
於烓竈用炤事物而已(鄭氏箋詩白華)
有狐綏綏然匹行在彼淇水之梁而得其所以興今衞
之男女皆喪妃耦不得匹行乃狐之不如(毛詩正義有狐)
王政之偏或用之為官令其醉酒者或不見任用不得
其漿者(毛詩正義大東)
山之有蕨薇之菜隰之有杞桋之木是菜生於山木生
於隰所生皆得其所以興人生處於安樂以得其所今
我天下之民遇此殘亂驚擾失性草木之不如也(毛詩正義)
(四月)
有人登彼北山之上者云我采其杞菜之葉也此杞葉
非可食之物而登山以采之非宜矣以興大夫循彼長
遠之路者云我從其勞苦之役也此勞役非賢者之職
而循路以從之非其事矣(毛詩正義北山)
菅茅之蒙養英英然者是鮮潤之白雲下露潤彼菅之
與茅使之得長成是天地之氣無微不著無不覆養然
天不遺物尚養彼菅茅天何為獨行艱難於我申后幽
王不可於我而見黜退不得覆養是菅茅之不如也(毛詩)
(正義白華)
桑薪薪之善者宜以炊㸑而養人今不以炊㸑反燎于
煁竈失其所也(毛詩正義白華)
龍欲上天五蛇為輔龍已升雲四蛇各入其宇一蛇獨
怨終不見處所(史記晉世家)
此猶養魚沸鼎之中棲鳥烈火之上水木本魚鳥之所
生也用之不時必至燋爛(後漢書劉陶謝傳)
棄彼弊冠崇兹新履(晉書王公烈傳)
夫龍或俯鱗潜于重泉或仰攀雲漢游乎蒼昊而今蟠
于坎井同于蛙蝦者豈獨管庫之士或有隠伏廝役之
賢没于行伍故龍見光景有所感悟(晉書孫楚傳)
有龍矯矯頃失其所五蛇從之周徧天下龍饑無食一
蛇割股龍反其淵安其壤土四蛇入穴皆有處所一蛇
無穴號於中野(說苑復恩)
有龍矯矯頃失其所一蛇從之周流天下龍反其淵安
寧其處一蛇耆乾獨不得其所(說苑復恩)
龍馬上山絶無水泉喉焦脣乾舌不能言(焦氏易林乾之訟)
桃鵲竊脂來於小枝搖動不安為風所吹寒心悚慄常
憂殆危(焦氏易林謙之遯)
馬驚傷車步為我憂(焦氏易林豫之井)
黃裏綠衣君服不宜(焦氏易林觀之革)
鼻項移徙居不安坐(焦氏易林頤之兌)
雌單獨居歸其本巢毛羽憔悴志如死灰(焦氏易林咸之咸)
魚陸失所島鼃困苦澤無雚蒲晉國以虚(焦氏易林蹇之解)
龜厭江海陸行不止自令枯槁失其都市(焦氏易林益之震)
次八琢齒依齦(牛斤切)三歲無君測曰琢齒依齦君自跋
也(太玄經第三密)
夫鳥當集木巔而言草中罾當在水中而言木上以喻
所願不得失其所也(王逸註楚辭九歌)
言持玄墨之文居於幽冥之處則矇瞍以為不明也言
持賢知之士居於山谷則衆愚以為不賢也(王逸註楚辭九章)
言黃鵠能飛翔神龍能存能亡奄然失所為鴟梟螻蟻
所制其困如此何况賢者身無爵祿為俗人所困侮固
其宜也(王逸註楚辭惜誓)
山谷之中幽深險阻非君子之所處也猨狖虎豹非賢
者之偶也(王逸註楚辭招隠士)
言騏驥壹馳千里乃騁之中庭促俠之處不得展足以
極遠道以言使賢者執灑掃之役亦不得展志意也(王逸)
(註楚辭哀時命)
言猨狖當居高木茂林見其才力而置之櫺檻之中廹
局之處責其捷乃非其理也以言君子當在廟堂為政
而棄之山林責其智能亦非其宜也(王逸註楚辭哀時命)
言冤雛之生早失其雄其母孤居吟於高牆墉之上將
復遇害言已亦失其所居在於林澤居非其所恐顛仆
也(王逸註楚辭九嘆)
言水得風則龍卭繚戾與險阻相薄不得順其流性以
言忠臣逢讒人亦匡攘惶遽而竄伏也(王逸註楚辭九嘆)
言水逢風紛亂揚波滂沛失其本性以言屈原志行清
白遭逢貪佞被過放逐亦失其本志也(王逸註楚辭九嘆)
言積漬衆芳於汙泥臭井之中棄文犀之角置於筐簏
而不帶佩蔽其美質失其性也以言棄賢智之士於山
林之中亦失其性也(王逸註楚辭九嘆)
當顯而反隠如無水而沈也(莊子音義則陽)
求馬於市肆廣庭非其所也(莊子音義田子方)
麋何為兮庭中蛟何為兮水裔(文選屈原湘夫人歌)
烏何萃兮蘋中罾何為兮水上(文選屈原湘夫人歌)
今將植橘柚於玄朔蔕華藕於修陵表龍章於裸壤奏
韶武於聾俗固難以取貴矣(文選呂安與嵇茂齊書)
譬若飛鴻鸞於中庭騁騏驥於閭巷也(藝文類聚人部聖碑)
鵠竄兮荆棘鵜集兮帷幄(爾雅翼鵜)
何為謬傷海鳥横斤山木(何氏語林言語)
朱雀翺翔戲兮飛揚色五彩遭遇網羅施兮壓之不得
舉謔謔聲甚悲兮嬰兒之慕母顛倒就湯鑊兮摧折傷
毛羽(参同契)
猶如初生赤子失大慈母絶於壯齒(海空智藏經普記品)
譬如有人高厚陸地種瞻波樹水常行處復作堤塘地
既高燥又不得水漸漸枯黃不能增長(大方等大集經十一)
譬如有樹枯朽乾悴枝葉凋墜時有一人於盛夏時炎
暑之月物景熾然酷熱可畏其人自遠而來加復疲困
饑渴所逼但隨道徑詣枯樹下欲求憩止非清涼地轉
求其苦(身毛喜豎經上)
羅什如好綿何可使入棘林中(高僧傳二佛陀耶舍)
如車行道捨乎大塗從邪徑敗生折軸憂(法句經世俗品)
昔有賊人入富家舍偷得錦繡即持用裹故弊氀毼種
種財物為智人所笑(百喻經卷上)
悖理
日居月諸胡迭(音垤)而微(詩國風柏舟)
人皆謂雀之穿屋似有角彊暴之男召我而獄似有室
家之道於我也物有似而不同雀之穿屋不以角乃以
咮今彊暴之男召我而獄不以室家之道於我乃以侵
陵物與事有似而非者士師所當審也(鄭氏箋詩行露)
伐木尚椅其木之巔矣不欲妄踣之析薪尚施其薪之
理矣不欲妄折之彼人尚不欲妄損折薪木今王非理
而害太子其意乃不如彼伐木析薪之人(毛詩正義小弁)
若刳腹去疾炊灰止沸(春秋正義莊公六年)
以若所為求若所欲猶緣木而求魚也(孟子梁惠王上)
今惡辱而居不仁是猶惡濕而居下也(孟子公孫丑上)
人役而恥為役由弓人而恥為弓矢人而恥為矢也(孟子)
(公孫丑上)
公曰下軍上軍之貳也寡人在上申生在下不亦可乎
士蒍對曰下不可以貳上公曰何故對曰貳若體焉上
下左右以相心目用而不倦身之利也上貳代舉下貳
代履周旋變動以役心目故能治事以制百物若下攝
上與上攝下周旋不變以違心目其反為物用也何事
能治(國語晉)
魏王欲攻邯鄲季梁聞之中道而反衣焦不申頭塵不
去往見王曰今者臣來見人於大行方北面而持其駕
告臣曰我欲之楚臣曰君之楚將奚為北面曰吾馬良
臣曰馬雖良此非楚之路也曰吾用多臣曰用雖多此
非楚路也曰吾御者善此數者愈善而離楚愈遠耳今
王動欲成覇王舉欲信於天下恃王國之大兵之精銳
而攻邯郸以廣地尊名王之動愈數而離王愈遠耳猶
至楚而北行也(戰國策魏安釐王)
吾日暮塗遠吾故倒行而逆施之(史記伍子胥傳)
傳曰以賢難得故曰事不待賢以食難得故曰飽不俟
食惑之甚者(前漢紀孝元上)
愛子若此猶饑而食之以毒適所以害之也(後漢書何敞列傳)
是猶曲表而欲直景卻行而求及前人也(後漢書楊震傳)
是使跛牂欲闚高岸天險可得而登也(後漢書孔融列傳)
夫兄弟者左右手也譬人將鬭而斷其右手而曰我必
勝若是者可乎夫棄兄弟而不親天下其誰親之(魏志王修)
(傳)
反裘負薪裏盡毛殫刖趾適屨刻肌傷骨(魏志明帝紀註)
猶開門而揖盜未可以為仁也(吳志孫權傳)
志欲就於升平行先迎於禍亂是猶將適越者指沙漠
以遵途欲登山者涉舟航而覓路所趣逾遠所尚轉難
南北倍殊高下相反求其至也不亦難乎(晉書武帝紀)
北行求郢西征索越方長迷於幽都永謬滯於昧谷遼
遼閩楚其可見乎(宋書夷蠻天竺傳)
不明於則而欲出號令猶立朝夕於運均之上擔竿而
欲定其末不明於象而欲論材審用猶絶長以為短續
短以為長不明於法而欲治民一衆猶左書而右息之
不明於化而欲變俗易教猶朝揉輪而夕欲成車不明
於決塞而欲毆衆移民猶使水逆流不明於心術而欲
行令於人猶倍招而必拘之不明於計數而欲舉大事
猶無舟檝而欲經於水險也(管子七法)
未見不得其侯而能除其疾也(侯即診鶡冠子天則)
未成乎心而有是非是今日適越而昔至也(莊子齊物論)
是猶師天而無地師陰而無陽其不可行明矣(莊子秋水)
今有人於此少見黑曰黑多見黑曰白則以此人不知
黑白之辯矣少嘗苦曰苦多嘗苦曰甘則必以此人為
不知甘苦之辯矣今小為非則知而非之大為非攻國
則不知而非從而譽之謂之義此可謂之知義與不義
之辯乎(墨子非攻上)
以此求衆譬猶使人負劒而求其夀也衆之說無可得
焉(墨子節葬下)
以此求富此譬猶禁耕而求獲也富之說無可得焉(墨子)
(節葬下)
世俗之君子皆知小物而不知大物今有人於此竊一
犬一彘則謂之不仁竊一國一都則以為義譬猶小視
白謂之白大視白則謂之黑(墨子魯問)
公孟子曰無鬼神又曰君子必學祭祀子墨子曰執無
鬼而學祭禮是猶無客而學客禮也是猶無魚而為魚
罟也(墨子公孟)
公孟子曰貧富夀夭齰然在天不可損益又曰君子必
學子墨子曰教人學而執有命是猶命人葆而去其冠
也(墨子公孟)
以黃馬為非馬而以白馬為有馬此飛者入池而棺槨
異處此天下之悖言亂辭也(公孫龍子白馬篇)
危削滅亡之情舉積此矣而求安樂是狂生者也狂生
者不胥時而落(荀子君道)
志不免乎姦心行不免乎姦道而求有君子聖人之名
辟之是猶伏而咶天救經而引其足也說必不行矣愈
務而愈遠(荀子仲尼)
人知貴生樂安而棄禮義辟之是猶欲夀而歾頸愚莫
大焉(荀子彊國篇)
以人之情為欲此五綦者而不欲多譬之是猶以人之
情為欲富貴而不欲貨也好美而惡西施也(荀子王論篇)
今夫與人相善也無豐年旁入之利而獨以完給者非
力則儉也與人相善也無饑饉疾疚禍罪之殃獨以貧
窮者非侈則墮也侈而墮者貧而力而儉者富今上徵
斂於富人以布施於貧家是奪力儉而與侈墮也而欲
索民之疾作而節用不可得也(韓非子顯學)
夫為人子而常譽他人之親曰某子之親夜寢早起強
力生財以養子孫臣妾是謗誹其親者也為人臣常譽
先王之德厚而願之是誹謗其君者也非其親者知謂
之不孝而非其君者天下賢之此所以亂也(韓非子忠孝)
衣不舉領者倒走不視地者顛(黃石公素書安履)
今有人於此無禮慢易而求敬阿黨不公而求令煩號
數變而求静暴戾貪得而求定雖黃帝猶若困(呂氏春秋審應)
春行夏令泄行秋令水行冬令肅夏行春令風行秋令
蕪行冬令格秋行夏令華行春令榮行冬令耗冬行春
令泄行夏令旱行秋令霧(淮南子時則訓)
為儒而踞里閭為墨而朝吹竽欲滅跡而走雪中拯溺
者而欲無濡是非所行而行所非(淮南子說山訓)
以非義為義以非禮為禮譬猶倮走而追狂人盜財而
與乞者竊簡而寫法律蹲踞而誦詩書(淮南子說山訓)
范氏之敗有竊其鐘負而走者鎗然有聲懼人聞之遽
掩其耳憎人聞之可也自掩其耳悖矣(淮南子說山訓)
有以飰死者而禁天下之食有以車為敗者而禁天下
之乘則悖矣(淮南子說林訓)
夫所以養而害所養譬猶削足而適履殺頭而便冠(淮南)
(子說林訓)
譬猶食榖衣絲而非耕織者也載於船車服而安之而
非工匠者也食於釡甑須以生活而非陶冶者也此言
違於情而行曚於心者也(說苑建本)
非其人而欲有功譬其若夏至之日而欲夜之長也射
魚指天而欲發之當也雖舜禹猶亦困而又况乎俗主
哉(說苑尊賢)
桑鵲竊脂啄粟不宜(焦氏易林同人之未濟)
鼻移在頭枯葦復生下朽上榮家乃不寧(焦氏易林大過之萃)
一衣三冠冠无所加(焦氏易林晉之乾)
雄雞不晨雌雞具呻(焦氏易林困之既濟)
次五東南射兕西北其矢測曰東南射兕不得其首也
(太玄經第一戾)
次五童牛角馬不今不古測曰童牛角馬變天常也(太玄)
(經第三更)
次八反其几䨇其朼几家不旨測曰反几䨇朼家用不
臧也(太玄經第三居)
次四止于童木求其疏榖測曰止于童木求其窮也(太玄)
(經第六止)
次八雌鳴于晨牝角魚木測曰雌鳴于晨厥正反也(太玄)
(經第六失)
言寧有萍草生於水中無根乃漫衍于九交之道(王逸註楚)
(辭天問)
禮喪不飲酒食肉而日醉於酒欲整喪紀猶無目欲視
青黃無耳欲聽宫商也(呂氏春秋貴公解)
何異懸瓦礫而貴夜光絃不調而索清音哉(抱朴子外篇審舉)
若子言不恃他物則宜𢷬肉治骨以為金瘡之藥煎皮
熬髮以治秃鬢之疾耶(抱朴子内篇對俗)
何異負豕而欲無臭馮河而欲不濡無轡筴而御奔馬
棄柁櫓而乘輕舟未見其可也(抱朴子外篇詰鮑)
失亡其子而不能遠索遺其氣類而亦未始自非人
之自是有斯謬矣(郭子莊註徐無鬼)
此聽虚而責響視空而索影悖情倒理誣罔之甚也(劉子)
(傷讒)
賤子貴餅自以為是(莊子音義徐無鬼)
子不嫌僕德之不劭而疑其位之不到是猶反鏡而索
照登木而下釣(補文選夏侯湛抵疑)
觀吾子之趨欲衍傾城之金求百錢之售制造天之梯
儗膚寸之檢(廣文選阮嗣宗答伏義書)
未嘗夢乘車入鼠穴𢷬虀取鐵杵無想無因故也(世說新語)
(言語)
食榖而鄙田衣帛而笑蠶是惑也(太平御覽百榖部榖)
猶如畏大地疾走欲藏身縱日馳千里非地不容身(大乘)
(妙林經偈)
何於空谷響而求生相於焦榖中而求牙相(大乘妙林經)
譬如有人欲於無色無見無對無所依止空中種樹彼
極為難(波羅蜜多經三百六十三)
如說言螢火小蟲負須彌山飛空而去為可信不(大寶積經)
(卷二)
譬如有人於夜闇中掉弄手臂搖動面目言我弄世間
彼為弄誰是人自弄何以故於中無人為可弄故(大寶積經)
(卷三)
何故明目人而羨盲瞽導豈有岸上人反樂沉溺者何
有解脱人而復樂牢獄(大實積經卷六十一)
譬如有人漂没大水渴乏而死(大寶積經卷一百一十三)
如世人言我能捉電電雖可見而不能捉(大方等大積經十九)
譬如有人自挑其目盲無所見而欲導他登上太山終
無是處(大集地藏十輪經卷四)
如言石女子威儀而進退兔角有銛利沙中能出油(大乘)
(密嚴經卷下)
不見以兔角觸壊於大山曾無石女兒執箭射於物未
聞欲鬭戰而求兔角弓誰復須宮室令石女兒造(大乘)
(密嚴經卷下)
譬如善屠牛師手執利刀解剥其牛乘間而剥不傷内
肉不傷外皮解其肢節筋骨然後還以皮覆其上若有
人言此牛皮肉全而不離為等說不荅言不也(雜阿含經卷十)
(一)
那先言如人沽美酒著大器中急塞一人口倒置酒中
令嘗酒其人寧知酒味不王言未入口到舌上故不知
味(那先比丘經卷中)
如鐵出金誰當信者(大智度論卷二)
譬如人問搆牛角得幾斗乳是為非問(大智度論卷二)
譬如百由旬大火聚有人負乾草入火中過不燒一葉
是為甚難(大智度論卷七)
譬如無足欲行無翅欲飛無船欲度是不可得(大智度論卷十)
(三)
譬如人種樹不依於地而欲得其根莖枝葉成其果實
是難可得(大智度論卷二十八)
又如毛孔之空欲比十方空無有是理(大智度論七十九)
譬如清冷雲中而霹靂起火非所應也(遺教經論離十二)
譬如有人懼諸霜雹疾風暴雨水火等災損害虚空勤
加守護(廣百論卷三)
猶如春農夫不下於種子至秋無果實而可得收穫(大莊)
(嚴經論卷二偈)
且生而可養則日及可與千松比霜朝菌可與萬椿齊
雪耶(弘明集折夷夏論)
斯何異斬刈根本而修枝榦而言不殞碩茂未之聞見
(弘明集孫綽喻道論)
猶無柯而求伐不食而獨飽焉可得乎(弘明集釋駮論)
猶訪道於瘖聾麾方而莫窮遠邇問津於兔馬知濟而
不測淺深(辯正論卷六)
若夫廢宗廟之粢盛加子孫之魚肉毁蒸嘗之黻冕充
僕妾之衣服苟求惠下之恩不崇安上之福恨養親之
費饍思廢養之潤屋如此可謂忠孝之道乎(法苑珠林卷五十五)
越理
居履之時以陽處陽猶曰不謙而况以陰居陽以柔乘
剛者乎故以此為明眇目者也以此為行跛足者也以
此履危見咥者也(王弼註易履)
先染絲後製衣皆女之所治為也而女反亂之(鄭氏箋詩綠衣)
墠邊有陂茅蒐生焉茅蒐之為難淺矣易越而出(鄭氏箋詩)
(東門之墠)
鶡旦是求旦之鳥夜中而鳴以求早旦不可得也言人
視彼求旦之鳥欲反夜作晝是鳥無識也求不可得之
物人猶尚惡之况人上僭於君求不可得之物以下亂
上人惡之可知也(禮記正義孔子閒居)
畜老猶憚殺之而况君乎(左傳宣公四年)
殺老牛莫之敢尸而况君乎(左傳成公十八年)
紾兄之臂而奪之食則得食不紾則不得食則將紾之
乎踰東家牆而摟其處子則得妻不摟則不得妻則將
摟之乎(孟子告子下)
君有短垣而自踰之况蠻荆則何有於周室(國語吳)
郢人有鬻其母為請於買者曰此母老矣幸善食之而
勿苦此行大不美而欲為小義者(淮南子說山訓)
狼虎争強禮義不行(焦氏易林恒之困)
耕石不生棄禮无名(焦氏易林歸妺之賁)
私已
不能大通則各私其黨而求利焉楚人亡弓不能亡楚
愛國愈甚益為它災(王弼註易同人)
缾小而盡罍大而盈言為罍恥者刺王不使富分貧衆
恤寡(鄭氏箋詩蓼莪)
貪於政者不能分人以事厚於貨者不能分人以祿(墨子)
(尚賢中)
垂其股肱之力而不相勞來也腐臭餘財而不相分資
也隠匿良道而不相教訓也(墨子尚賢下)
盜愛其室不愛其異室故竊異室以利其室賊愛其身
不愛人故賊人以利其身此何也皆起于相愛雖至大
夫之相亂家諸侯之相攻國者亦然(墨子兼愛上)
次四動之丘陵失澤朋測曰動之丘陵失下危也(太玄經第)
(二十)
次七唫于體黃肉毁測曰唫于體骨肉傷也(太玄經第五唫)
譬如多人共一妙寶有人獨用豈得自在(本緣經月光王品)
譬如賈客遠到他方雖持雜物多所饒益然非憐愍衆
生以自求利故(百論卷上守八)
喻林卷五十一
