喻林卷八十二明徐元太撰
德行門(四)
特立
上火下澤睽君子以同而異(易睽)
阪田﨑嶇墝埆之處而有菀然茂特之苗喻賢者在閒
辟𨼆居之時(鄭氏箋詩正月)
舉世混濁而我獨清衆人皆醉而我獨醒是以見放(史記)
(屈原傳)
新沐者必彈冠新浴者必振衣人又誰能以身之察察
受物之汶汶者乎寧赴常流而葬乎江魚腹中耳又安
能以浩浩之白而蒙世之溫蠖乎(史記屈原傳)
抱景特立與士不羣蓋高樹靡陰獨木不林(後漢書崔駰列傳)
介然之志峭聳霜崖確乎之情峯横海岸(梁書張充傳)
夫賢材者非尚膂力豈繫文華唯須正身負戴確乎不
動譬棟之處屋如骨之在身所謂棟梁骨鯾之材也(隋書)
(房彥謙傳)
言鷙鳥執志剛厲特處不羣以言忠正之士亦執分守
節不隨俗人(王逸註楚辭離騷經)
言已懷德不用復高我之冠長我之佩尊其威儀整其
服飾以異於衆人之服(王逸註楚辭離騷經)
歌曲彌妙和者彌寡行操益清交者益鮮
夫歌曲妙者和者則寡言得實者然者則鮮和歌與聽
言同一實也曲妙人不能盡和言是人不能皆信(王充論衡)
(定賢篇)
衆鳥羣相追鷙鳥獨無雙何必相呴濡江海自可容(嵇中)
(散集郭遐叔贈)
貌愚而志遠面垢而行潔確乎若嵩岱銓衡所不能測
也浩乎若滄海斗斛所不能校也峻其重仞之高隠其
百官之富觀彼佻竊若草莽也邈世之操眇焉冠秋雲
之表遺俗之神緬焉棲九玄之端(抱朴子外篇名實)
冰炭不衒能於冷熱瑾瑜不證珍而體著是以君子恭
已不恤乎莫與至人尸居心遺乎毁譽(抱朴子外篇博喻)
微飆不能揚大海之波毫芒不能動萬鈞之鍾是以漆
園思惠有捐斤之歎伯氏哀期有剿絃之憤短唱不足
以致弘麗之和勢利不足以移淡泊之心(抱朴子外篇廣譬)
與奪不汨其神者至粹者也利害不染其和者極醇者
也浩浩乎非瓢觶所校矣茫茫乎非跬步所尋矣聲希
所以為大音和寡所以崇我貴(抱朴子外篇廣譬)
夫入虎狼之羣後知賁育之壯勇處禮廢之俗乃知雅
人之不渝(抱朴子外篇刺驕)
揚清波以激濁流執勁矢以厲羣枉(抱朴子外篇刺驕)
吾以為寧作不載之寶不飛之鵬不颺之蘭無黨之士
亦損於夜光之質垂天之大含芳之卉不朽之業乎(抱朴)
(子外篇交際)
青松在東園衆草没竒姿凝霜殄異類卓然見高枝連
林人不覺獨樹衆乃竒(陶靖節集詩五言)
鷙鳥之不羣兮自前代而固然何方圓之能周兮夫孰
異道而相安(文選屈原離騷經)
似夜光之剖荆璞兮若茂松之依山巔也(文選籍田賦)
如金在沙顯然自異猶玉在泥涅而不淄(藝文類聚人部隠逸上贊)
貞操與日月俱懸孤芳隨山壑共遠(藝文類聚人部隠逸下啟)
危松擢本且觀後彫之質貞桂挺生便體冬華之秀(藝文)
(類聚職官部太保碑)
危勁之節貫四序而踰秀堅貞之操經百鍊而不銷(藝文)
(類聚職官部太保碑)
處塵貴不染被褐重懷珠美玉耀幽石曾蘭挺叢芻(藝文)
(類聚内典部内典頌)
澹臺子羽齎千金之璧渡河河欲之陽侯波起兩蛟夾
船子羽左操璧右操劒擊蛟皆死既濟三投璧於河河
伯三躍而歸之子羽毁璧而去(太平御覽鱗介部蛟)
浮舟千仞壑總轡萬尋巔流沬不足險石牀豈為艱(初學)
(記居處部園圃)
稟天然之貞勁經巖冬而不零雖凝霜而挺榦近青春
而秀榮若君子之順時又似乎眞人之抗貞(初學記果木部柏)
又如猛風依於虚空而能吹盪烟雲塵霧不依於地(大集)
(月藏經卷三)
降棄一切衆邪異學若干法戰堅跱幢旛猶如勇將大
軍之師折伏嚴敵(阿差朱菩薩經卷一)
利衰毁譽稱譏苦樂八法之風不動如來猶四風之吹
須彌也(僧肇註維摩詰經佛國品)
有本
本小而後至大是小為大本先學然後至聖是學為聖
本也(禮記正義學記)
不官為羣官之本不器為羣器之本不約為羣約之本
不齊為羣齊之本言四者莫不有本人亦以學為本也
(禮記正義學記)
原泉混混不舍晝夜盈科而後進放乎四海有本者如
是是之取爾苟為無本七八月之間雨集溝澮皆盈其
涸也可立而待也故聲聞過情君子恥之(孟子離婁上)
觀水有術必觀其瀾日月有明容光必照焉(孟子盡心上)
戰而死者其人之葬也不以翣資刖者之屨無為愛之
皆無其本矣(莊子德充符)
玄寂虚靜者神明之本也陰陽柔剛者二儀之本也巍
峩巖岫者山嶽之本也德行文學者君子之本也莫或
無本而能立焉是以欲致其高必豐其基欲茂其末必
深其柢(抱朴子外篇循本)
止於下者根本也漸於上者枝條也士人據道義為根
本業貴無虧進禮學如枝條德貴日新(揚子法言註學行篇)
欲崇其高必重其層立德之柄莫匪安恒(文選潘岳為賈謐作詩)
水泉東流日夜不休上不竭下不滿(意林吕氏春秋)
始則觀大江之水泛泛不絶溢子心源終則決滄海之
波浩浩不止流於神府(金庭無為妙經)
如是無上正法阿竭陀膏藥從於何所而來集此當知
如是膏藥從大菩提法器中來彼菩提器從何而來當
知從菩薩法財寶篋中來如是菩薩寶篋從何而來當
知不異大菩薩藏法門中來(大寶積經四十八)
如人命根即以出息為本如修學大乘以大悲為本如
轉輪聖王以輪寶為本(無盡意菩薩經下)
如餘處中不出衆寶衆寶要出於大海中(大方等大集經卷九)
譬如寶渚能出無量若干種寶(大方廣十輪經卷二)
譬如五大河水能滿大海不以小河(大集月藏經卷三)
具足般若海不住涅槃城如彼妙蓮華高原非所出(金剛)
(三昧經卷上)
譬如蘇油豐饒燈炷清淨光明亦盛(大智度論卷二十六)
慧芽因斯以成定水沿茲而滿必莊嚴於六度瓔珞乎
四等雖復棟宇未成而基階已廣(法苑珠林卷八十九)
執守
雷風恒君子以立不易方(易恒)
六二執之用黃牛之革莫之勝說(易遯)
初九鞏用黃牛之革象曰鞏用黃牛不可以有為也(易革)
我心匪石不可轉也我心匪席不可卷(音捲)也(詩國風柏舟)
鳲鳩在桑其子在梅鳲鳩在桑其子在棘鳲鳩在
桑其子在榛(詩國風鳲鳩)
我心非如石然石雖堅尚可轉我心堅不可轉也我心
又非如席然席雖平尚可卷我心平不可卷也(毛詩正義柏舟)
風而且雨寒涼淒淒然雞以守時而鳴音聲喈喈然此
雞雖逢風雨不變其鳴喻君子雖居亂世不改其節(毛詩)
(正義風雨)
禮釋回增美質措則正施則行其在人也如竹箭之有
筠也如松柏之有心也二者居天下之大端矣故貫四
時而不改柯易葉(禮記禮器)
人而無恒不可以為卜筮古之遺言與龜筮猶不能知
也而況於人乎(禮記緇衣)
人經夷險不變其德由禮使然譬如松柏陵寒而鬱茂
由其内心貞和故也(禮記正義禮器)
三軍可奪帥也匹夫不可奪志也(論語子罕)
不曰堅乎磨而不磷不曰白乎涅而不緇(論語陽貨)
周于利者凶年不能殺周于德者邪世不能亂(孟子盡心下)
且芝蘭生於深林不以無人而不芳君子修道立德不
為窮困而改節(孔子家語在厄)
子貢曰夫子之道至大故天下莫能容夫子盍少貶焉
子曰賜良農能稼不必能穡良工能巧不能為順君子
能修其道綱而紀之不必其能容今不修其道而求其
容賜爾志不廣矣思不遠矣(孔子家語在厄)
詩云緡蠻黃鳥止于丘隅子曰於止知其所止可以人
而不如鳥乎(大學)
人皆曰予知驅而納諸罟擭陷穽之中而莫之知辟也
人皆曰予知擇乎中庸而不能期月守也(中庸)
久幽而不改其操雖隨和何以加諸(前漢書王吉傳)
夫嚴氣正性覆折而已豈有員园委屈可以每其生哉
懔懔焉皜皜焉其與琨玉秋霜比質可也(後漢書孔融列傳論)
雖風雨之如晦亮膠喈而不已(魏書李順希仁弟騫傳)
貧者士之常焉得登枝而捐其本(晉書殷仲堪傳)
風雨急而不輟其音霜雪零而不渝其色(梁書任昉傳)
任之重者莫如神塗之畏者莫如口期而遠者莫如年
以重任行畏塗至遠期惟君子乃能矣(管子戒)
物扃於所甘士扃於所守(子華子孔子贈)
君子通於道之謂通窮於道之謂窮今丘抱仁義之道
以遭亂世之患其何窮之為故内省而不窮於道臨難
而不失其德天寒既生霜雪既降吾是以知松柏之茂
也陳蔡之隘於丘其幸乎(莊子讓王)
天不為人之惡寒也而輟冬地不為人之惡遼遠也而
輟廣君子不為小人匈匈也而輟行天有常道矣地有
常數矣君子有常體矣君子道其常小人計其功(荀子天論)
蘭生幽谷不為莫服而不芳舟在江海不為莫乘而不
浮君子行義不為莫知而止休(淮南子說山訓)
貂裘而雜不若狐裘而粹故人莫惡於無常行(淮南子說山訓)
改邑不改井德不可渝也(京氏易傳井上)
夫蘭茝生於茂林之中深山之間不為人莫見之故不
芬夫學者非為通也為窮而不困憂而志不衰先知禍
福之始而心無惑焉(韓詩外傳)
芝蘭生深林非為無人而不香故學者非為通也為窮
而不困也(說苑雜言)
初一閉朋牖守元有測曰閉朋牖善持有也(太玄經第五守)
初一磐石固内不化貞測曰磐石固内不可化也(太玄經第)
(六堅)
次五羹無糝其腹坎坎不失其範測曰羹無糝猶不失
其正也(太玄經第六窮)
烈風雖變不易其趣(蔡中郎集太尉揚公碑)
木蘭去皮不死宿莽遇冬不枯屈原以喻讒人雖欲困
已已受天性終不可變易也(王逸註楚辭離騷經)
言君所以廢棄己者以余帶佩衆香行以忠正之故也
然猶復重引芳茝以自結束執意彌篤也(王逸註楚辭離騷經)
言已行雖據履根本猶復矯直菌桂芬香之性紉索胡
繩令之澤好以善自約束終無懈已也(王逸註楚辭離騷經)
言已進不見納猶復製裁芰荷集合芙蓉以為衣裳被
服愈潔修善益明也(王逸註楚辭離騷經)
言工明於所畫念其繩墨修前人之法不易其道則曲
木直而惡木好也以言人遵先聖之法度修其仁義不
易其行則德譽興而榮名立也(王逸註楚辭九章)
言已雖出陰入陽流歴殊方猶思離居隠士將折神麻
采玉華以遺與之明已行度如玉不以苦樂易其志也
(王逸註楚辭九歌)
言已雖見疏遠執志彌堅想乘神龍轔轔然而有節度
抗志高行冲天而驅不以貧困有挫撓也(王逸註楚辭九歌)
言已願往於芬芳絶異之洲采取杜若以與眞正之人
思與同志終不變更也(王逸註楚辭九歌)
夫農者始於種終於穫澤既時矣苗既美矣棄而不耘
則改為荒疇蓋豐年者期於必收譬修道亦期於殁身
也(曹子建藉田說)
以歲之有凶穰而荒其稼穡者非良農也以利之有盈
縮而棄其資貨者非良賈也以行之有禍福而改其善
道者非良士也(徐幹中論修本)
琴瑟鳴不為無聽而失其調仁義行不為無人而滅其
道故絃絶而宫商亾身死而仁義廢(徐幹中論修本)
耶悉茗花末利花皆胡人自西國移植於南海南人憐
其芳香競植之陸賈南越行紀曰南越之境五穀無味
百花不香此二花特芳香者緣自胡國移至不隨水土
而變與夫橘北為枳異矣(南方草木狀)
不蓬轉以隨衆不改雅以入鄭(抱朴子外篇刺驕)
若力之不能末如之何且當竹帛其行使歲寒而無改
也(抱朴子外篇刺驕)
慮寡和而廢白雪之音嫌難售而賤連城之價余無取
焉(抱朴子外篇應嘲)
鷙駿危苦於嶮峻之端不樂咈呼之役吉光饑渴於冰
霜之野不願犧牲之飽孤竹不以絶粒易鹿臺之富子
廉不以困匱貿銅山之豐(抱朴子外篇博喻)
剛柔有不易之質貞撓有天然之性是以百鍊而南金
不虧其眞危困而烈士不失其正(抱朴子外篇博喻)
和鵲雖不長生而鍼石不可謂非濟命之器也儒者雖
多貧賤而墳典不可謂非進德之具也播種有不收者
矣而稼穡不可廢仁義有遇禍者矣而行業不可惰(抱朴)
(子外篇廣譬)
震雷輷&KR2979;而不能致音乎聾瞶之耳重光麗天而不能
曲景於幽岫之中凝冰慘慄而不能凋款凍之華朱飆
鑠石而不能靡蕭丘之木故至德有所不能移(抱朴子外篇廣)
(譬)
登山不以艱險而止則必臻乎峻嶺矣清苦不以窮否
而怨則必永其令聞矣(抱朴子外篇廣譬)
連城之寶非貧寒所能市也高世之器非淺俗所能識
也然盈尺之珍不以莫知而暗其質逸倫之士不以否
塞而薄其節(抱朴子外篇廣譬)
榮華猶贅疣也萬物猶蜩翼也若然者豈肯詰屈其支
體俯仰其容儀挹酌於其所不喜修索於其所棄遺怡
顏以取進曲躬以避退恐俗人之不悦慼我身之凌遲
屈龍淵為錐鑽之用抑靈鼖為鼗鼙之音推黃鉞以適
釤鎌之持撓華旗以入林杞之下乎(抱朴子外篇逸民)
風雖疾而枝不撓身雖困而操不改(抱朴子外篇漢過)
蓋饑寒難堪者也而清節者不納不義之穀帛焉困賤
難居者也而高尚者不處危亂之榮貴焉(抱朴子外篇酒誡)
火之性也太寒慘悽凝冰裂地而炎氣不為之衰大熱
烜赫燋金鑠石而炎氣不為之熾者何也有自然之質
而寒者不能移也故丹可磨而不可奪其色蘭可燔而
不可滅其馨玉可碎而不可改其白金可銷而不可易
其剛各抱自然之信非可強變者也士有忠義之性懷
貞直之操不移之質亦如茲者也(劉子大質)
天不為人怨咨而輟其寒暑君子不為人之醜惡而輟
其正直(文中子魏相)
大人用之不為善惡改常日月用之不為賢愚易光(揚子)
(法言註問神篇)
人能篤信好學守死善道不漸染於流俗是為白爾天
質何有渝變之色也(李善註文選幽通賦)
夫冒霜雪而松柏不凋此由是堅實之性也天雖損無
害也雞善伺晨雖陰晦而不輟其鳴此謂時累不能淫
也(李善註文選陸士衡演連珠)
帶長鋏之陸離兮冠切雲之崔嵬被明月兮珮寶璐世
溷濁而莫余知兮吾方高馳而不顧(楚辭九章涉江)
遵通衢之大道兮求捷徑欲從誰(文選東征賦)
義分明於霜信行直如絃(文選表陽源倣白馬篇詩)
青青陵上松亭亭高山柏光色冬夏茂根柢無凋落吉
士懷貞心悟物思遠託(文選何邵遊仙詩)
嘉樹生朝陽凝霜封其條執心守時信歲寒終不彫(文選)
(陸機擬古詩)
蒼蒼山中桂團團霜露色霜露一何緊桂枝生自直(文選)
(江文通擬劉文學詩)
饑不食邪蒿菜倦不息無終里邪蒿乖素尚無終喪若
始(文選任彥升王文憲集序註)
桃李蒨粲於一時時至而後殺至於松柏經隆冬而不
彫蒙霜雪而不變可謂得其眞矣(文選左太沖招隠詩註)
志烈秋霜心貞琨玉亭亭高疎不雜風塵(文選劉孝標辨命論)
風雨急而不輟其音霜雪零而不渝其色斯賢達之素
交歴萬古而一遇(文選劉孝標廣絶交論)
譬如水也通之斯為川焉塞之斯為淵焉升之於雲則
雨施沈之於地則土潤體清以洗物不亂於濁受濁以
濟物不傷其清是以聖人處窮達如一也(文選李康運命詩)
在湼貴不淄曖曖内含光(文選崔子玉座右銘誄)
虐暑熏天不減堅冰之寒涸陰凝地無累陵火之熱是
以吞縱之彊不能反蹈海之志漂櫓之威不能降西山
之節(文選陸機演連珠)
虐暑涸陰之隆不能易火冰之性吞縱漂鹵之威不能
移貞介之節(文選陸士衡演連珠註)
鳶鵲能飛不假風力鴟鶚夜見豈藉還曜此與聖人通
塞而不窮夷險而不屈何以異哉(文選陸士衡演連珠註)
懲熱羹而吹□兮何不變此志也(補文選屈原惜誦)
知前轍之不遂兮未改此度車既覆而馬顚兮蹇獨懷
此異路(補文選屈原思美人)
上同鑿枘於伏羲兮下合矩矱於虞唐願遵節而式高
兮志猶卑夫禹湯雖知困其不改操兮終不以邪枉而
害方(補文選莊忌哀時命)
何時俗之工巧兮滅規榘而改鑿獨耿介而不隨兮願
慕先聖之遺教(廣文選宋玉九辯)
食不媮而為飽兮衣不苟而為溫(廣文選宋玉九辯)
不枉繩以追曲兮屈情素以從事端余行其如玉兮述
皇輿之踵跡(廣文選劉子政逢紛)
猶賢哲之處時時昏昧而道明若蘭香之在幽越羣臭
而弭馨(廣文選潘安仁螢火賦)
象以牙喪身不能去其白薰以芳自燒不能去其香(太平)
(御覽香部薰香)
如彼松竹春榮冬蒨柯葉藹然不渝霜霰(初學記職官部侍御史註)
魯有恭士者名曰汜行年七十其恭益甚冬日行陰夏
日行陽一食之間三起魯君問曰子年甚長矣何不釋
恭氾對曰君子好恭以成其名小人學恭以除其刑譽
人者少惡人者多行年七十常恐斧鑕之加於氾者何
釋恭焉(初學記人部恭敬)
風摧霜敗芝蘭之性終香日遠天高葵藿之心未死(困學)
(記聞卷十九評文)
譬如有人住高山頂兩手堅執輕固傘蓋臨山峯仞翹
足引頸俯觀巖下險絶深坑傘蓋承風力所持御雖臨
險岸而不墮落(波羅蜜多經五百八十七)
又如大地蟲蟻蚊虻種種諸苦不能傾動(勝天王波羅蜜經)
譬如伭彌羅樹隨分斷處皆有□(音萬)字之文(大寶積經二十)
譬如眞金由工巧力隨意所作種種纓絡莊嚴之具其
相各異而彼金性無有差别(大寶積經卷八十三)
譬如眞金以有妙色而得其名終無有時離於妙色(大方)
(廣佛華嚴經卷四十三)
譬如金剛以不可壞而得其名終無有時離於不壞(大方)
(廣佛華嚴經卷四十三)
譬如須彌山王以四寶峯處於大海迥然高出而得其
名終無有時捨離四峯(大方廣佛華嚴經卷四十三)
譬如大海以舍衆水而得其名終無有時捨離於水(大方)
(廣佛華嚴經卷四十三)
譬如軍將以能慣習戰鬭之法而得其名終無有時捨
離此能(大方廣佛華嚴經卷四十三)
猶如魚師深水作塢為守護水不令流出(中阿含經卷二十八)
猶河東流終不西顧(出曜經一無常品)
譬如石山種種風水不能漂動(三昧法門經卷下)
譬如厚石風不能移智者意重毁譽不傾(法句經明哲品第十四)
譬如眞閻浮檀金火燒不異搥打磨斫不敗不異(大智度論)
(卷二十七)
譬如行道日日發引而不止息到所至處無復去心(大智)
(度論三十二)
夫凝冰慘慄不能彫款冬之花朱飆鑠石不能靡蕭邱
之木(辯正論卷二)
海水可竭須彌可傾彼上人者秉志堅貞(高僧傳十一釋慧嵬)
器局
奉高之器譬之泛濫雖清而易挹叔度之器汪汪若千
頃之陂澄之不清撓之不濁不可量也(後漢書郭泰列傳)
顧實南金虞惟東箭銑質無改筠心不變(晉書張闓傳)
裒雖不言而四時之氣亦備矣(晉書禇裒傳)
質清浮磬聲若孤桐琅琅其璞巖巖其峯(晉書庾闡傳)
其風韻遒正神峯標映千里絶迹百尺無枝(梁書王規傳)
器宇弘深神表峯峻金山萬丈緣陟未登玉海千尋窺
映不測加以珪璋新琢錦組初搆觸響鏗鏘値采便發
(梁書朱异傳)
彼白玉之雖潔此幽蘭之信芳思在物而取譬非斗斛
之能量匹聳峙於東岳比凝厲於秋霜(梁書陸倕傳)
懷五岳其猶輕吞八荒而不梗(隋書宇文慶傳)
正情與皦日同亮明略與秋雲競爽(南史齊本紀上)
煥乎其文如星之布確乎不拔如山之固(蔡中郎集周巨勝碑)
如淵之清如玉之素溷之不濁湼之不汙(蔡中郎集范史雲銘)
如玉之固如岳之喬(蔡中郎集文烈侯碑)
如淵之浚如岳之嵩威壯虓虎文繁雕龍(蔡中郎集橋公廟碑)
言已之心智謀溶溶廣大如川不可度量情意深奥澹
澹若淵不可妄動(王逸註楚辭九歎)
身挫憑乎道勝時屯寄於情泰莫不淵岳其心麟鳳其
采(文心雕龍雜文)
人見其形而不能測其量非百人之倫也(揚子法言註孝至篇)
識包上仁義兼高行如彼清波可挹可鏡又象沖室惟
清惟淨(廣文選江文通知己賦)
不為山而自高不為海而彌廣(藝文類聚人部隠逸上窟)
該通五經洗洞墳籍為萬里之場圃九隩之林澤挹之
若江湖仰之若華光玄玄焉測之則無源汪汪焉酌之
則不竭(藝文類聚人部隠逸下碑)
淡乎若深泉之靜皜乎若寒霜之潔千仞不足議其高
萬頃不足儔其量(藝文類聚人部隠逸下碑)
氣蘊風雲身負日月(藝文類聚職官部諸王碑)
泱泱萬源落落千仞(藝文類聚職官部諸王碑)
注焉若洪河之源不可竭也確焉若華嶽之停不可拔
也(藝文類聚職官部尚書令碑)
峩峩焉非嶽陵之所至浩浩焉惣江漢而為長故能擊
水三千摶風九萬排天關而俯視掩浮雲而上征(藝文類聚)
(職官部司空碑)
昂昂千里孰辯麒麟之蹤汪汪萬頃誰測波瀾之際望
之若披雲霧覩之如觀日月(藝文類聚内典部内典墓志)
聳茲千仞氣振此百尋條(文苑英華沈約悲悼一詩)
四時銜火燭龍開照地之光六月摶風大鵬運垂天之
翼(文苑英華婦人二志)
汪汪巨壑曖曖重牆(文苑英華王僧孺誄)
直幹千尋澄波萬頃(文苑英華庾信職官十二碑)
澄波千畆不能變其清濁高牆百仞無以測其汙隆(文苑)
(英華庾信職官二十七刺史一神道碑)
弱木一枝旁蔭數國長河一直自然千里風飆欲遠光
景將昇(文苑英華庾信王爵一碑)
牆仞無以覩清濁不能測道風與星漢同高勝氣與煙
霞共遠(華陽陶隠居傳)
喻林卷八十二
