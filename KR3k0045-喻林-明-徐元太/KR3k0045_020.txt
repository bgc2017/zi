喻林卷二十明徐元太撰
人事門(十八)
通塞
凡物之不親由有間也物之不齊由有過也有間與過
齧而合之所以通也(王弼注易噬嗑)
夫以六合之大萬物之衆一體之所棲宅猶秋毫之在
馬背也其所資因小許處耳而賢者順之以通不肖者
逆之以塞彼之所乘其異塗轍哉(後漢紀孝桓上)
三人比肩不能外出戶一人相隨可以通天下(淮南子說山訓)
數存則雖愚有所不失數亡則雖聖有所不得(揚子法言註問)
(神篇)
水之性清動壅以堤則波縚而氣腐決之使通循勢而
行從澗而轉雖有朽骸爛胔不能汚也非水之性異通
之與壅也人之通猶水之通也德如寒泉假有沙塵弗
能汚也(劉子通塞)
處穴大呼聲鬱數仞順風長叫響通百里入井望天不
過圓蓋登峯眺目極於煙際向在井穴之時聲非卒嗄
目非暴昧而聞見局者其勢壅也及其乘風蹈峯聲非
孟賁目非離婁而響徹眺遠者其勢通也(劉子通塞)
金為火所流海為寒所凝此是理開而常達也然則能
流金而不能焚景能凝海而不能結風此理閉而所窮
也(李善注文選陸士衡演連珠)
夫華植之有零茂故隂陽之度也聖哲之有窮達亦命
之故也(藝文類聚雜文部賦賦)
其見也則如遊龍其潛也則如隱鳳(藝文類聚人部隱逸上窟)
譬若人行路或平或荆棘(修行道地經五隂成敗品)
順逆
左隄彊則右隄傷左右俱彊則下方傷宜任水勢所之
使人隨高而處(後漢書明帝紀)
古人稱榮華於順旨枯槁於逆違(晉書石苞傳)
君不見夫羊乎百羊而羣使五尺童子荷杖而隨之欲
東而東欲西而西君且使堯牽一羊舜荷杖而隨之則
亂之始也(說苑政理)
至順則金石無堅迕逆則水氣無耎順全逆毁斯正理
也(郭子註莊天下)
七緯逆則天象變五性逆則人道敗變而不生菑敗而
不傷行者未之有也(劉子思順)
今使孟說引牛之尾尾斷臏裂不行十步若環桑之條
以貫其鼻縻以尋綯被髮童子騎而策之風於廣澤恣
情所趣何者十步之行非遠於廣澤被髮之童非勇於
孟說然而近不及遠強不如弱者逆之與順也(劉子思順)
司馬蒯瞶天下之攻擊劍者也令提劒鋒而掉劒觚必
刎其指而不能以䧟腐木而况金甲乎若提其觚而掉
其鋒雖則凡夫可以陸斬犀象水截蛟龍矣順理而行
若執劒觚逆情而動如執劒鋒欲無傷手其可得乎(劉子)
(思順)
今導泉向澗則為易下之流激波陵山必成難昇之勢
水之無情猶知違逆趣順矧人心乎(劉子思順)
舟循川則游速人順路則不迷(意林唐子)
將猶立坂而走丸不可復反也(玉皇本行集經)
順易
同惡相求如市賈焉何難(左傳昭公十三年)
所謂子應乎母以膠投漆雖欲勿合其可離乎(春秋正義序)
樹恩布德易以周洽其猶順驚風而飛鴻毛也(後漢書馮衍&KR0844;)
(傳)
夫有桀紂之亂乃見湯武之功人久饑渴易為充飽(後漢)
(書馮異傳)
指麾則五嶽可傾呼噏則江湖可竭况履順討逆執正
伐邪是烏獲摧冰賁育拉朽猛獸吞狐泰山壓卵因風
燎原未足方也(晉書孫惠傳)
傷弓之鳥落於虛發(晉書苻洪傳)
豈不若因風振落頓坂走輪哉(晉書慕容廆傳)
一舉乘風掃清氣穢(晉書桓彝傳)
大風一振枯幹必摧凝霜暫落秋蔕自殞(北齊書文襄帝紀)
因其所好以悦導之若下坂以走丸譬順流而決壅(陳書)
(後主紀)
以聽天下若背風而馳(淮南子原道訓)
順風而呼者易為氣因時而行者易為力(鹽鐡論論功)
循流而下易以至倍風而馳易以遠(說苑譚叢)
長股喜走趨走千里(焦氏易林比之蹇)
從風吹火牽麒驥尾易為之功因摧受福(焦氏易林泰之履)
覆手齊犢易為功力(焦氏易林解之大有)
始皇方斧將相方刀六國方木將相方肉激也(揚子重黎篇)
居高屋之上而幡瓴水言其向下之勢易也(前漢書註高帝紀)
仲長子昌言云乘此風順此流而下走誰復能為此限
者哉(李善註文選琴賦)
落葉俟微風以隕而風之力蓋寡孟嘗遭雍門而泣而
琴之感以末何者欲隕之葉無所假烈風將墜之泣不
足繁哀響也(文選陸機豪士賦序)
若久塗炭則易政如渴不擇飲也(意林孟子)
如人右手能作衆事(波羅密多經卷三百五十一)
如癰已熟若遇醫師及以不遇悉得除愈(菩薩善戒經卷三)
猶如平地駕四馬車善調御者執鞭持控使不失轍(長阿)
(含經卷十三)
譬如熟癰若無治者得小因緣而便自潰亦如熟果若
無人取微風因緣便自墮落譬如新淨白㲲易為受色
(大智度論三十四)
譬如服苦藥以蜜下之則易(大智度論卷八十七)
逆難
諸侯既敗周室將亡今牂羊而責其大首終無是道也
以興周衰而求其大興亦無此理也(毛詩正義苕之)
鄒人與楚人戰則王以為孰勝曰楚人勝曰然則小固
不可以敵大寡固不可以敵衆弱固不可以敵強海内
之地方千里者九齊集有其一以一服八何以異於鄒
敵楚哉(孟子梁惠王上)
夫土之有川猶人之有口也治土而防其川猶止兒啼
而塞其口豈不遽止然其死可立而待也(前漢書溝洫志)
遣將不與兵符必先請而後動是猶絀韓盧而責之獲
也(前漢書王莽傳)
欲搖泰山而蕩北海事敗身危(後漢書馮衍列傳)
所謂倒持干戈授人以柄功必不成秪為亂階(後漢書何進列)
(傳)
夫既朽不雕衰世難佐若欲輔難佐之朝雕朽敗之木
是猶逆坂走丸迎風縱棹豈云易哉(後漢書皇甫嵩列傳)
但墜崖之木事絶升躋覆盎之水理乖收汲(宋書范曄傳)
夫彎弓射天未見能至揮戈擊地多力安施何則逆順
之勢定殊禍福之驗易原也(宋書沈攸之傳)
同舟渡海中流遇風救患若一所憂同也張羅而畋唱
和不差者其利等也故體痛者口不能不呼心悦者顔
不能不笑責疲者以舉千鈞責兀者以及走兔驅逸足
於庭求猨捷於檻斯逆理而求之猶倒裳而索領(鄧析子無)
(厚)
譬之出不由門行不從徑也以是求利不亦難乎(列子說符)
使匠石以千歲之夀操鉤視規矩舉繩墨而正太山使
賁育帶干將而齊萬民雖盡力於巧極盛於夀太山不
正民不能齊(韓非子大體)
利所禁禁所利雖神不行譽所罪毁所賞雖堯不治夫
為門而不使入委利而不使進亂之所以産也(韓非子外儲說)
(左)
人莫能左畫方而右畫圓也以肉去蟻蟻愈多以魚驅
蠅蠅愈至(韓非子外儲說左)
使烏獲疾引牛尾尾絶力勯而牛不可行逆也使五尺
豎子引其捲而牛恣所以之順也世之人主貴人無賢
不肖莫不欲長生久視而日逆其生欲之何益(吕氏春秋重已)
夫巢覆毁卵則鳳凰不至刳獸食胎則麒麟不來乾澤
涸魚則龜龍不往故君雖尊以白為黑臣不能聽父雖
親以黑為白子不能從(吕氏春秋名類)
今夫地黃主屬骨而甘草主生肉之藥也以其屬骨責
其生肉以其生肉論其屬骨是猶王孫綽之欲倍偏枯
之藥而欲以生殊死之人亦可謂失論矣若夫以火能
焦木也因使銷金則道行矣若以磁石之能連鐡也而
求其引瓦則難矣(淮南子覽冥訓)
禹決江疏河以為天下興利而不能使水西流稷辟土
墾草以為百姓力農然不能使禾冬生豈其人事不至
哉其勢不可也(淮南子主術訓)
巧冶不能鑄木工匠不能斵金者形性然也(淮南子說林訓)
入水而憎濡懷臭而求芳雖善者弗能為工(淮南子說林訓)
畜利變幣欲以反本是猶以煎止燔以火止沸也(鹽鐡論錯)
(幣)
上山求魚入水捕兔市非其歸自令久畱(焦氏易林履之賁)
探巢捕魚耕田捕鰌費日無功右手虛空(焦氏易林坎之鼎)
灼火泉源釣魴山巔魚不可得火不肯燃(焦氏易林革之艮)
築闕石顛立本泉源(焦氏易林艮之復)
久鰥無偶思配織女求其非望自令寡處(焦氏易林中孚之益)
次七勞牽不其鼻于尾弊測曰勞牽之弊其道逆也(太玄)
(經第六勤)
言龜所以能負山若舟船者以其在水中也使龜釋水
而陵行則何能遷徙山乎(王逸註楚辭天問)
夫班秋不能削瓦石為芒鍼歐冶不能鑄鉛錫為干將
故不可為者雖鬼神不能為也不可成者雖天地不能
成也(抱朴子内篇論仙)
乃欲延蟪蛄之命令有歴紀之夀養朝菌使累晦朔之
積吾子不亦謬乎(抱朴子内篇論仙)
后稷雖善播植不能使禾稼冬生逆天時也禹善治水
鑿山穴川不能廻水西流逆地勢也人雖才藝卓絶不
能悖理成行逆人道也(劉子思順)
何異處穴而望聲徹入井而欲睇博哉(劉子通塞)
百川東到海何時復西歸(文選顔延之長歌行)
此由禽鹿少見馴育則服從教制長而見羈則狂顧頓
纓赴蹈湯火雖飾以金鑣饗以嘉肴逾思長林而志在
豐草也(文選嵇康絶交書)
何異執朽轡以御逸駟承勁風以握秋蓬(廣文選曹輔佐對儒)
此則起高於川汙為深於邱山也(藝文類聚帝王部漢高帝)
反鑒取照匹此何難倒裳求領方之為易(藝文類聚職官部尚書令)
(表)
秋蠶不成冬種不生(太平御覽資産部蠶)
魯連子曰古善漁者宿沙瞿子使漁于山則雖十宿沙
子不得一魚焉又曰宿沙瞿子善煑鹽使煑漬沙雖十
宿沙不能得也(困學紀聞卷十諸子)
沒水捕雉兔登山索魚龍植麥欲穫黍運規以求方竭
力勞精神終年無見功(參同契箋註下篇)
所謂逆四時者春得肺脉夏得腎脉秋得心脉冬得脾
脉其至皆懸絶沈濇者命曰逆四時(黃帝素問内經玉機真蔵論)
譬如畫空作莊嚴具是難思議(金灮明最勝王經卷二)
有人墮海中有人教食水盡可得步出人言我已飲後
水復來世俗如是前後相趣不可極(三慧經藉八)
如以網盛風是事為甚難(本緣經毗羅摩品)
譬如鑽水求酥是實難得(本緣經月灮王品)
夫至神不過天地不能使蟄蟲夏逝震雷冬發(辯正論卷二)
易成
婉兮孌(叶龍眷反)兮總角丱(音慣叶古縣反)兮未幾(上聲)見兮突而弁
兮(詩國風甫田)
雨雪之盛瀌瀌然至日將出其氣始見人則皆稱曰雪
今消釋矣喻小人雖多王若欲興善政則天下聞之莫
不曰小人今誅滅矣(鄭氏箋詩角弓)
有童子婉然而少孌然而好兮總聚其髮以為兩角丱
然兮幼稚如此與别未經幾時而更見之突然已加冠
弁為成人兮言童子少自修飾未幾時而即得成人以
喻人君能善身修德未幾時而可以立功(毛詩正義甫田)
挾泰山以超北海語人曰我不能是誠不能也為長者
折枝語人曰我不能是不為也非不能也故王之不王
非挾泰山以超北海之類也王之不王是折枝之類也
(孟子梁惠王上)
以齊王猶反手也(孟子公孫丑上)
擢假海内若覆手背(吳越春秋句踐入臣外傳)
夫差失道越亦賢矣濕易雨饑易助(越集外傳本事)
夫蜀西僻之國也而戎狄之長也而有桀紂之亂以秦
攻之譬如使豺狼逐羣羊也(戰國策秦惠文君)
以秦卒之勇車騎之多以當諸侯譬若施韓盧而逐駑
兔也(戰國策秦昭襄王)
夫齊罷國也以天下擊之譬猶以千鈞之弩潰癰也(戰國)
(策秦昭襄王)
夫秦卒之與山東之卒也猶孟賁之與怯夫也以重力
相壓猶烏獲之與嬰兒也夫戰孟賁烏獲之士以攻不
服之弱國無以異於墮千鈞之重集於鳥卵之上必無
幸矣(戰國策韓襄王)
地勢便利其以下兵於諸侯譬猶居高屋之上建瓴水
也(史記高祖紀)
秦師至鄢郢舉若振槁(史記禮書)
以秦之彊大王之賢由竈上騷除(史記李斯傳)
夫以鴻毛燎於罏炭之上必無事矣(史記荆軻傳)
寒之於衣不待輕煖饑之於食不待甘旨(前漢書食貨志)
夫舉吳兵以訾於漢譬猶蠅蚋之附羣牛腐肉之齒利
劍鋒接必無事矣(前漢書枚乘傳)
今以中國之盛萬倍之資遣百分之一以攻匈奴譬猶
以彊弩射且潰之癰也必不畱行矣(前漢書韓安國傳)
執大斧伐枯木流大水滅發火(前漢書王莽傳)
以新室之威而吞胡虜無異口中蚤蝨(前漢書王莽傳)
以膠固之衆當解合之埶猶以烈風掃彼枯葉(後漢書鄭太列傳)
發突騎以轔烏合之衆如催枯折腐耳(後漢書耿弇列傳)
范滂清裁猶以利刃齒腐朽(後漢黨錮&KR0844;傳)
今將軍總皇威握兵要龍驤虎步高下在心此猶鼓洪
罏燎毛髮耳(後漢書何進&KR0844;傳)
功易於泰山破雞子輕於駟馬載鴻毛(後漢書廣陵思王荆傳)
雷震虎步竝集虜廷若舉炎火以焚飛蓬覆滄海而注
熛炭有何不消滅者哉(後漢書袁紹列傳)
攻堅易於折枯摧敵甚於湯雪(後漢紀孝靈中)
夫以秦楚之彊而報弱薛猶磨蕭斧而伐朝菌也(蜀志郤正)
(傳註)
以明公之威應困窮之敵擊疲弊之寇無異迅風之振
秋葉矣(魏志辛毗傳)
擾天下如驅羣羊舉二都如拾遺芥(晉書孝愍帝紀)
以大將軍英秀諸將勇銳以攻小城何異洪罏燎羽毛
(晉書苻堅上傳)
今有勁卒百萬文武如林鼓行而摧遺晉若商風之隕
秋葉(晉書苻堅下傳)
以司馬模之彊吾取之如拉朽索綝小竪豈能汚吾馬
蹄刀刃邪(晉書劉聰傳)
以萬乘之師掃一隅之寇傾山碎卵方之非易(晉書慕容德記)
譬如聲發響應形動影隨未足比其易也(晉書慕容德記)
傾海注螢頹山壓卵(宋書二凶元凶劭傳)
譬猶崩泰山而壓蟻壤決懸河而注熛燼豈有不殄滅
者哉(梁書武帝上紀)
懸河注火奚有不滅(梁書武帝上紀)
雖復朽株將拔非待尋斧落葉就殞無勞烈風(陳書周廸傳)
豈異厲蕭斧而伐朝菌鼔洪罏而燎毛髮雖愚者知其
不旋踵矣(魏書路恃慶弟思令傳)
窮鄉下里其為叢祠也不過於巵酒而臠肉蕪國之社
不難於請福(子華子晏子問黨)
得其情則鴻遇長風魚縱大壑沛然莫之能禦故能制
行其術也(鬼谷子内揵註)
夫寒者利䄈褐而饑者甘糟糠天下囂囂新主之資也
此言勞民之易為仁也(賈子新書過秦上)
於是秦人拱手而取西河之外(賈子過秦上)
戰於鴻門曾無藩籬之難(賈子過秦下)
然劉氏奪之若轉閉錘(淮南子道應訓)
傾者易覆也倚者易軵也幾易助也濕易雨也(淮南子說林訓)
以漢之彊攻於匈奴之衆若以強弩潰癰疽(鹽鐡論伐功)
萬物得其本者生百事得其道者成(說苑談叢)
然後洗甲于二川流凱于三峽倒戈于棧道功孰踰焉
漢室之安可倚牖而待也(天禄閣外史招賢)
順傾轉圜不足以喻其便逡廵放屣不足以况其易(蔡中)
(郎集釋誨)
衛君之賢為王術若烏獲之力以舉一斤(吕氏春秋務大觧)
夫其蕩滌凶穢剿除醜類若順迅風而縱烈火曬白日
而掃朝雲也(曹子建漢二祖優劣論)
以王之雄武吞倂巴蜀如鴟銜腐鼠耳(王子年拾遺記魏任成王)
夫危葉畏風驚禽易落無待干戈聊用辭辯(文選王融策秀才文)
若駭鯨之決細網奔兕之觸魯縞未足以喻其易(文選陳琳)
(為曹洪作書)
一匱初登東嶽之功可監埏埴在器瑚璉之姿先表(廣文)
(選任彦升齊司空曲江公行状)
芟夷斬伐如草木焉(藝文類聚人部哀傷賦)
以此衆戰其猶烈火之燔秋蓬衝飊之掃落葉也(藝文類聚雜文部檄)
譬猶廻太陽以消湛露運滄海以灌燎火其功易成其
事易立(藝文類聚封爵部外戚封表)
威風所振烈火之遇鴻毛旗鼔所臨衝風之卷秋葉(文苑)
(英華庾信賀捷一表)
彫殘殺翮無所假於風飊零落春枯不足煩於霜露(文苑)
(英華庾信雜銘銘)
余欲令要道必行桴鼓相應由拔刺雪汙(黃帝素問内經至真要大論篇)
十二瘧者其發各不同時察其病形以知其何脈之病
也先其發時如食頃而刺之一刺則衰二刺則知三刺
則已(黃帝素問内經刺㿖論)
如捉長毛之羊隨意東西而無疑難(增壹阿含經卷二十)
猶若素質易為受染(長阿含經卷一)
亦如被鍊剛巧匠解木理(鴦崫髻經緣六)
譬如大象拔于小草(無明羅刹經)
覩日月之明何假離朱之察聞雷霆之音奚事子野之
聽(弘明集折夷夏論)
譬如日月懸天無假離朱之目鳴鐘在耳不勞子期之
聽(弘明集十)
難成
顔率謂齊王曰夫鼎者非效壺醯醬瓿耳可懷挾提挈
以至齊者非效鳥集烏飛兔興馬逝灕然止於齊者昔
周之代殷得九鼎凡一鼎而九萬人輓之九九八十一
萬人士卒師徒械器被具所以備者稱此今大王縱有
其人何涂之從而出(戰國策周惠公)
夫以區區之濟北而與諸侯爭彊是以羔犢之弱而扞
虎狼之敵也(前漢書鄒陽傳)
諺言作舍道邊三年不成會禮之家名為聚訟(後漢書曹褒傳)
以若所為求若所致猶緣木求魚煎水作冰其不可得
明矣(魏志高堂隆傳)
矜功者不立虚願者不至(子華子北宫子仕)
其於治天下也猶涉海鑿河而使蚉負山也(莊子應帝王)
稻生於水而不能生於湍瀨之流紫芝生於山而不能生
於盤石之上磁石能引鐵及其於銅則不行也(淮南子說山訓)
憑河豋山道路阻難(焦氏易林坤之升)
冬採薇蘭地凍堅難(焦氏易林屯之大壮)
負牛上山力少行難烈風雨雪遮遏我前(焦氏易林訟之剥)
欲上南阪軸方不轉還車復反(焦氏易林咸之大畜)
縮緒亂絲手與為災(焦氏易林遮之泰)
烹魚失刀駕車馬亡(焦氏易林无妄之艮)
足&KR2158;地而為迹暴行而為影此易而難解云履地跡自成
行日中影自生是其易使跡正影直是其難也(淮南子解說山)
進趨猶有不達者焉稼穡猶有不收者焉商販或有不
利者焉用兵或有無功者焉况乎求仙事之難者為之
者何必皆成哉(抱朴子内篇論仙)
冀西伯之方畋俟黃河之將清(抱朴子外篇安貧)
雖搜琬琰於培塿之上索鸞鳳于鷦鷯之巢未為難也
吾亦豈敢謂藍田之陽丹穴之中為無此物哉亦直言
其稀已矣(抱朴子外篇交際)
蕩蕩乎若昇天路而不知夫所登也(李善註文選謝靈運入華子岡詩)
雖由禦者之無方將非其才亦豈不以宼發心腹害起
肘腋疢篤難療瘡大遲愈之故哉(廣文選江應元徙戎論)
舟未濟而河廣途方遥而馬疲(藝文類聚人部行旅詩)
物無隂陽違天背元牝雞自卵其雛不全(參同契)
譬如有人無有手足及呪術力擔須彌山或欲履水或
持浮木度於大海此為難不(念佛三昧經卷三)
恒河駛流水可生白蓮華黃鳥作白形黑烏變為赤假
使瞻部樹可生多羅果朅樹羅枝中能出菴羅葉斯等
希有物或容可轉變世尊之舍利畢竟不可得假使用
龜毛織成上妙服寒時可披著方求佛舍利假使蚊蚋
足可使成樓觀堅固不搖動方求佛舍利假使水蛭蟲
口中生白齒長大利如鋒方求佛舍利假使持兔角用
成於梯隥可昇上天宫方求佛舍利鼠緣此梯上除去
阿蘇羅能障空中月方求佛舍利若蠅飲酒醉周行村
邑中廣造於舍宅方求佛舍利若使驢脣色赤如頻婆
果善作於歌舞方求佛舍利烏與鵂鶹鳥同共一處遊
彼此相順從方求佛舍利假使波羅葉可成於傘蓋能
遮於大雨方求佛舍利假使大船舶盛滿諸財寳能令
陸地行方求佛舍利假使鷦鷯鳥以觜銜香山隨處任
遊行方求佛舍利(金充明冣勝王經卷一)
是故當知菩薩心者第一難得如優曇華時時一現是
珍寳心以無價故(華手經卷二)
破一毛百分射一分之毛箭箭悉中此則為難(雜阿舍經卷十)
(五)
如海難渡如地難平(大乘經上)
此媱怒癡不可輕滅譬如以糠火欲消銅鐡終不能也
(脩行道地經慈品)
譬如有人而取一髮破為百分還續如故令不荖錯是
事甚難不乎(脩行道地經勸意品)
猶如羸人步涉高山(本緣經毗羅摩品)
譬如大海水欲盡其涯底(大智度論卷一)
道塞
小畜亨密雲不雨自我西郊(易小畜)
初六井泥不食舊井旡禽(易井)
六二艮其腓不拯其隨其心不快(易艮)
坎坎伐檀兮寘之河之干兮河水清且漣(音連)猗(音醫)坎
坎伐輻兮寘之河之側兮河水清且直漪坎坎伐輪
兮寘之河之漘(音唇)兮河水清且淪漪(詩國風伐檀)
鼔鐘于宫聲聞(音問)于外念子懆懆(音慥)視我邁邁(詩小雅白華)
川水當盈而以竭盡且又被夭塞不得整流似法當嚴
整而以破壊被人違逆不得施行(春秋正義宣公十二年)
歎鳳遽衰泣麟何促(史記孔子世家贊)
塗回道塞求事不得(焦氏易林坤之艮)
桑葉螟蠧衣敝如絡女工不成絲布為玉(焦氏易林需之蠱)
簞瓶空虛饑無所食(焦氏易林剥之睽)
江隂水側舟楫破乏狐不得南豹無以北(焦氏易林恒之蠱)
西賈巴蜀寒雪至轂欲前不得反復其室(焦氏易林家人之解)
草適為主道路塞壅(焦氏易林井之姤)
衣空履穿无以禦寒細小貧屢不能自好(焦氏易林萃之家人)
次八臼無杵其碓舉天隂不雨白日毁暑測曰臼無杵
其守貧也(太玄經第五字)
上九唫(欽)不雨孚乾脯測曰唫不雨何可望也(太玄經第五唫)
(唫閉塞之意)
夫山崩壅河猶人之有癰腫血脉不通也(王充論衡感虛篇)
氣結閼積聚為癰潰為疽創流血出膿豈癰疽所發身
之善穴哉營衛之行遇不通也(王充論衡幸偶篇)
屈原放至遠方之外博求衆賢人索宓妃則不肯見求
簡狄又後高辛幸若少康留止有虞而得二妃以成顯
功(王逸注楚辭離騷經)
言已懷德不用若工握剞劂而無所刻鏤持方圜而無
所錯也(王逸註楚辭哀時命)
為鳳凰作棲以鶉鴳之籠雖翕其翅翼猶不能容其形
體以言賢者遭世亂雖屈其身亦不能自容入(王逸註楚辭哀)
(時命)
執握金玉委之汚瀆遭世溷濁莫之能識(王逸註楚辭九懷)
言已登高大之陵周而四望觀香芷之圃歴歴而有行
列傷人不采而佩帶言已亦修德行義動有節度而不
見進用也(王逸註楚辭九歎)
言玄蝯捷敏失於高深之林則獨偏逐放棄忘其能也
以言賢人棄在山澤亦失其志也(王逸註楚辭九歎)
然不能凌扶搖以高竦揚清耀於九玄器不陳於瑚簋
之末體不免於負薪之勞(抱朴子外篇任命)
蒙季陵于仲石瘞于泉兟(音萃進也)靡適□(音衣退也)靡旋傳曰
季陵于仲弟在兄上也石瘞于泉山在水下也兟靡適
進而礙山也□靡旋退而阻險也(元包仲隂)
蹐地無歸瞻烏靡託(文選陸陲石闕銘)
騁驊騮於狹路兮顧蹇驢而弗及資章甫以遊越兮見
犀灮而先入被文繡而賈戎兮識旃裘之必襲(廣文選阮嗣宗)
(東平賦)
是以籠樊之鶴寧有六翮之期骯髒(一作航上)之馬無復千
金之價(文苑英華庾信連珠)
悲夫章甫之委祼俗韶夏之棄鄙俚至真絶於漫習大
道廢於曲士也(弘明集孫綽喻道論)
喻林卷二十
