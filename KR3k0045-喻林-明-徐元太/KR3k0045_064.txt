喻林卷六十四明徐元太撰
君道門(四)
貴公
九五顯比王用三驅失前禽邑人不誡吉(易比)
舍逆取順失前禽也(易比)
夫三驅之禮禽逆來趣己則舍之背己而走則射之愛
於來而惡於去也故其所施常失前禽也以顯比而居
王位用三驅之道者也(王弼註易比)
時之還也無私貌日之出也無私照(汲冢周書周祝解)
虞人之射禽弩已張從機間視括與所射參相得乃後
釋弦發矢為政亦當以己心參於羣臣及萬民可乃後
施也(鄭氏註禮記緇衣)
獨樂樂與人樂樂孰樂曰不若與人曰與少樂樂與衆
樂樂孰樂曰不若與衆(孟子梁惠王下)
楚共王出獵而遺其弓左右請求之共王曰止楚人遺
弓楚人得之又何求焉仲尼聞之曰惜乎其不大也亦
曰人遺弓人得之而已何必楚也(孔子集語下)
古人有言滿堂而飲酒有一人鄉隅而悲泣則一堂皆
為之不樂王者之於天下譬猶一堂之上也故一人不
得其平為之悽愴於心(前漢書刑法志)
夫水至平而邪者取法鏡至明而醜者亾怒水鏡之所
以能窮物而無怨者以其無私也水鏡無私猶以免謗
(蜀志李嚴傳註)
天地至公故萬民咸育帝王無私而黎民戴頼(魏書劉潔傳)
有善者不留其賞故民不私其利有過者不宿其罰故
民不疾其威威罰之制無踰於民則人歸親於上矣如
天雨然澤下尺(管子君臣上)
日月之明無私故莫不得光聖人法之以燭萬民故能
審察則無遺善無隱姦(管子版法解)
天地不仁以萬物為芻狗聖人不仁以百姓為芻狗(老子)
(虛用)
衡之於左右無私輕重故可以為平繩之於内外無私
曲直故可以為正人主之於法無私好憎故可以為令
(文子下德)
今之人分財賄而設鉤策焉非以夫鉤策者為能均也
使善惡多寡無所歸其怨也是以聖人窮造物以為識
量然且龜卜筮蓍以為決所以立言於公也聲出而應
律身出而協度然且權量尺石以為器所以立正於公
也義適而理訓舉天下無敢以容其議然且書契章程
以為式所以立信於公也德澤汪濊威制宏遠盡四海
之大無不面納然且法度禮籍以為凖所以立義於公
也(子華子晏子)
惟聖人究道之情唯道之法公政以明斗柄東指天下
皆春斗柄南指天下皆夏斗柄西指天下皆秋斗柄北
指天下皆冬斗柄運於上事立於下斗柄指一方四塞
俱成此道之用法也(鶡冠子環流)
四時殊氣天不賜故歲成五官殊職君不私故國治(莊子)
(則陽)
且假夫禽貪者器是以一人之斷制利天下譬之猶一
覕也(莊子徐無鬼)
嚴乎若國之有君其無私德繇繇乎若祭之有社其無
私福泛泛乎其若四方之無窮其無所畛域(莊子秋水)
楚王失弓因以利楚不能兼濟天下故曰仁義未遂也
人君惟私其黨附之亦如守白求馬獨有白馬來應楚
王所謂人者楚國也仲尼所謂人者天下也故離白以
求馬衆馬皆至矣忘楚以利人天下咸應矣(公孫龍子跡府註)
以養萬物則天下歸存親疎以待人則海内叛譬如離
色命馬衆馬斯應守白求馬唯得白馬故命名而守一
白色者非命衆馬也(公孫龍子白馬論註)
白既不定在馬馬亦不專於白故忘色以求馬衆馬皆
應矣忘私以親人天下皆親矣(公孫龍子白馬論註)
設使白馬乃為有馬者但是一馬耳其材不異衆馬也
猶君之所私者但是一人耳其賢不異衆人也人心不
常於一君亦猶馬形不專於一色故君之愛己則附之
君之疎己則叛之何可私其親黨而疎於天下乎(公孫龍子)
(白馬論註)
故明主有私人以金石珠玉無私人以官職事業是何
也曰本不利於所私也(荀子君道)
民無私則天下為一家而無私耕私織共寒其寒共饑
其饑故如有子十人不加一飯有子一人不損一飯(尉繚)
(子治本)
陰陽之和不長一類甘露時雨不私一物萬民之主不
阿一人伯禽將行請所以治魯周公曰利而弗利也荆
人有遺弓者而不肯索曰荆人遺之荆人得之又何索
焉孔子聞之曰去其荆而可矣老𣆀聞之曰去其人而
可矣故老𣆀則至公矣(吕氏春秋貴公)
人之少也愚其長也智故智而用私不若愚而用公日
醉而飾服私利而立公貪戾而求王舜弗能為(吕氏春秋貴公)
堯有子十人不與其子而授舜舜有其子九人不與其
子而授禹至公也晉平公問於祁黃羊曰南陽無令其
誰可而為之祁黃羊對曰解狐可平公曰解狐非子之
讎邪對曰君問可非問臣之讎也平公曰善遂用之國
人稱善焉居有間平公又問祁黃羊曰國無尉其誰可
而為之對曰午可平公曰午非子之子邪對曰君問可
非問臣之子也平公曰善又遂用之國人稱善焉孔子
聞之曰善哉祁黃羊之論也外舉不避讎内舉不避子
祁黃羊可謂公矣(呂氏春秋去私)
庖人調和而弗敢食故可以為庖若使庖人調和而食
之則不可以為庖矣王伯之君亦然誅暴而不私以封
天下之賢者故可以為王伯若使王伯之君誅暴而私
之則亦不可以為王伯矣(呂氏春秋去私)
智不公則福日衰災日隆以日倪而西望知之(呂氏春秋序意)
夏不衣裘非愛裘也煖有餘也冬不用&KR0034;非愛&KR0034;也清
有餘也聖人之不為私也非愛貴也節乎己也節己雖
貪汙之心猶若止又況乎聖人(呂氏春秋有度)
入者有受而無取出者有授而無予因春而生因秋而
殺所生者弗德所殺者非怨則幾於道也(淮南子詮言訓)
喜怒威德之不可以不直處而發也如寒暑冬夏之不
可不當其時而出也(春秋繁露威德所生章)
善為吏者樹德不善為吏者樹怨公行之也其子羔之
謂歟(說苑至公)
鏡以精明美惡自服衡平無私輕重自得(說苑談叢)
次四鳥託巢于叢人寄命于公(太玄經第四昆)
次七盖偏不覆晏雨不救測曰盖偏不覆德不均也(太玄)
(經第四昆)
次四宰割平平測曰宰割平平能有成也(太玄經第六割)
春風朝煦蕭艾蒙其温秋霜宵墜芝蕙被其涼是故威
以齊物為肅德以普濟為弘(文選陸機演連珠)
至道均被萬物取而咸足淳化普洽百姓用而不匱猶
靈耀覯而品物納光清風流而百籟含響也(文選陸機演連珠註)
以義事主不私其己以仁接人不謀其欲火佚焚家家
不罪火食過傷人人不罪食以其積之於仁義無私害
也伊尹放太甲太甲無怨心管仲黜伯氏伯氏無怨言
以其積之於公正無私惡也(太平御覽人事部公平)
取天下若逐鹿得其鹿天下共其肉(太平御覽獸部鹿)
貴因
凡溝必因水執防必因地執善溝者水潄之善防者水
淫之(周禮考工記)
故曰為高必因丘陵為下必因川澤為政不因先王之
道可謂智乎(孟子離婁上)
所惡於智者為其鑿也如智者若禹之行水也則無惡
於智矣禹之行水也行其所無事也如智者亦行其所
無事則智亦大矣(孟子離婁上)
夫膠漆至粘也而不能合遠鴻毛至輕也而不能自舉
夫飄於清風則横行四海故事有簡而功成者因也(戰國)
(策趙孝成王)
王者隨天譬猶自春徂夏改青服絳者也(後漢書郎顗列傳)
凡為治者動不逆天機作不破地德昔后稷之播百穀
不墾磐石禹決江河不逆流勢(魏書私署涼州牧張寔子駿傳)
天地之生萬物聖人之馭天下莫不順其性而暢之故
黃帝服牛乘馬因生性也禹鑿龍門决洪河因水之勢
也后稷之播殖百穀因地之氣也湯武之滅夏商因人
之欲也是以有因成無因敗(晉書苻堅妾張氏傳)
取天下者若逐野獸而天下皆有分肉之心若同舟而
濟濟則皆同其利敗則皆同其害然則皆有以啟之無
有閉之也(太公六韜發啟)
治人如治水潦養人如養六畜用人如用草木(管子七法)
心不為九竅九竅治君不為五官五官治為善者君予
之賞為非者君予之罰君因其所以來因而予之則不
勞矣(管子九守)
以家為鄉鄉不可為也以鄉為國國不可為也以國為
天下天下不可為也以家為家以鄉為鄉以國為國以
天下為天下(管子牧民)
天下之物無貴無賤因其所貴而貴之物無不貴因其
所賤而賤之物無不賤故不尚賢者言不放魚於木不
沈鳥於淵(文子自然)
古之瀆水者因水之流也生稼者因地之宜也征伐者
因民之欲也能因則無敵於天下矣(文子自然)
田不因地形不能成榖為化不因民不能成俗(鶡冠子天則)
圓者之轉非能轉而轉不得不轉也方者之止非能止
而止不得不止也因圓之自轉使不得止因方之自止
使不得轉何苦物之失分故因賢者之有用使不得不
用因愚者之無用使不得用用與不用皆非我用因彼
所用與不可用而自得其用奚患物之亂乎(尹文子大道上)
若馭撲馬若養赤子若食餧人故因其懼也而改其過
因其憂也而辦其故因其喜也而入其道因其怒也而
入其怨曲得所謂焉(荀子臣道)
望敵在前因其所長而用之敵白者堊之赤者赭之(尉繚)
(子武議)
管子得於魯魯束縛而檻之使役人載而送之齊共謳
歌而引管子恐魯之止而殺己也欲速至齊因謂役人
曰我為汝唱汝為我和其所唱適宜走役人不倦而取
道甚速管子可謂能因矣役人得其所欲己亦得其所
欲以此術也(呂氏春秋順說)
奚仲作車蒼頡作書后稷作稼臯陶作刑昆吾作陶夏
鯀作城此六人者所作當矣然而非主道者故曰作者
憂因者平(呂氏春秋君守)
夫審天者察列星而知四時因也推歴者視月行而知
晦朔因也禹之裸國裸入衣出因也墨子見荆王錦衣
吹笙因也孔子道彌子瑕見釐夫人因也湯武遭亂世
臨苦民揚其義成其功因也故因則功專則拙因者無
敵(呂氏春秋貴因)
三代所寶莫如因因則無敵禹通三江五湖決伊闕溝
廻陸注之東海因水之力也舜一徙成邑再徙成都三
徙成國而堯授之禪位因人之心也湯武以千乘制夏
商因民之欲也如秦者立而至有車也適越者坐而至
有舟也秦越遠塗也竫立安坐而至者因其械也(呂氏春秋)
(貴因)
十里之間而耳不能聞帷牆之外而目不能見三畆之
宮而心不能知其以人至開梧南撫多&KR3147;西服夀靡北
懷儋耳若之何哉故至智棄智至仁忘仁至德不德無
唱有和無先有隨古之王者其所為少其所因多因者
君術也為者臣道也為則擾矣因則靜矣因冬為寒因
夏為暑君奚事哉(呂氏春秋任數)
水用舟陸用車塗用輴沙用鳩山用樏因其勢也勢重
者其令行位尊者其教受威立者其姦止此畜人之道
也(呂氏春秋慎勢)
古者多有天下而亾者矣其民不為用也用民之論不
可不熟劍不徒斷車不自行或使之也夫種麥而得麥
種稷而得稷人不怪也用民亦有種不審其種而祁民
之用惑莫大焉湯武因夏商之民也得所以用之也管
商亦因齊秦之民也得所以用之也民之用也有故得
其故民無所不用用民有紀有綱一引其紀萬目皆起
一引其綱萬目皆張(呂氏春秋用民)
木處榛巢水居窟穴禽獸有芄人民有室陸處宜牛馬
舟行宜多水匈奴出穢裘於越生葛絺各主所急以備
燥溼各因所處以御寒暑並得其宜物便其所由此觀
之萬物固以自然聖人又何事焉(淮南子原道訓)
九疑之南陸事寡而水事衆於是民人被髮文身以像
鱗蟲短綣不絝以便涉游短袂攘卷以便刺舟因之也
鴈門之北狄不榖食賤長貴壯俗尚氣力人不弛弓馬
不解勒便之也故禹之裸國解衣而入衣帶而出因之
也(淮南子原道訓)
離朱之明察箴末於百步之外不能見淵中之魚師曠
之聰合八風之調而不能聽十里之外故任一人之能
不足以治三畆之宅也修道理之數因天地之自然則
六合不足均也是故禹之決瀆也因水以為師神農之
播榖也因苗以為教(淮南子原道訓)
是故入其國者從其俗入其家者避其諱不犯禁而入
不迕逆而進雖之夷狄徒倮之國結軌乎遠方之外而
無所困矣(淮南子齊俗訓)
三代之所道者因也故禹決江河因水也后稷播種樹
榖因地也湯武平暴亂因時也故天下可得而不可取
也霸王可受而不可求也在智則人與之訟在力則人
與之爭未有使人無智者有使人不能用其智於己者
也未有使人無力者有使人不能施其力於己者也(淮南)
(子詮言訓)
因高而為臺就下而為池各就其勢不敢更為(淮南子說山訓)
行遠者假於車濟江海者因於舟公輸子能因人主之
材木以搆宫室而不能自為專室狹廬材不足也歐冶
能因國君以為金鑪大鐘而不能自為一鼎盤材無其
用也君子因人主之正朝以和百姓潤衆庶而不能自
饒其家勢不便也(鹽鐵論貧富)
聖人之為天下興利也其猶春氣之生草也各因其生
小大而量其多少其為天下除害也若川瀆之瀉於海
也各順其勢傾側而制於南北故異孔而同歸殊施而
鈞德其趣於興利除害一也(春秋繁露考功名)
埏埴而為器窬木而為舟鑠䥫而為刃鑄金而為鐘因
其可也駕馬服牛令鷄司夜令狗守門因其然也民有
好色之性故有大㛰之禮有飲食之性故有大饗之誼
有喜樂之性故有鐘鼓管絃之音有悲哀之性故有衰
絰哭踊之節(淮南子泰族訓)
禹鑿龍門闢伊闕决江濬河東注之海因水之流也后
稷墾草發菑糞土樹榖使五種各得其宜因地之勢也
湯武革車三百乘甲卒三千人討暴亂制夏商因民之
欲也故能因則無敵於天下矣(淮南子泰族訓)
若夫以火熯井以淮灌山此用已而背自然故謂之有
為若夫水之用舟沙之用鳩泥之用輴山之用蔂夏凟
而冬陂因高為田因下為池此非吾所謂為之(淮南子脩務訓)
善舉事者若乘舟而悲訶一人唱而千人和(淮南子說林訓)
射者因勢治者因法(鹽鐵論大論)
欲粟者務時欲治者因世(鹽鐵論遵道)
水宜舟陸地宜車沙地宜肆泥地宜楯草野宜窮廬物
各因其宜故不須用賢(淮南子齊俗訓解)
夫民物之所以卑賤者不能因任故也是以任賤者貴
因卑者尊此必然之符也(郭子註莊在宥)
吾一人之所聞不如衆技多故因衆則寧若不因衆則
衆之千萬皆我敵也(郭子註莊在宥)
然迷者自思復厲者自思善故我無為而天下化(郭子註莊)
(天地)
因衆所欲亾而亾之雖王紂可去也不因衆而獨用之
雖盜跖不可御也(郭子註莊盜跖)
陶唐氏制彤車乘白馬有虞氏因彤車而制鸞車夏后
氏因鸞車而制鈎車商因鈎車而制大路(玉海車服車輿)
臨深決水不用功力而水可竭也循掘決衝而經可通
也(黃帝素問靈樞經逆順肥瘦)
生因春長因夏收因秋藏因冬失常則天地四塞(黃帝素問)
(内經陰陽離合論)
病之發也如火之熱如風雨不可當也故經言曰方其
盛時必毁因其衰也事必大昌此之謂也(黃帝素問内經瘧論)
因節而折循理而割(道德經指歸卷七)
貴信
其於信也如四時春秋冬夏其博有萬民也如饑而食
如渴而飲下土之人信之夫暑熱凍寒遠若邇非道邇
也及其明德也(大戴禮記主言)
地不易其則故萬物生焉主不易其則故百姓安焉(管子)
(形勢解)
四時之行信必而著明聖人法之以事萬民故不失時
功(管子版法解)
政令已陳雖覩利敗不欺其民約結己定雖覩利敗不
欺其與(荀子王霸篇)
小信成則大信立故明主積於信賞罰不信則禁令不
行說在文公之攻原與箕鄭救餓也是以吴起須故人
而食文侯會虞人而獵故明主表信如曾子殺彘也患
在尊厲王擊警鼓與李悝謾兩和也(韓非子外儲說左)
楚厲王有警為鼓以與百姓為戍飲酒醉過而擊之也
民大驚使人止曰吾醉而與左右戲過擊之也民皆罷
居數月有警擊鼓而民不赴乃更令明號而民信之(韓非)
(子外儲說左)
李悝警其兩和曰謹警敵人旦暮且至擊汝如是者再
三而敵不至兩和懈怠不信李悝居數月秦人來襲之
至幾奪其軍此不信患也(韓非子外儲說左)
焚林而田偷多獸後必無獸以詐遇民偷取一時後必
無復(韓非子難一)
天行不信不能成歲地行不信草木不大春之德風風
不信其華不盛華不盛則果實不生夏之德暑暑不信
其土不肥土不肥則長遂不精秋之德雨雨不信其榖
不堅榖不堅則五榖不成冬之德寒寒不信其地不剛
地不剛則凍閑不開(呂氏春秋貴信)
文王晝卧夢人登城而呼己曰我東北陬之稿骨也速
以王禮葬我文王曰諾覺召吏視之信有焉文王曰速
以人君葬之吏曰此無主矣請以主大夫文王曰吾夢
中已許之矣柰何其倍之也士民聞之曰我君不以夢
之故不倍稿骨況於生人乎於是下信其上(賈子諭誠)
夢中許人覺且不背其信陛下已諾若日出之灼灼(賈子)
(匈奴)
譬如地之所種皆以時生不失其節亦不違錯應時滋
長(普超三昧經卷二)
貴一
士之二三猶喪妃耦而況霸主霸主將德是以而二三
之其何以長有諸侯乎(左傳成公八年)
聖人之化世也其解在水故水一則人心正水清則民
心易一則欲不汚民心易則行無邪是以聖人之治於
世也不人告也不戸說也其樞在水(管子水地)
聽羣衆人議以治國國危無日矣何以知其然也老𣆀
貴柔孔子貴仁墨翟貴廉關尹貴清子列子貴虚陳駢
貴齊陽生貴己孫臏貴勢王廖貴先兒良貴後有金鼔
所以一耳必同法令所以一心也智者不得巧愚者不
得拙所以一衆也勇者不得先懼者不得後所以一力
也故一則治異則亂一則安異則危(呂氏春秋不二)
目不失其明而見白黑之殊耳不失其聽而聞清濁之
聲王者執一而為萬物正軍必有將所以一之也國必
有君所以一之也天下必有天子所以一之也天子必
執一所以摶之也一則治兩則亂今御驪馬者使四人
人操一策則不可以出於門閭者不一也(呂氏春秋執一)
螾無筋骨之強爪牙之利上食晞堁下飲黃泉用心一
也(淮南子說山訓)
尸鳩之所以養七子者一心也君子之所以理萬物者
一儀也以一儀理物天心也(說苑反質)
言皇天不純一其施則萬物大傷人君不純一其政則
百姓震動以觸罪也(王逸註楚辭九章)
當知師子獸王一德最勝謂無二心如殺大象盡其勢
力殺餘小獸盡力亦然我王亦爾不畏大事不輕小事
(大方廣佛華嚴經卷十二)
譬如師子饑餓所逼以大勢力殺害大象若殺野干及
諸小獸所施勢力與彼殺象一無所異(蘇婆呼童子經卷中)
貴密
君不密則失臣臣不密則失身幾事不密則害成(易繫辭上)
(傳)
事若不密人則乘此機危而害之猶若財之不密盜則
乘此機危而竊之(周易正義繫辭上)
天地之化在高與深聖人之制道在隱與匿(鬼谷子謀篇)
高山仰之可極深淵度之可測神明之位術正静其莫
之極歟(鬼谷子術言)
唐谿公謂昭侯曰今有千金之玉巵通而無當可以盛
水乎昭侯曰不可有瓦器而不漏可以盛酒乎昭侯曰
可對曰夫瓦器至賤也不漏可以盛酒雖有千金之玉
巵至貴而無當漏不可盛水則人孰注漿哉今為人主
而漏其羣臣之語是猶無當之玉巵也雖有聖智莫盡
其術為其漏也(韓非子外儲說左)
明主之行制也天其用人也鬼天則不非鬼則不困(韓非)
(子八經)
故以一得十者下道也以十得一者上道也明主兼行
上下故姦無所失(韓非子八經)
宓子賤為單父宰辭於夫子夫子曰毋迎而距也毋望
而許也許之則失守距之則閉塞譬如高山深淵仰之
不可及度之不可測也(說苑政理)
次三堅不凌或泄其中測曰堅不凌不能持齊也(太玄經第)
(六堂)
屋漏在上知者在下漏大下見之著漏小下見之微(王充)
(論衡答佞篇)
密者天地之際會成敗之機要故陰陽不密則寒暑不
能以成歲棟宇不密則九層不可以庇身(意林成敗志)
霧之盛須臾而訖㬥雨之盛不過終日是以人君喜怒
不見於容(太平御覽天部霧)
法鑒
七世之廟可以觀德萬夫之長可以觀政(書咸有一德)
夫明鏡所以察形往古所以知今人主不務襲迹於其
所以安存而忽怠所以危亾未有異於却走而求及前
人也(孔子家語觀周)
坐則見堯於牆食則覩堯於羹(後漢書李固傳)
不式古訓而好是佞辯不遵王路而覆車是踐(晉書潘岳傳)
車戒前傾人師先覺(北齊書魏收傳)
古者有語曰君子不鏡於水而鏡於人鏡於水見面之
容鏡於人則知吉與凶今以攻戰為利則盖嘗鑒之於
智伯之事乎此其謂不吉而凶既可得而知矣(墨子非攻中)
鄙諺曰不習為吏而視已事又曰前車覆而後車戒夫
殷周之所以長久者其已事可知也然而不能從者是
不法聖智也秦之亟絶者其軌迹可見也然而不避是
後車又覆也(賈子保傅)
夫照鏡見眸子微察秋毫明照晦冥(淮南子說山訓)
且衛君之來也諸侯皆以為蓍龜兆今朝於吳而不利
則皆移心於晉矣(淮南子人間訓)
商德之衰不鑒於湯禹也周秦之弊不鑒於民下也側
弁垢顔不鑒於明鏡也故君子惟鑒之務(申鑒雜言上)
吳之杪季殊代同疾知前失之於彼不能改絃於此鑒
亂亾之未遠而躡傾車之前軌覩枳首之爭莓而忘同
身之禍笑蟣虱之晏安不覺事異而患等見競濟之舟
沈而不知殊塗而溺均也(抱朴子外篇吳失)
富既與地乎侔訾貴正與天乎比崇齊桓曾不足使扶
轂楚嚴未足以為驂乘狹三王之阨僻矯高舉而大興
歴五帝之寥廓涉三皇之登閎(文選羽獵賦)
狹三王之趢趗軼五帝之長驅踵三皇之遐武誰謂駕
遲而不能屬(文選東京賦)
前事之不忘後代之元龜也(文選劉琨勸進表)
覆車之軌無或重跡(文選張載劍閣銘)
觀五代之存亾而不用其長策覩前車之傾覆而不改
其轍跡(文選曹元首六代論)
以三王禮法為局小狹陋過五帝而遠馳則繼三皇之
跡也(李善註文選東京賦)
以鑑自照者見形容以人自照者見吉凶(補文選武王鏡銘)
齊王聘田巴先生而將問政焉對曰政在正身正身之
本在於羣臣王召臣臣改制鬋飾問於妾奚若妾愛臣
䛕臣曰佼臣臨淄水而觀然後自知醜惡也今齊之臣
䛕王者衆王能臨淄水見己之惡過而自改斯齊國治
矣(藝文類聚人部鑒誡)
帝者得其根核王者得其英華霸者得其附枝故帝道
不行不能王王道不行不能霸霸道不行不能守其身
(藝文類聚帝王部總載帝王)
武王伐殷得二大夫而問之曰殷國將亾亦有妖乎一
人曰殷國常雨血雨灰石小者如鷄子大者如箕嘗六
月而雨雪深尺餘武王曰大哉妖也殷人對曰非殷國
之大妖也殷國大妖二十六章(太平御覽皇王部帝紂)
居堯舜之位而不行唐虞之政者猶反衣狐白步牽騄
耳(太平御覽皇王部叙皇王下)
如彼在泉臨深是懼如彼覆車望塗改步(玉海官制儲官)
喻林卷六十四
