喻林卷二十三明徐元太撰
人事門(二十一)
逐勢
齊人有一妻一妾而處室者其良人出則必饜酒肉而
後反其妻問所與飲食者則盡富貴也其妻告其妾曰
良人出則必饜酒肉而後反問其與飲食者盡富貴也
而未嘗有顯者來吾將瞷良人之所之也蚤起施從良
人之所之徧國中無與立談者卒之東郭墦間之祭者
乞其餘不足又顧而之他此其為饜足之道也其妻歸
告其妾曰良人者所仰望而終身也今若此與其妾訕
其良人而相泣於中庭而良人未之知也施施從外來
驕其妻妾由君子觀之則人之所以求富貴利達者其
妻妾不羞也而不相泣者幾希矣(孟子離婁下)
生者必有死物之必至也富貴多士貧賤寡友事之固
然也君獨不見夫朝趨市者乎明旦側肩爭門而入日
暮之後過市朝者掉臂而不顧非好朝而惡暮所期物
忘其中(史記孟嘗君傳)
河清不可俟人命不可延順風激靡草富貴者稱賢文
籍雖滿腹不如一囊錢伊優北堂上骯髒倚門邊(後漢書文)
(苑列傳)
埶家多所宜咳唾自成珠被褐懷金玉蘭蕙化為芻(後漢)
(書文苑列傳)
于時名勢赫奕若火猛風疾當塗之士莫不枝附葉連
(魏志管輅傳註)
握權則赴者鱗集失寵則散者瓦解求利則託刎頸之
懽爭路則構刻骨之隙於是浮偽波騰曲辯雲沸寒暑
殊聲朝夕異價駑蹇希奔放之跡鉛刀競一割之用(晉書)
(潘尼傳)
東野丈人觀時以居隱耕汙腴之墟有冰氏之子者出
自沍寒之谷過而問塗丈人曰子奚自曰自涸隂之鄉
奚適曰欲適煌煌之堂丈人曰入煌煌之堂者必有赫
赫之光今子困於寒而欲求諸熱無得熱之方冰子瞿
然曰胡為其然也丈人曰融融者皆趣熱之士其得罏
冶之門者惟挾炭之子(晉書王沉傳)
䑛痔兼車鳴鳶吞腐(晉書光逸傳)
託身權戚憑勢假力擇棲芳林飛不待翼(晉書束晳傳)
攀其鱗翼丏其餘論附騏驥之髦端軼歸鴻於碣石(梁書)
(任昉傳)
冀宵燭之末光邀潤物之微澤魚貫鳬踊颯沓鱗萃分
鴈騖之稻粱沾玉斝之餘瀝(梁書任昉傳)
若其寵鈞董石權壓梁竇雕刻百工鑪錘萬物吐潄興
雲雨呼吸下霜露九域聳其風塵四海疊其燻灼靡不
望影星奔藉響川騖雞人始唱鶴蓋成隂高門旦開流
水接軫(梁書任昉傳)
馳騖之俗澆薄之倫無不操權衡秉纖纊衡所以揣其
輕重纊所以屬其鼻息若衡不能舉纊不能飛雖顔冉
龍翰鳳雛曾史蘭薰雪白舒向金玉泉海卿雲黼黻江
漢視若遊塵遇同土梗莫肯費其半菽罕有落其一毛
若衡重錙銖纊微彯撇雖共工之蒐慝驩兜之掩義南
荆之跋扈東陵之巨猾皆為匍匐委蛇折枝䑛痔金膏
翠羽將其意脂韋便辟𨗳其誠(梁書任昉傳)
投烈風之門趣炎火之室(北齊書魏收傳)
貴人之家雲行於塗轂擊於道(鹽鐡論刺權)
以毁譽為蠶織以威福代稼穡(抱朴子外篇吳失)
若夫操隋珠以彈雀䑛瘡痔以屬車登朽緡以探巢泳
吕梁以求魚旦為稱孤之客夕為狐鳥之餘棟橈餗覆
傾溺不振蓋世人之所為載馳企及而達者之所為寒
心而慘愴者也(抱朴子内篇暢玄)
所論薦則蹇驢蒙龍駿之價所中傷則孝已受商臣之
談故小人之赴也若決積水於萬仞之高隄而放烈火
乎雲夢之枯草焉欲望肅雍濟濟後生有式是猶炙冰
使燥積灰令熾矣(抱朴子外篇刺驕)
贄幣濃者瓦石成珪璋請託薄者龍駿棄林垌黨援多
者偕驚飈以凌雲交結狹者侣跛鼈以沉泳(抱朴子外篇安貧)
至於顧眄增其倍價翦拂使其長鳴彯組雲臺者摩肩
趨走丹墀者疊跡(文選劉峻廣絶交論)
凡希世苟合之士蘧蒢戚施之人俛仰尊貴之顔逶迆
勢利之間意無是非讚之如流言無可否應之如響(文選)
(陸士衡辨亡論)
勢之所集從之如歸市勢之所去棄之如脱遺(文選李康運命)
(論)
夫官人有跖之惡結駟過市士以謂榮况實有益乎處
子有顔閔之賢被褐造門人以謂辱况實有損乎故富
貴易為容貧賤難得通(意林潜夫論)
萎葉愛榮條涸流好河廣(藝文類聚人部友悌詩)
林中多疾風富貴多諛言(太平御覽天部九風)
猶如春華敷時羣蜂盡至色香細味不知厭足及其飛
落羣蜂盡去(三十六部尊經仙人經)
如風吹絶炎空中而去炎則依止於風(大智度論卷九十)
昔有一比丘被擯懊惱悲嘆啼泣而行道逢一鬼此鬼
犯法亦為毗沙門天王所擯時鬼問比丘言汝有何事
啼泣而行比丘答言犯僧事衆僧所擯一切檀越供養
失盡又惡名聲流布遠近是故愁嘆啼泣耳鬼語比丘
言我能令汝滅惡名聲大得供養汝便可立我左肩上
我當擔汝虛空中行人但見汝而不見我身汝若大得供
養當先與我彼鬼即時擔比丘於先被擯聚落上虛空
中行時聚落人見皆驚怪謂其得道轉相謂言衆僧無
状枉擯得道人時聚落人皆詣此寺訶責衆僧即送此
比丘住於寺内遂大得供養此比丘隨所得衣食諸物
輙先與鬼不違本要此鬼異日復擔此比丘遊行空中
正值毗沙門天王官屬鬼見伺官甚大驚怖擲棄比丘
絶力而走此比丘遂墮地而死身首碎爛此喻行者宜
應自修所向無疑恃託豪勢一旦傾覆與彼無異也(衆經)
(撰襍譬喻經)
勢然
人以牆防禁一家之非常今上有蒺藜之草不可掃而
去之欲掃去之反傷牆而毁家以興國君以禮防制一
國之非法今宫中有淫昏之行不可滅而除之欲除滅
之反違禮而害國(毛詩正義牆有茨)
埶得容姦伯夷可疑苟曰無猜盜跖可信(後漢書馮緄傳)
諺言貧不學儉卑不學恭非人性分也勢使然耳(魏志任城)
(陳蕭王傳評註)
膏粱方丈沈疾弗顧瑶碧盈尺阽危弗存(宋書顧覬之傳)
秋葉辭條不假風飊之力太陽躋景無俟螢爝之暉(南齊)
(書王儉傳)
百仞之臺不挺陵霜之木盈尺之泉時降夜光之寶故
理有大而乖權物有微而至道(南齊書劉祥傳)
習數之功假物可尋探索之明循時則缺故班匠日往
繩墨之伎不衰大道常存機神之智永絶(南齊書劉祥傳)
故仰遊雲以觀日月常動而雲不移乘船以涉水水去
而船不徙矣(隋書天文上志)
夫置器廣庭則函牛之鼎如釡堂崇十仞則八尺之人
猶短物有陵之非形異也(隋書天文上志)
與人同病相救同情相成同惡相助同好相趨(太公六韜武韜)
縵密不能蔍苴學者詘身(晏子春秋問上)
質的張而矢射集林木茂而斧斤入非或召之也形勢
之所致(文子上德)
子獨不見夫閉關乎立而倚之則婦人揭之仆而措之
則不擇性而能舉其中若操其端則雖選士不能絶地
關尚一身而輕重異之者埶使之然也(鶡冠子兵政)
目能見物而不見堅則堅蔵矣手能知物而不知白則
白蔵矣(公孫龍子堅白論註)
視不得其所堅而得其所白者無堅也拊不得其所白
而得其所堅者無白也(公孫龍子堅白論)
勢不能為姦雖跖可信也勢得為姦雖伯夷可疑也(商子)
(畫策)
夫物至則目不得不見言薄則耳不得不聞故物至則
變言至則論(商子禁使)
資衰苴杖者不聽樂非耳不能聞也服使然也黼衣黻
裳者不茹葷非口不能味也服使然也(資齊同公荀子哀)
惠子曰羿執鞅持扞操弓關機越人爭為持的弱子扞
弓慈母入室閉戶故曰可必則越人不疑羿不可必則
慈母逃弱子(韓非子說林)
人無毛羽不衣則不犯寒上不屬天而下不著地以腸
胃為根本不食則不能活是以不免於欲利之心欲利
之心不除其身之憂也(韓非子解老)
夫山居而谷汲者膢臘而相遺以水澤居苦水者買庸
而決竇故饑歲之春幼弟不饟穰歲之秋疏客必食非
疏骨肉愛客過也多少之實異也(韓非子五蠧)
登高而望臨深則窺人之性非窺且望也勢使然也(賈子)
(新書審微)
登高使人欲望臨深使人欲窺處使然也射者使人端
釣者使人恭事使然也(淮南子說山訓)
泰山之容巍巍然高去之千里不見埵堁遠之故也秋
毫之末淪於不測是故小不可以為内者大不可以為
外矣(淮南子說山訓)
躄者見虎而不走非勇勢不便也(淮南子說林訓)
聾者不謌無以自樂盲者不觀無以接物(淮南子說林訓)
酤酒而酸買肉而臭然酤酒買肉不離屠沽之家故求
物必於近之者(淮南子說林訓)
戰兵死之鬼憎神巫盜賊之醜吠狗(淮南子說林訓)
設鼠者機動釣魚者泛杭任動者車鳴也(淮南子說林訓)
高阜所在隂氣不淋(焦氏易林剥之夬)
獨宿憎夜嫫母畏晝(焦氏易林渙之蠱)
夫近水則寒近火則温遠之纔微何則氣之所加遠近
有差也(王充論衡寒温篇)
人坐樓臺之上察地之螻蟻尚不見其體安能聞其聲
何也螻蟻之體細不若人形大聲音孔氣不能達也(王充)
(論衡變虛篇)
千里不同風百里不共雷(王充論衡雷虛篇)
漁者不死於山獵者不溺於淵(王充論衡遭虎篇)
從門應庭聽堂室之言什而失九如升堂闚室百不失
一(王充論衡佚文篇)
日刻徑重千里人不謂之廣者遠也望夜甚雨月灮不
暗人不睹曜者隱也(王充論衡佚文篇)
夫高下相受不可逆之流也小大相羣不得已之勢也
(郭子註莊大宗師)
不行則易欲行而不踐地不可能也無為則易欲為而
不傷性不可得也(郭子註莊人間世)
鏡形如杯以照西施鏡縱則面長鏡横則面廣非西施
貌易所照變也(劉子正賞)
登峭嶺者則欲望遠臨峻谷者必欲窺墟墟墓之間使
情哀清廟之中使心敬此處無心而情偽之發者地勢
使之然也(劉子激通)
益風從于雷趾&KR1528;(平表切丞也)于髀(補爾切)傳曰風從于雷獲
其所也趾&KR1528;于髀得其宜也(元包孟隂)
水中視魚必先見水灮中視物必先見灮(莊子音義天下)
言水之激疾則去盡不能浸潤矢之激發則去遠(前漢書註)
(賈誼傳)
門戶孔空風善從之(李善註文選風賦)
垣草易雕階露易隕(李善註文選何敬祖雜詩)
清源不能行運吞舟之魚以喻塵俗不足容乎仙者(李善)
(註文選郭景純遊仙詩)
蓋如飛鶴馬似遊魚(李善註文選劉孝標廣絶交論)
登高使人意遐臨深使人意清(文選張景陽雜詩註)
近河之地濕近山之木長山出雲而邱阜生氣四瀆東
流而百川無西(意林陸賈新書)
經漸車之水歴繞輪之沙趾跡高下不可論(意林士緯)
釣者之恭非為魚也餌鼠以肉非愛之也(藝文類聚産業部釣)
堯遭洪水而貴陸湯遭大旱而重水(太平御覽地部陸)
取狼皮以當空戶則羊畏不敢出矣(太平御覽獸部狼)
鬻棺者欲民之死蓄榖者欲民之饑船漏水入囊洞内
虛也(太平御覽百穀部穀)
猛虎不處卑勢鷙鳥不立垂枝也(太平御覽獸部虎上)
枯桑葉易落疲客心易驚(初學記歲時部秋)
空桑穢飲醖以稷麥以成醇醪酒之始也烏梅女䴷(胡板)
(反)甜醹九投澄清百品酒之終也(初學記服食部酒)
響應聲還誠如妙說若深山邃谷林障重疊如此之處
發一小聲響還極大若小屋小器如此之處發一大聲
響還猶小以何因緣聲俱不異而應有差又如空地雖
發音聲而無響應云何此處徒發巨聲了無應者(海空智蔵)
(經序品)
譬如陶師埏埴瓦器若大若小終歸破壞(大寶積經四十二)
猶如乾地灑水之時即便易燥(大寶積經卷五十六)
猶如潤地水灑之時即便難燥(大寶積經卷五十六)
如轉輪王入城邑時一切悉知如薄德之人入城邑時
乃至親厚猶不覺知(大方等大集經十八)
譬如鐡丸雖擲空中終不暫住速疾投地(大方廣十輪經卷三)
如是五大和合成身如世倉篅終歸敗散(大方廣佛華嚴經卷十一)
譬如迦葉天無雲者雨不可得(摩訶衍寶嚴經推七)
譬如天上天下共治一水精會不能得摩尼珠也(佛遺日摩)
(尼寳經推六)
譬如有人上向瞻空其目所覩不能别知何所是空何
所非空(阿差末菩薩經卷一)
譬如有人見其父母多有財産珍寶豐盈便於財物不
生希有難遭之想(金灮明冣勝王經卷一)
譬如日出霧露皆盡(大乘造像功德經卷上悲九)
如或有人手執強弓於樹林中向上射葉其箭徹往曾
無所礙(大乘造像功德經卷下)
譬如兩手和合能出音聲為從左手生為從右手生若
從左手生常應有聲右手亦然何以故二手常有故一
手無聲合故有聲(文殊師利問經卷下)
如闇射人或中不中(菩薩善戒經卷八)
復如寒霜日曜即消(蘇婆呼童子經卷下)
猶如力士以大重石擲淖泥中泥為受不答曰受也所
以者何泥淖石重是故必受(中阿含經卷二十)
譬如雞毛幷筋入火便縮皺不得伸(長阿含十報法經卷上)
亦如酥缾在水中壞是時瓦石便沉在下酥便浮在上
(增壹阿含經卷三十五)
譬如脂膏之汁著大火中即無烟矣(樓灰經災變品)
譬如羣宿鳥夜聚旦隨飛(佛說無常經當九)
天下人心如流水中有草木各自流去不相顧望前者
亦不顧後後者亦不顧前草木流行各自如故(佛說阿含正行)
(經敬六)
猶如旱時諸草木等必令焦滅猶如春時酥置日下自
然融消(佛本行集經卷二十八)
如擊空缾易為破壞(尼拘陀梵志經上)
譬如以土為佛若敬禮者但作佛想不作土想(阿育王經卷八)
譬如果物未熟不強熟也已熟亦無所復待(那先比丘經卷上)
那先問王言前車行有轍後車行當從何所行王言後
車當從前車轍中行那先言前車輪寧語後輪言汝當
隨我處從後來後輪車寧語前輪我當隨汝處行寧相
語言爾不王言俱不相語也(那先比丘經卷中)
那先言譬如大城都有一門其中有一人欲出當從何
向王言當從門出耳那先言後復有一人欲出當復從
何向出王言故當從前一人門出耳那先言王前出人
寧語後人言汝當隨我後出後人寧語前人言我當隨
卿所從門出兩人寧相語言爾不王言前人後人俱不
相語也(那先比丘經卷中)
如數疾輪無有端緒(出曜經六念品)
譬如陶家埏埴作器一切要壞人命亦然(法句經無常品)
譬如有人多諸子息愛無偏黨然於病者心則偏重(本緣)
(經鹿品)
如四衢道頭華果之樹常為多人之所抖擻(本緣經毗羅摩品)
譬如殺賊拔刀注箭常求殺人無憐愍心(三昧法門經卷上)
譬如少薪無燄火不得風吹便自滅(三昧法門經卷下)
譬如大火大風吹大水來澆無不滅(三昧法門經卷下)
如惡風摧折大樹若無樹者則無所壞(禪法要解經卷下榮十)
譬如入稠林採木直者易出曲者難出(禪法要解經卷下榮十)
譬如人被鎻初脱時行猶不便(大智度論卷二)
譬如須彌山凡人口吹不能令動(大智度論卷五)
如小兒仰視青天謂有實色有人飛上極遠而無所見
以遠視故謂為青色(大智度論卷六)
譬如覆缾水不得入(大智度論卷十三)
又如麞鹿為虎搏逐追之不捨雖得好草美水飲食心
無染著(大智度論卷十四)
譬如樹常東向曲若有斫者必當東倒(大智度論卷十八)
如一斗蜜投之大河則失氣味(大智度論卷十九)
譬如羊近於虎雖得好草美水而不能肥(大智度論卷十九)
譬如父母雖常愛子若得病急是時愛心轉重(大智度論卷二)
(十)
譬如城有三門一人身不得一時從三門入若入則從
一門(大智度論卷二十)
譬如大河水中著少毒不能令水異(大智度論卷二十三)
譬如鐡器中空故在水能浮中實則没(大智度論卷二十七)
譬如上山既得到頂則不畏墮未到之間傾危畏墮(大智)
(度論卷四十一)
譬如小草加功易除大樹功重難除(大智度論卷四十二)
又如雨墮不住山頂必歸下處(大智度論卷四十九)
如人著衰常有不吉(大智度論卷五十四)
譬如射地無不著時若射餘物或著或不著(大智度論卷六十一)
譬如新擘乾毳隨風東西濕毳緤緻則不可動(大智度論卷六)
(十六)
譬如山上投縷丸縷盡自止(大智度論卷七十)
譬如車分壞故車相亦滅又如輪分壞故輪相亦滅(大智)
(度論卷八十六)
譬如雲霧遠視則見近之則無所見(大智度論卷八十八)
如草木有生故必可焚燒若當不生雖有猛火大風無
所燒害(大智度論卷九十)
以杖置日中豎卧俱無影執杖倚亞者其影則修長(大莊)
(嚴經論卷二偈)
譬如鎔真金注水則發聲(大莊嚴經論卷四偈)
譬如鑽火燸為前相(攝大乘論釋卷六)
譬如瘂人求覓諸塵不能說塵(攝大乘論釋卷十二)
如鎔鐡鋋其鋋一頭先與火合餘頭雖復不與火合由
體一故亦漸鎔銷(廣百論卷三)
譬如火不至不能燒刀不至不能斫(如實論華二)
譬如菴羅子生芽之時必破其皮然後得出(佛性論卷四)
譬如岸崩不更還本(十八空論守七)
如疊與著為因如席與障為因如車與載為因(十二門論守六)
若有長必有短有高必有下有空必有實(百論卷下守九)
譬如炎熾琉璃蚊蚋等蟲樂昇其上而不能住如人履
放熱地以熱觸故不能停足(法勝阿毗曇心論卷三)
然體無毛羽不可袒而無衣腹非匏瓜不可繫而不食
(弘明集釋駮論)
所謂重病加於毒藥宜令刳腹洗腸深罪約以嚴刑必
須誅宗滅嗣(辯正論卷六)
小方易擬大器難像(高僧傳四淮陽支孝龍讃)
勢盛
火田為燎燎之方盛之時炎熾熛怒寧有能滅息之者
(鄭氏箋詩正月)
長轂雷野高鋒慧雲(後漢書灮武帝紀)
身當隆極族漸河潤視景爭暉方山並峻(後漢書曹皇后紀)
舉動回山海呼吸變霜露(後漢書宦者列傳)
指撝足以振風雲叱咤可以興雷電(後漢書皇甫嵩列傳)
曹子丹汝非徒機上肉吳質吞爾不搖㗋咀爾不搖牙
何敢恃勢驕邪(魏志王粲傳註)
勝氣籠霄飛談卷霧並蘭芬菊耀無絶於終古矣(晉書王湛)
(列傳)
廻山壓卵未足為譬(晉書河無忌傳)
今以蕩西域之威擁歸師之銳鋒若猛火之盛於原弗
可敵也(晉書苻丕記)
鼔怒則冰原激電奮發則霜野奔靁(宋書沈攸之傳)
樓艦騰川則滄江霧咽銳甲赴野則林薄摧根(宋書二凶元凶)
(劭傳)
原火一燎異物同灰(宋書二凶元凶劭傳)
是由涸澤而漁焚林而狩若浚風之儛輕蘀杲日之拂
浮霜(宋書袁淑傳)
此即恒山不足指而傾渤海不足飲而竭(南齊書顧歡傳)
此蓋捧海澆熒烈火消凍耳(南齊書陳顯達傳)
朱旗夕建如赤城之霞起戈船夜動若滄海之奔流(梁書)
(元帝紀)
捧崑崙而壓卵傾渤海而灌熒如駟馬之載鴻毛若奔
牛之觸魯縞(梁書元帝紀)
孟諸焚燎芝艾俱盡宣房河決玉石同沈(梁書元帝紀)
勢傾河以覆岱威回天而震宇(梁書張緬弟纘傳)
握金鏡以照耀擊玉鼔以鏗鏘神武之所牢籠威風之
所&KR1922;轢莫不雲徹霧卷瓦解冰消(魏書出帝紀)
譬猶太陽之消微露巨海之蕩熒燭(魏書季平傳)
金鼔振讋若火焚毛鋒刃縱横如湯沃雪(隋書焬三子越王侗傳)
忤意者嚴霜夏零阿旨者膏雨冬澍榮枯由其脣吻廢
興候其指麾(隋書梁毗傳)
咳唾足以活枯鱗吹嘘可用飛窮羽芬椒蘭之氣暖布
帛之詞(隋書王孝籍儒林傳)
顧眄則山岳傾頽叱咤則風雲騰鬱腹心攸同爪牙斯
在(北史隋本紀下)
名聲足以㬥炙之威彊足以捶笞之拱揖指麾而強暴
之國莫不趨使譬之是猶烏獲與焦僥搏也(荀子富國)
應矦謂秦王曰王得宛葉藍田陽夏斷河内困梁鄭所
以未王者趙未服也弛上黨在一而已以臨東陽則邯
鄲口中蝨也王拱而朝天下後者以兵中之(韓非子内儲說上)
鴻聲大視高舉神化(焦氏易林困之離)
當此之時雖下愚之才居之猶能使恩同天地威侔鬼
神暴風疾霆不足以方其怒陽春時雨不足以喻其澤
周孔數千無所復角其聖賁育百萬無所復奮其勇矣
(昌言理亂篇)
雍門周說孟嘗君曰以強秦之勢伐弱韓譬猶&KR0008;蕭斧
以伐朝菌也(李善註文選魏都賦)
車服則灮可以鑒豐屋則羣烏爰止叱吒疾於雷霆禍
福速於鬼神(抱朴子外篇吳失)
汨若湯谷之揚濤沛若濛汜之涌波(文選蜀都賦)
擁之者龍騰據之者虎視麾城若振槁搴旗若顧指(文選)
(吳都賦)
渙若天星之羅浩若濤水之波(文選羽獵賦)
建衆檣以成林兮譬無山之樹藝(廣文選王仲宣浮淮賦)
大晉應期一舉席卷猶震霆摧枯千鈞壓卵無餘類矣
(意林唐子)
何異一毛之落牛體雙鳬之飛海濱(藝文類聚雜文部檄文)
譬猶翻東海以注螢爝倒崑崙以壓螻蟻其身縻爛豈
假多力(藝文類聚雜文部檄文)
按劒而叱江水為之倒流抽戈而揮皎日為之還舍(藝文)
(類聚雜文部檄文)
何慮而不成何征而不尅雖拔泰山填滄海可也(藝文類聚)
(武部戰伐論)
若溟海之引回流岱靈之吐行雲(藝文類聚武部戰伐論)
轟轟隱隱若轉石之墜高崖硍硍礚礚如激水之投深
谷(藝文類聚内典部寺碑)
按驪龍取其頷下之珠搦鯨魚拔其眼中之寶(藝文類聚寶部)
(壁檄)
皇恩所被繁枯潤涸威之所加窮河絶漠(藝文類聚寶部壁&KR0702;)
欲抑則大鵬垂翅欲抗則尺鷃冲天(文苑英華梁昭明太子問答一雜文)
鳥遊曠澤之地而比翮者萬羣虎居繁林之藪而接毫
者千數(太平御覽地部林)
人君其尊重矣音聲振於金玉咳唾甘於醴泉(太平御覽人事)
(部唾)
若太陽之泮積雪似夜炬之朗重昏窈靄消亡層冰解
散(玉清經通濟幽冥品)
又如火大悉能枯竭諸濕物類(波羅蜜多經卷五百六十七)
猶如猛獸師子遥見人來有恐怖心乎終無此事(增壹阿含)
(經卷三十)
猶如融銅若有人以二十滴水著彼融銅中彼水滴速
疾滅(思念如來經緣七)
猶如師子獸王出於山谷而觀四方復三鳴吼方行而
求諸有獸蟲之類各奔所趣莫知所如飛逝沉伏若復
有力神象聞師子聲各奔所趣不能自安所以然者由
師子獸王極有威神(須摩提女經緣四)
是師子吼諸小師子尚皆怖畏况餘鳥獸(華手經卷九)
如師子王處深谷中隨所住處諸小蟲獸不能得近以
不堪受其氣響故若有近者聞其氣響即皆躃地(華手經卷)
(九)
如火燒薪盛能然濕(三昧法門經卷下)
譬如多薪熾大火大風來吹不肯滅(三昧法門經卷下)
如金翅鳥投龍宫中搏撮諸龍而食噉之亦如師子在
獐鹿羣威猛(本緣經毗羅摩品)
譬如惡龍放雹殺榖如金剛杵摧破大山如阿脩羅王
遮捉日月猶如暴雨漂没村落猛盛大火焚燒乾草(本緣)
(經月光王品)
譬如熱鐡丸著少綿上雖燒此綿而火熱勢不減(大智度論)
(卷二十四)
譬如大龍尾在大海頭在虛空震電雷霆而降大雨(大智)
(度論卷二十七)
譬如白香象王在獵圍中雖被箭射顧視獵者心無所
畏(大智度論三十一)
如五色近須彌山自失其色皆同金色(大智度論卷三十五)
譬如衆獸戲時若見師子率皆怖懾師子戲時自在無
所畏難(大智度論卷四十七)
譬如大熱鐡丸以著擘起毳上直燒下過勢熱無損但
更無可燒者(大智度論卷五十五)
如人壯年力盛腹中火熱雖食不適飲食不能生病又
如有好藥雖被惡毒不能為害(大智度論卷九十六)
猶如大海風鼔濤波出大音聲(大莊嚴經論卷七)
勢均
一栖不兩雄(後漢書董卓傳註)
德均則衆者勝寡力侔則安者制危(吳志陸遜子抗傳)
日月不竝出狐不二雄神龍不匹猛獸不羣鷙鳥不雙
(淮南子說林訓)
兩高不可重兩大不可容兩勢不可同兩貴不可雙(說苑)
(談叢)
兩矛相刺勇力鈞敵(焦氏易林需之同人)
兩火爭明雖鬭不傷(焦氏易林比之賁)
虎狼竝處不可以事(焦氏易林復之謙)
兩智不能相使兩貴不能相臨兩辨不能相屈力均勢
敵故也(意林尹文子)
智均不相使力均不相勝(意林申子)
兩貴不相事兩賤不相使(意林)
喻林卷二十三
