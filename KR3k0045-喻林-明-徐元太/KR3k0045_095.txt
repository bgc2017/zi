喻林卷九十五明徐元太撰
學業門(五)
神悟
知學如擷影知識如計夢(關尹子一宇)
金玉難捐土石易捨學道之士遇微言妙行慎勿執之
若執之則腹心之疾無藥可療(關尹子九藥)
桓公讀書於堂上輪扁斵輪於堂下釋椎鑿而上問桓
公曰敢問公之所讀為何言邪公曰聖人之言也曰聖
人在乎公曰已死矣曰然則君之所讀者古人之糟粕
已夫臣也以臣之事觀之斵輪徐則甘而不固疾則苦
而不入不徐不疾得之於手而應於心口不能言有數
存焉於其間臣不能以喻臣之子臣之子亦不能受之
於臣是以行年七十而老斵輪古之人與其不可傳也
死矣然則君之所讀者古人之糟粕已夫(莊子天道)
筌者所以在魚得魚而忘筌蹄者所以在兔得兔而忘
蹄言者所以在意得意而忘言(莊子外物)
今夫亾箴者終日求之而不得其得之非目益明也眸
而見之也心之於慮亦然(荀子大略)
尹儒學御三年而不得焉苦痛之夜夢受秋駕於其師
明日往朝其師望而謂之曰吾非愛道也恐子之未可
與也今日將教子以秋駕尹儒反走北面再拜曰今昔
臣夢受之先為其師言所夢所夢固秋駕已(呂氏春秋博志)
剞劂銷鋸陳非良工不能以制木鑪槖埵坊設非巧冶
不能以治金屠牛坦一朝解九牛而刀以剃毛庖丁用
刀十九年而辦如新剖硎何則游乎衆虚之間若夫規
矩鉤繩者此巧之具也而非所以巧也故瑟無絃雖師
文不能以成曲徒絃則不能悲故絃悲之具也而非所
以為悲也若夫工匠之為連鐖運開陰閉眩錯入於冥
冥之眇神調之極游乎心手衆虚之間而莫與物為際
者父不能以教子瞽師之放意相物寫神愈舞而形乎
絃者兄不能以喻弟(淮南子齊俗訓)
體粗者繫形知精者得神原始見終者有可推之緒得
之未眹者無假物之因是以晝見天地未足稱明夜察
分毫乃為絶倫(抱朴子外篇博喻)
羿無弧矢不能中微其中微者非弧矢也倕無斧釿不
能善斷其善斷者非斧釿也(劉子言苑)
日月之明在乎天而所明在地易之神在乎道而所神
在人也(關氏易傳神義)
養由矯矢獸號于林蒲且縈繳神感飛禽末伎之妙動
物應心研精耽道安有幽深(文選張華勵志詩)
事在外則易致妙在内則難精奚仲巧見於器故輪工
能繼其致也伶倫妙在其神故樂人不傳其術也(文選陸士)
(衡演連珠)
巧盡於器習數則貫道繫於神人亾則滅是以輪匠肆
目不乏奚仲之妙瞽史清耳而無伶倫之察(文選陸機演連珠)
知者不言言者不知所以言者以音相聞譬如知音者
識音以絃心知其音口不能傳(太平御覽道部道)
世多善弩而拙於弓弓無法准故任巧由意弩有法准
故易有善(太平御覽兵部弩)
世尊一日示隨色摩尼珠問五方天王此珠而作何色
時五方天王互說異色世尊復藏珠入袖却擡手曰此
珠作何色天王曰佛手中無珠何處有色世尊歎曰汝
何迷倒之甚吾將世珠示之便各彊說有青黃赤白色
吾將眞珠示之便總不知(五燈會元七佛釋迦牟尼佛)
今末世之刺也虚者實之滿者泄之此皆衆工所共知
也若夫法天則地隨應而動和之者若響隨之者若影
道無鬼神獨來獨往(黃帝素問内經寶命全形論)
聰明内作外若聾盲思慮玄起狀若癡狂故口不能言
而意不能明也譬猶夢為君王履危臨深憂喜相反中
心獨然覺而道之不能以喻其隣也(道德經指歸卷十)
達於道者獨見獨聞獨為獨存父不能以授子臣不能
以授君猶母之識其子嬰兒之識其親也夫子母相識
有以自然也其所以然者知其不能陳也五味在口五
音在耳如甘非甘如苦非苦如商非商如羽非羽而易
牙師曠有以别之其所以别之者而口不能言也(道德經指)
(歸卷十)
昔有梵志厥年二十天才自然事無大小過目則能自
以聰哲而自誓曰天下技術要當盡知一藝不通則非
明達也於是遊學無師不造六藝雜術天文地理醫方
鎮厭山崩地動摴蒲博奕妓樂摶撮裁割衣裳文繡綾
綺厨膳切割調和滋味人間之事無不兼達心自念曰
丈夫如此誰能及者試遊諸國摧伏抵對奮名四海技
術衝天然後載功竹帛垂勲百代於是遊行往至一國
入市觀視見有一人坐作角弓㭊筋治角用手如飛作
弓調快買者爭前即自念曰少來所學自以具足邂逅
自輕不學作弓若彼鬭技吾則不如矣當從受學耳遂
從弓師求為弟子盡心受學月日之中具解弓法所作
巧妙乃踰於師布施財物奉辭而去去之一國當度江
水有一船師用船若飛迴旋上下便疾無雙復自念曰
吾技雖多未曾習船雖為賤術其於不知宜當學之萬
技悉備遂從船師願為弟子供奉盡敬竭力勞勤月日
之中知其逆順御船迴旋乃踰於師布施財物奉辭而
去復至一國國主宫殿天下無雙即自念曰作此殿匠
巧妙乃尒自隱遊來偶不學之若與競巧必不勝矣且
當復學意乃足耳遂求殿匠願為弟子盡心供養執持
斤斧月日之間具解尺寸方圓規矩雕文刻鏤木事盡
知天才明朗事輒勝師布施所有辭師而去周行天下
遍十六大國命敵捔技獨言隻步無敢應者心自貢高
曰天地之間誰有勝我者佛在祇植逢見此人應可化
度佛以神足化作沙門拄杖持鉢在前而來梵志由來
國無道法未見沙門怪是何人頃至當問須臾來到梵
志問曰百王之則未見君輩衣裳制度無有此服宗廟
異物不見此器君是何人形服改常也沙門答曰吾調
身人也復問何謂調身於是沙門因其所習而說偈言
弓匠調角水人調船巧匠調木智者調身譬如厚石風
不能移智者意重毁譽不傾譬如深淵澄靜清明慧人
聞道心淨廓然於是沙門說此偈已身昇虚空還現佛
身三十二相八十種好光明洞達照耀天地從虚空來
下謂其人曰吾道德變化調身之力也於是其人五體
投地稽首問曰願聞調身其有要乎佛告梵志五戒十
善四等六度四禪三解脫此調身之法也夫弓船木匠
六藝奇術斯皆綺飾華譽之事蕩身縱意生死之路也
梵志聞之欣然信解願為弟子佛重為說四諦八解之
要尋時即得阿羅漢道(法句譬喻經二明哲品)
心得
梓匠輪輿之工能以規矩與人人之巧在心拙者雖得
規矩之法亦不能成器也蓋喻人不志仁雖誦典憲不
能以善(趙氏註孟盡心下)
魯班不能說其手离朱不能說其目非言之難(魏志管輅傳註)
列子學射中矣請於關尹子尹子曰子知子之所以中
者乎對曰弗知也關尹子曰未可退而習之三年又以
報關尹子尹子曰子知子之所以中乎列子曰知之矣
關尹子曰可矣守而勿失也非獨射也為國與身亦皆
如之故聖人不察存亾而察其所以然(列子說符)
善為詩者不說善為易者不占善為禮者不相其心同
也(荀子大略篇)
夫内不開於中而強學問者不入於耳而不著於心此
何以異於聾者之歌也效人為之而無以自樂也聲出
於口則越而散矣是故不得於心而有經天下之氣者
是猶無耳而欲調鐘鼓無目而欲喜文章也亦不必勝
其任矣(淮南子原道訓)
聖人終身言治所用者非其言也用所以言也歌者有
詩然使人善之者非其詩也鸚鵡能言而不可使長是
何則得其所言而不得其所以言故循迹者非能生迹
者也(淮南子說山訓)
楚成王讀書於殿上而輪扁在下作而問曰未審主君
所讀何書也成王曰先聖之書輪扁曰此眞先聖王之
糟粕耳非美者也成王曰子何以言之輪扁曰以臣輪
言之夫以規為圓矩為方此其可付乎子孫者也若夫
合三木而為一應乎心動乎體其不可得而傳者也以
為所傳眞糟粕耳故唐虞之法可得而改也其喻人心
不可及矣(韓詩外傳)
惟人心之所獨曉父不能以禪子兄不能以教弟也(李善)
(註文選魏文帝典論論文)
思一至饑一與之糧思一至渴一與之漿(太平御覽道部養生)
觀書每得一義如得一眞珠船(困學記聞卷八孟子)
仰青雲覩白日不覺為遠矣(何氏語林文學)
得月而指自忘得意而言自息(法苑珠林卷九十九)
或以事伏心或以理伏心今正觀則以無常等觀制伏
其心也(羅什譯維摩詰經菩薩品)
五通為象馬大乘為上車一心為御者游於人正道也
(僧肇註維摩詰經佛國品)
要成
汲水未出而覆喻修德未成而止所以致凶也(周易正義井)
惟若農夫之考田已勞力布發之惟其陳列修治為其
疆畔畎壟然後功成(孔氏傳書梓材)
雖奏樂於仁人而不使知逹至順之理亦為未善猶如
人雖食五味而調和温清不順則雖食不肥也(禮記正義禮運)
人身體髮膚骨肉筋脉備足乃為成人若片許不備便
不為成人也(禮記正義禮器)
由也升堂矣未入於室也(論語先進)
不踐迹亦不入於室(論語先進)
苗而不秀者有矣夫秀而不實者有矣夫(論語子罕)
黍稷無成不能為榮黍不為黍不能蕃廡稷不為稷不
能蕃殖所生不疑惟德之基(國語晉)
謂石為獸射之洞開精之至也積歲解牛&KR1154;然游刃習
之久也自非渾沌無可鑿之姿窮奇懷不移之情安有
至精久習而不成功者焉(北齊書文苑傳)
蘧伯玉行年六十而六十化未嘗不始於是之而卒詘
之以非也未知今之所謂是之非五十九非也(莊子則陽)
百發一失不足謂善射千里蹞步不至不足謂善御倫
類不通仁義不一不足為善學(荀子勸學)
學也者固學一之也一出焉一入焉塗巷之人也(荀子勸學)
(篇)
學曰遲彼止而待我我行而就之則亦或遲或速或先
或後胡為乎其不可以同至也(荀子修身篇)
夫驥一日而千里駑馬十駕則亦及之矣將以窮無窮
逐無極與其折骨絶筋終身不可以相及也將有所止
之則千里雖遠亦或遲或速或先或後胡為乎其不可
以相及也(荀子修身)
日月之塗所行必到无有患晦(焦氏易林明夷之屯)
臺榭不成未得安息(焦氏易林蹇之豐)
垂秋布葉君子比德(焦氏易林鼎之蹇)
或曰耕不穫獵不饗耕獵乎曰耕道而得道獵德而得
德是穫饗也(揚子學行)
或曰亦有疾乎曰摭我華而不食我實(揚子問明)
禾粟之采生而不成者謂之蕫蓈(許氏說文卷七)
匪惟摭華乃尋厥根宫牆重仞允得其門(蔡中郎集郭有道碑)
射必能中畫必象人故曰審本(吕氏春秋處方解)
夫彀勁弩者效力於發箭涉大川者保全於既濟井不
達泉則猶不掘也一步未至則猶不往也(抱朴子内篇極言)
夫修道猶如播穀也成之猶收積也厥田雖沃水澤雖
美而為之失天時耕鋤又不至登稼被壟不穫不刈頃
畆雖多猶無穫也(抱朴子内篇極言)
梁塵之盈尺非可求之漏刻山霤洞徹非可致之於造
次也患於聞之者不信信之者不為為之者不終耳(抱朴)
(子内篇至理)
雖失之於暘谷而收之於虞淵方知良田之晚播愈於
卒歲之荒蕪也(抱朴子外篇勗學)
方將墾九典之蕪薉播六德之嘉穀厥田邈於上土之
科其收盈乎天地之間何必耕也為務哉(抱朴子外篇守塉)
夫學者猶種樹也春玩其華秋登其實講論文章春華
也修身利行秋實也(顔氏家訓勉學)
天地以萬物為寶至秋而成也(莊子音義庚桑楚)
如彼南畝力耒既勤藨蓘致功必有豐殷(文選張華勵志詩)
如彼樹芳實穎實發(文選顔延之祭屈原文)
當埏埴以為器之時是土而異於土雖燥未燒遇濕猶
壞燒而未熟不久尚毁火力既足表裏堅固河山可盡
此形無滅(藝文類聚靈異部仙道書)
醍醐之教踰於佛性從乳出酪從酪出蘇從生蘇出熟
蘇熟蘇出醍醐醍醐蘇之精也(太平御覽釋部叙佛)
仙者川也身者舟也濟川得岸何候舟為(太平御覽道部道)
行之則至無謂道賒敦以秋實食以春華(初學記禮記冠)
蘭室改蓬心旌岸變伊草丹青有必渝絲染豈常皓曲
轅且繩直詭木遂雕藻一簣或成山百里勌中道(初學記道)
(釋部佛註)
二偏之病既除一中之藥還遣唯藥與病一時俱消(道德)
(經註疏卷一)
若山澤氣相蒸兮興雲為風雨泥竭遂成塵兮火滅化
為土若蘖以染黃兮似藍成綠組皮革煮成膠兮麴孽
化為酒(參同契)
披列枝條實核可觀(參同契)
知而能勤久而不怠如渡滄海日求著岸(虚皇四十九章)
未有學而不成未有種而不生(玉清經幽棲品)
又如魚母多有胎子成就者少又如果樹華多實少(元陽)
(妙經卷二)
譬如從牛出乳從乳出酪從酪生酥從酥生甘美法味
若有服者衆疾皆愈(元陽妙經卷二)
譬如行客隔礙暘谷欲往彼岸无因得過假借舟航以
濟沈溺既至彼岸向之舟航无所復用(大象妙林經)
當須積學用心堅固若服食者中廢則疾若遁林澤中
廢則危(海空智藏經序品)
譬如有人得度江海不經惡風安穩彼岸(海空智藏經普說品)
譬如大象度駛流水窮盡源底得實法相而入湼槃豈
可如獼猴諸兔畏怖駛流趣自度身(三昧法門經卷下)
如鳥未到所至終不中住(大智度論卷七十六)
如四大河無熱池出未入大海終無住義(波羅蜜多經卷六百)
譬如窑師能善調泥安布輪繩下上迴轉所造器物而
得成就(大寳積經卷五十五)
猶如有人乘大舟船欲渡大海時遇風濤鼓湧飄蕩黿
鼉鯨鯢互為嶮害是人因船遂達彼岸(大寶積經卷一百二十)
譬如陶師未成器時不得器名(大方等大集經卷九)
以正住四攝法為輪以真淨十善業為輻以淨功德資
糧為轂以堅固淳至畢竟為輨轄釘鑷以善成就諸禪
解脫三昧為轅以四無量心為善調以善知識為御者
以知時非時為發動以無常苦空無我之音為驅策以
七覺寶繩為鞦靷以淨五根為索帶以弘普端直大悲
為旒幢以四正勤為輞以四念處為安詳以四神足為
速進以勝五力為鑒陣以八聖道為直進於一切衆生
無障礙慧明以為軒以無住六波羅蜜迴向薩婆若以
無礙四諦度到彼岸是為大乘(大方等大集經卷十五)
大藥正樹以過去所發成就一切智慧善法普覆一切
諸衆生界除滅一切諸惡道苦廣大悲願而為其根於
一切如來真實智慧種性中生堅固不動善巧方便以
為其莖徧法界智諸波羅蜜以為其枝禪定解脫諸大
三昧以為其葉總持辯才菩提分法以為其華究竟無
變諸佛解脫以為其果(大方廣佛華嚴經卷五十一)
譬如男子渴極求水捨於平地穿鑿高原日日興功但
見燥土積有時節其泉玄遠而不得水復於異時掘地
甚多乃見泥水濁不可飲當柰之何其人不懈稍進得
水(法華經卷六)
譬如因牛有乳因乳有酪因酪有生酥因生酥有熟酥
因熟酥有酥精酥精者於彼中為極第一(中阿含經卷一)
譬如抱雞抱其卵或五或十隨時消息愛護將養正復
中間放逸猶能以爪以口啄卵得生其子所以者何以
彼雞母初隨時消息善愛護故(雜阿含經卷三十三)
如數十人各持弓箭射垜中有前中者中有後中者射
不休息必復中準(佛殿泥洹經卷上)
譬如陶家燒作瓦器盛水不漏凡人如坏得道如瓦可
燥可濕浸漬不碎(佛說梵志阿颰經)
譬如學射法初始甚難中以能中大准閉目破一毛(修行)
(道地經神足品)
譬如賈客欲得水精之珠便入江海則得此寶并獲真
珠金剛珊瑚硨磲瑪瑙(修行道地經知人心念品)
猶彼果樹隨時繁茂狂華生長遇風凋落結實者尠或
以結實遇雹墮落或有未華而凋落者或有已華而凋
落者其中成實待熟落者少少尒(出曜經卷一無常品)
猶如張綜以杼投織漸盡其縷(出曜經卷一無常品)
譬如迷人還得正路必定自知去舍不遠必無疑也(大方)
(等陀羅尼經卷四)
如人趣河遥聞水聲必定自知吾今得水而無疑也(大方)
(等陀羅尼經卷四)
譬如瓦器任用之時名之為熟如庵羅果等任取食時
亦名為熟(菩薩善戒經卷三)
昔有長者居甚大富衆寶備具唯無赤真珠以為不足
便將人入海採珠經歷險阻乃到實處刺身出血油囊
裹之懸著海底珠蛤聞血香唼食之乃得出蚌剖蚌出
珠採之三年方得一珮發還到海邊同伴見其得好寶
欲共圖之俱行取水衆人推著井中覆之而去墮其井
底久其人見有師子從傍穴來飲水其人復惶怖師子
去後尋孔而出還到本土其伴歸到家呼曰卿得吾一
佩無人知兼欲見害卿可密盡相還吾終不言卿也其
人怖&KR0008;盡還其珠珠主得已持還家有兩兒著珠共戲
共相問曰此珠出生何處一兒曰生我囊中一兒曰生
室甕中父見笑之婦曰何笑答曰吾取此珠勤苦乃尒
小兒依我得之不識本末謂生甕中佛告阿難汝但見
我成佛不知我從無數刧學之勤苦至今乃得謂之為
易如彼嬰兒謂珠生囊中矣(衆經撰雜譬喻經)
期至悉具足如月十五日(修行道地經五陰成敗品)
若心欲住精勤莫廢如鑽火見烟掘井見濕必見不久
(思惟要略法)
譬如穿井已見濕泥轉加增進必望得水又如鑽火已
得見烟倍復力勵必望得火(大智度論卷十五)
譬如度水初入是無疑出彼岸是决了(大智度論卷五十七)
亦如真金被精進鎧以定為護以智慧箭能射毛百之
一所射皆中壞魔軍衆勇健無畏(大莊嚴經論卷十四)
植德耘邪而薈蔚樹福灌正而扶疏(弘明集卷十一)
譬之於射後破奪先(弘明集卷十二)
六度中前三度屬福德業後三度屬慧明業二業具足
必至佛道譬如雨輪能有所至(羅什譯維摩詰經菩薩品)
造士
倬(音卓)彼雲漢為章于天周王壽考遐不作人(詩大雅棫樸)
鳶飛戾天魚躍于淵豈弟君子遐不作人(詩大雅旱麓)
天將以夫子為木鐸(論語八佾)
譬諸草木區以别矣君子之道焉可誣也(論語子張)
羿之教人射必志於彀學者亦必志於彀大匠誨人必
以規矩學者亦必以規矩(孟子告子上)
大匠不為拙工改廢繩墨羿不為拙射變其彀率(孟子盡心)
(上)
梓匠輪輿能與人規矩不能使人巧(孟子盡心下)
籧篨不可使俛戚施不可使仰僬僥不可使舉侏儒不
可使援矇&KR1363;不可使視嚚瘖不可使言聾瞶不可使聽
僮昏不可使謀質將善而賢良贊之則濟可竢也若有
違質教將不入其何善之為(國語晉)
官師之所材也戚施直鏄籧篨蒙璆侏儒扶盧矇&KR1363;修
聲聾瞶司火僮昏嚚瘖僬僥官師所不材也以實裔土
夫教者因體能質而利之者也若川然有原以卬浦而
後大(國語晉)
為衢樽於上葉號木鐸於前修(魏書李順希仁弟騫傳)
凡可無學而能者唯息與食也故先王傳道以相效屬
也(鶡冠子道端)
夫教歌者使先呼而詘之其聲反清徵者乃教之(韓非子外)
(儲說右上)
覿君子者問鑄人不問鑄金或曰人可鑄歟曰孔子鑄
顔淵矣或人踧爾曰旨哉問鑄金得鑄人(揚子學行)
或問人有倚孔子之牆絃鄭衞之聲誦韓莊之書則引
諸門乎曰在夷貉則引之倚門牆則麾之惜乎衣未成
而轉為裳也(揚子修身)
率馬以驥不亦可乎(揚子修身)
春木之芚兮援我手之鶉兮去之五百歲其人若存兮
(揚子寡見篇)
千里之足困於鹽車之下赤刀之鑛不經歐冶之門者
也(抱朴子外篇崇教)
夫受繩墨者無枉刳之木染道訓者無邪僻之人飭冶
之術莫良乎學(抱朴子外篇崇教)
振天惠以廣掃鼓九陽之洪爐運大鈞乎皇極開玄模
以軌物陶冶庶類匠成翹秀蕩沃積埃革邪反正(抱朴子外)
(篇勗學)
蜾臝遇螟&KR1598;而受化久乃變成蜂爾七十子之類仲尼
又速於是(揚子法言註學行篇)
喜於問鑄金而得鑄人富莫大焉利莫重焉(揚子法言註學行篇)
大匠之誨人也必以規矩君子之訓物也必以仁義(揚子)
(法言註吾子篇)
因人才質刻而畫之文而藻之(揚子法言註先知篇)
春木芚然而生譬若孔氏啟導人心有似援手而進(揚子)
(法言註寡見篇)
鑽蚌瑩珠剖石摛藻絲匪玄黃水㒺方圓引之斯流染
之斯鮮(補文選潘尼釋奠頌)
學猶蒔苗化若偃草(補文選潘尼釋奠頌)
孔子以四科教士隨其所善譬如市肆多列雜物欲置
之者並至(意林新論)
若非六經庖厨百家異饌三墳為瑚璉五典為笙簧豈
能暴以秋陽紆就望之景濯以江漢潘垂天之澤(藝文類聚)
(禮部學校表)
接光太陽燭之幽夜令欣流者濟津懷寶者剖和(藝文類聚)
(禮部學校表)
置樽候酌懸鐘待叩必須蘊朱藍以成彩立規矩以為
式(藝文類聚職官部祭酒表)
學媿聚沙問慙攻木(藝文類聚職官部祭酒表)
仲尼門人餔道醇飲道宗(太平御覽人事德)
尊者在世化導證果最多每度(闕)人以一籌置於石室
其室縱十八肘廣十二肘充滿其間(五燈會元西天祖師二祖)
贈人以財不若贈人善言黃金雖貴用之則窮善言於
心終身為寶(虚皇四十九章)
吾道猶炬火取之無窮隨其所與能飪熟一切吾法等
泉源能灌溉枯槁潤澤一切(虚皇四十九章)
譬如金在沙中陶鍊滓穢然後銷鎔成金之後價值無
量(三十六部尊經仙人經)
汝今有所疑滯我為大醫王為汝剖判深疑汝於道性
猶未明了我有法炬能為照明汝今欲濟煩惱大河我
能為汝作於舟楫(元陽妙經卷九)
譬如金師冶鍊真金先除麤垢次除微塵後得名為百
鍊真金(海空智藏經普說品)
猶如藥師善解藥分復以妙藥教授其子諸餘外學受
業之人悉不得見(海空智藏經供獻品)
法雨流澍廣潤心田無上道芽隨時增長(玉清經通濟幽冥品)
如三染汁盛以一器所謂羅若鬱金青黛染三種物所
謂毳㲲及憍奢耶衣毳以漿浸則成青色㲲淨浣故成於
黃色憍奢耶衣先以灰浸則成赤色如是三物雖同一
器受色各異(大方等大集經卷十一)
如工陶師埏埴調泥置之輪上隨意成器(大方等大集經卷二十三)
譬如一兩阿羅娑藥變千兩銅以為真金於彼藥分無
所損減(大方廣佛華嚴經卷五十九)
今欲說神呪除其三毒垢拔其愚癡足照以智慧鏡賜
其禪定水生長菩提芽令到湼槃岸(七佛所說神呪經卷一)
拔其毒鏃補智慧膏以薩婆若水洗除垢穢拂拭搓磨
令心調淨(七佛所說神呪經卷三)
愍念衆生佐佛化愚常以王法攝持守護於生死海拔
濟令出身為大船口為法橋心為大海出慈悲水溉灌
衆生枯槁福田悉令生長菩提根芽我所饒益其喻如
是(七佛所說神呪經卷三)
能轉法輪吹大法蠡擊大法鼔然大法燈施大法橋汎
大法船舉大法帆(無明羅刹經)
以智慧藥篦初抉憍陳如等無明眼瞙以大法雨滅優
樓迦葉等煩惱熾火以知因緣最上智藥治舍利弗大
目連等結使之病以此智鉤鉤摩訶迦葉入佛正道以
法梯隥令大名娑羅門趣解脱堂(無明羅刹經)
若有衆生能觀察者為作照明能安立衆生戒之平地
得於念處以為止息涉正勤路上如意堂登五根樓入
五力室齅七覺香飲八正水坐於有餘湼槃之林觸於
四禪無漏凉風(無明羅刹經)
殊流共委酌而不竭異軫同騖仰以知歸(正法念處經序)
海中有大龍欲雨閻浮利地恐地無當此水者龍意念
地無當我雨者還自雨海中耳佛惠弟子威德甚大欲
以施外行九十六種道家恐無能堪者是故佛弟子展
轉自相惠耳譬如龍自還雨海中也(舊雜譬喻經)
菩薩度人譬若巧乳母養子有四事一者洗浴使淨二
者乳哺令飽三者卧寐安穩四者抱將出入恒使歡喜
以此四事長養其子令得成就菩薩亦復如是有四事
養育衆生一者以正法洗浴心垢二者以經法飲食使
飽三者禪定三昧隨時與立四者以四恩饒益一切恒
令歡喜以此四事勸誨一切長育衆生使得至道(雜譬喻經)
(上)
佛法為車弟子馬實法寶主佛調御若馬出道失正轍
如是當治令調伏若小不調輕法治好善成立為上道
若不可治便棄捨以是調御為無上(大智度論卷二)
譬如工巧之人以藥力故能令銀變為金金變為銀(大智)
(度論卷十八)
善欲隨心為說如船順流惡欲以苦切語教如以榍出
榍(大智度論卷二十四)
譬如人得好食良藥親里知識受諸病苦云何不與(大智)
(度論卷八十七)
折世智之角杜異人之口導求珠之心開觀象之目救
燒灼於火宅拯沈溺於浪海故法雨降而燋種受榮慧
日升而長夜蒙曉(高僧傳卷八釋寶亮)
雨甘露於豐草殖旃檀於江湄(弘明集卷十二)
虚襟者挹其遺風潄流者味其餘津矣(弘明集卷十二)
馬有五種第一見鞭影即時調伏第二得鞭乃伏第三
以利錐刺皮乃伏第四穿肌乃伏第五徹骨乃伏(羅什譯維)
(摩詰經積佛品)
譬若惡蛇將取人食先吐毒沫在地人踐其上即時昏
熟不能起去然後以氣吸之三寶中作功德亦復如是
初作功德時其事雖微冥益已深然後方便引入佛道
究竟湼槃其福乃盡(羅什譯維摩詰經弟子品)
法音雷震開導萌芽猶春雷動於百草也(僧肇註維摩詰經佛國品)
引導衆生入大乘海採取法寶使必獲無難猶海師善
導商人必獲夜光也(僧肇註維摩詰經佛國品)
慢心自高如山峯不停水菩薩現為力士伏其高心然
後潤以法水(僧肇註維摩詰經佛道品)
成名
人以顔狀為貌者則貌有衰落矣惟用榮名為飾表則
稱譽無極也(史記游俠列傳論註)
和氏之璞天下之美寶也待鑑識之工而後明毛嬙天
下之姣人也待香澤脂粉而後容周公天下之至聖人
也待賢師學問而後通(鹽鐵論殊路)
水積成川則蛟龍生焉土積成山則豫樟生焉學積成
聖則富貴尊顯至焉(說苑建本)
士苟欲深明博察以垂榮名而不好問訊之道則是伐
智本而塞智原也何以立軀也(說苑建本)
劍伎之家鬭戰必勝者得曲城越女之學也兩敵相遭
一巧一拙其必勝者有術之家也孔墨之業賢聖之書
非徒曲城越女之功也成人之操益人之知非徒戰鬭
必勝之策也故劍伎之術有必勝之名賢聖之書有必
尊之聲(王充論衡别通篇)
尸子曰禹長頸鳥喙面貌亦惡矣天下從而賢之者好
學(初學記帝王部總叙帝王註)
近道名顯如高山雪(法句經廣衍品)
猶天有三光鼎有三足各稱其德並著其功(辯正論卷一)
喻林卷九十五
