喻林卷四十明徐元太撰
人事門(三十)
覺人
初筮告再三瀆瀆則不告(易)
天下之無道也久矣天將以夫子為木鐸(論語八佾)
君子引而不發躍如也中道而立能者從之(孟子盡心上)
今之與楊墨辯者如追放豚既入其苙又從而招之(孟子)
(盡心下)
今夫夜有求與瞽師併東方開斯照矣(淮南子繆稱訓)
夫吹管也猶有嗃也吹劒首者吷而已矣堯舜人之所
譽也道堯舜於戴晉人之前譬猶一吷也(莊子則陽)
人欲知高下而不能教之用管準則說欲知輕重而無
以予之權衡則喜欲知遠近而不能教之以金目則快
射又况知應無方而不窮哉(淮南子泰族訓)
蒙惑憧憧不知西東魁罡指南告我失中(焦氏易林濟之大壯)
夫同言而信信其所親同命而行行其所服禁童子之
暴謔則師友之誡不如𫝊婢之指揮止凡人之鬭鬩則
堯舜之道不如寡妻之誨諭吾望此書為汝曹之所信
猶賢於𫝊婢寡妻耳(顧氏家訓序致)
惠曉心如月鏡遇形觸物無不朗然(太平御覽人事部心)
作法橋梁作法梯磴作大明燭作大舟航令諸世間竝
得解悟(海空智蔵經法相品)
譬如智人善解衆語為諸衆生作大譯師(海空智蔵經持誡品)
哀愍闇苦衆生然此法燈照煩惱闇令一切尋光見道
(靈寳祕密經)
猶如明燈破一切暗令有目者見諸寳物隨意更用(靈寳)
(祕密經)
譬如人生而聾盲不見五色青黃赤白及黑等相不聞
宫商五音之聲有大明醫授以妙術為開耳目一切色
聲無不聞見(靈寳祕密經)
夫子之開余道也目未見其處耳未聞其數而目以明
耳以聰矣岐伯曰此所謂聖人易語良馬易御也(黃帝素問)
(内經氣宂論)
譬如夜夢見諸毒蛇開張牙齒近来逼身擬欲吞噬心
神惶懼東西馳走呌聲烈天迷悶躃地床邊覺人咄哉
睡夢何所呌耶而其夢人忽然睡覺伸舒手足乃知夢
見虚妄(大乘妙林經)
譬如夜分因滿月輪光明照觸星宿藥等隨其勢力皆
得增盛(波羅密多經卷五百四十)
開彼智慧眼滅此昏盲暗(無量夀經卷上)
照行善者猶如朗日照失道者猶如明燭(大集地蔵十輪經卷一)
猶如濁水置諸神珠以珠力故水則湛清(七佛所說神咒經卷一)
誰於生死苦惱之海大波浪中卒教津濟令到彼岸一
切凡愚處於邪徑誰為引導忽示正道誰於無明大黑
闇中熾然慧炬顯照幽冥(無明羅刹經)
有道人夜行前未得道人隨其後後人有疑悔前人舉手
五指頭出火復以鑰開戶後人乃覺悟知為道人(三慧經籍)
(八)
導嚘聾者必俯仰而指撝啓愚滯者亦提耳而舉掌(辯正)
(論卷八)
使窮陸知海幽覩見日至言與秋陽同朗羣疑與春冰
俱釋(弘明集十)
導迷生於慾海情塵共心垢同消引窮子於慈室衣寳
與髻珠䨇至化溢恒沙之境功被微塵之劫(法苑珠林序)
四生沈溺必假舟航六趣昏迷本憑奬導(法苑珠林卷五十)
惑網之夫設理蹤而證入業種之客依相迹而繩持(法苑)
(珠林卷八十八)
隨其利鈍故說有廣略譬如大樹非一斧所傾累根既
深非一法能除(羅什譯維摩詰經問疾品)
顯淨土於未聞猶開聾瞽於形聲也(僧肇註維摩結經佛國品)
不欺
身之所長上雖不知不以悖君身之所短上雖不知不
以取賞(荀子不苟篇)
齊攻魯求岑鼎魯君載他鼎以往齊侯弗信而反之為
非使人告魯侯曰柳下季以為是請因受之魯君請於
柳下季柳下季答曰君之賂以欲岑鼎也以免國也臣
亦有國於此破臣之國以免君之國此臣之所難也於
是魯君乃以真岑鼎往也(吕氏春秋知士)
損年則嫌於弟益年則疑於兄不知循其理若其當(淮南)
(子說林訓)
楚莊王圍宋有七日之糧曰盡此而不剋將去而歸於
是使司馬子反乘闥而窺宋城宋使華元乘闥而應之
子反曰子之國何若矣華元曰憊矣易子而食之㭊骸
而㸑之子反曰嘻甚矣憊雖然吾聞圍者之國箝馬而
秣之使肥者應客今何吾子之情也華元曰吾聞君子
見人之困則矜之小人見人之困則幸之吾望見吾子
似於君子是以情也(韓詩外傳卷二)
孟子少時東家殺豚孟子問其母曰東家殺豚何以為
母曰欲啖汝其母自悔言曰吾懷姙是子席不正不坐
割不正不食胎教之也今適有知而欺之是教之不信
也乃買東家豚肉以食之明不欺也(韓詩外傳卷九)
求馬問馬求驢問驢求鷹問鷹求駹問駹由此教令則
賞罰必也夫高論而相欺不若忠論而誠實(潜夫論實貢)
譬如病者而有疾苦悉當為醫至誠說之(修行道地經慈品)
難欺
存乎人者莫良於眸子眸子不能掩其惡胷中正則眸
子瞭焉胷中不正則眸子眊焉(孟子離婁上)
人之視已如見其肺肝(大學)
不忍欺不能欺優劣之縣在於權衡非徒低卬之差乃
鈞銖之覺也(史記滑稽列傳註)
有義者不可欺以利有勇者不可劫以懼如饑渴者不
可欺以虚器也(淮南子繆稱訓)
齊王厚送女欲妻屠牛吐屠牛吐辭以疾其友曰子孫
死腥臭之肆而已乎何為辭之吐應之曰其女醜其友
曰子何以知之吐曰以吾屠知之其友曰何謂也吐曰
吾肉善如量而去苦少耳吾肉不善雖以他附益之尚
猶賈不售今厚送子子醜故耳其友後見之果醜(韓詩外傳)
若以桀詐桀猶有幸焉若以桀詐堯譬之若以卵投石
若以指繞沸若羽蹈烈火入則焦沒耳夫又何可詐也
(新序維事三)
志得則顔怡意失則容戚本朽則末枯源淺則流促有
諸中者必形乎表發乎邇者必著乎遠(抱朴子外篇博喻)
人有識真之明者不可欺以偽也有揣深之智者不可
誑以淺也不然以虺蛇為應龍狐鴟為麟鳳矣(抱朴子外篇廣)
(譬)
日月發輝既尋虚而捕影欲蔵形而託暗豈得施其巧
密乎以喻聖人正見既探心而明惑欲隱情而倚智豈
足自匿其事乎(李善註文選陸士衡演連珠)
水則有波釣則有磨我欲更之無如之何言物動而釁
已彰形行而迹已著(太平御覽資產部釣)
譬如幻化誑於愚夫智慧之人所不惑著(元陽妙經卷六)
夫空有大言不行大道亦猶疾人言善治病亦猶跛人
賣能行藥乍而聽之一往如實者觀察即知其謬(玉清經法)
(印品)
譬如有人羸老攣躄往他人所語彼人言竒哉丈夫我
雖如此能以一毛點取一切無量諸水内置口中悉令
枯竭此人既無神通呪術能為斯事為可信不(念佛三昩經卷)
(三)
譬如野干欲作狐聲發聲還作野干聲(雜阿含經卷三十五)
譬如女人欲作丈夫聲發聲即作女聲(雜阿含經卷三十五)
譬如有人言有水無火有濕地而無水是不可信(大智度論)
(卷九)
譬如狗著師子皮諸獸見之雖怖聞聲則知是狗何况
變作餘身等(大智度論卷七十三)
念本
毖(音祕)彼泉水亦流於淇有懷於衞靡日不思(詩國風泉水)
渭陽康公念母也(毛詩渭陽)
有人升彼阿丘之上言欲采其蝱者欲得其蝱以療疾
猶婦人適於異國亦欲得力助以安宗國(毛詩正義載馳)
鴈北鄉鄉者何也鄉其居也鴈以北方為居何以謂之
為居生且長焉爾(大戴禮記夏小正)
𫝊曰蛇化為龍不變其文家化為國不變其姓(史記外戚世家)
夫天者人之始也父母者人之本也人窮則反本故勞
苦倦極未嘗不呼天也疾痛慘怛未嘗不呼父母也(史記)
(屈原傳)
鳥飛反鄉兔走歸窟狐死首丘寒將翔水各哀其所生
(淮南子說林訓)
久官無休思歸故鄉(焦氏易林屯之巽)
安居重遷不去其廛(焦氏易林大有之震)
鸇鳩徙巢西至平州遭逢雷電碎我苕蘆室家饑寒思
吾故初(焦氏易林咸之随)
次三牝貞常慈衛其根測曰牝貞常慈不忘本也(太玄經第)
(六馴)
禾穗垂而向根君子不忘本也(淮南子謬稱訓解)
學者思明師仕者思明君(武侯十六策君臣)
願為中林草秋隨野火燔糜滅豈不痛願與株荄連(曹子)
(建吁嗟篇)
道者萬殊之源也儒者大淳之流也三皇以往道治也
帝王以来儒教也談者咸知高世之敦朴而薄季俗之
澆散何獨重仲尼而輕老氏乎是玩華藻於本末而不
識所生之有本也何異乎貴明珠而賤淵潭愛和璧而
惡荆山不知淵潭者明珠之所自出荆山者和璧之所
由生也(抱朴子内篇塞難)
禾垂穎以顧本猶人之思故居也(李善註文選思玄賦)
胡馬依北風越鳥巢南枝(文選古詩)
鳥飛返故鄉兮狐死必首丘(廣文選屈平哀郢)
鳥獸驚而失羣兮猶高飛而哀鳴狐死必首丘兮夫人
孰能不反其真情(廣文選東方曼倩怨思)
木大者發越小者敷揚土是人之母也故人有戀土之
心(意林傳子)
張一綵則念女工勞御一榖則恤農夫勤(太平御覽百榖部榖)
南越志所謂鷓鴣雖東西回翔然開翅之始必先南翥
亦胡馬嘶北之義也(埤雅品物門鵜)
廣志曰狐死首丘豹死首山言不忘本也(埤雅品物門豹)
榆莢墜落還歸本根(參同契)
譬如新生犢子心終不遠離其母(道行波羅密經卷五)
如子知恩故守護其母(大智度論卷六十九)
重本
大木揭然將蹶枝葉未有折傷其根本實先絶乃相隨
俱顛拔(鄭氏箋詩蕩)
萬物本於天人本於祖天之所命者牧民也祖之所命
者成業也(毛詩正義關雎)
易乾鑿度註云古者田漁而食因衣其皮先知蔽前後
知蔽後後王易之以布帛而猶存其蔽前者重古道不
忘本(毛詩正義采菽)
太公封於營丘比及五世皆反葬於周君子曰樂樂其
所自生禮不忘其本古之人有言曰狐死正丘首仁也
(禮記檀弓上)
此是木落不歸其本狐死不首其丘(禮記正義序)
獺祭魚豺祭獸善其祭而後食之也(大戴禮記夏小正)
國將亡本必先顛而後枝葉從之(左傳閔公元年)
且夫人之行也不以所惡廢鄉今子以小惡而欲覆宗
國不亦難乎(左傳哀公八年)
豺獺知祭祀而况人乎故人知之至於念想猶豺獺之
自然也(後漢書志祭祀上)
夫虯龍神於獺獺自祭其先不祭虯龍也麒驎白虎仁
於豺豺自祭其先不祭騏虎也(魏志蔣濟傳註)
無源何以成河無根何以垂榮(魏志管輅傳註)
語曰深山大澤有龍有蛇實斯之謂也(晉書王導傳)
鄭玄云陽氣盛而恒旱山川百原能興雲致雨者也衆
水所出為百原必先祭其本(南齊書禮志)
鷙鳥捨巢必有探卵之患(北齊書孝昭帝紀)
夫何足以配天乎雖然有族有祖可以為衆父而不可
以為衆父父(莊子天地)
事有本根各有從来譬之卉木因根而有枝條花葉(鬼谷)
(子謀篇註)
禮有三本天地者生之本也先祖者類之本也君師者
治之本也無天地惡生無先祖惡出無君師惡治三者
偏亡焉無安人(荀子禮論篇)
譬若羿請不死之藥於西王母嫦娥竊以奔月悵然有
喪無以續之何則不知不死之藥所由生也是故乞火
不若取燧寄汲不若鑿井(淮南子覽冥訓)
夫申韓商鞅之為治也挬拔其根蕪棄其本而不窮究
其所由生(淮南子覽冥訓)
兵者所以討暴非所以為暴也樂者所以致和非所以
為滛也喪者所以盡哀非所以為偽也故事親有道矣
而愛為務朝廷有容矣而敬為上處喪有禮矣而哀為
主用兵有術矣而義為本(淮南子本經訓)
今夫天下皆知事治其末而莫知務修其本釋其根而
樹其枝也(淮南子兵略訓)
狐梁之歌可隨也其所以歌者不可為也聖人之法可
觀也其所以作法不可原也辯士言可聽也其所以言
不可形也淳均之劍不可愛也而歐冶之巧可貴也(淮南)
(子齊俗訓)
席之先雚簟樽之上玄樽俎之先生魚豆之先泰羹此
皆不快於耳目不適於口腹而先王貴之先本而後末
(淮南子詮言訓)
清&KR2894;之美始於耒耜黼黻之美在於杼軸(淮南子說林訓)
草木洪者為本而殺者為末禽獸之性大者為首而小
者為尾末大於本則折尾大於要則不掉矣故食其口
而百節肥灌其本而枝葉美天地之性也(淮南子泰族訓)
父者子之天也天者父之天也無天而生未之有也(春秋)
(繁露順命)
周之子孫其親等也而文王最先四時等也而春最先
十二月等也而正月最先(春秋繁露觀德)
為人子而不事父者天下莫能以為可今為天之子而
不事天何以異是(春秋繁露郊祀)
堂衣若曰吾始以鴻之力今徒翼耳子貢曰非鴻之力
安能舉其翼(韓詩外傳)
驕溢之君寡忠口惠之人鮮信故盈把之木無合拱之
枝榮澤之水無吞舟之魚根淺則枝葉短本絶則枝葉
枯(韓詩外傳)
夫君臣之與百姓轉相為本如循環無端夫子亦云人
之行莫大於孝孝行成於内而嘉號布於外是謂建之
於本而榮華自茂矣君以臣為本臣以君為本父以子
為本子以父為本棄其本者榮華槁矣(說苑建夲)
一室之中必有主道焉父母之謂也故君正則百姓治
父母正則子孫孝慈(說苑雜言)
食其口而百節肥灌其本而枝葉茂本傷者枝槁根深
者末厚(說苑談叢)
必貴以賤為本必高以下為基(說苑談叢)
次六滿其倉蕪其田食其實不飬其根測曰滿倉蕪田
不能修本也(太玄經第六失)
原本者難由流末者易從(太玄經太玄告)
夫富民者以農桑為本以游業為末百工者以致用為
本以巧飾為末商賈者以通貨為本以鬻竒為末三者
守本離末則民富離本守末則民貧(潜夫論務本)
教訓者以道義為本以巧辯為末辭語者以信順為本
以詭麗為末列士者以孝悌為本以交游為末孝悌者
以致飬為本以華觀為末人臣者以忠正為本以媚愛
為末五者守本離末則仁義興離本守末則道德崩慎
本略末猶可也舍本務末則惡矣(潜夫論務本)
言水横流背其源泉則枯竭木去其根株則枝葉不長
人背仁義違忠信亦將遇害也(王逸註楚辭惜誓)
江起岷山流為濤瀨相濤瀨之流孰與初起之源(王充論衡)
(感類篇)
夫根抵植則枝葉必相從也(蔡中郎集月令問答)
所謂抱螢燭於環堵之内者不見天光之熀爛侣鮋鰕
於跡水之中者不識四海之浩汗重江河之深而不知
吐之者崑崙也珍黍稷之收而不覺秀之者豐壤也今
苟知推崇儒術而不知成之者由道道也者所以陶冶
百民範鑄二儀胞胎萬類醖釀彝倫者也(抱朴子内篇明本)
使親䟱相承尾為身幹枝雖茂而無傷本之憂流雖盛
而無背源之勢(抱朴子外篇君道)
影無違形之状名無離實之文故背源之水必不能揚
長流以東漸非時之華必不能稽輝藻於冰霜(抱朴子外篇博)
(喻)
桑林鬱藹無補栢木之凄冽膏壤𢃄郭無解黔敖之蒙
袂然繭纊綈䊵此之自出千倉萬箱於是乎生故識遠
者貴本見近者務末(抱朴子外篇博喻)
芳草春耀不能離柯以久鮮吞舟之魚不能舍水而攝
生是以名美而實不副者必無沒世之風位高而器不
稱者不免致寇之敗(抱朴子外篇博喻)
翣者武所資也戰死則無武翣將安施所愛屨者為足
故耳刖者之屨何為愛之無其本者翣屨以足武為本
也(郭子註莊德充符)
祖考之嘉名美譽亦子孫之冕服墻宇也自古及今獲
其庇廕者衆矣夫修善立名者亦猶築室樹果生則獲
其利死則遺其澤(顔氏家訓名實)
墻大基峻若不終歲加之版築故有崩墜之憂猶君子
之道不隆其本末必危也(太玄經第四大觧)
魁者斗之所用盛而杓之本也故言根本者皆云魁(前溪)
(書注游俠傳)
九月豺祭獸正月獺祭魚豺獺猶有所先人而不祭豺
獺之不若也(揚子法言註孝至篇)
人禀氣於父母吉凶夭夀非獨在人譬諸草木華葉盛
與零落由本根也(李善註文選幽通賦)
水背流而源竭兮木去根而不長(補文選賈誼惜逝)
蓼蟲在蓼則生在芥則死非蓼仁而芥賊失於本不可
也(意林魏子)
守母以存其子崇本以舉其末則形名俱有而邪不生
大美配天而華不作故母不可遠本不可失(道德經註)
捨其母而用其子棄其本而適其末名則有所分刑則
有所止雖極其大必有不周雖盛其末必有患憂(道德經註)
本在無為母在無名棄本捨母而適其子功雖大焉必
有不濟名雖美焉偽亦必生(道德經註)
夫根不深則傾危蔕不固則零落只為根深所以長生
蔕固所以久視(道德經註疏卷六)
備修萬道而不知命之根本根本者如樹木但有繁枝
茂葉而無根本不得久活也(飬性延命錄御女損益篇)
譬如金剛唯從金剛處及金處生非餘寳處生(大方廣佛華嚴)
(經卷七十八)
譬如樹根腐敗則不能生芽葉華果(法集經卷六)
猶如耕田薄地之中下種雖多收實甚少(菩薩本行經卷中)
譬如無牛則無醍醐(華手經卷二)
譬如有種則有華實(華手經卷二)
譬如一切草木叢林依地為根本(法集經卷四)
譬如營田依時作種子若燋終不生芽(蘇波呼童子經卷上)
譬如樓閣中心堅固衆材所依攝受不散(雜阿含經卷十)
譬如農夫宿有二業一田業高燥肥沃二田業下濕塉
薄於春和時等力興功下種應時耘除草穢至秋獲實
升斛懸殊(中本起經来學品)
譬如師匠圖作大城當先度量作基趾已乃可起城(那先)
(比丘經卷上)
樹木生以栽為本五榖生以榖為本(那先比丘經卷中)
譬如好樹其華色鮮果實亦美(修行道地經慈品)
譬如蒲萄其子甘故生果亦甘如旃檀樹根華俱香(本緣)
(經月光王品)
譬如面淨故鏡中像亦淨(大智度論卷九十二)
譬如人欲求多收故大用榖子(大智度論卷九十四)
譬如一斤白檀分為多片片片之中香皆似本(攝大乘論釋卷)
(二)
固本
苖稍壮每耨輒附其根比至盛暑壟盡平而根深能風
與旱故嶷嶷而盛也(春秋正義昭公元年)
深根者難拔據固者難遷(蜀志譙周傳)
譬之猶秋蓬也孤其根而美枝葉秋風一至根且拔矣
(晏子春秋雜上)
羽翼美者傷其骸骨枝葉茂者害其根荄能兩美者天
下無之(文子符言)
夫築垣墉者務其高而不務其實高不隠仞而基傾之
矣(子華子晏子)
置下不安上不可以載累其足也其最高而不植局者
未之有也(鶍冠子王鉄)
夫謀事不竝仁義者後必敗殖不固本而立高基者後
必崩(陸子道基)
必欲尊貴當以下為本基猶築牆造功因卑成高下不
堅固後必傾危(河上公註老子法本)
寄生無根如過浮雲本立不固斯須落去更為枯樹(焦氏)
(易林小畜之)
植根不固華葉落去便為枯樹(焦氏易林蹇之鼎)
大樹百根比與山連(焦氏易林萃之大畜)
初一廓之恢之不正其基測曰廓之恢之始基傾也(太玄)
(經第四廓)
次四小螽營營螮(音德)其蛡(音詡)蛡不介在堅螮測曰小蠭
營營固其氐也(太玄經第六堅)
次五蛡(音詡)大螮(音德)小虚測曰蛡大螮小國虚空也(太玄經第)
(六堅)
王何以山河為固也苟無人民之衆則楚之山河其為
猿雁之棲乎(天禄閣外史時勢)
夫根荄不洞地而求柯條干雲淵源不泓窈而求湯流
里萬者未之有也(抱朴子内篇微旨)
廓大之家其本宜固(太玄經第四廓解)
流長則難竭柢深則難朽(文選西京賦)
基廣則難傾根深則難拔理節則不亂膠結則不遷(文選)
(干寳晉紀總論)
君以臣為本以民為根猶室與柱梁相持也梁不強則
上下俱亡故蓼蟲在蓼則生在芥則死非蓼仁而芥賊
也本不可失也(太平御覽䒹茹部蓼)
譬如枝條風飄即動其根安静枝不離根根不離枝要
須得根風飄不動(無上内祕蔵經辨四真品)
譬如因陀羅柱銅鐵作之於深入地中四方猛風不能
令動(雜阿含經卷十五)
譬如石柱長十六肘八肘入地四方風吹不能令動(雜阿)
(含經卷十五)
譬如人身無瘡雖臥毒屑中毒亦不入若有小瘡則死
(大智度論卷三十七)
受言
人之求多聞善敗以鑑戒也今子聞而棄之猶蒙耳也
(國語楚)
山川所以宣地氣而出財用口亦以宣人心而言善敗
(國語解周上厲王虐)
鑒於水者見面之容鑒於人者知吉與凶(史記蔡澤傳)
貌言華也至言實也苦言藥也甘言疾也(史記商君傳)
自古賢聖樂聞誹謗之言聽輿人之論芻蕘有可師之
事負薪有廊廟之語故也(晉書王沈傳)
大聲不入於里耳折楊皇荂則嗑然而笑是故高言不
止於衆人之心至言不出俗言勝也(莊子天地)
子不聞夫越之流人乎去國數日見其所知而喜去國
旬月見所嘗見於國中者喜及期年也見似人者而喜
矣不亦去人滋久思人滋深乎夫逃虚空者藜翟柱乎
鼪鼬之逕跟位其空聞人足音跫然而喜矣而况乎昆
弟親戚之謦欬其側者乎久矣夫莫以真人之言謦欬
吾君之側乎(莊子徐無鬼)
見教一高言若饑十日而得太牢焉(賈子勸學)
魯哀公為室而大公宣子諫曰室大衆與人處則譁少
與人處則悲願公之適公曰寡人聞命矣築室不輟公
宣子復見曰國小而室大百姓聞之必怨吾君諸侯聞
之必輕吾國魯君曰聞命矣築室不輟公宣子復見曰
左昭而右穆為大室以臨二先君之廟得無害於子乎
公乃令罷役除版而去之魯君之欲為室誠矣公宣子止
之必矣然三說而一聽者其二者非其道也夫臨河而
釣日入而不能得一鯈魚者非江河不食也所以餌之
者非其欲也及至良工執竿投而擐脣吻者能以其所
欲而釣者也(淮南子人間訓)
非其地而樹之不生也非其人而語之弗聽也得其人
如聚沙而雨之非其人如聚聾而鼓之(說苑雜言)
江出汶山其源若甕口至楚國其廣十里無他故其下
流多也人而好學受規諫宜哉其立也(新序雜事四)
鑒也者可以察形言也者可以知德小人耻其面之不
及子都也君子耻其行之不如堯舜也故小人尚明鑒
君子尚至言(徐幹中論貴驗)
世之謂一言之善貴於千金然蓋亦軍國之得失行已
之臧否耳至於告人以長生之訣授之以不死之方非
特若彼常人之善言則奚徒千金而已乎(抱朴子内篇釋滯)
為衣冠者已手不能製則之越鄉借人以製之至於理
身而不知借言以修其行是處其身輕而於冠重不亦
謬乎(劉子貴言)
人皆悦鏡之明已形而不慕士之明已心人欲櫛之理
其髮不願善言之理其情(劉子貴言)
人目短於自見故借鏡以觀形髮拙於自理必假櫛以
脩束心闇於自炤則假言以榮行面之所以形明鏡之
力也髮之所以理假櫛之功也行之所以榮善言之益
也(劉子貴言)
越劍性銳必託槌砧以成純鉤楚柘質勁必資榜檠以
成弴弓人性雖敏必藉善言以成德行故槌砧者夷不
平也搒檠者矯不正也善言者正不善也(劉子貴言)
君子若能聽言如響從善如流則身安南山德茂松栢
聲振金石名流千載也(劉子貴言)
夫治膏肓者必進苦口之藥决狐疑者必告逆耳之言
如其迷謬未知所投恐俞附見其已困扁鵲知其無功
也(文選孫楚為石仲容作書)
梁君出獵見白鴈羣下彀弩欲射之道有行者梁君謂
行者止行者不止白鴈羣駭梁君怒欲射行者其御公
孫龍止之梁君怒曰龍不與其君而顧他人對曰昔宋
景公時大旱卜之必以人祠乃雨景公下堂頓首曰吾
所以求雨為民也今必使吾以人祠乃雨將自當之言
未卒而大雨何也為有德於天而惠於民也君以白鴈
故以欲射殺人主君譬人無異於豺狼也梁君乃與龍
上車歸呼萬歲曰樂哉人獵皆得禽獸吾獵得善言而
歸(藝文類聚産業部田獵)
譬目短於自見必借鏡以觀形髮拙於自理必假櫛以
自通故面之所以形明鏡之力也髮之所以理玄櫛之
功也行之所以芳善言之益也是故身之將敗必不納
正諫之言命之將終必不可處於良醫也(法苑珠林卷四十五)
改過
九四乘其墉弗克攻吉(易同人)
九四乘其墉弗克攻吉象曰乘其墉義弗克也其吉則
困而反則也(易同人)
初九屨校滅趾无咎象曰屨校滅趾不行也(易噬嗑)
成人有其兄死而不為衰者聞子臯將為成宰遂為衰
成人曰蠶則績而蟹有匡范則冠而蟬有緌兄則死而
子臯為之衰(禮記檀弓下)
失道遠者復之亦難(杜氏解左傳襄公二十八年)
君子之過也如日月之食焉過也人皆見之更也人皆
仰之(論語子張)
詩云伐柯伐柯其則不遠執柯以伐柯睨而視之猶以
為遠故君子以人治人改而止(中庸)
夫屋漏在上知之在下然迷而知反失道不遠過而能
改謂之不過(魏志王朗傳)
厲之人夜半生其子遽取火而視之汲汲然唯恐其似
已也(莊子天地)
梟逢鳩鳩曰子將安之梟曰我將東徙鳩曰何故梟曰
鄉人皆惡我鳴以故東徙鳩曰子能更鳴可矣不能更
鳴東徙猶惡子之聲(說苑談叢)
次七大奢迃自削以觚或益之餔測曰奢迃自削能自
非也(太玄經第四大)
上九日月之逝改於尸測曰改於尸尚不遠也(太玄經第六闕)
君子服過也非徒飾其辭而已誠發乎中心形乎容貌
其愛之也深其更之也速如追兔惟恐不逮故有進業
無退功(徐幹中論貴驗)
迷乎雲夢者必須指南以知道竝乎滄海者必仰辰極
以得返(抱朴子外篇嘉遯)
猶梟鳴狐嚾人皆不喜音響不改易處何益(抱朴子外篇彈禰)
感悟思愆怛若創痏(文選嵇康幽憤詩)
諺曰失晨之雞思補更鳴(太平御覧人事部諺下)
孤犢觸乳驕子罵母乞今自改(何氏語林自新)
譬如有人墮圊厠中從彼得出刮除糞穢淨水洗沐以
香塗身著新潔衣如是此人比在厠中猶未得出淨穢
香臭相去幾何此事懸隔無有等倍(大乘造像功德經卷下)
為惡自更如鋼鑚珠(法句經愛身品)
譬如穢坑臭不可近時有一人悮墮其中臭穢難堪方
便得出身既出已即用諸香煑水沐浴復以塗香以塗
其身身既香潔又以殊妙迦尸迦衣及珍寳花鬘莊嚴
其身(大王句王經上)
前心作惡如雲覆日後心起善如炬消暗(法苑珠林卷八十六)
亦如霜雪待日而除亦如病疾待良藥除亦如迷方待
悟而正亦如惡類衆薪悔如巨火須臾殄滅(法苑珠林卷八十六)
喻林卷四十
