喻林卷一百十六明徐元太撰
物宐門(一)
隨時
祭鮪祭不必記記鮪何也鮪之至有時美物也鮪者魚
之先至者也而其至有時謹記其時(大戴禮記夏小正)
今夫麰麥播種而耰之其地同樹之時又同浡然而生
至於日至之時皆熟矣雖有不同則地有肥磽雨露之
養人事之不齊也(孟子告子上)
夫玄龍迎夏則陵雲而奮鱗樂時也涉冬則淈泥而潜
蟠避害也(後漢書張衡列傳)
鶗鴂鳴而草衰澤雉啼而麥齊(師曠禽經)
鳱以水言自北而南&KR2448;以山言自南而北(師曠禽經)
凡稼蚤者先時暮者不及時寒暑不節稼乃多災(亢倉子農)
(道)
得時之禾長秱而大穗圜栗而薄糠米飴而香舂之易
而食之強失時之禾深芒而小莖穗銳多粃而青蘦(亢倉)
(子農道)
秋木葉落葉落歸林是其充富枝枚扶疏外以示貧其
實不貧(太玄經第一少解)
夫虎出有時猶龍見有期也陰物以冬見陽蟲以夏出
(王充論衡遭虎篇)
春則毛弱夏則稀少而改易秋則刷理冬則更生細毛
自溫(張華註禽經)
草榮識節和木衰知風厲(陶靖節集雜文)
陽氣萌而玄駒步陰律凝而丹鳥羞微蟲猶或入感四
時之動物深矣(文心雕龍物色)
萬物居溫則柔入寒則剛故春角可卷夏條可結秋露
可凝冬冰可折(劉子言苑)
陽氣主生物所樂也陰氣主殺物所憾也故春葩含日
似笑秋葉泫露如泣(劉子言苑)
鴻之不失寒暑亦猶水之因地制行(楊子法言註學行篇)
覽花蒔之時育兮察盛衰之所託感冬索而春敷兮嗟
夏茂而秋落(文選秋興賦)
觀羽族之羣類美玄鳥之翔集順陰陽以出處隨寒暑
而遊蟄(藝文類聚鳥部鷰賦)
龍春分而登天秋分而入淵(太平御覽時序部秋分)
夫霜樹落葉而鴻鴈南飛桃林披華而玄鳥深入(太平御覽)
(地部林)
太玄曰斗一北而萬物虚斗一南而萬物盈(埤雅天道門斗)
溽暑至而鶉火棲寒冰沍而黿鼉蟄(初學記歲時部夏)
春分百草始繁則牧於坰野秋分農功始藏水寒草枯
則皆還廐(玉海兵制馬政)
殊性
乾為馬坤為牛震為龍巽為雞坎為豕離為雉艮為狗
兊為芉(易說卦傳)
銚弋之性始生正直及其長大則其枝猗儺而柔順不
妄尋蔓草木(鄭氏箋詩隰有長楚)
芄蘭柔弱恒蔓延於地有所依緣則起(鄭氏箋詩芄蘭)
河曲疏矣河千里而一曲也(公羊文公十一年)
孟子以為羽性輕雪性消玉性堅雖俱白其性不同(趙氏)
(註孟告子上)
如木楸曰喬如竹箭曰苞如松栢曰茂(爾雅)
槐棘醜喬桑柳醜條椒榝(音殺)醜莍桃李醜核(爾雅)
翥醜鏬(呼暇切)螽醜奮強醜捋蠭醜螸(音俞)蠅醜扇(爾雅)
鵲鵙(工役切)醜其飛也翪(音宗)鳶烏醜其飛也翔鷹隼醜其
飛也翬(爾雅)
夫陵虚之鳥愛其清高不願江漢之魚淵沼之魚樂其
濡涇不易騰風之鳥由性異而分不同也(魏志管輅傳註)
鵜志在水鴷志在木(師曠禽經)
雞鷽惡(烏路反)其類鴛鴦玄鳥愛其類(師曠禽經)
鸐嶲周子規也啼必北嚮江介曰子規蜀右曰杜宇隨
楊越雉鷓鴣也飛必南翥晉安曰懷南江左曰逐隱(師曠)
(禽經)
林鳥朝嘲水鳥夜㖡(師曠禽經)
鸚鵡摩背而瘖鴝鵒剔舌而語(師曠禽經)
夫鵠不日浴而白鳥不日黔而黑黑白之朴不足以為
辯(莊子天運)
梁麗可以衝城而不可窒宂言殊器也騏驥驊騮一日
而馳千里捕鼠不如貍狌言殊技也鴟鵂夜撮蚤察毫
末晝出瞑目而不見丘山言殊性也(莊子秋水)
昔者海鳥止於魯郊魯侯御而觴之於廟奏九韶以為
樂具太牢以為膳鳥乃眩視憂悲不敢食一臠不敢飲
一杯三日而死此以已養養鳥也非以鳥養養鳥也夫
以鳥養養鳥者宜栖之深林遊之壇陸浮之江湖食之
鰌䱔隨行列而止委蛇而處彼唯人言之惡聞奚以夫
譊譊為乎咸池九韶之樂張之洞庭之野鳥聞之而飛
獸聞之而走魚聞之而下入人卒聞之相與還而觀之
魚處水而生人處水而死彼必相與異其好惡故異也
(莊子至樂)
今夫徙樹者失其陰陽之性則莫不枯槁故橘樹之江
北則化而為枳鴝鵒不過濟貈渡汶而死形性不可易
勢居不可移也(淮南子原道訓)
以兔之走使大如馬則逮日歸風及其為馬則又不能
走矣(淮南子說林訓)
馬不食脂桑扈不啄粟非廉也(淮南子說林訓)
夫物有以自然而後人事有治也故良匠不能斵金巧
冶不能鑠木金之性不可斵而木之性不可鑠也(淮南子泰)
(族訓)
夫尺蠖蜉蝤同出於陽而不為尺蠖之鳴黃雀蜻蜓同
翔於空而不為黃雀之舉鯤魚蝮蛇同潛於水而不為
鯤魚之化若此者豈限於物力哉氣使然也故蜉蝤之
安於默蜻蜓之限於飛蝮蛇之困於遊者彼亦烏知尺
蠖之鳴黃雀之舉而鯤魚之化也唯不知故以類羣而
不毒是萬物之淑慝皆以無所知而能相安也使其有
所知則必慕慕則必傾焉(天禄閣外史智論)
鍾山之玉燔以爐炭三日三夜色澤不變陸上之木鴻
且大皆天性也(吕氏春秋士容解)
頓牟掇芥礠石引針皆以其眞是不假他類他類肖似
不能掇取者何也氣性異殊不能相感動也(王充論衡亂龍篇)
使物性可變金木水火可革更也(王充論衡道虚篇)
能飛升之物生有毛羽之兆能馳走之物生有蹄足之
形馳走不能飛升飛升不能馳走禀性受氣形體殊别
也(王充論衡道虚篇)
既為物矣則方圓剛柔靜躁沈浮各有其性(張湛註列子天瑞)
蚤虱之性苟尋而進(太玄經第一&KR1395;解)
義苟在健何必馬乎類苟在順何必牛乎(周易略例明象)
青鳥海上遊鸒斯蒿下飛沈浮不相宜羽翼各有歸(文選)
(阮步兵籍詩)
鍼雖小入水則沈毛雖大入水則浮性自然也(意林秦子)
劉子曰飛鼯甘煙走貘美鐵所居隔絶嗜好不同未足
怪也(埤雅品物問貘)
鴻雁愛力遇風迅舉孔雀愛毛遇雨高止(埤雅品物門雁)
鳥樂空曠鵲樂稠閙(埤雅品物門鳥)
鶴愛陰而惡陽雁愛陽而惡陰(埤雅品物門鶴)
鶴以怨望鴟以貪顧雞以嗔聣鴨以怨瞋雀以猜瞿燕
以狂䀪視也鸎以喜囀鳥以悲啼鳶以饑鳴鶴以潔唳
梟以凶呌鴟以愁嘯鳴也(埤雅品物門鶴)
冠鳥性勇帶鳥性仁纓鳥性樂(埤雅品物門鸚鵡)
鵝見異類差翅鳴雞見同類拊翅鳴(埤雅品物門鵝)
芉性淫而狠豬性卑而率鵝性頑而傲狗性險而出(埤雅)
(品物門鵝)
白楊性勁直堪為屋材寧折終不曲撓榆性濡軟久無
不曲比之白楊不如遠矣(埤雅卉物門梅)
犅以乘而不逆為剛牂以承而不隨為臧(爾雅翼牂)
巢生而啄胎生而乳鳥驚而散獸驚而聚陰物穴居陽
物巢處火動炎上水動潤下(道德經指歸卷八)
譬如士夫遊空宅中得六種衆生一者得狗即執其狗
繫著一處次得其鳥次得毒蛇次得野干次得失收摩
羅次得獼猴得斯衆生悉縛一處其狗者樂欲入村其
鳥者常欲飛空其蛇者常欲入穴其野干者樂向塚間
失收摩羅者長欲入海獼猴者欲入山林此六衆生悉
繫一處所樂不同各各嗜欲到所安處(雜阿含經卷四十一)
蜂蠆蘊毒蛇蝮懷瞋鴿雀嗜婬犲狼騁暴或復被毛戴
角抱翠銜珠&KR2820;巨鋒芒爪牙長利或復聽物往還受人
驅策犬勤夜吠雞競曉鳴牛弊田農馬勞行陣肌肉於
是消耗皮膚為之零落或潛藏草澤遂被罝羅竄伏陂
池横遭罾網(法苑珠林卷六)
大小
泰山巖巖魯邦所詹(詩頌閟宫)
山無不容河無不潤(毛詩君子偕老)
江也漢也南國之大水紀理衆川使不雝滯(鄭氏箋詩四月)
桃蟲鷦也鳥之始小終大者(毛詩小毖)
鳥之大者惟鶴小者惟雀乎尚對曰大者有秃鶖小者
有鷦鷯(吳志張經傳註)
景公問晏子曰天下有極大乎晏子對曰有足游浮雲
背凌蒼天尾偃天間躍啄北海頸尾咳於天地乎然而
漻漻不知六翮之所在公曰天下有極細乎晏子對曰
有東海有蠱巢於蟁睫再乳再飛而蟁不為驚臣嬰不
知其名而東海漁者命曰焦冥(晏子春秋外篇)
一蜂至微亦能游觀乎天地一鰕至微亦能放肆乎大
海(關尹子六七)
夫蚊䖟墜乎千仞之谿乃始翺翔而成其容牛馬墜焉
碎而無形由是觀之則大者不便重者創深(鶡冠子天龍)
終髮北之北有溟海者天池也有魚焉其廣數千里其
長稱焉其名為鯤有鳥焉其名為鵬翼若垂天之雲其
體稱焉世豈知有此物哉大禹行而見之伯益知而名
之夷堅聞而志之江浦之間生麽蟲其名曰焦瞑羣飛
而集於蚊睫弗相觸也栖宿去來蚊弗覺也離朱子羽
方晝拭眥楊眉而望之弗見其形&KR1694;俞師曠方夜擿耳
俛首而聽之弗聞其聲唯黃帝與容成子居空同之上
同齋三月心死形廢徐以神視塊然見之若嵩山之阿
徐以氣聽砰然聞之若雷霆之聲(列子湯問)
北冥有魚其名為鯤鯤之大不知其幾千里也化而為
鳥其名為鵬鵬之背不知其幾千里也怒而飛其翼若
垂天之雲是鳥也海運則將徙於南冥南冥者天池也
(莊子逍遥遊)
鵬之徙於南冥也水擊三千里摶扶搖而上者九萬里
去以六月息者也(莊子逍遙遊)
小知不及大知小年不及大年奚以知其然也朝菌不
知晦朔蟪蛄不知春秋此小年也楚之南有冥靈者以
五百歲為春五百歲為秋上古有大椿者以八千歲為
春八千歲為秋而彭祖乃今以久特聞衆人匹之不亦
悲乎(莊子逍遙遊)
因其所大而大之則萬物莫不大因其所小而小之則
萬物莫不小知天地之為稊米也知毫末之為邱山也
則差數覩矣(莊子秋水)
寅邱無壑泉源不溥尋常之谿灌千頃之澤(淮南子說林訓)
木大者根擢山高者基扶蹠巨者志遠體大者節疏(淮南)
(子說林訓)
江海之魚吞舟大國之樹必巨(說苑善說)
斥澤之鷃為飛不能出於頃畮(淮南子精神訓解)
不見僬僥之微不知泱漭之泰不見果下之乘不别龍
馬之大高下相懸所以致觀也(曹子建上牛表)
眇眇尋木生於河邊竦枝千里上干雲天垂陰四極下
蓋虞淵(山海經海外北經圖讃)
蚊䖟墮山適足翺翔兕虎之墜碎而為&KR1366;此言大物不
可失所也(抱朴子外篇知止)
鯤之化鵬非冥海不足以運其身非九萬里不足以負
其翼(郭子註莊逍遙遊)
窮百川之量懸於河河懸於海海懸於天地則各有量
也(郭子註莊秋水)
奔蜂不能化藿蠋而能化螟蛉越雞不能伏鵠卵魯雞
能伏之藿蠋與螟蛉俱蟲也魯雞與越雞同禽也然化
與不化伏與不伏者藿蠋大越雞小也(劉子均任)
淮南子曰鯨魚死而彗星出易井卦曰九二井谷射鮒
夫感動天地此魚之至大射鮒井谷此魚之至小(李善註文)
(選吳都賦)
巨細舛錯衆繁類殊鷦螟巢於蚊睫大鵬彌乎天隅(文選)
(鷦鷯賦)
方蚊翼下有小飛蟲焉尘九卵復成九子飛而俱去蚊
遂不知(藝文類聚蟲豸部蚊)
海人與山客辦其方物海人曰横海有魚額若華山之
頂一吸萬頃之波山客曰鄧林有木圍三萬尋直上千
里傍蔭數國(太平御覽資產部釣)
五尺之鯉一寸之鯉但大小殊鱗之數(太平御覽鱗介部鯉魚)
冥海之棗大如瓜鍾山之李大如瓶(漢武帝外傳)
海有衆魚巨&KR2399;巍巍第一魚身長四千里第二魚身長
八千里第三魚身長萬二千里第四魚身長萬六千里
第五魚身長二萬里第六魚身長二萬四千里第七魚
身長二萬八千里(海八德經尺一)
那先問王曾聞大海中有大魚名質身長二萬八千里
者不王言然有是我曹聞之那先言如是二萬八千里
魚其脇骨長四千里(那先比丘經卷下)
曾共婆羅門道中行見一尼拘盧陀樹蔭覆賈客五百
乘車蔭猶不盡(大智度論卷八)
七極微成一阿耨彼是最細色天眼能見及菩薩轉輪
王見七阿耨為銅上塵七銅上塵為水上塵七水上塵
為兔毫上塵七兔毫上塵為一羊毛上塵七羊毛塵成
一牛毛塵七牛毛塵成一向遊塵七向遊塵成一蟣七
蟣成一蝨七蝨成一&KR1855;麥七&KR1855;麥為一指二十四指為
一肘(雜阿毗曇心論卷二)
如菩薩處胎經云第一大鳥不過金翅鳥頭尾相去八
千由旬高下亦爾若其飛時從一須彌至一須彌終不
中止廣如經說第二獸者不過於龍如阿含經說難陁
跋難陁二龍其形最大繞須彌山七帀頭猶山頂尾在
海中第三魚身者不過摩竭大魚如四分律說摩竭大
魚身長或三百由旬四百由旬乃至極大者長七百由
旬故阿含經云眼如日月鼻如大山日如赤谷(法苑珠林卷六)
榮枯
九二枯楊生稊(易大過)
象曰枯楊生華何可久也(易大過)
老過則枯少過則稚以老分少則稚者長以稚分老則
枯者榮過以相與之謂也(王弼註易大過)
葛之覃兮施(音異)于中谷維葉萋萋葛之覃兮施于中
谷維葉莫莫(詩國風葛覃)
盛極則墮落者梅也(毛詩摽有梅註)
旱山之足林木茂盛者得山雲雨之潤澤也(鄭氏箋詩旱麓)
鵻之傷於水始則濕中而修久而乾(鄭氏箋詩中谷)
椒之性芬香而少實今一捄之實蕃衍滿升非其常也
(鄭氏箋詩椒聊)
坰之牧地水草既美牧人又良飲食得其時則自肥健
耳(鄭氏箋詩駉)
瓜之本實繼先歲之瓜必小狀似瓝故謂之瓞緜緜然
若將無長大時(鄭氏箋詩緜)
葛之能藟蔓繁滋者以本枝廕庥之多(杜氏解左傳文公七年)
王知夫苖乎七八月之間旱則苖槁矣天油然作雲沛
然下雨則苖浡然興之矣(孟子梁惠王上)
木謂之華草謂之榮不榮而實者謂之秀榮而不實者
謂之英(爾雅)
完不能無毁也是以韋革雖柔擴之則裂礦石雖堅攻
之則碎(子華子執中)
形氣發於根柢兮柯葉彙而靈茂(前漢書叙傳上)
塞其源者竭背其本者枯(淮南子說林訓)
再生者不穫華大早者不胥時落(淮南子說林訓)
魴鱮甫甫語其大也麀鹿麌麌語其衆也(小爾雅廣訓)
專獨不能自蔭潤其根故多枯死也(吕氏春秋辨土解)
草木之生者濕濕者重死者枯枯者輕枯而輕者易舉
濕而重者難移也然元氣所在在生不在枯(王充論衡狀留篇)
蛇折鱗於平皋龍脱骨於深谷(曹子建神龜賦)
其在晨也灼若旭日栖扶桑其在昏也奭若燭龍吐潛
光(藝文類聚菓部石榴賦)
爛若羅宿之垂光灼若隋珠之宵列爽若翡翠之羣翔
練若珊瑚之映月(藝文類聚木部木賦)
其望之也曄若皦日燭崑山其節之也晃若盈尺映藍
田(藝文類聚草部芙蕖賦)
灼若夜光之在玄岫赤若太陽之映朝雲(藝文類聚草部芙蕖賦)
又如水大漬草木根能使傾拔隨流而去(波羅密多經卷五百六十)
(七)
譬如樹枝所依花葉果實終歸墮落(大寳積經卷四十一)
猶如有人擕持種子於荒穢田隨所種殖然彼種子依
大地界遇天雨潤决定生芽至於花實少得收穫(大寳積經)
(卷一百二十)
靈蠢
蟲莫知於龍以其不生得也(左傳昭公二十九年)
龜生於水發之於火於是爲萬物先爲禍福正龍生於
水被五色而游故神欲小則化如蠶蠋欲大則藏於天
下欲上則凌於雲氣欲下則入於深泉變化無日上下
無時謂之神龜與龍伏闇能存而能亡者也(管子水地)
鶡毅鳥也毅不知死鷗信鳥也信不知用(師曠禽經)
龍也者人主之辟也亢龍往而不返故易曰有悔悔者
凶也潛龍入而不能出故曰勿用勿用者不可也龍之
神也其惟玆龍乎能與細細能與巨巨能與高高能與
下下吾故曰龍變無常能幽能章(賈子新書容經)
太陰所建蟄蟲首穴而處鵲巢鄉而為戶(淮南子天文訓)
猩猩知往而不知來乾鵲知來而不知往此修短之分
也(淮南子記論訓)
雞知將旦鶴知夜半而不免於鼎俎(淮南子說山訓)
狗彘不擇甂甌而食偷肥其體而顧近其死鳳凰高翔
千仞之上故莫之能致(淮南子說林訓)
牛蹏彘顱亦骨也而世弗灼必問吉凶於龜者以其歴
歲久矣(淮南子說林訓)
夫天之所覆地之所載包於六合之内託於宇宙之間
陰陽之所生血氣之精含牙戴角前爪後距奮翼攫肆
蚑行蟯動之蟲喜而合怒而鬭見利而就避害而去其
情一也雖所好惡其與人無以異然其爪牙雖利筋骨
雖強不免制於人者知不能相通才力不能相一也各
有其自然之勢無禀受於外故力竭功沮(淮南子修務訓)
鴈順風以愛氣力銜蘆而翔以備矰弋螘知為垤貛貉
為曲穴虎豹有茂草野彘有芄莦槎櫛堀虚連比以像
宫室陰以防雨景以蔽日此亦鳥獸之所以知求合於
其所利今使人生於辟陋之國長於窮櫩漏室之下長
無兄弟少無父母目未嘗見禮節耳未嘗聞先古獨守
專室而不出門使其性雖不愚然其知者必寡矣(淮南子修)
(務訓)
鶴夜半而鳴也以無知謀不能免於鼎俎(淮南子說山訓解)
羔有角而不任設備而不用類好仁者執之不鳴殺之
不諦類死義者羔食於其母必跪而受之類知禮者故
羊之為言猶祥與故卿以為䞇(春秋繁露執䞇)
鴈乃有類於長者長者在民上必施然有先後之隨必
俶然有行列之治故大夫以䞇(春秋繁露執䞇)
鸞翔女牀鳳出丹穴拊翼相和以應聖哲擊石靡詠韶
音其絶(山海經西山經圖讚)
猾褢之獸見則興役膺政而出匪亂不適天下有道幽
形匿迹(山海經南山經圖讚)
幽頞似猴俾愚作智觸物則笑見人佯睡好用小慧終
是嬰擊(山海經北山經圖讚)
駝惟竒畜肉鞍是被迅鶩流沙顯功絶地潛識泉源微
乎其智(山海經北山經圖讚)
澄濁剖判庶物化生羽族或能應對焉毛宗或有知言
焉於玃識往歸終知來玄禽解陰陽蛇螘遠泉流蓍竈
無以過焉甘石不能勝焉(抱朴子外篇譏惑)
天將風也纖塵不動而䲰日鳴其且雨也寸雲未布而
蟻蚓移矣巢居知風穴處識雨風雨方至而鳥蟲應之
(劉子類感)
言良犬之取莵仰觀人主之意而獲之喻不妄殺(前漢書註)
(嚴延年傳)
神龍不處罔罟之水鳳凰不翔罻羅之鄉(事類賦鱗介部龍註)
猩猩啼而就禽&KR0859;(音翡)&KR0859;笑而被格(太平御覽獸部&KR0859;&KR0859;)
霜傅彊枝鳥以武生者少雪封枯原鳥以文死者多(埤雅)
(品物門鶩雉)
鴈銜蘆而捍網牛結陣以脚虎(埤雅品物門牛)
燕識戊巳不銜泥狐潛上伏不越渡阡陌又曰狐狼知
虚實虎豹識衝破(埤雅品物門狐)
鸛俯鳴則陰仰鳴則晴(埤雅品物門鸛)
字說曰奚也曷也皆無知也雞可畜焉以放於死奚物
而無知者也鶡善鬭焉以放於死曷物而無知者也(埤雅)
(品物門鶡)
拙者莫如鳩巧者莫如鶻(埤雅品物門鵻)
青鵽愛子忘親司馬彪曰鵽鳥專愛其子而忘其母也
(困學紀聞卷十諸子)
閻浮洲有諸商人乘船入海持視岸鷹行彼入大海不
遠便放視岸鷹若視岸鷹得至大海岸者終不還船若
視岸鷹不得至大海岸者便來還船(中阿含經卷三十)
譬如師子王在林中吼有人見之叩頭求請則放令去
虎豹小物不能爾也何以故師子王貴獸有智分别故
虎豹賤蟲不知分别故(大智度論卷十五)
喻林卷一百十六
