喻林卷四十七明徐元太撰
人事門(四十五)
瑕疵
凡過之所始必始於微而後至於著罰之所始必始於
薄而後至於誅過輕戮薄故屨校滅趾桎其行也足懲
而已故不重也(王弼註易噬嗑)
華或有黃者或有白者興明王之德時有駁而不純(鄭氏)
(箋詩裳裳)
瑕者玉之病玉之有瑕猶人之有過故以瑕為過(毛詩正義)
(狼跋)
華一時而黃白雜色以興明王亦一時而善惡不純(毛詩)
(正義裳裳者華)
余狐裘而羔䄂(左傳襄公十四年)
日月動物雖行度有大量不能不小有盈縮(范寗解榖)
(梁隠公三年)
瑕不揜瑜瑜不揜瑕忠也(禮記䀻義)
論大功者不錄小過舉大美者不疵細瑕(前漢書陳湯傳)
青蠅點素同兹在藩(後漢書楊震傳)
夫夏后氏之璜不能無考明月之珠不能無纇然而天
下寶之者何也其小惡不足妨大美也今志人之所短
而忘人之所修而求得其賢於天下則難矣(淮南子汎論訓下)
若珠之有纇玉之有瑕置之而全去之而虧(淮南子說林訓)
豹裘而雜不若狐裘之粹白璧有考不得為寶言至
純之難也(淮南子說林訓)
水雖平必有波衡雖正必有差尺寸雖齊必有詭(淮南子說)
(林訓)
瘤癭秃疥為身瘡害(焦氏易林坤之大過)
杲杲白日為月所食(焦氏易林家人之小畜)
言堯有不慈之過以其不傳丹朱也舜有卑父之謗以
其不立瞽瞍也(王逸註楚辭九辯)
小疵不足以損大器短疾不足以纍長才日月挾蟲鳥
之瑕不妨麗天之景黃河合泥滓之濁不害凌山之流
奢僭不可以棄夷吾奪田不可以薄蕭何竊妻不可以
廢相如受金不可以斥陳平(抱朴子外篇博喻)
牛躅之䨟不生魴鱮巢幕之窠不容鵠卵崇山廊澤不
辭汙穢佐世良材不拘細行何者量小不足以包大形
器大無分小瑕也(劉子妄瑕)
荆岫之玉必舍纖瑕驪龍之珠亦有微纇然馳光於千
載飛價於侯王者以小惡不足傷其大美者也(劉子妄瑕)
雖天地之大三光之明聖賢之智猶未免乎訾也故天
有拆之象地有裂之形日月有薄蝕之變五星有孛彗
之妖堯有不慈之誹舜有囚父之謗湯有放君之稱武
有殺主之譏(劉子妄瑕)
有悔可悛滯瑕難拂(文選顔延年讌曲水詩)
君子之過引曲推直如彼日月有時則食(文選潘岳楊荆州誄)
彼日月之照明兮尚黯黮而有瑕(廣文選宋玉九辯)
遘貞心以推忒毁玉質而蒙瑕(廣文選陸士龍九愍)
人有厚德無問小節人有大舉無訾小故隋侯之珠不
能無纇(意林體論)
玉有瑕穢必見於外故君子不隠所短(藝文類聚寶玉部玉)
玉懷瑕而可指桂含蠧其取傷(文苑英華王僧孺誄)
點霧固何傷於日月小疵庸曷損於瓊瑶(玉皇本行集經)
如形殘跛陋者自見形象面貌不生歡悦(元陽妙經卷六)
猶酒酥麻油必有濁滓(出曜經一無常品)
夫良玉時玷賤夫指其瑕望舒抱魄野人睨其缺(弘明集釋)
(何衡陽逹性論)
過當
求深窮底令物无餘蘊漸以至此物猶不堪而况始求
深者乎(王弼註易恒)
彼汾(音焚)沮(去聲)洳(音孺)言采其莫(音慕)彼其之子美無度美無
度殊異乎公路彼汾一方言采其桑彼其之子美如
英(叶於良反)美如英殊異乎公行彼汾一曲言采其藚(音續)
彼其之子美如玉美如玉殊異乎公族(詩國風汾沮洳)
葛履魏之内子儉不中禮媵者怨之(詩說魏)
弁人有其母死而孺子泣者孔子曰哀則哀矣而難為
繼也夫禮為可𫝊也為可繼也故哭踊有節(禮記檀弓上)
古人有言曰畏首畏尾身其餘幾(左傳文公十七年)
多則多矣抑君似鼠夫鼠晝伏夜動不穴于寢廟畏人
故也今君聞晉之亂而後作焉寧將事之非鼠如何(左傳)
(襄公二十四年)
諺所謂室於怒市於色者楚之謂矣(左傳昭公十九年)
今之與楊墨辨争道者譬如追放逸之豕豚追而還之
入欄則可又復從而罥之太甚(趙氏註孟盡心下)
鄙語有之牽牛徑人田田主奪之牛徑則有罪矣奪之
牛不亦甚乎(史記陳世家)
蹈陸土而有沈淪之憂遠巖墻而有鎮壓之患(後漢書寇恂列)
(傳)
不意滯怒不為春夏息淹恚不為順時怠(後漢書寇恂傳論)
蒼梧澆娶妻而美讓於其兄尾生篤信水至不去而死
直躬好直證父攘羊申鳴奉法盡忠於君而執其父忠
信直讓此四行者聖賢之所貴也然不貴蒼梧之讓非
讓道也不取尾生之信非信所也不許直躬之直非直
體也不嘉申鳴之忠非忠意也(吳志鍾離牧傳註)
譬棄物江海以為廉耳(宋書謝弘微傳)
枉繩矯墨害著西荆(宋書沈攸之傳)
然而矯枉過直懲羹吹韲(晉書諸王總傳)
毛嬙西施天下之美人也盛怨氣於面不能以為好
(管子小稱)
今夫惰農信地實生百榖不力於其道也竊其果稼而
荒翳之齊后信人之性酬讓不明於其道舉全境以付
人人實鴟義而有其國(□倉子用道)
東方有人焉曰爰旌目將有適也而餓於道狐父之盗
曰丘見而下壺餐以餔之爰旌目三餔而後能視曰子
何為者也曰我狐父之人丘也爰旌目曰譆汝非盗邪
胡為而食我吾義不食子之食也兩手據地而歐之不
出&KR3429;&KR3429;然遂伏而死狐父之人則盗矣而食非盗也以
人之盗因謂食為盗而不敢食是失名實者也(列子說符)
子墨子曰鄭人三世殺其父而天加誅焉使三年不全
天誅足矣今又舉兵將以攻鄭曰吾攻鄭也順於天之
志譬有人於此其子強梁不材故其父笞之其鄰家之
父舉木而擊之曰吾擊之也順於其父之志則豈不悖
哉(墨子魯問)
今世俗之為說者以桀紂為有天下而臣湯武豈不過
甚矣哉譬之是猶傴坐跂□(音尫)大自以為有知也(荀子正論)
以君子與小人相賊害也憂以忘其身内以忘其親上
以忘其君豈不過甚矣哉是人也所謂以狐父之戈钃
牛矢也(荀子榮辱篇)
鄭人有且置履者先自度其足而置之其坐至之市而
忘操之已得履乃曰吾忘持度反歸取之及反市罷遂
不得履人曰何不試之以足曰寧信度無自信也(韓非子外)
(儲說左)
且御非使王良也則必使臧獲敗之治非使堯舜也則
必使桀紂亂之此味非飴蜜也必苦菜亭歷也(韓非子難勢)
畏馬之辟也不敢騎懼車之覆也不敢乘是以虚禍距
公利也不孝弟者或詈父母生子者所不能任其必孝
也然猶養而長之(淮南子說山訓)
為孔子之窮於陳蔡而廢六藝則惑為醫之不能自治
其病病而不就藥則悖矣(淮南子說山訓)
今有良馬不待策錣而行駑馬雖策錣之不能進為此
不用策錣而御則愚矣夫怯夫操利劍擊則不能斷刺
則不能入及至勇武攘捲一𢷬則摺脇傷幹為此棄干
將鏌邪而以手戰則悖矣(淮南子修務訓)
禄過其功者損名過其實者削(說苑政理)
一噎之故絶榖不食一蹶之故却足不行(說苑談叢)
夫山銳則不高水狹則不深行特者其德不厚志與天
地疑者其為人不祥鮑子可謂不祥矣其節度淺深適
至而止矣(新序節士七)
楊王孫倮葬以矯世曰矯世以禮倮乎如矯世則葛溝
尚矣(揚子重黎篇)
言人有歠羹而中熱心中懲念見&KR1366;則恐而吹之(王逸註楚)
(辭九章)
申生雉經晉不絶䋲子胥自沈吳不斷水(淮南子說林訓解)
世人見當今之文薄也狎侮非之則謂上世朴質下世
文薄猶家人子弟不謹則謂他家子弟謹良矣(王充論衡齊世)
(篇)
今五色雖陳目不敢視五味雖存口不得嘗以言争而
獲勝則可焉有勺藥為荼蓼西施為嫫母忽而不欲哉
(嵇中散集向子期難養生論)
或覩富貴之過因懼而背之是猶見食之有噎因終身
不飱耳(嵇中散集向子期難養生論)
豈可以百慮之一失而謂經典之不可用以日月曾蝕
之故而謂玄象非大明哉(抱朴子内篇論仙)
昔王莽引典墳以飾其邪不可謂儒者皆為篡盗也相
如因鼔琴以竊文君不可謂雅樂主於淫佚也(抱朴子内篇論)
(仙)
然不可以黔婁原憲之貧而謂古者無陶朱猗頓之富
不可以無鹽宿瘤之醜而謂在昔無南威西施之美(抱朴)
(子内篇論仙)
噎死者不可譏神農之播榖燒死者不可怒燧人之鑽
火覆溺者不可怒帝軒之造舟酗醟者不可非杜儀之
為酒豈可以欒大之邪偽謂仙道之果無乎是猶見趙
高董卓便謂古無伊周霍光見商臣冒頓而云古無伯
竒孝己也(抱朴子内篇論仙)
夫畏水者何必廢舟楫忌傷者何必弃斧斤(抱朴子外篇交際)
何必裸袒以詭彼已斷粒以刺玉食哉(抱朴子外篇交際)
先生慕嘉遁之偏枯不覺捐華之患害也務乎單豹之
養内未覩暴虎之犯外也是聞涉水之或溺則謂乘舟
者皆敗以商臣之凶逆則謂繼體無類也(抱朴子外篇嘉遯)
何必慮火災而壊屋室畏風波而填大川乎(抱朴子外篇詰鮑)
譬於防火水中避溺山隅(補文選司馬相如美人賦)
莊周婦死而歌夫通姓命者以卑及尊死生不悼不可
論也夫象見死皮無遠近必泣周何忍哉(太平御覧獸部象)
文帝黃初二年築陵雲臺七年三月築九華臺樓觀精
巧先稱平衆木輕重然後造無錙銖相結臺雖高峻常
隨風搖動而終無傾倒之理明帝登臺懼其勢危别以
大木扶持之樓即頽壊論者謂輕重力偏也(玉海宫室庭)
昔有一人往至他舍見他屋舍墻壁塗治其地平正清
淨甚好便問之言用何和泥得如是好主人荅言用稻
榖䴬水浸令熟和塗泥壁故得如是愚人即便而作念
言若純以稻䴬不如合稻而用作之壁可白淨泥治平
好便用稻榖和泥用塗其壁望得平正反更高下壁都
坼裂虚棄稻榖都無利益(百喻經卷上)
昔有一長者遣人持錢至他園中買菴婆羅果而欲食
之而勅之言好甜美者汝當買來即便持錢往買其果
果主言我此樹果悉皆美好無一惡者汝嘗一果足以
知之買果者言我今當一一嘗之然後當取若但嘗一
何以可知尋即取果一一皆嘗持來歸家長者見已惡
而不食便一切都棄(百喻經卷下)
譬如田舍人初不識鹽見人以鹽著種種肉菜中而食
問言何以故爾語言此鹽能令諸物味美故此人便念
此鹽能令諸物美自味必多便空抄鹽滿口食之鹹苦
傷口而問言汝何以言鹽能作美人言癡人此當籌量
多少和之令美云何純食鹽(大智度論卷十八)
如風能使船風過則壊船(大智度論卷二十三)
譬如愚人不識飲食種具聞醬是衆味主便純飲醬失
味致患(大智度論卷五十九)
譬如食雖香美過噉則病(大智度論卷六十四)
汝說一切皆空甚可畏也安捨有法而愛空乎如昔狂
人令績師績綿極令細好績師加意細若微塵狂人猶
恨其麤績師大怒乃指空示曰此是細縷狂人曰何以
不見師曰此縷極細我工之良匠猶且不見况他人耶
狂人大喜以付織師師亦效焉皆蒙上賞而實無物汝之
空法亦由此也(高僧傳二鳩摩羅什)
昏暗
噎噎其陰虺虺其靁(詩國風終風)
叔兮伯兮褎(音又)如充耳(詩國風旄丘)
折柳樊圃(叶博故反)狂夫瞿瞿(音句)不能晨夜(叶羊茹反)不夙則莫
(音慕詩國風東方未明)
具曰予聖誰知烏之雌雄(詩小雅正月)
瞻彼中林侯薪侯蒸民今方殆視天夢夢(音蒙詩小雅正月)
人莫知其子之惡莫知其苗之碩(大學)
人莫不飲食也鮮能知味也(中庸)
縱毛爐炭之上幸不焦投卵千金之下望必全豈不殆
哉臣聞桀登高自知危然不知所以自安也前據白刃
自知死而不知所以自存也惑者知返迷道不遠願大
王察之(吳越春秋勾踐入臣外傳)
盲者不可示以文繡聾者不可語以調聲(越絶篇叙外傳記)
古與今如一丘之貉(前漢書楊惲傳)
闇昧不覩日月之光聾昏不聞雷霆之震(後漢書馬融列傳)
朱紫同色清濁不分(後漢書左雄列傳)
慌若迷塗失偶黶如深夜撤燭(宋書顏延之傳)
水激則波起炁亂則智昏昏智不可以為正波水不可
以為平(文子下德)
瞽者無以與乎文章之觀聾者無以與乎鐘鼓之聲豈
唯形骸有聾盲哉夫知亦有之(莊子逍遥遊)
盲者無以與乎眉目顔色之好瞽者無以與乎青黃黼
黻之觀(莊子大宗師)
今君人者急逐樂而緩治國豈不過甚矣哉譬之是猶
好聲色而恬無耳目也(荀子王覇)
今使人生而未嘗睹芻豢稻粱也惟菽藿糟糠之為睹
則以至足為在此也俄而粲然有秉芻豢稻粱而至者
則瞲然視之曰此何怪也彼臭之而無嗛於鼻嘗之而
甘於口食之而安於體則莫不棄此而取彼矣今以夫
先生之道仁義之統以相羣居以相持養以相藩飾以
相安固邪以夫桀跖之道是其為相縣也幾直夫芻豢
之縣糟糠爾哉然而人力為此而寡為彼何也曰陋也
(荀子榮辱)
目不能決黑白之色則謂之盲耳不能别清濁之聲則
謂之聾心不能審得失之地則謂之狂盲則不能避晝
日之險聾則不能知雷霆之害狂則不能免人間法令
之禍(韓非子觧老)
詩曰墨以為明狐狸其蒼此言上幽而下險也(荀子解蔽篇)
張儀欲以秦韓與魏之勢伐齊荆而惠施欲以齊荆偃
兵二人争之羣臣左右皆為張子言而以攻齊荆為利
而莫為惠子言惠子因說不可不察也夫齊荆之事也
誠利一國盡以為利是何智者之衆也攻齊荆之事誠
不利一國盡以為利何愚者之衆也凡謀者疑也疑也
者誠疑以為可者半以為不可者半今一國盡以為可
是王亡半也刧主者固亡其半者也(韓非子内儲說上)
客有教燕王為不死之道者王使人學之所使學者未
及學而客死王大怒誅之王不知客之欺已而誅學者
之晚也夫信不然之物而誅無罪之臣不察之患也且
人所急無如其身不能自使其無死安能使王長生哉
(韓非子外儲說左上)
紂為長夜之飲懽以失日問其左右盡不知也乃使問
箕子箕子謂其徒曰為天下主而一國皆失日天下其
危矣一國皆不知而我獨知之吾其危矣辭以醉而不
知(韓非子說林)
闇主則不然所愛習親近者雖邪枉不正不能見也疏
遠卑賤者雖竭力盡忠不能知也有言者窮之以辭有
諫者誅之以死如此而欲照海内存萬方是猶塞耳而
聽清濁掩目而視青黃也其離聰明則亦遠矣(淮南子主術訓)
不聞道術之人則寡於得失不知亂之所由芼芼乎其
猶醉也(韓詩外傳)
昔桀罪諫者紂焚聖人剖王子比干之心袁氏之婦絡
而失其紀其妾告之怒棄之夫亡者豈斯人知其過哉
(說苑權謀)
耆蒙睡眠不知東西歲君失理命直為曲(焦氏易林同人之大壯)
左眇右盲視闇不明(焦氏易林大有之益)
右目無瞳偏視寡明十步之外不知何公(焦氏易林謙之蹇)
戴缾望天不見星辰(焦氏易林隨之蹇)
昧視無光夜不見明(焦氏易林蠱之豫)
朝不見光夜不見明(焦氏易林坎之泰)
蔽鏡無光不見文章(焦氏易林恒之未濟)
日有光月有明三年不目日視必盲三年不目月精必
矇(揚子修身)
次七修侏(朱)侏比于朱儒測曰侏侏之修無可為也(太玄)
(經第一童)
次二盲征否測曰盲征否明不見道也(太玄經第五晦)
初一瞢復晱(失冉切)天不覩其軫測曰瞢復晱天無能見
也(太玄經第六瞢)
次三師或導射豚(遁也)其埻(凖射的也)測曰師或導射無以辨
也(太玄經第六瞢)
次五倍明仮光觸蒙昏(太玄經第六瞢)
言不識味者並甘臭惡不知人者信任讒佞(王逸註楚辭九章)
言川水夏濁而秋清傷君無有清明之時(王逸註楚辭九辨)
言今世之君迷惑讒佞反表以為裏倒裳以為衣而不
能知也(王逸註楚辭九嘆)
亡國之君不知去貪暴施仁惠若無骨之蟲春生秋死
不知冬寒之有冰雪(吕氏春秋任數解)
夫五音不聞無以别宮商五色不見無以别玄黃(武侯十六)
(策視聽)
儒生不覽猶為閉闇况庸人無篇章之業不知是非
其為閉闇甚矣此則土木之人耳目俱足無聞見也
(王充論衡别通篇)
然而淺見之徒區區所守甘於荼蓼而不識&KR0961;蜜酣於
醨酪而不賞醇醪知好生而不知有養生之道知畏死
而不信有不死之法知飲食過度之速疾病而不能節
肥甘於其口也知極情恣欲之致枯損而不知割懷於
所欲也(抱朴子内篇微旨)
小人之知未知所向猶泉初發蒙蒙然也(太玄經第二務解)
問其造屋不必知楣横而梲竪也問其為田不必知稷
早而黍穉也(顏氏家訓勉學)
戶服艾以盈要兮謂幽蘭其不可佩覽察草木其猶未
得兮豈珵美之能當(文選屈原離騷經)
君所察者三年不可以不知不知時與不時譬猶春不
耕也不知行與不行譬以方為輪也不知宜與不宜譬
以錦緣薦也(藝文類聚服飾部薦蓆)
鼻不知臭為齆人不知是非為閉(太平御覧人事部鼻)
宋陽里華子中年病忘朝取而夕忘夕與而朝忘在途
則忘行在室則忘坐(太平御覧人事部迷忘)
猶如闇夜所見不真(三十六部尊經)
如或見昧粗精識迷徼妙不啻隔紗而視日奚殊認鹿
以為牛(玉皇本行集經)
猶如盲人雖在人間日月之下而竟不知日月光明何
以故日光皎然盲者不見(無上内秘藏經辯四真品)
如人有眼無外光明不能覩見所有色像(波羅蜜多經卷五百七十)
(二)
住於幽闇間猶如蝙蝠類(大寶積經卷三)
譬如闕壊眼不能見衆色(大集地藏十輪經卷六)
譬如盲人至大寶洲行住坐卧不見衆寶(大方廣佛華嚴經四十五)
所謂膚翳覆眼重雲隠月如人穿井瓶中燈燄(大法鼓經卷下)
猶如無燈明而入於闇室(本緣經毘羅摩品)
覩彼衆生展轉五道始終周旋如磨不定(修行道地經菩薩品)
遠道暗昧如夜發箭(法句經廣衍品)
譬如人眼翳見妙珍寶謂為不淨(大智度論卷六十七)
僕謂餌辛者不知辛之為辛而無羡於甜香悦臰者不
覺臰之為臰而弗躭椒蘭(弘明集駮夷夏論)
皆由放散情慮擾亂心神似風裏之燈譬波中之月搖
漾輕動浮游汎濫影既不現照豈得明(法苑珠林卷八十四)
日月豈不淨耶而盲者不見對曰是盲者過非日月咎
舍利弗衆生罪故不見如來佛國嚴淨非如來咎(維摩詰所)
(說經佛國品)
日月豈不明不見自由聲目佛土豈不淨罪穢故不覩
(僧肇註維摩詰經佛國品)
乖異
九三輿說輻夫妻反目(易小畜)
睽火動而上澤動而下二女同居其志不同行(易睽)
上火下澤睽君子以同而異(易睽)
水火相息二女同居其志不相得曰革(易革)
九三艮其限列其夤厲薰心(易艮)
天道西轉水流東注是天與水相違而行(周易正義訟)
水火二物共成烹飪理應相濟今火在上而炎上澤居
下而潤下无相成之道所以為乖(周易正義睽)
夤當中脊之肉也既止加其身之中則上下不通之義
也夤既分列身將喪亡故憂危之切薰灼其心矣然則
君臣共治大體若身大體不通則君臣不接君臣不接
則上下離心列夤則身亡離心則國喪(周易正義艮)
習習谷風以陰以雨黽勉同心不宜有怒(叶暖五反詩國風谷風)
既阻我德賈用不售(與夀同叶市周反詩國風谷風)
羔裘豹祛(音區)自我人居居羔裘豹褎(音䄂)自我人究究
(詩國風羔裘)
白華菅(音姦)兮白茅束兮之子之遠俾我獨兮(詩小雅白華)
習習谷風維山崔嵬無草不死無木不萎(叶於回反)忘我大
德思我小怨(詩小雅谷風)
騂騂(音觪)角弓翩其反矣兄弟昏姻無胥遠矣(詩小雅角弓)
瞻彼中林甡甡(音莘)其鹿朋友已譖不胥以榖人亦有言
進退維谷(詩大雅桑柔)
角弓殳兄刺幽王也不親九族而好讒佞骨肉相怨(毛詩)
(角弓)
盛夏養萬物之時草木枝葉猶有萎槁者朋友雖以恩
相養亦安能不時有小訟乎(鄭氏箋詩谷風)
視彼林中其鹿相輩耦行甡甡然衆多今朝廷羣臣皆
相欺背不相與以善道言其鹿之不如(鄭氏箋詩桑柔)
魯事晉猶女之事夫不敢過差而晉有罔極之心反二
三其德(杜氏解左傳成公八年)
鼻之與強猶晉人之與楚人也晉人見楚人之急帶劔
而緩之楚人惡其緩而急之(戰國策魏昭王)
一尺布尚可縫一斗粟尚可舂兄弟二人不相容(前漢書淮)
(南王傳)
張陳之交猶如父子擕手&KR0735;秦拊翼俱起據國爭權還
為豺虎(前漢書叙傳下)
使股肱分成二體匈膂絶為異身(後漢書袁紹列傳)
乖琴瑟之至和違鹽梅之相濟(魏書辛雄傳)
王爵不相加婦姑位不定各恃衆怙力將人人棋跱以
觀成敗不肯同心共膽率徒旅進(魏志鄭渾傳註)
一尺繒好童童一升粟飽蓬蓬兄弟二人不能相容(淮南)
(子序)
天氣上騰地氣下降二象分離萬物不交也(京氏易傳否上)
居者不知負戴之勞從旁議者與當局者異憂(鹽鐵論刺復)
背北相憎心意不同如火與金(焦氏易林乾之歸妹)
播木折枝與母别離(焦氏易林訟之謙)
夫婦相背和氣弗處陰陽俱否莊姜無子(焦氏易林豫之家人)
兩心不同或欲西東(焦氏易林隨之兊)
躓馬破車惡婦破家青蝇汙白恭子離居(焦氏易林觀之隨)
五星六意岐道多怪(焦氏易林復之隨)
口不從心欲東反西與意乖戾動舉失便(焦氏易林離之既濟)
寒暑不當軌度失常(焦氏易林大壯之坎)
賈辛醜惡妻不安夫(焦氏易林晉之大畜)
兩人俱醉相與悖戾(焦氏易林益之未濟)
冰炭異室仁道閉塞(焦氏易林井之旅)
疎類異路心不相慕牝牛牡猳鰥無室家(焦氏易林革之蒙)
日走月步趨不同舍(焦氏易林豐之同人)
三虎上山更相距哮心志不親如仇與怨(焦氏易林渙之未濟)
次五膠漆釋弓不射角木離測曰膠漆失信不結也(太玄)
(經第二格)
次八兩兕鬭一角亡不勝喪測曰兩兕鬭亡角喪也(太玄)
(經第四遇)
初一圜方杌(五勿切)棿(五結切)其内窽換測曰圜方杌棿内
相失也(太玄經第六闕闕音缺)
一源十流天水違行而訟者紛如也(申鑒時事)
人生有所貴尚出門各異情朱紫更相奪色雅鄭異音
聲(曹子建當事君行)
指人之所短遂已之所長以盖其失猶晉楚帶劔逓相
詭反也(劉邵人物志體别)
苟失其心同衾為遠(徐榦中論)
一尺帛可縫而共衣一斗粟可舂而共食况以天下之
廣而不相容也(前漢書註淮南傳)
兄弟相依當如衡軌而今殊跡牽牛有名不堪服車亦
猶有兄弟之名而不得同聚(李善註文選陸士龍荅兄機詩)
如彼翰林鳥䨇栖一朝隻如彼游川魚比目中路析(文選)
(潘岳悼亡詩)
君如秋日雲妾似突中煙高下理自殊一乖兩絶天(初學)
(記人部離别註)
山立峙各於其所无相順之時猶君在上臣在下恩敬
不與相通(玉海周易鄭康成注)
詾詾謷謷至相烹煑(道德經指歸卷九)
譬如有蛇尾語頭言我應在前頭語尾言我恒在前何
以卒爾頭果在前其尾纏樹不能得去放尾在前即墮
火坑燒爛而死(百喻經卷下)
昔捕鳥師張羅網於澤上以鳥所食物著其中衆鳥命
侶競來食之鳥師引網衆鳥盡墮網中時有一鳥大而
多力身舉此網與衆俱飛而去鳥師見影隨而逐之有
人謂鳥師曰鳥飛虚空而汝步逐何其愚哉鳥師荅曰
不如來告彼鳥日暮要求栖宿進趣不同如是當墮其
人故逐不止日已轉暮仰觀衆鳥飜飛争競或欲趣東
或欲趣西或望長林或欲赴澗争競不止須臾便墮鳥
師還得次而殺之(衆經撰襍譬喻經)
石立土踊天地之痤贅也山崩地䧟天地之癰疽也衝
風暴雨天地之奔氣也雨澤不降川瀆涸竭天地之燋
枯也(法苑珠林卷六十三)
喻林卷四十七
