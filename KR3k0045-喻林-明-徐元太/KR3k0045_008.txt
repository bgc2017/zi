喻林卷八明徐元太撰
人事門(六)
疾邪
羸豕謂牝豕也羣豕之中豭強而牝弱故謂之羸豕也
夫陰質而躁恣者羸豕特甚焉言以不貞之陰失其所
牽其為滛醜若羸豕之孚務蹢躅也(王弼註易姤)
山有扶蘇隰有荷華(叶芳無反)不見子都乃見狂且(音疽)山
有橋松隰有游龍不見子充乃見狡童(詩國風山有扶蘇)
墓門有棘斧以斯之夫也不良國人知之墓門有梅
有鴞萃止夫也不良歌以訊(叶息悴反)之(詩國風墓門)
為鬼為蜮(音域)則不可得有靦(音腆)面目視人㒺極(詩小雅何人斯)
扶蘇鄭靈公棄其世臣而任嬖人狂狡子良諫之而作
是詩(詩說鄭)
墓門刺陳佗也陳佗無良師傅以至於不義惡加於萬
民焉(毛詩墓門)
無逝我梁無發我笱箋云之人梁發人笱此必有盜魚
之罪以言襃姒滛色來嬖於王盜我太子母子之寵(鄭氏)
(箋詩小弁)
虹氣見於東方為夫婦過禮之戒君子之人尚莫之敢
指而視之况今滛奔之女見為過惡我誰敢視之也(毛詩)
(正義&KR2324;蝀)
斧斨者生民之所用以喻禮義者亦國家之所用有人
既破我家之斧又缺我家之斨損其斧斨是廢其家用
其人是為大罪以喻四國之君廢其禮義壞其國用其
君是為大罪(毛詩正義破斧)
薰是香草蕕是臭草一薰一蕕言分數正等使之相和
雖積十年尚猶有臭氣香氣盡而臭氣存言善惡聚而
多少敵善不能止惡而惡能消善(春秋正義僖公四年)
方今天下聞崇之反也咸欲騫衣手劍而叱之其先至
者則拂其頸衝其匈刃其軀切其肌後至者欲撥其門
仆其牆夷其屋焚其器應聲滌地則時成創(前漢書王莽傳)
輿猶膩也近則汚人(晉書劉輿傳)
我於水中見蟹且惡之(晉書解系傳)
國人疾視之如目有眯焉(子華子晏子)
敗魚飽室臭不可息(焦氏易林隨之同人)
衆惡之堂相聚為殃(焦氏易林大壯之泰)
雷霆所擊誅者五逆(焦氏易林大壯之復)
次八鴟鴞在林㕹(於交切)彼衆禽測曰鴟鴞在林衆所㕹
也(太玄經第五聚)
天地無不容也不容乎天地者其唯不仁不誼乎(太玄經太)
(玄文)
子椒為楚大夫虚蘭芷之位而行浮慢佞諛之志(王逸註楚)
(辭離騷經)
鵂鶹江東呼為怪鳥聞之多禍人惡之掩塞耳矣(張華註禽)
(經)
夫以抄盜致財雖巨富不足嘉凶德脅人雖見憚不足
榮也(抱朴子外篇疾謬)
聞其言者猶鴟梟之來鳴也覩其面者若鬼魅之見形
也其所至詣則如妖怪之集也其在道塗則甚逢虎之
羣也(抱朴子外篇疾謬)
如此之徒雖能令壤蟲雲飛斥鷃戾天手捉刀尺口為
禍福得之則排冰吐華失之則當春彫悴余代其踧蹐
恥於共世(抱朴子外篇交際)
余徒恨不在其位有斧無柯無以為國家流穢濁於四
裔投負人於北波(抱朴子外篇交際)
賊鳥所在衆禽所避賊人所在衆賢亦所惡(太玄經第五聚解)
譬有人來伐其子而長養彼心反勸助之弗救其子者
止以子惡故也言湯武疾惡其心亦然(前漢書註翟方進傳)
水窮則無隙不入木上出窮則旁行故為姦邪(前漢書註京房)
(傳)
管子曰夫士懷耿介之心不蔭惡木之枝惡木尚能恥
之况與惡人同處(李善註文選陸士衡猛虎行)
尸子曰孔子至於勝毋草矣而不宿過於盜泉渴矣而
不飲惡其名也(李善註文選陸士衡猛虎行)
古叛逆之國瀦其宮室以為汙池名曰凶墟雖生菜蔬
而民不食(藝文類聚草部菜蔬)
孔子忍渴於盜泉之水曾參廻車於勝毋之閭惡其名
也(藝文類聚寶部珠)
蓋聞駑蹇服御良樂&KR2235;嗟鉛刀剖截歐冶歎息故少師
幸而季梁懼宰嚭任而伍員憂(藝文類聚雜文部連珠)
國中有姦久而破國身中有邪久而亾身(陰符經註)
不與惡人同止坐起語笑談論猶如大海不宿死屍如
青鸞赤鳳不棲雜木(元陽妙經卷七)
寧近虎狼師子猛獸大火可畏之處終不親近四種五
逆之人(元陽妙經卷七)
如大猛火如四毒蛇不可親近(大乘妙林經)
為摧法幢為破法船為斷法性為破法藏(大方等大集經二十一)
往昔有豬名曰大腹時彼大腹引以羣豬入深山野於
山野中忽逢師子師子見豬告而言曰我是獸王汝速
避路大腹報言令我避路事當不可要我鬭者必不相
違且止須臾待我被甲時師子言汝何上族是何名字
敢能如是索我相鬭所要被甲今隨汝意時彼大腹往
穢坑中遍塗其身還師子前言與汝鬭是時師子報大
腹言我是衆獸中王常以麞鹿等獸而為食噉或劣弱
者尚棄不食况汝不淨穢汙之身若與汝鬭實染汚我
尒時師子即為大腹宣說偈言汝本不淨身今復加臭
穢汝意求鬭者我即墮於汝王之所見猶如彼豬與師
子鬭我如師子先墮於汝(大正句王經下)
修行惡如七葉華正可遠瞻不中親近(本緣經月光王品)
譬如天雹傷害五榖(大智度論卷五)
猶蒼蠅招白黑之論蝙蝠有鳥鼠之譏蓋妖惑之儔矣
(辯正論卷六)
旣同棘刺之林亦類蚖蛇之種(法苑珠林卷五十二)
惡有三種一曰惡二曰大惡三曰惡中惡若以惡加已
還以惡報是名為惡若人不侵已無故加惡是名大惡
若人來供養恭敬不念報恩而反害之是名惡中惡惡
中惡魔王最甚也(羅什譯維摩詰經菩薩品)
觀人
口柔者必仰面觀人之顏色而為辭似蘧蒢不能俯之
人因名口柔者為蘧蒢面柔者必低首下人媚以容色
似戚施之人因名面柔者為戚施故箋云蘧蒢口柔常
觀人顏色而為之辭故不能俯戚施面柔下人以色故
不能仰也(毛詩正義新臺)
彼他人而有讒佞之心我能忖度而知之躍躍然者跳
疾之狡兔遇値犬則能獲得之(毛詩正義巧言)
觀其器之善惡而知工匠巧拙器善則工巧器惡則工
拙(禮記正義禮器)
曾子不逆薪而㸑知其不為暴也秦仁獲麑知其可為
傅也(宋書文九王建平傳)
但大澤之中有龍有蛇縱不盡善不容皆惡(梁書賀琛傳)
欲知其子視其母欲知其君視其所使(韓詩外傳)
螣蛇所指禍福不差羿之引矢命處輒中聽言察情不
異於此(鬼谷子反應註)
不知其子視其所友不知其君視其所使(說苑雜言)
言時人無能知臧否觀衆草蒿不能别其香臭豈當知
玉之美惡乎以為草木易别於禽獸禽獸易别於珠玉
珠玉易别於忠佞知人最為難也(王逸註楚辭離騷經)
夫上世之名鳳皇麒麟聞其鳥獸之奇者耳毛角有奇
又不妄翔苟遊與鳥獸爭飽則謂之鳳皇麒麟矣世人
之知聖亦猶此也(王充論衡講瑞篇)
見盈丈之尾則知非咫尺之軀覩尋仞之牙則知非膚
寸之口(抱朴子外篇詰鮑)
相馬者失在於瘦千里之步虧也相人者失在於貧恩
惠之迹缺也(劉子辯施)
覩焦堯之節知非防風之脛視象之牙知其大於豕也
見狸之尾知其小於豹也故覩一可以知百觀此可以
明彼(劉子觀量)
善觀察者猶風胡之别劍孫陽之相馬覽其機妙不亦
難乎(劉子遇不遇)
舜目重瞳是至明之相而項羽王莽亦目重瞳子越王
勾踐長頸鳥啄非善終之象夏禹亦長頸鳥啄王莽之
重瞳譬駑馬有驥之一毛而不可謂之驥也禹之長頸
鳥啄猶龍有蛇之一鱗而不可謂之蛇也(劉子命相)
故明哲之相士聽之於未聞察之於未形而監其神智
識其才能可謂知人矣若功成事遂然後知之者何異
耳聞雷霆而稱為聰目見日月而謂之明乎(劉子知人)
五嶽崔巍有峻極之勢四瀆皎潔有川流之形五色鬱
然有雲霞之觀五聲鏗然有鐘磬之音(劉子命相)
易樂者必多哀輕施者必好奪(文中子王道)
使賢不肖相去如日月之與螢火雖頑嚚之人猶察(李善)
(註文選吳都賦)
曹大家曰人生而心志在内聲音在外骨體有形事變
有會更相為表裏合成一體此自然之道至於術學論
其成敗考其貧賤觀其富貴各取一槩故或聽音聲或
見骨體或占色理或視威儀或察心志或省言行或考
卜筮或本先祖如水同源而分流也(李善註文選幽通賦)
孫綽子曰撫明鏡則好醜之貌可見(李善註文選左太冲招隱詩)
夫騄驥垂耳於坰牧鴻雀戢翼於汙池䙝之者故以為
園囿之凡鳥外廐之下乘也及其整蘭筋揮勁翮陵厲
清浮顧盼千里豈可謂其借翰於晨風假足於六駁哉
(文選陳琳為曹洪作書)
見驥一毛不知其狀見畫一色不知其美(意林尸子)
相者曰三亭九候定於一尺之面愚智勇怯形於一寸
之目(意林物理論)
凡觀金玉寶劍銅鐵皆以辛之日待雨止明日平旦及
黃昏夜半觀之所見光白者玉也赤者金黃者銅黑者
鐵(藝文類聚寶玉部寳)
諺曰侏儒見一節而長短可知孔子言舉一隅足以三
隅反觀吾小時二賦亦足以揆其能否(太平御覽人事部諺下)
兩目不相為視昔吳有二人共評玉者一人曰好一人
曰醜久之不决二人各曰尒可求入吾目中則好醜分
矣士有定形二人察之有得失非苟相反眼睛異耳(太平)
(御覽人事部目)
石門之水舊曰貪泉俗云徑大庾則清穢之氣分飲石
門則淄素之質變(太平御覽州郡部嶺南道廣州)
相經曰筋不束體血不華色手無春荑之柔髮有寒蓬
之悴蓋形之下也(埤雅卉物門茅)
此亦威鳳一羽足以驗其五德(何氏語林傷逝)
察其盼睞則賞其心覩其顔步則知其道(何氏語林識鑒汝南先賢)
(傳)
孔子舍於沙丘見主人曰辯士也子路曰夫子何以識
之曰其口窮踦其鼻空大其服博其睫流其舉足也高
其踐地也深鹿與而牛舍(困學紀聞卷十諸子)
色見青如草兹者死黃如枳實者死黑如炲者死赤如
衃血者死白如枯骨者死此五色之見死也青如翠羽
者生赤如雞冠者生黃如蟹腹者生白如豕膏者生黑
如烏羽者生此五色之見生也(黃帝素問内經五藏生成篇)
下有漸洳上生葦蒲此所以知形氣之多少也(黃帝素問靈樞)
(經刺節眞邪)
見烟知有火見雲知有雨行步知君子見星知有月(中陰)
(經卷上)
如一人亦名父亦名子以父故名子以子故名父若觀
父則不觀子若觀子則不觀父(雜阿毘曇心論卷一)
猶如金師别金好醜(修行道地經慈品)
金有四試一者燒二者磨石三者鍜四者鍊譬喻人亦
有四試一者嬈二者共從事三者色四為制不止(三慧經藉)
(八)
譬如江河邊有潢池衆象入中澡浴飲水則復退還其
時跡現在於泥沙大小廣長道路行者見其足跡言大
羣象經過此地雖不見象但觀其跡則知羣象經歷是
間(修行道地經觀品)
譬如居士清朝見大雨處語衆人言昨夜雨龍其力甚
大衆人言汝何以知之荅言我見地濕泥多山崩樹折
殺諸鳥獸以此故知龍力為大(大智度論卷二十一)
亦如有人於華池邊見象足跡則知其大(大莊嚴經論卷一)
周公反握猶騏驥之一毛禹耳齊肩乃崑山之片玉非
所類也(辯正論卷六)
待人
凡三驅之禮禽向己者則舍之背己者則射之是失於
前禽也顯比之道與已相應者則親之與己不相應者
則疎之與三驅田獵愛來惡去相似(周易正義比)
外柔刃如筠故能與一切物相諧内和澤如松心故能
與人無怨(禮記正義禮器)
今之君子進人若將加諸膝退人若將隊諸淵毋為戎
首不亦善乎(禮記檀弓下)
唯女子與小人為難養也近之則不遜遠之則怨(論語陽貨)
淳于髠曰狶膏棘軸所以為滑也然而不能運方穿騶
忌子曰謹受令請謹事左右(史記田完世家)
傳曰遇人不以義而見疻者與痏人之罪釣惡不直也
(前漢書薛宣傳)
得其人重之如山不得其人忽之如草(魏志王昶傳)
欲以小雀遇我使我畏死鷂乎(晉書王育傳)
釣者露餌而藏鉤故魚不見鉤而可得賢者觀功而隱
摩故人不知摩而自服(鬼谷子摩篇註)
雖有戈矛之刺不如恭儉之利也故與人善言暖於布
帛傷人之言深於矛戟(荀子榮辱)
人賢而不能敬則是禽獸也人不肖而不敬則是狎虎
也禽獸則亂狎虎則危(荀子臣道)
非其人而教之齎盜糧借賊兵也(荀子大略篇)
非我而當者吾師也是我而當者吾友也謟諛我者吾
賊也故君子隆師而親友以致惡其賊(荀子修身篇)
狂者傷人莫之怨也嬰兒詈老莫之疾也(淮南子說林訓)
子路曰人善我我亦善之人不善我我不善之子貢曰
人善我我亦善之人不善我我則引之進退而已耳顔
回曰人善我我亦善之人不善我我亦善之三子所持
各異問於夫子夫子曰由之所持蠻貊之言也賜之所
言朋友之言也回之所言親屬之言也詩曰人而無良
我以為兄(韓詩外傳卷九)
與人以實雖疎必密與人以虚雖戚必疎夫實之與實
如膠如漆虚之與虚如薄冰之見晝日君子可不畱意
哉(韓詩外傳卷九)
魯與齊通壁壁鄰之國也(烈女傳周列國臧文仲母)
小人而為政不可以不敬不敬之則危猶暴虎馮河之
必死也(呂氏春秋安死解)
長者賜顔色泰山可動移(李善註文選江文通上書)
不可自見好章甫強越人以文冕也已嗜臭腐養鴛雛
以死鼠也(文選嵇康絶交書)
澄以石虎為海鷗鳥(世說新語言語)
譬如城邑邊近路之田為諸人衆象馬侵食彼時田主
使一人監視監視之人不勤守護復更增足二三四五
若十二十乃至百人守者逾多取者彌衆最後一人作
是思惟如此守視非一切護當善方便令無侵害即取
田苗手自惠施彼生感愧田苗得全(大法鼔經卷下)
猶犬齧婆羅門婆羅門復可齧犬不也(出曜經七學品)
譬如慈母多有衆子先念羸病給其所須(大智度論卷八十七)
有一婆羅門有摩沙豆陳久煮不可熟持着肆上欲賣
都無人買時有一人家有一罷驢市賣難售時陳豆主
以豆買此驢用得驢便即說頌曰婆羅門法巧販賣陳
久冰豆十六年唐盡汝薪煮不熟蹙折汝家大小齒尒
時驢主亦作頌曰汝婆羅門何所喜雖有四脚毛衣好
負重着道令汝知錐㓨火燒終不動尒時豆主復說偈
言獨生千秋仗頭着四寸針能治敗罷驢何憂不可伏
尒時驢聞復瞋即說頌曰安立前二足雙飛後兩蹄折
汝前板齒然後自當知尒時豆主聞驢此頌復說偈言
蚉䖟毒䖝螫唯仰尾自防當截汝尾却令汝知辛苦尒
時驢復以偈荅言從先祖已來行此𢤱悷法今我故承
習死死終不舍尒時豆主知此弊惡不可苦語便更稱
譽以頌荅曰音聲鳴徹好面白如珂雪當為汝取婦共
遊林澤中驢聞輭愛語即復說頌曰我能負八斛日行
六百里婆羅門當知聞婦歡喜故(法苑珠林卷四十七)
責人
由醉之言俾出童羖箋云汝從行醉者之言使其出無
角之羖羊脅以無然之物使戒深也羖羊之性牝牡有
角(鄭氏箋詩賓之初筵)
先生之說誠可謂苦藥良鍼矣(魏志邴原傳註)
健責天下之愚者已之未賢也健責天下之迷者已之
未明也以未賢責衆愚未賢者以之亾以未明責衆迷
未明者以之傷(亢倉子訓道篇)
子墨子怒耕柱子耕柱子曰我毋俞於人乎子墨子曰
我將上大行駕驥與羊我將誰毆耕柱子曰將毆驥也
子墨子曰何故毆驥也耕柱子曰驥足以責子曰我亦
以子為足以責(墨子耕柱)
人主不自刻以堯而責人臣以子胥是幸殷人之盡如
比干(韓非子安危)
田駟欺鄒君鄒君將使人殺之田駟恐告惠子惠子見
鄒君曰今有人見君則䀹其一目奚如君曰我必殺之
惠子曰瞽兩目䀹君奚為不殺君曰不能勿䀹惠子曰
田駟東慢齊侯南欺荆王駟之於欺人瞽也君奚怨焉
(韓非子說林)
傳曰惟無瑕者可以戮人亦由無闕者可以論人身有
闕而論人是為自論也(呂氏春秋先已解)
責如此之人令信神仙是使牛緣木馬逐鳥也(抱朴子内篇至)
(理)
為政之道恕已及物也耳目在身施之異務不以通塞
之故而誅之於已是以存乎物者豈求其備哉(李善註文選陸)
(士衡演連珠)
若病其事而不能為其醫則鍼石之巧淺矣(廣文選伏公表與阮)
(步兵書)
有父不能孝有兄不能敬而論人父子之義昆弟之節
猶彎弓而自射也(意林唐子)
王尼見太傅越曰公負尼物越荅初不識此事尼曰昔
楚人失布謂令尹盜者以令尹執政賊盜公行是與自
盜無異也今君左右有屋舍尼獨窮困是亦明公負尼
物也(藝文類聚布帛部絹)
急病讓醫固若此也(文苑英華魏收移文)
欲以前車誡爾後乘也(何氏語林德行南史僧虔戒子書)
譬如嬰兒父母生已付其乳母隨時摩拭隨時沐浴隨
時乳哺隨時消息若乳母不謹愼者兒或以草以土諸
不淨物著其口中乳母當即教令除去能時除却者善
兒不能自却者乳母當以左手持其頭右手探其鯁嬰
兒當時雖苦乳母要當苦探其鯁為欲令其子長夜安
樂故(雜阿含經卷二十六)
劫時有國王亦名音悅有鳥名曰鵚梟來在宮上看見
鸚鵡獨得優寵即問鸚鵡何緣致此鸚鵡荅言我來宮
上悲鳴殊好國王愛敬於我取我常著左右五色珠璣
瓔珞我身鵚梟聞之懷嫉妒心即念言我亦當鳴不殊
於卿國王亦當愛寵我身王時出卧鵚梟即鳴王即驚
覺懎然毛竪如畏怖狀王問左右此為何聲驚動怖我
侍者白言有惡聲鳥名曰鵚梟王即恚曰促遣大衆分
布推索即得與王王令左右生拔毛羽舉身大痛步行
而去到其野田衆鳥問言何緣置此鵚梟瞋恚不責己
身荅衆鳥言正坐鸚鵡故得此患佛言善聲招福惡聲
置禍罪報由已反怒鸚鵡(長者音悦經尺二)
愼微
初六履霜堅冰至象曰履霜堅冰陰始凝也馴致其道
至堅冰也(易坤)
憂悔吝者存乎纖介定失得者愼於樞機(韓康伯註易繫辭上)
合抱之木起於毫末吉凶之彰始於微兆(韓康伯註易繫辭上)
六二咸道轉進所感在腓腓體動躁則成往而行今初
六所感淺末則譬如拇指指雖小動未移其足以喻人
心初感始有其志志雖小動未甚躁求(周易正義咸)
泰山之霤穿石單極之䋁斷幹水非石之鑽索非木之
鋸漸靡使之然也(前漢書枚乘傳)
夫涓流雖寡浸成江河爝火雖微卒能燎野履霜有漸
可不懲革(後漢書酷吏列傳)
衆煦飄山聚蚊成雷蓋驕佚所從生也(後漢書第五倫列傳)
君子推微達著尋端見緒履霜知冰踐露知暑(後漢書蔡邕列)
(傳)
輕者重之端小者大之源故隄潰蟻孔氣洩鍼芒(後漢書陳)
(寵列傳)
今爭睚眦之隙以成千鈞之讐(魏志董卓傳註)
炎火成燎原之勢涓流兆江河之形(宋書王僧達傳)
涓涓不塞將為江河熒熒不救炎炎柰何兩葉不去將
用斧柯(太公六韜守士)
爪之生髮之長榮衛之行無頃刻止衆人皆見之於著
不能見之於微(關尹子七釡)
經起秋毫之末揮之於太山之本(鬼谷子抵巇)
凡物有乘而來乘其出者是其反者已流言滅之貨色
遠之禍之所由生也生自纖纖也是故君子蚤絕之(荀子)
(大略篇)
千丈之隄以螻蟻之穴潰百丈之室以突隙之煙焚故
曰白圭之行隄也塞其穴丈人之愼火也塗其隙是以
白圭無水難丈人無火患此皆愼易以避難敬細以遠
大者也(韓非子喻老)
禍亂未動於朝情欲未見於色如脆弱易除破(河上公註老子)
(守微)
語曰&KR0008;&KR0008;弗滅炎炎柰何萌芽不伐且折斧柯(賈子審微)
先針而後縷可以成帷先縷而後針不可以成衣針成
幕蔂成城事之成敗必由小生言有漸也(淮南子說山訓)
夫爝火在縹煙之中也一指之所能息也塘漏若&KR0146;穴
一撲之所能塞也及至火之燔孟諸而炎雲臺水決九
江而漸荆州雖起三軍之衆弗能救也夫積愛成福積
怨成禍若癰疽之必潰也所浼者多矣(淮南子人間訓)
熒熒不滅炎炎柰何涓涓不壅將成江河緜緜不絕將
成網羅青青不伐將尋斧柯(說苑敬愼)
蠧喙仆柱梁蚊蝱走牛羊(說苑談叢)
江河大潰從蟻穴山以小阤而大崩滛亂之漸其變為
興(說苑談叢)
次三小度差差大&KR0008;(音頼)之階測曰小度之差大度傾也
(太玄經第四度)
綿綿不絕必有亂結纖纖不伐必成妖孽(武侯十六策治亂)
吉凶有時不可犯也動靜有適不可過也犯時之忌罪
不在大失其所適過不在深動天下滅君主而不可危
也侮妻子用顔色而不可易也(周易略例明卦)
夫可欲之物何必金玉錐刀之末愚民競焉越人之大
戰由乎分蚺蛇之不均吳楚之反兵起乎一株之桑葉
(抱朴子外篇詰鮑)
積微致著累淺成深鴻羽所以沈龍舟羣輕所以折勁
軸寸飊所以燔百尋之室蠧蝎所以仆連抱之木也(抱朴)
(子外篇疾謬)
水之所失在於隟穴事從細生禍由微起者也(太玄經第四大)
(解)
或怨大而成小或憾輕而至重深讐不必危而睚眦未
可易也譬如風焉披雲飛石卷水&KR0034;木而人血脉不為
之傷隟穴之風輕塵不動毛髮不搖及中肌膚以為深
疾大不為害小而成患者大風散漫小風激射也(劉子愼巢)
熒熒不滅能焚崑山涓涓不絕能成江河怨之所生不
可類推禍之所延非可情測(劉子愼巢)
故登峭坂而不跌墜者愼於大也跨阜垤而好顚蹷者
輕於小也苟兢其步雖履險能安輕易其足雖夷路亦
躓(劉子愼巢)
夫為稼於湯之世偏有一漑之功者雖終歸於燋爛必
一漑者後枯然則一漑之益固不可誣也而世常謂一
怒不足以侵性一哀不足以傷身輕而肆之是猶不識
一漑之益而望嘉榖於旱苗者也(文選嵇康養生論)
細微可不愼隄潰自蟻穴腠理早從事安復勞鍼石(廣文)
(選應德璉雜詩)
昔之君子同名爵於香餌故傾危不及思憂患而豫防
則鍼石無用洪流壅於涓涓合拱挫於纖蘖介焉是式
色斯而舉悟高鳥以風逝鑑醴酒而投紱夫豈敝著而
後謀通患結而後思復(廣文選傅季友演愼論)
事由細微不慮不圖禍如丘山本在萌芽(古文苑揚雄徐州牧箴)
山陸之禍起於毫芒(太平御覽兵部戟)
蚤虱雖細困於安寢&KR0146;鼠雖微猶毁郊牛(初學記獸部鼠註)
夫百圍之木生於毫微喻三塗重釁原乎一念(道德經註疏卷)
(六)
夫十圍之木起於拱把百仞之臺起於足下治小惡不
懼必成大禍(天機經人)
譬如甕噐先貯石蜜投少毒藥不任食用(大集地藏十輪經卷六)
如尼瞿陀子極細微種之生樹婆娑廣大枝條百千(大乘)
(顯識經推四)
小火得草所燒無限須彌寳山亦從小起(中本起經無常品)
莫輕小惡以為無殃水滴雖微漸盈大噐(法旬經惡行品)
譬如迦羅求羅蟲其身微細得風轉大乃至能吞食一
切(大智度論卷七)
譬如積微塵成山難可得動移(大智度論卷九十四)
譬如白淨衣以油滴其上垢膩遂增長亦猶油滴水油
滴雖微小遍於池水上(大莊嚴經論卷四偈)
密雲導於時雨堅冰創於履霜皆漸積之謂也(辯正論卷六)
愼積
初六陰氣之微似若初寒之始但履踐其霜微而積漸
故堅冰乃至(周易正義坤)
四月立夏矣至六月乃始盛暑人為惡亦有漸非一朝
一夕(鄭氏箋詩四月)
言王政教暴虐如彼天之雨下大雪其雪必先積聚而
摶維為小霰而後成為大雪是雪有漸也以興幽王之
為惡亦初為小惡而成為大惡亦惡有漸也(毛詩正義頍弁)
始信如彼桃蟲耳為惡不已於後更大似桃蟲翻然而
飛維為大鳥矣(毛詩正義小毖)
積善在身猶長日加益而人不知也積惡在身猶火之
銷膏而人不見也非明乎性情察乎流俗者孰能知之
(前漢書董仲舒傳)
磨礱砥礪不見其損有時而盡種樹畜養不見其益有
時而大積德纍行不知其善有時而用棄義背理不知
其惡有時而亾(前漢書枚乘傳)
始乎叔季歸乎伯孟必此積也(淮南子繆稱訓)
君子不謂小善不足為也而舍之小善積而為大善不
謂小不善為無傷也而為之小不善積而為大不善是
故積羽沈舟羣輕折軸故君子禁於微一快不足以成
善積快而為德一恨不足以成非積恨而成怨故三代
之善千歲之積譽也桀紂之謗千歲之積毁也(淮南子繆稱訓)
積薄為厚積卑為高故君子日孳孳以成煇小人日快
快以至辱其消息也離朱弗能見也(淮南子繆稱訓)
陽氣起於東北盡於西南陰氣起於西南盡於東北陰
陽之始皆調適相似日長其類以侵相遠或熱焦沙或
寒凝冰故聖人謹愼其所積(淮南子詮言訓)
媒怛者非學謾也怛成而生不信立慬者非學鬭爭也
慬立而生不讓故君子不入獄為其傷恩也不入市為
其侳廉也積不可不愼者也(淮南子說山訓)
生木之長莫見其益有時而修砥礪䃺堅莫見其損有
時而薄(淮南子修務訓)
山霤至柔石為之穿蝎蟲至弱木為之弊夫霤非石之
鑿蝎非木之鑽然而能以微脆之形䧟堅剛之體豈非
積漸之致乎(孔叢子與子琳書)
積旬成月積月成年(京氏易傳下)
寒不累時則霜不降溫不兼日則冰不釋(王充論衡感虚篇)
積載輕物物多至令車軸毁折而鳥之所以能飛翔者
以羽翮扇揚之故也(前漢書註中山靖王傳)
河海之跡堙為窮流一簣之釁積成山岳(文選陸機豪士賦序)
兩軍相當旗幟相望白刃陳于中野者此非一日之謀
也能使其民令行禁止士卒無白刃之難者非一日之
教也須臾之得也夫至使身被癰疽之病膿血之聚者
不亦離道遠乎夫癰疽之生膿血之成也不從天下不
從地出積微之所生也故聖人自治于未有形也愚者
遭其已成也(黃帝素問靈樞經玉版)
喻林卷八
