喻林卷四十四明徐元太撰
人事門(四十二)
貴全
天有四時得以成歲雷霆以振之霜雪以齊之春陽以
暖之雲雨以潤之然後能相育也天且弗違而况於人
乎(春秋正義莊公二十二年)
鄭玄曰樂之器彈其宮則衆宫應然而不足樂是以變
之使雜也(史記樂書註)
天見其明地見其光君子貴其全也(荀子勸學篇)
視方寸於牛不知其大於羊總視其體乃知其大相去
之遠(淮南子說山訓)
見虎一文不知其武見驥一毛不知善走(淮南子說林訓)
行一棋不足以見智彈一絃不足以見悲(淮南子說林訓)
夫五音之數不過宮商角徵羽然而五絃之琴不可鼔
也必有細大駕和而後可以成曲今畫龍首觀者不知
其何獸也具其形則不疑矣(淮南子要略)
人耳缺目完以目完稱人體全不可從也人桀於刺虎
怯於擊人而以刺虎稱謂之勇不可聽也身無敗缺勇
無不進乃為全耳(王充論衡儒增篇)
所謂術者内修形神使延年愈疾外攘邪惡使禍害不
干比之琴瑟不可以孑絃求五音也方之甲胄不可以
一扎待鋒刃也何者五音合用不可闕而鋒刃所集不
可少也(抱朴子内篇微旨)
偏才不足以經周用隻長不足以濟衆短是以雞知將
旦不能究隂陽之歷數鵲識夜半不能極晷景之道度
山鳩知晴雨於將來不能明天文蛇螘知潛泉之所居
不能逹地理(抱朴子外篇博喻)
臘者大祭備物而殽有膍(音皮)胲(音該)此雖從散禮應具不
可散棄也(莊子音義庚桑楚)
四體合則渾成人五美備則混為聖(揚子法言註問道篇)
火燭一隅則半室無光骨節早成身心不長(意林呂氏春秋)
文軒六駛是無四寸之鍵則車不行小亡則大者不成
也(藝文類聚舟車部車)
一枝踡曲終危九層之臺一股岑蹄必傷千里之駕(文苑)
(英華庾信藩王讓官表)
一隂一陽交春夏秋冬備而萬情生焉一柔一剛交東
南西北備而萬形成焉一闢一翕交平上去入備而萬
聲生焉一唱一和交開發收閉備而萬音成焉(玉海藝文小學)
一輪不為車二輪亦不成亦不由於餘要假人與牛并
具於輻轄二輞相資備轅軛兼絡繩爾乃得名車(大寳積經)
(卷一百二十)
如車隻輪如鳥一翼决定不能翔空致遠(大方廣佛華嚴經卷十一)
譬如車乘闕其一輪假令善能御者亦不能進(蘇婆呼童子經)
(卷上)
譬如一目之牛周行邊際當知彼牛其何能行(尼拘陀梵志經)
(上)
譬如有城若干家居東西南北合乃為城色亦如是亦
不一色為色隂也(脩行道地經五隂品)
那先問王言名車何所為車者軸為車耶王言軸不為
車那先言輞為車耶王言輞不為車那先言輻為車耶
王言輻不為車那先言轂為車耶王言轂不為車那先
言轅為車耶王言轅不為車那先言軛為車耶王言軛
不為車那先言輿為車耶王言輿不為車那先言扛為
車耶王言扛不為車那先言蓋為車耶王言蓋不為車
那先言合聚是諸材木著一面寕為車耶王言合聚是
諸材木著一面不為車也那先言假令不合聚是諸材
木寧為車耶王言不合聚是諸材木不為車那先言音
聲為車耶王言音聲不為車那先言何所為車者王便
默然不語那先言佛經說之如合聚是諸材木用作車
因得車人亦如是合聚頭面耳鼻口頸項肩臂骨肉手
足肝肺心脾腎腸&KR2075;顏色聲響喘息苦樂善惡合聚名
為人(那先比丘經卷上)
具三種德方能善射一由弓德二由箭德三由中的德
(瑜伽師地論卷七十一)
譬如車二輪不壊能有所至一輪壊不能有所至(阿毘曇八)
(揵度論卷十七)
譬如鷹鳥二翅不壊能飛至空一翅壊不能至空(阿毘曇八)
(揵度論卷十七)
貴通
勉勸天下徙有之無魚鹽徙山林木徙川澤交易其所
居積(孔氏傳書益稷)
大伯端委以治周禮仲雍嗣之斷髮文身臝以為飾豈
禮也哉有由然也(左傳哀公七年)
吾豈匏瓜也哉焉能繫而不食(論語陽貨)
一逹為之道路二逹謂之岐旁三逹謂之劇旁四逹謂
之衢五逹謂之康六逹謂之莊七逹謂之劇八逹謂之
崇期九逹謂之逵(爾雅)
夫啾發投曲感耳之聲合之律度淫䵷而不可聽者非
韶夏之樂也因執合變偶時之會風移俗易乖忤而不
可通者非君子之法也(前漢書敘傳上)
馮子以為大人之德不碌碌落落如石風興雲蒸一龍
一蛇與道翺翔與時變化夫豈守一節哉(後漢書馮衍列傳)
安能斷江漢之流為激石之清(魏志管輅傳註)
夫應龍以屈伸為神鳳皇以嘉鳴為貴何必隠形於天
外潛鱗於重淵者哉(吳志吾燦傳)
應龍以屈伸為靈大人以知機為美(晉書呂隆傳)
動則行乎至通之路静則入乎大順之門泰則翔乎寥
廓之宇否則淪乎渾冥之泉(晉書潘尼傳)
執藥隨親非情謬於甘苦揮斤斬毒豈忘痛於肌膚蓋
以先疑後順忠焉必往忍小存大雖愛必從(宋書臧質傳)
聖人念繞桎之不脱愍黏膠之難離(陳書傅縡傳)
桓公問於管子曰衡有數乎管子對曰衡無數也衡者
使物一高一下不得常固桓公曰然則衡數不可調耶
管子對曰不可調調則澄澄則常常則高下不貳高下
不貳則萬物不可得而使固(管子輕重乙)
彼且為嬰兒亦與之為嬰兒彼且為無町畦亦與之為
無町畦彼且為無崖亦與之為無崖(莊子人問世)
臘者之有膍(皮)胲(該)可散而不可散也觀室者周於寢
廟又適其偃焉為是舉移是(莊子庚桑楚)
去就之際反覆量宜如員環之轉因彼變化雖傍者莫
知其所為(鬼谷子内揵註)
與時遷徙與世偃仰緩急嬴拙府然若渠堰櫽括之於
己也曲得所謂焉然而不折傷故君子之度已則以繩
接人則用抴(荀子非相)
文久而息節族久而絶守法數之有司極禮而褫(荀子非相)
(篇)
孔子曰龍食乎清而遊乎清螭食乎清而遊乎濁魚食
乎濁而遊乎濁今丘上不及龍下不若魚丘其螭邪夫
欲立功名者豈得中繩哉救溺者濡追逃者趨(吕氏春秋舉難)
夫善射者有儀表之度如工匠有規矩之數此皆所得
以至於玅然而奚仲不能為逢蒙造父不能為伯樂也
是曰諭於一曲而不通於萬方之際也(淮南子俶真訓)
行險者不得履繩出林者不得直道夜行瞑目而前其
手事有所至而明有不害人能貫冥冥入於昭昭可與
言至矣(淮南子繆稱訓)
夫胡人見黂不知其可以為布也越人見毳不知其可
以為旃也故不通於物者難與言化(淮南子齊俗訓)
誳寸而伸尺聖人為之小枉而大直君子行之(淮南子汜論訓)
言而必信期而必當天下之高行也直躬其父攘羊而
子證之尾生與婦人期而死之直而證父信而溺死雖
有直信孰能貴之夫三軍矯命過之大者也秦穆公興
兵襲鄭過周而東鄭賈人弦高將西販牛道遇秦師於
周鄭之間乃矯鄭伯之命犒以十二牛賓秦師而却之
以存鄭國故事有所至信反為過誕反為功(淮南子氾論訓)
今世之為武者則非文也為文者則非武也文武更相
非而不知時世之用也此見隅曲之一指而不知八極
之廣大也故東面而望不見西墻南面而視不覩北方
唯無所嚮者則無所不通(淮南子汜論訓)
周公事文王也行無專制事無由己身若不勝衣言若
不出口有奉持於文王洞洞屬屬如將不能恐失之可
謂能子矣武王崩成王幼少周公繼文王之業履天子
之籍聽天下之政平夷狄之亂誅管蔡之罪負扆而朝
諸侯誅賞制斷無所顧問威動天地聲懾海内可謂能
武矣成王既壯周公屬籍致政北面委質而臣事之請
而後為復而後行無擅恣之志無伐矜之色可謂能臣
矣故一人之身而三變者所以應時矣(淮南子汜論訓)
昔者神農無制令而民從唐虞有制令而無刑罰夏后
氏不負言殷人誓周人盟逮至當今之世忍詢而輕辱
貪得而寡羞欲以神農之道治之則其亂必矣(淮南子汜論訓)
夫有形埓者天下公見之有篇籍者世人𫝊學之此皆
以形相勝者也善形者弗法也(淮南子兵略訓)
夫聖人之屈者以求伸也枉者以求直也故雖出邪辟
之道行幽昧之塗將欲以直大道成大功猶山林之中
不得直道拯溺之人不得不濡足也(淮南子泰族訓)
水之性淖以清窮谷之汙生以青苔不治其性也掘其
所流而深之茨其所决而高之使得循勢而行乘衰而
流雖有腐髊流漸弗能汙也其性非異也通之與不通
也風俗猶此也(淮南子泰族訓)
六爻有吉凶四時變更不可執一以為規(京氏易傳損)
朝廷之士為禄故入而不出山林之士為名故往而不
返入而不能出往而不能返通移有常聖也(韓詩外傳)
故追亡者趨拯溺者濡今民䧟溝壑雖欲無濡豈得已
哉(鹽鐵論論儒)
直而不能枉不可與大任方而不能圜不可與長存(說苑)
(談叢)
夫草木之中霜霧不可以風過清水明鏡不可以形遯
也通方之人不可以文亂(新序善謀)
或曰聖人之道若天天有常矣奚聖人之多變也曰聖
人固多變(揚子君子篇)
子未覩禹之行水歟一東一北行之無礙也君子之行
獨無礙乎如何直往也水避礙則通於海君子避則通
於理(揚子君子)
次二時七時九軫轉其道測曰時七時九不失當也(太玄)
(經第三更)
縣道不通於野野路不逹於邑騎馬乘舟者必不由也
故血脉不通人以甚病(王充論衡别通篇)
救火拯溺義不得好辯論是非言不得巧入澤隨龜不
暇調足深淵捕蛟不暇定手(王充論衡自紀篇)
一時之制可反而用也一時之吉可反而凶也(周易略例明卦)
吾見溝澮不疑江海之大覩丘陵則知有泰山之高也
若守藥則棄宅見交則非賒是海人所以終身無山山
客曰無大魚也(嵇中散集答釋難宅無吉凶攝生論)
信其心智所知及而不知所知之有極者膚識也誠其
耳目所聞見而不知視聽之有限者俗士也(張湛註列子湯問)
盤旋揖讓非禦寇之容摜甲纓胄非廟堂之飾垂紳振
佩不可以揮刃爭鋒規行矩步不可以救火拯溺(抱朴子外)
(篇博喻)
寢廟則以燕享屏厠則以偃溲當其偃溲則寢廟之是
移於屏厠矣是非之移一彼一此誰能常之故至人因
而乘之則均矣(郭子註莊庚桑楚)
山中人不信有魚大如木海上人不信有木大如魚漢
武不信弦膠魏文不信火布胡人見錦不信有蟲食樹
吐絲所成昔在江南不信有千人氊帳及來河北不信
有二萬斛船皆實驗也(顔氏家訓歸心)
冬之德隂而有寒炎蕭丘夏之德陽而有霜霰以天地
之德由不能一於隂陽况其賢聖豈能一於萬民哉(劉子)
(從化)
動情不能得由一塗由一塗不可以應萬變應萬變而
不失其正者惟旁通乎(揚子法言註問明篇)
出申威於河外何猛氣之咆勃入屈節於廉公若四體
之無骨(文選西征賦)
事之急者不能安言心之痛者不能緩聲(補文選劉陶論盗賊疏)
飛鳥遺跡蟬蜕亡殼騰蛇棄鱗神龍喪角至人能變逹
士拔俗(廣文選仲公理述志詩)
夫以水性沈柔入隘則駛方之人情固知迫隘之地無
得保其純美(世說新語尤悔)
山必有阜河必有曲江漢東流必有迴復(意林任子)
居不必阨食不求簞豈獨蓬蓼可永而隆棟招患奚必
膏粱非美而飲䟽以餐(藝文類聚居處部室賦)
三王之治如環之無端如水之勝火(太平御覽皇王部叙皇王上)
事不可預設而變不可先圖猶痛不可先摩而痒不可
先折五味不可以升斗和琴瑟不可以尺寸調也(道德經指)
(歸卷七)
月有小大日有短長萬物並至不可勝量(黃帝素問内經寶命全形)
(論)
夫陳爼豆於壘門建旌旗於朝堂衣狐裘以當蕤賓被
絺[絺-巾+ㄙ]以御黃鍾非不麗也乖其處非其時也故持孔子
之術入商鞅之門賫孟軻之說詣蘇張之庭功無分寸
過有丈尺矣(弘明集牟子理惑論)
貴忘
潛游者不識其水巢棲者非辯其林飛沈所至何問其
主(南史孔淳之隠逸傳)
常以言翹明其與人也其愛人也其有德於人也以此
為友則不親以此為交則不結以此有德於人則不報
故曰見與之友幾於不親見愛之交幾於不結見施之
德幾於不報四方之所歸心行者也(管子心術)
夫須臾無忘其為賢者必困其性百步之中無忘其為
容者必累其形(文子符言)
知物之偽者不必去物譬如見土牛木馬雖情存牛馬
之名而心忘牛馬之實(關尹子八籌)
宋陽里華子中年病忘朝取而夕忘夕與而朝忘在塗
則忘行在室則忘坐今不識先後不識今闔室毒之謁
史而卜之弗占謁巫而禱之弗禁謁醫而攻之弗已魯
有儒生自媒能治之華子之妻子以居室之半請其方
儒生曰此固非卦兆之所占非祈請之所禱非藥石之
所攻吾試化其心變其慮庶幾有瘳乎於是屏左右獨
與居室七日莫知其所施為也而積年之疾一朝都除
華子既悟迺大怒黜妻罰子操戈逐儒生宋人執而問
其以華子曰曩吾忘也蕩蕩然不知天地之有無今頓
識既往數十年來存亡得失哀樂好惡擾擾萬緒起矣
吾恐將來之存亡得失哀樂好惡之亂吾心如此也須
臾之忘可復得乎(列子周穆王)
闉跂攴離無脤說衞靈公靈公說之而視全人其脰肩
肩甕㼜大癭說齊桓公桓公說之而視全人其脰肩肩
故德有所長而形有所忘人不忘其所忘而忘其所不
忘此謂誠忘(莊子德充符)
介者拸畫外非譽也胥靡登高而不懼遺死生也(莊子庚桑)
(楚)
魚相造乎水人相造乎道相造乎水者穿池而養給相
造乎道者無事而生定故曰魚相忘乎江湖人相忘乎
道術(莊子大宗師)
泉涸魚相與處於陸相呴以濕相濡以沫不如相忘於
江湖與其譽堯而非桀也不如兩忘而化其道(莊子大宗師)
今大冶鑄金金踴躍曰我且必為鏌鋣大冶必以為不
祥之金今一犯人之形而曰人耳人耳夫造化者必以
為不祥之人今一以天地為大鑪以造化為大冶惡乎
往而不可哉(莊子大宗師)
工倕旋而蓋規矩指與物化而不以心稽故其靈臺一
而不桎忘足屨之適也忘要帶之適也知忘是非心之
適也不内變不外從事會之適也始乎適而未嘗不適
者忘適之適也(莊子逹生)
施於人而不忘非天布也商賈不齒雖以士齒之神者
弗齒(莊子列禦寇)
百里奚爵禄不入於心故飯牛而牛肥使秦穆公忘其
賤與之政也有虞氏死生不入於心故足以動人(莊子田子)
(方)
楊子過於宋東之逆旅有妾二人其惡者貴美者賤楊
子問其故逆旅之父答曰美者自美吾不知其美也惡
者自惡吾不知其惡也楊子謂弟子曰行賢而去自賢
之心焉往而不美(韓非子說林上)
政之適也君臣相忘於治魚相忘於水獸相忘於林人
相忘於世故曰天也(王充論衡自然篇)
夫物未嘗有謝生於自然者而必欣頼於針石故理至
則迹滅矣(郭子註莊逍遙遊)
雖負萬鈞忽然不覺重之在身雖應萬務泯然不覺事
之在已(郭子註莊養生主)
慕賞乃善故賞不能供畏罰乃止故罰不能勝忘賞罰
而自善性命乃大足耳(郭子註莊在宥)
必服恭儉非忘儉而儉也拔出公忠非忘忠而忠也故
雖無阿私而不足以勝矯詐之任此皆自處高顯若臺
觀之可覩將使物不止於性分而矯跂自多以附之亢
足投迹不安其本步也(郭子註莊天地)
泉涸而魚相呴濡言仁義之譽皆生於不足若相忘於
江湖斯乃忘仁而仁者也(郭子註莊天運)
謀而後知非自然也故至知不謀譬之五蔵未嘗相親
而仁已至故至仁無親(郭子註莊庚桑楚)
忘中者非羿自是者非堯(郭子註莊徐無鬼)
萬民不識主之所務故可安也四胑九竅不諭心之所
導故可全也(道德經指歸卷十一)
諺云人不知身為聖馬不知身為龍(玉皇本行集經)
譬如木火因手因鑚而得生火木火之生終不念言是
手鑚生火亦不言我能自生(海空智蔵經持誡品)
譬如明鏡照衆色像了了明淨無所障蔽而此明鏡終
不自言我能明照(大乘妙林經)
譬如盛日雖破衆闇而不念言我能破彼(波羅密多經卷五百六十)
(七)
又如麗日雖照十方而不念言我能遍照(波羅密多經卷五百六十)
(七)
昔天尊在恒水邊廣說經法時有放牛老公拄杖而聽
不覺杖下有蝦蟆蝦蟆聽經意美亦不覺背上有杖遂
久蝦蟆命終其神即生天上(阿育王譬喻經基)
知止
如酌老者之酒則當如孔之有取孔者器中之所受也
器之所受有大小滿則止猶老者所勝有多少亦足則
停(毛詩正義角弓)
楚狂接輿歌而過孔子曰鳳兮鳳兮何德之衰(論語微子)
譬之如室既鎮其甍矣又何加焉(國語晉)
蘇厲謂白起曰楚有養由基者善射去柳葉者百步而
射之百發百中左右皆曰善有一人過曰善射可教射
也矣養由基曰人皆善子乃曰可教射子何不代我射
之也客曰我不能教子支左屈右夫射柳葉者百發百
中而不以善息少焉氣力倦弓撥矢鉤一發不中前功
盡矣(戰國策周赧王)
蔡澤謂應侯曰君獨不觀博者乎或欲大投或欲分功
此皆君之所明知也今君相秦計不下席謀不出廊廟
坐制諸侯利施三川君之功極矣此亦秦之分功之時
也(戰國策秦昭襄王)
陳軫謂昭陽曰令尹貴矣主非置兩令尹也臣竊為公
譬可也楚有祠者賜其舍人巵酒舍人相謂曰數人飲
之不足一人飲之有餘請畫地為蛇先成者飲酒一人
蛇先成引酒且飲乃左手持巵右手畫蛇曰吾能為之
足未成一人之蛇成奪其巵曰蛇固無足子安能為之
足遂飲其酒為蛇足者終亡其酒今君相楚而攻魏破
軍殺將得八城不弱兵欲攻齊齊畏公甚公以是為名
亦足矣官之上非可重也戰無不勝而不知止者身且
死爵且後歸猶為蛇足也(戰國策齊閔王)
譬猶鍾鳴漏盡而夜行不休(魏志田豫傳)
氛祲既澄日月自朗臣亦何可爝火不息(晉書阮籍傳)
圓行方止物之定質脩之不已則溢高之不已則慄馳
之不已則躓引之不已則迭是故去之宜疾(南史王曇首憎虔傳)
有人去鄉土離六親廢家業遊於四方而不歸者何人
哉世必謂之為狂蕩之人矣又有人鍾賢世矜巧能脩
名譽誇張於世而不知己者亦何人哉世必以為智謀
之士(列子天瑞)
北陸閉蟄隠伏不出目盲耳聾道路不通(焦氏易林屯之中孚)
蛇行蜿蜒不能上阪履節安居可以無憂(焦氏易林剥之節)
夜視失明不利遠鄉(焦氏易林大畜之渙)
安牀厚褥不得久宿(焦氏易林家人之睽)
理盡者不可責有餘一至者不可求兼濟故洪濤之末
不能蕩浮萍衝風之後不能颺輕塵勁弩之餘力不能
洞霧縠西頹之落暉不能照山東(抱朴子外篇廣譬)
夫莢奔而不止者尠不傾墜凌波而無休者希不沈溺
弄刃不息者傷刺之由也斫擊不輟者缺毁之原也盈
則有損自然之理周廟之器豈欺我哉(抱朴子外篇知止)
尺波歸海恒嘆不居爝火為薪猶悲假續况復星迴日
薄通人有乞老之言鍾鳴漏盡前史有夜行之誡(藝文類聚)
(人部老表)
俛音赴曲操終則仆傾身舉重力殫斯斃(藝文類聚人部老表)
役壯休老上典所優晨行暮息事身恒分若夫玄黃未
已非狄駕之衞筋力為用豈強飯之時(藝文類聚職官部僕射表)
年過七十而以居位譬猶鍾鳴漏盡夜行不休(藝文類聚職官)
(部衞尉)
驅奔效駕先輟於羸駘翔進賀成近遺於鎩翮彼常知
暮而况臣哉(文苑英華庾信請致仕一表)
字說曰貈善睡則於宜作而無作於宜覺而無覺不可
以涉難矣舟以涉難利則涉否則止貈舟在右能止者
也(埤雅品物門貉)
譬如甘蔗既被壓已滓無復味(海空智蔵經持誡品)
知足
子謂衞公子荆善居室始有曰苟合矣少有曰苟完矣
富有曰苟美矣(論語子路)
人不患其不知患其為詐也不患其不勇患其為暴也
不患其不富患其亡厭也(前漢書景帝紀)
夫人之性陵上猶水之趣下也益而不已必決升而不
已必困始於匹夫行義不敦終於皇輿為之敗績固不
可不慎也(晉書庾峻傳)
且能約其躬則儋石之稸以豐苟肆其欲則海陵之積
不足(晉書東晳傳)
胥靡有免死罪時活今不知足者之憂終身不解(韓非子解)
(老)
夫游沒者不求沐浴已自足其中矣故食草之獸不疾
易藪水居之蟲不疾易水行小變而不失常(淮南子說山訓)
近敖倉者不為之多飯臨江河者不為之多飲其滿腹
而已(淮南子說林訓)
夫錦績紛華所服不過温體三牲大牢所食不過充腹
知以身取節者則知足矣(孔叢子居衞)
抱關執籥以守漏刻則臣之心厭飫足矣(蔡中郎集讓尚書)
且鷦鷯巢林不過一枝鼯鼠飲河不過滿腹小人之情
求足而已(蔡中郎集讓高陽侯)
苟足於其性則雖大鵬無以自貴於小鳥小鳥無羡於
天地而榮願有餘矣故小大雖殊逍遙一也(郭子註莊逍遙遊)
搖頭鼓缶秦之樂也秦人樂之此故不願天帝之音(李善)
(註文選陸士衡演連珠)
其為實乎則執杓而飲河者不過滿腹棄室而灑兩者
不過濡身過此以往弗能受也(文選李康運命論)
放身而居體逸則安肆口而食屬厭則充是以王鮪登
爼不假吞波之魚蘭膏停室不思銜燭之龍(文選陸機演連珠)
聽極於音不慕鈞天之樂身足於蔭無假垂天之雲是
以蒲密之黎遺時雍之世豐沛之士亡桓撥之君(文選陸機)
(演連珠)
俛仰生榮華咄嗟復彫枯飲河期滿腹貴足不願餘巢
林棲一枝可為逹士模(文選左思詠史詩)
蓋聞修已知足慮得其逸甘榮昧進志忘其審是以飲
河滿腸而求安愈泰緣木務高而畏下滋甚(廣文選謝惠連連珠)
饑者易食寒者易衣臣之謂矣(藝文類聚封爵部親戚封表)
士生一世但取衣食足乘下澤車御欵叚馬為郡吏守
墳墓鄉里稱善人斯可矣(藝文類聚獸部馬)
方丈之食不過一飽綈袍之繡不過一煖(太平御覽飲食部食下)
古牋云偃鼠飲河止於滿腹鷓鴣銜葉才能覆身(埤雅品物)
(門鷓鴣)
量腹而進松木度形而衣薜蘿淡然已足(何氏語林棲逸)
喻林卷四十四
