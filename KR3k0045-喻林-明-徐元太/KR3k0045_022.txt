喻林卷二十二明徐元太撰
人事門(二十)
審勢
九四或躍在淵无咎(易乾)
若夫疾病尚輕有可生之道則醫之治也用心銳扁鵲
之療太子知其必可生也疾病已重有將死之勢則醫
之治也用心緩秦和之視平公知其不可為也(毛詩正義關雎)
如川之滿不可游也鄭方有罪不可救也(左傳哀公九年)
似樹木知其根本之弱不能生長枝葉以喻所立之人
材力劣弱不能保有邦國蕃育子孫則不須自強立之
(春秋正義莊公六年)
鄭玄云斬而復生曰肄杞是夏後滅而復存猶木之枿
生小栽也(春秋正義襄公二十九年)
萬室之國一人陶則可乎曰不可器不足用也(孟子告子下)
馬服君曰夫吳干之劒肉試則斷牛馬金試則截盤匜
薄之柱上而擊之則折為三質之石上而擊之則碎為
百今以三萬之衆而應強國之兵是薄柱擊石之謂也
且夫吳干之劍材難夫無脊之厚而鋒不入無脾之薄
而刃不斷兼有是兩者無鉤竿鐔蒙須之便操其刃而
刺則未入而手斷君無十餘二十萬之衆而為此鉤竿
鐔蒙須之便而徒以三萬行於天下君焉能乎(戰國策趙惠文)
(王)
今謂馬多力則有矣若曰勝千鈞則不然者何也夫千
鈞非馬之任也今謂楚強大則有矣若越趙魏而鬭兵
於燕則豈楚之任也哉(戰國策楚考烈王)
諸侯之不可一猶連雞之不能俱止於棲亦明矣(戰國策秦)
(惠文君)
搏牛之蝱不可以破蟣蝨(史記項羽紀)
猶饑者甘糟糠穰歲餘粱肉何則有亡之勢異也(前漢書循)
(吏傳)
猛虎處深山百獸震恐及其在穽檻之中搖尾而求食
積威約之漸也(前漢書司馬遷傳)
獨不見夫翠虯降螭之將登虖天必聳身於蒼梧之淵
不階浮雲翼疾風虛舉而上升則不能橶膠葛騰九閎
日月之經不千里則不能燭六合燿八紘太山之高不
嶕嶢則不能浡滃雲而散歊烝(前漢書揚雄傳下)
統之方軌易因險塗難御(後漢書鄧張烈傳論)
九河盈溢非一凷所防帶甲百萬非一勇所抗(後漢書蔡邕列)
(傳)
今之事勢義無旋踵騎猛獸安可中下哉(晉書温□傳)
今猶乘龍上天豈可中下(晉書吕光記)
天下重器也一安不可卒危一危亦不可卒安(宋書王僧達傳)
譬諸蛟龍安可借以雲雨(北齊書慕容紹宗傳)
啜羹者熱則置之天子之威欲相挫邪(北史趙綽傳)
武矦問曰若敵衆我寡為之奈何起對曰避之於易邀
之於阨故曰以一擊十莫善於阨以十擊百莫善於險
以千擊萬莫善於阻今有少卒卒起擊金鳴鼔於阨路
雖有大衆莫不驚動故曰用衆者務易用少者務隘(吳子)
(應變)
今能同算均而彼富我貧能不怨則美矣雖怨無所非
也才鈞智同而彼貴我賤能不怨則美矣雖怨無所非
也其敝在於不知乘權藉勢之異而雖曰智能之同是
不達之過(尹文子大道下)
王獨不見夫騰猿乎其得柟梓豫章也攬蔓其枝而王
長其間雖羿逢蒙不能眄睨也及其得柘棘枳枸之間
也危行側視振動悼懆此筋骨非有加急而不柔也處
勢不便未足以逞其能也今處昏上亂相之間而欲無
憊奚可得邪(莊子山木)
其勢難匿者雖妬不爲非焉故先王貴勢(商子禁使)
辨說之道其猶張弓高者抑之下者舉之故羸微為仇
從而解之強者為郄從而鬭之也(鬼谷子本經隂符)
權之所以知其輕重量之所以知其長短輕重既分長
短既形乃施隱括以輔其曲直(鬼谷子飛箝註)
堂上不糞則郊草不瞻曠芸白刃捍乎胷則目不見流
矢拔戟加乎首則十指不辭斷非不以此為務也疾養
緩急之有相先者也(養與癢同荀子彊國)
夫貪盜不赴谿而掇金赴谿而掇金則身不全賁育不
量敵則無勇名盜跖不計可則利不成(韓非子守道)
長袖善舞多錢善賈此言多資之易為工也故治強易
為謀弱亂難為計故用於秦者十變而謀希失用於燕
者一變而計希得非用於秦者必智用於燕者必愚也
蓋治亂之資異也(韓非子五蠧)
今以木擊木則拌以水投水則散以冰投冰則沉以塗
投塗則䧟此疾除先後之勢也(吕氏春秋論威)
吞舟之魚陸處則不勝螻蟻權鈞則不能相使勢等則
不能相併治亂齊則不能相正故小大輕重少多治亂
不可不察此禍福之門也(吕氏春秋慎勢)
夫鴟目大而眎不若鼠蚈足衆而走不若蛇物固有大
不若小衆不若少者及至夫彊之弱弱之彊危之安存
之亡也非聖人孰能觀之(淮南子汜論訓)
王子慶忌足躡麋鹿手搏兕虎置之冥室之中不能搏
龜鼈勢不便也(淮南子說林訓)
今有六尺之席卧而越之下材弗難植而踰之上材弗
易勢施異也(淮南子說林訓)
孟賁探鼠穴鼠無時死必噬其指失其勢(淮南子說林訓)
皮將弗覩毛將何顧(淮南子說林訓)
昌羊去蚤蝨而人弗痒者為其來蛉窮也狸執鼠而不
可脱於庭者為搏雞也故事有利於小而害於大得於
此而忘於彼者故行棋者或食兩而路窮或予踦而取
勝(淮南子泰族訓)
吞舟之魚蕩而失水制於螻蟻者離其居也猿㺅失木
禽於狐貉者非其處也騰蛇遊霧而升騰龍乘雲而舉
猿得木而挺魚得水而鶩處地宜也(說苑談叢)
麋鹿成羣虎豹避之飛鳥成列鷹鷙不擊衆人成聚聖
人不犯(說苑雜言)
子獨不見夫玄蝯乎當其居桂林之中峻葉之上從容
游戲超騰往來龍興而鳥集悲嘯長吟當此之時雖羿
逢蒙不得正目而視也及其在枳棘之中也恐懼而掉
慄危視而蹟行衆人皆得意焉此皮筋非加急而體益
短也處勢不便故也夫處勢不便豈可以量功校能哉
(新序雜事五)
夫衝風之衰也不能起毛羽強弩之末力不能入魯縞
盛之有衰也猶朝之必暮也(新序善謀十)
天災所遊凶不可居轉徙獲福畱止憂危(焦氏易林大有之艮)
隂滛不止白馬為海澤臯之子就高而處(焦氏易林臨之節)
鼎易其耳熱不可舉(焦氏易林觀之中孚)
懷璧越鄉不可遠行(焦氏易林賁之巽)
千雀萬鳩與鷂為仇威勢不敵雖衆無益(焦氏易林无妄之明夷)
東山西陵高峻難升(焦氏易林大畜之噬嗑)
利在北陸寒苦難得(焦氏易林大過之震)
上九斧刃缺其柯折可以止不可以伐往血測曰刃缺
柯折將不足往也(太玄經第三衆)
夫富貴則人爭歸之貧賤則人爭去之此物之必至而
理之固然也願君勿怨請以市論朝而盈焉夕而虛焉
非朝愛之而夕憎之也求在故往亡故去(風俗通窮論)
角智者皆窮角力者皆負形不堪復伉埶不足復校乃
始羈首係頸就我之銜紲耳(昌言理亂篇)
使三軍持木杖匹夫持一刃伸力角氣匹夫必死金性
勝木然而木勝金負者木多而金寡也積金如山燃一
炭火以燔爍之金必不消非失五行之道金多火少小
大不鈞也(王充論衡譋時篇)
兒之始生也手足俱成手不能搏足不能蹶者氣適凝
成未能堅彊也(王充論衡論死篇)
水能勝火豈一升之水灌一林之火哉柴也愚何嘗自
投於井(徐幹中論智行)
辟險尚遠趣時貴近比復好先乾壯惡首明夷務闇豐
尚光大(周易略例明卦)
若乃高巖將霣非細縷所綴龍門沸騰非掬壤所遏則
不苟且於乾没不投險於僥倖矣(抱朴子外篇良規)
如騏驥之伏於鹽車玄猿之束於籠圈非無千里之駛
萬仞之捷然而不異羸鈍者無所肆其巧也(劉子通塞)
庶人因沃瘠而勞逸殊王者亦因險易而強弱異也(李善)
(註文選西京賦)
夫伐深根者難為功摧枯朽者易為力理勢然也(文選曹冏)
(六代論)
然一旅之衆不足以揚名步武之間不足以騁跡若不
改轍易御將何以效其力哉今處此而求大功猶絆良
驥之足而責以千里之任檻猿㺅之勢而望其巧捷之
能也(文選吳質答東阿王書)
陸田者命懸於天人力雖修水旱不時則一年之功棄
矣水田制之由人人力苟修則地利可盡(意林物理論)
纏牽以長望千里而成累空輪易騁觸三尺而不登苟
曰違方難用適遠(藝文類聚職官部大尉表)
勢之所歸威之所假必能繋風捕影㬥虎憑河是以輕
則鴻毛沉水重則磐石陵波(文苑英華庾信連珠)
魯連先生見孟嘗君於店堂之門孟嘗君曰吾聞先生
有勢數可得聞乎連曰勢數者譬若門關舉之以便則
可以一指持中而舉之非便則兩手不舉關非益加重手
非加罷也彼所起者非舉勢也彼可舉然後舉之所謂
勢數(太平御覽居虎部關)
堯入百仞之谿則不照三里非明闇位卑勢下故也桀
紂昇百丈之陵能見四海非照明位高勢尊故也(太平御覽)
(地部陵)
見未能高飛者借其羽毛知逸勢冲天者剪其翅翮(何氏)
(語林言語)
欲療病先察其源先候病機五臓未虛六腑未竭血脉
未亂精神未散服藥必活若病已成可得半愈病勢已
過命將難全(本草一卷)
黃帝問曰醫之治病也一病而治各不同皆愈何也岐
伯對曰地勢使然也故東方之域天地之所始生也其
病皆為癰瘍其治宜砭石故砭石者亦從東方來西方
者金玉之域沙石之處天地之所收引也其病生於内
其治宜毒藥故毒藥者亦從西方來北方者天地所閉
蔵之域也藏寒生滿病其治宜炙焫故炙焫者亦從北
方來南方者天地所長養陽之所盛處也其病攣痺其
治宜微鍼故九鍼者亦從南方來中央者其地平以濕
天地所以生萬物也衆其病多痿厥寒熱其治宜導引
按蹻故導引按蹻者亦從中央出也故聖人雜合以治
各得其所宜(黃帝素問内經異法方宜論)
帝曰痺其時有死者或疼久者或易已者其故何也岐
伯曰其入藏者死其畱連筋骨間者疼久其畱皮膚間
者易已(黃帝素問内經痺論)
拘於鬼神者不可與言至德惡於鍼石者不可與言至
巧病不許治者病必不治治之無功矣(黃帝素問内經五蔵别論)
凡治病察其形氣色澤脉之盛衰病之新故乃治之無
後其時形氣相得謂之可治色澤以浮謂之易已脉從
四時謂之可治脉弱以滑是有胃氣命曰易治取之以
時(黃帝素問内經玉機真蔵論)
今夫五藏之有疾也譬猶刺也猶汚也猶結也猶閇也
刺雖久猶可拔也汚雖久猶可雪也結雖久猶可解也
閇雖久猶可決也或言久疾之不可取者非其說也夫
善用鍼者取其疾也猶拔刺也猶雪汚也猶解結也猶
決閇也疾雖久猶可畢也言不可治者未得其術也(黃帝)
(素問靈樞經九鉞十二原)
病九日者三刺而已病一月者十刺而已多少遠近以
此衷之(黃帝素問靈樞經夀夭剛柔)
形先病而未入蔵者刺之半其日蔵先病而形乃應者
刺之倍其日(黃帝素問靈樞經夀夭剛柔)
譬如有人欲見大海稍稍前行若見樹若樹相若見山
若山相當知是中去海尚遠若不見樹無樹相不見山
無山相當知大海去是不遠大海深故無有山樹是人
雖不見海知必近之(小品波羅蜜經卷四)
譬如二人欲過猛火其一人者着金剛鎧即能過之其
一人者身被乾草為火所焚何以故草則易燒金則堅
故(大方等大集經卷十一)
譬如金鎚安置火中善作罏豪融銷鍊治熾然毒熱又
如鐡丸新從火出炎赫熾然有智之人不應執觸何以
故鐡流金熾觸則燒然故(大集賢護經卷三)
譬如醫師知風痰熱等發起所由亦知有藥對治此病
有人爽健身無疾病如此之人須師治不(文殊師利問經卷下)
如人病重不可療治醫即捨去不與少藥(文殊師利問經卷下)
若有火聚如須彌山無有所依為當增長為當漸滅迦
葉白言是火當滅更不增長(大方廣如來秘密蔵經卷下)
如水中畫即滅地畫近時若風雨足踐爾乃滅畫石石
住石滅(四阿含暮抄解藉六)
譬如繩繋鳥脚初雖得去繩盡攝還若當繩斷鳥便永
去(禪法要解經卷下榮十)
又如草木薪火燒烟出炭灰不盡火力薄故(大智度論卷二)
斷食死無疑食者死未定(大智度論卷三)
譬如渡師一人以浮囊草栰渡之一人以方舟而渡二
渡之中相降懸殊(大智度論卷六)
譬如燒金丸雖眼見其好不可以手觸燒人手故(大智度論)
(卷十)
如須彌山王小風則不能動若隨藍風至則大動散(大智)
(度論卷十)
譬如小火不能燒大林火勢增益能燒一切(大智度論卷十五)
如火燒金銀煮沸熱蜜雖有色味燒身爛口急應捨之
(大智度論卷十七)
譬如洋金燒身若欲除之不得但欲棄火而畱金要當
金火俱棄(大智度論卷十七)
譬如藥師欲試毒藥先以與雞雞即時死然後自服乃
知藥之威力為大(大智度論卷二十二)
如火焚薪已灰炭猶在火力薄故不能令盡若劫盡時
火燒三千大千世界無復遺餘火力大故(大智度論卷二十七)
如大河水投一合鹽則失鹽相不名為鹹(大智度論三十)
又如絶健之人少衆力寡不能制之大軍攻之則伏(大智)
(度論三十五)
譬如深根大樹不可以一斫能辦多用斧力乃斷(大智度論)
(卷五十三)
譬如大逆重罪應死之人雖有強力財寳不可得免有
人罪雖入死料理在可救用力勢財物便得濟命不救
則死(大智度論卷五十七)
譬如鳥子羽翼未成不可逼令高翔六翮成就則能遠
飛(大智度論卷六十一)
如合衆縷以為繩不知者謂繩有力又如牆崩殺人言
牆有力若各各分散則無有力(大智度論卷六十二)
如寳蔵閉門雖有好物而不能得若開其門則隨意所
取(大智度論卷六十五)
譬如熱金丸雖是寳物捉則燒手(大智度論卷九十二)
舜耕歴山恩不及州里太公屠牛惠不逮妻子及其見
用恩流八荒惠施四海饒財多貨貴其能與貧困屢空
貴其履道(弘明集牟子理惑論)
譬猶吏人解印脱冠而横道肆㬥五尺之童皆能制之
矣(弘明集正誣論)
疾重則親降醫王患輕則寄方遥授偏師以翦梟獍重
將而戮鯨鯢此亦釋門和扁之術法王孫吳之勢也(辨正)
(論卷六)
勢阻
智出乎身理無或困聲係於物才有必窮故陵波之羽
不能淨浪盈岫之木無以輟風(南齊書劉祥傳)
聽絶於聰非疾響所握神閉於明非盈灮所燭故破山
之雷不發聾夫之耳朗夜之輝不開矇叟之目(南齊書劉祥傳)
椎固有柄而不能自㭬目見百步之外而不能見其眥
(文子上德)
夫目之明能見於百步之外而顧不見其背也帷牆之
後則無睹也(子華子大道)
耳者可以聽調聲而不能為調聲目者可以視異形而
不能為異形口者可以道神明而不能為神明(鶡冠子天權)
萬賤之直不能撓一貴之曲(鶡冠子近迭)
夫南行者至於郢北面而不見冥山是何也則去之遠
也(莊子天運)
雖有賢良辯慧不能開一言以枉法雖有千金不能以
用一銖(商子定分)
中行繆伯手搏虎而不能生也蓋力優而克不能及也
(淮南子繆稱訓)
扶桑受謝日照宇宙炤炤之光輝燭四海闔戶塞牖則
無由入矣(淮南子道應訓)
夾河為婚水漲無船(焦氏易林臨之小過)
牽羊不前與心戾旋(焦氏易林渙之中孚)
或問聖人之作事不能昭若日月乎何後世之訔訔也
曰瞽曠能默瞽曠不能齊不齊之耳狄牙能喊狄牙不
能齊不齊之口(揚子問神)
鳥有毛羽能飛不能升天(王充論衡道虛篇)
天養物能使物暢至秋不得延之至春吞藥養性能令
人無病不能壽之為仙(王充論衡道虛篇)
可得箠者小而可得量者少也器至大箠弗能數至多
升斛弗能(王充論衡定賢篇)
天地之性能更生火不能使滅火復燃能更生人不能
令死人復見(王充論衡論死篇)
苞瓜之汁猶人之血也其肌猶肉也試令人損益苞瓜
之汁令其形如故耐為之乎人不耐損益苞瓜之汁天
安耐增減人之年(王充論衡無形篇)
蓋盛陽不能榮枯朽之木神明不能變沉溺之性子貢
不能悦係馬之野人古公不能釋欲地之戎狄實理有
所不通善言有所不行章甫不售於蠻越赤舄不用於
跣夷何可強哉(抱朴子内篇塞難)
良匠能與人規矩不能使人必巧也明師能授人方書
不能使人必為也(抱朴子内篇極言)
夫聖人知凶醜之自然下愚之難移猶春陽之不能榮
枯朽炎景之不能鑠金石(抱朴子外篇詰鮑)
朱綠之藻不秀於枯柯傾山之流不發乎涸源熠耀之
宵熖不能使萬品程形志盡勢利不能使芳風邈世(抱朴)
(子外篇廣譬)
造遠者莫能兼通於岐路有為者莫能並舉於耕學(抱朴)
(子外篇守塉)
使駿馬馳騖於屈曲艱阻之中則與驢騾齊足(前漢書註揚雄)
(傳)
人之行投趾在乎容跡之地近不踐而獲安若以足外
為無用欲闕之及泉雖則捷若㺅猨亦不能履也(李善註文)
(選秋興賦)
傾耳求音眡優聽苦澄心徇物形逸神勞是以天殊其
數雖同方不能分其慼理塞其通則並質不能共其休
(文選陸機演連珠)
理之所開力所常達數之所塞威有必窮是以烈火流
金不能焚景沈寒凝海不能結風(文選陸機演連珠)
慈父能食子不能使知味聖人能悦人不能使人必悦
(意林子思子)
朝露之蒲土女不能治淄澠之沙計鬼不能數(太平御覽地部)
(沙)
水生石未有居山而溺者火生木未有抱樹而焦者(太平)
(御覽地部石上)
子日沐令人愛卯日沐令人白頭案人之愛憎頭之白
黑在乎自然但使嫫母子日沐浴能令人愛耶使十五
童子卯日沐能令髮白耶(太平御覽人事部沐)
刻削之道鼻莫如大目莫如小鼻大可小小不可大目
小可大大不可小舉事亦然(太平御覽人事部目)
諺曰魯班雖巧不能為乞丏者顔(太平御覽人事部諺下)
譬猛虎浮水不如鳬鴨麒麟登木不如猿㺅(太平御覽羽族部鴨)
補天立地之聖不能止日灮西落疏山奠川之力不能
停河水東流(初學記禮部饗謙註)
升離戒晨隂牆不照其景膚雲停夕幽草或漏其津(初學)
(記職官部秘書丞註)
善行水者不能往冰善穿地者不能鑿凍善用鍼者亦
不能取四厥(黃帝素問靈樞經刺節真邪)
譬如妙藥雖能療愈種種重病而不能治已死之人(海空)
(智蔵經問病品)
如金翼之鳥能食能消一切禽魚金銀等物唯除金剛
不能吞噉(元陽妙經卷一)
若有人能將藕絲曳懸玉京山者可思議不(元陽妙經卷六)
如人左手所作不便(波羅蜜多經卷三百五十一)
譬如新淨種子善能蔵積不為蟲食無有爛壞乾焦穿
穴或復有人選擇良田潤沃之處下此種子令一日中
牙莖枝葉扶疏蔭映華菓滋茂皆具足不不也(大寶積經卷五)
(十五)
猶如外學五通仙人雖視胎中不能豫别男女之根(阿差)
(未菩薩經卷六)
譬如剪棄鬚髮雖見烏灮香澤寧可更植於身令重生
不(大乘顯識經推四)
猶如力士以輕毛毱擲平戶扇彼為受不答曰不也所
以者何毛毱輕搏戶扇平立是故不受(中阿含經卷二十)
譬如伏雞生子衆多不能隨時蔭□消息冷暖而欲令
子以觜以爪啄卵自生安隱出㲉當知彼子無有自力
堪能方便以觜以爪安隱出㲉(雜阿含經卷十)
如轉輪王所有象寳甚為高大持一多羅樹葉覆其身
體欲令不現可得爾耶(别譯雜阿含經卷十四)
譬如大風能動海水以為波浪而不能動摩羅耶山(阿育)
(王經卷八)
如大海岸水不能破(阿育王經卷八)
如大山堰水水不能壞(禪法要觧經卷下榮十)
譬如㬥河力能漂没唯不能浮大石重山(無明羅刹經)
誰於㬥河乃欲截流誰入虎口欲數其齒(無明羅刹經)
昔有一人頭上無毛冬則大寒夏則患熱兼為蚊䖟之
所唼食晝夜受惱甚以為苦有一醫師多諸方術時彼
禿人往至其所語其醫言唯願大師為我治之時彼醫
師亦復頭禿即便脱帽示之而語之言我亦患之以為
痛苦若令我治能得荖者應先自治以除其患(百喻經卷上)
如人學書時傍人寧能代其工不王言不能代其工如
人犯法有罪寧可取無罪之人代不王言不可(那先比丘經卷)
(上)
王使宰人作美羹中有水有肉有蔥蒜有薑有鹽䜴有
糯王勅廚下人言所作美羹如前取羹中水味來次取
肉味來次取蔥味來次取薑味來次取鹽豉味來次取
糯味來羹以成人寧能一一取羹味與王不王言羹一
合以後不能一一别味也(那先比丘經卷中)
車載鹽牛軛鹽車牛寧能别知鹽味不(那先比丘經卷中)
譬如日出雖能照了一切天下然不能為盲者作明我
亦如是雖復能為一切衆生說無上道然不能為無慧
目者而作利益(本緣經毗羅摩品)
譬如夜行嶮道無人執燈必不得過(大智度論卷四十一)
譬如大火常有燒力但以薪不近故不得燒近則能燒
(大智度論卷六十一)
譬如猛風除雲能令日月出現而不能作日月也(大智度論)
(卷六十四)
譬如人以酥和毒毒勢則歇不能害人(大智度論卷六十八)
譬如盲人蹈踐珍寶口言非珍寶竟不能令非珍寶(大智)
(度論卷七十)
譬如刀雖利不能破空(大智度論卷七十)
譬如以飛言之鳥則勝人(大智度論七十八)
譬如蠅無處不著唯不著火焰(大智度論卷九十四)
如時雨能益草木不益虛空(大智度論卷九十五)
如日出不能令高者下下者高但能照明萬物令有眼
者别識(大智度論卷九十五)
父雖愛子不能以頭目與之(大智度論卷九十七)
如大海水波其力雖大到須彌山邊則退而無用(大智度論)
(卷九十九)
譬如一一石女不能有子一一盲人不能見色一一沙
不能出油多集亦不能(百論卷上守八)
眼雖見相不自見眼如指端不能自觸(百論卷下守九)
如人乘船隨水至大城井泉陂池水則不能得爾(十住毘婆)
(沙論卷十一)
如物或有近而不可知或遠而不可知或根壞故不可
知或心不住故不可知障故不可知同故不可知勝故
不可知微細故不可知近而不可知者如眼中藥遠而
不可知者如鳥飛虛空高翔遠逝根壞故不可知者如
盲不見色聾不聞聲鼻塞不聞香口爽不知味身頑不
知觸心狂不知實心不住故不可知者如心在色等則
不知聲障故不可知者如地障大水壁障外物同故不
可知者如黑上墨點勝故不可知者如有鐘鼔音不聞
捎拂聲細微故不可知者如微塵等不現(十二門論守六)
方寸之心謀已身而致謬圓分之眸隔牆壁而弗見(弘明)
(集十四)
河泊雖神不能溺陸地人飄風雖疾不能使湛水揚塵
(弘明集牟子理惑論)
猶磁石取鐡不能移毫毛矣(弘明集牟子理惑論)
離婁察秋毫於百尋者資其妙目假日而覩耳今布毫
於千步之外目力所匱無假以見而於察微避危無所
少矣何為以千步所昧還疑百尋之毫乎(弘明集明佛論)
如母乳嬰兒一經月無倦嬰兒㗋若閉乳母欲何為(法苑)
(珠林卷八十一)
譬如有人欲於空地造立空室隨意無礙若於虛空終
不能成(維摩詰所說經佛國品)
喻林卷二十二
