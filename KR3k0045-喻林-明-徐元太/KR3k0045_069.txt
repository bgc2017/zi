喻林卷六十九明徐元太撰
君道門(九)
取善
非本非標非微非煇壤非壤不高水非水不流嗚呼敬
之哉倍本者槁(汲冢周書文儆解)
池水之溢由外灌焉(鄭氏箋詩召旻)
取於鑊以實鼎取於鼎以實俎(鄭氏註周禮天官内饔)
舜之居深山之中與木石居與鹿豕遊其所以異於深
山之野人者幾希及其聞一善言見一善行若決江河
沛然莫之能禦也(孟子盡心上)
齊桓之時有以九九見者桓公不逆欲以致大也今臣
所言非特九九也(前漢書梅福傳)
使言之而是雖在褐夫芻蕘猶不可棄也使言之而非
也雖在卿相人君揄策于廟堂之上未必可用是非之
所在不可以貴賤尊卑論也(淮南子主術訓下)
夫采玉者破石拔玉選士者棄惡取善(王充論衡累害篇)
棄金璧於塗路則行人止足委錦紈於泥濘則見者驚
咄(抱朴子外篇廣譬)
關雎興於鳥而為風之首美其摯而有别也鹿鳴興於
獸而為雅之端嘉其得食而自呼也以夫鳥獸之醜苟
有一善詩人歌詠以為美談矣况人之有善而可棄乎
(劉子適才)
激楚陽阿至妙之容掌技者之所貪飛兔騕褭絶足奔
放良樂之所急也(文選孔融薦禰衡表)
舜耕於歷山而交益陶於河濱而交禹(太平御覽人事部交友四)
丹涓有一言之善晉侯賜萬頃田辭而不受晉侯曰以
此田易彼言也於子猶有所亡寡人猶有所得(太平御覽治道)
(部賞賜)
何世之無才何才之無施良匠提斤斧造山林梁棟阿
衡之材櫨柱楣椽之朴森然陳於目前大厦之器具矣
(太平御覽器物部斤)
猶器之取水隨量多少唯穿底無當乃不受耳(弘明集正誣論)
兼收
苑(音鬱)彼柳斯鳴蜩(音條)嘒嘒有漼(千罪反)者淵萑(音丸)葦淠淠
(音譬小詩小雅弁)
楊園之道猗(音倚)于畝丘(詩小雅巷伯)
汎汎然楊木之舟則載其沈物則載其浮物俱浮水上
以興當時君子用其文者又用其武者俱致在朝(毛詩正義)
(菁菁者莪)
雖有絲麻無棄菅蒯雖有姬姜無棄蕉萃(左傳成公九年)
如把梓皮革自楚往也雖楚有材晉實用之(左傳襄公二十六年)
傳曰藨蒯之菲也可以為屨明肋如菅並可代絲麻之
乏(春秋正義成公九年)
段干越人謂新城君曰王良之弟子駕云取千里馬遇
造父之弟子造父之弟子曰馬不千里王良弟子曰馬
千里之馬也服千里之服也而不能取千里何也曰子
纆牽長故纆牽於事萬分之一也而難千里之行今臣
雖不肖於秦亦萬分之一也而相國見臣不釋塞者是
纆牽長也(戰國策秦昭襄王)
今陛下致崑山之玉有隋和之寳垂明月之珠服太阿
之劍乘纖離之馬建翠鳳之旗樹靈鼉之鼔此數寳者
秦不生一焉而陛下說之何也必秦國之所生然後可
則是夜光之璧不飾朝廷犀象之器不為玩好鄭衛之
女不充後宫而駿馬駃騠不實外廐江南金錫不為用
西蜀丹青不為采所以飾後宫充下陳娛心意說耳目
者必出於秦然後可則是宛珠之簪𫝊璣之珥阿縞之
衣錦繡之飾不進於前而隨俗雅化佳冶窈窕趙女不
立於側也(史記李斯傳)
太山不讓土壤故能成其大河海不擇細流故能就其
深王者不却衆庶故能明其德(史記李斯傳)
夫輓大重者其用力苦不衆拔大艱者其善術苦不廣
(蜀志譙周傳)
陛下披榛採蘭幷收蒿艾是以臯陶振褐不仁者遠(晉書)
(皇甫謐傳)
莫用豪賢故棄捐素所愛莫用魚肉貴棄捐葱與䪥莫
用麻枲賤棄捐菅與蒯(宋書樂三志)
非取製於一狐諒求味於兼采(梁書王䀳傳)
元天高朗尚假列星以助明洞庭淵湛猶藉衆流以增
大莫不以孤照不詣其幽獨深未盡其廣(魏書張彛傳)
譬山祗之有嵩岱海若之有滄溟飾以涓塵不貽伊敗
(隋書禮儀一志)
川澤納汙所以成其深山岳藏疾所以就其大(隋書長孫平傳)
海不辭水故能成其大山不辭土故能成其高明主不
厭人故能成其衆士不厭學故能成其聖(管子形勢解)
惡者美之充也卑者尊之充也賤者貴之充也故先王
貴之(管子樞言)
海不讓水潦以成其大山林不讓枉橈以成其崇聖人
不辭其負薪之言以廣其名(文子自然)
轂虚而中立三十輻各盡其力使一軸獨入衆輻皆棄
何近遠之能至(文子上德)
且合升勺龠合以登之斛廩則成矣太山之高非一石
之積也瑯琊之東渤澥稽天非一水之鍾也所以治國
家天下者非一士之言也(子華子晏子問黨)
積往生跂工以為師積毒成藥工以為醫美惡相飾命
曰復周物極則反命曰環流(鶡冠子環流)
物有其實而各有名謂若王良善御隸首善計彼物各
自為用譬之耳目廢一不可故不為是非也(公孫龍子指物論註)
凡物親者少疎者多如一白之於衆色也故離白求馬
黃黑皆至以白命馬衆色咸去懷柔之道亦猶此也(公孫)
(龍子白馬論註)
白非黃黃非白五色相非分明矣君既私以待人人亦
私以叛君寧肯應君命乎故守白命馬者非能致衆馬
審矣(公孫龍子白馬論註)
昔者公孫龍在趙之時謂弟子曰人而無能者龍不能
與遊有客衣褐帶索而見曰臣能呼公孫龍顧謂弟子
曰門下有故能呼者乎對曰無有公孫龍曰與之弟子
之籍後數日往說燕王至於河上而航在一汜使善呼
之一呼而航來故曰聖人之處世不逆有技能之士(淮南)
(子道應訓)
君子之於善也猶采薪者見一介掇之見青葱則拔之
(淮南子說山訓)
湯沐之於河有益不多流潦注海雖不能益有愈於己
(淮南子說林訓)
考績之法考其所積也天道積聚衆精以為光聖人積
聚衆善以為功故日月之明非一精之光也聖人致太
平非一善之功也明所從生不可為源善所從出不可
為端(春秋繁露考功名)
山林不讓椒桂以成其崇君子不辭負薪之言以廣其
名(鹽鐵論刺議)
明王聖主之治若夫江海無不受故長為百川之主明
王聖君無不容故安樂而長久(說苑君道)
藥食先嘗於卑然後至於貴藥言先獻於貴然後聞於
卑故藥食嘗乎卑然後至乎貴教也藥言獻於貴然後
聞於卑道也故使人味食然後食者其得味也多使人
味言然後聞言者其得言也少(說苑君道)
齊桓公設庭燎為士之欲造見者朞年而士不至於是
東野鄙人有以九九之術見者桓公曰九九何足以見
乎鄙人對曰臣非以九九為足以見也臣聞主君設庭
燎以待士朞年而士不至夫士之所以不至者君天下
賢君也四方之士皆自以論而不及君故不至也夫九
九薄能耳而君猶禮之况賢於九九乎夫太山不辭壤
石江海不逆小流所以成大也詩云先民有言詢於芻
蕘言博謀也桓公曰善乃因禮之朞月四方之士相攜
而並至詩曰自堂徂基自羊徂牛言以内及外以小及
大也(說苑尊賢)
積針鏤者成帷幕合升斗者實倉廩幷小流而成江海
明主者有所受命而不行未嘗有所不受也(說苑政理)
且合菽粟之微以滿倉廩合疏縷之緯以成幃幕太山
之高非一石也累卑然後高也夫治天下者非一士之
言也固有受而不用惡有距而不入者哉(說苑正諫)
昔者江水出於岷山其始也大足以濫觴及至江之津
也不方舟不避風不可渡也非唯下流衆川之多乎(說苑)
(雜言)
湧泉涓涓南流不絶卒為江海(焦氏易林明夷之既濟)
大匠無棄材船車用不均錐刀各異能何所獨卻前(曹子)
(建當欲遊南山行)
采蟲聲之善音贊愚人之偶得(劉邵人物志林理)
四聰廣闢則羲和納景萬仞虚己則行潦交赴故博采
之道弘則異聞畢集庭燎之輝舉則竒士扣角(抱朴子外篇博)
(喻)
規者所以法圓裁局則乖矩者所以象方製鏡必背輪
者所以輾地入水則溺舟者所以涉川施陸必躓何者
方圓殊形舟車異用也(劉子文武)
不以春日遲遲而毁羔裀秋露灑葉而剔笋席(劉子文武)
楚之市偷天下之大盗而能却齊軍雖使孫吳用兵彼
必與之拒戰未肯有望風而退也晉之叔魚一國之佞
邪也而能歸季孫雖使甘蘇騁說彼必與之較辨不至
恐懾而逃還也大盗讒佞民之殫害無用之人也苟有
一術猶能為國興利除害(劉子適才)
不没纖芥之善不掩螢爝之光(劉子正賞)
目高則無所不照耳下則無所不聞言人高其目則覩
德義之經聖人之道下其耳則聽芻蕘之言負薪之說
(揚子法言註問明篇)
夫街談巷說必有可采擊轅之歌有應風雅匹夫之思
未易輕棄也(文選曹植與楊德祖書)
不棄菅蒯愛同絲麻(文選任彦升讓吏部表)
白駒空谷振鷺在庭猶懼隱鱗卜祝藏器屠保(文選任彦升薦)
(士表)
錄人一善則無棄人採材一用則無棄材(意林魏子)
必得崑山之玉而後寳則荆璞無夜光之美必須南國
之珠而後珍則隋侯無明月之稱(意林物理論)
江河之水非一水之源千鎰之裘非一狐之白(藝文類聚裘)
東海廣且深由卑下百川五岳雖高大不逆垢與塵(藝文)
(類聚樂部樂府)
譬由畎澮匪讓所以森致江河土壤同歸故能鬱成嵩
岱(藝文類聚職官部丞相碑)
麻絲是蓄菅蒯靡遺(藝文類聚職官部侍中表)
凡人之為圃各植其所好焉好甘者植乎薺好苦者植
乎荼好香者植乎蘭好辛者植乎蓼至於寡人之圃無
不植也(太平御覽資産部圃)
大造乾坤闢深恩雨露垂鵾鵬既含養駑駘亦驅馳(初學)
(記職官部中書侍郎)
亦如盛香篋受香無簡擇(大寳積經卷七十六)
天不厭於雲海不厭於水(大寳積經卷九十五)
譬如天雨一滴之水墮大海中其滴雖微終無減盡(無盡)
(意菩薩經卷九)
如海吞流如山藴寳(大方廣佛華嚴經卷十二)
譬如大樹叢聚是名為林一一樹不名為林除一一樹
亦無林(大智度論卷三)
如一一縷不能制象一一水滴不能滿瓶多集則能(百論)
(卷上守八)
責實
史疾為韓使楚楚王問曰客何方所循曰治列子禦寇
之言曰何貴曰貴正王曰正亦可為國乎曰可王曰楚
國多盗正可以禦盗乎曰可曰以正禦盗奈何頃間有
鵲止於屋上者曰請問楚人謂之何王曰謂之鵲謂之
烏可乎曰不可曰今王之國有柱國令尹司馬典令其
任官置吏必曰廉潔勝任今盗賊公行而弗能禁也此
烏不謂烏鵲不謂鵲也(戰國策楚考烈王)
猶畫工惡圖犬馬而好作鬼魅誠以實事難形而虚偽
不窮也(後漢書張衡列傳)
考試猶準繩也未有舍準繩而意正曲直廢黜陟而空
論能否也(魏志王昶傳)
一犬吠形羣犬吠聲懼於羣吠遂至叵聽也(晉書傳咸傳)
昔齊王好聽竽聲必令三百人合吹而後聽之廩以數
人之俸南郭先生不知吹竽者也以三百人合吹可以
容其不知因請為王吹竽虚食數人之俸嗣王覺而改
之難彰先王之過乃下令曰吾之好聞竽聲有甚於先
王欲一一列而聽之先生於此逃矣推賢之風不立濫
舉之法不改則南郭先生之徒盈於朝矣(晉書劉寔傳)
自言能為司馬不能為司馬者殺其身以釁其鼓自言
能治田土不能治田土者殺其身以釁其社自言能為
官不能為官者劓以為門父故無敢姦能誣禄至於君
者矣(管子揆度)
語言辯聽之說不度於義謂之窕言無山林澤谷之利
而入多者謂之窕貨君子不聽窕言不受窕貨(韓非子難二)
今境内之民皆言治藏商管之法者家有之而國愈貧
民耕者衆執耒者寡也境内皆言兵藏孫吳之書者家
有之而兵愈弱言戰者多披甲者少也故明主用其力
不聽其言(韓非子五蠧)
夫耕之用力也勞而民為之者曰可得以富也戰之事
也危而民為之者曰可得以貴也今修文學習言談則
無耕之勞而有富之實無戰之危而有貴之尊則人孰
不為也是以百人事智而一人用力事智者衆則法敗
用力者寡則國貧此世之所以亂也(韓非子五蠧)
人皆寐則盲者不知皆嘿則喑者不知覺而使之視問
而使之對則喑盲者窮矣不聽其言也則無術者不知
不任其身也則不肖者不知聽其言而求其當任其身
而責其功則無術不肖者窮矣(韓非子六反)
夫欲得力士而聽其自言雖庸人與烏獲不可别也授
之以鼎俎則罷健效矣故官職者能士之鼎俎也任之
以事而愚智分矣(韓非子六反)
言不用而自文以為辯身不任而自飾以為高世主眩
其辯濫其高而尊貴之是不須視而定明也不待對而
定辯也喑盲者不得矣(韓非子六反)
不能具美食而勸餓人飯不為能活餓者也不能辟草
生粟而勸貸施賞賜不能為富民者也今學者之言也
不務本作而好末事道虛惠以說民此勸飯之說(韓非子八)
(說)
韓宣子曰吾馬菽粟多矣甚臞何也寡人患之周市對
曰使騶盡粟以食雖無肥不可得也名為多與之其實
少雖無臞亦不可得也主不審其情實坐而患之馬猶
不肥也(韓非子外儲說左)
夫嬰兒相與戲也以塵為飯以塗為羹以木為胾然至
日晩必歸饟者塵飯塗羹可以戲而不可食也夫稱上
古之傳頌辯而不慤道先王仁義而不能正國者此亦
可以戲而不可以為治也(韓非子外儲說左)
韓昭侯曰吹竽者衆吾無以知具善者田嚴對曰一一
而聽之(韓非子内儲說上)
人主之聽言也不以功用為的則說者多棘刺白馬之
說不以儀的為關則射者皆如羿也(韓非子外儲說左)
宋王與齊仇也築武宫謳癸倡行者止觀築者不倦王
聞召而賜之對曰臣師射稽之謳又賢於癸王召射稽
使之謳行者不止築者知倦王曰行者不止築者知倦
其謳不勝如癸美何也對曰王試度其功癸四板射稽
八板擿其堅癸五寸射稽二寸(韓非子外儲說左)
夫視鍜錫而察青黃區冶不能以必劍水擊鵠鴈陸斷
駒馬則臧獲不疑鈍利發齒吻形容伯樂不能以必馬
授車就駕而觀其末塗則臧獲不疑駑良觀容服聽辭
言仲尼不能以必士試之官職課其功伐則庸人不疑
於愚智(韓非子顯學)
今有人於此求牛則名馬求馬則名牛所求必不得矣
而因用威怒有司必誹怨矣牛馬必擾亂矣百官衆有
司也萬物羣牛馬也不正其名不分其職而數用刑罰
亂莫大焉夫說以智通而實以過悦譽以高賢而充以
卑下贊以潔白而隨以汙德任以公法而處以貪枉用
以勇敢而堙以罷怯此五者皆以牛為馬以馬為牛名
不正也白之顧益黑求之愈不得者其此義邪(吕氏春秋審分)
因國以為身因臣以為心以臣言為聲以臣事為形有
聲必有響有形必有影聲出於内響報於外形立於上
影報於下響有清濁影有曲直響所報非一聲也影所
應非一形也(春秋繁露保位權)
盲者口能言白黑而無目以别之儒者口能言治亂無
能以行之坐言不行則牧童兼烏獲之力逢須苞堯舜
之德故使言而近則儒者何患於治亂而盲人何患於
白黑哉(鹽鐵論能言)
語曰盗跖不能盗田尺寸寸不可盗况尺乎夫事驗必
若土田之張於野也則為私家寡矣若亂之墜於澚也
則可信者解矣故有事考功有言考用動則考行静則
考守(申鑒時事)
夫志道者少與逐俗者多疇是以朋黨用私背實趨華
其貢士者不復依其質幹准其才行但虚造聲譽妄生
羽毛(潜夫論實貢)
大人不考功則子孫惰而家破窮官長不考功則吏怠
傲而姦宄興帝王不考功則直賢抑而巧偽勝(潜夫論考績)
曲木惡直繩重罰惡明證此羣臣所以樂惣猥而惡考
功也(潜夫論考績)
夫劍不試則利鈍闇弓不試則勁撓誣鷹不試則巧拙
惑馬不試則良駑疑此四者之有相紛也由不考試故
得然也今羣臣之不試也其禍非直止於誣闇疑惑而
巳又必致於怠慢之節焉設如家人有五子十孫父母
不察精愞則懃力者懈弛而惰慢者遂非也耗家業之
道也父子兄弟一門之計猶有若此則又况乎羣臣惣
猥治公事者哉(潜夫論考績)
世主不循考功而思太平此猶欲舍規矩而為方圓無
舟楫而欲濟大水雖或云縱然不知循其慮度之易且
速也(潜夫論考績)
世有雷同之譽而未必賢也俗有讙譁之毁而未必惡
也是以迎而許之者未若鑒其事而試其用逆而距之
者未若聽其言而課其實(抱朴子外篇廣譬)
士之生世入則事父出則事君事父尚於榮親事君貴
於興國故慈父不能愛無益之子仁君不能畜無用之
臣(文選曹植求自試表)
覽影偶質不能解獨指跡慕遠無救於遲是以循虚器
者非應物之具翫空言者非致治之機(文選陸機演連珠)
若乃背清議違是非雖堯不能一日以治審臧否詳賞
罰故中主可以萬世安(藝文類聚人部公平論)
兒說宋人善辯者也持白馬之非馬也服齊稷下之辯
者乘白馬而過關則顧白馬之賦故籍空辭則能勝於
一國實按形不能謾於一人(藝文類聚獸部馬)
末世人君之用人也貴耳聞之聰則天下之人運貨逐
利而市譽矣貴目見之明則天下之人恢形異藝而爭
進矣貴口可道之言則天下之人習舌調吻而飾辭矣
(道德經四子集解)
酬功
彤弓天子錫有功諸侯也(毛詩彤弓)
敝帷不棄為埋馬也敝蓋不棄為埋狗也(禮記檀弓下)
古之君子使之必報之迎貓為其食田鼠也迎虎為其
食田豕也迎而祭之也(禮記郊特牲)
曷為祭泰山河海山川有能潤于百里者天子秩而祭
之觸石而出膚寸而合不崇朝而徧雨乎天下者唯泰
山爾河海潤于千里(公羊僖公三十一年)
梓匠輪輿其志將以求食也君子之為道也其志亦將
以求食與曰子何以其志為哉其有功於子可食而食
之矣(孟子滕文公下)
有人於此毁瓦畫墁其志將以求食也則子食之乎曰
否曰然則子非食志也食功也(孟子滕文公下)
使河如帶泰山若礪國以永寧爰及苗裔始未嘗不欲
固其根本而枝葉稍陵夷衰微也(史記高祖功臣侯年表)
夫獵追殺獸兔者狗也而發蹤指示獸處者人也今諸
君徒能得走獸耳功狗也至如蕭何發蹤指示功人也
(史記蕭相國世家)
河當何時如衣帶山當何時如厲石言如帶砥國乃絶
耳(史記高祖功臣侯年表註)
夫犬馬有勞於人尚加帷蓋之報况國之功臣者哉(前漢)
(書陳湯傳)
臣聞客有過主人者見其竈直突傍有積薪客謂主人
更為曲突遠徙其薪不者且有火患主人嘿然不應俄
而家果失火鄰里共救之幸而得息於是殺牛置酒謝
其鄰人灼爛者在於上行餘各以功次坐而不錄言曲
突者人謂主人曰鄉使聽客之言不費牛酒終亡火患
今論功而請賓曲突徙薪亡恩澤燋頭爛額為上客邪
主人迺寤而請之今茂陵徐福數上書言霍氏且有變
宜防絶之鄉使福說得行則國亡裂土出爵之費臣亡
逆亂誅滅之敗往事既巳而福獨不蒙其功唯陛下察
之貴徙薪曲突之策使居焦髮灼爛之右(前漢書霍光傳)
功亡原者賞不限德亡首者襃不檢(前漢書王莽傳)
先帝貴指蹤之功薄搏獲之賞古人尚帷幄之規下攻
拔之力(後漢書荀彧傳)
慮為功首謀為賞本野績不越廟堂戰多不踰國勲是
故曲阜之錫不後營丘蕭何之土先於平陽(魏志荀彧傳註)
愧未有瓜衍之賞(宋書謝方明傳)
夫塗秘蘭幽貞芳載越徽猷沈遠懋禮彌昭(宋書王敬弘傳)
三寸之管毋當不可滿也授官爵出利禄不以功是無
當也(韓非子飾令)
叔向賦獵功多者受多功少者受少(韓非子外儲說左)
卯曰伯夷以將軍葬於首陽山之下而天下曰夫以伯
夷之賢與其稱仁而以將軍葬是手足不掩也今臣罷
四國之兵而王乃與臣五乘此其稱功猶嬴勝而履蹻
(韓非子外儲說左)
今世之祭井竈門戸箕箒臼杵者非以其神為能饗之
也恃賴其德煩苦之無已也是故以時見其德所以不
忘其功也觸石而出膚寸而合不崇朝而雨天下者唯
太山赤地三年而不絶流澤及百里而潤草木者唯江
河也是以天子秩而祭之故馬免人於難者其死也葬
之牛其死也葬以大車為薦牛馬有功猶不可忘又况
人乎此聖人所以重仁襲恩(淮南子氾論訓)
食其食者不毁其器食其實者不折其枝(淮南子說林訓)
高祖得天下賞羣臣之功蕭何為賞首何則高祖論功
比獵者之縱狗也狗身獲禽功歸於人羣臣手戰其猶
狗也蕭何持重其猶人也(王充論衡定賢篇)
社土地之主也土地闊不可盡敬故封土為社以報功
也稷五穀之長也穀衆不可徧祭故立稷神以祭之(藝文)
(類聚禮部社稷)
夫功在不賞故庸勲之典蓋闕施侔造物則謝德之塗
已冥(藝文類聚帝王部梁武帝令)
如多百千諸有情類奉事王子晝夜精勤王子爾時隨
分資給衣服飲食卧具等事後登王位隨昔勤勞量所
堪任重賜爵禄或主事業或主川原或主大城或主關
防或主村邑或主軍戎(波羅密多經卷五百八十三)
喻林卷六十九
