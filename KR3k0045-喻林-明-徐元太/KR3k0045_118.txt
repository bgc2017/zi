喻林卷一百十八明徐元太撰
物宜門(三)
天機
尺蠖之屈以求信也龍蛇之蟄以存身也(易上繫)
鵓將生子呼母應雛既生母呼子應(師曠禽經)
萬物負陰而抱陽冲氣以為和和居中央是以木實生
於心草實生於筴卵胎生於中央(文子上德)
地平則水不流輕重均則衡不傾物之生化也有感以
然(文子上德)
蜣蜋轉丸丸成而精思之而有蝡白者存丸中俄去殼
而蟬彼蜣不思彼蝡奚白(關尹子四符篇)
夫白鶂之相視眸子不運而風化蟲雄鳴於上風雌應
於下風而化類自為雌雄故風化(莊子天運)
䕫謂蚿曰吾以一足趻踔而行予無如矣今子之使萬
足獨奈何蚿曰不然子不見夫唾者乎噴則大者如珠
小者如霧雜而下者不可勝數也今予動吾天機而不
知其所以然蚿謂蛇曰吾以衆足行而不及子之無足
何也蛇曰夫天機之所動何可易邪吾安用足哉(莊子秋水)
兔絲無根而生蛇無足而行魚無耳而聽蟬無口而鳴
有然之者也(淮南子說林訓)
雞卵之未字也鳩溶於鷇中潰而視之若水之形良雌
傴伏體方就成就成之後能啄蹶之(王充論衡論苑篇)
鳥飛以翼當扈則鬚廢多任少沛然有餘輪運於轂至
用在無(山海經西山經圖讚)
或以尾翔或以髯凌飛鼠鼔翰翛然背騰(山海經北山經圖讚)
龍馮雲遊騰蛇假霧未若天馬自然凌翥有理懸運天
機潛御(山海經北山經圖讚)
蹠實以足排虚以羽翹尾飜飛奇哉耳鼠厥皮惟良百
毒是禦(山海經北山經圖讚)
烏孺魚沬細要者化言物之自然各有性也(郭子註莊天運)
海崖間波有水母東海謂之䖳正白濛濛如沫生物有
智識無耳目故不知避人常有蝦依隨之蝦見人則驚
此物亦隨之而沒(李善註文選江賦)
礠石吸鐵琥珀取芥氣有潛通數亦冥會(藝文類聚地部石)
如兔絲之草下有伏兔之根無此兔在下則絲不得生
於上然實不屬也(藝文類聚草部兔絲)
雞伏鴨卵雛成入水雞母隨岸呼之雛出而隨母鴨雞
異能相隨也(太平御覽羽族部鴨)
乾臯斷舌則坐歌孔雀拍尾則立舞人勝之也鸞入夜
而歌鳳入朝而舞天勝之也(埤雅品物門鳳)
如種子中無有根芽莖節枝葉而能生起如是等事(大方)
(廣佛華嚴經卷四十四)
譬如魚子母念則得生不念則壞(大智度論卷三十七)
相戕
上六龍戰于野其血玄黃(易坤)
躍躍毚(音讒)兔遇犬獲(叶黃郭反)之(詩小雅巧言)
虎有子不能摶攫者輒殺之為墮武也(淮南子說林訓)
鳥與鳥遇則相躅獸與獸遇則相觸馬與馬遇則趹踶
相傷天之生此物多其力而少其智也(太平御覽獸部馬五)
鹿制於犬猨伏於鼠(埤雅品物門猨)
貍之捕鼠雀之畏鸇各得其剋何敢有聲(參同契)
譬如兩木相磨便有火生還燒是木(大寶積經卷一百一十二)
猶師子瞋聞獐鹿聲(本緣經月光王品)
居處
初六鴻漸于干(易漸)
九三鴻漸于陸(易漸)
九五鴻漸于陵(易漸)
魚以依蒲藻為得其性(毛詩魚藻註)
鳴鳩不自為巢居鵲之成巢(毛詩鵲巢註)
富人之屋烏所集也(毛詩正月註)
平林之木茂則耿介之鳥往集焉(鄭氏箋詩車牽)
山鳥巖棲原鳥地處(師曠禽經)
草食之獸不疾易藪水生之蟲不疾易水行小變而不
失其大常也(莊子田子方)
榛巢者處林茂安也窟穴者託埵防便也(淮南子說林訓)
鱣鮪不居牛迹大鵬不滯蒿林(抱朴子外篇任命)
獸因窟而獲騁鳥先巢而後翔(廣文選沈休文郊居賦)
鳥噪類而比栖獸異跡而同處(藝文類聚天部雲賦)
鸞鳳不遷於竹實騶虞不移於生物(太平御覽羽族部鳳)
避害
鵰鳶之高飛鯉鮪之處淵性自然也非鵰鳶能高飛非
鯉鮪能處淵皆驚駭辟害爾(鄭氏箋詩四月)
色斯舉矣翔而後集曰山梁雌雉時哉時哉子路共之
三嗅而作(論語鄉黨)
猶魚鼈得免毒螫之淵鳥獸得離羅網之綱(吳志陸凱傳)
鳥莫知於鷾鴯目之所不宜處不給視雖落其實棄之
而走其畏人也而襲諸人間(莊子山木)
夫猨狖得茂木不舍而穴狟狢得埵防弗去而緣物莫
避其所利而就其所害(淮南子齊俗訓)
羊驚虎狼聳耳羣聚(焦氏易林既濟之巽)
鷹懷欲害之心故鳥魚知其情實而遠之(淮南子繆稱訓解)
鷹翔川魚鼈沈飛鳥揚必遠害也(淮南子繆稱訓)
刳胎焚夭則麒麟不至乾澤而漁蛟龍不游覆巢毁卵
則鳳凰不翔丘聞之君子重傷其類者也(說苑權謀)
烏之巨觜者善避矰弋彈射(張華註禽經)
鸞鳳避罻羅遠託崑崙墟(嵇中散集答二郭)
矰繳紛紜則鴛雛徊翮坑穽充谿則鱗虞歛跡(抱朴子外篇知)
(止)
鴈自河北渡江南瘦瘠能高飛不畏矰繳江南沃饒每
至還河北體肥不能高飛恐為虞人所獲嘗銜蘆長數
寸以防矰繳焉(古今注)
昔公明儀有牛彈清角之操伏食如故轉為蟁䖟聲則
翹尾而躡蹀(太平御覽蟲豸部蚊)
暴腮龍門垂耳轅下善為魚者不求為龍望禹門輒逝
是以無暴腮點額之患(埤雅品物門鮪)
鹿性警防分背而食以備人物之害(埤雅品物門鹿)
虎聞聲而深伏鷹見形而高飛(埤雅品物門鷹)
從類
雄雉見雌雉飛而鼓其翼泄泄然(毛詩雄雉註)
鳥則雄者鳴鴝雌能順服獸則牡爲唱導牝乃相從(後漢)
(書荀淑子爽傳)
羽蟲盛者毛蟲不育毛蟲盛者鱗蟲不育(關尹子六七篇)
水之守土也審影之守人也審物之守物也審(莊子徐無鬼)
羊有角牛有角牛之而羊也羊之而牛也未可是俱有
而類之不同也(公孫龍子通變論)
施薪若一火就燥也平地若一水就濕也草木疇生禽
獸羣焉物各從其類也(荀子勸學)
類固相召氣同則合聲比則應鼓宫而宫動鼓角而角
動平地注水水流濕均薪施火火就燥山雲草莽水雲
角□旱雲煙火雨雲水波無不皆類其所生以示人故
以龍致雨以形逐影師之所處必生棘楚禍福之所自
來衆人以為命安知其所(吕氏春秋名類)
毛羽者飛行之類也故屬於陽介鱗者蟄伏之類也故
屬於陰(淮南子天文訓)
夫物類之相應玄妙深微知而不能論辯而不能解故
東風至而酒湛溢蠶咡絲而商絃絶或感之也畫隨灰
而月暈闕鯨魚死而彗星出或動之也(淮南子覽冥訓)
橘柚有鄉雚葦有叢獸同足者相從游鳥同翼者相從
翔(淮南子說林訓)
檀柘而有鄉雚葦而有叢言物類之相從也(鹽鐵論論誹)
龍渴求飲雲黑景從(焦氏易林未濟之鼎)
石鐵之母也以有慈石故能引其子石之不慈者亦不
能引也(吕氏春秋精通解)
夫牡馬見雌牛雄雀見牝雞不相與合者異類故也(王充)
(論衡竒怪篇)
鸞鳳翔止百鳥皆從也(張華註禽經)
蒼鷹之屬以象東方木行朱鳥之屬以象南方火行黃
鳥之屬應土行以象季夏白鷺之屬以象西方金行玄
鳥以象北方水行(張華註禽經)
磁石吸鐵瑇瑁取芥氣有潛感數亦冥會物之相投出
乎意外(山海經北山經圖讚)
桂出合浦生必以高山之巔冬夏常青其類自為林間
無雜樹(南方草木狀)
夫龜龍甲鱗之宗麟鳳毛羽之長爰逮蜎飛蠕動皆鳴
呼相聞各有意趣共相制御(張湛註列子黃帝)
脂非火種水非魚屬然脂竭則火滅水竭則魚死伐木
而寄生枯芟草而兔絲萎川蟹不歸而蛣敗葉樹見斷
而蠧殄觸類而長之斯可悟矣(抱朴子内篇對俗)
萬物雖以形相生亦皆自然故胎卵不能易種而生(郭子)
(註莊知北游)
上有叢蓍下有伏龜(藝文類聚草部蓍)
欲知牛馬貴賤秋葵下小葵生牛馬貴大葵不蟲牛馬
賤(藝文類聚草部葵)
獨一叫而猨散鼉一鳴而龜伏(埤雅品物門猨)
鵝飛則蜮沈鵙鳴則蛇結(埤雅品物門鵝)
淘河在岸則魚沒沸河在岸則魚涌(埤雅品物門鵰)
鵙鳴在上蛇盤不動鵲鳴在上蝟反不行(埤雅品物門鵙)
煑羊以䶉煑鼈以蚊言其性類相感省火易熟有如此
者(埤雅品物門鼠)
磨鐵致蛄汗韉引兔蜄灰除蠧蛤陽去伏言物之相關
感有如此者(埤雅品物門螻蛄)
蠓飛起則天風舂則天雨(埤雅品物門蠓)
螳蜋之氣含之生火蚯蚓之塵背洒起霧(埤雅品物門螳蜋)
雞羽焚而清飈起蘆灰缺而月暈移(埤雅卉物門葦)
尋萬物之性皆有離合虎嘯風生龍吟雲起磁石引鍼
琥珀拾芥漆得蟹而散麻得漆而湧桂得葱而軟樹得
桂而枯戎鹽累卵獺膽分杯其氣爽有相關感多如此
類(埤雅卉物門芥)
雄不獨處雌不孤居(参同契)
植禾當以穀覆雞用其卵以類輔自然物成易陶冶(參同)
(契箋註下篇)
大腰無雄細腰無雌無雄外接無雌外育三化之蟲先
孕後交兼愛之獸自爲牡牝寄生因夫高木女蘿託乎
茯苓木株於土萍植於水鳥排虚而飛獸蹠實而走蟲
土閉而蟄魚淵潛而處本乎天者親上本乎地者親下
本乎時者親旁則各從其類也(法苑珠林卷三十二)
辨異
乾以龍御天坤以馬行地(王弼註易坤)
涇渭相入而清濁異(毛詩谷風註)
乃有厭然而特茂者其傑立之苗也厭厭然而長大者
其齊等之苗也(毛詩正義載芟)
鳴鳩言始相命也先鳴而後鳩何也鳩者鳴而後知其
鳩也(大戴禮記夏小正)
莠雚葦未莠則不為雚葦莠然後為雚葦故先言莠雚
未莠為菼葦未莠為蘆(大戴禮記夏小正)
凡聲高聲䃂正聲緩下聲肆陂聲散險聲斂達聲贏微
聲韽回聲衍侈聲筰弇聲鬱薄聲甄厚聲石(周禮春官典同)
鳥罟謂之羅兔罟謂之罝(音嗟)麋罟謂之罞(音茆)彘罟謂之
羉(音鸞)魚罟謂之罛(音孤爾雅)
橘生淮南則爲橘生于淮北則爲枳葉徒相似其實味
不同所以然者何水土異也(晏子春秋襍下)
霄鳸司夜行鳸主晝雄翼掩左雌羽掩右(師曠禽經)
寀寮雝雝鴻儀鷺序鷃雀啁啁下齊衆庶(師曠禽經)
鳧鶩之雜鷴鷺之潔(師曠禽經)
首有彩毛曰山雞頸有彩囊曰避株背有彩羽曰翡翠
腹有彩文曰錦雞(師曠禽經)
有七尺之骸手足之異戴髮含齒倚而趣者謂之人而
人未必無獸心雖有獸心以狀而見親矣傳翼戴角分
牙布爪仰飛伏走謂之禽獸而禽獸未必無人心雖有
人心以狀而見疏矣(列子黃帝)
羊合牛非馬牛合羊非雞(公孫龍子通變論)
以羊牛俱有角因謂牛為羊又謂羊為牛者未可其所
以俱有角者天然也而羊牛類異不可相為也(公孫龍子通變)
(論註)
假令羊居左牛居右共成一物不可偏謂之羊亦不可
偏謂之牛既無所名不可合謂之馬謂二物不可為一
明矣(公孫龍子通變論註)
堅土人剛弱土人肥壚土人大沙土人細息土人美耗
土人醜食水者善游能寒食土者無心而慧食木者多
力而□食草者善走而愚食葉者有絲而娥食肉者勇
敢而悍食氣者神明而夀食穀者知慧而夭不食者不
死而神凡人民禽獸萬物貞蟲各有以生或竒或偶或
飛或走莫知其情唯知通道者能原本之(淮南子地形訓)
蔏苗類絮而不可為絮黂不類布而可以為布(淮南子說林訓)
鱓之與蛇蠶之與蠋狀相類而愛憎異(淮南子說林訓)
銅英青金英黃玉英白黂燭捅膏燭澤也(淮南子說林訓)
馬齒非牛蹏檀根非倚枝故見其一本而萬物知(淮南子說)
(林訓)
九州田土之性善惡不均故有黃赤黑之别上中下之
差水潦不同故有清濁之流東西南北之趨(王充論衡本性篇)
當康如豚見則歲穰䱻魚鳥翼飛乃流光同出殊應或
災或祥(山海經東山經圖讚)
白羽白性輕白雪白性消白玉白性貞雖俱白其性不
同也(意林孟子)
食水者善浮而耐寒魚屬也食土者無心而慧蚯蚓是
也食木者多力而愚麋鹿是也食桑者有絲而蛾蠶屬
也食肉者勇敢而悍虎豹是也食氣者神明而夀龜蛇
之類王喬赤松是也食榖者智慧而夭人是也(意林淮南子)
素纓之鴨翰音之雞望視之兔白蹄之豕短喙之狗修
頸之馬君子之貌異也(太平御覽羽族部鴨)
北方寒其人夀南方暑其人夭此寒暑之方驗於人也
均之蠶也寒而餓之則引日多溫而飽之則引日少此
寒溫餓飽之為修短驗於物者也(太平御覽資產部蠶)
鸇鸇之信不如鴈周周之智不如鴻(埤雅品物門鸇)
執錫分銀操橙證柚(埤雅卉物門柚)
檜柏葉松身則葉與身皆曲樅松葉柏身則葉與身皆
直樅以直而從之檜以曲而會之(爾雅翼樅)
車前之草别名芣苢王會之云其實如李名之相亂在
乎疑似(爾雅翼女蘿)
菊花與薏花相似直以甘苦别之耳菊甘而薏苦所謂
苦如薏者也(初學記草部菊)
燕雀不生鳳狐兔不乳馬水流不炎上火動不潤下(參同)
(契箋註下篇)
不齊
天生殺不共在一時猶春夏華卉自生薺麥自死秋冬
草木自死而薺麥自生故云不齊也不齊為諸齊之本
也(禮記正義學記)
先種後熟謂之穜後種先熟謂之稑(鄭氏註周禮天官内宰)
夫物之不齊物之情也或相倍蓰或相什伯或相千萬
子比而同之是亂天下也巨屨小屨同賈人豈為之哉
(孟子滕文公上)
萬物好醜異賈精粗異功其不齊同乃物之情性也譬
若和氏之璧雖與凡下之璧尺寸厚薄適等其價豈可
同哉(趙氏註孟滕文公上)
鴽鶉野則義豢則摶水鶩澤則羣擾則逐(師曠禽經)
鶴以聲交而孕鵲以音感而孕白鷁相眡而孕鵁鶄睛
交而孕(師曠禽經)
昔之得道以立至今不遷者四時太山是也其得道以
危至今不可安者苓巒堙谿橐木降風是也其得道以
生至今不亡者日月星辰是也其得道以亡至今不可
存者苓葉遇霜朝露遭日是也(鶡冠子能天)
荆之南有冥靈者以五百歲為春五百歲為秋上古有
大椿者以八千歲為春八千歲為秋朽壤之上有菌芝
者生於朝死於晦春夏之月有蠓蚋者因雨而生見陽
而死(列子湯問)
亶爰之獸自孕而生曰類河澤之鳥視而生曰鶂純雌
其名大腰純雄其名穉蜂(列子天瑞)
鴟目有所適鶴脛有所節解之也悲(莊子徐無鬼)
夫草有莘有藟獨食之則殺人合而食之則益夀萬堇
不殺漆淖水合兩淖則為蹇溼之則為乾金柔錫柔合
兩柔則為剛燔之則為淖或溼而乾或燔而淖類固不
必可推知也小方大方之類也小馬大馬之類也小智
非大智之類也(吕氏春秋别類)
夫燧之取火於日磁石之引鐵蟹之敗漆葵之鄉日雖
有明智弗能然也故耳目之察不足以分物理心意之
論不足以定是非(淮南子覽冥訓)
貍頭愈鼠雞頭已瘻䖟散積血斵木愈齲此類之推者
也膏之殺鼈鵲矢中蝟爛灰生蠅漆見蠏而不乾此類
之不推者也(淮南子說山訓)
鐘之與磬也近之則鐘音充遠之則磬音章物固有近
不若遠遠不若近者(淮南子說山訓)
馬之似鹿者千金天下無千金之鹿玉待礛諸而成器
有千金之璧而無錙錘之礛諸(淮南子說山訓)
鶴夀千歲以極其游蜉蝣朝生而暮死而盡其樂(淮南子說)
(林訓)
布之新不如紵紵之弊不如布或善為新或惡為故(淮南)
(子說林訓)
漆得溼而乾燥金遇燔而流淖皆非其類也(吕氏春秋别類解)
河水濁故魚不得明目穉稼為霜所凋故不得待其自
熟(淮南子俶眞訓解)
女子鮫人體近蠶蚌出珠非甲吐絲匪蛹化出無方物
豈有種(山海經海外北山經圖讚)
䳜鼵二蟲殊類同歸聚不以方或走或飛不然之然難
以理推(山海經西山經圖讚)
水松葉如檜而細長出南海土產衆香而此木不大香
故彼人無佩服者嶺北人極愛之然其香殊勝在南方
時植物無情者也不香於彼而香於此豈屈於不知己
而伸於知己者歟物理之難窮如此(南方草木狀)
老子有言以貍頭之治鼠漏以啄木之護齲齒此亦可
以類求者也若蠏之化漆麻之壞酒此不可以理推者
也(抱朴子内篇對俗)
謂夏必長而薺麥枯焉謂冬必凋而竹栢茂焉(抱朴子内篇論)
(仙)
盛陽宜暑而夏天未必無涼日也極陰宜寒而嚴冬未
必無暫溫也百川東注而有北流之浩浩坤道至靜或
震動而崩弛水主純冷而有溫谷之湯泉火體宜熾而
有蕭丘之寒焰重類應沈而南海有浮石之山輕物當
浮而䍧牱有沈羽之流萬殊之類不可以一槩斷之正
如此也久矣(抱朴子内篇論仙)
物有生而有識者有生而無識者有不生而有識者有
不生而無識者夫生而有識者蟲類也生而無識者草
木也不生而無識者水土也不生而有識者鬼神也(古今)
(注問答釋義)
蛇形雖長而命不久龜形雖短而命甚長(莊子音義天下)
彼神蔡之靈長獲萬春之悠緬有蕣華之灼灼寄一朝
之浮淺(藝文類聚人部哀傷文)
終風掃於暮節霜露交於杪秋有萋萋之綠薺方滋繁
於中丘(藝文類聚草部薺)
薺與麥兮夏零蘭桂踐霜逾馨(藝文類聚樂部樂府)
覩衆草之萎悴覽林菓之零殘悲纖條之槁摧慜枯葉
之飄殫見芳薺之時生被畦疇而獨繁(藝文類聚草部薺)
水戰之鴨何必白纓盈俎之雞何必長鳴(太平御覽羽族部鴨)
野雞屬陰先鳴而後鼓翼家雞屬陽先鼓翼而後鳴(埤雅)
(品物門鵲)
林鳥以朝嘲水鳥以夜㖡(埤雅品物門鶌鳩)
鷺目威而受胎鸛影接而懷卵鴛鴦交頸野鵲傳枝(埤雅)
(品物門鷺)
雀奚夕瞽鴟奚晝盲(埤雅品物門鴟鵂)
雎鳩奚别鴛鴦奚雙(埤雅品物門鴛鴦)
金得伯勞之血則昏鐵得鸊雞之膏則瑩石得鵲髓則
化銀得雉糞則枯(埤雅品物門&KR0008;)
鸚鵡摩其背而瘖鸜鵒剪其舌而語(埤雅品物門鸚鵡)
龜鼈之類無雄蜂蝶之類無雌(埤雅品物門蝶)
魚無耳蟬無口蛇無足蚓無筋(埤雅品物門蚯蚓)
蛇豸腹竄蠐螬背行(埤雅品物門蟦蠐)
蠐螬行以其背蟪蛄鳴非其口(埤雅品物門蟪蛄)
螣蛇聽而有孕白鷺視而有胎(埤雅品物門螣蛇)
桉山海經有獸以其尾飛有鳥以其鬚飛(埤雅品物門蟪蛄)
鴺鳥不登山鶮鳥不踏土鴺鳥不能從下上高(埤雅品物門鼠)
瓜寒於曝油冷於煎(埤雅卉物門瓜)
竹布實而根枯蕉舒花而株槁(埤雅卉物門竹)
黃河多淘河之屬有曰漫畫者常以觜畫水求魚有曰
信天緣者常開口待魚(爾雅翼鵜)
聲氏之牛夜亡而遇䕫止而問焉我有四足動而不善
子一足而超踊何以然䕫曰以吾一足王於子矣(困學紀聞)
(卷十諸子)
夫以尺比寸尺即為高以丈比尺尺即為下向者之高
今之成下故知高下竟無定相更相傾奪(道德經註疏卷一)
蓮華有三種一者人華二者天華三者菩薩華人華人
蓮華十餘葉天華百葉菩薩華干葉(大智度論卷十)
喻林卷一百十八
