喻林卷五十明徐元太撰
人事門(四十八)
荒縱
終風且暴顧我則笑終風且霾終風且曀(與縊同)不
日有曀(詩國風終風)
新臺刺衞宣公也納伋之妻作新臺于河上而要之(毛詩)
(新臺)
盧令刺荒也襄公好田獵畢弋而不修民事百姓苦之
故陳古以風焉(毛詩盧令)
隰有萇楚疾恣也國人疾其君之滛恣而思無情慾者
也(毛詩隰有萇楚)
女所行如是猶鳥飛行自恣東西南北時亦為弋射者
所得言放縱久無所拘制則將遇伺女之間者得誅女
也(鄭氏箋詩桑柔)
然淇則有岸隰則有泮以自拱持今君子反薄而棄已
放恣心意曾無所拘制言淇隰之不如(毛詩正義氓)
沔然而滿者彼流水也此水之流湯湯然波流漫溢無
所入既不注於海復不入大川以興強盛者彼諸侯也
此諸侯奢僭放恣無所事既不朝天子又不事侯伯(毛詩)
(正義沔水)
鴥然而疾者彼飛隼其意欲飛則飛欲止則止自由無
所畏也以喻彼諸侯欲朝則朝欲否則否自恣無所懼
也(毛詩正義沔水)
鴥然而疾飛者彼飛隼則已飛而不息則又加之游揚
妄相擊害以興彼自恣之諸侯則已不朝天子則又加
以出兵妄相侵伐(毛詩正義沔水)
鳥飛無定之物人心有定之主今鳥有所至人心反無
至(毛詩正義菀柳)
有鳥高飛謂其終無所至亦至于天而止也今彼人幽
王之心于何其所至乎言其心轉側無常人不知其所
止(毛詩正義菀柳)
無客而飲謂之從酒今若子者晝夜守尊謂之從酒也
(晏子春秋雜論下)
情所欲好耳所欲聽目所欲視口所欲嘗雖殊方偏國
非齊土之所産育者無不必致之猶藩牆之物也及其
游也雖山川阻險途逕修遠無不必之猶人之行咫步
也(列子楊朱)
縱而肆之其猶烈猛火於雲夢開積水乎萬仞其可撲
以箒篲遏以撮壤哉(抱朴子外篇疾謬)
清論所不能復制繩墨所不能復彈遂成鷹頭之蠅廟
垣之鼠(抱朴子外篇疾謬)
大過娣越姒媦(云貴切)陵姊風冞(音迷)于陂舟㲻(音溺)于水𫝊
曰娣越姒長替於少也媦陵姊季僭於孟也風冞于陂
過其度也舟㲻于水失其節也(元包孟陽)
喘悸之息以喉為節言情欲奔競所致(莊子音義大宗師)
過屠門而大嚼雖不得肉貴且快意當斯之時願舉泰
山以為肉傾東海以為酒伐雲夢之竹以為笛斬泗濱
之梓以為筝食若填巨壑飲若灌漏巵其樂固難量豈
非大丈夫之樂哉(文選曹植與吳季重書)
次五蒙柴求兕其德不美測曰蒙柴求兕得不慶也(太玄)
(經第一童)
次三裳格鞶鉤渝測曰裳格鞶鉤無以制也(太玄經第二格)
五盖覆心禪門已閉六塵在念亂想常馳類狂象之無
鉤似戲猿之得樹(法苑珠林卷八十四)
失道
彼月而食則維其常此日而食于何不臧(詩小雅十月之交)
誰能執熱逝不以濯其何能淑載胥及溺(叶奴學反詩大雅桑柔)
發發飄風非有道之風偈偈疾驅非有道之車(毛詩匪風註)
林中大木之處而維有薪蒸朝廷宜有賢者而但聚小
人(毛詩正月註)
違禮義不由其道猶雉鳴而求其牡矣(毛詩匏有苦葉註)
賈物而有三倍之利者小人所宜知也君子反知之非
其宜也今婦人休其蠶桑織紝之職而與朝廷之事其
為非宜亦猶是也(鄭氏箋詩瞻卬)
愛好美色不往見子都之美好閑習者乃往見狂醜之
人喻忽之好善不任用賢者反任用小人所美非美故
刺之(毛詩正義山有扶蘇)
不睹子充而睹狡童以喻昭公之好善不愛賢人而愛
小人也(毛詩正義山有扶蘇)
人既刈白華已漚為菅柔韌中用兮何為更取白茅收
束之兮以白茅伐白華則脆而不堪用也以興王既聘
申女已立為后禮儀充備兮何為更納襃姒嬖寵之兮
以襃姒代申后則妬而將滅國也寵襃姒以黜申后似
取白茅而棄韌菅(毛詩正義白華)
交交然小者是桑扈之鳥也鳥自求生活當應肉食今
既無肉循場啄粟而食之失其天性以此求活將必不
能以興王者欲求治國當行善教今無善教施布亂政
以治之失其常法以此求治終不可得(毛詩正義小宛)
言老馬反為駒而用之猶王於老人反為童而遇之(毛詩)
(正義角弓)
聞以德和民不聞以亂以亂猶治絲而棼之也(左傳隠公四年)
天反時為災地反物為妖民反德為亂亂則妖災生故
文反正為乏(左傳宣公十五年)
賈而欲贏而惡囂乎(左傳昭公元年)
遷怒肆忿快意於行人譬諸豺狼求食而已(春秋正義襄公十一年)
今有場師舍其梧檟養其樲棘則為賤場師焉(孟子告子上)
拱把之桐梓人苟欲生之皆知所以養之者至於身而
不知所以養之者豈愛身不若桐梓哉弗思甚也(孟子告子)
(上)
享而既具是棄禮若其不具是用粃粺用粃粺君辱棄
禮名惡(孔子家語相魯)
出令則如反汗用賢則如轉石去佞則如拔山如此望
陰陽之調不亦難乎(前漢書楚元王傳)
所冠不以仁義為冕所蹈不以賢佐為力終至顛蹶絶
滅漢祚(後漢書黃瓊列傳)
夫華離蔕而萎條去幹而枯女冶容而淫士背道而辜
(後漢書蔡邕列傳)
譬猶緣木求魚升山採珠(後漢書劉玄傳)
畫真人於刻桷之室載退士於進趣之堂(晉書嵇紹傳)
其於政也如農者之殖磽野旱年之望豐穡必不幾矣
(晉書阮种傳)
不悟清流在於澄源止輪由乎高閎患生於本治之於
末故也(宋書袁湛傳)
誣飾蚯蚓冀招神龍(宋書王微傳)
夫移心疾於股肱非良醫之美畏影迹而馳騖豈静處
之方(南齊書王儉傳)
以此取士求之濟治譬猶却行以及前之燕而向楚(魏書)
(羊深傳)
沈於樂者洽於憂厚於味者薄於行慢於朝者緩於政
害於國家者危於社稷(管子中匡)
今君臨民若寇讐見善若避熱(晏子春秋諫上)
以事生事又以事止事譬猶揚火而使無焚也以智生
患又以智備之譬猶撓水而欲其清也(文子道德)
汙其準粉其顙腐鼠在阼燒薰於堂(文子上德)
福輕乎羽莫之知載禍重乎地莫之知避(莊子人間世)
非人者必有以易之若非人而無以易之譬之猶以火
救水也其說將必無可焉(墨子兼愛下)
用事不巧則操末績顛圓鑿方枘情道兩失(鬼谷子反應注)
天下敖然若燒若焦墨子雖為之衣褐帶索啜菽飲水
惡能足之乎既以伐其本竭其原而焦天下矣(荀子富國篇)
墨子之於道也猶瞽之於白黑也猶聾之於清濁也猶
之楚而北求之也(荀子樂篇)
衡不正則重懸於仰而人以為輕輕懸於俛而人以為重
此人所以惑於輕重也權不正則禍託於欲而人以為
福福託於惡而人以為禍此亦人所以惑於禍福也道
者古今之正權離道而内自擇則不知禍福之所託(荀子)
(正名)
古之人目短於自見故以鏡觀面智短於自知故以道
正已故鏡無見疵之罪道無明過之怨目失鏡則無以
正鬚眉身失道則無以知迷惑(韓非子觀行)
衞人有佐弋者鳥至因先以其裷麾之鳥驚而不射也
(韓非子外儲說左上)
鄭縣人乙子妻之市買鼈以歸過潁水以為渴也因縱
而飲之遂亡其鼈(韓非子外儲說左上)
使燕王内憎其民而外愛魯人則燕不用而魯不附民
見憎不能盡力而務功魯見說而不能離死命而親他
主如此則人臣為隙穴而人主獨立以隙穴之臣而事
獨立之主此之謂危殆(韓非子雜論法術)
棄玉取石者盲羊質虎皮者辱(黃石公素書安履)
故欲以刑罰慈民辟其猶以鞭狎狗也雖久弗親矣故
欲以簡泄得士辟其猶以弧怵鳥也雖久弗得矣(賈子大政)
(下)
今夫儒者不本其所以欲而禁其所欲不原其所以樂
而閉其所樂是猶决江河之源而障之以手也夫牧民
者猶畜禽獸也不塞其囿垣使有野心系絆其足以禁
其動而欲修生夀終豈可得乎(淮南子精神訓)
鑿五刑為刻削乃背道德之本而争於錐刀之末斬艾
百姓殫盡太半而忻忻然常自以為治是猶抱薪而救
火鑿竇而出水(淮南子覧冥訓)
愛熊而食之鹽愛獺而飲之酒雖欲養之非其道(淮南子說)
(林訓)
不能耕而欲黍粱不能織而喜采裳無事而求其功難
矣(淮南子說林訓)
游者以足蹶以手抪不得其數愈蹶愈敗及其能游者
非手足者矣(淮南子說林訓)
蒙塵而昧固其理也為其不出戶而堁之也(淮南子說林訓)
不修其身求之於人是謂失倫不治其内而修其外是
謂大廢重載而危之操策而隨之非所以為全也(說苑談叢)
鳴鼓逐狐不知跡處(焦氏易林乾之无妄)
騎㹠逐羊不見所望(焦氏易林乾之蹇)
鑿井求玉非卞氏寶名困身辱勞無所得(焦氏易林蒙之臨)
氓伯以婚抱布自媒棄禮急情卒罹悔憂(焦氏易林蒙之困)
空槽注猪㹠彘不到張弓視雞雄鳩飛去(焦氏易林師之旅)
祼䄇逐狐為人所笑(焦氏易林大有之咸)
耕石不富衡門屢空(焦氏易林咸之需)
入水求玉失其所欲(焦氏易林咸之否)
入市求鹿不見頓足(焦氏易林遯之同人)
乘牛逐驥日暮不至(焦氏易林損之蠱)
左手把水如灮與鬼不可得徙(焦氏易林姤之旅)
冰入炭室消滅不息(焦氏易林鼎之恒)
穿匏浥水搆銕熒火勞疲力竭饑渴為禍(焦氏易林艮之坤)
獨立山顛求麋耕田草木不闢秋饑无年(焦氏易林未濟之无妄)
次六將其車入于丘虚測曰將車入虚道不得也(太玄經第)
(一礥)
次三戾其腹正其背測曰戾腹正背中外争也(太玄經第一戾)
次三羨迂塗不能直如測曰羨迂塗不能直行也(太玄經第)
(一羨)
次四男女事不代之字測曰男女事非厥務也(太玄經第二事)
次二動于響景測曰動于響景不足觀聽也(太玄經第二釋)
次二嚇河&KR0751;測曰嚇河之&KR0751;何可&KR2695;也(太玄經第二争)
次五交于鸎猩不獲其榮測曰交于鸎猩鳥獸同方也
(太玄經第二交)
次三化白于泥淄測曰化白于泥變不明也(太玄經第三更)
次三準繩不甫亡其規矩測曰準繩不甫其用爽也(太玄)
(經第三法)
初一竈無實乞于鄰測曰竈無實有虚名也(太玄經第四竈)
上九明珠彈于飛肉其得不復測曰明珠彈肉費不當
也(太玄經第四唐)
初一去此靈淵舍彼枯園測曰去此靈淵不以謙也(太玄)
(經第五去)
次三割鼻食口喪其息主測曰割鼻喪主損無榮也(太玄)
(經第六割)
次五大爵將飛拔其翮毛羽雖衆不得適測曰大雀拔
翮不足賴也(太玄經第六將)
今齊王失士而求諸侯是何異于失網而求魚乎(天祿閣外)
(史將才)
鏡明見人之首而人不推鏡破之而扢以玄錫摩以白
旃是說鏡之明已也士有明已者陳已之短欲令長之
以去其病而不德之反欲殺之是惡士之明已也(呂氏春秋)
(逹鬱解)
言桂蠧食芬香居高顯不知留止妄欲移徙則失甘美
之木亡其處也以言衆臣食君之祿不建忠信妄行佞
諂亦將失其位喪其所也(王逸註楚辭七諫)
神鳥至則衆鳥集從今反鴞往處之故驚而鳴也(王逸註楚)
(辭九思)
名山宜神鳥處之猶朝廷宜賢者居位而今惟小人故
云鴞萃之也(王逸註楚辭九思)
江離兮遺捐忠正之士棄山林也辛夷兮擠臧仁智之
士抑沉没也(王逸註楚辭九懷)
昔倉梧丙娶妻美而以與其兄欲以為讓也則不如無
讓焉尾生與婦人期於水邊水暴至不去而死欲以為
信也則不如無信焉葉公之黨其父攘羊而子證之欲
以為直也則不如無直焉陳仲子不食母兄之食出居
於陵欲以為潔也則不如無潔焉宗魯受齊豹之謀死
孟縶之難欲以為義也則不如無義焉(徐幹中論貴言)
君子既有賢才又卜其居復順積德乃享元吉猶夫良
農既懷善藝又擇沃土復加耘耔乃有盈倉之報耳今
見愚民不能得福於吉居便謂宅無善惡何異覩種田
之無十千而謂田無壤塉耶良田雖美而稼不獨茂卜
宅雖吉而功不獨成相須之理誠然(嵇中散集難宅無吉凶攝生論)
且鮑肆自玩而賤蘭茝猶海鳥對太牢而長愁文侯聞
雅樂而塞耳(嵇中散集答難養生論)
此何異識時雨之生物因垂拱而望嘉榖乎(嵇中散集難宅無吉)
(凶攝生論)
何異詣老空耕石田而望千倉之收用力雖盡不得其
所也所謂適楚而道燕雖良馬而不到非行之不疾然
失其道也(抱朴子内篇勤求)
不知彼之求仙猶臨河羨魚而無網罟非河中之無魚
也(抱朴子内篇釋滯)
探燕巢而求鳳卵搜井底而捕鱔魚雖加至勤非其所
有也(抱朴子内篇釋滯)
謗讟不可以巧言弭實恨不可以虚事釋釋之非其道
弭之不由理猶懷冰之遣冷重罏以却暑逐灮以逃影
穿舟以止漏矣(抱朴子外篇博喻)
彍棘矢而望高手乎渠廣策疲駑而求繼軌於周穆放
斧斤而欲雙巧於班墨忽良才而欲彛倫之攸敘不亦
難乎(抱朴子外篇名實)
夫冥山在乎北極而南行以觀之至仁在乎無親而仁
愛以言之故郢雖見而愈遠冥山仁孝雖彰而愈非至
理也(郭子注莊天運)
莫知反一以息迹而逐迹以求一愈得迹愈失一斯大
謬矣(郭子注莊繕信)
運屈而恚天辱至而怨人是以火焚而怨燧人溺井而
尤伯益(劉子言苑)
亦何異救饑而與之珠拯溺而投之玉乎(劉子隨時)
天由其時人由其道非時之夏望之不可見非道之正
行之不可至(揚子法言註寡見)
采庶子之春華忘家丞之秋實(李善註文選陸韓卿答内兄希叔詩)
采薜荔兮水中搴芙蓉兮木末(文選屈原湘君歌)
或益之以畎澮而泄之以尾閭欲坐望顯報者(文選嵇康養生)
(論)
夫土之有川猶人之有口也治土而防其川猶止兒啼
而塞其口豈不遽止然其死可立而待也(補文選賈讓治河奏)
駕蹇驢而無策兮又何路之能極以直鍼而為釣兮又
何魚之能得(廣文選東方曼倩哀命)
舟登陸其焉濟輪涉淵而無迹(廣文選陸士龍紆思)
譬享海鳥以醇醪嘉膳栖林狖以崇楹曾拱苟非其實
立有驚怖(藝文類聚人部言志書)
火在井中不能燭遠目在足下不可以視近(太平御覧天部三上)
為千金之裘而與狐謀之其皮不可得(太平御覧服章部裘)
易傳曰當雷不雷陽德弱也(初學記天部雷)
魯哀公問仲尼曰春秋之記曰冬十二月霣霜不殺菽
何為記此仲尼對曰此言可以殺而不殺也夫宜殺而
不殺桃李冬實天失道草木猶犯干之而况人君乎(困學)
(記聞卷六春秋)
陛下何愛其羽毛而疎其骨肉(何氏語林箴規)
暮世之治病也則不然治不本四時不知日月不審逆
從病形已成乃欲微鍼治其外湯液治其内粗工兇兇
以為可攻故病未已新病復起(黃帝素問内經移精變氣論)
棄正從蹊徑欲疾閼不通盲者不柱杖聾者聽宮商(恭同)
(契)
亦猶和膠補釡以鋼塗瘡去冷加冰除熱用湯飛龜舞
蛇終不可得(恭同契)
今遇是道法寶城不應取此虛偽之物譬如商主遇真
寶城取諸瓦礫而便還家(元陽妙經卷十)
如彼愚人晻入空山覓天子綬(靈寶通微經)
夫生人之所為大患莫急於疾疾而不治猶救火而不
以水也(華陽陶隠居集)
譬如有人執杖和怨負水求火勤苦積紀終不能得(玉清)
(經道化四夷品)
失吾生道如鳥失翼亦猶濟人忘其船筏遥想彼岸無
由得度(玉清經法印品)
譬如草木遠離地水定不虚生(玉清經法印品)
譬如王子捨其父王更就餘人求為太子决不可得(波羅)
(蜜多經卷五百六十九)
譬如犢子若欲須乳必依其母若就餘牛則不可得(波羅)
(蜜多經卷五百六十九)
梵志欲遊人間語小兒曰我有少緣欲暫出行汝善守
護此火慎勿使滅若火滅者當以鑚鑚木取火然之具
械勅已出林遊行梵志去後小兒貪戲不數視火火遂
便滅小兒戲還見火已滅吹灰求火不能得已便以斧
劈薪求火復不能得又復斬薪置於&KR0875;中搗以求火又
不能得爾時梵志於人間還詣彼林所問小兒曰吾先
勅汝使守護火火不滅耶小兒對曰我向出戲不時護
視火今以滅復問小兒汝以何方便更求火耶小兒報
曰火出於木我以斧破木求火不得復斬之令碎置於
臼中杵搗求火復不能得時彼梵志以鑚鑚木出火積
薪而然告小兒曰夫欲求火法應如此不應破薪杵碎
而求(長阿含經卷七)
猶人求火以濕木為母以濕鑚鑚彼人如是為得火不
答曰不也所以者何彼以濕鑚鑚於濕木是故不得(中阿)
(含經卷二十)
猶如有人欲得酥者以器盛水以抨抨之必不得酥所
以者何以邪求酥謂抨水也(中阿含經卷四十五)
猶如有人欲得油者以榨具盛沙以冷水漬而取壓之
必不得油所以者何以邪求油謂壓沙也(中阿含經卷四十五)
譬如明目士夫求堅固材執持利斧入於山林見大芭
蕉樹牖直長大即伐其根斬截其鋒葉葉次剝都無堅
實(雜阿含經卷十)
譬如小火欲令其然增以樵炭非為增炭令火滅耶(雜阿)
(含經卷二十七)
譬如熾火欲令其滅足其乾薪豈不令火增熾然耶(雜阿)
(含經卷二十七)
猶若有人身中毒箭彼親屬慈愍人欲令安飲欲饒益
之求索除毒箭師於是彼人作是念我不際箭要知彼
人己姓是字是像是若長若短若中若黑若白若刹利
族若婆羅門族若居士族若工師族若東方南方西方
北方誰以箭中我我不除毒箭要當知彼弓為是薩羅
木為是多羅木為翅羅鴦掘梨木我不除毒箭要當知
彼筋若牛筋若羊筋若犛牛筋而用纏彼弓我不除毒
箭要知彼弓弝為白骨耶為黑棘耶為赤棘耶(箭喻經緣三)
如賣鍼人至鍼師門欲求賣鍼終不可售(别釋雜阿含經卷十四)
譬如有人以炭畫日言相似者無有是處(大乘造像功德經卷上悲)
(九)
昔有國王有一好樹高廣極大常有好果香而甜美時
有一人來至王所王語之言此之樹上將生美果汝果
能食不人答王言此樹高廣雖欲食之何由能得即便
斷樹望得其果既無所獲徒自勞苦後還欲竪樹已枯
死都無生理世間之人亦復如是如來法王有持戒樹
能生勝果心生願樂欲得果食應當持戒修諸功德不
解方便反毁其禁如彼伐樹復欲還活都不可得(百喻經卷上)
昔有癡人往大池所見水底影有真金像謂呼有金即
入水中撓泥求覓疲極不得還出復坐須臾水清復現
金色復更入裏撓泥更求覓亦復不得其父覓子得來
見子而問子言汝何所作疲困如是子白父言水底有
真金我時投水欲撓泥取疲極不得父看水底真金之
影而如此金在於樹上所以知之影現水底其父言曰
必飛鳥銜金著於樹上即隨父語上樹求得(百喻經卷下)
昔邊國人不識於驢聞他說言驢乳甚美都無識者爾
時諸人得一䭸驢欲捋其乳諍共捉之其中有捉頭者
有捉耳者有捉尾者有捉脚者復有捉器者各欲先得
於前飲之中捉驢根謂呼是乳即便捋之望得其乳衆
人疲厭都無所得徒自勞苦空無所獲為一切世人之
所嗤笑(百喻經卷下)
二行增癡無益故如人風病服麨藥(三昧法門經卷下)
如截耳欲著交露璫(四阿含暮妙觧藉五)
所求不以道不識事緣如&KR2183;角求乳無明覆故(大智度論卷二)
(十三)
如人能食一斛飯從有一斗者索欲以除饑是不能除
(大智度論卷四十一)
如人欲得堅實好木捨其根莖而取枝葉雖是木名而
不中用(大智度論卷四十一)
如人手垢還以垢洗云何得净(大智度論卷九十五)
譬如癡犬有人打擲便逐瓦石不知尋本(大莊嚴經論卷二偈)
南路求燕北轅首楚以斯適道千里而遥(弘明集十)
夫飾櫃貿珍曜夜不售所謂馳走滅迹跳動息影焉可
免乎(弘明集折夷夏論)
昔有一人欲得王意問餘人言云何得之有人語言若
欲得意王形相汝當效之此人見王眼曘便效王曘王問
之言汝為病耶為著風耶何以眼曘其人答王我不病
眼亦不著風欲得王意見王眼曘故效王也王聞是語
即大瞋恚使人加害擯令出國(法苑珠林卷五十三)
昔有愚人煮黑石蜜有一富人來至其家時此愚人取
石蜜漿為富人煮即於火上以扇扇之望得使冷傍人
語言下不止火扇扇不已云何得冷爾時人衆悉皆嗤
笑(法苑珠林卷五十五)
聽神
天道遠人道邇待蓍龜而襲求福之末也顛蹶望拜而
謁焉其待則薄矣(子華子北宫意問)
然則有鬼乎曰有沈有履竈有髻戸内之煩壤雷霆處
之東北方之下者陪阿鮭蠪躍之西北方之下者則泆
陽處之水有罔象丘有崒山有䕫野有彷徨澤有委蛇
(莊子逹生)
日月食而救之天旱而雩卜筮而後决大事非以為得
求也以文之也故君子以為文而百姓以為神以為文
則吉以為神則凶(荀子天論篇)
人處疾則貴醫有禍則畏鬼聖人在上則民少欲民少
欲則血氣治而舉動理舉動理則少禍害夫内無痤疽
癉痔之害而外無刑罰法誅之禍者其輕恬鬼也甚故
曰以道蒞天下其鬼不神治世之民不與鬼神相害也
故曰非其鬼不神也其神不傷人也(韓非子解老)
初時者魏數年東鄉攻盡陶衛數年西鄉以失其國此
非豐隆五行太一王相攝提六神五括天河殷搶歲星
非數年在西也又非天缺弧逆刑星熒惑奎台非數年
在東也故曰龜筴鬼神不足舉勝左右背鄉不足以專
戰然而恃之愚莫大焉(韓非子飾邪)
世俗言曰饗大高者而彘為上牲葬死人者裘不可以
藏相戲以刃者太祖軵其肘枕戸橉而卧者鬼神蹠其
首此皆不著於法令而聖人之所不口𫝊也夫饗大高
而彘為上牲者非彘能賢於野獸麋鹿也而神明獨饗
之何也以為彘者家人所常畜而易得之物也故因其
便以尊之裘不可以藏者非能其綈綿曼帛温煖於身
也世以為裘者雖得貴賈之物也而不可𫝊於後世無
益於死者而足以養生故因其資以讋之相戲以刃太
祖軵其肘者夫以刃相戲必為過失過失相傷其患必
大無涉血之讐爭忿鬭而以小事自内於刑戮愚者所
不知忌也故因太祖以累其心枕戸橉而卧鬼神履其
首者使鬼神能玄化則不待戶牖之行若循虚而出入
則亦無能履也夫戶牖者風氣之所往來而風氣者陰
陽粗觕者也離者必病故託鬼神以伸誡之也(淮南子汜論訓)
信鬼神者失謀信日者失時何以知其然夫賢聖周知
能不時日而事利敬法令貴功勞不卜筮而身吉謹仁
義順道理不禱祀而福(說苑反質)
齊大旱之時景公召羣臣問曰天不雨久矣民且有饑
色吾使人卜之祟在高山廣水寡人欲少賦斂以祠靈
山可乎羣臣莫對晏子進曰不可祠此無益也夫靈山
固以石為身以草木為髮天久不雨髮將焦身將熱彼
獨不欲雨乎祠之無益景公曰吾欲祠河伯可乎晏子
曰不可祠此無益也夫河伯以水為國以魚鼈為民天
久不雨水泉將下百川竭國將亡民將滅矣彼獨不用
雨乎祠之何益景公曰今為之奈何晏子曰君誠避宫
殿暴露與靈山河伯共憂其幸而雨乎(劉向說苑辨物)
載璧秉珪請命于河(焦氏易林同人之晉)
行如桀紂雖禱不祐(焦氏易林復之姤)
猪肩羊膊可以得兆雚葦藁芼可以得數何必以蓍龜
(王充論衡卜筮篇)
非犧牲之不博碩非玉帛之不豐穰信之非不𣢾敬之
非不重有丘山之損無毫釐之益(抱朴子内篇道意)
信鬼神何異以踵解結終無益也(意林纏子)
鬼神明於聖人猶聰明耳目之與聾盲也(藝文類聚雜氣物部鼎)
插桃枝於戶連灰其下童子入不畏而鬼畏之是鬼智
不如童子也(困學紀聞卷十諸子)
夫自稱山嶽神者必是蟒蛇自稱江海神者必是黿鼉
魚鼈自稱天地父母神者必是貓貍野獸自稱將軍神
者必是熊羆虎豹自稱仕人神者必是猿猴㹢玃自稱
宅舍神者必是犬羊猪犢門戶井竈破器之屬(弘明集十四)
喻林卷五十
