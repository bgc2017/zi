喻林卷三明徐元太撰
人事門(一)
言行
言行君子之樞機樞機之發榮辱之主也(易上繫)
戸樞之轉或明或闇弩牙之發或中或否猶言行之動
從身而發以及於物或是或非也(周易正義繫辭上)
天下有道則行有枝葉天下無道則辭有枝葉(禮記表記)
言從而行之則言不可飾也行從而言之則行不可飾
也(禮記緇衣)
苟有車必見其軾苟有衣必見其敝人苟或言之必聞
其聲苟或行之必見其成(禮記緇衣)
行有枝葉所以益德也言有枝葉是衆虚華也枝葉依
幹而生言行亦由禮出(鄭氏註禮表記)
夫華繁而實寡者天也言多而行寡者人也(大戴禮記曾子疾病)
知旣知之行旣由之言旣順之若夫性命肌膚之不可
易也(大戴禮記哀公問五義)
綴以德行不任以言庶人以言猶以夏后氏之祔懷袍
褐也行不越境(大戴禮記虞戴德)
人性有畏其景而惡其跡者卻背而走迹愈多景愈疾
不知就陰而止景滅迹絶欲人勿聞莫若勿言欲人勿
知莫若勿為(前漢書枚乘傳)
士有一定之論女有不易之行(文子守弱)
知言如泉鳴知行如禽飛(關尹子一宇)
關尹謂子列子曰言美則響美言惡則響惡身長則影
長身短則影短名也者響也身也者影也故曰愼爾言
將有和之愼爾行將有隨之(列子說符)
滿苟得曰小盜者拘大盜者為諸侯諸侯之門義士存
焉昔者桓公小白殺兄入嫂而管仲為臣田成子常殺
君竊國而孔子受幣論則賤之行則下之則是言行之
情悖戰於胷中也不亦拂乎故書曰孰惡孰美成者為
首不成者為尾(莊子盜跖)
子墨子曰君子無鬭子夏之徒曰狗狶猶有鬭惡有士
而無鬭矣子墨子曰傷矣哉言則稱於湯文行則譬於
狗狶(墨子耕柱)
君子言有壇宇行有防表(荀子儒效)
聽善言便計雖愚者知說之稱至德高行雖不肖者知
慕之說之者衆而用之者鮮慕之者多而行之者寡所
以然者何也不能反諸性也(淮南子原道訓下)
言之者行之役也行之者言之主也汝能行我能言汝
為主我為役(說苑權謀)
或問羣言之長羣行之宗曰羣言之長德言也羣行之
宗德行也(揚子考至篇)
般之揮斤羿之激矢君子不言言必有中也不行行必
有稱也(揚子君子)
顧自然之理行則影從言則響隨(郭子註莊德充符)
禮然後動則動如春風人不厭其動時然後言則言如
金石人不厭其聲(劉子愼言)
言不違理故形不慙行不邪僻故心不恥(揚子法言註吾子篇)
知言而不能行謂之疾此疾雖有天醫莫能治也(意林仲長)
(統昌言)
世薄華飾以相拊言處飛龍前行在跛鼈後(西昇經)
言多諾者事衆而信不可然也心多所易者難積而變
不可推也(道德經指歸卷十一)
夫謬之於空談不如證之於事實聞之於髣像不如决
之於耳目故信不如學言不如行(法苑珠林卷四十六)
好惡
君子之善善也長惡惡也短惡惡止其身善善及子孫
(公羊昭公二十年)
見善如不及見不善如探湯(論語季氏)
獸惡其網為其害己民惡其上為其病己(國語解周中卻至告慶)
所好則鑚皮出其毛羽所惡則洗垢求其瘢痕(後漢書文苑列)
(傳)
黃馬白馬同為馬也而取白棄黃棺槨異處之謂也(公孫)
(龍子白馬論註)
愛其人者兼屋上之烏憎其人者惡其餘胥(說苑貴德)
其拔賢如旋流討惡如霆擊(蔡中郎集橋公碑頌)
舜之在鄉黨也非家饋而戸贈之也人莫不稱善焉象
之在鄉黨也非家奪而戸掠之也人莫不稱惡焉由此
觀之人無賢愚見善則譽之見惡則謗之此人情也未
必有私愛也未必有私憎也(徐幹中論虚道)
麟止鳳儀所患在少狐鳴梟呼世忌其多是以俊乂盈
朝而求賢者未倦讒佞作威而忠貞者切齒(抱朴子外篇博喻)
靈鳳振響於朝陽未有惠物之益而莫不澄聽於下風
焉鴟梟宵集於垣宇未有分釐之損而莫不掩耳而注
鏑焉故善言之往無遠不悦惡辭之來靡近不忤猶日
月無謝於貞明枉矢見忌於暫出(抱朴子外篇博喻)
恬苦之性殊則美惡之情背(郭子註莊德充符)
言堯則桀對舉蘭則艾因(藝文類聚草部艾)
得蟢者莫不馴而放之為利人也得蚤者莫不糜之齒
牙為害身也鳥獸昆䖝猶以名聲見異况夫吉士之與
凶人乎(事文類聚伯勞曹植論)
夫宿畱嫫母經目而人不視者何一尺之面醜也西施
毛嬙靡服而人左顧者何一尺之面好也(太平御覽樂部雅樂下)
纖芥之惡貶秋豪之美舉(道德經指歸卷七)
爭讓
多筭飲少筭君子之所爭(何晏解魯論八佾)
秦於天下之士非有怨也相聚而攻秦者以已有富貴
耳往見大王之狗臥者臥起者起行者行止者止毋相
與鬭者投之一骨輕起相牙者何則有爭意也(戰國策秦昭襄)
(王)
自含血戴角之獸見犯則校而况於人懷好惡喜怒之
氣喜則愛心生怒則毒螫加情性之理也(史記律書)
今人毁君君亦毁之譬如賈豎女子爭言何其無大體
也(前漢書灌夫傳)
昔許由巢父讓天子之貴市道小人爭半錢之利此之
相去何啻九牛毛也(晉書華譚傳)
上善若水水善利萬物而不爭處衆人之所惡故幾於
道居善地心善淵與善仁言善信正善治事善能動善
時夫唯不爭故無尤(老子易性)
昔者堯舜讓而帝之噲讓而絶湯武爭而王白公爭而
滅由此觀之爭讓之禮堯桀之行貴賤有時未可以為
常也(莊子秋水)
以富為是者不能讓禄以顯為是者不能讓名親權者
不能與人柄操之則慄舍之則悲(莊子天運)
今俳優侏儒狎徒詈侮而不鬭者是豈遽知見侮之為
不辱哉然而不鬭者不惡故也今人或入其央瀆竊其
猪彘則援劎戟而逐之不避死傷是豈以喪猪為辱也
哉然而不憚鬭者惡之故也(荀子正論)
君子力如牛不與牛爭力走如馬不與馬爭走知如士
不與士爭知(荀子堯問)
夫好利而欲得者此人之情性也假之有弟兄資財而
分者且順情性好利而欲得若是則兄弟相拂奪矣且
化禮義之文理若是則讓乎國人矣故順情性則弟兄
爭矣化禮義則讓乎國人矣(荀子性惡篇)
蟲有蚘者一身兩口爭食相齕也遂相殺因自殺人臣
之爭事而亡其國者皆蚘類也(韓非子說林下)
古人易財非仁也財多也今之爭奪非鄙也財寡也輕
辭天子非高也勢薄也重爭土槖非下也權重也(韓非子五)
(蠧)
昔梁大夫宋就為邊縣令與楚鄰界梁亭楚亭皆種
瓜梁亭劬力數灌其瓜瓜美楚人田窳而希灌其瓜
瓜惡楚令以梁瓜之美怒其瓜之惡因往夜竊搔梁
瓜皆有死焦者矣梁亭覺之因請其尉亦欲竊往報
搔楚瓜宋就曰是搆怨召禍之道也令人竊為楚亭
夜灌其瓜令勿知也楚亭旦而往瓜則以灌瓜日以
美楚亭怪而察之則梁亭之為也楚令大悅因以聞
楚王楚王曰此梁之隂讓也乃謝以重幣而請交於
梁王(賈子退讓)
夫敗軍之卒勇武遁逃將不能止也勝軍之陣怯者
死行懼不能走也故江河決沉一鄉父子兄弟相遺
而走爭升陵阪上高丘輕足先升不能相顧也世樂
志平見隣國之人溺尚猶哀之又况親戚乎故身安
則恩及隣國志為之滅身危則忘其親戚而人不能
解也游者不能拯溺手足有所急也灼者不能救火
身體有所痛也夫民有餘即讓不足則爭讓則禮義
生爭則暴亂起叩門求水無弗與者所饒足也林中
不賣薪湖上不鬻魚所有餘也故物豐則欲省求贍
則爭止(淮南子齊俗訓)
饑馬在廐寂然無聲投芻其傍爭心乃生(淮南子說林訓)
卑讓謙下者茂進之遂路也矜奮侵陵者毀塞之險
途也是以君子舉不敢越儀凖志不敢凌軌等(劉卲人物)
(志釋爭)
並轡爭先而不能相奪兩頓俱折而為後者所趨由是
論之爭讓之途其别眀矣(劉卲人物志釋爭)
險而與之訟是柙兕而攖虎其可乎怒而害人亦必矣
(劉卲人物志釋爭)
兩虎之爭勢不俱生兩君之爭勢不俱立其知命者可
以得全矣(太玄經第二争解)
夫買物於市者或加價而奪之則尠忍而不忿然矣况
乎見奪待告之妻哉(抱朴子外篇弭訟)
讓一得百爭十失九(意林周生烈子)
有兄弟三人各自謂高健無輩共更持夜二兄居前
臥小弟便獨坐有一蟲名為不吉來嚙其髀弟以手
指之蟲便長大復捶益大其人嗔恚取蟲蹴蹋自致
疲極蟲益大不止其人止休一夜已竟呼仲兄起蟲
復嚙之兄復如小弟與共鬭蟲更長大如屋如是疲
極復止休二夜竟便呼大兄起坐蟲復嚙之大兄持
手指摩挲蟲復起兄生意以㼜覆之須臾極蟲便出
㼜去至眀日二弟極不能復起兄知二弟與蟲共鬭
便問何以不起二弟慚不敢語兄言與蟲共鬭劇耶
弟言然兄語弟言後倘有不吉蟲來但以㼜覆之不
當指也譬喻如癡人得對便嗔恚徒得罪如弟與蟲
鬭自致疲極黠人見對来便避之是得福譬如㼜覆
不吉蟲去(三慧經籍八)
毀譽
君子惡居下流天下之惡皆歸焉(論語子張)
人之行有不虞度其時有名譽而得者若尾生本與
婦人期於梁下不度水之卒至遂至沒溺而獲守信
之譽求全之毀若陳不贍將赴君難聞金鼓之聲失
氣而死可謂欲求全其節而反有怯弱之毀者也(趙氏)
(註孟離婁上)
衆心所好莫之能敗其固如城衆口所毀雖金石猶可
銷之(國語解周下景王鑄無射)
衆議成林無翼而飛三人成市虎一里能撓椎(淮南子說山訓)
稱譽人力儉程作不中科員而責怒也君子視之乃自
程作其母以為力儉以此譽人孰如毁之故諺曰問誰
毁之小人譽之此之謂也(淮南子說山訓解)
妄譽仁之賊也妄毁義之賊也賊仁近鄉原賊義近鄉
訕(揚子淵騫篇)
點汙也灼灸也猶身有病人點灸之言堯舜至聖道德
擴被尚點炙謗毁言有不慈之過卑父之累也(王逸註楚辭七)
(諫)
高譽美行抑而不揚虚搆之謗先形生影(抱朴子外篇擢才)
譽者揚善之樞也毁者宣惡之機也(劉子傷讒)
朝為伊周夕為桀跖善惡陷於成敗毁譽脅於勢利於
是輕薄干紀之士役姦智以投之如夜蟲之赴火(文選干寶)
(晉紀總論)
毛嬙西施善毁者不能蔽其好嫫姆倭傀善譽者不能
掩其醜苟有至道何必介紹(文選王褒四子講德論)
毁彼者雷同而鳴噪稱此者火燎而波駭(意林通語)
搖脣鼓舌擅生是非好面譽人者亦好背而毁之也(意林)
(王孫子)
憂樂
若夫哀樂之起冥於自然喜怒之端非由人事故燕雀
表啁噍之感鸞鳳有歌舞之容(毛詩正義序)
湯沐興而蟣虱相吊大厦成而燕雀相賀憂樂别也(淮南)
(子說林訓)
今囚之冥室之中雖養之以芻豢衣之以綺繡不能樂
也以目之無見耳之無聞穿隙穴見雨零則快然而嘆
之况開戸發牖從冥冥見炤炤乎見炤炤猶尚肆然而
喜又况出室坐堂見日月光乎見日月光曠然而樂又
况登太山履石封以望八荒視天都若盖江河若帶又
况萬物在其間者乎其為樂豈不大哉(淮南子泰族訓)
感别之情慘於舒翮之飛鵠思歸之志樂於蓮渚之征
鴻(李善註文選陸士衡與士龍詩)
並天而寒暑殊同世而憂樂異(太平御覽時序部熱)
因食生病食則是樂病則是苦(大法鼔經卷上)
如渴飲漿未及除渴不得有樂猶如瘙疥其患未瘥不
可為樂(禪法要解經卷上榮九)
是為拔身苦如象出于塪(法句經象喻品)
如飲苦藥初時則苦以難服故後時則樂以病差故(大乘)
(莊嚴經論卷一)
如事嚴王初時則苦難得意故後時則樂與威力故(大乘)
(莊嚴經論卷一)
智愚
人固不同惠種生聖癡種生狂桂實生桂桐實生桐先
生者未必能知後生者未必不能明(越絕計倪内經)
狂夫之樂智者哀焉愚者之笑賢者戚焉(戰國策趙武靈王)
天下為秦相割秦曾不出力天下為秦相烹秦曾不出
薪何秦之智而山東之愚耶(戰國策齊閔王)
且盲不見咫尺而離婁燭千里之隅(前漢書揚雄傳下)
諺云妍皮不裹癡骨妄語耳(晉書慕容超傳)
見之明白處之如玉石見之闇晦必畱其謀(淮南子說林訓)
智者離路而得道愚者守道而失路(淮南子人間訓)
知者之所短不若愚之所修賢者之所不足不若衆人
之有餘何以知其然夫宋畫吳冶刻刑鏤法亂修曲出
其為微妙堯舜之聖不能及蔡之幼女衞之雅質梱纂
組雜奇彩抑黑質揚赤文禹湯之智不能逮(淮南子修務訓)
賢者處大林遭風雷而不迷愚者雖處平敞大路猶暗
惑焉(鹽鐡論除狹)
或問呂不韋其智矣乎以人易貨曰誰謂不韋智者歟
以國易宗(揚子淵騫篇)
愚者不謀羣聚若丘智者决策朝不得食(天禄閣外史辭爵)
何倚伏之難量亦慶吊之相及智者賢人居之甚履薄
冰愚夫貪士競之若洩尾閭(補文選昭明太子陶淵明集序)
聲音自當有哀樂但闇者不能識之至鍾子之徒雖遭
無常之聲則穎然獨見矣今矇瞽面牆而不悟離婁照
秋毫於百尋以此言之則明闇殊能矣不可守咫尺之
度而疑離婁之察執庸衆之聽而猜鍾子之聰皆謂古
人為妄記也(廣文選嵇叔夜聲無哀樂)
愚者暗於未成智者見於未萌(太平御覽人事部諺下)
故曰知其可取如發機不知其取如扣椎故曰知機道
者不可挂以髮不知機者扣之不發此之謂也(黃帝素問内經)
(離合正邪論)
如火宅中有衆寶聚有人求寶入此宅中其人爾時容
有二事一者若無方便善巧死於火宅二者若有方便
善巧持寶而出(波羅蜜多經卷五百八十七)
譬如有人以繒蔽目至大寶洲行住坐臥不能得見寶
樹寶衣寶香寶果衆寶形色貴賤功能復有一人開目
至彼一切皆見悉能了知(大方廣佛華嚴經卷二)
譬如二人同學一業一則工巧多得利益一則䟽拙獲
利無幾(大方等大集經十八)
國有二人一智一愚自相謂曰我是汝親共汝出城採
穭求財卽尋相隨詣一空聚見地有麻卽語愚者共取
持歸時彼二人各取一擔復過前村見有麻縷其一智
者言麻縷成功輕細可取其一人言我已取麻繫縛牢
固不能捨也其一智者卽取麻縷重而還去復共前進
見有麻布其一智者言麻布成功輕細可取彼一人言
我已取麻繫縛牢固不能復捨其一智者卽捨麻縷取
布自重復共前行見有劫貝其一智者言劫貝價貴輕
細可取彼一人言我已取麻繫縛牢固齎來道遠不能
捨也時一智者卽捨麻布而取劫貝如是前行見劫貝
縷次見白㲲次見白銅次見白銀次見黃金其一智者
言若無金者當取白銀若無白銀當取白銅乃至麻縷
若無麻縷當取麻耳今者此村大有黃金衆寶之上汝
宜捨麻我當捨銀共取黃金自重而歸彼一人言我取
此麻繫縛牢固齎來道遠不能捨也汝欲取者自隨汝
意其一智者捨銀取金重擔而歸其家親族遙見彼人
大得金寶歡喜奉迎時得金者見親族迎復大歡喜其
無智人負麻而歸居家親族見之不悦亦不起迎其負
麻者倍增憂惱(長阿含經卷七)
頑闇近智如瓢斟味雖久狎習猶不知法開逹近智如
舌嘗味雖須臾習卽解道要(法句經闇愚品)
譬如燒鐵在地一人知為燒鐵一人不知兩人俱前取
燒鐵誰爛手大者耶王言不知者爛手大(那先比丘經卷下)
譬如石中有金愚人不知棄而不取金師見之知其中
有金卽以兩囊鼓而出之衆生無明石中有智慧金分
汝智慧不深棄而弗度如來深見根本以禪定智慧囊
鼓而出之也(羅什譯維摩詰經菩薩行品)
婚媾
家人女正位乎内男正位乎外男女正天地之大義也
(易家人)
天地睽而其事同也男女睽而其志通也萬物睽而其
事類也(易睽)
歸妹天地之大義也天地不交而萬物不興歸妹人之
終始也(易歸妹)
初九歸妹以娣跛能履征吉(易歸妹)
上六女承筐无實士刲羊无血无攸利(易歸妹)
天地絪緼萬物化醇男女搆精萬物化生(易繫辭下)
天地匹配則能成品物若剛遇中正之柔男得幽貞之
女則天下人倫之化乃得大行也(周易正義姤)
天地以陰陽相合而得生物不已人倫以長少相交而
得繼嗣不絕(周易正義歸妹)
妹而繼姊為娣雖非正配不失常道譬猶跛人之足然
雖不正不廢能履(周易正義歸妹)
歸妹雖非正配不失交合之道猶如眇目之人視雖不
正不廢能視耳(周易正義歸妹)
關關雎(音疽)鳩在河之洲窈(音杳)窕(徒了反)淑女君子好逑(音求)
(詩國風關雎)
桃之夭夭灼灼其華之子于歸宜其室家桃之夭夭
有蕡(音文)其實之子于歸宜其家室桃之夭夭其葉蓁
蓁之子于歸宜其家人(詩國風桃夭)
維鵲有巢維鳩居之之子于歸百兩御(音迓)之維鵲有
巢維鳩方之之子于歸百兩將之維鵲有巢維鳩盈
之之子于歸百兩成之(詩國風鵲巢)
摽(音殍)有梅其實七兮求我庶士迨其吉兮摽有梅其
實三兮求我庶士迨其今兮摽有梅頃(音傾)筐墍(許器反)
之求我庶士迨其謂之(詩國風摽有梅)
野有死麕(俱倫反)白茅包之有女懷春吉士誘之林有
樸(蒲不反)&KR0554;(音速)野有死鹿白茅純(音豚)束有女如玉(詩國風野有死)
(麕)
其釣維何維絲伊緡(詩國風何彼穠矣)
雝雝鳴鴈旭日始旦士如歸妻迨冰未泮(詩國風匏有苦葉)
招招(音韶)舟子人涉卬(與昂同)否人涉卬否卬須我友(詩國風匏)
(有苦葉)
有狐綏綏在彼淇梁有狐綏綏在彼淇厲有狐綏
綏在彼淇側(詩國風有狐)
藝麻如之何衡(音横)從(音宗)其畆取(音娶)妻如之何必告(音谷)父
母(詩國風南山)
豈其食魚必河之魴(音房)豈其取(音娶)妻必齊之姜(賦也姜齊姓)
豈其食魚必河之鯉豈其取妻必宋之子(詩國風衡門)
伐柯如何匪斧不克取(去聲)妻如何匪媒不得(詩國風伐柯)
依彼平林有集維鷮(音驕車詩小雅牽)
摽有梅女父擇壻之詩(詩說召南)
野麕昏婣惡無禮之詩(詩說召南)
行露強委禽而不受至於興訟大夫以禮斷之而國史
美之(詩說召南)
谷風刺夫婦失道也衞人化其上淫於新昏而棄其舊
室(毛詩谷風)
舟楫相配得水而行男女相配得禮而備(毛詩竹竿)
釣以得魚如婦人待禮以成為室家(毛詩竹竿)
男女之際近而易則如東門之墠遠而難則如茹藘在
阪(毛詩東門之墠)
男女待禮而成若薪芻待人事而後束也(毛詩綢繆)
黃鳥于飛集于灌木其鳴喈喈箋云葛延蔓之時則摶
黍飛鳴亦因以興焉飛集叢木興女有嫁於君子之道
和聲之遠聞興女有才美之稱達於遠方(鄭氏箋詩葛覃)
漢也江也其欲渡之者必有潜行乘泭之道今以廣長
之故故不可也又喻女之貞潔犯禮而往將不至也(鄭氏)
(箋詩漢廣)
鳲鳩因鵲成巢而居有之而有均壹之德猶國君夫人
來嫁居君子之室德亦然(鄭氏箋詩鵲巢)
草蟲鳴阜螽躍而從之異種同類猶男女嘉時以禮相
求呼(鄭氏箋詩草蟲)
釣者以此有求於彼何以為之乎以絲之為綸則是善
釣也以言王姬與齊侯之子以善道相求(鄭氏箋詩何彼穠矣)
朝有升氣於西方終其朝則雨氣應自然以婦人生而
有適人之道亦性自然(鄭氏箋詩蝃蝀)
平林之木茂則耿介之鳥往集焉喻王若有茂美之德
則其時賢女求配之與相訓告改修德教(鄭氏箋詩車牽)
方泳以渡江漢雖往而不可濟喻犯禮以思貞女雖求
而將不至(毛詩正義漢廣)
木所以庇廕本有可息之道今南方有喬木以上竦之
故不可就而止息以興女以定情本有可求之時今漢
上有游女以貞潔之故不可犯禮而求是木以高其枝
葉人無休息者女由持其潔清人無求思者(毛詩正義漢廣)
以行人之懼露喻貞女之畏禮(毛詩正義行露)
其釣魚之法維何以為乎維以絲為繩則是善釣以興
其娶妻之法亦何以為之乎維以禮為之則是善娶釣
者以此有求於彼執絲綸以求魚娶者以已有求於人
用善道而相呼(毛詩正義何彼穠矣)
言招招然號召當渡者是舟人之子人見號召皆從渡
而我獨否所以人皆涉我獨否者由我待我友我友未
至故不渡耳以興招招然欲會合當嫁者是為媒之人
女見會合餘皆從嫁而我貞女獨否者由我待我匹我
匹未得故不嫁耳(毛詩正義匏有苦葉)
涇水以有渭水清故見涇水濁以興舊室以有新昏美
故見舊室惡(毛詩正義谷風)
言人無之我魚梁無發我魚笱以之人梁發人笱當有
盜魚之罪以興新昏無之我夫家無取我婦事以之我
夫家取我婦事必有盜寵之過(毛詩正義谷風)
吁嗟鳩兮無食桑椹猶吁嗟女兮無與士耽然鳩食桑
椹過時則醉而傷其性女與士耽過度則淫而傷禮義
(毛詩正義氓六)
籊籊然長而殺之竹竿以釣於淇必得魚乃成為善釣
以興婦人嫁於夫必得禮乃成為室家(毛詩正義竹竿)
言楫所以櫂舟以喻女所以配男(毛詩正義竹竿)
裳之配衣猶女之配男(毛詩正義有狐)
憫蓷之傷於水始則濕中則修久而乾猶夫之於婦初
已衰稍而薄久而甚(毛詩正義中谷有蓷)
東門之外有栗樹生於路上無人守護其欲取之則為
易有物在淺室家之内雖在淺室有主守之其欲取之
則難以興為婚者得禮則易不得禮則難(毛詩正義東門之墠)
東門之墠除地町町其踐履則易茹藘在阪則為礙阻
其登陟則難言人之行者踐東門之壇則易登茹藘在
陂則難越以興為婚姻者得禮則易不得禮則難(毛詩正義)
(東門之墠)
薪在田野之中必纏綿束之乃得成為家用以興女在
父母之家必以禮娶之乃得成為室家薪芻待人事而
束猶室家待禮而成也(毛詩正義綢繆)
葛生於此延蔓而蒙於楚木蘝亦生於此延蔓而蒙於
野中以興婦人生於父母當外成於夫家(毛詩正義葛生)
依然而茂盛者彼平林之木有往集之者維為鷮雉也
此鷮雉乃耿介之鳥由平林之木茂故往集焉唯有茂
美之德者君子之身有來配之者維為碩女也此碩女
有齋莊之德由君子之身美則來配焉是美德能致碩
女也(毛詩正義車牽)
人刈白華已漚以為菅又取白茅纏束之兮是二者以
潔白相束而成用興婦人有德已納以為妻兮又用禮
道申束之兮是二者以恩禮相與而成嘉(毛詩正義白華)
天子之與后猶日之與月陰之與陽相須而后成者也
(禮記昏義)
里語曰腐木不可以為柱卑人不可以為主(前漢書劉輔傅)
初一謹于□㐜初貞後寧測曰謹于□㐜始女貞也(太玄)
(經第五内)
椅梧停鳳鳥之來儀寒谷資吹律而成煦類乎影響豈
不相思故夫婦之儀自遠相匹(李善註文選顏延年秋胡詩)
齊人有女二人求之東家子醜而富西家子好而貧父
母疑不能决問其女定所欲適難指斥言者偏袒令我
知之女便兩袒怪問其故云欲東家食西家宿此為兩
袒者也(藝文類聚禮部婚)
乾坤其德恒久不已爰定天綱夫婦作始(藝文類聚禮部婚)
余執百兩轡之子詩採蘩我被雙絲絹著以同功綿夏
搖比翼扇冬臥蛩蛩氈饑飡并糧粒渴飲一流泉臨軒
樹萱草中庭植合歡(藝文類聚禮部婚)
㢲為風震為雷雷風相須而養物猶長女承長男夫婦
同心而成家久長之道也(玉海周易鄭康成注)
高子問於孟子曰夫嫁娶者非已所自親也衛女何以
得編於詩也孟子曰有衛女之志則可無衛女之志則
怠若伊尹於太甲有伊尹之志則可無伊尹之志則簒
(困學紀聞卷三詩)
藏修
初九潛龍勿用(易乾)
潛龍勿用陽在下也(易乾)
龍德而隱者也不易乎世不成乎名(易乾)
九二履道坦坦幽人貞吉(易履)
九三井渫不食為我心惻可用汲王明並受其福(易井)
六四井甃无咎(易井)
九三鼎耳革其行塞雉膏不食(易鼎)
隰中之桑枝條阿阿然長美其葉又茂盛可以庇廕人
喻時賢人君子不用而野處有覆養之德也(鄭氏箋詩隰桑)
今吾子幸游帝王之世躬帶冕之服浮英華湛道德矕
龍虎之文舊矣卒不能攄首尾奮翼鱗振拔洿塗跨騰
風雲使見之者景駭聞之者響震(前漢書敘傳上)
今吾子已貫仁誼之羈絆繫名聲之韁鎻伏周孔之軌
躅馳顔閔之極摯旣繫攣於世教矣(前漢書敘傳上)
鱗翼成而愈伏術業優而不試(晉書束晳傳)
士懷珍而待價修名而待聘不亦重乎唯自重其器而
後可以重人之國(天禄閣外史去秦)
今先生操立斷之鋒掩炳蔚之文玩圖籍於絕跡之藪
括藻麗乎鳥獸之羣陳龍章於晦夜沈琳琅於重淵蟄
伏於盛夏藏華於當春(抱朴子外篇嘉遯)
鳳之高飛必修其羽猶君子將事必修其學也(太玄經第三疆)
(解)
喻林卷三
