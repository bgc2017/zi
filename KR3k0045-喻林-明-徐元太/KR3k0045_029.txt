喻林卷二十九明徐元太撰
人事門(二十七)
隠禍
氣狡憤於外則血脈必周身而作随氣張動外雖有彊
形而内實乾竭(杜氏解左傳僖公十五年)
吾恐季孫之憂不在顓臾而在蕭牆之内也(論語季氏)
驪姬使優施飲里克酒歌曰暇豫之吾吾不如鳥烏人
皆集於菀已獨集於枯(國語晉)
嗛嗛之德不足就也不可以矜而秪取憂也嗛嗛之食
不足狃也不能爲膏而秪離咎也(國語晉)
毒之猶腊者其殺也滋速(國語鄭)
雖有烏獲逢蒙之伎力不得用枯木朽株盡爲害矣是
胡越起於轂下而羌夷接軫也豈不殆哉(史記司馬相如傳)
禍固多藏於隠微而發於人之所忽者也故鄙諺曰家
累千金坐不垂堂此言雖小可以喻大(史記司馬相如傳)
霍顯之謀將行於杯杓荆軻之變必起於帷幄(前漢書息夫躬)
(傳)
胡貊守關青徐之寇在於帷帳矣(後漢書范升傳)
禍生肘腋釁起蕭牆(北史周本紀上)
壊我法者必在子孫譬如猛獸物不能害反爲毛間蟲
所損食耳(北史隋宗室諸王庶人秀傳)
張軍衛外禍反在内所備甚遠賊在所愛(鶡冠子道端)
秦之有韓若人之有腹心之病也虛處則㤥然若居濕
地著而不去以極走則發矣(韓非子存韓)
日月暈圍於外其賊在内備其所憎禍其所愛(韓非子備内)
譬如伏虎見便必動將何時已(賈子新書威不信)
夫孫叔敖之請有寝之丘沙石之地所以累世不奪也
晉厲公之合諸侯於嘉陵所以身死於匠驪氏也衆人
皆知利利而病病也惟聖人知病之爲利利之爲病也
夫再植之木根必傷掘藏之家必有殃以言大利而反
爲害也(淮南子人間訓)
死不再生窮鼠齧貍匹夫奔萬乘舍人折弓(鹽鐵論詔聖)
憂在腹内山崩爲疾禍起蕭牆竟制其國(焦氏易林豫之随)
衆兔俱走雄羆在後(焦氏易林豫之漸)
内畔生賊自爲心疾(焦氏易林遯之明夷)
次七跙(切居子與二切)跙閒于蘧除或寝之廬測曰跙跙之閒
惡在舍也(太玄經第一閒)
次八狼盈口□(即矢字)在其後測曰狼盈口不顧害也(太玄)
(經第二争)
上九濕迎牀足罦于牆屋測曰濕迎牀足顛在内也(太玄)
(經第四迎)
初一骨纍其肉内幽測曰骨纍其肉賊内行也(太玄經第八劇)
汝獨不見蛛之結網于屋梁之隅中坐而待食自以爲
安及棟梁朽而榱題傾蛛乎雖欲寄一絲以聊適不可
獲矣(天禄閣外史論易)
務於遠者或失於近治其外者或患生乎内覆頭者不
必能令足不濡蔽腹者不必能令背不傷故秦始築城
遏胡而禍發帷幄漢武懸旌萬里而變起蕭牆(抱朴子外篇廣)
(譬)
夫虎豹以其形容修廣爪牙堅強肌膚盛大毛物豐文
章明故執百獸而制於人榮華香草以其所有光曜芬
香故悦於衆俗而傷其根大國之君以其地廣民衆勢
尊形寵威隆名顯故張其鄰國而危其身有道則固於
磐石寧於太山失道則危於累卵輕於鴻毛俱弱則先
困俱亂則先亡是故大國者霸王之梯而亡滅之階也
(道德經指歸卷十)
師子身中自生諸蟲還食其肉(大寳積經卷一百十三)
有一貓貍飢渴羸瘦於孔穴中伺求鼠子有時鼠子出
穴遊戲時被貓貍疾取吞之鼠子身小生入腹中入腹
中已食其内藏食内藏時貓貍迷悶東西狂走空宅塚
間不知何止遂至於死(雜阿含經卷四十七)
猶若以灰覆火人不覺足往蹈之漸漸熱徹乃知燒足
(出曜經八行品)
譬如灰下火猶能燒萬物(本緣經毘羅摩品)
横禍
六三无妄之災或繋之牛行人之得邑人之災(易无妄)
六五喪羊于易无悔(易大壯)
凡禍疾所起由有妄而來今九五居得尊位爲无妄之
主下皆无妄而偶然有此疾害故云无妄之疾也(周易正義)
(无妄)
誰謂雀無角何以穿我屋誰謂鼠無牙何以穿我墉
(詩國風行露)
有兔爰爰雉離于羅有兔爰爰雉離于罦(音孚叶步妙反)
有兔爰爰雉離于罿(音衝兔詩國風爰)
伐木掎(音已叶居何反)矣析薪柂(音侈叶湯何反)矣舍彼有罪予之佗
(音唾叶湯何反)矣(詩小雅小弁)
長木之斃無不摽也國狗之瘈無不噬也(左傳哀公十二年)
齊人諺曰上山斫檀榽橀先殫(爾雅釋木註)
臣隣家有遠爲吏者其妻私人其夫且歸其私之者憂
之其妻曰公弗憂也吾已爲藥酒以待之矣後二日夫
至妻使妾奉巵酒進之妾知其爲藥酒也進之則殺主
父言之則逐主母乃陽僵棄酒主父大怒而笞之妾之
棄酒上以活主父下以存主母也忠至如此然不免於
笞此以忠信得罪者也臣之事適不幸而有類妾之棄
酒也(戰國策燕易王)
矯翮南辭翻栖火樹飛鱗北逝卒委湯池遂使穴碎雙
龍巢傾兩鳳激浪之心未騁遽骨修鱗凌雲之意將騰
先灰勁翮望其翔躍焉可得哉(晉書陸機列傳)
所謂火烈高原芝蘭同泯(梁書武帝上紀)
爾乃猘狗逐而華子奔腐鼠遺而虞氏滅匣猨逸而林
木殘櫝珠亡而池水竭(宋書顧愷之傳)
火燎孟諸芝艾同爛河決金隄淵丘同體(宋書袁湛傳)
宋有澄子者亡緇衣求之塗見婦人衣緇衣援而弗舍
欲取其衣曰今者我亡緇衣婦人曰公雖亡緇衣此實
吾所自爲也澄子曰子不如速與我衣昔吾所亡者紡
緇也今子之衣襌緇也以襌緇當紡緇子豈不得哉(吕氏)
(春秋淫辭)
楚王亡其猿而林木爲之殘宋君亡其珠池中魚為之
殫故澤失火而林憂(淮南子說山訓)
子路宰我生不逢伯樂之舉而遇狂屠故君子傷之(鹽鐡)
(論訟賢)
從風放火荻芝俱死(焦氏易林乾之小過)
鵲巢柳樹鳩奪其處(焦氏易林豫之晉)
作室山根人以爲安一夕崩顛破我壺飱(焦氏易林賁之明夷)
張網捕鳩鳥麗其災雌雄俱得爲網所賊(焦氏易林賁之歸妹)
堂桑折衡佐鬭者傷暴臣失國良臣被殃(焦氏易林咸之解)
雀行求粒誤入網罭(焦氏易林益之革)
張網捕鳩兔離其災(焦氏易林歸妹之節)
上九破璧毁圭臼竈生鼃天禍以他測曰破璧毁圭逢
不幸也(太玄經第六窮)
立巖牆之下爲壊所壓蹈坼岸之上爲崩所墜輕遇無
端故爲不幸(王充論衡幸遇篇)
江南數郡有畜蠱者主人行之以殺人行食飲中人不
覺也其家絶滅者則飛遊妄走中之則斃(李善注文選鮑明遠苦熱)
(行)
不見巫山火芝艾豈相離(廣文選張孟陽招隠詩)
億兆與崑岡並燎縉紳與藴崇共日(藝文類聚帝王部梁武帝勅)
宋城門失火因汲池水以沃灌之池中空竭魚悉露死
喻惡之滋并中傷良謹也(藝文類聚鱗介部魚)
宋桓司馬有寳珠獲罪出亡王使人問珠之所在曰投
之池中於是竭池而求之魚盡死焉此言禍福之相及
也(藝文類聚寳部珠)
河傾(一作流)酸棗杞梓與樗櫟俱流海淺蓬萊魚鼈與(一作)
(共)蛟龍共(一作並)盡(文苑英華庾信雜銘銘)
將恐程門霣霜梧檟與樗櫟同凋崑山火燎天球共碔
砆俱燼(文苑英華周宣帝&KR0702;一)
時有一婦人焰榖作麨有䍧牴來抴焰麥不可柰何捉
擿火杖用打䍧牴杖頭有火著羊毛住羊毛得火熱用
揩象廐象廐火然并燒王象象身爛破便殺獼猴用拍
象身天於空中而說偈言瞋恚鬭諍邊不當於中止羯
羠共相抵蠅蟻於中死婢具䍧牴鬭獼猴而坐死智者
遠嫌疑莫與愚人止(菩薩本行經卷中)
昔有一婢禀性廉謹常爲主人典麨麥豆時主人家有
一羝羊伺空遂便噉食麥豆斗量折損爲主所瞋信已
不取皆由羊噉緣是之故婢常因嫌每自杖捶用打羝
羊羊亦含怒來觝觸婢如此相犯前後非一婢因一日
空手取火羊見無杖直來觝婢婢緣急故用所取火著
羊脊上羊得火熱所在觸突焚燒村人延及山野于時
山中五百獼猴火來熾盛不及避走即皆一時被火燒
死(雜寳藏經卷八)
奚獨喪蜯池空遂使亡狙林盡(辯正論卷一)
孤立
日之熱恒在日中之後道東之杜人所宜休息也今人
不休息者以其特生隂寡也武公初兼其宗族不求賢
者與之在位君子不歸似乎特生之杜然(鄭氏箋詩有杕之杜)
有杕然特生之杜生於道路之左人所宜休息今日所
以人不休息者由其孤特獨生隂涼寡薄故也以興武
公一國之君人所宜往仕今日所以人不往仕者由其
孤特為君不求賢者故也(毛詩正義有杕之杜)
譬彼内傷病之木以内疾之故是用無枝也(毛詩正義小弁)
彼堂堂然光明者華也此華乃芸然其色黃而盛矣以
興顯著者君也此君其德彰而明矣華盛而不言其葉
見君明而其臣不賢(毛詩正義裳裳者華)
徒鼓瑟謂之步徒吹謂之和(胡卧切)徒歌謂之謠徒擊鼓
謂之咢(五各切)徒鼓鐘謂之修徒鼓磬謂之寋(音蹇爾雅)
深厲淺揭随時為義曾何貪於支離而習其孤技邪(後漢)
(書張衡列傳)
越俗易驚孤音少和直轡安歸高謀誰佐(後漢書荀彧列傳論)
受堯之誅不能稱堯直臣無黨古今所悉(晉書劉毅傳)
夫獨構之唱唱虚而莫和(晉書王湛坦之傳)
昔有一國國中一水號曰狂泉國人飲此水無不狂唯
國君穿井而汲獨得無恙國人既並狂反謂國主之不
狂為狂於是聚謀共執國主療其狂疾火艾針藥莫不
畢具國主不任其苦於是到泉所酌水飲之飲畢便狂
君臣大小其狂若一衆乃歡然我既不狂難以獨立此
亦欲試飲此水(宋書袁粲傳)
公無黨援譬如水間一堵牆大危矣(隋書元諧傳)
女嬃言衆人皆佩薋菉枲已為䜛佞之行滿於朝廷而
獲富貴汝獨服蘭蕙守忠直判然離别不與衆同故斥
棄也(王逸注楚辭離騷經)
言已使鳳鳥往求同志之士欲與俱共事君反見邪惡
之人相與屯聚謀欲離已又遇佞人相肆來迎欲使我
變節以随之也(王逸注楚辭離騷經)
言東風飄然而起則神靈應之而雨以言隂陽相感風
雨相和屈原自傷獨無與和也(王逸注楚辭九歌)
然不覩金雖克木而錐鑚不可以伐鄧林水雖勝火而
升合不足以救焚山寸膠不能治黃河之濁尺水不能
却蕭丘之熱是以身名並全者甚稀而先笑後號者多
有也(抱朴子外篇嘉遯)
夫丸泥已不能遏彭蠡之沸騰獨賢亦焉能反流遁之
失正(抱朴子外篇安貧)
升水不能救八藪之燔爇撮壤不能遏砥柱之沸騰寸
刃不能刊長洲之林獨是不能止朋黨之非(抱朴子外篇廣譬)
發音則響與俗乖抗足則跡與衆迕(抱朴子外篇自敘)
昔余夢登天兮魂中道而無抗吾使厲神占之兮曰有
志極而無旁(楚辭九章惜誦)
薋菉葹以盈室兮判獨離而不服(文選屈原離騷經)
徒樂枕經藉書紆體衡門上無所蔕下無所根(文選班固答賓)
(戲)
似孤臣之介立随排擠之所往内一志以奉朝兮外結
心以絶黨萍出水而主枯兮士失㩀而身往覩斯草而
慷慨兮固知直道之難爽(廣文選夏侯孝若浮萍賦)
鷹隼厲天翼恥與燕雀遊(廣文選傅休奕長歌行)
直木無隂直士無徒是以賢人直士常不容於世(意林任子)
孔文舉金性太多木性不足背隂向陽雄倬孤立(意林士緯)
宋玉識音而善文襄王好樂而愛賦既美其材而憎其
似屈原也乃謂之曰子盍從楚之俗使楚人貴子之德
乎對曰昔楚有善歌者王其聞與始而曰下里巴人國
中唱而和之者數萬人中而曰陽阿採菱國中唱而和
之者數百人既而曰陽春白雪朝日魚麗含商吐角絶
節赴曲國中唱而和之者不過數人盖其曲彌高其和
彌寡(藝文類聚樂部歌)
猶如犀牛獨一無侣(虚空孕菩薩經卷上)
極反
白賁无咎上得志也(易賁)
物積而後始極既極而後方衰從旦積暖故日中之後
乃極熱從昏積涼故半夜之後始極寒(毛詩正義有杕之杜)
極則美先盡矣美盡必有惡生故美盡則生疾(春秋正義昭公)
(元年)
日極則反月滿則虧極之徒反滿之徒虧巨之徒滅孰
能已無已乎效夫天地之紀(管子白心)
恩甚則怨生愛多則憎至(亢倉子用道篇)
目將𦕈者先睹秋毫耳將聾者先聞蚋飛口將爽者先
辨淄澠鼻將窒者先覺焦朽體將僵者先亟犇佚心將
迷者先識是非故物不至者則不反(列子仲尼)
東海之極水至而反夏熱之下化而爲寒(吕氏春秋君守)
有知順之爲倒倒之爲順者則可與言化矣至長反短
至短反長天之道也(吕氏春秋似順)
草木壯極則枯落人壯極則衰老也言強者不可以壯
(河上公注老子儉武)
春夏陽氣躁疾於上萬物盛大極則寒寒則零落死亡
也(河上公注老子洪德)
壯不可極極則敗物不可極極則反(京氏易傳大壯中)
高山崩顛丘陵爲溪(焦氏易林蹇之咸)
次八極陽徵隂不移日而應測曰極陽徵隂應其發也
(太玄經第三應)
上九隂陽啟&KR0034;(音吪)其變赤白測曰隂陽啟&KR0034;極則反也
(太玄經第六䦯)
隂不極則陽不生亂不極則德不形(太玄經太玄文)
極暌而合極異而通故先見怪焉洽乃疑亡也(周易略例卦略)
然樂極則哀集至盈必有虧故曲終則歎發醼罷則心
悲也實理勢之攸召猶影響之相歸也(抱朴子内篇暢玄)
陽勝則熱隂勝則寒重寒則熱重熱則寒(黃帝素問内經隂陽應象)
(大論)
物壯則老兵強則衰(道德經注疏卷三)
夫行迷則改路術窮則反故(弘明集牟子理惑論)
反本
上九白賁无咎(易賁)
昔日貴雕飾今尚儉與素昔日多纖介今去情與故(宋書)
(樂四志)
物生於土終變於土事生於意終變於意(關尹子五鑑)
天下莫相憎於膠漆而莫相愛於冰炭膠漆相賊冰炭
相息也牆之壊愈其立也冰之泮愈其凝也以其反宗
(淮南子說山訓)
夫五色雖明有時而渝豐交之木有時而落物有成衰
不得自苦故三王之道周則復始窮則反本(韓詩外傳)
將入之日既赤且黃若初出之時也故曰用視其始(太玄)
(經第五視解)
三王之統若循連環周則復始窮則反本(文選西征賦注)
如尺蠖尋條安前足進後足盡樹端更無所依止還歸
本處(大智度論卷六十六)
難全
松栢之下其草不殖(左傳襄公二十九年)
神龜知吉凶而骨直空枯日爲德而君於天下辱於三
足之烏月爲刑而相佐見食於蝦蟆蝟辱於鵲騰蛇之
神而殆於即且竹外有節理中直空虚松栢為百木長
而守門閭日辰不全故有孤虚黃金有疵白玉有瑕事
有所疾亦有所徐物有所拘亦有所據㒺有所數亦有
所疎人有所貴亦有所不如何可而適乎物安可全乎
天尚不全故世爲屋不成三瓦而陳之以應之天(史記龜策)
(傳)
明有所不見聽有所不聞人雖賢不能左畫方右畫圓
日月之明而時蔽於浮雲羿名善射不如雄渠蠭門禹
名爲辯智而不能勝鬼神(史記龜策傳)
晝長則宵短日南則景北天且不堪兼况以人該之(後漢)
(書張衡列傳)
鳳闕司晨之功火無内照之美(梁書元帝紀)
佼麗之苦窳也而醜則堅牢華璧之易以碎也而金鐵
則難陶甚矣物之不可以全也如是(子華子大道)
天地無全功聖人無全能萬物無全用故天職生覆地
職形載聖職教化物職所宜然則天有所短地有所長
聖有所否物有所通(列子天端)
目能視手能操目之與手所任各異故曰其異任也目
自不能見于堅不可以手代目之見堅手自不能知於
白亦不可以目代手之知白故曰其無以代也(公孫龍子堅白)
(論註)
以全舉人固難物之情也尺之木必有節目寸之玉必
有瑕瓋先王知物之不可全也故擇務而貴取一也(吕氏)
(春秋舉難)
魯人有公孫淖者告人曰我能起死人人問其故對曰
我固能治偏枯今吾倍所以為偏枯之藥則可以起死
人矣物固有可以爲小不可以爲大可以爲半不可以
爲全者也(吕氏春秋别類)
火燭一隅則室偏無光骨節早成空竅哭歷身必不長
(吕氏春秋士容)
察一曲者不可與言化審一時者不可與言大日不知
夜月不知晝日月為明而弗能兼也唯天地能函之(淮南)
(子繆稱訓)
羽翼美者傷骨骸枝葉美者害根莖能兩美者天下無
之也(淮南子詮言訓)
小謹者無成功訾行者不容於衆體大者節疏蹠距者
舉遠自古及今五帝三王未有能全其行者也(淮南子汜論訓)
月照天下飴於詹諸騰蛇游霧而殆於蝍蛆烏力勝日
而服於䳡禮能有修短也(淮南子說林訓)
衣成則必缺衽宫成則必缺隅屋成則必加措示不成
者大道然也(韓詩外傳)
意不並銳事不兩隆盛於彼者必衰於此長於左者必
短於右憙夜卧者不能早起也(說苑談叢)
子獨不聞和氏之璧乎價重千金然以之間紡曾不如
瓦塼隋侯之珠國之寳也然用之彈曾不如泥丸騏驥
騄駬倚衡負軛而趨一日千里此至疾也然使捕鼠曾
不如百錢之貍干將鏌鎁刜鐘不錚試物不知揚刃離
金斬羽契鐡斧此至利也然以之補&KR1755;曾不如兩錢之
錐今子持楫乘扁舟處廣水之中當陽侯之波而臨淵
流適子所能耳若誠與子東說諸侯王見一國之主子
之蒙蒙無異夫未視之狗耳(說苑雜言)
太公田不足以償種漁不足以償網治天下有餘智文
公種米曾子駕羊孫叔敖相楚三年不知軛在衡後務
大者固忘小智伯厨人亡炙選而知之韓魏反而不知
邯鄲子陽園人亡桃而知之其亡也不知務小者亦忘
大也(說苑雜言)
夫尺有所短寸有所長驊騮騄驥天下之駿馬也使之
與貍鼬試於釜竈之間其疾未必能過貍鼬也黃鵠白
鶴一舉千里使之與燕服翼試之堂廡之下廬室之間
其便未必能過燕服翼也辟閭巨闕天下之利器也擊
石不缺刺石不銼使之與管槀决目出眯其便未必能
過管槀也由此觀之華髮墮顛與卭何以異哉(新序雜事五)
嘖以牙者童其角㩣以翼者兩其足(太玄經太玄棿)
稻榖千鍾糠皮大半閱錢滿億穿決出萬大羹必有澹
味至寳必有瑕穢大簡必有大好良工必有不巧(王充論衡)
(自紀篇)
明白之士逹動之機而暗於玄慮玄慮之人識静之原
而困於速捷猶火日外照不能内見金水内映不能外
光二者之義蓋隂陽之别也(劉邵人物志九徵)
夫體適於一方者造餘塗則閡矣王弼曰形必有所分
聲必有所屬若温也則不能涼若宫也則不能商(張湛注列)
(子天瑞)
他人之所念慮蚤蝨之所首向隔牆之朱紫林下之草
芥匣匱之書籍地中之寳藏豐林䆳藪之鳥獸重淵洪
潭之魚鼈令周孔委曲其采色分别其物名經列其多
少審實其有無未必能盡知(抱朴子内篇辯問)
騕褭能奮蘭筋以絶㬌而不能履冰以乘深猛虎能似
雷霆以搏噬而不能踊雲霧以凌虛鴻鶤不能振翅於
籠罩之中輕鷂不能電擊於九筵之下物既然矣人亦
如之故能調和隂陽者未必能兼百行修簡書也能敖
五邁九者不必能全小潔經曲碎也(抱朴子外篇備闕)
天不能平其西北地不能隆其東南日月不能摛光於
曲穴衝風不能揚波於井底擿齒則松檟不及一寸之
莛挑耳則棟梁不如鷦鷯之羽彈鳥則千金不及丸泥
之用縫緝則長劔不及數分之針何必伏巨象而捕鼠
制大鵬以司晨乎(抱朴子外篇備闕)
尋飛繩㬌之足而不能騁逸放於吕梁凌波泳淵之屬
而不能陟峻而攀危故離朱剖毫於百步而不能辨八
音之雅俗子野合通靈之絶響而不能指白黑於咫尺
(抱朴子外篇博喻)
衝飇傾山而不能效力於枝毫火鑠金石而不能耀烈
以起溼是以淮隂善戰守而拙理治之策絳侯安社稷
而乏承對之給(抱朴子外篇博喻)
粗理不可浹全能事不可畢兼故懸象明而可蔽山川
滯而或移金玉剛而可柔堅冰密而可離公旦不能與
伯氏跟絓於馮雲之峻仲尼不能與吕梁較伎於百仞
之溪(抱朴子外篇廣譬)
能走者奪其翼善飛者減其指有角者無上齒豐後者
無前足盖天道不使物有兼焉也古人云多爲少善不
如執一鼯鼠五能不成伎術(顔氏家訓省事)
神明有所不及聖人有所不訓(揚子法言注五百篇)
人戴盆則不得望天望天則不得戴盆事不可兼施言
已方一心營職不假修人事也(李善注文選司長子長報任少卿書)
夫尺有所短寸有所長物有所不足智有所不明數有
所不逮神有所不通(文選屈原卜居)
目無常音之察耳無照影之神故在乎我者不誅之於
已存乎物者不求備於人(文選陸機演連珠)
鱗者無毛毛者無羽&KR0008;者無牙角者無齒見於晝者滅
於夜得於前者失於後再便重利未之嘗有(道德經指歸卷十三)
雞司夜貍執鼠日燭人此皆不能自全(意林尸子)
人多患遠見百步而不自知眉頰知眉頰者復不能察
百步也(意林唐子)
宋元君夜夢人披髮云予為清江使河泊之所漁者豫
且得予元君覺使人占之曰此神龜也君曰漁者有豫
且乎左右曰有明日豫且朝君曰漁何得對曰旦之網
得白龜圓五尺君曰獻若之龜龜至君再欲殺再欲活
心疑卜之曰殺龜以卜吉乃刳龜七十鑚而無遺筴仲
尼曰神能夢於元君而不能避豫且之網智能七十鑚
無遺筴不能避刳腸之患是則智有所困神有所不及
(藝文類聚靈異部夢)
盈虚之道雖修平而必陂損益之由在至象而無蠲是
以謂地之厚而東南缺唯天為大而西北懸(藝文類聚雜文部連)
(珠)
天精為日地精為月天地至貴精不兩明(太平御覧天部三上)
墨子曰甘瓜苦蔕天下物無全美也(埤雅卉物門瓜)
俗之談者以為火外照無納影之能内鑒無朗闇之功
(初學記器用部火注)
戴角者無上齒(何氏語林言語)
猶如滿月盛光晝則不明(元陽妙經卷一)
譬如大海其水一味多有諸寳亦有水精下價之珠(大方)
(等大集經十八)
如孔雀好青項鳥飛行不如野雁步(四阿含暮抄解藉五)
孔雀雖有色嚴身不如鴻雁能遠飛(大智度論卷三)
夫長左者必短右大前者必狹後孟公綽為趙魏老則
優不可以為滕薛大夫(弘明集牟子理惑論)
難制
豕之性能水又唐突難禁制四蹄皆白曰駭則白蹄其
尤躁疾者今離其繒牧之處與衆豕涉入水之波漣矣
喻荆舒之人勇悍捷敏其君猶白蹄之豕也(鄭氏箋詩漸漸之石)
笱者捕魚之器弊敗之笱在於魚梁其魚乃是魴鰥之
大魚非弊敗之笱所能制(毛詩正義敝笱)
草之滋長引蔓則難可芟除喻叚之威勢稍大難可圖
謀也(春秋正義隠公元年)
恐蛟龍得雲雨終非池中物也(吴志周瑜傳)
堅若得洛不可復制此為除狼而得虎也(吴志孫堅傳注)
隼質難羈狼心自野(晉書慕容寳列傳)
失籠之鳥非羅所羈脱網之鯨豈罟所制(晉書慕容垂傳)
蛟龍猛獸非可馴之物不如除之(晉書苻堅上紀)
遂使衝鯨潰流暴鱗奔漢(宋書武帝上本紀)
猛獸安可出穴(北齊書高祖十一王永安傳)
騊駼野駿産自北域交頸相摩分背翹陸雖有孫陽終
不能服(山海經海外北經圖讃)
禽鹿長而見羈則赴蹈湯火(文選范蔚宗皇后紀論注)
其下注也若奔車失轡狂牛無縻(廣文選崔子玉漢桂陽太守周府君碑)
譬如狂象之牙不可觸也(大寳積經卷六十一)
譬如大力狂象搪揬蹴蹋無能制者(大智度論卷一)
但衆生心性譬若獼猴戲跳攀緣歡娱奔逸(法苑珠林卷八十四)
喻林卷二十九
