喻林卷六十六明徐元太撰
君道門(六)
用賢
兔罝文王聞大顛閎夭散宜生皆賢人而舉之國史詠
其事而美之(詩說周南)
錯石也可以琢玉舉賢用滯則可以治國(毛詩鶴鳴註)
泌水之流洋洋然饑者見之可飲以樂饑以喻人君慤
愿任用賢臣則政教成亦猶是也(鄭氏箋詩衡門)
取妻如之何非媒則不得以興治國如之何非禮則不
安媒氏能用禮故使媒則得妻以喻周公能用禮故任
周公則國治(毛詩正義伐柯)
君子問人之寒則衣之問人之饑則食之稱人之善則
爵之(禮記表記)
君如財之曰於此有功匠焉有利器焉有措扶焉以時
令其藏必周密發如用之(大戴禮記少間)
三辰不軌擢士為相蠻夷不恭拔卒為將(後漢書陳龜傳)
賢德不用厥異常陰夫賢者化之本雲者雨之具也得
賢而不用猶久陰而不雨也(後漢書郎顗傳)
若必待太公而後用是千載無太公必待夷吾而後任
是百世無夷吾所以然者士必從微而至著功必積小
以至大豈有未任而已成不用而先達也(周書蘇綽傳)
驥舉之在伯樂其功在造父(鹽鐵論利議)
夫懷寶而無語故有粟不食無益於饑覩賢不用無益
於削(鹽鐵論相刺)
食其食者不毁其器蔭其樹者不折其枝有士不用何
書其言為(新序雜事五)
一身三手无益於輔兩足芙節不能克敏(焦氏易林暌之節)
三嫗治民不勝其任兩馬爭車敗壞家室(焦氏易林恒之既濟)
乘駿馬一日可致千里以言任賢智則可成於治也(王逸)
(註楚辭離騷經)
虬螭神獸宜於駕乘以喻賢人清白宜可信任也(王逸註楚)
(辭九章)
言纖阿不執轡而御則馬不為盡其力君不任賢者賢
者亦不盡其節(王逸註楚辭九歎)
賢者之為物也非若美嬪麗妾之可觀於目也非若端
冕帶裳之可加於身也非若嘉肴庶羞之可實於口也
將以言策策不用雖多亦奚以為若欲備百僚之名而
不問道德之實則莫若鑄金為人而列於朝也且無食
禄之費也然彼亦知有馬必待乘之而後致遠有醫必
待行之而後愈疾至於有賢則不知必時用之而後興
治者何哉(徐幹中論亡國)
治天下若委裘用賢委裘之實桓公聽管仲而趙襄子
信王登此之謂委裘然(李善註文選任彦昇薦士表)
歴危乘險匪杖不行年耆力竭匪杖不彊有杖不任顛
跌誰怨有士不用害何足言(廣文選劉子政杖銘)
蒼鷹厲爪翼恥與鷰雀遊成敗在縱者無令鷙鳥憂(初學)
(記鳥部鷹註)
辨才
智無所運其籌勇無所奮其氣則勇怯一也才無所騁
其能辯無所展其說則頑慧均也是以吳榜越船不能
無水而浮青虬赤螭不能無雲而飛(晉書張載傳)
青骹繁霜縶於籠中何以效其撮東郭於鞲下也白猨
玄豹藏於靈檻何以知其接垂條於千仞也孱夫與烏
獲訟力非龍文赤鼎無以明之盖聶政與荆卿爭勇非
彊秦之威孰能辨之(晉書張載傳)
夫良玉未剖與瓦石相類名驥未馳與駑馬相離及其
剖而瑩之馳而試之玉石駑驥然後始分彼賢士之未
用也混於凡品竟何以異要任之以事業責之以成務
方與彼庸流較然不同(周書蘇綽傳)
勾粤之簳鏃以精金鷙隼為之羽以之棓箠則其與槁
樸也無擇及夫蕩宼爭衝覿武决勝加之駭弩之上則
三百步之外不立敵矣蜚景之劒威奪白日氣盛紫蜺
以之刲穫則其與劂刃也無擇及夫凶邪流毒沸渭不
靖加之運掌之上則千里之内不留行矣夫材有分而
用有當所貴善因時而已耳(亢倉子政道)
有智而無為與無智者同道有能而無事與無能者同
德(淮南子詮言訓)
金石有聲弗叩弗鳴管簫有音弗吹弗聲(淮南子詮言訓)
言弧弓雖強弛而不張誰知其力之所至乎以言賢者
不在職位亦不知其才德也(王逸註楚辭七諫)
物實無中核者謂之郁無刀斧之斷者謂之樸文吏不
學世之教無核也郁樸之人孰與程哉(王充論衡量知篇)
望見驥足不異於衆馬之蹄躡平陸而馳騁千里之跡
斯須可見(王充論衡效力篇)
夫龍驥維縶則無以别乎蹇驢赤刀韜鋒則曷用異於
鉛刃(抱朴子外篇任命)
藏器者珍於變通隨時英逸者貴於吐竒撥亂若乃耀
靈翳景於雲表則麗天之明不著哮虎韜牙而握爪則
摶噬之捷不揚太阿潛鋒而不擊則立斷之勁不顯驥
騄踠趾而不馳則追風之迅不形竝默則子貢與喑者
同口咸瞑則離朱與矇瞽不殊矣(抱朴子外篇嘉遯)
夫衡量小器猶不可使往往而有異況人士之格而可
參差而無檢乎(抱朴子外篇審舉)
兩絆而項領則騏騄與蹇驢同矣失林而居檻則猨狖
與貛貉等矣韜鋒而不擊則龍泉與鋸刀均矣才遠而
任近則英俊與庸𤨏比矣若乃求千里之迹於縶維之
駿責匠世之勲於處碎之賢謂之不惑吾不信也(抱朴子外)
(篇博喻)
淳鈎之鋒驗於犀兕宣慈之良效於明試是以同否則
元凱與斗筲無殊竝任則騄騏與駑駘不異(抱朴子外篇博喻)
瓊艘瑶楫無涉川之用金弧玉弦無激矢之能是以介
潔而無政事者非撥亂之器儒雅而乏治略者非翼亮
之手(抱朴子外篇博喻)
摩尼不宵朗則無别於磧礫化鯤不凌霄則靡殊於桃
蟲綿駒吞聲則與喑人為羣逸才沈抑則與凡庸為伍
故䱇鰍䙝絳虬於淵洿駑蹇黷駿騄於坰野者不識彼
物静與之同動與之異(抱朴子外篇廣譬)
夫銓衡不平則輕重錯謬斗斛不正則少多混亂繩墨
不陳則曲直不分凖格傾側則滓雜實繁(抱朴子外篇審舉)
不用干將奚以知其銳也不引烏號奚以知其勁也勁
銳之質卓然易見猶因人獲顯況乃志行難覩曷得不
因事而後明乎(劉子大質)
有南威之容乃可以論於淑媛有龍淵之利乃可以議
於斷割(文選曹植與楊德祖書)
駑銳不可以一塗驗筝琴不可以膠柱調也(文選劉孝標辨命論)
(註)
譬如大道徒以奔趨遲疾定其駑良舉足向路物趨一
也(廣文選伏公表與阮步兵書)
馬伏皂而不用則駑與良而為羣士齊僚而不職則賢
與愚而不分(廣文選班固連珠)
考實推行莫過於鄉閭校才選能莫善於對策(意林篤論)
路不險則無以知馬之良任不重則無以知人之才(意林)
(物理論)
水試斷鵠鴈陸試斷牛馬所以觀良劒也(藝文類聚軍器部劍)
必使玉石薰蕕區别靡雜涇渭玄黃條流不爽(藝文類聚職官)
(部吏部尚書表)
自非割蚌識珠覩石知玉(藝文類聚職官部吏部郎啟)
人知用賢之利也不能得賢其何故也夫買馬不論足
力以白黑為儀必無走馬矣買玉不論美惡以大小為
儀必無良寶矣舉士不論才而以貴勢為儀則伊尹管
仲不為臣矣(藝文類聚治政部薦舉)
白猨玄豹藏於欞檻何以知其捷(太平御覽獸部猨)
譬若三千大千世界所有人民悉為畫師各有所習巧
能不同所善不等或工畫屋宅不工畫體或便模者不
能博採或工於手足巧於耳目或頭首不端身形姝好
或有不能所習各異或能可人或不可人所知殊别容
貌不同王盡召畫師應時皆至王令畫作三界諸形而
告之曰各自畫像以持示吾皆合衆師聚於一處各各
畫形一師最上悉得其體(大寶積經卷一百一十七)
知人
微降霜雪以取松栢(汲冢周書酆保解)
蘧伯玉曰君子之人達故觀其器而知其工之巧觀其
發而知其人之知(禮記禮器)
澹臺子羽有君子之容而行不勝其貌宰我有文雅之
辭而智不克其辯孔子曰語云相馬以輿相士以居弗
可廢矣以容取人則失之子羽以辭取人則失之宰予
(孔子家語子路初見)
見清知濁見曲知直人君選士各象其德(越絶外傳紀策考)
汗明見春申君候問三月而後得見談卒春申君大說
之汗明欲復談春申君曰僕已知先生先生太息矣汗
明蹙焉曰明願有問君而恐固不審君之聖孰與堯也
春申君曰先生過矣臣何足以當堯汗明曰然則君料
臣孰與舜春申君曰先生即舜也汗明曰不然臣請為
君終言之君之賢實不如堯臣之能不及舜夫以賢舜
事聖堯三年而後乃相知也今君一旦而知臣是君聖
於堯而臣賢於舜也春申君曰善(戰國策楚考烈王)
汗明曰君亦聞驥乎夫驥之齒至矣服鹽車而上太行
蹄申膝折尾湛肘潰漉汁灑地白汗交流外阪遷延負
棘而不能上伯樂遭之下車攀而哭之解紵衣以羃之
驥於是俛而噴仰而鳴聲達於天若出金石聲者何也
彼見伯樂之知己也今僕之不肖阨於州部堀穴窮巷
沉洿鄙俗之日久矣君獨無意湔祓僕使得為君高鳴
屈於梁乎(戰國策楚考烈王)
魏文侯與田子方飲酒而稱樂文侯曰鐘聲不比乎左
高田子方笑文侯曰奚笑子方曰臣聞之君明則樂官
不明則樂音今君審於聲臣恐君之聾於官也(戰國策魏文侯)
王以名使括若膠柱而鼔瑟耳(史記趙奢傳)
吳越春秋云大夫種為宛令之三戸之里范蠡從人竇
蹲而吠之從吏恐文種慙令人引衣而鄣之文種曰無
鄣也吾聞犬之所吠者人今吾到此有聖人之氣行而
求之來至於此且人身而犬吠者謂我是人也乃下車
拜蠡不為禮(史記越王勾踐世家註)
夫觀雲機之功則知班匠之巧覩太平之業則悟聖人
之明(後漢紀光武八)
先人有言曰知子莫若父知臣莫若君(管子大匡)
猶之買馬者然不論其足力而以色物毛澤而為儀則
廐無走馬矣猶之售玉者然不論其廉貞温粹而無瑕
者而以大小徑廣為儀則篋無連城矣惟士亦然論士
不以其才而以勢地為儀則伊尹仲父不立於朝矣(子華)
(子晏子問黨)
玉之所以難辨者謂其有怪石也金之所以難辨者謂
其有鍮石也今夫以隼翼而被之鷃視不明者正以為
隼明者視之乃鷃也今夫小人多誦經籍方書或學竒
技通說而被以青紫章服使愚者聽而視之正以為君
子明者聽而視之乃小人也(亢倉子君道)
伯樂不可欺以馬而君子不可欺以人此明王之道也
(荀子君道)
苟仁義之類也雖在鳥獸之中若别白黑(荀子儒效篇)
論人者又必以六戚四隱何謂六戚父母兄弟妻子何
謂四隱交友故舊邑里門郭内則用六戚四隱外則用
八觀六驗人之情偽貪鄙美惡無所失矣譬之若逃兩
汙無之而非是此先聖王之所以知人也(呂氏春秋論人)
凡賢人之德有以知之也伯牙鼓琴鍾子期聽之方鼔
琴而志在太山鍾子期曰善哉乎鼔琴巍巍乎若太山
少選之間而志在流水鍾子期又曰善哉乎鼔琴湯湯
乎若流水鍾子期死伯牙破琴絶絃終身不復鼔琴以
為世無足復為鼓琴者非獨琴若此也賢者亦然雖有
賢者而無禮以接之賢奚由盡忠猶御之不善驥不自
千里也(呂氏春秋本味)
所信者目也而目猶不可信所恃者心也而心猶不足
恃知人固不易矣(呂氏春秋任數)
未有功而知其聖也是堯之知舜也待其功而後知其
舜也是市人之知聖也(呂氏春秋審應)
使堯度舜則可使桀度堯是猶以升量石也今謂狐貍
則必不知狐又不知貍非未嘗見狐者必未嘗見貍也
狐貍非異同類也而謂狐貍則不知狐貍是故謂不肖
者賢則必不知賢謂賢者不肖則必不知不肖者矣(淮南)
(子繆稱訓)
蛇舉首尺而修短可知也象見其牙而大小可論也薛
燭庸子見若狐甲於劒而利鈍識矣臾兒易牙淄澠之
水合者嘗一哈水而甘苦知矣故聖人之論賢也見其
一行而賢不肖分矣(淮南子汜論訓)
夫物之相類者世主之所亂惑也娻疑肖象者衆人之
所眩耀也故狠者類知而非知愚者類仁而非仁戇者
類勇而非勇使人之相去也若玉之與石美之與惡則
論人易矣夫亂人者芎藭之與藁本也蛇牀之與麋蕪
也此皆相似故劒工惑劒之似莫邪者唯歐冶能名其
種玉工眩玉之似碧盧者唯倚頓不失其情闇主亂於
姦臣小人之疑君子者唯聖人能見微以知明(淮南子汜論訓)
夫百里奚之飯牛伊尹之負鼎太公之鼔刀寗戚之商
歌其美有存焉者矣衆人見其位之卑賤事之洿辱而
不知其大略以為不肖(淮南子汜論訓)
孟孫獵而得麑使秦西巴持歸烹之麑母隨之而嗁秦
西巴弗忍縱而予之孟孫歸求麑安在秦西巴對曰其
母隨而嗁臣誠弗忍竊縱而予之孟孫怒逐秦西巴居
一年取以為子傅左右曰秦西巴有罪於君今以為子
傅何也孟孫曰夫一麋而不忍又何況於人乎此謂有
罪而益信者也(淮南子人間訓)
秦穆公觀鹽見百里奚牛肥曰任重道遠以險而牛何
以肥也對曰臣飲食以時使之不以暴有險先後之以
身是以肥也穆公知其君子也(說苑臣衡)
士之接也非必與之臨財分貨乃知其廉也非必與之
犯難涉危乃知其勇也舉事決斷是以知其勇也取與
有讓是以知其廉也故見虎之尾而知其大於貍也見
象之牙而知其大於牛也一節見則百節知也由此觀
之以所見可以占未發覩小節四足知大體矣(說苑尊賢)
宓子賤為單父宰過於陽晝曰子亦有以送僕乎陽晝
曰吾少也賤不知治民之術有釣道二焉請以送子子
賤曰釣道奈何陽晝曰夫扱綸錯餌迎而吸之者陽鱎
也其為魚薄而不美若存若亾若食若不食者鮚也其
為魚也薄而厚味宓子賤曰善於是未至單父冠蓋迎
之者交接於道子賤曰車驅之夫陽晝之所謂陽鱎者
至矣於是至單父請其耆老尊賢者而與之共治單父
(說苑政理)
夫牛鳴而馬不應非不聞牛聲也異類故也此人必有
與人異者矣(列女傳周列國齊孤逐女)
或問人曰難知也曰焉難曰太山之與螘垤江河之與
行潦非難也大聖之與大佞難也(揚子問神)
言材木委積非魯班則不能别其好醜國民衆多非明
君則不知我之有能也(王逸註楚辭九章)
君察之審明若視俎上之脯指掌中之理數局上之棋
摘轅中之馬魚鼈匿淵捕漁者知其源禽獸藏山畋獵
者見其脉佞人異行於世世不能見庸庸之主無高材
之人也(王充論衡答佞篇)
是故知人者以目正耳不知人者以耳敗目(劉邵人物志七繆)
姜太公當此時貧且賤矣年又老矣非有貴顯之舉也
其言誠當乎賢君之心其術誠合乎致平之道文王之
識也灼然若披雲而見日霍然若開霧而觀天斯豈假
之於衆人哉(徐幹中論審大臣)
瞻山識璞臨川知珠士於難分之中而無取舍之恨者
使臧否區分抑揚咸允(抱朴子外篇行品)
以英逸而遭大明桑陰未移而金蘭之協已固矣以長
才而遇深識則不待歷試而相知之情已審矣飄乎猶
起鴻之乘勁風翩乎若騰鱗之躡驚雲也(抱朴子外篇接疏)
聰者貴於理遺音於千載之外而得興亡之迹明者珍
於鑒逸羣於寒瘁之中而抽匡世之器若夫聆繁會之
響而顧問於庸工非延州之清聽也枉英遠之才而諮
之於常人非獨見之竒識也故與不賞物者而論用凌
儕之器是使瞽者指五色也與妬勝己者而謀舉疾惡
之賢是與狐議治裘也(抱朴子外篇博喻)
華章藻蔚非矇瞍所玩英逸之才非淺短所識夫瞻視
不能接物則衮龍與素褐同價矣聰鑒不足相涉則俊
民與庸夫一槩矣(抱朴子外篇擢才)
九方諲之相馬也雖未追風逐電絶塵掣影而迅足之
勢固已見矣薛燭之賞劍雖未陸斬玄犀水截蛟龍而
銳刃之資亦已露矣(劉子知人)
龍之潛也慶雲未附則與魚鼈為隣驥之伏也孫陽未
賞必與駑駘同櫪士之翳也知己未顧亦與傭流雜處
自非神機洞明莫能分也(劉子知人)
公輸之刻鳳也冠距未成翠羽未樹人見其身者謂之
&KR2301;鵄(上莫項切下鴟同)見其首者名曰□鸅(上於乎切下音澤)皆訾其
醜而笑其拙及鳳之成翠冠雲聳朱距電搖錦身霞散
綺翮焱(弋瞻呼昊二切)發翽然一翥翻翔雲棟三日而不集然
後讚其竒而稱其巧堯遭洪水浩浩滔天蕩蕩懷山下
民昏墊禹為匹夫未有功名堯深知之使治水焉乃鑿
龍門斬荆山導熊耳通鳥鼠櫛奔風沐驟雨面目黧䵟
手足腁胝冠絓不暇取經門不及過使百川東注於海
西被於流沙生人免為魚鼈之患於是衆人咸歌詠始
知其賢故見其朴而知其巧者是三爾之知公輸也鳳
成知其巧者是衆人之知公輸也未有功而知其賢者
是堯之知禹也有功而知其賢者是衆人之知禹也故
知人之難未易遇也(劉子知人)
卞和潛幽冥誰能證竒璞冀願神龍來揚光以見燭(文選)
(司馬彪贈山濤詩)
伯樂相馬取之於瘦聖人相士取之於疎(意林周生列子)
伊尹薪於有莘孰知非夏之野人吕尚釣於渭濱孰知
非殷之漁者遇湯武文王然後知其非也(意林物理論)
則吾聞音而識其曲食旨而知其甘(藝文類聚人部鑒誡書)
魏安釐王問子從曰馬回梗梗亮直有大丈夫之節吾
欲以為相可乎答曰直亮之節臣未明也王曰何故答
曰長目而豕視者必體方而心圓每以其法相人千百
不失一臣見回非不偉其體幹也然甚疑其目王卒用
之三月果以謟言得罪(藝文類聚人部品藻)
譬如有人以手穿珠忽遇無上真摩尼寶心大歡喜當
知是人必已曾見(大寶積經卷一百一十六)
得人
六五鼎黃耳金鉉利貞(易鼎)
手足具乃成人有良臣乃成聖(孔氏傳書說命下)
鳳凰于飛翽翽(音諱)其羽亦集爰止靄靄王多吉士維君
子使媚于天子鳳凰于飛翽翽其羽亦傅(音附)于天靄
靄王多吉人維君子命媚于庶人鳳凰鳴矣于彼高
岡梧桐生矣于彼朝陽菶菶(音蚌)萋萋雝雝喈喈(詩大雅卷阿)
風雨齊桓得管仲以為相齊人喜之而作是詩(詩說齊)
南山有臺樂得賢也得賢則能為邦家立太平之基矣
(毛詩南山有臺)
棫樸文王能官人也(毛詩棫樸)
南山所以得高峻者以南山之上有臺北山之上有萊
以有草木而自覆盖故能成其高大以喻人君所以能
令天下太平以人君所任之官有德所治之職有能以
有賢臣各治其事故能致太平言山以草木高大君以
賢臣尊顯(毛詩正義南山有臺)
人道敏政地道敏樹夫政也者蒲盧也(中庸)
所謂故國者非謂有喬木之謂也有世臣之謂也(孟子梁惠)
(王下)
陛下功德陳五帝之上在三王之右非若此而已誠得
天下賢士公卿在位咸得其人矣譬若以周召為丞相
孔&KR0588;為御史大夫太公為將軍畢公高拾遺於後弁嚴
子為衛尉臯陶為大理后稷為司農伊尹為少府子贛
使外國顔閔為博士子夏為太常益為右扶風季路為
執金吾契為鴻臚龍逢為宗正伯夷為京兆管仲為馮
翊魯般為將作仲山甫為光禄申伯為太僕延陵季子
為水衡百里奚為典屬國柳下惠為大長秋史魚為司
直蘧伯玉為太傅孔父為詹事孫叔敖為諸侯相子産
為郡守王慶忌為期門夏育為鼎官羿為旄頭宋萬為
式道候(前漢書東方朔傳)
股肱蕭曹社稷是經爪牙信布腹心良平龔行天罰赫
赫明明(前漢書敘傳下)
刳舟剡楫將欲濟江海也聘賢選佐將以安天下也昔
唐堯在上羣龍為用文武創德周召作輔是以能建天
地之功增日月之耀者也(後漢書郎顗列傳)
秦欲伐楚使使者往觀楚之寶器楚王聞之召昭奚恤
問焉對曰此欲觀吾國之得失而圖之寶器在於賢臣
遂使恤應之稱曰客觀楚國之寶器所寶者賢臣也理
百姓實倉廩使人各得其所子西在此奉珪璋使諸侯
解忿悁之難交兩國之懽使無兵革之憂太宰子方在
此守封疆謹境界不侵鄰國鄰亦不侵葉公子高在此
理師旅正兵戎以當強敵提枹鼓以動百萬之衆使皆
赴湯火蹈白刅出萬死不顧司馬子反在此若懷霸王
之餘義獵理亂之遺風昭奚恤在此惟大國所觀秦使
者瞿然無以對(後漢書李膺傳註)
甫欲鑿石索玉剖蚌求珠今乃隋和炳然有如皎日(蜀志)
(秦宓傳)
唐虞之朝無謬舉之才造父之門無駑蹇之足(吴志王蕃傳註)
斯玉鉉之妙味經世之徽猷也(晉書王接傳)
皎皎瑚器來光玉繩(晉書高光傳)
恢燿和肆必在兼城之寶翼亮崇本宜紆高世之逸是
以渭濱佐周聖德廣運商洛匡漢英業乃昌(宋書隱逸周續之傳)
明王聖主得麒麟鳳凰為瑞是聖德所感非力能致之
瑞物雖來不堪使用如李德林來受驅策亦陛下聖德
感致有大才用無所不堪勝於騏驎鳳凰遠矣(隋書李德林傳)
功傾魏后非待照車之珍德柔秦客豈徒祕璧之貴隆
陂所漸成敗之由何嘗不興資得財替因失士(南史謝宏微子)
(謝莊傳)
文王將田史編卜曰田於渭陽將大得焉非龍非彲非
虎非羆天道汝師以之佐昌施及三王(太公六韜文師)
明主之治天下也必用聖人而後天下治婦人之求夫
家也必用媒而後家事成故治天下而不用聖人則天
下乖亂而民不親也求夫家而不用媒則身醜恥而人
不信也(管子形勢解)
羿蠭門者善服射者也王良造父者善服馭者也聰明
君子者善服人者也故人主欲得善射射遠中微則莫
若羿蠭門矣欲得善馭及速致遠則莫若王良造父矣
欲調一天下制秦楚則莫若聰明君子矣(荀子王霸)
絶江者託於船致遠者託於驥霸王者託於賢伊尹呂
尚管夷吾百里奚此霸王者之船驥也釋父兄與子弟
非疏之也任庖人釣者與仇人僕虜非阿之也持社稷
立功名之道不得不然也猶大匠之為宫室也量小大
而知材木矣訾功大而知人數矣故小臣吕尚聽而天
下知殷周之王也管夷吾百里奚聽而天下知齊秦之
霸也豈特驥遠哉非其人而欲有功譬之若夏至之日
而欲夜之長也射魚指天而欲發之當也舜禹猶若困
而況俗主乎(呂氏春秋知度)
今夫塞者勇力時日卜筮禱祠無事焉善者必勝主功
名亦然要在得賢(呂氏春秋察賢)
賢者善人以人中人以事不肖者以財得十良馬不若
得一伯樂得十良劒不若得一歐冶得地千里不若得
一聖人舜得臯陶而舜受之湯得伊尹而有夏民文王
得吕望而服殷商夫得聖人豈有里數哉(呂氏春秋贊能)
三代之法不亾而世不治者無三代之智也六律具存
而莫能聽者無師曠之耳也故法雖在必待聖而後治
律雖具必待耳而後聽故國之所以存者非以有法也
以有賢人也其所亾者非以無法也以無賢人也(淮南子泰)
(族訓)
守不待渠塹而固攻不待衝降而拔得賢之與失賢也
故臧武仲以其智存魯而天下莫能亾也蘧伯玉以其
仁寧衛而天下莫能危也(淮南子泰族訓)
舉天下之高以為三公一國之高以為九卿一縣之高
以為二十七大夫一鄉之高以為八十一元士故知過
萬人者謂之英千人者謂之俊百人者謂之豪十人者
謂之傑(淮南子泰族訓)
智如泉源行可以為表儀者人師也智可以砥行可以
為輔弼者人友也據法守職而不敢為非者人吏也當
前決意一呼再諾者人隸也故上主以師為佐中主以
友為佐下主以吏為佐危亾之主以隸為佐語曰淵廣
者其魚大主明者其臣愚(韓詩外傳)
水廣則魚大君明則臣忠昔有桓公故有管仲今桓公
在此則車下之臣盡管仲也(說苑尊賢)
鳳凰在左麒麟處右仁聖相遇伊吕集聚(焦氏易林訟之咸)
栢桂棟梁相輔為強(焦氏易林比之旅)
窗牖戸房通利明光賢智輔聖仁施大行(焦氏易林大畜之升)
阿衡服箱太乙載行(焦氏易林恒之復)
千里騂駒為王服車嘉其驪榮君子有成(焦氏易林晉之遯)
和氣所生物皆不朽聖賢居位國无凶咎(焦氏易林解之井)
次二金榦玉楨廓于城測曰金榦玉楨蕃輔正也(太玄經第)
(四廓)
次六黃心鴻翼翕于天測曰黃心鴻翼利得輔也(太玄經第)
(五翕)
次四將飛得羽利以登于天測曰將飛得羽其輔彊也
(太玄經第六將)
夫人治國固治身之象疾者身之病亂者國之病也身
之病待醫而愈國之亂待賢而治治身有黃帝之術治
世有孔子之經然病不愈而亂不治者非鍼石之法誤
而五經之言誣也乃因之者非其人苟非其人則規不
圓而矩不方繩不直而凖不平鑽燧不得火鼓石不下
金金馬不可以追速土舟不可以涉水也(潛夫論思賢)
華霍所以能崇極天之峻者由乎其下之厚也唐虞所
以能臻巍巍之功者實頼股肱之良也雖有孫陽之手
而無騏驥之足則不得致千里矣雖有稽古之才而無
宣力之佐則莫緣凝庶績矣(抱朴子外篇審舉)
千羊不能扞獨虎萬雀不能抵一鷹庭燎攢舉不及羲
和之末景百鼓竝伐未及震霆之餘聲是以庸夫盈朝
不能使彛倫攸敘英俊孤任足以令庶事根長(抱朴子外篇廣)
(譬)
鑒之正者猶為不迷况得賢者與為治乎(太玄經第六蓇解)
鈞天廣樂必有竒麗之觀帝室皇居必畜非常之寶(文選)
(孔融薦禰衡表)
乃鳴鸞在衡奔驥服輅良平鳳栖信布虎據(廣文選陸士龍盛德)
(頌)
乘騏驥之瀏瀏兮馭安用夫強策(廣文選宋玉九辯)
買馬不論足力而以黑白為儀必無走馬矣買玉不論
美惡必無良寶矣舉士不論賢良則無士矣(意林尸子)
枯岸之珠既掄潤山之玉已薦(藝文類聚治政部薦舉表)
夫忠謇朝之杷朳正人國之掃篲也秉杷執篲除凶掃
穢國之福主之利也(太平御覽器物部杷朳)
人主得地百里則喜四境皆賀得士則不喜不知相賀
而通乎輕重(太平御覽禮儀部賀)
夫清忠之士乃千人之表萬人之英得其人則事易於
反手不得其人則難於拔筋(太平御覽人事部筋)
王公大人則嘉得良師明輔品庶凡民則樂仁賢哲士
皆國之柱棟而人之羽翼(太平御覽居處部楝)
孫綽子曰高祖御龍光武御虎龍韓彭之類是也虎耿
鄧之類是也(埤雅品物門龍)
文王遇太公於渭濱皤然皓首持竿垂釣文王得之灼
若祛雲而見日霍若開霧而觀山(初學記地部渭水註)
若使明君用公山於前擢正禮於後所謂御二龍於長
途騁騏驥於千里(何氏語林賞譽)
喻林卷六十六
