喻林卷四十三明徐元太撰
人事門(四十一)
精藝
四牡騑騑六轡如琴(詩小雅車牽)
御者之良得舒疾之中射者之工矢發則中如椎破物
也(鄭氏箋詩車攻)
御者節御此馬令不失其馳騁之法故令射者舍放其
矢則如椎破物能中而駛也(毛詩正義車攻)
作酒既有米麴之數又有功沽之巧月令曰乃命大酋
秫稻必齊麴蘖必時湛饎必潔水泉必香陶器必良火
齊必得(鄭氏註周禮天官酒正)
進則與馬謀退則與人謀終日馳騁左不楗行數千里
馬不契需終歲御衣袵不敝此唯輈之和也(周禮考工記)
晉景公疾病求醫於秦秦伯使醫緩為之未至公夢疾
為二豎子曰彼良醫也懼傷我焉逃之其一曰居肓之
上膏之下若我何醫至曰疾不可為也在盲之上膏之
下攻之不可達之不及藥不至焉不可為也公曰良醫
也厚為之禮而歸之(左傳成公十年)
扁鵲名聞天下過邯鄲聞貴婦人即為帶下醫過雒陽
聞周人愛老人即為耳目痺醫來入咸陽聞秦人愛小
兒即為小兒醫隨俗為變(史記扁鵲傳)
養由基楚之善射者也去楊葉百步百發百中楊葉之
大加百中焉可謂善射矣然其所止迺百步之内耳比
於臣乘未知操弓持矢也(前漢書枚乘傳)
獶古之善塗塈者也施廣領大袖以仰塗而領袖不汙
有小飛泥誤著其鼻因令匠石揮斤而斵(前漢書揚雄傳註)
醫之為言意也腠理至微隨氣用巧針石之間毫芒即
乖神存於心手之際可得解而不可得言也(後漢書方術列傳)
初勗於路逢趙賈人牛鐸識其聲及掌樂音韻未調乃
曰得趙之牛鐸則諧矣遂下郡國悉送牛鐸果得諧者
(晉書荀勖傳)
來世子鑄丈六銅像於瓦官寺既成面恨瘦二人不能
治乃迎顒看之顒曰非面瘦乃臂胛肥耳既錯减臂胛
瘦患即除無不歎服焉(宋書隠逸戴顒傳)
羿之道非射也造父之術非馭也奚仲之巧非斵削也
(管子形勢)
人之善琴者有悲心則聲悽悽然有思心則聲遲遲然
有怨心則聲回回然有慕心則聲裴裴然所以悲思怨
慕者非手非竹非絲非桐得之心符之手得之手符之
物(關尹子三極)
昔善計者非以求利將以明數昔善戰者非以求勝將
以明勝獨不見夫隠者乎設使知之其知之者屈己知
之矣若其弗知者雖師而說尚不曉也悲乎(鶡冠子天權)
秦穆公謂伯樂曰子姓有可使求馬者乎伯樂對曰良
馬可形容筋骨相也天下之馬者若滅若沒若亡若失
若此者絶塵彌轍臣之子皆下才也可告以良馬不可
告以天下之馬也臣有所與共擔纏薪菜者有九方臯
此其於馬非臣之下也請見之穆公見之使行求馬三
月而反報曰已得之矣在沙丘穆公曰何馬也對曰牝
而黃使人往取之牡而驪穆公不說召伯樂而謂之曰
敗矣子所使求馬者色物牝牡尚弗能知又何馬之能
知也伯樂喟然太息曰一至於此乎是乃其所以千萬
臣而無數者也若臯之所觀天機也得其精而忘其麤
在其内而忘其外見其所見不見其所不見視其所視
而遺其所不視若臯之相馬乃有貴乎馬者也馬至果
天下之馬也(列子說符)
魯公扈趙齊嬰二人有疾同請扁鵲求治之扁鵲治之
既而同愈謂公扈齊嬰曰汝曩之所疾自外而干府蔵
者固藥石之所已今有偕生之疾與體偕長今為汝攻
之何如(列子湯問)
瓠巴鼓琴而鳥舞魚躍鄭師文聞之棄家從師襄游柱
指鈎絃三年不成章師襄曰子可以歸矣師文舍其琴
嘆曰文非絃之不能鈎章之不能成文所存者不在絃
所志者不在聲内不得其心外不應於器故不敢發手
而動絃且小假之以觀其後無幾何復見師襄曰得之
矣請嘗試之於是當春而叩商絃以召南呂涼風忽至
草木成實及秋而叩角絃以激夾鍾温風徐迴草木發
榮當夏而叩羽絃以召黃鍾霜雪交下川池寒沍及冬
而叩徵絃以激𬎼賓陽光熾烈堅冰立散將終命宮而
總四絃則景風翔慶雲浮甘露降澧泉湧師襄乃撫心
高蹈曰微矣子之彈也雖師曠之清角鄒衍之吹律亡
以加之彼將挾琴執管而從子之後耳(列子湯問)
造父之師曰泰豆氏造父學之三日盡其巧泰豆歎曰
子何其敏也得之捷乎凡所御者亦如此也曩汝之行
得之於足應之於心推於御也齊輯乎轡銜之際而急
緩乎脣吻之和正度乎胸臆之中而執節乎掌握之間
内得於中心而外合於馬志是故能進退履繩而旋曲
中規矩取道致遠而氣力有餘誠得其術也得之於銜
應之於轡得之於轡應之於手得之於手應之於心則
不以目視不以策驅心閑體正六轡不亂而二十四蹄
所投無差回旋進退無不中節然後輿輪之外可使無
餘轍馬蹄之外可使無餘地未嘗覺山谷之嶮原隰之
夷視之一也(列子湯問)
昔韓娥東之齊匱糧過雍門鬻歌假食既去而餘音繞
梁欐三日不絶左右以其人弗去過逆旅逆旅人辱之
韓娥因曼聲哀哭一里老幼悲愁垂涕相對三日不食
遽而追之娥還復為曼聲長歌一里老幼喜躍抃舞弗
能自禁忘向之悲也乃厚賂發之故雍門之人至今善
歌哭放娥之遺聲(列子湯問)
季梁得疾七日大漸其子環而泣之請醫一曰矯氏二
曰俞氏三曰盧氏診其所疾矯氏謂季梁曰汝寒温不
節虛實失度病由饑飽色欲精慮煩散非天非鬼雖漸
可攻也季梁曰衆醫也亟屏之俞氏曰汝始則胎氣不
足乳湩有餘病非一朝一夕之故其所由來漸矣弗可
已也季梁曰良醫也且食之盧氏曰汝疾不由天亦不
由人亦不由鬼稟生受形既有制之者矣亦有知之者
矣藥石其如汝何季梁曰神醫也重貺遣之俄而季梁
之疾自瘳(列子力命)
庖丁為文惠君解牛手之所解肩之所倚足之所履膝
之所踦砉然嚮然奏刀騞然莫不中音合於桑林之舞
乃中經首之會文惠君曰譆善哉技蓋至此乎庖丁釋
刀對曰臣之所好者道也進乎技矣始臣之解牛之時
所見無非牛者三年之後未嘗見全牛也方今之時臣
以神遇而不以目視官知止而神欲行依乎天理批大
郤導大&KR1094;因其固然技經肯綮之未嘗而况大軱乎良
庖歲更刀割也族庖月更刀折也今臣之刀十九年矣
所解數千牛矣而刀刃若新發於硎彼節者有間而刀
刃者無厚以無厚入有間恢恢乎其於遊刃必有餘地
矣是以十九年而刀刃若新發於硎雖然每至於族吾
見其難為怵然為戒視為止行為遲動刀甚微謋然已
解如土委地提刀而立為之四顧為之躊躇滿志善刀
而蔵之文惠君曰善哉吾聞庖丁之言得養生焉(莊子養生)
(主)
宋元君將畫圖衆史皆至受揖而立䑛筆和墨在外者
半有一史後至者儃儃然不趨受揖不立因之舍公使
人視之則解衣般礴臝君曰可矣是真畫者也(莊子田子方)
趙襄王學御於王子期俄而與子期逐三易馬而三後
襄王曰子之教我御術未盡也對曰術已盡用之則遇
也凡御之所貴馬體安於車人心調於馬而後可以進
速致遠今君後則欲逮臣先則恐逮於臣夫誘道爭遠
非先則後也而先後心皆在於臣尚何以調於馬此君
之所以後也(韓非子喻老)
夫三羣之蟲水居者腥肉玃者臊草食者羶臭惡&KR0146;美
皆有所以凡味之本水最為始五味三材九沸九變火
為之紀時疾時徐滅腥去臊除羶必以其勝無失其理
調和之事必以甘酸苦辛醎先後多少其齊甚微皆有
自起鼎中之變精玅微纖口弗能言志弗能喻若射御
之微隂陽之化四時之數故久而不弊熟而不爛甘而
不噥酸而不酷醎而不减辛而不烈澹而不薄肥而不
&KR3419;(呂氏春秋本味)
養由基尹儒皆六藝之人也荆廷嘗有神白猿荆之善
射者莫之能中荆王請養由基射之養由基矯弓操矢
而往未之射而括中之矣發之則猿應矢而下則養由
基有先中中之者矣(呂氏春秋博志)
公輸王爾無所錯其剞&KR1403;削鋸(淮南子本經訓)
楚王有白蝯王自射之則博矢而熙使養由基射之始
調弓矯矢未發而蝯擁柱號矣有先中中者也(淮南子說山訓)
舟覆乃見善游馬奔乃見良御(淮南子說林訓)
羿之所以射遠中微者非弓矢也造父之所以追速至
遠者非轡銜也(淮南子說林訓)
今鼓舞者繞身若環曾撓摩地扶旋猗那動容轉曲便
媚擬神身若秋葯被風髮若結旌騁馳若騖木熙者舉
梧檟據句枉蝯自縱好茂葉龍矢矯燕枝拘援豐條舞
扶䟽龍從鳥集摶援攫肆蔑蒙踊躍且夫觀者莫不為
之損心酸足彼乃始徐行微笑被衣修擢夫鼓舞者非
柔縱而木熙者非眇勁淹漫漬漸靡使然也(淮南子修務訓)
齊景公使人為弓三年乃成景公得弓而射不穿三札
景公怒將殺弓人弓人之妻往見景公曰蔡人之子弓
人之妻也此弓者太山之南烏號之柘騂牛之角荆麋
之筋河魚之膠也四物者天下之練材也不宜穿札之
少如此且妾聞奚公之車不能獨走莫邪雖利不能獨
斷必有以動之夫射之道在手若附枝掌若握卵四指
如斷短杖右手發之左手不知此蓋射之道景公以為
儀而射之穿七札蔡人之夫立出矣(韓詩外傳)
上古之為毉者曰苗父苗父之為毉也以菅為席以芻
為狗北面而祝發十言耳諸扶而來者舉而來者皆平
復如故子之方能如此乎扁鵲曰不能又曰吾聞中古
之為毉者曰俞柎俞柎之為毉也搦腦髓束盲莫炊灼
九竅而定經絡死人復為生人故曰俞柎子之方能若
是乎扁鵲曰不能(說苑辨物)
蒲且修&KR0819;鳬鴈悲鳴逢蒙撫弓虎豹晨嘷(說苑談叢)
昔帝堯茅茨不剪采椽不斵土階三等猶以為為之者
勞居之者逸也今妾之夫治造此弓其為之亦勞其幹
生於太山之阿一日三覩隂三覩陽𫝊以燕牛之角纏
以荆麋之筋糊以阿魚之膠此四者皆天下之妙選也
而君不能以穿一札是君之不能射也而反欲殺妾之
夫不亦謬乎妾聞射之道左手如拒右手如附枝右手
發之左手不知此蓋射之道也平公以其言而射穿七
札(烈女傳周列國晉弓工妻)
韓人有善奕者以奕說徵君曰子知奕之道乎徵君曰
不知也奕者曰吾與子奕之可乎曰夫奕以機勝以不
機敗吾不能機何奕之為曰子惡機而不奕不知子之
機過於奕乎曰何為其然也曰奕之機虛實是已實而
張之以虚故能完其勢虛而擊之以實故能制其形是
機也員而神詭而變故善奕者能出其機而不散能蔵
其機而不貪先機而後戰是以勢完而難制雖然此特
奕之道耳若機之流於衆妙也肆而淵乎(天禄閣外史機論)
越人救虢太子於既殞胡巫活絶氣之蘇武淳于能解
顱以理腦元化能刳腹以澣胃文摯衍期以瘳危困仲
景穿胸以納赤餅此醫家之薄伎猶能若是(抱朴子内篇至理)
時人謂之針絶雖棘刺木猴雲梯飛䲻無過此麗也(王子)
(年拾遺記吳吳主)
夫飾芳餌挂微鈎下沉青泥上乘驚波因水勢而施舍
頡頏委縱與之沉浮及其弛絶故坐而獲也(張湛註列湯問)
雖六轡之煩馬足之衆調之有道不患其亂故輪外不
恃無用之轍蹄外不頼無用之地(張湛註列湯問)
近世有人擲五木者擲百盧者人以為有道以告王夷
甫王夷甫曰此無竒直後擲如前擲耳(張湛註列子仲尼)
形用之事理之麤者偏得其道則能盡之若庖丁之投
刀匠石之運斤是偏逹於一事不待聖賢而後能為之
也(張湛註列子仲尼)
夫玄洲釣也以三尋之竿八絲之線餌若蛆螾鈎如細
鍼以出三尺之魚於數仞之水中豈可謂無術乎(補文選宋)
(玉釣賦)
吐哀也則瓊瑕失綵銜樂也則鉛堊生潤(廣文選江文通横吹賦)
縱輕軀以迅赴若孤鵠之失羣振華袂以逶迤若遊龍
之登雲(廣文選邊文禮章華賦)
宋景公使弓工為弓九年來見公曰為弓亦遲對曰臣
不得見公矣曰臣之精盡於弓矣獻弓而歸三日而死
公張弓登臺東向而射矢踰孟霜之山集彭城之東其
餘力逸勁飲羽於石梁(藝文類聚軍器部弓)
郝素善彈箏雖伯牙妙手吳姬竒聲何以加之(太平御覽樂部)
(筝)
魏安釐王觀翔鵠而樂之曰寡人得如鵠之飛視天下
如芥也客有隠遊者聞之作木雕而獻王王曰此有形
無用者也夫作無用之器世之奸民也召遊欲加刑焉
遊曰大王知有用之用未寤無用之用也今臣請為大
王翔之乃取而倚焉遂飜然飛去莫知所之(藝文類聚鳥部鵠)
舊機五十綜者五十躡六十綜者六十躡馬生者天下
之名巧也患其遺日喪功乃皆易以十二躡其竒文異
變因感而作(太平御覽資産部機杼)
昔有善歌者歌陽陵白露朝日魚麗含商吐角絶節赴
曲(初學記樂部歌註)
有馬師皇者善醫馬通神明忽有龍下于庭張口閉目
師皇視之此龍有病乃引鍼以鍼龍口中以牛乳煎甘
草灌之龍病即愈師皇乘龍而去(黃帝本行記)
譬如良醫善療衆病先善綜習醫方諸論纔見病相皆
悉了知呪藥所施無不除愈(大寳積經卷八十三)
譬如壯夫善閑射術欲現已技仰射虛空為令空中箭
不墮地復以後箭射前箭括如是展轉經於多時箭箭
相承不令墮落若欲令墮便止後箭爾時諸箭方頓墮
落(波羅密多經三百三十二)
譬如良醫聰明博逹隨有所作皆善觀察成就觀察微
妙慧故善識諸藥善逹病因善知病相能救衆苦隨所
療疾無不除愈所以者何彼善通逹藥病因相和合等
方是故能除一切病苦(波羅密多經五百九十三)
又如牙師善治象牙亦如金師善練真金隨意所造多
所饒益(長阿含經卷十三)
如世良醫知病識藥有於四種若具足者得名醫王何
等為四一者識知其病應用某藥二者知病所起隨起
用藥三者已生諸病治令病出四者斷除病源令後不
生是為四種(醫喻經)
譬如治病苦藥針灸痛而得差如有妙藥名蘇陁扇陁
病人眼見衆病皆愈除病雖同優劣法異(大智度論卷六)
故咸池韶武無以匹其工激楚梁塵無以較其妙(高僧傳十)
(三論)
樂道
富而可求也雖執鞭之士吾亦為之如不可求從吾所
好(論語述而)
今有人於此㞕然蔵千鎰之寳雖行貸而食人謂之富
矣彼寳也者衣之不可衣也食之不可食也賣之不可
僂售也然而人謂之富何也豈不大富之器誠在此也
是杅杅亦富人已豈不貧而富矣哉故君子無爵而貴
無禄而富不言而信不怒而威窮處而榮獨居而樂豈
不至尊至富至重至嚴之情舉積此哉(荀子儒效)
千鈞之重烏獲舉之而輕多力耳簞食瓢飲顔氏處之
而樂德盛也(揚子法言註吾子篇)
或謂仲尼事彌其年蓋天勞諸病矣夫曰天非獨勞仲
尼亦自勞也天病乎哉天樂天聖樂聖(揚子問明篇)
君子潛神重玄之域世網不能制禦之(揚子法言註問明篇)
無當之玉盌不如全用之埏埴寸裂之錦黻未若堅完
之韋布故夏姬之無禮不如狐逐之皎潔富貴之多罪
不如貧賤之履道(抱朴子外篇廣譬)
貴者雖自貴視之若埃塵賤者雖自賤重之若千鈞(文選)
(左思詠史詩)
閔子騫肥子貢曰何肥也子騫曰吾出見其美車馬則
欲之入聞先王之言則又思欲之兩心相與戰今先王
之言勝故肥(太平御覽人事部肥)
符子曰楚之交子魯之周子齊之狂子相與居乎泰山
之陽處乎環堵之室萆戶不扉蓋茨不翳而高歌不輟
(初學記人部貧註)
總持強記萬善之苑也於此苑樹無漏之林敷七覺之
華結解脱之果嚴八解之池積禪定之水湛然充滿布
七淨之華羅列水上而後無垢之士游此林苑浴此華
池閑宴嬉遊樂之至也豈等俗苑林水之懽乎(羅什譯維摩詰)
(經佛道品)
世人以妻色為悦菩薩以法喜為悦(僧肇註維摩詰經佛道品)
總持廣納為衆玅之林奇翫娛心猶如園苑也(羅什譯維摩詰)
(經佛道品)
如人入瞻蔔林唯齅瞻蔔不齅餘香如是若入此室但
聞佛功德之香不樂聞聲聞辟支佛功德香也(維摩詰所說經)
(觀衆生品)
忘世
懷其寳而迷其邦可謂仁乎(論語陽貨)
泛若不繫之舟兮湛若不用之器(魏書陽尼從弟固傳)
若居形聲而去影響尚迷邦而忘觀國非所謂也(周書儒林)
(沈重傳)
大浸稽天而不溺大旱金石流土山焦而不熱是其塵
垢粃糠將猶陶鑄堯舜者也孰肯以物為事宋人資章
甫而適諸越越人斷髮文身無所用之(莊子逍遥遊)
夫子若欲使天下無失其牧乎則天地固有常矣日月
固有明矣星辰固有列矣禽獸固有羣矣樹木固有立
矣夫子亦放德而行循道而趨已至矣又何偈偈乎揭
仁義若擊鼓而求亡子焉(莊子天道)
自身以上至於荒芒亦遠矣自死而天地無窮亦滔矣
以數雜之壽憂天下之亂猶憂河水之少泣而益之也
龜三千歲浮游不過三日以浮游而為龜憂養生之具
人必笑之矣故不憂天下之亂而樂其身之治者可與
言道矣(淮南子詮言訓)
獨不聞江海之游者不能棲遲於芳藻雲漢之飛者不
能飲啄於清流一王之遇者不能詘伸於爵網名羈之
外乎(天禄閣外史待樵)
尋仞之塗甚近而弗往者雖追風之脚不能到也楹梲
之下至卑而不動者雖鴻鶤之翅未之極也况乎寢足
於大荒之表斂羽於幽梧之枝安得效迅以尋景振輕
乎蒼霄哉(抱朴子外篇任命)
故觀其書超然自以為已當經崐崘涉太虛而游惚怳
之庭矣雖復貪婪之人進躁之士暫而攬其餘芳味其
溢流髣彿其音影猶足曠然有忘形自得之懷(郭子註莊序)
真人無羶故不致蟻是蟻棄知也共處相忘之大道無
沾濡之德是魚得計也羊無羶行而不致蟻是羊棄意
也(莊子音義徐無鬼)
害馬已去世事都捐投刃皆虛目牛無全(文選遊天台山賦)
譬如萎花人不惜捐棄塵勞當如是(修行道地經慈品)
安遇
何舍何執何去何就謂山岑之林為芳谷底之莽為臭
(晉書束晳傳)
張單雙灾木䧹兩失有心於避禍不如無心於任運(宋書)
(王景文傳)
垂棘與瓦同櫝明月與礫同囊苟有二寳之質不害為
世所同(王充論衡自紀篇)
牆之壊也不若無也然逾屋之覆(淮南子說林訓)
遇於時則揚眉若飄雲不遇於時則拂衣若振葉此許
務之耿光而顔蘧之淑節也(天禄閣外史卜諫)
覺尺蠖者甘屈以保伸識通塞者不慘悦於否泰(抱朴子外)
(篇任命)
被褐茹草垂綸罝兔則心歡意得如將終身服冕乘軺
兼朱重紫則若固有之常如布衣此至人之用懷也(抱朴)
(子外篇任命)
事不任力動不稱情則雖垂天之翼不能無窮决起之
飛不能無困矣(郭子註莊逍遙遊)
菽麥實所羡孰敢慕甘肥(陶靖節集詩五言)
饑不從猛虎食暮不從野雀棲(李善註文選陸士衡猛虎行)
否泰殊流窮逹異轍今雖及爾春華之美終當後爾秋
暉之盛也(李善註文選陸士衡贈斥丘令詩)
陋吾人之拘攣飄萍浮而蓬轉(文選西征賦)
湯湯川流中有行舟隨波廻轉有似客游(文選魏文帝善哉行)
槁葉待風飄逝將與君違(文選傅咸贈何邵王濟詩)
譬如田野蓬斡流隨風飄(文選潘岳河陽縣作詩)
幽谷茂纖葛峻巖敷榮條落英隕林趾飛莖秀陵喬卑
高亦何常升降在一朝(文選潘安仁河陽縣作詩)
華衮與緼&KR0008;同歸山藻與蓬茨俱逸(文選任彦升齊文宣王行状)
守分任性惟天所授鳥不假甲於龜魚不借足於獸何
必笑孤竹之貧而羨齊景之富(補文選束晳擬客難)
窟泉之潛不思雲翬熙冰之采不羨旭晞混光耀於埃
藹者亦曷願滄浪之深秋陽之映乎(補文選郭璞客傲)
鸒鳩飛桑榆海鳥運天池豈不識宏大羽翼不相宜招
搖安可翔不若棲樹枝下集蓬蒿間上遊園囿籬(藝文類聚)
(人部言志詩)
甘堇荼於飴茈緯蕭艾其如蘭(藝文類聚人部言志賦)
寫水置平地各自東西南北流(藝文類聚人部怨詩)
符子曰隣人謂展禽曰魯聘夫子夫子三黜無憂色何
禽曰春風鼓百草敷蔚吾不知其茂秋霜降百草零落
吾不知其枯枯茂非四時之悲欣榮辱豈知吾心之憂
喜(事類賦草部草註)
是貧窮者吉祥之瓶入闇者日失道者月是怖畏者所
歸依處煩惱燋熱甘露之水善根者杖般湼槃橋生天
者梯度生死船由曠路乘(虛空蔵菩薩經第三)
如患瘡苦以藥塗治痛止為樂以大苦故謂小苦為樂
非實樂也(三昧法門經卷下)
輕外
視天下悦而歸已猶草芥也惟舜為然(孟子離婁上)
富貴之於我如秋風之過耳(吳越春秋吳王壽夢傳)
應侯失韓之汝南秦昭王謂應侯曰君亡國其憂乎應
侯曰臣不憂王曰何也曰梁人有東門吳者其子死而
不憂其相室曰公之愛子天下無有今子死而不憂何
也東門吳曰吾嘗無子無子之時不憂今子死乃即與
無子時同也臣奚憂焉臣亦嘗為子為子時不憂今亡
汝南乃即與為梁餘子同也臣何為憂(戰國策秦昭襄王)
居之如執朽索去之若捐重負(梁書武帝上紀)
生無一日之歡死有萬世之名名者固非實之所取也
雖稱之弗知雖賞之不知與株塊無以異矣(列子楊朱)
顔淵問仲尼曰吾嘗濟乎觴深之淵津人操舟若神吾
問焉曰操舟可學邪曰可善游者數能若乃夫沒人則
未嘗見舟而便操之也吾問焉而不吾告敢問何謂也
仲尼曰善游者數能忘水也若乃夫沒人之未嘗見舟
而便操之也彼視淵若陵視舟之覆猶其車却也覆却
萬方陳乎前而不得入其舍惡往而不暇以瓦注者巧
以鉤注者憚以黃金注者殙其巧一也而有所矜則重
外也凡外重者内拙(莊子逹生)
夫薄願厚惡願美狹願廣貧願富賤願貴苟無之中者
必求於外故富而不願財貴而不願勢苟有之中者必
不及於外(荀子性惡篇)
所謂自得者全其身者也全其身則與道為一矣故雖
游於江潯海裔馳要䮍建翠蓋目觀棹羽武象之樂耳
聽滔朗奇麗激抮之音揚鄭衞之浩樂結激楚之遺風
射沼濱之高鳥逐苑囿之走獸此齊人之所以淫泆流
湎聖人處之不足以怵其精神亂其氣志使心怵然失
其情性處窮僻之鄉側谿谷之間隠於榛薄之中環堵
之室茨之以生茅蓬戶瓮牖揉桑為樞上漏下濕潤浸
北房雪霜瀼灖浸潭苽蔣逍遙於廣澤之中而徜徉於
山峽之旁此齊民之所為形植黎累憂悲而不得志也
聖人處之不為愁悴怨懟而不失其所以自樂也是何
也則内有以通乎天機而不以貴賤貧富勞逸失其
志德者也故夫烏之啞啞鵲之唶唶豈嘗為寒暑燥濕
變其聲哉(淮南子原道訓)
古之人有居巖穴而神不遺者末世有勢為萬乘而日
憂悲者由此觀之聖亡乎治人而在于得道樂亡乎富
貴而在于得和知大已而小天下則幾於道矣(淮南子原道訓)
若然者視天下之間猶飛羽浮芥也孰肯分分然以物
為事也(淮南子俶真訓)
明於死生之分逹於利害之變雖以天下之大易骭之
一毛無所槩於志也夫貴賤之於身也猶條風之時麗
也毁譽之於已猶蚉䖟之一過也(淮南子俶真訓)
年衰志憫舉天下而𫝊之舜猶却行而脱屣也(淮南子主術訓)
善游者不學刺舟而便用之勁䈥者不學騎馬而便居
之輕天下者身不累於物故能處之(淮南子詮言訓)
侯而求霸者必失其侯霸而求王者必喪其霸故國以
全為常霸王其寄也身以生為常富貴其寄也(淮南子詮言訓)
知己者不可誘以物明於死生者不可却以危故善游
者不可懼以涉(淮南子說林訓)
去天下若遺躧於天下猶然况其細於天下乎(說苑至公)
紆朱懷金之樂不如顔氏子之樂顔氏子之樂也内紆
朱懷金之樂也外(揚子學行)
耕而為食蠶而為衣衣食周身則餘天下之財猶渴者
飲河快然以足不羨洪流豈待積歛然後乃富哉君子
之用心若此蓋將以名位為贅瘤資財為塵垢也安用
富貴乎(嵇中散集答難養生論)
夫有道者視爵位如湯鑊見印綬如縗絰視金玉如土
糞覩華堂如牢獄(抱朴子内篇論仙)
雖并日無藜藿之糁不以易不義之太牢也雖緼褐無
卒歲之服不肯樂無道之狐白也(抱朴子外篇名實)
徒見其戴黃屋佩玉璽便謂足以纓紼其心矣見其歴
山川同民事便謂足以憔悴其神矣豈知至至者之不
虧哉(郭子註莊逍遙遊)
視淵若陵故視舟之覆於淵猶車之却退於坂覆却雖
多而不以經懷以其性便故所遇皆閑暇也(郭子註莊逹生)
戴晉人曰有所謂蝸者君知之乎曰然有國於蝸之左
角者曰觸氏有國於蝸之右角者曰蠻氏時相與爭地
而戰伏尸數萬逐北旬有五日而後反誠知所爭者若
此之細也則天下無爭矣(郭子註莊則陽)
畫所以飾貌刖者貌已虧殘不復以好醜存懷故拸而
棄之(郭子註莊庚桑楚)
懷抱既昭曠外物徒龍蠖(文選謝靈運富春渚詩)
安貧福所與富貴為禍媒金玉雖高堂於我賤蒿萊(藝文)
(類聚人部言志詩)
輕九鼎於褰裳視萬乘如脱屣(藝文類聚内典部内典頌)
大富無仁義之行猶園中之鹿欄中之牛也(事文類聚著書論衡)
富貴者破骨之斧鋸載罪之舟車適足誨愆要辱為伐
命之兵非佳事也(太平御覽道部養生)
譬如稱譽幻人者亦不增若不稱譽者亦不减聞善不
喜聞惡不怒如是(道行波羅密經卷三)
譬如諸河流水盈滿若人讃毁悉皆順流若逆流者無
有是處(法集經欲一)
富貴暫有猶如電光如熖速滅又如象耳動搖不停亦
如蛇舌鼓動不息又如朝露見日則乾(大莊嚴經論卷五)
喻林卷四十三
