喻林卷六明徐元太撰
人事門(四)
避害
六三即鹿无虞惟入于林中君子幾不如舍往吝(易屯)
初六遯尾厲勿用有攸往(易遯)
北風其凉雨雪其雱惠而好我攜手同行莫赤匪狐
莫黑匪烏惠而好我攜手同車(詩國風北風)
碩鼠碩鼠無食我黍三歲貫(音慣)女莫我肻顧(叶果五反)逝將
去女適彼樂土樂土樂土爰得我所(詩國風碩鼠)
黃鳥黃鳥無集于榖無啄我粟此邦之人不我肻榖言
旋言歸復我邦族黃鳥黃鳥無集于桑無啄我梁
黃鳥黃鳥無集于栩(音許)無啄我黍(詩小雅黃鳥)
匪鶉匪鳶翰飛戾天匪鱣(音氊)匪鮪潛逃于淵(詩小雅四月)
匹夫無罪懷璧其罪吾焉用此其以賈害也(左傳桓公十年)
賓孟適郊見雄雞自斷其尾問之侍者曰自憚其犧也
遽歸告王且曰雞其憚為人用乎人異於是犧者實用
人人犧實難已犧何害(左傳昭公二十二年)
刳胎殺夭則麒麟不至其郊竭澤而漁則蛟龍不處其
淵覆巢破卵則鳳凰不翔其邑鳥獸之於不義尚知避
之况于人乎(孔子家語困誓)
不觀高崖何以知隕墜之患不臨深泉何以知沒溺之
患不觀巨海何以知風波之患失之者其不在此乎士
愼此三者則無累於身矣(孔子家語困誓)
流者曰川川不可防而口又甚川之潰決害于人也民
之敗亂害於上也(國語解周上厲王虐)
臣聞饑人所以饑而不食烏喙者為其愈充腹而與餓
死同患也(史記蘇秦傳)
鴻鵠高飛一舉千里羽翮已就横絕四海横絕四海當
可柰何雖有矰繳尚安所施(史記留侯世家)
大行不顧細謹大禮不辭小讓如今人方為刀俎我為
魚肉何辭為(史記項羽紀)
鳳凰翔於千仞之上兮覽德輝而下之見細德之險微
兮遥增翮逝而去之彼尋常之汙瀆兮豈能容吞舟之
魚横江湖之鱣鱏兮固將制於螻蟻(史記賈生傳)
䳒鵲遭害則仁鳥增逝愚者蒙戮則知士深退(前漢書梅福傳)
欲談者宛舌而固聲欲行者擬足而投迹(前漢書揚雄傳下)
當君子困賤之時跼高天蹐厚地猶恐有鎮厭之禍也
(後漢書仲長統列傳)
羣車方奔乎險路安能與之齊軌(後漢書蔡邕列傳)
龍不隱鱗鳳不藏羽網羅高懸去將安所(後漢書逸民列傳)
劍戟在門何暇有讓百弩環舍何可彊復(後漢書馮衍傳)
黃龍不反于涸澤鳳皇不離其罻羅故刳胎焚林則麒
麟不臻覆巢破卵則鳳皇不翔竭澤而漁則龜龍不見
鳥獸之於不仁猶知避之况丘乎故虎嘯而谷風起龍
興而景雲見擊庭鍾于外而黃鍾應於内夫物類之相
感精神之相應若響之應聲影之象形故君子違傷其
類者(魏志劉廙傳註)
夫猛獸當途麒麟恐懼况臣脆弱敢不悚懼(晉書王濬傳)
常恐洪濤蕩嶽餘波見漂况可臨尾閭而闚沃焦哉(晉書)
(韋忠傳)
窮猿投林豈暇擇木(晉書李充傳)
賢人之處亂世也知道之不可行則沉抑以辟罰靜默
以侔免辟之也猶夏之就清冬之就温焉可以無及於
寒暑之菑矣(管子宙合)
氣之害人者謂之不適味之害人者謂之毒(鶡冠子環流)
且鳥高飛以避矰弋之害鼷鼠深穴乎神丘之下以避
熏鑿之患而曾二蟲之無知(莊子應帝王)
鷙鳥逐雀有襲人之懷入人之室者非出生也後有憚
也(尉繚子武議)
譬之若瞽師之避柱也避柱而疾觸&KR0891;也狐狸水泉姦
邪盜賊寇亂之患此&KR0891;之大者也慈親孝子避之者得
葬之情矣(呂氏春秋節喪)
義小為之則小有福大為之則大有福於禍則不然小
有之不若其亡也射招者欲其中小也射獸者欲其中
大也物固不必安可推也(呂氏春秋别類)
夫鳥飛千仞之上獸走叢薄之中禍猶及之又况編戸
齊民乎(淮南子俶貞訓)
未嘗灼而不敢握火者見其有所燒也未嘗傷而不敢
握刃者見其有所害也(淮南子汜論訓下)
嫁女於病消者夫死則後難復處也故沮舍之下不可
以坐倚牆之傍不可以立(淮南子說山訓)
兇虎在於後隋矦之珠在於前弗及掇者先避患而後
就利(淮南子說林訓)
狂馬不觸木猘狗不自投於河雖聾蟲而不自陷又况
人乎(淮南子說林訓)
人性便絲衣帛或射之則被鎧甲為其所不便以得所
便(淮南子說林訓)
夫行者先全已而後求名仕者先辟害而後求禄夫香
餌非不美也龜龍聞而深藏鸞鳳見而高逝者知其害
身也夫為鳥鵲魚鼈食香餌而後狂飛奔走遜身屈遰
無益於死(鹽鐵論褒賢)
鴻飛戾天避害紫淵雖有逢門不能危身(焦氏易林益之小畜)
次八羡其足濟于溝瀆面貞測曰羨其足避凶事也(太玄)
(經第一羨)
次五見鷕(音杳)踤于林獺入于淵征測曰見鷕及獺深居
逃凶也(太玄經第四逃)
言鸞鳳飛於千仞蛟龍藏於旋淵故矰繳不能逮羅㒺
不能加賢者亦宜高舉隱藏法令不能拘也(王逸注楚辭哀時命)
塗有狂夫投刃而候澤有猛虎厲牙而望知見之者不
敢前進如不知見則遭狂夫之刃犯猛虎之牙矣(王充論衡)
(知實篇)
神龜實可樂明戒在刳腸(嵇中散集阮德如荅)
夫人受形於造化與萬物並存有生之最靈者也異於
草木草木不能避風雨辭斤斧殊於鳥獸鳥獸不能遠
網羅而逃寒暑(嵇中散集向子期難養生論)
慮巫山之失火恐芝艾之并焚耳(抱朴子外篇嘉遯)
瘕疾填胸而不敢鈹蠆尾螫附而不敢斫非好疾而愛
毒以鈹斫之患甚疾螫也酖酒盈巵渴者弗飲非不渴
也飲之立死銷金在爐盜者不掬非不欲也掬而灼爛
虓虎在前地有隋珠雖貪如盜蹠則手不暇拾懸彀向
心路有西施雖婬如景陽則目不暇視非不愛寶而悦
色而不顧者利緩而害急也(劉子利害)
孫武曰避其銳氣謂銳氣之利甚于鋒刃也(李善注文選魏都賦)
匪擇木以棲集尠林焚而鳥存(文選西征賦)
鸞鳳翔於蒼雲兮故矰繳而不能加蛟龍潛於旋淵兮
身不挂於網羅知貪餌而近死兮不如下遊乎清波(補文)
(選莊忌哀時命)
鴛雛遠害不羞卑栖靈虬避難不恥汚泥(廣文選曹子建矯志詩)
鵷雛翔窮冥蒲且不能視鸛鷺遵臯渚數為矰所繫(廣文)
(選張孟陽招隱詩)
騰猨疑矯箭驚雁避虚弓(文苑英華梁庾肩吾應制六詩)
鑠金為洪爐盜隸不探鴆肉在俎餓徒不食(太平御覽飲食部食)
(下)
譬如有人常畏怨家捨棄父母妻子產業服具而遠逃
避(元陽妙經卷一)
譬如有人畏於債主遠適邊國不為債主及於他人之
所陵奪何以故由路遠險絕債主家人不能達彼(大寶積經)
(二十)
譬如孤寡恐懼之人畏對家便往至城中卽安對家人
無那之何所以者何是人已離於對人得安隱處故(佛國)
(經卷下)
如鴈將羣避羅高翔(法句經世俗品)
譬如有王以四毒蛇盛之一篋令人養食瞻視卧起摩
洗其身若令一蛇生瞋恚者我當准法戮之都市爾時
其人聞王切令心生惶怖捨篋逃走王時復遣五旃陁
羅拔刀隨後其人迴顧見後五人遂自捨去是時五人
以惡方便藏所持刀密遣一人詐為親善而語之言汝
可還來其人不信投一聚落欲自隱匿既入聚中闚看
諸舍都不見人執持缸器悉空無物既不見人求物不
得即便坐地聞空中聲咄哉男子此聚空曠無有居民
今夜當有六大賊來汝設遇者命終今汝當云何而得
免之爾時其人恐怖遂增復捨而去路値一河其水漂
急無有船筏以恐畏故即取種種草木為筏復更思惟
我設住此當為毒蛇五旃陁羅一詐親者及六大賊之
所危害若度此河筏不可依當没水死寧没水死終不
為彼蛇賊所害即推草筏置之水中身倚其上手把脚
踏截流而去即達彼岸安隱無患心意泰然怖懼消除
(法苑珠林卷六十六)
除害
豕牙横猾剛㬥難制之物二剛而進能豶其牙柔能制
健禁㬥抑盛(王弼注易大畜)
天惟喪亾殷國者若稼穡之夫務去草也天意既然我
何敢不終我壠畆也言穢草盡須除去殷餘皆當殄滅
也(尚書正義大誥)
伐除蒺藜與棘自古之人何乃勤苦為此事乎我將得
黍稷焉(鄭氏箋詩楚茨)
柞棫之所以茂盛者乃人愾燎除其旁草養治之使無
害也(鄭氏箋詩旱麓)
吳在蔡蔡必速飛去吳所以翦其翼也(左傳昭公十五年)
樹德莫如滋去疾莫如盡(左傳哀公元年)
使醫除疾而曰必遺類焉者未之有也(左傳哀公十一年)
是豢吳也夫越在我心腹之疾也壤地同而有欲於我
夫其柔服求濟其欲也不如早從事焉得志於齊猶獲
石田也無所用之越不為沼吳其泯矣(左傳哀公十一年)
庭氏掌射國中之夭鳥若不見其鳥獸則以救日之弓
與救月之矢射之若神也則以大陰之弓與枉矢射之
(周禮秋官庭氏)
赤犮氏掌除牆屋以蜃炭攻之以灰灑毒之(周禮秋官赤犮氏)
伐木不自其本必復生塞水不自其源必復流滅禍不
自其基必復亂(國語晉)
本根猶樹枝葉益長本根益茂是以難已也今若大其
柯去其枝葉絕其本根可以少閒(國語晉)
國家將敗必用奸人而嗜其疾味其子之謂乎夫誰無
疾眚能者早除之舊怨滅宗國之疾眚也為之關籥藩
籬而遠備閒之猶恐其至也(國語楚)
譬越之在吳也猶人之有腹心之疾也夫齊魯譬諸疾
疥癬也(國語吳)
夫飛鳥在青雲之上尚欲繳(音灼)微矢以射之而况近卧
於華池集於庭廡乎今越王放于南山之中游於不可
存之地幸來涉我壤土入吾梐梱此乃廚宰之成事食
也豈可失之乎(吳越春秋勾踐人臣外傳)
人之所以善扁鵲者為有臃腫也使善扁鵲而無臃腫
也則人莫之為之也(戰國策韓釐王)
詩云樹德莫如滋除害莫如盡吳不㤀越越故亡吳齊
不㤀燕燕故亡齊齊亡於燕吳亡於越此除疾不盡也
(戰國策秦昭襄王)
夫戰者萬乘之存亡也且臣聞之曰削株掘根無與禍
鄰禍乃不存(戰國策秦昭襄王)
猛如虎狠如羊貪如狼彊不可使者皆斬之(史記項羽紀)
深耕穊種立苗欲疏非其種者鋤而去之(史記齊悼世家)
蝮螫手則斬手螫足則斬足何者為害於身也今田假
田角田間於楚趙非直手足戚也何故不殺且秦復得
志於天下則齮齕用事者墳墓矣(史記田儋傳)
河南天下㗋咽二周餘斃莠盛苗穢何可不鉏也(前漢書酷)
(吏傳)
疾其末者絕其本(前漢書貢禹傳)
故穆張理天網補綴漏目羅取殘禍以塞天意(後漢書朱暉孫)
(穆傳)
誅惡及本本誅則惡消振裘持領領正則毛理(後漢書儒林列)
(傳)
臣聞農夫去草嘉榖必茂忠臣除姦王道以清(後漢書范滂傳)
燎其餘燼有若秋原(晉書明帝紀)
夫除惡人猶農夫之去草令絕其本勿使能滋(晉書張軌傳)
桂蠧必除人邪必翦(宋書文五王桂陽傳)
絶其心根勿使能植銜索之枯幾何不蠧(宋書袁淑傳)
養魚者除其徧獺育禽者去其豺狼(宋書索虜傳)
庶亂羊永除害馬長息(梁書賀琛傳)
問豺狼其何者訪虺蝪之為誰(梁書朱异傳)
堰水先塞其源伐木必拔其本源不塞本不拔雖翦枝
竭流終不可絶矣(魏書高閭傳)
若苗穢害田隨風烈火芝艾俱焚安能白别乎(魏志公孫度傳)
(註)
鋤彼草茅逐兹鳥雀(北史魏長賢傳)
草茅弗去則害禾榖盜賊弗誅則傷良民夫舍公法而
行私惠則是利姦邪而長暴亂也(管子明法解)
桓公曰魯梁之於齊也干榖也蠭螫也齒之有脣也今
吾欲王魯梁何行而可(管子輕重戊)
削跡無遺根無與禍鄰禍乃不存(韓非子初見秦)
豺狼在牢其羊不繁(韓非子揚權)
放此類者鳥獸之儕徒狐狸之醜類也生之為患殺之
無咎(賈子耳痺)
治國者若耨田去害苗者而已今沐者墮髮而猶為之
不止以所去者少所利者多(淮南子說山訓)
治疽不擇善惡醜肉而并割之農夫不察苗莠而并耘
之豈不虚哉(淮南子說山訓)
鳥不干防者雖近弗射其當道雖遠弗釋(淮南子說林訓)
且天之欲利人非宜其欲利榖也除穢不待時况穢人
乎(春秋繁露天地之行)
夫三折肱為良毉梁丘子遇虺毒而獲療猶有與之同
疾者必問所以己之之方焉(孔叢子嘉言)
田鼠野雞意常欲逃拘制籠檻不得動搖(焦氏易林需之隨)
逐兔驅狼避去不祥(焦氏易林隨之訟)
虜豹擒虎為王得福(焦氏易林中孚之㢲)
次五礥(下研切)而閒而拔我姦而非石如石厲測曰礥閒
如石其敵堅也(太玄經第一閑)
上九豨毅其牙發以張弧測曰豨毅其牙吏所獵也(太玄)
(經第三毅)
次八&KR2695;(怗)堅禍惟用解蝝之貞測曰&KR2695;堅禍用直方也
(太玄經第六堅)
次三關其門戸用止狂蟲測曰關其門戸禦不當也(太玄)
(經第六止)
痛不著身言忍之錢不出家言與之假使公卿子弟有
被羌禍朝夕切急如邊民者則競言當誅羌矣(潛夫論救邊)
今有妖狐成羣游於大苑之中憩於金宛之内其容足
以媚太陽之光其氛足以侵雷霆之聲貪如鼫鼠矯若
雄鷹狀如狒狒巧若猩猩其突如羝其蟲如麋倏忽萬
態莫知厥機足蟠乎魑魅之域跡[夙-歹+ㄙ]乎魍魎之墟飾之
以冶容粲之以文皮能禮北辰而弗惠乎黔黎何以為
黨其名曰貍此皆獸苑之所不畜者也今肆然而馳據
以要路使麒麟不遊於郊騶虞不躡于囿羣䝈憑威以
噬人肉而入苑者不可勝數肝腦積丘陵膏脂致淵藪
誠欲彎弓而射狐設網而驅䝈以廓清其苑囿豢畜其
騶虞若此者果何術以制哉晉王曰狐也養禍于苑藏
富于穴何忍肆也欲亟制之子其問諸虞人(天禄閣外史三難)
梁冀之誅徵君謂袁閎曰甫聞去惡木者易去惡根者
難袁閎曰子何不效斧斤之力而去其根乎(天禄閣外史去惡)
治人猶如養苗先去其穢(武矦十六策治人)
雖埋輪之志無屈權石而狐鼠微物亦蠧大猷(文選沈約彈王)
(源)
養雞者不畜貍牧獸者不育豺樹木者憂其蠧保民者
除其賊(文選王褒四子講德論)
暫擾以制敵愈於放敵而常擾也夫四體者人之所甚
愛苟宜伐病則削肌刮骨矣(補文選王鑒勸親征疏)
蔓草猶不可長况狼兕之寇乎(補文選王鑒勸親征疏)
封人有能以輕鑿修鉤去樹之蝎者樹得以茂繁中舍
人曰不識天下者亦有蝎者乎寡人告之曰昔三苗共
工鯀驩兜非堯之蝎與問曰諸侯之國亦有蝎乎寡人
告之曰齊之諸田晉之六卿魯之三桓非諸侯之蝎與
然三國無輕鑿修鉤之任終于齊簒魯弱晉國以分不
亦痛乎曰不識為君子者亦有蝎乎寡人告之曰固有
之也富而慢貴而驕殘仁賊義甘財悦色此亦君子之
蝎也(補文選曹植籍田說)
陳繩則木之枉者有罪措凖則地之廢險者有罪審名
分則羣臣不安者有罪農之耨去害苗者賢者之治去
害義者(意林尸子)
今鷹隼始擊當從天氣取姦惡以成嚴霜之誅(藝文類聚歲時)
(部秋)
馬援擊尋陽山賊上書曰除其竹木譬如嬰兒頭多蟣
蝨而剃之蕩蕩然蟣蝨無所復依(事文類聚蝨東觀漢記)
戮巨海之奔鯨殱中原之封豕(文苑英華徐陵勸諭上書)
夫剽悍禍賊始從事於干戈宼賊姦宄始容心於兵革
非智術有以過之勇力有以勝之决未可以挫其威虐
也(玉皇本行集經)
善拔衆毒箭故稱大醫王(海空智藏經平等品偈)
有如毒蛇放毒螫人雖有良咒世之草藥無如之何唯
有聖人甘露妙藥能消其毒(元陽妙經卷一)
如有良藥名曰離箭隨所著處衆箭皆除毒藥於中無
得住者此藥威力所逼遣故(波羅蜜多經五百九十三)
如阿伽陁一丸之藥能破大毒(大方等大集經卷九)
譬如蘧麥妨麥稗莠根莖枝葉與麥相似若未秀出時
不可分别穟旣出已田畯農士并根俱棄何以故壞淨
麥故(大方廣十輪經卷三)
天下禾中生草草敗禾實人當誅拔草去之禾乃成好
實(佛般泥洹經卷上)
譬如毒蛇入人室不急除之害必至(三昧法門經卷上)
譬如良毉能破病不問甘苦以能究竟除病安穏故(大智)
(度論卷七十一)
譬如種榖其苗雖好穢草多故不能增長(大智度論卷八十二)
如樹根不拔其樹猶生貪根不拔苦樹常在(法苑珠林卷九十七)
慮患
水在火上既濟君子以思患而豫防之(易既濟)
謂此上天蓋實高矣而有雷霆擊人不敢不曲其脊以
敬之以喻已恐觸王之忌諱也謂此下地蓋實厚矣而
有陷溺殺人不敢不累其足以畏之以喻己恐陷在位
之羅網也(毛詩正義正月)
水若遠於民則人不没溺但由水近人則人得用之沐
浴而日日狎習不復畏懼或泳之或游之無有誡忌至
於洪波浪起亦猶習以為常故致覆溺也(禮記正義緇衣)
鄧矦曰人將不食吾餘對曰若不從三臣抑社稷實不
血食而君焉取餘(左傳莊公六年)
蠭蠆有毒而况國乎(左傳僖公二十二年)
是子也熊虎之狀而豺狼之聲弗殺必滅若敖氏矣諺
曰狼子野心是乃狼也其可畜乎(左傳宣公四年)
得臣猶在憂未歇也困獸猶鬭况國相乎(左傳宣公十二年)
深山大澤實生龍蛇彼美余懼其生龍蛇以禍女(左傳襄公)
(二十一年)
彼其髮短而心甚長其或寢處我矣(左傳昭公三年)
雞以毛羽牲具恐其被養為犧故自斷其尾殘毁其形
(春秋正義昭公二十二年)
吾觀君夫人也若為亂其猶隷農也雖獲田沃而勤易
之將弗克饗為人而已(國語晉)
大夫種勇而善謀將還玩吳國於股掌之上以得其志
(國語吳)
蜹蛾蜂蠆皆能害人况君相乎(國語晉)
文公逐麋而失之問農夫老古曰吾麋何在老古以足
指曰如是往公曰寡人問子以足指何也老古振衣而
起曰亦不意人君如此也虎豹之居也厭閒而近人故
得魚鼈之居也厭深而之淺故得諸矦厭衆而亾其國
詩云維鵲有巢維鳩居之君故不歸人將居之於是文
公恐歸(晉文春秋失麋)
越在我猶心腹有積聚不發則無傷動作者有死亾(越絶)
(請糴内傳)
夫鼠㤀壁壁不㤀鼠今越人不㤀吳矣(越絕請糴内傳)
臣聞狼子有野心仇讐之人不可親夫虎不可餧以食
蝮蛇不恣其意今大王捐國家之福以饒無益之讐棄
忠臣之言而順敵人之欲臣必見越之破吳豸(疑當作豕)鹿
游于姑胥之臺荆榛蔓於宮闕(吳越春秋句踐陰謀外傳)
伍舉進諫曰有一大鳥集楚國之庭三年不飛亦不鳴
此何鳥也於是莊王曰此鳥不飛飛則冲天不鳴鳴則
驚人伍舉曰不飛不鳴將為射者所圖弦矢卒(音猝)發豈
得冲天而驚人乎(吳越春秋王僚使公子光傳)
蘇子謂李兌曰今日臣之來也暮後郭門藉席無所得
寄宿人田中傍有大叢夜半土梗與木梗鬭曰汝不如
我我者乃土也使我逢疾風淋雨壞沮乃復歸土今汝
非木之根則木之枝耳汝逢疾風淋雨漂入漳河東流
至海氾濫無所止臣竊以為土梗勝也今君殺主父而
族之君之立於天下危於累卵(戰國策趙惠文王)
范睢曰秦韓之地形相錯如繡秦之有韓若木之有蠧
人之病心腹天下有變為秦害者莫大於韓(戰國策秦昭襄王)
夫秦王之㬥而積怨于燕足為寒心又况聞樊將軍之
在乎是謂委肉當餓虎之蹊禍必不振矣(戰國策燕王喜)
齊王母家駟鈞惡戾虎而冠者也(史記齊悼世家)
里語有之䑛糠及米吳與膠西知名諸侯也一時見察
恐不得安肆矣(史記吳王濞傳)
今釋弗擊此所謂養虎自遺害也(史記項羽紀)
脛脛者未必全也我不能自保眞人所謂鼠不容穴銜
窶數者也(前漢書楊惲傳)
困獸猶鬭蜂蠆有毒况大衆乎(後漢書皇甫嵩列傳)
懼煙炎之毁熸何光芒之敢揚哉(後漢書蔡邕傳)
而不見聽必窮鹿抵虎(華陽國志)
進無威鳳來儀之美退無鷹鸇摶擊之用徘徊湘川將
為怪鳥(晉書孫盛傳)
雖處高臺之上逍遥重仞之墉及其危亡之憂過於頻
翟之慮(晉書齊王冏傳)
風塵之變出於非常(晉書陶璜傳)
蔓草猶不可長况虎兕之寇乎(晉書王鑒傳)
譬猶蚤虱疥癬雖為小疴令人終歲不安(宋書索虜傳)
古諺有之敵不可縱夫以一酌之水或為不測之淵如
不時滅恐同原草(魏書郭祚傳)
螳螂之志何能自息(魏書邢巒傳)
諸君不見毒蛇乎斷其頭猶能為害况除腹心疾而曰
必遺其類其可乎(魏書陸侯傳)
門有倚禍事不可不密墻有伏寇言不可而失(北齊書魏收傳)
類傷鳥之驚弦等窮獸之謀觸(陳書畱異傳)
夫愛馬者以筐盛矢以蜃盛溺適有蚉䖟僕緣而拊之
不時則缺銜毁首碎胸意有所至而愛有所亾可不愼
邪(莊子人間世)
狡兔盡則良犬烹敵國滅則謀臣亾大夫何不釋吳而
患越乎(韓非子内儲說下)
夫吳越之勢不兩立越之於吳也譬若心腹之疾也雖
無作其傷深而在内也夫齊之與吳也疥癬之病也不
苦其已也且其無傷也今釋越而伐齊譬之猶懼虎而
刺猏雖勝之其後患未央(呂氏春秋知化)
本細末大弛必至心(賈子大都)
蠧衆則木折隙大則牆壞懸垂之類有時而隧枝格之
屬有時而弛(淮南子說林訓)
非其事者勿仞也非其名者勿就也無故有顯名者勿
處也無功而富貴者勿居也夫就人之名者廢仞人之
事者敗無功而大利者後將為害譬猶緣高木而望四
方也雖愉樂哉然而疾風至未嘗不恐也患及身然後
憂之六驥追之弗能及也(淮南子人間訓)
虎兕相據而螻蟻得志兩敵相機而匹夫乘間(鹽鐵論擊之)
燕雀離巢宇而有鷹隼之憂坎井之蛙離其居而有蛇
鼠之患况翺翔千仞而游四海乎其禍必大矣此李
斯之所以折翼而趙高沒淵也(鹽鐵論復古)
行者比於鳥上畏鷹鸇下畏網羅夫人為善者少為讒
者多若身不死安知禍罪不施(說苑敬愼)
且夫吳若蜂蠆然不棄毒於人則不靜余恐棄毒於我
也(說苑權謀)
臣之來也過於淄水上見一土偶人方與木梗人語木
偶謂土偶人曰子先土也持子以為耦遇天大雨水潦
並至子必沮壞應曰我沮乃反吾眞耳今子東園之桃
也刻子以梗遇天大雨水潦並至必浮子汎汎乎不知
所止今秦四塞之國也有虎狼之心恐其有木梗之患
(說苑正諫)
堅冰黃鳥啼哀悲愁數驚鷙鷂飄為我憂(焦氏易林小畜之否)
東方孟春乘冰載盆(焦氏易林晉之兌)
雞雉失雛常畏狐狸(焦氏易林解之益)
鳥嚕夜中以戒災凶(焦氏易林大過之渙)
上九㩣其角維用抵族測曰㩣其角殄厥類也(太玄經第五翕)
臣恐秦將取其脣而護其齒(天禄閣外史傷時)
言南方有高山深林其路險阨又多虎豹匍匐蛇蜒以
候伺人也(王逸註楚辭大招)
船漏則水入囊穿則内空(武矦十六策隂察)
牆壊屋傾堤決水流(武矦十六策陰察)
譬猶玄象著明莫大乎日月水火之原於是在焉然節
而宣之則以養生立功用之失適則焚溺而死豈可恃
懸象之在天而謂水火不殺人哉(抱朴子外篇酒誡)
至若蘭茝傾頓桂林移植根萌未樹牙淺絃急常恐風
波潛駭危機密發(文選呂安與嵇茂齊書)
是賊踰我垣墻之内闚我室家之好黷武之衆易動驚
弓之鳥難安(補文選王鑒勸親征疏)
大嚼者咋斷其舌右手執斧左手執鉞傷夷一身之中
尚有不可信况於人乎雖無深瑕潛釁隱過匿愆乃可
以為人(廣文選曹子建黃初五年令)
和鸞未調而身在轅側庭宇未踐而棟折榱覆(廣文選郤令先)
(釋譏)
夫據圖揮刃愚夫弗為臨淵登峭莫不惴慄何則害交
故慮篤患切而懼深(廣文選𫝊季友演愼論)
魯城門朽頓欲頽孔子疾行而過之左右曰如此久矣
孔子曰吾惡其久也脫遇壞則不幸(意林論衡)
蓋聞磨礪脣吻脂膏齒牙陵風扇毒向影吹沙是以敬
而遠之豺有五子吁可畏也鬼有一車(文苑英華庾信連珠)
經云寶者衆之所利也苟利其利害必存焉(太平御覽珍寶部寶)
魚縣獸檻天下一契(何氏語林言志)
憂患日夜長莚如蔓草生(法句經愛欲品)
如截葱薤後則復生(修行道地經行空品)
我今頼君破壊牢獄斷絕繫縛汝今復欲還我牢獄繫
縛我耶(本緣經持王子品)
又如服藥藥能破病病已得破藥亦應出若藥不出則
復是病(大智度論三十一)
如與師子虎狼共住常懷憂畏(大智度論卷五十四)
喻林卷六
