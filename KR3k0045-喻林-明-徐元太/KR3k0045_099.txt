喻林卷九十九明徐元太撰
政治門(四)
賞罰
火在天上大有君子以遏惡揚善順天休命(易大有)
訟言終朝晉言一書俱不盡一日明黜陟之速所以示
懲勸也(周易正義晉)
天有命有禍有福人有醜有紼絻有斧鉞以人之醜當
天之命以紼絻當天之福以斧鉞當天之禍(汲冢周書命訓解)
明主醲於用賞約於用刑(後漢書馬援傳)
受堯誅者不能無怨受桀賞者不能無慕此人情也(吳志)
(孫晧傳註)
懸爵於朝而有功者必縻其賞懸刑於市而有罪者必
罹其辜(魏書高祖上紀)
治斧鉞者不敢讓刑治軒冕者不敢讓賞墳然若一父
子若一家之實義禮明也(管子君臣下)
春夏生長秋冬收藏四時之節也賞賜刑罰主之節也
四時未嘗不生殺也主未嘗不賞罰也(管子形勢解)
王者刑九賞一強國刑七賞三削國刑五賞五(商子去強)
明君之行賞也曖乎如時雨百姓利其澤其行罰也畏
乎如雷霆神聖不能解也(韓非子主道)
善之生如春惡之死如秋故民勸極力而樂盡情(韓非子守)
(道)
賞罰之為道利器也君固握之不可以示人若如臣者
猶獸鹿也惟薦草而死(韓非子内儲說上)
賞罰者利器也君操之以制臣臣得之以擁主故君先
見所賞則臣鬻之以為德君先見所罰則臣鬻之以為
威故曰國之利器不可以示人(韓非子内儲說下)
延陵卓子乘蒼龍桃文之乘鉤飾在前錯錣在後馬欲
進則鉤飾禁之欲退則錯錣貫之馬因旁出造父過而
為之泣涕曰古之治人亦然矣夫賞所以勸之而毁存
焉罰所以禁之而譽加焉民中立而不知所由此亦聖
人之所為泣也(韓非子外儲說右)
夫必恃自直之箭百世無矢恃自圜之木千歲無輪矣
自直之箭自圜之木百世無有一然而世皆乘車射禽
者何也隠括之道用也雖有不恃隠括而有自直之箭
自圜之木良工弗貴也何則乘者非一人射者非一發
也不恃賞罰而恃自善之民明主弗貴也何則國法不
可失而所治非一人也(韓非子顯學)
武王問太公望曰吾欲少間而極用人之要望對曰賞
如山罰如谿(尉繚子兵教)
民無道知天民以四時寒暑日月星辰之行知天四時
寒暑日月星辰之行當則諸生有血氣之類皆為得其
處而安其産人臣亦無道知主人臣以賞罰爵禄之所
加知主主之賞罰爵禄之所加者宜則親疎遠近賢不
肖皆盡其力而以為用矣(吕氏春秋當賞)
夫登山而視牛若羊視羊若豚牛之性不若羊羊之性
不若豚所自視之勢過也而因怒於牛羊之小也此狂
夫之大者狂而以行賞罰此戴氏之所以絶也(吕氏春秋壅塞)
為君虛心靜處聰聽其響明視其形以行賞罰之象其
行賞罰也響清則生清者榮響濁則生濁者辱影正則
生正者進影枉則生枉者絀(春秋繁露保位權)
人君秋賞則溫夏罰則寒(王充論衡感虚篇)
夫賞罰之於萬民猶轡策之於駟馬也轡策不調非徒
遲速之分也至於覆車而摧轅賞罰之不明也則非徒
治亂之分也至於滅國而喪身可不慎乎(徐幹中論賞罰)
天地之道不能純仁故青陽闡陶育之和素秋厲肅殺
之威融風扇則枯瘁攄藻白露凝則繁英彫零是以品
物阜焉歲功成焉溫而無寒則蝡動不蟄根植冬榮寬
而無嚴則姦宄並作利器長守故明賞以存正必罰以
閑邪勸沮之器莫此之要(抱朴子外篇用刑)
毫釐蹉於機則尋常違於的與奪失於此則善否亂於
彼邪正混侔則彝倫攸斁功過不料則庶績以崩故明
君賞猶春雨而無霖淫之失罰擬秋霜而無詭時之嚴
(抱朴子外篇廣譬)
二儀不能廢春秋以成歲明主不能舍刑德以致治(抱朴)
(子外篇廣譬)
賞罰者國之利器而制人之柄也故天以晷數成歲國
以法教為治晷運於天則時成於地法動於上則治成
於人晷之運也先春後秋法之動也先賞後罰(劉子賞罰)
温風發春所以動萌華也寒露降秋所以殞茂葉也明
賞有德所以勸善人也顯罰有過所以禁下姦也(劉子賞罰)
賞信而罰明則萬人從之若舟之循川車之遵路亦奚
向而不濟何行而弗臻矣(劉子賞罰)
春秋不以善惡殊其彫榮人君不以貴賤革其賞罰(文選)
(陸士衡連珠註)
無賞罰之君而欲世治猶不事梳櫛而求髮治不可得
也(意林正論)
行賞不洽於人是春半半生也行罰不威是秋半半死
也半生之春不洽於人半死之秋不專於義(太平御覧治道部賞)
(賜)
歲為善星不福無道火為罰星不罰有德(困學紀聞卷六春秋)
號令
天下有風姤后以施命誥四方(易姤)
隨風㢲君子以申命行事(易㢲)
九五渙汗其大號渙王居无咎(易渙)
民之犯令告之已終更復從始告之慇勤不已若天之
行四時既終更復從春為始(周易正義蠱)
甲為十日之首創造之令為在後諸令之首故以創造
之令謂之為甲故漢時謂令之重者謂之甲令(周易正義蠱)
或宣威以肅震曜或敷和而散風雨得之則百度惟貞
失之則千里斯謬樞機之發榮辱之主絲綸之動不可
不慎(尚書正義序)
天無大雨則歲不熟而幼弱者饑猶國之無政令則天
下民困病矣(鄭氏箋詩候人)
召南大夫以王命施號令於四海猶靁殷殷然發聲於
山之陽(鄭氏箋詩殷其靁)
言殷殷然靁聲在南山之陽以喻君子行號令在彼遠
方之國(毛氏正義殷其靁)
雨從上而下於地猶教令從王而下於民而王之教令
衆多如雨然事皆苛虐情不恤民而非所以為政教之
道故作此詩以刺之名之曰雨無正(毛詩正義雨無正)
風氣動聖人以宣號令(三墳氣墳)
夫水激而流渠令疾而物重先王理其號令之徐疾内
守國財而外因天下矣(管子地數)
天以時為權地以財為權人以力為權君以令為權(管子)
(山權數)
父之於子也令有必行者有必不行者去貴妻賣愛妾
此令必行者也因曰汝無敢恨汝無敢思令必不行者
也故為人上者必慎所令(尹文子大道下)
家君發憲布令其家曰若見愛利家者必以告若見惡
賊家者亦必以告若見愛利家以告亦猶愛利家者也
上得且賞之衆聞則譽之若見惡賊家不以告亦猶惡
賊家者也上得且罰之衆聞則非之是以徧若家之人
皆欲得其長上之賞譽辟其毁罰是以善言之不善言
之家君得善人而賞之得暴人而罰之善人之賞而暴
人之罰則家必治矣然計若家之所以治者何也唯以
尚同一義為政故也家既已治國之道盡此已邪則未
也國之為家數也甚多此皆是其家而非人之家是以
厚者有亂而薄者有爭故又使家君總其家之義以尚
同於國(墨子尚同下)
言不相聞故為之金鼔視不相見故為之旌旗夫金鼓
旌旗者所以一人之耳目也(孫子軍争)
奔車之上無仲尼覆舟之下無伯夷故號令者國之舟
車也安則智廉生危則爭鄙起(韓非子安危)
且父母之所以求於子也動作則欲其安利也行身則
欲其遠罪也君上之於民也有難則用其死安貧則盡
其力親以厚愛關子於安利而不聽君以無愛利求民
之死力而令行(韓非子六反)
舜使吏決鴻水先令有功而舜殺之禹朝諸侯之君會
稽之上防風之君後至而禹斬之以此觀之先令者殺
後令者斬則古者必貴如令矣(韓非子飾邪)
吳起與秦戰未合一夫不勝其勇前獲雙首而還吳起
立斬之軍吏諫曰此材士也不可斬起曰材士則是矣
非吾令也斬之(尉繚子武議)
君者民之心也民者君之體也心之所好體必安之君
之所命民必從之(春秋繁露為人者天地)
號令發而萬物生焉雷風行而四方齊也(京氏易傳上)
鼓舞萬物者其雷風乎鼓舞萬民者其號令乎雷不一
風不再(揚子先知)
言風起而草木之類搖動君令下而百姓之化行也(王逸)
(註楚辭九章)
觀號振振(音眞)醜甡甡(音萃)森朱于&KR0034;(音莽)飍(音休)盪(他浪切)于垠
傳曰號振振令之發也醜甡甡衆之多也森朱于&KR0034;木
之茂也飍盪于垠風之行也昔王由是施乃令布乃下
以省爾萬方以化爾兆民俾風教大行臮(音暨)率土咸順
(元包太陽)
天以雷風鼓舞萬物君以號令制御萬民(揚子法言註先知篇)
風者天之號令雲雨者天之膏澤故聲教與風皆翔恩
澤與雲俱行(李善註文選東京賦)
易曰渙汗其大號言號令如汗汗出而不反者也今出
善令未能踰時而反是反汗也(補文選劉向災異封事)
魯燒積澤天北風火南倚恐燒國哀公懼自將衆趣救
火左右無人盡逐獸不救火乃召問仲尼仲尼曰夫逐
獸者樂而無罰救火者苦而無賞此火所以不救也事
急不及以罰救火者盡賞之則舉國不足以賞於民請
從行罰乃下令曰不救火者比降北之罪令下未遍火
已滅矣(藝文類聚火部火)
蔡邕封事曰風者天之號令所以教人(玉海天文天文書上)
雷動物之氣也雷之發聲猶人君出政教以動國中之
人也(玉海周易鄭康成注)
禮樂
樂之隆非極音也食饗之禮非致味也清廟之瑟朱絃
而疏越壹唱而三歎有遺音者矣大饗之禮尚玄酒而
俎腥魚大羹不和有遺味者矣(禮記樂記)
土敝則草木不長水煩則魚鼈不大氣衰則生物不遂
世亂則禮慝而樂淫(禮記樂記)
禮云禮云玉帛云乎哉樂云樂云鐘鼔云乎哉(論語陽貨)
清廟之瑟朱絃而疏越一唱而三歎有進乎音者矣大
饗之禮上玄尊而俎生魚大羹不和有進乎味者矣故
先王之制禮樂也非特以歡耳目極口腹之欲也將教
民平好惡行禮義也(吕氏春秋適音)
有虞氏之祀其社用土祀中霤葬成畞其樂咸池承雲
九韶其服尚黃夏后氏其社用松祀戶葬牆置翣其樂
夏籥九成六佾六列六英其服尚青殷人之禮其社用
石祀門葬樹松其樂大濩晨露其服尚白周人之禮其
社用栗祀竈葬樹栢其樂大武三象棘下其服尚赤禮
樂相詭服制相反然而皆不失親疎之恩上下之倫(淮南)
(子齊俗訓)
天生之以孝悌地養之以衣食人成之以禮樂三者相
為手足合以成體不可一無也(春秋繁露立元神)
聖人之治天下也礙諸以禮樂無則禽異則貉(楊子問道)
或曰太古塗民耳目惟其見也聞也見則難敝聞則難
塞曰天之肇降生民使其目見耳聞是以視之禮聽之
樂如視不禮聽不樂雖有民焉得而塗諸(楊子問道)
禮兵之紀也樂兵之精也其紀如梯其精如醴故禮以
制其容樂以導其氣(天禄閣外史問兵)
經營宫室立城郭然後知幹楨之能有所立也建宗廟
立社稷然後知禮樂之能有所成也(楊子法言注五百篇)
弓良在㯳格人良在禮樂(楊子法言注五百篇)
渡大海在舟船興大治在禮樂(楊子法言注寡見篇)
齊禮
上天下澤履君子以辯上下定民志(易履)
生之樂之則母之禮也政之教之遂以成之則父之禮
也父母之禮以加于民(汲冢周書本典解)
相鼠刺無禮也(毛詩相鼠)
野有死麕惡無禮也(毛詩野有死麕)
桑扈刺幽王也君臣上下動無禮文焉(毛詩桑扈)
蒹葭刺襄公也未能用周禮將無以固其國焉(毛詩蒹葭)
芄蘭刺惠公也驕而無禮大夫刺之(毛詩芄蘭)
大車刺周大夫也禮義陵遲男女淫奔故陳古以刺今
大夫不能聽男女之訟焉(毛詩大車)
柯斧柄也禮義者亦治國之柄(毛詩伐柯注)
媒所以用禮也治國不能用禮則不安(毛詩伐柯註)
楊木之舟浮於水上汎汎然東西無所定舟人以紼繫
其緌以制行之猶諸侯之治民御之以禮法(鄭氏箋詩采菽)
匏有苦葉不可食濟有深涉不可渡以興禮有禁法不
可越(毛詩正義匏有苦葉)
若過深水則厲淺水則褰衣過水隨宜期之必渡以興用
禮當隨豐儉之異若時豐則禮隆時儉則禮殺遭時制宜
不可無禮若其無禮將無以自濟(毛詩正義匏有苦葉)
蒹葭之草蒼蒼然雖盛未堪家用必待白露凝戾為霜然
後堅實中用歲事得成以興秦國之民雖衆而未順德教
必待周禮以教之然後服從上命國乃得興(毛詩正義蒹葭)
鸚鵡能言不離飛鳥猩猩能言不離禽獸今人而無禮雖
能言不亦禽獸之心乎夫惟禽獸無禮故父子聚麀是故
聖人作為禮以教人(禮記曲禮上)
夫禮者自卑而尊人雖負販者必有尊也而况富貴乎(禮記)
(曲禮上)
故禮之於人也猶酒之有蘖也君子以厚小人以薄(禮記禮運)
經禮三百曲禮三千其致一也未有入室而不由戶者(禮記禮器)
禮也者猶體也體不備君子謂之不成人設之不當猶不
備也(禮記禮器)
誦詩三百不足以一獻一獻之禮不足以大饗大饗之
禮不足以大旅大旅具矣不足以饗帝毋輕議禮(禮記禮器)
曾子曰周禮其猶醵與(禮記禮器)
禮之於正國也猶衡之於輕重也繩墨之於曲直也規
矩之於方圓也故衡誠縣不可欺以輕重繩墨誠陳不
可欺以曲直規矩誠設不可欺以方圓君子審禮不可
誣以奸詐(禮記經解)
夫禮禁亂之所由生猶坊止水之所自來也故以舊坊
為無所用而壞之者必有水敗以舊禮為無所用而去
之者必有亂患(禮記經解)
室而無奥阼則亂於堂室也席而無上下則亂於席上
也車而無左右則亂於車也行而無隨則亂於塗也立
而無序則亂於位也(禮記仲尼燕居)
君子之道辟則坊與坊民之所不足者也人為之坊民
猶踰之故君子禮以坊德刑以坊淫命以坊欲(禮記坊記)
醴酒在室醍酒在堂澄酒在下示民不淫也(禮記坊記)
君不稱天大夫不稱君恐民之惑也詩云相彼盍旦尚
猶患之(禮記坊記)
月者三日則成魄三月則成時是以禮有三讓建國必
立三卿(禮記鄉飲酒義)
猶襄陵之浸修隄防以制之&KR0034;(方用切)駕之馬設銜策以
驅之故乃上法圓象下參方載道之以德齊之以禮(禮記)
(正義序)
人君治國須禮如巧匠治物執斤斧之柄(禮記正義禮運)
禮義以為器可耕於人情人情得禮義之耕如田得耒
耜之耕也(禮記正義禮運)
農夫之田用耒耜以耕之和其剛柔聖人以禮耕人情
正其上下(禮記正義禮運)
視鼠有其形體人亦有其形體鼠無禮故賤人有禮故
貴若人而無禮何異於鼠鼠之無禮不能損害人之無
禮傷害更多(禮記正義禮運)
人情備德由於有禮譬如竹箭四時蔥翠由於外有筠
也(禮記正義禮器)
禮之於政如熱之有濯也濯以救熱何患之有(左傳襄公三十)
(一年)
男子之䞇羔鴈雉腒婦人之䞇棗栗鍛修(榖梁莊公二十四年)
怠慢於禮則政無車無車則政不行(春秋正義襄公二十一年)
閨門之内具禮矣乎嚴父嚴兄妻子臣妾猶百姓走役
也(孝經)
治國而無禮譬猶瞽之無相倀倀乎何所之譬猶終夜
有求於幽室之中非燭何以見故無禮則手足無所措
耳目無所加進退揖讓無所制(孔子家語論禮)
夫寒熱晦明所以為歲尊卑奢儉所以為禮故以晦明
寒暑之氣尊卑侈約之禮為其節也(後漢書荀淑子史傳)
夫勇多則弑其君力多則弑其長然而不敢者維禮之
謂也禮者所以御民也轡者所以御馬也(晏子春秋諫上)
文禮之野與禽獸同則言語之暴與蠻夷同謂(鶡冠子著希)
水行者表深使人無陷治民者表亂使人無失禮者其
表也先王以禮表天下之亂今廢禮者是去表也(荀子大略)
繩墨誠陳矣則不可欺以曲直衡誠縣矣則不可欺以
輕重規矩誠施矣則不可欺以方圓君子審於禮則不
可欺以詐偽故繩者直之至衡者平之至規矩者方圓
之至禮者人道之極也(荀子禮義)
公輸不能加於繩聖人莫能加於禮(荀子法行)
禮者人主之所以為羣臣寸尺尋丈檢式也人倫盡矣
(荀子儒效篇)
人之所以為人者非特二足無毛也以其有辨也今夫
猩猩形笑亦二足而毛也然而君子啜其羹食其胾故
人之所以為人者非特以其二足而無毛也以其有辨
也(荀子非相篇)
尋常之室無奥剽之位則父子不别六尺之輿無左右
之義則君臣不明尋常之室六尺之輿處無禮即上下
蹐逆父子悖亂而况其大者乎(賈子新語禮)
螈蠶一歲再收非不利也然而王法禁之者為其殘桑
也離先稻熟而農夫耨之不以小利傷大穫也家老異
飯而食殊器而享子婦跣而上堂跪而斟羹非不費也
然而不可省者為其害義也待媒而結言聘納而娶婦
紱絻而親迎非不煩也然而不可易者所以防淫也(淮南)
(子泰族訓)
在天者莫明乎日月在地者莫明乎水火在人者莫明
乎禮義故日月不高則所照不遠水火不積則灮炎不
博禮義不加乎國家則功名不白故人之命在天國之
命在禮(韓詩外傳)
河決若甕口而破千里況禮決乎其所害必多矣(鹽鐵論申)
(韓)
堤坊成而民無水菑禮義立而民無亂患故禮義壞堤
坊決所以治者未之有也(鹽鐵論論誹)
夫禮讓爲國者若江海流彌久不竭其本美也苟爲無
本若蒿火㬥怒而無繼其亡可立而待(鹽鐵論誅秦)
或問太古德懷不禮懷嬰兒慕駒犢從焉以禮曰嬰犢
乎嬰犢母懷不父懷母懷愛也父懷敬也獨母而不父
未若父母之懿也(揚子間道)
允治天下不待禮文與五教則吾以黃帝堯舜爲疣贅
(揚子問道篇)
見弓之張兮弛而不失其良兮曰檠之而已矣川有防
器有範見禮教之至也經營然後知幹楨之克立也(揚子)
(五百)
或問禮難以彊世曰難故彊世如夷俟倨肆羈角之哺
果而㗖之奚其彊(揚子五百篇)
次四牽羊示于叢社執圭信其左股野測曰牽羊于叢
不足勞也(太元經第五聚)
使童子變孟賁之意孟賁怒之童子操刃與孟賁戰童
子必不勝力不如也孟賁怒而童子修禮盡敬孟賁不
忍犯也(王充論衡非韓篇)
天秩有不遷之常尊無禮猶犯遄死之重刺是以玄洲
之禽獸雖能言而不得厠貴甡蛩蛩之負蹷雖寄命不
得爲仁義(抱朴子外篇博喻)
蓋人之有禮猶魚之有水矣魚之失水雖暫假息然枯
糜可必待也人之棄禮雖猶靦然而禍敗之階也(抱朴子外)
(篇譏惑)
無禮則國不立故謂之幹無敬則禮不行故比之於輿
(前漢書註五行志)
川防禁溢器範檢形以喻禮教人之防範也(楊子法言註五百篇)
貪者難爲惠苛煩者難爲恭君子以禮而已矣(太平御覽人事)
(部貪)
人之所以貴者以其節也人而無禮者其獼猴乎雖人
象而蟲質也(初學記獸部猴註)
禮若亢鋸之柄亢舉也禮有所斷割猶舉鋸之柄以斷
物也(困學紀聞卷十諸子)
和樂
雷出地奮豫先王以作樂崇德殷薦之上帝以配祖考
(易豫)
清明象天廣大象地終始象四時周還象風雨(禮記樂記)
歌者上如抗下如隊曲如折止如槀木倨中矩句中鉤
纍纍乎端如貫珠(禮記樂記)
歌者在上匏竹在下貴人聲也(禮記郊特牲)
善樂感人則人化之爲善惡樂感人則人隨之爲惡是
樂出於人而還感人猶如雨出於山而還雨山火出於
木而還燔木(禮記正義樂記)
治國雖聚仁若不奏樂和之則仁心不堅如農夫雖聚
穀而不食則甘穀空失也(禮記正義禮運)
聲亦如味一氣二體三類四物五聲六律七音八風九
歌以相成也清濁大小短長疾徐哀樂剛柔遲速高下
出入周疏以相濟也君子聽之以平其心(左傳昭公二十年)
端如貫珠清同叩玉(史記樂書)
知聲而不知音者禽獸是也知音而不知樂者衆庶是
也惟君子爲能知樂(史記樂書)
亦各一世之化度時之樂何必華山之騄耳而後行遠
乎(史記樂書)
夫治國家而弭人民又何爲乎絲桐之間騶忌子曰夫
大弦濁以春溫者君也小絃廉折以清者相也攫之深
而醳之愉者政令也鈞諧以鳴大小相益回邪而不相
害者四時也夫復而不亂者所以治昌也連而徑者所
以存亡也故曰琴音調而天下治(史記田完世家)
昔諸侯倦於聽治息於鐘鼓之樂士大夫倦於聽治息
於竽瑟之樂農夫春耕夏耘秋斂冬藏息於聆正之樂
今夫子曰聖王不爲樂此譬之猶馬駕而不稅弓張而
不弛無乃非有血氣者之所不能至邪(墨子三辯)
樂之有情譬之若肌膚形體之有情性也有情性則必
有性養矣(呂氏春秋侈樂)
世之人主多以珠玉戈劒爲寳愈多而民愈怨國人愈
危身愈危累則失寳之情矣亂世之樂與此同(呂氏春秋侈樂)
爲木革之聲則若雷爲金石之聲則若霆爲絲竹歌舞
之聲則若譟以此駭心氣動耳目搖蕩生則可矣以此
爲樂則不樂(呂氏春秋侈樂)
耳之情欲聲心不樂五音在前弗聽目之情欲色心弗
樂五色在前弗視鼻之情欲芬香心弗樂芬香在前弗
嗅口之情欲滋味心弗樂五味在前弗食欲之者耳目
鼻口也樂之弗樂者心也(呂氏春秋適音)
民至於焦脣沸肝有今無儲而乃始撞大鐘擊鳴鼓吹
竽笙彈琴瑟是猶貫甲胄而入宗廟被羅紈而從軍旅
失樂之所由生矣(淮南子主術訓)
夫樂至于娛心而後和和而後化干羽格苗鳳皇儀韶
淫魚聽瑟孟嘗泣琴豈耳目所能感哉(天禄閣外史樂論)
和之以心暢之以八音如春陽之鼓萌蘖時雨之沐萬
物此之謂娛心之樂(天禄閣外史樂論)
夫樂本心術故響浹肌髓先王慎焉(文心雕龍樂府)
聲之慷慨如壯士澎濞波浪相激之聲(李善註文選洞簫賦)
夫咸池六英所以陳清廟恊神人也鄭衞之樂所以娛
密坐接歡欣也(文選舞賦)
夫其悽唳辛酸嚶嚶關關若離鴻之鳴子也含㗅嘽諧
雍雍喈喈若羣雛之從母也(文選笙賦)
和聲之感人心亦猶酒醴之發人情也(廣文選嵇叔夜聲無哀樂論)
音聲之作其猶臭味在於天地之間其善與不善雖遭
遇濁亂其體自若而不變也豈以愛憎易操哀樂改度
哉(廣文選嵇叔夜聲無哀樂論)
假使鹿鳴重奏是樂聲也而今慼者遇之雖聲化遲緩
但當不能使變令歡耳何得更以哀耶猶一爝之火雖
未能溫一室不宜復增其寒矣夫火非隆寒之物樂非
增哀之具也(廣文選嵇叔夜聲無哀樂論)
桓溫問孟嘉曰聽伎絲不如竹竹不如肉何謂也答曰
漸近自然(事文類聚歌)
黃帝會羣臣於太山作清角之音似兩鳳之雙鳴若二
龍之齊吟如丹蛇之翹首似雄雉之帶矢(太平御覽兵部角)
孔子至齊郭門之外遇一嬰兒擊一壺相與俱行其視
精其心端孔子謂御曰趣駈之韶樂方作故樂不獨自
樂又以樂人非獨以自正也又以正人(太平御覽樂部雅樂下)
簫韶者舜之遺音也溫潤以和似南風之至其為音如
寒暑風雨之動物如物之動人雷動禽獸風雨動魚龍
二儀動君子財色動小人(太平御覽皇王部帝舜有虞氏)
伊耆有葦籥之音伏羲有網罟之詠葛天八闋神農五
絃事與功偕其來尚矣(玉海音樂樂)
唐虞之世樵夫牧豎擊轅中韶感於和也班固集擊轅
相杵亦足樂也曹子建書擊轅之歌有應風雅(困學紀聞卷十)
(七評文)
喻林卷九十九
