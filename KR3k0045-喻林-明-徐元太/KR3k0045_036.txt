喻林卷三十六明徐元太撰
人事門(三十四)
尚剛
六二𦕈能視跛能履履虎尾咥人凶武人爲于大君(易履)
六五貞疾乘剛也(易豫)
婦人貞吉從一而終也夫子制義從婦凶也(易恒)
初六進退利武人之貞(易巽)
上九㢲在牀下喪其資斧貞凶(易巽)
凡物既厭而退者弱也既榮而隕者薄也夫能輝光日
新其德者唯剛健篤實也(王弼註易大畜)
物壯健皆有衰怠唯天運動日過一度盖運轉混没未
曾休息(周易正義乾)
戚施之疾不能仰面柔之人常俯似之(爾雅註)
譬之若金之與木金雖柔猶堅於木(呂氏春秋舉難)
天執其道爲萬物主君執其常爲一國主主不可以不
剛主不可以不堅主不剛則列星亂其行主不堅則邪
臣亂其官星亂則亡其天臣亂則亡其君故爲天者務
剛其氣爲君者務堅其政(春秋繁露天地之行)
次二毅于心腹貞測曰毅于心腹内堅剛也(太玄經第三毅)
初六起履霜至於堅冰隂雖柔順氣亦堅剛(京氏易傳坤中)
猶如卒降㬥雨破壊山林樹木土石沙礫一切諸物唯
不能毁壊金剛之寳(元陽妙經卷一)
尚柔
用九見羣龍无首吉(易乾)
以訟受服則終朝三禠柔進受寵則一晝三接也(王弼註易)
(晉)
能止健初距不以角柔以止剛剛不敢犯(王弼註易大畜)
外疆而内順牛之善也離之爲體以柔順爲主者也故
不可以畜剛猛之物而吉於畜牝牛也(王弼註易離)
柔忍之木荏染然人則被之弦以爲弓寬柔之人温温
然則能爲德之基止言内有其性乃可以有爲德也(鄭氏)
(箋詩抑)
寬政以安諸侯若柔轡之御剛馬(杜氏解左傳襄公二十六年)
且夫牛馬維婁(音呂)委已者也而柔焉季氏得民衆久矣
君無多辱焉(公羊昭公二十五年)
今也小國師大國而恥受命焉是猶弟子而恥受命於
先師也(孟子離婁上)
夫虎之卑勢將以有擊也狸之卑身將求所取也雉以
眩移拘於網魚以有悦死於餌(吴越春秋句踐入臣外傳)
猛獸將擊必弭毛帖伏鷙鳥將搏必卑飛戢翼聖人將
動必順辭和衆(吴越春秋句踐歸國外傳)
辛垣衍曰先生獨未見夫僕乎十人而從一人者寧力
不勝智不若邪畏之也(戰國策趙孝成王)
柔者德也剛者賊也弱者仁之助也彊者怨之歸也(後漢)
(書臧宫傳)
人之生也柔弱其死也堅強萬物草木之生也柔脆其
死也枯槁故堅強者死之徒柔弱者生之徒是以兵強
則不勝木強則共強大處下柔弱處上(老子戒強)
執雌牝故能立其雄牡(文子守弱)
飄風暴雨不終日小谷不能須臾盈飄風暴雨行強梁
之氣故不能久而滅小谷處強梁之地故不得不奪(文子)
(守弱)
舌之與齒孰先弊焉繩之與矢孰先直焉(文子上德)
㞼堅則物必毁之剛斯折矣刀利則物必摧之銳斯挫
矣(關尹子九藥)
粥子曰欲剛必以柔守之欲彊必以弱保之積於柔必
剛積於弱必彊觀其所積以知禍福之鄉彊勝不若已
至於若已者剛柔勝出於己者其力不可量老耼曰兵
彊則滅木彊則折柔弱者生之徒堅彊者死之徒(列子黃帝)
因以爲茅靡因以爲波流(列子黃帝)
蛇謂風曰予動吾脊脅而行則有似也今子蓬蓬然起
於北海蓬蓬然入於南海而似無有何也風曰然予蓬
蓬然起於北海而入於南海也然而指我則勝我鰌我
亦勝我雖然夫折大木蜚大屋者唯我能也故以衆小
不勝爲大勝也爲大勝者唯聖人能之(莊子秋水)
以深爲根以約爲紀曰堅則毁矣銳則挫矣常寬容於
物不削於人(莊子天下)
與時屈伸柔從若蒲葦非懾怯也(荀子不苟篇)
莫不貪強鮮能守微若能守微乃保其生聖人存之以
應事機舒之彌四海卷之不盈杯居之不以室宅守之
不以城郭藏之胷臆而敵國服(黃石公三略上)
柔能制剛弱能制強柔者德也剛者賊也弱者人之所
助強者人之所攻(黃石公三略上)
萬物中皆有元氣得以和柔若胷中有藏骨中有髄草
木中有空虚與氣通故得久生也(河上公註老子道化)
興物造功大木處下小物處上大道抑強扶弱自然之
效(河上公註老子戒強)
人雖知自尊顯當復守之以卑微去雄之強梁就雌之
柔和如是則天下歸之如水流入深谿也(河上公註老子反朴)
兵強則滅木強則折革固則裂齒堅於舌而先之弊是
故柔弱者生之幹也而堅強者死之徒也(淮南子原道訓)
強勝不若已者至於與同則格柔勝出於已者其力不
可度故能以衆不勝成大勝者唯聖人能之(淮南子詮言訓)
厲利劔者必以柔砥擊鐘磬者必以濡木轂強必以弱
輻兩堅不能相和兩強不能相服故梧桐斷角馬氂截
玉(淮南子說山訓)
平子曰柔無乃脆乎叔向曰柔者紐而不折廉而不缺
何爲脆也天之道微者勝是以兩軍相加而柔者克之
兩仇争利而弱者得焉(說苑敬慎)
韓平子問於叔向曰剛與柔孰堅對曰臣年八十矣齒
再堕而舌尚存(說苑敬慎)
金剛則折革剛則裂人君剛則國家滅人臣剛則交友
絶(說苑敬慎)
直如矢者死直如繩者稱(說苑談叢)
左權曰&KR0008;山之虎苟無以制夫子尚能倚磬而鼔琴乎
曰仁可恃也勇則敵不可以恃故曰柔能制剛弱能制
強故不善勇者制於勇善勇者制於仁遇虎而倚磬鼔
琴汝徒見吾弱也而不知仁者有無聲之威有無形之
兵乎左權曰唯唯吾今而知善勇之術也(天禄閣外史&KR0008;山)
金以剛折水以柔全山以高陊谷以卑安是以執雌節
者無争雄之禍多尚人者有召怨之患(抱朴子外篇廣譬)
強望者亡掘強者折大健者䟦大利者缺(意林太元經)
河色黃赤衆川之流盖濁之也百里一小曲千里一大
曲(藝文類聚水部河水)
火從木生即以水救之即不灰人起火性以柔而救之
即身不壊(隂符經註)
夫響以無聲不可窮影以無形不可極水以淖弱貫金
石沈萬物地以柔順成大功勝草木舌耳無患角齒傷
折由此觀之柔者弊堅虚者馳實(道德經指歸卷八)
草木之始生也枝條潤澤華葉青青豐茂暢美柔弱以
和何則陽氣存也其衰也華葉黃悴物色焦殃及其死
也根莖枯槁枝條堅剛何則陽氣去之也(道德經指歸卷十三)
陽氣之所居木可卷而草可結也陽氣之所去氣可凝
而冰可折也(道德經指歸卷十三)
凡人之性憎西隣之父者以其強大也愛東隣之兒者
以其小弱也燔燒枯槁者以其剛強也簮珥榮華者以
其和淖也(道德經指歸卷十三)
堅強實滿死之形象也柔弱滑潤生之區宅也(道德經指歸卷)
(十三)
是故神明之道天地之理小不載大輕不載重故強人
不得爲王強木不得處上何則強人爲王萬國愁憂強
木處上則根本枯槁衆人爲大故居下聖人爲小故居
上強大居下小弱居上者物自然也(道德經指歸卷十三)
夫巨木高百尋大連抱頭剖中門尾判中戶不蒙華實
常在於下千枝萬木舒條布葉青青葱葱共生其上者
以其形大而勢強也(道德經指歸卷十三)
水之滅火砥之利金角齒傷折舌耳無患卑損制驕暴
雌辱勝大怨天下莫不知世俗莫不聞(道德經指歸卷十三)
髮以柔弱爲人所戴體骨堅強爲人所勞(道德經註䟽卷八)
猶如嶮岸所有樹木洪水暴長悉随漂溺流入大海唯
除楊樹以其軟故(元陽妙經卷一)
譬如僮僕行住坐卧皆當任主不應自在而有所作欲
從其舍往市鄽等先諮問主然後出所須飲食許乃受
用諸有所爲皆随主欲(波羅蜜多經五百九十)
猶截角牛至忍温良善調善御從村至村從巷至巷所
遊行處無所侵犯(中阿含經卷五)
猶如猫皮囊柔治極軟除㼲(力頰切)㼲聲無㼲㼲聲彼或
有人以手拳扠石擲杖打或以刀斫或撲著地彼寧復
有㼲㼲聲耶(中阿含經卷五十)
猶如牛無其雙角極自良善亦不兇暴善可將御随意
所至終不疑難(增壹阿含經卷三十)
如乾牛皮卷之有聲舒亦有聲濕以脂膏卷舒皆輭(佛說)
(梵志阿颰經)
譬如牛皮已柔随用可作(大智度論卷一)
譬如牛皮未柔不可屈折(大智度論卷一)
譬如槃馬廻轉随意(大智度論卷三十九)
譬如鐵雖堅䩕入鑪則柔輭随作何器(大智度論卷六十一)
尚動
弓久落絃而不張設則失其弓之往來之體喻民久休
息而不勞苦則民有驕逸之志(禮記正義雜記下)
吾非好行行有得也觀朝榮則敬才秀之士玩芝蘭則
愛德行之臣覩松竹則思貞操之賢臨清流則貴廉潔
之行覧蔓草則賤貪穢之吏逢颷風則惡凶狡之徒若
引而申之觸類而長之庶無遺漏矣(晉書張天錫傳)
流水之不腐以其逝故也戶樞之不蠧以其運故也(子華)
(子北宫意問)
勢散而後物服猶鳥擊禽獲故散勢法鷙鳥也(鬼谷子本經隂)
(符註)
精無氣之集也必有入也集於羽鳥與爲飛揚集於走
獸與爲流行集於珠玉與爲精朗集於樹木與爲茂長
集於聖人與爲夐明精氣之來也因輕而揚之因走而
行之因美而良之因長而養之因智而明之流水不腐
戸樞不螻動也(吕氏春秋盡數)
次三風動雷興從其高崇測曰風動雷興動有爲也(太玄)
(經第二釋)
雷火交動剛柔散氣積則暗動乃明(京氏易傳豐上)
雷動風行山澤通氣人之運動體斯合矣(京氏易傳夬中)
體常動搖榖氣得清血脉流通疾則不生卿見戸樞雖
用易腐之木朝暮開閉動搖遂最晚朽(藝文類聚方術部養生)
陳琳曰矢在弦上不可不發(太平御覧兵部箭上)
尚静
澤中有雷随君子以嚮晦入宴息(易随)
雷在地中復先王以至日閉關商旅不行后不省方(易復)
六二咸其腓凶居吉(易咸)
兼山艮君子以思不出其位(易艮)
初六艮其趾无咎利永貞(易艮)
初九不出戶庭无咎象曰不出戸庭知通塞也(易節)
非妄之災勿治自復非妄而藥之則凶故曰勿藥有喜
(王弼註易无妄)
皮雖從革之物然牛皮堅仞難變初九在革之始革道
未成守夫常中未能應變施之於事有似用牛皮以自
固未肯造次以從變者也故曰鞏用黃牛之革(周易正義革)
胥靡爲宰寂寞爲尸大味必淡大音必希(前漢書揚雄傳下)
有疾不治恒得中醫(隋書經籍三志)
牝常以静勝牡(老子謙德)
至人潛行譬猶雷霆之蔵也(文子精誠)
少言者不爲人所忌少行者不爲人所短少智者不爲
人所勞少能者不爲人所役(關尹子九藥)
人君不静則失威治身不静則身危龍静故能變化虎
躁故夭虧也(河上公註老子重德)
夫天不定日月無所載地不定草木無所植所立於身
者不寧是非無所形(淮南子俶真訓)
感而應廹而動不得已而往如光之耀如景之放以道
爲紃有待而然(淮南子精神訓)
今與人卞氏之璧未受者先也求而致之雖怨不逆者
後也三人同舍二人相争争者各自以爲直不能相聽
一人雖愚必從旁而决之非以智也以不争也兩人相
鬭一羸在側助一人則勝救一人則免鬭者雖強必制
一羸非以勇也以不鬭也由此觀之後之制先静之勝
躁數也(淮南子詮言訓)
用兵者先爲不可勝以待敵之可勝也治國者先爲不
可奪以待敵之可奪也舜修之歴山而海内從化文王
修之岐周而天下移風使舜趨天下之利而忘修己之
道身猶弗能保何尺地之有故治未固於不亂而事爲
治者必危行未固於無非而急求名者必剉也福莫大
無禍利莫美不喪動之爲物不損則益不成則毁不利
則病皆險也(淮南子詮言訓)
虎豹不動不入陷穽麋鹿不動不罹罝罘飛鳥不動不
絓網羅魚鼈不動不擐脣喙物未有不以動而制者也
是故聖人貴静(淮南子兵略訓)
人不小學不大迷不小慧不大愚人莫鑑於沬雨而鑑
於澄水者以其休止不蕩也(淮南子說山訓)
清之爲明杯水見牟子濁之爲闇河水不見太山視日
者眩聽雷者聾人無爲則治有爲則傷(淮南子說山訓)
水定則清正動則失平故惟不動則所以無不動也(淮南)
(子說山訓)
默無過言慤無過事木馬不能行亦不費食騏驥日馳
千里鞭箠不去其背(說苑談叢)
履不容足南山多棘毋出房閨乃無病疾(焦氏易林恒之訟)
膠著木連不出牢關(焦氏易林解之坤)
弱足則跟不利出門(焦氏易林艮之恒)
次二車軔俟馬酋止測曰車軔馬止不可以行也(太玄經第)
(六止)
次七車纍其俿(馳)馬獵其蹄止貞測曰車纍馬獵行可
憐也(太玄經第六止)
上九折于株木輆(口亥切)乎泛石止測曰折木輆石君子
所止也(太玄經第六止)
艮止也於人爲手爲背取象爲山爲石爲門爲狗(京氏易傳)
(艮上)
夫人之形猶草木之體也草木在高山之顛當疾風之
衝晝夜動搖者能復勝彼隠在山谷間鄣於疾風者乎
(王充論衡道虚篇)
北辰以不改爲衆星之尊五嶽以不遷爲羣望之宗蟋
蟀屢移而不貴禽魚饜深則逢患(抱朴子外篇守塉)
仲長子光日在險而運竒不若宅平而無爲(文中子禮樂)
雖力挾太山將不舉一羽揚波萬里將不濯一鱗咳唾
成珠玉揮袂出風雲豈肯䠥&KR0887;鄙事取才進人(補文選夏侯湛)
(扺疑)
佐鬭者傷預事者亡(意林唐子)
吾將贈子以無爲之樂給子以澹泊之湯刺子以玄虚
之鍼灸子以淳朴之方安子以恢廓之宇坐子以寂寞
之牀(藝文類聚人部愁文)
无闔則无闢无静則无動此歸藏所以先坤歟(玉海藝文易)
凡物輕不能載重小不能鎮大不行者使行不動者制
動是以重必爲輕根静必爲躁君也(道德經註)
象彼仲冬節竹木皆摧傷佐陽詰賈旅人君深自藏(參同)
(契)
中經曰静者夀躁者夭静而不能養減夀躁而能養延
年然静易御躁難將(養性延命錄教誡篇)
譬如門閾常住不動(長阿含經卷十二)
智人知動搖譬如沙中樹(法句經明哲品)
尚先
上六比之无首凶正義曰他人皆比己獨在後是親比
於人無能爲頭首也(周易正義比)
逃遯之世宜速遠而居先而爲遯尾禍所及也(周易正義遯)
物之成熟莫先葽草故云物成自秀葽始(毛詩正義七月)
魯人將有事於上帝必先有事於頖宫晉人將有事於
河必先有事於惡池齊人將有事於泰山必先有事於
配林(禮記禮器)
祈麥實麥實者五榖之先見者故急祈而記之也(大戴禮記)
(夏小正)
秦失其鹿天下共逐之於是高材疾足者先得焉(史記淮隂)
(侯傳)
且彊弩之極矢不能穿魯縞衝風之末力不能漂鴻毛
非初不勁末力衰也(史記韓長孺傳)
豪彊並争虎裂狼分疾摶者獲多遲後者先吞(蜀志譙周傳)
柏梁雲構大匠先居其下管絃繁奏䕫牙先聆其音(晉書)
(庾懌傳)
天道先貴覆者地道先貴載者人道先貴事者酒保先
貴食者(鶡冠子天則)
權先加人者敵不力交武先加人者敵無威接(尉繚子戰權)
欲學歌謳者必先徵羽樂風欲美和者必先始於陽阿
采菱此皆學其所不學而欲至其所欲學者(淮南子說山訓)
豪雄争強先者受福(焦氏易林睽之屯)
縷非針無以通故宜先也(淮南子說山訓解)
抱薪爇火燥者先著(藝文類聚火部薪炭灰)
先者在路於後則妨(海空智藏經哀歎品)
養性者先饑乃食先渴而飲恐覺饑乃食食必多盛渴
乃飲飲必過(養性延命錄食誡篇)
譬如日出諸山高者其光先照(波羅蜜多經卷五百二十七)
將雨法雨先興法雲普覆衆生未便即雨(大方廣佛華嚴經三十五)
王復問那先言人有欲作善者當前作之耶當後作之
乎那先言當居前作之在後作之不能益人也居前作
者有益於人那先問王言王渴欲飲時使人掘地作井
能赴王渴不王言不赴渴也當居前作井耳(那先比丘經卷中)
譬如妙華衆蜂競採先至之者取其精粹後來至者但
味其餘(大乘密嚴經卷中)
如二人俱至一方一乘疾馬一乘鈍馬雖乘鈍馬以前
發故先有所至(法苑珠林卷八十三)
尚後
九三咸其股執其随往吝(易咸)
九四臀无膚其行次且牽羊悔亡(易夬)
語曰騏驥之衰也駑馬先之孟賁之倦也女子勝之夫
駑馬女子筋力骨勁非賢于騏驥孟賁也何則後起之
藉也(戰國策齊閔王)
齊欲伐魏淳于髠謂齊王曰韓子盧者天下之疾犬也
東郭逡者海内之狡兔也韓子盧逐東郭逡環山者三
騰山者五兔極於前犬廢於後犬兔俱罷各死其處田
父見之無勞倦之苦而擅其功今齊魏久相持以頓其
兵敝其衆臣恐強秦大楚承其後有田父之功(戰國策齊宣王)
此所謂兩虎相搏者也夫秦楚相弊而韓魏以全制其
後(戰國策楚懷王)
聖人虚無因循常後而不先譬若積薪燎後者處上(文子)
(上德)
瓶存二竅以水實之倒瀉閉一則水不下盡不升則不
降井雖千仞汲之水上盖不降則不升是以聖人不先
物(關尹子九藥)
子列子學於壺丘子林壺丘子林曰子知持後則可言
持身矣列子曰願聞持後曰顧若影則知之列子顧而
觀影形枉則影曲形直則影正然則枉直随形而不在
影屈伸任物而不在我此之謂持後而處先(列子說符)
未嘗有聞其唱者也常和人而已矣(莊子德充符篇)
人皆取先己獨取後曰受天下之垢(莊子天下)
鄭人有相與争年者其一人曰我與黃帝之兄同年訟
此而不決以後息者爲勝耳(韓非子外儲說左上)
先唱者窮之路也後動者達之原也何以知其然也凡
人中夀七十歲然而趨舍指凑日以月悔也以至於死
故蘧伯玉年五十而有四十九年非何者先者難爲知
而後者易爲攻也先者上高則後者攀之先者踰下則
後者蹶之先者隤陷則後者以謀先者敗績則後者違
之由此觀之先者則後者之弓矢質的也猶錞之與刃
刃犯難而錞無患者何也以其託於後位也(淮南子原道訓)
老子學商容見舌而知守柔矣列子學壺子觀景柱而
知持後矣故聖人不爲物先而常制之其類若積薪樵
後者在上(淮南子謬稱訓)
隂道卑虚無所因緣待陽唱道乃和而承之(太玄經第一中註)
錞矛戈之錞刃矛戈之刃刃在前故犯難錞在後故無
患(淮南子原道訓解)
我有三寳保而持之一曰慈二曰儉三曰不敢爲天下
先(太平御覧珍寳部寳)
通玄經曰天地之道先以後爲主聖人法道之退者所
以自後也後以自安(道德經四子集解)
先迷失軌後爲主君(參同契)
尚速
盛饌未具不能以虚待之不及壺飡之救饑疾也言已
欲滅吴取快意得之而已不能待有餘力也(國語解越下王問范)
(蠡)
失火之家豈暇先言大人而後救火乎(史記齊悼世家)
乘其未堅厭其未發震起機動敵人摧折雖有賁育不
及持刺雖有樗里不及回知雖有鬼谷不及造次(前漢書王)
(莽傳)
疾走而捷先鳴則興(晉書慕容寳記)
智者從之而不釋巧者一决而不猶豫是以疾雷不及
掩耳迅雷不及瞑目(太公六韜軍勢)
十里斷者國弱九里斷者國強以日治者王以夜治者
強宿治者削(商子去強)
力貴突智貴卒得之同則遫爲上勝之同則濕爲下所
爲貴驥者爲其一日千里也旬日取之與駑駘同所爲
貴鏃矢者爲其應聲而至終日而至則與無至同(吕氏春秋)
(貴卒)
所以貴鏌邪者以其應物而斷割也&KR3235;靡勿釋牛車絶
轔(淮南子說山訓)
所以尚干將莫邪者貴其立斷也所以貴騏驥者爲其
立至也必且歷日曠久乎絲氂猶能挈石駑馬亦能致
遠是以聰明捷敏人之美材也(新序雜事二)
敏教勁疾如猿升木彤弓雖調終不能獲(焦氏易林泰之蠱)
來如飄風去似絶絃(焦氏易林困之萃)
鳳之小者曰鸑鷟五彩之文三歲始備也(張華註禽經)
成務雖均機速爲上决謀或同遲緩爲下何者才能成
功以速爲貴智能决謀以疾爲竒也善濟事者若救火
拯溺明其謀者猶驥捷矢疾(劉子貴速)
今焚燃熛室則飛馳灌之湍波漂人必奔遊拯之若穿
井而救火則熛颺棟焚矣方鑿舟而拯溺則葬江魚之
腹中矣驥所以見珍者以其日行千里也滿旬而取至
則與駑馬均矣箭所以爲貴者以其弦直而至也窮日
而取至者則與不至者同矣智所以爲妙者以其應時
而知若事過而後知則與無知者齊矣(劉子貴速)
言畜貨以遺後畜道俟將來是遲鈍(揚子法言註五百篇)
逸材之馬雖後往而能先至(李善註文選舞賦)
逸翮後塵翶翥先路言飛之疾塵起居鶴之後鶴飛在
路之先(李善註文選舞鶴賦)
翔鶤仰而不逮况青鳥與黃雀(文選西京賦)
倏如六龍之所掣一越三千不終朝而濟所届(文選海賦)
西河下龍門其流敵於竹箭(文選南都賦註)
掣電無停光疾雷無餘聲(太平御覧天部雷)
劉向云龜之言久蓍之言耆龜千歲而靈蓍百年而神
(玉海藝文藝術)
夫騕褭以迅驟爲功鷹隼以輕疾爲妙(何氏語林夙惠)
譬如猛火随投草木一切熾然悉成於火(大寳積經卷八十四)
尚遲
鵲之作巢冬至架之至春乃成猶國君積行累功(鄭氏箋詩)
(鵲巢)
汝大才當晚成良工不示人以朴且從所好(後漢書馬援列傳)
夫物暴長者必夭折功卒成者必亟壊(後漢書朱浮列傳)
藜藿之生蝡蝡然日加數寸不可以爲櫨棟楩柟豫章
之生也七年而後知故可以爲棺舟夫事有易成者名
小難成者功大君子修美雖求有利福將在後至(淮南子修)
(務訓)
楓桐之樹生而速長故其皮肌不能堅剛樹檀以五月
生葉後彼春榮之木其材彊勁車以爲軸殷之桑榖七
日大拱長速大暴故爲變怪大器晚成寳貨難售其不
崇一朝輒成賈者菜果之物也(王充論衡状留篇)
陽温隂寒歷月乃至災變之氣一朝成怪故夫河冰結
合非一日之寒積土成山非斯須之作干將之劔久在
鑪炭銛鋒利刃百熟煉厲久銷乃見作留成遲故能割
斷肉暴長者曰腫泉暴出者曰湧酒暴熟者易酸醢暴
酸者易臭由此言之賢儒遲留皆有狀故(王充論衡狀留篇)
燕飛輕於鳳凰兔走疾於麒麟鼃躍躁於靈龜蛇騰便
於神龍吕望之徒白首乃顯百里之知明於黃髮深爲
國謀因爲王輔皆夫沉重難進之人也(王充論衡状留篇)
龜生三百歲大如錢游於蓮葉之上三千歲青邊緣巨
尺二寸蓍生七十歲生一莖七百歲生十莖神靈之物
也故生遲留歷歲長久故能明審實賢儒之在世也猶
靈蓍神龜也計學問之日固已盡年之半矣銳意於道
無貪仕之心及其仕也純特方正無員銳之操故世人
遲取進難也(王充論衡状留篇)
美盛者任其時化譬之種植不可一朝成也(郭子註莊人間世)
且墉基不可倉卒而成威名不可一朝而立皆爲之有
漸建之有素譬之種樹久則深固其根本茂盛其枝葉
若造次徙於山林之中植於宫闕之下雖壅之以黑墳
暖之以春日猶不救於枯槁何暇繁育哉(文選曹冏六代論)
薰晚華而後落槿早秀而前亡(補文選鮑昭觀漏賦)
夫物速成則疾亡晚就則善終朝華之草夕而零落松
栢之茂隆寒不衰是以大雅君子惡速成戒闕黨也(補文)
(選王㫤戒子姪書)
春蘭早芳實忌鳴鴂秋菊晚秀無憚繁霜何則榮乎始
者易悴貞乎末者難傷是以傅長沙而志沮登金馬而
名揚(廣文選謝惠連連珠)
盧思道與庾知禮作詩知禮成而思道未就知禮曰盧
詩何太眷眷思道曰自許編蒲疾何如織錦遲(太平御覧文部)
(思遲)
桐枝濡毳而又空中難成易傷須成器而後華(太平御覧木部)
(桐)
雙骹長者起遲六翮短者飛急(事類賦禽部鷹註)
實不如虚數不如希茂多卒夭疾不如遲(西昇經)
寧爲菩薩遲證無上正等菩提不爲速求墮二乘地(波羅)
(蜜多經卷五百八十七)
喻林卷三十六
