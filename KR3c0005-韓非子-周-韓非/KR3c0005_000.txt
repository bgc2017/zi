御製讀韓非子
楚莊莅三年無令無政為司馬隠進諫王亦隠答辭飛
有沖天日鳴有驚人時廢十起者九誅舉邦大治(叶)是
盖效殷宗夢築吾固疑(向評通鑑輯覽以殷高宗圖像傅巖事致疑傷誕或居民間時)
(物色已久特託之神道設教而已)一之已為甚其可再乎斯臯陶亦有
言一二日萬幾三年㒺禀令叢脞萬事堕逮其起捄正
害久民受之非非達政者泥古兼好竒
御製讀韓非子
昔韓非述管仲之對桓公曰知臣莫如君知子莫如父
斯言也予以為非是夫自古及今多有以此言為然者
而余以為非是者何盖其君若父果賢耶自能知之而
亦無待其臣子及他人之頌使其不賢不能知在他人
則是不關己之謬贊以害人家國設為臣子者亦如是
言則是内懷怨懟而仍陷其君若父於不知也即亦桓
公屢舉鮑叔牙數人而管仲皆以為不可是果知臣乎
桀之於關龍逢紂之於王子比干亦猶是也瞽䏂之於
舜獻公之於申生是果知之乎其類此者不可屈指數
余故以為非是盖不近情之論聽之似是而折衷於理
其剌謬不通若是者亦多矣且君子立言將以為萬世
法程而不可逞一己之私智以欺世盗名也言治之書
莫如典謨一則曰在知人再則曰惟帝其難之使世之為
君為父者皆曰我已知臣我已知子誤知子者其害猶
不過一家誤知臣者其害將及國與天下是誰作之俑
哉夫自以為不知者或可勉以至有知之日而自以為
己知者吾知其為終于不知而已矣
御製讀韓非說難
韓非曾著說難辭世態揣摩竟莫遺寄語聽人之說者
破其術祇在無私
御製讀說難率詠
說難說盡說人情姚賈猶然數語傾不及周昌心口一
機權百出究何成
御製讀韓子
韓非著說難其於人情世態亦既知之悉而言之詳矣
而其所稱周文王晉文公之結韈結履何其謬之甚哉
韈履之有帶古制姑弗論而文王文公之事如出一轍
一之為甚再何堪焉夫伐與戰嚴装時也臨陣而帶繫
觧已屬烏有之事而二君者方且周旋道古以為無可
使結帶之人則一國之臣孰非先君之臣乎上者中者
固不必其下者亦不敢使則二君之於其國竟無一人
可使執賤役者將厠牏浣滌亦皆自親之乎夫重士理
也重士而失之諂文公之譎或偶為之孰謂文王之聖
而為是乎予故斥其謬之甚而明示重士之有常經也
韓子法家類
提要
(臣)等謹案韓子二十卷周韓非撰漢書藝文
志載韓子五十五篇張守節史記正義引阮
孝緒七錄載韓子二十卷篇數卷數皆與今
本相符惟王應麟漢藝文志考作五十六篇
殆𫝊寫字誤也其註不知何人作考元至元
三年何犿本稱舊有李瓉註鄙陋無取盡為
削去云云則註者當為李瓚然瓉為何代人
犿未之言玉應麟玉海已稱韓子註不知誰
作諸書亦别無李瓉註韓子之文不知犿何
所據也犿本僅五十三篇其序稱内佚姦劫
一篇說林下一篇及内儲說下六微内似煩
以下數章明萬歷十年趙用賢購得宋槧與
犿本相校始知舊本六微篇之末尚有二十
八條不止犿所云數章說林下篇之首尚有
伯樂教二人相踶馬等十六章諸本佚脱其
文以說林上篇田伯鼎好士章逕接此篇蟲
有蚘章和氏篇之末自和雖獻璞而未美未
為王之害也以下脱三百九十六字姦劫篇
之首自我以清廉事上以上脱四百六十字
其脱葉適在兩篇之間故其次篇標題與文
俱佚𫝊寫者各誤以下篇之半連于上篇遂
求其下篇而不得其實未嘗全佚也今世所
𫝊又有明周孔教所刊大字本極為清楷其
序不著年月未知在用賢本前後考孔教舉
進士在用賢後十年疑所見亦宋槧本故其
文均與用賢本同無所疑闕今即據以繕錄
而校以用賢之本考史記非本𫝊稱非見韓
削弱數以書諫韓王韓王不能用悲廉直不
容于邪枉之臣觀往者得失之變故作孤憤
五蠧内外儲說林說難十餘萬言又云人或
𫝊其書至秦秦王見其孤憤五蠧之書則非
之著書當在未入秦前史記自叙所謂韓非
囚秦說難孤憤者乃史家駁文不足為據今
書冠以初見秦次以存韓皆入秦後事雖似
與史記自叙相符然傳稱韓王遣非使秦秦
王悦之未信用李斯姚賈害之下吏治非李
斯使人遺之藥使自殺計其間未必有暇著
書且存韓一篇終以李斯駁非之議及斯上
韓王書其事與文皆為未畢疑非所著書本
各自為篇非沒之後其徒收拾編次以成一
帙故在韓在秦之作均為收錄併其私記未
完之藁亦收入書中名為非撰實非非所手
定也以其本出于非故仍題非名以著于錄
焉乾隆四十四年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
