新刊王氏脉經卷第八
臣林億等類次
平卒尸厥脉證第一
平痓濕暍脉證第二
平陽毒隂毒百合狐惑脉證第三
平霍亂轉筋脉證第四
平中風歴節脉證第五
平血痺虚勞脉證第六
平消渴小便利淋脉證第七
平水氣黃汗氣分脉證第八
平黃疸寒熱瘧脉證第九
平匈痺心痛短氣賁豚脉證第十
平腹滿寒疝宿食脉證第十一
平五藏積聚脉證第十二
平驚悸衂吐下血匈滿瘀血脉證第十三
平嘔&KR0938;下痢脉證第十四
平肺痿肺癰欬逆上氣喘飲脉證第十五
平癰腫腸癰金瘡侵淫脉證第十六
平卒尸厥脉證第一
寸口沈大而滑沈則爲實滑則爲氣實氣相摶血氣入於藏
即死入於腑即愈此爲卒厥不知人脣青身冷爲入藏即死
如身温和汗自出爲入腑而復自愈
平痓濕暍脉證第二(痓一作痙)
太陽病發熱無汗而反惡寒者名剛痓
太陽病發熱汗出而不惡寒者名柔痓(一云惡寒)
大陽病發熱其脉沈而細者爲痓
太陽病發其汗因致痓(論云發其汗太多因致痓)
病者身熱足寒頸項強急惡寒時頭熱面赤目脉赤獨頭動
搖者爲痓(論云獨頭面摇卒口禁背反張者痓病也)
太陽病無汗而小便反少氣上衝匈口噤不得語欲作剛痓
葛根湯主之
剛痓爲病匈滿口噤臥不著席脚攣急其人必齘齒可與大
承氣湯
痓病發其汗巳其脉浛浛如蛇暴腹脹大者爲欲觧脉如故
反伏弦者必痓(一云痓脉出欲巳)
痓脉來按之築築而弦直上下行
痓家其脉伏堅直上下
夫風病下之則痓復發其汗必拘急
太陽病其證備身體強几几然脉沈遟此爲痓栝楼桂枝湯
主之
痓病有灸瘡難療
瘡家雖身疼痛不可發其汗汗出則痓
太陽病關節疼痛脉沈而緩者爲中濕(論云中&KR0668;爲&KR0668;痺之候其人小便不利大)
(便反快但當利其小便)
病者一身盡疼(一云疼煩)發熱日晡即劇此爲風濕汗出所致也
(論云此病傷於汗出當風或久傷取冷所致)
濕家之爲病一身盡疼發熱而身色熏黃也
濕家之爲病其人但頭汗出而背強欲得被覆向火若下之
早則&KR0938;或匈滿小便利(一云不利)舌上如胎此爲丹田有熱匈上
有寒渴欲飲而不能飲則口燥也
濕家下之額上汗出微喘小便利(一云不利)者死若下利不止者
亦死
問曰風濕相摶身體疼痛法當汗出而觧值天隂雨不止師
云此可發汗而其病不愈者何也荅曰發其汗汗大出者但
風氣去濕氣續在是故不愈若治風濕者發其汗微微似欲
出汗首則風濕俱去也
濕家身煩疼可與麻黃湯加术四兩發其汗爲宜愼不可以
火攻之
風濕脉浮身重汗出惡風者防己湯主之
病人喘頭痛鼻塞而煩其脉大自能飲食腹中和無病病在
頭中寒濕故鼻塞内藥鼻中即愈(論云&KR0668;家病身疼痛發熱面黃而喘頭痛鼻窒而煩)
傷寒八九日風濕相摶身體疼痛不能自轉側不嘔不渴脉
浮虚而澀者桂枝附子湯主之若其人大便鞕小便自利者
术附子湯主之
風濕相摶骨節疼煩掣痛不得屈伸近之則痛劇汗出短氣
小便不利惡風不欲去衣或身微腫者甘草附子湯主之
太陽中熱暍是也其人汗出惡寒身熱而渴也白虎湯主之
太陽中暍身熱疼痛而脉微弱此以夏月傷冷水水行皮膚
中所致也瓜蔕湯主之
太陽中暍發熱惡寒身重而疼痛其脉弦細芤遟小便巳洒
洒然毛聳手足逆冷小有勞身熱口前開板齒燥若發其汗
惡寒則甚加温針則發熱益甚數下之淋復甚
平陽毒隂毒百合狐惑脉證第三
陽毒爲病身重腰背痛煩悶不安狂言或走或見鬼或吐血
下痢其脉浮大數面赤斑斑如錦文喉咽痛唾膿血五日可
治至七日不可治也有傷寒一二日便成陽毒或服藥吐下
後變成陽毒升麻湯主之
隂毒爲病身重背強腹中絞痛咽喉不利毒氣攻心心下堅
強短氣不得息嘔逆脣青面黑四肢厥冷其脉沈細緊數身
如被打五六日可治至七日不可治也或傷寒初病一二日
便結成隂毒或服藥六七日以上至十日變成隂毒甘草湯
主之
百合之爲病其狀常默默欲臥復不能臥或如強健人欲得
出行而復不能行意欲得食復不能食或有美時或有不用
聞飲食臭時如寒無寒如熱無熱朝至口苦小便赤黃身形
如和其脉微數百脉一宗悉病各隨證治之百合病見於隂
者以陽法救之見於陽者以隂法救之見陽攻隂復發其汗
此爲逆其病難治見隂攻陽乃復下之此亦爲逆其病難治
(千金方云見在於隂而攻其陽則隂不得觧也復發其汗爲逆也見在於陽而攻其隂則陽不得觧也復下之其病不愈)
狐惑爲病其氣如傷寒默默欲眠目不得閉臥起不安蝕於
喉爲惑蝕於隂爲狐狐惑之病並不欲飲食聞食臭其面目
乍赤乍白乍黑其毒蝕於上者則聲喝其毒蝕下部者咽乾
蝕於上部瀉心湯主之蝕於下部苦參湯淹洗之蝕於肛者
雄黃熏之
其人脉數無熱微煩默默欲卧汗出初得三四日目赤如鳩
眼得之七八日目四眥黃黑若能食者膿巳成也赤小豆當
歸散主之
病人或從呼吸上蝕其咽或從下膲蝕其肛隂蝕上爲惑蝕
下爲狐狐惑病者猪苓散主之
平霍亂轉筋脉證第四
問曰病有霍亂者何師曰嘔吐而利此爲霍亂
問曰病者發熱頭痛身體疼惡寒而復吐利當属何病師曰
當爲霍亂霍亂吐利止而復發熱也傷寒其脉微澀夲是霍
亂今是傷寒却四五日至隂經上轉入隂必吐利
轉筋爲病其人臂脚直脉上下行微弦轉筋入腹雞屎白散
主之
平中風歷節脉證第五
夫風之爲病當半身不遂或但臂不遂者此爲痺脉微而數
中風使然
頭痛脉滑者中風風脉虚弱也
寸口脉浮而緊緊則爲寒浮則爲虚虚寒相摶邪在皮膚浮
者血虚絡脉空虚賊邪不瀉或左或右邪氣反緩正氣則急
正氣引邪喎僻不遂邪在於絡肌膚不仁邪在於經則重不
勝邪入於腑則不識人邪入於藏舌即難言口吐於涎
寸口脉遟而緩遟則爲寒緩則爲虚榮緩則爲亡血衛遟則
爲中風邪氣中經則身癢而癮疹心氣不足邪氣入中則匈
滿而短氣
趺陽脉浮而滑滑則榖氣實浮則汗自出
少隂脉浮而弱弱則血不足浮則爲風風血相摶則疼痛如掣
盛人脉濇小短氣自汗出歴節疼不可屈伸此皆飲酒汗出
當風所致也
寸口脉沈而弱沈則主骨弱則主筋沈則爲腎弱則爲肝汗
出入水中如水傷心歴節黃汗出故曰歴節也味酸則傷筋
筋傷則緩名曰泄鹹則傷骨骨傷則痿名曰枯枯泄相摶名
曰断泄榮氣不通衛不獨行榮衛俱微三膲無所御四属断
絶身體羸瘦獨足腫大黃汗出脛冷假令發熱便爲歴節也
病歴節疼痛不可屈伸鳥頭湯主之
諸肢節疼痛身體魁漯脚腫如脫頭眩短氣温温欲吐桂枝
芍藥知母湯主之
平血痺虚勞脉證第六
問曰血痺從何得之師曰夫尊榮人骨弱肌膚盛重因疲勞
汗出臥不時動搖加被微風遂得之形如風狀(巢原云其狀如被微風所)
(吹)但以脉自微濇在寸口關上小緊宜針引陽氣令脉和緊
去則愈
血痺隂陽俱微寸口關上微尺中小緊外證身體不仁如風
狀黃耆桂五物湯主之
夫欲治病當先知其證何趣乃當攻之耳
男子平人脉大爲勞極虚亦爲勞
男子勞之爲病其脉浮大手足暖春夏劇秋冬差隂寒精自
出酸削不能行少隂虚滿
人年五十六十其脉浮大者痺俠背行苦腸鳴馬刀俠嬰者
皆爲勞得之
男子平人脉虚弱細微者喜盜汗出也
男子面色薄者主渴及亡血卒喘悸其脉浮者裏虚也
男子脉虚沈弦無寒熱短氣裏急小便不利而色白時時目
瞑此人喜衂少腹滿此爲勞使之然
男子脉微弱而澀爲無子精氣清冷
夫失精家少腹弦急隂頭寒目睢痛(一云目眩)髮落脉極虚芤遟
爲清榖亡血失精
脉得諸芤動微緊男子失精女子夢交通桂枝加龍骨牡蠣
湯主人
脉沈小遟名脫氣其人疾行則喘喝手足逆寒腹滿甚則溏
泄食不消化也
脉弦而大弦則爲减大則爲芤减則爲寒芤則爲虚寒虚相
摶此名爲革婦人則半産漏下男子則亡血失精
平消渴小便利淋脉證第七
師曰厥隂之爲病消渴氣上衝心心中疼熱飢而不欲食食
即吐下之不肯止
寸口脉浮而遟浮則爲虚遟則爲勞虚則衛氣不足遟則榮
氣竭趺陽脉浮而數浮則爲氣數則消榖而緊(要略緊作大堅)氣盛
則溲數溲數則緊(要略作堅)緊數相摶則爲消渴
男子消渴小便反多以飲一斗小便一斗腎氣圓主之
師曰熱在(一作結)下膲則溺血亦令人淋閉不通淋之爲病小
便如粟狀少腹弦急痛引臍中寸口脉細而數數則爲熱細
則爲寒數爲強吐趺陽脉數胃中有熱則消榖引食大便必
堅小便則數少隂脉數婦人則隂中生瘡男子則氣淋
淋家不可發汗發汗則必便血
平水氣黃汗氣分脉證第八
師曰病有風水有皮水有正水有石水有黃汗風水其脉自
浮外證骨節疼痛其人惡風皮水其脉亦浮外證胕腫按之
没指不惡風其腹如鼓(如鼓一作如故不滿)不渴當發其汗正水其脉
沈遟外證自喘石水其脉自沈外證腹滿不喘黃汗其脉沈
遟身體發熱匈滿四肢頭面腫久不愈必致癰膿
脉浮而洪浮則爲風洪則爲氣風氣相摶風強則爲癮疹身
體爲癢癢爲泄風久爲痂癩氣強則爲水難以俛仰風氣相
擊身體洪腫汗出乃愈惡風則虚此爲風水不惡風者小便
通利上膲有寒其口多涎此爲黃汗
寸口脉沈滑者中有水氣面目腫大有熱名曰風水視人之
目裹上微擁如新臥起狀其頸脉動時時欬按其手足上䧟
而不起者風水太陽病脉浮而緊法當骨節疼痛而反不疼
身體反重而酸其人不渴汗出即愈此爲風水惡寒者此爲
極虚發汗得之渴而不惡寒者此爲皮水身腫而冷狀如周
痺匈中窒不能食反聚痛暮躁不眠此爲黃汗痛在骨節欬
而喘不渴者此爲脾脹其形如腫發汗即愈然諸病此者渴
而下利小便數者皆不可發汗
風水其脉浮浮爲在表其人能食頭痛汗出表無佗病病者
言但下重故從腰以上爲和腰以下當腫及隂難以屈伸防
巳黃耆湯主之(一云風水脉浮身重汗出惡風者防已黃耆湯主之)
風水惡風一身悉腫脉浮不渴續自汗出而無大熱者越婢
湯主之
師曰裹水者一身面目洪腫其脉沈小便不利故令病水假
如小便自利亡津液故令渴也越婢加术湯主之(一云皮水其脉沈頭)
(面浮腫小便不利故令病水假令小便自利亡津液故令渴也)
皮水之爲病四肢腫水氣在皮膚中四肢聶聶動者防巳茯
苓湯主之
趺陽脉當伏今反緊本自有寒疝瘕腹中痛醫反下之下之
則匈滿短氣
趺陽脉當伏今反數本自有熱消榖(一作消渴)小便數今反不利
此欲作水
寸口脉浮而遟浮脉熱遟脉潜熱潜相摶名曰沈趺陽脉浮
而數浮脉熱數脉止熱止相摶名曰伏沈伏相搏名曰水沈
則絡脉虚伏則小便難虚難相摶水走皮膚則爲水矣
寸口脉弦而緊弦則衛氣不行衛氣不行則惡寒水不沾流
走在腸間
少隂脉緊而沈緊則爲痛沈則爲水小便即難師曰脉得諸
沈者當責有水身體腫重水病脉出者死
夫水病人目下有卧𧖟面目鮮澤脉伏其人消渴病水腹大
小便不利其脉沈絶者有水可下之
問曰病下利後渴飲水小便不利腹滿因腫者何也
荅曰此法當病水若小便自利及汗出者自當愈
水之爲病其脉沈小属少隂浮者爲風無水虚脹者爲氣水
發其汗即巳沈者與附子麻黃湯浮者與杏子湯
心水者其身重而少氣不得卧煩而躁其隂大腫
肝水者其腹大不能自轉側脇下腹中痛時時津液微生小
便續通
肺水者其身腫小便難時時鴨溏
脾水者其腹大四肢苦重津液不生但苦少氣小便難
腎水者其腹大臍腫腰痛不得溺隂下濕如牛鼻上汗其足
逆冷面又瘦(一云大便反堅)
師曰諸有水者腰以下腫當利小便腰以上腫當發汗乃愈
師曰寸口脉沈而遟沈則爲水遟則爲寒寒水相摶趺陽脉
伏水榖不化脾氣衰則鶩溏胃氣衰則身腫
少陽脉卑少隂脉細男子則小便不利婦人則經水不通經
爲血血不利則爲水名曰血分(一云水分)
問曰病者若水面目身體四肢皆腫小便不利師脉之不言
水反言匈中痛氣上衝咽狀如炙肉當微欬喘審如師言其
脉何類師曰寸口脉沈而緊沈爲水緊爲寒沈緊相摶結在
關元始時當微年盛不覺陽衰之後榮衛相干陽損隂盛結
寒微動緊氣上衝喉咽塞噎脇下急痛醫以爲留飲而大下
之氣擊不去其病不除後重吐之胃家虚煩咽躁欲飲水小
便不利水榖不化面目手足浮腫又與葶&KR0995;丸下水當時如
小差食飲過度腫復如前匈脇苦痛象若奔豚其水揚溢則
浮欬喘逆當先攻擊衝氣令止乃治欬欬止自喘自差先治
新病病當在後
黃汗之病身體洪腫(一作重)發熱汗出而渴(而渴一作不渴)狀如風水
汗沾衣色正黃如蘗汗其脉自沈
問曰黃汗之病從何得之師曰以汗出入水中浴水從汗孔
入得之黃耆芍藥桂枝苦酒湯主之
黃汗之病兩脛自冷假令發熱此属歴節食巳汗出又身常
暮卧盗汗出者此勞氣也若汗出巳反發熱者久久其身必
甲錯發熱不止者必生惡瘡若身重汗出巳輙輕者久久必
身瞤瞤則匈中痛又從腰以上必汗出下無汗腰寬弛痛如
有物在皮中狀劇者不能食身疼重煩躁小便不利此爲黃
汗桂枝加黃耆湯主之
寸口脉遟而濇遟則爲寒濇爲血不足趺陽脉微而遟微則
爲氣遟則爲寒寒氣不足則手足逆冷手足逆冷則榮衛不
利榮衛不利則腹滿脇嗚相逐氣轉膀胱榮衛俱勞陽氣不
通則身冷隂氣不通則骨疼陽前通則惡寒隂前通則痺不
仁隂陽相得其氣乃行大氣一轉其氣乃散實則失氣虚則
遺溺名曰氣分氣分心下堅大如盤邊如旋杯水飲所作桂
枝去芍藥加麻黃細辛附子湯主之
心下堅大如盤邊如旋盤水飲所作枳實术湯主之
平黃疸寒熱瘧脉證第九
凡黃候其寸口脉近掌無脉口鼻冷並不可治脉沈渴欲飲
水小便不利者皆發黃
腹滿舌痿黃躁不得睡属黃家
師曰病黃疸發熱煩喘匈滿口躁者以發病時火劫其汗兩
熱所得然黃家所得從濕得之一身盡發熱而黃肚熱熱在
裏當下之
師曰黃疸之病當以十八日爲期治之十日以上爲差反劇
爲難治
又曰疸而渴者其疸難治疸而不渴者其疸可治發於隂部
其人必嘔發於陽部其人振寒而發熱也
師曰諸病黃家但利其小便假令脉浮當以汗觧之宜桂枝
加黃耆湯又男子黃小便自利當與小建中湯
黃疸腹满小便不利而赤自汗出此爲表和裏實當下之宜
大黃黃蘗梔子芒消湯
黃疸病小便色不變欲自利腹滿而喘不可除熱熱除必&KR0938;
&KR0938;者小半夏湯主之
夫病酒黃疸必小便不利其喉心中熱足下熱是其證也
心中懊憹而熱不能食時欲吐名曰酒疸
酒黃疸者或無熱靖言了了腹滿欲吐鼻燥其脉浮者先吐
之沈弦者先下之
酒疸心中熱欲嘔者吐之即愈
酒疸黃色心下結熱而煩
酒疸下之久久爲黑疸目青面黑心中如噉蒜虀狀大便正
黑皮膚爪之不仁其脉浮弱雖黑微黃故知之
寸口脉微而弱微則惡寒弱則發熱當發不發骨節疼痛當
煩不煩而極汗出趺陽脉緩而遟胃氣反強
少隂脉微微則傷精隂氣寒冷少隂不足榖氣反強飽則煩
滿滿則發熱客熱消榖發巳復飢熱則腹滿微則傷精榖強
則瘦名曰榖寒熱
陽明病脉遟者食難用飽飽則發煩頭眩者必小便難此欲
作榖疸雖下之腹滿如故所以然者脉遟故也
師曰寸口脉浮而緩浮則爲風緩則爲痺痺非中風四肢苦
煩脾色必黃瘀熱以行
趺陽脉緊而數數則爲熱熱則消榖緊則爲寒食即滿也尺
脉浮爲傷腎趺陽脉緊爲傷脾風寒相搏食榖則眩榖氣不
消胃中苦濁濁氣下流小便不通隂彼其寒熱流膀胱身體
盡黃名曰榖疸
額上黑微汗出手足中熱薄暮則發膀胱急小便自利名曰
女勞疸腹如水狀不治
黃家日晡所發熱而反惡寒此爲女勞得之膀胱急少腹滿
身盡黃額上黑足下熱因作黑疸其腹脹如水狀大便必黑
時溏此女勞之病非水也腹滿者難治消石礬石散主之
夫瘧脉自弦也弦數者多熱弦遟者多寒弦小緊者可下之
弦遟者可温藥若脉緊數者可發汗針灸之浮大者吐之脉
弦數者風發也以飲食消息止之
瘧病結爲癥瘕名曰瘧母鼈甲煎圓主之
瘧但見熱者温瘧也其脉平身無寒但熱骨節疼煩時嘔朝
發暮解暮發朝解名曰温瘧白虎加桂枝湯主之
瘧多寒者牡瘧也蜀漆散主之
平匈痺心痛短氣賁豚脉證第十
師曰夫脉當取太過與不及陽微隂弦則匈痺而痛所以然
者責其極虚也今陽虚知在上膲所以匈痺心痛者以其脉
隂弦故也
匈痺之病喘息欬唾匈背痛短氣寸口脉沈而遟關上小緊
數者栝樓薤白白酒湯主之
平人無寒熱短氣不足以息者實也
賁豚病者從少腹起上衝咽喉發作時欲死復止皆從驚得
其氣上衝匈腹痛及往來寒熱賁豚湯主之
師曰病有賁豚有吐膿有驚怖有火邪此四部病皆從驚發
得之
平腹滿寒疝宿食脉證第十一
趺陽脉微弦法當腹滿不滿者必下部閉塞大便難兩胠(一云)
(脚)疼痛此虚寒從下上也當以温藥服之
病者腹滿按之不痛爲虚痛者爲實可下之舌黃未下者下
之黃自去腹滿時減減復如故此爲寒當與温藥
趺陽脉緊而浮緊則爲痛浮則爲虚虚則腸鳴緊則堅滿
雙脉弦而遟者必心下堅脉大而緊者陽中有隂也可下之
病腹中滿痛爲實當下之
腹滿不減減不足言當下之
病腹滿發熱數十日脉浮而數飲食如故厚朴三物湯主之
寸口脉遟而緩遟則爲寒緩即爲氣氣寒相摶轉絞而痛
寸口脉遟而澀遟爲寒澀爲無血
夫中寒家喜欠其人淸涕出發熱色和者善嚏
中寒其人下利以裏虚也欲嚏不能此人肚中寒(一作痛)
夫廋人繞臍痛必有風冷榖氣不行而反下之其氣必衝不
衝者心下則痞
寸口脉弦者則脇下俱急而痛其人嗇嗇惡寒也
寸口脉浮而滑頭中痛趺陽脉緩而遟緩則爲寒遟則爲虚
虚寒相摶則欲食温假令食冷則咽痛
寸口脉微尺中緊而澀緊則爲寒微則爲虚澀則血不足故
知發汗而復下之也緊在中央知寒尚在此本寒氣何爲發
汗復下之耶
夫脉浮而緊乃弦狀如弓弦按之不移脉數弦者當下其寒
脇下偏痛其脉緊弦此寒也以温藥下之宜大黃附子湯
寸口脉弦而緊弦則衛氣不行衛氣不行則惡寒緊則不欲
食弦緊相摶則爲寒疝
趺陽脉浮而遟浮則爲風虚遟則爲寒疝寒疝繞臍痛若發
則白汗出手足厥寒其脉沈弦者大烏頭湯主之
問曰人病有宿食何以别之師曰寸口脉浮太按之反澀尺
中亦微而澀故知有宿食
寸口脉緊如轉索左右無常者有宿食
寸口脉緊即頭痛風寒或腹中有宿食不化
脉滑而數者實也有宿食當下之
下利不欲食者有宿食當下之
大下後六七日不大便煩不觧腹滿痛此有燥屎也所以然
者本有宿食故也
宿食在上管當吐之
平五藏積聚脉證第十二
問曰病有積有聚有繫氣(繫一作榖下同)何謂也師曰積者藏病也
終不移聚者腑病也發作有時展轉痛移爲可治繫氣者脇
下痛按之則愈愈復發爲繫氣夫病巳愈不得復發今病復
發即爲繫氣也
諸積大法脉來細而附骨者乃積也(細一作結)寸口積在匈中微
出寸口積在喉中關上積在臍傍上關上積在心下微下關
積在少腹尺積在氣街脉出在左積在左脉出在右積在右
脉兩出積在中央各以其部處之
診得肺積脉浮而毛按之辟易脇下氣逆背相引痛少氣善
忘目瞑皮膚寒秋差夏劇主皮中時痛如蝨緣之狀甚者如
針刺時癢其色白
診得心積脉沈而芤上下無常處病匈滿悸腹中熱面赤嗌
乾心煩掌中熱甚即唾血主身瘈瘲主血厥夏差冬劇其色赤
診得脾積脉浮大而長飢則减飽則見䐜起與榖爭减心下
累累如桃李起見於外腹滿嘔泄腸鳴四肢重足脛腫厥不
能卧是主肌肉損其色黃
診得䏏積脉弦而細兩脇下痛邪走心下足腫寒脇痛引少
腹男子積疝女子瘕淋身無膏澤喜轉筋爪甲枯黑春差秋
劇其色青
診得腎積脉沈而急苦脊與腰相引痛飢則見飽則減少腹
裏急口乾咽腫傷爛目&KR0617;&KR0617;骨中寒主髓厥善忘其色黑
寸口脉沈而横者脇下及腹中有横積痛其脉弦腹中急痛
腰背痛相引腹中有寒疝瘕脉弦緊而微細者癓也夫寒痺
癥瘕積聚之脉皆弦緊若在心下即寸弦緊在胃管即關弦
緊在臍下即尺弦緊(一日關脉弦長有積在臍左右上下也)
又脉癥法左手脉横癥在左右手脉横癥在右脉頭大者在
上頭小者在下
又法横脉見左積在右見右積在左偏得洪實而滑亦爲積
弦緊亦爲積爲寒痺爲疝痛内有積不見脉難治見一脉(一作)
脇相應爲易治諸不相應爲不治
左手脉大右手脉小上病在左脇下病在左足
右手脉大左手脉小上病在右脇下病在右足
脉弦而伏者腹中有癥不可轉也必死不治
脉來細而沈時直者身有癰腫若腹中有伏梁
脉來小沈而實者胃中有積聚不下食食即吐
平驚悸衂吐下血匈滿瘀血脉證第十三
寸口脉動而弱動則爲驚弱則爲悸
趺陽脉微而浮浮則胃氣虚微則不能食此恐懼之脉憂迫
所作也驚生病者其脉止而復來其人目睛不轉不能呼氣
寸口脉緊趺陽脉浮胃氣則虚
寸口脉緊寒之實也寒在上膲匈中必满而噫胃氣虚者趺
陽脉浮少陽脉緊心下必悸何以言之寒水相搏二氣相爭
是以悸
脉得諸澀濡弱爲亡血
寸口脉弦而大弦則爲减大則爲芤减則爲寒芤則爲虚寒
虚相摶此名爲革婦人則半産漏下男子則亡血
亡血家不可攻其表汗出則寒慄而振
問曰病衂連日不止其脉何類師曰脉來輕輕在肌肉尺中
自溢(一云尺脉浮)目睛暈黃衂必未止暈黃去目睛慧了知衂今止
師曰從春至夏發衂者太陽從秋至冬發衂者陽明
寸口脉微弱尺脉澀弱則發熱澀爲無血其人必厥微嘔夫
厥當眩不眩而反頭痛痛爲實下虚上實必衂也
太陽脉大而浮必衂吐血
病人面無血色無寒熱脉沈弦者衂也
衂家不可發其汗汗出必額上促急而緊直視而不能眴不
得眠
脉浮弱手按之絶者下血煩欬者必吐血
寸口脉微而弱氣血俱虚男子則吐血女子則下血嘔吐汗
出者爲可
趺陽脉微而弱春以胃氣爲夲吐利者爲可不者此爲有水
氣其腹必滿小便則難
病人身熱脉小絶者吐血若下血婦人亡經此爲寒脉遟者
匈上有寒悸氣喜唾
脉有隂陽趺陽少隂脉皆微其人不吐下必亡血
脉沈爲在裏榮衛内結匈滿必吐血
男子盛大其脉隂陽微趺陽亦微獨少隂浮大必便血而失
精設言淋者當小便不利
趺陽脉弦必腸痔下血
病人匈滿脣痿舌青口燥其人但欲漱水不欲嚥無寒熱脉
微大來遟腹不滿其人言我滿爲有瘀血當汗出不出内結
亦爲瘀血病者如熱狀煩滿口乾燥而渴其脉反無熱此爲
隂伏是瘀血也當下之
下血先見血後見便此近血也先見便後見血此遠血也
平嘔吐&KR0938;下利脉證第十四
嘔而脉弱小便復利身有微熱見厥者難治
趺陽脉浮者胃氣虚寒氣在上憂氣在下二氣並爭但出不
入其人即嘔而不得食恐怖而死寬緩即差
夫嘔家有癰膿者不可治嘔膿盡自愈
先嘔却渴者此爲欲解先渴却嘔者爲水停心下此属飲家
嘔家本渴今反不渴者以心下有支飲也
問曰病人脉數數爲熱當消榖引食而反吐者何也
師曰以發其汗令陽微膈氣虚脉乃數數爲客熱不能消榖
胃中虚冷故吐也
陽緊隂數其人食巳即吐陽浮而數亦爲吐
寸緊尺澀其人匈滿不能食而吐吐止者爲下之故不能食
設言未止者此爲胃反故尺爲之微澀也
寸口脉緊而芤緊則爲寒芤則爲虚虚寒相搏脉爲隂結而
遟其人則噎關上脉數其人則吐
脉弦者虚也胃氣無餘朝食暮吐變爲胃反寒在於上醫反
下之今脉反弦故名曰虚
趺陽脉微而澀微則下利澀則吐逆殺不得入也
寸口脉微而數微則無氣無氣則柔虚榮虚則血不足血不
足則匈中冷趺陽脉浮而澀浮則爲虚澀則傷脾脾傷則不
磨朝食暮吐暮食朝吐宿榖不化名曰胃反脉緊而澀其病
難治
夫吐家脉來形狀如新卧起
病人欲吐者不可下之
嘔吐而病在膈上後思水者觧急與之思水者猪苓散主之
&KR0938;而腹滿視其前後知何部不利利之即愈
夫六腑氣絶於外者手足寒上氣脚縮五藏氣絶於内者下
利不禁下甚者手足不仁
下利脉沈弦者下重其脉大者爲未止脉微弱數者爲欲自
止雖發熱不死
脉滑按之虚絶者其人必下利
下利有微熱其人渴脉弱者今自愈
下利脉數若微發熱汗自出者自愈設脉復緊爲未觧
下利寸脉反浮數尺中自澀其人必清膿血
下利手足厥無脉灸之不温若脉不還反微喘者死
少隂負趺陽者爲順也
下利脉數而浮(一作偈)者今自愈設不差其人必清膿血以有
熱故也
下利後脉絶手足厥冷晬時脉還手足温者生脉不還者死
下利脉反弦發熱身汗者自愈
下利氣者當利其小便
下利清榖不可攻其表汗出必脹滿其藏寒者當下之
下利脉沈而遟其人面少赤身有微熱
下利清榖必鬱冐汗出而解其人微厥所以然者其面戴陽
下虚故也
下利腹脹滿身體疼痛先温其裏乃攻其表
下利脉遟而滑者實也利未欲止當下之
下利脉反滑者當有所去下乃愈
下利差至其年月日時復發此爲病不盡當復下之
下利而譫語者爲有燥屎也宜下之
下利而腹痛滿爲寒實當下之
下利腹中堅者當下之
下利後更煩按其心下濡者爲虚煩也
下利後脉三部皆平按其心下堅者可下之
下利脉浮大者虚也以強下之故也設脉浮革因爾腸嗚當
温之
病者痿黃躁而不渴胃中寒實而下利不止者死
夫風寒下者不可下之下之後心下堅痛脉遲者爲寒但當
温之脉沈緊下之亦然脉大浮弦下之當巳
平肺痿肺癰欬逆上氣淡飲脉證第十五
問曰熱在上膲者因欬爲肺痿肺痿之病從何得之
師曰或從汗出或從嘔吐或從消渴小便利數或從便難數
被駃藥下利重亡津液故得之
寸口脉不出而反發汗陽脉旱索隂脉不澀三焦踟蹰入而
不出隂脉不澀身體反冷其内反煩多唾脣燥小便反難此
爲肺痿傷於津液便如爛瓜亦如豚腦但坐發汗故也
肺痿其人欲欬不得欬欬則出乾沫夊夊小便不利甚則脉
浮弱
肺痿吐涎沫而不欬者其人不渴必遺溺小便數所以然者
以上虚不能制下也此爲肺中冷必眩多涎唾甘草乾姜湯
以温其藏
師曰肺痿欬唾咽燥欲飲水者自愈自張口者短氣也
欬而口中自有津液舌上胎滑此爲浮寒非肺痿也
問曰寸口脉數其人欬口中反有濁唾涎沫者何也
師曰此爲肺痿之病若口中辟辟燥欬則匈中隱隱痛脉反
滑數此爲肺癰
欬唾膿血脉數虚者爲肺痿脉數實者爲肺癰
問曰病欬逆脉之何以知此爲肺癰當有膿血吐之則死後
竟吐膿死其脉何類
師曰寸口脉微而數微則爲風數則爲熱微則汗出數則惡
寒風中於衛呼氣不入熱過於榮吸而不出風傷皮毛熱傷
血脉風舍於肺其人則欬口乾喘滿咽燥不渴多唾濁沫時
時振寒熱之所過血爲凝滯畜結癰膿吐如米粥始萌可救
膿成則死
欬而匈滿振寒脉數咽乾不渴時時出濁唾腥臭久久吐膿
如粳米粥者爲肺癰桔梗湯主之
肺癰匈滿脹一身面目浮腫鼻寒清涕出不聞香臭酸辛欬
逆上氣喘鳴迫塞葶歷大棗瀉肺湯主之
寸口脉數趺陽脉緊寒熱相搏故振寒而欬趺陽脉浮緩胃
氣如經此爲肺癰
問曰振寒發熱寸口脉滑而數其人飲食起居如故此爲癰
腫病醫反不知而以傷寒治之應不愈也何以知有膿膿之
所在何以别知其處
師曰假令膿在匈中者爲肺癰其人脉數欬唾有膿血設膿
未成其脉自緊數緊去但數膿爲已成也
夫病吐血喘欬上氣其脉數有熱不得卧者死上氣面浮腫
肩息其脉浮大不治又加利尤甚上氣躁而喘者属肺脹欲
作風水發汗則愈(一云欬而上氣肺脹其脉沈心下有水氣也要略千金外臺沈作浮)
夫酒客欬者必致吐血此坐極飲過度所致也
欬家脉弦爲有水可與十棗湯下之欬而脉浮其人不欬不
食如是四十日乃巳(一云三十日)欬而時發熱脉卒弦者非虚也
此爲匈中寒實所致也當吐之欬家其脉弦欲行吐藥當相
人強弱而無熱乃可吐之其脉沈者不可發汗久欬數歲其
脉弱者可治實大數者不可治其脉虚者必苦冐其人本有
支飲在匈中故也治属飲家
問曰夫飲有四何謂也師曰有淡飲(一云留飲)有懸飲有溢飲有
支飲問曰四飲何以爲異師曰其人素盛今瘦水走腸間瀝
瀝有聲謂之淡飲飲後水流在脇下欬唾引痛謂之懸飲飲
水流行歸於四肢當汗出而不汗出身體疼重謂之溢飲欬
逆倚息短氣不得卧其形如腫謂之支飲
留飲者脇下痛引缺盆欬嗽轉盛(一云輒巳)
匈中有留飲其人短氣而渴四肢歴節痛其脉沈者有留飲
夫心下有留飲其人背寒冷大如手
病者脉伏其人欲自利利者反快雖利心下續堅滿此爲留
飲欲去故也甘遂半夏湯主之
病淡飲者當以温藥和之
心下有淡飲匈脇支滿目眩甘草(草一作遂)湯主之
病溢飲者當發其汗小青龍湯主之
支飲亦喘而不能卧加短氣其脉平也
膈間支飲其人喘滿心下痞堅面色黧黑其脉沈緊得之數
十日醫吐下之不愈术防巳湯主之
心下有支飲其人苦冒眩澤瀉湯主之
嘔家本渴渴者爲欲觧今反不渴心下有支飲故也小半夏
湯主之
夫有支飲家欬煩匈中痛者不卒死至一百日或一歲可與
十棗湯
膈上之病滿喘欬吐發則寒熱背痛腰疼目泣目出(目泣自出一作)
(目眩)其人振振身瞤劇必有伏飲
夫病人飲水多必暴喘滿凢食少飲多心下水停甚者則悸
微者短氣
脉雙弦者寒也皆大下後喜虚脉偏弦者飲也肺飲不弦但
喜喘短氣
病人一臂不隨時復轉移在一臂其脉沈細非風也必有飲
在上膲其脉虚者爲微勞榮衛氣不周故也久久自差(一云冬自差)
腹滿口苦乾燥此腸間有水氣也防巳椒目葶藶大黃丸主之
假令瘦人臍下悸吐涎沫而癲眩者水也五苓散主之
先渴却嘔爲水停心下此属飲家半夏加茯苓湯主之
水在心心下堅築短氣惡水不欲飲水在肺吐涎味欲飲水
水在脾少氣身重水在肝脇下支滿嚏而痛水在腎心下悸
平癰腫腸癰金瘡侵淫脉證第十六
脉數身無熱内有癰也(一云腹无積聚身体一本作无熱脉數此爲腸有膿薏苡附子敗醬湯主之)
諸浮數脉應當發熱而反洒淅惡寒若有痛處當發其癰
脉微而遟必發熱弱而數爲振寒當發癰腫
脉浮而數身體無熱其形嘿嘿匈中微躁(一作胃中微燥)不知痛之
所在此人當發癰腫
脉滑而數數則爲熱滑則爲實滑則十二榮數則主衛榮衛相
逢則結爲癰熱之所過則爲膿也
師曰諸癰腫欲知有膿與無膿以手掩腫上熱者爲有膿不
熱者爲無膿
問曰官羽林婦病醫脉之何以知婦人腸中有膿爲下之則
愈師曰寸口脉滑而數滑則爲實數則爲熱滑則爲榮數則
爲衛衛數下降榮滑上昇榮衛相干血爲濁敗少腹痞堅小
便或澀或時汗出或復惡寒膿爲巳成設脉遟緊聚爲瘀血
血下則愈
腸癰之爲病其身體甲錯腹皮(一作支)急按之濡如腫狀腸癰
者少腹腫按之則痛小便如淋時時發熱自汗出復惡寒
其脉遟緊者膿未成可下之當有血脉洪數者膿巳成不可
下也大黃牡丹湯主之
問曰寸口脉微而澀法當亡血若汗出設不汗者云何
荅曰若身有瘡被刀噐所傷亡血故也
侵淫瘡從口起流向四肢者可治從四肢流來入口者不可
治之
新刊王氏脉經卷第八
