畫繼卷三宋鄧椿撰
軒冕才賢
蘇軾李公麟
米芾晁補之
晁說之張舜民
劉涇蘇過
宋子房程堂
范正夫顔博文
任誼米友仁
朱敦儒廉布
李石
巖穴上士
林生李甲
周純高燾
僧德正江參
軒冕才賢
蘇軾字子瞻眉山人高名大節照映今古據德依仁之
餘游心兹藝所作枯木枝榦虬屈無端倪石皴亦竒怪
如其胸中蟠鬱也作墨竹從地一直起至頂或問何不
逐節分曰竹生時何嘗逐節生耶雖文與可自謂吾墨
竹一𣲖在徐州而先生亦自謂吾為墨竹盡得與可之
法然先生運思清拔其英風勁氣来逼人使人應接不
暇恐非與可所能拘制也又作寒林嘗以書告王定國
曰予近畫得寒林已入神品雖然先生平日胸臆宏放
如此而蘭陵胡世將家收所畫蟹瑣屑毛介曲隈芒縷
無不備具是亦得從心不踰矩之道也米元章自湖南
從事過黃州初見公酒酣貼觀音紙壁上起作兩行枯
樹怪石各一以贈之山谷枮木道士賦云恢詭譎怪滑
稽於秋毫之穎尤以酒為神故其觴次滴瀝醉餘嚬呻
取諸造化之爐錘盡用文章之斧斤又題竹石詩云東
坡老人翰林公醉時吐出胸中墨先生自題郭祥正壁
亦云枯腸得酒牙角出肺肝槎芽生竹石森然欲作不
可回寫向君家雪色壁則知先生平日非乘酣以發真
興則不為也
龍眠居士李公麟字伯時為舒城大族家世業儒父虛
一嘗舉賢良方正科公麟熙寧三年登第以文學有名
於時陸佃薦為中書門下省刪定官董敦逸辟檢法御
史臺官至朝奉郎元符三年病痺致仕終於崇寧五年
學佛悟道深得微旨立朝籍籍有聲史稱以畫見知於
世非確論也平日博求鐘鼎古器圭璧寳玩森然滿家
以其餘力留意畫筆心通意徹直造玄妙蓋其大才逸
羣舉皆過人也士夫以為鞍馬愈於韓幹佛像追吳道
玄山水似李思訓人物似韓滉非過論也尤好畫馬飛
龍状質噴玉圖形五花散身萬里汗血覺陳閎之非貴
視韓幹以未竒故坡詩云龍眠胸中有千駟不惟畫肉
兼畫骨山谷亦云伯時作馬如孫太古湖灘水石謂其
筆力俊壯也以其耽禪多交衲子一日秀鐵面忽勸之
曰不可畫馬他日恐墮其趣於是翻然以悟絶筆不為
獨專意於諸佛矣其佛像每務出竒立異使世俗驚惑
而不失其勝絶處嘗作長帶觀音其紳甚長過一身有
半又為吕吉甫作石上卧觀音蓋前此所未見者又畫
自在觀音跏趺合爪而具自在之相曰世以破坐為自
在自在在心不在相也乃知高人達士縱施横設無施
而不可者平生所畫不作對多以澄心堂紙為之不用
縑素不施丹粉其所以超乎一世之上者此也郭若虛
謂吳道子畫今古一人而已以予觀之伯時既出道子
詎容獨步耶有孝經圖九歌圖歸去来圖陽關圖琴鶴
圖憩寂圖嚴子陵釣灘圖山莊圖卜居圖又有虎脊天
馬天育驃騎好頭赤沐猴馬欲𩥇馬象龍馬及揩癢虎
等圖一時名賢俱留紀詠也
襄陽漫士米黻字元章嘗自述云黻即芾也即作芾世
居太原後徙於吳宣仁聖烈皇后在藩其母出入邸中
後以舊恩遂補校書郎自蔡河撥發為太常博士出知
常州復入為書畫學博士賜對便殿擢禮部員外郎以
言罷知淮陽軍芾人物蕭散被服效唐人所與遊皆一
時名士嘗曰伯時病右手後余始作畫以李常師吳生
終不能去其氣余乃取顧高古不使一筆入吳生又李
筆神采不高余為睛目面文骨法自是天性非師而能
惟作古忠賢像也又嘗與伯時論分布次第作子敬書
練裙圖復作支許王謝於山水間縱步自挂齋室又以
山水古今相師少有出塵格因信筆為之多以烟雲掩
映樹木不取工細有求者只作横挂三尺惟寳晉齋中
挂雙幅成對長不過三尺標出乃不為椅所蔽人行過
肩汗不著更不作大圖無一筆關仝李成俗氣然公字
札流傳四方獨於丹青誠為罕見予止在利倅李驥元
駿家見二畫其一紙上横松梢淡墨畫成針芒千萬攅
錯如鐵今古畫松未見此製題其後云與大觀學士步
月湖上各分韻賦詩芾獨賦無聲之詩蓋與李大觀諸
人夜游潁昌西湖之上也其一乃梅松蘭菊相因於一
紙之上交柯互葉而不相亂以為繁則近簡以為簡則
不疏太高太竒實曠代之竒作也乃知好名之士其欲
自立於世者如此大觀乃元駿之族父畫後歸元駿
晁補之字无咎濟北人元祐中為吏部郎中紹聖中謫
監信州稅流落久之張天覺當國起知泗州不累月下
世有自畫山水留春堂大屏上題云胸中正可吞雲夢
琖底何妨對聖賢有意清秋入衡霍為君無盡寫江天
又題自畫山水寄人云虎觀他年清汗手白頭田畆未
能閒自嫌麥壠無佳思戲作南齋百里山陳無已獨愛
重其蹟亦嘗詠其扇云前身阮始平今代王摩詰偃屈
蓋代氣萬里入咫尺无咎又嘗增添蓮社圖樣自以意
先為山石位置向背作粉夲以授畫史孟仲寕令傳模
之菩薩倣侯昱雲氣倣吳道玄天王松石倣關仝堂殿
草樹倣周昉郭忠恕卧槎垂藤倣李成崖壁瘦木倣許
道寧湍流山嶺騎從鞬服倣魏賢馬以韓幹虎以包鼎
猿猴鹿以易元吉鶴白鷴若鳥鼠以崔白集彼衆長共
成勝事今人家往往摹臨其本傳於世者多矣
晁說之字以道少慕司馬温公之為人自號景迂未三
十東坡以著述科薦之靖康初自休致中召為著作郎
後試中書舍人兼東宫詹事建炎初政以待制侍讀而
終山谷嘗題其雪雁云飛雪灑蘆如銀箭前雁驚飛後
回盼憑誰說與謝元暉休道澄江靜如練又无咎題四
弟横軸畫云黃葉滿青山枯蒲淨寒水鳬雁下陂塍牛
羊散墟里擔穫暮来歸兒迎婦窺籬虎頭無骨相田野
有餘思
張侍郎舜民字芸叟號浮休居士紹聖入黨籍貶均州紹
興初追復直學士生平嗜畫題評精確雖南遷羇旅中
每所經從必搜訪題識東南士大夫家所藏名品悉載
錄中亦能自作山水有自題扇詩云忽忽南遷不記年
二妃祠外橘洲前眼昏筆戰誰能畫無奈霜紈似月圓
又題鄧正字家劉明復秋景末句云我有故山常自寫
免教魂夢落天涯
劉涇字巨濟簡州人熙寧六年進士中第王安石薦為
經學所檢討歷太學博士因講詩為詩生所服後罷諸
生乞留不報終職方郎中涇米元章之書畫友也善作
林石槎竹筆墨狂逸體製拔俗予家藏其幅紙所作竹
葉幾逼鍾郭今成都大智院法堂壁間有松竹窠植二
惜其歲久將磨滅也
蘇過字叔黨坡公之季子也元祐中公知杭州叔黨年
十九預計偕七年公為兵部尚書任承務郎後公謫英
州貶儋州移廉永二州叔黨皆侍行叔父欒城公每稱
其孝平生禁錮僅三十年晚除中山倅而卒善作怪石
叢篠咄咄逼翁坡有觀過所作木石竹三絶以為老可
能為竹寫真小坡解與竹傳神者是也晁以道誌其墓
亦云書畫之勝亦克肖似其先人又時出新意作山水
遠水多紋依巖多屋木皆人跡絶處竝以焦墨為之此
出竒也
宋子房字漢傑鄭州滎陽人少府監選之子復古之猶
子也官至正郎坡公䟦其畫謂不古不今稍出新意若
為之不已當作著色山也又云觀士人畫如閱天下馬
取其意氣所到乃若畫工往往只取鞭策皮毛槽櫪芻
秣無一點俊發看數尺許便倦漢傑真士人畫也又云
假之數年當不減復古也初崇觀盛時大興畫學予大
父中書公見其江臯秋色圖甚珍愛之首薦為博士然
其人乃賢胄子不獨以畫取也所著畫法六論極其精
到
程堂字公明眉人舉進士為駕部郎中善畫墨竹宗𣲖
湖州出湖州之門者獨公明入室也好畫鳳尾竹其梢
極重作回旋之勢而枝葉不失向背又登峩眉山見菩
薩竹有結花於節外之枝者茸密如裘即寫其形於中
峰乾明寺僧堂壁間儼如生也又象耳山有苦竹紫竹
風竹雨竹好事者已刻之石成都笮橋觀音院亦有所
畫竹且題絶句云無姓無名逼夜來院僧根問苦相猜
攜燈笑指屏間竹記得當年手自栽又能作園蔬嘗見
紫芥紫茄二軸奪真也
范正夫字子立潁昌人文正公之諸孫德孺之子也長
於水墨雜畫標格高秀予家與之同居潩水多藏其得
意之作如訪戴圖脊令圖竹石圖寄興清遠真士人筆
也惜乎以名家高才而知鳳翔還鄉適遭兵變死之
顔博文字持約德州人政和八年嘉王榜登甲科長於
水墨宇文季蒙龍圖家有横披十六羅漢其筆法位置
如伯時但意韻差短耳陳去非次何文縝題所作墨梅
三絶云窗前光景晩清新半幅溪藤萬里春從此不貪
江路遠勝拚心力喚真真奪得斜枝不放歸倚窗乘月
看熹微墨池雪嶺春俱好付與詩人說是非未央宫裏
紅杏羯鼔三聲打開大庾嶺頭梅萼管城呼上屏来非
此畫不稱此詩也初持約與王寀厚善寀敗持約方退
朝聞之即馳馬還家閉關拒人盡焚與寀平生往来牋
記詩文之類於是獨免
任誼字才仲宋復古之甥也嘗為協律郎後通判澧州
適丁亂離鍾賊反叛為羣盗所殺平日凡所經歷江山
佳處則䑛筆吮墨輒成圖軸髣髴籠罩清潤可喜邵澤
民為春官才仲正在太常與之同部相好甚密今其家
富有才仲手跡有南北江山圖平蕪千里圖四更山吐
月圖唐功臣圖斗山烟市圖松溪深日圖又取平生所
見蘭花數十種隨其形状各命以名如杏梁歸燕丹山
翔鳳之類皆小字隸書記其所見之處邵氏名曰香圃
其隸古勁學中郎也
米友仁元章之子也幼年山谷贈詩曰我有元暉古印
章印刓不忍與諸郎虎兒筆力能扛鼎教字元暉繼阿
章遂字元暉元章當置畫學之初召為博士便殿賜對
因上友仁楚山清曉圖既退賜御書畫各二軸友仁宣
和中為大名少尹天機超逸不事繩墨其所作山水點
滴烟雲草草而成而不失天真其風氣肖乃翁也每自
題其畫曰墨戱被遇光堯官至工部侍郎敷文閣直學
士日奉清閒之燕方其未遇時士大夫往往可得其筆
既貴甚自秘重雖親舊間亦無緣得之衆嘲曰解作無
根樹能描濛鴻雲如今供御也不肯與閒人後享年八
十神明如少壯時無疾而逝
朱敦儒字希真少從陳東野學嘗賦古鏡云試將天下
照萬象總分明東野竒之紹興間御史明橐宣諭廣東
被旨訪求遺逸是時希真放浪江湖間自江西避亂晉
康橐遂以應詔命初品官召赴闕登對改官入館為郎
出為浙東憲秦檜當國有携希真畫山水謁檜檜薦于
上頗被眷遇與米元暉對御輒畫而希真恥以畫名輒
退避不居也故常告親友曰吾非善畫者所畫多出錢
端回之手其實非也
廉布字宣仲山陽人妙年登科官至武學博士以聯貴
姻坐累遂廢終身後居紹興既絶仕宦之念專意繪事
山水林石種種飄逸師東坡幾於升堂也其子頗得家
法今有圖軸傳於世
李石字知幾資州人少負才名既登第以趙逵莊叔左
史之薦任太學博士直情徑行不附權貴遂不容於朝
出主石室就學者其合如雲至閩越之士萬里而来刻
石題諸生名幾千人蜀學之盛古今鮮儷也今倅成都
醉吟之餘時作小筆風調遠俗蓋其人品既高雖游戱
間而心畫形矣
巖穴上士
杭士林生作江湖景蘆雁水禽氣格清絶米老謂唐無
此畫可竝徐熙在艾宣張涇寳覺之右人罕得之
李甲字景元自號華亭逸人作逸筆翎毛有意外趣但
木柯未佳耳坡題其喜鵲圖云聞說神仙郭恕先醉中
狂筆勢瀾翻百年牢落何人繼只有華亭李景元又晁
无咎題周兼彦所收李甲畫三絶鵲云上林花妥逐鶯
飛愁絶江南雪裏時嚄唶何須傍簷喜毰毸相對兩寒
枝鴈云網羅無限稻粱肥憐爾冥冥亦庶幾戲鴨眠鳬
滿中沚衡陽無意更南飛鴨云急風吹雪滿汀洲近臘
淮南憶倦游小鴨枯荷野艇冷去年今日凍高郵
周純字忘機成都華陽人後依解潛久留荆楚故亦自
稱楚人少為浮屠弱冠遊京師以詩畫為佛事都下翕
然知名士大夫多與之遊而王寀輔道最與相親後坐
累編管惠州不許生還適鄰郡建神霄宫本路憲舊知
其人請朝廷赦能畫人周純来作繪事從之於是憑藉
得以自如其山水師思訓衣冠師凱之佛像師伯時又
能作花鳥松竹牛馬之屬變態多端一一清絶畫家於
人物必九朽一罷謂先以土筆撲取形似數次修改故
曰九朽繼以淡墨一描而成故曰一罷罷者畢事也獨
忘機不假乎此落筆便成而氣韻生動每謂人曰書畫
同一關捩善書者又豈先朽而後書耶此蓋卓識也初
寀未敗會朝士大尹盛章在焉謂忘機曰子能為我作
圖梅状遥知不是雪為有暗香来之意乎忘機曰此臨
川詩須公自有此句我始為之盛恨甚未幾寀敗而盛
猶為京尹故忘機被禍獨酷
高燾字公廣沔州人自號三樂居士作小景自成一家
清遠靜深一洗工氣眠鴨浮雁衰柳枯枿最為珍絶篆
隸飛白一一造妙
僧德正信州人宣和郎官徐兢明叔之兄紹興侍從徐
林穉山之弟登科為平江教官棄而出家是日即勅住
江州圜通寺開堂拈香為三世諸佛於是其徒不容棄
去居廬山南疊石庵服習辟榖閩淮名山意往無礙凡
登山臨水即横笛自娛後入蜀其兄隂遣人偽作其徒
賸賫金帛牽挽而歸過叙州宣化縣久留樊賓少卿家
作峩眉圖山水人物種種清高初登峩眉時煉指供佛
兩手止餘四指麄可執筆而畫意自足其松石人物專
學龍眠遇興伸紙揮毫頃刻而成貴勢或求之絶不與
江參字貫道江南人長於山水形貎清癯嗜香茶以為
生初以葉少藴左丞薦于宇文湖州季蒙今其家有泉
石五幅圖一本筆墨學董源而豪放過之季蒙欲多取
其畫而貫道尋被召去止得此圖居以為歉後劉季高
侍郎再寄江居圖一卷作無盡景始少慰意當貫道被
召時尚書張如瑩知臨安貫道既到臨安即有旨館於
府治明當引見是夕殂信有命也
畫繼卷三
