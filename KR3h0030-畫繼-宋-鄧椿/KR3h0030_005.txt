畫繼卷五宋鄧椿撰
道人衲子
甘風子王顯道
李德柔三朵花
羅勝先李時澤
楊大明寳覺
真慧惠洪
妙善仲仁
道臻道宏
法能智平
祖鑒虛已
覺心智源
智永真休
世胄婦女(宦者附)
宋莊賈公傑
郭道卿郭游卿
高大亨錢端回
李景孟邵少微
李元崇王會
李蕃崇德郡君
和國夫人文氏
女煎豔豔
陳經略婦魏觀察
任源
道人衲子
甘風子關右人陽狂垢汚恃酒好罵落泊於廛市間酒
酣耳熱大叫索紙以細筆作人物頭面動以十數然後
放筆如草書法以就全體頃刻而成妙合自然多畫列
仙之流題詩其後傳觀既畢往往毁裂而去好事者藏
匿僅存一二豪富求之唾罵不與或經年不落一筆故
流傳於世者極少一日忽别素與游者歸則薰浴題頌
擲筆而逝
王顯道漢州人本餅師後學道專心畫龍格製雄壮今
成都三井觀三寳院有畫壁存
李德柔駕部員外郎宗固孫也宗固景祐中良吏嘗守
漢州有道士尹可元精練善畫以遺火得罪當死李緩
其獄會赦獲免時可元年八十一自誓且死必為李氏
子以報可元既死二十餘年而宗固子世昌之婦夢可
元入其室而生德柔且名蜀孫幼而善畫長讀莊老喜
之遂為道士賜號妙應其寫真妙絶一時坡贈詩云千
年鼻祖守關門一念還為李耳孫香火舊緣何日盡丹
青餘習至今存
三朵花房州人許安世通判其州以書遺坡謂吾州有
異人嘗戴三朵花莫知其姓名郡人因以三朵花名之
能作詩皆神仙意又能自寫真坡作詩曰畫圖要識先
生面試問房陵好事家
眉山道士羅勝先自號雲和山長善山水有古意然布
置景物多越嶲夜郎所見蓋其人善地理遍歷諸山所
以曲盡形勢又多作雨餘螮蝀可觀
李時澤遂寧人初為僧受業於成都金地院因李隲顯
夫喪其子京師顯夫親往迎喪拉與同行自是熟遊中
原多觀古壁見武洞清所畫羅漢豁然曉解得其筆法
兵亂歸蜀即以畫名圓悟住昭覺日大殿既成命畫十
六羅漢及文殊普賢藥師菩薩等像見存
楊大明字民瞻號至樂子關中將家棄廕走方外善畫
龜蛇今丈人山道院藏經閣後壁有所作龜蛇廣丈餘
最雄傑嘗為之罘蔡迨肩吾作息龜龜之六藏畫者止
能為神屋而已而其妙處頭爪皴皵見於殼間鼻竅深
潤觀者疑真息也
寳覺和尚翎毛蘆雁不俗嘗畫一鶴王安上純甫一見
以為薛稷筆取去元章畫史屢稱其能
杭僧真慧畫山水佛像近世佳品翎毛林木有江南氣
象米老嘗見其本牛形似虎也
惠洪覺範能畫梅竹每用皂子膠畫梅於生絹扇上燈
月下映之宛然影也其筆力於枝梗極遒健
妙善師長寫貌嘗寫御容坡贈詩云天容玉色誰敢畫
老師古寺晝閉房夢中神授心有得覺来信手筆已忘
幅巾常服儼不動孤臣入門涕自滂元老侑坐鬢眉古
虎臣侍立冠劍長
仲仁會稽人住衡州華光山一見山谷出秦蘇詩卷且
為作梅數枝及烟外遠山山谷感而作詩記卷末雅聞
華光能墨梅更乞一枝洗煩惱寫盡南枝與北枝更作
千峰倚晴吴又見其平沙遠水題云此超凡入聖法也
每率此為之當冠四海而名後世乂題横卷云高明深
遠然後見山見水蓋關仝荆浩能事華光嬾筆磨錢作
鏡所見耳
道臻嘉州石洞講師也能墨竹山谷贈序云道臻刻意
尚行自振於溷濁之波故以墨竹自名然臻過與可之
門而不入其室也
道宏峩眉人姓楊受業於雲頂山相貌枯瘁善畫山水
僧佛晚年似有所遇遂復冠巾改號龍巖𨼆者其族甚
富宏不復顧止寄跡旅店惟一空榻雖被襆之屬亦無
有每往人家畫土神其家必富畫猫則無鼠往往言人
心事輒符合族婦烹魚宏命留食既去其姪不知輒先
嘗宏歸視魚云此竊食之餘也婦方隠諱姪遂吐出先
嘗於地又凡如厠必出郭五里外鄉人怪訝每隨而窺
之既就溷則無復便利但立語再四而出此皆竒異者
後竟坐化店中八十餘成都正法院法堂有所畫高僧
法能吳僧也作五百羅漢圖少游為之記云昔戴逵常
畫佛像而自隱於帳中人有所否臧輙竊聽而隨改之
積年而就意法能研思亦當若此非率然而為之决也
雖然少游獨能察人之畫而不退思其作記時耶
智平成都清凉院僧也善畫觀音南商毛大節得其像
以歸過海風浪大作開展懇祈光相忽現如大月輪長
久之間已數千里侯溥賢良載之觀音儀中今水陸院
普賢閣所畫像其徒虚已作水石見存
祖鑒成都僧住不動尊院師智平畫觀音今大慈超悟
院佛殿有十觀音又於邛州鳳皇山畫觀音一日忽現
五方圓相直閣計敏功為作瑞像記見存
虚已成都柏林院僧善山水有圖軸傳世今白馬院僧
慧琳本仕族多蓄圖書尊尚士大夫入慈藍者以為税
鞅之所翻香煮茗終日蕭然不知身在囂塵中也有虚
已雪障及山水二圖甚佳
覺心字虛靜嘉州夹江農家甚富少好游獵一日縱鷹
犬棄妻子出家游中原作從犢圖詩孔南明崔德符見
而愛之招来臨汝連住葉縣東禪及州之天寧香山三
大刹兵亂還蜀邵澤民劉中遠兩侍郎復喜之請住毗
盧凡十八年初作草蟲南僧稱為心草蟲後因宣和待
詔一人因事匿香山心得其山水訣一日千里陳澗上
稱之曰虛靜師所造者道也放乎詩游戲乎畫如烟雲
水月出沒太虛所謂風行水上自成文理者也陳去非
亦稱其詩無一點僧氣
智源字子豐遂寧人傳法牛頭山攻雜畫尤長於人物
山水嘗見看雲圖畫一高僧抱膝而坐石岸昂首竚目
蕭然有出塵之姿使人敬仰不暇風格其忘機之亞歟
智永成都四天王院僧工小景長於傳模宛然亂真其
印湘之匹亞歟初宇文季蒙龍圖喜其談禪欲請住院
永牢辭曰智永親在未能也於是售已所長專以為養
不免徇豪富㕓肆所好今流布於世者非其本趣也嘗
作瀟湘夜雨圖上邵西山西山即題云嘗擬扁舟湘水
西篷窗剪燭數歸期偶因勝士揮毫處却憶當年夜雨
時西山既詠詩問永云前軰曾有此詩否永因誦義山
問歸篇西山矍然亟取詩以歸翌日乃復改與之曾擬
扁舟湘水西夜窗聽雨數歸期歸来偶對高人畫却憶
當年夜雨時深恐多犯前人也
真休漢嘉僧也山谷所與遊清閒居士王朴之子善模
搨人物如真今見存
世胄婦女(宦者附)
宋莊字臨仲漢傑之孫也其於山水氣韻得家法但筆
未老耳本難列於世胄以世胄無可為冠者故屈而冠
之
賈公傑字千之文元公昌朝諸孫侍郎炎之子也學馬
賁而標格過之又作佛像極精細衣縷皆描金而不俗
官至半刺而終
郭道卿字仲常游卿字季能熙之諸孫也皆為郡守頗
有家學仍善畫馬其筆法真季孟也今成都正法保福
兩院有壁傳窠植湖灘與渡水齕草帶鴉病馬等跡遂
寧官圃中亦有松鹿石竹見存
高大亨字通叟宣仁聖烈之族公字行也以所降出身
告誤為大亨故止名大亨長於山水澤民邵侍郎嘗邀
致於家同郭季能兄弟合手畫圖障後卒於瀘
錢端回戚里人也善寫平遠朱希真每借其名自諱曰
敦儒非善畫者皆出端回手也
李景孟字仲淳善畫馬其於圖軸鑒别精確蓋中原故
家聞見之多也
邵少微字叔才澤民侍郎之子也放曠不羈不樂從宦
初為馬曹不一月棄官去則取補官勅牒盡畫飛潛走
伏之物已乃抵於地遂致終身焉筆墨草具而有餘意
眉倅廳壁有烟林窠石對宋頥仲所作松石皆存
李元崇字季姚文正公裔無盡之甥也官止縣令生平
好畫成癖因自能之師范寬清潤可喜尤工雪景士友
求之欣然下筆頃刻而就未嘗作難此其所長也
王會字元叟端明公之長子今為朝請大夫工花竹翎
毛頗拘院體蘂葉枝莖觜爪毛羽窮極精細不遺毫髮
也
李蕃字元翰成都人才元之曾孫也李氏世以書鳴蕃
得其家學轉而為畫種種能之寳相院門天王二壁實
出其手全體聖壽寺范瓊樣但蕃不善布色以俗工代
之反晦其所長耳後十年又用青城山長生觀門龍虎
君樣翻天王二壁於青蓮院門且自傅彩遂勝於前也
朝議大夫王之才妻崇德郡君李氏公擇之妹也能臨
松竹木石見本即為之卒難辨又與可每作竹以貺人
一朝士張潛迂疎修謹作紆竹以贈之如是不一又作
一横絹丈餘著色偃竹以貺子瞻過南昌山谷借而李
臨之後數年示米元章於真州元章云非魯直自陳不
能辨也作詩曰偃蹇宜如李揮毫已逼翁衛書無遺妙
琰慧有餘工熟視疑非筆初披颯有風固藏惟謹鑰化
去或難窮山谷亦有題姨母李夫人墨竹偃竹及墨竹
圖歌詩載集中
和國夫人王氏顯恭皇后之妺宗室仲輗之室也善字
畫能詩章兼長翎毛每賜御扇即飜新意仿成圖軸多
稱上旨一時宫邸珍貴其蹟
文氏湖州第三女張昌嗣之母也居郫湖州始作黃樓
障欲寄東坡未行而湖州謝世遂為文氏奩具文氏死
復歸湖州孫因此二家成訟文氏嘗手臨此圖於屋壁
暮年盡以手訣傳昌嗣今昌嗣亦名世矣
章友直之女煎能如其父以篆筆畫棋盤筆筆相似
任才仲妾豔豔本良家子有絶色善著色山才仲死遇
賊不知所在
陳暉晦叔經略子婦桐廬方氏作梅竹極清遠又臨蘭
亭并自作草書俱可觀
魏觀察者政宣之宦寺也善畫墨竹嘗被旨來衞州起
御前竹入林竹中有籠中飛鳥名遏濫堆能歌六么遂
呼其主問之主人年已七十矣云初教時以木匣束其
身每五鼓吹其脣作腔筆管敲拍以警其睡如是五六
年方能之前後凡數十獨無此之慧者強欲求之不可
以貨取之不可以官酬之又不可遂封其籠以黃帕翁
不敢近自撲於地而死
任源字道源自號真常子政宣宦者死於紹興間作枯
木怪石又作小景麤可觀
畫繼卷五
