畫繼卷一宋鄧椿撰
聖藝
徽宗皇帝
徽宗皇帝天縱將聖藝極於神即位未幾因公宰奉清
閒之宴顧謂之曰朕萬幾餘暇别無他好惟好畫耳
故秘府之藏充牣填溢百倍先朝又取古今名人所
畫上自曹弗興下至黃居寀集為一百帙列十四門總
一千五百件名之曰宣和睿覽集蓋前世圖籍未有如
是之盛者也於是聖鑒周悉筆墨天成妙體衆形兼備
六法獨於翎毛尤為注意多以生漆點睛隱然豆許高
出紙素幾欲活動衆史莫能也政和初嘗寫仙禽之形
凡二十題曰筠莊縱鶴圖或戲上林或飲太液翔鳳躍
龍之形警露舞風之態引吭唳天以極其思刷羽清泉
以致其潔竝立而不争獨行而不倚閒暇之格清迥之
姿寓於縑素之上各極其妙而莫有同者焉已而又製
竒峰散綺圖意匠天成工奪造化妙外之趣咫尺千里
其晴巒疊秀則閬風群玉也明霞紓彩則天漢銀潢也
飛觀倚空則仙人樓居也至於祥光瑞氣浮動於縹緲
空明之間使覽者欲跨汗漫登蓬瀛飄飄焉嶢嶢焉若括
六合而隘九州也五年三月上已賜宰臣以下燕於瓊
林侍從皆預酒半上遣中使持大杯勸飲且以龍翔池
鸂䳵圖并題序宣示羣臣凡預燕者皆起立環觀無不
仰聖文覩奎畫贊歎乎天下之至神至精也其後以太
平日久諸福之物可致之祥臻無虛日史不絶書動物
則赤烏白鵲天鹿文禽之屬擾於禁籞植物則檜芝珠
蓮金柑駢竹瓜花米禽之類連理並蔕不可勝紀乃取
其尤異者凡十五種寫之丹青亦目曰宣和睿覽册復
有素馨末利天竺娑羅種種異産究其方域窮其性類
賦之於詠歌載之於圖繪續為第二冊已而玉芝競秀
於宫闥甘露宵零於紫篁陽烏丹免鸚鵡雪鷹越裳之
雉玉質皎潔鸑鷟之雛金色煥爛六目七星巢蓮之龜
盤螭翥鳳萬歲之石竝榦雙葉連理之蕉亦十五物作
冊第三又凡所得純白禽獸一一寫形作冊第四增加
不已至累千冊各命輔臣題跋其後實亦冠絶古今之
美也宣和四年三月辛酉駕幸秘書省訖事御提舉廳
事再宣三公宰執親王使相從官觀御府圖畫既至上
起就書桉徙倚觀之左右發篋出御書畫公宰親王使
相執政人各賜書畫兩軸於是上顧蔡攸分賜從官以
下各得御畫兼行書草書一紙又出祖宗御書及宸筆
所模名畫如展子虔作北齊文宣幸晉陽等圖靈臺郎
奏辰正宰執以下逡廵而退是時既恩許分賜羣臣皆
斷佩折巾以爭先帝為之笑此君臣慶會又非特幣帛
筐篚之厚也始建五嶽觀大集天下名手應詔者數百
人咸使圖之多不稱旨自此之後益興畫學教育衆工
如進士科下題取士復立博士考其藝能當是時臣之
先祖適在政府薦宋廸猶子子房以當博士之選是時
子房筆墨妙出一時咸謂得人所試之題如野水無人
渡孤舟盡日横自第二人以下多繫空舟岸側或拳鷺
於舷間或棲鴉於篷背獨魁則不然畫一舟人卧於舟
尾横一孤笛其意以為非無舟人止無行人耳且以見
舟子之甚閒也又如亂山藏古寺魁則畫荒山滿幅上
出旛竿以見藏意餘人乃露墖尖或鴟吻往往有見殿
堂者則無復藏意矣亂離後有畫院舊史流落於蜀者
二三人嘗謂臣言某在院時每旬日蒙恩出御府圖軸
兩匣命中貴押送院以示學人仍責軍令状以防遺墜
漬汚故一時作者咸竭盡精力以副上意其後寳籙宫
成繪事皆出畫院上時時臨幸少不如意即加漫堊别
令命思雖訓督如此而衆史以人品之限所作多泥繩
墨未脱卑凡殊乖聖主教育之意也
畫繼卷一
