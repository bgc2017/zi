梁谿漫志卷一宋費衮撰
本朝殿閣建官
本朝因殿建官今見於除拜者曰觀文曰資政曰端明
觀文本舊延恩殿也慶歴七年以文明殿名犯真廟諡
改為紫宸明年丁文簡罷政為紫宸殿學士御史何郯
言紫宸不可為官稱於是改延恩為觀文殿置學士然
明道初重建八殿皆易其名已改崇德為紫宸天和為
觀文矣資政則自景德中王冀公罷政真宗特置資政
殿學士以寵之至於端明則始於後唐明宗國初改殿
為文明而學士仍領端明之職太平興國中併改學士
為文明殿學士雍熙初又改文明殿為文德明道間改
承明殿曰端明復置學士與文明之職並建後人改端
明曰延和然迄無拜文明學士者蓋禁中已無此殿矣
其實與端明本只一殿也此外又有集英殿止置修撰
右文殿(政和五年改集賢為右文)始為集賢院則有學士洎建則易
官為修撰矣政和四年改端明殿學士為延康殿學士
樞密直學士為述古殿直學士五年置宣和殿學士宣
和元年改宣和殿為保和建官亦同至建炎戊申復以
延康為端明殿學士述古為樞密直學士保和之除則
止於宣和之末自龍圖至煥章七閣皆藏祖宗謨訓與
祕閣並建官均號貼職然祕閣有修撰而無待制學士
惟天章閣初止除待制後亦遽止至今不除學士等官
蓋難於稱呼與紫宸之意同也又有翰林侍讀學士侍
讀學士自元豐廢而元祐復元符又廢至紹興六年范
元長(冲)始除翰林侍讀學士班在翰林學士之下而恩
數如之乾道末職制令刪去密學則八年一除胡承公
(世將)至今亦闕不除
宰輔㳂革
國初宰相凡三員皆帶職首相為昭文館大學士次監
修國史次集賢大學士皆平章事其後除拜不常至嘉
祐時始只兩相元豐改官制宰相始不帶職而左僕射
兼門下侍郎右僕射兼中書侍郎其後或兼或否又置
左右丞以行參知政事之職政和初改左右㒒射為太
少宰靖康復改太少宰為左右僕射建炎初以左右僕
射並同中書門下平章事改門下侍郎中書侍郎為參
知政事而廢左右丞至乾道末始改僕射為左右丞相
蓋用漢制云
廷魁入相
自建隆至紹興末廷魁凡八十四人而入相者止六人
吕文穆(蒙正)王文正(曾)李文定(迪)宋元憲(庠)何丞相(㮚)
梁文靖(克家)而王李梁三相皆再入文穆凡三入云
宰相出處
本朝宰相出處之盛前輩備記之矣自中興至于淳熙
戊申宰相二十八人再入者九人(朱吕秦趙張湯陳史梁)宋次道
記趙中令以來未五十而相者六人而自建炎以來尤
衆范丞相覺民登庸時纔三十二張忠獻三十九秦忠
獻四十二李丞相伯紀四十五其他未五十而相者比
比可數也
監修提舉國史
祖宗時凡三相首相昭文次監修國史次集賢昭文雖
首相始得之然但虛名獨監修國史有職事為重也若
止除兩相則首相監修趙中令獨相以集賢監修久乃
遷昭文薛文惠沈恭惠並相薛領監修而沈領集賢其
後畢文簡寇忠愍亦然乾興元年令馮魏公專切提舉
監修真宗實錄於是又增提舉之名至天聖中詔王沂
公監修先朝正史又别勅命之提舉於是監修提舉始
分而為二職矣紹興初吕忠穆公再為首相差提舉修
國史乞改命輔臣蓋是時但修日歴例指為國史而提
舉日歴前此亦或命他官故忠穆引辭詔不允初監修
之職自元豐王岐公以來久不以入銜至是始有提舉
之命其後朱忠靖獨相監修趙忠簡張忠獻並相時范
元長修史忠簡以親嫌乞改命忠獻監修忠獻引故事
當命首相忠簡既罷忠獻始帶監修而秦忠獻獨相以
監修兼提舉自是而後凡兩相則首相監修次相提舉
或首相闕而次相已提舉則命參知政事權監修迨次
相轉廳則改充監修而命右相提舉或不拜右相則命
參知政事權提舉相位皆虚則監修提舉悉以參政攝
事云
宰相父子襲爵
吕文靖初封申公其子正獻亦封申韓忠獻初封儀公
其子文定亦封儀本朝父子為相獨此兩家且襲其爵
亦盛事也
封國當避
嘉祐中胡文恭公建言太宗封晉王至真宗封夀王乃
陞夀為大國在晉國之下景德三年詔夀宋梁趙四國自
今不得更封而晉反不在禁封之科魏仁浦追封晉王
寇準嘗曰晉是藩邸舊封今以為贈典非所宜天禧四
年乃封丁謂為晉公蓋有司之過也陛下建國於昇宜
進為大國而與晉皆無得封從之然予嘗考之真宗始
封韓王而曹襄悼富文忠皆封韓公仁宗始封慶國公
而王黼白時中皆封慶公紹興辛酉秦師垣轉廳亦封
慶公有司皆失於檢照也隆興元年十二月湯丞相轉
廳自榮國亦進封慶乃始辭避詔改封岐云
三省勘當避諱
舊制三省文字下部勘當本謂之勘會嘉祐末曾魯公
當國省吏避其父名改為勘當至今沿襲省中出敕舊
用準字輒去其下十字或云蔡京拜相時省吏亦避其
父名然王禹玉父亦名準而寇萊公亦嘗作相不知書
敕避諱自何時始也近年稍稍復舊
樞密置使
祖宗時樞密置使則有副使置知院則有同知院樞使
知院二者未嘗並除熙寧元年七月陳秀公自大名入
西府時文潞公吕惠穆為使韓康公邵安簡為副使神
宗以秀公三至樞府欲稍重其禮乃以為知院事元樞
並除自此始元豐四年以樞密聯職輔弼非出使之官
止置知院同知院餘悉罷紹興丁巳正月詔宥密本兵
之地用武之際事權宜重可依祖宗故事置樞密使副
使其知樞密院事同知院簽書並仍舊於是秦忠獻以
宰相入為樞密使自後除使者多自知院而遷至於副使
則八年除王敏節(庶)十一年除岳武穆(飛)自是久不除
授矣
都督宣撫等使名
故事二府總師為宣撫使其次曰招討宣撫有副使有
判官其次又有制置經制等使中興以來建使為多大
者以宰相為御營使為都督或為宣撫兼處置使次相
或執政為御營副使大將皆為方面宣撫使亦或為御
營副使或招討使次為招撫使執政或從官為大帥者
帶制置大使安撫大使有營田處帶營田大使從官亦
或為招撫使都統制等官則或為都廵檢使或充某處
捉殺盜賊制置使或止充捉殺使或裂數州或止一州
為鎮撫使其名不一惟都督非宰相不除獨趙忠簡公
知樞密院為之蓋初除川陕宣撫執政謂與蜀中諸帥
使名無異乃亟改為都督紹興辛巳壬午命執政出使
亦止為督視隆興癸未張忠獻亦以樞密使為都督然
前為相時嘗督師矣明年湯丞相為都督楊武恭副之
未幾就除都督前此未有蓋其官為太傅錫爵為王故
特命之
二府總師
中興外攘之際以宰相執政總師建炎己酉二月首以
吕忠穆公為同簽樞充江浙制置使是年五月張忠獻
公以樞密同知為川陜京西湖北路宣撫處置使明年
以京西湖北相去遼遠又已分鎮始全付以川陜之任
紹興壬子四月忠穆以宰相都督江淮等路諸軍開府
于鎮江未幾還闕以朱忠靖為同都督辭不拜乃以孟
庾權同都督四年八月趙忠簡公以知樞密院為川陜
宣撫處置使尋改都督川陜荆襄諸軍事將行而張忠
獻公再入西府乃命忠獻行邊五年二月忠簡忠獻並
相皆帶都督置司行在所忠獻復出蕩平湖寇六年正
月又詔忠獻視師七月再視師以都督行府為名忠簡
特居中總政事中外相應竟不復行也
同知簽書虛位
元豐官制樞密院之副有同知有簽書除授雖不皆同
時然未嘗頻年虛位紹聖元年五月劉仲馮自簽書出
知真定自是不除簽書政和元年九月王襄自同知出
知亳州自是又不除同知宣和六年蔡懋始以同知副
蔡攸凡同知虛位者十三年簽書虛位者三十年政和
間童貫乃以宦寺為簽書然纔三月遽躐為領院矣
功臣號勲官
唐文武臣有賜功臣號有勲官本朝因之自神宗不受
尊號吳丞相冲卿因乞罷功臣號馮當世在西府亦言
之遂詔管軍至諸軍班銜内帶功臣者並罷而勲官至
政和中亦罷紹興六年執政議復舊制賜功臣號以示
勸奬於是諸大將以次賜號惟勲官則自紹興癸丑始
命禮部尚書洪擬翰林學士綦崈禮討論舊典甲寅歲
大理寺丞韓仲通繼以為言丙辰歲廟堂又請武臣有
邊功者帶勲以旌之下吏部立法至庚申歲議者又以
為言復下之有司八年間凡四議之然卒無賜勲者迄
今惟外夷加恩則賜勲如故蓋國初檢校官憲銜與賜
勲之類皆襲唐官職故不之改也
大禮五使
本朝郊祀五使沿唐及五代之制大禮使用宰相儀仗
使用御史中丞頓遞使又增橋道之名用京尹禮儀使
(唐本以太常卿為之)及鹵簿使則以學士及他尚書為之大中祥
符中東封五使皆命輔臣以重非常之禮天聖二年親
郊晏元獻以翰林學士為儀仗使薛簡肅以御史中丞
為鹵簿使議者以為非故實治平二年當郊以賈直隭
中丞為鹵簿使賈遂引故事以請乃以為儀仗使元符
郊祀禮儀使以下改差執政官然自後五使自宰執外
繼以從官之長或使相為之
攝官典禮
故事冬至祀圜丘攝太尉掌誓百官攝侍中進玉幣并
奏請致齋及輦輅前奏請政和以左輔右弼易侍中中
書令大禮行事以左輔攝事靖康詔三省長官並依元
豐官制自是復初紹興癸丑上昭慈諡孟信安以攝太
尉奉冊於是權太常少卿江端友言漢唐以來太尉乃
三公之官故命宰相執政攝之以重其事政和以後降
太尉不得為三公今雜壓乃在特進觀文殿大學士之
下而奉册寶猶稱攝太尉自上攝下名實不相副兼不
以三公奉册不應典禮遂詔今後攝三公行禮自是皆
攝太傅乾道壬辰既改左右僕射為丞相刪去侍中中
書尚書二令淳熙初復有詔侍中中書令雖已刪去每
遇大禮並仍攝事貴存舊名以備禮文乙巳之冬舉行
慶夀禮王魯公以首相攝太傅梁鄭公以次相攝侍中
周益公以樞密使攝中書令重盛典也自是率遵行之
時政記
唐故事宰臣每於閤内及延英奏論政事退歸中書惟
知印宰臣得書其日德音及凡宰臣奏事付史館名時
政記其後議者謂所奏事非一端移數刻之久或但記
出已之辭而忘同列之對恐有遺漏乞令宰臣人自為
記國初以扈蒙之言詔盧多遜錄時政月送史館然迄
不能成書太平興國末直史館胡旦言五代自唐以來
中書樞密皆置時政記周顯德中密院置内庭日歷望
令樞密院依舊置内庭日歷詔自今軍國政要並委參
知政事李昉撰錄樞密院令副使一人纂集每季送史
館昉因請每月先奏御後付所司時政記奏御自昉始
端拱二年中書門下建言所錄時政記緣御前殿樞密
院以下先上宰臣未上所有宣諭無由聞知乞差副樞
二人抄錄送中書遂詔樞密副使張宏張齊賢共抄錄
送中書同修為一書以授史官然止送中書未得自為
記也大中祥符五年王欽若陳堯叟在西府乃請别撰
不附中書其後不止宰相與密院凡執政人人皆自為
書而所記益廣然循襲一季之例或半年始送著作往
往愆期妨於修撰紹興初始命每月終錄送著作院云
臺諫見政府
祖宗時臺諫得見政府而不得自相往來如王沂公親
諭韓魏公近日章疏甚好范文正公爭郭后面與吕許
公辨吕獻可爭濮議面與韓魏公辨司馬温公乞立皇
子親見魏公納劄子張横渠至中書見王荆公爭新法
之類韓魏公問陳師道(洙)司馬近日論何事答以彼此
臺諫不相往來不知所言何事是已其後臺諫得相往
來而不得見政府吕汲公對簾前以備位執政不敢與
言事官相通遂令范淳父諭旨於劉器之是臺諫已不
可見政府矣蘇子由王彦霖諸公擊吕吉甫會議于興
國浴室院則臺諫相見無所拘也今沿襲此制云
梁谿漫志卷一
