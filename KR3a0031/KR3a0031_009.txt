二程外書卷九
宋朱子編
春秋錄拾遺
詩書易言聖人之道備矣何以復作春秋蓋春秋聖人
之用也詩書易如律春秋如斷案詩書易如藥方春
秋如治法
始隱周之衰也終麟感之始也世衰道不行有述作之
意舊矣但因麟而發耳麟不出春秋亦須作也
元年標始年耳猶家人長子呼大郎先儒穿鑿不可用
或言絶筆後王者可革命大非也孔子時唯可尊周孟
子時方可革命時變然也前一日不可後一日不可
范文甫問趙盾弑其君夷臯又問許世子弑其君買皆
從傳說
春秋書戰以戰之者為客受戰者為主以此見聖人深
意蓋彼無義來戰則必上告於天子次告於方伯近
赴於鄰國不如是而與之戰者是以聖人深責之也
若不得已而與之戰者則異文以示意來戰于乾時
是也
公羊說春秋書弟謂母弟此大害義禽獸則知母而不
知父人必知本豈論同母與不同母乎
桓宣與聞乎弑然聖人如其意而書即位與僖文等同
辭則其惡自見乃所以深責之也定公至六月方即
位又以見季氏制之也
始隱孫明復之說是也孫大槩唯解春秋之法不見聖
人所寓微意若如是看有何意味乎
蒯聵得罪於父不得復立輒亦不得背其父而不與共
國委於所可立使不失先君之社稷而身從父則義
矣
春秋大抵重嫡妾之分及用兵土功嘗因說伐顓臾事
對上言春秋重兵如來戰于郎潞公甚喜
二程外書卷九
