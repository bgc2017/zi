二程外書卷四
宋朱子編
程氏學拾遺
格物者格至也物者凡遇事皆物也欲以窮至物理也
窮至物理無他唯思而已矣思曰睿睿作聖聖人亦
自思而得况於事物乎
惟聖人可以踐形者人生禀五行之秀氣頭圓足方以
肖天地則形色天性也惟聖人為能盡人之道故可
以踐形人道者君臣父子兄弟夫婦之類皆是也
唯仁者能好人能惡人仁者用心以公故能好惡人公
最近仁人循私欲則不忠公理則忠矣以公理施於
人所以恕也
天下之言性也則故而已矣故者以利為本故者舊也
言凡物之初未嘗不以順利為主謂之利者唯不害
之謂也一篇之義皆欲順利之而已
文王望道而未之見謂望天下有治道太平而未得見
也武王不泄邇不忘遠者謂遠邇之人之事也
人心之所同然者何也謂理也義也何謂理何謂義學
者當深思
漢之儒者所以從學者數百人非惟風俗亦皆篤行君
子也晉人高尚不足道矣
質夫曰盡心知性佛亦有至此者存心養性佛本不至
此先生曰盡心知性不假存養其惟聖人乎
質夫云頻復不已遂至迷復
二程外書卷四
