欽定恊紀辨方書卷三十三
利用一
選擇之道有體有用龍山方向之一定者體也年月日
時之無定者用也補龍扶山制凶助吉以無定而合有
定者用之體也弔替飛宫合局相主以無定而合無定
者用之用也錯綜參伍精義入神庶足前民而利用矣
作利用
選擇要論
楊筠松造命歌
疑龍經
論造葬
論正五行生旺取用
論補龍
論扶山
論立向
論相主
論開山立向與修山修向不同
論修方
論修方兼山向及中宫
論用盤針
羅經圖
定方隅法
選擇要論
選擇宗鏡曰楊筠松曰年月要妙少人知年月無如造
命法吴景鸞曰選擇之法莫如造命體用之妙可奪神
工郭景純曰天光下臨地德上載藏神合朔神迎鬼避
此十六字至精至微即造命體用之謂也蓋藏神者收
藏地中元神也其法選成四柱八字支干純粹成格成
局扵以扶補龍氣則地脉旺盛而上騰於墳宅之中所
謂藏神所謂地德上載造命之體也合朔者取初一日
太陽太隂合照之義舉一以該百也其法取三竒三德
金水紫白貴人禄馬到山到向自然吉慶所謂合朔所
謂天光下臨造命之用也然使犯動凶煞則禍且隨之
亦屬無益又必先於年月之内推求山向吉神相迎一
切歲破三煞隂府等項盡行退避不相干犯乃為全吉
則神迎鬼避之說也此亦體中之最緊者體用兼全上
也不然寧舍用而取體每年之中有吉神凶神焉有吉
星凶星焉二者不同不可不辨
神隸於地或吉或凶隨太歲之所指揮而已蓋太歲君
也其分最尊其力最大共此二十四山其與太歲相喜
相合及為太歲之所生扶者即為吉神故凡歲德歲德
合歲貴歲禄歲馬以及開字成字平字危字俱吉除字
定字次吉總之與歲君相得故吉也其與太歲相衝相
鬭及為太歲之所尅制者則為凶神故歲破者太歲所
對衝而破也三煞者太歲所殺之三方也隂府者太歲
之化氣尅山化氣也年尅者太歲納音尅坐山本墓納
音也此皆受尅於太歲而不可犯之者也臨官方為天
官符主官訟帝旺方為打頭火主火災此太歲有餘之
氣也故宜三合局尅之死方為六害為灸退主退敗此
太歲不足之氣也故宜三合局補之又以歲千起五虎
遁遁至戊巳方為戊巳煞庚辛方為天金神丙丁方為
獨火以上神煞總之隨歲君而轉移其餘紛紛神煞不
從太歲而起者皆後人之所添設者也内惟歲破最凶
例無制法三煞亦大凶不可輕犯其餘凶煞俟其休囚
之月而以四柱制化之可也若不知制化之法則寧避
之此神迎鬼避之大略也
星運扵天七政中之日月金水四餘中之紫氣月孛及
八節之三竒紫白竅馬皆吉星也内中日最尊月與三
竒竅馬紫白次之至扵玉皇鑾駕等星皆捏造而無據
者也
月令為權要之官其所冲者為月破所尅者為月隂府
為月尅山家與年家之歲破隂府年尅同也月家之土
煞為大月建小兒煞與年家之戊巳煞同也惟大月建
更凶此月家真凶神也本月之旺方為金匱星臨官帝
旺之間為月德相合之方為月德合正丁二坤之類為
天德相合之方為天德合此月家真吉神也
天星可以降地曜然天星氣清地煞力猛若犯三煞隂
府及月家之大月建小兒煞則太陽到亦不能制況其
他乎大煞避之中煞制之小煞不必論也但得八字停
當吉星照臨自然貞吉若捏造之假煞則削之而已
修凶福猛不如修吉之穏然修吉如修太歲方三德方
本命貴禄方食禄方必取吉方旺相之月而以四柱扶
補之則吉者愈吉矣修凶如修三煞方官符方金神方
必俟凶方休囚之月而以八字尅制之則凶者亦吉矣
修吉要扶得旺制凶要制得伏如本命禄馬貴人飛到
山向最吉亦可降中下等煞
二十四山方無吉凶聽太歲以吉凶而已不從太歲起
者皆偽造也如偽吉神則曰玉皇曰紫微曰鑾駕之類
偽凶神則曰天命煞飛天火星及各樣火星官符血刃
之類不可勝紀一考其起例再考其所以然則乖謬了
然矣
六十日亦無吉凶聽月令以吉凶而已日統於月為月
之所合所生者及與月令同旺者乃真吉日如旺日相
日月德日之類是也日支干為月之所尅所衝及休囚
而不當月令者乃真凶日如破日四廢之類是也其不
從月令起者皆偽造也如偽吉日則曰滿德吉慶之類
偽凶日則曰死别滅門之類細考起例真假了然矣
楊筠松疑龍經已及造命體用之槩而千金歌言言名
理愈翫愈佳真千古日家之指南車也嗣是曾文辿陳
希夷吴景鸞廖金精以及後來名術一切葬課皆以扶
龍相主為宗其修吉方則曲盡扶吉之法其修凶方則
曲盡制凶之法取而玩之無不鑿鑿有理通書未有及
此者也
造命之法一看來龍宜何局以補之二看山向何煞宜
避何煞可制以何法制之取何吉星照之三看主人本
命宜何如以扶之三者俱得而後舉事吉無不利矣至
扵修吉方則擇吉方旺相之月而扶持之如培植善類
也修凶方則擇凶方休囚之月而尅制之如收降盜賊
必我強而彼弱乃為我用也彼選定八字不問龍山主
命而槩施之乃假造命也扵古法天淵矣學者當辨别
其是非以定從違庶無差悮
按自此以下十二篇並註皆出選擇宗鏡其扵龍山
歲命之理獨為精細故並錄之其中有錯誤駁雜者
則取其意而刪易其辭别本有與為發明者則亦取
而附于其後惟戊巳除危成開等方及尊帝等星皆
今通書所不用以其自成一家之言故存其舊辨論
詳後各條並見附錄辨譌卷
楊筠松造命歌(又名千金歌)
天機妙訣值千金不用行年與姓音但看山頭併命位
五行生旺好推尋
此造命之綱領也行年如幾十幾歲之類姓音即五
姓修宅也世俗以此二者分吉凶謬甚故不用也山
頭乃來龍入首一節及坐山也命位者即本山命五
虎遁納音是也山命所屬五行合年月日時皆要生
旺如子山命擇申子辰年月日時有氣用之併取天
干合格合局大吉
一要隂陽不溷雜二要坐向逢三合三要明星入向來
四要帝星當六甲四中失一還無妨若是平分便非法
一論龍之淨隂淨陽此龍單指入首結穴一節之脈
非坐山也乾甲坤乙坎癸申辰離壬寅戌十二來龍
屬陽宜立陽向用申子辰寅午戌陽日期也艮丙巽
辛震庚亥未兑丁己丑十二來龍屬隂宜立隂向用
己酉丑亥夘未隂日期也反此則為溷雜不吉然古
人不盡拘此如艮亥龍用申子辰者三合補龍法也
二論三合以三合補龍則補之有力不言龍而言
坐向者借坐向以補龍也如巽龍作己山亥向用夘
未局以補巽木龍非真補亥向也發福全在龍上即
坐山亦次之況向有何益乎俱以正五行論有四柱
與向三合者則不可衝山必減一字如亥龍則亥山
己向止用丑酉金局以生亥龍可也如己字則衝破
亥山矣餘倣此推三要七政中之日月到向明星
即日月也蓋到向則照山陳希夷云太陽到山惟國
家修宫殿宜之士庶人不能當也故楊公屢言三合
對宫福禄堅若太隂金水則山向皆可或日在向月
在山前後夾照尤妙四要尊星帝星到山到向六
甲者六個甲子蓋尊帝從甲子起乾次坎故也此四
者乃造命之樞得全為上失一猶可若失二得二則
非法矣況全不合者乎
煞在山頭更若何貴人禄馬喜相過三竒諸德能降煞
吉制凶神發福多
山頭坐山也煞謂年月諸惡曜犯占也必求年命真
禄馬貴人同到山方及山家禄馬貴人同到為美如
丁夘年煞在酉丁貴人亦在酉多用酉日時修之乃
貴人制煞又如丙午生人用丁亥年辛亥月乙亥日
丁亥時作亥向乃一氣貴人壓制太歲三竒竒門乙
丙丁也或取八節三竒亦驗諸德歲德并天月二德
也如其年方位有年月諸凶煞若用德竒制之則化
煞為權反能召福
二位尊星宜值日一氣堆干為第一拱禄拱貴喜到山
飛馬臨方為愈吉三元合格最為上四柱喜見財官旺
用支不可有損傷取干最宜逢健旺生旺得合喜相逢
須避尅破與刑衝吉星有氣小成大惡曜休囚不作凶
尊帝二星喜扵年月到矣而日時亦宜取之更能助
吉一氣堆干謂四干一樣也然必與山向及命主
之干支相合而無刑尅為美拱禄者如甲命禄在寅
四柱用二丑二夘則拱出寅禄矣怕衝所拱及填實
亦要與山頭相關為吉拱貴倣此喜到山則指四柱
之禄馬貴人到山也修方者宜到方修向者宜到向
曰山而包方與向也飛馬又包禄貴在内即活禄
活馬活貴人之謂也本命者以太歲入中宫遁之本
年者又以月建入中宫遁之或飛到山或飛到向或
飛到方皆吉八字以干為天元支為地元納音為
人元如堆干堆支兩干兩支三合局及四納音皆以
純粹不雜而又補龍相主方為合格也財官論主
命不論山如甲生人用三四點已字為合財已命人
用三四點甲字為合官以合為妙不合不佳查楊曾
日課凡用財官者皆十干合氣也四柱地支或互相
衝刑則彼此互傷而大凶故曰不可有損傷四柱中
日干甚重最宜旺相得令日干休囚非貧即夭或三
干四干一氣不則正當月令如比肩既少又不當月
令則必年月上有印以生之再用禄時亦健旺而有
力矣然支干有力固好又必與山命相合補龍補山
補命是得衆力之扶持也何吉如之若尅龍尅山尅
主刑龍刑山刑主衝龍衝山衝主是受衆力之摶擊
也凶可知矣故曰生旺得合喜相逢須避尅破與刑
衝至此而造命之法無遺蘊矣若八字自相刑衝則
用支損傷之謂也古八字亦有自相衝者衝即破也
如用辰戌局丑未局以補土山之類四墓之山不衝
則不開也若衝主命則斷斷不可至扵制煞修方以
吉降凶則全看月令必凶方休囚之月制神旺相之
月則吉如以一白水制南方打頭火必申子辰水旺
火衰之月可也故曰吉星有氣惡曜休囚也此指修
方而言若坐山休囚則不吉矣
山家造命既合局更有金水來相逐太陽照處自光輝
周天度數看躔伏六箇太陽三箇緊中間歴數第一親
前後照臨扶山脈不可坐下支干缺更得玉兔照坐處
能使生人沾福澤既解天機字字金精微選擇可追尋
不然背理庸士術執著浮文枉用心字字如金真可誇
會使天機錦上花不得真龍得年月也應富貴旺人家
此申結上文造命之法全以補龍為主也因龍山屬
何五行而以四柱補之則可以奪神功改天命此之
謂山家造命法也蓋從山脈而造富貴非四柱之能
自造也能如上所云則造命八字已合格局矣此造
命之體也有體而後言用求諸吉星皆照山向乃用
如金水二星亦喜到山到向蓋天以五星為經日月
而外莫尊於此然火星凶烈土星木星又能掩日月
之光而蔽山向之明故不可用金清水秀二星獨吉
若與日月同到山向謂之金水扶日月大吉之兆也
此惟臺歴可查外此有昇元金水周仙金水皆終年
守住一方而不運行不足信也太陽照臨諸吉之首
必以臺歴日躔宫度為真外此有昇元太陽都纂太
陽烏兔太陽四利太陽皆不足信天無二日且一太
陽在東一太陽在西終年不動有是理乎得真太陽
矣又得真太隂同臨山向福澤尤厚然此日月金水
竒德禄馬貴人皆助福之星非發福之根本也福之
根本全在坐下山脈山脈旺相則發休囚則不發此
全在吉課以生扶之天干地支純全不缺乃可若支
干既缺補脈不起雖諸吉併臨亦無大福如無為無
用之人縱得貴人扶持終不能大有為也故再丁寧
曰不可坐下支干缺蓋明體之重而用之輕也人悟
得此義古人之選擇亦可追蹤比美不然庸術之士
背造命之正理不論年月之生龍尅龍只曰某山宜
某年又云某日大造某日大葬龍山受尅主命休囚
何益之有末四句復深自贊美此歌以啟人之留意
也
又歌
方方位位煞神臨避得山過向又侵只有山家自旺處
天機妙訣好留心支如不合干中取迎福消凶旺處尋
任是羅㬋隂府煞也須藏伏九泉隂
二十四方位神煞占犯最多避得年煞又有月煞避
得月煞又有日煞且山利向又不利向利山又不利
難得全吉只取本山來脈自旺處得令有氣更四柱
干支乘時旺相如坐山得干取天干一氣或堆禄堆
干坐山得支取地支一氣或三合年月日時無非扵
山家自旺處斟酌調和使之更旺耳此旺則彼衰凶
煞自伏是天機妙訣
疑龍經
大凡修造與葬埋須將年月星辰排地吉葬凶禍先發
名曰棄屍福不來此是前賢景純說景純雖說無年月
後來年月數十家一半有頭無尾結大抵此文無十全
一半都是俗人𫝊不是青囊起鬼卦便是三元遁甲銓
禄馬雲騰兼氣耀六壬局與通天竅装成圖局號飛天
飛天名出何人造云是祖師口訣傳金盤圖是左仙錄
雷霆九劫號昇元坤鑑黃羅并武曲催官使者大單于
鼓角喧傳為第一統例一百二十家九十六家年月要
問之一一皆通曉飛度星辰說元妙試令選擇作宅墳
福未到時禍先到不知年月有元機年月要妙人少知
年月無如造命法装成好命恣人為吉人生時得好命
一生享福兼富盛不獨已身富貴高奕世雲仍沾餘慶
我因歷數考諸天元象幽微萬萬千星到曉時次第沒
只有陽烏萬古全太隂因日有盈缺不比太陽常麗天
請君專用太陽照三合對宫福禄堅更看素曜在何處
福力却與太陽兼金木二星并紫氣月孛同用又無嫌
周天本是十一曜只嫌逆伏災炎炎
右經詳言諸家恍惚無如造命之妙因龍山主命以
起四柱八字成格成局扶龍相主所謂装成好命也
八字既好乃取吉星以照臨之日為最宜到向上吉
對宫即到向也三合亦吉或與山三合或與向三合
也月次之五星中金水二星吉土木二星掩蔽光明
火星燥烈皆凶也四餘中惟紫氣最吉月孛柔星遇
吉則吉故曰同用無嫌蓋與日月金水同用也火羅
土計皆凶七政四餘共十一曜若遇逆伏則凶者愈
凶吉者亦凶矣
論造葬
造葬二者乃選擇大端不可不慎慎之如何曰合造命
之體用而已然豎造與葬地亦略不同葬以補龍為主
而山向亡命次之造以山向主命為重而補龍次之蓋
葬乘生氣生氣旺而體自煖雖山向與亡命不甚全利
亦無妨也若修造則斧斤震動且曠日持久倘山向不
空主命受尅不敢妄議興舉況八宅禍福皆論坐山乎
論正五行生旺取用
五行生旺各有其時惟土分三等有隂有陽有半隂半
陽故元經曰三等殊生是也艮土屬陽坤土屬隂辰戌
丑未隸中宫辰戌屬半陽丑未屬半隂艮旺立春之先
坤旺立秋之後四墓扵四季之下各旺一十八日此土
之墓也
木山春旺除土旺一十八日之外惟七十二日又以冬
至後一陽生處互論自冬至至立春為進氣謂之向令
自立春至春分為正氣謂之得令自春分至清明為旺
氣謂之化令
火山夏旺自立春至驚蟄為進氣向令自驚蟄至立夏
為正氣得令自小滿至夏至為旺氣化令夏至後火燥
金流物極則反不可用也凡用火山不宜大暑之後
金山秋旺自芒種至夏至為進氣何令自夏至至立秋
為正氣得令自處暑至秋分為旺氣化令
水山冬旺自立秋至白露為進氣向令自秋分至霜降
為正氣得令自立冬至冬至為旺氣化令
凡化令乃他山進氣之時尅擇之法務以財禄培根
乃為中和若以官旺加之則太旺而反危矣
用日之法向令取其生氣得令用其胎養氣化令取其
財源便是妙理如春月清明前後作寅山為化令取甲
日用之為甲禄在寅財者四墓并納音土也又如得令
向令不同進氣化令有異如春震山甲乙輔之甲向冬
至而生旺震向春分而正旺乙向清明而化旺尅擇之
法取其將化者補以財禄正旺者培以根元向旺者益
以胎息損益得中乃為貞吉
論補龍(造葬同)
邱平甫曰先觀風水定其蹤次看年月要相同吉凶合
理參元妙好向山家覓旺龍(此言先擇吉地次擇吉年月日時以補龍千古不易)
(之論)
凡入其鄉而星峰竒特龍神秀拔富貴無疑入其鄉而
山岡撩亂龍神卑弱貧賤無疑禍福之本總屬之龍擇
日而不補龍又何必擇知補龍之說而此道之元樞得
矣
凡遠龍不論單以到穴之小脈為主以正五行論生尅
日時四柱生扶之則吉尅洩之則凶
不問陽宅隂地至結穴處必有一線小脈細細察定即
以羅經格之屬木則用亥夘未局屬水土則用申子辰
局屬火則用寅午戌局屬金則用己酉丑局或印局生
之亦可龍雄帶煞者宜用財局
山谷隂地聳起開窩者近穴止有圓毬無小脈圓毬若
闊非脈也宜扵山後蜂腰處審而補之
凡省城府縣非午向則丙丁向其午向者必壬子癸龍
也其丙丁向必亥艮龍也俱宜申子辰局但正脈已結
衙署矣民居或東或西皆脈上枝分横來者不知屬何
五行只以補坐山為主自此以外則皆補脈而隂地尤
緊蓋葬乘一線之生氣也
龍氣之衰旺全看月令故補龍者必扵三合月或臨官
月墓月亦作旺月非衰病死之例也蓋丑宫有辛金未
宫有乙木辰宫有癸水戌宫有丁火固知四墓之旺而
非衰也故三合局用之
凡補龍全在四柱地支蓋天干氣輕地支力重也有以
地支一氣補者如夘龍用四夘之類極妙但難取十餘
年始一遇而又或月家日家山向不空其可強為乎不
若三合局之活動易取也三合局只要在三合月内生
月旺月墓月皆可如此三月内凶神占方則臨官月亦
可名曰三合兼臨官地支一氣局或四生或四旺不用
四墓三合字不必全二字亦可
十二淨隂龍宜用隂課十二淨陽龍宜用陽課楊筠松
曰一要隂陽不溷雜正此謂也但五行龍各有隂有陽
而亥夘未木局己酉丑金局則皆隂也寅午戌火局申
子辰水局則皆陽也故舊課亦不甚拘隂陽之說
古人造葬八字多以地支補龍以天干補主命或與命
比肩一氣或合官或合財或合禄馬貴人又或天干合
命而禄馬貴人到山到向而地支又補龍脈則八字之
上上局也
唐一行禪師宋託長老皆以四柱納音補龍本年之納
音亦甚應驗但不如地支之力耳又有論納音者其法
不論本龍之納音而扵龍之墓上起納音論生尅如庚
寅年作戌山戌龍正五行屬土水土墓辰亦用五虎遁
得庚辰金音八字宜土音金音吉火音為克龍墓凶此
蓋本洪範變運而論者與一行禪師託長老之旨有異
亦宜參看
凡以三合水局補水龍以木局補木龍者為旺局上吉
以金局生水龍以水局生木龍者為相局又為印局次
吉水龍用火局者為財局龍雄帶煞者不必再補則用
財局不補亦不洩也
補龍古課(俱以正五行論)
亥壬子癸四龍屬水生申旺子墓辰申子辰乃三合旺
局上吉臨官在亥吉己酉丑為印局亦吉寅午戌為財
局次吉亥夘未為洩局凶辰戌丑未為鬼煞局尤凶得
壬癸庚辛干尤妙然難盡拘
一亥龍乾山巽向曾文辿用壬寅年壬寅月壬寅日
壬寅時後八子入朝係丁亥亡命取丁壬合以丁
命言之為合官又四點壬禄到亥龍四寅與亥命合
又與亥龍合妙甚四壬水又補亥龍上上吉課也又
有用癸亥年甲子月甲申日乙亥時者後發甲貴顯
此以申子水局補亥龍而用二亥為臨官也
一亥龍壬山丙向楊筠松取辛亥年庚子月丙申日
丙申時後出丞相此以申子亥水局補亥龍三合兼
臨官局
一壬龍子山午向楊筠松取四癸亥後多貴顯蓋四
亥乃壬龍禄地又四癸禄到子山名臨官格又名聚
禄格又名支干一氣格妙甚主命非戊則癸或子命
俱妙
一子龍艮山坤向曾文辿取癸巳年丁巳月癸酉日
癸丑時後代貴顯此因艮山坤向俱屬土能克子龍
之水故不用申子辰局而用己酉丑金局以生子水
而洩土氣也又三點癸禄到子重龍不重坐山也主
命非癸則戊或戊子命尤妙
一壬龍子山午向楊筠松取壬申年戊申月壬申日
戊申時後大貴此取壬龍四長生在申也又兩干不
雜地支一氣丁巳亡命取丁與壬合為合官格又巳
與申合也寅生人皆夭折四申衝也
艮坤辰戌丑未六龍屬土亦生申旺子墓辰臨官亥以
申子辰為旺局亦土克水財局也上吉以寅午戌為印
局亦吉金局洩木局克皆凶喜丙丁戊巳干然難盡拘
一艮龍壬山丙向楊筠松取辛亥年庚子月丙申日
丙申時大貴廖金精取庚申年戊子月庚申日庚辰
時三合局
一艮龍甲山庚向楊筠松取丙辰年丙申月丙申日
丙申時後發貴綿遠此不惟申子辰局而四丙火生
艮土又艮宫納丙主命非丙生必辛生也或辛巳命
則四丙禄到巳尤妙
一艮龍癸山丁向楊筠松取四丙申五百日及第支
干一氣格艮土生申又名四長生格又四點丙火生
艮土又艮宫納丙四帑也妙甚
寅甲夘乙巽龍屬木生亥旺夘墓未以亥夘未為旺局
上吉臨官在寅以申子辰為印局亦吉己酉丑為煞局
寅午戌為洩局皆凶喜壬癸干然難盡拘
一夘龍甲山庚向楊筠松取乙夘年己夘月庚寅日
己夘時此單用臨官帝旺二字也名官旺局
一夘龍亥山巳向古人取四辛夘葬辛巳亡命取四
辛以扶辛命四夘以補夘脈又合亥山又冲動辛命
之酉禄也夘龍在辛年五虎遁得辛夘木又納音補
納音也
一夘龍乙山辛向曾文辿取庚寅年丁亥月辛夘日
辛夘時三合兼臨官賴布衣取甲寅年丁夘月辛夘
日己夘時三合兼臨官
一巽龍乙山辛向朱子取庚寅年戊寅月癸夘日甲
寅時臨官帝旺局
巳丙午丁四龍屬火生寅旺午墓戌臨官巳以寅午戌
為三合局上吉亥夘未為印局吉己酉丑為財局次吉
申子辰為煞局凶辰戌丑未土局洩氣亦凶天干喜丙
丁甲乙然難盡拘
一丙龍巳山亥向楊筠松取己巳年己巳月壬午日
壬寅時三合兼臨官又丙龍禄在巳
一丙龍坤山艮向賴布衣取癸巳年丁巳月庚午日
戊寅時
以上皆三合兼臨官蓋因三合之年分月分山向不
空則用臨官年月也
申庚酉辛乾五龍屬金生巳旺酉墓丑臨官申以己酉
丑為三合金局上吉以辰戌丑未土為印局然相衝不
吉以亥夘未為財局次吉以申子辰為洩局凶寅午戌
為煞局尤凶喜庚辛戊巳干然難盡拘
一酉龍酉山夘向楊筠松取甲申年癸酉月丁酉日
己酉時官旺局賴布衣取辛酉年辛丑月辛丑日癸
巳時三合局又三點辛禄到酉龍酉山
一辛龍乾山巽向曾文辿取丁酉年己酉月甲申日
己巳時又取己酉年癸酉月壬申日乙巳時三合兼
臨官吉雖是隂府金局制之無妨
一辛龍壬山丙向賴布衣取辛酉年辛丑月辛酉日
癸巳時三合局又三辛補辛龍
古課甚多難以備錄姑舉此為式或三合局或三合
中止用二字或三合兼臨官或單臨官帝旺二字或
天干一氣或地支一氣總之皆補龍也以補龍為主
而又不衝尅坐山不衝尅主命且坐山有吉神無凶
煞主命或比肩或合財或合官或會合四柱之禄馬
貴人又或四柱之禄馬貴人到山到向則上上吉課
也地支一氣者四支一樣也或本龍之四長生字四
臨官字四帝旺字皆可若四墓字則凶墓非三合結
局不用也
又有納音以補龍者一行禪師諄諄尚之矣託長老為
豐城宛岡黃氏葬墓戌龍作辛山乙向得甲戌火龍入
穴也宜木音生之火音比助之正宜立夏乘旺故用庚
寅年(木音)壬午月(木音)戊午日(火音)己未時(火音)下葬
又曰造葬八字取用全在納音不可分毫爭差則福應
如嚮然以前法參之亦相合焉戌龍屬土又與寅午同
三合火局今託長老用寅午火局以生戌土則非徒納
音之屬木屬火能助甲戌火龍也故補龍者必以前三
合局或一氣局為主而參以納音之說託不補辛山而
單補戌龍之納音因知古人重龍不重山也今人不問
龍而單問山豈不謬哉
又有一法謂之占奪一方秀氣亦甚吉如木龍則四柱
用寅夘辰三字全謂之占盡東方秀氣火龍則用己午
未三字全謂之占盡南方秀氣金龍則用申酉戌三字
全謂之占盡西方秀氣水土龍則用亥子丑三字全謂
之占盡北方秀氣與官旺局同但多一字耳以三字凑
作四柱擇一字空利者多用一字以成四柱也三字外
不可參一别字參一别字則亂格矣楊筠松與人修方
用壬寅年甲辰月甲辰日丁夘時此必寅甲夘乙龍又
坐寅夘山方也寅夘辰全秀占東方格
論扶山
坐山不必補但宜扶起不宜尅倒尅倒則凶何謂扶起
坐山有吉星照之無大凶煞占之而又八字相合不衝
不尅即扶也如坐山與龍同氣則補龍即以補山如壬
癸龍坐子向午龍與山皆屬水用申子辰局可也倘龍
與山不同氣則止以補龍為主而坐山有吉星無凶煞
即妙
何謂尅倒太歲衝山則倒(日月時忌衝山歲衝尤忌)三煞隂府年尅
及伏兵大禍占山則倒此開山之緊要凶神勿造勿葬
可也
年家天地官符占山俟其飛出别卦之月以吉星照之
或太陽或紫白或三竒此中得一二吉星到反能發福
蓋天官乃臨官方又名歲德吉方地官乃顯星方又為
歲位合皆可吉可凶非大凶煞也但要吉星到耳忌還
宫忌本月忌旺月占向同此其餘神煞置之勿論
凡太歲占山疊戊巳隂府年尅打頭火則大凶疊金神
次凶若不疊此數凶而以八字比之或三合之又八節
之三竒同到上吉其福最久
凡日月金水紫白三竒竅馬得二三件到山大吉
凡八字四柱禄馬貴人到山到向大吉如寅山多用甲
字甲山多用寅字名堆禄格餘倣此推
凡主命之真禄真馬真貴人以太歲入中宫遁到山向
上吉
凡歲貴歲禄歲馬以月建入中宫遁到山向次吉
凡八字宜扶山合山或與山比肩一氣或印綬生山或
禄貴到山皆吉切忌地支衝山次忌天干尅山惟辰戌
丑未山不甚忌衝然歲衝亦凶日月時内止一字衝之
可也衝多亦破而凶矣
凡四柱中有納音尅山者若年尅月尅忌修造不能制
也葬則以月日納音制之制者當令尅者休囚乃穏
凡陽居原有屋而修山者兼方論忌大將軍大月建小
兒煞破敗五鬼及金神煞此五者惟金神可制而秋月
難制大將軍飛出别卦無妨還宫則凶吉多無妨此俱
忌修方修山不忌葬
年家打頭火及月家飛宫打頭火丙丁火占山占向忌
修造不忌葬
月家天地官符占山向中宫得月家紫白同到又有氣
不忌
居城市者龍遠難測宜補坐山與補龍法同陽居坐山
頗重與隂地不同也
論立向
向不必補但有吉星而無凶煞可也何謂凶煞太歲也
戊巳煞也地支三煞也浮天空亡也此造葬同忌者也
内惟太歲戊巳尤凶蓋太歲可坐不可向而戊巳在向
猛于在山也三煞可制亦宜斟酌俟其休囚之月以三
合尅之吉星照之然葬可而造險蓋葬暫而造久也浮
天空亡略輕主退財耳伏兵大禍占向次凶然修造亦
忌葬不忌也巡山羅㬋占向一白到則吉古人有補向
者所求補龍扶山也不然則坐山之財局也如艮龍作
丙丁向或用四丙或用寅午戌火局者生艮土也又如
子山午向用寅午戌火局者子山尅火為財也然止用
寅戌二字切忌午字冲山餘倣此推
論相主
相主者何以四柱八字輔相主人之命也從來皆論生
年不論生日有論生日者非古法也
修造以宅長一人之命為主葬以亡命為主祭主止忌
冲壓餘可勿拘
古人皆論生年之天干或合官或合財或比肩或印綬
或四長生或取禄馬貴人不衝命尅命而又補龍扶山
則上上吉課也
昔楊筠松為俞侍御修陽宅俞係乙亥生用庚寅年庚
辰月庚寅日庚辰時取乙與庚合合官格也乙禄到夘
寅辰拱之拱禄格也四柱又名天干一氣兩支不雜上
吉格也課曰行年七十六歲自乙亥至庚寅年正七十
六歲此論生年不論生日之證也
又一戊午年生人扵丙子造葬是非不停皆衝生年也
故知生年為重
用合財合禄格者如曾文辿為壬午修主楊筠松葬壬
午亡命皆取四丁未蓋丁與壬合合財格也又午與未
合天地合格也四點丁禄到午命聚禄格也故其課曰
支干合命愈為竒上上格也今人以支干合命者為晦
氣煞何其謬歟
昔楊筠松為乙巳主命修艮山坤向屋取丁丑年庚戌
月庚申日庚辰時蓋取乙與庚合合官格也又庚禄居
申坤向驛馬到艮寅山故其課曰三合馬進山三禄向
上頒又三庚名三台格
一印綬格宜正印忌梟印如甲命宜四癸乙命宜四壬
之類梟印亦能生我多見則忌一二點不忌也若傷官
食神洩氣多見則忌
一比肩格如己巳亡命楊筠松取四己巳比肩格也今
人忌本日何歟比肩上吉如己命見三己四己是也劫
財凶如己命多見戊字是也
一四長生格如壬生人用四申丙生人用四寅是也官
不相合不宜多見多則尅身一二點可也合官則四點
愈妙
七煞大能尅命忌用或年月利而干係七煞一點可也
得四柱中天干食神制之為妙若至二點必凶況多乎
昔有乙夘生人造屋用辛丑年辛夘月後大不吉乙以
辛為七煞也若用庚字則合官大吉矣合官者貴格也
合財者富格也不合則無情財與官俱宜一點二點
禄馬貴人宜四柱活動取之如甲以寅為禄甲命人疊
見寅字乃自家之現財禄也寅命人疊見甲字乃財禄
自外而來也皆聚禄吉格貴人與馬倣此
命禄與命貴人最吉馬次之乃病地也馬有必不可用
者如寅以申為馬四柱若用申字則衝寅命凶
查古人造葬課所云禄馬貴人皆四柱中之顯然可見
者如上數課是也然難逢難遇蓋成格成局之難也又
有本命飛禄飛貴飛馬取造葬之年飛到山向中宫俱
大吉此稍易取
一本命地支切忌四柱地支衝之若又天干尅命干者
名天尅地衝最凶
一太歲衝命最凶月次之日又次之時為輕
如辰戌丑未命遇衝不吉但略輕土衝土也然太歲衝
之亦凶
又曰東衝西不動南衝北不移謂木不能傷金火不能
尅水也亦略輕如申酉命遇寅夘衝亥子命遇己午衝
是也止主是非若北衝南命西衝東命則凶莫堪矣然
亦以太歲為重月次之蓋歲君力大而月乃司令也
凡本命羊刃四柱切忌多見如甲命忌夘字之類
本命煞惟天罡四煞最凶造葬皆忌
天罡四煞即歲煞也修忌宅長葬忌化命及祭主吉不
能制
寅午戌生人屬火忌扵丑年月日時内作甲乙庚辛四
向凶(非此四向則犯丑字不忌不犯丑字則此四向亦不忌二者俱犯乃凶犯一箇丑字亦凶)申子
辰年生人屬水忌扵未年月日時内作甲乙庚辛四向
凶己酉丑年生人屬金忌扵辰年月日時内作丙丁壬
癸四向凶亥夘未年生人屬木忌扵戌年月日時内作
丙丁壬癸四向凶
命食禄最吉能催官禄乃本命食神之禄也八字用三
四點俱吉或修食禄方亦妙如甲命以丙為食神丙禄
在巳四柱多用巳字是也或修巳方亦吉
凡三合之力勝扵六合但主命喜與八字六合而三合
次之惟用三合降煞者得主命與八字共成三合為妙
山向又喜與八字三合而六合輕矣
凡坐山及來龍與命干命支同推但二十四山向少戊
巳二字而多乾坤艮巽四字用禄馬貴人則乾與亥同
坤與申同艮與寅同巽與巳同如四柱用壬字則為禄
到乾亥用丙丁則貴人到乾亥用巳則馬到乾亥也坤
艮巽倣此推
如乾坤艮巽山用長生印綬者則乾金與庚金同坤土
與戊土同艮土與巳土同巽木與乙木同
馬有衝山者則取到向如寅山馬在申忌申字衝寅山
則四柱多用寅字又助起寅山又馬到申向也禄貴到
向俱吉宜活法取之毋執一也
又有本命飛遁真禄真貴真馬則支干俱全之謂也以
太歲入中宫遁到山向中宫造葬安床入宅俱大吉修
方者宜到方
如甲子年生人寅為禄馬丑未為貴人用甲年五虎
遁則寅為丙寅丑為丁丑未為辛未乙丑年修作以
太歲乙丑入中宫順數丙寅到乾六則乾為禄馬辛
未到坤二則坤為陽貴人丁丑到艮八則艮為隂貴
人乾坤艮三方大吉
按通書云本命日不宜用事諸歴皆無明說惟見道
藏經今選擇家通忌天尅地衝年月日時如甲子忌
庚午之類並忌天比地衝年月日時如甲子忌甲午
之䫫起例又忌葬日納音尅化命納音而地支相衝
者與篇内戊午忌丙子日者相合具表扵後天尅地
衝天比地衝顯而易明故不列表
甲子忌戊午乙丑忌己未丙寅忌甲申
丁夘忌乙酉戊辰忌庚戌己巳忌辛亥
庚午忌壬子辛未忌癸丑壬申忌丙寅
癸酉忌丁夘甲戌忌壬辰乙亥忌癸巳
丙子忌庚午丁丑忌辛未戊寅忌庚申
己夘忌辛酉庚辰忌甲戌辛巳忌乙亥
壬午忌甲子癸未忌乙丑甲申忌戊寅
乙酉忌己夘丙戌忌戊辰丁亥忌己巳
戊子忌丙午己丑忌丁未庚寅忌壬申
辛夘忌癸酉壬辰忌丙戌癸巳忌丁亥
甲午忌戊子乙未忌己丑丙申忌甲寅
丁酉忌乙夘戊戌忌庚辰己亥忌辛巳
庚子忌壬午辛丑忌癸未壬寅忌丙申
癸夘忌丁酉甲辰忌壬戌乙巳忌癸亥
丙午忌庚子丁未忌辛丑戊申忌庚寅
己酉忌辛夘庚戌忌甲辰辛亥忌乙巳
壬子忌甲午癸丑忌乙未甲寅忌戊申
乙夘忌己酉丙辰忌戊戌丁巳忌己亥
戊午忌丙子己未忌丁丑庚申忌壬寅
辛酉忌癸夘壬戌忌丙辰癸亥忌丁巳
論開山立向與修山修向不同
凡鼎新開居倒堂豎造皆謂開山立向則單論開山立
向吉凶神至年與月之修方凶神俱不必論修主原有
住屋欲扵屋後修造謂之修山不名開山則忌開山凶
神兼忌修方凶神也向上凶神除太歲三煞二者外其
餘不必論矣住屋前修造謂之修向不名立向則忌立
向凶神兼忌修方凶神也坐山凶神除歲破三然二者
外其餘不必忌矣若所修之處前後還有屋則又兼中
宫凶神論
修山修向修方看與修主住房利否如與住房不利又
欲急修則宜避宅别居俟工完後入新宅可也既避宅
而去則止論山向空利而方道與中宫神煞皆可不拘
修方神煞年家則以三煞歲破為最打頭火天地官符
次之月家以大月建小兒煞為最飛宫官符獨火次之
凡修山修向者必要兼避方煞惟新開山立向者不論
方煞也修山而忌三煞在向者蓋三煞在向亦凶必俟
休囚之月乃可修山也修向而忌三煞歲破在山者蓋
山既大不利則向亦不利也
論修山
凡修方先定中宫扵中宫下羅經格定所修之方屬何
字先查此字何年可修次查何月可修然後擇吉日與
方生合則吉
方之必不可修者曰本年戊巳方也歲破方也太歲到
方而帶戊巳打頭火金神也月家則大月建小兒煞也
此皆必不可犯者也至月家丙丁火及飛宫之打頭火
天地官符次之有制可修
方之可修者有三種一曰空利方本年無甚大凶煞占
方亦無甚吉神到方但擇吉月吉日以修之亦自平穏
二曰修吉神方或太歲方而帶吉不帶凶也(必要八節之三竒到)
或三德方如甲年六月則歲德天德月德會扵甲方也
年天喜方也(子年酉丑年申寅年未夘年午辰年己巳年辰午年夘未年寅申年丑酉年子戌年)
(亥亥年戌)次之則年月之三台土曲方也(即平字)青龍官國方
也(即開字)極富谷將方也(即危字)魁罡顯星方也(即定字)月家
之金匱方也本年之竅馬方也此皆年月之吉方也又
或本命之禄馬貴人方也本命食禄方也又或本命之
貴人禄馬飛到此方也此三者乃本命之吉方也必年
月之吉方又合本命之吉方擇吉日修之則無不吉也
擇吉日之法如何曰吉方宜扶不宜尅扶則福大尅則
無福年家與此方或三合局或一氣局又必此方旺相
之月則諸吉當權修之自然發福然修吉方必不疊緊
要煞乃可蓋吉不宜尅而煞又要尅二者不可並行也
若不緊要之煞則不必論也方吉命吉自然降伏矣三
曰修凶煞方除戊巳歲破及太歲之帶凶者不修外其
餘皆可制而修也其制之之法詳見後
論修方兼山向及中宫
修方亦有分别不問正向横向但在後不作住房而止
作書室下房者則止論修方而開山立向之吉凶不必
論也若在後欲作住房則以開山立向為主而兼修方
論必山向利方向又利乃可修也此論甚確蓋雖修方
而欲作正寢則是其宅以所修之屋為主房故即同開
山論今人修方不論後面是住屋閑屋一槩論方不論
山向大失古人之旨
四圍有屋則中間之屋皆名中宫太歲在向及戊巳煞
三煞占山占向則中宫終年不吉不可修月家大月建
小兒煞打頭火占中宫亦不可修也
月家飛宫天地官符入中宫若年月紫白三竒在中宫
或本命禄馬貴人飛入中宫則可修也
凡修中宫忌戊巳日蓋中宫本屬土又用戊巳土日則
助起土煞不吉也若辰戌丑未月尤忌戊巳日
論用盤針
通書曰盤針之法漢初只用十二支自唐以來始添用
四維八干古歌云縫針之法壬子中更論正針子亦中
又胡舜申隂陽備用云聞諸前輩言盤針之用當以丙
午壬子之中者為正狐首經云陽生扵子隂生扵午自
子至丙東南司陽自午至壬西北司隂丙午壬子之間
為天地之中南北之正其說相合故斷然以丙午壬子
中針為是
按通書以壬子之中為縫針今謂之中針蓋中針之
子位當壬子之中乃子之初自子至癸皆子位也地
理家格龍用之若定方向則用正針消砂納水則用
縫針詳見本原並見後圖
羅經體製不一多者至三十餘層然其用總不離乎三
針者近是今約取十二層内一層天池以受指南針者
也二層八卦正方隅也三層二十四山一卦三山也四
層坐山九星變卦也五層淨隂淨陽配龍向也六層穿
山七十二龍正針分金也七層中針二十四山八層二
十四天星九層六十龍皆屬中針所以格龍者也十層
縫針二十四山十一層六十龍十二層一百二十分金
皆屬縫針所以消砂納水者也其餘配卦配宿皆由此
推故約舉之而其義已偹也
定方隅法
選擇宗鏡曰中宫下羅經中宫定而後方隅定如直進
有幾層者必自山下第一層之後簷起量至大門之前
簷水止共幾丈折半為中宫下羅經以定二十四字而
方隅始確通書有論層數者如只有一層則以棟柱之
中為中宫若有前廊前深後淺又以簷下為中宫若前
有廊後有披厦前後相等則又以棟柱為中宫也如有
二層則前層之後後層之前中間天井為中宫也如有
三層則以中層為中宫也四層則以二層後天井為中
宫與二層同也五層則以第三層為中宫與三層同也
此其說似是而非蓋棟數有淺深而羅經二十四方位
無伸縮也近時有以祖堂為中宫者亦非是古並無此
說羅經二十四字乃一定之方位如一居周圍有二十
四丈則一字管一丈有十二丈則一字管五尺此定理
也如子山午向則夘酉當腰若必以祖堂為中宫則祖
堂在山下者夘酉前長後短祖堂近大門者夘酉前短
後長有是理乎
修方忌扵祖堂不利則合家不利然相離稍遠者猶之
可也若扵祖堂利而扵修主之住屋不利則修主不利
而合家亦不得受福矣大抵修主之住屋若與祖堂共
一棟則吉凶同論若異棟則必兼論必俱利乃可今人
有單論祖堂利否者非古人之旨也古人云祖堂不利
則移香火扵吉方如修主住房不利必要遷住吉方乃
可修作其義甚明凡移徙而修者必待修完後方可擇
吉入宅或歲官交承亦可如主命本年利作兑不利作
震則當遷居扵東使所修之方昔視之為震者今則視
之為兑矣此活變之法也
按定中宫之法論層數固未精而論丈尺亦未甚確
蓋方位皆以目之所見為定如大門則以廳事為中
可也如廳後則以正寝為中可也如墳塋則以祖穴
為中可也移步換形惟變所適要在相其形勢取其
尊者為主以臨四方庶義精而理得矣
欽定協紀辨方書卷三十三
