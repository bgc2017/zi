欽定協紀辨方書卷二
本原二
二十四方位
正五行
中針雙山五行
縫針三合五行
洪範五行
墓龍變運
年月尅山家
二十四節氣方位
八卦納甲三合
小遊年變卦
大遊年變卦
遊年變卦圖
卦四天干八地支十二共為二十四方位隂陽家名二
十四山言山則向在其中如子山則必午向午山則必
子向壬山則必丙向丙山則必壬向之類是也八卦惟
用四隅而不用四正者以四正卦正當地支子午卯酉
之位故不用卦而用支用支即用卦也八卦既定四正
則以八干輔之甲乙夾震丙丁夾離庚辛夾兌壬癸夾
坎四隅則以八支輔之戌亥夾乾丑寅夾艮辰巳夾巽
未申夾坤合四維八干十二支共二十四天干不用戊
巳者戊巳為中央土無定位也以二十四山分屬八卦
則一卦筦三山戌乾亥屬乾壬子癸屬坎丑艮寅屬艮
甲卯乙屬震辰巽巳屬巽丙午丁屬離未坤申屬坤庚
酉辛屬兌謂之八宫以二十四山分屬五行諸家不同
具各有義
亥壬子癸屬水寅甲卯乙巽屬木己丙午丁屬火申庚
酉辛乾屬金辰未戌丑坤艮屬土此八卦干支之五行
也後有雙山洪範諸家因名此為正五行
圖外層所列為正針乃二十四山之正位内層所列為
中針其子位在正針壬子二位之間比正針先半位其
雙取者為雙山其取三合者為雙山五行地理家格龍
用之蓋龍為來脈故用先至者承之乃無失也
圖外層所列為正針内層所列為縫針其子位在正針
子癸二位之間比正針後半位其雙取三合者為三合
五行與雙山同特比中針正差一位耳地理家用以消
砂納水蓋砂水為去路故用後至者收之乃無遺也
按雙山五行即三合五行也地支十二取生旺墓三者
為三合局而四卦八干各在支前一位今以支前一位
之卦干與支雙並而同取地支三合之五行故曰雙山
五行坤申壬子乙辰合水局六山皆屬水乾亥甲卯丁
未合木局六山皆屬木艮寅丙午辛戌合火局六山皆
屬火巽己庚酉癸丑合金局六山皆屬金地理書曰正
五行乃五行之質雙山五行乃五行之氣故推龍氣之
生旺用雙山而不用正五行也又地理家有三針一曰
正針乃二十四山之正位定向用之一曰中針其子位
在正針壬子二位之中格龍用之一曰縫針其子位在
子癸二位之縫消砂納水用之故中針與縫針差一位
在中針則曰雙山五行在縫針則曰三合五行其實皆
雙山法也
甲寅辰巽戌坎辛申八山屬水離壬丙乙四山屬火震
艮已三山屬木乾亥兌丁四山屬金丑癸坤庚未五山
屬土
地理大成曰洪範者即正五行而進推其本初之氣者
也子午卯酉五行之正位故無變卯為木木必藉水故
甲變水酉屬金金必藉土故庚變土午為火火不必木
生而生于日之光故丙為太陽之火子為水水不必藉
金生而反根于火水不得火則寒凍而冰死故壬為水
中之火卯為木木旺則喜生火故乙為火酉為金金旺
則喜生水故辛為水午為火火旺則喜鎔金故丁為金
子為水水旺無土則散故癸為土此十二位皆以八干
輔成四正之氣其中水火異于金木者金木以形用其
理易直水火以神用其妙奥曲也四生者四正之始氣
水之始本于金故亥是金木之始本于水故寅是水火
之始本于木故已是木金之始本于土而申不變土而
變水者燥土不生金土必得水而生金水實金之始氣
道家所以水中求金故申是水也四墓者四正之歸氣
萬物生則向上歸則向下在下之物水土是也火歸于
土而灰水歸于土而涸故丑未為土金出于土不復能
歸于土木出于土亦不能歸于土故同歸于水金入水
則沈木入水則朽故辰戌為水也四維者四方之交也
乾本生北水之金坤本生西金之土二老也故不變艮
居水木之交受水以生木而土不能生木故從而變木
巽居木火之交木固能生火而火實根于水蓋坎中之
陽為火根離中之隂為水根水火互為其根故巽變水
以為火根也
神煞起例曰晉趙載註郭氏元經山家五行篇不用正
五行而用洪範可見其傳已久或謂始于唐時一行禪
師者妄也惜郭趙諸公用之而未嘗解釋其義逮元季
無著大士始有紫白原本連山洪範論以洛書方位生
成奇耦之數定五行而分吉凶又皆引而不發人不能
解後見楚江萬民英所註三命通會論河圖及洪範五
行頗有發明其言曰古者庖羲氏之王天下也則河圖
以作八卦故序乾坤坎離震巽艮兌之名設天地日月
風雷山澤之象繫辭曰天地定位山澤通氣雷風相薄
水火不相射八卦相錯八卦成列而二十四位同行乎
其中迨夫以隂陽消息驗之八卦之變甲本屬木納卦
于乾乾與坤對以坤☷之上下二爻換乾☰之上下二
爻化成坎☵象甲隨坎化故屬水也乙本屬木納卦于
坤坤與乾對以乾☰之上下二爻換坤☷之上下二爻
化成離☲象乙受離化故屬火也丙本屬火納卦于艮
艮與兌對以兌☱之下爻換艮☶之下爻化成離☲象
丙受離化故屬火也丁本屬火納卦于兌兌與艮對以
艮☶之上爻換兌☱之上爻化成乾☰象丁受乾化故
屬金也庚本屬金納卦于震震與巽對以巽☴之下爻
換震☳之下爻化成坤☷象庚受坤化故屬土也辛本
屬金納卦于巽巽與震對以震☳之上爻換巽☴之上
爻化成坎☵象辛受坎化故屬水也壬本屬水納卦于
離離與坎對以坎☵之中爻換離☲之中爻化成乾☰
象壬受乾化本當屬金納于離火火焰金銷不能退立
而自附于離火立焉故屬火也癸本屬水納卦于坎坎
與離對以離☲之中爻換坎☵之中爻化成坤☷象癸
受坤化故屬土也此八干納卦之變其爻之交換雖有
不同而要各有取義如乾坤上下二爻交者取象于否
泰之義故曰天地定位震艮以上爻交于巽兌巽兌以
下爻交于震艮者取象于咸恒損益之義故曰雷風相
薄山澤通氣坎離以中爻交于乾坤乾坤以中爻交于
坎離取象于既濟未濟故曰水火不相射是也至八卦
所屬之五行變不變雖有不同而亦各有取義乾坤本
乎金土而不變者乃隂陽之祖宗衆卦之父母也退身
于休息之地老亢而不變也坎離震兌位乎四正金木
水火而不變者以子午卯酉隂位各專四旺之地宣布
四時之令而氣化行焉故不變也艮巽用變者艮土易
位于坎震東北之界處身于衰丑病寅之間思于更相
代立自然成山而化木也巽木易位于震離東南之界
立身于衰辰病已之間不能自立反歸于水辰為墓地
故巽辰皆水也亥本屬水因金以生乘代金立故亥屬
金也寅本屬木因水以生乘代水立故寅屬水也巳本
屬火因木以生乘震之衰代震而立故巳屬木也申本
屬金水能生申金助水勢故申屬水也辰戌丑未五方
五土之神分為四季作造化甄陶之主為厚載之質本
不可變因土以生木木附于土奪土一半為水水動土
靜辰戌陽之動也故屬水丑未隂之靜也故屬土化氣
五行所取之由大率類此蓋天地交而萬物通上下交
而德業成男女交而志氣同古往今來未有不交合而
能成其造化者也衰病代謝未有不繼禪乘代而能致
化機之運者也故洪範為大五行凡人命遇甲乙丁庚
辛壬癸干居于乾艮巽坤之鄉又當以所變者而論之
與十干化氣六十納音納甲相參互看不可只以河圖
正五行論
儲泳袪疑說曰自古所用大五行雖郭璞元經亦守
其說謂之山家五行然先輩皆謂莫曉其立法之因
既無可考之理古今豈肯通用而不疑者哉深思其
理求之太乙統紀之數而不可得求之皇極先天中
天之數而不可得求之後天化合五運六氣之說而
不可得反而求之卦畫於是得其說焉分列於後庶
幾易見
乾卦納壬甲乾為天天一生水
戌屬乾自戌順一周匝至辛而極乾陽極而變坤
故辛納乙
坤納乙癸坤為君火
坤用乙而不及癸者六癸皆不化火也癸却自化
木
木受坤化終於己之隂土
土受乾化終於戊之陽土
乾用壬申而生水坤乙生火而癸生木各主八位乾坤
用足繼以長男長女庚辛運化金土攸定五氣迭布造
化之功備矣本以卦畫象數參之六十甲子始得窺其
立法之端倪不悖經旨允合象數後有明者不易吾言
矣大五行出於乾坤者十二位出於六子者亦十二
位合六子足以當乾坤之數蓋乾坤之策三百六十合
六子之策亦三百六十足以當乾坤之策也但郭景純
所載未本屬木而金土木各得四位故山家五行篇曰
癸丑坤庚名稼穡艮震己未曲直應今皆以未屬土殆
必有所據其理亦通木三金四土五是也然一為數之
元總攝八位可也火何以不二不七而四耶二說未知
孰是將以質諸專門之學造理之士云山家五行郭景
純既以名篇又於葬元一篇論坎坤水土之山則曰崇
土益申長生位也及論艮山則曰崇土益亥非木之長
生乎論巽山則曰崇土益申水長生也此又景純筆之
書而用大五行之明證也醫書有左癱右瘓之證人
身一氣脈也一息往來骨節毛竅何往不達及其感疾
左癱者病不及右右瘓者病不及左五臟六腑一而已
矣豈有界限使左之病不得右而右之病不得左耶夫
五臟皆一而腎獨有二左為腎而藏精右為命而藏氣
神依氣立故曰神門配壬子之水是以人之精敗者必
左癱氣敗者必右瘓兩腎各有所主故其病亦各有所
歸壬子一位也子屬水而壬屬火左腎配子右腎配壬
子水為精壬火為神五臟猶五行也六腑猶六神也甲
乙配青龍丙丁配朱雀庚辛配白虎壬癸配元武戊乃
配勾陳巳乃配螣蛇蓋坎水納戊離火納己故五行而
有六神猶五臟而有六腑壬火子水之說近取諸身理
尤明甚
今按地理大成之論世所共宗顧牽強支離不足以厭
人之心神煞起例所載八干位以卦變而從化似為合
矣至于壬不從金則又不可通於是自改其例且所為
換爻者亦人之換之以凑合其說非理氣自然不得不
換者也至其他遷就處亦不異于地理大成至于儲泳
袪疑說以納甲納音得之實超出兩家之上言有本末
但癸化木一語究無著落今按葬藏于土而土氣之生
死在水故論正五行止有水土二行其金山火山木山
云者皆言其形似而非真也所以不用而此洪範五行
之說水居八而土居五為獨多也坎水離火兌金震木
乾金坤土神煞起例謂其不變是己顧其餘者亦各從
方位實有之五行而抉其幽元之義要亦不得謂之變
也艮統丑寅其方為木之始氣故為木巽統辰巳其方
為水之尾閭故為水然艮方本土也巽方本木也故丑
為土而巳為木震統甲乙兌統庚辛木金之全局也震
為木木之為行也其滋膏皆水而生氣皆火也是故始
於水而終于火其始必由雨露之澤焉其終往往出火
以自焚故甲水而乙火也水者震之所以為龍也火者
震之所以為雷也兌為金金之為行也水土之所際由
水土相比久而成石石乃生金金生而泉發是故始于
土而終于水其始必土其終必水故庚為土而辛為水
其土也兌之所以為剛鹵也其水也兌之所以為澤也
坎統壬癸離統丙丁水火之全局也坎為水四獸北方
有兩龜為水而蛇為火是以壬納于離水又比于土地
中之水離地即失其性癸地中之水也故壬為火而癸
為土離為火火能成金無火則金終埋于土是以丁為
庚夫而兌納丁丙者日也八干之中唯丙當與乾坤同
例故丙為火而丁為金日月與乾坤同而專言日者辛
為月月為水辛固水也若夫寅之為水則以地不滿東
南自析木之津以達于巽之地戶皆積水之區所為尾
閭洩之不知何時已者也故寅甲辰巽皆水也若夫亥
之為金也則以天不滿西北自少昊之墟以至于亥之
天門皆積山之區山者石而石者金故兌乾亥皆金也
金積于西北而水盛于東南海為百川之朝宗而河為
之源焉祭川所以先河後海也河源出于崑崙戌位也
故戌為水也史記天官書曰漢者其本曰水河圖括地
象曰河精為天漢唐書天文志曰北斗自乾攜巽為天
綱雲漢自坤抵艮為地紀然則寅申者水之終始也故
寅為水而申亦水也要而論之皆幽元之義實有之理
而非或變或不變任人造作者也
通書大全曰二十四山洪範五行為正運用本年五子
元遁數至本山墓辰其墓辰之納音為變運取太歲納
音與本年墓運納音相生合為吉墓運納音尅太歲納
音尤吉惟忌年月日時之納音尅墓運納音耳
甲寅辰巽戌坎辛申八山正運屬水丑癸坤庚未五山
正運屬土水土墓在辰
甲己年戊辰木運忌用金年月日時
乙庚年庚辰金運忌用火年月日時
丙辛年壬辰水運忌用土年月日時
丁壬年甲辰火運忌用水年月日時
戊癸年丙辰土運忌用木年月日時
離壬丙乙四山正運屬火火墓在戌
甲己年甲戌火運忌用水年月日時
乙庚年丙戌土運忌用木年月日時
丙辛年戊戌木運忌用金年月日時
丁壬年庚戌金運忌用火年月日時
戊癸年壬戌水運忌用土年月日時
震艮巳三山正運屬木木墓在未
甲己年辛未土運忌用木年月日時
乙庚年癸未木運忌用金年月日時
丙辛年乙未金運忌用火年月日時
丁壬年丁未水運忌用土年月日時
戊癸年己未火運忌用水年月日時
乾亥兌丁四山正運屬金金墓在丑
甲己年乙丑金運忌用火年月日時
冬至後丁丑水運忌用土年月日時
乙庚年丁丑水運忌用土年月日時
冬至後己丑火運忌用水年月日時
丙辛年己丑火運忌用水年月日時
冬至後辛丑土運忌用木年月日時
丁壬年辛丑土運忌用木年月日時
冬至後癸丑木運忌用金年月日時
戊癸年癸丑木運忌用金年月日時
冬至後乙丑金運忌用火年月日時
按墓龍者本山龍洪範五行之墓庫變運者本墓庫之
納音隨歲運而變者也用五子元遁者與七政自冬至
起算同義上年冬至已屬今年今年冬至即屬明年天
地之運皆自子始也然五子元遁始子終亥而一歲統
四時冬至後丑月歲君未更而墓運已改丑為金墓故
金山之墓運冬至後又重變也如甲山正運屬水水墓
在辰甲己年五子元遁自甲子順數得戊辰納音屬木
即為木運乾山屬金金墓在丑甲巳年五子元遁自甲
子順數得乙丑納音屬金即為金運冬至後屬乙庚年
用乙庚年五子元遁自丙子順數得丁丑或用甲巳年
五子元遁自甲子順數至乙亥又進而順數至丑亦得
丁丑納音屬水即為水運餘倣此
通書大全曰本年二十四山墓龍變運某山運為年月
納音所尅即為年月尅某山惟新建宅舍新立墳塋論
之其拆修豎造不動地基及舊塋附葬者皆不論
如甲子年納音屬金本年水土山墓運戊辰屬木受年
納音之尅即為本年尅甲寅辰巽戌坎辛申八水山丑
癸坤庚未五土山也甲子年丙寅丁卯甲戌乙亥月納
音屬火本年金山墓運乙丑屬金受月納音之尅即為
正二九十月尅乾亥兌丁四金山也戊辰己巳月納音
屬木本年木山墓運辛未屬土受月納音之尅即為三
四月尅震艮巳三木山也庚午辛未月納音屬土本年
二十四山無水運即其月無尅也壬申癸酉月納音屬
金與本年納音同故亦尅水土山也丙子丁丑月納音
屬水本年火山墓運甲戌屬火受月納音之尅即為十
一十二月尅離壬丙乙四火山也又如壬申年納音屬
金本年二十四山無木運惟冬至後金山墓運癸丑屬
木受年納音之尅即為本年二十四山並無尅冬至後
尅乾亥兌丁四金山也日時尅山家俱倣此凡自年月
起山家之法用本年五子元遁歴數丑辰未戌四墓納
音為年月納音所尅者其墓為某山之墓即為年月尅
某山蓋墓龍變運從山起而忌年月此從年月起而尅
山家參互相推其理一也
立春艮雨水寅驚蟄甲春分震清明乙穀雨辰立夏巽
小滿巳芒種丙夏至離小暑丁大暑未立秋坤處暑申
白露庚秋分兌寒露辛霜降戌立冬乾小雪亥大雪壬
冬至坎小寒癸大寒丑四立二分二至正應八卦是為
八節奇門九局皆起于此
乾納甲坎納癸申辰艮納丙震納庚亥未巽納辛離納
壬寅戌坤納乙兌納丁己丑坎離不納戊巳者二十四
山無戊巳故離納乾之壬坎納坤之癸其法不知所自
來今按啓蒙附論曰火之體隂也其用則陽而天用之
故乾中畫與坤交而變為離水之體陽也其用則隂而
地用之故坤中畫與乾交而變為坎然則坎離納戊巳
者固先天之傳而離納壬坎納癸則後天之用也其四
正卦兼納八支取與本卦支為三合局地理家之坐山
九星淨隂淨陽皆起于此
小遊年變卦
小遊年變卦青囊經謂之九曜亦名翻卦從乾卦翻者
為天父卦從坤卦翻者為地母卦皆由天定卦翻變而
出地理家之淨隂淨陽三吉六秀八貴十二吉龍皆本
于此後世借以為男女生命合婚之用故名遊年因陽
宅又有遊年變卦之法故此為小遊年其法以貪狼巨
門禄存文曲廉貞武曲破軍左輔右弼為序以八卦而
論則右弼與左輔同宫以九宫而論則貪狼為一白屬
水巨門為二黑屬土禄存為三碧文曲為四綠屬木廉
貞為五黃屬土武曲為六白破軍為七赤屬金左輔為
八白屬土右弼為九紫屬火又以五星而論則貪狼為
生氣屬木巨門為天醫禄存為絶體屬土文曲為遊魂
屬水廉貞為五鬼屬火武曲為福德破軍為絶命屬金
輔弼從本宫無耑屬地理家從龍上起以貪狼巨門武
曲廉貞為吉禄存文曲破軍輔弼為凶選擇家從向上
起以貪狼巨門武曲文曲為吉禄存廉貞破軍輔弼為
凶其取義各自不同卦例具詳於後
天定卦例以乾艮坎震後天四陽卦横列于下離巽坤
兌後天四隂卦横列于上而按先天生卦之序乾與兌
對離與震對巽與坎對艮與坤對自本宫對卦一上一
下次第翻之中起中止傍起傍止
按天定卦例止取本卦之上爻變者為對卦所以便于
翻轉究之乾震居中艮坎居傍陽卦居上隂卦居下亦
無不可者地理大成另易有三式然則非果有一定也
天父卦從乾翻起自上而中而下而復中而復上以次
遞變乾上爻變為兌為貪狼兌中爻變為震為巨門震
下爻變為坤為禄存坤中爻變為坎為文曲坎上爻變
為巽為廉貞巽中爻變為艮為武曲艮下爻變為離為
破軍離中爻變復為乾為輔弼是為傍起傍止
地母卦從坤翻起坤上爻變為艮為貪狼艮中爻變為
巽為巨門巽下爻變為乾為禄存乾中爻變為離為文
曲離上爻變為震為廉貞震中爻變為兌為武曲兌下
爻變為坎為破軍坎中爻變復為坤為輔弼是為中起
中止
按青囊經太元終易圖以坤為本宫說云坤為地母諸
山所托三吉六秀勢定於此卦例訣曰經云三吉只求
來勢好但以地母卦為主求其艮丙巽辛兌丁巳丑震
庚亥未十二隂龍諸山所托之故也邱公頌曰三般大
卦如何起元女當年親口傳三吉只求來勢好向家須
變鬼爻看註曰坤為地母諸山所托察龍坤卦索求三
吉後世因此遂有地理貴隂之說今按青囊卦例八宫
皆稱地母三吉註曰三吉來山陽山隂落隂山陽落上
吉陽山陽落而隂水朝隂山隂落而陽水朝次吉然則
山不皆隂苐以與水相配為吉所謂地母卦者特舉坤
以見例耳如坤為本龍艮為貪狼巽為巨門兌為武曲
故以艮巽兌為三吉艮納丙巽納辛兌納丁故以丙辛
丁並三吉為六秀又艮巽震兌四卦抽去中爻餘上下
二爻皆隂陽得配謂之九六衝和震卦廉貞雖凶而以
得配為吉震納庚故以震庚並三吉六秀為八貴又兌
之三合為己丑震之三合為亥未故以己丑亥未并八
貴為十二吉山皆由地母卦而定然八宫皆有九曜天
父卦得天定卦之乾兌相對巽坎相對地母卦得天定
卦之離震相對艮坤相對而六子之用備具故翻卦之
法舉天父地母以見例十二吉山又專舉地母以見例
邱公頌所謂後來翻作八山推者是也
兌卦上爻變為乾為貪狼乾中爻變為離為巨門離下
爻變為艮為禄存艮中爻變為巽為文曲巽上爻變為
坎為廉貞坎中爻變為坤為武曲坤下爻變為震為破
軍震中爻變復為兌為輔弼
巽卦上爻變為坎為貪狼坎中爻變為坤為巨門坤下
爻變為震為禄存震中爻變為兌為文曲兌上爻變為
乾為廉貞乾中爻變為離為武曲離下爻變為艮為破
軍艮中爻變復為巽為輔弼
坎卦上爻變為巽為貪狼巽中爻變為艮為巨門艮下
爻變為離為禄存離中爻變為乾為文曲乾上爻變為
兌為廉貞兌中爻變為震為武曲震下爻變為坤為破
軍坤中爻變復為坎為輔弼以上三卦俱用天父卦
例
艮卦上爻變為坤為貪狼坤中爻變為坎為巨門坎下
爻變為兌為禄存兌中爻變為震為文曲震上爻變為
離為廉貞離中爻變為乾為武曲乾下爻變為巽為破
軍巽中爻變復為艮為輔弼
震卦上爻變為離為貪狼離中爻變為乾為巨門乾下
爻變為巽為禄存巽中爻變為艮為文曲艮上爻變為
坤為廉貞坤中爻變為坎為武曲坎下爻變為兌為破
軍兌中爻變復為震為輔弼
離卦上爻變為震為貪狼震中爻變為兌為巨門兌下
爻變為坎為禄存坎中爻變為坤為文曲坤上爻變為
艮為廉貞艮中爻變為巽為武曲巽下爻變為乾為破
軍乾中爻變復為離為輔弼以上三卦俱用地母卦
例
按翻卦之法皆以上一爻變為生氣貪狼上二爻變為
天醫巨門下一爻變為五鬼廉貞下二爻變為福德武
曲上下二爻變為遊魂文曲中爻變為絶命破軍三爻
俱變為絶體禄存三爻俱不變為伏位輔弼蓋取上一
爻變上二爻變或下一爻變下二爻變者則乾坤坎離
四陽卦必變為震艮兌巽之四隂而四隂卦必變為四
陽故為三吉以取坐山之用地理家所謂陽龍坐隂山
立陽向隂龍坐陽山立隂向是也山與向既有隂陽之
不同故論向者又自本宫五鬼方之對位起貪狼而以
本宫與五鬼互易謂之五鬼卦如乾為本宫巽為五鬼
乃轉以巽為本宫自巽對宫坎上起貪狼坤為巨門震
為禄存兌為文曲乾為五鬼離為武曲艮為破軍巽為
輔弼然後乾巽互易仍以乾為本宫巽為五鬼則所得
坎坤離之三吉又皆與乾本宫成淨陽而其卦變遂一
上一下以輔武破廉貪巨禄文為序然則變卦之吉凶
皆以所分之隂陽為定耳未必有深義也或謂按諸卦
例亦有合焉者其說曰先天八卦上一爻變者本象所
生隂陽相配相生相比是猶同氣而相得者也故為生
氣上二爻變者本儀所生奇偶相配相制而不相害是
猶補偏而救弊者也故曰天醫下一爻變者陽往交隂
隂往交陽往為屈屈為鬼而卦序皆相隔五位故曰五
鬼下二爻變者老少同情隂陽交易志相得氣相生故
為福德上下二爻變者陽儀隔位而交于隂隂儀隔位
而交于陽隂陽奇偶俱不相配故曰遊魂中一爻變者
陽儀隔位而還于陽隂儀隔位而還于隂其氣反歸而
交尅故曰絶命三爻俱變則卦位對衝全非本體故曰
絶體三爻俱不變則自得本宫故曰伏位猶云伏吟者
也在八宫卦象則上爻持世卦為本宫伏位初世卦為
五鬼二世卦為福德三世卦為絶體四世卦為天醫五
世卦為生氣遊魂卦為遊魂歸魂卦為絶命如乾遇乾
則成重乾為上爻持世卦是為伏吟乾巽相遇則成姤
小畜皆初世卦為五鬼乾艮相遇則成遯大畜皆二世
卦為福德乾坤相遇則成泰否皆三世卦為絶體乾震
相遇則成无妄大壯皆四世卦為天醫乾兌相遇則成
履夬皆五世卦為生氣乾坎相遇則成需訟皆遊魂卦
為遊魂乾離相遇則成同人大有皆歸魂卦為絶命餘
皆倣此今按先天之說甚巧其八宫卦象則唯絶體遊
魂絶命與卦變義合餘無所取蓋特以此為記耳圖列
於後
大遊年變卦
大遊年變卦相宅家用之選擇有以宅長行年配合修
造之說故名遊年因地理亦有遊年變卦之法故此名
大遊年小隂而大陽也其法亦由天定卦翻變而出而
以貪狼廉貞武曲文曲禄存巨門破軍輔弼為序如乾
為本宫乾上爻變為兌為貪狼兌中爻變為震為五鬼
震下爻變為坤為武曲坤中爻變為坎為文曲坎上爻
變為巽為禄存巽中爻變為艮為巨門艮下爻變為離
為破軍離中爻變復為乾為輔弼貪狼與小遊同亦曰
生氣廉貞即小遊之巨門亦曰五鬼武曲即小遊之絶
體又曰延年文曲與小遊同又曰六煞禄存即小遊之
五鬼又曰禍害巨門即小遊之福德亦曰天醫破軍輔
弼與小遊同蓋陽宅之法以乾兌為老陽艮坤為老隂
離震為少隂巽坎為少陽二老相配為西四宅二少相
配為東四宅東西各自相配為吉交錯相配為凶故變
卦之吉凶與小遊年有同異耳翻卦之法皆以上一爻
變為生氣貪狼下二爻變為天醫巨門三爻俱變為延
年武曲三爻俱不變為伏位輔弼蓋上一爻變者則乾
兌互變艮坤互變離震互變巽坎互變下二爻變者則
乾艮互變兌坤互變離巽互變震坎互變三爻俱變者
則乾坤互變兌艮互變離坎互變震巽互變三爻俱不
變者則自得本宫皆老少各自相配故為吉也外此則
老少交錯相配故為凶也在八宫卦象則上爻持世卦
為伏位初世卦為禍害二世卦為天醫三世卦為延年
四世卦為五鬼五世卦為生氣遊魂卦為六煞歸魂卦
為絶命與小遊年例亦有異同圖並列後
乾上一爻變為兌兌上一爻變為乾離上一爻變為震
震上一爻變為離巽上一爻變為坎坎上一爻變為巽
艮上一爻變為坤坤上一爻變為艮乾兌老陽所生離
震少隂所生巽坎少陽所生艮坤老隂所生乃先天生
卦自然之序乾兌兩金相比震離木火相生坎巽水木
相生艮坤兩土相比而後天乾陽兌隂震陽離隂坎陽
巽隂艮陽坤隂乾坤坎離配洛書之奇兌震艮巽配洛
書之偶又皆陽隂得配是為最吉之象故小遊年大遊
年皆以為生氣也
乾上二爻變為震震上二爻變為乾兌上二爻變為離
離上二爻變為兌巽上二爻變為坤坤上二爻變為巽
坎上二爻變為艮艮上二爻變為坎乾震金木相尅兌
離火金相尅皆為陽儀所生巽坤木土相尅坎艮土水
相尅皆為隂儀所生洛書又隂陽相配有相制而不相
害之義故小遊年以為天醫大遊年則以其老少不相
配為凶又以相尅為鬼故為五鬼義各有取也
乾下一爻變為巽巽下一爻變為乾兌下一爻變為坎
坎下一爻變為兌離下一爻變為艮艮下一爻變為離
震下一爻變為坤坤下一爻變為震以乾兌離震之四
陽往交于巽坎艮坤之四隂巽坎艮坤之四隂往交于
乾兌離震之四陽老少皆不相配故小遊年以往而屈
者為鬼又先天卦序皆隔五位故為五鬼大遊年既取
相尅者為鬼則以此為禍害皆不吉也
乾下二爻變為艮艮下二爻變為乾兌下二爻變為坤
坤下二爻變為兌離下二爻變為巽巽下二爻變為離
震下二爻變為坎坎下二爻變為震乾艮土金相生兌
坤土金相生二老相配巽離木火相生坎震木土相生
二少相配論八卦則以隂陽自得為德論九宫則以隂
陽相得為德故小遊年以為福德大遊年以三爻全變
之卦老長中少正配為吉不曰福德而曰延年則以此
為天醫皆吉卦也
乾上下二爻變為坎坎上下二爻變為乾兌上下二爻
變為巽巽上下二爻變為兌離上下二爻變為坤坤上
下二爻變為離震上下二爻變為艮艮上下二爻變為
震二儀四象交相變易而八卦九宫隂陽老少皆不相
配往而不相得故小遊年以為遊魂大遊年則以其為
本宫卦第六變故為六煞皆不吉也
乾中爻變為離離中爻變為乾兌中爻變為震震中爻
變為兌巽中爻變為艮艮中爻變為巽坎中爻變為坤
坤中爻變為坎乾離火金相尅兌震金木相尅巽艮木
土相尅坎坤水土相尅奇耦老少皆不相配且皆自還
本儀適與生氣相反又變卦翻卦皆至此七變而止是
為最凶之象故小遊年大遊年皆以為絶命也
乾三爻俱變為坤坤三爻俱變為乾兌三爻俱變為艮
艮三爻俱變為兌坎三爻俱變為離離三爻俱變為坎
震三爻俱變為巽巽三爻俱變為震乾坤坎離配洛書
之奇兌艮震巽配洛書之偶又一與九三與七二與八
四與六相加皆極十數地理家以孤隂孤陽為凶故小
遊年取全變之義為絶體乾父坤母震長男巽長女坎
中男離中女艮少男兌少女相宅家以隂陽正配為吉
故大遊年取皆應之義為延年一吉一凶各隨其用爾
欽定協紀辨方書卷二
