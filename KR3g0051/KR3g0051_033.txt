欽定協紀辨方書卷三十四
利用二
年神總論
月吉神總論
月凶神總論
諸家年月日吉凶神附論
制煞要法
四柱法
用日法
用時法
時刻方位圖
太陽到方圖
太陽到方時刻表
造葬權法
年神總論
選擇宗鏡曰年家吉凶神起例有八一曰本年天干二
曰三合五行三曰本年十二建星四曰本年五虎遁五
曰本年納音六曰四方七曰納卦八曰羊刃凡吉凶神
從此八者而起則為真扵真凶之中又分輕重大者避
之中者制之小者以吉星照之而已
歲德歲德合歲禄馬貴人山方皆吉能制諸凶煞歲
干化氣尅坐山化氣為正隂府凶帶卦者為傍隂府亦
凶俗術丙辛隂府用甲巳二干化土制之乙庚隂府用
戊癸二干化火制之切不可信傍隂府有吉星制或年
月吉則不妨楊筠松開乾山用壬申壬子壬辰壬寅又
用壬子壬子壬子庚子合天地一氣格又取壬禄到乾
亥為吉也如祔葬及修造正傍俱不忌以上從歲天
干起例
三煞大凶伏兵大禍夾三煞亦凶三煞止忌單修先從
吉方起手連及修之無害惟歲煞不可犯伏兵亦凶大
禍與吉星會不為害與凶煞會凶臨官為天官符忌
單修若從吉方起手連及修之無害月家飛宫同到小
凶地官符扵吉方起手連及修之無害單修凶或用
太陽紫白命貴禄馬制之吉帝旺為金匱星吉又為
打頭火主火燭凶若疊太歲尤凶打頭火大忌不可
犯或年獨火月遊火月家丙丁火但有一火會合其火
即發如月日得一白水星到方有氣或有壬癸水星到
能壓制不妨三煞最凶伏兵大禍次之天官符打頭
火又次之以上從三合起例
建星如子年子上起建丑為除丑年丑上起建寅為除
是也建為歲君為元神為吉凶衆神之主可坐不可向
在山在方疊吉星則大吉疊凶星則大凶在方為堆黃
方亦疊吉則吉疊凶則凶除為四利太陽小吉滿為土
瘟為四利喪門凶又為天富小吉平為三台又為土曲
又為四利太隂大吉定為歲三合為顯星吉又為地官
符為畜官次凶執為四利死符又為小耗凶破為歲破
為大耗大凶危為極富星為谷將星為四利龍德吉成
為三合為天喜吉又為飛廉又為四利白虎小凶收為
四利福德小吉開為青龍太隂為生氣華蓋又為官國
星上吉又為四利弔客小凶閉為病符凶平成開危
最吉定除次吉破大凶建可吉可凶以上從十二建
星起例
五虎遁干戊巳為都天丙丁為獨火庚辛為天金神
天金神一名遊天暗曜犯之患眼疾用丙丁九紫火星
制之無害以上從五虎遁起例
本年納音尅坐山墓上納音者為年尅山家凶屬金者
為地金神次凶以上從納音起例
奏書博士吉蠶室力士小凶有吉星可用大將軍有吉
星制年月利主吉年月不利亦主凶又忌與太隂會尤
凶以上從四方起例
太歲天干納在何卦其衝破對卦名曰破敗五鬼忌修
方吉多不忌以上從納卦起例
本年禄前一位為羊刃對衝為飛刃名李廣箭凶然惟
八干山有之忌坐山不忌方與向乾坤艮巽山無禄亦
無刃古人葬課犯隂府年尅者甚多而八干山絶無犯
李廣箭者其犯箭者皆四維山原無箭故也以上從
羊刃起例
按年神總論宗鏡自為一家之言大體醇正故備錄
之然唯太歲歲破不可犯三煞猶可制化況其他乎
隂府以納甲為正卦為傍與通書不合而亦有理然
其義紆遠輕于年尅山家見義例本篇十二建星不
足為憑當兼諸神參看見義例四利三元條下天干
臨官為禄帝旺為刃刃固不如禄之吉然其凶亦不
過如大煞止耳大扺大煞羊刃皆不為凶疊凶星則
凶猶疊太歲月建也且其起例既從年干又曰乾坤
艮巽四山無刃則必年與山同夫甲山用夘月日正
為扶山何凶之有故今臺官不用然本條内云古人
葬課犯隂府年尅者甚多則不為無功也至其中所
云神煞不忌新宅而忌舊宅又云年尅山家傷祖父
無祖父則不忌種種支離概刪不錄
月吉神總論
天德方即天道方月德方即三合月官旺之間大吉天
德合月德合方次吉此四德到方大能制此方之煞併
歲德歲德合共名六德俱走天干不走地支不能制地
支方煞也
月金匱方吉即三合月分之旺方也修之發丁修年金
匱不如修月金匱比月德後一步吉與月德同
月天赦方吉春戊寅夏甲午秋戊申冬甲子此天赦也
然原無定在故以月建入中宫遁之遁得天赦落在何
方此方宜修造可制官符等煞天月德三合周轉已有
飛宫之義不宜再飛天赦必飛乃現
月凶神總論
月破山方皆凶坐山尤凶造葬皆不可犯
月隂府山凶月天干尅坐山所納之甲為正隂府帶卦
者為傍隂府
月尅山家凶月之納音尅山墓音也以年日納音制之
大月建乃月家土煞占山占向占方占中宫皆凶動土
尤凶吉不能制
小月建占方凶占山占向亦凶忌修不忌葬
月家打頭火小凶與丙丁火併不可修造用一白壬癸
制之月遊火不足忌
飛宫天地官符小凶有吉星可用
諸家年月日吉凶神附論
曾文辿曰太歲坐山留福德却將年月更加臨還須四
柱無沖尅共轉天河福愈深楊筠松曰太歲可坐不可
向又曰吉莫吉扵修太歲凶莫凶扵犯太歲又曰太歲
疊吉星則貢福疊凶星則降禍俱言坐太歲之法也造
葬者坐太歲極吉向太歲極凶然坐之有數端焉一查
太歲不疊戊巳隂府年尅打頭火乃可坐二要八節三
竒照之三要月日時或與太歲一氣或與太歲三合乃
吉若支沖之干尅之則犯歲君而大凶四要太陽紫白
諸吉同到則尤妙福大而久非别吉之可比也
太歲禄馬貴人能壓一切凶星貴人為上禄馬次之要
與造主本命禄馬同行乃能致福用命貴禄馬而歲貴
禄馬不至者命主無管攝用歲貴禄馬而命貴禄馬不
值者歲君不依歸歲命交會方為全美選擇務令有氣
得時如木向春生金逢秋旺之類飛宫亦有六合之法
合貴為上合禄次之如甲命禄在寅十二月作艮以月
建丑入中宫遁得寅字到乾乾中有亥合艮中之寅也
餘倣此
邱平甫曰諸家年月多差舛惟有紫白却可憑曾文辿
曰禄到山頭主進財從外壓將來馬到山頭進官職要
合三元白貴人與白同旺相貴子入朝堂六白屬金秋
月旺紫火春夏強一八水土旺三冬立見福禄崇此言
紫白之真且宜與貴人禄馬同到又紫白喜旺相則愈
有力皆不二之論也桑道茂及一行禪師皆云紫白所
到之方不避太歲將軍官符諸凶惟不能制大月建而
已不避宅長一切凶年並不能為害惟不能制天罡四
旺煞而已則紫白之吉古所共宗通書有謂飛宫弔替
多有不合故紫白難用者妄也
凡月家吉星弔替飛宫不犯衝伏為美如一白到坎八
白為艮為星伏之地九紫到坎八白到坤為星衝之地
其吉減力
右論三篇亦出選擇宗鏡其中飛天赦為今所不用
然亦不背扵理錄之以備一義也金匱星今亦不用
蓋金匱即大煞以其旺為吉又以其旺為凶未免自
相矛盾大抵金匱大煞本無吉凶疊吉星則吉疊凶
星則凶亦猶疊太歲月建耳其曰六德不能制支煞
非是夫支之凶者正當以干制之方見制化之理如
乙酉年歲煞在辰用庚辰月日時則天干一氣皆金
與乙作合為歲德而辰亦不以煞論矣故精扵造命
之法則建除與山方猶屬第二義所謂天光下臨也
烏有重支而輕干者乎其曰大月建吉不能制亦非
夫月建謂之土煞自較太歲為輕況又不論定位而
論飛宫斷無山方中宫無往不忌之理其論坐太歲
之法慎重周詳體用兼備非惟日者之妙用實亦君
子之存心俗術並不論此漫曰太歲可坐何孟浪也
其中太歲不疊戊巳可坐一語則又可以明戊巳煞
之誤兼可以證大小月建之偽誠破的之論其論禄
馬貴人歲命同到與古課脗合而語義尤備其曰甲
命丑月寅禄到乾則亦止用地支一字可與真禄參
觀各神制化諸說不同詳見後
制煞要法
選擇宗鏡曰坐三煞向太歲此不能制者也不可犯也
三煞在方在向及隂府在山此可制而不易制者也不
可輕也其餘紛紛神煞中煞制之小煞不必制有吉星
同到自能壓伏除太歲在山在方宜合不宜衝灸退在
山在方宜補不宜尅此外則四法而已干犯干制如隂
府天金神皆以干制干也支犯支制如地官符之類擇
其死月死日修之可也三合犯三合制如三煞打頭火
天官符以三合局尅之可也納音犯納音制如年尅地
金神以納音制之可也今通書制三煞等法皆用納音
不知納音力輕仍當兼地支三合取用方是
千金曰煞在山頭更若何貴人禄馬喜相過三竒諸德
能降煞吉制凶神發福多此言山頭之中煞小煞不用
尅制而止以諸吉照之者也蓋尅則尅倒坐山矣山值
休囚月亦不吉
又曰吉星有氣小成大惡曜休囚不降災則尅制修方
法也勿作一例看尅制者尅制得法為主吉星為用若
小煞則不必制遇吉星自伏
太陽三竒能降諸煞紫白竅馬能制地官符大將軍以
下諸煞禄制空亡貴人降諸煞以本命飛到者最為上
太歲飛到者次之同到者尤吉
制煞之法宜用四柱尅之而不宜衝尅之則伏衝之則
起而反為禍除太歲隂府在坐山不宜尅外其餘諸煞
如三煞官符大將軍伏兵大禍等項在坐則重而難制
在向在方則輕而可降
方上有煞可制者先從吉方起手連及修作又從吉方
住手亦佳
凶方怕疊太歲怕太歲對衝怕太歲三合其方則皆大
凶次之怕月建相疊相衝相合則亦為禍不然不甚為
禍也蓋歲君與月建之力極大吉星必藉其力方能作
福凶星必藉其力方能作禍吉方宜動不修動決不作
福凶方宜靜不修動亦不作禍惟年納音所尅之方雖
凶亦無害已為太歲所制故也
歲君月建衝破吉方則不吉無力故也若衝破凶方則
又凶蓋煞如虎如火合之固起衝之亦起惟浮天空亡
占向可以八字衝之
太歲可坐不可向三煞可向不可坐不易之論也
凡制神煞先令其星失時無氣更泊死絶休廢之鄉得
禄馬貴人當旺之令修之化煞為權較之尅制尤穏恐
壓伏太過或遇衝合反為禍也
書曰若要貴修太歲若要發修三煞要大興修火星要
小興修金神要發富修官符救冷退修灸退又曰制煞
修方反獲吉福此言修非言葬言修方非言修山也蓋
煞必須尅而坐山宜補尅之則山傷補之則煞旺故單
云制煞修方者以方可尅故也惟太歲或在山或在方
皆可修蓋修太歲者可合而不可尅不尅則不傷山也
隂府與山分而為二亦可修尅隂府不尅坐山也其餘
諸煞皆與山方合而為一故尅制此方即所以尅制此
煞惟方不怕尅也故皆指修方言此皆修年家坐宫煞
非修月家飛宫煞
太歲必疊吉星不疊凶星而後修之君明臣良其吉可
知故曰大富大貴
三煞連占一方其力極大制之得法自然發福然此煞
最凶制不得法必至為禍修主孱弱亦難駕御不可輕
試
火星乃三合旺方即打頭火也尅而修之旺氣發越大
發人丁故曰大興
火尅金神則為財以丙丁竒制之則旺田産故曰小興
地官符為歲三合修之得法亦主旺財故曰發富
三合死方為灸退以月日旺相輔之則無氣而有氣矣
故曰救冷退
制煞之法古云干犯干制支犯支制三合犯三合制納
音犯納音制此確論也又有化氣犯者化氣制坐宫犯
者坐宫制飛宫犯者飛宫制如隂府甲巳屬土則以丁
壬木制之乙庚屬金則以戊癸火制之此化氣制化氣
也如病符小耗年家之不飛者以年月日吉照之此坐
宫制坐宫也如月家打頭火則以月家一白或壬癸水
德制之此飛宫制飛宫也又有以隂府甲乙屬木戊巳
屬土三煞打頭火官符等項在寅夘辰則屬木己午未
則屬火本煞又自分五行尅制者倣此辨衰旺者亦倣
此
制煞全看月令必本煞衰月制神旺月乃可惟太歲灸
退另論若諸煞聚會或與太歲同宫則不可制勿犯可
也
通書曰太歲以下凶煞甚多難以盡避其各神所臨之
地惟奏書博士宜向之餘各有所忌須辨生旺休囚制
化得宜如有破壊須修營者以天德歲德月德天德合
歲德合月德合天恩天赦母倉所會之辰或各神出遊
日併工修之無妨
凡制凶神宜酌其輕重不可用煞之生旺如煞屬木者
忌春令并忌亥夘未日時如用午字則木煞死申字則
木煞絶餘可類推
按宗鏡載制煞之法甚詳醇多疵少故節取而錄之
其曰吉方不動不作福凶方不動不作禍即洪範龜
蓍共違靜吉作凶之理原文有曰戊巳煞不動亦凶
則悖謬已甚矣隂府制法似是而非辨見後通書二
則言略而意該時憲書載扵年神之下制煞之大要
也今為逐條詳具扵左
太歲歲破
宗鏡曰太歲君也坐之吉向之凶衝破坐山故也四柱
八字合之吉衝之尅之凶以臣犯君故也疊紫白三竒
禄馬貴人等吉星則極吉得君行道膏澤及民也疊戊
巳年尅隂府大煞等凶星則又極凶衆凶有藉倚勢作
孽也故太歲或在山或在方審其疊吉而不疊凶則以
四柱合之或一氣或三合局造葬移徙其福大而且久
非諸吉星可比也必要八節三竒太陽紫白諸吉同到
本命貴禄臨之尤妙曾文辿曰吉莫吉扵修太歲凶莫
凶扵犯太歲太歲所在宜造葬宜移徙宜補葺皆修也
不可拆毁不可穵窖開池皆犯也
按太歲為歲君吉星會扵坐山乘旺固吉然不得已
而修作及葬事則可矣若興造之事本屬可緩行險
儌倖未必得福不如其勿犯也通書有用月日納音
尅太歲納音之說益屬無理至可坐不可向則不易
之論蓋向太歲則坐于歲破矣雖有吉星不能解也
又按坐太歲固吉而亦有不同如子午夘酉年太歲
與大煞同位三然與歲破同方則坐之亦不吉宗鏡
因飛宫大煞名打頭火遂謂太歲疊打頭火凶失其
義矣今改正
三煞伏兵大禍
通書曰三煞止忌修方先從吉方起手連及修之無害
如子年三煞在己午未若巽坤方有吉星則從巽方起
工連及己午未方至坤方止工亦可止忌單修己午未
方是也
宗鏡曰三煞乃極猛之煞伏兵大禍次之要制伏得倒
占山造葬皆忌惟占方可制而修也制法有三一要三
合局以勝之二要三合得令之月三煞休囚之月三要
本命貴人禄馬及八節三竒或日月以照臨之小修則
或月或日之納音尅三煞方之納音得一吉星到方可
也三煞在南方己午未則屬火用申子辰月日時在東
方寅夘辰則屬木用己酉丑月日時在西方申酉戌則
屬金用寅午戌月日時在北方亥子丑則屬水三合無
土局不能制忌用辰戌丑未相衝曾文辿為壬申宅主
修午未三煞方取甲辰年戊辰月壬子日庚子時豎柱
與壬申年生命成申子辰水局以尅火煞一吉也甲戊
庚天干三竒又辰子兩支不雜二吉也榖雨前太陽在
戌與午方三合而甲戊庚貴人在未三吉也甲年午未
方為庚午辛未納音屬土而戊辰月壬子日納音皆木
以木尅土四吉也命馬壬寅歲禄歲馬丙寅俱到離五
吉也八白在坎照離九紫正在未坤六吉也古人之妙
用如此
按三煞為太歲三合之衝可向不可坐故占山則造
葬皆忌占方則可制而修也然各年不可概論寅申
己亥年煞在生我之方為收開閉之位又當休氣辰
戌丑未年煞在我生之方為除滿平之位又當相氣
制化之法雖輕重亦有不同而要可制之化之變凶
而為吉也若子午夘酉年則三然與歲破同方對方
太歲又與大煞同位雖有制伏亦難以吉論矣故子
午夘酉年災煞最凶劫煞歲煞次之寅申己亥年歲
煞最凶劫煞災煞次之辰戌丑未年略與子午夘酉
等若寅申年之劫煞夘酉年之歲煞與太歲為六合
其凶尤小如壬寅年用壬寅月日時修亥方則四禄
聚亥乙酉年用庚辰月日時修辰方則一氣皆金並
不以歲煞論矣又寅午戌亥夘未年為煞尅歲己酉
丑申子辰年為歲尅煞煞尅歲者俟其休囚之令用
之歲尅煞者則惟忌子午夘酉四旺月餘月皆可用
只取吉神到方八字成格而已又化煞變尅為生與
制煞之義有别煞尅歲者用煞之子如金煞尅木歲
用水局月日時則洩金以生木矣歲尅煞者用煞之
財如水歲尅火煞用金局月日時則洩火以生水矣
用子煞休用財煞囚具有妙義惟木煞無土局則不
用化而用制可也水煞無土局則不用制而用化可
也曾文辿取用甚精夫亦舉一隅耳引而伸之觸類
而長之選擇之能事畢矣月三煞倣此
年月尅山家
通書曰山家以得氣運為妙如月分與山運生旺比和
宜用之月分衰病亦可用惟忌年月日時尅山運耳然
止忌開山凡新立宅舍修造動土逾月安葬論之旬日
之内不忌袝葬祖塋倒堂豎造或現成基址不動地基
亦不忌又本日尅山家者如甲子年作水土山年納音
屬金尅山家木運當取火月日時生旺兼作主火命併
禄馬貴人制之吉月日尅者亦然
按洪範五行專論山運自為一家之言年尅山家世
俗避之唯謹雖有月日尅制之說用者絶少惟旬日
内不忌世多用之深以為便夫葬之吉凶不因日之
近久旬日無咎踰月何傷荀悦曰非吉凶所從生洵
知言矣然以五行生尅之理而論則以月日尅年納
音不如以年納音生月日化尅為生於理為順再
得正五行補龍扶山自應吉無不利月尅較輕日
時尤輕八字成局納音自可勿論俗本又云年尅
妨宅長月尅妨宅母日尅妨子孫則無稽已甚不
足道矣
隂府太歲
通書曰此煞惟忌山頭不忌作向修方惟安葬不可犯
又曰正隂府忌修陽宅安葬不忌傍隂府忌坐山修造
不妨用天月德太陽到山制之
宗鏡曰舊說隂府單占坐山以正五行之七煞尅之必
隂府衰月七煞旺相得令之月如甲乙隂府屬木宜以
庚尅甲以辛尅乙然必七月八月金旺木衰乃可制也
又隂府生山者可制為坐山所尅者可制若與坐山同
類則不可制制則尅倒坐山如震金山戊癸年為隂府
癸生震戊受尅扵震可制而修也若兑木山乙庚年為
隂府乙可制也若以丙尅庚則兑山傷矣此皆指修山
而言若葬地決不可犯且尅隂府即尅歲君歲君不可
尅也
按隂府之義本屬紆遠義例甚明術士不知其義又
以襲誤傳譌遂各為臆說而不可解如甲山丁壬年
為隂府以丁壬屬木尅甲巳之土也丙辛山甲巳年
為隂府以甲巳屬土尅丙辛之水也宗鏡引舊說乃
曰甲隂府屬木宜以庚尅之將謂丁壬年用庚尅甲
山則山已受太歲化氣之尅何堪又受月日正五行
之尅將謂丙辛山用庚尅甲年無論歲干不宜尅而
尅又非其所尅夫甲年之所以尅丙辛山者在土不
在木而欲以金尅之誠不解其何謂也若其與坐山
同類不可制之說則專指尅太歲而言而五行亦不
合如兑山乙庚年為隂府乃以兑為屬木而謂以丙
尅庚傷兑山則又以兑為屬金夫五行各有專屬理
之自然雖諸家取義不同亦必自成一說斷無忽命
為木忽命為金之理然曰尅隂府即尅歲君猶知隂
府之義在年不在山若諸家通書從年起例所列隂
府皆山則所謂制隂府者皆尅山耳並未有知尅歲
君者也至其曰正曰傍諸說不一大抵天干略近卦
義尤遠然觀臺官所傳及展轉遺誤之故又似卦係
正文詳見義例本節究之五行之義當以正五行為
本其有取化氣者必實有合化之義而後取之兹乃
舍正取化又非逐年遞變與五運之義亦不合良不
可為典要世人不察以其名為太歲也而即謂不可
犯以其名為隂府也而即謂安葬凶又無確切制化
之法為之解說多致疑畏誤事宗鏡補龍篇載曾文
辿開乾山一用丁酉年己酉月甲申日己巳時一用
己酉年癸酉月壬申日丁巳時謂隂府有金制甚為
精當蓋乾納甲申巳化土丁壬為隂府用申巳酉年
月日時一氣皆金則丁壬不得化木非但制之已也
且安知其非以金局扶乾山乎若甲山隂府則不可
用金制蓋甲之化土其理曲而甲本屬木其理直苟
以金尅丁壬丁壬未必受尅而甲木已先傷矣毋寧
丁年用火局壬年用水局用水以生甲之本行用火
以生甲之化氣而丁壬各從旺論自不能化木而尅
土乃為得之倣此類推則制之可也化之亦可也使
各從其類而自不尅我亦無不可也總之以補龍扶
山為主太歲而外各隨其義以為化裁則不惑扵俗
術之曲說矣
灸退
通書曰灸退為三合死地可向而不可坐取天道天德
月德歲禄貴人制之
宗鏡曰凡煞皆強梁有餘故宜尅灸退乃休囚不足故
宜補蓋二十四方位之氣皆隨太歲轉移灸退乃太歲
死地山方無氣冷淡休囚故宜擇旺相月或月日時一
氣或月日時三合補之則不退而反盛旺也若再加尅
制則愈休囚愈退敗矣如申子辰年屬水水死扵夘夘
為灸退曾文辿取丙申年辛夘月乙夘日己夘時修夘
方則三夘一氣局也或亥夘未三合亦可餘倣此再得
命禄歲禄同到或天干堆禄尤妙假如修夘方灸退用
三乙字乙禄到夘也然以一氣局或三合局為主而禄
不必甚拘通書有用六合者有單取堆禄者非是已上
補法雖係修方然修山亦可
按補灸退之法宗鏡得之通書用德禄亦是貴人則
差輕耳
大將軍太隂
通書曰大將軍方伯之神其方忌興造若不會諸凶用
真太陽制之吉太隂弔客同方歲后也其方忌興造宜
太陽歲德三合制之
宗鏡曰大將軍占方不可修然有輕重如己午未年將
軍在夘甲巳年則夘乃丁夘也再以月建入中宫順數
九宫惟乙亥月丁夘仍在夘上謂之將軍還位修造犯
之凶餘月則丁夘飛出别方夘上得年家月家之紫白
或太陽三竒亦可修也
按蓬瀛書曰歲在四孟太隂與大將軍合扵四仲名
曰羣醜必須太陽到方如申年太隂大將軍合扵午
必六月太陽到午宫又用午時修之所謂真太陽到
方也大吉若寅月太隂與大將軍合扵子子時太陽
無光兼取丙丁竒九紫到方為吉若不會太隂不疊
凶煞則有一二吉星亦可修也
官符白虎大煞
通書曰官符有天官符地官符用年月日時納音尅之
如甲子年天官符在亥遁得乙亥納音屬火以水納音
制之又用一白水星水德制之餘倣此又曰官符一年
止占一字三竒紫白禄馬貴人一吉星到方即從吉方
起工連及修之吉
宗鏡曰官符本非大凶遇竅馬吉或太陽到或紫白到
或扵其死月以天赦日解之以修主命貴人禄馬臨之
反吉曾文辿曰紛紛神煞不須求但逢尅應便堪修吉
星若照官符位為官職位顯皇州此言官符之可修也
地官符遇竅馬即吉遇紫白亦吉不必尅也楊筠松為
人解訟以命貴解官符癸亥年地官符在夘修主乙亥
生命隂貴人戊子以太歲癸亥入中宫戊子到震夘方
也用午月夘木死扵午也用甲午日天赦也訟果解所
謂支犯支制也天官符乃三合中煞或倣上制三煞例
以三合局制之然比三煞則輕矣年月納音尅之亦可
修也己未年天官符在寅十一月有葬寅山申向者小
雪後太陽到山平安迪吉至月家飛宫官符尤無妨碍
謂必不可犯者謬也又曰天官符以年月納音尅之或
日納音亦可再得太陽照之三竒紫白亦可若以三合
局尅之則尤伏矣但不喜其還宫月分耳
按官符白虎大煞為歲三合若疊凶煞則為太歲所
弔照其凶有力故以為忌若疊吉星則亦吉矣故當
以吉星照臨為取用之法納音尅制次之其曰三合
制之尤伏似亦以為太過之意月家飛宫復臨本位
謂之還宫飛伏同到嫌其過旺則以三合局尅之可
也天官符為歲臨官之方亦略與地官符同義大煞
疊太歲則凶見火星條下
喪門弔客
紀歲歴曰喪門所理之地不可興舉弔客所理之地不
可興造及問病尋醫弔孝送喪
按喪門弔客為歲破三合小煞也三合之衝破則凶
破之三合未為凶也如兩方同修則與歲破合局衝
尅歲君大忌若單修一方則止取吉星照蓋用歲三
合月日惟忌歲破三合月日耳如子年喪門在寅弔
客在戌修寅方宜用子辰月日時合太歲忌用寅午
戌月日時合歲破亦不用申衝寅方也問病尋醫弔
孝送喪應不忌且如太歲在南方將終年不向南行
乎
黃幡豹尾
乾坤寳典曰黃幡所理之地不可取土開門豹尾所在
之方不宜嫁娶興造
按子午夘酉年黃幡即官符豹尾即弔客寅申己亥
年黃幡即白虎豹尾即喪門辰戌丑未年黃幡即太
歲豹尾即歲破當從各神以為制化黃幡為歲三合
墓地忌取土開門亦屬有理如不得已而用之則取
天道天德月德到方可矣豹尾尤輕嫁娶非忌其方
惟上轎下轎忌向之凡凶煞皆然豹尾却不足忌也
巡山羅㬋病符死符小耗
宗鏡曰巡山羅㬋忌立向不忌開山修方通書曰以一
白水星制之明原曰病符主災病死符小耗同方忌塜
墓置死喪及穿掘造作
按巡山羅㬋為太歲前一位逼近太歲故立向忌之
寅年在甲巳年在丙申年在庚亥年在壬雖近而不
同宫對宫雙山之月有吉星到山到向坐山乘旺猶
可擇吉取用若子年在癸丑年在艮夘年在乙辰年
在巽午年在丁未年在坤酉年在辛戌年在乾則與
太歲同宫勿犯可也通書謂以一白水星制之則誤
作四餘之羅㬋以為屬火謬矣病符為舊太歲故亦
忌立向死符為舊歲破故亦忌開山然皆小煞子午
夘酉年猶與太歲歲破同行餘年則性情迥别各取
山向三合月吉星蓋照便自可用但日時勿干犯本
年太歲歲破耳
歲刑六害(月刑月害附)
通書曰歲刑忌修方六害忌開山月刑月害止忌修方
宜取太陽三竒紫白禄馬貴人制之
按辰午酉亥年歲刑即太歲未申年歲刑即歲破開
山立向修方皆忌吉不能制也餘年止忌修方太陽
六德可以化之月刑亦然六害為六合之衝故忌開
山然惟辰戌年疊灸退己亥年疊劫煞子午年疊歲
煞當兼補制之法而以太陽六德化之餘年則凡有
吉星到山三合月六合六德日即吉惟六合月不可
用蓋歲之六合月則六害為月破六害之六合月則
月又為歲破皆不吉也若月害對方即是太陽但擇
吉日即可修惟忌刑衝耳
蠶室蠶官蠶命
堪輿經曰蠶室所理之方不可修動歴例曰蠶官所理
之地忌營搆宫室蠶命所理之地不可舉動百事犯之
皆絲繭不收
按蠶室蠶官蠶命為歲方長生之宫皆無凶義而堪
輿經歴例以為絲繭之占亦恐傷生氣耳非凶煞也
應忌扵其方修作蠶室若養蠶則又應為吉方餘當
不忌
力士飛廉
堪輿經曰力士所居之方不宜抵向神樞經曰飛廉所
理之方不可興工動土
按力士恒居太歲前維辰戌丑未年與巡山羅㬋同
位太歲同宫不惟不宜抵向修造亦不可犯餘年不
忌也飛廉亦小煞子丑寅午未申年同白虎夘辰巳
酉戌亥年同喪門當同各煞制之
火星
通書曰獨火打頭火月遊火忌修造不忌安葬然必與
年遁丙丁或月家丙丁獨火會合方忌不會不忌丙丁
獨火不與諸火會合亦不忌也宜用一白水星水德制
之又本曰忌用丙丁寅午戌月日時並丙丁竒九紫助
其火氣
宗鏡曰打頭火即大煞為太歲三合旺方又為金匱星
書云人家衰弱修金匱獨火將星原同位是也蓋大旺
則亢亢則屬火然制化得宜修動旺方則發丁旺家惟
子午夘酉年疊歲君不可犯其餘年分倣上制三煞法
以三合局制之通書忌用寅午戌局非是若己酉丑年
打頭火在酉不用寅午戌火局何以制金之旺氣乎此
煞與天官符俱可吉可凶不與三煞比三合制矣再得
年月一白水星或年月壬癸水德本命貴禄尤妙四柱
忌用丙丁至八節之丙丁竒則又吉而不忌也年金匱
不空則修月金匱尤穏月金匱又不必尅但諸吉同到
則吉寅午戌月在午巳酉丑月在酉申子辰月在子亥
夘未月在夘擇吉日修之主發人丁亦要無别緊煞乃
可
按制火星之法諸說皆同水德壬癸也年家用年干
起五虎遁月家用月建入中宫順數至壬癸是也四
柱忌丙丁不忌寅午戌宗鏡說是三竒丙丁三元九
紫雖不忌亦不取耳月家金匱方今通書不載然亦
有理四仲月會月建亦須避忌與太歲同
金神
通書曰金神遇天干庚辛者宜用天干丙丁制之遇納
音屬金者宜用地支己午制之更宜用丙丁竒太陽羅
星九紫及寅午戌火局制之
宗鏡曰金神忌修方動土犯之主目疾蓋目屬肝肝屬
木金能尅木也葬事不忌制之之法以火尅之而已庚
辛干者為天金神以丙丁干制之納音金者為地金神
以納音火制之又八節之丙丁竒或年家之九紫有氣
皆能制之修作無害非甚緊煞也巳月金生申酉月金
旺則不可犯金神在申酉方謂生旺得地則必扵火旺
之月以寅午戌三合制之若在午未方則火地尅之不
待制而自可修矣
浮天空亡
通書曰浮天空亡乃年干納卦絶命破軍之位用天德
月德照之本命貴人禄馬制之
按浮天空亡以年干取納甲之卦又以卦變絶命兼
取所納之干較之隂府太歲取義更為紆遠各本通
書俱用之然亦年家小煞耳當以六德照之非但天
月二德而已絶命破軍扵九曜屬金取三竒九紫到
方扵義為切貴人禄馬則通例也一說用月日刑衝
之大謬夫以月刑衝之則其方係月刑月破矣以日
刑衝之則其方係日刑日破矣二者皆選擇之所忌
欲以制凶而反召凶可乎
破敗五鬼
通書曰修造犯之主虛耗宜用太陽三竒歲月德合歲
命貴人禄馬制之
按破敗五鬼為年干納卦之衝較之浮天空亡尤為
小煞歲月德合制之固為親切然太陽三竒紫白有
一吉星到方亦自可修矣
月厭五鬼
月厭為堪輿宗旨董仲舒言之極詳今時憲書與天道
天德並載扵逐月之下天道天德用日而兼用方則月
厭當亦兼方論也子午夘酉月與建破同方必不可犯
己亥月次之寅申辰戌為月三合丑未月為生氣太陽
丙丁照之可用又按古有歲厭之說子年起子逆行與
月厭同義五鬼子年起辰逆行常居歲厭三合前辰今
以方位考之則五鬼乃月厭之白虎厭所謂前猶歲所
謂後也為月厭之後從隂中之隂故曰五鬼然亦小煞
太陽三竒紫白禄馬貴人蓋照皆可用也
月建月破
天寳歴曰月建所理之方戰鬭攻伐宜背之不可抵向
太白經曰五帝所在出軍不可向之
按月建可坐不可向月破可向不可坐與太歲歲破
同歲尊而月親也通書建破論日而不論方大小月
建論飛宫而不論定位殊失其旨世俗春不開東門
夏不開南門秋不開西門冬不開北門則太白經五
帝之義也
大月建小月建
通書曰大月建忌修方動土小月建即小兒煞止忌修
方用禄馬太陽三白九紫制之宗鏡曰月家土煞為大
月建小兒煞與年家戊巳煞同小月建忌修方不忌安
葬修方占山占向占中宫亦凶大月建尤凶不可制造
葬皆忌通書遷葬不載者非
按小月建陽年以正月寅建入中宫隂年以正月戌
厭入中宫皆順數至本建則小月建者乃月支飛宫
耳大月建子年正月起艮逆飛九宫三年一周十五
年三元周而復始則大月建者乃月干支飛宫即其
月入中宫一星之本宫耳詳見義例以理而論自較
月建之定位為輕通書說是宗鏡據俗術之妄說謂
大月建主傷宅長小月建主傷小兒占山占向占方
占中宫皆忌而反詆通書不忌安葬為非實為過當
且太歲三煞亦或止忌山或止忌向或止忌方安有
山方中宫只占一處遂無往不忌之理乎其曰月家
土煞則是然亦惟子午夘酉年正七月辰戌丑未年
八九月寅申己亥年十一月大月建與本月建同宫
謂之還位及疊戊巳五黃或入中宫則不可犯餘月
則有貴人禄馬六德之竒到方便自可修如太歲疊
吉星則吉是也大抵術士之說多自相矛盾而不可
通如謂月建為吉凶衆神之主疊吉星則吉疊凶星
則凶而又謂大月建凶不可制其不可從明矣以上
各條各隨其義以為制化若然多而大凶則不可犯
若二三小煞則參互取義可也
四柱法
四柱以年為君月為相日為有司時為胥吏所貴支干
純粹成格成局扶龍相主如君臣合德官吏奉法而人
民實受其福也年為君故四柱切忌衝動太歲月為相
當旺一時故扶龍山相主命必擇龍山主命旺相之月
而制煞修方必擇煞神休囚之月日為有司君相之德
賴以承宣故日之吉凶較年月尤切用日之法又以日
干為君日支為臣干重而支輕日干必要旺相切忌休
囚總看月令以辨衰旺如寅夘月遇甲乙日為旺丙丁
日為相皆吉如庚辛日為廢壬癸日為洩戊巳日為受
尅皆不吉也然此不當令之日干如四干三干一氣則
比助身強如二月用四辛夘此大八字也難逢難遇則
取小八字如五月甲日休囚楊筠松亥年修夘方地官
符用癸亥年戊午月甲午日丙寅時蓋甲日生在亥禄
在寅又有年干癸水亥宫壬水以生之此古人扶持日
干之法也此之謂小八字以四柱支干不純將就取用
也楊公曰取干最宜逢健旺即日干也造命書曰日干
休囚非貧即夭皆名言也若日干休囚而又無比肩無
印綬立見退敗用時有二法或與本日支干一類或日
干之禄時而已時神吉凶不必拘也
四柱最忌地支相衝大凶衝龍衝山衝主命亦大凶天
干尅龍山凶惟辰戌丑未為四庫自衝可衝山亦可衝
主命則凶
凡四柱得天干一氣或地支一氣或兩干兩支不雜或
三台或三竒三德謂之成格三合局謂之成局皆吉格
也然必扶龍山相主命乃吉如是則體立矣再得日月
竒白照臨山向又四柱之貴人禄馬到山到命則用行
矣體用兼全上也然有體而後求用切不可騖用而失
體
按宗鏡四柱法造葬皆然其上取大八字其次亦取
小八字謂用時止有二法則其義未備三合六合貴
人皆吉不專取禄如申年月甲日則禄為破要在合
年月以取用耳小修止擇吉日吉時與山方年命生
合則吉蓋選擇所以利民過拘則廢事篇中所謂難
逢難遇是也
用日法
日貴旺相得令忌休囚無氣而日干尤重日之吉凶全
看衰旺日之衰旺全看月令當令者旺受生者相皆大
吉尅月令者囚受尅扵月令者死皆凶日生月者休亦
不為吉故母倉非上吉日
寅夘月甲乙寅夘為旺丙丁巳午為相己午月丙丁巳
午為旺戊巳辰戌丑未為相申酉月庚辛申酉為旺壬
癸亥子為相亥子月壬癸亥子為旺甲乙寅夘為相辰
戌丑未月戊巳為旺庚辛申酉為相此内惟戊巳日忌
動土亦忌修中宫天干旺相者吉支旺者有轉煞之疑
二月夘五月午八月酉十一月子乃謂轉煞然古人葬
課四夘四午四酉是不忌葬也楊公取午月甲午日修
官符方是不忌造也古人用四辛夘亦天干四廢四辛
相扶故不忌也
日干休囚四柱又無印綬比肩貧賤夭折之課也切忌
勿用
寅月甲日夘月乙日巳月丙日午月丁日申月庚日酉
月辛日亥月壬日子月癸日既得令而又得禄吉而又
吉者也辰戌月戊日丑未月巳日雖不得禄實得令中
吉
日干為君支為臣與月令同氣或與月三合或月建相
生及天德歲德月德為上吉三德合日天恩天赦日為
次吉
通書忌天吏日與年灸退同寅午戌月忌酉日亥夘未
月忌午日申子辰月忌夘日己酉丑月忌子日即三合
死地也甚有理亦主退氣不致傷人
破日大凶與月相衝日衝歲亦大凶
正四廢大凶謂支干俱無氣也傍四廢亦凶或支或干
無氣也書云傍四廢吉多可用
荒蕪日次凶與四廢大同小異亦是失令休囚之日春
己酉丑夏申子辰秋亥夘未冬寅午戌然正月止忌巳
日二月止忌酉日三月止忌丑日為準三季倣此有謂
百事皆忌者謬也
四廢荒蕪相兼日尤凶春酉夏子秋夘冬午
建破平收俗之所忌然惟破日最凶必不可犯建日吉
多可用平日甚吉收日吉多無妨書云其日與黃道天
月德併可用
凡辰戌丑未月修作中宫決不可用戊巳日蓋中宫與
四季月皆屬土再見土日必不吉
按宗鏡用日法專取旺相自為一家之言而與建除
叢辰諸家亦不相背甚為可取然其論戊巳日則謂
辰戌丑未月日忌修中宫者是謂動土最忌者非論
四廢日則以正四廢為凶者是以傍四廢為凶者非
荒蕪日即五虚日以忌百事為謬者是謂一月止忌
一字者非蓋古人造葬四柱取全局故春月忌巳酉
丑及庚辛申酉年月日時夘月酉衝故尤忌非謂見
一字之即為荒廢也且又有此肩相扶之法亦非概
以荒廢為凶觀其謂子午夘酉為轉煞而又載古人
之不忌以為明徵其義可見至其以寅月甲日夘月
乙日為得令得禄則醇乎其醇勝扵復日之義遠矣
總之日神吉凶皆以生旺為主四時五行至為活變
當與宜忌參看則輕重取舍甚明至以年時合成八
字則又非宜忌之所能盡神而明之存乎其人耳
用時法
時者日之用也全在幇扶日辰或與日支干比和或與
日支三合六合即吉時家吉凶神不必盡拘惟貴人禄
馬為吉如甲戊庚日以丑未時為貴人甲日禄到寅時
子辰日馬到寅時是也
時衝月令衝歲君皆凶大事則忌小事可勿論
時破大凶日支衝時支也如子日午時之類
時刑次凶日支刑時支也如子日夘時之類
五不遇時次凶時干尅日干也如甲日庚午時之類三
元歌曰縱得三竒與三門五不遇兮損光明可知其凶
切忌之
旬中空亡截路空亡忌出行不忌葬事
時建吉與日比和也凡犯五不遇則凶古人多用建時
決不用破時用五不遇者亦少楊筠松葬丁巳亡命子
山午向用壬申戊申壬申戊申建時五不遇然取兩干
不雜地支一氣又戊禄到己申與已合且戊壬同生扵
申故不以不遇為嫌也凡用時小修則只取幇扶日主
大修與埋葬則要幇扶四柱使四柱純粹以補龍山相
主命乃千古不二之法也
孟月甲丙庚壬時仲月艮巽坤乾時季月乙辛丁癸時
謂之四大吉時又為神藏煞沒但學者不明歸垣入局
之理以取吉耳如正月雨水後亥將用事用子時上四
刻作壬子山向則為神藏煞沒其他甲庚丙山向亦倣
此推每一日只有一時諸星歸垣入局如太陽在子則
壬子時吉太陽在午則丙午時吉此即歸垣入局之妙
也吉莫大焉元經云善用時者常令朱雀鎩羽勾陳登
陛白虎焼身元武折足螣蛇落水天空投匭所謂六神
悉伏也如不得六神悉伏則得吉將加時亦吉
日干不旺用禄時則旺如甲日寅時乙日夘時皆吉時
能幇日干及幇四柱者真吉神也時家亦有三竒紫白
倣月例推
遁甲竒門時乃行兵之用非為造葬也然造葬修方嫁
娶上官出行等事用之皆吉
凡選時用竒門之法先以超接為定次看禄馬貴人到
局與竒相合斯為上吉能解一切凶煞召吉致福如竒
到而禄不到為獨脚竒禄到而竒不到為空亡禄不能
為制煞之用也
按宗鏡用時之法甚為切當惟四大吉時一條誤以
四煞沒時為神藏煞沒辨見義例元經六神悉伏則
神藏煞沒之正義也其曰太陽在子則壬子時吉太
陽在午則丙午時吉專取太陽當自為一義其以壬
時為子時上四刻扵義尤精見義例貴登天門條下
其曰壬時作壬子山向乃取真太陽到山到向之法
但時刻係天常赤道度山向係地平方位度惟北極
之下赤道與地平合十二支占時之中四刻八干四
維占前後時各二刻合之亦為四刻如已正二刻至
午初二刻屬丙方午初二刻至午正二刻屬午方之
類自是以南則北極漸低偏度漸多又夏至日行北
陸距地平遠則偏度多冬至日行南陸距地平近則
偏度少術家不明天學乃以二十四方位為二十四
時既與六壬之法不合又不與山向相應今按京師
北極出地推得各節氣太陽到方時刻列為表
甲為北極乙為京師天頂甲乙相距五十度五分丙
丁為赤道戊為太陽甲戊為夏至太陽去極六十六
度三十分即戊巳之餘戊庚為高弧庚辛為太陽地
平經度距午七度三十分即庚乙辛角用弧三角形
法(法見考成上編)求得戊甲乙角二度二十六分即丙巳弧
為太陽距午赤道度變時得十分以減午正得午初
三刻五分為太陽到午方時刻以加午正得午正初
刻十分為太陽到丁方時刻也餘倣此推
太陽到方時刻表
地平二十四方每方十五度子正初刻當子中午
正初刻當午中則是午正前七度半巳交午而午
正後七度半方盡午而交丁也前後遞加十五度
算用表之法如夏至節作午方宜用午初三刻五
分至午正初刻十分皆為太陽到方餘倣此
造葬權法
通書云凡修造必身命年月方向皆利則修作吉如或
不利而又不得不作者則當遷居自所遷之處視所作
之方為吉可也如年命利作兑不利作震則當遷居而
東既居扵東則自其居視所作之方昔為震者今為兑
矣自此作之則無不可
論作方終始凡所作止在一宫選擇固易如連跨數宫
有吉有凶則當扵吉宫起工自此連及不利之宫殊無
害也若興造月日利而工作未辦則略起造以應日時
自此接連以作之固無不可也及其畢工須歸福德之
方吉
論取土方道太歲三煞官符大小月建等方忌取土若
遠隔百步之外目所不見則不問方道
論清明前後修墓法凡已葬墓塋或加土或種樹或砌
祭臺或破壊修整宜扵寒食清明之間鳩工修作不論
山向年月日時按荆楚記寒食係冬至後一百零五日
以古歷平氣計之清明在冬至後一百零六日半寒食
乃清明前二日也魏時寒食亦是三日
論豎造宅舍大寒五日後擇日拆屋起手立春前擇日
豎造完工不忌開山立向年月尅山家及歲月諸凶神
謂之歲官交承如已過立春後年月凶神方位已定不
可修作如方位無凶神修作不妨
論安葬擇大寒五日後立春前先擇日破土又擇日安
葬不忌開山立向年月日時尅山家歲月諸凶神要扵
立春前依時謝墓或扵來年寒食清明節加土謝墓
論凶葬法凡人初死乘凶葬之雖值凶神亦不為害今
人盡三日之内或一旬之内並不問開山立向年月但
擇吉日破土盡一日之内成墳俟凶神過方加土謝墓
右權法世多用之雖屬變通而亦有理利用之道扵
斯備矣
欽定協紀辨方書卷三十四
