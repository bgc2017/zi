欽定協紀辨方書卷六
義例四
三合
臨日
驛馬(天后)
劫煞
災煞(天火)
月煞(月虚)
月刑
月害
大時(大敗)(咸池)
遊禍
天吏(致死)
六合(無翹)
兵吉
五富
天倉
天賊
要安
玉宇
金堂
敬安
普護
福生
聖心
益後
續世(血忌)
九神總論
陽德
隂德
天馬
兵禁
地囊
土符
大煞
歸忌
往亡
氣往亡
上朔
反支
四離四絶
月忌日
曾門經曰三合者異位而同氣也寅午戌火之三合巳
酉丑金之三合申子辰水之三合亥夘未木之三合其
日宜結會親姻和合交易修營起土立木上梁歴例
曰正月在午戌二月在未亥三月在子申四月在丑酉
五月在寅戌六月在夘亥七月在子辰八月在丑巳九
月在寅午十月在夘未十一月在辰申十二月在丑巳
考原曰三合者各與其月建會成三合局也
按子午為衝子未為害衝重於害也寅夘為類寅午戌
為合合必輕於類矣而不然者何也天之圓積氣也地
之方積形也人者圓首方趾上圓下方而為三角實天
地之心是故方圓之數必以三角為用以明天為大圓
地為大方必由人之三角而神以著然則辰之三合固
天地之道所由及於人之端歟三方既立五行以之終
以之始四序以之生以之成一生二二生三三生萬物
理之自然至粗而至精至近而至遠至微而至鉅至庸
而至神其唯三合之義歟
樞要歴曰臨日者上臨下之義也其日忌臨民訴訟
歴例曰臨日者正月午二月亥三月申四月丑五月戌
六月夘七月子八月巳九月寅十月未十一月辰十二
月酉曹震圭曰臨者上臨於下也是陽建之使臣奉
上命以授百官者也建陽之月在三合前辰是臨於文
官官符也建隂之月在三合後辰是臨於武職白虎也
按三合前辰為定日三合後辰為成日定成三合固吉
陽順而前隂逆而後是為隂陽得位其義尤吉即配年
方而論定日為官符建前第四辰也成日為白虎建後
第四辰也官符為文白虎為武隂後而陽前左文而右
武也陽月前左取官符隂月後右取白虎别名之為臨
日蓋隂陽不得其位則官符白虎皆為害於人隂陽各
得其位則官符白虎皆為人除害者也是宜為臨民受
訟之吉占乃樞要歴以為忌者蓋誤也
神樞經曰驛馬者驛騎也其日宜封贈官爵詔命公卿
遠行赴任移徙遷居李鼎祚曰驛馬者正月起申逆
行四孟總要歴曰天后者月中福神也其日宜求醫
療病祈福禮神歴例曰天后與驛馬同位儲泳祛
疑說曰今世之所謂驛馬者先天三合數也先天寅七
午九而戌五合數二十有一故自子順至申凡二十有
一而為火局之驛馬亥夘未之數四六八合為十八故
自子順至巳凡十八而為木局之驛馬木火陽局也從
子一陽順行金水隂局也從午一隂順行故申子辰之
數七九五合二十有一自午順至寅凡二十有一而為
水局之驛馬巳酉丑之數四六八合為十八自午順至
亥凡十有八而為金局之驛馬此驛馬之法所由起也
曹震圭曰驛馬者五行將病得見妻子似人値困途
逢妻子者也假令寅午戌火也病於申中有庚為妻戊
為子故以申為馬申子辰水也病於寅中有丙為妻甲
為子亥夘未木也病於巳中有戊為妻丙為子巳酉丑
金也病於亥中有申為妻壬為子也洞源經曰既病見
子驛馬到來又曰天后者驛馬也五行受病得見妻子
反有救助天后主生育萬物為萬物之母故以名之
按寅為功曹申為傳送亥為天門巳為地戶皆道路之
象也三合在寅午戌則對寅之申有驛馬之象焉三合
在巳酉丑則對巳之亥有驛馬之象焉又驛馬者不安
其居之謂也數窮則變寅午戌之數盡而恰遇夫申則
火將變而之乎水矣火生於木木絶於申而申又生水
以生木是火以變而不窮也巳酉丑之數盡而恰遇夫
亥則金將變而之乎木矣金生於火土火土絶於亥而
亥又生木以生火是金以變而不窮也申子辰亥卯未
倣此易稱乘馬班如用拯馬壯皆以舍舊圖新改過遷
善為義故驛馬又曰天后亦絶處逢生之意也若洞源
經所謂既病見子驛馬到來者則以申為火病巳為木
病以見驛馬即是三合病鄉聊以識之耳猶三煞為太
歲三合絶胎養之類恰遇其方即用以為記而非於病
絶胎養有所取義也於此穿鑿附會則失之遠矣曹震
圭以三煞為絶胎養則絶胎養皆屬幽隂之地猶若可
通至以驛馬為五行將病得見妻子則妄謬已甚矣又
按驛馬有從年支取者有從日支取者其義例皆與月
同故不重列
神樞經曰劫煞者劫害之辰也其日忌臨官視事納禮
成親戰伐行軍出入興販李鼎祚曰正月起亥逆行
四孟
按月劫煞義與歲劫煞同
按月災煞義與歲災煞同又按神煞起例亦有伏兵大
禍五兵神煞與歲同例而歴家不特無伏兵大禍二神
并無災煞其為闕遺固不待言但月主一月之事不必
一一與歲同例其伏兵大禍可以弗論至於三煞斷難
闕一自當依起例補足又按天獄正月起子順行四仲
曹震圭以為天獄即是災煞應逆行四仲而今順行者
流傳之誤也其說是今從之
天獄天火
神樞經曰天獄者月中禁神也其日忌獻封章興詞訟
赴任征討
玉帳經曰天火者月中凶神也其日忌苫蓋築壘垣牆
振旅興師會親娶婦歴例曰天火者正月在子順行
四仲
按天獄與天火向為正月起子順行四仲曹震圭以為
天獄即是月災煞以逆行四仲為是而天火仍順行四
仲其說曰寅午戌月在子蓋子中藏陽氣之火其勢最
弱待寅午戌月火勢興旺以顯其光故子中有霹靂火
也是水中之火見之於天也亥夘未月在夘蓋夘中有
伏燄之火也火氣既生於寅至夘而木旺反蔽其燄而
成炭又待亥卯未月木再生之故夘内有鑪中火也申
子辰月在午蓋午中有正旺之火其勢最大物莫敢侵
其光反闇待申子辰月水勢將興反制其光上下俱明
故午中有天上火也巳酉丑月在酉謂酉中有長生丁
火如硫黃煤炭之類故待巳酉丑月金石之氣而再發
旺也故酉中有山下之火也且子中之陽火夘中之木
火午中之旺火酉中長生丁火莫非天道自然故以名
之觀曹震圭之論亦為近似但古人立義命名純一不
二使其宛轉推移兼收並舉納甲不得入於納音河洛
不得入於壬遁則無往而不可立說矣寅午戌火既取
子水申子辰水既取午火則亥夘未木必不取夘木而
取酉金巳酉丑金必不取酉金而取夘木可斷也子水
何以有火曰子中之火乃真火於人身驗之命門為真
火於海驗之無月之夜一海皆火蓋坎中一畫是為純
陽故寅午戌之火局根於子也出乎震則為龍為雷而
人乃見水中之火焉不知其不見者乃子水之天火也
知乎此則申子辰水之以午為天火一而非二取左手
以例右手可矣若夫木中有火鑽燧得之石為金母擊
火出之金中有火摩軋亦生人所見也其不見者則為
木之天火云木老則腐而火發焉即鑽木出火亦木敗
而出火以自焚也木敗於金然則金者木之天火也金
老則生水矣若夫金之火金之少也石者未成之金也
少於金則火居焉土者又未成之石也又少於石則火
更散布漫衍於其中而草木生之又為火之母焉然則
木者金之天火無疑矣水火之中冬夏至也短長各極
而天火轉為一體金木之中春秋分也短長齊等而天
火轉居兩端此以見天地之道其相反者實一而神也
其相似者實兩而化也是故天火亦應逆行四仲又天
獄即災煞今用災煞天獄應刪
廣聖歴曰月殺者月内之殺神也其日忌停賓客興穿
掘營種植納羣畜歴例曰月煞者正月起丑逆行四
季
樞要歴曰月虚者月内虚耗之神也其日忌開倉庫出
財物結婚出行歴例曰月虚者正月起丑逆行四季
按在歲為歲煞在月為月煞無二義也圖說巳見歲神
唯又謂月虚者蓋亦以月建三合旺氣之對則必虚耗
猶破日之又名大耗也
按月刑之義與歲刑同詳見歲刑條下
神樞經曰月害者陽建所害之辰也所値之日忌攻城
野戰牧養羣畜結會親姻請醫巫納奴婢歴例曰正
月起巳逆行十二辰曹震圭曰月害者月中六害也
假令夘辰相害者夘以乙旺之木害辰墓之土辰以墓
土却害夘中癸水也寅巳相害者謂寅以旺甲害巳中
戊土而巳以生庚害寅中旺甲也丑午相害者丑以癸
水害午中丁火午以巳土害丑中癸水也子未相害者
子以所生之辛金害未中墓木未以旺土害子中旺水
也申亥相害者亥以生木害申中生土申以旺金害亥
中生木又以生土害亥中旺水也酉戌相害者戌以墓
火害酉之旺金酉以所生丁火害戌中辛金也
考原曰六害者不和也凡事莫不喜合而忌衝正月建
寅與亥合而巳衝之故寅與巳害二月建卯與戌合而
辰衝之故卯與辰害蓋月建者衆神之首衝其所合是
以害也
按六害之義考原得之震圭非也年日六害皆同月害
取義故不重列
淮南子曰斗柄為小歲月從左行十二辰咸池為大歲
正月建夘月從右行四仲終而復始大歲迎者辱背者
強左者衰右者昌小歲東南則生西北則殺不可迎也
而可背也不可左也而可右也大時者咸池也小時者
月建也神樞經曰大時者將軍之象也所值之日忌
出軍攻戰築室會親李鼎祚曰大時者正月起夘逆
行四仲曹震圭曰大時者乃月建三合五行沐浴之
辰也蓋五行至此則敗絶是最凶之辰也故曰大凶之
時
按咸池大時神樞經有忌無宜曹震圭以為大凶之時
今考淮南本義則其義與歲神大將軍相似
神樞經曰遊禍者月中惡神也其日忌服藥請醫祝神
致祭李鼎祚曰遊禍者正月起巳逆行四孟曹震
圭曰遊禍者三合五行臨官之神是對衝劫煞之位也
考原曰遊禍神者以其流行於四隅故曰遊以其過
旺故曰禍
按天干以臨官為禄而地支以臨官為禍其義不同干
陽也支隂也陽善而隂惡故陽以方旺為吉而隂以方
旺為凶也歲方不忌陽刃而忌大煞義亦類此若夫成
定之吉則取日月三合不可與是同語矣
樞要歴曰天吏者月中凶神也其日忌臨官赴任遠行
詞訟歴例曰天吏者正月起酉逆行四仲曹震圭
曰天吏者三合五行死氣之位五行至此死而無氣乃
天之凶吏全無生意也其忌可知
按天吏者三合之死氣也故又為致死司馬遷曰削木
為吏義不對漢酷吏尹賞且死戒子曰丈夫為吏正坐殘
賊免追思其功效則復進用矣一坐軟弱不勝任免終
身廢棄無有赦時蓋吏之心誠利人之死也為此名
者其為三代以下無疑矣如果天吏則必曰求其生而
不得則死者與吾兩無憾也奈何以致死辱天吏哉
神樞經曰六合者日月合宿之辰也其日宜會賓客結
婚姻立契劵合交易李鼎祚曰正月在亥逆行十二
辰考原曰六合者月建與月將相合也天寳歴曰
無翹者翹猶尾也陽烏所主隂則無之常居厭後故曰
無翹其日忌嫁娶曹震圭曰翹猶首翹婦人之飾也
無翹者是無其飾也故忌嫁娶
按六合月將太陽過宫並見本原及公規卷内惟是日
乂名無翹天寳歴以為烏尾曹震圭以為首飾其義亦
不足取矣蓋堪輿家最忌月厭故以厭前一辰為章光
厭後一辰為無翹其日皆忌嫁娶猶歲神之以歲前為
羅㬋歲後為病符也夫月厭僅值一日非若方位之相
比連斷無因忌一日而并忌前後兩日之理且六合天
願皆宜嫁娶吉日又以為無翹而忌之母乃欺世而滋
惑乎俗士又名飛翹更屬譌繆應刪
總要歴曰兵吉者月内用兵之吉辰也其日宜出師命
將攻伐略地歴例曰兵吉者正月子丑寅卯二月亥
子丑寅三月戌亥子丑四月酉戌亥子五月申酉戌亥
六月未申酉戌七月午未申酉八月巳午未申九月辰
巳午未十月夘辰巳午十一月寅夘辰巳十二月丑寅
夘辰曹震圭曰兵吉逐月漸退一辰者是兵家無有
妄進無有躁動之意故云兵者不祥之器不得已而用
之也又易卦師之六四曰師左次旡咎言左次則為退
舍也故見可而進知難而退師之常也又太白隂經曰
未見而戰雖衆必潰見利而戰雖寡必勝是兵家不可
以妄舉輕進此隂陽之戒也
按兵吉者皆太陽後四辰也太陽前一位為月厭太陽
隔之則太陽之後一二三四皆厭所不到之地兵行之
吉道也常處太陽之後隨太陽以行則物莫敢犯者矣
其終於四者并太陽而為五則太陽為我軍之伍長也
總要歴曰五富者富盛之神也其日宜興舉運動估市
經求歴例曰正月起亥順行四孟曹震圭曰五富
者月中餘盛之神也蓋寅午戌月火王喜亥中甲木而
生申子辰月水王愛巳中庚金而生亥夘未月木王求
寅木相助巳酉丑月金王求申中庚金相益故曰餘盛
此其義也
按五富者三合長生之六合也寅午戌火火長生於寅
亥者寅之合也亥卯未木木長生於亥寅者亥之合也
申子辰水水長生於申巳者申之合也巳酉丑金金長
生於巳申者巳之合也生我之神居得合地則其益我
者必多故曰五富也或曰當逆行四孟其說謂三合父
母之長生也寅午戌火以木為父母木長生於亥亥卯
未木以水為父母水長生於申申子辰水以金為父母
金長生於巳巳酉丑金以土為父母土長生於寅生我
之神既得長生則吉慶莫有大焉者也故以五富名之
言無不足也九五福二曰富富固五福之一五福而皆
富有則洵乎其無不足也其說亦通故附存之
總要歴曰天倉者天庫之神也其日可以修倉庫受賞
賜納財牧養歴例曰天倉者正月起寅逆行十二辰
曹震圭曰倉者藏也月建私藏之神也蓋建寅之月
天地交泰隂陽各半而氣同故共藏於本建至二月隂
陽氣離則建事於前私藏於後故歴丑逆行至七月隂
陽否其氣又同隂陽各半亦同藏於申也
按太陽在亥則天倉在寅太陽在戌則天倉在丑每居
太陽後四辰然則天倉者太陽之收日也建後四辰為
收日神煞起例以收為天倉方可互觀而自得也收必
有倉倉於何所必於其六合之地矣天倉在寅則亥為
收日天倉在丑則子為收日然則天倉者又收之六合
也若夫曹震圭建事於前收藏於後之說亦太支且遁
矣
神樞經曰天賊者月中盜神也其日忌遠行李鼎祚
曰天賊者正月在丑逆行十二辰曹震圭曰天賊者
盜神也常居天倉後辰蓋倉庫之後必有盜也按天賊
者月厭之收日也常居厭後四辰月厭逆行天賊亦逆
行故建之平乃厭之收建所為前乃厭所為後也月厭
主隂私國語曰天事恒象厭所收必天賊矣
樞要歴曰要安者月中吉神也所值之日宜安撫邊境
修葺城隍歴例曰要安者正月寅二月申三月夘四
月酉五月辰六月戌七月巳八月亥九月午十月子十
一月未十二月丑也曹震圭曰要安者要而用之可
得安也蓋陽建之月歴寅夘辰巳午未隂建之月歴申
酉戌亥子丑也如是則陽辰之月用陽氣通泰之辰隂
辰之月用隂氣柔和之辰類易卦之六爻剛柔相應之
象
樞要歴曰玉宇者月中貴神也所值之日宜修宫闕繕
亭臺結婚姻會賓客歴例曰正月夘二月酉三月辰
四月戌五月巳六月亥七月午八月子九月未十月丑
十一月申十二月寅曹震圭曰玉宇者月建所安之
室也夘酉者日月之門分界之位東南方陽位也為外
為前故陽建居之西北方隂位也為内為後故隂月居
之似人之居處男居於前女居於後也
樞要歴曰金堂者月中善神也所値之日宜營建宫室
興造修築歴例曰正月辰二月戌三月巳四月亥五
月午六月子七月未八月丑九月申十月寅十一月酉
十二月夘曹震圭曰金堂者建神安樂之堂也常在
玉宇之前似王公建修宅第之次序也
樞要歴曰敬安者恭順之神也所值之日宜睦親族叙
尊卑納禮儀行慶賜歴例曰敬安者正月未二月丑
三月申四月寅五月酉六月夘七月戌八月辰九月亥
十月巳十一月子十二月午曹震圭曰敬安者是隂
陽相會之義也陽會隂而必敬隂會陽而必恭若恭而
敬必得安也蓋未申酉戌亥隂氣用事之辰故陽辰之
月會之丑寅夘辰巳陽氣用事故隂辰之月會之子午
隂陽争故自會也其義如此
樞要歴曰普護者神廕之神也所值之日宜祭祀禱祠
尋醫避病歴例曰普護者正月申二月寅三月酉四
月夘五月戌六月辰七月亥八月巳九月子十月午十
一月丑十二月未曹震圭曰普護者乃月中普護萬
物無偏私之神也常與要安相對蓋申酉戌亥子丑乃
隂權否窒之位與陽建之月相配寅夘辰巳午未乃陽
氣通泰之位與隂建之月相配是月内隂陽暗有相護
之神也
樞要歴曰福生者月中福神也所值之日宜祈福求恩
祀神致祭歴例曰福生者正月酉二月夘三月戌四
月辰五月亥六月巳七月子八月午九月丑十月未十
一月寅十二月申曹震圭曰福生者月内祈求福願
之神也故與玉宇相對謂玉宇為月建之所安向之則
所以邀福月建顧其所向亦所以造福也
樞要歴曰聖心者月中福神也其日宜上表章行恩澤
營百事歴例曰聖心者正月亥二月巳三月子四月
午五月丑六月未七月寅八月申九月夘十月酉十一
月辰十二月戌曹震圭曰勞而不敢安者聖人之心
也蓋陽辰之月順理陽卦之位隂辰之月順理隂卦之
位初寅之月起於乾宫亥者是順天之道也考原曰
正三五七九十一為陽建之月故從亥至辰配乾坎艮
震四陽卦二四六八十十二為隂建之月故從巳至戌
配巽離坤兌四隂卦
樞要歴曰益後者月中福神也所值之日宜造宅舍築
垣墻行嫁娶安産室歴例曰正月子二月午三月丑
四月未五月寅六月申七月夘八月酉九月辰十月戌
十一月巳十二月亥曹震圭曰益後者於子嗣有補
益之神也子丑寅夘辰巳為陽氣之位以陽建之月配
之午未申酉戌亥為隂氣之位以隂建之月配之隂陽
會和既生男女當夫訓其男婦教其女使男從夫道女
從婦道各從其道當有益於將來故云益後
樞要歴曰續世者月中善神也所值之日宜結婚姻睦
親族祀神祗求嗣續歴例曰續世者正月丑二月未
三月寅四月申五月夘六月酉七月辰八月戌九月巳
十月亥十一月午十二月子是也考原曰按續世者
月中繼續之神也常在益後後一辰蓋亦與玉宇金堂
之相連者同意又按自要安至續世凡九神其起例
皆以六隂月與六陽月對衝如正月寅則二月申正月
夘則二月酉是也餘倣此
九神總論
右要安以下九神皆以對衝兩兩相比或陽月陽隂月
隂或陽月隂隂月陽從寅月寅起至寅月丑止取其九
位而去其寅月巳午戌三位不用或又以寅月從巳午
戌起如例歴十二辰者為龍虎為罪至為受死皆為凶
神而以此九位為吉神雖有其例而莫名其物衆說紛
然皆不明確夫神之有凶吉也皆本年月日神所喜所
忌之隂陽五行以為斷或以三合五合言或以六合六
冲言或以納音納甲言或以卦位方位言或以旺相休
囚言千變萬化要皆不離乎此而此以寅申夘酉兩兩
相比以命十二辰則皆不可得而符合也史記漢武帝
時有五行家堪輿家建除家叢辰家歴家天人家太一
家聚訟不決各守其師傳而不相下彼時術家之多如
此今則統歸於歴家其說之傳者皆斷爛蒙昧莫尋其
端緒堪輿建除五行歴家猶可意揣而命之若叢辰等
家之言則更莫可考也今此九神與堪輿建除五行歴
家之旨俱不符合意者其叢辰等家之遺緒歟而傳之
最久歴代相沿不廢用於禱祠鬼神而亦為建造等事
之吉日唯歴神原始則曰此九神專為祈禳而設今觀
其命名之義且參之禮記柔日剛日之旨其說殆近是
歟存之以為祭祀擇日之占而樞要歴所言上表章修
造諸事者並不復用若夫龍虎罪至受死三辰並仍舊
歴從刪夫既以九神為吉則餘三不用可知不必重立
名目也又按神煞起例以龍虎罪至為天地爭雄日由
此觀之九神為禱祀鬼神而設益騐蓋己午者隂陽之
交也故有天地争雄之目而又南方正位也故與幽則
有鬼神之義相反其戌之為受死者亥為陽氣剥盡之
會而乾之純陽居之以首萬物此隂陽之妙義六壬之
以壬名而不曰六甲者此也亥既為首則戌必居終故
以戌為受死也然此特以六陽六隂十二辰從寅輪轉
而命之云爾若自寅而夘以至于丑逐月論之則義並
不可通夫唯鬼神之道有其始之即要其終不若人事
之顯著事各一理而不可稍有差忒也故曰宜祭祀之
吉辰庶幾近之要安言徼福於鬼神也金堂玉宇神
所居也修祠立廟之類用之内神以金堂而外神以玉
宇也敬安安神位之日也普護福生聖心泛禱之日也
益後續世祠高禖之日也
總要歴曰陽德者月中德神也所值之日宜交易開市
結親姻歴例曰正月起戌順行六陽辰曹震圭曰
陽德者乾陽之道也陽道不可以盡剥故正月起戌應
乾之上九戌者乾之世爻又五月一隂生即配於午順
歴乾之六爻六陽月居於寅午戌火炎上為尊為夫也
六隂月臨於申子辰水潤下為卑為婦也故所值之日
長幼有序夫婦有别是嘉會合禮之辰故宜如此
總要歴曰隂德者月内隂德之神也所值之日宜施隂
隲行惠愛雪冤枉舉正直歴例曰正月起酉逆行六
隂辰曹震圭曰隂德者是月中坤隂之道也正月起
於酉應坤之上六酉者坤之世爻故從酉逆歴坤之六
爻坤者厚德載物也含弘光大萬物資生故宜如此
按陽德乾六爻之納甲也隂德坤六爻之納甲也卯酉
者日月也各從夘酉起初爻以歴十二辰陽德夘月乾
初子隂德夘月坤初未陽德辰月乾二寅隂德辰月坤
二巳陽德巳月乾三辰隂德巳月坤三卯陽德午月乾
四午隂德午月坤四丑陽德未月乾五申隂德未月坤
五亥陽德申月乾上戌隂德申月坤上酉而六爻各一
終矣復自酉至寅以次順列焉從卯至申生萬物者也
從酉至寅成萬物者也帝出乎震而復生焉生生不巳
也夫乾坤以生萬物成萬物為職而其用在日月今六
陽六隂從卯酉順布天施地生之象備矣陽曰陽德隂
曰隂德言隂陽之德皆在於生成萬物也其日必吉
神樞經曰天馬者天之驛騎也其日宜拜公卿擇賢良
宣布政事遠行出征李鼎祚曰天馬者正月起午順
行六陽辰曹震圭曰天馬者是乾體六陽用事之神
也易曰乾為馬
按乾卦納子寅辰午申戌天馬則四十月在子四月乾
卦十月建亥又乾宮也午為馬詩曰吉日庚午既差我
馬說者謂午為馬祖之神寅申為道路午起寅順歴六
陽辰則申又得午取象於馬之用也
總要歴曰兵禁者用兵凶辰也其日忌出師振旅閱武
教戰歴例曰兵禁者正月起寅逆行六陽辰曹震
圭曰兵家所利者隂道也所忌者陽道也故兵禁正月
起寅逆行六陽辰也又月令曰孟春之月不可稱兵稱
兵必天殃兵戎不起不可從我始故正月以寅為禁辰
也二月子相刑四煞也三月戌耗破之辰也四月申四
煞三刑也五月午自刑也六月辰天罡四煞也七月寅
破耗三刑也八月子四煞死神也九月戌河魁也十月
申六害也十一月午破耗也十二月辰四煞天罡也其
忌可知
按易曰地中有水師說者謂伏至險于大順之中王者
之師所以有征無戰也兵禁則與卦義相反夫坎之六
爻納甲寅辰午申戌子也今自坎之初爻翻轉至上倒
行而逆施之是以其至險顯然横行于天下矣若由乾
坤以日月為用之義推之則卯月起坎上爻逆行而下
豈非坎之所為上六失道凶三歲者乎從上而至初係
用徽纆而入于坎窞豈非兵之大禁歟
歴例曰地囊者正月庚子庚午二月癸未癸丑三月甲
子甲寅四月己夘己丑五月戊辰戊午六月癸未癸巳
七月丙寅丙申八月丁夘丁巳九月戊辰戊子十月庚
戌庚子十一月辛未辛酉十二月乙酉乙未曹震圭
曰月令云孟春之月天氣下降地氣上騰天地和草木
萌動蓋草木者震也故易云動萬物者莫疾乎雷故正
月震納甲為地囊也仲春之月雷乃發聲蟄蟲咸動啟
戶始出當養生者德莫比坤故二月用坤之納甲為地
囊也季春之月時雨將降下水上騰覆育萬物莫大於
天故用乾之納甲也孟夏之月農乃登麥聚畜百藥靡
草死蠶事畢能烜燥萬物者莫熯乎火故四月用離之
納甲也仲夏之月隂陽争死生分雩祀山川百源設坎
壇無用火南方故使萬物潤澤者莫潤乎坎故五月地
囊用坎之納甲也季夏之月不可以興土功土潤溽暑
大雨時行燒薙行水利以殺草如以熱湯可以糞田疇
可以美土疆以配中央之位故用坤之納甲也孟秋之
月農乃登穀萬物有成用始行戮故易曰萬物之所以
成終而所以成始也莫盛乎艮故用艮之納甲也仲秋
之月務蓄菜勸種麥雷乃收聲蟄蟲坏戶隂浸盛陽日
衰莫說乎澤故用兌之納甲也季秋之月蟄蟲咸俯在
内皆墐其戶霜始降草木黃落農事備收五穀之實藏
帝藉之收于神倉是萬物之所收蔵也莫勞乎坎故用坎之
納甲也孟冬之月天氣上騰地氣下降閉塞而成冬水
始冰地始凍雉入大水為蜃虹藏不見反動於下也故
用震之納甲也仲冬之月冰益堅地始坼芸始生荔挺
出蚯蚓結土事無作隂陽争諸生蕩萬物潔齊故用巽
之納甲也季冬之月數已終歲更始水澤腹堅修耒耜
耦耕具田器出土牛以送寒氣其德厚載而致役者莫
大乎坤故用坤之納甲也
按地囊乃四時三合卦之納甲蓋三合無土局而土旺
於四季木火金水之所以生旺墓者無適非土故用當
時三合卦内外兩初爻之納甲為地囊日其一卦兩用
者則再用世應二爻之納甲日春木亥夘未局為震坤
乾卦正月用震内卦初爻庚子外卦初爻庚午二月用
坤内卦初爻乙未外卦初爻癸丑三月用乾内卦初支
甲子外卦初爻壬午夏火寅午戌局為離乾艮卦四月
用離内卦初爻己夘外卦初爻己酉五月用乾世爻壬
戌應爻甲辰六月用艮内卦初爻丙辰外卦初爻丙戌
秋金巳酉丑局為兌艮巽卦七月用兌内卦初爻丁巳
外卦初爻丁亥八月用艮世爻丙寅應爻丙申九月用
巽内卦初爻辛丑外卦初爻辛未冬水申子辰局為坎
巽坤卦十月用坎内卦初爻戊寅外卦初爻戊申十一
月用巽世爻辛夘應爻辛酉十二月用坤世爻癸酉應
爻乙夘今世傳歴例二月乙未譌癸未三月壬午譌甲
寅四月己酉譌己丑五月譌戊午戊辰六月譌癸未癸
巳七八月互易丁亥譌丁夘九月譌戊辰戊子十月譌
庚戌庚子十一月辛夘譌辛未十二月癸酉譌乙酉乙
夘譌乙未曹震圭不辨其誤曲為之解而愈不能通今
推其義而改正之蓋舊本傳寫謬誤四十八字中誤二
十三字亦天願之類也
總要歴曰土符土神也其日忌破土穿井開渠築墻
歴例曰土符者正月丑二月巳三月酉四月寅五月午
六月戌七月夘八月未九月亥十月辰十一月申十二
月子曹震圭曰土符者乃土地握符信之神使掌五
土也假令春木旺土受其尅故托子金以制之是春三
月歴巳酉丑也夏火旺土休頼火為母以飬之故夏三
月歴寅午戌也秋金旺土相不畏木制故秋三月歴亥
夘未也冬水旺土亦剛堅頼水以柔和之故冬三月歴
申子辰也
按曹震圭以土符為符信之義似也而以夏為土休秋
為土相則于五勝之義舛焉夫天之生物皆地生之者
也故十二辰無非土也萬物生於東旺於南收于西藏
于北而由北而東則土之所以終萬物始萬物者也由
南而西則土之所以盛美昌熾夫萬物者也由西而北
則土之所以伏藏保固夫萬物者也寅巳申亥長生之
位則以丑寅卯辰為其長生之符子卯午酉帝旺之位
則以巳午未申為其帝旺之符辰未戌丑收藏之位則
以酉戌亥子為其收藏之符故曰土符也其有所忌者
亦猶月建之為土府尊之故不敢犯也
神樞經曰大煞者月中廉察也所值之日忌出軍征討
嫁娶納財豎柱上樑移徙置室李鼎祚曰大煞者正
月在戌二月在巳三月在午四月在未五月在寅六月
在夘七月在辰八月在亥九月在子十月在丑十一月
在申十二月在酉曹震圭曰東方之位生育萬物南
方之位成熟萬物西方之位殺伐萬物北方之位收藏
萬物大煞者月中廉察也子丑寅月歴西方申酉戌者
蓋謂陽氣將出萬物將生故巡察西方無以妄殺也夘
辰巳月歴南方巳午未者謂萬物生長之時故巡察南
方使有成熟也午未申月歴東方寅卯辰者謂萬物成
熟宜在養育也酉戌亥月歴北方亥子丑者謂萬物收
成使有斂藏也
按月之大煞即歲之飛廉其義亦相同見第三卷
廣聖歴曰歸忌者月内凶神也其日忌遠行歸家移徙
娶婦歴例曰孟月丑仲月寅季月子曹震圭曰子
者一陽丑乃二陽寅乃三陽蓋此三辰陽氣始盛主動
於外不可反歸於内也考原曰孟月忌丑仲月忌寅
季月忌子者皆忌退後一辰所謂歸忌也如子為仲丑
為季寅為孟故孟月忌退歸於季仲月忌退歸於孟季
月忌退歸於仲也
後漢書郭鎮傳曰陳伯敬行必矩步坐必端膝還觸歸
忌則止寄鄉亭注曰隂陽書歴法曰歸忌日四孟在丑
四仲在寅四季在子其日不可遠行歸家及徙也然則
歸忌之說其來舊矣曹震圭與考原所云俱有理而其
旨未暢蓋子一陽也丑二陽也寅三陽也陽主進隂主
退今丑退於子寅退於丑卯退於寅是逆陽之道也故
為歸忌餘月倣此又按歸忌與飛廉同義子丑寅為支
辰之始子旺之始也丑墓之始也寅生之始也寅申巳
亥四生之月歸忌在丑是忌生之退歸於墓也卯午酉
子四旺之月歸忌在寅是忌旺之退歸於生也辰未戌
丑四墓之月歸忌在子是忌墓之退歸於旺也故其日
忌遠逥移徙廣聖歴謂并忌嫁娶者蓋以婦人謂嫁曰
歸而忌之夫謂嫁曰歸明從夫之義云耳非遠行之歸
也易漸卦彖辭曰女歸吉漸進也非退也詩曰女子有
行行亦進也非退也漢書注及他通書亦無忌嫁娶之
說應止忌般移遠逥不忌嫁娶
堪輿經曰往者去也亡者無也其日忌拜官上任遠行
歸家出軍征討嫁娶尋醫歴例曰往亡者正月在寅
二月在巳三月在申四月在亥五月在夘六月在午七
月在酉八月在子九月在辰十月在未十一月在戌十
二月在丑曹震圭曰往亡者往而不反之意也孟者
初也仲者中也季者末也蓋歲之始中終之意也正二
三四月乃歲之初皆以四孟辰為之乃五行初生之地
是生氣之道往而亡也五六七八月乃歲之中皆以四
仲辰為之蓋四仲者五行當旺之辰是旺氣之道往而
亡也九十十一十二月乃歲之終皆以四季辰為之謂
四季者乃五行終墓之地是萬物皆歸往而亡也
按通書曰宋武帝以往亡起兵軍吏以為不可帝曰我
往則彼亡果克之由此言之可廢明矣今按隂陽之義
無非慎微謹始以昭欽若之忱不必以一事之無驗而
遽謂其可廢也亦思其理之當否而已往亡者寅午戌
火月順行寅卯辰卯未亥木月順行巳午未辰申子水
月順行申酉戌巳酉丑金月順行亥子丑火性遂於木
木性遂於火水性遂於金金性遂於水木生火而火焚
木金生水而水沉金蓋無尅則生不生無制則化不化
無貞則元不能以起也故曰往亡也微乎深哉
歴例曰氣往亡者立春後七日驚蟄後十四日清明後
二十一日立夏後八日芒種後十六日小暑後二十四
日立秋後九日白露後十八日寒露後二十七日立冬
後十日大雪後二十日小寒後三十日皆自交節日數
之曹震圭曰氣往亡者以四立月往亡日三合化象
之成數為之假令正月立春寅為往亡寅午戌合火局
火之成數七也四月立夏夘為往亡亥夘未合木局木
之成數八也七月立秋酉為往亡巳酉丑合金局金之
成數九也十月立冬未為往亡土無化象便以本行土
為之其成數十也各倍之為次月往亡日三之為下月
往亡日也獨水數不用者蓋四立之月往亡無申子辰
日也然一歲之内四季之月以辰為首辰月以申為往
亡申合水局水之成數六也故三月中氣後六日九月
中氣後十二日六月土旺後十二日十二月土旺後十
八日各得往亡或節氣早晚間有差一日者然其理大
槩如此
按氣往亡日曹震圭之說亦自巧合但專取孟辰則四
方與三合彼此互異且既取三合之氣又不以未為木
而以為土未免自相牴牾今以四時五行之序推之則
固自然之數也蓋一二三四五五行之生數也六七八
九十五行之成數也一六為水水即氣也氣以終而復
始往而不亡者也火木金土則有質矣其氣乃有時而
盡而二三四五為生數至而伸者也七八九十為成數
返而歸者也故七八九十為往亡日而以四時之序配
之立春七立夏八立秋九立冬十仲月為四時第二月
故二之為仲月往亡日季月為四時第三月故三之為
季月往亡日
堪輿經曰上朔日忌宴會嫁娶遠行上官歴例曰陽
年以年干加寅順數至亥隂年以年干加丑順數至巳
也曹震圭曰丑寅者艮卦之方也萬物始終之所也
巳者陽極之辰亥者隂極之辰故陽有生發萬物之功
者寅也隂有成終萬物之道者丑也以陽而來會於極
隂以隂而往會於極陽則非其相會之道也其忌可知
按上朔日為不吉者惡其隂陽與德俱盡也陽盡於亥
隂盡於巳干盡於十如甲年以甲為德甲至癸而十甲
年之癸而又臨於亥則癸為德盡亥為陽盡也乙年以
庚為德庚至巳而十乙年之巳而又臨於巳則巳為德
盡巳為隂盡也餘可類推其以上朔名者朔有始義又
有盡義尚書平在朔易正義曰朔盡也
後漢書王符傳曰公車以反支日不受章奏注曰反支
日用月朔為正戌亥朔一日反支申酉朔二日反支午
未朔三日反支辰巳朔四日反支寅夘朔五日反支子
丑朔六日反支見隂陽書也歴例曰其日忌上表章
按反支之義惡其將盡也戌亥朔本日即支將盡矣申
酉朔則在二日午未朔則在三日胥同此例也推此而
言則結㛰姻納財等事亦必有應忌者而歴例止言忌
上表章蓋古之隂陽書傳者蓋少而今歴例則轉據後
漢書公車不受奏章而言忌上表章也
四離四絶
玉門經曰離者隂陽分至前一辰也謂建夘之月陽氣
出隂氣入建子之月隂氣降陽氣升建酉之月隂氣出
陽氣入建午之月陽氣降隂氣升故先一日為四離辰
也李鼎祚曰此日忌出行征伐曹震圭曰四離者
冬至前一日水離夏至前一日火離春分前一日陽體
分而木亦離也秋分前一日隂體分而金亦離也故名
曰四離
玉門經曰四絶者四立前一辰也李鼎祚曰此日忌
出軍遠行曹震圭曰立春木旺水絶立夏火旺木絶
立秋金旺土絶立冬水旺金絶故先一日為絶也
月忌日
歴例曰月忌日止註祭祀宴會沐浴整容剃頭整手足
甲求醫療病補垣掃舍宇修飾垣墻平治道塗破屋壞
垣餘事不註齊東野語曰俗以每月初五十四二十
三日為月忌凡事必避之其說不經後見衛道夫云聞
前輩云此三日即河圖之中宫五宫五數耳五為君象
故民庶不可用此說頗有理通書曰俗忌初五十四
二十三以五黃值日配廉貞火生起中宫之土也其法
每月初一日起一白水入中宫與貪狼木相配水木相
生也初二日二黑土與巨門土相配比和也初三日三
碧木能制禄存土也初四日四綠木與文曲水相生也
初五日五黃土配廉貞火火加中宫之土火生土旺火
晦土湮而已初十十九又起一白貪狼至十四二十三
又值五黃廉貞前輩云此俗忌之日有吉星可用考
原曰九宫之次自一白至九紫九星之次一貪狼二巨
門三禄存四文曲五廉貞六武曲七破軍八左輔九右
弼故其相配如此又以其日為九五之數自初一至初
五五數也自初五至十四自十四至二十三皆距九日
世不敢用故忌也
按月忌之義中宫五黃之說皆為得之而廉貞生土之
說則不可信今宫殿衙署有穿堂坐向用正子午家居
則不敢用又以太歲為堆黃煞皆避尊也以卑犯尊則
凶非以其為廉貞也月忌之義亦猶夫是國家亦不用
是日者國有事必及臣民故亦不用也
欽定協紀辨方書卷六
