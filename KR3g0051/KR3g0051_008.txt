欽定協紀辨方書卷八
義例六
歲禄
飛天禄
飛天馬
飛宫貴人
通天竅
走馬六壬
四利三元
蓋山黃道
三元九星
八節三竒
巡山羅㬋
坐煞向煞
灸退
獨火
浮天空亡
隂府太歲
天官符
飛天官符
飛地官符
飛大煞
小月建
大月建
丙丁獨火
月遊火
甲年在寅乙年在卯丙戊年在巳丁巳年在午庚年在
申辛年在酉壬年在亥癸年在子
按歲禄者歲干臨官方也五行之性臨官吉於帝旺蓋
臨官則方盛而帝旺則太過矣故禄命家以臨官為禄
而帝旺為刃選擇家亦有歲刃之說天官非之語見附
錄日禄見本條月神皆從支取故獨無月禄例
通書曰馬到山頭人富貴禄到山頭旺子孫若逢禄馬
一同到千祥百福自駢臻選擇宗鏡曰禄馬貴人山
方皆吉在本遁内者有力遁外次之又曰先以五虎遁
尋本年祿馬干支為真祿馬次以月建入中宫尋本年
真禄馬在何宫即以吉論
按禄馬為年方吉神同到尤吉通書年神立成止取禄
馬地支一字以月建入中宫順飛九宫如甲子年禄馬
俱在寅正月寅建入中宫即禄馬同在中宫二月卯建
入中宫順數寅在兌七即禄馬同在兌宫乙丑年祿在
卯馬在亥二月卯建入中宫亥在巽四即禄在中宫馬
在巽宫三月辰建入中宫卯在兌七亥在震三即禄在
兌宫馬在震宮宗鏡兼取本遁天干為真禄馬又以月
建干支入中宫順飛九宫如甲子年祿馬俱在寅用五
虎元遁得丙寅即丙寅為真祿馬正月丙寅入中宫即
禄馬同在中宫二月丁卯入中宫順數丙寅在坎一即
禄馬同在坎宫乙丑年禄在卯馬在亥用五虎元遁得
己卯為真禄丁亥為真馬二月己卯入中宫丁亥在巽
四即禄在中宫馬在巽宫三月庚辰入中宫己卯在坎
一丁亥在震三即禄在坎宫馬在震宫二說皆為有理
然通書無飛宫貴人故用宗鏡之法與貴人一例而並
錄通書之說以備參攷
選擇宗鏡曰歲禄馬貴人山方皆吉在本甲内者為有
力甲外次之又曰先以五虎遁尋歲貴係何干支次
以月建入中宫順尋歲貴在何宫即以吉論如乙丑年
六月建癸未修乾坎二山方先以本年五虎遁起戊寅
順尋甲申為真陽貴戊子為真隂貴次以月建癸未入
中宫順行陽貴甲申到乾隂貴戊子到坎二山方修造
皆吉餘倣此又曰貴人與禄馬取用不同要在分辨
隂陽陽貴人冬至後用之有力飛在陽宫尤有力隂貴
人夏至後用之有力飛在隂宫尤有力
按貴人禄馬皆為歲中吉神今通書有飛天禄馬而無
飛宫貴人實為闕略故取宗鏡補之
通書曰通天竅乃楊救貧真訣凡修造葬埋開山立向
修方若遇吉星所值不問太歲三煞官符大將軍諸凶
煞此星並能壓之其法只用八干四維求年月日時吉
星所到之處修之大吉其例則用雙山五行各從本年
三合長生起迎財進寳庫珠順行三位其對衝三位為
大吉進田青龍共為十二吉山利用本年三合及其對
衝月日時
按通書云通天竅只用八干四維而其例又用雙山兼
十二支雖有異同而於理無害至其從歲三合長生起
迎財進寳庫珠三星并取對宫大吉進田青龍三星為
吉者蓋三合本方為大煞之位對方為三煞之位長生
前三位則為三合後方其對宫則為三合前方不犯大
煞三煞諸凶如申子辰年大煞在子三煞在巳午未從
三合長生起例則迎財在坤申進寳在庚酉庫珠在辛
戌其對宫艮寅為大吉甲卯為進田乙辰為青龍自不
犯大煞三煞坐煞向煞諸凶是也用本年三合月日時
者月日時皆不犯三煞諸凶也然惟子午卯酉年為然
餘年不可概論如申年太歲在申寧可以迎財為吉乎
辰年太歲在辰寧可以青龍為吉乎是其能壓太歲之
說既不可為典要又自不犯三煞則能壓三煞之說更
屬有名無實此宗鏡所以詆其不足為據也但與走馬
六壬並傳已久世俗稱為竅馬而亦不害於理故存之
惟迎財進寳諸名殊不雅馴今質名之曰三合前方三
合後方庶為例明義正坊本又以三合本方為大州牢
小縣獄小重喪對方為小火血大火血大重喪使十二
宫各有名色尤為俗惡無理臺本不載蓋刪之也
通書曰六壬天罡年月例取天罡為首順行十二支以
天罡配辰太乙配巳勝光配午小吉配未傳送配申從
魁配酉河魁配戌登明配亥神后配子大吉配丑功曹
配寅太衝配卯取神后子勝光午功曹寅傳送申天罡
辰河魁戌六位為吉用三合月日時楊救貧造葬用山
頭吉星修方用方道吉星如修凶方從吉方起手主十
二年田財大旺
按地支配十二將以神后大吉功曺勝光小吉傳送登
明為吉太衝天罡太乙從魁河魁為凶今不取大吉小
吉登明而取天罡河魁者蓋以子寅辰午申戌六陽辰
為吉耳其起例謂子年以天罡加辰每年退行一位蓋
古有歲厭之說子年合於子為伏吟則天罡必在辰矣
厭逆行故天罡每年退一位其義與黃黑二道彷彿相
同非有深意大抵其方疊吉神則吉無吉神則不能為
福此宗鏡諸書所以詆其不足為據也然相傳已久其
說亦不害理故存之
選擇宗鏡曰李淳風四利三元一太歲二太陽三喪門
四太隂五官符六死符七歲破八龍德九白虎十福德
十一弔客十二病符太陽太隂龍德福德為吉餘方皆
凶
按三元之義未詳而四利方則載於通書年表八凶方
皆載於時憲書今以各義例推之太歲歲破不敢犯也
喪門弔客則合拱歲破以衝太歲者也官符白虎則三
方弔照太歲者也病符舊太歲也死符舊歲破也惟太
陽在太歲之前方興未艾龍德在歲破之前安吉無虞
太隂福德界乎太歲歲破之間不衝不照其吉固宜然
此乃從太歲起例猶日之有建除故宗鏡又有以四利
配建除之說若以三合而論則辰戌丑未年之太陽又
為劫煞寅申己亥年之福德亦為劫煞太隂又為天官
符子午卯酉年之龍德又為歲煞不可以吉言矣故須
兼看各神未可執一而定也
蓋山黃道起於青囊九曜以本年支對宫之卦為本宫
用小遊年變卦法貪狼為黃羅巨門為天皇文曲為紫
檀武曲為地皇如子年屬坎對宫為離即以離為本宫
貪狼在震巨門在兌文曲在坤武曲在巽又依九曜納
甲三合之法庚亥未並屬於震丁巳丑並屬於兌乙納
於坤辛納於巽是也餘年倣此(法見本原)通書曰其方開山
立向修營並吉起例則止取八卦不用納甲三合今按
青囊九曜以貪巨武輔為吉此不用輔弼而用文曲其
義未詳然破軍為浮天空亡廉貞為獨火歴來通書避
忌用之已久既以彼為凶則以此為吉宜也惟黃羅等
名益不可曉今從起例仍用原名庶不失本義云
黃帝遯甲經曰三元者起於九宫也以休門為一白死
門為二黑傷門為三碧杜門為四綠中宫為五黃開門
為六白驚門為七赤生門為八白景門為九紫通書
云九宫者神龜負文於背禹因以陳九疇即洛書戴九
履一左三右七二四為肩六八為足五數居中縱横斜
皆成十五者是也河圖則天一地二天三地四天五地
六天七地八天九地十而先儒有除十用九之說所謂
河圖洛書相為經緯八卦九章相為表裏者也東漢張
衡變九章為九宫從一白二黑三碧四綠五黃六白七
赤八白九紫分三元六甲以數作方而一白居坎二黑
居坤三碧居震四綠居巽五黃居中六白居乾七赤居
兌八白居艮九紫居離是為九宫静則隨方而定動則
依數而行
體為地盤用為天盤
坤(二黑)兌(七赤)乾(六白)乾(六)兌(七)艮(八)離(九)
離(九紫)中(五黃)坎(一白)中(五)
巽(四綠)震(三碧)艮(八白)巽(四)震(三)坤(二)坎(一)
三元年九星入中宫
康熙二十三年甲子為上元
上元中元下元三元太歲所在
一白四綠七赤甲子癸酉壬午辛卯庚子己酉戊午
九紫三碧六白乙丑甲戌癸未壬辰辛丑庚戌己未
八白二黑五黃丙寅乙亥甲申癸巳壬寅辛亥庚申
七赤一白四綠丁卯丙子乙酉甲午癸卯壬子辛酉
六白九紫三碧戊辰丁丑丙戌乙未甲辰癸丑壬戌
五黃八白二黑己巳戊寅丁亥丙申乙巳甲寅癸亥
四綠七赤一白庚午己卯戊子丁酉丙午乙卯
三碧六白九紫辛未庚辰巳丑戊戌丁未丙辰
二黑五黃八白壬申辛巳庚寅巳亥戊申丁巳
攷原曰上元甲子中宫起一白中元甲子起四綠下元
甲子起七赤三元一百八十年而一週蓋一百八十者
以宫數九與花甲六十俱可以度盡也逐年逆轉如甲
子年中宫起一白乙丑年中宫起九紫而其實甲子年
一白在中宫乙丑年一白則在乾六故九紫在中宫似
逆而實順也以其年所值星入中宫順布九宫如康熙
二十三年甲子一白入中宫二黑在乾三碧在兌四綠
在艮五黃在離六白在坎七赤在坤八白在震九紫在
巽餘倣此
三元月九星入中宫
子午卯酉年辰戌丑未年寅申巳亥年
正月八白正月五黃正月二黑
二月七赤二月四綠二月一白
三月六白三月三碧三月九紫
四月五黃四月二黑四月八白
五月四綠五月一白五月七赤
六月三碧六月九紫六月六白
七月二黑七月八白七月五黃
八月一白八月七赤八月四綠
九月九紫九月六白九月三碧
十月八白十月五黃十月二黑
十一月七赤十一月四綠十一月一白
十二月六白十二月三碧十二月九紫
攷原曰甲子年正月中宫起八白蓋年前十一月甲子
起一白十二月起九紫故本年正月起八白也三年而
一週蓋三年三十有六月以月數十二與宫數九俱可
以度盡也故以子午卯酉年為上元正月起八白辰戌
丑未年為中元正月起五黃寅申巳亥年為下元正月
起二黑逐月逆轉亦以其月所值星入中宫順布九宫
與年九星同
按遯甲之法冬至上元甲子起坎一乙丑坤二丙寅震
三丁卯巽四戊辰中五己巳乾六庚午兌七辛未艮八
壬申離九癸酉復坎一以次順數甲戌坤二甲申震三
甲午巽四甲辰中五甲寅乾六至中元甲子則起兌七
下元甲子則起巽四歴六甲復為上元甲子又起坎一
此順行九宫者也九星之法上元甲子一白入中宫乙
丑九紫丙寅八白丁卯七赤戊辰六白己巳五黃庚午
四綠辛未三碧壬申二黑癸酉復一白以次逆數甲戌
九紫甲申八白甲午七赤甲辰六白甲寅五黃中元甲
子四綠下元甲子七赤歴六甲復為上元甲子又一白
入中宫此逆行九宫者也究之九星亦係順行星順行
而前則入中宫之星自逆轉而後修造之法以入中宫
之星為主而順布於八宫故自上元甲子起一白逆行
而得其年入中宫之星其實九星皆順行也攷原之說
得之至月九星以子午卯酉年為上元辰戌丑未年為
中元寅申巳亥年為下元則其例亦是其法亦簡明而
其義則不合蓋花甲一週方為一元三元既週方復為
上元今上元甲子年歲前十一月甲子一白入中宫十
二月乙丑九紫入中宫正月丙寅八白入中宫固已而
至次年乙丑又次年丙寅則各歴十有二月不得為一
元再至次年丁卯共歴三十有六月其正月為壬寅花
甲未滿一週尚不得為一元更不得復為上元也今按
甲子年正月丙寅中宫八白是為上元以次逆數乙丑
年正月戊寅五黃丙寅年正月庚寅二黑丁卯年正月
壬寅八白戊辰年正月甲寅五黃至己巳年正月復為
丙寅中宫乃得二黑是為中元甲戌年正月復為丙寅
中宫乃得五黃是為下元至己卯年正月丙寅中宫又
得八白復為上元如此則與竒門甲巳為符頭子午卯
酉為上元寅申巳亥為中元辰戌丑未為下元之義合
而其例則不如三年一週之為便故月九星入中宫之
法仍用三年一週第不用三元之名而明其義如此庶
義例兩得云
通書曰天上三竒乙丙丁者出於貴人之干德遊行十
二支辰以陽貴順行則乙德在丑丙德在寅丁德在卯
三干之德相聯而無間斷以隂貴逆行則乙德在未丙
德在午丁德在巳亦相聮而無間斷又以其隨貴人在
天故謂之天上三竒能制煞發祥中宫坐向得之上官
嫁娶入宅移居修造營葬並吉餘如戊己庚辛壬癸隨
貴人所涉或間羅網或間天空皆不相聯也選擇宗
鏡曰八節三竒從八節本宫起甲子陽遁順飛九宫隂
遁逆飛九宫尋見本年太歲泊何宫便於其宫起本年
虎遁依八節順逆飛尋三竒分布取用如庚申年冬至
節用事從坎一宫起甲子順飛九宫尋見太歲庚申在
震三宫乙庚年五虎遁得戊寅便從震三宫起戊寅亦
順飛九宫乙酉在坎一丙戌在坤二丁亥在震三即庚
申年冬至節乙竒在坎丙竒在坤丁竒在震也修作到
山到方主進田産生貴子旺丁財
按竒門以六甲為符使最忌庚金故用乙以合之用丙
丁以制之選擇之用三竒蓋本諸此冬至屬坎宫用陽
遁一局坎一起甲子立春屬艮宫用陽遁八局艮八起
甲子春分屬震宫用陽遁三局震三起甲子立夏屬巽
宫用陽遁四局巽四起甲子俱順飛九宫夏至屬離宫
用隂遁九局離九起甲子立秋屬坤宫用隂遁二局坤
二起甲子秋分屬兌宫用隂遁七局兌七起甲子立冬
屬乾宫用隂遁六局乾六起甲子俱逆飛九宫此即時
竒門法也至以太歲所泊之宫起五虎遁則與竒門順
布六儀逆布三竒之法不同而亦自有理宗鏡曰三竒
當用竒門用八節三竒亦可則是古有此法也又按月
神以月建入中官遇丙丁為火此自歲建起虎遁遇丙
丁為竒似乎兩相矛盾然各有取義而起例亦各不同
且丙丁獨火本不為凶第忌廉貞打頭月遊諸火星逢
之而火發丙丁二竒又取照蓋山向制尅金神而非用
之以制火星則其義固並行而不相背也
起例巡山羅㬋為太歲前一位子年在癸丑年在艮寅
年在甲卯年在乙辰年在巽巳年在丙午年在丁未年
在坤申年在庚酉年在辛戌年在乾亥年在壬選擇
宗鏡曰巡山羅㬋止忌立向開山修方不忌通書曰
申子辰羅㬋乙巽辛寅午戌丁癸艮宫出巳酉丑丙壬
乾作首亥卯未甲庚坤大忌註曰申年辛子年乙辰年
巽寅年艮午年丁戌年癸巳年丙酉年乾丑年壬亥年
庚卯年甲未年坤
按起例巡山羅㬋為歲前最近之方又為歲君自本年
至次年所巡行必經之地故立向避之以其為歲前一
位猶前星為太子次於歲駕不敢抵向但又不敢斥言
前星以為神煞名字而以佛子之名羅㬋當之故曰羅
㬋也通書既論三合年分而其羅㬋所在之方與三合
全無取義起例則申子辰年在庚癸巽寅午戌年在甲
丁乾巳酉丑年在丙辛艮亥卯未年在壬乙坤皆成雙
山三合五行甚為有理通書惟辰巳午未年與起例合
其為傳寫之誤無疑也今依起例改正
通書曰絶胎之間為伏兵胎養之間為大禍二者又為
夾三煞坐向皆不宜如申子辰年伏兵在丙大禍在丁
寅午戌年伏兵在壬大禍在癸則申子辰年坐丙丁為
坐煞寅午戌年坐丙丁為向煞蓋坐丙則向壬坐丁則
向癸也餘年倣此
按選擇宗鏡曰太歲可坐不可向三煞可向不可坐又
曰三煞最凶伏兵大禍次之然則坐煞向煞特統同之
論細分之則坐與向當有輕重之不同也見利用
通書曰申子辰年在卯巳酉丑年在子寅午戌年在酉
亥卯未年在午選擇宗鏡曰死方為六害為灸退此
太歲不足之氣也宜用三合局補之
按灸退者三合死方也其名義不可曉術家又為六害
又為飛天獨火大抵兼獨火死氣而取義耳夫六害獨
火與灸退同行異名於義無取今删去不用而其為太
歲不足之氣則出於三合自然之理故獨存之而名亦
仍其舊云
通書曰獨火一名飛禍又名六害即蓋山黃道内朱雀
廉貞也修營動土犯之主災埋葬不忌
按獨火與蓋山黃道同一起例如子年屬坎對宫為離
即以離為本宫卦下一爻變為艮為廉貞故子年以艮
為獨火也丑寅年皆屬艮對宫為坤即以坤為本宫卦
下一爻變為震故丑寅年皆以震為獨火也餘年倣此
又按蓋山黃道兼用納甲三合獨火則止用本卦通書
曰獨火方遇丙丁飛弔其上其火方發無凶神併不妨
然則本宫且不必忌矣納甲三合又為紆遠其不用也
宜哉
起例曰浮天空亡甲年離壬乙年坎癸丙年巽辛丁年
震庚戊年坤乙巳年乾甲庚年兌丁辛年艮丙壬年乾
甲癸年坤乙通書曰浮天空亡其例出於變卦納甲
乃絶命破軍之位甲巳年在壬乙戊年在癸丙年在辛
丁年在庚庚年在丁辛年在丙壬年在甲癸年在乙
選擇宗鏡曰甲己辛年丙壬乙庚戊年丁癸丙癸年乙
辛丁壬年庚甲山向並忌止忌向而不忌山非是
按絶命破軍原係卦位故以年干納甲之卦為本宫取
中爻變之卦為破軍所在如甲為乾卦所納則乾卦為
甲年本宫中爻變為離卦離納壬故甲年以離壬為破
軍也餘倣此推(法見本原)今通書止用干而遺卦是取末而
舍本又以己年同於甲猶謂己與甲合至以戊年同於
乙則更自不可解矣夫坎納戊離納己乃納甲本義二
十四山無戊巳故離納壬坎納癸以八卦分納八干耳
若年干戊己未有不以坎離為本宫而反統同於乾坤
者也宗鏡並忌山向甚為有理而謂一年占兩方則益
失本義蓋其襲誤久矣今從起例改正
通書年神立成隂府太歲甲己年艮巽乙庚年兌乾丙
辛年坎坤丁壬年離戊癸年震又曰隂府太歲惟忌開
山營造修方不忌甲己年月日時屬土尅艮丙巽辛山
乙庚年月日時屬金尅乾甲兌丁巳丑山丙辛年月日
時屬水尅坎癸坤乙申辰山丁壬年月日時屬木尅離
壬寅戌山戊癸年月日時屬火尅震庚亥未山起例
曰正隂府甲己年艮巽乙庚年兌乾丙辛年坎坤丁壬
年乾離戊癸年坤震傍隂府甲己年丙辛乙庚年丁壬
丙辛年戊癸丁壬年甲己戊癸年乙庚隂府三合乙庚
年己丑丙辛年申辰丁壬年寅戌戊癸年亥未
按隂府太歲乃本年之化氣尅山家之化氣開山忌歲
月日時尅坐山故名之曰太歲示不可犯耳非另有隂
府之太歲在某山也如甲己年月日時化氣屬土土尅
水而水乃丙辛合化之氣艮納丙巽納辛故甲己年以
艮巽二山為正隂府丙辛二山為傍隂府乙庚年月日
時化氣屬金金尅木而木乃丁壬合化之氣兌納丁乾
納壬故以兌乾為正隂府丁壬為傍隂府餘倣此推然
則卦之所由取皆從兩干合化而來通書丁壬年有離
無乾戊癸年有震無坤無兩則不能化其為遺漏無疑
又納甲之法乾納甲壬坤納乙癸坎納戊離納己選擇
家以二十四山無戊己則以坎納癸以離納壬而乾坤
專納甲乙子午卯酉四山不用卦而用支則以支之三
合幷納於一卦此乃二十四山納甲之法通書失隂府
太歲之本義而反即卦以配干乙庚年月丁壬譌丁甲
是因乾專納甲而誤也丙辛年月戊癸譌乙癸是因坎
納癸坤專納乙而誤也丁壬年少甲而已譌壬是因遺
乾而遺又因離納壬而誤也戊癸年有庚無乙是因遺
坤而遺也可見古人原止用卦後人以干附之又失納
甲本義乃致多誤曰正曰傍諸說不一然卦從干來用
干猶屬有理至於納甲三合與兩干合化全無干涉則
又附會支離之尤甚而必不可從者今圖訂正庶曉然
於作者之意又按十干化氣本諸素問逐年遞變洪範
五行又推其意以為墓龍變運不取角軫而取墓庫不
取干氣而取納音要亦逐年逐變者也隂府太歲則不
論年而論山甲山己山皆常屬土乙山庚山皆常屬金
不待合而化不隨年而變此亦拘迂之甚矣且以甲山
而論正五行則屬木洪範五行則屬水隂府五行則屬
土墓龍變運則又属火或又屬金行止有五而一山已
占其四一年月日時而干支納音化氣又占其四求其
不尅不亦難乎今臺官用卦不用干遵行已久姑存其
舊用干雖屬有理然其義本非親切故亦不取也
通書曰天官符忌修方申子辰年屬水水臨官在亥故
以亥為天官符巳酉丑年屬金金臨官在申故以申為
天官符寅午戌年属火火臨官在巳故以巳為天官符
亥卯未年屬木木臨官在寅故以寅為天官符
按天官符為太歲三合五行方旺之氣故修造避之與
月家遊禍同義名曰天官符者五行質具於地而氣行
於天三合固氣也
通書曰天官符忌修方一年占一字選擇宗鏡曰申
子辰年在亥巳酉丑年在申寅午戌年在巳亥卯未年
在寅以月建入中宫順飛九宫遇本年天官符所占之
字為本月天官符每宫占三位
按月家飛宫天官符即本年天官符逐月飛弔之位如
子年天官符在亥正月修作則以寅建入中宫順數復
至中宫遇亥字即正月天官符在中宫若子年三月修
作則以辰建入中宫順數至震三遇亥字震宫統甲震
乙三位即三月天官符在甲震乙也又按二十四山四
正位不用卦而用支飛宫又不用支而用卦者以卦可
逐宫而數也餘倣此
通書曰地官符忌修方一年占一字選擇宗鏡曰太
歲前五位為地官符以月建入中宫順飛九宫遇本年
地官符所占之字為本月地官符每宫占三位
按地官符義例巳見年神月家飛宫地官符即本年地
官符逐月飛弔之位如子年地官符在辰正月修作則
以寅建入中宫順數至兌七遇辰字兌宫統庚兌辛三
位即正月地官符在庚兌辛也若子年二月修作則以
卯建入中宫順數至乾六遇辰字乾宫統戌乾亥三位
即二月地官符在戌乾亥也餘倣此
通書曰打頭火忌修方寅午戌年在午亥卯未年在卯
申子辰年在子巳酉丑年在酉蓋子午卯酉是本宫旺
鄉飛宫犯之則凶選擇宗鏡曰打頭火即三合旺方
又為金匱將星主火燭若叠太歲尤凶蓋太旺則亢亢
則屬火也其法以所用月建入中宫順飛九宫遇本年
三合旺方為本月打頭火每宫占三位
按打頭火即本年大煞逐月飛弔之位大煞義例巳見
年神其逐月飛弔與天官符同法天官符為臨官大煞
為帝旺其曰火者以其旺極為災亦猶災煞之又名天
火耳打頭火名不雅馴又嫌多立名色易致失實故名
曰飛大煞以存本義云
通書曰小月建即小兒煞忌修方選擇宗鏡曰小月
建忌占方然占山占向亦忌子寅辰午申戌為陽年正
月起中宫丑卯巳未酉亥為隂年正月起離九俱順飛
九宫如陽年正月起中宫二月在乾六三月在兌七隂
年正月起離九二月在坎一三月在坤二是也每宫亦
占三位
按小月建即月建飛宫也修造最重太歲次則月建故
忌之其法以月建為陽建月厭為隂建陽年用正月陽
建寅加中宫順行故正月在中五二月在乾六三月在
兌七順飛九宫隂年用正月隂建戌加中宫順數至本
月陽建故正月在離九二月在坎一三月在坤二亦順
飛九宫歷家謂隂年起離九順飛九宫乃捷法也又按
月神飛弔皆以月建入中宫此從月建起例已是飛宫
故不又用飛弔大月建倣此
通書曰大月建忌修方動土選擇宗鏡曰大月建係
月家土煞占山占向占方占中宫皆不宜動土甲丁庚
癸年正月起艮八乙戊辛年正月起中五丙己壬年正
月起坤二逆行九宫
按元經以上元甲子一白中元甲子四綠下元甲子七
赤為太歲一星子午卯酉年正月起八白辰戌丑未年
正月起五黃寅申巳亥年正月起二黑為月建選擇宗
鏡載歲月建之法以太歲尋月建以月建尋太歲又載
元經起例下元甲子年七赤為太歲一星子年正月起
八白為月建如六月修離方正月起八白二月七赤三
月六白四月五黃五月四綠六月三碧則三碧為六月
建即以三碧入中宫順尋七赤到離九即月太歲一星
在離凶由此觀之則太歲即三元年九星入中宫之一
星而月建即三元月九星入中宫之一星蓋九星順行
六甲逆轉其年其月到某宫則其宫之星即入中宫而
用事是其星乃太歲月建之用神而其宫即太歲月建
之所在也今通書不用飛太歲而用飛月建豈以月建
較太歲尤親切歟然其例當三年三十有六月而一周
其義當十五年歷三元周而復始選擇宗鏡所載甲丁
庚癸等年分雖亦皆隔三年但誤用天干起例則惟甲
子至癸酉十年與元經合至甲戌年則不與癸酉年相
輪而又自甲起不惟與太歲相尋之例不合且與其月
之九星俱相矛盾是蓋止據甲子至癸酉十年而撮其
例遂致誤也今依元經改正子午卯酉年正月起艮八
辰戌丑未年正月起中五寅申巳亥年正月起坤二逐
月逆轉則其例與月九星及元經月建脗合而其義亦
曉然矣又按小月建專用月支故曰小大月建兼用月
干故曰大月建為土府故動土忌之然在山在方自以
定位為重飛宫為輕選擇最重太歲而未有用飛太歲
者則月建之輕重可以類推術士不明其義乃因其大
小之名而謬為之說謂犯小月建則傷小兒犯大月建
則傷宅長又别名小月建曰小兒煞舉世畏忌而不知
其由惑世誣民不已甚乎
通書曰丙丁獨火忌修方其法以月建入中宫飛弔得
丙丁二字到方修作動土犯之凶
按丙丁獨火乃諸火星之總要蓋取天干丙丁之氣照
於其上為火之所由發也如甲巳年丙寅月修作則以
丙寅入中宫順數丙在中五丁在乾六即正月丙丁獨
火在中宫與乾宫也若丁卯月修作則以丁卯入中宫
丁在中五戊在乾六以次順數丙又在中五即二月丙
丁獨火在中宫也然必與年獨火飛大煞併方忌
通書曰月遊火忌修方其煞與打頭火或年獨火併飛
得丙丁二字同到方其災方發無凶神併不妨
按月遊火即來年太歲為進氣方旺之辰於二十四山
則又在巡山羅㬋前一位去太歲尚遠又為四利太陽
本不為凶第以火未發先炎故取太歲前一辰曰火月
移一位故曰月遊然必與打頭火年獨火併又得丙丁
同到而後為忌也如子年前一辰為丑丑年前一辰為
寅丑寅皆屬艮故子丑年正月月遊火同在艮八二月
在離九三月在坎一順行九宫寅年前一辰為卯卯屬
震故寅年正月月遊火在震三二月在巽四三月在中
五順行九宫是也餘倣此又按月遊火逐月順飛九宫
不以月建入中宫與大小月建同義
欽定協紀辨方書卷八
