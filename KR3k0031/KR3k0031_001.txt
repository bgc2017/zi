古今源流至論前集卷一宋林駉撰
此所謂旡極而太極也所以動而陽靜而隂之本體
也然非有以離乎隂陽也即隂陽而指本體不雜乎隂
陽而為言耳□此之動而陽靜而隂也中者其本
體也□者陽之動也之用所以行也□者隂之靜也
之體所以立也□者□之根也□者□之根也□
此陽變隂合而生水火木金土也□者陽之變也□者
隂之合也□隂盛故居右□陽盛故居左□陽穉故次
火□隂穉故次水□冲氣故居中而水火之□交系乎
上隂根陽陽根隂也水而木木而火火而土土而金
金而復水如環無端五氣布四時行也□五
行一隂陽五殊二實無餘欠也隂陽一太極精粗本末
無彼此也太極本無極上天之載無聲無臭也五行之
生各一其性氣殊質異各一其無假借也此無
極二五所以妙合而無間也乾男坤女以氣化者言
也各一其性而男女一太極也萬物化生以形化者
言也各一其性而萬物一太極也(此以上引說解剥圖體此以下据圖推盡)
(說意)惟人也得其秀而最靈則所謂人者於是乎在矣
然形□之為也神□之發也五性之德也善惡
男女之分也萬事萬物之象也此天下之動所以紛綸
交錯而吉凶悔吝所由以生也惟聖人者又得夫秀之
精一而有以全乎之體用者也是以一動一靜各臻
其極而天下之故常感通乎寂然不動之中盖中也仁
也感也所謂□也之用所以行也正也義也寂也所
謂□也之體所以立也中正仁義渾然全體而靜者
常為主焉則人於是乎立而□天地日月
四時鬼神有所不能違矣君子之戒慎恐懼所以脩此
而吉也小人之放僻邪侈所以悖此而凶也天地人之
道各一也陽也剛也仁也所謂□也物之始也隂也
柔也義也所謂□也物之終也此所謂易也而三極之
道立焉實則一也故曰易有太極□之謂也(朱子太極圖觧)
太極論
自或者謂此圖非先生所學之至而學者遂疑其淺(晦翁)
(遺學跋先生之學其妙見於太極一圖通書之言皆發此圖之藴朱震進易說謂此圖傳自陳摶种放穆脩而)
(胡仁仲以為先生非止為种穆之學者此特其學之一者耳非其至也及得誌文攷之然後知果先生自作而)
(非有所受於人)自或者謂此圖程氏遺書未嘗及而學者遂疑
其迂(南軒解太極圖序曰或曰太極圖周先生授二程先生者也今二程先生之所講論答問見於遺書)
(者大略可覩獨未嘗及此圖何耶以為未可遽示則聖人之遺辭見於中庸易係者先生固多所發明矣何獨)
(秘於此耶栻應之曰二程先生雖不及此圖然於其說固多本之矣試嘗攷之當自可見也)嗟夫不
由師傳默契道體推明兆朕根極領要盖濂溪所獨得
之學議論淵源理義粹精或者其可妄議乎嘗敬觀晦
翁之言曰先生之學其妙見於太極一圖彼謂非其至
者正先生至至之妙又觀晦翁之言曰程氏此圖默識
於言意之表盖不求於陳迹也(晦翁解太極圖序曰張敬夫以書來曰二先生)
(所與門人講論問答之言見於書者詳矣其於西銘盖屢言之至此圖則未嘗一言及也謂其有微意是則固)
(然然所謂微意果何謂耶切以為此圖立象盡意剖析幽微周子盖不得已而作也觀其手授之意盖以為惟)
(程子為能當之至程子而不言則疑其未有能受之者爾夫既未能默識於言意之表則持心空渺其弊必有)
(不可勝言者)然則探前聖不傳之藴當求濓溪太極之圖求
濓溪太極之圖又當求晦翁緒論之意庶乎義理之門
可入而聖賢之閫可窺矣且冰輪金井心節清冽(趙閱道贈)
(周茂叔詩心似冰輪浸玉淵節如金井冽寒泉)光風霽月胷次灑落(黃庭堅濓溪詩序周)
(茂叔人品甚高胷次洒落如光風霽月好讀書養志林壑初不為人窘束)故發而為學其妙
具於太極之圖其圖又見於通書之論書不盡言圖不
盡意圖書盖相表裏也自今觀之無極而太極太極而
兩儀此圖之奥也(太極圖曰無極而太極太極動而生陽動極而靜靜而生隂靜極復動一)
(動一靜互為其根分隂分陽兩儀立焉陽變隂合而生水火木金土五氣順布四時行焉)而通書則
曰五殊二實二本則一豈非發明自無而有之旨乎(通書)
(性理命篇曰二氣五行化生萬物五殊二實二本則一是萬為一一實萬分萬一各正小大有定)隂陽
一太極太極本無極此圖之妙也而通書則曰五行隂
陽隂陽太極豈非發明自有而無之旨乎(通書動靜篇曰水隂根陽)
(火陽根隂五行隂陽隂陽太極四時運行萬物終始混兮闢兮其無窮兮)乾道坤道化生萬
物圖言易道之變化也(太極圖旡極之真二五之精妙合而凝乾道成男坤道成女二)
(氣交感化生萬物萬物生生而變化無窮焉)而通書所謂大哉乾元萬物資
始非此意耶(通書誠上第一曰誠者聖人之本大哉乾元萬物資始誠之源也)聖人定
以中正仁義立人極焉圖言人極之宗主也(太極圖聖人定之以)
(中正仁義而主静立人極焉)而通書所謂聖人之道仁義中正而已
非此理耶(通書道篇聖人之道仁義中正而已矣守之貴行之利擴之配天地豈不易簡豈為難知)
(不守不行不擴耳)張南軒以太極圖淵源粹精秦漢以來所未
有信乎太極圖濓溪之閫奥也(南軒太極圖序)胡氏以通書書
之約而道之大文之質而義之精信乎通書又此圖之
啓鑰也(胡宏通書序通書四十章周子所述也人見其書之約也而不知其道之大也見其文之質也)
(而不知其義之精也見其言之淡也而不知其味之長也顧愚何足以知之試舉其一二語為同志啓予之益)
(乎患人以發策决科榮身肥家希世寵為而已則曰志伊尹之所志患人以知識見聞為得而自售不待價而)
(沽也則曰學顔子之所學人能立伊尹之志脩顔子之學然後知通書之言包括至大而聖門之事其無窮焉)
然世之輕議其學者曰易有太極而圖加以無極疑其
涉於道家虛無之論嗚呼為其說者盍不以吾心驗之
方其寂然無思萬善未發是無極也雖云未發而此心
昭然靈源不昧是太極也欲知無極太極之妙先於吾
心澄神端慮察而見焉則夫子發明造化之藴了然無
餘賾矣善乎晦翁之言曰無極而太極非太極之外復
有所謂無極者盖上天之載無聲無臭而實造化之樞
紐也斯言盡之矣(晦翁解曰上天之載無聲無臭實造化之綱維品彙之根柢也故曰無極)
(而太極非太極之外復有無極也)噫康節先天之易了齋指為心法而
後來者反名其書為考數(陳了齋瑩中答楊中立游定夫書康節云先天圖心法也)
(圖雖無文吾終日言未嘗離乎是故其詩曰身在天地後心在天地先天地自我出其餘惡足言先天之學以)
(心為本其在經世康節之餘事耳世人求易於文字至語皇極以為考數之書康節詩云自從三度絶韋編不)
(讀書來二十年俯仰之間旡所愧任傍人道是神仙後來者名其書為考數皆康節所不憾也)橫渠西
銘之書伊川謂與孟子性善養氣之論同功而或者至
疑其流於兼愛(伊川語錄西銘一書與孟子性善養氣之論同功龜山曰西銘言體而不及用)
(未免涉於兼愛後伊川以書告之始信西銘之學)無怪乎後學以無極議濓溪
也後之讀者誠能虛心一意反復潛玩而毋以先入之
說亂焉則庶幾乎有得周子之心
西銘
愚嘗敬誦明道之訓矣曰西銘之書仁孝之理備乎此
須臾而不於此則不為仁不為孝矣(語錄)吁精矣哉橫渠
之道也至矣哉明道之訓也夫西銘一書理義奥閫發
前聖未發之藴啓人心未啓之機真可與天地同其體
渾渾乎無所名恢恢乎無所不及範圍不可得而過形
器不可得而縶(吕博士西銘贊)故伊川一見不以性善養氣者
稱則以原道宗祖者言(楊中立問曰西銘言體不及用恐其說遂至於兼愛何如伊川)
(曰西銘之書推理以存義與孟子性善養氣之論同功豈墨氏之比哉西銘明理一而分殊墨氏則無分殊之)
(說子比而同之過矣)明道一見不以達得天德者語則以極醇無
雜者論(明道曰訂頑立心便達得天德又訂頑之言極醇無雜秦漢以來學者所未到)然究其
旨要大抵切切於仁孝之道且乾稱父坤稱母此西銘
之純乎孝(橫渠西銘曰乾稱父坤稱母予兹藐焉乃混然中處故天地之塞吾其體天地之帥吾其)
(性民吾同胞物吾與也大君者吾父母宗子也其大臣宗子之家相也)人而有見於此則
事天如事親事親如事天而孝子之職舉矣或謂申生
恭而未免䧟父於惡而乃取而儕諸大舜之底豫而遂
疑其駁不知橫渠之意非謂舜之孝果與申生同也特
以明事天者夭壽不貳而脩身以俟命耳夫何疑(西銘曰育)
(英才潁封人之錫類不弛勞而底豫舜其功也旡所逃而待烹申生其恭也)民吾同胞物吾
與也此西銘之純乎仁(見上)人而有見於此則天下為一
家中國為一人而仁人之事畢矣或謂孟子親親仁民
自有次第而乃合而歸諸大君之長幼而遂惑其泛不
知横渠之意非謂大君之心果愛無差等也特以示聖
人之心一視而同仁而能稱物以平施耳夫何惑(尊高年所)
(以長其長慈孤弱所以幼其幼聖其合德賢其秀也凡天下疲癃殘疾惸獨鰥寡吾兄弟顚連而無告者也)
學者苟能志其所志學其所學澡身浴德之地齋心克
己之時力於此焉而求之則孔孟之道可傳曾顔之學
可企而橫渠之望於後人者亦無負矣嗚呼知西銘者
固以西銘之言為當病西銘者復以西銘之言為過今
觀龜山之言有曰言體而不及用曰有平施而無稱物
此猶可也(見上)鮑若雨何人而亦非之劉安節何人而亦
議之甲可乙否互相矛盾吁橫渠其果可疑乎如其果
爾則二程何信之篤也如彼如曰不然何二三子復疑
之深也如此哉疑之者是則信之者非信之者是則疑
之者非二者必有一焉曰皆是也信之者所以知之疑
之者亦所以求知之信之者固無疑矣而疑之者亦豈
終於疑哉吾亦見其不能不終歸於信而已矣鮑若雨
向嘗疑也及聞伊川管窺天之喻則幡然而改(語錄)劉安
節向嘗疑也及聞伊川造道有得之言則頓然而覺(同上)
楊龜山向嘗疑也及聞伊川理一分殊一語則倏然風
飛判然冰釋矣又何疑焉(見上)愚故曰終歸於信而已矣
嗟夫人疑先天易為考數之書得陳瑩中之言而悟世
疑太極圖加無極之妄得晦翁之言而釋(見太極圖條)然則
西銘一書所以信於人心信於天下後世者幸有二程
先生遺訓在
性學
道學不明而性命之說莫知所宗矣荀子曰人之性惡
也揚子曰人之性善惡混也荀子之言性杞柳之論楊
子之言性湍水之論善乎孟子之言曰人無有不善水
無有不下可謂深切著明直以破諸子異同之論矣然
切有疑焉伊洛之學孟子之學也程子曰善固謂性惡
亦不可不謂之性毋乃與孟子二言乎曰孟子舉本然
之性程子舉所稟之性盖本然之性天命之正理不以
聖智而有餘不以愚不肖而不足所稟之性剛柔之異
質遲速之異齊有生而鍾其純粹之最者亦有偏駁者
亦有駁之甚者其最粹者固存其本然之常性不待復
而誠此所謂生知聖人也若其偏駁者其為不善必先
就其所偏而發此固可得而反也若偏駁之甚則有於
其生也而察其聲音顔色而知其必為不善如叔向之
母知叔虎之必滅羊舌氏之類是也故伊川謂夫子之
言性相近者指所稟之性謂孟子之言性善者指本然
之性是言也與孟子七篇盖相表裏又安有異同哉(南軒)
(曰或問程子謂善固性也惡亦不可不謂之性也然則與孟子有二言乎曰程子此論盖為氣稟有善惡言也)
(如羊舌虎之生已知其必滅宗之類以其氣稟而知其末流之弊至此謂惡亦不可不謂之性者言氣稟之性)
(也氣稟之性可以化而復其初夫其可以化而復其初者是乃性之本善者也)彼荀楊之論執
所稟之性以論本然之性此所以失聖賢之本旨也歟
嗚呼氣質之性固有善惡也然善者可以為聖為賢全
其所固有之物惡者能力自矯揉亦可以化而復其初
夫其可以化而復其初者是乃性之本善者也橫渠曰
氣質之性君子有弗性者焉(橫渠語錄形而後有氣質之性善反之則天地之性)
(存焉故氣質之性君子有弗性者焉)龜山曰氣質之性君子不謂之性(龜山)
(語錄生之謂性氣質之性也君子不謂之性則故而已矣)盖欲因其所稟而反之本
然則人皆可為堯舜此孟子所以有異於荀楊此程氏
所以有合於孟子也雖然以上智而論下愚固同此性
也以人而論物亦同此性也何者性之本則一而已矣
而其流行發見人物之所稟萬有不同焉究何莫而不
由於太極何莫而不具於太極是其本之一也然有太
極則有二氣五行絪緼交感其變不齊故其發見於人
物者未嘗不各具於氣稟之内故原其性之本一而察
其流行之各異知其流行之各異而本之一者未嘗不
全也程子曰論性而不論氣不備論氣而不論性不明
盖論性而不及氣則昧夫人物之分而太極之用不行
矣論氣而不及性則迷失大本之一而太極之體不立
矣用之不行體之不立焉得謂之知性乎異端之所以
賊仁害義者皆自此也(語錄)噫合則為太極之一本散則
為人物之異稟固也然在人有脩道之教可以化其氣
質之偏而復夫盡已之性盡人之性盡物之性及其極
與天地參此人之所以為人之道而異夫庶物也孟子
所謂異於禽獸幾希者可不察哉可不謹哉
心學
一中分造化心上起經綸此康節之詩也(康節詩曰天向一中分造)
(化人從心上起經綸)則知心學不可不謹中心如自固外物豈能
侵此明道之詩也則知心學不可不專(語錄)夫心者人之
神明所以具衆理而應萬事者也有和粹之心者其容
必温有慈仁之心者其容必良有雍肅之心者必恭有
保護之心者必儉耳目鼻口之不相亂者此心也喜怒
哀樂之不失節者此心也心之為心亦大矣世之論者
莫得其旨以時求心而心非時之可求所謂出入無時
者是已以處求心而心非處之可得所謂潛天而天潛
地而地者是已以體求心而心非體之可見所謂不在
内外者是已以用求心而心非用之可得所謂無思無
慮寂然不動感而遂通者是已(康節雜說)然則心果安在哉
曰日新之德即念之致罔念之狂即心之放有所忿懥
有所憂患則不得正有所恐懼有所好惡則不得正心
之邪正其根於一念之微乎其所以非念之不生罔念
之不形者又在敬學之涵養也關洛諸公紬繹心學之
扄鑰發明性學之淵源自敬之外斷無餘藴明道之論
心曰敬以直内是涵養意也(明道曰或問每常遇事即能知操存之意無事時如)
(何存養得熟曰古之人耳之於樂目之於禮左右起居盤盂几杖有銘有戒動息皆有所養今皆廢此獨有理)
(義之養心耳但存此涵養意久則自熟矣敬以直内是涵養意言不莊不敬則鄙詐之心生矣貎不莊不敬則)
(怠慢之心生矣)伊川之論心曰閑邪存誠敬以直内也(忠信所以進德)
(者何也閑邪則誠自存誠斯為忠信也如何是閑邪非禮而勿視聽言動邪斯閑矣以此言之又幾時要身如)
(枯木心如死灰又如絶四德畢竟如何又幾時復如枯木死灰敬以直内則消伊川語錄)橫渠曰當
以己心為嚴師也(橫渠語錄橫渠曰正心之始當以己心為嚴師凡所動作則知所懼如此)
(一二年間守得牢固則自然心正矣)夫惟守之以敬也鄙倍不生而此心
廣矣暴慢不生而此心肅矣縱肆不生而畏心長矣欺
詐不生而善心萌矣是必起居出入無不謹也視聽言
動無非禮也淵默雷聲尸居龍見無敢欺也上帝臨汝
無貳爾心無敢慢也對妻子如對嚴賓待童稚如待長
者暗室屋漏洋乎如左右之有神不覩不聞儼乎如十
目十手之所指視夫然故雲行雨施此心之充魚躍鳶
飛此心之察洞然明鏡湛然止水與天地同其流與造
物同其游而虛明純粹不失赤子之初矣諸君子所以
潛心孔學以入堯舜精微之妙者其功用至實也嗚呼
自前聖絶學之後英雄豪傑功利崢嶸經生學士識見
爛漫茫乎不知所指歸者幾千年矣而關洛諸公發明
養心之敬學揭諸人亡書廢之餘豈非後學之幸歟雖
然數君子之論當矣然未免自為同異者伊川曰能盡
心則知性知天矣曰心曰性曰天本一理也(楊潛道錄伊川語孟)
(子曰盡其心者知其性則知天矣心也性也天也非有異也)橫渠曰以心知天猶居
京師往長安復二之也或混而一之或岐而二之斯不
一家自為學乎(吕與叔錄伊川語橫渠嘗喻以心知天猶居京師往長安但知出西門便可到)
(長安此猶是兩說若要識誠實只在京師便先到長安)曰伊川混而一之者自得
之學此自誠而明之意也橫渠岐而二之者為學者言
之此自明而誠之意也其言異其旨同烏可執是議之
哉伊川曰心之所主則虛故以明鑒在此萬物畢照言
之也(語錄)明道曰心有所主則實復以弊屋禦寇驅逐不
暇言之也(同上)或以虛言或以實言斯不亦人自為說乎
曰伊川謂其虛者盖涵養莫如敬以敬存心則天真洞
然表裏澄徹所見者無非理而外邪不能入矣明道謂
其實者盖四端具備則充然有得無非實理而外患不
能入矣中之虛明則外不能撓中之充溢則外不能乘
又烏可過疑其異哉終日聖門無一事只輸顔子得心
齋愚也敢書諸紳(吕與叔詩)
中
中之理有二有大本之中有時中之中大本之中不偏
不倚渾然於未發之前故中庸謂中者天下之大本是
也時中之中時有萬變中無定體無定體者以太極無
適而不為中也故中庸謂君子而時中是也盖未發之
中猶地中之中隨時之中猶日中之中(晦翁或問曰程子專以不偏為)
(言吕氏專以無過不及之說子又合而言之何也曰中一名而含二義程子固言之矣今以其說推之不偏不)
(倚云者未發之前渾然在中無所偏倚之名也無過不及者時中之義見諸行事各得其中之名也盖未發之)
(中不近四旁猶地中之中時中之中則隨時取中猶日中之中爾)是理也關洛先生講
之熟矣程氏論大本之中也曰喜怒哀樂未發寂然不
動也(吕大臨曰不倚謂之中不雜謂之和程先生答曰不倚謂之中甚善不雜之言猶未瑩不雜謂之和)
(未當大臨又曰喜怒哀樂之未發則赤子之心而已當其未發此心至虛無所偏倚故謂之中程先生答曰喜)
(怒哀樂未發謂之中赤子之心發而未遠乎中若便謂之中是不識大本也又曰喜怒哀樂以未發謂之中)
(中也者寂然不動者也故曰天下之大本)曰亭亭當當直上直下之正理也
(遺書程先生明道曰中者天下之大本天地之間亭亭當當直上直下之正理出則不是唯敬而無失最正)
論時中之中也曰三過其門不入在禹稷之世為中居
陋巷在顔子之時為中如一家一國之所推也(遺書或問時中)
(如何程伊川曰中字最難識須是默識心通且試言一廳則中央為中一家則廳中非中而堂為中言一國則)
(堂非中而國之中為中推此類可見矣如三過其門不入在禹稷之世為中若居陋巷則非中也居陋巷在顔)
(子之時為中若三過其門不入者則非中也)曰當手足腁胝則於此為中當
閉戶不出則於此為中如秤權之義也噫盡之矣(伊川曰欲)
(知中庸者無如權湏是時而為中若以手足腁胝閉戶不出二者之間取中便不是中若當手足腁胝則於此)
(為中權之為言秤錘之義也何物為權時也義也)雖然程氏之答吕大臨問中
之書必謂其喜怒哀樂之未發(見上)答蘇季明求中之問
則謂存養於喜怒哀樂之未發其所論大本之中自未
發一語之外無餘說矣(蘇季明問喜怒哀樂未發之前求中可否伊川曰不可既思於)
(喜怒哀樂未發之前求之又却是思也既思即是已發才發便謂之和不可謂之中也)至門人時
中之問斷然以難識告之必使默識心通而後已是果
何見哉(見上)嗚呼楊墨之兼愛為我皆滯於一偏之失子
莫之固執是又舉一而廢百此程夫子之所深懼也(南軒)
(曰為我兼愛皆偏滯於一隅烏能中節至於子莫則又於為我兼愛之間執其中)夫萬變者時
也萬殊者事也萬類者物也而是中散於萬變萬殊萬
類之中當此時則此為中於彼時則非中矣當此事則
此為中於他事則非中矣即是物則此為中於他物則
非中矣盖其所以為中者天理之所存也程氏所以深
切告語者盖慮其一動不謹必為吾道之賊也故愚為
之說曰堯舜湯武之征遜不同而同於中夷惠之出處
不同而同於中三仁之生死不同而同於中顔孟之語
默不同而同於中明夫此則可與論時中之義也然又
論之方其未發也雖未有無過不及之可名然體用一
源則所以為無過不及之凖則者實在於是及其時中
也雖其所主不能不偏於一事然顯微無間則其所以
無過不及者是乃無偏倚者之所為也故程子曰言和
則中在其中言中則含喜怒哀樂在其中正謂此爾然
則後之學者以大本之中時中之中參稽而互考之則
思過半矣(遺書)
仁
甚矣仁之難言也義可言宜禮可言别智可言知仁果
何所訓哉(程氏遺書伊川曰義訓宜禮訓别智訓知仁當何訓說者謂訓覺訓人皆非也當合孔孟)
(言仁處大槩研窮之二三歲得之未晩也)以覺謂仁則仁非覺之可盡盖仁
然後有覺而覺未足謂仁也(無垢曰仁者覺也心既至覺則善念亦覺惡念亦覺)
(豈獨覺吾一身而已哉晦翁語錄曰張無垢以覺為仁則是以智為仁又或問知覺是仁否曰仁然後有知覺)
以人謂仁則仁非人之可盡盖言仁而不言人則不見
理之所寓言人而不言仁則人特塊然之身耳必合而
言之非析而言之也(晦翁語錄或問人者仁也合而言之道也如何先生曰仁之所以得)
(名以其人也言仁而不言人則不見理之所寓言人而不言仁則人不過是一塊血肉耳必合而言之方見得)
(道理出來)以愛謂仁則仁亦非愛之可盡盖愛本人之情仁
本人之性又烏可以性為情哉(程氏遺書問仁伊川曰此在諸公自思之將聖)
(賢所言仁處類聚觀之體認出來孟子惻隠之心仁也後人遂以愛為仁愛自是情仁自是性孟子言惻隱之)
(心仁之端也既曰仁之端則不可便謂之仁退之言博愛之謂仁非也)甚矣仁之難言也
杏壇迹蕪道學不傳不有先覺孰開我人此關洛君子
有功於後學也嘗參諸關洛之論仁也在身為心在物
為理在德為元程曰心生道也惻隱之心人之生道是
在身為心也(或問仁與心何異曰心是所主處仁是就事言曰若是則仁是心之用否曰固是若)
(說道仁者心之用則不可心譬如身四端如四肢云云固是一身所用其可謂身之四肢如四端固具於心然)
(亦未可便謂心之用或曰譬如五榖之種必待陽氣而生曰非是陽氣發處却是情也心譬如榖種生之性便)
(是仁也形又伊川曰心生道也有是心斯具是以生惻隱之心人之生道也)程曰仁者天下
之正理失正理則無序而不和是在物為理也(程氏經說曰仁)
(者天下之正理失正理則無序而不和)程曰萬物之生意可觀此元者善
之長斯所謂仁此言仁之德也(遺書明道曰萬物之生意最可觀此元者善之)
(長也斯之謂仁也)嗚呼仁之為仁其不可限量如此豈一言所
能盡哉大哉仁之道乎内外遠近血脉貫通而後仁而
少有壅遏則未也(遺書)一民一物同胞共體而後仁而少
有間斷則未也(橫渠西銘曰天地之塞吾其體天地之帥吾其性民吾同胞物吾與也大君者)
(吾父母宗子其大臣宗子之家相也尊高年所以長其長慈孤弱所以幼其幼聖其合德賢其秀也)泛應
曲當無往不寓而後仁而此善彼不善則未也(遺書)程氏
謂以手足痿痺為不仁以天地萬物為一體是物物皆
仁也(遺書明道曰醫書言手足痿痺為不仁此言最善名狀仁者以天地萬物為一體莫非已也認得為)
(已何所不至)張氏謂天體物而不遺仁體事而無不在是事
事皆仁也(正蒙張橫渠曰天體物不遺猶仁體事而無不在也禮儀三百威儀三千無一物非仁也)
此關洛論仁正孔門博施濟衆天下歸仁之遺旨歟雖
然言仁固難求仁尤難愚又求關洛求仁之要曰人體
公為仁又曰少私意不仁盖公則物我兼照天地同量
而私則町畦立而仁道息矣(伊川曰仁之道要之只消道一公字公只是仁之理)
(不可將公便喚做仁人而以公體之故為仁只為公則物我兼照故仁所以能恕所以能愛恕則仁之施愛則)
(仁之用也)曰虛靜仁之本又曰仁之難成以人人有利慾之
心盖虛則無蔽靜則無撓而利慾則思慮汨而仁道泯
矣(橫渠曰端篤虛靜者仁之本不能安則端篤也無所繫閔昏塞則是虛靜也此難以頓悟苟知之須久於)
(道實體之方知其味夫仁亦在乎熟之而已程氏曰仁之難成者以人人有利慾之心耳)噫忠恕
者仁之方寬裕者仁之質齋莊中正者仁之守發強剛
毅者仁之用無迷其方無毁其質謹守之力行之則仁
其庶幾乎伊洛我師也龜山豈欺我哉(龜山文集龜山曰忠恕者仁之)
(方也寬裕温柔者仁之質也齋莊中正者仁之守也發強剛毅者仁之用也無迷其方無毁其質謹守之力行)
(之則仁其庶幾乎)
樂道
陳蔡之厄此事變之至難也而夫子之弦歌自如陋巷
之居此人情之難堪也而顔子之真樂不改盖境變於
外者皆其中之無所守樂順乎天者宜乎人之無所汨
夫子之恂恂便便誾誾侃侃躩如勃如襜如翼如無以
異於夭夭申申之時也視要盟於衛相禮於夾谷之時
無以異於鄉黨朝廷之時也夫子之以天自處彼視死
生禍福為何等物哉則弦歌於陳蔡者非迂也宜也顔
子之視紆金之榮不若簞食瓢飲之真也禮樂為邦之
盛不若杏壇雍容之趣也顔子之於貧賤富貴無一毫
介蔕於其間彼區區外慕安能凂已哉則不改其樂於
陋巷者非矯也亦宜也大抵人各有所樂也有樂於物
者有樂於道者如嵇康好鍛阮孚好蠟屐淵明之好酒
鍾繇之好書嘗試使康舍鍛孚舍屐淵明舍酒鍾繇舍
書其中心有歉然不樂者此皆中懷不足而有慕於物
也如伊尹之耕莘曾點之浴沂孟子之反身而誠其亦
自樂其樂於外物已盡忘之矣非真見乎道者不能也
雖然聖賢之所謂樂者何也遇事而事中有理遇物而
物中有理天高地下此理之形也雲行雨施此理之徹
也鳶飛魚躍此理之察也旦晝生死此理之安也素富
貴素貧賤素患難素夷狄無入而不樂焉此其所以為
聖賢之學歟孔顔之學寥寥千載尚有得其傳者吾於
伊洛見之濓溪之光風霽月胷次洒落不為外物拘束
者可想也(黃庭堅濓溪詩序周茂叔人品甚高胷中洒落如光風霽月不為人拘束)夫惟不
為外物拘束則銖視軒冕塵視金玉而以道充為富貴
(通書富貴第三十三章君子以道充為富身安為貴故常泰而無不足而銖視軒冕塵視金玉其重無加焉耳)
見其大則心泰心泰則無不足而以貧富為一處(同上顔子)
(第三十三章見其大則心泰心泰則無不足云云則富貴貧賤處之一也處之一則化而齊故顔子亞聖)已
意之妙見於窗前之草(謝顯道記明道語周茂叔窗前草不除問之云與自家意思一)
(般子厚聞驢鳴亦謂如此)再見之後使人有吟風弄月之興(明道先生自言)
(再見茂叔後吟風弄月以歸有吾與點也之意)此無他濂溪平日之所學者一
則曰顔子二則曰顔子則宜乎無歉於簞瓢之樂也(茂叔)
(通書曰志伊尹之志學顔子之學尼又明道先生曰昔受學於周茂叔每令尋顔子仲樂處所樂何事)明
道之道通於外充然有得其不為世俗所累可見也(明道)
(先生作鄠縣主簿有詩曰萬物靜觀皆自得四時佳興與人同道通天地有形外思入風雲變態中富貴不淫)
(貧賤樂男兒到此是豪雄)夫惟不為世俗所累則見草而知造物生
生之意(明道先生書窗前有茂草覆砌或鋤之曰不可欲常見造物生意無垢語錄)見魚而
知物意之自適(同上明道置盆池蓄小魚數尾時時觀之或問其故曰吾欲觀萬物自得意草)
(之與魚人所共見惟明道見草則知生意見魚則知自得意此豈流俗之見可同日而語)真趣寓於
雲淡風輕之天(明道有詩曰雲淡風輕近午天傍花隨柳過前川時人不識予心樂將謂偷閑)
(學少年上蔡曰看他胷中直是好與曾點底事一般)佳境見於坐上春風之日(朱公)
(掞見明道於汝歸語人曰光庭在春風中坐了一箇月上蔡語錄)此無他明道之所慕
者一則曾點二則曾點則宜乎無愧暮春之詠也(見上)二
先生之所學品題風花與堯舜三代而為一(程氏遺書堯夫詩雪)
(月風花未品題他便把這些事與堯舜三代一般此等語自孟子後無人曾敢如此道來)優游造物
與顔瓢點瑟而同樂(見上)功名不足惑其心利達不足汨
其念是猶烈火中之真金乎疾風中之勁草乎歲寒凜
凜而松栢自有和氣乎噫處暇裕之時固難處患難之
時尤難吾觀黨禍之起士類之大厄也涪州之行吾道
之不幸也(尹公語錄崇寧初元祐學有禁奸人用事出其黨為諸路學使專糾其事又伊川貶於涪)
(州)伊川講道自如殆若平時語默不為之易其節飲食
不為之失其味正仲尼不惑之時孟子不動心之境大
舜歌南風之日文王演周易之年也此其樂豈易量哉
是故張思叔因涪陵之歸甘心溝壑慨然有自得之意
(吕氏雜志張思叔伊川歸自涪陵思叔始見先生因誦孟子志士不忘在溝壑勇士不忘喪其元始有自得處)
(後更窮理造微云)馬時中當學禁之嚴銳然親承有雖死何憾
之意(逸士狀馬伸字時中崇寧初元祐學有禁伸銳然為依親之訃先生以非其時且曰得聞道雖死何)
(憾)平日之所講明之所薰炙也熟矣嗚呼至此而後見
伊洛之學明道有詩曰富貴不淫貧賤樂男兒到此是
豪雄(見上)呂晉伯有詩曰可憐曾點惟鳴瑟獨對春風詠
不休(上蔡語錄吕晉伯兄弟中皆有見處作詩詠曾點曰函丈從容問且酬展才無不相諸侯可憐曾點)
(惟鳴瑟獨對春風詠不休)愚雖不敏請事斯語
中庸大學
尊崇正學在君師講明正學在宗師大矣哉中庸大學
之書盖帝王立治之根本聖賢進德之閫奥也是故表
章聖經崇重正學使天下享至治之澤此其責在君師
繼續絶學演析奥義使天下聞大道之要此其責在宗
師嘗觀唐虞而至今日世道不知幾變矣而二書正學
與風雨晦冥流行於天地之間不容一息泯然三代而
上有君師以任道統固不待宗師之功春秋以來無君
師以任道統不得不賴宗師之學上有君師任尊崇之
責下有宗師任講明之責者其惟我朝乎且堯舜之相
授惟精一執中之道夏周之相因自皇極之道無聞焉
精則見於授受之妙粗則寓於耕桑之末微則存於人
心稟賦之初顯則著於日用常行之際而中庸之道尊
矣三代盛時中外有學方其八歲則自王公以下至於
庶人之子弟皆入小學而教之以禮樂射御書數之文
及其十有五年則自天子之元子衆子以至公卿大夫
元士之適子與凡民之俊秀皆入大學而教之以脩己
治人之道而大學之道尊矣是時也其學見於人君之
躬行其理見於吾民之性分治隆於上俗美於下不待
形於筆舌間而是學已昭昭於日月故曰三代而上君
師尊崇之功也自賢聖之君不作而正大之學無傳吾
夫子雖不得其位而所以為天地立心為生民立極為
前聖繼墜緒其功又有賢於堯舜者自率性脩道而至
天地位萬物育之功自夫婦造端而至上下皆察之境
自好學力行而至治人治天下之道皆所以講明中庸
之義以明德新民為學問之本以致知格物為齊家治
國之原以仁敬孝慈為君臣父子之極皆所以講明大
學之旨是時也夫子傳之曾子曾子傳之子思懼夫去
道愈遠去聖愈邈於是推帝王心傳之本參父師問答
之旨作為傳義開淑後人諄諄於言論之表故曰春秋
而下宗師講明之功也粤自杏壇迹蕪木鐸響息孔氏
家學流澌泯没經生學士溺記誦章句之末其學淺近
而無用異端邪說窮空虛寂滅之域而其學荒唐而無
實使其君子不得聞大道之要其小人不得蒙至治之
澤晦盲否塞反覆沉痼以及五季之衰而壞亂極矣斯
文未喪隂剥陽復我宋龍興五星奎聚列聖相承既示
尊崇周程大儒復加講貫接堯舜之宗泒發孔孟之淵
源而正學始昭昭於人心方仁宗之嗣服也以中庸為
脩身治人之道乃命經筵反覆陳說非仁宗得中庸之
本乎(事實景祐四年仁宗宴餞邢昺於龍圖閣上指禮記中庸昺指為天下國家有九經之語因講述大)
(義序脩身尊賢之本人又寳訓五年上令張知古講中庸脩身治之道必使反覆陳之)方哲宗之
初政也以大學為入德之序乃詔經幄訓釋大義非哲
宗得大學之旨乎(長編元祐五年劉唐老言大學一篇論入德之序欲詔經筵訓釋以備觀)
(覽)夫自大原不傳之後其道寥寥不知幾載漢唐以來
或尊經或隆儒或右文固有任君師之責矣而不能接
聖道之正統此愚幸國朝有君師以尊正學也然此特
上人之責耳舂陵之墟周子出焉關洛之間程張出焉
二三先生口傳心授聖經賢傳紬繹奥旨其言幽探乎
隂陽五行之賾而其實不離乎仁義中正之際(周子太極圖五)
(行一隂陽也陰陽一太極也太極本無極也五行之生也各一其性無極之真二五之精妙合而凝乾道成男)
(坤道成女二氣交感化生萬物萬物生生而變化無窮焉唯人也得其秀而最靈形既生矣神發知矣五性感)
(動而善惡分萬事出矣聖人定之以中正仁義而主靜立人極焉)其道極乎乾道變化
各正性命之奥而其實不出乎忠恕之心(語錄程夫子曰忠恕一以)
(貫之忠者天道恕者人道忠者無妄恕者所以行乎忠也忠者體恕者用大本達道也此與違道不遠異者動)
(以天爾又曰夫子之道忠恕而已矣維天之命於穆不已忠也乾道變化各正性命恕也)其學造乎
立極開太平之博而其實不外乎格物之微(語錄程夫子為天地)
(立心為生民立極為前聖繼絶學為天下後世開太平又明道行狀曰以暗室屋漏為謹獨之所以格物致知)
(為成性之驗)不曰中庸為終身之用(伊川語錄)則曰大學為入德
之門(語錄程夫子曰大學孔氏之遺書而初學入德之門也於今可見古人為學次第者獨賴此篇之存)
次其簡編發其歸趣而子思不言之藴盡矣夫自二學
不明之後諸說紛紛盖不一家漢唐以來或訓詁或正
義或著論固有任宗師之責矣而不得聖經之本旨此
愚幸國朝有宗師以講正學也愚嘗莊誦遺經參稽緒
論而知是學之本矣盖誠者中庸之門戶而敬者大學
之指歸然曰誠曰敬不過本之於心而已矣為小學者
不由乎敬固無以涵養本原而謹夫洒掃應對之節為
大學者不由乎敬亦無以進德脩業以致夫明德新民
之功此敬之功用也天下達德而非誠固不能盡其智
仁勇以遂其行之之意國家九經而非誠亦不能盡已
盡人以得其所以行之之本此誠之功用也吾惟存養
其誠敬之心則霧掃空澄埃除鏡徹天真湛然表裏洞
照天下之理無往而不自得苟梏亡其誠敬之心則茅
塞生矣室廬空矣方寸擾擾情慾橫生天下之理惟見
其至難此非愚之臆說盖伊洛淵源之學也聖天子心
傳大原躬行實理褒寵晦翁之正𣲖講讀中庸大學之
正學乃形奎畫乃錫榮爵正儒學大幸之日嗚呼帝王
正道至祖宗而續至今日而盛孔氏正經至伊洛而傳
至晦翁而著愚也沐聖朝之文教佩前哲之格言當在
鳶飛魚躍之下
古今源流至論前集卷一
