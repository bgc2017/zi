古今源流至論後集卷九宋林駉撰
史學
論史於麟經絶筆之後至司馬遷史記而止論史於麟
經成書之後至歐陽公唐史而止甚矣作史之難也班
史失之同范史失之誕陳夀之志三國失之誣陸機干
寳諸人之史晉失之謬其餘諸家紛紛盖不足論大抵
作史有法論史有體觀史之表取其抑揚之大義而不
當取其登載之年月觀史之書志史歴代則述歴代之
沿革史一代則著一代之可否觀史之紀傳當得褒貶
直筆是非公論而未暇較其異同也嘗攷遷史之表矣
三代世表所以觀百世之本支攷黃帝之初先列譜系
以祖宗為經以子孫為緯則五帝三王皆出於黃帝此
帝王授受之正統可見也(史記三代世表自黃帝以後至周其譜系皆出黃帝)六
國年表所以示天下之名分故齊康公之十九年為田
和遷居海上而書田齊太公卒且繫之康公二十年康
公既卒始書田齊此尊卑逆順之正理可見也(六國年表齊年)
(表曰田常曾孫田和始列為諸侯遷康公海上食一城時康公十九年也又齊年表康公二十年曰田和卒康)
(公二十一年曰田桓公午立康公二十五年田齊伐燕取桑丘按康公雖遷海上然田齊有大事皆繫於康公)
(之年至康公二十六年康公卒其齊年表乃書田公遂并齊而有之)十二諸侯年表以下
以地為主故年經而國緯所以觀天下之大勢也高祖
功臣年表以下以時為主故國經而年緯所以觀一時
之得失也秦楚年表上尊義帝而漢居其中明大義也
將相年表上繫大事之記明職分也(並本表所載如此)至唐之
表猶有遷之遺意焉表宰相則書杜如晦為侍中仍監
東宫兵馬之事盖言宰相不當下行有司之職(唐宰相表正觀)
(二年正月辛亥兵部尚書如晦檢校侍中攝吏部尚書仍監東宫兵馬事)魏徵為秘書監反
帶參豫朝政之銜盖言他官不宜上任宰相之權(貞觀四年)
(二月蕭瑀為御史大夫參議朝政貞觀三年二月魏徵以秘書監參議朝政)唐之宰相稱號
如此豈不為後人之戒表宰相世系則書裴氏之房有
五而宰相十七人劉氏之房有七而宰相十二人唐之
諸臣能修家法如此豈不為後人之勸(唐宰相世系表云)此馬
遷歐陽之表其寓抑揚大義深矣哉嘗攷遷史之書矣
封禪一書固述帝舜以下也正以著當時求仙之詐平
準一書固述歴代也正以譏當時征利之非於禮書則
載孫卿禮論而不載叔孫通綿蕞者以見野儀之失而
古禮之得也於歷書則載古歷九百四十分之法而不
載太初八十一分之法者以見太初之疎而古歷之密
也(並遷史八書)至唐史之志猶有遷之遺旨焉董仲舒劉向
子歆以春秋洪範論災異之證班固合三說而志五行
(前五行志董仲舒治公羊春秋始推隂陽為儒者宗劉向治穀梁春秋數其禍福傳以洪範與仲舒錯至向子)
(歆治左氏傳其春秋意亦已革矣云云)范史因之晉史又因之歐公自立
特見考武德以來著其災異削其事應而不徇漢儒之
論此志五行之得體也(唐五行志不載漢儒之論俱載武德以来證應)馬遷考
經星常宿纖悉不遺為天官之書(天官書歴論經星緯星諸宿及天文風雨)
(日月皆述之)班固因遷舊說而志天文晉史因之隋史又因
之歐公獨以一代天文災異者從事考武德以来某星
為祥某星為異而不泛言彼蒼之象此志天文之得體
也(唐天文志)此遷之論歴代歐之論一代其沿革大旨微矣
哉又嘗攷遷史之紀傳世家矣子長以事之繫於天下
則謂之紀秦始皇已并六國事異於前則始皇可紀也
項羽政由己出且封漢王則項羽可紀也孝惠高后之
時政出房闥君道不立雖紀吕后亦可也子長以事之
有大於列傳則係之世家夫子在周則臣道在後世則
師道故以世家别之陳涉在夏商則為湯武在秦則為
陳涉故以世家係之蕭曹良平雖曰通侯而勲烈冠於
群后皆社稷之臣則亦列於世家也列傳褒貶尤有深
意以伯夷居於列傳之首重清節也以孟荀冠於淳于
之徒尊吾道也以莊周附於老子以申不害附於韓非
别異端也他如佞倖酷吏日者龜策滑稽貨殖游侠皆
為當世而發吁有旨哉至唐之紀傳視遷亦不多遜紀
太宗而譏以牽於多愛之言非妄也盖得於讀等慈之
碑(等慈寺碑等慈寺在鄭州汜水唐太宗破王世充竇建德乃於戰處建寺云為陣亡薦福太宗不世之主)
(而牽惑習俗崇信浮屠豈以其言浩博為可喜耶余於本紀譏其牽於多愛者此也)紀武宗而責
以好惡不同之語非誕也盖得於讀會昌之文(會昌投龍文余)
(修唐本紀至武宗以謂奮然除去浮屠銳矣而躬受道家之籙服藥以求長年以此知非明智不惑者特好惡)
(不同爾及得會昌投龍文見其自稱承道繼元昭明三光弟子南岳炎上真人則又益以前言為不謬矣)韓
愈使王庭湊之節舊史没其事今乃書其實盖以明忠
臣之義陽城諫延齡之相舊史寘於隱逸今乃列於卓
行盖以表君子之功入秦系於隠逸出劉蕡於文苑皆
所以示揚善褒德之意(新史記傳有條不紊如陽城昔在隱逸今書之於卓行秦系昔)
(人不傳今書之於隠逸韓愈使王庭湊之節舊史不書今乃書之所以明君子之節太宗拒魏徵之諫有殺田)
(舍翁之語舊史則書今乃不書所以掩人君之闕此新史之得也舊史以高智周薛季朝王方翼之功業而槩)
(之以良吏以陳子昂之諫諍劉蕡之切直而槩之於文苑以吴叔之忠義而槩之於外戚以陽城之卓異而槩)
(之以隱逸以孫思邈之高尚而槩之以方技是略其大行而取其小節此舊史之失也)此遷史唐
史之紀傳世家真得褒貶直筆是非公論歟嗚呼世無
馬遷無以示後人作史之例世無歐公無以洗諸子作
史之陋然自固而下亦不可不辨也且以言其表則王
子侯表遷則斷自建元以武帝始有分封之制也而固
則自高文以來叙之何昧耶(武帝從主父偃之請始令諸侯王子分封遷作王子)
(侯表特始建元者此也按班固亦作王子侯表不始於建元自高文以来皆表之)公卿百官表遷
則係以大事以驗大臣賢否之職也而固則削去不錄
止書拜罷年月而已何略耶(遷史作漢興將相名臣表上記大事次相次將次大)
(臣至固作百官表上表載官制沿革下表載拜表年月)古今人物表以區區一夫
之見而欲定生民以來賢聖愚智之差等又何其不知
量耶(固作古今人物表分為上中下九等自三皇至秦皆錄之)以言其志則高祖之
創南北軍武帝之置羽林軍此一代大政也固則不志
兵使節度無所攷光武之三十税一和帝之縱民煑鑄
此一代之急務也曄則不志食貨使豐耗無所稽(西漢無兵)
(志東漢無食貨志)志郊祀者不計巡幸里數之遠(聞見錄舜一歲而巡四岳)
(南方多暑以五月至衡山北方多寒以十二月至常山世頗疑之漢書郊祀志武帝自三月出行封禪又並海)
(至碣石又巡遼西又歴北邊又至九原五月還甘泉僅以百日行萬八千餘里尤荒唐矣)志天文者
反略當代災祥之事(班史晉史志天文大抵不言當代災祥事)以言其紀傳
則范史紀皇后而不知尊卑之分(東漢皇后有紀如光武郭皇后光烈隂皇)
(后明德馬皇后和熹鄧皇后是也)三國紀曹魏而不辨逆順之理(三國志以)
(魏為帝紀)甚者晉史之紀繆誤愈甚貶晉之亡也且有鰲墜
三山鯨吞九服之言即恊夫歌詠之辭貶惠皇之失御
也且有溽暑之氣方聞淫哇之音罕記即恊夫表奏之
語此諸史著紀之失然也(並晉紀云云)固論蕭何之理家而
不思記載之反覆(聞見錄蕭何傳先言民上書何彊賤買民田宅數千人後言何買田宅必)
(居窮僻處曰令後世賢師吾儉其反覆不可信如此)論釋之之不調而不思表傳
履歴之乖誤(洪邁續筆漢書紀傳志表矛盾不同非惟一張釋之為甚本傳云釋之為騎郎事文)
(帝十年不得調袁盎請徙補謁者後拜為廷尉逮事景帝歲餘為淮南相而百官表所載文帝即位三年釋之)
(為廷尉至十年書廷尉昌廷尉嘉又二年凡歴十三年景帝乃立而張歐為廷尉則釋之未嘗十年不得調又)
(未嘗以廷尉事景帝也)曄以忠義董宣列於酷吏之儔以直諒鄭
衆列於宦者之徒(見東漢酷吏宦者傳董宣在酷吏傳首鄭衆在宦者傳首)夀因私
忿未復而訾諸葛瞻之失(陳夀父與諸葛有忿因作傳訾瞻之失)索米不
獲而不立丁儀之傳(夀因丁廙索米當立丁圭傳後不獲遂不立丁儀傳)他如南
北紛錯陳隋乖謬盖未能縷數者此諸史立傳之過然
也世之好議論者曰蘇子由古史之作而遷史無直筆
(蘇子由作古史議遷史之非)吴縝糾謬之出而歐史無全美(哲宗朝吴縝進)
(唐史糾繆凡二十條一以無為有二似實而虛三書事失實四自相違舛五年月時世差互六官爵姓名謬誤)
(七世系鄉里無法八尊敬君親未嚴九紀志表傳不相符合十一事兩見而異同不壹十一辭義疎略十二事)
(状叢複十三宜削而反存十四當書而反闕十五義例不明十六先後失序十七編次未當十八予奪不常十)
(九事有可疑二十字書非是)往往以微失細過吹毛求疵噫亦苛矣
議遷史者以遷之妄述宰我常從田常而不知左氏所
述闞止争政之由(伊川語錄史記載宰予被殺孔子羞之嘗疑田氏不敗無緣被戮若為齊)
(君而死是乃忠義孔子何羞之有及觀左氏乃是闞止為陳常所殺亦字子我謬誤如此又潁濱文太史公)
(言宰我為臨淄大夫與田常作亂夷其族孔子恥之余以為宰我之賢列於四科不至於從叛逆也盖田常之)
(亂本與闞止争政闞止亦字子我也)遷之妄稱子貢一出變易五國而不
知左氏所載伐魯伐齊之故(子由文太史公稱子貢一出而存魯亂齊破吴強晉)
(伯越予觀左傳齊之伐魯本於悼公之怒季姬而非陳常吴之伐齊本怒悼公之反覆而非子貢凡太史公所)
(記皆非也盖戰國說客誤為子貢之辭而太史公信之耳)遂以是為遷史之失嗚呼
盍亦究史遷傳信之誤乎盖遷承秦滅籍之後左氏不
立學官經傳無傳始誤於游說之辭若後儒知其闞止
争政知其伐魯伐齊者以左氏歴歴可據也遷何尤焉
(漢左氏不立學官劉歆遺書太常請立亦未顯至後漢鄭賈諸人皆習左氏而左氏始盛)議唐史者
以穎達之字傳云仲達碑云冲遠字畫之訛也(集古錄孔穎達)
(碑其文磨滅今以其可見者質於唐書列傳傳云字仲達碑云字冲遠碑字多殘缺惟其名字特著可以正傳)
(之謬不疑以冲遠為仲達以此知文字轉易失其真者何可勝數幸而因集錄所得以正其訛舛者亦不少也)
裴光庭之謚傳云忠憲碑為忠獻字音之訛也(同上裴光庭碑)
(張九齡撰元宗御書唐書傳云光庭素與蕭嵩不平及卒孫琬希嵩意謚曰克平帝聞特賜謚曰忠憲云碑後)
(題額皆為忠獻傳云撰搖山往則而碑云往記此碑元宗自書不應誤碑如是)其傳子儀則不
書微時之所征討(郭子儀廟碑高參文其序子儀功業不甚詳而載異姓處密討沙陀處密)
(事則唐書列傳無之盖子儀微時所歴其後遂立大勲宜乎史略不書也然唐書有處密處月朱耶孤注等皆)
(是西突厥薛延陀别部名號余於五代史求沙陀種類卒不見本末參謂處密為沙陀不知何所據也)其
傳張廵則不書大小數百戰之功(張中丞傳嗚呼張巡許遠之事壮矣秉筆)
(之士皆喜為之稱述然以翰墨所記考唐書列傳及韓退之所書皆互有得失而列傳最為䟽略盖云史家當)
(記大節然而大小數百戰屡敗賊兵其智謀才力亦有過人可以示後者史家滅而不著可惜也)遂以
是為唐史之誤嗚呼盍以考紀傳分撰之始乎盖歐公
所修者紀志宋公所修者列傳時慮其體不一命歐公
脩而一之公受命而退一無所易見公愛人以德也公
何病焉若夫子由吴縝所作是又前輩互相正救之意
不然温公作通鑑猶自為考異三十卷則作史安有無
遺論歟此二公非所以短司馬歐陽正所以愛司馬歐
陽也
論詩
觀詩之為美為箴原於虞廷君臣之詠觀詩之為譏為
諷原於夏人昆弟之歌嗟夫周詩三百盖經聖人手也
一歌一詠尚有源流則後之騷人墨客與盟詩壇者其
可不祖風雅之體乎是故詩言志歌永言後世傚之以
為歌一曰風二曰賦後世擬之以為賦吟詠情性轉而
為吟故嗟嘆之易而為嘆自詩變為樂府之後孔子作
龜山操(韓文孔子以季桓子受齊女樂諫不從望龜山而作操)伯竒作履霜操(尹吉)
(甫子名伯竒無罪為後母譛而見逐自傷作履霜操)牧犢子作雉朝飛(齊牧犢子七十無妻)
(見雉䨇飛感而作雉朝飛操)即或憂或思之詩自詩變為離騷之後
賈誼之弔湘(賈誼在長沙作弔湘賦)楊雄之畔牢愁(本傳)即或哀或
愁之詩凡此皆詩之體制源流也振振鷺三言之所起
關關雎鳩四言之所起維以不永懷五言之所起魚麗
于罶魴鯉六言之所起交交黃鳥止于棘七言之所起
我不敢傚我友自逸(劉馮事始云詩三字至八字皆自毛詩如三字若鼔淵淵醉言歸之)
(類四字若關關雎鳩在河之洲之類五字若誰謂雀無角何以穿我屋之類六字若俟我於庭乎而充耳以青)
(乎而之類七字若交交黃鳥止于棘之類八字若節南山云我不敢傚我友自逸)八言之所起
(注見上)凡此皆詩之句讀源流也然自己刪之後詩雅蕭
條有如蘇李之高妙嵇阮之冲澹曹劉之豪逸謝鮑之
清奥徐陵庾信之靡麗華藻白樂天柳宗元之放蕩嘲
怨此數子非不可與言詩嘲詠風月亡禆風教夸耀煙
雲無關政體其視詩人愛君憂國之情無有也此邵康
節謂其刪後無詩宜矣(邵康節詩云須信晝前原有易自從刪後更無詩)雖然
諸葛武侯出師一表尚有傅說訓誨之辭陸宣公論諫
之奏猶有孟子仁義之談孰謂周詩以後絶唱寡和之
甚邪愚嘗謂晉之淵明唐之杜甫非可與刻繪者例論
當以古人求之可也且淵明處世優游自適桑栗里閭
得酒輙醉盖不可以名利羈絆故發而為詩和平自然
無纖毫累太羹元酒淡乎無味一唱三歎邈乎希聲隱
然有至味至樂之妙讀命子等詩虚静平淺有孤鶴任
風之態歸去來一辭蕭然物外有閑鷗忘海之勢至若
自晉以前皆用義熙年號入宋以後惟書甲子(並見陶淵明詩)
(集)讀之者自能扶綱常於紛亂之餘起風教於陵遲之
後豈可以後之詩論耶杜甫流落劒南放散沅湘往来
夔陜之間奔走寇亂之際飲食言笑歡愉嘆戚無一息
而忘夫君北征之篇盖倉卒問家室而作也使或者處
之對童稚語妻子他不暇顧而終篇諄復惟及國事山
谷喜之謂退之南山不必作登慈恩塔寺此正陪諸公
遊遨而作也固宜笑談戲謔傲視八極以樂其心而措
意立辭意在言外荆公謂其譏天寳時事則其憂國之
意果何如哉(並杜詩注)杜鵑之詩忠愛之念天地實臨北征
之詩忠毅之色秋霜之嚴與栢舟考槃之詩異辭同體
豈可以後之詩論耶(並杜詩)世之論者謂韓昌黎以淵明
嗜酒有所託而逃者似未許之不知退之當元和之際
思欲致君不幸有嶺表之行故進李杜而退淵明亦愈
自喻之言又謂歐公平生不愛杜詩必有短者不知歐
公方倡古文以抑末學不好杜詩所以權時而救弊也
(貢父詩話歐公平生不甚愛杜詩而謂韓吏部絶倫又歐公變崑體以古文為後學倡)不然東坡
喜淵明之癯而實腴謂曹劉鮑謝皆所不及(東坡喜淵明詩癯而)
(實腴雖曹劉鮑謝李杜皆所不及山谷謂東坡飽喫惠州飯細和淵明詩)山谷亦以子美之
詩為靈丹一粒何耶(黃魯直謂子美之詩如靈丹一粒點鐵成金)噫金屑雖
貴着眼成病文章雖多於性有害論淵明之詩當取其
有補風教論子美之詩當取其愛君憂國外是不論徒
工於文墨章句間豈深知二公哉陶杜之後而得美刺
箴規之旨吾於楊歐蘇黃見之夫自宋興以来名公鉅
卿馳騁翰墨固不可一二數求其備政治裨風教者四
君子有功焉楊文公超出於岐㠜幼稚之時觀其願秉
忠清節終身立聖朝之句則知有致君堯舜之意(楊文公年)
(十一送中書再試執政令賦喜朝京闕詩立就且有願秉忠清節終身立聖朝之句宰相表賀見湘山野錄)
讀其介推母子伯夷兄弟之句則知有綿上首陽之
風異時范文正公因文而知其道至躋之大雅大忠之
列可見矣(范文正公讃楊公像曰昔王文正天下謂之大雅寇萊公天下謂之大忠樞密扶風馬公)
(天下謂之正直此三公一代偉人也公與三君子深相交許情如金石則公之道其正可知矣)歐公以歌詠
為諷諫之首其曰玉輦經年不遊幸上林花好莫争開
節盤遊也其曰君王念舊憐遺族當使無權保厥家抑
外戚也(高宗時綦崈禮言歐陽脩立朝以諫諍為心若春日帖子盖宫禁門戸祓除祈祝之辭異時作)
(者不過頌德歌福而已至脩乃中舍規諷嘗讀脩之詞有曰陽進升君子隂消退小人勸上以用威斷也有曰)
(玉輦經年不遊幸上林花好莫争開勸上以節盤遊也有曰聖主本無聲色惑宫花不用妬新粧諷上以遠女)
(色也於温成皇后閣乃曰君王念舊憐遺族當使無權保厥家又有所謂焉是時温成薨上念之不已其叔父)
(尭佐且將用矣公議未然故脩因是申諷)異時蘇公以犯顔敢諫為公序之
確矣(蘇軾序歐陽脩之文曰自歐陽子出天下争自磨濯以通經學古為高以救時行道為貴以犯顔敢諫為)
(忠長育成就至嘉祐末號稱多士歐陽之功為多)繼而蘇黃間見疊出蘇之正
節勁氣傲雪凌霜黃之風韻灑落光風霽月(見道學傳授門)則
形於歌詠尚可想見英風清節之美是中惟可飲醇酒
意則在於詆新法閑送苕溪入太湖意則在於譏水利
(見坡詩集)嗚呼沔彼流水不在於水而在於規鶴鳴九臯不
主於鶴而主於誨蘇公之詩盖得比興而為詩也東坡
䟦漁父則取其清新婉麗之作(東坡䟦山谷漁父詩云云)東坡送孟
容詩則起堅城受我降之語(山谷云子瞻詩句妙一世乃云送孟容詩效庭堅體)
(盖退之效孟郊樊宗師之比以文滑稽耳故詩云我詩如曹鄶淺陋不成邦公如大國楚吞五湖三江赤壁風)
(月笛玉堂雲霧窗句法提一律堅城受我降)嗚呼韓昌黎詩豪矣未必熟李
太白詩深矣未必暢山谷之詩盖兼數子所長而為詩
也故論東坡之詩為得於淵明論山谷之詩為得於子
美誠至論歟噫聶夷中四月賣絲五月賣穀之詠或者
猶以周詩許之(聶夷中詩曰四月賣新絲五月賣新榖醫得眼前瘡括却心頭肉或謂有三百)
(篇之旨)况晉之淵明唐之工部我朝之楊歐坡谷四公其
有補於風教也不少君子安得不進於三百篇之列也
字文
王荆公之辨字說以觀為鸛以雅為鴉君子以為怪(聞見)
(錄東坡答劉道原書云新學說易觀卦本是老鸛大小雅本是老鴉此類甚衆王氏之學穿穴至此)王聖
美之治字學以水之小者曰淺金之小者曰錢君子以
為鑿(筆談王聖美治字學演其義以為古文古之字說皆從左文凡字其類在左其義在右如木類其左)
(皆從木所謂古文者如淺小也水之小者曰淺金之小者曰錢反而小者曰殘見之小者曰賤如此之類故以)
(淺為義也)甚矣字學不可不講也亦不可過用其心也何者
閱字未盡偏傍固世儒所不予而苦於竒字或者議其
艱深以不識字而見譏者固不足道而人譽其多識且
以為終身之恨此荆公聖美之說宜夫君子不與也夫
古者虫書鳥跡象形指事凡假借轉注姑以代結䋲記
遺忘耳故其字有省文有借用後世皓首點畫勞心偏
傍好異過竒往往以巳見合古文故其字有篆隸之變
有傳寫之訛此古今字文之所以異歟彊可為強則如
記南方之強(記中庸)遲可為遲則如詩之行道遲遲匹可
為鴄則如軻書之匹雛(並本書)是所謂省文之字吕令言
載青旂則載通為戴(記月令)漢史言神爵則爵通為雀借
此字而彼用可也(漢書宣帝紀)漢文紀云祝釐是借釐為禧
矣禮樂志云熙事是又借熙為禧矣借一字而兩用可
也(並本書)漢高紀繇咸陽則與徭通文紀無繇教訓其民
則與由通百官表臯繇則與陶通李尋傳繇俗則與謠
通韋孟詩犬馬繇繇則與悠通班固賦摸先聖之大繇
則與猷通借一字而六用亦可也(並本出處)是所謂借用之
字若此數者豈非古者制字之正乎自夫有篆隸之鑿
也糺亂兩字初非通用而隸古之初寫用混淆至糺變
為亂灋法兩字亦非通字而隸書之後多倦點畫至灋
轉為法棗字從朿不從來古文也後儒觧漢書先生來
來而為棗劉字從丣(音酉)從金古文也後儒論漢史書姓
劉為卯金(筆談古文自變隸其法已錯亂後轉為楷字愈益訛舛如兩漢篆文尚未廢庶有可疑者)
(如漢武帝以隱語召東方朔云先生來來觧云來來棗也按棗字從束音刺不從來此或是後人所傳非當時)
(語如卯金刀為劉貨泉為白水真人此則出於緯書乃漢人之語按劉字從卯從金如桺駵畱皆從丣非卯字)
(也不知緣何如此字書余見周禮諸書)自夫有傳寫之訛也榷酒漕運則
以榷而從木救以砭劑則以&KR0008;而從金(吴縝作新唐書辨疑凡二十條)
(至字書亦本如唐承訓傳載婦弱持陬則以棷為陬張建封傳困□不起則以蹙為□救以砭劑以&KR0008;而從金)
(榷酒漕運以榷而從木如此類甚多)互字則易而為牙(筆談牙儈本唐人以牙為互字如互)
(市類是也後人互字傳寫為牙遂為牙矣)臘字則易而為獵(唐史蕭炅不學讀伏臘為伏獵)
(挺之言於九齡曰省中豈容有伏獵侍郎)書魚為魯寫帝為虎(抱朴子曰書之寫以魚為)
(魯以帝為虎)若此數者豈非後人論字之謬乎嗚呼三豕渡
河非子夏莫之辨(左傳)石鼓聱牙雖昌黎亦未之曉(韓文石鼓)
(歌)信矣夫字學之難也雖然古今之文雖變而所以為
理者未嘗變增損之畫雖異而所以為說者未嘗異吾
嘗觀先正諸公講明經史推究傳注其有補於後學也
多矣而區區篆隸傳寫之過一洗萬古而空之劉邠之
刊誤漢書也侯表之紅縣則易而絳縣(侯表載侯戸封紅縣刊誤曰非)
(紅縣絳訛為紅)侯表之票客則易而典客(侯表韓信入漢為連敖票客刊誤曰按史)
(記功臣表作連敖典客即非票客票典二字轉寫之訛故也)吴縝之糾謬唐史也唐
承訓傳載婦弱持陬則以掫為陬張建封傳困□不支
則以蹙為□(見上注)二公之刊誤糾謬如是等類未易縷
數姑以一二言之以辨傳寫者之失若程伊川讀論語
曰子在齊聞韶音不知肉味(聞見錄今世所傳宰予晝寝以晝作畫三月不知肉)
(味以三月作音浴乎沂以浴作㳂至為淺陋伊川取之何耶回何敢死死字自有意義伊川門人改云子在回)
(何敢先學者類不服也)蘇東坡讀尚書曰思日贊贊㐮哉二先生
盖出新意也說者且以三月之近音子曰之曰近日月
之日疑其為不知篆嗚呼先生所讀者古文所論者古
意豈若俗儒腐唇於篆隸間哉是時字說方熾先生極
力排之必不蹈或者之非愚意必有源流不可以私見
議先輩也(東坡書觧云云又時王荆公作字說程蘇力排之)噫蒼頡之制字盖
以關天地參造化也天粟書雨市妖夜哭萬物由之以
著綱常由之以立百官萬民由之以治則古文誠不可
廢矣惜夫後之諸儒寡識者失之愚過竒者失之鑿必
如楚子因止戈為武以知武之非己功晉伯宗因反正
為乏以知酆舒之必可伐因三蟲食皿為蠱如醫和知
晉侯之疾因亥有二首六身如史趙知絳老人所生日
數之積(並左傳)庶無失古人制字之本意吁此唐人所以
設明字之科有以夫
字音
昔前輩沈存中之論音韻也曰玖與李異其韻而詩則
恊投我以木李報之以瓊玖梁與慶異其音而詩則恊
黍稷稻粱農夫之慶求其說而不得且謂意别有理也
(沈存中筆談音韻之學自沈約為四聲及天竺梵學入中國其術漸密觀古人諧聲有不可觧者如玖字有字)
(多與李字恊用慶字正字多與平字章字恊用如詩或羣或友以燕天子彼留之子貽我佩玖投我以木李報)
(之以瓊玖終三十里十千維耦自今以始歲其有君子有谷貽孫子陟降左右令聞不已膳夫左右無不能止)
(又如孝孫有慶萬夀無疆黍稷稻梁農夫之慶惟其有章矣是以有慶矣如此亦多今廣韻中慶一音卿然如)
(詩之未見君子憂心怲怲既見君子庶幾或臧不止慶字恐别有理也)夫學識如存中博
洽如存中猶不能曉古詩之韻况後學乎然嘗觀上世
之書易近世之詩歌皆有叶韻者而後知詩無有不叶
第古今之字異耳音韻異耳以今字而會古音則律度
不諧宜其差以古字而尋古音則宫商相應宜其叶盖
詩之言其字多與音異者字古也字古則音亦古也如
言題彼脊令則題音大叱鱣鮪發發則發音補末若泉
源在左佩玉之儺以儺之音為乃可清人在彭駟介旁
旁以旁之音為補彭說一字也曰與子成說曰不可說
也又曰召伯所說莫一字也曰維葉莫莫曰莫其德音
又曰歲聿云莫夫同是字也或通用或借用則自古而
音異也多矣(並毛詩注)豈有古者塗歌里詠之言如是不叶
哉且書曰元首明哉股肱良哉庶事康哉則曰明曰良
曰康不同韻也易曰西南得朋乃與類行東北喪朋乃
終有慶則曰行曰慶不同聲也借曰明之於良與康固
恊隣韻而行之於慶烏得而恊耶盖廣韻中以慶音卿
若班固賦東都用慶字與成叶(班固東都賦彰皇德兮牟周成永延長兮膺天)
(慶)楊雄草太玄用慶字與疆莊叶往往比而用之則知
古人盖用古音也(太元居卦次三長幼序序子克父測曰子克父乃能有興也次四見豕在)
(堂狗繫之女測曰見豕在堂其體不慶也次五軸轤調安安和富真測曰軸轤安和順其疆也次六外其井竈)
(三歲見背則曰外其井竈三歲不享也次九老夫擐車少女提壺利考家測曰老父擐車其體乃壮)噫書
與易猶或相恊矧所謂古之詩乎此猶曰居古宜用古
也高馳兮冲天羌愈思兮愁人天與人韻異也以音推
之天之反鐵因也屈原非用古音耶(離騷經)皎皎霞外屣
萬乘其如脱外與脱音殊也以音推之脱之音退也德
璋非用古音耶房中歌曰象來致福多與國叶(漢郊祀志)明
堂詩曰允懷多福亦與職叶(班固傳)聲若相遠也以賈誼
䟽觀之福之音福則漢人非用古福音耶(前賈誼傳注)不特
此耳韓昌黎最後出者也濃墨大字作元和聖德之詩
既韻於雨而旁見疊出或曰魚魚雅雅又曰濡及九有
此詩配吉甫而作是必不苟然者毋乃退之倔強得寬
韻則波瀾横溢泛入傍韻得窄韻則不復旁出因難見
巧歟非也退之平日所習者皆古文故其所作者皆古
音(韓文元和聖德詩曰皇帝即阼物無違拒曰暘而暘曰雨而雨云云駕龍十二魚魚雅雅云云浹于族親)
(濡及九有云云作為歌詩以配吉甫餘見韓文注)噫後人著詩猶或相叶矧所
謂古之詩者乎嗟夫尋古人之音不能求古人之字反
以沈約四聲西域七音後來紛紛等作以強律之古豈
不過哉然嘗論古者字音之失有由矣變於四方言語
之不同鑿於諸儒學識之不廣南方之都音豬(禮記汙其宫而)
(豬焉注南方以都為豬)宋人以來音離(左傳宋人歌曰于思于思棄甲復來注來音離)邾
曰邾婁(公羊齊人鄒邾皆曰邾婁故禮記亦謂之邾婁盖齊人語如此耳)得來曰登來
在齊有焉(登來亦出公羊曰得來齊人語也)以居為姬(檀弓何居注音姬齊魯之間語)
(助也)以但為地在魯有焉(丙吉傳吉魯人吉曰西曹地忍之注地但也)曰馮曰
羌楚何陋也(楚詞憑不厭乎求索羌内恕以及人皆楚人語也)以一為蜀蜀何
訛也(楊子方言曰一蜀也郭璞注蜀與獨同)吴人稱浦為步韓碑有之(韓文)
(碑步有新收注吴人謂浦為步)夷人以龜兹為丘慈或為屈沮漢書言
之(龜玆國者西漢音丘慈東漢音屈沮)此變於四方言語不同也白樂天
題坐隅詩曰俱化為餓殍殍非孚也而押之可乎杜牧
杜秋娘詩曰厭飫不能飴飴乃餳也而訛之可乎(沈存中筆)
(談晚唐士人專以小詩著名而讀書滅裂如白樂天題座隅詩曰俱化為餓殍殍作孚作押韻杜牧杜秋娘詩)
(云厭飫不能飴飴乃餳耳若作飲音當音飲)吁音况于古也而楊雄賦翰林
主人曰吁顔師古乃鑿而音于(本傳注)梧音訛胡反古也
而張良傳贊魁梧項籍傳枝梧顔師古乃鑿而音悟(並本)
(傳注)此鑿於諸儒學識不廣也嗚呼孰知方言之變諸儒
之鑿其弊猶循習於後歟閩人之舉進士也省試詩題
至以高與歌同韻此見四方言語之失(國初省試考官取一卷省題詩)
(以高與歌同押取在入等乃閩中士人時考官亦閩人盖閩音以高歌同音也)范景仁之舉進
士也詩用彩霓考官以沈約郊居賦雌霓連蜷讀霓為
入聲而黜之此見後儒學識不廣之過(范景仁少舉進士善文賦場屋)
(師之參政王公薦召試學士院詩用彩霓字學士以沈約郊居賦雌霓連蜷讀霓為入聲謂景仁為失韻殊不)
(知約賦但取聲律便美非霓不可讀為平聲也)噫安得昌黎諸人與之論古者
哉嗟夫深於竒字方言世儒所師(楊雄)閱字未盡偏傍識
者譏之信矣夫音韻之學不可不講也雖然君子寧為
范景仁之從古音毋為沈存中之疑古韻寧讀賈元公
之音辨毋讀王荆公之字說
后德
易著家人詩首關睢嗚呼聖人作經何拳拳於此耶大
抵宫庭雖隱風俗攸化寡妻是刑邦家所關故私謁不
行則椒房無預政之嫌外戚無竊柄之弊而朝廷清矣
嫉忌不生則禁密有肅穆之風子孫有衆多之慶而本
支強矣晏朝有箴則無宴遊逸豫之習無聲色嗜慾之
好而君德進矣舜之歴試不在於親總萬機而在於&KR0008;
汭之化(書舜典)禹之典則不在於予臨兆民而在於塗山
之德(史記)文王姜任太姒所以成肇造之基(毛詩)宣王得助
姜后所以致中興之業(史記)噫盛哉推原其由古者彤管
有史雅頌有訓(毛詩)以冢宰總内朝之政宰夫任宫教之
職(周禮天官)是以無後世干請之私奢縱之過竊弄之失者
職此之故也自關睢之化不行内庭之教不講而一家
之紀綱視昔有訓焉漢自吕后之横不能制政出房闥
而産禄有封王之僭(吕后紀)自慎夫人同坐之禮不能正
(袁盎傳)尊卑亡度而倡優有后飾之習(賈誼策)迨至末年許
史專寵鳳莽竊權染指漢鼎舉朝不問而漢之宗社危
矣(並本傳)唐自昭儀立后革命為周而諸李有殱滅之禍
(高宗立武昭儀為后後武后廢中宗潜謀革命稍除宗室欲悉誅韓魯等諸王命監察御史蘇珦按其密状珦)
(詢問皆無明騐或告珦與韓魯通謀太后召珦詰之珦抗論不回太后曰卿大雅之士此獄不必卿也使周興)
(等按之於是韓魯等諸王皆自殺親黨皆誅死)韋氏專國政事無章而五王有
就戮之慘(武三思因上官婉兒與韋后私通武氏之勢復振日夜譛五王貶敬暉崖州司馬桓彦範)
(龍州司馬張柬之新州司馬袁恕已賓州司馬崔元瑋白州司馬遣大理正周利用害五王於貶所初敬暉為)
(平陽王彦範為扶風王柬之為漢陽王恕已為南陽王元瑋為博陵王號五王)迨至中世牽愛
祍席胡雛唱亂漁陽鼙鼓動地而來而唐之國祚殆矣
(玄宗寵禄山聽其出入宫掖不禁或與貴妃對食或通宵不出頗有醜聲聞於外上亦不疑後禄山求兼河東)
(節度既兼領三鎮有輕中國之心遂自漁陽唱亂遠近驚駭河北皆禄山統内)陋矣哉漢唐家
法也漢之風俗至有姑婦相稽之嫌(賈誼策魏祖䟽)唐之風俗
至有婦駕其夫之失伊誰之咎(通鑑)然則家人之卦關睢
之詩其有補於風教也大矣我祖宗以仁義立國以綱
常齊家以人倫化天下内言不出於外私恩不容於公
盖與唐虞三代比隆焉漢朝椒房恃寵至有戚里撓權
之患(吕后紀王莽傳)聖朝杜絶私情高氏修宅請置潛火太后
因戒二高不得干請是后族未嘗私請也(英宗宣仁聖烈皇后高氏)
(嘗脩北宅以奉親母兩國太夫人入謝旦請置潜火一鋪后曰但令公紀公繪省事豈觧失火太夫人不樂復)
(曰曹家亦是聽政時南宅創添潜火太后變色曰姐姐殊不思之甚也二姐豈敢比娘娘娘娘於趙氏大有功)
(不可引之因手札戒二高不得干請其家至今寳藏之)唐朝宫闈不肅入閣圖至
有昭容之位聖朝内外整嚴曹佾至老視疾禁中太后
曰此非若所當留是后族未嘗得入也(神宗事光獻太后極誠孝所以)
(娱悦后無不至本朝故事外家男子未嘗得入謁后既年高多疾弟佾亦老上固為之請得入謁與佾同至后)
(閣坐少頃上先起令佾先申親意遽謂佾曰此非若所當留輙隨上出)冊命太后文德親
受舊典可援也而宣仁自謙故只就崇政(元祐三年宣仁太后受冊)
(有司檢用章獻明肅皇后故事受策當御文德殿后不許謂只就崇政殿令學士具詔未進入蘇軾草詔中有)
(曰且予凉薄常慕謙冲况敢躬御治朝自同先后處之無過之地乃是愛君之深意後三日内批付三省所進)
(詔本自常慕而下二十六字不免有今是昔非之議可叙述太皇太后顧德實不及章獻不敢依文德殿故事)
(於是三省重定進入丁巳太皇太后手詔祥禫既終典册告具而有司遵用章獻故事予當受策文德殿雖皇)
(帝孝愛之意務極尊崇而朝廷損益之文務從宜稱云云所有將來受策可只就崇政殿)建立長秋
東朝降詔故事可遵也而顯仁后自謂不預外庭(紹興十三)
(年上曰數日來太后趣行中宫之禮朕乞太后降一指揮太后不肯曰我但理家事豈預外庭)英宗推
恩元舅太后持其制不下(治平元年知宣徽北院節度使曹佾同平章事初議除拜)
(上問韓琦琦曰陛下推恩元舅非私外戚也遂降制太后持其制不下上固請乃許)高氏舉故事
加恩太后輒欲裁損(元祐七年三省言景祐七年李用和等改官移鎮恩例今高氏朱氏)
(皆舉故事加恩太皇太后曰章獻垂簾初無此例吕大防曰太皇太后以高氏故深自抑畏如故事何后曰外)
(家恩澤方欲除損可又增長乎大防曰此盛德事)此猶可也孰知元后賢德維
持宗社其功尤大歟父以子繼豈非古今相授之常乎
而昭憲切然遠慮且曰四海至廣必立長君是言也不
惟社稷之福亦生靈之幸(杜太后問太祖曰汝自知所以得天下者乎上曰此皆祖)
(考及太后餘慶也后曰不然政由柴氏使幼兒主天下羣心不附故爾使周有長君汝安得至此汝後當傳位)
(汝弟田海至廣能立長君社稷之福也上曰敢不如教)母以子貴豈非家庭相慶
之時乎而昭憲愀然不樂且曰治得其道此位可尊是
言也不惟子孫鑒之而天地亦臨之(宣祖昭憲皇后杜氏太祖既即位拜)
(后於堂上衆皆賀后愀然不樂左右曰臣聞母以子貴今子為天子胡為不樂后曰吾聞為君難且天子者置)
(身兆庶之上若治得其道則此位可尊苟或失馭則求為匹夫不可得是吾所憂也爾其勉之太祖再拜曰謹)
(受教)不特此耳元祐初元正小人伺隙之秋宣仁召申公
於外郡起司馬於散地拯溺救災革弊去姦藹然有慶
歷之風此其功為如何(宣仁后元祐初垂簾召申公相司馬盡革熙寕弊政一時政治)
(人謂有慶歷風)建炎渡江正國祚綴旒之日隆祐掃清劉苗再
植中天剗危而安芟禍而福赫然中興之烈此其功又
如何(隆祐太后手詔立康王即位後宣問揚國殱苗劉)詩之思齊徽音螽斯不
妬其我朝賢后之謂歟
齊家
夫子述詩上起關睢鵲巢之風而下終於陳靈之亂序
書本於父子之底豫而慨然絶筆於秦穆不憾其為崤
之師噫聖人品節裁成所以立國之規模何其正大深
遠耶盖宫庭祍席之微而係於邦國都鄙之治父子兄
弟之倫而關於上下内外之分推而至於國可以安治
而無憾極而及於天下可以平靖而無隙變故而不能
移危疑而不能亂此六經之格言孔孟之大訓三代聖
人之家法也愚嘗誦五子之歌讀盤庚之書深切有感
焉夫以太康洛表之畋十旬弗反神怨民怒之時也而
五子者方且憂懇惻怛不忍自利至援萬姓之仇以身
當之而不辭盤庚遷都之舉安土重遷民咨胥怨卿士
浮言之日也而王宫宗室貴后之寵者顧乃從上所命
而不煩片辭之告戒是知禹之立夏湯之造商專以齊
家為本其純粹和輯之風乃至於此歟文武造周此意
尤厚麟之趾振振公子重宗族也常棣之華鄂不韡韡
友兄弟也思齊不瑕樛木無嫉嚴閫教也典禮以維之
雅頌以播之仁義禮樂以化之異時我周東遷晉鄭焉
依(左傳)姜后脱簪輔成中興(史記)皆祖宗家傳之法吾觀三
代有道之長久安長治羿浞稔亂而不叛商都七遷而
不擾春秋戰國綿綿而不絶者盖對越之義常尊而肅
穆之風不絶也至漢歴唐此風泯如漢自杯羹之語一
形削滅恩義而父子之倫缺(高祖紀)吕后之横莫制紊亂
舊約而夫婦之義乖(吕后紀)漢之風俗染而成習母子之
誶語婦姑之相稽儒者之深憂(賈誼傳)子弟殺父兄妻殺
夫一歲至數百人中興名相以為不可一日安者(魏相傳)
國之不亡岌岌哉唐自兄弟不相忍而蹀血於禁門父
子不相安而逼奪於神器(太宗紀)唐之子孫無所取則子
攝兵叛其父(太宗太子承乾懼廢謀變事敗太子言為齊王太所圖)臣專兵叛其
君(禄山朱泚之變)婦駕其夫而兄戕其弟(韋后)凛凛然自立於危
亡困厄之中尚何取於憑藉扶持之法哉前輩謂漢大
綱正唐之大綱固未正也而漢之大綱又安在耶惟我
宋立國大體兵力雖不及於漢唐而家法實無愧於三
代是故傳授一語鬼神森列金匱藏書千古不磨神器
大寳舉而委之不啻脱屣然則太祖太宗之相授堯舜
揖遜也(太后疾太祖侍藥太后曰汝萬歲後當以次傳之二弟則并汝之子亦獲安矣太祖曰敢不如)
(母教因召趙普於榻前為誓書藏之金匱)終日留侍天顔自怡冐雨扶駕孝
心不已冷泉堂詩之䟦萬機之暇父子杯酒相屬則高
宗孝宗之相得王李文王唯諾也(淳熙五年史浩奏陛下事親之懿二典所)
(載誠有不能及者或留侍終日或恭請宴游凡所以盡子之道以天下養者無不極其至又紹興三十一年)
(太上移德夀宫皇帝攀戀垂泣出祥曦殿門冐雨扶駕太上麾謝再三令左右扶掖以還又高宗作冷泉堂孝)
(宗古風云聖心仁智倩優閑壺中天地非人間蓬萊方丈眇空闊豈若坐對三神山高宗䟦之曰此就寬閑之)
(地疊石為山因湖為泉作小亭於其傍用為娱老之具吾兒萬機之暇時來遊豫父子杯酒相屬挹山光而聽)
(泉流濯喧埃而發清興恍若徜徉乎靈隱天竺之間其樂可勝計耶)聖朝虎闈有訓世世
不忘親近儒臣之時多昵比嬖倖之時少賓護名賢歴
陳忠孝(寳訓太宗命李至李沆為太子賓客啟謝之日上曰賓護之任非名賢不可卿等皆久服大僚)
(語及經藉當為陳忠臣孝子事)師傅重任深戒順從(長編至道九年以李至李沆兼太子)
(賓客見太子如師傅之儀太子見必先拜太宗謂至曰太子仁賢當賴正人輔之以道卿等可盡心調護若動)
(皆由禮則宜贊成事或未當必須力言勿因循而順從也)則見於太宗之世元良有
箴副以詩歌(天禧二年立皇太子上作元良箴賜皇太子又作詩分賜賓客)資善有記
戒及戲玩則見於真宗之朝(長編祥符九年詔築室於元符觀南為皇子就學之)
(所名曰資善上作記刻石堂中命楊懷玉為王伴讀仍面戒不得於堂中戲笑及陳玩弄之具)此子孫
世有哲王也聖朝宫禁嚴密出入整肅内之風旨不傳
於外外之請謁不通於内宫人服銷金以迎駕真宗却
之貴妃衣蜀錦以侍宴仁宗責之(長編)此閨門世有哲后
也聖朝開國承家小人勿用慮肺腑之怙勢而不授以
政慮薰腐之挾寵而不假以權駙馬柴宗慶求為使相
王曾執議不可(天聖四年仁宗曰駙馬都尉柴宗慶求為使相何如王曾曰先帝時石保吉魏)
(咸信皆歴行陣有功晚年方除使相之任豈容私情)宦官王守忠求為節度梁適
死爭不已(王守忠疾求為節度使梁適曰宦官無除真刺史况真節度乎上曰朕嘗許守忠矣適曰)
(臣今日備位宰相明日除内官為節度死有餘責翌日守忠卒)此國家世無倖習也我
宋家法之善尭舜三代而下誠未之聞也伊川謂三代
之後本朝有超越古今者五事誠至論也然伊川所言
歸本於大體以忠孝廉恥為之綱紀故能如此伊川之
言信矣(伊川詔錄嘗觀三代之後本朝有超越古今者五事如百年無内亂四聖百年相授受命之日)
(市不易肆百年未嘗誅殺大臣至誠以待夷狄此皆大體以忠孝廉恥為之綱紀故能如此盖睿祖開基規模)
(自别大綱不正萬目即紊)吕微仲謂自三代後唯本朝百三十年中
外無事亦至論也然微仲所言推原於家法最善歴舉
其事親敬長治内勤身之法微仲之言驗矣(元祐八年上讀寳訓)
(畢吕大防等進曰祖宗家法甚正自三代後唯本朝百三十年中外無事盖由祖宗家法甚善臣請舉其略事)
(親之法事長之法治内之法外戚之法尚儉之法勤身之法尚禮之法寬仁之法)詩曰貽厥孫
謀以燕翼子祖宗有焉又曰不愆不忘率由舊章今日
有焉
睦族
周之王業何以興吾觀麟趾而知周之所以興周之王
業何以成吾觀行葦而知周之所以成麟趾之信厚不
惟公子而止也而且及公族不惟公族而止也而且及
公姓何其才之多也行葦之親睦既肆之筵矣又設之
席既設之席矣又授之几何其恩之厚也然則周人之
過歴有由矣是故版蕩之餘常棣缺矣而共和行政周
召是賴荒媟之習角弓作矣而我周之東晉鄭焉依綿
綿葛藟在河之滸兄弟之義何在也而糾合宗族以蕃
王室載之麟筆班班可攷焉噫霜降水涸涯涘乃見至
文武成康已遠而周以宗強屹若盤石君子是以知同
姓之有功於周歟自周以後享國長久惟漢唐而已然
其始固有周人封爵之典而其後不免蹈秦人孤立之
失此吾有感於世變也方漢懲前日之弊大者既嗣世
而襲封而其苗裔支别則置宗正官以糾合之此其敬
宗之意厚矣(前諸侯王表懲戒亡秦孤立之敗於是剖裂疆土二等之爵功臣侯者百有餘邑尊)
(王子弟大啓九國掌又前百官表上宗正卿親屬)朱虚列侯輝映王室(朱虚侯劉章與)
(周勃誅諸吕)河間獻樂譜系增重亦何負於漢哉(河間獻王獻)夫
何王子分封之令下而侯國削弱(武帝施主父偃之策下推恩之令使諸侯)
(王得分戸邑以封子弟而藩國自析)侯國不得宿衞之禁嚴而宗室無有
在位(自景武間嚴忌鄒陽枚乘之徒皆官事吴梁迨淮南衡山不軌之謀覺天子懲艾作左官之律則天)
(下之士不得仕諸侯矣主父偃齊人而齊為郎中韓安國梁人而入位大司農迨成帝世彭宣遷廷尉以王國)
(人出守太原龔勝學者亦以王國人不得宿衞則王國之久不許留京師矣又按高后紀誅諸吕勃令典客)
(劉愒說吕禄劉章急入宫衞帝始皆宿衞自武帝不與諸國人宿衞宗室無有在京師者至昭帝詔劉辟強其)
(養仕於朝自是辟強之子德為宗正德之子向向之子歆並在朝俱楚元王之後耳)異時劉龔諸
人畔漢獻符者豈非有所激耶(王莽傳莽曰嘉新公國師以符命為予四輔明)
(德侯劉龔率取侯劉等凡三十二人皆知天命或獻天符或貢昌言或捕告反虜厥功茂焉諸劉與三十三人)
(同宗共祖者勿罷嘉新公劉歆也)吾觀漢諸侯王表有所謂莽知殫微
生其姦心之言信夫(前諸侯王表哀平之際親屬疎遠是故王莽知漢中外殚微本末俱)
(弱亡所忌憚生其姦心究其終始強弱之變明鑒戒焉)唐有天下之後親者固寵
殊恩疎者亦䟽王爵此其親愛之意厚矣江夏定難玉
牒有光河間立功宗室標的亦何負於唐哉(唐太祖諸子贊襄高)
(祖禳除四方河間之功江夏之略可謂宗室標的者也始唐興䟽屬畢王至太宗稍稍降封又見江夏郡王道)
(宗河間元王孝恭二傳)夫何未及再傳而降封之禮已薄(見上)迨至
親盡而仕宦之制無别(唐宗室世系表唐有天下三百年子孫蕃衍可謂盛矣然其初)
(皆有封爵至其世遠親盡則各隨其人賢愚與異姓之臣雜而仕宦或至流落於民間甚可歎也)異時
劉秩名儒因武氏之禍欲行封建者豈非有所感耶(唐太)
(祖諸子贊至名儒劉秩因武氏之禍則建論以為設爵無上署官不職非古之道故權移外家宗廟絶而更存)
(存之之理在取順而難逆絶之之原在單弱而無所憚至謂郡縣可以小寧不可以久安大抵與曹元首陸士)
(衡之言相上下)吾觀唐宗室世系表有所謂流落民間甚可歎
也之言信夫(見上)噫厚叙九族臯陶有謨立愛惟親伊尹
有訓斯道也帝王相傳之家法漢唐其可忽諸國朝睦
族之恩與周比隆公族之賢亦與周比隆分王之爵天
聖制也(奏議天聖四年司諫劉隨言皇家謙抑宗族親王之子不封郡王親王既没不立嗣王闕典未)
(行屬在繼聖封又寳訓仁宗謂輔臣曰自荆王没而祖宗之後未有王爵者三代皆建宗戚乃以皇叔德文)
(為東平郡王皇兄濮安懿王為汝南郡王允弼為北海郡王皇弟允良為華原郡王姪從藹為潁國公宗說為)
(沂國公)南班之恩景祐制也(景祐二年南郊太祖宗室並與轉官仍自諸司使以下至)
(殿直皆換西班官諸司使鎮諸州刺史者十二人換諸衞大將軍領諸州刺史諸司副使以下十九人換諸衞)
(大將軍内殿承制以下一百三十人並為將軍率府率副先是宗子無遷官法惟遇稀曠大禮則普遷一官及)
(南郊並侑三聖宗子並上表乞推恩故為此制按實錄會要正史並稱換西班官百官表獨稱南班官當考)
(又職源天禧元年定制宣祖太祖太宗初命授諸衞將軍曾孫右侍禁元孫授右班殿直景祐中初定南郊緣)
(入禮乞惟恩遂有南班之授)至和二年遷官有法也(寳訓仁宗謂輔臣曰宗室久不)
(推恩今悉遷官可乎宰相等曰睦九族尭舜之道陛下推恩宗室此新政之美也又長編至和二年詔曰任職)
(之臣則有考課遷官之法而宗姓不與吏事先朝著格使十八年一遷所以隆族示愛也朕尚念有耆老久次)
(者令中書樞密第其服屬自明道覃恩後且十年咸與進官)熙寧初元出補有法也
(奏議元豐元年趙彦若言熙寧初始命宗子出補外官封事任列於有職之臣此盛德至公之事昔漢之取人)
(不限疎近而宗正有郡國歲計上籍之文劉向以高才進唐宗正寺歲送進士二十人李程李肱皆為舉首)
(今宗正寺不預薦士切恐臣職有所未稱謂宜俾諸教官依國子監外官學例為課試法每遇秋試就宗正寺)
(鎖院試别立人數頗示優異)其䟽封之恩誠篤矣睦親有宅(寳訓仁宗詔以)
(玉清宫地為潞王等宅賜名睦親上既建睦親宅徐國公承節願得美名榜其所居之宅賜名廣親)睦宗
有院(職官崇寧元年蔡京置敦宗院光宗即位改為睦宗院)意何勤也分賜有銘
(會要大中祥符三年帝作宗室座右銘并注分賜元渥等以申誨導)賡詠有詩(祥符元年召宗室從)
(官及宫僚射于密王元偓宫賜以御詩及衣幣有差元渥能自脩勵嘗曰讀書日記兩事歲月滋久為益多矣)
(上每稱其好學御詩出必令繼和焉)情何密也其厚遇之禮誠至矣然祖
宗之意不以是而止也盖生長侯王之第不知政事稼
穡之難豢養富貴之勢不知詩書禮樂之訓是以記室
之除必擇良士(寳訓太宗以王龜從王素畢士元張茂貞充諸王府記室参軍謂之曰諸王生)
(長深宫未知世務必資良士贊導為善使日聞忠孝之訓卿等皆謹恪有行各宜勉之)翊善之命
必戒迂儒(元儼年少尤資訓導翊善成維迂儒循默崔昈性頗嚴以之代維庶有補益)王府
侍講謹選德行之人(四朝國史鄭穆為岐嘉二王侍講府僚缺員陳㐮請擇人神宗曰如)
(勤脩德行乃宜左右王也任三年一滿非公事不至執政之門講說有法可為勸戒)宫院教授亦
須端慤之士(仁宗嘗曰諸宫院教授非止講習經旨亦須選履行端慤者於是以張維翰充)則
善心日長也一大長宗正之職既有宗正又有同知(職源)
(國朝宗正寺掌叙宗派紀屬籍以昭穆定親疎元豐六年詔宗正事長二不專用同姓盖自有大宗正寺掌皇)
(族宗乂皇祐三年初置宗正司以寧江軍節度允遜知大正事章化軍留後守節同知大宗正事時諸王孫)
(衆多既聚居睦親院故於祖宗後各擇一人訓導糾違失凡宗族之政皆令關掌崇寧元年增置同知大宗正)
(事一員以宗惠領其職)一外宗正之職既有宗丞又有宗簿(職原崇寕)
(元年蔡京申請宗室既許分居兩京輔郡乞於兩京置外宗正司擇宗室之賢管幹於本州通判職官内選二)
(人兼領丞簿中丞南外置司泉州西外置司福州丞係倅兼簿係僉判兼紹興亦有宗司乾道七年省紹興宗)
(司隸行在置四門宗司)則畏心日生也夫示之恩寵以養其身加
之訓督以養其心則陶和毓粹皆漢河間唐江夏也自
今觀之其勤於學問則有手抄經史百家者(興國團練使德文少)
(好學凡經史百家手自抄王為文雅上以其刻勵如諸生嘗因進見戲呼之曰王秀才由是宫中悉稱之上封)
(祀德文表賦頌上每賜之詩)有上詩賦十卷者(寶訓夏竦擬試詩賦論十卷上之請與進)
(士赴廷試上曰宗子好學亦朝廷美事命學士院召試三題)有以文章第進士者(寳訓)
(皇祐中叔韶所為文召試學士院賜進士及第入謝上曰宗子好學無幾爾獨以文章得進上第前代宗子無)
(有也)其忠於規諫則有所獻多忠言者(荆王元儼性喜儒學在宫中時孫奭)
(為侍講平日與論經藝王病上親至臥内屏人語久之所獻多忠言)有所上關治原者(寳訓)
(右神武大將軍宗諤上治原十五卷上曰宗諤採實錄祖宗所行善事而為書意在規諫亦宗室之良也)有
論新法而感泣者(聞見錄神宗岐王至太皇太后宫太皇太后曰吾聞民間甚苦新法宜因)
(赦罷之王安石怨之者衆不若出之於外帝曰羣臣推安石能横身為國家當事耳峧王曰太皇太后之言是)
(也帝怒曰是我壞天下耶汝自為之岐王泣曰何至是皆不樂而罷)其嚴於律己則有自
奉儉薄者(從積奉已儉薄歲時禄賜博置珍異物獻於御厨動以萬計)有性謹寡慾
者(荆王元龍多蓄書好為文性謹約寡嗜慾長編)有事親至孝者(新平郡王宗保奉母康氏)
(至孝母或遣人至雖賤必衣𢃄見之康氏好方書每歲以錢十餘萬為藥以施疾者母死宗保歲歲為之每制)
(藥必涕泣追慕)至若國步多艱之秋策勲社稷中興有功伸威
絶域聞者起畏屹然有宗強之勢此尤為宗籍之榮也
信王忠義堅如金石擊敵慰民兩河響應猶繫人心於
如綫(中興本末二聖北狩諸親王皆從獨信王榛至慶原府遁歸趙邦傑馬曠率兵擊敵奉信王為首兩)
(河響應榛奏曰邦傑與曠忠義之心堅若金石臣陷敵中頗知其虚實賊今稍隳皆懷歸心望朝廷早遣兵来)
(援)其氣槩之英發威望之赫奕豈一朝一夕之所致哉
噫凡今之人莫如兄弟此上人之責也懷德惟寧宗子
維城此臣下之責也
戚畹
周因申伯而戚畹始有任職之選是時也以賢而不以
親(詩)秦任穰侯而戚畹始有竊政之弊是時也以親而
不以賢(穰侯太后之弟秦昭王之舅時用為相專政用事通鑑)嗟夫扳援肺腑未
免縱侈之習依憑城社或有專恣之權苟不痛懲力革
則其弊有不可勝言者故漢自吕氏顓權産禄怙勢白
馬盟寒爭䟽王爵棯成北軍之變(吕后紀及王陵陳平傳)王氏根
據莽鳳長奸垂涎漢鼎舉朝不問卒致簒奪之患(王莽傳)
此雖吕王之罪亦漢人抑制無法也唐自三思鄙夫怙
恩昭儀氣使縉紳勢傾朝野於是有諸李殱滅之禍(武后)
(高宗立為昭儀高宗崩武后聽政武三思日横後武后盡誅諸王宗室)國忠小人托愛貴
妃中外傾附倚為太山於是有胡雛唱亂之兵(楊國忠以貴妃)
(故為右相公卿以下莫不震慴張彖曰君輩以楊右相如太山吾以為冰山耳初安禄山以李林甫狡猾故畏)
(服之及國忠為相禄山以是有隙遂反)此雖武楊之罪亦唐人寵任太盛
也推原其由其亦秦人作俑之過乎嗚呼竇長君少君
其質甚美彼灌絳猶選士之有節行者為之師傅賓客
(竇嬰傳)東都四姓小侯立學且拳拳於姻戚之教(後顯宗立四姓)
(小侯學教導國戚)然則外戚其可無訓導裁抑之法歟嚴矣哉
國朝之法也魏咸信更立行陣本功臣也而晩年方有
使相之除(天聖四年上謂輔臣曰駙馬都尉柴宗慶求為使相何如王曾曰先朝石保吉魏咸信皆)
(歴行陣有勞晚年方除使相將相之任豈容私情上曰卿等可召諭之)向傳範典郡有聲
本賢守也而當時且靳鄆州之命(治平四年十一月知潭州向傳範改知鄆)
(州諫官楊繪言傳範后族不當領安撫樞使文彦博曰傳範累典郡有政績故授此非緣外戚上曰諫官如此)
(言甚善可以止他干請也)其吝於用賞如此不獨上之人為然張尭
佐遷宣徽使包希仁抗䟽力争(皇祐二年三司使戸部侍郎張尭佐為宣徽南)
(院使淮康節度使景靈宮使又加同羣牧制置使知誎院包拯乞追還恩命王舉正為中丞亦言尭佐一日而)
(除四使乂賜二子科名不當以後宫疎漏庸常之才過受寵渥不報舉正留百官班庭争尭佐亦辭宣徽景靈)
(使乃詔學士貼麻處分)曹佾拜中書令吕公著執奏不可(元豐三年上以)
(慈聖光獻故大推恩曹氏於后為兄弟行轉三官子行兩官孫行一官且欲以佾為中書令吕公著言正中書)
(令宋興以來未嘗除人况不𢃄節度使即宰相也上曰此誠闕典第不如是不足以稱厚恩公著固争乃以節)
(度兼中書令)是其臣吝於用賞亦然也杜彦圭販易免征未
害也至有鄱陽之行(饒州防禦使杜彦圭太宗時圭遣親吏於秦隴間市竹木過度免其)
(役既至又多其直市於官即責授饒州刺史彦圭乃昭憲皇太后之姪也)王繼勲或有戕暴
未甚也且有登州之貶(王繼勲孝明皇后之親弟官至彰德軍節度觀察留後太祖以)
(戕殺奴婢削奪官爵乃配登州)其嚴於用法如此不獨上之人為然思
永有過有司奏之(紹興元年宰執奏有司勘到偽造告身事連知閤門潘思永上曰雖戚里)
(既有過安可廢法於是令罷閤職)士曈落職宰相論之(紹興三年宰執奏戚里高士曈)
(乞落階官及差遣詔除客省四方館公事仍轉一官上曰士曈宣仁近親故優異之然不可躐等朕於外戚未)
(嘗假以恩澤今後宫之家未有過保義郎者)是其臣嚴於用法亦然也用賞
既吝則驕汰之習戢用法既嚴則敬畏之心生君臣上
下更相告戒其為慮遠矣不特此爾自古椒房未有不
私其親今也外家有求高后手札曰二高不得干請也
(英宗宣仁皇后高氏嘗修北宅以奉親其母兩國太夫人入謝且請置潜火一鋪高后手札戒二高不得干請)
(其家至今寳藏之)元舅加恩太后面諭曰外家不可增長也(元祐)
(七年三省言景祐七年李用和等改官移鎮恩例今高氏朱氏皆舉故事加恩太皇太后曰章獻垂簾初無此)
(例吕大防曰太皇太后以高氏故深自抑畏如故事何后曰外家恩澤方欲裁損可又增長乎大防曰此盛德)
(事也)又不特此耳自古戚里未有不自榮其家今也李遵
勉奏請納禄力辭錫賚(駙馬都尉李遵勉属疾奏請納禄車駕臨問賜白金五千兩不)
(受)王貽永求罷輔政欲遠權利(至和元年樞密使彰德節度同平章事王貽永)
(數以疾求罷去本朝外姻未有輔政者貽永在樞十五年常遠權利歸第則杜門謝賓客人稱其謙静)噫
椒房抑遠裁制既無私親之心戚畹謙静退抑復無貪
禄之態宜乎陶和毓粹折節卑禮有古人之風歟
古今源流至論後集卷九
