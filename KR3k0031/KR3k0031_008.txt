古今源流至論前集卷八宋林駉撰
儒吏
古者以仁義為儒以教化為吏而儒與吏為一後世以
章句為儒以法律為吏而儒與吏為二嗟夫周官九兩
曰道與治孔門四科文學政事又曷嘗有異致哉此愚
深嘆後人之不古也夫惟儒與吏為一也詩書禮樂皆
潤澤生民之具功名事業亦吾道之緒餘是故臯夔伊
傅雍容於廟堂之上而君民相忘於道化之中寂寥於
都俞之頌而天下交通於泰和之治周召毛畢以帝王
制作施於邦國都鄙之間以孝悌睦婣書比閭族黨之
民是時也内而賡歌外而岳牧皆剛簡直寬之德出而
使長入而使治無非俊造秀乂之士後世指臯夔伊傅
周召之倫以為儒之效吏之循者不過仁義教化之學
耳夫惟儒與吏為二也儒則從事於誦說章句之末而
目吏為俗也吏則從事於法律刀筆之陋而目儒為腐
也是故假春秋以濟欺(公孫弘學春秋及對策以旱為桀之餘烈上䛕武帝)托論
語以文奸者(張禹不言天變及帝問之以子不語怪力亂神為對)往往以詩書為
發蒙上尊管晏下煽申商者又甚於功利之場(晁錯弘羊張湯)
(杜周等傳)儒術飾吏似濟時也如多詐何惠文從事似振治
也如太刻何(見上)是時也視腐儒為敗事(酈食其)視尚書為
樸學而儒之效泯(武帝)指申韓為家學(景帝)指雜伯為制度
而吏之實壊(宣帝)當時謂寬弘杜張之徒以為儒之術吏
之能者不過章句法律之習爾嗚呼儒與吏之名固對
立於古今也然天下亦豈有捨儒而可以為吏哉儒道
與天地並上之扶天經立人紀次之定社稷安國家曷
嘗一日無所待於儒至其列之官爵著之行事居天職
而治天民者夫是之謂吏而非有二也烏可以壁間蠧
簡為無用之藏徒與民相處於三尺間哉第恐儒而非
真曾俗吏之不若所以起後人輕鄙之議甚矣天下不
可無儒者之功也吾觀唐虞三代之時此固享吾道之
福若周而秦秦而漢漢西而東儒者之效固間關於群
咻衆吠之中天下亦隂受吾道之賜異端横流吾道如
綫大造幾不立矣吾孟子奮力而排之我是以有仁義
之道秦火既熾孔壁不傳大造復不立矣吾董氏首尊
孔氏我是以有六經之教奸雄竊睨染指漢鼎大造又
不復立矣而若陳元方鄭康成之徒且聲大義於一隅
我是以有孔孟之澤(本傳)若然者果儒之功耶抑吏之功
耶文不喪天道未墜地藝祖立極天下文明以讀書勉
大臣(太祖曰宰相必用讀書人)以文吏代鎮將(太祖謂趙普曰儒臣有武幹者何人普以)
(辛仲甫對徙益州都監)以士人治刑獄(開寳六年詔改馬步院為司寇院以新及第進士九)
(經五經及選人資序相當者為司寇參軍)以儒人典藩方(太祖因命郎曹卿監官出典藩方懲)
(武臣之弊)趙普一代勲臣也東征西討無不如意求其所學
自論語之外無餘業(趙普曰論語二十篇吾以一半佐太祖定天下)盧多遜當
代名儒也博學強記該貫古今用而為相藹然於太平
興國之治(太祖問盧多遜事善對帝曰宰相必用讀書人後太宗拜為相)一掃五季刻
薄之習隱然正道之規模此列聖所以守為家法也故
三司錢榖之任蓋吏職之至難我祖宗必擇德望儒臣
如陳恕寇凖程琳蔡齊之倫相望於前蓋不敢付之庸常
之吏也(蔡龍圖官制祖宗舊制選除執政侍從必先選歴錢穀伯祖文忠公欲擢參大政先除擢三司)
(使數月乃拜樞密副使吕申公嘉祐中朝廷欲置之禁掖乃除戶部判官數月進修起居注旋召知制誥陳)
(晉公恕為三司使十八年精於吏事晚年薦寇萊公自代真宗用萊公為三司使景祐元年程琳為三司使禁)
(中有所取輙復奏之又蔡齊為三司使見上)京尹繁劇之任尤吏事之至冗
我祖宗必用賢明碩望如范仲淹杜衍包拯歐陽修之
流歡然政聲蓋不敢委之刻薄之吏也(范仲淹除侍郎即任開封府時)
(與吕夷簡不恊欲以此困之仲淹為尹數月京師稱治杜衍知開封府權貴不敢干以私包孝肅知開封)
(府京師為之語曰關節不到有閻羅包老歐陽修嘉祐二年除開封府)此吏之所施未嘗
不源流於儒也歐公之倡古文吾儒之領袖也其與曾
南豐蘇東坡之所講明者不但區區於操觚弄翰之末
耳以犯顔敢諫為忠以濟時行道為賢東坡之有聲杭
郡南豐之六秉州麾皆有補於吏政(蘇軾序歐公文集曰天聖景祐間歐)
(陽子出天下爭自濯磨以通今學古為高以救時行道為賢以犯顔敢諫為忠長育成就至嘉祐末號稱多士)
(歐陽之力居多南豐歐公門下士東坡歐公所取南豐行狀公自求補外轉徙六州東坡守為蘇堤浚三)
(河杭人德之)胡安定之明經學吾儒之山斗也其與劉彝范
純仁錢藻之所議論者不特屑屑於訓詁句讀之習爾
講經義有齋明時務有齋劉彝之明水利純仁之明治
道皆有益於吏治(吕氏家塾記湖學以經義及時務學中有經義齋治事齋經義齋者擇疏)
(通有器局者居之治事齋者各治一事又兼一事如邊防水利之類云李廌記安定甄别人物因其所好而類)
(聚别居之故好尚經術者好談兵戰者好文藝者好尚節義者使之以類羣居劉彝對神宗曰錢藻之淵篤)
(孫覺之純明范純仁之直温錢公輔之簡諒其餘政事文學不可數皆安定之門人也劉彝學水利)何熙
寧之臣言道德而心功利親羣小而疎老成天下為之
開闔動搖彼六七年中數十使者徒貪城社之可憑不
思竈突之炎上孰知寬之一分民受一分之賜矣諸賢
固已隨事苴補於冥冥之中及其焦頭爛額於元祐七
八年問者又向時排擯廢逐不可得一日安於朝廷之
人也當是時雖百惠卿其將焉施惜乎君子防制之太
疎小人報復之反肆積至政宣無可為矣(見新法條)天運循
環隂剥陽復龜山先生巋然如靈光之獨存出其眇然
之驅支山岳萬鈞之壓以啟趙鼎張浚諸賢弼成建炎
撥亂之功此吾道之一伸也(龜山行狀)晦翁先生屹然如泰
山之具瞻福星外臨以蘇生靈荒旱之餘復成淳熙太
平之治此吾道之再興也(晦翁行状)嗚呼二公所學為天地
立心為生民立極為前聖繼絶學為天下開太平豈一
時吏治究其萬一哉此愚於終篇推廣儒學之盛云
才德
忠肅懿恭德也而古謂之才(左傳)德行道藝賢也而古亦
謂之能(周禮)嗟夫以德養其才則才泯於德之中德不足
而惟以才自見則始判於德之外且人才之在天下若
十指然強者奮發敏者輕銳辨者縱横是其才禀於天
者然也先王以君師之責自任作成長育以全天地父
母所不可及之功九德之辨(書)典樂之教皆所以治其
偏而成其全禮樂射御敬敏任恤皆所以達其才而成
其德(禮)迨夫陶和毓粹氣質變化朝廷比閭人人君子
是故司馬論材即曰秀曰俊之賢鄉老賓興即月書季
攷之行(禮)奔走禦侮疏附先後夫豈其才之不用而赳
赳武夫公侯干城無非兔罝好德之人虎賁趣馬左右
擕僕夫豈其才之不任而淠彼涇舟烝徒楫之亦無非
奉璋峩峩之士其德度足以收世望其風流足以成習
俗其器識足以達事幾此古者未嘗有才德之分也自
尾生之行一棄而德為無用(漢陳平傳)自跅&KR1375;之詔一下而
才為有濟(漢武帝紀)弄車織薄不齒鄉井(衛綰周勃)黥卒亡命闖
伺山澤(黥布)非不足與集事也然叛者九起不顧盟血之
未乾(韓信傳又彭越傳)奉命絶域唇辨如流(張騫)宣威沙漠開拓
土宇(衛青霍去病)非不足與謀功也然本根蠧耗索然元氣
之已秋於是君子始有才德之辨曰德如大圭不割也
才如利刃不缺也(唐白居昜傳)曰德勝才謂之君子也曰若
才勝德謂之小人也(司馬温公)嗚呼謹重寬厚者固足壽國
脉而敏銳奮發者亦豈不能辦事哉全德粹行固足以
服人心而一藝一能亦豈為棄物哉惟隨宜而器使之
各謹視其所用而已蓋鸞輿在前屬車在後清道而後
行則非稱德之驥不足以駕君之車及用之戰陳施之
馳逐則非駿足疾駈超軼而絶塵者不足以獲多而取
勝然則曰賢與能亦不容偏廢也愚獨惜教養之制不
明剛柔緩急不能無偏而世之所謂才者往往淪於頑
鈍無耻之流此才之所以不如德也歟世更五季人物
彫陋天生聖明陶冶一世治獄必用士人(開寳詔以新及第進士九)
(經五經及選人資序相當者為司理參軍)固也宰相必用讀書(太祖因盧多遜善對曰宰)
(相必用讀書人)而左右前後無非儒學之選(見後)典郡必用儒臣
(太祖問趙普曰儒臣有武幹者何人趙普以辛仲甫對徙益州都監)將閫必擇無過固也
(太祖命將必用謹厚無過者)而堂後官亦必參之以士人之任(舊堂後官)
(皆胥輩至太祖參用士人)是雖斬艾蓬蒿削平僭偽之初使愚使貪
使智使勇固不能免而天下既定非鎮重老成之人不
用也嗚呼其為天下慮後世慮也遠矣是故亂世用材
治世用行太宗有意於用德也(端拱二年上曰為臣之道治平之代雖收功效)
(亂世止用其才不用其行如陳平韓信頃刻可立功業治平之世即此輩無以施其謀略孔子四科以德行為)
(首)夫惟以德為可重故李沆以風範端凝相(李沆侍宴太宗目送)
(之曰李沆風範端凝真貴人也)韓丕以冲澹自處進(韓丕起寒素以冲澹自處不奔競於)
(名宦太宗甚重之命守本官左諫議大夫知制誥為翰林學士)用士安而不用張洎者
以洎有文學而士安有德行也(太宗淳化二年以畢士安為翰林學士初執政)
(欲令張洎上曰極知洎以文學資仕不下士安第德行不及爾)用敏中而復用張詠者
以敏中大耐而詠素有德望也(淳化四年一日御筆飛白書向敏中張詠姓名)
(付宰相曰此二人名臣也朕將用之餘見言行錄本傳)太宗之用捨如此風俗其
有不厚乎才幹則不乏德行則罕見此真宗有意於尚
德也夫惟以德為可敬王旦以深沉有德相(張詠嘗謂人曰吾榜)
(中得人最多謹厚有雅望無如李文靖深沉有德鎮服天下無如王公)李諮以苦學奉親
用(景德二年李諮中進士第上親閱試卷謂宰相曰李諮亦有可觀聞其幼年母為父所棄歸其舅諮日夕)
(號泣求還其母至乃絶葷茹以禱祈又能刻苦為學自取名級亦可喜也)寧取文行之趙安
仁而不取盛元(景德元年七月先是上召翰林梁顥夜對詢及臺閣人物顥曰晁迥篤於詞學)
(盛元敏於吏事上不答徐問曰文行兼著如趙安仁有幾顥曰安仁才識兼茂未見其比以安仁為翰學)寧
用他人輔仲舒而不用致堯(真宗朝時梅詢曾致堯以才名自負嘗遣致堯輔温)
(仲舒安撫陜西致堯於閤門疏論仲舒言不足與共事李沆在中書不喜因用他人輔仲舒而還致堯)真
宗之去取如此人才其有不盛乎貽厥孫謀以燕翼子
豐芑之仁數世用之吾觀徂徠之頌也潞公重望弼亮
數世小范老子純乎王道以率履予衍以謹厚予殊比
弼以夔契比琦以周勃凡見於一頌者皆君子人也(維仲)
(淹弼一夔一契予早識琦而有竒骨可屬大事重厚如勃曰衍予來汝予黃髮心如一兮率履不越汝得象殊)
(謹重微密)又觀古靈之藁也司馬名相首擢第一孫覺純仁
可列侍從以可備風憲舉明道以可屬危難舉王存以張
子厚為學行修明以吴育為端良吴恕為器識凡見於一
藁者亦皆君子人也(長編熙寧九年古靈陳㐮薦司馬温公而下三十三人章藁司馬光)
(韓維吕公著乞詔還詞苑或居經幄蘇頌宜居編修孫覺李常范純仁可充侍從王存顧臨可屬危難程顥可)
(備風憲張載學行修明孔文仲性醇行粹吴育端良質實吴恕器識深醇云云)吁有由也雖然
用捨人材在人主權衡人才在大臣昔李文靖當國寇
公屢以丁公薦而文靖則曰才則才矣使在人上不可
也(東軒筆錄寇準屢薦丁晉公之才於李文靖而終未用一日語文靖曰比屢言丁謂而終不用豈其才不)
(足用耶文靖曰如斯人者才則才矣顧其為人可使在人上乎萊曰如謂者相公終能抑之使在人下乎文靖)
(曰他日後悔當思吾言)王文正品藻人物楊文公亦以丁謂告而
文正則曰才則才矣使獨當權不可也(遺事楊文正輿王文公評品人)
(物文公曰丁謂久遠果何如對曰才則才矣語道則未他日在上位使有德者助之庶得終吉若獨當權必為)
(身累)惟二公之所取者不在於區區之小才則自真宗而
後多得重厚名流者亦大臣擢用之公也(李沆為相真宗問治道所)
(宜先沆曰不用浮薄新進喜事之人此最為先故自真宗之世至仁宗初年多得厚重之士)陳升之
才智才也安石曰是可用也司馬公曰是不能臨大節
也(神宗問司馬光曰今中外大臣獨升之有才智曉達政事光曰升之才智誠如聖諭恐不能臨大節而不)
(可奪耳安石用事引升之自代)吕惠卿之明辨才也安石曰是可用也
司馬公曰是用心不端也(神宗歴問羣臣至惠卿光曰惠卿憸巧致安石負謗皆惠)
(卿所為也上曰惠卿明辨亦似有才光曰惠卿文學誠如聖旨然用心不端安石後力引惠卿代已)惟安
石之所用者惟取其才智明辨之人則自熙豐以來大
抵皆少年新進輕躁浮薄之流皆安石之咎也嗚呼安
得李王司馬二三君子與之評品人物哉
士風
諛佞成風漢道不西清虚相習晉其東矣噫豈惟漢晉
然哉雖唐虞三代而有此未有不敗者也國朝立三綱
以為綱張四維以為維護風俗如護元氣重名節如重
鬼神何厚耶好事盡輸純與直謾勞頰舌湧如泉此太
宗戒欺誕之詩也士夫其不為誠實乎(太宗作七言詩示學士卒章云)
(好事盡輸純與直謾勞頰舌湧如泉)臣守但當守公法馳騖苟進何可取
此真宗疾奔競之詩也士夫其不為恬退乎(真宗作詩示羣臣云)
(云)李昉子弟並從罷黜懲攘奪也(雍熙二年宰相李昉之子宗詩參政吕蒙)
(正之弟蒙亨舉進士試皆入等上曰比至勢家與孤寒並進但以藝升人亦謂朕有私皆罷之)温叟子
孫特加甄錄戒貪墨也士夫其不為推遜清廉乎(劉温叟至)
(清廉太宗嘗賜以錢五百千不敢辭貯於别室明年復因重午以角黍遺之使人至見前所送錢扃鎖如故還)
(白其事上曰我錢尚不用况他人乎後温叟薨太宗錄其後曰使名節者知所激勸)嗚呼有君如
此其忍負之此國朝所以人人有士君子之行胡宿白
首不忍欺君詳議不敢得也(嘉祐元年胡宿知審刑院詳議官闕判院者當擇人)
(以薦於上宿與同列得二人一人者監稅河北以水災虧課同列曰虧課小失不足白上以累才宿不可至上)
(前白之同列曰詳議在得人公固欲白上緣是不得奈何公曰得與不得一詳議官爾宿以誠事主上今白首)
(矣不忍絲髮欺君)寇公初進不可欺君科第不足計也(寇忠愍時年方)
(十九舉進士時太宗取人多問其年年少者往往還遣或教公增其年公曰吾初進取可欺君耶)不預
宴集館閣盛德晏公曰非不宴遊直以貧故無飾辭也
(晏殊為館職時天下無事士大夫多為宴集公時貧不能出獨家居與昆弟講習一日選東宫官忽中批除晏)
(殊既受命上面諭除授之意公曰臣非不樂宴遊者直以貧無可為具臣若有錢亦須往但無錢耳上益嘉其)
(誠實)私入市肆宫僚失德宗道曰飲酒常情欺君大罪無
妄語也(魯宗道昜服飲仁和肆一日真宗急召使者入門移時行自仁和肆歸中使先入白與公約曰)
(上怪公來遲當以何事對公曰但以實告曰然則當得罪公曰飲酒人之常情欺君臣子之大罪使者如公對)
(真宗問何故私入酒家公曰臣貧無器皿酒肆具備適有親客遂與之飲真宗曰卿為宫臣恐為御史所彈然)
(自此竒公)噫匹夫至愚尚知以誠况諸君子乎其誠實之風
著矣年方強仕請解機務急流勇退人也(至道三年真宗即位錢若)
(水以母老請解機務章再上乃得請君請云云又麻衣僧謂若水曰公急流中勇退人也)年未知命
表求掛冠知止求退人也(咸平四年韓見素為監察御史表求致仕時方年四十八)
(上問輔臣曰見素髮齒尚壯遽爾致仕何也吕端曰見素性恬退上難之李至曰近世朝行中躁競求進者多)
(知止求退者少若允其請亦足以激勸風俗上默然乃授刑部員外郎致仕年八十餘卒)父任執政
不就廷試非韓維之安於静退乎他日之遷監學正以
旌擢之(韓維嘗以進士薦禮部父億任執政不就廷試仁宗患縉紳奔競諭近臣曰恬退守道者旌擢)
(則躁求者自當知愧於是宰相文彦博等言公好古嗜學安於静退乞加甄錄召試學士院辭不赴除國子監)
(主簿)禮部第一不肯自陳非范景仁之恬於進取乎他日
之除袐閣正以勸激之(范鎮舉進士禮部奏名第一故事唱第過三人則禮部第一人)
(越次抗聲自陳因擢置上第鎮不肯自言至第七十九人乃出拜退就列無言龐籍言鎮有異才不汲汲於進)
(取特除直祕閣)噫虞非其招猶不屑往况諸君子乎其恬退之
風盛矣張公詠之試大名也將以張公首薦而公推張
覃為第一(太平興國四年張詠與寇準同赴大名舉義將首薦詠詠以同郡張覃素有文行即率寇)
(公以覃為薦士論多之)蔡公齊之試萊州也將以蔡公首薦而公
推史方為第一(蔡齊萊州人舉進士第一以書薦其里人史方而已居其次)畢文簡
之除相可喜也曰臣以駑朽請薦相才(畢士安參政入謝帝曰未也行)
(且相卿公曰臣材駑朽不足勝任惟寇準兼資忠義善斷大事此宰相材也不閱月並拜平章事)杜祁
公之去相甚鬱也曰某以非材久妨賢路(杜衍門生嘗謂公曰公在)
(相位未期年而出天下甚鬱望曰衍以非材久妨賢路遽得解去深遂乃心然獨有一恨平生聞某人之賢可)
(某任未薦)嗚呼攫金逐鹿者聞此寧不有愧心乎其推遜何
如哉有官鼎鼐無地樓臺萊公之儉德也是詩也肯移
為他人誦耶(聞見錄萊公居家儉魏野贈公詩曰有官居鼎鼐無地起樓臺後北使曰此無地相)
(公耶)馬諳舊路龜放長江趙公之清德也肯私為外人讚
耶(趙抃初知成都擕一龜一鶴自隨其再任也屏去龜鶴止一蒼頭執事張公祐送詩云馬諳舊路行來滑)
(龜放長江不再來)歸自南海不載一物何廉耶(余靖為廣西安撫戒當任官吏)
(不得市南藥及公北歸不載南海一物)歸自西蜀僅有數卷何薄耶(太祖初立)
(命王全斌等伐蜀沈倫為水陸轉運使諸將爭取金帛子女倫一無所取東歸之日惟圖書數卷耳太祖知之)
(擢為戶部侍郎兼樞副使)嗚呼囊帛匱金者知此寧不汗顔乎其清
廉何如哉是雖諸賢律身之嚴亦祖宗激勸之微權也
雖然授以翰林力辭不已(神宗即位擢司馬光為翰林學士力辭上諭以卿有文學)
(何辭公曰臣不能四六上曰如西漢制誥可也公曰本朝故事不可上曰卿舉進士高第而云不能四六何也)
(公移出内臣強公受告以告置懷中不得已受)授以館職固辭不就(温公家語至和中召)
(王安石試館職固辭不就乃除羣牧判官又辭不許乃就職嘉祐中召除館職三司度支判固辭不許未幾命)
(修起居辭章至十上焉)温公荆公之推遜一也然議者以温公為
是而荆公為非議法不合請歸西洛(温公與安石論新法青苗不合章屢)
(上請歸洛)用法未便投老鍾山(初吕惠卿為荆公所知驟引至執政荆公去惠卿背之值)
(荆公再相於是起華亭獄而使徐禧王古蹇周輔之輩按之惠卿請不得然後以語中子雱荆公不快遂投老)
(金陵鍾山)温公荆公之恬退一也然議者以温公為得而荆
公為失温公之不事生産(公忠信孝友恭儉正直出於天性不事生産買宅洛中僅)
(庇風雨)荆公之不自奉養(上言安石不好官職不自奉養可謂賢者光曰安石誠賢但性)
(不曉事而復庇其短也)均之為清廉也議者亦以温公為真清而
荆公為詐清何耶大抵重厚之士其處已也以誠好名
之士其處已也不以誠温公重厚之士而荆公特好名
之士也是則三者習尚又關於誠不誠之間未可以笑
貌聲音求之矣不然温公平生以誠嘗語之劉安世(元城)
(先生曰安世從公遊學十年問其立身之要公曰其惟誠乎公平生行之俯仰無愧)而安石詐人
我仁宗已心薄之(仁宗朝安石知制誥一日賞花釣魚宴内侍各以金盞盛釣餌藥置几上)
(安石食之盡明日謂宰輔曰王安石詐人也使誤食釣餌一粒則止矣食之盡不情也)君子於此
可以覘二公之終身也噫相在爾室不愧屋漏中庸之
學君子不可不書諸紳
幸學
古者以學為維持風教之地故視學為常典後世以學
為粉飾太平之具故視學為曠儀嗟夫學者化民成俗
之本不可一日不明於天下也是以三代盛時取士論
政莫不在是卜禘而後視學所以游其志也未見其輕
於禘也士不變而視學所以重其教也未見其嫌瀆也
春入學秋頒學一歲而再學未見其繁且數也以謂不
如是則無以維三綱五常之具示作人重道之心為禮
樂教化之本此所以視為常典歟後世以先王化民之
地而指為美觀之文平日常行之事而視為創舉之禮
漢明臨雍拜老此先王大合樂之舉而史筆紀之以為
美談(凡入學以齒將入學小胥大胥小樂正簡不率教者以告于大樂正大樂正以告于王王命三公九)
(卿大夫元士皆入學不變王親視學不變三日不舉屏之遠方終身不齒大樂正論造士之秀者以告于王而)
(升於司馬曰進士記王制又漢明帝紀永平中帝臨雍拜老諸生圜橋門者億萬計執疑問難又班固賦辟雍)
(湯湯聖皇蒞止)唐太宗數幸釋菜此先王春入學之常唐人嗟
異以為偉觀(唐儒學傳序太宗召天下純儒老德以為學官數臨幸觀釋菜命祭酒博士講論經)
(義優以束帛廣學舍千二百區三學益生員復置書筭二學皆有博士大抵諸生員至三千二百雖三代所未)
(聞也)嗚呼明帝太宗當文治彫落之餘士類湮鬱之後一
旦舉行駭人耳目爼豆生輝冠帶增氣此所以視為曠
儀歟嘗謂王者以一身膺天地社稷之託禮樂綱常之
任其不可輕之地有三曰天地曰宗廟曰學校夫以萬
機之繁未必皆其身與惟天地之祀宗廟之祠與夫學
校之幸非萬乘親幸未見其所以致敬之意是故吉蠲
大報於天地之郊灌鬯薦獻於宗廟之享承師問道於
親臨學校之幸此無他天地萬物之始宗廟國家之本
而學校教化之基國之大務未有舍此而先者韓退之
謂天下通祀惟社稷與夫子社稷壇祭不若夫子用王
者事嗟夫夫子豈止與社稷爭雄長而已哉(韓文)國家以
禮義淑人心人文化天下方太祖肇造之初蓬孛未豁
也我太祖元年正月幸監二月又幸至四年四月又幸
故其贊先聖曰尼父挺生河海標異祖述堯舜有德無
位是舉也其視武王克商封先聖之後者同一意也(太祖)
(建隆元年正月幸國子監二月又幸四年四月又幸海又作文宣王贊曰王澤下衰文武將墜尼父挺生河)
(標異祖述堯舜有德無位哲人其萎鳳鳥不至云云)高宗中興之始國步甚艱也
我高宗親謁聖祠師道日隆命講周易經學有光故其
贊先聖曰維時載雍戢此武功肅昭盛儀海宇聿崇是
舉也其視光武興漢先建太學比日臨享者同意也(聖政)
(紹興十四年三月幸太學謁先聖先師登降步趨執爵灌獻天容肅恭禮畢乃命司業高閱講周易復幸養心)
(持正二齋上幸畢觀太祖太宗徽宗所製贊文因御製文宣王贊後又製七十二子贊文宣王贊曰大哉宣聖)
(斯文在兹帝王之式古今之師志則春秋道由忠恕賢於堯舜日月其譽維時載雍戢此武功肅昭盛儀海宇)
(聿崇)夫當太祖之初興高宗之再造庶事草創未暇他舉
一則曰幸學二則曰幸學飾禮容奉籩豆周旋進退興
降俯伏汲汲然為尊師重道之舉此固百世而下聞風
興起者祖宗躬行之於前子孫潤色之於後此道術所
以顯行教化所以興隆也是故列聖相承盛禮日舉自
太祖而後則端拱幸國學而玩易之泰卦(寳訓太宗端拱元年幸國)
(子監將出顧見講堂左右言博士李覺方聚徒講書即詔覺講易泰卦翌日語近臣曰昨聽泰卦文理深奥足)
(以為君臣監戒淳化五年又幸國子監召孫奭講堯典說命)淳化又幸講書之堯典(見上)
此太宗舉行之典也景德二年幸國子而覽書庫明年
又謁先聖以展拜此真宗舉行之典也(寳訓真宗景德二年幸國子監)
(歴覽書庫觀羣書鏤板曰國家崇尚儒術然非四方無事亦何以䥴此又會要景德中幸西京謁先聖詔河)
(南府營建國子監又幸四月又謁文宣王廟帝展拜以表嚴師崇儒之意)自高宗而後則淳
熙之禮行釋奠吾道有光義闡中庸聖學高明此孝宗
親幸之禮也(孝宗淳熙四年二月幸太學詔略曰朕躬釋奠闡中庸之義云云士大夫其念哉當)
(為君子之儒母慕小人之德則無負於樂育在汝等勉之是時龔遂良等奏命儒臣講經上曰禮記中庸為天)
(下國家有九經一叚最益治道)嘉泰之詔命司成紬繹周官束帛戔戔
寵及青衿此寧宗親幸之禮也(寧宗嘉泰壬戌幸學講周官賜諸生束帛)貽
厥孫謀以燕翼子祖宗之為謀遠矣雖然祖宗之所以
屢行幸禮者豈以是為漢唐美觀之文哉吾觀吕大防
曰古者天子視學蓋常事也德意在焉小惠何足道嗚
呼大防之言其欲祖宗常行是禮之意深矣欲觀國家
之美意當求諸辟雍之章(元祐中哲宗幸國子監詔文宣王殿行釋奠禮畢御端化)
(堂命國子祭酒豐稷講尚書無逸或謂吕大防曰祖宗視學非有爵命之賞則有金帛之賜今皆無之何也大)
(防曰古者天子視學蓋常事也德意在焉小惠何足道哉吾固欲天子時一幸金爵之賞後日何可繼也正恐)
(惜費而止耳聞者乃服)
學政
有學教有學政詩書薰染禮樂和平鼓舞於鳶飛之下
者教也檢柅私心防閑非習折旋於蟻封之地者政也
教者所以長養之政者所以規正之政寓於教而無偏
廢之失而聖人之責塞矣然政教果自行乎蓋天下之
尊有三覆載我者天地也鞠育我者父母也而導迪作
成者雖天地父母亦無所用其力故有師教之義焉聽
禮義之誨如臨深淵視規矩之嚴如畏簡書目擩耳染
無非教也手舉足履無非政也而師儒之功為大尚論
古今政教之善安得不歸於教者之責哉且成周盛時
人人君子長育如陵潤澤如沚既教以射御又教以詩
書既習以諷誦又習以羽籥而教之之意詳矣然撻以
記之而侯明之德不可無否則威之而承之庸之不可
廢於禁制防遏之法有隱然訓迪誘諭之意嗚呼盡之
矣不知成周之政教所以施之成均用之鄉黨而無一
人之不被者伊誰之功蓋嘗考之成均學政專待國子
政也而樂音導迪使人有易直子諒之心非教乎而政
教之施非大司樂之責而誰責(大司樂掌成均之法以詔建國之學政而合國)
(之子弟焉凡有道者有德者使教焉死則以為樂祖祭興於瞽宗以樂德教國子中和祗庸孝友以樂語教國子)
(道諷誦言語以樂舞國子舞雲門大卷大咸大㲈)鄉黨禁令專待秀民政也而
屬於掌教無非示道藝之美非教乎而政教之行非地
官之責而誰責(卿大夫)噫有政教以淑其心有師儒以任
其責則學校為扶天理立人極之地歟國家自慶歴以
來建立學校元豐宏之南渡新之其知學校為扶持世
教之本蓋不可一日忽(天聖五年晏殊知應天府大興學慶歷四年詔州縣皆立學十)
(一月余靖言興建學校以育俊秀由是廣學官頒學田又熙豐間中書言近制增廣太學益置生員請分三)
(等以初入學為外舍不限員上舍以百員内舍以二百員為限又建紹間再新學舍)然觀安定胡
先生之在湖學也談經學以明理義而學之教為甚詳
補正錄以明規矩而學之政亦不廢體用之學封植人
材榱桷之詩膾炙人口孰不曰政教並舉之善君子觀
錢藻范純仁劉彝之流講明經學議論治道皆知有政
教之學者無非胡先生之功也(墓志先生為蘇湖教授嚴條約以身先之雖大)
(暑必公服終日以見諸生嚴師弟子之禮懇懇為諸生言所以治已而後治人者後為太學四方歸之又吕氏)
(家塾記荆公詩曰先收先生作梁棟以次收拾桶與榱又李廌書熙寧二年劉彝召對上問從學何人曰少)
(從安定上曰其人文章與王安石孰優彝曰瑗以道德仁義教東南諸生時安石在場屋修進士業累朝取士)
(不以體用為本當寳元明道間明體用之學授諸生始自蘇湖終於太學出其門者無慮二千餘人上曰門人)
(在朝為誰曰錢藻之淵篤孫覺之純明范純仁之直温錢公輔之簡諒又職略仁宗朝胡安定掌太學其正錄)
(第補諸生熙寧末興三舍始遣官為正錄學正五人凡諸生之戾規矩者待以五等之罰學錄五人掌佐學正)
(糾不如規者)今以經義詞章課士固非古者樂正之教以學
令學規待士固非古者大胥之政因仍舊習其來尚矣
然文已中程而選考不預則不聽選已書籍而程試不
預則不許試此兼考行藝之意又出於經義詞章之外
諸生外有顯過亦許糾治舍選有犯重罰亦必舉行此
申明規矩之意又出於學舍學規之外亦何慊於政教
乎然愚所以不滿者意蓋有在也蓋今之司成所掌者
學教正樂正之遺意今之正錄所糾者規罰亦大胥小
胥之舊然師儒之於生徒適然而值如浮萍之不相關
博士月一詣齋教導之意第為具文而教安在哉士之
視規矩指為不切如屋壁之陳迹間有毅然不恤衆議
以師道自任而群謗蝟興而反退縮矣而政安在哉此
愚不咎政教之制不如古而咎師儒之不如古之得伸
其志也雖然豪傑之士雖無文王猶興待文王而興者
凡民也忠信仁義是為天爵則教在我也清議所臨嚴
於簡書則政在我也士以綱常自任以言行自守表儀
不足而後誨訓形焉誨訓不足而後繩墨及焉寧不有
靦面目將何自立於俯仰間哉抱琴而歌鼓篋而遊采
芹藻於泮水之間詠道德於橋門之下此士君子自修
之學也敢不以是而自勉
繪功臣
昭勲崇德閣記
朝散大夫守太常少卿麋(漂)朝請郎太常丞兼權尚左
郎官留(几英)朝奉郎太常博士林(惟孝)宣教郎太常寺主簿
許(儀)宣教郎行太社令程(源)宣教郎行籍田令余(天錫)臣
等恭惟皇帝陛下躬上聖之資誕膺駿命嗣守鴻圖尊
賢尚功厲志求治固已緝熙十三朝之令緒培植億萬
載之丕基矣屬時社稷尊安海宇清晏慨艱難之積累
思左右之勤勞永惟寧考在御嘗有崇顯配享勲臣之
旨經始未成乃寳慶元年八月申命奉常闡基建閣自
趙韓王(普)而下二十有三人悉登繪而表異之親洒宸
翰寵以隆名曰昭勲崇德之閣雲章炳耀下飾萬物臣
等整襟肅容端拜聳觀切謂群公先正遭遇聖時濟業
於平定之初圖義於惟機之日次策於危疑之頃扶景
運而致中興輔潛德而定大計曰文曰武咸有丕績可
謂協明良之會矣貂纓儼飾烝徒祫侑可謂極始終之
榮矣至若視功載於奕葉崇傑閣於頌臺具昭盛典以
示永藏斯千古之曠儀一人之厚錫也陛下欽承先志
䆳宇聿新扁揭昭回輝映層漢猗歟漢之麒麟唐之凌
煙其舊義無所取意以名之於恩重事殊豈惟元勲故
老精爽飛動潛孚於肹蠁之中而嗣臣志士修名砥節
亦莫不思奮於激勸之下龍吟虎嘯事業益閎乾清坤
夷邦家永輯其自今日始臣等猥以謭薄欽厥攸司幸
際明時目擊盛舉虔奉奎翰刻之翠珉敢稽首拜手恭
書于下用對揚丕顯休命謹記
元祐初我哲宗嗣服之始也首行鄭公配享之法(元祐三年)
(神廟侑食時欲從安石配享鮮于侁奏疏以富公訪落之初功德第一合配神廟)隆興初我孝
宗即政之初也首從岳侯祠宇之典(孝宗初年江西守臣乞建岳侯祠宇)
(從之)夫當人君臨御之元國家之利害民生之休戚豈無
一二急務所當講明者而祖宗拳拳於報功之典者蓋
人心觀瞻莫新於初政士氣激昂莫切於初政衡茅之
下垂名自奮者有人縉紳之列以身任責者有人是時
也苟無褒崇勸勉之意孰肯以功名自見哉此祖宗之
寵表臣節特行於初政之時也此今日之繪畫盛儀正
得祖宗之意也且人臣之所謂大勲者非曰尺寸之微
勞也絲粟之小材也或開國於斬艾蓬蒿之秋或保治
於重熙累洽之日或翊日月於人心危疑之頃或作霖
雨於舊學登庸之後他如仗天威伸皇靈以驅馳於介
胄間者皆國家所倚賴豈車服爵禄所能報其萬一哉
是必傑棟崢嶸聳人瞻視麗筆黼藻示世典刑上以發
九泉忠義之馨下以感一世豪傑之念則報功之責塞
矣夫圖繪之典漢唐非不講也甘露之麒麟(前宣帝甘露間因單)
(于來朝建麒麟閣繪霍氏而下十一人屬國蘇武)永平之雲臺(顯宗永平二年於雲臺圖建武)
(名將自鄧禹而下二十八人)貞觀之凌煙(太宗貞觀中凌煙閣繪長孫無忌而下)侈然
於史牒之間亦一代之偉觀然寵其創守者未必及其
中興念其征伐者未必思其規誨此君子惜其有遺也
又孰若今日前後之輝映哉今日仰紹燕謀慨念鴻勲
乃命奉常有翬其宇衣冠冕服之儀洋洋如在也功勲
庸多之美凜凜不忘也自趙中令而下二十三人見其
形而思其人因其人而慨其功嗚呼盛矣哉然先正之
功何如哉方藝祖之開國也以仁興武與壺漿百姓請
命于上天削百年之根據合諸國之瓜分西顧而誅李
筠(李筠周朝為昭義節度在鎮䟦扈太祖即位舉兵反遣石守信攻其城赴火死)南盼而戮重
進(李重進鎮楊州李筠反重進密書與筠相結太祖遂平之)平蜀而孟昶俘(前蜀王建唐僖)
(宗授西川節度至子衍唐莊宗滅之以孟知祥為後唐昭宗封為蜀王尋即帝位其子昶)踰越而劉
鋹縛(梁封劉隱為南海王弟巖襲位國號南漢傳巖龑玢晟鋹開寳三年潘美伐之)浮梁東渡
天下為家蓬孛軒豁悉主悉臣當是之時非趙薛沈呂
諸公之功而誰功(見前)至列聖之承休也興國之下太原
(太平興國四年冬駕親征太原漢主降北漢遂平)景德之征澶淵(景德元年契丹侵澶真宗)
(用寇萊公親征之策遂征之射其帥遂請和)嘉祐之太平(嘉祐間天下富庶不知兵革時和歲)
(豐)元祐之革弊(元祐初司馬温公當國盡革熙豐新法天下咸謂快活條貫)節紀綱
於治安之餘修禮文於藩飾之後結人心植國本凜凜
不能一日安以為泰山四維之地當是之時非張寇王
吕文富司馬諸公之功而誰功(見前)治平嗣服正人心易
惑之際呼吸之間有雷有風有存有亡大臣親扶日轂
晏然如山神閑氣定垂紳搢笏使中外餔啜嬉遊而無
竊義之警天地亮其心鬼神鑒其誠則定策如韓如曾
亦難矣(慶歷聖德詩予早識琦而有竒骨可屬大事重厚如勃又事略曾公亮謹畏周密受遺輔政)
(有始有卒可方張安世餘見言行錄)隆興潛邸正聖心培養之機歴試之
始方知諸難潛飛之日正思施普大臣者朝規夕誨言
箴行銘乾進剛德蒙養聖功異日登進揆席蓋念舊學
之勲社稷享其福生靈蒙其恩則舊學如史文惠亦難
矣(史越王言行錄)不特此耳方僣偽之未平九縣飈回三精霧
塞趙薛贊謀畫策固有功矣而曹潘仰仗威靈糾率義
旅亦創業之竒勛也方敵國之肆侮鼎社陸沈神人共
憤趙張居中運策固有功矣而韓劉虎視江上洗滌腥
羶亦中興之偉績也夫此數公者先朝褒崇之典錫之
爵秩禄之子孫曰未也勤之鼎彝銘之竹帛曰未也而
又清廟有像大烝有享而猶未也迨于今日矢棘壯觀
偉儀精神侈其典也奎畫陸離鴻名赫奕榮其舉也盡
祖宗所未盡之禮報先正所難報之功其所以激勸後
來使人有悠長之思又何如哉抑又論之周禮司勲一
職自王功國功而次其等有六祭之大烝銘之太常均
之為報典也而所謂王功國功特冠於諸功之上抑何
也蓋有功於民者不若有功於君有勞於事者不若有
勞於國此正周公之輔相成王甘盤之舊學商宗也然
則司勲烏可不首舉哉不然麒麟之繪如丙魏之輔佐
充國之征伐皆煥然於其列獨霍氏之名首冠諸公者
蓋擁昭立宣對越無愧其功尤偉也凌煙之像如李靖
之善戰魏徵之能諫亦燦然於丹青之下而房杜二公
特列其上者亦秦府舊臣啓沃日久其功尤卓也此愚
於定策舊學之勲故表而出之
任舊臣
貽厥孫謀以燕翼子此前人儲材之意也不愆不忘率
由舊章此後人仍舊之意也夫人材之在天下其養也
非一日其用也亦非一日何者木之蔽雲調惜拱把是
必養於卵翼之時用於登進之始禮樂廉耻以維之寬
大樂易以待之如護元氣如愛重寳以為不如是則無
以流久長之仁備緩急之用也是故高帝末年重念安
劉之計特拳拳於勲舊之絳侯武帝以遺詔而任霍光
正以為擁昭立宣之地其儲材之意深矣(並本傳)龜惟千
年可決大疑是必以老成為柱石以重厚為腹心不為
新進之所移不為異說之所搖如待上賓如對嚴師以
為不如是則無以任付託之寄慰在天之靈也是故文
帝之用將相莫非舊臣是雖洛陽年少紛紛之請曾不
為之轉移太宗之用房杜秦府舊人從遊日久不啻若
僚友然其任舊之禮至矣(並本紀)甚矣舊臣有關於天下
之治也其閱世也久其歴事也熟則智老識遠有蓍龜
之見其受恩也深其感德也厚則與國終始有歲寒之
操議論重厚無少年之紛更也忠槩真純無流俗之鍥
薄也可以託六尺之孤可以服群心之望可以決大事
之危疑可以翊社稷之靈長此舊臣之所以可仗也如
此故天之祚人國家也使二三元老左扶右持森然斗
杓之横漢壽考康寧福禄未艾屹然華岳之不搖否則
參辰不合典刑汩没晚輩後進紛更百出則國之為國
也危矣昔曾子有言孝可能也其不改父之臣為難能
也誠哉是言矣愚嘗拜觀國朝委任之意我藝祖之開
基也柴周三相保全寵禮心腹相孚邊幅盡略此與成
湯之相伊尹武王之待箕子蓋同一意夫以異代之舊
臣且用之而不疑則我藝祖之豐芑詒後者子孫其忍
忘之哉(通略上待周三相並以優禮范質司徒平章事昭文館大學士加侍中王溥左僕射平章事監)
(修國史加司空魏仁浦中書侍郎平章事集賢殿大學士)太宗承之沈薛並任不廢
舊職(事略任沈倫薛居正九年)中令三入追念故績(記聞昭憲太后敕太祖曰汝萬)
(歲後以次傳之二弟太祖曰敢不如母教太祖為約誓書趙普書於紙尾藏之金匱後太宗因見藏書即召普)
(再相)張齊賢之相以輔汝為相之言而相之也(東軒筆錄太祖謂太)
(宗曰我幸西都惟得張齊賢耳不欲官之異時使輔汝為相也)盧多遜之相以儒者宰
相之言而相之也(長編盧多遜言對精敏太祖曰宰相不可無儒者)我太宗之
所任者非藝祖之遺後歟真宗嗣位仰法太宗齊賢之
復入也凡二年蒙正之復入也凡三年吕端之即居相
位也亦一年此真宗之任舊臣然也仁宗之繼真廟也
登庸元老布置揆席景祐之相李迪即天禧之相也(記聞)
(章獻上仙迪名復相吕夷簡譖之歲餘罷相迪謂人曰迪不自量)天聖之相王欽若亦
天禧之相也(事略天禧間王欽若作相至仁宗嗣位天聖初復相)如張如王前朝
參樞追念不忘相繼秉軸(長編王曾張知白真宗朝曾為相知白為參政仁宗初年)
(相曾又相知白)英宗之繼仁廟也治平初元廟堂權重受遺輔
政無愧古人韓公親扶日轂晏然太山人心無警重厚
如勃(徂徠聖德詩予早識琦而有竒骨可屬大事重厚如勃)曾公謹畏周密内外
無隙有始有卒可方安世(長編曾公亮謹畏周密内外無間言受遺輔政有始有卒)
(可方張安世)吾觀列聖相承委任勲舊無新進以撓國政無
讒言以間故老堂堂相位尊嚴謹重以持守家法為本
以維持治體為尚百餘年間天下享安靖和平之福皆
元老故臣相與扶持輔贊之功此固前人儲數世之仁
抑亦後之子孫愛惜保護之至此也熙寧大臣德不勝
才大言闊論驚駭人聽韓公元勲一去不留(治平四年九月韓琦)
(罷相)富公大臣相繼去位(富弼熙寧二年十月罷相)而前朝之耆舊一
網盡去所與共事者非新進之惠卿則少年之曾布(熙寧)
(七年四月安石薦惠卿代已曾布終始守新法安石之門人)浮躁輕薄自相傾軋元
豐末年方用正人慨然有革去熙寧之意惜乎有志不
及就也中更元祐嗣守先志退二大奸曾不踰時(元祐元年)
(二月蔡確免三月韓縝免)潞公碩德首蒙師禮(元祐相司馬温公吕公以潞公舊相遂居)
(二相之上師禮之)司馬吕公相繼召用吕大防繼之范純仁又
繼之劉摯蘇頌又繼之(並元祐人材門)之數君子皆端人也皆
先朝之德望也環列左右風采頓異嗚呼累朝之所相
者皆故臣之重厚故天下享持守安静之治熙寧大臣
之所用者盡少年之輕躁而國家紛紛之弊未已也嗚
呼可不鑒哉
古今源流至論前集卷八
