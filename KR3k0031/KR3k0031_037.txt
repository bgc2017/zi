古今源流至論别集卷七宋黃履翁撰
備邊
漢之邊防簡於高文而詳於武帝之世唐之邊防密於
太宗而疎於元宗之後夫自簡而詳者非曰得率然首
尾相應之勢也武帝喜功之過也自密而疎者非曰得
護風寒數處之要也元宗而下不知備邊之道也蓋漢
自高祖平城之圍以匈奴數侵代地遂北置雲中郡以
備之(高帝十六年詔代居常山之北與夷狄邊趙乃從山南有之遠數有胡寇難以為國頗取山南太原)
(之地益屬代)迨至高后孝文匈奴知北邊有備於是自隴西
北地入(高后六年匈奴寇狄道道屬隴西又文紀二年匈奴入北地)然漢之邊防
亦不過此爾自夫武帝好大喜功始自遺禍而入寇之
路始廣不出上谷(元朔二年元狩六年征和二年)則出定襄代郡(自馬邑軍)
(後五歲之秋漢使四將各萬騎擊胡關市下將軍衛青出上谷公孫敖出代郡明年李息出代郡其明年春復)
(遣衛青將六將軍十餘萬騎仍再出定㐮數百里)其後又通西域欲以斷其右
臂(西域贊孝武開玉門關通西域以斷匈奴右臂)而單于之兵反自其所置之
郡而入然後漢兵往來於秦凉之北而不得息夫東之
於遼西北平西之於張掖酒泉中之於定襄鴈門疆場
廣莫靡有定所有不勝其為防者豈非武帝有以速之
耶唐世匈奴之患莫甚於吐蕃太宗之初為之防患矣
天下十道分置都督而隴右一道乃居其八(地里志秦渭凉西四)
(州中都督府鄯流沙四州下都督府)天寳之初昜為節度(天寳元年置十節度經略以備)
(邊)而隴西節度之兵凡七萬五千又附以劒南三萬九
百人(通鑑隴右節度治鄯州兵七萬五千人劒南節度治益州兵二萬九百人)其為西戎之
患豈不極至自夫河北難作兵皆東徙其後吐蕃乘虚
内侵(唐肅宗即位吐蕃助討禄山大掠東都代宗即位以十萬向塞)不數年間隴右數
十州相繼䧟没豈非謀事之疎以至是邪然嘗論之漢
之失於喜功唐之失於寡謀固不免有備禦之難而能
經略邊事使夷狄尚不敢輕視中國亦不為無策也本
始中匈奴常帥十餘萬騎南旁塞以寇而趙充國乃將
四萬騎屯沿邊九郡單于聞之引去夫以四萬騎分屯
九郡而充國乃總領於其間非老將為謀之審耶(趙充國傳)
(古曰九郡者五原朔方雲中代郡鴈門定㐮右北平上谷漁陽也四萬騎分屯之而充國總領)太和中
李德裕建籌邊樓於劒南四川按南道與蠻相入者圖
之左西道與吐蕃按之右而弓弩甲胄人皆其素備總
十一軍而作仗義城作禦侮城作柔遠城二邊浸懼南
詔東服夫以十一軍皆雄邊子弟而制二邊非德裕之
善謀殆不能也(李德裕傳德裕知劒南西川蜀自南詔入寇民失職德裕至則完城創治乃建)
(籌邊樓按兩道山川險要與蠻相入者圖之右與吐蕃接者圖之右又請甲人於安定弓人於河中弩於祁西)
(由是蜀之器械皆犀利率戶二百人取一人使習戰謂之雄邊子弟總十一軍築仗義城禦侮城柔遠城於是)
(二邊浸懼南詔請還所俘掠四萬人)嗚呼使漢唐任禦邊之寄皆如趙充
國李德裕之謀又何西北之足憂哉然觀漢之單于鳴
鍾渭橋貢琛漢廷不至如前日陸梁之態而唐之吐蕃
南詔相挺為患卒與唐終始者豈非漢之備邊之策周
思曲慮不若唐之疎略耶夫發武庫以贍邊兵(食貨志邊兵不)
(足乃發武庫二官兵以贍之)發少府以給邊費(賈捐之傳臣切以往者羌車之暴師大司)
(農錢盡乃以少府禁錢續之)北邊諸郡特藏兵器(漢成帝紀注如淳曰漢北邊郡庫官)
(之邊器所藏欲置令)西北二邊分養苑馬(漢儀注太僕牧師諸苑三十六所分布西邊北)
(邊)其備甚悉矣徙邊之民廪給衣食(晁錯傳陛下幸憂邊境予冬夏衣廪)
(徙民實邊)北邊騎士軺車不筭(前食貨志率緡錢四千筭一非吏比者北邊騎士軺車不)
(筭)邊民被害飢寒相失則天下共給其費(蕭望之傳金布令甲日邊)
(郡數被兵難飢寒天聖六年父子相失令天下共給其費)六郡良家子則給以期門
羽林之選(地理志漢興六郡良家子送給期門羽林以材力為官將多出名焉)其恤邊優
矣内郡有守有丞而已邊郡又有長史以掌兵(百官表上郡守)
(秦官掌治其郡秩二千石有丞邊郡有長史掌兵馬)内郡之縣有令而已邊縣則
又置障塞尉(後百官志邊縣有障塞尉)其設官又備矣彼唐之區畫
備禦果若漢之詳且盡歟毋怪乎唐之邊患三百年間
之無寧歲也
舉主(擇於先而責於後)
擇舉主於未用之先責舉主於已用之後此古今薦舉
之良法也方人才之未用某才之可使歟某德之可任
歟固難知其賢否之實吾惟擇舉主於其先俾盡其推
轂之誠則得矣及人才之已用其果賢歟未賢歟某果
效歟未效歟固當施其升黜之權吾惟責舉主於其後
以嚴其連坐之法則得矣擇之於其先而人知所勉責
之於其後而人知所懼則舉親舉讎但守公道不敢以
名器為房奩之物薦賢報國願盡臣職不敢以私恩為
桃李之地夫如是安有所薦之不實哉嘗觀漢唐盛時
薦舉之法最為得體尚髣髴古人之遺意漢法郡國可
薦(終軍傳濟南人太守聞其材甚竒之)公府可薦(叚會宗傳五府舉為西域都護騎都尉)為
師者亦可薦(叔孫通傳通為奉常通曰通有諸弟子儒生隨臣久矣願陛下官之帝悉以為郎)
其薦賢之路亦寬矣夫薦賢之路寬意其有冗濫之弊
然吴公薦賈誼(賈誼傳河南太守吴公聞誼秀才召置門下)王商薦鮑宣(鮑宣)
(𫝊大司馬衛將軍王商辟宣薦為議郎)叔孫通薦兩生(本傳)皆不失為獵獵
聲名之士抑何耶唐法有薦舉餘四十人者(出唐書杜淹參預朝)
(議所薦嬴四十人後皆知名)有薦疏至三十人者(李吉甫執政謂裴垍曰此日人物吾)
(不知為我言之垍即薦略疏三十人吉甫薦于朝天下稱得人)其薦賢之數亦多矣夫
薦賢之數多意其有混淆之失然杜淹所薦而後皆果
爾知名(見上本傳)李吉甫所薦天下稱為得人(見上)往往無倖
位之弊又何邪愚嘗熟考其由切觀貢禹上疏元帝曰
首相選舉不以實及有贓者輙行其誅亡但免官(本傳云云)
(則爭盡力為善進真賢舉實應而天下治矣)其責舉主之罪為甚嚴又觀元
宗敕京官刺史四府上佐各舉縣令一人視其政善惡
為舉者賞罰(通鑑元宗九年敇京官五品以上外官刺史四府上佐各舉縣令一人視其政善惡)
(為舉者賞罰)其責舉主之法為甚詳夫惟罪之甚嚴責之甚
詳為舉主者將盡心於薦賢之職此無妄舉彼無倖進
又何疑其路之寬而數之多也然合漢唐論之而漢法
又嚴於唐舉獄吏有贓者貶秩(嚴顔年傳)舉茂才不實者削
戸(張湯傳張湯與張勃交高其能元帝詔舉茂才勃舉湯司隸奏湯無行勃選舉故不以實坐削戶)舉
方正失禮者左遷(何武傳武坐舉方正所舉者召槃辟雅拜有司以為詭衆虚偽武坐左遷)
此漢之得人也有由矣國朝用人之法一則曰舉主二
則曰舉主視漢唐又遠過焉太宗嘗語大臣曰若更不
擇舉主何由得賢(太宗寳訓上謂輔臣曰若不擇舉主何由得賢人)真宗嘗語
近臣曰不若先擇主以類求人(真宗謂李至曰凡所舉官多聞謬濫不若先擇)
(舉主以類求人)此祖宗之明訓也富鄭公曰有德者然後知人
之德有才者然後知人之才歐陽公曰廉者舉清廉贓
者舉貪濁此先正之格言也(仁宗朝歐陽公論法舉者廉者舉清廉賍者舉貪濁)
(私者舉請求餘見仁宗朝經濟錄)上以是告乎下下以是請于上其講
明薦賢之道盡矣舉京朝委之蘇昜簡陳恕(淳化四年詔蘇昜簡)
(陳恕寇凖等采之於幕職州縣官由舉堪充京朝官一人)舉御史委之樂黃自陳知
微(天僖二年詔樂黃自陳知微於常參官舉材任御史者一人)舉三司判官則委李
昉(太宗太平興國八年)舉監司則委張知白(天僖四年詔張知白等十二人舉監司)
夫以薦賢之責而切之平時素所稱重之人其得人可
知也然祖宗非徒輕委也嘗觀乾德之詔曰除授之制
書舉主姓名或不如舉者並連坐也(乾德五年詔翰林學士及常參官舉)
(堪充陞朝官一人除授之制書舉主姓名或不如舉者並連坐之)其切責之意甚嚴也
是故吕祐之舉東野日宣坐徇親而貶(太平興國四年舉主許陳首詔)
(吕祐之舉堪充朝官各一人先是祐之坐舉妻弟東野日宣貶秩上曰此可原前過取之)夏侯或舉
曹利涉坐徇勢而劾(曹利涉乃利用之弟為趙州都監倚勢誅劾始夏侯彧等三十二人)
(薦上命劾之後贖金以戒繆舉)崔能之任即墨未滿歲移職則罪舉者
之欺蔽(太平興國六年魏羽上言曰瀛州錄事郭進十年不代河間令崔能言前任即墨未滿歲移秩)
(選任失於平均愿罪主者以肅欺蔽太宗曰上言若此可貴也)路垣之令餘杭貪墨敗
露則劾漕司之妄薦(仁宗朝大理寺丞路垣之為餘杭令貪墨上命追官運使等薦垣為)
(京官並劾之)連坐之法嚴則薦賢之意公正澄源正本之論
雖然責之固重矣而褒之未嘗或後也太宗曰濫舉者
既懲其過所得實者當議酬奬(皇朝要覽淳化四年太宗曰云云吕蒙正曰陛)
(下分功過明賞罰盡至公之道足以激勸)以此諭下人誰敢私舉乎陳堯叟
曰所舉之人若任用後顯有器能其舉主特與酬奬(會要)
(咸平四年馮拯陳堯叟曰所舉之人若任用後顯有器能明著績用其舉主特與酬奬不如舉主即依法科罪)
以此告君人孰不知勸乎陳升之任執政不敢私薦一
士(職方郎中胡枚除知興元府殊自失歴干執政皆不及復謁升之求薦升之辭以備位執政不當私薦一)
(士)謝泌為諫議未嘗妄薦一人(諫議謝泌居官不妄薦士或薦一人則焚香捧)
(表望闕再拜所薦雖少無不顯名)罰以懲其過賞以旌其能是以人人
自勉不至植私恩而廢公道也抑以論之薦人者固當
任乎公被薦者尤不當干以私劉器之不通書政府乃
所以能擢(温公薦劉器之充館職因謂曰知所以相薦乎器之曰獲從公遊舊矣曰非也光居閒足)
(下時節問信不絶位政府足下獨無書此所以薦也)吕舜從惟勤於職事乃所以
求知(吕希哲語人曰自少守官未嘗干人薦舉仲父舜從守官會稽或議其不求知者仲父曰勤於職事)
(乃所以求知也)噫薦人者既公所薦被薦者不私所干又何患
薦舉之失職也昔陳㐮薦司馬温公而下三十三人剡
章遺墨炯炯不磨紹興天子特為賞音嗚呼安得薦人
如古靈被薦如温國以為異日之美談哉(紹興元年詔曰近得陳㐮)
(薦章草起司馬光而下三十三人德行言語政事文理皆所具備今宣示百辟卿士可亦各舉所知得其人當)
(受上賞其或不當宜坐罰)
章服(論古今章服異同)
西漢輿服之制史不立制一代制度漫不可考故後世
莫傳焉然觀夏侯勝傳經術苟明取青紫如拾地芥顔
注以此為卿大夫之服(本傳顔注)又觀張敞傳自謂備皂衣
二十餘年如注以此為朝臣之服(本傳敞謂備皂衣二十餘年如淳注曰群)
(臣雖有五時服至朝皆有皂衣)及按百官表有金印紫綬有銀印青綬
(百官表上丞相太尉金印紫綬秩比二千石以上銀印青綬)曰青紫者蓋謂此顔氏
豈以印綬亦可言服耶是則朝用皂衣蓋漢人之定制
而謂青紫者非也正戰國策所謂得補黑衣之數鄭國
風注所謂緇衣卿士之服漢之所用源流已久矣不然
谷永自太常擢光禄大夫自言擢之皂衣之吏厠之群
臣之末又曷以是言哉(戰國策左師觸龍見趙太后云老臣賤息舒祺最少愿補黑衣)
(之數以衛王宫又云國風緇衣云緇黑衣卿士朝之正服又谷永奏正謝王鳳云云)漢制簡矣姑
舉大略且以唐與我朝章服之制論之唐制其服則三
品紫四品五品朱六品七品綠八品九品青(馬周傳先是品官舊)
(服止黃紫於是三品服紫四品五品朱六品七品綠八品九品青)其魚袋則高宗時五
品以上用銀三品以上用金(唐車服志高宗給五品以上隨用銀魚袋以防詔命)
(之詐出内必合之三品以上金飾袋)中宗時郡王始佩魚特進亦佩魚(中宗)
(初罷龜袋復給以魚郡王嗣王以佩金魚袋景祐中令特進佩魚自此始)舊檢校試官不佩
至開元亦給之(中宗時員外郎試檢校官給玉佩矣開元初五品以上檢校試官皆佩矣)舊
致仕者不佩至張嘉正亦賞之(中書令張嘉正奏致仕者佩魚終身)自是
百官賜緋紫必兼魚袋謂之章服(同上張嘉正致仕亦佩魚自是賞緋紫必)
(兼魚袋謂之章服賞時服朱紫佩魚者矣)此沿革之制然也國朝之制其服
則舉子以白紵品官以綠衣章服以緋紫(石林燕語國朝以緋紫為)
(章服故官品未應得服者雖燕服亦不得用紫太平興國中李昉請禁品官綠袍舉子白紵下不得紫色衣)
其魚袋則故事學士得服金帶而非學士得服始於薛
師正(石林燕語故事惟學士得服金帶熙寧初薛師正以天章閣待制權三司使上以為能詔賜金帶非)
(學士得金帶自此始)故事武弁不佩金魚而武弁亦佩始於陳堯
咨(通鑑國初升朝官服緋綠後二十年者叙賜緋紫内出金魚以賜近臣親王武臣内職將校皆不帶又澠)
(水燕談陳堯咨以龍圖閣學士換觀察使曰諫臣本儒生今昜武弁愿佩金魚以示優異詔從之)學士
而重戴淳化制也(楊文公談苑重戴者大裁帽也淳化初宰相學士五品以上皆令服之王)
(元之謝表云頭有重戴謂為翰林學士也燕語謂公卿既有繖又有戴謂之重戴)學士而重金
元豐制也(燕語舊制學士以上賜御仙花帶不佩魚惟二府服笏頭帶佩魚謂之重金官制行始詔)
(佩魚故蘇子瞻謝表玉堂賜篆仰淳化之彌文寳帶重金佩元豐之新渥)罷政而仍舊服大
觀制也(會要大觀元年吴居厚數請老不許以為資政殿學士東太乙宫使故事罷政當時所賜高品)
(今特恩許仍舊服遂著為令自居厚始)此沿革之制然也然嘗論之明庶
以功車服以庸古人所以重報功之典彼其之子不稱
其服詩人備譏其無德焉吾觀唐初之所辭受我朝之
所予奪其意猶古也温璋為大理丞賜以緋衣以審獄
得情也(温璋傳累官大理寺除平吏盗官物而焚其帑璋刺得其情賜緋衣遷婺州刺史)牛叢
為睦州刺史力辭金紫以越等不宜也(本傳叢以司勲員外郎為睦州)
(刺史賜之金紫叢以為越等不敢當於是賜緋)陽城以處士而賜緋衣非過也
所以旌逸德之高(陽城傳德宗召拜城右諫議大夫城褐衣至闕下辭帝遣中人持緋衣衣)
(之)李泌以山人而賜金紫非僭也所以表異能之美(肅宗)
(即位靈武泌謁見衆指曰著黃者聖人白者山人帝聞因賜金紫拜元帥廣平王行軍司馬)夫受之
者不以為䙝恩辭之者不以為矯情正唐人别功過之
美意也以三品服賜楊安國以五品服賜趙師民重儒
臣也(通鑑慶歴四年侍講楊安國為直龍圖賜三品服崇政殿說書趙師民為天章閣侍講賜五品服)
以三品服賜王素以五品服賜余靖歐陽修蔡㐮寵諫
臣也(同上慶歴三年賜知諫院王素三品服余靖歐陽修蔡㐮五品服面諭之曰卿等朕所自擇故有是)
(賜)曾致堯之浮躁不可錫以章紱則奪之(寳訓曾致堯為經略判官)
(賜金紫上言愿不受章紱之賜真宗曰致堯辭旨狂躁不可不責仍奪其服)王文度之伎術
不可加以佩魚則抑之(寳訓天聖三年翰林待詔王文度摹勒真宗御書得紫服且求)
(佩魚仁宗曰先朝命伎術官無得佩魚所以别士類也宜必明之)夫予之者不以為徇
情奪之者不以為少恩正我朝寓勸懲之微權也愚之
所惜者唐之後代不守舊典以章德寵功之制輕舉妄
用而良法掃地矣沈佺期以弄辭而假牙緋(沈佺期傳佺期兼修)
(文館學士既侍宴詔學士等舞回波佺期為弄辭帝悅遂假以牙緋)路應以有恩於李泌
而賜金紫何濫哉(本傳)永穆公主生子潛三日而賜緋衣
銀魚(本𫝊)魚朝恩養息令微服綠不候帝賜而令服紫以
謝(本𫝊)何䙝哉此唐之不及我朝遠矣愚故併論其始末
云
變更持守(變更持守不可偏)
為治之術有二喜作為者尚變更樂因循者貴安靜嗚
呼何其持論之偏處心之私耶蓋天下之治非其蹈常
襲故之為難而以運用變通之為不昜非其紛更多事
之為可喜而以救弊而歸於中道之為可尚有改制之
名而亡變道之實因更化之術而得善治之道夫如是
能革一時之弊而不失立國之意矣大抵天下當無事
之時國家之法度昭如日星祖宗之人民固如磐石於
於此時而為改絃之舉君子謂之疎天下當積弊之後
變更起於意料之不及而弊源鼠穴事功隳於上下之
偷安而世變波流於此時而為膠柱之說君子謂之陋
是以善守法者不見其垢玩因仍之習而自足以享經
久悠遠之利善革弊者不見其紛更變亂之迹而自足
以致安強平定之功以鳬鷖持盈守成之規模而為車
攻興滯補弊之事功則為治之術得矣漢唐陳迹類能
言之請以國朝之事詳述焉我朝自建隆以來其論有
四興國以後持守之論甚堅而不聞變更之術景祐以
來變更之議雖紛而力為持守之道熙寧則以持守為
可厭而過為變更之說元祐則以變更為可鑒而不失
持守之意此二百年間為治之術然也昔我藝祖削百
年之根據合數世之瓜分社稷乂安紀綱修明官莫重
於三省而置給舍兵莫重於殿岩而歸樞府財用布中
外而總三司吏治在州縣而置監司貂璫謹畏無唐人
監軍之弊戚畹廉恪無漢人預政之嫌臺諫持天下之
平士夫守天下之論國家尊嚴凛然太阿之出匣天下
鞏固屹若泰山之四維太宗以道治天下真宗以文安
天下大臣以重厚鎮風俗士夫以安靜守家法更張之
議一切不用李文靖以此報國也(李文靖公沆為相凡建議務更張喜激昂)
(者一切不用每曰用此報國嗚呼賢相思慮遠矣王荆公為相置條例司論天下利害盡變祖宗法豈如趙中)
(令李文靖得為國之體也)改作之戒務作故事王公旦以此為相也
(長編王旦言宋興三世祖宗之法具在故其為相務行故事慎所改作真宗信之所言無不聽)吕公蒙
正曰制度不可更也(長編淳化三年上謂宰相言治國之道在乎寬猛得中吕蒙正曰老)
(子稱治大國若烹小鮮擾之則亂近日上封求更制度者甚衆望陛下漸行清淨之化)胡公宿曰庶
事不可更也(長編嘉祐六年胡宿為樞密副使宿謹重而當重任愿惜大體羣臣方建利害多更)
(張庶事宿曰變法古人所難不務守祖宗成法而徒紛紛無益於后也)是時也持守之論
甚堅而不聞更變之術仁宗景祐以來簾帷雖預事而
臺諫之公論不少恕内降雖干恩而大臣之封還不少
假儂賊雖擾而人心之本愈固西北雖警而邊帥之威
甚伸庶官求恩澤則戒之内之紀綱未嘗不正也(杜衍抑絶)
(僥倖凡内降積至十數則節封而面還之上謂歐陽修曰外人知杜衍封還内降耶吾居禁中有求恩澤者每)
(以杜衍不可告人而止者多於所封還也其助多矣)監司有不才則去之外之紀
綱未嘗不嚴也(范文正公為參政患諸司監司不才更用杜杞張昷之輩公取班薄視不才監)
(司姓名一筆勾之富公曰則是一筆安知一家哭矣公曰一家哭何如一路哭耶)然大而廟堂
次而縉紳又次而草茅往往悼法制之不立傷政事之
少弛而我仁宗寧處於舒緩之勢而不敢有嚴刻之政
寧拂變更之請而不敢傷積累之業法制不立富弼言
之(富弼作政要序云近來紀綱甚紊蓋法制不立而淪胥至此也)法令不行劉敞言之
(知禮院使吴充坐謫罰禮生去官劉敞奏朝廷久安吏困因循稍激厲盡職未知如何而使充得罪大臣依勢)
(作威政事不平如此望陛下且收攬威權無使聰明下蔽法令不行)蘇軾則有蕩滌之請
(蘇文)何剡則有威柄之說(長編)仁宗以治體為念而一切置
之是時也變更之說雖紛而力為持守之道熙寧以來
大臣不念家法而為紛更之舉謂祖宗不足法而輕昜
百年之舊章謂一月一變法而妄立一時之新政(吕惠卿)
雇募之法行而役法壊保甲之法行而兵法壊經義之
法行而科舉之法壊青苗之法行而賦斂之法又壊天
子有變法之悔而安石不之悟同列有變法之譏而安
石不之悟是時也以持守為可厭而過為變更之舉元
祐以來大臣拯溺救焚而力還祖宗之舊詔彦博居平
章而鑒前日少年之輕銳(元祐元年詔文彦博曰卿踐更二府弼亮三朝名聞四夷)
(功在天下注想元老渴見儀刑宜疾其驅副我虚宁詔書到日可肩輿赴闕特授太師平章軍國事)用李
常為戶部而革前日俗吏之征㩁(元祐元年吏部侍郎李常為戶部尚書用)
(文士掌邦計則天下知朝廷非急於征利)去保甲而軍心安罷新學而士心
正除青苗而民心固窒邊隙而夷狄之心服是時也以
變更為可鑒而不失持守之意切嘗論之興國間國勢
方強治體方定如人處富盛之初規模尚新器用尚精
不過安居堂奥優游歲月而已此變更之說不行也景
祐間國勢雖弱而人心和治具雖弛而邦本強猶人席
富庶之餘上下和睦用度充足特其屋宇朴陋臧獲遲
鈍耳未敢撼搖其本根此變更之說亦未行也熙寧間
固不能堪其悶悶之政然事之未舉者舉之而已矣勢
之未振者振之而已矣豈容伐其本根此如人處積痞
之餘精神不運風采不足特以良劑徐理之一旦遽投
烏喙之藥幾何不傷其夀哉元祐間蓋不勝其紛紛之
病一弊之未去必去之一害之未除必除之不暇為揖
遜救焚之謀此如人之痼疾必使疾根之盡除苟或謂
勿使遽愈姑留其根幾何不貽其患哉嘗謂景祐守興
國之規模雖過於安靜不害其為景祐元祐革熙豐之
法令雖遽於變更不害其為元祐愚之所惜者元祐變
為紹聖紹聖變為崇觀紹述一語甲唱乙和莫助兩圖
左序右列天下之事去矣所幸天意祚宋聖君中興紹
興淳熙相繼復舊駸駸有景祐元祐之風不愆不忘率
由舊章愚不勝惓惓於今日
古今源流至論别集卷七
