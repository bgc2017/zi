古今源流至論别集卷六宋黃履翁撰
擬經(論儒生擬經之僭)
華黍之補亡欲繼乎詩也君子不之予(晉束晳補南陔白華華黍由庚)
(崇丘由儀六詩)而老杜一集本以五言為體山谷謂有三百篇
之旨(山谷讀杜工部詩如靈丹一粒點鐵成金有三百篇之旨)湯征之續闕欲續乎
書也君子不之取(白居易補湯征篇)而孔明出師一表本以表
而自名東坡嘆其與伊訓說命相表裏(東坡云孔明出師一表與伊訓)
(說命相表裏)大抵得聖人之意則自然暗合於道泥聖人之
言則往往反戾於經况國風雅頌渾厚醖藉誦之如奏
黃鐘大吕商盤周誥幽深簡古讀之如登九折峻坂儒
生學士無聖人萬分之一而欲效聖人之所為噫亦妄
矣束晳補詩俳優之戱舜耳居易續書尫巫之步禹耳
此愚竊嘆夫後之擬經者皆侮聖人也且六經何為而
作哉蓋夫子接三代之後有典謨訓誥之文有禮樂法
度之善天地隂陽之蘊已露而未顯三綱五常之道幾
墜而未振於是刪詩定書制禮作樂繫周易作春秋聖
人蓋為天地立心為生民立極也彼王通何人哉既續
詩矣而又續書既元經矣而又易讚既禮論矣而又樂論
然曹劉沈謝之句安能合鹿鳴四牡大明關雎之旨七
制詔志策議之文安能合堯典舜典禹謨伊訓之義(見下)
達者與幾守者存義果序卦雜卦之藴乎(中說問易篇子贊易至序)
(卦曰大哉時之相生也達者可與幾矣至雜卦曰旁行而不流守者可與存義矣)皇始之帝晉
宋之王果奬周室尊中國之筆乎(同上子曰元經其正名乎皇始之帝證天)
(以授之也晉宋之王近於王體於是乎未忘中國穆公之意也齊梁陳之德行之於四夷也以明中國之有代)
(太和之力也經又魏相篇春秋抗王而尊魯其亦周之所存乎元抗帝而尊中國其亦天命之所歸乎)禮
之論樂之論果能推明先王政化之意乎(魏相篇董常曰夫子以續)
(詩續書為朝廷禮論樂論為政化贊易為司命元經為賞罰此夫子所以生也)侈然以王氏六
經自名此特效西子之顰耳通之意猶未也中說一書
酷類魯論以董常比顔子以公卿大夫比顔曾門弟而
其心則以夫子自尊通之意正如歐陽永叔自擬韓昌
黎而以梅聖俞擬孟郊也嗚呼安得後人不以六經奴
婢誚之哉(晦翁語錄問王通病處如何曰這人於用處便曉得急欲見之於用故便要做周公底事業)
(去上書要興太平及知時勢之不可為做周公底事業不得則急退而續詩書續元經又要做孔子底事業殊)
(不知孔子之時接乎三代有許多典謨訓誥之文有許多禮樂法度名物度數聖人之典皆在於是取而讃述)
(方做得這家具成王通之時有甚麽典謨訓誥有甚麽禮樂法度乃欲取漢魏之下者為之書則欲以七制命)
(議之屬為續書詩則欲取曹劉沈謝者為續詩便續得這般詩書發明得箇甚麽道理自漢以來詔令之稍可)
(觀者不過數箇如高帝求賢詔雖好已為不純文帝勸農武帝薦賢策輪臺之悔只有此數詔略好此外又無)
(那一篇比得典謨訓誥便求一篇如君牙冏命秦誓也無曹劉沈謝之詩又那得一篇如鹿鳴四牡大明文王)
(關雎鵲巢亦可學為四句古詩者但多稱頌之辭言皆過實不足取信樂又如何有雲英咸韶濩武之樂禮又)
(如何有伯夷周公制作之禮他只是急要做箇孔子又無證佐故粧點幾箇人來做堯舜湯武皆經我刪定便)
(顯得我是聖人如中說一書都是要學孔子論語說泰伯三以天下讓他便說陳思王善讓論語說殷有三仁)
(他便說荀氏有二仁又捉這幾箇公卿大夫來相答問便比當時門人弟子正如梅聖俞說歐陽永叔他自要)
(做韓退之却將我來比孟郊王通便是如此王通自要做箇孔夫子便胡亂把别人來為聖為賢)然僭
經之罪不特一王通也世無君子之論則蟬噪爭鳴蛙
尊自居皆得侮聖言矣子雲之太元蓋準易之象數也
易有彖元則有首易有爻元則有贊易之爻有象而元
之贊則有測(温公讀元易有彖元有首彖者卦辭也首者統論一首之義也易有爻元有贊易有)
(象元有測測所以解易也易有文言元有元文解五德幷中首九贊文言之類也)然易以道勝
而元以數勝是雄蔽於名而作也此後世所以有吳楚
僭王之譏焉嗚呼畫前元有易何俟雄之贅哉(邵康節詩須信)
(畫前元有易自從刪後更無詩)雄且不能逃君子之議則京房之卦氣
(京房以卦氣用事候寒温風雨)元嵩之元包(後周衛元嵩作元包唐蘇源明為之傳李江為之注)
一行之大衍(唐僧一行作大衍歷)皆謬也屈平之騷經蓋傚詩之
比興也以香草比君子以龍鳳比忠正美人以喻時君
惡鳥以况小人(王逸序楚詞章句以騷之文依詩取興引義譬喻以善鳥香草譬忠正以惡禽)
(臭物比讒佞取美大人以譬於君宓妃佚安以譬賢臣蛟龍鸞鳳以託君子鴟鴞雲霓以為小人)然詩
之體尚忠厚騷之體類迫切是原蔽於怨而作也此或
者所以有異經典之誚焉(劉勰云)嗚呼刪後更無詩何待
原之傚哉(見上)原且不能逭後世之譏則王褒得賢之頌
(漢王褒作聖主得賢臣頌)宗元平淮之雅(柳宗元)皆妄也吳越之春秋
(後漢趙曄為吳越春秋其屬辭皆不與春秋史記相似非史筆之正出隋志)楚漢之春秋(後漢)
(班彪傳漢興定天下太中大夫陸賈記錄時功作楚漢春秋九篇)非不求合於春秋也
然游夏高弟且不能措一辭况諸公乎三國之尚書(史通)
(云)記注之尚書非不求合於書也然秦魯二篇聖人且
不得已繫於帝王之後况後世乎世儒論後之學者僭
擬聖經正如兒曹歛容危坐以效老成拜伏跪起以效
賓主言氣象大不相類也雖然聖經之名固不可擬而
所述之道獨不可學乎聖經之體固不可襲而所寓之
意獨不可求乎述性命者存乎易讀易而得性命之理
雖未必曰易謂之得於易可也詠性情者存乎詩作詩
而得性情之旨雖未必曰詩謂之得於詩可也示直筆
者在春秋紀政事者在乎書作史而能成實錄備故事
雖未必曰書曰春秋謂之得於書春秋亦可也石介之
宋頌九篇衆謂猗那清廟之詩無以加(石介著宋頌九篇衆論以猗那)
(清廟之詩無以加此云云)嗚呼劉禹錫三閣四章魯直且以黍離配
之宋頌之無愧猗那也宜矣(黃山谷謂劉禹錫三閣四章可以配黍離)尹洙
之皇雅十篇人謂堯典舜歌而下所未聞(尹洙作皇雅十篇范文正)
(公序其文堯典舜歌而下文章之作醇醨迭變抑末揚本去鄭復雅左右聖人之道者難之師魯從穆伯長遊)
(力為古文而師魯深於春秋故其文謹嚴)嗚呼韓退之淮西之碑孫覺且嘆
其叙如書則皇雅之可軋舜歌也亦宜矣(後山詩話龍圖孫學士覺)
(論文謂退之淮西碑叙如書銘如詩)康節先天之學(邵康節明先天易其詩曰天地定位否泰)
(反類山澤通氣咸損見義雷風相薄恒益起意水火相射旣濟未濟)濓溪太極之圖(濓溪作太)
(極圖論無極而太極云云)雖未嘗規規於方州部家之體而理數暗
合於易噫孟子七篇之書不言易而君子謂其深於易
者以其所載者性命也王元之之太祖實錄其事直書
(王禹偁修太祖實錄直言其事執政以禹偁輕重其間出知黃州)曾子固之兩朝國史
必主仁義(曾鞏修兩朝國史所為文開合馳騁應用不窮然言近旨遠其歸必主於仁義)雖未
嘗屑屑於編年之法而褒貶實得於春秋噫子長易編
年而為紀傳表書君子謂其合於春秋者以其所書者
實錄也(史記如不表吳者或謂春秋外夷狄之意)世之議者且曰司馬所著
潛虚之書毋乃蹈太元之轍乎曰此未必出公之手也
吾觀傳公之行者不聞一語及於潛虚其意可見矣(温公)
(行状墓銘不載潛虚)世之議者又曰朱氏所補大學致知格物之
章毋乃效補詩之尤乎曰此亦知先生之已說者吾觀
章句之序自謂以程氏之說輯之以俟後之君子其意
亦不敢自專矣(見太學章句序)噫曾經聖人手議論安得到後
之學者妄為僭經之舉盍以是自訟云
明經(唐本朝亦能得人)
三十老明經五十少進士此唐人之謠也(唐人言進士盛於貞觀永)
(徽之際不由此選終不為重則曰白衣公卿又曰二品白衫其艱難則曰三十老明經五十少進士)焚香
禮進士撤幕待經生此我朝之詩也(編年仁宗謹於選士皇祐五年廷試)
(焚香祝之曰愿得忠孝状元洎唱名則鄭獬也時有詩曰焚香禮進士撤幕待經生)夫以詩謠觀
之則明經之科亦輕於進士矣噫有由矣蓋唐之試明
經者但取絶句(楊綰奏有司帖試明經不知大義乃取年頭月尾孤經絶句)我朝之
試明經者專取記誦(天聖八年晏殊言近明經並試試策問參其所習以校材識今專取)
(記誦請試策後議以上)夫惟取絶句專記誦所以起人厭薄之意
使講明先王之義理紬繹諸儒之議論明於理體為鄕
所稱如唐人之詔(高祖詔諸州明於理性為鄕里稱者縣考州覆歲隨方物入貢)經學
優深可以為師如國朝之科(太宗國初有經學優深可以為師科)亦何遜
於進士哉雖然是科之設唐與國朝未嘗不重而得人
亦未嘗不盛也唐之設科有五經有二經有學究一經
有三禮有三傳(唐選舉志明經之科有五經有三經有二經有學究一經有三禮有三史有史)
(科此歲舉之常選也)此選舉之條也國朝之設科有三禮(薛顔字彦回少)
(以三禮取第)有三經(太平興國四年詔曰明法於諸科之中功績最小學究併三經之業精習稍艱)
(自詩書易只習一經仍併明法)有二經(雍熙三年書易併為一經明經亦復令兼置二經)有名
曰經學優深(見上)有名曰經明行修(真宗祥符二年試服勤詞學經明行修張)
(師德等又元年試舉人張觀以下及第)此科舉之目也及考唐制誥三家
傳儀禮出身者不任散官其崇尚之意甚隆矣(唐選舉志楊綰)
(云云因詔以三家傳儀禮出身者不任散官)入觀國朝嘗試經明行修舉人
以經義精奥至上煩御筆親選考官以授其義其選取
之意尤厚矣(真宗嘗試經明行修舉人召考試官諭以去歲所試義自多不便王旦曰蓋經義實)
(取精奥注疏文字亦與廟諱同者故出義頗艱因出兩制三館官簿義釋考官親選以御筆記之)夫待
之不薄選之不輕而洪儒實學亦彬彬於是科之内是
故顔孔之訓五經(貞觀間孔穎達與顔師古撰五經義訓凡百餘篇詔改為正義云)德
明之著音義(陸德明著六經釋音)治易則康子元(本傳)議禮則元行
冲(本傳)談春秋則蓋文達(並本傳)舉周禮刪定郊祀者禇無
量也舉詩禮以對祈穀祀者王仲丘也(並本傳)他如狄仁
傑許孟容徐有功皆挺然於明經之舉(本傳狄仁傑舉明經許孟容擢)
(進士第又第明經徐有功以學行舉明經)則明經何負於唐哉崔頥正則以
明經進士(太宗時崔頥正與弟偓佺舉進士明經)孔維則以九經及第(事略)
(孔維字為則以九經及第國子周禮禮記博士)聶崇義薛顔舉於三禮之選(聶崇)
(義少舉三禮明禮學通經旨又薛顔字彦回三禮及第為嘉州司戶)張師德張觀出於經
明行修之科(見上)辨析經疑講明易卦則如馮原之擢五
經(馮原字伯宗崔頥正孫奭授以五經大義舉進士為江隂尉會詔擇明經補學官謝泌領餘諾之因問以)
(疑義輙辨析遂以為國子監直講真宗講泰卦上悅除龍圖直閣)先列注疏後斷已意
則如劉道原之應大義(皇祐初詔能講解經義者别奏名趙周翰問春秋禮記大義劉)
(恕道原年十八所對最詳先具注疏次引諸儒異說末以已意斷之主司擢為第一)則明經何慊
於我朝哉愚之所憾者唐人外有尊經之名而不知尊
聖人之道聖經雜於釋老故高祖釋奠浮屠惠乘道士
劉進喜乃得與徐文達陸德明同講(高祖已釋奠召博士徐文達浮屠惠)
(乘道士劉進喜各講經德明隨方立義徧析其要帝大喜曰三人者誠辨然德明所舉輙蔽)高宗已
數召李元植與方士浮屠講經(本傳)甚至明經一科且雜
試以老子之學人主好尚如此則士之通經無怪其所
學之不純矣祝欽明之五經掃地(本傳欽明擢明經作八風舞盧藏用曰是)
(舉五經掃地矣)元微之之阿附匪人(元稹字微之十五擢明經判入等後與中人交已相)
(裴度)所學安在耶若我朝以經學立民極以吾道扶世教
或專於明經或合於進士雖沿革不常而尊重聖道之
意千載一日也(熙寧四年除聲律專意經義罷明經及諸科立意舉新制曰進士罷詩賦名占)
(詩書易禮記周禮二經至元祐禮部言經義詩賦名試進士)是以經學一唱靡然化
之經義名齋學者雲集有如胡安定(胡安定有經義齋有治事齋)經
術傳授學者數百有如蔡端明(蔡襄知福州時閩士專詩賦應科舉公得周希)
(孟以經術傳授學者至數百人云云)孫明復唱於平陽(太山先生孫明復乃晉州平陽人)
石守道振於兖州(石介字守道兖州人)濓溪講於㫪陵(周茂叔濓溪先生九)
(江人)二程鳴於伊洛(程明道先生伊川先生洛中學者皆尊之)張子明於關中
(張載字子厚關中皆尊其學)莫不以性命道德為依據以仁義禮樂
為宗主至今學者皆知有正心誠意格物致知之學諸
先生之力多矣豈非我朝作成崇重之效歟愚故併及
之
武舉(論武舉設科之由)
自周人以射御賓興已有用武取士之意然未有其名
爾(大司徒)至漢人以兵法召募遂有用武取士之名然未
有其科爾(成帝元延元年詔舉明兵法有大慮者)及唐人又别立一科謂
之武舉而進士武舉始為二焉(唐武后長安二年始立武舉之科至睿宗則其)
(法始行元宗增置)嘗觀成周之時士之在庠序之間嘗從事於
射矣有賓客之事則以射有祭祀之事則以射别士之
行同從偶則以射平時以此為教養之術三歲以此為
賓興之地大者居則為六卿之官出則為六卿之將次
者入則為比閭族黨之師行則皆卒兩師旅之帥是時
也㴠養於庠序之時選舉於鄕閭之日特未嘗明言用
武以取士也故曰未有其名爾漢至武帝以良家子而
立選(漢武帝選六郡良家子以為羽林士)成帝以知名而召募(成帝元延年詔北邊)
(二十二郡舉猛勇知兵者各一人)有詔舉明曉戰陣(後漢安帝詔舉明曉軍法之士)有
詔舉武猛堪任(安帝建元之間又有武猛堪任之舉)有詔舉明戰陣之略
詣公車(靈帝元和間又舉有戰陣之略者詣公車)有詔舉猛勇才略之人皆
名聞(西晉武帝詔曰吳會未平宜得猛士以濟武功其普告州郡有勇猛秀異才力傑出者皆名聞兖州)
(馬隆材堪為良將帝以為司馬督涼州刺史楊傾失羌戎之和隆陳必敗俄而傾沒於敵河西斷絶以隆為武)
(威太守隆募能引弓四鈞弩九石者得三千五百人終平秦涼)是名二三人皆知之甘
延壽伸威外國號為賢將趙充國坐困西羌輝映麟閣
(本傳)甘趙本以良家子應選也馬隆偏廂制車深入力戰
秦涼削平功名第一隆本以勇猛應募也是時也示之
以威武之名作之以功名之心尚未聞設科以取士也
故曰未聞其科耳唐自開國諸將老死殆盡邊陲宿衛
空虚乏使遂更翹關負重之選而所得皆姦悍無賴之
流故其弊也坐廟堂仕州縣者以執兵為恥守邊疆入
宿衛者不識一丁字猶幸懲其前弊更立新制開元增
置軍謀宏遠堪任將帥之科(開元大備舊制每歲孟春如明經進士之法行鄕飲)
(酒之禮送于兵部其校試之職則掌射員外其試用之法則自凡上有馬射有馬鎗有步射有穿禮有翹關有)
(負重與大身材言語之選大抵手射之科惟所中多者為第)天寶增置明孫吳法之
科當時所取之士不為無補於國家故開元一舉而得
裴端復天寶再舉而得郭子儀裴之事業固未多見而
子儀當版蕩之秋禄山思明繼踵爲亂吐蕃回紇輕視
中國唐祀幾絶而復續者皆子儀剪滅定撫之功是賴
(出本傳)是時也進士則取文辭武舉則取勇智故曰進士
武舉始兩立者是也五季之末諸將大抵多務鬭力強
弓勁弩以徹堅中的為竒利刀長槊以回鋒挫銳為功
而古今成敗隂謀竒計了莫識為何等事直姦悍之匹
夫耳藝祖思移其習以收其效於是盡敕諸將讀書史
閱義理而復設武舉之科申敕諸道解送此武科之始
設也(要覽太祖開寶元年太祖令諸道解武舉者命李昉扈蒙試問所習之業皆無乃罷之)自後
真宗有軍謀深遠武藝絶倫之科咸平制也(咸平三年真宗北征)
(趙安仁上言當今有至要者五其三求軍謀合武舉已議復行其軍謀深遠武藝絶倫伏望復唐室故事復開)
(此選)至景德初更詔兩制三館復詳定武舉條貫焉仁宗
有步射馬射策試之法天聖制也(天聖七年置武舉應三班院使人文武子弟實)
(有軍謀武藝許詣兵部投牒取應先投軍機策論三卷每卷三道召人保委先試步射一石弓力馬射七斗弓)
(力問策一道合格即引見召試)至寶元間復詔兵部試武舉以策論定
去留以弓馬定高下焉(聖政編年)夫我真宗仁宗之留意是
科者豈徒徇虚名亡實用哉蓋自當時太平全盛之後
應制科者樂為賢良方正而恥為將帥邊寄之名(天聖七年)
(置制科其名曰賢良方正直言極諫科博通典墳明於教化科才識兼茂明於體用科詳明典吏可使從政科)
(識洞韜略運籌決勝科軍謀宏遠材堪邊寄科凡以得京朝官之被舉及應選者)應武舉者徒
知蹶張馳射而不知有智謀韜略之秘(富弼獻閱將議於景祐曰今選)
(將之道或列制科或設武舉其應制科者必樂為賢良方正恥為將帥而應武舉者蹶張馳射擠於卒伍所得)
(皆妄庸鄙淺蓋今重文雅以輕武節也)於是旣取武藝又取軍謀既考騎
射又考策試而異人傑士往往間出於是科之下是故
景德設科之初高志寧出焉天聖改紀申命之後令狐
挺出焉方元昊之未發也志寧請兵欲覆其巢穴謀不
獲售元昊因以背逆何料敵之精耶韓琦謂志寧可比
淮隂其美之深矣方智高之梗化也挺教狄青以蕃落
騎擣其虚青果取勝何知兵之熟耶畢仲游謂挺觀敵
制變籌度萬里外猶矢破的當其稱之極矣二人雖未
中選不盡其用然平日閑習是科非但區區於鞍馬弓
矢之末也(長編)雖然今日有武學養之於未用之初有武
舉擢之於將用之日其法誠善矣然復能意氣以感召
之精神以招徠之或出於大臣之論薦或選於世家之
傳習又出於是科之外可也昔蘇洵謂弓馬策試未盡
可使兩制舉所聞方略弓馬勇而有謀者待以不次之
任(蘇老泉文請為新制以革其弊弓馬不過麄才策試亦為無用可使兩制舉所聞弓馬勇而有謀者待以)
(不次之任)范文正亦謂今可於忠孝之門挾智勇之器堪將
材者密授兵略試邊任一朝用之不甚顛沛(范文正公曰將門出)
(將古有言焉今可於忠孝之門挾智勇之器堪將材者密授兵略試邊任其議山水之向背歷星霜之艱難宜)
(用之不至顛沛)今於有司程度之外復為一術以籠絡天下不
羈之士則出是科者可以為郭子儀不出是科者亦不
失為韓淮隂而天下無遺材矣
宏詞(唐本朝設科得人)
唐人嘗行是科矣而韓昌黎謂古之豪傑必慚是選(韓答)
(崔立之書僕聞禮部有以博學宏詞選者人尤謂之才退因取所試讀之乃類於俳優者之辭顔忸怩而心不)
(寧者數月)國朝亦行是科矣而楊龜山謂古人得已似不如
此(龜山云試宏詞乃是以文字自售古人得已似不如此)嗟夫設科本得士而反
以累士又果何取哉然自鄕舉里選之法壞士之抱寸
長挾一藝者其肯與草木俱腐不得不奮於科目之中
况潤色皇猷黼黻王言非老於文墨者誰能任之此唐
人因隋國朝因唐於科舉之外而設是科未可執二公
之說以議詞學也愚請先論沿革之制而後及於得人
之盛則亦無負於人國家矣夫宏詞之創於隋盛於唐
見於志選舉之詳固不必論若我朝始於何時哉蓋國
初有宏詞拔萃科(陳彭年言流内銓選人許應宏詞拔萃科云云)有服勤詞學
科(丁度程琳皆中服勤詞學科)或者此其兆歟夫是科之復蓋起於
紹聖罷詩賦之時也于時議臣建言採唐人宏麗秀異
之目而謂詞賦旣罷求天下應用之文故特復此科焉
(神宗十三年高冏白神宗以經術造士遂罷詩賦又慮不足以盡人才乃設詞學一科試以雜文又餘見長)
(編紹聖三年)其目有記序箴銘有表章露布有檄書戒頌每
歲必試而所試特四題爾至於大觀四年則以紹聖為
未備而改為詞學兼茂(建中靖國元年應試中宏詞人不拘有無考任並除學官大觀)
(間謂之詞學兼茂紹興初謂之博學宏詞)紹興之二年則又以大觀為未備
而改為博學宏詞其除去檄書而增入制誥者大觀之
法也其再復檄書而演為六題者紹興之法也雖然此
沿革之制也自唐以至今日其人材彬彬相望蓋為是
科之榮爾且論諫仁義其篇數百搜次成敗其種五十
規諫可尚也(唐陸贄傳中博學宏詞又贊曰贄論諫數百篇譏陳時病皆本仁義李絳傳擢進)
(士宏詞又云詔絳搜次君臣成敗五十種為列屏帳便坐帝乃閱視)策勲淮蔡強藩屏氣
收功兩河唐室中興事業可嘉也(裴度傳以宏詞補校書郎又云時討蔡數)
(不利度親身督戰縛元濟以歸賢杜黃裳傳中宏詞又云黃裳言王者之道在修己任而已帝納之由是平)
(夏剪齊滅蔡復兩河自黃裳啓之)文場弄權深摧其鋒回紇恃功力沮
其氣其志節高矣(鄭絪傳擢進士宏詞竇文場詩功隂諷宰相進擬如統軍比絪當作制奏)
(罷統軍用麻廷蕭昕傳再中博學宏詞科大歷中持節使回紇恃功責昕昕曰云云回紇大慚因厚禮遣使)
(者約和)典司文衡無卑弱氣掌直制誥有典誥風其文學
純矣(高錯傳連中進士宏詞科開成元年權知貢舉帝曰比年文章卑弱今所尚差勝於前鄭覃曰陛下)
(矯革文弊以正頽俗而錯乃能為陛下得人風崔元翰傳舉宏詞知制誥其文粹温厚有典雅)噫得
人如唐之數子亦何有於昌黎必慚是選之說哉論事
不及已之私則有丁度(事略丁度祥符四年中服勤詞學科侍從十五年數論天下事)
(未嘗及其私)事君不發人之私則有李熙靖(長通鑑云云)何正大
也程琳則不屈於繼明(祥符四年程琳登服勤詞學科持重不撓不屈於李繼明)譚
世勣則不附於蔡京(事實)何剛方也段少連伏閣於明道
(明道二年)晁詠之上書於元符(晁詠之少有異才蘇軾曰此奇才也後舉宏詞)何鯁
介也噫得人如我朝之諸公亦何有於龜山古人得已
之論哉或者又曰王涯劉禹錫本博學宏詞也而阿附
匪人君子羞之(王涯劉禹錫應中博學宏詞科涯附李訓禹錫附王叔文)秦檜本辭
學兼茂也而姦謀誤國後世有憾焉(宣和五年)若是適為詞
科之累而又何足尚者嗟夫舉秀才不知書舉孝廉濁
如泥自古皆不免有此然不可以一髽而譏百冠也然
嘗論之有宏詞之名者必其有宏詞之實夫穿貫古今
網羅散失其學如此而後謂之博閎中肆外矢口成章
其詞如此而後謂之宏上之艱其選者所以重其選也
下之疑其薄者毋乃自處於薄乎學問無窮文章無盡
科目不可以苟得爵禄不可以濫取是必思若湧泉如
蘇頲(蘇頲傳元宗平内難書命填委頲所占授輕重無少差李嶠曰舍人思若湧泉吾所不及)氣備
中和如許景先(許景先傳辭旨豐美得中和之氣)援準古誼如解事舍
人(齊幹傳論議及詔誥皆援準古誼號解事舍人)文章顯名如燕許手筆(蘇頲傳頲)
(與張說以文章顯號望略等故時號燕許大手筆)然後可以展詔誥必敷奏機
辯如新豐布衣(馬周傳周入關舍新豐逆旅又曰周敷奏機辯)通達國體如洛
陽年少(前漢賈誼贊通達國體又本傳洛陽之人年少初學)以論議則郎顗之於
災異(郎顗傳順帝時災異屢見公車召顗乃詣闕拜章)以薦賢則孔融之稱一
鶚(禰衡傳孔融上疏薦之曰鷙鳥累百不如一鶚)然後可以為章表揚清激濁
褒善貶惡莫大乎誥誡觀夫寧慰父老之心明諭天子之
意則得體焉(選司馬相如諭蜀父老文云云)運幕府之機奏武功之捷
者莫大乎露布觀夫馬上占辭敏若宿成則有法焉(唐薛)
(攸傳云云)條陳利害警肅邇遐莫大乎檄書觀夫千里論事
若對面語則中度焉(房元齡傳居府出入十年軍符府檄駐馬即辦高祖曰若人每謂吾)
(兒陳事千里外猶對面語)託當時之事實垂銘鏤以無窮者莫如銘
必若華山之作高標赫世半壁飛雨之辭可誦也補衮
職之將闕防機微於未然莫如箴必若口戒之作室本
無暗垣之有耳之言可佩也翼乎如鴻毛遇順風沛乎
如巨魚縱大壑斯可以言頌襟三江而帶五湖控蠻荆
而引甌越斯可以言記李商隱所謂皇王之道盡識聖
賢之文盡知然後可以為博學宏詞
堂除(唐國朝沿革之由)
自銓曹之弊滋而堂除之法始立自叙遷之意拘而堂
除之權始重又其後也堂闕稍正而堂除之事簡堂簿
復創而堂除之事繁此先後沿革之由也嘗試考之蓋
東漢權歸臺閣不任三公而尚書之選所由出(仲長統傳光武)
(恐權臣之竊命雖置三公事歸臺閣)晉宋而下沿襲舊制晉以山濤為吏
部尚書中外品員多所啓擬(晉山濤為吏部尚書居選部十餘年每官闕輙啓擬)
(中外品員多由之濤所奏甄别人物各為題號山公啓事)宋以蔡擴為吏部尚書黃
散以下悉以付之擴猶以為失職而不拜(宋蔡廓為吏部尚書廓至)
(謂左丞傅隆曰選皆出我乎隆言之執政徐羨之曰黃散以下專以相委過此則與衆參之廓聞之曰我不能)
(為徐羨之書紙尾遂不就案黃紙錄事尚書與吏部尚書連名故云書紙尾)則吏部之職上
自卿大夫下自州縣之吏無所不總而宰相尚不肯於
除吏至唐中葉吏部無所黜陟而後宰相得以任除用
之責有敕受有旨受敕受者五品以上宰臣奏議而除
拜之旨受者六品以下吏部得銓材授之開元初起居
遺補及御史等官皆以旨受而列於選曹四年乃敕員
外郎御史并餘供奉官皆以敕受而不在吏部(通鑑德宗記陸)
(贄請令臺省長官各舉其屬署其名於詔書異日考其殿最并以升降舉者五日詔行贄議未幾或言於上曰)
(諸司所舉皆有情故或受貨賄不得實才上密喻贄自今改除卿宜自擇勿任諸司贄上奏其略曰國朝五品)
(以上制敕命之蓋宰相商議奏可者也六品以下則旨受蓋吏部銓材書職詔旨蓋聞而不可否者也開元中)
(起居遺補御史等並列其選曹其後倖臣專朝舍僉議而重已權廢公舉而行私意)宰相總其大
而吏部任其小此堂除之法始立也五代之際文武諸
臣考滿則遷叙遷之法遂為弊政我藝祖欲革其習故
舉而委之大臣俾之進退百官總理衆職(政要故事文武常參官名)
(以事著於月限考滿則遷太祖籍名責實非有勞者未嘗遷秩自是歲滿叙遷之法頗不復常)自卿監
而下號寄禄官至中散大夫始由堂除而吏部不敢專
自元士而下合從常調者悉歸銓綜而中書不可侵(政和)
(三年吕頥浩奏祖宗故事除監司知州及舊格堂除通判外如監司屬官鹽場坑冶錢監等闕一切撥還吏部)
(自監察御史省郎以上及祕書省官書局諫議編修官堂除外始寺監丞法寺官外路學官亦令吏部注擬士)
(人旣有入仕之路則自知廉恥矣)惟銓曹不得堂除之次故吏部之法
嚴惟中書不可侵吏部之權故廟堂之權重吕端方拜
平章而太宗勉以進賢為稱職(寶訓至道元年四月吕端拜平章事太宗曰廟)
(堂之上固無虚授但能進賢退不肖便為稱職卿宜勉之)馮拯訟尚書除授不公而
寇萊公因而罷政(事略本傳)天子嚴其法大臣嚴其選此堂
除之權始重也元豐間肇新官制首欲革一時冗濫之
弊乃詔有司俾造選格凡部闕之在堂者稍歸正于銓
衡一時士論號為至公(蘇頌行状神宗謂三代至漢未嘗有文武之制蘇頌言唐吏部)
(有三銓之法分品秩掌選事今若文武一歸吏部莫若分左右曹以掌兩選從之於是吏部有四銓之法文臣)
(之升朝者尚書左選掌之自初任幕職州縣官侍郎右選掌之武官之升朝者有尚書右選掌之自副尉至從)
(義侍郎左選掌之)元祐初年韓縝在政府復罷選格請取繁劇
之地六十餘闕竟歸中書而御史王陶力詆其不可正
所以止覬倖而尊廟堂當是時堂除之事稍簡矣(長編)崇
觀間始創堂除之簿以籍其歲月注其考任述其初過
立法以防之廟堂失論道之體而除授日冗士夫艱仕
進之路而奔競日長政和三年吕頥浩言近世堂除多
侵注擬士人失職望下吏部正所以養廉恥而尊廟堂
當是時堂除之事益繁矣(政和三年吕頥浩奏祖宗時内外差遣並付審官院流内)
(銓堂窠窠闕不多士大夫自有調官之路故奔競風息近世堂除多侵注擬士人失職廉恥道喪望下吏部考)
(矣)雖然此法也蓋廟堂乃官人之源堂除非用法之地
苟較量銖尺謹守程度自可付之有司則奚取於道揆
故田蚡薦人起家至二千石(田蚡傳薦人起家至二千石武帝曰君薦吏未吾亦)
(欲除吏)李吉甫拔士引用凡三十人(李吉甫始執政以情謂裴垍曰此日人物)
(吾之不及知且宰相職當進賢任能君精鑒為我言之垍即簡求疏三十許人吉甫尋以薦于朝天下稱得人)
未足多道而後世以為美談者以大臣職業所當然也
太宗謂宰相曰中書職任進賢退不肖卿在中書何由
盡知他人舉薦各以類進卿更審詳可否大哉帝王之
言真知任輔相之體矣(寶訓太宗謂宰相曰中書職任進賢退不肖但一郡一邑得良)
(吏即民受其賜卿在中書何由盡知中外官吏賢否他人舉薦各以類進卿更審詳可否亦致理之道也)寇
準為相每用人材有持例簿以進者準曰宰相用人是
安有例懿哉先民之言真能得輔相之體矣(章聖嘗謂兩府擇一)
(人為馬步指揮使吏以例簿進公叱曰朝廷用一牙官尚須檢例安用我輩哉)且寅亮天工非
賢罔乂坐居廟堂進退百官然終無意必則好惡正心
無適莫則取舍公藏用貴密而下情貴孚多門貴塞而
公道貴廣惟清心以照羣動惟虚已以納萬類惟誠則
維明定則應則以之官使庶工總理衆務如鑑之明水
之清衆影畢陳而萬象俱見矣張師德以兩造王旦之
門是以緩其遷(王文正公旦傳張師德兩詣王旦相公門不得見公語向文簡曰師德名家子)
(有士行不意兩及吾門状元及第榮進素定但當靜以待之若復奔競使無階而進者當何如也)劉安
世以不通温公之書是以驟其用(温公薦劉安世充館職因謂曰知所以相)
(薦乎安世曰獲與公遊舊矣曰非也光居閑足下時節問訊不絶位政府足下獨無書此所以薦也)吕蒙
正之薦夷簡而不以為私(吕蒙正為相致仕真宗問諸子孰可用公曰臣子不足用)
(有姪夷簡宰相材也)夷簡之擢仲淹而不以為嫌(吕夷簡景祐執政范仲淹屢攻)
(之落職知饒州後夷簡復入相言於仁宗曰仲淹賢者豈可但除舊職仲淹謝曰向以公事忤相公不謂相公)
(乃爾夷簡曰夷簡豈復以舊事為念耶)抑揚升黜惟合公道此輔相之體
也嗟夫堂除之說天子託大臣以選擇人材無資格之
拘無關鍵之限所恃公心之取予耳薦賢自任力求報
國對客來訪隨錄嚢中(吕蒙正)庶毋負大臣之責然而沓
來踵至相禪於無窮寡廉鮮恥舉期於必得大言未必
底績虚譽每多誤人䛕佞類忠鯁亮似激異論工於先
入邪說易於抵㠊故陳篇獻記適以長奔競之風乘權
藉勢無非為僥倖之舉宰邑無聞競圖院轄分教將終
希望掌故中書之地不知崇嚴而一命以上皆得以納
約於賓吏卑陬罄折語言周遭殊無愛君憂國之忠而
動有干榮嗜進之請噫可嘆也雖然以先輩而處已以
報國而存心旌恬退則躁求者知恥擢重厚則浮薄者
自退才可用也而親讎之不問德可采也而資叙之不
拘則東閣之開何患無董汲之賢哉
吏部(論古今任人)
選部之設尚矣尚書之有選部則始於漢(後漢百官志成帝初置尚)
(書有尚書侍曹主公卿事後漢改為吏曹主選舉祠祀後又為選部)尚書而為吏部則始
於魏(通鑑魏改選部為吏部主選事云云)吏部之有侍郎則始於隋(同上隋吏)
(部尚書一人正二品侍郎二人正三品)此設官之由也縣令以上始赴尚
書則漢吏部之職(前漢張敞傳膠東吏追捕有功上名尚書調補縣令者數十人)黃散
以下悉委之選則宋吏部之職(通鑑宋營陽王紀蔡廓為吏部尚書廓謂傅亮)
(曰選事悉以見付亮以語尚書徐羨之羨之曰黃散以下悉以委之)諫員臺屬皆以旨敕
則唐開元以前吏部之職(同上德宗紀陸贄奏曰國朝五品以上制敕命之蓋宰相)
(商議奏可否也六品以下則旨受蓋吏部銓材授職)此除吏之由也然以歷代論
之則銓綜之法莫密於唐亦莫疎於唐蓋綱維所繫不
過兩端一曰試法二曰集法試以訂其實集以限其來
也已集而試察其書判旣集而銓察其身言此試法也
(唐選舉志選人之法有四一曰身體貌豐偉二曰言言辭辯正三曰書楷法遒美四曰判文理優長五品以上)
(及臺省官皆三考餘四考五品以上始集而試觀其書判已試而銓察其身言)期以十月畢以
三月此集法也(同上貞觀二年侍郎劉林甫言隋制以十一月為選始至春乃畢今選者衆請)
(四時至十九年馬周以四時為勞乃復以十月為選至三月畢)始者制度方新人情未
玩觀德考行雖未見其平生諮事考言猶可見其梗槩
及夫仕者既衆入流益蕃偽主符誥以為官接承他姓
而應調旁坐而假手詭貫而冐名雖差逓選期繁設等
級開紏告之令增譴犯之科較藝至用糊名命題時引
僻事防禁雖具弊端益滋而試法壞矣(同上)始者兵革方
休人不樂仕至符移以速其集續食以資其行留放以
時注擬斯速故應選者暫集而遐邇無聚糧之費合退
者歸而長安無索米之勞自後集法不常或四時擬注
或三年一集真偽易於混淆文牘不可尋勘十年不入
官員闕莫之補而集法壞矣(同上乾元後天下兵興率三年一補吏員稽壅則案)
(牘叢淆偽冐蒙真吏緣為奸廢置無綱至十年不被調者散員或累歲不舉)裴光庭作循資
格以矯試法之弊陸宣公立計闕例以救集法之偏然
而躡級限年賢愚一槩於是有四十而從仕六十而未
離一尉者也方試法未壞尚可因是以求才及其壞也
一切用資格矣(裴光庭為吏部尚書始作循資格而賢愚一槩必與格合乃得銓授限年躡級)
(不得踰越於是久淹不收使之謂之聖書及光庭卒蕭嵩以為非求才之方奏罷之乃下詔曰凡人年三十而)
(出身四十乃得而從事更造格以分寸為差若循新格則六十年未離一尉自今選人才業優異有操行及遠)
(郡下僚名迹稍著者考吏部隨材甄擢之又見選舉志)然唐人銓選不實則除名
(鄭善果)除官不當則奪俸(鄭絪)詭冐資蔭則坐以流罪(時選者盛)
(集有詭冐資蔭冐牒取調者獄具戴胄以法當流)典選納賂則終於斥去(崔湜傳武)
(德以來父子同為侍郎與鄭愔同典選納賂遺為御史劾奏云云)上惟以法而責人下
亦以人而任法其升黜進退尚有出於微文之外也是
故有設榜引注悉有差次者(裴行儉高宗時為司列太常伯始設長名榜引銓引)
(法復定州縣升降為八等具三品五府都護都督府悉有差次量官資授之)有裁抑僥倖奏
停斜封者(李朝隠中宗時為吏部員外郎時政出權倖不關兩省而内授官但斜封其状付中書侍)
(郎宣所司朝隠執罷千四百員怨誹喧騰朝隠脫然無避)况又有如削李下之蹊(李義)
(睿宗時為吏部尚書仍知制誥請謁不行時人語曰李下無蹊徑)賜金背之鏡而請託
不得行乎(高季輔太宗時為吏部侍郎善銓序人物帝賜金背鏡一况其清鑑)有姓歷銓
歷裁綜無弊者(李敬宣為少常伯委事於員外郎張仁偉仁偉又造姓歷改狀樣銓歷等程式)
(而銓總之法密矣)有偽牒詭功擿檢無遺者(盧從愿睿宗時為吏部侍郎吏選自)
(中宗後耗蕩愿精力於官偽牒詭功擿檢無所遺銓總六年以平允聞)况又有如裴馬有
聲於臺閣(馬載為司列少常伯與裴行儉並掌選事言者皆稱裴馬)盧宋俱高於銓
次而號稱平允者乎(宋璟為吏部尚書先是崔湜鄭愔典選為歲近予奪至逆用二歲闕)
(猶不能給更置冬選流品淆并璟與侍郎李義盧從愿澄革之由是銓總平允)若是者無非所
以救法意之不善而濟之以人者也國朝銓選之法不
知幾變矣其始也文臣屬中書武臣屬樞密三班屬宣
徽院當是時大臣之權重而有司無與矣(吕源云太宗末置審官三)
(班)其後也置審官院以分中書之權置審官東院以分
樞密之權以宣徽所掌而歸三班院以幕職州縣考課
而歸流内銓當是時大臣之權分而有司參舉矣(實錄太宗)
(置磨勘京朝官院又實錄淳熙四年)又其後官制之行也合東西審官之
事而歸之左右尚書合流内三班之事而歸之左右侍
郎當是時大臣之任輕而有司專職矣(蘇頌行狀神宗謂三代至漢未)
(嘗有文武之制蘇頌言唐吏部有三銓之法分品秩掌選事今欲文武一歸吏部莫如分左右曹以掌兩選從)
(之於是吏部有四選之法文臣之升朝者尚書左選掌之自初任幕職州縣官侍郎右選掌之武官之升朝者)
(尚書右選掌之自副尉至從義侍郎左選掌之)然權在大臣之時磨勘未立叙
遷不行而百官遷轉惟視功績之優劣權在有司之後
磨勘旣立叙遷既舉而百官注擬惟拘拘於資格之一
定然國朝盛時條例雖主於故常而黜陟則付之長吏
寒士寡援者陳狀升擢(太中祥符五年陳堯咨判流内銓士有孤寒不為人知者堯咨)
(為陳其狀而升擢之)匿事應舉者奪考奏罷(長編晉州推官奎亢有私罪匿以白衣應)
(舉及第積十餘歲匿磨勘自首其事賈黯以為罔冐奏罷之奪其勞考)是吏部尚得專其
去留也自熙寧以來循至今日其權一委吏部天子不
之問大臣不之與以歲月久近而遷轉以名字高下而
注授資歷高深盗跖而必予閥閱未應顔閔而不庸科
目斯升而任子亦升恩免者獲進而雜流者亦進覃霈
之所霑者既予而僥倖之所及者亦予吏胥為姦弊源
鼠穴並緣循習之例不用出入之文毛舉細數而倍費
符移摘拾小節而淹延歲月其末流弊極矣猶不思所
以變而通之乎今宜重吏部之權專吏部之責法之所
當行者則據法以選用不害其為守法否則如唐人欲
任牛仙客至越資而不暇顧則法豈可棄哉(張九齡傳)法之
所不必拘者則捨法以進退不害其為超法否則如唐
人李元紘拘於法而不得行則法豈可泥哉是必選法
不更輕重無欺如王質(神道碑王質判流内之日選法備員如權銓選法未嘗更或問)
(衡在執者不欺其輕重何必更法)科條揭示奸弊莫容如魯宗道(仁宗判銓)
(魯宗道知吏奸狀悉書科條揭於廡下以便選人)則善於守法也是必賢者許
别論奏如寇準選薦人錢若水等為朝官(長編寇準薦錢若水等十)
(三人皆遷朝官為直館者)不才者則如賈黯廢桑澤之不肖(長編至和元年)
(賈黯判流内銓有交通問黯益判推官桑澤在蜀三年不舉具言之於朝坐廢歸田里)則善於超
法也人與法而並行資與望而兼用尚何患選曹不清
而賢否難辨哉
古今源流至論别集卷六
