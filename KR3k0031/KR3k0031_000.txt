古今源流至論類書類
提要
(臣)等謹案古今源流至論前集十卷後集十
卷續集十卷宋林駉撰别集十卷宋黃履翁
撰駉字德頌寧德人清脩苦學嘗以易魁鄉
薦著書授徒鄰境爭迎師之其事蹟見閩書
中履翁字吉父不詳其里貫蓋亦閩中人也
宋自神宗罷詩賦用策論取士學者咸思以
博綜古今參攷典制為務而又苦其浩瀚不
可猝窮於是類事之家往往排比聯貫薈稡
成書以供場屋採掇之用其時麻沙書坊刊
本最多大抵出自鄉塾陋儒勦襲陳言概無
足取惟章俊卿山堂羣書考索最為精博有
助考稽是編於經史百家之異同歷代制度
之沿革條列件繫亦尚有體要雖其書專為
科舉而設而有宋一代之朝章國典分門别
類序述詳明多有諸書所不載者實考証家
所取資未可以體例近俗廢矣乾隆四十三
年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
古今源流至論前集原序
財貨而費於源流之知德義而取夫源流之喻治不結
繩文籍以生三代而來至於我宋上下三千餘年帝王
代興聖明繼作典章文物宏模懿範本末源流所當講
明者奚獨財貨德義而已儒家者流以多閱為貴以博
聞為高塞胷滿腹澒洞殽昧而無條貫或舉其中而不
知其本或原其始而不要其終高談有餘待問不足三
山先生林君德頌雅有遠度志在邦典博古通今出於
生知平居私淑嘗取夫治體之大者約百餘目參古今
之宜窮始終之要問而辨之端如貫珠舉而行之審如
中鵠嘻有大學問而後有大議論先生以其淹貫之學
發而為經濟之文是非品藻確乎其當昔漢武帝之策
仲舒欲聞大道至論先生之論其至論也歟故名之曰
古今源流至論以廣其傳焉黃履翁序
