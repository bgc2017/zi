古今源流至論後集卷六宋林駉撰
敬臣
古之待臣也貌敬而心亦孚後之待臣也貌親而心實
疎嗟夫君臣相處不可有一毫之偽也夫苟畜之如犬
馬視之如土芥疾之如寇讎此固不足語接下思恭之
道若外有出門見賓之禮而内懷疑忌之心陽為盥手
納䟽之誠而隂有沮抑之意其視犬馬土芥寇讎之見
相去一間耳豈其本心哉是故古者改容而見三公無
矯情也下車而拜昌言無薄心也齋戒受諫登拜賢書
又非區區笑貌也盖臣鄰賡歌温乎家人之唯諾詩書
勸戒甚於師弟之告語平時會遇精神無間故於降接
之際無往非誠初非有所矯飾也所謂古之待臣貌敬
而心孚者非歟自尊君卑臣之分嚴而情不通(秦紀)自騎
項踞洗之意形而禮愈薄(漢高祖騎周昌項溺酈生冠)間有温顔降
體之施又非中心之誠然噫可嘆也劒履上殿非不誠
也而械繫之辱且不能免(蕭何)朝禮益莊非不重也而詔
獄之嫌至不能脱(周勃)長沙之謫已行而前席之問徒切
(賈誼)淮陽之驛既遣而避帷之敬徒施(汲黯)麟閣不名大臣
之禮厚矣胡為有赤族之慘(霍光)凌煙賦詩諫臣之寵至
矣何為有仆碑之咎(魏徵)山南夜詔喜見顔色卒莫去其
追仇盡言之恨(陸贄)曲江召宴愛形詩章終莫逭其信讒
投閑之譴(裴度)所謂後之待臣貌親而心疎者非歟嗚呼
尊事黃耇行葦有詩敬體臣下中庸有訓此三代聖人
之家法秦漢而下泯矣不有聖世其誰嗣之乎我朝曹
彬諸公終始眷禮垂絶之頃至親幸其第而不怠其視
盟血未乾狗烹就戮者遠矣(言行錄曹侍中彬將至絶太宗親臨幸之問以後事)
(對曰臣無事可言固問之對曰臣二子璨與瑋材器可取臣若内舉皆堪為將)魏公定策兩朝
略無疑隙至不容中丞之輕議其視顧命少主驂乘致
疑者異矣(見上)士自一命以上不輕誅戮言者得罪且有
遣使護送之禮其視縉紳有過髠鉗相望者不可同年
語矣(唐介為臺諫論文潞公燈籠錦事謫居英州潞公亦判許州仁宗遣使護介至謫所)趙中令
開國勲舊鼎鐺有耳小臣萋斐則出之左遷曰不如是
非所以尊國政也(雷德驤劾奏普上叱之曰鼎鐺尚有耳汝不聞趙普吾之社稷臣乎遂黜)
(德驤)文潞公累朝德望三至中書廷臣輕毁則出之外郡
曰不如是非所以重元臣也(見上)一疾之瘳則爵賞醫者
(建隆三年王溥范質相繼卧疾上命翰林醫官王襲宋瓊視之溥質皆愈上喜以襲為光禄丞瓊為都水監主)
(簿)一疾之療則親剪其鬚(慶歷二年吕夷簡感風眩手詔曰古者鬚可療疾朕以賜)
(卿)以君見臣有定儀也而肅然拱揖敬之不亦至乎(言行)
(錄吕端傳真宗初即位每見公肅然拱揖不以名呼常召見便殿訪軍國大事皆有條理上甚嘉納)以臣
拜君有常禮也而特命毋拜愛之不亦篤乎(治平元年詔曰自今)
(視事畢不進食即御經筵故事講讀畢拜而退上命勿拜後遂以為常)呼學士而不名重
經筵也(丁度在經筵仁宗每呼學士而不名)呼侍中而不名重宰臣也(韓琦)
(見上未嘗呼名只呼侍中)半夜親幸示殊恩也(開寳元年一夕大雪久而聞叩門聲甚異)
(亟出則上立雪中普皇恐拜迎上曰已約吾弟矣已而太宗至即普室設重裀地坐熾炭燒肉普妻行酒)三
日一朝示異禮也(吕申公三日一朝)噫君臣相處豈為是不切
之虚文哉御宴賦詩脱略邊幅(仁宗朝嘗賜侍臣宴或賦詩釣魚為樂)講
筵論經誠意交孚相與之無間則相待之愈厚内心之
無疑則外貌之益敬與後世矯情飾容者萬萬不侔矣
嗚呼盛哉抑又論之孟子曰君之視臣如手足則臣視
君如腹心盖君臣報施之禮然也神宗以師臣待安石
盖非常禮也毋使上知至形私書豈毫髮不敢欺之意
耶(王安石除相神宗常以師臣待之後吕惠卿反覆王氏以安石嘗有私書有毋令上知之語遂呈上上亦)
(疑之)高宗以太師處秦氏亦非輕禮也和議誤國至今非
之豈犬馬報君之忠耶(秦檜自敵中歸敵以船載其家属後檜除相力主和議遂害岳)
(劉之將敵使通好有毋昜首相之約中興本末)噫若人也其不愧有君如此其
忍負之之戒乎
全功臣
龍蛇一章君子所悲(晉文公反國賞從亡者介之推不言祿祿亦弗及縣書宫門曰龍欲)
(上天五蛇為輔龍已升天四蛇各入其宇一蛇獨怨終不見處)狗兔數語識者憾焉(韓信)
(因縳雲夢曰狡兔死走狗烹)甚矣功名之難全也噫有由矣盖君之
視臣固不可有始敬終慢之心而臣之保身亦不可無
急流勇退之節君臣相處未能兩盡其義此誅戮竄逐
之禍相望於後世也夫當國步多艱之秋為君者促席
而問謀握手而畫策封以大都名城而不靳啖以厚禄
豐爵而不吝迨夫禍亂既平遂起厭薄疑忌之心小則
為介子推之不及禄(見上)大則為蕭相國之械繫(本傳)嗟夫
天下無事名為功臣必至屠戮不幸有卒然之警緩急
之際誰實頼之此為君不可無保全之仁也夫欲垂名
於竹帛之時為臣者冒矢石而不辭處風波而自任瞿
然君之不吾信戚然君之不吾用迨夫稍有微勞常有
要朝廷之心輕則為光弼之不朝(魚朝恩程元振用事日謀有中傷李光弼)
(及來稹為元振䜛死光弼愈恐吐蕃犯京師代宗詔入陜光弼畏禍遷延不敢行及帝幸陜猶倚以為重數發)
(問其毋以觧嫌疑)重則為黥布之怨望(本傳)嗟夫立人本朝以功
名自見乃臣子之職分其可㤑功矜能自貽伊慼耶此
人臣不可無自全之智也嗚呼三代而下駢首就戮不
得老牖下者此雖其君疑忌之過亦其臣之不能脱然
自保也歟惜哉且勾踐卧薪嘗膽誓雪吳耻蠡種相與
戮力盖同甘苦共患難也吳國既沼之後范蠡扁舟五
湖蕭然遠遁不失為陶朱公之樂大夫種不能見幾與
長頸鳥喙為終始卒至一死而後已雖勾踐固不足與
同逸樂惟范蠡能免而大夫種不能者亦其明哲不足
矣(史記本傳)漢高祖百戰間關誅秦蹙項韓張比肩漢庭盖
左右手之不容釋也南宫行封之後留侯尋盟黃石從
遊赤松甘為辟榖之怪淮隂不能歛隠陳兵出入卒至
偽遊之劫雖高祖固少恩人然留侯無恙而韓信就擒
者亦其自啓疑心矣(西漢本傳)大抵土龍芻狗重於方禱之
初而賤於既禱之日為君者固以是而自戒養虎馳熊
咆哮聲勢於指獵之時而削落爪牙於無事之頃為臣
者其可不以是而自儆哉不然文帝能詔獄於木強之
周勃而不能及於多智之陳平孝宣能赤族於驕蹇之
霍氏而不能加於謹重之安世豈獨其君之失耶(並本傳)
不觀國朝保全之義乎石守信斬艾蓬蒿芟夷根據盖
平亂勲臣也我太祖陪宴京師眷留邸第老死無憾焉
噫太祖之恩固厚矣而守信等乞觧兵權兩無猜嫌其
自全亦智也(本朝事實太祖召石守信王審琦等飲酒酒酣上曰汝曹何不釋去兵權擇便好田)
(宅市之為子孫立永久之計君臣之間兩無猜疑不亦善乎明日皆乞觧軍權以散官就第又蔡氏官制皇)
(朝革方鎮之患召諸鎮于京師欵陪游宴各賜邸第以留之)趙中令金匱藏書鼎鐺
有耳盖開國勲舊也我太宗追念故績召居揆席始終
無怠焉噫太宗之恩固厚矣而趙中令臺論斥劾略不
敢肆其自畏亦甚也(雷德驤劾奏普上叱之曰鼎鐺尚有耳汝不聞趙普吾社稷臣乎又)
(昭憲太后敕太祖曰汝萬歲後以次傳之二弟則并汝之子亦獲安矣太祖曰敢不如母教太后具召普於榻)
(前為約誓書普書紙尾藏之金匱後太宗開金匱得書復召為相)曹彬平江南之功偉
矣寧賜數萬緡之鏹毋寧除使相之職抑之所以全之
也彬亦謹畏自喜不敢過望終有二子將壇之登(曹彬平江)
(南太祖謂之曰朕欲以卿為使相然今敵尚多卿為使相安肯復為朕盡死力即賜錢二十萬緡而已後彬二)
(子皆登將壇)狄青破嶺南之績厚矣寧賜諸子之官毋寧任
樞使之寵靳之所以愛之也青亦晩節喜書尤好節義
終不為童謠之惑(狄青平嶺南智儂還上欲以為樞使同平章事龐籍曰今青雖有功未若)
(曹彬之大若賞以此官則富貴極矣異日復有寇盗青更立功將以何官賞之陛下若謂賞功未盡宜更官其)
(諸子後青除樞使是時范蜀公為諫官人有相語童謠云漢似胡兒胡似漢改頭換面總一般只有汾河非子)
(岸以青為汾河人面有刺字不肯滅去又姓狄為漢人此歌為是人作也為不疑矣欲予言之予應之曰此唐)
(太宗殺李君羡事上安忍為適以啓君臣相疑耳史後范文正公以左氏春秋授武㐮武㐮晩節益喜書尤)
(好節義)不特此耳張魏公走烏珠平湖寇破劉豫渡江之
所恃而無恐者異時和議一唱百計中傷而高宗且曰
朕待魏公有加終不為浮議所惑此言豈昜發耶然魏
公今日上表而待罪明日奏䟽而乞骸未嘗貪心於功
名也(本傳)韓忠武王殱苖劉鏖大儀拓東海中興策勲之
為第一者異日權臣當國舉朝所憚而高宗召讌禁苑
情同家人歲時賜予相踵不絶此禮豈昜得耶然韓王
從燕於杖屨之樂放意於林泉之間若未嘗有權位也
(高宗云韓王起西陲布衣杖劒從我不十數年功名與日月爭光平全蜀夷江西剪湖湘殱苖劉摧烏珠鏖大)
(儀拓東海扞陽楚震淮揚所當無非勍敵而功益不可及秦檜用事舉朝惮檜權力皆附麗為自全計獨王於)
(班列一揖之外不復與親馬又高宗數召王同家人燕于苑中眷禮深篤數賜名寳劒其他賜予勞問相踵)
(晚以王公奉朝請尤能以道卷舒絶口不言功名盖自罷政居都城高卧十年杖屨幅巾放意林泉壺觴自樂若未嘗)
(有權位者)夫惟祖宗之所以待臣下者既無一毫厭薄之心
勲舊之所以自待者復有退然不矜之意宜乎勒功鼎
彛光映千古指誓山河延及後嗣三代以下所未見也
詩云錫山川土田于周受命祖宗有焉又曰明哲君子
以保其身先正有焉
吏責
婺不恤緯而憂王室野人食芹猶念至尊嗟夫士夫儋
人之爵立人之本朝而不以國家為任不愧於古君子
豈不愧於若人乎自夫人以任怨為嫌也栽培桃李不
植荆棘而國家之事不樂為自夫人以嗜利為念也當
愁醉醲當飢飽鮮而國家之事不肯為自夫人之畏事
也仗馬緘默轅車局促而國家之事不敢為三者日錮
于中而愛君憂國之念薄矣嗚呼曷不觀伊周之存心
乎桐宫之事天下所未見也而伊尹處大疑而不恤任
重責而不顧攝政之舉當時所駭聞也而周公居流言
而不嫌坐羣謗而不變異時衆論退聽上天震怒而伊
周之心對越無愧盖天下之利害其怵迫乎吾前者何
其多也而惟捐其身則足以當之而無懼天下之議論
其動搖乎吾聽者何其不一也而惟守其心則足以居
之而不疑伊周之所以任此者惟所捐者身所守者心
而已縱使流俗未能知之有識之士其不知之乎天下
未能諒之天地鬼神其不鍳臨之乎夫如是何憂何慮
而不任其責哉伊周遠矣漢唐臣子其負人國家事者
何多耶王氏染指漢鼎正臣子死事之日數千士夫爭
獻符命無一人敢言其非而能抗虎狼之勢者惟劉宗
老一二臣而已(通鑑平帝紀王莽簒政士夫如劉歆之徤以宗室爭獻符命又劉向傳向嘗)
(顯訟宗室譏刺王氏為王氏居官者所持不遷)禄山唱亂漁陽正臣子赴難之
秋二十四郡望風披靡無一義士敢抗其敵而能禦犬
羊之醜者惟顔魯公一人而已曾謂國有人乎(通鑑元宗紀時)
(海内承平百姓累世不識兵革猝聞范陽兵起遠近震駭河北皆禄山統内所過州縣望風瓦觧或開門出迎)
(或棄城竄匿或為所擒戮無敢拒之者初平原太守顔真卿知禄山且反因霖雨完城浚濠料丁壮實倉廩禄)
(山以其書生昜之及禄山反牒真卿以平原博平兵七千防河津真卿遣平原司兵李平間道奏之上始聞禄)
(山反河北郡縣皆風靡嘆曰二十四郡無一義士耶及平至大喜曰朕不識顔真卿何状乃能如是)此無
他任怨嗜利畏事之念切是無怪乎視已為重視國為
輕也我朝諸公處事何其有勇為而無退避耶澶淵之
役中外震驚欽若堯叟輩第保身而不暇他計萊公親
扶日轂屹然山立卒使遼人幾無匹馬隻輪之返萊公
何勇哉(契丹寇河北諸郡震動天子北巡至澶州敵騎已過魏府矣上不欲渡河駐南澶州陳堯叟勸)
(之蜀王欽若勸之金陵寇凖勸上北渡高瓊贊之既至澶州士氣百倍會有飛矢射其統軍殺之契丹遂請和)
(和議成諸將請設伏邀擊可使敵匹馬不返萊公勸帝勿從縱敵歸國以保盟好至三十九年不敢窺邊)蕭
英之聘敵情叵測夷簡殊軰第畏首而不敢輕議富鄭
公啣使北庭片言伐之而活南北億萬生靈之命鄭公
何壮哉(慶歷二年契丹聚兵境上遣蕭英劉六符來聘仁宗命擇報聘羣臣皆莫敢行乃命富鄭公報)
(聘見遼主曰北朝與中國通好則人主專其利而臣下無所獲若用兵則利歸臣下而人主任其禍故北朝勸)
(用兵者皆其身謀非國計也遼主大悟令歸以誓書來富公再使以國書與口傳之詞不同還奏仁宗召夷簡)
(問之曰恐是誤當令改定富公益辯論不平仁宗問晏殊殊曰夷簡决不肯為恐誤耳富公曰晏殊奸邪黨夷)
(簡富公晏公之壻也其忠直如此蘇公頌之曰北至燕然南至于河億萬維生公手撫摩)慶歷天子
銳意太平范公陜西召還慨然以整飭紀綱為任寧薄
任子之恩而不恤僥倖者之謗寧密磨勘之法而不顧
朋黨之論(陜西用兵天子以仲淹人望所属拔用護邊及夷簡召還頼以為治然規模閎大論者以)
(為難行任子之恩薄磨勘之法密僥倖者不悦於是毁謗浸甚而朋黨之論滋不可觧)元祐天子
變更新法司馬洛中召用奮然以拯溺捄焚為意寧逐
熙豐之黨而不念異日之禍寧罷青苖之法而不忌小
人之怨(范鎮遺事元祐初范鎮語宇文邦彦曰事有太甚者恐他日為朋黨之禍予先語君實不吾信)
(也舊又聞見錄哲宗即位温公當國悉改熙豐舊事或曰臣如吕惠卿章子厚軰皆小人他日有以父子之)
(義間上則朋黨之禍作矣光正色曰天若祚宋必無此事遂改之不疑君子謂光之勇孟軻不如若曰參用熙)
(寧舊臣共變其法實光所不取也)夫以寇公鄭公處國勢危疑之秋廷
臣畏避之際力如此其艱也范公司馬當黨論方熾之
時小人伺隙之日勢如此其逆也然四君子不忌不嫌
以身當國初不知其艱且逆噫彼美人兮西方之人兮
愚意諸賢其伊周之流歟又有甚於此者凡人之告老
而歸也優游晩齡顧戀私計固無預乎時政之議而杜
祁公雖謝事家居憂念世故見於顔色夜不能寐殆有
甚於居朝之日(言行錄及東都事略)凡人之罹䜛而去也放意林
泉陶情麴糵往往有抑欝不平之氣而劉莘老方竄逐
中惟謂當途者能顧人國事絶不言人之擠排而已之
困躓初無異於守官之初(言行錄)凡人處生死之變也悲
嗚躑躅未有不念身後者而吕獻公忍死謂平生故人
以天下尚可為曾不念其身之病而子孫之貧也(言行錄)
嗚呼前軰或於休退或於竄逐或於生死之際而其積
心措慮皆無頃刻而不念國家事况於居官任責得行
其事乎今之君子嘗加意於此否也噫高若訥不救仲
淹之貶而歐陽脩終不貸若訥之過(仲淹因論劉后事貶饒州歐陽脩移)
(書責司諫高若訥不救仲淹若訥言仲淹貶職臣不敢妄有營救今歐陽脩移書責臣不能辯仲淹非辜恐中)
(外聞之謂天子以意遷逐賢人所損不少貶為夷陵令西京留守推官蔡㐮作四賢一不肖詩四賢指仲淹靖)
(洙脩不肖斥若訥)鄒浩未辯孟后之事而曾誕已不恕鄒浩之
譏(四朝國史曾誕與右正言鄒浩善友孟后之廢誕三與浩書勸使力請后浩不報及浩以諫立劉后南遷)
(誕著玉山主人對客問一篇以譏之論者或以比韓愈諫官論)然則士大夫不能以身
任責其能逃天下之公議者寡矣可不勉哉
諫諍
甚矣諫之多端也犯顔逆鱗叩頭流血其名曰直宜也
鄒浩極諫得罪世疑其賣直(程氏遺書張粹曰鄒浩以極諫得罪世疑其賣直也)
(伊川曰君子之於人當於有過中求無過不當於無過中求有過)引裾折檻之人范公
之所憂(東軒筆錄歐陽修余靖蔡㐮王素為諫官四人立引石介范公曰介性好異為諫官必以難行)
(之事責人君少拂其意則引裾折檻叩頭流血主上無失德朝政亦自脩舉安用如此諫官也)是直或
議其激也和容愉色微言婉辭其名曰諷可也李文靖
以密啓為䜛佞深切惡之(龜山語錄真宗問李文靖曰人皆有密啓而卿獨無何也)
(對曰臣待罪宰相公事則公言之何用密啓夫人臣有密啓者非䜛則佞臣常惡之豈敢效尤)心知其
非而辭辯不及者雖趙公槩不免於譏(長編范純仁遺荆公書曰參政)
(鄙老誠為因循之人棄公論為流俗之語曾相公惟務雷同一切詭随趙參政心知其非而辭辨不及凡事不)
(能力救此皆朝廷大臣所為安得政令之無失)是諷又疑其佞也嗚呼直既不
可諷又不可然則君子將安從哉曰臣子之存心貴乎
忠進言貴乎誠吾其果忠且誠乎則直者必諒其披肝
露膽之真諷者必鍳其遇巷納牖之道否則借忠自文
托誠自效是二者皆不免或者之議昔龍逢比干之諫
也有過必面折有失必力指不顧其剖心之誅以此為
直夫奚疑傅說周公之諫也不直逹其隱不明指其事
隱然於詩書規諷之旨以此為諷夫奚譏噫有傅周龍
干之志則可無傅周龍干之志則為激為佞也後之為
臣者吾懼焉以直自許者斬錯之爭聞者毛竦或疑其
為復讎之舉(袁盎)折絳之訐言者生氣又疑其不忘吕禄
舊時舍人之恩(袁盎)越職抗議似慷慨也隂為黨王氏之
謀(谷永傳)叩墀死爭若高亢也第欲附逢吉之意(劉栖楚)嗚
呼勸秦鑿渠意在利韓曾謂直言足信乎能如汲長孺
面折廷爭者幾人哉(本傳)以諷自名者子虛之作鋪張景
物適啓神仙之想(司馬相如)羽獵之賦偽言車騎反滋游樂
之心(楊雄)通西南有書未必助君宣化而窮兵之念已動
(司馬相如)得寳鼎有對未必規君修德而封禪之舉已萌(吾丘)
(壽王)嗚呼曲終奏雅不免於勸曾謂諷諫可聽乎能如魏
鄭公嫵媚規正者幾人哉(本傳)噫析圭儋爵立人本朝俯
伏於冕旒之前愛敬泯於廟堂之上天地鬼神昭布森
列不可誣也愚謂進諫之道不問其直不問其諷而一
念之誠對越無愧可矣正容極口直而不激托辭寓意
曲而不倨若人不昜得也我思古人實獲我心其惟國
朝諸公乎伏閣奏事叩鐶呼聲非好名也(明道二年郭皇后見廢司)
(諫范仲淹孔道輔孫祖德蒋堂郭勸馬絳叚少連宋祁劉渙詣垂拱殿門伏奏門者闔扉道輔叩銅鐶大呼夷)
(簡奏臺諫伏閣非美事乃逐之)挽衣苦諍叩榻抗論非褊心也(記聞太宗時寇)
(萊公為員外郎奏事忤上旨上拂衣起公手引上衣令上復坐决其事然後退上由是嘉之嘗曰朕得寇凖如)
(唐文皇得魏鄭公也特又石介聖德詩惟修惟靖立朝讞讞言論磥砢忠誠逹素相之後含忠履潔昔為御)
(史幾叩于榻)寧為英州之行而必奪寵臣之命(名臣傳張堯佐以姪女有)
(寵一日驟遷四使唐介引楊國忠為戒又與諫官論列卒奪兩使又言宰相文彦博以燈籠錦媚貴妃而致位)
(宰相仁宗大怒後謫英州)寧為雪堂之游而力沮新法之行(蘇軾論新法事)
(與王荆公不恊出守黃州團練使作雴堂)一竦未去凡十八䟽言之而不已
(夏竦受樞密使凡十八䟽爭之奪其命代以杜衍)一確未竄至十餘章詆之而
愈厲(言行錄吴處厚上蔡確安州所為謗詩劉安世論奏曰確詩十篇多涉譏訕大不敬時彭汝礪及肇)
(在中書為舍人亦皆救確劉公曰上自執政下至堂吏確之黨與殆居其半又與梁燾吳安闕詩同上䟽力爭)
(䟽十餘上始竄確於新州)風力愈勁者目為擊鶻(王素居臺諫風力愈勁帝曰真御史)
(也議者目公為獨擊鶻)廷爭不回者稱為殿虎(言行錄劉安世正色立朝其面折廷)
(爭至雷霆之怒赫然則執簡却立伺天威少霽復前極論一時奏對且前且却或至四五殿庭觀者皆汗泚竦)
(聽公退則咨嗟嘆服目之曰殿上虎)此其風采壁立雖鼎鑊不避也昜曰
直方大不習無不利數君子有焉侍從規諫不爭口舌
非循默也(寳訓歐陽脩為翰林學士仁宗一日見御閣春帖子讀之曰歐陽之辭也及悉取宫中帖)
(子閱之舉筆不忘規諫真侍從之臣也)經筵開陳色温氣和非容悦也(元祐)
(初伊川謂温公曰經筵得范淳夫來尤好頥自度乏温潤之氣淳夫色温而氣和可以開陳是非)辨錫
王勇智之語聞之為戒(神宗御經筵吕公著講天乃錫王智勇上曰何以獨言勇智公)
(曰仲虺稱湯能伐夏救民故以勇智言之然聖人之德當如昜所謂聰明睿智神武而不殺者時上富於春秋)
(故公以好勇黷武為戒)論酣酒嗜音之句聽之首肯此借經而諭
也(范祖禹講尚書内作色荒外作禽荒酣酒嗜音峻宇雕墻有一于此未或不亡講畢再誦此六句却立云)
(願陛下留聽哲宗首肯再三)論蘇秦約縱則曰無益於治(熙寧元年光讀通鑑)
(至蘇秦約縱事上曰蘇張掉三寸舌乃能如是乎光曰秦儀縱横無益於治臣存其事於書者欲見當時以辯)
(說相高所謂利口覆邦家也上曰卿每有幾諫)論嗇夫利口則曰惡其覆邦(三年)
(讀張釋之論嗇夫利口光曰孔子稱利口之覆邦家夫利口何至覆邦盖人能以是為非以非為是則君從其)
(言是則邦家之覆誠不難矣時惠卿在坐公專以此斥之)此托史而箴也宫禁之帖
特祓除祈祝之辭耳因詩章而含規諷何婉耶(高宗時綦崇禮)
(言歐公立朝以諫諍為心若春日帖子盖宫禁門戶祓除祈祝之辭異時作者不過頌德歌功而已至脩乃中)
(含規諷嘗讀脩之辭有曰陽進升君子隂消退小人勸上以用威斷也云云)告老之章特休
退辭謝之意耳因身疾而喻朝政何誠耶(吕獻可病自草章乞致仕)
(曰臣無宿疾遇為醫者用術乖方率任情意差之精辨禍延四支非但於&KR0979;盩之苦又將虞心腹之疾雖然一)
(身之微固未足恤其如九族之托良以為憂盖以一身之疾喻朝政之弊也)此其旁入曲諭
雖風雅不過也詩曰言之者無罪聞之者足以戒數君
子有焉嗟夫先正之善諫固也然天子信其心當時服
其誠天下後世知其忠所以與後世自文者異矣不然
王金陵議事上前如朋黨爭辯不少降氣直矣(司馬光與王介)
(甫書介甫素剛直每議事於人主前如朋黨爭辨於私室不少降志氣)吕惠卿進讀布法
象魏以為變法之說婉也(吕惠卿進讀正月始和布法象魏此先王之法有一年變)
(者)然私書欺君(王介甫有毋令上知之書後惠卿以此呈上)新法誤國其沽
直貢䛕之詐識者以先知之噫有君如此其忍負之王
吕豈能逃萬世之議哉
隠逸
古者逸民之行有三上焉者出處進退關係天下雖萬
乘不得而臣其次高舉遠遁不累利禄使天下常高其
風又其下托隠自媒詭禄求顯故始為人喜而終為人
厭也嗟夫逸民一舉天下歸心不事王侯高尚其志遯
之時義大矣哉未可以一二而疑天下士矣故方埋光
而隐英風清節可以激頑薄之習如西山薇蕨照映千
古至春秋末造猶知有君臣之義桐江一絲扶漢九鼎
雖姦雄終身垂涎不敢染指及脱迹而進碩德重望可
以救衰微之俗如莘郊之耒方釋而雲霓之望已蘇渭
水之釣方投而塗炭之苦已拯所謂出處進退關係天
下者此也若適意江湖草芥功名陶情畎畆浮雲富貴
詠詩扵霸陵之鄉(東漢梁鴻與妻孟光共入霸陵山中以耕織為業詠詩書彈琴以自娛)採
藥於武安之山(臺脩隐於武安山採藥自給建初中州辟不就)擲楯而嘆耻役
亭長(逢萌家貧給事縣為亭長既而擲楯嘆曰大丈夫安能為人役哉遂去之長安時王莽殺其子岸萌)
(曰禍將及人即觧冠掛東都城門光武詔書召不起)觧綬而歸羞為折腰(陶淵明)四
明狂客雖貴宦而不顧(賀知章棄官徒步歸鄉里自號四明狂客)少室山人
至三詔而不起(唐李渤三詔不起自號少室山人)隐於一室掩耳世事
雖不鉛刀一割不猶愈於朝扣秦關暮遊燕壁奔競於
利禄之場者乎所謂高舉遠遁不累利禄者此也至放
利之徒以遁迹為假途以逃名為媒身足崖壑而志城
闕迹泉石而心軒冕元纁方聘坐索高價蒲輪既至浸
渝初心故隐居終南者有捷徑之言(盧藏用)號曰處士者
有盗名之陋(東漢)此軻書所謂鄕原唐史所謂假隐者寧
不為夷齊之罪人乎(唐隐逸傳序放利之徒假隐自名以詭禄仕肩相摩於道至號終南)
(嵩少為仕途捷徑高尚之節喪焉)故曰托隐自媒詭仕求顯者此也雖
然舉秀才不知書舉孝廉濁如泥自古誠不免有此然
不可以此例薄之國朝以禮賢為家法束帛安車相望
於巖穴之下而諸君子或出而濟世澤民或隐而毓德
脩行清風凛凛萬世可敬王昭素若行怪之人也愛民
一語銘書御屏(開寳三年召處士王昭素見便殿訪以民事所言無隐又問治民飬身對曰莫)
(若愛民寡慾上書之屏几)陳希夷若幻惑之流也致治數言有禆君
政(雍熙元年召華山隐士陳摶入見上加禮重送至中書宋琪問曰先生脩飬之道可以化乎摶曰摶不知)
(黃白之事吐納之理主上真有道之主正是君臣恊心同德興化致治之秋勤行修煉無出於此琪上其言上)
(喜號希夷先生)魏野逸行見於烹茶鶴避煙之詩(章聖遣使詔魏野野聞使)
(至留詩一聫于壁而遽去云洗硯魚吞墨烹茶鶴避煙使還以壁間詩對章聖曰野不來矣遂不召)林逋
高節寓於曾無封禪書之句(林逋居西湖二十年未嘗入城臨終賦詩有茂陵他)
(日求遺藁尤喜曾無封禅書之句)關於國體則种放之時議有奏宋唐
之建儲有諷(淳化三年召終南山种放景德四年復召祥符二年放歸上作詩賜放羣臣皆賦杜)
(鎬誦北山移文譏之時有嘲之者曰不把一書禆萬乘只义兩手揖三公八年卒錄其姓學究出身先是有譏)
(放循默上曰放言事甚衆但外庭不知耳因出所上時議十三篇又嘉祐元年草澤宋堂為助教堂雙流人性)
(宕蕩擬陳子昂感遇詩諷上建儲事)益於經學則孫復之春秋發微代淵
之周易旨要(慶歷二年以孫復為國子直講復居泰山學春秋著尊王發微十二篇又皇祐四)
(年以代淵為祠部員郎淵嘗進士甲科遂致仕著周易旨要)南山三友縉紳力薦(高澤)
(從种放隐終南山與張堯許邵勃號南山三友寇萊公薦之辭不起)白衣御史學校起敬
(慶歷中石介在太學召之州草澤何羣為學長羣與人言未嘗下意曲從同舍目為白衣御史)益州逸
士力舉故事之當行(康定中益州隐士張俞上宰相吕夷簡書云閣下宜舉太祖太宗之)
(故事開導天子之聰明云云吕夷簡謂俞所言郭元樞不如)河南布衣屢有偽命而
不應(靖康初召河南布衣尹焞授和靖處士劉豫僣位招以厚禮焞逃去蜀高宗召授崇政說書)草
澤之間緼袍之内清節榮耀至今猶起人歆慕之想嗚
呼孰知尤有大可重者乎康節先生當世重望也皇極
經世繼續彛倫先天昜圖啓鑰奥藴異日新法之行州
縣騷然諸賢能寬一分之言門生故人皆行好事豈非
學道愛人之術歟(嘉祐中康節先生以遺逸命官辭之不從河南尹遣官就第送誥敕朝章)
(康節服以謝即褐衣如初至熙寧初再命官三辭又不從先生嘗著皇極經世書先天昜圖傳於世至熙寧三)
(年新法行天下騷然州縣殆不可為矣門生故舊仕宦四方者皆欲投劾而歸以書問康節康節答曰正賢者)
(所當盡力之時能寬一分則民受一分之賜投劾而去何益)伊川先生天民先覺也
講筵之論君德日進經學之傳後進世守異日渡江之
際國勢如綫門人如楊如尹發揮正傳復夀國脉巋然
如靈光之獨立豈非講明道學之功歟之二公者退則
有夷齊高尚之節進則有伊吕格天之業豈可以晨門
荷蕢者比耶(元祐元年三月至京師除宣德郎又以通直郎除崇政殿說書先生因乞令講書以)
(參六日上殿問起居因得從容納誨以輔上德性又明道語錄初明道先生曰異日能使人尊嚴師道者吾弟)
(也若接引後學随人才而成就之則予不得辭焉又靖康改元建炎高宗即位召楊時尹焞二人皆先生之高)
(弟)若夫常秩之未至也人期之既至也人鄙之新法之
行秩與有力雖介甫亦心知其為人其有負側席之意
多矣(熙寧二年詔舉遺逸吳充祖無擇薦康節穎州薦常秩康節辭不起常秩以職官起時王介甫方行)
(新法常秩賜對盛言新法之便乃除諫官至待制介甫亦心知之)愚故曰康節伊川二
先生之行上也魏野林逋諸君子之操次也而常秩則
下焉耳
文行
德行一科首居文學卓行等傳特先文蓺(唐史)嗚呼文行
之有别也尚矣盖自學術大明正論不欝比屋皆可封
之人人人有君子之行凡發而話言詠而情性皆出於
中心之誠故康衢之謠發於童子之口風雅之什出於
閭巷之間則後世老師宿儒之所不及斯時也有德行
而無文章吾道未墜叔世迭興東魯聖人為文主盟後
之議論不本於孔氏則厭常喜異不足以垂後世之訓
文章不祖於六經則夸多鬭靡不足以該天下之理故
軻書七篇貴仁尚義蘭陵一書尊王黜伯莫不謹守其
家之法度斯時也先德行而後文章迨一變於戰國縱
横之學再變於焚熖之禍文氣煙欝學術淺陋間以能
文鳴於世者用工靡麗無補踐履又君子所惡也且漢
士登文章之籙者賈之賦鵩司馬之子虚公孫之奏大
對揚雄之善詞章晁錯主父偃王褒枚乘以文詞顯劉
歆谷永以經學著(並漢本傳)豈不横鶩遠駕為漢之翹楚由
今觀之興悲湘水適喪良心(賈誼傳)失節臨卭侵虧細行
(司馬相如)脱粟濟姦何明經之足尚(公孫宏)投閣招辱何草元
之自勞(揚雄)刑名(晁錯)縱横之學曷齒於儒流辭賦頌歌之
作亡禆於諷諭(王褒枚乘)黨王鳳而名節蔑聞(谷永)附新莽而
忠義掃地(劉歆)大節不謹他美莫贖焉唐士馳翰墨之場
者辭章則柳河東劉中山酬奉則宋之問沈佺期制策
則楊炎德裕言詩則李白元稹豈不聲價增重為唐之
巨擘(唐文藝𫝊大歴貞元問美才輩出扵是韓愈唱之柳宗元皇甫湜李翺等和之此其極也若侍從酬)
(奉則李嶠宋之問沈佺期王維制策則常衮楊炎陸贄權德輿王仲舒李德裕言詩則李白杜甫元稹白居易)
(劉禹錫譎怪則李賀杜牧李商隠皆卓然以所長為一世冠然嘗言之夫子之門以文學為之科何哉)由
今觀之叔文詀詀小人傾身納交蠅營狗苟卒至竄逐
而後悔(劉禹錫柳宗元)易之怙寵憸夫甘心媚附奴顔婢膝必
至取敗而後已(宋之問沈佺期)誘殺忠良朝野側目(楊炎)植立朋
黨縉紳貽害(李德裕)統御寡謀無絃鳴鴈落之能(元稹)孟浪
不檢為挺身騎鯨之怪(李白)言不顧行文章奚工焉若漢
之董仲舒唐之韓退之當扵古人求之敷陳三策切中
帝心(董仲舒)佐佑六經有光帝範(韓愈)使夫人慕山斗之為
高遡淵源之自出則不專扵文而已嗚呼漢唐諸子猶
不免後人之議則晉宋齊梁蛙鳴蟬噪尚何足論哉故
嘗論之文弊扵戰國暴秦至漢董仲舒則繼道統扵垂
綫文弊扵三國六朝至唐韓昌黎則回狂瀾扵既倒文
弊扵五代末習至國朝則諸公震春霆扵已蟄天之未
喪斯文也昭昭矣奎星開宋文風振古六十年来旺氣
消文章化入山川手文人才士項背相望祥符間時則
楊億劉筠二公為文宗主耳筆力宏壮天下仰慕翰染
如飛門人𫝊錄此文之始唱也(祥符間劉筠與楊億齊名時謂之楊劉又石)
(介祥符詔書記楊翰林少知古道筆力宏壮門楊大年每欲作文揮翰如飛文不加點每盈一幅則人𫝊錄)
(頃刻之際或數千言真一代之文豪也歸田錄)然因其言而觀其行册后之舉
富貴可立俟也而楊億不奉詔(真宗議册皇后上欲得楊億草制使丁謂諭旨)
(曰大年勉為此不憂不富貴億曰此富貴非所願也乃命他學士草之)丁謂之留權要所
當奉也而劉筠不奉詔(天聖三年丁謂復相召學士劉筠草復相制筠不奉詔乃更召)
(晏殊殊遇筠側面而過盖有所愧也)氣節如此則其文宏壮也宜哉天聖
間時則尹洙歐陽公為文宗主耳尹之文則簡而有法
約千言為五百在六經惟春秋可當(天聖眀道間錢文僖守西都起雙桂)
(樓命永叔與師魯作記永叔先成近千餘言師魯曰洙只用五百字可記文成永叔服其簡古又聞見錄歐陽)
(修誌師魯墓論其文曰簡而有法自謂人曰在六經中惟春秋可當則歐扵師魯不傳)歐之文得
之自然非學所至其自負要似韓愈(墓誌景祐初以古文相尚得之自然)
(非學所至歐蘇公序歐陽之文曰韓愈之後三百餘年而得陽子天下尊之曰歐陽今之韓愈也)然此
文之方變也因所學而觀所養處窮達臨禍福無愧扵
古君子則歐公能言之(歐陽公曰尹洙天下之士識與不識皆稱曰師魯盖其名重當)
(世而世之知師魯者或推其文學或高其議論或多其材能至扵忠義之節處窮達臨禍福無愧扵古君子則)
(天下稱師魯者未必盡知之)以救時行道為賢以犯顔敢諫為忠則
蘇公能言之(天聖景祐歐陽子出天下爭自濯磨以通今學古為高以救時行道為賢以犯顔敢)
(諫為忠長育成就至嘉祐末號稱多士歐陽之功居多蘇軾序歐陽公之文集)義槩如此則其
文簡嚴也宜哉慶歴景祐間眉山之蘇南豐之曾間見
層出為文宗主耳讀東坡之文如駕千里之駒而馭以
王良造父雖豪縦奔逸不失疾徐進退之宜(山谷稱東坡文云云)
讀南豐之文如三軍之鼓氣猛獸之抉江湖之波濤煙
雲之姿状有慓鷙奔放雄渾瓌偉之氣(王震序南豐文曰南豐先生以)
(文章名天下久矣異時齒髮壮志氣銳其文章之慓鷙奔放雄渾瓌偉若三軍之鼔氣猛獸之抉江湖之波濤)
(煙雲之姿状一何竒也)此文之益盛也然二公所謂踐履者始而
金馬石渠不自知其東坡赤壁中而東坡赤壁不自知
其朱崖儋耳扶海上風濤之壮氣益厲文益高此東坡
之所以為東坡(蘇子瞻中進士第稱中制第優等除判官召試直史館通判杭州知密徐湖三)
(州未幾以黃州團練副使安置汝州中元祐初復朝奉郎召為禮部郎中起居舍人一年為書舍人翰林學)
(士兼侍讀出知杭州讀又召為翰林承旨出守穎復以兵部尚書召還兼侍尋遷禮部兼端眀殿翰林侍讀)
(二學士紹聖元年以本官知闕州貶出惠州安置又貶瓊州别駕昌化軍安置從惠州再徙本州)始而
挺立朝廷遠迹權貴凛然有不可犯之色中而間關補
外六州郡麾泰然無三愠之意晩而言事不合小人乘
間晏然有不為之動之勇終身大節表裏無瑕此南豐
之所以為南豐(公自為小官至扵朝廷挺立無所附遠迹權貴由是愛公者皆為編校書籍積)
(九年自求補外轉徙六州三十餘年人皆為公凛然而公處之自若也公扵是時就與任事者不合自小人乘)
(問又欲擠之一時知名者往往坐譏刺語廢逐公扵慮患防微絶人遠甚政事張弛操縦雖出乎已而未嘗廢)
(法自便以其故莫能中傷公亦不為之動也)而區區文墨間豈足盡二公哉
不然晉公之文盖自韓柳而後一見也(孫柯與丁謂齊名王禹偁以為)
(唐韓柳後三百年有孫丁也)拂鬚之媚君子惡之(丁謂為參政與寇丞相會食都堂羹)
(染公鬚謂起拂之公正色曰身已為執政而親為宰相拂鬚耶)臨川之文盖與三蘇二
曾相伯仲也新法之害識者羞之(王安石時與三蘇二曾相論文又神宗)
(朝行新法人皆苦之)嗚呼節義大閑文章末技聖賢立身行已誠
千百世典刑而枝辭蔓說又特其說鈴者也後之君子
宜加决擇焉
氣節
陳咸之父教其子以讇(本𫝊陳咸父萬年嘗病召咸教戒扵牀下語至夜半咸睡頭觸)
(屏風萬年怒欲杖之咸謝曰大要教咸讇也)范滂之母教其子以義(本𫝊建寧二年)
(大誅黨人詔下急捕滂等滂白母曰仲博孝敬足以供養滂從龍舒君歸黃泉存亡各得其所惟大人割不可)
(忍之恩勿增感戚母曰汝今得與李杜齊名死亦何恨既有令名復求夀考可兼得乎滂跪受教而别)觀
咸之父滂之母則兩漢風俗可知矣噫有由也周能貴
士唱義尊周(楊子周之士也貴秦之士也賤周之士也賢秦之士也荀文春秋末管仲列國大夫)
(皆唱義尊周)秦燔詩書鼠狗媚秦(叔孫通𫝊)上人之趨向其士習
之權輿也歟嗚呼君者綱常之主君不能㴠養作成則
無以副上天付託之意士者吾道之表士不能自愛自
重則無以盡上天禀賦之厚然士有不待而興此固當
然之責而君為天下國家計其可無崇奬之術耶嘗觀
兩漢士氣伸屈之由矣昔高祖以孝行為無益(陳平𫝊)以
儒者為可辱(酈食其𫝊)封項伯以啓亡節之臣(項羽𫝊)名鄭籍
以沮盡忠之士(鄭當時𫝊)即此一意士氣掃地是無怪乎䛕
佞成習也袁盎以諸侯王相不為卑賤矣而拜申屠嘉
扵車下(袁盎𫝊)為魏其賓客自丞相而下皆在一見田蚡
則趨席㐲地不敢仰視者(田蚡𫝊)至為衛青之揖客獨一
汲黯黯之外皆拜也(汲黯𫝊)孔光身為帝師名位第一且
屈膝扵閹人之董賢(孔光傳)異時厥角稽首甘獻符命(劉歆)
(傳)劇秦美新取媚權要(掦雄傳)而漢鼎為人所移者伊誰
之咎嗟夫子卿仗節單于起敬汲黯在朝淮南寝謀(並本)
(𫝊)士亦何負扵漢而漢往往沮抑卒使賣國以求媚漢
亦何利哉若光武尊禮嚴光起救弊俗以羊裘見天子
而不為慢以口書授三公而不為傲巖巖釣臺照映千
古桐江一絲扶漢九鼎此風一唱爭持名檢是無怪乎
節義相望也(嚴光𫝊)陳蕃竇武唱扵前李膺林昱和扵後
(並本𫝊)張儉以南郡督郵舉劾中常侍(本𫝊儉為東都督郵時中常侍侯覧)
(殘累百姓儉舉劾覧及其母罪惡請誅之由是告儉為黨)王允以太原郡吏捕殺小
黃門趙津(本傳)皇甫規掾上計而上䟽討羌(皇甫規雖在布衣見馬賢)
(將諸郡兵擊羌不恤軍事乃上書言状郡將知規有兵略乃命為功曹其後羌攻隴西規乃上䟽求乞自效)
周舉令平邱而上書奏事(周舉順帝時舉賢良茂材為平丘令上書言當時得失辭)
(甚切辨)異時設席尊禮如待神眀清議所臨姦雄宿頸而
漢鼎終不敢染指者伊誰之力嗟夫禍黨株連甘戮如
飴(東漢黨錮𫝊)三國鼎沸唱義尊漢士之不負扵漢亦漢有
尊尚名節之功豈非漢之福歟西漢所尚如此東漢所
尚如彼咸父滂母亦其耳濡目染非自為之屈伸也是
氣也東都以後沮扵晉人輕賤名檢之習汨扵梁人崇
尚寂滅之風淪扵李唐相習佛老之教大壊極弊扵五
代亂離之世吹死灰扵已冷回狂瀾扵既倒幸有國朝
封植之恩祖宗張三綱以為綱立四維以為維洗磨故
習砥礪士心釋北漢之衛融喜其不負劉氏而有臣得
死所之言(劉承鈞臣衛融被執至京師太祖問融承鈞所以助李筠反状融言不遜太祖命以鉄撾)
(擊其首流血被面融呼曰臣得死所矣太祖顧左右曰此忠臣也釋之命以良藥傅其瘡遣融致書扵承鈞)
召前代之李昉喜其不朝而有惟知事周之語(李昉在周初知)
(開封府人望已歸太祖昉獨不附王師入京昉又獨不朝貶道州司馬徙延州別駕在延州三歲當徙昉不願)
(内徙後宰相薦其可大用召判兵部昉五辭行至長安移疾六十日中使促之行至洛陽又移疾三十日既至)
(上勞之昉曰臣前日知事周而已今以事周之心事陛下上喜曰宰相不謬薦人)陶穀之詞翰
誠在所取而懷中之文太祖終薄之(陶穀傳記美詞翰太祖將受禪未有)
(禪文穀在旁出諸懷中曰成矣太祖甚薄之)范質之廉節誠在所重而欠世
宗一死太宗終惜之(太祖為軍士擁逼叱之不退范質頗誚讓太祖且不肯拜王溥先拜)
(質不得已從之太祖即位先命溥致仕盖薄其為人也又嘗稱質之賢曰惜也但欠世宗一死耳)噫豪
傑之士雖無文王猶興天下不可謂無若人而俯仰一
世為人桔橰若此者亦不少人主之好惡天下仰望而
終身焉身為員外輙挽帝衣(寇凖)昔為御史幾扣予榻(石介)
(慶歷聖德詩素相之後含忠履㓗昔為御史幾扣予榻)石介布衣也濃墨大字直
詆大臣之夏竦(石介聖德詩曰衆賢之進如茅斯拔大奸之去如距斯脱大臣斥夏竦也泰山)
(先生曰子禍始扵此矣)仲淹司諫也伏閣大呼敢論宰相之夷簡
(眀道二年郭皇后見疎吕夷簡以前罷相怨后范諷言后無子當廢夷簡贊其言先敕有司無得受臺誎章奏)
(仲淹孔道輔孫祖德蒋堂郭勸段少連宋祁劉渙詣垂拱殿門伏奏門者闔扉道輔扣銅鐶大呼夷簡奏臺諫)
(伏呼閣非美事乃逐道輔等)此固平居暇豫之時然也有如呼吸之
頃有雷有風進退之間有存有亡而能視死如歸者此
則可重西夏之難劉平以冒賊死任福以身報國死敵
之所以不敢踐環慶而窺秦鳳者二公之力居多焉(元昊)
(反康定元年劉平戰沒黃德和誣奏平降賊富弼奏云平引兵赴援以奸臣不救故敗竟罵賊亟食而死又)
(慶歷元年任福敗有小校劉進者勸福自免福曰吾為大將兵敗以死報國耳挺身决鬭鎗中左頬絶其喉死)
南儂之變趙師旦以叱賊死曹覲以不受美官死賊之
所以不敢沿欝江而蹂番禺者二公之力居多焉(趙師旦守)
(廉州儂智高起陷城賊令拜叱曰恨不斬此賊以報國家豈有太守而助賊即遂害之又曹覲皇祐五年守)
(封州儂智高叛為賊所執賊知其名臣子屈令拜任以美官覲慢罵不顧賊尚不敢殺復說曰我王番禺汝堪)
(宰相覲叱曰狗彘死在旦夕尚敢狂誖語即遂害之)此處祖宗全盛之時然也有
如霜降水涸涯涘乃見疾風凛凛勁草自若而能挺身
不變者此尤可敬伏覩建炎之詔曰河北億萬衆寧死
鋒刃無一人負國以民庶觀之其士夫守節可知此雖
吾國中否之世漢唐盛時豈有此耶精忠之節動搖山
岳剛大之氣凌逼雲漢祖宗培植之功大矣哉
清和
自忠肅共懿之風息而清之名始形自宣慈惠和之德
泯而和之名始彰嗚呼清和之名立天下無全德似也
然觀夷之清惠之和出處進退莫窺其際不聞有一偏
一曲之失而所以偏曲者後之效夷惠而不至者之過
也夫以夷齊之不立扵惡人之朝不與惡人言其不屑
就之風疑扵隘矣而夫子稱其不念舊惡其心量之廣
大如此然則夷齊豈有清之弊哉以下惠之不羞汙君
不卑小官其不屑去之風疑扵不恭矣而孟子稱其不
以三公易其介其所守之不可奪如此然則下惠豈有
和之弊哉甚矣後世制行之失也偏見詖說熟扵天下
之耳目詭行曲學足以移人之氣習而清和之敗績也
多矣自夫世之士以為傲睨世故可隆聞望軒挺物表
可掠聲稱㓗脩不汙尚廉隅也倜儻不羣崇氣槩也肥
遯自守重道義也反乎此則旨韋䠞踖其名為佞詭隨
曲徑其名為偷委靡遷就其名為懦扵是矜嶄崖絶異
之行而曰高尚其志此大易之道也伯夷嘗行之矣自
夫世之士以為皦皦之志久則難全皓皓之行終則易
汙和光同塵為員機也隨波逐流為通賢也雷同一談
為達權也反乎此則骯髒殊好是之謂誕宏闊持論是
之謂迂矯拂立情是之謂譎扵是事將順容與之行而
曰凡民不協而受之者此皇極之道也下惠嘗行之矣
嗚呼學步邯鄲至失邯鄲學顰西子反失西子是則學
夷惠而失夷惠者其弊必至扵此歟且西都之風非不
尚和也然將相不能正誼盡瘁而臨難交歡猶相與求
容悦扵五百金之態(周勃陳平𫝊)御史不能抗色立朝而垂
沒教諂且形扵父子之間(陳咸𫝊)朔方良策難詰隨對如
誤國何(公孫宏傳)留屯集議初是什三如昧事何(趙充國𫝊)甚至
坐視漢鼎之移而目不加瞬者則在相位(張禹𫝊)甘心天
禄之投而心不愧者則在臺閣(揚雄𫝊)若是者阿順而已
果和之聖乎東都之俗非不尚清也然抗志扵攬轡之
秋而忘戰國處士横議之戒(范滂傳)要譽扵龍門之登而
忘智者偃息衡門之諭(李膺𫝊)名目相高重慕清裁屣履
相先爭畏貶議(黨錮𫝊)甚至西州豪傑之不預至自訟以
為高生徒錄牒之未破至自表以為㓗(同上)若是者驕亢
而已果清之聖乎清不流扵隘和不流扵不恭有夷惠
之高行無兩都之流弊吾扵國朝諸公見之平居相稱
若尚同也而議事則公言無私不害其為同(長編慶歷五年歐陽)
(脩言杜衍為人精審而謹守規矩仲淹則恢宏自信而不疑韓琦則純正而質直富弼則眀敏而果銳四人為)
(性各不同雖皆歸扵盡忠而所見各異云云四人者可謂公平之賢也平日閑居則相稱美之不暇為國議事)
(則公言廷爭而無私杜衍真得忠臣有不和之節而小人䜛為朋黨誣矣)上前爭事若好異
也而下殿則如未嘗爭不害其為異(魏泰别錄韓忠獻公言慶歷中與希)
(文彦國同在西府上前爭事議論各别下殿各不失和氣如未嘗爭也當時相善三人正如推車子盖予心主)
(扵車可行而已不為已也)范公之與呂夷簡雖立異扵伏閣奏事之
時而不能不相歡扵平賊之舉(眀道二年郭皇后見疎吕夷簡以前罷相怨后)
(范諷言后無子當廢夷簡贊其言先敕有司毋得受臺誎章疏范仲淹孔道輔等詣垂拱門㐲奏門者闔扉道)
(輔扣銅鐶大呼夷簡奏臺誎伏閣非美事乃逐道輔等又范仲淹神道碑自公坐吕公貶羣士大夫各持二)
(公曲直吕公患之凢直公者皆指為朋黨或坐竄逐及吕公復相公亦再起被用扵是二公歡然相約戮力平)
(賊天下之士皆多二公)君實之扵景仁雖相得扵異姓兄弟之情
而終不相下扵鍾律之事(范景仁墓誌熙寧元豐間士大夫論下賢者必曰君實景)
(仁二公盖相得歡甚曰吾與子生同志死當同傳而天下之人亦無敢優劣之者故君實嘗語人曰吾與景仁)
(兄弟也但姓不同耳至扵論鍾律則反覆相非終身不能相一君子是以知二公非苟同者)邵康節
之自處則退遁山林不屑富貴至語門弟則寬民新法
投劾何益又非高亢也(嘉祐中康節以遺逸命官辭之不從河南尹遣官就第迎告敕)
(朝章康節服以謝即褐衣如初終居洛陽至熙寧再命官三辭又不從再服以謝且曰吾不復仕矣至熙寧三)
(年朝廷初行新法所遣使者皆新進少年天下騷然康節閑居林下門生故舊仕宦四方者皆欲技劾而歸以)
(書問康節康節答曰正賢者所當盡力之時新法固嚴能寬一分則民受一分之賜矣投劾而去何益)程
眀道之誨人若坐春風温厚可想至對執政則面排新
法執論不撓又非容順也(朱公掞見明道于汝州踰月而歸語人曰光庭在春風中)
(坐了一箇月又熙寧間判武學新進者以先生言其新法之初首為異論罷復舊任又嘗被旨赴都堂議事荆)
(公方怒言者厲色待之先生曰天下非一家私議愿公平氣以聽荆公為之愧屈)毁方瓦合人
曰杜衍示門人之教然也而歐公乃以忠臣不和稱之
(杜公語錄有門生為縣令公戒之日切當晦韜無露圭角毁方瓦合求合扵中可也門生曰公平生以直亮忠)
(信取重天下今反誨某以此何也公曰予所以欲毁方瓦合求合扵中也又歐陽公稱公真得忠臣有不和之)
(節見上)勤謹和緩人曰劉安世得李若谷之教然也而蘇
公乃以真鐡漢褒之(吕氏雜錄器之云安世初登第與二同年謁李若谷參政三人同起)
(身請教李曰若谷自守官以来嘗持四者曰勤謹和緩其間一後生應聲曰勤謹和既聞命矣緩之一字某所)
(未聞李正色作氣曰世間甚事不因忙後錯了則又言行錄昔有與蘇子瞻論元祐人才者至劉安世曰器)
(之真鐡漢不可及也)萬馬能駐確不可奪王公存之不徇流俗固
也然平居恂恂不為詭激之行(王公墓誌公性寬厚儀状偉然平居恂恂不為)
(詭激之行至有所守確不可奪議論平處無所向背司馬温公曰並馳萬馬中能駐足者其王存乎)赤幟
自立屹不可向温公之好持異論故也然不才自處常
歉扵勇决之人(丁未錄熙寧三年初上有旨用司馬光安石曰光雖好異論然其才豈能害政)
(如光者異論之人倚光為重耳今陛下置光扵人上是為異論之人立赤幟也又温公行状公知永興軍到)
(官上章曰臣之不才最出羣臣之下先見不如吕誨公直不如范純仁程顥敢言不如蘇軾孔文仲勇决不如)
(范鎮)夫同流滔滔而立砥柱不移之操嚴霜凛凛而有和
氣温厚之習以此制行亦何歉扵夷惠之聖哉抑又論
之尚清之弊則流而為激為訐尚和之弊則流而為庸
為佞二者胥失也然流之激訐弗顧身害不失為扶持
名教之地流扵庸佞蠅營狗苟必至廉恥掃地而後已
噫可畏哉昔真宗嘗謂管仲之仁不如召忽之忠(景德四年)
(上曰孔子言管仲如其仁豈非召忽以忠死管仲不能固其節耶為臣之道當如是乎)仁宗嘗謂
蘧伯玉之君子不若史魚之直(家𫝊皇祐中楊安國講直哉史魚仁宗曰蘧伯)
(玉信君子矣然不若史魚之直據孔子所言則史魚不若蘧伯玉仁宗之言人君之言也人君惟欲臣下切直)
(故言蘧伯玉不若史魚也)其為士夫者寧為其方毋為其圓寧為其
清毋為其和可也不然熙豐大臣好人同已諸賢異論
斥逐殆盡異時此風復熾胚胎不測之禍則亦可為尚
和同者之戒(王荆公𫝊)昔人有言曰效伯高不得不失為謹
飭士效季良不得則陷為天下輕薄子(東漢馬援傳)愚則曰
學伯夷不得不失為名節學下惠不得必流為詭隨
古今源流至論後集卷六
