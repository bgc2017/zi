古今源流至論後集卷八宋林駉撰
儲材
嘗怪漢高帝屈用羣策駕馭英豪當時未嘗無材也而
猛士之思已見於大風之歌(高紀高帝至豐而作大風歌曰大風起兮雲飛揚安)
(得猛士兮守四方)孝武廣開數路收召賢俊當時盛稱得人也
而跅弛之求且見於末年之詔(武帝紀)是何得其效於前
而不獲其用於後耶盖嘗論之方蓬蒿未刈讐敵未服
也登壇而拜(韓信傳)揮洗而聽(酈食其傳)臨軒策士(董仲舒傳)下詔
求賢(武帝紀)於此之時偏禆行伍皆欲自勉山林草澤聞
者作興不聞有乏材之憂迨干戈既定事功已集也元
勲宿將葅醢相望(韓信黥布傳)丞相大臣誅譴相繼(公孫賀劉屈氂)
(傳)於此之時朝廷之上故老凋零衡茅之下豪逸退遁
無怪乎有拊髀之嘆此無他盖二君愛惜培養則臨難
有可仗之人輕棄厭薄則處事無可任之士不是之思
而徒謂天下乏材是誣天下也不然二君晚年既悔之
後降心招禮作意收召遺一周勃而能成誅吕安劉之
功(周勃傳)儲一霍光而果定擁昭立宣之策者是果乏材
哉(霍光傳)詩曰豐水有芑武王豈不仕貽厥孫謀以燕翼
子信乎人材不可無培植之功也世更五代士氣骩髀
岩穴緼袍韜光晦迹此正六隂之極我朝開基磨洗作
新科目網羅學校收拾此方一陽之萌三朝相承日培
月長至于仁廟雲集霧滃此際六陽之極故增葺胄監
鑾輿親幸我太祖作興之始也(太祖既受禪即詔有司增葺國子監祠宇車駕)
(一再臨幸)三館增置書籍充棟我太宗涵養之時也(淳化元年二月)
(國家因唐制建昭文史館集賢院於禁中昭文集賢置大學士其學士史館置監修國史脩撰直館昭文亦置)
(直館賢院又有修撰校理之職)深矣哉祖宗之仁歟慶歷之初天地嘉
吉衆賢之進如茅斯拔(石介聖德詩)至此始見豐芑之效此
高宗謂太宗置三館養天下之士至仁廟人材輩出為
國名臣信夫(紹興十一年上謂宰執曰學校人材自出人才須素養太宗置三館養天下之士至)
(仁廟人才輩出為國名臣)自今觀之可屬大事重厚如勃非溢美也
(石介聖德詩予早識琦琦有竒骨可屬大事重厚如勃)億萬維生公手撫摩非侈
辭也(蘇東坡傳公神道碑北至燕然南至于河億萬維生公手撫摩)中庭拜麻相慶相
賀有令聞也(文彦博同富弼拜相宣麻之日士夫以得人相慶天下謂之文富上曰吾得二相賢)
(於夢卜矣)受遺輔政有始有卒無間言也(曾公亮謹畏周密内外無間言受遺)
(輔政有始有卒可方安世)非宰輔之得人乎契丹入賀稱嘆得人(仁宗)
(朝王德用再入樞密是時富公相契丹使來德用伴射使者曰天子以公典密而用富公作相可謂得人)元
昊納欵酌酒相賀則德用仲淹典樞之勞也(慶歷初元昊納欵遂)
(召韓琦范仲淹為樞密副使天下聞之而士夫酌酒相賀曰上用韓琦非惟社稷之幸乃天下生民之幸)忠
純可紀玉音稱賞(仁宗曰朕命參知政事忠純可紀者惟蔡齊魯宗道薛奎而已)忠鯁
自任貴戚深憚則薛奎宗道佐政之功也(拾遺錄魯宗道為參政忠)
(鯁自任時人謂魚頭公者又歸田錄時曹利用恃權驕横公折之貴戚用事莫不憚之目為魚頭參政)非
參樞之得人乎諫官叩鐶不曰沽名(明道二年仲淹孔道輔孫祖德蒋堂)
(馬絳叚少連宋祁劉渙詣垂拱殿門伏奏門者闔扉道輔叩銅鐶大呼)御史叩榻不曰好
異(石介聖德詩惟脩惟靖立朝讞讞言論磥砢忠誠特達素相之後含忠履潔昔為御史幾叩予榻)四
賢之稱指以為榮(蔡㐮作四賢一不肖之詩四賢謂范仲淹余靖尹洙歐陽脩一不肖謂高若)
(訥也)三諫之詩傳者為快(仁宗用歐陽脩余靖王素為諫官蔡㐮作詩曰御筆新除三諫)
(官宣傳朝野盡相歡云云三人以詩進上復用㐮為諫官)臺諫之風采可想也貴妃
之冊權寵可奉祁為翰林不以冊進(宋祁入翰林當作貴妃制初行冊禮)
(而祁以誥進妃怒抵于地曰何學士敢輕人遂落職知許州東都事略)招提之記政府可
得齊為學士不以記上(天聖六年以翰林學士蔡齊知河南府羅崇勲趍上修景德寺)
(記曰參知政事可得也齊故隐其記不上崇勲怒䜛於太后命齊出守)翰苑之節操可羡
也敕出唐介而何郯封還(嘉祐五年唐介知荆南敇過門下知封駁事何郯封還之)
(言介為諫官有補朝廷不當出詔介復知諫院如故)詔除懷敏而胡宿繳駁(皇祐元年)
(楊懷敏除副都知知制誥胡宿不草制封還上謂宰相曰前代有此故事否文彦博曰唐給事袁高不草盧相)
(制書近來富弼亦封還詞頭上乃意觧)其給舍之持正論也如此前代亂
亡反覆規諷(孫奭每講書前代亂君亡國必反覆規諷)前代治亂再三熟復
(王舉正進諫及前代治亂之際必再三熟復以盡規諷也)其經筵之格君心也如此
不特此也以言其邊帥則黑王相公見者驚心(王德用状貌魁)
(偉而面色正黑雖匹夫下卒閭巷小兒外至邊夷君長皆知其名稱之曰黑王相公北敵常呼其名以驚小兒)
小范老子聞之破膽(名臣傳仲淹領延安閱兵選將日夕訓練夏人相戒曰無以延州為)
(意小范老子腹中自有數萬甲兵不比大范老子可欺也戎人呼知州為老子大范謂雍也又邊上謠曰軍中)
(有一范西賊聞之驚破膽)以言其郡守則成都清節以一琴自隨(趙抃)
(在成都携一琴一鶴以行其再任也屏去琴鶴止一蒼頭執手神宗嘗謂曰聞卿匹馬入蜀以一琴一鶴自隨)
(為政簡易亦稱是耶)端溪美政一硯不持(包拯知端州歲貢硯前守緣貢率數十倍以遺)
(權貴拯令制者才足貢數歲滿不持一硯歸)以言其縣令則閹寺索牛以理
拒之(仁宗時吴育知㐮城縣宗室宦寺上冡過縣或夜索牛駕車公曰牛不可得)衞士縱馬
以法杖之(范純仁始知㐮邑縣民有訴衞士縱馬食术者公捕杖之)項背相望為國
名臣噫盛哉吾觀慶歷人材之衆如此豈一朝一夕之
積耶然遺波餘澤用之不盡猶足為異日之觀治平之
初主少國疑之秋也當時天下呼吸之間有雷有風有
存有亡韓魏公屹然中立親扶日轂垂紳搢笏神閒氣
定而天下不敢言不敢議韓公本慶歷之碩輔(言行錄韓琦傳)
熙寧之際陽消隂長之時也新法之行趨者瀾倒同已
者進異議者斥富公首立赤幟臺府繼論至為一空而
小人終知公議之不可奪富公本慶歷之名相(富弼與安石議)
(法意不合公稱疾求去司馬公言於神宗曰富弼老成有人望其去可惜上曰朕留之至矣彼堅欲去時蒲宗)
(孟范伯禄范公吕公諸賢皆以争新法去)元祐之元改絃易轍之日也程范
二公慮有朋黨(聞見錄程顥曰君實晦叔作相當與元豐大臣同若先分黨與他日可憂君實)
(忠直難與力争甚范公遺事公與乎文邦彦曰事有太者恐他日朋黨之禍)章吕小人窺伺
隙間(時吕惠卿語章子厚投問皆抵巇伺間聞見錄)而温公極溺救災不暇他
恤而天下知太平之有日温公本嘉祐之名臣(劉安世曰温公)
(當揆路日盖知後有反覆之禍拯溺救焚何暇論異日事温公在嘉祐時修起居注同知諫院)禁廢不
盡者猶足以支靖康之變(伊川東坡劉安世諸黨崇寕初謂之元祐學皆禁廢)源
派相傳者且能致建紹之功(楊時馬伸皆伊川弟子建炎初召用)社稷靈
長終必頼之祖宗涵養之功大矣書曰罔俾阿衡專美
有商愚不能無望于今之士君子
隆儒
漢立博士人心尊經(孟子序漢文廣遊學之路而天下衆書往往頗出論語孝經孟子爾)
(雅皆置博士)唐召學士天下崇文(唐太宗於門下别置弘文館召用十八學士時謂登)
(瀛洲)甚矣天下不可一日無儒者之功也人主亦不可一
日不重儒者之學也夫禮義之所以興分守之所以立
紀綱之所以張耕鑿之所以安者非儒之功耶為天地
立心為生民立極為斯道明正統為萬世開太平者又
非儒之功耶吾儒功用與天地並其可不加崇重之誠
乎自博士之置官也孔壁簡編家傳人誦太常弟子文
學彬彬(儒林傳序丞相公孫弘與太常臧博士平等議因舊官而興焉為博士官置弟子五十人云云)
(自此以來彬彬多文學之士)師儒講論於石渠之間(孝宣詔諸儒於石渠講五經同)
(異)冠帶雜遝於橋門之外(孝明帝臨辟雍冠帶濟濟圜橋門者億萬計)漢固
無負於儒異時桐江高風可扶漢鼎於危疑之際北海
清議凛然誅姦雄垂涎之心(嚴光及孔融傳)則儒術之澤可見
乎自學士之召用也踵堂授經濟濟八千(唐選舉志太宗益崇儒術)
(云云自天下初定增築學舍至千二百區遣博士為授經四夷若高麗百濟新羅高昌吐蕃相繼遣子弟入學)
(遂至八千餘人)金鑾玉堂招集名勝(唐開元置翰林皆選文學之士又李白金鑾論當)
(世事又翰林謂之玉堂)以制科待非常之才(唐選舉志)以進士為龍虎
之榜(韓愈歐陽瞻諸人登進士科稱為龍虎榜)唐亦無負於儒異時名儒事
業皆出於科舉之中(唐選舉志大抵衆科之目進士尤貴得人亦最為盛焉方其取以辭)
(章類若浮文而少實及其臨事施設其事業藹然為國名臣者不可勝數)奮書生正色屹然
為六館之唱(朱泚叛何蕃唱義六館)則儒學之功可見矣噫吾儒
有益於人國家也大矣哉世更五季吾道荆榛天開我
宋五星應奎方太祖太宗之立國也倥偬不給未遑他
務特拳拳於東魯聖人其為吾道計至厚也我太祖之
贊文宣曰尼父挺生河海標異(太祖作文宣王贊曰尼父挺生河海標異祖述)
(尭舜有德無位哲人其萎鳳烏不至)我太宗之贊文宣曰肅昭威儀海宇
聿崇(太宗作文宣王贊曰維時載雍戢此武功肅昭威儀海宇聿崇)昭回之光炳耀河
漢褒讃之文千古不磨噫貽厥孫謀以燕翼子後之繼
志述事者其不自斯道發揮乎是故儒行一篇親賜孫
何何而非儒其肯賜乎(淳化三年詔刻儒行篇賜大臣并賜孫何等為座右之誨)崇
儒一論親示王旦旦而非儒其肯示乎(祥符二年以崇儒術為君難為)
(臣不易論二篇示王旦曰先是陳彭年因奏對上曰儒術汙隆其應甚大國家崇贊何莫由斯秦息則儒術息)
(漢興則學校興彭年曰陛下聖言足以為天下訓可著之篇翰)召康節以祕書而不為
過以道義可重也(聞見錄熙寕二年詔舉遺逸吳充祖無擇薦康節康節除校書郎徵以推)
(官辭不就)賜伊川以座講而不為傲以經術可尊也(舊講讀官賜坐)
(仁宗富於春秋乃命儒臣立就御案便於指示神宗時王安石為侍讀請賜坐韓維以下三人以為當坐劉摯)
(以下十人以為不當坐乃不行元祐初程頥為侍講請坐講從之)玉堂四字以寵翰林
重詞翰也(淳化三年太宗飛白玉堂之署四字賜蘇易簡榜於廳額上曰此永為翰林中美事)秘
閣二字以寵秘書重經籍也(淳化四年李玉言愿比玉堂之署賜以新額乃飛白)
(秘閣二字賜之)師儒之當敬則錫以章服賜以宴會以為經筵
之盛事(慶歷七年開延英閣講孝經賜曾公亮三品服帝曰以此賜異於他日又曰自古帝王皆有師)
(今賜師儒之臣講筵之榮也於又元祐元年賜宰臣執政經筵官晏東宫)進士之當褒則
宴以瓊林給以騶從以為儒科之美觀(太平興國二年吕蒙正等給第)
(賜宴開寳寺上自為詩賜之八年宴會始就瓊林以為定制又祥符八年蔡齊居第一上曰得人矣特詔金吾)
(給七騶出而節傳呼)不特此也石經嵯峨屹立胄監(淳熙四年臨安府建閣安)
(頓太上皇御書石經以光尭御書石經之閣為名)法駕雍容親幸秘省(淳熙五年九月)
(車駕幸祕書省御右文殿從駕官及館職起居畢宣宰執以下於秘閣觀累朝御製御書及圖畫古器等)其
隆儒美意至中興以後有加焉噫生聖明之世為聖明
之士其鳶飛魚躍之情何如耶霜降水涸涯涘乃見歲
寒凛凛始知松栢吾觀變故艱難之書而知諸儒之所
養新學之興黃茅白葦幾變天下儒道幾晦(蘇東坡論王荆公欲)
(天下為黃茅白葦)然有直詆時政而甘居在下者(熙寧二年初以策取士時)
(蘇軾為考官以舉子希合争言祖宗法制乃擬答以對韓維吕惠卿主考阿附者皆在高等言直者皆下等葉)
(祖洽言祖宗多因循苟簡之政陛下革而新之陸佃初第五以附新法陞第二范鉞直詆時政皆在下)有
不阿主司而力排新法者新學能變之乎(聞見錄錢景諶與荆公善)
(論新法不合絶交其答趙度文書云僕為進士時彼主别頭試取僕於數百人之中及參大政僕見於新第問)
(青苗助役如何僕對利少害多彼不樂)學禁之嚴名儒碩望間關海隅儒
道幾墜矣(元祐學在崇寧時有禁故伊川有涪陵之行)然有執贄求學而不
恤禁錮者(馬伸字時中崇寧初元祐學有禁伸銳然從伊川為親承之計先生曰非其時恐為公累)
(公執贄凡十反且曰使伸得聞道雖死何憾况不至死者乎)有讀策問而不應進士
舉者(尹焞事伊川應進士舉策問議誅元祐黨人焞曰尚可以干禄乎哉不對而出告程夫子曰吾不復)
(進士舉矣)學禁能止之乎靖康之事儒道幾如綫矣然學校
之士草茅之儒寧死於鋒鏑而不忍負吾國寧守節義
而不肯辱北廷此其抗節守義之心果能易之乎(紹興十年)
(上曰學校人材自出須素養太宗置三館養天下之士至仁廟時人材輩出為國名臣秦檜曰國朝崇道重儒)
(變故以来士人雖陷敵者往往亦能守節)祖宗培植之功深矣嗚呼吾道何
負人國家哉
抑奔競
朝扣秦關暮游燕壁此奔競之風始唱也上書公車曳
裾王門此奔競之風益熾也嗟夫奔競誠可薄也然非
士夫得已也何者井田法行學校政舉故人安分守而
為恬静之習井田制壞學校政廢故人無定向而甘為
僥倖之態此蘇秦游說六國日夜皇皇而歎無負郭之
田也(史記蘇秦嘆曰使我有負郭之田二三頃安得佩六國印乎)然則豈士夫之得
已哉是故權在於左右則為之掃門權在於嬖寵則為
之控馬權在於貴戚則為之主事朱扉一開燕雀駢集
潭潭相府趍者如市小而望一顔之借大而望終身之
庇噫可歎也甚者子雲漢之大儒求媚取容甘有美新
之作(本傳)昌黎一代山斗一不得志至三上宰相之書(韓文)
自餘何望焉國家上以禮義礪其俗下以廉耻律其身
英風義槩凛凛相望故玉堂獻記不入翰苑(知制誥范杲數致書)
(宰相求入翰林又嘗出制誥一篇示李昉曰先公謂杲才任學士故以此付杲於是獻玉堂記請備其職上惡)
(其躁競終不使居内署)河平獻頌不留蘭臺(右補闕胡旦進河平頌太宗覽之曰胡旦)
(兇憸蹂憤文辭率繆安可置之蘭臺遂黜商州副使)不以私書至京師則擢之御
史(唐介改侍御史知復州未至召充言事御史介至仁宗曰知卿被謫以来未嘗以私書至京師可謂不易)
(所守矣介頓首謝退就言職無所避)不以私事干朝廷則處之諫諍(王舉正)
天子以此礪風俗風俗其不歸厚乎兩及相門則却以
素定(王旦謂向文簡曰累於上前說張師德名家子有士行不意兩及吾門状元及第榮進素定但當静)
(以待之耳若復奔競使無階而進將如何)一謁大資則却以不求(伊川云頥與韓持國)
(大資泛舟潁昌客將云有一官員上書謁見大資乃是求知己頥云大資居位却不求人乃使人倒來求己持)
(國曰正執求薦章常事也頥曰只謂曾有不求者不與來求者與之遂致人如此持國便服)韓維安
於静退而彦博薦之(仁宗患縉紳奔競諭近臣曰恬退守道者旌擢則躁求者自當知耻)
(於是宰相文彦博宋庠等言韓維好古嗜學安於静退乞加甄錄以厚風俗)劉器之不通問
訊而温公薦之(司馬公薦劉安世充館職因謂公曰知所以相薦否公曰獲從公遊舊矣温公)
(曰非也光居閒足下問訊不絶位政府足下獨無書所以相薦也)大臣以此化士夫士
夫其不安守乎天子明此道於上大臣明此道於下所
以養成恬静退讓之俗也方登強仕脱然勇退則有如
錢若水(至道三年真宗即位若水時方年四十以母老請觧機務章再上乃得請陳希夷謂錢若水)
(急流中勇退人也)未及掛冠遽爾請老則有如韓見素(咸平元年監察)
(御史韓見素表求致仕時年四十八上問輔臣曰見素齒髮尚壮遽求致仕何也吕端曰見素性恬退上難之)
(李至曰近世朝行中躁競求進者多知止求退者少若允其請亦足以激勸薄俗上默然乃授刑部員外郎致)
(仕見素退居華山年八十餘乃卒)有十年不求磨勘者(慶歷八年祠部員外郎秘閣校)
(理張瓌為兩浙轉運瓌十年不磨勘遷官朝廷奬其退静)有十五年退居者(宇文之邵退居)
(十五年不易其志時論稱之)禮部第一人庭唱抗聲舊例也而范鎮
不肯自陳(寳元元年范鎮禮部奏名為第一故事禮部第一人賜第時有第二甲者近下猶升之吴)
(育歐陽脩殿庭唱第過三人亦抗聲自陳鎮獨默然至第七十九人乃出拜退就别無一言衆以是賢之禮部)
(第一人在第二甲自鎮始)進士第一科求試館職舊例也而安石不
肯召試(皇祐三年宰臣言殿中丞王安石進士第四人及第舊制一任還進所業求試館職安石凡數)
(任並無所陳朝廷特令召試亦辭以家貧親老乞特賜甄擢召安石赴闕俟試畢别取旨安石辭不就)嗚
呼孰非我朝涵養作成之功哉好事盡輸純與直謾勞
頰舌湧如泉此太宗嫉躁競之詩也(太宗每念躁競之輩不循理道作七)
(言詩示學士卒章云好事盡輸純與直謾勞頰舌湧如泉)臣下但當守公法馳騖苟
進何可取此真宗喜恬退之詩也今之士夫當以此書
紳云
排異端
問禮老聃問樂萇弘此孔子之恕也禽獸楊墨妾婦儀
衍此孟子之嚴也嗟夫孔孟家法源流則一同師帝王
同用仁義同尊六經至處異端之學或恕或嚴矛盾異
見抑何耶盖夫子之勉人為善也言足以庶幾於道識
未至於甚悖乎理海㴠春育不至皦皦是在蠻貊而引
之之意孟子之為世衛道也售偽以假真似是而實非
痛懲深詆惟恐不力是以門墻而麾之之見先輩謂夫
子猶元氣渾然有四時之象孟子猶太山有岩岩不可
犯之状者正此意也然夷子竊仁貽禍萬世老氏道德
流為少恩(孟子學又史記太史公曰申韓之雜於老子道德之義)其為吾道害也
烈矣故夫子雖曰小道可觀而攻乎異端一言與門人
弟子警戒提撕甚切也然則學孔孟之學者其可不以
衞吾道排異端為家法哉自孔孟不傳之後而黃老之
學唱於蓋公(曹參傳)和於賈誼(本傳)大熾於司馬談之父子
(司馬談與其子遷世為史官以為出於老子盖老子為周之柱下史故也)而吾道又一厄矣
董仲舒推明孔氏力挽正學清淨之說方息而賢良之
科始盛百氏之術既罷而六經之學益彰文章彬彬煥
然有三代之風者董氏之力也(董仲舒傳自仲舒對策推明孔氏抑黜百家立)
(學校之官州郡舉茂才孝廉皆自仲舒發云可又武帝贊慨然罷黜百家表章六經號令文章煥然述也)
自仲舒既没之後而釋氏之學漢明帝無故開其端(後西)
(域贊)梁武無識宗其教(通鑑梁紀武帝齋素奉佛屢設無量大齋)唐憲又從而
實其怪異之迹(唐憲宗迎佛骨韓愈上䟽諫之)而吾道又再厄矣韓昌
黎火其書廬其居欲巾澄觀(韓文僧澄觀詩我欲收拾加冠巾)欲冠靈
師(韓文靈師詩方欲缺其道且欲冠其巾)原道一篇名教砥柱佛骨一䟽
羣疑冰釋障百川而東之回狂瀾於既倒者昌黎之功
也世更五季吾道湮欝甚矣異論邪說争鳴競吠宋興
七十餘年而舊染未洗也自歐陽公攻於前石徂徠排
於後而先正諸公羣起而斥之後學免擿埴之惑吾道
增杲日之輝自今觀之仁義之說勝則楊墨之學廢歐
陽公之本論然也本論一出而天下始知勝之之道(六一)
(文本論曰佛老為中國患千餘歲世之卓然不惑而有立者莫不欲去之已嘗去矣而復大集攻之暫破而愈)
(堅撲之未滅而已熾至於無可奈何果不可去耶盖亦未知其方也然則將奈何曰莫若修其本以勝之昔戰)
(國之時楊墨交亂孟子患之而專言仁義之說仁義之說勝則楊墨之學廢漢之時百家並興董子患之而退)
(修孔氏之學孔子道明而百家自息此所謂修其本以勝之之效也)遷四民之常居毁中
國之衣冠石徂徠之經說然也經說一出而天下又知
可怪之害欲除其弊先從其徒非李方叔浮圖之論乎
讀其論者則知銷之有道矣(李廌浮圖論浮圖初入中國英睿之君忠義之臣欲)
(除其弊終亦不能何哉銷之不以其道也今不必推罪於佛惟治其徒曰吾將使汝不出戸治其佛之說而躬)
(行之禮部署以為令刑部防以為法)欲非其非必反其是非李泰伯廣潜
之書乎觀其書者則知彼說必窮矣(李泰伯廣潜書昔之排浮屠徒非其)
(非而弗及其是胡不窮之曰爾之慈悲普濟而不以禮節之是不知父子之可親而他人之可疎也爾之報應)
(而不以信行之土木媚佛則反禍為福是招權鬻獄汙吏事也)明道極推其教之失則
曰滯固者入於枯槁䟽通者歸於恣肆是說也其中異
學之膏肓歟(明道語錄佛氏之教滯固者入於枯槁䟽通者歸於恣肆云云)伊川推其
難辯之弊則曰楊墨之禍慘於申韓釋氏之禍慘於楊
墨是說也其為吾道之大閑歟(伊川語錄)昔東坡之序歐陽
公也謂愈之後三百有餘年而後得歐陽子其學推韓
愈孟子以達於孔氏且曰歐陽子今之韓愈嗚呼豈特
歐陽子哉凡先正有功於吾道者皆韓愈也請廣東坡
言外之意(蘇軾序公之文曰自漢以來道術不出於孔氏而亂天下者多矣晉以老莊亡梁以佛亡)
(莫或正之五百餘年而後得韓愈學者以愈配孟子盖庶幾焉愈之後三百有餘年而後得歐陽子其學推韓)
(愈孟子以達於孔氏其言簡而明信而通引物連類折之於至理以服人心故天下翕然師尊之曰歐陽子今)
(之韓愈也)
經學
聖經不幸於後世者三曰議經曰僭經曰叛經而秦人
焚焰之罪不與焉噫可歎也嚴矣哉聖人之經天地鬼
神不能易而易之者諸儒也嗚呼諸儒之輕易聖經自
若也而諸儒之罪豈能逃於後世哉自其有議經之說
也書則疑伯益之事(史通疑伯益之死為啓所誅)記則辨月令之非
(鄭康成云名曰月令者以其記十二月政之所行也本吕氏春秋十二月紀之首章也又云其中官名時事不)
(合周法)指易為卜筮之數(秦人以易為卜筮之書故不焚之)指詩不當暴
醜亂之迹讀禮未知篇數已謂為戰國之書讀春秋未
知十二公已議三傳之失(子由文周公治周莫詳於周禮以吾觀之秦漢諸儒以意)
(損益者衆矣非周公之全書也識又司馬温公上書近歲新進後生未知臧否讀易未卦爻已謂十翼非孔)
(子之言讀禮未知篇數已謂周官為戰國之書讀詩未盡周南召南已謂毛鄭為章句之學讀春秋未知十二)
(公已謂三傳可束高閣循守注䟽者謂之腐儒穿鑿臆說者謂之精義)夫以聖人作經猶
不敢議夏五郭公之疑而况於後儒乎噫以蠡測海妄
窺涯涘君子知議經者之過自其有僭經之說也論禮
樂者誕(荀卿)賡華黍者贅(東晳)作太玄者妄(楊雄)史遷之實錄
司馬彪之九州春秋麟筆之玷耳王通之續書孔衍之
漢魏尚書典謨之累耳夫以游夏高弟猶不敢一辭之
措而况於後儒乎噫效顰西子反失西子君子知僭經
者之咎自其有叛經之說也受業公羊多詐不情(公孫弘)
傳業左氏自獻符命(劉歆)以從事易學之人而投閣取辱
(揚雄)以不語怪力之言而欺君自誣(張禹)以六典井田之法
而助莽簒政(劉歆)夫以莊周異端之流猶知尊聖人之教
而况於後儒乎(東坡文)噫操戈入室自相背戾君子知叛
經者之罪嗚呼使彼而知曾經聖人議論安敢之諷則
必獨抱遺經深究終始而不敢議(韓文詩曾經聖人手議論安敢到又云寄)
(盧仝詩春秋三傳束高閣獨抱遺經究終始)彼而知誰能書閣皓首太玄之
詩則必束閣臆說覆瓿淺言而不敢僭(杜詩誰能書閣下皓首太玄經)
彼而知莊周之書發冢之譏則必佩服聖言書紳遺訓
而不敢為彎弓之叛(莊子)惜哉文不喪天道未墜地振遺
經之絶響起吾道之如綫吾於先正諸公有望焉泰山
之孫明復(墓誌孫復字明復後居泰山學春秋著尊王發微十二篇用范富薦除國子直講)徂
徠之石守道(石介字守道耕徂徠山以易教授于家後為直講學者從之甚衆)南城之
李泰伯(墓誌李遘字泰伯南城人有易禮二論周禮論五十首天子聞之以將仕郎試太學助教又召)
(入太學說書)湖學則有胡安定(家塾記安定先生胡瑗慶歷中教授湖蘇間束脩弟子以)
(數千計時方尚詞賦獨湖學以經義入時務學中故有經義齋治事齋)閩中則有周希孟
陳述古之流(墓誌蔡㐮知福州閩士專用賦應科舉公得周希孟以經學傳授學者嘗數百人又)
(有陳㐮字述古以經學名)周子之在濂溪(周茂叔)張横渠之在關中(張載)
(字子厚設教關中)康節二程之在洛(邵雍謚康節先生程顥程頥在洛陽)道德之
言藹如也於易則先天之學以心為本(聞見錄陳瑩中答楊中立游定)
(夫書康節云先天圖心法也詩曰身在天地後心在天地先天地自我出自餘惡足言然則先天之學以心為)
(本其在經世者康節之餘事耳)經世之作以中自名(童蒙訓邵康節以十二萬四千五百)
(年為一會自開闢至尭時正當十二萬年之中數故先生名雍字尭夫名雍取黎民於變時雍也其居洛陽亦)
(取天地之中)因數窮理也一兔之微可起八卦(遺書因見賣兔者曰聖人)
(見河圖洛書而畫八卦然何必圖書只看此兔亦可作八卦數便從中起古聖人只取神物之至者耳)梅
枝之粗可知乾坤(遺書早梅冬至已前發方一陽未生然則發生何也其榮其枯此萬物一)
(箇隂陽升降大節然逐枝自有一箇榮枯分限不齊此各有一乾坤也)因理達數也太極
一圖天地之本(周茂叔太極圖五行一隂陽也隂陽一太極也太極本無極也五行之生各一)
(其性無極之真二五之精妙合而凝乾道成男坤道成女二氣交感化生萬物萬物生生而變化無窮)潜
虚一書萬物之府又理數相推也(温公潜虚萬物皆祖於虛生於氣氣以成)
(體體以受性性以辨名名以立行行以俟命故虚者物之府也氣者性之戸也體者質之具也性者神之賦也)
(名者事之分也行者人之務也命者時之遇也)於記則六經門戸自中庸入(鄒浩)
(曰六經干門萬戸何從而入其要在於中庸之謹獨)學識波瀾自檀弓入(蘇東坡學識波)
(瀾自檀弓入)物我兩盡自曲禮入(張横渠物我兩盡自曲禮入)以大學為
入德之門(伊川語錄唐棣見伊川問學如何曰入德之門無如大學今之學者賴有此篇僅存)以
少儀盡進退之事(吕氏童蒙訓後生學問須會曲禮少儀儀禮小學洒掃應對進退之事)
其言近道吾得樂記焉(童蒙訓禮記除中庸大學唯樂記為最近道學者深思之禮記)
(之表記其迹近矣乎其言正)其事可備吾得禮運禮器焉(横渠正蒙書禮器則)
(藏諸身吉無不利禮運云者語其運也禮器云者語其成也逹與成體與用之道合體與用大人之事備矣)
其於書與周禮也論洪範而辨五事參極之鑿(老泉洪範論歆)
(向之惑始於福極分應五事遂強為之說故其失浸廣今其傳以極之惡福之攸好德歸諸貌極之憂福之康)
(寧歸諸言極之疾福之夀歸諸視極之貧福之富歸諸聽極之凶短折福之考終命歸諸思所謂福止此而已)
(所謂極則未盡其弱焉遂曲引皇極以足之皇極非五事而其不建之咎豈止一理之弱哉)傳禹貢
而别三江入海之味(聞見錄東坡傳禹貢三江既入曰自豫章而下入於彭蠡而東南流)
(為南江自蜀岷山至於九江彭蠡以入于海為中江自嶓冡導漾東流為漢過三澨大别以入于江匯于彭蠡)
(以入于海為北江自三江自彭蠡以上為二自夏口以上為三江漢合于夏口與豫章之江皆匯于彭蠡則三)
(為一過秣陵京口以入于海不復三矣禹貢猶曰北曰中者以味别也盖此三水性不相入江雖合而水味異)
(故至于今有三泠之說古今稱唐陸羽知水味三泠相雜而不能欺不可誣也予讀唐史高宗問許敬宗書稱)
(浮于濟漯今濟與漯絶不相属何故而然許敬宗曰禹導沇水東流為濟入于河今自漯至滎而入河水自此)
(洑地過河而南出為滎古者水官能辨味與色潜而出合而分皆能識之盖江河以味别敬宗先言之矣東坡)
(不表見之者嫌其姓名汙簡冊耳)辨稽古為作史之辭(元城語錄元城謂馬永卿曰今)
(之書乃漢所謂尚書自作尭典以上書序也舊與他序同在一處孔氏修於諸篇之首尭典兩字乃篇題也其)
(下當為粤若稽古粤若發語之辭也稽古者言史官考古有此事也今孔氏以若為順古道而行之非也永卿)
(曰粤若者所謂越若來三月是也所謂稽古者則所謂惟稽古是也先生曰然今按藝文志注秦延君說曰若)
(稽古三萬言則是曰若稽古當作四字句今乃以堯典曰為一句若稽古帝尭為一句非也)解放勲
為稱堯之道(伊川語錄放勲非尭號盖史稱尭之道也謂三王而上以神道設教至尭方見於事)
(功也後人以放勲為尭號故記孟子者遂以尭曰為放勲非也若以尭號為放勲則臯陶當號允廸禹自文命)
(下言敷於四海有甚義理)講周官經世之務當知三代致治之意(龜山)
(語錄熙豐君子皆通世務而所取為證者漢以下之事而已有為秦漢以上之說者與之争取不勝今之論事)
(多以三代為言實未必曉有能以三代之德與之剖析是非有不戰而自屈者然須深知三代致治之意方可)
(若周官之書先王經世之務也不可不講)行周官之法度當有關睢麟趾之
仁(龜山語錄明道常曰有關睢麟趾之意然後可以行周官之法度盖深達乎此)論象魏之布
法當有周家舊法之說(司馬温公辨吕惠卿一月變法一歲變法謂周禮正月布法盖)
(布周家舊法也)其於詩與春秋也自從刪後更無詩其知詩也
達(邵康節詩曰須信畫前元有易自從刪後更無詩)置心平易始知詩其論詩
也明(吕童蒙訓横渠讀詩詩云置心平易始知詩楊中立曰如此詩則可以讀三百篇矣)靈臺之
詩非文王之受命理窟辨之(横渠理窟靈臺民始附也先儒指以為文王受命之)
(年此極害義文王之於紂而事之盡道矣先儒觧經如此君臣之道一不明何有義理哉)破斧之詩
非周公之真破斧正蒙駁之(横渠正蒙訓既破我斧又缺我斨言四國亂離烏能)
(有為徒破缺我斧斨而已周公征而安之愛人之至也)究春秋之始於王道迹熄
之餘(龜山語錄春秋始隐其說紛紛無定論孟子有言王者之迹熄而詩亡詩亡然後春秋作平王之崩)
(在隱公三年則隱公即位實在平王時平王東遷黍離降為國風則王詩亡而春秋作)窮春秋之
終於聖人感麟之因(伊川入關語錄孔子感麟而作春秋或謂不然如何曰春秋不為感)
(麟而作然麟不出春秋豈不作孔子之言盖亦有素因此一事而作故其書亦於此終如畫卦因圖書果無圖)
(書八卦亦作)五伯功罪莫逃於觀物之一書(康節觀物篇五伯者功之首罪)
(之魁也春秋者孔子之刑書也聖人先立其功後定其罪人有功必俱錄之不可不知也)文姜罪戾
莫逭於遺書之數語(遺書問禘於太廟用致夫人是哀姜否曰文姜也文姜與桓公如齊)
(終啓弑桓之惡其罪大矣故聖人止曰夫人而去姜氏夲朝太祖立法極合春秋之意有夫因婦而被殺以婦)
(為首正與此合)噫諸儒議之僭之叛之之後使非先正諸公尊
信講明之篤則言語之禍甚於煨燼之慘也夫何吕王
者流復蹈前失千機百穽紛紛不已觀卦之畫指為老
鸛小大之雅指為老鴉非議經而何(聞見錄東坡答劉道原書云方新學)
(經觧紛然日夜摹刻不暇近見京師經義題有其善喪厥善其厥不同何也又說易觀卦本是老鸛大小雅本)
(是老鴉此類甚多王氏之學穿穴至此)新義之行求附六籍字說之作繆
戾不經非僭經而何(王荆公作新義字說為科舉取士之業)記經粹學謂
非法言春秋直筆謂非聖經又何其叛耶(熙寧元年詔講筵罷講禮)
(記先是王安石數難禮記之非上曰禮記既不皆法言擇其中有補者講之如何安石曰陛下必欲聞法言宜)
(改他經故有是詔一又熙寧四年進士罷詩賦安石作詩書易周禮禮記經兼以語孟每試四場初本經次)
(兼經并大義十道次論次策春秋不與焉)噫王氏之經皆唱於吕蔡之徒而
不能不譏於蘇程之黨能亂於熙豐之間而不能不絶
於元祐之後吾聖經昭昭日星萬世不泯蛙鳴蟬噪者
豈足為輕重哉後之諸儒當以先正為依據云
傳注
三傳束高閣遺經究終始觀此則傳注之學為可略寧
道孔聖誤諱言鄭服非觀此則傳注之學為可用嗟夫
同異黨伐者雖不足以造聖經之純全而獵涉鹵莽之
患尤甚於黨伐捃摭訓詁者雖不足以極聖經之精奥
而高談闊論之病尤深於訓詁何者侯國棄籍咸陽焚
經使孔壁之簡不傳博士之官不立師友之學不講訓
注之書不作則間斷殘缺人誰知經安得不賴補綴百
孔之功吾能因經以考傳之得失因傳以遡經之本原
此其所學果何所負而殆欲盡略之乎夫易雖以卜筮
存而實亡考經觧所援差之毫釐繆以千里之語而易
初無此文則不全也甚矣使非田焦費高開其原陳元
王弼導其流後人何從見易乎噫讀易未識卦爻已謂
十翼非孔子之言此温公所深憂也(司馬温公曰讀易未識卦爻已謂十)
(翼非孔子之言讀禮未知篇數已謂周官如戰國之書)詩自春秋作而已失觀論
語所援素以為絢偏其反而之句而詩初無其辭則所
亡者多矣使匪申公毛韓為之訓鄭玄賈逵為之注後
人何從知詩乎噫讀詩以先儒為非則啓後學之穿鑿
此元城所極論也(元城語錄元城謂馬永卿曰某嘗讀韓詩有雨無極篇序云正大夫刺幽)
(王也首云雨無其極傷我稼穡浩浩昊天不駿其德因曰詩中云正大夫離居豈非序所謂正大夫乎凡此事)
(但欲吾友知耳若又以先儒為非則啓後生穿鑿害愈大矣)既脱酒誥復失武成書
非全也設非伏生受業孔氏為注何所取而為軌範乎
兒寬一篇聞者喜色夏侯一言已知變事烏可謂無用
之學(並前漢本傳)嗚呼學書未精而效伊川疑金縢元城疑
稽古者皆自文之說耳(伊川語錄問金縢周公代武王死何如曰此只是周公之意其)
(辭則不可信只是本有此事後人自作文是此一篇尚書文顛倒處多如金縢尤不可信又元城語錄元城)
(謂馬永卿曰今之書乃漢所謂尚書自作尭典以上書序也其舊他序同在一處孔氏移於諸篇之首尭典兩)
(字乃篇題也其下粤若發語之辭也今孔氏以若為順古道而行非也)既失月令又失王
制禮非全也(月令吕不韋作王制漢儒作)設非高堂后蒼大小二戴
何所取而為儀文乎傳一大學學者賴之(伊川雜錄唐棣見伊川問)
(學何如入曰入德之門無如大學今之學者頼有此篇僅存)得一中庸終身所用(伊川)
(語錄善讀中庸者只得此一卷書終身用不盡也)烏可謂無益之書嗚呼學禮
未盡而曰晁氏議曲禮泰伯議儒行者皆輕薄者之言
耳(晁氏客語曲禮曰毋不敬毋不敬則焉有傲欲傲不可長欲不可縱疑注䟽之言非經也又李泰伯儒)
(行非孔子言也盖戰國時豪士所以高世之節耳其條十有五然旨意重復要其歸不過三數塗而已一篇之)
(内雖時與聖人合而稱說多過或曰哀公輕儒孔子有為而言曰多自夸大以搖其君豈所謂孔子者哉)學
官不立周禮最闕所頼者河間之獻康成之箋而是書
不至絶響此龜山謂周官經世之務不可不講必有見
也(龜山語錄須深知三代致治之意方可若周官之書先王經世之務也不可不講)麟筆既絶
策書不存所賴者左氏公榖之傳賈誼諸儒之訓而是
學不至如綫此明道謂經不通求之傳傳不通求之經
盖有旨也(龜山語錄伯淳先生嘗云看春秋若經不通當求之傳傳不通當求之經如左氏君氏卒)
(君氏乃惠公繼室聲子也而公羊書曰尹氏傳云夫人也聲子書曰君氏是何義須以尹氏為正以所得求之)
(經)噫六經不全諸儒補葺固為聖經之幸諸儒未備先
正推廣豈非聖經之大幸歟夫莘老易傳游酢所序(孫莘)
(老易傳游酢為序)東坡易傳晁氏所敬(聞見錄晁以道問東坡曰先生易傳當傳萬世)
(曰尚恨某不知數學耳)或發於太極之圖(周茂叔作太極圖)或廣於先天
之說(邵康節先天易)此易之學益明也雨無極之章必參韓詩
(見上)淇水之章必推逸詩(捫蝨集今書傳所載逸詩何限惟琴書載衞女之詩所謂思歸)
(引者獨見全篇云㳙㳙流水流于淇兮有懷于衞靡日不思執節不移兮行不詭隨坎坷何辜兮離厥茨是詩)
(始言淇水有似乎竹竿次言離厥茨有似乎墻有茨則逸詩之言類乎此者多惟有不純故不見取於孔子)
或論黍離則知人心之不變(元城語錄曰黍離之詩嘗見老先生言惟劉銘說最)
(善其說謂人之情於憂樂之事初遇之則人心變焉次遇之則人心微變三遇之則人情如常矣君子則不然)
(其行役也往来非一見之也初見稷之苗又見稷之穗又見稷之實而感傷之心終始如一不少變焉此詩人)
(之意也若謂視苗以為穗視穗以為實則失之遠矣)或觧狡童而知人心之已離
(龜山語錄問正叔曰詩比其君狡童碩鼠則已甚其說如何曰此理舊疑来因學春秋遂别其意春秋書突之)
(奔及其歸皆曰鄭伯突其書忽止曰鄭怱盖不以忽為君也不以為君故目之為狡童魏之碩鼠魏之重斂則)
(人心之離亦可見矣人心離則為獨夫)此詩之學益明也書一也老泉有
論東坡有觧(老泉文有洪範論東坡作書觧)禮一也泰伯有論横渠有
觧(墓誌李遘字泰伯南城人有易禮二論又横渠有禮記觧)以言其周禮則子由論
三者之疑(子由文論周禮王畿之疑諸侯封國之疑公侯鄉遂之疑)泰伯著五十篇
之論(泰伯有周禮禮論五十首)以言其春秋則泰山著尊王之書(孫復)
(學春秋著尊王發微十二篇)康節著觀物之論(康節先生觀物篇全論春秋)他如
五經口義(胡安定有五經講筵口義)經學理窟(横渠有經學理窟)講於經帷
藏於秘閣非可一二數嗚呼諸公之有功於聖經賢傳
也多矣至若伊洛之門紬繹奥義講明正訓其論議精
粹儼如面命後學又有依歸之地易觧一部親筆所撰
中庸講議不滿復著於禮之數雖定於陜西諸公而禮
文未詳非自為不可也於春秋之傳雖成於劉質夫而
說或未盡非自為不可也於樂也書也雖分撰於閩中
諸公而非親說亦不可也噫曾經先生之手無遺議矣
(遺書問先生聞有五經觧已成否曰惟易須親撰諸經皆關中諸公持去以頥說撰成之禮之名數陜西諸公)
(刪定已送與吕與叔與叔今死矣不知其書安在也然所定只禮之名數若禮之文若非親作不可也又尹和)
(靖語錄劉質夫作春秋傳未成有問伊川答曰已令劉絢作自不湏頥費工夫也劉傳既成門人請觀伊川曰)
(須頥親作又陳長方見尹子於姑蘇問中庸觧尹子曰先生以不滿意焚之矣)中興以來家傳
人誦故朱氏之易傳(晦菴遺文朱震進易說謂太極圖傳自陳摶种放穆脩)胡氏
之春秋(紹興七年趙鼎曰胡安國昨進春秋必經聖覽上曰安國所觧朕置之座右雖間有傳注頗能)
(發明經旨朕喜春秋之學率二十四日讀一過)盖得凾丈謦欬之餘列於秘府
萬古有光觀高宗進讀胡氏春秋謂安國所觧朕置座
右間有傳注頗明經旨吁傳注之學其不可略也如此
夫前輩有詩曰讀書未到康成處安敢高聲議漢儒敢
誦此以為後學之戒
古今源流至論後集卷八
