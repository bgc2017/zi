古今源流至論别集卷九宋黃履翁撰
軍政(論漢與祖宗之政)
甚矣軍政不可一日廢也夫聚天下不逞之人而授以
兵家不仁之具其氣咆哮而難制其心頑獷而難服非
法足以束其心恩足以效其死威足以制其生死之命
則百萬熊羆錚錚佼佼安能入吾奔走之下哉嘗觀三
代之下而能得制兵之道者惟漢可取其䘏兵也寬其
待兵也嚴其制兵也整肅其召兵也周密夫恤之以寬
則人知自勉待之以嚴則下知自戒制之以整肅則無
玩意召之以周密則無姦心是以終漢之世晏然無事
諸吕七國變生倉卒而備禦素具北胡南越連兵數年
而邦本不搖誠有以也吾觀從軍有勞得以復除(高帝紀三)
(年關中卒從軍者復家一歲)亡士過多將軍有譴(李廣𫝊漢下廣吏吏當廣亡失多為)
(虜所得坐當斬贖為庶人)金布著令尤恤死事(金布令曰邊士卒從軍死者將為續傳歸)
(所居給以衣棺云云)羽林既死特錄孤兒(前百官表上太初元年初置建章營騎俊勇名)
(曰羽林騎又取死事之子孫養羽林營號曰羽林孤兒羽林有令)其䘏兵也寬矣然力
功增級者幕府已察(馮唐傳雲中守魏尚坐上功首虜差六級下之吏削其爵)亭徼
不治者出警必罰(食貨志上北出蕭關從數萬騎行獵新秦中以勸邊兵而歸新秦中或千)
(里無停徼於是誅北地太守以下)捕降為虜者詔書加詰(楊僕傳南越反拜為樓船)
(將軍有功封將梁侯東越反上欲使復將為其伐前勞以書敇責之曰將軍之功獨有先破石間尋愜復有斬)
(將搴旗之實也烏足以驕人哉前破番禺捕降者以為虜掘死人以為獲是一過也云云推此心以在江外江)
(海之間可得信乎僕惶恐對曰願盡死贖罪)逗撓者有誅(韓安國傳楊敀坐逗撓誅)後期
者有誅(張騫傳後二年騫為衛尉與李廣俱出右北平擊匈奴匈奴圍李將軍軍失亡多而騫後期當)
(斬贖為庶人)畏懦者有誅(前功臣表張騫元朔二年坐以將軍擊匈奴畏懦當斬贖罪免楊僕)
(元封四年坐為將軍擊朝鮮畏懦入竹二萬箇贖金為城旦)其待兵也嚴矣以制兵
之意言之則京師之兵僅萬人耳統於一官未為過多
而二三卿士各分所領欲上下之相維也(按後百官志光禄勲注宫)
(衛士八十一人八又蔡質漢儀曰主虎賁千五百人又羽林郎百一十人羽林左騎八百人羽林右騎九百)
(人而又前百官表云諸郎守門戸出充車騎多至千人總計之光禄勲有四千三百九十九人按後百官)
(志衛尉卿一人注漢官儀曰衛士六十人南宫衛士令一人本注曰南宫衛士員吏九十五人衛士五百三十)
(七人北宫衛士令一人本注曰北宫衛士四百七十一人又右都僕左都侯衛士共百九十九人又宫掖門凡)
(七各有司馬以領衛士南屯百二人蒼龍四十人元武三十八人北屯三十八人朱雀百二十四人東門百二)
(十人朔平百二十人總而計之衛侯所有一千五百一十三人又北軍五校各領七百人長水領七百三十人)
(又執金吾五百二十人總而計之有二千五十人以宫掖門所領者論之多者百八十人少者三十八人其十)
(二人止領一校多不過千人合四者計之則京師之兵止餘萬人既有光禄勲又有衛尉又有五校執金吾等)
(官)都試之役太守都尉事爾縣之令長丞尉何預而必
欲俱會欲上下之相察也(前高帝紀材官騎士習射御馳驅戰陣常以八月太守都)
(尉令長丞尉會都試課殿最)伍符素備以正什伍(馮唐傳尺藉伍符注李竒曰尺藉所)
(以書軍令伍符軍士伍二相保之符信也如淳曰漢軍法曰吏卒斬首以尺藉書下郡縣移郡令人故行不行)
(奪勞二歲伍符亦什伍之符要節度也)游徼亭長以防盗賊(前百官表縣令長皆秦官)
(皆有丞尉十里一亭亭有長十亭一鄉鄉有三老有秩嗇夫游徼三老掌教化嗇夫秩聽訟收賦稅游徼徼循)
(禁賊盗鄉亭亦如之皆秦制也)其整肅何如哉以召兵之意言之始用
羽檄以召天下之兵(高帝紀十年陳&KR0008;反趙代地皆&KR0008;有吾以羽檄召天下兵未有至者)
(注師古曰檄者以木簡為書長尺二寸用召也其有急事以鳥羽插之示其速也魏武奏事云邊有警輒露檄)
(插羽)後用虎符以合郡國之信(文帝紀)膠西欲擅發兵而弓
高詰之自圖(吴王濞傳漢將弓高侯類遺膠西王卬書曰云云王肉袒叩頭漢軍壁謁曰臣卬奉)
(法不謹驚駭百姓乃苦將軍遠道至於窮國敢請葅醢之罪侯執金鼔見言曰王苦軍事願聞王發兵軍王對)
(曰晁錯變更高帝法令天下七國發兵且誅錯聞錯已誅卭等謹以罷兵歸將軍曰王苟以誅錯為不善何不)
(以聞及未有詔虎符擅發兵擊義國乃出詔書為王讀之曰王其自圖之王遂自殺)嚴助以節發
兵而郡守拒之不從(本傳建元三年閩越舉兵圍東甌東甌告急於漢武帝以問太尉田)
(蚡蚡曰云云上曰太尉不足與計吾新即位不欲出虎符發兵郡國乃遣助以節發兵會稽會稽大守欲拒法)
(不為發助乃斬一司馬諭意指師古曰以法拒之為無符騐也)其周密又何如哉蓋高
帝出入兵間熟究利病其為四百年之規模遠矣至我
國家本以仁得天下未始倚兵為重也然承五代破碎
之餘其紛紛謀亂皆無頼不逞之人藝祖平定天下聚
以為兵其所以隄防制御之術不得不曲防周慮厚禄
以畀之重罰以警之明法以節之分權以防之列聖相
承緝熙燕謀其視漢家之法又遠過矣代蜀名帥超授
醲賞(行狀王仁贍歴詆諸將奢縱不法冀以自解止言謹畏廉恪惟曹彬一人耳太祖怒下全斌吏即授)
(彬宣徽南院使彬曰收蜀將校皆得罪臣以無功獨蒙厚賞恐無以勸天下太祖曰卿有茂功加以不伐設有)
(微累仁贍肯惜言哉)典兵舊臣皆蒙厚禄(符彦卿等罷兵解職皆畀以厚禄以享富貴)
備邊諸將悉予市租(郭進李漢超賀惟忠姚内斌等備邊其筦𣙜之科悉以予之略其細)
(故二十年間無西北之憂)若寬矣然王仁贍之貪慾則下之吏議(見上)
潘美之驕伐則警以匣劒(聖政編年太祖征荆南以匣劒付曹彬曰自副將不用命)
(有罪犯者得斬之潘美等皆為之失色)又未嘗不嚴也此待將帥然爾御
龍扈從特命增給(太祖以御龍直從郊祀從命增給而川班殿直不得如例擊鼔上訴帝怒)
(曰朕之所與即為恩澤烏有例哉命斬妄訴遂廢其班)沿邊戌卒時賜絹襦(興國八年)
(詔河北河東沿邊戍卒人賜黃絹襦一京師内外諸軍人給米一石)巾屨端布出自特旨
緍錢薪炭或行泛恩(增釋兵卒名額不一輕重不同故隨其等降為之月粮科錢衣賜不)
(使過分祖宗時或賜巾屨紵衣或賜緍錢端布或賜草茶或賜鮮米或以霖雨賜蒸或以春寒賜薪炭其諸修)
(城浚河守束綱運皆時賜緍錢襦袴之類悉出於非時特旨也)若寬矣然武雄之肆掠
則百卒竟誅(乾德中藉諸道驍勇兵送闕下太祖團結為武雄軍凡百餘人白日掠人妻女於城)
(下帝怒捕戮之)川班之妄訴則全軍俱廢(乾德中收蜀精兵置川班殿直廪給與御)
(龍直等開寳四年太祖以御龍直宣從郊祀特命增給而川班殿直不得如例擊鼓上訢帝怒曰朕之所與即)
(為恩澤烏有例哉命斬妄訴遂廢其班)酒坊之兵士作過則罪及主將(何剡)
(言太祖酒坊火發本坊兵士因便作過太祖以本坊使田處岩等不能部轄並處極法)又未嘗不
嚴也此特士卒然爾不特此也軍士衣不得過膝葱韭
不得入營無侈心也出戍之日多在營之日少無非念
也營在城西者糧在城東營在城東者糧在城西無怠
志也其制兵之意可見其整肅矣(張方平言太祖訓齊兵法甚嚴軍人不得)
(衣皂但許衣褐其制不得過膝豈有紅紫之服葱韭不得入營門豈知魚肉之味又置更戍之法遠妻弩外戍)
(之日多人人少子而衣食昜足每月請糧營在城西者即於城東給營在城東者即於城西給不許雇車乘須)
(令自負以勞役之故士卒足衣食無外慕安辛苦而昜使今則異矣衣服驕侈所授廪給一身不足妻子飢凍)
(豈能不歸怨於上耶)又不特此也三帥有握兵之重而無發兵之
權樞密有發兵之權而無握兵之重其召兵之意可見
其周密矣(范祖禹言伏見樞密都承旨曹誦權馬軍司祖宗兵法本於樞密有發兵之權而無握兵)
(之重京師之兵總於三帥有握兵之重而無發兵之權彼此相維不得專制此所以百三十年無兵變自唐季)
(以及五代樞密之權偏重動為國患由手握禁旅又得興廢今副都承旨為樞密屬官權在管軍是本兵之地)
(又得握兵合而為一非祖宗制兵之意)皇朝之制大臣平章先軍而後國
羣臣出守先軍而後州庫曰軍資監曰軍器官曰參軍
軍務曰贍軍其於軍事重矣故其恤之寬待之嚴制之
以整肅召之以周密無不置其慮者宜也愚敢以祖宗
之政望今日不但以漢之政望今日
軍器(言平時當備兵器)
昔胡安定之始在湖學也講明邊防必專置齋(胡安定在湖學)
(也治道有齋水利有齋邊防有齋門人皆傳其業)及監作院也訪尋利器必精
技能(胡安定監某處作院)夫安定道德之宗師也其於兵事為尤
熟則儒者烏可以軍旅未學為辭而不之講哉夫徒手
而遇盗雖賁育無如之何操箠而遇敵雖童子不知所
避甚矣兵器之有切於國家也有備則氣勝無備則氣
沮理也亦勢也昜之利於睽陳於萃聖人蓋思之審矣
愚嘗究其本末在周則出於民在漢則出於官雖所在
之制不同而所重之意則一也自今觀之周制其於鄉
也鄉師既簡兵器矣(地官鄉師簡其戎鐸旗物兵器)族師又簡兵器(族師)
(合其卒伍簡其兵器)縣師又備兵器(縣師若有軍旅則會其車人之卒伍使皆備旗鼔兵器)
其於遂也遂人既簡兵器矣(遂人簡其兵器)里宰又比兵器(里宰)
(掌備其邑之衆寡與其六畜兵器)稍人又帥輂輦(稍人作其兵徒輂輦)夫惟器械
素備兵甲素精一旦有警用之無缺是時也釋耒而戰
捨戈而耕良農皆兵卿士皆將此兵器之在農者是也
漢制其在郡國也則有庫兵(漢成帝紀元始元年立上郡庫如淳曰漢北邊郡庫)
(官之兵器所藏燕王曰𫝊領庫兵掌漢官志注云處尉徼長亭長皆習設五兵)或置工官(潁北王翟)
(有工官南陽苑秦長官鉄官濟南東平交有工官鉄官泰山東泰高有工官嬴有鉄官見地里志)庫兵
以筭賦為之(高帝紀初為筭賦注賦錢人百二十為一筭以治庫兵車馬)而工官與
鐡官同置於産鐡之郡(見上)其在京師也則有武庫掌於
中尉(百官表中尉武帝更名執金吾有武庫主兵器)而天子又自有若盧考工
室若盧以藏兵器考工室以主作器械一以少府主之
(官表少府屬官有若盧考工室如淳曰若盧藏兵器讚曰考工主工作器械)夫惟外有庶官
内有列卿工匠器械咸精其能是時也邊吏拒寇者得
賜武庫兵(毋將隆傳哀帝發武庫兵前後十餘輩送董賢及上乳母王阿舍隆奏言武庫兵器天下)
(公用國家武備繕治造作皆度大司農錢邊吏職在拒寇者得賜武庫兵)邊兵不足者得發
工官兵(食貨志武帝時邊兵不足發武庫工官兵以補之)此兵器之在官者是
也周之在民以兵農為一之時漢之在官以兵農已分
之後愚之所取者器械既備周果中興宣帝之威伸南
北所恃器械之精耳其視秦之銷鏑唐之銷兵(秦銷鋒鏑鑄以)
(為金人十二唐穆宗朝蕭詵議銷兵)何止天淵哉昔我祖宗之定天下而
治不忘亂安不忘危其於武備尤切留意造兵器者十
日一進課其功也(曾子固文太祖平定四方命魏丕主作院每造兵器十日一進課之旬謂)
(上親閱之作治之功盡矣)典軍器者十餘年不昜專其業也(太祖使魏丕典)
(作坊十餘年器械精明床子弩止七百步丕增至千步)或幸弓矢舍賜及作工(太祖)
(幸司弓署按循作工賜以布帛)或幸軍器庫加賞主吏(真宗幸軍器監加賞主吏)勉
其職也或作坊歲造凡三萬或諸州歲造凡六百餘萬
豐其積也(曾子固文太祖作坊歲造甲鎧其装鎗劒刀鋸器械箭箶籚皮笠弩撞床子弩凡三萬二)
(千又弓弩院歲造弓箭弦鐡凡千六百五十餘萬諸州歲造弓箭剪劒甲兜鍪箭鏃等凡六百二十餘萬又别)
(造佳器凡諸兵械置五庫貯之戎具精勤近古未有也)甲鎧山積鋒鋩霜勁近古
未有焉至於慶歷武備幾弛矣我仁宗一意作新工吏
竦然既遣近臣分治軍器(天聖六年天下州軍器械久不修繕遣近臣十六人分治)
(之)又遣朝臣揀試兵器(嘉祐四年詔在京所造軍器多不精其選朝官使臣揀試之)
而兵械果精於敕勵之下獨轅之弩則得之郭諮(皇祐四年)
(郭諮所進獨轅弩詔弓弩院如樣制之既成夏安期具言使詔置獨轅弩軍)寨脚之車則得
之郭固(寳訓知并州韓琦言邠州推官郭固約古制為車前方後銳上制七槍以為前後二拒凡一車)
(二十五人五人居上十四人推挽六人執器械臨陣可便以遏奔衝下營可以立寨脚可用於平川之地上召試)
(殿推固為衛尉)流星之弩拒馬之牌則得之米守信(米守信知澧州遣李)
(錫持新樣流星弩拒馬牌寨脚車山字鐡甲等八種來進上試於殿庭擢為三班差使)及于熙寧
兵政又新矣我神宗甚切加意内外修飭其在京師有
監有庫(熙寧六年置軍器監總内外軍器之政軍器舊領於三司判案三司事叢判案者以類昜始令)
(置監而廢案焉又置内宫箭南庫又御前所製軍器别差官提舉云)其在諸州又有作院
而戎器有光于昔弓則曰神臂(熙寧元年入内副都知進神臂弓初民李宏獻)
(此上於玉津騎校射二百四十餘步穿榆木没半簳詔依樣置造至是以進置鐡甲七十步若水自若連中撤)
(札上稱之)床子(元豐六年范子竒言判軍器監進床子大弓強於神臂弓獨轅弩較之九牛弩尤為輕便)
弩則有九牛(注見上)八牛(元豐四年涇原路經略言案武經有三弓八牛床子箭用二槍)
(三劒箭乞下軍器監給弩箭赴本路依樣造)箭則曰入陣(熙寧六年詔造入陣弓箭其射視馬)
(射弓箭自依舊制)减指(見上)刀則名斬馬(熙寧五年陳琰管勾作坊造斬馬刀初上匣刀)
(樣示蔡挺言制作精巧便於操擊遂頒樣造數萬賜邊臣)鞍則名邊樣(熙寧六年詔軍器監以鞍)
(轡樣計在京軍馬數造給初馬軍用大鞍不便野戰上始以邊樣皮鞍小鞍回旋摶射得盡馳馬之技)甲
則名偏挨(元豐十年涇原路經略使言乞改造神臂素全甲為偏挨甲從之)我祖宗備
豫不虞之意深矣哉然嘗論之昔晁錯言匃奴中國之
長技以勁弩長戟匃奴之弓弗能格則漢之所重者弩
也(本傳)我高宗因進呈王大智所造軍器因諭曰莫若且
令多造弩則國朝之所重者亦弩也(聖政紹興二年進呈王大智造軍器)
(上曰莫若且令多造弩翟汝文曰強弩可以制敵人上曰朕謂不在此制敵在修文德若器械不可不備爾)
切嘗觀漢與國朝所以制敵人之命往往以是而取勝
信矣夫中國長技不可一日弛也李廣之擊單于以大
黃射其禆將(本𫝊服虔注大黃肩弩也)李陵之步戰亦以連弩射退
單于(本傳注如今之合陣或併兩弩共一弦之類)叚會宗入烏孫選精兵三
十弩(本傳注李竒曰三十人人持一弩)陳湯圍郅支亦以戟弩為後(本傳)
此漢用弩之明騐也澶淵之役契丹掃境而至張瓌守
床子弩一矢飲羽敵將挫衂(真宗親幸澶淵時李繼隆禦敵于澶州其契丹大酋)
(撻懶躬出督戰張瓌守床子弩潜發撻懶中額死敵大挫衂退却不敢動遂請和)此國朝用弩
之成效也雖然漢之所修戎器所用長技固無慊於國
朝然國朝藏之之制各異其處守之之官各分其任此
其防微杜漸莫有姦心又非漢之所能及我高宗嘗言
祖宗置庫有内外之異及弓弩弦箭亦各異職分官主
之皆有深意其知之矣(高宗曰祖宗有内外軍器軍藏百間所藏弓弩器械不可勝計)
(外器庫數亦如此原祖宗置庫有内外之異及弓弩弦箭亦名異藏分官主之皆有深意)漢人郡國
之庫兵京師之武庫不能禁守防閑至啓或者之邪謀
故申屠聖之反於潁川也殺長吏盗庫兵經歴九郡(漢成)
(帝紀陽朔三年潁川鐡官徒申屠聖百八十人殺長吏盗庫兵自稱將軍經歴九郡云云)戾太子之
反於京師也矯制赦囚徒發武庫兵(劉屈氂𫝊太子遣使者矯制赦長安)
(中都官囚徒發武庫兵)何拙哉君子於此安得不三嘆三詠我祖
宗之遠謀矣
箴銘(箴銘為防過之地)
古者以箴銘為防過之本故其心常有所畏後世以箴
銘為文過之具故其心昜有所玩甚矣人君不可一日
無畏心哉聲色嗜慾昜得以昏此心沉湎遊逸昜得以
怠此心便嬖使令昜得以惑此心䛕佞姦謟昜得以乘
此心聖人知其然也存誠於出入起居之間寓戒於飲
食沐浴之頃息養瞬存無念非敬左顧右瞻無往非禮
天命可敬歟民心難保歟君子小人之或進或退歟天
理人慾之或消或長歟皆舉而寓於箴銘之間庶乎吾
過亦寡矣夫湯之懋敬厥德若無假於銘也而盤之銘
且曰苟日新日日新苟之為言進德之要領日之為言
進德之功用此盤愈潔而此德愈新何湯之不能自己
耶(記大學)武王之不役耳目亦無假於銘也而觴之銘且
曰樂極則悲沉湎致非悲之為言戒樂心之無益非之
為言戒私慾之為害此觴常存而此念愈謹何武之如
是過慮耶(太公隂謀武王衣之銘曰桑蠶苦力工難得新捐故後必寒鏡銘曰以鏡自照者見形容)
(以人自照者見吉凶觴銘曰樂極則悲沉湎致非社稷安危)且湯武聖人也非不知
銘諸物而不若銘諸心也形於言不若形於行也而恐
恐然不能自安者欲内外交養表裏俱進矣後世之所
謂箴銘規戒者吾惑焉長夜之屏成帝之美意也然後
宫之寵荒滛亡度其視商紂特五十步矣(序)無逸之圖
元宗之盛心也然山水之筆轉移不常其視成王不啻
天淵矣(宋璟等傳)連屏五十種憲宗之念非不勤而晚節用
人何如耶(憲宗詔李絳搜次君臣成敗五十種為連屏張便座帝常閱視云云)丹扆六箴
敬宗之志非不銳而溺志邪說又何如耶(唐敬宗朝李德裕獻丹扆)
(六箴一宵衣二正服三罷獻四納誨五辨邪六防微)吾不意古人防過之本而為
漢唐文過之具也夫不知有防過之言而䧟於有過猶
冀他日之能改知有防過之言而視之以為文過將無
自新之日矣此漢唐所以有愧於商周也恭惟國朝列
聖相承以警戒為龜鑑以晏安為鴆毒兢兢一念比迹
湯武中庸有圖發揮九經(真宗上晏餞邢昺於龍圖閣上掛禮記中庸篇圖指為天)
(下國家有九經之語)欹器有論講明至戒(天禧二年作欹器論)真宗盤杅之
銘在是也無逸一篇列為講圖(仁宗孫奭上無逸圖帝施於講讀閣)前代
遺迹寫為鑒圖(仁宗命圖畫前代帝王美惡之迹可為規戒號曰觀文鑒古圖慶歷中出示輔)
(臣)仁宗几杖之戒在是也不獨此也書洪範之語於座
屏是屏也示不忘三德御臣之意(英宗召王廣淵書洪範於屏因訪廣淵先)
(儒論洪範得失廣淵進張景論七篇上曰景所說過先儒遠矣以三德為御臣之柄尤為善論)書孟子
之言於屏障是屏也示不忘講究治道之語也(高宗建炎二年)
(上曰近以孟子論治道處手寫於絹屏)無逸之圖設於殿壁是燕息之地
亦不替艱難之訓(紹興五年范仲乞寫無逸圖設於講殿之壁趙鼎曰仰見從善汲汲之意)
敬天之圖列於經幄是出入之際常不愆敬畏之戒(孝宗)
夫祖宗之敬天保治用人聽言已無愧於帝王之盛然
猶採古人之成訓摭前代之往事或施之屏障或寓之
坐銘者是非為是過謹也蓋無過之可防不失為規警
之意忘其所可戒安保異日之無過哉是以凜凛於太
平無事之日業業於退朝燕居之時想帝王於夢寐之
間監治亂於觀瞻之下其為慮遠矣夫今日寫無逸之
圖成王之勤也述旨酒之箴大禹之儉也日者聖心過
謙復為箴戒條列門分輝映丹扆又湯之盤銘武之觴
銘也彼漢唐視此不亦恧乎
藏書(論古今聚散之由)
成周小史掌邦國之志外史掌三皇五帝之書則國之
藏書也尚矣夫典籍之府上映奎壁圖書之文下泝河
洛其所以振文風昭世教者在是立人極續聖傳者在
是豈但充棟汗牛為太平之美觀哉愚嘗稽往古閱方
来其斯文之或盛或衰或存或亡不知其幾變矣然文
不喪天道未墜地幾散而復合幾斷而復續綿綿延延
至今日尚亡恙也嗚呼天耶人耶自秦人焚烈之餘尺
籍不收其所存者特博士之書耳至項氏咸陽三日火
亦皆煨燼惠帝除挾書之律而書始出武帝建藏書之
策而書始集(藝文志孝武世書缺簡脫禮壊樂崩聖上喟然而嘆曰朕甚憫焉於是建藏書之策)
(置寫書之官下及諸子傳說皆充祕府)成帝復求遺書於天下輯羣書總
之而為七略而漢之書始備矣外有太常博士之藏内
有延閣廣内秘室之府劉向校經傳諸子詩賦任宏校
兵書尹咸校術數李柱國校方技經傳則有昜詩書禮
樂春秋論語孝經小學之九種諸子則有儒道隂陽法
名墨縱横雜農小說之十種詩賦其種有五兵書其種
有四術數則曰天文歷譜五行蓍龜雜占刑法也方技
則曰醫經經方房中神仙也(同上詔光禄大夫劉向校經傳諸子詩賦步兵校尉)
(任宏校兵書太史令尹咸校術數特醫李柱國校方技其七略故有輯略有六藝略昜詩書禮樂春秋論語孝)
(經小學九種一百三家三千三百二十三篇有諸子略儒道隂陽法名墨縱横雜略小說十種百八十九家四)
(千三百二十四篇有詩賦略五種百六家千三百一十八篇有兵書略權謀刑法隂陽技巧四種五十三家七)
(百七十篇有術數略天文歴譜五行蓍龜雜占刑法二種百九十家二千五百二十八卷有方技略醫經經方)
(房中神仙四種三十六家八百六十八卷)光武中興復好典籍明章繼軌又
加潤色石室蘭臺充積彌盛東觀仁夀纂集尤多而班
固傅毅又依七略而為書部此秦之焚滅至漢始備也
(隋經籍志兩漢石室蘭臺彌以充積又於東觀及仁夀閣集新書班固傅毅等典掌焉並依七略而為書部董)
(卓之亂獻帝西遷圖書縑帛軍人皆取而為惟囊)自獻帝西遷之餘圖書縑帛
皆為帷嚢四百餘年所積之文棄置殆盡魏氏採掇遺
逸藏在祕書分為四部總括群籍東晉之來雖幾散失
元嘉諸人復克補亡(同上魏氏採掇遺亡鄭默始置中經荀勖又因中經更著新簿分為)
(四部總括羣書一曰甲部紀六藝及小學等書二曰乙部有古諸子家近世子家兵書兵家術數三曰丙部有)
(史記舊事四曰丁部有詩賦圖譜及家書大凡四部合三萬九千九百四十五卷東晉之初李充以勉舊簿校)
(之其見存者但有三千十四卷)謝靈運有目錄四部王儉又撰述七志
一曰經典志以紀六藝史記二曰諸子志以紀今古諸
子三曰文翰志以紀詩賦四曰軍書志以紀兵書曰隂
陽曰術藝曰圖譜又紀圖緯方技圖書之書(宋元嘉八年謝靈運)
(造四部目錄大凡六萬四千五百八十二卷元徽五年王儉又造目錄大凡萬五千七百四卷又别撰七志一)
(曰經典志紀六藝小學史記雜傳二曰諸子志紀今古諸子三曰文翰志紀詩賦四曰軍書志紀兵書五曰隂)
(陽志紀隂陽圖緯六曰術藝志紀方技七曰圖譜志紀地域及圖書其書散見合九條)齊任王亮
梁用任昉相踵部集其為卷不下二萬三千餘爾(齊永明中)
(祕書丞王亮又造四部書目大凡一萬八千三十卷梁初任昉躬加部集大凡一萬三千一百六卷而釋氏不)
(與焉)此漢末之散逸至歴數代始備也自是而後一失於
周師之入郢而江陵之典籍盡焚再失於爾朱之唱亂
而洛陽之經史復散(元帝克平侯景收文德之書及公私經籍歸于江陵大凡七萬餘卷)
(周師入郢咸自焚之後魏都燕代南略中原租收經史孝文始都洛邑聚書於齊祕府暨爾朱之亂散落民間)
三失於唐初砥柱之覆溺而東都之卷帙盡亡(唐藝文志初隋)
(嘉則殿書三十七萬卷至武德初有書八萬卷王世充平得隋書八千餘卷太府卿宋遵貴監運東都浮舟近)
(河西致京師經砥柱舟覆盡亡其書)貞觀間命魏徵虞世南顔師古典祕
監請求天下所藏其書開元間命馬懷素禇無量修圖
書借錄民間未見之文修書有院集書有院名儒實學
出入校讎經史子集分為四部藏書之盛莫盛於開元
(唐藝文志唐分為四類曰經史子集其著錄者五萬三千九百一十五卷而唐學者自為之書者又二萬八千)
(四百六十九卷云)至禄山之亂寸牘不藏而斯文復遺矣(同上禄山)
(之亂寸簡不蔵元載為相奏以千錢求書一卷)後苗發等使江淮發遺書又後
鄭覃請祕閣採經籍四庫儲書至是復全分藏於十二
庫之下至黃巢之亂存者已少昭宗遷洛而是書又蕩
然無餘矣(唐藝文志後命苗發等使江淮採訪至文宗鄭覃侍講進言經籍未備因語祕閣搜採於)
(是四庫之書復令分蔵于十二庫黃巢之亂存者益少昭宗徙洛陽蕩然無餘)嗚呼斯文夫豈
終厄耶天開我宋五星聚奎典籍山積籖軸鱗集方建
隆之始其書卷僅萬一千耳乾德二年南征北伐稍稍
間出史館充備然藝祖猶切留意也求書之詔每歲下
之(乾德四年)未幾王禮涉弼等獻千二百二十八卷江南李
氏獻圖書二萬餘卷(開寳中並會要)太平則建三館矣(見下)端拱
則建祕閣矣(太平興國中始建三館東廊為昭文館書庫西廊為集賢館書庫南廊為少館書庫)
(書籍正副端拱二年就院中堂建祕閣)祥符詔求書得卷萬五千七百餘
(乾符三年火燔崇文院及祕閣下詔求書得萬五千七百四十卷)嘉祐詔求書得卷五
百者與官(嘉祐五年詔曰今祕閣所蔵比唐開元舊錄尚多逸篇士庶家上所闕書及五百卷者與)
(官並國朝會要)祕閣崢嶸名山輝映繩繩乎星緯之聯絡也炳
炳乎雲漢之昭回也上以闡吾道不傳之統下以夀斯
文幾息之脉文風自是而振起焉經學自是而發揮焉
猗歟盛哉竊嘗觀世道之盛衰慨聖文之興廢每於漢
初有憾焉其他損益存亡皆未有關於世教之大者何
者聖經功用與天地並非諸子百家雜記小說之比方
祖龍焚天下之書而博士官所掌固自若也使高帝入
關之始舍館僅定而挈博士所掌之書悉歸㶚上與秦
府圖書並蔵之正第一機會也此時一失遂蕩然於咸
陽之火至孔壁壊伏生老方切切然求已脫之簡吁已
晩矣此愚不究祖龍焚書之日而咎漢祖入關之始也
雖然高帝乃不事詩書之主蕭何又舊日刀筆之吏又
安知聖經功用哉
奉使(使命係國勢強弱)
國勢之強弱使命之重輕係焉使命之重輕敵情之敬
忽係焉何以言之方漢帝之初興也與項氏相持百戰
間其事無難於歸太公者辯士如酈生隋何陸賈數子
最號善口伐者帝嘗於數子中遣之使楚楚傲然不聽
迨侯生朝往楚壁暮歸漢庭又何談之昜也謂三子不
足用耶則下淮南下南越亦非拙於詞者謂侯生詞鋒
說刃果異於人耶則史傳寂寞絶無可書者嗚呼此豈
可以口舌爭哉蓋陸賈之使正劉項雌雄未决之時侯
生之往乃楚弱漢強之日夫帷楚弱而漢強也則楚氣
已索固將求媚於漢之不暇是固侯生之所可以拱揖
恐喝而動也譬如千金之家幼奴弱婢人亦不敢昜其
言至販夫販婦之徒雖得烏獲為之用告人以言人猶
得以侮之此強弱之勢殊而敬忽之心變也吾觀春秋
以來三軍暴骨罪在行人一言退師功在使命其倚重
於說詞也重矣然晉韓起羊舌肸之使楚也楚視中華
藐若無人欲宫韓子而刖叔向以張其長蛇封豕之威
能使楚子裭氣專為之禮二子初無刧敵之論是孰使
之然哉意晉國天下莫強而鄰國為之側席也不然薳
啟疆對楚子之辭謂晉未昜侮侮將有悔則知非二子
之力乃晉之勢也(左傳)鄭得燭之武弦高子産禆諶之善
言也今日掉三寸以退秦師(燭之武弦高)明日仗一語以沮
晉國(子産)鄭固頼以僅免而鄭之為國卒至削弱而不能
自振是何無濟於事哉意鄭國居小則秦楚昜至於交
侮不然前日之鄭乞盟逃盟豈無一言之足以中人心
則知非數子之咎乃鄭之削也大抵國勢未張則竒辯
無所施其巧國勢已立雖微多言下大敵如發蒙耳不
特此耳蘇中郎一介行人耳衛律刧刺耳語不知其幾
單于百計欵留亦不知其幾而中郎不懼不屈卒能寒
氈裘之膽何也蓋武帝犁庭掃穴之威戎心素懾則中
郎仗漢之威靈必有所恃而無恐單于豈能久屈哉(出本)
(𫝊)鄭元璹特一辯士耳以孑然單車之身而往數百萬
精騎之敵而唇辯如流終能造太原之師何也蓋太宗
電掃霆擊之兵氣吞群雄則元璹賴唐之甲兵得以折
其鋒而奪之氣突厥豈難服哉我國朝國勢如太阿之
出匣人心如太山之四維人才如斗柄之横漢其自為
國也強矣是以皇華之車一出原隰布中國之威聲伐
夷狄之姦計每每至於成功方景德北伐之時也曹利
用一出果不敢違三十萬之約(長編契丹寇河北州郡震動天子北廵至澶州)
(敵騎已過魏州矣上不欲渡河駐南澶州陳堯叟勸之蜀王欽若勸之金陵寇凖勸上北渡高瓊贊之既至澶)
(州士氣百倍會有飛矢射其統軍殺之契丹遂請和云云)慶歷全盛之日也提封萬
里精兵萬騎將相一心法令素明富弼一語終不能加
獻納之字(長編慶歷二年契丹聚兵幽薊遣蕭英劉六符求關南十縣選可使敵者群臣皆&KR0008;行富)
(弼曰主憂臣辱臣不敢愛其死弼為接伴英稱足疾不拜弼曰吾嘗使北病臥車中聞命輙拜今中使至而君)
(不起此何禮也英起使人掖而拜弼與之日開懷盡言英密以主所欲告弼弼具以聞弼報聘見遼主曰北朝)
(忘章聖之大德乎澶淵之役若從諸將之言北兵無得脫者且北朝與中國通好則人主專其利而臣下無所)
(獲若用兵則利歸臣下而人主任其禍今中國提封萬里所在精兵以萬計法令修明上下一心北朝能保其)
(必勝乎曰不能曰就使其勝士馬羣臣當之歟抑人主當之歟遼主首肯者久之曰寡人所欲得者以其地爾)
(弼曰北朝欲得十縣不過利其私賦今以金帛代之可以坐資國用遼主曰卿再至其以誓書来弼再往中使)
(賫書授弼恐書詞異同密啓副封果如所料遂急奏上召吕夷簡問之夷簡曰此誤爾昜書而行遼主曰須於)
(誓書加一獻字弼曰不可曰改為納字弼曰自古惟唐高祖借兵突厥當時所遺或稱獻納不可知其後頡利)
(為太宗所擒豈更有此理遼主默然於是留所許二十萬誓書)加號自尊吴奎不賀彼
自退聽非畏吴奎之善辭也畏朝廷之分義也(吴奎墓誌公使)
(契丹遼加其主稱號謁公使入賀公自以為使事有職賀無預也不為往遼主畏其守義甚重之)俳優
侮聖道輔斥之悚然知愧非懼道輔之虛言也懼吾國
之禮義也(長編天聖四年孔道輔使契丹契丹燕使者優人以文宣為戲道輔正色曰中國與北朝)
(通好以禮文相接今俳優之徒侮慢先聖而不之敬北朝之過也遼君臣默然酌大巵謝曰天寒飲此可致和)
(氣道輔曰不和固無害)嗟夫使之有職尚矣詩有皇華之章語有
專對之責周禮有象胥行人之官或下詔而求才(武帝紀)
或設科而取士(武帝)或應募而為使(張騫)其擇之甚精用之
甚重也然吾之朝廷有可服之道吾之甲兵有可畏之
實吾之將帥有可震之名雖無趙咨代魏之辭亦足以
挫敵人之氣昔我太祖擇用武臣不識文字者待江南
之辯使而卒臣江南富弼鍊金煆鐡言傾人聽而使契
丹日無損於無厭之求終身恥道其事天下之事勢大
略可覩矣雖然此言立國者所當自重耳若使於四方
不辱君命為使者宜加勉焉
律法(諸家言律法同異)
世之論律法之善者莫如司馬遷而論律法之失者亦
莫如司馬遷夫遷世為太史最精律法以律之一龠而
推日分以律之九寸而得甲子此非善知律者不能也
(前津歷志遷言歷記廢壊乃語與方士唐都洛下閎等議造漢歷其法以律起日律容一龠積八十一分則一)
(日之分也與律相終律長九寸百七十一分而終復之而復得甲子)然攷之律書其所議
論其所推筭而其失滋甚且遷之黃鍾九寸蓋以九分
為寸以十分之寸約之得八寸十分一而乃謂之七分
之其失一也(史記律書)遷之鍾分丑三之下有二其實位生
之法而妄論餘分其失二也(同上)夫以遷之長於律學尚
不免有異同之疑况紛紛諸子乎若記禮六十日皆用
五音而京房用七音隋史乃謂房與康成同其數何疎
耶(隋律歷志梁武帝作鍾律緯論按京馬鄭蔡至蕤賓並上注)遷之律至蕤賓重上
生而固則以次下生晉史乃謂遷固同其律何繆耶(史記)
(應鍾上生蕤賓之候又上生為仲吕至前漢律歷志則不然應鍾上生之法云云下生仲吕又晉志云云)至
後世影響之論道聽塗說同聲是非又烏知其得失哉
善乎沈存中之說曰漢志言數乃律吕長短立成法耳
為史者見其數浩博乃曰隂陽合德化生萬物是猶得
幣𢷬帛杵指為防鳳脛骨而立脛廟也嗚呼指為脛廟
而尊敬之猶可言也妄為可否而寘議焉豈若闕其所
不知者乎求聲以律造律以黍此古今不昜之論者(唐禮)
(樂志)而世之議者何其紛如也蓋有正聲有子聲有五聲
有七聲如遷如固如房如沈重(沈重依京房之法作三百六十律)皆用
正聲也(前律歷志云云又本朝陳暘曰五聲十六律樂之正也)如康成(注禮記)如鄭
譯(作八十四調百四十四律終於十八聲)如孝孫皆兼用子聲也(唐禮樂志祖孝)
(孫等定樂云云)遷之著書固之作志康成之釋禮皆用五聲焉
(史記并前志與周禮注云)房之六十律重又廣之為三百六十律譯
與孝孫之八十四調而廣之為百四十四律皆用七聲
焉(唐禮樂志鄭譯牛宏彦之之徒為三百六十律又祖孝孫考以古聲凡八十四調用七聲)此聲之
不同所以致辨也至於絫黍之法地有肥磽不同也年
有豐耗不同也此黍之所以為難定也(皇祐四年范鎮上書云云此秬)
(黍為非是一也)於是有更用粟者有用禾秒者有以蠶絲有以
馬尾者而又有用人指者此絫黍之法既廢所以致辨
也(同上此律之為非是二也又見後)國朝景祐中李照損鐘磬之十六
而為十二馮元從而駁之元之議不勝於是正聲五聲
用焉(長編仁宗景祐二年李昭言鍾磬十六枚止資十二馮元等駁之)元豐中劉幾合
四清聲而為十六楊傑因而贊之幾之議得行於是子
聲七聲復用焉(同上元豐三年劉幾言十二律之外有四清聲也楊傑云云)然昭之
樂欲减和峴之制而鑄工私减不之知昭號為洞曉音
律而其所製或雜鄭衛是其聲未始有定也(同上厥後李昭參考)
(和峴之徒則是和峴失之於清而李昭失之於濁其洞曉如此昭所學多)李昭以縱黍
胡安定以横黍房庶以一稃二米之黍而阮逸又以量
楊傑又以八升魏漢又以聖人三指甚至景仁君實莫
逆之交也而鍾律之辨終其身莫之定是其法未始有
定也(編年皇祐三年房庶言云云范鎮與劉幾言曰李昭以縱黍胡瑗以横黍房庶所用一稃二米之黍)
(也又皇祐四年范鎮上書云云司馬光數與之論難)然則如之何曰古今律術雖
難辨而律本尚可言也嘗觀遷之序律書不言律而言
兵不言兵之用而言兵之偃(律書)其論文帝事浩漫宏博
若不相類者徐而考之則知文帝之時偃兵息民綏和
通使而民氣歡洽隂陽洽和天地之氣亦隨以正此誠
造律之本也(同上)因天地之正氣以定一代之正律律其
有不定者乎古人謂天地之氣合以生風風氣正而十
二律定正為此耳(前律歷志)歐陽公之論皇祐樂曰一代之
制鼎新大備蓋由先和民心後正律吕而然也(六一文)嗚
呼其知之矣
古今源流至論别集卷九
