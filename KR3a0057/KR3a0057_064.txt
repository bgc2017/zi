經濟文衡續集卷十四
宋滕珙撰
和買類
乞除浙東和買絹數
是年秋八月改除先生浙東提舉冬十一月奏事延
和殿凡七事此居其五
此叚專乞到官與帥臣監司相度定數從來年夏料
為始以革舊弊
臣竊見浙東路和買絹萬數浩瀚而紹興府獨當其半
舊例自物力三十八貫五百以上人戶均敷人戶苦於
輸納多立詭戶隠寄物力以避均敷是致見納人戶所
敷愈重其間又有不該敷納田地之數官司不為除豁
其弊非一前後臣僚申請並蒙聖慈施行而一時有司
不能奉承德意牽於衆說未有定論臣已得之傳聞未
知其間微細曲折不敢輙有陳請然聞一郡之人無不
以此為病猥蒙任使不敢坐視欲望聖慈特降指揮許
臣到官與夲路帥臣監司同共相度限來年二月内要
見定論申奏取旨從來年夏料為始革去舊弊庶幾饑
餓餘民得安生業世世子孫沭浴仁聖之膏澤不勝幸
甚(辛丑延和奏劄五孝宗朝)
乞减紹興和買四條
先生既至司講求荒政外又奏和買畫一四條
此篇一欲先裁减歲額二欲以貫頭均紐三欲將高
下等第均敷四欲减免下戶丁錢
臣聞欲救巨患者不可惜小費欲除實弊者不可徇虛
名臣等竊蒙聖恩備數東浙竊見紹興和買之患民所
不堪巧詐之徒奸弊百出前此議者非不欲救而除之
而往往過為國家顧惜小費不比流俗苟徇虛名是以
因循終莫能革臣等不肖誠不足仰窺聖德之萬分然
真有以知陛下愛民之心燭理之明於此必有所不屑
者是以敢昧萬死而一言之伏惟陛下留神財擇臣等
契勘浙東七州除温州無和買外其餘六州共管和買
二十八萬一千六百四十匹二丈二尺紹興一州獨當
一十四萬六千九百三十八匹乃占諸州一半以上緣
此重困人不能堪所以子戶詭名巧為奸弊雖有重法
終不能禁且如會稽一縣經界之初舊例雖是物力三
十八貫一百以上起科和買然以通數計之實及四十
七貫方滿一匹今亦自三十八貫五百起科以通數計
之乃自十八貫六百單一文已科一匹則是向來科納
一匹者今增為二匹半矣官之所入不加贏田之在民
不加損止緣人苦其重避免者多以故奸偽日滋以至
此極向來官吏之有意於民者莫不知有此弊亦未嘗
不為之惻然動心評議措畫亦既多端而利害相形終
無定說如欲首併詭戶則懼其告訐成風徒敗風俗而
暫併復分終不能禁欲以畝頭均紐則縱舍游末重困
農民輕重之間亦未為允欲科有産無丁之戶則彼能
立詭戶者固不憚更立虛丁而寡妻弱子實無丁籍者
反受其弊如欲减退物力等則或作鼠尾推排則彼昔
者既能析而為三十八貫五百以下之戶矣今豈不能
再析而為若干錢以下之戶乎故嘗參酌前後衆人之
論而折衷之獨有通計家活浮財物力貫頭均紐之說
稍為無弊雖第五等戶昔無今有者未免有言然於其
間真偽亦復相半若真貧民輸一戶之和買不過丈尺
彼自不較惟是子戶詭名之奸頓輸數戶積計甚多故
尤不以為便而必爭之其人又足以挾下戶唱浮論以
搖衆聽故不察其實者遂以自疑而莫能復措其說此
和買之議所以汹汹累年而和買之害固未嘗有一毫
之損也然竊嘗深究其受病之源則無他焉直以元額
之太重而已故今臣等相與熟議輙陳此說欲望聖慈
先發德音痛减歲額然後用貫頭均敷之說以定其制
惟慮所敷第五等戶之中真下戶者或受其弊則請參
用高下等第均敷及减免下戶丁錢之税以優恤之但
使真下戶者審知此法之行不為厲已而無他辭則彼
奸民之浮論亦可以置而不問矣謹畫一條具如左
所謂先裁减歲額者臣聞祖宗初立和預買法先支見
錢後納紬絹民間實頼其利至有形於歌謠者而當是
時夲路漕臣有私於越州者其吏復私於會稽故此郡
縣所抛獨多其後請夲之數遂為歲額而錢不復支絹
日益貴以至今日而白著之科遂反為一州無窮之害
故建炎元年五月一日光堯夀聖憲天體道性仁誠德
經武緯文太上皇帝登極赦書有曰和預買法夲支實
價訪聞官司立價甚低或高擡他物價直凖折或以無
實虛劵充數甚者直至受納未支夲錢不遵條限前期
起催急於星火今年上供之類欲依祖宗法其和預買
有前項違戾守令并轉運司並以違制論加二等仍委
提刑司覺察每歲於依限後一月内具有無違戾聞奏
不以實聞與同罪仰味大哉之言則是太上皇帝再造
之初聖慮之深固已及於此矣而兩聖相承於今五十
餘年迫以軍國之湏所資至廣卒未能有以仰稱睿謨
預支實價以復祖宗之舊者臣等竊思其次獨有擇其
甚處如紹興府者有以少解其倒垂之急為庶幾焉爾
然今欲去紹興和買之害使無奸弊稍得均平而不先
减其當日請夲之額譬如負千鈞者背膂之力既已不
堪乃不知减其所負之物但欲移而寘之懷䄂亦必無
益於事矣故今臣等於此首陳减額之說而議者顧以
為有虧經費無所從補徒然奏陳必不聽許則臣等雖
愚有以知其必不然也臣等仰觀陛下愛育黎元如親
父母有以病告如切其身如頃年四川之虛額饒州之
金徽州之絹汀州之銀青陽星子之税放免蠲除不可
勝計而連年水旱施舍貸給何啻數十巨萬何獨於此
知其為害之甚而不出捐數萬匹者以紓之乎又况近
者已蒙聖恩减免天慶攅陵等處和買二千餘匹固以
漸示救患除弊之端矣然通而計之人戶所减每匹纔
及一尺有竒而坊夲煎鹽坍江放生四色所放尚未除
免則臣等所以望於陛下者不但如此而已也臣等竊
見浙西和買最重去處無如臨安府者而其數纔及八
萬餘匹欲望聖慈將紹興府且依此例為額而蠲其餘
數至於版曹經費或有所闕則乞量撥内帑之蓄以補
其數蓋如夲路坊場課利出剩錢數歲輸内帑者至若
千萬貫皆是近歲曹詠創置窠名即非舊法所當供者
如此之類儻捐一二歸之版曹還以補填夲路上供蠲
减之數則聖澤下流人知德意舊弊庶乎其可革矣
所謂貫頭均紐之說為無弊者蓋今和買之重人悉規
避詭為下戶長姦滋弊莫可關防如經界之初會稽一
縣凡為物力錢一百二十六萬餘貫而四等以上科納
和買者當一百一十萬餘貫今來四十年所謂四等以
上止有物力錢三十七萬九千四百六十貫六百文而
轉入五等者乃至七十二萬五百餘貫皆緣和買之重
姦猾之民争為子戶詭名以避均敷而其淳謹畏法不
敢為者顧乃為之代受所免之數幾再倍於其舊政之
不平莫甚於此從來為州縣者灼知其弊非不嚴詭戶
之禁往往隨併隨分終莫能革今若蒙恩先次痛减歲
額却以貫頭均敷自物力一文以上並紐寸尺則高下
多寡其數一定而奸弊無所從出矣若猶以真實下戶
創科為慮則所謂高下等第科敷以及减免下戶身丁
之說臣等請得而備陳之
所謂高下等第均敷者上戸舊科和買數多今用貫頭
均敷則其數却湏少减下戸舊不曾科和買今用貫頭
均敷則其數乃是頓增若使頓增數中皆是子戶詭名
則固不足恤第其間却有真實下戶不能無咨怨者故
今復為此法以優恤之如第一等物力四十貫當科和
買一匹則第二等四十五貫乃科一匹等而下之至於
五等則戶愈卑而科愈少矣如此施行庶幾下戶所增
不多不至反有重困
所謂减免下戶丁錢者大率第五等中有丁者多是真
實下戶無丁者多是子戶詭名今若將第五等戶所納
丁錢特與除放則真實下戸雖增和買而得除此色官
物其乘除之間亦略足以相補矣(浙東奏狀孝宗朝)
再申明畝頭物力之說
所以欲改畝頭二字為物力貫百者蓋以畝頭科紐則
獨有田之家被科而有浮財物力者不與亦有未均之
弊故欲改作物力貫百則有田及浮財者皆在其中(小帖)
(子)
市糴類
乞約束場務邀阻商販
先生使浙東即散榜召募海商米舟申嚴隣路遏糴
之禁靡所不至人甚便之
此叚專論商賈阜通之利
臣伏覩歲既不登所在艱食全頼商賈阜通之利所宜
存恤不可搔擾今米穀不得收税雖有成法而州縣場
務多不遵守至於往糴而有所挾之資既糶而有所貿
之貨則往來之間經由去處尤以邀阻納税為苦是致
客人憚於興販欲望聖慈特降睿旨申嚴舊法仍詔有
司諸被灾州縣人戶欲興販物貨往外州府收糴米穀
就闕米處出糶者各經所在或縣或州或監司自陳所
帶貨物判執前去其糶米訖所買回貨亦各經所在或
陳判執回歸往回所過並不得輙收分文税錢違者並
依税米穀法必行無赦如蒙開允即乞徑下轉運司約
束沿江瀕海所過場務遵禀施行庶幾商販流通民食
不匱(浙東奏狀孝宗朝)
乞禁止州郡遏糴
事目同上
此叚專論税務邀阻之擾
契勘紹興府衢婺州諸縣皆有灾傷見行賑濟合用米
斛已承降聖旨指揮給降到米錢二十萬貫接續濟糶
緣夲路兩年薦遭水旱無處收糴某今軆訪得浙西州
府極有豐稔去處與夲路水路相通最為近便已行差
官雇船前去收糴及印牓遣人散於浙西福建廣東沿
海去處招邀客販竊慮逐州縣不軆隣路饑荒之急故
行遏糴及客人應募船販亦恐逐州縣税務循習邀阻
妄作名色輙收襍税力勝買醋錢之類使夲路饑民日
就狼狽虛被聖主撥賜賑恤之恩事屬不便今檢凖淳
熙令諸榖遇灾傷官司不得禁止搬販及今年八月三
日聖旨勘會淳熙七年九月二十四日勅兩浙江東湖
北旱傷全藉隣路豐熟去處通放客米訪聞得熟州郡
輙將客販米斛邀阻禁遏奉聖旨劄付諸路帥漕各檢
坐指揮條法遍下州軍不得遏糴如敢違戾仰逐司覺
察按劾及今年十一月二十九日夲路獲降指揮夲路
州縣税場邀阻妄收税錢力勝之類將官吏並於見行
條法各加一等坐罪至來年六月却依舊法欲望朝廷
特賜敷奏早降指揮將見行遏糴條法劄下兩浙轉運
司令行下浙西得熟州縣約束其沿路税務邀阻收錢
亦乞依夲路已獲降前件指揮加等坐罪施行庶幾公
私搬運免致艱阻一路饑民得沾實惠(浙東申省狀孝宗朝)
經濟文衡續集卷十四
