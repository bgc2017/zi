經濟文衡後集卷十六
宋滕珙撰
中興諸臣類
論張趙相與始末
沈僴錄
此段謂二公為秦檜所中
魏公初以何右丞㮚薦為太常簿趙忠簡公時為開封
府推官相得甚驩在圍城中朝夕講論濟時之策魏公
先達力相汲引遂除司勲員外郎一向超擢反在魏公
上嘗論天下人才魏公劇談秦檜之可用趙云此人得
志吾軰安所措手足耶魏公云且為國事計姑置吾人
利害時趙公為左張公為右皆兼樞密院事忽報兀术
大舉深入朝廷震怖時劉光世將重兵屯合肥魏公親
往視師因奏記曰此決非兀术必劉豫遣其子姪麟猊
來寇耳臣往年在關西數與兀术戰熟其用兵利害今
觀此舉決非其人魏公遂下令督戰光世恐懼謀欲退
師而南以與趙公平時有鄉曲雅故遂私有請於趙折
彦質時知樞密院事復助之請遂徑自樞府行下文字
令光世退師魏公聞之大怒下令曰敢有一人渡江即
斬以徇光世聞之復駐軍如故此事雖謂之曲在趙公
可也已而柘臯大捷虜騎退魏公既還絶口不言前功
欲以安趙公與共國事也而二公門下士互相排詆魏
公之門人至有作為詩賦以嘲趙公者趙公之迹不安
且有論之者遂去魏公獨相乃力薦會之為樞密使及
酈瓊叛于合淝吕安老死之魏公之迹亦不安懇辭求
去高宗問誰可代卿者魏公復薦趙公遂令魏公擬批
召既出會之謂其必薦已就閣子語良久魏公言不及
會之色漸變未幾中使傳宣促進所擬文字魏公遂就
坐作劄子封付中使會之色變愈甚魏公遂上馬去及
趙公再相會之反謂之曰張德遠直恁無廉耻弄得淮
上事如此猶不知去及主上傳旨令宣召相公來方皇
恐上馬去趙公以為然後又數數䜛間之趙公不能不
信也又如光世之罷實當於罪酈瓊叛去豈可不舉能
者乃復以淮西之軍付光世弄得都成私意初趙公極
惡秦之為人不與通情及趙公為相秦為樞密每事惟
趙公之命是聽久而趙公安之復深信之又薦之至與
之並相並相之後復不敢專唯諾而已忽一日高宗怒
唐暉趙公為之解檜察上意惡暉遂逡巡發一語曰如
唐暉樣人才也不難得又一日趙公奏恩平郡王乃建
王之弟建王乃恩平之兄建州不過一郡之地吳乃一
大都會恐弟之封不宜壓兄檜奏曰也不較此因此二
事高宗深眷之又力主和議趙公罷遂拜左相他言語
不多只用一兩語那事都了趙公不知魏公之無他為
檜所排得泉州是時魏公知福州二公相見因說及曩
日之事趙公方知為檜所中相與太息而已
論張趙優劣之異
荅沈僴
此段謂趙公縝密若擔當大事不如張公
某因言陳同父上書乞遷都建康曰黃帝披山通道未
嘗寧居古之人君何嘗要安居今宫室臺榭妃嬪媵嬙
之盛如此如何動得高宗本遷都建康了却是趙忠簡
打疉歸來蓋初間敵人入寇羣臣勸高宗避之忠簡力
勸高宗躬往撫師行至平江而止繼而淮上諸將相繼
獻捷趙公得人望正在此時已而欲返臨安適張魏公
來遂堅勸高宗往建康及淮師失律趙公荒窘遂急勸
高宗移歸臨安自此遂不能動矣看趙忠簡後來也無
柰何其勢與敵人講和是時已遣王倫以二十事使敵
約不稱臣以濁河為界此便是講和了後來秦檜力排
趙公遂以不肯講和之罪歸之使萬世之下趙公得全
其名者乃檜力也問張趙二公優劣曰若論理會朝政
進退人才趙公又較縝密無疎失若論擔當大事竭力
向前則趙公不如張公(議論是)張公雖是竭力擔當只是
他才短慮事疎處多他盡其才力方照管得到若有些
不到處弄出事來便是難趙公也是不諳軍旅之務所
以不敢擔當萬一敵人來到面前無以應之不若退避
耳
論元城了翁之剛
同上
此段謂元城得中了翁後來太過
間嘗問元城了翁之剛孰為得中曰元城得中了翁後
來有太過元城只是居其位便極言無隐罪之即順受
了翁後來做得都不從容了所以元城嘗論其尊堯集
所言之過而戒之曰告君行已苟心無憾而今而後可
以忠言矣
論胡文定春秋
荅薛士龍
此段謂看其文字便見間架規模不草草
胡文定春秋曾熟看否未論義理且看其文字便見此
老胷中間架規模不草草也直卿志堅思苦與之處甚
有益此道不是小事須喫些辛苦方可望也
論胡致堂人物之偉
萬人傑錄
此段謂致堂可謂豪傑之士
胡致堂議論英發人物偉然向嘗侍之坐見其數杯後
歌孔明出師表誦張才叔自靖人自獻于先王義陳了
翁奏狀可謂豪傑之士也
論東萊博雜處用功
與南軒書
此段言聖賢之言不可草草看過須仔細玩味
伯恭向得渠兩書似日前只向博雜處用功却於要約
處不曾仔細研究病痛頗多不知近日復如何大抵博
雜極害事如閫範之作指意極佳然讀書只如此亦有
何意味耶先達所以深懲玩物喪志之弊者正謂是耳
范醇夫一生作此等功夫想見將聖賢之言都只忙中
草草看過抄節一番便是事了元不曾仔細玩味所以
從二先生許久見處全不精明是豈可不戒也耶渠又
為畱意科舉文字之久出入蘇氏父子波瀾新巧之外
更求新巧壞了心路遂一向不以蘇學為非左遮右攔
陽擠隂助此尤使人不滿意向雖以書極論之亦未知
果以為然否近讀孟子至荅公孫丑好辨一章三復之
餘廢書太息只謂見得天理忒煞分明便自然如此住
不得若見不到處又如何強得也然聖賢奉行天討却
自有箇不易之理故曰能言距楊墨者聖人之徒也此
便與春秋討亂臣賊子之意一般舊來讀過亦不覺近
乃識之耳不審以為如何
論陸氏學術之偏
荅孫敬甫
此段謂陸氏宗旨本自禪學中來
陸氏之學則在近年一種浮淺頗僻議論中固自卓然
非其儔匹其徒傳習亦頗有能修其身能治其家以施
之政事之間者但其宗旨本自禪學中來不可揜諱當
時若只如晁文元陳忠肅諸人分明招認著實受用亦
自有得力處不必如此隐諱遮藏改名換姓欲以欺人
而人不可欺徒以自欺而自陥于不誠之域也然在吾
軰須但知有如此而勿為所惑若於吾學果有所見則
彼之言釘釘膠粘一切假合處自然解折破散收拾不
來矣切勿與辨以起其紛拏不遜之端而反為卞莊子
所乘也少時喜讀禪文字見杲老與張侍郎書云左右
既得此欛柄入手便可改頭換面却用儒家言語說向
士大夫接引後來學者(其大意如此今不盡記其語矣)後見張公經解
文字一用此策但其遮藏不密漏露處多故讀之者便
知其所自來難以純託於儒者若近年則其為術益精
為說浸巧抛閃出没頃刻萬變而幾不可辨矣然自明
者觀之亦見其徒爾自勞而卒不足以欺人也但杲老
之書近藏中見印本却無此語疑是其徒已知此陋而
隂削去之然人家亦有舊本可考偶未暇尋訪也近得
江西一後生書有兩語云瞑目扼腕而指本心奮髯切
齒而談端緒此亦甚中其向學之病然亦已戒之姑務
自明毋輕議彼矣信筆不覺縷縷切勿輕以示人又如
馬伏波之譏杜季良也
論象山梭山之學
荅南軒
此段謂二陸氣象最好但有盡廢講學之病
子壽兄弟氣象最好其病却是盡廢講學而專務踐履
却於踐履之中要人提撕省察悟得本心此為病之大
者要其操履謹質表裏不二實有以過人者惜乎其自
信太過規模窄狹不復取人之善將流於異學而不自
知耳
論近世詭經誣聖之非
荅吕東萊
此段專論聖賢任道之力
持養歛藏之訓敢不服膺然有所不得已者世衰道微
邪詖交作其他紛紛者固所不論而賢如吾伯恭者亦
尚安於習熟見聞之地見人之詭經誣聖肆為異說而
不甚以為非則如某者誠亦何心安於獨善而不為極
言覈論以曉一世之昏昏也使世有任其責者某亦何
苦而譊譊若是耶設使顔子之時上無孔子則彼其所
以明道而救世者亦必有道決不退然安坐陋巷之中
以獨善其身而已故孟子言禹稷顔子易地則皆然惟
孟子見此道理如揚子雲之徒蓋未免將顔子只做箇
塊然自守底好人看若近世則又甚焉其所論顔子者
幾於釋老之空寂矣某竊謂學者固當學顔子者如克
己復禮不遷怒貳過不伐善施勞之類造次顛沛所不
可忘但亦須審時措之宜使體用兼舉無所偏廢乃為
盡善若用有所不同則所謂體者乃是塊然死物而已
豈真所謂體哉觀伊川先生十八歲時上書所論顔子
武侯所以不同與上蔡論韶武異處便見聖賢之心無
些私意只是畏天命循天理而已此義與近世論内修
外攘之說者亦相貫夫吾之所以自治者雖或有所未
足然豈可以是而遂廢其討賊之心哉
經濟文衡後集卷十六
