經濟文衡續集卷五
宋滕珙撰
聖學類
論大學傳六章釋誠意之義
事目見前聖學類第四段
此段發明誠意一章之旨言人君尤當加意
臣謹按此傳之第六章承上章之言以釋經文誠意之義者
也臣又詳說之曰民之秉彝本無不善故人心之發莫
不知善之當為而欲為之惟其氣禀之雜物欲之私有
以害之是以為善之意有所不實而不免為自欺也所
謂自欺者外有欲善之形而其隠微之間常有不欲者
以拒乎内也外有惡惡之狀而其隠微之間常有不惡
者以主乎中也是以其外雖公而中則私其形常是而
心則否是皆自欺之類也所謂誠其意在於毋自欺而
已矣能禁乎此則其心之所發在於好善則表裏皆好
而隠微之間無一毫之不好心之所發在於惡惡則表
裏皆惡而隠微之間無一毫之不惡是以其好善也如
好好色其惡惡也如惡惡臭而方寸之間無有纖芥不
快不足之處是則所謂自慊而意之誠也能自慊而意
誠則其隠微之間無非善之實者君子於此亦致其謹
而不使一毫之私得以介乎其間而已若小人之自欺
則不惟形於念慮之間而必見於事為之際此知其為
惡而揜之則旣不足以自欺人之視己如見其肺肝則
又不足以欺人亦何益之有哉此君子所以又以為戒
而必謹其獨也其引曾子之言以下則所以明夫隠微
之間實有不善則人皆知之如十目之所同視十手之
所同指無不見之甚可畏也隠微之間實無不善則其
形於外也亦然蓋多財之人其屋必美有德之人其身
必脩其心廣大則其體必安舒此又以著其理之必然
而見君子所以必誠其意之指也然考之於經則所以
能誠其意者乃在夫知至蓋知無不至則其於是非得
失皆有以剖析於毫釐之間而心之所發必無外善内
惡之弊所以有主於中有地可據而致謹於隠微之間
若知有不至則其不至之處惡必藏焉以為自欺之主
雖欲致其謹獨之功亦且無主之能為而無地之可據
矣此又傳文之所未發而其理已具於經者皆不可以
不察也然猶為衆人言之耳若夫人君則以一身托乎
兆民之上念慮之間一有不實不惟天下之人皆得以
議其後而禍亂乘之又將有不可遏者其為可畏又不
止於十目所視十手所指而已願陛下於此深加省察
實用工夫則天下幸甚如其不然則今日區區之講讀
亦徒為觀聽之美而已何益於治道有無之實以窒夫
禍亂之原哉(經筵大學講義寧宗新政)
致知類
論大學知止之道
事目見前
此段專一發明知止而後有定至慮而後能得一節
臣謹按此一節推本上文之意言明德新民所以止於
至善之由也蓋明德新民固皆欲其止於至善然非先
有以知其所當止之地則不能有以得其所當止者而
止之如射者固欲其中然不先有以知其所當中之地
則不能有以得其所當中者而中之也知止云者物格
知至而於天下之事皆有以知其至善之所在是則吾
所當止之地也能知所止則方寸之間事事物物皆有
定理矣理旣有定則無以動其心而能靜矣心旣能靜
則無所擇於地而能安矣能安則日用之間從容閒暇
事至物來有以揆之而能慮矣能慮則隨事觀理極深
研幾無不各得其所止之地而止之矣(經筵大學講義寧宗新政)
論大學知所先後之道
按先生此下注云明德為本新民為末知止為始能
得為終本始所先末終所後此結上文物有本末事
有終始兩節之意
此段申明大學本末終始之序
臣竊謂明德新民两物而内外相對故曰本末知止能
得一事而首尾相因故曰終始誠知先其本而後其末
先其始而後其終也則其進為有序而至於道也不遠
矣蓋欲治人者不可不先於治己欲體道者不可不先
於知道此則天下國家之達道通義而為人君者尤不
可以不審(同上)
論大學知至之道
事目見前
此段推明大學經文物格而後知至一節
臣謹按此覆說上文之意也物格者事物之理各有以
詣其極而無餘之謂也理之在物者旣詣其極而無餘
則知之在我者亦隨所詣而無不盡矣知無不盡則心
之所發可一於善而無不實矣意不自欺則心之本體
可致其虛而無不正矣心得其正則身之所處可不陷
於其所偏而無不脩矣身無不脩則推之天下國家亦
舉而措之耳豈外此而求之智謀功利之末哉(同上)
論大學物格知至之義
按先生此下注曰此句之上當有闕文
此段專言格物末引先儒致知主敬之說尤為詳密
臣謹按此傳之五章其次當釋格物知至之義今亡其
辭而獨留此一句乃章末之結語也臣嘗竊考此篇之
旨其綱領有三其條目有八而格物致知最為先務今
乃獨遺其本傳之文不知其所以發明此旨者果為何
說甚可惜也然而尚賴程氏之言有可以補其亡者如
曰學莫先於正心誠意然欲正心誠意必先致知而欲
致知又在格物致盡也格至也凡有一物必有一理窮
而至之所謂格物者也然而格物亦非一端如或讀書
講明道義或論古今人物而别其是非或應接事物而
處其當否皆窮理也但能今日格一件明日又格一件
積習旣多然後脱然有貫通處又曰窮理者非謂必盡
窮天下之理又非謂止窮得一理便到但自一身之中
以至萬物之理理會旣多自當脱然有悟處又曰格物
非欲盡窮天下之物但於一事上窮盡其他可以類推
至於言孝則當求其所以為孝者如何若一事上窮不
得且别窮一事或先其易者或先其難者各隨人淺深
譬如千蹊萬徑皆可以適國但得一道而入則可以推
類而通其餘矣蓋萬物各具一理而萬理同出一原此
所以可推而無不通也至於論其所以用力之本則其
言又曰學道以知為先致知以敬為本又曰涵養須是
敬進學則在致知又曰致知在乎所養養知莫過於寡
欲論其所以為敬之方則其言又曰主一之謂敬無適
之謂一又曰但莊整齊肅則心便一一則自無非僻之
干存之久而天理明矣至其門人謝良佐之言則曰敬
是常惺惺法尹焞之言則曰人能收歛其心不容一物
則可以謂之敬矣此皆切至之言深得聖經之旨傳文
雖亡然於此可以得其梗槪矣(同上)
經濟文衡續集卷五
