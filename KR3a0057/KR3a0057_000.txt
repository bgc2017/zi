經濟文衡儒家類
提要
(臣)等謹案經濟文衡前集二十五卷後集二
十五卷續集二十二卷原本不著編輯人名
氏初刻于正德辛巳有楊一清序再刻于萬
歷丙午有朱吾弼序皆但稱先儒所輯而不
能指其人黃虞稷千頃堂目則載是書為馬
季機編所刻前集後集續集之目亦皆相合
乾隆己未南昌楊雲服重刻程恂序之稱為
宋滕珙編考滕珙字德章號蒙齋婺源人淳
熙十四年進士官合肥令與兄璘俱遊朱子
之門朱子銘其父墓稱二子皆有聲州縣間
又稱珙廷對甚佳蓋亦新安高弟也今觀是
書取朱子語錄文集分類編次前集皆論學
後集皆論古續集則兼二集所遺而補之每
一論必先著其緣起次標其立論之意條分
縷析條理秩然視他家所編經世大訓之類
或簡而不詳或繁而少緒者迥乎不同似非
親炙之士學有淵源者不辨恂說當有所據
也惟是朱子平生學問大端具見于此而獨
以經濟為名殆不可曉其門目亦太繁碎多
不應分而分之前集尤甚亦為一瑕讀者取
其宏旨可矣乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
經濟文衡原序
儒者之學窮理盡性以至於命其用則經緯天地參贊
化育以康濟斯世斯民垂教立則傳之無窮六經四書
如日麗天凡有目者之所共見去聖逾遠正學日以湮
微濓洛諸大儒起而闡明之至紫陽朱文公先生集諸
儒之大成其所撰述有功聖門與六經四書竝傳天地
同為悠久矣前輩嘗采葺先生答問要語為經濟文衡
有前後續三集板行已久字多漫滅總督漕運都憲沁
水李公謂其傳不廣出所藏善本屬淮安知府西蜀趙
君俊重刻之同知楊君戩通判羅君胤衡推官塗君文
祥咸與力焉都憲以書徵予序夫先生之文布在經傳
括天地貫古今窮事物之奥極鴻纖之變吾儒當會其
全豈文衡可得而盡耶顧今之學者未仕局於舉業仕
則奪於職守讀書窮理往往有遺力焉是書鈎玄撮要
自道德性命之藴以至簿書名例之細具載乎其中於
是玩索而有得焉明體適用之學致君澤民之術庶幾
乎不昧其所從矣亦可以弗畔矣夫世俗聲律伎倆之
文徒為木災較之廣是書之傳孰得孰失有不待論者
一清末學小子何敢序先生之文而都憲志崇風教郡
守諸君式克相成皆不可以不著於是乎書正德四年
己巳春正月既望資善大夫都察院右都御史前奉敇
總制陜西三邊諸軍事兼督理馬政石淙楊一清識
夫經者常道也世之有常道猶天地之有日月日月有
二明無兩體常道有明體與適用而無二致故本來理
性曰經以為天下國家則九經亦曰經文武之政備矣
統之以道是謂在茲之文仲尼所以為萬代師刪述六
經也見禮知政知聖者等事功於百王一以貫之之道
乎先儒言經術所以經世務此如禹之治水總會其絡
脉而九川滌蕩四海會同耳今之工縟繡以取世資者
飛影敷珍豈不艷發然割裂装綴靡靡相勝如華藻之
繪明星伎兒之舞訝鼔無當世用或侈談理性亦復憑
虚躭寂號空中註脚謂一切形器法度皆芻狗之餘卒
至坐忘廢務并其世用無之夫無當於世用用猶可循
也并世用無之禍身心以禍家國豈渺小哉紫陽當乾
道淳熙間紹濓洛諸儒之學而集其成蓋六經之擯詔
孔氏之宗臣也其所披陳於四朝者又皆凜若霜雪鑑
如蓍筮前輩常總其答問奏記為經濟文衡自太極心
性及天時律吕自三皇五帝及潮汐井田與夫荒政差
役廟祀兵刑亟罷和議以盡戰守諸疏靡不殫載夫論
世務則世務耳何至合理性於簿書名例之細而以為
經濟耶理性吾本源也本源理會彼于宇宙内事猶以
高下制水燥濕制火按方察脉神明之玅自行固非棄
倫絶學之虚而譁世取寵之陋矣史記引孔子曰六藝
於治一也禮以節人樂以發和書以道事詩以達意易
以神化春秋以道義仲尼之徒受業身通者七十二人
當是時回為邦賜專對由治賦求理財視禹稷夷䕫即
曰未盡相等使得見諸行事總非空言紫陽羽翼六經
其於帝王淑世之規聖賢新民之旨固己天開日揭經
學經濟夫豈二體且聞經緯天地之為文文而經緯天
地文之實也仲尼所云得與於斯文而提衡萬世者在
紫陽哉紫陽遺文亦多在閩閩董公崇相乃出家藏善
本以授余余同臺孫公李公方砥柱澄清期在共濟遂
協意鋟梓朱生崇沐慨然身任力闡先傳因屬王生吳
生專力校讐刻成而徵余序夫紫陽之文以六經為藏
府豈盡文衡一編顧其中所載三才一本道器一致至
近而遠至顯而微何所不盡也獨惜其時見嫉羣邪不
盡經濟之用耳而闡幽明微使仲尼之道歷萬世敝用
孰與大乎但求紫陽者無博觀而精探之則平生所學
四字固孔門大經濟也明經以經世者將無願學乎哉
時萬歷丙午三十有四年仲秋之吉朱吾弼序
宋婺源滕公珙採子朱子文集語類區分條目為經濟
文衡三集若干卷夫經濟以致用也農田財賦禮樂兵
刑皆經世要務是編不先治法而首太極道體心性功
夫滕公輯錄之意深矣天德王道體用同原本體不立
而求致用道德入於清淨仁義雜以權謀漢唐以降二
帝三王之道所以不行也有宋大賢輩出尋墜緒於遺
經子朱子集厥大成躬負名世之才而筮仕九考立朝
僅數十日正心誠意之論反覆切摯末繇啓沃君上無
善治而下有真儒其將以俟後聖於無窮也我
朝
列聖相承遠宗二帝三王之心法數千年來道統治統始合於一
皇上至德淵微治功巍煥所以推而放之四海而準者
與子朱子竭誠入告之言一一若合符節至於紫陽之
學術事功遺籍緒論上禆
宸修追崇表章超軼前代蘇氏有言但使聖賢之相契
直如臣主之同時蓋子朱子之經濟於斯為大而滕公
此編迄今而顯亦千古一時也南昌楊公守新安校刻
綱目年譜名臣言行錄既竣復得此本捐俸授梓以廣
其傳而藏板官舍恂與婺源江永襄校厥事爰志此書
編輯刊布之源流如此滕公字德章南夫先生之嗣與
兄璘德粹偕受業朱子之門並得其學入太學登淳熙
第為合肥令有仁聲楊公名雲服字衛京號檀滸雍正
甲辰進士由戶部郎歷守兩郡今薦陞江安糧儲參政
乾隆四年九月翰林院檢討新安後學程恂序
