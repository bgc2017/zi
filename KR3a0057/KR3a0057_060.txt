經濟文衡續集卷十
宋滕珙撰
風俗類
謂風俗不知忠義名節
事目詳見時政類第二叚
此叚專論小人排擯忠義之士使之不得進用風俗
壊亂皆此之故
紀綱不振於上是以風俗頽弊於下蓋其爲患之日久
矣而浙中爲尤甚大率習爲軟美之態依阿之言而以
不分是非不辨曲直爲得計下之事上固不敢少忤其
意上之御下亦不敢稍咈其情惟其私意之所在則千
塗萬轍經營計較必得而後已甚者以金珠爲脯醢以
契劵爲詩文宰相可㗖則㗖宰相近習可通則通近習
惟得之求無復廉耻父詔其子兄勉其弟一用此術而
不復知有忠義名節之可貴其俗已成之後則雖賢人
君子亦不免習於其說一有剛毅正直守道循理之士
出乎其間則羣疑衆排指爲道學之人而加以矯激之
罪上惑聖聽下鼓流俗蓋自朝廷之上以及閭里之間
十數年來以此二字禁錮天下之賢人君子復如崇宣
之間所謂元祐學術者排擯詆辱必使無所容措其身
而後已嗚呼此豈治世之事而尚復忍言之哉又其甚
者乃敢誦言於衆以爲陛下嘗謂今日天下幸無變故
雖有仗節死義之士亦何所用此言一播大爲識者之
憂而臣有以知其必非陛下之言也夫仗節死義之士
當平居無事之時誠若無所用者然古之人君所以必
汲汲以求之者蓋以如此之人臨患難而能外死生則
其在平世必能輕爵禄臨患難而能盡忠節則其在平
世必能不詭隨平日無事之時得而用之則君心正於
上風俗美於下足以逆折奸萌潛消禍本自然不至眞
有仗節死義之事非謂必知後日當有變故而預蓄此
人以擬之也惟其平日自恃安寧便謂此等人材必無
所用而專取一種無道理無學識重爵禄輕名義之人
以爲不務矯激而尊寵之是以綱紀日壊風俗日偷非
常之禍伏於冥冥之中而一旦發於意慮之所不及平
日所用之人交臂䧏叛而無一人可同患難然後前日
擯棄流落之人始復不幸而著其忠義之節以天寳之
亂觀之其將相貴戚近幸之臣皆以頓顙賊庭而起兵
討賊卒至於殺身湛族而不悔如廵遠杲卿之流則遠
方下邑人主不識其面目之人也使明皇早得廵等而
用之豈不能銷患於未萌廵等早見用於明皇又何至
眞爲仗節死義之舉哉商鍳不遠在夏后之世此識者
所以深憂於或者之言也雖以臣知陛下聖學高明識
慮深遠决然不至有此議論然每念小人敢託聖訓以
蓋其奸而其爲害至於足以深沮天下忠臣義士之氣
則亦未嘗不痛心疾首而不敢以識者之慮爲過計之
憂也陛下視此風俗爲如何可不反求諸身而亟有以
變革之耶(戊申封事孝宗朝)
賞罰類
劾奏賈祐之抄劄不實
先生使浙東奉行荒政紹興府都監賈祐之抄劄人
戸漏落不實致行告訴遂具此奏
此篇乞重賜黜責以爲奉行賑濟不虔之戒
照對紹興府諸縣今歲災傷饑民流移闕食甚衆恭稟
聖訓寅夕究心奉行緣本府山隂會稽縣人戸不住遮
道告訴抄劄不盡漏落不實臣即已措置專設一局見
令呼集耆保鄉司專委本府當職官敦請鄉官重行隔
别審實其在城五廂闕食細民及流移到府之人本府
雖委逐廂官㳂門抄劄訪聞多是止憑廂典合干人多
有不實不盡亦行前來陳訴臣又已送下廂官審實抄
劄所有他處流移到府臣亦已行下本府典縣令佐約
束停房店舍不得多收賃資并津渡邀滯仍遍行收拾
病患饑困及遺棄小兒就寬閑寺院安着支撥常平官
錢收買柴薪藁薦給衣襖之類修合藥餌醫治煮造三
兩等稀稠粥次第救助仍委請慈悲僧道主管看養所
行非不告戒臣今月十九據馬林等投狀稱是嵊縣人
氏移在本府第一廂居住闕食饑餓内有馬百四一名
扶到臣治所已是饑餓日久十分羸困纔到不久即便
倒死臣即令醫人用藥灌救移時方得甦醒遂行呼到
本廂官武翼郎紹興府兵馬都監賈祐之取問元不抄
劄供報因依本官應對不行及先來承受本府牒委及
承臣送下陳狀並無抄劄事因報應本官委是不職難
以存留在任臣除已先將賈祐之牒紹興府對移本府
指使差遣外欲望聖慈特賜睿旨重賜黜責以爲官吏
奉行賑濟不虔之戒(浙東奏狀孝宗朝)
劾奏密克勤偷盗官米
先生既行賑紹興府指使密克勤押米分下上虞新
昌嵊縣却行虧减故有是奏
此篇乞重作施行追所盗米斛入官賑濟
照得紹興府諸縣去歲旱傷饑困及流移之民見今闕
食昨蒙聖恩撥下米斛賑濟紹興府遂差指使保義郎
密克勤往平江府請取米一萬三千石分下上虞新昌
嵊縣交䣃賑濟今月初七日臣廵歴到嵊縣點檢據嵊
縣主簿廸功郎葉梓申承本縣差往三界鎮交量密克
勤請到賑濟米一萬石依應躬親將本府通判承議郎
吳津較量斛斗交量每斛比少米一升五合又令親隨
斗子葉吉等徑自用斛行槩意在虧减升合兼其米盡
用糠泥拌和却乃倚侍本府指使對衆抑捺意欲庇護
船稍合干人作弊緣此未敢交量乞施行及據本縣土
豪黃彦等列狀陳訴密克勤押到米蒙告示前去搬擔
並係濕惡夾雜糠泥及每斗不應本場斛斗去後折欠
負累不便臣尋取到米樣看視其米多係糠土拌和遂
喚到斗子康勝對衆用斛量計每石少欠九升於内量
出一斗篩簸内有泥土碎米一升二合并糠一升一合
通約所押一萬三千石内折欠拌和之數計米四千二
百六十石臣竊惟陛下聖慈天覆矜恤饑民給賜米斛
德意至爲深厚然以臣所見嵊縣一帶饑餓之民羸困
瘦瘠宛轉道路呼號之聲不可忍聞其不免於死亡者
已不勝計其密克勤乃敢輒將官米如此偷盗作踐使
饑餓之民不得霑被實惠情理重害不可容恕除已牒
本府通判承議郎吳津遂急用嵊縣斛斗交量發下本
縣賑濟仍拘管密克勤聽候施行及牒紹興府送獄根
勘取見着實依法施行外欲望聖慈先將本人重作施
行仍令紹興府疾速根勘監追所盗米斛送納入官庶
副賑濟(浙東奏狀孝宗朝)
劾奏朱熙績不伏賑濟
先生廵歴州郡婺州金華縣朱縣尉居鄉豪横不伏
賑糶故有是奏
此篇乞重賜黜責以爲不恤鄉鄰之戒
臣廵歴到婺州界一路饑民頗少本州見將元撥賜米
及勸諭到上戸米斛置場糶濟逐日煮粥以給城市鄉
村艱食之人亦已頗有倫緒臣自入境以來每過米場
必親臨視閱其文歷較其升斗小有欺弊即行懲戒至
十四日到金華縣孝順鄉第十三都地名十里牌有朱
二十一米場本場即無人在彼糶米據貧乏人戸俞九
等列狀哀訴本鄉田産盡賣與豪戶朱縣尉去年荒旱
本縣給歴令就本都朱二十一米場糴朱縣尉米養濟
且九等每日往來並不曾搬米到來致一村人民饑餓
其朱縣尉爲見行司到來却於㳂路散㮄詐稱糶米施
粥及據金二等陳訴朱縣尉雖在十四都糶米却與朱
二十一場隔遠二十餘里本人令幹人許浩用使私升
及濕潤粞碎糙米及將人戸官給歴頭擅自批鑿每七
升减作五升五升减作四升又有收下歴頭不肯付還
百端抑遏無處告訴又據人戸周楊朱子智等衆狀告
訴朱縣尉典買産業累年白收花利不肯批割物力皆
係出産之家抱空代爲送納臣尋令人暫喚朱縣尉取
問本人倚恃豪強不伏前來遂委金華縣尉追發據縣
尉廸功郎陸適申依應追喚朱縣尉係極等上戸居屋
三百餘間倚恃豪勢藏隱在家不伏前來竊緣本人家
僕叢衆全無忌惮臣又已行下本州追發亦復不到臣
照得朱縣尉係脩職郎朱熙績元因進納補受官資田
畆物力雄於一郡結托權貴凌蔑州縣豪横縱恣靡所
不爲本縣昨爲第十二都無上戸米斛可糶就近分撥
本人在第十二都朱二十一家置場糶米其朱熙績輒
敢欺凌縣道不伏發米前去洎至臣廵歴到後又乃詐
出文榜稱就十四都出糶致得一場糴米人戶無從得
食其在家所糶又皆减尅升斗虚批歴頭奸弊非一所
稱散粥亦是虚文日以一二斗米多用水漿煮成粥飲
來就食者反爲所悞狼狽而歸凡其所爲無非奸狡切
害之事及至官司呼喚又敢公然抵拒首尾三日不肯
前來若使人皆如此荒政何由可辦欲望聖慈特詔睿
旨將朱熙績重賜黜責以爲豪右奸猾不恤鄉鄰之戒
(奏狀孝宗朝)
薦龍溪宰治行
先生守臨漳龍溪知縣翁德廣治行可稱先生因上
此狀以爲縣事大要者三刑獄詞訟財賦是也而翁
能盡職蓋庶幾古之循吏者
此篇乞特與陞擢以爲官吏之勸
右臣叨被聖恩假守偏都自到官以來惟思所以仰稱
使令之意以爲布宣德意固爲郡守之職然苟屬縣奉
行不得其人則無自而及於百姓故嘗深察諸縣令佐
之賢否其背公營私廢弛不職者已嘗按劾具奏得旨
施行其涖官公勤委有善狀者又豈敢默默而不以上
聞乎臣伏見朝奉郎知龍溪縣翁德廣天資剛直才氣
老成不爲赫赫可喜之名而每有懇懇愛民之實臣嘗
以縣事大要者三察其施爲知其果有可稱者刑獄詞
訟財賦是也縣所觧徒流以上罪歲率數十臣取其案
牘觀之見其親書條目委曲難問必盡囚辭而後已及
州司理院再行審鞫而囚卒無異辭皆以縣之所鞫爲
得其情是能上體國家哀矜庶獄之意也漳之四邑龍
溪爲大理訴之牒日百餘紙巧僞詆讕奸詐百出德廣
乃隨事處决終朝而畢人服其公未嘗有知責留禁之
人是能使百姓無屈抑不申之訟也縣所賦入最爲浩
繁合三縣之數不足以當龍溪十分之八郡之經費賴
以取足德廣乃從容應辦民自樂輸吏無追督是能足
用裕民而無抑配科歛之患也攷其治行蓋庶幾乎古
之循吏者竊謂若使凡爲縣者皆能如此則國家德澤
不患於壅隔田里之間亦不復有歎息愁怨之聲矣
民力類
謂恤民之實在省賦治軍
是年夏四月諸監司郡守條具民間利害先生時守
南康遂上此疏
此叚專論天下之大務莫大於恤民而恤民之實在
於省賦治軍而選將帥廣屯田練民兵又所以爲省
賦治軍之本
臣嘗謂天下國家之大務莫大於恤民而恤民之實在
省賦省賦之實在治軍若夫治軍省賦以爲恤民之本
則又在夫人君正其心術以立紀綱而已矣董子所謂
正心以正朝廷正朝廷以正百官正百官以正萬民正
萬民以正四方蓋謂此也夫民之不可不恤不待智者
而後能知亦不待明者然後能言也然欲知其憔悴困
窮之實與其所以致此之由則臣請以所領之郡推之
然後以次而及其所以施置之方焉臣謹按南康爲郡
土地瘠薄生物不暢水源亁淺易得枯涸人民稀少榖
賤農傷固已爲貧國矣而其賦稅偏重比之他處或相
倍蓰民間雖復盡力耕種所收之利或不足以了納稅
賦湏至别作營求乃可賠貼輸官是以人無固志生無
定業不肯盡力農桑以爲子孫久遠之計幸遇豐年則
賤糶禾榖以苟目前之安一有水旱則扶老携幼流移
四出視其田廬無異逆旅之舍蓋出郊四望則荒疇敗
屋在處有之故臣自到任之初即嘗具奏乞且將星子
一縣税錢特賜蠲减又嘗具申提點坑冶司乞爲敷奏
將夏税所折木炭價錢量減分數其木炭錢已蒙聖慈
乞賜開允獨減税事漕司相度方上版曹若得更蒙聖
恩特依所請則一方憔悴困窮之民自此庶幾復有更
生之望矣然以臣計之郡之接境江饒等州土田瘠薄
類此者非一郡一縣而已也税賦重大如此者非一料
一色而已也若不大爲經理深加隱䘏雖復時於其間
少有縱舍如以杯水捄一車薪之火恐亦未能大有所
濟而剝膚椎髓之禍必且愈深愈酷而不可捄元氣日
耗根本日傷一旦不幸而有方數千里之水旱則其横
潰四出將有不可如何者未知陛下何以處此此臣之
所謂民之憔悴困窮而不可不恤者然也而臣所謂省
賦理軍者請復爲陛下言之夫有田則有租爲日久矣
而今日民間特以税重爲苦者正緣二税之入朝廷盡
取以供軍而州縣無復羸餘也夫二税之入盡以供軍
則其物有常數其時有常限而又有貼納水脚轉輸之
費州縣皆不容有所寬緩而减免也州縣既無贏餘以
給官吏養軍兵而朝廷發下離軍歸正等人又無紀極
支費日增無所取辦則不免創於二稅之外别作名色
巧取於民且如納米收耗則自七斗八斗以至於一倍
再倍而未止也豫倍官物則自一年二年以至三年四
年而未止也此外又有月椿移用諸雜名額抛賣乳香
科買軍噐寄招軍兵打造鐵甲之屬自版曹總所以至
漕司上下相承逓相促迫今日追究人吏明日取勘知
通官吏無所從出不過一切取之於民耳蓋不如是無
以補舊欠支目前雖明知其一旦發覺違法抵罪而不
及顧也夫以罪及其身而不暇恤尚何暇於民之恤乎
以此觀之則今日民貧賦重其所從來亦可知矣若不
討理軍實而去其浮冗則民力决不可寬然國家蹙處
東南恢復之勲未集所以養兵而固圉者常恐其力之
不足則兵又未可以遽减竊意惟有選將吏覈兵籍可
以節軍貲開廣屯田可以實軍儲練習民兵可以益邊
傋誠能行此三者而又時出禁錢以續經用民力庶幾
其可寬也今將帥之選率皆膏梁騃子厮役凡流徒以
趨走應對爲能苞苴結託爲事物望素輕既不爲軍士
所服而其所以得此差遣所費已是不貲以故到軍之
日惟務裒歛刻剝經營賈販百種搜羅以償債負債負
既足則又别生希望愈肆誅求蓋上所以奉權貴而求
陞擢下所以餙子女而快己私皆於此乎取之至於招
收簡閱訓習撫摩凡軍中之急務往往皆不暇及軍士
既已困於刻剥苦於役使而其有能者又不見優異無
能者或反見親寵怨怒鬱積無所伸訴平時既皆悍然
有不服之心一旦緩急何由可恃至於軍中子弟亦有
素習弓馬諳曉戰陣者例皆不肯就本軍投募而朝廷
反爲之分責州郡枉費錢物拖拽短小生疎無用之人
以補軍額凡此數端本末巨細無不乖錯而所謂將
帥者私欲飽滿鑚研有效則又可以束装問塗而望他
軍之積以爲己資矣故近歲以來管軍臣僚遷代之速
至有一歲而再易者是則不惟軍中利病無由究治冗
兵浮食日益猥衆而此人之所盗竊破費與夫送故迎新
百色支用已不知其幾何矣至於總餽輸之任者亦皆
負倚幽隂交通賄賂其所程督駈催東南數十州之脂
膏骨髓名爲供軍而輦載以輸於權倖之門者不可以
數計若乃屯田民兵二事又特爲誕謾小人竊取官職
之資而未聞其有絲毫尺寸可見之效凡此數弊天下
之人孰不知之而任事之臣略不敢一言以告陛下惟
務廹趣州縣使之急征横賦戕伐邦本而其所以欺陛
下者則曰如是而國可富如是而兵可強陛下亦聞其
說之可喜而未究其實往往誤加奬寵畀以事權是以
比年以來此輩類皆高官厚禄志滿氣得而生民日益
困苦無復聊頼草茅有識之士相與私議竊嘆以爲莫
大之禍必至之憂近在朝夕顧獨陛下未之知耳爲今
之計欲討軍實以紓民力則必盡反前之所爲然後乃
可冀也蓋授將印委利權一出於朝廷之公議則可以
絶苞苴請託之私務求忠勇沈毅實經行陣曾立勞效
之人則可以革輕授非才之弊無苞苴請託之私則刻
剝之風可革將得其人則軍士畏愛奮厲蒐閱以時而
竄名冗食者不得容於其間得人而久其任則上下相
安緩急可恃而又可以省送迎之費軍之汰卒與凡北
來歸正添差任滿之人皆可歸之屯田使之與民雜耕
而漸損其請給其有材勇事藝之人則計其品秩而多
與之田因以爲什伍之長使教其人習於馳射擊刺行
伍之法罷去諸州招軍之令而募諸軍子弟之驍勇者
别授以田使隸尺籍大抵令與見行屯田民兵之法相
爲表裏擇老成忠實通曉兵農之務者使領其事付以
重權久其事任毋貪小利毋急近功俟其果能漸省列
屯坐食之兵稍損州郡供軍之數然後議其課最增秩
而因任之如此十數年間自然漸見功效若其功效未
能遽見之間而欲亟圖所以紓州縣民間目前之急者
則願深詔主計將輸之臣其於見今椿積金糓綿絹數
内每歲量撥三二十萬視州郡之貧乏者特與免起上
供官物三五分而代其輸向後軍籍既覈屯田既成民
兵既練則上項量撥之數可以漸减而州郡免起之數
可以漸增州縣事力既益寬舒然後可以禁其苛歛責
以寬恤歲課而時稽之不惟去其加耗預借非法科敷
之弊又視其土之肥瘠稅之輕重而均减之庶幾窮困
之民得保生業無復流移漂蕩之意所在曠土亦當漸
次有人開懇布種而公上之賦亦當自然登足次第增
羡不俟程督廹促而國眞可富兵眞可強矣此臣之所
謂省賦治軍之說然也(庚子應詔封事孝宗朝)
謂州縣催督財賦以困民力
事目詳見聖學類第二叚
此叚專論愛人之道在於節財用今州郡賦重爲民
之害最甚宜省節冗費擇將帥核軍籍汰浮食廣屯
田以寬民力
今請即民力之未裕而推言之臣聞虞允文之爲相也
盡取版曹歲入窠名之必可指擬者號爲歲終羡餘之
數而輸之内帑顧以其有名無實積累掛欠空載簿書
不可催理者撥還版曹其爲說曰内帑之積將以備他
日用兵進取不時之湏而版曹目今經費已自不失歲
入之數聽其言誠甘且美矣然自是以來三十餘年内
帑歲入不知幾何而認爲私貯典以私人宰相不得以
式貢均節其出入版曹不得以簿書勾考其在亡其日
銷月耗以奉燕私之費者蓋不知其幾何矣而曷嘗聞
其能用此錢以易敵人之首如太祖皇帝之言哉徒使
版曹經費闕乏日甚督趣日峻以至廢去祖宗以來破
分良法而必以十分登足爲限以爲不足則又造爲比
較監司郡守殿最之法以誘脇之不復問其政教設施
之得失而一以其能剝民奉上者爲賢於是中外承風
競爲苛急監司明諭州郡郡守明諭屬邑不必留心民
事惟務催督財賦此民力之所以重困之本而稅外無
名之賦如和買折帛科罰月椿之屬尚未論也其次則
陛下所用之宰相不能擇中外大吏而惟徇私情之厚
薄所用之臺諫不能公行紏劾而惟快已意之愛憎是
以監司郡守多不得人而其賢者或反以舉職業忤臺
諫而遭斥逐也至於監司太多而事權不歸於一銓法
雖密而縣令末嘗擇人則又其法之有未善者然其本
正則此等不難區處其本未正則雖或舉此臣恐未見
其益而反有害也(戊申封事孝宗朝)
祖宗舊法凡州縣催理官物已及九分已上謂之破
分諸司即行住催版曹亦置不問(上文分注)
國用類
謂鹽課私販之弊
先生既除浙東提舉事有利民無不陳奏時鹽販日
盛客鈔不行故上此奏
此篇乞倣福建産塩法於治海四州行之
浙東所管七州而四州瀕海既是産塩地分而民間食
塩必資客鈔州縣又有空額比較增虧此不便之大者
夫産塩地分距亭場去處近或跬步之間遠亦不踰百
里故其私塩常賤而官塩常貴利之所在雖有重法不
能禁止故販私鹽者百十成羣或用大船搬載廵尉既
不得訶州郡亦不能詰反與通同資以自利或乞覓財
物或私收稅錢如前日所奏台州一歲所收二萬餘貫
是也以此之故除明越两州稍通客販粗有課利外台
温两州全然不成次第民間公食私鹽客人不復請鈔
至有一場一塩累月之間不收一袋不支一袋而官吏
縻費士卒搔擾有不可勝言者然以有比較之法州縣
恐有殿罸則不免創立塩舖抑勒民戶妄作名色抑令
就買出入暗昩不可稽考大略瘠民以肥吏困農民以
資游手爲州縣爲提舉主管者非不知之然皆以國計
所資不敢輙有陳說日深月久民愈無聊若不變通恐
成大患臣生長福建竊見本路下四州軍舊行産塩之
法令民隨二稅納産塩錢而請塩於官近歲官塩雖不
支給而民間自食私塩官司既得産塩税錢亦不復問
其私販雖非正法然實两便欲乞聖慈特詔有司取會
福建路轉運司下四州軍見行産塩法其餘州軍自依
舊法施行則亦革弊救民之一事也(浙東奏狀孝宗朝)
論酒課坊場之弊
事目同上
此篇專以萬戸抱額爲法最便乞倣處州行之
酒坊之弊其說有四一曰官監二曰買撲三曰拍戸四
曰萬戸抱額臣竊以爲莫不便於官監莫便於萬戸其
他則亦互有利害而萬戶之中亦不能無少利害要在
講究詳盡然後施行則庶乎其弊之可革矣今官監之
害朝廷既知而罷之矣然州郡占吝多不遵禀戶部漕
司折撲仍不廢罷此則害雖除而未盡者也買撲之害
在買人有消折本柄破壊家産之患在衆人有掗托抑
勒捕捉欺凌之擾雖加禁防法式明備然勢之所在終
不能革拍戸抱額則庶幾矣然或額重而抱納不前或
藉此而掗托搔擾則其弊亦不異於買撲唯萬戸抱額
最爲簡便然湏以一州或一縣通計田畆浮財物力而
均出之使無官戸民戶之殊城居村居之異一槩均數
立爲定籍乃爲盡善若舍官戸而敷民戶舍城居而困
村居不立官簿而私置草簿使吏得以隂肆出没走弄
於其間則又病矣此法本路處州見己私行四五十年
民無爭訟官省禁防雖其小害尚不能無然入其封境
觀其氣象宛然樂國與諸州不同今欲便取其法行於
諸州則恐本州課額素輕或非他州之比未可遽議然
他州課額雖多從來拘催少曾登足皆是虛名徒挂空
簿若蒙聖恩深詔有司取淳熙六年七年八年三歲實
催到庫之數參考取中立爲定額然後以此科敷俾爲
萬戶則亦庶幾安民省事之一端也(同上)
謂宜節財用以固邦本
事目詳見聖學類第二叚
此叚專論愛人之道在於節用今州郡賦重宜省節
冗費擇將相核軍籍汰浮食廣屯田以寬民力
先聖之言治國而有節用愛人之說蓋國家財用皆出
於民如有不節而用度有闕則横賦暴歛必將有及於
民者雖有愛人之心而民不被其澤矣是以將愛人者
必先節用此不易之理也國家承五季之弊祖宗創業
之初日不暇給未及大爲經制故其所以取於民者比
之前代已爲過厚重以熙豐變法頗有增加而建炎以
來地削兵多權宜科湏又復數倍供輸日久民力已殫
而間者諸路上供多入内帑是致戸部經費不足遂廢
祖宗破分之法而上供歲額必取十分登足而後已期
限廹促科責嚴峻監司州縣更相督廹唯務自寬已責
何暇更察民情捶撻號呼有使人不忍聞者而州縣歲
入多作上供起發則又於額外巧作名色夤緣刻剝此
民力之所以大窮也計其所以至此雖云多是贍軍然
内自京師外逹郡邑上自宮禁下至胥徒無名浮費亦
豈無可省者竊計若能還内帑之入於版曹復破分之
法於諸路然後大計中外冗費之可省者悉從廢罷則
亦豈不能少有所濟而又擇將帥核軍籍汰浮食廣屯
田因時制宜大爲分别則供軍不貲之費庶幾亦可减
節而民力之寬於是始可議矣(己酉擬上封事九光宗初政)
經濟文衡續集卷十
