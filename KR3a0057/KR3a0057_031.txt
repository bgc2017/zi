經濟文衡後集卷六
宋滕珙撰
漢高祖唐太宗類
論漢祖唐宗只是暗合於道
答陳同父
此段謂漢唐之君全體却只在利欲上
夫人只是這箇人道只是這箇道豈有三代漢唐之别
但以儒者之學不傳而堯舜禹湯文武以來轉相授受
之心不明於天下故漢唐之君雖或不能無暗合之時
而其全體却只在利欲上此其所以堯舜三代自堯舜
三代漢祖唐宗自漢祖唐宗終不能合而爲一也今若
必欲撤去限隔無古無今則莫若深考堯舜相傳之心
法湯武反之之功夫以爲準則而求諸身却就漢祖唐
宗心術微處痛加繩削取其偶合而察其所自來黜其
悖戾而䆒其所從起庶幾天地之常經古今之通義有
以得之於我不當坐談既往之跡追飾已然之非便指
其偶同者以爲全體而謂其真不異於古之聖賢也且
如約法三章固善矣而卒不能除三族之令一時功臣
無不夷滅除亂之志固善矣而不免竊取宫人私侍其
父其他亂倫逆理之事往往皆身犯之蓋舉其始終而
言其合於義理者常少而其不合者常多合於義理者
常小而不合者常大但後之觀者於此根本功夫自有
欠闕故不知其非而以爲無害於理抑或以爲雖害於
理而不害其獲禽之多也
再論古今漢唐之異
答陳同父
此段謂後世只是隨其分數多少以有所立
古之聖賢從根本上便有惟精惟一功夫所以能執其
中徹頭徹尾無不盡善後來所謂英雄則未嘗有此功
夫但在利欲場中頭出頭没其質美者乃能有所暗合
而隨其分數之多少以有所立然其或中或否不能盡
善則一而已來喻所謂三代做得盡漢唐做得不盡者
正謂此也然但論其盡與不盡而不論其所以盡與不
盡却將聖人事業去就利欲場中比並較量見得彷彿
相似便爲聖人樣子不過如此則所謂毫釐之差千里
之繆者其在此矣且如管仲之功伊吕以下誰能及之
但其心乃利欲之心迹乃利欲之迹是以聖人雖稱其
功而孟子董子皆秉法義以裁之不少假借蓋聖人之
目固大心固平然於本根親切之地天理人欲之分則
有毫釐必計絲髮不差者此在後之賢所以密傳謹守
以待後來惟恐其一旦舍吾道義之正以徇彼利欲之
私也今不講此而遽欲大其目平其心以斷千古之是
非宜其指鐵爲金認賊爲子而不自知其非也若夫點
鐵成金之譬施之有教無類遷善改過之事則可至於
古人已往之迹則其爲金爲鐵固有定形而非後人口
舌議論所能改易久矣今乃欲追點功利之鐵以成道
義之金不惟費却閒心力無補於既往正恐礙却正知
見有害於方來也若謂漢唐以下便是真金則固無待
於點化而其實又有大不然者蓋聖人者金中之金也
學聖人而不至者金中猶有鐡也漢祖唐宗用心行事
之合理者鐡中之金也曹操劉裕之徒則鐡而已矣夫
金中之金乃天命之固然非由外鑠淘擇不盡猶有可
憾今乃無故必欲棄舍自家光明寶藏而奔走道路向
鐡爐邊查礦中撥取零金不亦悞乎
論漢祖唐宗之起不同
答沈僴
此段謂高祖起自匹夫唐是爲隋之官
漢高祖與唐太宗之起不同高祖是起自匹夫取秦所
以無愧唐却是爲隋之官因其資而取之所以負愧也
要之自秦漢而下須用作兩節看如太宗都莫看他初
起一節只取他那邊濟世安民之志他這意思又却多
若要檢點他初起時事更不通看或曰若以義理看太
宗更無三兩分人曰然
論漢文帝除田租之令
文集井田類說
此段謂漢收百一之稅逾足以優豪強
漢文帝十三年六月除田租荀氏論曰古者什一而稅
以爲天下之中正也今漢民或百一而稅可謂鮮矣然
豪強富人占田逾侈(此處疑有闕字)輸其賦大半官收百一之
稅民收大半之賦官家之惠優於三代豪強之暴酷於
亡秦是上惠不通威福分於豪強也今不正其本而務
除租稅適足以資富強夫土地者天下之大本也春秋
之義諸侯不得專封大夫不得專地今豪民占田或至
數百千頃富過王侯是自專封也買賣由已是自專其
地也孝武時董仲舒嘗言宜限民占田至哀帝時乃限
民占田不得過三十頃雖有其制卒不得施然三十頃
有不平矣且夫井田之制宜於民衆之時地廣民稀勿
爲可也然欲廢之於寡立之於衆土地既富列在豪強
卒而規之並起怨心則生紛亂制度難行由是觀之若
高帝初定天下及光武中興之後民人稀少立之易矣
就未悉備井田之法宜以口數占田爲立科限民得耕
種不得買賣以贍貧弱以防兼并且爲制度張本不亦
宜乎雖古今異制損益隨時然紀綱大略其致一也
漢景帝類
論文帝教景帝術數之失
答葉賀孫
此段謂文帝用鼂錯教景帝術數卒啓七國之
變
黃老之術文帝猶善用之如南越反則卑辭厚禮以誘
之吳王不朝賜以几杖等事都是術數到他教太子鼂
錯爲家令他謂太子亦好學只欠識術數故以鼂錯輔
之到後來七國之變弄成一場紛亂看文景許多慈祥
愷悌處都只是術數然景帝用得不好如削之則反不
削亦反者是也
經濟文衡後集卷六
