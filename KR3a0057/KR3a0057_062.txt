經濟文衡續集卷十二
宋滕珙撰
荒政類上(南庸賑濟)
推廣御筆减税决獄二事
是年庚子先生知南康軍會詔帥守恤民隠决滯獄
以銷旱灾先生因即二事申奏
此章專論勤恤民隠當以寬稅賦為先决遣滯囚當
以閱實輕重早賜斷遣為急
伏覩夲路安撫使司牒備奉御筆指揮頗聞雨澤愆期
有妨農務仰夲路帥守勤恤民隠决遣滯獄嚴禁屠宰
精加祈禳若未感格即具奏聞當議降香前來期於必
應俾雨澤霑足寬朕憂軫卿等各勉旃母怠臣伏讀聖
訓有以仰見陛下畏天之誠愛民之切雖成湯桑林之
禱宣王雲漢之章無以過此甚盛德也臣幸以愚賤獲
奉詔旨謹以謄寫播告質之幽明仰憑威靈屢獲感應
但其雨澤不至浹洽均勻目今正是早禾吐穗結實之
時尚多闕水去處又聞湖南湖北淮西等路例皆枯旱
將來不幸或至荒歉即雖移民移粟之小惠亦無所施
臣是以夙夜憂傷不遑啟居竊以愚見推廣聖訓畫為
二策具以奏聞如有可採乞賜施行庶幾有以導迎和
氣銷去旱灾仰寬陛下宵旰之憂惟是不量卑鄙屢犯
天威無任震懼隕越之至臣之所陳謹具如后
臣伏讀聖詔有曰勤恤民隠臣謹以遵禀施行訖然臣
竊聞陸贄有言民者邦之本財者民之心其心傷則其
夲傷其夲傷則枝幹凋瘁而根柢蹶拔矣推此言之則
今日所以勤恤民隠莫若寬其税賦弛其逋負然後可
以慰悦其心而感召和氣也臣自去年到任之初即以
夲軍星子縣税賦偏重嘗具奏聞乞賜蠲减及續體訪
到三縣夏料木炭錢科紐太重亦嘗具申省部及提點
司其木炭錢近得提點司保明條奏已蒙聖恩蠲减二
千貫訖獨星子减税一事雖蒙聖恩施行而戶部行下
漕司漕司委官覈實近日方得回申戶部此事若格以
有司之法必是多方沮難未容便得蠲减所願聖慈深
賜矜憐直降睿旨特依所乞則此縣之民庶幾復得樂
生安土永為王民不勝幸甚臣又竊見州縣積欠官物
已凖去年明堂赦書自淳熙三年以前並行除放而近
者上司行下依舊催督至如本軍雖小而所催除虛額
逃閣外凡一十三項計三萬四千七百三十三貫石匹
兩其他大郡抑又可知其間所欠雖復名色多端然而
皆是赦恩已放之物今次再行催理不唯仰虧帝王大
信而其為害有不可勝言者蓋若勒令州縣填補則州
縣無所從出必至額外巧作名色取之於民若但責之
欠人則其間多已貧乏狼狽雖使賣妻鬻子不足填納
而監繫在官無復解脱之期均之二者皆不足以足用
豐財而足以傷和致沴為害不輕臣愚欲望聖慈特推
曠蕩之恩自淳熙三年以前但于欠負官物不問是何
名色凡已放若已放而未盡者一切蠲除如有違詔輙
行催理仰被受官司繳連具奏委自三省看詳將施行
官司重作行遣其被害人戶亦許徑赴登聞鼓院進狀
陳理依此施行庶幾聖恩下逹民情上通可以感格和
平銷去灾沴惟聖明留意則天下幸甚
臣伏讀聖詔有曰决遣滯獄臣謹已遵禀施行訖然臣
竊聞之易曰君子明慎用刑而不留獄此聖人觀象立
教萬世不易之法也今州縣之獄勘結圓備情法相當
者並皆即隨時决遣惟其刑名疑慮情理可憫者法當
具案聞奏下之刑寺審閱輕重取自聖裁而州縣不敢
以意决也此深得古人明慎用刑之意矣然奏案一上
動涉年歲且如本軍昨於淳熙四年十一月内申樞密
院乞奏劫賊倪敏忠罪案其罪狀明白初無可疑而凡
經二年有半至今年三月内方凖勅斷行下其他似此
亦且非一竊計他州繁劇去處此類尤多若使皆是行
劫殺人之賊偶有疑慮使之久幽囹圄亦何足恤其間
蓋有法重情輕之人本為有足憫憐冀得蒙被恩貸而
反淹延禁繫不得早遂解釋則恐非聖人所謂不留獄
之意也臣愚欲望聖慈特詔大臣一員專督理官嚴立
程限令將諸州奏案依先後資次排日結絶其合貸命
從輕之人湏當日便與行下其情理深重不當减降者
即便寬與一限責令審覈然後行下庶幾輕者早得决
遣釋放重者不至倉卒枉濫是亦導和弭灾之一術惟
聖明留意則天下幸甚(奏狀孝宗朝)
乞免租税及撥錢米充軍糧賑濟
事目詳見財賦第一段
此篇專乞依分數放免租税外更令轉運常平兩司
多撥錢米應付軍粮凖備賑濟
臣伏覩本軍今為久闕兩澤早田旱損己依凖令式具
狀奏聞訖照對本軍地荒田瘠税重民貧昨於乾道七
年曾遭大旱伏蒙聖恩放免本年夏秋二税錢米紬絹
共八萬六千三百二十貫石匹及詔本路監司應副軍
糧米四千石撥到糴軍糧米錢九千餘貫并撥本軍未
起米一萬一千七百餘石本軍借兌過乳香度牒錢一
萬餘貫凑糴軍糧支遣官兵及撥到賑濟米五萬石又
拖欠兩年上供折帛月椿等錢共九萬三千四百一十
六貫石匹兩然後遺民復得存活以至今日今兹不幸
復罹枯旱之災又蒙陛下親降御筆深詔守臣精加祈
禱而臣奉職無狀無以感格幽明祈禱兩月殊無應效
今則早田什損七八晚田亦未可知正得薄收其數亦
不能當早田之一二訪問耆老云乾道七年之旱雖不
止於如此然當時承屢豐之後富家猶有蓄積人情未
至驚憂又以朝廷散利薄征賑給之厚而人民猶不免
於流移殍死閭井蕭條至今未復况今民間蓄積不及
往時人情已甚憂懼目下軍糧便闕支遣計料見管常
平斛斗亦恐將來不足賑濟支用若不瀝懇先事奏聞
竊恐將來流殍之禍及他意外之憂又有甚於前日欲
望聖慈早降睿旨許依分數放免税租外更令轉運常
平兩司多撥錢米應副軍糧凖備賑濟則一郡軍民庶
幾不至大叚狼狽冐犯天威臣無任恐懼待罪之至(奏狀)
(孝宗朝)
乞截留米綱充軍糧賑糶賑給
事目詳見財賦第一段
此篇專乞留淳熙六年殘零未起米綱及七年合起
米綱並充夲軍軍糧及賑糶賑給支用
臣契勘南康軍受納人戶苖米計四萬六千五百一十
九石遞年科撥並充上供起撥而夲軍官吏軍兵一歲
糧廪計當用米二萬七千五百一十三石並無科名支
撥從來只於人戸輸納苖米多收加耗高量斛面及侵
支漕司科撥未盡米斛應副支遣昨於淳熙五年内奉
聖旨令人戶自行把槩見青交量每斛已减斛面二斗
及臣到任訪聞民間猶以所納為重又行措置减去加
耗一斗所入之數既已不多然若無水旱灾傷非泛支
遣更以别色官錢多方糴補亦可僅免曠闕今日不幸
遭此旱傷差官檢放雖未得見分數多寡然以目所見
參之傳聞其勢所收未必及三四分竊恐將來减放之
後實納苖米頭數不多當此凶年所减加耗斛面又難
以復行增起即夲軍官兵所支糧廪委是並無指擬夫
民饑猶能流移逐食軍兵既係尺籍從來仰食於官豈
容一日有所欠闕臣既淺短無術可為旬月以來晝度
夜思以至成疾雖已略控危衷陳乞罷免然念州郡事
勢日就危迫又有萬倍於一身者若不立告朝廷早為
之所而但偷為一身之計自求安便則其上負陛下拔
擢任使之恩雖復萬死猶有餘罪故不自揆其疎賤輙
敢復具情實冐昧奏聞欲望聖慈哀憐遠方軍民遭此
旱虐凛然日有溝壑之憂特降聖旨許留淳熙六年殘
零未起米綱及七年合起米綱並充夲軍軍糧及賑糶
賑給支用其賑糶米錢候將來收到别隨綱運觧發庶
幾一郡生靈若軍若民皆可以保其螻蟻之微命共感
天地造化無窮之恩(奏狀)
乞借上供糴米并倚閣夏税錢帛
事目見前
此篇專乞充借上供官錢留充糴米并乞權行倚閣
夏税錢帛以寬民窮
臣昨為夲軍今年灾傷至重奏乞截留兩年上供米斛
内循狂妄伏俟誅夷不謂聖恩即垂開允臣與闔郡千
里軍民鼓舞相慶仰戴天地父母再生之恩雖復捐軀
隕首誠不足以仰報萬分之一今來檢放旱傷秋苖通
計不止七分除巳一面攅具奏聞外復有危廹之懇湏
至冐昧以聞竊見夲軍今年所理夏税緣自省縣起催
以來即苦旱乾人戶車水救田日不暇給憂勞愁歎實
與常數不同遂不敢嚴責諸縣依限催理只令勸諭人
戶自行輸納至今截日方據納到絹九千四百匹錢一
萬六千七百三十五貫二百五十九文省其絹一面支
裝起發所有見錢竊緣夲軍别無儲積可備賑糶不免
擅行兌借并未起淳熙六年折帛錢七千三百一十九
貫二百九十六文省通前兩項共錢二萬四千五十二
貫五百五十五文省趁此米價未起之間收糴米斛約
計可得一萬一千五百七十石賑糶饑民却俟糶畢收
簇見錢節次起發其餘人戶所欠錢絹數目尚多而民
間自今以往饑餓寒凍之憂日甚一日漸次無力可以
供輸臣誠不忍更行催督以速其流離轉死之禍敢冐
萬死復以上聞欲望聖慈更賜哀憐許將夲軍今年人
戶未納夏税錢帛權行倚閣令候來年蠶麥成熟却隨
新税夾帶庶幾饑餓餘民得保生業不勝萬幸所有臣
輙將上供官錢借兊糴米之罪敢不俯伏恭俟朝典伏
乞聖慈併賜施行臣無任瞻天望聖皇恐懇切之至(奏)
(狀)
乞撥賜苗米充軍糧支遣
事目見前
此叚專乞撥賜檢放合納苖米與充軍糧支遣
准尚書省劄子宣教郎權撥遣南康軍朱某奏為今歲
旱傷除接濟饑民一事常平司已行措置惟有軍糧歲
用二萬七千五百一十三石並無窠名支撥乞將淳熙
六年未起米五千石并今年苖米檢放外餘數乞盡行
撥賜充軍糧及賑糶賑給支用奉聖旨今夲路提舉常
平司將所部州軍應管常平義倉錢米通融寬數支撥
外更許夲軍將淳熙六年未起米並皆盡數存留充軍
糧及賑糶等支用内糶到價錢另項椿管非奉朝廷指
揮不得擅行支使其淳熙七年分米候見得實旱傷分
數别行申取朝廷指揮夲軍除已遵禀施行外今據星
子都昌建昌縣申到檢放通計八分四毫四絲所有今
秋苖米管催四萬六千五百餘石除放八分四毫四絲
計米三萬七千四百餘石外合納米九千九十餘石竊
緣夲軍一年支遣米計二萬七千五百一十三石政使
盡蒙撥賜上項米斛其於歲計尚闕支遣若於數内更
令發起即見狼狽又將有不可勝言者欲望聖慈矜憐
孤遠特許盡數支撥上件放外苗米與充軍糧則一郡
軍民不勝幸甚(奏狀)
繳納南康任滿合奏事件
先生初到南康有任滿奏事之旨將滿除江西提舉
然猶待次先生愛君之誠深願見上既不獲前乃奏
夲職四事一請特旨蠲星子縣税二請照賞格補授
諸出粟人三以為救荒之政撫摩存養尤當謹之於
終則此奏是也四則申言白鹿賜勅額及監夲經多
施行者
此篇專以旱暵之後民病未療乞加恩施
臣竊見夲軍去年大旱田畝不收幸蒙聖恩减放秋苗
倚閣夏税而又申詔有司發廪勸分前後丁寧勤勤懇
懇凡所以加惠於無告之窮民者至深至厚以故今歲
開春以來及今已是七十餘日而閭里細民幸不至於
大叚闕食又幸目今雨澤以時原野漸潤竊料不過四
五十日則大麥可收又四五十日早稻相繼决不至於
復有流離捐瘠之禍以勤陛下宵旰之憂矣然臣竊以
為救荒之政蠲除賑貸固當汲汲於其始而撫存休養
尤在謹之於其終譬如傷寒大病之人方其病時湯劑
砭炙固不可以少緩而其既愈之後飲食起居之間所
以將護節宣小失其宜則勞復之證百死一生尤不可
以不深畏也今者饑餓之民雖得蒙被聖恩以幸免於
死亡然亦類皆鳩形鵠面薾然無異於大病之新起若
有司加意撫綏寬其財力則一二年間筋骸氣血庶幾
可復其舊若遂以病既愈而不復致其調攝之功但見
其尚能畊墾田疇撑住門戶而遽欲責以累年之逋負
與夫去歲倚閣之官物則是人者其必無全理矣竊聞
乾道七年之旱夏税秋苗亦皆嘗蒙聖恩矣而流殍甚
衆迄今不復者正以次年帶納前科税物者迫之也然
攷其實所謂帶納者初未嘗大叚有人納到以佐有司
用度之闕而姦胥猾吏得以並緣搔擾則其害有不可
勝言者其後淳熙元年九月四日乃以薦饑始蒙蠲放
則三年之間所失已多而無及於事矣今舊逋未除新
税將起斯人懔懔已有狼狽之憂臣愚欲望陛下赦臣
之罪察臣之言亟詔有司凡去年被灾之郡盡今年毋
得催理積年舊欠及將去年倚閣夏税悉與蠲放其上
一等人戶當此凶年細民所從仰食其間亦有出粟减
價賑糶而不及賞格者欲望聖慈普加恩施許將去年
殘欠夏税多作科數逐年帶納則覆載之間幅員之内
當此灾旱之餘無有一夫一婦不被堯舜之澤矣臣愚
賤疎遠不當妄有陳奏實以誤膺委寄軄在牧民竊於
詔令之間有以仰窺陛下子愛黎元之心有加無已大
懼無以仰稱萬分是以不敢不盡其愚冐凟天威臣無
任恐懼顛越之至(奏狀)
乞放租税應副軍糧
先生既守南康時旱薦饑除申請奏聞外再申省乞
為敷奏
此篇專以民流未復乞加優恤
伏覩夲軍今為久闕雨澤早田旱損己依准令式具狀
奏聞訖照得夲軍地荒田瘠税重民貧昨於乾道七年
曾遭大旱伏蒙聖恩放免夲年夏秋二税錢米綢絹共
八萬六千三百二十貫石匹又詔夲路監司應副軍糧
米四千石撥到糴軍糧米錢九千餘貫并撥夲軍未起
米三萬一千七百餘石夲年借兊過乳香度牒錢一萬
餘貫凑糴軍糧支遣官兵及撥到賑糶米五萬石又拖
欠兩年上供折帛月椿等錢共九萬三千四百一十六
貫石匹兩然後遺民復得存活以至今日今兹不幸復
罹枯旱之灾又蒙御筆深詔守臣精加祈禱而某奉軄
無狀無以感格幽明祈禱兩月殊無應效今則早田什
損七八晚田亦未可知正使幸得薄收其數亦不能當
早田之一二訪問耆老皆云乾道七年之旱雖不止於
如此然當時承屢豐之後富家猶有蓄積人情未至驚
憂又以朝廷散利薄征賑給之厚而人民猶不免於流
移殍死閭井蕭條至今未復况今民間蓄積不及往時
人情已甚憂懼目下軍糧便闕支遣計料見管常平米
斛斗亦恐將來不足賑濟支用若不瀝懇先事奏聞竊
恐將來浮殍之禍及他意外之憂又有甚於前日除已
具錄奏聞許依分數放免税租更令轉運常平兩司多
撥米應副軍糧凖備賑濟(南康申省狀孝宗朝)
乞倚閣夏税
事目見前
此篇專乞以人戶未納夏税錢帛權行倚閣
某昨為夲軍今年災傷至重奏截留兩年上供米斛已
蒙支撥淳熙六年未起米五千石充軍糧及賑糶等支
用夲軍除已恭禀施行訖今來檢放旱傷秋苗通計不
止七分除已一面攅具奏聞外竊見夲軍今年所理夏
税緣自省限起催以來即苦旱乾人戶車水救田日不
暇給憂勞愁歎寔與常歲不同遂不敢嚴督諸縣依限
催理只令勸諭人戶自行輸納至今截日方據納到絹
九千四百匹錢一萬六千七百三十五貫二百五十九
文省其絹一面支裝起發所有見錢竊緣夲軍別無儲
積可以賑糶不免擅行兊借并未起淳熙六年折帛錢
七千三百一十九貫二百九十六文省通前兩項共錢
二萬四千五十二貫五百五十文省趁此米價未起之
間收糴米斛約計可得一萬一千五百七十餘石賑糶
饑民却俟糶畢收簇見錢節次起發其餘人戶所欠錢
絹數目尚多而民間自今以往饑餓寒凍之憂日甚一
日漸次無力可以供輸某誠不忍更行催督以速其流
離轉死之禍除已具錄奏聞乞賜許將夲軍今年人戶
未納夏税錢帛權行倚閣令候來年蠶麥成熟却隨新
税帶納庶幾饑饉餘民得保生業不勝萬幸(同上)
乞撥兩年苗税
事目同前
此篇乞截留米斛外更令帥漕同相度應副
某昨曾具奏及申尚書省約計夲軍今秋放旱外三分
苗米一萬三千九百五十五石及去年零欠綱運米五
千餘石乞賜截撥下夲軍充軍糧支遣今續據管内三
縣申到檢放寔數多是全戶乾死所傷不啻八九分若
依元數必取三分苗米即恐人戶無從輸納必致逃移
其去年殘欠初意亦候今冬催理填納今既灾傷如此
亦非併督舊逋之時以此計之即某前奏所乞兩項米
數正使便蒙聖恩許賜截撥然皆已難作十分指凖若
更未蒙哀憐則其狼狽又將有不可勝言者蓋嘗竊謂
有軍則糧决不可以不足既旱則税决不可以不放此
二者皆必然之理也但在今日欲取足軍糧則民已無
食更責其税必有逃移死亡之憂欲盡放民税則有軍
而無糧民亦將有不能保其安者二者之為利害其交
相代又如此然就其一端而論之則闕軍食之禍淺而
易見不放税之禍深而難知故今州縣之吏不過且救
目前為應文逃責之計掩蔽灾傷阻遏披訴務以餉軍
不闕為先務至於民不堪命而流殍死亡皆不暇恤殊
不知民既死徙閭井蕭條田園蕪沒或數十年而戶口
賦税無以復於其舊則其所失比之全放一年之税何
止倍蓰且如夲軍乾道七年歲嘗大侵流殍滿道至今
十年而流離尚有未安集者田土尚有未開墾者今者
不幸復遭此旱計其分數乃或甚於彼時民尚無以為
食若復責以輸納租税將來之患必當有甚於前不知
更費幾年工夫可得復似今日此尤不可不深慮者也
然非朝廷察此利害之幾有以給其軍食使之得以盡
實檢放而無乏供之患則難知之深害未弭而目前立
至之禍已不可免此某之所以不敢避僣瀆之罪復論
前奏之未審者仰冀鈞慈深加憐察特賜敷奏且依所
乞截留兩項米斛外更令帥漕兩司同共相度別行應
副則闔郡軍民死生而骨肉矣如蒙留念更望早賜行
下以安其心某無任皇恐俟命之至(南康申省劄子)
先生自淳熙己亥三月到任庚子夏四月會詔監司
郡守條具民間利病遂上疏言天下之大務莫大於
恤民恤民之夲又在人君正心術以立紀綱嘗具奏
乞蠲减星子縣税又申泉司為三縣减科紐木炭錢
歲為二十緡大旱盛暑中禱祠山川却蓋暴露蔬食
踰月恐懼憂勞無頃刻暇引咎自劾秋旱甚約苗失
收什八以上乃竭力指畫為荒政備首諭民無流移
以待賑恤會詔江東帥守恤民隠决滯獄以消旱灾
且頒勸分賞格因即二事推廣具奏復奏請截留綱
運常平兩司錢米充軍糧備賑濟申嚴隣路斷港遏
糴之禁而通訪客舟選官吏授以方略俾視境内具
知荒歉分數戶口多寡蓄積虛實既覈餓民之數乃
造歴頭牌面置簿歴印付三縣俾散給之三縣每市
鄉村四十里則置一場以待賑糶合為二十五場其
闕食甚者先賙濟焉冬以旱傷分數告於朝乞蠲閣
税租放數稍寬民以故無流徙凢荒政涉冬皆已有
緒辛丑春正月朔始開場分選見任寄居大小使臣
等三十五員各蒞一場以轄糶濟而分委官廵察之
以識减尅乞覓之弊其鰥寡孤獨之人則用常平米
依令賑濟既又慮農事將起民間乏錢則凡合糶者
皆濟半月閏三月望以二麥秀茂食新不遠糶濟結
局凢活饑民大人一十二萬七千六百七口小兒九
萬二百七十六口其施設次第人爭傳錄以為法焉
經濟文衡續集卷十二
