經濟文衡後集卷四
宋滕珙撰
文王類
論文王聖德日新之效
大學或問
此段因問周邦惟新之命而言文王新德之功
曰詩之言周雖舊邦其命惟新何也曰言周之有邦自
后稷以來千有餘年至于文王聖德日新而民亦丕變
故天命之以有天下是其邦雖舊而命則新也蓋民之
視效在君而天之視聽在民君德既新則民德必新民
德既新則天命之新亦不旋日矣
論文王敬止之義
大學或問
此段謂聖人之心無一毫之蔽故連續光明自
無不敬
曰引文王之詩而繼以君臣父子與國人交之所止何
也曰此因聖人之止以明至善之所在也蓋天生烝民
有物有則是以萬物庶事莫不各有當止之所但所居
之位不同則所止之善不一故爲人君則其所當止者
在於仁爲人臣則其所當止者在於敬爲人子則其所
當止者在於孝爲人父則其所當止者在於慈與國人
交則其所當止者在於信是皆天理人倫之極致發於
人心之不容己者而文王之所以爲法於天下可傳於
後世者亦不能加毫末於是焉但衆人類爲氣禀物欲
之所昏故不能常敬而失其所止惟聖人之心表裏洞
然無有一毫之蔽故連續光明自無不敬而所止者莫
非至善不待知所止而後得所止也故傳引此詩而歷
陳所止之實使天下後世得以取法焉學者於此誠有
以見其發於本心之不容己者而緝熙之使其連續光
明無少間斷則其敬止之功是亦文王而已矣詩所謂
上天之載無聲無臭儀刑文王萬邦作孚正此意也
論文王望道未見之義
文集讀余隱之辯李公常語下
此段謂孟子此句是與上文視民如傷爲對
望道而未之見古人多通用此句與上文視民如傷爲
對孟子之意曰文王保民之至而視之猶如傷體道之
極而望之猶如未之見其純亦不已如是愚意謂然不
審隱之以爲如何
武王類
論武王封康叔之辭
大學或問
此段謂康誥是武王之書
曰康誥之言作新民何也曰武王之封康叔也以商之
餘民染紂汚俗而失其本心也故作康誥之書而告之
以此欲其有以鼔舞而作興之使之振奮踴躍以去其
惡而遷於善舍其舊而進乎新也然此豈聲色號令之
所及哉曰孔氏小序以康誥爲成王周公之書吾子以
武王言之何也曰此五峰胡氏之說也蓋嘗因而考之
其曰朕弟寡兄者皆爲武王之自言乃得事理之實而
其他證亦多小序之言不足深信於此可見然非此書
大義所關故不暇致詳當别爲讀者言之爾
文武類
論文武事商伐商之義
答陳安卿(淳)
此段謂此等處正夫子所謂未可與權者
問曰泰伯篇三分天下有其二以服事商嘗因是而
推設使文王當武王之時則革命之事亦爲之否乎
武王處文王之地則事商之禮亦如文王否乎竊恐
此處皆繋乎天不由乎人使天果欲有爲則亦不容
文王不欲爲天果未欲有爲則亦不容武王必欲爲
聖人之心廓然大公如衡之平彼此一無所偏惟其
來而順權以應之耳初何容心預安排指擬於其間
文王武王易地則皆然不審是否(此非本章正義但欲因事變以觀聖)
(人心耳)張氏謂一日天命未絶則爲君當日天命絶則
爲獨夫天命絶否視之人情而已不審一夫之心未
解還得爲天命猶未絶否抑許大公天下之命豈偏
在一夫上到此則聖人用權之地惟幾微義精者乃
可以决之自不容以常法論也
文公答曰詳考詩書則文武之心可見若使文王漠然
無心於天下歛然終守臣節即三分之二亦不當有矣
然此等處正夫子所謂未可與權者食肉不食馬肝未
爲不知味也
再論文武事商伐商之義
答范伯崇
此段謂文王惟知以臣事君武王是應天順人
嘗謂文王之事紂惟知以臣事君而已不見其他兹其
所以爲至德也若謂三分天下紂尚有其一未忍輕去
臣位以商之先王德澤未忘歷數未終紂惡未甚聖人
若之何而取之則是文王之事紂非其本心蓋有不得
已焉耳若是則安得謂之至德哉至於武王之伐紂觀
政于商亦豈有取之之心而紂㒺有悛心武王灼見天
命人心之歸已也不得不順而應之故曰予弗順天厥
罪惟均以此觀之足見武王之伐紂順乎天而應乎人
無可疑矣來書(云云)固不多爭但此處不容有毫髮之
差天理人欲王道伯術之所以分其端特在於此耳來
書以謂文武之心初無異旨固是如此但恐此處不分
明即所謂無異旨者乃是一時差却耳孟子論取之而
燕民不悅則勿取文王是也取之而燕民悅則取之武
王是也此亦止爲齊王欲取燕故引之於文武之道非
謂文王欲取商以商人不悅而止而武王見商人之悅
而歸已而遂往取之也如言仲尼不有天下益伊尹周
公不有天下豈益伊尹周公仲尼皆有有天下之願而
以無天子薦之與天意未有所廢而不得乎直是論其
理如此耳凡此類皆須研窮體味見得聖人之心脫落
自在無絲毫惹絆處方見義理之精微於日用中自然
得力所謂知至而意誠也蓋幾微之間衆理昭晰雖欲
自欺而不可得矣至此方可說言外見意得意忘言不
然止是鑚故紙耳
再論文武事商伐商之義
答徐元聘
此段謂文武之心皆無私意視天與人而已
文王無伐紂之心而天與之人歸之其勢必誅紂而後
已故有肅將天威大勲未集之語但紂惡未盈天命未
改文王猶得以三分之二而服事紂使文王未崩十二
三年紂惡不悛天命已絶則孟津之事文王亦豈得而
辭哉以此見文武之心未嘗不同皆無私意視天與人
而已
經濟文衡後集卷四
