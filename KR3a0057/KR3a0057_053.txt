經濟文衡續集卷三
宋滕珙撰
脩身類
謂大學之道以脩身為本
是年春三月召先生赴行在冬十月丙子至在所辛
巳入對垂拱殿首論大學之道在乎誠意正心脩身
以及於齊家治國平天下上為之動容十一月戊辰
除武學博士旣拜命遂歸
此段專一發明格物窮理所以為脩身之本而家齊
國治天下平皆此基焉
臣聞大學之道自天子以至於庶人壹是皆以脩身為
本而家之所以齊國之所以治天下之所以平莫不由
是出焉然身不可以徒脩也深探其本則在乎格物以
致其知而已夫格物者窮理之謂也蓋有是物必有是
理然理無形而難知物有迹而易睹故因是物以求之
使是理瞭然心目之間而無毫髮之差則應乎事者自
無毫髮之繆是以意誠心正而身脩至於家之齊國之
治天下之平亦舉而措之爾此所謂大學之道雖古之
大聖人生而知之亦未有不學乎此者堯舜相授所謂
惟精惟一允執厥中者此也自是以來累聖相傳以有
天下至於孔子不得其位而筆之於書以示後世之為
天下國家者其門人弟子又相與傳述而推明之其亦
可謂詳矣而自秦漢以來此學絶講儒者以詞章記誦
為功而事業日淪於卑近亦有意其不止於此則又不
過轉而求之老子釋氏之門内外異觀本末殊歸道術
隠晦悠悠千載雖明君良臣間或一值而卒無以復三
代之盛由不知此故也恭惟皇帝陛下聖德純茂爰自
初潛以至為帝仁孝恭儉之德信於天下紛華盛麗一
無所入於其心此其身可謂脩矣而臨御天下朞年於
此平治之效未有所聞臣竊疑之意者前日勸講之臣
限於程式所以聞於陛下者不過詞章記誦之習而陛
下求所以進乎此者又不過取之老子釋氏之書是以
雖有生知之性高世之行而未嘗隨事以觀理故天下
之理多所未察未嘗即理以應事故天下之事多所未
明是以舉措之間動涉疑貳聽納之際未免蔽欺平治
之效所以未著由不講乎大學之道而溺心於虛無之
過也臣戇愚抵冒罪當萬死然願陛下清閒之燕博訪
真儒知此道者講而明之考之於經驗之於史而會之
於心以應當世無窮之變則今日之務所當為者不得
不為所不當為者不得不止以至於臣下之忠邪計慮
之得失不待燭照數計而可否黑白判然矣若是則意
不得不誠心不得不正於以脩身齊家平治天下亦豈
有二道哉臣之所聞於師者如此自常人觀之疑若迂
闊陳腐而不切於用然竊以為正其本萬事理差之毫
釐繆以千里天下之事無急於此矣伏惟陛下擴天日
之照俯賜開納非獨為臣之幸實天下萬世之幸(癸未垂拱)
(殿奏劄一孝宗朝)
按先生有與魏國錄帖云初讀第一奏論致知格物
之道天顔溫粹酬酢如響第二奏言路壅塞嬖倖乖
張則不復聞聖語矣王詹事十朋與先生書曰過玉
山邂逅侍郎汪丈極口稱道登對三劄所論天理人
事備數千言高見遠識當於古人中求之也
謂當脩身以齊家
事目見前聖學類第二段
此段專言治國平天下在於先齊其家
臣聞天下之本在國國之本在家故人主之家齊則天
下無不治人主之家不齊則未有能治其天下者也是
以三代之盛聖賢之君能脩其政者莫不本於齊家蓋
男正位乎外女正位乎内而夫婦之别嚴者家之齊也
妻齊體於上妾接承於下而嫡庶之分定者家之齊也
采有德戒聲色近嚴敬遠技能者家之齊也内言不出
外言不入苞苴不達請謁不行者家之齊也然閨門之
内恩常掩義是以雖以英雄之才尚有困於酒色溺於
情愛而不能自克者苟非正心脩身動以禮義使之有
以服吾之德而畏吾之威則何以正其宮壼杜其請託
檢其姻戚而防禍亂之萌哉書曰牝雞之晨惟家之索
傳曰福之興莫不本乎室家道之衰莫不始乎閫内惟
聖明之留意焉則天下幸甚(己酉擬上封事光宗初政)
論大學脩身之義
事目見前聖學類第四段
此段首論身心應物之本以發明大學先後之序末
謂悦親在乎誠身旨意深切著明可謂得知本之要
臣竊謂以身對天下國家而言則身為本而天下國家
為末以家對國與天下而言則其理雖未嘗不一然其
厚薄之分亦不容無等差矣故不能格物致知以誠意
正心而脩其身則本必亂而末不可治不親其親不長
其長則所厚者薄而無以及人之親長此皆必然之理
也孟子所謂天下國家皆本於身又謂於所厚者薄無
所不薄其言皆本於此蓋君猶表也民猶影也表正則
影無不正矣君猶源也民猶流也源清則流無不清矣
若夫天下之物則有親有疎有近有遠而心之應物則
有重有輕有長有短親者重而疎者輕近者長而遠者
短重而長者在所先輕而短者在所後亦理勢之必然
非人之所能為也是以此章詳陳大學之條目曰格物
曰致知曰誠意曰正心曰脩身曰齊家曰治國曰平天
下凡有八事而於章末獨以脩身齊家二事結之亦猶
前章知所先後之云而其旨益以深矣臣願陛下清閒
之燕從容諷味常存於心不使忘失每出一言則必反
而思之曰此於脩身得無有所害乎每行一事則必反
而思之曰此於脩身得無有所害乎小而嚬笑念慮之
間大而號令黜陟之際無一不反而思之必無害也然
後從之有害則不敢也則又夙興而思之曰吾於吾親
得無有未厚乎夜寐而思之曰吾於吾親得無有未厚
乎以至於出入起居造次食息無時不反而思之必已
厚也然後守之而勿失一有未厚則又恐懼而益加厚
焉念念如此無少間斷則庶乎身脩親悦舉而措諸天
下無難矣惟陛下深留聖意臣又謹按大學文自則近
道矣以上為前章自古之欲明明德於天下者以下為
後章前章略提綱領後章細分條目鉅細相涵首尾相
應極為詳備蓋夫子所誦古經之言而曾子記之自此
以下傳文十章則曾子之意而門人記之也然必先讀
經文使之習熟而綱領條目羅列胷中如指諸掌然後
博考傳文隨事體察而實致其力使吾所以明德而新
民者無不止於至善而天下之人皆有以見其意誠心
正身脩家齊國治天下平之效則天下之道不在於書
而在於我矣(經筵大學講義寧宗初政)
經濟文衡續集卷三
