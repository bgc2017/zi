經濟文衡續集卷十三
宋滕珙撰
荒政類下(浙東賑濟)
申請前後救荒合行事件
是歲辛丑先生任滿到家秋七月以修舉荒政除直
祕閣以前所勸出粟人未推恩不拜誥至復辭九月
改除浙東提舉時薦饑遂即日上道仍乞奏事冬十
月堂帖報出粟人已推恩乃受前職名十一月奏事
延和殿此第三劄也
此篇歷言捄荒所合施行之急務
捄荒之務檢放為先行之及早則民知有所恃頼未便
逃移放之稍寬則民間留得禾米未便闕乏然而州郡
多是吝惜財計不以愛民為念故所差官承望風指己
是不敢從實檢定分數及至申到帳狀州縣又加裁减
不肯依數分明除放又早田收割日久檢踏後時致有
無根查者乃是州郡差官遲緩之罪而檢官反謂人戶
違法不為檢定其有檢定申到者州郡亦不為蠲放就
中下戶所放不多尤被其害訪聞夲路州縣亦有似此
去處欲乞候臣將來到任廣行詢究更與從實蠲减
伏覩近降指揮旱傷州縣上戶賑糶止令勸諭毋得科
抑仰見聖明深察物情恤貧安富兩得其所然竊恐官
吏被此指揮之後其間或有便文自營之人必將泛然
不以勸諭為意而上戶亦有詞說難以勸諭官司米斛
不多將來無以接續其害又有不可勝言者欲乞且令
州縣將來勸諭者權以去年認數為約已勸諭者權據
見認之數為凖多方詢訪加意考核不得比同尋常報
應空文湏管究心體訪得其寔數其實不能及數者更
與量减實可更多出者則與量添其有鹵莽滅裂徒為
煩擾去處將來夲司覺察得知具名聞奏庶幾所認之
數必得其平而無科抑之患矣
應募獻米合格推賞之人多被官吏邀阻乞覓聞有至
今未推賞者近雖已蒙立法約束更乞明詔戶部先具
見今奏到以未推賞名件進呈將未推賞人日下推賞
行下諸路州縣有未申奏者限一月内並到如違許被
抑人進狀陳訴重作行遣又上戶已經去年獻助今年
所蓄想已不多若必依舊格方得推賞則恐無復及格
之人可以獻助欲乞檢會淳熙元年三月二十四日勅
戶部勘當到點檢台州措置賑濟官耿延年所申浙東
路賑濟賑糶依湖南江西米數减半紐計推賞指揮(謂如)
(四千石合補承信郎今减作二千石之類)申明行下庶幾應募者衆得濟饑
民仍勒所司立定保明狀式及令逐處官司承受應募
理賞詞狀文帖並要當日行遣如將來依式奏到省部
却稱文字不圓及諸處故違程限者官員重加降責人
吏並行决配庶幾富者樂輸貧者得食實為兩便
伏覩今歲紹興府已蒙聖慈撥賜米斛十七萬石訪聞
昨來夲府抄劄饑民戶口若自十一月至來年三月約
用米八十萬石方可足用其間固不能無冐濫虛數今
來夲府節次删减未知將來定作多少戶口計度但今
所有米數及糴米錢姑以元抄劄數計之不過得四分
之一况又州府見闕軍儲竊慮不免却將撥賜米斛暗
行借兊則所得糶濟米數愈見不多若州府只據見米
指定人口抄劄糶濟則所及不廣必致人戶流離餓殍
上勞聖慮又臣經由衢州見得夲州旱損雖云不及紹
興府婺州兩州然其處水路淺澁冬月尤甚運載錢米
極為艱難夲州雖已差官往浙西收糴然糴夲至少所
得不多而所費水脚已不貲矣臣今來欲望聖慈更撥
賜豐儲倉米三十萬石應副紹興府三萬石應副衢州
如無見管米斛即計目今米價支借内帑見錢令其趁
此米價未至騰踴之間前去有米州郡收糴旋次搬載
回州其上件錢米並乞專責夲司差委隣州官吏出納
州府不得干預庶免侵兊之弊其已撥賜錢米亦乞令
夲司選委夲州通判一員同共主管不得别作支用仍
詔守臣疾速措置收糴軍糧不管誤事其婺州雖蒙撥
賜米五萬石尚恐未足賑濟却候臣親到夲州相度會
計别具奏聞
諸郡荒歉人戶日有流移一切官物不堪催理其紹興
府人戶夏税已蒙聖慈等第免閣住催惟衢婺州當來
失於申奏致人戶未蒙依例推恩而戶部漕司催督州
郡亦如平日州郡無所從出其勢必取於縣縣無所從
出則人戶必有受其弊者甚失聖主惻怛哀憐之意然
計戶部漕司所催必是指定支遣之數有不得而已者
其勢又不容直行禁止欲乞朝廷取會戶部漕司合得
諸州觧發錢帛之數且於内庫支撥應副而詔戶部漕
司被灾州縣所欠新舊官物且並住催直至明年蚕麥
熟後却將舊欠逐旋催理寬作料次撥還内庫决然不
至敢有欠闕其人戶名下新舊上供官物亦乞明詔州
縣未得催理其紹興府雖已有前件住催指揮竊恐州
縣奉行不虔及將今年檢放外殘零苖米催督嚴峻亦
乞聖慈更賜戒約令其寬限人戶輸納
今年旱地廣闊只有湖南二廣及浙西兩三郡豐熟而
廣東海路至浙東為近臣昨受命之初訪聞彼處米價
大叚低平即嘗印榜遣人散於福建廣東兩路㳂海去
處招邀米客許其約束税務不得妄收力勝雜物税錢
到日只依市價出糶更不裁减如有不售者官為依價
收糴自此向後必當有人興販前來但臣元榜約束夲
路府縣税場不得妄有邀阻收税及力勝一節更乞聖
慈申嚴行下有違戾者官吏並比見行條法各加一等
坐罪至來年六月却依舊法其收糴夲錢乞許行下夲
路㳂海州軍將今年糴過米錢及兊那諸色窠名支撥
充應庶幾不失信於客人向後易為招誘如或更蒙朝
廷量力賞格召人興販行下諸路曉示勸誘仍先降空
名付身數十道付夲司俟有上件販到米斛之人即與
書填給付盖緣客人糶貨了畢便欲歸回元處不能等
候即與土居上戶不同
救荒之政著於令甲及近年節次指揮雖已詳察然而
全在官吏遵奉施行然後民被實惠况今年薦饑公私
匱竭比之常歲事體不同欲乞聖慈特降指揮戒勅夲
路守令以下令其究心奉行悉意推廣其故有違慢不
虔之人俾臣奏劾一二重作施行以警其餘其有老病
昏愚不堪驅策者亦許具名聞奏别與差遣却選夲路
官吏惻怛愛民才力可仗者特許不拘文法時暫權差
(謂如治獄捕盗官不許差出之類)仍依富弼趙抃例選差得替待闕宫
廟持服官員時暫管幹事畢具名申奏量與推賞如减
磨勘陞名次之類庶幾官吏向前人蒙實利(辛丑延和奏劄三孝)
(宗朝)
再奏講求荒政
事目同上
此篇專論檢放社倉一事為久遠之利
臣昨任南康軍日適值旱傷深慮檢放搔擾下戶偶有
士人陳說乞將五斗以下苗米人戶免檢全放當時即
與施行人以為便夲路提舉常平尤袤遂以其法行之
諸郡其利甚博近日經由信州則聞玉山一縣亦得檢
官如此措置除上三等戶隨分檢放外下二等戸盡行
蠲免通計一縣所放亦不過共成五分問之道傍居民
莫不稱其平允此最為法之善者而律令未有明文又
今年檢踏已畢行之不及欲乞聖慈詳酌特詔有司定
著為令自今水旱約及三分以上第五等戶並免檢踏
具帳先與全戶蠲放如及五分以上即并第四等戶依
此施行其州縣差官後時致得旱損田苗不存根查亦
乞立法坐罪其所損田即與相度地形高低水源近遠
比並隣至分數檢放庶幾貧民永遠利便
臣所居建寧府崇安縣開耀鄉有社倉一所昨係乾道
四年鄉民艱食夲府給到當年米六百石委臣與夲鄉
土居朝奉郎劉如愚同共賑貸至冬收到元米次年夏
間夲縣復令依舊貸與人戶冬間納還臣等申府措置
每石量收息米二斗自後逐年依此歛散或遇小歉即
蠲其息之半大饑即盡蠲之至今十有四年支息米造
成敖倉三間收貯已將元米六百石納還夲府其見管
三千一百石並是累年人戶納到息米己申夲府照會
將來依前累散更不收息每石只收耗米三升係臣與
夲鄉土居官及士人數人同共掌管遇歛散時即申府
差官一員監視出納以此之故一鄉四五十里之間雖
遇凶年人不闕食竊謂其法可以推廣行之他處而法
令無文人情難強妄意欲乞聖慈特依義役體例行下
諸路州軍曉諭人戶有願依立社倉者州縣量支常平
米斛責與本鄕出等人戶主執歛散每石收息二
斗仍差夲鄉土居或寄居官員士人有行義者與夲縣
官同共出納收到息米十倍夲米之數即送元米還官
却將息米歛散每石只收耗米三升其有富家情願出
米作夲者亦從其便息米及數亦與撥還如有鄉土風
俗不同者更許隨宜立約申官遵守寔為久遠之利其
不願置立去處官司不得抑勒則亦不至搔擾此在今
日言之雖無所濟於目前之急然亦公私儲蓄預備久
遠之計及今歉歲施行人必願從者衆其建寧府社倉
見行事目謹錄一通進呈伏望聖慈詳察特賜施行(辛丑)
(延和奏劄四孝宗朝)
乞撥官會度牒及賞獻助
先生既至司講求荒政復奏數事此居其首
此篇專乞撥借官會給降度牒及合催賞人
臣昨被臨遣備使浙東又蒙聖慈賜以錢會三十萬貫
以給一路賑糶賑濟自謂遭值聖恩隆厚至于如此其
勢必可以救活此道之人伏自入境以來日據紹興府
會稽山隂兩縣人戶投訴抄劄漏落遂將諸縣悉行根
括先據兩縣申到比舊計增二十五萬六千一百九十
二口其餘諸縣尚未申到計其縣分地理之大小戶口
决當數倍於此蓋緣當來諸縣抄劄不甚仔細而又涉
日既久向之粗能自給者今皆闕食所以饑民之數日
有增加因以此數考按夲府昨來均定所得錢米撥下
諸縣之數其為欠闕數目尚多遂將昨來所蒙給降會
子等錢除五萬貫諸州申到已無見在更留五萬凖備
諸州取撥外即計逐縣大小及已得錢米多寡等第均
給計已支費十八萬餘貫而會稽山隂兩縣自占九萬
餘貫其餘凖擬諸縣申到再劄人數别行均給者共不
過一萬餘貫計可得米三四千石而已事勢危廹不免
逐急於鹽司錢内借撥九萬餘貫牒紹興府措置運糴
然亦僅可得米二萬餘石而已以兩縣再劄所添計之
則此二萬二三千石之米其勢豈足以均及諸縣之人
然而兩縣所得一家不過日得一二升一口不過日得
一二合而已此皆僅足以苟延喘息而不足以救其死
命竊料更加旬日未論不得食者必致殍死而此得食
之人亦有羸困不能以自存者矣又况當來計料糶濟
止到三月十五日便行住罷已不能給而麥熟猶在四
月麥之熟否姑置未論止許住罷至麥熟猶有半月餘
日無以接濟夫以紹興一郡之饑自臣未到已蒙撥賜
米十四萬石錢九萬貫至臣有請又蒙聖恩如此其厚
而臣智術淺短不能變通其所施為止於如此竊恐攷
之於今則徒有賑救之名而無賑救之實要之於後則
既已養之數月之久而不免弃之旬日之間徒費陛下
軍國之儲數十大萬而不足以稱陛下救民水火之心
固臣之無狀死不償責至于减米增賞雖已得旨通行
而去年獻助之人至今未蒙推賞度牒換米雖已得旨
給降而米數太多度牒一道計當錢千五百緡以此至
今皆未聞有應募者則此竊恐陛下憂勞惻怛博施濟
衆廣大無窮之心或格於有司拘攣纖嗇之議而不得
以下究也臣已與帥臣王希呂同狀奏聞欲望聖慈更
賜憐憫再行借撥會子三十萬貫及今糴米五六萬石
通融接續措畫糶濟而復於此詳具其所以然者以聞
其去年夲路所奏合推賞人則乞特詔有司直與推賞
給降誥命付之夲州令守臣喚上當廳祗受不湏更令
官司保明徒為文具其度牒亦乞裁减半價只作百五
十石仍再給降三百夲付紹興府令臣與王希呂同共
掌管交到米斛即與書填則人必樂從應募者衆凡此
三者儻蒙施行庶幾此郡饑民逐家一日各添得米一
二升逐口一日各添得米二三合而逐縣續有劄到漏
落戸口及流移歸業之人亦得以漸次收拾不至饑死
既有以卒究陛下憂勞惻怛博施濟衆廣大無窮之心
而草野愚臣亦得以憑籍威靈不負饑民之命千萬幸
甚
論救荒合行事宜
事目同上
此篇專論民食匱乏乞撥賜捄護
臣蒙恩將命浙東奉行捄恤到官日夕攷究求所以上
副焦勞之意竊見浙東諸州例皆荒歉台明號為最熟
亦不能無少損而紹興府之饑荒昔所未有臣以目所
覩回思去歲南康之歉猶謂之樂歲可也賑救既在所
急事體宜先奏間今紹興八邑餘□上虞號為稍熟然
亦不及半收新昌山隂會稽所損皆七八分嵊縣旱及
九分蕭山諸暨水旱相仍幾至無收今除餘姚上虞稍
似可緩外且論蕭山等六縣約其所收不過十一先次
朝廷撥米一十四萬七千石錢九萬貫并夲司前官申
朝廷於衢婺州通融撥到義倉錢三萬八千七十五貫
一百文明州義倉米五千石數目非不多州郡日夕惟
賑濟是務官吏稍解事者皆奔走不暇雖寄居士大夫
亦不敢寧處不可謂不留意然終未有能救饑莩之實
民情嗷嗷日甚一日不獨下戶乏食而士子宦族第三
等人戸有自陳願預乞丐之列者驗其形骸誠非得已
兼自秋來賣田拆屋砍伐桑柘鬻妻子貨耕牛無所不
至不較價之甚賤而以得受為幸典質則庫戸無錢舉
貸則上戶無力藝業者技無所用營運者貨無所售魚
蝦螺蚌久已竭澤野菜草根取掘又盡百萬生齒饑困
支離朝不謀夕其尤甚者衣不蓋形面無人色扶老携
幼號呼宛轉所在成羣見之使人酸辛怵惕不忍正視
其死亡者蓋亦不少臣深究其所以然正緣紹興地狹
人稠所産不足充用稔歲亦資隣郡非若浙西米斛之
多又以和買偏重無巨富之家連遭水旱兼失蚕麥些
小積榖無有存者上戶先已匱乏是以細民無所仰給
狼狽急廹至於如此大抵荒歉自五分以下猶可措置
蓋以五分之粟給十分之人稍行勸分便可苟活今以
空虛之郡而荒及九分則一分之粟既不能給十分之
人而戶口甚多所闕浩瀚亦有非移民移粟所能補助
者臣所目見心思兼詢訪士夫父老者既如此復約墾
田收租之數以証之除餘姚上虞外今將田畝計其歲
入六縣為田度二百萬畆每畆出米二石計歲收四百
餘萬又將今再抄劄山隂會稽兩縣口數以約六縣之
數其山隂會稽丁口半增諸暨嵊縣而比新昌蕭山相
去不遠絶長補短兩縣當六縣四分之一今抄劄山隂
會稽四等五等貧乏之戶計三十四萬口四等之稍自
給及上三等者不預焉則統計六縣之貧民約湏一百
三十萬口併上戶當不下百四十萬計稔歲所歛四百
萬石米除上供及州用外養百四十萬之生齒日計猶
不能及二升之數則所謂樂歲無餘者既信而有證矣
又約六縣所蠲放分數以計今歲民間所收不過十分
之一則所不收之米約計三百六十萬石而所收止四
十萬石闕乏數目如此浩瀚則所謂補助無策者又信
而有證矣今將紹興府先所得錢一十二萬八千七十
五貫一百文并臣所得三十萬貫均給諸州外不過共
折米八萬二千餘石并前項米一十四萬石總而計之
不及其田租所闕十分之一今來措置除蕭山僅能口
給半月外其餘五縣以戶計之日之所得固已不過一
二升若以口計之則日之所得又不過一二合是僅足
以使之皆知聖主憂勞憫恤不忍坐視之意而已若謂
如此而便足以救其必死之命則固難指凖然遂欲以
百三十萬之貧民盡仰官司口以升計麥秋之前九十
餘日當為粟百萬石則亦非朝廷今日事力之所及也
然臣竊謂有司之力誠有限量而聖主天地父母覆載
生育之心則無終窮以有限之力言之則捄護之切撥
賜之多誠若不可以有加於今日然以陛下無窮之心
論之則豈不欲使此邦更得數十萬石之粟以必救數
十萬人之命其忍直以無可柰何處之而熟視其饑餓
顛仆於前乎故臣輙敢歷叙其所見聞考驗之實夲末
如此而別具施行事目以干聖聽惟陛下哀憐則幸甚
(浙東奏狀孝宗朝)
乞住催紹興苗税
事目同上
此篇以便行起催有追呼之擾乞與展限
照對紹興府諸縣去歲水旱相仍田禾損傷人民饑餓
幸頼聖恩給賜錢米廣行賑救以至今日二麥既已成
熟民之幸免於死亡者亦稍蘇息全藉官司存恤休養
方可安業今不住據屬縣第四等五等人戶列狀陳稱
灾傷之餘生理未復竊恐和買役錢夏税綿絹凖例起
催乞特與具奏放免一年臣照得人戶夏税綿絹係是
朝廷常賦難以放免外惟是起催省限在五月十五日
竊見下戶今春乏食養蚕甚少二麥雖熟亦只得供給
口食尚恐將來青黃未接尚有闕食之患所有稻田又
方蒙聖恩借給秧種始得布種向去早禾成熟尚遠若
或依限便行起催竊慮細民未有可以送納不免追呼
之擾却致逃移欲望聖慈特降睿旨將紹興府最荒蕭
山諸暨嵊縣會稽山隂五縣第四等五等戶合納今年
夏税和買役錢與展限兩月起催庶幾新榖成熟之時
可以送納所有上三等人戶自從常年條限催理如蒙
開允從臣所乞則上既不虧縣官經常之費下可少安
饑餓羸困之人誠為兩便(浙東奏狀孝宗朝)
乞住催積年舊欠
事目同前
此篇專以饑荒之餘宜加優恤
臣伏覩四月二十二日聖旨指揮紹興府蕭山諸暨會
稽山隂嵊縣五縣并嚴州諸縣各為去年水旱最甚可
將第四等五等人戶合納今年夏税和買役錢並特與
展限兩月起催内有願依條限送納之人聽從其便仰
見陛下愛育黎元天地父母之意臣竊恐州縣奉行不
虔仰稽睿澤即已鏤板多印小榜散在紹興府五縣曉
示去訖臣訪聞夲路被傷州縣知通令佐多有只見蚕
麥稍熟便謂民力已蘇遽於此時催理積年舊欠上下
相乘轉相督促使斯民方幸脫於溝壑之憂而一旦便
罹追呼决撻囚繫之苦甚可哀痛况今疫氣盛行十室
九病呻吟痛泣之聲所不忍聞豈堪官吏更加殘擾臣
雖已行下諸州及通判約束外尚慮未能禁戢欲望聖
慈特降指揮令被灾至重州縣如紹興府衢婺州且據
今年合納官物照應三限條法勸諭人戶及時送納其
積年舊欠直候秋冬收成之後逐料帶催庶幾饑餓餘
民得以存活其温台等州去年灾傷雖不至甚然亦不
為樂歲并乞同此指揮戒飭官吏不得意外生事妄有
搔擾則一路之民咸被德澤不勝幸甚(浙東奏狀孝宗朝)
繳回督責賦税指揮
先生講求荒政未畢朝省忽有督責合納苗税指揮
難以奉行因上狀申省
此篇專論朝旨督責二字之失
承尚書省劄子勘會江浙兩淮諸郡去歲委實旱傷去
處其合納苗税已降指揮檢放倚閣近來州郡以寬恤
為名將不係檢放倚閣之數故作稽滯不行起發劄下
夲司將管下州郡年額合起綱運除檢放倚閣數外嚴
行督責湏管日下起發如仍前違慢仰開具守倅令佐
及當職官職位姓名申尚書省所凖前項省劄某共惟
國家張官置吏夲以為民所以平時但聞朝廷戒飭州
郡奉行寬恤惟恐有所不至至於督責二字攷之前史
則韓非李斯慘刻無恩詿誤人主之術非仁人之所忍
言也今來旱傷檢放倚閣民間固已蒙被寬恩然其不
係放閣之數亦止合且令勸諭寬限拘催難以嚴行督
責所有前項朝旨若便推行竊慮有傷治體某雖愚陋
然實不敢奉行(浙東申省狀)
先生自壬寅至司所募海商米舟已輻輳矣日與僚
屬寓公鈎訪民隠規畫纖息晝夜不倦至廢寢食分
畫既定則親出按歷始於會稽諸縣次及七郡窮山
長谷靡所不到撫問存恤不遺餘力然每出皆乘輕
車屏徒御一身所需皆自齎以行秋毫不及州縣以
故所歷雖廣而部内不知官吏憚其風采倉皇驚懼
常若使者壓其境至有自引去者婺有富民以貲得
官閥不糶一粒奏鐫其官屬吏不䘏荒政者奏罷其
任夏詔捕蝗奉行甚嚴社倉之法亦遂頒下台婺有
應時為之者奏免台州丁錢條具差役利害又乞倣
福建下四州産鹽法於夲路沿海四州行之倣處州
萬戶酒法改諸郡酒場為之救荒之餘凡可以便民
者憂深慮遠莫不規為經久之計焉八月以賑濟有
勞進職三等直徽猷閣尋改除江西提刑以按唐仲
友故力辭不欲奪其新任詔與江東梁緫兩易復辭
惟受職名癸卯正月上覽奏知不可強起詔差主管
台州崇道觀
經濟文衡續集卷十三
