經濟文衡後集卷三
宋滕珙撰
堯舜禹湯文武類
論堯舜禹相傳之旨
答陳同父
此段專謂聖人教人必欲盡去人欲而全天理
來書心無常泯法無常廢一段乃一書之關鍵鄙意所
同未有多於此段者也而其所異亦未有甚於此叚者
也蓋有是人則有是心有是心則有是法固無常泯常
廢之理但謂之無常泯即是有時而泯矣謂之無常廢
即是有時而廢矣蓋天理人欲之並行其或斷或續固
宜如此至若論其本然之妙則惟其天理而無人欲是
以聖人之教人必欲其盡去人欲而復全天理也若心
則欲其常不泯而不恃其不常泯也法則欲其常不廢
而不恃其不常廢也所謂人心惟危道心惟微惟精惟
一允執厥中者堯舜禹相傳之密旨也夫人自有生而
梏於形體之私則固不能無人心矣然而必有得乎天
地之正則又不能無道心矣日用之間二者並行迭爲
勝負而一身之是非得失天下之治亂安危莫不係焉
是以欲其擇之精而不使人心得以雜乎道心欲其守
之一而不使天理得以流於人欲則凡其所行無一事
之不得其中而於天下國家無所處而不當夫豈任人
心之自危而以有時而泯者爲當然任道心之自微而
幸其須臾之不常泯也哉夫堯舜禹之所以相傳者既
如此矣至於湯武則聞而知之而又反之以至於此者
也夫子之所以傳之顔淵曾參者此也曾子之所以傳
之子思孟軻者亦此也故其言曰一日克己復禮天下
歸仁焉又曰吾道一以貫之又曰道不可須臾離也可
離非道也是故君子戒謹乎其所不覩恐懼乎其所不
聞又曰其爲氣也至大至剛以直養而無害則塞于天
地之間此其相傳之妙儒者相與謹守而共學焉以爲
天下雖大而所以治之者不外乎此然自孟子既殁而
世不復知有此學一時英雄豪傑之士或以資質之美
計慮之精一言一行偶合於道者蓋亦有之而其所以
爲之田地根本者則固未免乎利欲之私也
論堯湯水旱之變
答胡季隨
此段因問堯湯不可謂不能致中和而亦有水
旱之災
致中和而天地位萬物育者常也堯湯之事非常之變
也大抵致中和自吾一念之間培植推廣以至於裁成
輔相正直輔翼無一事之不盡方是至處自一事物之
得所區處之合宜以至三光全寒暑平山不童澤不涸
飛潛動植各得其性方是天地位萬物育之實效蓋致
者推致極處之名須到頭到尾看方見得極處若不說
到天地萬物真實效驗便只是說得前一截却要準折
了後一截元不是實推得到極處也
論舜湯武性反之義
答劉季章
此段謂舜與武王不待論湯武至與未至恐須
有别
問未盡善也注云舜之德性之也武王之德反之也故
其實有不同者某竊謂反之雖異於性之然其至焉則
一而已使武王於反之之後猶有未盡查滓至於感格
發露著于樂聲則其所反之工夫必有未盡之處矣曰
樂觀其深矣若不見得性之反之之不同處又豈所謂
聞其樂而知其德乎舜與武王固不待論今且論湯武
則其反之至與未至恐須有别此等處雖非後學所敢
輕議然今但細讀其書恐亦不待聞其樂而後知之也
三代類
論三代古今因革之道
文集古史餘論
此段謂聖人能察因革之理是以傳之無弊
若夫古今之變極而必反如晝夜之相生寒暑之相代
乃理之當然非人力之可爲者也是以三代相承有相
因襲而不得變者有相損益而不可常者然亦唯聖人
爲能察其理之所在而因革之是以人綱人紀得以傳
之百世而無弊不然則亦將因其既極而横潰四出要
以趨其勢之所便而其所變之善惡則有不可知者矣
若周之衰文極而弊此當變之時也而聖王不作莫有
能變周因夏救僿以忠如孔子董生太史之言者是以
文日益勝禮日益繁使常人之情有所不能堪者於是
始違則作偽以赴之至於久而不堪之甚則遂厭倦簡
忽而有横潰四出之患若秦之掃除二帝三王之迹而
專爲自恣苟簡之治以至于今遂有如蘇子所謂冠婚
喪祭不爲之禮墓祭而不廟室祭而無所者正坐此也
而蘇子固謂生民以來天下未嘗一日不趨於文即是
所謂禮俗之變唯衆人之所自爲而聖人之通其變者
無所與於其間也且曰日趨於文矣又安有秦之苟簡
與今之無禮如蘇子之所病而秦之苟簡與今之無禮
又豈爲治者真有革薄從忠之意而故爲不文以從唐
虞夏商之質如彼之所譏者耶其言反覆自相矛盾此
又不察時變不審物情之甚者也然則有聖賢出而欲
爲今日之禮者宜奈何曰行夏時乘殷輅服周冕樂韶
舞此吾夫子之言萬世不易之通法也今以繼周而言
則固當救之以忠更以適時而慮亦恐其未能遽及夫
文也亦曰躬行以率之講學以開之厚其實而粗品節
之使其文雖未備而不至於鄙野大綱略舉而不至於
難行則亦庶乎其有移風易俗之漸矣
禹類
論夏禹與子之義
文集古史餘論
此段專以蘇史之言爲非是
夏紀與賢與子之論孟子言之盡矣彼以好異期聖人
者固妄而謂聖人畏天下後世喜名失實之弊而後不
敢與賢以爲異至累數十百言以辯之者亦淺乎其知
聖人矣序文所謂水寒火熱騶虞竊脂者又安在哉(序言)
(古之帝王皆聖人也其於爲善如水之必寒火之必熱其於不爲不善如騶虞之不殺竊脂之不榖非近世論)
(者所能及)且於篇首即以苟字爲言則其簡慢徇情之意勝
又以不求爲異爲主則其同流合汙之願深大抵不知
天命人心爲義理本原之正而横斜曲直唯其意之所
欲此則蘇氏膏盲沉痼之疾凡其父子兄弟少日之言
若此類者不可勝數而少公資禀稍爲靜厚故其晚歲
粗知省悟而意聖賢之心不徒若是其卑也是以特序
此書以救前失然舊習已安未能猝拔其本原綱領終
未明了故其平日之邪論乘間竊發而一時正見之暫
明者不足以勝之也若長公之志林則終身不能有以
少變於其舊又不逮其弟遠矣
湯類
論成湯盤銘之義
大學或問
此段專論湯德日新之功
或問盤之有銘何也曰盤者常用之器銘者自警之辭
古之聖賢兢兢業業固無時而不戒謹恐懼然猶恐其
有所怠忽而或忘之也是以於其常用之器各因其事
而刻銘以致戒焉欲其常接乎目每警乎心而不至於
忽忘也曰然則沐浴之盤而其所刻之辭如此何也曰
人之有是德猶其有是身也德之本明猶其身之本潔
也德之明而利欲昏之猶身之潔而塵垢汚之也一旦
存養省察之功真有以去其前日利欲之昏而日新焉
則亦猶其疏瀹澡雪而有以去其前日塵垢之汚也然
既新矣而所以新之之功不繼則利欲之交將復有如
前日之昏猶既潔矣而所以潔之之功不繼則塵垢之
集將復有如前日之汚也故必因其已新而日日新之
又日新之使其存養省察之功無少間斷則明德常明
而不復爲利欲之昏亦如人之一日沐浴而日日沐浴
又無日而不沐浴使其疏瀹澡雪之功無少間斷則身
常潔清而不復爲舊染之汚也昔成湯之所以反之而
至於聖者正惟有得於此故稱其德者有曰不邇聲色
不殖貨利又曰以義制事以禮制心有曰從諫弗咈改
過不吝又曰與人不求備檢身若不及此皆足以見其
日新之實至於所謂聖敬日躋云者則其言愈約而意
愈切矣
經濟文衡後集卷三
