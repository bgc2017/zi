經濟文衡續集卷十七
宋滕珙撰
水利類
乞募饑民修水利
先生講求荒政奏本路災傷遂上畫一事宜六條此
居其四
此篇以因饑募民興役有一舉兩得之利
臣昨所奏逐項事理並蒙開允獨有依凖舊制募饑民
修水利一事未蒙施行臣竊見連年災旱國家不忍坐
視夫民之死大發倉廪以拯救之其費以巨億計盖其
賑給者固不復收其賑糶者雖曰得錢而所折閱亦不
勝計仁聖之心於此固無所吝然饑民百萬安坐飽食
而於公私無毫髮之補則議者亦深惜之故臣嘗竊仰
稽令甲私計以為若微於數外有所增加以為募民興
役之資則救災興利一舉而兩得之其與見行糶給之
法利害之筭相去甚遠故不自揆既以奏聞而輒下諸
州委自通判詢究水利合興復處以俟報可至於近日
巡歴又得親見所至原野極目蕭然唯是有陂塘處則
其苗之蔚茂秀實無以異於豐歲於是竊歎益知水利
之不可不修自謂若得奉承明詔悉力經營令逐村逐
保各有陂塘之利如此則民間永無流離餓莩之患而
國家亦無蠲减糶濟之費矣不謂言語疎略未蒙鑒照
敢竭其愚重以為請伏望聖慈深察上件事理許臣前
項所謂百七十萬貫者而於内量撥什三候諸州通判
申到合興修水利去處審實應副其合糶給人有應募
者即令繳納糶給由歷就顧人役俟畢工日糶給如舊
則所損不至甚多而可以成久永之利絶凶年之憂費
短利長不為失策(浙東奏狀孝宗朝)
再乞台州黃巖縣早行修築
先生巡歴州郡至台州再上救荒事宜四條此居其
二
此篇專論水利廣博之益
臣體訪到本州黃巖縣界分闊遠從來出糓最多一州
四縣皆所仰給其餘波尚能陸運以濟新昌嵊縣之闕
然其田皆係邊山瀕海舊有河涇堰閘以時啟閉方得
灌溉收成無所損失近年以來多有廢壞去處雖累曾
開淘修築又緣所費浩瀚不能周徧臣竊惟水利修則
黃巖可無水旱之災黃巖熟則台州可無饑饉之苦則
為利害委的非輕遂於䧏到錢内支一萬貫付本縣及
土居官宣教郎林鼐承節郎蔡鎬公共措置給貸食利
人戸相度急切要害去處先次興工俟向後豐熟年分
却行拘納其林鼐曾任明州定海縣丞敦篤曉綀為衆
所稱蔡鎬曾任武學諭沈審果决可以集事但本縣知
縣范直興不甚曉事恐難倚㐲欲乞依本司已獲䧏到
指揮特與嶽廟理作自陳別選清強官權攝縣事庶幾
興役捄荒不至闕誤(浙東奏狀孝宗朝)
陂堰類
乞修築石陂以通船運
先生守南康郡濱大江募民築隄捍舟遂有此請
此篇專論因饑募民就役之便
照對本軍邊臨大江舊有石砌隄寨堰住西灣水汊藏
泊舟船每歲江西諸州錢糧綱運并商𣙜舟船浮江上
下並於寨内抛泊或值風濤大作亦免沈溺之患公私
兩便自紹興以來不暇開修逐年風浪衝擊砌石損動
往往多被回運空綱偷搬壓船前去以致寨内水汊沙
土填塞積歲之久不復開浚重載舟船不免於石寨外
江心排泊㳂岸石磊不堪繫䌫每有大風震作漂溺人
船不容拯救前後抛失官私錢物不可勝計本軍慮其
所用工料錢米無所從出又恐土石一興有妨農作緣
此坐視不敢申請今緣本軍旱傷至重細民闕食檢凖
紹興重修常平免役令諸災傷監司隨所分州縣有興
工役而可以募人者雖非農田水利(謂如城隍道路隄岸土工及種植林)
(木之類)各預行檢計工料錢穀之數具利害奏聞本軍已
委官詣地頭逐一從實檢計到開修石寨去處合用工料等錢
具申轉運使衙取撥窠名錢米僱募人工修葺近準回牒止
撥到移用錢一千貫文米五百石今照先委官檢計工料錢
米並是實用之數本軍今不敢全乞取撥望止乞更行增付支
散自餘少闕之數本軍自行計置僱募人工開修不惟官私
舟船得免風濤之患且使饑民就役不致闕食(南康申監司劄子孝宗朝)
營寨類
論增置都昌新寨利害
先是提刑司奏請依都昌縣剏置新寨先生以其徒
費帑廪具奏乞行省罷再申省照會
此篇專論增置虚費之失
某竊見自古建立州縣與安頓營寨去處不同州縣須
得山水環聚地土寬平可容官府民居去處而未必要
害營寨即須相度地勢果是盗賊來往所必經由之地
可以卓望邀截不容走透方為要害然後建立此事理
之必然也故古人於此二者經度安置各有所處未嘗
差互其州縣去處雖非要害然既有官府民居倉庫刑
獄則亦不可不備故逐縣皆有尉司弓級大者百餘人
小者不下數十人與營寨土軍表裏防護其用意亦備
詳而深遠矣若以州縣去處瀕江帶河恐有姦人不測
侵犯便為要害則凡州縣少不近水設使果是要害去處
其縣道亦有弓手足得防護不必更於弓手之外立寨
招兵然後可以守也本軍都昌縣者地實瀕江然上有
棠隂木門四望下有楮溪大孤山大小五寨近者四五
十里遠者亦不過百餘里逐處可以卓望把截是為要
害其縣郭去處正在五寨之間又有尉司弓級額管七
十五人四至八到在隆興饒江三州星子建昌兩縣之
間與淮南州郡並無連接去處百十年來除李成大盗
横流之後不聞曾有盗賊直犯縣邑只有淳熙四年因
有散亡窮寇三人匿跡舟中經由縣步初未嘗敢上岸
作過却被尉司弓級緝捉驚趕即時竄逸是時偶有饒
州職官沿檄到縣中路得於傳聞意謂本縣已被焚劫
遂張皇其事妄申憲司一時憑信便將官吏對移稱都
昌縣接連淮南而南康管内都無一兵乞創此寨以天
子使者持斧逐捕之威而為窮寇三人驚駭擾亂至於
如此固已可笑又况初不計筭增兵百人一歲所費為
米一千八百石錢五百餘貫絹五百疋綿一千五百兩
使州縣何所從出亦不審慮兵官一員禁軍百人在外
縣使聽何人節制於民有無搔擾致誤朝廷降此指揮
自今觀之利害得失昭然可見人無愚智莫不知之故
本軍昨來輒具申陳乞行廢罷今幸朝廷行下使司相
度竊計必蒙洞照底裏力賜主張使邑室無侵擾之虞
州郡免供億之費除一方永久之害然某愚慮尚恐州
縣觧事者少而便文自營之私勝觀望畏怯之習深既
不明形制要害之緩急又不察公私事力之有無但恐
廢罷之後萬一復有衝突或能累己又見元係憲司陳
請不無觀望之意雖到地頭相度往往不能盡公竭慮而
偷為一切首鼠之計或稱實係要害去處見有招到軍
兵造作寨屋難以廢罷上誤鈞聽則某請有以折之夫
地勢要害衣糧耗費種種利害某前已詳言之矣請更以
一事論之今所置寨正在本縣尉司之南數十步間若
以弓手為不足恃則廢弓手而專募寨兵可也今置寨
以來弓手之巡警未嘗敢廢近又會合外縣捉獲但淳
莊賊而所招新兵者飽食安坐未嘗少立功效及至本
軍行下督責巡尉之際其軍兵反教寨官申稱當來置
寨只為防護縣郭不合下鄉巡捕其無用如此但能在
縣生事擾民詞訴不絶州郡相去既遠縣官莫敢誰何
若不早行廢罷向後郡縣民間之害將有不可勝言者
若蒙察此利害數端之實許行廢罷其見招軍兵數目
不多自可撥隸諸寨填補闕額見造之屋其數亦少自
可就近撥充弓手營房豈可明知其傷財害民有損無
益而但為此羸卒數人破屋數間之故留此巨害之根
以貽患於無窮乎夫論事不論其利害之實而欲因陋
就簡偷合取容以徇目前一切之計此乃世俗淺陋之
之常談宜不足以惑高明之聽然某之愚亦有不能無
過計之憂者故敢復盡其言以煩執事伏惟幸垂察焉
其或議者尚慮復有前日舟中三人之盗而不可以無
備則望鈞慈更垂體察只勒本縣立限招足闕額弓手
而更於闕外增置二十五人凑足一百人亦足以增重
形勢防衛不虞而弓手係屬本縣縣尉知縣等級相承
名分素定易為拘轄比之立寨招軍利害萬萬不相侔
矣(南康申省劄子孝宗朝)
保甲類
乞禁首領輒擅關集
先生守南康都昌縣劉彦才盛夏集衆抗禦官司追
呼之吏遂上此劄
契勘保甲之法什伍其民使之守護里閭覺察姦盗誠古
今不易之良法也然既許其蓄藏兵仗備置金鼓則其
節制階級似亦不可不嚴竊見目今見行條法累降指
揮但有團結教習之文初無戒令糾察之法鄉里豪民
平居挾財恃力已不可制一旦藉此尺寸之權妄以關
集教閱為名聚衆弄兵凌弱暴寡拒捍官司何所不至
如本軍都昌縣劉邦逵等只緣劉彦才爭競聞得官司
追呼遂於盛夏輒行關集鳴鑼持仗過都越保欲以報
復怨仇抗禦捕吏向非托於保甲之名安敢公然如此某
除已將劉邦逵等依相歐報冤為名結集徒黨立社法
等第决配編管外仍具利害申使欲望台慈詳酌特賜
行下約束施行區區之懷別有愚見更望使司特賜敷
奏明降指揮今後應保甲前領等人輙以關集教習為名
聚衆并兵欲以恐脅官司報怨拒捕者比凡人之法特
加一等收罪庶幾豪強知畏不致夤緣敗壞良法委實
利便須至申禀者(南康軍監司劄子孝宗朝)
經濟文衡續集卷十七
