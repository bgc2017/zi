經濟文衡續集卷二
宋滕珙撰
聖德類
論大學明德新民之道
先生旣除煥章待制侍講冬十月辛丑受詔進講大
學閏月辛酉晩講先生講及數次復編寫成帙取旨
進入上喜令點句以來他日請問上曰宮中嘗讀其
要在求於心先生頓首謝
此篇專論人性有氣禀物欲之累古人必先自明其
德推之以盡新民之道
臣竊謂天道流行發育萬物而人物之生莫不得其所
以生者以為一身之主但其所以為此身者則又不能
無所資乎陰陽五行之氣而氣之為物有偏有正有通
有塞有清有濁有純有駁以生之類而言之則得其正
且通者為人得其偏且塞者為物以人之類而言之則
得其清且純者為聖為賢得其濁且駁者為愚為不肖
其得夫氣之偏且塞而為物者固無以全其所得以生
之全體矣惟得其正且通而為人者則其所以生之全
體無不皆備於我而其方寸之間虛靈洞徹萬里粲然
有以應乎事物之變而不昧是所謂明德者也人之所
以為人而異於禽獸者以此而其所以可為堯舜而參
天地贊化育者亦不外乎此也然又以其所得之氣有
清濁純駁之不齊也是以極清且純者氣與理一而自
無物欲之蔽自其次者而下則皆已不無氣禀之拘矣
又以拘於氣禀之心接乎事物無窮之變則其目之欲
色耳之欲聲口之欲味鼻之欲臭四肢之欲安佚所以
害乎其德者又豈可勝言也哉二者相因反覆深固是
以此德之明日益昏昧而此心之靈其所知者不過情
欲利害之私而已是則雖曰有人之形而實何以遠於
禽獸雖曰可以為堯舜而參天地然亦不能有以自充
矣是以聖人施教旣已養之於小學之中而後開之以
大學之道其必先之以格物致知之說者所以使之即
其所養之中而發其明之之端也繼之以誠意正心脩
身之目者則又所以使之因其已明之端而致其明之
之實也夫旣有以發其明之之端而又有以致其明之
之實則吾之所得於天而未嘗不明者豈不超然無有
氣質物欲之累而復得其本然之明哉是則所謂明明
德者而非有所作為於性分之外也然其所謂明德者
又人人之所同得而非有我之得私也向也俱為物欲
之所蔽則其賢愚之分固無以大相遠者今吾旣幸有
以自明矣則視彼衆人之同得乎此而不能自明者方
且甘心迷惑没溺於卑汚苟賤之中而不自知也豈不
為之惻然而思有以救之哉故必推吾之所自明者以
及之始於齊家中於治國而終及於平天下使彼有是
明德而不能自明者亦皆如我之有以自明而去其舊
染之汚焉是則所謂新民者而亦非有所付畀增益之
也然德之在已而當明與其在民而當新者則又皆非
人力之所為而吾之所以明而新之者又非可以私意
苟且而為也是其所以得之於天而見於日用之間者
固已莫不各有本然一定之則矣以其義理精微之極
有不可得而名者故姑以至善目之此傳所謂君之仁
臣之敬子之孝父之慈與人交之信乃其目之大者也
衆人之心固莫不有是而或不能知學者雖或知之而
亦鮮能必至於是而不去此為大學之教者所以慮其
理雖復而有不純欲雖克而有不盡將無以盡夫修己
治人之道而必以是為明德新民之標的也欲明德而
新民者誠能求必至是而不容其少有過不及之差焉
則其所以去人欲而復天理者無毫髮之遺恨矣(經筵大學)
(講義寧宗初政)
論大學傳首章釋明德之義
事目見前
此段專論帝堯文王明德之效
臣謹按此傳之首章釋經文明明德之義其曰克明德
者見人皆有是明德而不能明唯文王能明之也夫人
之所以不能明其明德者何哉氣禀物欲害之也蓋氣
偏而失之太剛則有所不克氣偏而失之太柔則有所
不克聲色之欲蔽之則有所不克貨利之欲蔽之則有
所不克不獨此耳凡有一毫之偏蔽得以害之則皆有
所不克惟文王無氣禀物欲之偏蔽故能有以勝之而
無難也其曰顧諟天之明命者人受天地之中以生所
謂命也故人之明德非他也即天之所以命我而至善
之所存也是其全體大用蓋無時而不發見於日用之
間事親事長飲食起居其所當然各有明德人唯不察
於此是以氣禀物欲得以蔽之而不能自明常目在之
無少間斷真若見其參於前倚於衡也則明德常明而
天命在我矣其曰克明峻德者人之為德未嘗不明而
其明之為體亦未嘗不大但人自有以昏之是以旣不
能明而又自陷於一物之小唯堯為能明其大德而無
昏暗狹小之累是則所謂止於至善也皆自明也者言
此上所引三句皆言人當有以自明其明德也能自明
其明德則能治其天下國家而有以新民矣(同上)
論大學傳二章釋新民之義
事目見前
此段專論日新不己之功
按此傳之二章釋經文新民之義也盖沐浴之盤者常
用之器而銘者自儆之辭也古之聖賢兢兢業業固無
時而不戒謹恐懼然猶恐其意有所怠而忽忘之也是
以於其常用之器各因其事而刻銘以致戒焉欲其常
接乎目每儆乎心而不至於忽忘也其辭所謂苟日新
日日新又日新者則取沐浴之事而言之蓋人之有是
德猶其有是身也德之本明其猶身之本潔也德之明
而利欲昏之猶身之潔而塵垢汙之也一旦存養省察
之功真有以去其前日利欲之昏而日新焉則亦猶其
疏瀹澡雪而有以去其前日塵垢之汚也然旣新矣而
所以新之之功不繼則利欲之交將復有如前日之昏
猶旣潔矣而所以潔之之功不繼則塵垢之集將復有
如前日之汚也故必因其已新而日日新之又日新之
使其存養省察之功無少間斷則明德常明而不復為
利欲之昏亦如人之一日沐浴而日日沐浴又無日而
不沐浴使其䟽瀹澡雪之功無少間斷則身常潔清而
不復為舊染之汚也昔成湯所以反之而至於聖者正
惟學於伊尹而有得於此故有感乎沐浴之事而刻銘
於盤以自戒焉而稱其德者亦曰不邇聲色不殖貨利
又曰以義制事以禮制心又曰從諫弗咈改過不吝又
曰與人不求備檢身若不及皆日新之謂也至詩所謂
聖敬日躋者則其語意於自新為尤近而敬之一字又
見其所以日新之本蓋不如是則亦何地可據而能日
繼其功哉其後伊尹復政太甲復以始終惟一時乃日
新為丁寧之戒蓋於是時太甲方且自怨自艾於桐處
仁遷義而歸是亦所謂苟日新者故復推其嘗以告于
湯者告之欲其日進乎此無少間斷而有以繼其烈祖
之成德也其意亦深切矣至周武王踐祚之初受師尚
父丹書之戒而於几席觴豆刀劍戸牖盥盤莫不銘焉
則亦聞湯之風而興起者皆可以為萬世帝王之法矣
傳者釋新民之義而及於此蓋以是為自明之至而新
民之端也其曰作新民者武王之封康叔以商之餘民
染紂汚俗而失其本心也故作康誥之書而告之以此
欲其有以鼓舞而作興之使之振奮踴躍以去其惡而
遷於善舍其舊而進乎新也然此豈聲色號令之所及
哉亦自新而已矣其曰周雖舊邦其命維新者言周之
有邦自后稷以來千有餘年至於文王聖德日新而民
亦丕變故天命之以有天下是其邦雖舊而命則新也
蓋民之視效在君而天之視聽在民若君之德昏蔽穢
濁而無以日新則民德隨之亦為昏蔽穢濁而日入於
亂民俗既壞則天命去之而國勢衰弊無復光華如人
向老如日將暮日凋日瘁日昏日暗不覺滅亡之將至
若其有以自新而推以及民使民之德亦無不新則天
命之新將不旋日而至矣其曰君子無所不用其極者
盤銘言日新也康誥言新民也文王之詩自新新民之
極也故曰君子無所不用其極極即至善之云用其極
者求止於是而已矣(同上)
論大學傳三章釋止善之義
事目見前
此段專一發明當止之道
臣謹按此傳之三章釋經文止於至善之義其曰邦畿
千里惟民所止者以民止於邦畿明物之各有所止也
其曰可以人而不如鳥乎者言鳥於其欲止之時猶知
其當止之處豈可人為萬物之靈而反不如鳥之能知
所止而止之也其引穆穆文王以下一節則以聖人之
止而明至善之所在也蓋天生烝民有物有則是以萬
物庶事莫不各有當止之所但所居之位不同則所止
之善不一故為人君則其所當止者在於仁為人臣則
其所當止者在於敬為人子則其所當止者在於孝為
人父則其所當止者在於慈與國人交則其所當止者
在於信是皆天理人倫之極致發於人心之不容己者
而文王之所以為法於天下可傳於後世者亦不能加
毫末於是焉但衆人類為氣禀物欲之所昏故不能常
敬而失其所止唯聖人之心表裏洞然無有一毫之蔽
故連續光明自無不敬而所止者莫非至善不待知所
止而後得所止也故傳引此詩而歴陳所止之實使天
下後世得以取法焉學者於此誠有以見其發於本心
之不容己者而緝熙之則其敬止之功是亦文王而已
矣詩所謂上天之載無聲無臭儀刑文王萬邦作孚正
此意也然君之所以仁臣之所以敬子之所以孝父之
所以慈朋友之所以信皆人心天命之所以自然非人
之所能為也但能因事推窮以至其極而又推類以盡
其餘則天下之物皆有以見其至善之所在而止之矣
其引瞻彼淇澳以下其意則以明夫所以得其至善而
止之之方與其得止之驗也夫如切如磋言其所以講
於學者已精而益求其精也如琢如磨言其所以修於
身者已密而益求其密也此其所以擇善固執日就月
將而得止於至善之由也恂慄者嚴敬之存乎中也威
儀者輝光之著乎外也此其所以睟面盎背施於四體
而為止於至善之驗也盛德至善而不能忘蓋人心之
所同然聖人旣先得之而其充盛宣著又如此是以民
皆仰之而不能忘也盛德以身之所得而言也至善以
理之所極而言也切磋琢磨求其止於是而已矣其引
於戲前王不忘以下一節則因上文民不能忘而言也
蓋賢其賢者聞而知之仰其德業之盛也親其親者子
孫保之思其覆育之恩也樂其樂者含哺鼓腹而安其
樂也利其利者耕田鑿井而享其利也此皆先王盛德
至善之餘澤故雖已没世而人猶思之愈久而不能忘
也(同上)
論大學傳四章釋物有本末之義
事目見前
此段專謂己德既明而民德自新是謂之本若分爭
辨訟求以新之則為末矣
臣謹按此傳之四章釋經文物有本末之義也蓋言聖
人德盛仁熟所以自明者皆極天下之至善故能大有
以畏服其民之心志而使之不敢盡其無實之辭是以
雖其聽訟無以異於衆人而自無訟之可聽蓋已德既
明而民德自新則得其本之明效也或不能然而欲區
區於分爭辨訟之間以求新民之效其亦末矣
論大學傳所以釋經之義
事目見前
此段專謂傳文所引皆發明正經以示學者用力進
德之地
臣又謹按自此以上大學之傳以釋前章正經之義者
也其言克明德者欲學者自強其志以勝其氣禀之偏
物欲之蔽而能明其明德也其言顧諟天之明命者欲
學者之於天理心存目在而不可以頃刻忘也其言苟
日新日日新又日新者欲學者深自省察一日沛然有
以去惡而遷善則又如是日日加功而無間斷也其言
如切如磋如琢如磨者欲學者之不以小善自足而益
進其功以求止於至善亦日新之意凡此數者其言雖
殊其意則一臣願陛下深留聖意而實致其功必使一
日之間曉然有以見夫氣禀物欲之為己害脱然有以
去之而無難則天理之明瞭然在目而有以為日新之
地矣然後日日新之又日新之如旣切而復磋之如旣
琢而復磨之以至於至善在我而無所不用其極則宋
雖舊邦而天之所以命陛下者則新矣如其不然則臣
恐天下之勢將有如前章所謂向老而將暮者臣不勝
大懼惟陛下留意(同上)
按門人董銖記云初先生旣寫成冊子標貼要語皆
畢欲寫成句讀而未敢啟上忽曰可一就點成句來
旣進上久之一日講畢留身奏曰臣所進入講義冊
子必經聖覽上頷之又奏不知於聖意如何上欣然
曰看來緊要處只在求放心耳先生頓首曰聖學高
明宣諭極是老師宿儒窮年竟月不曾見得此意說
得此語陛下天縱生知拈出此求放心語正是聖學
要領願推之以見於實行則天下幸甚不患不為堯
舜之君也先生出謂門人曰上可與為善顧常得賢
者輔之天下有望矣
經濟文衡續集卷二
