經濟文衡前集卷一
宋滕珙撰
太極類
論太極是名此理之至極
先生年譜云淳熙六年乙未夏五月東萊吕公自東
陽來留㐀寒泉精舍旬日歸先生送之至信之鵝湖
寺江西陸九齡子壽弟九淵子静及清江劉清之子
澄皆来會此論係答子静雖歲月未詳然觀年譜所
載則諸老先生相與講學之意大略可見今錄之卷
首云
此段專一推明極字之義
極是名此理之至極中是狀此理之不偏雖然同是此
理然其名義各有攸當雖聖賢言之亦未嘗敢有所差
互也若皇極之極民極之極乃為標凖之意猶曰立於
此而示於彼使其有所向望而取正焉耳非以其中而
命之也立我烝民立與粒通即書所謂烝民乃粒莫匪
爾極則爾指后稷而言蓋曰使我衆人皆得粒食莫非
爾后稷之所立者是望耳爾字不指天地極字亦非指
所受之中(此義尤明白似是急於求勝更不暇考上下文推此一條其餘可見)中者天下
之大本乃以喜怒哀樂之未發此理渾然無所偏倚而
言太極固無偏倚而為萬化之本然其得名自為至極
之極而兼有標凖之義初不以中而得名也
論易有太極之義
先是淳熙丁未秋除先生江西提刑是歲戊申夏奏
事延和殿除兵部郎官會前數日與本部侍郎林栗
黃中論易及西銘不合至是數詆先生遂丏祠歸除
直寳文閣主管嵩山崇福宫
此段謂繫辭數句是聖人作易綱領次第
六月一日林黃中來訪問曰向時付去易解其間恐有
未是處幸見喻應之曰大凡解經但令綱領是當即一
句一義之間雖有小失亦無甚害侍郎所著却是大綱
領處有可疑者林問如何是大綱領處可疑予曰繫辭
所謂易有太極是生兩儀兩儀生四象四象生八卦此
是聖人作易綱領次第惟邵康節見得分明今侍郎乃
以六畫之卦為太極中含二體為兩儀又取二互體通
為四象又顛倒看二體及互體通為八卦若論太極則
一畫亦未有何處便有六畫底卦來如此恐倒說了兼
若如此即是太極包兩儀兩儀包四象四象包八卦與
聖人所謂生者不同矣林曰惟其包之是以能生之包
之與生實一義爾予曰包如人之懷子子在母中生如
人之生子子在母外恐不同也林曰公言太極一畫亦
無即是無極矣聖人明言易有太極而公言易無太極
何耶予曰太極乃兩儀四象八卦之理不可謂無但未
有形象之可言爾故自此而生一隂一陽乃為兩儀而
四象八卦又是從此生皆有自然次第不由人力安排
然自孔子以來亦無一人見得至邵康節然後明其說
極有條理意趣可玩恐未可忽更詳之林云著此書正
欲攻康節爾予笑語之曰康節未易攻侍郎更子細若
此論不改恐終為有識者所笑也林艴然曰正要人笑
論太極非訓大中之義
答程可久(迥)
此段謂太極在隂陽之中非在隂陽之外
太極之義正謂理之極致耳有是理即有是物無先後
次序之可言故曰易有太極則是太極乃在隂陽之中
而非在隂陽之外也今以大中訓之又以乾坤未判大
衍未分之時論之恐未安也形而上者謂之道形而下
者謂之器今論太極而曰其物謂之神又以天地未分
元氣合而為一者言之亦恐未安也有是理即有是氣
氣則無不兩者故易曰太極生兩儀而老子乃謂道先
生一而後一乃生二則其察理亦不精矣老莊之言之
失大抵類此恐不足引以為證也
論道生一即易之太極
答程泰之
此段專一發明老子之言
此道字即易之太極一乃陽數之奇二乃隂數之偶三
乃奇偶之積其曰二生三者猶所謂二與一為三也若
直以一為太極則不容復言道生一矣詳其文勢與列
子易變而為一之語正同所謂一者皆形變之始耳不
得為非數之一也
論太極動静之義
答余國秀
此段專一發明動極復静静極復動之理
未動即是静未静又即是動未動又只是静伊川云動
静無端隂陽無始惟知道者識之動極復静静極復動
還當把那箇做劈初頭說始得今說太極動而生陽是
且把眼前只今箇動斬截說起其實那動以前又是静
静以前又是動如今日一晝過了便是夜夜過了又便
是明日晝即今晝以前又是夜了昨夜以前又有晝了
即今要說時日起也只且把今日建子說起其實這箇
子以前豈是無子
論太極隂陽動静之義
文集太極說
此段專以隂陽動静發明無端無始之義
動静無端隂陽無始天道也始於陽成於隂本於静流
於動者人道也然陽復本於隂静復根於動其動静亦
無端其隂陽亦無始則人蓋未始離乎天而天亦未始離
乎人也元亨誠之通動也利貞誠之復静也元者動之
端也本乎静貞者静之質也著乎動一動一静循環無
窮而貞也者萬物之所以成終而成始者也故人雖不能不
動而立人極者必主乎静惟主乎静則其著乎動也無
不中節而不失其本然之静矣静者性之所以立也動
者命之所以行也然其實則静亦動之息爾故一動一
静皆命之行而行乎動静者乃性之真也故曰天命之
謂性
論太極形上隂陽形下之義
太極圖解
此段謂太極動静隂陽之理當自其微著者觀
之
太極者本然之妙也動静者所乘之機也太極形而上
之道也隂陽形而下之器也是以自其著者而觀之則
動静不同時隂陽不同位而太極無不在焉自其微者
而觀之則冲漠無朕而動静隂陽之理已悉具於其中
矣雖然推之於前而不見其始之合引之於後而不見
其終之離也故程子曰動静無端隂陽無始非知道者
孰能識之
論氣行理亦行之義
同上
此段專一發明動静所乘之機
太極理也動静氣也氣行則理亦行二者嘗相依而未
嘗相離也太極猶人動静猶馬馬所以載人人所以乘
馬馬之一出一入人亦與之一出一入蓋一動一静而
太極之妙未嘗不在焉此所謂所乘之機無極二五所
以妙合而凝也
論隂陽對待之理
感興第一篇
此詩專說隂陽對待之妙而太極之理無不貫
焉
昆侖大無外旁礴下深廣隂陽無停機寒暑互來往皇
羲古神聖妙契一俯仰不待窺馬圖人文已宣朗渾然
一理貫昭晰非象罔珍重無極翁為我重指掌
論隂陽流行之理
感興第二篇
此詩專說隂陽流行之妙而太極之理無不在
焉
吾觀隂陽化升降八紘中前瞻既無始後際那有終至
理諒斯存萬世今與同誰言混沌死幻語驚盲聾
經濟文衡前集卷一
