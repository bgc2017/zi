經濟文衡前集卷十九
宋滕珙撰
仁類
再論為仁之說
答張南軒
此段專務折衷舊說之非
某再讀别紙所示三條竊意高明雖已灼知舊說之非
而此所論者差之毫忽之間或亦未必深察也謹復論之
伏幸裁聽廣仲引孟子先知先覺以明上蔡心有知覺之
說己自不倫其謂知此覺此亦未知指何為說要之大本
既差勿論可也今觀所示乃直以此為仁則是以知此覺
此為知仁覺仁也仁本吾心之德又將誰使知之而覺之
耶若據孟子本文則程子釋之已詳矣曰知是知此事(知此)
(事當如此也)覺是覺此理(知此事之所以當如此之理也)意已分明不必更求
玄妙且其意與上蔡之意亦初無干涉也上蔡所謂知
覺正謂知寒暖飢飽之類耳推而至於酬酢佑神亦只是
此知覺無别物也但所用有小大爾然此亦只是智之發
用處但惟仁者為能兼之故謂仁者心有知覺乃以仁包
四者之用而言猶云仁者知所羞惡辭遜云爾若曰心有
知覺謂之仁則仁之所以得名初不為此也今不究其所
以得名之故乃指其所兼者便為仁體正如言仁者必有
勇有德者必有言豈可遂以勇為仁言為德哉今伯逢必
欲以覺為仁尊兄既非之矣至於論知覺之淺深又未免
證成其說則非某之所敢知也至於伯逢又謂上蔡之意
自有精神得其精神則天地之用皆我之用矣此說甚
高甚妙然既未嘗識其名義又不論其實下功處而欲
驟語其精神此所以立意愈高為說愈妙而反之於身
愈無根本可據之地也所謂天地之用即我之用殆亦
其傳聞想像如此爾實未嘗到此地位也愚見如此
又論與天地萬物一體之說
答張南軒
此段謂以下數句義皆未安
來教云夫其所以與天地萬物一體者以夫天地之心
之所有是乃生生之藴人與物所公共所謂愛之理也
某詳此數句似頗未安盖仁只是愛之理人皆有之然
人或不公則於其所當愛者反有所不愛惟公則視天
地萬物皆為一體而無所不愛矣若愛之理則是自然
本有之理不必為天地萬物同體而後有也某向所呈
似仁說其間不免尚有此意方欲改之而未暇來教以
為不如克齋之云是也然於此却有所未察竊謂莫若
將公字與仁字且各作一字看得分明然後却看中間
兩字相近處之為親切也若遽混而言之乃是程子所
以謂以公便為仁之失此毫釐間正當子細也又看仁
字當并義禮智字看然後界限分明見得端的今舍彼
三者而獨論仁字所以多說而易差也又謂體用一源
内外一致為仁之妙此亦未安盖義之有羞惡禮之有
恭敬智之有是非皆内外一致非獨仁為然也不審高
明以為如何
論克己復禮為仁之說
答張南軒
此段謂恐啟望空揣摸之病
說云由乎中制乎外按程集此誤兩字當云而應乎外
又云斯道也果思慮言語之可盡乎詳此句意是欲發
明學要躬行之意然言之不明反若極其玄妙務欲使
人曉解不得將啟望空揣摸之病矣向見吴才老說此
章云近世學者以此二語為微妙隠奥聖人有不傳之
妙必深思默造而後得之此雖一偏之論然亦吾黨好
談玄妙有以啟之也此言之失恐復墮此不可不察
再答張南軒論仁之說
答張南軒
此段專欲剖析逐段言之未善處
仁說明白簡當非淺陋所及但言性而不及情又不言
心貫性情之意似只以性對心若只以性對心即下文
所引孟子仁人心也與上文許多說話似若相戾又曰
己私既克則廓然大公與天地萬物血脈貫通愛之理
得於内而其用形於外天地之間無一物之非吾仁矣
此亦其理之本具於吾性者而非彊為之也(此數句亦未安)盖
己私既克則廓然大公皇皇四達而仁之體無所蔽矣
天理無蔽則天地萬物血脈貫通而仁之用無不周矣
然則所謂愛之理者乃吾本性之所有特以廓然大公
而後在非因廓然大公而後有也以血脈貫通而後達
非以血脈貫通而後存也今此數句有少差紊更乞詳
之愛之之理便是仁若無天地萬物此理亦有虧欠於
此識得仁體然後天地萬物血脈貫通而用無不周者
可得而言矣盖此理本甚約今便將天地萬物夾雜說
却鶻突了夫子答子貢博施濟衆之問正如此也更以
復見天地之心之說觀之亦可見盖一陽復處便是天
地之心完全自足非有待於外也又如濓溪所云與自
家意思一般者若如今說便只說得一般兩字而所謂
自家意思者却如何見得耶又云視天下無一物之非
仁此亦可疑盖謂視天下無一物不在吾仁中則可謂
物皆吾仁則不可盖物自是物仁自是心如何視物為
心耶又云此亦其理之本具於吾性者而非強為之也
詳此盖欲發明仁不待公而後有之意而語脈中失之
要之視天下無一物非仁與此句似皆剰語並乞詳之
如何
再論古人教人明白之意
答呂東萊
此段謂學者求仁當實下恭敬存飬克己復禮
之功
仁說近再改定比舊稍分明詳密已復錄呈矣此說固
太淺少含蓄然竊意此等名義古人之教自其小學之
時已有白直分明訓說而未有後世許多淺陋玄空上
下走作之弊故其學者亦曉然知得如此名字但是如
此道理不可不著實踐履所以聖門學者皆以求仁為
務盖皆已略曉其名義而求實造其地位也若似今人
茫然理會不得則其所汲汲以求者乃其平生所不識
之物復何所向望愛說而知所以用其力耶故今日之
言比之古人誠為淺露然有所不得已者其實亦只是
祖述伊川仁性愛情之說但剔得名義稍分界分脈絡
有條理免得學者枉費心神胡亂揣摸喚東作西爾若
不實下恭敬存飬克己復禮之功則此說雖精亦與彼
有何干涉耶故却謂此說正所以為學者向望之標凖
而初未嘗侵過學者用功地步明者試一思之以為如
何似不必深以為疑也自己功夫與語人之法固不同
然如此說却似有王氏所論高明中庸之弊也須更究
其曲折略與彼說破乃佳
仁字之義孟子言心該貫體用統性情而合言之也
程子言性剖析疑似分體用而對言之也
論仁與心渾然一體之說
答何叔京
仁者天地生物之心而人物之所得以為心
所謂仁者天地生物之心而人物之所得以為心雖出
於一時之臆見然某自謂正發明得天人無間斷處稍
似精密若看得破則見仁字與心字渾然一體之中自
有分别毫釐有辨之際却不破碎恐非如來教所疑之
謂也
再云安土者隨所寓而安也敦乎仁者不失其天地
生物之心也安土而敦乎仁則無適而非仁矣所以
能愛也仁者樂山之意於此可見
論仁本有是心之說
答何叔京
此段謂心主於身所以為體者性所以為用者
情
仁是用功親切之效心是本來完全之物人雖本有是
心而工夫不到則無以見其本體之妙故某向者妄謂
人有是心而或不仁則無以著此心之妙以此故爾非
謂旋安排也但着字差重耳然舍此又未有字可下只
此似亦不妨若下句則似初無病(仁是用功親切之效此句有病後别有說)
心主於身其所以為體者性也所以為用者情也是以
貫乎動静而無不在焉以此言之己自太粗露了何得
更為無着摸乎
論天下歸仁之說
答楊子順
此段謂天下歸仁亦是略以其效言
天下歸仁亦是略以其效言之非是便能使天下皆知
吾之仁也但言若能如此則雖天下之大亦無異詞耳
人稱不稱固非己之所急但其效自必至此如食而飽
飲而醉亦固然之理也云天下皆歸吾仁之中却是太
作意說得張皇
論仁說
文集
此篇謂仁之為道包四德而貫四端體無不在
而用無不行
天地以生物為心者也而人物之生又各得夫天地之
心以為心者也故語心之德雖其總攝貫通無所不備
然一言以蔽之則曰仁而已矣請試詳之盖天地之心
其德有四曰元亨利貞而元無不統其運行焉則為春
夏秋冬之序而春生之氣無所不通故人之為心其德
亦有四曰仁義禮知而仁無不包其發用焉則為愛恭
宜别之情而惻隐之心無所不貫故論天地之心者則
曰乾元坤元則四德之體用不待悉數而足論人心之
妙者則曰仁人心也則四德之體用亦不待遍舉而該
盖仁之為道乃天地生物之心即物而在情之未發而
此體已具情之既發而其用不窮誠能體而存之則衆
善之源百行之本莫不在是此孔門之教所以必使學
者汲汲乎求仁也其言有曰克己復禮為仁言能克去
己私復乎天理則此心之體無不在而此心之用無不
行也又曰居處恭執事敬與人忠則亦所以存此心也
又曰事親孝事兄悌及物恕則亦所以行此心也又曰
求仁得仁則以讓國而逃諫伐而餓為能不失乎此心
也又曰殺身成仁則以欲甚於生惡甚於死為能不害
乎此心也此心何心也在天地則坱然生物之心在人
則温然愛人利物之心包四德而貫四端者也或曰若
子之言則程子所謂愛情仁性不可以愛為仁者非歟
曰不然程子之所論以愛之發而名仁者也吾之所論
以愛之理而名仁者也盖所謂性情者雖有分域之不
同然其脈絡之通各有攸屬者則曷嘗判然離絶而不
相管哉吾方病夫學者誦程子之旨而不求其意遂至
於判然離愛而言仁故特論此以發明其遺意而子顧
以為異乎程子之說不亦誤哉或曰程氏之徒言仁多
矣盖有謂愛非仁而以萬物與我為一為仁之體者矣
亦有謂愛非仁而以心有知覺釋仁之名者矣今子之
言若是然則彼皆非歟曰彼謂物我為一者可以見仁
之無不愛矣非仁之所以為體之真也彼謂心有知覺
者可以見仁之包乎智矣而非仁之所以得名之實也
觀孔子答子貢博施濟衆之問與程子所謂覺不可以
訓仁者則可見矣子尚安得復以此而論仁哉抑泛言
同體者使人含胡昏緩而無警切之功其弊或至於認
物為己者有之矣專言知覺者使人張皇迫躁而無沉
潜之味其弊或至於認欲為理者有之矣一忘一助二
者盖胥失之而知覺之云者於聖門所示樂山能守之
氣象尤不相似尚安得復以此而論仁哉因并記其語
作仁說
經濟文衡前集卷十九
