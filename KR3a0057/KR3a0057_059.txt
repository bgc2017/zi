經濟文衡續集卷九
宋滕珙撰
公道類
謂當抑私恩以抗公道
光宗御極先生擬上十事此居其四會執政有不合
者遂除秘閣修撰仍奉外祠疏不果上
此叚專論屏絕左右以去偏黨之私
臣聞天無私覆地無私載日月無私照故王者奉三無
私以勞於天下則兼臨博愛廓然大公而天下之人莫
不心悅而誠服儻於其間復以新舊而爲親疎則其偏
黨之情褊狹之度固已使人&KR0832;然有不服之心而其好
惡取舍又必不能中於義理而甚則至於沮謀敗國妨
德亂政而其害有不可勝言者蓋左右前後横加官賞
宮府僚屬例得褒遷故不問前例之是非而或者又不
問其有無此固舊事之失而不可以不正况今又有蚤
懷奸心預自憑結者又將貪天之功以爲己力而不顧
其仰累於聖德妬賢嫉能禦下蔽上而不憂其有害於
聖政也苟不有以深抑私情痛加屏絶則何以明公道
而服衆心革宿弊而防後患乎唐太宗之責龐相夀曰
我昔爲王爲一府作主今爲天子爲四海作主不可偏
與一府恩澤若復令爾重位必使爲善者皆不用心正
爲此也又况有國家者當存遠慮若漢高祖之戮丁公
我太祖之薄王溥此其深識雄斷皆可爲後聖法惟聖
明之畱意(己酉擬上封事四孝宗初政)
求言類
謂當採擇人言以圖自新
是年秋八月先生改除浙東提舉時旱暵薦饑上軫
宸慮遂不辭而拜冬十一月奏事延和殿先生去國
二十年一得見上極陳災異之由與夫脩德任人之
說凡七事此居其首皆手自書以防宣洩上爲動容
竦聽
此叚專乞諭内外臣民指陳闕失以弭災變
臣竊惟皇帝陛下臨御以來夙興夜寐畏天恤民誠敬
寬仁格于上下宜其天心克享民物阜安而一十年之
間水旱盗賊略無寕歲邇者垂象差忒識者寒心饑饉
連年民多流殍陛下側席興嘆進賢退奸分命朝臣振
廩出粟凡所以奉承天意慰悦人心者無所不至又宜
若可以少回災殄召致和平矣而間者冬氣太溫雷電
震激嗣歲之計尚有可憂臣誠愚昧有不識其所以然
者嘗竊推迹前事以深求之意者德之崇者有未至於
天歟業之廣者有未及於地歟政之大者有未舉而其
小者無所繫歟刑之遠者或不當而其近者或幸免歟
君子或有未用而小人或有未去歟大臣或失其職而
賤者或竊其柄歟直諒之言罕聞而謟諛者衆歟德義
之風未著而汙賤者騁歟貨賂或上流而恩澤不下究
歟責人或已詳而反躬有未至歟夫必有是數者然後
足以召災而致異今以陛下之明聖則豈有是哉然而
天心未豫邦本動搖宸慮雖深旱氣未究是則必有說
矣臣竊不自量敢冐萬死伏願陛下聽斷之餘虚心静
慮試以前數條者反之於身驗之於事而深自省焉則
淵默之中無微不照而凡此得失之端孰有孰無孰存
孰改皆無所遁其情矣若猶以爲未也則願濬發德音
布告中外反躬引咎以圖自新内自臣工外及甿庶有
能開寤聖心指陳闕政者無間疎賤使咸得以自通然
後差擇近臣之通明正直者一二人使各引其所知有
識敢言之士三數人寓直殿門凡四方之言有來上者
悉令省閱舉其盡忠不隠者日以聞于聰聽則夫天人
之際譴告所繇將有粲然畢陳於前者然後兼總條貫
稱制臨决畫爲科品以次施行使一日之間雲消霧散
堯天舜日廓然清明則上帝鬼神收還威怒羣黎百姓
無不蒙休矣(辛丑延和奏劄一孝宗朝)
謂當因災異下詔求言
臣遠稽前史近考聖朝以災異求言具有故事若以至
誠行之而實采用其說以革前日之弊則於應天之實
所補不細今星文雖已退舍然餓民目今流散冬雷憂
在嗣歲伏乞斷自聖志早賜施行(貼黃)
謂乞差官看詳四方獻疏
是年寧宗即位時以雷風之異下詔求言四方上封
事者甚衆故先生有是奏
此篇專乞指揮後省官鎻宿看詳
臣前日面奏恭奉詔旨以雷雨之異許陳闕失仰見陛
下畏天省已之意然臣未敢奉詔者竊見陛下登極之
初已下明詔來獻言者甚衆未聞一有施行今復求言
殆成虚語欲乞睿旨令後省官鎖宿看詳擇其善者條
上取旨以次施行已蒙聖慈開納再三玉音宣諭如此
則求言之詔不爲文具臣不勝感激欣幸而今已两日
未見指揮竊慮當時所奏他事猥多又無文字可以降
出是致遲緩今敢再具奏聞欲望聖明早賜處分庶幾
聞者知勸直言日聞開寤聖聰益脩政德應天之實莫
大於此(十月十七日奉聖旨差沈有開劉光祖限十日看詳聞奏乞差官看詳封事劄子寧宗新政)
乞令看詳官面奏封事貼說
臣昨具奏乞降指揮看詳臣庶所上奏事已蒙聖慈施
行今來竊見看詳官所具進冊其間貼說極爲詳備若
令因侍經幄面奏指陳庶於聰明實有禆補
紀綱類
謂人主當正心術以立紀綱
是年夏四月詔監司郡守條具民間利病先生時守
南康遂上此疏
此叚專論近習干政之失
夫所謂綱者猶網之有綱也所謂紀者猶絲之有紀也
網無綱則不能以自張絲無紀則不能以自理故一家
則有一家之綱紀一國則有一國之綱紀若乃鄉總於
縣縣總於州州總於諸路諸路總於臺省臺省總於宰
相而宰相兼統衆職以與天子相可否而出政令此則
天下之綱紀也然而綱紀不能以自立必人主之心術
公平正大無偏黨反側之私然後綱紀有所繫而立君
心不能以自正必親賢臣遠小人講明義理之歸閉塞
私邪之路然後乃可得而正也古先聖王所以立師傅
之官設賓友之位置諫諍之職凡以先後縱臾左右維
持惟恐此心頃刻之間或失其正而已原其所以然者
誠以天下之本在是一有不正則天下萬事將無一物
得其正者故不得而不謹也今天下之事如前所陳亦
可見矣陛下欲恤民則民生日促欲理財則財用日匱
欲治軍則軍政日紊欲恢復土宇則未能北向以取中
原尺寸之土欲報雪讐耻則未能係單于之頸而飲月
氐之頭也此其故何哉宰相臺省師傅賓友諫諍之臣
皆失其職而陛下所與親密所與謀議者不過一二近
習之臣也此一二小人者上則蠱惑陛下之心志使陛
下不信先王之大道而悅於功利之卑說不樂莊士之
讜言而安於私&KR0591;之鄙態下則招集天下士大夫之嗜
利無耻者文武彙分各入其門所喜則隂爲引援擢寘
清顯所惡則密行訾毁公肆擠排交通貨賂則所盗者
皆陛下之財命卿置將則所竊者皆陛下之柄雖陛下
所謂宰相師保賓友諫諍之臣或反出入其門墻承望
其風旨其幸能自立者亦不過齪齪自守而未嘗敢一
言以斥之其甚畏公論者乃略能驚逐其徒黨之一二
既不能深有所傷而終亦不敢明言以擣其囊橐巢窟
之所在勢成威立中外靡然向之使陛下之號令黜陟
不復出於朝廷而出扵此一二人之門名爲陛下之獨
斷而實此一二人者隂執其柄蓋其所壊非獨壊陛下
之綱紀而已乃并與陛下所與立綱紀者而壊之使天
下之忠臣賢士深憂永歎不樂其生而貪利無耻敢於
爲惡之人四面紛然攘袂而起以求逞其所欲然則民
又安可得而恤財又安可得而理軍政何自而脩土宇
何自而復宗廟之讐耻又何時而可雪耶(庚子應詔封事孝宗朝)
按先生嘗有帖與東萊呂公云近年一種議論要務
宛轉回互欲潛回主意隂轉事權此在古人固有以
此而濟事者皆居亂世事昏主不得已而然者竊謂
今日主相樂聞忠言非不切至特蔽於私邪不能决
然信用而或者乃欲以彼術施之計慮益巧誠意益
衰此所以屢出而卒不效也
謂朝廷皆以私意廢壊紀綱
事目見前時政類第二叚
此叚首論朝廷忠邪雜進之失次論宮省左右盤據
之私外則方伯連帥賍汙不法監司郡守相爲欺凌
皆置而不問至於臺諫侍從一有小過便遭訶責山
陵諸使鬻賣辟闕從班緘默儧補排連紀綱廢弛莫
此爲甚
夫以陛下之心憂勤願治不爲不至豈不欲夫綱維之
振風俗之美哉但以一念之間未能去其私邪之蔽是
以朝廷之上忠邪雜進刑賞不分士大夫之間志趣卑
汚廉耻廢壊顧猶以爲事理之當然而不思有以振厲
矯革之也蓋明於内然後有以齊乎外無諸已而後可
以非諸人今宮省之間禁密之地而天下不公之道不
正之人顧乃得以窟穴盤據於其間而陛下目見耳聞
無非不公不正之事則其所以薰蒸銷鑠使陛下好善
之心不著疾惡之意不深其害已有不可勝言者矣及
其作奸犯法則陛下又未能深割私愛而付諸外廷之
議論以有司之法是以紀綱不能無所撓敗而所以施
諸外者亦因是而不欲深䆒切之且如頃年方伯連帥
嘗以有賍汚不法聞者矣鞫治未竟而已有與郡之命
及臺臣有言則遂與之祠禄而理爲自陳至於其所藏
匿作過之人則又不復逮捕付獄名爲降官而實以解
散其事此雖宰相曲庇鄉黨以欺陛下然臣竊意陛下
非全然不悟其欺意必以爲人情各有所私我既欲遂
我之私則彼亦欲遂彼之私君臣之間顏情稔熟則其
勢不得不少容之且以爲雖或如此亦未至甚害於事
而不知其敗壊綱紀使中外聞之腹非巷議皆有輕侮
朝廷之心奸賍之吏則皆鼓舞相賀不復畏陛下之法
令則亦非細故也又如廷臣爭議配享其間邪正曲直
固有所在則两無所問而并去之監司挾私以誣郡守
則不問其曲直而两皆罷免監司使酒以凌郡守亦不
問其曲直而两皆與祠宰相植黨營私孤負任使則曲
加保全而使之去臺諫懷其私恩隂拱不言而陛下亦
不之問也其有初自小官擢爲臺諫三四年間趨和承
意不能建明一事則年除歲遷至極其選一日論及一
二武臣罪惡則便斥爲郡守而不與職名從臣近典東
畿遠帥西蜀一遭飛語則體究具析無所不至及究析
來上而所聞不實則言之者晏然一無所訶山陵諸使
鬻賣辟闕煩擾吏民御史有言亦無行遣而或反得超
遷御史言及畿漕則名補卿列而實奪之權其所言者
則雖量加絀削而繼以進用從班之中賢否尤雜至有
終歲緘默不聞一言以禆聖聽者顧亦隨羣逐隊排連
儧補其桀黠者乃敢造飛語立横議如臣前所陳者而
宰相畏其凶熖反撓公議而從之臺諫亦不敢以聞於
陛下而請其罪陛下視此綱紀爲如何可不反求諸身
而亟有以振肅之耶(戊申封事孝宗朝)
謂宜振紀綱以厲風俗
事目詳見公道類
此叚專論紀綱之張弛係朝廷意嚮之公私
臣聞四海之廣兆民至衆人各有意欲行其私而善爲
治者乃能總攝而整齊之使之各循其理而莫敢不如
吾意之所欲者則以先有綱紀以持之於上而後有風
俗以驅之於下也何謂綱紀辨賢否以定上下之分核
功罪以公賞罰之施也何謂風俗使人皆知善之可慕
而必爲皆知不善之可羞而必去也然綱紀之所以振
則以宰執秉持而不敢失臺諫補察而無所私人主又
以其大公至正之心恭已於上而照臨之是以賢者必
上不肖者必下有功者必賞有罪者必刑而萬事之統
無所闕也綱紀既正則天下之人自將各自矜奮更相
勸勉以去惡而從善盖不待黜陟刑賞一一加於其身
而禮義之風廉耻之俗已丕變矣惟至公之道不行於
上是以宰執臺諫有不得人黜陟刑賞多出私意而天
下之俗遂至於靡然不知名節行檢之可貴而唯阿諛
軟熟奔競交結之爲務一有端言正色於其間則羣議
衆排必使無所容於斯世而後已此其形勢如將傾之
屋輪奐丹艧雖未覺其有變於外而材木之心已皆蠧
朽腐爛而不可復支持矣苟非斷自聖志灑濯其心而
有以大警敕之使小大之臣各舉其職以明黜陟以信
刑賞則何以振已頽之綱紀而厲已壊之風俗乎管子
曰禮義廉耻是謂四維四維不張國乃滅亡賈誼嘗爲
漢文誦之而曰使管子而愚人也則可使管子而少知
治體是豈可不爲寒心也哉二子之言明白深切非虚
語者惟聖明之畱意焉(己酉擬上封事八光宗新政)
謂宜絶左右以正紀綱
事目詳見聖孝類第四叚
此叚專論近習竊柄之患
至於朝廷紀綱尤所當嚴上自人主以下至於百執事
各有職業不可相侵蓋君雖以制命爲職然必謀之大
臣參之給舍使之熟議以求公議之所在然後揚於王
庭明出命令而公行之是以朝廷尊嚴命令詳審雖有
不當天下亦皆曉然知其謬之出於某人而人主不至
獨任其責臣下欲議之者亦得以極意盡言而無所憚
此古今之常理亦祖宗之家法也今者陛下即位未能
旬月而進退宰執移易臺諫甚者方驟進而忽退之皆
出於陛下之獨斷而大臣不與謀給舍不及議正使實
出於陛下之獨斷而其事悉當於理亦非爲治之體以
啟將來之弊况中外傳聞無不疑惑皆謂左右或竊其
柄而其所行又未能盡允於公議乎此弊不革臣恐名
爲獨斷而主威不免於下移欲以求治而反不免於致
亂盖自隆興以來已有此失臣嘗再三深爲夀皇論之
非獨今日之憂也尚頼夀皇聖性聰明更練世事故於
此輩雖以驅使之故稍有假借實亦隂有以制之未至
全墮其計然積習成風貽患於後其害己有不可勝言
者如陳源袁佐之流皆陛下所親見也奈何又欲襲其
跡而蹈之乎且陛下自視聰明剛斷孰與夀皇更練通
逹孰與夀皇夀皇尚不能制之於前而陛下乃欲制之
於後臣恐其爲患之益深非但前日而已此又臣之所
大懼也(甲寅經筵留身面陳劄子寧宗初政)
謂宜戒左右勿預朝政
事目同前
此叚專乞委執政大臣公議其事
若夫朝廷之紀綱則臣又願陛下深詔左右勿預朝政
但使朝廷尊嚴紀綱振肅而國家有泰山之安則此等
自然不失富貴長久之計其實有勲庸而所得褒賞未
愜衆論者亦詔大臣公議其事稽考令典厚報其勞而
凡號令之施張人才之進退則一委之二三大臣使之
反復較量勿徇已見酌取公論奏而行之批旨宣行不
湏奏覆但未令尚書省施行先送後省審覆有不當者
限以當日便行繳駁如更有疑則詔大臣與繳駁之官
當晚入朝面議於前互相論難擇其善者稱制臨决則
不惟近習不得干預朝權大臣不得專任己私而陛下
亦得以益明習天下之事而無所疑於得失之筭矣(同上)
謂人主不當求聰明之名
臣又嘗謂人主當務聰明之實而不可求聰明之名信
任大臣日與圖事反覆辨論以求至當之歸此聰明之
實也偏聽左右輕信其言每事從中批出處分此聰明
之名也務其實者今雖未明久必通悟務其名者或外
間一時可以竦動觀聽然中實未明愈久而愈暗矣二
者之間所差毫釐而其得失則有大相遠者(貼黃)
經濟文衡續集卷九
