經濟文衡前集卷五
宋滕珙撰
重卦類
論聖人重卦之義
答袁侍郎
此叚謂聖人因八卦已成重而為六十四皆是
自然漸次生出各有次第
重卦之由不但伊川先生之說如此蓋大傳亦云八卦
成列因而重之矣但八卦所以成列乃是從太極兩儀
四象漸次生出以至於此畫成之後方見其有三才之
象非聖人因見三才遂以己意思惟而連畫三爻以象
之也因而重之亦是因八卦之已成各就上面節次生
出若旋生逐爻則更加三變方成六十四卦若併生全
卦則只用一變便成六十四卦雖有遲速之不同然皆
自然漸次生出各有行列次第畫成之後然後見其可
盡天下之變不是聖人見下三爻不足以盡天下之變
然後别生計較又并畫上三爻以盡之也此等皆是作
易妙處方其畫時雖是聖人亦不自知裏面有許多巧
妙奇特直是要人細心體認不可草草立說也
以上鄙意傾倒無復餘藴矣然此非某之說乃康節
之說非康節之說乃希夷之說非希夷之說乃孔子
之說但當日諸儒既失其傳而方外之流隂相付受
以為丹竈之術至於希夷康節乃反之於易而後其
說始得復明於世然與見今周易次第行列多不同
者故聞者創見多不能曉而不之信只據目今見行
周易緣文生義穿鑿破碎有不勝其杜撰者此啟蒙
之書所為作也若其習聞易曉人人皆能領略則又
何必更著此書以為屋上之屋牀上之牀哉更願高
明毋以為某之說而忽之姑且虛心遜志以求其通
曉未可好高立異而輕索其瑕疵也玩之久熟浹洽
於心則天地變化之神隂陽消長之妙自將瞭於心
目之間而其可驚可喜可笑可樂必有不自知其所
以然而然者矣言之不盡偶得小詩以寄鄙懷曰忽
然半夜一聲雷萬戶千門次第開若識無心涵有象
許君親見伏羲來
論重卦揲蓍之義
答袁侍郎
此叚謂重卦之義只是儀象卦上旋次生出揲
蓍又是後一叚事
一畫為儀二畫為象三畫為卦則八卦備矣此上若旋
次各加隂陽一畫則積至三重再成八卦者八方有六
十四卦之名若徑以八卦徧就加乎一卦之上則亦如
其位而得名焉方其四畫五畫之時未成外卦故不得
而名之耳内卦為貞外卦為悔亦是畫卦之時已有此
名至揲蓍求之則九變而得貞又九變而得悔又是後
一叚事亦如前所論七八九六云爾非謂必揲蓍然後
始有貞悔之名也大抵新書所論卦位與係辭說卦各
有異同至論揲蓍則只本係辭何由别有他說如此等
處至為淺近而今為說乃如此竊恐考之殊未詳也
論卦圖分置之位
答袁侍郎
此段以文王八卦與十二卦乾坤之位不同
乾於文王八卦之位在西北於十二卦之位在東南坤
於文王八卦之位在西南於十二卦之位在西北故今
圖子列文王八卦於内而布十二卦於外以見彼此位
置迥然不同雖有善辨者不能合而一之也然十二卦
之說可曉而八卦之說難明可曉者當推難明者當闕
按圖以觀則可見也
說卦類
論說卦隂陽之義
答袁侍郎
此段謂發生為仁肅殺為義之說為是
夫謂温厚之氣盛於東南嚴凝之氣盛於西北者禮家
之說也謂陽生於子於卦為復隂生於午於卦為姤者
歴家之說也謂巽位東南乾位西北者說卦之說也此
三家者各為一說而禮家歴家之言猶可相通至於說
卦則其卦位自為一說而與彼二者不相謀矣今來教
乃欲合而一之而其間又有一說之中自相乖戾者此
某所以不能無疑也夫謂東南以一隂已生而為隂柔
之位西北以一陽已生而為陽剛之位則是陽之盛於
春夏者不得為陽隂之盛於秋冬者不得為隂而反以
其始生之微者為主也謂一隂生於東南一陽生於西
北則是隂不生於正南午位之遇而淫於東陽不生於
正北子位之復而旅於西也謂巽以一隂之生而位乎
東南則乾者豈一陽之生而位於西北乎况說卦之本
文於巽則但取其潔齊於乾則但取其戰而已初未嘗
有一隂一陽始生之說也凡此崎嶇反復終不可通不
若直以陽剛為仁隂柔為義之明白而簡易也蓋如此
則發生為仁肅殺為義三家之說皆無所牾肅殺雖似
乎剛然實天地收斂退藏之氣自不妨其為隂柔也
再論說卦隂陽之義
答袁侍郎
此叚謂說卦乾巽之文與坤蹇解三卦彖辭不
同
來喻謂冬春為陽夏秋為隂以文王八卦論之則自西
北之乾以至東方之震皆父與三男之位也自東南之
巽以至西方之兑皆母與三女之位也故坤蹇解卦之
彖辭皆以東北為陽方西南為隂方然則謂冬春為陽
夏秋為隂亦是一說但說卦又以乾為西北則隂有不
盡乎西以巽為東南則陽有不盡乎東又與三卦彖辭
小不同(此亦以來書之說推之而說卦之文適與彖辭相為表裏亦可以見此圖之出於文王也)但
此自是一說與他說如十二卦之類各不相通爾
揲蓍類
論乾坤二篇之策
答程泰之
此叚以乾坤之策合而為三百六十者不易之
法
策者蓍之莖數曲禮所謂策為筮者是也大傳所謂乾
坤二篇之策者正以其掛扐之外見存蓍數為言耳蓋
揲蓍之法凡三揲掛扐通十三策而見存三十六策則
為老陽之爻三揲掛扐通十七策而見存三十二策則
為少隂之爻三揲掛扐通二十一策而見存二十八策
則為少陽之爻三揲掛扐通二十五策而見存二十四
策則為老隂之爻大傳專以六爻乘老陽老隂而言故
曰乾之策二百一十有六坤之策百四十有四凡三百
有六十其實六爻之為隂陽者老少錯雜其積而為乾
者未必皆老陽其積而為坤者未必皆老隂其為六子
諸卦者或隂或陽亦互有老少焉蓋老少之别本所以
生爻而非所以名卦今但以乾有老陽之象坤有老隂
之象六子有少隂陽之象且均其策數又偶合焉而因
假此以明彼則可若便以乾六爻皆為老陽坤六爻皆
為老隂六子皆為少陽少隂則恐其未安也但三百六
十者隂陽之合其數必齊於此若乾坤之爻而皆得於
少隂陽也則乾之策六其二十八而為百六十八坤之
策六其三十二而為百九十二其合亦為三百六十此
則不可易也
論聖人揲蓍之法
答袁侍郎
此段謂揲蓍之法出於聖人無疑
謂七八九六乃揲蓍者所為而非聖人之法此誤尤不
難曉今且說揲蓍之法出於聖人耶出於後世耶若據
大傳則是出於聖人無疑而當是之時若無七八九六
則亦無所取决以見其爻之隂陽動静矣亦何以揲蓍
為哉
論蓍圓卦方之義
答何叔京
此段推明蓍卦七八之數以見圓方之體
蓍以七為數是未成卦時所用未有定體故其德圓而
神所以知來卦以八為數是因蓍之變而成已有定體
故其德方以知所以藏往卦惟三易有之皆筮法也若
灼龜而卜則謂之兆見於周禮可考也
論揲蓍變卦凡例
答虞士朋
此叚謂當以歐陽公之說為據
用九用六當從歐陽公說為揲蓍變卦之凡例蓋陽爻
百九十二皆用九而不用七隂爻百九十二皆用六而
不用八也特以乾坤二卦純陽純隂而居篇首故就此
發之此歐陽公舊說也而愚又嘗因其說而推之竊以
為凡得乾而六爻純九得坤而六爻純六者皆當直就
此例占其所繫之辭不必更看所變之卦左傳蔡墨所
謂乾之坤曰見羣龍無首者可以見其一隅蓋羣龍無
首即坤之牝馬先迷也利永貞即乾之不言所利也更
請詳之
論九六七八之數
答方伯謨
此段專取龜山邵子之數為是
五行成數去其地十之土而不用則七八九六而已陽
奇隂偶故七九為陽六八為隂陽進隂退故九六為老
七八為少然陽極於九則退八而為隂隂極於六則進
七而為陽一進一退循環無端此揲蓍之法所以用九
六而不用七八蓋取其變也只以此說推之似無窐碍
龜山所謂參之為九兩之為六乃康節以三為真數故
以三兩乘之而得九六之數
論孔穎達揲法之誤
答程泰之
此叚謂孔氏之說實非不曉但為之不熟
孔氏是一揲也四字先儒莫有覺其誤者今論正之信
有功矣但細詳疏文後段孔氏實非不曉揲法者但為
之不熟故其言之易差而誤多此四字耳其云合於掛
扐之處又云合於掛扐之一處而總掛之則實有誤然
於其大數亦不差也
論畢中和揲法之誤
答程泰之
此段謂畢氏雖有小誤大數不差
畢氏揲法視疏義為詳柳子厚詆劉夢得以為膚末於
學者誤矣畢論三揲皆掛一正合四營之義唯以三揲之掛
扐分措於三指間為小誤然大數亦不差也其言餘一
益三之屬乃夢得立文太簡之誤使讀者疑其不出於
自然而出於人意耳此與孔氏之失固不可不正然恐
亦不可不原其情也
論蓍數六十有四之說
答曾無敵(三異)
此叚謂四數之變乃自然之數不容增減
蓍數之說其義亦精但不知所謂老隂老陽其數則一
少隂少陽其數乃三是如何蓋四數之變極於六十有
四老陽十二老隂四少陽二十少隂二十八乃自然之
數不容增減揲者随其所得而言之又何慮其不可觀
變耶
論揲法六十有四之說
答曾無疑
此叚謂揲法亦是自然次序
揲法初爻成則便止有三十二卦二爻成則便止有十
六卦三爻成則便止有八卦四爻成則便止有四卦五
爻成則便止有二卦六爻成只是一卦亦是自然次序
節次可見
論揲蓍交拆重單之義
答曾無疑
此段謂大傳之說尚可考
揲蓍之法周禮領於太卜之官計其法度必甚詳密今
皆不可見矣獨賴大傳有此數句可以略見彷彿而以
今推之亦無不可通處學者既不得見當時舊法則亦
且當守此不當妄以私意横起計度也蒿固非蓍然亦
猶是其類若以木碁竹算金錢當之則其去蓍益遠矣
又如所言交重之論亦所未曉交者拆之聚故為老隂
重者單之積故為老陽亦何疑之有乎然此六爻既成
而畫地以記之象耳於揲法初無所預也
卜筮類
論易之象辭變占
答丘子野
此叚謂觀者一見而决之義玩者反復不舍之
辭
易有象(八卦六爻)然後有辭(卦爻之辭)筮有變(老隂老陽)然後有占(變爻)
(之辭)象之變也在理而未形於事者也辭則各因象而指
其吉凶占則又因吾之所值之辭而决焉其示人也益
以詳矣故君子居而學易則既觀象矣又玩辭以考其
所處之當否動而諏筮則既觀變矣又玩占以考其所
值之吉凶善而吉者則行否而凶者則止是以動静之
間舉無違理而自天祐之吉無不利也蓋觀者一見而
决玩者反復而不舍之辭也筮短龜長之說惟見於左
氏元凱之注理固有之但先王制卜筮之法至嚴至敬
虛其心以聽於鬼神專一則應疑貳則差故禮曰卜筮
不相襲蓋為此也晉獻之欲立驪姬以理觀之不待卜
而不吉可知及其卜之不吉也則亦深切著明已矣乃
不勝其私意而復筮之是以私心為主而取必於神明
也豈有感通之理哉此所以筮之雖吉而卒不免於凶
也今不推其所以聽於鬼神者之不專不一而遽欲即
此以校龜筮之短長恐未免乎易其言之責也理則一
而已矣其形者則謂之器其不形者則謂之道然而道
非器不形器非道不立蓋隂陽亦器也而所以隂陽者
道也是以一隂一陽往來不息而聖人指是以明道之
全體也此一隂一陽之謂道之說也
論近作卜筮小書之義
答陸梭山(子美)
此段謂凡說象數之學者皆不必問
近又嘗作一小卜筮書亦以附呈蓋緣近世說易者於
象數全然闊略其不然者又太拘滯支離不可究詰故
推本聖人經傳中說象數者只此數條以意推之以為
是足以上究聖人作易之本指下濟生人觀變玩占之
實用學易者决不可以不知而凡說象數之過乎此者
皆可以東之高閣而不必問矣
經濟文衡前集卷五
