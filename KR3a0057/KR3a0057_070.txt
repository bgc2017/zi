經濟文衡續集卷二十
宋滕珙撰
廟議類
論僖祖之廟不當遷
時孝宗當祔廟禮官初請祧宣祖而祔孝宗繼復有
請併祧僖宣二祖而正太祖袷享東鄉之位有旨集
議先生遂上此狀
此篇專言僖祖不可祧羣議不可行之意
准尚書吏部牒奉聖旨令侍從兩省臺諫禮官集議四
祖祧主宜有所歸者某今竊詳羣議其說雖多而揆以
禮經皆有可疑如曰藏於太廟之西夾室則古者唯有
子孫祧主上藏於祖考夾室之法而無祖考祧主下藏
於子孫夾室之文昔者僖祖未遷則西夾室者僖祖之
西夾室也故順翼二祖之主藏焉而無不順之疑今既
祧去僖祖而以太祖祭初室矣則夾室者乃太祖之夾
室自太祖之室視之如正殿之視朵殿也子孫坐於正
殿而以朵殿居其祖考於禮安乎此不可之一也至於
袷享則又欲設幄於夾室之前而別祭焉則既不可謂
之合食而僖祖神坐正當太祖神坐之背前孫後祖此
又不可之二也如曰别立一廟以奉四祖則不唯喪事
即遠有毁無立而所立之廟必在偏位其棟宇儀物亦
必不能如太廟之盛是乃名為尊祖而實卑之又當祫
之時羣廟之主祫于太廟四祖之主祫于別廟亦不可
謂之合食此又不可之三也如曰藏主於天興殿則宗
廟原廟古今之禮不同不可相雜而不得合食亦與別
廟無異此又不可之四也凡此數者反復尋繹皆不可
行議者亦皆知其不安而不知所以然者特以其心急
欲尊奉太祖三年一祫時暫東向之故而為此紛紛不
復顧慮殊不知其實無益於太祖之尊而徒使僖祖太
祖兩廟威靈常若相與爭校強弱於冥冥之中并使四
祖之神疑於受擯徬徨躑躅不知所歸令人傷痛不能
自己不知朝廷方此多事之際亦何急而為此也今亦
無論其他但以太祖皇帝當日追尊帝號之心而默推
之則知太祖今日在天之靈於此必有所不忍而不敢
當矣又況僖祖祧主遷於治平而不過數年神宗皇帝
復奉以為始祖已為得禮之正而合於人心所謂有其
舉之而莫敢廢者乎且孔子論武王周公之孝而曰踐
其位行其禮奏其樂愛其所親敬其所尊事死如事生
事亡如事存孝之至也今天子既踐太祖之位行太祖
之禮奏太祖之樂矣則當愛太祖之所親敬太祖之所
尊所以事太祖者無以異於生存之時乃為至孝而議
者顧欲黜其所追尊之祖考置之他所而又未有一定
之處是豈所謂愛敬其所親尊而事之如生存之時乎
且議者之所以必為此說者無他但以太祖膺圖受命
化家為國而王業之興不由僖祖耳若以此言則后稷
本封於邰而不窋已自竄於戎狄公劉太王又再遷而
後定文武之興又何嘗盡由於后稷哉但推其本始為
出於此故不可以不祭而祭之不可以不尊耳豈計其
功德之小大有無哉況周人雖以后稷為太祖而祭法
亦曰祖文王而宗武王是乃所謂祖有功而宗有德之
意故自為世室而百世不遷以冠羣廟則亦不待東向
於祫然後可以致崇極之意矣然今日宗廟之制亦未
能如古姑以權宜而論之則莫若以僖祖擬周之后稷
而祭於太廟之初室順祖為昭翼祖為穆宣祖為昭而
藏其祧主于西夾室太祖為穆擬周之文王為祖而祭
於太廟之第二室太宗為昭擬周之武王為宗而祭於
太廟之第三室其太祖太宗又皆百世不遷而謂之世
室真宗為穆其祧主亦且權藏於西夾室仁宗為昭為
宗而祭於第四室亦為世室如太宗之制英宗為穆藏
主如真宗之制神宗為昭祭第五室哲宗為穆祭第六
室徽宗為昭祭第七室欽宗為穆祭第八室高宗為昭
祭第九室孝宗為穆祔第十室異時高宗亦當為宗為
世室如太宗仁宗之制三歲祫享則僖祖東向如故而
自順祖以下至于孝宗皆合食焉則於心為安而於禮
為順矣至於古者宗廟之制今日雖未及議尚期異時
興復之後還反舊都則述神宗之志而一新之以正千
載之繆成一王之法使昭穆有序而祫享之禮行於室
中則又善之大者也蓋尊太祖以東向者義也奉僖祖
以東向者恩也義者天下臣子今日之願也恩者太祖
皇帝當日之心也與其伸義詘恩以快天下臣子之願
孰若詘義伸恩以慰太祖皇帝之心乎韓愈所謂祖以
孫尊孫以祖詘者正合此意而又以為四時各祭其廟
則所伸之祭常多三年然後一祫則所詘之祭常少亦
中事情故某於此嘗有感焉竊獨以為今欲議四祖神
位所祔之宜而卒不免於舛逆而難通不若還僖宗於
太廟三年而一東向之為順易而無事也某孤陋寡聞
所見如此昨日適以衰病不及預議伏念宗廟事重不
敢緘默須至申聞者(議狀寧宗初政)
論不當遷二祖及析太祖太宗各為一世
謹按禮家先儒之說兄弟傳國者以其嘗為君臣便同
父子各為一世而天子七廟宗者不在數中此為禮之
正法若今日見行廟制則兄弟相繼者共為一世而太
廟增為九世宗者又在數中皆禮之末失也故某狀中
所擬太廟世數一准先儒之說固知未必可用若議者
乃用今制而反不曾詳考自僖祖以至孝宗方及十世
太祖太宗為第三世尚在四昭四穆之中今日祧遷只
合依孝宗初年遷翼祖例且遷宣祖然後為得乃不察
此而欲一旦無故并遷僖宣二祖又強析太祖太宗各
為一世既與哲徽欽高之例不同又使太廟所祀其實
僅及八世進不及今之九退不成古之七尤為乖繆無
所據依政使某說迂闊多所更改不可施行其議者并
遷二祖析一為二之失亦合速行改正且遷宣祖而合
太祖太宗復為一世以足九世之數(小貼子)
論王安石嘗議僖祖不當遷
某既為此議續搜訪得元祐大儒程頤之說以為太祖
而上有僖順翼宣先嘗以僖祧之矣介甫議以為不當
祧順以下祧可也何者本朝推僖祖為始已上不可得
而推也或難以僖祖無功業亦當祧以是言之則英雄
以得天下自己力為之並不得與祖德或謂靈芝無根
醴泉無源物豈有無本而生者今日天下基本蓋出於
此人安得為無功業故朝廷復立僖祖廟為得禮介甫
所見終是高於世俗之儒某竊詳頤之議論素與王安
石不同至論此事則深服之以為高於世俗之儒足以
見理義人心之所同固有不約而合者但以衆人不免
自有争較強弱之心雖於祖考亦㤀遜避故見其太祖
功德之盛而僖祖則民無得而稱焉遂欲尊太祖而卑
僖祖又見司馬光韓維之徒皆是大賢人所敬信其議
偶不出此而王安石乃以變亂穿鑿得罪於公議故欲
堅守二賢之說并安石所當取者而盡廢之所以無故
生此紛紛今以程頤之說考之則可以見議論之公而
百年不決之是非可坐判矣(小貼子)
再上僖祖不當祧之議
前奏既上宰相不聽先生復奏疏論之異議之徒忌
其軋已事竟不行
此篇言承太祖尊祖敬宗之心
臣竊見太祖皇帝受命之初未遑他事首尊四祖之廟而又
以僖祖為四廟之首累聖尊崇㒺敢失墜中間雖以世數寑
遠遷之夾室而未及數年議臣章衡復請尊奉以為太廟之
始祖宰相王安石等遂奏以為本廟自僖宗以上世次不可
得而知則僖祖有廟與稷契疑無以異今欲毁其廟而藏其
主替祖宗之尊而下祔於子孫非所以順祖宗之孝心也於
是神宗皇帝詔從其說甚詳而司馬光韓維孫朴孫固等以
為非是力奏争之其立意不過以為太祖受命立極當為始
祖而祫享東向僖祖初無功德親盡當祧而已臣嘗深考其
說而以人心之所安者揆之則僖祖者太祖之高祖考也雖
歷世久遠功德無傳然四世之後篤生神孫順天應人
以寧兆庶其為功德蓋不必身親為之然後為盛也
是以太祖皇帝首崇立之以為初廟當此之時蓋已歸
德於祖而不敢以功業自居矣今乃以欲尊太祖之故
而必使之奪據僖祖初室東向之位臣恐在天之靈於
此有所不忍而不敢當也安石之為人雖不若光等之
賢而其論之正則有不可誣者世之論者不察乎此但
見太祖功德之盛而不知因太祖當日崇立僖祖之心
以原其所自但見光等之賢非安石章衡之所及而不
知反之於己以即夫心之所安是以紛紛多為異說臣
嘗病其如此每恨無以正之不謂今日之來適逢此議
而又以疾病之故不獲祗赴謹已略具鄙見申尚書省
乞與敷奏并畫成圖本兼論古今宗廟制度得失因又
訪得元祐大儒程頤所論深以安石之言為當貼說詳
盡而所論并祧二祖止成八世之說尤為明白未知巳
未得達聖聽欲乞宣問詳賜覽覩并下此奏別令詳議
以承太祖皇帝尊祖敬宗報本反始之意上延基祚下
一民聽千萬幸甚(而奏祧廟劄子)
再述宗廟重事當改之意
臣竊見今者羣臣所議奉安四祖之禮多有未安蓋不
遷僖祖則百事皆順一遷僖祖則百事皆舛雖復巧作
回互終不得其所安而又當此危疑之際無故遷移國
家始祖之祀以惑衆聽實為非便而或者以謂前日之
議已奉聖旨恭依難復更改臣竊詳治平四年三月議
者請遷僖祖已詔恭依至熙寧五年十一月因章衡王
安石等申請復還僖祖又詔恭依蓋宗廟重事雖已施
行理或未安不容不改(貼黃)
乞降出元奏劄子(付尚書省)
臣前日面奏祧廟事伏蒙聖慈宣諭若曰僖祖自不當
祧高宗即位時亦不曾祧壽皇即位亦不曾祧太上即
位時又不曾祧今日豈可容易恭承聖訓仰見陛下聖
學高明燭見事理尊事宗廟決定疑惑至孝至明非羣
臣所能及不勝嘆仰然今已多日未聞降出臣元奏劄
子付外施行竊慮萬幾之繁未及指揮欲望聖明早賜
處分不勝幸甚(議祧廟劄子)
乞降議定詔意指揮
廟議劄狀并圖包括古今展畫底藴非獨可為今日之
法亦可留備他日稽考不若降出更令詳議如彼說妄
便可反復剖析以盡同異如彼說是則此便不當固執
如但含糊直降指揮却恐不厭衆心反有輕率偏徇之
請若必不欲降出再議即當擬定詔意乞降御筆指揮
然終不若再議之為善也其詔意如左云昨因臣僚請
遷僖祖皇帝而尊太祖皇帝為初室將來祫享即正東
向之位當已恭依今復思之殊有未便蓋太廟見祀九
世十二室僖祖自熙寧以來尊為始祖祭於初室百世
不遷遇祫享日即居東向之位已合典禮有其舉之莫
敢廢也太祖尚在四昭四穆之内亦未合便居初室亟
正東面却使太廟止成八世而四祖不得合食今合上
存僖祖為初室東向如故而遷宣祖一世於西夾室太
祖太宗仁宗三室亦為百世不遷之廟將來永不祧毁
庶幾有以仰順祖宗之孝心不至妄減太廟世數且符
合食之義以副朕欽承宗廟之意其月日閏十月
某日兩次已降指揮更不施行(進擬詔意寧宗初政)
經濟文衡續集卷二十
