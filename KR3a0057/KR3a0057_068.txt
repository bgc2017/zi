經濟文衡續集卷十八
宋滕珙撰
邊防類
謂宜絶和議以定修攘
事目見一卷聖學類
臣又聞之為天下國家者必有一定不易之計而今日之
計不過乎修政事禦外敵而已矣非隱奥而難知也然其
計所以不時定者以講和之說疑之也夫金人於我有不
共戴天之讐則其不可和也義理明矣而或者猶為是說者
其意必曰今本根未固形勢未成進未有可以恢復中原之
策退未有可以備禦衝突之方不若縻以虚禮因其來聘遣
使報之請復土疆示之以弱使之優游驕怠未遽謀我而我得
以其間從容興補而大為之備萬一天意悔禍或誘其衷則我
之所大欲者將不用一士之命而可以坐得何憚而不為哉臣
竊以為知義理之不可為矣而猶為之者必以有利而無害故也
而以臣策之所謂講和者有百害無一利何苦而必為
之夫復讐討賊自彊為善之說見於經者不啻詳矣陛
下聰明稽古固不待臣一一言之請姑陳其利害而陛
下擇焉夫議者所謂本根未固形勢未成進不能攻退
不能守何為而然哉正以有講和之說故也此說不罷
則天下之事無一可成之理何哉進無生死一决之計
而退有遷延可已之資則人之情雖欲勉彊自力於進
為而其氣固已渙然離沮而莫之應矣其守之也必不
堅其發之也必不勇此非其志之本然氣為勢所分志
為氣所奪故也故今日講和之說不罷則陛下之勵志
必淺大臣之任責必輕將士之赴功必緩官人百吏之
奉承必不能悉其心力以聽上之所欲為然則本根終
欲何時而固形勢終欲何時而成恢復又何時而可圖
守備又何時而可恃哉其不可冀明矣若曰以虚禮縻之
則彼雖仁義不足而凶狡有餘誠有謀我之心則豈為
區區之虚禮而驕誠有兼我之勢則亦豈為區區之虚
禮而輟哉若曰示之以弱則是披腹心露情實而示之以
本然之弱非強而示之弱之謂也適足以使之窺見我
之底藴知我之無謀而益無忌憚耳縱其不來我恃此
以自安勢分氣奪曰復一日如前所云者雖復曠日十
年亦將何計之可成哉則是所以驕敵者乃所以啟敵
以自驕所以緩寇者乃所以養寇而自緩為敵計則善
矣而非吾臣子所宜言也且彼盗有中原歲取金幣據
全盛之勢以制和與不和之權少懦則以和要我而我
不敢動力足則大舉深入而我不及支盖彼以從容制
和而其操術常行乎和之外是以利伸否蟠而進退皆
得而我方且仰首於人以聽和與不和之命謀國者惟
恐失敵人之驩而不為久遠之計進則失中原事機之
會退則沮忠臣義士之心盖我以汲汲欲和而志慮常
䧟乎和之中是以跋前□後而進退皆失自宣和靖康
以來首尾三四十年敵人專持此訃中吾腹心决策制
勝縱横前却無不如意者而我墮其術中曾不省悟危
國亡師如出一轍去歲之事人謂朝廷其知之矣而解
嚴未幾北使復至彼何憚於我而遽為若是是又欲以
前策得志於我而我不悟也受而報之信節未還而海
州之圍已急矣此其包藏反覆豈易可測而議者猶欲
以已試敗事之餘謀當之其亦不思也哉至於請復土
疆而冀其萬一之得此又不思之大者夫土疆我之舊
也雖不幸淪沒而豈可使彼仇讐之人得以制其與奪之
權哉顧吾之德之力如何爾我有以取之則彼將不能
有而自歸于我我無以取之則彼安肯舉吾力之所不
能取者而與我哉且彼能有之而我不能取則我弱彼
強不較明矣縱其與我我亦豈能據而有之彼有大思
我有大費而所得者未必堅也向者燕雲三京之事可
以監矣是豈可不為之寒心也哉假使萬有一而出於必
不然之計彼誠不我欺而不責其報我必能自保而永
無他虞則固善矣然以堂堂大宋不能自力以復祖宗
之土宇顧乃乞丐於仇讐之敵人以為國家臣雖不肖竊
為陛下羞之夫前日之遣使報聘以是為請既失之矣
及陛下嗣位天下之望曰庶幾乎而赦書下者方且禁
切諸將毋得進兵申遣使介告諭纂承之意繼修和好
之禮亦若有意於和議之必成而坐待土疆之自復者
遠近傳聞頓失所望臣愚不能識其何說而竊歎左右者
用計之不詳也古語有之疑事無功疑行無名今彼以
好來而兵不戢我所以應之者常不免出於兩塗而無
一定之計豈非所謂疑事也哉以此號令使觀聽熒惑
離心解體是乃未攻而已却未戰而已敗也欲以此成
恢復之功亦已難矣然失之未遠易以改圖往者不可
諫而来者猶可追也願陛下疇咨大臣總攬羣策鑒失之
之由求應之之術斷以義理之公參以利害之實罷黜
和議追還使人苟未渡淮猶將可及自是以往閉關絶
約任賢使能立紀綱厲風俗使吾修政事禦敵人之外
了然無一毫可恃以為遷延中已之資而不敢懷頃刻
自安之意然後將相軍民遠近中外無不曉然知陛下
之志必於復讐啟土而無玩歲愒曰之心更相激厲以
圖事功數年之外志定氣飽國富兵強於是視吾力之
強弱觀彼釁之淺深徐起而圖之中原故地不為吾有
而將焉往此不過少遅數年之久而理得勢全名正實
利其與講和請地苟且僥倖必不可成之虚計不可同
年而語也明矣惟陛下深畱聖意毋忽(壬午應詔封事孝宗新政)
謂宜罷和議以盡戰守
是年春三月召赴行在冬十月丙子至在所辛巳入
對垂拱殿首論大學之道本於格物次論今之論國
計者三曰戰曰守曰和則此奏是也三論先王制敵
人之道時朝廷遣吏部侍郎王之望出使約和未還
宰臣湯思退等皆主和議而近臣曾覿龍大淵招權
故奏及之十一月戊辰除武學博士既拜命遂歸
此叚專論和議之失
臣竊觀今日之論國計者大槩有三曰戰曰守曰和而
已然天下之事利必有害得必有失是以三者之中又
各有兩端焉盖戰誠進取之勢而亦有輕舉之失守固
自治之術而亦有持久之難至於和之策則下矣而主
其計者亦以為屈己愛民蓄力觀釁疑敵緩師未為失
計多事以來此三說六端者是非相攻可否相奪於冥
冥之中談者各餙其私而聽者不勝其眩雖以陛下之
明蓋未能斷然無惑志於其間也臣竊以為此其所以
然者由不折衷於義理之根本而馳騖於利害之末流
也故臣嘗竊妄謂人主之學當以明理為先事理既明
則凡所當為而必為所不當為而必止者莫非循天
之理而非有意必固我之私也臣請復指其實而明之
盖臣聞之天高地下人位乎中天之道不出乎隂陽地
之道不出乎柔剛是則舍仁與義亦無以立人之道矣
然而仁莫大於父子義莫大於君臣是謂三綱之要五
常之本人倫天理之至無所逃於天地之間其曰君父
之讐不與共戴天者乃天之所覆地之所載凡有君臣
父子之性者發於至痛不能自己之同情而非專出於
一己之私也恭惟國家之與北朝乃陵廟之深讐言之
痛切有非臣子所忍聞者其不可與共戴天明矣太上
皇帝念此讐之未報雖享天位不以為樂一旦舉而付
之陛下者以陛下聰明智勇為必能成此志也然則今
日所當為非戰無以復讐非守無以制勝是皆天理之
自然非人欲之私忿也陛下亦既有意於必為矣間者
不知何人輒復唱為和議以熒惑聖聽至遣朝臣持書
以復北帥而為講和之計臣竊恨陛下於所不當為者
不能必止而重失此舉也且不知陛下不得已於議者
之言而姑為此邪抑真欲和議之成而為此邪以為姑
為此也則既為其始必慮其終我既請之彼必報之不
可以苟爲也且苟而為此欲以何求也哉無補於事徒
害於理臣有以知陛下之不為也以為真欲和議之成
也則議者所謂屈己愛民蓄力觀釁疑敵緩師未為失
計者臣請有以議之夫人以藐然之身位乎天地之間
至微也而能與天地並立而三者以其有仁義之性而
與夫隂陽之氣剛柔之體同出乎萬物之一原而無間
也古之聖人所以參天地而贊化育者豈有他哉亦順
此理而無逆焉耳今釋怨而講和非屈己也乃逆理也
理可逆乎逆理之禍將使三綱淪九法斁子焉而不知
有父臣焉而不知有君人心僻違而天地閉塞乖舛愈
盛而禽獸愈繁是乃舉南北之民而棄之豈愛之之謂
哉且不曰愛其君父而曰兼愛南北之民其於輕重之
倫緩急之序亦可謂舛矣夫子為政以正名為先蓋名
不正則言不順事不成而民無所措其手足今乃欲舍復
讐之名而以講好為觀釁緩師之計盖不惟使上下離
心中外解體無以應敵而吾之君臣上下所為夙興夜
寐以修自治之政者亦將因循隳弛而不復振矣正使
敵人異日果有可乘而不可失之釁竊恐吾之可憂乃
甚於所可喜而信誓之重名分之素彼皆得以歸曲于
我盖不待兩兵相加而吾氣已索矣且自宣和靖康以
來講和之效亦可槩見彼之情偽吾之得失盖不待明者
而後知而小人所以好為是說者盖惟君子然後知義
理之所必當為與義理之必可恃利害得失既無所入
於其心而其學又足以應事物之變是以氣勇謀明無
所懾憚不幸蹉跌死生以之小人之心一切反是其所
以專為講和之說者特以便其私欲耳而謀國者過而
聽焉豈不誤哉今使者將還大議將决此亦救過補敗
之時也臣願陛下姑置利害交至之說而以窮理為先
於仁義之道三綱之本少加意焉體驗擴充以建人極
深詔任事之臣亟罷講和之議大明黜陟以示天下使
知復酬雪耻之本意未嘗少衰雖使敵意效順無所邀索
乃是深有包藏尤足疑畏正宜引義拒絶以伐其謀然
後表裏江淮合戰守之計以為一使守固而有以戰戰
勝而有以守竒正相生如環之無端持以歲月以必復
中原必滅仇讐為期而後已雖其成敗利鈍不可逆睹
而吾於君臣父子之問既已無憾則其賢於屈辱而苟
存固已遠矣臣願陛下以此處心以此立志則仁義之
道明於上而忠孝之俗成於下人道既得天地之和氣
自當忻合無間而敵國外患亦將不得久肆其毒則何
事之不可成何功之不可立哉(癸未垂拱奏劄二孝宗朝)
謂修德業正朝廷立紀綱
事目同上
此叚專論古人彊本折衝之道
臣聞益之戒舜曰儆戒無虞罔失法度罔遊于逸罔淫
于樂任賢勿貳去邪勿疑而終之曰無怠無荒四夷來
王周之文武亦以天保以上治内采薇以下治外始於
憂勤終於逸樂其後中微小雅盡廢四夷交侵中國衰
削宣王承之側身修行任賢使能内修政事外攘夷狄
而周道燦然復興臣嘗以是觀之然後知古先聖王所
以制御夷狄之道其本不在乎威強而在乎德業其任
不在乎邊境而在乎朝廷其具不在乎兵食而在乎紀
綱盖决然矣恭惟陛下躬履艱難之運而思所以成中
興之功者既知當為與所當止之大端矣然而敵國憑
陵包藏不測中外之議咸謂國威未振邊備未飭帑廪
未充士卒未練一旦緩急何以為計臣獨以為今日之
憂非此之謂所可憂者乃大於此而恨議者未及之也臣
竊觀今日諫諍之塗尚壅佞倖之勢方張爵賞易致而
威罰不行民力已殫而國用未節以是四者觀之則德
業未可謂修朝廷未可謂正紀綱未可謂立凡古先聖
王所以強本折衝威制夷狄之道皆未可謂備是則臣
之所深憂也不識議者亦嘗以是聞於陛下之聽否乎
臣願陛下三復詩書之言以監所行之得失而求所以
修德業正朝廷立紀綱者必以開納諫諍黜遠邪佞杜
塞倖門安固邦本四者為急先之務治其本而無治其
末治其實而勿治其名庶幾人心厭服敵國知畏則形
勢自強而恢復可冀矣(癸未垂拱奏劄三)
將帥類
謂將帥殖私財以求進用
事目詳見時政類第二段
此篇歴言上下徇私之弊
臣聞日者諸將之求進也必先掊尅士卒以殖私財然
後以此自結於陛下之私人而祈以姓名逹於陛下之
貴將貴將得其姓名即以付之軍中使自什伍以上節
次保明稱其材武堪任將帥然後具為奏牘而言之陛
下之前然陛下但見其等級推先案牘具備則誠以為
公薦而可得人矣而豈知其諧價輸錢已若晚唐之債
帥哉只此一事有耳者無不聞有口者無不道然以其
門戶幽深蹤跡詭秘故無路得以窺其交通之實狀是
以雖或言之而陛下終不信也夫將者三軍之司命而
其選置之方乖剌如此則彼智勇材略之人其孰肯抑
心下首於宦官宫妾之門而陛下之所得以為將帥者
皆庸夫走卒固不知兵謀師律之為何事而惟尅剥之
是先交結之是圖矣陛下不知其然而猶望其修明軍
政激勸士卒以強國勢豈不悞哉然將帥之不得人非
獨士卒之受其弊也推其為害之極則又有及乎民者
盖將帥得人則尺籍嚴而儲蓄羡屯田立而漕運省今為
將帥者如此則固無望其肯核軍實而豐儲蓄矣(戊申封事孝宗朝)
屯田類
謂屯田不行反為民害
事目見時政類第二段
此段專論屯田不立漕運煩費之弊
至於屯田則彼自營者尤所不願故朝廷不免為之別
置使者以典治之而兵屯之衆資其撥遣則又不免使
參其務然聞其占護軍人不肯募其願耕者以行而彊
其不能者以往至屯則偃蹇不耕而反為民田之害使
者文吏其力盖有不能制者是以陛下欲為之切而久
不得成也屯田不立漕運煩費諸州苗米至或盡數起
發而無以供州兵之食則加耗斛面之弊紛紛而起而
民益困矣又凡和買折帛科罰月椿之類往往亦為供
軍之故而不可除若屯田立而所資於諸路者减此屬
庶乎其皆可禁矣(戊申封事孝宗朝)
宜募軍士游民分為兩屯
事目同上
此段專論處置軍民之道
至於屯田之利則以臣愚見當使大將募軍士使者招
游民各自為屯不相牽制其給授課督賞罰政令各從
本司自為區處軍中自有將校可使不須別置官吏使
者則聽其辟置官屬三五人指使一二十人以備使令
又擇從官通知兵農之務兼得軍民之情者一員為屯
田使總治兩司之政而通其奏請趣其應副又以歲時
按行察其勤惰之寔以行誅賞如是則兩屯心競各務
其功田事可成漕運可省而諸路無名非理之供横歛
巧取之政前日有所不獲已而未可盡去者今亦可以
悉禁民力庶乎其益裕矣屯田一事如臣之策亦是將
來將帥得人之後方可施行若將帥止如今日却恐徒
壞漕司已成之功無補將帥兵屯之費且乞指揮趁此水
災之後廣招流冗併行民屯之策以俟見效仍詔漕司
更切詢訪利病之未盡者條具以聞然後隨事商量及
時措置庶幾已成之緒不至動搖輕有廢壞伏乞聖詔
(戊申封事孝宗朝)
經濟文衡續集卷十八
