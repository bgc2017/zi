茅亭客話卷一
宋黃休復撰
蜀先兆
聖朝乾德二年歲在甲子興師伐蜀明年春蜀主出降
二月除兵部侍郎參知政事吕公餘慶知軍府事以僞
皇太子策勲府為理所先是蜀主每歲除日諸宫門各
給桃符一對俾題元亨利正四字時僞太子善書札𨕖
本宫策勲府桃符親自題曰天垂餘慶地接長春八字
以為詞翰之美也至是吕公名餘慶太祖皇帝誕聖節
號長春天垂地接先兆皎然國之興替固前定矣
太平木
僞蜀廣政末成都人唐季明父失其名因破一木中有
紫紋隸書太平兩字時欲進蜀主以為嘉瑞一有識者
解云不應此時須至破了方見太平爾果自聖朝弔伐
之後頻頒曠蕩之恩寬宥傷殘之俗後仍改太平興國
之號即知識者之言諒有証矣
甘露
聖宋戊申歲帝奉元符禮行泰岳是時雨露之恩徧加
率土應天下悉賜大酺其年冬十月知州樞密直學士
任公中正於衙南樓前盛張妓樂襍戲以宴耆老遵詔
旨也大酺之盛蜀氏雖眉龐齒齯未曾見之可謂榮觀
爾歡呼之聲傾動方隅皆稱往歲兩陷盗賊墮於塗炭
豈知今日遇文明主作太平民得觀茲盛世矣是歲冬
十二月甘露降于大聖慈寺甘露寺淨衆寺金繩院龍
興觀青羊宫及衙廨内道院凡八處竹栢之上自承天
節日至二十日逐夜聯綿不止葉無大小悉皆周徧士
庶扶老攜幼奔馳于路以盤盂承接嘗飲之甘如飴蜜
又里儒証瑞應圖曰夫甘露之降王者尊賢尚齒則竹
栢受之聖人作為道之休明德動乾坤而感者謂之瑞
其是之謂乎
天尊木
大中祥符六年綿州彰明縣崇仙觀栢柱上有木紋如
畫天尊狀毛髮眉目衣服履舄纖縷悉備知州比部佐
郎劉公宗言遂繪事奏聞奉聖旨令津置赴闕送玉清
昭應宫其觀主賜紫及茶絹等物今川民皆圖畫供養
之
虎盜屏跡
聖朝未克蜀之前劒利之間虎暴尤甚白衛嶺石筒磎
虎名披鬃子地號稅人場緜漢間白楊林虎名裂蹄子
商旅聚徒而行屢有遭搏噬者嘉州牛頸山有子母虎
陵州鐵爐山有青豹子彭蜀近山鎮縣暴獸成羣農家
不敢放牧及出門採樵行旅共苦之又有羣盜諸州縣
結聚各有百人至二百人官軍掩捕則與格鬭勝則禦
敵官軍敗則奔入林藪雖有捕盜之吏莫能擒獲僅四
十餘年民無安業聖朝克復後歲貢綱運使命商旅晝
夜相繼廬舍駢接犬豕縱横虎豹羣盜悉皆屏跡得非
繫國朝之盛衰時政之能否乎
蜀無大水
開寶五年壬申歲秋八月初成都大雨岷江暴漲永康
軍大堰將壞水入府江知軍薛舍人文寶與百姓憂惶
但見驚波怒濤聲如雷吼高十丈已來中流有一巨材
隨駭浪而下近而觀之乃一大蛇耳舉頭横身截于堰
上至其夜聞堰上呼噪之聲列炬縱横雖大風暴雨火
影不滅平旦廣濟王李公祠内旗幟皆濡濕堰上唯見
一面沙堤堰水入新津江口時嘉眉州漂溺至甚而府
江不溢初李冰自秦時代張若為蜀守實有道之士也
蜀困水難至于臼竈生蛙人罹墊溺且久矣公以道法
役使鬼神擒捕水怪因是壅止泛浪鑿山離堆闢沫水
于南北為二江灌溉彭漢蜀之三郡沃田億萬頃仍作
三石人以誓江水曰俾後萬祀水之盈縮竭不至足盛
不沒肩又作石犀五所以厭水物於是蜀為陸海無水
潦之虞萬井富實功德不泯至今賴之咸云理水之功
可與禹偕也不有是績民其魚乎每臨江滸皆立祠宇
焉
車轍跡
綿州羅江縣羅瑰山有羅瑰洞昔羅真人名瑰修道上
昇之所也其洞凡有水旱疾癘禱之靈無不應太平興
國五年庚辰歲中秋彩霧輕烟月光如晝香風瑞氣瀰
漫山谷四遠村民登層巒而望之唯聞音樂環珮之聲
遲明但見車轍之跡去洞十里餘闊一丈以來碾土深
三四寸其轍跡隨山勢高下直至洞門迤邐狹小即不
知神仙乘車出洞耶音樂之聲晝夜不絶遂聞諸州縣
時殿前承旨兵馬監押知縣事陳覃縣尉鄒崇讓尋詣
仙洞觀茲轍跡樂聲以事奏聞詔大九井山虎耳先生
李洞賓賫香於洞前設醮禮察視之由以祈靈貺虎耳
先生大名府有道之士時呼為李八百云已八百歲如
五十許童顔鬒髮行速言徐每駐足士民聚觀者如堵
先生即於懷袖中探取銅錢二三文撒之則稍得人退
因是每十步二十步取錢一撒至暮懷袖之中錢無缺
焉翌日與諸官入洞行十里已來唯聞異香襲人樂聲
𨼆𨼆人吏各持香燭屏息捫藤足履嵌嵓魂竦汗瀝先
生步無差跌神氣自若出洞之時衣履之上無泥滓霑
汚之跡
程君友
遂州小溪縣石城鎮仙女埡村民程翁名君友家數口
墾耕力作常於鄉里傭力織草履自給人質鄙朴而性
慈仁行見禽獸常下道迴避不欲驚之寡訥少與人交
言年六十許凡見山人道士聚得傭負之直以接奉之
凡有行李者即與之負擔無遠近或遺其錢即不顧而
迴如此率以為常開寶九年春往雲頂山寺遇一道士
古貌神俊布衣麄幘引一黑狗見君友云願與我擕拄
杖藥囊到青城山當倍酬爾直君友忻然隨之入一小
徑初則田疇荒梗漸見花木與常所歷者路稍異行三
四里又見怪石夾道皆生細竹桃花飛泉鳴籟响亮山
谷望中有觀宇依山臨水松桂清寂薄霧輕煙披拂左
右黑狗前奔道士昇廳君友致藥囊拄杖于階上道士
曰爾有仙表得至於此開囊取瓢傾丹一粒令吞之曰
若有饑渴則可嚼栢葉栢實些些君友懇祈願住仙齋
以效厮役道士曰爾且歸家别止一室精思妙道吾至
九月八日當來迎爾君友拜謝未終黑狗起吠因出門
避之向來所遇如失寂無影響若夢寐中逡巡見一負
薪者問之云是青城山洞天觀路君友歸家無饑渴之
念遂别止一室不顧家事嘗焚栢子栢葉靜坐無所營
為不飲不食時嚼栢實三五顆而已門外有一栢樹下
有一大盤石常織草屨及偃息于上至九月七日夜山
谷月皎風清君友於居前後如有所待達旦雲霞相映
有如五色君友仰觀躡空祥風忽生彩霧鬱起妻孥悲
號遂越巨壑層巒涕泗追望極目而沒鄉里皆見聞時
知州右補闕李公凖通判張公蔚以為妖訛囚繫君友
妻男於獄遣吏民於遠近尋其蹤由時村耆鄉里不堪
其擾衆焚香告曰君若得道却乞下降勿使鄉人濫獲
其罪忽一日君友在州衙門請見通判張公怒而詈之
曰若仙當往矣豈得復還顯是妖也將加責辱令拘之
君友但俛首默坐唯不飲食吏人有私問之曰何以得
免對曰新主將立何患乎不免言辭安詳人皆不諭至
十二月初値太宗皇帝登極遇赦至是方悟新主之驗
也君友歸家入諸舊室有真仙時降輝光燭空升牀連
榻笑語通宵妻男聽之皆不可曉至太平興國元年三
月三日於栢樹下石上復騰空冉冉而去妻男望之已
在霄漢唯聞音樂及香風終日不止本州以事奏聞恩
賜其妻男粟帛鞫獄吏張漢璆覩其事蹟因是棄妻子
遊歷名山至今尚在
雍道者
雍道者名法志東川飛烏縣元和鄉人也人雖鄙朴而
性慕清虛常供養一石老君及誦天蓬咒枕中經因夢
一道士云雍法志吾於汝處求錢三千貫文法志辭貧
道士取石像前㯶帚云但有患者將此帚掃之即愈言
訖而覺因是鄉里有患者將帚掃之應手立愈里人相
傳求毉者填委時郡城西南青羊宫即老君降生之所
咸平中兵火蕩焚唯降生元陽二臺存焉遺址荒圮鞠
為茂草己酉歲知州密直學士任公請重興舊址其殿
東每夜聞鐘聲不知所因鑿池獲一銅鐘扣之響三十
餘里士庶游觀經春及夏法志於宫門見一小兒傴僂
而行以㯶帚掃之正腰而去聚觀者架肩接踵禮法志
為神仙時起宫工匠輩有腰脚手臂痛者掃之皆愈因
是四遠傳云雍道者掃盲者能視跛者能履患者雲集
有賫金守門經旬未獲掃者所得錢帛並送餘造所逾
百日因悅一婦人潛出不歸患人稍稍不集至是年冬
再來掃病無應自慚而遁因詰其修造掌籍者錢僅三
千餘貫正符夢中之數爾
茅亭客話卷一
