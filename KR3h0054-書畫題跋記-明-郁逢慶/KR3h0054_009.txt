欽定四庫全書
書畫題䟦記卷九
明郁逢慶撰
趙松雪書中峰懷净土詩後系讚
净土偈讚
净土偈者中峰和上之所作也偈凡一百八首按數
珠之一週也憫羣生之迷塗道佛境之極樂或驅而
納之或誘而進之及其至焉一也弟子趙孟頫欲重
宣此義而說偈言
三千大千世界中恒河沙數諸衆生一一衆生一一佛
一一唯心一净土而諸衆生無始來因癡有欲生愛渴
根塵染纏不自覺流轉生死堕惡趣我師中峰大和尚
慈悲憐憫諸衆生勤勤為作百八偈普告恒沙諸有情
如身受病等痛切若人依師所教誨一念念彼阿彌陀
一念念已復無念自然往生安養國阿彌陀佛為接引
徑坐金色蓮花臺池中蓮花如車輪微風吹香徧法界
頻伽並命及鸚鵡孔雀白鶴播妙音黃金界道七寳臺
燕坐受兹勝妙樂諸惡苦趣咸無有悉皆我師之所度
實無衆生師度者惟衆生心净土故是故我今稽首禮
重讚我師之弘願
延祐三年歲在丙辰六月廿四日大都咸宜坊寓舍書
吳仲圭竹石長卷(在紙上)
梅華道人竹譜(卷首自題)
初畫不自知忽忘華在手庖丁及輪扁還識此意否
至正十年庚寅春三月為可行作此為學竹之戲
與可畫竹不見竹東坡作詩忘此詩高麗老繭冰雪冷
戲寫歲寒巗壑姿紛紛蒼雪蒼碧篠謖謖好風扶舊枝
試聽雷雨虚堂夜拔地起作蒼虬飛
梅花道人戲為可行作此竹譜時暮春三月憩於醉
李春波之客舍因抽架頭之紙隨筆為此數竿雖出
一時興緒亦自有天趣可行游研池久矣筆力想亦
健矣他時觀此拙作亦可發咲而已以竹譜言之則
吾豈敢
至正十年春三月杜鵑花發時梅花道人頓首可行
以為何如
謝伯誠焦墨山水(下有高士紅衣素裳立雙松間)
任陽謝伯誠畫法超軼得董北苑風致今觀瀑布圖
飄飄然有凌雲氣余為題詩其上云
銀河忽如匏子决瀉諸五老之峰前象疑天孫織素
練素練脱軸垂青天便欲手借并州剪剪取一幅玻
瓈煙相逢雲君子有似捉月僊酒喉無奈夜渴甚騎
鱷吸海枯桑田居然化作十萬丈玉虬倒掛清冷淵
鐵篴在快雪樓試葉茂實墨時奉熙春閣硯小淩
波也
雲林雙松圖
松生樗櫪間山出雲雨外付與野亭人翛然静相對
瓚
瀼東雙樹出雲林曾向維虔畫裏尋風雨滿山秋夢
醒一聲鳴鸐在山隂鐵篴道人
曹霸能為松寫真揮毫不復畫麒麟雲晴相約空山
去千歲蟠根有茯神曲江居士(錢氏思復白文印)
九峰只在泖雲西松下来尋隠者棲隠者不歸空見
畫滿山風雨夜猿啼廣陵居竹埜八(成氏元章)
山雲自多態虎魄邈難尋千載維虔意悠然契我心
安雅
雲林山水無縱横習氣内景經之淡然無味天人糧
殆於此發竅此圖是已其昌
趙仲穆沙苑牧馬圖(着色小橫卷)
沙樹歴歴沙草荒江上誰開芻牧場羣馬所聚何劻
攘飲䬴而俯嘶而昂訛踶浴滚逐且驤或乳或卧或
軋瘡三縱五橫不成行五花襍沓駁而黃烏騅赤兔
照夜白連錢桃花闘文章牝兮牡兮未可辨亦莫可
識駑與良相肉相骨信已矣老夫兩眼徒茫茫但愛
各各無羈韁自縱自得肥更光肥哉肥哉空老死未
試何以知爾長我知馬亦待駕御人馬兩得氣始掦
請看溝汗流血漿争前欲縳左賢王追風逐電一般
走五十之中當有強
右馬五十疋畫者各極其態余鍳為趙仲穆親筆
而題其上如此
成化歲在乙酉十月望沈周
仙驥凡駘久混同伊誰能使冀羣空拳奇獨有青龍
骨合作觀風御史騘甲子仲吕之月吳瑄題奉全
卿憲副是月既望日
雲林贈陳惟允山水
岷江陳秀士棲隠闔閭城覓句仍工畫看山不愛名棋
枰消永日琴調寄間情摩捋鬚髯美春苖紫過纓
惟允契友讀書工為詩歌而圍棋鼓琴無不造其妙
雖游名公卿間無意於仕進故云爾瓚
雲林雙樹筠石圖
飛雲樓上看飛雨鐵騎驅空千里來此日使君一杯酒
為解羇人萬古哀故園荒蕪尚松竹旅舍蕭條惟草莱
相知頼有陳博士詩卷酒飄時往回至正十五年五月
十七日雨中排悶訪雲浦判官為設茗讌因寫雙樹筠
石并賦詩發主人翁陳博士袁隠陳掾郎一咲倪瓚
使君高卧北窗下徵士遠從南渚来相看此日足可
樂已往古人何必哀政爾驩虞留笠澤底須服食慕
蓬萊畫成筠石兼雙樹日暮方容倒載回
陳基和
雲林山水
癸丑十月二十日雲林生寫
山遠初晴湧翠林深木葉藏鶯日與漁樵為侶蕭然
自適餘生王光大彛齋題
羣山重叠勢嵯峨蓼岸蘋洲水不波落木蕭疎風淅
淅淵明歸去盻庭柯儲思誠題
晴川漾漾樹疎疎西郭門頭宿雨餘如此溪山着茅
屋潘郎何必詫閒居馬怡
偶因滌硯寫從容點染那能是畫工千載風流誰可
擬令人猛憶米南宫甬東顧盟
元鎮雅宜山齋圖
靈巗對植雅宜山穹林巨石臨蒼灣若翁遁跡在其麓
有子讀書常閉關松根茯苓煮可握簷下慈烏去復回
寫圖愛此錦步帳白雲紅杏春爛班至正乙巳五月廿
三日勾吳倪瓚畫雅宜山齋圖賦詩以記歲月云
雲林古木竹石
橘窗春夜雨翦燭坐蕭條石上苔文濕階前蕙草消池
塘幽夢遠鄕國美人遥古樹荒筠翳題詩不自聊
瓚
老迂遺墨宛然在汩汩寒泉漠漠雲滿紙琅玕題瑞
室含毫頻媿續清芬孟載題
老夫不向名山老却向何方畢此生白石巉巉秋葉
裏悠悠鼾睡夢魂清綘霄宫崔玄白
石邊古木伴幽巒三丈相看耐歲寒幾度夢回明月
夜凉隂移處下棲鸞碧樹山樵
古木疎篁倚石邊不隨桃李闘春姸平生留宜冰霜
操别有幽期在暮年青城山人王汝玉
王孟端墨竹(在宋經箋上横卷)
孟端寫寄永年佳友用問平安之意不知骨老近況
何如也(此孟端書于卷首)虎丘松壁無恙否泉石間諸
公登覧之樂能相憶不無有佳作邪耦武孟家崐山
曾到吳門相往来否可徵一詩寫於上舊歲十月僕
自北京歸聞孟敷已久逝良可嗟也廼嗣能繼志尤為
慰情煩詢之示及(此三叚孟端散書竹下有破硯生白文印)
鳳池退直寫琅玕醉墨淋漓尚未乾寄贈故人欣有
意清風日日報平安中書舍人王孟端寫竹寄永
年良友嘱筆徵拙作故為賦之云
義昜偶桓識
龍香細細霜藤&KR0632;寫出瀟湘碧玉枝傾耳風簾明月
夜飛瓊何處弄参差偶桓又題
倪王合作(宋紙上闊幅)
獨坐古松下蕭條遺世心青山列屛幛流水奏鳴琴安
得忘機士與我息煩襟幽情寄豪楮跫然聞足音歲辛
丑四月五日東海郳瓚畫松石望山圖幷賦五言奉寄
文伯友兄且以督屢約屢失期云
蒼崕積空翠怡我曠古心飛泉落深谷泠泠絃玉琴
塵銷羣翳豁松雪洒閒襟清謠天籟發如聆旬始音
曩余為郳東海寫此圖後郳自畫以轉惠他人今
歸博廣文齋中又為略加點綴補其筆墨之未足
者復和東海生韻題識畫端以正其事云
黃鶴山中樵者王蒙
梅花道人山水(在絹素上)
奉為大無鍊師觀静堂作墨戲四幅永為青雲山中
𫝊諸不朽云至正五年乙酉歲冬十月梅花道人題
雲林題覺軒手簡(子昂手簡錄於後)
右趙榮禄與覺軒先生手簡共六紙有以知交誼之
深家世之舊也先生學行純正為宋瑯琊王字仲寳
之後仕至蘭溪州判官今獲觀於其孫光大之彛齋
老成典型不可復見矣尚頼翰墨文章有以見其風
流哉
至正廿年歲在庚子二月望日倪瓚謹題
橋西綠水斜春樹隔煙霞隠處誰云淺千峰只一家
罨畫溪頭喚渡銅官山下尋僧水樹汀橋曲曲風林
雲磴層層右雲林送王允剛歸義興
雲林筠石春樹圖
芝寳丹房苔石青荒筠春樹影縱橫他時夜雨尋幽約
筍脯芹羞酒滿罌四月十七日寫筠石春樹幷詩以
贈叔平道契雲林子瓚
樹影離離岸草青汀雲漠漠遠山橫輕舟明月松陵
路逢着僊人醉玉罌袁華次韻
不見雲林近十年石筠煙樹轉清姸相思每動琴亡
嘆重為題詩一泫然孫敏
王叔明聽雨樓圖(諸名公題咏不能具錄共二十一人前有聽雨樓三大篆書欵云玉雪坡
下周伯温白文印叔明自題云)
至正廿五年四月廿七日黃鶴山人王叔明於盧生聽
雨樓中畫生名恒字士恒時東海雲林生同在此樓
雨中市井迷煙霧樓底雨聲無着處不知雨到耳根
来還是耳根隨雨去好將此語問風幡聞見何時得
暫閒鐘動雞鳴雨還作依然布被擁春寒
樵人張雨為
盧山甫題至正八年二月十一日
荆蠻民倪瓚河闊樓低雨如洗祗疑身宿孤蓬底
清晨倚檻看新晴依舊山光青滿几聽雨憐君隠市
中我憂徭役苦為農田間那得風波險朝朝愁雨又
愁風
追和伯雨詩東海倪瓚
虚牖濛濛含宿霧瀑流磵響来何處江潮近向枕邊
鳴林風又送簷前去挾水隨雲自往還根塵不染性
安閒多情一種嬌兒女淚滳天明翠被寒至正廿五
年歲在乙巳盧士恒携至綠綺軒見示輙走筆次韻
貞居外史詩韻以寄意云陶蓬寄亭中人暨諸名勝
當不默然也後十又八年四月九日瓚記(後䟦詳見
續集)
吳仲圭山水(在宋楮上長五尺許墨氣淡蕩石面嶙峋酷似子久得意筆)
問渠那得清如許為有源頭活水來
元統三年冬十月為德翁作梅花道人
錢舜舉桃源圖
始信桃源隔幾秦後来無復問津人武陵不是花開晚
流到人間却暮春吳興錢選舜舉
千古仙源境界真桃花别有洞中春桑麻處處隂連
野雞犬家家住接隣不識衣冠詩禮晉但知狂暴虎
狼秦漁郎忽見驚相問共說還為避世人
豊城孫而安
子昂臨智永千文
書法甚難有得於天資有得於學力天資高而學力
到未有不精奥而神化者也趙松雪書筆既流利學
亦淵深觀其書得心應手會意成文楷法深得洛神
賦而攬其標行書詣聖教序而入其室至於草書飽
十七帖而變其形可謂書之兼學力天資精奥神化
而不可及矣此種千文又非平日率意之書若以鐵
門限相並較之雖永師復作不能為之高下矣欽哉
斯人欽哉斯人虞集識
王孫書法有神機漫說籠鵝繼者稀千載禅家鐵門
限何人入室更探奇楊一清題
王叔明南村草堂圖
南村草堂叔(明自題)黃鶴山樵王蒙為
九成高士畫(王叔明朱文印黃鶴隠居朱文)
南村陶九成所著輟耕錄處也陶詩昔欲居南村非
為卜其宅元末隠君子皆集焉此圖所以志也
其昌題
子昂小楷隂符經
子昂小楷自是一絶此又其精到者可寳也式觀於
姑蘇寓舍因書大德七年春二月廿有六日
小楷無拘狹之態此畫讃黃庭筆意惟子昂得之大
德七年二月廿又七日通州錢重鼎觀於子順書室
欣賞之餘聊識卷末
隂符經一名黃帝天機之書曩見王右軍石刻隂符
文與今文少異子昂盖有所受故筆力精到不减右
軍石刻其得宇宙在乎手之意歟南山從吾子黃仲
圭書於三茅峰難老堂大德丁未十月廿有三日
方方壺蒼頡作字圖
史蒼發天秘遂致鬼夜哭剥落石鼓文後世誰能續
方壺
造書代結繩澆漓日已勝游藝慎無荒筆正由心正
迂齋
坐石裁新句胸中思藹然吟成縱揮寫會見掃雲煙
尚志生
寫罷蘭亭記猶吟曲水詩古今書翰絶惟有一羲之
破樵賓
醉倚雲根鶴髮翁吟情無限咏無窮江山多少興亡
事盡在毫端點寫中雪洞
林下清風洒髩毛欲將雅興寄宣毫書成若遣人持
去應使城中紙價高致曲
石間點筆撚吟鬚雄覧江山為發舒脱口欲令神鬼
泣臨池清逼右軍書困學生
柯丹丘石屛記
高昌正臣博古好雅其燕處之室凡可以供清玩者莫
不畢具石屛其一也異哉茲石方廣僅咫尺其文粲然
有高深幽遠之思焉絶頂渾厚者如山如嶽飛掦飄忽
者如煙如雲横流奔激者如江如河斷者若岸泓者若
潭或如林麓之翁欝或如禽魚之遊戲使董北苑僧巨
然復生其破墨用筆不是過矣古之人遇物之異者必
書其册若斯屛之異安得不為之書也因命之白江山
暁思復書其背而刻之至順二年夏四月望奎章閣學
士院鑒書博士文林郎柯九思記
此屛在雲間宋雨菴雨花齋
王叔明讀書圖
黃鶴山人王蒙為
怡雲上人寫
蟄龍翻空翠濤響玉虬吐雨秋波爽天風吹出讀書
聲時有幽人自来往錢唐王羽
静聽書聲雜澗聲一簾山色雨初晴蕭蕭翠竹生幽
趣更有琴尊趣又清
竹本無趣人自得竹之趣猶淵明之得園趣耳畫者
題者其亦得竹之趣乎文中藏之亦同得此趣者矣
丁丑歲十月望日浚儀張肯識
我昔曾遊黃鶴山山人留我閉松關山中風雨經十
日萬壑千巗空翠間别来浪跡遊湖海歲月茫茫不
相待回首東南頻夢飛山空鶴去人何在畫裏依稀
記往年水光山色自依然尋遊尚有山中客揮手誰
招鶴上仙竹隂深鎻秋忩曙疑是山人吟嘯處人生
行樂付東流萬事浮雲搃何許我欲山中訪舊遊酒
船横渡洞庭秋長歌黃鶴歸来曲盡洗胸中今古愁
王汝玉
磵底茅&KR1492;六月寒清風遶榻翠檀欒此君别有何情
趣卷幔令人不厭看謝縉
雲嶂参天列翠屛石泉飛雪洒岩扄竹聲琴趣清如
許塵世誰能洗耳聽義易偶桓
王孟端喬柯竹石(小幅)
鳴吉深愛雲林先生之畫常命僕儗之而久未得一日
几間有此紙漫爾為之不覺風度灑然出人意表鳴吉
見之得無以優旃為叔敖乎呵呵
永樂己丑立春日王孟端記
空山昨夜秋琪樹芳華歇石上有叢篁常存歲寒節
孟端為鳴吉寫喬柯竹石索詩故賦如右他日重會
於寒烟古澗濱當撫掌大&KR1744;也汝玉
徐子仁書辭(在絹素上小掛幅)
晴嵐低楚甸煗回鴈翼陣勢起平沙驟驚春在眼借問
何時委曲到山家塗香暈色盛粉餙争作姸華千萬絲
陌頭楊柳漸可藏鴉堪羨清江東注畫舸西流指長
安日下愁宴闌風翻旗尾潮濺烏紗今朝正對初弦月
傍水驛深艤蒹葭
右調寄渡江雲徐霖
張伯雨書辭(在紙上)
清露晨流新桐初引消受北窗凉暁經卷薰爐筆牀茶
具長物凭他圍繞老子無情年光有限只似木人花鳥
指凝雲散朵奇峰曾見漢唐池沼還自笑待學贉
魚金題玉躞書裡便容身了阿對泉頭布衣無恙占斷
雨苔風篠獨鶴歸遲西山缺處拉過亂鴉林表舞琴心
三叠胎仙坐到月高山小
右和虞道園叠蘇武慢辭張雨
泉州兩義士傳(絹上隸書二義士孫惟善陳彥謙)
至正二十五年秋八月蜀郡王彛生製汝易袁華書泉
南兩義士異姓乃同心同心而同居利矣能斷金不
見橫海虹夢見海畔路夢隨春雪舞廻風思逐奔湍
向東注婁江之水沄沄其波方舟容與遄歸以歌落
葉不息飄掦無蹤大風雲飛嗟彼斷蓬人生乖離式
與此同翩翩者鴻飛鳴相隨睠彼憸人我心實悲兄
弟戕賊室家創痍背義競利曾弗之思兩士相譲以
義誰其似之倪瓚壬子春
余行海上孫君止余其舍座上經生碩士連日夕談
說不少厭君長七尺餘慷慨負氣節家僮力役百人
君不急其事獨聽余論議一食不舍去陳君好蓄古
書史圖籍能一一辯問其義理隠微常抱卷若帙數
十抵余燭屢見䟦尤亹亹無窮二君皆有母欲歸省
造大艘如長陵謂余言將伺風海上南抵泉廣且游
闍婆高句驪諸國訪異人採藥仙人所居歸以為母
夫人夀又豈止好義如傳所云余方老且數奔走齊
魯燕趙肌肉銷於馬上欲從二君浮舟求邴寕者休
焉二君舍我哉
齊郡張紳
右泉州二義士𫝊迺蜀郡王彛製文汝陽袁華隸古
事載甚詳觀其相約為兄弟謀出貨財賈海外國時
俱以母在相讓陟險盖亦恐其危身以累及其親是
亦可悲也及後更相去留歷諸番國積十餘年共財
不私感動番國人凡見之不以名必呼為義士是更
可尚也今俱以老母在堂迎侍東吳太倉左右就養
菽水之歡如一姓焉是以人士之樂善者莫不升堂
拜其二母願從其二子遊而母子者方以周窮恤難
為急不賢而能之乎是更不可不敬也且孫陳二士
十餘年間歴外國涉巨險而身安母健非有隂隲在
天則報施善人其能若是之厚也夫
廬陵張昱述
趙承旨雙馬圖
飛騰自是真龍種健筆何年貌得来照室神光欲飛去
秘圖不敢向人開
延祐元年二月廿二日子昂
馬文璧瀛海圖
山頭朱閣與雲連山下長江浪接天若待桃花春水
漲美人天上坐樓船楊維楨
詹仲和墨竹
樓中寫竹復題詩客邸春風二月時似假似真真又假
古人惟有老坡知四明詹仲和
湖州逸法共東坡友石於今不可過一叚天機真假
際詹公妙手即詹何祝允明
淡墨淋漓粉節香清風仿彿見瀟湘一般紅杏沾恩
澤别有濃隂盖草堂文徵明
王元章墨竹
瀟湘三君子是伊親弟兄所期持大節莫負歲寒盟赤
城陶君故家子也余寓西湖之東九成時来會談論
竟日退有不忍言者其仲季皆清爽真芝蘭玉樹不
下晉之王謝家也遂題而歸之己丑歲夏五月二十
二日會稽王冕寫(瀟湘作瀟洒是)
倪元鎮山水(玄亭圖)
溪聲㶁㶁流寒玉山色依依列翠屛地僻人閑車馬寂
疎林落日草玄亭
至正庚子八月十又二日倪瓚畫并詩
春水瀰漫好放船疎竹亭子尚巋然赤闌干外山無
數指顧蒼煙白鳥還徐霖
張伯雨行書(掛幅)
夕陽扶醉試登臨㟝嶁峰頭望不禁倦鳥欲憑高樹沒
短松時遇晩風吟雲開列岫争浮黛霞映平湖盡躍金
歸去主人情不淺重傾春酒細論心
右登新豐山作勾曲外史張雨
趙文敏小楷高上大洞玉經(在宋楮上橫卷)
大德九年十月八日吳興趙孟頫書
右趙松雪小楷洞玉經後題云大德九年十月八日
書按元成宗大德九年歲在乙巳公時年五十二歲
先是公被召金書藏經許舉能書者自隨書畢所舉
廿餘人皆受賜得官執政將留公入翰苑公力請歸
己亥改集賢直學士行江浙等處儒學提舉正其時
所書也但其體專宗元常與公平時書微有不同而
用筆之精轉折之妙則無毫髮少異盖公於古人書
法之佳者無不倣學如元魏常侍沈馥所書魏定鼎
碑亦常傚之謂其得鍾法可愛則其於元常固惓惓
矣至其晩年乃專法二王自右軍黃庭子敬十三行
之外不雜他人一筆所以深造自得為一代書學之
祖也嘉禾子京項君以重價購得此卷持来求䟦遂
為書此然予又嘗見翰林孔目何君元朗所藏一卷
乃金陵王南原舊物字小如&KR0927;紙高五寸餘精妙不
可言今已歸之天府不可得而見矣猶幸得見此卷
而明忩淨几時一展玩不惟塵眼為開而冲襟遐抱
亦為之暢適古物日少子京其寳之
萬歴三年四月十一日茂苑文嘉書於歸来堂
管夫人懸崕朱竹
網得珊瑚枝擲向篔簹谷明年錦棚兒春風生面目
朱竹古無所本仲温在試院卷尾以朱筆掃之故
張伯雨有偶見一枝紅石竹之句
桃花夢叟楊維楨題
亦是檀欒池上枝却緣殊色借胭脂清隂忽訝繁紅
藉勁節難從染絳移結實定為朱鳳食騰空堪作赤
龍騎多應血泪湘妃盡客賦梁園搃未知
遂昌山樵鄭元祐
倪元鎮竹樹小山圖
益公以道不見忽忽七改年辛亥七月余来自苕溪偶
寓松陵之桐里雙井院數日矣以道適過慧日懴堂解
后一見因寫竹樹小山并賦詩以寄意云
懶瓚
一笑相逢豈有期因懷西崦話移時李公堂裏頻曾宿
陸子泉頭舊有詩旅思悽悽非中酒人情落落似殘棋
雲濤眼底三生夢鷗影秋汀又語離是日性源秋水二
上人同集廿一日
以道因讀余舊詩春日試筆一首今三十有餘年矣併
書畫上喜看新酒似鵝黃已有春風拂草堂三月江南
初破柳扁舟晩下獨鳴榔苔生不礙山人屐花發應憐
野老墻世外寕辭千日醉未容人事惱年光
王孟端墨竹
翠影蕭蕭鳳羽齊興狂猶復醉中題何當雪夜扁舟去
載酒相尋造竹西
辛巳三月友石生王紱為竹西先生寫并題
東風吹竹滿前溪溪竹叢深路欲迷日日雨多泥滑
滑不堪鷄鶻再三啼雲東姚綬
詹仲舉調沁園春辭
兒汝来前吾與汝言汝知否乎自吾家種植詩書之外
略無一毫薏苡明珠翰墨生涯虀塩旦暮三世儒冠出
此塗長安道看父兄叔伯幾度齊驅如今側足横舒
看一領青衫似摘鬚這衫兒着了要須徐稱莫教黃嘴
暗裏揶揄刺史家聲拾遺直節要你心清似得渠心期
處似獻之忠孝更著工夫
叔祖留耕忠文公所作至正辛丑正月二十又二日
姪孫畦拜手謹書
朱西村着色山水
松吹涼生錦籜冠鳥還雲出坐中看勾谿數畆清泠水
更着何人並釣竿西村朱朴畫并題時年七十八
(古田家白文印村翁朱文印)
書畫題跋記卷九
