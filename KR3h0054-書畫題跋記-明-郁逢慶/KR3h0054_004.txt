欽定四庫全書
書畫題跋記卷四
明郁逄慶編
米襄陽苕溪詩話(在澄心堂楮上長卷)
將之苕溪戲作呈諸友襄陽漫仕黻
松竹留因夏溪山去為秋久賡白雪詠更度采菱謳縷
玉鱸堆案團金菊滿洲水宫無限景載與謝公遊
其一
半歲依修竹三時看好花懶傾惠泉酒點盡壑源茶主
席多同好羣峰伴不譁朝來還蠧簡便起故巢嗟
其二
余居半歲諸公載酒不輟而余以疾每約置膳清話
而已後借書劉李周三姓
好懶難辭友知窮豈念通貧非理生拙病覺養心功小
圃能留客青冥不厭鴻秋帆尋賀老載酒過江東
其三
仕倦成流落遊頻慣轉蓬熱來隨意住涼至逐緣東入
境親疎集他鄉彼此同煖衣兼食飽但覺愧梁鴻
其四
旅食緣交駐浮家為興來句留荆水話襟向卞峰開過
剡如尋戴游梁意賦枚漁歌堪畫處又有魯公陪
其五
蜜友從春拆紅薇過夏榮團枝殊自得顧我若含情漫
有蘭隨色寧無石對聲却憐皎皎月依舊滿船行
其六
元祐戊辰八月八日作(李西崖跋見續集)
米友仁鑒定真蹟
錢舜舉竹林七賢圖(在楮上著色人物横卷)
昔人好沉酣人事不復理但進杯中物應世聊爾耳悠
悠天地間媮樂本無愧諸賢各有心流俗無輕議
右余用唐宰相閻立本法作晉七賢圖吳興錢選舜
舉畫并題(下有習懶翁白文印)
吳興錢舜舉作七賢圖輕豪淡墨不假丹青之飾似
有取於晉代衣冠雅素之美想其儀形摹其樂趣觀
稽康之友六人或歌或飲或書或琴仰天席地優游
自樂吁曲肱飲水浴沂舞雩豈外是哉珍(闕)
哲馬魯丁載拜
叔夜致憎因傲物嗣宗白眼視人間雖逃於酒終揚
已争似劉靈善閉關濬仲公服駕軺車偶過黃公賣
酒壚邈若山河忽興歎竹林還憶舊朋徒
牟應龍題(劉靈靈字想有出處)
林下晉賢凡七人山王猶謂不足云老錢定有筆外
意所畫如何無此君癡兒每以形似論如此風致殊
蕭然此圖直可見妙手自是胸中有七賢
夏溥題
三對一乃獨籍始咸以終荷鍤事已遠揮弦意何窮
感此聞笛友嗤彼障簏翁筆端有啓事猶累吾山公
吳暾朝陽題
門巷寡轍跡静對溪南竹溪水淨堪染竹色與分綠
有時澹相向襟袍如瑩玉安得萬篬筤遍植青溪曲
豈無稽阮輩遁世遵往躅浩歌日酣燕達生亦云足
往歲居建康青溪第一曲與篬筤谷相對憶竹林
衆君子故有此作今觀是圖遂書於後
湘中劉致
七賢遊竹林趨向大孤絶山王偶然貴何物遂見黜
金谿徐霖
米友仁瀟湘竒觀(水墨山峰在繭紙上小横卷)
先公居鎮江四十年作菴子城之東高岡上以海岳
命名一時國士皆賦詩不能悉記翰林承旨翟公詩
楚米仙人好樓居植梧崇岡結精廬下瞰赤縣賓蟾
烏東西跳丸天馳驅腹蔵萬卷胸垂胡論河決九
渠掀髯送目八區欲呌虞舜蒼梧云云餘不能記
也卷乃菴上所見山大抵山竒觀變態萬層
在晨晴晦雨間世人鮮復知此余生平熟瀟湘竒觀每
於登臨佳處輒復寫其真趣卷以悦目使為
之此豈悦他人物者乎此紙㵕墨本不可運筆仲謀勤
請不容辭故為戲作紹興孟春建康官舍友
仁題羊毫作字正如此紙作畫耳(名上有朱文友仁印)
右將仕郎米友仁畫瀟湘竒觀一卷且自識之蓋其
父元章為禮部員外郎先居太原後徙襄陽過潤州
羨山川佳麗於是結庵於城東號曰海岳宣和間嘗
進友仁所畫楚江清曉圖上悦因得名當世然其筆
意大率圖與竒觀相似却無畫工習故士大夫寶之
嗟乎一門清適自宗薦許亦可以見其父子之能矣
上清外史薛羲題
米氏父子書畫擅當世是卷沉著痛快字如其圖尤
合作也臨川葛元喆題
米家父子最風流點染毫端滿紙秋海岳庵前天欲
曙瓜州渡口望滄洲吳匏碩
晉安曾環敬觀
沛郡朱希文拜觀於鄭氏愚樂齋
甬東邊猛生拜觀於鄭氏飛雲樓
江南竒觀在北固諸山而北固竒觀在東崗海岳晴
雨晦明中執筆模寫非其人胸中先有千巗萬壑者
孰能神融意適收景象於毫芒咫尺之間哉米家父
子何奪天巧之多也宣城貢師泰題
此卷友仁真蹟無疑山川浮紙烟雲滿前脱去唐宋
習氣别是一天胸次可謂自渠作祖當共知者論
至正癸夘立夏後五日劉守中書於三山之枕肱行
軒
細觀米友仁瀟湘竒觀筆墨温粹點染渾成信矣鍾
山川之秀而復發其秀於山川者也其後跋語若貢
公泰甫葛公元喆劉公守中言之盡矣至於上清外
史薛公玄卿素與吳興趙松雪評論書畫尤為精到
且知其父元章宣和間嘗進友仁所畫楚江清曉圖
為當時稱賞況竒觀者尤晩年之作也居貞其寶之
雪鶴山人鄧宇志
天台趙象敬觀於鄭公之東軒
余家蔵倪迂遺集有與陳叔方書云海岳庵圖旦晩
臨畢即全璧以歸而集中復附載陳書云海岳菴圖
謹授山甫盧若以達雲林胸次清曠筆意蕭遠當咄
咄逼真矣暇日能寄小幀如對可人也因展觀錄之
其昌
小米墨戲余所見瀟湘白雲圖沈啟南跋云三十年
耳聞求一見而主人靳不出晚歲始得觀則無及矣
其尊重如此此卷亦瀟湘之流亞也壬寅至日董其
昌書
瀟湘圖與此卷今皆為余有攜以自隨今日舟行洞
庭湖中正是瀟湘竒境輒出展觀覺情景俱勝也乙
巳五月十九日董其昌不知倪雲林所臨安在定當
佳
石曼卿大字楷書古松詩墨蹟(在宋楮上横卷)
古松
直氣森森恥屈盤鐵衣生澁紫鱗乾影摇千尺龍蛇動
聲撼半天風雨寒蒼蘚静緣離石上綠蘿高附入雲端
報言帝室掄材者便作明堂一柱看
石延年
曼卿上世家幽州燕俗勁武少以氣自豪書體兼顔
柳前輩謂愈大愈竒余三見真蹟禮部尤尚書家西
師詩有旗光秋曉起甲色大江横之句歐陽氏籌筆
驛詩有意中流水遠愁外舊山青之句今又見此詩
影摇千尺聲撼半天尤為人膾炙皆警策也歐陽公
稱文章勁健稱其意氣余以為字畫猶有劒拔弩張
之勢吾鄉郡從事官舍中先有籌筆驛詩石刻久矣
今趙君致遠又欲刻此是為二妙也四明樓鑰
節度推官廳事舊有籌筆驛詩刻流𫝊入郡圃中師
夏請於使君得復舊貫暇日過袁君木叔家見古松
詩筆其嚴密勁健尤為卓絶因模刊之以為籌筆驛
詩刻之對曼卿翰墨不多見於世藐然從事之廬破
屋數間雖不足以避風雨而二刻屹立其中未可以
為陋也又得文昌樓公為之題識益光榮矣木叔
之先君子好竒嗜古所蓄前輩遺墨甚衆此其一耳
慶元己未上元日古汴趙師夏書
士大夫豪宕竒崛者為文必峭拔清遠閒放者有句
必高妙故梅詩之疎影横斜和靖如圖寫此花松詩
之半天風雨曼卿獨膾炙人口也自昔論詩者嘗謂
寫情非難狀物為最難過於體倣或失之俗略於比
喻又失之泛必渾然天成他物不足以當之斯為美
爾曼卿平生意氣卓犖多慕古人竒節偉行其見於
辭章之末又肯為兒女子軟媚語耶梅聖俞以雲影
濤聲之句過此作非矣節推趙公得真蹟於袁正肅
之仲弟木叔而刻之石二百年來陵移谷遷何物不
為塵土之歸而此刻至今存焉半雲翁性尤嗜古名
賢遺墨購求至富故此紙亦在篋蔵故物之列家既
析異又幸心可得而寶之造物者若有私焉嗚呼故
家遺物歴年之久而卒獲所歸有如此帖者乎敬書
此以識余感歲在玄黓敦牂夏五月望北山老樵黃
槮敬書
曼卿號詩豪發竒索幽秘對語禽關樂生香花交樹
翕然伊洛間妙絶稱者亟清放挾滑稽其風如晉靡
馬逸遭躓墮云賴石學士狂調烟花館弗愧街司箠
落考褫鞾袍坐笑傲羣恥作詩喻罷進遺韻寓謔旨
排闥就錢愚博飲略汝爾卒與劉潛醉囚巢鼈自儗
止酒迨遵戎枯渴遂及死蒼筆留松篇心畫森規矩
古以畫觀人無乃倒非是躐顔復涉柳廉隅攝神鬼
獸押怒虎兕武庫耀戟棨當時朱夫子不害屑䐽體
道德百代師朱紫曷足訿曼卿賁在外紫陽衷則匪
我今㒺異同口舌吾過矣拙肘嘆莫學聊以指運几
緣辭更高諷謖謖松風起其人當不亡或在蓉城裏
後學長洲沈周
天之酒星化曼卿之神薄遊鶯花世界醉日月於酒
船真能以大夢處世者歸主芙容城宜其仙也雪堂
翁詩以實之今想與赤壁化鶴同翺翔其樂無涯曼
卿詩句字畫名賢品贊蔑以加矣豈容言下著語此
詠古松墨蹟余獲拜觀不覺神爽飛越自慶為平生
之幸
弘治乙丑冬十一月十日吳郡黃雲題於華氏之尚
古樓
東坡行草端硯詩墨蹟(在楮上小横卷)
披雲離北巖度嶺入中夏重藉剪楚茅方函斵英檟騷
壇意莫逆匠石語(缺一字)奓匪堊勞運斤如帶防毁銙礪
觀隅整同厦津剖馬肝索索模羊觟氣逼
松滋豪姻聯雪濤姹登堂却蹣跚飲水何&KR1766;閜守黑面
豈黥含貞終啞静惟有夀焉玷尚可磨也魯史記
獲麟晉帖題裹鮓供給到唐文護持等商斝眉形空愛
纖風字仍嫌哆載觀七八評咸本六一寫退然敢摩肩
信矣俱出跨始知尹公他不媚王孫賈銘詩與器𫝊篆
刻當碑打嚴韻拾孑遺微才任聊且
軾(朱文趙郡蘇氏)
端硯聯句既成暮歸復拾餘韻别賦一首錄附卷後
書法大抵拘則取俗縱則失度蘇長公深知此法上
追秦漢次造晉唐宋元以來稱為諸名家班首今觀
所書端硯銘一帖尤勝於平昔他書宜𫝊後也
至正三年二月望日吳興唐棣謹題(朱文子華二字印)
黃山谷三言詩(在楮上小横卷)
寄嶽雲安九夏無閒緣實瀟灑碧溪頭古松下卧槃陀
晝復夜
八德水清且美盪精神浸牙齒亂雲根衆峯裏掬與斟
隨器爾
此帖與漢嘉安樂園題名絶相類豈亦謫僰道時所
書耶淳熙癸夘二月二十三日甫里陸游識
退之出牧向潮州霽色衡山碧欲流魯直宜州遷謫
去嶽雲九夏滿空浮美哉湘水獨清深洗濯遷人執
熱襟峰裏雲根不同量解言隨器與渠斟魯直題來
務觀題便云字與漢嘉齊不知僰道經行路不涉祝
融峰子西永康胡長孺題
皇慶元年龍集壬子四月丙子書於虎林
宋蘇養直二帖真蹟
門中伏惟萬福妻子輒拜起居之禮必恭已行否或尚
留告道區區之意山中雖荒索然歸金壇亦便道也倘
蒙肯賜臨辱不勝至幸庠再拜
庠再拜上問尊夫人即日恭惟夀禮益康寧門中上下
均休老媳婦輩敢拜起居山中有委萬萬疏示
庠再拜
跋周德友所蔵養直帖
李將軍之霸陵見止於醉尉陳拾遺居射洪畢命於
暴卒吏之能辱人也如此澹臺子羽不至言游之室
閔仲叔以口腹累安邑委而去之士之重所就也如
此後湖蘇公隠丹徒召不肯起其於世何如也周
君德友親主縣簿顧從之游文書往來曲如瑣求
諸古人未易一二數也
後湖先生亡去已久殘章墜藁不為六丁取去流落
世間者尚或有之未有若吾德友所蔵如是之多也
先生少不就舉老不就徵蓋神仙中人非世之所能
羈紲者故語帶烟霞嚼松風非食烟火人所能到此
尤可寶也見德友說未經散亡時其家所得辭與詩
與尺牘堆案盈箱遷徙十亡七八則不為世之所見
得以寶而蔵者又不可勝計也伏讀欽歎久之紹興
庚辰汝隂李夀臣書
後湖先生以清江曲見賞於東坡今觀此詩帖蓋有
得於東坡者東坡嘗謂延州莱季子張子房皆不死
嶺南之人亦言東坡不死後湖真不死矣德友久從
之遊恬於仕進其文氣老而益健有以也夫乾道戊
子冬至後二日莆田陳雅書
見松而知栢聞蘭而識蕙臭味不殊爾僕從德友丈
遊尚未欵觀後湖之所稱道令人意傾也
紹興庚辰人日建安徐詡書
後湖先生於吾家契好最舊僕晚生不及見之也先
生臨終之歲為叔父中黃翁語羅浮異事知其超然
玄悟不隨化俱盡矣今德友顧尚刻舟求劔何耶然
德友負其所養不少見於世獨置力於斯文真能不
負所知哉
乾道丙戌除日觀於上饒祥符僧舍眉山蘇嶠題
宋梁楷畫右軍書扇圖(在楮上横卷)
畫法始從梁楷變觀圖猶喜墨如新古來人物為高品
滿目烟雲筆底春古抃趙由儶
松雪翁嘗以䊵扇三十握遺故人訢笑隠拔其尤者分
惠二把遂賦詩一絶戲調之子微出示此卷事適相類
徵余語就書以贈之云故人當暑遺䊵扇最愛千絲
雪色新薄劣王郎閒點汚宜教老媪也生嗔泰定初元
歲在甲子上元後五日張淵清夫
右軍書扇真偶爾老姥無知敢再煩松雪故人方外友
欣然寫贈可同言江村民錢良古奉題為
笑隠上人解嘲
道傍題扇出無心晉世風流說到今絶勝寫辭陶學士
故迷郵妓作知音吳興張世昌
山隂用筆妙如神題扇行遭老媪嗔莫怪秖今無别識
清涇濁渭向誰陳汾亭石巖
合作從來出偶然蒲葵遺蹟恨無𫝊秖今尺素開圖畫
猶是衣冠識晉賢吳郡羅元
蕺姥手持扇邂逅成技癢五字妙入神百錢起貪想妄
求笑無知競買遇真賞畫圖挹清風千載一俯仰
吳下湯時懋
右宋梁楷東平相羲之後畫院待詔賜金帶不受掛
於院内嗜酒自樂亦號梁風子但𫝊於世者皆草草
謂之減筆今觀此水墨題箑圖所作右軍立枯柳傍
丰神俊邁筆意蕭爽老媪持扇俛僂有欣悦之狀想
是賣扇後復來耳畫在白宋紙上闊二尺許高不盈
尺
天啟七年龍集丁夘十一月長至後三日水西道人
識
宋張樗寮正書金剛經
寶祐元年七月十八日張即之奉為顯妣楚國夫人韓
氏五九娘子遠忌以天台教僧宗印所校本親寫此經
施僧看轉以資冥福即之謹題時年六十八歲
右樗寮書瘦勁古雅在白箋上經摺裱乃吾鄉項少
溪公所蔵有子長圖書
又一本
樗寮即之七十八歲喜再逄佛誕以天台教宗印講
主所校本敬寫此經遺天竺靈山志覺上人受持讀
誦我願執情不作常觀般若六如覺性永明共悟實相
本體流通利益均及有情時
景定四年歲次癸亥
昔吳關外門有駐節字大可二尺許古雅遒勁極得
大書之體余少時見而愛之先主事都水公曰此張
即之筆也後於一統志和州下載即之特善大書以
是知先君蓋有所見云若細書則未之聞也兹偶見
此經大不過指尢俊健不凡乃知樗寮不獨善大書
已也書史會要記樗寮歴陽人歴陽隸和州即今含
山
明隆慶庚午春三月吳下陳鎏識
弟子項元汴焚香捧持於天籟閣
萬歷二年孟秋朔得於吳趨陸氏
錢舜舉孤山圖(在楮上倣趙千里金碧山水卷首有四大篆字)
霅谿詩畫鄞陳沂(後圖長三尺霅谿自題云)
一童一鶴兩相隨閒步梅邊賦小詩疎影暗香真絶句
至今誰復繼新辭吳興錢舜舉
蕙帳蕭閒掩弊廬子真巖石坐來初為驚野鳥巢間
乳懶過鄰僧竹裡居新溜迸涼侵静語晚雲浮潤上
殘書何煩彊捉白團扇一柄青松自有餘
石枕涼生菌閣虚已應梅潤入圖書不辭齒髮多衰
病所喜林泉有隠居粉竹亞梢垂薄露翠荷差影聚
遊魚北窗人在羲黃上時為淵明一起予
似雨非晴意思深宿酲牽率卧春隂苦憐燕子寒相
並生怕梨花晚不禁薄薄簾幃欺欲透遥遥歌管壓
來沉北園南陌狂無數只有芳菲會此心
混元神巧本無形匠出西湖作畫屏春水淨於僧眼
碧晩山濃似佛頭青欒櫨粉堵摇魚影蘭杜煙叢閻
鷺翎往往鳴榔與横笛細風斜雨不堪聽
環迴幾合似江干刺眼詩幽盡狀難沙觜半平舂晩
濕水痕無底照秋寬老霜蒲葦交千仞怕雨鳬鷗著
一攅擬就孤峯寄蓑笠舊鄉漁業久凋殘
水天相映淡浟溶隔水青山無數重白鳥背人秋自
遠蒼煙和樹晚來濃桐廬道次七里瀨彭蠡湖間五
老峯輟棹遲回比未得上方精舍動疎鐘
水痕秋落蟹螯肥閒過黃公酒舍歸魚覺船行沉草
岸犬聞人語出柴扉蒼山半帶寒雲重丹葉疎分夕
照微郤憶清谿謝太傅當時未解惜蓑衣
偶過子儋寓樓閱霅翁所畫孤山圖因錄和靖詩
數首用以相發云正德癸酉七月廿九日徵明記
米元暉水墨雲山(在楮上小横卷)
前山既層叠後山復嶻嶭高低遠近分好景參差樹林
見深檝若人隠者徒遁世遠車轍或耕谷口雲或釣溪
頭月了知造化長虛幻彈指生成隨起滅元暉自是三
昧手吮墨金壺足怡悦公去人間幾百載遺跡猶存世
竒絶玉函錦囊出斯圖頓使山林清興發匡廬武夷彷
彿似妙趣經營在毫末東南山水我粗覽過眼煙雲慨
邱垤何當一上最高頂笑御冷風碧瑶闕
素心道人
倪瓚曾覽
海岳山川秀不羣乾坤變態幾氤氲向來家寓石門近
日日軒窗見白雲沂陽董復
首楞嚴經云不知色身外泊山河虛空大地咸是妙明
心中之物由是則知畫工以毫端三昧寫出自已江山
耳不然何曲盡其妙也邪觀此圖者當如是觀可也
玉芝巖老人題
米元暉自稱有設色袖珍卷為生平第一當時已為翟
伯夀所豪奪此卷在水墨游戲中深入北苑三昧可稱
神品矣董其昌題
宋黃文節公正書法語真蹟(在紙上其紙長三丈餘無接痕)
兀然無事無改換無事何須論一段直心無散亂他事
不須斷過去已過去未來何用算兀然無一事何曾有人
喚向外覓工夫摠是癡頑漢糧不畜一粒逄飯但知喫
世間多事人相趁渾不及我不樂生天亦不受福田飢
來一鉢飯困來展脚眠愚人以為笑智者謂之然非愚
亦非智不是玄中玄要去如是去要住如是住身披一
破衲脚著娘生袴多言復多語由來反相誤若欲度衆
生無過且自度莫漫求真佛真佛不可見妙性及靈臺
何曾受薰鍊心是無事心面是娘生面劫石可動摇个
中無改變無事何須讀文字削除人我本冥合个中意
種種勞筋骨不如林下睡兀兀舉頭見日出乞飯從頭
&KR0008;將功用功展轉冥蒙取即不得不取自通吾有一言
絶慮忘緣巧說不得只用心𫝊更有一語無過直與細
極毫末大無方所本自圓成不勞機杼世事悠悠不如
山邱青松蔽日碧澗常秋山雲當幕夜月為鈎卧藤蘿
下塊石枕頭不朝天子不羨王侯生死無慮更復何憂
水月無形我常只寧萬法皆爾本自無生兀然無事坐
春來草自青
元符三年七月涪翁自戎州泝流上青衣廿四日宿
廖致平牛口莊養正置酒弄芳閣荷衣未盡蓮實
可登投壺奕棋燒燭夜歸此字可令張法亨刻之
米南宫九帖真蹟(帖見停雲館不錄)
洪武庚申中秋後六日鄱陽蔣惠敬觀於寶古齋
范至能說米書初自沈𫝊師來後入大令之室此九帖
當時已入秘苑後有小米跋今在黃令君家前後完具
尚昔之粘綴也其一帖評唐人始言草法必應從晉此
固通論殆亦其實錄邪麝煤鼠尾熏染終歲所成若此
今之學者亦知之乎
弘治癸亥吳郡祝允明跋
海岳翁此卷嘗入紹興秘府後有其子元暉題識蓋海
岳平生得意書也其中有登海岱樓詩一首下小字注
云三四次寫間有一兩字好信書亦一難事夫海岳書
可謂入晉人之室而其自言乃爾後之作字者當何如
邪甲戌九月廿三日觀於崔静伯氏敬題虎邱山人都
穆
此卷刻於文氏停雲館文太史鑒定所謂衆尤之尤也
昔從石本想見真蹟今如葉公好龍真龍下室矣己酉
九月晦董其昌觀於西湖舫齋
(卷首有機暇清賞印紹興印内府書印鈐縫有琳印黃琳私印向子固印
卷尾有紹興府印建炎浙東安撫使之印建炎兩浙東路都搃管司之印
建炎重鈎越州管内觀察使印)
文與可墨竹
湖州放筆奪造化此事世人那得知蛩然何處見生氣
彷彿空庭月落時柯丹邱
湖州昔在陵州日日日逢人寫竹枝一段枯梢三作折
分明雪後上窗時顧阿瑛題
米元章行草四段(前有修内司鈐縫半印)
余始興公故為僚宦僕與叔晦為代雅以文藝同好
甚相得於其别也故以秘玩贈之題以示兩姓之子孫
異日相值者襄陽米黻元章記(楚國米芾朱文印)
叔晦之子道奴德奴慶奴
僕之子鰲兒三雄
李太師收晉賢十四帖武帝王戎書若篆籀謝安格在
子敬上真宜批帖尾也
余收張季明帖云秋深不審氣力復何如也真行相間
長史在世間第一帖也其次賀八帖餘非合書
倒念揭諦咒呵婆莎提菩諦揭僧羅般諦揭羅般諦
揭諦揭每早起志心念數十遍
宋徽宗著色鸂鶒卷(在絹素上前有御筆二字又天下一人押字)
鸂鶒灘頭狎浪隨君王縑墨慣娛嬉淒涼晚歲鴛鴦濼
漠雁沙鴻未必知
前集賢侍制馮子振奉
皇姊大長公主命
思陵題畫册(在絹素上)
桃李無言春告歸落紅如海亂鸎啼西村渡口斜陽裏
渺渺煙波綠泊題
閒來洞口訪劉君緩步輕擡玉線裙細白桃花擲流水
更無言語倚彤雲
高山流水意無窮三尺雲絃膝上桐點點此時誰會得
坐凭江閣聽飛鴻
月午山空桂花落華陽道士雲衣薄石壇香散步虛聲
杉露清泠滴棲鶴
不禱自安緣夀骨人間難得有清名淺斟仙酒紅生頰
永保長生道自成(已上皆馬遠著色人物山水畫冊對題)
賜王都提舉為夀(上有辛巳長朱文印)
月團初碾瀹花甆啜罷呼兒課楚辭風定小軒無落葉
春蟲相對吐秋絲(題李唐畫冊)
清涼境界火雲蔵但覺仙家日更長千歲夀松誰晏坐
星君午夜吐光芒(題趙伯駒團扇月宫圖)
照水枝枝蜀錦囊年年澤國為誰芳朱顔自得西風意
不管千林一夜霜(題黃筌芙蓉)
宋高宗留意法書名畫故御府所蔵多宸翰題詠嘗
見馬和之畫詩經三百篇零卷各章皆思陵御書於
前今收蔵家猶有得其國風一卷雅頌數篇者則當
時機暇清賞遊意經史不徒博玩粉墨已也
水西道人記
龔開羸馬圖(在楮上横卷)
一從雲霧降天關空盡先朝十二閑今日有誰憐駿骨
夕陽沙岸影如山
經言馬肋䝿細而凡馬僅十許肋過此即駿足惟千
里馬多至十有五肋假令肉中有骨詎能令十五肋
畢現於外現於外非瘦不可因成此相以表千里之
異尫劣非所諱也淮隂龔開水木孤清書
憶昔升平貞觀年八坊錦隊如雲烟當時下筆寫神
駿就中最數韓曹賢權竒五馬宋元祐蘇黃賞嘆稱
龍眠本朝天馬渥洼種指顧千里寧加鞭飢食玉山
之禾飲醴泉龍驤虎躍何翩翩翰林仙人趙榮祿畫
法直度曹李前至今覽畫皆歎息真龍欲見無竒緣
淮隂老人氣忠義短褐雪髯當宋季國亡身在憶南
朝畫思詩情無不至宋江三十肖形模鍾山鬼隊尤
可吁高馬小兒𫝊意匠詩就還成瘦馬圖夕陽沙岸
如山影天閑健步何由騁後世徒知繪可珍孰知義
士憤欲癭倪瓚
龔聖與寫中山鬼隊出竒神變又寫宋江三十六人
形模雄怪余幼曾見其高馬小兒圖亦出意表蓋聖
與抱歴落忠義之氣父子陷胡觸目皆異類特作此
詼詭之技以宕胸中耳李日華
東坡病眼帖
軾春時病眼不能開眉黃夢軒舊事露足下想已知之
葛明塘添情告府昨求於僕此事不知錢君錫肯為一
辭不若果庶不難耳日來園中桃李顔色無塵同輩應
移坐雪堂前可作一絶強支歲月何如僕夜夢中有一
杭人多惠龍團幾斛盡皆一時飲之請解意何也昨周
澹閒見訪送二水底余遂書落花詩二首轉酬軾上
得之三月十六日
昔山谷老人云蜀人極不能書而東坡獨以翰墨妙
天下觀其字畫已無塵埃氣蓋其天資所發此豈與
今世翰墨争衡哉如是翁周景遠書
蘇長公居黃州自號東坡居士在城南築一白雪堂
四百三十步前有桃李林泉後有菓菜堂下大冶長
老往還惟徐得之陳季常張懷民參寥子乾明寺中
菴可為莫逆餘者皆先輩也此札在黃州與徐得之
者公為人風流弘暢日以詩酒騁雄所謂強支歲月
者是也又夢中杭人多惠龍團盡食復守杭食龍團
作記蓋其諗
甲辰二月既望樂山高殿識
東坡先生在當時諸公間第一品人也余每於人家
見尺牘片紙未嘗不愛賞得其遺蹟猶可想其風度
況筆精墨妙邪紫芝生俞和
米襄陽詩卷
數惡詩呈上
陳建州覺民
七年烏帽抗黃塵晝錦歸來世又新若過武夷山下看
人間不太敝精神
白頭何慕久京華静洗黃塵眼界花萬寶精神在風月
好詩追取不須賖
陳詩首唱云汩汩塵埃閱歲華青山相見認空花清
淮風月元無價憑仗詩翁為我賖又一篇云長淮千
里自流東六月城頭日日風天際玉潢無少處夜山
圍在月明中絶唱也為之刻而不復和
宋楊補之墨梅(在絹素上小横卷)
繁花漸覺枝頭少冷蝶寒蜂盡不來寄語春風莫相妬
明年還我最先開吕肅
花滿南枝雪後繁暗香疏影水邊村幾年不見春風面
此日看圖憶故園廬陵曾棨
江國沙漫漫獨月夜將午有懷天一方悵㒺益修阻一
杯羅浮春宛見中林舞珠佩委不收歴歴粉可數薄暮
浮雲馳滅沒見湘浦東風渺無垠暗入商賢爼
陳明之攜此卷來將有所需余測其雅意於隠遂為
賦此短句云珪(文敬父半江居士白文印朱文印)
黃山谷行書元師帖(在楮上褶裱)
元師自榮州來追送余於瀘之江安綿水驛因復用舊
所賦此君軒詩贈之并簡元師從弟周彦公
庭堅
歲行辛巳建中年諸公起廢自林泉王師側聞陛下聖
抱琴欲奏南風弦孤臣蒙恩已三命望堯如日開金鏡
但憂衰病不敢前眼見黑花耳聞磬豈如道人山繞門
開軒友此歲寒君能來作詩賞勁節家有曉事揚子雲
籜龍森森新間舊父翁老蒼孫子秀但知戰勝得道肥
莫問無肉令人瘦是師胸中抱明月醉翁不死起自說
竹影生涼到屋椽此聲可聽不可𫝊建中靖國元年正
月辛未江安水次偶住亭書
黃文節公墓銘二篇(行書草藁真蹟紙上横卷)
王長者墓誌詺
長者海昏王氏諱潨字永裕祖倫父智世力田桑發常
望鄉長者天資善治生操竒贏長雄其鄉遂以富饒築
館聚書居游士化子弟皆為儒生則以其業分任諸子
獨徜徉於方外道人雲居了元東林常摠皆攝杖屨往
游其藩元祐丙寅正月辛夘終焉享年六十有二前此
三年自築邱於青山之西原松檜成列矣去十月過存
里中親好相勞苦勸戒若將遠别爰及辛夘中外之弔
哭者皆曰君蓋聞道者邪先配陳氏繼室兩謝氏七男子
楙崇信森棣權彬植崇信前死三女子二壻曰董轂高
友諒其季未媒也楙等遂以其十月某甲子奉窀穸如
初志楙娶李氏女於庭堅母夫人為族兄弟故楙因乞
銘太夫人曰汝以外家故不可辭銘遂銘之銘曰
以義力其窮以智謝其豐以理考其終以文欵其封
宋故瀘南詩老史翊正墓誌銘
維史氏遠有世序自唐尚書吏部侍郎諱
僖宗入蜀生德言為山南東道觀察度支使因不能歸占
籍於眉生光廷孟氏時試大理評事知應靈縣應靈生
著明嘉州軍事推官嘉州生溥見蜀之亂遂不出仕號
江陽隠君江陽生回能詩自號知非子知非生宗簡名
能知人善料事自號天和子天和實生詩老詩老諱扶
字翊正少則篤學能詩紹知非之業以貧干試於眉州
又干試於開封府皆見絀乃游瀘州杜門讀書士大夫
之子弟多委束脩於門遂老於瀘州妻子或謁不足君
熙然曰會當有足時自守挺然不忘取與有挾勢利而
求交者雖鄰不覿也其見刺史縣令鞠躬如也未嘗有
私謁既晩莫不及仕進閒居無一日廢書尤刻意於詩
登臨尊酒率常吐佳句壓其坐人故士君子推與之曰
詩老云夫人楊氏生二子銳鎮一女嫁進士王庸繼室
杜氏生四子鑄鋼鎬銓君卒於紹聖三年四月某甲子
享年若干葬以元符二年正月癸亥其兆在瀘川之上
白芍之原自天和而上皆葬眉山而葬瀘川自君始鎮
有文行瀘川學者多宗之竭力盡大事而來請銘遂銘
之銘曰
人皆汲汲仰掇俯拾商禄計級脅肩求入君獨徐徐
書耕筆鋤我躬則臞我心則腴緼袍後秃藜藿不肉
哦詩滿屋金革匏竹瀘川洋洋樅栝其岡勒銘詔蔵
尚其嗣之昌
宋楊后題畫册
雪吹醉面不知寒信脚千山與萬山天甃瓊街三十里
更飛柳絮與君看(題朱銳冊)
賜大少保(坤卦圖印)
莫惜朝來准酒錢淵明身即是花仙重陽滿滿杯中泛
一縷黃金是一年(題菊花冊)
賜大知閣(坤卦楊氏方即書印)
宋高宗題畫册
定知曾見十分圓已作霜風九月寒寄語重門休上鑰
夜深湖内月中看(題夏圭冊)
賜趙祐(御書之寳印)
萬片綠荷流水面亂風飄雨濕人衣前村竹樹田家密
時見軥輈屋後飛(題燕文貴冊)
李龍眠醉僧圖蘇老泉書詩真蹟(在楮上畫上欵云李伯時畫)
人人送酒不曾沽終日松間掛一壺草聖欲成狂便發
真堪畫作醉僧圖(此老泉先生書懷素詩并倣其草法)
唐僧懷素以草書名天下唐賢善書者亦推重之素
有自叙一篇偹載諸人之辭素喜絹書吾家前後所
得數軸了無紙上一字最先所得乃人人送酒之詩
也老泉山人學書垂四十年每愛此詩時時寫之不
下數十張矣龍眠李伯時因是詩遂作此畫頗能狀
醉僧之態而老泉所書自成一種風格所為二妙圖
耳
東村閒居方外堂字&KR4169;書
鑑古齋雅玩
余嘗見李龍眠山庄圖用墨妍秀設色精工直入摩
詰之室若其畫人物佛像如以燈取影逆來順往輕
若游絲迴還無跡雖吳道子顧虎頭不能過於此卷
可見此卷因老泉先有醉僧詩伯時乃為補圖正所
謂合之雙美也
董其昌觀題於惠山舟次
書畫題跋記卷四
