欽定四庫全書
續書畫題跋記卷七
明郁逢慶編
趙文敏公諸賢天冠山詩
天冠山題詠
龍口巗(峭石立四壁寒泉飛兩龍人間苦炎熱仙山已秋風)
洗藥池(真人棲隠處洗藥有清池金丹要沐浴玉水自生肥)
鍊丹井(丹成神仙去井冽寒泉食甘美無比倫華池咽玉液)
長廊巗(脩巖如長廊下有流泉注山中古仙人步月自来去)
金沙嶺(攀蘿緣石磴步上金沙嶺露下色熒熒月生光炯炯)
昇僲臺(僲臺高幾許時時覆雲氣一去三千年令人每翹企)
逍遥巗(茲巖足逍遥下可坐百人豈徒木石居直與猿鶴隣)
靈湫(靈湫不受汙深淺何足計小憩松竹鳴蕭蕭山雨至)
寒月泉(我嘗游惠山泉味勝牛乳夢想寒月泉携茶就泉煑)
玉簾泉(飛泉如玉簾直下數千尺新月横簾鈎遥遥挂空碧)
長生池(竹實鳳將至水清魚自行著我草亭裏危坐學長生)
道人巖(道士本避世問之無姓字如何千載後石室有人至)
雷公巖(雷公起卧龍為國作霖雨飛電掣金其誰敢予侮)
石人峯(巨靈長亘天何時化為石特立千萬年終古無人識)
學堂巖(仙人非癡人山中猶讀書嗟我廢學久聞此一長吁)
老人峯(有石象老人宛然如繪素稽首禮南極蒼蒼在烟霧)
月巖(月巖如偃月風泉灑晴雪仙境在人間真成兩竒絶)
鳳山(山鷄愛羽毛飲啄琪樹間照影寒潭静翔集落花閒)
仙足巖(窈窕石室間中有仙人躅說與牧羊兒慎勿傷吾足)
鬼谷巖(鬼谷巖前石唐文字字竒何當拂蒼蘚細讀老君碑)
風洞(石壁何空洞中有風泠然安知列御寇不向此中仙)
釣臺(仙者非有求坐石視投釣咄哉羊裘翁同名不同調)
磜潭(神龍或潜淵石洞通水府勿遺兒曺劇飛空作雷雨)
馨香巖(山險通鳥道水深有蛟龍誰言仙樂鳴高人方耳聾)
三山石(我有泉石癖甚愛山中居何當從羣公講學讀吾書)
五面石(洞中即仙境洞口是桃源何殊武陵路雞犬自成村)
小隠巖(林藪未為隠仙厓猶可梯終當携家去瑶草正萋萋)
一線天(醯雞舞甕天井蛙居坎㡳莫作一線看開眼九萬里)
道士祝丹陽示余天冠山圖求賦詩將刻石山中為
作此二十八首延祐二年十月二十四日松雪道人
小隠巖(山鬼小兒足木精游女神據會學真隠下視飛花塵)
馨香巖(深睡失明珠猛走飛流涎松花卷輕雨滴滴百重泉)
學堂巖(露盤下金薤雲笈流珠纓泠泠寒巖下猶有嬰兒聲)
鬼谷巖(縦横太古石短長千歲籐感彼岩盡子獨飲古澗冰)
昇仙臺(寥寥入太清金門繚紫垣或云有宫府微誦五千言)
釣臺(垂綸落澄潭小魚鯈然来大魚引之去釣石何崔嵬)
一線天(茲山可容天舉世皆笑之我不答此語鼔腹支其頥)
五面石(分一只成五五石各有一誰能據其上面面不相失)
寒月泉(曉汲寒泉清明月各在缶缶空不見月引水復在手)
金沙嶺(金沙雖為貴履之傷我足愧彼側布人欲獲無量福)
長生池(飲水人已去山中多白頭青蘋空淺處時見玉蟾浮)
老人峯(高帽側整整秀嶺深重重積此太古雪遂名老人峯)
三山石(三山不可度絶壁峙書堂流水日浩浩太極彌茫茫)
磜潭(沈沈無㡳谷央央太古雲赤日焦下土老蛟眠不聞)
王簾泉(截玉作明簾不知簾外事應有碧眼仙隔簾見人主)
石人峯(飡玉未得法變形成楚囚九轉乞換骨三沐期點頭)
仙足巖(山深猿狖驚瞬息下神步空飛本無蹤長嘯上天去)
月巖(顧兔樂嬉遨入地不得騁化為白玉泉彷徨返東井)
雷公巖(神鈞起空洞陰火生羽翰我耳杳不聞白雲在天冠)
道人巖(道人本無姓對客那有言龍口並石髄鳥跡開雲根)
丹井(金鼎閟寒泉真人彌不壊年深定飛騰子夜吐光怪)
洗藥池(靈根乘月吠肉芝生土肥濯以上源水千歲永不饑)
鳳山(孤飛千仞岡兩翼化為石年年春風時山花成五色)
風洞(岡風轉空輪浩劫不停息此為天地根視之杳無迹)
逍遥巖(形留非自在何者為逍遥青松在谷口白雲在山腰)
長廊巖(飛吟起霞珮馭氣躡天梯碧雲布参差&KR0655;脩與巖齊)
龍口巖(弄月紅玻瓈匿雲紫芙蓉近已厭狡獪納息玄虚中)
靈湫(靈龜道其前游鯈殿其後歲久深自韜清夜岩下走)
清容居士書(越袁桷氏)
龍口巖(噴薄細成霧噫嘻忽為風孰知生死關在此呼吸中)
洗藥池(隠芝生肥水飛根潄靈泉流香到人世飲者壽萬年)
丹井(古丹深藏井晨光𤼵崖谷有能下取之錫以兩環玉)
玉簾泉(神仙不愛寳萬古玉為簾願遣天風約當明弄海蟾)
長廊巖(細霧不濕衣落月見長影緩引步虚吟盡此秋衣冷)
金沙嶺(昔踏金沙灘今陟金沙嶺向来瑣骨觀即是太陽鼎)
飛昇臺(絶景斷塵情寥寥入太清可湏臺百尺更待羽翰生)
逍遥巖(昔誦逍遥遊長憶藐姑射百世待神人瘦影落寒石)
靈湫(澄空如不測為谷廊能容沙石俱成寳龜魚摠是龍)
寒月泉(無盡山下泉普供山中侣各持一瓢来摠得全月去)
長生池(竹根飛赤鯉荷葉戲靈龜不道神仙宅長生别有池)
道人巖(斷崖窮鳥道絶頂出秋旻能此高居者誰非有道人)
老人峯(冠顛風披披垂嶺雲皓皓諸峯羅兒孫獨得老人號)
雷公巖(神物時時出人間皆震驚誰知岩上看才是小兒聲)
月巖(岩圍徑尺雪天墮第二月豈無淩虚人飛行廣寒闕)
仙足巖(失脚落人間一往不復收遂令學步者只循行迹求)
鬼谷巖(開閣雲無定從衡石作關任渠名鬼谷亦未離人間)
風洞(渾渾復浩浩刀刀仍泠泠空洞幾許如蓄此無邊聲)
石人峯(何年餐石髓屹立照清波如此成終古長生亦為何)
學堂巖(翩翩學仙子羣居此山顛定無書可讀姑以聲相傳)
鳳山(聖神千古上風雨九疑空只有山中竹旋為十二宫)
馨香巖(潭水下深黝日星隠文章鼓雲出石氣洒雨作龍香)
釣臺(危石上崟欹清風百尺垂故人恐多事莫道釣翁誰)
磜潭(未始滿盈過何曾波浪興衆皆資善利此獨保無能)
三山石(三山可飛度舟楫不能通莫執茲峯石攀緣浪費功)
五面石(一石作五分何者是真面拄杖試敲看莫作點頭見)
小隠巖(深淺辟世塵長恐與名親故是絶知者誰言無隠人)
一線天(太空誰自碍峡徑事幽行天體元無外通君一線明)
余賦此詩時以小字書之袁伯長學士禮部王繼學
尚書趙承旨先後同賦雜書同一卷後云失去復得
趙公如前而求書其後偶閱故紙得藁草餘紙謾錄
之虞伯生甫
龍口巖(飛泉龍口懸平石鼇背展高會瀛洲人一笑滄波淺)
洗藥池(長生底湏學神芝何處采不見洗藥人清波湛然在)
丹井(丹井只三尺四時無虧盈餘波飲可仙我亦願乞靈)
玉簾泉(天孫織玉簾懸之千仞石垂垂不復收滴滴空山碧)
長廊巖(誰謂山中險長廊亦晏然花開春雨足月落山人眠)
金沙嶺(峻嶺接仙臺仙人獨往来簫聲吹日落鶴翅拂雲開)
昇仙臺(高臺去天咫有仙從此昇遺迹若可攀山雲白層層)
逍遥巖(老竹空巖裏懸厓飛水前欲識逍遥境試讀逍遥篇)
靈湫(神龍蟠泥沙宅此巖之阻遊人勿輕觸歴歴聽秋雨)
寒月泉(泉清孤月現夜久空山寒不用取煑茗自然滌塵煩)
長生池(脩竹夹清池一亭山之西長生人已去誰能汨其泥)
道人巖(道人出白雲空巖為誰碧獨往誰得知時有鶴一隻)
雷公巖(谷口隂風来山頭暮雲舉但見飛電光山人賀春雨)
老人峯(何年南極星隨地化為石至今明月夜清輝倚天碧)
月巖(飛泉何許来明月此夜滿登高立秋風妙趣無人欵)
仙足巖(一足不能行神仙寧此留秖以形之似高縱何處求)
鬼谷巖(道散亦已久世變如浮雲石壁有太古為問空同君)
風洞(清風貯深洞四時常氤氲飄然無遽𤼵散我山中雲)
石人峯(仙人立危峯欲作淩雲舉飄然閱浮世獨立寂無語)
學堂巖(仙人讀書處樵子時聞聲猶勝爛柯者只看棋一枰)
鳳山(孤鳳栖山中白雲護清境朝陽早飛来月落空巖泠)
馨香巖(蛟涎漬頑石磴道何﨑嶇深潭湛古色興雲只湏臾)
釣臺(地非七里灘名乃千古同神仙聊戲劇何有一絲風)
磜潭(山川萬古秘雲雨一潭幽何日卧龍起碧潭空自秋)
三山石(三山豈仙居百世真道學荒臺明月秋懷哉彼先覺)
五面石(竒石不為峯何用作五面獨立賞春暉水流花片片)
小隠巖(抽矢射白額歸洞讀舊書小隠不可見後来誰卜居)
一線天(青天何蕩蕩此中纔一線大通本来明慎勿安所見)
東平王繼學(士熙朱文)
龍口巖(晴瀑歕飛沫暁雲嘘空青我欲探頷珠苐恐龍睡醒)
洗藥池(仙苗濯靈根幽池發神光至今池中水猶作芝术香)
丹井(丹成人已仙有井在巖竇如何葛稚川方里覓勾漏)
長廊巖(脩巖深石室香炬曳晴虹步虚聲欲斷行道猶未窮)
金沙嶺(佛將金布地仙以金為嶺笑殺塵世人愛金如愛命)
昇仙臺(真仙妙神化平地可飛昇喝石為此臺將以遺雲仍)
逍遥巖(萬物皆自適誰獨鴳與鵬何事巖下叟愛讀南華經)
靈湫(巖阿泓水淺無龍何為靈老君道猶龍占此一勺清)
寒月泉(湛如規王瑩泠若清水冽汲来試酌之乃是一片月)
玉簾泉(山月明銀鈎烟蘿垂帶綠何人啟巖扃挂此一簾玉)
長生池(鑿池不為口游鱗樂其天豈無赤鯶公飛駕琴高仙)
道人巖(道人昔脩道煉形巖穴中道成人已去白雲鎖青松)
雷公巖(帝遣雷公来為民作年豐夭矯巖下羊孰云非雨工)
石人峯(壁立千仞岡不與世俯仰凴誰喚元章来此拜石丈)
學堂巖(天人無愚懵讀書乃真仙學堂在巖谷此道今誰傳)
老人峯(老仙欲飛騰龍鍾恨無翼笙鶴等不来化作峯頭石)
月巖(誰將脩月斧斵此石一彎為報折柱人蟾宫在人間)
鳳山(秋風吹竹實朝陽照梧樹定有吹簫人来此山中住)
仙足巖(飫聞神仙名不見神仙形何年伸一足踏在幽巖扄)
鬼谷巖(鬼谷久為鬼蒼厓名不磨咄哉千載下儀秦一何多)
風洞(白羽無用摇披襟坐空明不聞萬籟響但覺兩腋清)
釣臺(桐江一絲風萬古蜚英聲築臺學嚴子道人不求名)
磜潭(澄淵窈深碧波光射琳宫時有聽經叟恐是潭中龍)
馨香巖(巖洞深水府具闕栖幽靈腥霧襲人鼻時作龍涎馨)
三山石(蓬瀛孰云遠神仙在人間中有列仙像白日生羽翰)
五面石(一石具五面吐納五方氣遥看石上雲時現五色瑞)
小隠巖(陵藪未為僻巖穴入深窈山村摠市㕓茲隠孰云小)
一線天(巖上天萬里巖下天一線慎勿謂天小有眼看不見)
金華王奎景文甫
龍口巖(虚氣雲翛翛噴薄雨傾注手擘蒼壁開嶄然頭角露)
洗藥池(長鑱劚靈根濯以上池水餘波濕黃精不洗俗子耳)
鍊丹井(金丹淪井底千載水渾赤短綆願波深三嚥生羽翼)
長廊巖(虚&KR1231;開脩廊回風走落葉夜月照無眠披衣来步月)
金沙嶺(築塢莫慢藏披沙亦良苦小嶺隔仙家黃金賤如土)
飛仙臺(棄世如脱屣竦身即蓬莱臺空白雲滿笙鶴時歸来)
雷公巖(微陽地中復一鼔元氣行驚起懶龍蟄毋作嬰兒聲)
石人峯(振衣陟高岡質化日已遠天荒地維拆獨立心不轉)
學堂巖(邃然若厦屋中隠列仙裾常聞伊吾語不讀人間書)
老人峯(細草胸垂鬍積雪髮飄素相逢或欵年甲子不知數)
月巖(四萬八千戶斵此寳月圓罡風大地動明年飛上天)
鳳山(何年覽輝下借此松桂栖春風一振羽百鳥不敢啼)
逍遥巖(林木以為廬井石以為席朗誦逍遥游小大各自適)
靈湫(坎井蔽荆棘居然閟神靈願借一勺水為霖慰蒼生)
寒月泉(清如三危露泠若太古雪舉瓢斟酌之洗五情熱)
玉簾泉(仙家金銀闕低垂白玉簾天風忽卷起珩瑀鳴&KR0655;&KR0655;)
長生池(靈龜或千歲游魚亦有神會比菊潭水盡壽南陽人)
道人巖(道人仙去久道人名尚存樵青相䧺長朅来欲爭墩)
仙足巖(仙人本空飛可望不可即誰能及踵武徒爾泥形跡)
鬼谷巖(清溪絶氛垢靈風滿巖屏空餘山木壽三歎游仙詩)
風洞(山間空洞腹百竅時一噫獨坐碧窗寒洗耳聽天籟)
釣臺(危石可箕踞投竿俯深清寄語羊裘子釣魚非釣名)
磜潭(潭色深黝黑無底通歸虚安得然犀照下燭鮫人居)
馨香巖(巖谷下空嵌潭底正深黑心清香自聞龍坎在盤石)
三山石(三山擁&KR1274;宫濟濟衿佩列但使本心明神仙不留訣)
五面石(削成元氣中屹立高崒嵂五面雖不同貞堅心若一)
小隠巖(朝市亦可隠上累官府多濯足澗下水晞髮山之阿)
一線天(坐井祗見小一線難求通蒼蒼覆九有無人為𤼵蒙)
括蒼林𫝊以道
子昂諸賢賦天冠山五言詩二十八首模寫已盡矣
予遂作唐律一章以題卷尾云
閑閑道人吳全節
青山特地聳天冠聞說王仙駕紫鸞浮世黃金空白髮
倚雲蒼玉尚玄壇松根怪石千年化檜頂飛泉六月寒
弘景定辭神武去鷗波浩蕩錦江干
天歷二年六月十又一日雨中書
龍口巖(日落霞光吸春深雨沬飛昂藏無蟄相吐納有仙機)
洗藥池(好在池中水誰留海上方至今人掬處千載有餘香)
丹井(千年井水赤人道有遺丹姹女顔何在飛仙骨已寒)
玉簾泉(泉飛到地垂借問卷何時昨夜崐岡火仙關渾不知)
長廊巖(洞府廊千步苔封不盡春升堂并入室今古豈無人)
金沙嶺(此嶺入仙家金星射日華極知同糞土何用化丹砂)
飛昇臺(石湧數層臺高人去不廻肉身無羽冀誰復是仙才)
逍遥巖(欲識逍遥處兹游隘九州一巖能幾許空有此名留)
靈湫(山靈守此宅雲霧起時時人道蓬莱淺龍歸人不知)
寒月泉(寒月在泉底酌泉和月吞秋光冰人齒胷次幾乾坤)
長生池(吞嚥華池水仙傳不死方此池名美耳人壽若為長)
道人巖(道人何許人巖冷耿餘情人已無形影如何問姓名)
雷公巖(巖裏有雷公巖前劈怪松寥寥天宇大萬蟄幾秋冬)
老人峯(神散形不化癡頑一老翁仙人鍊石髓何日為還童)
月巖(老兔得仙藥依巖晝夜明可憐天上者不似我長生)
仙足巖(石上巨人迹𫝊聞古亦然巖今露一足那不是飛仙)
鬼谷巖(巖是仙人宅猶存鬼谷名黃冠如許衆誰觧說縱横)
風洞(日日洞門開清風洞裏来天生仙境界不許有塵埃)
石人峯(塊石立巖扃頑然不復靈空令千載下猶說是仙形)
學堂巖(道佀夲非像巖居恐腹虛仙經人不識當是讀何書)
鳳山(何年来覽德疑此類岐周綵羽今誰見山名自爾留)
馨香巖(此是斬蛟地腥氣冷幾年空巖香氣滿定有水中仙)
釣臺(臨水臺千尺人家不姓嚴今無釣鰲手嬴得老龍潜)
磜潭(磜高開洞府宅此有龍君不盡池中水湏容世上分)
三山石(三片山根石侵雲品字排時時會孔老東觀復西齋)
五面石(統體一太極居然五氣分無由知艮背面面自生雲)
小隠巖(仙人不可見来往太虚空瑣瑣巖居者何山與爾同)
一線天(崖高天破碎一線不堪紉莫道女媧死彌縫自有人)
元統乙亥余自洪校文還吾宗丹陽師出示天冠山
二十八詠皆朝貴手筆余何敢下注脚然以宗誼重
師請不能辭它日見者必曰何物小子敢汚此卷則
知罪矣祝堯
龍口巖(何年鑿山骨雙闕欝峥嶸行人不敢近中有風雨聲)
洗藥池(仙家種瑶草飬之日月華藥池流水出世上得胡麻)
丹井(羽人千歲去丹井春泉肥何如未央宫銀林生夕霏)
玉簾泉(泉影懸玉簾瀑布界青壁神君騎黃鵠隠士歌白石)
長廊巖(長廊不可居四時嵐氣寒别有如堂者好作玄都壇)
金沙嶺(今沙生嶺頭仙子鳬舄稳空谷無足音高人樂真隠)
飛昇臺(步上昇仙臺飄然隔萬塵天底星辰近雲氣常逼人)
逍遥巖(朝看碧桃花夕譜洞簫曲大年駐清景逍遥本無欲)
靈湫(山中有靈湫古来是龍宅墮月沈流光出雲透深碧)
寒月泉(洞天在眼中石寳消古雪自有松桂林因之煑寒月)
長生池(日月馳兩轂催逼世老養息長生池千歲童顔好)
道人巖(石巖有仙居終古與石存千年榖城山寂寂誰與論)
雷公巖(雷公不上天收聲息巖戶龜田嘉禾死為起作霖雨)
老人巖(嫋嫋烟霧質宛宛星宿精千歲毛髮青誰呼老人名)
月巖(嫦娥老不嫁獨在冰雪宫何年入山中素影滿江東)
仙足巖(仙足本無縱凌雲逐黃鵠忽見山中人来言有靈躅)
鬼谷巖(日照神清洞雲封鬼谷巖古仙無姓字槲葉翦春衫)
風洞(洞口風泠泠日吹松桂寒泉聲夜相和環珮玉珊珊)
石人峯(高峯似石人天丁斧刀削不見宣和年千秋倚雲幄)
學堂巖(仙骨出靈昭邈與文字謝如何學堂巖囊螢照中夜)
鳳山(文鳥出丹穴飛下青琅玕永謝秦王女長依舜樂官)
馨香巖(種花弱水西斬龍赤岸東夜風吹天香何似博山銅)
釣臺(六鰲戴神山仙宅白玉樓釣客坐空臺此物不可求)
磜潭(寒潭積重泉下有神物樓高秋吹木葉不敢下漣漪)
三山石(三山在何處迢逓大江東不得丹經訣欲訪浮丘公)
小隠巖(牛下有歌詩丘中有鳴琴歎彼考槃人千載誰知心)
五面石(三山水清淺五面石檀欒苔磴緣蘿合花房暎竹盤)
一線天(日車馳九萬天影積一線品彙涵太虚何如管中見)
柏臺馬伯庸父
龍口巖(呼吸通元氣飛潜順化機風雷生倏忽造物豈兒嬉)
洗藥池(采藥白雲裡洗藥清池中池水尚香潔仙人已乘空)
丹井(鑿石通泉脉鑄鼎鍊丹砂丹成騎鶴去滿地生雲霞)
玉簾泉(燦爛金為屋玲瓏玉作簾飛泉来百道定有老龍潜)
長廊巖(磬聲遠摇曳鐙影明参差洞章歌已徹行道尚委蛇)
金沙嶺(緩步長廊巖更上金沙嶺慎勿貴金沙忘却昇仙境)
飛昇臺(黃鵠去不返白雲還自飛神仙豈無有何事蹈危機)
逍遥巖(鵬摶九萬里籬鷃飛咫尺所以逹觀人亦各適其適)
靈湫(白雲縹緲起驟雨頃刻来神龍一奮迅為農甦旱灾)
寒月泉(嚙冰潄齒頬嚥雪滌胃腸此泉若寒月飲之年命長)
長生池(滄波幾清淺此水净無淤應有得仙人洗髓伐毛去)
道人巖(巖花自開落山鳥時来去道人息深深凡聖難窺覷)
雷公巖(隂陽一回薄蕭翹皆奮飛安知聲原氣蓄此甚細微)
老人峯(雪披素髮短雲覆錦衣長遠近瞻南極高峯有景光)
月巖(空巖何圓圓老樹亦纚纚天光雲影中明月忽在指)
仙足巖(神仙已遐舉誰復繼其躅安知蓬莱山在此不移足)
鬼谷巖(昔有鬼谷子術知亦多竒遂令後世士靡靡競趨時)
風洞(天地本空洞運化無停機泠然萬竅作起自一嘘欷)
石人峯(臨風衣自整對月影偏長獨立經寒暑真成石作腸)
學堂巖(萬象自森列千載瞬息間仙家學無為心境乃清閒)
鳳山(鳳有五色瑞千載来翔往者不可見相期白雲鄉)
馨香巖(月中古桂根巖阿種来久秋風昨夜生馥馥透忩牖)
釣臺(高臺垂釣人應是經綸手尚父與嚴陵觧後豈無有)
磜潭(澄潭湛無底頫觀毛髮寒但見龜魚出焉知龍下蟠)
三山石(每上三神山可望不可到即此是三山可與論至道)
五面石(何年星墮天化作五面石面面不相看相看還是一)
小隠巖(山深人寂寂澗曲水沄沄顧爾非忘世遺身在白雲)
一線天(蒼蒼倘非天天竟何形似莫於通塞中見此一線止)
亰兆杜清碧(本)
雍國公虞丞相古劍歌
古劍歌
至正庚寅十月余遊錢唐過四壁山中與青城山樵遇
樵出示余古劍乃其先公相國所遺也余為樵古劍歌
以歌之
古劍古劍原非鐡亦非干將與莫邪自從混沌鑄成来
出鞘入鞘何生滅輝天爍地不湏磨肅氣稜稜凛霜雪
是以曾將破敵酋采石江頭建&KR0564;業海晏塵清歌太平
瑶匝藏之在巖穴或時拈出與人看千古萬古歎猛烈
野泉翁
虞相古劍歌(有引)
宋相虞忠肅公八世孫堪謁余雲間草玄閣自云先丞
相有古遺器四曰瓦琴石磬蜀王硯與此劍也劍長古
赤三握具五寸弱握有二稜起欵識可辨者曰千萬歲
其鐔横寸二狀饕餮未甚銳縵文為水銀古中末間黝
漆色芒可吹毛星月下出之豔發孚尹凛凛然可寒鬼
膽是誠千載物也於是酌堪以酒酒酣為作虞相古劍
歌使與古虞公劍同傳為其家寳云
昔聞虞公古劍可以追騰空廻落日千年宗社已丘墟
子姓西来𫝊不失江淮都督憤國讎八陵痛骨三十秋
采石江頭一提出寒芒夜激妖氛收堪子堪子傳八葉
價金不售山西侠床頭寳匣不敢開黃蛇上天走雄雷
持謁雲間鐵龍父灑以延津拭以赤厪土虹光一道裂
蛟胎上指黃星落黃雨鳴呼舞鴻門刺魚肚二豎汝何
足數我將假霜鍔代天矛西山斫白額二東海斬蛟三
頭然後裂蚩尤殪玀猴大開太陽照九州堪子堪子勿
失汝劍兮使我徒請尚方斬馬之具於朱游
至正二十五年青龍集乙巳王正上日抱遺叟楊維楨
在雲間草玄閣書
雍公孫子氣甚清示我楊顛古劍行劍鋒詩律兩竒絶
秋蓮光彩玉庚庚楊顛徤筆老縱横亦是鐵中之錚錚
吐辭鬱嵂鳴不平吁嗟鳳皇来為盛世鳴一代惟數虞
翁生余也學書學劍既老何由而成名
古劍行倪瓉(己酉冬)
雍國丞相虞公古劍一具今藏其孫勝伯家毗陵倪
元鎮匡廬陳惟寅既作歌詩詠之且要余同賦焉
雍公古劍射日星鐵冶鑄出秋霜硎寒光耿耿試一掃
魑魅罔象都逃形匣藏繡澀不敢&KR0978;龜鱗虎文驚且竦
閱歴星霜三百年社稷山河自兹重雍公磊磈雲夢胸
白虹紫電符采同有時呼酒醉踏月浩歌起舞多英風
采石江頭却胡騎一戰突營誰可比材官勇將號如雲
每視竒功獨懷媿劍鋒猶漬佞血鮮神物不隨陵谷遷
只愁雷電破屋壁化作蒼龍飛上天
淮海秦約(文仲)
鄧文肅公臨急就章
大德三年三月十日為理仲雍書於大都慶壽寺僧房
巴西鄧文原
天歷庚午清明日汾亭石巖民瞻觀於武林宗陽明
復齋(隸古)
至正八年六月二十日會稽楊維楨偕河南陸仁同
展卷於東滄聽海閣仁嘗學章草者以此卷入臨品
之能云
至正庚寅夏五月二十又四日方外張雨謂素履齋
書此蚤年大合作中歲以往爵位日高而書學益廢
與之交筆硯始以余言為不妄殆暮年章草如隔世
矣信為學不可止如此
洪武十一年戊午歲五月豊城余詮拜觀於東倉之
甘泉里寓舍
急就篇漢黃門令史游作蓋推本蒼頡爰歴博學凡
將等篇而廣之也今石刻相𫝊為吳皇象書比顔師
古所注者無焦滅胡以下六十三字又頗有訛脫始
東漢人以用藳法寫此章故又號章艸此卷前元鄧
文肅公所臨公繇房山高公薦入掌制誥出持憲節
斯乃應秦翰林時為理仲雍所書觀其運筆若神蜦
出海飛翔自如仲雍名熙于闐人好古博雅為吳郡
判官建言助役法民便之弘農楊子綸出示求題故
并及之
洪武十二年三月清明日後學袁華書於鰲峰精舍
嘗論急就篇此小學家之說漢史游傚凡將為之也
末叙長安涇渭街術後或增以齊國山陽二章宋歐
陽修居史舘日以餘力及於是篇取州名裒次之然
是篇去古逾遠脫漏訛舛不無人欲辨其失得而增
補亦徒自勞耳漢人以藳法書之故曰章草此草書
之祖也近世人多尚草真行未始學而先習草如人
未能立而欲走蓋可笑也况章草之来本於科斗籒
篆觀其運筆圓轉用意深妙烏有不通籒篆而能學
者哉苟有聡明之人雖不通籒篆能彷彿其形似猶
可其奈刻鵠不成者耶自東漢以䧏臻乎妙者惟皇
象鍾繇王右軍而已唐宋間人臨鍾王所書亦不多
見欲習之者不通籒篆誠難乎哉此卷巴西鄧文肅
公所臨公在元時不獨以文章名世而又以能書名
世號稱三大家公與焉觀公運筆用意甚合古人之
妙此卷實希世之寳也亮上人出示乞余題余故以
草書之難習併錄於卷末非但以警於人而有以自
警也
洪武二十七年倉龍甲戌秋七月獨菴道衍寫於海
雲東軒
正統戊午中秋後二日武昌陳謙拜觀於毗陵寓舍
小遊仙詩
鸞書趣燕五城東下視星辰在半空行過瑶臺重回首
玉清更在有無中
虎豹眈眈守帝閽銀灣水氣暁氤氲石榴花下霓裳隊
競染香雲製舞裙
城闕芙蓉曉未分身騎金虎謁元君青童不道天家近
笑指空中五色雲
三十六宫丸内春邯鄲却憶夢中身帶將一箇城南樹
去謁仙班十八人
飄飄仙樂下珠庭又從麻姑䧏蔡經麟脯鳳脂皆可壽
長生何必斵松苓
溪頭流水飰胡麻曾折璚林第一花欲識道人藏密處
一壺天地小於瓜
不到麟洲五百年歸来風日尚依然穉龍化作雪衣女
来問東華古玉篇
春宴瑶池日景高烏紗巾上插仙桃長桑樹爛金雞死
一笑黃塵變海濤
高駕飈車過大瀛神官報道禇三清新裁鵝管銀簧&KR0008;
一曲玄雲鼔未成
天府官曹夙有期金枰玉栗賜漁師一彈指頃天台近
始悟三生石上棋
此余方外生余善追和張外史小游仙詩一十觧持
藁来余不能加點讀至長桑樹爛天雞死座客遶林
三呌以為老鐵喉中語也又如一壺天地小於瓜雖
老鐵無以著筆矣故樂為之書至正癸夘春王正月
上日鐵龍道人在玉山高處試奎章賜墨書
明德遊仙詞十首自天柱山𫝊来依韻繼作雲林道
氣者觀之亦足自拔於埃壒矣雨上
白玉之盤滄海東蒼蒼下視遠如空請看端正山河影
不滿㘭堂杯水中
鴻寳枕函雲積叠芝臺爐火煖氛氲子能試喫青精飯
我亦聊書白練裙
夜久摶桑海色分珠宫望拜赤龍君洞庭未省君山在
元是崑崙小朵雲
藤蘿石上尋長迹金栗圖中見小身抖搂幾重衣祴看
情知不染散華人
厭見霓裳舞廣庭罷看三十九章經道人腰着金鴉嘴
自向松隂洗茯苓
㔫股清池足漚麻池中肥水是松花早知魏帝一丸藥
肯信東陵五色瓜
恥作深山服食仙伐毛洗髓固依然木蘭墜露研朱寫
只寫南華秋水篇
腳底琴生三尺鯉䄂中阿母一雙桃别時勞動淩波襪
爛月如銀曬夜濤
眼中自小薄蓬瀛日月雙飛下始清見得明忩塵彷彿
定知草創大丹成
玉格金科自有期赤城何待遠尋師壁梭也觧為龍去
樵斧如何只看棋
丙戌歲四月二十日靈石山登善精舍寫
向嘗次韻信都趙君季文父遊仙詞亡友虎林張君
伯雨父見而愛之亦嘗依韻以属和崐山清真觀道
士余君復初伯雨愛友也寫所和詩以遺復初復初
今年久欵余於吳郡之城南乞余寫昔所和合張君
之什併藏之江空歲晚朋友間能詩如伯雨寥寥絶
響因寫舊作不能不興感云耳今年至正二十年庚
子歲之冬也遂昌鄭元祐明德父
金碧樓臺瀛海東娉婷仙子下遥空聖凢千古無窮事
都在鸞笙一曲中
靄靄身中三素雲鼂暉出海共氤氲桃霞沐雨輕勻面
柳浪含漪細織裙
鳳麟洲上水烟分女伴同祠李少君點定易遷宫裏籍
步虚回首踏紅雲
煌煌朱樹四時春樹影玲瓏月滿身理罷玉笙朝斗去
就中誰是避秦人
雲旂阿母䧏珠庭母為雙成欲㖟經塵世登真無要訣
藥囊辛苦貯参苓
纔吹松屑飯胡麻又見蟠桃一度花不為靈姝一服食
金盤那得不如瓜
窈窕溪真十二仙靈犀分水夜長然珠宫每把皇人筆
點染青瑶第幾篇
寳髻駢雲誰最高花間行數舊栽桃生洲月出星官近
騎着神魚舞翠濤
紫皇親駕按寰瀛又見鯨波澈底清仙籍不能無謫䧏
塵緣敢望有虧成
欲採靈芝恐後期魚遊千里費尋師不因悟得長生着
一局難終未了棋
至正二十年庚午歲冬十月書於吳郡城南之寓舍
銀河萬里海雲東直泛靈槎上碧空仙女踏歌星漢裏
老龍吹笛浪花中
金粟天高碧殿雲鏡中空影夜氤氲白鸞樹下三千女
一色龍銷玉雪裙
月照旌旗夜未分行宫望拜玉華君衆中王母雙龍駕
飛動神州五嶽雲
令威化鶴已千春華表歸来是後身城郭悲歌荒塜在
到頭應愧學仙人
白鶴下啄瑶草庭道士夜讀神農經問之長生有寳訣
授以松根千歲苓
溪水流香飯熟麻洞中千樹玉桃花金盤日日飛仙供
勑賜安期海上瓜
鬱蕭臺上會羣仙龍燭飛光暁夜然玉殿歸来環珮冷
白雲猶護古苔篇
麟洲宫殿五雲高夜赴瑶池燕碧桃借得仙人紅尾鳳
月中飛影拂波濤
鈞天按樂召蓬瀛千把芙蓉朝太清一曲霓裳羽衣舞
仙家只數董雙成
長生誰解問佺期黃石空為孺子師何似山中閒日月
松隂自了著殘棋
游仙詩遂昌其最優乎貞居仙去不可復得清真余
君復初請余和之以繼二妙之後其知言乎昔揚雄
作太玄曰後世有揚子雲必好之蓋謂作者非難知
者為難也復初舊有能詩聲余故喜之遂為賦此但
不可與不知者言耳太原郭翼識
元賢翰劄䟽
右前海寧州同知楊性所藏先友遺迹一卷凢十一
人詩文若干篇性曰先君子字伯振至正間從事淛
省一時名大夫士多與往来為詩文性收藏甚富兵
火之後往往散失此其僅存者且以先友不著字與
官爵劣於柳記求余記之以余嘗游諸公間也盛熙
明字熙明能書辟奎章閣書史著法書考傳於世堵
蕳字無傲能書畫淛省掾吳溥字溥泉以才識自負
結交海内名士後兵興福建守臣承制署為其省參
知政事楊維楨字廉夫丁夘進士江淛儒學提舉俞
氏兄弟者吳人俊字俊平江路推官庸字子中華亭
縣尹書有晉人風葛元喆字元喆戊子進士翰林編
修官高明字則誠乙酉進士柯九思字敬仲奎章閣
鑒書博士劉基字伯温今御史中丞黃潛字晉卿甲
寅進士翰林學士諡文獻文章為世推重此致政後
所書謙恭端謹足為後進取法觀之猶可想其儀刑
嗚呼余嘗謂人子欲顯其親至錄其所與交若柳子
者可謂孝於其親無所不用其心然所記不過姓名
爵里而已能併存其遺文如此可謂有加前人者哉
東坡謂先友記六十七人考之於𫝊卓然知名者二
十人今楊氏先友十一人其文章事業鮮不載國史
者性言其所散者趙文敏公康里巙公仲弘楊先生
衆仲陳先生道士張伯雨則又無愧柳記多矣伯振
君諱祖成仕至山隂縣尹嘗從學湏谿劉先生性字
彛仲學於廉夫少學詩於文獻齊郡張紳拜手謹題
趙松雪書洛神賦卷
魏國趙文敏公書此洛神賦當是大德之時後之學
書者能闖其藩籬者蓋亦鮮矣况堂奥哉君羽其葆
之後學危素燕城清淨軒題
趙文敏書高上大洞玉經
大元延祐三年歲在丙辰五月望為石塘尊師書
集賢學士資德大夫趙孟頫
此卷乃趙魏公六十三歲所書至精至妙非言詞贊美
可盡蓋公之字法凡屢變初臨思陵後取則鍾繇及
羲獻未復留意李北海此正所謂學羲獻者也舊嘗
獲見周侍御家侍御既坐貶竄竊意必歸天上不知
復流落人間今得披玩累日抑何幸哉殷卣周彛而
此卷不可得博雅君子尚思謹秘而𫝊焉金華宋濂
題
昔華陽洞中仙經多楊許二君手書結字畫符之妙
所以為洞天千載秘寳近世吳興趙公子昂書法畢
絶偏善小楷又嘗親授洞訣於茅山劉真人所以書
此其可寳不愧古人矣僕參學以来忽焉老至得隠
地於臨川華蓋浮丘壇東麓仙人茅公修行故處將
結盦誦經得見此卷猶記是年與趙公同在亰師今
二十三春公與劉君各已仙去遡曕回風俯仰慨然
大洞三境弟子虞集書
至正九年歲在己丑秋八月二十又三日拜觀於苕
溪之上
續書畫題跋記卷七
