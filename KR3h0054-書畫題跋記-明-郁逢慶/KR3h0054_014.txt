欽定四庫全書
續書畫題䟦記卷二
明郁逢慶編
龍眠居士李伯時五馬圖卷(黃太史箋題)
右一匹元祐元年十二月十六日左騏驥院收于闐
國進到鳳頭驄八歲五尺四寸
右一匹元祐元年四月初三日左騏驥院收董氊進
到錦膊驄八歲四尺六寸
右一匹元祐二年十二月廿三日於天駟監揀中秦
馬好頭赤九歲四尺六寸
元祐三年閏月十九日温溪心進照夜白
右一匹青花驄原無箋(恐即是滿川花也)
余嘗評伯時人物似南朝諸謝中有邊幅者然朝中
士大夫多歎息伯時久當在臺閣僅為喜畫所累余
告之曰伯時丘壑中人暫熱之聲名儻來之軒冕此
公殊不汲汲也此馬駔駿似吾友張文潛筆力瞿曇
所謂識鞭影者也黃魯直書
余元祐庚午歲以方聞科應詔來京師見魯直九丈
於酺池寺魯直方為張仲謨箋題李伯時畫天馬圖
魯直謂余曰異哉伯時貌天廏滿川花放筆而馬殂
矣蓋神駿精魄皆為伯時筆端取之而去實古今之
異事當作數語記之後十四年當崇寧癸未余以黨
人貶零陵魯直亦除籍徙宜州過余瀟湘江上因與
徐靖國朱彦明道伯時畫殺滿川花事云此公卷所
親見余曰九丈當踐前言記之魯直笑云只少此一
件罪過後二年魯直死貶所又廿七年余將□二浙
當紹興辛亥至嘉禾與梁仲謨吳德素張元覽汎舟
訪劉延仲於真如寺延仲遽出是圖開卷錯愕宛然
疇昔拊事念往逾四十年憂患餘生巋然獨在彷徨
弔影殆若異身也因詳叙本末不特使來者知伯時
一段異事亦魯直遺意且以玉軸遺延仲俾重加裝
飾云空青曾紆公卷書
此卷已載雲烟過眼錄三百年來余生多幸得獲覩
馬畫於澄心堂紙上筆法簡古步驟曹韓曾入思陵
内帑璽識精明真神品也近日摹數本於吳中賞鑒
家自能辯之子京(朱文)
李唐虎溪三笑圖
余嘗遊匡山至虎溪未入東林寺首見一亭扁曰三
笑因問其故謂晉遠師以陶淵明陸修静且語且别
握手相忘遂犯送客不過虎溪之戒乃相顧各掀髥
而去今觀李唐此圖千載遺風具存人生不與路為
讎二三子何哂之有
紹興庚午季春十一日陳壽題
偶然行過溪橋正自不直一笑三人必有我師不笑
不足為道人生一笑良難莫問是同是别青山相對
無言谿聲出廣長舌山村老拙仇遠敬書時年
七十一
元亮纘孔業修静研耼玄遠公學瞿曇高居著幽禪
人異道豈殊萬散一固全目擊輒有得參會各囅然
胡為老緇褐蹈舞喜欲顛謾道遺其身襟袖猶褊褼
彼酣適酒趣尚不醒者傳俗吏浪自苦窺管持知天
永康胡長儒奉題
龍圖燕穆之楚江秋曉卷
燕龍圖在王府以德業自勵後世乃以能畫稱觀此
足見其藝之不凡但恨為此所掩噫以顔魯公之政
事而世亦以書稱可見學之不可不慎也乙丑二月
門山老樵齊郡張紳
燕尚書生有巧思能奮志功業圖畫特其一事耳在
燕府侍書時王求畫一筆不肯與盖恐王之志尚偏
也故其畫罕見於世此卷筆力遒媚其在早年所製
無疑也吳郡張適識
江水滔滔日夜流帆檣來去幾曾休畫圖不盡古今
意感慨令人憶壯遊俞貞木
初晰澹微茫猿啼楚江曉恬風展波鏡千里瀉瀰渺
起語船上人驚飛岸邊鳥行裝亂填委徒御争紛擾
川后弭安流天吳沕深窈隂霾斂遙翳目斷秋旻杳
響枻節歌長翔颿逗風小人生等萍寄奔涉何時了
旅思協悲端羈情重憂悄忠忱不可見永弔鳴寒篠
回首噭湘纍蒼山亂雲繞卞同
臺城路黃陵廟下瀟湘浦依稀少年羈旅夢澤風
生渚宫花落收盡峽雲巫雨長天帶水正日出三竿
客船猶艤四望蒼蒼秋光都在白蘋渚流年暗驚
易度向畫中空見舊遊如許鼓瑟人遙紉蘭事往誰
折芳馨寄與消魂凝佇待收拾閒情寫成新句心與
鴻飛空江烟浪裏
去年秋友人謝彦起氏為孟敷陳孝廉索賦楚江
秋曉詞久未能成今日偶過許瀾伯讀書房時夏
雨初霽軒窗朗徹因援筆賦此留瀾伯所歸諸孟
敷殊愧不工也
洪武廿八年孟夏十有一日吳人王璲
大船駕帆曉欲發小船載客客未絶行李匆匆不憚
勞湏臾會面湏臾别江濤洶湧聲如雷名利縈擾心
為催楚天秋高何所有黃鶴磯頭多美酒便當吟笑
解金龜勿向風波空皓首彭城錢復
七澤蒼茫曙色微眼中風景尚依稀疎林半隠黃陵
廟涼霧初消赤壁磯波動蒹葭涵石出沙喧鴻雁帶
霜飛令人却憶曾遊處濯足中流放櫂歸
偶武孟
楚江秋向曙畫裏景依然旭日浮波面涼風動樹顛
同來桃葉渡相並木蘭船欲問西州信潯陽何處邊
吳僧普震
蒼茫巫峽曉搖落楚天秋神女千年廟商人萬里舟
詩中曾想賦畫裏每思游江海平生志窮經老一丘
韓奕
五更人語覺潮生估客帆檣候曉行樹色未分雲夢
澤雞聲已動漢陽城天空畫角吹霜盡月落銀河入
斗横欲問楚南千古事至今江水為誰清
吳郡陳寬(孟賢)
南浦清霜覆荻花颺帆一半去長沙鳳凰山近猿聲
急鸚鵡洲寒月影斜白髮此時傷九辯翠眉何處泣
重華天明莫上江樓望滿地西風正憶家
彭城劉珏(廷美)
天連湘漢水悠悠水色微茫接素秋殘月已沉三國
恨亂雲初散九疑愁南方流落身將老西候蕭條客
倦遊欲採蘋花悵無伴美人迢遞隔滄洲
夢回江上算秋程水影迢迢積漸明落木西風連鄂
渚亂山高浪隠湓城鐘邊野寺經僧起霜裏孤帆估
客行往事獨悲前席誤不從賈誼問蒼生
葭菼蒼蒼白露晞蕭條江色帶微暉平沙雁逐寒潮
起野樹鴉隨亂葉飛漸見九溪如練淨尚憐三戶似
星稀不堪昨夜南遊客愁向西風憶授衣
長洲沈周
右一卷題計三十二人辭多不綠
宋徽宗題宗室士雷湘鄉小景
趙士雷官至襄州觀察使此圖為宣和秘府所藏之
一也卷高一尺八寸長八尺有竒畫法二李汀沙樹
石金碧映帶鵁鶄鸂鶒計十二種迴塘曲渚各臻其
妙真佳品也墨林山人
湯叔雅霜入千林圖
昔王充道送水仙五十枝與山谷先生欣然作詠凌
波仙子生塵韈之句至今膾炙人口余欲水墨畫五
十枝俱梅號曰霜入千林圖凡落筆趣向疎澹稠疊
纖悉去處癖於七載而就所謂能事不受相促迫是
也他日此軸流傳名世之家為余愛惜之
嘉泰改元歲在辛酉季夏上休日江右湯正仲叔雅
書於丹丘寓舍云
米敷文楚山清曉卷(小簡附)
友仁承錄示文字深荷勤意併俟面謝友仁悚息再拜
老樹筆間生竒石筆下出濃淡高低遠近山隂晴一
半雲烟没漠漠江天杳杳空不勞施力自然中便於
沙際尋歸路却憶霜林葉不紅子昂
冥冥濛濛方寸天不知所以然而然無根老槎濕風
烟霾雲懜懂栖蒼玄晴窗開卷作三叫看得米家神
氣小濃蘭塗墨幻東白污我瀟湘山色曉
海粟老人(怪怪道人)
楚山清曉畫圖成點滴烟雲不亂真被遇光堯名愈
震宣和到此幾經春永嘉吳沂夫題
吳融賦曉人服其妙元暉作清曉圖吾知其難况復
有楚山耶過庭出此卷狼山五峯蛾眉六合隠見雲
靄中晨光熹微人行鳥飛不足以盡其形容故詠歌
之當與李咸熙嵐烟晚晴許道寧秋山詩意同入能
品小山(江南張小山)
濛濛烟樹楚江湄寂寞漁村護短籬雲夢舟中春睡
足醉餘猶記牧之詩鄧文原
綵筆悠悠閱歲華白頭人競幾塵沙夕陽過盡春風
老空使吟箋說舊家(春風作悲風)
觀復老叟八十八歲書丙寅季秋七日李壽莊
米敷文烟巒曉景(老米題)
昔兄嘗赴吳江宰同寮語曰陳叔達善作烟巒雲巖之
意吾子友仁亦能奪其善昨晚出局過伯新家出近景
烟雲之狀友仁得其意耳襄陽老人米元章題
襄陽米友仁作畫但畫意湏臾筆硯間淋漓走元氣
雷門唐珙温如父題
不見廬山五老峯九江秀色繞雲松微茫欲識圖中
意叠巘層巒翠萬重會稽夏泰亨(夏氏叔通白文)
昔米芾嘗謁見宋帝於宣和殿帝乃從容顧芾問曰
聞卿復工畫然乎否乎芾適置友仁所筆楚山清曉
圖在懷袖間因即出以獻御覽則稱羨今觀元章墨
帖謂吳江宰同寮語陳叔達善作烟巒雲巖吾子友
仁亦能奪其善駉遂知元章沉痼於譽兒癖矣至正
十五年乙未八月十又二日東原申屠駉敬書
於越州寓邸之戒得齋(申屠子迪)
昔時米南宫父子同畫癖油然烟雨態千里入盈尺
近代宋尚書筆意妙欲逼置之几格間新舊莫辯識
應是前後身神會造化迹鴻濛迷日月澒洞飛霹靂
蒼崖晦中斷天闕杳高隔洪瀾漲無際龍虎移窟宅
農夫怨昏墊樵牧絶行跡破屋兩三家搖撼已傾側
得非杜少陵無乃陶彭澤簷茅委泥濘籬菊没狼籍
空江無舟檝汗漫安所適披圖瞻青冥惆悵坐終夕
(高作宋未詳)伯温(劉誠意基)
一曲溪山類輞川何人筆意澹風烟月明鏡水秋無
影照見長虹貫客船浚儀趙友藺書於會稽山隂之
蘭亭(廉友白文)
江上亂峯生暮烟隔江遙望水雲連西風戰艦今無
數不見米家書畫船錢用壬(成夫)
二王書法翰林所宗米友仁畫見稱於南宫老子皆
得夫家傳之妙者也南宫書不下二王米家書畫此
卷兼有之具眼者當知所寳矣
嚴陵汪汝懋(以敬白文)
過雲含雨濕層巒江樹和烟曉色寒何似清秋凌絶
頂山青雲白望長安
米家父子擅名流一紙千金未足酬本與蘇黃為後
進豈期章蔡是同遊京兆宇文公謙(子貞)
米敷文瀟湘長卷(三紙連屬計一丈二尺)
元暉戲作(題畫上)
夜雨欲霽曉烟旣泮則其狀類此余蓋戲為瀟湘寫千
變萬化不可名神竒之趣非古今畫家者流畫也惟是
京口翟伯壽余生平至交昨豪奪余自秘著色袖卷盟
於天而後不復力取歸往歲掛冠神武門居京口舊廬
以白雪詞寄之世所謂念奴嬌也
洞天晝永正中和時候涼飈初起羽扇綸巾雩詠處水
遶山重雲美好雨新晴綺霞明麗全是丹青戲豪攘横
卷誓天應解深秘留滯字學書林折腰緣為米無機
涉世投組歸來欣自肆目仰雲霄醒醉論少卑之家聲
接武月旦評吾子憑高臨望桂輪徒共千里
昨與吳傅朋蜀冷金牋上戲作一幅比與達功相遇知
亦為此郎奪因追省此詞䟦於小卷後舊曾寫寄蔡天
任以白雪易其名舊名可謂惡甚
懶拙老人元暉(叠篆友仁二字印)
米元暉作遠山長雲出没萬變古未有輩安得匹紙
以盡其筆墨之妙乎至於林麓近而雄深岡巒遠而
挺拔木露榦而想高茂水見涯而知渺瀰皆發於筆
墨之外此常人所難元暉之所易也達功他日以此
示之儻以為知言則當得山川之勝卧以遊之紹興
五年七月二十日會稽關注書
達功下第後便有放浪山水意米元暉作招隠圖僕以
為此公未宜置丘壑中也謝伋伯思父
頃在京師時方允迪嘗示僕以和人求米元暉畫楚
山清曉圖詩恨未見其畫也今觀元暉此畫自云夜
雨初霽曉烟旣泮其狀類此豈其所為瀟湘千變萬
化久落人間亦楚山圖中之一也
會稽韓滸懋遵書
畫手自高前輩雲山已屬吾曹若會瀟湘物色便當
醉讀離騷籛後人端禮處和
丘壑之士久寂寞則起朝市之念朝市之士久喧囂
則懷丘壑之放古今之理一也予贊治丹丘雖環郛
皆山可以拄頰而霞城雲嶼亦得駕言窮覽然塵纓
之所羈束終不能瑩心而醒目米西清所作瀟湘圖
曲盡林阜烟波之勝遐想鷗鳥之樂良不可及紹興
十七年三月廿二日鄱陽洪适書
元暉戲作横幅直造北苑巨然妙處開卷恍然如行
下蜀棲霞烟雨中益增土思之念紹興丁夘三月壬
午南豐曾惇題
僕十五年前見此畫把玩不能去手今復開卷恍如
夢寐不知老之將至云爾錢端禮書於東陽郡齋紹
興五月十有四日
紹興庚午十一月二十日姑蘇曹筠觀於平江余氏
之西園
昔陶隠居詩云山中何所有嶺上多白雲但可自怡
悅不能持寄君余深愛此詩屢用其韻䟦與人軸卷
漫書一二於此其一山氣最佳處卷舒晴晦雲心潛
帝鄉者願作桑波君其一與翟伯壽横披書其上云
山中宰相有仙骨獨愛嶺頭生白雲壁張此畫定驚
倒先請喚人扶着君紹興辛酉歲孟秋初八日過嘉
禾獲再觀懶拙老人米元暉書
憶年十六時識達功於檇李後七年得詞場名第行
卷贄謝諸公米老為兵部侍郎謁之之明日親袖啟
扣旅舍立湏予出乃肯去轉眼三十年二君久歸山
丘予亦老矣觀此使人太息
淳熙己亥夏四月七日鄱陽洪邁景盧
蔡天啟作米襄陽墓志言元符初進其子所畫萬里
長江圖時元暉年尚少其小筆已知名當世矣方此
老亡恙時諸公貴人求索者日填門不勝厭苦往往
多令門下士傚作親識元暉二字於後嘗自言遇合
作處渾然天成荐為之不復相似此卷寂寥簡短不
過數筆而淺深濃澹姿態横生使人應接不暇蓋是
其得意筆自其云亡畫益難得矧題識皆一時名勝
之士終日把翫不能去手也
淳熙辛丑二月中休梁谿尤袤題
水際天低岸遠山腰霧卷雲鋪擬喚松江小艇歸來
好趁蓴鱸建袁說友起巖書於池陽郡齋
太湖水入霅溪寒叠嶂連山幾萬般此景古今無盡
藏總歸懶拙一毫端籛後人聞詩書
僕昔歲南遊繫舟黃陵廟下適江山風雨歎古詩人
不能賦今觀米公山水瀟湘舊遊隠然似夢
紹興乙丑清明後兩日洛陽朱敦儒題
淳熙己亥中夏廿八日新安朱熹觀於江東道院
元暉作字作畫深得南宫筆法非特能繼其家聲亦
不負山谷兩詩也紹興丁夘三月壬午南豐曾惇觀
於丹丘郡齋
余嘗客毘陵一葦太湖舊矣去之六年風朝月夕每
思怒濤裂山澄漪見雲夢寐間時一往焉觀此恍然
所謂逃空谷而喜聞足音者
紹興十七年三月廿二日鄱陽洪适書
此畫今為中朝第一誠可寳而愛也紹興乙巳錢端
禮書
元暉寫山水真態出人意表觀之者如登高臨遠有
超出塵外之想紹興庚午十一月中澣日姑溪曹筠
䟦
米元章品題諸家山水得其妙處意謂未離筆墨畦
逕晚乃出新意寫林巒間烟雲霧雨隂晴之變以為
横披元暉蓋傳家法也温革叔皮父
此軸紙墨俱不甚精而造微入妙乃爾使得妙墨佳
楮固當益竒善御者羊腸九折亦中鸞和之音端非
虚語紹興丙子春仲三山林仰書
東坡云論畫以形似見與兒童鄰觀元暉此軸則此
已參公活句之妙處和父
予理圃於鄱城之西偏所謂蠙洲者江山横前烟
雲吐吞晴隂朝暮千變萬態有口不能說也誰能起
懶拙老人於九原為我寫貌耶
淳熙六年四月七日野處洪邁景盧書
建陽崇安之間有大山横出峯巒特秀余嘗結茒其
顛小平處每當晴晝白雲坌入窗牖間輒咫尺不可
辨嘗題小詩云閒雲無四時散漫此山谷幸乏霖雨
姿何妨媚幽獨下山累月每竊諷此詩未嘗不悵然
自失今觀米公所為左侯戲作横卷隠隠舊題詩處
似已在第三四峯間也又得并覽諸名勝舊題想像
其人益深歎息淳熙己亥中夏廿九日新安朱熹仲
晦父書於江東道院
萬里江天杳靄一村烟樹微茫只欠孤篷聽雨恍如
身在瀟湘
淡淡曉山横霧茫茫遠水平沙安得綠蓑青笠往來
泛宅浮家
淳熙辛丑中春十八日梁谿尤袤觀於秋浦
余讀賈誼度湘水賦其言造託湘流之意悲矣恨未
身到也今觀米公横卷而弔原思賈使人興懷愧無
徤筆以賦之
淳熙辛丑三月上巳日建袁說友起巖甫書於池陽
清静寮(隸書)
雨山晴山畫者易惟晴欲雨雨欲霽宿霧曉烟已泮
復合景物昧昧時一出没於有無間難狀也此非墨
妙天下意超物表者斷不能到故侍郎米公或得之
必寳玩珍愛靳不與人與人而又戒其勿他與也淳
熙辛丑秋八月吉籛後人聞詩子言書
淳熙丁未旻天季月重陽前一日洙泗時佐季雄獲
觀於蘄春郡齋(隸古滕國時氏印)
齊郡張紳觀於陳氏春草堂
瀟湘圖考
故宋兵部侍郎襄陽米公友仁元暉所畫瀟湘圖一
卷其自題識凡兩見南渡後諸名勝䟦語凡若干人
而文公朱夫子手澤又先後出也此圖之末自署曰
元暉戲作且有印文曰元暉其上一字與其父禮部
公之字皆從此者蓋豫章黃太史嘗得此古玉印因
命為侍郎字而以授且作二絶句贈禮部以述此意
今見山谷集中圖有别紙侍郎前題自謂夜雨初霽
曉烟旣泮其狀類此蓋戲為瀟湘寫變化神竒之妙
而不言其題為何名或曰是即所謂楚山清曉圖者
然卷内韓懋遵云元暉楚山清曉圖恨未見今觀此
紙亦楚山圖中之一則自别有楚山清曉圖矣而洪
文惠直書此卷曰米西清所作瀟湘圖則此固自為
瀟湘圖也又侍郎自謂京口翟伯夀昨豪奪余自秘
著色袖卷盟於天而後不復力取歸者别卷也又自
謂昨與吳傅朋蜀冷金箋作一幅比與達功遇知亦
為奪去者又别卷也後題自謂用陶隠居韻作白雲
詩其一與翟伯壽横披書其上者又别卷也前題不
知年後題紹興辛酉過嘉禾再觀則紹興十一年也
赴召為兵部侍郎至十五年以敷文閣待制提舉神
祐觀奉朝請蓋高宗好米禮部書而侍郎得其家法
故眷遇之厚如此伯壽名耆年參政汝文之子而邢
恕外孫也此其人姓字在前後題屢見蓋知畫者哉
傅朋名說其外大父王逢原逢原妻吳氏王荆公妻
之女弟也逢原蚤死吳不嫁有遺腹女嫁吳思禮而
生說即傅朋也以書名當世而元暉乃以古書法作
畫傅朋固知之矣然此卷不言為何人作乃曰比與
達功相遇諸䟦語多言達功至朱夫子獨云米公所
為左侯戲作横卷則其人蓋姓左氏而字達功也卷
内謝伯思云達功下第後元暉作招隠圖洪文敏亦
云憶年十六時識達功後七年得詞場名則達功固
名進士矣凡諸䟦語其人大抵皆可考見
關注字子東會稽人一曰錢唐人嘗為太學博士此
題紹興五年則其登進士第時也
謝伋字伯思一字景思上蔡人參政克家之子以文
名嘗為太常少卿
錢端禮字處和嘗為婺州守此凡三題故其一云書
於東陽郡齋其一特書紹興己巳則十九年也
洪适字景伯鄱陽人忠宣公浩之長子乾道元年為
左僕射諡文惠兩題皆在紹興十七年三月其一作
十五年蓋七字已損或妄填寫作五字耳是時通判
台州至十一月以言者罷去
曾惇字谹父南豐人右僕射布之孫也兩題皆紹興
丁夘則十七年惇知台州與洪文惠不相能而文惠
罷去時也惇嘗上詩秦檜稱為聖相故有台州之命
朱敦儒字希真洛陽人以詩名此紹興乙丑則十五
年也嘗仕為館職矣旣告老去至二十五年秦檜孫
塤欲學詩因薦以為鴻臚少卿
曹筠姑蘇人紹興廿五年殿中侍御史湯鵬舉言筠
因檜薦為臺臣凡有所陳盡出於檜詔奪職罷祠此
題紹興庚午則二十年也
洪邁字景廬文惠弟也以博學宏辭賜第仕至翰林
學士諡文敏兩題皆淳熙六年己亥是時閒居鄱城
其一自署其姓名上曰野處者孝宗御書以賜之也
尤袤字延之無錫人嘗侍光宗春坊官至禮部尚書
諡文簡此凡兩題皆淳熙辛丑二月時通判池州故
其一觀於秋浦辛丑者八年也
袁說友字起巖建安人嘉泰三年由同知樞密為參
知政事凡兩題其一書尤文簡辛丑題後云書於池
陽郡齋其一云淳熙辛丑書於池陽清淨寮則自平
江守赴召後為池守時也
錢聞詩字子言此不書姓字但云籛後人者固錢氏
也成都人嘗知南康軍與朱夫子交此兩題皆在淳
熙辛丑是歲三月朱夫子自南康東歸而此題在八
月則子言已上任矣卷内錢端禮亦或書籛後人者
子言弟也
時佐者字季雄魯人嘗為蘄州守此淳熙丁未書於
蘄春郡齋則十四年也
又有韓滸者字懋遵會稽人林仰者三山人其字未
聞温革者字叔皮不知何郡人云
惟朱子手澤傑然特出為百世所尊仰前題但云淳
熙己亥中夏廿八日新安朱熹觀於江東道院後
題則自述其建安結茒處雲山之勝因記其舊題云
閒雲無四時散漫此山谷幸乏霖雨姿何妨媚幽獨
且言今見此卷隠隠舊題詩處似已在第三四峯間
其末所書年月姓名及所在書處皆與前題同但此
為廿九日而姓名下有仲晦父三字以雲谷考之則
其地蓋即雲谷而結茒處即晦菴也己亥為淳熙六
年自去歲差知南康軍辭不允是歲三月到任此題
皆在五月乃到任後其曰書於江東道院者姑熟有
郡齋曰江東道院而此自在南康也
蓋嘗歴觀卷内年月紹興五年者趙忠簡張忠獻並
相方欲恢復中原而岳武穆建功時也十一年者秦
檜主和議搆害武穆時也自是十數年間皆秦檜用
事而國勢止於東南矣淳熙以來則在湯思退和議
旣成之後於是東南勢定而不復有志於中原矣又
歴觀卷内人姓名曾惇曹筠皆諂事秦檜者固不足
道而朱希真亦不免為檜所起洪氏兄弟雖皆一時
重望而亦嘗為湯思退門客不免沮張忠獻配享高
廟之議若袁說友之參大政乃在韓侂胄禁偽學之
日則其人(此下皆闕)
此考為王彛常宗先生叙列先生居崑山又徙嘉
定少貧讀書天台山中目楊鐵崖為文妖後與高
太史啓同坐魏觀事卒時稱其為文精嚴縝密於
此考見之矣惜乎失去後一紙不害其為缺文也
小米瀟湘圖卷再題自珍僕從稍知時慕為杭之張
氏所蓄高價而錮吝人罕獲見後遊杭兩度仲孚亦
辱往來但啟齒借閱便唯唯而終弗果今七十五年
矣意餘生與此圖斷為欠緣亦歎仲孚忍為拂人意
事兹廷貴忽爾送至猶景星鳳凰為之薰沐者再得
一快睹忽然三湘九疑瀰漫尺楮如朱夫子之題象
内見畫錢子言畫表求象斯圖之妙盡括於二作矣
又有王常宗先生一一論疏諸名勝出處之迹無餘
辭誠為翰墨之寳設使著色袖卷楚山清曉冷金蜀
牋等筆尚在恐亦無此爛漫之題信乎仲孚之知重
亦可謂之不俗矣後學沈周
米元暉司馬端衡詩意卷
山稠隘石泉
密密萬山重一派哀湍瀉此志入瑤琴當有知音者
潺潺石澗溜
峯迴石路轉足可娛瞻聽其中如有屋便是醉翁亭
萬頃長江水接天中有峯巒聳蒼綠清宵影蘸白蟾
蜍浩浩澄波見寒玉少陵詩名冠古今一生苦吟吟
不足端衡寫作無聲詩留與拙堂伴幽獨
次仲
司馬君實米元章德行文采皆本朝第一等人恨余
生晚不及前輩今觀二公墨妙追想終日為之慨然
二公非畫師何廼精絶至是豈鳳雛驥子其天資超
詣種種自不同乎癡叟田如鼇書
紹興十八年九月二十六日
端叔集少陵詩句已自可喜又摘其可畫者為圖得
元暉端衡墨妙朝夕展玩其胷中丘壑定自不凡夢
山王珉中玉書
紹興己巳秋九月十有九日金華王與道觀於宜春
郡齋
米元暉司馬端衡二畫如王謝子弟别有一種風流
景晉
少陵詩句超軼絶塵非後人可及二公墨妙灑落不
羣非碌碌者能辦亦可謂三絶也洛陽愚叟富元衡
獲觀於富(闕)郡齋
右米元暉司馬端衡隨意命筆默以神會然元暉自
成一家云宋景陽
李龍眠華嚴變相圖
龍眠居士畫華嚴變相豈獨筆力超逸然此公性理
皆通誠可歎服也庠謹書
龍眠居士宿慧通親覩華嚴法界觀手畫毘盧妙相
好靈智所現非幻作諸神勇識以次來衣冠纓絡嚴
餙具乃至諸天諸大天福德貴神八部等威慈並承
佛恩力各隨因地見形勢我思法雲頂中寳紫金光
聚超衆地一毛孔中一切見半月滿月諸寳王香雲
鬘雲宫殿雲重重單複牙含攝悲愍衆生故在世今
我愚蒙得瞻仰願如童真法王子彈指開門入寳閣
普禮普讚盡未來與佛長住金剛定
邵菴道人虞集伯生贊
前一題乃後湖居士丹陽蘇養直書惜此圖為舊人
摹本其鋪叙諸天八部龍神之妙不知真迹流落何
許得一瞻禮此生之幸也
墨林
續書畫題䟦記卷二
