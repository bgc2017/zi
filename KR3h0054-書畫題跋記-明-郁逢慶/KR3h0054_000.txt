欽定四庫全書子部八
書畫題䟦記藝術類一(書畫之屬)
提要
(臣)等謹案書畫題䟦記十二卷續題䟦記十
二卷明郁逢慶撰逢慶字叔遇别號水西道
人嘉興人是書分前後二集前集末有自識
云所見法書名畫錄其題詠積成卷帙時崇
禎七年冬也後集無䟦則不知其成於何歲
矣其書皆即所見書畫錄其題䟦初不以辨
别真贋為事故如趙孟堅所蔵定武蘭亭本
天聖丙寅一條范仲淹王堯臣米黻劉涇四
條年月位置皆與海寧陳氏渤海蔵真帖所
刻禇模本同盖以趙孟堅落水本原亦有范
仲淹題而禇模本原亦有孟堅印傳寫舛互
遂致混二本題䟦為一又如五字損本文徵
明䟦既載於前集第十卷作嘉靖九年八月
二日下注云詳見續集而續集第二卷載此
䟦則作嘉靖十一年六月二十又七日同一
帖同一䟦一字不易而年月迥乎不同又前
集高克恭仿米芾青綠雲山云詳見續集而
前集所載克恭名欵及至正戊子吳鎮題一
叚續集乃反無之沈周有竹居卷亦云詳續
集而徐有貞文林吳寬錢仁夫秦巘數詩與
前集所載乃前後倒互諸如此類皆漫無考
訂至於前集所載宋高宗畫冊梁楷畫右軍
書扇圖皆有水西道人題記當即逢慶所蔵
又第一至第四卷每卷之尾皆有崇禎甲戌
冬日收蔵題記核其歲月亦即逢慶所自識
而皆未注某為所蔵某為所見體例尤不分
明特以採摭繁富多可互資參考者故併錄
存之備檢閱焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
書畫題跋記序
右書畫題跋十二卷為禾郡逢慶氏編輯其後序云余
生長江南幸值太平之日游諸名公間每出法書名畫
燕閒清晝共相賞激因錄其題咏積數十年遂成卷帙
是編蓋訂於崇禎七年也噫亦難矣哉夫古人名蹟非
若經史子集之有板本可以行世而垂後所賴以傳者
非絹素楮墨之能不朽也或近而百年遠而數百年臨
摹既久以偽亂真古人之精爽隨世湮淪良可喟嘅是
以宏覽博物之士或徵之同時或考之異代單詞片翰
足以表章前人之遺墨者莫不筆之卷軸載在著述使
淵雅者樂其搜羅討論者悉其真贋庶良工苦心不沒
於後人之紕謬此集錄為古今商訂之一助也余往與
司農曹溶氏論古法書名畫謂千載而下孰辨其真偽
司農言甲申三月余留京師内府所蔵名蹟為人捆載
而棄於道路者充塞街巷予遣人羅致日夕縱觀别其
姸醜而第其甲乙余豈與昔賢同時安能必前人之不
我欺哉其所見者廣則辨之益篤以此差自信耳又言
往哲題跋語必矜貴論有確據非意為去取漫加褒貶
也初得是編繼得續編十二卷而合諸司農之言其有
以啓予也夫逢慶姓郁氏字叔遇别號水西道人嘉興
人也康熙己巳重午日休陽汪森題
