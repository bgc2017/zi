欽定四庫全書
書畫題跋記卷八
明郁逢慶編
宋徽廟雪江歸棹圖(卷首徽廟瘦金書題雪江歸棹圖上用雙龍小方璽)
(前黃綾夾詩上有卷字陸號皆半邊字若今之掛號然卷長五尺在絹素上卷後有宣和殿製四字作
瘦金書上用御書二字朱文瓢印下有御押天下一人花字)
臣伏觀御製雪江歸掉水遠無波天長一色羣
山皎潔行客蕭條鼓掉中流片帆天際雪江歸
掉之意盡矣天地四時之氣不同萬物生天地
間隨所運炎涼晦眀生息榮枯飛走蠢動變化
無方莫之能窮皇帝陛下以丹青妙筆偹四時
之景色究萬物之情態於四圖之内蓋神智與
造化等也大觀庚寅季春朔太師楚國公致仕臣
京謹記
宣和主人花鳥雁行黃易不以山水人物名世而此
圖遂超丹青蹊逕直闖右丞堂奥下亦不讓郭河陽
宋復古其同雲遠水下上一色小艇戴白出沒于淡
烟平靄間若輕鷗數點水窮驟得積玉之島古樹槎
蘖皆少室三花快哉觀也度宸遊之跡不能過黃河
艮嶽一舍許何以得此景秘閣萬軸一展玩間即曉
本來面目耶後有蔡楚公元長跋雖沓拖不成文而
行筆極楚楚與余所藏題聽阮圖同結搆一時君臣
於翰墨中作俊事乃爾令人思藝祖韓王椎朴狀
琅琊王世貞題據蔡楚公題有四圖此當是最後景
耳題之十又六年而帝以雪時避敵幸江南雖黃麾
紫仗斐舋於璚浪瑶島中而白羽旁午更有羡於一
披蓑之漁翁而不可得又二年而北竄五國大雪沒
駝足縮身穹廬與飱氊子鄉伍吾嘗記其渡黃河一
小辭有云孟婆孟婆你做個方便吹個船兒倒轉於
戲風景殺且盡矣視雪江歸棹中王子猷何啻天壤
題畢不覺三歎
世貞又題
朱太保絶重此卷以古錦為標羊脂玉為籖兩魚膽
青為軸宋刻絲龍衮為引首延吳人湯翰裝潢太保
亡後諸古物多散失余往宦京師客有持此來售者
遂鬻裝購得之未幾江陵張相盡收朱氏物索此卷
甚急客有為余危者余以尤物賈罪殊自愧米顚之
癖顧業已有之持贈貴人士節所係有死不能遂持
歸不數載江陵相敗法書名畫聞多付祝融而此卷
幸保全余所乃知物之成敗故自有數也宋君相流
翫技藝已盡余兄跋中乃太保江陵復抱桑滄之感
而余亦幾罹其釁乃為記顚末示儆懼令吾子孫毋
復跡而翁轍也吳郡王世懋敬美甫識
宣和主人寫生花鳥時出殿上捉刀雖著瘦金小璽
真贋相錯十不一真至于山水惟見此卷觀其行筆
布置所謂雲峯石色迥出天機筆意縱横參乎造化
者是右丞本色宋時安得其匹也余妄意當時天府
收貯維畫尚夥或徽廟借名而楚公曲筆君臣間自
相倡和而翰墨場一段簸弄未可知耳王元美兄弟
藏為世寶雖權相跡之不得季白得之若過溪上吳
氏出右丞雪霽長卷相質便知余言不謬二卷足稱
雌雄雙劔瑞生莫生嗔妬否戊午夏五董其昌題
趙文敏公小楷麻姑壇趙仲穆書讀書城南司馬温公
勸學三帖卷
今年四月十九日余自華亭過松陵之甫里田舍天
氣驟熱因留度夏鄰有張君德常德機賢伯仲伯子
多蓄名蹟而希會面名蹟亦罕以示人幽居默默如
潛逃而已乃子元度亦不肯相過招邀數次不過黽
勉一來六月十六日旱久而雨一雨浹旬茅屋上漏
下濕獨坐唯有悲嘆因寄二君詩曰積雨不為休漂
搖使人愁哀吟四壁静病卧百蟲秋開門望原野江
湖漭交流誰能載美酒為我散煩憂余六月末病臂
創足痛呻吟幾及旬故云七月四日雨止風静雲翳
開朗泥潦尚没足忽叔子來訪元度踵武亦至攜榮
禄此卷及其子趙雍遺墨以怡悅老眼濯甕牖之涼
颸臨碧江之湍激相與玩詠不已因自念老景侵尋
親朋淪落殆盡雖近在跬步如張君伯仲父子尚不
得數數晨夕況二趙星宿光芒昭回霄漢夢寐亦所
不覩得不見其遺蹟而不喜抃哉遂記其後以寫余
之憒憒者焉歲己酉倪瓚
雲林秋林野興圖(樹石學董北苑亭中坐一人童子隨後)
余既與小山作秋林野興圖九月中小山攜以索題適
八月望日經鉏齋前木犀盛開因賦下章今年自春徂
秋無一日有好興味僅賦此一長句於左方政喜秋生
研席涼卷簾微露淨衣裳林扉洞戶發新興翠雨黃雲
籠遠床竹粉因風晴靡靡杉幢承月夜蒼蒼焚香底用
添金鴨落蕊仍宜副枕囊己卯秋九月十四日雲林生
瓚(雲林朱文印)
至正十四年歲在甲午冬十一月余旅泊甫里南渚陸
孟德自吳淞攜以相示蓋藏於其友人黃君允中家余
一時戲寫此圖距今十有六年矣對之悵然如隔世也
瓚重題其左而還十九日
晻藹生清嶂空冥照秋影遐眺竹亭虛一覽心已領
陸繼善(陸繼之氏白文印)
黃大癡層巒積翠
至正七年正月上澣大癡道人為
道玄處士作於草堂時年七十有九(黃子久氏白文一峯道人朱文)
右倪黃二畫玩味竟日清氣逼人倪畫人物古雅樹
石蒼秀世謂畫人止龍門僧一幅及不用圖書殆虛
語耳大癡筆法尤古與荆巨頡頏錄其題語於叔遇
册上以記一時之興
崇禎辛未重九日曹函光識
張伯雨山水
谷翁真人當至元之初與趙榮禄所交多得其書畫往
往散逸其存者不過十之一也我友養玄道人盡以出
示稱歎竟日戲寫此圖於靈石軒中至正戊子九月廿
又三日張雨(張雨松印白文)
張貞居高逸振世文絶詩清韜光山水間默契神會
點染不羣然懶於應酬遺畫甚少余曩在梁溪周子
仲處曾見靈峯山寺圖則逸而簡吾郡徐君美家見
擬蘇長公竹石則秀而竒餘未嘗見也今觀此圖筆
力圓潤高古驚人其山頽突其樹縱横大得董北苑
之意即同時黃王不能措手其氣韻蒼兀不遜趙榮
禄耶宜乎飄飄然若羽化而登仙也錦川老人王瑞
書于芝溪草堂
昔張伯雨寄陳惟寅雙峰含翠圖高拱辰畫錄所載
之詩黃篾樓中唯飲酒白雲廊下且題詩閒時描得
雙峯寄變幻靑山是我師世稱伯雨善畫予未嘗見
今窺此圖令我駭目用筆古雅深得六朝氣韻使北
苑復生不能為也古松道人題於鶴翅舟中(此跋書在禙絹
上)
雲林墨竹
陳郎鼓琴初月明能對楚人作楚聲江風動地波撼席
蘆雪撲帳雲棲甍每驚遠道意慘愴忽此聚首心忙營
賦詩寫圖以為贈比竹貞德琴亮清至正丁酉十一月
五日余友陳兄惟允偕愚隱長和過余旅寓為余鼓楚
辭一再行因寫墨君并賦長句以贈時夜漏下二刻矣
筆硯荒落自愧草草惟允當有以教我也倪瓚
趙松雪牡丹鸂鶒(大幅)
余嘗泛舟溪上因過下箬時值杏花盛開溪邊鸂鶒黃
色可愛恍如徐熙畫中行也乘興作此以記歲月
至大二年二月九日孟頫
倪元鎮溪山亭子圖
東海倪瓚畫溪山亭子贈
孟佶文學歲乙未閏正月八日
戲墨重看十七年闔廬樓閣蕩飛烟閒村蘭若風波外
坐對湖山一惘然辛亥十一月九日復覽重題
雲林子
故人一别動經年雲樹雲山隔遠烟來看畫圖如夢
裏焚香清對意悠然雲林高士在儒林酌别今隔
歲矣謹用韻寫上海雲方丈一教之王植
雲林溪山春靄圖
至正九年四月廿八日句吳倪瓚畫
溪山春靄贈王元賓之廣陵
十年不見老雲林片雲東來聞足音畫圖何處看秋色
瑤江草堂深復深鐵篴道人在滄洲軒試老温舊穎
雲林詩卷
八月五日陳惟寅秀才來訪余南渚之上相與陳情道
舊為留終日至暮葉舟絶湖而去一望雲濤𦕈然不能
無惘惘于懷也明日賦此寄惟寅惟允賢昆季滄浪漫
士倪瓚
陳寅兄弟皆好修訪我遠來南渚頭原憲長貧甘所素
摩詰示疾今其瘳白鷗波上五湖棹丹桂人間八月秋
政使清虛足玄賞勿隨塵土逐悠悠
僕一時肆筆為此非雕蟲篆刻比也吾
佩韋先生見之精微要妙者必將唾視之耳瓚雲林竹卷
老懶無悰筆老手惓畫止乎此倘不合意千萬勿罪
懶瓚
陳君惟寅天倪先生令子也天倪為黃清權高士之甥
清介孤峭深似其舅讀書鼓琴不慕榮進澹泊無欲以
終其身惟寅能守其家法者也世故艱巇安貧自樂窮
經學古教授鄉里色養得母之歡心友愛盡弟妹之和
樂詩文綴緝于以為娛予嘗愛其藻麗不羣蕭然有出
塵之想聊摘跋語用歎才華暮春之辰忽過江渚復示
新製相與諷詠因成長句以歎美焉瓚頓首
不見陳君動隔年暮春孤坐此江邊政憂江闊多風雨
適喜君來共簡編諷詠新詩非漫爾艱虞遠别更悽然
看花相約重相過已放柳條維酒船
三月十日燈下
唐子華才子圖(在絹上)
霅水唐翁鶴髮垂郭熙松石晩猶竒蹇驢才子多幽
思誰見清吟擁鼻時瓚題唐君子華畫松石才子
圖此幀蓋唐君得意筆也甲寅三月拈花室中覽
雲林南渚圖
南渚無來轍窮冬更寂寥水寬山隱隱野曠日迢迢
想像寫南渚冬盡詩意圖
至正廿四年十月六日倪瓚記
窈窕苑堂石徑幽小山叢桂足淹留仙人已&KR1587;遼天
鶴寫得雲林一段秋仲益
昔年才看墨池鵝風雨扁舟載酒過一自春歸清閟
閣幾番蛛網落花多嘉禾朱逢吉
古苔凝綠上松根前輩空留翰墨存寂寞雲林堂下
路一峯殘雨映孤村門生王達
梅道人竹卷
春到龍孫滿地生未曾出土節先成可憐無箇伶倫眼
鎮日垂垂獨自清
低垂新綠影離離倚石臨泉一兩枝憶得昔年今日見
鳳凰池上雨絲絲
墨竹文湖州妙入神品余為此譜悉推其法不知賞
趣者何人耳梅道人識
與君俱是廓塵氛一日不堪無此君更喜龍孫得春雨
自抽千尺拂靑雲梅道人戲墨
動輒長吟静即思鏡中漸見鬢絲絲心中有箇不平事
盡寄縱横竹幾枝
至正八年四月十日梅道人寫
梁用行水墨竹
山館曾移玉數竿色常蒼翠影檀欒别來見說丰姿在
不減當年舊歲寒
余與永言佳友别經五六寒暑矣懷仰之勤形諸夢
想詩云有斐君子終不可諼兮余于永言亦云故寫
竹梢併詩以寓契闊之意焉
永樂六年夏五端陽前四日安定梁用行書于玉堂
之西序
李營丘暮林疊岫圖
桑苧未成鴻漸隱丹青聊作虎頭癡久知圖畫非兒
戲到處雲山是我師朱潤
趙承旨題漁父圖(調寄川撥棹)
人生貴極是王侯浮利浮名不自由争得似一扁舟弄
月吟風歸去休
渺渺煙波一葉舟西風木落五湖秋盟鷗鷺傲王侯管
甚鱸魚不上鈎趙孟頫
梅道人題漁父圖
紅葉村西夕照餘黃蘆灘畔月痕初輕撥棹且歸歟掛
起漁竿不釣魚
點點青山照水光飛飛寒雁背人忙衝小浦轉横塘蘆
花兩岸一朝霜
醉倚漁舟獨釣謠等閒入海即乘潮泛浪擺任風飄束
手懷中放却橈
梅花道人戲筆
梅花道人吳仲圭畫師巨然多以船子和尚川撥棹
詩題之吳門王文恪家藏其漁樂圖入妙品本與盛
子昭比門而居四方以金帛求子昭畫者甚衆而仲
圭之門閴然妻子頗笑之仲圭曰二十年後不復爾
果如其言盛雖工實有筆墨畦徑非若仲圭之蒼蒼
莽莽有林下風氣所謂氣韻非耶玄宰題
金文鼎漁樂圖(在楮上長卷倣梅道人筆意每漁舟前題川撥棹辭一闋)
舴艋為舟力幾何江頭雲雨半相和殷勤好下長波半
夜潮生不那何
殘霞返照四山明雲起雲收隂復晴風脚動浪頭生聽
取虛蓬夜雨聲
綠楊灣裏夕陽微萬里霞光浸落暉擊棹去未能歸驚
起沙鷗撲鹿飛
斜陽浦裏漾漁船青草湖中欲暮天看白鳥下平川點
破瀟湘萬里烟
無端垂釣定潭心魚大船輕力不任憂傾側繫浮沉事
事從輕不要深
風攪長空浪攪風魚龍混雜一川中藏深浦繫長松直
待雲收月滿空
桃花波暖五湖春一葉隨風萬里身釣絲細香餌均元
來不是取魚人
月移山影照漁船船載山行月在前山突兀月嬋娟一
曲漁歌山月邊
洞庭湖上晩風生風觸湖心一葉横蘭棹穩草花新只
釣鱸魚不釣名
釣得江鱗拽水開錦鱗斑駁逐鈎來搖頳尾噞紅腮不
羨嚴陵坐釣臺
如何小小作絲綸祇向湖中養一身任公子龍伯人枉
釣如山截海鱗
雪色髭鬚一老翁能將短棹撥長空微有雨正無風宜
在五湖煙水中
極浦遙看兩岸斜碧波微影弄晴霞孤舟小去無涯那
箇汀洲不是家
舴艋舟人無姓名葫蘆提酒樂平生香稻飯滑蓴羹棹
月穿雲任性情
重整絲綸欲棹船江頭明月正團圓酒瓶側蓼花懸抛
却漁竿踏月眠
先友金文鼎先生淞江人風流文雅高尚不羣詩畫
字畫皆重當世應禎生後不及識先生幸得接先生
之子禮部君敦重質直動作不苟居然前輩風致逝
去二十餘年常切念之此圖為先生得意之筆自題
其上詞凡一十五首觀其畫玩其辭可以想見其人
今為御史徐用美所藏用美禮部君子婿也圖後諸
作今號稱名士者所題觀之益重前修之感
金文鼎永樂中以繪事名海内為吾松先輩風流宗
此卷墨氣欝勃不减裕國時諸大家至其筆力蒼古
便是石田先生門戶孰謂無風氣開先之助耶前有
范菴跋書法甚佳金公之筆益重於九鼎矣雲卿觀
于由庚堂中
此文鼎金先生手筆先生非漁者而漁者之變能之
真趣率于毫素見之既見之畫復形之詩其妙殆曲
盡焉吾觀楊文貞公之表先生蓋先生人品甚高其
胸中無一毫塵俗好無一點塵穢氣恬憺怡愉故其
天機動處天趣自形水雲烟月之優游鶴汀鳬渚之
笑傲政自不必身其事涉其境而後領其妙也莊子
觀魚于濠梁惠子曰子非魚焉知魚之樂莊子曰子
非予焉知予之樂兹但可與達者道表尾以詩為先
生餘事吾謂餘事正足以窺先生之所以為先生
東白子寓西山安峰寫為僉憲徐用美跋
誰拈秃筆寫漁船我作漁翁又十年畫裏若尋誰是
我白頭高帽頂青天
釣船坐我此溪中傍柳前川亦偶同若道狂奴今即
古子陵何止獨高風
何處煙波滿釣翁桃花流水各溪紅而今合是唐虞
世都在堯天蕩蕩中
江上春雲夾浪飛溪頭春水鮆魚肥閒人只是閒無
事日出船來月出歸
莊泉在清江卧林草亭為
用美侍郎先生作
成化庚子臘三日也
萬事無心只釣船中流去住幾何年說川水即桃源
水誰道桃源别有天
漁船泛泛浪花中緡釣隨波箇箇同誰解逆鱗拚勇
退急流更挽一絲風
畫中誰是渭川翁頭白從他臉自紅漁釣有舒還有
卷卷舒原不累胸中
花前蜂蝶鬭爭飛鈎上魚吞釣食肥只有白魚不受
釣聽他溪上擢歌歸
歲辛丑上饒樓謙題寓金陵都館清風亭書
李息齋竹卷(卷用絹一幅高一尺長五尺許卷首題四字)
秋清野思(坡石上前作小枯木四株小竹前後共六竿石傍細竹叢石大小五塊款云)
大德庚子冬十二月息齋居士為友人仇仁父作於嘉
禾之寓舍
蒼筠倚喬木古色秋逾好誰能著茅亭相伴此君老
如是翁(周景遠氏朱文)
聞仲賓方苦時行力疾為仁父作此圖尚能蕭散如
此敬歎敬歎孟頫
子昂說法已竟不必重贅
大德五年三月廿日困學民鮮于樞拜觀(虎林隱史)
東坡嘗謂與可胸中自有成竹乃見於筆下今觀仲
賓所作修篁勁節猗猗生意無盡非胸中有成竹其
能若此耶信噫
大德壬寅中元日應桂(以上書于絹上)
極目荒烟落木中空山人静澗泉舂秋來不用為霖
雨留得閒雲養卧龍文原
秋清野思寄心象外語也仲賓畫此意不必行楚村
疎蕪間
大德六年魯郡吾衍題(篆書布衣道士朱文)
石惹殘雲樹帶烟猗猗蒼玉正蕭然若人寫出胸中
趣知道平吞幾渭川蜀普程嗣翁(程公明氏)
青龍集己酉春正月十有二日會稽抱遺叟楊禎與
吳郡張習古汲袁用雲間米芾隴西李擴同覽於張
氏麒三味軒所
露沐疏篁葉葉青病蘇涼閣思横生山人神往風塵
表如見留題數老成梧溪居士王逢題時歲癸
丑十月廿日也(席冒王原山人吉氏)
醉車先生落筆處一竹一石病容開焚香披向幽齋
看想見秋清野思來曲江錢惟善(錢氏思復白文)
秋風環珮玉珊珊出谷篔簹野思閒惆悵謫僊歸去
後空留清影落人間永嘉曹睿
薊丘筆法殊蕭爽與可風流竟未亡安得眉山老居
士為君重記墨君堂華亭袁凱
薊丘竹木出毫端便覺清風入座寒亦有高人明月
夜夢回恍惚聽鳴鸞鄱陽蔣惠(蔣季和白文)
一代衣冠李薊丘篔簹落筆似湖州題詩諸老并淪
沒風雨江南幾暮秋天台陶九成
誰持并州刀剪此秋練静蕭蕭三五竿尚帶月中影
細林山人周之翰
幽篁褭裊倚雲根舊雨空憐淡墨痕不見薊丘吾老
矣歲寒心事與誰論雲間陸褧
王叔明樂琹書屋圖(卷首篆書琴樂二大字欵云伯琦白文周伯琦印朱
文天目白雲)
樂琴圖黃鶴山樵王蒙畫
題樂琴書所卷後
琴為養性之器書所以載道人孰弗知之然知之非
難故世之所能無足較好之為難予於昔人得其一
二焉但惜其好之不正則未免有書淫𫝊癖之譏以
至嗜于琴至或破之者此可見樂之為尤難也蓋樂
于琴者指雖著於梓桐之上神則超越於八表之中
樂于書者目雖注于鉛槧之間心則淹貫千載自非
真樂豈能此哉清河張公有秩蚤以明經登第策對
大廷賜進士出身為
天子耳目官其於揚清激濁糾繆繩愆信能盡其職
矣退食之餘不忘琴書之適故顔其燕息之地為樂
琴書所此可見其志之所樂不在於他者矣頃居母
氏之喪來歸淞上琴之不擾者幾三載至于讀禮則
未嘗少輟焉一旦繡衣既更行將舉武於青雲之上
乃授簡庠序以求文予聞吾夫子之所喜在易有韋
編三絶於琴則𫝊猗蘭之操今張公之樂琴書既知
養性適情之道又素明於潔淨精微之學則其所樂
無非聖人之正又豈有淫癖嗜破之失哉故敢以此
而贅於卷尾云
洪武二十三年十月初吉益齋王彦文跋
大雅振頽弊所喜心所任聖經正偏詖所說良在心
迺知稽古學優游書與琴結廬翦荒穢歲月亦已深
盛年掇高科巍峩列朝簪清霜飛白簡晴日垂甘霖
進以佐堯舜退以娛山林所用合所遇不但古與今
所舍適所樂(去聲)豈徒理與音淵乎滄溟波仰止泰華
岑余生亦成癖孑孑三江潯驅馳愧衣食投老空長
吟陳留張璧
繡斧威名盛琴書樂事兼解囊唯玉軫插架摠牙籖
爽籟風迴墅秋燈月在簾此懷誰復共千載一陶潛
長于沙門守仁
晴簷蔭重綠高堂藹餘清適意琴與書聊以悦吾情
移牀散緗帙觸指發希聲端居頗閒暇客至無送迎
凭几雨乍來鈎簾月初生至樂有如此士林播嘉名
靈谷沙門清濬
琴聲相繼讀書聲坐覺乾坤氣獨清一曲高山流水
遠千編深雪小窗明音非妙指安能發學必通經可
得成富貴人生俱有道韓公何論短長檠
方外夷簡
我琴恒掛壁我書亦滿牀彈琴復讀書為樂殊未央
薰風拂瑤軫涼露浮縹囊聲希得天趣糟粕將勿忘
陶公亮可作此意非荒唐天竺沙門溥洽
康里䕫草書柳子厚謫龍說(在紙上文在柳集不書)
彦中判府賢友久不覩僕惡扎因草書謫龍說往想展
覽之際如相見焉康里䕫再拜
謫龍之事甚竒河東之文尤竒康里公之書益竒可
謂三竒矣康里公標望絶人蕳交際重然諾雖不倦
與人作書然非其人終身不得也彦中公交契之素
於是乎見之鄱陽周伯琦記
故人河海隔音聞為寫河東柳子文寄與江南葉少
府臨風展玩憶青雲西夏昂吉(趙文朱文印)
章文蕳孫伯昌氏所藏康里䕫公為葉判府書柳河
東謫龍說判府乃伯昌外族而得之余嘗聞韓昌黎
評柳子厚文雄深雅健崔蔡不足多也而子山平章
書似公孫大娘舞劔器法名擅當代前後相去數百
載而具美于卷中展玩之如秋濤瑞錦光采飛動可
謂妙絶古今矣伯昌宜寶之庚子七月廿八日高平
瞿智謹識
謫龍之說柳河東在南荒時意有所激而云彦中公
少年登朝赫然有聲晩乃仕于郡縣平昔交好於子
山獨密其於是說豈無意乎伯昌公之外孫也多鍾
愛於外大父故得公中朝諸公書尺最富皆一一寶
藏之不獨此紙而已六一翁云視其所好可以知其
人余於伯昌亦云辛丑夏五越人胡悌書
康里泰熙奴草書帖
草書不可識節字少於即草書不可知甚字小於其草
書不可解於字何曾草所貴者筆圓所上者筆老獻之
答謝安云世人那得知耳康里泰熙奴書
雲林山水(高尚書圖)
七月一日風雨集桐里湖邊吟夕涼柳葉顰煙籠翡翠
荷花濺淚濕鴛鴦却疑身在瀟湘渚且著舟停雲錦鄉
顧我自非徐孺子煩君下榻更銜觴
昌言高尚書堂戲寫此圖并賦贈焉瓚壬子
雲林墨竹
絶聽應須六用忘先宗密密更堂堂真如般若無根器
翠竹黃花有耿光五月廿五日為
絶聽主人寫竹梢并題雲林居士
倪君能畫復能詩瘦影秋來似竹枝前夜夢回如得
見紙窗清影月斜時高啟
昔從江上識雲林三尺蒼筠起夕隂葉葉鳳毛秋可
數懷人清夜涕霑襟朱應辰
開元寺裏長同宿笠澤河邊每共過誰說江南君去
後更無人聽竹枝歌獨庵道衍
一枝瀟洒翠琅玕節操還能度歲寒誰道山窗多寂
寞春風依舊報平安幼室至瑤
道人於聽絶多時更不江南聽竹枝猶在紙中看月
影向人閒索幾聯詩
露葉風梢是此君半窗涼影月紛紛主人坐徹蓮花
漏定裏秋聲似不聞梁用行
蕭蕭素影入簾清況是秋聲客裏聽此日披圖思往
事雨枝風葉總含情支硎山彌遠
涼葉蕭蕭含晩吹晴梢嫋嫋拂秋雲也知萬木凋零
後窗下相看獨此君南沙德完
書畫題跋記卷八
