欽定四庫全書
續書畫題䟦記卷一
明郁逢慶編
孝女曹娥碑(倪雲林跋已刻在停雲館帖)
右軍升平帖未變鍾法于露字初筆可見逼真尅捷
此刻尤為分明當是佳本張紳識(士行雲門)
右小字曹娥碑越州石氏所刻古雅純質不失右軍
筆意余平生所閱不下數十本俱不及此張雲門倪
元鎮皆好古博雅之士其題語珍重如此可寳也元
鎮題為辛亥歲盖洪武四年在當時已不易得况今嘉
靖壬子相去百八十一年又可多得邪太倉顧君出以
相示澷識如此是歲冬十一月十日徵明時年八十
有三
劉宋陸探微姜后免冠圖
右免冠進諫圖周宣王姜后故實也宣王每晏設朝
后一日免冠待罪於永巷王見而驚詢其故后曰陛
下每晏設朝臣妾恐在廷之臣疑陛下居於深宫荒
於酒色怠為國政言議紛然必生不測設使天下聞
之禍將萌焉皆臣妾之不德以致如斯王聞而悦曰
此寡人之失非卿明言豈能知過王後雞鳴而起昧
爽而朝任賢使能聽言納諫乃為周室之明君斯圖
劉宋時吳人陸探微所作其法遒勁傅色清潤人品
端莊神氣超越六法具備出乎天成盖世傳探微乃
畫中之聖者也此卷希世之珍畫入神品其故實誠
有補於風教觀之者使齊家治國咸有助焉駙馬都
尉公當以什襲珍藏使子孫永保珍貝珠玉不足貴
也
元祐三年正月人日提舉太平興國宫賜紫金魚袋
王仲至䟦
謝康樂古詩帖
東明九芝盖北燭五雲車飄颻入倒景出沒上烟霞春
泉下玉霤青鳥向金華漢帝看桃核齊侯問棘花(集作棗)
應逐上元酒(集作上元應送酒)同來訪蔡家
北闕臨丹水(丹集作玄)南宫生絳雲(生集作坐)龍泥印玉簡(集作策)大
火鍊真文(大集作天)上元風雨散中天歌吹分靈駕千尋上
空香萬里聞(右二首見庾信集步虚詞)
謝靈運王子晉讚
淑質非不麗難以之百年儲宫非不貴豈若上登天王
子愛清曠區中實囂諠既見浮丘公(既集作冀)與爾共紛繙
(集作繽飜)
巖下一老公(集作翁)四五少年贊
衡山采藥人路迷糧亦絶忽過巗下坐正見相對說一
老四五少僊隠不可别其書非世教其人既賢哲(既作必)
伯英妙迹永絶之後隋唐能書者論草聖惟言永禅
師張長史而已今觀此卷始知元氣在天壤間代不
乏人但藝有專兼流傳有顯晦耳豈謝公以佳詩雅
韻掩其書名耶况宣和宸翰内外簽題玉璽與軸幹
皆全譜中論評又備極推奬慶仰神物感惠難勝值
而有之此生之倖會也不媿惡拙僭書卷末時
至正庚午蕤賓節日前翰林國史院檢閱官榮僧肈
熏香敬題
右題中已極詳備如此余又嘗見宋嘉祐年不全拓
墨本亦以為臨川内史謝康樂所書妙入神品今幸
獲覩真跡殆不虚語筆勢縱逸使人真有凌雲之想
書於五色箋上其箋大不盈尺上有五代以前印璽
為庸人擦去可惜装背錯序細尋繹之方能成章第
前二篇見近世所刊六朝人詩庾信集味其詞氣頗
不類謝公為可疑深媿淺陋不能考訂以破數百年
之惑而使妙蹟不遇知音悲夫
墨林子項元汴
禇河南書兒寬贊
河南三龕孟法師二刻早年所書房公喬聖教序記
長安同州本並晩年書此兒寬贊與房碑記序用筆
同晚年書也容夷婉暢如得道之士世塵不能一毫
嬰之觀之自鄙束縳於毫楮間耳諸王孫趙孟堅子
固書
羣玉帖中帝京篇贋迹可笑盖枯且露矣河南晚年
書雖瘦實腴孟堅又云
禇河南漢兒寬贊正書三百四十字中刮去字盖宋
國諱也河南書豈待贊而顯子固所謂容夷婉暢者
殆得之矣
至順四年閏三月二十四日柳貫識
子固以此贊與三龕孟法師碑用筆不同定為河南
晚年書碑有歲月誠可信不疑然石刻視真迹自不
無少異盖其轉折精神處有非摹勒之巧所能盡也
至正元年夏四月二十三日黃溍記
禇河南書清勁峻嶷平生大節盖已見於筆墨之間
古謂書類其人信哉豫章揭汯記
潛溪宋先生題禇河南書云登善初師虞世南晚入
右軍之室故唐之能正書者僅二十八人而登善居
三四之間其温潤似虞結體則法右軍人徒見所書
或與薛稷類者遂疑之不知先哲有兼人之才而作
字初不拘一體張顛善草書至其小楷極端謹有法
傳其學者惟顔真卿得之觀登善者宜以是求之此
題識唐太宗哀册文也余嘗見之此所書兒寬贊筆
意正同趙子固柳道傳先生黃文獻公揭伯防䟦語
皆真跡但柳先生以中刮去五字為宋國諱則又見
宋以前文字亦諱此不知何也此書非深識者不逹
其妙又試以余書求之
翰林學士觧縉書
禇河南工隸楷尤為當時所重近世罕見真跡比有
以枯樹賦墨本示余殊不足以啟人意見其偽無疑
今觀此書筆勢翩翩神爽超越大勝家姪帖諸刻誠
可為希世之玩也
永樂辛夘春正月庚寅廬陵胡廣觀畢拜手謹識
禇遂良字登善善書與虞齊名世南嘗薦之文皇世
南死登善獨擅大名當時御府所收右軍真迹&KR0915;者
相半他人不能識登善輙能辯之至纖悉不爽後遇
有所購必經登善審鍳為定及其自書乃獨得右軍
微意評者謂其字裏金生行間玉潤變化開闔一本
右軍其諸帖中西昇經是學黃庭度人經學洛神隂
符學畫像湖州獨孤府君碑越州右軍祠記同州鴈
門兩聖教序記是其自家之法世傳蘭亭禇本亦與率
更不類盖亦多出自家機軸故也今觀永新文學鄧
仲經甫所藏兒寬贊正與蘭亭聖教記諸帖相似筆
意婉美似瘠而腴似柔而剛至于三過三折之妙特
加之意誠褚法也後有趙子固及柳道傳黃晉卿揭
伯防諸公䟦尾皆信而可徵柳公謂中間刮去弘字
為宋國諱信然宋人以弘為弘是也(弘宣祖諱)
永樂辛卯二月獨山王偁觀畢書于鍾山書舍
唐人寫字多用硬黃其次則用槌熟紙盖韓退之以
為生紙錄文為不敏是也烏絲闌唐界黑而細宋人
淡墨而理麄此唐界宋界之别惟作方眼格子為對
待書則自唐始六朝以前無有也米元章嘗病此盖
一時之宜云偁又識
禇河南博雅通識工隸楷初師虞永興晩得右軍筆
法正書遒勁直班歐虞貞觀中諫議大夫兼起居注
文皇嘗問曰朕有不善卿亦記耶對曰守道不如守
官職在載筆君舉必書其為人忠直貞亮可知矣觀
此書兒寬贊瑶臺青𤨏春林羅綺之喻不虚也而剛
方正直之氣溢於翰墨之間誠類其為人千載之下
其流風餘韻即此可想見矣山東憲使雲間黃汝申
出以見示不勝喜幸杜子美詩有云金鐘大鏞在東
序冰壺玉衡懸清秋余於禇書亦云汝申其寳之
正統四年正月丙戌豫章胡儼謹題
此卷舊藏故人鄧宗經所宗經為廬陵永新潛山三
縣學官皆攜以自随洪武壬午予獲觀于廬陵永樂
丁亥又獲觀于永新是時學士觧公赴桂林任予送
至彼觧公題此卷深欲效河南筆意題畢自謂與平
日所書迴異從行有黃生學書于公熟識公字公戲
以手掩其名召生試觀問為誰書生錯愕莫能辨因
撫掌大噱後五年辛夘春宗經攜至南京寓余官舍
中翰林諸公俱來就望而檢討王公孟陽欣然許題
其後且以就望為不尺借歸觀之往返數四一日大
雨中學士胡公肩輿來索而卷適留孟陽所亟命院
吏二人荷氊衫往取留其家二日所題字亦異平日
書盖觀此而有以啟其新意也今少傅東里楊先生
時在春坊以少暇未及觀最後始與宗經攜卷詣其
私第值暮秉燭展玩良久會公冗弗果題識宗經常
闕然于懷宣德乙巳予至潛山宗經袖此卷欲以遺
予且曰君子不留意于物吾老矣付之得人則于此
卷無負矣余辭以素不善書當求善書者付之庶幾
不負今年冬余至雲間大恭黃公汝申忽出此卷示余
自言前此兩月過安慶得之於秀才李生生名善嘗
從宗經遊豈宗經屬以擇人而授生生知黃公好古
博雅而又長于法書故竟以歸乎黃公然則李生亦
可謂能知人宗經亦無負於此卷矣展玩之餘俛仰
今昔非但河南之墨迹足為寳玩而當時二三君子
之餘韻猶可想見因詳著于卷尾
正統二年丁巳十一月晦廬陵周忱書于雲間之三
陸書院
王右軍二謝帖
謝書云即以七日大斂冥冥永畢不獲臨見痛恨深
至也無復己巳武妹脩載在(闕)終始永絶道婦等一旦
哀窮並不可居處言此悲切倍劇常情諸不能自任未
遂面緣撫念何已不一羲之頓首
熙寧九年十一月十四日趙抃閱道越州清思堂之
西至樂齋觀
右軍真跡近世漸少觀二帖紙札尚完殊可愛也案
貞觀日錄洎淳化法帖皆不收此豈當時為好事者
秘藏不出耶
熙寧丙辰冬至日丹陽蘇頌子客餘杭郡西閣題
假守徐師回丁巳仲春十日覧之
郡倅朱正民同觀
熙寧九年七月六日書
會稽關景輝存中熙寧九年五月二十五日三司北
軒觀
華陽王仲脩觀(丙辰仲夏旦日)
清河崔彦博唐公元豊乙丑五月望日觀於西安縣
東齋
朝議大夫致仕何世昌元祐二年八月十七日觀于
衢州衙之大廳
武夷范鏜觀元祐二年八月十有七日三衢龜峯廳
筆
右軍書法萬世所宗昔人稱歐虞之體謂如壯士美
人但能精于一偏尚且傳之後代而况得其全者哉
是知此字當使好事者寳之也
元豊乙丑五月望日西安縣齋丹陽崔希仲德舉題
東陽鄭汝言無伐同觀
貞觀尤愛右軍書訪求殆盡其後并葬昭陵今所存
法帖人謂皆哀疚之問故不復進上得傳于後豈其
然乎此書亦然又法帖之所遺也當用文錦玉軸重
装以遺子孫寳之海陵曹輔子方信安郡齋書
曹使君借觀出示通守郭庭誨與觀者五人林師醇
醇仲余廙肅之梁秉文憲古林季淵萬宗葉常權之
紹聖五年三月二十日
元符二年季秋九日鄭子猶出此帖于滎陽尉舍以
示余因得以觀右軍筆畫之妙第有嘉歎而已吳興
劉欽止繩祖書
樂安李炳崇寧元年十二月初九日滎陽澤思軒敬
觀
張子和高適正梁濟道李晦叔毋仲山同觀于陳留
大觀元年五月二十日
此右軍二謝帖結構疎緩紙弊墨渝了無晉人風度
迨後人&KR0915;本宋諸公之題俱佳恐非原帖余嘗見黃
素上眠食帖用章草後趙文敏公題識亦用章草又
月半帖惜縑素殘裂不害為神品偶錄此帖因併及
之墨林項元汴
王維雪溪圖(宋徽廟宸翰題簽)
蓬萊道山人間風日不到玉&KR1630;金鑰典秘甚嚴有平
生蓄眼未嘗見者天旋地轉散落委棄故人李君祥得
之出以示余其犀玉已被剔取所幸畫無恙耳展玩
之餘不覺涕泪闌干盖歎是圖之不遭也請靳固之
以待異日萬金之購云
蓬山道人劉詡題
治平二年正月十九日沈遘章岵晏崇金山同觀
余於三十年前獲觀右丞此幅僅盈尺有只設色高
古位置幽遠有刺篙濟渡者有牧奴驅豕而歸者神
彩溢目餘所見皆優孟也今在一友處命庸工所装
一時粉墨狼藉神氣索然偶復見之惋悵累日
墨林項元汴
周文矩唐宫春曉圖
周文矩宫中圖婦人小兒其數八十一男子寫神而
装具樂器盆盂扇椅席鸚鵡犬蝶不與文矩句容人
為江南翰林待詔作士女圖近周昉而加纖麗嘗為
後主畫南莊圖號一時絶筆他日上之朝廷詔籍之
祕閣宫中圖云是真蹟藏前太府卿朱載家或摹以
見餽婦人高髻自唐以來如此此卷豐肌長襦裠周
昉法也予在嶠南於端溪陳高祖之裔見其世藏諸
帝像左右宫人梳髻與此略同而丫鬟乃作兩大鬟
垂肩項間雖醜而有真態李氏自謂南唐故衣冠多
周唐制然風流實承六朝之餘畫家者言辨古畫當
先問衣冠車服盖謂是也
紹興庚申五月乙酉澹嵒居士題(張澂)
唐張戡獵騎圖
張戡居近燕山得番人形骨之妙盡戎衣鞍轡之精
故入神品此卷非戡不能到余甚愛之宜什襲珍藏
吳興錢選舜舉
一犬前趍五馬隨赭袍公子跨烏騅壮遊却憶飛狐
北正是清秋出獵時文水高若鳳
戎王小隊獵秋野豹尾服弓金絡馬蒼髯奚官喜追
逐隔馬相呼意閒暇鞭梢生風箭飛雨烏騅如龍犬
如虎沙平草淺狐兔肥穹廬月寒歸未歸
晉安林泉生
張戡者朔方人也當五季之世與胡瓌父子李贊華
房從真俱以善畫番部人之屬名於時其畫以狼尾
製筆盖必有所取焉今觀戡所畫獵騎圖一卷其間
人物犬馬弓矢服餙之類毫分縷析曲盡其妙觀其
攬轡疾馳宛然有沙漠萬里之態於是知戡畫法精
絶與胡瓌軰不相上下也吳郡沈右識
張戡妙筆最能寫寫出平沙好人馬赭衣壮士挟弓
矢清秋出獵山之下山林霜後百卉枯走犬前愁失
兔狐斯人往矣不可見撫時懷古披斯圖
王庭松謹題
燕角斜弢虎䩨中將軍騎氣正驍雄前鋒縱有韓獹
技指示猶居第一功東南生謹題
王右丞輞川圖郭忠恕模本
摩詰本輞川圖
前用集賢院御書印又内合同印二十景書悉隸題
後有河北郭忠恕奉命復本識卷長二十四尺
王右丞輞川圖與余昔在杭苕故家見者一樣前有集
賢院御書印内合同印題摩詰本後書河北郭忠恕
奉命復本則知為江南李後主時臨本也虎賁中郎
更無辨處郭亦妙筆矣右丞唐開元天寳朝士名維
字摩詰工詩畫輞川其所居自寫為圖精密細潤在
小李將軍著色山水上今如魯寳玉大弓絶無僅有吾昂
霄珍之重之攜上天京名公相一見賞識鍳定價增
十倍
大德戊戌冬至廬陵民八十叟李珏元暉敬䟦贅絶
句云
園圖親畫早流傳已是人間五百年凝碧池頭秋句
在當時幾負此林泉
輞川圖有二本此從矮本所臨畫格高絶觀此猶有
生意為賦短句袁桷(清容字伯長)
詩中傳畫意畫裏見詩餘山色無還有雲光卷復舒
前溪漁父宿舊宅梵王居千古風流在披圖儼起予
摩詰嘗與裴廸倡和二十絶紀輞川之勝至今讀之
如身遊其間此本甚精緻尚可想見其景與詩會之
時也因追而和之
孟城拗
春風孟城拗年年自花柳當日倦遊人何處談空有
華子崗
蜿蜒浮遠空慘淡凝古色出雲亦何心既雨返無極
文杏舘
種杏白雲間因之葺茅宇鶯聲烟中曙虎跡夜來雨
斤竹嶺
苞竹秀孤嶺虚籟涵清漪秋風何時實鳳飢竹不知
鹿柴
崖蹙石林稠谷静山泉響麏麚囿其間攸伏息下上
木蘭柴
手折木蘭花心憶懷沙侶墜露玉可和金盤羞帝所
茱萸沜
茱萸綻紫粟白雲封不開似待陶元亮共把菊花杯
宫槐陌
屯雲隂廣陌零露濕古苔中街日亭午四面風徐來
臨湖亭
積水涵倒影萬象凌虚來魚在山中泳花從天上開
南垞
亭亭一風榭脱屨席可即階前白雙鶴相迎似相識
欹湖
岸巾臨水澨酒醒呼隠君收緡玉梭起摇蕩空中雲
柳浪
年年黃金縷照影麴塵漪誰為南浦贈紉佩扈江蘺
欒家瀨
鑿鑿沸白喧浩浩空青瀉漁翁互相呼放船莫輕下
金屑泉
洗耳山下泉永念童蒙歲敢希作聖功事心如事帝
白石灘
湍駛風逾清水明石可把倚杖獨移時白鷗翩然下
北垞
波影媚松樾山色麗石闌留連南川月不肯下雲端
竹里舘
此君儼相峙清坐一晤嘯天風振空聲萬境通寂照
辛夷塢
迎春發蒼柯映日出瓊萼欣欣各自私先開還早落
漆園
黽勉殉世名鞅掌嬰俗務漆以津自枯不如樗櫟樹
椒園
申椒芳馨遠秉德類幽人時來薦瑶席慎勿佞夫君
天台楊敬惪
藍田可勝宋家莊認作伊家華子岡身後不知誰是
主謾留副墨至今香
食淡衣麄識幻身如何幻境却留神早知大地非真
有已了前生不二因
吳澂(伯清父白文草廬朱文)
開元宇宙承平日華子岡頭曾燕適至今自貌輞川
圖下有幽人交莫逆辛夷塢外萸沜隔亦復扁舟春
蕩潏竹君冰霰歲寒傲未便申椒能辨屈平生雅志
厭朝市醒醉悠哉睠泉石是間山水無限趣况廼佳
賓得裴廸規模想像郭忠恕垂四百年留妙迹鶯啼
花落香句在誰信長安歎凝碧後來拊卷意迷茫且
復追惟三太息
海南金元帥出此圖與予三十年前張子有家觀
摩詰直卷無不似者則忠恕殆神仙者流信名下
之士不虚也海粟子振(怪怪道人)
豬龍兒嬉錦䙀好三郎歲晚歡娱老阿環姊娣擁華
清朝士宫前誰敢到右丞脱却尚書履布襪青鞵弄
烟水藍田别業堪畫圖矮本丹青自游戲華子岡輞
口莊湖亭竹舘遥相望小橋摺轉青紅窗樹窠歴歴
烟蒼蒼欒家瀨前兩舟上柳浪一尺春風狂詩成與
和者誰子我外裴迪誰能雙丘壑風流妙如此安知
畫外凄凉意凝碧池頭天樂聲白髮纍臣淚如雨亂
後歸來舊第中玄墻綠戶老秋風人生過眼皆夢境
乞與山僧開梵宫半幅吳綃如傳舍俟誰得此千金
價客來寒具莫匆匆四百年前御橱畫
按維本傳輞川乃宋之問别墅在藍田後表上為
清凉寺臨江李核(意山)
王右軍思想帖
羲之頓首不復見君甚有思想得告慰之故吾乏氣兼
以㿃下憂深不佳剋面王羲之頓首
大德二年二月二十三日霍肅清臣周密公謹郭天
錫佑之張伯淳師道廉希貢端甫馬昫德昌喬簣成
仲山楊肯堂子構李衎仲賓王芝子慶趙孟頫子昂
鄧文原善之集鮮于伯機池上佑之出右軍思想帖
真蹟有龍跳天門虎卧鳳閣之勢觀者無不咨嗟歎
賞神物之難遇也孟頫書(小楷甚妙)
右軍真跡世所罕見此思想帖與余舊藏平安帖行
筆墨色略同皆竒蹟也平安帖有米海嶽籖題此帖
無籖題而有趙魏公跋并同觀者自霍清臣而下凡
十有三人皆鍳賞名家咸咨嗟嘆賞神物之難遇如
此余何幸得附名其後哉
嘉靖丁巳冬十一月十又三日長洲文徵明題時年
八十有八
唐閻立本諸夷圖
唐閻立本總章元年拜右丞相封博陵縣男有應務
之才兼能書畫時天下初定異國來朝詔立本畫外
國圖此圖是也李嗣真云自江左陸謝云亡北朝子
華長逝象人之妙號為中興至若萬國來庭奉塗山
之玉帛百蠻朝貢接應門之位序折旋矩度端簮奉
笏之儀魁詭譎怪鼻飲頭飛之俗盡該毫末備得神
情故朝廷號為丹青神化與兄立德同在上品云臨
漢魏泰道輔記
右圖起武興止狼牙脩計國二十六為人二十八具
列國状貎道輔嘗有東軒筆記行于世
李唐伯夷叔齊採薇圖
宋高宗南渡創御前甲院萃天下精藝良工畫師者
亦與焉院畫之名盖始諸此自時厥後凡應奉待詔
所作總目為院畫而李唐其首選也唐河陽人在宣
靖間已著名入院後遂乃盡變前人之學而學焉世
謂東都以上作者為高古良有以夫余總角時見鄉
里七八十老人猶能道古語謂唐初至杭無所知者
貨楮畫以自給日甚困有中使識其筆曰待詔作也
唐因投謁中使奏聞而唐之畫杭人即貴之唐嘗有
曰雪裏烟村雨裏灘看之如易作之難早知不入時
人眼多買燕脂畫牡丹可槩見矣至正壬寅余獲此
於沈恒氏愛其雖變於古而不遠乎古似去古詳而
不弱於繁且意在箴規表夷齊不臣於周者為南渡
降臣發也嗚呼深哉昔米南宫嗜畫病世無真李成
乃擬無李論以祛其惑余他日見唐畫亦多率皆抱
南宫之憾而此畫者所謂吾無間然者也因書顛末
於左且以告夫來者云是歲九月既望鄉貢進士錢
塘宋杞授之記
文湖州竹枝卷
若人今已無此竹寧復有那將春蚓筆畫作風中柳
君看斷崖上瘦節蛟蛇走何時此霜竿復入江湖手
東坡居士題
延祐乙未秋九月十有八日薊丘李衎觀於毗陵趙
東臯之書隠謹題
翰墨真儒者事畫(闕)如山未知判取詩書萬卷來看
風霜一枝
此老墨君三昧雲山發興清竒我在蓬萊書府曾看
晩靄横披
余曩客京師獲觀文湖州晩靄横披圖山谷題識其
後真絶品也文湖州平日丹青之妙不止墨竹故因
及之鄧文原
石室先生墨竹之法與雪堂先生之書同有鍾王妙
趣此卷為天錫郭君所藏文畫蘇書紙蠧而墨色如
新題識俱有徵得一展玩何其幸哉會稽王艮江夏
費雄天台柯九思京兆杜本同觀本書(隸古)
臨行話與崔公度到了神交蘇子瞻却是主林神不
管黯隨涼月墮虚簷
高郵龔璛為郭天錫題
當今好事家多藏文竹觀者每以東坡題識定真偽
此卷字畫兩優為真無疑汾石巗(民瞻隸古)
至治元年冬十二月七日與仁卿來訪天錫得觀石
室先生墨君真蹟薊丘李士行書
僕平生篤好文筆所至必求披玩所見不啻數百卷
真者僅十餘耳其真偽可望而知之文蘇同時德業
相望墨竹之法親授彭城故湖州之作多雪堂所題
若必東坡題識而定真偽則膠柱鼓瑟之論也此卷
文畫蘇題遂成全美余舊嘗見之每往來胸中未忘
今復于益清亭中披閱令人不忍釋手故為之識同
觀者倪元鎮至正二年七月十九日丹丘柯九思書
至正六年十二月二十日觀於益清亭趙雍
清貧太守石室翁渭川千畮藏胸中理閒䑛筆槃礴
臝兔走鶻落無留蹤雨梢晴葉各殊態揮灑位置分
纖穠鍾峰隠居撥鐙法氣韻生動將無同墨君一𣲖
來自東韈材當萃彭城公平生知已最親厚走書調
笑言舂容陳州官舍示長舌翛然化去當元豐烏乎
二老不復作空瞻遺墨翔鸞龍汝陽袁華
金顯宗墨竹卷
帶雨承華殿大定戊子十一月十二日夜戲寫
顯宗去東坡與可未遠自得汴後漸染文物典章之
道所以金之初政濟濟可觀但游於藝者非帝王所
學獨不念宣政之失耶耳目所聞見且不知鍳尚何
能取信於方策歟雖然猶勝於般樂怠傲流連荒亡
之行也此大德十年春正月旦日所題顯宗竹卷也
閱十有一年君在湯氏愛予此䟦偶見此軸欣然市
之復俾予書之後予嘉君在之好事故為之書焉時
延祐丙辰春正月望日疇齋張仲壽謹識
坡翁武昌西山贈鄧聖求詩(在楮上長卷卷首李西涯大篆坡翁詩跋四字)
春江渌漲蒲萄醅武昌官柳知誰栽憶從樊口載春酒
步上西山尋野梅西山一上十五里風駕兩掖飛崔嵬
同遊困卧九曲嶺褰衣獨到吳王臺中原北望在何許
但見落日低黃埃歸來觧劍亭前路蒼崖半入雲濤堆
浪翁醉處今尚在石臼杯飲無樽罍爾來古意誰復嗣
君有妙語留山隈至今好事除草棘常恐野火燒蒼苔
當時相望不可見玉堂正對金鑾開豈知白首同夜直
卧看椽燭高花摧江邊曉夢忽驚斷銅鐶玉鎻鳴春雷
山人帳空猿鶴怨江湖水生鴻雁來願君作詩寄父老
往和萬壑松風哀
右武昌西山贈鄧聖求一首
子瞻内翰昔竄謫黃岡遊武昌西山觀聖求所題墨
迹時聖求已貴處北扉而子瞻方謫時遠放流落窮
困不二年遂與聖求對掌誥命並驅朝門同優游笑
語於清切之禁在常人固足感歎有文而賦於情者
宜何如哉此前詩之所以作也
元祐丁夘二月因會飲子功侍郎宅子瞻為予筆此
遂記而藏之江陵岑象求巖起䟦
西山詩碑止有坡谷張右史三篇近歲鄧公裔孫曾
以前軰和篇數十首相示輙不揣次韻附見於後時
在翰苑仍效周益公用印章盖南渡以來官府印多
更鑄惟翰林院猶用承平舊印鑄於景德二年蘇鄧
二公俱曾用此也
黨論一興誰可回賢路荆棘争先栽竄留多能擅筆
墨囚拘或可為鹽梅雪堂先生萬人傑論議磊落心
崔嵬向來羅織脱一死至今詩話存烏臺馮高望遠
想宏放眼界四海空無埃黃岡踏遍興未盡絶江浪
破琉璃堆漫道神交信如在石為窊樽勝金罍鄧侯
先曾訪遺迹銘文深刻山之隈山荒地僻分埋没二
公前後&KR0679;莓苔元祐一洗人間怨天地清寧公道開
玉堂同念舊遊勝筆端萬物挫欲摧時哉難得復易
失弟兄遠過崖與雷北歸天涯望陽羡買田不及歸
去來我為長歌弔此老慟哭未抵長歌哀
嘉定四年重陽日四明樓鑰書于攻媿齋
有松自作山中醅有橘欲向江東栽未畫東坡滿堂
雪且賞西山千樹梅探竒攬勝遍吳楚直泛浩渺登
崔嵬偶來此地騁遐瞩風景不論凌虚臺酒酣一吸
漢江水淨洗萬斛胸中埃神交遠到玉堂署歸夢忽
驚金粟堆揮毫日對掌綸綍話舊夜共開尊罍遺篇
斷墨半流落不在山巔還水隈何人傳襲得此本幸
免石壁漫蒼苔因懷故鄉訪舊蹟使我一見心神開
人才絶代可指數仕路觸眼多傾摧誰令青蠅點白
璧已聽夜蟄鳴春雷終為列星天上去或化孤鶴横
江來文章氣節兩不朽安用弔古生悲哀
宫保都憲陸君全卿得坡翁此詩乃為岑象求書贈
鄧聖求者岑䟦云子瞻謫黃岡遊西山觀聖求墨跡
時聖求已處北扉不二年對掌誥命作詩感歎樓大
防和章并及元次山遺跡有二公先後&KR0679;訪同念舊
遊之語今坡集載此詩序之嘉祐中聖求為武昌令
居黃相望常往來溪山間元祐元年十一月會宿玉
堂偶話舊事而其詩乃有金鑾相望不可見之句意
者聖求先入坡亦隨召其題武昌西山者則賦舊事
為贈非山遊時作也集又載次韻一首序云和者三
十餘人今皆不復見樓詩乃出其後而坡亦不之見
矣聖求名璧其在翰林為學士承旨云
正德八年七月四日長沙李東陽書
續書畫題䟦記卷一
