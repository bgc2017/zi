欽定四庫全書
書畫題䟦記卷十一
明郁逢慶撰
沈石田竹鶴卷
道人種竹復養鶴鶴可看家竹護壇度海借騎仙驥子
題詩吝洗舊琅玕風前掃葉碧雲亂月下聞聲白露寒
終日閒緣鎖不盡墮毛為服籜為冠
沈周寄題竹鶴以為他日相見資
石田調南鄉子辭
天地一癡仙寫畫題詩不換錢畫債詩逋忙到老堪憐
白作人情白結緣無興最今年浪泊茅堂水漫天筆
硯只宜收拾起休言但說移家上釣船
右寄南村張處士沈周
文衡山吉祥菴圖(着色单條上楷書題云)
徵明舍西有吉祥菴往歲嘗與亡友劉恊中訪僧權鶴
峰過之恊中賦詩云城裏幽棲古寺閒相依半日便思
還汗衣未了奔馳債便是逢僧怕問山徵明和云殿堂
深寂竹床閒坐戀松隂忘却還水竹悠然有遐想會心
何必是空山越數年過之則恊中已亡因讀舊題追思
其韻塵蹤俗狀強追閒慚愧空門數往還不見故人遺
跡在黃梅雨暗郭西山時弘治十四年辛酉也祗今正
德庚辰又二十年矣菴既燬於火而權師化去亦復數
年追感昔遊不覺愴失因再叠前韻當日空門對燕閒
傷心今送夕陽還劫餘誰悟邢和璞老去徒悲庾子山
他日偶與恊中之子穉孫談及因寫此詩并追圖其事
付穉孫藏為里中故實云時十六年辛巳二月八日也
文徵明識
石田恥齋圖
雨裏荆溪叠叠山濕雲藏翠有無間歸来老眼糢糊在
水墨還消白日閒
恥齋久不會暑中辱過僧寓清論竟日而返因出紙
作此景系詩以識之成化癸巳夏沈周
衡山水墨寫意(十二叚在紙上橫卷)
北風入空山古木翠蛟舞何處天球鳴寒泉洒飛雨
題古松流泉
空庭竹樹翠交加春雨垂垂濕更斜睡起雨收朝日上
蕭然凉影印空沙倣梅花道人墨竹
古檜折風霜蒼虬落寒翠何必用明堂自得空山趣
題古檜
約戸秋聲夜未降一天清夢樂湘江酒醒何處覓環珮
斜月離離印紙忩題竹篠
鳩一聲来鵲一聲鳩能喚雨鵲呼晴天公見此難分辨
晴不成時落不成題枯木竹石上集鳩鵲
春日鶯啼修竹裏仙家犬吠白雲間
題竹石卧犬
忩外宜男花本是忘憂草釵頭誰倒簮錢唐蘇小小
題萱草
罝羅不擾澤原寬豐草茸茸足自跧只恐山中藏不得
會須拔穎利人間題蘆粟免
惟餘寂寞籬根菊斜日西風暎臉黃
題菊
翠竹淡摇金芳蘭破紫玉兩兩結同心因之愛幽獨
題蘭竹
莫信陳王愛洛神&KR1272;波那得更生塵水香露影空青處
留得當年觧珮人題水仙
疎影横斜水清淺暗香浮動月黃昏
題古梅
嘉靖辛卯春三月偕子重履吉過竹堂僧舍時新雨
初霽清風襲人性空上人聮此紙索余墨戲澷圖一
二種遂携而歸更旬始就老年遲頓聊用遣興若以
為不工則非老人計也徵明
衡山居竹圖(卷首陳白陽篆書居竹二字在宋楮上次衡山淺色山水竹石在絹素上)
珍重閒情在竹間幽居深𤨏碧琅竿清風自觧驅塵土
高節還堪託歲寒門掩夕陽容竟造詩成春雨倩誰刊
已知胸次清虚甚莫作尋常肉食看
徵明
次五岳山人黃省曾居竹賦(文多不載)
蘭澤蔽宿草椒丘無餘芳睠兹君子室懿彼多脩篁
雨葉偃翡翠風梢亞琳琅幽人感歲暮托跡同雪霜
曾謂白駒至載脂鳴鳳翔神盧粉蕭散遐心信徜徉
窹言契斯樂永矢不可㤀
安陽杜璠
幽居清閟翠成文盡日焚香對此君晝永疎風輕嫋
嫋夜寒凉月白紛紛吳下王榖祥
猗猗綠竹秩秩華榱翠文洞䟽秀翳階壝白日潛照
清風時披澹然幽獨君子之居
葆生文伯仁
種竹隨清况幽居遠俗氛誰知豹閹客能愛鳳園雲
曉逕浮青月秋忩映綠濆王猷千載興蕭洒出人羣
秦餘山人岳岱
右居竹卷皆吳中一時聞人為海寕王君作者王君
不詳為何人觀其絹素精好交無襍賓亦可尚已不
知何緣流落京師震川先生得之先生雅好種竹
而亦姓王亦可以為竒矣偶擕過弊寓囙嘆物之得
其所歸而卷中諸人震川所交幾半時一展玩殆若
為震川而設者題此以寄歲月蓋自戊子至今已三
十九年又不勝存沒之感於諸公也
嘉靖丙寅秋七月三橋文彭書
萬歷庚辰四月晦日觀于耆英堂之東偏展玩數四
不能去手卷中諸名士惟徐君猶在而先兄亦仙遊
八年矣囙題于後以識感云
茂苑文嘉書
石田牧犢单條
綠隂深處伴牛眠笛弄斜陽芳草間多少利途奔走客
何如及得爾儂閒長洲沈周
刺水新秧雨一犂柳隂山影綠参差長安回首風塵
惡輸與江東牧犢兒王穉登
力盡東菑雨半犂夕陽歸早步遲遲無人叩角行歌
去宛似桃林放牧時周天球
田家歲計在鋤犂茅屋高眠唐子西牛背笛聲歸短
徑已知山月印前溪張鳳翼
文衡山桐隂圖
漠漠疎桐灑面凉濺濺寒玉潄廻塘馬蹄不到清隂寂
始覺空山白石長
孔周經時不見日想高勝居然在懷囙寫碧溪高士
圖并小詩寄意
石田九日無菊歌
今日九月九無菊且飲酒明年九月九有菊亦飲酒有
花還問酒有無有酒不論花無有好花難開好時節好
酒難逢好親友一杯兩杯長在手六印何消金握斗三
杯五杯不離離萬事莫談瓶且守瓶云罄矣我即休載
欲謀之已無有天應松我身獨在天不全人花乃後遲
之明日興還存紫□青袍得開否倘看爛漫即重陽借
酒東墻惱隣叟
弘治甲寅秋九月望日沈周
文衡山䟦鐘元常季直表
右鍾元常薦山陽太守關内候季直表宣和書譜及米
史黃論與他名家品目皆不見紀載惟張士行法書纂
要嘗一及之且與戎路力命尚書宣示並稱但戎路諸
帖咸有石刻傳世而此帖不傳刻本殆不可曉而陸行
直鄭元祐袁仲長在元世皆博學名能書家其題語珍
重如此必有所據先友李公應禎又嘗親為余言其妙
謂雖積筆成塜不能仿彿其一波拂也公書法妙一世
其言如此余又安能置喙其間哉但諸公題語皆稱焦
季直余驗焦字寔候字之誤蓋侯字上有關内字寔關
内侯也至後但稱直而不言季蓋季姓直名關内侯其
爵也若以為焦姓則上關内字似無所属以為地名不
應薦人而直舉其郡望且當時亦無所謂關内郡者故
余定為侯字無疑而華氏入石直標為薦季直表云徵
明識
文衡山䟦右軍袁生帖真蹟
右袁生帖曾入宣和御府即書譜所載者淳化閣帖弟
九卷亦載此帖是人曾入太宗秘府而黃長睿閣帖考
嘗致疑於此然閣本較此微有不同不知當時臨摸失
真或淳化所收别是一本皆不可知而此帖五璽爛然
其後覃紙及内府圖書之印皆宣和裝池故物而金書
標籖又出裕陵御筆當是真蹟無疑此帖舊蔵吳興嚴
震直家震直洪武中仕為工部尚書家多法書名畫後
皆散失吾友沈經時購得之嘗以示余今復觀于華中
甫氏中甫嘗以入石矣頋此真蹟無前人題識俾余䟽
其本末如此
嘉靖九年臘月三日文徵明識
衡山題菊石扇頭
陸薇軒以所蔵石翁葵花扇頭示徵明使題其上徵明
失之懊恨不能自已乃作菊石報之頋徵明烏足以承
翁之乏哉雖然優孟之為孫叔敖人皆知其非也而楚
王信之在薇軒亦取其抵掌談語而已
徵明
徐武功遊靈岩山辭(絹上行書)
佳麗地是吾鄊看西山更比東山好有罨畫樓臺金碧
巗扉彷彿十洲三島却也有風流安石清真逸少向西
施洞口望湖亭畔對雲影天光上下相涵相照似寳鏡
裏翠娥妝曉且登臨且談笑眼前事几多堪吊香徑
蹤消屧廊聲杳麋鹿還游未了也莫𬋩吳越興亡為他
煩惱是非顛倒古與今一般難料嘆宦海風波几人歸
早得在家中老遇酒美花新歌清舞妙儘開懷抱又何
須較短量長此生心應自有天知道醉呼童更進餘杯
便拚得三更乘月廻仙棹
秋日遊岩山調寄水龍吟天全生徐有貞
沈石田着色山水
連峰何窃窕浚谷深且幽中有高識士樂兹逍遥遊長
勤事竹素抱志徯其時(叶)芙蓉製重襟約以珊瑚鈎搴
芳古桂林翔聲藉南州鳳鳥不可狎乃在崑崙丘矯首
望光塵遐鄙即無由信思聊致言墨墨慚謬悠
惟謙吳君才茂德優為東崐名流也相别良多歲月
懷思不能置聊以拙畫鄙言通其知也
癸巳沈周
文衡山䟦宋搨黃庭經
宋諸名賢論黃庭衆矣然但辨其非換鵝物卒未嘗定
為何人書雖米南宫亦苐云並無唐人氣格而已至黃
長睿秘書始以逸少卒於昇平五年後三年為興寧二
年黃庭始出不應逸少先已書之意宋齊人書然不可
考矣予按陶隠居與梁武帝啟已有逸少名蹟黃庭勸
進等語隠居去晉為近當時已悞有此目則此書雖非
逸少筆其為晉宋間名人書無疑而趙魏公以為楊許
舊蹟豈别有所見乎唐石刻數種並佳傳流近代轉亦
失真無足觀者此本紙墨刻搨皆近古有宣和紹興印
章想曾藏秘府且陶學士䟦語甚詳字比諸刻瘦勁涪
翁所謂徐浩模本為是都玄敬不知何緣得之以遺從
父慶雲今轉以付予亦楷法中苐一等帖自可寳也癸
卯上巳日徵明記
徵明
石田送歲歌
打漁鼓唱道情說生說死說功名唱道情打漁鼓說神
說仙說今古仙家自有山中樂凡家自有世間苦年頭
年尾憂不休今夜又當年尾頭唱要高鼔要急主勸賓
酧忘拜揖蠟花爍爍白壁光酒波濯濯青袍濕客莫言
辭主須醉多情送年恐不及年送去還復來漁鼓聲中
白髮催白髮不可變莫於掌中杯鼓砰逢杯絡繹不知
東方之既白舊年已盡客亦散門前又接新年客新年
别唱賀新郎送舊迎新漁鼓忙
八十一翁沈周
姚丹子墨竹
姚丹子愛寫竹硯池吸盡人間綠石屏秀色亦可掬消
閒有書不肯讀自謂胸中飽淇澳
公綬
倪雲林山水自題江南春辭
汀洲夜雨生蘆笋日出曈曨簾幕静驚禽蹴破杏花烟
陌上東風吹鬢影遠江榣曙劒光冷轆轤水咽青苔井
落花飛燕觸衣巾沈香火微縈綠塵春風顛春雨
急清淚泓泓江水濕落花辭枝悔何及絲桐哀鳴亂朱
碧嗟我何為去鄕邑相如家徒四壁立柳花入水化綠
萍風波浩蕩心怔營
唐伯虎和
梅子隨花菱孕笋江南山郭朝輝静殘春鞵韈試東郊
綠池横浸紅橋影古人行處青苔冷舘娃宫鏁西施井
低頭照井脫紗巾驚看白髮已如塵人命促光隂急
泪㾗漬酒青衫濕少年已去追不及仰看鳥沒天凝碧
鑄鼎銘鐘封爵邑功名譲與英雄立浮生聚散似浮萍
何須日夜苦蠅營
文徵仲和
象床凝寒照籃笋碧恍蘭温瑶&KR0146;静東風和夢曉無蹤
起來自覓驚鴻影彤簾霏霏宿餘冷日出鶯花春萬井
莫怪啼痕栖素巾玉容暗作梁間塵春日遲春波急
曉鳥啼春香露濕青華一去不再及飛絲縈空眼花碧
樓前柳色迷城邑柳外東風馬嘶立水中荇帶牽柔萍
人生多情亦多營
王雅宜和
江南三月闘櫻笋落紅滿地簾櫳静綠楊深鏁五陵門
黃鸝聲破鞦遷影羅衣不奈東風冷轆轤夢斷琉璃井
當年歌舞纏紅巾花月委地隨香塵春來遲春去急
天涯草為王孫濕昔人遊處今不及今人遊處山仍碧
近時隴墓昔城邑豐碑短碣斜陽立覇圖銷盡等浮萍
離宫野殿僧自營
王禄之和
輕雷動地驚抽筍修篁過雨琅玕静淡雲初散日華明
珠箔&KR0785;瓏上花影柳風吹面不知冷冉冉韶光融萬井
油壁香車時自巾䨇輪輾破芳原塵鳥求友聲聲急
燕飛低掠芹泥濕命侣追歡如不及蘭渚衡臯眼中碧
吳宫已沼空城邑石湖晴峦暎波立樓船載酒衝翠萍
仙遊汗漫心無營
陸師道和
憑高晏會誇櫻笋翠幕圍春蕙風静紅牙鏤板對花歌
妙伎明粧豔花影玉盌浮光蔗漿冷雀釵珠履列井井
摘花引酒整衫巾陽春一曲飛梁塵羽音遲商調急
羅袖圓凝唾花濕宛轉鶯喉字相及隨珥遺鈿眩珠碧
綠霧紅煙隔城邑披雲疑在蓬萊立回看江漠轉䨇萍
云胡不樂徒營營
黃姬水和
園林二月抽新笋微飈散雨郊原静柳條處處變鳴禽
簾幕差池䨇燕影舘娃宫灰青草冷桃花半覆吳王井
陌上遊人落醉巾寳馬香車逐綺塵開花遲謝花急
曉起看花薄羅濕踏青拾翠如不及回頭日墜山凝碧
愚者惜費長邑邑賢達又媿修名立那知人世若飄萍
胡乃不樂徒忙營
彭孔加和
驚雷昨夜抽新笋霏微宿霧空山静笙歌合闘采茶隣
青旗紅旆林間影美人羅衣觸朝冷嘗新争汲西施井
䨇龍擘破拭芳巾靈芽吹香嫩麯塵春來遲春去急
風雨番番畏花濕牡丹顔色誰相及朱欄油幕圍輕碧
王孫不歸心欝邑女伴差隨弄花立春江萬里一飄萍
游梁事楚將何營
許高陽和
雨前試茗春前笋嫩綠池塘鎻深静寳&KR0146;煙飄别院香
爛漫桃花散波影羅衣不奈東風冷懷人香如瓶隨井
天涯一望泪滿巾誰憐京洛多淄塵春事多春期急
九峰煙雨青如濕平原校獵時將及五茸城頭芳草碧
華亭本是江南邑機雲才名千古立英賢已去耿飄萍
滿目韶光何所營
袁永之和
吳姬當壚纖玉笋蜂衙喧罷青帘静風流人去錦帆枯
越來溪上旌旗影響屧廊空春月冷娟娟只照西施井
覇圖蕭索淚沾巾至今士女踏芳塵西湖水渺湖帆急
春衫常帶酒痕濕追歡買笑將無及月落汀洲煙水碧
休教䨇皤鬢于邑可憐華表孤鶴立嗟哉浮華浪湧萍
胡不學仙甘世營
周公瑕和
春雨催花暗長笋午日階除風馬静銀蒜無端空押簾
春心遠託歸鴻影薄羅衫窄幽忩冷&KR1201;火試茶新石井
薔薇花刺胷紅巾闘草尋芳涴韈塵鳥歌忙蝶板急
吳山籠烟青霧濕行樂行樂須時及夫差故國望中碧
泰伯虞仲經營邑躊蹰搔首風前立已見楊花化作萍古
人今人空營營
陸叔平和
暖日融沙圻菱笋和風淡盪晨光静鴛鴦制羽醉芳洲
摇亂春魂蹴花影舘娃人遠金釵冷翠纈隂沉落䨇井
飛英撲面蒙衣巾疑是當年香燼塵錦帆遲簫鼓急
夾岸青山濛霧濕十里横塘歸未及飛輪忽墮霞天碧
繁燈閧酒趨花邑當壚翠袖迎人立紅鮮入市罥綠萍
金壺漏轉猶營營
象床凝香鬱蘭笋阿閣逶迤綠牎静佳人夢轉抱餘眠
簷外朝曦徐度影填城綠盖朱宫冷撲地紅烟花萬井
誰家游冶紫綸巾寳馬青絲起陌塵傳花遲促羽急
酒酣淹淚青衫濕新勸未終悲已及油油芳草萦懷碧
長洲盡是吳都邑帝子行宫隨處立星移物換成飄萍
幕燕巢居還自營
文夀承和
節序相催將迸笋青春白晝簾瓏静廻塘鷗鷺浴相喧
照水鴛鴦嬌弄影蕩子未歸春服冷佳人自汲山前井
誰家青鳥啣紅巾銀鞍玉勒隨香塵春色好春光急
朝煙未散山猶濕山行應接不暇及山下湖光静凝碧
三月遊船盡傾邑向人語燕檣頭立游絲網花落池萍
流年一去誰能營
文休承和
三月江南薦櫻笋鵁鶄鸂鶒廻塘静蛛絲縈空細落花
雲母屏寒浸嬌影簾外沉沉春霧冷綠蘿欲覆花間井
泥金小扇障紗巾畫橋紫陌踏芳塵花開遲水流急
江鴨對眠莎草濕吳姬如花花不及摘花笑暎溪流碧
楊柳烟籠萬家邑柳下王孫為誰立幽渚泥香生綠萍
閒看梁燕壘經營
張伯起和
石湖冰䁔青蘆笋白雲鎻溪巗扉静一聲嬌出䨇金梭
細織柔條入牎影吐花不怯苔茵冷桐樹隂輕覆丹井
小樓病酒朝不巾日高昏帳縈香塵東風頻輕帆急
夾岸茅簷燕泥濕往事悠悠已無及連天細浪傷心碧
江山悵望生凄邑亂紅驚眼凭欄立江南春事如轉萍
生年不樂何營營
錢磬室和
九陌鶯花接櫻笋千門柳色春風静金閶樓閣倚雲高
半捲珠簾露嬌影美人曉粧怯花冷澆花自汲忩前井
綠油翠幕餙車巾相邀南陌踏香塵花信催風雨急
林花過雨紅泥濕石湖綵鷁飛相及倒浸峰隂碎輕碧
游人處處如城邑騕褭嘶風驕並立駘蕩晴光轉綠萍
狂蠭戲蝶胡營營
雲林江南春辭并畫蔵袁武選家近來畫家盛傳其
筆意而和其辭者日廣予不敏亦效顰為之自耻不
知分量覽者弗以珠玉在前愈覺其穢耳丙辰三月
翔錢榖識
石田金山圖(調蝶恋花)
誰道金弦焦亦稱兩朵芙蓉浸在玻璃鏡頭白老翁尋
此勝過江先盡金山興隔水焦山闌小凭寄語西風
浚日來當定白鶴如期參我乘一聲獨淚江聲静右
春日登金山望焦山有作沈周
崇禎七年九月三日王越石持方朔贊洛神賦二帖
來賞玩之餘又出鎮江唐氏所藏白定鼎罏細閱乃
天下名物因見其底上有李西涯公篆書銘云夏鼎
九象殷周禀焉小大冓物用知神姦孰是愈籖皃玉
裏埏䕫龍饕餮咫也序旃載其馨享庚永日宣
東昜識(底之下有曲水二字)
文衡山千巗競秀圖
尺素俄經已數年秀巗流壑始依然感君意趣猶如昔
頋我聪明不及前萬壑潺湲知水競千巗青翠為山妍
詩中真境何容盡聊畢當年未了緣
千巗競秀萬壑争流乃余為子𫝊而作也子傳與余
相友善每有所往必方舟相與乘間出此絹索余圖
數筆興闌則止如是者凡十有三年始克告成因系
之以詩
嘉靖己酉八月長洲文徵明製
石田秋溪晩照圖
野樹蕭疎及暮秋西風色作故颼颼林凋一叚清間地
不見倪迂空白頭沈周
晴光射散雨冥冥露出芙蓉四面屏流水小橋人不
見晩風吹斷蟄龍腥完菴劉珏題
文夀承蘭竹卷
偶培蘭蕙兩三栽日燠風微次苐開坐久不知香在室
推忩時有蝶飛來
西齋半日雨浪浪雨過新梢出短墻壁上不飛人跡斷
碧隂添得曉忩凉
余性喜蘭竹每見古人所作輙欲效之然不能得其
彷彿暇日偶想像寫此數幅米老所謂若見真蹟慚
惶殺人者也時隆慶壬申三月廿又七日在燕山寓
舍戲作書於後三橋文彭
陳白陽倣米氏雲山(紙上横卷)
庚子春日余間居湖上雪野錢君自吳城來持素楮索
雲山卷時春容滃欝煙雲變幻觸目成畫遂為作此頗
謂適意然不知觀者肯進我得窺米家堂奥否一笑
道復復甫志
尺素中作長山大江畫家所難我吳中惟沈石田先
生得此竒詇他未能及偶閱此卷乃白陽得意之筆
谿山雲壑將數十尺連亘似萬里觀者不覺有遠心
使石田復起未必不展卷嘖嘖也寳之
吳門陳鎏題
陳白陽作畫天趣多而境界少或殘山剰水或遠岫
疎林或雲容雨態點染標致脫去塵俗而自出畦徑
盖得意忘象者也此作長卷乃獨窮盡山川之狀重
叠變幻實而復虚斷而復續烟雲吞吐草木蔽虧景
有盡而意無窮也又非若平日所作而已若此卷豈
可多得哉觀者當自識之
酉室王榖祥題
昔米南宫女嫁吳中大□村某氏故敷文每過吳必
往視妹嘗作雲山卷留其家越四百年而先達中丞
陳公大姚人也乃於京得之甚以為竒西涯匏庵石
田俱有題咏白陽先生即中丞之孫幻而篤好日就
臨搨領其真趣逸思故所作多煙巒雲樹約略點染
而已獨此卷連楮尋丈偹極畫家諸法有江貫道江
山千里之勢豈非高人博古既無所不見而亦何所
不學也舊吳彭年題
渺渺平蕪隔迢迢遠溆㢠廻林光雲外出山色雨中開
賀老鑑湖曲王丞輞水隈風流今已矣遺墨使人哀
白門散吏袁尊尼
陳白陽先君門人也其家蔵不惟有大姚村圖又有
海岳菴圖所以得二米茟法為多嘗為余作匹紙長
卷又嘗於燈下以紙醮墨作雲山此何異張旭以髮
作書哉偶閱此卷因題於後
隆慶戊辰六月廿三日文彭
雪野乃余友錢君子儀亦頗能畫其請白陽寫畫盖
欲以為視式耳故白陽為之點筆與平時所作大異
今又得諸公題語極其稱許則與殘山剰水似有如
無之筆大不同矣
萬歴丁丑立冬日茂苑文嘉書
白陽此卷專摹荆浩洪谷子洪谷子筆法倪元鎮王
叔明特窺三昧餘未能夢見也不見荆浩畫不知白
陽此卷來歴若以南宫大姚村海岳菴許之此老尚
未心服或云前䟦自負米家者何也余曰正是此探
竿影草耳所謂真人前不淂說夢
華亭陳繼儒題
董玄宰題曹雲西畫冊
曹雲西山水師馮覲亦似郭河陽吾郡湞溪人勝國之
末名為多田翁倪黃諸名士時為下榻以書畫相賞會
玄宰
吳匏菴茶歌(行書掛幅)
湯翁愛茶如愛酒不數三升并五斗先春堂開無長物
只將茶灶連茶桕堂前無事常煮茶終日茶杯不離口
當筵侍立惟茶童入門來謁唯茶友愛茶有詩學盧仝
烹茶有賦擬黃九茶經續編不借人茶譜補遺將脫手
平生種茶不辦租山下茶園知幾畆世人肯向茶鄕遊
此中亦有無何有
匏菴吳寬書
唐子畏巗居高士圖
雲樹含晴日煙嵐閣晩風高人將木履送目大江東
晉昌唐寅為昌符畫
唐詩襟服漢時冠日用於人只一般惟我識公心未
老滿胸才思蟄龍蟠友弟祝允明&KR1381;題
襟履深林下悠然樂事多細風披夏葛斜日閣煙蘿
野篠醒殘酒山禽和短謌還愁濟時出謝跡此巗阿
元吉
溪亭面虚曠乃在山之陽俯瞰玉淙淙仰視巗蒼蒼
幽人抱竒僻卜築臨此方惬我清絶想謝彼馳驅場
爰有同心人杖策來浮梁相尋無俗論幽事與商量
子畏曠古風流超塵墨妙圖繪傳於人間真世寳
也適叔昭擕示因題以歸之丁未徵明
石田河豚大幅
有客來從海上村早朝新喜得河豚齊穿青篾一䨇玉
侑我田家老瓦盆
仲基正月下浣自海上來經寒山出肫魚二尾雖城
中巨家貴游尚未食新盖重仲基情之舊物之早以
余旦暮人且不能多次食也詩畫其荅之
沈周
石田山水小幅
酒盞詩聮不厭頻梅花已報滿城春疎燈一夜山&KR1084;雨
却寫鄉心與故人沈周
天涯偏感物華新燈下閒吟意轉親風雨滿城春寂
寂不知誰是畫中人匏庵吳寬題
書畫題䟦記卷十一
