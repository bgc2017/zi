欽定四庫全書
續書畫題䟦記卷十一
明郁逢慶編
唐子畏倦繡圖
夜合花開香滿庭王人停繡自含情百花繡盡皆鮮巧
惟有鴛鴦繡不成
正德八年夏五月唐寅畫并題
唐伯虎单條
青雲臺殿泉聲隔黃葉關河鴈影來别有詩人好懷抱
西風雙鬢一登臺
蘇門後生唐寅畫呈何老大人先生
唐伯虎題畫
金風秋立至涼生雪鬢虚梧桐一葉落打着手中書
其一
灌木倚道左流澌鳴沙中欲涉未摳衣且乘君子風
其二
山高鳥不巢水清龍不住至察則無徒故寫糢糊樹
其二
根梢都不見上下有雲遮願我三千歲山中學服花
其四(題松)
大雪壓茅屋縣官誰得知殷懃付杯酒貧自有便宜
其五
開徑便見竹對人閑賦詩泠泠風觸佩正是雨晴時
其六(題竹)
唐寅
沈啟南花草冊
芳姿着酒殢枝頭行客村前醉不休斜出短墻春正暖
不施朱粉自風流梅花
雪魄冰花涼氣清曲闌深處豔精神一鈎新月風牽影
暗送嬌香入畫庭薝蔔
誰道紅葩夏日芳獨留黃種吐秋光五尺竹闌關不住
還將一半露宫粧秋葵
老葉禁寒壯歲華猩紅點點雪中葩願希葵藿傾忠膽
豈是争妍富貴家山茶
翠條多力引風長點破銀花玉雪香韵友似知人意好
隔闌輕觧白霓裳玉蘭
荆棘叢中鬭冶容冷風浥露淡交濃更誇獨得春香首
都譲纖纖紫豔紅薔薇
高攀才子沾衣綠争插佳人壓鬢黃誰向蟾宮分得種
年來人月滿庭芳槿花
亭前綠密玉成叢鳳宿枝頭烟雨空簫管一聲人未寢
滿林明月浸清風叢竹
老松屈曲舞蒼虬萬壑泠泠泉自流堪羡主人多逸趣
逍遥物外幾春秋咏松
萬里隨陽出塞長空江菰米綻秋香蘆花月白啼更罷
啄盡寒汀一夜霜蘆鴈
長洲沈周
文休承題夀意
綺宴開晴晝青鸞下紫霄麻姑來擗脯瀛女觧吹簫麗
景添春酒回風拂步摇何須羡蓬島滄海有新謠
文嘉
許元復椿萱芝蘭圖題額
莊椿自是長生樹蘐亦能開百歲花更有枝蘭在花下
春風常駐列仙家許初謹題
沈啟南淺色山水
避俗耽幽僻逃名學古狂深松無六月江閣有餘涼策
杖詩將就看山意自長何須尋絶島此地即仙鄉
其一
東風一夕至吹散麥秋寒花落春愁盡鶯啼午夢殘碧
桐山舘静白葛道衣寬飯後吹新汲雲鐺試月團
其二
焚香淨掃地隠几細開編取足一生内汎觀千古前風
疎黃葉徑露發夕陽天物理終消歇幽居覺自妍
其三
埜外看山色因尋静者居短垣花塞路曲沼鷺窺魚入
坐無塵蹟堆床有道書自忘軒冕累端為世情疎
其四
沈周製
陸叔平雪景小幅
雪深一尺強堂階盡埋没赤脚踏層冰誅茒覆庭植笑
殺竈下儂眈竒甚成僻
雪後作此為友人易薪覆花漫題俚語陸治
陸叔平着色山水
晴嵐雪淨空潭影長谷風疎散鳥聲笑拂當年醉題處
青山留得飲中名
花邊何處酒家村竹閣沉隂半掩雲滿地夕陽山徑昃
樵歌隔塢水中聞
翠壁飛泉下急湍谿亭草閣鏡中懸楓林如錦凭欄外
一片晴峰鏁澹烟
遠山遥望有空青溪口花横錦繡屏住在此鄉無一事
日長閒錄煮茶經
包山陸治製
文衡山倣趙松雪着色山水
越來溪上雨初收茶磨山前爛漫遊斜日正臨芳草渡
飛花故點木蘭舟徵明
獨愛無人處幽棲不用名竹鷄啼午寂松鼠落枝輕
芳草初平路春溪欲上城蕭然吾亦得擾擾自勞生
祝允明
過雨山堂蒸翠雲四簷籐竹鳥聲聞青天不動風文
坼錦石相鮮磵道分流水桃花真隔世草衣木食自
為羣籠鵝寫帖關幽興却憶風流晉右軍
王寵
茅簷日暖燕交飛雲過墻隂滿翠微中酒經旬掩關
卧蒼苔渾欲上人衣居節
饑食松花渴飲泉偶從山後到山前陽坡軟草厚如
織日與鹿麛相枕眠周天球
沈石田淺色山水
行盡﨑嶇路萬盤滿山空翠濕衣寒松風澗水天然調
抱得琴來不用弹
竹樹人家在崦西山廻水抱路常迷溪亭兀坐還開卷
時有書聲雜鳥啼
秋葉墮紅風策策野色過橋秋正分獨自吟行知者少
惟應流水與流雲
江上雪晴驢背寒江山刺眼玉㠝岏歸來不減㶚橋路
滿意新詩壓凍鞍
弘治戊午菊月望沈周寫
黃五嶽行草手卷
南山歌
南山嵯峨不可擬盤亘雲霞幾千里遙將太乙共清漢
直與元氣相終始日月初臨照至今開闢從來暮容紫
碧洞年年長玉芝靈源往往流青髓渭川龍首豈堪並
臨潼繡嶺猶虚美谷静宜容阮籍嘯泉香可洗巢由耳
中有道人松子曹飄然結搆星崕高三鳥翩飜下王母
寸心輾轉勤雲敖佳寔頻餐羡門枣竒花屡見東方桃
朱顏暮景迨千歲綠髩春風無二毛區區九州非我宅
閶闔翺翔意何適妸娜扶桑挂角巾浸淫弱冰雙飛舄
朝探仙侶入蓬壺夕訪神人到姑射萬乘真嗟世上榮
一丸永作崑崙客道人高懷吾所希道人石室吾當歸
此時不得共流羽他日終期同探薇眼底何曾有黃屋
箧中亦已成蘿衣瑶琴倘爾造巖畔留取長謠絃上揮
正德庚辰秌仲上丁日五嶽山人吳郡黃省曾撰
黃魯曾四言詩得為字
翁生明時身重神頥黃閣偕遊玉樹相隨羅浮將
餽丹陽且居予慚真人有日驂螭翁見予言可以忘
飢聞翁富德其降不遲彼徒夀者亦奚以為
汝寧黃魯曾
湯珍五言詩得此字
雲陽古名邑土風擅清美爰發忠孝門敦龐化仁里
偉矣南山公高標國之紀五色將鳳雛文采崛飛起
燕翼裕詒謀盛德廼鍾此皇天有深眷君子福所履
秋風敞華筵夀域開未巳優游樂泉石終期狎黃綺
中山湯珍
王履約五言詩得春字
南山美清曠佳氣日夕新青霞飛石壁瑤水灑松筠
巖居飬玄牝靈卧棲幽真螭駕邀王母羽節尋玉宸
幾見蟠桃花嬉遊樂千春
吳門王守(九華山人白文)
王履吉五言詩得酒字
南極爛明星昭代隆黃耉神將天壌行興與雲霞友
相過鹿皮翁遥結商山叟玉箸西王桃瓊杯石榴酒
祝公千萬年如崗亦如阜
王寵(辛夷舘印朱文)
皇甫冲五言詩得以字
南山從天開白日散霞綺長風落松響秋色翠微裏
山人飬玄素託為簮纓以甘作塵外遊遂洗池上耳
飄颻把玉英嘯傲酌石髓竒齡比崑崙百歲乃鯢齒
吳郡皇甫冲(子復之印横山精舍)
皇甫涍五言詩得介字
慶雲飄長風連天欝江介子喬命宵駕夭紆遠超邁
帝遣嘉山靈贔屭十洲界衡和雜歌絃王圖粲金薤
宓妃掇丹荑湘娥挹沆瀣海塵拂新杯千春一驚快
吳郡皇甫涍(子南之印堯峰艸堂)
文夀承五言詩得眉字
九月茱萸節霜清日熙熙時有八袠翁懸弧適兹期
稱觴遍南國祝頌何駢驪飄飄神仙徒皓首復龐眉
高懷赤霞表玉質璚瑶姿強徤享太平漸爾臻期頥
華堂薦錦瑟鑑鏘響清絲飛觥恣綢疊瓊漿溢淋漓
悠悠樂無窮千秋莫可知賦言一以贈常茹南山芝
長洲文彭
文休承五言詩得夀字
秋爽山增高清露落林藪寒花散黃英時月已臨九
聞有八袠翁高卧南山阜屋後千尺松門前五株柳
悠然樂太平青山暎白首吾聞洪範語五福先以夀
為人生至願見重聖哲后七十古所希况在七十右
行追百歲近坐閱承平久無乃有至術不然天與厚
我欲前致辭媿非陶謝手
吳郡文嘉(雁門士家白文)
石田臨王叔明阜齋圖
此圖彷彿竹裏舘茅茨翛然傍川水倚牀張冊白日長
復有孤桐置髹几沈周
玉虹千丈落潺湲石壁巖巖擁翠鬟料得兩翁勞應
接耳中流水眼中山徵明
山齋高控懸蒼壁自有芳雲時卷舒百尺冰簾遮不
斷月明空負夜窗虚陸治
文衡山著色單條
簷樹扶疎帶亂鴉蕭齋只似野人家紙忩獵獵風生竹
土盎浮浮火宿茶日色射雲時弄采雨絲吹雪不成花
庭中卉物彫零盡獨有蒼松領歲華
嘉靖卄又七年七月十日徵明
虎山橋外水如烟雨暗湖昏不繫船此地人家無玉
歴梅花開日是新年周天球
謝樗仙山水
樹杪重泉雨氣涼浴鳬飛鷺滿瞿塘杜陵新譜漁家傲
竹笛聲𫝊到艸堂樗散謝時臣
遠峰疑着雨高𣗳若含風水墨傳神妙樗仙繼石翁
隆池彭年
雨過山含翠迎風樹作秋世情方擾擾消盡一溪流
文嘉休承
姚雲東題竹
閒看脩竹過鄰家翠色娟娟亂紫霞掃石坐來忘却去
一坡涼影日西斜
竹有清風石有苔是誰勾引此中來笑譚忽憶梅花老
何處吹簫月滿臺
孤巖兀兀長莓蘚上有竹枝青可人歴盡歲寒俱挺拔
眼中誰是百年身
高原獨樹天邊趣怪石幽篁畫裏情莫笑王維成老懶
只從筆底着秋聲
巖頭古木纏薜荔下有碧篠相因依向晚秋烟共秋雨
暝光一𣲖入柴扉
竹不遮泉松閟壑倚樓日日有餘清雲東逸史雖能寫
難寫風聲與水聲
東風吹竹滿前溪溪竹叢深路欲迷日日雨多泥滑滑
不堪鷄鶻再三啼
丹丘生姚綬
石田臨雲林小幅
倪迂妙處不可學古木幽篁滿意清我在後塵聊點筆
水㾗何澁墨何生沈周
不見倪迂今百年故山喬木嶺蒼烟晴窗展軸觀圖
畫澹墨依然見古賢匏菴吳寬
清絶倪迂不可攀能將水墨繼荆關疎林斜日茒亭
外一片江南雨後山文嘉
沈啟南行草二詩
賣詩買畫出春城着破青衫白髮生四海固無知我者
空教啼殺樹頭鶯
吳淞江五老迂疎自笑年來活計無只有硯田耕未了
雲山還向筆端鋤
秋日同友人步虎丘倦坐可中亭上值談空上人持
筆索書漫錄舊作二首長洲沈周
沈啟南層巒圖
層岑交亂雲歴歴映羣𣗳雲山互相依青白媚朝暮下
有土著者静居氣欝聚脩松蔭高宇細草披紆路幽深
疑世違時復隨杖履鳴琴值客來語歇客還去天機發
所樂漠然非人故
吳仲圭得巨然筆意墨法又能軼出其畦逕爛漫惨
澹當時可謂自能名家者盖心得之妙非易可學余
雖愛而恨不能追其萬一間為此幅生澁自不足觀
猶邯郸人學步而併失其故矣沈周
右石田单條焦墨山水與平昔不同層巒叠嶂細入
可愛想其得意者
姚榖菴題畫七言絶
山中習静避紅塵朝夕惟扵木石親昨日渡頭春忽到
東風綠水又𥻘𥻘
紺園臺殿出樹杪山半斜陽磬幾聲野客乘舟何處去
綠蘋洲上水波平
汲江然竹尋常事欸乃一聲何處歌泛宅浮家無限樂
世途空說有風波
楊柳風微水不波放船載酒樂如何浮生百歲同春夢
青鏡年來髮易皤
松枝挑滿擔頭春石路﨑嶇足苦辛薄暮敢投山舍宿
城中多少待炊人
亭如篛笠安溪口日似銅鉦掛樹頭但得有山兼有水
古來何處不宜秋
蒼洲老樹碧山前秋水茫茫一釣船昔日畫師非俗士
東菑庄子在藍田
公綬
沈石田雲山小幅
看雲疑是青山動誰道雲忙山自閒我看雲山亦忘我
閒來洗硯寫雲山沈周
烟迷山下樹雲動樹中山一片朦朧影相看未擬還
西涯(李東陽氏朱文)
溪流添雨急樹色着雲深雨歇雲歸壑微茫見遠岑
陸師道
雨過日生五色雲過山餘數層時有炊烟出樹中多
隠士高僧陸安道
文徵仲古木高逸圖
春風着柳弄鵝黃宿雨膏原細草香莫怪幽人坐忘去
遠山偏自稱斜陽徵明
閑往閑來獨和歌柳花燕子水微波西湖堤上平如
坻春草青青放白驢居節
文太史倣倪迂筆意
平生最愛雲林子能寫江南雨後山我亦雨中聊點染
隔江山色有無間徵明
倪迂標致令人想步接邯郸轉繆迷筆蹤要自存蒼
潤墨法還湏入有無祝允明
山寒有古意木落見清真不見倪迂叟誰能繼後塵
周用
項墨林小山叢竹
能與米顛相伯仲風流還只數倪迂應將爾雅蟲魚
筆為寫喬林怪石圖此張伯雨題雲林畫也墨林子
最似迂翁故書以題之董其昌
文夀承草書单條
十日春隂不褁巾喜看庭際綠苔新山齋聽雨惟高卧
忘却門前問字人
玉色吳牋勝陟釐端州小硯墨花垂試拈閣帖閒臨草
不是羲之即獻之
文彭
文休承題畫
青山隠隠水漪漪暎樹蘭舟晚更移一縷茶烟衝宿鷺
無人知是陸天隨
不着蓑衣坐野航白鷗流水𢃄殘陽渭川漁父休相妬
只釣銀鱸不釣璜
罨畫溪山罨畫亭水風忩戶不湏屏荷花一色烘雲錦
圍着仙人自醉醒
青竹長竿白鷺磯碧江還暎綠荷衣憑將此叚閒風物
遮掩人間是與非
詩翁揀得雪中天雪澹梅清伴凍肩吟思一腔何處見
蹇驢寒跡裏湖邊
軥輈啼徹雨初收隔浦千山翠欲流有約吟詩過橋去
風烟極目總疑秋
山齋雨坐漫焚香几淨窗眀竹樹涼午睡起來無一事
自翻殘墨寫瀟湘
虚齋日午酒初醒殘墨餘香入硯屏小樣吳牋瑩扵雪
自臨南牖寫黃庭
三竿紅日一庭苔山鳥聲中醉夢廻不是道人猶未起
年來白眼亦慵開
太湖石畔種芭蕉色映軒忩碧霧搖瘦骨主人清似水
煮茶香透竹間橋
青山不遠世人自遠青山竹裏茆亭子清風日日閒
其一
山徑有柴關蕭然竹樹間倚欄無一事靜看鳥飛還
其二
江岸草蕭蕭江雲亂眼飄無愁茅屋底痛飲讀離騷
其三
日落暮山紫江深草閣寒尋詩得佳侣相對倚虚闌
其四
叠嶂千岩轉廻流九曲灣石橋間立處常聽水潺潺
其五
雨餘飛澗急樹葉總蕭蕭欲覓揚雄宅衝泥過小橋
其六
高天爽氣澄落日横烟冷寂寞草玄亭孤雲亂山影
其七
四月綠隂成喬林下清影何處鳥啼花山人酒初醒
其八
曾見尚書筆依稀二米間戲將烟雨意擬此越中山
其九
古木挺虬幹叢篁低碧枝湘江何許夢石上雨來時
其十
陳白陽倣石田小幅
春日氣和山出雲隂隂山路未能分山人日日看不厭
但惜不堪持贈君
此石田翁題畫之作壬寅春暮遊西山戲寫以贈雲
屋上人道復
王百糓䟦趙大年江干雪霽
右趙大年摹王右丞江干雪霽圖一卷上有宋緝熙殿
寳賈秋壑米南宮趙仲穆私記頋仲瑛俞石澗題盖思
陵御府之物經諸家收藏鑒定灼然希世之珍也大年
本王孫而水墨丹青清森古澹無寳玦珊瑚紈綺豪貴
之習可謂蟬脫汙泥皭然高暎者矣宜其遺賞千秋重
若璆琳乎太原王穉登
沈啟南柳汀白燕卷(着色樹石畫後欵云)
和袁海叟韵
素姿驚眼舊全非百姓尋常識者稀向月似看雙練出
開簾疑放一鵬歸知飡雪液通仙骨觧翦霓綃作舞衣
定是阿嬌釵上玉郤來金屋化雙飛
昔袁海叟作白燕詩世稱絶唱余不敏亦和其韻但
愧不能彷彿徒貽續貂之誚耳沈周
高下翩翩雪羽齊江南社後絮飛時舊時王謝烏衣
盡舞罷霓裳縞䄂垂簾外風輕銀翦翦釵頭春冷玉
差差楼前霜月傷心處只許張家盻盻知
徵明
掠水穿花元自異江樓苑殿玉繽紛池池夜寫凉州
月翦翦晴吹勾曲雲萬樹東風藏舞絮半簾輕雪卷
香芹湏知天上瓊瑤洞不入人間鳥雀羣
周山頋聞
雨香泥潤長芳芹鈎掠衝烟迥不羣一自玉釵隨羽
化雙將銀翦恰春分低緣皎潔還驚俗細聽呢喃始
識君欲覓故人袁御史草堂何處話殷勤
高陽許初
天女春遊逐社回霓裳縹緲日邊開瑤臺半入秦山
吐玉沼斜臨漢苑㢠廻直取雲言供作賦更將月舞接
飛杯千華好待韶光發唯是招靈兢國才
王守
社後差池素影非荆門春盡雪初稀王孫陵闕當年
見天女祠庭昨夜歸彩勝風飜銀作縷湘簾雲礙玉
為衣尋常不逐啣泥伴遙憶移書海上飛
彭年
驚見玄禽故態非雪翎玉骨世應稀越裳雉尾姬周
化瀚海烏頭漢使歸誤入棃花唯聽語輕沾柳絮似
添衣朱簾不隔涼州路任爾差池上下飛
三橋文彭
攅冰為骨雪為裳不屬高禖恊降祥雙剪斜飜雲葉
墮輕銷虚傍月華凉婕妤夢轉湘簾薄靈閣春深白
晝長寄語後宫臨鏡者釵頭瑳玉好深藏
包山陸治
雙燕翩然下竹扉曉簷霜羽弄輝輝誰言白鳥非玄
鳥肯信烏衣是雪衣小院風輕迷蝶去滄江日落亂
鴉歸也知自惜竒毛羽不向朱門汗漫飛
休承文嘉
曾是瑤星散作非差差玉翮見來稀疑將翔雪天南
渡似挾楊花塞北歸詎謂丹書遺赤羽寧教清夢入
烏衣人間不貴熙平瑞好向璇丘珠樹飛
黃姬水
暎日穿雲恍又非瑤光淪魄化生稀水晶簾箔疑曾
入金股釵梁去不歸爱舞霓裳嬌綠水愁翻玉剪製
春衣江南楊白無消息休逐風花上下飛
居節
御溝東畔柳條春天女驚看色更新飛絮乍迷波上
影避塵初化掌中身霓裳散采人如玉雪羽凝寒月
似銀愛爾素衣能不染詎愁京洛有淄塵
張之象
昭陽宫裏洗新粧粉黛三千枉斷腸不是楼臺涼似
水誰教毛羽化為霜河邊度影銀生色花低啣泥玉
有香莫向衆中誇素質蛾眉偏妬雪衣娘
李先芳
曾是烏衣國裏身玉樓瓊樹換手神雙飛剪出機中
素獨立收成掌上人月下步搖花有態水邊飄動襪
生塵陳王亦自多情調洛浦相逢總未真
黎民表
差池素羽度銀塘亂入楊花拂苑墻神女江邊瓊作
佩天孫月下玉為粧雙棲曾憶連珠樹獨語俄驚點
畫梁春色上林堪自媚飜飛還欲向昭陽
錢糓
海上遥思玳瑁梁御溝東畔幾廻翔瑤臺乍過疑無
影珠樹曾棲半𢃄霜風裏差池飛玉舄月中粧束舞
霓裳誰云京洛淄塵化猶是啣恩繞建章
毛錫嘏
補袁景文原韻
故國飄零事已非舊時王謝見應稀月明漢水初無
影雪滿梁園尚未歸柳絮池塘香入夢梨花庭院冷
侵衣趙家姊妹多相妬莫向昭陽殿裏飛
續書畫題䟦記卷十一
