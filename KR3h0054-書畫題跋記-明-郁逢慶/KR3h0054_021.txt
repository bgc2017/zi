欽定四庫全書
續書畫題䟦記卷九
明郁逢慶編
鮮于困學楷書
學官選退拱北樓水龍吟一首呈漢臣學士
漁陽鮮于樞再拜
倚空金碧崔嵬鳳山直下如拳小仰瞻天闕北辰不動
衆星環繞喚起羣聾銅龍警夜靈鼉催曉自鴟夷去後
狂瀾未息從此壓潮頭倒回睨呀然雙壁問遺蹤劫
灰如掃三吳形勝千年壮觀地靈天巧航海梯山獻琛
效貢每繇斯道惜無人徤筆歌謠詫盛事東南好(右楷
書)
拱北樓一首吳興趙孟頫
城上高樓接太霞令嚴鼓角静無譁提封内界三千里
比屋同風百萬家心在江湖存魏闕身隨牛斗上仙槎
舉頭更覺長安近時倚闌干望日華
呈漢臣學士老兄發一大笑
清明日宴集賢宋學士園時棃華盛開諸老属僕同賦
琪樹吹香蕩夕暉華簮人對雪霏霏漢宫新火初𫝊燭
楚女行雲乍濕衣一片花疑蝴蝶化滿枝春想玉釵肥
娥眉不用棃園曲唱徹瑤臺醉未歸
都中次張仲實見寄觀梅韻
花老蠻烟隔瘴塵幾驚清夢喚真真夜窺幽樹惟山鬼
暖入孤根有谷神歲晚粧殘金屋冷月明歌散玉樓春
十年不醉西湖路辜負先生墊角巾
趙文敏真行文賦
延祐七年八月楊仲弘過予松雪齋属秋熱異扵常年
殊無清思二日得雨一洗煩暑明旦為寫此賦
孟頫
右晉陸士衡文賦元趙文敏公子昂為其友楊仲弘
所書士衡言二十作此賦吳亡因杜門績學太康末
晉徵為郎中令成都王兵敗被害子昂宋昌陵後寓
家湖州元初程鉅夫薦為集賢學士延祐三年仁廟
超拜翰林承旨階榮禄大夫六年己未得請歸老仲
弘名載宋楊文公裔孫登進士第授浮梁州同知七
年正月仁廟升遐時仲弘遷寕國推官歸杭省墓道
謁子昂霅上書此猶題延祐七年者盖英宗初嗣位
尚未改元也明年辛酉始號至治越明年壬戌子昂
卒又明年癸亥而仲弘亦殁矣子昂人品甚高書法
晉人元初克變晚宋詩體上接于唐者始乎公也繼
以仲弘二公名重一時此賦晚年合作尤為世寳㐮
城伯李公世濟忠孝功載彛鼎以此卷求題余攷士
衡之殁距今千有一百五十載而子昂仲弘下世亦
已一百又十年矣海桑遷變匪一然遺文賸墨流傳
至今三君子之名耿耿在人耳目孰謂辭翰非不朽
之事又况立德立功立言之在天壌間者乎有志者
其可不自勉勖而甘同草木之泯滅乎予重襄公請
因書梗槩以復之攬者亦將有感斯言也
宣德六年乙邜春正月中澣之吉中順大夫都察院
右僉都御史海虞吳訥書
鄧巴西詩卷
桐川九日絶無佳菊小酌書懷奉簡明仲博士一笑
文原頓首
遊宦年光逐雁飛傳杯好友念分違欲將老眼看黃菊
不遣秋香近繡衣稲蟹霜遲聊取醉蓴鱸家近重思歸
𬗟懷晉宋多才傑得似風流落帽稀
清溪謁象山先生祠一首
我行厭塵役愛山極幽阻及兹叩巖扃浮嵐薄窗戶危
石倚蒼屏盤盤一洞府邈哉混沌根䟽鑿自太古或疑
昏墊初屹立中流許懸厓瀉驚瀑洒空作飛雨泓停水
鏡虚林影淨可數石闌少流憩樛枝啼翠羽山花明炫
目蘚逕劣容武陡上高明臺桑麻蔽村塢却笑羣山卑
矜春相媚嫵了知淨者性孤潔恥俗伍昔賢此鳴道松
風入談麈教鐸振羣哇朋簮謝華組末學分畛域正道
日榛蕪嗟余嗜探賾離索增嘆憮入舟耿清夢前溪聽
鳴櫓
登五嶺一首
去歲登斯嶺歊暑窮躋攀兹歴至源道五嶺九縈盤鷄
鳴戒行李月明清露漙笋輿兀殘夢絺衣颯微寒峭立
芙蓉峰秀出羣厓端陡上捫烟蘿邈視淩風翰想當混
沌初䟽鑿驅神姦幸經資斧貰猶有蒼石頑劍門倚崇
墉函谷封泥丸頋此東南偏夷險遂殊觀小憩天欲曙
嵐光漲林巒頗聞招提勝峻絶逾商顏野人畊鑿共山
僧巾履安白首不出寺豈復世慮干我欲叩幽迥策足
嗟蹣跚維時清秋暵老龍猶泥蟠洒空飛雨至乃在半
山間稉稲綠如雲白水行碕灣農意良已欣我行詎六
艱買酒澆磊磈臨溪濯潺湲山靈亦我娛風松寫清弹
貧居
閉戸無塵雜看山有臥遊半酣梳白髮新浴潄清流讀
易茒齋曙弹琴竹院秋貧居聊足樂軒冕欲何求
哭李息齋大學士
冰紈亂掃拂雲竿不盡清風入譜刊紫氣直過銅柱去
蒼欲捲墨池乾憶陪客舘燈花落喜借僧房貝葉看
得遂縣車娛暮景淚零耆舊向彫殘
從遊僧寺醉江天&KR0833;語山亭濯磵泉能悟莊周齊物論
誰參居士在家禅竹西卜宅他鄉老花底歸朝上界仙
寄我楚江烟雨筆每懸素壁一澘然
(仲賓近刊竹譜廿卷嘗自京師寄墨竹雙幅題曰楚江烟雨)
余兩年往來江左道中塵勞之餘輙賦數語以自適
坡老云多生綺語亦安用當不滿大方一笑因留桐
川明仲教官以此紙俾余書之聊識其後如此
文原(巴西鄧善之素履齋)
高房山寫山村圖卷
彦敬所作山水真杜子美所謂元氣淋漓者耶仁近
得之可為平生壮觀也孟頫
大德初元九月十九日清河張淵甫貳車會高彦敬
御史于泉月精舍酒半為余作山村圖頃刻而成元
氣淋漓天真爛漫脫去畫工筆墨畦町余方栖遲塵
土無山可畊展玩此圖為之悵然而已
南陽仇遠仁近
我家仇山陽昔有數椽屋誤落城市間讀書學干禄
井枯竈烟絶况復問松菊如此五十年一出不可復
高侯丘壑胸知我志幽獨為寫隱居圖寒溪入空谷
蒼石壓危搆白雲飬喬木向來仇池夢歴歴在我目
何哉草堂資政爾飯不足視吾吾尚存吾居有時卜
我昔遊七閩百嶺争&KR1005;嶫白雲漲川原深谷如積雪
又遊老姥岑幽磴緣曲折長林翳寒日千里行落葉
轉頭五十年遐想正愁絶開圖意忽動戃怳生内熱
何年賦歸田初志遂所愜懷哉復懷哉清夢繞林樾
弁陽老人周密
南陽先生列仙癯舊住仇山雲一隅平生廣文官既
冷投老故村田已無唯留詩卷在天地清名正似孤
山逋我時總角山之徒每操几杖從宴娛百年豈獨
前輩盡而我今亦形容枯栖霞嶺空悲拱木泉月菴
廢愁寒蕪忽瞻遺墨重再拜想見五老風流俱人生
有情况多感坐念往昔睫欲濡白漚浩蕩不復返黃
鵠一舉安能呼高侯筆力何所如前身朱方老於菟
故能胸次吐巖壑但怪滿紙風烟粗安得好手為一
摹著我中間茒屋孤君其寶之勿輕出便是米家驚
倒圖
右山村圖卷故尚書高克恭彦敬為御史時為仇先
生作于泉月精舍舍乃故宋漳州僉判張逢原淵甫
之墳菴淵甫即句曲外史伯雨之大父也先生一為
溧陽教授即不仕仇山在餘杭溪上因號山村民栖
霞嶺在西湖北山先生墓在焉弁陽則草窗周公謹
之别號弁山在武康溪上先生翥師也大德初元余
甫十有一常從先生出入諸公間今再卅矣景寧尚
書得此卷以屬題傷年運之既邁感事物之非昔愴
然于懷以叙卷末庶幾覧者知四三君子文獻之徵
也至正昭陽赤奮若夏五之望河東張翥謹書于京
師所寓虚游軒
古燕尚書山澤癯風采照燿南天隅平生畫筆入神
品千金匹練人間無當時求者遍都邑冠盖填門如
索逋仇池先生列仙徒握手一見相歡娛醉磨濃墨
寫丘壑老樹幻作蛟龍枯西湖北山莽空闊蒼烟白
鳥迷秋蕪披圖感物念疇昔乾坤孰與斯人俱弁陽
讀書仍博古後來膏馥多沾濡蛻庵虚游老京國峨
冠不受山人呼詩窮半世聲哄哄西馳白霫東玄菟
吳興舊是宋宗室奚以丹墨論精粗嗟哉諸公勿復
作清賞未覺雲泉孤豈無好事掃空翠為我添入廬
山圖
右高尚書所畫山村圖卷蛻庵張承旨題識甚詳崆
峒外史王漙得之携以見示慟傷前輩凋謝不能無
感今懷昔之思蛻菴余故人也遂次其韻附于卷末
不足言詩聊記歲月云爾
洪武丙辰長至後五日豫章蒲菴來復題
右高文簡公畫趙文敏公題識仇山村周草窗詩皆
絶無而僅有者河東張承旨嘗為賦詩吾友蒲菴復
和之予欲效顰老病未能也姑書此以識吾媿
金華宋濓題
仇山有遺老白首慕林屋塵途謝簮組雅志不為禄
誰將西湖水來灌南陽菊舊藏房山圖幽意時往復
人皆愛豪素此興渠所獨新聲世亦少遺響在空谷
蕭條異代間不獨悲草木嗟予亦何心對此還駐目
平生不識畫賞此一詩足茲山幸我隣老矣願終卜
舜臣殿講藏山水圖云高尚書為仇山村作者仇詩
在焉余愛而和之余嘗為舜臣題畫有與子坐結東
西隣之句不一年果恊隣卜殆亦非偶然者故于此
詩并致意云成化乙巳春三月既朢翰林侍講學士
長沙李東陽書扵懷麓堂
雲氣濛濛繞磵流眼明誰辨數峯頭深林茒屋依然
見應是前村雨脚收
村居隠隠却通舟中有仙人舊姓仇二百年餘遺墨
在令人欲作武林遊
元仇仁近先生自號山村高房山尚書為作此圖今
吾僚友尹君得之以示余為題其後以識之歲癸邜
七月廿二日長洲吳寬
春山擁春雲蓊然失茒屋下有幽貞士冥心謝榮禄
卓哉淵明志夫豈在叢菊李愿盤中居居深繚而復
亦有杜陵翁長鑱斸黃獨豈無終南逕不博王官谷
仇山在何許村居迷灌木乃令千載下開圖見天目
青山卧有餘白雲看不足願言往從之不疑我何卜
仇仁近名遠錢塘人前元老儒也號山村居士高尚
書為作山村隠居圖仁近自題其後頗示不遂隠居
之意然易世之後此圖遂傳為故事則亦何恨哉自
大德初元丁酉抵今嘉靖壬寅二百四十五年矣企
仰雅懷因追次其韻長洲文徵明
趙文敏水村圖卷
大德六年十一月朢日為錢德鈞作子昂
後一月德鈞持此圖見示則已裝成軸矣一時信手塗
抹乃過辱珍重如此極令人慚愧子昂題
向成寓所思卜居住處秪今成畫圖胸中夲自渺江
海主人相挽留分湖鄧楀題(覺非子朱文印)
漚鳥難渝舊約湖山不改清秋人自與波上下我其
卒歲優游題前詩竟復得六言一首并書其後
覺非叟(鄧楀之印朱文)
疎柳平蕪落雁飛斷橋斜日釣船歸海天萬頃秋如
畫一笑人間醉墨非頋天祥敬書
屋後青山門外溪疎疎蘆葦護漁磯地緣清絶人堪
愛長是三春雁不歸男資深原父
曖曖水邊村蕭條絶塵滓錢君智者徒而後能樂此
平生邱壑情所尚政在是問誰為此圖吾兄固能爾
趙孟籲題(子俊)
空林有影連山遠流水無聲帶雁寒自是漁樵真樂
處不知圖畫與誰看束南仲
長愛秦郎絶妙詞荒寒暗合輞川詩斜陽萬點寒鵶
處流水孤村又一竒丙午清明羅志仁題
奉題德鈞錢君水村圖
山色濃還澹孤村水繞之俗塵飛不到野老住偏宜
碕岸疎疎柳茅檐短短籬小舟欹側過便是少陵詩
陵陽牟巘
茅舍竹籬山掩暎蒹葭楊柳水縈紆漁人定指扁舟
路野客應尋隠者徒漢東孟淳
水村隠居圖記
余由淮水來吳會客于季道陸翰林之宇下近十年
知其别墅在淞江之南汾湖之東欲往遊未能每思
寬閒寂寞之濱得與鱸鄉蟹舍隣接庶城市委巷偏
仄之懷有所託以舒紓焉季道悉余志為卜築于别
墅之傍至則聚書其中以自怡悦屋後㳅水清澈鍳
毛髮居人類汲以飲時有鷗鳥舞而下若相忘于江
湖可取以玩也異時子昂趙集賢為作水村圖林樾
庇乎茒屋略彴横乎荒灣秋風鴻雁夕陽網罟短櫂
延緣葦間不聞拏音迹其意匠圖寫于大德壬寅迄
延祐甲寅十又四年景物處所宛然不異于今所居
事固有不相期而相符若是然者季道汎舟往來吾
廬手叢書一編筆床茶竈之風流故在明月之夜共
載以遊撫清絶之區得詠歌之趣或能追皮陸清事
可乎噫予老矣方將捐書學釣容與于烟波之上而
為之歌曰舟搖搖兮風嫋嫋兮波鱗鱗兮鷗翩翩兮
扣舷漁歌兮孰知其他兮謌已遂書為水村隠居記
延祐乙邜季夏朢日通川錢重鼎記
四野漫漫水接天孤村林木似凝烟莫言此地無車
馬自是高人遠市㕓學生哲理野臺謹題
草草三間屋愛竹旋添栽碧紗忩外眼前都是翠雲
堆一月山翁不出連雪水村清冷木落遠山開唯有
平安信留得伴寒梅喚家童開門看有誰來客來
一笑清話煮茗共傳杯有客只愁無酒有酒又愁無
客酒熟且徘徊明日人間事天自有安排
分湖新卜築適與此詞同如今不是畫真在水村中
延祐丙辰十一月十又一日郭麟孫題
水村圖賦
孤村何所厥土若浮宛然虚舟渺乎中流秋雲兮漠
漠流水兮悠悠老雁兮肅肅折葦兮颼颼爾其窊箄
懸乎夕陽茅屋枕乎灣碕略彴通乎往來林薄欝乎
蔽虧睇絶境兮寥閴限凡喧兮塵卑我之懷矣一葦
杭之忘鈎意釣與物委蛇鄙詹父兮施芒鍼哂任公
兮垂巨緇固非釣温兮疑蝦蛭蓋將劈水兮看蛟螭
滄浪兮舒嘯漣漪兮賦詩蒼茫兮獨立逸豫兮無期
亦有岡巒峙兮嵯峨薜荔深兮婆娑縹緲兮雲霞暎
帶兮烟波玄真兮漁蓑幼輿兮山阿思夫人兮奈何
悲余生兮蹉跎孰若求吾性兮自得勝外境兮實多
信動静兮有徵希仁智兮靡他庶幾適此性之天乎
惘然忘其為畫圖也大德七年六月一日錢重鼎書
青山横陳水縈浦飢烏高超漁設罟中有幽人坐環
堵晚風吹斷蘆花舞林宏
桑梓未能忘楚甸琴書久已寄吳門悠悠江海風烟
隔知是夕陽何處村干文傳敬題
息齋居士舊嘗為德鈞作水村圖余題云問君何許
水邊村亦有扁舟乘興人無限好山茅屋外他年倘
許我為隣既還吳興復來見子昂此圖意象融會使
人應接不暇又何詩非德鈞詎能領會耶
姚式書于姑蘇寓舘(子敬)
牛馬百川獨渚烏鳶羣木西村天地四方黃鵠先生
秋雨柴門
忽有滄浪鳴篴蜚鴻黃葉雲深相望美人秋水卷簾
隠几何心吳郡陸柱
水村歌(損脱數字因不錄)
延祐丙辰偶賦此十月七日訪湖天學士遂到水村
先生寓居烟水蒼茫間適與此詩相俾書(下有脱落)
龔璛
翰林妙寫溪村趣荷屋知何處溪翁想像住溪灣一
笑如今家在畫圖間西風門掩蘆花溆聊與漁樵
伍人間不信有張翰剪取吳淞空向卷中看
延祐丁巳中秋日德鈞携此卷俾賦小詞為題虞美
人一闋湯彌昌(師言)
依綠軒記
季道為甫里賢子孫余久客其門束書相隨于汾湖
余居其第宅東偏池上架屋亢爽扁依綠俾二三子
于焉澄懷滌慮誦詩讀書暇日倚闌俯瞰魚行鏡中
無遯形天寒水落石嶄然&KR0008;列其涯可坐而釣其流
清澈滉漾非斷港絶潢居然有濠濮之想余嘗獨立
蒼茫欲窮水脉之所自來苐見短蓬拂蘆葦叢往來
烟波之上若鳬鷖然悠悠乎不知其所之中秋雨歇
夕陽依依季道謂余曰此距汾湖數里子能共載游
否遂呼輕舟汎中流雲破月出水月上下輝燭照徹
肝膽徘徊者久之東望檇李渺然有無間汾湖水之
半舒舒焉西南而趨苐宅之傍不為所吞而資其所
潤故其積停者得以為沼為沚演迤于闌檻之下而
不去岐而東西以逝者其為澤抑為川乎然觀水有
術必觀其瀾者非耶二三子睇流動而得固有之智
詠淪漪而識其自然之文因盈科而進悟成章而逹
未必不為藏脩游息之一助某水某丘童子釣遊云
乎哉余老學落不工于文姑記其勝為季道言之曰
子之言不虚其書為記延祐二年正月望日通川錢
重鼎記
楊柳絲絲两岸風前村溪路遠小橋通人家依約水
西東舟一葉移向葦花叢清景迥涵空好山青未
了暮雲重是誰驚起幾征鴻天然趣都在畫圖中
小重山合肥束從周
青山横陳流水如玉蕭瑟寒蘆扶疎雲木匪耕伊漁
陶然自足勝茲幽尚繄誰之屋有隠君子好古躭書
扁舟何人載酒來與豈無知者爰作是圖輞川之勝
千載與俱吳興孫桂
每憐北苑風流遠筆底精神此日同春水孤村無限
意題詩輸與杜陵翁吳郡錢良佑
幾叠山連松竹一行雁起汀沙看他水村茒屋試問
處士誰家束從虎
澤國漁無定秋霜柳未凋幽人意晼晚此日畫蕭條
高沙龔璛冄題
有宅一區兮水之鄉前可漁兮後可耕絶輿馬之憧
憧兮魚蝦集而鳬雁翔伊昔寄之圖寫兮猶髣髴而
賦高唐暨歲晏遂初服兮遇夫人之慨慷維安宅之
攸居兮何羡乎堂皇爰不耕而穫兮維道之昌我還
吾山以騁望兮懷若人兮不可忘眉夀兮未艾維水
兮泱泱讀水村隠居輙歌以系其後
吳興姚式
吳興趙由儁識德鈞先生于中吳久而同客于甫里
陸氏之門後十四年先生始遂隠居之志適與家叔
子昂所畫水村圖相符既自為之賦又復記之僕三
讀其文慨甚且有卜隣之興遂儗賦之以寫先生之
懷併致景仰之意云
惟具區之大澤兮流波派於汾湖滉漾演迤以東注
兮渺天水之涵虚平疇鱗次以壌接兮但見雲烟竹
樹之村墟鷄鳴犬吠之相聞兮夕陽照景之桑榆憑
舟楫以出入兮匪車馬之通衢鷗鷺狎而忘機兮鷹
鸇免乎叢敺鳳高岡而難附兮繄樂郊之可圖慨先
生之夙志兮適繪事之相符既卜築于水涯兮軼埃
壒之㕓居諒遺情于軒冕兮羌無毁而無譽矧觀遠
以為主兮契金石而弗渝從子弟以摳趨兮視詩書
之範模遵皮陸之高軌兮時吟咏以相娛歲既晏而
躊躇兮動西風之蓴鱸念狼山之歴歴兮遡淮水之
舒舒悵兩鄉之眀月兮託親舊扵音書廓逹人之大
觀兮八荒在乎庭除歎人生之如寄兮齊天地扵逆
旅苟余情之瀟洒兮又何必懷乎故土幸締交以忘
年兮得相餉扵鷄黍聞咳唾之緒餘兮啟茅塞之心宇
將濯塵纓於清流兮從先生而結廬于此又系之以詩曰
馬足黃塵三尺深清風吹斷自難侵乾坤老矣驚浮
世泉石蕭然動隠心鷗鳥起沙春漠漠漁舟繫柳晝
隂隂他年欲訪幽棲處莫似仙源無路尋
甫里陸行直湖天
澤國净秋色遠山横夕烟水田羣雁起蘆渚一罾懸
林樹幾間屋君家若箇邊扁舟何日去相伴白鷗眠
郭麟孫
一片寬閒景波涵萬頃天雁飛秋影外樹倚夕陽邊
山色來忩牖溪聲自管絃何當明月夜著我釣魚船
陸祖凱
流水孤村深處茂林脩竹誰家知是幽人小隠扵焉
讀書五車束巽之(東父)
流水縈紆别浦孤村掩映前山開卷不知何處高人
隠逸其間趙駿聲
奉題水村圖青巖趙由祚
遊塵飛不到柴關名利無心夢亦閒時有扁舟乘興
客高譚終日對青山不入山林不入城孤洲容我
寄浮生年來與世殊相遠漸喜無人識姓名
矮忩曲几茶破睡雲水烟村護元氣政湏側耳畫圖
外冥鴻聲中今古意林寬
清溪抱村流茒屋蔭疎柳天秋雁行起山翠當戶牖
罷釣者誰子延緣來渡口野情固超逸圖畫𫝊不朽
何當從之遊扁舟落吾手趙由儁
誰識漁樵興趣閒由來家計在江干羡君圖畫能殊
勝愧我田園卒未安浩蕩閒雲低樹影蕭條矮屋蔽
天寒林深夜色猶堪愛寫取婵娟浸石灘
陸承孫敬題
一水復一村開卷不忍罷前有無聲詩後有有聲畫
束同之
青山迷遠近蕭條古郊墟側徑深且窈中有幽人居
短籬門半掩竹樹相扶疎平疇&KR0636;白波淺渚漲綠蕪
何人泛扁舟似欲相招呼誰令破幽寂驚鴻起寒蘆
此意胡可言會心寫成圖撫卷空嘆賞悠悠水雲孤
陸繼善敬題
幽人心地本翛然此境相諳七十年茅屋數椽依約
外雲山一抹有無邊眼前生意今林屋筆底秋風古
輞川勝景有餘描不盡歸鴻幾點落寒烟
聚山黃肖翁
古木蕭疎蔽草廬好山重叠水縈紆先生似得漁樵
趣無限秋光入畫圖建安黃介翁
右水村圖詩文凡五十五首名輩四十七冄題者七
人如陸祖允䓁一十二人文多不錄列名于後卷中
載二黃公詩謄扵末後者為宋之金紫光禄大夫挺
之諸孫寔櫰之遠祖也光禄公自閩之建安來尉吳
縣遂世居聚山丘隴悉在焉百年以降譜系不輯世
代失詳余輩淪落不振豈勝秋風黍離之感哉起廢
興衰深有望扵後人故表而出之悲夫
嘉靖癸邜孟夏望日不肖諸孫櫰抆淚再拜書卷中
詩文失錄者一十二人
陸祖允陸祖宣梅塘吳延夀
束從大束復之松陵葉齊賢
俞日華曹復朱梓瑞
徐關真定門生王鈞
錢以道(德鈞姪)湯彌昌(祝英臺近)
高房山坡樹小幅
高秋木落天宇寬洞庭瀟湘生暮寒劍氣横空月在
地老蛟夜護仙都壇老銕
渴龍飲海海水寬鐡網下截珊瑚寒道人醉臥呌横
玉金粉亂落松華壇金粟道人頋阿瑛
老龍吹笛海波寬一夜相君白髮寒秪恐驚飛雙鐡
影長留明月護天壇扶風馬庸
房山雲湧研拗寬鐡史冰甌滌筆寒海上仙人應拔
宅却飛林影落詩壇
鐡崖先生在雲間時朝陽薛真人偕玉峰頋仲瑛氏
載酒見之留連扵草玄閣酒半先生為真人題舊藏
高尚書滄洲石林圖誠墨妙絶筆得者當永寳之以
名物遇之有自遂亦奉和并致景仰云雲間周谷賓
高彦敬雲山卷
青山半晴雨色現行雲底佛髻欲争妍政恐勤梳洗
彦敬圖書篆文質朴是玉印
蘆汀動江色山翠護雲衣如何千載後再有米元暉
孟頫
傍溪草舍隔林中望際雲山翠幾重長憶雨餘閒信
馬輕鞭遥指兩三峰鄧文原
三代以來推盛世九州之外有斯人君看筆底生秋
色盡在瀟瀟楚水濱丹丘柯九思賦
去年弭楫香爐下烟雨漫山失圖畫只今見畫似成
癡紙上匡廬美無價晴雲戀雨凝不飛蘆邊雁影秋
離離聯檣高下森列槊茅屋参差分置棋冥濛缺處
忽見樹翠峰直下疑無路栗里先生杳莫尋香山居
士今何處葉落渚邊五老峰勝境常存夢寐中憑誰
喚起高座客短棹枯笻著此翁
檇李李國蕃
晴巒掩靄雲容薄遠樹微茫水氣秋如此江山亦竒
絶若為著我釣魚舟文志仁題
長江萬頃流㴞㴞風平如席静不濤老楓疎柳澹雲
影欹岸側島明秋毫紅塵一點飛不到何人結屋江
之臯霜清水落沙嶼出蘆葉瑟瑟鴻南翺一峯崒嵂
聳峨髻俯視培塿如兒曹晴嵐朝爽滴空翠林樹露
沭滋流膏心融造化意惨澹筆挟風雨聲蕭騷淋漓
元氣猶𢃄濕收拾萬象無能逃扶輿清淑聚胸次固
應獨擅人間豪未容小米詫能事千古且說文昌高
世間神物不易得牙籖玉軸歸時髦我來坐忩瘦不
遨展卷頓覺舒鬱陶何消蠟屐躋攀勞崦西小紅尋
野桃郭麟孫題
層巒叠嶂堆青髻薄霧輕雲菴疎木高侯胸次清絶
塵開卷令人觀不足陳䢍
遠樹含空烟羣峰緘積翠離離鴈外檣落日來天際
高侯邱壑心點墨悟三昩我欲傲滄洲晝長枕蓬睡
郭畀
房山尚書以清氛絶俗之標而和同光塵之内盖千
載人也僦居餘杭暇日策杖携酒壺詩冊坐錢唐江
濱望越中諸山岡隴之起伏雲烟之出没若有得于
中也其政事文章之餘用以作畫亦以寫其胸次之
磊磊者歟因閱允同文學所藏着色山水一卷後有
默庵賦詩展詠永日遂紀尚書公之一二併次韵題
畫上云倪瓉
白雲孤鶴暮知還舡泊錢塘看越山珍重今朝重展
卷吟詩作賦北忩閒歲己亥六月十八日也
高侯筆法妙天下貌得江南雨後山都是乾坤清淑
氣興來移入畫圖間沈右
雲山海上千里烟雨江南幾村元氣渾淪誰化尚書
醉墨無㾗辛酉歲秋八月十有九日馬治
淮南春夜風兼雨空堂蕭蕭雜人語戶曹好客無與
娛故展横圖慰羈旅大山矗矗如覆釡小山歴歴還
聚黍人家隔岸見衡茅艇子隨潮知浦溆眼昏莫辨
雲中樹據案呼童執高炬千里悠悠亦遠遊却喜意
行無險阻闔閭城中為我家俗事到門多峻拒平生
唯有山水緣招我登臨無不許憶昨離家始浃旬此
物依然入東楚乃知高侯畫有神未讓道寕與僧巨
願君從茲慎藏棄對棋寕賭淮南墅余北上道經
淮南過宿故人邵文敬公署承示房山此卷愛而題
之成化十五年三月卄八日吳寬
春雲離離浮紙膚翠攅百叠山糢糊山空雲斷得流
水只尺萬里開江湖依然灌莾𢃄茒屋亦復斷渚迷
菰蒲岡巒出沒互隠見眀晦隂晴日千變平生未省
識匡廬玉削芙蓉正當面宛轉香罏霏紫烟依稀夢
澤分秋練未遂扁舟夢裡遊酒醒獨展燈前卷問誰
能事奪天工前元畫法推高公已應氣槩吞北苑未
合胸次饒南宮南宮已矣北苑死百年惟有房山爾
祗今遺墨已無多忩前把卷重摩挲世間吮筆争么
麽掃滅畦徑奈爾高公何丈徵明為朱子儋題
趙文敏重江叠嶂圖(程南雲篆五字扵前)
大德七年二月六日吳興趙孟頫畫
昔者長江險能生白髮哀百年經濟盡一日畫圖開
僧寺依稀在漁舟浩蕩廻蕭條數株樹時有海潮來
虞集
藝事推三絶交情到八哀衣冠太平出筆研好懷開
虹月徒延佇鷗波眇去回同為帝都客揮洒得看來
石巖次韻(隸古)
君不見帝婿王家寳繪堂山川發墨開鴻荒重江叠
嶂詩作畫東坡留題雲錦光又不見後身松雪齋中
叟伸紙臨摹筆鋒走樓臺縹緲出林㘭蘆葦蕭騷藏
澤藪白雲飛不盡杳冥百丈牽江入樊口墨光照几
射我眸我為搴芳歌遠遊胸中自是有元氣世上何
所無滄洲我疑此望猶未化瞬息御風行九州五山
四溟一觴豆𤨏細弗遺囊禇收故能援毫發天藻不
與俗工争醜好楚山雲歸楚水流萬里秋光如電掃
拈來關董散花禪别出曹劉斵輪巧披圖我作如是
觀毛穎陶泓共聞道嗚呼相馬猶相人駑駘豈得同翔
麟舍夫毛骨論形似如此鑒别焉能真後來有問延
祐脚意索舉似吾方歅
至順四年夏四月廿四日東陽柳貫道𫝊鑒定并題
曠望不可極江山圖畫中晴空開浩蕩元氣闢鴻濛
遠樹崑崙外扶桑滄海東黃河來萬里弱水出三峯
帆影秋波棹潮音曉寺鐘雨收龍入壑烟暝鶴歸松
妙墨真名筆神機奪化工古來精絶者誰似水精宫
右趙文敏公重江叠嶂圖今為李昶啟明家藏昶姑
孰士文子也士文以善醫鳴扵時昶克世其家業且
好讀書能吟詩善楷法言温氣和進退有度可嘉也
以予嘗交其先子因持是圖求余題之所謂水精宫
者文敏公號也時宣德九年春三月既望四明陳敬
宗題
長江㴞㴞向東瀉憶昔扁舟順流下慈悲閣前浪花
白两岸青山似奔馬蒹葭楊柳風颼颼江行六月疑
深秋歸來已是十年事看畫偶然思舊遊水聲樹色
非耶是仍見山腰隠高寺赤岸滄洲杳靄間只尺悠
然起愁思苕溪水落漚波亭王孫弄筆何曾停北来
戎馬暗江滸千古遺恨歸東溟延陵吳寬觀李兵曹
所藏題
王孫無運開英雄聊拾江山藏畫中還從惨憺見舊
物似有涕淚含孤忠聱牙禹貢未暇讀一圖萬里知
題封張韓劉岳無其功入關蕭相將無同王孫夲號
松雪翁能事錯認營丘公丹青隐墨墨隠水其妙貴
淡不數濃縈灘曲瀨導巴蜀沓巘長巒連華嵩空濛
野馬軋雲日浩蕩碧縠吹秋風王孫隔此不可從水
晶䨇闕金芙蓉招之千年或一出黃鶴豈不思江東
吳下沈周
尚有陳璉題魏驥詩不及錄
續書畫題䟦記卷九
