欽定四庫全書
續書畫題䟦記卷三
明郁逢慶編
宋思陵楷書付岳武穆手勅真蹟(在楮上)
得卿九日奏已擇定十一日起發往黃舒州界聞卿見
苦寒嗽乃能勉為朕行國爾忘身誰如卿者覧奏再三
嘉歎無斁以卿素志蕩平常苦諸軍難合今烏珠與諸
頭領盡在廬州接連南侵張俊楊沂中劉錡等共力攻
破其營退却百里之外韓世忠已至濠上出銳師要其
歸路劉光世悉其兵力委李顯忠吳錫張琦等奪回老
小孳蓄若得卿出自舒州與韓世忠張俊等相應可望
如卿素志惟貴神速恐彼已為遁計一失機會徒有後
時之悔江西漕臣至江州與王良存應副錢糧已如所
請委趙伯牛以伯牛舊嘗守官湖外與卿一軍相諳委
也春深寒暄不常卿宜慎疾以濟國事付此親扎卿湏
體悉十九日二更付岳飛(上用御書之寳大印)伍(押)
王右丞高仕弈碁圖(在絹素上卷首李西涯公篆書摩詰弈棋圖五大字)
觀王維畫為賦雜言一首
摩詰本詩人精思詣元化緒餘臻畫妙遂方吳子駕
寫成三士弈棋圖意態蕭然各閒暇儒冠羽服對紋
楸老僧傍睨誠可詫形如槁木心死灰豈識枰中有
機械抑亦至人聊自適肯效澆風生變詐歴唐默計
五百年一着指間猶未下樵丁不獨爛斧柯閱世紛
争幾王霸乃知非人看畫畫看人今古㴞㴞等晨夜
俯仰跡已陳電掣明&KR1084;罅宣和殿中嘗寳玩題品愈
重千金價當時内府收欲觀誰敢借流落長存天地
間在在護持宜有神物為憑藉
漢郡蒲道源
鼎立門庭理一同何湏局面互争雄誰知奪角衝關
事都在山僧冷眼中
吳僧白雲道英(白文天目白雲)
鈐縫有政和宣和二方印
唐懷素草書清净經
貞元元年八月二十有三日西太平寺沙門懷素藏真
書時年六十一歲蘇耆家藏
懷素居零陵以蕉葉代書目菴曰綠天自叙云醉來
得意兩三行醒後却書書不得又云人人來問此中
妙懷素自云初不知皆透徹向上一步語所謂一拳
打透虚空不為律縳者也禪與書念頭逸發故宜其
然哉大梁劉世昌謹題
蘇文忠公天際烏雲卷(在白粉箋上中行草書)
天際烏雲含雨重樓前紅日照山明嵩陽居士今何在
青眼看人萬里情此蔡君謨夢中詩也僕在錢塘一日
謁陳述古邀余飲堂前小閣中壁上小書一絶君謨真
跡也約綽新嬌生眼底侵尋舊事上眉尖問君别後愁
多少得似春潮夜夜添又有人和云長垂玉筯殘粧臉
肯為金釵露指尖萬斛閒愁何日盡一分真態更難
添二詩皆可觀後詩不知誰作也
杭州營籍周韶多蓄竒茗常與君謨闘勝之韶又知作
詩子容遇杭述古飲之韶泣求落籍子容曰可作一絶
韶援筆立成曰隴上巢空歲月驚忍看回首自梳翎開
籠若放雪衣女長念觀音般若經詔時有服衣白一坐
嗟歎遂落籍同軰皆有詩送之二人者最善胡楚云澹
粧輕素鶴翎紅移入朱欄便不同應笑西園舊桃李強
勻顔色待東風龍靚云桃花流水本無塵一落人間幾
度春觧佩暫酬交甫意濯纓還作武陵人固知杭人多
惠也(巗隠圖書朱文鍳定法書之印朱文)
秪今誰是錢塘守頗觧湖中宿畫船曉起闘茶龍井
上花開陌上載嬋娟(白樂天蔡君謨陳述古蘇子瞻皆杭守也)
老却眉山長帽翁茶烟輕颺鬢絲風錦囊舊賜龍團
在誰為分泉落月中
三生石上舊精魂邂逅相逢莫重論縱有繡囊留别
恨已無明鏡着啼痕
能言學得妙蓮華贏得春風對客誇乞食衲衣渾未
老為題靈塔向金沙
丹丘柯敬仲多蓄魏晉法書至宋人書殆百十凾随
以與人弗留也他日獨見此軸在几格間甚怪之及
取觀則吾坡翁書蔡君謨夢中詩及守居閣中舊題
也第三詩以為不知何人作其軒轅彌明之流歟陳
太守放營妓三詩亦辱翁翰墨傳流至今信亦有緣
耶卷後多佳紙敬仲求集作詩識其後賦此四首是
日試郭玘墨但目疾轉深不復能作字又不知年歲
後雖若此者亦尚能作否臨楮慨然至順辛未二月
望日蜀人虞集書
山中覆鹿拾蕉葉眼底生花二月明不道人生俱夢
裏新詩猶話夢中情
綠忩度曲初含笑銀甲弹筝不露尖人生莫待頭如
雪華屋春宵酒屢添
雲中初下勢如驚白鳳蹁蹮雪色翎多少舊遊歌舞
地不堪回首又重經
桃花扇底露唇紅不復梳粧與衆同一曲山香春去
也荼䕷無語謝東風
一顆摩尼不染塵瑶池玄圃度千春寥陽殿裏雲深
處誰是當時觧珮人
三月旌旗幸玉泉牙檣錦䌫御龍船千官車騎如雲
湧楊柳梢頭月色娟
長憶眉菴鶴髮翁舊時阿閣贊皇風如今流落那堪
說黼黻文章似夢中
鼓瑟湘靈欲斷魂洞庭風浪不堪論遥知舊賜宫袍
錦雙袖龍鍾總淚痕
興聖宫中坐落花詩成應制每相誇廬山面目秋來
好自杖青藜步白沙
此卷天歴間得之都下予愛坡翁所書之事俊拔而
清麗令人持玩不忍釋手故侍書學士虞公見而題
之予携歸江南會荆谿王子明同予所好携之而去
他日再閱於環慶堂俯仰今昔為之慨然因走筆盡
和卷中之詩以舒其悒鬱之氣傍觀者子明之兄德
齋淮南潘純金壇張經長安莫浩至正三年夏五月
丹丘柯九思書(柯敬仲氏朱文印)
日將公事湖中了醉入重城列炬明自古大藩財賦
地古人偏得賦閑情
謝女嬌吟雪比鹽北臺馬耳見雙尖衲衣政索歌姬
笑不道春寒繡被添
寫韻軒中塵不驚與誰同躡鳳皇翎采鸞可惜情緣
重秪合清齋寫道經
釵頭新綠荔枝紅那與江&KR2090;色味同聞道端明新進
譜一時殿閣起薰風
香辟春寒玉辟塵流蘇斗帳醉和春一雙明月都無
價寂寞人間第二人
江南在處烟波好浪迹先生不上船近就闔閭城外
宿可憐霜月夜娟娟
青城樵者一衰翁寫罷烏絲滿袖風消得玉堂金硏
匣至今傳入畫圖中
聽碾龍團怯醉魂分茶故事待誰論纖纖玉椀親曾
見秪有春衫舊酒㾗
白公種竹蘇公柳譚笑功名後世誇依舊葑雲三萬
丈斷槁誰與築隄沙
奉同柯丹丘前後用韻凡九章言無倫次且有廣平
媚語之罪信識法者懼也癸未冬十一月九日吳郡
張雨為子明王君寫
盈盈秋水眼波明脉脉遠山螺翠横西北風帆江路
永片雲不度若為情
兩挾江潮來浦口霜彫木葉見山尖寒波曾照飛鴻
影髭雪朝朝與恨添
風雨翻江夢裏驚忽思風馭絳霄翎世間安得麻姑
爪癢處爬搔憶蔡經
湖邊忩戶倚青紅此日應非舊日同太守與賓行樂
地斷碑荒蘚卧秋風
奎章閣下掌絲綸清淺蓬萊又幾春三十六宫秋寂
寂金盤零露泣仙人戊申十月十七日瓚
蔡公閩嶠雙龍璧蘇子儋州萬里船何似歸田虞閣
老醉吟清浦月娟娟
嗜酒狂吟秃鬢翁華陽壇舘百花風晚年傳得登真
訣歸卧南山磵谷中
十九日又追和虞奎章韻
東閣小書詩夢破後堂殘醉燭花明春風客散茶香
在寂寞人間萬古情
紅入兩顔春意滿翠籠雙袖曉寒尖雖知别後情難
減也覺愁中醉易添
彩筆詩成舉坐驚素衣新剪鸐毛翎多生應是蓮花
女留得銀筝金字經
透海丹砂一粟紅前身宜與後身同就中只換神僊
骨塵業何由到素風
滄海桑田復幾塵東風惟見落花春湏知剩水殘山
外冰雪肌膚别有人
蜀人文采相先後多在西湖載酒船腸斷至今湖上
柳空殘眉翠簇連娟
三百年來此兩翁詩人情性道人風醉中還似昆耶
老花雨紛紛一笑中
梅花香冷返冰魂往事茫茫迹未論寳劍已随龍化
去誰憐水上刻舟痕
賦罷仙人鄂綠華金聲玉色衆中誇歸來世上空塵
土雲白江清月滿沙
洪武十四年歲在辛酉秋九月朔義興馬治
黃文節公手簡二通(小行草真蹟在楮上)
庭堅頓首承惠糟薑銀杏極感遠意雍酥二斤青州棗
一蔀漫將懷向之勤輕凟不罪庭堅頓首
天民知命大主簿霜寒想八嫂安裕九妳四妳大新婦
普姐師哥四娘五娘六郎四十明兒九娘十娘張九咩
兒韓十小韓曾兒湖兒井兒各安樂過江來甚思汝等
寂寞且耐煩不湏憂路上路上甚安稳但所經州郡多
故舊湏為酒食留連爾家中上下凡事切宜和順三人
輪管家事勿廢規矩三學生不要令推病在家依時節
送飯及取歸書院常整□文字勿借出也知命且掉下
潑藥草讀書看經求清静之樂為上大主簿讀漢書必
有功矣十月十四日丘報
諸妳子以下各小心照管孩兒門莫作炒切切
余在武昌得此黃太史帖伏而玩之至再三不忍去
手見其冲澹悠深出入平易近民書者其可及哉然
公之風不大聲色嚴重崇高隠然太山巗巗之勢又
豈翰墨之所不精者乎俞貞木題
宋僧牧溪花菓翎毛(紙上長卷欵云)
咸淳改元牧谿
右宋僧法常别號牧谿喜畫龍虎猿鶴蘆雁山水樹
石人物皆随筆點墨而成意思簡當不假妝餙余僅
得墨戲花卉蔬菓翎毛巨卷其狀物寫生殆出天巧
不惟肖似形類併得其意象愛不忍置因述其本末
以備恭考墨林項元汴書於天籟閣
蔡君謨十帖真蹟(装為横卷)
襄啟及新記當作陶生手然亦可佳筆頗精河南以書
作散卓不可為昔嘗惠兩管者大佳物今尚使之也耿
子純遂物故殊可痛懷人之不可期也如此僕子直湏
還草草奉意疎略三月十一日襄頓首家屬並安楚掾
旦夕行
襄啟入春以來屬少人便不得馳書上問唯深瞻想日
來氣候隂晴之不齊計安適否貴屬亦平寧襄舉室吉
安去冬大寒出入感冐兼勞百病交攻難可支持雖入
文字力求丐祠今又蒙恩復供舊職恐知專以為信前
者銅雀臺瓦研十三兄欲得之可望寄與旦夕别尋端
石奉送也正月十八日襄頓首公綽仁弟足下
襄得足下書極思詠之懷在杭留兩月今方得出關歴
賞劇醉不可勝計亦一春之盛事也知官下與羣郡侯
情意相通此固可樂唐侯言王白今歲為游閠所勝大
可怪也初夏時景清和願君侯自壽為佳襄頓首通理
當世屯田足下大餅極珍物青甌微粗臨行區區致意
不周悉(已上三帖草書)
襄再拜伏承縣君吉葬有日襄以行路并亡男齋僧赴
期不及謹遣州校少持菲禮聊以伸親戚之好殊非豊
腆深自為媿謹奉手状啟聞旦夕前行此不一一襄上
郎中七兄左右二十七日早
襄啟去德于今盖已洊歲京居鮮暇無因致書第增馳
系州校遠來特承手牘兼貽楮幅感戢之極海瀕多暑
秋氣未清君侯動靖若何眠食自重以慰遐想使還專
此為謝不一一襄頓首知郡中舍足下謹空九月八日
謝郎春初將領大娘以下永安年下朱長官亦來泉州
鈴候今見服藥日覺瘦倦至於人事都置之不復問關
意眼昏不作書然少賓客省出入如此情悰可知也不
一一襄送正月十日
襄啟中間承勞紆問適會疾未平殊不從容示書兩通
知煩指幹新第有未備且與鐍鑰却俟别作一番併了
之四人園子只與門下每人一間園中地分與四人分
種要他栽種也不一一襄奉書五日(已上四帖皆行草書)
襄啟大研盈尺風韻異常齋中之華繇是而至花盆亦
佳品感荷厚意以珪易邽若用商於六里則可真則趙
璧難舍尚未决之更湏面議也襄上彦猷足下二十一
日(甲辰閠月)
丙午三月十二日晚
欲尋軒檻到清樽江上烟雲向晚昏湏倩東風吹散雨
明朝却待入花園
十三日吉祥院探花
花未全開月未圓看花待月思依然明知花月無情物
若使多情更可憐
十五日山堂書
蒙惠水林擒花多感天氣暄和體履佳安襄上公謹太
尉(已上三帖皆真行書)
蔡公書法真有六朝唐人風粹然如瑑玉米老雖追
蹤晉人絶軌其氣象怒張如子路未見夫子時難與
比倫也辛亥三月九日倪瓚題
洪武己未四月雲間袁凱觀于蕭谿
在宋號善書者蘇黃米蔡為首俗評以君謨居三公
之末殊不知君謨用筆有前代意優劣自可判也己
未四月陳文東拜觀
後學陳廸觀
崔白林塘刷羽圖(在絹册上着色樹石芙容水邊立一鵝軒翅翹頸儼然生動)
雨後菰蒲翠色分水邊野鴈已離羣杜陵對酒吟詩愛
更憶山隂王右軍静學題
宋丞相文信公劄子一幅(小行草真蹟在楮上横卷)
天祥皇懼頓首言西行申侍讀尚書宏齋先生之坐前
天祥在瑞陽時嘗以一介人往候先生盤所先生錫之
書教之以聖賢向上之學若天祥者雖非其人先生不
鄙夷之盖亦竊自啟發而不敢自為暴棄者也山林之
日長學問之功深味前軰此語疑事事妨吾學郡未一
考被召除郎即丐香父以歸不從反得鄉節辭又不獲
請不得已任事往時臬司所職者才刑獄一項持去楮
新有秤提又適值寇氛不靖添此二事而任大責重矣
天祥以楮為本職第一事日相劘切利病詳悉開諭百
姓惟恐拂戾大槩只以血忱至公風動竟内未嘗專事
刑威楮功之所以垂成也贛寇猖獗血江閩廣三路十
數年於此天祥白手用兵下萬人聲罪致討首尾三月
寇難以平未幾天祥以先人本生母之喪即觧印歸里
里之羣不逞偪為一議喧動京師天祥遂因秤提得威
虐之劾未幾又謗天祥討捕之敗又謗天祥隠匿重服
又装點墻壁數其貪私不直一錢然後知鄉鄙之甚難
而父母之國不可以行政也昔者吾宏齋先生盖嘗為
鄉漕矣其所以能鎮服一路者盖出於宿德重望若天
祥小生乍出其以召罵賈禍也固宜往議論傾洞之初
縉紳之號為知己者亦皆為紛紛所動不復見察訛以
傳訛宜其成閧特先生當其時適在綠野凡天祥一時
所行事先生得之閭閻耳目之近果如人言之泰甚乎
噫任事之難尚矣真實體國以政事自見乃語之生事
謂之妄作而虚虚徐徐相招禄仕百事廢弛一切不問
反竊愛根本䘏人心之美名曾不思根本在楮人心在
物價無財用何以聚人無政事何以立國奈何其是非
顛倒之甚耶先生忠忱愛國者也憤世疾邪者也區區
肺肝安得從先生一日傾倒求一語以自信兹者伏聞
先生以新天子蒲輪束帛之勤為時一出自大司寇進
長六卿典事樞顓政柄使漸知公之爵之德之齒千有
餘歲之下煥然重光僕何幸身親見之天祥謹頓首為
國賀為世道賀不特為先生賀也天祥謗毁之餘頼君
相保全無大督過束禮書入深林温理故讀為吾所為
盖自是浩然方外之想矣先生即日膏澤六合僕也蓑
笠太平與受公賜臨書馳仰神爽興飛伏乞臺照右謹
具正月日承心制文天祥劄子
右宋丞相文信公劄子一副盖賀包公宏父遷官時
書也其中言在瑞陽時嘗遣一介人往候先生者盖
公為刑部郎官上䟽論董宋臣之惡不報束装將出
關時相遣人謂其不可差知瑞州故公在瑞州與宏
父通問也其曰郡未一考被召除郎即丐香父以歸
不從反得鄉節者盖公以癸亥為瑞州甲子十月召
赴行在除禮部郎十一月除江西提刑也其曰以先
人本生母之喪觧印歸里者盖公甲子為提刑乙丑
伯祖母梁夫人歿實公尊府本生母也其曰宏齋先
生嘗為鄉漕者盖宏父嘗知隆興府兼江西轉運也
其曰先生當是時適在綠野者盖宏父為刑部侍郎
知平江府以言事召赴闕辭改知紹興又辭疑是時
罷歸正在景定末年公觧印時也其曰先生以新天
子蒲輪束帛之勤為時一出進長六卿典事樞者盖
度宗初即位召宏父為刑部尚書簽書樞密院事封
南城縣侯故公賀以此書也其曰謗毁之餘頼君相
保全無大督過束禮書入深林温理故讀自是浩然
方外之想者盖是時臺臣黃萬石以公不職論罷之
公於是闢文山築居第為山水之遊故云然也反覆
觀之其忠正之氣凛然見於言辭之間俛仰慨慕之
餘若將見之况當時親炙之者能不感激發奮也歟
是書今建陽縣尹張君光啟所家藏者盖光啟之五
世從祖父日中弘父之舘甥也倅守興化起兵應丞
相恢復閩廣後抗節以死是書之傳也有自光啟装
潢以示予留玩累日敬書於後以歸之
宣德六年秋七月望日後學李時晚拜手敬書
宋胡邦衡劄子(楷書真蹟)
銓伏蒙台慈朌賜細肋上樽敢不跽受然顔有&KR0804;矣朝
夕奉詣硯廬以謝伏幸台炤右謹具呈宫使中書舍人
台坐正月日左奉議郎賜紫金魚袋胡銓劄子
廬陵蕭楚子荆建炎中自號三顧隠客胡銓邦衡師
事之以春秋登甲科歸拜床下告之曰學者非但拾
一第身可殺學不可辱勿禍吾春秋乃佳既卒銓志
其墓門人謚曰清節先生所著有春秋辨子荆不甚
著故記於胡公扎後
崇禎元年立冬日陳繼儒記
宋孫之翰尺牘
之翰啟孟冬薄寒伏惟德表兄長朝奉尊體起居萬福
之翰即日蒙恩不審邇來動止何似之翰改使湖北向
已上状自後江行寡便不數拜問之翰八月二十二日
方到本路十月中始還治舍内外幸亦如常未繇省侍
伏乞善保寢興專奉状拜候不偹弟之翰百拜德表朝
奉兄坐前十月十五日状
孫之翰字甫之嘗著唐史要論必盥手始函之謂
家人云萬一有兵燹之變貨財盡棄之惟此書不
可失也公移少間增損未嘗去手其在江東為轉運
使出行部亦以自随過亭休止輙復脩之會宣州有
急變乘驛遽往行後金陵火延燒𪠘舍子弟親負其
笥避於池中島上公宣州還入門問曰唐書在乎對
曰在文潞公嘗從公借之
己巳除夕陳繼儒記
真西山與王周卿手簡(在粉箋上字磨滅不能抄)
周卿諱德文吾鄉王氏之先也仕宋雖不甚顯然其
學實出於其曾伯祖信伯先生帖中所謂先著作是
也故西山真先生特與之遊他如魏參政了翁游丞
相似杜丞相範王待制遂亦嘗舉薦陵陽李侍郎心
傳因謂其所交皆天下正人然則此帖豈非其一左
證也哉惟顒其善藏之
吳寬謹題
西山先生書似草草作諦觀之乃非草草者雖不用
晉人筆法而亦不出於法之外豈胸次高故落筆便
自不同邪然南渡諸公如魏鶴山李心傳兄弟書亦
往往相類豈亦習尚使然耶宋之書法至是又一變
矣王鏊
宋人手簡二通
逵啟近已奉状計徹左右秋抄氣勁伏惟體候清勝逵
於此粗如前乃敢仰承大旆薄海陵而還今宜已安治
府東南大計一出指麾使權益重不次之寵未可量也
向寒維希保重以慰卷卷不宣逵上穎叔制置大夫閣
下九月二十五日
端友皇恐再啟頃幸使旆久寓輦下可以朝夕承教而
文禁拘牽不遂所欲迨今歉然方圖叙列區區先捧誨
示重複尤增感悚宏才偉德久處閒曠豈具所宜尚冀
以道順適重加葆輔前即龍光無任瞻祝端友皇恐再拜
宋徽廟題院畫册
瑶臺無信托青鸞一寸芳心思萬端莫向東風倚修竹
翠衫經得幾多寒(右修竹士女圖)
消受南薰一味凉藕絲新織舞裙長臨池試展凌波步
只恐紅蓮妬豔粧(右荷花士女圖)
羅襪生香踏軟紗釵横玉燕髩鬆鴉春心正是芭蕉葉
羞見宜男竝蒂花
軟繡屏風小象牀細風亭舘玉肌凉含情學寫鴛鴦字
墨洗蕉花露水香(右芭蕉士女圖)
濃黛消香澹两蛾花隂試步學凌波專房自得傾城色
不怕凉風到扇羅(右團扇士女圖)
宋劉松年便橋見虜圖(在絹素上金碧山水)
突厥控弦百萬鴟張朔野傾國入宼當時非天可汗
免胄一見幾敗唐事讀史者至此不覺膚粟毛竪於
以見太宗神武戡定之勲蠻夷率服之義千古之後
畫史圖之凛凛生色此卷為宋劉松年所作便橋渭
水六龍千騎儼然中華帝王之尊雖胡騎充斥而俯
伏道傍又儼然讋服聽從之態山川烟樹種種精妙
非松年不能為也孟頫少時曾觀于臨安之睦宗院
兹復得瞻對於普花平章之宅回首三十年餘感慨
係之矣敬題其後
大德五年秋日吳興趙孟頫書
此劉松年便橋見虜圖丹青炳煥布置閒雅輦中旌
旗氊裘戎屋塵沙雲樹具見當時景象良工苦心哉
前有松雪道人題墨而絜縫印章似又曾入裕陵内
府者是可寳也
正德庚辰十月既望文璧題
宋徽廟御畫雙蟹圖(在絹素上淺色水草小横卷前有天下一人押字御書瓢印鈐縫
有政和御璽上有晉國奎章朱文大方印畫後有晉府圖書朱文大印)
講餘機暇諫書空艮嶽江湖入眼中郭索能令天一
笑畫圖何必面春風
己未前史臣劉辰翁(下有湏谿劉氏白文印上有晉府圖書之記朱
文大方印)
遊罷神霄樂意濃香飄小殿菊花風揮毫想見留情
處只恐雙螯畫未工
武林瞿佑(瞿氏宗吉白文印)
道君善畫花鳥尤善昆蟲此圖寫蟹腹背兩面飄逸
若神固不徒形肖已也劉須翁題亦佳卷内装池尚
是宋手曾入晉藩邸印識可驗足珍已
萬歴丙辰夏日項篤壽識
陸放翁手簡二通(真蹟行草在楮上)
游頓首再拜仲信學士老友兄即日秋氣寖清伏惟尊
候神相萬福兒子婚事甚荷留念初正以吾軰氣類故
敢有請已令媒氏具道其詳尚何疑哉今又蒙垂誨已
抵龜而次矣餘令媒氏禀日自此遂忝瓜葛何幸如之
羸薾控叙草草不宣游頓首再拜仲信即省元學士友
兄
游頓首間闊頃叩甚至忽奉手帖欣重秋雨尊候輕安
卿禪師遺墨甚妙恨見之晚輙題數行不足稱發颺之
意皇恐得暇見過不宣游奉簡明遠老友文字共四軸
又五册納去五𣲖圖四軸數日前已就付來人去矣游
放翁以詩名重天下受知周益公范文穆為中興大
家嘗讀其劒南集愛不忍去手思見其人而不可得
今得觀此二帖恍然如侍左右何其幸哉然放翁在
當時不以書名而遒麗若此真所謂人品既高下筆
自然不同者也二帖一與仲信議婚一為明遠題卿
禪師遺墨放翁到今不為久遠而此三人者皆不可
知昔蔡明遠鄱陽一卒爾以魯公之書而傳仲信既
與翁結婚而禪師遺墨有見晩之恨則二公要皆非
尋常流軰人矣而余皆不之知鄙淺可笑此卷既歸
墨林墨林博雅好古而蓄書極富必能考以補余之
不迨也
嘉靖戊午仲冬二十日後學文彭謹題
思陵題畫册花草四幀
香蜜裁葩分外工疎枝幾點綴雛蜂嬌黃染就宫粧樣
香煖尤宜愛日烘(右蠟梅)
寒花婀娜露凝香風葉摇秋鳳尾涼夢入畫堂銀燭下
翠屏深處隠紅粧(右脩竹芙蓉)
墨花垂兔穎千古尚漓漓翠羽風前葉秋聲雨一枝詩
題春粉節䙀脱玉嬰兒湘浦人何在空聞鳳管吹
(右墨竹)
名出本南山來依瓊苑間陳主歌前樹楊妃醉後顔為
嫌脂太赤故著粉微斑共言攀折處已獲寳枝還
(右雪中山茶)
馬遠山居小景
何處人家水繞門白沙翠竹自成村老翁最得昇平
樂韋曲看花引子孫釣鰲叟
買斷雲山隔竹溪此中高築釣魚磯侯門稚子輕相
笑齷齪惟甘老布衣穮蓘生
百折泉源遠千莖竹樹幽飛來何處雁清影落芳洲
立菴(獨民朱文印)
水抱雲根淨林含雨氣凉征鴻飛杳渺秋思滿瀟湘
林鍾
湍激石齒齒驚飛雙睡鳬平蕪秋色裏對景獨思鱸
鄭閎
秋淨水逾碧竹多山更雄瀟湘無限景都在一䨥鴻
沈德全
今夕何夕興無涯來訪山中宰相家艇子衝寒撑一
箇還能煉雪為烹茶盧彭祖(以下題馬遠雪景共六首)
萬里江天莫冰花散冷風卷簾看不足呼酒坐孤蓬
沈文矩
鳥絶千山暗六花地靈珉布日韜霞溪居有客圍爐
坐石鼎湏烹鳳髄茶徐汝成
地白風寒雪不開枯梢屋外壓將催鑪煨榾柮閉門
卧應没情人乘興來蕭規
雪埋門徑失壓樹白差差知己年來少無人訪戴逵
武陵頋敬
莫雲天一色飛雪滿江干野艇歸來晩推蓬不厭看
沈中
米南宫草書畫山水歌并絕句(真蹟在楮上)
十日畫一水五日畫一石能事不受相促逼王宰始肯
留真蹟壮哉崑崙方壺圖挂君高堂之素壁巴陵洞庭
日本東赤岸水與銀河通中有雲氣随飛龍舟人漁子
入浦溆山木盡亞洪濤風尤工遠勢古莫比咫尺應湏
論萬里焉得并州快剪刀剪取吳淞半江水
謝安舟楫風還起梁苑池臺雪欲飛杳杳東山擕漢妓
泠泠脩竹待王歸
前有金章宗秘府瓢印御府寳繪朱文方印
御書之寳朱文方印鈐縫有御府瓢印
合同朱文小長印後有御書瓢印
御府之印朱文方印羣玉中秘(朱文鍾鼎篆方印)
南昌袁氏家藏珍玩子孫永保朱文方印
太子少師姚廣孝圖書朱文方印
趙氏子昂朱文
米海嶽風度高朗神情舒暢故下筆便與人不同或
言其書自沈傳師來晚學李北海嘗觀名言書史則
其於古人書未嘗不學然每以不及古人為言或曰
真者在前氣㷔爍人或曰若見真蹟慚惶殺人惟其
不自滿假所以書入能品今觀此卷出入顔平原無
一筆北海則此老胸中磈磊未易窺測也卷中書畫
山水歌後絶句一首寄漢中王皆子美詩想随所記
憶而書者内有御府瓢印及羣玉中秘等印曾入金
章宗賞鍳後有趙魏公印曾入松雪齋在本朝則袁
忠徹家物也今歸谿陽史君君好古博雅誠得所矣
其永寳之
嘉靖甲午十月十日長洲文彭敬䟦
米南宫詩翰(李西涯篆于引首詩見前集苕溪詩話)
米敷文奉勑題
右呈諸友等詩先臣芾真跡臣米友仁鍳定恭䟦
右米元章詩翰有紹興及睿思殿圖印其子友仁題
其後稱先臣芾盖君前臣名之義也元章書極精妙
而友仁亦有家法父子並美自羲獻以後亦鮮聞之
書法真贋每相混淆如米氏者江南偽本不知其幾
此卷妙處望而可知太宰水村陸先生檢諸故箧重
加装飾物之顯晦故自有數哉先生方操黜陟之柄
振幽起滯天下之士頼以不汩沒于世者多矣識者
幸毋以一事觀之
正德丙子二月十二日長沙李東陽題
米南宫湘西詩帖
南宫遺翰(中書舍人署題)
湘西衣冷榻留雲此夕還如入夢魂六月薜蘿嗟我欲
一生林壑與誰論吳王舊賞今何在惠可餘光宛若存
對榻東堂清話歇長風快雨洗松門米芾
逸少嘗自書表上晉穆帝專精任意帝索紙色類長
短闊狹與王表相似令張翼寫效一毫不異乃題後
答之逸少初不覺後更詳視乃嘆曰小人亂真耳宋
米禮部作字有晉唐風流自言學書貴弄翰把筆輕
自然手心虚振迅天真出於意外也其次要得筆意
謂骨䈥皮肉脂澤風神皆欲要全今觀此帖使毫行
墨渾然天成雖不元章吾知其元章矣叔成其寳之
元統甲戌六月上澣斤玉山人顧厚書
歐陽詢初見索靖所書碑唾之復見悟其妙卧其下
者十日閻立本嘗至荆州視僧繇畫忽之次見略許
三見坐卧留宿其下者十日書畫之妙以詢立本之
真識尚未能造次窺況下幾等能辯之乎米禮部書
法遠紹王右軍擅名一代當時寸紙數字人争售之
以為珍玩此帖宜寳也然舉世豈乏歐陽率更莫我
知也
元統二年六月望日廬陵李蕳士廉父書
自天粟晝零之後洒染翰墨代不乏人必其不蹈故
常始可以永其傳襄陽米禮部生平無他嗜好獨遊
神心畫始學顔書已而厭其俗聞有李邕法又惡之
遂學沈傳師自後數改遂成名家麻紙十萬散失多
矣故知八法之妙者請於是觀焉
淳熙丙申暮冬申吕企中書
向晩得竒觀案有翰墨陳展開即可辯骨格出風塵
尋常勢欹側此幅殊不倫字止五十六端人似垂紳
復如旗整整又若車轔轔書家有定論俗士妄相嗔
不見蘇子語超妙還入神公昔家京口海嶽近為隣
墨蹟雖散落至寳終難湮如彼荆山玉旁逹見孚尹
驚看忽入手幸合歸鄉人歲久恐朽弊摹勒湏堅珉
銘文配瘞鶴終古焦山垠
充道得此見示為題此於後聊以代䟦語耳
吳寬
惆悵江東起暮雲騷人疑有未招魂神從海嶽真能
降名與蘇黃得並論千歲鶴歸林未冷百金馬死骨
猶存因君話取書家事始信鍾王别有門
東陽
雪裏清光水裏雲分明詩筆舊精魂可應絶技能兼
美觧使名家得擅論秦刻漢碑随世改馬圖龜畫與
天存不湏更說鍾王事此道誰參衆妙門
台人謝鐸次韻
南宫此帖端勁莊重迥異常書前䟦已詳自吳文定
公三閣老詩辭嚴意密三公同侍孝廟爕理之暇倡
和優游為介軒靳閣老所題當時文物之盛猗歟休
哉元汴
五字損本蘭亭
僧隆茂宗作圖於紙上
紹興壬戌正月晦日觀於三衢之傳舍
𫝊朋(吳說)
紹興三十年十月丁巳孫覿攬桂折堂
蘭亭已矣而定武舊本帖猶得於今見之是石之壽
固永於人而紙之壽又永於石也
泰定丙寅暮春之初觀於會稽寓舍不勝斯文之感
嘉興後學俞鎮(伯貞父白文)
余見蘭亭石刻多矣如此本殊不易得世以筆墨肥
瘦論者是殆得其形似耳鄧文原
世傳蘭亭石刻甚多如月印千江在處可愛枽世昌
考之備矣此卷五字鑱損本紙精墨妙又有僧隆茂
宗所畫蕭翼賺蘭亭圖於後誠為佳玩
至順四年十月柯九思䟦
稧帖一卷吳故家物收藏有緒後有吳𫝊朋孫仲益
䟦語當紹興時定武石毁未久已為人所傳玩况二
百餘年之後哉是可寳也安陽韓性(明善)
世傳蘭亭刻石惟定武本為妙然古今議者不一故
有聚訟之說枽世昌蘭亭考十卷最為詳博然不若
姜白石所著簡明可誦大意謂真蹟隠臨本行世臨
本少石本行世石本雜定武本行世然但言其自出
耳未嘗及其真贋也惟齊東野語載姜白石所書偏
傍考謂持此可以觀天下之蘭亭矣其所論凡十有
五處余生平閱蘭亭不下百本求其合於此者盖少
近從華中甫觀此乃鑱損五字本非但刻榻之工而
紙墨亦異以白石所論偏傍較之往往相合誠近時
所少也具後䟦者七人而鄧文肅善之柯奎章敬仲
皆極口稱之二公書家者流而柯尤號博雅其言如
此余又何容贅一辭哉
嘉靖十一年六月二十又七日衡山文徵明識
又别本蘭亭姜白石題
蘭亭出於唐諸名手所臨固應不同然其下筆皆有
畦町可尋唯定武本鋒藏畫勁筆端巧妙處終身效
之而不能得其髣髴世謂此本乃歐率更所臨予謂
不然歐書寒峭一律豈能如此八面變化也此本是
真蹟上摹出無疑學右軍書者至蘭亭止矣今世所
傳石本刓一角者皆定武所自出也然其工拙妍醜
如人面之不同覧者自當具眼耳又定武一石前軰
紛紛各有異論既自眼必知所擇定不向人言下轉
也此卷有山谷題字山谷之言云爾迺知當時真贋
混淆矣山谷之孫字子邁今為農丞過予見後題欲
令去予不忍與以為去此題則蘭亭廢矣周翰者文
及甫之字多見其名於書帖後雅尚如許亦足以贖
粉昆之疵矣
嘉泰壬戌十有二月白石道人姜䕫堯章書
黃鶴山樵定武蘭亭䟦
自永和九年至於今日千有餘歲其間善書入神者
當以王右軍為第一所謂龍跳天門虎卧鳳閣真不
誣也右軍平生書最得意者為第一其真蹟為隋僧
辯才所藏唐太宗以計獲之命禇遂良馮承素等摹
榻以賜近臣刻石唯定武一本最得其真後世共寳
之故石刻當以定武為第一石晉時為契丹輦其石
投北棄中山境中後人取龕宣化堂壁薛紹彭易歸
其第獻于朝高宗南渡至揚州而失之其石已亡而
碑本散落人間者有數然墨有濃淡紙有精粗摹手
有高下故雖出一石夐然不同又有真贋相雜非精
鍳者不能識也余平生所見定武本惟此一本紙墨
既佳摹手復善無毫髮遺恨千古墨本中此本當為
第一自右軍之下唐宋勿論千有餘年後能繼右軍
之筆法者惟先外祖魏國趙文敏公當為第一文敏
平昔所題蘭亭墨本亦多矣或一題數語或至再題
則為罕見不可得矣惟此一本凡十有六題復對臨
一本可見愛惜之至不忍去手於文敏題䟦中此本
又當為第一也嗚呼一千年之前惟有一人一人惟
有此得意書數千刻中惟此一刻墨本在世者何啻
萬計皆化劫灰存至今日惟此一本最精後千年惟
有一人一人惟有此一題為至精至賞舉千年之世
書法之精妙者無過此一本以此論之金玉易得性
命可輕好事之家當為傳世之寳不可以尋常書刻
觀也余於至正二十五年秋七月購得於吳城如獲
重寳玩弄不舍後之子孫當世寳之毋為富者財物
所易毋為強者勢力所奪真吾之子孫也苟能專心
臨摹數千過雖不能企及前人要當不讓今世能書
者遂識而藏之黃鶴山人王蒙書
方壺雲林圖
方壺為太樸老友作至元四年戊寅歲四月記
故人𦕈在雲林端手植梓㯃隂團團不憤讀書從鬼
谷何言賣藥近長安白日定趨天禄閣青春宜著鵕
䴊冠相思洒盡金壺墨三十六峯生暮寒
句曲外史張天雨
仙人危太樸屏迹雲林間河車運金液九轉成大還
苦辛三十載得道鬢已斑弱水政清淺蓬萊那可攀
嬌娥貯金屋霜露零秋山勿猜松栢操不及桃李顔
丹丘生柯九思題
抱樸先生學大還偶然為客未歸山迎陽舘裏看圖
畫夢繞白雲青樹間東陽吳師道
海上三山樓觀開壺仙蚤晩御風回畫成定勝人間
景為問何人寄得來
雲林之高峯可望日出海君子居其間旦起飱沆瀣
三年毛骨換九載神色改翩然升雲去鸞鳳翳五彩
山中有神藥服食多所採寄語學仙人佇立以相待
邵庵虞集
夏珪長江萬里圖(長二丈四尺絹墨如新)
雲山蒼蒼江漠漠紹興年間夏圭作珍重湏知應制
難卷尾書臣敬堪度却憶當時和議成偏安即視如
昇平惟開緝熙較畫史兩河淪棄無人争斯圖似寫
南朝士還有樓臺在烟雨釣叟棋翁不可呼漁舟野
店誰能數但覺層層境不同林泉到處生清風意遠
筆精二莫比只許馬遠齊稱雄中原殷富百不寫良
工豈是無心者恐將北物觸君懷恰宜剩水殘山也
畫終思效一得愚更把飛鴻添在圖願君且向飛鴻
問五國城頭有信無水村居士完書(冢宰陸全卿)
續書畫題䟦記卷三
