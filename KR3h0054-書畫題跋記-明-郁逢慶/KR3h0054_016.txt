欽定四庫全書
續書畫題䟦記卷四
明郁逢慶編
高克眀雪意卷(前有高克明三字後有州牟氏書齋清玩八字乃宋人書)
畫譜稱高克明得李成筆意蒼古清潤為北宗丹青
名家思陵嘗有詩評云克眀已往道寧逝郭熙遂得
新成名則其品第皆出熙上也而其真迹世不多見
此雪意卷廷美僉憲得之於道遜太僕圖不盈丈而
三遠備焉誠不易得者余題之為劉氏山房所藏第
一云題竟廷美復強余詩余適遊雪湖得一律猶能
記之因書以塞白
湖山勝趣自難窮雪後登臨興倍濃大地盡成銀色
界一塵不到水晶宫舟移月洞雲庭外人在冰壺玉
鑑中我欲題詩誰屬和惜無龜望與逋翁
成化己丑春仲天全翁有貞書於虞山上湖(舟中)
赤脚真人龍鳳姿俯視藝苑時游嬉良工待詔金門
裏高生前身應畫師含毫吮墨立良久自言臣是唐
王維平生胸中無一物獨有山水能容之郭熙成名
乃新進范寬得意纔並馳丹青競巧稱院體後来不
比宣和時密竹千岡松萬壑蒼翠峰巒白湖濼岸傍
桂楫何處移磵曲茒堂是誰縳行人暮歸天漠漠遥
望前村愁雪落船頭一老自閒暇詩思分眀入寥廓
劉侯朝廻過燕市亦復愛畫入骨髓偶從太僕得此
圖每一開之心輙喜天全僊翁惜題字評品數行非
佞史翁今已逝侯亦亡兩洞庭荒渺湖水石田多才
從後起況有佳兒好文事只今竒物欣有託賦詩獨
媿前人耳宋社久已屋宋畫如有神劉侯地下勿長
嘆楚弓得失皆吾人延陵吳寬
米海嶽雲山卷(自題)
紹興乙卯初夏十九日自溧陽来遊苕川忽見此卷於
李振叔家實余兒戲時得意作也世人知余喜畫競欲
得之尠有曉余所以為畫者非具頂門上慧眼者不足
以識不可以古今畫家者流畫求之老境於世海中一
毛髮事泊然無着染每静室僧趺忘懷萬慮與碧虚寥
廓同其流蕩焚生事折腰為米大非得已此卷慎勿與
人
元章早年涉學既多晩乃則法鍾王此元祐初作也
風神蕭散所謂天成者非世間墨工槧人之可髣髴
伯玉出以相示因書其後
紹興壬午仲冬晦日平丘曾覿純父
李琪家藏子孫永為寳用(銅印)
隴西伯玉(此是玉印篆刻精絶宋印如此者甚少)
洪武五年歲壬子九月十四日東魯兀顔思敬拜觀
(子敬)
雲山烟樹總糢糊此是南宫鶻&KR0691;圖自笑頂門無慧
眼臨窗墨迹澹如無
米老此圖初藏於苕川李振叔後入嚴尚書府今宫
保閔公得之蓋嚴與李同郡而宫保為尚書外孫流
𫝊有自而收蓄得所此老亦無所恨矣
弘治癸亥九月旣望長洲吳寬書
米南宫於畫深自秘惜世不多有余平生所見咫尺
小幅紙弊墨渝者亦無幾焉而此卷長八尺烟雲變
滅氣象晦冥正與敷文瀟湘圖同一機杼紙墨如新
真秘寳也墨林子項元汴
米敷文大姚村圖石田模本
廣文當日官雖冷可奈才名振世何他日君家須炙
手而今聊復在堪羅
老來尚喜管城子更愛好山江上青武林秋高曉欲
雨正若此畫雲冥冥
三茅别有洞中天我欲居山屏世緣累行積功多悅
氣玉晨欣有地行僊
紹興戊午季春十一日書於大姚五湖田舍
元暉
相城沈啓南妙於詩畫然字不甚工後乃倣黃山谷
書輙得其筆意蓋書畫同一機也今觀此卷雖不純
用米家筆仗要之自有一種風致可愛李禎伯
大姚去姑蘇城東南三十里臨諸江湖江則曰吳淞
江姚城江白蜆江小龍江湖則有陳湖葉宅湖車坊
漾獨墅淹是也大姚地可百畆浮諸水之間有小山
高不滿數丈上有古刹依山之巔曰文殊院正殿有
文殊坐獅像甚竒古周圍有深渠數匝乃誦行道之
跡也唐宋名公畱題甚多皆刻諸石以置於壁間米
南宫弟兄嘗居於其地舊趾猶可考余别業數椽在
笠澤姚澄江之北與大姚隔小龍江相望咫尺時復
往焉至正甲申余在燕京忽得此卷因拾以歸吳丙
申之變余避地入閩丁酉歸家業一空而此卷僅存
戊申吳復兵燹余亦流離濠梁己酉復歸田里故居
焚蕩荒榛瓦礫不堪舉目又復得此卷於野人家事
物之遇豈偶然哉辛亥秋七月暇日展卷太息因識
於後以記歲月云爾雲浦道人
喟然點也宜吾與不利虞兮奈若何鴻雁欲來風嫋
嫋庭前樹子落桫羅
吳松江只蒲萄綠金井峯仍縹緲青說與弋人何慕
我高飛鴻鵠杳冥冥
大姚湖水自生烟長物都除絶世緣笙鶴不為歸鶴
怨王仙眞是勝丁仙
雲浦老人亂後復得此卷感慨今昔觀其題字可見
辛亥八月十五日來謁雲浦出以見示戲走筆追和
米公三詩以寫懷云倪瓚
米敷文旣遊清都遺跡之在人間者日少至若貎江
山之勝槩發詞藻之精英翰墨淋漓同為卷軸者則
又加少矣此卷其易得耶王雲浦再失而再獲之所
以為至喜耳然萬有無常竟又歸諸沈氏沈氏代為
良醫而日章尤知玩古嘗締余交今亡矣子玄出以
徵題見之令人悽斷
洪武庚午二月澹如王行
小米大姚村圖澄心堂紙也詩逸書畫遒潤得乃父
風不易得之物為吾蘇沈汝融氏之世藏成化末王
瘸刮貨江東此卷屬其鷹攫汝融惄惄若廢飲食者
以余嘗觀求追寫其所記憶久亦付之茫然矣近過
徐甥出元暉大行書三詩即其副本耳遂臨一過復
漫補此圖始塞其意且謂曰物之聚散自有數正不
使人容心其間譬之此卷在王雲浦所兩失兩得而
轉至子家子家方一失安知其他日不復得乎余請
拙惡以死馬首媒之
弘治壬子九日長洲沈周䟦
大姚山水如故固不改其眞彼元暉之陳迹沈君旣
不足戀而石田翁所倣更得其似且有似人之喜矣
元暉有女弟家大姚故常往來其地詩畫所由以作
蓋今陳大理玉汝亦嘗得其二幅上有題識余是以
知之延陵吳寬
我昔風流聞米老沈家今日睹真形千金散盡還堪
復此幅君須比四靈
成化癸巳正月廿四日偶得觀米氏所藏米老書畫
不覺神情清暢敬賦此以致景慕之意
瓜涇徐源謹題
書畫一致也在古兼善者則鮮迨宋米氏父子乃擅
名當世敷文居吳嘗作大姚村圖復大書三詩於後
可謂兼善為吳中翰墨光耀二百有餘歲至國初失
之王雲浦而得於沈良醫則為沈氏珍玩又百餘年
矣成化末被綠林之豪強力攘去汝融為沈氏宗孫
以青氊弗遺惋懊莫自釋同邑沈石田翁妙於書畫
今之南宫也未失前嘗假以搨一過甚逼真貽其甥
藏之緣是遂臨而歸諸汝融不惟掃其胸中芥蔕尤
可見造物者巧於謀為宛然俾其舊物之在目雖失
猶不失矣後之觀者有弗以石翁之筆為敷文吾未
之信
弘治庚申蜡月哉生明如醺老人張習識
敷文畫山何可得况復銀鈎鐡為畫雲林妙句雲浦
遺一字真堪數縑直流傳幸遇沈休文題品當朝總
名筆無何檢括獻彤庭却付王瘸私箧匿炎炎氣勢
那敢問神物誰能不追憶石田補寫更有神雲山烟
樹沉沉濕匏翁文章世希有午夜光芒動虛斗瓜涇
累幅感慨多世事悠悠獨回首休文索我重續貂欲
慰遐思見交厚古人父書不忍讀不飲杯圈憶慈母
祖研持時悲曷勝名字至今垂不朽顧移此卷九迴腸翻
作思親心一紐羹牆昌歜孝子思𫝊與兒孫可常守
青嚢濟物廣隂功世澤天長兼地久要知詞翰身外
物轉燭随落他人手我觀東坡寳墨文棄軀忘親資
笑口鍾繇發塚事宜徵曾有聲色移人否又聞有道
古聖人不物其物物芻狗題詩我為發長嘯驚散無
何一杯酒郡人陳琦
南宫真迹已同夜壑之舟所幸石田猶能追寫彷彿
蓋蔡中郎之丰神尚於虎賁士見之語云雖無老成
人尚有典刑王鏊題
米氏父子本襄陽人而寓居吳中昔張句曲𫝊海岳
翁云其晚年愛潤州山水之勝乃卜居北固及觀海
岳表吾鄉朱樂圃墓有云予昔居郡與先生游此可
見其久寓於吳而女因以嫁大姚人敷文大姚江圖
所由作也作宋史者直云吳人而後之論撰者遂以
為吳縣人胥失之矣庚申十月廿一日觀石翁臨敷
文本偶題
元暉大姚村圖并詩吾蘇大有關涉王雲浦之獲自
燕京再從沈氏為吳中光賁者蓋又百年是宜永鎮
兹土不復他適可也何圖神物不護竟取檢括之厄
豈非冤哉使其果得登清都入左藏則亦不孤為此
卷之蒙幸然又不知今流落人間何許也汝融昔藏
家時曾有人以米三十斛求售不許而竟為烏有其
痛惜之情自不可釋然石翁臨本宛然故吾雖一再
𫝊寫亦如梅花照水格度具存不失真相使人觀之
更有想像不盡之餘味然則舊物之存不存可無恨
也汝融失此以來歎惋累年可謂好古之篤者故以
此慰之南峯山人楊循吉題
春空沉雲山有無眼明見此姚江圖圖窮爛漫得題
字照人百顆驪龍珠平生雅識敷文書紹興歲月仍
不誣豈知尤物能媒禍繭紙蘭亭已非故石翁信是
學行人能使邯鄲還故步憶昔憸人賄為囿凟財更
假狂閹手千里竒珍歸檢括故家世物那容守沈氏
藏兹二百年一朝掣去心茫然誰言物聚必有散手
澤相關嘗累歎未能一笑付亡弓且喜百年還舊觀
豈余鈍眼錯顔標抵掌真成孫叔敖區區不獨形模
在更存風骨驪黃外一時點筆迥通神故應小米是
前身從來藝事關人品敢謂今人非古人
後學衡山文徵明題
沈氏藏石田先生所搨大姚村詩圖引歌
重山凝遠隂江雲暎天濕淋漓六尺素滿手潑秋色
糢糊似是溟海圖何乃目之云五湖圖窮更聞清響
接百顆歴歴驪龍珠米家風流照眼新細玩乃知身
外身虎頭能傳阿堵物虎賁尚入中即神當時得失
屬王郎爾來又復遷東陽得耶失耶孰主張茫茫宇
宙悲弓亡神物不可久静處能走四海生光芒奎宫
玉府眇何許夢寐似聞歸故鄉五湖田舍清風遠元
暉眉目不可見嗚呼元暉眉目不可見五湖之水清
如練
弘治六年八月一日祝允明題
宋復古鞏洛小圖(思陵籖題已冺)
宋復古用墨得摩詰之秘此卷曾入宋内府印款俱
有左驗彦廉寳藏之齊郡張紳題(士行白文)
宋迪字復古洛陽人由進士為郎善山水松石此卷
林徑深窈烟嵐開合蓋即鞏洛之景而模寫也曾入
紹興内府故思陵題識尚存世傳宣和所藏未免白
玉微瑕非若紹興皆極精選復有劉宸妃奉華寳藏
之印又神品上上今圖後有春華瑤暉堂印信為珍
玩也彦廉其保諸汝陽袁華書於陳氏之春草軒
雲烟澹容與岡嶺岌奔騰修塗遶巴蛇歸人如凍蠅
宋侯天機深游戲精藝能風流各異代卧遊聊曲肱
倪瓚(讀書餘暇)
落日下風嶺行人逢已稀隔烟望田舍應未掩荆扉
鳥亂夕林暗草多秋逕微家人知候我賣畚郭中歸
勃海高啓
一望秋嵐似春路迷入谷無因斜陽欲雨未雨别嶺
歸人幾人鐘斷鳥沉僧塢炊殘雞唱樵鄰峯迴忽見
月出稚子相迎磵濱蜀郡王彛(常宗朱文布衣史氏)
深谷含夕暉幽居入林迥澗底采芝還臨流見笻影
松鶴已先歸蘿扉掩微暝張適(子宜)
青山鞏洛舊林園髣髴昇平古意存雨外人歸秋葉
浦烟中鳥下夕陽村昔年題字宸光合今日披圖野
興繁風景西湖仍不異惟餘故老說中原
吳郡謝徽
山村晚色秋離離蕭條郭西初出時烟嵐莽蒼家住
遠道路詰曲人歸遲重檐緣峻氣促息薄袂迎寒風
倒吹隣樵偶值得相問到門此夜如何其
蘇人王行
曾入思陵内府藏瑤琨緗軸舊裝潢山頭怪石如蹲
虎谿上行人似散羊鸐谷逶迤迷短草鯨波起伏見
層岡至今玉璽分明在猶帶宣和雨露香
東海釣鰲客陶振
復古運意高妙筆墨清潤大抵多師法李成議者謂
山之體貌古今第一則復古之高妙有自來矣袁子
榮先生精於鑒畫以有奉華堂印知為思陵所藏時
劉夫人侍高宗掌内翰文字居奉華堂故以其印識
之後為陳氏彦廉所得自季迪諸公題識以來又幾
十年矣先觀復古之畫後觀諸公之作恍然置我於
林壑窈冥之間與行旅相逐歸途也品在神妙不亦
宜乎
致翰林國史修撰事承務郎東吳張洪識
李龍眠孝經圖(紙本)
鳳閣舍人楊公雅言孝經關鍵六藝根本百行在世垂
訓所重謂龍眠山人李公麟曰能圖其事以示人庶為
有補元豐八年六月因摭其一二隨章而圖之
龍眠居士圖孝經雖曰隨章摭其一二然自天子以
至於庶人威儀動作之節與夫郊廟之規模閭里之
風俗器物之制度畜産之性情亦略偹矣東坡謂其
神與萬物交其智與百工通者覽之可想雖然龍眠
畫贊者多矣至於書史稱妙絶而見者不多今睹其
筆勢若清廟旣陳而君子佩玉趨蹌於其間清和簡
肅猶有晉宋間人氣韻當時以書名者未必能如此
也吾得此卷不徒愛其畫而尤愛其書特珍藏之每
紙壓縫有雙龍團印末有紹興字喬氏私印蓋曾入
南宋御府而又為喬仲山所藏云水村居氏陸完
有王芝子慶王芝私印
龍眠孝經圖嘗載雲烟過眼錄藏西人王芝子慶所
余後草窗周先生三百餘年往往獲覩其品過物是
何多幸也子京
趙大年江鄊雪霽圖
我昔江鄊遊水際放懷頗為鱸魚鱠征鞍自笑擁重
裘沍凍於時天地閉太空冥冥久隂晦長風蕭蕭雲
著地樹枯葉落空槎牙敗葦黃蘆色憔悴蘭橈布帆
在何許但見寒鴉騰陣勢塞鴻飛起稻糧謀鷗鷺羣
鳬猶水戲江上豪家百不憂已備金帳羊羔醉安知
不有戴安道應擬幽人乘興至浙江畫史奪天工一
幅生綃生巧思開圖宛似昔遊時知是江鄉描雪意
蜀人虞輔
密林蔽日青蒙茸兩岸都歸烟霧中分明罨畫溪頭
景只少垂綸一釣翁釣翁莫放扁舟至沙上鴛鴦方
好睡落盡桃花不出溪夜來細雨春流膩
吳寬
李龍眠山莊圖潁濱先生題
此心初無住每與物皆禪如何一丸墨舒卷作山川
墨禪堂
清谿便種稻秋晚連雲熟不待見新舂西風薌自足
右雲薌閣
蒼璧立精銕懸泉瀉天紳山行見已久指與未來人
陳彭漈
白龍晝飲潭石壁修尾掛幽人欲下看雨雹晴相射
右玉龍峽
層崖落飛泉微風動喬木坐遣谷中人家家有琴筑
右泠泠谷
團團寳華巖重重蔭珍木歸來得商鼎試谷溪邊淥
寳華巖
倚崖開翠壁臨潭置苔石有所獨無人君心得未得
觀音巖
巖花不可攀翔蘂久未墮忽下幽人前知子觀空坐
雨花巖
溪深龜魚驕石瘦椿楠勁借子木蘭舟寬我芒鞵病
鵲源
山開稍有路水放不成川遊人得所息真言才澹然
右發真塢
山居少華麗牽茒結淨屋此間不受塵幽人亦新沐
右薌雲塢
未見垂雲沜其如歸興何路窮雙足熱為我洗盤陀
垂雲沜
伯時作龍眠山庄圖由建德館至垂雲沜著錄者十
六處自西而南凡數里巖崿隠見泉源相屬山行者
路窮於此道南溪山清深秀峙可遊者有四曰勝金
巖寳華巖陳彭漈鵲源以其不可緒見也故特著於
後子瞻旣為之記又屬輒賦小詩又十二章以繼摩
詰輞川之作云
李公麟字伯時舒城人也舉進士用陸佃薦為刐定
官又用御史薦為檢法官公麟博學好名多識竒字
紹聖五年朝廷得玉璽下禮官諸儒議言人人殊公
麟以為秦璽用藍田玉今玉色正青其書以龍蛇鳥
令為文著帝王受命之符真秦李斯所為也議由是
定公麟能行草書善畫尤工人物比顧陸云元符三
年旣歸老肆意於泉石間作龍眠山庄圖為世所寳
藏其為文清婉工於詩而一時多稱譽焉
右龍眠山庄圖宋李公麟伯時畫伯時舉進士入官
以博學好古有盛名其畫蓋取晉唐諸名家所善以
為已有論者謂鞍馬過韓榦道釋追吳道玄山水似
李思訓人物似韓滉瀟洒如王摩詰在宋當為第一
手元符間歸老山中作此圖其景由建德館至垂雲
沜十有六又道南溪得勝景之可賞者有四皆山水
清秀竹樹茂美喧囂塵俗之所不到東坡先生為之
記潁濱又為賦詠蓋妙絶一時人所寳愛不啻珙璧
夫景以畫而傳畫則以人而重東坡先生高風大節
百世之望也凡詞翰之所賁及者天下其誰不重之
然則龍眠山庄豈獨賴畫而顯哉先生嘗言君子可
以寓意於物而不可以留意於物寓意於物則物長
為吾樂留意於物則物足以為吾病伯時之矻矻於
此蓋留意之病也先生之文出於天縱以狀物適情
如風發霆震歘然變化於俄頃之間於其所當止而
止焉非所謂寓意於物者乎今數百年龍眠山川固
在也其所經營締搆不可得而見也矣所可見者文
章圖畫而已則文章圖畫固可以為不朽之託哉雖
然亦有時而弊也特聊以寓意焉耳文選郎中龍士
郁得此卷以求余言因題其後以歸之
士郁求題余許之久矣不欲孤其意勉綴數語旣授
之藁又欲親書及其半而苦之蓋滿眼黑花不能成
字遂閣筆至次日乃畢此亦余留意之病也
景泰四年八月八日抑菴老人王行檢書於吏部之
南軒是年七十五矣泰和王直
周曾秋塘圖卷
秋秋瀟洒清幽人静處水邊頭波紋細細風色颼颼
鷗鷺情相狎鳬鴛樂自由疎葦敗荷池沼白蘋紅蓼
汀洲幾竿漁釣去已盡一段晚雲寒不收
右一字至七字觀周曾秋塘圖有作琅琊聖與
(瑤暉堂印上有北燕張氏家藏圖書)
傍水芙蓉照晚粧溪禽沙鳥滿秋塘枯荷折葦蒹葭
外不着寒花噴晩香
前集賢大學士趙世筵敬題
芙蓉滿意陂湖秋枯荷折葦秋塘幽沙鳬野鴉浮清
流霜中鳴雁寒汀洲黃蘆紅蓼葉尚抽水石懶倦不
自由大年小景方綢繆能事更費千金收瀟湖之南
買一丘併與孟澤長唱醻
前集賢待制馮子振奉皇姊大長公主命題
(海粟)
家在東南雲錦鄉心魂元是水花香哦詩想入秋塘
境鴛鷺驚飛一夕忙
鮫人初息露香機花覆龍梭鳥自飛莫向西湖問烟
水夜涼風露濕荷衣
至治三年季春廿有三日監修國史院長史李泂奉
皇姊大長公主教拜手稽首敬書
慘澹枯荷折葦間芙蓉秋水轉碕灣鳴鴻飛度江南
北却羨溪禽滿意閒
集賢直學士鄧文原敬題
泛泛澄波綠滿池横塘風景四時宜鴛鴦鸂鶒相嬉
戲春去秋來總不知
集賢大學士王約敬題
禽鳥雖非性稟全知幾猶得氣之先雁鴻有信攙霜
去鷗鷺無心狎我眠
集賢侍講學士中奉大夫致仕魏必復題
荷枯葦折澹秋塘岸側芙蓉鏡裏粧水宿雲飛禽共
樂不湏別處覓瀟湘
中書平章政事張珪敬題
蘆荻蕭蕭秋水清拒霜迎日鬭紅英鵁鶄屬玉休驚
訝歲晚江天得共行
翰林直學士袁桷敬題
水禽容與滿晴溪折葦枯荷澹夕暉安得扁舟江上
去烟波相對兩忘機
翰林侍讀學士李源道敬書
兩兩幽禽渺渺陂蒹葭荷葉澹相依只愁夜半秋聲
起滿耳西風吹夢歸
御史中丞王毅敬題
沙鳥飛鳴晚未休棹歌聲在白蘋洲題詩每恨無佳
句欲翦横塘一片秋
翰林直學士曹元用敬題
興入林塘翠未收錦鴛雪雁自沉浮欹蘆折葦荷香
減寫作西湖暮雨秋趙巖
枯荷容與澹相依蘆荻花香拂釣磯一叚秋光成霽
景向人鷗鷺自忘機
翰林國史院編修官杜禧敬題
宋徽宗着色山水(思陵題籖冥滅不知圖名)
畫以人物花竹鳥獸禽蟲為神妙宫室臺榭園池器
用為精巧獨山水清雄竒富變態無窮為難九重之
筆渾然天成粲然日新已離畫工之度數而得詩人
之清麗也
紹興九年五月二日襄陽米友仁書(有謝常一詩長不及錄)
嘗見雪江歸棹長卷暨此圖皆大設色髣髴唐人其
鋪叙經營超軼畫家矩度要非畫流窺其堂奥也惜
皆破如魚鱗神彩猶在歎賞彌日子京
江貫道百牛圖
江貫道戲作
海野老人家藏墨牛圖因請示僕形勢百狀奔鳴起
卧逼真自非三昧手之所作而畫工毛穎不可得而
及也雲月莊叟書
我本山陽田舍叟家有淮田數十畆江南倦客老不
歸此田都為勢家有猶記小年學牧時去時日出歸
日西我生衣食仰此輩愛之過於百里奚祗今辛苦
耕硯席無處賣文長絶食卷中解后黑牡丹相逢喜
是曾相識負郭無湏二頃田一雙栗角能幾錢數口
之家便可飽要如此圖知何年平生富貴非吾願城
府近來尤可厭何時倒乘牛背眠東風勝如仰看宣
明面北村八十二歲病叟湯炳龍
東阡西陌烟雨青烏犍百尾卧且行引脰呞草仰鼻
鳴嗟爾多牛便多事一蓑一笠足歸耕
晉張翥(仲舉)
桃林日夕霽烟浮百個烏犍得自由鞭索已無人已
去不知誰放復誰收無所住釋善慶漫題
百牛圖不見典故豈黑牡丹之遺習或江貫道祖百
爵百鹿為之耶後有紹興二字必經裕陵乙覽中興
創殘之餘生意未復九重邃居不以聲色自娛乃以
原隰耕稼物情態度細入睿思不忘田野真中興英
主也延祐改元七月初三山南遺老元熙題(梅機朱文)
幾年散放桃林後餘四百蹄猶可騎攬鏡掛書多事
在能騎唯有一凝之白珽(湛淵)
遠賈連車曉色昏傳聲叱叱度溪渾一麾八百閒蹄
角可是江南烟雨村伯生題(邵庵)
山中人以百牛圖相示余謂宣王考牧于阿于池九
十其犉已詫其牛之多況濕濕之耳滿二百耶田舍
翁每以多牛為富安得一黃犢歸耕南山下予所愛
一牛耳掩卷一粲山村老農書(仇仁近)
濕濕羣行四百蹄畊犂初罷樂相隨春風綠遍川原
草回首牧人知是誰鄧文原
蔡忠惠公進謝御賜詩卷
(臣襄)伏蒙陛下特遣中使賜(臣)御書一軸其文曰御筆
賜字君謨者(臣)孤賤遠人無大材藝陛下親灑宸翰推
著經義俾(臣)佩誦以盡謀謨之道事高前古恩出非常
(臣)感懼以還謹撰成古詩一首以叙遭遇干冐聖慈(臣)
無任荷感兢榮之至
朝奉郎起居舍人知制誥權同判吏部流
内銓上騎都尉賜紫金魚袋(臣)蔡襄上進
皇華使者臨清晨手開寳軸香煤新沿名與字發深旨
宸毫灑落奎鉤文精神高遠照日月勢力雄健生風雲
混然器質不可寫乃知學到非天真緘藏自語價希代
誰顧四壁絶空貧(臣)聞帝舜優聖域臯陶大禹為其鄰
吁俞勅戒成典要垂覆後世如穹旻陛下仁明加舜禹
豪英進用司鴻鈞(臣襄)材智最駑下豈有志業通經綸
獨是丹誠抱忠朴常欲贊奏上古珍又聞孔子春秋法
片言褒貶賢愚分考經内省莫能稱但思至理書諸紳
乾坤大施入洪化將圖報效無緣因誓心願竭謀謨義
庶禆萬一唐虞君
芾於舊翰林院曾觀石刻今四十年於大丞相天水
公府始覩真跡書學博士米芾
大觀三年仲冬上休日青社郡舍之簡政堂觀河南
文及甫書
昔人謂公書三公衣衮冕立赤墀之上今觀此帖使
人肅然增敬固應與顔柳同年而語可不秘藏耶甲
寅六月上休日三吳禪客
姨弟趙德夫昔年屢以相示今下世未幾已不能葆
有之攬之悽然汝南謝克家
癸丑九月十一日臨安法慧寺
舅家物藏之久矣今得觀於檇李良可歎也乙丑四
月三日崧識
蔡忠惠公書為趙宋法書第一此玉局老語也今觀
此帖藹然忠敬之意見於聲畫不可與茶錄牡丹譜
同言也鮮于樞獲觀謹題
僕來杭多獲觀前代名公法書此卷法度嚴密無一
亳放縱意於此可見古人用筆不苟也
吳興趙孟籲謹書
余嘗在秘府讀君謨文集閱其所上謝賜御書歎其
君臣相遇之盛也及觀所書荔枝譜字畫臻妙每與
同列歎其博物之精而又惜其與武夷粟粒同一用
心之勤耳雖然君嘗自珍愛其書謂有翔龍舞鳳之
勢觀此書其言當不虚也識者解之
豫章胡儼書
廌嘗讀蔡端明集載所上謝賜御書詩一首并答詔
有云卿詞令根於温厚筆力極於深妙遵臯陶之模
而懋其稽古述帝舜之事而思其底績宣明順美良
深嘉歎其君臣之義文字之美皆不待言而可知也
詔當在其家類集者故并得之今此詩真蹟當在宋
秘府不知何時復流落人間考其上歲實仁宗皇祐
四年壬辰距今永樂四年丙戌春秋三百五十有五
年矣中間宋叔季四方之亂極矣鼎遷社屋海潰山
移而一紙之書世傳寳之翰墨騰鶱光輝如在夫豈
獨以其書之善也哉侍郎黃公請余題識為作詩二
首
汴水東流宋鼎移中郎名字日星垂精神翰墨猶生
氣想見彤庭諫諍時
端明書法繼鍾王珮玉瓊琚在廟堂見說當時推第
一米家應自媿疎狂
翰林學士兼春坊大學士廬陵解縉紳書
書以羲之蘭亭為盡善蓋等閒文雅也觀忠惠公真
蹟非獨筆法精妙玩其詞一代明良相契告戒謹嚴
忠厚視等閒文雅不可同年而語明矣公虞得而秘
藏之其能以忠惠公之心為心又明矣
洪武壬午歲長後九日新安吳牧書
蔡忠惠公書名重當時上嘗令寫大臣碑誌則以例
有資利辭曰此待詔職也與待詔争利可乎力不從
竟已其人品如此其莊重凡落筆皆然豈以御前表
疏始不苟耶謙齋宫傳先生得此甚加珍惜蓋非特
重其書重其人也長洲吳寬題
會稽宋洵會稽劉真尹昌隆
浦江趙友同夏原吉(以上五人詞多不錄)
坡翁大楷書卷
紹聖乙亥中元日書淵明飲酒詩一首
右坡翁大字書淵明飲酒詩一卷乃過海後北歸時
所作已駸駸絶筆矣曩昔醉翁亭記等書皆當退舍
第玄黃牝牡能令凡目生華願武卿珍藏什襲以俟
九方臯勿輕出以貽俗子嗤也
紹熙改元良月上澣尹猷識
續書畫題跋記卷四
