類說目錄
卷十
仇池筆記下
論設醴服松脂
孔北海梁賈
雞唱王晉卿墨
徐仲車二反論漢武帝
硬黃臨二王書魯直詩
寳應民佛受戒平冤
君謨書張子野詩
林檎詩鳳咮研
李十八草書楊凝式書
杜甫詩與曇秀唱和
文與可詩論董秦
樂天燒丹盤游飯骨董羹
參寥詩煮猪頭頌
&KR2282;草詩端午日採艾
治内障眼疾潘谷墨
雪堂義尊顔魯公臨逸少字
歐公書荆公書
真人之心搬運法
勤修善果衆狗不悦
三老人問年夢韓魏公
真一酒法報化三身
蒸豚詩儋耳地獄
五穀耗地氣梅詢非君子
吳育不相時無英雄竪子成名
永洛之役二李優劣
太尉足香西征途中詩
招高麗易書論語說
太極真人論金鹽
放生池碑三駿馬
誦金剛經神清洞
論杜甫杜鵑詩轑釜
論淳于髠竹雄雌
禁不殺生廣利王召
類說目錄
類說卷十宋曾慥編
仇池筆記下
論設醴
楚元王為穆生設醴王戊即位忘設穆生遂謝病去
申公白公留戊稍淫暴二人諫不聽赭衣雜舂於市
申公愧之歸魯而趙綰王臧言於武帝以蒲輪召卒
坐綰賍事病免穆生遠引於未然之前申公眷戀於
既然之後謂禍福皆天不可避絶者未必然也
服松脂
松脂以真定者為良細布袋盛漬水中沸湯煮之浮
水面者笊&KR0034;掠取投新水久煮不出者棄不用入白
茯苓末杵羅為末每日取三錢七着口中用少熱水
潄仍如常法揩齒更啜少許熟水熱之仍潄齒牢牙
駐顔烏髭也
孔北海
王鞏云張安道說蘇子瞻比孔北海諸葛孔明曰孔
明吾豈敢望北海或似之然不至若是之惷也夫孔
明以忠義氣節冠天下其勢足與曹操相輕重决非
兩立者北海以一死捍漢豈所謂輕於鴻毛者何名
為惷哉
梁賈
梁民有賈於南者七年而返茹啖海藻呼吸山川之
秀飲泉之香食土之潔泠冷然風氣如在其左右倦
遊以歸且謂得道徜徉舊都莫已若也入其家登其
堂視其妻返驚以走妻勞之則曰何關於汝唾而不
顧曰若何足以當我竟逐其妻賈歸三年鄉人憎其
行不與為婚及土地風氣烝變其毛髮啜菽飲水動
搖其肌膚前日之醜稍稍復故於是還其室相待如
初君子謂是行也賈薄於義多矣富易交不常其所
守名教之罪人乃不知學術者蹈而不知恥也交戰
利害之場相靡是非之境往往忠臣為敵國孝子為
降虜前後紛紛何獨梁賈也耶
雞唱
光黃人二三月羣聚謳歌不中音律宛轉如雞唱耳
與雞人唱漏微相似但極鄙野漢官儀宫中不畜雞
汝南出長鳴雞衛士俟於朱雀門外專傳雞唱又應
劭曰今雞鳴歌也晉大康地道記曰後漢衛士習此
曲於闕下歌之今雞唱是也顔師古不攷古本妄破
此說今予所聞豈雞唱之遺音乎土人謂之山歌云
王晉卿墨
王晉卿遺墨用黃金丹砂墨成價與金等三衢蔡瑠
自烟煤膠外一物不用特以和劑有法甚黑而光殆
不減晉卿胡人謂犀黑暗象白暗可以名墨亦可以
名茶
徐仲車二反
徐積字仲車古之獨行於陵仲子不能過然其詩文
則怪而放如玉川子此一反也耳瞶甚畫地為字乃
始通終日面壁坐不與人接而四方事無不知此二
反也
論漢武帝
治道無足觀者惟踞厠見衛青不冠不見汲黯為可
佳耳若青奴才雅宜䑛痔踞厠見之政其宜也
硬黃臨二王書
王會稽父子書存於世者蓋一二數唐人薛禇之流
硬黃臨倣亦足為貴
魯直詩
讀黃魯直詩如見魯仲連李太白不敢復論鄙事雖
若不入用亦不無補於世也
寳應民
秦大虚言寳應民有以嫁娶會客者酒半客一人徑
起出門主人追之客將赴水主人急持之客曰有婦
人以詩召我其詞云長橋直下有蘭舟破月冲烟任
意遊金玉滿堂何所用爭如年少去來休倉惶就之不
知其為水也
佛受戒平冤
李如損之妹旣笄發病見前世冤對日日笞之遂歸
誠佛法夢中見佛與受戒平遣冤者李因蔬食不嫁
君謨書
僕嘗論蔡君謨書為本朝第一議者多以為不然或
謂君謨書為弱殊非知書者若江南李主外勁險而
中實無有此真可謂弱者以李主為勁則宜以君謨
為弱
張子野詩
筆老妙歌詞乃餘波爾華州西溪云浮萍破處見山
影野艇横來聞草聲和我詩云愁似鰥魚知夜永懶
同蝴蝶為春忙若此之類皆可追配古人而世俗但
稱其歌詞昔周昉畫人物入神氣但知有周昉士女
可謂未見好德如好色者歟
林檎詩
子邁幼作林檎詩云熟顆無風時自落半腮迎日鬭鮮
紅於等輩中號有思致者今已老無他技嘗作酸棗尉
有詩云葉隨流水歸何處牛帶寒鴉過晚村此亦可人
鳳咮研
僕好用鳳咮石研論者多異同蓋少得真者黯淡灘
石亂之耳唐彦猷以青州紅絲石為佳或云惟堪作
骰盆蓋未見佳者
李十八草書
劉十五論李十八草書謂之鸚哥嬌意謂鸚鵡能言
不過數句大率雜以鳥語十八後稍進以書問僕近
日比舊如何僕答曰可作秦吉了矣
楊凝式書
唐末五代文章卑泥字畫從之而楊凝式書筆跡雄
強往往與顔柳相上下今世多稱李建中宋宣獻此
二人書僕所不曉宋寒而李俗殆是浪得名惟蔡君
謨詩書姿格旣高而學亦至當為本朝第一
杜甫詩
詩固無敵然自致遠以下句甚村陋也世人雷同不
復譏評過矣然亦不能掩其美也
與曇秀唱和
余在廣陵送客山光寺曇秀作詩云扁舟乘興到山
光古寺臨流勝氣藏慚愧南風知我意吹將草木作
天香余和云閙裏清遊借隙光醉時真境發天藏夢
回拾得吹來句十里南風草木香
文與可詩
昔對歐公誦文與可詩云美人却扇坐羞落庭下花
公云世間元有此句與可拾得爾
論董秦
玉川子月蝕詩云歲星主福禄官爵奉董秦詳味此語
當是無功而享厚禄者董秦李忠臣也天寶末屢戰立
功亦頗知義代宗時吐蕃犯闕徵兵秦即日赴難或
勸擇日答曰君父在難乃擇日耶後汚朱泚偽命誅
考其終始非無功而享祿者不知玉川子何以有此
句
樂天燒丹
樂天作廬山草堂燒丹欲成而爐鼎敗明日忠州刺
史除書至乃知世間出世間事不兩立也
盤遊飯骨董羹
江南人好作盤遊飯鮓脯膾炙無有不埋在飯中里
諺曰掘得窖子羅浮穎老取凡飲食雜烹之名骨董
羹詩人陸道士出一聯云投醪骨董羹鍋内掘窖盤
遊飯椀中
參寥詩
夜夢參寥携一軸詩見過覺而記其飲茶詩兩句云
寒食清明都過了石泉槐火一時新夢中問火固新
矣泉何故新答曰俗以清明日淘井
煮猪頭頌
淨洗鍋淺着水深壓柴頭莫放起黃州賤如土富者
不肯食貧者不解煮有時自家打一碗自飽自知君
莫管
&KR2282;草詩
杜子美有除&KR2282;草一篇蜀中謂之毛&KR2282;毛芒可畏觸
之如蜂蠆治風疹以此草點之一身失去葉背紫者
入藥杜詩註云&KR2282;音潜山韭也
端午日採艾
端午日日未出時以意求艾似人者採之以灸殊效
一書中見之忘其為何書也艾未有真似人者於明
暗間以意命之而已萬法皆妄無一真者此何疑也
治内障眼疾
本草云熟地黃麥門冬車前子相雜治内障服有效
屡試信然其法細搗羅蜜丸如桐子大三藥皆難搗
羅和合異常甘香真竒藥也露蜂房蛇蛻皮亂髮各
燒灰存性取錢七酒服治瘡久不合
潘谷墨
墨旣精妙而價不二一日忽取欠墨錢劵焚之飲酒
三日發狂赴井死人下視之趺坐井中尚持數珠也
雪堂義尊
元祐中駙馬都尉王晉卿致墨十數品雜研之作數
十字以觀色之淺深若果佳當搗和為一品酒之和
者謂之雪堂義尊今又為雪堂義墨耶
顔魯公臨逸少字
顔真卿寫碑惟東方朔畫贊最為清雄後見逸少本
乃知魯公字字臨此雖大小相懸而意良是非自得
於書未易為言之也
歐公書
歐公用尖筆作方闊字神采秀發膏潤無窮後人見
之如見其清晬豐頰雅趣裕如也
荆公書
王荆公書得無法之法然不可學學之則無法僕書
作意求之頗似蔡君謨稍得意則似楊風子更放則
似言法華
真人之心
道家云心不離田手不離宅又云真人之心若珠在
淵衆人之心若瓢在水
搬運法
揚州有武官官二廣十餘年終不染瘴面紅膩腰足
輕快初不服藥惟每日五更起坐兩足相向摩湧泉
無數以汗出為度歐公平日不信仙佛笑人行氣晩
年云數年來足瘡一點痛不可忍近有一人傳一法
用之三日不覺失去其法垂足坐閉目握固縮穀道
搖颭兩足如蹴毬狀氣即伏氣平復為之日八九得
暇即為乃搬運捷法也文忠痛已即不廢當有益
勤修善果
佛言三千大千世界空華亂起亂滅而况我在此空
華起滅之中寄此須臾貴賤夀夭得失賢愚所計幾
何惟有勤修善果以升神明照遣虚妄以誠知本性
最為著身要事也
衆狗不悅
惠州市寥落然猶日殺一羊不敢與在官者爭買時
囑屠者買其脊骨間亦有微肉熟煮熱漉井水不熱
則泡不除隨意用酒薄鹽炙微焦食之終日摘剔得
微肉於牙綮間如食蟹螯三五日一食甚覺有補子
由三年堂庖所食芻豢滅齒而不得骨豈復知此味
乎此雖戲語乃可施用用此法則衆狗不悅矣
三老人問年
嘗有三老人相遇或問之年其一曰吾年不可計但
憶少時與盤古有中外一曰海水變桑田吾輙下一
籌已滿十屋矣一曰吾所食蟠桃棄其核崑崙之下
今與崑崙齊以予觀之與蜉蝣朝菌何以異哉
夢韓魏公
夜夢登合江樓月色如水韓魏公跨鶴來曰被命同
領劇曹故來相報他日北歸中原當不久也
真一酒
余在白鶴新居鄧道士忽叩門時已三鼓家人盡寢
月色如霜其後有偉人衣桄榔葉手携斗酒丰神英
發如呂洞賓曰子嘗真一酒乎就坐三人各飲數杯
擊節高歌合江樓下海風振水大魚皆出袖出一書
授予乃真一法及脩養九事其末云九霞仙人李靖
書既去恍然
法報化三身
近讀六祖壇經說法報化三身使人心開目明然尚
有一諭眼見是法身能見是報身所見是化身何謂
眼見是法身眼之見性非有非無無眼之人不免見
黑眼睛枯亡見性不滅則是見性不緣眼但無去無
來無起無滅故云眼見是法身何謂能見是報身見
性雖存眼根不具則不能見若安養其根不為物障
常使光明洞徹見性乃全故云能見是報身何謂所
見是化身性根既全一彈指頃千變萬化縱横變滅
俱是妙用故云所見是化身
蒸豚詩
王中令旣平蜀饑甚入一村寺僧醉甚箕踞公欲斬
之僧應對不懼公竒之公求蔬食云有肉無蔬餽蒸
猪頭甚美公喜問止能飲酒食肉耶為有他技也僧
言能詩公令賦蒸豚立成云嘴長毛短淺含臕久向
山中食藥苖蒸處已將蕉葉裹熟時兼用杏漿澆紅
鮮雅稱金盤飣熟軟真堪玉箸挑若把羶根來比並
羶根自合吃藤條公大喜與紫衣師號
儋耳地獄
儋耳城西民處子病死兩日復生云黃昏有人引至
官府簾下言誤追庭下一吏云無罪可放還見獄在
窖中繫者皆儋人僧尼十六七有一嫗身皆黃毛如
驢馬械而坐處子識之儋僧之室也又一僧死二年
其家方大祥有人持盤飡及數千至付僧僧持數百
饋門者及持飯入門繫者紛爭取其飯僧所食無幾
又一僧至見者皆擎跪作禮僧曰此人可差人送還
處子驚悟是僧豈所謂地藏菩薩者耶
五穀耗地氣
吾昔有田在蘄水僅種一斗得稻十斛問其故云連
山皆野草散水不生五穀地氣不耗故發如此以是
知五穀耗地氣為最甚王莽末天下旱蝗黃金一斤
易米一斗至建武二年野穀旅生野蠶成繭五年漸少
而農事益脩蓋久不生穀地氣亡所耗藴蓄日久發
而為野蠶旅穀地不生草木者多産金錫亦其理也
梅詢非君子
真宗時或薦梅詢者上曰李伉言其非君子時伉之
沒二十年矣歐公嘗問蘇子容宰相沒二十餘年能
使人主追信其言者以何道子容曰無心故耳
吳育不相
陳執中罷相仁宗問誰可代卿者執中舉吳育上即
召之會乾元節宴育偶醉坐睡忽驚顧撫床呼其從
者上愕然即除西京留臺執中雖俗吏亦可賢也育
之不相命矣晚節有心疾亦難大用
時無英雄竪子成名
先友史經臣曰阮藉登廣武而嘆曰時無英雄竪子
成名蓋謂沛公為竪子乎曰非也傷時無劉項竪子
指晉魏間人耳李太白登廣武詩曰沈酒呼竪子狂
言非至公乃知太白亦誤認嗣宗與先友無異嗣宗
雖放蕩本有志於世者晉魏間多故一放於酒耳何
至以沛公為竪子乎
永樂之役
張舜民云永樂之役李舜舉徐禧李稷皆在虜中上
以手詔賜西人云若能保全吏士當盡復侵地詔未
至而舜舉等已死聖意可謂重一士而輕千里惜此
等不被其賜也哀哉
二李優劣
中官李舜舉死於永樂將死以故紙半幅書曰臣舜
舉死無所恨但願陛下勿輕此賊使黠者間走以聞
時李稷亦將死書紙尾曰臣稷死上為一慟然二人
優劣賢不肖已可見矣
太尉足香
方李憲用事士大夫或奴事之穆衍孫路至為執袍
𢃄王中正盛時俞充令妻執板以侑酒彭孫本一劫
盜招出氣陵公卿韓持國至詣其第出妓飲酒酣慢
持國持國不敢對然嘗為李憲濯足曰太尉足何香
也憲以足踏其頭曰奴諂不太甚乎孫在許下私招
逃軍三百人役之予時將乞許覬至郡考實斬訖乃
奏會除潁而止
西征途中詩
張舜民通練西事稍能詩從高遵裕西征回途中作
詩曰靈州城下千株柳總被官軍砍作薪他日陽關
歸去後將何扳折贈行人青岡峽裏韋州路十去從
軍九不回白骨似山山似雪將軍莫上望鄉臺為李
察所奏貶郴州監税舜民云官軍圍靈武不下糧盡
而返西人城上問官軍漢人瓦擦否答曰瓦擦城上
皆笑瓦擦者慚惶也
招高麗
王炳之言昔為密院檢詳見高麗公案始因張誠一
使契丹於軍帳中見高麗人私語本國主向慕中國
之意歸而奏之先帝始有招徠之意樞密使呂公弼
迎合親書扎子乞招迎遂命發運使羅極遣商人招
之天下知罪極而不知罪公弼如誠一蓋不足道也
矣
易書論語說
孔壁汲冡竹簡科斗皆漆書也終於蠧壊漢編鐘石
鼓益堅古人為不朽之計至矣然其妙意所以不墜
者特以人傳之耳易言神而明之存乎其人吾作易
書傳論語說亦粗備矣嗚呼又何以多為
太極真人
東海徐則隠居天台絶粒養性太極真人徐君降曰
汝年八十當為王者師然後得道晉王廣聞名召之
則曰吾今年八十三王來召我徐君之言驗矣遂詣
揚州王請授道辭以時日不利後數日死道路皆見
其徒步還山云得放還乃取經書分遺弟子而去旣
而喪至衆以為高世之人義不為帝所汚不肯傳道
而死徐君之言聊以避禍豈所謂危行言遜者耶不
然煬帝之行鬼所唾也而太極真人豈置之牙齒間
哉
論金鹽
王莽敗時省中黃金三十萬斤陳平用四萬斤間楚
董卓郿塢金亦多其餘賜三五十斤者不可勝數近
世金不以斤計雖人主未有以百金與人者何古多
而今少也鑿山披沙無虚日金為何往哉頗疑寳貨
神變胡可不知復歸山澤耶嘗聞鹽亦然峽中大寧
監煎鹽日有定數若大商覆舟則鹽數頓增乃知尋
常便液之出不拘遠近皆歸本源也
放生池碑
湖州有放生池碑載其所上肅宗表云一日三朝大
明君子之孝問安視膳不改家人之禮魯公知肅宗
有愧於此乎孰謂公區區於放生哉
三駿馬
唐李將軍司訓作明皇摘瓜圖嘉陵山水帝乘驃起
三駿與諸王嬪御十數騎出飛仙嶺下初見平陸馬
皆若驚而帝馬見小橋不進止作此狀不知三駿為
何今乃見岑參詩有衛馬赤驃歌云赤驃胡騶金剪
刀平湖剪出三駿高乃知唐御馬多剪治而三駿其
飾也
誦金剛經
近歲有人取銀鑛至深處聞人誦經聲發之得一人
云吾亦取鑛者以山壊不得出居此不知幾年平生
誦金剛經嘗以經自隨每有饑渴之心則有人自臍
下以餅餌遺之殆此經變現也道家言守一若饑一
與之糧若渴一與之漿此人豈得所謂一者乎
神清洞
曹渙遊嵩山中途道士坐於石上喚曰汝非蘇轍之
壻曹渙乎顧其侣曰何人曰老劉道士寓此未嘗與
人語道士曰蘇軾歐陽永叔門人汝以永叔為何等人
渙曰文章忠義為天下第一道士曰世所知者如是
而已我永叔同年也此袍得之永叔蓋嘗破而不補
未嘗垢而洗也近得書甚安汝豈不知神清洞乎汝與
我以某年某月某日同集某處我當年以某月日化
於石上復坐不復語渙亦行入山果如期化於石上
論杜甫杜鵑詩
南都王誼伯謂杜子美詩歴五季兵火多舛缺且如
西川有杜鵑東川無杜鵑涪萬無杜鵑雲安有杜鵑
蓋是題下註斷自我昔遊錦城為首句誼伯為誤矣
子美詩備諸體豈可以文害辭詞害意耶原其意類
皆有感亦詩之比興離騷之義歟按博物志杜鵑生子
寄之他巢百鳥為飼之江東所謂杜宇昔為蜀帝王化
禽飛去舊城荒也禽鳥至微知有尊故子美云重是古
帝魂又曰禮若奉至尊譏當時刺史有不禽鳥若也
明皇以後天步多棘刺史能造次不忘君者可數也
嚴武在蜀賦歛刻剝實資中原是西川有杜鵑耳其
廢王命擅軍旅絶貢賦如克遜在梓州為朝廷憂是
東川無杜鵑耳涪萬雲安刺史微不可考凡承君者
為有也懷二者為無也誼伯又云子美不應叠用韻
子美自我作古叠韻何害於詩
轑釜
高祖微時過其丘嫂食嫂厭叔與客陽為羹盡轑釜
由是絶嫂及立齊太子而伯子獨不得侯太上皇以
為言高祖曰非敢忘也為其母不長者封羹頡侯高
祖號大度不記人過然不置轑釜之怨獨不畏太上
皇記分杯之語乎
論淳于髠
淳于髠一斗亦醉一石亦醉於州閭之間男女雜坐
幾於亂矣何諷之有蓋有微意以多少知無常知飲
酒之非我觀變識妄平生之嗜亦少衰矣是以託於
放蕩之言而能規荒主長夜之飲世未有識其趣者
竹雄雌
竹有雄雌雌者多笋故種竹當種雌自根而上至梢
一節發者為雌物無逃於隂陽信哉
禁不殺生
予少不殺未能斷也近年始能不殺猪羊性嗜蟹每
見餉者皆放之江中雖知無活理庶幾求一活使不
活亦愈於烹煎也親遭患難不異鷄鴨之在庖厨不
忍以口腹之故使有生之類受無量怖苦爾猶恨未
能忘味食自死物也
廣利王召
予一日醉眠有魚頭鬼身者自海中來云廣利王請
端明予被褐履草黃冠而去亦不知身步入水中但
聞風雷聲有頃豁然明白真所謂水晶宫殿也其下
驪目夜光文犀尺璧南金火齊不可仰視珊瑚琥珀
不知幾多也廣利佩劔冠服而出從二青衣予曰海
上逐客重煩邀命有頃東蓬真人南溟夫人造焉出
鮫綃丈餘命予題詩予賦曰天地雖虚廓惟海為最
大聖王皆祀事位尊河伯拜祝融為異號恍惚聚百
怪二氣變流光萬里風雲快靈旗搖虹纛赤虬噴滂
湃家近玉皇樓彤光照無界若得月明珠可償逐客
債寫竟進之有鱉相公言蘇軾不避忌諱祝融字犯
王諱王大怒予退而嘆曰到處被鱉相公敗壊
類說卷十
