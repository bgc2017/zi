類說目錄
卷二十五
炙轂子
容成氏神化
心小而志大良醫活人
見舌觀景鵲巢獺穴
君子禁微周公治魯太公治齊
鳥窮九野
會稽竹箭嫦娥
十月而生黃龍負舟
金縢豹韜臯陶瘖
一彈一徽有餘
人可以微言乎東家西家
汗漫期于九垓兩蛟挾船
猩猩乾鵠乘船遇風
酒濁其神懼揜其氣
祭井竈等神受秋駕
貴所有賤所短人性
三勢二權慎無為善
治無病之病行合趣同
引重持輕雞跖
以小明大以近論遠
皆不宜言沐髮
遺腹子燕賀
魚無耳蟬無口哭逵泣絲
鬼神三危
掘藏有殃禍福
九賢千歲一出扁鵲
英俊豪傑由基神射
論將
玉泉子
稜等登科王老
驢鳴狗吠點鬼部算博士
一义手一韻成九釘盤
百合草履大帽子
席帽金銀器皿
角弩髻名
膩粉水芝
燕雀名雞五德
嘯十五章科第放此風漢
金華子
來蘇隊舞泥看街樓
亞相辱臺點頭崔家
杜牧改名阿武婆阿婆舞
龜寶李郢詩
面部三無狐進還丹
龍王誅水族彭祖死
淮南子
自然之勢所好為禍
共工觸不周山兵強則滅
病化為虎
類說目錄
類說卷二十五宋曾慥編
炙轂子
容成氏
容成氏之時道路鴈行列處託嬰兒於巢上置餘粮
於晦首虎豹可尾虺蛇可蹍至堯時羿誅鑿齒獸殺
九嬰斷脩蛇羿射十日繳大風萬民皆喜置堯為天
子晚世桀為璇室瑶臺象廊玉牀紂為肉圃酒池湯
放桀武王伐紂
神化
太上神化其次不得為非其次賞賢而伐暴
心小而志大
心欲小而志欲大智欲圓而行欲方能欲多而事欲
鮮
良醫活人
天雄烏喙藥之凶毒也良醫以活人侏儒瞽師人之
困憊也人主以備樂舜不降席而天下治桀不下陛
而天下亂
見舌觀景
老子學商容見舌而知守柔矣列子學壺子觀景柱
而知持後矣
鵲巢獺穴
鵲巢知風之所起獺穴知水之高下暉日知晏陽諧
知雨
君子禁微
積羽沉舟羣輕折軸故君子禁於微
周公治魯太公治齊
太公問周公何以治魯曰尊尊親親太公曰魯從此
弱矣周公問曰何以治齊太公曰舉賢而上功周公
曰後世必有劫殺之君其後齊日大至於霸二十四
世而田氏代之魯日益削至三十二世而亡
鳥窮
諺曰鳥窮則啄獸窮則角人窮則詐
九野
何謂九野中央曰鈞天東曰蒼天東南曰蠻天北曰
玄天西北曰幽天西曰昊天西南曰朱天南曰炎天
東南曰陽天
會稽竹箭
梁山犀象華山金石顧山珠玉幽都筋角
嫦娥
羿請不老之藥於西王母嫦娥竊以奔月
十月而生
精神受於天形體禀於地一月而膏二月而腴三月
而胎四月而肌五月而筋六月而骨七月而成八月
而動九月而躁十月而生
黃龍負舟
禹省方濟于江黃龍負舟舟中之人五色無主禹笑
曰我受命于天生寄也死歸也何足以滑和視龍猶
蝘蜓龍乃弭耳掉尾而退
金縢豹韜
通許由之論金縢豹韜廢矣延陵季子不受吳國而
訟閒田者慚矣金縢豹韜周公太公隠謀圖王之書
也
臯陶瘖
臯陶瘖而為大理天下無冤刑師曠瞽而為太宰晉
無亂政
一彈一徽
榮啓期一彈而孔子三日樂感乎和鄒志一徽而威
王終夕悲感于憂
有餘
求水火莫不與者所饒足也林中不賣薪湖上不鬻
魚所有餘也
人可以微言乎
白公問孔子曰人可以微言乎若山投水中如何曰
善没者能取之矣曰以水投水如何曰淄渑之水合
易牙嘗而知之矣
東家西家
趨舍禮俗猶室家之居東家謂之西家西家謂之東
家雖臯陶之禮不能處
汗漫期于九垓
盧敖遊北海見一士深目而玄鬢淚注而鳶肩豐上
而殺下見敖下其臂方居龜殼而食蛤蜊敖曰子可
與敖為友乎若士笑曰吾與汗漫期于九垓之外舉
臂竦身入雲中
兩蛟挾船
荆有佽飛渡江至中流陽侯之波兩蛟挾船佽飛拔
劔曰武士可以仁義說也不可劫而奪也此江中之
腐骨朽肉秉劔而赴江刺蛟斷其頭船中人盡活
猩猩乾鵠
猩猩知往而不知來乾鵠知來而不知往猩猩知人
姓字此知往也醉以擒身此不知來者乾鵠鵲也人
有來則鳴此知來也知歲多風巢于木枝人皆探其
卵故曰不知往也
乘船遇風
楚人有乘船遇大風者波至自投於水非不貪生而
畏死也惑於恐死而反忘生也人之嗜欲亦猶此爾
酒濁其神
醉者俛而入城門以為七尺之閨超江淮以為尋常
之瀆酒濁其神也
懼揜其氣
怯者夜見立表以為鬼見寢石以為虎懼揜其氣也
祭井竈等神
今世祭井竈門戸箕帚臼杵者非以其神為能享之
也懼頑其德煩苦之無己也
受秋駕
尹儒學御三年中夜夢受秋駕於師明日朝師師曰
今日將教子秋駕儒曰臣有大幸今夕故夢受之
貴所有賤所短
王子慶忌死於劔羿死於桃棓子路醢於衛蘇秦死
於齊人莫不貴其所有賤其所短
人性
凡人之性少則猖狂壯則暴強老則好利
三勢二權
將有三勢二權將充勇而輕敵卒果敢而樂戰此為
氣勢一人守隘千人弗過此謂地勢因其怠亂擠其
揭揭此謂因勢善用間諜出於不意此謂知權陳卒
正前傷敵者衆此謂事權
慎無為善
人有嫁女子曰爾行矣慎無為善曰將為不善耶曰
善且弗為况不善乎
治無病之病
良醫者常治無病之病故無病聖人常治無患之患
故無患
行合趣同
因媒而嫁不因媒而成因人而交不因人而親行合
趣同千里相從趣不合行不同對門不通
引重持輕
寧百刺以針無一刺以刀寧一引重無久持輕寧一
月饑無一旬餓
雞跖
天下無粹白狐而有粹白之裘掇之衆白也善學者
若齊王食雞必食其跖
以小明大以近論遠
嘗一臠肉知一鑊之味懸一羽炭知燥濕之氣以小
明大也見一落葉知歲之將暮睹瓶中冰知天下之
寒以近論遠也
皆不宜言
祭之日而言狗生取婦之日而言衰麻置酒之日而
言上塜渡江河而言陽侯之波皆不宜也
沐髮
沐者墮髮猶為之不止所去者少所利者多
遺腹子
不思其父無見於心也不夢見像無形於目也
燕賀
湯沐具而蟣虱相吊大厦成而燕雀相賀
魚無耳蟬無口
兔絲無根而生蛇無足而行魚無耳而聽蟬無口而
鳴
哭逵泣絲
楊子見逵路而哭為其可以南可以北墨子見練絲
而泣為其可以黃可以黑
鬼神
炎帝於火死而為竈禹勞天下死而為社后稷作稼
穡而死為稷羿除天下之害死為宗布此鬼神之所
以立
三危
天下有三危少德多寵一也才下位高二也身無大
功而有厚祿三也
掘藏有殃
再實之木其根必傷掘藏之家必有殃
禍福
有隂德者必有陽報有隂行者必有昭名宋人好善
家無故黑牛生白犢父子無故而盲其後楚攻宋丁
壯者死老幼皆上城城破皆屠之獨父子盲得無乘
城圍解則父子俱視塞上有善術者馬無故而亡入
胡其父曰何遽不為福乎數月馬歸父曰何遽不為
禍乎其子好騎而折髀人弔之父曰何遽不為福乎
居一年胡人入塞丁壯引弦而戰死十九獨以跛故
父子相保
九賢千歲一出
堯眉八采九竅通洞一言而萬民齊舜二瞳子是謂
重明禹耳滲漏是謂大通文王四乳是謂大仁臯陶
烏喙是謂至信啟生於石紐契生於卵史皇産而能書
羿左臂脩而善射此九賢千歲一出
扁鵲
所貴者非貴其隨病調藥貴其擪息脉血知疾之所
從生也所貴聖人者非貴其隨罪鑒刑貴其知亂之
所起
英俊豪傑
才過萬人謂之英千人謂之俊百人謂之豪十人謂
之傑
由基神射
楚王獵見白猿射之猿善避箭莫能中乃命養由基
射方執弓猿乃抱樹而號始知由基神射也
論將
將有三隊四義五行十守三隊者上知天道下習地
形中察人情四義者便國不負兵為主不顧身見難
不畏死决疑不辟罪五行者柔不可卷剛不可折仁
不可犯信不可惑勇不可凌十守者神清謀遠操固
知明不食於貨不滛於物不嚂於神不推於方不可
喜不可怒國不可從外治軍不可從中御也
玉泉子
稜等登科
故事放榜畢旅謝時宰榜首致詞有丁稜者語吃欲
言稜等登科趨前連聲曰稜等登竟不成語而退
王老
王元寶富厚以錢文如其名因呼錢為王老
驢鳴狗吠
庾信自南朝至北方惟愛温子昇所作寒山寺碑或
問信北方何如曰唯寒山寺一片石堪共語餘若驢
鳴狗吠
點鬼簿算博士
王楊盧駱有文名人議其疵曰楊好用古人姓名謂
之點鬼簿駱好用數對謂之算博士
一义手一韻成
温庭筠文思敏妙李義山嘗得句云遠比趙公三十
六年宰輔温對曰近同郭令二十四考中書温每作
賦一义手一韻成令狐綯多託為文惡其漏語疎之
温謗曰中書豈坐將軍處耶譏其不學也
九釘盤
唐御廚進饌用九盤裝累名九釘盤
百合草履
大歷中進五朵草履中間進百合草履
大帽子
本野老之服後魏戴之唐初以紗縠為之以隔風埃
席帽
本羌服以羊毛為之秦漢鞔以故席女人亦戴之四
緣垂網子飾以珠翠謂之席帽煬帝幸江都御紫雲
樓觀市欲見女人姿容詔令去網子
金銀器皿
夏商始用金銀器皿
角弩
夷牟置角弩馬上用之步敵則木弩漢軍有八斗弩
以射楚營矢及十里
髻名
髻者繼也女子必有繼於人女媧氏以羊毛繩之向
後繫之以荆木竹為之笄貫髮赫連氏造梳二十四
齒取疎通之義堯舜以銅為笄舜加女人首飾釵梳
雜以象牙玳瑁為之間以玉髻上加朱翠翹花傅之
鉛粉其商髻名鳳髻又有雲髻加之步步而搖故曰
步搖始皇宮中梳望仙髻漢宮有迎春髻漢武時諸
仙從王母下降皆梳飛仙髻盤龍髻貫以鳳首釵孔
雀搔頭雲頭篦掃八字眉漢明帝宮人梳百合分稍
髻同心髻掃青黛蛾眉魏武宮人掃連頭眉晉惠帝
宮人梳芙蓉髻通草五色花子掃黑墨眉一畫連心
細長曰仙蛾粧隋文華宮中梳九貞髻唐武德中梳
平蕃髻長樂髻開化中梳雙鬟望仙髻貞元作偏髻
子
膩粉
秦穆公女弄玉善吹簫蕭史降於宮掖鍊飛靈丹第
一轉與弄玉塗之名曰粉今之水銀膩粉也燕脂本
閼氏夫人以紅花為之中國人呼紅藍
水芝
蓮花一名水芝一名水華芡鷄頭也一名鴈頭
燕雀名
鷰一名天女蟄鳥又曰玄鳥又曰乙昔娀得燕卵吞
之生商子姓後以乙為孔字雀一名嘉賓言集人家
屋如賓客
鷄五德
鷄一名獨夜一名司晨有五德頭有冠象文足有距
象武遇敵則鬭象勇得食相呼象義鳴不失時象信
嘯十五章
孫康著嘯旨一篇云嘯有十五章一曰權與二曰流
雲三曰深溪四曰高蟬五曰空林鬼六曰巫峽猿七
曰下鴻鵠八曰古木鳶九曰龍吟十曰地動十一曰
蘇門十二曰劉公命鬼十三曰阮氏逸韻十四曰正
章十五曰畢章
科第放此風漢
劉蕡楊嗣復門士也按唐登科記寶歷二年楊嗣復
放三十五人裴休等時蕡第十五試齊魯會于夾谷
賦晦日與同志昆明池泛舟詩及第策直言中官嫉
怒仇士良謂嗣復曰奈何以國家科第放此風漢及
第耶嗣復懼曰昔與蕡及第時猶未風耳
金華子
來蘇隊舞
杜邠公守揚州耽于游宴宣宗除崔鉉為代以詩送
之曰一方獄市獲來蘇揚州押衙傅希聞御詩即教
習來蘇隊舞以迎崔公杜頗䘖之致政歸洛每遇維
揚人必問曰來蘇徤否謂傅希也
泥看街樓
李景讓為御史大夫大臣貴戚有看街樓皆泥之畏
其糾彈
亞相辱臺
御史大夫謂之亞相舊說除亞相百日内有人大拜
即謂之辱臺
點頭崔家
崔雍兄弟八人皆登進士一科時號點頭崔家
杜牧改名
杜牧夢人曰爾改名畢未幾而卒
阿武婆阿婆舞
鄭傪出妓以宴趙紳而舞者年已長伶人獻口號云
相公經文復經武常侍好今兼好古昔日曾聞阿武
婆如今却見阿婆舞
龜寶
徐太尉彦若赴廣南渡小海於淺水中得一琉璃瓶
中有一龜及寸旋轉不停而瓶口極細不知何自而
入夜半覺船偏重視之則羣龜重疊登舟遶其瓶徐
懼而棄之後問舶主云此名龜寶
李郢詩
江風徹曙不成睡二十五聲秋點長
面部三無
李寬常侍有門下士姓盧善相云李公面部所無者
三無子無宅無塜公有數子皆先公卒有宅在鄉未
嘗得歸死于他州乘其舟而歸舟覆沉其骨
孤進還丹
許棠晚年登第嘗曰自得一第筋骨輕徤愈於少年
則知一名乃孤進之還丹
龍王誅水族
艾子避于海夜聞哭聲曰昨日龍王有令應水族有
尾者斬吾龜也故懼誅而哭又聞哭聲曰汝蝦蟆無
尾何哭曰吾今幸無尾但恐便理會蝌蚪時事也
彭祖死
艾子見老姥衣衰麄之服哭甚哀艾子曰嫗夫誰也
曰彭祖艾子曰彭祖夀八百而死固不為短可以無
恨嫗曰吾夫夀八百誠無恨然又有夀九百而不死
者豈不恨耶
淮南子
自然之勢
兩木相摩而然金火相守而流圓者常轉&KR1094;者常浮
自然之勢也
所好為禍
善遊者溺善騎者墮各以所好反為自禍
共工觸不周山
共工之力觸不周之山使地東南傾與高辛爭為帝
遂潛于淵越王翳空山越人熏而出之
兵強則滅
兵強則滅木強則折革堅則裂齒堅則先舌而敝柔
弱者生之幹堅強者死之徒
病化為虎
牛哀轉病七日化為虎其兄入覘之虎摶殺之
類說卷二十五
