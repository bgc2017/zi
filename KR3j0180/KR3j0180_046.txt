類說目錄
卷四十六
青瑣高議
追虎碑分財不平
御愛檜謝紅蓮
竈神玉源道君
羣玉宫身入甕中
高言詩題驪山詩
陳圖南詩回處士磨鏡
吕洞賓沁園春神清之洞
韓湘詩蘇子美詩
金山寺詩陸子履詩
拄杖詩苦吟句
清悟詩范文正茶詩
六字詩石道士詩
麄官到底是男兒言懷詩
李清臣詩閒慢緘題必不看
孩兒啼哭飯籮空燕離巢詩
張退翁詩娼妓崔蘭英
李太保家青衣評畫
桑維翰召故人汾陽王
韓魏公為紫府真人
驪山記王幼玉句
切孫氏脉泥子記
流紅記譚意哥記
龜息氣小蓮
朱蛇記周婆必不作是詩
西池春游記
續青瑣高議
賢鷄君傳張世寧神降
桃源三夫人隆和曲匄者
茹魁𫝊妓贈陳希夷詩
有酒如線火筯熨手
類說目錄
類說卷四十六宋曾慥編
青瑣高議
追虎碑
鄆州有追虎碑斷裂不可考父老云昔張侍郎守鄆
境内有虎害物公令直吏執符追虎不往且斬吏别
其家痛飲而行果見巨虎致符於地虎熟視銜符隨
吏而來傾城閉戶登屋升木望之虎至府閉目蹲伏
若待罪者公叱曰汝異類輙據官道食行旅乃呼吏
治罪命如法撻之公戒虎約三日出境不然盡殺之
乃去死於其地化為石今呼為虎石
分財不平
張公詠知杭州有沈章訟兄彦均割家貨不平公撻
而遣之後半載公因過其所居下馬召章并彦曰汝
弟訟汝治家掌財伊幼小不知貨多少汝又分之不
均果乎彦曰均平章曰不均公命兄之族入於弟室
弟之族入於兄家即時對換人莫不伏
御愛檜
亳州太清宫營前殿而老檜南枝碍簷官吏欲斤斧
去之一夕大雷雨明日視之枝已轉北矣真宗幸宫
愛其茂盛乃名御愛檜石曼卿詩云人間斤斧不容
手天上風雲與轉枝
謝紅蓮
熙寧中皮郎中道由北都館於憲司有女奴呼呌為
鬼所憑曰我謝紅蓮也向為人側室不幸主婦見殺
埋骨於此不得往生皮翌日見魏公具道其事公曰
伏屍往往為怪乃命求之了不見役夫夢一婦人曰
我骨在厨浴之間果得骨葬於高原公門下吏李生
夢婦人曰為我多謝魏公公時之正人方貴顯有吏
兵擁衛我不敢見幸煩子致誠懇也
竈神
彭介為荆州刺史中夜庖厨有燈火介潜窺之有烏
衣朱冠者箕踞而坐呵責捶撻人也介推戸而入他
皆散去惟烏衣起揖其面焦黑曰某即竈神公曰所
遣責者何人神曰飢餓無主之鬼竊食耳公能春秋
臨水祭之無主之骨擇土掩之為德不細公之見吾
當有微恙急服牛黃以生犀致鼻中即無患公歸如
其言而愈乃祭餓鬼於水濱葬遺骨於高原公既沒
柩歸長沙空中聞泣聲
玉源道君
劉丞相赴舉京師過獨木鎮有老叟贈詩曰今年且
跨窮騾去異日當乘寳馬歸又曰公自是羅浮山玉
源道君
羣玉宫
進士牛益出都門息柳陰下夢至高門大第吏云此
羣玉宫也俄有乘馬而至者吏迎侯甚恭益熟視乃
故人吕臻内翰吕曰吾掌此宫益見殿上有白玉碑
朱書字蒙以絳紗大字云中洲天仙籍其次皆名氏
數千其中惟識數人乃吕夷簡李廸俞靖而已益問
天仙之詳吕曰自有次序真人而上非子可知道君
次真人天仙次道君地仙次天仙水仙次地仙地上
主者次神仙率皆由初行進補逓升仙陛益曰今世
卿相率皆仙乎曰十中七八益曰富公弼國之元老
豈其仙乎曰富公是崑臺真人九十三歲方還崑府
益曰公今何職曰吾更三百年補地上主者益曰主
者又是何官曰掌五嶽四凟名山大川者也益夢覺
作詩曰須信出塵事分明在目前幾多浮世客俱被
利名牽
身入甕中
慈雲長老姓袁始名道待試南宫病起強遊西池一僧
延入茅屋似無烟㸑惟一巨瓮破笠覆之私念必積
榖其中試舉其笠瓮中明朗樓臺高下人物往來有
人呼道名姓隨聲已在其中有宰相李輔國召道為
門賓以女妻之是年秋試中魁選繼為御史時天子
自征北狄道上奏云攻夷狄如以明珠弹雀雖得雀
亦失珠矣得彼地猶石田不可耕也古人謂禦戎無
上策未為正論臣以忠信結之為上策擇將守邊為
次策以兵攻之為中策以女妻之為下策玉帛結之
為無策帝喜其奏詔授中丞俄而拜相㢸諧輔理天
子廢王后而立馬妃道極諫帝怒貶瓊州司馬會諫
臣論其忠復拜相時大興兵征遼道上奏甚鯁帝震
怒斬道東市刃及頸乃覺身坐瓮旁再拜僧曰富貴
通塞命也此天之所有性命心智氣也此身之所有
吾將順乎天而眷乎内僧曰是矣送道出門僧與寺
俱不見乃剃髮披緇居太慈寺禪臘俱高及將去世
作詩曰來自無來去總是恁地去莫要錯却路
高言詩
高言好學有志義作詩曰昨夜陰風透膽寒地爐無
火酒瓶乾男兒慷慨平生事時復挑燈把劍看
題驪山詩
西蜀張俞留題驪山二絶云金碧樓臺插碧空笙簫
逓響入天風當時國色并春色盡在君王顧盻中玉
帝樓臺鎻碧霞終年培養牡丹芽不防野鹿踰垣入
啣出宫中第一花俞後宿温池夢碧衣童子曰吾海
仙之侍者被命召子俞曰仙何人耶童曰蓬萊第一
宫太眞妃也引至一宫仙子曰驪山題詩甚佳俞避
席俛對仙入御浴湯影沉沉甃成龍鳳命俞解衣入
浴相去數步浴已携手入後院俞曰今見仙之姿艷
一禄山安能動志也仙愧曰事係天理幸無見詰俞
曰明皇今在何地曰明皇乃高真今治玉羽川在潭
衡間乃命徹去杯盤對榻而寢俞曰願得共榻仙曰
宿契未合後二紀待子於伊水取百合香遺之俞明
日戲為詩曰昨夜遇温泉夢與楊妃浴敢將豫讓炭
輙對卞和玉同歡一宵間千生萬生足想得唐明皇
暢哉暢哉福
陳圖南詩
陳搏字圖南唐僖宗封為清虛處士仍賜宫女三人
先生作詩曰雪為肌體玉為腮深謝君王送到來處
士不生巫峽夢虛勞雲雨下陽臺五代時遊華山遂
不出真宗遣中使宣召先生為奏謝曰臣性同猿鳥
心若土灰不曉仁義之淺深安識禮儀之去就敗荷
為服脫籜為冠體有青毛足無草履苟臨軒陛貽笑
聖朝又云數行紫詔徒煩紫鳳銜來一片閒心已被白
雲留住嘗作詩云華山高處是吾宫出即凌空跨曉
風臺殿不將金鎖閉來時自有白雲封
回處士磨鏡
賈師雄郎有古鐡鏡甚寳之久欲淬磨有回處士自
售磨鏡笥中有葯堆鏡上曰藥少須歸取之既去久
不至遣人詢其宿止乃在寺中題詩寺門上曰手内
青蛇凌白日洞中仙藥艷長春須知物外烟霞客不
是塵中磨鏡人公視鏡上藥已飛去一點光明通裏
如玉
吕洞賓沁園春
崔中舉進士遊岳陽謁故人李郎中寓市邸唱沁園
春有補鞋人曰此何曲也崔曰都下新聲也其人曰
吾不解書子能為我書吾倣此調撰一詞崔勉為寫
其意深入至道因問其姓名曰吾生於江口長於山
口今為守谷之客崔明日見太守具言其事乃令召
之擊戸應聲漸遠再呼不應排戸則閴不見人壁間
有詩云腹内嬰兒養已成且居㕓市暫娱情無端措
大輕搖舌却入白雲深處行太守曰江口山口乃二
口吕字谷者洞也客者賓也仙之姓名曉然但嘆恨
塵緣魔隔不偶真仙爾
神清之洞
歐陽永叔與梅聖俞遊嵩山醉望西峯巨崖有丹書
四大字云神清之洞永叔指示聖俞曰無所見公乃
不言泊乞身辟世作詩曰四字丹書萬仞崖神清之
洞鎖樓臺烟霞極目無人到鸞鶴今應待我來後數
日薨公平生不言神仙事主張吾道當如是也
韓湘詩
韓湘字清夫文公侄也落魄不羈醉輙高歌公曰汝
堂堂七尺未嘗見讀一行書久遠立身何地湘笑曰
微解作詩即曰青山雲水窟此地是吾家徹夜流瓊
液凌晨咀絳霞琴彈碧玉調爐煖白朱砂寳鼎存金
虎元田養白鵶一瓢藏世界五尺斬妖邪解造逡廵
酒能開頃刻花有人能學我同共看仙葩公曰子安
能奪造化開花乎湘曰此事甚易取土聚之以盆俄
頃碧花二朵類牡丹花葉有小金書云雲横秦嶺家
何在雪擁藍關馬不前公莫曉句意後謫潮州途中
遇湘曰憶向花上之句乎詢地名即藍關也公曰吾
知汝異人為汝足成此詩俱至沅湘唱和甚多湘告
去公為詩曰才為世用古來多如此雄文世孰過好
待功名成就日却抽身去卧烟蘿湘詩曰舉世多為
名利役伊予獨向道中醒他時定是飛昇去衝破秋
空一點青
蘇子美詩
吴江長橋跨太湖二浙絶景也蘇子美詩云雲頭艷
艷開金餅水面沉沉卧彩虹楊蟠詩曰百尺長虹晴
卧影一千頃玉碧無瑕鄭毅夫曰插天螮蝀玉腰闊
架海鯨鯢金背高
金山寺詩
潤州金山寺張祐詩云寺影中流見鐘聲兩岸聞羅
隠詩云老僧齋罷閉門睡不管波濤四面生孫山詩
云結宇孤峯上安禪巨浪間
陸子履詩
薄有田園歸去好苦無官况莫來休王兖詩曰高空
有月千門閉大道無人獨自行
拄杖詩
王兖拄杖詩云探水卓破金鰲頭撥雲&KR1201;折老虎脚
苦吟句
歐陽永叔嘗言苦吟句云一句坐中得片心天外來
清悟詩
僧清悟詩云鳥歸花影動魚沒水㾗圓
范文正茶詩
蔡君謨謂范文正曰公採茶歌云黃金碾畔綠塵飛
碧玉甌中翠濤起今茶絶品其色甚白翠綠乃下者
耳欲改為玉塵飛素濤起如何希文善之
六字歌
石守道赴太學直講濮州杜點作六字歌送之云仁
義途中馳騁詩書府裡從容頭角驚殺蝦蟹學海波
中老龍爪距遂出狐兔聖人門前大蟲推倒楊朱墨
翟扶起仲尼周公一條路出甕口幾程身寄雲中水
浸山影倒碧春看花稍半紅因此歌得在當年三豪
之列又上歐陽永叔云一片靈臺掛明月萬丈詞熖飛
長虹乞取一杓鳳池水活得久旱泥蟠龍其豪麄皆
此類也
石道士詩
有石道士詩云石壓笋斜出岸懸花倒生後刺史入
觀中怒其不掃治庭宇撻之此辱先見前詩意也乃
投刺史云春來不是人慵掃為惜蒼苔襯落花刺史
悔焉召飲復有詩曰敲開敗籜露新竹拾上落花裝
舊枝
麄官到底是男兒
李丞相云當時外鎮為粗官有學士遺外鎮官茶外
鎮有詩云麄官乞與眞虛直賴有詩情合得嘗符彦
卿和汴帥詩云全軍十萬擁雄師正是酬恩報國時
汴水波濤喧鼓角隋堤楊柳拂旌旗前驅紅旆關西
將環坐青娥趙國姬為報長安冠盖道麄官到㡳是
男兒
言懷詩
張退翁有言懷詩云命教隨分樂天賜一生閒
李清臣詩
韓魏公知中山李清臣謁見其侍吏報曰太祝方寢
清臣為絕句曰公子乘閒卧絳厨白衣老吏慢寒儒
不知夢見周公否曾說當時吐哺無魏公見其詩曰
吾知此人久矣竟有東床之選
閒慢緘題必不看
蔣堂侍郎告老姑蘇有僧將遊錢唐求吕濟叔書公
作詩曰告老於君惟掩戶年來無事老江干吾師莫
訝無書去閒慢緘題必不看濟叔見之厚遇其僧且
以書愧謝焉
孩兒啼哭飯蘿空
有儒生張求上吕申公詩曰近日厨中乏短供孩兒
啼哭飯蘿空母因低語向兒道爹有新詩上相公相
公見詩甚悅因厚贈之
燕離巢詩
唐僖宗時干化茂依中丞蔡授門舘一日告去作燕
離巢詩云舊壘危巢泥已隳今年因向社前歸連雲
大厦無棲處更望誰家門戶飛主人見詩復留之
張退翁詩
張士遜丞相送魏處士詩云一片閒雲來帝里歸飛
不肯待秋風
娼妓崔蘭英
陳叔文登第授宜興簿娼妓崔蘭英囊中可千緍欲
適人叔文曰吾未娶即定約歸欺其妻曰貧無路費
吾且一身赴官乃與崔泛汴東下三年替回沂汴而
進私念英不知有妻妻不知有英歸必起訟因與英
痛飲推於水併女奴推墮焉後遊相國寺見二婦人
熟視乃英也遣女奴召叔文叔文曰汝無恙乎英曰
向中子計我二人墮水相抱浮沉號呼求救人拯之
得活今日之事勿復再言但我活即不怨君我在城
下住若明日速來不然訟子於公叔文不得已市羊
酒往焉至城下則女奴已出迎叔文入至暮不出其
僕乃入見叔文仆面而手自束於背若今之極法者
死矣
李太保家青衣
龔球在都下元夜閒隨青氊車一婦人下車携青囊
其去甚急球遂至暗處曰我李太保家青衣身年過
限又加苦焉今夕走耳君能容我願為侍者球與携
手同行妄指一巷云吾所居也汝且坐巷口吾先報
家人然後呼汝乃携青囊入巷尾出他衢而去囊中
皆金珠售於江淮間獲千緍往來為商錢益增羡一
夕泊舟山陽並舟一婦人似識面而不憶婦人曰我
天之涯地之角下入九泉皆不見子子只在此也我
向車上奔婢也子挈我青囊去坐待至曉為街吏所
擒付獄窮治囊中物我無所訴荷械鞭箠肌肉潰壊
手足墮落竟死獄中訴於陰府得與子對球曰汝能
捨我乎曰我思獄中之苦恨不斬子為萬段婦人忿
然升舟家人驚呼乃無所見球如醉卧夢為一吏攝
至陰府王召吏云球命禄已盡但王氏受重苦合於
人世償之命吏送還後球遍身生瘡臭不可近日夜
號呼手足墮地而死
評畫
畫山水貴乎石老而潤水淡而明泉石分乎高下山
川辨乎遠近野徑縈紆雲烟出没干里江山盡歸目
下畫松竹則貴乎勢傲烟霞氣凌霜雪怪節森列直
幹倚空虬枝蟠屈倒纏龍蛇偃蓋低欹如藏風雨畫
樓閣則貴乎萬木拱合羣瓦鱗鱗良工望之不敢伸
手
桑維翰召故人
桑維翰拜相故人韓魚通謁公默不語魚退曰桑公
吾故人今見之有不可犯之色翌日告别公曰吾奏
子姓名授子學士俄有二吏持箱中有黃誥及袍笏
之類公置酒先問曰朱炳秀才安乎頃最相愛為召
來炳至一如魚禮箱出誥及公裳授軍廵判官他日
又詢魚曰羌岵秀才何在最相鄙薄見侮殊甚今吾
在政地彼尚困塵土間君子不念舊惡為吾作書召
之當與一官岵至公令於府中授官有白衣吏數人
執岵至通衢一吏云羌岵謀反罪當斬岵大呼曰韓
魚召我來受官我何罪乃斬之魚大慟曰岵之死吾
召之也乃告疾還鄉一日公坐小軒見岵來曰公生
死在已岵昔日同場屋閒相諧謔乃戲笑耳相公何
報之深也使吾身受利刃屍棄郊野妻子凍殍公心
安乎吾上訴於天帝憫其無辜授司馬判官公曰吾
為君飯千僧誦佛書千卷可乎岵曰得君之命而已
他無所用公不久遂死手足皆有傷處
汾陽王
少時宿郊外田舍家聞燭下有人嗽聲不見其形又
榻下有人呼曰吾二人各直一更夜有人盗牽公馬
出垣外二人匍匐出執其盗曰爾何人輙敢盗汾陽
王馬奪馬以歸
韓魏公為紫府真人
右侍禁孫勉為元城埽官岸多墮陷埽卒曰有巨黿
穴其下天晴輙出勉伺其出引矢射之正中其頸勉
晝夢一吏召曰子殺黿今召子証隨至一宫闕吏曰
紫府真人宫也勉曰真人何姓氏曰韓魏公也勉私
念向蒙公提拂見當求助入望公坐殿上侍立乃碧
衣童子勉再拜乞真人大庇公頋左右取青囊中黃
詔章讀誥曰黿五百世方比人身之貴穴殘埽岸事
乃勉職也公命遣去
驪山記
張俞遊驪山見老叟曰吾嘗見大父言唐明皇時事
因取驪山六幅圖大小九殿臺亭六十二處當時有
獻牡丹者謂之楊家紅乃楊勉家花貴妃夕面口脂
在手印於花上詔於先春館栽來歲花開上有指印
紅迹帝名為一捻紅帝詔郡國鑄開元錢妃指甲誤
觸模冶吏不敢換迄今錢背有甲㾗焉民間獻黃牡
丹花面幾一尺高數寸帝未及賞為鹿銜去有佞人
奏云釋氏有鹿銜花以獻金仙帝私曰野鹿遊宫中
非嘉兆也殊不知禄山亂深宫此其應也貴妃日與
禄山嬉遊一日醉戲無禮尤甚引手&KR0946;傷妃乳間妃
泣曰吾私汝之過也慮帝見㾗以金為訶子遮之後
宫中皆效之禄山嘗醉卧明霞閣下宫人誤覆水於
面禄山瞋目噴氣頭上生角體亦生翼蜿蜒欲飛帝
急往觀曰不足畏也此乃猪龍少頃禄山睡覺曰臣
夢為人以水沃臣臣化為龍妃以問帝帝曰禄山非
真龍乃是猪龍異日須死兵刃妃曰莫為患乎曰此
外非汝可知一日妃浴出對鏡勻面裙腰上微露一
乳帝捫弄曰軟温新剝鷄頭肉禄山對曰潤滑初來
塞上酥妃大笑曰信是胡奴只識酥禄山出守漁陽
白妃曰此行深非所樂此别復有相見期乎妃笑而
不答禄山曰人但患無心耳苟有心雖抽腸濺血萬
生萬死猶且不顧臣須來見娘娘因抱妃泣久不止
禄山數失禮於妃妃晚年尤不喜恨無計絶之耳既
行甚怏怏令前騎作樂禄山曰樂有離聲人多别恨
自古迄今也後興兵反私曰吾非敢覬覦大寳但欲
殺楊國忠等數人一見貴妃叙離索得同歡三五日
便死亦快樂也
王幼玉句
王幼玉名娼也嘗有句云春蠶到死絲方盡蠟燭成
灰淚始乾
切孫氏脉
周默授宜興簿幼好方藥隣有張復者妻孫氏張病
煩一切脉默見其妻秀艷念無計得之白其母召飲
接隣家好挑之宛不對默念吾且少年孫亦妙齡其
夫極老乃折簡送詩曰五十衰翁二十妻目昏髮白
已頭低絳幃深處休論議天外青鸞伴木鷄孫答詩
曰雨集枯池時暫綠藤籠老木一番新如今且悅目
前景粧點亭臺隨分春每得子簡急看即毁恐彰子
之惡也因毉之功邀而取之市里庸人有不為者况
士人乎默將之官為簡曰古詩云寒江後浪催前浪
浮世新人換舊人是老當先沒也我願終身不娶以
待孫答曰無妄之言未敢奉訴人之脩短固自有期
設或不幸當俟他日後三年默替歸訪之則復已死
乃遣媒與孫通好娶之
泥子記
衛士錢千㳂河岸行見一泥兒卧冰上彩色鮮明千
取歸遺其妻妻曰君以我無子遺我也乃造綵衣晝
致懷抱夜卧寢所一夕泥子遺溺茵蓆千乃棄於溝
中中夜泥子自門而入悲啼求母乳升床入衾千懼
求康生占焉康布卦云事係三人之命愈恐求術康
曰子歸以利刃擊之當絶其怪千淬劍伺怪至擊之
鏗然有聲執燭視之怪無有也其妻斃於血中明日
衛士縶千有司千以康生教之吏追康生為証康惧
自縊千竟不能自明伏法東市
流紅記
唐僖宗時有于祐晚步禁衢流一紅葉上有二句云
慇懃謝紅葉好去到人間祐復題云曾聞葉上題紅
意葉上題詩問阿誰好事者贈詩曰君恩不禁東流
水流出宫情是此溝祐後取一宫人韓氏於祐書笥
中見紅葉驚曰此吾所作吾於水亦得紅葉即祐所題
得葉之初嘗有詩云獨步天溝岸臨流得葉時此情
誰會得腸斷一聯詩於是相對感泣曰事豈偶然莫
非前定
譚意哥記
譚意哥喪親流落長沙年八歲寄養竹工張文家官
妓丁婉卿見意姿艷偶念苟得之必盈吾屋乃厚遺
文求售年未及笄獨步一時車馬如市尤工詩筆府
公會客毉博士有故至府公曰毉博拜時鬚瞥地意
對曰郡侯宴處幕漫天半刺蔣田指意面曰冬瓜霜
後頻添粉意執公裳袂曰木棗秋來也著緋會汝州
張正字為潭茶官相得歡甚意乃歸之有情者贈詩
云才色相逢方得意風流會遇事尤佳牡丹移入仙都
去從此湘東無好花後張調官意餞别曰子本名家
我乃娼類今之分袂决無後期腹有君之息數月矣
君宜念之别後寄詩曰瀟湘江上探春回消盡寒冰
落盡梅願得兒夫似春色一年一度一歸來張内逼
慈親之教外為物議之非約孫殿丞女為姻不敢作
書報意意為書云妾之鄙陋自知甚明一入閨幃克
勤婦道遽此見棄致我失圖求之人情似傷薄惡有
義則合佩服前言無故見離自傷微弱稚子三歲期
於成人芘妾之身而已後三年張妻孫氏謝世有客
自沙來云意掩戸不出買田百畆自給親教其子張
乃如長沙意不見曰子已有室宜去無凂我張曰吾
妻已亡矣意云通媒妁行六禮乃敢聞命張如其請
挈歸京師意治閨門有禮法其子以進士登第
龜息氣
王昭素能運龜息氣年九十餘方卒其首縮入腹中
小蓮
李郎中女奴公大惑之一旦泣曰妾城上之狐也前
世為人側室䜛其主母良人聽焉憂憤而死訴於陰
官妾受此罰歲月既滿當死鷹犬之下或身落鼎爼
膏人口腹又成留滯未得往生公某日出都門有荷
狐者公多以錢售之以紙為衣以布為棺葬之高壌
公之惠也翌日辭去公如期出門果得狐葬之
朱蛇記
李元於吳江岸見小朱蛇長不滿尺為牧童所困元
以百錢售之放於茂草中明年再經長橋有邏士朱
浚謁見曰浚居橋尾數百步耳大人遣奉召幸恕坐
邀同舟至一山樓殿寳飾侍衛甚嚴俄一人高冠道
服引元坐曰小子不幸幾死頑童之手賴君子救此
微命朱浚令再拜乃命置酒水陸交錯曰吾乃南海
之鱗有功於世天帝詔居此封安流王吾有女奴小
字雲姐今欲贈子子納之當得其助無何别去後赴
禮闈明日當試雲姐私入竊所試題目出元乃撿閱
宿搆入試大得意薦名登科雲姐告辭曰奉王命不
敢久留作詩别曰六年於此報深恩水國魚鄉是去
程莫為初婚又相别都將舊愛與新人元時新娶故
也
周婆必不作是詩
曹圭妻朱氏剛狠或勸其子誦關雎之篇以規諷之
母曰毛詩何人作也子云周公所為朱曰使周婆必
不作是詩也後圭為縣令凡有男女訟於庭婦人雖
曲朱則使直焉圭夫婦忽病夢二吏攝至陰府府君
命紙書斷曰婦強夫弱内剛外柔一妻不能制禦百
姓何由整齊鞭背若干朱氏詞曰身為婦女合治閨
門奪夫權而在手反曲直以從私鞭背若干既覺背
各有鞭迹存焉
西池春遊記
侯誠叔久寓都下嘗遊西池有婦人其容甚冶遣小
青衣送詩曰人間春色都三月池上風光直萬金幸
有桃源歸去路如何才子不相尋他日乂得詩曰春
光入水到底碧野色隨人是處同不必殷勤頻借問
妾家祗住杏園東青衣引生至大第杯盤交錯燈火
如晝生歸數月復至其處都迷舊路老叟云此有狐
怪多為人妻告欲再見之青衣復送詩曰暌離經月
音書斷君問隣翁盡得因沾酒暗思前古事鄭生的
是賦情人乃復見姬俛首愧赧生曰大丈夫當眠卧
烟月占柳憐花則無憂矣相携卧内粧囊極厚生有
舅家南陽乃往詣之舅為娶郝氏為婦生以書謝絶
姬後十年郝氏死生亦失官嘗出宋門輕車駕花牛
揭簾呼生曰子非某郎耶吾已委身從人矣不敢多
言同車乃良人之族也
續青𤨏高議
賢鷄君傳
賢鷄君魯敢西城道上遇青衣曰君東齋客伺久矣
歸步庭除見女子揉英弄蕊映身花陰君疑狐妖正
色遠之女亦徐去月餘飛空而來曰奴西王母之裔
家于瑶池西真閣恍如夢中引君同跨彩麟在寒光
碧虚中臨萬丈絶壑陟蟠桃嶺西顧瓊林爛若金銀
世界曰此瑤池也藍波烟浪㶑灔萬頃珠樓玉閣玲
瓏千疊紅光翠靄間若虹光掛天雨脚貫地命君升
西眞閣曰嘗見紫雲娘誦君佳句語未畢見千萬紅
粧珠珮丁當星眸丹臉霞裳人面特秀麗艷發其旁
西真曰此吾西王母也久之紫雲娘亦至西真曰此
賢鷄君也須臾觥籌逓舉霞衣吏請奏鸞鳳和鳴曲
又奏雲雨慶先期曲酒酣復入一洞碧桃艷杏香凝
如霧西真曰他日與君人間還雙棲於此君乃辭歸
張世寧神降
太原府助教張世寧暴疾將終吟曰翠羽旌幢仙子
室紫雲樓殿玉皇家人間風物易分散回首武陵空
落花既卒神降一姝曰我籍係上天第十八洞玉仙
人也因會瑤池考視塵中地仙功行簿聞人間麴蘖
香徘徊不進遂犯後至之罰西王母啓其事為我有
人世酒分宜謫償之寓迹浮生今還本籍因歌曰休
休休偷得休時便好休歡喜冤家無徹頭
桃源三夫人
陳純至桃源愛其山水秀艷乃裹糧沿溪而行九九
日至萬丈絶壁下夜聞石壁間人語純糧盡卧困聞
有美香流巨花十餘片其去甚急純速取得一花面
盈尺五乃食之渴甚飲溪水數斗下利三日行步愈
疾有青衣採蘋岸下曰此桃源三夫人之地上府玉
源中府靈源下府桃源後夜中秋三仙相會於此其
夕水際樓閣相望有童曰玉源夫人召純往見三夫
人坐絳殿中衆樂並作玉源請純曰近世中秋月詩
可舉一二句純曰莫辭終夕看動是隔年期桃源曰
意思雖佳但七月十五夜月亦可玉源乃作詩曰玉
兔步虚碧冰輪碾太清靈源和曰不是月華别都緣
秋氣清桃源曰九秋今又半萬里一輪懸純曰秋静
夜方靜月圓人更圓玉源笑曰此書生好莫與仙葩食
教異日作枯骨如何敢亂生意思純曰和韻偶然耳
將曉同舟而下有頃即至𤨏忩朱閣非人世所有玉
源戒純慎無入南軒當不利於子純竊往焉軒中有
玉笛純取吹之忽見人物山川乃其鄉里子呼他人
為父妻呼他人為夫方宴聚語笑久之不見純嘔一
卵於地化為紅鶴飛去仙來見純責曰不聽吾戒今
不能救矣莫非命也後三十年當復此來宜内養眞
元外崇善行以舟送純歸
隆和曲丐者
李無競入都調官至朱廷鎮有二丐者喧爭於道老
者曰我終身丐乞聚金數百此子貸去半載不償無
競取緍如所逋數與之丐者謝曰吾實逋其錢君行
路人能償之以解其鬭吾家在隆和曲筠柵青簾乃
所居也子能訪我當有厚謝無競異其言後入隆和
果有簾柵入門見數丐者地爐共火入室有冠𢃄者
立於堂乃向丐者丐既坐曰可小酌禦寒無競恍惚
甚疑其人勤勸遜辭終不飲但濡唇而已時方大寒
盤中皆夏果取小御桃三枚懷歸丐者作詩曰君子
多疑即多誤世人無信即無成吾家路徑平如砥何
事夫君不肯行無競至邸取桃乃紫金三塊因大悔
恨翌日再訪之已不見詢問皆無知者無競琢其金
為飲噐年七十餘而色紅潤豈酒濡唇之力乎
茹魁傳
茹魁河東人不載其名字諱之也在都下與名妓胡
文媛往來既久媛欣然奉之魁出則闔戶雖萬金之
子莫得見媛嘗為蜀葵花詩曰却有一端宜恨處開
花相背不傾陽
妓贈陳希夷詩
成都妓單氏贈陳摶先生詩云帝王師不得日月老
應難
有酒如線
楊億於丁晉公席上舉令云有酒如線遇斟則見答
曰有餅如月因食則缺
火筯熨手
丁晉公在祕閣日愛近火常以鐡筯於灰燼間書畫
同舍伺公暫起火筯使熱公至為筯所熨曰昨宵聞
鼓聲通曉不得寐問其故曰樂其祖先耳(樂烙也)
類說卷四十六
