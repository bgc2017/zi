類說目錄
卷二十四
博異志
師曠第七鏡剖魚腹得刀
道士得仙衆花之精
天柱山梯仙國上清童子
舞袖弓彎巴陵鬼詩
海龍王女胡二姊
獨異志
商較卿相
狙異志
人魚天上碧玉樓觀
括異志
南岳赤脚仙人聖會宫見羽衛
曹門好醴泉觀
僕射廳金甲神人叱醫工
汗脚襪彈鴟
龍首山人鬼手書草字
母死復歸正郎鼻
大鼈放生道士奏章
芙蓉館主張酒酒
城隍廟求嗣費孝先範圍
贓濫處斬鼉怪
屠者刲羊許偏頭
誤食厭物湖中見船
得父石誌茅處士叱鬼
截豕一耳段糓狂吟
類說目錄
類說卷二十四宋曾慥編
博異志
師曠第七鏡
天寳中陳仲躬居洛陽清化里有大井好溺人一日
有敬元穎請謁飾鉛粉衣緋綠衣曰此井有毒龍自
漢居此緣與太乙左右侍龍相得每相蒙蔽好食人
血自漢以来殺三千七百人矣某為龍所驅使為妖
惑誘人共食昨夜已朝太乙兼河南(闕)勘責數日
方回君命匠淘之則脱難矣願終君一生承奉無所
不致仲躬命匠入井獲古銅鏡夜見元穎謝曰某本
師曠所鑄十二鏡中第七者貞觀中為許敬宗所墮
為毒龍所役幸遇君子重見人間明日望君移宅自
此不復見影矣明日牙人来請移居大小價類一如
清化者且云價直契書並交割訖後三日舊井崩堂
遂陷仲躬後有所須皆如移宅之效其鏡背科斗書
曰維晉新公二年七月七日午時首陽山白龍潭鑄
於鼻題云夷則之鏡
剖魚腹得刀
開元中王昌齡舟行至馬當山使風不能駐命賫酒
脯紙馬上大王草履子上夫人詩曰崑崙一面望中
牽奉上大王不取錢只為猛風波浪驟莫怪昌齡不
下船時有金錯刀貯履内誤將往忽有赤鱗入舟
昌齡命烹之割腹獲刀歎曰葛仙公命魚送書古人
剖鯉得素頗同也
道士得仙
緱氏仙鶴觀道士皆精專法籙每年九月三日有一
道士得仙至其夜皆不扃戶以求飛昇張竭忠為縣
令使勇者覘之見一黑虎入觀銜出一道士而去至
明並不得仙者竭忠大獵格殺數虎或金簡玉籙或
冠帔人髮骨甚多皆每年得仙道士也
衆花之精
崔元徽月夜有青衣引女伴曰楊氏李氏陶氏又緋
衣小女曰石醋醋又報封家十八姨来言詞泠泠有
林下風氣色皆殊絶芳香襲人醋醋曰諸女伴皆住
苑中每被惡風所撓當得十八姨相芘處士每歲旦
與作一朱旛上圖日月五星立苑之東則免難矣今
歲已過待此月二十一日立之崔許之其日立旛東
風刮地折樹飛沙而苑中繁花不動元徽乃悟衆花
之精醋醋乃石榴封姨乃風神也後楊氏輩来謝各
裹桃李花數斗云服之可以却老某等亦長生至元
和初元徽猶在年可三十許
天柱山梯仙國
房州竹山縣隂隠客家浚井千餘尺而無水工人捫
壁别一天地日月世界署牌曰天柱山門内兩童皓
齒垂髮跣足金冠問汝胡為至此工人具陳本末須
臾有緋衣傳勅曰以禮遣之引至清泉洗浴白泉潄
飲甘美似醉行半日有一國城宫室皆金玉城樓題
云梯仙國工人詢曰此國是何處答曰諸仙初得仙
者關送此國修行七十萬日然後至諸天或玉京蓬
莱崑閬姑射工遂上山尋路門人曰汝来此頃刻人
間已十數年欲出舊穴應不可得當奏請通天關鑰
匙送卿歸引上天門須臾雲開已在房州詢隂家云
已三世矣工人自後不食五穀莫知所在
上清童子
岑文本山亭避暑有叩門云上清童子元寳奉參冠
青圓角冠衣淺青衣曰自漢得果成本生于吳得不
凝滯之道文本語以漢事了如目睹問冠帔之異曰
僕外服圓而心方正此是上清五銖服又曰六銖尤
細者五銖也出門數步牆下不見文本掘之一古墓
中惟得古錢二枚文本乃悟上清童子銅名元寳錢
文也外圓心方錢之狀也青衣銅衣也五銖服亦錢
文也漢朝所鑄也文本自是錢帛日盛至中書令忽
失古錢遂卒
舞袖弓彎
邢鳳寓居長安平康里故豪洞門曲房之地也晝夢
一美人曰此妾家也取綵牋寫陽春曲曰長安少女
踏春陽何處春陽不斷腸舞袖弓彎渾忘却羅幃
空換九秋霜
巴陵鬼詩
劉方元夜宿巴陵古館聞庭中嘯咏之聲一老青衣
曰往年阿郎貶官時令老身騎偏白騧抱阿荆郎墜
損左膞至今天隂酸疼明日必大雨今阿荆郎官高
也不知有老身無昔日阿荆郎愛念青青河畔草
今日綿綿思遠道也明旦果大雨壁上有詩云爺娘
送我青楓根不記青楓幾回落當時手刺衣上花
今日為灰不堪著墨色甚新乃知夜来人題也
海龍王女
許漢陽貞元中舟行于洪饒間日暮尋小浦&KR0893;入
行數里不覺到一湖中水纔二三尺湖崖庭宇甚
盛見數女郎飲食皆非人間見者有一樹幹如梧桐
葉如芭蕉紅花滿樹未吐大如斗盎青衣捧一鳥如
鸚鵡置闌干上一聲而樹花皆開芳香襲人每花
中有美人長尺餘管絃悉備女郎舉酒衆樂具作
夜深花落便失所在一女郎作詩曰海門連洞庭
每去三千里十載一歸来辛苦瀟湘水諸女郎曰
欣此旅泊相接恨恨而别明日至&KR0893;口訊之曰昨夜
溺死四人撈出其一人似活久乃言曰海龍王諸女
歸洞庭宿此取四人作酒緣客少不多飲我却得来
漢陽問客為誰曰一措大耳漢陽默然覺腹中不安
吐出鮮血數升方知人血為酒三日始平
胡二姊
馬燧貧賤時寓北京謁護戎犯諱庭叱而出燧逃郭
外護戎遣鐵騎追索燧匿于逃民敗室中見一女人
曰胡二姊知君在此故来安慰以灰數斗横布地上
曰夜半有異物相恐切不得動過此厄後勲業無雙
言畢而去果見一夜叉赤髮金牙獰目吐火終不敢
越胡二姊之灰俄聞車馬来戶云馬生必匿于此夜
义奮起噉食人馬殆盡而去燧乃獲免後立大勲官
爵穹崇竟不知胡二姊所在思報不及春秋祠享列
於廟左右
獨異志
商較卿相
明皇幸蜀裴士淹從馬上商較卿相士淹曰姚崇如
何帝曰健者也宋璟如何曰賢而沈者也論十數人
皆當其目末問李林甫如何帝曰妬賢嫉能古今無
比士淹曰陛下何委用之深也帝俛而無言
狙異志
人魚
待制查道奉使高麗晚泊一山而止望見沙中有一
婦人紅裳雙袒髻鬟紛亂肘後微有紅鬛查命水
工以篙扶於水中勿令傷婦人得水偃仰復身望查
拜手感戀而沒水工曰某在海上未省見此何物查
曰此人魚也能與人姦處水族人性也
天上碧玉樓觀
九華山樵者婦諸葛氏感時疾數日起白舅姑曰
新婦不唯疾止復且得仙矣俄出門乘空而去又數
日復回云天上樓觀皆碧玉碾成窗戶悉以珠密綴
紋絲帳幔五色相照仙女行明中燃不死之香我今
暫来相看俄有五色車駕雙龍力士御之女童為
從婦乘之冉冉而去
括異志
南岳赤脚仙人
樂史為西京留臺御史嘗夢帝君召俄見宫闕壯
麗帝曰而主求嗣吾為擇之少選一人至帝曰中原
求嗣汝往勿辭頓首祈免者再三帝曰往哉遂唯唯
而去旁拱立者曰此南岳赤脚李仙人也常酣于酒
明年果生仁宗
聖會宫見羽衛
聖會宫在洛陽之東祖宗神御在焉嘉祐八年三月
二十九日晝漏盡人見羽衛陳布道中最後一人衣
赭袍張黃盖乘馬至宫前不見明日宫門大敞諸殿
門鎻不鑰而唘俄頃報仁廟上仙
曹門好
天聖明道京師市井凡物之佳美者即曰曹門好物
之高大者即曰曺門高仁宗景祐曹王女孫為后王
佐太祖定天下降蜀平吴將百萬之衆未嘗妄殺一
人宜乎後裔之興也
醴泉觀
祥符中京師東南隅醴泉湧龜蛇見其側飲之者
疾瘳即其地營祥源觀後灾再加繕造改號醴泉
觀熙寧中薦加修飾命教坊伶人奏樂於庭是日
真武影現於殿脊大珠中部從神官旗纛悉具
僕射廳
陳英公執中初以右正言謫監永州酒務一日屋楣
間見金字牌書僕射廳字後果至台輔
金甲神人叱醫工
吕公弼申公之次子始申國姙娠而疾將去之醫工
陳遜煮藥將熟已二鼓坐而假寐忽然鼎覆再煮
再覆又煮而加火焉困甚就榻夢神人披金甲持
劔叱曰在胞者本朝宰相汝何人敢加毒害遜懼而
寤以白相國後生公弼熙寧中位樞密使
汗脚襪
盛文肅公度忽疾而死越夕乃蘇云為人追入一
府見主者云同姓而誤追亟命還歸道中見故相沈
義倫曰知公得還為我語家人頗為汗脚襪所苦文
肅歸以語其孤不悟汗脚襪之說及服除徹神坐
而榻傍有敗襪究其所自乃守靈老卒夜宿偶置
于此旦起忘之謂已亡失不復求索
彈鴟
張太寧戢方性惡鴟每挟彈逐之嘗居佛寺有鴟巢
于殿之魚尾育二雛羽翼漸成張親彈之而斃大
鴟盤空悲鳴不已太寧步庭中一鴟下持其巾一
鴟攫傷其鬢旬餘創潰而死
龍首山人
前進士楊通與楊寘狀元相善夢寘投刺自稱龍
首山人慶歷中登第而卒後人解之曰龍首狀元也
山人無禄之稱也
鬼手書草字
馬少保公亮少時臨窗獨坐閱書有大手如扇自窗
伸前次夜又至公以筆濡雄黃水大書一草字窗外
大呼速為我滌去不然禍及於汝公不聽而寢有頃
怒甚索滌愈急公不應將曉哀鳴而手終不能縮
且曰公將大貴我戲公何忍致我極地耶公獨不見
温嶠燃犀之事乎公大悟以水滌去草字遜謝而去
母死復歸
潘繼宗郎中母亡十年一日忽在堂容狀衣服宛如
平昔曰可於堂西張幃幕中安二榻將與伴我二婦
人息焉又云吾死亦無大過隂官置我一室中不令
他適汝既受朝封我為縣太君乃縱出入今往生冀
州磨房某人家為女因得来此家人日具飲食唯聞
七筯聲月餘告去舉家送至郊外空中有哭泣聲
正郎鼻
徐郎中少夢神人擕竹籃其中皆人鼻諦視徐曰形
相不薄但鼻曲而小吾與汝易之於籃中擇一鼻劓
去徐鼻以所擇安之頗覺痛楚神笑曰好一正郎鼻
也徐之鼻素不隆正自爾端直歷官正郎
大鼈放生
宋𫝊慶中舍嘗得數鼈付廚婢臛之其一甚大婢不
忍殺放之溝中逾年婢病疫煩熱將卒舁致外舍翌
日見胸脇間皆青泥詢之云不知所自但熱差減耳
家人伺之夜有大鼈自溝中被體以泥直登婢胸
冰之其病遂愈
道士奏章
范公仲淹倅陳州時郡守母病召道士奏章公笑曰
庸人安能達章帝所耶道士秉簡伏壇終夜不動
試捫其軀則僵矣五更時足微溫良久謂守曰夫人
夀有六年所苦勿慮守問今夕奏章何其久也曰方
出天門遇放明年進士春榜觀者駢道以故稽留
公問狀元何姓曰姓王二名名下一字黑塗旁注一
字遠不可辨既而郡守母病平愈明春狀元乃王拱
夀御筆改為拱辰公始歎道士通神也
芙蓉館主
慶歷中有朝士將曉赴朝見美女三十餘人靚粧
麗服兩兩並馬而行丁度觀文按轡於其後朝士
驚曰丁素儉約何姬之衆耶有一人最後行朝士問
曰觀文將宅眷何往曰非也諸女御迎芙蓉館主
俄聞丁卒
張酒酒
道士張酒酒得錢即沽酒未嘗二日不醉一旦拂衣
入王屋山立而尸解
城隍廟求嗣
建州有張某無子屢禱城隍求嗣夢神告曰汝夫
婦分當無子我念汝虔禱今以廟中判官為嗣果生
一子名伯玉舉進士第歷官正郎典數郡而卒才藻
廉勁嗜酒不修飾垢貌蓬鬢如土偶判官
費孝先範圍
費孝先成都人取人生年月日時成卦謂之範圍復
有卦影所畫皆唐衣冠禄位亦唐官次豈非唐之精
象者之為歟
贓濫處斬
韓元卿為峽州推官忽揮刃自剄喉雖斷而未死
祖擇之時為湖北提刑同年進士也往視之韓不
能語但舉手如索紙筆狀因授之書云贓濫分明
罪宜處斬祖命取桑根線縫其創元卿以手禠去
遂卒
鼉怪
潭州樂平橋港有鼉為怪多食人歲有溺死者市
民李姓者弟溺死求屍不得因刺掌血作章夜醮
而焚之夜夢至一處若大府有數吏鐵索繋一物
長數丈如龍而一角目光如電有頃一人下殿呼曰
江鼉肆暴枉害平人决鐵杖一百處死李某不合
以掌血腥穢上瀆高真宜付王碩决臀十五後數年
王碩知潭州李坐遺火伏罪
屠者刲羊
武弁馬仲方有餽牝羊者生一羔仲方鬻於屠肆
翌日將刲而亡其刀良久見刀于溝中取而洗拭既
又失之乃羔羊銜投溝中又以足踐淖中使勿見屠
者視之大感傷自此不復屠羊
許偏頭
成都畫師許姓善𫝊神一日有貧人敝衣憔悴来求
傳神許笑曰君容狀若此而求傳焉何也其人解布
囊出黃道服鹿皮冠白玉簪頂冠易衣危坐以手摩
面則童顔矣引其鬚應手而黑乃一美丈夫也許驚
曰不知神仙降臨道人曰君傳吾像置肆中有求售
止取千錢後有識者曰此靈泉朱真人也求者輻輳
許貪畫直每像輙取二千夢道人曰汝福有限不可
妄取安得違吾言將促其夀也掌其左頰既寤頭遂
偏自是呼為許偏頭朱真人乃朱居士名雄見唐史
亦見杜光庭仙傳
誤食厭物
張燾龍圖景祐初甲科登第嘗誤食犬肉夢黃衣
使者追至一宫闕一道士曰何故食厭物燾曰非敢
故食誤耳道士曰止此吾為汝言少選出曰可謝恩
引至殿前通曰張燾誤食厭物謝再拜而寤張神
骨清粹襟懷夷曠豈非仙曹之被謫者乎
湖中見船
徐禧學士舟次彭蠡湖水面白霧四起見二朱漆巨
舟旌旗赫奕搖櫓者肅而不譁相去百餘丈而逝又
見朱艦間以金碧相踵而去又見二白艦載甲士數
千戈戟森列尾三舟而行船遠而益小
得父石誌
祖無擇龍圖嘗倅齊州過古河灘沙中得片石上
有數十字乃葬其先人之誌也遣人視墳墓無一
坏之缺竟不測其從来
茅處士叱鬼
劉燁侍郎有别第在襄陽燁卒長子庫部又卒乃
鬻其第為茅處士所得夜聞呼曰庫部来俄一人
頂帽從數鬼叱茅曰我第爾何敢據速出無賈禍
也凡三夕至其聲愈厲茅叱曰爾昔為人今為鬼矣
尚恃貴氣敢爾耶若我擅居爾第宜廹我出爾子
不肖不能保其先人舊廬因貨于我尚敢逐我耶言
訖返叱令速出鬼遂遁去
截豕一耳
羅紹漢陽人居近五通神廟隣家歲畜一豕祀神多
壊羅之籓籬紹父怒擒豕截去一耳隣人訴于神既
而生紹與其孫各無一耳又公安富民見二犬交以
刀斷其勢後生二子俱閹
段糓狂吟
段糓者累舉進士後忽如狂市中謳吟云一間茅
屋尚自修治信狂風吹連簷破碎斗栱斜敧看傾倒
牆壁作散土一堆主人翁永不来歸後病死及葬發
視但棺耳
類說卷二十四
