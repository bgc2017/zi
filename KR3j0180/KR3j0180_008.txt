類說目錄
卷八
述異記
盤古氏鬼母
龜歷走山泣石
堯時十瑞堯碑禹碣
斑竹相思木
懶婦魚龍綃宫
女珊瑚應龍
玄鹿靈龜(附錄虎)
封邵化虎梟獍
金鷄玉犬金蠶玉燕
吳王春霄宫射堂
孝竹頌橘籍
白蓮斑竹脂粉塘
磨鏡石却塵犀
玄鶴中箭玉女𢷬練砧
神人驅石五色蛾
妬女泉爛柯
螺亭七尺棗三尺梨
黃鶴樓白衣素女
秦獄地活人草
龍肝瓜慈竹
獬豸猿玃
龜生毛天雨金等物
麥化飛蛾水木之精
離合風蝹如猪羊
三十六洞天鮫室
神鉦天雞
香尉水精宮
金李辟寒香
績水迷穀
懶婦草驚精香
紫萱仙人杏
靈楓鸞歌鳳舞
蛟妾
廣異記
掘太歲地囚父報德
猿狗為怪富貴正由蒼蒼
銀坑龜芝圃
仙洞樗蒲金羊玉馬
王弼守門摩頂松
許旌陽斬蛟劍玉英粉(闕)
蟹螯(闕)老人吹笛(闕)
神降詩(闕)道君剪舌
山魈一足敬愛寺僧
集異記
孤鶴中箭平等閣
盜發蕭王墓白龍
集翠裘王維登第
伶妓誦詩張鎰拜相
山魈報冤狄公妙針
王積新聞婦姑圍棋
錄異記
文昌入相禹錫方轉本曹
玄元像沙蝨
蠱毒青猪鷙獸
漢江魚
卓異記
誅三賊同月日元振二親存
三世為相三拜中書
起家三年拜相舍人拜侍郎
乘異記
天水碧道士唱感庭秋詞
陶穀換眼李昱為師子國王
秦婦罰為牝羊桐葉題詩
龍有雄雌化鶴丹
秘閣壁詩蠶飛
王生不食
類說目錄
類說卷八宋曾慥編
述異記
盤古氏
天地萬物之祖也其死也頭為五岳目為日月脂膏
為江海毛髮為草木一云頭為東岳腹為中岳左臂
為南岳右臂為北岳足為西岳一云泣為江河氣為
風雷喜晴怒隂
鬼母
南海小虞山中有鬼母一産千鬼朝産之暮食之今
蒼梧神有鬼姑神是也虎頭龍足蟒目蛟眉
龜歷
陶唐之世越裳國獻千歲神龜背上有科斗書記開
闢以來帝令錄之號龜歷
走山泣石
桀時泰山走石泣周武王謂周公曰桀為不道走山
泣石
堯時十瑞
堯時宮中芻化為禾鳳凰止庭神龍見沼歷草生階
禽五色烏化白神禾生庖箑莆生廚景星耀天甘露
降地是為十瑞
堯碑禹碣
崆峒山中有堯碑禹碣皆籕文述帝功德
斑竹
舜南廵葬于蒼梧堯之二女娥皇女英泪下沾竹竹
悉為之斑
相思木
魏苦秦之難民從征不返妻思而卒塜上生禾枝葉
皆向夫所在而傾因號相思木今秦趙間有相思草
狀似石竹一名斷腸草
懶婦魚
淮南有懶婦魚昔楊氏婦為姑溺死化魚其膏可燃
燈燭照鳴琴博奕則有光照紡績則不明
龍綃宮
南海有龍綃宮泉客織綃之處
女珊瑚
光武時南海貢珊瑚婦人帝植于殿前號女珊瑚靈
帝時樹死漢將亡之兆也
應龍
水虺五百年為蛟蛟千年化為龍龍五百年為角龍
又五百年為應龍
玄鹿
鹿千年化為蒼又五百年化為白又五百年化為玄
漢成帝時中山人得玄鹿烹之骨皆黑色仙者云玄
鹿為脯食之夀二千歲
靈龜
靈龜二千年生毛夀五千年曰神龜萬年曰靈龜
虎千年則牙蜕而角生(附錄)
封邵化虎
漢宣城守封邵化為虎食郡民時語曰無作封使君
生不治民死食民
梟獍
梟獍之為獸狀如虎豹而小始生還食其母故曰梟
獍
金鷄玉犬
濟陽山有麻姑登仙處山上有金鷄鳴玉犬吠
金蠶玉燕
闔閭夫人墓中金蠶玉燕各千餘隻
吳王春霄宮
吳王夫差立春霄宮為長夜之飲造千石酒鍾又作
天池池中造青龍舟日與西施為水嬉又有别舘在
句容楸梧成林古樂府云梧宮楸吳王愁是也
射堂
吳王射堂柱礎皆如伏龜袁宏宮賦云海龜之礎是
也
孝竹頌
漢章帝三年子母笋生白虎殿前時謂孝竹羣臣獻
孝竹頌
橘籍
越多橘柚歲多橘税謂之橙橘戸亦曰橘籍又有王
氏橘園胡氏梅山賀氏查丘
白蓮斑竹
吳中有陸家白蓮顧家斑竹趙有韓氏之酸棗
脂粉塘
吳故宮有香水溪俗云西施浴處人呼為脂粉塘
磨鏡石
鏡湖俗傳軒轅氏鑄鏡於此今有磨鏡石石上不生
蔓草
却塵犀
却塵犀海獸也其角辟塵
玄鶴中箭
噲參養母至孝有玄鶴中箭參收養療治瘡愈放之
後鶴雌雄雙至夜銜明月珠為謝
玉女搗練砧
瑯琊郡山有方石神女於此搗衣號玉女搗練砧
神人驅石
始皇作石橋海上欲觀日出有人驅石去不速神人
鞭之流血今石橋色猶赤
五色蛾
園客濟隂人種五色香草十餘年服食其實常有五
色蛾集草上至蠶時有一女來助養蠶得蠒一百二
十枚大如甕每一繭繅六七日方盡女與客俱成仙
去
妬女泉
并州妬女泉婦人靚粧綵服至其地必興雲雨一名
是介推妺
爛柯
信安郡石室山晉時王質伐木至見數童子棋與質
一物如棗核含之不覺飢視斧柯爛盡既歸無復時
人
螺亭
南康有女採螺為業夜宿亭上聞風雷聲見衆螺張
口而至亂噉其肉明日唯有骨在焉故號其亭曰螺
亭
七尺棗三尺梨
北方有七尺棗南方有三尺梨人或見而食之即為
地仙
黃鶴樓
荀環游江夏黃鶴樓上望西南有物飄然而來乃駕
鶴之客也羽衣虹裳賓主歡對已而辭去跨鶴騰空
渺然而滅
白衣素女
晉安書生謝端海岸得一大螺大如一石米斛割之
中有美女曰予天漢中白衣素女天帝憐君能正令
為君婦端以為妖訶之女歎息升空駕雲而去
秦獄地
甘泉道中有蟲頭目口齒悉具東方朔曰此古秦獄
地也積憂所致上使按圖果秦獄地朔曰積憂者得
酒而解取蟲置酒中立消
活人草
漢光武時月支國獻活人草人死以草覆面則活
龍肝瓜
長一丈生于冰谷
慈竹
南中生子母竹今之慈竹也
獬豸
一角羊也性知人有罪臯陶治獄其罪疑者令羊觸
之
猿玃
猿五百歲化為玃玃千歲化為老人燕千年生胡髯
龜生毛
殷紂時大龜生毛而兔生角兵甲將興之兆
天雨金等物
夏禹時天雨金三日周成王時咸陽雨金王莽宮中
雨五銖錢至地為龜漢翁仲孺家貧天雨金十斛於
其家漢惠帝宮中雨黃金黑錫呂后時雨粟宣帝時
江南飢饉雨穀三日秦魏地雨穀二千頃成帝時宮
中雨一蒼鹿大禹時天雨稻古詩云安得天雨稻飼
我天下民吳桓王時金陵雨五穀於貧民家魏時鄴
中雨五色石河内雨棗河間王子元家雨有小兒八
九枚墮於庭前自言家在河東為風所飄至周秦間
河南雨棗酸棗縣是也
麥化飛蛾
晉永嘉中梁州雨下日麥盡化為飛蛾又荆州久雨
粟化為蟲中郎王義奏曰蛾麥與蟲粟陛下自以聖
德何如帝有慙色
水木之精
漢武未央宮梁上一老翁長八九寸僂步至帝前叩
頭不言仰視屋俯視帝脚忽不見帝駭懼東方朔曰
水木之精也陛下大興宮室斬伐其居故來訴耳仰
視屋而後視陛下脚足者願宮室足於此不更造帝
乃息役後帝幸瓠子河聞水底絃歌聲前梁上翁凌
波而出帝曰向所聞樂是公等奏耶對曰以前歸訴
蒙陛下息斤斧得全其居故相慶樂耳遂奏樂獻洞
穴赤蚌明珠
離合風
列禦寇御風而行常以立春日歸于八荒立秋日遊
于風穴風來則草木皆生去則草木搖落謂之離合
風
蝹如猪羊
秦繆公時陳倉人掘地得物狀如猪羊繆公逢二童
子曰此名蝹在地中食死人腦若以栢葉穿其首則
死故今種栢在墓上以防其害也
三十六洞天
人間三十六洞天知名者十耳餘出九微志未行於
世
鮫室
南海中有鮫人室居水如魚不廢機織其眼能泣則
出珠
神鉦
洞庭山有石樓樓下兩石叩之其聲響如鉦因號神
鉦
天雞
桃都山有桃都樹上有天雞天雞鳴則人間雞鳴
香尉
漢雍仲進南海香拜洛陽尉號香尉
水精宮
閶闔造水精宮
金李
杜陵有金李中山有縹李其大如拳一李二色
辟寒香
漢武外國貢辟寒香室中焚之雖大寒人必減衣
績水
濉渙二水其波文皆五色名文章水一曰繢水
迷穀
有穀如楮實佩之令人不饑號迷穀
懶婦草
桂林有睡草見之令人睡一名醉草又曰懶婦草
驚精香
聚窟洲有返魂樹伐其根心玉釡中煮汁名驚精香
死屍聞氣即活
紫萱
萱草一名療愁花一名紫萱又曰忘憂草
仙人杏
天台山有杏花六出而玉色號仙人杏
靈楓
南中有楓子鬼楓木之老者為人形亦曰靈楓
鸞歌鳳舞
南海有軒轅丘鸞歌鳳舞天帝樂也
蛟妾
夏桀宮中有女子化為龍俄復為女子甚麗而食人
桀命為蛟妾告桀吉凶
廣異記
掘太歲地
晁良正性剛不怖鬼每年常掘太歲地後又掘忽見
一肉物良正打之三百送于河其夜使人視之三更
後車馬甚衆來至肉所問太歲兄何故受此屈辱不
讐報之太歲云彼正榮盛無奈之何明失所在
囚父報德
乾元中張守一為大理少卿平反折獄死囚出免者
甚多後有白頭老人詣前拜謝曰某非生人明公所
出死囚之父也無以報德儻有切身之求或能致耳
俄有詔賜酺城中縦觀守一見士人家女甚美悦之
計無從出試呼前鬼能為我致否鬼曰此易事然不
得久纔可七日而已遂營靜處設帷帳有頃而至女
驚曰此何處守一及鬼在傍紿云此是天上因與款
眤情愛甚切至七日鬼復掩其目送還守一私覘女
家云女郎卒中惡不識人七日而醒
猿狗為怪
魏元忠未達時家貧獨有一婢方㸑見老猿為看火
婦驚白元忠元忠曰猿愍我無人為我執㸑甚善又
嘗呼蒼頭未應狗代呼之又曰此孝順狗也乃能代
我勞又獨坐有羣鼠拱手立其前又曰當飢就我求
食乃令食之夜中鵂鶹鳴屋端家人將彈之又止之
曰鵂鶹晝不見物故夜飛此天地所育不可使南走
越北走胡何得傷之絶無怪
富貴正由蒼蒼
魏元忠微時謁張景藏待之甚薄就質通塞亦不荅
乃大怒曰僕千里裹糧而來非徒爾也必謂有以見
教乃金口木舌以相遇富貴正由蒼蒼何預公事因
拂衣而去景藏遽止之曰君相正在怒中後富貴極
人臣卒如其言
銀坑龜
劉彦回父為湖州刺史有下僚銀坑得一龜長一尺
持獻刺史羣官畢賀云得此龜夀千歲使君謝己非
其人自騎馬送龜却至坑所放之後刺史亡彦回為
房州司士之官屬山水泛溢平地盡淹没一家惶懼
俄有大龜引路隨龜而行悉是淺處歴十餘地得免
水難其夕彦回夢龜云昔在銀坑蒙先使君之惠故
此報恩
芝圃
仙都有芝圃悉種靈芝或如車騎或如華盖或如樓
閣或如飛鳥五色
仙洞樗蒲
有人乘馬山行見洞中二老樗蒲乃以鞭拄地而觀
俄忽鞭爛而鞍朽
金羊玉馬
有積雪久不消掘地得金羊玉馬高二尺許
王弼守門
辰州有人射猪遂入石室見老翁問何射猪對以傷
禾翁即呼一童子責之何不謹門令猪出射者問何
人童子曰此河上翁帝使為諸仙講易我即王弼受
易未通遂罰守門
摩頂松
玄奘往西域見一松以手摩其枝曰吾西去求佛教
汝可西長吾歸即東回俾吾弟子輩知之既去松枝
年年西指一年忽東回弟子曰教主歸矣已而果還
至今謂之摩頂松
許旌陽斬蛟劍
武勝之於江灘見雷公逐一黃蛇或以石投之鏗然
有聲雷公飛去得一銅劍有文云許旌陽斬蛟第二
劍
玉英粉(原闕詩蟹螯上老人吹笛神降以並原闕)
道君剪舌
䕫州道士王法朗舌長呼字不正乃日誦道德經忽
夢老君剪其舌既覺語遂正
山魈一足
山魈嶺南皆有一足反踵手足皆三指雄曰山丈雌
曰山姑夜叩人門雄求金繒雌求脂粉
敬愛寺僧
開元初岐王範以無子求道士葉靜能奏天曹令取
敬愛寺僧為子鬼誤至聖善寺大德房大德云我修
兜率天業不當為貴人作子當是敬愛寺僧某乙耳
鬼遂不取後一年岐王生子自幼來敬愛寺禮拜及
年十餘竟不行善唯好持彈彈寺院諸鴿迨盡耳
集異記
孤鶴中箭
明皇獵沙苑雲間有孤鶴上親御弧矢一發而中鶴
帶箭西南而逝益州明月觀青城道士徐佐卿一日
忽自外至曰吾行山中偶為飛矢所加尋已無恙此
箭非人間所有吾留壁上後年箭主到此即宜付之
仍記月日明皇幸蜀至此觀深異之佐卿所題乃沙
苑從畋之日也盖孤鶴中箭耳
平等閣
隋開皇中釋子澄空於晉陽鑄鐵像高七十尺二十
年物力乃辦啓爐之日其像無成澄空復堅前約後
二十年瀉像又無成呼天哀哀叩頭請罪又二十年
功力復集大會邇遐澄空登爐巔百尺曰吾少願鑄
大佛今年八十兩巳不成此更違心吾亦捨命像或
圓滿後五十年吾建重閣俄金液注射澄空投身而
入開爐鐵像端妙自是并州人思起閣覆之工用甚
大開元初李暠充天平節度使施錢七萬緡而重閣
成今平等閣是也計僧死像成之日至暠正五十年
得非澄空後身歟
盜發蕭王墓
蕭穎士濟瓜洲中有二少年曰此人甚肖鄱陽忠烈
王穎士云是曾孫二人曰吾識而祖久矣匆遽負擔
而去明年止盱眙邑長之署有吏擒獲發塜墓賊五
六人江中二少年在焉穎士曰二人非仙則神具述
曩事邑長窮之伏云我嘗開鄱陽王塜大獲金玉當
門有貴人僵臥如生與穎士無異我豈有他術哉嘗
聞人之紹續三五世必有一人肖其祖先斯豈驗歟
白龍
元和中韋宥出牧温州江岸刺舟以行淺沙亂流蘆
枝有新絲箏絃宥拔蘆伸絃其長倍尋應手復結宥
付箏伎既而蜿蜒舒展少頃蠕蠕搖動雙眸瞭然宥
駭曰得非龍乎焚香致敬投于江流風浪皆作蒸雲
走電咫尺昏晦有白龍長百餘丈拏攫升天良久乃
滅
集翠裘
則天時南海貢集翠裘后以賜張昌宗狄仁傑入奏
事命與昌宗雙陸則天曰賭何物梁公曰賭昌宗毛
裘以臣紫絁袍為對則天曰此裘價逾千金梁公曰
臣袍乃大臣朝見之衣昌宗乃嬖倖寵遇之服對臣
之袍臣猶怏怏昌宗神沮氣索累局連北公對御褫
裘拜恩而出及光範門遂付家奴衣之縦馬而去
王維登第
王維文章得名性嫻音律岐王重之維將應舉有張
九臯出入九公主門為牒京兆試官令作解頭岐王
謂維曰子詩清越者可錄十篇琵琶新聲可度一曲
同詣主第諸伶旅進維立前行獨奏新聲主曰此曲
何名曰鬱輪袍因出詩卷主曰皆我素誦習謂是古
人佳作乃子為之乎令更衣升坐右主曰使京兆今
年得此生為解頭誠為國華曰巳承貴主諭託九臯
主曰本為他人所託乃為維召試官傳諭維遂一舉
登第
伶妓誦詩
開元中詩人王昌齡高適王渙之共詣旗亭小飲有
梨園伶官聚燕四妓繼至皆名部也昌齡等曰我輩
擅詩名未定甲乙可觀諸伶所唱詩多者則優一伶
唱昌齡二絶云寒雨連江夜入吳平明送客楚帆孤
洛陽親友如相問一片冰心在玉壺奉帚平明金殿
開強將團扇更徘徊玉顔不及寒鵶色猶帶昭陽日
影來一伶謳高適絶句云開篋淚沾臆見君前日書
夜臺何寂寞猶是子雲居渙之曰樂人所唱皆下俚
之詞佳妓所唱如非我詩終身不敢與子爭衡脫是
吾詩子等當列拜牀下須臾佳妓曰黃河遠上白雲
間一片孤城萬仞山羌笛何須怨楊柳春風不度玉
門關渙之揶揄二子曰田舍奴我豈妄哉諸伶不喻
其故競拜曰俗眼不識神仙乞降就筵三子從之酣
醉終日
張鎰拜相
代宗面許張鎰宰相忽夢曰任調拜相鎰思中外初
無此人外甥李通禮曰任調是反語饒甜饒甜無如
甘草獨為珍藥珍藥反語即舅名氏俄報白麻下公
果拜平章事(珍枕鎮賁張央養樣藥鎰)
山魈報冤
蕭山令韋知微縣多山魈前後官吏事之如神知微
焚殺殆盡忽有蕭造來謁曰峽州得猴雛可玩乃出
小合有猴如栗大俄化為虎闔門皆啗無孑遺
狄公妙針
狄梁公性嫻醫藥尤妙針術顯慶中應制入關路旁
大榜云能療此兒酬絹千疋有富室兒鼻端生贅如
拳石綴鼻根蔕如筋痛楚危亟公為腦後下針疣贅
應手而落其父母輦千縑奉焉公不顧而去
王積薪聞婦姑圍棋
翰林棋者王積薪從明皇西幸寓宿深溪之家但有
婦姑止給水火纔暝闔戸積薪聞姑謂婦曰良宵無
以為適與汝同圍棋可乎堂内無燭婦姑各在東西
室婦曰起東五南九置子矣姑曰東五南十二置子
矣婦曰起西八南九置子矣姑曰西九南十置子矣
夜及四更其下止三十六姑曰子已北矣吾止勝九
枰耳遲明請問于姥姥顧婦曰是子可教以常勢耳
婦乃指示攻守殺奪應拒防救之法甚略姥曰止此
已無敵於人間矣積薪行至數步回顧已失向之室
廬自是其伎絶倫竭心較九枰之勢終不能得因名
鄧艾開蜀勢(史遺亦載)
錄異記
文昌入相禹錫方轉本曹
段文昌負才傲俗江陵街有大第門枕流渠公乘醉
曰我作江陵節度使必買此宅聞者皆笑其狂後果
鎮荆南遂買此宅又嘗佐韋臯為成都廵官忽失意
使攝靈池尉奔廹去縣六七里已昏黑路絶行人忽
有兩炬前引更呼曰太尉來及郭門炬滅劉禹錫先
為禮部員外有日者曰員外遷轉殊遠十年後段公
入相方轉本曹正郎自是禹錫連授外官十餘年文
昌入相方除禹錫禮部郎中
玄元像
金星之精墜於終南圭峰之西因號太白山其精化
為白石有紫氣覆之玄宗立玄元廟於長安夢神人
曰太白玉石可琢為像上遣使掘獲玉石琢為玄元
像高二丈許為二真人二侍童及李林甫陳希烈之
形高六尺以來
沙虱
潭袁等州有沙虱即毒蛇鱗中虱也細不可見夏月
蛇為虱所苦倒身江灘急溜處水刷其虱或卧沙中
碾虱入沙行人中之如針孔粟粒四面有五色文即
其毒也得術士禁之剜去少肉即愈不然三兩日即
死矣
蠱毒
水弩之蟲狀如蜣螂黑色八足尾長數寸即弩也自
四月一日上弩八月卸之見人影則射中影之處身
有瘡腫與沙虱之毒同矣速須禁氣剜去毒肉復有
蠱毒凡入蠱毒家預告主人曰汝家有蠱毒不得容
易害我如此則毒不行矣
青猪鷙獸
黃萬祐修道黔南蜀王建迎入宮問其年齒則曰吾
只記夜郎侯王蜀之歲蠶叢氏都郫之年時被請出
耳後烏兔交馳花開花落不記甲子後堅辭歸山既
去於所居題曰莫教牽動青猪足動即炎炎不可撲
鷙獸不欲兩頭黃色即其年天下哭至乙亥年宮内
延火帑藏並煨燼乃知太歲乙亥為青猪焚爇之期
後歲在戊寅土而建殂寅為鷙獸干與納音俱是土
是以言兩頭黃
漢江魚
唐桓君旅于漢江勒要潭得魚長數尺有字云三度
過海二度上漢行至勒潭命屬於桓君
卓異記
誅三賊同月日
憲宗元年十一月一日斬劉闢二年十一月一日斬
李錡十二年十一月一日斬吳元濟誅三賊同月同
日
元振二親存
李邕撰郭元振行狀云自唐宰相二親存者唯元振
一人
三世為相
張嘉貞子延賞賞子宏靖嗣為宰相
三拜中書
張說三拜中書始終無玷自古未有
起家三年拜相
張鎬一命左拾遺二命右補闕三命試御史四命諫
議大夫五命中書侍郎平章事起家三年秉政自古
未有
舍人拜侍郎
張說子鈞孫濛三代自中書舍人拜侍郎
乘異記
天水碧
李後主末年宮人競服碧衣取靛花盛天雨水澄而
染之號天水碧
道士唱感庭秋詞
蜀有狂道士詣紫極宮謁杜光庭先生求安泊朝夕
飲醉謳歌感庭秋詞一夕燈燭熒煌列席甚盛道士
正坐二青衣童侍立光庭窺戸曰識度凡淺不料上
仙降監匍匐門下冀拜光靈道士曰何辱先生勤學
如此乃令二童收拾筵具摺揲之隨手而小如符子
狀又將二童合為一木偶可寸許悉納冠中乃啓戸
光庭欣然而入已無見矣但四壁焉
陶穀換眼
陶穀少時夢數吏云奉符換眼吏附耳求錢十萬安
第一眼穀不應又云錢五萬安第二眼復不答吏曰
止安第三眼即以二彈丸納眼中既覺眼色深碧後
有善相道士陳紫陽曰好貴人貴氣奈一雙鬼眼何
必不至大位
李昱為師子國王
賈黃中守金陵恍惚有人展刺云前國主李昱祗謁
既見乃清瘦道士也賈知其意乃曰太師安得及此
李曰某幼擇釋氏未至通達誤有所見今為師子國
王適思鍾山故來相見懷中取詩授賈忽然不見詩
曰異國非所志煩勞殊未閒風濤千萬里無復見鍾
山載閱之隨手灰滅
秦婦罰為牝羊
劉道芳為蓬溪令秩滿歸京夜宿縣界富民秦氏忽
見一紅裳婦人泣曰妾本秦氏子婦夫婿市一妾性
剛不相下遂為兒鞭撻而死其妾訴于隂府追攝兒
已償命餘業罰為牝羊今在秦氏之欄以員外經過
將烹為饌念為羊固甘忍死腹中有羔就烹其業轉
甚候娩就死無恨道芳戒主人出致意云私忌不茹
葷血切勿烹宰遲明有人出告之笑曰適已烹羊道
芳嘆訝告以夜來之事秦氏舉家感傷内其羔于腹
中瘞之
桐葉題詩
張士傑客夀陽被酒歴淮濱入龍祠見後帳龍女塑
像甚美乃於桐葉題詩投帳中曰我是夢中傳彩筆
書於葉上寄朝雲忽見舍有美女士傑遂詣置酒女
吟曰落帆且泊小沙灘霜月無波淮上寒若向江湖
得消息為傳風水到長安士傑昏醉既醒孤坐于廟
門之石小女奴曰娘子傳語還君桐葉勿復置念
龍有雄雌
劉洞微善畫龍一日有夫婦造門曰龍有雄雌其狀
不同雄者角峭浪凹目深鼻豁鬛大鱗密上壯下殺
朱火燁燁雌者角靡浪平目肆鼻直鬛圓鱗薄尾壯
於腹洞微聳然曰何以知之其人曰身乃龍也化為
雙龍飛去
化鶴丹
許遨有幻術每為人燒丹必厚取以市藥造爐俾其
人自守之每燒以四十九日成將成必有犬逐猫觸
其爐破有雙鶴飛去每每如此人呼化鶴丹
秘閣壁詩
淳化中秘閣上高壁有詩一聮云凉風送炎去庭樹
葉齊落後月餘宋炎葉齊齊直舒俱以事出
蠶飛
端拱中常潤民蠶大眠起後一旦有蟲如蝗翳日而
飛過江北去有力不及而墮者乃蠶也是年通泰民
家蠶有獲數十倍者後吳中大饑民死大半
王生不食
張生京城賊功也有王山人者往來洽熟知不食烟
火已五十年張求之王以二物鋪三貼併服二日初
一日覺甚饑慎勿思食二日猶饑不可念食三日後
即永不食矣生服之果應數年後忽見王生氣息羸
弱生哀之曰吾兄絶食之久何有此病王曰藥毒因
循不曾解之故也君他日藥自發亦當如是生欲藥
無發王曰歸飡葵羹服巴豆腹中之藥後可無患生
歸服之下泄數日其臭皆香後下黃脂一塊光瑩中
有小孔可容釵股乃通氣上下往來之所凡下三塊
即曩日所鋪二物也後忽逢王君顔采如舊生喜問
之云是前藥之功即不解亦不至害人生大追悔乃
悟王生見試也
類說卷八
