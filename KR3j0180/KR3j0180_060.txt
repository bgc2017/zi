類說目錄
卷六十
拾遺類總
日三竿三氣星
蓴龜颶風
三危露文章嶺
春賦天上青童
少女風濯枝雨
鮑魚不登于俎青蠅弔客
箋紙九萬升仙橋
射茱萸鳥雌雄
承露盤避談字
三爵玄真子漁歌
鸞岡鶴嶺黍谷
附子徙豐沛屠兒
歌動梁塵離宫别觀
分風送舡鳳詔
新城稻草鍾乳
天可倚柱天心月脇
炊金饌玉瑞雲
木妖硯名結隣
九釘盤鳩車竹馬
壺郎八極
猊糖四乳
夢臼中炊七寳粧嚴公
金波玉葉神燕鬼丸
蝶降武帝祠周易卜殺名字
手巾觀除目損道心
子規詩一夔足矣
擾亂春風卒未休攟載
大駔闘鴨
軻母擇隣氣毬
彌勒同龕六出花
在朝緩帶至日迎長
鴈塔秘掖
金篦刮膜李賀通眉
華顛童子職田公廨田
花姑二負臣
四友貧女詩
春宫怨竹詩
日月不圓龍伯國
大家日畿
君臣四書彈琴
握石臺鬼谷先生
肉芝漢江解佩
西凉觀燈愁城
眼纈堯眉禹耳
七緯五湖
賺蘭亭記明皇乙酉生
擘名接脚道士常持漏
挑菜詩覆窠
三皇步一國香
天闕山螻蛄
落鵰端公女生武主
車武子妻妬華渚虹流
今夕當雨河精
九山水精柱
口吃劫急
鞭爛鞍朽赤玉簫
哭隣女賣狗嫁女
類說目錄
類說卷六十宋曾慥編
拾遺類總
日三竿
永明中日出三竿采色黃色赤暈
三氣星
三氣星主甘露明潤則甘露降
蓴龜
蓴羹絶美江東人謂之蓴龜
颶風
南海秋夏雲物有暈如虹者謂之颶母必有颶風
三危露
水之美者有三危之露
文章嶺
貴州有文章嶺涪州有錦綉洲
春賦
艷錦安天鹿新綾織鳳凰
天上青童
趙旭幽居廣陵有女子衣六銖霧綃之衣躡五色連
文之履云吾天上青童也運數當與郎偶中夜又聞
外有一女呼青夫人扣柱歌曰月露飄飄星漢斜獨
行窈窕浮雲車仙郎獨邀青童君結情羅帳連心花
旭起迎之曰吾娥媚也聞君青童會集故捕逃耳既
别授以隱訣大要以心死可以長生保精可以致神
少女風
管輅過清河時大旱輅曰今夕當雨樹中已有少女
微風樹間又有隂鳥和鳴又有少男風起衆鳥亂翔
其應至矣須臾風雲四合大雨
濯枝雨
六月大雨名濯枝雨
鮑魚不登於爼
太公望傅太子發嗜鮑魚而公不與文王曰發嗜鮑
魚何為不與太公曰禮鮑魚不登於爼
青蠅吊客
虞翻放棄南方自恨淪沒海隅生無可與語死以青
蠅為吊客
牋紙九萬
王右軍為會稽内史謝公就乞牋紙檢校庫中有九
萬張悉與之
升仙橋
蜀城十里有升仙橋司馬相如初入長安題曰不乘
赤車駟馬不過此下
射茱萸
郭璞避難至新息有以茱萸令璞射之璞曰子如赤
含含以玄珠按文言之當是茱萸
鳥雌雄
武帝問東方朔何以知鳥之雌雄曰雄左翼加右聲
高雌右翼加左聲小
承露盤
漢武以銅作承露盤高二十丈上有仙人掌承露和
玉屑將以求仙
避談字
蘇頲年五歲裴談過其父試誦庾信枯樹賦頲頗避
談字易其韻曰昔年移柳依依漢隂今看搖落凄凄
江潯樹猶如此人何以任
三爵
劉表子弟號爵為三雅大曰伯雅受七升次曰仲雅
受六升又次曰季雅受五升
玄真子漁歌
憲宗求訪玄真子漁歌李德裕為潤州刺史乃獲之
玄真子張志和也自號烟波釣徒歌曰西塞山邊白
鷺飛桃花流水鱖魚肥青箬笠綠蓑衣春江細雨不
須歸二曰釣臺漁父褐為裘兩兩三三舴艋舟能縱
棹慣乘流長江白浪不曾憂三曰霅溪灣裏釣魚翁
舴艋為家西復東江上雪浦邊風笑著荷衣不怕窮
四曰㳂江近舍與人歡菰飯蓴羹亦共飡楓葉落荻
花殘醉泊漁舟不覺寒五曰青草湖中月正圓巴陵
漁父棹歌連釣車子撅頭舡樂在風波不用仙
鸞岡鶴嶺
西山有四十二羅漢一十二真人據鸞岡鶴嶺之秀
黍谷
鄒衍在燕有谷地美而寒不生五穀鄒子吹律而陽
氣生至今名谷黍
附子
附子一歲曰測子二歲曰烏頭三歲曰附子四歲曰
烏喙五歲曰天雄
徙豐沛屠兒
太上皇不樂關中思慕鄕里高祖徙豐沛屠兒沽酒
煑餅為新豐
歌動梁塵
漢興善歌者吳人虞公發聲動梁上塵
離宫别觀
秦始皇上林苑中作離宫别觀一百四十六所
分風送舡
洞庭湖過客祈禱能分風送南北舡
鳳詔
石虎詔書以五色紙著木鳳口中飛下端門謂之鳳
詔
新城稻
新城秔稻五里聞香
草鍾乳
韭性煖號草鍾乳幽州方言黃鳥曰黃鶯
天可倚柱
百代之後地高天下千代之後天可倚柱
天心月脇
皇甫湜稱詩文之奇曰穿天心出月脇
炊金饌玉
駱賓王謂盛饌曰炊金饌玉
瑞雲
雲之色曰矞矞瑞雲也
木妖
唐天寳中宫邸起宅窮極土木識者曰木妖
硯名結隣
唐李衞公收硯至多其尤妙者名結隣言與相結為
隣也
九飣盤
唐御厨進饌用九盤裝累名九飣盤
鳩車竹馬
王元長曰小兒五歲曰鳩車之戲七歲曰竹馬之遊
壺郎
掌漏官曰壺郎陸俚賦潘岳謂斗刁曰金祈今銅點
是也
八極
中國者天下八十一分之一有海環之如此者九有
大瀛海環之總曰八極
猊糖
糖作狻猊形曰猊糖
四乳
文王體有四乳見春秋元命苞
夢臼中炊
張瞻夢炊於臼中占之喪妻臼中炊言無婦也
七寳装嚴公
隋李德林脩律令訖賜九環帶後進平陳策文帝曰
俟功成以七寳裝嚴公
金波玉葉
月似金波初映空雲如玉葉乍從風
神燕鬼丸
金薄圖神燕朱泥印鬼丸
蝶降武帝祠
梁山有漢武帝廟至今有祭者往往有二三百蝴蝶
降祠所享其食近之不驚徹饌然後羣去時謂武帝
侍從捉之者必致病
周易卜殺名字
知晉州焦敏寡聞謂國子監印本九經不真衆言此
雖起於五代羣儒精較固為真本敏曰公輩全不細
看只如周易名字為甚却總卜殺
手巾
梁武帝以手巾絞杜稜稜悶絶
觀除目損道心
唐姚合詩云一日觀除目三年損道心山宜衝雪上
詩入帶風吟野客嫌知印家人笑賣琴只應隨日過
覺是錯彌深
子規詩
杜荀鶴子規詩云楚天空闊月成輪蜀魄聲聲似告
人啼得血流無用處不如緘口過殘春
一䕫足矣
魯哀公問孔子曰吾聞䕫一足有異於人信乎子曰
昔重黎舉䕫而進又欲求人而佐舜曰樂天地之精
也惟聖人為能為六律均五聲知樂之本以通八風
䕫能若此一而足矣非一足也
擾亂春風卒未休
羅隱詩云一簇青烟鎻玉樓半垂欄畔半垂溝明年
還有新條在擾亂春風卒未休
攟載
垂槖而入攟載而歸
大駔
段干木晉之大駔
鬭鴨
張籍寄友人云憶在江南日同遊三月時採茶尋遠
澗鬭鴨向春池
軻母擇隣
孟軻少與母孤居近墓軻乃戲為墓母曰此非所以
居去居市旁復戲為商賈母去居學館旁乃為揖遜
進退之禮母曰此真可居遂為儒學
氣毬
韋莊鄜州寒食詩云永日迢迢無一事隔牆聞築氣
毬聲
彌勒同龕
褚遂良帖云聞久棄塵滓與彌勒同龕一食清齋八
時禪誦
六出花
宋江夏王義恭正旦以衣承雪作六出花進以為瑞
在朝緩帶
唐諺云一人在朝百人緩帶一人貴而親友皆榮也
至日迎長
曹植曰冬至獻履所以迎福踐長
鴈塔
佛在世間時有比丘見羣鴈飛空乃念曰此鴈可充
我之費鴈乃墜地佛曰此鴈王也不可輒食乃為營
塔
秘掖
宋之問曰西城秘掖北禁仙流
金篦刮膜
魏文帝病眼令華佗以金篦刮膜
李賀通眉
李賀小傳曰賀通眉長指苦吟疾書
華顛童子
裴駰曰唐睢華顛以悟秦甘羅童子以報趙
職田公廨田
隋開皇中公卿以下給田職一品至五品又給公廨
田
花姑
南岳夫人傳有女道士黃虛徹年逾八十貎若嬰孺
號為花姑夫人寓夢示之後亦升天
二負臣
孝宣時上郡石室有反縛械臣劉向曰二負臣也詹
與二負臣殺窫窊帝握其左足
四友
醉吟先生傳與嵩山僧如滿為空門友平泉客韋楚
為山水友劉夢得為詩友皇甫明之為酒友
貧女詩
唐秦韜玉咏貧女詩蓬門未識綺羅香擬托良媒益
自傷誰愛風流高格調共憐時世儉梳粧敢將十指
誇纖巧不把雙眉鬭畫長自恨年年把針線為他人
作嫁衣裳
春宫怨
杜荀鶴春宫怨詩云早被嬋娟誤欲粧臨鏡慵承恩
不在貎教妾若為容風煖鳥聲碎日高花影重年年
越溪女相憶採芙蓉
竹詩
羅鄴竹詩云桃李還應笑後時
日月不圓
論衡曰日月不圓者去人遠也
龍伯國
河圖玉板曰從崑崙以北九萬里得龍伯國人長三
十丈生萬八千歲而死
大家
天子無外以天下為家故稱大家父事天母事地兄
事日姊事月
日畿
天子之畿方千里象日月徑圓故曰日畿又曰日圍
君臣四書
天子下書有四曰策書曰制書曰詔書曰誡書羣臣
上通天子亦四曰章曰奏曰表曰議
彈琴
彈琴輪指曰蟹行側轉指曰鸞鳴若全用甲則聲乾
而多悲思全用肉則聲重濁而不勻
握石臺
燕昭王好神仙仙人甘需與王登握石之臺
鬼谷先生
鬼谷先生晉平公時人因隱鬼谷故以為號姓王名
詡曾以縱横術授蘇秦張儀後得仙
肉芝
進士蕭静之握地得物類人手肥潤色微紅烹食之
後遇異人曰嘗食仙藥因告之曰肉芝食之者壽
漢江解珮
鄭交甫於漢江遇二女與語解所佩大明珠遺交甫
已而不見視珠亦亡
西凉觀燈
唐明皇用葉法善術上元夜自上陽宫往西凉府觀
燈以鐵如意質酒而還遣使取之不誣
愁城
攻許愁城終不破盪許愁城終不開閉戸欲驅愁愁
終不肯去深藏欲避愁愁已知人處又云何物煑愁
能得熟何物燒愁能得然又云時解寬衣帶偏能損
面皮謂愁鬼也又云且將一寸心能容萬斛愁
眼纈
醉眼曰眼纈
堯眉禹耳
堯眉八彩禹耳三漏堯時厨中自生肉薄如箑搖鼓
生風食物不壞謂之箑脯
七緯
一曰易緯二曰書緯三曰詩緯四曰禮緯五曰樂緯
六曰孝經緯七曰春秋緯
五湖
五湖者太湖之别名以周行五百餘里故名五湖按
揚州記太湖一名宫亭一名震澤一云洞庭按荆州
記云宫亭即彭蠡澤是也謂之彭澤一名青草湖以
青草山得名
賺蘭亭記
蕭翼賺蘭亭記王右軍書用鼠鬚筆蠒紙凡三百二
十四字
明皇乙酉生
唐明皇以乙酉生而喜鬭雞兆亂之象也
擘名接脚
貞元四年吏部奏艱難以來文籍失墜人或妄冒吏
或詐欺分見官者謂之擘名承已死者謂之接脚
道士常持滿
汝陽王飲葉靜能葉曰有生徒能飲當令上謁翌日
有通謁者曰道士常持滿見之侏儒談胚渾之道飲
以酒至五斗許忽醉倒
挑菜詩
陸龜蒙挑菜詩云行歇每移甥舅影挑頻時見舅姑
心
覆窠
江南謂輕薄言語為覆窠談
三皇步
三皇步五帝驟三王馳五霸騖
一國香
赤土國在海南出異香每燒一彈丸香香聞數百里
號一國香
天闕山
晉元帝欲於宫前立闕衆議未定王導指牛頭山為
天闕山不别立闕
螻蛄
於子然遇一辯士自稱蘆鈎後騐之乃一螻蛄
落鵰端公
唐高駢少為司馬總兵巡按見雙鵰曰我若貴當疊
雙果矢中二鵰因號落鵰端公
女主武王
貞觀中秘記云唐三世後有女主武王代有天下太
宗密召李淳風訪之淳風曰其人已生陛下宫中從
今四十當有天下誅殺子孫殆盡太宗曰疑似者殺
之何如曰天之所命無復避之法王者不死枉及無
辜且據占已長或為陛下眷屬更四十年當衰老則
仁慈恐傷陛下子孫不多今若殺之為讐更生少壯
為害轉甚遂止
車武子妻妬
車武子妻大妬車呼其兄同宿取一絳裙挂屏風上
其婦拔刀徑上床發被乃其兄也慚而退
華渚虹流
海圖曰大星如虹下流華渚女節感而生白帝金天
氏少昊妃附寳見電光遶北斗樞感而生九子黃帝
軒轅氏
今夕當雨
管輅𫝊曰時大旱輅曰今夕當雨樹上已有少女風
矣須臾果雨
河精
河圖曰河精上為天河
九山
吕氏春秋曰何謂九山會稽太山王屋首陽太華岐
山太行羊腸孟門
水精柱
魏略曰大素國以水精為屋柱
口吃
管子曰吾畏事不敢事畏言不敢言故曰老吃
劫急
陳留阮簡為開封令有劫賊吏白曰甚急簡方圍棋
長嘯吏曰劫急簡曰局上劫亦甚急
鞭爛鞍朽
異苑曰有人山行見洞中二老翁樗蒲以馬策拄地
觀之俄鞭爛鞍朽
赤玉簫
三十國春秋曰涼州胡安盜發晉文王張駿墓見駿
貎如生得赤玉簫紫王簫
哭隣女
王隠晉書曰阮籍隣女未適而死籍往哭之盡哀
賣狗嫁女
晉吳隠之將嫁女牽狗賣之
類說卷六十
