類說目錄
卷一
穆天子傳
七萃之士玉果璿珠
八駿金鹿銀麕
策府樂池
食苦王母觴于瑶池
木禾天子之弓
造父三百左佩華
大木碩草珠澤
懸圃穄麥
白鵠之血與井公博
馬歕玉黃竹歌三章
盛姬璧臺
漢武帝内傳
紫蘭室女命侍女鼓吹
乞度世之術上元夫人
五性尸解下方
五岳真形圖十二事
東方朔窺窗雲林之璈
方朔來龍飛去經見山室
趙后外傳
宜主合德新興髻慵來粧
禍水滅火遠條館
温柔鄉唾袖
婕妤翊護七香荳蔲湯
萬年蛤不夜珠二十六物
合宫之舟簮擊玉甌
留仙裙赤鳳自為姊來
紫玉九雛釵少嬪館
楊妃外傳
霓裳羽衣曲得寶子
給粉翠千緡杜甫詩
七寶冠瑣子金帶
竊寧王玉笛吹生女勿悲酸
紫雲迴凌波曲
謝阿蠻請一纏頭
綠玉磬芍藥
任風吹多少水精屏
合歡橘雪衣女
明駞使端正樓
荔枝香重三百五十斤
猪龍與娘子併命
善地受生術士詩
雨霖鈴曲錦香囊
梨園弟子刻木牽絲作老翁
玉妃太真院櫻桃蔗漿
元始孔昇真人錦韈
落妃池珠翠可掃
列女傳
鳥工往胎教
婦人無二天柳下惠誄
母師蘧伯玉車聲
女宗通壁鄰國
類說目錄
類說卷一宋曾慥編
穆天子𫝊
穆天子𫝊者太康二年汲縣民發古塜所獲書也王好
巡狩得盗驪綠耳之乘造父為御以觀四荒北涉流沙
西登崑崙見王母竹簡素絲皆是古書頗可觀覽謹以
二尺黃紙寫上請付秘書藏之中經副在三閣謹啓
七萃之士
飲天子蠲山之上北征乃絶漳水觴于磐石乃奏廣
樂載立不舍至于犬戎胡觴天子于當水之陽乃樂
賜七萃之士獵獸于滲澤得玄狐玄狢河宗伯夭逆
于燕然之山勞用束帛加璧聿將六師命吉日天子
大服冕褘帗帶搢笏夾佩奉璧南面立于寒下河宗
受璧西向沉于河再拜稽首天子大朝于黃之山披
圖視典用觀天子之珤器玉果(石似美玉所謂文果也)璿珠燭
銀(銀有光精如燭)黃金之膏(金膏亦猶玉膏)伯夭乘渠黃之乘為天
子先
玉果璿珠(見上)
八駿
天子之駿赤驥盗驪白義踰輪山子渠黃華騮綠耳
(八駿皆因其毛色以為名號)狗重工徹止雚猳□黃南□來白(皆駿)
(狗名亦猶黃耳韓盧宋鵲之類)
金鹿銀麕
天子北征曹奴之人觴天子于洋水之上賜金鹿銀
麕(今有地中得銀㹠金狗之類皆古賂夷狄竒貨)
策府
天子東還封長肱于黑水之西(即長臂人也臂長三丈長脚人國亦在赤)
(海東)循黑水至羣玉之山(西王母所居)先王之所謂策府(古藏)
(書策之府所謂藏之名山也)天子取玉板三乘玉器服物於是載
玉萬瑴
樂池
天子休于玄池之上乃奏廣樂三日而終是曰樂池
天子乃樹之竹是曰竹林
食苦
天子休獵苦山於是食苦(苦草名可食)
王母觴于瑶池
吉日甲子天子執白珪玄璧見西王母好獻錦組百
純白組三百純(純疋端名)西王母再拜受之觴于瑶池之
上西王母為謠曰白雲在天山陵自出道里修遠山
川間之將子無死尚能復來天子答曰予歸東土和
治諸夏萬民平均吾顧見汝
木禾
天子東征至黑水之河爰有野麥荅堇西膜之所謂
木禾(粟類也長五尋)有采石之山(文采之石)飲于文山之下文山
之人獻良馬十駟角牛三百守狗九十牥牛二百以
行流沙天子予豪馬尨狗豪羊
天子之弓
天子之弓射人步劍牛馬犀□器千金天子之馬走
千里勝人猛獸天子之狗走百里執虎豹
造父三百
天子之御造父三百(下云三百為御者)耿翛芍及(造父善御餘未聞也)
左佩華
天子曰於乎予一人不盈于德而辨于樂後世亦追數
吾過乎七萃之士曰天子後世所望無失天常農工
既得百姓珤富官人執事與民共利世以為常天子
嘉之賜以左佩華也(玉華之佩佩之精者)
大木碩草
天子西南升王居(似說古賢聖之居)有大木碩草□□之人
獻酒百□于天子(百下脱盛酒器名)
珠澤
天子北征舍于珠澤因獻食馬三百(可供膳者)牛羊三千
懸圃
舂山之澤清水出泉温和無風先王之所謂懸圃天
子得玉策枝斯之英
穄麥
天子西征至于赤烏獻酒千斛穄麥百載(穄似黍而不粘)天
子賜墨乘黃金貝帶乃膜拜而受天子取嘉草嘉禾以
歸樹于中國赤烏之人亦獻二女于天子曰赤烏氏
白鵠之血
巨蒐之人獻白鵠之血以飲天子具牛馬之湩以洗
天子之足
與井公博
天子與井公博三日而决居于臺以聽天下之政
馬歕玉
天子東遊黃澤宿曲洛使宫樂謠曰黃之池其馬歕
沙皇人威儀黃之澤其馬歕玉皇人受穀
黃竹歌三章
天子南遊黃室之丘以觀夏后啓之所居獵苹澤大
寒雨雪作詩三章以哀民曰我徂黃竹□員閟寒帝
收九行嗟我公侯百辟冢卿皇我萬民旦夕勿忘
盛姬璧臺
天子舍于澤中盛姬告病取漿而給是曰壺輲(輲與遄同)
至于累璧之臺殯于轂丘之廟葬于玄池諡曰哀淑
人天子丘之是曰淑人之丘天子除喪始樂素服而
歸降休于兩栢之下永念傷心七萃之士諫曰自古
有死有生豈獨淑人天子南征入于南鄭
漢武帝内𫝊
紫蘭室女
武帝忽見青衣女子曰七月七日王母暫來帝問東
方朔此何人朔曰西王母紫蘭室女𫝊命往來至日
帝盛服立階下夜聞雲中有簫鼔聲王母乘紫雲車
駕九色斑龍别有天仙皆身長一丈王母上殿自設
精饌以柈盛桃七枚帝食之甘美母曰此桃三千歲
一生實
命侍女鼔吹
王母命侍女王子登彈八琅之璈董雙成吹雲和之
笙許飛瓊鼓震靈之簧法嬰歌玄靈之曲
乞度世之術
帝叩頭曰以臣之受質不才沉淪流俗政事多闕兆
民不和仰慕靈仙幸瞻上聖是臣宿命合得度世母
曰汝恣欲淫亂殺伐奢侈欲解脱三尸全身永久難
可得也子但愛精握固閉氣吞液氣化為血血化為
精精化為液液化為骨行之不倦一年易氣二年易
血三年易脉四年易肉五年易髓六年易筋七年易
骨八年易髮九年易形變化則道成道成則位為仙
人吐納六氣口中甘香
上元夫人
王母遣侍女與上元夫人相問曰天子好道適來視
之見其了了似可成進然形慢神穢五臟不淳肉多
精少三尸狡亂恐非仙才客主對坐悒悒不樂夫人
可暫來否須臾侍女返云阿環再拜上問起居遠隔
絳河擾以官事遂替顔色近五千年先被大帝君勅
詣玄洲校定天元正爾暫往如是當還時頃夫人至
從官文武千餘人皆女子夫人可二十餘服青霜之
袍作三角髻餘髮散垂至腰戴九靈夜光之冠曳六
出火玉之珮垂鳳文琳華之綬腰流黃揮精之劍
五性
上元夫人謂帝曰汝好道乎數招方士登山祠神亦
為勤矣然汝胎性暴胎性淫胎性奢胎性酷胎性賊
五者常舍于榮衛之中五臟之内若從今捨爾五性
返諸柔善常為隂德救濟死厄不泄精液齋戒勤儉
鳴天鼓飲玉漿蕩華池叩金梁按而行之當有冀爾
今阿母迂大道之重駕降蟪蛄之窟屈霄虚之靈鸞
詣孤鳥之俎子厲之哉
尸解下方
王母曰此子勤心已久不遇良師尸解下方吾甚不
惜今匈奴未弭邊陲有事何必令其倉猝捨天下之
尊便入林岫如其廻改吾方數來
五岳真形圖
帝見王母巾箱中有卷小書盛以紫金囊帝乞瞻覽
母曰此五岳真形圖也昨青城諸仙就我請來乃三
天太上所出其文祕禁豈汝穢質所宜佩乎今且與
汝靈光生經可以通神帝叩頭不已母曰欣子有心
今以相與
十二事
上元夫人曰阿母發紫臺之文賜八會之書五岳真
形雖睹妙理而無五帝六甲靈飛之符太隂六丁之
籙太陽六戊之書左乙東蒙之文右庚攝殺之律壬
癸六遯隐地術丙丁入火赤班符六辛致水月華之
法六已藏景化形之方八禀十訣長生紫書内眎中
方凡十二事何以總攝萬精驅策百鬼帝曰願賜指
授夫人曰扶廣山青真小童有此金書祕字相告篇
目幸加搜訪帝叩頭固請不已王母曰吾既賜以真
形夫人告以十二事當為成之夫人曰阿環初學道
於廣都之丘倒景君無常先生授十二事二君曰初
學道者聽四十年一𫝊得道者四百年一𫝊得仙者
四千年一𫝊得真者四萬年一𫝊阿環受書以來凡
𫝊六十八女子固不可以授男也青真小童所受者
文同青真男官也即命侍女往扶廣山勅青真出六
甲十二事來以授天子須臾侍女還捧八色玉笈鳳
文之藴云弟子阿昌受教金書祕字十二事輙封一
通阿昌近在帝處見有上言者甚衆云山鬼哭於叢
林孤魂號於異域淫酷自恣必不度世詎宜以術𫝊
於行尸奈真尊見勅不敢違耳王母笑曰此子誠多
愆夫好道者精誠齋戒刻已反善存真守一行此一
月除過一年上元夫人離席起立手執八色笈示帝
母曰若汝反惡修善後三年七月更來告汝要道也
東方朔窺忩
南忩下有人窺看帝驚問何人王母曰是汝侍郎東
方朔我隣家小兒性多滑稽曾三來偷桃此子昔為
太上仙官太上令到方丈山但務游戲擅弄雷電激
波揚風致令蛟螈陸行山崩海竭太上謫斥使在人
間近金華山二仙人及九疑男陳乞原之帝乃知朔
非世俗之徒也
雲林之璈
上元夫人自彈雲林之璈歌步玄之曲於是酒酣宴
畢與王母同乘而去
方朔乘龍飛去
帝乃信天下有神仙之事而淫色自性殺伐不休受
書六年意旨自暢以為神真見降必獲度世興起臺
館勞敝百姓每事不從王母之深言上元之妙戒二
真遂不復來太初二年栢梁臺灾真形圖六甲五帝
靈飛十二事靈光生經並燒失不存但帝先承王母
言以五岳圖授董仲君又承上元夫人言以六甲授
李少君二書遂行於世帝既焚書自知道喪其後東
方朔一旦乘龍飛去帝愈懊恨
經見山室
建康二年河東功曺採藥得經卷後題東觀臣姓名太
守以進典書中郎曰孝武皇帝物也宣帝以付廟中
趙后外傳
伶玄字子于學無不通善屬文簡易尚真朴揚雄獨
知之雄貪名矯激子于謝不與友子于歷刺守為淮
南相出入有風情買妾樊通德嫕之弟有才色知書
頗能言飛燕姊弟故事子于曰斯人俱灰滅矣方盛
時疲精力馳騖嗜欲蠱惑之事寧知歸荒田野草乎
通德拮袖顧燭影以手擁髻泣下曰淫於色非慧男
子不至此慧則通通則流流而不得其防則百物變
態為溝為窪無所不往焉禮義成敗之說不能止其
流惟感之以盛衰可以防其壊君悵然有荒田野草
之悲婢子拊形屬影雖婕妤聞此不少遣乎幸主君
著其𫝊使婢子執研削道所記於是撰趙后别𫝊右
漢河東都尉伶玄自叙
宜主合德
馮萬金善歌世事江都王王孫女嫁江都中尉趙曼
萬金又事曼因與主通曼有疾不能近婦人主有身
恐乃稱疾居王宫一産二女歸之萬金長曰宜主次
曰合德遂冒姓趙氏宜主聦悟家有彭祖方脉之書
善行氣術長而纖細舉止翩然謂之飛燕合德膚滑
出浴不濡善歌知音皆絶色也
新興髻慵來粧
樊嫕進言合德美容貎帝召入宫合德新沐膏九廻
沉水香為卷髮號新興髻為薄眉號遠山黛施小朱
號慵來粧左右嘖嘖嗟賞宣帝時披香博士淖方成
白髮教授宫中號淖夫人在帝後唾曰此禍水也滅
火必矣
禍水滅火(見上)
遠條館
帝為后開遠條館賜紫茸雲氣帳文玉几赤金九層
博山
温柔鄉
帝謂合德為温柔鄉曰吾老是鄉矣不能效武帝求
白雲鄉也樊嫕賀曰陛下真得仙者合德號為婕妤
唾袖
后與婕妤坐誤唾婕妤袖曰姊唾染人紺袖正似石
上華假令尚方為之未必能如此衣之華也以為石
華廣袖
婕妤翊護
后多通侍郎宫奴多子者婕妤傾心翊護常謂帝曰
姊性剛或為人排陷則趙氏亡種矣每泣下悽惻以
故白后姦状者帝輙殺之后終無子
七香荳蔲湯
后浴五藴七香湯婕妤浴荳蔲湯帝曰后雖有異香
不若婕妤體自香也后燎降神百藴香婕妤傅露華
百英粉
萬年蛤不夜珠
真臘國進萬年蛤不夜珠光采皆若月照人無妍醜
皆美豔帝以蛤賜后以珠賜婕妤曰吾晝視后不若
夜視汝之美且令人忽忽如失婕妤即并以不夜珠
為后壽終不道帝語
二十六物
后始加大號婕妤奏二十六物以賀金屑組文茵一
鋪沉水香蓮心椀一面五色同心結一盤萬金錦一
疋琉璃屏風一張枕前不夜珠一枚含香綠毛貍藉
一鋪通香虎文檀象一坐龍香握魚二首獨搖寶箑
一鋪七廻光雄肪髮澤一盎紫金被褥香爐三枚菱
花鏡一奩金彄環四指絳綃衣一襲文羅手藉三幅
文犀辟毒箸二隻碧玉膏奩一合后報以雲錦五成
帳沉水香玉壺婕妤怨帝曰非貴人姊賜我死不知
此器帝詔益州留三年輸為婕妤作七成錦帳以沉
水香飾
合宫之舟
帝於太液池作千人舟號合宫之舟起瀛洲廣榭后
歌歸風送遠之曲帝以文犀簪擊玉甌酒酣風起后
揚袖曰仙乎仙乎去故而就新帝令左右持其裙久
之風止裙為之皺后曰帝恩我使我仙去不得他日
宫姝或襞裙為縐號留仙裙婕妤益貴幸號昭儀
簪擊玉甌
留仙裙(並見上)
赤鳳自為姊來
后所通宫奴燕赤鳳者雄捷能超樓閣兼通昭儀十
月五日宫中故事上靈安廟吹塤擊鼓連臂踏歌歌
赤鳳皇來曲后曰赤鳳皇為誰來昭儀曰赤鳳自為
姊來寧為他人來乎后怒以杯抵昭儀裙曰鼠子能
噬人乎昭儀曰穿其衣見其私足矣安在噬人乎昭
儀素卑事后不虞見答之暴樊嫕扶昭儀拜泣曰姊
寧忘共被夜長苦寒不成寐使合德擁姊背耶今幸
得貴且無外搏其忍内相搏乎后抽紫玉九鶵釵為
昭儀篸髻乃罷帝微聞其事以問昭儀昭儀曰后妬
我耳以漢家火德故以帝為赤鳳帝信之大悦
紫玉九鶵釵(見上)
少嬪館
帝為昭儀作少嬪館為露華殿含風殿博昌殿來安
殿又為温室凝缸室浴蘭室曲房連檻飾金玉為壁
連遠條館號通仙門
楊妃外傳
霓裳羽衣曲
天寶四載册太真宫女道士楊氏為貴妃半后服進
見之日奏霓裳羽衣曲注劉禹錫詩云開元天子萬
事足惟惜當時光景促三鄉陌上望仙山歸作霓裳
羽衣曲仙心從此在瑶池三清八景相追隨天上忽
乘白雲去世間空有秋風詞按逸史云天寶初中秋
羅公遠曰陛下能從臣月中遊乎取桂枝擲空為大
橋色如白金上行至月宫女仙數百素衣飄然舞於
廣廷上問何曲曰霓裳羽衣也是夕授金釵鈿合却
暑犀如意辟香塵雲母起花屏風舞鳳交烟香爐潤
玉合歡條脱紫瓊杯玉竹水紋簟並白花文石硯上
又持紫金雙步搖親與插鬢上喜曰朕得楊氏女如
得至寶製曲曰得寶子
得寶子(見上)
給粉翠千緡
七載加貴妃從兄國忠御史大夫銛鴻臚卿女兄弟
韓國次虢國次秦國三夫人皆歲給粉翠千緡
杜甫詩
虢國夫人不施粉粧自有美豔杜甫詩云虢國夫人
承主恩平明上馬入宫門却嫌脂粉汚顔色澹掃蛾
眉朝至尊上賜虢國七寶冠國忠瑣子金帶皆希代
之寶
七寶冠
瑣子金帶(並見上)
竊寧王玉笛吹
明皇舊置五王帳與兄弟同處妃子竊寧王玉笛吹
故張祜詩云小花靜院無人見閒把寧王玉笛吹因
此忤旨放出妃泣謂中使曰妾罪萬死衣服之外皆
聖恩所賜唯髻與膚生從父母耳引刀剪髻髮一結
以獻上遽召歸
生女勿悲酸
十載上元日楊家五宅夜遊與廣寧公主騎從爭西
市門楊氏奴揮公主墮馬駙馬程昌裔扶主因及數
撾主泣奏上令决殺楊家奴昌裔停官於是楊氏轉
横時謠云生女勿悲酸生兒勿喜歡又曰男不封侯
女作妃君看女却為門楣
紫雲廻
上嘗夢仙子十餘輩御卿雲而下各執樂器有仙人
曰此曲神仙紫雲廻今授陛下為正始之音
凌波曲
上又夢豔女梳交心髻大袖寬衣曰妾是陛下凌波
池中龍女衛宫護駕妾實有功陛下洞曉鈞天之音
乞賜一曲夢中為鼔胡琴為凌波曲後於凌波宫奏
新曲池中波濤湧起復有神女出池心乃夢中女子
也上因於池上立廟每歲祀之
謝阿蠻
新豐進女伶謝阿蠻善舞上就按於清元殿寧王吹
笛上羯鼓妃琵琶馬仙期方響李龜年觱栗張野狐
箜篌賀懷智拍秦國夫人端坐觀之上戲曰阿瞞樂
籍今日幸得供養夫人請一纏頭對曰豈有大唐天
子阿姨無錢用耶遂出三百萬為一局
請一纏頭(見上)
綠玉磬
妃善擊磬上令琢藍田綠玉成磬妃琵琶以龍香板
為撥
芍藥
開元中初重木芍藥即今牡丹也花開上乘照夜白
妃以步輦從於沉香亭上命李龜年持金花牋宣賜
李白立進清平調詞三篇上命龜年歌妃持頗梨七
寶杯酌西凉州蒲萄酒飲罷歛繡巾再拜高力士終
以脱靴為耻異日妃重吟前詞力士曰始謂妃子怨
太白入骨髓何乃拳拳如是妃曰何學士能辱人如
斯力士曰以飛燕指妃子賤之甚矣上三欲命李白
官卒為宫中所捍而止
任風吹多少
上覽漢武内傳時妃後至以手整上衣領曰看何文
書上笑曰莫問知則又須人覓去乃飛燕身輕為造
水精盤令宫人掌上歌舞又作七寶避風臺上曰爾
則任風吹多少蓋妃子微有肌故也妃子曰霓裳一曲
可掩前古
水精屏
水精屏上刻前代美人可三寸許器玩雜用衆寶妃
以遺國忠置之樓上常偃息其下一日屏風上諸女
悉下各通名曰當壚人也步蓮人也拾翠人也金屋
人也解佩人也為雲人也畫眉人也竊香人也吹簫
人也許飛瓊也金谷人也結綺人也臨春人也又有
纖腰十餘妓曰楚宫章華踏謠娘也又三妓曰楚宫
弓腰人也便為本藝呈訖一一復歸屏風國忠懼走
下樓未幾果敗
合歡橘
江陵進乳甘橘上種於蓬萊宫結實一百五十顆有
一合歡實上與妃持翫曰此果似知人意朕與卿一
體所以合歡
雪衣女
廣南進白鸚鵡呼為雪衣女妃授以蜜多心經記誦
精熟忽日夢為鷙鳥所摶上與妃遊别殿致雪衣女
輦竿上瞥有鷹搏之而斃葬于苑中號鸚鵡塚
明駞使
交趾進龍腦香有蟬蠶之状波斯言老龍腦樹節方
有之禁中呼為瑞龍腦妃私發明駞使持三枚遺安
禄山明駞者眼下有毛夜明日行五百里
端正樓
華清宫有端正樓即妃梳洗之所有蓮花湯即妃沐
浴之室
茘枝香
貴妃生日上命小部音聲於長生殿奏新曲未有名
會南海進茘枝因以曲名茘枝香小部者梨園法部
所置
重三百五十斤
安禄山晚年益肥自秤重三百五十斤於上前旋舞
如風上於勤政樓設大金雞障施大榻令禄山坐其
下肅宗諫今古臣下無與君上同坐上曰渠有異相
故禳之耳又嘗夜宴禄山臥化為一猪而龍首左右
遽告帝曰猪龍無能為也終不殺之卒亂中國
猪龍(見上)
與娘子併命
禄山反帝欲以太子監國自親征國忠大懼謂姊妹曰
我等死在旦夕今東宫監國當與娘子等併命矣姊
妹哭訴於妃事遂止
善地受生
帝幸蜀至馬嵬軍士殺楊國忠上使力士賜妃死妃
泣曰願大家好住妾誠負國恩死無恨矣乞容禮佛
帝曰願妃子善地受生力士遂縊於佛堂梨樹下才
絶而南方進茘枝到上長號使祭之妃時年三十八
帝謂張野狐曰此去劍門鳥啼花落水綠山青無非
助朕悲悼
術士詩
術士李遐周先有詩曰燕市人皆去函關馬不歸若
逢山下鬼環上繫羅衣燕市人皆去禄山悉薊門之
士而來函關馬不歸哥舒之敗潼關也山下鬼馬嵬
也妃小字玉環及死力士以羅巾縊焉又妃常以假
髻為首飾好服黃裙天寶末謠云義髻抛河裏黃裙
逐水流至此應焉
雨霖鈴曲
上發馬嵬道旁見石榴樹愛之因呼為端正樹蓋有
所思也又至斜谷霖雨涉旬棧道中聞鈴聲隔山相
應上採其聲為雨霖鈴曲以寄恨焉
錦香囊
至德二年上皇自成都還密令中官移妃潛葬他所
初葬以紫褥裹之及是肌膚銷釋胷前猶有錦香囊
在焉
梨園弟子
上皇居南海内夜登勤政樓烟月滿目歌曰庭前琪
樹已堪攀塞外征人殊未還聞里中隐隐如歌聲顧
力士曰得非梨園舊人乎明日力士潛召問云果梨
園弟子也其夜上皇與妃侍者紅桃歌妃所製凉州
詞上因廣其曲今凉州流𫝊者益加焉
刻木牽絲作老翁
上皇復幸華清宫從官嬪御多非舊人於望京樓下
命張野狐奏雨霖鈴曲上四顧清凉自是聖懷耿耿
但吟刻木牽絲作老翁雞皮鶴髮與真同須臾舞罷
寂無事還似人生一夢中
玉妃太真院
方士楊通幽自云有李少君之術上皇命致貴妃神
出天界沒地府求之不見東絶大海跨蓬壺有洞戶
署其門曰玉妃太真院碧衣侍女詰其所從來方士
稱天子使者延入妃出冠金蓮被紫綃曳鳳舄問帝
安否取金釵鈿合折其半曰尋舊好也方士請當時
一事不聞於他人者為驗不然恐負新垣平之詐妃
曰驪山宫七夕上感牛女事密相誓心願世世為夫
婦此特君王所知耳因自悲曰由此一念又不得居
此墮下界且結後緣或為天或為人决再相見上皇
亦不久居人間幸惟自愛無自苦耳
櫻桃蔗漿
上皇移入大内日悼妃子張后進櫻桃蔗漿並不食
常玩一紫玉笛吹數聲有雙鶴下於庭徘徊而去上
皇曰吾奉上帝命為元始孔昇真人此期可再會妃
子耳笛可送與大牧大牧代宗小字也即命具湯沐
浴曰我就枕慎勿驚我俄聞睡中有聲已崩矣
元始孔昇真人(見上)
錦襪
馬嵬嫗得錦襪一雙過客一翫百錢前後獲錢無數
落妃池
貴妃生於蜀嘗誤墮池中後人呼為落妃池
珠翠可掃
上令宫妓佩七寶瓔珞舞霓裳羽衣曲曲終珠翠可
掃
列女傳
鳥工往
瞽瞍使舜塗廩舜告二女曰我其往哉二女曰往哉
鵲汝裳衣鳥工往(習鳥飛之巧以往鵲錯也)反使舜浚井舜告二
女曰我其往哉二女曰去汝衣裳龍工往(龍知水泉脉理也)
胎教
大任娠文王目不視惡色耳不聽惡聲口不出惡言
能以胎教
婦人無二天
婦人未嫁以父母為天既嫁以夫為天其喪父母降
服一等無二天之義
柳下惠誄
柳下惠妻誄其夫門人不能竄一字
母師
母師魯九子之寡母也穆公賜號母師
蘧伯玉車聲
衛靈公夫人夜聞車聲至曰此必蘧伯玉也公戲曰
非也夫人賀曰始妾獨謂衛有伯玉今又有與之齊
者是君有二賢人也是以賀公大悦遂告以實
女宗
宋鮑蘇之妻不妬宋公表其閭曰女宗
通壁隣國
臧文仲母曰魯與齊通壁隣國也
類說卷一
