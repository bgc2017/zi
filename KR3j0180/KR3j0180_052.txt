類說目錄
卷五十二
紀聞談
碧落碑元白酬和
空梁落燕泥重四賜緋
胎髮筆金鼇光
僧伽觀音化身
桂苑叢談
冬瓜祜子椿兒桂子
大明寺水規圓方竹杖
望江亭月夜合寺苟卒
爐火紙蛺蝶
戎幕閒談
資州獻龍楊子江白黑氣
救世之相古事問高仲舒
神撼絛先父秉炬
神告休咎玉魚符
雞師
秘閣閒談
戊與丁合及第菩薩蠻詞
換茶甌古鏡石人物
方丈山麻姑七夕瓜上金梭
紙鳶詩服术
油頭汗繡枕青磁碗
鶴名丹哥吞艇魚
仙人招骨函
牧堅閒談
真菊野菊髮長五尺
十色牋狗經
夢吞金龜施食
猢猻報冤
翰府名談
仁宗容諫宰相坊侍郎里
韓魏公玉杯破亦有時
萊公妾蒨桃明皇楊妃
玉帝賜清凉丹賣卒死藥
帶取老婆去嵩山見李白
遊奕將求金光明經
溷獄對事李後主詩
待予心肯日是汝命通時
薛鱗詩獨擊鶻
國老閒談
骰子選真鹽鐡
血山櫝食
衲衣養虱太祖岸幘
北門鎻鑰天書降
丁寇相遇
燈下閒談
夾竹桃陣子白丸子方
類說目錄
類說卷五十二宋曾慥編
紀聞談
碧落碑
絳有碑篆千餘字李陽冰愛之其中有碧落二字謂
之碧落碑後有識者云有唐十三紀龍集郭莊哀子
李訓等為母造道門尊像
元白酧和千篇
元守浙東白牧蘇臺置驛逓詩筒有云有月多同賞
無杯不共持其句皆是暗合
空梁落燕泥
隋煬帝作詩有押泥字者羣臣皆以為難和薛道衡
後至詩成有空梁落燕泥之句帝忌其出己右因事誅
之臨刑問道得空梁落燕泥否
重四賜緋
明皇與楊妃彩戰將北惟重四可勝連叱之果重四
上悦顧高力士令賜緋因之遂不易
胎髮筆
南朝有姥善作筆胎髮者尤佳又有筆工名鐡頭能
瑩管如玉
金鼇光
于頔在南海日夜半忽曉如日初出忽然却黑問嶺
南悉皆如此月餘有胡客曰某月日某夜乘風方行
水中有大金鼇莫知小大兩目之光晃曜一海悉如
晝須臾却没方知乃金鼇光所照
僧伽觀音化身
僧伽大師西域人姓何氏唐初來泗洲臨淮縣乞地
施標標下掘得古蹟寺銘記并金像上有普照王佛
字遂建焉中宗問萬回師何人曰觀世音化身
桂苑叢談
冬瓜祜子
進士崔涯張祜下第後遊江淮或來飲宴即自稱俠
崔作俠士詩云太行嶺上三尺雪崔涯袖中三尺鐡
一朝若遇有心人出門便與妻兒别二人互相推許
張以詩上牢盆使出其子授漕梁小職得堰號冬瓜
或獻曰賢郎不宜作此卑職張曰冬瓜合出祜子
椿兒桂子
張祜二子一椿兒一桂子有詩曰椿兒遶樹春園裏
桂子尋花月夜中
大明寺水
涯海支使班蒙遊大明寺覩壁題云一人堂堂二曜
重光泉深尺一點出冰旁二人相連不欠一邊三梁
四柱烈火然添却雙勾兩日全蒙曰一人大字二曜
明字泉深尺一者寸土寺字點出冰旁水字二人相
連天字不欠一邊下字三梁四柱烈火然無字添却
雙勾比字大明寺水天下無比
規圓方竹杖
李德裕鎮浙右遊甘露寺贈老僧笻竹杖公云是大
宛國人所遺竹惟此一莖而方者也後數年再領朱
方到院問柱杖何在僧曰至今寳之公請出觀則規
圓而漆之也公自此不復目其僧
望江亭月夜
甘露寺夏月月瑩有數人自西來直抵望江亭命酒
吟曰趙一能為賦鄒陽會獻詩可惜西江水不救轍
中魚次曰偉哉横海鱗壯矣垂天翼一旦失風水番
為螻蟻食吟罷歘爾而散
合寺苟卒
有客至京師青龍寺寺僧不暇留連他日又來亦阻
他事客怒題詩門上曰龕龍東海去時日隠西斜敬
文今不在碎石入流沙僧衆皆不曉其義有沙彌觧
曰龕龍去矣有合字時日隠矣有寺字敬文不在有
苟字碎石入流沙卒字此不遜之言
爐火
護軍李全臯有道人云能爐火曰可求一鼎容得金
二十兩者每日給藥火候足而換之莫窮歲月終而
復始李喜其說有金帶可及其數用火之後日日看
驗日滿齋沐開之金色粲然李信之三日内添換一
旦道人不來啓爐視之不見金矣
紙蛺蝶
咸通中有進士張辭下第後多遊江淮有道術養氣
絶粒有詩曰争奈金烏何頭上飛不住紅爐慢生藥
玉顔安可駐今年花發枝明年葉落樹不如且飲酒
朝暮復朝暮人或召飲則剪紙蛺蝶三二十枚以氣
吹之成列而飛後至江南上昇去留詩曰張辭張辭
因不舍天下經書在腹内身即騰騰處世間心即搖
搖出天外
戎幕閒談
資州獻龍
資州獻韋天殿一龍長丈餘鱗甲悉具公置大慈殿
三日為烟所熏而死國史缺書是乃何祥也
揚子江白黑氣
李克孝月夜登北固山有黑氣如堤自海門出横三
江中又有白氣如虹自金山出與黑氣相交不知是
蛟蜃為復是氣旬日玉緯尚書卒後掦子江中有龜
鼈滿江浮下悉無頭時韓相薨於城中
救世之相
姚崇問舍人齊澣曰予為相比何等人何如管晏澣
曰管晏作法雖不及後猶及其身相公前所立法今
悉更之以此不及相公可謂救世之相也公曰救世
之相豈易得乎
古事問仲舒
齊澣善知今事高仲舒善知古事姚崇曰欲知古事
問仲舒欲知今事問齊澣即無敗政矣
神撼絛
翰林院有懸鈴以備夜中警急文書出入則引索以
代𫝊呼長慶中贊皇為學士時河北用兵鈴數有聲
終不見人聲急則軍事急聲慢則軍事慢曾莫之差
元相亦在院元詩有神撼絛是也
先父秉炬
貞元中荀尚書在村墅因出夜迷道忽有一炬火前
引而行至門見秉火者乃其先父也
神告休咎
竇參為蒲圻令有神祠欲毁之夢神曰吾害公未得
者以公他日位宰相幸且相存可以預知休咎既覺
入神祠祭酹以兄事之後有遷命神必先報神欲相
見必先具盛饌於虚室内圍以縑幕左右聞二人咲
語聲及參謫柳州别駕曰君宜從理家事三兩日北
使到若不免矣數日王人來果有後命
玉魚符
貞元中司勛郎中李廸下朝歸第夢一黃衫人引至
戶外中有人曰未來須待玉魚符下也後於朝堂龍
尾道上見一玉魚把玩至家果數日而卒
雞師
費雞師凡有病者來告即把一雞往乃持呪呵其雞
令入病者之所雞入而死病者即瘥雞出則病者不
起時號雞師
秘閣閒談
戊與丁合及第
趙化成初舉進士夢皂衣人曰子名化成成字戊丁
也須戊與丁合即及第其年果得及第
菩薩蠻詞
盧綘夢飲蔗漿有白衣婦人歌菩薩蠻詞歌罷曰後
當朝期於崓子陂後金陵平朝廷以節鎮招之方降
斬於閶闔門外崓子陂
換茶甌
江南内門押司陳永遺失要害文書一巫占事頗驗
問之云文書在東壁架上陳見神前茶甌初念為易
之及出門巫曰𫝊語莫忘却茶甌(盞子)陳果尋得文書
乃為換茶甌也
古鏡石人物
徐鉉得一鏡照面只見一眼有熊山野人好訪異物
有石龜石桃石棗之類嘗夢人自云姓石相依附後
得一石人長尺餘具眉目令世有石燕石蟹之類又
松亦化為石隴州有魚石子置書籍中能辟蠧
方丈山麻姑
王保義為荆南高從誨行軍司馬生女不食葷血五
歲通黃庭等經及長夢渡水登山見金銀宫闕云是
方丈仙女仙類十人中一人曰麻姑相結姊妹授以
琵琶數曲自是數夜一遇歲餘得百餘曲其尤者有
獨指商以一指彈一曲復夢麻姑曰即當相邀明日
庭中有雲鶴音樂女奄然而卒
七夕瓜上金梭
蔡州丁氏精於女工每七夕禱以酒果忽見流星墜
筵中明日瓜上得金梭自是巧思益進
紙鳶詩
陳繼達本武夫不知書夢人以墨水升餘飲之即能
識字作紙鳶詩曰人生寵辱能知此一似翩翩紙老
鴟霄漢只因風送上無風還有下來時
服术
世云服术忌雀鴿非鳩鴿也乃蜃蛤耳外郎刁衍久
服术因食蛤瀉血食鳩鴿則無恙嘗有雀鬭入盆池
中旬日皆化為蛤後以死雀投其中則不化雀蛤氣
類同也
油頭汙綉枕
階州一妓為使客所錄一日其人出外妓堂下枕一
綉枕獨寢忽見一婦人挾妓首令起曰油頭汙他綉
枕妓搏之走趍堂東不見
青磁碗
巴東下岩院主僧水際得一青磁碗携歸折花置佛
像前明日花滿其中更置少米經宿米亦滿碗以錢
及金銀置之皆然自是院中富貴院主年老一日過
江檢田懷中取碗擲於中流從弟驚愕師曰吾死爾
等寧能謹飭自守棄之不欲使爾增罪累也院主尋
卒
鶴名丹哥
池州鳳凰山道士趙自然夢陰真君與栢葉一枝九
疊食之因不食神氣異常為詩曰嘗欲棲山島閒眠玉
洞寒丹哥時引舞來去跨雲鸞或問何名丹哥曰鶴也
吞艇魚
李崇規見海上沙島有大魚割其腹得一艇兼三死
人衣服猶備
仙人換骨函
建州武夷山上忽有仙樂聲其曲似迎仙客而無節
拍山中有仙人換骨函甚多在絕壁上
牧豎閒談
真菊野菊
蜀人多種菊以苖可入菜花可以藥園圃悉能植之
闤闠中賣無所不可郊野之人多採野菊供藥肆頗
有大誤真菊延齡野菊瀉人如張華言黃精益夀鈎
吻殺人
髮長五尺
李山甫美姿容髮長五尺餘凡沐後令二婢捧金盤
承而梳之有客造焉見理髮趨出疑其婦山甫連呼
方悟也
十色牋
成都薛濤者營妓中尤物也元微之治蜀屢陪宴咲
元公後於松花紙上寄詩曰别後相思隔烟水菖蒲
花發五雲高薛於浣花溪種菖蒲故有是句蜀中松
花紙金沙紙流沙紙彩霞紙金粉紙龍鳳紙近年皆
廢惟十色牋尚在
狗經
貞白先生陶弘景云裴真君好養白犬白雞犬名白
靈雞名白精學道之士或居山林此可辟邪狗經言
人家養犬純白者凶真君所言故非謬誤狗經所說
民庶之家是也
夢吞金龜
劉贊文思甚遲乃懇祝乾象乞文才一夕夢吞金龜
如錢許自後大有文思孟氏朝為學士有玉堂集一
日吐金龜投水中不久而卒
施食
陳元植好施食陰隲禽蟲悉蒙惠每食金原之上百
鳥前後飛鳴一夕夢緋衣人曰爾有隂德及物夀本
不逾四十延至九十九歲
猢孫報冤
有人畜一子母猢孫一日鳶飛下搏其子對母啄其
腦食其髓猢孫哀鳴三日不食進於厨中取肉一片
戴頭上往中庭似有所伺逡廵鳶果來摶肉猢孫兩
手撦擘其翅齧腦衆人甚為快意
翰府名談
仁宗容諫
包拯直諫院危言正議傾動朝野仁宗曰忠鯁之言
苦口逆耳蓋有所益已設或無益亦無所害人何必
拒而責之
宰相坊侍郎里
西洛有五相宅乃文潞公富相王相二張相也諺曰
有宰相坊侍郎里
玉杯
韓魏公知北都有獻二玉杯公答以百金乃開宴招
貴客特設一卓致杯其上將酌酒徧勸坐客俄為吏
誤觸臺倒玉杯俱碎坐皆失色吏伏地待罪公神色
不動曰物破亦有時汝誤非故也何罪之有
萊公蒨桃
寇萊公夢得麗人蒨桃後有姥携女公造焉姥曰女不
見客公曰爾試呼之少選出拜曰此吾主也公悟向
所夢遺姥銀百星售女為妾語言多有補益後公出
鎮北門宴集無虚日有善歌者公贈之束絲意尚未
滿蒨桃為詩曰一曲清歌一束綾美人猶似意嫌輕
不知織女營窗下幾度抛梭織得成後公南遷雷州
蒨桃泣曰妾無竒功上昇於仙有薄效不入於鬼前
世師事仙人為俠嘗有巨官為侍兒所鴆妾往戮之
失詳審孕已數月是一戮而殺二人受譴再入輪廻
宿根有契為公侍妾今將别去公當為地下主者乃
閻浮提王天符即下宜治後事明日蒨桃果卒公不
久亦亡
明皇
唐楊妃夢與明皇遊驪山至興元驛方對食後宫忽
告火發倉卒出驛回望驛木俱為烈熖俄有二龍帝
跨白龍其去如飛妃跨黑龍其行甚緩左右無人惟
一蓬頭黑面物貌不類人望帝去甚遠觸一危峯沉
烟靄中開目則獨在一室黑面物曰某此峯神也有
一騎來授妃益州養蠶元后倏然夢覺翌日漁陽叛
書至馬嵬縊妃子死帝曰夢今應矣與朕遊驪山驪
與離同方食火發失食之兆火兵氣也驛木俱焚易
與驛同加木於旁楊字也吾跨白龍西遊之象彼跨
黑龍隂暗之理獨行無左右之助一騎馬也峯神乃
山鬼也果死於馬嵬乎當授益州養蠶元后養蠶所
以致絲也益旁加絲縊字也夢至一處題曰東虚府
又至一院題曰太乙玉真元上妃院入見太真隔一
雲母屏對坐不見其形帝曰汝思吾乎妃曰人非木
石安得無情異日當共跨暗暉浮落景遊玉虚中帝
曰碧海無涯仙山路絶何計通也妃曰若遇鴈府上
人可附信矣帝既覺作詩曰風急雲驚雨不成覺來
仙夢甚分明當時苦恨銀屏影遮隔仙妃只聽聲後
思雁府上人之言果有洪都道士於海上仙峯得鈿
合私言而回
玉帝賜清凉丹
吕誨獻可以言事出安州一日獨坐小軒因合目即
有所見有一碧衣童子云玉帝南遊炎洲召子同行
糺正羣仙自此口食天庖身遊紫府炎洲苦熱上帝
賜公清凉丹一粒公拜賜而咽之㗋若冰雪公自知
不久於世有朱明復者湘江道中見金甲吏兵數百
人跨玉角青鹿明復拜曰公其仙乎笑而不答口占
詩曰功行偶然書玉闕衣冠無限葬塵埃我今從帝
為師糺更有何人直栢臺
賣卒死藥
管城有一道人衣青布袍挾一小籃但云賣卒死藥
有一弓手姓李曰聞吕先生晦迹人間此人貨藥累
日無一人買豈非以道化人乎即往問曰人皆懼死
豈有買者道人嘆曰吾藥七粒服之立死只賣七金
李曰我不怕死奉納七金求藥一服道人解瓢取藥
皆深紅色曰决死矣宜謀後事李得藥遲疑未敢餌
至曉又思曰服藥七粒即死豈有是理因取服之開
貼乃俗所謂屍盤蟲七枚因罵曰道人紿我耳即往
問之笑曰前藥已盡當别與君藥又解瓢取七粒皆
褐色李即服之道人曰他日淮浙間相見長揖而去
李自爾見飲食臭穢不可近日惟飲酒數杯
帶取老婆去
封丘縣南赤岡店夜輒有怪常稱帶取老婆去行人
恐懼不敢過遞舖張德承受急遞不敢遷延夜深一
姥自草中出曰帶取老婆去德素有膽厲聲曰我帶
你去可上我背姥欣然前就德捉其兩足繩縛於腰
間行數里姥却云放下德不應姥求哀不已既而言
甚低身亦輕到前舖舉視之但縛古爛棺板一片焚
之臭聞數里啾啾有聲其怪遂絶
嵩山見李白
白龜年至嵩山遙望東岩古木㡘幕窣地步至其旁
樽爼羅列有一人前曰李翰林相召龜年趨進其人
褒衣博帶色澤秀發曰吾則唐李白也子之祖乃白
居易也雖不同代亦一時人以其道同今相往復吾
自水解放遁山水之間因思故鄉西歸嵩峯中帝飛
章上奏見辟於此掌牋奏已百年矣近過潼適有詞
曰誤入桃源深洞一曲妙歌舞鳳常記欲别時明月
落花烟重如夢如夢和淚出門相送龜年曰吾祖今
在何處曰在臺上功德所從昔日之志也又出書一
卷遺龜年曰讀之可辨九天禽語大地獸言更修功
行可得仙也後龜年遊潞州太守知有異術召而詢
之庭下有二雀啾唧而過太守曰彼何言也曰城西
民家閒廪有餘粟在地共食之使人驗之果然又見
廐馬仰首而嘶問曰此又何言曰槽中料熱不可食
時近清明將吏驅羊二十餘曰後一羊不行鞭之有
聲太守曰羊不行有說乎曰羊言腹内羔將産待其
生子然後就死守乃留羊月餘果産龜年放迹方外
時有人見之者
遊奕將求金光明經
陳堯咨泊舟三山磯有老叟曰來日午後有大風舟
必覆宜慎之來日天晴萬里無片雲舟人行請解䌫
公曰更待之同行舟一時離岸公托以事至午天色
帖然俄黑雲起於天末大風暴至折木飛沙怒濤若
山同行舟多沉溺公驚嘆又見前叟曰某亦非人乃
江之遊奕將也以公他日當位宰相固當奉告公曰
何以報德叟曰吾本不求報貴人所至龍神理當衛
護願得金光明經一部某乘其力薄有遷職公許之
至京以金光明經三部遣人至三山磯投夢前叟曰
本欲祈一公賜以三連升數秩再拜而去
溷獄對事
市民丘信暴卒經宿復活云初見一吏出吾口氣遂
絶擲於門外俯首入門望其屍卧堂下又一吏曰無
令氣絶此但對事耳留一魂以守屍俄至一處若公
所令赴溷獄對事入一棘門汚地臭穢不可近地面
有亂髮吏以杖擊一髻曰樵成即出頭應聲吏曰汝
適擬言某年月日殺羊豕十二隻乃丘信遣汝殺今
以信對信聞其聲乃州南樵二郎也面色醜惡不可
辨呼信曰我罪迷天地子為分其十二之數以減我
過信曰昨以衆戶賽神信實主之但於子處過非我
遣子殺也其頭復没穢下吏曰子無罪當回信問此
人何時可出吏曰殺猪羊踰數萬受此苦滿數千歲
方受生復割其肉以償殺者死而復生生而復死雖
千百世償之未盡
李後主詩
江南李主一目重瞳務長夜之飲内日給酒三石藝
祖勅不與酒奏曰不然何計使之度日遂復給之李
主姿貎絶美藝祖曰公非貴貎也乃一翰林學士耳
有詩曰鬢從近日添新白菊是去年依舊黃又云青
鳥不𫝊雲外信丁香空結雨中愁皆是氣不滿有亡
國之悲臨終有詩云萬古到頭為一醉死鄉葬地有
高原
待予心肯日是汝命通時
唐莊宗有從行禁旅乞叙功遷補帝終不納李嗣源
為述其勞帝曰朕亦知慶薄有軍功但見其面即憤
然因舉唐太宗詩曰待吾心肯日是汝命通時
薛鱗詩
薛鱗詩曰近水樓臺先得月向陽花木易逢春
獨擊鶻
王素為憲臺風力甚勁號獨擊鶻
國老閒談
骰子選
丁謂除參政楊億賀之公曰骰子選耳何足道哉
真鹽鐡
陳恕為三司使長於心計太宗親題殿柱曰真鹽鐡
陳恕
血山
真宗在朱邸嘗造一假山甚工置酒召官僚姚坦曰
此用民力聚血山耳帝毁之以其壁寫儒行
櫝食
杜鎬博聞真宗問櫝食起自何時鎬曰漢景帝為太
子文帝曰太子食料必差殊命大官日具兩櫝賜之
此其始也
衲衣養虱
查道性淳古少寓琅山寺躬事薪水以給僧衆衲衣
不洗濯以養蚤虱仕至龍圖閣待制
太祖岸幘
太祖暑月納凉後苑召學士竇儀草詔至苑門見太
祖岸幘跣足而坐儀退立不進太祖微笑遽索御衣
儀奏曰陛下新即大位宜以禮示天下臣恐豪傑聞
之解體太祖歛容謝之自後對近臣未嘗不冠帶也
北門鎻鑰
寇萊公守北門遼使經由使曰相公望重何以不在
中書答曰主上以朝廷無事北門鎻鑰非準不可
天書降龍圖閣
天書初降羣臣表賀詞皆溢美待制戚倫獨曰曠古
未有此事不可恃以為祥當戒懼脩省以答天意
丁寇相遇
寇萊公貶海康丁晉公謫朱崖假道於寇萊公曰吾
竄逐誠冤今丁來而吾僕有剛者必將報冤當防之
於是聚令博奕聞丁出境乃令散
燈下閒談
夾竹桃障子
盧相國有處女性孤高每夕與一道士乘虚而去為
人間之娛夫人覺之以白相國相國曰吾女性淡泊
必神仙因言其室宇所有女曰堂北壁有夾竹桃花
障子相國曰汝今夕以針度線於其上翌日公令兩
市借夾竹桃花障子仍各題坊巷姓名至午間有八
百餘條得針度線者題曰通化坊姓名左元紡相國
急召之道士既見入座置酒以杯擲梁上相國仰視
俄失道士歸視其女亦不知所在尋訪累年竟不獲
莫曉所以
白丸子方
青杜李老世業醫術善鼓琴自言得嵇康之妙因醉
誤墜枯井中至一洞門題曰玄都洞見一道士使李
鼓琴奏廣陵散曲道士曰爾所製也叔夜即爾前身
命酌石髓飲之又抽石梁上素書展視乃療三十六
種風白丸子方道士曰將歸配合徧療世人功滿來
此令李閉目乃在青州北門外到家妻子已除服矣
乃乾符三年矣遂合其藥無不痊愈後數年不喜食
乃斷榖因訪枯井一旦不歸亦得路而歸仙矣
類說卷五十二
