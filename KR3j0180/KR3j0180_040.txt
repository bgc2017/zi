類說目錄
卷四十
稽神異苑
康王廟神女雲雨從巫山來
東海女姑李夫人遺蘅蕪香
沙棠木為舟並枕樹
馬皮化蠶榴環
虹化為女子白魚江郎
書帶草視井生男
杜蘭香在白帝君所
蛟龍寄宿
朝野僉載
駞李綠珠怨
仙人獻果玄衣素衿人𫝊赦
趁蛇鸛雀學射未教嚙鏃法
非錢不行金牛御史
鶴鳴鷄樹鳩集鳳池
九月得霜鷹賜麻數車
八搨將軍孟青
金剛舞夜义歌刺史不是守鞋人
澁體白蠟明經
杷推椀脱白版侯
豬號烏金鷄肆
鵲尾杓斗酒濯足
銅鶴樽姓方貴人認為親
婁師德號衛靈公麒麟楦
翹關負米祝媪
縮䓗侍郎喙長三尺
狐蹲雉伏騎猪正南竄
神仙童子不伏致仕
指龜得詹事三枕
魏丞烏虎筮
銀兔符甲子雨
耳冷不知有卿賢聖不過五人
衣冠藪澤支鼎石
青龍卧橋上壁龍
飛坡歐陽通書
百寳香爐身代母病
葬壓龍角三戾
點鬼簿算博士舞胡子
辛宏智詩占赦
雨候三白
麻胡恐小兒走馬報
新粧詩古墓銘
賜妬妻酒御史不還車脚錢
驅驢宰相
三輔黃圖
斗城銅雀
石父石婆祠椽化龍鳳
冰樓九市
金戺玉階壁門
玉樹青䓗鶴州鳬渚
石鯨天地劫火
魚報明珠槐市
類說目錄
類說卷四十宋曾慥編
稽神異苑
康王廟神女
六朝錄曰劉子卿居廬山有五彩雙蝶來遊花上其
大如燕夜見二女子曰感君愛花間之物故來相詣
君子豈有意乎子卿曰願伸繾綣一女曰感君今宵
讓姊餘夜可知次夜姊曰昨夜之歡今留與汝自是
每旬一至者數月廬山有康王廟泥塑二神女容貌
如二婦人
雲雨從巫山來
征途記曰蕭總遇洛神女後逢雨認得香氣曰此雲
雨從巫山來
東海女姑
六朝錄曰書生蕭岳至延陵泊舟季子廟前有一女
從三四侍女以秋橘擲岳因舟中命酒將晚别去岳
入廟見東壁畫第二座之女細視之而咲乃所見之
女也畫旁題云東海女姑
李夫人遺蘅蕪香
漢武思李夫人卧延凉殿夢夫人遺帝蘅蕪之香覺
而衣冠異香三月不歇帝因制曲名遺芳夢又賦落
葉哀蟬曲
沙棠木為舟
江表記成帝於太液以沙棠木為舟取其不沉以珍
怪飾鷁首名雲舟
並枕樹
三吳記潘章夫婦死葬塜木交枝號並枕樹
馬皮化蠶
搜神記曰有人遠行其家惟有一馬一女女思其父
戲謂馬曰爾若迎我父至我則嫁汝馬因拖韁至父
處乘歸馬見女輙怒女如前言以告父大怒殺馬屠
剥其皮女見皮蹙之曰死馬欲人為婦其皮忽起捲
女而出於大樹間見女化蠶續絲于樹而成大繭
榴環
江表記吳王潘夫人因觧唾於壺中傾之得火齊指
環因掛於石榴枝起臺名環榴或白今與蜀爭雄環
榴之名不祥改為榴環
虹化為女子
江表錄首陽山有晚虹下飲溪水化為女子明帝召
入宫曰我仙女也暫降人間帝欲逼幸而難其色忽
有聲如雷復化為虹而去
白魚江郎
三吳記曰餘姚百姓王素有一女姿色殊絶有少年
自稱江郎求婚經年女生一物狀若絹囊母以刀割
之悉是魚子乃伺江郎就寢細視所着衣衫皆鱗甲
之狀乃以石碪之曉見床下一魚長六七尺素持刀
斷之命家人煮食其女後適於人
書帶草
三齊記曰鄭康成山下生草如大韭一葉尺餘土人
名為康成書帶草
視井生男
博物志曰婦人妊身三月未滿着壻衣冠平旦遶井
三匝映水視影勿反顧必生男或者生九女其妻遶
井三匝呪曰女為隂男為陽女多灾男多祥鎻井三
日不汲至期果生一男
杜蘭香在白帝君所
征途記曰晉張碩與杜蘭香相别後于巴縣見一青
衣云蘭香在白帝君所若聞白帝野寺鐘聲随風而
來則蘭香亦随風而至際夜果聞鐘聲蘭香亦至焉
蛟龍寄宿
九江記曰江夏陸社兒者夜歸逢一女子求宿姿色
甚優社兒不得已同歸共寢忽聞暴風雷見一毛手
拏婦人去及明鄉人云去此七八里有一蛟長百餘
丈流血在地有千萬禽臨而噪之社兒自此驚悸常
如痴狂
朝野僉載
駞李
後魏時定四姓李氏大姓也恐不得預乘明駞星夜
入洛而事已定人謂之駞李
綠珠怨
喬知之有婢碧玉武承嗣借教歌姬納之不還知之
作綠珠怨以寄曰石家金谷重新聲明珠十斛買娉
婷此日可怜君自許此時歌舞得人情君家閨閣未
曾安好將歌舞借人看意氣雄豪非分理驕矜勢力
横相干辭君去君終不忍徒勞掩面傷鉛粉百年離
恨在高樓一旦容顔為君盡碧玉得詩飲淚投井而
死承嗣於裙帶上得詩殺知之
仙人獻果
李全武后時為御史鞫獄備極慘酷其訊皆有名如
仙人獻果玉女登梯一絲懸駒驢拔橛鳳凰晒翅猿
猴鎖火上麥索下闌单之類
玄衣素衿人𫝊赦
貞觀中黎景逸居空青山飼一鵲而甚愛後景逸被
誣下獄有鵲於獄屋氣樓中下視景逸喜噪似語有
赦官詰其日云路逢一玄衣素衿人說三日赦至乃
鵲𫝊也
趁蛇鸛雀
魏光乘好題品人姚元之長大行且速號趁蛇鸛雀
王旭長而黑醜號烟燻木棖楊仲嗣躁急號熱𨫼上
猢猻
學射未教嚙鏃
昝君謨善射閉目而射應目而中有王靈知者學其
法曲盡其妙欲射君謨殺之君謨時無弓矢執一短
刀矢來輒擊折末後一矢以口承之遂囓其鏃謂靈
知曰學射三年但未教汝嚙鏃法耳
非錢不行
鄭愔為吏部侍郎掌選貪贜不法引銓日有選人以
百餘錢繋鞋帶行步有聲愔問之對言當今之選非
錢不行
金牛御史
武后時嚴昇期為御史廵察江南嗜牛肉而多受金
號金牛御史
鶴鳴鷄樹
鳳閣侍郎杜景儉文章知識並高遠時號鶴鳴鷄樹
鳩集鳳池
王及善才行庸猥為内史號鳩集鳳池
九月得霜鷹
蘇味道王慶方同為鳳閣侍郎或問張元曰二子孰
賢答曰蘇如九月得霜鷹王如十月被凍蠅
賜麻數車
唐滕王嬰蔣王惲皆好貪汚帝每賜諸王珍物二王
獨以麻數車令為錢索
八搨將軍
滕王為隆州刺史多不法參軍裴聿諫正之王怒令
左右摑搨他日聿入計具訴于帝帝問聿曾被幾搨
聿曰前後八搨遂令進八階聿歸嘆曰何其命薄若
言九搨當入五品矣聞者哂之號八搨將軍
孟青
侯思止謂决囚大棒為孟青
金剛舞夜义歌
隋諸葛昂高瓉爭為豪侈昂屈瓉串長八尺餅闊丈
餘餤麄如柱酒行自作金剛舞以送之瓉復屈昂以
車行酒馬行肉碓砟膾碾虀蒜自唱夜义歌以送之
又煮一小奴子為饌食訖呈其頭顱昂復蒸一奴
刺史不是守鞋人
郭仁凱鄙猾嘗為密州刺史家奴告以鞋敝仁凱即
呼公吏鞋新者令上樹採果俾奴竊其鞋而去吏下
訴之仁凱曰刺史不是守鞋人
澁體
徐彦伯為文多變易求新以鳳閣為鶠櫩以龍門為
虬戸以金谷為銑溪以玉山為瓊岳以芻狗為卉犬
以竹馬為篠驂以月兔為魄兔以赤牛為炎犢後進
效之謂之澁體
白蠟明經
張鸑號青錢學士以其萬選萬中時有明經董萬舉
九上不第號白蠟明經與鸑為對
杷推椀脱
武后時官濫謠曰補闕連車載拾遺平斗量杷推侍
御史椀脱校書郎
白版侯
武后時封侯者衆鑄印不供至有白版侯者焉
猪號烏金
唐拱州有人畜猪致富號猪為烏金
鷄肆
富民羅會以剔糞致富人號雞肆言跑糞有所得
鵲尾杓
陳思王有鵲尾杓柄長而直置之酒樽凡王欲勸者
呼之則尾指其人
斗酒濯足
馬周初入京至㶚上逆旅數公子飲酒不顧周周市
斗酒濯足衆異之
銅鶴樽
韓王元嘉有一銅鶴樽背上注酒則一足倚滿則正
不滿則欹
姓方貴人認為親戚
唐有士姓方好矜門第但姓方貴人必認為親戚或
戲之曰豐邑公相何親處曰再從伯父戲者笑曰既
是方相侄只堪嚇鬼豐邑坊造凶器出賣之所也
婁師德號衛靈公
婁師德長大而貌異於衆又病足張元一目為失轍
方相又曰衛靈公言衛護靈柩亦方相也
麒麟楦
唐楊炯每呼朝士為麒麟楦或問之曰今假弄麒麟
者必修飾其形覆之驢上宛然異物又去其皮還是
驢耳無德而朱紫何以異是
翹關負米
崔湜為吏部侍郎掌銓有選人見湜曰某能翹關負
米湜曰若壯何不求選兵部答曰外議謂崔侍郎下
有氣力者即選
祝媪
祝欽明頑滯多疑人目為媪媪者肉塊無七竅秦穆
公時野人得之
縮葱侍郎
侯思止食籠餅必令縮葱加肉因號縮葱侍郎籠餅
即饅頭也
喙長三尺
陸餘慶為洛州長史善論事而謬於决判時嘲之曰
論事則喙長三尺判事則手重五斤其子曰筆頭無
力嘴頭硬
狐蹲雉伏
鄭愔狐蹲貴介雉伏衡門
騎猪正南竄
武懿宗遇敵棄器械走之張元一嘲曰長弓度短箭
蜀馬臨階騙去賊七百里偎墻獨自戰甲仗緫抛却
騎猪正南竄后曰何不乘馬曰騎猪夾豕走也
神仙童子
唐元嘉聡敏年少號神仙童子
不伏致仕
武后時夏官侍郎侯知一以年老勅令致仕知一乃
詣朝堂跳躍馳走以示輕捷時謂知一不伏致仕
指龜得詹事
張說女嫁盧氏嘗為舅求官說不語但指支床龜女
欣然歸告其夫曰舅得詹事矣果然
三枕
韋庶人妹以豹頭枕辟邪白澤枕辟魅熊枕宜男
魏丞烏
魏令為西帝丞養一赤嘴烏每于衆中乞錢啣歸號
魏丞烏
虎筮
有神巫能結壇召虎人有疑罪令登壇有罪者虎傷
無罪者不顧名虎筮
銀兔符
唐初為銀兔符以兔為瑞也及為銅魚符以鯉魚為
瑞也武后以玄武為姓瑞乃以銅為龜符
甲子雨
俚諺云春雨甲子赤地千里夏雨甲子乘船入市秋
雨甲子禾頭生耳冬雨甲子飛雪千里
耳冷不知有卿
孟弘微對宣宗曰陛下何以不知有臣不以文字召
用帝怒曰朕耳冷不知有卿翊日諭輔臣曰此臣躁
妄欲求内相乃黜之
賢聖不過五人
殷安嘗曰百世賢聖不過五人伏羲以八卦窮天地
之旨一也乃屈一指神農殖五榖濟萬民二也乃屈
二指周公制禮作樂百代常行三也乃屈三指孔子
前知無窮却知無極拔萃出類四也乃屈四指自是
之後無屈得安指者良久曰并安五也其不遜如此
衣冠藪澤
江陵號衣冠藪澤人言琵琶多於飯甑措大多於鯽
魚
支鼎石
辰州東有三山高數千丈古語夸父與日爭至此煮
食此支鼎石也
青龍卧橋上
趙州石橋望之如初月出雲長虹飲澗天后時默啜
欲南過至橋忽馬不進見青龍卧橋上乃去
壁龍
柴紹有力能越百尺之樓謂之壁龍
飛坡
永昌中秦州敷水店南西坡白日飛四五里直塞赤
水波上桑畦麥隴依然不動
歐陽通書
歐陽通自重其書以犀牙為筆狸毛心秋毫覆之松
烟為墨末以麝
百寳香爐
安樂公主百寳香爐高三丈
身代母病
崔渾至孝母病祈神請以身代覺病從十指中入俄
徧身母安
葬壓龍角
郝處俊為侍中既葬有術者過其墓曰葬壓龍角其
棺必斷
三戾
中書令李嶠有三戾性好榮遷憎人升進性好文章
憎人文筆性好貪濁憎人取受
點鬼簿算博士
盧照隣弱冠拜鄧王府典籖王府書記一以委之王
有書十二車隣披覧略能記憶楊炯為文好以古人
姓名連用如張平子之談略陸士衡之所記潘安仁
宜其陋矣仲長統何足知之號為點鬼簿駱賓王文
好以數對如秦地重關一百二漢家離宫三十六時
號算博士如盧生之文莫能評其得失惜不幸有冉
耕之疾著幽憂賦以釋憤焉
舞胡子
北齊蘭陵王有巧思為舞胡子王意所欲勸者胡子
則捧盞揖之
辛宏智詩
云君為沙邊草逢春心剰生妾如臺上鏡得照始分
明常定宗改始為轉遂爭此詩博士羅道宗判云始
還宏智轉還定宗
占赦
鵲夜𫝊枝月暈遶鑾皆主有赦蟻聚為市必雨
雨候
夜半天漢中有黑氣相逐俗謂黑猪渡河雨候也
三白
正月三白田公咲啞啞
麻胡恐小兒
後趙石勒將麻秋性&KR1373;險太原胡人也有兒啼母輒
恐之麻胡來啼聲絶至今以為故事
走馬報
張易之兄弟競為豪侈後被誅百姓臠割其肉時謂
走馬報
新粧詩
楊盈川姪女曰容華為新粧詩曰宿鳥驚眠罷房櫳
乘曉開鳳釵金作縷鸞鏡玉為臺粧以臨池出人疑
月下來自憐終不見欲去復徘徊
古墓銘
高流之為徐州刺史河决水遶城破一古墓得銘曰
死後三百年背底生流泉賴逢高流之遷吾上高原
流之造棺槨改葬之
賜妬妻酒
兵部尚書任環太宗賜宫女二人皆國色妻柳氏妬
爛二女髮秃盡上令賫胡缾酒賜云飲之立死爾後
不妬不須飲若妬即飲之柳氏拜勅曰妾與環結髮
夫妻俱出微賤遂至榮官環今多内嬖誠不如死飲
盡覆被睡醒了無他故帝謂環曰人不畏死不可以
死恐朕尚不能禁卿其奈何其二女令别宅安置
御史不還車脚錢
御史李審請禄米送至宅母遣量之賸三石問其故
令史曰御史例不槩又問車脚錢幾又曰御史例不
還脚錢母怒送賸米及脚錢以責審諸御史皆有慚
色
驅驢宰相
王方慶遷左丞無他政事但不許令史驢入臺門終
日廹逐時號驅驢宰相
三輔黃圖
斗城
長安故城城南為南斗形城北為北斗形故號斗城
銅雀
長安城西雙闕上有銅雀一鳴則五榖熟
石父石婆祠
昆明池有二石人象牽牛織女立於池中東西今有
石父石婆祠在
椽化龍鳳
通天臺元鳳門自毁椽桷化為龍鳳飛去
冰樓
建章宫北積冰為樓
九市
長安有九市
金戺玉階
明光殿金玉珠璣為簾箔金戺玉階晝夜光明在
桂宫中
璧門
未央宫正門曰璧門有臺殿三十二
玉樹青葱
甘泉宫有槐根榦盤錯時謂玉樹青葱
鶴洲鳬渚
河間王日華宫兔園中有鶴洲鳬渚
石鯨
昆明池刻石為鯨長三丈當雨則吭動
天地劫火
武帝穿昆明悉是灰有方士言此天地劫火之餘
魚報明珠
昆明池有人釣魚綸絶而去武帝夢魚求去其鈎三
日見大魚啣索即取鈎放之後於水濱得明珠一雙
乃魚所報也
槐市
太學列槐百行諸生朔望會此各持鄉郡所出物賣
之號曰槐市
類說卷四十
