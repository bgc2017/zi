類說目錄
卷四十八
墨客揮犀
畫韓退之不曉孟子
奔馬踐死一犬鹽法
鸛雀樓王向判狀
魏野詩白樂天詩
五馬持棋謎
東坡詩屢遊相鬚曾經御覽
許我芸草七里香
黃宗旦病目包孝肅笑比黃河清
擔糞着棋先毆者出錢
竒疾擊甕圖
羣見熊館
滿城風雨近重陽花詩比美女
春日即事詩梵志詩
宋迪畫山水江神元祐遷客之鬼
雪詩夀聖寺畫壁
酒肉林中過一生蹙融
散隸汝犯我當出汝詩示人
左手舉筯薦福寺碑
秋霖賦玉輅
鬼掣足夢兄弟同在翰林
張綬真贊問即不知用則不錯
天生黑於予宅枕乾岡貎類藝祖
陳亞詩猫拱手曰不敢
張天覺草書讀相鶴經不熟
平生恨五事蘇合香酒
晉宋墨迹打乳嫗關節秀才
類說目錄
類說卷四十八宋曾慥編
墨客揮犀
畫韓退之
世人畫韓退之小面而美髯着紗帽此江南韓熙載
也有當時題誌甚明熙載諡文靖謂之韓文公因此
謬為退之
不曉孟子
聖美少謁一逹官値其與客談孟子殊不相顧忽問
聖美曰嘗讀孟子否曰生平愛之都不曉其義主人
問不曉何義曰從頭不曉主人曰試言之曰既云孟
子不見諸侯因何見梁惠王其人愕然無對
奔馬踐死一犬
往歲士人多尚對偶為文穆脩張景始為古文二
公造朝待旦適見有奔馬踐死一犬各記其事以較
工拙穆曰馬逸有黃犬遇蹄而斃張曰有犬死奔馬
之下時文體新變二人語皆拙澁當時已謂之工
鹽法
王君貺為三司使乞更河北鹽法仁廟批曰朕不忍
河北軍民頓食貴鹽三司即時寢罷
鸛雀樓
河中府鸛雀樓前瞻中條下瞰大河唐人留詩甚多
李益曰鸛雀樓西百尺牆汀洲雲樹共茫茫漢家簫
鼓隨流水魏國山河半夕陽事去千年猶恨速愁來
一日即知長風烟併在思歸處遠目非春亦自傷王
文奐曰白日依山盡黃河入海流欲窮千里目更上
一層樓暢詩曰迴臨飛鳥上高出世塵間天勢圍平
野河流入斷山
王向判狀
歐公守滁州王向為三班奉職監管一鎮内有書生
為學子不行束脩自往詣之學子閉門不接書生訟
之向判曰禮聞來學不聞往教先生既已自屈弟子
寧不少高盍二物以收威豈兩詞而造獄書生持判
見歐公公大稱其才奬進成就卒為文人
魏野詩
蜀人魏野有陕州平陸縣詩云寒食花藏縣重陽菊
遶灣一聲離岸櫓數點别州山寇忠愍鎮北都有妓
女舉止生梗土人謂之生張八因府集野贈詩曰君
為北道生張八我是西州熟魏三莫怪尊前無笑語
半生半熟未相諳
白樂天詩
白樂天每作詩令老嫗解之問曰解否嫗曰解則錄
之不解又易之故唐末之詩近於鄙俚也
五馬
世謂太守為五馬或云詩曰孑孑干旟在浚之都素
絲組之良馬五之鄭註謂周禮州長建旟漢太守比
州長法御五馬故云或曰古乘駟馬車至漢太守出
則增一馬事見漢官儀也
持棋謎
舒王在鍾山與道士棋道士曰彼亦不敢先此亦不
敢先惟其不敢先是亦無所爭故能入於不死不生
公笑曰此持棋謎也
東坡詩
東坡作海棠詩曰只恐夜深花睡去故燒高燭照紅
粧事見楊妃外傳曰明皇登沉香亭詔妃子妃子醉
顔殘粧鬢亂釵横上笑曰是豈妃子醉直海棠睡未
足耳作仙童詩曰故將白練作仙衣不見紅膏汚天
質事見則天長夀二年詔度天下尼用白練為衣橄
㰖詩曰待得微甘回齒頰已輸崖蜜十分甜崖蜜事
見鬼谷子曰照夜清螢也百花醴蜜也崖蜜櫻桃也
贈舉子詩曰平生萬事足所欠惟一死事見梁僧史
曰世祖詔䟦陀羅至戱曰摩訶衍不負遠來惟有一
死在對曰貧道客食陛下三十載所欠者惟一死耳
屢遊相鬚曾經御覧
王荆公入朝有虱自領而上直緣其鬚上顧而笑公
不知也朝退王禹玉指以告公且曰敢獻一言公曰
何如禹玉曰屢遊相鬚曾經御覽
許我
賈魏公為相有方士姓許對人未嘗稱名時謂之許
我公強邀之驢而入廳事門吏止之許曰我無所求
於丞相丞相召我來若如此我去爾不下驢而去公
使人召之終不至嘆曰許一介人耳惟其無所求於
人尚不可以勢屈况以道義自任者乎
芸草七里香
古人藏書辟蠧用芸芸香草也今人謂之七里香是
也葉類豌豆作小叢生南人採置席下能去蚤虱予
判昭文館時得數株於潞公家移植秘閤今不復存
香草多異名所謂蘭蓀蓀即菖蒲也蕙零零香是也
&KR0034;白芷是也
黃宗旦病目
黃宗旦晚年病目每奏事先具奏目成誦至上前展
奏目誦之同列密以他書易之宗旦不知也至上前
所誦與奏目不同歸乞致仕
包孝肅笑比黃河清
包孝肅尹京號明察有編戸犯法當杖脊吏受財與
約曰今見尹汝但號呼自辨我與汝分罪决杖我亦
决杖既而包引囚問果分辨不已吏訶曰但受脊杖
出何用多言包謂其弄權杖之於庭特寬囚罪止從
杖坐不知乃為所賣孝肅峭勁未嘗有笑容人謂包
希仁笑比黃河清
擔糞着棋
林逋居杭州孤山畜兩鶴縱之則飛入雲霄久之復
入籠中逋嘗泛小艇遊西湖有客至則一童子延客
坐開籠縱鶴良久逋歸嘗以鶴飛為驗也逋多學惟
不能棋每曰逋世間事皆能之惟不能擔糞與着棋
先毆者出錢
鞠真卿守潤州民有鬭毆者本罪之外别令先毆者
出錢與後應者小人靳財錢終日紛争相視無敢先
下手
竒疾
世有竒疾者吕縉叔知潁州忽得疾但縮小臨終如
小兒有姜愚者忽不識字又一人患目視直物皆曲
又一老婦啖物不知飽啖蒸餅百枚日飰一石米察
繩者每饑立須啖物稍遲則悶絶
擊甕圖
司馬温公童稚時與羣兒戲庭有大甕一兒登之足
跌沒水中羣兒棄去公以石擊甕水因穴出兒得不
死其活人手段已見齠齔中矣京落間至今多為小
兒擊甕圖
羣見
舊制天下貢舉人到闕皆入對謂之羣見班列紛錯有
司患之近歲止令解元入見向數百人閤門常言班列
不可整齊有三色舉人蕃人駱駝也
熊館
熊於山數千里悉有跧伏之所必在石岩枯木中山
民謂之熊館惟虎出百里外則迷失道路
滿城風雨近重陽
黃州潘大臨工詩貧甚臨川謝無逸以書問有新作
否答曰秋來景物件件是佳句恨為俗氛蔽翳昨日
有詩曰滿城風雨近重陽忽催租人至遂敗意止此
一句奉寄聞者笑其迂闊
花詩比美女
前輩作花詩多比美女如曰若教解語應傾國任是
無情也動人黃魯直酴醿詩曰露濕何郎試湯餅日
烘荀令炷爐香乃比美丈夫彭淵材作海棠詩曰雨
過温泉浴妃子露濃湯餅試何郎意尤工也
春日即事詩
趙師民春日即事云委地露花啼曉恨拂堤楊柳弄
春容
梵志詩
𣑽志詩云城外土饅頭饀菜在城裡一人喫一個莫
嫌沒滋味黃魯直曰既是饀菜何緣更知滋味易之
曰預先以酒澆且圖有滋味
宋迪畫山水
度支員外郎宋迪善畫山水其得意者有平沙鴈落
遠浦帆歸山市晴嵐江天暮雪洞庭秋月瀟湘夜雨
烟寺曉鐘漁村落照謂之八景有陳用之亦畫山水
迪曰汝畫信工但少天趣當求敗牆張素其上久之
見敗牆之土皆成山水之象高者為山下者為水坎
者為谷缺者為澗顯者為近晦者為遠心存目想隨
意命茟自然境皆天就不類人為是謂活茟用之自
此畫遂絶妙
江神元祐遷客之鬼
王榮老官於觀州罷渡觀江之日風作不得濟父老
曰公囊中有竒物此江神極靈當獻之榮老以玉麈
尾獻之不可又以端硯又以宣包虎獻之皆不驗有
黃魯直草書扇子題韋應物詩曰春潮帶雨晚來急
野渡無人舟自横持以獻之香火未收南風徐來一
帆而濟予謂觀江神必元祐遷客之鬼不然何嗜之
深也
雪詩
盛次仲孔平仲同在館中雪夜論詩曰當作不經人
道語平仲曰斜拖闕角龍千丈淡抺牆腰月半稜仲
曰句甚佳惜其未大乃曰看來天地不知夜飛入園
林總是春
夀聖寺畫壁
王拱據陜州集天下良工畫夀聖寺壁為一時絶妙
畫工凡十八人皆殺之同為一坎葬於寺西使天下
不復有此筆其不道如此至今尚存十堵餘神彩皆
欲飛動
酒肉林中過一生
劉跛子青州人拄一拐每歲一至洛中看花館於范
氏園有大范者見之即與二十四金曰跛子吃半角
小范止與十金曰跛子喫碗羹去乃作詩曰大范見
時二十四小范見時喫碗羹人生四海皆兄弟酒肉
林中過一生
蹙融
蹙融或謂之蹙戎漢書謂之格五雖止用數棋共行
一道亦有能否徐德占善移遂至無敵其法已常欲
有餘裕而致敵人於險
散隸
古人以散筆作隸書謂之散隸近歲蔡君謨以散筆
作草書謂之散草或曰飛草其法皆生於飛白亦自
成一家
汝犯我當出汝詩示人
沈東陽野史曰晉桓温少與殷浩友善浩嘗作小詩
示温温曰汝慎勿犯我犯我當出汝詩示人
左手舉筯
有三客共過一新貴人留食三客皆左手舉筯貴人
曰公等皆左轉也客曰我輩自應須左轉如君豈是
背匙人
薦福寺碑
范文正守鄱陽有書生上詩甚工自言平生未嘗飽
天下寒餓無出我右者時盛行歐陽率更字薦福寺
碑墨本直千錢文正為打千本使售於京師紙墨已
具一夕雷擊碎其碑故時人語曰有客打碑來薦福
無人騎鶴上揚州東坡作窮措大詩曰一夕雷轟薦
福碑
秋霖賦
徐仲謀皇祐中罷廣東提刑到闕時京師多雨仲謀
獻秋霖賦其略曰連綿乎七月八月渰浸乎大田小
田望晴霽時終朝禮佛放朝參而隔夜傳宣泥途沒
於街心不通車馬波浪平於橋面難渡舟船時賈文
元陳恭公秉政奏曰隂陽失序自當策免聖恩未允
致小臣以詞語侵侮臣等無面目師長百辟上怒仲
謀責監邵武酒税
玉輅大駕
玉輅唐高宗造自唐至今凡三至太山登封其他巡
幸莫計其數至今完壯乘之安若山岳措杯水其上
而不搖慶歴中别造玉輅乘之動搖竟廢不用元豐
中復造尤工未經進御方陳大庭車屋適壞遂壓而
碎又用唐輅其穩利堅久歴世莫窺其法世傳有神
物護之若行諸輅之後則隱然有聲
鬼掣足
有李主簿夜泛舟臨舷濯足忽有物自水中掣其足
衆力救之李號呼云痛徹心骨不可忍吾寧死也遂
隨之而入明日求其尸不獲
夢兄弟同在翰林
元厚之少夢人告異日須兄弟數人同在翰林厚之
自思素無兄弟疑夢不然熙寧中除學士同時相先
後為學士者五人韓持國維陳和叔繹鄧文約綰楊
元素繪并厚之名絳名皆從系始悟兄弟之說
張綬真贊
裴度自贊其真曰爾形不長爾貎不揚胡為將胡為
相一片靈臺丹青莫狀張綬貎甚美嘗繪其容以寄
其兄唐公公改裴贊寄之曰爾形甚長爾貎甚揚不
為將不為相一片靈臺丹青莫狀
問即不知用則不錯
士人應敵文章多用他人議論時語曰問即不知用
則不錯
天生黑於予
王荆公病喘藥用紫團山參不可得時薛師政自河
東還適有之贈公數兩不受曰平生無紫團參亦活
到今日竟不受公面䵩黑門人進澡豆令公洗面公
曰天生黑於予澡豆其如予何
宅枕乾岡貌類藝祖
王相有邊功久居樞要仁廟朝有諫官言公宅枕乾
岡貌類藝祖公上章待罪云宅枕乾岡乃朝廷所賜
貎類藝祖盖父母所生上益厚遇之
陳亞詩
陳亞詩云浪平天接影山盡樹回根又有惜竹詩云
出檻亦不剪從教長瘦叢年年當盛夏葉葉是清風
猫拱手曰不敢
鄱陽龔冕仲之祖其家衆妖競作牝雞或晨雊犬或
巾幘行鼠或日晝羣出家人驚懼召女巫徐嬈治之
對爐而坐有一猫臥其側家人指猫曰吾家百物為
異不為異者獨猫耳猫忽人立拱手曰不敢嬈大駭
而去後數日二子皆登高第乃知妖異未必盡為禍
也
張天覺草書
張丞相好草聖而不工一日得句索筆疾書使其姪
錄之姪執所書問曰此何字丞相熟視之久亦自不
諳詬曰胡不早來問致吾忘也
讀相鶴經不熟
淵材迂闊好怪嘗畜兩鶴客至誇曰此仙禽也凡禽
卵生此禽胎生語未卒園丁報曰鶴夜產一卵淵材
呵曰敢謗鶴耶俄頃鶴展脛伏地忽誕一卵淵材嘆
曰鶴亦敗道吾乃為劉禹錫佳話所悮自今除佛老
孔子之語餘皆勘驗然淵材讀相鶴經未熟耳
平生恨五事
淵材嘗曰平生所恨者五事耳一恨鰣魚多骨二恨
金橘多酸三恨蓴菜性冷四恨海棠無香五恨曾子
固不能作詩
蘇合香酒
王文正太尉氣羸多病真宗賜藥酒一瓶文正飲之
安健上曰此蘇合香酒也一斗酒以蘇合香丸一兩
同煑調五臟却諸疾自此士庶效之
晉宋墨迹
晉宋人墨迹多是弔喪問疾書簡唐貞觀中購求前
世墨迹甚嚴非弔喪問疾書迹皆入内府士大夫家
所存皆當日朝廷所不取者所以流傳至今
打乳嫗關節秀才
許懷德為殿帥有舉人因乳嫗求為門客曳襴拜庭
下懷德遽坐受之人謂懷德武人不知事體密謂曰
宜少降接德曰我得打乳嫗關節秀才只消如此待
之
類說卷四十八
