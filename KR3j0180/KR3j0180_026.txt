類說目錄
卷二十六
國史纂異
暗中摸索玉樹
靈運鬚北斗化為七僧
望省樓
國史補
王維竊人詩句擅場
都盧緣撞歌大蟲老鼠
登華山頂淮勑惡詩
宰相無德巫支竒
天堂地獄麻姑送酒
蛇酒治風熱風
筆塜簡則易直則同
元和體西幸免租税
婦翁與女婿裴旻遇真虎
碧落碑襪而登階
禄山歎馬嵬李光弼領兵
出家大丈夫事隴西李禎
官猪為惡于公易露布
埋懷村佛汗
畫鵰伐兩京道槐
羨西江上不疑我
王言不存私家五福太乙
劉闢吞人心疾
唐衢善哭京兆尹三員
叱僧毬場生草
枷有三脫醫道將行
賣藥宋清白麥麵
烙黃浸黃沙堤火城
堂案堂老
僕射乘馬入省吏部為省眼
蕭齋蓮花漏
待漏院婦人之貴
致仕制量頸為枷
争為碑誌崔昭行賄
白袍子紛紛先頒試題
第果實名宋五坦率
蛟龍吹笛秋夜吹笛
彈五絃相府蓮
銀鹿下馬陵
詼諧等著名刺客
蕃帳烹茶舶鴿
妻報父冤烘堂
讀書不如寫字烏絲欄紙
彈琴知音沉汎聲
博經窮兵獨舞
功德山鈒鏤王家
四軍紫雷狀如彘
蚊母鳥流桂泉
傷荷藕
後史補
桑落酒訛呼為桑即
判雜職詩窖子
黃居難杜荀鴨
五代史補
文面楊風子
没了期十德啓
牡丹詩浮石成仙
得得和尚莊宗撰詞
雀鼠耗秋日晚望詩
徐寅獻賦謝魚箋
用桔橰打淚不出
隨狀納命骰子分兒女
月沉湘浦銀葉護井
九州歌拔釘錢
竹枝畫牛背一字師
武一谷劫墓賊
旋風偃月水草大王
賊頭謬作梁山
無寸道遶殿雷
鵝生四掌鱉生兩裙
十二時中兩度潮
好膏藥
類說目錄
類說卷二十六宋曾慥編
國史纂異
暗中摸索
許敬宗性輕見人多忘之乃曰卿自難記若遇劉沈
曹謝暗中摸索亦可識
玉樹
雲陽縣多漢離宮故事有樹似槐而葉細士人悉謂
之玉樹揚雄甘泉賦云玉樹青葱而左思以為假稱
珍怪者非實也似之而已
靈運鬚
謝靈運美鬚臨刑施南海祗園寺為維摩詰鬚寺中
寶惜中宗時安樂公主五日鬭百草遣人取之仍剪
棄其餘
北斗化為七僧
李淳風奏北斗七星官化為人明日至西市飲酒使
人候之有七僧共飲二石太宗遣人召之七僧笑曰
此必李淳風小兒言我也忽不見
望省樓
崔日知恨不居八座為太常卿起樓與尚書省相對
人謂崔公望省樓
國史補
王維竊人詩句
王維好佛故字摩詰性致高遠得宋之問輞川别業
山水絶勝今清凉寺是也維有詩名然好竊人詩句
如行到水窮處坐看雲起時英華集中詩也漠漠水
田飛白鷺隂隂夏木囀黃鸝李嘉祐詩也
擅場
唐人燕集必賦詩推一人擅場□曖尚升平公主盛
集李端擅場送劉相廵江淮錢起擅場
都盧緣撞歌
元載久擅權客有為都盧緣撞歌述其危殆以諷之
載覽之泣下
大蟲老鼠
陸長源以舊德為宣武行軍司馬韓愈為廵官同任
使局或譏其年輩相懸愈曰大蟲老鼠俱為十二相
屬何相懸之有
登華山頂
韓退之好竒與客登華山絶峯不可返發狂大慟華
隂令百計取之得下
准勅惡詩
德宗晚年詩頗工杜太保在淮南進崔叔清詩百篇
帝曰此惡詩何用進時謂准勅惡詩
宰相無德
郗昂與韋陟友善因話國朝宰相陟曰誰最無德昂
曰韋安石也己而驚走出逢吉温温問何此蒼黃答
曰適與韋尚書話宰相最無德者欲言吉頊誤言韋
安石既而鞭馬又走抵房相之第琯執手問慰之復
以房融為對昂一日三犯人惟韋陟遂與之絶
巫支竒
楚州有漁者淮中釣得古鏁不絶刺史李湯大集人
力引之鏁窮有獼猴躍出復没後驗山海經云水獸
好為害禹鏁之名巫支竒
天堂地獄
李丹曰釋迦生中國設教如周孔周孔生西方設教
如釋迦天堂無則已有則君子登地獄無則已有則
小人入
麻姑送酒
李泌以虚誕自任嘗對客曰令家人洒掃今夜洪崖
先生來有人遺美酒會有客至乃曰麻姑送酒來與
君同傾未畢門者云某侍郎取榼子泌命倒還略無
怍色
蛇酒治風
李丹之弟患風或云蛇酒治風乃求黑蛇生置甕中
醖以麴蘖數日蛇聲不絶及熟香氣酷烈引滿而飲
斯須化為水惟毛髮存焉
熱風
鄭雲逵與王彦伯隣居嘗有客求醫誤謁雲逵逵診
候曰熱風頗甚客又請藥方曰不如東家王供奉客
驚走自是有乖宜者即云熱風
筆塜
長沙僧懷素好草書自言得草書三昧棄筆堆積埋
山下號筆塜
簡則易直則同
羅浮王生人問為政難易生曰簡則易又問儒釋同
道否曰直則同
元和體
元和後文筆學奇于韓愈學澁于樊宗師歌行則學流
蕩于張籍詩則學矯激于孟郊學淺切于白居易學淫
靡于元稹俱名元和體大抵天寶之風尚實大歷之
風尚浮貞元之風尚蕩元和之風尚怪也
西幸免租税
明皇欲西幸裴耀卿張九齡諫曰百姓場圃未畢李
林甫曰二京陛下東西宮也焉用擇時如妨刈穫獨
可蠲免沿路租税上大悦即日西幸長安旬日張裴
俱罷而牛仙客進焉
婦翁與女婿
張垍張均俱在翰林垍以尚主獨賜珍玩均曰此婦
翁與女婿非天子賜學士也
裴旻遇真虎
旻守北平地多虎旻善射一日斃三十餘虎老父曰
此彪也似虎而非旻曰真虎安在父曰北去有之旻
躍馬而往叢薄有虎躍出小而鷙猛一吼山石震動
旻人馬辟易弓矢墜幾不免自是不復射
碧落碑
絳州有碑篆字與古文不同上有碧落二字人謂之
碧落碑
襪而登階
韋陟有疾房尚書使子弟問之卧内悉籍茵毯襪而
登階侍婢皆笑
禄山歎馬嵬
安禄山聞楊妃馬嵬之死數日歎惋林甫養育之國
忠激怒之然其他腸有所自也
李光弼領兵
郭汾陽自河陽入李太尉代領其兵舊營壘也舊士
卒也舊旗幟也光弼一號令而精采皆變
出家大丈夫事
崔趙公問徑山曰弟子出家否答曰出家大丈夫事
非將相所為
隴西李禎
嘗以爵位不如族望官至刺史與人書唯稱隴西李
禎
官猪為患
盧杞除虢州刺史奏言虢有官猪數千頗為人患上
曰移于沙苑何如對曰同州豈非陛下百姓為患一
也無用之物與人食之為便德宗曰卿理虢州憂他
處百姓宰相材也由是有意用杞
于公易露布
德宗覽收京城露布至臣肅清宮禁祗謁陵園鐘簴
不移廟貌如故感涕失聲露布于公易之詞也公易
後為陸贄所忌誣以家行不至賜孝經一卷坎壈而
終朝野惜之
埋懷村
馬燧討李懷光引兵下營問其地名埋懷村喜曰擒
賊必矣果然
佛汗
汴州相國寺言佛有汗劉元佐自持金帛以施復起
齋場士庶競集輸施唯恐不及所得數萬以贍軍
畫鵰
裴延齡恃恩輕躁顧少連畫一鵰羣鳥噪之以獻上
上知衆怒竟不大用
伐兩京道槐
貞元中度支欲取兩京道槐樹為薪渭南尉張造答
曰召伯所憩尚勿剪除先皇舊游豈宜斫伐乃止
羨西江
陸羽少事竟陵禪師師去世作寄情云不羨白玉盞
不羨黃金罍亦不羨朝入省亦不羨暮入臺千羨萬
羨西江水曾向竟陵城下來
上不疑我
德宗自復宮闕常恐生事姑息藩鎮唯渾令公奏事
不遂喜曰上不疑我
王言不存私家
高貞公為中書舍人家無制草曰王言不可存於私
家
五福太乙
元和中隂陽家言五福太乙在蜀故劉闢造五福樓
符載為記曰耳聞天語目視鳥背
劉闢吞人
劉闢初患心疾人自外至輒欲吞之同府崔佐時肥
碩闢據地而吞
心疾
韋緩李蟠俱以心疾廢韋常疑遇毒鏁井而飲李益
少而疑病亦心疾也心靈府也為外物所中終身不
痊多思慮多疑惑病之本也
唐衢善哭
唐衢老而無成善哭音調哀切聞者泣下太原享軍
酒酣乃哭滿坐不樂主人為之罷宴
京兆尹三員
憲宗久親政事忽問京兆尹有幾員李吉甫對京兆
尹三員一員大尹二員少尹人以為善對
叱僧
韋貫之為右丞内僧廣宣造門曰閣下不久拜相貫
之叱曰安得不軌之言命筆草奏僧惶恐而去
毬場生草
憲宗問趙宗儒曰人言卿在荆州毬場生草何也對
曰草生不妨毬子上笑
枷有三脫
王悅為盩厔鎮將軍士犯禁枷之百日乃脫未及百
日而脫者有三我死則脫爾死則脫天子之命則脫
由是秋毫不犯
醫道將行
王彦伯醫道將行煑藥于庭老幼塞門彦伯指曰熱
者飲此寒者飲此氣者飲此翼日各持金帛來酬取
之無不效者
賣藥宋清
宋清賣藥長安市朝官出入移貶輒買藥遺送貧士
請藥常多折劵人有急難傾財救之歲計所入亦百
倍故長安言人有義聲賣藥宋清
白麥麵
竇氏盛時有奴厚歛羣從之資供白麥麵醫云白麥
性平由是恣食未嘗疾後有告奴所輸乃常麥羣從
一時暴熱皆作
烙黃浸黃
故老云五十年多患熱黃坊曲舊有大開其門以烙
黃為業者灞滻水中嘗有晝坐至暮謂之浸黃近代
悉無而患腰脚疑茶所為也
沙堤火城
凡拜相禮絶班行自子城東至府第載沙填路名曰
沙堤或百僚問疾有司設幕次排班元日冬至立秋
百官皆備珂傘列燭至五六百炬謂之火城宰相將
至火城皆撲滅以避之
堂案
宰相判事有堂案處分百司曰堂帖以次押名曰花
押黃勅既下有小異同曰帖黃
堂老
宰相相呼曰堂老兩省相呼為閣老丞郎相呼曰曹
長郎中員外御史遺補相呼為院長惟侍御史相呼
為端公
僕射乘馬入省
南省故事左右僕射上宰相送御史捧案員外郎捧
筆殿中侍御史押門自丞郎御史中丞皆受拜朝論
以為比肩事主儀注太重元和以後悉去舊禮唯乘
馬入省門如故
吏部為省眼
禮部為南省舍人考功度支為振行比部得廊下食
以飯從者號比盤二十四曹呼左右司為都公省中
語曰後行祠部不博中行都門中行刑戸不博前行
駕庫
蕭齋
梁武帝造寺令蕭子雲飛白大書蕭字至今一字存
焉李約竭産自江淮買歸東洛建一室以翫之號為
蕭齋
蓮花漏
越僧靈徹取銅葉製器為蓮花漏置盆水之上底孔
漏水半之則沉每晝夜十二沉為行道之正節
待漏院
舊百官早朝立馬望仙門外宰相於光宅車坊以避
風雨元和初置待漏院
婦人之貴
苗夫人其父太師其舅張河東其夫延賞其子宏靖
其婿韋臯近代婦人之貴無如此者
致仕制
高貞公致仕制云以年致仕則有前聞近代寡廉罕
由斯道時杜司徒年過七十無意請老裴晉公知舍
人以此而譏之
量頸為枷
李銛錡之從弟為宋州刺史聞錡反狀慟哭悉驅妻
子奴婢無長幼量頸為枷自拘於觀察使朝廷憫之
薄貶而已
爭為碑誌
長安中爭為碑若市賈大官薨逝其門如市至有喧
競不由喪家裴均之子乞銘于韋相縑帛萬疋貫之
曰寧死不苟為之
崔昭行賄
裴吉云少時姑夫為朝官有雅望朝退歎曰崔昭何
人衆口稱美此必行賄也如此安得不亂言未訖門
者報夀州崔郎中侯謁姑夫怒喝門者將鞭之良久
彊出須臾命茶甚急又命酒果又令秣馬飼僕吉曰
何前倨而後恭也及入門有得色乃昭贈官絹千疋
白袍子紛紛
有客譏宋濟曰近日白袍子何太紛紛濟曰由緋袍
子紫袍子紛紛化使然也
先頒試題
建中初裴冀曰若使禮部先時頒天下曰某年試某
題取某史至期果然亦勤學之一術也
第果實名
李直方常第果實名以綠李為首楞梨為副櫻桃為
三柑子為四蒲桃為五或薦荔枝曰寄舉之首
宋五坦率
宋濟老於文場試賦失韻乃撫膺曰宋五又坦率矣
後禮部上甲乙名德宗曰宋五坦率否(盧氏雜說少異)
蛟龍吹笛
李舟得林舍烟竹截以為笛緊如鐵石以遺李牟牟
吹笛天下第一月夜泛舟吹之俄有客呼船請載既
至請吹之其聲清壯山石可裂及入破呼吸盤擗應
聲粉碎客或不見疑蛟龍也
秋夜吹笛
李牟秋夜吹笛於瓜州初發調羣動皆息及數奏微
風颯至俄頃舟中賈人有怨歎悲泣之聲
彈五絃
趙璧彈五絃曰吾始則心驅之中則神遇之終則天
隨之浩然眼如耳耳如鼻不知五絃之為璧而璧之
為五絃也
相府蓮
于頔以樂曲有相夫怜其名不雅客曰南朝相府曾
有瑞蓮故號相府蓮後語訛耳
銀鹿
顔峴家僮名銀鹿後事魯公終身
下馬陵
董仲舒墓門人至皆下馬謂之下馬陵語訛為蝦䗫
陵也
詼諧等著名
詼諧賀知章輕薄祖詠顐語賀蘭廣詠字蕭昕寓言
李紓隠語張著機警李舟歇後姚峴語訛映帶李直
方目人曹著
刺客
天下未有兵甲多刺客李勉為開封尉獄囚有意氣
者勉縱而逸之後客遊河北偶見故囚迎歸厚待之
告其妻曰此活我者何以報德妻曰千縑可乎曰未
二千匹可乎曰未也妻曰不如殺之其僮哀勉密告
之乃逸去夜半至津店老父曰此多猛獸何敢夜行
勉言其故梁上有人瞥下曰幾誤殺長者乃去未明
攜故囚夫妻二首以示勉
蕃帳烹茶
党魯使西蕃烹茶帳中魯曰滌煩消渴所謂茶也蕃
人曰我亦有之乃出數品此夀春者此顧渚者此蘄
春者
舶鴿
舶船發海路必養鴿舶没雖數千里亦能歸其家
妾報父冤
貞元中長安有買妾者數年忽不知所之一夜提人
首至告其夫曰我有父冤故於此今報矣請歸涕泣
而訣出門如風俄頃復至斷所生二子喉而去
烘堂
凡上堂絶言笑有不可忍雜端大笑則合坐皆笑謂
之烘堂也
讀書不如寫字
張參手寫九經每言讀書不如寫字
烏絲欄紙
宋亳間有紙織成界道者謂之烏絲欄紙
彈琴知音
于頔令客彈琴其嫂知音曰三分中一分箏聲二分
琵琶全無琴韻
沉汎聲
董廷蘭善為沉聲汎聲皆琴聲也
博經
貞元中宋清進博經一卷強力爭勝謂之撩零假借
錢帛謂之囊家什一而取謂之乞頭
窮兵獨舞
于頔聞韋臯進奉聖樂亦撰順聖樂以進曲半行綴
皆伏而一人舞于中幕客韋綬曰何用窮兵獨舞以
諷頔頔為襄帥暴虐人呼襄樣節度
功德山
韓晉公謁徑山出妻拜之乞一號徑山曰功德山
鈒鏤王家
四姓滎陽鄭崗頭盧澤底李士門崔皆為鼎甲太原
王亦四姓之匹呼為鈒鏤王家喻銀質而金飾也
四軍紫
貞元中有四行軍自為賜紫登郎署呼為四軍紫
雷狀如彘
雷州春夏多雷秋冬伏地中其狀如彘人取食之亦
有雷斧雷墨可以入藥
蚊母鳥
江南有蚊母鳥夏月夜鳴吐蚊於叢葦中又有蚊樹
類枇杷熟則蚊出
流桂泉
南中有泉多桂泉後乃立屋為漢祖廟又有子胥廟
其像分鬚為五並有靈應
傷荷藕
蘇州進藕最上者為傷荷欲長其根故傷其葉也
後史補
桑落酒
河中有桑落坊有井每至桑落時取其寒暄得所以
井水釀酒甚佳樂天詩云桑落氣薰珠翠暖柘枝聲
引筦弦高號桑落酒舊京人呼為索郎蓋語訛耳
判雜職
李自誠為長葛宰一雜職犯過乃戲判曰豈有終日
執之而不知其味者乎
詩窖子
王仁裕著詩萬首謂之詩窖子亦曰千篇集
黃居難
有舉子好為詩章每通名刺云鄉貢進士黃居難字
樂地欲比白居易字樂天也又有張碧者業歌詩云
與李白為對
杜荀鴨
梁園有富家子杜四郎好接文士愛為詩篇時號杜
荀鴨以比荀鶴每有詩即題壁親賓或汙漫之即云
三十年來塵撲面如今始得一&KR0034;泥
五代史補
文面
健兒文面自梁太祖始
楊風子
楊涉送傳國寶于太祖其子凝式諫不聽恐事泄即
佯狂號風子
没了期
錢鏐封吳越國王工役大興士卒嗟怨或夜書府門
曰没了期没了期修城纔了又開池鏐出見之命吏
書曰没了期没了期春衣纔罷又冬衣嗟怨頓息
十德啓
鍾𫝊起于商販尤重學士萬浩因擇其行事赫赫者
十條形于啓事以投之謂之十德啓𫝊每一字酬一
千凡五千緡
牡丹詩
曹唐羅隠皆有詩名隠題牡丹云若教解語應傾國
任是無情也動人唐曰此乃詠子女障子耳隠曰猶
勝足下作鬼詩乃誦唐漢武帝宴西王母詩曰樹底
有天春寂寂人間無路月茫茫豈非鬼詩唐無以對
浮石成仙
爾朱先生功行甚至遇異人與藥一丸若見浮石而
後服之則仙道成矣先生如教每遇一石必投諸水
後峽上渡江有叟&KR0712;舟相待問其姓曰石氏問地所
屬曰涪州先生豁然而悟遂服藥即時輕舉
得得和尚
僧貫休入蜀上建詩曰一瓶一鉢垂垂老千水千山
得得來建大悦賜號禪月因名為得得和尚
莊宗撰詞
莊宗雅好音律凡用軍前後隊伍皆自撰詞使揭聲
而鳴唱至入于陣不問勝負馬頭纔轉衆樂齊舉故
人忘其死亦用兵之一竒也
雀鼠耗
明宗幸倉場每石加二斗耗以備雀鼠侵蠧謂之雀
鼠耗倉場加耗自此始
秋日晚望詩
何仲舉能詩李臯對仲舉吟其秋日晚望詩云樹迎
高鳥歸深野雲傍斜陽過幾山乃以足扣地曰仲舉
詩家之高逸者其餘奴兵乃閏氣耳
徐寅獻賦
徐寅獻太祖東遊大梁賦時太祖與太原武皇為讐
敵而武皇眇一目又出沙陀部落欲媚梁祖其詞云
一眼沙陀望英威而膽落莊宗滅梁寅在閩中王審
知戒閣者不得引接寅坐是止於秘書省正字
謝魚牋
黃滔為王審知推官審知遺之魚徐寅代為謝牋曰
銜諸斷索纔從羊續懸來列在雕盤便到馮驩食處
時大稱之
用桔橰打淚不出
敬新磨河東伶人莊宗出自沙陀部既得天下左右
侍衞多用蕃部子弟高鼻深目者甚衆新磨每譏之
衆皆切齒訴于莊宗泣下莊宗以責新磨新磨曰此
輩淚用桔橰打亦不出莊宗大笑
隨狀納命
李濤嘗怒張彦澤上疏請誅彦澤後契丹南侵至中
渡橋彦澤首降先入京師乃挾宿憾殺開封尹桑維
翰濤聞之自寫狀求見彦澤云上疏請殺太尉人李
濤謹隨狀納命彦澤欣然卒善待之
骰子分兒女
戴偃能詩自稱玄黃子馬氏有國至文昭尤好奢侈
偃著漁父百篇以諷由是不遇凍餓日侵謂妻曰與
汝結髮生一男一女今恐擠于溝壑宜分兒女遯去
於是舉骰子與妻約曰采多者得兒偃擲采少乃攜
女慟别
月沉湘浦
石文德工詩馬文昭以其貌寢未嘗接待南宅王子
延之門下無何彭夫人薨文昭傷悼文德獻挽詞有
云月沉湘浦冷花謝漢宮秋文昭驚曰文德有如此
作用吾反不如南宅小兒知鑒耶乃接見之
銀葉護井
高郁為武穆王謀臣貪而僭常患所居三井不甚清
徹乃用銀葉護井四面内外皆徧拓裹其奉過差皆
此之類也
九州歌
歐陽彬謁湖南馬氏不得通有妓瑞卿慕其才延之
於家時湖南舊管七州後加武陵岳陽為九州瑞卿
歌之武穆竟不問彬遂入蜀
拔釘錢
趙在禮在宋州所為不法百姓苦之一日制下移鎮
永興百姓相賀曰眼中拔却釘也可不快哉在禮聞
之上表乞還鎮朝廷許之在禮每口率錢一千號為
拔釘錢遂獲有百萬
竹枝畫牛背
僧齊巳長沙人七歲穎悟為大潙山寺司牧往往抒
思以竹枝畫牛背為篇什衆僧竒之遂令出家
一字師
鄭谷在袁州府齊巳攜詩詣之有早梅詩云前村深
雪裏昨夜數枝開谷曰數枝非早也未若一枝齊已
不覺投拜自是士林以谷為一字師
武一谷
武行德以採樵為業而甚有力自謂一谷之薪可以
盡負鄉里號武一谷
劫墓賊
廖凝覽裴說經杜工部墓詩曰擬鑿孤墳破重教大
雅生笑曰裴說劫墓賊耳
旋風偃月
李臯與弟節俱在湖南幕下為馬氏作謝戰馬李臯
曰馬有旋風之隊安得一對節曰軍有偃月之營臯
乃云驟尋偃月之營擺作旋風之陣
水草大王
李儼為鳳翔節度因生辰秦鳳持禮使陋而多髯魏
博使少年如美婦人魏博使戲曰今日與水草大王
接席秦鳳曰夫人無多言四座皆笑
賊頭
王仁裕乾祐初放榜二百一十四人作詩曰二百一
十四門生春風纔長羽毛成擲金換作天邊貴鑿壁
偷將榜上名陶尚書見詩曰不意王仁裕今日為賊
頭也
謬作梁山
李濤弟澣娶得婦婦拜濤濤曰愧無子建謬作梁山
聞者絶倒
無寸道
馮道在中書舉人李導投贄見之道責導不避名導
曰相公是無寸底道道了無所怒
遶殿雷
馮道之子能彈琵琶以皮為弦世宗令彈深善之因
號琵琶為遶殿雷
鵝生四脚鱉生兩裙
僧謙光有才辨而飲酒食肉嘗云老僧無他願但願
鵝生四脚鱉生兩裙足矣
十二時中兩度潮
閩僧契盈陪吳越王登淥波亭王喜曰三千里外一
條水契盈曰十二時中兩度潮人以為切對時兩浙
貢賦自海路至青州出故云三千里
好膏藥
王建方許下不逞嘗坐事遭徒但無杖痕耳及據蜀
乃袒背示從事馮涓欲自辯涓撫其背曰大竒大竒
何處得此好膏藥
類說卷二十六
