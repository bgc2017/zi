類說目錄卷三十一
世說上
太邱荷天下重名租錢恤貧
德掩其言有欲炙之色
太傅教兒桓宣武平蜀
原玉臺一門恐傷盛德
曲柄笠見汝輩平平耳
林下風氣閨房之秀青州從事
精進太過南都賦圖
阮咸神解
世說下
顧長康畫坐隠手談
何為入我裩中禮豈為我輩設
萬里長江千里一曲
屋下陳屍一生未得白羊肉
勝地胷中壘塊
生兒如是足慰人意
鼻者面之山卿圖作佛不亦大乎
送角如意買山而隠
何為開狗竇諂道佞佛
著敝絮在荆棘中從屋漏中來
桓玄求桃名士妄語
刻畫無鹽唐突西子
胷中柴棘三斗許一羣白頸鳥
失鷹師哀家棃
形似其舅我不如汝有佳兒
蠻府參軍作蠻語聊復放一曲
遠志小草鼠輩敢爾
阿乞那得此物塵務經心天分有限
累心處都盡兄弟志業大殊
上人百尺樓擔梯去
山川形勢王不留行
不可令大郎知不識田稻
王敦如厠蟹八足加二螯
卿卿雷尚書
無宿物何郎傅粉
槐樹婆娑清風明月
不須陶奴米鬼椰揄
續世說
唐家賣馬糞羅刹政
隠坐踏壁西江集
高士圖方圓動静賦
莊宗問洞庭湖馬郁鐵搥
火追酇侯同是沙堤避路人
嘲短而傴輸忠不效
霖雨閉坊門懷寳詐降
四隣那得不畏大朝小朝
問山中所須州攝衙推
江總題棺末帝誌文
龍鱗渠十六院墮主奢盛
楊后埋銘恨樓下無井
請復八館問姑息字
奕棋不償獵酒
繋鑰衣下洪崖先生幞頭
轉對請焚香塔廟扣顙北望呼明主
冶葛捧巵上全忠壽
乞魏博節度使棋博詭為不勝
居喪酣樂錦帳貯馬
肉臺盤蜀主奢縱
九龍殿飼馬銀槽
周玄豹談相外厚内薄
諸公罕有福德請讀貞觀政要
高駢好仙
類說目錄卷三十一
類說卷三十一宋曾慥撰
世說上
太丘荷天下重名
客有問陳季方曰太丘有何功德而荷天下重名季
方曰紀於家君猶桂樹生太山之阿上有萬仞之高
下有不測之深上為雨露所沾下為淵泉所潤當斯
之時桂樹焉知太山之高淵泉之深不知有功德與
無也
租錢恤貧
梁王趙王國之近屬貴重當時裴令公歲請二國租
錢數百萬以恤中表之貧者或譏乞物行惠裴曰損
有餘補不足天之道也
德掩其言
王戎云太保居在正始中不在能言之流及與之言
玄理清遠將無以德掩其言乎
有欲炙之色
顧榮在洛陽嘗應人請覺行炙人有欲炙之色因輟
已施焉同坐嗤之榮曰豈有終日執之而不知其味
者乎後遭亂常有一小人左右之問其所以乃欲炙
人也
太傅教兒
謝公夫人教兒問太傅那得初不見君教兒答曰我
常自教兒
桓宣武平蜀
桓宣武平蜀以李勢妹為妾甚有寵主聞與數十侍
兒襲之正値李梳頭髮垂藉地膚色玉曜不為動容
徐曰國破家亡無心以至今日若能見殺乃其本懷
主慙而退
原玉臺一門
庾希被誅將戮小弟玉臺玉臺子婦宣武弟女也徒
跣號泣曰庾玉臺常因人脚短三寸當復能作賊不
宣武笑曰壻故自急遂原玉臺一門
恐傷盛德
謝公夫人幃諸姬使在前作伎太傅暫見便下幃太
傅索更開夫人曰恐傷盛德
曲柄笠
謝靈運好戴曲柄笠孔隠士謂曰卿欲希心高遠
何不能遺曲盖之貌謝答曰將不畏影者未能忘
懷
見汝輩平平耳
王右軍郗夫人謂二弟司空中郎曰王家見二謝傾
筐倒屐見汝輩來平平爾汝無煩復往也
林下風氣閨房之秀
謝遏絶重其姊張玄常稱其妹有濟尼者並遊二家
人問其優劣答曰王夫人神情散朗故有林下風氣
顧家婦清心玉映自是閨房之秀
青州從事
桓公有主簿善别酒好者謂青州從事惡者謂平原
督郵青州有齊郡平原有鬲縣從事言至臍督郵言
在膈上住
精進太過
郗愔信道甚勤常患腹内惡于法開善醫診脉曰使
君所患正是精進太過所致合一劑湯服之大下去
數段許紙如拳大剖看乃先所服符法開嘗行暮投
主人妻産而兒積日不墮法開令食肥羊十餘臠因
而針之須臾兒下羊膋裹而出
南都賦圖
戴安道就范宣學范讀書亦讀書范抄書亦抄書唯
獨好畫范以為無用不宜勞心戴乃畫南都賦圖范
看畢咨嗟以為有益始重畫
阮咸神解
荀勖善解音聲時論謂之闇解遂調律吕正雅樂每
至正會殿庭作樂自調宫商無不諧韻阮咸妙賞時
謂神解每公會作樂而心謂之不調既無一言直勖
意忌之遂出阮為始平太守後有一田父耕於野得
周時玉尺便是天下正尺荀試以校已所治鐘鼓金
石絲竹皆覺短一黍於是伏阮神識
世說下
顧長康畫
謝太傅曰顧長康畫自蒼生來所無顧長康嘗以一
厨畫寄桓玄皆其絶者後開厨取之封題如初畫並
不存直云妙畫通靈變化而去
坐隠手談
王中郎以圍棋是坐隠支公以圍棋為手談裴氏語
林曰王以圍棋為手談在哀制中祥後客來方復會
戲
何為入我㡓中
劉伶縱酒或脱衣裸形在屋中人見譏之伶曰我以
天地為棟宇屋舍為㡓衣諸君何為入我㡓中
禮豈為我輩設
阮籍嫂嘗還家籍見與别或譏之籍曰禮豈為我輩
設也
萬里長江千里一曲
有人譏周僕射與親友言戲穢雜周曰吾若萬里長
江何能不千里一曲
屋下陳屍
張湛好於齋前種松樹袁山松出遊每好令左右作挽
歌時謂張屋下陳屍袁道上行殯
一生未得白羊肉
羅友作荆州從事桓武為王車騎集别友進坐良久
辭出宣武曰嚮欲咨事何以便去答云友聞白羊肉
嗟一生未曾得喫故冒求前耳無事可咨今已飽滿
腹須往了無慚色
勝地
王衛軍之酒正自引人着勝地
胷中壘塊
王孝伯問王大阮籍何如答曰籍胸中壘塊故須酒
澆之
生兒如此足慰人意
王渾與婦鍾氏共坐見武子從庭過渾曰生兒如此
足慰人意婦笑曰若新婦得配參軍生兒故當不啻
如此
鼻者面之山
康僧淵目深而鼻高王丞相每調之僧淵曰鼻者面
之山目者面之淵山不高則不靈淵不深則不清
卿圖作佛不亦大乎
何次道往瓦官寺禮拜甚勤阮思曠曰卿志大宇宙
勇邁終古何曰卿今日何忽見推阮曰我圖數千戶
郡尚不能得卿乃圖作佛不亦大乎
送角如意
庾征西大舉伐胡既行止鎮襄陽殷豫章送一角如
意以調之庾答曰得所致雖是敗物猶欲整而用之
買山而隠
支道林就深公買印山深公答曰未聞巢由買山而
隠
何為開狗竇
張吳興年八歲虧齒先逹戲曰君口中何為開狗竇
玄之應聲答曰正使詔君輩從此中出入
諂佛佞道
二郗奉道二何奉佛皆以財賂謝中郎云二郗佞於
道二何諂於佛
著敝絮在荆棘中
王文度與林法師講諸人在坐林公理小屈孫興公曰
法師今日如著敝絮在荆棘中觸地掛閡
從屋漏中來
祖廣行常縮頭詣桓南郡始下車桓公曰天甚晴朗
祖參軍如從屋漏中來
桓玄求桃
桓崖在京下有好桃桓玄就求不得佳者玄曰德之
休明則肅慎貢其楛矢如其不爾籬壁間物亦不可
得也
名士妄語
王大尉問眉子汝叔名士何以不相推重眉子曰何
有名士終日妄語
刻畫無鹽唐突西子
庾元規語周伯仁諸人皆以君方樂令周曰何乃刻
畫無鹽唐突西子
胷中柴棘三斗許
深公云人謂元規名士胷中柴棘三斗許
一羣白頸鳥
支道林入東見王子猷兄弟還人問見諸王如何答
曰見一羣白頸鳥但聞喚啞啞聲
失鷹師
王興道謂謝望蔡霍霍如失鷹師
哀家棃
桓南郡每見人不快輙嗔云君得哀家棃當復不蒸
食否
形似其舅
桓豹奴王丹陽外甥形似其舅桓甚諱之宣武云不
怕常似是形時似是神愈不悦
我不如汝有佳兒
張蒼梧是張憑之祖嘗語憑父曰我不如汝有佳兒
憑時年數歲斂手曰阿翁詎宜以子戲父
蠻府參軍作蠻語
郝隆為桓公南蠻參軍三月三日會作詩云娵隅躍
清池桓問娵隅是何物答曰蠻名魚為娵隅桓公曰
作詩何以作蠻語隆曰千里投公始得蠻府參軍那
得不作蠻語
聊復放一曲
殷洪遠詩聊復放一曲劉眞長笑其語拙問曰君欲
去那放殷曰㯓臘亦放何必其鎗鈴耶
遠志小草
謝公始有東山之志復就桓司馬有餉桓藥草中有
遠志公曰此藥又名小草何一物而二名耶謝未答
郝隆曰此甚易解處則為遠志出則為小草謝甚愧
鼠輩敢爾
王子敬兄弟見郗公問訊躡履甚修外甥之禮及嘉
賓死皆著高屐儀容輕慢郗公歎曰使嘉賓不死鼠
輩敢爾愔子超獲寵於桓溫故為溫敬超也
阿乞那得此物
王子猷詣郗雍州見有毾㲪云阿乞那得此物令左
右送還家郗出覺之王曰向有力者負之而趨郗無
忤色阿乞恢小字也
塵務經心天分有限
王江州夫人語謝遏曰汝何以都不復進為是塵務
經心天分有限
累心處都盡
謝慶緒識見雖不絶人可以累心處都盡
兄弟志業大殊
戴安道既寓東山其兄欲建式遏之功謝安曰卿兄
弟志業何其大殊答曰下官不堪其憂家弟不改其
樂
上人百尺樓擔梯去
殷中軍廢後恨簡文曰上人著百尺樓上擔梯持去
山川形勢
殷仲文自謂必當朝政忽作東陽太守意甚不平至
富陽歎曰看此山川形勢當復出一孫伯符
王不留行
衛展在潯陽有知舊投之都不料理惟餉王不留行
一本此人得餉便命駕李弘範曰家舅刻薄乃復驅
使卉木王不留行治金瘡除風
不可令大郎知
王丞相節儉帳下甘果盈溢不散涉春爛敗都督白
之公令捨去曰愼不可令大郎知
不識田稻
簡文見田稻不識問是何草左右答曰是稻簡文還
三日不出云寧有賴其末而不識其本註云文公種菜
曾子牧羊縱不識稻何所多悔此言必虛
王敦如厠
王敦初尚主如厠見漆箱盛乾棗本以塞鼻王謂是
果食盡婢擎金澡盤盛水琉璃椀盛澡豆因倒著水
中而飲之乾群婢掩口
蟹八足加二螯
蔡司徒渡江見蟛蜞曰蟹有八足加以二螯令烹之
既食吐下委頓方知非蟹謝仁祖曰卿讀爾雅不熟
幾為勸學死
卿卿
王安豐婦卿安豐曰婦人卿壻禮為不敬後勿如之
婦曰親卿愛卿故為卿卿我不卿卿誰復卿卿
雷尚書
王丞相有幸妾姓雷頗豫政事納貨時謂之雷尚書
無宿物
庾比王胷中無宿物
何郎傅粉
何平叔美姿面潔白魏明帝疑其傅粉正夏月賜熱
湯餅既啖汗出色轉皎白
槐樹婆娑
桓玄敗後殷仲文還為大司馬議事二三非復往日
廳前一槐樹甚扶疎仲文歎曰槐樹婆娑無復生意
清風明月
劉尹云清風明月輒思玄度許詢也
不須陶奴米
王脩齡貧乏時陶姓為烏程令送米一船答曰王脩
齡飢自就謝仁祖索食不須陶奴米
鬼揶揄
羅犮家貧乞祿於桓溫曰臣昨路見一鬼揶揄云我
只見汝送人作郡不見人送汝作郡溫笑以友為襄
陽太守
續世說
唐家賣馬糞
唐少府監裴匪舒奏苑中馬糞歲得錢二十萬緡劉
仁軌曰恐後代稱唐家賣馬糞非佳名也乃止
羅刹政
隋庫狄士文為貝州刺史司馬韋混清河令趙逹並
苛刻唯長史有惠政時語曰刺史羅刹政司馬蝮蛇
嗔長史含笑判清河生喫人
隠坐踏壁
隋薛道衡每為文必隠坐空齋踏壁而卧聞戶外有
人便怒
西江集
五代周仁裕夢人剖其腸胃引西江水以涴之又睹
水中砂石皆有篆文取吞之及寤心意豁落自是文
性陡高有詩百卷號西江集
高士圖
張易之昌宗命畫工圖武三思李嶠蘇味道等十八
人形像為高士圖
方圓動靜賦
李泌七歲召至禁中明皇與張說觀棋使泌賦方圓
動靜說曰方若棋局圓若棋子動若棋生靜若棋死
泌曰方若行義圓若用智動若騁材靜若得意
莊宗問洞庭湖
湘南馬希範入貢唐莊宗問洞庭湖廣狹對曰車駕
南巡止可飲馬而已
馬郁鐵搥
後唐馬郁為秘書監時張承業權貴任事與客宴集
陳列珍果客無敢先嘗郁食必盡承業私戒主者後
郁至唯以乾藕子置前而已郁知不可啖鞾中出一
鐵搥碎而食之承業大笑曰為公易之勿敗吾案
火迫酇侯
唐昭宗末朱泚僭逆姚令言為侍中何休同知政事
羣凶宴集令言自比蕭何休曰帷幄之謀成秦之業
無出予之右者吾比蕭何子為曹參可矣朝士在賊
庭者聞之笑謂休為火迫酇侯
同是沙堤避路人
薛逢與劉琢相善琢詞藝不逮逢逢每侮之後琢作
相逢為郎官有薦逢知制誥者琢以故事給舍須歴
郡縣出逢為巴州刺史楊收作相逢詩云須知金印
朝天客同是沙堤避路人收啣之王鐸作相逢又作
詩嘲之曰昨日鴻毛萬鈞重今朝山岳一毫輕鐸亦
怨恃才褊忿終於祕書監
嘲短身而傴
崔善為左丞令史惡其聰察以其身短而傴嘲之曰
崔子曲如鈎隨到得封侯膊上全無項胷中别有頭
輸忠不效
秦宗權為其將所執昭宗御樓受俘京兆尹孫揆以
組練繫之徇於市宗權檻中引頸曰尚書明鑒宗權
豈反者耶但輸忠不效爾
霖雨閉坊門
神龍中每霖雨必閉坊門禳災宋務先上疏云雨暘
或愆貌言為咎豈有一坊一市遂能感格星靈暫閉
暫開寧便發揚神造巷議街言呼坊門為宰相謂能
節宣風雨爕調陰陽赫赫師尹便為虛設悠悠蒼天
復何所望景龍中東都霖雨百餘日閉坊市北門駕
車者各遷遠街謂宰相不能調隂陽致兹常雨令我
遷行楊再思曰於理則然亦卿牛劣耳
懷寳詐降
唐莊宗趨大梁梁王召宰相謀之鄭珏請懷傳國寳
詐降以舒難梁王曰今日固不敢愛寳但如卿此策
果可了否珏俛首久之但恐未了左右皆笑
四隣那得不畏
周行逢廉總湖湘兵將積功檢校官至王公者以千
數行逢生日諸道各遣使致賀行逢有矜色謂徐仲
雅曰四隣亦畏我乎對曰侍中境内彌天太保徧地
司空四隣那得不畏
大朝小朝
江南翰林學士常夢錫屢言馮延巳等虛誕唐王不
聽及臣服於周延已之黨謂周為大朝夢錫曰諸君
常欲致君堯舜何意今日自為小朝耶
問山中所須
潘師正居嵩山服松葉飲水而已高宗問山中所須
對曰松樹清泉山中不乏
州攝衙推
元和初韋執誼貶崖州司戶刺史李甲舉牒云前件
官久在朝廷頗諳公事幸其佐理勿憚摩賢事須州
攝軍以衙推
江總題棺
陳魯廣逹為將陳仁被執憤慨而卒江總題其棺曰
黃泉雖抱恨白日自留名悲君感義死不作負恩生
末帝誌文
朱梁末帝唐莊宗納其妃郭氏許收葬末帝段鵬作
誌文云七月有期不見望陵之妾九疑無色空餘泣
竹之妃
龍鱗渠十六院
隋煬帝作西苑苑内為海有龍鱗渠作十六院前皆
臨渠彩為芰荷
隋主奢盛
唐太宗與蕭后宫中觀燈曰孰與隋主后曰彼亡國
之君陛下開基之主奢儉固不同耳帝曰隋主何如
后曰每除夜殿前諸位設火山數十每一山焚沈香
數車沃以甲煎焰起數丈香數十里一夜用沈香三
百餘車甲煎二百餘石房中不燃膏火懸寳珠一百
二十照之陛下殿前所焚柴木所爇膏油但覺烟氣
薰人太宗口刺其奢心伏其盛
楊后埋銘
明皇楊后肅宗母也命張說作埋銘云石獸澁兮綠
苔粘宿草殘兮白露沾園寢闒兮脂粉膩不知何年
開鏡奩
恨樓下無井
江南李景宫中作高樓衆皆歎美蕭儼曰恨樓下無
井以此不及景陽樓
請復八館
唐明皇時國子司業張溥奏請復八館以廣生徒按
六典監有六學國子學太學四門史學律學書學算
學是也傳云八館繆矣
問姑息字
石晉宰相馮玉嘗以姑息字問人人以辜負字教玉
然之
奕棋不償
石晉陳寳保性極鄙吝每與人奕棋敗以手亂其局
懼所賭金錢不欲償也及卒家無妻兒唯有白金千
錠為他人所有
獵酒
五代漢韋思在上黨五年唯務聚斂未嘗與賓伍燕
會有役遣求見思怒曰必是求獵酒也命典客飲而
遣之
繫鑰衣下
漢吏部侍郎張允家貲萬計而性吝不委妻子自繋
衆鑰於衣下如環珮聲郭威入京師允匿佛殿藻井
之上板壞而墜凍餒而卒
洪崖先生幞頭
李寰鎮晉州表兄武恭好道而誕妄寰生日恭送一
故皂襖子曰李西平收復京師時所服也恭生日寰
以壞幞頭遺之曰此洪崖先生初得道時幞頭也
轉對請焚香塔廟
後唐王梁為給事郎因轉對上言以星數合度風雨
應時請御前香一合帝親爇一炷餘令於塔廟中焚
之
扣顙北望呼明主
何澤為吏部郎中之館脩撰嘗起居班退獨留以笏
扣顙北望呼曰明主明宗知其佞亦不之責
冶葛
諸葛穎出入煬帝卧内與后妃嬪御連席共榻穎多
所譖毀人號冶葛
捧巵上全忠壽
崔胤召朱全忠以自助迎謁于渭橋捧巵上壽持板
為全忠歌仍自撰歌贊其功業
乞魏博節度使
江南李主取湖南遂謂諸國指麾可定魏岑侍宴言
臣少游元城樂其土風俟陛下定中原乞魏博節度
使唐主許之岑趨下拜主驕臣佞如此
棋博偽為不勝
李道古便佞巧宦常以酒餚棋博游公卿門角賭之
際偽為不勝而復償之故得一時虛名而嗜利者悉
與之狎
居喪酣樂
淮南楊涯居喪晝夜酣樂燃十圍之燭以擊毬一燭
費錢萬數
錦帳貯馬
朱梁朱瑾有所乘之馬冬以錦帳貯之夏以羅幬護
之
肉臺盤
孫晟在江南妓甚衆每食不設食几令衆妓各執一
器謂之肉臺盤
蜀主奢縱
蜀主王衍奢縱無度列錦步障擊毬其中往往遠適
而外人不知爇諸香晝夜不絶久而厭之更爇皂角
以亂其氣結繒為山及宫殿樓觀於其上或樂飲繒
山經旬不下山前穿渠通禁中乘船夜歸令宫妓秉
燭數千居前船却立照之水面如晝
九龍殿
湖南馬希範作九龍殿刻沈香為八龍餙以金寳抱
柱相向希範居其中自為一龍幞頭脚長丈餘以象
龍角
飼馬銀槽
石晉吐谷渾酋長白承福家甚富飼馬用銀槽
周玄豹談相
後唐周玄豹有袁許之術狀人形貌比諸龜魚禽獸
目視臆斷咸造其理見王都曰形若鯉魚難免刀几
都竟被殺盧程衣道士服與同志二人謁焉玄豹曰二
君明年花發俱為故人唯道士甚貴來年二子果卒
程後作相
外厚内薄
後周翟光業膚革肥晳善於樞府司天監趙延義曰
翟君外厚而内薄雖貴而無壽卒時四十六
諸公罕有福德
趙延義清泰中樞密直學士吕琦密問國家運祚延
義曰保邦在刑政保體在福德刑政則術士不敢言
奈際會諸公罕有福德者下官有恤緯之憯
請讀貞觀政要
漢隠帝時宫中數有怪帝問趙延義以禳祈之術對
曰臣業天文時日禳祈非所習也然王者脩德可弭
災異帝問如何為脩德延義曰請讀貞觀政要而法
之
高駢好神仙
方士吕用之引張守一諸葛殷同蠱惑之曰玉皇以
公職事煩重今命左右尊神一人佐公明日謁見詭
辨風生駢以為真殷病風疸駢有犬聞殷腥多來近之
殷笑曰嘗於玉皇前見之别來數百年猶相識也用
之曰玉皇以公焚修功著將補眞官計鸞鶴不日當
降用之謫限亦滿必得陪幢節同歸上清耳用之每
對駢訶吐風氣仰揖空中云有神仙過駢輒隨而拜
之後用之為楊行密所誅發其中堂得俑人書駢姓
名桎梏而釘之
類說卷三十一
