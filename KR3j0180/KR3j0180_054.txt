類說目錄
卷五十四
隋唐嘉話
名下無虚士粉盤書事
更能作空梁落燕泥否
鏡聲豊都市
夢洪水娘子兵
人物志美人食乳
無賴賊出血數斛
行秘書梟鳴改官
西域胡僧金剛石
太宗册文金簞
三恨巡堤步月徐轡詠詩
宦官放鷂胡頭獠面
糊名一鈎絲
沈三兄詩錦袍
三二百年無此文定昆池
訴子不孝張底
望省樓玉樹青葱
晉長明燈索靖書
為魏公藏拙靈運鬚
假面踏搖娘
千秋節水調歌
阿婆堂主毬場
司農賣菜醉僧圖
為賢尊報讐覓活覓死
峽口棺
劉禹錫佳話
韋絢張巡詩
誌公讖
詩注有餳字六經無餻字
五夜三公入市
蒸胡美不可言鬻餅謳歌
宇文融百日宰相持此秤量天下
宋之問乞劉希夷詩
鶴鸕鷀菠稜
插打諸葛菜
崔羣聰明過人韓愈制詞
十八年宰相妻宰相夜醮
乞一快死宰相碑
三臺道州參軍湖州文學
三教聖人蜀道易
寳章集贈項斯詩
飛白借舡帖
虎骨求雨窮相女子
茅亭客話
衣錦井中占夢
有念
置千金焚香禱孫真人
肉芝白蟾
鱓鰕蟆鱉地漿解毒
按簿點死屍姓名夷婦不屈
裝畫功德娑羅花
化虎老僧化虎
虎威埋蠶鬻桑
殺生負心冥中重罪
服玉泉法
玉堂閒話
燕繼室害諸鶵驢馬駒
商山遇虎醉入塜中
御史臺故事中鱉毒
上霄峰禹迹芋墻
占水旱十九鱉求生
張守中詩此處與幞頭分界
薔薇詩顔魯公尸解
劫鼠食倉火精
念大悲呪畫鷂
蛇菌假對
吹笙喚風去天一握
雁奴陳淑詩
類說目錄
類說卷五十四宋曾慥編
隋唐嘉話
名下無虚士
薛道衡聘陳為人日詩云入春纔七日離家已二年
南人嗤之曰是底言語及云人歸落雁後思發在花
前乃曰名下無虚士
粉盤書事
隋高熲為僕射每以盤盛粉置卧側思得一公事輙
書其上至明則錄入朝行之
更能作空梁落燕泥否
煬帝善属文不欲人出其右薛道衡由是得罪誅之
曰更能作空梁落燕泥否帝為燕歌行文士皆和王
胄獨不下帝帝每銜之胄竟見害誦其驚句曰庭草
無人隨意綠復能作此語耶
鏡聲
蘇威有鏡日蝕旣鏡亦昏黑無所見日蝕半缺鏡亦
半昏後櫃内有聲如磬尋之乃鏡聲也無何其子䕫
死後更無聲威敗不知所在
豐都市
洛陽南市即隋豐都市也初築外垣掘得一塜棺中
有平石朱書銘曰筮言居朝龜言近市五百年間於
斯見矣校其年月當黃初二年
夢洪水
隋文帝夢洪水没城乃移大興術者云洪水即唐高
祖之名
娘子兵
平陽公主聞高祖起義兵太原乃招集亡命以迎軍
時號娘子兵
人物志
李守素尤精譜學人號肉譜虞世南為人物志
美人食乳
侯君集旣誅錄其家得二美人容色絶代常食人乳
而不飯
無賴賊
李勣常言我年十二三為無賴賊逢人則殺十四五
為難當賊有所不快者無不殺之十七八為好賊上
陣盡殺人年二十為大將用兵以救人死
出血數斛
秦叔寳晚年多病曰吾少長戎馬二百餘戰前後出
血不啻數斛何能無病乎
行秘書
太宗常出行有司請載副書以從上曰不須虞世南
在此行秘書也
梟鳴改官
有梟晨鳴於張率更庭樹其妻以為不祥連唾之張
曰急洒掃吾當改官言未畢賀者已在門
西域胡僧
貞觀中西域獻胡僧呪術能死生人太宗令於飛騎
中揀壯勇者試之如言而死如言而蘇傅奕曰此邪
法也邪不犯正若使呪臣必不得行帝召僧呪奕初
無所覺須臾胡僧自倒若為所擊者更不復蘇
金剛石
有婆羅僧言得佛齒所擊前無堅物奔凑如市傅奕
謂其子曰吾聞金剛石至堅物不能敵惟羚羊角可
破汝往試之果應手而碎
太宗册文
禇遂良為太宗哀册文自朝迴馬誤入人家而不覺
也
金簟
侯君集破高昌得金簟甚精御府所無
三恨
薛元超曰吾冨貴過分然平生有三恨不以進士擢
第不得娶五姓女不得修國史
巡堤步月詠詩
高宗承貞觀之後天下無事上官儀獨持國政凌晨
入朝巡洛水堤步月徐轡詠詩云脈脈廣川流驅馬
歴長洲鵲飛山月曉蟬噪野風秋群公望之如神仙
宦官放鷂
楊德幹為萬年令有宦官放鷂不避人禾稼德幹擒
而杖之宦者泣訴於高宗上曰你情知此漢獰何須
犯他百姓竟不之問
胡頭獠面
賈嘉隱年七歲以神童召見徐勣曰此小兒獠面何
得如此聰明嘉隱曰胡頭尚為宰相獠面何廢聰明
勣狀類胡也
糊名
武后以吏部選人多不實乃令試日自糊其名暗考
以定等第判之糊名自此始
一絇絲
張昌儀兄弟恃易之昌宗之寵所居奢溢有題其門
曰一絇絲能得幾日絡昌儀遂書其下云一日即足
無何禍及
沈三兄詩
沈佺期以詩見張燕公公曰沈三兄詩須還他第一
錦袍
武后遊龍門命群臣賦詩先成者賞錦袍左史東方
虬旣拜賜宋之問詩復成文理兼美乃奪錦袍賜之
三二百年無此文
崔融作武后哀策文因發疾而卒時人以為三二百
年無此文
定昆池
中宗朝安樂公主請昆明池帝曰前代以來不以與
人主不悅因大役人徒别掘一池號曰定昆池旣成
中宗往觀令公卿賦詩李日知云但欲暫思居者逸
無使當時作者勞
訴子不孝
李傑之為河南尹有婦人訴子不孝其子涕泣不自
辨明但言得罪於母死甘心母固請殺之李曰可買棺
來取兒屍因使人尾其後婦出謂一道士曰事了矣
俄棺至李令擒道士乃與婦有私常為兒所制故欲
除之李杖殺母及道士以棺載母喪以歸
張底
崔湜為中書令張嘉貞為舍人湜輕之常呼為張底
後因議事皆出人右湜驚曰張底乃我輩一般人此
終是其坐處
望省樓
崔日知恨不居八座及為太常於廳事創一樓正與
尚書省相望時號崔公望省樓
玉樹青葱
雲陽縣界多漢離宫故地有樹似槐而葉細土人謂
之玉樹楊子雲甘泉賦云玉樹青葱後左思以雄為
假稱珍怪不詳也
晉長明燈
江陵縣寺有晉長明燈歲久火色青而不熱隋文帝
平陳已訝其古
索靖書
王厲右軍叔也得索靖書一紙永嘉喪亂乃四疊於
衣中以渡江
為魏公藏拙
魏收北朝之秀徐陵聘齊收錄其文遺之令𫝊江左
陵濟江沉之曰吾為魏公藏拙
靈運鬚
晉謝靈運鬚美臨刑施為南海祇洹寺維摩詰鬚
假面
高齊蘭陵王長恭白類婦人乃著假面以對敵與周
師戰勇冠三軍齊人壯之乃為舞以效其指麾擊刺
之容面具是也
踏搖娘
隋末河間有人鼔鼻使酒自號郎中每醉必毆擊其
妻妻美而善歌每為悲怨之聲輙搖其身好事者為
假面以寫其狀呼為踏搖娘今轉為容娘是也
千秋節
八月五日明皇生辰號千秋節王公戚里進金鏡綬
帶士庶結承露絲囊以相遺問
水調歌
隋煬帝鑿汴河自製水調歌
阿婆堂主
煬帝燕群臣以唐高祖面皺呼為阿婆高祖歸不悅
以語竇后后曰此吉兆公封於唐唐者堂也阿婆即
是堂主高祖大悅
毬場
武崇訓用油洒地以築毬場
司農賣菜
高宗時司農欲賣冬藏餘菜以墨勅示僕射蘇良嗣
判曰公儀相魯猶拔去園葵况臨御萬邦而販蔬鬻
菜事竟不行
醉僧圖
張僧繇作醉僧圖道士每以此嘲僧群僧於是聚錢
數十萬贈閻立本作醉道士圖今並傳於世
為賢尊報讐
許敬宗奏流其子昂於嶺南敬宗死博士袁思古議
諡曰謬昂子彦伯於衆中將擊之袁曰今為賢尊報
讐何為反怒彦伯慚而止
覓活覓死
武后方謀誅戮大理卿胡元禮承旨欲䧟人死李日
知改斷再三不從元禮曰胡元禮在此人莫覓活日
知曰李日知在此人莫覓死竟免之
峽口棺
將軍王果峽口見一棺於崖側將墜遷之平處得銘
云後三百年水漂我欲墮不墮逢王果
劉禹鍚佳話
韋絢
絢少陸機入洛之三歲多重耳在位之二年投謁故
尚書劉公二十八丈記其所話續為談柄大中十年
江陵少尹韋絢叙
張巡詩
張巡守睢陽作詩曰接戰春來苦孤城日漸危合圍
侔月暈分守若魚麗屢厭黃塵起時將白羽揮裹瘡
猶出陣飲血更登陴夜間聞笛詩曰不辨風塵色安
知天地心
誌公䜟
梁朝誌公大師曰兩角女子綠衣裳却背太行邀君
王一止之月必消亡兩角女安字綠衣者禄也太行
山也一止正月也果正月敗亡
詩註有餳字六經無餻字
宋考功詩云馬上逢寒食春光不見餳毛詩鄭箋說
吹簫處註云即今賣餳人家物六經惟此註中有餳
字吾因重陽擬押一餻字詩六經未見有餻字不敢
為之
五夜
五夜者甲乙丙丁戊更相送之惟一夜子夜未詳
三公入市
杜司徒常言我致政之後必買小駟飽食訖跨之著
粗布襴衫入市看盤鈴傀儡即足矣後致仕果行其
志諫官上疏言三公不合入市公曰在吾計中矣
蒸胡美不可言
劉晏五鼔入朝時寒中路見賣蒸胡處熟氣騰輝使
人買以袍袖包裙幆底啖之謂同列美不可言
鬻餅謳歌
劉伯芻侍郎所居巷口有鬻餅者早過戶必聞謳歌
當爐召與萬錢令多其本曰取胡餅償之後過其戶
寂不聞歌聲呼至問曰何輟歌之遽乎曰本流旣大
心計轉麄不暇唱矣
宇文融百日宰相
永徽中盧齊卿暴死及蘇說見其舅為冥司判官有
吏押案曰宇文融為宰相舅曰融豈堪為宰相吏曰
天符已下數目多少即由判官舅乃判一百日旣拜
果百日而罷
持此秤量天下
上官昭容其母將誕夢人與秤曰持此秤量天下鄭
氏冀是男及生昭容母曰秤量天下豈是女耶嘔啞
如應曰是
宋之問乞劉希夷詩
劉希夷詩曰年年歲歲花相似歲歲年年人不同宋
之問苦愛此句悲泣不與之問怒以土袋壓殺之宋
生不得其死天報也
鶴鸕鷀
世間只有鶴胎生所以賦云胎化仙禽不知鸕鷀亦
是胎生若緣鸕鷀食魚不與鶴同今見養鶴者啖腥
穢甚於鸕鷀若以色黑於鶴則白鶴千年方變為玄
鶴君子惡居下流其鸕鷀之謂乎陳標蜀葵詩云能
共牡丹爭幾許得人憎處只緣多鸕鷀之謂也
菠稜
菜之菠稜出西國中有僧自菠稜將子來或云是頗
稜將來語訛也
插打
范希朝赴鎮太原辭省中郎官曰郎中有事但處分
第二遍不應亦且恕至第三遍不應即任郎中下手
插打插造箭者之插翰打謂損箭財棄也
諸葛菜
諸葛所止獨種蔓菁取其纔出甲可生啖一也菜舒
可煮二也久居滋長三也棄去不惜四也回則易尋
五也冬有可掘食六也蜀呼諸葛菜
崔群聰明過人
韓十一愈直是太輕薄謂李程曰某與崔大丞相群
同年往還直是聰明過人李曰何處過人韓曰與愈
往還三十餘年不曾共愈說着文章此是過人也
韓愈制詞
韓愈初貶制詞席舍人為之曰早登科第亦有聲名
席旣物故友人曰席元令子弟豈有病隂毒傷寒而
與不潔吃耶韓曰席十八吃不潔大遲也或問何也
曰出語不是當蓋忿其責詞云亦有聲名
十八年宰相妻
元載敗妻王氏曰某迺節度使女十八年宰相妻今
日相公犯罪死即甘心使妾為舂婢不如死也主司
上聞俄亦賜死
宰相夜醮
王縉下獄問詞云身為宰相夜醮何求王曰知則不
知死則合死
乞一快死
元載於萬年縣佛堂中謁主官乞一快死主者曰相
公今日受些子汚泥不怪也乃脫穢襪塞其口而終
宰相碑
杜鵬舉父嘗夢見一大碑云是宰相碑已作者金填
字未者刊名碑上杜問曰杜家有否曰有任看之姓
下有鳥偏旁曳脚而忘其字乃名鵬舉曰汝不為相
即世世名子鳥旁曳脚及鵬舉生子名鴻漸
三臺
北齊高洋毁銅雀臺築三個臺宫人拍手呼上臺因
以送酒則天時刺史鄧弘慶進送酒三臺
道州參軍湖州文學
楊國忠會諸親時知吏部銓事欲大噱呼選人名引
入中庭不問資叙短小者補道州參軍胡者與湖州
文學簾中大笑
三教聖人
德宗誕日内殿三教講論諸人談畢僧鑒虚曰臣請
奏事玄元皇帝我唐天下文宣王古今之聖人釋伽
如來西方之聖人皇帝陛下南贍部州之聖人
蜀道易
陸暢謁韋臯作蜀道易云蜀道易易於履平地臯大
悅
寳章集
武后問王方慶卿家舊書存乎方慶集右軍以下二
十餘人書帖命崔融作序賜名寳章集
贈項斯詩
楊祭酒贈項斯詩曰度度見詩詩總好今觀標格勝
於詩平生不解藏人善到處相逢說項斯
飛白
(闕)
借舡帖
王内使借舡帖盧尚書寳之張嘆而却之
虎骨求雨
南中旱甚即以虎骨投有龍處即雨激龍之怒也
窮相女子
王昇有妹國色德宗納之不戀宫苑帝曰窮相女子
乃出之勅其兄不得嫁進士朝官任配軍將親隨後
因流落
茅亭客話
衣錦井中
費絢應進士舉夢衣錦井中覺自喜曰及第衣錦遊
鄉井爾或曰此非佳夢衣錦井中文章未顯之兆來
春果下第
占夢
人臟氣隂多則夢數陽壯則夢稀有夢亦不復記瞽
者無夢愚者少夢有士人能原夢或撰一夢請占之
皆驗他日告云吾實無夢向者吾撰也聊以試君皆
驗何也答曰意形於言灾福隨之
有念
居士王裕畱心禪學暮年謂同流曰吾某日行化有
僧曰透滿無形十方無碍直至無心未得為了何況
有念者哉
置千金焚香禱孫真人
眉州民家氏夫婦中年惟一男旣冠羸瘦瘠日加父
置千金方一部於所居閣上日夜焚香望峨嵋山禱
孫真人乞救護一夕夢老翁白衣云汝男是當生時
受父母氣數較少吾今教汝每旦父母各呵氣令男
開口嚥之如此三日汝男當愈遂冥心如所教即強
壯能食諸苦頓除後冠褐入道事真人無怠焉
肉芝
蜀有村夫鬻白蝦蟇甚大兩目如丹皆云肉芝也有
醫工買歸慮其走逸以大石臼合於地至曉石臼透
明如燭籠醫工駭愕齋沭負鐺挈蟾辭家入青城山
不知存亡
白蟾
有鮮于熙者上巳日飲萬歲池草旁見一小白蝦蟇
遂取之即席有姓劉人奪而吞之熙戲曰閣下吞此
白蟾苟誠得道秖強盜耳吞訖倉忙飲水昏悶旬餘
醫治方愈嘗覧抱樸子内篇云肉芝者萬歲蟾蜍也
頭上有角目赤頷下有丹紋體重而跳捷以五月五
日午時取隂乾以左足畫地成泉帶之辟兵敵人射
以弓弩皆反自傷今人生吞熟啖愚之甚也設使白
蝦蟇是肉芝市井之人臟腑滓穢之氣與靈物相攻
寧有全人
鱓蝦蟇鱉
鱓魚蝦蟇鱉三物大者有毒殺人蝦蟇小者亦令人
小便秘臍下憋疼有至死者宜以生豉投新汲水中
浸令豉水濃服之即瘥
地漿解毒
有寺僧市野椹有黑而班者有黃白而赤者為齋食
衆僧悉吐瀉有死者有毉工曰掘地作坑以新汲水
投坑中攪之澄清名曰地漿飲之其毒即解夫蕈菌
生樹者曰蕈生地者曰菌皆濕氣欝蒸而生又有生
於腐木毒蛇之上大而光明人誤以為靈芝食之而
速死
按簿點死屍名字
成都染匠艾延祚為賊所駈令造漆器忽聞天兵至
延祚上樹匿穠葉間見搜捕殺戮至夜遂下樹卧積
屍中至終夜聞𫝊呼頗類將吏有數十人具無燭炬
不見形但聞按據簿籍稱點姓名僵尸聞呼一一起
應惟不呼延祚姓名乃知討叛伐逆奉天行誅無誤
殺者
夷婦不屈
甲午年天兵克益州軍次洪雅有卒掠獲一夷人婦
頗有姿色自云有夫卒欲遇之則交臂疊膝俯地而
坐卒怒欲斷頸婦心終不能屈
裝畫功德
張光贊善裝畫功德為賊所執凡數劍而頸不斷卧
積尸中夜半見老僧曰汝生平裝畫功德用心來救
汝言訖開目無所苦焉
婆羅花
峨嵋山中婆羅花苞大如拳葉似枇杷葉凡二十餘
葉者三簇花三十餘朵經月方謝有西域僧云中印
度亦然
化虎
靈池縣村民郝二以毉卜為業家有畫虎圖每日顒
坐瞪目觀之不倦都忘人事人召毉療秋以虎圖帳
為藥遺之物不數年舍中懸掛皆徧惟好啖生肉後
化為虎
老僧化虎
成都人姓徐至一村中見一老僧在穽中曰夜來入
村教化回誤落檻穽望檀越慈悲解救村甿共開穽
而出之跳躍數步化成巨虎而去
虎威
永康軍獵者學缺口能刺虎云虎有威骨如乙字長
三寸許在脇兩旁皮下取得佩之臨官則能威衆凡
虎視只以一目放光一目看物凡為虎傷死及溺水
死者魂曰倀鬼凡月暈虎必交凡虎食狗必醉狗者
虎之酒也凡虎不傷醉人頃一村夫醉臨崖而睡有
虎來嗅之虎鬚誤入醉人鼻中大噴啑虎驚躍落崖
而斃
埋蠶鬻桑
新繁縣李氏養蠶甚多將放值桑大貴遂埋蠶而鬻
其葉大獲其利因買肉麫造饅頭食之擘開每顆中
有一蠶自此人口淪喪夫蠶者靈蟲衣被天下愚氓
坑之有此報也
殺生負心
孫知微圖畫道釋不茹葷酒有女巫識鬼形狀知微
問之云鬼有數等有福德者精神俊爽與人交言薄
相者氣劣神悴假某傳言今道途人鬼各半人自不
辨知微曰冥中所重者何罪也曰殺生與負心爾所
崇奉者佛教也
服玉泉法
杜鼎升服玉泉法去三尸堅齒髮除百病玉泉者舌
下兩脈津液也每旦起坐瞑目絶慮叩齒二七通潄
令滿口乃吞之以意送至臍下氣海一遍久之自然
如流水瀝瀝下坎淵之聲如此則百脈和故黃庭云
玉池清水灌靈根又曰潄咽靈液灾不干是也
玉堂閒話
燕繼室害諸雛
詞臣奉職之餘各話平生見聞學士承旨王仁裕學
士張沆言范質二燕巢舍下育數雛已哺食矣其雌
者為猫所摶食之雄者啁啾久之方去别與一燕為
匹哺食如故不數日諸雛墮地宛轉如殭兒輩剖腹
視之則有蒺藜子盈於嗉中蓋為繼室者所害凡有
血氣之類憎愛嫉妬之心未嘗無也
驢馬駒
驢馬駒子隨母行有在前者有與母並者有隨後者
因生時耳月初生者在前月半生者處中月末生者
居後
商山遇虎
商山路多鷙獸有驢群早行驢忽驚駭有一虎自叢
薄中躍出攫一夫而夫同行莫敢回顧食頃遭攫者
却回云虎銜至岩崖之上前有萬仞清溪溪南有洞
洞口有數小虎顧望若有所待其虎哮吼呼其子某
潜伸脚取虎背盡力一踏虎失脚墮深澗不復再登
是以得脫
醉入塜中
兖州有民家葬父母外姻咸至有女壻乘醉隨柩入
塜中地主不知即掩塞之而去翌日主人復墓隱隱
聞塜内呼呌之聲發而出之云酒醒後覺身在暗室
舉手捫壁方寤在塜中忽聞一丈夫一老嫗私語云
久在逆旅今喜安居如相賀之意有云何得有生人
氣取火照乃有火炬出柩旁照見某則云燒燒則火
炬交至鬚鬢俱焦落燒人肌膚不得甚痛楚少頃方
止
御史臺故事
御史臺故事凡吏人參謁亦無通贊忽於階下齊拜
默默而退謂之鬼參又判案三道判云記資二字亦
不曉其義亦不知其所出
中鱉毒
有人於河下獲鱉十數頭甚肥嫩烹而臛之舉族共
食是夕俱斃無一人免者蓋中鱉毒耳水族而處於
陸地固可疑也君子飲食宜愼之
上霄峯禹迹
廬山上有霄峯可千仞上有古迹云夏禹治水時泊
舟之所鑿石為竅繋纜其有磨崖碑皆科斗文字隱
隱可見
芋牆
閣皂山一寺僧甚專力種芋歲收極多杵之如泥造
塹為牆後遇大飢獨此寺四十餘僧食芋塹以度凶
歲
占水旱
上元夜竪一丈竿於庭中候月午其影七尺大稔六
尺小稔九尺一丈有水五尺歲旱三尺大旱又正月
一日於牛屋下驗牛俱卧則五糓難立苗半卧半起
歲中平牛若俱立則五糓熟春甲子雨多旱秋甲子
雨多水
十九鱉求生
崔脫尚書家方會客夜夢十九人着青綠羅衣拜告
求生旣窹見器中水泛鱉數之大小正十九頭遂詣
水次放之
張守中詩
張守中秀才蝴蝶詩末句云今夜若棲芳草逕為傳
幽意與王孫又曰薄命蘇秦頻去國多情潘岳旋悲
秋
此處與幞頭分界
閩帥王審知猶子善談笑有書生色頗黑因醉卧王
以朱筆題額曰此處與幞頭分界
薔薇詩
李季蘭女年六歲作薔薇詩云經時不架却心緒亂
縱横父曰此女必為失行婦人果如其言
顔魯公尸解
顔魯公遭難後十餘年家僕於洛中見公衣白衫張
蓋歸城隅菜園有破屋數間僕隨之入拜公懷中出
金十兩以寄其家仍戒僕勿與人說公之子函至前
處但見滿目榛蕪而已時人皆云魯公尸解得道
劫鼠食倉
天復中隴右大饑其年秋稼甚豐將刈之間大半無
穗有人就田破鼠穴而求所獲甚多於是家家窮穴
有獲五七斛者相傳謂之劫鼠倉民間皆出田中求
食濟活甚衆
火精
梁朝翰林學士任贊居職數年猶着朱紱於案上題
詩梁主知之命賜紫袍金章詩曰數年叨内署衫色
儼然傾任贊字希度知君是火精
念大悲呪
徐人歐陽粲路行遇雨已昏暝見巨物長丈餘出於
前粲存念大悲呪妖不能侵雨亦稍止
畫鷂
江南有道士厲歸真嘗遊洪州信果觀内塑像是玄
宗時夾貯雀鴿糞穢其上歸真於壁畫一鷂筆迹竒
異自是鳥雀無復栖者
蛇菌
湖南百姓郊外得一菌甚大獻於府主有僧曰此物
甚毒慎勿入口乃於所獲之處掘之有蟄蛇千餘條
假對
張傑滑稽能為假對嘗與三人鼎坐吟曰三人鐺脚
坐一夜掉頭吟又曰皂角樹頭懸拍板葫蘆架上釣
茶搥嘗取怒一武弁傑曰大夫旣欲行拳小子不任
憂愓
吹笙唤風
有輕薄子令樂工吹笙曰不須度曲要汝喚風耳
去天一握
興元中有南路通巴州其峭岩頂謂之孤雲兩角諺
曰孤雲兩角去天一握
雁奴
雁宿於江湖沙渚中動計千百大者居中令雁奴圍
而警採捕者
陳淑詩
陳淑與僧詩曰行若獨輪車嘗畏大路覆止若圓底
器嘗恐他物觸行止旣如此安得不離俗
類說卷五十四
