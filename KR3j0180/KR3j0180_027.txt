類說目錄
卷二十七
逸史
判狀赦死尉遲敬德錢
五般餛飩兩盤餻糜
五十年天子巨蛇食藤花
二青衣捧香爐紫素元君
明皇游月宫射羅公遠
回向院盧杞欲人間宰相
金天王留李主簿妻
李相笏金天王引駕
病鶴求人血北斗廉貞將軍
擲領巾為絳橋箜篌朱字
許澶入瑤臺
唐宋遺史
金蓮燭七歲能詩
南楚材妻詩手印屏風
賦詩得妓送别兄弟詩
玉簫之約侯門深似海
渠伊錢僧敲月下門
衣錦將軍麻衣和尚
釡中龍龍興寺
鳳翔太平宫抱琴踰垣
南唐野史
歸隠詩詠白詩
孤鴈詩二子夭夀
一字師聮句
徐仲雅詩白賦赤賦
吳猱胡蝶詩
洞庭湖中秋無月詩
螃蟹賦韓熙載書
紙窗詩
外史檮杌
公子行神箭
小民得利便喜大樞小樞
無遮會囹圄冤氣
水調銀漢曲古鏡
王一来去鷄刀斬狗
不幸生三子紅梔花
睡相鄭奕歌
學沈謝嘲風詠月一部肉鼔吹
夢立北斗下記前生事
玉壘集醉髠
蟠桃核杯窮儉乞兒
冷語冰人僧剃髮
史遺
失牛崔英
梵志鄒駱駝
奉誠園善哭
孤兒歌以妾為妻
乳母犯法
類說目錄
類說卷二十七宋曾慥編
逸史
判狀赦死
桑道茂初為供奉李晟為神策小將道茂曰足下即
貴某後數年性命當在公手能赦之否晟笑曰供奉
見侮耳道茂懷中取一紙文書具官銜姓名云所犯
罪愆乃是逼廹伏乞恩慈則命全矣晟笑曰遣某道
何如道茂云乞准狀特放晟為書之後朱泚反道茂
復舊職晟救京城收逆徒數百人置旗下就戮道茂
大呼曰某有狀取視之乃昔年所書也晟驚悟釋放
以為上客
尉遲敬德錢
隋末太原一書生苦貧所居與沒官庫相隣潜作地
道入庫有錢數萬緡俄見金甲人持戈曰汝要錢但
取尉遲敬德帖来此是伊錢書生訪求至鐵冶處有
尉遲敬德者袒露蓬首煅煉之次書生拜曰某貧困
足下富貴乞錢五百貫尉遲怒曰某打鐵漢安得富
貴生日但賜一帖他日公自知之尉遲不得已書曰
付某錢五百貫生拜謝而去復至庫中金甲人笑曰
是也令繋于梁上高處遣生取錢後敬德佐神堯立
殊功勅賜鄉里一庫物遂得此錢據元簿欠五百貫
罪主者忽于梁上得帖子乃打鐵時所書也
五般餛飩
李宗回與客入關云吾能知人飲饌因正旦日將謁
華隂縣令客曰明日與公各飲椒薤酒一杯食五般
餛飩不得喫飯明日見令曰二公衝寒且速暖兩杯
酒来仍著薤椒良久女奴與令耳語令曰總煮来謂
二客曰某小女嘗言不令我幹家事某作惱遣渠校
歲節飲食適云五般餛飩煮何者某令總煮来二客
飡盡忽報勅使到縣令驚忙揖客去竟不得飯
兩盤餻糜
明皇時有術士判人食物一一先定李栖筠曰明日
某食何物曰大夫合食兩盤糕糜二十椀橘皮湯平
明有勅詔對上以金盤盛新糯米糕糜賜之栖筠對
御不敢不盡帝大喜曰卿飡甚美更賜一盤又盡既
歸病霍亂諸物皆絶口飲橘皮湯滿二十椀方愈
五十年天子
明皇潜龍時見僧萬廻曰五十年天子願自愛五十
年天子以後果有禄山之禍
巨蛇食藤花
明皇微時至洛陽幸崔日知宅崔設饌未熟明皇因
寢庭前一架藤花初開日知見巨蛇食藤花逡廵不
見明皇覺曰飢甚夢中食藤花甚飽日知方知他日
唘聖之驗也
二青衣捧香爐
安禄山謂術士曰我對天子亦不恐懼唯見李相公
則悚懷術士曰公有隂兵數百人銅頭鐵額常在左
右何畏李公乎祿山因宴宰相令術士窺之驚曰吾
初見報相公来有雙鬟二青衣捧香爐先入僕射侍
衛銅頭鐵額數百穿屋踰垣而走某不知其故當是
仙官謫在人間耳
紫素元君
有任生者隠居嵩山一夕美女至留詩曰我名籍上
清謫居游五岳以君無俗累来勸神仙學生堅拒不
納後三日至曰僕非精魅名列上仙冥數與君合為
配偶又贈詩曰葛洪亦有婦王母亦有夫神仙盡靈
匹君子竟何如生竟不對女又曰阮郎迷不悟何以
伸情愫明月海上春綵舟却歸去後數月生病卒為
吏所追道遇旌幢擁翠輦中一女子笑曰是嵩山讀
書薄命漢耶取吏所持文字視曰今既相遇不能無
情索筆判云更與三年生再拜吏謂曰此乃紫素元
君仙官之最貴者吏送回乃活後三年卒
明皇游月宫
羅公遠中秋侍明皇宫中翫月曰陛下要至月宫否
以拄杖向空擲之化為銀橋與帝升橋寒氣侵人遂
至大城曰此月宫也見女仙數百素練霓裳舞于廣
庭上問曲名曰霓裳羽衣也上記其音調歸作霓裳
羽衣曲
射羅公遠
明皇欲傳隠形之術公遠秘之恐其游幸放恣上怒
選善射者伏于壁召公遠與語衆矢俱發乃死上令
瘞于宫中月餘中使自蜀回云臣今至洛谷見公遠
令臣附起居專于成都望車駕上驚令開棺唯見一
草鞋有箭孔數十後上幸蜀有稱維公延来謁召之
不見維公延即羅公遠上悔久之
廻向院
明皇夢人持手巾五百條袈裟五百領于終南山廻
向院布施乃下詔訪尋有狂僧自言知其處實不知
也遂將夢中所施入終南山中雲間有朱柱白壁玲
瓏如畫見一院有額乃廻向院也狂僧入院聞鐘磬
禮佛之音見一老僧乃曰皇帝差来施手巾袈裟其
中有一胡僧狀貌可畏老僧曰胡僧權代汝主中國
大亂人死無數此名磨滅王其空房是汝主房也汝
主昔在院時愛吹尺八謫在人間今已限滿當歸可
持尺八付之狂僧出門雲霧四合見上具述本末上
持尺八吹之知是先所習者後十年有安禄山之禍
盧杞欲人間宰相
會昌元年盧杞為客遭風漂至大山見一道士曰此
蓬莱山頃之風雲忽起騰上碧霄有麻婆手擕一葫
蘆杞因問曰此去洛陽多少曰八萬里良久葫蘆上
見樓閣以水精為牆女子居殿中從女數百麻婆立
於諸衛之下女命杞坐具酒饌曰郎君今于三事取
一上者留此宫夀與天畢次為地仙時得至此下為
人間宰相杞曰處此為上願女子喜曰此水精宫也
某為太隂夫人仙格已高郎君便是白日上昇必為
牋奏上帝少頃朱衣使者宣帝命曰盧杞欲水精宫
住否欲人間宰相否杞大呼曰人間宰相朱衣奏出
太隂夫人失色令麻婆速回推入葫蘆却至舊居塵
榻儼然葫蘆與麻婆俱不復見
金天王留李主簿妻
李主簿者新婚過金天王廟擕其妻謁之妻仆地氣
絶適遇葉仙師過往告之仙師以墨書符噀之聲如
旋風良久無耗又作符其聲如雷亦無耗師怒取朱
為符叱咤噴水聲如霹靂少頃李妻乃蘇云初拜金
天王時像云好夫人留取左右擁歸院三日會客聞
敲門聲王曰趕却逡廵門外閙甚有附耳告王曰且
發遣俄有赤龍飛入正拍王喉王連聲曰放去乃第
三符也是知神靈廟女子不可入
李相笏
李參軍善相笏人呼李相笏相陸尊笏曰評事郎
君見劉遵曰某且無兒某月有妊遵先有一歌妓
在外處果生一子
金天王引駕
明皇親享西岳禮畢東行出廟門巫者奏曰金天王
帶甲持戈步行引駕詔擇駿馬壯士為御巫贊曰金
天王拜謝行數里馬汗不可進凡十易馬至闕而止
巫云金天王辭廻
病鶴求人血
李相公游嵩山聞呻吟之聲在荒草間視之乃一病
鶴云我為仙有厄為樵者見傷脚損須得人血數合
能愈君有仙骨故能推托世間人少公且非人乃拔
一眼睫曰持此照之即知矣李公中路自視之乃馬
頭也至洛陽所遇悉非全人或犬彘驢馬之類有一
老翁照之是人公具以告翁揎臂出血公復往鶴所
濡傷處鶴謝曰公即為宰相後當上昇相見匪遥鶴
冲天而去李公後果為相
北斗廉貞將軍
裴令公少時術士云命屬北斗廉貞將軍宜祭以清
酒當為助裴自此不懈及為相事繁乃遺忘後有巫
女云廉貞將軍遣某𫝊語太無情都不相知也將軍
怒甚相公何不謝之公乃沐浴祭奠見一人金甲持
朱戈長三丈餘向北而立公驚悚自此復尊奉也
擲領巾為絳橋
有崔生者游青城山下洞見金城絳闕仙翁羽衣霞
帔留生酒食以女妻之取青囊内藥兩丸令服之每
朔望乘鶴上朝蕊宫歲餘生請歸得隠形符乃潜游
宫禁上令羅公遠作法照之殿後果得崔生上令笞
死公遠曰此人已居上界殺之非國家之福上遣兵
仗送至青城洞口果見金城綘闕生妻擲一領巾化
為五色絳橋令生渡橋随步旋滅須臾雲霧四合
但聞鸞鶴笙歌之聲
箜篌朱字
有李生者其舅姓盧有道術邀詣其居曰求得一
妓善箜篌令侍飲箜篌上有朱字曰雲中辨江樹天
際識歸舟後取陸長源女乃所見于盧家者果善箜
篌朱字宛然李生具說舊事女曰往嘗夢為仙官所
追如生所言
許澶入瑶臺
許澶者暴卒三日復生或問其所之乃誦詩曰曉入
瑶臺露氣清坐中唯有許飛瓊塵心未盡俗緣在
十里下山空月明
唐宋遺史
金蓮燭
宣宗將命令狐綯為相前數日夜召入禁中以御前
金蓮燭送歸院吏望之以為駕幸時以為榮
七歲能詩
吳人范㯫處士有子七歲能詩贈隠居者云掃葉随
風便澆花趁日隂處士方干曰此必垂名又作夏日
詩云閒雲生不雨病葉落非秋干曰惜乎不夀未幾
果卒
南楚材妻詩
進士南楚材始娶薛氏後游穎川欲婚貴族遣僕取
琴書示無歸意薛氏善畫而能詩知楚材欲見絶乃
自圖其形題詩寄曰欲下丹青筆先拈寳鏡看已驚
顔索寞漸覺鬢凋殘淚眼描雖易愁腸寫出難恐君
渾忘却時展畫圖觀楚材得詩大慚
手印屏風
明皇所幸美人王氏數夢人召飲密會具言于上上
曰必術士所為汝若再往以物誌之其夕夢中又往
因就硯中濡手印屏風上既寤以告帝潜索于外果
于東明觀中得其手紋而道士已遁矣
賦詩得妓
韋應物為蘇守嘗赴杜鴻漸宴醉歸宿傳舍既醒
見二妓在側曰郎中席上與司空詩矣因遣某等来
詩曰高髻雲鬟宫樣裝春風一曲杜韋娘司空見
慣渾閒事斷盡蘇州刺史腸
送别兄弟詩
如意中有女子七歲能詩則天召見令賦送别兄弟
詩云别路雲初起離亭葉正飛所嗟人異鴈不作
一行歸
玉簫之約
韋臯未仕時寓姜使君門館待之甚厚贈小青衣
曰玉簫美而豔凡數年臯歸覲與玉簫約七年復来
以玉指環贈之臯愆期不至玉簫歎曰韋家郎不来
矣絶食而卒後臯鎮蜀因誕日東川盧尚書獻歌妓
為夀名玉簫遽呼視之宛然舊人中指有玉環隠起
焉
侯門深似海
崔郊之姑有婢甚美郊嘗私之未幾婢出再入于頔
家郊因寒食出游于車中見之立馬徘徊相顧為詩
密贈云公子王孫逐後塵綠珠垂淚裛羅巾侯門
一入深如海從此蕭郎是路人頔見詩以婢贈郊
渠伊錢
張崇帥盧州多不法士民苦之一日入覲邦人幸其
改任相謂渠伊必不復来矣崇歸聞其語乃計口率
渠伊錢明年再入覲盛傳再罷府人不敢顯言以崇
多鬚皆捋其鬚為慶崇歸又率捋鬚錢
僧敲月下門
賈島苦吟赴舉至京師得句云鳥宿池邊樹僧敲月
下門又欲改敲為推騎驢吟哦引手作推敲之勢不
覺衝京尹韓退之節左右擁之至具述其事退之笑
曰作敲字佳乃命乘驢並轡哦詩久之而去
衣錦將軍
錢鏐安仁里中有大木鏐幼時戲其下後為吳越
國王宴父老山林皆覆錦名其木曰衣錦將軍
麻衣和尚
周太祖時有麻衣和尚望氣李守貞叛河中周祖親
征麻衣語趙韓王曰李侍中安得久居城下有三天
子氣未幾城陷時周世宗與太祖太宗同行
釡中龍
南唐時有蒼頭持龍水圖求售或得之將練以為服
忽釡中雲蒸起見二龍騰躍穿壁而去
龍興寺
汴都舊有龍興寺周世宗廢為倉國初寺僧屢訴求
復為寺太宗怒其煩瀆遣使持劔誅之且曰懼即斬
不懼再奏僧臨刑不懼太宗甚喜即日復為寺
鳳翔太平宫
開寳中神降于鳳翔府張氏家其聲如嬰兒有禱必
應自言上天尊詔即所居置太平宫嚴奉之以張氏
為羽士掌其宫先是張氏居里中無行人或以為言
神曰自陕以西三世為男子者惟張氏一人鄉曲
縱逸不足為累
抱琴踰垣
真宗祀汾隂登山望林麓中有亭檻乃隠士魏野草
堂遣使召之野方鼓琴教鶴舞聞使者抱琴踰垣
遁去上歎美
南唐野史
歸隠詩
王易簡拜左拾遺辭官歸隠詩曰汩沒朝班愧不
才誰能低折向塵埃青山得去且歸去官職有来
還自来
詠白詩
廖凝十歲作詠白詩云滿汀鷗不散一局黑全輸
孤鴈詩
狄子炎孤鴈詩云更無聲接續人以為䜟竟亡兒女
終身
二子夭夀
范㯫有子七歲贈隠者詩云掃葉随風便澆花趁
日隂夏日詩云閒雲生不雨病葉落非秋方干云
必不享夀未十歲而卒歐陽彬一子贈田父詩云桑
柘殘陽裏兒孫落葉中尋亦夭逝
一字師
張迥少夢五色雲自天而下取一團吞之遂精于詩
有寄遠云錦字憑誰逹閒庭草又枯夜長燈影滅
天遠鴈聲孤蟬鬢彫將盡虬髭白也無幾廻愁不
語因看朔方圖僧齊已改為虬髭黑在無迥遂拜為
一字師
聮句
馬希振與雍僧貫假多為聮句希振曰蟻子子銜
蟲子子雍曰猫兒兒捉雀兒兒
徐仲雅詩
徐仲雅因文昭王迎四儀夫人賦詩云雲路半開千
里日洞門斜掩一天春又作宫詞云内人曉起怯春
寒輕揭羅幃看牡丹一把柳絲收不得和風斜搭
玉欄干
白賦赤賦
寇豹謝觀同入崔裔相公門下觀嘗作白賦有曰晚
入梁王之苑雪滿羣山夜登庾亮之樓月明千里豹
作赤賦云田單破燕之日火燎平原武王伐紂之時
血流漂杵豹尋辭去觀猶依托祖席多蠅觀曰青
蠅被扇扇離席豹舉目見戶上白澤圖答云白澤
遭釘釘在門
吳猱
吳合靈為道士居南岳俗呼為吳猱好睡經旬不飲
食常曰人若要閒即懶如勤謹即不閒
胡蝶詩
王著胡蝶詩云今夜若棲芳草裏為傳消息到王孫
洞庭湖
湖南馬希範入覲莊宗曰湖南省洞庭湖其波無際
是乎希範曰陛下南廵此湖不足飲馬
中秋無月詩
前進士高若訥袖所業詣荆見高從誨有中秋無月
詩云人間雖不見天外自分明從誨曰此詩雖好將
来但恐喪明後如其言又有僧可隆詩曰萬般思後
行一失廢前功從誨曰此詩必因事而得隆曰本姓
慕容氏與桑維翰同學少負氣多忽之維翰入相某
猶在場屋頻年敗劫皆維翰所挫因削髮為僧其句
實感前事
螃蟹賦
嚴續在中書備位而已無學術為朋列所輕江文蔚
作螃蟹賦以譏之曰口裏雌黃每失途而相喣胸中
兵甲嘗聚衆以横行又云外視多足中無寸腸
韓熙載書
韓熙載舉進士投書李鼎曰釣大鼇者不投取魚
之餌斷長鯨者焉用割雞之刀又云腰有劔而袖有
鎚口有舌而手有筆
紙窗
郭希聲紙窗詩曰偏宜蘚壁稱閒吟白似溪雲薄似
冰不是野人嫌月色免教風弄讀書燈聞蛩詩曰
愁殺離家未達人一聲聲到枕前聞苦吟莫向朱
門裏滿耳笙歌不聽君
外史檮杌
公子行
蜀王建僣位游龍華禪院召僧貫休口誦近詩時諸
王賓戚皆侍坐休欲諷之因誦公子行曰錦衣鮮華
手持鶻閒行氣貌多輕忽稼穡艱難總不知五帝
三皇是何物
神箭
蜀王建之子元膺嘗射中錢的翰林學士毛文錫
作賦美之元膺曰窮措大畏此神箭否
小民得利便喜
王宗鉥為晉州刺史有海客鬻龍腦邀價倍常宗
鉥令持錦被送與客觀之因目從者挈其龍腦缾
去又令牙儈市二妓年各十六其直三十二緡宗鉥
納之呼一老婢謂儈曰此年已五十直五十千償二
妓外尚餘十八千買布被褥一幅重十斤令于酒房
取舊麻繩十五斤償之百姓相視而笑宗鉥曰小民
得五斤利便喜吏民列訴謫維州司戶
大樞小樞
潘炕與弟峭同掌機衡號大樞小樞炕嬖于美妾解
愁姓趙母夢海棠花蕊而生善為僧聲及工小詩蜀
王建至第見之曰朕宫中無如此人意欲取之炕曰
臣下賤人不敢以薦于君其實靳之弟峭曰綠珠之
禍可不戒也炕曰人生貴于適意豈能愛死而自不
足于心耶
設無遮會
弘農郡王晉暉初與建為盜夜泊武陽古墓中聞人
呼墓中鬼曰穎川設無遮會可同往否墓中應曰蜀
王在此不得相從
囹圄冤氣
同州掘地得一物重八十餘斤劉源曰此囹圄之地
冤氣所結
水調銀漢曲
建子衍即位泛舟廵閬中舟子皆衣錦繡自製水調
銀漢曲郡人何康女有美色將嫁衍取之賜其夫家
百縑其夫一慟而卒
古鏡
宗夀定之族子得一古鐵鏡下有篆文十二字忽照
見一青衣小兒坐酒樓上令人訪之青衣随至曰吾
失此百年矣此神物也終當化去不若還我宗夀出
而與之青衣剖腹納鏡而去
王一来去
衍禁百姓不得戴小帽衍好私行往往宿娼家飲酒
樓索筆題曰王一来去恐人識之故令民間俱戴大
帽
鷄刀斬狗
張雲為補闕立朝謇諤自比朱雲或曰昔朱雲請斬
馬劔斬張禹今尚方只有殺鷄刀卿欲用乎雲曰鷄
刀雖小亦可斬羣狗
不幸生三子
張雲性多大言常曰吾不幸生三子一學孫吳用兵
一學韓愈為小文一學杜甫吟小詩誠家門不幸
所致
紅梔花
蜀孟祥僣位召百官宴芳林園賞梔花其形六出
睡相
徐光溥為相喜論事大為李旻等所嫉光溥後不
言每聚議但假寐而已時號睡相
鄭奕歌
曰莫傳讀得五車書莫言文似馬相如不如家有
一鎰金一囊珠可以賂相公之子弟結相公之僮奴
便可朝為屠沽夕乘軒車詞多不備載
學沈謝嘲風詠月
鄭奕嘗以文選教其子其兄曰何不教他讀孝經論
語免他學沈謝嘲風詠月汙人行止
一部肉鼓吹
李匡遠性苛急一日不斷刑則慘然不樂嘗聞捶
楚之聲曰此吾一部肉鼓吹臨死曰吾平生殺盡
僧道以此享夀八十二及葬盜發其墓斷其四支
乃殘刑之報也
夢立北斗下
袁廓初應舉夢立北斗下果第七人及第
記前生事
文澹生四歲謂母曰我有銀胡蘆漆毬子五色香
囊在杏林上往取果得之乃澹生五歲失足落井
死今再生也
玉壘集
詩僧可朋有詩號玉壘集題洞庭詩曰水涵天影闊
山拔地形高又舊居詩曰傷心盡日有啼鳥獨步殘
春空落花自號醉髠
醉髠(見上)
蟠桃核杯
中書舍人劉光祚進蟠桃核酒杯云得於華山陳
摶
窮儉乞兒
李旻仕前後五十年貲貨巨萬嘗讀王愷石崇𫝊
曰窮儉乞兒以此為富可笑可笑
冷語冰人
潘柱迎孟蜀時以財結權要或戒之乃曰非是求
願不欲以冷語冰人耳
僧剃髮
韓昭凡事如僧剃髮無有寸長
史遺
失牛
高浟為倉牧有人失黑牛背上有白毛浟乃詐為州
縣市牛皮倍酬其直使主認之因獲其賊
崔英
年九歲秦王苻堅問卿讀何書曰孝經堅曰有何義
曰在上不驕更問有何義曰上愛下下敬上堅曰卿
好去年十七用卿為大夫英曰日月可重見陛下至
尊不可再覩士或可用何待後期堅曰勤好學待
十七必召卿也及期拜為諫議大夫
梵志
王梵志黎陽人王德祖家有林檎樹生癭大如斗癭
爛德祖撒其皮見一孩兒掊胎而出七歲能語問誰
人育我具以實告因名梵天後改曰梵志盖菩薩示
化也
鄒駱駝
鄒鳳熾眉高背曲號駱駝富于財市南山木每樹
估絹一匹自云山木可盡我絹有餘
奉誠園
馬司徒之子鬯以第中大杏饋竇文場以進德宗未
嘗見頗怪之令中使就封其樹鬯懼進宅廢為奉誠
園
善哭
唐衢有文學老而無成善哭音調哀切聞者泣下
孤兒歌
崔英少長於外家不齒及長作道旁孤兒歌以諷
外氏
以妾為妻
淮南節度使杜佑先婚梁氏兒女七人梁卒立嬖姬
李氏為正嫡封國夫人崔英勸其追封亡妻佑請英
為表云以妾為妻魯史所禁又云豈伊身賤之時妻
同勤苦官達之後妾享榮封梁遂追封李亦受命
終為李氏所怨異日公命食彘肉為李置毒而卒英
前於宛陵太守宥一小將斯人感之以女為托見英
性狂後恐棄背乃請一帖曰索婦不可為妾後果見
背其人執書理之英之辭失
乳母犯法
韓晉公浙西觀察有乳母通求外事公欲殺之密求
顧况營救况詣公問之公曰天下皆知某守法乳母
先犯之况曰公幼時早起夜卧即要乳母今為侯伯
乳母焉用哉誠宜殺也公遽捨之
類說卷二十七
