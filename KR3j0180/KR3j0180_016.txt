類說目錄
卷十六
松忩雜錄
阿瞞謹爲上客通馬經
曾天子祖天子生日湯餅
蘇瓌有子李嶠無兒
牡丹詩開元東封圖
一子不事女主夜明簾解張說之難
王山人按冥古鏡
白鸚鵡論明皇
異物
明皇雜錄
玉龍子虛有其表
衛士棄食白駱駝
玉花驄舞馬
天下字唯朋字未正
牛仙客非宰相器取樂富貴
玉葉冠夜光枕鏁子帳
金盆貯瑟瑟二斗王維以詩免罪
貂皮帽步搖釵舞凌波曲
力士食薺詩懷慎儉素
四絕詠尹字
死姚崇算生張說九齡歸燕詩
一鵰挾兩兔房琯為永公後身
甘露羹一行求算法
觀舞劍畫壁罷相賦詩
書囊鼠變犬恃才浮誕
明堂火珠詩李嶠眞才子
三十年無緦麻喪玉蕭琵琶
李龜年建第四壁畫龍
牛炙白酒按轡木隂下
鐵如意質酒
樂府雜錄
天子樂文武舞
驅儺左右教坊
八疊戲蘇中即歌場獨舞
三代立論誥一身能唱歌
永新歌阿母錢樹子倒
張紅紅米嘉榮
舞舞劍器
胡旋舞直項曲項琵琶
記節奏箏箜篌
李牟吹笛銀字管
五絃彈弄參軍
擊甌斷琴
拍板宮聲往而不返
大郎神夜半樂曲
冰蠶織錦望江南
吹蘆管黃驄
傀儡子徵音無調
方響
見聞雜錄
鸞孤奉職夢䳄鶴生女
夢燈䆳在西清
池州李長史四畏堂
宋公遺戒燭燒幞頭
倦游雜錄
竹不根而茂皂羅糊屏風
出自孤寒相逢不改舊時青
鍾離二詩三司黠胥
無比店有巴樓十年騎馬聽朝鷄
倚閣春秋點絳唇詞
盤量出剩藏擫詩
宗叔詩待哭斯人久矣
詭謀殺娼金鑒長老
苑中獅子權頓幞頭
匍匐圖罨畫流蘇
中書有生老病死苦
夢手捧天始終言新法
眼前何日赤高麗求王平甫詩
戲陳亞舍人面色如衫色
閻羅見闕請速赴任
下官蹤跡轉沉埋教坊雜劇
鞏大卿獻放生一網打盡
啗男胞衣生前嫁婦死後休妻
蜥蜴求雨杜園賈誼
盛天下蒼生改裴公贊
明年強健更重來天狗下勾當公事
山藥終愼思啟
茶床謎落牙詩
不喜歌舞飛魚易名鴟吻
體貎大臣貴老近親賦
平調二曲錄公得替
無花果今日誰非鄭校人
彈御膳有髮范文正公蚊詩
三拗善謔驛
得意之所勿再往著也馬留
宋羅江
類說目錄
類說卷十六宋曾慥編
松忩雜錄
阿瞞謹爲上客
明皇幸寧王宅飲甚歡曰大哥好作主人阿瞞謹為
上客明日寧王等奏天子言動雖左右史書之恐不
能載閨門之美乞臣與兄弟日輪一人書之以送史
官至天寳末成三百卷上寳惜是史起閣貯之及祿
山陷長安先焚此閣故帝之實錄百不叙及三四明
皇幸東都與一行師登閣臨眺上歎曰吾其不得終
無恙乎一行曰陛下行幸萬里聖祚無疆及幸蜀至
萬里橋方悟一行之言
通馬經
明皇問黃幡綽誰通馬經對曰三丞相皆通帝問何
以知之曰臣日日沙堤上見丞相所乘皆良馬因知
其通馬經上為大笑
曾天子祖天子
明皇在宮邸乞假歸京會暮春豪家子數輩遊昆明
池選勝宴集上戎服臂鷹直&KR0691;至前諸子頗有難色
一少年唱令曰各陳門族官品上大聲曰曾天子祖
天子父相王某臨淄郡王少年驚走上滿引酒徐起
上馬而去
生日湯餅
王后寵衰泣曰三郎不記阿忠脱紫半臂爲生日湯
餅耶上爲戚然阿忠后父號
蘇瓌有子李嶠無兒
中宗嘗召宰相蘇瓌李嶠子進見上曰爾宜奏所誦
書頲奏曰木從䋲則正后從諫則聖嶠子亦進曰斮
朝涉之脛剖賢人之心上曰蘇瓌有子李嶠無兒
牡丹詩
明皇殿内賞牡丹問侍臣曰牡丹詩誰為最奏云李
正封詩曰國色朝酣酒天香夜染衣帝謂妃子曰粧
鏡臺前飲一紫金盞則正封之詩可見矣
開元東封圖
文宗幸三殿東亭見橫廊架巨軸其上命内臣懸於
廡下乃開元東封圖也上舉白玉如意指張說輩數
人嘆曰使吾得其中一人來則吾可見開元矣命美
酎數爵促步輦歸寢殿嘗語李石曰吾思天下事難
理則進醲酎以醉解之
一子不事女主
狄梁公為相有姨盧氏居午橋南别墅姨止一子未
嘗來都城公因休暇候姨安否適見表弟縱獵携雉
兔來歸公啓姨曰某今為相表弟有何樂從願悉力
從其欲者姨曰相自貴耳姨止有一子不欲令事女
主公大慚而退
夜明簾解張說之難
姚崇為相一日對便殿左足不甚輕利上曰卿有足
疾耶崇曰臣有心腹之疾非足也因前奏張說事崇
急呼御史中丞李林甫以前詔付之說未遭崇奏日
前有教授書生通於說侍兒說大怒擒送京兆尹生
厲聲曰覩色不能禁亦人之常情公貴為相豈無緩
急用人乎反靳靳於一婢耶說奇其言釋之兼以侍
兒與之一旦忽曰公為姚相國所譛外獄已具請以
公所寳雞林夜明簾用計於九公主必能解公之難
主言於上曰獨不念在東宫時思欲始終恩加於張
丞相乎上急命高力士就御史臺索前按獄事並罷
之
王山人按冥
太尉衛公為并州從事到職有王山人者請謁曰某
善按冥也紙上書八字曰位極人臣壽六十四後果
騐
古鏡
秦淮漁者投網得一古鏡照之歷五臟六腑
白鸚鵡
林邑國進白鸚鵡魏徵諫曰鸚鵡能言不離飛鳥臣
願陛下深以為戒
論明皇
德宗時李泌為相上嘗語及明皇嘆曰中原之禍自
林甫始明皇以英特之姿何不察耶泌曰明皇幼年
歷多難之後雖江充將陷戾園賈后欲圖愍懷於睿
宗之患無以過也䧏封臨淄旋又出閣有漢高之多
異仗蕭王之赤誠英威一振姦凶自殪而夙尚儒學
深達政經薄漢高馬上之言善武帝更僕之問自登
寳位樂近正人既勤政事又得良臣及嗜欲稍深政
亦怠矣林甫未厭仙客繼之昔齊桓以管仲存霸業
成管仲亡而諸難作上怡然聽從因曰相才而又知
書吾高枕矣
異物
元先生贈韋丹尚書鮫綃縷白玉香囊并玉鏁子長
二尺餘異竹篾長二百餘尺韋愍夢中所獲軟羅蜀
纈巾罽賓國黃金衣西蜀織成蘭亭翠管上鏤盧思
道宴歌行白玉劍長二尺餘
明皇雜錄
玉龍子
帝為皇孫時天后奇之曰此兒當為太平天子取玉
龍子賜之玉龍長纔數寸精巧異常本太宗晉陽時
物帝甚寳惜後因旱祈雨必應
虛有其表
帝命蘇頲為相命蕭嵩草制不工制云國之瓌寳上
曰虛有其表
衛士棄食
帝於複道窺見衛士食畢以殘食棄水竇中上怒令
杖殺之寧王曰從複道窺衛士之過恐人不能自安
上曰大哥於我可謂急難
白駱駝
天寳中承平歲久自開遠門至蕃界一萬二千里居
人滿野桑麻如織哥舒翰鎮青海路遠遣使常乘白
駱駝奏事日馳五百里
玉花驄
上所乘馬有玉花驄照夜白
舞馬
帝教舞馬四百蹄分為左右部各有名稱曰某家騧
其曲曰傾盆樂者數十馬皆衣以錦綉絡以金鐸每
樂作奮首鼓尾縱橫應節祿山取十匹歸范陽後為
田承嗣所得不知其技也一日大饗樂作馬聞樂而
舞廏人以爲妖擊之而斃
天下字唯朋字未正
上御樓教坊工人呈戴竿技於百尺竿施水山狀瀛
洲方丈命小兒持絳節出入其間劉晏以神童為祕
書省正字貴妃置膝上為施粉黛與巾櫛上問汝爲
正字正得幾字晏曰天下字皆正唯朋字未正妃令
詠戴竿詩晏曰樓前百戲競爭新唯有長竿妙入神
誰爲綺羅翻有力猶自嫌輕更著人上命賜牙笏黃
紋袍
牛仙客非宰相器
上用牛仙客為相訪於高力士外議如何力士曰胥
吏非宰相器上怒曰即當用康𧦬蓋一時忿詞舉其
極不可者或報𧦬便當為相𧦬頗為信焉
取樂富貴
楊國忠謂客曰某家起細微因緣椒房以至於此未
知稅駕之所念終不能致令名更當取樂於富貴耳
玉葉冠夜光枕鏁子帳
持盈公主玉葉冠虢國夫人夜光枕楊國忠鏁子帳
皆希世之寳
金盆貯瑟瑟二斗
虢國夫人恩傾一時所居本韋嗣立宅韋氏子弟方
晝偃息忽見婦人衣黃衣衫降步輦侍婢數十人謂
曰聞此宅欲貨其價幾何韋氏曰先人舊廬所未忍
捨語未畢有工人數百登東廂撤其瓦木韋氏即攜
琴書委於衢路嘆不才為勢家奪古人之戒見於今
日堂成以金盆貯瑟瑟二斗以賞匠者後因大風折
木墜石堂上略無所損撤瓦以觀皆承以木瓦
王維以詩免罪
禄山犯闕獲梨園弟子數百人大會凝碧池樂工雷
海青擲樂器於地西向慟哭被殺王維為罪拘於僧
寺賦詩曰萬戶傷心生野煙百官何日得朝天秋槐
葉落深宫裏凝碧池頭奏管絃書於壁賊平維以詩
免罪
貂皮帽步搖釵
天寳初時士庶好爲艷服貂皮帽婦人則步搖釵窄
小襟袖識者竊嘆
舞凌波曲
女伶謝阿蠻善舞凌波曲貴妃賜以金粟裝臂環
力士食薺詩
高力士謫巫州山谷多薺而人不食力士作詩寄意
曰兩京作斤賣五溪無人採南北雖有殊氣味都不
改
懷慎儉素
盧懷慎儉素奉身之具唯一布囊門無簾箔風雨舉
席以障宋璟見之命設食盤中水豆兩甌菜數爼而
已既沒惟一老蒼頭請自鬻終喪事
四絶
韋嗣立拜中書令蘇瓌署官誥熲為詞薛稷書時號
四絶
詠尹字
蘇頲幼纔能言有京兆尹過既去令頲詠尹字乃云
丑雖有足甲不全身見君無口知伊少人
死姚崇算生張說
姚崇張說同位宰輔崇病戒諸子曰張相與吾釁隙
甚深然其人稍奢侈吾沒後同僚當來弔汝盛陳服
玩寳器於帳前若不顧舉族危矣彼若寓目當致此
玩以神道碑為請得其文即時錄進仍先礱石使速
鐫刻張常見事遲若數日後必追悔姚沒張果至目
其服玩者數四諸子悉依教戒碑文時謂極筆曰八
柱承天高明之位列四時成歲亭毒之功存後數日
果取其本欲重刪改諸子引使者視之碑已功畢說
悔恨曰死姚崇猶算生張說
九齡歸燕詩
張九齡在相位李林甫陰欲中之九齡作歸燕詩贈
曰海燕何微𦕈乘春亦暫來豈知泥滓淺只見玉堂
開朱戶時雙入華軒日幾回無心與物競鷹隼莫相
猜林甫知其必退恚怒稍解
一鵰挾兩兔
張九齡裴回卿罷免之日二人鞠躬卑遜林甫抑揚
自得觀者曰一鵰挾兩兔
房琯為永公後身
開元中房琯宰相廬真人邢和璞暇日同出城至一
廢寺竹間以杖叩地令掘之得一缾缾中皆婁師德
與永公書謂琯曰省此乎琯即洒然悟其為永公後
身也語琯終身事多騐
甘露羹
李林甫壻鄭平為省郎林甫見其鬢髮斑白因曰上
明日當賜甘露羹郎即食之能烏鬢翌日食之反白
鬢如黳
一行求算法
僧一行通大衍算法聞天台國清寺僧某術精往求
之至寺未敢入竊於門間窺之見僧於庭下布算曰
當有弟子來求吾術須門前水西流弟子乃至一行
乃趨出請教僧眎門前溪水舊東流忽西流遂授其
術
觀舞劍畫壁
吳道元善畫佛尤長於圖寫鬼神將軍裴旻請畫東
都天宮寺壁道元曰聞將軍善舞劍觀其壯氣可助
揮毫旻欣然為舞道元奮筆立成若有神助
罷相賦詩
李適之與李林甫同相林甫中傷而罷賦詩云避賢
初罷相樂聖且銜杯借問門前客今朝幾個來未罷
前數日厨中數鼎躍出相擊足耳俱折繼貶宜春而
卒
書囊鼠變犬
李林甫一日晨興取書囊疑其重開視之一大鼠躍
出變爲蒼犬怒目張牙仰視林甫以物擊之應手而
斃林甫惡之餘月而卒
恃才浮誕
天寳中劉希夷王昌齡祖詠張若虚孟浩然常建李
白杜甫雖有文名俱流落不偶恃才浮誕而然也
明堂火珠詩
崔曙作明堂火珠詩云夜來雙月滿曙後一星孤未
幾曙卒無子惟一女名星蓋詩䜟也
李嶠真才子
上置酒興慶宫有獻水調歌頭者云山川滿目泪沾
衣富貴榮華能幾時不見如今汾水上惟有年年秋
鴈飛上問誰為此詞曰李嶠上曰真才子
三十年無緦麻喪
崔林羣從多至大官每宴集組綬相輝設一榻置象
笏猶重疊其上三十年間無中外緦麻之喪
玉簫琵琶
梨園弟子皆居宜春北院時有馬仙期李龜年賀懷
智洞知律度安祿山獻白玉簫管數百事中官自蜀
回得琵琶以獻其槽以羅木為之光潤如玉有金縷
紅文蹙成雙鳳
李龜年建第
樂工李龜年於東都通遠里建居第中堂制度精絶
今裴晉公定鼎門南别墅堂是也其後龜年流落江
南每遇勝賞為人歌數闋坐客莫不掩泣杜甫贈詩
其斷句云落花時節又逢君者是也
四壁畫龍
開元中大旱上於新池創一殿召馮紹正四壁各圖
一龍西壁一素龍蜿蜒若奮風雲隨筆而生壁上鱗
甲皆熱有白氣自簷廡出池中波濤洶湧俄有白龍
乘雲而起風雨大作
牛炙白酒
杜甫客於耒陽為令所厭甫因投詩令以牛炙白酒
遺之飲啖過度而卒
按轡木陰下
上幸繡嶺宮宮隘而暑甚上使覘姚崇報曰乘小駟
按轡木陰下上從之頓忘煩暑
鐵如意質酒
明皇用葉法善術上元夜自上陽宮往西凉州觀燈
以鐵如意質酒而還遣使者取之不誣
樂府雜錄
天子樂
宮懸四面天子樂軒懸三面諸侯樂判懸二面大夫
樂特懸一面士樂
文武舞
文舞居東執翟武舞居西執戚大常卿押樂在樂懸
之北恊律郎執翬竿衣綠大袖戴冠警鼓二人執朱
幡引樂
驅儺
用方相四戴冠及面具黃金為四目衣熊裘執戈揚
盾口作儺儺之聲似除也侲子五百小兒為之朱褶
青襦戴面具晦日於紫宸殿前儺張宫懸樂
左右教坊
開元中置左右教坊以内官掌之又置樂官院
八疊戲蘇中郎歌場獨舞
樂有搭鼓即腰鼔也昔有人父為虎傷上山尋屍山
有八折故曲八疊戲者被髮喪衣面作悲啼蓋遭喪
之狀也蘇中郎葩嗜酒落拓每有歌場輒入獨舞今
為戲者著緋戴帽狀其醉也又有踏謠娘羊頭渾脫
九頭獅子跳丸吐火吞刀旋槃斤斗悉屬此部
三代立論誥一身能唱歌
歌者樂之聲絲不如竹竹不如肉古之能者韓娥李
延年莫愁善歌者必先調其氣氤氲自臍間出喉乃
噫其詞即分抗墜之音可致遏雲響谷之妙有韋青
者能歌本是士人嘗自有詩云三代立論誥一身能
唱歌官至將軍
永新歌
開元中有内人許子和吉州永新縣樂家女也入宮
因號永新能變新聲高秋朗月喉囀一聲響𫝊九陌
一日大酺於勤政樓萬衆諠譁莫得聞魚龍百戲之
音永新乃撩鬢舉袂直奏曼聲廣場寂寂若無一人
漁陽之亂六軍星散永新為一士人所得韋青避地
廣陵月夜凭欄聞舟中唱水調聲者曰此永新歌也
登舟省之相與對泣後士人卒遂落風塵臨卒謂其
母曰阿母錢樹子倒矣
阿母錢樹子倒(見上)
張紅紅
大歷中才人張紅紅本與其父唱歌丐於岐路韋青
納爲姬嘗有樂工撰新聲未進先印可於青青潜令
紅紅聽於屏後以小豆數合記其拍歌罷青入問之
云已唱得矣青出紿云某有女弟子蚤曾唱此非新
曲也隔屏唱之一座失色敬宗召入宮宮中號記曲
娘子韋青卒紅紅奏曰妾本風塵丐者致身入内不
忍忘其恩因一慟而絶
米嘉榮
貞元中有田順郎長慶中有米嘉榮陳意奴
舞
舞者樂之容有大垂手小垂手或像驚鴻或如飛燕
婆娑舞態也曼延舞綴也有徤舞軟舞字舞花舞馬
舞舞曲有綠腰蘇谷香掘柘胡渭州團乳旋甘州等
字舞以舞人亞身於地布成字也花舞著綠衣偃身
合成花也馬舞者攏馬人著綠衣執鞭於牀上舞蹀
躞皆應節奏也
舞劍噐
開元中公孫大娘舞劍噐僧懷素草書遂長蓋准其
頓挫之勢
胡旋舞
舞有骨塵舞胡旋舞俱於小團毬子上縱横騰踏兩
足不離毬上
直項曲項琵琶
琵琶有直項者有曲項者古曲有陌上桑范曄石崇
謝奕皆善此樂賀懷智以石爲槽鵾鷄筋作絃鐵為
撥畫帶
記節奏
樂吏楊志善彈琵琶其姑尤好本宣徽弟子後放出
宫居求穆觀中自惜其藝常畏人聞每夜分方彈志
懇求不允曰吾誓死不𫝊於人志寄宿觀中竊聽脂
鞓帶以手畫帶記其節奏明日詣姑彈之姑大驚志
以實告因盡傳其藝咸通中有米知郎嘉榮子也尤
妙後有王連兒(康崑崙曹保鄭中丞三事已見琵琶錄)
箏箜篌
箏者蒙恬造也箜篌乃鄭衛之音權輿也以其亡國
之聲故號空國之侯亦曰坎侯古樂府有公無渡河
之曲昔有白首狂夫因溺於河其妻名麗玉撰此曲
笙者女媧造也象鳳翼一名參差
李牟吹笛
&KR0034;樂也古曲落梅花開元中李牟獨步當時越州刺
史皇甫政月夜泛鏡湖命牟吹笛有老父泛小舟來
曰某少善於此政以牟笛授之老父始奏一聲波浪
搖動數疊之後笛遂中裂即探懷中一笛以畢其曲
舟下二龍翼舟而聽頃刻老父入小舟遂失所在
銀字管
觱栗本龜兹國樂亦曰悲栗云德宗朝有尉遲青官
至將軍善此技幽州有王麻奴河北推為第一手或
曰汝殊不知上國有尉遲將軍者冠絶古今麻奴即
往定其優劣青席地令坐取銀字管於平般涉調自
吹之麻奴泣謝曰今日幸聞天樂方悟前非乃碎樂
器自此不復吹也
五弦彈
貞觀中趙壁妙於五弦白𫝊諷諫有五弦彈
弄參軍
始自漢舘陶令石躭有賍犯和帝惜其才免罪每宴
樂令衣白夾衫令優伶戲弄辱之經年乃放後為參
軍大中以來弄假婦人又弄婆羅門
擊甌
出於擊缶郭道源以越甌十二雙旋加減水以筯擊
之
斵琴
成都雷生善斵琴天下無比
拍板
本無譜黃幡綽造譜紙上畫而耳進曰俱有耳道即
無失節奏也
宮聲往而不返
隋煬帝遊江都樂工笛中吹安公子其父曰何得此
曲對曰宮中新翻也父曰宮爲君商為臣此宮曲聲
往而不返大駕東巡必不回矣
大郎神
天后朝一士人陷冤獄其妻配入掖庭因撰離别難
曲以寄哀情名大郎神蓋取良人行第也畏人知遂
三易名曰非妾子終號怨廻鶻
夜半樂曲
明皇自潞州入平内難半夜斬長樂門關領兵入宮
後撰夜半樂曲
冰蠶織錦
康老子本長安富家子生計蕩盡遇老嫗持舊清凉
冰蠶織錦即酬千金康得之不經時復盡康卒樂人嗟
之製為曲子一名得寳子
望江南
李衛公為亡妓謝秋娘撰望江南亦名夢江南白傅
作楊柳枝
吹蘆管
宣宗吹蘆管自製傾杯初捻管令排兒辛骨鈯拍不
中上瞋視之骨鈯憂恐一夕而卒
黃驄
太宗戰馬曰仙遼馬斃上嘆惜命樂工撰此曲
傀儡子
起漢祖平城之圍其城一面即冒頓妻閼氏兵強於
三面陳平訪知閼氏妬乃造木偶人運機關舞陴間
閼氏望見謂是生人慮下城冐頓必納遂退軍史家
但云秘計鄙其策下耳後翻為戲其引歌舞有郭郎
者髠髮善優笑凢戲場必在排兒之首
徵音無調
舜調八音用金石絲竹匏土革木計用八百般樂器
至周改用宮商角徵羽減樂器至五百餘般唐又減
三百般太宗挑絲竹為胡部宮商角徵羽並分入平
上去入四聲其徵音有聲而無調
方響
胡部無方響緣直板聲不應諸調時太宗内庫别收
一片鐵名方響應二十八調之筝只有宫商角徵四
調臨時移柱應二十八調
見聞雜錄
鸞孤奉職
張獻圖累舉不捷因老榜推恩始有班竹之命寓書
於室家曰汝作鸞孤吾為奉職
夢雌鶴生女
歐陽永叔在夷陵日遊姜詩廟潜禱嗣續家人夢一
鶴飛來自知是雌鶴果得一女甚端麗至八歲或驚
魘曰夢一鶴飛去不數日暴卒
夢燈
廣守數人連卒多先夢燈段燁作守夢燈徧郡城未
幾病卒
䆳在西清
宋景劭舍人夢餘清殿學士未幾除寳文閣學士制
詞有邃在西清之語
池州李長史
張洞為淮南轉運使夢人通謁云池州李長史後池
中得大鯉即夢也
四畏堂
王文穆夫人悍妬貴為一品不置姬侍宅後圃中作
堂名三畏楊文公戲之曰可改作四畏公問其說曰
兼畏夫人
宋公遺戒
宋景文公遺戒云吾沒之後稱家有亡以治喪用浣
濯之衣鶴氅裘紗帽綫履三日棺三月葬墳無為流
俗陰陽拘忌也棺用雜木添其四會三塗即止使數
十年足以厝吾骸朽衣巾而已吾學不名家文章僅
及中人不足垂後爲吏在良二千石下非著數人無
功於國無惠於人不可請諡不可受贈與不可求巨
公作碑誌不得作道佛二家齋醮汝等不可違命作
之是以吾死爲無知也
燭燒幞頭
河陽王相同鄭州陳相漏舍看文字燭焰燒破陳相
幞頭脚時王相以疾免班起居陳遂換其巾以入既
去王相悔曰是他頭上花發却將我幞頭去未幾二
公並罷相又寇萊公李參政昌齡張參政洎龐相藉
皆以墜馬後數月皆罷政
倦游雜錄
竹不根而茂
寇萊公卒於海康詔許歸葬道出荆南公安縣邑人
迎祭於道斷竹插地以挂紙錢竹遂不根而茂邑人
神之立廟於側奉祀甚謹
皂羅糊屏風
凡視五色皆損目惟黑色無損李氏有江南日中書
皆用皂羅糊屏風所以養目也王丞相在政府亦以
皂羅糊屏風
出自孤寒
張杲卿因登對仁宗曰卿亦出自孤寒杲卿曰臣本
諸生陛下擢臣今至中丞三子皆服冠裳陛下春秋
高主鬯虛位臣非孤寒陛下乃孤寒也上嘉納
相逢不改舊時青
范諷自給事中謫官數年歸濟南城西張士園亭宴
飲題詩曰園林再到身猶健官職全抛夢乍醒惟有
南山與君眼相逢不改舊時青
鍾離二詩
邢州開元寺壁有五代時隱士鍾離權二詩曰得道
高僧不易逢幾時歸去願相從自知住處連滄海别
是蓬萊第一峰莫厭追歡笑語頻尋思雜亂可傷神
閒來屈指從頭數得見昇平有幾人
三司黠胥
陳貫為省副三司一胥魁桀黠潜通權幸每聲喏使
副往陽為欠伸不敢當其禮陳頗不平欲斥逐胥知
其意奉事彌謹陳亦善待之一日陳曰宅中欲請女
客何人可幹胥曰某可督視宴席所須十未具一胥
攜小女於東華門街插紙標曰為陳省副請女客監
厨無錢陪備今賣此女要若干錢潜結邏者以聞陳
竟罷職
無比店有巴樓
趙參政致政歸睢陽宋門舊第更為客邸時號無比
店李中師尹西京京師人新建酒樓李悅其壯麗或
大言曰有巴時人曰梁苑叔平無比店洛師君錫有
巴樓
十年騎馬聽朝雞
歐陽永叔在政府以詩寄潁陰隱士常秩曰笑殺汝
隂常處士十年騎馬聽朝雞既而王介甫秉政以右
正字直史舘召秩秩遂起有無名子改前詩曰昔日
汝陰常處士却來馬上聽朝雞秩舊治春秋著講解
數十卷自謂聖人之意盡在是矣介甫不好春秋秩
遂盡諱所學熙寧六年兩河荒歉令所在青苗本錢
權行倚閣王平甫戲秩曰公之春秋亦權倚閣乎
倚閣春秋(見上)
點絳唇詞
王平甫熙寧中判官告院忽作院詞點綘唇魏泰曰
斷章有流離之思何也明年果得罪其詞曰秋夜微
凉夢回明月穿簾幕井梧蕭索正遶南枝鵲寳瑟塵
生金鴈空零落情無托鬢雲慵掠不似君恩薄
盤量出剰
劉綽天聖中為京西漕分遣屬官盤量諸都在倉之
糧凡收十萬餘石歸朝上殿具劄子乞付三司收係
時章獻太后垂簾問曰已盤量者餘貫許再盤量否
曰向來盤量官多徇顏情不肯盡收入歷又曰卿識
王曾張知白吕夷簡魯宗道否此四人者皆不因盤
量收出剰斛斗致身於此劉大慚謂人曰當是時殿
上甓罅可入亦入矣
藏擫詩
夏侯公詠雜手伎藏擫詩曰舞紼抛珠復吐丸遮藏
巧便百千般主公端坐無由見却被傍人冷眼看
宗叔詩
張宗叔有詩云大書文字隄防老剰買園林准備閒
待哭斯人久矣
鄭向知杭州王耿為浙漕互有論列而耿死鄭往哭
之盡哀或曰龍圖素惡端公今何慟哭也范極曰龍
圖待哭斯人久矣
詭謀殺娼
楊孜學士來京師應舉與一娼往来甚密娼盡所有
資之既登第無以為謝遂召為妻同歸襄陽去郡一
驛謂曰我有室家久矣性悍戾計當相困欲相咀藥
為死如何娼曰君能為我死我亦何惜即共痛飲取
毒藥和酒一舉而盡孜執爵曰今偕死家人須來藏
我之尸汝之遺骸立投溝壑曷若我葬汝而後死亦
未晩娼曰爾誑誘我至此又詭藥殺我乃大慟而死
孜後終於祠曹外郎
金鑒長老
洗馬歐陽景素輕薄有金鑒長老以闕齋供將貸米
於玉泉長老乞書為地景笑曰諾既至玉泉啟封乃
一詩云胡蘆自去纏胡蘆
苑中獅子
石參政中立性滑稽天禧中爲員外時西域獻獅子
蓄於御苑日給羊肉十五斤率同列往觀或曰吾輩
忝預郎曹翻不及一獸石曰君何不知分也彼乃苑
中獅子吾曹員外郎耳安可並耶
權頓幞頭
張逸密學知成都僧文鑒求見時華陽簿張唐輔同
在客次唐輔欲搔髮方脱烏巾睥睨文鑒罩於其首
文鑒大怒訴於張公公問其故唐輔曰某方頭癢取
下幞頭無處頓放見大師頭閒遂權頓少時不意其
怒也
匍匐圖
陳烈動遵古禮蔡君謨居喪烈曰凢民有喪匍匐救
之今將行此於是烏金襴鞹與二十餘生以手踞地
膝行號慟而入孝堂婦女望之皆笑君謨翳笑受即
時李遘畫匍匐圖
罨畫流蘇
昔人歌詩多言罨畫流蘇莫知其狀南恩州有匠人
善錫銷亦不曉其事則曰京師所謂銀泥是也又曰
能罨畫乃今之生色也常在京師見賃凶具之家曰
折却流蘇乃是四角之所繫線繪之毬五色同心而
下垂者流蘇帳者古人係帳之四隅以爲飾耳
中書有生老病死苦
熙寧中富相苦足疾多不入曾相將及引年王介甫
趙閱道唐子方為參政介甫日進說以更庶政閱道
頗難之而不能奪但退坐閣中彈指言苦子方屢爭
於上前既而發疽而死京師人言中書有生老病死
苦之說謂介甫生曾公老富公病閱道苦子方死也
夢手捧天
韓魏公知泰州卧疾數日忽曰適夢以手捧天者再
其後援英宗於藩邸翼神廟於春宮
始終言新法
王荆公嘗云自議新法始終言可行者曾布也言不
可行者司馬光也餘皆叛而復附或出或入
眼前何日赤
國朝翰林學士佩金帶朱衣吏一人前導兩府則兩
人笏頭帶佩魚曰重金居兩制久者則曰眼前何日
赤腰下甚時黃廵内庭久者又曰眼赤何時兩腰黃
甚日重
高麗求王平甫詩
熙寧中高麗使人求王平甫學士京師題詠有旨令
元厚之鈔錄以賜厚之時權尹京詣平甫求新著平
甫戲作詩曰誰使詩仙來鳳沼欲傳賈客過雞林
戲陳亞
蔡君謨戲陳亞曰陳亞有心終是惡陳曰蔡襄無口
便成衰後知南恩州作書與親舊曰使君五馬雙旌
名目而已螃蠏一文兩個真實不虛
舍人面色如衫色
胡旦自知制誥落職通判襄州謝泌知州常過庭飲
酒面赤謝戲曰舍人面色如衫色胡曰學士心頭似
幞頭胡是時服緋
閻羅見闕請速赴任
王介俊爽語言多易人謂之心風熙寧中自省判守
湖州王荆公送詩曰吳興太守美如何柳惲詩才不
足多遙想邦人迎下擔白蘋洲上起滄波以風能起
波也介知其意以破題為十篇一曰吳興太守美如
何太守從來惡祝鮀生若不為上柱國死時猶合代
閻羅公笑曰閻羅見闕請速赴任也
下官蹤跡轉沉埋
張鑄以京東轉運使坐公事降通判太平州葛源為
提舉坑冶取鑄脚色欲發薦狀鑄為詩曰提司坑冶
是新差職比權綱勝一階若發薦章求脚色下官蹤
跡轉沉埋
教坊雜劇
熙寧中教坊雜劇時判都水監侯叔獻新卒伶人為
一道士善出神一僧善入定或語其神何所見云近
至大羅見玉皇殿上有人披金紫熟視之乃韓侍中
手捧一物云獻國家金枝玉葉萬年圖僧曰近入定
坐至地獄見閻羅殿側有人衣緋魚乃判都水侯工
部手中亦擎一物云爲奈何水淺圖云欲别開河道
爾時叔獻興水利規帝故也
鞏大卿獻放生
熙寧中鞏大卿申者善事權貴王丞相生日即飯僧
具疏籠鵲鴿以獻丞相方家宴即於客次開籠搢笏
手取鵲鴿跪而放之每放一鳥且祝曰願相公一百
二十歲
一網打盡
蘇舜欽監進奏院因十月餘賽神會舘中同列御史
劉元瑜彈擊下獄坐監主自盜削籍同會者皆至斥
劉謂時相曰與相同一網打盡
啗男胎衣
桂州婦人產男者取胞衣細切五味煎調召至親合
宴啗之不預者必忿爭
生前嫁婦死後休妻
王雱丞相之次子有心疾娶龐氏不睦相離而嫁之
時侯叔獻死其妻幃箔不修丞相表其事而斥去時
語曰王太祝生前嫁婦侯工部死後休妻
蜥蜴求雨
熙寧中京師久旱按古人坊巷以甕貯水插柳枝泛
蜥蜴小兒呼曰蜥蜴蜥蜴興雲吐霧降雨滂沱放汝
歸去時蜥蜴不能盡得往往以蝎虎代之入水即死
小兒更曰冤苦冤苦我是蝎虎似恁昏沉怎得甘雨
杜園賈誼
陳和叔為舉子通率少檢後舉制科驟為質樸時號
熱熟顔回時孔文仲對制策言天下有可嘆息慟哭
者既而被斥陳曰孔子真杜園賈誼也王平甫曰杜
園賈誼好對熱熟顔回
盛天下蒼生
進士曹奎作大袖袍要盛天下蒼生楊衛答曰此但
能盛一個耳
改裴公贊
張綬貎甚美常繪其容寄兄環環改裴晉公真贊曰
爾形甚長爾貎甚揚不為將不為相一片靈臺丹青
莫狀
明年強健更重來
京師祭社多差近臣王禹玉在兩禁二十年題詩齋
宫曰隣雞未動曉驂催又向靈祠飲酒杯自笑治聾
知不足明年強徤更重來
天狗下勾當公事
曾鞏知襄州朝廷遣使按水利各辟三兩選人充勾
當公事鞏一日宴諸使者坐客云昨日天星墜於西
南有聲甚厲又有小星随之鞏曰小星必天狗下勾
當公事也
山藥
本名薯蕷唐代宗名豫改為山藥英廟諱上一字却
呼蕷藥
終慎思啟
終慎思家貧苦學儲憫之以書薦於士人之富者殊
無哀王孫之色終取書歸重又啓云魯箭高飛謂聊
城之必下秦都不割懷趙璧以空歸
茶牀謎
陳恭公知揚州陳少常亞曰近作一謎四箇脚字直
上四箇脚字直下經年度歲不曾下若下不是風起
便雨下公未曉亞云乃待制廳上茶牀苟或宴會即
慳値風澁値雨也
落牙詩
曹琰郎中忽落一牙詩曰昨朝飯裏有粗砂隱落公
公一箇牙為報妻兒莫惆悵舌存足以養渾家
不喜歌舞
馮當世晚年好佛知并州以書寄王平甫曰并州歌
舞妙麗閉目不喜日以談禪為事平甫答曰若如所
諭未達理閉目不喜已是一重公案
飛魚易名鴟吻
漢以宫殿多灾術者言天上有魚號星宜為其像冠
於屋以禳之唐以來寺觀殿宇尚有為魚形尾指上
者不知何時易名鴟吻狀亦不類魚尾
體貎大臣
治平中國學試策體貎大臣進士對策曰若文相公
富相公皆大臣之有體者若馮當世沈文通皆大臣
之有貎者意謂文富豐碩馮沈美少也
貴老近親賦
歐陽永叔主試貴老為其近親賦有進士云觀兹黃耉
之狀類我嚴君之容
平調二曲
昭陵梓宮發引王禹玉作平調二曲云玉宸朝晚忽
掩赭黃衣愁霧璅金扉蓬萊待得仙丹至人世已成
非龍軒天仗轉西畿旌旆入雲飛望陵宮女垂紅泪
不見翠輿歸又云上林春晚曾是奉宸遊水殿戲龍
舟玉簫吹斷催仙馭一去隔千秋游人重到曲江頭
事往涕難收空餘御幄傳觴依舊水東流
錄公得替
大理寺丞路坦嘗宰相中一縣有神錄四年方解役
坦贈詩云百里傳呼號錄公三年得替普天同惟君
四載過常例更有何人繼後風其詩聞於朝奪坦一
官而停之
無花果
木饅頭爲無花果味甘酸食之發瘴嶺南尤多州郡
多取為茶牀高飣故云公筵多飣木饅頭或云嶺外
刻木作饅頭底刻字云大中祥符一樣造五十雙談
者之過也
今日誰非鄭校人
王介甫為相引用不次及再罷相頗有譛之者公至
金陵每得生魚多放池中有門生作詩曰直須自到
池邊看今日誰非鄭校人
彈御膳有髮
凡御史上事百日不言罷為外官侍御史王平院滿
百日未言事或云端公有待而發苟言之必大事也
一日入劄子乃彈御膳中有髮詞云是何穆若之容
忽睹鬈如之狀
范文正公蚊詩
范希文監泰州西溪鹽場地多蚊蚋作詩云飽侣櫻
桃重饑如柳絮輕但知從此去不用問前程
三拗
皇祐中長沙有三拗開福長老每季一剃頭而致慎
樊著作三日一開頂一拗也蘇推官喪父樂飲林察
推喪妻廬墓二拗也時有邊臣為守非賂不行孔目
官陸靜平生不受賕三拗也
善謔驛
襄州南有驛名善却唐之善謔驛也乃淳于髠放鵠
處柳子厚和劉夢得善謔驛奠淳于先生即此地也
得意之所勿再往
真宗召陳搏至京師士大夫多求其言摶曰優游之
所勿久戀得意之所勿再往
著也馬留
京師優人以雜物布地遣沐猴認之即曰著也馬留
紹熙中狀元葉祖洽赴宴有下第進士作詩曰著甚
來由去賞春也應有意惜芳辰馬啼莫踏亂花碎留
與愁人醉作茵
宋羅江
慶歷中有親事官闌入殿門御史宋禧乞内庭畜羅
江之狗時號宋羅江亦曰宋神狗
類說卷十六
