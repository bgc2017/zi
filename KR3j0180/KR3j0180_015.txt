類說目錄
卷十五
談賓錄
著毛蘿蔔笑中有刀
開通元寳錢閻立本圖
畫家三祖守鴨綠之險
土山頭醫者意也
下第詩
劇談錄
黃中君鬼谷子金盆漬白龍皮
玉蘂花煉炭炊飯
白傅泛舟往香山灘有鸂䳵
見我龍鍾故相戲耳
謫仙怨明經及第何事來見
賈氏談錄
石上刻有道字龍尾道
貢院榜綺紈子
六籍奴婢院體
海鷗咏白傅塜
伐叛亭白傅不賜謚
八角井文中子
百衲琴華岳掌
澄泥硯虞美人
風水性厄在白馬
晉公談錄
五星在奎朝衣不可臨弔
墨慘衣木掩房
趙普位故相上御宴値雨
先公談錄
仕宦忌太速照袋
起復佩魚拜宰相父母
麄官竇氏五龍
見客問三事尚書裏行
宗室之雋天下生齒數
江南馮延巳詞法帖
題擷芳亭詩換得西湖十頃秋
玉樓銀海換羊書
張公庠詩善佞
杜子美墳開元樂調
草書錢文王仲至召試詩
圓通不出世黃魯直詩
二宋詩櫻桃薦酪
柳三眠碧箋題詩
夢抛毬詩鸚鵡呼琵琶
宣赦詩回鄉詩
元夕御樓詩劉貢父詩
怪石詩李太白峯頂寺詩
謝番羅襖詩姚嗣宗詩
司馬公詩妓求參寥詩
題小溪詩東波詩
醉僧祭文鬚多中相法
晏叔原詩春秋月
秘色磁器馬一疋
柴桑令狀元徐適詩
張坦化為蛇陳知默詩
三平兩滿文字張安道前生
李白墳京城
江珧柱内庫酒北苑茶
對屬還鄉和尚
錢王詩𫝊逸人詩
類說卷十五宋曾慥編
談賓錄
著毛蘿蔔
唐率府馮先震入集賢院校文選註蹲鴟云今之芋
子即是著毛蘿蔔
笑中有刀
李義府狀貎温恭而褊急隂賊忤意者必加傾陷人
謂笑中有刀
開通元寳錢
武德中廢五銖錢行開通元寳錢名其書皆歐陽詢
之所為也初進樣文德皇后掐一甲痕因鑄之
閻立本圖
東蠻王入朝顔師古奏昔武王時遠國歸款周史集
為王會篇今卉服鳥章備集鸞邸宜圖其事以貽於
後詔閻立本圖之莫不盡該毫末備得精神
畫家三祖
晉以來顧長康張僧繇陸探微為畫家三祖
守鴨綠之險
元萬頃為遼東管記作檄文譏高麗云不知守鴨綠
之險莫離支報曰敬聞命矣移兵守之萬頃由是坐
罪
土山頭
諸曹郎中不自員外除者謂之土山頭趙謙光自大
理正卿為戶部郎中員外郎趙浩嘲曰員外由來美
郎中望不優寧知粉署裏番作土山頭謙光答曰錦
帳隨情設金檀任意熏惟愁員外置不應列星文
醫者意也
許裔宗名醫人問何不著書曰醫者意也脉之深趣
不可言傳
下第詩
羅隱下第詩云名慚桂苑一枝綠鱠憶松江滿箸紅
惟應鮑叔深知我他日蒲帆百尺風
劇談錄
黃中君鬼谷子
竇庭芝與卜者葫蘆生相善一日謂曰君家禍將至
遇黃中君鬼谷子方可救教庭芝物色求之得李泌
傾心結之未幾遇朱泚之亂庭芝陷賊中事平德宗
命誅之泌以前事上聞特貸其死帝曰黃中君蓋指
朕謂卿爲鬼谷子何也
金盆漬白龍皮
李德裕當盛暑會客以金盆漬白龍皮於坐側須臾
凉颷爽氣凛若高秋
玉蘂花
唐昌觀有玉蘂花甚盛一日有女子容貎婉麗遶花
而行觀者如堵忽折花數枝曰昔有玉峯之約自此
可以行矣飄然乘空而去劉禹錫詩云玉女來看玉
樹花異香先擁七香車攀枝弄雪時回首驚怪人間
日未斜
煉炭炊飯
洛下豪家子飲食鮮華有李使君亦尚華侈盛具召之
曾不下筯李曰試食此以炭炊豪家子勉食一七曰
凡以炭炊先燒炭熟謂之煉火此炊炭尚未煉也後
經兵亂豪家子丐食山寺而卒
白傅泛舟往香山
盧簡辭遊伊川别墅忽有二童子操篷艇中有白衣
人與僧偶坐船後以桐甑而炊吟笑宛若神仙問之
乃白傅泛舟往香山也
灘有鸂䳵
河南伊闕縣前水中每縣官有入臺者先有灘出石
礫金沙清澈可愛牛僧孺為尉一日報灘出縣僚共
觀之老吏曰此必分司御史若是西臺當有一雙鸂
䳵僧孺祝曰既能有灘何惜鸂䳵言訖一雙飛下不
旬日僧孺果拜察院
見我龍鍾故相戲耳
裴晉公未第時羇遊洛中一日策蹇上天津橋時淮
西不庭已數年矣有二老人倚柱立語曰蔡州何時
得平見晉公愕然曰適憂蔡州未平須待此人為相
僕聞其語遽告公公曰見我龍鍾故相戲耳後果如
其言
謫仙怨
明皇幸蜀一日登高山望秦州謂高力士曰吾聽張
九齡言不至於此馬上吹笛為曲號謫仙怨
明經及第何事來見
元和中李賀以歌詩著名元稹已老以明經中第亦
工篇什願與賀交執刺見之賀見刺曰明經及第何
事來見李賀稹慚退未幾制策登科為禮部郎官乃
議賀父名晉不合舉進士時輩從而誹之賀不第故
也
賈氏談錄
石上刻有道字
贊皇公平泉莊臺榭百餘所竒花異草珍松怪石故
公自製平泉花木記今悉絶矣惟鴈翅檜珠子柏連
房玉蘂存焉怪石洛陽有力者取去石上皆刻有道
兩字
龍尾道
含元殿前龍尾道路七轉由丹鳳門北望宛如龍尾
下垂
貢院榜
右諭及貢院字用淡墨氊筆書李紳侍郎將放舉人命
吏書榜未及填右諭貢院字吏暴卒令史王昶善書
被酒染筆不能加墨一榜之内濃淡相間反致其妍
遂成故事
綺紈子
牛竒章初與李衛公飲僧孺曰綺紈子何預斯堂衛
公銜之世𫝊周秦行紀非僧孺所作是衛公門人章
瓘撰文宗曰此必假名僧孺若貞元進士豈敢呼德
宗為沈婆兒也
六籍奴婢
劉蕡讀文中子曰才本中庸擬上述作或問於六籍
何如曰猶奴婢之於郎主後遂以文中子為六籍奴
院體
中土士人札翰多為院體貞元中翰林學士吳通微
嘗工行草院體近吏故吏胥放其書大行於世遺法
至今
海鷗咏
顧况師事李泌得其服氣之法能終日不食及泌卒
作海鷗咏大為權貴所嫉貶饒州司戶作詩云萬里飛
來為海鳥曾蒙丹鳳借枝柯一朝鳳去梧桐死滿目
鴟梟奈爾何
白傅塚
白傅葬龍門山四方過者必奠巵酒塜前方丈之土
常成泥濘
伐叛亭
李贊皇平上黨回鶻自矜其功平泉莊置搆思亭伐
叛亭
白𫝊不賜謚
白傅大中末有奏疏請賜謚上曰何不取醉吟先生
墓表看卒不賜謚弟敏中奏立神道碑李義山文也
八角井
滑臺城北嘗有昏墊之患貞元中賈丞相鑿八角井
於城隅以鎮之
文中子
隋末隱白牛溪著王氏六經北面學者國初多居佐
命之列劉禹錫盛稱王通能明王道以大中立言游
其門者皆天下俊傑自後士大夫擬議及諸史筆未
有言及文中子者
百袖琴
李沂公百衲琴制度甚古其音清越無比
華岳掌
華岳掌其石如人肉色每太陽對照即見之日暮則
漸隱不見
澄泥硯
絳縣人善制澄泥縫絹袋至汾水中踰年而取之陶
為硯水不涸又鄴郡二臺舊瓦有維箕之狀斷為硯
則愈於澄泥
虞美人
褒斜山谷中虞美人草狀如鷄冠大而無花葉皆相
對或唱虞美人則兩葉如人撫掌之狀頗中節拍
風水性
陜河風性寒民多傷風河洛以東地鹹水性冷故民
雖哺粟食麥麵而無熱疾滑臺風水性寒冷尤甚士
民啖附子如芋栗
厄在白馬
李德裕有術者謂曰公他日位極人臣但厄在白馬
及登相位雖親戚中亦不蓄白馬後為白敏中所傾
命馬植專典淮南獄公坐是竄南海
晉公談錄
五星在奎
太宗即位五星在奎居兖州地分太宗為晉王領兖
海奎為天上奴僕宫故執御者皆驟居富貴
朝衣不可臨弔
王樞密父太師傾背朝士弔者朱紫盈門獨徐鉉攜
一麻袍角帶客次更易訖方入弔或問之曰朝衣不
可臨弔
墨慘衣
艾仲孺侍郎言祖母始嫁衣笥中有墨慘衣妯娌問
之云父母令候夫家私忌日着此慰尊長今此禮亦
亡
木掩房
晉公被謫之初木掩房三日馮拯薨時火守房王欽
若薨時火拂房
趙普位故相上
趙普初拜相太祖曰汝雖為相坐立班須讓舊相普
曰陛下創業以臣爲相正欲彈壓四方臣見故相直
須在上太祖佳之又嘗奏事忤旨上怒手裂奏章挼
而擲之普徐拾起開展復奏上愈怒拂袖起普猶奏
曰此事合如此容臣進入取旨
御宴値雨
太祖大宴雨暴作上不悅趙普奏曰外面百姓正望
雨官家大宴何妨只是損得些陳設濕得些樂官衣
裳但令雨中作雜劇更可笑此時雨難得百姓快活
時正好飲酒太祖大喜宣令雨中作樂宜勸滿飲盡
歡而罷
先公談錄
仕宦忌太速
先公少多病灸灼殆無完膚故從伯趙相國謂曰大
凡壮年仕宦忌於太速肌體患在太豐觀子氣實神
深雖體中多疾不足慮也
照袋
王太保每天氣和煖必乘小駟從三四蒼頭攜照袋
貯筆硯韻略刀子牋紙并小樂器之類照袋以馬皮
為之四方有蓋并襻五代士人同用之
起復佩魚
先公周顯德末翰林學士起復裹素紗軟脚幞頭慘
紫公服每日入朝猶佩魚袋或曰魚袋者取事君夙
夜匪懈之義然以金為飾亦見其華也居喪奪情不
當有金寳之飾公遽謝不敏
拜宰相父母
丞相如在具慶或偏侍百官就私第請謁必先通起
居方見丞相事分深者皆升堂拜如不升堂亦須向
北遥拜近日少行此禮
麄官
唐士大夫重内輕外任方面者目為麄材張燕公愧
無通材供國麄使薛許昌謝人惠茶詩云麄官乞與
真抛棄賴有詩情合得嘗王彦威仕元和間為太常
博士累官至大僚其詩云貔貅十萬擁雄師正是酬
恩報國時汴水波濤喧鼓角隋堤楊柳拂旌旗前驅
紅旆關西將坐列青娥趙國姬為報長安冠蓋道麄
官到㡳是男兒彦威時為宣武節度使
竇氏五龍
諫議大夫竇禹鈞子五人俱進士及第馮道詩云燕
山竇十郎教子有義方靈椿一株老丹桂五枝芳時
號竇氏五龍
見客問三事
李昉為相每見客必問三事民間有何疾苦為政有
何術業時政有何缺失
尚書裏行
舊語太常不是卿秘書不是監以其職器清重不與
他卿監比也先公為翰長以病求為大蓬又太常卿
在六尚書下與丞即同幕次謂之尚書裏行
侯鯖錄
宗室之雋
唐元稹行李從易宗丞制詞云昔劉氏子孫在屬籍
者十餘萬人嘗考王莽居攝時作大誥云宗室之雋
有四百人孟康注云謂諸劉見在者何多寡不同如
此豈莽殘啄之餘四百人者皆贊莽以盜漢偷生嗜
利之徒歟不然安得生存於斯至為莽稱雋耶
天下生齒數
天下生齒之數前漢一千二百二十三萬後漢一千六
百七萬魏九十四萬晉二百四十五萬宋九十萬後魏
三百二十七萬北齊三百三萬後周三百五十萬隋八
百九十萬唐九百六萬本朝太祖二百五十萬太宗三
百五十七萬真宗八百六萬仁宗一千一百九十萬英宗
一千二百四十八萬神宗一千七百三十萬
江南馮延巳詞
有士人家收江南李後主書一詞云馮延巳撰詞云
銅壺滴漏初盡高閣鷄鳴半空催啓五門金鎖猶垂
三殿珠櫳階前御柳搖綠仗下宫花散紅鴛瓦數行
曉日鸞旗百轉春風侍臣蹈舞重疊聖壽南山永同
法帖
閣下法帖十卷淳化所集其中多弔喪問疾唐國子
祭酒李涪所撰刊誤云短啓出於晉宋兵革之際當
時國禁書疏非弔喪問疾不得輒行尺牘故羲之書
首云死罪是違制令也
題擷芳亭詩
歐陽永叔閒居汝陰時一妓能盡記公所爲歌詞公
戲曰他日當來作守後自維揚移汝州其人已不復
見題擷芳亭云柳絮已將春去遠海棠應恨我來遲
後三十年東坡來作守見之曰此乃杜牧之綠葉成
陰之句耶
換得西湖十頃秋
歐公自揚州移汝州作西湖詩云綠芰紅蓮畫舸浮
使君那復憶揚州都將二十四橋月換得西湖十頃
秋東坡自汝移揚作詩云二十四橋亦何有換此十
頃玻璃風使歐公詩也
玉樓銀海
東坡作雪詩云凍合玉樓寒起粟光搖銀海眩生花
後見荆公曰道家以兩肩為玉樓目為銀海是使此事
否坡退曰惟荆公知此出處
換羊書
黃魯直戲東坡曰昔右軍字為換鵝字韓宗儒性饕
餮每得公一帖於殿帥姚麟換羊肉數斤可名二丈
書為換羊書矣公在翰苑一日以生辰制撰紛冗宗
儒日作數簡以圖報書來人督索甚急公笑曰𫝊語本
官今日斷屠
張公庠詩
張公庠少能詩一絶云一年春事又成空擁鼻微吟
半醉中夾道桃花新過雨馬蹄無處避殘紅
善佞
荆州有馮希樂善佞嘗謁長林縣令云昨初入境見
虎狼相尾西去此乃善政所感有頃村人報昨夜有
虎食人令戲詰之馮遽曰是必略食便過
杜子美墳
在耒陽唐史云至耒陽以牛炙白酒一夕醉飽卒然
元微之作子美墓誌云扁舟下荆楚竟以寓卒旅殯
岳陽至其嗣業始葬偃師首陽山當以誌墓為正蓋
子美自言晉當陽侯杜元凱之後故世葬首陽山子
美父閑嘗為鞏縣令故子美為鞏縣人首陽山在官
路之北古塜纍纍元凱墓猶載圖經可考子孫附葬
者數十但不知孰為子美墓耳
開元樂調
沈括為翰林學士有開元樂調四首裕陵愛之云鸛
鵲樓頭日暖蓬萊殿裡花香草綠煙迷步輦天高日
近龍床樓上正臨空闕雲間不見人家寒食輕籠薄
霧滿城明月梨花按舞驪山影裏回鸞渭水光中玉
笛一天明月翠華滿陌春風殿後春旗簇仗樓前御
隊穿花一片紅雲開處外人遙認官家
草書錢文
前世錢文未有草書者淳化中太宗宸翰為之既成
以賜近臣王元之有詩云謫官無俸突無烟惟擁琴
書盡日眠還有一般勝趙一囊中猶貯御書錢
王仲至召試詩
王仲至仁宗時名儒召試學士院詩云翠木陰陰白
玉堂老來方此試文章宫簷日永揮毫罷閒拂塵埃
看畫牆宿華岳觀詩云凌空老樹雲垂葉壓屋梨花
雪照人深怪地仙教俗客殷勤留看華山春後再題
云石臺流水共蒼苔靑竹林間一逕開可惜梨花飛
已盡年來遊客始重來
圓通不出世
圓通禪師法秀立身峻潔不肯出世作頌云誰能一
日三梳頭撮得根牢繫便休大抵是他肌骨好不搽
紅粉也風流
黃魯直詩
黃魯直讀太真外傳詩云寒日邊聲斷春風塞草長
又結客詩云結客結英豪肯同兒女曹黃金粧劍珮
猛獸畫旗旄北極狼星落中原王氣高終令賀蘭賊
不着赭黃袍
二宋詩
宋莒公兄弟皆有高名少作落花詩云一夜東風拂
苑牆歸來何處剰凄凉漢臯佩冷臨江失金谷樓危
到地香淚臉補痕煩獺髓舞臺收影費鸞觴南朝樂
府休賡曲桃葉桃根盡可傷景文詩曰墜素飛紅各
自傷青樓烟雨忍相望將飛更作回風舞已落猶成
半面粧滄海客歸珠迸淚章臺人去骨遺香可能無
意傳雙蝶盡委芳心與蜜房西湖展江亭詩云鑿開
魚鳥忘情地展盡江湖極目天
櫻桃薦酪
杜牧之櫻桃詩曰思用烹騂酪從將玩玉盤唐人已
用櫻桃薦酪也
柳三眠
李商隱賦云豈如河畔牛星隔歲猶聞一過不及苑
中人柳終朝剰得三眠云漢苑外有人形柳一日三
眠三倒
碧箋題詩
長安南山下一書生作小圃蒔花木一日有金犢車
從數女奴皆豔麗下飲於庭邀生同坐甚款洽將别
出小碧箋題詩曰相思無路莫相思風裏楊花只片
時惆悵深閨獨寢處曉鶯啼斷綠楊枝
夢抛毬詩
李慎言字希古夢至一宫殿有數百妓抛毬人唱一
詩覺而記三首侍宴黃昏未肯休玉階月色夜如流
朝來自覺承恩最笑倩傍人認繡毬隋家宫殿鎖清
秋曾見嬋娟颺繡毬金鑰玉簫俱寂寂一天明月照
西樓堪恨隋家幾帝王舞裙挼盡繡鴛鴦如今重到
抛毬處不是熏爐舊日香
鸚鵡呼琵琶
蔡持正謫新州侍兒名琵琶嘗養一鸚鵡持正每呼
琵琶即扣一響板鸚鵡𫝊言呼之琵琶卒後誤觸響
板鸚鵡猶傳呼持正感傷成疾不起嘗為詩云鸚鵡
言猶在琵琶事已非傷心瘴江水同渡不同歸
宣赦詩
張舜民紹聖中入元祐責籍繫潭州赦書獨不赦黨
人有宣赦詩云擊鼔填街道傳聲過水濱國嚴三歲
犯恩洒萬方春舟楫親南斗衣冠拱北辰嶺南並嶺
北多少望歸人
回鄉詩
賀知章回鄉詩云離别家鄉歲月多近來人事半消
磨惟有門前鏡湖水春風不减舊時波又云幼小離
鄉老大回鄉音無改鬢毛衰兒童相見不相識却問
客從何處來
元夕御樓詩
元豐中元夕御樓觀燈有御製詩時王禹玉蔡持正為
左右相持正扣禹玉云應制上元詩如何使故事禹
玉曰鰲山鳳輦外不可使章子厚笑曰此誰不知後
兩日登彩山獨賞禹玉詩云雪消華月滿仙臺萬燭
當樓寳扇開雙鳳雲中扶輦下六鰲海上駕山來鎬
京春酒沾周宴汾水秋風陋漢才一曲昇平人盡樂
君王又進紫霞杯是夕以高麗進樂又添一杯
劉貢父詩
劉貢父自校書郎出倅海陵詩云璧門金闕倚天開
五見宮花落井槐明日扁舟滄海去却從雲氣望蓬
萊
怪石詩
黃亞夫魯直父也有怪石一絶云山魈水怪著薜茘
天祿辟邪眠莓苔鈎簾對坐心語口曾見漢唐池舘
來
李太白峯頂寺詩
曾阜為蘄州黃梅縣令有峯頂寺去城百餘里在亂
山中人跡不到阜按田偶至梁間小榜流塵昏晦乃
李白所題詩也詩云夜宿峯頂寺舉手捫星辰不敢
高聲語恐驚天上人
謝番羅襖詩
熙寧中黃魯直為宫教五開府者酒餘脱淺色番羅
襖衣之魯直醉中作詩云疉送香羅淺色衣著來春
氣入書幃到家慈母驚相問為說王孫脱贈時
姚嗣宗詩
東坡於關中驛舍見一詩喜而錄之初不知姓名後
聞乃姚嗣宗詩云欲挂衣冠神武門先尋水竹渭南
村却將舊斬樓蘭劔買得耕牛教子孫
司馬公詩
司馬池待制溫公父也有詩云冷於陂水淡於秋遠
陌初窮見渡頭賴得丹靑無畫處畫成應遣一生愁
妓求參寥詩
參寥來徐州訪東坡坡席上戲令一妓求詩云多謝
樽前窈窕娘好將幽夢惱襄王禪心已作沾泥絮不
逐東風上下狂
題小溪詩
參寥錢塘題小溪詩云城根野水綠逶迤裊裊輕舟
掠岸過欲採芝蘭無覓處野花汀草占春多
東坡詩
韓康公上元召從官數人出家妓侍飲其專寵者曰
魯生偶中蜂螫少頃持扇就東坡乞詩詩中有魚吹
細浪歌搖日舞罷花枝蜂入懷之句上句記姓下句
記事
醉僧祭文
東坡云蘇州有僧好飲以醉死將死自祭文云惟靈
生在浮提不貪不妬愛喫酒兮倒街卧路想汝直待
生兜率天爾時方斷得住何故淨土之中無酒得
沽
鬚多中相法
黃魯直云髯多而疎秀者必貴密而泛短者乃神氣
不足都尉王晉卿殿帥曹貫道皆無鬚每指鬚多者
為中相法晉卿嘗道鞏洛間有後唐莊宗廟神像兩
眼外皆髭也作詩寄貫道云伐梁繼李號良圖却惑
歌兒便喪軀拂拭塵埃覘遺像元來滿面是鬍鬚
晏叔原詩
熙寧中鄭俠上書事作下獄悉治平時往還厚善者
俠家搜得晏叔原與俠詩曰小白長紅又滿枝築毬
場外獨支頥春風自是人間客主領繁華得幾時裕
陵稱之卽令釋出
春秋月
東坡在汝陰初春庭梅開盛色鮮霽夫人曰春月勝
如秋月秋月令人慘悽春月令人和悦坡笑曰誠如
子言卽召客飲作减字木蘭花云春庭花午搖蕩春
醪光欲舞步轉回廊半落梅花婉婉香輕風薄霧都
是少年行樂處不似秋光只與離人照斷腸
秘色磁器
今之秘色磁器世言錢氏有國越州燒進不得臣下
用之故云秘色比見陸龜蒙集越器云九秋風露越
窑開奪得千峯翠色來好向中宵盛沆瀣共嵇中散
鬭遺杯乃知唐已有秘色非錢氏為始
馬一疋
韓詩外傳曰顔回望吳門馬見一疋練孔子曰馬也
然則馬之光景長一疋耳故後人號為一疋又應劭
風俗通曰馬一疋或曰馬夜行目照前四丈故曰一
疋或曰度馬縱橫適得一疋或說馬死賣得一疋帛
或曰春秋左氏說諸侯相贈乘馬束帛帛為疋與馬
適相匹耳
柴桑令
今士子多以柴桑翁為淵明不知劉遺民曾作柴桑
令也樂天宿西林寺詩云木落天晴山翠開愛山騎
馬入山來心知不及柴桑令一宿西林便却回注柴
桑令劉遺民也
狀元徐適詩
崇寧初特奏名狀元徐適詩云白髮青衫晩得官瓊
林頓覺酒腸寬平康夜過無人問留得宫花醒後看
張坦化為蛇
林棣縣虞候張坦暴酷嗜利病死葬城外月餘夜夜
呌呼人報其家謂復生妻子輩開掘視之身已化巨
蛇頭面人也取置荆囤中體寒索厚被日食肉二斤
酒一斗復得人言後數月頭亦蛇矣漸不能人言其
家送置山中
陳知默詩
歐公晩年喜陳知默詩恨不多但說其兩聯一云平
地風烟橫白鳥半山雲木卷蒼藤一云雲埋山麓藏
秋雨葉脱林梢帶晩風
三平兩滿文字
傅欽之作中丞彈劉仲馮一日貢父見之曰小姪何
過致煩臺評欽之慚云也只三平兩滿文字貢父笑
曰七上八下人材
張安道前生
張安道謫知滁州道遇一僧舍入門悵然便悟前生
曾作寺僧手寫楞伽經四卷問其徒具言有老僧平
生誦此經自書者猶匣在屋梁上取視之筆迹宛然今
生一同遂託東坡書此經入金山寺印施及東坡作
杭倅遊壽星院入門便悟曾到能言其院後堂殿山
石處作詩記之
李白墳
李太白墳在太平州采石鎮然州之南青山有正墳
或過采石酒狂捉月竊意當時槁葬於此後遷窆青
山焉
京城
唐東京宫城東西四里南北二里周圍十三里高四
丈八尺西京宫城東西四里南北二里周圍十三里
高三丈三尺本朝東京宫城周圍五里舊城周圍二
十里即汴梁城也唐建中二年節度使李勉重築國
初號闕城亦曰裏城新城乃周世宗顯德二年詔别
築新城周圍四十八里號曰外城又曰羅城亦曰新
城裕陵命内使宋用臣重築之
江珧柱
海物異名云江珧柱其甲美如玉骨柱膚寸郭景純
江賦云玉珧海月土肉石華世人不用此珧字是未
知此耳
内庫酒北苑茶
東坡云諸葛筆譬如内庫酒北苑茶山谷曰衙香椽
燭與京師婦人梳頭亦天下所不及
對屬
東坡云與我周旋寧作我為郎憔悴却羞郎可為的
對
還鄉和尚
錢氏時有還鄉和尚每唱云還鄉寂寂杳無蹤不掛
征帆水陸通踏得故鄉田地穩更無南北與西東或
問其說曰明年大家都去果有納土之應
錢王詩
錢王有詩曰士悲秋色女懷春此語由来未是真若
也有情相眷戀四時天氣總愁人
傅逸人詩
傅逸人巖真宗時人贈張忠定詩曰思把浮名買却
閒門前流水對青山青山不語人無事門外風花自
往還張答云蕭蕭疎葦映門牆見說新秋鱠味長何
事輕抛來帝里至今䰟魄遶寒塘又題壁云寒蛩入
夜忙催織戴勝春深苦勸耕人若無心濟天下不知
蟲鳥有何情
類說卷十五
