類說目錄
卷二
高士傳
九龍井桓公五往
屋埃墜飯中門外車馬跡深
容膝之安斜其被
四皓作歌&KR1770;居士
吾病耳非不足君房素癡
渡海遇風
逸士傳
一瓢居士屩
百結衣生女灸面
蝨入豕柵
襄陽耆舊傳
精䰟為芝牽羊壇
竹罌槎頭縮項鯿
玉鏡玉屐呼鷹臺
龍種來歸千頭木奴
拜龐德三公峯
冠蓋山
鄴侯家傳
青青東門柳德宗儋耳龍
六合大同印枕天子膝睡
五不可住香案前奏事
茶詩端居室
鏁子骨八公詩
函内黑石後召以銀為信
門匠醉人為祥瑞
宰相不可分職年號貞元
郎官乘蜀馬遺補騎驢李晟功與郭子儀異
受獅子百枚註論語
中和節盧杞小心
鞋者諧也燒梨
懶殘
名臣傳
王旦王曾
寇凖晏殊
丁謂趙稹
石延年蔡齊
范仲淹陳堯佐
狄青謝絳
鄭戩石介
杜衍王質
類說目錄
類說卷二宋曾慥編
高士傳
孔子稱舉逸民天下歸心焉洪崖先生創高道於上
皇之代許由善卷不降節於唐虞之朝易有束帛之
儀禮有玄纁之制詩人發白駒之歌春秋顯子臧之
節故月令以季春聘名士禮賢者然則高讓之士王
政所先史班之書多所闕略梁鴻頌逸民蘇順叙高
士或錄屈節雜而不純又近取秦漢不及遠古夫思
其人猶愛其樹况稱其德而贊其事哉謐採古今人
代之士身不屈於王公名不耗於終始自堯至魏凡
九十餘人雖執節若夷齊去就若兩龔皆不錄也皇
甫謐撰
九龍井
李耳著上下五千餘言為道家之宗以其年老著子
故號其書曰老子亳州南宫九龍井井前有昇仙檜
老君煉丹井井北虚無堂石壁鐫道德經咸通以後
干戈垂五十年略無燒毁老君靈應也
桓公五往
小臣稷者齊人也桓公三往不得見嘆曰布衣之士
不輕爵禄則無以助萬乘之主於是五往乃得見
屋埃墜飯中
顔回者孔子絶糧子貢告於野人得米一石炊於壊
屋有埃墨墜飯中回取食之子貢以回為竊食入問
孔子曰仁人廉士窮則改節乎子曰若改節焉稱仁
廉哉子貢以回食飯告子子召回曰疇昔子夢先人
炊飯吾將祭焉回曰埃墨墮飯中欲寘之不潔欲棄
之可惜回即食之不可祭也回出孔子曰吾之信回
非獨今日所信者目目猶不可信所恃者心心猶不
可恃弟子記之知人故不易矣太史言回年二十九
而髮白早卒惟家語三十二歲若二十九當定公七
年去厄陳十四年回實未卒當以家語為正
門外車馬跡深
陸通字接輿楚王使使聘曰請先生治江南通笑而
不應妻從市來曰門外車馬跡何深通曰王遣使持金
百鎰令治江南妻曰妾事先生躬耕以食親織為衣
據義而動樂亦足矣今受人重禄乘人良駟食人肥
濃將何以待之通曰吾不許也妻曰君使不從非忠
從之違義不如去之於是變易姓名遊名山食菌櫨
實服黃精隱居於蜀峩嵋山壽數百年俗𫝊以為仙
容膝之安
陳仲子字子中楚王遣使持金百鎰聘以為相仲子
曰僕有箕箒之妻請入計之乃謂妻曰今日為相明
日結駟連騎食方丈於前妻曰左琴右書樂在其中
矣結駟萬騎所安不過容膝食方丈於前所甘不過
一肉今以容膝之安一肉之味而懷楚國之憂亂世
多害恐先生不保命也仲子夫妻逃去為人灌園
斜其被
黔婁先生卒曾西來弔見屍在牖下覆以布被手足
不盡覆頭則足見覆足則頭見西曰斜其被則斂矣
妻曰斜之有餘不若正之不足先生生而不斜死而
斜之非先生之意也西曰以何為諡妻曰諡康西曰
先生存時食不充飽衣不蓋形何以諡為康乎妻曰
昔先生君欲用為國相而辭不為是有餘貴君賜粟
而辭不受是有餘富甘天下之淡味安天下之卑位
其諡為康不亦宜乎
四皓作歌
四皓見秦政虐乃逃入藍田山作歌曰漠漠高山深
谷逶迤曄曄紫芝可以療飢唐虞世遠吾將安歸駟
馬高蓋其憂甚大富貴之畏人不如貧賤而肆志乃
共入商洛山以待天下定
&KR1770;居士
摯峻字伯陵隱&KR1770;山司馬遷致書曰太上立德次立
功次立言伏惟才能絶人高尚其志冰清玉潔不以
細事累名然未盡太上所由也峻報曰君子料能而
行度德而處故吝遠於身利不可以虚受名不可以
偽守漢興以來帝王之道於斯始顯能者見利不肖
者自屏亦其時也二人自是各從所欲遷果以悔吝
被辱峻卒於&KR1770;&KR1770;人立祠號&KR1770;居士
吾病耳非不足
嚴遵字君平賣卜成都市蜀有富人羅冲問何以不
仕遵曰無以自發冲為具車馬衣糧遵曰吾病耳非
不足也我有餘而子不足奈何以不足奉有餘冲曰
吾有萬金子無擔石乃云有餘不亦謬乎遵曰不然
吾前宿子家人定而役未息晝夜汲汲未嘗有足今
我以卜為業不下床而錢自至尚有餘數百塵埃厚
寸不知所用此非我有餘而子不足耶冲大慚遵嘆
曰益我貨者損我神生我名者殺我身竟不仕
君房素痴
嚴光世祖以安車聘之侯覇使掾侯子道奉書覇戒
子道曰子陵素高而陵宜卑體下之光發書曰君房
素痴今為三公小小善否子道曰位居鼎足不痴也
公聞先生至即欲詣廹於典司是以不獲光曰卿言
不痴此非痴語耶天子三徵我來人君尚未見况人
臣乎我手不能書以床邊牘板與子道削書之光口
喻數語子道曰書何大少可以益也光曰何可益乎
渡海遇風
管寧渡海遇風同行皆沒溺寧船獨存咸云積善所
致
逸士傳
一瓢
許由居箕山唯有一瓢酌水掛于樹枝風吹瓢鳴以
為煩擲去之
居士屩
蜀隱士朱桃椎以草屩為業以屩置路隅人識之曰
此朱居士屩也以米易去
百結衣
董威在洛陽隱居白社以殘絮縷帛為衣號百結衣
生女灸面
昭君村至今生女必灸其面白樂天詩云至今村女
面燒灼成瘢痕
蝨入豕栅
蝨入豕柵議擇食曰肥豕不度臘相與食其瘠者
襄陽耆舊傳
精䰟為芝
楚襄王遊雲夢夢一婦人名瑶姬曰我夏帝之季女
封於巫山之陽臺精䰟為芝媚而服之則與夢期
牽羊壇
襄陽有牽羊壇刺史初至必牽一羊繞壇以其遭數
驗臨州之年晉文帝為刺史行六遭不止彊止之果
八年而後遷
竹罌
辛宣仲居士截竹為罌以酌酒曰吾性甚愛竹及酒
欲令二物並耳
槎頭縮項鯿
漢水中鯿魚甚美常禁人捕以槎斷水因謂之槎頭
鯿宋張敬兒為刺史作六櫓船置獻齊高帝曰奉槎
頭縮項鯿一千八百頭
玉鏡玉屐
齊建元中盗發楚王塚獲玉鏡玉屐又得古書青絲
簡編
呼鷹臺
劉表為荆州刺史築呼鷹臺作野鷹來曲
龍種來歸
龐煥去官還鄉里人曰我家池裏龍種來歸
千頭木奴
李衡作宅種橘千株臨終勅其子曰吾有千頭木奴
可以不貧
拜龐德
諸葛亮拜龐德公于牀下公殊不令止
三公峯
岑山東三峯名三公西九山名九卿次名山主簿
冠蓋山
漢末有四郡守七都尉二卿兩侍中一黃門侍郎三
尚書六刺史朱軒高蓋會山下因名其里曰冠蓋里
山曰冠蓋山
鄴侯家傳(泌子繁作皆稱先公今改作泌)
青青東門柳
泌幼警敏賦詩譏楊國忠曰青青東門柳歲宴必憔
悴國忠訴于帝帝曰賦柳為譏卿則賦李者為譏朕
可乎
德宗儋耳龍
明皇幸蜀德宗時年十五有父老曰太孫乃儋耳龍
何畏賊乎
六合大同印
肅宗在靈武鑄印徵兵其文曰六合大同
枕天子膝睡
泌謂肅宗曰臣絶粒無家禄位茅土皆非所欲收復
京城後但枕天子膝睡一覺使有司奏客星犯帝座
一動天文足矣
五不可住
肅宗既還京師泌辭去云臣有五不可住臣遇太早
陛下用臣太重恩太深功太高而跡太竒力辭果去
香案前奏事
泌與肅宗夾鑪而臥懇求退曰今陛下以隔鑪為遠
此時不得請他日香案前奏事豈復可得乎
茶詩
皇孫奉節王煎茶加酥椒之類求泌作詩泌曰旋沫
番成碧玉池添酥散作琉璃眼奉節王即德宗也
端居室
泌得請於衡嶽隠居詔即所居營端居室
鏁子骨
泌少時身極輕能於屏風上行薰籠上立有異人云
此兒十五必升騰父母惡之忽聞空中異香作蒜汁
潑之恐其飛騰也既長辟穀每導引骨節珊然人謂
之鏁子骨
八公詩
有隱士八人衣冠甚異來過泌數日言仙靈事無不
至臨去嘆曰俗緣竟不盡可惜其心與骨泌求隨去
曰不可須與他為相十年出門不復見於是作八公
詩記其事亦不知為真仙歟山精歟
函内黑石
有隠者擕一男六七歲來云有故須南行值此男痢
疾既同是道者願寄之仍留一函子曰若疾不起以
此葬之乃問男曰不驕留此得乎曰得遂去八九日
而殤以其函盛葬庭中薔薇架下累月其人不回試
發其函惟一黑石四方上有字如錐畫云神真煉形
年未足化為我子功相續丞相葬之刻玄玉仙路何
長死何促
後召以銀為信
代宗欲相泌元載令其黨排毁百端帝不得已出泌
為江西觀察判官曰後召當以銀為信後路嗣恭代
魏少遊為江西觀察使載與路書云泌亦莫令在南
亦莫令在北路奏泌為虔州别駕明年春勅下除銀
青光禄大夫及見上喜甚曰别卿八年方處置得此
賊亦幾落其計再與卿相見何慰如之賴東宫仁孝
發其謀不然不得見卿矣對曰往年已具奏大臣若
陛下以為不可即去之需事之賊皆由含容大過使
之惡稔至是上曰卿知三品以上皆是賊乎且面屬
卿而去乃取載意奏卿為虔州别駕云卿意欲之其
欺朕如此且平嶺南進琉璃盤面闊九寸朕以為寶
乃破載家得一尺面者乃其所寄非賊而何
門匠
唐時運漕自集津上至三門皆一綱船夫倂牽一船
仍和僱相近數百人挽之河流如激箭又三門常有
波浪每日不能進一二百船觸一暗石即船碎如末
流入旋渦中更不復見上三門篙工謂之門匠悉平
陸人為之執一標指麾以風水之聲人語不相聞陜
人云自古無門匠墓言皆沉死也故三門之下河中
有山名米堆穀堆每綱上三門無損傷亦近百日方
畢所以漕運艱阻
醉人為祥瑞
德宗播遷人多乏食無釀酒者後京師稍寧有一醉
人聚觀以為祥瑞
宰相不可分職
德宗既相泌令與同列分職泌曰宰相代天理物補
衮之職不可分也至於給舍乃分司押事故舍人謂
之六押平章事當共之若各司其局乃有司也焉得
謂之相帝從之
年號貞元
德宗初議改元帝謂泌曰本朝之盛無如貞觀開元
各取一字乃改號貞元
郎官乘蜀馬遺補騎驢
德宗聽泌言始加給百官俸料初京師街衢乘大馬
者行路之人皆識其名位乃給舍丞郎大卿監以上
否則貴臣及方鎮子弟郎官皆乘蜀馬遺補或騎驢
加料兩月後郎官盡乘大馬及有從馬矣
李晟功與郭子儀異
初李晟將建家廟准令二品以上祀四廟有名封者
祀五廟五品以上祀三廟三品以上不須兼爵時泌
以為四廟非古且禮有隆殺天子七廟諸侯五廟古
制也上許立五室但祀四代空始祖之室待後五代
孫祀既祧諸主以晟為始祖不祧之室可也意令功
臣有遠長之圖馬燧曰郭尚父亦只立四廟泌曰李
晟功與郭子儀異至德收復玄宗雖幸蜀肅宗自靈
武至鳳翔時先皇為元帥親總戎行外藩及諸道之
師共十餘萬子儀自同州來會戰只朔方節度耳戰
勝收復回紇及四鎮之功多晟之收復也陛下再幸
梁洋旁有懷光以朔方之強又反諸道已抽兵回者
收復之日渾瑊在咸陽亦不來會其時又無元帥駱
元光等皆有所統率也此乃克復全在於晟子儀豈
可比哉上曰誠如卿言於是許立五廟而空西室
受獅子百枚
有布衣張子路上書言泌之短德宗殺之謂泌曰朕
皆得其誣妄且云卿受嚴震獅子百枚計價二萬貫
朕料必是沙糖獅子山南地貧何處有如許金又人
家用一百個金獅子作何物試使人潛勘送沙糖使
猶在城卿避嫌疑諸道寄茶及口味悉皆拆開將入
此賊遂敢誣罔故處置之
註論語
泌加集賢學士奏曰論語是聖人之言弟子記之而
篇序之名多不近理且甚錯雜何晏集解又多舛誤
臣少欲編次註釋而未暇今加學士樞務稍簡欲成
素志上曰朕幼好論語以其篇名淺近註釋又疎有
意與碩儒為之卿先有此請即為置一講論殿殿成
與卿日夕討論泌曰未可上曰向前帝王好用臣下
著述為御製朕意不如此自幼讀書頗有義性今欲
同商量撰註朕義長則註稱御製卿義長則稱臣曰
令後代知君臣同心精於古訓一時盛事非欲占卿
義也泌曰陛下睿聖天縱生知當合堯舜宣尼祖述
堯舜者也臣識見淺短方欲解釋七十子之言豈憂
占臣義乎所言未可者見梁武帝侯景及周軍至猶
講老子不輟故庾信賦云縉紳以干戈為兒戲宰衡
以清談為廟略高貴鄕公與鍾繇等較量精義何救
於敗今吐蕃劫盟其屯集去京無五百里陛下乃與
臣講論恐邊將懈怠且為後代所笑臣忝學士偶成
夙志則可君臣同註乃是不急之務願待理平後圖
之上曰卿凡事精深如此可謂真宰相然卿亦未得
便自註終待平定後與卿同為之於是乃止
中和節
德宗曰前代三九皆有公會而上巳與寒食往往同
時來年合是三月二日寒食乃春無公會矣欲於二
月創置一節何日而可泌曰二月十五日以後雖是
花時與寒食相值又近晦日以晦為節非佳名色二
月一日正是桃李開時請以二月一日為中和節其
日賜大臣方鎮勲戚尺謂之裁度令人家以青囊盛
百穀菓實相問遺謂之獻生子醖酒謂之宜春酒村
閭祭勾芒神祈穀百僚進農書以示務本上大悦即
令行之并與上巳重陽謂之三令節中外皆賜錢尋
勝宴會
盧杞小心
泌謂盧杞姦邪德宗稱其小心泌曰小心乃姦臣之
態
鞋者諧也
泌未相時宿内院旦杞竊泌鞋送帝所帝曰鞋者諧
也當為㢸諧事且諧矣
燒梨
泌絶粒肅宗自燒二梨以賜潁王請聮句為他年故
事潁王曰先生年幾許顔色似童兒信王曰夜抱九
仙骨朝披一品衣次一王曰不食千鍾粟惟餐兩顆
梨帝曰天生此間氣助我化無為
懶殘
泌在衡嶽有僧明瓚號懶殘泌察其非凡人也中夜
前往謁焉懶殘命坐發火煨芋以㗖之曰勿多言領
取十年宰相
名臣傳
王旦
王旦字子明為翰林學士嘗奏事下殿真宗目送之
曰與朕致太平必斯人也後拜平章事外撫四夷内
和百姓官吏得職天下富庶頌聲洋溢旦之力也
王曾
王曾字孝先真宗好神仙築昭應景靈宫用臣領使
以曾為景靈宫使不拜忤旨罷參政召為宰相真宗
彌留之際沮明獻臨朝之議請太子監國明大義以
安社稷天下賴焉
寇凖
寇凖字平仲少知巴東縣有野水無人渡孤舟盡日
横之句時以為若得用必濟大川後通判鄆州召見
太宗曰知卿有深謀遠慮試為朕决一事東宫所為
不法他日必為桀紂欲廢之則宫中自有兵甲恐因
而召亂凖曰請東宫於某處攝行禮左右侍衛皆令
從之陛下搜其宫中果有不法之器俟還而示之隔
下左右勿令入而廢之一黃門力耳上以為然及東
宫出因搜得淫刑之器有剜眼挑筋摘舌等物東宫
服罪遂廢之立章聖為太子景德初拜相會契丹寇
澶淵大臣議宜圖西南之幸凖曰王欽若江南人故
請陛下幸金陵陳堯叟蜀人故請陛下幸成都乃請
親征大敗契丹至令講和者凖之力也嘗會食中書
有羹汙鬚丁謂與拂之凖曰君為參預大臣而與官
長拂鬚耶章聖倦政謂迎合太后臨朝之謀凖奏曰
太子睿德足以任天下之事丁謂恃才而挾姦曹利
用恃權而使氣皆不可輔幼主明日謂之黨以不軌
中凖坐是罷相貶雷州司戶道出公安剪竹插神祠
前曰凖心若負朝廷此竹必不生不然枯竹當再生
其竹果生後范仲淹作藥石詩言凖無辜上將復其
位其月死於貶所天下以比魏鄭公狄梁公
晏殊
晏殊字同叔七歲能文章判南衙時章獻太后以
微時得幸張耆有力天聖中太后以耆為樞密使殊
曰朝廷雖乏賢亦宜中材處之如耆者但富貴之可
也忤太后旨坐以笏擊僕隸出守南京召為參政太
后謁太廟欲衮服殊言周禮有王后服不可亂其法
度慶歷中為宰相及葬賜碑曰舊學之碑
丁謂
丁謂字謂之天禧中拜相充章聖山陵使與押班雷
允恭擅移陵域事敗貶崖州司戶在朱崖教民造屋
日賦一詩號知命集嘗以家財數萬與土人商販不
取利其人問所欲謂曰欲煩齎家書至洛陽乃作陳
情表與家書令之寄西京留守俟有中貴人到洛與
留守同宴即投之君當收下獄後有酬賞其人如教
留守得書大驚不敢拆遂奏之其表叙冊立之功曰
臣有彌天之罪亦有彌天之功上釋其人厚賜遣還
徙謂雷州諫官劉隨曰彼擅移於陵域將不利於嗣
君固合取彼頭顱置諸郊廟初為布衣時遇道士曰
他日似李德裕而稍優果如其言
趙稹
趙稹字仲微為益州路轉運使天聖中上殿上曰先
帝時詔益州市錦六千疋時有姓趙者知州止市千
疋還是卿否稹曰是未幾大用
石延年
石延年字曼卿真宗曰朕知卿有才久矣但聞卿好
飲酒恐醉不能了事延年曰臣非好飲酒蓋以自釋
耳然臣雖醉其於臨事愈於不醉之人
蔡齊
蔡齊字子思真宗臨軒策士夜夢殿下菜齊上見其
姿狀堂堂曰得人矣特詔給金吾七人清道自齊始
范仲淹
范仲淹字希文知開封事决事如神京師謠曰朝廷
無憂有范君京師無事有希文每奏事多陳治亂歴
詆大臣不法言者以仲淹離間君臣落職知饒州司
諫高若訥言貶黜猶輕歐陽修上書救之亦得罪余
靖尹洙皆坐朋黨被黜蔡襄作四賢一不肖詩不肖
指若訥也寶元中元昊叛上知其才兼文武起帥延
安日夕訓練精兵賊聞之曰無以延州為意今小范
老子腹中自有數萬兵甲不比大范老子可欺也戎
人呼知州為老子大范謂雍也後知慶州時王師定
川之敗議點鄉軍仲淹令刺其手及兵罷環慶路皆
復得為農上以四路都招討委之仲淹與韓琦恊謀
必欲收復靈夏横山之地邊上謠曰軍中有一韓西
賊聞之心骨寒軍中有一范西賊聞之驚破膽元昊
大懼遂稱臣
陳堯佐
陳堯佐字希元修真宗實錄特除知制誥舊制須召
試惟楊億與堯佐不試而授景祐中拜相星變地震
堯佐上言王隨位在臣上而病不任事程林位在臣
下其變皆臣之責上章求罷出判鄭州薨諡文惠兄
堯叟終平章事弟堯咨節度使皆舉進士第一人兄
弟貴盛當世少比堯佐退居鄭圃尤好詩什張士遜
判西京以牡丹花及酒遺之堯佐答曰有花無酒頭
慵舉有酒無花眼懶開正向西園念蕭索洛陽花酒
一時來堯咨精於弧矢天下謂之神射自號小由基
狄青
狄青字漢臣時元昊叛屢將兵出戰四年間大小二
十五陣八中流矢人呼為狄天使上觀其儀表曰朕
之關張也於是有狄萬之稱以一足以敵萬也初青
在軍伍間韓魏公范文正一見皆稱其有將相之器
果能為國立功為時名將及討儂賊回稍自矜大而
禁旅多附時議頗疑之
謝絳
謝絳字希深章獻臨朝日久頗信方術之士出入禁
中絳上言此皆左道亂政之本自古衰亂之世女謁
用事方有此等事又引褒姒滅周以諫廢郭后皆合
經旨擢知制誥文章有元白風為郡務在教化時以
比杜詩
鄭戩
鄭戩字天休除知開封府府吏馮元者姦巧通結權
貴京師號為立地京兆尹戩窮其罪流於海島後移
守長安有表曰聽嚴宸之鐘鼓未卜何辰植勁栢於
雪霜更觀晚節上稱誦者數四代范仲淹為四路招
討置府於涇嘗慨然慕郭代公功業元昊擁衆臨黑
山戩勒兵廵邊趨蓮花堡時天寒風勁置酒高會旗
幟綘野鈸鼓聒天敵衆十萬相顧不敢動元昊曰我
已遣使稱臣朝廷何為復用此公護諸將其畏如此
石介
石介字守道徂徠山人也文章學術天下宗師皆呼
為徂徠先生著宋頌十篇猗那清廟無以加也慶歷
三年天下所謂賢士大夫必用於兩府侍從臺諫之
官宋之用人於兹為盛介作慶歷聖德詩
杜衍
杜衍字世昌慶歴四年拜相力止内降之弊時有權
要干請者上曰朕内降不難然宰相衍公正介執必
不出勅或有不得已而降旨衍皆收之俟及十數即
封還之上嘗曰衍助我多矣然權幸交惡之未幾罷
相初衍既貴有女其夫人憐之必求佳壻衍以文章
器業為天下第一無如蘇舜欽乃以妻之及衍在中
書權幸欲去之以舜欽監進奏院市故紙監臨自盗
除名以撼動衍衍亦以此求退
王質
王質字子野范仲淹以言事貶饒州質時知開封府
出餞東門或曰何為自陷朋黨質曰昔徐誨不負楊
臨賀今質願附范饒州慶歷中杜韓富范諸公在兩
府名士並布臺諫於是道不同者有朋黨之論既而
諸公皆出外補而蘇舜欽輩以酒食之過下獄竄逐
質大慟曰天下所以治者衆賢扶持之今賢者日退
此可憂也人世一頃耳吾不樂在於世矣遂以憂憤
而卒質以七月二十六日生以是日卒人皆異之
類說卷二
