類說目錄
卷二十九
麗情集
烟中仙崔徽
灼灼燕子樓
無雙仙客蓮花妓
蜀妓薛濤愛愛
酥香燕女墳
泰娘張好好
湖州髫髻女三卿題
黃陵廟詩贈妓詩
文宗詩非烟
薛瓊瓊柳枝娘
趙嘏姬琴客
香兒余媚娘
靈怪集
鐺釡皆行火車
廢宅三怪女倚樹吟
虎脫皮為女子
雞跖集
日三竿月半環
星牢銀灣
桑林雨去天尺五
孤雲兩角分香
蓴龜抱甕
食猪瓊筵
長鎗數米秤薪
釵澤休休休
白足禪僧談柄
甲乙夜出於繫表
薛濤柳三眠
急灘上水舡天乳星
銀浦綠莎廳
縹瓦雞跖
雌甲辰
資暇集
不拜單于車馬行色
行李甪里
客散藥欄
七步渭陽
萬幾鄼侯
甘羅押牙
揚州星火鋪
豹直急急如律令
蹙戎端午
寓直俗談
麻胡三臺
措大投子
屋頭卷白波
吳牛魏鵲杜度
類說目錄
類說卷二十九宋曾慥編
麗情集
烟中仙
越漁者楊父一女絶色為詩不過兩句或問胡不終
篇答曰無奈情思纏繞至兩句即思迷不繼有謝生
求娶焉父曰吾女宜配公卿謝曰諺云少女少郎相
樂不忘少女老翁苦樂不同且安有少年公卿耶翁
曰吾女詞多兩句子能續之稱其意則妻矣示其篇
曰珠簾半床月青竹滿林風謝續曰何事今宵景無
人解與同女曰天生吾夫遂偶之後七年春日楊忽
題曰春盡花隨盡其如自是花謝曰何故為不祥句
楊曰吾不久於人間矣謝續曰從來說花意不過此
容華楊即瞑目而逝後一年江上烟光溶曳見楊立
江中曰吾本仙謫居人間後倘思之即復謫下不能
得仙矣
崔徽
蒲女崔徽同郡裴敬中為梁使蒲一見為動相從累
月敬中言還徽不得去怨抑不能自支後數月敬中
密友知退至蒲有丘夏善寫人形知退為徽致意於
夏果得絶筆徽捧書謂知退曰為妾謝敬中崔徽一
旦不及卷中人徽且為郎死矣明日發狂自是稱疾
不復見客而卒
灼灼
錦城官妓灼灼善舞柘枝歌水調相府筵中與河東
人坐神通目授如故相識自此不復面矣灼灼以軟
綃多聚紅淚密寄河東人
燕子樓
張建封僕射節制武寧舞妓盼盼公納之燕子樓白
樂天使經徐與詩曰醉嬌無氣力風裊牡丹花公薨
盼盼誓不他適多以詩代問答有詩近三百首名燕
子樓集嘗作三詩云樓上殘燈伴曉霜獨眠人起合
歡床相思一夜情多少地角天涯不是長北邙松栢
鏁愁烟燕子樓中思悄然自埋劍履歌塵散紅軟香
銷一十年適看鳴雁岳陽回又覩玄禽過社來瑶瑟
玉簫無意緒任從蟲網任從灰樂天和曰滿忩明月
滿簾霜被冷香銷獨卧床燕子樓前清月夜秋來只
為一人長鈿暈羅衫色似烟一回看着一澘然自從
不舞霓裳曲疊在空箱得幾年今年有客洛陽回曾
到尚書塜上來見說白楊堪作柱爭教紅粉不成灰
又一絶云黃金不惜買蛾眉揀得如花四五枝歌舞
教成心力盡一朝身去不相隨盼盼泣曰妾非不能
死恐百載之後人以我公重於色乃和白詩云自守
空樓歛恨眉形同春後牡丹枝舍人不會人深意剛
道泉臺不去隨
無雙仙客
唐王仙客者劉振之甥振有女曰無雙幼與戲弄相
雅振妻戲呼仙客為王郎子後無雙長成舅氏以位
尊官顯欲廢前約每窺見無雙明艷若神仙中人有
青衣告客親事情恐參差也一日振趍朝忽走馬歸
云涇源兵士姚令言領兵入含元殿天子出苑北門
百官奔走行在召仙客勾當家事當以無雙嫁乃裝
金帛押領出開遠門我與骨肉出啟夏門遶城續至
仙客依教出城外久待不至遂至啟夏門守夏門者
皆持白棒徐問城中有何事今日有何人出此門答
云朱太尉作天子午後有人重載携家欲出去是租
庸使劉尚書門司不敢放出追騎至向北去矣仙客
驚懼走歸襄陽後知克復亰闕入京訪舅氏見舊使
蒼頭塞鴻仙客曰阿舅阿母安否鴻曰尚書授偽命
與夫人皆處極刑無雙已入宫掖家人唯婢採蘋在
焉訪求得之與居京兆尹以仙客為富平尉忽報中
使押内家三十人往園陵仙客令塞鴻假為驛吏夜
深簾下呼塞鴻曰郎徤否明日紫褥下取書鴻明日
得書云嘗見勅使說富平古押衙人間有心人能求
之否仙客乃訪古生者居村墅厚贈金寳歲餘古生
曰察君之意將有求於老夫耳士為知己用願粉身
以答深海之恩仙客以實告古生曰此事大易後半
歲曰何人識無雙仙客以採蘋對古曰宿留數日後
忽聞有高品過處置園陵宫人仙客令刺探所殺者
乃無雙也是夕扣門甚急古生領一兜子入曰此無
雙也今死矣後日當活古生又曰暫借塞鴻乃抽刀
斷其頸仙客甚怒古曰今日報郎君足矣比聞茅山
道士有藥服者立死三日復活求得一丸昨令採蘋
假作中使以無雙逆黨賜藥令自盡至陵下托以親
故百練贖其尸舁人等皆殺之以滅口老夫亦自刎
言訖舉刅而死仙客挈無雙變姓名歸襄陽諧老
蓮花妓
嚴子牧豫章陳陶隠西山操行清潔守欲撓之遣小
妓蓮花往侍焉陶殊不採妓乃獻詩求去云蓮花為
號玉為腮珍重尚書遣妾來處士不生巫峽夢虚勞
神女下陽臺陶答曰近來詩思清於水老去風情薄
似雲已向昇天得門戶錦衾深愧卓文君
蜀妓薛濤
元微之元和中使蜀籍妓薛濤者有才色府公嚴司
空知元之情遣濤往侍焉後登翰林以詩寄曰錦江
滑膩峨眉秀毓出文君與薛濤言語巧偷鸚鵡舌文
章奪得鳳凰毛紛紛詞客皆停筆個個公侯欲夢刀
别後相思隔烟水菖蒲花發五雲高
愛愛
姓楊氏錢塘娼家女也七夕泛舟西湖採荷香為金
陵少年張逞所調相携潜遁於京師餘二年逞為父
捕去後或傳逞已卒致愛愛感念而亡小婢錦兒出
其故綉手籍香囊纈履郁然如新
酥香
杜秘書多情多才也號善小詞元微之所謂能道人
意中語者信有之也隣有富家翁姓張氏有處子小
字酥香凡才人所為歌曲悉皆諷之一夕踰垣而至
杜疑為怪女曰兒乃隣家慕郎詞章願無棄也杜始
望不至此黎明徙居僻地富家翁失女不敢自明後
十年僕有過杜笞之僕以聞官杜捕逮鞫實除籍流
于河朔瀕行述承過樂一詞訣别女持紙三唱絶脰
而死
燕女墳
宋末娼家女姚玉京嫁襄州小校敬瑜敬瑜溺水而
死玉京守志養姑舅常有雙燕巢梁間一日為鷙鳥
所獲其一孤飛悲鳴徘徊至秋翔集玉京之臂如告
别然玉京以紅縷繫足曰新春定來為吾侣也明年
果至因贈詩曰昔年無偶去今春猶獨歸故人恩義
重不忍更雙飛自爾秋歸春來凡六七年其年玉京
病卒明年復來周章哀鳴家人語曰玉京死矣墳在
南郭燕遂至&KR0830;所亦死每風清月明襄人見玉京與
燕同遊漢水之上
泰娘
韋尚書家善謳者會樂工琵琶新聲尚書薨為蘄州刺
史張懸所得懸死泰娘無所歸抱樂器而哭其音焦
以悲劉禹錫歌曰泰娘家本閶門西門前綠水環金
堤有時粧成好天氣走上臯橋折花戲風流太守韋
尚書路旁忽見停隼旟斗量明珠鳥傳意紺幰迎入
專城居從郎西入帝城中貴遊簮組香簾櫳低鬟緩
視抱明月纖指破撥生胡風繁華一旦有消歇佩劍
無光履聲絶蘄州刺史張公子白馬親到銅駞里
自言買笑擲黃金月堕雲中從此始安知鵩鳥坐隅
飛寂寞旅魂招不歸秦家鏡破前時結韓壽香銷故
篋衣舉目風煙非舊時歸尋岐路多參差如何將此
兩行淚更洒湘江斑竹枝
張好好
杜牧佐沈傳師在江西張好好十三始以善歌來入
樂籍中公移鎮宣城好好復宣城籍中後二歲為沈
述師著作雙鬟納之
湖州髫髻女
唐杜牧太和末往游湖州刺史崔君素所厚者悉致
名妓殊不愜意牧曰願張水戲使州人畢觀牧當間
行寓目使君如其言兩岸觀者如堵忽有里姥引髫
髻女年十餘歲真國色也將致舟中姥女皆懼牧曰
且未即納當為後期吾十年必為郡若不來乃從他
適因以重幣結之洎丹墀入相牧上牋乞守湖州比
至郡則十四年所納之姝已從人三載而生二子牧
亟使召之父母懼其見奪携幼以詣母曰向約十年
不來而後嫁嫁已三年矣牧俛首曰其詞直強之不
祥乃禮而遣之為悵别詩曰自是尋春去較遲不須
惆悵怨芳時狂風落盡深紅色綠葉成隂子滿枝
三卿題
云子家本若耶溪東與閨中同志者紉蘭佩蕙趨閑
之境不得從人不幸良人已失邈然無依命筆聊書
絶句(闕)姓二九下父後玉無瑕弁無首荆山石往往
有以筆墨非女之事名姓故隠而不書詩曰昔逐良
人西入關良人身沒妾東還謝娘衛女不相待為雨
為雲歸舊山李舒解曰二九十八也十加八木字子
為父後木下子李字玉無瑕去其點也弁無首存其
廾也王下廾弄字也荆山石往往有者荆石多韞玉
當是姓李名弄玉也
黃陵廟詩
開寳中賈知微遇曾城夫人杜蘭香及舜二妃於巴
陵二妃誦李羣玉黃陵廟詩曰黃陵廟前青草春黃
陵女兒茜裙新輕舟短棹唱歌去水遠天長愁殺人
賈與夫人别命青衣以秋雲羅帕覆定命丹五十粒
曰此羅是織女繰玉蠶織成遇雷雨密收之其仙丹
每歲但服一粒則保一年後大雷雨見篋間一物如
雲烟騰空而去
贈妓詩
歐陽詹贈太原妓詩云高城已不知况乃城中人
文宗詩
文宗與宰相謀誅宦官事洩番為内官所殺上登臨
游幸未嘗為樂往往瞠目獨語因題詩殿柱曰輦路
生春草上林花滿枝凭高何限意無復侍臣知明日
便殿觀牡丹云俯者如愁仰者如悅開者如笑合者
如咽吟罷方省舒元輿詞也歎息泣下命樂適情宫
人沈翹翹舞河滿子詞云浮雲蔽白日上曰汝知書
耶此是文選古詩第一首念君臣值姦邪所蔽正是
今日乃賜金臂環翹翹善玉方響以響犀為椎紫檀
為架後出宫歸秦城奉使日東翹翹將玉方響登樓
撰一曲名憶秦郎
非烟
武公業咸通中任河南功曹愛妾曰非烟善秦聲好
文學北隣趙象者窺見悅之因門媪題絶句寄非烟
以金鳳牋答詩象又以玉葉紙賦詩非烟又以連蟬
錦香囊碧苔牋贈詩象夜登梯踰垣入堂中盡繾綣
之意明日象送詩曰十洞三清雖路阻有心還得傍
瑶臺瑞香風引思深夜知是蘂宫仙馭來烟復贈相
思只怕不相識相見還愁却别君願得化為松上鶴
一雙飛去入行雲無何烟以細過捶女奴女奴乘間
以告公業縛之大柱鞭楚流血但云生相親死亦何
恨乃飲楚而絶洛陽有崔李二生與武掾遊崔詩云
恰似傳花人飲散空林池下最繁枝其夕夢烟謝曰
妾貎不迨桃李而零落過之李詩云艷魄香魂如有
在還應羞見墜樓人夢烟曳手曰士有百行君得全
乎何至苦相詆斥當屈君於地下面證之數日而生
卒
薛瓊瓊
開元宫中第一箏手清明日上令宫妓踏青狂生崔
懷寳竊窺瓊瓊悦之因樂供奉楊羔潛班中得之羔
令崔小詞方得見薛崔作詞云平生無所願願作樂
中箏得近玉人纖手子砑羅裙上放嬌聲便死也為
榮羔飲懷以薰肌酒曰此常春草所造亦云千歲藟
草可令髮白變黑致長生之道及崔為刑南司錄瓊
瓊理箏為吏所收赴闕明皇因以賜之
柳枝娘
洛中里娼也聞誦李義山燕臺詩乃折柳結帶贈義
山以乞詩
趙嘏姬
進士趙嘏有姬纖麗迫與計偕將携之西上為母氏
所沮乃留之鶴林寺因中原齋會浙帥窺之強致去
奄有明年嘏登第以詩箴之曰寂寞堂前日又曛陽
臺去作不歸雲當時聞說沙吒利今日青娥屬使君
帥得詩甚慚乃遣歸之
琴客
柳宜城之愛妾也善撫琴瑟宜城請老琴出嫁顧况
歌曰佳人玉立生北方雖家邯鄲不是娼頭髻挼墮
手爪長善撫琴瑟有文章南山闌干千丈雪七十非
人不煖熱人情銷歇古共然相公心在特書絶上善
若水任方圓憶昨好之今棄捐服藥不如獨自眠從
他别嫁一少年
香兒
元載妓薛瓊英幼以香屑雜飲食啖之長而肌香又
名香兒
余媚娘
適周氏夫亡以介潔自守陸希聲使媒游說媚娘曰
陸郎中不置側室及女奴則可為婦希聲諾之娶二
年劈牋洙墨更唱迭和媚娘又能饌五色膾妙不可
及無何希聲納蕣英媚娘許之希聲以為誠然既共
居略無他說侯希聲已他適將蕣英閉室中手刃殺
之碎其肌體盛以二大合封題云送物歸别墅閽吏
異之送京兆獄媚娘遂就極典
靈怪集
鐺釡皆行
鄭尚書絪罷相居第厨中鐺釡悉皆行盡日方定數
日鄭薨
火車
李令開元中為秘書監頗事珍饌慘毒取味病篤有
甲仗數隊隨一火車入門聞堂中人誦經甲仗等回
良久一朱衣鬼徑來踏開門如雷震自内扶令出擲
火車中載之而去
廢宅三怪
姚康成夜宿廢宅遇見三人入廊房内賦詩一人黑
細長吟曰昔日炎炎徒自知今無烽竈欲何為可怜
長柄今何用曾見燧人火化時一人細長面多創孔
吟曰當時得意氣填心一曲君前直萬金今日不如
庭下竹風來猶得學龍吟又一人肥短鬚髮散垂吟
曰頭焦鬢禿但心存力盡塵埃不復論莫笑今來同
荻草曾經中日掃柴門明日尋之鐵銚子一柄破笛
一管秃黍穰帚一把
女倚樹吟
太和進士曹唐夜見一女峩冠黃服衣如煙霧倚樹
吟曰暫調清瑟理霓裳塵思那知鶴夢長樹裏有天
春寂寂人間無路月茫茫玉砂瑶草連溪綠雲水桃
花滿洞香霧水風燈易零落不知何日見劉郎唐明
日病卒五代史補載此詩曹唐作
虎脫皮為女子
崔韜宿滁州𫝊舍夜見一虎入門韜懼潜伏視之見
虎脫皮乃一女子上廳事而寢韜出問之云妾家以
畋獵為事韜取皮棄井中携女而去後韜擢第將妻
子赴官宣城再至滁驛視井中虎皮猶在韜取之妻
被之纔畢復變為虎哮吼上廳食韜及其子而去
雞跖集
日三竿
南齊天文志永明五年日出三竿朱色黃色赤暈
月半環
韓渥詩月若半環霜若玉
星牢
貫索九星賤人之牢也九星皆明天下獄煩出列宿
圖
銀灣
謂之銀河也出許洞詩
桑林雨
應璩書曰湯禱桑林克致為雨
去天尺五
韋曲杜鄠近長安諺曰韋曲杜鄠去天尺五
孤雲兩角
廣記興元之南有路險絶謂之孤雲兩角去天一握
分香
陸士衡弔魏武敘云武帝遺令曰餘香可分與諸夫
人
蓴龜
雜組曰蓴根羹之絶美江東謂之蓴龜
抱甕
語林曰冬月釀酒令人抱甕速得味好
食猪
宋明帝能食猪肉炙至二百臠
瓊筵
張說詩云玉斝飛千日瓊筵薦八珍
長鎗
李賀詩長鎗江米熟小樹棗花香
數米秤薪
金載云韋莊澁慳數米而炊秤薪而㸑
釵澤
馮衍妻任氏悍忌惟一婢頭無釵澤而無脂粉
休休休
司空圖歌曰休休休莫莫莫伎倆雖多性靈惡賴是
長教閒處著
白足禪僧
魏武帝時有一僧足白名思始甚有神異號白足禪
師
談柄
南朝棲霞寺大朗法師每談論手執松枝以為談柄
甲乙夜
唐文宗曰若不甲夜觀事乙夜觀書何以為人君也
出於繋表
庾信哀江南賦註曰何休見鄭玄註易曰子之道出
於繋表矣
薛濤
元和初薛濤好製小詩惜其幅大乃狹小之皆以為
便减諸牋皆小名曰薛濤牋
柳三眠
李義山賦曰豈如河畔牛星隔年只聞一過不及苑
中人柳終朝剰得三眠註漢苑中有人形柳一日三
起三倒
急灘上水船
唐裴延裕在内庭文書敏捷號下水船梁太祖受禪
姚洎為學士號上水船又號急灘頭上水船
天乳星
列星圖曰天乳星明則甘露降
銀浦
李賀謂天河為銀浦
綠莎廳
河中府舊有綠莎廳王元之詩云綠莎廳事舊鳴蛩
縹瓦
瑠璃名縹瓦劉陶詩云縹碧以為瓦
雞跖
吕氏春秋善學者如齊王食雞必食其跖
雌甲辰
裴晉公有遺以槐癭者郎中庾威在坐曰此是雌樹
生者公問郎中年甲對云與公同是甲辰公笑曰郎
中便是雌甲辰
資暇集
不拜單于
浩虚舟作蘇武不拜單于賦攷漢正傳是鄭衆非蘇
武也李翰蒙求亦明言蘇武持節鄭衆不拜
車馬行色
將送者多云車馬有行色莊子稱柳下季逢夫子自
盗跖所回非去也以車馬而有塵面焉意殆涉遠而
來者用此宜審何不據文意而正其訛
行李
李字人姓之外更無别義左𫝊行李之李當作使杜
不究意理註云行使人也今遠行結束次第謂之行
李而不悟是行使耳按舊文使字作&KR2139;傳寫誤作李
古使字山下人又人下子
甪里
漢四皓其一號甪里甪音祿今多呼為角魏子友孔
氏秘記慮將來之誤直書祿里
客散
今見賓旅出主人之門必曰客散不知客散孟嘗門
此是王維悲府主人沒之河上乃云秋風正蕭索痛
其主人沒後同僚皆散其可用耶
藥欄
園庭中藥欄即約闌猶言圍援非花藥之欄也有不
悟者以藤架蔬圃媒作切對漢宣帝池藥未御幸者
假與貧民漢書蘭入宫禁字多作草下闌則藥欄尤
分明也
七步
陳思王七步之捷若方今朝諸王則大不佳何者七
步成詩即燃萁煑豆之二十字也若以諸王為捷卒
有十步事相當何不採如後魏耶
渭陽
徵舅氏事必用渭陽豈可輕耶齊楊愔幼時其舅問
讀詩至渭陽未愔便號泣又有思戀二字亦不可輕
用其義類此
萬幾
一日二日萬幾孔安國云幾微也當戒萬事之微也
晉太宗為丞相於事動必經年桓温怪其遲對曰萬
幾那得速耶此對真得書義近改為樞機之機當由
漢王嘉奏封事誤從木傍也顔氏不引孔註以證後
人不根其本且曰漢書尚爾曾不知班顔自誤後學
也
鄼侯
蕭何封侯舉世呼為醝有呼贊者則反掩口而哂深
可訝也鄒氏云屬沛郡者音嵳屬南陽者音贊又茂
陵書云蕭何國在南陽合二家之說則音贊明矣
甘羅
世云甘羅十二為秦相大誤也史記云羅事吕不韋
因說趙有功始皇封為上卿不曾為丞相丞相秦者
是羅祖名茂
押牙
武職有押衙之目衙宜作牙非押衙府也蓋押牙旗
者按兵書云牙旗者將軍之旌故竪於門史傳咸作
牙門今押牙既作押衙牙門亦為牙門也
揚州
以風俗輕揚今作楊柳之楊謬也
星火鋪
肆有以筐以筥或倚或垂鱗其物以鬻者名曰星貨
鋪此蓋言其列貨叢雜如星之繁俗呼為星火鋪誤
也
豹直
新官併宿本署曰爆直合作豹字豹性潔善服氣雨
雪霜霧伏而不出慮汚其身列女傳陶答子妻云南
山有文豹霧雨七日不下食者欲以澤其毛衣成其
文章小謝詩云雖無玄豹姿終隠南山霧是也南華
亦云豹棲於山林伏於嵓六然則併宿公署雅是豹
伏之義
急急如律令
符祝之類末句急急如律令者人以為如飲酒之律
令速去不得滯一說漢朝每行下文書皆云如律令
言非律非令之文書行下當亦如律令故符祝有如
律令之言按律令之令宜平聲讀為零律令是雷邊
捷鬼此鬼善走與雷相疾速故云如此鬼之疾走也
蹙戎
今奕棋取一道人行五棋曰蹙融融宜作戎此戲出
於黃帝蹙鞠意在軍戎也殊非圓融之意庾元規著
坐右方所言蹙戎者今蹙融也
端午
周處風土記仲夏端五烹鶩角黍端始也謂五月初
五日也俗書端午其義無取予家元和中端五詔書
並無作午字
寓直
二字起於潘岳為虎賁中郎將晉朝未有將校省故寄
直散騎省今百官各當本司而直固是當直安可云寓
俗談
俗之誤談何限呼郡刺史為刺使謂般涉為官陟謂
茜為塹食魚謂鱖為桂以鮓鱟為詬人振鼻為噴涕
呿口為愛富殊不知噴啑為噫音隘藏府氣噫出也
又呼熨斗為醖剪刀為箭羃為幕禮為理保為補褒
為捕暴為步觸類甚多不可悉數
麻胡
俗怖嬰兒曰麻胡隋將軍麻祜性酷虐稚童互相恐
嚇曰麻祜來轉祜為胡如憲宗朝涇將郝玭番中皆
畏其威嬰兒啼者以玭怖之則止武宗朝孩孺相脇
云薛尹來者類此也
三臺
今日之催酒三臺或曰鄴中有三臺石崇游宴之地
樂工以促飲又云蔡邕三日之間周歴三臺樂府以
邕曉音律製此曲希其厚遺
措大
稱士流為醋大言其峭醋冠四民之首一說衣冠儼
然有不可犯之色犯必有驗比於醋而更驗或云有
士人貧居新鄭以驢負醋廵邑而賣邑人指其醋䭾
而號之亦云鄭有醋溝士流多居其州溝東尤多甲
族以甲乙敘之故曰醋大四說皆非也醋作措止言
其能舉措大事而已
投子
投擲之義今或作頭字言骨頭所成非也有作骰字
者按諸家之書骰即股字不音投史記蔡澤說范雎
曰博者或欲大投注投瓊也則知以石玉為投擲之
義安有頭骰之理哉
屋頭
俗命如厠為屋頭并州人鑿土為室厠在所居之上
故也一說北齊文宣帝怒崔叔寳以溷汁沃頭
卷白波
飲酒名卷白波起於東漢既擒白波賊戮之如卷席
故酒席倣之以快人情氣也
吳牛魏鵲
初學記月門中以吳牛對魏鵲吳牛以見月而喘魏
鵲者引魏武帝月明星稀烏鵲南飛為據如此則盍
言魏烏乎漢武帝秋風詞云秋風起兮白雲飛草木
黃落兮雁南歸月用魏鵲則風事亦用漢雁矣
杜度
世徵姓名同者必稱杜度韓文公諱辨亦引之按杜
恕篤論云杜操字伯度魏時以名同武帝故隠而舉
字後人削去伯字恕與伯度一家豈可不信篤論之
本真而從文公之末誤也
類說卷二十九
