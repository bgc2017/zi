類說目錄
卷三十四
摭言
登科記英雄入吾彀中
進士稱謂白衣公卿
西監進士歸禮部
神州等第錄張祐徐凝詩
巨鰲首冠蓬山白衣卿相
期集院請衣鉢
宴名恃才傲物
團司發盧彖壓倒元白
胡錡賀啓兩頭娘子拜夫人
櫻桃宴報羅
紅箋名紙楚閏有情
果然&KR0742;得錦標歸阿婆三五年少時
蹙鞠會塔下題名
一雙前進士兩個阿孩兒
韋蟾題詩一舉及第
晉公隂德猶着麻衣待至公
弟子得桂先生灌園
韓退之古之文古之人
滕王閣序拍板曰樂句
飯後鐘富貴在裏
隨僧洗鉢袍似爛銀文似錦
孤寒下淚趙倚樓
太白星精居衆材之上
後來者必銜得錯認顔標作魯公
捉得偷衣賊青桂近嫦娥
錦袚子上着莎衣進士近風偷薄
芳林十哲九重知己
四般契分貴公子行
五老榜千佛名經
謁李相不遇名紙毛生
酒胡子歌冰魂雪魄
花鈿滿面徐妃半粧
斬白蛇賦蹙金結繡
梅花詩李濤詩
為詩放鄉役角觗賦
月中桂詩錦繡堆
李洞詩吳子華詩
犯諱謝啓郎君東閣
金剛杵沅江九肋鼈
太瘦生白紙案子
苦海凡夫肉眼窮相骨頭
原夫之軰乞一聯進士乘驢
一雙窮相眼囚酒星焚醉日
十離詩温八吟
春雪詩杜牧索骰子賭酒
潛救八人水濺羅衣
下水舡上水舡令
長因送人處憶得别家時
目蓮訪母章孝標及第詩
眼中安障口唇開袴
冷淡生活裴三宋五陸九
銀餅餡趙嘏詩
舊語切忌六事
蜣螂推屎塊侍妾名珍珠
弔白傅詩腹笥
月詩上時宰書
温憲淹屈鐵躋
顧雲求書叔孫婼
松圍三尺及第楊三喜
高軒過祭陸龜蒙文
燕許大筆淡墨書
埋没意緒飛泉亭詩
紫袍金魚獻座主瀟湘賦
嗜煎餅尺八空喉
紅兒僕乃杜審言兒
摭遺
安禄山李白遊華山
烏衣國滕王閣記
蔓定僧長老悟卞
老僧今日又遷居紅梅
王魁傳玉溪夢
江南李氏宫中詩弱冠有幾
論琴李積化為虎
人魚進士吕口
獨眠孤館戴嵩牛
胡大婆詩䜟
佛家鄉滄浪亭詩
頭顱可知
類說目錄
類說卷三十四宋曾慥編
摭言
登科記
永徽以前俊秀二科猶與進士並列咸亨之後凡由
文學舉于有司者競集于進士矣由是趙傪等刪去
俊秀故目之曰進士登科記
英雄入吾彀中
唐太宗私幸端門見新進士綴行而出喜曰天下英
雄入吾彀中矣
進士稱謂
李肇國史補曰進士為時所尚久矣由此而出者終
身為聞人其都會之舉場通稱謂之秀才投刺謂之
鄉貢得第謂之前進士互相欽敬謂之先軰俱捷謂之
同年有司謂之座主京兆府考而升者謂之等第外
府不試而貢者謂之拔解將試相保謂之合保羣居
而試謂之私試造請權要謂之關節激揚聲價謂之
還往既捷列名於慈恩寺塔謂之題名大宴於曲江
謂之曲江會籍而入選謂之春關不捷而醉飽謂之
打眊矂匿名造謗謂之無名子退而肄業謂之過夏
執已業往謂之夏課挾狀入試謂之書策
白衣公卿
進士科始於隋大業中盛於貞觀縉紳雖極人臣不
由進士者終不為美歲貢常八九百人謂之白衣公
卿又曰一品白衫其艱難謂之三十老明經五十少
進士時有詩云太宗皇帝真長策賺得英雄盡白頭
西監
隋制龍翔中置西監開元以前進士不由兩監者為
耻
進士歸禮部
俊秀等科初以考功主之開元中員外李昂性剛急
集貢士曰文之美惡悉知之矣如有請託當首黜之
既而昂外舅與李權相善舉權於昂昂怒召權庭數
之又斥權章句之疵以辱之權拱而前曰鄙文不臧
既聞命矣執事昔有詩云耳臨清渭洗心向白雲閒
唐堯衰耄厭倦天下將禪於許由由惡聞其言故洗
耳今天子春秋鼎盛不揖遜於足下而洗耳何哉昂
惶駭訴於執政謂權風狂不遜遂下吏後有請屬無
不從者朝廷以郎官權輕自此改用禮部侍郎
神州等第錄
神州解送自天寳開元之際率以上十人謂之等第
必求名實相副者小宗伯選之或至渾化不然十得
七八苟異於是牒貢院請落故有神州等第錄以記
得人之盛
張祐徐凝詩
白樂天守杭江東進士多奔杭取解時張祐徐凝俱
至祐曰僕為解元宜矣凝曰君有何佳句祐曰甘露
寺有日月光先到河山勢盡來金山寺有樹影中流
見鐘聲兩岸聞凝曰善則善矣奈無野人句云千古
長如白練飛一條界破青山色祐愕然凝果獲選
巨鰲首冠蓬山
盧肇開成中就江西解末乃肇謝曰巨鰲屭贔首冠
蓬山試官曰昨以人數擠排深慚名第奉凂焉得首
冠之語肇曰頑石處上巨鰲戴之豈非首冠耶
白衣卿相
盧暉進士自號白衣卿相
期集院
進士榜出謝後更往期集院其日狀元與同年相見
請一人為錄事其餘主宴主酒主樂探花主茶之類
咸以其日辟之主樂兩人一主飲妓放榜後大科頭
兩人第一部也小科頭一人第二部也常宴即小科
頭主之大宴大科頭主之縱無宴席糾日給茶錢曲
江大會先牒教坊請奏上御紫雲臺垂簾觀焉公卿
家率以是日擇壻車馬填塞
謝衣鉢
狀元以下到主司宅下馬綴行而立斂名紙通呈與
主司對拜主司云請狀元謝名第第幾人謝衣鉢
宴名
宴名有九一曰大相識主司在具慶者二曰次相識
主司在偏侍者三曰小相識主司有兄弟者四曰聞
喜勅下宴五曰櫻桃六曰月燈七曰牡丹八曰看佛
牙九曰關宴最大即離筵也
恃才傲物
蕭穎士恃才傲物嘗携酒郊野風雨暴至有紫衣老
父避雨穎士頗肆凌侮逡巡雨霽車馬卒至老人上
馬呵殿而去曰吏部王尚書也穎士明日具長牋造
門謝尚書責曰恨與子非親屬當庭訓之耳子負文
學之名倨忽如此止於一第乎穎士果終於揚州功
曹
團司發盧彖
崔沆為主罰錄事同年盧彖附近關宴請假往洛及
同年宴于曲江亭子彖以彫幰載妓微服嚲鞚縱觀
為團司所發沆判曰深攙席帽密鞚氊車紫陌尋春
便隔同年之面青雲得路可知異日之心
壓倒元白
寶歷中楊相嗣復具慶下繼放兩榜時先僕射自東
洛入覲嗣復率生徒迎於潼關既回大宴新昌里第
諸生翼坐元白具在賦詩惟楊汝士詩後成最佳元
白歎服汝士醉歸曰我今日壓倒元白其詩警句云
文章舊價留鸞掖桃李新隂在鯉庭
胡錡賀啓
曹汾尚書鎮許下其子希幹及第用錢二十萬榜至
鎮開賀宴日張之於側進士胡錡啓曰桂枝折處著
萊子之彩衣楊葉穿時用魯連之舊箭又曰一千里
外觀上國之風光十萬軍前展長安之春色
兩頭娘子拜夫人
楊汝士尚書鎮東川其子知温及第開宴汝士命官
妓人與紅綾一疋詩曰郎君得意及青春蜀國將軍
又不貧一曲高歌綾一疋兩頭娘子拜夫人
櫻桃宴
新進士尤重櫻桃宴乾符中劉相鎮淮南其子覃及
第勅邸吏曰醵所費取足而已時櫻桃初出和以糖
酪人享蠻畫一小盎不啻數升
報羅
羅玠貞元中及第開宴曲江泛舟玠以溺死後有關
試前亡者謂之報羅
紅牋名紙
裴思謙狀元及第作紅牋名紙十數詣平康里因留
宿賦詩曰銀缸斜背解鳴璫小語偷聲賀玉郎從此
不知蘭麝貴夜來新惹桂枝香
楚閏有情
鄭合敬及第後宿平康里詩曰春來無處不閒行楚
閏相看别有情好是五更殘酒醒時時聞喚狀頭聲
楚娘閏娘妓之尤者
果然&KR0742;得錦標歸
盧肇宜春人與同郡黃頗赴舉頗富肇貧郡牧餞頗
甚盛肇策蹇而過明年肇狀元及第歸刺史以下迎
接因看競渡肇席上賦詩曰向道是龍剛不信果然
&KR0742;得錦標歸
阿婆三五年少時
薛逢晚年厄於宦途嘗策羸赴朝值新進士綴行而
出團司所由輩見逢斥令回避逢遣一介曰報道莫
乞相阿婆三五年少時也曾東塗西抹來
蹙鞠會
咸通中新進士集月燈閣為蹙鞠會四面看棚櫛比
同年四覧鄒希回年七十餘榜末及第同年將欲即
席希回堅請更一巡歴或謔之曰彼亦何敢望回
塔下題名
神龍以來杏園宴後於慈恩寺塔下題名同年中推
善書者紀之他時有將相則朱書之及第後知聞或
遇未及第時題名則為添前字或詩曰曾題名處添
前字送出城人乞舊詩
一雙前進士兩箇阿孩兒
苗台符年十六張讀年十七同年進士同佐鄭少師
宣州幕嘗列題西明寺中或竊註曰一雙前進士兩
箇阿孩兒
韋蟾題詩
李陽題名於昭應縣樓韋蟾戲題曰渭水秦川拂眼
明希仁何事寡詩情只應學得虞姬壻書字纔能記
姓名
一舉及第
白樂天一舉及第詩曰慈恩塔下題名處十七人中
最少年時年二十七省試性習相近遠賦玉水記方
流詩擕謁李逢吉初不為意及覽賦頭曰噫下自人
上逹君咸德以順立性由習分逢吉大竒之
晉公隂德
裴晉公質狀眇小有相者曰郎君形神不入相書若
不至貴即當餓死今殊未見貴處一日遊香山寺有
婦人致一緹䌌於僧伽欄楯祈祝擲筊瞻拜而去度
見其所致收取至暮婦人竟不至詰旦復攜來向者
婦人疾趨撫膺曰阿父無罪被繫昨告人假得玉帶
二犀帶一以貽津要不幸遺失老父之禍無所逃矣
度因授之婦人拜泣請留其一度不答而去後見相
者曰必有隂德及物前途萬里非某所知也度果位
極人臣
猶着麻衣待至公
劉虚白與太平裴公早同研席及公主文虚白猶舉
進士簾前獻詩曰二十年前此夜中一般燈燭一般
風不知歲月能多少猶着麻衣待至公
弟子得桂先生灌園
方干師徐凝干嘗刺凝曰把得新詩草裏論反語曰
村裏老李頻師方干後頻及第詩僧清越贈干詩云
弟子已得桂先生猶灌園
韓退之古之文古之人
李翺云韓退之文古之文也其人古之人也宜春黃
頗師愈亦振名頗覩盧肇為碑扳側唾之而去愈與
人交有死即恤其孤為畢婚嫁孟郊張籍之類是也
滕王閣序
王勃著滕王閣叙時年十四都督閻公不之信令人
伺其下筆初報云南昌故郡洪都新府公曰老生常
談又云星分翼軫地接衡廬公不語至落霞孤鶩齊
飛秋水長天一色公矍然曰此真天才垂不朽矣
柏板曰樂句
韓愈皇甫湜一代龍門牛僧孺携所業謁之其首篇
說樂韓始見題即掩卷問曰且道拍板為什麽僧孺曰
樂句二公大稱賞俟其他適訪之大書其門曰韓愈
皇甫湜同訪翌日送關以下咸往投刺因此名振
飯後鐘
王播少孤貧嘗客揚州木蘭院隨僧齋僧厭之播至
已飯矣二紀來鎮是邦向題字已碧紗幕其上播作
詩曰二十年前此寺遊木蘭花發院新修而今再到
經行處樹老無花僧白頭又曰上堂巳了各西東慚
愧闍黎飯後鐘二十年來塵撲面如今始得碧紗籠
富貴在裏
鄭朗相公遇一僧曰郎君位極人臣然無及第之分
及第即一生厄塞既而狀元及第賀客盈門惟此僧
不至及重試退出唁者甚衆此僧獨賀曰富貴在裏
竟如所卜
隨僧洗鉢
商相公於中條山寺讀書隨僧洗鉢
袍似爛銀文似錦
元和中李凉公下三十三人皆取寒素時有詩曰元
和天子丙申年三十三人同得仙袍似爛銀文似錦
相將白日上青天
孤寒下淚
李德裕頗為寒進開路及南遷或有詩八百孤寒齊
下淚一時南望李崖州
趙倚樓
杜紫微覽趙渭南卷詩云殘星幾點鴈横塞長笛一
聲人倚樓因目嘏為趙倚樓復贈詩曰今代風騷將
誰登李杜壇覇陵鯨海動翰苑鶴天寒
太白星精
李太白謁賀知章知章曰公非人世之人可不是太
白星精耶
居衆材之上
孫偓嘗夢積木數百偓踐履往復李園曰來年必是
狀元何者已居衆材之上果如其言
後來者必銜得
畢諴相公及第年夜聽響卜久無所聞俄遇人投骨
於地羣犬爭趨有一曰後來者必銜得
錯認顔標作魯公
鄭薰侍郎主文誤謂顔標乃魯公之後時徐方未寧
意在激勸忠烈即以標為狀元謝日問及廟院標曰
寒進未嘗有也始知誤取或嘲曰主司頭腦太冬烘
錯認顔標作魯公
捉得偷衣賊
李庭璧就試夜於鋪内偶獲半臂庭璧起取衣之同
鋪曰此非神授逡巡有人擒捉大呼曰捉得偷衣賊
也
青桂近嫦娥
裴筠婚蕭楚公女便擢進士羅隱詩曰細看月輪還
有意信知青桂近嫦娥
錦袚子上著莎衣
許孟容進士及第學究登科時號錦袚子上著莎衣
進士近風偷薄
皇甫湜與李生書曰近風偷薄進士尤甚至有一謙
三十年之說詩未有劉長卿一句已呼阮籍為老兵
矣筆語未有駱賓王一字已罵宋玉為罪人矣書字
未識便高談稷契讀書未知句讀下視服鄭
芳林十哲
沈雲翔十人交通中貴號芳林十哲芳林門名由此
入内
九重知己
劉業特賜及第韋岫賀之曰三十浮名每年皆有九
重知己曠代所無
四般契分
李摯與李敏同姓同歲同門同年登等第摯詩曰因
緣三紀異契分四般同
貴公子行
秦韜玉貴公子行曰階前莎球綠不捲龜眼噴香挽
不斷亂花織錦柳撚線粧點池臺畫屏展却笑書生
把書卷學得顔回忍飢面
五老榜
杜德祥放曾松等五人年俱七十餘時謂之五老榜
千佛名經
張倬落第捧登科記頂戴曰此千佛名經也
謁李相不遇
平曾謁華州李相不遇吟曰老夫三日門前立珠箔
銀屏晝不開詩卷却抛書袋裏譬如閒看華山來
名紙毛生
劉魯風投謁所知為典謁所阻吟曰萬卷書生劉魯
風烟波萬里謁文翁無錢乞與韓知客名紙毛生不
為通
酒胡子歌
盧汪門族甲天下舉進士不第詩曰惆悵興亡繫綺
羅世人猶自選青蛾越王解破夫差國一箇西施已
太多晚年失意作酒胡子歌曰胡貌類人傾側不定緩
急由人不在酒胡酒胡一滴不入腸空令酒胡名酒胡
冰魂雪魄
劉得仁貴主子出入舉場竟無所成曰外家雖是帝
當路且無親既終僧栖白詩曰忍苦為詩今到此冰
魂雪魄已難招直教桂子落墳上生得一枝冤始消
花鈿滿面徐妃半粧
蔣凝應宏詞為賦止及四韻頃刻播𫝊或曰白頭花
鈿滿面不若徐妃半粧
斬白蛇賦
貞元中白樂天應宏詞試漢高祖斬白蛇賦考落盖
賦有知我者斬白帝不知我者斬白蛇也登科之人
賦並無聞白公之賦傳於天下
蹙金結綉
趙牧效李長吉為短歌可謂蹙金結綉而無㾗跡
梅花詩
崔魯梅花詩曰強半瘦因前夜雪數枝愁為晚來天
又曰初開已入彫梁畫未落先愁玉笛吹蓮花詩曰
無因解把無塵袖盛取殘香盡日憐
李濤詩
李濤有詩名如水聲長在耳山色不離門掃地花留
影拂床琴有聲日落長安道秋槐滿地花
為詩放鄉役
任濤詩有露團沙鶴起人卧釣船流數舉不第李隲
廉察江西特放鄉役有論列者隲判曰江西境内為
詩得及濤者即放色役不止濤也
角觝賦
周緘為角觗賦云前勁後敵無非有力之人左攫右
拏盡是用拳之手
月中桂詩
張喬試月中桂詩與月長洪濛扶疎萬古同根非生
下土葉不墜秋風每以圓時足還隨缺處空影高羣
木外香滿一輪中未種青霄日應虚白玉宮何當因
羽化細得問神功
錦繡堆
謝廷浩以詞賦著名號錦繡堆
李洞詩
李洞詩云藥杵聲中搗殘夢茶鐺影裏煮孤燈有送
人歸東詩云島嶼分諸國星河共一天
吳子華詩
吳子華詩云暖漾魚遺子晴遊鹿引麛
犯諱謝啓
進士褚載投贄於蘇威侍郎有數字犯諱載謝啟略
曰曹興之圖畫雖精終慚悞筆殷浩之矜持太過翻
逹空函
郎君東閣
李義山重九日謁令狐相不見題詩屏風而去詩曰
曾共山公把酒巵霜天白菊正離披十年泉下無消
息九日樽前有所思莫學漢臣栽苜蓿還同楚客詠
江蘺郎君官貴施行馬東閣無因更重窺
金剛杵
薛保遜好行巨編自號金剛杵太和公卿之門卷軸
填委率為閽媪脂燭之費因見平易者曰若薛保遜
卷即所得倍於常也
沅江九肋鼈
盧肇初舉先逹或問所來肇曰某袁民也或曰袁州
出舉人耶肇曰袁州出舉人亦由沅江出鼈甲九肋
者蓋稀矣
太瘦生
李白戲贈杜甫曰長樂坡前逢杜甫頭戴笠子日卓
午借問形容太瘦生祇為從來作詩苦
白紙案子
舉人率以白紙糊案子面鄭昌圖曰新糊卓子其白
如銀出試入試千春萬春
苦海
鄭光業有一巨皮箱凡投贄有可嗤者即投其中號
曰苦海
凡夫肉眼窮相骨頭
鄭光業策試夜有吳人突入吳語曰必先必先可相
容否光業為輟半鋪之地其人曰伏取一杓水更乞
煎一碗茶光業忻然為取水煎茶居二日光業狀元
及第其人啓謝曰既煩取水更使煎茶當時不識貴
人凡夫肉眼今日俄為後進窮相骨頭
原夫之輩乞一聯
賈島不善程式每自疊幅巡鋪告人曰原夫之輩乞
一聯
進士乘驢
咸通末執政病舉人僕馬太盛奏請進士並乘驢鄭
光業軀偉大或嘲曰今年勅下盡騎驢短轡長鞦滿
九衢清瘦兒郎猶自可就中愁殺鄭昌圖
一雙窮相眼
崔櫓酒後忤陸肱郎中以詩謝曰醉時顛蹶醒時休
麯蘖催人不自由尀耐一雙窮相眼不堪花卉在前
頭
囚酒星焚醉日
衛元規酒後忤丁僕射以書謝曰自茲囚酒星於天
獄焚醉日於秦坑
十離詩
元相公在浙東賓府有薛書記酒後爭令以酒器擲
傷公子遂出幕既去作十離詩以獻犬離主筆離手
馬離廐鸚鵡離籠燕離巢珠離掌魚離池鷹離架竹
離亭鏡離臺犬詩云馴擾朱門四五年毛香足淨主
人憐無端咬着親情脚不得紅絲毯上眠筆詩芸管
宣毫始稱情紅牋紙上散花瓊都緣用久鋒頭盡不
得羲之手裏擎鸚鵡詩隴西猶自托孤身飛去飛來
上錦茵都緣出語無方便不得籠中更喚人燕詩出
入朱門未忍抛主人常愛語交交&KR0742;泥穢汚珊瑚簟
不得梁間更壘巢
温八吟
温庭筠燭下未嘗起草籠袖憑几每賦一詠一吟而
已場中號温八吟
春雪詩
短李鎮揚州章孝標賦春雪詩云六出飛花處處飄
粘窗拂砌上寒條朱門到晚難盈尺盡是三軍喜氣
消
杜牧索骰子賭酒
張祐客淮南幕中赴宴杜牧同坐有所屬意索骰子
賭酒牧吟曰骰子逡巡裹手拈無因得見玉纖纖祐
曰但知報道金釵落彷彿還應露指尖
潛救八人
温飛卿喜為人代筆沈侍郎主文特召飛卿簾前試
之或曰潛救八人矣
水濺羅衣
裴慶餘佐李公淮南幕嘗遊江舟子刺船篙濺水濕
近坐公色變慶餘作詩曰滿面鵝黃金縷衣翠翹浮
動玉釵垂從教水濺羅衣濕知道巫山行雨歸
下水船
裴廷祐乾寧中在内庭文書敏捷號下水船姚洎號
急灘頭上水船
上水船令
令狐綯相鎮維揚與張祐狎燕公行令曰上水船風
又急帆下人須好立祐曰上水船船底破好看客莫
倚柁
長因送人處憶得别家時
長安有僧善病人文章尤能校語意相合處張籍頗
恚之冥搜愈切因得句曰長因送人處憶得别家時
僧曰此有人道了也乃吟曰見他桃李發思憶後園
春
目蓮訪母
張祐憶亡妓詩曰鴛鴦鈿帶抛何處孔雀羅衫屬阿
誰白樂天呼為問頭祐曰明公亦有目蓮訪母長恨
詞云上窮碧落下黃泉兩處茫茫皆不見此不是目
蓮訪母耶
章孝標及第詩
章孝標及第後寄白樂天曰及第全勝十政官金湯
鍍了出長安馬頭漸入揚州路為報時人洗眼看答
曰假金方用真金鍍若是真金不鍍金十載長安得
一第何須空腹用高心
眼中安障口唇開袴
方干瘦而兔缺性好侮人嘗與龍丘李主簿同酌李
目有翳干改令譏曰措大吃酒點鹽軍將吃酒點醬
只見門外著籬未見眼中安障李答措大吃酒點鹽
下人吃酒點鮓只見手臂著襴未見口唇開袴
冷淡生活
裴令公居東洛夜宴聯句元白有得色及至楊汝士
曰昔日蘭亭無艷質此時金谷有高人白曰笙歌鼎
沸勿作此冷淡生活元曰樂天能全其名
裴三宋五陸九
高祖呼裴寂為裴三明皇呼宋濟為宋五德宗呼陸
贄為陸九
銀餅餡
韋澳孫宏同在翰苑宣宗賜銀餅餡食之甚美皆乳
酪膏腴所製
趙嘏詩
趙嘏詩曰早晚粗酧身事了水邊林下一閒人果止
於渭南尉
舊語
舊語一曰聞多見少跡靜心動卷頭有眼肚裏没嗔
二曰貌謹氣和見而少聞名多
切忌六事
一就門生求及第二求僧道薦三對人前說中表在
重位四誇作客五受享厚六没用處
蜣螂推屎塊
高渙久舉不第或謔之曰一百二十個蜣螂推一個
屎塊不上
侍妾名珍珠
皇甫松牛章公之甥怨不薦為謗詩曰夜入珍珠室
朝遊玳瑁宫珍珠乃侍妾名也
弔白傅詩
宣宗弔白樂天詩云綴玉聯珠三十年誰教冥路作
詩仙
腹笥
吳子華為賦一夕夢成於腹笥
月詩
吳玢月詩云桂根寧有土光外更無空
上時宰書
王泠然上時宰書曰公有文章時豈不欲文章者見
之乎公未富貴時豈不欲富貴者見之乎今貴稱當
朝文稱今代見天下有文章未富貴者宜何如哉
温憲淹屈
温憲天聖中及第為山南從事李巨川表述其淹屈
曰蛾眉先妬明妃為去國之人猿臂自傷李廣乃不
侯之將
鐵躋
胡鉦與裴慶會犯分者擊以鐵躋燈臺也
顧雲求書
顧雲大順中與羊昭業同修史時劉子長僕射著清
名雲力求高逢休諫議書為先容雲潛啓閱之凡一
幅並不言但云雲與昭業等擬將一尺三寸汗脚踏
他燒殘龍尾道而已
叔孫婼
李相讀春秋誤以叔孫婼(勑略反)呼為嫟(女力反)小吏曰
某緣師受誤呼文字今聞相公呼婼為嫟方悟之耳
公曰不然因檢釋文果勑略反公大慚呼小吏一字
師
松圍三尺及第
鍾幅建山齋手植一松夢朱吏曰松圍三尺子當及
第後三十年策名松圍果然
楊三喜
楊敬之拜國子司業次子戴進士及第長子三史登
科時號楊三喜
高軒過
李賀年七歲名動京師韓退之皇甫湜覽其文曰若
是古人吾曾不知若是今人豈有不知之理二公因
詣其門賀總角荷衣而出二公令面賦一篇目為高
軒過
祭陸龜蒙文
陸龜蒙顔堯誌其墓吳子華為祭文曰觸即碎潭下
月拭即滅玉上塵
燕許大筆
顔蒙為文慕燕許大筆
淡墨書
貢院進士榜粘黃紙四張以淡墨氊筆書禮部貢院
四字
埋没意緒
劉光遠作詩尤能埋没意緒
飛泉亭詩
蜀路有飛泉亭詩板百餘薛能過之打去唯留李端
巫山高一篇
紫袍金魚獻座主
庾承宣主文六七年方賜紫金門生李石已恩賜矣
石以紫袍金魚獻座主
瀟湘賦
何涓為瀟湘賦天下傳之同時潘緯以古鏡詩著名
或曰潘緯十年吟古鏡何涓一夕賦瀟湘
嗜煎餅
段維嗜煎餅一餅熟成一韻詩
尺八空喉
姚岩傑與盧肇會于江亭肇改令曰遠望漁舟不闊
尺八姚遽飲嘔噦還令曰憑欄一唾已覺空喉
紅兒
羅虬與宗人隱鄴齊名時號三羅廣明亂後從鄜州
李孝恭籍中有紅兒善肉聲虬作絶句百篇號比紅
詩大行於時
僕乃杜審言兒
杜甫醉後厲聲問嚴武曰公是嚴挺之子武色變甫
曰僕乃杜審言兒
摭遺
安禄山
唐明皇召安禄山用矮金裹脚杌子賜坐肅宗伏青蒲
諫帝曰此胡有竒相吾以此厭之肅宗曰何不殺之
帝曰殺假恐生真肅宗乃召禄山飲教宫人進鴆杯
禄山將飲適會燕&KR0742;泥墮杯中禄山疑乃不飲
李白遊華山
李白失意遊華山遇縣宰方開門决事白乘醉跨驢
過門宰怒不知太白也引至庭下曰汝何人輙敢無
禮白乞供狀狀無姓名曰曾令龍巾拭吐御手調羹
貴妃授硯力士抹靴天子門前尚容吾走馬華隂縣
裏不得我騎驢宰驚起揖曰不知翰林至此太白跨
蹇而去
烏衣國
唐王謝居金陵以航海為業遇風舟破謝附一板抵
一州見翁姬皆皂服曰此吾主人郎也引至宫室見
王坐大殿左右皆婦王皂袍烏冠金花閃閃翁以女
妻謝謝問女曰此國何名曰烏衣國也王召宴於寳
墨殿器皿俱黑命玄玉杯勸謝曰入吾國者漢有梅
成今有足下王命作詩卒章云恨不此身生羽翮王
曰雖不能與君生羽翼亦可令君跨烟霧宴歸女曰
尾句何相譏也王遣人曰某日當回女取靈丹以崑
崙玉合盛之遺謝曰此丹可召人神魂死未踰月者
可使更生王命飛雲軒既至乃烏檀兜子耳令謝入
其中閉目少息已至家梁上雙燕呢喃下視謝乃悟
所止燕子國也至秋二燕將去悲鳴庭戶謝書一紙
係燕尾曰悞到華胥國裏來玉人終日苦憐才雲軒
漂去無消息灑淚春風幾百回來春燕至尾有小柬
乃有寄詩曰昔日相逢冥數合如今暌遠是生離來
春總有相思字三月天南無燕飛明年燕果不來劉
禹錫金陵三咏有烏衣巷詩即知王謝事匪虚耳
滕王閣記
王勃舟次馬當水次見一叟曰來日滕王閣作記子
可搆之垂名後世勃曰此去洪水六七百里今晚安
可至也叟曰吾助汝清風一席中源水府吾主此祠
勃登舟張帆未曉抵洪謁府帥閻公公俾為記贈百
縑回舟登岸叟坐前石磯上曰神既借以好風又教
以不敏夀夭窮通可得知否叟曰子神強骨弱氣清
體羸腦骨虧害目睛不全秀而不實終不貴矣子過
長蘆祠以隂錢十萬焚之吾有博債未償也叟冉冉
没於水際後過長蘆有羣烏飛集桅檣舟不進勃取
紙焚之舟即行
蔓定僧
陳覺場屋失意遊鴈蕩山遠視一木如翠蓋狀乃板
蘿捫石至木下蔓草纏遶一僧坐入定手觸其衣則
隨風而化覺結菴其旁僧忽欠伸開目曰吾有衣寄
山岩命虎守之持吾錫杖取衣虎自不加害覺入岩
得衣虎搖尾而去僧衣新衣說法申曰妙中得妙即
法性空中得定乃真空積善累凶皆由汝意成佛作
鬼悉自心源一切法門本來無門一切妙用本來無
用一身何所有萬法本歸空汝可削髮以順吾教覺
曰髮膚受之父母不敢毁傷僧曰日月星為三光明
則一也天地人為三才道則一也儒釋道三教道亦
一也道養性也釋適性也儒修性也因授覺度世法
後人呼其岩為說法岩
長老悟卞
僧悟卞住持通州琅山入城中開元寺說法有僧問
既稱長何故年少師沉吟曰千年朱頂鶴一日鳳凰
雛僧曰見答何遲師曰洞深雲出晚澗闊水流遲或
問琅山長老因何來開元寺說法師曰家家觀世音
或問木魚何義曰魚晝夜不合目欲修行者日夜忘
寐思道也
老僧今日又遷居
楚郎中同子弟遊茅山遠望林壑既至一小菴僧年
八九十矣曰諸子何故至此此去三里有寺可宿諸
子乃去逼暮至寺因言其故寺僧驚曰我輩知之此
僧隐北山三十年未嘗得見願同作禮凌晨至菴已
無人留詩題曰數株松檜食不盡一沼芰荷衣有餘
剛被旁人相問訊老僧今日又遷居
紅梅
蜀州有紅梅數本郡侯建閣扄鑰遊人莫得見一日
有兩婦人高髻大袖憑欄語笑郡侯啓鑰間不見人
惟東壁有詩曰南枝向暖北枝寒一種春風有二般
憑仗高樓莫吹笛大家留取倚闌干
王魁傳
王魁下第失意入山東萊州友人招遊北市深巷小
宅有婦人絶艷酌酒曰某名桂英酒乃天之美禄足
下得桂英而飲天禄前春登第之兆乃取擁項羅請
詩生題曰謝氏筵中聞雅唱何人戛玉在簾幃一聲
透過秋空碧幾片行雲不敢飛桂曰君但為學四時
所需我辦之由是魁朝暮去來踰年有詔求賢桂為
辦西遊之用將至州北望海神廟盟曰吾與桂誓不
相負若生離異神當殛之魁至京闈寄書曰琢月磨
雲輸我輩都花占柳是男兒前春我若功成去好養
鴛鴦作一池後唱第為天下第一魁私念科名若此
以一倡玷辱况家有嚴君不容也不復與書桂寄書
曰夫貴婦榮千古事與君才貌各相宜又曰上都梳
洗逐時宜料得良人見即思早晚歸來幽閣内須教
張敞畫新眉又曰陌上笙歌錦繡鄉仙郎得意正疎
狂不知憔悴幽閨者日覺春衣帶系長魁父約崔氏
為親授徐州僉判桂喜曰徐去此不遠當使人迎我
矣遣僕持書魁方坐廳决事大怒叱書不受桂曰魁
負我如此當以死報之揮刃自刎魁在南郡試院有
人自燭下出乃桂也魁曰汝固無恙乎桂曰君輕恩
薄義負誓渝盟使我至此魁曰我之罪也為汝飯僧
誦佛書多焚錢紙捨我可乎桂曰得君之命即止不
知其他也魁欲自刺母曰汝何悖亂如此魁曰日與
冤會逼迫以死母召道士高守素屢醮守素夜至官
府魁與桂髮相繫而立有人戒曰汝知則勿復拔數
日魁竟死
玉溪夢
金俞遊關中過大回山望西峯石壁日射如血父老
云秦坑儒於此俞題詩曰儒血未乾秦鹿走焚書烟
斷漢兵呼歸仁棄虐蒼生意黔首從來本不愚夜夢
二吏追至一處若王者居曰此秦皇玉溪宫也俄見
秦皇曰與汝時異而代變何今是而古非謗古者律
文所禁訕上者罪不容誅命左右斬之俞曰向使陛
下納直士之正言拒佞人之邪說天下從何而叛也
尚以昔時不道之氣加今日無過之人秦皇怒少霽
令為文謝過乃命東偏賜食令著秦所以失漢所以
得秦皇覽奏涕下曰卿言正中吾過恨不與卿同時
俞曰使臣生於陛下時亦不能用當時豈無正人哉
秦皇曰吾幽處此宮不知歲月多少因卿言自咎不
已卿可還矣命吏送還
江南李氏宫中詩
歐永叔曰詩源乎心者也富貴愁怨係乎所處江南
李氏宫中詩曰簾日已高三丈透金爐次第添香獸
紅錦地衣隨步皺佳人舞徹金釵澑酒惡時拈花蕊
嗅别殿時聞簫鼓奏與時挑野菜和根煮旋斫生柴
帶葉燒之句異矣
弱冠有幾
王文正公曰卑幼接對尊長或侍先生父執有問當
以實對近有世家子弟吾問其年幾何曰弱冠(闕)有
幾問乘馬曰千乘驢曰有蹇衞子又問曾謁某官乎
曰扎得一刺見擬祗侯
論琴
舜作五絃琴歌南風思長養之德也後增之文武二
絃師曠一曲未終則大風雨隋三年國大旱甚哉正
聲之作薄德者不能聽也其曲不過廣陵散風入松
别鶴怨十餘弄耳今好琴者雜以新聲悲夫
李積化為虎
唐儼為御史奉使嶺表路出荆南驛吏曰溪曲有虎
可由山後路行儼曰吾銜王命避虎何也鞭馭而去
有虎躍出返入大草中言幾傷吾故人儼識其聲是
其友李積也問曰君何由至此虎曰昨病發狂走山
谷間化為虎自是冕而趨者翼而翔者毳而持者搏
而啖之向有一婦人銀握臂吾銜至水去斯百步君
過而取之遺吾家吁食其人而取其物以遺妻子非
人所為今日吾倒行逆施耳儼曰君平生得此有恨
乎虎曰吾曾私孀婦其家常有害我心吾因醉一家
盡殺之而去此為恨耳儼上山未定見巨虎大吼聲
震林木而去
人魚
張守信泊船新開湖有漁者舉網得魚近百斤自腰
而下魚也腰上乃美婦人守信酌酒飲之面益紅美
或取湯一杓飲之急噴去似傷乎熱也舟人曰殺之
不祥復還之深水其魚合掌言曰劫火未壊人首魚
身昔為東魯太史今作泊水小君投我以酒固以
為感沃我以湯斯亦不仁
進士吕口
楊愿監都下倉有通謁云江州進士吕口既見投短
啓曰幽室微光寒泉涸滴楊宜之庖屢空孔緒之車
何適愿曰孔緒之車何故事也其人曰楊三楊三汝
楊返之孫楊中之子也孔緒之事何必問也愿怒欲
擊之其人溘然仆地惟露幞頭巾子愿遽鋤之化為
大鼠走入倉下
獨眠孤館
唐州押衙崔慶成轄香藥綱詣内庫抵皇華驛舍夜
見美婦人曰今日見君君必有疑今日捨君我寧不悔
俟君回轅别圖後會擲字云川中狗百姓眼媽撲兒
御厨飯洎還不敢宿皇華驛寓旅邸前婦人來曰今
日之事可諧否十二字能辨否慶成不對因命青衣
進酒終不舉盞乃作詩云妖魄芳魂自古靈多情心
膽似平生知君不是風流物却上幽原怨月明青衣
曰小娘子嘗養鸚鵡十餘年竟不言乃其驗乎婦人
歎曰是矣乃作啞鸚鵡詩云雕籠馴養許多時終歲
曾無一句詞深恨化工情大悞因何偏與好毛衣擲
紙于地燈火俱滅丁晉公嘗見十二字曰川中狗蜀
犬也獨字百姓眼民目也眠字媽撲兒爪子也孤字
御厨飯官食也館字乃獨眠孤館四字
戴嵩牛
唐戴嵩善畫水牛因筆墜則為烏牛畫飲水之牛則
水中見影畫牧童牽牛則牛瞳中有牧童
胡大婆
牛世基就學東林山寺夜有叩門者云胡三婆祗侯
既坐曰吾東海龍王之姑龍王功德高上天許作碑
故來奉托世基未許乃曰某言輕令二家婦奉告俄
有胡二婆祗侯曰何故不為下筆當令大家婦奉告
伊甚有性氣旋有冷風觸面大婆目若電光正色云
適令二妹託作碑已磨白螭石仍請紫陽大人題額
足下若入此緣萬劫不朽世基急取紙書云洪因聖
果雖已有成有僕勾龍信乃持杖云空山夜半是何
神鬼輙敢撓人於大婆脛後擊之大婆戟手曰此事
當令孫驃騎折又聞人語曰地下幸有韓文公李白
輩隨分道得文字那個冤家教託此人唆使下打損
大婆這公事了不得忽有甲馬泊殿東召世基曰某
即孫驃騎也勾龍信自有處置秀才亦須薄譴一吏
刺世基面云配北山放羊驃騎領兵出寺視勾龍信
已斃於竈下世基以妖怪文其而欲自盡老僧曰何
不飛章上告世基纔執筆面上字已失其僕則竟不
生矣
詩讖
廖融處士作句曰雲穿搗藥屋雪壓釣魚船融自解
曰屋破雲穿其中無人也船為雪壓無用也未幾果
卒
佛家鄉
余安道遊山寺詩云暫離人世界且到佛家鄉議者
以為不吉果卒
滄浪亭詩
蘇子美滄浪亭詩云自嗟不及游魚樂虛作人間半
世人又山蟬帶響穿松戶野蔓蟠青入破窗窗破蔓
蟠其中似無人居竟世所惜楊軒燈詩解照日月不
照處獨明天地未明時然日月不照處有照何用也
天地未明時能明何用也軒竟卒於布衣
頭顱可知
陶弘景與從兄書曰仕宦期四十左右作尚書郎即
投簪高邁今三十六方作奉朝請頭顱可知不如早
類說卷三十四
