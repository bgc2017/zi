類說目錄
卷二十
傳燈錄
學非非想四諦法輪
金棺高七多羅樹至雙樹悲泣
寳盖折柄身十七性十七
三屍化華鬘寳山者身
從自心来義勝
言與心親行與道合處胎六十歲
脇尊者鋸義木義
汝化性海得否蟒住石窟
除我慢一針投水
身心俱定鈴鳴風鳴
答無者誰善惡之報
心無所希名之曰道夢吞二珠
林間已經九白聖子
開手奉珠當為佛事
瓔珞童子無價寳珠
立六宗壁觀一念廻機隻履
頂骨如五峰秀出解脱法門
姓空本来無一物
形為影本聲是響根嬾融
安心偈色聲鴆毒
逢徑即止鵲巢和尚布毛侍者
見性成佛捨父逃走
如人飲水了元歌
破竈墮岳神受戒
風動幡動念法華經三千部
拆幔幢門外覓三車坐禪豈得成佛
一宿覺即心是佛
兩宗卧輪偈
飢来喫飯困来即眠虎似什麽
枯木偈大空小空二虎
凌行婆一口吸盡西江水
百丈竿頭進一步貧無卓錐之地
擊竹作聲一念修無漏道
師唱誰家曲誰將生死與汝
五禪一指頭禪
選佛場雲在青天水在瓶
日遺十餅切忌道着
船子和尚有把茅盖頭
辨愚癡齋一中學人本分事
枯木龍吟路逢猛虎
三十年得拄杖力末後一句
竹箸瓦碗如何是古佛心
東家人死西家助哀如何是布袋下事
臨刑偈無去無来
此心能有幾人知
類說目錄
類說卷二十宋曾慥編
傳燈錄
學非非想
釋迦佛生刹利王家放大智光明照十方世界涌金
蓮花自然捧雙足分手指天地作獅子吼聲即周昭
王二十四年也年十九欲出家夜有天人名淨居於
窗牖中义手白太子言出家時至乃於檀特山中修
道鬱頭藍弗處學非非想於二月八日明星出成佛
號天人師時年三十於鹿野苑中為橋門陳如等轉
四諦法輪論道果說法住世四十九年將金縷僧迦
黎衣傳法與摩訶迦葉說無常偈曰諸行無常是生
滅法生滅滅已寂滅為樂諸弟子以香薪茶毗之燼
後金棺如故高七多羅樹往反空中化火三昧得舍
利八斛四斗世尊滅後一千十七年永平中教至中
夏
四諦法輪
金棺高七多羅樹(並見上)
至雙樹悲泣
第一祖迦葉世尊入般涅槃迦葉至雙林樹間悲戀
號泣佛於金棺内現雙足
寳盖折柄
第二祖阿難梵語阿難陀此云歡喜如来多聞博達
智慧無碍世尊以為總持第一受持法藏如水𫝊器
阿難念身危脆猶如聚沫辭阿闍王門者曰王寢不
可以聞王夢寳盖嚴飾風雨折柄墜地既寤即至毘
舍離城見阿難於常河中流將入寂滅雪山五百仙
人飛空而至阿難為說法須臾五百羅漢為諸仙人
出家受具阿難踊身虛空作十八變分身四分一奉
娑竭羅龍宫一奉毘舍離龍王一奉阿闍王各造塔
供養
身十七性十七
第三祖商那和修者化緣既久得優婆毱多為給侍
因問曰汝年幾也荅曰十七師曰汝身十七耶性十
七耶荅曰師髮已白為髮白耶心白耶師曰我但髮
白非心白耳毱多曰我身十七非性十七也和修知
是法器遂為落髮偈曰非法亦非心無心亦無法說
是心法時是法非心法
三屍化華鬘
第四祖優婆毱多隨方行化魔宫震動波旬竭力以
害正法密持瓔珞伺尊者入定縻之於頸尊者取人
狗蛇三屍化為華鬘以酬波旬大喜引頸受之即變
三種臭屍波旬盡其魔力不能移動乃升六欲天告
諸天王及梵王求解王曰若因他倒還因他起離他
求起終無其理波旬即禮尊者哀露懴悔毱多曰汝
可自唱歸於三寳魔王合掌三唱華鬘悉除四祖化
導最多每度一人以一籌置石室縱十八尋廣二十
尋充滿其間後得提多迦乃付大法眼藏
寳山者身
五祖提多迦初生夢寳山泉涌日從窟出照耀天地
四祖曰寳山者身也泉涌者法無盡也日從窟出者
入道之相也照耀天地者知慧超越也
從自心来
六祖彌遮迦至比天竺國有一人持酒問曰師何方
而来欲往何所師曰從自心来欲往無處曰識我手
中物否師曰此是觸器曰師識我否師曰我即不識
識即非我
義勝
七祖婆須蜜者忽一智者自稱難提日與師論義師
曰仁者論即不義義即不論若疑論義終非義論難
提知師義勝即曰我願求道沾甘露味
言與心親行與道合
八祖難提者至毗舍羅家一子名伏䭾蜜多禮拜曰
父母非我親誰是最親者諸佛非我道誰為最道者
尊者曰汝言與心親父母非可比汝行與道合諸佛
心即是外求有相佛與汝不相似欲識汝本心非合
亦非離
處胎六十歲
九祖伏䭾蜜多有長者擕一子来曰此子處胎六十
歲因號難生今令出家師說偈曰真理本無名因名
顯真理受得真實法非真亦非偽
脇尊者
十祖初侍伏䭾尊者未嘗睡眠謂其脇不至席因號
脇尊者
鋸義木義
十一祖富那夜奢有馬鳴大士問曰我欲識佛師曰
不識者是曰佛既不識焉知是乎師曰既不識佛焉
知不是曰此是鋸義師曰彼是木義復問鋸義者何
曰與師正出又問木義者何曰汝被我解馬鳴遂悟
汝化性海得否
十二祖馬鳴大士忽見女子說偈曰稽首長老尊當
受如来記今於此地上宣通第一義師曰將有魔来
吾當除之即現一金龍震動山岳師儼然如坐魔遂
滅復本形曰我名迦毗摩羅化巨海為小㮀師曰汝
化性海得否曰我未嘗知師曰山河大地皆依法建
三昧六神通由兹法現迦毘遂發信心與徒衆三千
俱来剃度師乃付法
蟒住石窟
十三祖迦毗摩羅入山逢大蟒盤繞師身師授三皈
依蟒化為素服老人曰我昔為比丘有初學數来請
益我煩為應荅起嗔恨想命終墮為蟒身住是窟中
千載適聞戒法故来謝耳又曰北有大樹蔭覆五百
丈其樹王名龍樹
除我慢
十四祖龍樹尊者至南印國人多信福業曰人有福
業世間第一徒言佛性誰能觀之尊者曰汝欲見
佛性先須除我慢彼人曰佛性大小荅曰非小非大
非廣非狹無福無報不死不生
一針投水
十五祖迦那提婆謁龍樹大士及門龍樹先遣人以
滿鉢水示之祖以一針投水欣然契會
身心俱定
十六祖羅睺羅多見僧迦難提入定方起尊者曰汝
身定耶心定耶曰身心俱定尊者曰身心俱定何有
出入曰雖有出入不失定相如金在井金體常寂
鈴鳴風鳴
十七祖僧迦難提見山舍一童子持圓鑑曰諸佛大
圓鑑内外無瑕翳兩人同得見心眼皆相似即出家
受戒名迦邪舍多時聞風吹殿銅鈴聲尊者問師曰
鈴鳴耶風鳴耶師曰非風非鈴我心鳴耳曰心復誰
乎曰俱寂靜
答無者誰
十八祖迦邪舍多至月氐國一婆羅門舍自扣其門
舍主羅多曰此舍無人尊者曰荅無者誰羅多遽開
關延接投誠出家
善惡之報
十九祖鳩摩羅多曰善惡之報有三時焉凡人但見
仁殀暴夀逆吉義凶便謂亡因果不知影響相隨毫
釐靡忒百千萬劫亦不磨滅
心無所希名之曰道
二十祖闍黎多曰我不求道亦不顛倒我不禮佛亦
不輕慢我不長坐亦不懈怠我不廢食亦不雜食我
不知足亦不貪慾心無所希名之曰道
夢吞二珠
二十一祖婆修盤頭其母初夢吞明暗二珠有孕有
一羅漢曰汝當生二子一即祖師一即芻尼昔如来
在雪山修道芻尼巢於頂上佛既成道芻尼受報為
那提國王佛記云汝後與聖同胞今無爽矣芻尼野
鵲子
林間已經九白
二十二祖摩拏羅曰我在林間已經九白印度以一
年為一白偈曰心隨萬境轉轉處實能幽隨流認得
性無喜復無憂
聖子
二十三祖鶴勒七歲游行聚落覩民間淫祀入廟叱
曰汝妄興禍福幻惑於人歲費牲牢傷害斯甚言訖
廟貌忽壊鄉黨謂之聖子
開手奉珠
二十四祖師子比丘有長者引一子見師曰此子當
生便拳左手今既長矣終未能舒願聞宿因師即手
接曰還我珠来童子遽開手奉珠師曰吾前為僧有
童子婆舍吾赴西海齋受襯珠付之今見還矣遂為
法嗣
當為佛事
二十五祖婆舍斯多中印國王太子求出家祖曰汝
欲出家當為何事曰不為别事祖曰不為何事曰不
為俗事祖曰當為何事曰當為佛事
瓔珞童子
二十六祖不為蜜多有婆羅門子不知名氏或自言
瓔珞人謂之瓔珞童子尊者曰此童子即大勢至菩
薩也
無價寳珠
二十七祖般若多羅南印王施無價寳珠王子曰此
是世寳於諸寳中法寳為上此是世光於諸光中智
光為上此是世明於諸明中心明為上
立六宗
二十八祖達磨天竺國有佛大勝多立六宗一有相
宗二無相宗三定慧宗四戒行宗五無得宗六寂靜
宗師歎其分裂一一化服六宗之人皆歸其教又說
偈曰在胎為身處世為人在眼曰見在耳曰聞在鼻
辨香在口談論在手執捉在足運奔徧現俱該法界
收攝在一微塵識者知是佛性不識喚作精魂師泛
海至廣州梁武帝迎請至金陵曰朕造寺捨經度僧
不可勝紀有何功德師曰並無功德此但人天小果
有漏之因如影隨形雖有非實帝問如何是聖諦第
一義曰廓然無聖帝曰對朕者誰師曰不識帝不領
悟潛回洛陽止嵩山少林寺終日面壁觀婆羅門有
僧神光自維曰昔人求道敲骨取髓刺血濟飢布髮
淹泥投崖餉虎古尚如此我又何人其夜大雪豎立
不動師曰汝求何事光曰願和尚開甘露門廣度羣
生自斷左臂置前師與易名慧可光曰我心未寧乞
師與安師曰將心来與汝安光曰覓心了不可得師
曰我與汝安心竟師將西歸命門人各言所得道副
曰如我所見不執文字不離文字而為道用師曰汝
得吾皮毛總持曰我今一見更不再見師曰汝得吾
肉道育曰四大本空五隂非有而我見處一法可得
師曰汝得吾骨最後慧可禮拜後依位而立師曰汝
得吾髓又曰明道者多行道者少說理者多通理者
少汝當闡揚物理使悟一念廻機便同本得偈曰吾
本来兹土傳教救迷情一花開五葉結果自然成時
魏氏禪雋如林律師流支三藏僧中鸞鳳也與師論
議是非鋒起競加毒藥師端居而逝後三歲人遇師
于葱嶺手攜隻履翩翩獨逝問師何往曰西天去明
帝令唘壙惟空棺一隻革履存焉
壁觀一念廻機隻履並見上
頂骨如五峯秀出
二十九祖慧可大師宴坐香山八載見一神人曰將
欲受果何滯此也翊日頭痛如刺其師欲治之空中
曰此乃換骨非常痛也師覩其頂骨如五峯秀出矣
後有居士来問曰弟子身纏風恙請和尚懴罪師曰
將罪来與汝懴居士曰覓罪不可得師曰我與汝懴
罪竟宜依佛法僧住曰和尚是僧何名佛法師曰是
心是佛是心是法佛法無二僧寳亦然曰今日始知
罪性不在内不在外不在中間如其心然佛法無二
也
解脱法門
三十祖僧璨大師有沙彌乞解脱法門師曰誰縛汝
曰無人縛師曰何更求解脱乎
姓空
三十一祖道信大師逢一小兒師曰汝何姓曰是佛
姓師曰汝無姓耶曰姓空
本来無一物
三十二祖弘忍大師有居士盧慧能来謁師曰汝自
何来曰嶺南師曰欲何事曰求作佛師曰嶺南人無
佛性若何得佛曰人有南北佛性豈然有僧神秀於
廊壁書偈曰身是菩提樹心如明鏡臺時時勤拂拭
莫遣有塵埃能密于偈側寫云菩提本非樹明鏡亦
非臺本来無一物何假拂塵埃大師乃𫝊衣付法於
能
形為影本聲是響根
向居士致書二祖曰影因形起響逐聲来弄影勞形
不識形為影本揚聲止響不知聲是響根
嬾融
金陵牛頭山法融禪師少通經史歎曰儒道世典非
究竟法般若正觀出世舟航遂投師落髮入牛頭山
有百鳥銜花之異貞觀中四祖親訪問寺僧此間有
道人否曰出家兒那箇不是道人祖曰阿那箇是道
人僧云山中有一嬾融莫是道人遂入山見師遶庵
有虎狼之類祖乃舉兩手作怖勢師曰猶有這個在
師乃稽首請真要祖曰百千法門同歸方寸河沙妙
德總在心源一切業障煩惱本来空寂一切因果皆
如夢幻無三界可出無菩薩可求汝但任心自在觸
目遇緣快樂無憂故名為佛
安心偈
慧忠禪師有安心偈曰人法雙淨善惡兩忘真心真
實菩提道場
色聲鴆毒
鍾山曇璀禪師初謁牛頭融師曰色聲為無生之鴆
毒受想乃至人之坑穽
逢徑即止
徑山道欽禪師為玄素禪師弟子師曰汝乘流而行
逢徑即止師遂南行至徑山乃住錫焉有僧問如何
是道師曰山上有鯉魚水底有蓬塵
鵲巢和尚布毛侍者
杭州道林禪師初至秦望山見長松枝葉蟠屈如盖
遂棲止其上時謂之鳥窠禪師復有鵲巢其側人目
為鵲巢和尚有侍者會通欲辭去師曰何往曰往諸
方學佛法師曰若是佛法此中亦有少許於身上拈
起布毛吹之遂悟時謂布毛侍者元和中太守白居
易入山曰師住處甚危險師曰太守危險尤甚曰弟
子位鎮江山何險之有師曰薪火相交識性不停得
非險乎又問佛法大意師曰諸惡莫作衆善奉行白
曰三歲孩兒也解恁麽道師曰三歲孩兒雖道得八
十老人行不得
見性成佛
天台雲居智禪師有僧問見性成佛其義云何師曰
清淨之性本来湛然如是明見乃名見性性即佛佛
即性故云見性成佛
捨父逃走
北京神秀禪師有偈曰一切佛法自心本有將心外
求捨父逃走
如人飲水
蒙山道明禪師曰入處如人飲水冷暖自知
了元歌
洛京仁儉禪師唐天后詔入殿前仰視后曰會麽后
曰不會師曰老僧持不語戒翌日進短歌十九首並
敷演真理唯了元歌盛行於世
破竈墮
和尚隠嵩山有廟甚靈一竈不輟烹殺物命師以杖
三敲云咄此竈只是泥瓦合成聖從何来靈從何起
恁麽烹宰物命竈乃傾破墮落俄有一人青衣峩冠
拜曰我本竈神久受業報今日蒙師說法吾得生天
中特来致謝安國師號為破竈墮嘗嘆曰此子會盡
物我一如朗月處空無不見者
嶽神受戒
元珪禪師有異人峩冠而至曰我嶽神也能生死於
人師曰吾本不生汝焉能死吾視生與空等視吾與
汝等汝能壊空與汝乎苟能壊吾則不生不滅也汝
不能又焉能生死吾耶神稽首乞戒師曰付汝五戒
能不淫乎曰亦娶也師曰謂無羅欲也曰能師曰能
不盜乎曰何乏我也師曰謂享而福淫不供而禍善
也曰能師曰能不殺乎曰我實司其柄師曰謂有濫
誤疑混也曰能師曰能不妄乎曰我正直師曰謂先
後不合天心也曰能師曰汝不遭酒敗乎曰能師曰
如上是為佛戒
風動幡動
慧能大師寓止法性寺暮夜風颺刹幡聞二僧對論
一云幡動一云風動師曰風幡非動動自心耳
念法華經三千部
洪州法達禪師七歲出家誦法華經禮祖師頭不至
地祖訶曰禮不投地何如不禮師曰念法華經已及
三千部祖曰負此事業都不知過聽吾偈曰禮本折
幔幢頭奚不至地有我罪即生亡功福無比又曰汝
今名法達勤誦未休歇空誦但循聲明心號菩薩汝
今有緣故吾今為汝說但信佛無言蓮花從口發又
曰心迷法華轉心悟轉法華誦久不明義與義作讎
家無念念即正有念念成邪有無俱不計長御白牛
車師曰經說三車大牛車與白牛車如何區别祖曰
佛為凡夫說此理殊不知坐却白牛車更於門外覓
三車師喜曰經誦三千部曾無一句亡未明出世旨
寧歇累年狂羊鹿牛權設初中後善揚誰知火宅内
元是法中王
折幔幢門外覓三車(並見上)
坐禪豈得成佛
南嶽懷讓禪師有沙門道一坐禪師問曰大德坐禪
圖什麽曰圖作佛師取一磚於石上磨一曰作什麽
師曰磨作鏡一曰磨磚豈得成鏡耶師曰坐禪豈得
成佛耶師入室弟子有六人師各印可云一人得吾
眉善威儀一人得吾眼善顧盼一人得吾耳善聽理
一人得吾鼻善知氣一人得吾舌善談說一人得吾
心善古今
一宿覺
永嘉玄覺禪師初謁六祖問荅相失便欲辭去祖留
一宿時謂一宿覺
即心是佛
司空山本淨禪師楊光庭問佛道之義師曰若欲求
佛即心是佛若欲會道無心是道
兩宗
唐天寳四年定兩宗南能頓宗即六祖慧能盧行者
居慧溪北秀漸教即神秀亦師五祖悟解無及旁出
法嗣
卧輪偈
卧輪禪師偈云卧輪有伎倆能斷百思想對境心不
起菩提日月長六祖曰此偈未明心地因作偈曰慧
能沒伎倆不斷百思想對境心數起菩提怎麽長
飢来喫飯困来即眠
大珠慧海禪師或問和尚修道如何用功師曰飢来
喫飯困来即眠曰一切人總如是同師用功否曰不
同他喫飯時不肯喫飯百種須索睡時不肯睡千般
計較所以不同也
虎似什麽
彬山智堅禪師與歸宗南泉行脚從虎邊過問歸宗
云虎似什麽宗云似個猫兒師曰似個狗子泉云我
見是個大蟲
枯木偈
大梅山法常禪師有偈云摧殘枯木倚寒林幾度逢
春不變心樵客遇之猶不顧郢人那得苦追尋
大空小空二虎
潭州華林善覺禪師一日觀察使裴休訪之問有侍
者否師曰有兩個乃喚大空小空時二虎自庵後出
師曰有客且去二虎咆哮而去休問作何行業感得
如斯師曰山僧常念觀音
凌行婆
浮杯和尚有凌行婆来禮拜問荅有僧舉似南泉
泉曰苦哉浮杯被老婆摧折
一口吸盡西江水
襄州居士龐藴初謁石頭和尚復與丹霞禪師為友
石頭問日用事作麽生對曰日用事無别唯吾自偶
諧頭頭非取舍處處勿張乖朱紫誰為號丘山絶點
埃神通并妙用運水及搬柴後參馬祖云不與萬法
為侣是什麽祖云待汝一口吸盡西江水即向汝道
居士頓悟曰有男不婚有女不嫁大家團欒頭共說
無生話一女名靈照常隨製竹漉籬鬻之以供朝夕
百丈竿頭進一步
招賢大師偈曰百丈竿頭不動人雖然得入未為真
百丈竿頭須進步十方世界是全身又曰學道之人
不識真只為從来認識神無始劫来生死本痴人喚
作本来身
貧無卓錐之地
仰山慧寂禪師問香嚴見處如何嚴曰去年貧未是
貧今年貧始是貧去年無卓錐之地今年錐也無師
曰汝只得如来禪未得祖師禪
擊竹作聲
香嚴智閑禪師因山中芟除草人以瓦礫擊竹作聲
廓然省悟
一念修無漏道
楚南禪師曰諸子設使解得三世佛教如瓶注水吸
得百千三昧不如一念修無漏道免被人天因果繋
絆
師唱誰家曲
首山省念禪師有僧問師唱誰家曲宗風嗣阿誰師
曰少室巖前親掌視僧曰更請洪音和一聲師曰如
今也要大家知
誰將生死與汝
石頭希遷禪師有僧問如何是解脱師曰誰縛汝又
問如何是淨土師曰誰垢汝問如何是涅槃曰誰將
生死與汝
五禪
禪有五有凡夫禪有外道禪有小乘禪有大乘禪有
最上乘禪
一指頭禪
俱眠和尚初住菴遇天龍和尚豎一指示之師大悟
臨寂示曰吾得天龍一指頭禪一生用不盡
選佛場
丹霞天然禪師初習儒將應舉道遇一禪客問仁者
何往曰選官去禪客曰選官何如選佛曰選佛當往
何所曰江西馬大師出世此選佛場也師往見馬祖
乃令參南嶽石頭
雲在青天水在瓶
藥山惟儼禪師朗州刺史李翺問如何是道師曰雲
在天水在瓶翺作偈曰練得身形似鶴形千株松下
兩函經我来問道無餘話雲在青天水在瓶翺問如
何是戒定慧師曰太守欲保任此事須向高高山頂
坐深深海底行閨閣中物捨不得便為滲漏師一
夜登山大笑翺贈詩曰選得幽居愜野情終年無送
亦無迎有時直上孤峯頂月下披雲笑一聲
日遺十餅
龍潭崇信禪師賣餅家子也悟和尚居皇天寺師日
以十餅遺之悟嘗留一餅曰吾惠汝以蔭子孫師自
念曰餅是我持去何反遺我遂問之悟曰是汝持来
復汝何咎師曉玄旨遂請出家一日問心要悟曰任
性逍遥隨緣放曠但盡凡心無别勝解
切忌道着
道吾山圓智禪師藥山問何處来曰游山来藥山曰
速將道来曰山上鳥兒白如雪澗底游魚忙似轍藥
山曰智不到處切忌道着師見雲巖不安曰離此殼
漏子於甚處相見巖曰不生不滅處相見師曰何不
道非不生不滅處所不求相見
船子和尚
華亭船子和尚於華亭吳江泛小舟時號船子和尚
有把茅盖頭
德山宣鑒禪師潙山問衆還識這阿師也無衆曰不
識潙曰是伊將来有把茅盖頭罵佛罵祖去
辨愚痴齋一中
良价禪師既坐化其徒號慟師復開目曰勞生息死
於悲何有召主事僧令辨愚痴齋一中責其戀情延
至七日食具方畢端坐長逝
學人本分事
白馬遁儒禪師或問如何是學人本分事師曰昨夜
三更日正曙問如何是法身向上事師曰井底蝦蟇
吞却月
枯木龍吟
僧問香嚴如何是道嚴曰枯木龍吟僧曰學人不會
嚴曰髑髏裏眼睛
路逢猛虎
雲居禪師有僧問路逢猛虎時如何師曰千人萬人
不逢偏汝便逢問孤峯獨宿如何曰閒者十間僧堂
阿誰教汝孤峯獨宿
三十年得拄杖力
道希禪師拄杖云三十年在山得此氣力有僧問得
他什麽氣力師曰過溪過嶺東拄西拄
末後一句
守清禪師有僧問末後一句師曰塵中人自老天際
月常明如何是和尚家風曰一瓶兼一鉢到處是生
涯問佛法大意曰擾擾匆匆晨鷄暮鐘
竹箸瓦碗
西明院琛禪師僧問如何是和尚家風師曰竹箸瓦
碗
如何是古佛心
華嚴慧達禪師僧問如何是古佛心師曰山河大地
問如何是華嚴境師曰滿目無形影
東家人死西家助哀
天台拾得者豐干禪師山中行至赤城見一人攜至
寺中名為拾得一日掃地寺主問汝畢竟姓個什麽
在何處住拾得放下掃帚义手而立寺主罔測寒山
搥胸曰蒼天蒼天拾得問汝作什麽曰豈不見道東
家人死西家助哀二人作舞大笑而出
如何是布袋下事
布袋和尚形材猥矮蹙額皤腹以杖荷一布囊供身
之具盡貯囊中入市見物求乞或醯醢魚葅不接入
口分少許投囊中白鹿和尚問如何是布袋師便放
下布袋又問如何是布袋下事師負之而去
臨刑偈
僧肇法師遭秦主難臨刑偈曰大元初無主五藴本
来空將頭臨白刃猶似斬春風
無去無來
李翺見老宿獨坐問曰端居丈室當何所務曰法身
凝寂無去無来
此心能有幾人知
禪月詩云禪客相逢只彈指此心能有幾人知
類說卷二十
