類說雜家類五(雜纂之屬)
提要
(臣)等謹案類說六十卷宋曾慥編慥字端伯
晉江人孝寬曾孫丞相懷之從兄也官至尚
書郎直寳文閣奉祠家居撰述甚富所選樂
府雅詞已别著錄此乃其僑寓銀峰時所作
成於紹興六年取自漢以來百家小說採掇
事實編纂成書其二十五卷以前為前集二
十六卷以後為後集其或摘錄稍繁卷帙太
鉅者則又分析子卷以便檢閱書初出時麻
沙書坊嘗有刊本後板亡佚寳慶丙戌葉時
為建安守為重鋟置於郡齋今亦不可復見
世所𫝊本則又明人所重刻也其書體例乃
刪削原文而取其竒麗之語各加標目於條
首與當時王宗哲所刊紺珠集相同至分部
采撮各以原書為次不别加編類又為陶宗
儀說郛所自祖然其時古籍尚多慥又精於
裁鑒故所甄錄大都遺文僻典可以禆助多
聞若紺珠之太略說郛之太繁皆不如此書
博約兼資足稱完贍又每書雖經節錄而以
原書相校未嘗改竄一詞如鄴侯家𫝊下有
注云泌子繁作皆稱先公今改作泌云云即
一字之移易猶詳慎不苟如此可見宋時風
俗之近古固非明人逞臆妄改者所可同日
而語耳乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
