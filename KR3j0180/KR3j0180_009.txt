類說目錄
卷九
仇池筆記上
論文選三殤
日月蝕中宮太乙
八陣圖詩不忮之誠信於異類
陽關三疊磨蝎為身宮
治目治齒老子解
三豪詩萬花會
弄猢猻治大風方
酒名論詩
禁同省往來劉原父語
溪洞畫李師中像韓玉汝李金吾
舒公封荆公以意改書
書秋雨詩杜子美詩
子美詩外尚有事在
孟郊詩白樂天詩
成相擬作
薑多食損智石墨
桃笙池魚
耳白於面如夢詞
論物理木蠧
小兒吸蟾蜍氣奴為祟
附語晉人書
𨼆者楊朴古鏡
剖桃核得雄黃砑光帽
戴嵩鬭牛鵝有二能
戒殺論醫脉之難明
黎稼子服井花水
費孝先卦影看茶啜墨
正獻公焚聖語賈婆婆
世有顯人論柳宗元
論金土同價青苖錢
巫蠱字謎
論墨佛菩薩語
李赤詩論茶
魯直詩文論漆
二紅飯大禹周公
類說目錄
類說卷九宋曾慥編
仇池筆記上
論文選
舟中讀文選恨其編次無法去取失當齊梁文字衰
陋蕭統尤為卑弱如李陵五言皆偽今日觀淵明集
可喜者甚多而獨取數篇淵明作閒情賦正所謂國
風好色而不淫正使不及周南與屈原所陳何異而
統大譏之此小兒強解事也
三殤
李善註文選本末詳備所謂五臣者真俚儒荒陋者
也詠張子房詩云苛慝暴三殤此禮所謂上中下三
殤言秦無道戮及幼稚而註乃引苛政猛於虎吾父
吾夫吾子皆死謂夫謂父為殤此類甚謬
日月蝕
玉川子月蝕詩以蝕月者月中蝦蟆也梅聖俞作日
蝕詩云食日者三足烏也此因俚說以寓意也戰國
策日月暉於外其賊在内則俚說亦當矣
中宫太乙
杜子美詩曰自平宫中呂太乙世不曉其義而妄者
以為唐有自平宫偶讀玄宗實錄有宫人吕太乙叛於
廣南杜詩云自平宫中呂太乙下文有海南收珠之
句見書不廣輕改文字鮮不為笑
八陣圖詩
予嘗夢杜子美云世人誤會八陣圖詩江流石不轉
遺恨失吞吳以為先主武侯欲與關侯復仇故恨不
滅吳非也我意以為吳蜀唇齒之國不當相圖晉能
取蜀者以蜀有吞吳之意此為恨耳
不忮之誠信於異類
予少時書室前竹栢雜花衆鳥巢其上武陽君惡殺
生婢僕不得捕取數年間鳥有巢於低枝其雛可俯
而窺也此無他不忮之誠信於異類
陽關三疊
舊傳陽關三疊歌者每句再疊而已若通一首又是
四疊皆非是每句三唱以應三疊則叢然無復節奏
有文勛者得古本陽關每句皆再唱而第一句不疊
乃知唐本三疊如此樂天詩云相逢且莫推辭酒聽
唱陽關第四聲注云勸君更盡一杯酒以此驗之若一
句再疊則此句為第五聲今為第四則第一句不疊審矣
磨蝎為身宫
韓退之詩云我生之辰月宿南斗乃知退之磨蝎為
身宫予以磨蝎為命宫平生多得謗毁殆同病也
治目治齒
張文潜曰病目忌點洗目有病當存之齒有病當治
之治目如治民治齒如治軍治民如曹參之治齊治
軍如商鞅之治秦
老子解
子由寄老子新解使戰國時有此書則無商鞅韓非
使漢初有此書則孔老為一晉宋間有此書則佛老
不為二
三豪詩
石介作三豪詩云曼卿豪於詩永叔豪於史杜默師
雄豪於歌永叔亦贈默詩云贈之三豪篇而我濫一
名默歌少見於世有云學海波中老龍夫子門前大
蟲皆此類語永叔不誚者此公惡爭名且為介諱也
默豪氣正是京東學究飲私酒食瘴死牛肉醉飽後
所發也作詩狂怪至盧仝馬異極矣若更求其人便
作杜默矣
萬花會
揚州芍藥為天下冠蔡京為守始作萬花會用花十
餘萬枝旣困諸邑吏緣為奸予首罷之萬花本洛師
故事亦為民害錢惟演作留守始置驛貢洛花有識
鄙之此宫妾愛君之意也
弄猢猻
陳敦云猢猻作人服折旋俯仰中度細視之其相侮
慢也甚矣人言弄猢猻不知人為猢猻所弄此言頗
有理
治大風方
王游元龍云孫子飛有治大風方極驗常以施人一
日夢人云天使此病人君違天怒若施不已君當得
此病藥不能救子飛懼遂不施僕以為天之所病不
可療耶則藥不應有效藥有效者則是天不能病當
是病之祟畏是藥而假天以禁人耳子飛不察為鬼
所脇予則不然若病者得愈願代受其苦家有一方
能下腹中穢惡今當常以施人
酒名
退之詩云且可勤買抛青春國史補云酒有郢之富
春烏程之若春滎陽之土窟春富平之石凍春劔南
之燒春杜子美云聞道雲安麴米春裴鉶𫝊竒亦有
酒名松醪春乃知唐人名酒多以春
論詩
唐末五代文物衰盡詩有貫休齊己書有亞栖村俗
之氣大率相似蘇子美有張長史書云隔簾歌已俊
對坐貌彌精語既凡惡而字法真亞栖之流曾子固
編李白集有贈懷素草書歌及笑巳乎數首皆貫休
齊己辭格二子號有知識者故深可怪如白樂天贈
徐凝退之贈賈島皆世俗無知者所託不足多怪
禁同省往來
元祐元年余為中書舍人執政患省事多漏泄欲於
舍人廳後作露籬禁同省往來余曰執政應須簡要
清通何必樹籬插棘諸公笑而止明年竟作之暇日
偶讀白樂天詩有西省北院新建小亭種竹開窗東
通騎省與李常侍隔窗小飲作詩乃知唐時得西掖
作窗以通東省而今日本省不得往來可嘆也
劉原父語
劉原父嘗酒酣云陳季弼告陳元龍曰遠近之論謂
明府奚而自驕元龍曰閨門雍穆有德有行吾敬陳
元方兄弟淵清玉潔有禮有法吾敬華子魚清修疾
惡有識有義吾敬趙元達博聞強記吾敬孔文舉雄
姿傑出吾敬劉玄德所敬如此何驕之有餘子𤨏𤨏
何足錄哉因仰天太息此原父之雅趣也吾嘗作詩
云平生我亦輕餘子晚歲人誰念此翁記原父語也
原父沒尚有貢父在每語強人意今復死矣何時復
見此俊傑人乎悲夫
溪洞畫李師中像
郭祥正從章惇入梅山溪洞中見洞王蘇甘家有畫
像事之甚嚴云桂府李大夫也問其名曰此豈可名
哉叩頭稱死罪數四卒不敢名徐考其年月則李師
中誠之也嘗為提刑權桂府爾
韓玉汝李金吾
韓縝為秦州以賊殺不辜去官秦人語曰寧逢乳虎
莫逢韓玉汝孫臨最滑稽或問莫逢韓玉汝當以何
對臨曰何怕李金吾
舒公封荆公
王介甫先封舒公改封荆公詩曰戎狄是膺荆舒是
懲識者云宰相不學之過也
以意改書
近世人輕以意改書鄙淺之人好惡多同從而和之
使古書日就訛舛孔子曰吾猶及史之闕文也蜀本
莊子云用志不分乃疑於神此與易隂疑於陽禮使
人疑汝於夫子同今四方本皆作凝陶潜詩採菊東
籬下悠然見南山採菊之次偶然見山境與意會今
皆作望南山杜子美云白鷗沒浩蕩蓋滅沒於烟波
間而宋敏求云鷗不解沒改作波二詩改此兩字覺
一篇神氣索如也
書秋雨詩
杞人馬正卿書子美秋雨嘆一篇壁上初無意也正
卿即日辭歸不出至今白首固窮守節
杜子美詩
余在岐山見秦州進一馬騌如牛項下重胡倒立毛
生肉端蕃人云此肉騌乃知鄧公騘馬肉騌碨礧連
錢不當作肉駿悲陳陶云四方義士同日死此房琯
之敗也唐書作陳濤未知孰是琯既敗猶欲持重有
所伺而中人促戰遂大敗故後篇云焉得附書與我
軍忍待明年莫倉卒北征詩云桓桓陳將軍仗鉞奮
忠烈謂陳元禮也佐玄宗平内難又從幸蜀建誅國
忠之策洗兵馬云張公一生江海客謂張鎬也明皇
雖誅蕭至忠長懷之侯君集云蹭蹬至此至忠亦蹭
蹬者耶故杜子美亦哀之云赫赫蕭京兆今為時所
怜後出塞詩云我本良家子出師亦多門躍馬三十
年恐負明主恩坐見幽州騎長驅河洛昏中夜間道
歸故里但荒村惡名幸脱免到老無兒孫詳味此詩
蓋祿山反時其將有脱身歸國而祿山殺其妻子不
出姓名可恨也憶昔詩云關中小兒壊紀綱謂李輔
國也張后不樂上為忙謂肅宗張皇后也為留猛士
守未央謂郭子儀奪兵柄入宿衛也
子美詩外尚有事在
杜子美自許稷與契人未必許也然其詩云舜舉十六
相身尊道何高秦時用商鞅法令如牛毛此是稷契
軰人口中語也又云知名未足稱局促商山芝又云
王侯與螻蟻同盡隨丘墟願聞第一義回向心地初
乃知子美詩外尚有事在也
孟郊詩
歐永叔云孟郊詩鬢邊雖有絲不堪織寒衣就使堪
織能得多少
白樂天詩
白樂天為王涯所䜛謫江州司馬甘露之禍樂天有
詩云當君白首同歸日是我青山獨往時不知者以
為幸亡樂天豈幸人之禍者哉蓋悲之也
成相
孫卿子書有韻語者其言鄙近多云成相莫曉其義
前漢藝文志詩賦類中有成相雜詞十篇則成相者
古謳謠之名也疑所謂喪舂不相者又樂記云治亂
以相相字亦恐由此得名
擬作
劉子玄辯文選所載李陵與蘇武書蓋齊梁文士擬
作予因悟陵與武五言亦後人擬作列女傳蔡琰二
詩其詞明白感慨頗類木蘭詩東京無此格也建安
七子猶含蓄不盡發見况伯喈女乎琰之流離必在
父沒之後董卓既誅伯喈乃遇禍此詩乃云董卓所
驅虜入胡尤知其非真也蓋范曄荒淺遂載之本傳
薑多食損智
王介甫多思而喜鑿時出一新說已而悟其非又出
一說以解之是以其學多謬嘗與劉貢父食曰孔子
不撤薑食何也貢父曰言薑食多損智道非明民將
以愚之孔子以道教人者故不撤薑食所以愚之也
介甫欣然而笑久之乃悟其戲也貢父雖戲言王氏
之學實大類此
石墨
陸士衡與士龍書云登銅雀臺得曹公所藏石墨數
瓮今分寄一螺大業拾遺宫中以蛾綠畫眉亦石墨
之類也沈存中帥鄜延以石燭作墨堅重而黑在松
烟之上曹公所藏豈此物耶
桃笙
柳子厚詩云盛時一失貴反賤桃笙葵扇安可常不
知桃笙為何物因閱方言晉魏之間簟謂之笙乃悟
桃笙以桃竹為簟也
池魚
眉州有人家畜數百魚深池中以磚砌四圍皆屋凡
三十餘年一日天晴無雷池中忽發大聲如風雨魚
皆躍起羊角而上不知所往舊說不以鼈守則為蛟
龍所取予以謂蛟龍必因風雨疑此魚圈局三十餘
年日有騰拔之念精神不衰久而自達理或然耳
耳白於面
歐公嘗曰少時有僧相我耳白於面名滿天下唇不
着齒無事得謗其言頗驗耳白於面則衆所共見唇
不着齒余不敢問公如何也
如夢詞
泗州雍熙塔下浴戲作如夢令兩闋云水垢何曾相
受細看兩俱無有寄語揩背人盡日勞君揮肘輕手
輕手居士本來無垢又云自淨方能洗彼我自汗流
吁氣寄語澡浴人且共肉身遊戲但洗但洗本為人
間一切此本唐莊宗製名憶仙姿嫌其不雅馴改為
如夢令如夢如夢和淚出門相送取以為名云
論物理
舒州毉人李惟熙善論物理云菱芡皆水物菱寒而
芡暖者菱花開背日芡花開向日故也又曰桃杏雙
仁輙殺人者其花本五出六出必雙草木花皆五出
惟柳與雪花六出此殆陰陽之理今桃杏六出雙仁
皆殺人者失常故也
木蠧
木實之蠧者必不沙爛爛者必不蠧而能浮不浮者
亦殺人嘗攷其理既沙爛散則不能藴蓄而生蟲瓜
至甘而不蠧者以其沙也
小兒吸蟾蜍氣
富彦國在青社河北大饑民爭歸之有夫婦襁負一
子棄之道左空塚中而去後歸鄉過此塚欲取其骨
則兒尚活肥徤於未棄時視之塚中有大蟾蜍如車
輪氣咻咻然意兒呼吸此氣故能不食而健自爾遂
不食年六七歲肌理如玉其父抱兒來京師以示小
兒毉張荆筐張曰物之能蟄燕蛇蝦蟇之類是也能
蟄則不食不食則夀千歲若聽其不食不娶長必得
道父喜携去今不知所在
奴為祟
石普好殺人未嘗慚悔醉中縳一奴使指使投之汴
河指使哀而縱之既醒而悔指使畏其暴不敢以實
告居久之普病見奴為祟自以必死指使呼奴示之
祟不復見普亦愈
附語
世有附語者多婢妾賤人否則衰病不久當死者其
聲音舉止皆類死者意有竒鬼能如是耶昔人遠行
者取金釵藏壁中忘以語其妻已而病且死以告其
僕既而不死聞空中聲真其夫也曰吾已死爾如不
信金釵在某所取得之遂發喪其後夫歸反以為鬼
晉人書
唐太宗購晉人書自二王以下近千軸皆在秘府武
后時為張易之兄弟所攘竊遂流落人間多在王涯
張延賞家涯敗軍人劫奪金玉軸而棄其書余於李
瑋都尉家見晉人數帖皆有小印涯字意其為王氏
物也有謝尚謝琨王衍等皆竒夷甫獨超然若羣鶴
聳翅欲飛而未起也
𨼆者楊朴
真宗東封訪天下𨼆者得杞人楊朴上問卿臨行有
人作詩否朴對曰臣妻一首云更休落魄耽杯酒切
莫猖狂愛咏詩今日捉將官裏去這回斷送老頭皮
上大笑放還山
古鏡
元豐中余自齊安過古黃州獲一鏡其背銘云漢有
善銅出白陽取為鏡清而明左龍右虎輔之其字如
菽大篆款甚精妙白陽疑白水之陽也其銅黑色如
漆照人微小古鏡皆然此道家聚形之法也
剖桃核得雄黃
岐亭王詡夢水邊見一人為人毆傷已死見詡而號
救之得免明日水邊見一鹿為獵者所得已中幾瘡
詡以數千贖之鹿隨詡起居未嘗暫捨詡所居茂林
一日有村婦林中見一桃過熟而絶大獨在木杪取
而食之棄其核詡大驚取而剖之得雄黃一塊如桃
仁乃嚼吞之甚甘美自是斷葷肉齋居一世不復殺
生
砑光帽
徐倅李陶有子年十七八忽咏落花詩云流水難窮
目斜陽易斷腸誰同砑光帽一曲舞山香父驚問之
若有物馮附者云西王母宴羣仙有舞者戴砑光帽
帽上簮花舞山香一曲曲未盡花皆落去
戴嵩鬭牛
有藏戴嵩鬭牛者以錦囊繫肘自隨出與客觀旁一
牧童曰鬭牛力在前尾入兩股間今畫鬭而尾掉何
也黃筌見畫飛鴈頸足皆展者曰飛鳥縮頭則展足
縮足則展頭無兩展者驗之信然
鵝有二能
錢塘人喜殺日屠百鵝余自湖上夜歸屠者之門百
鵝皆號聲振衢路若有所訴鵝能警盜亦能却蛇其糞
殺蛇蜀人園池養鵝蛇即遠去有此二能而不能免
死也又有祈雨之厄悲夫安得人如逸少乎
戒殺
水族痴暗人輕殺之或云不能償冤是乃欺善怕惡
李公擇云雞無雄而卵者抱之雖能破殼而出不數
日輙死此卵可食非殺也余曰凡能動者皆佛子也
竹虱初如塗粉竹葉上久乃能動百十為曹無非佛
子梁武水陸畫像六道外者以淡墨作人畜禽魚等
形罔罔然於空中乃是佛子流浪陋劣之極至於濕
生如竹虱者猶不可得但若存若亡於冥間耳而謂
水族雞卵可殺乎但起一殺念地獄已具不必在其
能訴與不能訴也
論醫脉之難明
古今所病甚虚有盛候大實有羸狀疑似之間便有
死生之異士大夫多秘所患以求診驗醫能否使索
病於冥漠之中辨虚實冷暖於疑似之間醫不幸而
失終不肯自謂失也巧飾遂非以全其名間有謹愿
者雖或因主人之言亦復參以所見兩存而雜治以
故藥不效吾平生求醫蓋於平時默驗其工拙有疾
求療必盡告以所患使醫了然知患之所在然後診
之虚實冷暖主定於中脉之疑似不能惑也故雖中
醫治吾疾常愈吾求疾愈而已豈以困醫為事哉
黎稼子
故人黎醇字希聲治春秋歐公喜之為人質木遲緩
劉貢父戲呼為黎稼子黎以為指其德不知果木實有
是也一旦聯騎出閙市有喝是果鬻者大笑幾落馬
服井花水
時雨降多置器廣庭中所得甘滑不可名潑茶煮藥
皆美而有益其次井泉甘冷者乾以九二化坎坤以
六二為坎天一為水人能服井花水甘熱與石流黃
鍾乳等非其人服之亦能發背腦為疽又分至日取
水儲之後七日輙生物如雲母狀
費孝先卦影
至和元年成都人費孝先遊青城詣老人村壊其竹
床孝先欲償其值老人笑曰子視其下書云此床某
年某月日為費孝先所壊誠有數子何償焉孝先知
其異乃留師事之老人授以易範圍卦影後數年孝
先名聞天下四方治其學者所在而有皆自託於孝
先真偽不可知也
看茶啜墨
真松煤遠烟自有龍麝氣世之嗜者如滕達道蘇浩
然呂行甫暇日晴暖研墨水數合弄筆之餘乃啜飲
之蔡君謨嗜茶老病不能飲但把玩而已看茶啜墨
亦事之可笑者也
正獻公焚聖語
杜正獻公為相蔡君謨孫之翰為諫官屢乞出仁宗
曰卿等審欲得郡當具所欲奏來於是蔡除福州孫
除安州正獻公曰諫官無故出終非美事乞且依舊
上可之退書聖語時陳恭公為執政不肯書曰吾初
不聞正獻懼遂焚之由此罷相議者謂正獻當明白
奏審不當遽焚其書也
賈婆婆
温成皇后乳母賈氏宫中謂之賈婆婆賈昌朝結之
謂之姑姑臺諫論其奸吳春卿欲得其實而不可近
侍有進對者曰臺諫近日言事虚實相半如賈姑姑
事豈有是哉仁宗默然久之曰賈氏實曾薦昌朝非
仁宗盛德豈肯以實語臣下
世有顯人
李士衡之父豪恣不法誅死士衡進用王欽若欲言
之而未有路會真宗論時文之敝因言路振文人也
然不識體上曰何也李士衡父誅死而振為贈言曰
世有顯人上頷之士衡以故不大用
論柳宗元
敢為妄誕居之不疑吕温為道州衡州及死二州之
人哭之逾月客舟之道于永者必呱呱然雖子産不
至此温何以得之其稱温之弟恭亦賢豪絶人者又
云恭妻裴延齡女也孰有士君子肯為延齡壻乎宗
元與伾文交蓋亦不羞於延齡者也
論金土同價
齊高帝云當使金土同價意則善矣然物豈有此理
哉孟子曰物之不齊物之情也巨屨小屨同價人豈
為之哉孟子亦自忘此言為菽粟如水火之論金不
可賤如土猶土不可貴如金也堯之民比屋可封桀
之民比屋可誅若信此說則堯時諸侯滿天下桀時
大辟徧四海也
青苖錢
儋耳進士黎子雲言城北有唐村老人曰允從者問
子雲宰相何苦以青苖錢困我於官有益乎子雲言
官患民貧富不均富者逐什一益富貧者取倍稱至
鬻田質口故為是法以均之允從曰貧富不齊自古
已然雖天公不能齊也民有貧富猶器有厚薄也子
欲磨其厚以等其薄厚者未動而薄者先穴矣此負
薪能談王道者耶
巫蠱
漢武帝惡巫蠱如仇讎蓋夫婦君臣父子之間嗷嗷
然不聊生矣然史記封禪書云丁夫人雒陽虞初等
以方祠詛匈奴大宛已且為巫蠱何以責其下此最
可笑
字謎
鮑明遠詩有字謎三首飛泉仰流者舊說是井字又
乾之一九隻立無偶坤之二六宛然雙宿云是小字
又頭如刀尾如鈎中間橫四角六右面負兩刃左邊
雙屬牛乃龜字也
論墨
近人論墨不取其光光而不黑是為棄墨黑而不光
索然無神氣亦復安用要使其光青而不浮湛湛如
小兒目睛乃佳
佛菩薩語
濟南監鎮宋保國出其所集王荆公華嚴余曰華嚴
有十八卷今獨解其一何也公謂我此佛語至深妙
他皆菩薩語耳曰余於藏經中佛語取雜菩薩語中
復取菩薩語雜佛中子能識其非是乎曰不能也非
獨子不能荆公亦不能也予昔在岐下聞河陽猪至
美使人往致之使者醉猪夜逸買他猪以償吾不知
也客皆大詫以為非他産所及已而事敗客皆大慚
今荆公之猪未敗耳屠者賣肉娼者歌唱或因以悟
子若一念清淨墻壁瓦礫皆說無法而云佛語深妙
菩薩不及豈非夢中語乎保國曰唯
李赤詩
姑孰堂十咏怪其語不類太白王平甫云此李赤詩
也赤自比李白故名赤後為厠鬼所惑死今觀其詩
止於此以太白自比其心疾已久矣豈厠鬼之罪耶
論茶
除煩去膩不可缺茶然暗中損人不少吾有一法每
食已以濃茶潄口煩膩皆出既令脾胃不知肉在齒
間消縮脱去不煩挑刺而齒性便若緣此堅密率皆
用中下茶在上者亦不常有數日一啜不為害也此
大有理
魯直詩文
黃魯直詩文如蝤蛑江瑶柱格韻高絶盤飡盡廢然
不可多食多食則發風動氣
論漆
漆畏蟹予嘗使工作漆器工以蒸餅潔手而食之宛
轉如中毒狀急以蟹食之乃蘇墨入漆書善然以少
蟹黃敗之乃可不爾即堅頑不可用也
二紅飯
今年東坡收大麥二十餘石賣之價甚賤而粳米適
盡故夜課奴婢舂以為飯嚼之噴噴有聲小兒女相
調云是嚼虱子然日中腹饑用漿水調淘食之自然
甘酸浮滑有西北村落氣味今日復令庖人雜小豆
作飯尤有味老妻大笑曰此新樣二紅飯也
大禹周公
東坡將别乞一言於徐仲車曰自古皆有功獨稱大
禹之功自古皆有才獨稱周公之才以其有德以將
之故耳
類說卷九
