文昌雜錄卷四
宋龐元英撰
四月六日北遼賀同天節使副見望參官起居是日微
雨特放唯引對北遼使者於紫宸殿酒五行罷
戶部王員外言昔年作一夢甚竒一布牓大書云七元
均氣丁丑人作相後數年今右僕射蔡公拜公丁丑生
實契此夢乃知宰相固有默定如紗籠中人之類前書
所記者甚多也
國子朱司業言南方柑橘雖多然亦畏霜每霜時亦不
甚收唯洞庭霜雖多即無所損詢彼人云洞庭四面皆
水也水氣上騰尤能闢霜所以洞庭柑橘最佳歲收不
耗正為此爾
元英昔隨侍太源見是年秋解進士正額外續解李霖
朝廷以故相曾有此比令禮部收試既而正額所送多
省下榜出有霖姓名遂及第今為朝奉大夫及至育州
秋試進士已鎖院今太府寺丞王璋以病在道久八月
半方到州牒試院亦令收試文在優等解送甚高明年
登科而歸信有命也
庫部林郎中說建州上春採茶時茶園人無數擊鼓聞
數十里然亦園中才間壟茶品高下已相遠又况山園
之異邪太府賈少卿云昔為福建轉運使五月中朝旨
令上供龍茶數百斤已過時不復有此新芽有一老匠
言但如數買小銙入湯煑研二萬權以龍腦水灑之亦
可就遂依此製造旣成頗如歲進者是年南郊大禮多
分賜宗室近臣然稍減常價猶足為精品也
倉部韓郎中云叔父魏國公喜飲酒至數十大觴猶未
醉不甚喜茶無精麤共置一籠每盡即取碾亦不問新
舊嘗暑月曝茶於庭中見一小角上題襄字蔡端明所
寄也因取以歸員王家白後見蔡說當時秪有九銙又
以葉園一餅充十數以獻魏公其難得如此
司門范郎中云叔父蜀郡公鎮近居許昌作高庵以侍
司馬公累招未至庵極高在一臺基上司馬公居洛作
地室隧而入以避暑熱故蜀郡作高庵以為戲也北京
留守王宣徽洛中園宅尤勝中堂七間上起高樓更為
華侈司馬公在陋巷所居才能芘風雨又作地室常讀
書於其中洛人戲云王家鑚天司馬家入地然而道德
之尊彼亦不知顔氏子之樂也
工部王侍郎云昨謫守單州後圃有宓子賤琴臺為一
郡之勝獨此可以銷憂耳有詩云琴聲久逐秋雲去臺
勢空隨古堞高既召還見於垂拱殿與吕資政同班殿
廬因話琴臺後數日吕遂知單州甚可異也
祠部每歲祠祭大祠三十正月上辛祈榖上帝四月雩
祀上帝九月明堂祀上帝冬至祭昊天上帝夏至祭皇
地祗孟春孟夏孟秋孟冬臘五享太廟正月上辛祀感
生帝立春祀青帝立夏祀赤帝立秋祀白帝立冬祀黑
帝土王祀黃帝春分祀高禖春分朝日仲春仲秋臘祭
太稷仲春仲秋祀九宫貴神孟冬祭神州地祗秋分夕
月臘蜡百神立春祭東太一宫立夏立冬祭中太一宫
立秋祭西太一宫中祠十有四立春後亥祭先農立春
後丑祀風師仲春祀五龍季春享先蠶立夏後申祀雨
師雷師四立井土王祭嶽鎮海瀆仲春仲秋上戊釋奠
武成王小祠十有三立冬後亥祭司中司命司民司禄
秋分享夀星立秋後辰祀靈星孟冬祭司寒仲春祭馬
祖仲夏享先牧仲秋祭馬社仲冬祭馬步立春祭尹司
命立夏祭竈季夏土王祭中霤立秋祭門及厲立冬祭
行皆有司行事焉
元英昨充元豐五年賀北朝正旦國信使行至神水驛
苦風眩昏亂不記省隨行小史輩皆環坐以泣通一昔
方稍安是年正旦接伴使杜刑部紘至深澤縣界中浴
幾不可救劉右司摯充賀同天節接伴使㳂路病傷寒
至滑州增劇然艾數百肩輿以歸後累月方安一歲中
奉使者皆得疾危甚殊可怪也
禮部尚書黃公說丙申年秋試進士至八千人國朝以
來未有如此之盛他試院不能容始命就開寳寺分數
場引試開寳為試院自此始禮部林郎中以清微之風
養萬物賦為第一人始可謂雄魁也
元豐三年高麗國遣使柳洪副朴寅亮朝貢且獻日本
國車一乘洪云諸侯不貢車服誠知非禮本國所以上
進者欲中朝見日本工拙爾朝廷為留之高麗本箕子
之國其知禮如此
戶部劉郎中說雄州城南陂塘數十里芰荷極望以小
舫遊其間鷗鷺往來紅香泛於樽俎雖江鄉亦無此景
四時有蟹暑月亦甚肥昔見謝通議言曾通判莫州有
戎卒溺塘水死州請覆驗旣到彼尸不可得所司云水
中積蟹一窖莫知淺深尸在其下無由得也雄莫間蟹
多如此
右司郎中劉摯罷以提點開封府界諸縣公事楊景略
為右司郎中以知夀州葉温叟為都官員外郎以提舉
荆湖北路常平倉李莘為屯田員外郎
禮部尚書恩賜今年龍茶一斤折簡諭林郎中云欲以
五餅分送郎官如何林獻答云衆官參詳委得允當遂
以分送五廳他則不然也
元豐五年五月官制始行兩省官但除給事中中書舍
人起居郎起居舍人而已六年四月方以監察御史王
桓為右正言
五月一日文德殿視朝仗衛如式是日對于闐國進奉
使貢物充廷多白玉熙寧六年大食俞廬和地國亦貢
雲霞白玉圭一副今藏内帑
詳定禮文所上言臘蜡百神四方並就南郊一壇禮未
合古請蜡祭四郊各為一壇東方日西方月各神農配
作大祀南方神農為神主后稷配北方亦神農為神主
后稷配係中祠其五官五田畯五星二十八宿十二辰
五嶽四鎮四海四瀆每方山川水澤丘陵墳衍原隰井
泉水墉坊郵畷青龍朱雀騏驎白虎玄武於菟鱗羽介
毛臝猫昆蟲並如故事若其方有災害則闕而不祭詔
可
國子司業朱服上言惟先王之時燕飲必有射將祭擇
士於射宫能偶則又别之以射射武事也先王於進成
人材之際每不廢焉今養士之盛莫盛於大學而大學
之士鮮能知射朅見武學教場與國子監相去數十步
欲使太學諸生遇假有願射者聽往習焉不惟閒暇之
時使游於藝又足以收其放心而不遷於異物狀下禮
郎羣官皆以為然上都省乞如所請云
元豐四年高麗國遣使崔思齊副李子威朝貢并獻樂
器明年正月十四日車駕幸集禧觀詔思齊等侍從又
令所遣樂工對御獻樂賜袍帶銀帛有差思齊言今高
麗樂是新羅樂樂器有嘉配琴謂笛為大吟舞有七十
餘種止用兩人謂之攀花云
勑大忌日六曹諸司並不作假執政官早出官司不得
隨出前此車駕遊幸及臨奠宗室若大臣咸為之舉哀
及後苑觀麥觀稻觀穀觀橙及延和殿北遼禮物崇政
殿疎决景靈宫朝謁北使見辭執政禮上皆早出故有
是勑
資州上言資陽縣民支漸葬母於賴錫山漢中廬於墓
側已經三年自負土成墳布素不食五味惟菽粟而已
日三時號慟餘時即誦佛經有白黑雀各一對盤泊墳
上松間每有野狸白蚆兔自山上來看上土久之方去
又有白鵶及五色雀計萬餘圍繞乞行旌賞勑特賜粟
帛
熙寧中福建賊廖恩聚羣黨於山林招撫久之方出降
朝廷赦其罪授右班殿直既至有司供脚色一項云歴
任以來並無公私過犯見者無不笑之
祥符中開寳寺福勝院舍利㙮上光明或似水晶或似
金色於相輪上或隠或顯又降下舍利於地面磚石上
約五千餘粒僧俗虔心求覓必獲霑足直宗幸㙮下焚
香有舍利見大如拳色如水晶召從臣同觀洎賜食退
舍利復見於西北鈴索上往來飛動臣庶莫不瞻覩今
慶夀崇因閣慈聖光獻太皇太后所建即其地也
閤門舊儀大宴更衣降坐羣臣退再坐羣臣先升殿既
就坐御羣臣謝花拜於坐次天禧中司諫祖士衡上言
欲望每更衣再坐有司引羣臣班於殿廷俟升御坐謝
花於廷乃分引上殿自此始也
禮部王員外說昔有一舉子恩澤牓授三班借職作歇
後詩詩云官資得箇三班借請給全勝錄事參從此罷
稱鄉貢進這回走馬東西南唐宰相鄭棨好作歇後句
此詩亦甚工也
元豐三年高麗國王王徽以疾表乞太醫朝廷遣閣門
通事舍人王舜封押至彼國舜封上言十二月一日徽
生辰北遼遣起居郎知制誥馬堯俊充使留仙賓館堯
俊獻徽詩云始從鈎裂海東天世世英雄稟自然掌上寳
符鈐造化胷中神劍畫山川太宗莫取龍州道煬帝難
乘鴨綠船真是金輪長理國豈論八萬四千年徽以錦
紬八百匹為謝云
給事中徐禧没於王事朝廷錄其子弟十餘人以弟祕
為太廟齋郎秘自陳願閣此恩以待兄有嫡孫長日推
授朝廷嘉而許之秘為太學生有聲名而孝悌廉退之
行又如此
開寳六年翰林學士李昉知貢舉放進士及諸科及第者
凡三十八人下第進士徐士廉自陳屈抑即詔貢部以
八等第進士并終經學人並親覆於殿廷内出未明求
衣爵待士詩進士宋準等一百二十七人並放及第昉
所放退落者十人責授昉太常少卿御試舉人自此始
也
淳化中有司言油衣帟幕損弊者萬數欲毁棄詔令煮
而浣之命尚方染以雜色刺為旗幟焉
元豐元年詳定禮文所言古者祀天於地上圓丘在國
之南祭地於澤中之方丘在國之北其牲幣器色歌詩
奏樂亦皆不同凡以順隂陽因高下而事之以其類也
漢元始間以祀樂旣各有合而禮又有夫婦共牢之文
於是合祭天地以隆一體之義後漢魏晉及唐以來皆
因仍之本朝親祀上帝即設皇地祗位稽之典禮有所
未合勑詳定更改禮文聞奏陳襄議曰漢元始中姦臣
妄議不原經意附會周官大合樂之說謂當合祭於帝
從而用之故天地共犢禮之失自此始矣臣以謂既罷
合祭則南北二郊自當别祀伏請每遇親祠之歲先以
夏日祭地祗於方丘然後以冬日至祀昊天於圓邱李
清臣議曰欲乞每遇親郊七日戒之後三日宿之時宿
太廟以告宿北郊以祭宿南郊以祀所以先太廟者告
祖為配也所以先北郊者先卑後尊也然雖自北郊至
南郊相去為遠則中道不可以無舍請為帷宫止而後
進王存議曰國家用冬夏至遣官攝事於二郊蓋周禮
未嘗廢也其三年一有事於南郊實同漢制若因三歲
之期漸輟郊丘之祀間有事於北郊如先朝親耕祫享
之比則不失恭事天地之意陸佃議曰今或冬日至親
祠昊天上帝因即圓邱之北别祠地祗不崇朝而天地
之祠畢舉矣張璪議曰竊謂陽生於十一月隂生五月
則隂陽之生天地致用之始故天神地祗可得而禮然
當今萬乘儀衛加倍於古方盛夏之時不可以躬行臣
以謂宜即郊祀之歲於夏至之日盛禮容具樂舞遣冡
宰攝事雖未能皆當於禮庶幾先王之遺意猶有存焉
勑如璪議其親祠南郊罷皇地祗并從祀位六年五月
二十八日夏至適當親祀之歲於是左相王公攝事禮
部黃尚書太常李少卿為亞終獻中書蔡舍人讀册文
且用備樂愚以謂祠官當給本品鹵簿方可為盛禮容
也
禮部黃尚書上言伏覩覆定臣寮諡議其法質明入内
廢務一日假故既頻事易停壅欲乞自今集官覆諡午
刻入省勑依乃罷酒食故事尚書省集請諡之家自設
醪饌舊從官給今方罷之
吏部頒給印歴六曹尚書侍郎左右僕射左右丞批都
司郎官左右丞批二十四司郎中員外本曹尚書侍郎
批以書逐考功過焉
六月二日三省官集於吏部寓治都廳講求奉上仁宗
皇帝英宗皇帝徽號初四日兩省官與尚書省左右司
郎已上又赴門下中書都堂再議執政官在中設羣官
位重行皆北向焉
晉志云袴褶之制未詳所起近代車駕親戎中外戒嚴
則服之唐制三品以上紫褶五品已上緋褶通用細綾
七品已上綠褶九品已上碧褶通用小綾玉藻云禪為
絅(音扄)引急也帛為褶今袷也鄭云單為絅有衣裳而無裏
者也帛為褶有表裏而無著者也周遷輿服雜事云趙
武靈王縵胡之纓戎服有袴褶之制始有漢武近世服
以從戎隋制纉嚴文武百官咸服之車駕親戎則縛袴
使不舒散皇朝導駕官袴褶蓋馬上之服也
太子太師張公昇大中祥符八年歲在乙夘登科熙寧
九年丙辰終於許州陽翟縣里公起布衣致使相自初
仕至薨謝歴一甲子近世所無也
真宗皇帝東封選次太平驛賜從臣辟寒丸仁宗每崇
政殿親試進士亦賜大臣七寳茶至今以為故事
以禮部尚書黃履為御史中丞
詳定禮文所言謹按儀禮曰夫婦一體故昏禮則同牢
而食合卺而飲終則同穴祭則同几同祝同饌明夫婦
一體未有異廟者也恭惟孝惠皇后太祖皇帝元妃淑
德皇后太宗皇帝元妃章懷皇后真宗皇帝元妃而孝
章皇后實太祖皇帝繼后當時議者或以其未嘗正位
中宫或以其繼而不許其配有司因循不究其實皆祭
以别廟在禮未安伏請升祔太廟以時配享勑恭依仍
於今年大禮前更不行孟冬薦享止俟升祔禮畢遍享
太廟并祭七祀配享功臣其太廟祏室三省看詳合以
配繼先後為序云
以太常少卿李常為禮部侍郎以司勲郎中葉均為秘
書少監以戶部員外郎黃好謙為司勲員外郎以提點
開封府界常平倉張詢為戶部員外郎
通典梁御史中丞給威儀十人其八人武冠降韝一人
緗衣執鞭杖依行列行七人唱呼入殿引喤(音横)至階一
人執青儀囊不喤國朝故事御史中丞告官呵引至朝
堂門兩朱衣吏告引入朝堂至文德殿門止蓋亦引喤
之比也
長安隠士曰高繹有古人絶行慶歷中召至京師朝廷
欲命以官固辭歸山特賜安素處士家甚貧妻子寒餒
終不以困故受鄉人財閉門讀書而已昔王霸憐其子
蓬髮投耒愧卧不起前賢之所難而處士蹈之有餘裕
也嘗見古老說种放隠終南山召拜起居舍人賜告西
歸有一高士隠居三世以野䔩一盤詩一篇贈放云接
得山人號舍人朱衣前引到蓬門莫嫌野菜無多味我
是三追處士孫放國史有傳若夫志意修則驕富貴道
義重則輕王公惟安素可以無慙矣
舊三司使廳屏風崔白畫蘆雁用意極工昨為僕丞都
堂此屏在後閤及遷都省左僕射命移於尚書令廳後
亦近世之竒筆也
閏六月以新差權知曹州井亮采為戶部員外郎
二十四日尚書令廳集三省官上仁宗皇帝英宗皇帝
徽號奏議羣官雜壓非故事也愚以謂左僕射當坐東
偏南向門下侍郎次之左省官列於東北壁下重行南
向右僕射坐西偏南向中書侍郎次之右省官於西北
壁下重行南向左丞東相對如學士太常卿皆赴即坐
於正南北向雖未必盡合舊儀猶愈於雜壓也
七月十二日后升祔於太廟兵部黃麾仗太常鼓吹一
千八百餘人重翟車四乘是日五鼓神主自后廟升綵
殿宗室正任已上步導進行直南㳂城入太廟至南神
門外䧏綘殿入幄升腰輿各祔本室太祖室曰孝惠次
孝明次孝章太宗室曰淑德次懿德次明德次元德真
宗室曰章懷次章穆次章獻次章懿旣升祔行遍享之
禮雍王曹王濮陽郡王充三獻禮畢百官詣東上閤門
奉表稱賀
以戶部尚書安燾為司知樞密院事以吏部侍郎李承
之為戶部尚書以戶部侍郎陳安石為吏部侍郎以河
北都轉運使蹇周輔為戶部侍郎以左司郎中吳雍為
直龍圖閣河北轉運使以吏部員外郎曾伉為左司員
外郎又以司勲員外郎黃好謙為郎中以戶部員外郎
井亮采為金部員外郎
唐德宗正元十年七月賜故唐安公主諡莊穆蓋公主
賜諡始於此也
韓文公永正行云公然白日受賄賂火齊磊落堆金盤
南史中天竺國說火齊狀如雲母色如紫金有光輝别
之則如蟬翼積之則如紗縠之重沓又王子年拾遺記
曰董偃嘗卧延清之室上設火齊屏風所謂磊落者亦
珠琲之謂也
二十五日文武百官詣太廟奏請上仁宗徽宗號曰體
大法道極功全德神文聖武濬哲明孝皇帝左相行事
起居郎蔡京著作郎豐稷讀祝其祝言皇帝謹遣百官
奏請徽號之意云
二十八日詔門下升祔禮畢宜覃慶澤以暨後昆四后
之家各與最長者初等官已仕者改一官
乾德五年正月十六日詔以朝廷無事年穀屢豐上元
觀燈可更增十七十八日兩夜自後每至十六日開封
府以舊例奏聞皆詔更放兩夕雍熙二年十月下元節
張燈賜近臣宴於樞密使王顯私第夜分命中使賜御
製詩一章其後每燈夕皆命中書樞密分往大寺焚香
就賜御筵遂為故事自此始也
杜甫紫宸退朝詩云香飄合殿春風轉花覆千官淑景
移又晚出左掖云退朝花底散歸院柳邊迷乃知唐朝
殿亦種花柳今殿庭唯對植槐楸鬱鬱然有嚴毅之氣
也
八月左丞蒲宗孟罷出知汝州以右丞王安禮為左丞
以吏部尚書李清臣為右丞以端明殿學士知蘄州曾
孝寬為吏部尚書以都官員外郎葉温叟為郎中
禮部李侍郎說秘書少監孫莘老莊居在高郵新開湖
邊嘗一夕隂晦莊客報湖中珠見與數同人行小草徑
中至水際見微有光彩俄而光明如月隂霧中人面相
覩忽見蚌蛤如蘆蓆大一殼浮水上一殼如張帆狀其
疾如風舟子飛小艇競逐之終不可及旣遠乃没
九月以吏部郎中吕嘉問為光禄卿以司勲郎中黃好
謙知揚州是月都官員外郎許安世以憂去官
皇祐二年大享明堂仁宗謂輔臣曰前代禮神有祭玉
燔玉二品今獨燔玉無乃闕禮文邪輔臣等對曰唐大
和中太常卿王起以當時祀事止有燔玉而無禮神美
玉請下有司造蒼璧等七玉祭訖藏之燔玉即用珉唐
末以來祀典廢闕禮神之玉不復備用以至於今勑其
令有司議如典禮是時適回紇貢玉璞數十剖之命匠
者制為蒼璧黃琮四圭有邸青圭赤璋白琥黝璜尤温
粹祭玉之備始復於此
十月以右司郎中楊景略為起居郎以錢勰為左司郎
中以孫覽為右司員外郎又以大理卿楊汲為刑部侍
郎
十一月十二日大慶殿遣上仁宗皇帝英宗皇帝玉册
玉寶上服綘紗袍再拜廷中跪授册寳使旣出大慶門
禮儀使奏禮畢上猶立廷中册寳升輅旣遠從官方前
導歸御幄云
十五日遷寓治禮部入新省自尚書令列曹員外郎廳
屏風皆書周官一篇在位何以稱上所以戒責之意邪
南郊大駕上乘舊玉輅戶部王員外說輅上有欵識唐
高宗顯慶年造高宗麟德三年玄宗開元十三年真宗
皇帝祥符元年封禪此輅凡三至泰山開元十一年祥
符四年亦兩至濉上真所謂萬乘之器也
司封員外郎王祖道出知汀州以禮部員外郎王子韶
為庫部員外郎以太常博士何洵直為禮部員外郎以
駕部郎中吳安持為太府少卿以柯述為司封郎中以
蘇注為司勲員外郎以王兢為倉部員外郎以蒲宗閔
為都官郎中
十九日車駕詣萬夀觀恭謝畢由天波門幸尚書新省
至令僕廳遂徧至六曹傳宣尚書侍郎郎中員外郎各
轉一官主事已下等第支賜凡二萬緡至禮部上顧謂
侍郎李常曰唐尚書省亦止於四千楹又問吏額多少
常具以對又宣諭云朝廷待遇責任之意非輕卿等各
宜自勉雖千載難逢之期顧羣臣何以上報聖恩邪
十二月一日文德殿視朝仗衛如式是日大風詔移御
紫宸殿百官起居正如唐唤仗入閣之儀也
右省趙諫議說王汾學士皆言夢中見人云君要如意
須逢元公了不曉所謂後數年得知兖州其字即元公
方悟前夢之可信也
二十八日以魯國大長公主薨輟朝五日是日北遼賀
正旦使副見於崇政殿賜茶而已上御靴袍自延和乘
輦至崇政非後殿常儀也
文昌雜錄卷四
