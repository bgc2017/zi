文昌雜錄卷三
宋龐元英撰
上御大慶殿會朝始用新儀開大慶門張旗幟兵部設
黃麾仗五千人夾門填街太僕列五輅殿中省輿輦繖
扇又復故事陳天下貢物百官冠服分為七等皆有司
新製不佩劒不脱屨舄中書侍郎押方鎮表案中書令
讀給事中押祥瑞表案門下侍郎讀戶部尚書奏諸州
貢物請付所司禮部尚書奏諸蕃貢物請付所司太史
奏雲物祥瑞光禄卿請允羣臣上壽既畢延王公升殿
百官就坐酒三行罷所司承旨放仗舊儀宰臣兩省學
士待制至殿中侍御史先就丹墀位乘輿升御座方引
諸司三品四品入大慶偏門正安之樂作按李德裕兩
朝獻替錄云每遇正至與兩省官侍立香案兩邊終朝
會無拜賀之禮嘗奏請自今且立香案南候扇開贊拜
再拜出班致辭賀又再拜訖分香案東西侍立乃知唐
儀丹墀祗是兩省供奉官侍立之地宰相一員攝太尉
與一品二品三品四品列於殿門樂作就位蓋官架之
樂本為上公今元會新儀百官就位皇帝升坐禮官乃
引宰相親王使相押文武三品等官分東西門入正安
之樂作雖刊正謬誤而兩省供奉官猶班賀於丹墀未
復侍立之制詳定所上朝會儀注二卷令式四十卷其
詳密如此然恐尚有未至者焉
元會門下侍郎奏祥瑞故事但讀有司所上名數今方
用表禮部林郎中撰其辭曰聖人出而四海清帝命昭
而萬靈集必致諸福之物以表太平之符伏惟皇帝陛
下體堯之仁躬舜之孝力行勤儉而本以化物誠意惻
怛而出於愛民是以指揮之間功業成就覆幬之内隂
陽恊和蒙被羣生既浹肌膚而淪骨髓函濡異類遂霑
動植而洽飛翔仰而觀者景星慶雲俯而視者醴泉甘
露扶疎偉曄是為嘉禾朱草三秀之英游泳服馴則有
赤鴈白麟一角之異謂宜作為聲詩而奏於郊廟深詔
太史而著之簡編以示無疆之休以昭特起之蹟考諸
已往固可謂絶世之殊祥抑而弗宣猶以為盛德之餘
事自時所紀殆不絶書今者駕鸞輅以充明庭撞黃鍾
而御太極典禮大備物容一新萬方駿奔重譯輻湊於
是自昔辮髮卉裳羈縻之所未至踰沙軼漠言語之所
未通咸奉玉帛而介九賓襲衣冠而獻萬夀烜威赫德
冠古超今巍巍煌煌傳示無極鋪張王會之衆美裒對
皇家之盛儀臣等恭率有司伏尋故事稽參圖牒宜先
象齒之珍敷道句臚敢上龍墀之奏歡呼抃蹈倍萬常
情表既出羣公莫不傳寫焉
唐諫議大夫拾遺補闕皆在省太官局屬光禄寺而劉
禹錫送令狐博士詩諫院過時榮棣萼張文昌寒食内
宴詩廊下御厨分冷食已有諫院御厨之名其故何哉
初二日謁左僕射因言仁宗朝作新玉輅既成與舊輅
同呈於崇政殿舊輅在後忽有大聲隠隠如海獸狀仁
宗訝之乃令新輅在後遂無聲既出殿門舊輅復在後
又有大聲如前吏部蘇侍郎云此輅唐高宗顯慶年造
製作極工歴五代至皇朝今在太僕寺
勅景靈宫朝獻正月以十一日四月擇日七月以中元
十月以下元原廟之禮蓋用孟月焉
初十日立春賜三省官采勝各有差謝於紫宸殿門杜
臺卿說正月七日為人日家家翦綵或縷金薄為人以
帖屏風亦戴之頭鬢今世多刻為華勝像瑞圖金勝之
形引釋名華象草木華也勝言人形容止等一人著之
則勝又引賈充李夫人典誡曰每見時人月旦花勝交
相遺與謂正月旦也今俗用立春日亦近之然公卿家
尤重此日莫不鏤金刻繒加飾珠翠或以金銀窮極工
巧交相遺問焉
余昔年隨侍至定武見緫管廳有唐叚文昌撰平淮西
碑石甚大不知何因而至此地也
鴻臚陳大卿言昔使高麗行大海中水深碧色常以鑞
碢長䋲沉水中為候深及三十托已上舟方可行既而
覺水色黃白舟人驚號已泊沙上水纔深八托凡一晝
夜忽大風方得出去日五晝夜至高麗境上回日七晝
夜方至定海風浪每散乃作浪花衮然赤色夜見海中
如火龍無數不知涯際甚可怖也
以駕部郎中王欽臣為陜西轉運副使
唐歲時節物元日則有屠蘇酒五辛盤咬牙餳人日則
有煎餅上元則有絲籠二月二日則有迎富貴果子三
月三日則有鏤人寒食則有假花鷄毬鏤鷄子子推蒸
餅餳粥四月八日則有餻糜五月五日則有百索糉子
夏至則有結杏子七月七日則有金針織女臺乞巧果
子八月一日則有點炙杖子九月九日則有茱萸菊花
酒餻臘日則有口脂面藥澡豆立春則有綵勝鷄燕生
菜今歲時遺問略同但餻縻結杏子點炙杕子今不行
爾杜甫春日詩云春日春盤細生菜又曰勝裏金花巧
耐寒重陽詩云茱萸賜朝士臘日詩云口脂面藥隨恩
澤如此之類甚多略槩舉記當時所重也
夏英公家有皂綾標六典一部唐舊本也雖宋宣獻李
邯鄲家蔵書為多亦無此本嘗問其孫朝請大夫伯孫
書在何處云昨分書云不知誰院得之計已散失殊可
惜也
工部王侍郎言昔年通判壽州知州光禄卿林洙因鼔
角匠入州衙為盗被傷而卒後一日其家女僕附語云
召簽判吕水部既至云某不幸且死敢以後事為托某
之死非此兵之過宜問有公案五道要其照騐吕因問
大卿附語使某何以為信乃曰但看架上衣可知非妄
家人遽往視之見一淺色汗衫素未經着血痕滿襟又
曰此非血某之淚爾家人以錢送佛寺撞鐘至五更鐘
竟不鳴又何怪也前此太白近月太史言南方主將不
利未幾洙死焉
禮部林郎中言昔年為禮官以朝命至豫章祭小龍既
至祠下行禮之日數見異鱗皆金色口有火燄自梁棟
間墜於祝歐陽生之肩遂入石合又舉首蜿蜒於花板
間既而聳身直上高三五尺執事之人無不見者還朝
亦圖上其事云
唐淑問前知宣州以避親嫌與集賢校理知湖州陳侗
對移唐自湖州召為吏部員外郎以疾乞補外復授宣
州代陳還朝近時未有如此之比也
晏元獻家有相笏經占吉凶十可八九昔有相印(闕)
(闕)行罷教坊已下支賜凡絹一千一百餘疋錢四百餘
千紅錦一端銀椀十四口用正旦例也
以禮部侍郎謝景温依前通議大夫知洪州以翰林侍
講學士黃履為禮部尚書以右司員外郎王震為起居
舍人以禮部郎中劉摯為右司郎中司門郎中李文卿
出知晉州以考功員外郎范峋提點府界諸縣鎮公事
冬至假七日前後各三日宰相宅引百司釐務初包拯
為三司使上言每節假七日廢事頗多請今後祗給假
五日自此始也舊儀宰相五鼔早朝朱衣吏不引午後
歸第方引假日遲明始赴中書朱衣吏自私第前導故
謂之宅引云
淳化元年命正言直史館宋鎬右正言直史館王世則
使交州黎相既至相令數十人扛大蛇長數丈饋於使
舘且曰若能食此當洉之為饌以獻又羈送二虎以備
縱觀外國之俗其陋惡乃至於爾邪
余奉使北遼過順州有黍谷坊伴副使王仲淵指以謂
副使文供備云觀此可知其寒也劉向别傳曰燕地谷
美而寒不生五榖鄒子吹律召温氣至五榖生至今名
黍谷北遼士子多燕人故亦頗知學問也
賜筵尤為盛集吕許公王沂公與羣公唱和詩刻石堂
壁官制既行以禮部尚書兼譯經潤文宰相與執政官
猶同赴開堂之會焉
禮部王員外言京師貴家多以酴醿漬酒獨有芬香而
已近年方以榠樝花懸酒中不惟馥郁可愛又能使酒
味辛冽始於戚里外人蓋所未知也
戸部馬員外言藩鎮之雄盛莫如吉州有解玉鑽真珠
脩琵琶行他處未見此比余昔知安州步石村種薑芋
凡四十里城南有梔子村花開如瓊林香聞數十里他
處亦無
禮部林郎中言兵部許侍郎昔為翰林學士忽夢著綠
心甚惡之未幾奪職以起居舍人知蘄州然未見著綠
之應官制既行改朝散郎本階正合衣綠方悟前夢之
可信也
太常寺言四時大祠自天地日月九宫貴神五帝其祝
皆進書臣名謂宜如唐故事天地稱臣日月已下皆進
祝書名禮部議曰天子父天母地兄日姊月禮故宜有
降請如太常所議
太常博士何洵直言春秋仲月朝拜諸陵於太常寺輪
官一員餘並以吏部待次升朝官充攝謹按漢制丞相
以四時行園重如此唐顯慶中以太常卿少行陵事重
人輕乃詔三公行事太常為副率皆乘輅車備鹵簿謂
之公卿廵陵令謂宜太常寺輪卿少外其餘差門下書
尚書省清望官仍乞重脩春秋仲月遣官拜陵儀薦牙
盤食訖應須灑掃及芟薙脩治皆隨事處分勑朝拜諸
陵輪太常卿少外餘並以宗室遥郡防禦史充焉
二十二日遷寓治尚書都省入新省就令廳賜省官已
下御筵至都省守當官已上六曹書令史已上分坐兩
廊遣入内供奉官劉瑗排辦及勾當翰林御厨儀鸞内
臣分緫諸司差教坊第四部一百五十人酒九行果肴
皆非常比再坐賜花内出金器遣御樂院近侍各傳宣
勸酒至暮方罷羣臣慶親逢之幸莫不感恩霑醉焉
元豐五年七月始命皇城使慶州團練使宋用臣建尚
書新省在大内之西廢殿前等三班以其地興造凡三
千一百餘間都省在前緫五百四十二間中曰令廳一
百五十九門東曰左僕射廳九十六間次左丞廳五十
五間次左司郎中廳二十間次員外郎廳二十間西曰
右僕射廳九十六間次右丞廳五十五間次右司郎中
廳二十間次員外郎廳二十間其後分列六曹每曹四
百二十間東南曰吏部尚書廳在中六十四間次侍郎
廳四十間其東曰郎中廳四十九間次員外郎廳三十
四間後曰司勲郎中廳三十四間次員外郎廳三十四
間其西曰司封郎中廳四十九間次員外郎廳三十四
間後曰考功郎中廳三十四間次員外郎廳三十四間
其北曰戶部度支金部倉部在焉又其北曰禮部祠部
主客膳部在焉西南曰兵部職方駕部庫部在焉其北
曰刑部都官比部司門在焉又其北曰工部屯田虞部
水部在焉並如吏部之制厨在都省之南東西一百間
華麗壯觀蓋國朝官府未有如此之比也
太常博士何洵直言看詳舊禮太祀前七日平明太尉
誓百官於尚書省近制親祠南郊明堂太廟掌誓戒用
左僕射闕即用右僕射以刑部尚書一員涖之今有司
攝事大祠但初獻官即前期七日南嚮讀誓戒文無臨
涖受誓之官謹按祭祀之有誓戒所以要之以刑重失
禮也古者掌誓戒有專官欲人之聽於一也周有太宰
掌百官之誓戒謂其天官之長且佐王治故也以大司
寇涖誓百官戒千百族蓋言失禮則入刑故也唐以太
尉掌誓戒今以宰相親王執政官宗室使相郡王節度
使以上為獻即掌誓戒得其職矣蓋與周之冡宰唐之
太尉同意自餘初獻止是禮部尚書已下既不攝太尉
猶行太尉之事誤矣伏謂自今諸大祠降宰相親王執
政官宗室使相郡王節度使以上為初獻行事依舊掌
誓戒外餘以吏部尚書或侍郎一員掌之蓋吏部天官
之任也仍用刑部尚書一員涖誓闕即以侍郎充所有
親祠掌誓戒即合用左右僕射掌誓涖誓勑依所請
後唐同光三年洛京蕃漢馬步使朱守殷於積善坊役
所得古文錢四百五十六文曰得一元寳四百四十文
曰順天元寳史不載何代鑄此錢以俟知者
唐宫中每有行幸即以龍腦鬱金布地至宣宗性尚儉
素始命去之方唐盛時其侈麗如此國朝故事乘輿親
祠郊廟拂翟後以金合貯龍腦内侍捧之布於黃道重
齊潔也
戸部馬員外乞守明州既受命因閱昔年卦影見畫一
豕其上日月相並下有舟一隻亥年明州之應豈不了
然邪
尚書省舊有甲庫未詳是何名唐大和二年勑尚書省
二十四司制勑及勑甲等近日檢報多稱斷裂宜各委
本司郎中甲庫官並重粘皆及同書名印所斷裂縫䟦
尾後云某甲勑卷若干縫斷裂乃知甲者勑甲之謂也
三月以新江淮發運使吕嘉問為吏部郎中
十八日集英殿大宴酒九行初有司預於殿庭設山樓
排場為羣仙隊㐲六蕃進貢九龍五鳳之狀設鷄唱樓
於其側殿上陳繡帟垂香毬設銀香獸於檻内布以文
茵設御茶酒器於殿東北楹間羣官骨頭索粉白肉餬
餅羣仙&KR0034;天花餅太平畢羅乾飰縷肉羔糖油餅再坐
假圓魚蜜浮斯奈花肉鮓排炊羊炙金腸&KR0008;子饅頭肚
羔水飰下飰教坊已下凡支賜絹二千四百餘疋綵百
疋錢七百七十餘貫錦一端銀椀三十五口春秋常例
也
國朝之制凡百官拜表稱賀詣東上閤門進名奉慰即
詣西上閤門蓋有故事唐天祐二年勑自今五月一日
後常朝出入取東上閤門或遇奉慰即開西上閤門遂
為定制焉唯諸軍員寮每奉慰立班去杕子未詳所出
後唐莊宗同光元年中書門下奏每日常朝百官皆拜
獨兩省官不拜准依前朝故事朝退於廊下賜食謂之
廊飡百官遂有謝食拜惟兩省官本省有厨不赴廊飡
故不拜伏自僖宗幸蜀回以多事之後遂廢廊飡百官
拜儀至今未改將五十載禮恐難停惟兩省官獨尚不
拜豈可終日趨朝曾不一拜獨於班列有所異同若言
官是近臣於禮尤宜肅敬自今已後逐日常朝宣不坐
其兩省官與東西兩班並齊拜從之至明宗天成元年
五月内出御札一封賜宰臣曉示文武百寮每日正衙
常朝外五日一度赴内殿起居其後遂以為常非故事
也皇朝百餘年未遑刊正謬誤今上熙寧五年方講日
朔文德殿視朝立仗之儀
殿廷東西左右面各金吾引駕官一名四色
官二人各帶儀刀金甲天武官一名殿中省
排列官一名扇二方繖一金吾仗碧欄一十
一各執儀刀兵部儀仗排列職掌二人押隊
員寮二人黃麾幡一告止幡一傳教幡八信
幡八龍頭竿五十戟五十判殿中省一員在
左天武官東西共一百人門外東面青龍旗
一五嶽旗五五龍旗十西面白虎旗一五星
旗五五鳳旗十仗馬每面三疋每疋御龍官
四人前一日有司供帳於文德又設御幄於
文德殿之後門又設中書門下至文武百官
等幕次於朝堂應宰臣親王使相樞密使帶
平章事已上出赴外班參知政事學士臺省
官待制皇親及見任節度使兩使留後觀察
防禦團練刺史文武百寮殿前馬步軍司諸
軍將校并皇親駙馬都尉合赴班者及外國
蕃客合赴朔望起居者並赴立班其日左右
金吾將軍常服押本衛仗判殿中省官押細
仗先入殿廷東西對列諸軍將校分入殿庭
北向立朝堂引贊官引彈奏御史二員入殿
門内踏道下當殿向北立次催文武百官班
至丞郎尚書次兩使留後觀察防禦團練刺
史並歸本品序立次引兩省宣制侍御史中
丞知雜三院御史入次引文班一品二品入
次學士并節度使入立於右省班前通事舍
人分引宰臣親王使相參知政事入並東西
相向對立皇帝鞾袍垂拱殿坐内侍鳴鞭内
侍都知押班供奉官已下𢃄御器械等其餘
祗應諸司使副使等並公服繫鞵作一班四
拜起居訖次呈進目客省閤門使副使次通
喝對立覺察失儀通事舍人次宿衛諸班次
殿前諸指揮使副都指揮使都虞侯次行門
指揮使並依朔望常例殿前都指揮使已下
起居畢換窄衣祗候引駕次通事舍人引樞
密宣徽使三司使副使樞密直學士内客省
使已下諸司使已下至醫官待詔及脩起居
注官二員大起居訖諸司使已下並先退其
合係排立供奉官已下並先赴文德殿於文
武百官班北東西排立有司進輦皇帝乘輦
樞密使已下至閤門使殿前都指揮使已下
並前導至文德殿門樞密宣徽使副樞密直
學士内客省使至閤門副使樞密承旨至諸
房副承旨各歸殿上侍立位脩起居注官夾
香案分左右北向立於螭階之下通事舍人
二員殿庭北向對立其餘係祗候通事舍人
並於殿下稍東侍立天武官等各衣繡分東
西排立司天監奏時刻閤門奏班齊皇帝自
後閤出殿上索扇升坐内侍嗚鞭扇開簾捲
儀鸞使焚香舍人喝天武官等拜奏聖躬萬
福又喝拜再拜随拜呼萬歲喝各祗候依舊
排立鷄人唱時通事舍人一員就彈奏御史
立位稍東西喝拜大起居喝各祗候訖彈奏
御史分左右由文武班後轉至彈奏御史位
對立次左右金吾將軍二人合班於奏事石
位南躬東南對立通事舍人喝拜大起居訖
班首奏軍國内外平安乂喝拜再拜随拜呼
萬歲喝祗候分歸東西押伏位東西對立通
事舍人進至宣制右位南北向立以後通班
西面對立舍人退於西階次通事舍人分揖
宰臣親王已下躬通事舍人通文武白寮臣
某姓名已下起居舍人通訖退歸侍立位通
事舍人分引宰相已下横行諸軍將校不横
行閤門使喝拜大起居訖舍人引宰臣至奏
事石位南俛伏跪致詞祝月其辭云文武百
寮宰臣全御臣某姓名等言仲春之吉伏惟
尊號皇帝陛下膺受時祉與天無窮臣等無
任歡呼抃蹈之至俛伏興引歸位閤門使喝
拜再拜搢笏舞蹈俛伏興再拜喝各祗候閤
門使揖宰臣參知政事由東階升殿樞密使
𢃄平章事已上由西階升殿侍立給事中一
員復歸左省位立轉對官立給事中之南吏
部侍郎及刑法官立於轉對官之南兵部侍
郎立於右省官與吏部侍郎東西相向對立
其吏部侍郎候到位搢笏各出班簿置笏上
親王使相學士臺省官等並分班出次引轉
對官於奏事石位南宣徽使殿上承旨宣答
并失儀彈奏並如常儀如宰臣親王使相參
知政事失儀並左右彈奏御史合班彈奏轉
事官奏事畢出次吏部兵部侍郎及刑法官
對揖出次彈奏御史對揖出次給事中右位
南躬通事舍人喝祗候出次起居注官合班
於奏事石南躬通事舍人喝各祗候分班出
次排立供奉官已下合班於奏事石位南舍
人喝各祗候分班出次通事舍人喝天武官
等門外祗候應喏出殿上索扇簾垂皇帝降
坐乘輦還内内侍鳴鞭通事舍人當殿承旨
放仗四色官&KR0008;鞾急趨至宣制右位南稱奉
勑放仗金吾將軍并殿中省官對拜訖隨㐲
出親王使相節度使至刺史學士臺省官文
武百寮諸軍將校等並叙班於朝堂喝賜茶
酒門謝畢退皇帝御垂拱殿坐中書樞密及
請對官奏事如常儀閤門更不引見謝辭班
崇政殿亦不視事如遇有德音制書御札俟
皇帝垂拱殿再坐制箱方出付外
元豐四年始罷正衙常參
侍御史知雜滿中行劄子伏見本臺見行儀
制内兩省官文武百官日赴文德殿東兩相
向對立宰臣一員押班聞傳不坐則再拜而
退謂之常朝遇休假併三日已上應内殿起
居官畢集謂之横行自宰臣親王已下應見
謝辭者皆赴文德殿謂之過正衙然在京釐
務之官例以别勅免參宰臣押班近年已罷
而武班諸衛本朝又不常置故今之赴常朝
者獨御史臺官與蕃官待次階官而已其武
班既無本品因令使臣十員假攝以實之臣
嘗終始考求蓋以循乎唐制而失之者也按
唐制京司文武職事官省朔參望參有五日
參唯職事官五品并供奉官八品已上及員
外郎監察御史太常博士則每旦參蓋職彌
親者參彌數也今垂拱内殿宰臣已下既已
每日參矣而文德常朝仍復不廢又使待次
攝班之人數十員以應文武百官而冒常參
之名舛謬倒置莫此為甚至於横行參假與
夫見謝辭官先過正衙雖㳂唐之故事然必
俟天子御殿之日行之可也自唐室衰宣政
視朝之禮廢應謝辭者始與常參之官同至
正衙叙班以應故事五代㳂襲不復改正遇
入閤日則正衙先拜而後喚仗五日内殿起
居則見謝辭官先退而後入因陋習謬轉相
傳承失之益遠持之益固是以歴數百年而
未有以正其非也竊攷周官天子三朝内外
異位燕治異儀宰夫掌治朝之法而司士正
其位司寇掌外朝之政而朝士建其法至於
燕朝則正位掌儐相者太僕而已朝儀詳略
之辨可概見於此矣唐因隋制大朝會御承
天門為外朝朔望御太極殿為中朝日朝事
於兩儀殿為内朝而大明宫制亦以含元宣
政紫宸三殿以當三朝之位而有正衙上閤
之稱雖於古制未必盡合而内外有序隆殺
有辨良有取焉伏觀陛下稽經攷古更定官
制損益革因撥自聖學一代之典於斯為盛
而文德正衙之制尚存常朝之虛名襲横行
之謬例有司失於申請未能釐正誠恐不足
以稱明詔示來世欲望特隆指揮先次罷去
若夫因今殿庭以分内外之朝隨今官品高
下以為進見疏數之節并其餘應干廢置事
件即俟依近降朝旨本臺與閤門别具事目
進呈取旨裁定奉聖旨送詳定官制所詳定
聞奏檢會唐書百官志及儀制令文武職事
官九品以上及二王後朝朔望文武五品以
上及兩省供奉監察御史郎太常博士日參
日參號常參官武官三品以上三日一朝號
九參官五品以上及折衝當番者五日一朝
號六參官長上折衝果毅若文武散官五品
已上直諸司及長上者各准職事參其常參
官隔假三日以上即横行參假竊詳唐制即
是有職事要官朝見數而無職事及官品卑
下朝見亦疎也今在京文武升朝官未有職
事者每日常參宣勑不坐再拜而退有職事
者乃五日一赴起居其辭見謝恩皆先赴文
德殿拜而退謂之正衙連遇朝假則百官詣
文德殿立班謂之横行參假三者但知倣唐
舊文而實與唐制甚異蓋唐制日御殿以見
羣臣日常參不臨前殿而御便殿喚仗由閤
門入百官俟朝於衙者因隨以見故謂之入
閤至其後世未曾日視朝而入閤之制亦廢
常參之官日至正衙者聞傳不坐即退至明
宗始羣臣五日一隨宰相入見内殿謂之起
居蓋非唐盛時之本制也唐之常參乃職事
五品及供奉官臺省之官其後不御前殿又
廢入閤之儀常參官至正衙聞傳不坐而退
今天子聽政於垂拱殿以接執政官及内朝
之臣而更於别殿宣勅不坐實為因習之誤
兼有職事升朝官五日一赴起居而未有職
事者反日參䟽數之節尤為未當乂辭見謝
自已入見天子則前殿正衙對拜自為虚文
其連遇朝假則百官自赴大起居不當復有
横行參假其滿中行乞罷常朝及正衙横行
委得允當
及官制既行又有日參望參朔參之制
門下省起居郎以上中書省起居舍人以上
尚書省侍郎已上御史中丞已上為日參官
其知樞密院以上自如舊儀以三省及御史
臺官寺監長貳以上為六參寺監丞大理評
事已上為兩參官寄禄官通直郎以上為月
參官又今後除朔望參外每月定以五日二
十日二十一日二十五日為參日遇假即罷
如契丹使見辭曰並特起居其前後三日内
合起居權罷
然則正衙常朝昔者省臺寺監應在京釐務官每日並
集其後以妨廢職事乃罷之獨待次官赴耳初無疏數
之别方唐盛時正衙立仗百官廊飡日以為常五日起
居雖始於明宗蓋亦喚㐲入閣之遺意天子之朝莫先
於正衙於禮羣臣無一日不朝者而唐朔參望參每日
參六參九參之類並謂衙殿天子日御宣政殿中金吾
細仗兵部旂旛等設於廷朝官退皆賜食開元中以朔
望宗廟上牙盤欲避正殿遂御紫宸喚仗入閤門自此
始也如此則常衙常參果可廢耶
世說海外有燕子至秋社乃去仲春復來詩謂玄鳥鳦
也春分玄鳥降昔年因京東開河岸崩見蟄燕無數晉
郗鍳為兖州刺史鎮鄒山百姓饑饉或掘野鼠蟄燕而
食之乃知燕去亦蟄耳驚蟄後中氣乃來非復度海也
唐通事舍人宣詔舊令拾遺團句把麻者蓋謁者不知
書多失句度故用拾遺低聲摘句以助之及吕温為拾
遺被喚把麻不肯去遂成故事拾遺不把麻自吕始時
柳宗元戲吕云幸識一文半字何不與他把國朝文德
殿宣麻案自東上閤門出閤門使押至當衙横街北躬
云付門下宰相跪授訖歸位以授通事舍人折方揖殿
至宣制位搢笏宣讀兩舍人捧之然團句每以為艱也
内香藥庫在謻門内凡二十八庫真宗皇帝賜御詩二
十八字以為庫牌其詩曰每歲沉檀來遠裔累朝珠玉
實皇居今辰内府初開處充剏尤宜史筆書東庫内有
玉燒金藥一鑪至今猶在又有辰砂一塊其上忽生新
砂二十二顆赤如火色嘗取之禁中還送本庫焉
昔見故老說有一朝士好為諧謔嘗云近求得一對的
似有理躁因脩賀刺怒為答空書聞者無不大噱
晉王戎妻語戎為卿戎謂曰婦那卿壻於禮不順答曰
我親卿愛卿是以卿卿我不卿卿誰當卿卿戎笑遂聽
束晢亦曰婦皆卿夫子呼父字有一士人作詩謂婦曰
卿非也
文昌雜錄卷三
