文昌雜錄卷一
宋龐元英撰
元豐壬戍五月朔上御文德殿視朝仗衛如式既退三
省已下職事官各釐新務蓋一時之榮遇也
初三日詔曰先王以道在天下列而為事陳而為法人
各有分然後安官各有守然後治三代以降累世相仍
寖迷本原遂亂名實餘弊斯積其流及今朕閔古弗還
因時改造是正百職建復六聯先後重輕粗獲條次大
小貴賤迭相維持差擇羣材分委成憲佇觀來效共致
丕平敢有弗欽將底厥罪新除省臺寺監官詳定官制
所已著所掌職事如被選之人不循分守敢有僭紊其
申諭中外違是令者執政官委御史臺彈奏尚書已下
聽長官糾劾以聞詔自内出非學士之辭也
尚書省官左僕射王公珪右僕射蔡公確左丞蒲公宗
孟右丞王公安禮吏部尚書李清臣戶部尚書安燾四
曹闕吏部左選侍郎蘇頌右選侍郎何正臣尋出知潭
州除李承之戸部左曹侍郎陳安石右曹侍郎李定禮
部侍郎謝景温兵部侍郎許將刑部侍郎崔台符工部
侍郎熊本郎中員外互置不備員左司郎中吳雍右司
員外郎王震吏部郎中曾肇員外郎劉奉世司封員外
郎王祖道司勲郎中穆珣考功員外郎范峋蔡京戸部
郎中劉珵員外郎黃好謙王陟臣馬珫度支員外郎陳
珦金部員外郎晁端彦倉部郎中韓正彦禮部郎中劉
贄員外郎王子韶祠部郎中趙令鑠主客郎中元英忝
冐焉膳部郎中魯有開兵部員外郎潘良器職方員外
郎黃萃駕部郎中王欽臣庫部郎中林積刑部郎中胡
授杜紘都官員外郎韓宗良比部員外郎宇文昌齡司
門員外郎王諤工部郎中范子竒員外郎高遵惠屯田
員外郎張叙虞部員外郎李閌水部郎中李文卿未逾
月而兵部都官屯田三員外相繼以病卒於是杜常許
安世補兵部員外郎屯田闕六月勑吏部增員外郎一
員除文及甫潞公之子也
主客所掌諸番東方有四其一曰高麗出於夫餘氏殷
道衰弱箕子去之朝鮮是其地也在漢為樂浪郡其二
曰日本倭奴國也自以其國近日所出故改之其三曰
渤海靺鞨本高䴡之别種其四曰女貞渤海之别種西
方有九其一曰夏國世有銀夏綏宥静五州之地慶歷
中册命為夏國其二曰董氈居青唐城與回鶻夏國于
闐相接其三曰于闐西帶葱嶺與婆羅門接其四曰回
鶻本匈奴别裔唐號回紇居甘沙西州其五曰龜兹住
居延城回鶻之别種其國主自稱師子王其六曰天竺
舊名身毒亦曰摩伽陀又曰婆羅門其七曰瓜沙門漢
燉煌故地其八曰伊州漢伊吾郡也其九曰西州本高
昌國漢車師前王之地有高昌城取其地勢高人昌盛
以為名正觀中平其地為西州南方十有五其一曰交
趾本南越之地唐交州緫管也其二曰渤泥在京都之
西南大海中其三曰拂菻一名大秦在西海之北其四
曰住輦在廣州之南水行約四十萬里方至廣州其五
曰真臘在海中本扶南之屬國也其六曰大食本波斯
之别種在波斯國之西其人目深舉體皆黑其七曰占
城在真臘北其八曰三佛齊蓋南蠻之别種與占城為
鄰其九曰闍婆在大食之北其十曰丹流眉在真臘西
其十一曰陀羅離南荒之國也其十二曰大理在海南
亦接川界其十三曰層檀柬至海西至胡盧沒國南至
霞勿檀國北至利吉蠻國其十四曰勿廵舟船順風泛
海二十晝夜至層檀其十五曰俞盧和地在海南又有
西南五蕃曰羅龍方張石凡五姓本漢牂牁郡之地又
有荆湖路溪洞及卭部黎雅等蠻傜北方曰契丹匃奴
也别隸樞密院朝廷所以待遠人之禮甚厚皆著例錄
付之有司而諸蕃入貢蓋亦無虛歲焉
尚書新省兵部未畢凡寓治四所一曰舊三司為僕丞
都堂而吏部戸部寓焉二曰舊司農寺戸部右曹寓焉
三曰舊尚書省兵部刑部工部寓焉四曰三司使廨舍
禮部寓焉日給太官常膳湯茗薪炭有差
五月十二日左右僕射赴上於都堂是日郎中員外班
迎僕射拜廳訖各判祥瑞等三案遂引學士兩省官賀
於廳上御史中丞尚書已下百官班於廷中東西相向
引僕射降階就褥位直省官贊揖朱衣吏引御史中丞
出班北向躬致辭賀復位贊拜百官皆拜僕射答拜班
退尚書省侍郎已上兩省給舍已上御史中丞學士皆
御賜寓百官就食幕次
七月勑職事官常膳許變料供應蓋異恩也
禮部王員外脩說文畢作進書表以示同舍僕因言前
漢藝文志禆官之說亦自可用有一士人遽云富丞相
曾用此故事衆人問如何乃曰貪以敗官一坐皆笑此
與坊州取杜若無以異
祠部休假歲凡七十有六日元日寒食冬至各七日天
慶節上元節同天聖節夏至先天節中元節下元節降
聖節臘各三日立春人日中和節春分社清明上巳天
祺節立夏端午天貺節初伏中伏立秋七夕末伏社秋
分授衣重陽立冬各一日上中下旬各一日大忌十五
小忌四而天慶夏至先天中元下元降聖臘皆前後一
日後殿視事其日不坐立春春分立夏夏至立秋七夕
秋分授衣立冬大忌前一日亦後殿坐餘假皆不坐百
司休務焉
大忌日百官集於相國寺先至齋院左右廵使御史兩
赤令夾街宰相過百官立班於庭中宰相揖訖方行香
既畢御史臺知班復傳呼立班而朱衣吏乃曰相公傳
語請不立班遂退百官見宰相故事皆廢獨此僅存焉
禮部侍郎謝公言有一養珠法以今所作假珠擇光瑩
圓潤者取稍大蚌蛤以清水浸之伺其口開急以珠投
之頻換清水夜置月中蚌蛤采月華玩此經兩秋即成
真珠矣
詳定禮文所言古者神民不雜禮刑異制故治禮之官
常得以治禮事神之官常得以事神如左氏所謂使名
姓之後率舊典者為之宗自漢以來治禮事神之官不
得其職始雜以他官故後漢志太尉掌郊祀亞獻光禄
掌三獻太尉秦漢用以掌兵今為三公坐論道者也光
禄本掌宫殿門戸皆非祠官之任勑今後南北郊執政
官為初獻禮部尚書侍郎為亞獻太常少卿為終獻諸
祠祭禮部尚書侍郎太常卿迭為初獻太常少卿禮部
祠部郎中員外郎為亞獻太常博士為終獻宗廟親王
宗室使相節度使為初獻宗室正任以上為亞獻終獻
若南郊宗廟即戸部兵部随所用牲以尚書侍郎薦徹
腥熟如常祀即戸部兵部郎中員外郎薦徹文宣王以
國子祭酒司業丞博士為三獻武成王以祭酒司業為
初獻亞獻終獻自如故事差官中祠即禮部祠部郎中
員外郎為初亞獻太常博士為終獻小祠即禮部祠部
郎中員外郎與太常博士牙差一獻祭馬者四皆以太
僕卿少七祀皆以太廟令為獻官焉
七月五日迎氣西郊六日孟享太廟皆當差工部郎中
薦徹而工部乃輪差水部郎中攝事既授誓於尚書省
有司舉糾方改差工部員外郎不預誓成直赴祠所監
祭使郤之彈劾以聞
祠部歲比天下僧尼道士凡二十四萬然死者亦常萬
人按杜牧杭州南亭記文宗語宰相曰古者三人共食
一農人今加兵佛一農人乃為五人所食武宗會昌五
年出四御史按行天下凡除寺四千六百僧尼并女冠
二十六萬五百蓋自有唐以來數常如此何其盛哉
中書丞相蔡公太夫人康寧門下侍郎章公尊親以通
議大夫致仕戶部尚書安公具慶重茵列鼎可以言榮
養矣
凡三省官假日唯接見賓客不許出謁新制也
七月二十八日以國史成曲宴於垂拱殿兩省給舍以
上尚書省侍郎已上學士御史中丞觀察使並赴奏教
坊樂酒七行皆供御杏仁蓋非常例也
禮部王員外言今謂面油為玉龍膏大宗皇帝始合此
藥以白玉碾龍合子貯之因以名焉又云昔於孫四皓
家得七寳簾數尺皆以七寳縱横編綴工巧不可名言
也
右屯衛將軍孫守彬家冨於財置酒模於明
德坊常有四老人飲其上俗有四皓之名
禮部劉郎中莘老言昔年鄆州進士李矩赴公試問同
人李演云堯舜如何可以對天地否演對云似此疑惑
事切不可用聞者無不大噱
余昔知安州見時丙推官言羅愷初及第鄭獬在翰林
以詩賀之愷以公狀為謝具位詩一篇右伏蒙尊慈特
有寵惠感荷之至但切下情鄭云頼此詩不是公用都
下莫不傳以為笑也
八月壬子文德殿宣制授皇子彰武軍節度使開府儀
同三司進封延安郡王昭容朱氏進位賢妃三省及在
京應職事官皆赴班集寄禄官不與焉
三佛齊注輦國朝貢見延和殿引至柱外跪撒金蓮花
真珠龍腦於御坐前謂之撒殿初至闕先具陳請詔方
許之
新定儀制宰相兩省侍郎尚書左右丞皆朱衣吏兩人
雙引樞密院官紫衣吏一人前導御史中丞知雜御史
亦朱衣吏兩人雙引尚書侍郎學士待制兩省給舍已
上並朱衣吏一人引
膳部魯郎中言昔知萬州南山甚秀去城三十里遠望
如婦人簪花之狀州中謂之真女石登山視之即一石
觜上有紫荆一枝州中女子至七八十不嫁者夫死義
不再行蓋有真女之風焉
禮部王員外言昔在金陵有一士子為魚鯁所苦累日
不能飲食忽見賣白餳者因買食之頓覺無恙然後知
餳能治魚鯁也後見孫真人書已有此方矣余知安州
有鼎州通判柳應辰為余傳治魚鯁法以倒流水半盞
先問其人使之應吸其氣入水中面東誦元亨利貞七
遍吸氣入水飲少許即差亦嘗試之甚驗
禮部謝侍郎言亁山藥法刮去皮以厚紙裹掛於風中
最良又置焙籠中下鋪茅數寸以微火烘之亦佳作湯
點如新者乳香最難研先置壁罅中日許入鉢乃不粘
祠部趙郎中亦云研乳香取指甲三兩片置鉢中尤易
末爾
考功蔡員外超授起居郎其季卞方為右史兄弟並直
螭階士林竦美焉
舊三司勾院井泉最苦熙寧中三司火始引金水河注
省中去井差近未逾年遂為甘泉名著都下品第一因
知水脉流通者無不甘冽云
元微之詩云松門待制應全遠藥樹監搜可得知蓋有
唐宣政殿為正衙殿廷東西有四松松下待制官立班
之地舊圖至今猶存
按開成元年正月詔以入閤日次對官班退
立於東階松樹下須宰臣奏事畢齊至香案
前各言本司事雖紫宸殿亦有松樹為待對
官立位六殿門外有藥樹監察御史監搜之
位在焉唐制百官入宫殿門必搜監察所掌
也太和元年詔曰自魏晉以降參用霸制虚
儀搜索因習尚存朕方推表大信寘人心腹
况吾台宰又何間焉自今已後坐朝衆寮既
退宰臣復進奏事其監搜宜停
戸部王員外言元昆駕部郎中比自長安歸擕藥樹數
株至京師其葉葱翠可愛於今關右頗多人罕識者
漢制以侍中執虎子禮部王員外因讀西京雜記云漢
朝以玉為虎子以為便器使侍中執之行幸以從又知
虎子以玉為之也
李廣獵於冥山之北射虎斷其髑髏以為枕
云服猛也又鑄銅象形為溲器示厭服之故
謂之虎子云
禮部劉郎中借東京記云相國寺前有公子亭臨汴水
大中祥符七年徙近西北直景靈宫即魏公子無忌勝
槩之地也天清寺繁臺梁孝王常按歌吹臺阮公詩云
駕言發魏都南向望吹臺簫管有遺音梁王安在哉後
有繁氏居其側里人呼為繁臺芳林園太宗在藩邸特
賜其地為園或傳周世宗時已為園太祖自陳橋入京
駐於此范質等謁見焉開寳寺上方院即夷門山院有
唐令狐綯讀書堂初令狐楚鎮宣武綯随侍讀書於此
後復為節度使圖像今不復存也
膳部魯郎中言昔年陳州有女妖自云孔大娘每昏夜
於鼓腔中與人語言尤知未來事時故相晏元憲公守
陳方製小辭一闋修改未定而孔大娘已能歌矣又何
怪也
九月一日法酒庫内酒坊詣内東門進新酒遂以頒近
臣有差前數日膳部光禄寺皆嘗酒舉舊例也詔吏部
增員外郎一員以豐稷充而稷以昨任臺官曾彈奏執
政乞辭新命許之刑部增二員以韓晉卿為郎中莫君
陳為員外郎以吕和卿為考功員外郎補蔡京闕未幾
胡援卒
禮部王員外言崔豹古今注蛺蝶大者名鳳子然辭人
罕用余讀唐韓偓詩有鵝兒唼啑雌黃觜鳳子輕盈膩
粉腰正為蝶也西京雜記漢武帝過李夫人以玉簪搔
頭自授宫中搔頭皆以玉玉搔頭之名起於此
余奉使北遼至松子嶺舊例互置酒行三時方窮臘坐
上有北京壓沙梨冰凍不可食接伴使耶律筠取冷水
浸良久冰皆外結已而敲去梨已融釋自爾凡所擕柑
橘之類皆用此法味即如故也
余本部掌朝貢錄見至道中大食國滿希密遣男進貢
云彼國但出犀象詔問以何法可取對云象用象媒誘
致以繩漸羈縳之犀則使人卧大樹操弓矢伺其至射
而殺之其小者不須弓矢亦可捕獲于闐國城之東有
白玉河西有綠玉河次西有烏玉河其源同出崑崙山
在其國西千三百餘里每歲至七八月水小之後取玉
於河謂之撈玉闍婆國方言謂真珠為沒爹蝦囉謂牙
為家凌謂玳瑁為家囉謂香為崑燉蘆麻謂犀為低密
云
今歲時人家作餳蜜油煎花果之類蓋亦舊矣楚辭招
魂云粔籹蜜餌有餦餭些粔籹以蜜和米麫煎熬餦餭
餳也中書趙舍人云方言餌餻也今&KR0008;餻是
禮部王員外言昔見朝議大夫李冠卿說揚州所居堂
前杏一窠極大花多而不實適有一媒姥見如此笑謂
家人曰來春與嫁了此杏冬深忽擕酒一樽來云是婚
家撞門酒索處子裙一腰繋杏上已而奠酒辭祝再三
家人莫不笑之至來春此杏結子無數江淮亦多有嫁
橘法不知是何術也
兵部杜員外言今關中有白蕤棫樸也芃芃叢生民家
多採作薪且言煙與他木異嘗取試之其煙上直如線
高五七大不絶詩所謂薪之槱之物雖微可以升燎於
上帝亦蘋蘩蕰藻之謂邪
禮部謝侍郎因誦杜甫詩五夜漏聲催曉箭坐客言午
夜子夜之義如何余因言顔之推家訓或問一夜何故
五更更何所訓答曰漢魏以來謂為甲夜乙夜丙夜丁
夜戊夜又云一鼓二鼔三鼓四鼔五鼓亦云一更二更
三更四更五更皆以五為節西都賦亦云衛以嚴更之
署所以爾者假令正月建寅斗柄夕則指寅曉則指午
矣自寅至午凡歴五辰冬夏之月雖復長短參差辰間
遼闊盈不至六縮不至四進退常在五者之間更歴也
故曰五更午夜子夜之義蓋亦如此
九月以工部郎中范子竒充陜西轉運使邊事畢如故
以知湖州唐淑問為吏部員外郎是月曾肇以憂去官
禮部謝侍郎言昨以諫議大夫知潭州歲正月家人迎
紫姑神為戲是時官制未頒陞改之名莫有知者家人
戲問紫姑將來遷何官乃畫地作太中字了不詳所以
明年遂改太中大夫唐義問家事紫姑最靈在京南問
得何差遣寫京西轉運四字已而果除京西轉運判官
何其異邪
劉敬叔異苑曰紫姑本人家妾為大婦所妬
正月十五日感激而死故世人作其形於厠
以迎之
文昌雜錄卷一
