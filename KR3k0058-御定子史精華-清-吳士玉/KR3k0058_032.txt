欽定四庫全書
御定子史精華卷三十二
禮儀部五
養老
掌老(管子凡國都皆有丨丨年七十已上一子無征三月有饋肉八十已上二子無征月有饋肉九十已)
(上盡家無征日有酒肉勸子弟精膳食問所欲求所嗜此之謂老老)問所欲求所嗜(見上)賜
帛(史記文帝紀元年三月丨年八十以上布丨米肉各有數)受鬻(漢書文帝紀元年詔曰老者非帛不)
(煖非肉不飽今歲首不時使人存問長老又無布帛酒肉之賜將何以佐天下子孫孝養其親今聞吏禀當丨)
(丨者或以陳粟豈稱養老之意哉具為令注禀給也鬻淖糜也給米使為糜鬻也淖弱也)丞尉致(漢書)
(文帝紀有司請令縣道年八十以上賜米人月一石肉二十斤酒五斗其九十以上又賜帛人二疋絮三斤賜)
(物及當禀鬻米者長吏閱視丨若丨丨不滿九十嗇夫令史致二千石遣都吏循行不稱者督之)都吏
循行(見上)復二算(漢書武帝紀建元元年二月赦天下年八十丨丨丨九十復甲卒注二算復二)
(口之算也復甲卒不豫革車之賦也)先耆艾奉高年(漢書武帝紀建元元年四月詔曰古之立)
(教鄉里以齒朝廷以爵扶世導民莫善於德然則於鄉里丨丨丨丨丨丨古之道也注六十曰耆五十曰艾)
復子若孫(漢書武帝紀建元元年四月詔曰民年九十以上已有受鬻法為丨丨丨丨令得身帥妻)
(妾遂其供養之事)謁者致賜(漢書武帝紀元狩元年四月詔遣丨丨廵行天下存問丨丨曰皇帝)
(使謁者賜縣三老帛人五疋鄉三老帛人三疋年九十以上帛人二疋絮三斤八十以上米人三石)鳳集
泰山(漢書宣帝紀元康元年三月丨皇丨丨丨陳畱甘露降未央宫加賜三老帛二年三月以鳳皇甘露)
(降集賜高年帛神爵四年二月鳳皇甘露降集京師賜高年帛五鳳三年鸞鳳又集長樂宫東闕中樹上飛下)
(止地文章五色加賜高年帛甘露二年正月鳳皇甘露降集賜高年帛)神爵嘉祥(漢書宣帝紀元)
(康三年春以神爵數集泰山賜高年帛四年三月詔曰廼者丨丨五采以萬數集長樂未央北宫高寢甘泉泰)
(畤殿中及上林苑屢獲丨丨其加賜三老帛人二疋)賜錢(漢書成帝紀建始元年二月丨三老丨帛)兼
愛(漢書藝文志墨家者流盖出於清廟之守茅屋采椽是以貴儉養三老五更是以丨丨)加賜黃
金(漢書疏廣𫝊廣為太傅兄子受為少傅父子並為師傅在位五載上疏乞骸骨上以其年篤老皆許之丨)
(丨丨丨二十斤)惠養老臣(漢書疏廣𫝊廣既歸鄉里日令家共具設酒食請族人故舊賓客與相娛)
(樂數問其家金餘尚有幾所趣賣以共具曰此金者聖主所以丨丨丨丨也故樂與鄉黨宗族共饗其賜族人)
(說服)靈夀杖(漢書孔光𫝊光稱疾辭位太后詔曰太師光聖人之後先師之子德行純淑道術通明居)
(世輔職今年耆有疾俊艾大臣維國之重書曰無遺耉老國之將興尊師而重傅其令太師母朝十日一賜餐)
(賜太師丨丨丨黃門令為太師省中坐置几太師入省中用杖賜餐十七物然後歸老於第官屬按職如故)
安車輭輪(後漢書明帝紀詔曰令月元日踐辟雍尊事三老兄事五更丨丨丨丨供綏執授侯王設)
(醬公卿饌珍朕親袒割執爵而酳祝哽在前祝噎在後升歌鹿鳴下管新宫八佾具修萬舞於庭)侯王
設醬公卿饌珍(見上)升歌鹿鳴下管新宫(見上注新官小雅逸萹也升登)
(也登堂而歌所以重人聲也)八佾萬舞(見上)賜爵(後漢書明帝紀永平三年三月丨三老丨)
(人三級)臨雍拜老(後漢書明帝紀贊登臺觀雲丨丨丨丨懋惟帝績增光文考)為醴酪
(後漢書章帝紀章和元年七月賜高年二人共布帛各一匹以丨丨丨)崇仁恕(後漢書安帝紀元初)
(四年七月詔曰月令仲秋養衰老授几杖行糜粥方今案比之時郡縣多不奉行雖有糜粥糠粃相半長吏怠)
(事莫有躬親甚違詔書養老之意其務丨丨丨稱朕意焉注案比之時謂案驗戸口次比之也)三雍義
備(後漢書禮儀志明帝永平二年三月上始帥羣臣躬養三老五更於辟雍行大射之禮郡縣道行鄉飲酒)
(於學校皆祀聖師周公孔子牲以犬如是七郊禮樂丨丨之丨丨矣)謁者奉几(後漢書禮儀志注孝)
(經援神契曰尊三老者父象也丨丨丨丨安車輭輪供綏執事五更寵以度接禮交容謙恭順貌宋均曰奉几)
(授三老也度法也度以寵異之也)寵以度(見上)接禮交容(見上)知天地人事
(後漢書禮儀志注宋均曰三老老人丨丨丨丨丨者五更老人知五行更代之事者)知五行更代
事(見上)取象三辰五星(後漢書禮儀志注鄭注禮記曰名三五者丨丨丨丨丨丨天所因以)
(照明天下者鄭又一注皆老人更知三德五事者也)更知三德五事(見上)年耆高(後漢)
(書禮儀志養三老五更之儀先吉日司徒上太傅若講師故三公人名用其德行丨丨丨者一人為老次一人)
(為更皆服都紵大袍單衣皂緣領袖中衣冠進賢扶玉杖五更亦如之不杖皆齋於太學講堂)冠進賢
扶玉杖(見上)齋講堂(見上)御坐東箱(後漢書禮儀志乘輿先到辟雍禮殿丨丨丨丨)
(遣使者安車迎三老五更天子迎於門屏交禮道自阼階三老升自賓階至階天子揖如禮三老升東面三公)
(設几九卿正履天子親袒割牲公進供禮亦如之注漢中興定禮儀羣臣欲令三老荅拜城門校尉董鈞駁曰)
(養三老所以教事父之道也若荅拜是使天下荅子拜也詔從鈞議虞喜曰據漢儀於門屏交禮交禮即荅拜)
(中興謬從鈞議後革之深得其意)門屏交禮(見上)三公設几九卿正履(見上)
公進供禮(見上)大尊顯(後漢書禮儀志三老五更明日皆詣闕謝恩以見禮遇丨丨丨故也)
太常府會百官(後漢書桓榮傳拜太常年踰八十乘輿嘗幸丨丨丨令榮坐東南設几杖丨丨)
(丨驃騎將軍東平王蒼以下及榮門生數百人天子親自執業每言輙曰太師在是既罷悉以大官供具賜太)
(常家其恩禮若此)大官供具(見上)弟子執經(後漢書桓榮𫝊永平二年三雍初成拜榮)
(為五更每大射養老禮畢帝輙引榮及丨丨升堂丨丨自為下說乃封榮為關内侯食邑五千戶)尊饗
(後漢書鮑昱傳昱子德為南陽太守修起横舍備俎豆黼冕行禮奏樂又丨丨國老宴會諸儒百姓觀者莫不)
(勸服)示我漢行(後漢書班固𫝊辟雍詩乃流辟雍辟雍湯湯聖皇莅止造舟為梁皤皤國老廼父廼)
(兄抑抑威儀孝友光明於赫太上丨丨丨丨鴻化惟神永觀厥成注太上謂太古立德賢聖之人並著養老之)
(禮今我漢家遵行之也)鹿皮冠(後漢書楊彪傳魏文帝賜几杖衣袍因朝會引見令彪著布單衣丨)
(丨丨杖而入待以賓客之禮年八十四)賓禮黃耉(後漢書楊彪𫝊注續漢書曰魏文帝詔曰先王)
(制几杖之賜所以丨丨丨丨太尉楊彪乃祖以来世著名績其賜公延年杖延請之日便使杖入也)延年
杖(見上)袒割辟雍之上(後漢書儒林𫝊序丨丨丨丨丨丨尊養三老五更)行饗禮
(後漢書伏恭𫝊建初二年冬肅宗丨丨丨以恭為三老年九十)大饗邑東(魏志文帝紀延康元年七)
(月軍次於譙丨丨譙父老於丨丨注魏書曰設伎樂百戲三老上夀日夕而罷)妙簡德行(魏志三少)
(帝紀甘露三年八月詔曰夫養老興教三代所以樹風化垂不朽也必有三老五更以崇至教乞言納誨著在)
(惇史然後六合承流下觀而化宜丨丨丨丨以充其選關内侯王祥履仁秉義雅志淳固關内侯鄭小同温恭)
(孝友師禮不忒其以祥為三老小同為五更車駕親率羣司躬行古禮焉)親率羣司躬行古
禮(見上)濟濟皇皇(晉書樂志漢明帝召桓榮於太學袒而割牲丨丨焉丨丨焉有足觀者)師
道自居(晉書王祥𫝊天子幸太學命祥為三老祥南面几杖以丨丨丨丨天子北面乞言祥陳明王聖)
(帝君臣政化之要以訓之聞者莫不砥礪)聞者砥礪(見上)更老崇年(晉書潘岳𫝊閒居賦)
(聿追孝以嚴父宗文考以配天祇聖敬以明順養丨丨以丨丨)加羊酒(宋書武帝紀遣使廵慰問民疾)
(苦不能自存者厚賜粟帛高年丨以丨丨)辨年問老(宋書禮志丨丨丨丨陳詩觀俗)柏受甘
露(宋書符瑞志丨丨丨丨王者耆老見敬則柏受甘露)白兔見(宋書符瑞志丨丨王者敬耆老則丨)
芝英生(宋書符瑞志丨丨者王者親近耆老養有道則丨)趨橋(齊書武帝紀永明七年正月詔)
(曰諸大夫年秩隆重祿食殊薄豈所謂下車惟舊丨丨敬老可增俸詳給見役)官給廩食(梁書武帝)
(紀天監元年詔曰衰老不能自存丨丨丨丨)華髮不匱(梁書武帝紀普通二年正月詔於京師置)
(孤獨園孤幼有歸丨丨丨丨)禮年(梁書沈約傳與徐勉素善以書陳情於勉曰今歲開元丨丨云至懸)
(車之請事由恩奪誠不能弘宣風政光闡朝猷尚欲討尋文簿時議同異而開年以来病增慮切冒欲表聞乞)
(歸老之秩)歸老秩(見上)宴帝鄉父老(南史宋文帝紀元嘉四年行幸丹徒丨丹徒官丨丨)
(丨丨咸與焉蠲丹徒今年租布)隨宜量賜(南史劉善明𫝊為淮南宣城二郡太守上表陳事凡十一)
(條其二以為京都遠近所歸宜遣醫藥問其疾苦年九十以上者丨丨丨丨)賜太官厨食(魏書)
(文成帝紀和平四年三月丨京師民年七十以上丨丨丨丨以終其年)錦綵(魏書孝文帝紀太和四年)
(七月改作東明觀詔會京師耆老賜丨丨衣服几杖稲米蜜麵復家人不徭役)蜜麵(見上)四代問
道(魏書孝文帝紀太和五年五月詔曰昔丨丨養老丨丨乞言朕每尚其美今賜國老各衣一襲綿五斤絹)
(布各五疋)假縣令(魏書孝文帝紀太和十七年九月車駕濟河詔洛懷并肆所過四州之民百年以上)
(丨丨丨)假郡守(魏書孝文帝紀太和十九年九月幸鄴十月民百年以上丨丨丨)宴華林
園(魏書孝文帝紀太和二十年二月詔畿内七十以上暮春赴京師將行養老之禮三月丨羣臣及國老庶)
(老於丨丨丨詔國老黃耉以上假中散大夫郡守耆年以上假給事中縣令庶老直假郡縣各賜鳩杖衣裳)
詔假華郡太守(魏書孝文帝紀太和二十一年五月車駕汎渭入河丨雍州士人百年以上丨)
(丨丨丨丨九十以上假荒郡八十以上假華縣令七十以上假荒縣庶老以年各減一等)大郡板(魏書)
(孝明帝紀熙平二年四月詔京尹所統百年以上賜丨丨丨九十以上賜小郡板)三品郡(魏書孝莊)
(帝紀永安二年五月詔上黨百年以下九十以上板丨丨丨八十以上四品郡七十以上五品郡)羅侯
城(魏書羅結傳年一百七歲精爽不衰世祖以其忠慤甚見信待除長信卿年一百一十詔聽歸老賜大寗)
(東川以為居業并為築城即號曰丨丨丨至今猶存)給一時俸(魏書裴安祖𫝊高祖幸長安至河東)
(存訪故老安祖朝於蒲坂高祖與語甚說仍拜安邑令安祖以老固辭詔丨丨丨丨以供湯藥焉)憲德
(魏書尉元傳詔曰五帝丨丨三王乞言朕德謝曩喆更老之選差可有之前司徒山陽郡開國公尉元前大鴻)
(臚卿游明根並少著英風老敷雅跡位顯台宿終歸私第可謂知始知卒希世之賢也公以八十之年宜處三)
(老之重卿以七十之齡可充五更之選)少著英風老敷雅跡(見上)敷展德音
(魏書尉元𫝊於是養三老五更於明堂國老庶老於階下元曰五孝六順天下之所先臣既衰老不究遠趣心)
(耳所及敢不盡誠高祖曰承三老明言銘之於懷明根曰至孝通靈至順感幽願陛下念之高祖曰五更助三)
(老以言至範丨丨丨丨當克己復禮以行来授禮畢乃賜步挽一乘)賜步挽(見上)尊老尚更
欽年敬德(魏書尉元𫝊詔曰夫丨丨丨丨列聖同致丨丨丨丨綿哲齊軌朕仰禀先誨企遵猷旨故)
(推老以德立更以元父焉斯彰兄焉斯顯矣前司徒公元前鴻臚卿明根並以沖德懸車懿量歸老故尊公以)
(三事更以五雖更老非官耄耋罔禄然况事既高宜加殊養三老可給上公之祿五更可食元卿之俸供食之)
(味亦同其例)版職(北齊書文宣帝紀天保九年七月給京畿老人九百四十三人丨丨及杖帽各有差)
版授(周書明帝紀武成二年六月丨丨高年刺史守令)列代弘規(周書武帝紀建德二年十)
(二月詔曰尊年尚齒丨丨丨丨軍民之間年多耆耋可頒授老職使榮霑邑里)設席中楹(周書于謹)
(𫝊保定二年詔以謹為三老高祖幸太學以食之三老入門皇帝迎拜於門屏之間三老答拜有司丨三老丨)
(於丨丨南向太師晉國公護升階設几於席三老升席南面憑几而坐以師道自居大司馬楚國公寧升階正)
(舃)訪道(周書于謹𫝊皇帝北面立而丨丨三老起立於席後皇帝曰猥當天下重任公其誨之三老荅)
(曰自古明王聖主皆虛心納諫唯陛下念之又曰言行者立身之基言出行随誠宜相頋願陛下三思而言九)
(慮而行三老言畢皇帝再拜受之三老荅拜禮成而出)列宫懸(隋書禮儀志仲春令辰陳養老禮先)
(一日三老五更齋於國學皇帝至辟雍入總章堂丨丨丨王公以下及國老庶老各定位司徒以羽儀武賁安)
(車迎三老五更於國學並進賢冠黑舃素帶國子生黑介幘青□單衣乘馬從以至皇帝釋劍執珽迎於門内)
釋劍執珽(見上)設酒&KR0755;(隋書禮儀志又丨丨丨於國老庶老)賜黃帽(隋書禮儀志都)
(下及外州人年七十已上丨鳩杖丨丨)親對高年(北史魏太武帝紀太平真君十一年幸洛陽所)
(過郡國皆丨丨丨丨)賜御府杖(北史甄琛𫝊徵為車騎將軍又拜侍中以其衰老詔丨丨丨丨朝直)
(杖以出入)緋衫牙笏(舊唐書睿宗紀景雲三年改元為太極賜老人九十已上丨丨丨丨八十已上)
(綠衫木笏)綠衫木笏(見上)賜紫(舊唐書德宗紀興元元年六月詔以梁州為興元府耆老與版)
(授七月車駕至鳳翔府詔耆夀侍老八十已上各與版授刺史丨丨其餘版授上佐賜緋)賜緋(見上)綺
季跡伏生年(舊唐書王希夷傳明皇東廵勅州縣以禮徵召至駕前年已九十六上令中書令張)
(說訪以道義宦官扶入宫中與語甚說開元十四年下制曰徐州處士王希夷雖紆丨丨之丨已過丨丨之丨)
(宜命秩以尊儒俾全高於尚齒可朝散大夫守國子博士聽致仕還山)全高(見上)加絹(唐書太宗)
(紀貞觀二年四月賜粟八十以上二斛九十以上三斛百歲丨丨二匹)給侍五人(唐書太宗紀貞)
(觀十一年二月如洛陽宫丨民百歲以上丨丨丨)宴上林苑(唐書太宗紀貞觀十八年十月丨雍)
(州父老於丨丨丨賜粟帛)廵問四州(唐書太宗紀貞觀十八年十一月遣使丨丨鄭汝懷澤丨丨高)
(年宴賜之)侍老(唐書明皇紀開元二年九月宴京師丨丨於含元殿)具牢饌(唐書禮樂志皇帝親)
(養三老五更於太學所司先奏三師三公致仕者用其德行及年高者一人為三老次一人為五更五品以上)
(致仕者為國老六品以下致仕者為庶老尚食丨丨丨)莞筵藻席(唐書禮樂志前一日設御坐於)
(堂上東序西向丨丨丨丨三老座於西楹之東近北南向五更座於西階上東向國老三人座於三老西階不)
(屬焉皆莞筵藻席)蒲筵莞席(唐書禮樂志衆國老座於堂下西階之西東南北上皆丨丨緇布純)
(加丨丨)二舞(唐書禮樂志鑾駕至太學門回輅南向侍中跪奏請降輅降入大次文武五品以上從駕)
(之官皆就門外位太學令工人丨丨入羣官客使以次入)量時刻(唐書禮樂志鑾駕出宫丨丨丨遣使)
(迎三老五更於其第三老五更俱服進賢冠乘安車前後導從其國老庶老則有司預戒之)有司預
戒(見上)執大珪(唐書禮樂志鑾駕既至太學三老五更及羣老等俱赴集皇帝出戶殿中監進大珪)
(皇帝丨丨丨迎三老於門内之東西面立侍臣從立於皇帝之後太常卿與博士退立於左)敦史執
筆(唐書禮儀志三老五更皆杖各二人夹扶左右太常少卿引導丨丨丨丨以從)格言宣於上
惠音被於下(唐書禮樂志皇帝即坐三老乃論五孝六順典訓大綱丨丨丨丨丨丨丨丨丨丨皇)
(帝乃虛躬請受敦史執筆錄善言善行)詣闕表謝(唐書禮樂志禮畢三老五更升安車導從而還)
(羣官及學生䓁以次出明日三老丨丨丨丨)正齒位(唐書禮樂志季冬之月丨丨丨則縣令為主人)
(鄉之老人年六十以上有德望者一人為賓次一人為介又其次為三賓又其次為衆賓年六十者二豆七十)
(者四豆八十者五豆九十者及主人皆六豆)三賓六豆(見上)幸舍訪逮(唐書甄權𫝊許)
(州扶溝人為高醫貞觀中已百歲太宗丨其丨視飲食丨丨其術擢朝散大夫賜几杖衣服)五鳳
樓賜飲(宋史真宗紀景德四年二月御丨丨丨觀酺召父老五百人丨丨樓下)茶綵(宋史真宗)
(紀大中祥符元年二月御乾元門觀酺賜父老千五百人衣服丨丨)授助教(宋史神宗紀台州民延贊)
(等九人年各百歲以上並丨本州丨丨)本郡給奉(宋史理宗紀温州布衣李元老讀書安貧不事)
(科舉今已百四歲詔補廸功郎致仕丨丨丨丨)五鍾皆應(宋史禮志三老五更至太學皇帝出次大)
(樂正令撞黃鍾之鐘右丨丨丨丨)乾安樂作(宋史禮志三老五更俱出次皇帝出大次協律郎跪)
(俛伏舉麾興宮架丨丨之丨丨皇帝即御坐樂止)尊安樂作(宋史禮志博士引三老五更奉禮郎)
(引國老以下各於席後立典儀贊各就坐贊者承傳宮架丨丨之丨丨三老五更就坐)良醖珍羞
(宋史禮志三老五更就坐殿中監尚食奉御進珍羞及黍稷等先詣御坐前進呈遂設於三老前樂止尚食奉)
(御詣三老坐前執醬而饋訖尚醖奉御詣酒尊所取爵酌酒奉御執爵奉於三老次大官丨丨令以次進丨丨)
(酒食於五更羣老之前皆食)憲言成福之舞(宋史禮志史臣既錄三老所論善言善行宫架)
(作升安之樂丨丨丨丨丨丨畢文舞退作受成告功之舞畢三老以下降筵博士引三老五更於堂下當御坐)
(前奉禮郎引羣老復位俱揖皇帝為興)受成告功之舞(見上)金龍頭杖(元史石天)
(麟傳天麟年七十餘帝以所御丨丨丨丨賜之曰卿年老出入宫掖杖此可也)重豆(桓寬鹽鐵論古者燔)
(黍食稗而熚豚以相饗其後鄉人飲酒老者丨丨少者立食一醬一肉旅飲而已)吏養(劉向說苑景公)
(遊於夀宫覩長年負薪而有饑色公喟然歎曰令丨丨之晏子曰君愛老而恩無不逮治國之本也)以善
道改更巳(蔡邕獨斷五更更者代也更相代至五也能丨丨丨丨丨丨也)三代所尊(應劭)
(漢官儀三老五更丨丨丨丨也)白鳩来(孫氏瑞應圖丨丨成湯時丨王者養耆老尊道德不失舊則至)
錫宴玉津(王闢之澠水燕談錄荆南朱昂博學有清德晚年以工部侍郎乞骸骨真宗詔畱候秋凉)
(還荆南吳淑贈詩曰浴殿東凉初閣筆渚宫秋晚得懸車比行丨丨丨丨園侍臣各賦詩餞行凡四十八萹獨)
(李翰長維詩最竒絶云清朝納禄猶強健白首還家正太平昂弟協亦退居里中皆八十餘時謂渚宫二疏)
渚宫二疏(見上)玉杖(葉夢得避暑錄話續漢禮儀志記歲八月民年八十賜丨丨端以鳩為飾)
(鳩者不噎之鳥欲老人不噎而風俗記又言漢高帝即位作鳩杖賜老人此絶無稽考余親戚有為光州守得)
(古銅鳩一大半掌許俯首斂翼具尾足若蹲伏腹虛其中有圈穿腹正可受杖制作甚工以遺余疑即漢鳩杖)
(之飾因以為杖良是首輕而尾重舉之則探前偃後盖如此乃可取力此所以佐老人也)金樽玉樽
(釋文瑩湘山野錄錢鏐為吴越王大陳鄉飲别張蜀錦為廣幄以飲鄉婦凡男女八十已上丨丨百歲已上丨)
(丨時黃髮飲玉者尚不減十餘人)黃髮飲玉(見上)
婚姻
掌媒(管子所謂合獨者凡國都皆有丨丨丈夫無妻曰鰥婦人無夫曰寡取鰥寡而合和之予田宅而家)
(室之三年然後事之此之謂合獨)合獨(見上)重始(荀子聘士之義親迎之道丨丨也)霜降
逆女(荀子丨丨丨丨冰泮殺内注當為冰泮逆女霜降殺内殺減也内謂妾御也)伊尹媵(吕氏)
(春秋湯聞伊尹使人請之有侁氏有侁氏不可伊尹亦欲歸湯湯於是請取婦為婚有侁氏喜以丨丨為丨送)
(女)不稱主人(淮南子古之制婚禮丨丨丨丨)可意(抱朴子夫婚媾之結義無逼廹彼則簡擇)
(而求此則丨丨乃許)報板(抱朴子女氏受聘禮無豐約皆以即日丨丨)擇德(文中子古者男女之)
(族各丨丨焉不以財為禮)利内則福由之(國語夫婚姻禍福之階也丨丨丨丨丨丨利外則取)
(禍)好美(史記陳丞相世家戶牖富人張負女孫五嫁人莫敢娶平欲得之負見平随平至其家負郭窮)
(巷以弊席為門然門外多有長者車轍歸謂其子仲曰吾欲以女孫與陳平仲曰平貧不事事獨奈何與女乎)
(負曰人固有丨丨如陳平而長貧賤者乎卒與女)合婚而驩(史記甘茂𫝊齊使甘茂於楚楚懷王)
(新與秦丨丨丨丨注昭王二年迎婦於楚)賀召(漢書宣帝紀五鳳二年詔曰夫婚姻之禮人倫之大者也)
(酒食之會所以行禮樂也今郡國二千石或擅為苛禁禁民嫁娶不得具酒食相丨丨由是廢鄉黨之禮令民)
(亡所樂非所以導民也)立軺併馬(漢書平帝紀元始三年詔光禄大夫劉歆等雜定婚禮四輔公)
(卿大夫博士郎吏家屬皆以禮娶親迎丨丨丨丨注軺音謠立乘小車也併馬驪駕也併音步鼎反)驪駕
(見上)求賢夫(漢書張耳𫝊耳嘗亡命遊外黃外黃富人女庸奴其夫亡邸父客父客謂曰必欲丨丨丨)
(從張耳女聽為請决嫁之女家厚奉給耳注邸歸也)天子娶婦皇后嫁女(漢書張放𫝊放)
(以公主子開敏得幸放取皇后弟平恩侯許嘉女上為放供張賜甲第充以乘輿服飾號為丨丨丨丨丨丨丨)
(丨大官私官並供其第)大官私官並供其第(見上注私官皇后之官也)采良家
女(漢書杜欽𫝊皇太后詔丨丨丨丨欽說大將軍鳳曰禮壹娶九女所以極陽數廣嗣重祖也必鄉舉求窈)
(窕不問華色所以助德理内也娣姪雖缺不復補所以養夀塞爭也)鄉舉窈窕不問華色
(見上)詠淑女以配上(漢書杜欽傳丨丨丨幾丨丨丨忠孝之䔍仁厚之作也注幾讀曰冀)關
雎見微(漢書杜欽傳贊欽浮沈當世好謀而成以建始之初深陳女戒終如其言庶幾乎丨丨之丨丨)
(非夫浮華博習之徒所能規也)潁川大姓(漢書趙廣漢傳遷潁川太守丨丨豪傑丨丨相與為婚姻)
定儀品(漢書韓延夀𫝊遷淮陽太守徙潁川歴召郡中長老數十人設酒具食為陳和睦親愛銷除怨)
(咎之路長老皆以為便可施行因與議丨嫁娶丨丨略依古禮不得過法)考卜(漢書劉輔傳上書言妙選)
(有德之世丨丨窈窕之女以承宗廟順神祗心塞天下望)萬福之原(漢書匡衡傳臣聞之師曰匹配)
(之際生民之始丨丨丨丨婚姻之禮正然後品物遂而天命全)連昏(漢書王商𫝊大將軍鳳丨丨楊彤注)
(連昏者婚家之婚親也按鳳王鳳)重親(漢書外戚𫝊宣平侯張敖尚帝姊魯元公主有女吕太后欲為)
(丨丨㠯公主女配帝為皇后)娶先大國(後漢書順烈梁皇后紀陽嘉元年有司奏立長秋宫㠯乘)
(氏侯商先帝外戚春秋之義丨丨丨丨梁小貴人宜配天祚正位坤極帝從之注公羊𫝊曰天子娶於紀紀本)
(子爵也先褒為侯言王者不娶於小國也)徵幣(後漢書懿獻梁皇后紀有司奏曰春秋迎王后於紀在塗)
(則稱后今大將軍冀女弟膺紹聖善結婚之際有命既集宜備禮章時進丨丨於是悉依孝惠皇帝納后故事)
(聘黃金二萬斤納采雁璧乘馬束帛一如舊典注徵成也納幣㠯成婚)雁璧(見上)五禁(後漢書應)
(奉𫝊宜思關雎之所求遠丨丨之所忌注韓詩外傳曰婦人有五不娶)緹帷竟道(後漢書王苻傳)
(今京師貴戚衣服飲食車輿廬第奢過王制固亦甚矣其嫁娶者車駢數里丨丨丨丨騎奴侍童夹轂並引注)
(軿衣車音薄丁反)代姻(後漢書皇甫規𫝊大將軍梁冀河南尹不疑處周召之任為社稷之鎮加與王)
(室世為姻族注梁商女為順帝后后女弟又為桓帝后冀即商子故曰丨丨也)勑斷家事(後漢書向)
(長傳長字子平建武中男女嫁娶既畢丨丨丨丨勿相關於是遂肆意與同好北海禽慶俱游五岳名山)擇
對(後漢書梁鴻傳鴻既歸鄉里勢家慕其高節多欲女之鴻並絶不娶同縣孟氏有女丨丨不嫁至年三十)
(父母問其故女曰欲得賢如梁伯鸞者鴻聞而聘之及嫁始以裝飾入門七日而鴻不荅妻乃跪牀下請曰竊)
(聞夫子高義簡斥數婦妾亦偃蹇數夫矣今而見擇敢不請罪鴻曰吾欲裘褐之人可與俱隠深山者爾今乃)
(衣綺縞傅粉墨豈鴻所願哉妻曰以觀夫子之志耳妾自有隠居之服)裘褐之人(見上)疎裳
布被竹笥木屐(後漢書戴良𫝊良五女並賢每有求姻輙便許嫁丨丨丨丨丨丨丨丨以遣之)
(五女能遵其訓皆有隠者之風焉)裝送資賄(後漢書列女𫝊渤海鮑宣妻者桓氏之女也字少君)
(宣嘗就少君父學父竒其清苦故以女妻之丨丨丨丨甚盛)裝遣(後漢書列女𫝊汝南袁隗妻者扶風)
(馬融之女也字倫融家世豐豪丨丨甚盛及初成禮隗問之曰婦奉箕帚而已何乃過珍麗乎對曰慈親垂愛)
(不敢逆命君若欲慕鮑宣梁鴻之高者妾亦請從少君孟光之事矣)待年(魏志武帝紀天子聘公三女為)
(貴人少者丨丨於國)皂帳(魏志武帝紀注傅子曰太祖愍嫁娶之奢僭公女適人皆以丨丨從婢不過十)
(人)陶家兒(魏志陶謙𫝊注吴書曰謙父故餘姚長謙少孤始以不羈聞於縣中年十四猶綴帛為幡)
(乘竹馬而戲邑中兒童皆随之故蒼梧太守同縣甘公出遇之塗見其容貌異而呼之住車與語甚悦因許妻)
(以女甘公夫人聞之怒曰妾聞丨丨丨敖戲無度如何以女許之公曰彼有竒表長必大成遂妻之)孔明
擇婦(蜀志諸葛亮傳注襄陽記曰黃承彦者高爽開列為沔南名士謂諸葛孔明曰聞君擇婦身有醜女)
(黃頭黑色而才堪相配孔明許即載送之時人以為笑樂鄉里為之諺曰莫作丨丨丨丨正得阿承醜女)咸
寧故事(晉書禮志穆帝升平元年將納皇后何氏太常王彪之大引經𫝊及諸故事深非公羊婚禮不)
(稱主人之義曰咸寧華恒所上禮合於舊臣愚謂今納后儀制宜一依丨丨丨丨從之)降婚(晉書禮志)
(皇帝納徵主人曰皇帝嘉命丨丨卑陋)慶語(晉書禮志禮記所以言賀取妻者是因就酒食而有丨丨)
(也)用羊(晉書禮志前漢聘后黃金二百斤馬十二匹亦無丨丨之旨鄭氏婚書贊曰羊者祥也然則婚)
(之有羊自漢末始也王者六禮尚未用焉)佳對(晉書簡文宣鄭太后傳后雖貴幸而恒有憂色帝問其故)
(對曰妾有妹中者已適長沙王襃餘二妹未有所適恐姊為人妾無復求者帝因從容謂劉隗曰鄭氏二妺卿)
(可為求丨丨使不失舊隗舉其從子傭娶第三者以小者適漢中李氏皆得舊門)得舊門(見上)婚
對微素(晉書衛瓘𫝊武帝勑瓘第四子宣尚繁昌公主瓘自以諸生之胄丨丨丨丨抗疏固辭不許)
唯賢是與(晉書衛玠𫝊玠至江夏征南將軍山簡見之甚相欽重簡曰昔戴叔鸞嫁女丨丨丨丨不)
(問貴賤况衛氏權貴門戶令望之人乎於是以女妻焉)遺一單衣(晉書王戎𫝊從子將婚戎丨其)
(丨丨丨婚訖而更責取)讀雋不疑𫝊常想其人(晉書鄭默傳楊駿先欲以女妻默子)
(豫默曰吾每丨丨丨丨丨丨丨丨丨畏遠權貴奕世所守遂辭之駿深為恨)名士入錢(晉書阮修)
(𫝊修居貧年四十餘未有室王敦䓁斂錢為婚皆丨丨也時慕之者求丨丨而不得)畏面(晉書王述傳子)
(坦之為桓温長史温欲為子求婚於坦之及還家省父而述愛坦之雖長大猶抱置膝上坦之因言温意述大)
(怒遽推下曰汝竟癡耶詎可丨温丨而以女妻兵也)禁臠(晉書謝混𫝊初孝武帝為晉陵公主求壻謂王)
(珣曰主壻但如劉真長王子敬便足珣曰謝混雖不及真長不減子敬帝曰如此便足未幾袁崧欲以女妻之)
(珣曰卿莫近丨丨)遣女率薄(晉書吴隠之𫝊初隠之為奉朝請謝石請為衛軍主簿隠之將嫁女)
(石知其貧素丨丨必當丨丨乃令移厨帳助其經營使者至方見婢牽犬賣之此外蕭然無辦)移厨帳
(見上)牽犬(見上)與冰下人語(晉書索紞𫝊令狐策夢立冰上丨丨丨丨丨紞曰冰上為陽冰)
(下為隂隂陽事也士如歸妻迨冰未泮婚姻事也君在冰上為陽語隂媒介事也君當為人作媒冰泮而婚成)
(策曰老夫耄矣不為媒也會太守田豹因策為子求鄉人張公徵女仲春而成婚焉)訪婚(宋書禮志穆帝)
(升平元年納皇后何氏其納采版文璽書曰今使使持節以禮納采主人曰皇帝嘉命丨丨陋族備數采擇臣)
(從祖弟故散騎侍郎準之遺女欽承舊章肅奉典制)五雁六禮(宋書禮志孝武納王皇后其納采問)
(名納吉請期迎皆用白雁白羊各一頭酒米各十二斛唯納徵羊一頭元纁用帛三疋絳二疋絹二百疋虎皮)
(二枚錢二百萬玉璧一枚馬六頭酒米各十二斛鄭元所謂丨丨丨丨也)璧品虎文(宋書禮志明帝)
(泰始五年十一月兼太常丞孫詵議以為聘幣之典損益惟義歴代行事取制士婚若珪璋之用實均丨丨采)
(豹之彰義齊丨丨熊羆表祥繁衍攸寄今儲后崇聘禮先訓遠皮玉之美宜盡暉備)采豹(見上)熊羆
表祥(見上)皮玉暉備(見上)讓婚(宋書文穆王皇后𫝊左光禄大夫江湛孫斆當尚世祖女)
(上乃使人為斆作表丨丨曰臣寒門顇族人凡質陋閭閻有對本隔天姻如臣素流家貧業寡年近將冠皆已)
(有室荆釵布裙足得成禮每不自解無偶迄兹媒訪莫尋素族弗問)天姻(見上)媒訪(見上)門慶
(宋書文穆王皇后𫝊江斆讓婚表自惟丨丨屢降公主天恩所覃容及醜末懷憂抱愓慮不獲免徵命所當果)
(膺斯舉雖門泰宗榮於臣非幸)門泰宗榮(見上)特雉可娉(宋書周朗𫝊設早娶之令女子)
(十五不嫁家人坐之丨丨丨以丨妻妾大布可以事舅姑若待足而行則有司加紏)及時之詠(齊書)
(武帝紀永明七年詔曰婚禮下達人倫攸始周官設媒氏之職國風興丨丨丨丨四爵内陳義不期侈三鼎外)
(列事豈存奢晚俗浮麗歴兹永久每思懲革而民未知禁同牢之費華泰尤甚)四爵内陳三鼎
外列(見上)象泮合(齊書禮志尚書令徐孝嗣議曰尋婚禮實篚以四爵加以合卺既崇尚質之理)
(又丨丨丨之義故三飯卒食再酳用卺)方樏連卺(齊書禮志徐孝嗣議郊特牲曰三王作牢用陶)
(匏古無共牢之禮三王作之而用太古之噐重夫婦之始也今雖以丨丨示約而彌乖昔典丨丨以鎻盖出近)
(俗復有牢燭雕費綵飾亦虧曩制今依古以卺酌終酳之酒並除金銀連鎖自餘雜噐悉用埏陶堂人執燭足)
(充炳燎牢燭華侈亦宜停省庶斵雕可期移風有漸)牢燭(見上)卺酌(見上)器用埏陶(見上)
三媾帝室(齊書王僧虔𫝊檀珪與僧虔書曰羣從姑叔丨丨丨丨)僃笄總(齊書王思遠傳)
(建平王景素女廢為庶人思遠分衣食以相資贍年長為丨丨丨訪求素對傾家送遣)不藉姻媾
為門戸(梁書王峻𫝊子琮為國子生尚始興王女繁昌縣主不惠為學生所嗤遂離婚峻謝王王曰此)
(自上意僕極不願如此峻曰臣太祖是謝仁祖外孫亦丨丨殿下丨丨丨丨丨)篤舊(梁書韋放𫝊初放與)
(吳郡張率皆有側室懷孕因指為婚姻其後各產男女未及成長而率亡遺嗣孤弱放長贍恤之及為北徐州)
(時有勢族請姻者放曰吾不失信於故友乃以息岐娶率女又以女適率子時稱放能丨丨)停坐三
朝觀其七德(梁書徐摛𫝊臨城公納夫人王氏即太宗妃之姪女也晉宋以来初婚三日婦見舅)
(姑衆賓皆列觀太宗以問摛摛曰儀禮云質明贊見婦於舅姑雜記又云婦見舅姑兄弟姊妹皆立於堂下政)
(言婦是外宗未審嫻令所以丨丨丨丨丨丨丨丨舅延外客姑率内賓堂下之儀以備盛禮近代婦於舅姑本)
(有戚屬不相瞻看夫人乃妃姪女有異他姻覿見之儀謂應可略)舅延外客姑率内賓
(見上)堂下之儀以備盛禮(見上)婚第(陳書始興王𫝊六門之外有别館以為諸王冠)
(婚之所名為丨丨)婚宦(南史宋明帝紀太始六年以邊難未息制父母隔在異域者悉使丨丨)漢
濱澼絖(南史梁武丁貴嬪𫝊武帝鎮樊城嘗登樓以望見丨丨五采如龍下有女子丨丨則貴嬪也帝)
(贈以金環納之)嬪王尚主(南史王騫𫝊諸女子姪皆丨丨丨丨朔望来歸輜軿填咽非所欲也)訪
素門(南史王琨傳宋武帝初為桓修參軍修待帝厚後以事計圖修猶懷昔頋使王華丨丨丨嫁其二女)
(華為琨娶大女以小女適潁川庾敬度亦是舊族)公卿冠冕(南史王繢傳繢女適安陸王子敬永)
(明二年納妃修外舅姑之敬武帝遣文惠太子相随往繢家置酒設樂丨丨皆丨丨而去當世榮之)剪刀
為娉(南史范雲傳江祏求雲女婚姻酒酣巾箱中取丨丨與雲曰且以丨丨雲笑受之至是祏貴雲又因)
(酣曰昔與將軍俱為黃鵠今將軍化為鳳凰荆布之室理隔華盛因出剪刀還之祏亦更姻他族)荆布
之室(見上)烏羊繫轅(南史孔淳之傳與徵士戴顒王弘之及王敬弘等為人外之游又申以婚)
(姻敬弘以女適淳之子尚遂以丨丨丨所乘車丨提壺為禮至則盡歡共飲迄暮而歸或怪其如此荅曰固亦)
(農夫田父之禮也)提壷為禮(見上)詔給厨費(魏書甄琛傳琛納劉晰女為妻婚日丨丨)
(丨丨)勿使崔家笑人(北齊書崔㥄𫝊㥄一門婚嫁皆是衣冠之美婁太后為博陵王納㥄妹為)
(妃敇中使曰好作法用丨丨丨丨丨丨婚夕顯祖舉酒祝曰新婦宜男孝順富貴㥄奏曰孝順出自臣門富貴)
(恩由陛下)孝順出自臣門富貴恩由陛下(見上)得勝流(北齊書白建𫝊)
(男婚女嫁皆丨丨丨當世以為榮寵之極)馮公營婚日不暇給(北齊書袁聿修𫝊初馮子)
(琮以僕射攝選婚嫁相尋聿修常非笑之語人云丨丨丨丨丨丨丨丨及自居選曹亦不能免時論以為地勢)
(然也)鳴騶清路盛列羽儀(北齊書畢義雲𫝊成婚之夕衆儲備設尅日拜閣丨丨丨丨丨)
(丨丨丨)結納(周書文帝紀初魏帝在洛陽許以馮翊長公主配太祖未及丨丨而帝西遷至是詔太祖)
(尚之拜駙馬都尉)牢羞之費(周書武帝紀詔曰政在節財禮惟寧儉而頃者婚嫁競為奢靡丨丨)
(丨丨罄竭資財甚乖典訓之禮有司宜加宣勅使咸遵禮制)進止儀注斟酌合禮(周書)
(趙文表𫝊文表從宇文貴使突厥迎皇后丨丨丨丨皆令文表典之文表丨丨而行皆丨丨度)纁雁之
儀(隋書禮儀志梁大同五年臨城公婚公夫人於太子妃為姑姪進見之制議者互有不同令曰丨丨丨丨)
(既稱合於二姓酒食之會亦有姻不失親若使榛栗腵修贄饋必舉副笄編珈盛飾斯備不應婦見之禮獨以親闕)
(頃者敬進酏醴已𫝊婦事之則而奉盤沃盥不行侯服之家是知繁省不同質文異世臨城公夫人於妃既是)
(姑姪宜停省)贄饋必舉(見上)累魚成山(北史臨淮王彧傳夫婦之始王化所先共食合)
(瓢足以成禮而今之富者彌奢同牢之設甚於祭槃丨丨丨丨山有林木林木之上鸞鳳斯存徒有煩勞終成)
(委棄)益人門戶(北史李訢𫝊帝舅陽平王杜超有女將許貴戚帝曰李訢後必有逹丨丨丨丨可以)
(妻之遂勸成婚)妙簡貞閑(北史高允𫝊古之婚者皆采德義之門丨丨丨丨先之以媒娉繼之以禮)
(物集寮友以重其别親御輪以崇其敬)屈事卑族(北史崔巨倫𫝊巨倫初有姊明慧有才行因患)
(眇一目内外親戚莫有求者其家議欲下嫁之巨倫姑趙國李叔胤之妻聞而悲感曰吾兄盛德豈令此女丨)
(丨丨丨乃為子翼納之時人歎其義識)河間邢廣平游(北史游雅傳高允重雅文學而雅輕)
(允才允性柔寬不以為恨允將婚於邢氏雅勸允娶其族允不從雅曰人貴丨丨丨不勝丨丨丨人自棄伯度)
(我自敬黃頭其貴已賤人皆此類也)别設一席(北史劉延明𫝊年十四就博士郭瑀瑀弟子五百餘)
(人通經業者八十餘人瑀有女始笄妙選良偶有心於延明遂丨丨丨丨謂弟子曰吾有一女欲覓一快女壻)
(誰坐此席者吾當婚焉延明遂奮衣坐神志湛然曰延明其人也瑀遂以女妻之)指腹(北史王慧龍𫝊)
(子寳興少孤事母至孝尚書盧遐妻崔浩女也初寳興母及遐妻俱孕浩謂曰汝等將来所生皆我之自出可)
(丨丨為親及婚浩為撰儀躬自監視謂諸客曰此家禮事宜盡其美)人士升降(北史韓麒麟傳長子)
(興宗興宗弟顯宗除著作佐郎兼中書侍郎上書曰朝廷每選舉丨丨則校其一婚一宦以為丨丨何其密也)
歴選上門(北史馮子琮𫝊遷尚書右僕射攝選專營婚媾丨丨丨丨例以官爵許之旬月便驗)薦
橊(北史魏收𫝊安德王延宗納趙郡李祖收女為妃後帝幸李宅宴妃母宋氏丨二石丨於帝前問諸人莫)
(知其意帝投之收曰石橊房中多子王新婚妃母欲子孫衆多帝大喜詔收卿還將来仍賜收美錦二匹)集
弘聖宫(北史李敏傳開皇初周宣帝后樂平公主有女娥英妙擇婚對勅貴公子弟丨丨丨丨者日以)
(百數公主選取敏禮儀如尚帝女)襄陽水鏡(北史柳莊𫝊少有器量博覽文籍兼善詞令濟陽蔡)
(大寳有重名於江左見莊歎曰丨丨丨丨復在於兹大寳遂以女妻之)當今潘陸(北史虞世基𫝊)
(少傅徐陵聞其名召之不往後因公會陵一見而竒之頋朝士曰丨丨丨丨也因以弟女妻焉)曲叙門
閥(舊唐書許敬宗𫝊敬宗嫁女與左監門大將軍錢九隴本皇家隸人敬宗與婚乃為九隴丨丨丨丨)獲
白雁為婚䞇(舊唐書孝敬皇帝弘傳納右衛將軍裴居道女為妃所司奏以白雁為䞇適會苑中)
(獲白雁高宗喜曰漢獲朱雁遂為樂府今丨丨丨得丨丨丨彼禮但成謠頌此禮便首人倫異代相望我無慙)
(德也)僚壻(舊唐書蕭暠𫝊初娶會稽賀晦女與吴郡陸象先為丨丨)服箱充馭(舊唐書劉知幾)
(𫝊士庶有衣冠親迎者亦時以丨丨丨丨)請婚釋怨(舊唐書李晟𫝊論解帶結孝忠之心丨丨丨延)
(賞之丨)御衣戰馬(舊唐書王元逵𫝊詔以夀安公主出降元逵遣叚氏姑詣闕納聘禮叚氏進食)
(二千盤并丨丨丨丨公主粧奩及私白身女口等其從如雲朝野榮之)舅席姑席(舊唐書珍王諴)
(傳舊例皇姬下嫁舅姑返拜而婦不荅及是制下禮官定制曰既成婚於禮會院明晨舅坐於堂東階西向姑)
(南向婦執笄盛以棗栗升自西階再拜跪奠於丨丨前退降受笄盛以腵修升北面再拜跪奠於丨丨前降東)
(面拜壻之伯叔兄弟姊妹已而謝恩於光順門壻之親屬亦随之然後會讌於十六宅)會讌十六
宅(見上)感知己言(舊唐書王義方𫝊義方受晉王府參軍特進魏徵甚禮之將以姪女妻之義方)
(竟娶徵之姪女告人曰昔不附宰相勢今丨丨丨之丨故也)聽環珮聲(舊唐書裴知古𫝊知古能)
(丨婚夕丨丨之丨知其夫妻終始)雀屏二矢(唐書竇皇后𫝊父毅常謂主曰此女有竒相且識不)
(凡何可妄與人因畫二孔丨丨間請昏者使射丨丨隂約中目則許之射者閱數十皆不合高祖最後射中各)
(一目遂歸於帝)姻對(唐書尚宫宋若昭傳若昭性素潔鄙薰澤靚粧不願歸人欲以學名家家亦不欲與)
(寒鄉凡裔為丨丨聽其學)賣婚(唐書高儉𫝊太宗嘗以山東士人尚閥閱後雖衰子孫猶負世望嫁娶必)
(多取貲故人謂之丨丨)陪門財(唐書高儉𫝊高宗詔後魏隴西李寳太原王瓊榮陽鄭温范陽盧子)
(遷盧澤盧輔清和崔宗伯崔元孫前燕博陵崔懿晉趙郡李楷凡七姓十家不得自為婚三品以上納幣不得)
(過三百匹四品五品二百六品七品百悉為歸裝夫氏禁受丨丨丨)房望(唐書高儉𫝊後魏太和中定四)
(海望族其後矜尚門第故氏族志一切降之王妃主婿皆取當世勲貴名臣家未嘗尚山東舊族後房元齡魏)
(徵李勣復與婚故望不減然每姓第其丨丨雖一姓中高下縣隔李義府為子求婚不得始奏禁焉其後天下)
(衰宗落譜昭穆所不齒者皆稱禁昏家)禁昏家(見上)山東舊族(唐書李敬元𫝊敬元凡三)
(娶皆丨丨丨丨又與趙李氏合譜故臺省要職多族屬姻家)名族通昏(唐書馮元常𫝊神龍中旌)
(其家大署曰忠臣之門天下高其節凡丨丨皆願丨丨)識非傭人(唐書王琚𫝊謀刺武三思事洩)
(亡命自傭於揚州富商家丨丨丨丨以女嫁之厚給以貲琚亦賴以濟)碧鸛雀(唐書裴寬𫝊景雲中)
(為潤州參軍事刺史韋詵有女引為按察判官許妻以女歸語妻曰常求佳壻今得矣明日幃其族使觀之寬)
(時衣碧瘠而長既入族人皆笑呼為丨丨丨詵曰愛其女必以為賢公侯妻也何可以貌求人卒妻寬)破
酒(唐書韋宙𫝊為永州刺史初俚民婚出財會賓客號丨丨晝夜集多至數百人貧者猶數十力不足則不)
(迎宙條約使略如禮俗遂改)祀青帝(宋史禮志禮官以為當築壇於南郊春分之日以丨丨丨本詩)
(克禋以祓之義也)勘昏(宋史禮志元祐五年八月太皇太后詔以皇帝納后令翰林學士御史中丞兩)
(省與太常禮官檢詳古今六禮沿革參考通禮典故具為成式羣臣又議丨丨御史中丞鄭雍等請不用隂陽)
(之說呂大防亦言不可太后納之)繫親(宋史禮志公主下降初被選尚者即拜駙馬都尉賜玉帶襲衣)
(銀鞍勒馬采羅百匹謂之丨丨)敵門(宋史禮志諸王聘禮賜女家白金萬兩丨丨注即古之納采)花
羃(宋史禮志諸王納妃定禮果槃花粉丨丨眠羊卧鹿花餅銀勝小色金銀錢等物)眠羊臥鹿
(見上)引障花(宋史禮志諸王親迎用塗金銀裝肩輿一行障坐障各一方團掌扇四丨丨丨十樹生色)
(燭籠十高髻釵插并童子八人騎分左右導扇輿)導扇輿(見上)往求爾匹(宋史禮志士庶)
(人婚禮子將行父坐廳事南向命之曰釐爾内治丨丨丨丨子再拜曰敢不奉命又再拜降出)拜奥(遼史)
(聖宗紀統和十二年行丨丨禮國語解凡納后即族中選尊者一人當奥而坐以主其禮送后者拜而致敬故)
(云拜奥禮)負銀罌(遼史禮志惕隠率皇族奉迎再拜皇后車至便殿東南七十步止惕隠夫人請降車)
(丨丨丨捧縢履黃道行後一人張羔裘若襲之前一婦人捧鏡却行置鞍於道后過其上乃詣神主室三拜)
罌縢(遼史禮志選皇族諸婦宜子孫者再拜之授以丨丨)服飾籍(遼史禮志皇帝御别殿有司進)
(皇后丨丨之丨)給假不須申告(金史世宗紀大定十七年詔朝官嫁娶丨丨三日丨丨丨丨)
嘉飾(桓寬鹽鐵論夫羅紈文繡者人君后妃之服也繭紬縑練者婚姻之丨丨也今常民而被后妃之服)
(褻人而居婚姻之飾)婚姻之義非宗賢之類(孔叢陳勝既立為王其妻父兄往焉勝長)
(揖不拜妻之父怒不辭而去子魚曰禮以婚為昆弟妻之父母為外舅姑由是明之則拜之可知夫丨丨丨丨)
(丨丨丨丨丨也雖自己臣莫敢不敬)會同(焦氏易林冰將泮散鳴鴈雍雍丁男長女可以丨丨生育賢人)
同時共禮(王充論衡帝王治世百代同道人民嫁娶丨丨丨丨)女酒(嵇含南方草木狀南人有)
(女數歲即大釀酒既漉候冬陂池竭時寘酒罌中密固其上瘞陂中至春瀦水滿亦不復發矣女將嫁乃發陂)
(取酒以供賀客謂之丨丨其味絶美)伉儷二宫(劉義慶世說王爽與司馬太傅飲酒太傅醉呼王為)
(小子王曰亡祖長史與簡文皇帝為布衣之交亡姑亡姊丨丨丨丨何小子之有注中興書曰王濛女諱穆之)
(為哀帝皇后王藴女諱法惠為孝武皇后)東廂選(劉義慶世說郗太傅遣門生與王丞相書求女壻丞)
(相語郗信君往丨丨任意丨之門生歸白郗曰王家諸郎亦皆可嘉聞来覓壻咸自矜持唯有一郎在東牀上)
(坦腹臥如不聞郗公云正此好訪之乃是逸少因嫁女與焉按太傅即郗鑒丞相即王導)玉鏡臺(劉義)
(慶世說温公從姑劉氏一女甚有姿慧姑以囑公覓壻公密有自婚意荅云佳壻難得但如嶠比云何姑云何)
(敢希汝比郤後少日公報姑云已覓得壻處門第粗可壻身名宦盡不減嶠因下丨丨丨一枚姑大喜既婚交)
(禮女以手披紗扇撫掌大笑曰我固疑是老奴果如所卜)種玉(酈道元水經注雍伯雒陽人至性篤孝有)
(人與石一斗令丨之丨生其田北平徐氏有女雍伯求之要以白璧一雙媒者致命伯至玉田求得五雙徐氏)
(遂即嫁焉)素對(顔氏家訓婚姻丨丨靖侯成規近世嫁娶遂有賣女納財買婦輸絹比量父祖計較錙銖)
(或猥婿在門或傲婦擅室貪榮求利反招羞耻可不慎歟)五姓女(劉餗隋唐嘉話薛中書元超謂所親)
(曰吾不才富貴過分然平生有三恨始不以進士擢第娶丨丨丨不得修國史)七姓族望(劉餗隋唐)
(嘉話高宗朝以太原王范陽盧榮陽鄭清河博陵二崔隴西趙郡二李等丨丨恃其丨丨耻與他姓為婚乃禁)
(其自姻娶於是不敢復行婚禮飾其女以送夫家)天子親家(高懌羣居解頤蕭瑀嘗因宴太宗語)
(近臣曰自知一座最貴者先把酒時長孫無忌房元齡相頋未言瑀引手舉杯帝問曰卿有何說瑀對曰臣是)
(梁朝兒隋室皇后弟唐朝左僕射丨丨丨丨翁太宗撫掌極歡而罷)青廬(叚成式酉陽雜爼北朝婚禮青)
(布幔為屋在門内外謂之丨丨於此交拜迎婦)拜閣(叚成式酉陽雜俎北朝婚禮婿丨丨日婦家親賓婦)
(女畢集各以杖打聓為戲樂至有大委頓者)結鏡紐(叚成式酉陽雜俎娶婦夫婦併拜或共丨丨丨)
九子蒲(叚成式酉陽雜爼婚禮納采右合懽嘉禾阿膠丨丨丨朱葦雙石綿絮長命縷乾漆九事皆有)
(詞膠漆取其固綿絮取其調柔蒲葦為心可屈可伸也嘉禾分福也雙石義在兩固也)嘉禾分福
(見上)雙石兩固(見上)烏璫十事麩紙為書(馮贄雲仙雜記白厚貧而圖婚娶劉)
(純材女厚送丨丨丨丨丨丨丨丨純材大笑答以象田珠十升紫弱千餘頭及使家僮撒燭花盈路厚閉門大)
(慚賓客走去)象田珠(見上)燭花盈路(見上)鴛鴦社(馮䞇雲仙雜記朱子春未婚先)
(開房室帷帳甚麗以待其事旁人謂之待闕丨丨丨)金麥銀米(蘇鶚杜陽雜編咸通九年同昌公主)
(出降宅於廣化里賜丨丨丨丨共數斛此皆太宗朝條支國所獻也)連珠帳却寒簾(蘇鶚杜陽)
(雜編同昌公主出降堂中設丨丨之丨丨丨之丨犀簟牙席龍罽鳳褥)犀簟牙席龍罽鳳
褥(見上)神絲繡被(蘇鶚杜陽雜編同昌公主出降又有鷓鴣枕翡翠匣丨丨丨丨繡三千鴛鴦仍)
(間以竒花異葉其精巧華麗絶比)清門令族(張讀宣室志榮陽鄭德楙嘗獨乘馬逢一婢馬前拜)
(云崔夫人奉迎鄭郎鄭愕然曰素不識崔夫人我又未婚何迎之有婢曰夫人小女頗有容質且以丨丨丨丨)
(宜相配敵)國婚(裴廷裕東觀奏記萬夀公主上愛女將下嫁命擇郎婿鄭顥相門子首科及第聲名籍甚)
(婚盧氏宰臣白敏中奏選上顥銜之敏中奏曰貴臣郎婿鄭顥赴婚楚州會有日行次鄭州臣堂帖遣回上副)
(聖念顥不樂丨丨銜臣入骨)桂近嫦娥(王保定摭言裴筠婚蕭楚公女問名未幾便擢進士第羅)
(隠以一絶刺之詩曰細看月輪還有意信知青丨丨丨丨)絳紗窗(王仁裕開天遺事李林甫有女六人)
(各有姿色雨露之家求之不允林甫應事壁間開一横窗飾以雜寳縵以丨丨常使六女戲於丨下有貴介子)
(弟入謁林甫即使女於窗中選可意者事之)驚婚(五國故事蜀孟昶遷新宫選民間女子有殊色者充)
(之民間懼其搜選皆立求媒伐嫁之謂之丨丨)人韻風流(孫光憲北夢𤨏言李太師光顔愛女未聘)
(幕僚謂其必選佳婿從容語次盛譽一鄭秀才詞學門閥丨丨丨丨異常他日又言之太師謝幕僚乃召客司)
(小將指之曰此即某女之匹也超三五階軍職厚與金帛而已)鏘玉(李昌齡樂善錄江南國主鍾愛其女)
(常謂大臣曰可為擇佳婿或曰洪州劉生足以充選主命召至一見大悦尋尚主拜駙馬都尉鳴珂丨丨豪華)
(富貴冠於一時)坐鞍合髻(歐陽修歸田錄劉岳書儀婚禮有女丨婿之馬丨父母為之丨丨之禮不)
(知用何經義據岳自叙云以時之所尚者益之則是當時流俗之所為爾)臠壻(范正敏遯齋閒覽今人於)
(榜下擇壻號丨丨或有意不願就而為貴勢豪族擁逼不得辭者)奩篚(魏泰東軒筆錄有縣令鍾離君)
(與縣令許君結姻鍾離女將出適買一婢從嫁一日婢至堂前熟視地之窊處惻然泣下曰幼時我父於此穴)
(地為毬窩道我戲劇歲久矣鍾離君驚曰汝父何人婢曰我父乃兩考前縣令也鍾離君遽以書抵令曰當輟)
(吾女之丨丨先求壻以嫁前令女更俟一年為吾女營辦嫁資以歸君子可乎許君答書曰願以前令之女配)
(吾子然後君别求良奥以嫁君女於是前令之女卒歸許氏)良奥(見上)煖女(趙德麟侯鯖錄世之)
(嫁女三日送食俗謂之丨丨)繫臂(趙德麟侯鯖錄杜牧之詩云絳蠟猶封丨丨紗後學不解常見服飾)
(變古始於晉武帝今定親之家有繫臂者續古事也)兩部闌門(周煇清波雜志元祐大婚吕正獻當)
(國執議不用樂宣仁云尋常人家娶箇新婦尚點幾箇樂人如何官家却不得用欽聖云更休與他宰執理會)
(但自安排著遂令教坊鈞容伏宣德門裏皇后乘翟車甫入丨丨丨丨衆樂畢舉)求國士(朱子名臣)
(言行錄晏元獻為相求婚於范文正文正曰公女若嫁官人則仲淹不敢知必丨丨丨無如富弼者)索婦
(陸游老學庵筆記今人謂娶婦為丨丨古語也)郁穆(葉廷珪海錄碎事丨丨舊婚婧婉新婚皆和美之稱)
合歡鈴(葉廷珪海錄碎事鄭衆言婚禮有丨丨丨取音聲和諧九子墨取生長子孫)九子墨
(見上)羊鄧(葉廷珪海錄碎事丨丨世婚言世世為婚姻也)遠求騏驥(葉廷珪海錄碎事馮素弗)
(微時造南宫令成藻求婚藻命門者勿納素弗徑入與藻對坐旁若無人藻始竒之曰吾丨丨丨丨不知近在)
(東隣何識子之晚也)
御定子史精華卷三十二
