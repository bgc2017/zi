欽定四庫全書
御定子史精華卷九十七
人事部一
貴賤
賢身貴體(管子雖有丨丨丨丨毋其爵不敢服其服)庭厨罝冈(墨子成湯舉伊尹於丨丨)
(之中授之政其謀得文王舉閎天泰顛於丨丨之中授之政西土服)義之雕虎(尸子中黃伯曰我左)
(執太行之獶右執雕虎唯象之未試吾或焉有力者則又願為牛與象自謂天下之義人也惡乎試之曰夫貧)
(窮太行之獶也跡賤者丨丨丨丨也吾日試之矣)目所偏視晉國爵之口所偏
肥晉國黜之(列子范氏有子曰子華善養私名舉國服之有寵於晉君不仕而居三卿之右丨丨)
(丨丨丨丨丨丨丨丨丨丨丨丨丨丨游其庭者侔於朝)乞兒馬醫(列子路遇丨丨丨丨弗敢辱也)
(必下車而揖之)請謁不相及遨遊不同行(列子北宫子謂西門子曰朕與子並世也)
(而人子逹並族也而人子敬並貌也而人子愛並言也而人子庸並行也而人子誠並仕也而人子貴並農也)
(而人子富並商也而人子利朕衣則䄈褐食則粢糲居則蓬室出則徒行子衣則文錦食則粱肉居則連欐出)
(則結駟在家熙然有棄朕之心在朝諤然有傲朕之色丨丨丨丨丨丨丨丨丨丨固有年矣子自以德過朕耶)
(西門子曰予無以知其實汝造事而窮予造事而逹此厚薄之驗歟而皆謂與予並汝之顔厚矣北宫子無以)
(應自失而歸)國爵并(莊子至貴丨丨丨焉)賤生於無所用(鶡冠子不提生於弗器丨)
(丨丨丨丨丨中河失船一壺千金貴賤無常時使物然)酒保官奴(鶡冠子伊尹丨丨太公屠牛管)
(子作革百里奚丨丨)庭有陳鼎家有三歸(韓非子管仲父出朱蓋青衣置鼓而歸丨丨丨)
(丨丨丨丨丨孔子曰良大夫也其侈偪上)監門御旅(荀子故或禄天下而不自以為多或丨丨丨丨)
(抱關擊柝而不自以為寡)勢在本朝退編百姓(荀子人主用之則丨丨丨丨而宜不用則)
(丨丨丨丨而慤)族人雖七十不敢先(荀子一命齒於鄉再命齒於族三命丨丨丨丨丨丨)
(丨丨)位賤尚葈(淮南子夫瞽師庶女丨丨丨丨權輕飛羽然而專精厲意委務積神上通九天激厲)
(至精)朱輪駟馬金朱煌煌(揚子食如螘衣如華丨丨丨丨丨丨丨丨)長寳(抱朴子官)
(高者其責重功大者人忌之獨有貧賤莫與我爭可得丨丨而無憂焉)卑碎(抱朴子出自丨丨由微而)
(著)皂隸(抱朴子丨丨之巷不能行金銀之軒布衣之門不能動六轡之駕)熱烈(抱朴子生乎世)
(貴之門居乎丨丨之勢)高位實疾僨(國語丨丨丨丨丨厚味實腊毒)畎畝之人或
在社稷(國語天所崇之子孫或在畎畝由欲亂民也丨丨丨丨丨丨丨丨由欲靖民也無有異焉)夀
寵(國語若血氣強固將丨丨得沒)轉轂連騎炫熿於道(戰國策當秦之隆黃金萬鎰為)
(用丨丨丨丨丨丨丨丨)位尊多金(戰國策蘇秦曰□何前倨而後卑也□曰以季子丨丨而丨丨)
逐夫廢屠(戰國策姚賈曰太公望齊之丨丨朝歌之丨丨子良之逐臣棘津之讐不庸文王用之而)
(王)長輓(戰國策秦自四境之内執法以下至於丨丨者故畢曰與嫪氏乎與吕氏乎註長為輓車之人)
佩六國相印(史記蘇秦傳蘇秦喟然歎曰此一人之身富貴則親戚畏懼之貧賤則輕易之况衆)
(人乎且使我有雒陽負郭田二頃吾豈能丨丨丨丨丨乎)持梁刺齒肥躍馬疾驅(史記)
(蔡澤傳吾丨丨丨丨丨丨丨丨丨懷黃金之印結紫綬於要揖譲人主之前食肉富貴四十三年足矣註刺齒)
(二字當為齧)襁緥封侯(史記衛將軍傳天子曰大將軍青躬率戎士師大捷獲匃奴王十冇餘人)
(益封青六千戶而封青子伉為宜春侯青子不疑為隂安侯青子登為發干侯青固謝曰臣幸得待罪行間賴)
(陛下神靈軍大捷皆諸校尉力戰之功也陛下幸已益封臣青臣青子在丨丨中未有勤勞上幸列地丨為三)
(丨非臣待罪行間所以勸士力戰之意也伉等三人何敢受封)文君當鑪(史記司馬相如傳相如與)
(俱之臨卭盡賣其車騎買一酒舍酤酒而令丨丨丨丨)縣令負弩矢先驅(史記司馬相如)
(傳至蜀蜀太守以下郊迎丨丨丨丨丨丨丨蜀人以為寵)流庸(漢書昭帝紀丨丨未盡還註師古曰流庸)
(謂去其本鄉而行為人庸作)愍隸(漢書高惠高后文功臣表生為丨丨死為轉屍)咸出庸保
之中(漢書高惠高后文功臣表子孫訖於孝武後元之年靡有孑遺耗矣㒺亦少密焉故孝宣皇帝愍而)
(錄之乃開廟藏覽舊籍詔令有司求其子孫丨丨丨丨丨丨並受復除或加以金帛用章中興之德)卑字
(漢書五行志厭高美之尊稱好匹夫之丨丨)青紫貂蟬充盈幄内魚鱗左右
(漢書楚元王傳王氏一姓乘朱輪華轂者二十三人丨丨丨丨丨丨丨丨丨丨丨丨)遠迹羊豕間
(漢書公孫弘卜式兒寬傳贊公孫弘卜式兒寬皆㠯鴻漸之翼困於燕爵丨丨丨丨之丨非遇其時焉能至此)
(位乎)離疏釋蹻(漢書王褒傳去卑辱奥渫而升本朝丨丨丨丨而享膏粱剖符錫壌而光祖考傳之)
(子孫以資說士)廬兒(漢書鮑宣傳蒼頭丨丨皆用致富註孟康曰諸給殿中者所居為廬蒼頭侍從因呼)
(為廬兒)下車趨門傳呼甚寵(漢書蕭望之傳仲翁出入從倉頭廬兒丨丨丨丨丨丨丨)
(丨)扶風官屬拜謁車下(漢書蕭育傳後為茂陵令會課育第六而漆令郭舜殿見責問)
(育為之請扶風怒曰君課第六裁自脱何暇欲為左右言及罷出傳召茂陵令詣後曹當以職事對育徑出曹)
(書佐随牽育育案佩刀曰蕭育杜陵男子何詣曹也遂趨出欲去官明旦詔召入拜為司隸校尉育過丨丨府)
(門丨丨掾史數百人丨丨丨丨)析圭儋爵(漢書揚雄傳客嘲揚子曰吾聞上世之士人綱人紀不生)
(則已生則上尊人君下榮父母丨人之丨丨人之丨)車如流水馬如游龍(後漢書明德馬)
(皇后紀前過濯龍門上見外家問起居者丨丨丨丨丨丨丨丨蒼頭衣綠褠領袖正白顧視御者不及遠矣)
猥先諸君行佩金紫(後漢書馬援傳封援為新息侯食邑三千戶援乃擊牛釃酒勞饗軍)
(士從容謂官屬曰吾從弟少游常哀我慷慨多大志曰士生一世但取衣食裁足乘下澤車御欵叚馬為郡掾)
(吏守墳墓鄉里稱善人斯可矣致求盈餘但自苦耳當吾在浪泊西里間虜未滅之時下潦上霧毒氣重蒸仰)
(視飛鳶跕跕墮水中卧念少游平生時語何可得也今賴士大夫之力被蒙大恩丨丨丨丨丨丨丨丨且喜且)
(慚吏士皆伏稱萬歲)起自孤生(後漢書張霸傳視事三年謂掾吏曰太守丨丨丨丨致位郡守蓋日)
(中則移月滿則虧老氏有言知足不辱遂上病)不宜與白衣會(後漢書崔駰傳居無幾何帝幸)
(憲第時駰適在憲所帝聞而欲召見之憲諫㠯為丨丨丨丨丨丨帝悟曰吾能令駰朝夕在傍何必於此)抱
膺從容爵位自從攝須理髯餘官委貴(後漢書蔡邕傳夫世臣門子&KR0591;)
(御之族天隆其祐主豐其祿丨丨丨丨丨丨丨丨丨丨丨丨丨丨丨丨其進取也順傾轉圓不足以喻其便逡)
(廵放屣不足以况其易)厮臺(後漢書黨錮傳片言違正則丨丨解情註厮臺賤人也)解草衣
升卿相(後漢書黨錮傳或從徒步而仕執圭丨丨丨㠯丨丨丨)賣菜傭(後漢書周䊸傳徵拜)
(洛陽令下車先問大姓主名吏數閭里豪強㠯對䊸厲聲怒本問貴戚若馬竇等軰豈能知此丨丨丨乎於是)
(部吏望風旨爭㠯激切為事貴戚跼踳京師肅清)馬磨自給(蜀志許靖傳少與從弟劭俱知名並)
(有人倫臧否之稱而私情不協劭為郡功曹排擯靖不得齒叙以丨丨丨丨)小草民(蜀志秦宓傳願)
(明府勿以仲父之言假於丨丨丨)農瑣(晉耆懷愍紀論取鄧艾於丨丨)寒悴(晉書張華傳卞以賈)
(后謀問華華曰不聞卞曰卞以丨丨自須昌小吏受公成拔以至今日士感知己是以盡言而公更有疑於卞)
(耶按卞劉卞)長居戶限上(宋書劉穆之傳瑀字茂琳少有才氣願為侍中不得謂所親曰人仕)
(宦不出當入不入當出安能丨丨丨丨丨因求益州世祖許之)建旆垂組(宋書張興世傳贊鵲浦投)
(戈實興世用竒之力也丨丨丨丨豈徒然哉)江徐(宋書徐湛之傳江湛為吏部尚書與湛之並居權要)
(世謂之丨丨焉)衣狐坐熊(宋書王僧逹傳如使臣享厚禄居重榮丨丨丨丨而無事於世者固所不)
(能安也)元徽四貴(宋書袁粲傳丨丨三年徙尚書令衛軍開府如故並固辭服終乃受加侍中進)
(爵為侯又不受時粲與齊王禇淵劉秉入直平決萬機時謂之丨丨案南齊書曰秦時有太后穰侯涇陽高陵)
(君稱為四貴至是乃復有焉)地籍膏腴位居時望(齊書張敬兒傳袁褚遺寄劉又國之)
(近戚數臣丨丨實為丨丨人丨並丨丨丨)朱衣官(齊書吕安國傳安國欣有文授謂其子曰汝後勿作)
(袴褶驅使單衣猶恨不稱當為丨丨丨也)十敇五令不如荀伯玉命(齊書荀伯玉傳)
(上嘉伯玉盡心愈見親信軍國密事多委使之時人為之語曰丨丨丨丨丨丨丨丨丨丨)永元六貴
(齊書江祏傳丨丨元年領太子詹事劉暄遷散騎常侍右衞將軍祏兄弟與暄及始安王遥光尚書令徐孝嗣)
(領軍蕭坦之六人更日帖敇時呼為丨丨)鄧禹笑人(齊書王融傳融自恃人地三十内望為公輔直)
(中書省夜歎曰丨丨丨丨行逢大&KR2008;開喧湫不得進又歎曰車前無八騶卒何得稱為丈夫)車前無
八騶卒何得稱為丈夫(見上)人孤地絶(梁書武帝紀天監五年春正月丁卯)
(朔詔曰在昔周漢取士方國頃代凋訛幽仄罕被丨丨丨丨用隔聽覽士操淪胥因兹靡勸)牛監羊
肆寒品後門(梁書武帝紀丨丨丨丨丨丨丨丨並随才試吏勿有遺隔)結綬金馬高
議雲臺(梁書江淹傳其上則隠於簾肆之間卧於岩石之下次則丨丨丨丨之庭丨丨丨丨之上)朱
輪華轂擁旄萬里(梁書陳伯之傳將軍勇冠三軍才為世出棄䴏雀之小志慕鴻鵠以高翔)
(昔因機變化遭逢明主立功立事開國承家丨丨丨丨丨丨丨丨何其壯也)彯纓天閣綴組
雲臺(梁書張充傳充生平少偶不以利欲干懷三十六年差得以棲貧自澹介然之志峭聳霜崖確乎之)
(情峰横海岸丨丨丨丨既謝廊廟之華丨丨丨丨終慚衣冠之秀)亦是傳中一事(梁書徐勉)
(傳天監二年除給事黃門侍郎尚書吏部郎參掌大選遷侍中時王師北伐候驛填委勉參掌軍書劬勞夙夜)
(動經數日乃一還宅每還羣犬驚吠勉嘆曰吾憂國忘家乃至於此若我亡後丨丨丨丨丨丨)擁旄推
轂珥金拖紫(梁書明山賓傳初山賓在州所部平陸州不稔啟出倉米以贍人後刺史檢州曹失)
(簿書以山賓為耗闕有司追責籍其宅入官山賓默不自理更市地造宅昭明太子聞築室不就有令曰明祭)
(酒雖出撫大藩丨丨丨丨丨丨丨丨而恒事屢空聞構宇未成今送薄助)回豐貂以步文昌
聳高蟬而趨武帳(梁書何敬容傳昔君侯納言加首鳴玉在要丨丨丨丨丨丨丨丨丨丨丨)
(丨丨丨可謂盛矣)並驅鹵簿(梁書朱异傳异居權要三十餘年善窺人主意曲能阿諛以承上旨)
(故特被寵任歴官自員外常侍至侍中四職丨丨丨丨近代未之有也)墜茵席落糞溷(梁書)
(范縝傳初縝在齊世嘗侍竟陵王子良子良精信釋教而縝盛稱無佛子良問曰君不信因果世間何得有富)
(貴何得有貧賤縝答曰人之生譬如一樹花同發一枝俱開一蔕随風而堕自有拂簾幌丨於丨丨之上自有)
(關籬牆丨於丨丨之側墜茵席者殿下是也落糞溷者下官是也貴賤雖復殊途因果竟在何處子良不能屈)
(深怪之)厮養戶(魏書孝文帝紀詔丨丨之丨不得與士民婚)素身(魏書孝明帝紀詔曰選衆)
(而舉其來自昔朕纘承大業綜理萬幾求賢致治心焉若渴知人則哲振古所難宜博訪公卿採兹聲實可令)
(第一品以下五品以上人各薦其所知不限丨丨居職必使精辯器藝具注所能然後依牒簡擢随才收叙庶)
(濟濟之美無替往時謇謇之直有申兹歲)儒貴(魏書宗室匡傳匡屢請更權衡不已於是詔曰謹權審度)
(自昔今典定章革歴往代良規匡宗室賢亮畱心既久可令更集丨丨以時驗决必務權衡得衷令寸籥不舛)
任城王兒可是賤也(魏書宗室順傳起家為給事中時尚書令高肇帝舅權重天下人士)
(望塵拜伏順曾懷刺詣肇門門者以其年少答云在坐大有貴客不肻為通順叱之曰丨丨丨丨丨丨丨丨及)
(見直往登牀捧手抗禮王公先逹莫不怪慴而順辭吐傲然若無所覩)八公(魏書長孫嵩傳太宗即位)
(與山陽侯奚斤北新侯安同白馬侯崔宏等八人坐止車門右聽理萬機故世號丨丨)父子並乘
軒軺(魏書崔浩傳太宗初拜博士祭酒賜爵武城子常授太宗經書每至郊祠丨丨丨丨丨丨時人榮之)
體襲朱裳腰紐雙佩(魏書高允傳羣賢遭世顯名有代志竭其忠才盡其槩丨丨丨丨丨)
(丨丨丨榮曜當時風高十載)夕脱羊裘朝佩珠玉(魏書高道穆傳每謂人曰人生厲心)
(立行貴於見知當使丨丨丨丨丨丨丨丨者若時不我知便須退迹江海自求其志)道固既登龍
門孫蔚猶沈涓澮(魏書孫惠蔚傳惠蔚與李彪以儒學相知及彪位至尚書惠蔚仍太廟令)
(高祖曾從容言曰丨丨丨丨丨丨而丨丨丨丨丨丨朕常以為負矣)仗節還家云胡不樂
(魏書董徵傳特除員外散騎侍郎清河王懌之為司空司徒引徵為長流參軍懌遷太尉徵為倉曹參軍出為)
(沛郡太守加揚烈將軍入為太尉司馬俄加輔國將軍未幾以本將軍除安州刺史徵因述職路次過家置酒)
(高會大享邑老乃言曰腰龜返國昔人稱榮丨丨丨丨丨丨丨丨因誡二三子弟曰此之富貴匪自天降乃勤)
(學所致耳時人榮之)勤學所致(見上)再居左轄(周書韋瑱傳瑱明察有幹局丨丨丨丨時)
(論榮之)曾未十旬遂遷四職(周書唐瑾傳轉荆州總管府長史入為吏部中大夫歴御)
(正納言中大夫丨丨丨丨丨丨丨丨搢紳以為榮)十四為本縣令(周書泉企傳仲遵少謹實)
(涉獵經史年十三州辟主簿丨丨丨丨丨丨按仲遵企子)綰銀黃列鐘鼎(周書孝義傳序若乃)
(丨丨丨丨丨丨立於朝廷之間非一族也其出忠入孝輕生蹈節者則蓋寡焉)白丁(隋書李敏傳開皇初)
(周宣帝后封樂平公主有女娥英妙擇婚對敕貴公子弟集弘聖宫者日以百數公主親在帷中並令自序並)
(試技藝選不中者輙引出之至敏而合意竟為婚媾敏假一品羽儀禮如尚帝之女後將侍宴公主謂敏曰我)
(以四海與至尊唯一女夫當為汝求柱國若授餘官汝慎無謝及進見上上親御琵琶遣敏歌舞既而大悦謂)
(公主曰李敏何官對曰一丨丨耳因謂敏曰今授汝儀同敏不答上曰不滿爾意耶今授汝開府敏又不謝上)
(曰公主有大功於我我何得向其女壻而惜官乎今授汝柱國敏廼拜而蹈舞遂於坐發詔授柱國以本官宿)
(衛)朱門陳戟(隋書薛道衡傳高祖善其稱職謂楊素牛弘曰道衡老矣驅使勤勞宜使其丨丨丨)
(丨於是進位上開府賜物百叚)内榮(北史田益宗傳益宗生長邊地不願丨丨雖位秩崇重猶以為恨)
尚書員外郎直第(舊唐書裴寂傳遣丨丨丨丨丨一人每日更丨寂丨其見崇貴如此)為
卿一門(舊唐書温大雅傳武德元年歴遷黃門侍郎弟彦博為中書侍郎對居近密議者榮之高祖從)
(容謂曰我起義晉陽丨丨丨丨耳)以一榻置笏(舊唐書崔義元傳開元中神慶子琳等皆至大)
(官羣從數十人趨奏省闥每歲時家宴組佩輝映丨丨丨丨丨重疊於其上開元天寳間中外族屬無緦麻之)
(喪其福履昌盛如此東都私第門琳與弟太子詹事珪光祿卿瑶俱列棨戟時號三戟崔家琳位終太子少保)
佩大横刀(舊唐書王及善傳尋除右千牛衛將軍高宗謂曰朕以卿忠謹故與卿三品要職他人非)
(搜辟不得至朕所卿丨丨丨丨在朕側知此官貴否)位為上相爵為真王(舊唐書郭子儀)
(傳子儀以懷恩未誅不宜讓使堅辭太尉曰臣丨丨丨丨丨丨丨丨參啓沃之謀受腹心之寄恩榮已極功業)
(已成尋合乞骸保全餘齒)白頭走小生前(舊唐書令狐峘傳峘授吉州刺史齊映廉察江西行)
(部過吉州故事刺史始見觀察使皆戎服趨庭致禮映雖嘗為宰相然驟逹後進峘自恃前軰有以過映不欲)
(以戎服謁入告其妻韋氏恥抹首趨庭謂峘曰卿自視何如人丨丨丨丨丨丨卿如不以此禮見映雖黜死我)
(亦無恨峘曰諾即以客禮謁之映雖不言深以為憾)七載秉鈞調四序(舊唐書崔鉉傳會昌)
(九年檢校司徒揚州大都督長史進封魏國公淮南節度使宣宗於太液亭賦詩宴餞有丨丨丨丨丨丨丨之)
(句儒者榮之)先捧紫泥(舊唐書柳公綽傳武元衡罷相鎮西蜀與裴度俱為元衡判官尤相善先)
(度入為吏部郎中度以詩餞别有兩人同日事征西今日君丨丨丨丨之句)本鄉列戟(舊唐書張)
(介然傳天寳中因入奏稱旨特加賜賚介然乘間奏曰臣今三品合列棨戟若列於帝城鄉里不知臣貴臣河)
(東人也請列戟於故鄉元宗曰所給可列故鄉京城佇當别賜介然拜謝而出仍賜絹五百疋令宴集里閭以)
(寵異之丨丨丨丨自介然始也)姓氏司空官班御史(舊唐書司空圖傳召拜殿中侍御史)
(以赴闕遲留責授光禄寺主簿分司東都乾符六年宰相盧攜罷免以賓客分司圖與之遊攜嘉其高節厚禮)
(之嘗過圖舍手題於壁曰丨丨丨丨貴丨丨丨丨卑老夫如且在不用念屯竒)赤牒(唐書高祖本紀賜為)
(父後者襲勛爵丨丨官得為真)内相(唐書百官志開元二十六年又改翰林供奉為學士别置學士院專)
(掌内命凡拜免將相號令征伐皆用白麻其後選用益重而禮遇益親至號為丨丨又以為天子私人)天
子私人(見上)五宅車騎爛若萬花(唐書楊貴妃傳十月帝幸華清宫丨丨丨丨皆)
(從家别為隊隊一色俄五家隊合丨丨丨丨川谷成錦繡)寒鄉凡裔(唐書穆宗尚宫宋若昭傳若昭)
(父廷芬生五女皆警慧長若華次若昭若倫若憲若荀皆性素潔不願歸人欲以學名家家亦不欲與丨丨丨)
(丨為姻對聽其學)寒穴(唐書太平公主傳主每奏事漏數徙乃得退所言皆從有所論薦或自丨丨躐)
(進至侍從旋踵將相)日給御膳引與同坐(唐書裴寂傳拜尚書右僕射賜服玩不貲詔尚)
(食丨丨丨丨視朝必丨丨丨丨入閤則延卧内言無不從呼為裴監不名也貴震當世)衣錦晝遊
(唐書張士貴傳從征伐有功賜爵新野縣公又從平洛授虢州刺史帝曰顧令卿丨丨丨丨耳)文與位
固可致其年不可及(唐書崔湜傳湜執政時年三十八嘗暮出端門緩轡賦詩張說見之)
(歎曰丨丨丨丨丨丨丨丨丨丨丨也)鳴珂里(唐書張嘉祐傳方嘉貞為相時任右金吾衛將軍昆弟每)
(上朝軒蓋騶導盈閭巷時號所居坊曰丨丨丨)楊家三喜(唐書楊敬之傳文宗向儒術以宰相鄭覃)
(兼國子祭酒俄以敬之代未幾兼太常少卿是日二子戎戴登科時號丨丨丨丨)拾遺何難判
官何易(唐書竇羣傳張薦持節使吐蕃乃遷羣侍御史為薦判官入見帝曰陛下即位二十年始自草)
(茅擢臣為丨丨丨其丨也以二十年難進之臣為和蕃丨丨一丨丨帝壯其言不遣)江南一吏(唐書)
(竇羣傳王叔文雅不喜羣羣往見叔文曰事有不可知者叔文曰奈何曰去年李實伐恩恃寵君此時逡廵路)
(傍丨丨丨丨耳今君又處實之勢豈不思路傍復有如君者乎)對擁旄節(唐書楊汝士傳繇兵部侍)
(郎為東川節度使時嗣復鎮四川乃族昆弟丨丨丨丨世榮其門)四時仕宦(唐書傅游藝傳游藝)
(起一歲賜袍自青及紫人號丨丨丨丨)十阿父(五代史周世宗家人傳王溥汪晏王彦超韓令坤等)
(同時將相皆有父在洛陽與柴守禮朝夕往來惟意所為洛陽人多畏避之號丨丨丨)四踐兩府
九居八座(宋史張齊賢傳齊賢丨丨丨丨丨丨丨丨以三公就第康寧福夀時罕其比)鬻鞍
材(金史僕散安貞傳益都縣人楊安國自少無頼以丨丨丨為業市人呼為楊鞍兒遂自名楊安兒)青
巾紫衣(元史順帝紀禁倡優盛服許男子褁丨丨婦女服丨丨不許戴笠乘馬)乘車入禁
給扶升殿(元史葉李傳賜大小車各一許丨小丨丨丨中仍丨丨丨丨)口目雙掩聲
眺俱明(劉勰新論勢苟就壅則丨丨丨丨遇必屬通則丨丨丨丨)未笄封渭陽君(王粲)
(英雄記卓侍妾懷抱中子皆封侯弄以金紫孫女名白時尚丨丨丨為丨丨丨於郿城東起壇從廣二丈餘高)
(五六尺使白乘軒金華青蓋車都尉中郎將刺史二千石在郿者各令乘軒簪筆為白導從之壇上使兄子璜)
(為使者授印綬)枕天子膝(尉遲樞南楚新聞李泌謂肅宗曰臣絶粒無家祿位茅土皆非所欲收復)
(京師但丨丨丨丨一覺使司天奏有客星犯帝座足矣)遠比趙公近同郭令(孫光憲北)
(夢瑣言温庭雲字飛卿或云作筠字舊名岐與李商隐齊名時號曰温李才思豔麗李義山謂曰近得一聯句)
(云丨丨丨丨三十六年宰輔未得偶句温曰何不云丨丨丨丨二十四考中書)殊拜(錢希白南部新書貞)
(元十八年五月以祠部員外郎裴秦檢校兵部郎中兼中丞安南都護本管經略使丨丨也)十一待
制(錢希白南部新書楊盈川顯慶五年待制弘文館時年方十一上元三年制舉始補校書郎尤最深於宣)
(夜之學故作老人星賦尤佳)鄰一品(錢希白南部新書有范師姨者知人休咎為顔魯公妻黨顔嘗)
(問之官階盡得五品否范笑曰丨於丨丨顔郎所望何其卑也顔曰官階盡得五品身著緋衣帶銀魚兒子補)
(齋郎余之滿望也范指坐上紫絲食單曰顔郎衫色如是)五鳳齊飛(歐陽修歸田錄太宗時宋白賈)
(黃中李至吕蒙正蘇易簡五人同時拜翰林學士承旨扈蒙贈之以詩云丨丨丨丨入翰林)客作兒
(王楙野客叢書吳曾漫錄曰江西俚俗罵人曰丨丨丨案陳從易寄荔枝與盛參政詩橄欖為下軰枇杷客作)
(兒僕謂斥受雇者為客作已見於南北朝觀袁翻謂人曰邢家小兒為人客作章表此語自古而然因知俗語)
(皆有所自)相公公相子(陸游老學菴筆記蔡攸初以淮康節領相印徽宗賜曲宴因語之曰丨丨)
(丨丨丨蓋是時京為太師號公相攸即對曰人主主人翁其善為諧給如此)弟草兄麻(王明清揮)
(塵前錄元符末曾文肅自知樞拜相公弟文昭為翰林鏁宿禁中面對喻旨草麻文昭力辭上云丨丨丨丨太)
(平美事禁中已檢見韓絳故事矣不須辭文昭始拜命蓋熙寧初韓康公入相實持國當制國朝以來兩家而)
(已)狀元登庸(王明清揮麈前錄本朝丨丨丨丨吕文穆李文定王文正宋元憲故詩人有云皇朝)
(四十三龍首身到黃扉止四人王文安覽之不悦後數十年李士美何文縝亦以廷魁至鼎席)世掌絲
綸(王明清揮麈前錄唐朝丨丨丨丨以為美談而本朝以來兄弟居禁林者竇可象儀弟望之儼宋元憲景)
(文王荆公和父韓康公持國蘇翰林子由曾文肅文昭蔡元長元度鄧子裳子文張康伯賓老宇文仲逹叔通)
(父子則李文正昌武晁文元文莊梁翰林固懿肅適蔡文忠仲遠延慶錢希白子飛蘇儀甫子容一家則張尚)
(書洎唐公瓌䆳明璪范蜀公子功淳父元長而淳父元長又父子也錢氏又有純老穆父焉葉道卿少藴而蔡)
(君謨之於元長兄弟亦一族也外制則前人俱嘗掌之惟曾南豐與文昭文肅兄弟三人焉孔經父常父劉邍)
(父贛父與從子少馮又對掌内外制也近日於洪忠宣父子間再見之)執七朝政(王明清揮麈前)
(錄吕文穆相太宗猶子文靖參真宗政事相仁宗文靖子惠穆為英宗副樞為神宗樞使次子正獻為神宗知)
(樞相哲宗正獻孫舜徒為太上皇右丞相繼丨丨丨丨真盛事也)三入相(王明清揮麈前錄本朝丨)
(丨丨者趙韓王吕文穆文靖張鄧公文潞公蔡元長雖四入而不克有終)白士(儒林公議張詠在丨丨間)
(意槩不羣)
貧富
千歲毋出食(管子積者立餘日而侈美車馬而馳多酒醴而靡丨丨丨丨丨此謂本事)巨家
小家(管子丨丨以金丨丨以幣)家粟可食三軍(管子丁氏之丨丨丨丨丨丨之師注丁氏)
(齊之富人所謂丁惠也)雕卵雕橑(管子故嘗至味而罷至樂而丨丨然後瀹之丨丨然後㸑之注)
(皆富者所為也)債而食(管子問邑之貧人丨丨丨者幾何家)知足(老子丨丨者富注人能知足之)
(為足則長保福祿故為富也)如布帛之有幅(晏子且夫富丨丨丨丨丨丨焉為之制度始無)
(遷也)嬰之家不貧(晏子晏子方食景公使使者至分食食之使者不飽晏子亦不飽使者反言之)
(公公曰嘻晏子之家若是其貧也寡人不知是寡人之過也使吏致千金與市租請以奉賓客晏子辭三致之)
(終再拜而辭曰丨丨丨丨丨以君之賜澤覆三族延及交遊以振百姓君之賜也厚矣嬰之家不貧也)長
年負薪(晏子景公遊於夀宫睹丨丨丨丨者而有饑色公悲之喟然歎曰令吏養之)樵蘇弗
繼(子華子北宫子將仕於衛子華子曰意來子之所以自事其心者亦嘗有以語我乎北宫子曰意未得以)
(卒業也以是丨丨之丨丨糊其頤頰於人雖然謹志其所欲為於善而違其惡也庶幾於完)糊其頤
頰於人(見上)見廉見義(墨子貧則丨丨富則丨丨)試太行之獶(尸子中黃伯曰)
(我左執太行之獶右執雕虎唯象之未試吾或焉有力者則又願為牛與象自謂天下之義人也惡乎試之曰)
(夫貧窮太行之獶也跡賤者義之雕虎也吾日試之矣)貧者士之常(列子丨丨丨丨丨也死者)
(人之終也處常得終當何憂哉)齊國宋向(列子丨之丨氏大富丨之丨氏大貧自宋之齊請其術國)
(氏告之曰吾善為盜始吾為盜也一年而給二年而足三年大壤自此以往施及州閭向氏大喜喻其為盜之)
(言而不喻其為盜之道遂踰垣鑿室手目所及亡不探也未及時以贓獲罪沒其先居之財向氏以國氏之謬)
(已也往而怨之國氏曰若為盜若何向氏言其狀國氏曰嘻若失為盜之道至此乎今將告若矣吾聞天有時)
(地有利吾盜天地之時利雲雨之滂潤山澤之産育以生吾禾殖吾稼築吾垣建吾舍陸盜禽獸水盜魚鱉亡)
(非盜也夫禾稼土木禽獸魚鱉皆天之所生豈吾之所有然吾盜天而亡殃夫金玉珍寳穀帛財貨人之所聚)
(豈天之所與若盜之而獲罪孰怨哉)善樂生者不窶善逸身者不殖(列子楊朱)
(曰原憲窶於魯子貢殖於衛原憲之窶損生子貢之殖累身然則窶亦不可殖亦不可其可焉在曰可在樂生)
(可在逸身故丨丨丨丨丨丨丨丨丨丨丨丨)設樂陳酒擊博樓上(列子虞氏者梁之富)
(人也家充殷盛錢帛無量財貨無訾登高樓臨大路丨丨丨丨丨丨丨丨)從馬醫而食(列子齊有)
(貧者常乞於城市城市患其亟也衆莫之與遂適田氏之厩從馬醫作役而假食郭中人戲之曰丨丨丨丨丨)
(不以辱乎乞兒曰天下之辱莫過於乞乞猶不辱豈辱馬醫哉)富而使人分之(莊子丨丨丨丨)
(丨丨則何事之有)國財并(莊子至富丨丨丨焉)正緳係履(莊丁莊子衣大布而補之丨丨)
(丨丨而過魏王魏王曰何先生之憊邪莊子曰貧也非憊也士有道德不能行憊也衣敝履穿貧也非憊也)
環堵之室(莊子原憲居魯丨丨丨丨茨以生草蓬戶不完桑以為樞而甕牖二室褐以為塞上漏下)
(濕匡坐而絃子貢乘大馬中紺而表素軒車不容巷往見原憲原憲華冠縰履杖藜而應門子貢曰嘻先生何)
(病原憲應之曰憲聞之無財謂之貧學而不能行謂之病今憲貧也非病也)蓬戸桑樞(見上)甕
牖二室(見上)軒車不容巷(見上)杖藜應門(見上)正冠纓絶捉衿
肘見納履踵決(莊子曾子居衛緼袍無表顔色腫噲手足腁胝三日不舉火十年不製衣丨丨)
(而丨丨丨丨而丨丨丨丨而丨丨曳縰而歌商頌聲滿天地若出金石)耳營聲口嗛味(莊子)
(今富人丨丨鐘鼓管籥之丨丨丨芻豢醪醴之丨)富涯(韓非子桓公問管仲富有涯乎答曰水之以涯)
(其無水者也富之以涯其富已足者也人不能自止於足而亡其丨之丨乎)㞕然藏千溢之
寳(荀子有人於此丨丨丨丨丨丨丨雖行貸而食人謂之富矣彼寳也者衣之不可衣也食之不可食也賣)
(之不可僂售也然而人謂之富何也豈不大富之器誠在此也)渾渾如泉源(荀子上得天時下得)
(地利中得人和則財貨丨丨丨丨丨汸汸如河海暴暴如邱山不時焚燒無所藏之失天下何患乎不足也)
衣若懸鶉(荀子子夏貧丨丨丨丨人曰子何不仕曰諸侯之驕我者吾不為臣大夫之驕我者吾不)
(復見柳下惠與後門者同衣而不見疑非一日之聞也註守後門至賤者)與後門者同衣(見上)
芻豢糟糠(苟子世無王窮賢良暴人丨丨仁人丨丨禮樂滅息聖人隠伏墨術行)青黃相
錯不可為象(淮南子富人則車輿衣纂錦馬飾傅旄象帷幕茵席綺繡絛組丨丨丨丨丨丨丨丨)
(貧人則夏被褐帶索唅菽飲水以充腸以支署熱冬則羊裘解札短褐不掩形而煬竈口註纂繪也解札裘敗)
(解也煬炙也)短褐煬竈(見上)顔餒(揚子或曰猗頓之富以為孝不亦至乎丨其丨矣曰彼以)
(其粗顔以其精彼以其回顔以其貞)簞瓢捽茹(揚子明明在上百官牛羊亦山雌也闇闇在上丨丨)
(丨丨亦山雌也何其臞)披榛出門排草入室(抱朴子自叙貧無僮僕籬落頓決荆棘蒙)
(於庭宇蓬莠塞乎階霤丨丨丨丨丨丨丨丨)假舉倍息(抱朴子貧人丨丨丨丨田宅割裂以訖盡)
(篋櫃倒裝而無餘)靡衣鮮食(文中子士有丨丨丨丨而樂道者吾未之見也註奢罕德)懸磬
(國語室如丨丨野無青草)官不備宗器(國語昔欒武子無一卒之田其丨丨丨其丨丨宣其德行)
(順其憲則使越於諸侯諸侯親之戎狄懷之以正晉國行刑不疚以免於難及桓子驕泰奢侈貪欲無蓺略則)
(行志假貸居賄宜及於難而頼武之德以沒其身)脯一束糗一筐(國語昔鬭子文三舍令尹)
(無一日之積恤民之故也成王聞子文之朝不及夕也於是乎每朝設丨丨丨丨丨丨以羞子文至於今令尹)
(秩之)朝不及夕(見上)陶衛(戰國策裂地定封富比丨丨註魏冉封陶商君姓衛)中民(史記)
(漢文帝紀嘗欲作露臺召匠計之直百金上曰百金丨丨十家之産吾奉先帝宫室嘗恐羞之何以臺為)糟
糠不厭(史記伯夷傳回也屢空丨丨丨丨)三歸反坫(史記管嬰傳管仲富擬於公室有丨)
(丨丨丨齊人不以為侈)落魄(史記酈生傳酈生食其者陳畱高陽人也好讀書家貧丨丨無以為衣食)
(業)家僮八百(史記司馬相如傳臨卭中多富人而卓王孫丨丨丨丨人程鄭亦數百人)徒四
壁立(史記司馬相如傳文君夜亡奔相如相如乃與馳歸家居丨丨丨丨)家訾累數巨萬
(史記酷吏傳杜周初徵為廷史有一馬且不全及身久任事至三公列子孫尊官丨丨丨丨丨丨矣)一馬
且不全(見上)履有上無下(史記滑稽傳東郭先生久待詔公車貧困饑寒衣敝履不完行)
(雪中丨丨丨丨丨足盡踐地道中人笑之)量富什居其六(史記貨殖傳故關中之地於天下三)
(分之一而人衆不過什三然丨其丨丨丨丨丨)素封(史記貨殖傳今有無秩禄之奉爵邑之入而樂與之)
(比者命曰丨丨)與千戸侯等(史記貨殖傳陸地牧馬二百蹄牛蹄角千千足羊澤中千足彘水居)
(千石魚陂山居千章之材安邑千樹棗燕秦千樹栗蜀漢江陵千樹橘淮北常山已南河濟之間千樹萩陳夏)
(千畝漆齊魯千畝桑麻渭川千畝竹及名國萬家之城帶郭千畝畝鍾之田若千畝巵茜千畦薑韭此其人皆)
(丨丨丨丨丨)比千乘之家(史記貨殖傳通邑大都酤一歲千釀醯醬千𤬪漿千甔屠牛羊彘千)
(皮販榖糶千鍾薪槀千車船長千丈木千章竹竿萬箇其軺車百乘牛車千兩木器髤者千枚銅器千鈞素木)
(鐵器若巵茜千石馬蹄躈千牛千足羊彘千雙僮手指千筋角丹沙千斤其帛絮細布千鈞文采千匹搨布皮)
(革千石漆千斗蘖麴鹽豉千瓵鮐鮆千斤鯫千石鮑千鈞棗栗千石者三之狐鼦裘千皮羔羊裘千石旃席千)
(具佗果菜千鍾子貸金錢千貫節駔會貪賈三之廉賈五之此亦丨丨丨丨丨其大率也佗雜業不中什二則)
(非吾財)本富末富姦富(史記貨殖傳是故丨丨為上丨丨次之丨丨最下)傾郡傾
縣(史記貨殖傳若至力農畜工虞商賈為權利以成富大者丨丨中者丨丨下者傾鄉里者不可勝數)家
童七百人皆有手技作事(漢書張安世傳安世尊為公侯食邑萬戶然身衣黑綈夫)
(人自紡績丨丨丨丨丨丨丨丨丨丨丨内治産業累積纖微是㠯能殖其貨富於大將軍光)王陽能
作黃金(漢書王吉傳自吉至崇世名清廉然材器名稱稍不能及父而禄位彌隆皆好車馬衣服其自)
(奉養極為鮮明而亡金銀錦繡之物及遷徙去處所載不過囊衣不畜積餘財去位家居亦布衣疏食天下服)
(其廉而怪其奢故俗傳丨丨丨丨丨丨)漿酒藿肉(漢書鮑宣傳奴從賓客丨丨丨丨蒼頭廬兒皆)
(用致富註劉德曰視酒如漿視肉如藿也)無儋石儲(漢書揚雄傳家産不過十金乏丨丨丨之丨晏)
(如也)所願不過一金(漢書敘傳夫餓饉流隸饑寒道路思冇裋褐之䙝儋石之富丨丨丨丨丨)
(丨然終於轉死溝壑何則貧窮亦有命也)合錢買驢(後漢書光武帝紀注東觀記曰受尚書於中大)
(夫廬江許子威資乏與同舍生韓子丨丨丨丨令從者僦以給諸公黃按此光武潛龍時事)金穴(後漢)
(書光武郭皇后紀郭况遷大鴻臚帝數幸其第會公卿諸侯親家飲燕賞賜金錢縑帛豐盛莫比京師號况家)
(為丨丨)温衣美飯乘堅驅良(後漢書和熹鄧皇后紀今末世貴戚食禄之家丨丨丨丨)
(丨丨丨丨而面墻術學不識臧否斯故禍敗所從來也)富逸(後漢書李通傳家居丨丨為閭里雄㠯此)
(不樂為吏乃自免歸)守錢虜(後漢書馬援傳亡命北地遇赦因畱牧畜賓客多歸附者遂役屬數百家)
(轉游隴漢間嘗謂賓客曰丈夫為志窮當益堅老當益壯因處田牧至有牛馬羊數千頭榖數萬斛既而歎曰)
(凡殖貨財産貴其能施賑也否則丨丨丨耳乃盡散以班昆弟故舊身衣羊裘皮絝)樊重庶幾君
子之富(後漢書樊宏傳父重字君雲世善農稼好貨殖重性温厚有法度三世共財子孫朝夕禮敬常)
(若公家其營理産業物無所棄課役童隸各得其宜故能上下戮力財利歲倍至廼開廣田土三百餘頃其所)
(起廬舍皆有重堂高閤陂渠灌注又池魚牧畜有求必給嘗欲作器物先種梓漆時人嗤之然積㠯歲月皆得)
(其用向之笑者咸求假焉貲至巨萬而賑贍宗族恩加鄉閭外孫何氏兄弟爭財重恥之㠯田二頃解其忿訟)
(縣中稱美推為三老年八十餘終其索所假貸人間數百萬遣令焚削文契債家聞者皆慙爭往償之諸子從)
(勅竟不肻受論曰昔楚頃襄王問陽陵君曰君子之富何如對曰假人不德不責食人不使不役親戚愛之衆)
(人善之若廼丨丨之折契止訟其丨丨丨丨丨丨乎)貲財億七千餘萬(後漢書梁冀傳扶風)
(人士孫奮居富而性吝冀因㠯馬乘遺之從貸錢五千萬奮㠯三千萬與之冀大怒廼告郡縣認奮母為其守)
(臧婢云盜白珠十斛紫金千斤以叛遂收拷奮兄弟死於獄中悉沒丨丨丨丨丨丨丨)三十餘萬
萬(後漢書梁冀傳冀財貨縣官斥賣合丨丨丨丨丨㠯充王府)鮮車怒馬(後漢書第五倫傳蜀)
(地肥饒人吏富實掾史家貲多至千萬皆丨丨丨丨㠯財貨自逹)寫書受直(後漢書班超傳顯宗)
(問固卿弟安在固對為官丨丨丨丨㠯養老母帝乃除超為蘭臺令史)琦賂寳貨巨室不
能容馬牛羊豕山谷不能受(後漢書仲長統傳豪人之室連棟數百膏田滿野奴)
(婢千羣徒附萬計船車賈販周於四方廢居積貯滿於都城丨丨丨丨丨丨丨丨丨丨丨丨丨丨丨丨丨丨妖)
(童美妾填乎綺室倡謳妓樂列乎深堂賓客待見而不敢去車騎交錯而不敢進三牲之肉臭而不可食清醇)
(之酎敗而不可飲睇盻則人從其目之所視喜怒則人随其心之所慮此皆公侯之廣樂君長之厚實也)子
孫恥失先業(後漢書陳蕃傳小家畜産百萬之資丨丨尚丨愧丨其丨丨)甑中生塵
范史雲釡中生魚范萊蕪(後漢書范丹傳桓帝時㠯丹為萊蕪長遭母憂不到官後)
(辟太尉府㠯狷急不能從俗常佩韋於朝議者欲以為侍御史因遁身逃命於梁沛之間徒行敝服賣卜於市)
(遭黨人禁錮遂推鹿車載妻子捃拾自資或寓息客廬或依宿樹蔭如此十餘年乃結草室而居焉所止單陋)
(有時絶粒窮居自若言貌無改閭里歌之曰丨丨丨丨丨丨丨丨丨丨丨丨丨丨)千頭木奴(吳志)
(三嗣主傳註襄陽記曰李衡每欲治家妻輙不聽後密遣客十人於武陵龍陽沅州上作宅種甘橘千株臨死)
(勅兒曰汝母惡吾治家故窮如是然吾州里有丨丨丨丨不責汝衣食歲上一匹絹亦可足用耳衡亡後二十)
(餘日兒以白母母曰此當是種甘橘也汝家失十戶客來七八年必汝父遣為宅汝父恒稱太史公言江陵千)
(樹橘當封君家吾答曰且人患無德義不患不富若貴而能貧方好耳用此何為吳末衡甘橘成歲得絹數千)
(匹家道殷足)北阮南阮(晉書阮咸傳咸與籍居道南諸阮居道北丨丨富而丨丨貧七月七日北)
(阮盛曬衣服皆錦綺粲目咸以竿挂大布犢鼻於庭人或怪之答曰未能免俗聊復爾耳)未能免俗
聊復爾耳(見上)鴻臚丞差有禄(晉書阮修傳王敦時為鴻臚卿謂修曰卿常無食丨)
(丨丨丨丨丨能作不修曰亦復可爾耳遂為之)家有二千萬(晉書庾敳傳時劉輿見任於越人士)
(多為所構惟敳縱心事外無迹可間後以其性儉家富說越今就换錢千萬冀其有吝因此可乘越於衆坐中)
(問於敳而敳乃頽然已醉幘墮机上以頭就穿取徐答曰下官丨丨丨丨丨随公所取矣)家成市里
(晉書羅尚傳性貪少斷蜀人言曰尚之所愛非邪則佞尚之所憎非忠則正富擬魯衛丨丨丨丨貪如豺狼無)
(復極已)富則盛貧則病(宋書顔延之傳喭曰丨丨丨丨丨丨矣貧之病也不惟形色麤靨或)
(亦神心沮廢豈但交友疎棄必有家人誚讓非廉深識遠者何能不移其植故欲蠲憂患莫若懷古懷古之志)
(當自同古人見通則愛淺意遠則怨浮昔琴歌於編蓬之中者用此道也)蟬腹龜腸(齊書王僧虔傳)
(丨丨丨丨為日已久饑虎能嚇人遽與肉餓麟不噬誰為落毛)名後堂山為首陽(齊書武陵)
(王&KR0929;傳尚書令王儉詣&KR0929;&KR0929;畱儉設食柈中菘菜䱒魚而已又丨丨丨丨丨丨丨蓋怨貧薄也)五日不
得食(齊書王智深傳家貧無人事嘗餓丨丨丨丨丨掘莧根食之)埒陶白巨程羅(梁書)
(任昉傳富丨丨丨貲丨丨丨山擅銅陵家藏金穴出平原而聯騎居里閈而鳴鐘)賓客三百餘
人器皆金玉雜寳(梁書羊侃傳侃性豪侈善音律自造採蓮棹歌兩曲甚有新致姬妾侍列)
(窮極奢靡有彈筝人陸太喜著鹿角爪長七寸儛人張淨琬腰圍一尺六寸時人咸推能掌中儛又有孫荆玉)
(能反腰帖地啣得席上玉簪敇賚歌人玉娥兒東宫亦賚歌者屈偶之並妙盡竒曲一時無對初赴衡州於兩)
(艖䒀起三間通梁水齋飾以珠玉加之錦繢盛設帷屏陳女樂乘潮解䌫臨波置酒緣塘傍水觀者填咽大同)
(中魏使陽斐與侃在北嘗同學有詔令侃延斐同宴丨丨丨丨丨丨丨丨丨丨丨丨奏三部女樂至夕侍婢百)
(餘人俱執金花燭)侍婢百餘人俱執金花燭(見上)金鋪玉舄彘食
牛衣(陳書宣帝紀至今貴里豪家丨丨丨丨貧居陋巷丨丨丨丨稱物平施何其遼遠)鬼笑(南史)
(劉粹傳同郡宗人有劉伯龍者少而貧薄及長歴位尚書左丞少府武陵太守貧窶尤甚常在家慨然召左右)
(將營十一之方忽見一鬼在傍撫掌大笑伯龍歎曰貧窮固有命乃復為丨所丨也遂止)無褌(南史吉士)
(瞻傳士瞻少時嘗於南蠻國中擲博丨丨褰露為儕軰所侮及平魯休烈軍得絹三萬匹乃作百褌其外並賜)
(軍士不以入室)冬月葛練(南史任昉傳有子東里西華南容北叟並無術業墜其家聲兄弟流離不)
(能自振生平舊交莫有收䘏西華丨丨著丨帔丨裙道逢平原劉孝標泫然矜之謂曰我當為卿作計乃著廣)
(絶交論以譏其舊交按練裙當為綀裙)三級(魏書太武帝紀其令州郡縣隠括貧富以為丨丨其富者)
(租賦如常中者復二年下窮者復三年)藏鏹巨萬(魏書張僧皓傳好營産業孜孜不已丨丨丨丨)
(他資亦稱是)牛馬以谷量(北齊書婁昭傳婁昭字菩薩代郡平城人也武明皇后之母弟也祖)
(父提雄傑有識度家僮千數丨丨丨丨丨性好周給士多歸附之)緣漢千餘里間第宅
相次(周書李遷哲傳遷哲累世雄豪為鄉里所率服性復華侈能厚自奉養妾媵至有百數男女六十九)
(人丨丨丨丨丨丨丨丨丨丨姬人之有子者分處其中各有僮僕侍婢奄閽守之遷哲每嗚笳導從往來其間)
(縱酒飲醼盡生平之樂)積龜貝實倉廪(周書孝義傳序丨丨丨丨丨丨居於閭巷之内非一)
(家也其悦禮敦詩守死善道者則又鮮焉)不得令李生怪人燻灼(隋書李德林傳年十)
(六遭父艱自駕靈輿反葬故里時正嚴冬單衰跣足州里人物由是敬慕之博陵豪族有崔諶者僕射之兄因)
(休假還鄉車服甚盛將從其宅詣德林赴弔相去十餘里從者數十騎稍稍減畱比至德林門纔餘五騎云丨)
(丨丨丨丨丨丨丨丨)衣冠窘乏(舊唐書德宗紀丁丑詔文武常參官共賜錢七百萬貫以歲凶榖貴)
(丨丨丨丨故也)西蜀王孫之室東海麋竺之家(舊唐書李密傳密大修營塹以)
(逼東都仍作書以移郡縣曰丨丨丨丨丨丨翻同原憲之貧丨丨丨丨丨丨俄成鄧通之鬼)田彭(舊唐)
(書郝處俊傳侍中平恩公許圉師即處俊之舅早同州里俱宦逹於時又其鄉人田氏彭氏以殖貨見稱有彭)
(志筠顯慶中上表請以家絹布二萬叚助軍詔受其絹萬匹特授奉議郎仍布告天下故江淮間語曰貴如許)
(郝富若丨丨)天子誡使(舊唐書鄭餘慶傳自至德以來方鎮除授必遣中使領旌節就第宣賜皆)
(厚以金帛遺之求媚者惟恐其數不廣故王人一來有獲錢數百萬者餘慶每受方任丨丨必丨其丨曰餘慶)
(家貧不得妄有求取)地癖(舊唐書李憕傳憕豐於産業伊川膏腴水陸上田修竹茂樹自城及闕口别業)
(相望與吏部侍郎李彭年皆有丨丨)孤窶(唐書鮑防傳防字子慎襄州襄陽人少丨丨彊志於學善辭章)
篋無舊蓄椸無新衣(遼史耶律韓八傳死之日丨丨丨丨丨丨丨丨遣使弔祭給葬具)
跣露(金史雷淵傳淵庶出年最幼諸兄不齒父歿不能安於家乃發憤入太學衣弊履穿坐榻無席自以)
(丨丨恒兀坐讀書不迎送賓客人皆以為倨其友商衡每為辯之且賙䘏焉)無十金之業(元史)
(楊奐傳奐不治生産家丨丨丨丨丨而喜周人之急雖力不贍猶勉強為之)萬石王家(元史王磐)
(傳世業農歲得麥萬石鄉人號丨丨丨丨)舂蓬稗炊藜莧(元史李德輝傳適歲凶家儲粟纔五)
(升其母丨丨丨丨丨丨而食之)朱張家(元史吳鼎傳浙有兩富豪曰丨丨丨多貸與民錢)編荆
為牀(郭憲洞冥記董謁字仲元武都都邑人也少好學嘗遊山澤負挾圖書患其繁重家貧拾樹葉以代)
(書簡言其易卷懷也丨丨丨丨聚鳥獸毛以寢其上)家無斗筲鳴琴在室(桓寬鹽鐵論田)
(疇不修男女矜飾丨丨丨丨丨丨丨丨)富在儉力趣時不在歲司羽鳩(桓寬)
(鹽鐵論故利在自惜不在勢居街衢丨丨丨丨丨丨丨丨丨丨丨丨也)雲行於塗轂擊於
道(桓寬鹽鐵論文學曰有司之慮遠而權家之利近令意所禁微而僭奢之道著自利害之設三業之起貴)
(人之家丨丨丨丨丨丨丨丨攘公法申私利跨山澤擅官市非特巨海魚鹽也執國家之柄以行海内非特田)
(常之勢陪臣之權也威重於六卿富累於陶衛輿服僭於王公宫室溢於制度并兼列宅隔絶閭巷閣道錯連)
(足以游觀鑿池曲道足以騁騖臨淵釣魚放犬走兔隆豺鼎力蹋鞠鬭鷄中山素女撫流徵於堂上鳴鼓巴歈)
(作於堂下婦女被羅紈婢妾曳絺紵子孫連車列騎田獵出入畢弋捷徤是以耕者釋耒而不勤百姓冰釋而)
(解怠)把珠載金(焦氏易林范公陶夷善賈飾資東之營邱易字子皮丨丨丨丨多福利歸)朽輿
瘦駟(焦氏易林丨丨丨丨不任銜轡君子服之談何容易)賣袍續食(焦氏易林丨丨丨丨糟糠)
(不飽)力作自到(王充論衡丨丨不求富貴丨丨矣)粳糧緼袍(袁宏後漢紀夫饑而思食)
(寒而欲衣生之所資也遇其資則丨丨丨丨快然自足矣然富有天下者其欲彌廣雖方丈黼黻猶曰不足必)
(求河海之珍以充耳目之玩則神勞於上民疲於下矣)寳井(王嘉拾遺記范蠡相越日致千金家僮閑)
(算術者萬人收四海難得之貨盈積於越都以為器銅鐵之類積如山阜或藏之井塹謂之丨丨)夜月
晝星富無匹(王嘉拾遺記郭况光武皇后之弟也累金數億家僮四百餘人以黃金為器工冶之)
(聲震於都鄙庭中起高閣長廡置衡石其上以稱量其珠玉也閣下有藏金窟列武士以衛之錯雜寳以飾臺)
(榭懸明珠於四垂晝視之如星夜望之如月里語曰洛陽多錢郭氏室丨丨丨丨丨丨丨其寵者皆以玉器盛)
(食故東京謂郭家為瓊厨金穴)瓊厨(見上)寳庭(王嘉拾遺記縻竺貨財如山不可算計内以方諸盆)
(缾設大珠如卵散滿於庭謂之丨丨)金溝(劉義慶世說王武子被責移第北邙下於時人多地貴濟好馬)
(射買地作埒編錢匝地竟埒時人號曰丨丨)開庫一日(劉義慶世說郗公大聚斂有錢數千萬嘉)
(賓意甚不同常朝旦問訊郗家法子弟不坐因倚語移時遂及財貨事郗公曰汝正當欲得吾錢耳廼丨丨丨)
(丨令任意用郗公始正謂損數百萬許嘉賓遂一日乞與親友周旋略盡郗公聞之驚怪不能巳巳)兼山
海(楊衒之洛陽伽藍記高陽王雍貴極人臣富丨丨丨居止第宅匹於帝宫白殿丹檻窈窕連亘飛簷峻宇)
(轇轕周通僮僕六千妓女五百随珠照日羅衣從風自漢晉以來諸王豪侈未之有也)雉頭狐腋
畫卵雕薪(楊衒之洛陽伽藍記河間王琛在秦州遣使向西域求名馬遠至波斯國得千里馬號曰)
(追風赤其次有七百里者十餘匹皆有名字以銀為槽金為鎖環諸王服其豪富琛語人云晉室石崇乃是庶)
(姓猶能丨丨丨丨丨丨丨丨况我大魏天王不為華侈)吞紙實腹抱犬而卧(顔氏家訓)
(義陽朱詹世居江陵後出揚都好學家貧無資累日不㸑乃時丨丨以丨丨寒無氈被丨丨丨丨犬亦饑虛起)
(行盜食呼之不至哀聲動鄰猶不廢業)屋室破漏竅如七星(馮贄雲仙襍記鄭廣文丨)
(丨丨丨自下望之丨丨丨丨)糠市(馮贄雲仙襍記洛陽振德坊皆貧民例享糟糠之薄賀知章目為丨)
(丨)錢徑(王仁裕開天遺事王元寳以銅線穿丨甃於後園花丨中貴其泥雨不滑也)聽寺鐘
謁齋(孫光憲北夢瑣言唐叚相文昌家寓江陵少以貧窶修進常患口食不給每聽曾口寺齋鐘動輙詣)
(謁飡為寺僧所厭自此乃齋後扣鐘冀其晚至而不逮食也後入登台座連出大鎮拜荆南節度有詩題曾口)
(寺云曾遇闍黎飯後鐘蓋為此也)至富敵貴(錢希白南部新書元皇嘗召王元寳問其家財多少)
(對曰臣請以絹一疋繫陛下南山樹樹盡臣絹未窮又元皇御含元殿望南山見一白龍横亘山間問左右皆)
(言不見令急召元寳問之元寳曰見一白物横左山頂不辨其狀左右貴臣啓曰何則臣等不見元皇曰我聞)
(丨丨可丨丨朕天下之貴元寳天下之富故見耳元寳又年老好戲謔出入市里為人以錢文有元寳字因呼)
(錢為王老盛流於時矣)軟盤(彭乘墨客揮犀石曼卿居蔡河下曲鄰有一豪家日聞歌鐘之聲其家僮)
(僕數十人常往來曼卿之門曼卿呼一僕問豪為何人對曰姓李氏主人方二十歲並無昆弟家妾曳羅綺者)
(數十人曼卿求欲見之其人曰郎君素未嘗接士大夫他人必不可見然喜飲酒屢言聞學士能飲酒意亦似)
(欲相見待試之一曰果使人延曼卿曼卿即著帽往見之坐於堂上久之方出主人著頭巾繫勒帛不具衣冠)
(見曼卿全不知拱揖之禮引曼卿入一别館供帳赫然坐良久有二鬟妾各持一小槃至曼卿前槃中紅牙牌)
(十餘其一槃是酒凡十餘品令曼卿擇一牌其一槃肴饌各令擇五品既而二鬟去有羣妓十餘人各執肴果)
(樂器粧服人品皆豔麗粲然一妓酌酒以進酒罷羣妓執果肴者萃立其前食罷則分列其左右京師人謂之)
(丨丨酒五行羣妓皆退主人者亦翻然而去略不揖客曼卿獨步而出)食烏昧草(王稱東都事略)
(范仲淹傳歲饑出使安撫東南所至除淫祀賑乏絶民有丨丨丨丨者擷草以進請示六宫貴戚戒其侈心)
足榖翁(趙德麟侯鯖錄唐韋宙善治生江陵田産極盛除廣帥宣宗戒之曰番禺珠翠之地垂貪泉之)
(戒宙曰江陵莊積穀尚有七千堆無所用泉宣宗曰此所謂丨丨丨也)
御定子史精華卷九十七
