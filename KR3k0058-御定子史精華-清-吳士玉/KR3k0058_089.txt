欽定四庫全書
御定子史精華卷八十九
品行部三
風節
成行(管子魯君乃遂束縳管仲與召忽管仲謂召忽曰子懼乎召忽曰何懼乎吾不蚤死將胥有所定也)
(今既定矣令子相齊之左必令忽相齊之右雖然殺君而用吾身是冄辱我也子為生臣忽為死臣忽也知得)
(萬乘之政而死公子糺可謂有死臣矣子生而霸諸侯公子糺可謂有生臣矣死者丨丨生者成名名不兩立)
(行不虛至子其勉之死生有分矣乃行入齊境自刎而死)受君令而不改(管子召忽曰犯吾君)
(命而廢吾所立奪吾糺也雖得天下吾不生也况與我齊國之政也丨丨丨丨丨丨奉所立而不濟是吾義也)
直而不阿(子華子晏子治阿三年毁聞於朝公不悅召而將免焉晏子辭曰臣知過矣請復之三年)
(而舉國善之謠言四達公將致其所以賞晏子辭焉公曰何謂也晏子對曰昔者臣之所治君之所當取也而)
(更得罪焉今者臣之所治君之所當誅也而更得賞焉非臣之情臣不願也子華子聞之曰晏子可謂丨丨丨)
(丨者矣晏子之辭受其可以訓矣)正義直指(荀子丨丨丨丨舉人之過惡非毁疵也)剛折
端志(荀子忠信而不諛諫爭而不謟撟然丨丨丨丨而無傾側之心是案曰是非案曰非是事中君之義)
(也)正以是非對(荀子君子立志如窮雖天子三公問丨丨丨丨丨)不忘細席之
言(荀子君子隘窮而不失勞倦而不苟臨患難而丨丨丨丨丨丨)内肝(吕氏春秋衛懿公有臣曰弘演)
(有所於使翟人攻衛其民曰君之所予位禄者鶴也所富貴者宫人也君使宫人與鶴戰余焉能戰遂潰而去)
(翟人至及懿公於榮澤殺之盡食其肉獨捨其肝弘演至報使於肝畢呼天而啼盡哀而止曰臣請為襮因自)
(殺先出其腹實丨懿公之丨桓公聞之曰衛之亡也以為無道也今有臣若此不可不存於是復立衛於楚邱)
亡戟得矛(吕氏春秋齊晉相與戰平阿之餘子丨丨丨丨却而去不自快謂路之人曰亡戟得矛可)
(以歸乎路之人曰戟亦兵也矛亦兵也亡兵得兵何為不可以歸去行心猶不自快遇高唐之孤叔無孫當其)
(馬前曰今者戰亡戟得矛可以歸乎叔無孫曰矛非戟也戟非矛也亡戟得矛豈亢責也哉平阿之餘子曰嘻)
(還反戰趨尚及之遂戰而死叔無孫曰吾聞之君子濟人於患必離其難疾驅而從之亦死而不反令此將衆)
(亦必不北矣令此處人主之旁亦必死義矣)明君臣之義非從易(吕氏春秋豫讓欲殺)
(趙襄子滅鬚去眉自刑以變其容為乞人而往乞於其妻之所其妻曰狀貎無似吾夫者其音何類吾夫之甚)
(也又吞炭以變其音其友謂之曰子之所道甚難而無功謂子有志則然矣謂子智則不然以子之材而索事)
(襄子襄子必近子子得近而行所欲此甚易而功必成豫讓笑而應之曰是先知報後知也為故君賊新君矣)
(大亂君臣之義者無此失吾所為為之矣凡吾所為為此者所以丨丨丨丨丨也非從易也)質於人
中(吕氏春秋趙簡子曰厥也愛我鐸也不愛我厥之諫我也必於無人之所鐸之諫我也喜丨我丨丨丨必)
(使我醜尹鐸對曰厥也愛君之醜也而不愛君之過也鐸也愛君之過也而不愛君之醜也臣嘗聞相人於師)
(敦顔而土色者忍醜不質君於人中恐君之不變也)赤石不奪(揚子丨丨丨丨節士之心注石不可)
(奪堅猶丹不可奪赤也)不蓬轉随衆不改雅入鄭(抱朴子其或峨然守正確爾不)
(移丨丨丨以丨丨丨丨丨以丨丨者人莫能憎而知其善)膽勁心方(抱朴子丨丨丨丨不畏彊禦義)
(正所在視死猶歸支解寸斷不易所守)委質為臣無有二心(國語中行伯既克鼓以鼓)
(子宛支来令鼓人各復其所非寮勿從鼓子之臣曰夙沙釐以其孥行軍吏執之辭曰我君是事非事土也名)
(曰君臣豈曰土臣今君實遷臣何頼於鼓穆子召之曰鼓有君矣爾止事君吾定而禄爵對曰臣委質於翟之)
(鼓未委質於晉之鼓也臣聞之丨丨丨丨丨丨丨丨委質而策死古之法也君有烈名臣無畔質敢即私利以)
(煩司寇而亂舊法其若不虞乎穆子歎而謂其左右曰吾何德之務而有是臣也乃使行既獻言於頃公與鼓)
(子田於河隂使夙沙釐相之)勞身愁思以憂社稷者(戰國策昔吳與楚戰於柏舉三)
(戰入郢寡君身出大夫悉属百姓離散棼冒勃蘇曰吾披堅執銳赴強敵而死此猶一卒也不若奔諸侯於是)
(贏糧潛行上崢山踰深溪蹠穿膝暴七日而薄秦王之朝雀立不轉晝吟宵哭七日不得告水漿無所入瘨而)
(殫悶旄不知人秦王聞而走之冠帶不相及左奉其首右濡其口勃蘇乃蘇秦王身問之子孰誰也棼冒勃蘇)
(對曰臣非異楚使新造盩棼冒勃蘇吴與楚人戰於柏舉三戰入郢寡君身出大夫悉属百姓離散使下臣来)
(告亡且求救秦王顧令之起寡人聞之萬乘之君得罪一士社稷其危今此之謂也遂出革車千乘卒萬人属)
(之子蒲子虎下塞以東與吴人戰於濁水而大敗之亦聞於遂浦故丨其丨丨其丨丨丨丨丨丨棼冒勃蘇是)
(也)采薇作歌(史記伯夷傳武王已平殷亂天下宗周而伯夷叔齊恥之義不食周粟隠於首陽山)
(丨丨而食之及餓且死丨丨其辭曰登彼西山兮采其薇矣以暴易暴兮不知其非矣神農虞夏忽焉沒兮我)
(安適歸矣于嗟徂兮命之衰矣遂餓死於首陽山)持璧睨柱(史記藺相如傳趙惠文王時得楚和)
(氏璧秦昭王聞之使人遺趙王書願以十五城請易璧趙王於是遣相如奉璧西入秦秦王坐章臺見相如相)
(如奉璧奏秦王秦王大喜傳以示美人及左右左右皆呼萬歲相如視秦王無意償趙城乃前曰璧有瑕請指)
(視王王授璧相如因持璧却立倚柱怒髮上衝冠謂秦王曰臣觀大王無意償趙王城邑故臣復取璧大王必)
(欲急臣臣頭今與璧俱碎於柱矣相如丨其丨丨丨欲以擊柱秦王恐其破璧乃辭謝固請召有司案圖指從)
(此以往十五都子趙相如度秦王特以詐佯為子趙城實不可得乃謂秦王曰和氏璧天下所共傳寳也趙王)
(恐不敢不獻趙王送璧時齋戒五日今大王亦宜齋戒五日設九賓於廷臣乃敢上璧秦王度之終不可強奪)
(遂許齋五日舍相如廣成傳舍相如度秦王雖齋決負約不償城乃使其從者衣褐懷其璧從徑道亡歸璧於)
(趙秦王齋五日後乃設九賓禮於廷引趙使者藺相如相如至謂秦王曰臣誠恐見欺於王而負趙故令人持)
(璧歸間至趙矣臣知欺大王之罪當誅臣請就湯鑊秦王與羣臣相視而嘻左右或欲引相如去秦王因曰今)
(殺相如終不能得璧也而絶秦趙之驩不如因而厚遇之使歸趙趙王豈以一璧之故欺秦耶卒廷見相如畢)
(禮而歸之秦亦不以城予趙趙亦終不予秦璧)臣今頭與璧俱碎(見上)終不與秦
璧(見上)秦王擊缻(史記藺相如傳秦王使使者告趙王欲與王為好會於西河外澠池趙王畏秦)
(欲毋行廉頗藺相如計曰王不行示趙弱且怯也趙王遂行相如從廉頗送至境與王訣曰王行度道里會遇)
(之禮畢還不過三十日三十日不還則請立太子為王以絶秦望王許之遂與秦王會渑池秦王飲酒酣曰寡)
(人竊聞趙王好音請奏瑟趙王鼓瑟秦御史前書曰某年月日秦王與趙王會飲令趙王鼓瑟藺相如前曰趙)
(王竊聞秦王善為秦聲請奉盆缻秦王以相娱樂秦王怒不許於是相如前進缻因跪請秦王秦王不肯擊缻)
(相如曰五步之内相如請得以&KR1450;血濺大王矣左右欲刃相如相如張目叱之左右皆靡于是丨丨不懌為一)
(丨丨相如顧召趙御史書曰某年月日秦王為趙王擊缻秦之羣臣曰請以趙十五城為秦王夀藺相如亦曰)
(請以秦之咸陽為趙王夀秦王竟酒終不能加勝於趙)張目叱之左右皆靡(見上)忠
臣不事二君貞女不更二夫(史記田單傳燕之初入齊聞畫邑人王蠋賢令軍中)
(曰環畫邑三十里無入以王蠋之故已而使人謂蠋曰齊人多高子之義吾以子為將封子萬家蠋固謝燕人)
(曰子不聽吾引三軍而屠畫邑王蠋曰丨丨丨丨丨丨丨丨丨丨丨丨齊王不聽吾諫故退而耕於野國既破)
(亡吾不能存今又劫之以兵為君將是助桀為暴也與其生而無義固不如烹遂經其頸於樹枝自奮絶脰而)
(死)與日月爭光(史記屈原傳濯淖汙泥之中蟬蛻於濁穢以浮游塵埃之外不獲世之滋垢皭)
(然泥而不滓者也推此志也雖丨丨丨丨丨可也)蟬蛻濁穢(見上)泥而不滓(見上)不
侵為然諾(漢書張耳傳廷尉以貫高辭聞上曰壯士誰知者以私問之中大夫泄公曰臣之邑子素)
(知之此固趙國立名義丨丨丨丨丨者也)田横二客(史記田儋傳漢王立為皇帝丨丨懼誅而與其)
(徒属五百餘人入海居島中高帝聞之以為田橫兄弟本定齊齊人賢者多附焉今在海中不收後恐為亂乃)
(使使赦田横罪而召之田橫因謝曰臣亨陛下之使酈生今聞其弟酈商為漢將而賢臣恐懼不敢奉詔請為)
(庶人守海島中使還報高皇帝乃詔衛尉酈商曰齊王田橫即至人馬從者敢動搖者致族夷乃復使使持節)
(其告以詔商狀曰田横来大者王小者乃侯耳不来且舉兵加誅焉田横乃與其客二人乘傳詣雒陽未至三)
(十里至尸鄊廐置横謝使者曰人臣見天子當洗沐止留謂其客曰横始與漢王俱南面稱孤今漢王為天子)
(而横乃為亡虜而北面事之其恥固已甚矣且吾亨人之兄與其弟併肩而事其主縱彼畏天子之詔不敢動)
(我我獨不愧於心乎且陛下所以欲見我者不過欲一見我面貎耳今陛下在洛陽今斬吾頭馳三十里間形)
(容尚未能敗猶可觀也遂自剄令客奉其頭從使者馳奏之高帝高帝曰嗟乎有以也夫起自布衣兄弟三人)
(更王豈不賢乎哉為之流涕而拜其丨丨為都尉發卒二千人以王者禮葬田横既葬二客穿其冡旁孔皆自)
(剄下從之高帝聞之乃大驚以田橫之客皆賢吾聞其餘尚五百人在海中使使召之至則聞田横死亦皆自)
(殺)奏事彭越頭下(史記欒布傳臧荼為燕王以布為將及臧荼反漢擊燕虜布梁王彭越聞)
(之乃言上請贖布以為梁大夫使於齊未還漢召彭越責以謀反夷三族已而梟彭越頭雒陽下詔曰有敢收)
(視者輙捕之布從齊還丨丨丨丨丨丨祠而哭之吏捕布以聞上召布罵曰若與彭越反邪吾禁人勿收若獨)
(祠而哭之與越反明矣趣亨之方提趣湯布顧曰願一言而死上曰何言布曰方上之困於彭城敗滎陽成臯)
(間項王所以遂不能西徙以彭王居梁地與漢合從苦楚也當是之時彭王一顧與楚則漢破與漢則楚破且)
(垓下之會微彭王項氏不亡天下已定彭王剖符受封亦欲傳之萬世今陛下一徵兵於梁彭王病不行而陛)
(下疑以為反反形未見以苛小案誅滅之臣恐功臣人人自危也今彭王已死臣生不如死請就亨於是上乃)
(釋布罪拜為都尉)孔車長者(史記主父傳主父方貴幸時賓客以千數及其族死無一人收者唯)
(獨洨孔車收葬之天子後聞之以為丨丨丨丨也注徐廣曰孔車洨人也沛有洨縣)大將軍揖客
(史記汲黯傳或說黯曰自天子欲羣臣下大將軍大將軍尊重益貴君不可以不拜黯曰夫以丨丨丨有丨丨)
(反不重耶)蹈背出血氣絶復息(漢書蘇建傳武等至匈奴虞常在漢時素與副張勝相知)
(私候勝曰聞漢天子甚怨衛律常能為漢伏弩射殺之吾母與弟在漢幸蒙其賞賜張勝許之虞常等七十餘)
(人欲發其一人夜亡告之單于使衛律治其事虞常引張勝單于怒召諸貴人議欲殺使者左伊秩訾曰即謀)
(單于何以復加宜皆降之單于使衛律召武受辭武謂惠等屈節辱命雖生何面目以歸漢引佩刀自刺衛律)
(驚自抱住武馳召醫鑿地為坎置煴火覆武其上丨其丨以丨丨武丨丨半日丨丨惠等哭輿歸營單于壮其)
(節朝夕遣人候問武而收繫張勝武孟愈單于使使曉武會論虞常欲因此時降武劍斬虞常已律曰漢使張)
(勝謀殺單于近臣當死單于募降者赦罪舉劍欲擊之勝請降律謂武曰副有罪當相坐武曰本無謀又非親)
(属何謂相坐復舉劍擬之武不動律曰蘇君律前負漢歸匈奴幸蒙大恩賜號稱王擁衆數萬馬畜彌山富貴)
(如此蘇君今日降明日復然空以身膏草野誰復知之武不應律曰君因我降與君為兄弟今不聽吾計後雖)
(欲復見我尚可得乎武罵律曰女為人臣子不顧恩義畔主背親為降虜於蠻夷何以女為見且單于信女使)
(決人死生不平心持正反欲闘兩主觀祸敗南越殺漢使者屠為九郡宛王殺漢使者頭縣北闕朝鮮殺漢使)
(即時誅滅獨匈奴未耳若知我不降明欲令兩國相攻匈奴之祸從我始矣律知武終不可脅白單于單于愈)
(益欲降之乃出武置大窖中絶不飲食天雨雪武卧齧雪與旃毛并咽之數日不死匈奴以為神乃徙武北海)
(上無人處使牧羝羝乳乃得歸别其官属常惠等各置他所武既至海上廩食不至掘野鼠去草實而食之杖)
(漢節牧羊卧起撡持節旄盡落初武與李陵俱為侍中武使匈奴明年陵降不敢求武久之單于使陵至海上)
(為武置酒設樂因謂武曰單于聞陵與子卿素厚故使陵来說足下虛心欲相待終不得歸漢空自苦亡人之)
(地信義安所見乎武曰我父子亡功德皆為陛下所成就位列將爵通侯兄弟親近常願肝腦塗地今得殺身)
(自效雖蒙斧鉞湯鑊誠甘樂之臣事君猶子事父也子為父死無所恨願勿復冄言陵與武飲數日復曰子卿)
(壹聽陵言武曰自分已死久矣王必欲降武請畢今日之歡效死於前陵見其至誠喟然歎曰嗟乎義士陵與)
(衛律之罪上通於天因泣下霑衿與武決去後陵復至北海上語武區脫捕得雲中生口言太守以下吏民皆)
(白服曰上崩武聞之南鄊號哭歐血旦夕臨數月昭帝即位數年匈奴與漢和親漢求武等匈奴詭言武死後)
(漢使復至匈奴常惠請其守者與俱得夜見漢使具自陳道教使者謂單于言天子射上林中得雁足有繫帛)
(書言武等在某澤中使者大喜如惠語以讓單于單于視左右而驚謝漢使曰武等實在於是李陵置酒賀武)
(曰今足下還歸揚名於匈奴功顯於漢室雖古竹帛所載丹青所畫何以過子卿陵泣下數行因與武決單于)
(召會武官属前以降及物故凡随武還者九人武以元始六年春至京師詔武奉一太牢謁武帝園廟拜為典)
(属國秩中二千石賜錢二百萬公田二頃宅一區武留匈奴凡十九歲始以強壮出及還鬚髮盡白)齧雪
與旃毛幷咽(見上)杖節牧羊節旄盡落(見上)雖蒙斧鉞湯鑊
誠甘樂之(見上)揚名於匈奴功顯於漢室(見上)留匈奴十九
歲(見上)罷山郎(漢書楊敞傳郎官故事令郎出錢市財用給文書乃得出名曰山郎移病盡一日輙)
(償一沐或至歲餘不得沐其豪富郎日出游戲或行錢得善部貨賂流行傳相倣效惲為中郎將丨丨丨移長)
(度大司農以給財用其疾病休謁洗沐皆以法令從事郎謁者有罪過輙奏免薦舉其高第有行能者至郡守)
(九卿郎官化之莫不自勵注張晏曰山財用之所出故取名焉)朱雲折檻慶忌死爭(漢書)
(朱雲傳至成帝時丞相故安昌侯張禹以帝師位特進甚尊重雲上書求見公卿在前雲曰今朝廷大臣上不)
(能匡主下無以益民皆尸位素餐孔子所謂鄙夫不可與事君苟患失之無所不至者也臣願賜上方斬馬劍)
(斷侫臣一人以厲其餘上問誰也對曰安昌侯張禹上大怒曰小臣居下訕上廷辱師傅罪死不赦御史將雲)
(下雲攀殿檻檻折雲呼曰臣得下從龍逢比干遊於地下足矣未知聖朝何如耳御史遂將雲去於是左將軍)
(辛慶忌免冠解印綬叩頭殿下曰此臣素著狂直於世使其言是不可誅其言非固當容之臣敢以死爭慶忌)
(叩頭流血上意解然後得已及後當治檻上曰勿易因而輯之以旌直臣)不肯授璽(漢書霍光傳殿)
(中嘗有怪一夜羣臣相驚光召尚符璽郎郎丨丨丨光光欲奪之郎按劍曰臣頭可得丨不可得也光甚誼之)
自劾吳章弟子(漢書云敞傳初章為當世名儒教授尤盛弟子千餘人莽以為惡人黨皆當禁)
(固不得仕宦門人盡更名他師敞時為大司徒掾丨丨丨丨丨丨收抱章尸歸棺殮葬之京師稱焉)薰以
香自焼膏以明自銷(漢書兩龔傳莽既篡國遣五威將帥行天下風俗將帥親奉羊酒存)
(問勝明年莽遣使者即拜勝為講學祭酒勝稱疾不應徵後二年莽復遣使者奉璽書太子師友祭酒印綬安)
(車駟馬迎勝即拜秩上卿先賜六月禄直以辦装使者與郡太守縣長吏三老官属行義諸生千人以上入勝)
(里致詔使者欲令勝起迎久立門外勝稱病篤為牀室中戶西南牖下東首加朝服拖紳使者入戶西行南面)
(立致詔付璽書遷延再拜奉印綬内安車駟馬進謂勝曰聖朝未嘗㤀君制作未定待君為政思聞所欲施行)
(以安海内勝對曰素愚加以年老被病命在朝夕随使君上道必死道路無益萬分使者要說至以印綬就加)
(勝身勝輒推不受使者即上言方盛夏暑熱勝病少氣可須秋凉乃發有詔許使者五日壹與太守俱問起居)
(為勝兩子及門人高暉等言朝廷虛心待君以茅土之封雖疾病宜動移至傳舍示有行意必為子孫遺大業)
(暉等白使者語勝自知不見聽即謂暉等吾受漢家厚恩亡以報今年老矣旦暮入地誼豈以一身事二姓下)
(見故主哉勝因勅以棺斂喪事衣周於身棺周於衣勿随俗動吾塚種柏作祠堂語畢遂不復開口飲食積十)
(四日死死時七十九矣使者太守臨斂賜複衾祭祠如法門人衰經治喪者百數有老父來弔哭甚哀既而曰)
(嗟乎丨丨丨丨丨丨丨丨丨丨龔生竟夭天年非吾徒也遂趨而出莫知其誰勝居彭城廉里後世刻石表其)
(里門)無多酌我我廼酒狂(漢書蓋寬饒傳平恩侯許伯入第丞相御史將軍中二千石皆)
(賀寬饒不行許伯請之乃往從西階上東鄉特坐許伯自酌曰盖君後至寬饒曰丨丨丨丨丨丨丨丨丞相魏)
(侯笑曰次公醒而狂何必酒也坐者皆属目卑下之酒酣樂作長信少府檀長卿起舞為沐猴與狗鬭坐皆大)
(笑寬饒不說仰視屋而歎曰美哉然富貴無常忽則易人此如傳舍所閱多矣惟謹慎為得久君侯可不戒哉)
(因起趨出劾奏長信少府以列卿而沐猴舞失禮不敬上欲罪少府許伯為謝良久上迺解)不肯錄
錄(漢書蕭望之傳是時大將軍霍光秉政長史丙吉薦儒生王仲翁與望之等數人皆召見先是左將軍上)
(官桀與盖主謀殺光光既誅桀等後出入自備吏民當曰見者露索去刀兵兩吏挟持望之獨不肯聽自引出閤)
(不碩見吏索持匈匈光聞之告吏勿持望之既至前說光曰將軍以功德輔幼主將以流大化致於治平是以)
(天下之士延頸企踵爭願自效以輔高明今士見者皆先露索挟持恐非周公相成王躬吐握之禮致白屋之)
(意於是光獨不除用望之而仲翁等皆補大將軍史三歲間仲翁至光祿大夫給事中望之以射策甲科為郎)
(署小苑東門候仲翁出入從倉頭廬兒下車趨門傳呼甚寵顧謂望之曰丨丨丨丨反抱關為望之曰各從其)
(志)蕭育杜陵男子何詣曹也(漢書蕭育傳後為茂陵令會課育第六而漆令郭舜)
(殿見責問育為之請扶風怒曰君課第六裁自脫何暇欲為左右言及罷出傳召茂陵令詣後曺當以執事對)
(育徑出曹書佐随牽育育按佩刀曰丨丨丨丨丨丨丨丨丨丨遂趨出欲去官)以一蕢障江河
(漢書何武王嘉師丹傳贊何武之舉王嘉之爭師丹之議考其祸福乃效於後當王莽之作外内咸服董賢之)
(愛疑於親戚武嘉區區丨丨丨丨丨丨用沒其身丹與董宏更受賞罰哀哉故曰依世則廢道違俗則危殆此)
(古人所以難受爵位者也)節過蘇武(後漢書耿恭傳車師畔與匈奴共攻恭數月食盡窮困乃煮鎧)
(弩食其筋革恭與士推誠同死生故皆無二心而稍稍死亡餘數十人單于遣使招恭恭乃誘其使上城手擊)
(殺之炙諸城上單于大怒更益兵圍恭不能下帝遣征西將軍耿秉屯酒泉行太守事遣秦彭與謁者王蒙皇)
(甫援張掖酒泉敦煌三郡及鄯善兵擊車師攻交河城北虜驚走車師復降蒙等便欲引兵還先是恭遣軍吏)
(范羌至敦煌因随王蒙軍俱出塞羌固請迎恭諸將不敢往乃分兵二千人與羌從山北迎恭遇大雪丈餘軍)
(僅能至城中夜聞兵馬聲以為虜来大驚羌乃遥呼曰我范羌也漢遣軍迎校尉耳城中皆稱萬歲開門共相)
(持涕泣明日遂相随俱歸虜兵追之且戰且行吏士素饑困發疏勒時尚有二十六人随路死歿至玉門唯餘)
(十三人衣屨穿決形容枯槁中郎將鄭衆為恭洗沐易衣冠至雒陽鮑昱奏恭丨丨丨丨于是封為騎都尉)
煮鎧弩食筋革(見上)疾風知勁草(後漢書王覇傳從度河北賓客從覇者數十人)
(稍稍引去光武謂覇曰穎川從我者皆逝而子獨留努力丨丨丨丨丨)六人同志不仕王
莽時(後漢書卓茂傳初茂與同縣孔休陳留蔡勲安衆劉宣楚國龔勝上黨鮑宣丨丨丨丨丨丨丨丨丨)
(並名重當時休字子泉哀帝初守新都令後王莽秉權休去官歸家及莽篡位遣使齎元勲束帛請為國師遂)
(歐血托病杜門自絶光武即位求休勲子孫賜榖以旌顯之劉宣字子高安衆侯崇之從弟知王莽當篡乃變)
(名姓抱經書隠避林藪建武初乃出光武以宣襲封安衆侯擢龔勝子賜為上谷太守勝鮑宣事在前書勲事)
(在元孫邕傳)雖在困厄授命不顧(後漢書伏隆傳張步欲留隆共守二州隆不聽求得)
(反命步遂執隆而受永封隆遣間使上書曰臣隆奉使無狀受執凶逆丨丨丨丨丨丨丨丨又吏人知步反畔)
(心不附之願以時進兵無以臣隆為念臣隆得生到闕廷受誅有司此其大願若令沒身寇手以父母昆弟長)
(累陛下陛下與皇后太子永享萬國與天無極帝得隆奏召父湛流涕以示之曰隆可謂有蘇武之節恨不且)
(許而遽求還也其後步遂殺之時人莫不憐哀焉)幅巾詣河内(後漢書鮑永傳時赤眉害更始)
(三輔道絶光武即位遣諫議大夫儲大伯持節徵永詣行在所永疑不從乃收繫大伯遣使馳至長安既知)
(更始已亡乃發喪出大伯等封上將軍列侯印綬悉罷兵但丨丨與諸將及同心客百餘人丨丨丨帝見永問)
(曰卿衆所在永離席叩頭曰臣事更始不能令全誠慚以其衆幸富貴故悉罷之帝曰卿言大而意不悅)貴
戚且歛手避二鮑(後漢書鮑永傳建武十一年徵為司隸校尉帝叔父趙王良尊戚貴重永)
(以事劾良大不敬由是朝廷肅然莫不戒懼乃辟扶風鮑恢為都官從事恢亦抗直不避強禦帝嘗曰丨丨丨)
(宜丨丨以丨丨丨其見憚如此)直心無諱(後漢書郅惲傳太守歐陽歙請為功曺汝南舊俗十月享)
(會百里内縣皆齎牛酒到府讌飲時臨享禮訖歙教曰西都督郵繇延天資忠正禀性公方摧破姦凶不嚴而)
(理今與衆儒共論延功顯之於朝太守敬嘉厥休牛酒飬德主簿讀書教戶曺引延受賜惲于下坐愀然前曰)
(司正舉觥以君之罪告謝于天按延資性貪邪外方内員朋黨搆姦罔上害人所在荒亂怨慝並作明府以惡)
(為善股肱以直從曲此既無君又復無臣惲敢冄拜奉觥歙色慙動不知所言門下掾鄭敬進曰君明臣直功)
(曺言切明府德也可無受觥哉歙意少解曰實歙罪也敬奉觥惲乃免冠謝曰昔虞舜輔尭四罪咸服䜛言弗)
(庸孔壬不行故能作股肱帝用有歌惲不忠孔壬是昭豺虎從政既陷誹謗又露所言罪莫重焉請收惲延以)
(明好惡歙曰是重吾過也遂不讌而罷惲歸府稱病延亦自退鄭敬素與惲厚見其言忤歙乃相招去曰子廷)
(諍繇延君猶不納延今雖去其勢必還丨丨丨丨誠三代之道然道不同者不相為謀吾不能忍見子有不容)
(君之危盍去之乎惲曰孟軻以彊其君之所不能為忠量其君之所不能為賊惲業已彊之矣障君于朝既有)
(其直而不死職罪也延退而惲又去不可敬乃獨隠于弋陽山中)變名姓求代廷尉獄
卒(後漢書廉范傳永平初隴西太守鄧融偹禮謁范為功曺會融為州所舉案范知事譴難解欲以權相濟)
(乃托病求去融不逹其意大恨之范於是東至洛陽丨丨丨丨丨丨丨丨丨居無幾融果徵下獄范遂得衛侍)
(左右盡心勤勞融&KR0988;其貎類范而殊不意乃謂曰卿何似我故功曺邪范訶之曰君困厄瞀亂耶語遂絶融繫)
(出困病范随而養視及死竟不言身自將車送喪至南陽葬畢乃去)卿何似我故功曹(見上)
&KR0988;卿志膽敢爾(後漢書廉范傳後辟公府會薛漢坐楚王事誅故人門生莫敢視范獨往收斂)
(之吏以聞顯宗大怒召范入詰責曰薛漢與楚王同謀交亂天下范公府掾不與朝廷同心而反收斂罪人何)
(也范叩頭曰臣無状愚戅以為漢等皆以伏誅不勝師資之情罪當萬坐帝怒稍解問范曰卿廉頗後耶與右)
(將軍襃大司馬丹有親属乎范對曰襃臣之曾祖丹臣之祖也帝曰丨丨丨丨丨丨因貰之由是顯名)獲
一書加篣二百(後漢書虞延傳遷洛陽令是時陰氏有客馬成者常為姦盗延收考之陰氏屢)
(請丨丨丨輙丨丨丨丨信陽侯陰就迺訴帝譖延多所冤枉帝乃臨御道之館親錄囚徒延陳其獄状可論者)
(在東無理者居西成乃回欲趨東延前執之謂曰爾人之巨蠧久依城社不畏薰燒今考實未竟宜當盡法成)
(大呼稱枉陛戟郎以戟刺延叱使置之帝知延不私謂成曰汝犯王法身自取之呵使速去後數日伏誅于是)
(貴戚斂手莫敢干法)爭禮(後漢書鄭衆傳是時北匈奴遣使求和親八年顯宗遣衆持節使匈奴衆至北)
(庭虜欲令拜衆不為屈單于大怒圍守閉之不與水火欲脅服衆衆拔刀自誓單于恐而止乃更發使随衆還)
(京師朝議欲復遣使報之復遣衆衆因上言臣前奉使不為匈奴拜單于恚恨故遣兵圍臣今復銜命必見陵)
(折臣誠不忍持大漢節對氈裘獨拜如令匈奴遂能服臣將有損大漢之強帝不聽衆不得已既行在路連上)
(書固爭之詔切責衆追還繫廷尉會赦歸衆意氣壮勇雖蘇武不過乃復召衆為軍司馬使與虎賁中郎將馬)
(廖擊車師至燉煌拜為中郎將使護西域)廷爭冤獄(後漢書寒朗傳永平中以謁者守侍御史與三)
(府掾属共考案楚獄顔忠王平等辭連及隧鄊侯耿建忠朗陵侯臧信護澤侯鄧鯉曲成侯劉建建等辭未嘗與)
(平相見是時顯宗怒甚吏皆惶恐諸所連及率一切䧟入無敢以情恕者朗心傷其冤試以建等物色獨問忠)
(平而二人錯愕不能對朗知其詐乃上言建等無姦專為忠平所誣疑天下無辜類多如此帝乃召朗入問曰)
(建等即如是忠平何故引之朗對曰忠平自知所犯不道故多有虛引冀以自明帝曰即如是四侯無事何不)
(早奏獄竟而久繫至今耶朗對曰臣雖考之無事然恐海内别有發其姦者故未敢時上帝怒罵曰吏持两端)
(捉提下左右方引去朗曰願一言而死小臣不敢欺欲助國耳帝問曰誰與共為章對曰臣自知當必族滅不)
(敢多汙染人誠冀陛下一覺悟而已臣見考囚在事者咸共言妖惡大故臣子所宜同疾今出之不如入之可)
(無後責是以考一連十考十連百又公卿朝會陛下問以得失皆長跪言舊制大罪祸及九族陛下大恩裁止)
(于身天下幸甚及其歸舍口雖不言而仰屋竊歎莫不知其多冤無敢牾陛下者臣今所陳誠死無悔帝意解)
(詔遣朗出後二日車駕自幸洛陽獄錄囚徒理出千餘人論寒朗之丨丨丨丨篤矣乎仁者之情也)七賢
(後漢書袁閎傳黃巾起祕從太守趙謙擊之軍敗祕與功曺封觀等七人以身扞刃皆死于陳謙以得免詔祕)
(等門閭號曰丨丨按祕閎弟忠子)一門忠義(後漢書張酺傳郡吏王青者祖父翁與前太守翟義)
(起兵攻王莽及義敗餘衆悉降翁獨守節力戰莽遂燔焼之父隆建武初為都尉功曺青為小史與父俱從都)
(尉行縣道遇賊隆以身衛全都尉遂死於難青亦被矢貫咽音聲流喝前郡守以青身有金夷竟不能舉酺見)
(之歎曰曰豈有丨丨丨丨而爵賞不及乎遂擢用極右曺)先人豈知王氏臘(後漢書陳寵傳)
(及莽篡位召咸以為掌宼大夫謝病不肯應時三子參豐欽皆在位乃悉令解官父子相與歸鄊里閉門不出)
(入猶用漢家祖臘人問其故咸對曰我丨丨丨丨丨丨丨乎)畏四知(後漢書楊震傳四遷荆州刺史)
(東莱太守當之郡道經昌邑故所舉荆州茂才王密為昌邑令謁見至夜懷金十斤以遺震震曰故人知君君)
(不知故人何也密曰暮夜無知者震曰天知神知子知我知何謂無知密愧而出贊震丨丨丨秉去三惑)埋
輪(後漢書張綱傳漢安元年選遣八使巡行風俗皆耆儒知名多歴顯位惟綱年少官次最微餘人受命之)
(部而綱獨丨其車丨於洛陽都亭曰豺狼當路安問狐狸遂奏曰大將軍冀河南尹不疑蒙外戚之援荷國厚)
(恩以芻蕘之資居阿衡之任不能敷揚五教翼讃日月而專為封豕長蛇肆其貪叨甘心好貨縱恣無底多樹)
(諂諛以害忠良誠天威所不赦大辟所宜加也謹條其無君之心十五事斯皆臣子所切齒者也書御京師震)
(竦)二烈士(後漢書臧洪傳徙為東郡太守都東武陽時曺&KR0894;圍張超於雍邱甚危急超謂軍吏曰今)
(日之事惟有臧洪必来救我或曰袁曺方穆而洪為紹所用恐不能敗好遠来違福取祸超曰子源天下義士)
(終非背本者也或見制強力不相及耳洪始聞超圍乃徒跣號泣並勒所領將赴其難自以衆弱從紹請兵而)
(紹竟不聽之超城遂䧟張氏族滅洪由是怨紹絶不與通紹興兵圍之城䧟生執洪紹盛帷幔大會諸將見洪)
(謂曰臧洪何相負若是今日服未洪據地瞋目曰諸袁事漢四世五公可謂受恩今王室衰弱無扶翼之意而)
(欲因際會觖望非冀多殺忠良以立姦威洪親見將軍呼張陳留為兄則洪府君亦宜為弟而不能同心戮力)
(為國除害坐擁兵衆觀人屠滅惜洪力劣不能推刃為天下報仇何爲服乎紹夲愛洪意欲屈服赦之見其辭)
(切知終不為用乃命殺焉洪邑人陳容少為諸生親慕於洪随為東郡丞先城未敗洪使歸紹時容在坐見洪)
(當死起謂紹曰將軍舉大事欲為天下除暴而專先誅忠義豈合天意臧洪發舉為郡將奈何殺之紹慙使人)
(牽出謂曰汝非臧洪疇空復爾為容顧曰夫仁義豈有常所蹈之則為君子背之則為小人今日寧與臧洪同)
(日死不與將軍同日生也遂復見殺在紹坐者無不歎息竊相謂曰如何一日戮丨丨丨)不仕新室
(後漢書蔡邕傳六世祖勲好黃老平帝時為郿令王莽初授以厭戎連率勲對印綬仰天歎曰吾策名漢室死)
(歸其正昔曾子不受季孫之賜况可仕二姓哉遂携將家属逃入深山與鮑宣卓茂等同丨丨丨丨)薦舉
前後七上(後漢書張奐傳奐與皇甫規友善奐既被錮凡諸交莫敢為言惟規乃丨丨丨丨丨丨)
利刃齒腐朽(後漢書范滂傳滂外甥西平李頌公族子孫而為鄊曲所棄中常侍唐衡以頌請資)
(資用為吏滂以非其人寑而不召資遷怒捶書佐朱零零仰曰范滂清裁猶以丨丨丨丨丨今日寧受笞死而)
(滂不可違資乃止按資宗資)天下健者豈惟董公(後漢書袁紹傳卓議欲廢立謂紹曰)
(天下之主宜得賢明每念靈帝令人憤毒董侯似可今當立之紹曰今上富於春秋未有不善宣于天下若公)
(違禮任情廢嫡立庶恐衆議未安卓按劍叱紹曰豎子敢然天下之事豈不在我我欲為之誰敢不從紹詭對)
(曰此國之大事請出與太傅議之卓復言劉氏種不足復遺紹勃然曰丨丨丨丨丨丨丨丨横刀長揖徑出懸節)
(于上東門而奔冀州)受劍銜鬚(後漢書溫序傳序行部至襄武為隗囂别將苟宇所拘劫宇謂序曰)
(子若與我并威同力天下可圖也序曰受國重任分當效死義不貪生苟背恩德宇等復暁譬之序素有氣力)
(大怒叱宇等曰虜何敢廹脅漢將因以節撾殺數人賊衆爭欲殺之宇止之曰此義士死節可賜以劍序丨丨)
(丨丨於口顧左右曰既為賊所廹殺無令鬚汙土遂伏劍而死)說士猶甘於肉(後漢書李充傳)
(鄧隲貴戚傾時無所下借以充高節每卑敬之嘗置酒請充賓客滿堂酒酣隲跪曰幸託椒房位列上將幕府)
(初開欲辟天下竒偉以匡不逮惟諸君博求其器充乃為陳海内隠居懷道之士頗有不合隲欲絶其說以肉)
(啖之充抵肉於地曰丨丨丨丨丨丨遂出徑去隲甚望之同坐汝南張孟舉往讓充曰一日聞足下與鄧將軍)
(說士未究激刺面折不由中和出言之責非所以光祚子孫者也充曰大丈夫居世貴行其意何能遠為子孫)
(之計)關東觥觥郭子横(後漢書郭憲傳時匈奴數犯塞帝患之乃召百僚廷議憲以為天下)
(疲敝不宜動衆諫爭不合乃伏地稱眩瞀不復言帝令兩郎扶下殿憲亦不拜帝曰常聞丨丨丨丨丨丨丨竟)
(不虛也)今日然後知君見顧之重(魏志三少帝紀注漢晉春秋晉公既進爵為王)
(太尉王祥司徒何曾司空荀顗並詣王顗曰相王尊重何侯與一朝之臣皆已盡敬今日便當相率而拜無所)
(疑也祥曰相國位勢誠為尊貴然要是魏之宰相吾等魏之三公公王相去一階而已班列大同安有天子三)
(公可輙拜人者損魏朝之望虧晉王之德君子愛人以禮吾不為也及入顗遂拜而祥獨長揖王謂祥曰丨丨)
(丨丨丨丨丨丨丨丨)公王相去一階(見上)恐負名賢知顧(吴志三嗣主傳注襄)
(陽記晉来伐吴吳軍大敗諸葛靚與五六百人退走使過迎張悌悌不肯去靚自往牽之謂曰且夫天下存亡)
(有大數豈卿一人所知如何故自取死為悌垂涕曰仲思今日是我死日也且我作兒童時便為卿家丞相所)
(拔常丨不得其死丨丨丨丨丨今以身徇社稷復何遁耶莫牽曳之如是靚流涕放之去百餘步已見為晉軍)
(所殺)可稱為孝(晉書明帝紀敦素以帝神武明略朝野之所欽信欲誣以不孝而廢焉大會百官而)
(問溫嶠曰皇太子以何德稱聲色俱厲必欲使有言嶠對曰鉤深致遠蓋非淺局所量以禮觀之丨丨丨丨矣衆)
(皆以為信然敦謀遂止)豈可以社稷輸人(晉書賈充傳充既論說時事因謂誕曰天下皆)
(願禪代君以為如何誕厲聲曰卿非賈豫州子乎世受魏恩丨丨欲丨丨丨丨丨乎若洛中有難吾當死之按)
(誕諸葛誕)有魏貞士(晉書安平獻王孚傳孚雖見尊寵不以為榮常有憂色臨終遺令曰丨丨丨丨)
(河内溫縣司馬孚字叔達不伊不周不夷不惠立身行道終始若一)立身行道終始若一
(見上)此兒乃敢彈我(晉書敬王恬傳值海西廢簡文帝登阼未解嚴大司馬桓溫屯中堂吹警)
(角恬奏劾溫大不敬請科罪溫視奏歎曰丨丨丨丨丨丨真可畏也)以禮進退(晉書李憙傳景帝輔)
(政命憙為大將軍從事中郎憙到引見謂憙曰昔先公辟君而君不應今孤命君而君至何也對曰先君以禮)
(見待憙得丨丨丨丨明公以法見繩憙畏法而至帝甚重之)專車(晉書和嶠傳舊監令共車入朝時荀)
(勖為監嶠鄙勖為人以意氣加之每同乘高抗丨丨而坐乃使監令異車自嶠始也)天子法冠而
欲截角乎(晉書劉毅傳武庫火尚書郭彰率百人自衛而不救火暾正色詰之彰怒曰我能截君角)
(也暾勃然謂彰曰君何敢恃寵作威作福丨丨丨丨丨丨丨丨丨求紙筆奏之彰伏不敢言按暾劉毅子)三
臺清肅(晉書劉毅傳惠帝復阼暾為左丞正色立朝丨丨丨丨)臺閣生風(晉書傅元傳每)
(有奏劾或值日暮捧白簡整簮帶竦踊不寐坐而待旦于是貴游懾伏丨丨丨丨)捧白簡待旦
(見上)寒苦自立(晉書閻纉傳光禄大夫劉實丨丨丨丨終始不衰)寧可復草間求
活(晉書周顗傳護軍長史郝嘏等勸顗避敦顗曰吾備位大臣朝廷喪敗丨丨丨丨丨丨丨外投胡越邪俄)
(而與戴若思俱被收)所聞異於此(晉書何充傳充風韻淹雅文義見稱初辟大將軍王敦掾轉主)
(簿敦兄含時為廬江郡貪汙狼藉敦嘗於座中稱曰家兄在郡定佳廬江人士咸稱之充正色曰充即廬江人)
(丨丨丨丨丨敦默然)取蘇武節來(晉書何無忌傳西風暴急無忌所乘小艦被飄東岸賊乘風以)
(大艦逼之衆遂奔敗無忌尚厲聲曰丨我丨丨丨丨節至乃躬執以督戰賊衆雲集登艦者數十人無忌辭色)
(無撓遂握節死之)嵇侍中血(晉書嵇紹傳紹以天子蒙塵承詔馳詣行在所值王師敗績於蕩陰)
(百官及侍衛莫不散潰惟紹儼然端冕以身捍衞兵交御輦飛箭羽集紹遂被害於帝側血濺御服天子深哀)
(歎之及事定左右欲浣衣帝曰此丨丨丨丨勿去)寢所乘車足不履地(晉書范粲傳轉)
(太宰從事中郎遭母憂以至孝稱服闋復為太宰中郎齊王芳被廢遷於金墉城粲素服拜送哀慟左右時景)
(帝輔政召群官會議粲又不到朝廷以其時望優容之粲又稱疾闔門不出於是特詔為侍中持節使於雍州)
(粲因佯狂不言丨丨丨丨丨丨丨丨子孫恒侍左右至有婚宦大事輙密咨焉合者則色無變不合則眠寝不)
(安妻子以此知其旨)不為王門伶人(晉書戴逵傳太宰武陵王晞聞其善鼓琴使人召之逵對)
(使者破琴曰戴安道丨丨丨丨丨丨)對使者破琴(見上)二侍中有古人風烈
(晉書劉曜載記曜命起酆明觀立西宫建陵霄臺於滈池又將於霸陵西南營夀陵侍中喬豫和苞上疏諫曜)
(大悅下書曰丨丨丨懇懇丨丨丨之丨丨矣可謂社稷之臣也非二君朕安聞此言乎)董龍是何
雞狗(晉書符生載記墮性剛峻疾惡雅好直言疾董榮強國如仇讐每于朝見之際略不與言人謂之曰)
(董尚書貴幸一時公宜降意墮曰丨丨丨丨丨丨而令國士與之言乎按墮王墮龍榮小字)不能為
桓氏贅壻(宋書王敬弘傳為天門太守敬弘妻桓元姊也敬弘之郡元時為荆州遣信要令過敬弘)
(至巴陵謂人曰靈寳見要正當欲與其姊集聚耳我丨丨丨丨丨丨丨乃遣别船送妻往江陵)比臧洪
陳容(宋書沈攸之傳倉曺參軍事邊榮為府錄事所辱攸之自為榮鞭殺錄事攸之自江陵下以榮為留)
(府司馬守城張敬兒將至人或說之使詣敬兒降榮曰受沈公厚恩共如此大事一朝緩急便改易本心不能)
(行也城敗見敬兒敬兒問曰邊公何不早来榮曰沈公見留守城而委城求活所不忍也本不蘄生何須見問)
(敬兒曰死何難得命斬之歡笑而去容無異色太山程邕之者素依随榮至是抱持榮曰與邊公周遊不忍見)
(邊公前死乞見殺兵不得行戮以告敬兒敬兒曰求死甚易何為不許先殺邕之然後及榮三軍莫不垂泣曰)
(奈何一日殺二義士丨之丨丨及丨丨榮金城人也)非欲異物性所得耳(宋書沈懷文傳)
(上每宴集在坐者咸令沉醉懷文素不飲酒又不好戲調上謂故欲異已謝莊嘗誡懷文曰卿每與人異亦何)
(可久懷文曰吾少来如此豈可一朝而變丨丨丨丨丨丨丨丨)效郅君章(宋書謝莊傳為侍中領前)
(軍將軍於時世祖出行夜還敕開門莊居守以棨信或虛執不奉旨須墨詔乃開上後因酒讌從容曰卿欲丨)
(丨丨丨邪)永初以来唯云甲子(宋書陶潛傳自以曾祖晉世宰輔耻復屈身後代自高祖)
(王業漸隆不復肯仕所著文章皆題其年月義熙以前則書晉氏年號自丨丨丨丨丨丨丨丨而已)二王
持平不送不迎(齊書王延之傳宋德既衰太祖輔政朝野之情人懷彼此延之與尚書令王僧)
(虔中立無所去就時人為之語曰丨丨丨丨丨丨丨丨)沈文季不能作伎兒(齊書沈文)
(季傳豫章王北宅後堂集會文季與淵並善琵琶酒闌淵取樂器為明君曲文季便下席大唱曰丨丨丨丨丨)
(丨丨丨豫章王嶷又解之曰此故當不損仲容之德淵顔色無異曲終而止按淵褚淵)眠牀上積
塵埃(齊書虞愿傳褚淵常詣愿不在見其丨丨丨丨丨丨有書數袠淵歎曰虞君之清一至于此令人埽)
(地拂牀而去)不得奉以還朝方欲攜之同逝(梁書蔡道恭傳道恭疾篤乃呼)
(兄子僧勰從弟靈恩及諸將帥謂曰吾受國厚恩不能破滅宼賊今所苦轉篤勢不支久汝等當以死固節無)
(令吾沒有遺恨又令取所持節謂僧勰曰禀命出疆憑此而已即丨丨丨丨丨丨丨丨丨丨丨丨可與棺柩相)
(随衆皆流涕)齊自應有侍中(梁書謝朏傳及齊受禪朏當日在直百僚陪位侍中當觧璽朏)
(佯不知曰有何公事傳詔云觧璽授齊王朏曰丨丨丨丨丨丨乃引枕卧傳詔懼乃使稱疾欲取兼人朏曰我)
(無疾何所道遂朝服步出東掖門乃得車仍還宅是日遂以王儉為侍中解璽)誓不為人執筆
(梁書江革傳城既失守革素不便馬乃泛舟而還途經下邳遂為魏人所執魏徐州刺史元延明聞革才名厚)
(加接待革稱患脚不拜延明將加害焉見革辭色嚴正更相敬重時祖暅同被拘執延明使暅作欹器漏刻銘)
(革罵暅曰卿荷國厚恩已無報答今乃為虜立銘孤負朝廷延明聞之乃令革作丈八寺碑并祭彭祖文革辭)
(以囚執既久無復心思延明逼之逾苦將加箠撲革厲色而言曰江革行年六十不能殺身報主今日得死為)
(幸丨丨丨丨丨丨延明知不可屈乃止日給脫粟三升僅餘性命值魏主討中山王元略反北乃放革及祖暅)
(還朝詔曰前貞威將軍鎮北長史廣陵太守江革才思通贍出内有聞在朝正色臨危不撓首佐台鉉實允僉)
(諧可太尉臨川王長史)牀非閹人所坐(梁書羊侃傳有宦者張僧胤候侃侃曰我丨丨丨丨)
(丨丨竟不前之)志等松筠心均鐵石(梁書羊鴉仁傳贊鴉仁守義殞命可謂丨丨丨丨丨)
(丨丨丨古之殉節斯其謂乎)真司直(梁書沈浚傳侯景逼京城遷御史中丞是時外援並至侯景表)
(請求和詔許之既盟景知城内疾疫復懷姦計遲疑不去數日皇太子令浚詣景所景曰即已向熱非復行時)
(十萬之軍何由可去還欲立效朝廷君可見為申聞浚曰將軍此論意在得城城内兵糧尚支百日將軍儲積)
(内盡國家援軍外集十萬之衆將何所資而反設此言欲脅朝廷邪景横刃於膝瞋目叱之浚正色責景曰明)
(公親是人臣舉兵向闕聖主申恩赦過已共結盟口血未乾而有翻背沈浚六十之年且天子之使死生有命)
(豈畏逆臣之刀乎不顧而出景曰是丨丨丨也然密銜之及破張嵊乃求浚以害之)號周舍方汲
黯(梁書范述曾傳遷尚書主客郎太子步兵校尉𢃄開陽令述曾為人謇諤在官多所諫諍竟陵王深相器)
(重丨為丨丨太子左衛率沈約亦以述曾丨丨丨)經事蕭家決不奉命(陳書沈恪傳高)
(祖受禪使中書舍人劉師知引恪令勒兵入因衛敬帝如别宫恪乃排闥入見高祖叩頭謝曰恪身丨丨丨丨)
(來今日不忍見許事分受死耳丨丨丨丨高祖嘉其意乃不復逼更以盪主王僧志代之)白日流名
(陳書魯廣逹傳弼攻敗諸將乘勝至宫城焼北掖門廣逹猶督餘兵苦戰不息斬獲數十百人會日暮乃解甲)
(面臺再拜慟哭謂衆曰我身不能救國負罪深矣士卒皆涕泣歔欷於是乃就執禎明三年依例入隋廣逹愴)
(本朝淪覆遘疾不治尋以憤慨卒時年五十九尚書令江總撫柩慟哭乃命筆題其棺頭為詩曰黃泉誰抱恨)
(丨丨自丨丨悲君感義死不作負恩生按弼賀若弼)何足以此懼人(南史謝㵸傳明帝廢欝林)
(領兵入殿左右驚走報瀹㵸與客圍棋每下子輙云其當有意竟局乃還齋卧竟不問外事明帝即位㵸又属)
(疾不知公事蕭諶以兵臨起之㵸曰天下事公卿處之足矣且死者命也丨丨丨丨丨丨)取燭遣兒
朏又無言(南史王儉傳先是齊高帝為相欲引時賢參讃大業時謝朏為長史帝夜召朏却人與語)
(久之朏無言惟有二小兒捉燭帝慮朏難之仍丨丨丨丨丨丨丨丨帝乃呼左右)以壽為戚(南史)
(王琨傳順帝遜位百僚陪列琨攀盡輪獺尾慟哭曰人以夀為歡老臣丨丨丨丨既不能先驅螻蟻頻見此事)
(嗚噎不自勝)索火焼車(南史褚炤傳常非彦回身事二代彦回子賁往問訊炤炤問曰司空今日)
(何在賁曰奉璽紱在齊大司馬門炤正色曰不知汝家司空將一家物與一家亦復何謂彦回拜司徒賓客滿)
(坐炤歎曰彦回少立名行何意披猖至此門戶不幸乃復有今日之拜使彦回作中書郎而死不當是一名士)
(耶名德不昌遂有期頥之夀彦回性好戲以軺車給之炤大怒曰著此辱門戶那可令人見丨丨丨之馭人奔)
(丨乃免)齕草食土(南史庾域傳魏襲巴西域固守城中糧盡將士皆丨丨丨丨無有離心)乃
可死作惡鬼不能生為叛臣(魏書宗室顯和傳少有節操歴司徒記室參軍司徒)
(崔光每見之曰元參軍風流清秀容止閒雅乃宰相之器除徐州安東府長史刺史元法僧叛顯和與戰被擒)
(執手命與連坐顯和曰顯和與阿翁同源别𣲖皆是磐石之宗一朝以地外叛若遇董狐能無慚乎遂不肯坐)
(法僧猶欲慰喻顯和曰丨丨丨丨丨丨丨丨丨丨丨丨及將殺之神色自若建義初贈秦州刺史)大司
馬嚴而秉法(魏書安定王休傳車駕南伐領大司馬高祖親行諸軍遇休以三盗人徇於六軍將)
(斬之有詔赦之休執曰陛下將遠清衡霍故親御六師跋涉野次軍行始爾已有姦竊如其不斬何以息盗請)
(必行刑以肅姦慝詔曰大司馬執憲誠應如是但因緣會朕聞王者之體亦時有非常之澤雖違軍法可特原)
(之休乃奉詔高祖謂司徒馮誕曰丨丨丨丨丨丨丨諸軍不可不慎於是六軍肅然)聲氣不撓(魏書)
(劉潔傳潔性強力多智數從征討有功進爵會稽公河西胡張外建興王紹等聚黨為逆潔與永安侯魏勤率)
(衆三千人屯於西河以鎮撫之又與勤及功勞將軍元屈等擊吐京叛胡時離石胡出以眷引屈丐騎斷截山)
(嶺邀潔潔失馬登山力戰矢刃俱盡為胡所執送詣屈丐潔丨丨丨丨呼其字而與之言神色自若屈丐壯而)
(釋之)給騎人弱馬(魏書古弼傳世祖大閱將校獵於西河弼留守詔以肥馬給騎人弼令給弱者)
(世祖大怒曰尖頭奴敢裁量朕也朕還臺先斬此奴弼頭尖世祖常名之曰筆頭是以時人呼為筆公弼属官)
(惶怖懼誅弼告之曰吾以為事君使畋獵不適盤遊其罪小也不備不虞使戎寇恣逸其罪大也今北狄孔熾)
(南虜未滅狡焉之志闚伺邊境是吾憂也故選肥馬偹軍實為不虞之遠慮苟使國家有利吾何避死乎明主)
(可以理干此是吾罪非卿等之咎世祖聞而歎曰有臣如此國之寳也賜衣一襲馬二匹鹿十頭)烈頭
可得羽林不可得(魏書于烈傳世宗即位寵任如前咸陽王禧為宰輔權重當時曾遣家僮)
(傳言於烈曰須舊羽林虎賁執仗出入領軍可為差遣烈曰天子諒闇事歸宰輔領軍但知典掌宿衛有詔不)
(敢違理無私給奴惘然而返傳烈言報禧禧復遣謂烈曰我是天子兒天子叔元輔之命與詔何異烈厲色而)
(答曰向者亦不道王非是天子兒叔若是詔應遣官人所由遣私奴索官家羽林丨丨丨丨丨丨丨丨丨禧惡)
(烈剛直遂議出之)何能苟求富貴(魏書盧義僖傳齊王蕭寳夤啓為開府諮議參軍辭疾不)
(赴尋兼司空長史拜征虜將軍太中大夫散秩多年澹然自得李神儁勸其干謁當途義僖曰學先王之道貴)
(行先王之志丨丨丨丨丨丨也)違心苟免非臣之意(魏書高允傳是時著作令史閔湛郄)
(檦性巧佞為浩信待見浩所注詩論語尚書易遂上疏言馬鄭王賈雖注述六經並多疏謬不如浩之精微乞)
(收境内諸書蔵之秘府班浩所注命天下習業并求勑浩注禮傳令後生得觀正義浩亦表薦湛有著述之才)
(既而勸浩刊所撰國史于石用垂不朽欲以彰浩直筆之跡允聞之謂著作郎宗欽曰閔湛所營分寸之間恐)
(為崔門萬世之祸吾徒無類矣未幾而難作初浩之被收也允直中書省恭宗使東宫侍郎吳延召允仍留宿)
(宫内翌日恭宗入奏世祖命允驂乘至宫門謂曰入當見至尊吾自導卿脫至尊有問但依吾語允請曰為何)
(等事也恭宗曰入自知之既入見帝恭宗曰中書侍郎高允自在臣宫同處累年小心密慎臣所委悉雖與浩)
(同事然允微賤制由於浩請赦其命世祖召允謂曰國書皆崔浩作否允對曰太祖記前著作郎鄧淵所撰先)
(帝記及今記臣與浩同作然浩綜務處多總裁而已至於注疏臣多於浩世祖大怒曰此甚於浩安有生路恭)
(宗曰天威嚴重允是小臣迷亂失次耳臣向備問皆云浩作世祖問如東宫言不允曰臣以下才謬參著作犯)
(逆天威罪應滅族今已分死不敢虚妄殿下以臣侍講日久哀臣乞命耳實不問臣臣無此言臣以實對不敢)
(迷亂世祖謂恭宗曰直哉此亦人情所難而能臨死不移不亦難乎且對君以實貞臣也如此言寕失一有罪)
(宜宥之允竟得免於是召浩前使人詰浩浩惶惑不能對允事事申明皆有條理時世祖怒甚勑允為詔自浩)
(已下僮吏已上百二十八人皆夷五族允持疑不為頻詔催切允乞更一見然後為詔詔引前允曰浩之所坐)
(若更有餘釁非臣敢知直以犯觸罪不至死世祖怒命介士執允恭宗拜請世祖曰無此人忿朕當有數千口)
(死矣浩竟族滅餘皆身死宗欽臨刑歎曰高允其殆聖乎恭宗後讓允曰人當知機不知機學復何益當爾之)
(時吾導卿端緒何故不從人言怒帝如此每一念之使人心悸允曰臣東野凡生本無宦意属休延之會應旌)
(弓之舉釋褐鳳池仍參麟閣尸素官榮妨賢已久夫史籍者帝王之實錄將来之烱戒今之所以觀往後之所)
(以知今是以言行舉動莫不偹載故人君慎焉然浩世受殊遇榮曜當時孤負聖恩自貽灰滅即浩之跡時有)
(可論浩以蓬蒿之才荷棟梁之重在朝無蹇諤之節退私無委蛇之稱私欲沒其公廉愛憎蔽其直理此浩之)
(責也至於書朝廷起居之跡言國家得失之事此亦為史之大體未為多違然臣與浩實同其事死生榮辱義)
(無獨殊誠荷殿下大造之慈丨丨丨丨丨丨丨丨恭宗動容稱歎論史臣曰依仁游藝執義守喆其司空高允)
(乎蹈危祸之機抗雷電之氣處死夷然忘身濟物卒悟明主保已全身自非體隣知命鍳照窮逹亦何能以若)
(此宜其光寵四世終享百齡有魏以来斯人而已)抗雷電之氣(見上)豈足令臣曲
筆(魏書游肇傳肇之為廷尉也世宗嘗私勑肇有所降恕肇執而不從曰陛下自能恕之丨丨丨丨丨丨也)
(其執意如此)何可自同凡俗(魏書裴粲傳時僕射高肇以外戚之貴勢傾一時朝士見者咸)
(望塵拜謁粲候肇惟長揖而已及還家人尤責之粲曰丨丨丨丨丨丨也)程嬰杵臼何如人
(魏書汲固傳為兖州從事刺史李式坐事被收吏民皆送至河上時式子憲生始滿月式大言于衆曰丨丨丨)
(丨丨丨丨也固曰今古豈殊遂便潛還不復回顧徑来入城於式婦閨抱憲歸蔵之及捕者收憲属有一婢産)
(男母以婢兒授之事尋泄固乃携憲逃遁遇赦始歸憲即為固長育至十餘歲恒呼固夫婦為郎婆後高祐為)
(兖州刺史嘉固節義以為主簿)潛還不復回顧(見上)論國家大事非為巵
酒(北齊書趙郡王琛子叡傳叡與馮翊王潤安德王延宗及元文遥奏後主云和士開不宜仍居内任并入)
(奏太后因出士開為兖州刺史太后曰士開舊經驅使欲留過百日叡正色不許數日之内太后數以為言有)
(中官要人知太后密旨謂叡曰太后意既如此殿下何宜苦違叡曰吾國家事重死且不避若貪生苟全令國)
(家擾攘非吾志也况受先皇遺旨委寄不輕今嗣主幼冲豈可使邪臣在側不守之以正何面戴天遂重進言)
(詞理懇切太后令酌酒賜叡叡正色曰今丨丨丨丨丨丨丨丨丨言訖便出其夜叡方寝見一人可長丈五臂)
(長丈餘當門向牀以臂壓叡良久遂失所在叡意甚惡之便起坐獨歎曰大丈夫命運一朝至此恐為太后所)
(殺旦欲入朝妻子咸諫止之叡曰自古忠臣皆不顧身命社稷事重吾當以死效之豈容令婦人傾危宗廟且)
(和士開何物䜿子如此縱横吾寕死事先皇不忍見朝廷顛沛至殿門又有人曰願殿下勿入慮有危變叡曰)
(吾上不負天死亦無恨入見太后太后復以為言叡執之彌固出至永巷遇兵被執送華林園於雀離佛院令)
(劉桃枝拉而殺之)不能逐飛追走遠事佞人(北齊書李繪傳河間守崔謀恃其弟)
(暹勢從繪乞麋角翎羽繪答書曰翎有六翮飛則冲天麋有四足走便入海下官膚體疏嬾手足遲鈍丨丨丨)
(丨丨丨丨丨丨丨)奉熨斗(隋書李渾傳渾字金才穆第十子也姿貌瓌偉美鬚髯起家周左侍上士)
(尉廽反於鄴時穆在并州高祖慮其為廽所誘遣渾乘驛往布腹心穆遽令渾入京丨丨丨於高祖曰願執威)
(柄以熨平天下也高祖大悅)筆不可得(隋書劉行本傳周代故事天子臨軒掌朝典筆硯持至御)
(坐則承御大夫取以進之及行本為掌朝將進筆於帝承御復欲取之行本抗聲謂承御曰丨丨丨丨帝驚視)
(問之行本言於帝曰臣聞設官分職各有司存臣既不行得佩承御刀承御亦焉得取臣筆帝曰然因令二司各)
(所職)位非徐廣情類揚彪(隋書榮毗傳毗兄建緒性甚亮直兼有學業仕周為載師下大)
(夫儀同三司及平齊之始留鎮鄴城因著齊紀三十卷建緒與高祖有舊及為丞相加位開府拜息州刺史將)
(之官時高祖陰有禪代之計因謂建緒曰且躊躇當共取富貴建緒自以周之大夫因義形於色曰明公此旨)
(非僕所聞高祖不悅建緒遂行開皇初来朝上謂之曰卿亦悔不建緒稽首曰臣丨丨丨丨丨丨丨丨上笑曰)
(朕雖不解書語亦知卿此言不遜也)煑犀甲腰帶而食(隋書劉弘傳拜泉州刺史會高智慧)
(作亂以兵攻州弘城守百餘日救兵不至前後出戰死亡大半糧盡無所食與士卒數百人丨丨丨丨丨及剝)
(樹皮丨丨之一無離叛)何敢擬議國士(隋書楊善會傳建德既下信都復擾清河善會&KR0146;拒)
(之反為所敗嬰城固守賊圍之四旬城䧟為賊所執建德釋而禮之用為具州刺史善會罵之曰老賊丨丨丨)
(丨丨丨恨吾力劣不能擒汝等我豈是汝屠酤兒軰敢欲更相吏邪臨之以兵辭氣不撓)積金至斗
情不可移(舊唐書尉遲敬德傳隠太子巢刺王元吉將謀害太宗密致書以招敬德仍贈以金銀器)
(物一車敬德辭建成怒是後遂絶敬德尋以啓聞太宗曰公之素心欎如山嶽丨丨丨丨知公丨丨丨丨送来)
(但取寧須慮也若不然恐公身不安且知彼陰計足為良策)鵰鶚鷹鸇豈衆禽之偶
(舊唐書韋思謙傳思謙在憲司每見王公未嘗行拜禮或勸之答曰丨丨丨丨丨丨丨丨丨奈阿設拜以狎之)
(且耳目之官固當獨立也)名義至重神道難欺(舊唐書宋璟傳長安中倖臣張易之誣搆)
(御史大夫魏元忠有不順之言引鳳閣舍人張說令證之說將入于御前對覆惶惑廹懼璟謂曰丨丨丨丨丨)
(丨丨丨必不可黨邪䧟正以求苟免若緣犯顔流貶芬芳多矣或至不測吾必叩閣救子將與子同死努力萬)
(代瞻仰在此舉也說感其言及入乃保明元忠竟得免死)萬代瞻仰在此舉(見上)南山
或可改移此判終無搖動(舊唐書李元紘傳遷雍州司戶時太平公主與僧寺爭碾)
(磑公主方承恩用事百官皆希其意旨元紘遂斷還僧寺竇懷貞為雍州長史大懼太平勢促令元紘改斷元)
(紘大署判後曰丨丨丨丨丨丨丨丨丨丨丨丨竟執正不撓懷貞不能奪之)皂鵰(舊唐書王志愔傳神)
(龍年累除左臺御史加朝散大夫執法剛正百僚畏憚時人呼為丨丨言其顧瞻人吏如鵰鶚之視燕雀也)
盧杞之詞不正(舊唐書蕭復傳盧杞奏對於上前阿諛順旨復正色曰丨丨丨丨丨丨德宗愕)
(然退謂左右曰蕭復頗輕朕令往江南宣撫)頭可斷舌不可禁(舊唐書柳渾傳時張延賞)
(與渾同列延賞怙權矜已而嫉渾守正俾其所厚謂渾曰相公舊德但節言於廟堂則重位可久渾曰為吾謝)
(張相公柳渾丨丨丨而丨丨丨丨也自是為其所擠)以筆塗詔(舊唐書李藩傳時河東節度使王鍔)
(用錢數千萬賂遺權倖求兼宰相藩與權德輿在中書有密旨曰王鍔可兼宰相宜即擬来藩即以筆塗兼相)
(字却奏上云不可德輿失色曰縦不可宜别作奏豈可丨丨丨丨耶曰勢廹矣出今日便不可止日又暮何暇)
(别作奏事遂寢)恐無呈身御史(舊唐書韋澳傳登第後十年不仕伯兄溫與御史中丞高元裕)
(友善溫請用澳為御史謂澳曰高二十九持憲綱欲與汝相面汝必得御史澳不答溫曰高君端士汝不可輕)
(澳曰然丨丨丨丨丨丨竟不詣元裕之門)膽落於温御史(舊唐書溫造傳李祐自夏州入拜金)
(吾違制進馬一百五十匹造正衙彈奏祐股戰汗流祐私謂人曰吾夜踰蔡州城擒吳元濟未嘗心動今日丨)
(丨丨丨丨丨吁可畏哉)嚼齒皆碎(舊唐書張巡傳及城䧟尹子竒謂巡曰聞君每戰眥裂丨丨丨)
(丨何至此耶廵曰吾欲氣吞&KR0647;賊但力不遂耳子竒以大刀剔廵口視其齒存者不過三數巡大罵曰我為君)
(父義死爾附&KR0647;賊犬彘也何能久哉)剖心(舊唐書安金蔵傳或有誣告皇嗣潛有異謀者則天令来俊臣)
(窮鞫其狀左右不勝楚毒皆欲自誣唯金蔵確然無辭大呼謂俊臣曰公既不信金蔵之言請丨丨以明皇嗣)
(不反即引刀自割其胸五臓並出流血被地因氣絶而仆則天聞之令轝入宫中遣醫人却内五蔵以桑白皮)
(為線縫合傅之藥經宿金蔵始甦則天親臨視之歎白吾子不能自明不如爾之忠也)不愿不狂
其名不彰(舊唐書李邕傳初内史李嶠及監察御史張廷珪並薦邕詞高行直堪為諫諍之官由是)
(召拜左拾遺俄而御史中丞宋璟奏侍臣張昌宗兄弟有不順之言請付法推斷則天初不應邕在階下進曰)
(臣觀宋璟之言事關社稷望陛下可其奏則天色稍觧始允宋璟所請既出或謂邕曰吾子名位尚卑若不稱)
(旨祸將不測何為造次如是邕曰丨丨丨丨丨丨丨丨若不如此後代何以稱也)長揖頡利(唐書)
(漢陽郡王瓌傳高祖使持幣遺突厥頡利可汗言和親事頡利始見瓌倨甚瓌開說示以厚幣乃大喜改容加)
(禮因遣使随入獻名馬後復聘頡利謂其下曰前瓌来悔不少屈之當使拜我瓌伺知之既見頡利即長揖頡)
(利怒留不遣瓌意象自若不為屈虜知不可劫卒以禮遣)今日之行正當先驅二兒
(唐書屈突通傳從討王世充時通二子在洛帝曰今以東略屬公如二子何通曰臣老矣不足當重任然疇昔)
(陛下釋俘屢加恩禮以蒙更生是時口與心誓以死許國丨丨丨丨丨丨丨丨丨丨死自其分終不以私害義)
(帝太息曰烈士徇節吾今見之)儒生有膽(唐書溫廷皓傳龐勛反以刃脅廷皓使為表求節度使廷)
(皓紿曰表聞天子當為公信宿思之勛喜歸與妻子決明日復見勛索表倨答曰我豈以筆硯事汝耶其速殺)
(我勛熟視笑曰丨丨丨丨耶吾動衆百萬無一人&KR0757;檄乎囚之更使周重草表彦曾遇害廷皓亦死詔贈兵部)
(郎中)逢帝甚怒神色不徙(唐書魏徵傳徵狀貌不逾中人有志膽每犯顔進諫雖丨丨丨)
(丨丨丨丨丨而天子亦為霽威議者謂賁育不能過)權戚縮氣(唐書魏謩傳宣宗嗣位移郢商二州)
(刺史召授給事中遷御史中丞發駙馬都尉杜中立姦贓丨丨丨丨)陛下負臣臣不負陛
下(唐書王珪傳帝使太常少卿祖孝孫以樂律授宫中音家伎不進數被讓珪與溫彦博同進曰孝孫修謹)
(士陛下使教女樂又責譙之天下其以士為輕乎帝怒曰卿皆我腹心乃附下罔上為人游說邪彦博懼謝罪)
(珪不謝曰臣本事前宫罪當死陛下矜其性命引置樞密責以忠效今疑臣以私是丨丨丨丨丨丨丨丨丨帝)
(默然慚)以聲利為汙(唐書蕭俛傳性簡潔丨丨丨丨丨疾邪太甚孤特一槩故輕去位無所藉)
孤特一槩(見上)還陛下此笏(唐書褚遂良傳帝將立武昭儀召長孫無忌李勣于志寕)
(及遂良入或謂無忌當先諫遂良曰太尉國元舅有不如意使上有棄親之譏又謂勣上所重當進曰不可司)
(空國元勲有不如意使上有斥功臣之嫌吾奉遺詔若不盡愚無以下見先帝既入帝曰罪莫大于絶嗣皇后)
(無子今欲立昭儀謂何遂良曰皇后本名家奉事先帝先帝疾執陛下手語臣曰我兒與婦今付卿且德音在)
(陛下耳可遽忘之皇后無他過不可廢帝不悅翌日復言對曰陛下必欲改立后者請更擇貴姓昭儀昔事先)
(帝身接帷第今立之奈天下耳目何帝羞默遂良因致笏殿階叩頭流血曰丨丨丨丨丨丐歸田里帝大怒命)
(引出)州司馬折威風(唐書杜景佺傳出為益州錄事參軍時隆州司馬房嗣業徙州司馬詔未)
(下欲即視事先笞責吏以示威景佺謂曰公雖受命為司馬州未受命何急數日禄邪嗣業怒不聽景佺曰公)
(特咫尺制真偽莫辨即欲攬亂一府敬業揚州之祸非此類邪叱左右罷去既乃除荆州司馬吏歌之曰錄事)
(意與天通丨丨丨丨丨丨由是寝知名)李下無蹊徑(唐書李乂傳進吏部侍郎仍知制誥與宋)
(璟等同典選事請謁不行時人語曰丨丨丨丨丨)即劾大夫又誰白(唐書蕭至忠傳中宗)
(神龍初為御史中丞始至忠為御史而李承嘉為大夫嘗讓諸御史曰彈事有不咨大夫可乎衆不敢對至忠)
(獨曰故事臺無長官御史天子耳目也其所請奏當專逹若大夫許而後論丨丨丨丨者丨丨丨哉承嘉慚)
悔不先碎䜿子首而令亂國經(唐書宋璟傳璟後遷左臺御史中丞會飛書告)
(張昌宗引相工觀吉凶者璟請窮治后曰易之等已自言於朕璟曰謀反無容以首原請下吏明國法易之等)
(貴寵臣言之且有祸然激於義雖死不悔后不懌姚璹遽傳詔令出璟曰今親奉德音不煩宰相擅宣王命后)
(意解許收易之等就獄俄詔原之勑二張詣璟謝璟不見曰公事公言之若私見法無私也顧左右歎曰吾丨)
(丨丨丨丨丨丨丨丨丨丨丨)抗聲析句(唐書畢構傳神龍初遷中書舍人敬暉等表諸武不宜為)
(王構當讀表丨丨丨丨左右皆暁知三思疾之出為潤州刺史政有惠愛)無書賄入權家(唐書)
(沈傳師傳傳師性夷粹無競更二鎮十年丨丨丨丨丨丨初拜官宰相欲以姻私託幕府者傳師固拒曰誠爾)
(願罷所授)誠爾願罷所授(見上)奪笏奮擊(唐書叚秀實傳泚召秀實計事源休姚令)
(言李忠臣李子平皆在坐秀實戎服與休並語至僭位勃然起執休腕丨其象丨丨而前唾泚面大罵曰狂賊)
(可磔萬叚我豈從汝反耶遂丨之泚舉臂捍笏中顙流血衊面匍匐走賊衆未敢動而海賓等無至者秀實大)
(呼曰我不同反胡不殺我遂遇害)曾掌國禮所記諸侯朝覲耳(唐書顔真卿傳)
(既見希烈宣詔旨希烈飬子千餘拔刃爭進諸將皆慢罵將食之真卿色不變希烈以身扞麾其衆退乃就館)
(逼使上疏雪已真卿不從乃詐遣真卿兄子峴與從吏數軰繼請德宗不報真卿每與諸子書但戒嚴奉家廟)
(恤諸孤訖無它語希烈遣李元平說之真卿叱曰爾受國委任不能致命顧我無兵戮汝尚說我邪希烈大會)
(其黨召真卿使倡優斥侮朝廷真卿怒曰公人臣奈何如是拂衣去希烈大慚時朱㴞王武俊田悅李納使者)
(皆在坐謂希烈曰聞太師名德久矣公欲建大號而太師至求宰相孰先太師者真卿叱曰若等聞顔常山否)
(吾兄也禄山反首舉義師後雖被執詬賊不絶於口吾年且八十官太師吾守吾節死而後已豈受若等脅邪)
(諸賊失色希烈乃拘真卿守以甲士掘方丈坎於廷傳將阬之真卿見希烈曰死生分矣何多為張伯儀敗希)
(烈令齎旌節首級示真卿真卿慟哭投地會其黨周會康秀林等謀襲希烈奉真卿為帥事洩會死乃拘送真)
(卿蔡州真卿度必死乃作遺表墓誌祭文指寝室西壁下曰此吾殯所也希烈僭稱帝使問儀式對曰老夫耄)
(矣丨丨丨丨丨丨丨丨丨丨丨興元後王師復振賊慮變遣將辛景臻安華至其所積薪于廷曰不能屈節當)
(焚死真卿起赴火景臻等遽止之希烈弟希倩坐朱泚誅希烈因發怒使閹奴等害真卿曰有詔真卿冄拜奴)
(曰宜賜卿死曰老臣無狀罪當死然使人何日長安来奴曰從大梁来罵曰乃&KR0647;賊耳何詔云遂縊殺之)腕
可斷麻不可草(唐書韓偓傳宰相韋貽&KR1688;母喪詔還位偓當草制上言貽&KR1688;處喪未數月遽使)
(視事傷孝子心今中書事一相可辦陛下誠惜貽&KR1688;才俟變縗而召可也何必使出峩冠廟堂入泣血柩側毁)
(瘠則廢務勤恪則忘哀此非人情可處也學士使馬從皓逼偓求草偓曰丨丨丨丨丨丨丨從皓曰君求死耶)
(偓曰吾職内署可默默乎)撫方面不能保所守尚何視息(唐書李元通傳拜定)
(州總管為黑闥所破愛其才欲以為將元通曰吾當守節以報烏能降志賊邪不聽囚之故吏有餉飲餽者元)
(通曰諸君見哀吾能一醉遂縱飲謂守者曰吾能劍舞可借刀守士與之曲終仰天太息曰大丈夫丨丨丨丨)
(丨丨丨丨丨丨丨丨邪乃潰腹死帝為流涕)含胡而絶(唐書顔杲卿傳杲卿晝夜戰并竭糧矢盡)
(六日而䧟與履謙同執賊脅使降不應取少子季明加刃頸上曰降我當活而子杲卿不答遂并盧狄殺之杲)
(卿至洛陽禄山怒曰吾擢爾太守何所負而反杲卿瞋目罵曰汝營州牧羊羯奴耳竊荷恩寵天子負汝何事)
(而乃反乎我世唐臣守忠義恨不斬汝以謝上乃從爾反耶禄山不勝忿縳之天津橋柱節解以肉噉之詈不)
(絶賊鈎斷其舌曰復能詈否杲卿丨丨丨丨)髮動(唐書顔杲卿傳初杲卿被殺徇首于衢莫敢收有張)
(湊者得其髮持謁上皇是夕見夢帝寤為祭後湊歸髮于其妻妻疑之丨若丨云)置指示信(唐書)
(張巡傳廵使南霽雲如臨淮告急賀蘭進明無出師意霽雲泣曰主將之命不逹請丨一丨以丨丨歸報中丞)
(也因拔刀斷指一座大驚為出涕)雙廟(唐書張巡傳大中時圖巡許遠南霽雲于凌烟閣睢陽至今祠)
(享號丨丨云)殺妾大饗(唐書張巡傳初睢陽榖方萬斛可支一歲而巨發其半餫濮陽濟陰遠固)
(爭不聽濟陰得糧即叛至是食盡士曰賦米一勺齕木皮鬻紙而食才千餘人皆癯劣不能彀救兵不至賊知)
(之以雲衝傅㻡廵出鉤干拄之使不得進篝火焚梯賊以鈎車木馬進廵輒破碎之賊服其機不復攻穿壕立)
(柵以守巡士多餓死存者皆痍傷氣乏巡出愛妾曰諸君經年乏食而忠義不少衰吾恨不割肌以啖衆寧惜)
(一妾而坐視士饑乃殺以大饗坐者皆泣巡強令食之遠亦殺奴僮以哺卒至羅雀掘鼠煑鎧弩以食按巨虢)
(王巨)羅雀掘鼠(見上)不殺公得名殺我吾得名(唐書蔡廷玉傳諷泚出金)
(幣禮士又勸歸貢賦助天子經費獻牛馬係道儲廥為單囙勸泚入朝泚將聽諸校怒縳廷玉辱之廷玉無撓)
(辭泚不忍殺囚歲餘出之謂曰而亦悔乎廷玉曰導公為&KR0647;即悔勉公以義何悔為復縶滿歲問曰能省過否)
(不爾且死對曰丨丨我丨丨丨丨丨丨丨丨泚不能屈待如初)惟知事一人(唐書石演芬傳石演)
(芬者本西域胡人事懷光至都將尤親信畜為假子懷光軍三橋將與朱泚連和演芬使客郜成義到行在言)
(懷光無破賊意請罷其總統成義走告懷光子璀懷光召演芬罵曰爾為我子奈何欲破吾家今日負我宜即)
(死對曰天子以公為股肱公以我為腹心公乃負天子我何不負公且我胡人無異心丨丨丨丨丨不呼我為)
(賊死固吾分懷光使士臠食之皆曰烈士也可令快死以刀斷其頸)當取白麻壊之(唐書陽城)
(傳居位八年人不能窺其際及裴延齡誣逐陸贄張滂李充等帝怒甚無敢言城聞曰吾諫官不可令天子殺)
(無罪大臣乃約拾遺王仲舒守延英閣上疏極論延齡罪慷慨引誼申直贄等累日不止聞者寒懼城愈厲帝)
(大怒召宰相抵城罪順宗方為皇太子為開救良久得免勅宰相諭遣然帝意不已欲遂相延齡城顯語曰延)
(齡為相吾丨丨丨丨丨丨哭於廷帝不相延齡城力也)惜庫物(五代史張承業傳莊宗歲時自魏歸)
(省親須錢蒲博賞賜伶人而承業主蔵錢不可得莊宗乃置酒庫中酒酣使子繼岌為承業起舞舞罷承業出)
(寳𢃄幣馬為贈莊宗指錢積呼繼岌小字以語承業曰和哥乏錢可與錢一積何用帶馬為也承業謝曰國家)
(錢非臣所得私也莊宗以語侵之承業怒曰臣老勅使非為子孫計惜此庫錢佐王成覇業爾若欲用之何必)
(問臣財盡兵散豈獨臣受祸也莊宗顧元行欽曰取劍来承業起持莊宗衣而泣曰臣受先王顧託之命誓雪)
(家國之讐今日為王丨丨丨而死死不愧于先王矣閻寳從旁解承業手令去承業奮拳敺寳踣罵曰閻寳朱)
(溫之賊蒙晉厚恩不能有一言之忠而反謟諛自容邪)魯直(宋史魯宗道傳宗道風聞多所論列帝意)
(頗厭其數後因對自訟曰陛下用臣豈欲徒事納諫之虚名耶臣竊耻尸禄請得罷出帝撫諭良久他日書殿)
(壁曰丨丨盖思念之也)焉能看人眉睫以冀推挽(宋史李垂傳李康伯謂曰舜工)
(文學議論稱于天下諸公欲用為知制誥但宰相以舜工未嘗相識盍一往見之垂曰我若昔謁丁崖州則乾)
(興初已為翰林學士矣今已老大見大臣不公常欲面折之丨丨趨炎附熱丨丨丨丨丨丨丨丨乎道之不行)
(命也執政知之出知均州卒)獨龐醇之天子御史(宋史龐籍傳召為殿中侍御史章獻)
(太后遺誥章惠太后議軍國事籍請下閣門取垂簾儀制盡燔之又奏陛下躬親萬機用人宜辨邪正防朋黨)
(擢進近列願採公論毋令出于執政孔道輔謂人曰言事官多觀望宰相意丨丨丨丨丨丨丨丨也)笑比
河清(宋史包拯傳拯立朝剛毅貴戚宦官為之斂手聞者皆憚之人以包拯丨丨黃丨丨)豈有識
面臺官(宋史吴中復傳通判潭州御史中丞孫抃薦為監察御史初不相識也或問之曰昔人耻為呈)
(身御史今丨丨丨丨丨丨耶)殿上虎(宋史劉安世傳初除諫官在職累歲正色立朝扶持公道其面)
(折廷争或帝盛怒則執簡却立伺怒稍觧復前抗辭旁侍者遠觀蓄縮悚汗目之曰丨丨丨一時無不敬懾)
身騎箕尾氣作山河(宋史趙鼎傳先得疾自書墓中石記鄊里及除拜歲月至是書銘旌)
(曰丨丨丨丨歸天上丨丨丨丨壯本朝遺言屬其子乞歸葬遂不食而死)買婢名昌奴(宋史徐俯)
(傳靖康中張邦昌僭位時工部侍郎何昌言與其弟昌辰避邦昌皆改名俯丨丨丨丨丨遇客至即呼前驅使)
(之)對案相詬(宋史翟汝文傳先是汝文在密檜為郡文學汝文薦其才故檜引用之然汝文性剛)
(不為檜屈丨丨丨丨至目檜為濁氣)目為濁氣(見上)龍鬭(宋史趙雄傳時金將起河南之役議)
(盡以諸陵梓宫歸于我上命雄出使賀生辰仍止奉遷陵寢及正受書儀雄既見金主爭辨數四其臣屢喝起)
(雄辭益力卒得請金人謂之丨丨)鑿池芝山後圃(宋史江萬里傳大元兵渡江萬里隠草野)
(間為遊騎所執大詬欲自戕既而脫歸先是萬里聞襄樊失守丨丨丨丨丨丨扁其亭曰止水人莫諭其意及)
(警執門人陳偉器手曰大勢不可支余雖不在位當與國為存亡及饒州城破軍士執萬頃索金銀不得支解)
(之萬里竟赴止水死按萬頃萬里弟)止水(見上)麻衣躡屨東鄊而哭(宋史謝枋得傳)
(師䕫下安仁進攻信州不守枋得變姓名入建寧唐石山轉茶坂寓&KR0647;旅中日丨丨丨丨丨丨丨丨人不識之)
(以為被病也已而去賣卜建陽市中有来卜者惟取未屨而已委以錢率謝不取按師䕫吕師䕫)賣卜
建陽市(見上)安能與國賊博(遼史耶律義先傳改南院宣徽使時蕭革同知樞密院事)
(席寵擅權義先疾之因侍讌言于帝曰革狡佞喜亂一朝大用必誤國家言甚激切不納它日侍宴上命羣臣)
(博負者罰一巨觥義先當與革對憮然曰臣縱不能進賢退不肖丨丨丨丨丨丨哉帝止之曰卿醉矣義先厲)
(聲詬不已上大怒頼皇后救得觧)宫僚有詭随者必稱楊詹事以愧之
(金史楊伯雄傳大定十二年改沁南軍節度使召為翰林學士承旨復權詹事伯雄知無不言匡救弘多後丨)
(丨丨丨丨丨人丨丨丨丨丨丨丨丨)不進扇(金史高汝礪傳承安元年七月入為左司郎中一日奏事)
(紫宸殿時侍臣皆廻避上所御凉扇忽堕案下汝礪以非職不敢取以進奏事畢上謂宰臣曰高汝礪丨丨丨)
(可謂知體矣)拗頭南向(金史強伸傳天興二年六月行省胡土率衆走南山鷹揚都尉獻西門以)
(降伸知城不能守率死士數十人突東門出轉戰至偃師力盡就執載以一馬擁廹而行伸宛轉不肯進強掖)
(之將見大帥塔察及中京七里河伸語不遜兵卒相謂曰此人乖角如此若見大帥其能降乎不若殺之因好)
(語誘之曰汝能北面一屈膝吾貸汝命伸不從左右力持使北面伸丨丨丨丨遂殺)當作横嶺神
(金史楊逹夫傳嘗主鄠縣簿事一從簡吏民樂之逹夫亦愛其山水之勝因家焉日以詩酒自娱了無宦情會)
(有詔徙民東入關逹夫與衆行及韶避兵于州北之横嶺為遊騎所執將褫衣害之逹夫挺然直立馬首略無)
(所懼稍侵辱之即大言曰我金國臣子既為汝所執不過一死忍裸袒以黷天日耶遂見殺两山潛伏之民竊)
(觀之者皆相告曰若此好官異日祠之丨丨我丨丨之丨)人臣無公諱(金史王競傳遷尚書禮部)
(員外郎時海陵當國政由己出欲令百官避堂諱競言丨丨丨丨丨遂止)為天子耳目不為
臺臣鷹犬(元史吕思誠傳移浙西逹實特穆爾時為南臺御史大夫與江浙省臣有隙嗾思誠劾之)
(思誠曰吾丨丨丨丨丨丨丨丨丨丨丨也不聽)尸諫(劉向新序衛靈公之時蘧伯玉賢而不用彌子瑖不)
(肖而任事衛大夫史鰌患之數以諫靈公而不聽史鰌病且死謂其子曰我即死治喪扵北堂吾不能進籧伯)
(玉而退彌子瑖是不能正君也生不能正君者死不當成禮置尸北堂於我足矣史鰌死靈公往弔見喪在北)
(堂問其故其子具以父言對靈公靈公蹴然易容寤然失位曰夫子生則欲進賢而退不肖死且不懈又以丨)
(丨可謂忠而不衰矣於是乃召蘧伯玉而進之以為卿退彌子瑖徙喪正堂成禮而後返衛國以治史鰌字子)
(魚論語所謂直哉史魚者也)懼者吾私死義吾公(劉向新序白公之難楚人有莊善者)
(辭其母將往死之其母曰棄其親而死其君可謂義乎莊善曰吾聞事君者内其禄而外其身今所以飬母者)
(君之禄也身安得無死乎遂辭而行比至公門三廢車中其僕曰子懼矣曰懼既懼何不返莊善曰丨丨丨丨)
(也丨丨丨丨也聞君子不以私害公及公門刎頸而死君子曰好義乎哉)節士不以辱生(劉向)
(新序卞莊子好勇養毋戰而三北交遊非之國君辱之及母死三年冬與魯戰卞莊子請從見於魯將軍曰初)
(與母處故三北今母死請塞責而神有所歸遂赴敵獲一甲首而獻之曰此塞一北又入獲一甲首而獻之曰)
(此塞再北又入獲一甲首而獻之曰此塞三北將軍曰毋沒爾家宜止之請為兄弟莊子曰三北以養母也是)
(子道也今士節小具而塞責矣吾聞之丨丨丨丨丨丨遂反敵殺十人而死君子曰三北又塞責滅世斷家於)
(孝不終也)松柏之志猶存(劉義慶世說南陽林世宗魏武同時而甚薄其為人不與之交及魏)
(武作司空總朝政從容問宗曰可以交未答曰丨丨丨丨丨丨)小人都不可與作緣(劉義)
(慶世說劉真長王仲祖共行日旰未食有相識小人貽餐肴案甚盛真長辭焉仲祖曰聊以充虚而苦辭真長)
(曰丨丨丨丨丨丨丨丨)風馬不接無緣扈從(劉義慶世說殷仲文還姑熟祖送傾朝桓)
(敬祖要王參軍同行王曰餞離送别必在有情下官與殷丨丨丨丨丨丨丨丨)洛水石豈盡反
(劉肅大唐新語李昭德則天朝䛕佞者必見擢用有人于洛水中獲白石有數點赤詣闕請進諸宰臣詰之其)
(人曰此石赤心所以進昭德叱之曰丨丨中丨丨丨丨耶左右皆失笑)不敢焼尾(劉肅大唐新語)
(景龍末朝綱失叙風教既替公卿大臣初拜命者例許獻食號為焼尾時蘇瓌拜僕射獨不獻食後因侍讌宗)
(晉卿謂瓌曰拜僕射竟不焼尾豈不憙乎中宗默然瓌奏曰臣聞宰相主調陰陽代天理物今粒食湧貴百姓)
(不足臣見宿衛兵至有三日不得食者臣愚不稱職所以丨丨丨丨耳晉卿無以對)復為布衣何
為不可(晁氏客語元祐末純夫數上疏論時事其言□激切文潛少游懇勸不回其子冲亦因間言之)
(公曰吾出劍門關稱范秀才今丨丨一丨丨丨丨丨丨)魚頭公(王銍國老談苑魯宗道為參政以忠)
(鯁自任嘗與宰執議事時有不合者宗道堅執不回然多從宗道所論時人謂曰丨丨丨)有史官書
之(王銍國老談苑雷德讓判大理寺一日有疑讞非次請對時太祖放鷙禽於苑見德讓奏曰陛下以放禽)
(為急刑獄為常臣切未諭上怒舉持玉鍼撞之二齒墜地德讓拾而結于帶中上謂曰汝待訴我耶德讓曰臣)
(安敢訴陛下自丨丨丨丨丨上悔厚賜遣之)異時不欲附姦臣傳(陳随隠漫錄青溪汪)
(先生初筮長沙出錫器歸舟有錫熟小器每對之不樂妻楊氏曰吾償其直而得之者庸何傷曰居官不欲為)
(器皿奈何以是汚我楊命投之江中始無愧色蔡京當國欲得知名士附巳以國子博士召力辭不就或潛問)
(其故曰吾丨丨丨丨丨丨丨丨耳)
御定子史精華卷八十九
