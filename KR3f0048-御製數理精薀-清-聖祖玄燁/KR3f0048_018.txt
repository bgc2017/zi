欽定四庫全書
御製數理精藴下編卷十三
面部三
勾股(勾股弦和較相求法下股勾股積與和較相求正勾比例)
勾股弦和較相求法(下)
設如有勾股較七尺勾股弦總和四十尺求勾股弦
各幾何(第三十四)
法以勾股弦總和四十尺内減勾股較
七尺餘三十三尺為兩勾一弦之共數
(蓋勾股弦總和為一勾一股一弦之共數内減勾股較是於股内減勾股較即)
(又得一勾矣故為兩勾一弦也)自乘得一千零八十九
尺又以勾股較七尺自乘得四十九尺
兩自乘數相減餘一千零四十尺折半
得五百二十尺為長方積乃以勾股弦
總和四十尺與兩勾一弦之共數三十
三尺相加得七十三尺為長闊和用𢃄
縱和數開方法算之得闊八尺為勾加
勾股較七尺得十五尺為股於勾股弦
總和四十尺内減勾八尺又減股十五
尺餘十七尺為弦也如圖甲乙丙丁為
兩勾一弦自乘之一大正方内戊己庚
辛為弦自乘之一正方甲子戊壬丑乙
寅己庚夘丙辰癸辛己丁為勾自乘之
四正方壬戊辛癸子丑巳戊巳寅卯庚
辛庚辰己為勾弦相乘之四長方弦自
乘之一正方内容四勾股積為勾股相
乘之二長方又勾股較自乘之一小正
方今於甲乙丙丁兩勾一弦自乘之一
大正方内減去午未申酉勾股較自乘
之一小正方尚餘勾股相乘之二長方
勾弦相乘之四長方勾自乘之四正方
折半得勾股相乘之一長方勾弦相乘
之二長方勾自乘之二正方與戌亥乾
坎長方形等其闊即勾其長為兩勾兩
弦一股其長闊和為三勾兩弦一股故
以勾股弦總和與兩勾一弦之共數相
併為長闊和用𢃄縱和數開方法算之
得闊為勾也
又法以勾股弦總和四十尺自乘得一
千六百尺折半得八百尺為長方積乃
以勾股較七尺為長闊較用𢃄縱較數
開方法筭之得闊二十五尺為勾弦和
得長三十二尺為股弦和於勾股弦總
和四十尺内減勾弦和二十五尺餘十
五尺為股減勾股較七尺餘八尺為勾
又於勾弦和二十五尺内減勾八尺餘
十七尺為弦也如圖甲乙丙丁為勾股
弦總和自乘之一大正方内戊己庚丁
為弦自乘之一正方辛壬癸己為股自
乘之一正方子乙丑壬為勾自乘之一
正方甲辰辛寅與癸己卯丙為勾弦相
乘之二長方寅辛己戊與己癸卯庚為
股弦相乘之二長方辰子壬辛與壬丑
己癸為勾股相乘之二長方如以勾自
乘之一正方與股自乘之一正方相併
則又與弦自乘之一正方相等是為弦
自乘之正方二股弦相乘之長方二勾
弦相乘之長方二勾股相乘之長方二
折半即得弦自乘之正方一股弦相乘
之長方一勾弦相乘之長方一勾股相
乘之長方一而與午未申酉勾弦和與
股弦和相乘之長方等蓋午未申酉之
長方内戌亥乾酉為弦自乘之一正方
午坎亥戌為股弦相乘之一長方亥艮
申乾為勾弦相乘之一長方坎未艮亥
為勾股相乘之一長方其闊即勾弦和
其長即股弦和其長闊較即勾股較故
以勾股較為長闊較用𢃄縱較數開方
法算之得闊為勾弦和也
設如有勾弦較九尺勾股弦總和四十尺求勾股弦
各幾何(第三十五)
法以勾股弦總和四十尺内減勾弦較
九尺餘三十一尺為兩勾一股之共數
(盖勾股弦總和為一勾一股一弦之共數内減勾弦較是於弦内減勾弦較即)
(又得一勾矣故為兩勾一股也)自乘得九百六十一尺
又以勾股弦總和四十尺與勾弦較九
尺相加得四十九尺爲兩弦一股之共
數(蓋勾股弦總和為一勾一股一弦之共數今加勾弦較是於勾數加勾弦)
(較即又得一弦矣故為兩弦一股也)自乘得二千四百零
一尺兩數相減餘一千四百四十尺四
歸之得三百六十尺為長方積乃以勾
弦較九尺為長闊較用𢃄縱較數開方
法算之得闊十五尺為股於勾股弦總
和四十尺内減股十五尺餘二十五尺
為勾弦和減勾弦較九尺餘十六尺折
半得八尺為勾加勾弦較九尺得十七
尺為弦也如圖甲乙丙丁為兩勾一股
自乘之一大正方内戊己庚辛為股自
乘之一正方甲子戊壬丑乙寅己庚卯
丙辰癸辛己丁為勾自乘之四正方壬
戊辛癸子丑己戊己寅卯庚辛庚辰己
為勾股相乘之四長方又午未申酉為
兩弦一股自乘之一大正方内戊己庚
辛為股自乘之一正方午乾戊戌坎未
艮己庚震申巽亥辛離酉為弦自乘之
四正方戌戊辛亥乾坎巳戊巳艮震庚
辛庚巽離為股弦相乘之四長方今於
午未申酉之正方内減去甲乙丙丁之
正方所餘四隅之午乾子甲壬戌等類
四磬折形皆為弦自乘之方内減去勾
自乘之方與股自乘之四正方積相等
四面之戌壬癸亥等類四長方形乃勾
弦較與股相乘之四長方(戌戊為弦壬戊為勾故戌)
(壬為勾弦較)以四歸之則餘股自乘之一正
方勾弦較與股相乘之一長方共為戌
坤兌亥一長方其闊即股其長即股與
勾弦較之和故以勾弦較為長闊較用
𢃄縱較數開方法算之得闊為股也
設如有股弦較二尺勾股弦總和四十尺求勾股弦
各幾何(第三十六)
法以勾股弦總和四十尺内減股弦較
二尺餘三十八尺為兩股一勾之共數
(盖勾股弦總和為一勾一股一弦之共數内減股弦較是於弦内減股弦較即)
(又得一股矣故為兩股一勾也)自乘得一千四百四十
四尺又以勾股弦總和四十尺與股弦
較二尺相加得四十二尺為兩弦一勾
之共數(蓋勾股弦總和為一勾一股一弦之共數今加股弦較是於股)
(數加股弦較即又得一弦矣故為兩弦一勾也)自乘得一千七
百六十四尺兩數相減餘三百二十尺
四歸之得八十尺為長方積乃以股弦
較二尺為長闊較用𢃄縱較數開方法
算之得闊八尺為勾於勾股弦總和四
十尺内減勾八尺餘三十二尺為股弦
和減股弦較二尺餘三十尺折半得十
五尺為股加股弦較二尺得十七尺為
弦也如圖甲乙丙丁為兩股一勾自乘
之一大正方内戊己庚辛為勾自乘之
一正方甲子戊壬丑乙寅己庚卯丙辰
癸辛己丁為股自乘之四正方壬戊辛
癸子丑巳戊己寅卯庚辛庚辰己為勾
股相乘之四長方又午未申酉為兩弦
一勾自乘之一大正方内戊己庚辛為
勾自乘之一正方午乾戊戌坎未艮己
庚震申巽亥辛離酉為弦自乘之四正
方戌戊辛亥乾坎巳戊巳艮震庚辛庚
巽離為勾弦相乘之四長方今於午未
申酉之正方内減去甲乙丙丁之正方
所餘四隅之午乾子甲壬戌等類四磬
折形皆為弦自乘之方内減去股自乘
之方與勾自乘之四正方積相等四面
之戌壬癸亥等類四長方形乃股弦較
與勾相乘之四長方(戌戊為弦壬戊為股故戌壬為股弦)
(較)以四歸之則餘勾自乘之一正方股
弦較與勾相乘之一長方共為戌坤兊
亥一長方其闊即勾其長即勾與股弦
較之和故以股弦較為長闊較用𢃄縱
較數開方法算之得闊為勾也
設如有勾股和二十三尺弦與勾股較之較十尺求
勾股弦各幾何(第三十七)
法以勾股和二十三尺自乘得五百二
十九尺又以勾股和二十三尺與弦與
勾股較之較十尺相加得三十三尺為
兩勾一弦之共數(蓋弦與勾股較之較為一勾一股弦較之)
(共數與勾股和相加則得兩勾一股一股弦較而股加股弦較即弦故為兩勾)
(一弦之共數也)自乘得一千零八十九尺兩自
乘數相減餘五百六十尺折半得二百
八十尺為長方積乃以弦與勾股較之
較十尺與兩勾一弦之共數三十三尺
相加得四十三尺為長闊和用𢃄縱和
數開方法算之得闊八尺為勾於勾股
和二十三尺内減勾八尺餘十五尺為
股又於股十五尺内減勾八尺餘七尺
為勾股較與弦與勾股較之較十尺相
加得十七尺為弦也如圖甲乙丙丁為
勾股和自乘之一大正方内戊己庚丁
為股自乘之一正方辛乙壬己為勾自
乘之一正方甲辛己戊與己壬丙庚為
勾股相乘之二長方又癸子丑寅為兩
勾一弦自乘之一大正方内卯辰巳寅
為弦自乘之一正方未申酉辰亥乾申
未乾子坎申申坎艮酉為勾自乘之四
正方癸亥未午午未辰卯辰酉戌己酉
艮丑戌為勾弦相乘之四長方今以兩
正方相減則是癸子丑寅方内減去離
辰坤震股自乘之一正方即如前圖之
戊己庚丁然又未申酉辰勾自乘之一
正方即如前圖之辛乙壬己然又巽未
辰離辰酉兑坤勾股相乘之二長方即
如前圖之甲辛己戊己壬丙庚然所餘
之卯離震坤己寅一磬折形與勾自乘
之一正方等(弦自乘之正方内減股自乘之方則與勾自乘之方)
(等)再午巽離卯與坤兌戌己二小長方
為股弦較與勾相乘之二長方若各補
於勾自乘之二正方内即成勾與弦與
勾股較之較相乘二長方(蓋弦與勾股較之較乃弦)
(内減去勾股較之餘然弦内有一勾一勾股較一股弦較若減去勾股較則所)
(餘為一勾一股弦較矣今以股弦較與勾相乘之長方補於勾自乘之正方内)
(則其長為一勾一股弦較即弦與勾股較之較其闊即勾故為勾與弦與勾股)
(較之較相乘之長方也)合計之則為勾自乘二正
方勾弦相乘二長方勾與弦與勾股較
之較相乘二長方折半則餘勾自乘一
正方勾弦相乘一長方勾與弦與勾股
較之較相乘一長方之共積與金木水
火長方形等其闊即勾其長為一勾一
弦一弦與勾股較之較其長闊和為兩
勾一弦一弦與勾股較之較故以弦與
勾股較之較與兩勾一弦之共數相加
用帶縱和數開方法算之得闊為勾也
設如有勾股和二十三尺弦與勾股較之和二十四
尺求勾股弦各幾何(第三十八)
法以勾股和二十三尺自乘得五百二
十九尺又以弦與勾股較之和二十四
尺自乘得五百七十六尺兩數相加得
一千一百零五尺為長方積乃以弦與
勾股較之和二十四尺倍之得四十八
尺為長闊較用𢃄縱較數開方法算之
得十七尺為弦於弦與勾股較之和二
十四尺内減弦十七尺餘七尺為勾股
較於勾股和二十三尺内減勾股較七
尺餘十六尺折半得八尺為勾加勾股
較七尺得十五尺為股也如圖甲乙丙
丁為勾股和自乘之一大正方内戊己
庚丁為股自乘之一正方辛乙壬己為
勾自乘之一正方甲辛己戊與己壬丙
庚為勾股相乘之二長方又癸子丑寅
為弦與勾股較之和自乘之一大正方
内卯辰巳寅為弦自乘之一正方午子
未辰為勾股較自乘之一正方癸午辰
卯與辰未丑巳為勾股較與弦相乘之
二長方兩大正方相併則得弦自乘三
正方勾股較與弦相乘二長方共為申
酉戌亥一長方形何也卯辰巳寅為一
弦方戊己庚丁一股方與辛乙壬己一
勾方相併為一弦方甲辛己戊己壬丙
庚勾股相乘之二長方即四勾股積與
午子未辰勾股較自乘之一正方相併
又為一弦方癸午辰卯辰未丑巳即勾
股較與弦相乘之二長方今二自乘方
相加則成申酉戌亥之一大長方其闊
即弦其長為三弦二勾股較其長闊較
為二弦二勾股較故將弦與勾股較之
和倍之為二弦二勾股較之共數用𢃄
縱較數開方法算之得闊為弦也
設如有勾弦和二十五尺弦與勾股和之較六尺求
勾股弦各幾何(第三十九)
法以勾弦和二十五尺自乘得六百二
十五尺又以勾弦和二十五尺與弦與
勾股和之較六尺相加得三十一尺為
兩勾一股之共數(蓋勾弦和為一勾一弦之共數今於弦數)
(内加弦與勾股和之較即為勾股和是為兩勾一股之共數矣)與勾弦
和二十五尺相乘得七百七十五尺兩
數相減餘一百五十尺為長方積乃以
勾弦和二十五尺為長闊和用𢃄縱和
數開方法算之得長十五尺為股於股
十五尺内減弦與勾股和之較六尺餘
九尺為勾弦較與勾弦和二十五尺相
加得三十四尺折半得十七尺為弦内
減勾弦較九尺餘八尺為勾也如圖甲
乙丙丁為勾弦和自乘之一大正方内
戊巳庚丁為弦自乘之一正方辛乙壬
己為勾自乘之一正方甲辛己戊與己
壬丙庚為勾弦相乘之二長方又癸子
丑寅為兩勾一股與勾弦和相乘之一
大長方内卯辰己寅為股自乘之一正
方午未申卯與癸酉未午為勾與弦相
乘之二長方與甲乙丙丁大正方内之
甲辛巳戊己壬丙庚二長方等未戌亥
申為勾自乘之一正方與甲乙丙丁大
正方内之辛乙壬己一正方等而酉子
戌未亦為勾自乘之一正方與卯辰巳
寅股自乘之一正方相併乃與甲乙丙
丁大正方内之戊己庚丁弦自乘之一
正方等兩數相減所餘為辰亥丑巳一
長方其辰巳長即股其辰巳巳丑長闊
和即勾弦和故以𢃄縱和數開方法算
之得長為股也
設如有勾弦和二十五尺弦與勾股較之和二十四
尺求勾股弦各幾何(第四十)
法以勾弦和二十五尺自乘得六百二
十五尺又以勾弦和二十五尺與弦與
勾股較之和二十四尺相加得四十九
尺為兩弦一股之共數(蓋勾弦和加弦與勾股較之和)
(則得兩弦一勾一勾股較而勾加勾股較即股故為兩弦一股也)自乘
得二千四百零一尺兩自乘數相加得
三千零二十六尺為長方積乃以兩弦
一股之共數倍之得九十八尺為四弦
二股之共數與勾弦和相加得一百二
十三尺為長闊和用𢃄縱和數開方法
算之得闊三十四尺折半得十七尺為
弦於勾弦和二十五尺内減弦十七尺
餘八尺為勾又於弦與勾股較之和二
十四尺内減弦十七尺餘七尺為勾股
較與勾八尺相加得十五尺為股也如
圖甲乙丙丁為勾弦和自乘之一大正
方内戊己庚丁為弦自乘之一正方辛
乙壬己為勾自乘之一正方甲辛己戊
與巳壬丙庚為勾弦相乘之二長方又
癸子丑寅為兩弦一股自乘之一大正
方内卯辰己寅為弦自乘之四正方午
未子辰為股自乘之一正方癸申酉卯
申午辰酉辰未亥戌戌亥丑己為股弦
相乘之四長方今以兩自乘之方相併
則得弦自乘五正方又勾自乘之一正
方與股自乘之一正方相併為弦自乘
之一正方共為弦自乘六正方勾弦相
乘二長方股弦相乘四長方相合共成
乾坎艮震一大長方其闊即二弦數其
長為三弦一勾二股數其長闊和為五
弦一勾二股數故將兩弦一股之共數
倍之與勾弦和相加為長闊和用𢃄縱
和數開方法算之得闊為二弦而折半
為弦也
設如有股弦和三十二尺弦與勾股和之較六尺求
勾股弦各幾何(第四十一)
法以股弦和三十二尺自乘得一千零
二十四尺又以股弦和三十二尺與弦
與勾股和之較六尺相加得三十八尺
為兩股一勾之共數(蓋股弦和為一股一弦之共數今於)
(弦數内加弦與勾股和之較即為勾股和是為兩股一勾之共數矣)與股
弦和三十二尺相乘得一千二百一十
六尺兩數相減餘一百九十二尺為長
方積乃以股弦和三十二尺為長闊和
用𢃄縱和數開方法算之得闊八尺為
勾於勾八尺内減弦與勾股和之較六
尺餘二尺為股弦較與股弦和三十二
尺相加得三十四尺折半得十七尺為
弦内減股弦較二尺餘十五尺為股也
如圖甲乙丙丁為股弦和自乘之一大
正方内戊己庚丁為弦自乘之一正方
辛乙壬己為股自乘之一正方甲辛己
戊與己壬丙庚為股弦相乘之二長方
又癸子丑寅為兩股一勾與股弦和相
乘之一大長方内卯辰巳寅為勾自乘
之一正方午未申卯與癸酉未午為股
弦相乘之二長方與甲乙丙丁大正方
内之甲辛己戊己壬丙庚二長方等未
戌亥申為股自乘之一正方與甲乙丙
丁大正方内之辛乙壬己一正方等而
酉子戌未亦為股自乘之一正方與卯
辰己寅勾自乘之一正方相併乃與甲
乙丙丁大正方内之戊己庚丁弦自乘
之一正方等兩數相減所餘為辰亥丑
己一長方其辰己闊即勾其辰己巳丑
長闊和即股弦和故以𢃄縱和數開方
法算之得闊為勾也
設如有股弦和三十二尺弦與勾股較之較十尺求
勾股弦各幾何(第四十二)
法以股弦和三十二尺自乘得一千零
二十四尺又以股弦和三十二尺與弦
與勾股較之較十尺相加得四十二尺
為兩弦一勾之共數(蓋弦與勾股較之較為一勾一股弦)
(較之共數與股弦和相加則得一勾一股一弦一股弦較而股加股弦較即又)
(得一弦故為兩弦一勾也)自乘得一千七百六十四
尺兩自乘數相加得二千七百八十八
尺為長方積乃以兩弦一勾之共數倍
之得八十四尺為四弦二勾之共數與
股弦和三十二尺相加得一百一十六
尺為長闊和用𢃄縱和數開方法算之
得闊三十四尺折半得十七尺為弦於
股弦和三十二尺内減弦十七尺餘十
五尺為股又於弦十七尺内減弦與勾
股較之較十尺餘七尺為勾股較於股
十五尺内減勾股較七尺餘八尺為勾
也如圖甲乙丙丁為股弦和自乘之一
大正方内戊己庚丁為弦自乘之一正
方辛乙壬巳為股自乘之一正方甲辛
己戊與巳壬丙庚為股弦相乘之二長
方又癸子丑寅為兩弦一勾自乘之一
大正方内卯辰巳寅為弦自乘之四正
方午子未辰為勾自乘之一正方癸申
酉卯申午辰酉辰未亥戌戌亥丑巳為
勾弦相乘之四長方今以兩自乘之方
相併則得弦自乘五正方又勾自乘之
一正方與股自乘之一正方相併為弦
自乘之一正方共為弦自乘六正方股
弦相乘二長方勾弦相乘四長方相合
共成乾坎艮震一大長方其闊即二弦
數其長為三弦一股二勾數其長闊和
為五弦一股二勾數故將兩弦一勾之
共數倍之與股弦和相加為長闊和用
𢃄縱和數開方法算之得闊為二弦而
折半為弦也
設如有勾股較七尺弦與勾股和之較六尺求勾股
弦各幾何(第四十三)
法以弦與勾股和之較六尺自乘得三
十六尺折半得十八尺為長方積以勾
股較七尺為長闊較用𢃄縱較數開方
法算之得二尺為股弦較與弦與勾股
和之較六尺相加得八尺為勾加勾股
較七尺得十五尺為股再加股弦較二
尺得十七尺為弦也如圖甲乙丙丁為
弦自乘之一正方戊己丙庚為股自乘
之一正方甲壬癸辛為勾自乘之一正
方戊丑癸子為弦與勾股和之較自乘
之一正方其積與壬乙己丑辛子庚丁
之勾弦較與股弦較相乘之二長方等
(見前有勾弦較股弦較求勾股弦法)今以弦與勾股和之
較自乘折半必與壬乙己丑一長方積
相等其乙己闊即股弦較其壬乙長即
勾弦較而勾弦較之中有一股弦較一
勾股較故以勾股較為長闊較用帶縱
較數開方法算之得闊為股弦較也
設如有勾弦較九尺弦與勾股較之較十尺求勾股
弦各幾何(第四十四)
法以弦與勾股較之較十尺為勾與股
弦較之共數(蓋弦與勾股較之較乃弦内減去勾股較之餘然弦)
(内有一勾一勾股較一股弦較今减去勾股較故餘為勾與股弦較之共數也)
自乘得一百尺又以勾弦較九尺與弦
與勾股較之較十尺相加得十九尺為
弦與股弦較之共數(蓋勾加勾弦較即弦今弦與勾股較)
(之較既為勾與股弦較之共數若加勾弦較則為弦與股弦較之共數矣)自
乘得三百六十一尺兩自乘數相减餘
二百六十一尺又以勾弦較九尺自乘
得八十一尺於兩自乘數相減之餘二
百六十一尺内減之餘一百八十尺折
半得九十尺為長方積以勾弦較九尺
為長闊較用𢃄縱較數開方法算之得
長十五尺為股以股十五尺與弦與股
弦較之共數十九尺相加得三十四尺
折半得十七尺為弦内減勾弦較九尺
餘八尺為勾也如圖甲乙丙丁為勾與
股弦較相和自乘之一大正方内戊己
庚丁為勾自乘之一正方辛乙壬己為
股弦較自乘之一正方甲辛己戊與己
壬丙庚為股弦較與勾相乘之二長方
又癸子丑寅為弦與股弦較相和自乘
之一大正方内卯辰巳寅為弦自乘之
一正方午未子辰為股弦較自乘之一
正方即如前圖之辛乙壬巳然癸午辰
卯與辰未丑巳為股弦較與弦相乘之
二長方兩自乘方相減則於癸子丑寅
正方形内減去與甲乙丙丁正方形相
等之申子乾戌正方形餘卯酉戌亥巳
寅磬折形為弦自乘方内減去勾自乘
方所餘之股自乘之方積其癸申酉卯
與亥乾丑巳為勾弦較與股弦較相乘
之二長方共積與弦與勾股和之較自
乘之正方等今以卯酉戌亥巳寅磬折
形變為股自乘之方作一坎艮震巽正
方形又以癸申酉卯亥乾丑己二長方
共積變為弦與勾股和之較自乘之方
作一巽離坤兌正方形則此二正方邊
之較即勾弦較(並見勾弦較股弦較求勾股弦法中)是以
坎艮震巽股自乘之正方形内減去水
艮金木勾弦較自乘之正方則餘坎水
木金震巽一磬折形而此磬折形内火
木離巽之一正方形與巽離坤兌之正
方形等是則坎水木金震巽磬折形與
巽離坤兌正方形相合共為坎水離巽
類之二長方矣折半則為一長方其闊
即弦與勾股和之較其長即股其長闊
較即勾弦較故以勾弦較為長闊較用
𢃄縱較數開方法算之得長為股也
又法以弦與勾股較之較十尺為勾與
股弦較之共數與勾弦較九尺相加得
十九尺為弦與股弦較之共數兩數相
併得二十九尺為一勾一弦二股弦較
之共數與勾弦較九尺相乘得二百六
十一尺又以勾弦較九尺自乘得八十
一尺兩積相減餘一百八十尺折半得
九十尺為長方積以勾弦較九尺為長
闊較用帶縱較數開方法算之得長十
五尺為股與弦與股弦較之共數十九
尺相加得三十四尺折半得十七尺為
弦内減勾弦較九尺餘八尺為勾也如
圖甲乙丙丁為勾弦較與一勾一弦二
股弦較相乘之長方内甲乙己戊為勾
弦較與勾弦和相乘之一長方與庚辛
壬癸股自乘之一正方積等(見股與勾弦較求勾)
(弦法中)戊己丙丁為勾弦較與股弦較相
乘之二長方與癸子丑寅弦與勾股和
之較自乘之一正方積等此二正方邊
之較即勾弦較(並見勾弦較股弦較求勾股弦法中)是以
庚辛壬癸股自乘之正方形内減去卯
辛巳辰勾弦較自乘之正方則餘庚卯
辰己壬癸一磬折形而此磬折形内午
辰子癸之一正方與癸子丑寅之正方
形等庚卯辰午之一長方與辰己壬子
之長方形等折半即餘庚卯子癸一長
方形其闊即弦與勾股和之較其長即
股其長闊較即勾弦較故以勾弦較為
長闊較用𢃄縱較數開方法算之得長
為股也
設如有股弦較二尺弦與勾股較之和二十四尺求
勾股弦各幾何(第四十五)
法以弦與勾股較之和二十四尺減股
弦較二尺餘二十二尺為股與勾股較
之共數(蓋弦内減股弦較餘即股故於弦與勾股較之和内減股弦較)
(餘即為股與勾股較之共數也)自乘得四百八十四尺
又以弦與勾股較之和二十四尺自乘
得五百七十六尺兩自乘數相減餘九
十二尺又於股與勾股較之共數自乘
之四百八十四尺内減兩自乘數相減
所餘之九十二尺餘三百九十二尺為
長方積乃以股與勾股較之共數二十
二尺倍之得四十四尺内減股弦較二
尺餘四十二尺為長闊和用𢃄縱和數
開方法算之得闊十四尺折半得七尺
為勾股較於弦與勾股較之和二十四
尺内減勾股較七尺餘十七尺為弦於
弦内減股弦較二尺餘十五尺為股於
股内減勾股較七尺餘八尺為勾也如
圖甲乙丙丁為股與勾股較相和自乘
之一大正方内戊己庚丁為股自乘之
一正方辛乙壬己為勾股較自乘之一
正方甲辛己戊與己壬丙庚為勾股較
與股相乘之二長方又癸子丑寅為弦
與勾股較相和自乘之一大正方内卯
辰巳寅為弦自乘之一正方午子未辰
為勾股較自乘之一正方即如前圖之
辛乙壬己然癸午辰卯與辰未丑己為
勾股較與弦相乘之二長方兩自乘方
相減則於癸子丑寅正方形内減去與
甲乙丙丁正方形相等之申子乾戌正
方形所餘卯酉戌亥巳寅磬折形為弦
自乘方内減去股自乘方所餘之勾自
乘之方積其癸申酉卯與亥乾丑巳為
勾股較與股弦較相乘之二長方今以
此餘積再於甲乙丙丁正方形内減之
則減去坎艮震丁勾自乘之一正方其
積與卯酉戌亥巳寅磬折形等又甲巽
離戊與戊離坤坎二長方即如癸申酉
卯亥乾丑巳二長方然所餘兌巳庚震
與己壬丙庚為股與勾股較相乘之二
長方火辛己兌與辛乙壬己為勾股較
自乘之二正方巽火兌離與離兌艮坤
為勾與股弦較之較與勾股較相乘之
二長方試將巽火兌離離兌艮坤二長
方移為水木辛火木金乙辛則成水金
丙震一大長方形其闊即二勾股較其
長即二股内少一股弦較其長闊和為
二勾股較二股少一股弦較故以股與
勾股較之共數倍之得二股二勾股較
内減去一股弦較為長闊和用帶縱和
數開方法算之得闊為二勾股較折半
得勾股較也
又法以弦與勾股較之和二十四尺減
股弦較二尺餘二十二尺為股與勾股
較之共數自乘得四百八十四尺又以
弦與勾股較之和二十四尺與股與勾
股較之共數二十二尺相加得四十六
尺為一股一弦二勾股較之共數以股
弦較二尺乘之得九十二尺兩數相減
餘三百九十二尺為長方積乃以股與
勾股較之共數二十二尺倍之得四十
四尺内減股弦較二尺餘四十二尺為
長闊和用𢃄縱和數開方法算之得闊
十四尺折半得七尺為勾股較於弦與
勾股較之和二十四尺内減勾股較七
尺餘十七尺為弦於弦内減股弦較二
尺餘十五尺為股於股内減勾股較七
尺餘八尺為勾也如圖甲乙丙丁為股
與勾股較相和自乘之一大正方亦即
一勾二勾股較之共數自乘之正方也
(盖圖以甲辛為股辛乙為勾股較若以甲申為勾則申辛亦勾股較故為一勾)
(兩勾股較也)内巳午未丁為勾自乘之一正
方申辛己酉酉巳戌午辛乙壬己巳壬
亥戌為勾股較自乘之四正方甲申酉
戊戊酉午巳午戌庚未戊亥丙庚為勾
股較與勾相乘之四長方又癸子丑寅
為股弦較與一股一弦二勾股較相乘
之一長方内癸子辰夘為股弦較與股
弦和相乘之一長方與勾自乘之一正
方等(見勾與股弦較求股弦法中)卯辰丑寅為股弦
較與二勾股較相乘之二長方今以兩
積相減則於甲乙丙丁正方形内減去
與癸子辰卯相等之巳午未丁之勾自
乘之一正方又減去與卯辰丑寅相等
之甲乾坎戊戊坎艮巳之股弦較與二
勾股較相乘之二長方所餘酉巳庚未
與己壬丙庚為股與勾股較相乘之二
長方申辛己酉與辛乙壬己為勾股較
自乘之二正方乾申酉坎坎酉午艮為
勾與股弦較之較與勾股較相乘之二
長方試將乾申酉坎坎酉午艮二長方
移為震巽辛申巽離乙辛則成震離丙
未一大長方形其闊即二勾股較其長
即二股内少一股弦較其長闊和為二
勾股較二股内少一股弦較故以股與
勾股較之共數倍之得二股二勾股較
内減去一股弦較為長闊和用𢃄縱和
數開方法算之得闊為二勾股較折半
得勾股較也
勾股積與勾股弦和較相求法
設如有勾股積一百二十尺勾十尺求股弦各幾何
法以勾股積一百二十尺倍之得二百
四十尺以勾十尺除之得二十四尺為
股勾股求弦得弦二十六尺如圖甲乙
丙勾股形積倍之成甲乙丙丁長方形
積其闊即勾其長即股故以勾除倍積
而得股也
設如有勾股積六十尺股十五尺求勾弦各幾何
法以勾股積六十尺倍之得一百二十
尺以股十五尺除之得八尺為勾勾股
求弦得弦十七尺如圖甲乙丙勾股形
積倍之成甲乙丙丁長方形積其長即
股其闊即勾故以股除倍積而得勾也
設如有勾股積三十尺弦十三尺求勾股各幾何
法以勾股積三十尺四因之得一百二
十尺又以弦十三尺自乘得一百六十
九尺相減餘四十九尺開方得七尺為
勾股較乃以勾股積倍之為長方積以
勾股較為長闊較用帶縱較數開方法
算之得闊五尺為勾得長十二尺為股
如圖甲乙丙丁為弦自乘之方内容甲
戊乙乙己丙丙庚丁丁辛甲四勾股積
戊己庚辛一勾股較自乘方積故於弦
自乘方内減四勾股積即餘勾股較自
乘之方而開方得勾股較也
設如有勾股積六十尺勾股較七尺求勾股弦各幾
何
法以勾股積六十尺倍之得一百二十
尺以勾股較七尺為長闊較用𢃄縱較
數開方法算之得闊八尺為勾加勾股
較七尺得十五尺為股勾股求弦得弦
十七尺如圖甲乙丙勾股形積倍之成
甲乙丙丁長方形積其闊即勾其長即
股其長闊較即勾股較故用𢃄縱較數
開方法算之得闊為勾也又如有勾股
積幾何知勾弦較或股弦較求勾股弦
法中用帶縱立方算之始得茲故不設
設在𢃄縱立方之後
設如有勾股積六十尺勾股和二十三尺求勾股弦
各幾何
法以勾股積六十尺八因之得四百八
十尺又以勾股和二十三尺自乘得五
百二十九尺兩數相減餘四十九尺開
方得七尺為勾股較於勾股和二十三
尺内減勾股較七尺餘十六尺折半得
八尺為勾加勾股較七尺得十五尺為
股勾股求弦得弦十七尺如圖甲乙丙
丁為勾股和自乘之方内容八勾股積
一勾股較自乘方積今於勾股和自乘
之方内減八勾股積所餘戊己庚辛正
方即勾股較自乘之方故開方而得勾
股較也又如有勾股積幾何知勾弦和
或股弦和求勾股弦法中用帶縱立方
算之始得茲故不設設在𢃄縱立方之
後
設如有勾股積六十尺勾股弦總和四十尺求勾股
弦各幾何
法以勾股積六十尺四因之得二百四
十尺又以勾股弦總和四十尺自乘得
一千六百尺兩數相減餘一千三百六
十尺折半得六百八十尺以勾股弦總
和四十尺除之得十七尺為弦於勾股
弦總和四十尺内減弦十七尺餘二十
三尺為勾股和用有弦有勾股和求勾
股法算之得勾八尺股十五尺如圖甲
乙丙丁為勾股弦總和自乘之一大正
方内戊己庚丁為勾自乘之一正方辛
壬癸己為股自乘之一正方子乙丑壬
為弦自乘之一正方寅子壬辛與壬丑
卯癸為股弦相乘之二長方甲寅辛辰
與癸卯丙己為勾弦相乘之二長方辰
辛己戊與己癸己庚為勾股相乘之二
長方夫勾股相乘之二長方與四勾股
積等今於勾股弦總和自乘之一大正
方内減去四勾股積即減去勾股相乘
之二長方而勾自乘之一正方與股自
乘之一正方相併又與弦自乘之一正
方等故所餘者為弦自乘之二正方股
弦相乘之二長方勾弦相乘之二長方
折半即得弦自乘之一正方股弦相乘
之一長方勾弦相乘之一長方與甲乙
丑辰長方形等其闊即弦其長即勾股
弦總和故以勾股弦總和除之而得弦
也
設如有勾股積六十尺弦與勾股和之較六尺求勾
股弦各幾何
法以勾股積六十尺四因之得二百四
十尺以弦與勾股和之較六尺除之得
四十尺為勾股弦總數内減弦與勾股
和之較六尺餘三十四尺折半得十七
尺為弦加弦與勾股和之較六尺得二
十三尺為勾股和用有弦有勾股和求
勾股法算之得股十五尺勾八尺如圖
甲乙為勾股和丙乙為弦甲丙為弦與
勾股和之較試依甲乙線作甲丁戊乙
勾股和自乘之一正方又以丙乙線作
丙己庚乙弦自乘之一正方二方相較
其甲丁戊庚己丙磬折形乃與四勾股
積相等(蓋勾股和自乘方内容八勾股積一勾股較自乘方積弦自乘)
(方内容四勾股積一勾股較自乘方積二方相減所餘磬折形積與四勾股積)
(相等)引而長之即如丙甲戊庚一長方形
其闊即弦與勾股和之較其長即弦與
勾股和之和故以弦與勾股和之較除
之得勾股弦總數也
設如有勾股積六十尺弦與勾股較之和二十四尺
求勾股弦各幾何
法以勾股積六十尺四因之得二百四
十尺又以弦與勾股較之和二十四尺
自乘得五百七十六尺兩數相減餘三
百三十六尺折半得一百六十八尺用
弦與勾股較之和二十四尺除之得七
尺為勾股較於弦與勾股較之和二十
四尺内減勾股較七尺餘十七尺為弦
用有弦有勾股較求勾股法算之得勾
八尺股十五尺如圖甲乙丙丁為弦與
勾股較之和自乘之一正方甲戊己庚
為弦自乘之一正方而弦自乘之方内
容四勾股積一勾股較自乘方積今減
去四勾股積餘辛壬癸子為勾股較自
乘之一正方而巳丑丙寅亦為勾股較
自乘之一正方再戊乙丑巳與庚己寅
丁又為勾股較與弦相乘之二長方折
半則餘戊乙丑己一長方己丑丙寅一
正方其戊寅長即弦與勾股較之和其
戊乙闊即勾股較故以弦與勾股較之
和除之而得勾股較也
設如有勾股積六十尺弦與勾股較之較十尺求勾
股弦各幾何
法以勾股積六十尺四因之得二百四
十尺又以弦與勾股較之較十尺自乘
得一百尺兩數相減餘一百四十尺折
半得七十尺以弦與勾股較之較十尺
除之得七尺為勾股較與弦與勾股較
之較十尺相加得十七尺為弦用有弦
有勾股較求勾股法算之得勾八尺股
十五尺如圖甲乙丙丁為弦自乘之一
大正方内丁戊己庚為勾股較自乘之
一正方辛乙壬己為弦與勾股較之較
自乘之一正方甲辛己戊與己壬丙庚
為勾股較與弦與勾股較之較相乘之
二長方蓋弦自乘方内容四勾股積一
勾股較自乘方積今丁戊己庚既為勾
股較自乘之方若於甲乙丙丁弦自乘
方内減之則所餘甲乙丙庚巳戊磬折
形即與四勾股積相等又於四勾股積
相等之甲乙丙庚己戊磬折形内減辛
乙壬己弦與勾股較之較自乘之方則
尚餘甲辛己戊己壬丙庚二長方折半
則得巳壬丙庚一長方其己壬長即弦
與勾股較之較其己庚闊即勾股較故
以弦與勾股較之較除之而得勾股較
也
正勾股比例
設如有正勾股知勾十二尺求股與弦各幾何
法以正勾股定分之勾三分為一率股
四分為二率今所設之勾一十二尺為
三率推得四率十六尺為股仍以勾三
分為一率弦五分為二率今所設之勾
十二尺為三率推得四率二十尺為弦
也蓋大小兩同式形其相當各界互相
比之比例俱為相當比例四率(見幾何原夲八)
(卷第三節)故正勾股定分之勾三與股四之
比即同於今所設之勾十二與股十六
之比又正勾股定分之勾三與弦五之
比亦同於今所設之勾十二與弦二十
之比也
又捷法以勾十二尺用正勾股定分之
勾三分除之得四尺即知今所設之勾
股形為加四倍之比例乃以正勾股定
分之股四分弦五分各加四倍即得所
求之股弦之各數矣
設如有正勾股知勾股和六十三尺求勾股弦各幾
何
法以正勾股定分之勾三分股四分相
併得七分為一率勾三分為二率今所
設之勾股和六十三尺為三率推得四
率二十七尺為勾若以股四分為二率
即得四率三十六尺為股若以弦五分
為二率即得四率四十五尺為弦也蓋
正勾股定分之勾股和七尺與勾三股
四弦五各相為比即同於今所設之勾
股和六十三尺與勾二十七尺股三十
六尺弦四十五尺各相比之比例也
又捷法以勾股和六十三尺用正勾股
定分之勾三股四相和之七分除之得
九尺即知今所設之勾股形為加九倍
之比例乃以正勾股定分之勾三股四
弦五各加九倍即得所求之各數也
設如有正勾股知勾股弦總和六十尺求勾股弦各
幾何
法以正勾股定分之勾三分股四分弦
五分相併共得十二分為一率勾三分
為二率今所設之勾股弦總和六十尺
為三率推得四率十五尺為勾若以股
四分為二率即得四率二十尺為股若
以弦五分為二率即得四率二十五尺
為弦也
又捷法以勾股弦總和六十尺用正勾
股定分之勾三股四弦五相併之十二
分除之得五尺即知今所設之勾股形
為加五倍之比例乃以正勾股定分之
勾三股四弦五各加五倍即得所求之
各數也
設如有正勾股勾九尺股十二尺求内容方邊幾何
法以股十二尺七歸三因得五尺一寸
四分二釐八毫有餘或以勾九尺七歸
四因亦得五尺一寸四分二釐八毫有
餘為内容方邊也蓋勾三分股四分者
則以勾股和七分為一率勾三分為二
率股四分為三率推得四率為内容方
邊是内容方邊得股七分之三得勾七
分之四也今九尺與十二尺之比仍同
於三分與四分之比故以其分數相求
得内容方邊仍為比例四率也
設如有正勾股勾九尺股十二尺求内容圜徑幾何
法以股十二尺折半得六尺或以勾九
尺取其三分之二亦得六尺即為内容
圜徑也蓋勾三分股四分弦五分者則
於勾股和七分内減弦五分餘二分為
内容圜徑(見勾股容圜第二法)是内容圜徑得股
四分之二得勾三分之二也今九尺與
十二尺之比同於三分與四分之比故
十二尺與六尺之比仍同於四與二之
比而九尺與六尺之比亦仍同於三與
二之比也
設如有正勾股知勾股和二十一尺求内容方邊幾
何
法以正勾股定分比例得勾九尺股十
二尺以勾九尺七歸四因或以股十二
尺七歸三因得五尺一寸四分二釐八
毫有餘即内容方邊也蓋内容方邊得
勾七分之四得股七分之三(見前法)故必
先比例得勾數或股數復比例得内容
方邊也
設如有正勾股知勾股和二十一尺求内容圜徑幾
何
法以正勾股定分之勾三分股四分相
加之七分為一率内容圜徑二分為二
率今所設之勾股和二十一尺為三率
推得四率六尺即内容圜徑也蓋勾三
分股四分弦五分者其内容圜徑為二
分(見前法)故勾股和之七分與内容圜徑
二分之比即同於今所設之勾股和之
二十一尺與内容圜徑六尺之比也總
之正勾股形知一數即得所求之各數
要先以勾三股四弦五求得所知之定
分及所求之定分(如勾股較則以勾三分與股四分相減餘)
(一分又如弦與勾股較之和則以勾股較一分與弦五分相加得六分之類)
乃以所知之定分與所求之定分之比
即同於今所知之數與今所求之數之
比也
設如有正勾股面積九十六尺求勾股弦各幾何
法以正勾股定分之面積六分為一率
勾三分自乘得九分為二率今所設之
勾股積九十六尺為三率推得四率一
百四十四尺為勾自乘之方開方得十
二尺為勾如以正勾股定分之股四分
自乘為二率則得今所設之股自乘之
方如以正勾股定分之弦五分自乘為
二率則得今所設之弦自乘之方各開
方而即得各數矣或得勾而以正勾股
定分之勾股弦各比例之亦可蓋同式
兩勾股形其面積互相為比即同於勾
股形各相當界所作正方形互相為比
(見幾何原夲八卷第四節)故以正勾股定分之面積
六尺與勾股弦各方之比即同於今所
設之面積九十六尺與勾股弦各方之
比也
又捷法以面積九十六尺用正勾股定
分之面積六尺除之得十六尺開方得
四尺即知今所設之勾股弦為各加四
倍之比例乃以正勾股定分之各數各
加四倍即得各數蓋兩直角方面形其
兩方面之比例比之兩界之比例為連
比例隔一位相加之比例(見幾何原夲七卷第五節)
(今勾股為長方之半正方與正方為比長方與長方為比其比例相同並見第)
(六節)故積大十六倍者界必大四倍既知
其大四倍則以正勾股之定分各加四
倍即得矣
設如有正勾股知勾自乘股自乘弦自乘共積四百
五十尺求勾股弦各幾何
法以共積四百五十尺折半得二百二
十五尺為弦自乘方積開方得一十五
尺為弦既得弦則以勾股弦之定分比
例之得九尺為勾得十二尺為股也如
用面積為比例則以弦五分自乘之二
十五分為一率勾三分自乘之九分為
二率今所得之弦自乘方二百二十五
尺為三率求得四率八十一尺為勾自
乘方積開方得九尺為勾若以股四分
自乘之十六分為二率則得四率一百
四十四尺為股自乘方積開方得十二
尺為股也蓋弦自乘之一方既與勾自
乘股自乘之二方等則勾自乘股自乘
弦自乘之三方必與弦自乘之二方等
故折半即得弦自乘之一方而開方得
弦也
御製數理精蘊下編卷十三
