刊誤雜家類二(雜考之屬)
提要
(臣)等謹案刊誤二卷唐李涪撰舊本前有結
銜稱國子祭酒郭忠恕佩觿引此書亦稱李
祭酒涪五代去唐末未遠當得其真惟陸游
渭南集有是書跋曰王行瑜作亂宗正卿李
涪盛陳其忠必悔過及行瑜𫝊首京師涪亦
放死嶺南疑即此人未詳孰是也前有自序
稱撰成五十篇此本惟四十九篇蓋佚其一
其書皆考究典故引舊制以正唐末之失又
引古制以糾唐制之誤多可以訂正禮文下
卷間及雜事如論僅甥旁繆廏薦六字之訛
辨陸法言切韻之誤解論語不問馬之不本
非否音校左𫝊繕完葺牆之完為宇字以及
駁李商隠孔子師老耼老耼師竺乾之妄正
賈耽七曜歷之繆亦頗資博識唐末之人爭
為佻巧而涪獨考證舊聞亦可謂學有根柢
者矣乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
