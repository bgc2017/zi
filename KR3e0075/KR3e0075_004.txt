名醫類案卷四
明江瓘編
癨亂
(琇按謂其病狀揮霍悶亂為邪正交爭之病夏秋多有)
江篁南治從叔於七月間得癨亂症吐瀉轉筋足冷多
汗囊縮一醫以傷寒治之增劇江診之左右寸關皆
伏不應(吐瀉脉伏無礙)尺部極微口渴欲飲冷水(足冷囊縮似屬厥陰)
(口渴亦似少陰引水自救何以辨之曰直中陰經無有上吐轉筋多汗症若少陰頭有汗則死矣)乃
以五苓散與之覺稍定向午猶渴以五苓加麥冬五
味子滑石投之(足冷囊縮似宜急温然口渴飲冷又當清既非傷寒故如此治五苓妙)
(加藥尤妙)更以黃連香薷飲冷進一服次早脉稍出按之
無根人脱形且吃忒手足厥冷(即當温)飲食不入入則
吐大便稍不禁為灸丹田八九壯囊縮稍舒手足稍
温當以理中湯二三服渴猶甚咽疼熱不解時或昏
沉乃以竹葉石膏湯投之而愈(用藥圓轉當熟玩之所謂見病治病)
江應宿治一婦人六月中旬病癨亂吐瀉轉筋一醫投
藿香正氣散加煩躁面赤揭衣臥地予診視脉虚無
力身熱引飲此得之傷暑宜辛甘大寒之劑瀉其火
熱以五苓散加滑石石膏吐瀉定再與桂苓甘露飲
而愈(凡治霍亂俱要辛熱寒涼並用)
一僕夫燕京人縦酒飲食無節病癨亂吐瀉轉筋煩渴
幾殆時六七月淋雨晝夜飲簷溜水數升而愈千金
方云輕者水瘥此偶合古方予目擊其事後路途中
及六合縣見一人服新汲井花水飲之良愈
一人病癨亂欲吐不吐欲瀉不瀉心腹絞痛脉之沉伏
如無此乾癨亂也急令鹽湯探吐宿食痰涎碗許遂
瀉(非吐瀉則死並針刺手足眉心出血為度)與六和湯而愈
瀉
(琇按内傷外感俱能作瀉惟虚寒者可温補餘則隨症施治不可執一)
東垣治一人一日大便三四次溏而不多(胃瀉)有時作瀉
腹中鳴小便黃以黃茋柴胡歸身益智陳皮各三分
升麻六分炙甘草二錢(先生得手處在此)紅花少許(紅花少用入心)
(養血補火以生土引經妙)作一服名曰黃茋補胃湯水二盞煎一
盞稍熱食前服之
一人五更初曉時必溏泄一次此名腎泄以五味子二
兩吳萸半兩(即二神丸)用細粒綠色者二味炒香熟為度
細末之每服二錢陳米飲下數服而愈内經曰腎者
胃之關也關門不利故聚水而生病也
東垣云予病脾胃久衰視聽半失此陰盛乘陽加之氣
短精神不足此言弦脉令虚多言之過陽氣衰弱
不能舒伸伏匿於隂中耳又值淫雨陰寒時人多病
泄利此溼多成五泄故也一曰體重肢痛大便泄并
下者三而小便秘濇思其治法按經云大小便不利
無問標本先分利之又云治溼不利小便非其治也
皆當利其小便必用淡味渗泄之劑利之是其法也
噫聖人之法雖布在方策其不盡者可以意求耳今
客邪寒溼之淫從外而入裏以暴加之若從已上法
度用淡滲之劑病雖即已是降之又降是益其陰而
重竭其陽則陽氣愈削而精神愈短矣是陰重強陽
重衰反助其邪也故必用升陽風藥以羌活獨活柴
胡升麻各一錢防風根半錢炙甘草半錢煎稍熱服
大法云寒溼之勝助風以平之又曰下者舉之得陽
氣升騰而去矣又云客者除之是因曲而為之直也
夫聖人之法可以類推舉一而知百也若不達升降
浮沉之理而概施治其愈者幸也(為後學廣間方便之門)
子和治一人瀉利不止如傾衆以為寒治近二十載(非虚)
(寒可知)脉之兩寸皆滑子和不以為寒所以寒者水也
以茶調散湧寒水五七升又以無憂散瀉水數十行
(當有所去下乃愈)次以淡劑利水道後愈此通因通用法也
一僧藏腑不調三年不愈此洞瀉也以謀慮不决而致
肝主謀慮甚則乘脾脾溼下行乃上湧痰半盆又以
舟車丸濬川散下數行仍使澡浴出汗自是日勝一
日又常以胃風湯白术散調之
郝允治夏英公病泄太醫皆為中虚郝曰風客於胃則
泄(名言)殆藁本湯證也夏駭曰吾服金石等藥無數泄
不止其敢飲藁本乎郝強進之泄止(邵氏聞見錄)
丹溪治一老人右手風攣多年(積痰見症)九月内患泄瀉百
藥不效右手脉浮大洪數此太陰經有積痰肺氣壅
遏不能下降大腸虚而作瀉當治上焦(治上焦妙)用蘿蔔
子擂治漿水蜜探之而吐大塊膠痰碗許隨安
一富兒面黃善啖易飢非肉不食泄瀉一月脉大以為
溼熱當脾困而食少今反形健而多食不渴此必疳
蟲也騐其大便果有蚘令其治蟲而愈至次年夏初
復瀉不痛而口乾朱曰昔治蟲而不治疳故也以去
疳熱之藥白术湯下三日而愈後用白术為君芍藥
為臣川芎陳皮黃連胡黃連入蘆薈為丸白术湯下
禁肉與甜瓜防其再舉
一老人味厚傷脾常脾泄芍藥酒炒一兩白术炒二兩
神曲一兩山查一兩五錢黃芩五錢炒半夏一兩湯
泡為末荷葉飯丸
一老人稟厚形瘦夏末患泄瀉至秋深治不愈神不悴
溺澁少不赤脉澁頗弦膈微悶食減(前案因手風孿見浮大洪數之)
(脉以吐而愈瀉此案脉濇頗弦因䐔微悶而用吐可見不憑在脉)因悟曰必多年沉
積澼在腸胃詢之嗜鯉魚三年無一日缺朱曰此痰
積在肺肺為大腸之藏宜大腸之不固也當澄其源
而流自清以茱萸陳皮青葱鹿苜根生薑濃煎和沙
糖飲一碗探吐痰半升如膠利減半次早又飲之又
吐半升利止與平胃散加白术黃連調理旬日而安
一人性狡躁素患下疳瘡或作或止夏初患自利膈微
悶醫與理中湯悶厥而甦脉濇重取略弦而數朱曰
此下疳之深重者與當歸龍會丸去麝四貼而利減
又與小柴胡去半夏加黃連白芍川芎生薑數貼而
愈(脉與前案同潘弦僅多數耳外症膈微悶亦同而治法各别宜細玩之)
一人暴氣脱而虚頓渴不知人口眼俱閉呼吸甚微殆
欲死急灸氣海飲人參膏十餘觔而愈(烺按此案疑悞入此)
呂滄洲治一人病下利完榖衆醫咸謂洞泄寒中日服
四逆理中等彌劇診其脉兩尺寸俱弦長右關浮於
左關一倍(脾入逆肝)其目外皆如草滋(脉浮色青非風而何)盖知肝
風傳脾因成飱泄非藏寒所致飲以小續命湯減麻
黃加白术三五升痢止續命非止痢藥飲不終劑而
痢止者以從本治故也
一夫人病飱泄彌年醫以休息利治之苦堅辛燥之劑
弗效時秋半脉雙弦而浮(浮弦為風)曰夫人之病盖病驚
風非飲食勞倦所致也肝主驚故虚風自甚因乘脾
而成泄今金氣正隆尚爾至明春病益加法當平木
之太過扶土之不及而泄自止夫人曰儂寓南閩時
平章燕公以銅符密授因失心懼由是疾作公言信
然以黃犉牛肝和以攻風健脾之劑服之踰月泄止
滑伯仁治一人暑月患中滿泄瀉小便赤四肢疲困不
欲舉自汗微熱口渴且素羸瘠衆醫以虚勞將峻補
之伯仁診視六脉虚微曰此東垣所謂夏月中暑飲
食勞倦法宜服清暑益氣湯投三劑而病如失
項彦章治南臺治書郭公久患泄瀉惡寒見風輙仆日
臥密室以氊蒙其首熾炭助之出語咿咿如嬰兒諸
醫作沉寒痼冷治屢進丹附不時騐項診其脉告曰
此脾伏火邪溼熱下流非寒也法當升陽散火以逐
其溼熱乃煮升麻澤瀉柴胡羌活等劑而繼以神芎
丸郭曰予苦久泄今復利之恐非治也項曰公之六
脉浮濡而弱且微數濡者溼也數者脾有伏火也病
由溼熱而且加之以熱劑非苦寒逐之不可法曰通
因通用吾有所試矣頃之利如木屑者三四出即去
氊及炭病旋已
黃子厚治一富翁病泄瀉彌年禮致子厚診療浹旬不
效子厚曰予未得其說求歸一日讀易至乾卦天行
健朱子有曰天之氣運行不息故閣得地在中間如
人弄椀珠只運動不住故在空中不墜少有息則墜
矣因悟向者富翁之病乃氣不能舉為下脱也又作
字持水滴汲水初以大指按滴上竅則水滿筒放之
則水下溜無餘乃豁然悟曰吾能治翁症矣即往至
則為治艾灸百會穴(督脉穴)未三四十壯而泄瀉止矣
(妙法)
虞恒德治一人泄瀉日夜無度諸藥不效偶得一方用
針沙地龍猪苓三味共為細末生葱搗汁調方匕貼
臍上小便長而瀉止
一人吐瀉三日垂死為灸天樞(胃穴)氣海(任穴)二穴立止
石山治一人於幼時悞服毒藥泄痢後復傷食腹痛大
泄不止今雖能飲食不作肌膚每至六七月遇服毒
之時痛泄復作善飢多食胸膈似冷夜間發熱嗜臥
懶語聞淫慾言盜汗陽舉心動驚悸喉中有痰小便
不利大便或結或溏過食則嘔吐瀉泄脉皆濡弱而
緩右脉略大尤覺弱次日左脉三五不調或一二至
緩三五至駛右脉如舊緩弱左脉不調者此必淫慾
動其精也右脉尤弱者由於毒藥損其脾也理宜固
腎養脾遂以人參錢半白术茯苓芍藥黃茋麥冬各
一錢歸身澤瀉各八分黃栢知母山查各七分煎服
旬餘而安(博按此案舊刻微悮)
一人年五十餘形色蒼白五月間與人爭辨冒雨勞役
受飢且有内事夜半忽病發熱惡食上吐下瀉昏悶
煩躁頭身俱痛(此症頭身俱痛症之不可恃也如是夫)因自發汗汗遂
不止遣書云脉皆洪數汪曰脉果洪數乃危症矣盖
吐瀉内虚汗多表虚兼之脉不為汗衰亦不為瀉減
在法不治但古人云治而不活者有矣未有不治而
活者令用人參五錢以救裏黃茋五錢以救表白术
三錢乾薑七分甘草五分以和中安胃白茯苓一錢
陳皮七分以清神理氣(用理中湯)水煎不時温服一酒杯
看其病勢如何服至六七貼則見紅斑(吐瀉之後見斑)而四
肢尤甚面赤身及四肢脹悶告急於汪汪曰斑症自
吐瀉者多吉謂邪從上下出也但傷寒發斑胃熱所
致今此發斑由胃虚而無根失守之火遊行於外也
可補而不可瀉可温而不可凉(妙斷宜詳味之)若用化斑湯
升麻元參之類則死生反掌矣仍令守前方服十餘
貼諸症悉減斑則成瘡肢腫亦消而愈(博按此案舊刻脱悮)
一孩孟秋泄瀉晝夜十數度醫用五苓散香薷飲胃苓
湯加肉蔲罔效汪曰此兒形色嬌嫩外邪易入且精
神倦怠明是胃氣不足而為暑熱所中胃虚挾暑安
能分别水榖今專治暑而不補胃則胃愈虚邪亦著
而不出經曰壯者氣行則愈怯者著而成病是也令
濃煎人參湯飲之初服三四匙精神稍回再服半盞
泄瀉稍減由是繼服數次乳進而病愈
虞雍公并甫紹興間自渠州守召至行在憩北郭外接
待院因道中冒暑得泄痢連月重九夢至一處類神
仙居一人被服如仙官延之坐視壁間有韻語藥方
一紙讀之數遍其詞曰暑毒在脾溼氣連脚不瀉則
痢不痢則瘧獨煉雄黃蒸餅和藥甘草作湯服之安
樂别作治療醫家大錯(用之已見竒驗)夢回尚能記即錄之
盖治暑泄方也如方服遂愈
乾道中江西有一士人赴調都下遊西湖民間一女子
明豓動人求之於其父母重幣不納歸家不復相聞
又五年赴調尋舊遊茫無所覩悵然空還忽遇女子
於中途呼揖問訊甚喜扣其徙舍之由女曰我久適
人夫坐庫事繫獄未解子能過我茶否士欣然並行
過旅館女曰此可棲止無庸至吾家留半歲將欲挾
以偕逝女始斂袵曰向自君去憶念之苦感疾而亡
今非人也無由陪後乘但陰氣侵君深當暴瀉宜服
平胃散補安精血士聞語驚惋曰藥味皆平何得功
效女曰中用蒼术去邪氣乃為上品(夷堅志)
有人每日早起須大瀉一行或時腹痛或不痛空心服
熱藥亦無效後一智者察之令於晩食前更進熱藥
遂安如此常服竟無恙盖暖藥雖平旦空服至晩藥
力已過一夜陰氣何以敵之於晩間再進熱藥則一
夜暖藥在腹遂可以勝陰氣凡治冷疾皆如此例
有人久患泄瀉以暖藥補脾及分利小水百法治之不
愈醫診之心脉獨弱以益心氣藥補脾藥服之遂愈
盖心火也脾土也火生土脾之旺賴火之燥(此少火生氣之)
(說)心氣不足則火不燥脾土受溼故令泄瀉今益心
補脾而又能去溼豈有不效者
有人患泄瀉作冷作積作心氣不足治之及服硫黃附
子甚多皆不效因服火杴丸而愈此腸胃有風冷也
胃風湯兼服煖藥亦佳
有人患脾泄諸治不瘥服太山老李炙肝散而愈乃白
芷(升胃)白术白芍(平肝)桔梗四味也
歐陽文忠公常患暴下國醫不能愈夫人云市人有此
藥三文一貼甚效公曰吾輩藏府與市人不同不可
服夫人使以國醫藥雜進之一服而愈召賣者厚遺
之求其方但用車前子一味為末米飲下二錢匕云
此藥利水道不動真氣水道利清濁分榖臟自止矣
(良方)
一男子夜數如厠或教以生薑一兩碎之半夏湯洗與
大棗各三十枚水一升磁瓶中慢火燒為熟水時時
呷之數日便愈盖半夏今人惟知去痰但不言益脾
盖能分水故也脾惡溼溼則濡而困困則不能制水
經曰溼勝則瀉是也
程明祐治一人下泄勺水粒米不納服湯藥即嘔程診
之曰病得之飲酒脾惡溼湯藥滋溼矣以參苓白术
和粳米為糕食之病旋已所以知其人溼得之飲酒
過多切其脉濡緩而弱脾傷於溼也
薛立齋治進士劉華甫停食腹痛泄黃吐痰服二陳山
梔黃連枳實之類其症益甚左關弦緊(諸緊為寒)右關弦
長乃肝木剋脾土用六君加木香治之而愈若食已
消而泄未已宜用異功散以補脾胃如不應用補中
益氣升發陽氣凡泄利色黃脾土虧損真氣下陷必
用前湯加木香豆蔲温補如不應當補其母宜八味
丸
光祿柴黼菴善飲泄瀉腹脹吐痰作嘔口乾此脾胃之
氣虚先用六君加神曲痰嘔已止再用補中益氣加
茯苓半夏瀉脹亦愈此症若溼熱壅滯當用葛花解
酲湯分消其溼溼既去而瀉未已須用六君加神曲
實脾土化酒積然雖因酒而作實緣脾土虚弱不可
專主溼熱
錢可久素善飲面赤痰盛大便不實此腸胃溼痰壅滯
用二陳芩連山梔子枳實乾葛澤瀉升麻一劑吐痰
甚多大便始實此後日以黃連三錢泡湯飲之而安
但如此稟厚不多耳
薛已治一儒者善飲便滑溺濇食減胸滿腿足漸腫症
屬脾腎虚寒用加減金匱腎氣丸食進腫消更用八
味丸胃強脾健而愈
一羽士停食泄瀉自用四苓黃連枳實麯蘖益甚薛曰
此脾腎泄也當用六君加薑桂送四神丸不信又用
沉香化氣丸一服臥牀不食咳則糞出幾至危殆終
踐薛言愈盖化氣之劑峻厲猛烈無經不傷無臟不
損豈宜輕服
一人年六十面帶赤色吐痰口乾或時作瀉春就診謂
薛曰僕之症或以為脾經溼熱痰火作瀉率用二陳
黃連枳實神曲麥芽白术柴胡之類不應何也薛脉
之左關弦緊腎水不能生肝木也右關弦大肝木乘
脾土也此乃脾腎虧損不能生剋制化當滋化源不
信薛謂其甥朱太守陽山曰令舅不久當隕於痢次
年夏果患痢而殁
長洲朱紹患肝木剋脾土面赤生風大臟燥結炎火衝
上久之遂致臟毒下血腸鳴溏瀉腹脹喘急馴至絶
榖瀕殆諸醫方以枳實黃連之劑投之輾轉增劇薛
診之曰此脾腎兩虛内真寒而外虚熱法當温補遂
以人參白术為君山藥黃茋肉果薑附為臣茱萸骨
脂五味歸苓為佐治十劑俾以次服諸醫皆曰此火
病也以火濟火可乎服之浹旬盡劑而血止諸疾遄
已先是三年前先生過紹謂曰爾面部赤風脾胃病
也不治將深紹怠緩以須疾發又惑於衆論幾至不
救
羅山人治王厚宇一婢年三十餘長夏患泄瀉身凉四
肢厥冷晝夜數次皆完穀不化清水如注飲食下咽
即泄出不變已經六七日一醫用藥不效謂腸直症
在不治請羅視之六脉沉伏無力而澁乃脾虚受溼
為肝木所乘乃五泄之一非怪証也法當健脾疎風
燥溼升提其下陷之氣以五苓散加蒼术羌活防風
炮薑半夏厚朴芍藥(加藥妙)一服十去七八再以二陳
加二术砂仁白芍厚朴麯蘖調理數劑而安
程仁甫治一婦人七十歲清閒厚味六月患吐瀉腹痛
口渴倦怠三日夜不止先醫用藿香正氣散不效程
診六脉滑數不勻曰暑令西照受熱眀矣吐瀉三日
夜脾胃傷矣用六君去甘草加麥芽山查薑連藿香
烏梅煎熟徐徐服之再用香連丸頓止
江篁南治一人病瀉困倦胸滿脹江切其脉告曰此寒
凉傷脾胃也以四君加陳皮香附山查枳實薑棗蓮
實數劑而安病者曰某嘗夏秋患滯下已而作瀉腹
痛醫以茱萸補骨脂作丸服三四兩不效更醫以三
黃丸服過五兩食減又更一醫以菊花芩連等藥投
之一日作七八度遂病如是所以知其人脾胃傷者
六脉浮大而右關尤甚也(論脉妙)
江應宿治余氏僕年十七歲五月初患泄瀉至六月骨
瘦如柴粒米不入者五日矣將就木診其脉沉細濡
弱而緩告其主曰溼傷脾病也用五苓散加參术各
三錢不終劑而索粥三劑而愈
黃水部新陽公患脾腎泄十餘年五鼓初必腹痛數如
厠至辰刻共四度巳午腹微痛而泄凡七八度日以
為常食少倦怠嗜臥診得右關滑數左尺微弦無力
此腎虚而脾中有積熱病也投黃連枳术丸腹痛除
漸至天明而起更與四神丸八味丸滋其化源半年
飲食倍進而泄愈矣
痢
(琇按經名腸澼又名滯下亦内傷外感兼有之候)
唐貞觀中張寳藏為金吾長上嘗因下直歸櫟陽路逢
少年畋獵割鮮野食倚樹歎曰張寳藏身年七十未
嘗得一食酒肉如此者可悲哉傍有僧指曰六十日
内官登三品何足歎也言訖不見寳藏異之即時還
京師太宗苦氣痢諸治不效即下詔問殿庭左右有
能治者重賞之寳藏曾困其疾即具疏以乳煎蓽撥
方上服之立瘥宣下宰臣與五品官魏徵難之逾月
不進擬上疾復發問左右曰吾前飲乳煎蓽撥有功
復命進之一啜又平因思曰嘗令進方人五品官不
見除授何也徵懼曰奉詔之際未知文武二吏上怒
曰治得宰相不妨已授三品官我天子也豈不及汝
耶乃厲聲曰與三品文官授鴻臚寺卿時正六十日
矣其方每服用牛乳半升蓽撥三錢匕同煎減半空
腹頓服(獨異志)
東垣治一老僕面塵脱色神氣特弱病脱肛日久服藥
未效復下赤白膿痢作裏急後重白多赤少不任其
苦求治曰此非肉食膏粱必多蔬食或飲食不節天
氣雖寒衣盖猶薄不禁而腸頭脱下者寒也真氣不
禁形質不收乃血滑脱也此乃寒滑氣泄不固故形
質下脱也(妙斷)當以澁去其脱而除其滑惟醋之味固
氣上收以大熱之劑而除寒水陽以補氣之藥升陽
益氣用御米殼去蒂萼蜜炒橘皮已上各五分乾薑
炮六分訶子煨去核七分為細末都作一服水二盞
煎減半空心熱服(從來痢無止法此案當玩神色及日久未效句可悟醫理之無方體)
(也)
一人腸澼下血另作一𣲖其血唧出有力而遠射四散
如篩春中血下行腹中大作痛乃陽明氣衝熱毒所
作也當升陽去溼熱和血脉以陳皮二分熟地歸身
蒼术秦芁桂各三分生地丹皮生甘草各五分升麻
七分炙甘草黃茋各一錢白芍一錢五分名曰升陽
去熱和血湯作一服水四盞煎至一盞空心稍熱服
一人腸澼下血色紫黑腹中痛腹皮惡寒右關弦按之
無力而喜熱物熨之内寒明矣以肉桂一分桂枝四
分丹皮柴胡葛根益智仁半夏各五分歸身炙甘草
黃茋升麻各一錢白芍一錢半乾薑少許名曰益智
和中湯都作一服水三盞煎至一盞温服
一人太陰陽明腹痛大便常泄若不泄即秘而難見在
後傳作溼熱毒下鮮紅血腹中微痛脇下急縮脉緩
而洪弦中之下得之按之空虚以蘇木一分藁本益
智各二分熟地炙甘草三分當歸身四分升麻柴胡
各五分名曰和中益胃湯作一服空心温服
一人因傷冷飯水泄一夜十數行變作白痢次日其痢
赤白腹中㽲痛減食熱躁四肢沉困無力以生黃芩
三分當歸身四分肉桂炙甘草各五分猪苓茯苓各
六分澤瀉一錢白芍一錢半蒼术生薑升麻柴胡各
二錢分作二服食前稍熱服
海藏治楊師三朝三大醉至醒發大渴飲冷水三巨杯
次又飲冷茶三碗後病便鮮血四次約一盆先以吳
茱萸丸翌日又與平胃五苓各半散三服血止復變
白痢又與神應丸四服白痢乃止其安如初或曰何
為不用黃連之類以解毒所用者温熱之劑海藏曰
若用寒凉其疾大變難療寒毒内傷復用寒藥非其
治也况血為寒所凝浸入腸間而便下得温乃行所
以用温熱其血自止經曰治病必求其本此之謂也
胃既温其血不凝而自行各守其鄉也
衍義云有一男子暑月患血痢醫妄以凉藥逆治專用
黃連阿膠木香治之此藥始感便治則可今病久腸
虚理不可服踰旬幾至委頓故曰理當别藥知是論
之誠在醫之通變矣循經則萬無一失引此為例餘
皆倣此暑月久病血痢不用黃連陰在内也
宋孝宗嘗患痢衆醫不效德壽憂之過青宫偶見小藥
肆遣使問其能治痢否對曰專科遂宣之請得病之
由語以食湖蠏多故致此疾遂令診脉曰此冷痢也
遂進一方用蓮藕一味不拘多少取新採者為佳細
搗取汁以熱酒調服搗時用金杵臼酒調服數次而
愈德壽大喜就以金杵臼賜之仍命擢醫官人呼為
金杵臼嚴防禦家云(仇遠稗史)
參政陸公容嘗於客座聞一醫者云酒不宜冷飲陸頗
訝之謂其未知丹溪之論而云然耳二三年後秋間
陸偶得痢疾延此醫治之云公得非多飲冷酒乎陸
以實告謂信丹溪之論暑月常飲冷醇酒醫云丹溪
但知熱酒之為害而不知冷酒之為害尤甚也服藥
數劑而止
羅謙甫治廉臺王千戶年四十五領兵鎮漣水此地卑
溼因勞役過度飲食失節至秋深瘧痢並作月餘不
愈飲食全減形羸瘦仲冬輿疾歸羅診脉弦細而微
如蛛絲身體沉重(溼也)手足寒逆(寒也)時復麻痺(虚)皮膚
痂疥如癘風之狀無力以動心腹痞滿嘔逆不止皆
寒溼為病久淹(斷之寒溼妙宜細玩之)真氣衰弱形氣不足病
氣亦不足鍼經云陰陽皆不足也鍼所不為灸之所
宜内經曰損者益之勞者温之十劑云補可去弱先
以理中湯加附子温養脾胃散寒溼澁可去脱養臟
湯加附子固腸胃止瀉痢仍灸諸穴以併除之經云
府會太倉即中脘也先灸五七壯以補養脾胃之氣
進美飲食次灸氣海百壯生發元氣滋榮百脉充實
肌肉復灸足三里胃之合也三七壯引陽氣下交陰
分亦助胃氣後灸陽輔(足少陽膽穴)二七壯接續陽氣令
足脛温煖散清溼之邪迨月餘病氣去神完如初
有人患痢赤白兼下或純白純赤百藥不愈者病久服
藥已多治痢多用毒藥攻擊致臟氣不和所以難愈
史載之用輕清和氣藥與之遂愈屢試有驗(病久百藥不效)
(所以清補取效若初起則又當别論)其方用罌粟殼蜜炙人參白术茯
苓川芎甘草炙黃茋等分為細末二錢水一盞生薑
棗烏梅半箇煎八分温不拘時
憲宗賜馬總治瀉痢腹痛方以生薑和皮切碎如粟米
大用一大盞并芽茶相等煎服之元祐二年文潞公
得此疾百藥不效用此方而愈
丹溪治一小兒八歲下痢純血作食積治用蒼术白术
黃芩白芍滑石茯苓甘草陳皮神曲煎湯下保和丸
一人患痢後甚逼迫正合承氣症朱曰氣口脉虚形雖
實而面黃稍白必平昔過飽胃傷遂與參术陳皮芍
藥等補藥十餘貼三日後胃氣稍完與承氣湯二貼
而安若不先補雖愈未免瘦憊
一人患痢善食易飢朱曰當調補自養豈可恣味戕賊
令用熟蘿蔔喫粥調理而安
一人患痢久不愈脉沉細弦促右為甚日夜數十行下
清涕有紫黑血絲食少朱曰此瘀血痢也凡飽食後
疾走或極力呌號毆跌多受疼痛大怒不泄補塞太
過火酒火肉皆致此病此人以非罪受責故也乃以
乳香没藥桃仁滑石佐以木香㯽榔神曲糊丸米飲
下百丸再服大下穢物如爛魚腸二三升愈此方每
用之不加大黃則難下
一老人面白脉弦數獨胃脉沉滑因飲白酒作痢下淡
水膿血腹痛小便不利裏急後重參术為君甘草滑
石㯽榔木香蒼术為佐使煎湯下保和丸三十粒次
日前症俱減獨小便未利以益元散服之而愈
一人飲水過多腹脹瀉痢帶白用蒼术白术厚朴茯苓
滑石煎湯下保和丸
一人年踰五十夏間患痢腹微痛所下褐色後重頻併
食減或微熱脉弦而澁似數且稍長喜不浮大兩手
相等神氣大減朱曰此憂慮所致心血虧脾氣弱耳
以參术為君歸身陳皮為臣川芎白芍炒茯苓為佐
使時暄熱甚少加黃連二日而安
一壯年奉養厚夏秋患痢腹大痛或令單煮乾薑與一
貼痛定屢痛屢服之而定八日服乾薑三觔左脉弦
而稍大似數右脉弦而大稍減亦似數重取似緊朱
曰必醉飽後食寒凉太多當作虚寒治之因服乾薑
多以四物去地黃加參术陳皮酒紅花茯苓桃仁煎
入薑汁飲之一月而安
一婦年近四十秋初尚熱患痢腹隱痛夜重於日全不
得臥(虚)食減口乾不飲已服靈砂二貼矣兩手脉皆
濇且不勻憊甚飲食全減用四物湯倍加白术為君
陳皮佐之十貼愈以上三症乃大虚寒者若因其逼
迫而用峻劑豈不誤哉
一人年五十質弱多怒暑月因怒後患痢口渴自飲蜜
水病緩數日後脉稍大不數令以參术湯調益元散
飲之痢減數日後倦甚發欬逆知其久下陰虚令守
前藥痢尚未止以煉蜜與之衆欲用薑附朱謂陰虚
服之必死待前藥力到自愈又四日欬逆止痢除
滑伯仁治二婢子七八月間同患滯下診視一婢脉鼓
急大熱喘悶曰此婢不可療一婢脉洪大而虚軟微
熱(熱雖微亦當解表)且小便利滑曰此婢可治即下之已而
調以苦堅之劑果一死一愈
一婦盛暑患洞泄厥逆悪寒胃脘當心而痛自腹引脇
轉為滯下嘔噦不食人以中暑癨亂療之益劇攖寧
生論其脉三部俱微短沉弱不應呼吸曰此陰寒極
矣不亟温之則無生理内經雖曰用熱遠熱又曰有
假其氣則無禁也於是以薑附温劑三四進間以丹
藥脉稍有力厥逆漸退更服薑附七日諸症悉去遂
以丸藥除其滯下而臟腑自安矣
劉宗序治一富人年三十時七月間患血痢日夜百餘
度(日夜百餘度即當温補)肚腹中㽲痛醫悉用芩連阿膠粟殼
之劑皆不效反增劇劉脉之曰脾胃受傷苦用寒涼
病安得愈投以四君子湯加乾薑附子其夕病減半
旬日而愈或問其故劉曰病者夏月食冰水瓜果太
多致令脾胃傷冷血不行於四肢八脉滲入腸胃間
而下吾所用附子乾薑補中有發散其所傷冷毒故
得愈也王汝言雜著有云芩連芍藥為痢疾必用之
品豈其然乎此脾胃傷冷致痢禁用寒凉也
傅滋治一人年近四十患下血或以痔治百治不效詢
之因厚味所致因悟此必食積也遂以保和丸加白
术服之(加白术即大安丸)漸愈後又治數人皆驗
有人日飲酒遂成酒痢骨立不食但飲酒一二盞痢作
幾年矣因與香茸丸一兩服遂止盖麝能治酒毒也
壺仙翁治四川高太守命婦病滯下腹痛腰脹召翁診
其脉曰此氣血滯鬱而然當調經和氣經調氣和則
痢自止所以知其病者切其脉沉而滯循其尺尺濇
沉滯則氣不和濇則精血傷病得積菀而強食故氣
血俱傷乃投以四物五苓木香痛少止倍當歸經通
而滯下已
虞恒德治一人年五十夏秋間得痢疾月餘服藥而少
愈穢積已盡但糟粕不實晝夜如厠六七次兼脱肛
不安又半月諸藥不效虞以祖方用池塘中鼈一箇
如法修事多用生薑米&KR1458;作羹入砂糖一小塊不用
鹽醬熟煮喫一二碗三日不登厠大腸自此實矣肛
門亦收而不脱盖此症緣脾土受虚致肺與大腸俱
失化源之所滋養故大腸不行收令也此母令子虚
耳鼈乃介蟲屬金有土性温能補脾肺又况肺悪寒
先得芩連等寒凉之味已多今用生薑之辛以補肺
金用砂糖之甘以補脾土肺氣既實其大腸亦隨而
實故得以行收令也
一婦患滯下晝夜五十餘起後重下迫且姙九月衆醫
率為清暑散滯痛苦尤甚滑診之曰須去下滯衆以
姙難之滑曰經云有故無損亦無損也動則正産乃
以消滯導氣丸藥進之得順利再進滯去繼以清暑
利溲苦堅之劑病愈而孕果不動足月乃産
徐可豫治會稽老銕楨病寒疾十七日變滯下一晝夜
百餘度他醫視疾曰元氣脱矣已而徐切脉告曰頃
吾於西門視一劇證其脉與公等然公七日當起彼
不出三日當殂遂投劑至期果獲平復而越三日者
殂矣
汪石山治一婦病痢瘦弱久伏枕粥食入胃即腹痛嘔
吐必吐盡所食乃止由是粒食不下咽者四十餘日
醫皆危之汪診曰病與脉應無慮也不勞以藥惟宜
飼以米飲使胃常得榖氣白露節後症當獲安如期
果愈
一婦人年踰五十病痢半載餘醫用四物凉血之劑及
香連丸愈增胃脘腹中痛甚裏急後重下痢頻併噯
氣亦或欬嗽遍身煩熱汪診之脉皆細弱而數曰此
腸胃下久而虚也醫用寒凉愈助降下之令病何由
安經云下者舉之虚者補之以參术為君茯苓芍藥
為臣陳皮升麻為佐甘草為使研末(研末妙胃虚非煎劑所宜)每
服二錢清米飲調下一日二次或三次乃安
一人八月患滯下醫用調胃承氣大承氣湯下之不利
汪視之面色痿黃食少無味大便不通惟後重甚痛
脉皆細弱近滑(細弱為氣滑為氣滯)右脉覺弱汪曰此氣滯非
血滯也醫用硝黃利血宜其氣滯於下而愈不通矣
遂令吞黃連(清熱)阿膠(養血)丸再用蓮子升麻(提氣)白芍黃
苓枳殼(行滯)歸身煎服而安後用白术人參各二两白
芍陳皮山查各一兩為末粥丸常服調理
石山兄年踰六十蒼古素健九月患滯下自用利藥三
貼病減延至十月後重未除滯下未止診之脉皆濡
散頗緩初用人参二錢歸身升麻白芍桃仁黃茋各
一錢㯽榔五分煎服後重已除再減桃仁㯽榔加白
术錢半滯下亦定惟糞門深入寸許近後尾閭穴傍
内生一核如梅頗覺脹痛不爽汪曰此因努責氣血
下滯於此耐煩數日膿潰自安果如所言後服槐角
丸痔痛如故仍用人參三錢歸茋升麻等劑而愈
一人病滯下腹痛後重日夜四五十行診之脉皆濡弱
近駛(駛為血熱)曰此熱傷血也以四物加㯽榔大黃下之
四五行腹痛稍減後重不除仍用前方除大黃服十
餘貼繼吞香連丸獲安
吳茭山治一婦長夏患痢痛而急迫其下黃黑色諸醫
以薷苓飲倍用枳殼黃連其患愈劇吳診其脉两尺
緊(諸緊為寒)而濇(濇為血少)知寒傷榮也問其病由乃行經之
時因渴飲冷水一碗遂得此症盖血被冷水所凝瘀
血歸於大腸熱氣所以墜下故用桃仁承氣湯内加
馬鞭草元胡索(何以不加桂)一服次早下黑血升許痛止
臟清次用調脾活血之劑其患遂痊此盖經凝作痢
不可不察也(此案竒有下痢色如墨者)
俞子容治王一山年六十餘因多食蠏蓄毒在臟秋患
大便膿血日夜三四十度醫率用止血之劑不效延
及半載氣血漸弱飲食漸減肌肉漸瘦服熱藥則腹
愈痛血愈下服涼藥則瀉注諸醫技窮(如遇此症温凉不效當思)
(調元化毒)俞治之遂用人參一两椿白皮五錢甘草一錢
半一服病減十之五二服飲食如常脉息平和矣
薛已治一婦人五月患痢日夜無度(虚)小腹墜痛發熱
悪寒用六君子湯送香連丸二服漸愈仍以前湯送
四神丸四服全愈至七月中怠惰嗜臥四肢不收體
重節痛口舌乾燥飲食無味大便不實小便頻數灑
淅悪寒悽慘不樂此脾肺之虚而陽氣寒不伸也用
升陽益胃湯而痊
少宗伯顧東江停食患痢腹痛下墜或用疏導之劑兩
足腫脹飲食少體倦煩熱作渴脉洪數按之微細以
六君加薑桂各二錢吳萸五味各一錢煎熟冷服之
睡覺而諸症頓退再劑全退此假熱而治之以假寒
也
太常邊華泉公嘔吐不食腹痛後重自用大黃等藥一劑
腹痛益甚自汗發熱昏憒脉大(虚)用參术各一兩炙
甘草炮薑各三錢升麻一錢一服而甦又用補中益
氣加炮薑二劑而愈
廷評曲汝為食後入房翌午腹痛去後似痢非痢次日
下皆膿血煩熱作渴神思昏倦用四神丸一服頓減
又用八味丸料加五味吳萸骨脂肉蔲二劑全愈(非痢)
(必大小便牽痛如無大小便牽痛初起豈有投四神丸之理此案不過指學者之迷耳因倒變通在乎人)
(之神明不然是死於立齋先生言下矣)
通判汪天錫年六十餘患痢腹痛後重熱渴引冷飲食
不進用芍藥湯内加大黃一兩四劑稍應仍用前藥
大黃減半數劑而愈此等元氣百無一二(此說在膏粱自奉者)
(則然非可以概天下之病也)
一老人素以酒乳同飲去後似痢非痢胸膈不寬用痰
痢等藥不效薛思本草云酒不與乳同飲為得酸則
凝結得苦則行散乃以茶茗為丸時用清茶送三五
十丸不數服而瘥
一老婦食後因怒患痢裏急後重屬脾氣下陷與大劑
六君加附子肉蔲煨木香各一錢吳茱萸五分骨脂
五味各一錢五分二劑諸症悉退惟小腹脹悶此肝
氣滯於脾也與調中益氣加附子木香五分四劑而
愈後口内覺鹹此腎水泛與六味地黃丸二劑頓愈
(此等治法何由真知其属脾氣下陷不明言所以然之故實足以誤後學)
薛母年八十仲夏患痢腹痛作嘔不食熱渴引湯手按
腹痛稍止脉鼓指(即鼓指已属虚况八十之老人耶)而有力真氣虚
而邪氣實也急用人參五錢白术茯苓各三錢陳皮
升麻附子炙甘草各一錢服之睡覺索食脉症頓退
再劑而安此取症不取脉也凡暴症毋論其脉當從
其症(亦有暴病當從脉者)石閣老太夫人其年歲脉症皆同彼
乃專治其痢遂致不起
方蔭山治一小兒八歲患滯下每夜百度食入即吐乃
以熟麫作果分作二片以一片中空之用木鼈子三
箇去殼搗如泥加麝香三厘填入果心貼臍上外以
帕繫上用熱鞋熨之(噤口痢外治神方)待腹中作響喉中知
有香氣即思食能進是夜痢大半二三日漸愈後以
此治噤口痢多驗
江篁南治吳元靜患痢腹痛用煎藥下二次又用巴豆
丸更下二次即覺怕風不安(下後非又感冒也然何以怕風曰肺大腸為表)
(裏裏虚則表亦虚故怕風雖然藥中必配解表之品)五日後診之脉左三部俱
弦左關浮弱而濇証見悪風自汗肢節痛(似表症)裏急
後重用參茋歸术枳殼㯽榔砂仁山查陳皮防風甘
草扁豆神曲芩連木香加薑一片一服遂不畏風汗
止腹痛頓除後重亦減二服而愈
江應宿治許翰林潁陽公令叔年六十三歲患血痢三
越月四肢面目浮腫血水淡如莧菜汁漏下不知諸
藥不效粒米不進者五日診其脉沉細代絶(沉細代絶豈有)
(不用温補之理)即告之曰六脉代絶而少隂脉久久如蛛絲
至者胃中有寒溼也寒溼傷脾脾虚則不能攝血歸
源而下行胃寒則不能食也投人參白术各二錢為
君茯苓澤瀉木瓜各八分為臣以補脾滲溼當歸五
分和血炮薑附子為佐散寒溼甘草升麻舉下陷之
元氣一匕而飲食進再飲而血減用樗根白皮人參
等分為丸每空心滚水送三五十丸三服而愈
嘔吐
(琇按經曰諸逆衝上皆属于火症用燥熱極宜詳慎)
錢仲陽治王子病嘔泄他醫以剛劑加喘焉乙曰是本
中熱脾且傷燥之將不得前溲與之石膏湯王不信
謝去信宿寖劇竟如言而效
滑伯仁治一婦病反胃每隔夜食飲至明日中昃皆出
不消化他醫悉試以暖胃之藥罔效滑視脉在肌肉
下(即沉)且甚微而弱竊揆諸醫用藥於病無遠何至罔
效心歉然未決一日讀東垣書謂吐證有三氣積寒
也上焦吐者從於氣中焦吐者從於積下焦從於寒
脉沉而遲朝食暮吐暮食朝吐小溲利大便秘為下
焦吐也法當通其秘温其寒復以中焦藥和之滑得
此說遂復往視但大便不秘專治下焦散寒以吳萸
茴香為君丁桂半夏為佐服至二三十劑而飲食晏
如所謂寒淫所勝平以辛熱是也
丹溪治一人年五十餘因溼氣嘔吐酸水如醋素飲酒
以二陳湯加白术蒼术砂仁藿香黃連二貼而安
一少年好酒每早嘔吐以瓜蔞貝母梔子(炒)石膏(煅)香
附南星神曲(炒)山查一兩枳實薑黃蘿蔔子連翹石
&KR1838;半兩升麻二錢半神曲糊丸服
項彦章治建康萬夫長廉君病醫投薑桂愈甚診其脉
告曰此得之酒病當噦作聲食入即出而後溲不利
(此關格病)廉曰然予生平所嗜燒酒乃進葛花觧酲加黃
芩飲三升所勢減衆醫以藥性過寒交沮之項以論
不協辭去歎曰實實而虚虚過二月當入鬼錄矣果
驗所以知廉病者切其脉細數而且滑數為熱滑為
嘔為胃有物酒性大毒大熱而反以熱劑加之是以
火濟火也且溲秘為陽結今反治故二月死也
史載之治朱思古眉州年三十歲得疾不能食聞葷腥
即嘔惟用大鐺旋煮湯沃淡飯數數食之醫莫能治
史曰俗輩不讀醫經而妄欲療人之疾可歎也君之
疾正在素問經中名曰食挂凡人之肺六葉舒張而
盖下覆於脾子母氣和則進食一或有戾則肺不能
舒脾為之敝故不嗜食遂授一方清氣潤肺為治服
之三日病者鼻聞肉味覺香取啖之甚美此事宋人
載於傳記余考之岐黃書皆無食挂之說或記者假
托耳或史公大言以欺世歟皆未可知也
虞恒德治一婦年將三十産後因食傷致胃虚不納榖
四十餘日矣聞榖氣則悪心而嘔聞藥氣亦嘔求治
虞曰藥不能入口又將何法以治之乎懇求不已遂
用人參白术茯苓各一錢甘草二分陳皮藿香砂仁
各五分炒神曲一錢十年以上陳倉米一合順流水
二大盞煎沸泡伏龍肝研細攪渾放澄清取一盞加
薑棗同煎前藥至七分稍冷服(看他用藥輕重之法)此藥遂納
而不吐别以陳倉米煎湯時時嚥之日進前藥二三
服漸能喫粥而安後以此法治十數人悉驗
汪石山治一人年三十形瘦淡紫纔覺氣壅腹痛背
脹則吐腹中氣塊翻動嘈雜數日乃吐黑水一盥盆
而作酸氣吐後噯氣飲食不進過一二日方食大便
二三日不通小便一日一次常時難向右臥(此症不同于弱)
(症)午後怕食食則反飽脹痛行立坐臥不安日輕夜
重二年後汪診之脉皆浮弦細弱曰此脾虚也脾失
健運故氣鬱而脹痛吐黑水者盖因土虚不能制水
故膀胱之邪乘虚而侮其脾土經曰以不勝侮其所
勝是也酸者木之所司脾土既虚水挾木勢而凌之
焉醫作痰治而用二陳剛劑則脾土愈虚又作血治
而用四物柔劑則是以滯益滯又作熱治而用黃連
解毒則過於苦寒又作氣治而用丁沉藿香則過於
香燥俱不中病(辨駁精切詳明)遂以人參三錢黃茋一錢半
歸身一錢香附陳皮神曲各七分黃芩甘草各五分
吳萸三分煎服旬餘又犯油膩病作如前而尤重仍
以前方加減或湯或丸散服至半年而愈
薛已治大司馬王浚川嘔吐宿滯臍腹痛甚手足俱冷
脉微細用附子理中丸一服愈甚脉浮大按之而細
用參附湯一劑而愈(用而愈甚復投而愈始信藥力有輕重耳今人用而不愈即不)
(肯再投矣欲其疾之瘳也難哉)
趙吏部文卿患嘔吐不止吐出皆酸味氣口脉大於人
迎二三倍速薛投劑薛曰此食鬱在上宜吐不須用
藥乃候其吐清水無酸氣寸脉漸減尺脉漸復翌早
吐止至午脉皆平復不藥自愈
一儒者場屋不利胸膈膨悶飲食無味服枳术丸不時
作嘔用二陳黃連枳實痰湧氣促加紫蘇枳殼喘嗽
腹脹加厚朴腹皮小便不利加㯽榔蓬术泄瀉腹痛
悉屬虚寒用六君加薑桂二劑不應更加附子一錢
二劑稍退數劑十愈六七乃以八味丸全愈(博按此案舊刻)
(脫悮)
一上舍嘔吐痰涎發熱作渴胸膈痞滿或用清氣化痰
降火前症益甚痰涎自出薛曰嘔吐痰涎胃氣虚寒
發熱作渴胃不生津胸膈痞滿脾氣虚弱須用參茋
歸术之類温補脾胃生發陽氣諸病自退渠不信仍
服前藥虚症悉至復請治薛曰飲食不入吃逆不絶
泄瀉腹痛手足逆冷是謂五虚煩熱作渴虚陽越於
外也脉洪大脉欲絶也死期迫矣或曰若然殞於日
乎夜乎薛曰脉洪大殞於晝果然
薛母太宜人年六十有五春三月飲食後偶聞外言忤
意嘔吐酸水内熱作渴飲食不進惟飲冷水氣口脉
大無倫面色青赤此胃中溼熱鬱火投之以藥入口
輒吐第三日吐酸物第七日吐酸黃水十一日吐苦
水脉益洪大仍喜冷水(此症得生以有鬱火耳故喜冷水)以黃連煎
湯冷飲少許至二十日加白术茯苓至二十五日加
陳皮三十七日加當歸炙甘草至六十日始進清米
飲半盞漸進薄粥飲調理得愈
一婦人吞酸噯腐嘔吐痰涎面色純白或用二陳黃連
枳實之類加發熱作渴肚腹脹滿薛曰此脾胃虚損
末傳寒中不信乃作火治肢體腫脹如蠱以六君加
附子木香治之胃氣漸醒飲食漸進虚火歸經又以
補中益氣加炮薑木香茯苓半夏兼服全愈
一婦人久患心腹疼痛每作必胸滿嘔吐厥逆面赤唇
麻咽乾舌燥寒熱不時而脉洪大(此症與脉旬當作虚治)衆以
痰火治之屢止屢作迨至春發熱頻甚用藥反劇有
欲用參术等劑或疑痛無補法薛診而歎曰此寒凉
損真之故内真寒而外假熱也且脉息弦洪有怪狀
乃脾氣虧損肝脉乘之而然惟當温補其胃遂與補
中益氣加半夏茯苓吴萸木香一服而效
一婦人年三十餘忽不進飲食日飲清茶三五碗并少
用水果三年矣經水過期而少薛以為脾氣鬱結用
歸脾加吳萸不數劑而飲食如常若人脾腎虚而不
飲食當以四神丸治之
一婦人年踰二十不進飲食二年矣日飲清茶果品之
類面部微黃浮腫形體如常仍能履步但體倦怠肝
脾二脉弦浮按之微而結滯薛用六君子加木香吳
萸下痰積甚多(用六君子而見痰積甚多得生在此)飲食頓進形體始
瘦臥牀月餘仍服六君之類而安(烺按以上二案但云不進飲食並無)
(嘔吐之症何以入此)
一人粥食湯藥皆吐不停灸手間使(手間使穴手厥陰穴也在掌後三寸)
(身用同寸法)三十壯若四肢厥脉沉絶不至者灸之便通
此起死之法(千金方)
江篁南治一婦人患嘔吐粒米不入者六日矣兼頭眩
胸膈如束而不紓診其脉沉弦而駛且無力(王中陽治吐痰)
(嘔症用滚痰丸因脉長此脉無力作虚而協痰症不同脉亦不同)此屬中氣虚挾痰
鬱耳以人參三錢陳皮川歸各一錢加烏藥炒人乳
竹瀝薑汁一服膈紓如解其束二服吐止能食十劑
而安
江應宿治一婦人年近四十小産後嘔吐不食發寒熱
他醫作瘧治反增劇宿診之脉浮數按之無力此虚
症(虞恒德案亦産後症無寒熱亦作虚治)投六君加薑汁炒山梔煎調
木香散嘔吐止熱不退用當歸養血丸補中益氣而
愈
噎膈
齊王中子諸嬰兒小子病召臣意診切其脉告曰氣膈病
病使人煩懣食不下時嘔沫病得之少憂數忔(忔音疑乞)
(反)食飲意即為之作下氣湯以飲之一日氣下二日
能食三日即病愈所以知小子之病者診其脉心氣
也濁躁而經也此絡陽病也脉法曰脉來數病去難
而不一者病主在心周身熱脉盛者為重陽重陽者
逿(逷音唐盪也)心主故煩懣食不下則絡脉有過絡脉有
過則血上出血上出者死此悲心所生也病得之憂
也(脉法妙史記)
華佗道見一人病噎嗜食而不得下家人車載欲往就
醫佗聞其呻吟駐馬往語之曰向來道傍有賣餅者
蒜&KR1085;大酢從取三升飲之病當自瘥即如佗言立吐
蛇一條懸之車邊欲造佗佗尚未還佗家小兒戲門
前迎見自相謂曰客車傍有物必是逢我翁也疾者
前入見佗壁北懸此蛇以十數(佗傳)
吳廷紹為太醫令烈祖因食飴喉中噎國醫皆莫能愈
廷紹尚未知名獨謂當進楮實湯一服疾失去羣醫
默識之他日取用皆不驗或扣之荅曰噎因甘起故
以楮實湯治之(南唐書)
一村夫因食新筍羹嚥納間忽為一噎延及一年百藥
不效王中陽乃以蓽撥麥芽炒青皮去穰人參苦梗
柴胡白蔲南木香高良薑半夏曲共為末每服一錢
水煎熱服次日病家來告曰病者昨已病極自已津
唾亦嚥不下服藥幸納之胸中沸然作聲覺有生意
敢求前劑况數日不食特遊氣未盡擬待就木今得
此藥可謂還魂散也王遂令其搗碎米煮粥將熟即
入藥再煎一沸令啜之一吸而盡連服數劑得回生
因名曰還魂散後因之治七情致病吐逆不定面黑
目黃日漸瘦損傳為噎症者多驗但忌油膩魚腥粘
滑等物
外臺載昔幼年經患此病每食餅及羹粥等須臾吐出
貞觀中許奉御兄弟及柴蔣等時稱名醫奉勅令治
窮其術不能療漸至羸憊危在旦夕忽一衛士云服
驢溺極驗(黃癉服牛尿效亦同)旦服二合後食惟吐一半晡時
又服二合人定時食粥吐即定迄至次日午時奏之
大内五六人患飜胃同服一時俱瘥此溺稍有毒服
時不可過多盛取及熱服二合病深七日以來服之
良驗(本事方)
孫道秘傳飜胃方州鈐轄苦此病危甚孫為診之數服
愈其法用一附子去其盖刳中使淨納丁香四十九
粒復以盖覆之線縛定著寘銀石器中浸以生薑自
然汁及盖而止慢火煮乾細末一錢匕糁舌上漱津
下若煩熱則徐食糜粥忌油膩生冷累試累驗(類編)
廣五行記治噎疾永徽中絳州有僧病噎數年臨死遺
言令破喉視之得一物似魚而有兩頭遍體悉是肉
鱗致缽中跳躍不止以諸味投缽中須臾化為水時
寺中刈藍作靛試取少靛置缽中此蟲遶鉢畏避須
臾化為水是人以靛治噎疾多效(良方)
丹溪治一少年食後必吐出數口却不盡出膈上時作
聲面色如平人病不在脾胃而在膈間其得病之由
乃因大怒未止輒食麫故有此症想其怒甚則死血
菀於上積在膈間礙氣升降津液因聚為痰為飲與
血相搏而動故作聲也用二陳加香韭汁蘿蔔子二
日以瓜蒂散敗醬吐之再一日又吐痰中見血一盞
次日又吐見血一鍾而愈
一中年婦人中脘作痛食已乃吐面紫霜色兩關脉濇
乃血病也因跌仆後中脘即痛投以生新血推陳血
之劑吐血片碗許而愈
一中年婦人反胃以四物湯加帶白陳皮留尖桃仁去
皮生甘草酒紅花濃煎入驢尿以防生蟲與數十貼
而安
一人勤勞而有艾妻且喜酒病反胃半年脉濇不勻重
取大而無力便燥面白形瘦精血耗故也取新温牛
乳細飲之每次盡一杯晝夜五七次漸至八九次半
月便潤月餘而安然或口乾盖酒毒未解間飲以甘
蔗汁少許一云先與六君子湯加附子大黃甘蔗汁
飲之便潤乃以牛乳飲之二月而安
一人年四十病反胃二月不喜飲食或不吐或吐涎裹
食出得吐則快脉濇重取弦大因多服金石房中藥
所致時秋熱以竹瀝御米(御米即罌粟米治反胃)為粥二三啜
而止頻與之遂不吐後天氣稍凉以流水煮粥少入
竹瀝與之間與四物加陳皮益其血月餘而安
一人咽膈間常覺物閉悶飲食妨礙脉濇稍沉形色如
常以飲熱酒所致遂用生韭汁每服半盞日三服至
二觔而愈
一人不能頓食喜頻食一日忽咽膈壅塞大便燥結脉
濇似真藏脉喜其形瘦而色紫黑病見乎冬却有生
意以四物湯加白术陳皮濃煎入桃仁十二粒研再
沸飲之更多食諸般血以助藥力三十貼而知至五
十貼而便潤七十貼而食進百貼而愈
一人食必屈曲下膈梗澁微痛脉右甚濇而關沉左却
和此汚血在胃脘之口氣因鬱而為痰必食物所致
詢其去臘日飲㓠刴酒三盞遂以生韭汁半盞冷飲
細呷之盡二觔而愈已上三人皆滯血致病而脉濇
應之乃噎膈之漸也
一人止能喫稀粥一匙即可下膈若雜喫一菜則連粥
俱吐起居如常用凉膈散加桔梗服
虞恒德治一人年五十餘夏秋間得噎症胃脘痛食不
下或食下良久復出大便燥結人黑瘦甚右關前脉
弦滑而洪關後略沉小左三部俱沉弦尺帶芤此中
氣不足木來侮土上焦溼熱鬱結成痰下焦血少故
大便燥結陰火上衝吸門故食不下用四物以生血
四君以補氣二陳以祛痰三合成劑加薑炒黃連枳
實括蔞仁(六君四物合小陷胸湯可法)少加砂仁又間服潤腸丸
或服丹溪墜痰丸半年服前藥百貼而全愈
一婦年近五十身材略瘦小勤於女工得膈噎症半年
矣飲食絶不進而大便結燥不行者十數日小腹隱
隱疼痛六脉皆沉伏以生桃仁七箇令細嚼杵生韭
汁一盞送下(作血瘀治)片時許病者云胸中略見寬舒以
四物六錢加括蔞仁一錢桃仁泥半錢酒蒸大黃一
錢酒紅花一分煎成正藥一盞取新温羊乳汁一盞
合而服之半日後下宿糞若干明日腹中痛止漸可
進稀粥而少安後以四物出入加減合羊乳汁服五
六十貼而愈
古朴治一人患噎人咸意其不起古朴視以此正合丹
溪胃口乾槁之論例五膈寬中平胃散病在不治若
能滋陰養血補脾開胃加之竹瀝以清痰人乳以潤
燥庶或可生其家依法治之而愈
汪石山治一人形瘦而蒼年踰五十診其脉皆弦濇而
緩尺脉浮而無根曰尺脉當沉反浮所主腎水有虧
其餘脉皆弦濇而緩者弦脉屬木濇為血少緩脾脉
也以脉論之此係血液枯槁而有肝木凌脾非膈則
噎也問之胸膈微有礙曰不久膈病成矣病成非藥
可濟後果病膈而卒
一人瘦長而色青性剛急年三十餘病反胃每食入良
久復出又嚼又嚥但不吐耳或作氣治而用丁香藿
香或作痰治而用半夏南星或作寒治而用薑附俱
罔效汪脉之皆緩弱稍弦曰非氣非痰亦非寒也乃
肝凌脾之病經云能合色脉可以萬全君面青性急
肝木盛也脉緩而弱脾土虚也遂用四君子湯加陳
皮神曲少佐薑炒黃連以泄氣逆月餘愈
一人年踰六十形色紫平素過勞好飲病膈食至膈不
下則就化為濃痰吐出食肉過宿吐出尚不化也初
臥則氣壅不安稍久則定醫用五膈寬中散丁沉透
膈湯或用四物加寒涼之劑或用二陳加耗散之劑
罔效汪診之脉皆浮洪弦虚曰此大虚症也醫見此
脉以為熱症而用涼藥則愈助其陰而傷其陽若以
為痰為氣而用二陳香燥之劑則益耗其氣而傷其
胃是以病益甚也况此病得之酒與勞酒性酷烈耗
血耗氣莫此為甚又加以勞傷其胃且年踰六十血
氣已衰脉見浮洪弦虚非吉兆也宜以人參三錢白
术歸身麥冬各一錢白芍八分黃連三分乾薑四分
黃芩五分陳皮七分香附六分煎服五貼脉斂而膈
頗寬飲食亦進矣
吳茭山治一婦人患宿痰嘔吐作噎膈治以陳皮海粉
枳實白术香附半夏麯愈後以清氣化痰丸常服其
患不復舉矣
江應宿治一老婦近七旬患噎膈胃脘乾燥屬血虚有
熱投五汁湯二十餘日而愈其方蘆根汁藕汁甘蔗
汁牛羊乳生薑汁少許餘各半盞重湯煮温不拘時
徐徐服
欬逆
(欬逆連屬不絶俗謂之呃忒是也噦者即乾嘔也胃氣逆為乾嘔呃逆是肺病戴復菴云傷)
(寒發呃或有熱症雜病發呃本屬虚寒)
壺仙翁治鄉進士許崇志病&KR0008;逆醫以雄黃烟燻其鼻
倏然目暗(火症)熱劇甚召翁診之曰此得怒氣傷肝肝
氣上逆而&KR0008;(木挾相火直冲清道)經云木鬱達之即投以湧劑
更為之䟱肝平氣數服而愈所以知崇志病者切其
脉左關沉而弦右寸微而數沉弦為鬱微數為熱
鬱不行故病&KR0008;逆此怒氣所生也(丹溪曰諸逆冲上皆屬干火然亦有)
(數者不同或痰或食或汗吐下後或中氣大虚或陽明失下或痢後胃虚陰火上冲清道宜細閱凖䋲治)
(法)
有病癨亂吐痢垂困忽發欬逆半月間遂至危殆一醫
云凡傷寒及久病得欬逆皆惡候投藥不效者灸之
愈遂令灸之火至肌欬逆隨定元豐中壺為鄜延經
略使有幕官張平序病傷寒已困欬逆甚氣已不屬忽
記灸法試令灸之未食頃遂瘥其法乳下一指許(足陽)
(明乳根穴)正與乳相直骨間陷中婦人即屈乳頭度之乳
頭齊處是穴艾炷如小豆大灸三壯男左女右只一
處火到肌即瘥若不瘥則多不救矣(灸法)
丹溪治一老人素厚味有久喘病作止不常新秋患痢
食大減數日欬逆作脉豁大(痢見呃逆從補况脉大耶仲景云大則為虚)
以其形瘦可治用參术湯下大補丸以補血至七日
而安
一女子年踰筓性躁味厚暑月因大怒而欬逆(怒見呃逆治痰)
(從吐)每作一聲則舉身跳動神昏凡三五息一作脉不
可診視其形氣實以人參蘆二兩煎飲大吐頑痰數
碗大汗昏睡一日而安
虞恒德治一人病傷寒陽明内實醫以補藥治之而成
發欬逆十日後召虞診其脉長而實大與大承氣湯
大下之熱退而欬亦止(傷寒陽明内實失下)
一人得傷寒症七日熱退而欬連聲不絶舉家徬徨召
虞診其脉皆沉細無力人倦甚以補中益氣湯作大
劑加炮薑附子一錢一日三貼兼與灸氣海(任穴)乳根
(胃穴)三處當日欬止脉亦充而平安(胃虚)
呂元膺治一人病噦十餘日諸醫以附子丁香等劑療
之益甚切其脉陽明大而長右口之陽數而躁因告
之曰君之噦即古之欬逆由胃熱而致或者失察反
助其熱誤矣飲以竹茹湯未終劑噦止(胃火)
寳鑑治一人中氣本弱病傷寒八九曰醫見其熱甚以
涼藥下之又食梨三枚痛傷脾胃四肢冷時發昏憒
脉動而中止有時自還乃結脉也心亦悸動欬逆不
絶(丹溪云此症唯傷寒痢疾胃氣虚衰為至重)色變青黃精神減少目不
欲開踡足悪人語以炙甘草生薑桂枝人參生地阿
膠麥門冬麻仁大棗水煎再服而愈(傷寒下後)
吞酸吐酸
(琇按酸乃肝味是症多由肝經火鬱如食物遇鬱蒸則易酸也)
丹溪治一人因心痛久服熱藥多兼患吞酸以二陳湯
加芩連白术桃仁郁李仁澤瀉服之累湧出酸苦黑
水如爛木耳者服久心痛既愈酸仍頻作有酸塊自
胸膈間築上咽喉甚悪以黃連濃煎冷俟酸塊欲上
與數滴飲之半日許下數次而愈乃罷藥淡粥調之
一月時已交春節旬餘中脘處微脹急面帶青氣急
喘促時天尚寒盖脾土久病衰弱木氣行令此肝凌
脾也急以索矩六和湯與之四日而安
薛已治一儒者面色痿黃胸膈不利吞酸噯腐恪服理
氣化痰之藥大便不實食少體倦此脾胃虚寒用六
君加炮薑木香漸愈更兼用四神丸而元氣復此症
若中氣虚弱者用人參理中湯或補中益氣加木香
乾薑不應送左金丸或越鞠丸若中氣虚寒必加附
子或附子理中湯無有不愈
一上舍飲食失宜胸腹膨脹噯氣吞酸以自知醫用二
陳枳實黃連蒼术柏皮之類前症益甚更加足指腫
痛指縫出水薛用補中益氣加茯苓半夏治之而愈
若腿足浮腫或焮腫寒熱嘔吐亦用前藥
痞滿
(琇按案中與後腫脹亦無甚區别)
東垣治一貴婦八月中先因勞役飲食失節加之憂思
病結痞心腹脹滿旦食則不能暮食兩脇刺痛(琇按兩脇)
(刺痛終是木氣乘土)診其脉弦而細至夜濁隂之氣當降而不
降䐜脹尤甚大抵陽主運化飲食勞倦(琇按先生平生只主此四)
(字)損傷脾胃陽氣不能運化精微聚而不散故為脹
滿先灸中脘乃胃之募穴引胃中生發之氣上行陽
道又以木香順氣湯助之使濁陰之氣自此而降矣
滑伯仁治一人病肺氣焦滿視之曰病得之多慾善飲
且殫營慮中積痰涎外受風邪發為喘喝痰咳不能
自安為製清肺泄滿降火潤燥苦辛等劑而愈
一人苦胸中痞滿憒憒若怔忡狀頭目昏痛欲吐不吐
忽忽善忘時一臂偏痺脉之關已上溜而滑按之沉
而有力曰積飲滯痰横於胸膈盖得之厚味醇酒肥
膩炙煿蓄熱而生溼溼聚而痰涎宿飲皆上甚也王
冰云上甚不已吐而奪之治法宜吐候春日開明如
法治之以物探吐喉中須臾大吐異色頑痰如膠飴
者三四升一二日更吐之三四次則胸中洞爽矣
羅謙甫治真定趙客六月間乘困傷溼麫心下痞滿躁
熱時作臥不安宿於寺中僧以大毒熱藥數十丸下
十餘行痞稍減越日困睡為盜劫其貲心動遂躁熱
而渴飲水一大甌是夜臍腹脹痛僧再以前藥復下十
餘行病加困篤四肢無力躁熱身不停喜冷水米穀
不化痢下如爛魚腸腦赤水相雜全不思食強食則
嘔痞甚於前噫氣不絶足胻冷小腹不任其痛羅診
脉浮數八九至按之空虚曰予遡流尋源盖暑熱已
傷正氣以有毒大熱之劑下之一下之後其所傷之
物已去而無餘矣遺巴豆之氣流毒於腸胃間使嘔
逆而不能食胃氣轉傷而然及下膿血無度大肉脱
下皮毛枯槁脾氣弱而衰矣舌上赤澁口燥咽乾津
液不足下多亡陰之所致也陰既已亡心火獨旺故
心胸躁熱煩亂不安經曰獨陽不生獨陰不長夭之
由也遂辭去易一醫不審脉究原惟見痞滿即以枳
殼丸下之病添喘滿利下不禁而死金匱云不當下
而強下之令人開腸洞泄便溺不禁而死此之謂也
虞恒德治一人年三十餘身材肥盛夏秋間因官差勞
役至冬得痞滿症兩脇氣攻胸中飽悶不能臥欲成
脹滿症歷數醫皆與䟱通耗散之藥不效十一月初
旬虞診兩手關前皆浮洪而弦濇兩關後脉皆沉伏
此膈上有稠痰脾土之氣敦阜肝木鬱而不伸當用
吐法木鬱達之之理也奈值冬月降沉之令未可行
此法且與豁痰䟱肝氣瀉脾胃敦阜之氣用平胃散
加半夏青皮茯苓川芎甘草龍膽香附砂仁柴胡黃連
栝樓仁等藥病退十之三四待次年二月初旬為行
倒倉法安
石山治一人年踰三十病中滿朝寬暮急屢醫不效
汪診視脉浮小而弦按之無力曰此病宜補人參二
錢白术茯苓各一錢黃芩木通歸尾川芎各八分梔
子陳皮各七分厚朴五分煎服且喻之曰初服略脹
久則寬矣彼疑氣無補法汪曰此俗論也氣虚不補
則失其健順之常痞滿無從消矣經曰塞因寒用正
治此病之法也服之果愈
一人長瘦體弱病左腹痞滿穀氣偏行於右不能左達
飲食減大便滯汪診其脉浮緩而弱不任尋按曰此
土虚木實也用人參補脾枳實泄肝佐以芍藥引金
泄木輔以當歸和血潤燥加厚朴陳皮以寬脹兼川
芎山梔以散鬱服十餘貼稍寬因糞結思飲人乳汪
曰恐大便滑耳果然遂停乳仍服前藥每貼加人參
四五錢後思香燥物曰脾病氣結香燥無忌也(琇按香燥)
(無忌與前潤燥矛盾)每日因食燥榧(琇按榧何嘗燥)一二十枚炙蒸餅
十數片以助藥力年餘而安
項彦章治一人病胸膈壅滿甚篤昏不知人醫者人人
異見項以杏仁薏苡之劑灌之立甦繼以升麻黃茋
桔梗消其脹服之逾月瘳所以知其病者以陽脉浮
滑陰脉不足也浮為風滑為血聚始由風傷肺故結
聚客於肺陰脉之不足則過於宣逐也諸氣本乎肺
肺氣治則出入易菀陳除故行其肺氣而病自已
江汝潔治程秋山夏末因腹内有滯氣醫用硝黃之類
下之遂成脹滿之症江診其脉右關舉按弦緩無力
餘脉弦緩按之大而無力經曰諸弦為飲為勞為怒
又曰緩而無力為氣虚又曰大而無力為血虚又曰
脹滿者浮大則吉據脉論症則知弦為木緩為土木
來侵土熱脹無疑也且此時太陰溼土主令少陽相
火加臨溼熱太盛疾漸加劇急宜戒怒却厚味斷妄
想待至五氣陽明燥金主令客氣燥金加臨疾漸減
可治須大補脾土兼滋肺金更宜補中行溼以薏苡
三錢白术蓮肉各二錢人參茯苓山藥各一錢赤豆
一錢半水煎熱服一服是夜能轉動次早即視見臍
二服脹消大半
州守王用之先因肚腹膨脹飲食少思服二陳枳實之
類小便不利大便不實咳痰腹脹用淡滲破氣之劑
手足俱冷此足三陰虚寒之症用金匱腎氣丸不月
而康
一男子胸膈痞悶專服破氣之藥薛曰此血虚病也血
生於脾土若服前藥脾氣弱而血愈虚矣不信用内
傷藥吐血而歿
腫脹
(琇按靈樞十二經皆有脹病)
丹溪治一人嗜酒病瘧半年患脹滿脉弦而濇重取則
大手足瘦腹狀如蜘蛛以參术為君當歸芍藥川芎
為臣黃連陳皮茯苓厚朴為佐生甘草些少日三次
飲之嚴守戒忌一月後汗而瘧愈又半月小便長而
脹退
一人年四十餘嗜酒大便時見血春患脹色黑而腹大
形如鬼狀脉濇而數重似弦而弱以四物加芩連木
通白术陳皮厚朴生甘草作湯服之近一月而安
一人因久病心痛咽酸治愈後至春中脘微脹面青氣
喘意謂久病衰弱木氣凌脾以索矩三和湯而安(琇按)
(此案與吞酸首條之尾同)
一女子稟厚患胸腹脹滿自用下藥利十數行脹滿如
故脉皆大按則散而無力朱曰此表証反攻裏當死
賴質厚時又在室可救但壽損矣以四物湯加參术
帶白陳皮炙甘草煎服至半月後尚未退自用蘿蔔
種煎浴二度又虚其表稍增事急矣前方去芍藥地
黃加黃茋倍白术大劑濃煎飲之又以參术為丸吞
之十日後如初病時又食難化而自利以參术為君
稍加陳皮為佐又與肉豆蔲訶子為臣山查為使粥
丸吞之四五十貼而安
一人因久瘧腹脹脉微弦重取濇皆無力與三和湯三
倍术入薑汁數貼而瘧愈小便利腹稍減隨又小便
短此血氣兩虚於前方入人參牛膝歸身尾大劑百
貼而安
俞仁叔年五十患鼓脹自制禹餘糧丸服之診其脉弦
濇而數曰此丸新製煆煉之火邪尚存温熱之藥太
多宜有加減不可徒執其方(琇按據脉乃陰虚内熱而為䐜脹誤服燥石以)
(死與中熱門内倉公論齊王侍醫正同)俞歎曰今人不及古人此方不
可加減服之一月口鼻見血而死(琇按可為泥古之鑒)
項彦章治一女腹痛脹如鼓四體骨立衆醫或以為娠
為蠱為瘵也診其脉告曰此氣薄血室其父曰服芎
歸輩積歲月非血藥乎曰失於順氣也夫氣道也血
水也氣一息不運則血一息不行經曰氣血同出而
異名故治血必先順氣俾經隧得通而後血可行乃
以蘇合香丸投之三日而腰作痛曰血欲行矣急治
芒硝大黃峻逐之下汚血纍纍如瓜者可數十枚而
愈其六脉弦滑而且數弦為氣結滑為血聚實邪也
故氣行而大下之又一女病名同而診異項曰此不
治法當數月死向者鍾女脉滑為實邪今脉虚元氣
奪矣又一女子病亦同而六脉獨弦項曰真藏脉見
法當踰月死後皆如之
茶商李富人也啖馬肉過多腹脹醫以大黃巴豆治之
增劇項診之寸口脉促而兩尺將絶項曰胸有新邪
故脉促宜引之上達今反奪之誤矣急飲以湧劑且
置李中坐使人環旋頃吐宿肉(琇按吐法奇)仍進神芎丸
大下之病去
徐希古治遊擊將軍楊洪疾於口外蠱滿喘甚方春木
令王土受伐金不能制當補中氣毋庸疏利議不與
衆合藥至百五十餘貼乃效遂漸平復
徐可豫治郭推府腹䐜脹體弱瘠足不任身徐診脉曰
病始弗劇殆醫過耳病由怒傷肝肝傷在法當補補
而元氣完邪必自潰醫不如此泄以苦寒劑下虚不
收濁氣干上故愈泄病愈熾猶幸脉未至脱非緩以
旬月不能也既投藥漸平復
虞恒德治一族兄素能飲酒年五十得腫脹病通身水
腫腹脹尤甚小便澁而不利大便滑泄召虞治虞曰
若戒酒色鹽醬此病可保無危不然去生漸遠兄曰
自今日戒起予以丹溪之法而以參术為君加利水
道制肝木清肺金等藥十貼而小水長大便實腫退
而安又半月有二從弟平日同飲酒者曰不飲酒者
山中之鹿耳我與兄水中之魚也鹿可無水魚亦可
以無水乎三人遂痛飲沉醉而止次日病復作如前
復求治虞曰不可為矣挨過一月而逝
一人得腫脹病亦令戒前四事用前法服藥五十貼而
愈頗安五年一日歎曰人生不食鹽醬與死等爾遂
開鹽十數日後舊病大作再求治不許又欲行倒倉
法虞曰脾虚之甚此法不可行於今日矣踰月膨脹
而死虞用丹溪之法治腫脹愈者多矣不能盡述特
書此二人不守禁忌者以為後人病此者之元龜
傅滋治一人能大飱食肉必泄忽頭腫目不可開膈如
築足麻至膝悪風陰器挺長脉左沉重取不應右短
小却和滑令單煮白术湯空心服探吐之(琇按陽明風熱症也)
(以盛於上故宜吐之)後以白术二錢麻黃川芎各五分防風三
分作湯下保和丸五十丸吐中得汗上截居多腫退
眼開氣順食進以前方去麻黃防風加白术三錢木
通甘草各五分下保和丸五十丸五日而安
一婦素多怒因食燒肉面腫不食身倦脉沉濇左豁大
此體虚有痰所隔不得下降當補虚利痰為主每早
以二陳加參术大劑與之探出藥(琇按亦用吐法)辰時後用
三和湯三倍术睡後以神祐丸七丸撓其痰一月而
安
壺仙翁治瓜洲趙按察病䐜脹不能食溲遺血衆醫以
為熱下以大黃之劑神乏氣脱而不能寐召翁診其脉
告曰病得之勞傷心血久則脾胃俱傷所以知按察
之病者切其脉時左寸沉右寸過左一倍两關弦濇
尺反盛不絶盖煩勞不勝則逆鬱而不通不通則不
能升降而作䐜脹䐜脹則不食肉沸而不下則關槖
閉而溲且不輸故溲遺血乃和以八補之劑兼五鬱
之藥不數日而愈越三日後復作如前治立除(琇按此案)
(再見第九卷淋閉門第一頁)
薛已治儒者痢後兩足浮腫胸腹脹滿小便短少用分
利之劑遍身腫兼氣喘(非水腫而分利之則氣愈傷而喘作)薛曰兩足
浮腫脾氣下陷也胸腹脹滿脾虚作痞也小便短少
肺不能生腎也身腫氣喘脾不能生肺也用補中益
氣湯加附子而愈半載後因飲食勞倦兩目浮腫小
便短少仍服前藥頓愈
欽天監臺官張景方成化丁酉七月間領朝命往陜西
秦邸興平王治葬張至中途偶得腹脹之疾醫莫能
療寓居臥龍寺待盡而已抵夜見龐眉一叟忽過訪
自云能治此疾延視兩手脉即口授一方以杏仁陳
皮海螵蛸等分為細末佐以榖樹葉槐樹葉桃枝各
七件至翌日正午時汲水五桶煎三四沸至星上時
再煎一沸患者就浴令壯人以手湯中按摩臍之上
下百數少時轉矢氣病即退矣張如其法黎明此老
復至病去十之七八矣酬以禮物俱不受是夕腫脹
平復此老更不復見矣或謂張景芳遇仙云(客座新聞)
象山縣村民有患水腫者咸以為祟訊之卜者卜者授
以此方良效用田螺大蒜車前草和研為膏作大餅
覆於臍上水從便旋而出數日頓愈(琇按此方又治大小便不通見)
(淋閉門)
一人客游維揚患腹脹百藥無效反加胃嘔食減尫羸
有一澤醫自謂能治此疾躬煎藥餌以進服之便覺
爽快熟寐踰時溲溺滿器腫脹漸消食知其味矣因
訪其方曰客富商也酒色過度夏多食冰浸瓜果取
涼太過脾氣受寒故有此證醫復用寒凉重傷胃氣
是失其本也安能去病吾以丁香木香官桂健脾和
胃肺氣下行由是病除無他術也若澤醫亦可謂有
識鑒矣
一人病氣蠱四肢不浮惟腹膨脹大戴原禮所謂蜘蛛
病是也進泄水之劑病轉劇時值炎暑或進以清暑
益氣當煎藥時偶墮蜘蛛腐熟其中童子懼責潛去
蜘蛛尋以藥進病者鼻聞藥香一啜而盡少間腹中
作聲反覆不能安枕家人疑藥之誤用然也既而溲
溺斗許腹脹如削康健若平日矣此偶中者故志之
(續醫說)
汪石山治一人年踰四十春間患脹醫用胃苓湯及雄
黃傅貼法不效汪診視脉皆緩弱無力曰此氣虚中
滿也曾通利否曰已下五六次矣曰病屬氣虚醫顧
下之下多亡陰是謂誅罰無過也故脉緩知其氣虚
重按則無知其陰亡陽虚隂亡藥難倚仗八月水土
敗時實可慮也病者曰不與藥病不起耶嘗聞脹病
臍突不治肚上青筋不治予病今無是二者可慮謂
何汪曰然但久傷於藥故且停服言歸如期而殁(琇按)
(病不可治則勿與藥業醫者宜知之)
一婦形弱瘦小脉細濡近駛又一婦身中材頗肥脉緩
弱無力俱病鼓脹大如箕垂如囊立則垂墜遮攔兩
腿有礙步履汪視之曰腹皮寬縋已定非藥可歛也
惟宜安心寡慾以保命耳後皆因産而卒或曰病患
鼓脹有孕謂何汪曰氣病而血未病也産則血亦病
陰陽兩虚安得不亡又一婦瘦長蒼白年五十餘鼓
脹如前頗能行立不耐久遠越十餘年無恙恐由寡
居血無所損故能久延
一婦年踰四十瘦長善飲診之脉皆洪滑曰可治脉訣
云腹脹浮大是出厄也得溼熱太重宜遠酒色可保
終吉遂以香連丸令日吞三次每服七八十丸月餘
良愈
一人年三十餘酒色不謹腹脹如鼓醫用平胃散廣荗
潰堅湯罔效汪診脉皆浮濡近駛曰此溼熱甚也痛
遠酒色庶或可生渠謂甚畏煎藥汪曰丸藥亦可遂
以枳术丸加厚朴黃連當歸人參荷葉燒飯丸服一
月果安越三月餘不謹復診之曰無能為矣臍突長
二尺餘逾月而卒夫臍突寸餘者有矣長餘二尺者
亦事之異故志之
一人年三十餘病水腫面光如胞腹大如箕脚腫如槌
飲食減少汪診之脉浮緩而濡兩尺尤弱曰此得之
酒色宜補腎水家人駭曰水勢如此視者不曰通利
則曰滲泄先生乃欲補之水不益劇耶曰經云水極
似土正此病也水極者本病也似土者虚象也今用
通利滲泄而治其虚象則下多亡陰滲泄耗腎是愈
傷其本病而增土溼之勢矣豈知亢則害承乃制之
旨乎遂令空腹服六味地黃丸再以四物湯加黃柏
木通厚朴陳皮參术煎服十餘貼腫遂減半三十貼
而愈
江篁南治一富婦因夫久外不歸胸膈作脹飲食難化
腹大如娠青筋露年五十四天癸未絶大便常去紅
六脉俱沈小而駛兩寸無力與二术參苓陳皮山查
薏苡厚朴木香煎服七劑腹覺寬舒繼以補中除溼
開鬱利水出入調理兩月而愈
乙巳初夏家君因久喘嗽痰中見血忽小溲短少小腹
作脹皮膚浮腫思經云肺潮百脉通調水道下輸膀
胱又云膀胱者州都之官津液藏焉氣化則能出矣
是小溲之行由於肺氣之降下而輸化也今肺受邪
而上喘則失降下之令故小溲漸短以致水溢皮膚
而生腫滿此則喘為本而腫為標治當清金降氣為
主而行水次之以白术麥冬陳皮枳殼蘇子茯苓黃
芩桔梗猪苓澤瀉桑皮蘇梗出入數服而安
予次兒素食少五月間因多食楊梅至六月遍身面目
浮腫腹亦膨脹用蒼白二术土炒為君木通赤茯苓
澤瀉為臣半夏陳皮大腹皮桑白皮白芍桔梗為佐
蘇梗厚朴草果為使加薑水煎一日二服其查汁加
水煎第二服每日用紫蘇忍冬藤蘿蔔種煎水浴一
次服四日腫脹消十之八乃用參苓白术散以生紫
蘇煎湯調日服二次小水黃加木通煎湯煎藥六貼
去紫蘇加木瓜滑石最後加連翹梔子八貼全愈
名醫類案卷四
