名醫類案卷十二
明江瓘編
胎毒
東陽陳叔山小男二歲得疾下利常先啼日以羸困問
華佗佗曰其母懷軀陽氣内養乳中虚冷兒得母寒
故令不時愈佗與四物女宛丸十日即愈(三國志)
東垣云一人中年以來得一子一歲之後身生紅絲瘤
不救後四子至一二歲皆病瘤而死問何緣致此翌
日思之謂曰汝乃腎中伏火精中多有紅絲以氣相
傳故生子有此疾俗名胎瘤是也汝試觀之果如其
言遂以滋腎丸數服以瀉腎中火邪補真陰之不足
忌酒肉辛熱之物其妻以六味地黃丸養其陰血受
胎五月之後以黃芩白术作散與五六服後生子前
症不作
丹溪治一兒二歲滿頭有瘡一日瘡忽自平遂患痰喘
詢其母孕時喜食辛辣熱物視其子精神昏倦受病
特深知其為胎毒也解利藥大非所宜遂以人參連
翹黃連生甘草陳皮川芎白芍木通濃煎入竹瀝與
之數月而安
一婦形瘦性急身本有熱懷妊三月適夏暑口渴思水
時發小熱遂教以四物湯加黃芩陳皮生甘草木通
因懶於煎煮數貼而止其後生子二歲瘡痍遍身忽
一日其瘡頓愈遂成痎瘧此亦胎毒也瘡若再作病
必自安已而果然若於孕時確守前方何病之有
一女得癎遇陰雨則作遇驚亦作口吐涎沫聲如羊鳴
此胎受驚也其病深痼須調半年可安仍須淡味以
助藥力與燒丹丸繼以四物湯入黃連隨時令加減
果半年而愈
一人連年病瘧後生一子三月病左脇下陽明少陽之
間生一癤甫平右腋下相對又一癤膿水淋漓幾死
醫以四物湯敗毒散數倍加人參以香附為佐犀角
為使大料乳母三月而愈踰三月忽腹脹生赤疹如
霞片取翦刀草汁調原蠶砂敷隨消又半月移脹入
囊為腫黃瑩裂開二丸顯露水出以紫蘇葉盛桴炭
末托旬餘而合
一子年十六生七箇月得淋病五七日必一作其發則
大痛水道方行下如漆和粟者一盞方定脉之輕則
濇重則弦視其形瘦而長青而蒼意其父必服固下
部藥遺熱在胎畱於子之命門而然遂以紫雪和黃
栢末丸梧子大曬極乾湯下百丸半日又下二百丸
食壓之又半日痛大作連腰腹水道乃行下漆和粟
者碗許痛減十之八後與陳皮一兩桔梗木通各半
兩又下合許而安父得燥熱尚能病子况母得之者
乎
一小兒胎受熱毒生下兩目不開燈心黃連秦皮木賊
棗各五錢水一盞煎澄清頻洗而開
程仁甫治一兒一歲之内大便三四十日只通一次每
次通時腹脹盛此乃胎毒熱結所致用元明粉米飲
調下一錢三五次之後再不復秘矣
薛己治少𠫭史南湖孫乙未生丙申正月陰囊赤腫薛
作胎毒治之而瘥後患發熱痰盛等症診其母有鬱
火血熱用解鬱凉血之藥子母俱服而愈至六月初
患吐瀉小便赤澁兩眼瞤動投參术之類不應或以
為慢驚欲用附子之藥請薛議視其寅卯關脉赤此
風熱傷脾用柴胡清肝散加釣藤鈎木賊草一劑即
愈至丁酉正月初旬頸患熱毒潰而膿出感風發熱
翌日頭面黯腫如斗大兩耳厚寸許此風熱上攻血
得熱而然急砭兩額出黑血二盞許次砭面額亦如
之隨用清熱化毒湯腫黯十退七八翌日又砭各處
血不甚黑乃止仍用前藥去牛蒡子加熟地黃而愈
此症若砭緩則血凝滯或為破傷風皆致死
劉欽天之子腿如霞遊走不定先以麻油塗患處砭出
惡血其毒即散用九味解毒散一劑而安
一小兒患之外勢雖輕内苦便閉此患在臟也服大連
翹飲敷神功散而瘥
胎暈
江篁南治一兒産數日常昏暈一日五六見醫作驚風
治不效江以大補氣血之劑濃煎湯喂之并飲乳母
多服漸減而愈
臍風
樞密孫公抃生子數日患臍風巳不救家人乃盛以盤
合將送諸江道遇老媪曰兒可活即與俱歸以艾灸
臍下即活(青箱記)
江應宿曰凡兒臍風湏看牙齦有水泡點如粟粒以
銀針挑破出汚血或黃膿少許而愈
又一法以熱水蘸綿子包指擦之輕挖破以金頭
蜈蚣炙末敷之仍以厚衣包裹納母懷中取大汗
出而愈再服歸命散解之
近來江南臍風之症最多蓋由赤子落臍之時不
慎照顧風邪流入心脾五七日而發面青口撮吐白
沫倉卒急迫失救遂致夭折急用蒜一兩搗捏作
餅子納于臍上以艾火灸五七壯以拔出風邪仍
用艾茸或綿子如錢大一塊貼於臍上外以膏藥
封之兼行前二法為妙(必有青筋發在腹有二道生义以艾灸絶截住义頭)
(稍遲則上行攻心而死)
撮口臍風方(生川烏尖三个為末全足蜈蚣半條酒浸炙為末加麝香少許吹鼻得嚏)
(乃以薄荷湯灌一匙)
腎縮
思村王氏之子生七日兩腎縮一醫云硫黃茱萸研大
蒜塗其腹仍以菵草蛇牀子薰之愈蓋初受寒氣而
然也(瑣碎錄)
咯血
錢氏治段齋郎子四歲病嗽身熱吐痰數日而咯血醫
以桔梗湯及防已丸治之不效其涎上攻吐喘不止
錢用褊銀丸一大服下之復以補肺散治之醫曰今
咯血肺虚何以下之曰肺雖咯血有熱故也久則虚
痿今涎上潮而吐當下其涎若使不吐涎為甚便也
蓋吐涎能虚又生驚也痰實上攻亦使發搐故依法
只宜下痰後補脾肺必涎止而吐愈若先補其肺為
逆先下其痰為順先下後補為良也
熱症
錢仲陽治朱氏一兒五歲忽發熱醫曰此心熱也腮赤
而唇紅煩躁引飲遂用牛黃丸三服以一物瀉心湯
下之來日不愈反加無力而不能食又下之便利黃
沫錢曰心經虚而畱熱在内必被攻藥下之致此虚
勞之病也先用白木散生胃中津液後以生犀散治
之(宜參連並用)朱曰大便黃沫如何曰胃氣正則瀉自止
此虚熱也朱曰醫用瀉心湯如何錢曰瀉心湯者黃
連一物耳性寒多服則利能寒脾胃也諸醫皆曰實
熱何以瀉心湯下之不安又加面黃頰赤五心煩躁
不食而引飲醫曰既虚熱何以大便黃沫錢笑曰便
黃沫者服瀉心湯多也因與胡黃連丸而愈
鄭人齊郎中子忽臓熱自取青金膏三服併一服而餌
之至三更瀉五行其子困睡齊言子睡中多驚又與
青金膏一服又利三行加口乾而身熱齊言尚有微
熱未盡又與青金膏一服其妻曰用藥十餘行未安
恐生他病錢曰已成虚羸先多煎白术散時時服之
後服香苽丸十三日愈
朱氏子五歲夜發熱暁即如故醫有作傷寒治者有作
熱治者以涼藥解之不愈其候多涎而喜睡他醫以
鐡粉丸下涎其病益甚至五日大引飲錢曰不可下
之乃取白术散一兩煎藥汁三升使任意取足服朱
曰飲多不作瀉否錢曰無生水不能作瀉縱多不足
怪也但不可下耳朱曰先治何病錢曰止瀉治痰退
熱清神此藥是也至晩服盡錢視之曰更可服三升
又煎白术散三升服盡得稍愈至第三日又服白术
散三升其子不渴無涎又投阿膠散二服而安
一兒感冷身大熱惡寒此有表症用發汗藥汗出遂涼
過一日復熱醫謂表解裏未解驗之服四順飲子利
動藏府一行遂涼隔一日又復熱醫云經熱未解驗
之小便赤故知心熱未解服生氣湯遂涼過二日又
熱醫云脉己和非病也既發汗又利大小便其兒己
虚陽氣無所歸皆見於表所以身熱以和胃氣藥如
六神散之類加烏梅煎令微覺有酸味收歸其陽氣
自此全愈
此表裏俱虚氣不歸元而陽浮于外所以再發熱
非熱症也
東都張氏孫九歲病肺熱他醫以犀角龍麝生牛黃治
之一月不愈其症喘嗽悶亂飲水不止全不能食錢
用史君子丸益黃散張曰本有熱何以又行温藥他
醫用涼藥攻之一月尚未效錢曰涼藥久則胃寒不
能食小兒虚不能食當補脾候飲食如故即瀉肺經
病必愈矣服補脾藥二日其子欲飲食錢以瀉白散
瀉肺遂愈七分張曰何以不虚錢曰先實其脾然後
瀉肺故不虚也
程明祐治一兒病日晡時熱衆皆以為陰虚火動法不
治程診之曰兒氣方息日以生陰固無緣虚也火之
動食飲積胃藴蒸宿結則隆隆而熱遂宣洩輸瀉之
其病忽己
薛己治李閣老子潮熱飲食如故自申酉(膀胱腎)時甚至
子丑時方止遍身似疥(肺主皮毛)大便秘結小便赤澁熱
渴飲冷薛以為脾胃實熱傳於肺與大腸先用清涼
飲四劑結熱始退又用四物柴胡黃連數劑其瘡漸
愈彼欲速效另用槐角丸之類諸症益甚仍以前藥
更加桃仁赤芍至百劑而愈
江篁南治一兒生方兩月時值酷暑又久雨溼令流行
遍身大熱然初生小兒腸胃脆窄藥難區處乃取乾
壁土舂碎撒地上上以芭蕉葉鋪之將兒臥葉上又
以蕉葉覆之更少加乾壁土于上睡少時其熱如失
寒症
東垣治一小兒二歲時初冬患大寒症明堂青脉額上
青黑腦後青絡高起舌上白滑喉鳴而喘大便微青
耳尖冷目中常淚下仍多眵胸中不利臥而多驚無
搐則寒以黃栢陳皮葛根連翹蠍稍炙草己上各一
分升麻黃茋柴胡各二分歸身麻黃各三分吳萸生
地黃各五分名曰補陽湯㕮咀都作一服水一大盞
半煎至六分乳食後熱服服後愈
癖為潮熱
錢仲陽治曹氏子三歲面黃時發寒熱不飲食而飲水
及乳不止衆醫以為潮熱用牛黃丸麝香丸不愈及
以止渴乾葛散服之反吐錢曰當下白餅子主之後
補脾乃以消積丸磨之此乃癖也後果愈夫何故但
飲水者食伏于脘内不能消致令發寒熱服止渴藥
吐者藥冲脾故也下之即愈
江應宿治一幼女發熱咳嗽似乎傷風服解表發汗藥
熱不退詢其曾食何物云食粽即睡遂發熱不止乃
與消導之劑加炒酒麯一錢熱退更食飴糖數兩而
嗽愈
汗(附盗汗)
錢仲陽治張氏三子病大者汗遍身次者上至頂下至
胸小者但額有汗衆醫麥煎散治之不效錢曰大者
與香苽丸次者與益脾散小者與石膏湯各五日而
皆愈
海藏治一子自嬰至童盗汗凡七年矣諸治不效與涼
膈散三黃丸三日病已蓋腎為五液化為五溼相火
迫腎腎水上行乘心之虚而入手少陰心火炎上而
入肺欺其不勝已也皮毛以是而開腠理元府不閉
而為汗出也比于睡中者為盗汗以其覺則無之故
經云寝汗憎風是先以涼膈泄胸中相火相火退次
以三黃丸瀉心火以助陰則腎水還本藏元府閉汗
為之止矣
吐瀉
錢仲陽治五太尉病吐瀉不止米穀不化醫用補藥言
用薑汁調服之六月中服温藥一日而加喘吐不定
錢曰當以涼藥治之所以然者謂傷熱在内也用石
膏湯三服併服之衆醫皆言吐瀉多而米穀不化當
補脾何以用涼藥王信衆醫言又用補脾丁香散三
服錢後至曰不可服此三日後必腹滿身熱飲水吐
逆三日外一如所言所以然者謂六月熱甚伏入腹
中而令引飲熱傷脾胃即大吐瀉也醫又行温藥遂
使上焦亦熱故喘而引飲三日當甚衆醫技窮復召
錢錢至宫中見熱症以白虎湯三服更以白餅子下
之減藥二分至二日三日又與白虎湯各二服四日
用石膏湯一服旋合麥門冬黃芩腦子牛黃天竺黃
茯苓以硃砂為衣與五丸竹葉湯化下熱退而安
廣親宫七太尉七歲病吐瀉是時七月其症全不食而
昏睡睡覺而悶亂哽氣乾嘔大便或有或無不渴衆
醫作驚治之疑睡故也錢曰先補脾後退熱與史君
子丸補脾石膏湯退熱次日又以水銀硫黃二物末
之生薑水調下一字錢曰凡吐瀉五月内九分下而
一分補八月内(水土敗)九分補而一分下此本是脾虚
瀉醫乃妄治之至於虚損下之即死當只補脾若以
史君子丸即緩錢又留温胃益脾藥止之醫者李生
曰何食而噦錢曰脾虚而不能食津少即嘔逆曰何
瀉青褐水曰腸胃至虚冷極故也錢治而愈
馮承務子五歲吐瀉壯熱不思食錢曰目中黑睛少而
白睛多面色㿠白此子必多病也縦長成必肌膚不
壮不耐寒暑易虚易實脾胃亦怯更不可縦恣酒慾
若不保養不過壯年面上常無精神光澤者如婦人
之失血也今吐利不食壯熱者傷食也不可下下之
虚入肺則嗽入心則驚入脾則瀉入腎則益虚此但
以消積丸磨之為微有食也如傷食甚則可下而不
下則成癖也實食在内乃可下下畢補脾必愈隨其
虚實無不效者
黃氏子二歲病瀉醫與止之十餘日其症便青白乳物
不消身凉加哽氣昏睡醫謂病困篤錢先以益黃散
三服補肺散三服三日身温而不哽氣以白餅子微
下之又與益脾散三服利止何以然利本脾虚傷食
初不與大下措置十日上實下虚脾氣弱引肺亦虚
補脾肺病退即身温不哽氣是有所傷食仍下之也
何不先下後補曰便青為下藏冷先下必虚先實脾
肺下之則不虚而後更補也
程明祐治鄭氏子七歲苦下泄程診之曰胃虚中暑不
能分别水穀法當補胃則暑易祛濃煎白术人參湯
一服精神回再服泄减三服愈
程仁甫治朱氏子四歲十二月吐瀉神倦睛陷脉紋青
紫漿水入口即轉用六君子湯加霍香砂仁白蔲乾
薑木通煎熟入薑汁徐徐服之一劑頓止
一兒三歲夏月吐不止神倦睛陷乳水入口即吐用六
君子去甘草加枳殼藿香白䓻薑連煎熟入薑汁一
劑而止常治小兒吐瀉之疾得捷效者甚多須辨寒
熱如夏月熱症必用六君子湯加薑連少用藿香白
䓻之類徐徐服之不可太急若頓服即不納如寒月
用六君子加乾薑砂仁藿香白䓻之類或有傷食吐
瀉者初劑加麥芽山查二劑决可取效如不效者必
發慢驚而死屢試皆然
馮鯨川治李參軍二子患瀉症二月治之不愈馮視之
曰瀉出黃色良久變而為青乃脾虚而受制於肝也
治之稍緩即成慢驚矣先投補脾益黃散數服後加
肉豆䓻訶子止之徐徐調理而愈
江應宿治上舍孫龍登一子年歲半七月初因食西瓜
患吐瀉小兒醫投六一散繼以胃苓湯病增劇已經
三日泄瀉如注神脱目陷身熱如火脉紋青紫昏睡
露睛(温救何疑)乳食藥物入口少頃帶痰吐出予思脾胃
俱虚已成慢脾投七味白术散去木香加大附子五
片訶子肉一枚肉䓻炮薑各三分吐雖稍定而瀉未
止急用大附子二錢人參一錢半生薑五片另煎入
前藥服吐瀉止除附子用五味異功散而愈
驚搐
錢治李司戶孫生百日發搐三五次醫者或作天吊或
作胎驚或作驚癎皆不應病後錢用大青膏如小豆
許作一服發之復與塗顖法封之及浴法(浴法見胎疾)三
日而愈何以然嬰兒初生肌骨嫰怯被風傷之子不
能任故發搐頻發者輕何者客風在内每遇不任即
搐搐稀者是内藏發病不可救也頻搐者宜散風冷
故用大青膏不可多服蓋小兒易虚易實多則生熱
只一服而已更當封浴無不效者(醫學綱目)
李寺丞子三歲病搐自卯至巳數醫不效後錢視之搐
目右視大呌哭李曰何以搐右錢曰逆也李曰謂何
曰男為陽而本發左女為陰而本發右蓋男目左視
發搐時無聲右視有聲女發時右視無聲左視有聲
所以然者左肝右肺肺金肝木男目右視肺勝肝也
金來刑木二藏相戰故有聲也當瀉其強補其弱心
實者亦當瀉之肺虚不可瀉肺虚之候悶亂哽氣長
出氣此病男反女故男治易於女也假令女發搐目
左視肺之勝肝者病在秋即肺兼旺位肝不為任故
呌哭當大瀉其肺然後治心續肝所以俱言目反右
視者乃肝主目也凡搐者風熱相搏於内風屬肝故
引見之於目也錢用瀉肝湯瀉之二日不悶亂當知
肺病退後用地黃丸補腎三服後用瀉青丸凉驚丸
各二服凡用瀉心肝藥五日方愈不妄治也又言肺
虚不可瀉者何曰設令男目左視木反剋金肝旺勝
肺而但瀉肝若更病在春夏金氣極虚故當補肺不
可瀉也(當細心熟記之)
羅氏治一子四歲一僧摩頂授記衆僧念咒因而大恐
遂驚搐痰涎壅塞目多白睛項背強急喉中有聲一
時許方醒後每見衣皂之人輒發多服朱犀龍麝鎮
墜之藥四旬餘前症猶在又加行步動作神思如癡
羅診其脉沉弦而急針經曰心脉滿大癎瘈筋攣又
云肝脉小急癎瘈筋攣蓋小兒血氣未定神氣尚弱
因而驚恐神無所依又動于肝肝主筋故癎瘈筋攣
病久氣弱小兒易於虚實多服鎮墜寒凉之劑復損
其氣故加動作如癡内經云暴攣癎眩足不任身取
天柱穴是也天柱穴乃足太陽脉氣所發陽蹻跗而
行也又云癲癎瘈瘲不知所苦兩蹻主之男陽女陰
潔古云晝發治陽蹻申脉穴夜發治陰蹻照海穴先
灸兩蹻各二七壯次處沉香天麻湯(沉香天麻湯君羌活獨活)
(防風川芎)(天麻益智)(當歸生薑)(甘草臣半夏佐)(附子使沉香)
院使錢公瑛宣德間治寧陽侯孫始生九月患驚悸啼
哭而汗百方莫救瑛最後視疾乃命坐兒于地使掬
水為戲驚啼頓止人問之曰時當季春兒豐衣重帷
不離懷抱其熱鬱在内安能發泄使之近水則火邪
殺得土氣則藏氣平疾愈矣奚用藥為
錢治七太尉方七歲潮熱數日欲愈錢謂其父王曰七
使潮熱將安八使預防驚搐王怒曰但使七使愈勿
言八使病錢曰八使過來日午間即無苦也次日午
前果作急搐召錢治之三日而愈蓋見目直視而顋
赤必肝心俱熱更坐石杌子乃欲冷此熱甚也肌膚
素肥盛脉又急促故必驚搐所言午時者自寅至午
皆心肝用事時治之瀉心肝補腎自安矣
五太尉因墜鞦韆發驚搐醫以發熱藥治之不愈錢曰
本急驚後生大熱當先退其熱以大黃丸玉露散惺
惺丸加以牛黃龍麝解之不愈至三日肌膚尚熱錢
曰更二日不愈必發斑瘡蓋熱不能出也他醫初用
藥發散發散入表表熱而斑生本初驚時當用利驚
藥下之今發散令逆也後二日果斑出以必勝散治
之七日愈
錢氏治皇都徐氏子三歲病潮熱每日西則發搐身微
熱而目微邪及露睛四肢冷而喘大便微黃錢與李
醫同治錢問李曰病何搐也李曰有風曰何身熱微
温曰四肢所作曰何目斜睛露曰搐則目斜曰何肢
冷曰冷厥必内熱曰何喘曰搐之甚也曰何以治之
曰凉驚丸鼻中灌之必搐止錢又問曰既謂風病温
熱搐引目斜露睛内熱肢冷及搐甚而喘併以何藥
治之李曰皆此藥也錢曰不然搐者肝實也故令搐
日西身微熱者肺氣用事也身温且熱者為肺虚所
以目微斜露睛者肝肺相勝也肢寒冷者脾虚也肺
若虚甚脾母亦弱木氣乘脾四肢即冷治之當先用
益黃散阿膠散得脾虚症退後以瀉青丸導赤散凉
驚丸治之九日愈
石山治一女六歲病左手不能舉動三年矣後復病癎
初用人參半夏或效或否汪診左脉浮洪右脉頗和
曰痰熱也(作痰治須看不能舉動三年句)令以帛勒肚取茶子去殼
三錢挼碎以滾湯一碗濾取汁隔宿勿食早晨温服
吐痰三碗許手能舉動癎亦不作
一兒初生未滿一月乳媪抱之懷間往觀春戲時風寒
甚切及回即啼不乳時發驚搐始用蘇合香繼用驚
搐藥不效汪曰小兒初生血氣未足風寒易襲此必
風邪乘虚而入也風喜傷脾脾主四肢脾受風擾故
四肢發搐日夜啼呌不乳經曰風淫末疾是也其治
在脾脾土不虚則風邪無容留矣因煎獨參湯初灌
二三匙啼聲稍緩再灌三五匙驚搐稍定再灌半盞
則吮乳漸有生意
方蔭山治朱氏子八九歲寄食外家以肉汁拌飯啖之
口含飯未下咽因疾走顛蹶遂口禁手足搐動醫治
不效延七日甚至令人口含開關等藥合其口噴入
僅能開牙關而四肢搐動發熱昏沉不語如故脉洪
滑方至以石膏青黛甘草陳皮南星天麻薄荷猪苓
澤瀉白术茯苓兜鈴元參黃芩加薑一片服是夜熟
寐不動唯起溺一度熱退身凉脈靜再進一服而愈
(作火治湏看口含飯未下咽句)
驚風
趙周氏之子三歲忽驚風掣瘲體如反張弓不納乳食
四肢盡冷衆醫莫治聞邑主簿李賡藏一方療此症
奇驗急求併力治藥才合就便以擦兒齒少頃作噦
咳聲手稍便動自夜至旦兩餅從此平復趙焚香設
誓將終身以救人名蝎稍餅子用赤足全蜈蚣一條
蝎稍乳香白花蛇肉硃砂南星白僵蠶各半兩麝香
三錢凡八味砂乳麝别研蛇酒浸去皮骨取淨南星
煨熟蠶生用與蜈蚣蝎五者為末别研三者和勻酒
糊為丸捏作餅子徑四分煎人參或薄荷或金銀花
湯磨化一粒周歲以下者半之全活小兒甚衆(庚志)
薛已治一小兒周歲從桌上仆地良久復甦發搐吐痰
沫服定驚化痰等藥遇驚即復作畢姻後不時發而
難愈形氣俱虚面色痿黃服十全大補補中益氣二
湯而愈
一童子十五歲御女後復勞役考試失意患癎症三年
矣遇勞則發用十全大補湯加味歸脾湯之類更以
紫河車生研如膏入䒱糯米為末丸如梧桐子大每
服百丸日三五服而痊後患遺精發熱盗汗仍用前
藥及地黃丸而愈此症治不拘男婦老幼皆效
慢驚
東都王氏子吐瀉諸醫用藥下之致虛變慢驚昏睡露
晴手足瘈瘲而身冷錢視曰慢驚也與括蔞湯其子
胃氣實即開目而身温王疑其子不大小便令諸醫
以藥利之醫留八正散等劑服不利而身復冷錢曰
不當利小便利之必身冷一二日已身冷矣因抱出錢曰不
能食胃中虛若利大小便即死久即脾胃俱虛當身
冷而閉目幸胎氣實而難衰也錢用益黃散史君子
丸四服令微飲食至日午果能飲食所以然者謂利
大小便脾胃虛寒當補脾不可别攻也後不語醫作
失音治之錢曰既失音何開目而能飲食又牙不緊
而口不噤也醫不能曉錢以地黃丸補腎所以然者
用涼藥利小便致脾腎俱虚今脾已實而腎尚虚故
補腎必安治之半月而能言一月而全愈
薛己治一小兒傷寒發斑服發表之劑手足抽搐服抱
龍丸目瞤痰盛薛謂脾胃虧損而變慢驚也用六君
加附子一劑而愈
一小兒抽搐痰涎自流面色黃白用六君補中益氣二
湯而愈
馮鯨川治廉憲許淮江翁女二歲患慢脾風衆皆為不
可救矣馮曰脾胃虧損元氣虚弱而舌不甚短頭不
不甚低或有可治急用附子理中湯三四服而少安
仍灸百會三里穴二七壯而愈
腹脹
東垣治一兒未滿百日二月間病腹脹二日大便一度
瘦弱身黃色宜升陽氣滋血益血補利大便以蝎稍
二分神曲升麻各三分當歸厚朴各一錢桃仁十枚
都作一服水一大盞煎至半盞食遠熱服
薛己治一小兒腹脹面赤痰喘大便秘壯熱飲冷此形
病俱實用紫霜丸一服(代赭石赤石脂各一兩杏仁五十粒巴霜三十粒為末蒸)
(餅丸粟米大)諸症益甚面色頓白飲湯不絶薛以為邪氣
退而真氣復傷故面白而喜湯用白术散大劑煎湯
令恣飲良久而睡翌日而安(博按此案舊刻脫悮)
一小兒傷食腹脹胸滿有痰薛治以異功散而痊後復
傷食腹脹兼痛或用藥下之痛脹益甚而加氣喘此
脾胃傷而致肺虚也用六君子加桔梗調補而痊(博按)
(此案舊刻脱悞)
一小兒腹脹悪食發熱悪心症類外感薛曰此飲食停
滯也用保和丸一服諸症頓退惟腹脹用異功散而
痊
一小兒傷食腹脹服剋伐之劑小便濇滯又服五苓散
之類飲食漸減小便不通四肢頓腫薛朝用金匱腎
氣丸去附子夕用補中益氣湯而安
一小兒腹脹飲食後即瀉手足逆冷此脾氣虚寒也先
用人參理中湯後用六君子湯而愈(博按此案薛入積滯門)
江應宿治吴氏兒週歲患腹脹悸且啼多汗努氣醫不
知所為予視之身熱面赤關紋紫紅遍體瘡疥與琥
珀抱龍丸腹漸消繼與凉膈散生蜜竹葉湯調下熱
退嘻笑而愈所以知兒病者時當酷暑不離襁褓藴
熱内伏而然也
腹痛
羅謙甫治一小兒五月間因食傷冷粉腹中作痛遂以
市中贖得神芎丸服之臍腹漸加冷疼時發時止踰
七八年矣因思古人云寒者熱之治寒以熱良醫不
能廢其䋲墨據所傷之物寒也所攻之藥亦寒也重
寒傷胃則為冷痛可知矣凡人之脾胃喜温而惡寒
况小兒血氣尚弱不任其寒故陽潛伏寒毒留連久
而不除也治病必求其本當用和中養氣之藥(不用温熱)
(以八年之病寒亦化熱耳)以救前失服月餘愈
丹溪治一小兒好粽成腹痛用黃連白酒麯為末服之
愈
滑伯仁治一女八歲病傷食煎煿内悶口乾唇舌燥黑
腹痛不可忍或以剛燥丸藥利之而痛悶益甚滑以
牽牛大黃清快藥為丸以伏其燥利而愈
薛巳治一小兒每停食腹痛發熱赤暈用清中解鬱湯
而愈後患搖頭咬牙痰盛發搐吐酸腐待其吐盡翌
日少以七味白术散次日又以參苓白术散調理脾
胃遂不復患大抵吐後兒安不必更服他藥恐復傷
元氣
一小兒五歲停食腹痛發熱面赤或用養胃湯枳實黃
連更加腹脹午後熱甚按其腹不痛脾虛而藥傷用
六君子湯數劑而痊
𠻳喘
錢氏治京東轉運使李公孫八歲病𠻳而胸滿短氣醫
言肺經有熱用竹葉湯牛黃膏各二服治之三日加
喘錢曰此肺氣不足復有寒邪即便喘滿當補肺脾
勿服凉藥李曰醫已用竹葉湯牛黃膏錢曰何治也
醫曰退熱退涎錢曰本虛而風寒所作何熱也若作
肺熱何不治其肺而反調心盖竹葉湯牛黃膏治心
藥也錢治之愈
薛巳治吴江史安卿子傷風用表散化痰之藥反痰盛
咳𠻳肚腹膨脹面色㿠白此脾肺俱虛用六君子加
桔梗一劑頓愈過三日前症又作鼻流清涕此復傷
風寒也仍用前藥加桑皮杏仁而愈
史元年子喘𠻳胸腹膨脹泄瀉不食此飲食傷脾土而
不能生肺金用六君子湯一劑諸症頓愈
一小兒六歲感冒咳𠻳發散過度喘促不食痰中有血
薛曰此成肺癰也次日吐痰而兼膿用桔梗湯而愈
後元氣未復大便似痢用五苓黃連枳實痰喘目剳
四肢抽搐此脾風變症遂歿
江應宿治一童子八歲每令就學誦讀久之則𠻳連聲
不已諸藥不效予診脉察色知是血虚以四物換生
地加杏仁陳皮利其氣麥冬阿膠五味少佐炒黑乾
薑而愈盖因出疹之後餘熱數月不退亦如婦人産
後血虚之理同耳
𠻳痛
錢氏治東都杜氏子五歲自十一月病𠻳至三月未止
始得𠻳而吐痰風寒搐入肺經令肺病𠻳而吐痰風
在肺中故也宜以麻黃等發散後用凉藥壓之即愈
時醫與鐡粉丸半夏丸𥚹銀丸諸法下之其肺即虛
而𠻳甚至春三月間尚未愈錢視之其候面青而光
𠻳而喘促哽氣又時長出氣錢曰病困已八九所以
然者面青而光者肝氣旺也春三月肝之位也肺衰
之時也𠻳者肺之病肺自十一月至三月久即虛痿
又曾下之脾肺子母也復為肝所勝此為逆也故喘
促哽氣長出氣也與瀉青丸瀉之(瀉青亦不妥宜補脾以生肺金疏肝)
(以免尅土補腎以滋化源)後與阿膠散實肺次日面青而不光錢
又補脾而𠻳如前錢又瀉肝肝未已又加肺虛唇白
如練錢曰此病必死不可治也肝大旺而肺虛絶肺
病不得其時而肝勝之今三瀉肝而肝病不退三補
肺而肺症猶虛此不久生故言死也此病于秋者十
救三四春夏者十難救一果大喘而死
赤丹
湯治一女病發赤丹諸治不效以生料四物湯加防風
黃芩一日而愈即四物用生地赤芍川芎歸身防風
各半两黃芩减半煎大小加减忌酒麫猪羊肉豆腐
此方治血熱生瘡遍體腫痒及脾胃常弱不禁大黃
等冷藥尤宜服之
程眀佑治吴氏兒病切其脉告曰病得之膏粱辛熱令
人患瘍上擁頭面氣充熱極赤如渥丹詢之尚乳也
所乳母病胃脘痛飲燒酒教之更乳母以葛花濃煎
日飲之越五日色淡十日瘡盡單藥獨行取效速也
一小兒發丹赤色其父祈禱于神甚恭夢神命以荷葉
燒灰存性香油調敷之愈
薛己治一小兒臀患赤暈走徹令人頻吮患處使其毒
聚于吮所乃砭出黑血餘暈塗以神功散時以金銀
花甘草節為末用人乳汁調服而愈月餘後两足赤
腫仍治以前法而痊數日後兩足復赤或用犀角解
毒之類乳食不進其腹膨脹此復傷脾胃也仍敷前
藥服補中益氣湯加茯苓而瘥
一女子赤暈如霞作痒發熱此肝經血熱用小柴胡加
生地黃連翹丹皮而愈凡女子天癸將至婦人月經
不調被驚著惱多有此症治當審詳
一小兒遍身皆赤砭之投解毒藥而愈一兒不從砭毒
入腹死
癍疹
略例云一子病寒熱間作有癍三五點鼻中血微出两
手脉沉濇胸膈四肢按之殊無大熱此内傷寒也問
之因暑卧殿角傷風又渴飲水酪冰此外感也輕内
傷者重從内病俱為陰也故先癍䘐後顯内陰寒熱
間作脾寒有之非往来少陽之寒熱也與調中湯服
愈
薛己治司廳徐東白子瘙痒發熱體倦少食此脾肺氣
虛外邪相搏先用消風散二劑隨用補中益氣湯加
茯苓芍藥而愈
喬秋官子作痛熱渴乃服發表之劑其症益甚形氣倦
怠脉浮而數此邪在經絡(邪在絡宜升陽行經)誤散表而損其
真也用人參安胃散補中益氣湯而愈若主祛風必
成慢驚矣
豐考功子作痒發熱用犀角消毒散一劑頓作吐瀉此
邪氣上下俱出其疹果消勿藥自愈
瘛瘲
錢乙治皇子病瘛瘲國醫莫能療聞乙有異能召之進
黃土湯而愈神宗問此何以能愈此疾對曰以土勝
水木得其平則風自止帝悦擢太醫丞
寳鑑治一小兒四歲因驚恐發搐痰涎有聲目多白晴
項背強一時許方醒後遇驚則發多服犀朱腦麝鎮
墜之藥四十餘日此症尚在又加行步動作神思如
癡診其脉沉弦而急針經云心脉浮大癎瘛筋攣病
久氣弱多服鎮墜寒凉之劑復損正氣故加動作如
癡先灸二蹻各二七壯服此藥又肝脉小急蓋小兒
神氣尚弱因而被驚神思無依又動于肝肝主筋故
癎瘛筋攣又經曰恐則氣下精祛而上焦閉以羌活
五錢獨活四錢苦温引氣上行又入太陽為引用為
君天麻防風各二錢辛温以散之當歸甘草各二錢
辛甘温以補氣血之不足又養胃氣為臣附子川芎
各二錢益智二錢大辛温行陽退陰又治客寒傷胃
腎主五液入脾為涎以生薑半夏二錢燥溼化痰沉
香二錢辛温體重氣清去怯安神為使每五錢薑水
煎服名曰沉香天麻湯三劑而安(此案與羅治同)
汪石山治一人形短頗肥色白近蒼年踰二十因祈雨
過勞遂病手足瘛瘲如小兒發驚之狀五日勺水不
入口語言艱澁或作痰火治或作風症治皆不效汪
視之脉皆浮緩而濡按之無力(緩為脾脉濡而無力為虛)曰此因
傷脾以勞倦故也土極似木之病經云亢則害承乃
制是矣夫五行自相制伏和平之時隠而不見一有
所負則所勝者見矣今病脾土受傷則土中之木發
而為病四肢為之瘛瘲也蓋脾主四肢風主動故也
若作風痰治之必致于死宜補其脾土之虛則肝木
之風自息矣遂以參术為君陳皮甘草歸身為臣黃
栢麥冬為佐經云泄其肝者緩其中故用白芍為使
引金泄木以緩其中一服踰宿遂起服至十餘貼全
安
錢仲陽治王氏子吐瀉諸醫藥下之至虛變慢驚手足
瘛瘲而身冷醫復與八正散錢曰不能食而胃中虚
若利大小便即死久則脾腎俱虚當身冷而閉目必
用益黃散史君子丸補脾遂能飲食後又不語錢以
地黃補腎丸一月而愈(琇按此案已見前慢驚門而加詳)
石山治一人年十五色黃悴十二月間忽嘔瘀血一二碗
隨止延小兒醫調治肌體尚弱常覺頭暈近于三月
間天熱途步出汗連日又勞倦日昃頓然昏暈不省
人事手足擾亂㒹倒將二時久方定次日亦然續後
每日午前後如期發一次近来漸早自晨至午連發
二次漸發三四次比前稍輕發時自下焦熱上至胸
壅塞則昏暈良久方甦始疑為瘧或癎醫云火動又
云痰症用牛黃丸以竹瀝薑汁磨服二次共四丸又
與煎藥多清痰火之劑服後每日只發一次止則汗
多口乾食少身熱時多凉時少汪脉之皆浮虛洪數
不任尋按坐起則覺略小亦不甚數脉書曰數脉所
主為熱其症為虛三日後再診左脉小而滑右脉大
而滑獨肺部浮軟按之似蟄蟄有聲與昨脉不同虛
之故也夫陽氣者清純冲和之氣也或勞動過度或
酒食過傷則擾動其陽變而為邪熱矣然脾胃以陽
氣為主陽變為熱血必沸騰而越出于上矣昏暈者
由熱薰灼故神昏運倒而類風也風之旋轉運動與
火相類每覺下焦熱上胸膈壅塞而即發者脾脉從
足入腹至胸今下焦熱上乃脾火也然胸膈心肺之
分為陽之位清陽居上而邪熱擾之則陽不得暢逹
而心肺之神魂不免為之昏亂矣况五藏皆頼胃氣
以培養胃受火邪則五藏皆無所禀而所藏之神亦
無所依故肺之魄心之神肝之魂脾之意腎之志安
得不隨之潰亂躁擾而昏瞀耶多發于午前後者乃
陽氣所主之時陽氣邪擾不能用事故每至其時而
輙發也且汗多津液泄口乾津液少醫用牛黃硃砂
琥珀南星半夏等而復燥之是愈益其燥故暫止而
復發不能拔去其病根也因取參茋各二錢半遠志
山查川芎黃芩各七分天麻防風茯神麥冬各一錢
甘草陳皮各五分歸身八分白术一錢半煎服十餘
貼而病不復作矣
江應宿治一富家兒病手足瘛瘲延至二十餘日轉篤
予後至曰此氣虛也當大補之以參茋歸术茯芍黃
連半夏甘草佐以肉桂助參茋之功補脾瀉肝一飲
遂覺少定數服而愈所以知兒病者左脉滑大右脉
沉弱似有似無右手主于氣故曰氣分大虛經所謂
土極似木亢則害承乃制脾虛為肝所侮而風生焉
症似乎風治風無風可治治驚無驚可療治痰無痰
可行主治之法所謂氣行而痰自消血榮而風自滅
矣見肝之病知肝當傳脾故先實其脾土治其未病
否則成慢脾風而危殆矣
癖積
劉仲安治一兒病癖積左脇下硬如覆手肚大青筋發
熱肌瘦自汗咳𠻳日晡尤甚牙疳口臭悪宣露出血
四肢困倦飲食减少病甚危篤先與沉香海金砂丸
一服下穢物两三行次日合榻氣丸服之十日復與
沉香海金砂丸利之又令服榻氣丸如此五換服至
月餘其癖减半未及百日良愈
愚按近年多有此疾治之不得其法多致夭殤
錄之以救將来之病者也沉香海金砂丸以沉
香二錢海金砂輕粉各一錢牽牛頭末一兩右
為末研獨蒜如泥丸如桐子大每服五十丸煎
燈心湯送下量虛實加减丸數取利為驗大便
利止後服榻氣丸以陳皮蘿葡子炒各半兩木
香胡椒各三錢草豆䓻去皮青皮各三錢蝎梢
去毒二錢半為末糊丸梧桐子大每服三十丸
食後米飲下
黃疸
羅謙甫云一小兒季夏身體蒸熱胸膈煩滿皮膚如潰
橘之黃眼中白睛亦黃筋骨痿弱不能行立此由季
夏之熱加以溼令而蒸熱薄于經絡入于骨髓使臓
氣不平故脾逆乘心溼熱相合而成此疾也蓋心火
實則身體蒸熱胸膈煩滿脾溼勝則皮膚如潰橘之
黃有餘之氣必乘已所勝而侮不勝是腎肝受邪而筋
骨痿弱不能行立内經云脾熱色黃而肉蠕動(肉蠕動不)
(可指為筋惕肉瞤)又言溼熱成痿豈不信哉所謂子能令母
實實則瀉其子也蓋脾土退其本位腎水得復心火
自平矣又經曰治痿獨取陽眀(陽眀為胃土而方中獨瀉脾土故曰土位)
(之主其瀉以苦所以清燥湯治痿用川芎黃栢良有以也)正謂此也乃以加减瀉
黃散主之方以黃連茵陳各五分黃栢黃芩各四分茯
苓梔子各三分澤瀉二分作一服煎熱服食前一服
减半待五日再服而愈内經曰土位之主其瀉以苦
又云脾悪溼急食苦以燥之故用黃連茵陳之苦寒
除溼熱為君腎欲堅急食苦以堅之故以黃栢之苦
辛寒強筋骨為臣溼熱成煩以苦瀉之故以黃芩梔
子之苦寒止煩除滿為佐溼淫于内以淡泄之故以
茯苓澤瀉之甘淡利小便導溼熱為使也(治痿獨取陽眀不得)
(專主人參黃茋)
口瘡
一小兒口瘡不下食衆醫以狐惑治之必死後以礬湯
于脚下浸半日(外治法佳)頓寬以黃栢蜜炙僵蚕炒為末
敷之立下乳愈
薛己治小兒口瘡嘔血便血(俱似火症)两腮微腫唇白面青
此脾土虧損木所乘也朝用補中益氣湯食遠用異
功散而愈
一小兒口瘡右顋鼻赤此肺脾經虛熱用四君升麻及
白术散而愈
一小兒齒齦腐爛頭面生瘡體瘦發熱此脾疳所致先
用大蘆薈丸又用四味肥兒丸大楓膏而愈
一小兒齒齦蝕爛年餘不愈用大蕪荑湯治其疳邪五
味異功散健其脾氣尋愈後復作兼項間結核另服
敗毒藥口舌生瘡用四味肥兒丸而愈
一小兒口瘡寒熱嗜臥作渴引飲此脾疳氣虛發熱而
津液不足也先用白术散以生胃氣再用四味肥兒
以治疳症两月餘又用異功散而安
一小兒口瘡身熱如炙肚腹脹大此脾肝内作朝用五
味異功散夕用四味肥兒丸稍愈又以地黃蝦蟆二
丸兼服愈
一小兒口瘡久不愈診其母右關脉弦緩乃木尅土之
症先用六君柴胡又用加味逍遙散治其母子自愈
江應宿治小兒口瘡以桑樹汁塗之得愈吞嚥亦無妨
以此治數兒及大人俱效
喫泥
玉田隠者治一女忽嗜食河中汚泥日食三碗許以壁
間敗土調水飲之愈
丹溪曰喫泥胃氣熱也用黃芩白术茯苓陳皮軟
石膏煎服
薛立齋治一兒嗜食泥土困睡泄瀉遍身如疥此脾經
内外疳也用六君子湯及四味肥兒丸而愈
痘瘡
錢希承治徐氏子痘而泄衆以為不治錢視之則加數
已乃止居頃之又作衆以為必不可療錢曰急矣非
附子不可一投少間再投而愈
丹溪治從子六七歲痘瘡發熱微渴自利一醫用木香
散每貼加丁香十粒觀其出遲因自利而氣弱察其
所下皆臭滯陳積因腸胃熱蒸而下也恐非有寒而
虛遂急止之已投一貼矣乃以黃連解毒湯加白术
與十貼以解丁香之熱利止瘡亦出其後肌常有微
熱而手足生癰癤與凉劑調補月餘安
一男子年十六七歲發熱而昏目無視耳無聞两手脉
皆豁大而略數知其為勞傷矣以人參黃茋當歸白
术陳皮大料濃煎與十餘貼痘始出又二十餘貼則
成濃泡身無完膚或謂合用陳氏全方曰此但虛耳
無寒也只守前方又數十貼而安後詢其因謂先四
五日勞力甚出汗多若用陳氏全方誤矣
錢仲陽治一王子瘡疹始用李醫又召視之以抱龍三
服李又以藥下之其瘡稠密錢曰若非轉下則為逆
病王曰李已藥下之錢曰瘡疾始出未有他症不可
下也如瘡三日不出或出不快則微發之發之不出
則加藥加藥不出則大發之如大發身凉及脉平無
症者此瘡本稀不可更發也大發之後尚有大熱當
以五苓散利小便小熱者當消毒散以解毒若出快
勿藥勿下用抱龍丸治之瘡痂若起能食者大黃丸
下之瀉二三行則止今先下一日痘疹未能出盡而
稠密甚則難治也縦得安其病有三一者疥二者癰
三者目赤經三日黑陷錢曰幸不發寒而病未困也
遂用百祥丸以牛李膏為助各一大服至五日間
瘡復紅活七日而愈
陳文中治一女三歲痘瘡始出泄瀉以木香散下豆䓻
丸一服瀉止至九日聞其瘡不肥滿根窠不紅咬牙
喘渴彼以熱毒在痘瘡不靨欲與清凉飲陳曰若此
則耗真氣必至喘渴而死宜木香散加丁香四十枚
官桂一錢二服又與異功散一服至十日其瘡蒼蠟
色咬牙喘渴皆止至十三日瘡痂不落痒甚足指冷
咬牙喘渴不已以異功散加丁香半錢桂一錢連二
服而愈
一小兒七歲痘疹七日痒塌寒戰咬牙飲水是脾胃肌
肉虛也如與水飲則轉渴不已而死當用木香異功
散急救表裏三日各三服至半月愈
一小兒三歲痘瘡八日發熱腹脹足指冷咬牙飲水痒
塌搔之血出成坑陳曰發熱腹脹足指冷者脾胃虛
也痒塌者肌肉虚咬牙飲水者津液衰也若熱去則
死矣經云陰虛則發熱宜木香散加丁香十粒桂一
錢服之可也彼曰如何更加丁香陳曰丁香攻裏官
桂發表其表裏俱實則不致痒塌喘渴木香散連二
服又異功散三服而愈
一小兒三歲痘瘡七日如粟殼狀問曰如何細碎不長
陳曰表虚不壯熱也宜異功散彼畏熱藥陳曰熱則
氣血和暢自然出快以異功散加附子三片桂五分
服之愈
一女九歲痘瘡十四日不成痂膿水不乾咬牙飲水陳
曰氣血衰則咬牙内虛則煩渴宜木香散加丁香十
二枚桂五分日三服愈
一小兒痘瘡十一日誤食柑子因發熱痒渴陳曰柑味
酸收歛津液故發熱痒渴用人參麥冬湯三服而安
一進士十三歲痘疹身温喜水瘡細碎陳曰是肌肉虛
津液少也以木香散加丁香二十枚桂五分日夜三
服瘡出根紅快透至十一日痂不落又以木香散加
木香五分桂一錢連二服愈
一小兒痘瘡始出自利二次瘡細碎不光澤不起發以
木香散加丁香官桂二服瀉止瘡出快透至十三日
不結痂秕塌膿水黏衣身痒不眠陳曰痘始出而瀉
今乃痒塌而靨是内虛也木香散加木香官桂各五
分連二服仍以敗草敷之愈
一小兒二歲發熱驚搐足冷痘欲出不出用異功散三
服共加丁香四十五枚附子一錢次日以木香散加
丁香附子木香官桂各五分連二服搐止足煖痘出
愈
一女子笄年出痘灰白色身熱(身熱為大關目可見灰白不得盡主虚寒之說)
(此即血鬱白也宜看建中老人之論)喘𠻳渴脉洪有力與八物湯加翹
桔犀屑木通半夏紫草石膏杏枳連芩前胡瓜蔞
實服之十貼後色紅活喘𠻳少减漸紅活但熱未除
遂于前方减茋杏胡枳芩連蔞七味服至三十餘貼
而安安後髮皆落月餘方起虛之甚也
一男子二十餘出痘破者未破者灰白色又雜間以黑
陷倒靨者發熱寒戰身痛脉洪或時弦亦與八物加
木通紅花紫草陳皮連翹服之十餘貼而安
子和曰予舟艤蔡河舟師偶見敗蒲一束沿流而下泊
舟次似啼聲而微舟師探而出視之驚見一兒四五
歲瘡疱周匝密不容隙两目皎然飢而索食因啖之
粥方料此兒沿蔡河来其流緩必不遠持兒一鞋逆
流而上行二十里至村落舟師高唱曰有兒年狀如
許不知誰氏瘡疱病死棄之河中今復活矣酒邸中
有人出曰此吾兒也奔走来視驚見兒活大慟流涕
拜謝舟師喜抱兒歸此兒本死得水而生第未諗其
瘡疱之疾寒耶熱耶
丹溪治一婦年二十歲有孕七個月出痘大渴不甚出
透寒熱交作此虛也以參茋歸术陳皮各一錢炙甘
草二錢薑二片酒水各半煎
一子十九歲出痘有紅斑吐泄而渴以白术三錢陳皮
二錢黃茋當歸茯苓縮砂各錢半蒼术一錢炙甘草
三分生薑二片
一子十餘歲出痘熱時出根脚密嘔吐不食腰背骨節
痛大渴喉亦痛全不食者半月餘脉浮弦洪而數與
參茋歸术炙草陳皮茯苓黃芩煎服之至五日色淡
又加桂少許歸茋再用酒製至七日痒甚加丁香數
粒附子少許痒止至八九日渴大作而腹泄瀉痒至
午寒戰以參术為君茋歸陳茯炙草芩為臣至十一
日不靨或時讝語但守本方服之後自吐痰多而安
一婢痘後渴肚急小便少發熱以炙甘草錢半白术白
芍各五分炙茋川芎陳皮各三分木通二分
一子五歲痘後肚急以白术一錢陳皮木通各五分犀
角川芎蘇梗白芷炙草各三分
一女十餘歲痘發不透靨落後骨節痛食少夜間或熱
此餘毒在内虛甚難于疎導須在補中有通以歸术
陳皮各一錢牛膝五分通草蘇梗各三分犀角炙甘
草各二分薑三片
一兒七歲痘初出不透毒氣攻内骨節作痛两足不可
直瘢痕欠而利小便赤少以歸术各一錢陳皮木通
犀屑人參茯苓各五分炙草少許分二貼
一女傷寒但腹痛甚日夜啼哭手足厥冷危殆時痘災
大行疑是痘症遂取生猪血急用腦麝和灌一服得
睡痘出乃安
兖州一子斑瘡倒靨已至危困有為投獨味麻黃湯一
服便出其應如神未至胃爛便血者皆可治方以麻
黃三十寸去節蜜拌炒香紫色為度水一盞煎五六
分
錢仲陽治一子病瘡見皮膚下不出及出不快紫黑乾
陷甚危下牛李膏而愈
一子患痘疹已出而稍遲遂用正氣散加白芍又用胡
荽酒猴黎酒(即山查也)尚出遲其家謂藥太緩夜自燒人
齒五枚酒調服之一身瘡疹盡出錢聞駭再診其脉
已微觀腦後併两足盡白色是榮衞弱毒氣少而
藥力太過陽氣少而無以接應故無血色也陽氣盡
出外則裏寒寒氣成溼溼必濡瀉急以二氣丹為丸
服至半两二日瀉止又服内補散治瘡痘成斑爛遍
體成片將息月餘方愈此因人齒散表過故也
一童子痘瘡攤塌數日作泄醫用保和湯加茯肉果不
效二服瘡色變紫後用四苓散加黃連一服瀉稍止
痘色亦轉好再一服只飲正藥作二三次服瀉乃止
後痘半灌膿而頑蒸毒有未盡肩發癰以尋常腫毒
膏貼之愈
一童子痘色全好但腹中一痛瘡色即變紫痛止色復
舊脉洪大時已十餘日灌膿將滿但不靨乃以藥下
其蟲積瘡遂轉好愈
一人年近二十痘瘡初出足冷過膝用綿裹不暖乃用
參茋歸术加附子二分二貼足暖除附子再用四貼
痘稠密根脚甚正一月間瘡痂落盡因用參茋補之
太過增其火每日強進粥五六碗至七月半邊大便
或溏或泄至二十日大作嘔吐粒米不入但食水糓
則如一物從臍下托起吐出腸鳴大作危甚乃用四
物加黃連犀角白术之類以解參茋之滯一服而火
降能食勝前乃知此症下瀉亦屬于熱(琇按火熱下廹而瀉其症)
(甚多古今醫林知者極少不知傷寒論協熱下利已明示標凖)諸逆冲上皆屬于火
腸鳴水擊其火也大段血虛有火而致乃以補血降
火之藥川歸白术各二錢白芍錢半茯苓枸杞各一
錢黃栢八分黃連薑汁炒陳皮各七分炙草六分每
日粥漸加肌肉漸生精神好大便實惟下唇紅(脾熱)身
雖瘦而無熱脉不數左三部微細善飢能睡蓋先時
鬱熱在内藥欠解利胃氣不得舒暢以致然也
一童子八歲患痘八九日將靨因食肉圓子過多作痰
痘反陷下無措問神批曰宜用麝香五靈脂䧺黃各
五分為末每服三分酒調下醫云不可服復問前神
神怒曰此名神功散出普濟方可到方相達所借書
看既而服之痘起而愈
程仁甫治吴氏子年二歲痘瘡靨後仍有黑疔遍身大
小十五枚在胸及右脛大者二枚如人口樣内爛至
骨不能食發熱大便瀉小便赤少用保元湯加术茯
歸芍柴翹荆通六劑外用芒硝猪膽膏塗之而愈此
乃餘毒未盡之症治當補養兼解毒若純用寒凉即
傷胃氣矣
千夫長近二十忽瞑眩熱且咳醫曰疹也以火齊湯發
之而瘡出愈
江篁南治六弟八歲患痘根窠紅潤但眼白睛紅不識
人譫語狂妄手捏撮尋衣摸床以四君子湯加紫草
牛蒡子麥冬黃茋糯一撮二服而愈
猶子五歲患痘熱時出根脚密白色欲出不出且腹痛
渴甚連瀉三次嘔悪不食初以保元湯加桂三分丁
香三分半糯米六十粒不應繼以保元湯合異功散
加丁香十粒覺稍起連進二服加丁香二十枚桂五
分遂盡出身無完膚半月愈
江應宿治休寕吴氏子八歲出痘四日内两頬赤肉痘
不分醫認作虚寒將投附子保元湯予曰此紅紗撲
面症乃心火藴熱毒也宜清凉解毒犀角地黃加芩連
紫草二劑紅退痘瘡起脹七日上再與保元湯人參
漸加至七錢而愈初為熱毒所攻仍損一目
疹瘡
方蔭山治程氏子二歲出疹因出遲沒早發喘大熱舌
短不乳昏沉醫皆不治方以元參茯苓甘草麥冬天
麻陳皮乾葛麻黃兜鈴黃芩知母犀角石膏名曰犀
角石膏湯一服症减半二服愈
吴橋以醫名里中有兄子始孩累日發熱蒸蒸驚搐昏
憒衆醫不知所出橋診之曰疹也寒邪外乘閉而不
出是呱呱耳飲藥已數中氣乃傷藥不足恃也當置
沸湯一瓶撤其蓋令保母抱子坐湯側稍遠擁被圍
之湯氣自遠薰蒸少飲藥内托疹出而解無何叢睦
汪氏子病如之仍用向法並效其稳類如此故鄉人
稱良焉
江應宿治表姪女九歲出疹沒早發欬喘大發熱肌瘦
不飲食唾嘔痰沫甚多延半月餘予往視之曰血虚
病也以四物湯加杏仁阿膠麥冬五味炮薑一服熱
退身凉痰欬俱止再劑而愈
一兒三歲患疹出遲而沒早發熱欬𠻳昏悶不食予診
視曰疹出不透出見風寒沒早宜急發之以葱煮麻
黃八分四物換生地加杏仁天花粉葱薑煎服重復
出一身比前更多三日沒盡而愈凡疹症出自六腑
宜養隂抑陽剛劑决不可服(二陳謂之剛劑四物謂之柔劑)犯之即
發喘渴悶亂失于收救多致夭折如參茋半夏白术
常品温燥之藥亦所當忌只宜清熱養血如出遲者
少加升散之藥送之達表而已
嗜卧
吕滄洲治一幼女病嗜卧頬赤而身不熱諸醫皆以為
慢驚風屢進攻風之劑兼旬不愈吕切其脉右關獨
滑而數他部大小等而和因告之曰女無病關滑為
宿食意乳母致之乳母必嗜酒酒後輒乳故令女醉
非風也(琇按必診時聞病人有酒氣)及詰其内子内子曰乳母近
掌酒庫鑰竊飲必盡意使人視之卧内有數空&KR0902;乃
拘其鑰飲以枳柜子葛花日二三服而起如常
薛己治楊永興子七歲停食吐瀉後好睡睡中兼驚久
治不愈薛曰好睡是脾氣虛困也善驚是心血虛怯
也蓋心為母脾為子也此心火不能生脾土用補中
益氣湯及六味丸加鹿茸治之而愈
異症
一人口鼻氣出盤旋不散凝似黑蓋過十日漸漸至肩
與肉相連堅如鐡石無由飲食多因瘧後得之用澤
蘭水煎日飲三盞五日愈
一兒初如魚泡又如水晶碎則流水用蜜陀僧羅極細
糁之
一兒初生遍身無皮俱是赤肉乃因母自懷胎十月樓
居不受地氣故也取兒泥地卧一宿即長皮又方白
早米粉乾撲之候生皮乃止
一小兒七歲聞雷則昏倒不知人事以人參當歸麥冬
少入五味熬膏盡一斤後聞雷自若
張南軒晩得竒疾虚陽不秘每歎曰養心莫善于寡慾
吾平生理會何事而心失所養乎竟莫能治踰年而
卒就殮通身透眀腑臟筋骨歴歴可數瑩徹如水
晶自昔醫書不載(坦齋筆衡)
參政孟庾夫人徐氏有竒疾每發于見聞即舉身戰慄
至于幾絶其見母與弟皆然母至死不相見又悪聞
徐姓及打銀打鐡聲嘗有一婢使之十餘年甚得力
極喜之一日偶問其家所為業婢曰打銀疾亦遂作
更不可見逐去之醫祝無能施其術蓋前世所未嘗
聞也(太平廣記)
建炎戊申鎮江府民家兒生四歲暴得腹脹疾經四
月臍裂有兒從裂中生眉目口鼻人也但頭以下手
足不分莫辨男女又出白汗斗餘三日二子俱死
濮陽傳見宣城縣一人死其背脊骨一直如䋲自頸至
凥骨左半邊紅紫右白色人無識者
湯火金瘡
建昌士人黃襲字昭度云有鄉人為賈泊舟潯陽月下
髣髴見二人對語曰昨夕金山修供甚盛吾往赴之
飲食皆血腥不可近吾怒庖人不謹漬其手鼎中皆
已潰爛矣其一曰彼固有罪子責之亦太過曰吾比
悔之顧無所及其一曰是不難治但搗生大黃以米
醋調敷瘡上非惟止痛又且滅瘢兹方甚良第無由
使之聞耳賈人適欲之金山聞其語意冥冥之中假
手以告遂造寺中詢之乃是夜有設水陸者庖人揮
刀誤傷指血落食中恍惚之際若有人掣其手入鑊
中痛楚徹骨賈人依神言療之二日愈(夷堅志)
孫光憲家人作煎餅一婢抱孩子擁爐不覺落火爐上
遽以醋泥塗之至曉不痛亦無瘢痕定知俗說亦不
厭多聞(北夢瑣言)
歛金瘡口止疼痛用劉寄奴一味為末糝金瘡口裏宋
高祖劉裕微時伐狄見大蛇長數丈射之傷明日復
至聞杵臼聲往覘之見青衣童子數人于榛中搗藥
問其故荅曰我王為劉寄奴所傷合藥敷之帝曰神
何不殺荅曰寄奴王者不死不可殺帝叱之皆散收
藥而反每遇金瘡敷之良驗寄奴高祖小字也此藥
因名劉寄奴(本事方)
劉寄奴為末先以糯米漿雞翅掃傷著處後糝藥末在
上並不痛亦無痕大凡湯著急以塩末糝之護肉不
壞然後用藥敷之至妙(本事方)
周崈班緣捕海宼被提刀所傷血出不止筋如斷骨如
折用花蕊石散掩之血不止痛不定有軍人李高言
某在軍中被人中傷欲死見統領與藥一貼名紫金
散掩之血止痛定明日瘡靨如鐡遂安又無瘢痕後
告統領求此方只用紫藤香甆瓦鎌刮下石碾碾細
敷之活人甚衆紫藤香即降真香之最佳者(名醫錄)
温州有匠人造屋失足墜地地上有鏟頭豎柱傍脚痃
被傷血如湧出倉卒無藥有僧道光于門扇上撮得
塳塵掩定血止痛定两日便靨堅古人用門桯塵者
即此也
有婦人因冬月向火两股生瘡其汁淋漓人無識者後
一醫云此皆因火氣入内生此但用黃栢皮為末糝之
立愈果驗後再作適無黃栢用薄荷煎(舊刻有湯字)塗
之立愈(醫說)
一少年遇盗被其叉中肩甲間一股中臂一股脇上外
科敷貼即痂但患人晝夜發熱坐喘不能偃息瘡口
痛極其瘡痕如碁子大常如牛鼻溼潤無竅因用天
南星一味為末名曰壽星散糁之則膿血迸然而出
微微咳聲即便迸出色如丹粉與血片相雜即用布
袋盛米一石枕其腰膝顛倒于床已可倒頭矣如是
一日次出白膿又其次出濃黃水數日其喘即平遺
熱不已遂服小柴胡湯數日乃瘥此因被透内血倒
流入膜外以至于斯也
江應宿在淛見人相打毆破頭流血金瘡藥敷之不止
一道人見之急取稻稈為末撲上即止包定不半月
愈
猶子子億用銀翦悮夹斷無名指皮連骨折予曾口授
方進士七釐散急進一服痛定敷以花蕊石散兼旬
平復如初七釐散取土鼈新瓦上鍛存性為末秤七
釐生酒服以醉為度
蜀兒奴逃走刻斷筋取旋覆根絞取汁以筋相對以汁
塗而封之即相續如故百不失一(朝野僉載)
食忌
方書言食鼈不可食莧温革郎中因併啖之自此苦腹
痛每作時幾不知人疑鼈所致而未審乃以二物令
小蒼頭食之遂得病與革類而委頓尤劇未幾遽死
舁尸致馬廐未歛忽小鼈無數自九竅中出廐中唯
遇馬溺者即化為水革聞自臨視掊聚衆鼈以馬溺
灌之皆即化為水于是革飲馬溺遂瘥或云白馬溺
尤良(瑣碎錄)
昌國人買得鼈十數枚痛飲大嚼且食紅柿至夜忽大
吐繼之以血昏不知人病垂殆同邸有知其故者憂
之忽一道人云唯木香可解但深夜無此藥偶有木
香餅子一貼試用之病人口已噤遂調藥灌即漸甦
吐定而愈(百一選方)
食黃顙魚不可服荆芥吴人魏幾道在外家啖黃魚羹
罷採荆芥和茶而飲少焉足底竒痒上徹心肺跣足
行沙中馳宕如狂足皮皆破欲裂急求解毒藥餌之
幾两月乃止溪澗中石班小魚亦與荆芥反
韶州月華寺側民家設僧供新蜜方熟羣僧飽食之有
僧两人還至半道過村墟賣鮓買食盡半斤是夕皆
死生葱生蜜相反犯之腹脹死
木鼈子不可與猪肉食反之立死一富人生二子恣其
食啖遂成痞疾其父得一方用木鼈子煮猪肉同食
二子皆死
山塘吴氏年二十餘患便毒清晨服木鼈子藥午後飽
啖猪肉須臾呌噪而死
曾見鄉人食喬麥餅服石膏而死者人莫知其故又一
婦人欲自盡市砒市人疑以石膏與之歸以和喬麥
麵作餅食之亦死以此知石膏與喬麥反南瓜不可
與羊肉同食犯之立死
丹毒
江煥言馮悦御藥服伏火藥多腦後生瘡熱氣蒸蒸而
上幾不救矣一道人教灸風市穴十數壯雖愈時時
復作又教馮以陰煉秋石以大豆卷濃煎湯下遂悉
平和其隂陽也隂煉秋石法余昔傳之沈暘大豆卷
法大豆于壬癸日浸井花水中候豆生芽取皮作湯
使之
王偁定觀者元符殿帥恩之子有才學好與元祐故家
游政和末為殿中監眷遇甚渥少年貴任酒色自娱一
日忽宣召入禁中上云朕近得一異人能製丹砂服
之可以長生久視煉冶經歲而成色如紫金卿為試
之定觀欣然拜命即取服之纔下咽覺胸間燥煩之
甚俄頃烟從口中出急扶歸已不救既殮之後但聞
棺中剝啄之聲莫測所以已而火出其内頃刻之間
遂成烈燄廬室盡焚但得枯骨于餘燼中亦可怪也
丁廣眀者清里中老儒也嘗任保州教授郡將武人而
通判者戚里子多姬侍以酒色沈縱會有道人過郡
自言數百歲能煉大丹服之可以飽嗜慾而康強無
疾然後飛升度世守二館之事以師禮擇日剙丹竈
依其法鍊之七七日而成神光燭天置酒大合樂相
慶然後嘗之廣聞之裁盡以獻乞取刀圭以養病身
道人以其骨凡不肯與守二憐之為請僅得半粒廣
欣然服之不數日郡將通判皆疽發于背道人宵遁
守二相繼告殂廣腰間亦生癤甚重亟飲地漿解之
得愈明年考滿改秩居里中疾復作又用前法稍痊
偶覺熱燥因澡身水入瘡口中竟不起金石之毒有
如此者因書以為世戒
中毒
一將官服仙茅遇毒舌脹出口漸大與肩齊善醫環視
不能治一醫獨曰尚可救少緩無及矣取小刀剺其
舌隨破隨合剺至百數始有血一點許醫喜曰無害
也舌應時消縮小即命煎大黃朴硝數碗連服之以
藥末并糝上遂愈
蓋諒郎中兄詵因感疾醫盧生勸服附子酒每生切大
附二兩浸斗酒旦飲輒飲一杯服之二十年後再為
陕西漕使諒自太學歸過之南樂縣拉同行中途曉
寒詵飲一杯竟復令温半杯比酒至自覺微醉乃與
妻使飲行數里妻頭腫如斗唇裂血流下駐路傍呼
隨行李職醫告之李使黑菉豆各數合生嚼之且煎
湯併飲至曉腫始消詵乃服之不輟(愚哉)到長安數月
失明(琇按真火枯矣)遂致仕時方四十餘歲
朱晦翁居山中中烏喙毒幾殆因思漢質帝得水可
活之語遂連飲水大嘔泄而解
崇寕間蘇州天平山白雲寺五僧行山間得蕈一叢甚
大摘而煮食之至夜發吐三人急採鴛鴦草生啖遂
愈二人不肻啖吐至死此草藤蔓而生對開黃白花
傍水處多有之治癰疽腫毒有竒功或服或敷或洗
皆可今人謂之金銀花又曰老翁鬚(琇按又名鷺鷥藤)本草
名忍冬(已志)
王舜求云萵菜出咼國有毒百蟲不敢近蛇虺過其下
誤觸之則目瞑不見物人有中其毒者唯生薑汁解
之
南海有石首魚者蓋魚枕也取其石治以為噐可載飲
食如遇蠱毒噐必爆裂其效甚著福唐人製作尤精
人但玩其色鮮能識其用
飲酒中毒經日不醒者用黑豆一升煮取汁温服一小
盞不過三次即愈今人謂之中酒是也
太子中允關杞曾提舉廣南西路常平倉行部邕管
一吏人為蟲所毒舉身潰爛有一醫言能治使視之
曰此為天蛇所螫疾已深不可為也乃以藥敷其瘡
有腫起處以鉗拔之凡取十餘條而疾不起又錢塘
西溪嘗有一田家急病癩通身潰爛號呼欲絶西溪
寺僧識之曰此天蛇毒爾非癩也取木皮煮飲一斗
許令其恣飲初日疾减半两三日頓愈驗其木乃今
之秦皮也然不知天蛇何物或云草間黃花蜘蛛是
也人遭其螫仍為露水所濡乃成此疾露涉者戒之
興化人陳可大知肇府肋下忽腫起如生癰癤狀頃間
其大如盆識者云此中桃生毒也俟五更以菉豆嚼
試若香甜則是已而果然乃搗升麻為細末取冷熟
水調二大錢連服之遂洞下瀉出生葱數莖根鬚皆
具腫即消縮煎平胃散調補且食白粥後亦無他
雷州民康財妻為蠻巫林公榮用雞肉桃生值商人楊
一者善療與藥服之才食頃下積肉一塊剖開筋膜
中有生肉存已成雞形頭尾嘴翅特肖似康訴于州
州捕林置獄而呼楊生令具疾証用藥其略云凡喫
魚肉瓜果湯茶皆可初中毒覺胸腹稍痛明日漸加
攪刺十日則物生能動騰上則胸痛沈下則腹痛積
以瘦悴此其候也在上鬲則取之其法用熱茶一甌
投胆礬半錢化盡通口呷服良久以雞翎探喉中即
吐出毒物在下鬲即瀉之以米飲下鬱金末二錢毒
即瀉下乃擇人參白术各半兩碾末同無灰酒半升
納瓶内慢火熬半日許度酒熟取温服之日一盞五
日乃止然後飲酒如故(丁志)
江嶺之間有飛蠱其来也有聲不見形如鳥鳴啾啾唧
唧然中人即為痢便血醫藥多不瘥旬日間不救(朝野)
(僉載)
陳齋郎湖州安吉人因步春渴掬澗水两勺飲之數日
覺心腹微痛日久痛甚藥罔效醫診之云心脾受毒
今心脉損甚齋郎答曰去年步春渴飲澗水得此醫
云齋郎飲却蛇交水蛇在澗邊遺下不净在澗水内蛇
已成形在齋郎腹中囓其心而痛也遂以水調䧺黃
服果下赤蛇數條能走矣(名醫錄)
貞元間崔員外從質云目擊有人被蜘蛛咬一身生系
腹大如孕婦其家棄之乞食于道有僧遇之教飲羊
乳數日平
南唐相馮延己苦腦中痛累日不减太醫令吴廷紹密
詰廚人曰相公平日嗜何物對曰多食山雞鷓鴣廷
紹于是投以甘草湯而愈蓋山雞鷓鴣多食烏頭半
夏故以此解其毒(南唐書甘草筠齋漫錄作甘豆)
一人誤食石班魚子中其毒吐不止或教取魚尾草研
汁服少許立愈(魚尾草又名樚木根形似黃荆八月間開紫花成穗葉似水楊無大樹經)
(冬不凋漁人用以藥魚)
四明温台間山谷多生菌然種類不一食之間有中毒
往往致殺人者蓋蛇毒氣所薰蒸也有僧教掘地以
冷水攪之令濁少頃取飲皆得全活此方見本草陶
隠居註謂之地漿亦治楓樹菌食之笑不止俗言食
笑菌者居山間不可不知此法
一朝官與一高僧西遊道由歸峡程頓荒遠日過午餒
甚抵小村舍聞其家畜蠱而勢必就食去住未判僧
曰吾有神咒可無憂也食至僧閉目誦持俄見小蜘
蛛延緣盌吻僧速殺之於是竟食無所損其咒曰姑
蘇喙摩耶啄吾知蟲毒生四角父是穹窿窮母是舍
耶女眷屬百萬千吾今悉知汝摩訶薩摩訶薩是時
同行者競傳其本所至無恙别傳解毒方用豆豉七
粒巴豆二粒入百草霜一處研細滴水丸菉豆大以
茅香湯下七丸
泉州一僧治金蠶毒云才覺中毒先吮白礬味甘而不
澁黑豆不腥者是也但取石榴根皮煎汁飲之即吐
出蠶無不立愈李晦之云以白礬牙茶搗而為末冷
水服凡一切毒皆可治并載于此(西溪叢語)
嘉祐中范吏部為福州守日揭一方于石云凡中蠱毒
無論年代遠近但煮一鴨卵插銀釵于内併含之約
一食頃取視釵卵俱黑即中毒也方用五倍子二兩硫黃
末一錢甘草三寸一半炮出火毒一半生丁香麝香
各十文輕粉三文糯米二十粒共八味瓶内水十分
煎取七候藥面生皺皮為熟絹濾去渣通口服病人
平正仰臥令頭高覺腹中有物冲心者三即不得動
若出以盆桶盛之如魚鰾之類乃是悪物吐罷飲茶
一盞瀉亦無妨旋煮白粥補忌生冷油膩鮓醬十日
後服解毒丸三两丸經旬平復丁木麝三香嘉祐中
價十文今須數倍乃可(類編)
王仲禮嗜酒壯歲時瘡&KR1439;發于鼻延于顙心甚悪之服
藥不效僧法滿使服何首烏丸適坟僕識草藥乃掘
得之其法忌鐡噐但入砂鉢中藉黑豆蒸熟既成香
味可人念所蒸水必能去風澄以頮面初覺極熱漸
加不仁至曉大腫眉目耳鼻渾然無别王之母高氏
曰凡人感風癩非一日積吾兒遇毒何至于是吾聞
生薑汁赤小豆能解毒山豆根黑蚌粉能消腫亟命
僕搗捩薑汁以三味為末調敷之中夜腫退到曉如
初蓋先採何首烏擇而不精為狼毒雜其中以致此
(類編)
名醫言虎中藥箭食青泥野豬中藥箭豗薺苨而食雉
被鷹傷以地黃葉貼之又礬石可以害鼠張鷟曾試
之鼠中如醉亦不識人知取泥汁飲之須臾平復鳥
獸蟲類猶知解毒况于人乎被矢中者蠶齧者以甲
蟲末敷之被馬咬者燒鞭梢灰塗之取相服也
處士劉易隠居王屋山嘗于齋中見一大蜂黏于蛛網
蛛搏之為蜂所螫墜地俄頃蛛鼓腹破裂徐徐行入
草囓芋梗微破以瘡就囓處磨之良久腹漸消輕躁
如故自是人有為蜂螫者挼芋梗敷之愈蜘蛛囓者
䧺黃末敷之
一人因剝死牛瞀悶令看遍身俱紫泡使急刺泡處良
久遂甦更以敗毒藥而愈
王彦伯荆州人為道士善醫尤别脉斷人生死壽夭百
不失一裴胃尚書子忽暴中病王脉之良久曰中無
腮鯉魚毒也投藥數味而愈裴異之詰其子因食膾
而得乃膾鯉無腮者令左右食其候悉同
崔魏公暴亡醫梁新診之曰中食毒其僕曰嘗好食竹
雞梁曰竹雞多食半夏苗蓋其毒也命攪生薑汁
拆齒灌之遂復活
淛人王夫人忽日面上生黑癍數點日久滿面俱黑遍
求醫士不效一醫云夫人中食毒爾治之一月平復
後覺其方止用生薑一味搗汁將渣焙乾都用薑汁
煮糊為丸問其故云夫人日食斑鳩蓋此物嘗食半
夏苗是以中毒故用生薑以解之
姑蘇一人游商在外其妻畜雞數隻以俟其歸凡數年
而返一日殺而食之殆盡抵夜其夫死鄰家疑其有
外姦首之官婦人不禁拷打遂自誣太守姚公疑之
乃以情問婦婦以食雞對太守覓老雞令囚遍食之
果殺二人獄遂白蓋雞食蜈蚣久而畜毒故養生家
不食此
交州刺史杜燮中毒藥而死董奉以太乙散和水沃燮
口中須臾乃甦燮自謂初死時有一車直入一處内
燮于土窟中以土塞之頃間聞太乙使至追杜遂開
土穴燮得出
中書舍人干遘中蠱毒忽遇釘鉸匠云約来早勿食請
遘向明張口執鈐伺之夾出小蛇二寸許赤色如釵
股遽命火焚之遂愈
趙延禧云遭悪蛇虺所螫處貼上艾炷當上灸之立瘥
池州進士鄒閬食貧有守一日將之外邑凌晨啟戶見
一小篛籠子在門外無封鎻開視之乃白金數噐十
事約重百兩殆曉寂無追捕者遂挈歸謂其妻曰此
物無因而至豈天賜我乎語未絶股上有物蠕蠕動金
色爛然乃一蠶也遂撥去之未回手復在舊處以足
踐之雖隨足而碎復在閬胸腹上矣棄之水投之火
刀傷斧碎皆即如故衾稠飲食之間無所不在閬甚
惡之友人有識者曰吾子為人所賣矣此所謂金蠶
者是也始自閩廣近至吾鄉物雖小而為禍甚大能
入人腹中殘囓腸胃復完然而出閬愈懼乃以篛籠
事告之其友曰吾固知之矣子能事之即得所欲日
致他財以報耳閬笑曰吾豈為此也友曰固知子不
為也然則奈何閬曰復以此蟲并物置籠中棄之則
無患矣友曰凡人畜此久而致富即以數倍之息并
原物以送之謂之嫁金蠶乃去直以此元物送之必
不可遣今子貧居豈有數倍之物乎實為子憂之閬
因歎曰吾平生清白自處不幸有此輒取其蠶吞之
竟無恙以壽終豈以至誠之感妖孽不能害乎(幕府燕間)
(錄)
政和間祐陵以仁經惠天下詔取海内凡藥之治病彰
彰有聲者悉索其方書上之于是成都守臣監司奉
命得售解毒丸驗其方則王氏博濟方中保靈丹常
救两人食胡蔓草毒得不死(鐡圍山叢談)
金蠶毒始蜀中近及湖廣閩粤寖多有人或舍去則謂
之嫁金蠶率以黃金釵噐錦縀置道左俾他人得焉
鬱林守為吾言嘗見福清縣有訟遭金蠶毒者縣官
求治不得蹤或獻謀取两刺蝟入捕必獲矣蓋金蠶
畏蝟蝟入其家金蠶則不敢動惟匿榻下墻罅果為
两蝟擒出之亦可駭也(鐡圍山叢談)
虞恒德治一婦人因採桑見桑有金蟲如蠶者被其毒
謂之金蠶毒腹中㽲痛欲死虞曰以樟木屑濃煎湯
與之大吐出有金絲如亂髮者一塊腹痛减十分之
七八又與甘草湯連進二三盞而安
夜藏飲食噐中覆之不密鼠聞其氣欲盗不可則環噐
而走涎滴噐中食之得黃疾通身如蠟鍼藥所不能
療
江少微幼時見佃僕值荒年採蕨食之誤採毛蕨子女
三人同食覺麻而弱者死大父聞之曰毒麻投以薑
湯飲之愈
脾風
倪仲賢治淮南周萬戶子始八歲忽得昏懣疾數日方
甦騃戇如木偶人寒暑飢飽皆不知節適率嘗食土
炭至口不得出音老人視之曰此脾風也脾智意府
也而以風其不知人事也宜投之䟽風助脾之劑數
服而愈
江連山自述其子始孩患慢驚風痰迷心竅乳食不進
啼哭不出遇一道流云尚可治探囊出藥一分半塗
乳上令兒吮痰在膈上者吐下者利即啼而甦其方
僵蠶七條全蝎三個硃砂一分輕粉一分俱為細末
任栢峰傳昌化胡虛臺益黃散治慢脾風泄瀉青綠色
手足瘛瘲眼張直視其方人參白术茯苓白扁豆(薑汁)
(炒)蓮肉白芷稍全蝎防風直僵蠶炒黃茋各一錢南
星(炮製)天麻冬瓜仁各三錢俱為細末煎冬瓜仁湯調
下
江應宿治蕭氏兒五歲多汗悪風怠惰嗜臥色黃白鼻
額深黃不欲食不欲動余曰脾風也投以胃風湯加
藿香砂仁數服而愈
按保嬰集云急驚屢發屢用直瀉則脾損陰消
而變為慢脾風者當補脾養血佐以安心清肺
制木之藥最為切當薛己謂前症多因脾胃虧
損肝木所勝但用五味異功散加當歸佐以鈎
藤飲子以補脾土平肝木亦多得效如不應用
六君子加炮薑木香温補脾土更不應急加附
子以回陽若用利驚逐風驅痰之藥反促其危
也愚見小兒脾胃素弱者一病即成慢驚不可
泥為久病誤藥而後成也經云脾風言脾虛受
病也錢乙為小兒慢脾驚因病後或吐瀉或藥
餌傷損脾胃而肢體逆冷口鼻氣微手足瘛瘲
昏睡露睛此脾虚生風無陽之症也温白丸主
之
疳積
陳孝廉自述云其子痘疹後患疳積病骨瘦如柴大便
不固偶得市人傳一方用山查一兩白酒麯一兩取
多年瓦夜壺人中白最多者將二物裝内炭火煅存
性研為細末每服六分滚水送下藥未完而病愈
黃上舍瑤臺乃郎患疳肚大如箕足細如管眼生翳膜
遮睛幾不可為在蘇州得異人傳授一方取雞蛋七
枚輕去殼勿損衣膜以胡黃連一兩川黃連一兩童
便浸春秋五日夏三日冬七日浸透煮熟令兒服之
遂愈後以治數兒無不立效
一兒疳積肌肉消瘦两目失明方士以片腦五厘硃砂
三分為細末用䧺雞脊血調和無灰酒下垂死者一
服可活
江應宿見丁氏兒醫治疳積腹大脚小翳膜遮睛者用
大蝦蟆十數個打死置小口缸内取糞蛆不拘多少
糞清浸養盛夏三日春末秋後四五日以食盡蝦蟆
為度用粗麻布袋一方札住缸口倒置活水中令吐
出汚穢净再用新瓦燒紅置蛆于上烙乾令病兒食
之每服一二錢後服參茯白术散而愈若兒稍大見
疑用炒熟大麥麫和少蜜作餅或丸看兒大小壯弱
無不驗者
走馬牙疳
濮陽傳為上虞丞好醫方傳授小兒走馬牙疳灸頸後
凹陷中七壯再以樗樹東南引根去粗黃取白皮同
黑豆一升煮熟去皮食豆即愈
一小兒患走馬牙疳用瓦壟子比蚶子差小未醬醃者
連肉鍛存性置冷地上用盞蓋覆候冷取出碾為末
乾糁患處
一兒用馬蹄燒灰入塩少許糝患處
一兒用馬蹄殼三錢先洗净酒炙酥雞肫皮三錢不見
水拭净隂乾真珠七分(炒)胡黃連一錢五分䧺黃五
分水飛白硼砂六分黃栢去粗皮三錢為細末糝患
處
一小兒痘後患走馬牙疳用棗灰散硃砂一分半輕粉
一分麝香三厘冰片五厘胆礬二分䧺黃五分黃丹
三分白芷五分枯礬二分兒茶一錢北棗鍛存性一
錢五分龍骨一分為細末先用荆芥湯洗一日搽二
三次效
名醫類案卷十二
