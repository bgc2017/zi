名醫類案卷二
明江瓘撰
内傷
琇按七情之病皆為内傷兹苐以飲食勞倦當
之故所列多厖雜
淳于意治齊丞相舍人奴從朝入宮臣意見之食閨門
外望其色有病氣臣意即告宦者平平好為脉學臣
意所臣意即示之舍人奴病告之曰此傷脾氣也當
至春膈塞不通不能食飲法至夏泄血死(琇按脾不統血肝不)
(藏血)宦者平即往告相曰君之舍人奴有病病重死期
有日相君曰卿何以知之曰君朝時入宮君之舍人
奴盡食閨門外平與倉公立即示平曰病如是者死
相即召舍人奴而謂之曰公奴有病否舍人曰奴無
病身無痛者至春果病至四月泄血死所以知奴病
者脾氣周乘五藏傷部而交故傷脾之色也望之殺
然黃(土敗)察之如死青之兹(木賊)衆醫不知以為大蟲不
知傷脾所以至春死病者胃氣黃黃者土氣土不勝
木故至春死所以至夏死者脉法曰病重而脉順清
者曰内關内關之病人不知其所痛心急然無苦若
加以一病死中春一愈順及一時其所以四月死者
診其人時愈順愈順者人尚肥也奴之病得之流汗
數出炙於火而以出見大風也
齊中郎破石病臣意診其脉告曰肺傷不治當後十日
丁亥溲血死即後十一日溲血而死破石之病得之
墮馬僵石上(琇按跌撲傷肺肺嬌藏也而主氣凡受刑甚者肺葉亦損)所以知破
石之病者切其脉得肺隂氣其来散數道至而不一
也色又乘之(夭白)所以知其墮馬者切之得番隂脉番
隂脉入虚裏乘肺脉肺脉散者固色變也乘之所以
不中期死者師言曰病者安穀即過期不安穀則不
及期其人嗜黍黍主肺故過期所以溲血者診脉法
曰病養喜隂處者順死喜養陽處者逆死其人喜自
静不躁又久安坐伏几而寐故血下泄(王石韋之死後所以見血)
(者以喜居隂處)
姚僧坦治梁元帝患心腹病諸醫皆請用平藥僧坦曰
脉洪而實此有宿食非用大黃必無瘥理元帝從之
果下宿食愈
沈繹字誠莊吴郡人好學篤行洪武中其外舅陳翁謫
戍蘭州無子遂被逮補軍伍時肅王疾劇或稱誠莊
善醫王召令診視問平日所嗜知為乳酪用濃茶飲
數杯而愈謂人曰茶能蕩滌膈中之膩也王神其術
奏授本府良醫
羅謙甫治一人年六十有五至元戊寅夏日因勞役飲
食不節又傷冷飲得疾醫者皆以為四時証治之不
愈逮十日羅往治之診視曰右手三部脉沉細而微
太隂証也左手三部脉微浮而弦虚陽在表也大抵
隂多而陽少今所苦身體沉重(溼)四肢逆冷(寒)自利
清穀引衣蓋覆氣難布息懶言語此脾受寒溼中氣
不足故也仲景言下利清穀急當救裏宜四逆湯温
之内經復有用熱遠熱之戒口乾但欲𠻳水不欲嚥
早辰身凉而肌生粟午後煩躁不欲去衣昏昏睡而
面赤隠隠紅癍見於皮膚此表實裏虚故也(亦有見癍為隂)
(盛于内逼陽于外者若許學士之治侯輔病是也)内虚則外証隨時而變(羅治)
(中風案以為病邪入於經則動無常處症互相出見此案見癍則曰内虚外症隨時而變)詳内外
之証乃飲食勞倦寒傷於脾胃非四時之証明矣治
病必察其下(博按内經云治病必察其下謂察其時下之宜也舊刻以下文有標本字遂改)
(下為本謬矣)今適當大暑之時而得内寒之証以標本論
之時標也病本也用寒藥則順時而違本用熱藥則
從本而逆時此乃寒熱俱傷必當從乎中治中治者
温之是也(寒溼之症又見紅癍看他從乎中治温以散之妙亦見看病以日期為凖標本為憑)
(時此案從乎中治以温羅治一人泄脉沉緩而弦捨從症而用薑附當因病之輕重緩急而緩急之不)
(得執成見于我也)遂以錢氏白术散加升麻就本方加乾葛
甘草解其癍少加白术茯苓以除溼而利小便人參
藿香木香和脾胃進飲食㕮咀每服一兩煎服再服
癍退而利止身温而神出次服異功散治中湯辛温
之劑一二服五日得平止藥主人曰病雖少愈勿藥
可乎羅曰藥攻邪也内經曰治病以平為期邪氣既
去強之以藥變証隨起不若以飲食調養待其真氣
來復此不藥而藥不治而治之理存焉從之旬日良
愈
博兒赤馬刺年三十餘因獵得兔以火炙食頗多抵暮
至營極困倦渴飲潼乳斗餘是夜腹脹如鼓疼痛悶
亂卧起不安欲吐不吐欲瀉不瀉(此症不發熱無外感)手足無
所措舉家驚惶羅診其脉氣口大二倍於人迎乃應
食傷太隂經之候也右手關脉又且有力蓋燒肉乾
燥因而多食則致渴飲乾肉得潼乳之溼是以滂滿
於腸胃乃非峻急之劑則不能去遂以備急丸五粒
覺腹中轉矢氣欲利不利復投備急丸五粒又與無
憂散五錢須臾大吐又利十餘行皆物與清水相合
而下約二斗餘腹中空快氣漸調至平旦以薄粥飲
少少與之三日後再以參术等藥調其中氣七日而
愈此所謂飲食自倍腸胃乃傷者也
一婦人三十餘歲憂思不已飲食失節脾胃有傷面色
黎黑不澤環唇尤甚心懸如飢狀(腎虚)又不欲食氣短
而促大抵心肺在上行榮衛而光澤於外宜顯而不
藏腎肝在下養筋骨而強於内當隠而不見脾胃在
中主傳化精微以灌四傍冲和而不息其氣一傷則
四臟失所憂思不已氣結而不行飲食失節氣耗而
不足使隂氣上溢於陽中故黑色見於面(色黑非瘀血)又
經云脾氣通於口其華在唇今水反侮土故黑色見
於唇此隂陽相反病之逆也上古天真論云陽明脉
衰於上面始焦故知陽之氣不足非助陽明生發之
劑則無以復其色(博按原刻脫十四字)故用冲和順氣湯(作溼熱鬱)
(火治用升陽之劑妙)以葛根一錢五分升麻防風各一錢白芷
一錢黃茋八分人參七分甘草四分芍藥蒼术各三
分以薑棗煎(配方之妙可師可法)已午前服取天氣上升之時
使人之陽氣易達也數服而愈此隂出乘陽治法也
(衛生寳衛)
太常少卿劉叔謙之内李氏中統三年春欲歸寧不得
又因勞役四肢困倦躁熱惡寒時作疼痛不欲食食
即嘔吐氣弱短促怠惰嗜卧醫作傷寒治之解表發
汗次日傳變又以大小柴胡之類治之至十餘日後
病愈劇主家云前藥無效莫非他病否醫曰此傷寒
六經傳變至再經傳盡當自得汗而愈翌日見爪甲
微青黑色足脛至腰如冰冷目上視而覩不轉睛咽
嗌不利小腹冷氣上衝心而痛嘔吐不止氣息欲絶
(温救何疑)羅診其脉沉細而微不見傷寒之証(無六經証)此乃
中氣不足妄將傷寒治之發表攻裏中氣愈損壊証
明矣乃以辛熱之藥附子炮去皮臍乾薑炮各五錢
草豆蔲炙甘草各三錢益智仁白芍藥丁香藿香白
术各二錢人參陳皮吴茱萸各一錢半當歸一錢名
曰温中益氣湯㕮咀一兩作一服至夜藥熟而不能
進續續灌下一口飲至半夜稍有呻吟之聲身體漸
温忽索粥飲至旦食粥兩次又煎一服投之至日高
衆醫齊至診之曰脉生證回矣越三日不更衣或欲
以脾約丸潤之羅曰前證用大辛熱之劑陽生證回
今若以大黃之劑下之恐寒不協轉生他證衆以為
不然遂用脾約丸二十丸至夜下利兩行翌日面色
微青精神困倦嘔吐復作羅再以辛熱前藥温之而
愈内經曰寒淫於内治以辛熱佐以苦甘温附子乾
薑大辛熱助陽退隂故以為君丁香藿香豆蔲益智
茱萸辛熱温中止吐用以為臣人參當歸白术陳皮
白芍炙甘草苦甘温補中益氣和血脉協力用以為
佐使也
真定路總管劉仲美年逾六旬宿有脾胃虚寒之証至
元辛巳閏八月初天氣隂寒因官事勞役渴而飲冷
夜半自利兩行平旦羅往診視其脉絃細而微四肢
冷手足心寒唇舌皆有褐色(青)腹中微痛氣短不思
飲食羅曰内經云色青者肝也肝屬木唇者脾也脾屬
土木来尅土故青色見於唇也舌者心之宫水挟木
勢制火凌脾故色青見於舌也難經云見肝之病則
知肝當傳之脾故先實脾土今脾已受肝之邪矣潔
古先師云假令五臟勝各形已勝補不勝而瀉其勝
重實其不勝微瀉其勝而以黃茋建中湯加芍藥附
子主之且芍藥味酸瀉其肝木微瀉其勝黃茋甘草
甘温補其脾土是重實其不勝桂附辛熱瀉其寒水
又助陽退隂飴糖甘温補脾之不足肝苦急急食甘
以緩之生薑大棗辛甘大温生發脾胃升騰之氣行
其榮衛又能緩其急每服一兩依法水煎服再服而
愈
史丞相年近七旬至元丁夘秋間因内傷自利數行覺
肢體沉重不思飲食嗜卧懶言語舌不知味腹痛頭
亦痛而惡心醫以通聖散大劑服之覆以厚衣遂大
汗出前證不除反增劇易數醫四月餘不愈(病已久)羅
診視得六脉沉細而微弦不欲食食即嘔吐中氣不
調滯於升降口舌乾燥頭目昏眩肢體倦怠足胻冷
卧不欲起素不飲酒肢體本瘦又因内傷自利復汗
是重竭津液脾胃愈虚不能滋榮周身百脉故使然
也非甘辛大温之劑則不能温養其氣經云脾欲緩
急食甘以緩之又脾不足者以甘補之黃茋人參之
甘補脾緩中故以為君形不足者温之以氣當歸辛
温和血潤燥木香辛温升降滯氣生薑益智草豆蔲
仁辛甘大熱以蕩中寒理其正氣白术炙甘草陳皮
甘苦温乃厚腸胃麥蘖麯寬腸胃而和中神麯辛熱
導滯消食為佐使也名曰參术調中湯㕮咀一兩薑
三片煎服之嘔吐止飲食進越三日前証悉去左右
曰前証雖去九日不更衣如何羅曰丞相年高氣弱
既利且汗脾胃不足陽氣虧損津液不潤也豈敢以
寒凉有毒之劑下之仲景曰大發汗後小便數大便
堅不可用承氣湯如此雖内結宜以蜜煎導之須臾
去燥屎二十餘塊遂覺腹中空快上下氣調又以前
藥服之喜飲食但有所傷則橘皮枳术丸消導之月
餘乃平復丞相曰病去矣當服何藥防其復来羅曰
但慎言語節飲食不可再藥
許學士治一男子素嗜酒因暴風寒衣薄遂覺倦怠不
思飲食半月至睡後添發熱遍身痛如被杖微惡寒
天明脉之六脉浮大按之豁豁然左為甚許作極虚
受風寒治之人參為君黃茋白术當歸身為臣蒼术
甘草陳皮通草乾葛為佐使大劑與之至五貼後遍
身汗如雨凡三易被得睡覺来諸証悉平
滑伯仁治一人病怔忡善忘口澹舌燥多汗四肢疲軟
發熱小便白而濁衆醫以内傷不足擬進茸附伯仁
診其脉虚大而數曰是由思慮過度厥陽之火為患
耳夫君火以名相火以位相火代君火行事者也相
火一擾能為百病况厥陽乎百端之起皆自心生越
人云憂愁思慮則傷心其人平生志大心高所謀不
遂抑鬱積久致内傷也然抱薪救火望安奚能遂命
服補中益氣湯硃砂安神丸空心則進小坎離丸月
餘而安
丹溪治一人臘月因齋素中飢而胃寒作勞遂發熱頭
疼與小柴胡湯自汗神昏視聽不能脉大如指(脉大為虚)
似有力熱不退(冬月而發熱頭痛自汗乃太陽中風宜桂枝湯不可用小柴胡脉大如指)
(視聽不能内傷重而外感輕求其脉大如指不能視聽之故恐為小柴胡凉劑激之而然)與參术
黃茋熟附炙甘草作大劑服之一日汗少二日熱減
能視聽初用藥至四日前藥中加蒼术與二貼再得
汗熱除乃去蒼术附子作小劑服三日而安
一少年九月間發熱頭疼妄語大渴醫與小柴胡十餘
貼熱愈甚(九月發熱頭痛在太陽症如何就渴又非傳邪合病焉有妄語如是内傷若用小柴)
(胡是殺之也)朱視其形肥面帶白稍露筋骨脉弦大而數
左為甚遂作虚証治之以蒼术為君(妙法)茯苓芍藥為
臣黃茋為佐附子一片為使與二貼而證不減或謂
不當用附子曰虚甚誤投寒藥人肥而脉左大於右
事急矣非附子則參茋焉能有速效再與一貼乃去
附子而作大劑與之五十貼(琇按誰能耐此)大汗而愈又自
調養兩月平復
一少年因勞倦大熱而渴恣飲泉水次日熱退言視謬
妄自言腹脹不能轉側不食戰掉脉濇而大右為甚
灸氣海三十壯用白术黃茋各二錢熟附五分與十
貼不效又增發熱而渴但少進稀粥丹溪曰此氣欲
利而血未應也於前藥去附加酒當歸以和血有熱
加參一錢半與三十貼而安
一肥白人年壯因勞倦成病秋間大發熱已服柴胡等
藥七八貼矣兩手脉洪數而實觀之形色知其脉本
不實以服凉藥所致因與温補藥黃茋附子湯冷飲
二貼困睡微汗而解脉亦稍軟繼以黃茋术湯脉漸
歛小而愈是肥白人虚勞多氣虚也
一老人飢寒作勞患頭疼惡寒發熱(表邪)骨節疼無汗妄
語時作時止(前証俱屬表邪但時作時止虚症可知况一起妄語又非陽明在腑内傷可知)
自服參蘇飲取汗汗大出而熱不退至第四日診其
脉洪數而左甚此因飢而胃虚加以作勞陽明雖受
寒氣不可攻擊當大補其虚俟胃氣充實必自汗而
解以參茋歸术陳皮炙甘草每貼加附子一片一晝
夜盡五貼至第五日口稍乾言有次諸症雖解熱尚
未退乃去附加芍藥又兩日漸思食精爽間與肉羹
又三日汗自出熱退(仍以汗解)脉雖不散洪數尚存朱謂
此脉洪當作大論(大則為虚)年高而誤汗此後必有虚証
見又與前藥至次日自言病以来不更衣凡十三日
矣今穀道虚坐迸痛努責如痢狀不堪自欲用大黃
巴豆等劑朱曰大便非實閉乃氣因誤汗虚不得充
腹無力可努(認症精確)仍用前補藥間以肉汁粥及𤨏陽
粥與之一日半濃煎椒葱湯浸下體(外治法亦佳)方下大
軟便塊(不結硬)五六枚診其脉仍未歛此氣血仍未復
(論脉妙)又與前藥兩日小便不通小腹滿悶頗苦但仰
卧則點滴而出朱曰補藥未至(目光如電)於前藥倍加參
茋兩日小便方利又服補藥半月而安
治盧兄汗後再發熱妄語治吕仲汗後熱不退妄語治
陶明節熱退後目不識人言語謬誤皆用參茋歸术
等補劑而愈信哉譫語多屬虚也
項彦章治一人病發熱惡風而自汗氣奄奄弗屬諸醫
作傷寒治發表退熱而益增項診隂陽俱沉細(隂脉)且
微數(論症宜桂枝湯然脉當浮緩今沉細又無頭痛内傷何疑)處以補中益氣之
劑醫止之曰表有邪而以參茋補之邪得補而愈盛
必死此藥矣項曰脉沉裏病也微數者五性之火内
扇也氣不屬者中氣虚也是名内傷經曰損者温之
飲以前藥而驗
虞恒德治一人年三十因勞倦傷食致腹痛䐜脹面黃
十日後求診得右手氣口脉洪盛而滑右關浮診虚
大而滑重按則沉實左寸關亦弦滑而無力兩尺皆
虚而伏虞曰此中氣不足脾氣弱而不磨當補瀉兼
施而治初與補中益氣湯二服次日與枳實導滯丸
八十丸大便去二次次日又與補中益氣湯如此補
一日瀉一日二十日服補藥十貼導滯丸千數腹脹
退而安
一人年四十五正月間路途跋涉勞倦發熱身體略痛
而頭不痛自以為外感而用九味羌活湯三貼汗出
熱不退前後又服小柴胡湯五六貼執愈甚經八日
召虞診視至卧榻前見煎成湯飲一盞在案問之乃
大承氣湯將欲飲切其脉右三部浮洪略弦而無力
左三部略小而亦浮軟不足虞曰汝幾自殺此内傷
虚症服此藥大下必死伊曰我平生元氣頗實素無
虚損証明是外感無疑也虞曰將欲作陽明内實治
而下之歟脉既不沉實又無目疼鼻乾潮熱譫語等
証將欲作太陽表實治而汗之歟脉雖浮洪而且虚
又無頭痛脊強等証今經八日不應仍在表汝欲作
何經而治之乎(精切詳明)伊則唯唯不語以補中益氣湯
加附子大劑與之是夜連進二服天明往診脉略平
和伊言尚未服仍謂前效欲易外感退熱之藥虞曰
前藥再飲二服不效當罪我又如前二服脉証俱減
半伊始曰我幾誤矣去附子再煎二服與之熱退氣
和而愈但體猶困倦如前服前藥二十餘貼始得強
健復元而安
一人三十餘九月間因勞倦發熱醫作外感治用小柴
胡黃連解毒白虎等湯反加痰氣上壅狂言不識人
目赤上視身熱如火衆醫技窮八日後虞診六脉數
疾七八至右三部豁大無力左略弦而芤(虚症無疑)虞曰
此病先因中氣不足又内傷寒凉之物致内虚發熱
因與苦寒藥太多為隂盛隔陽之証幸元氣少充未
死耳以補中益氣加熟附二錢乾薑一錢又加大棗
生薑煎服衆醫笑曰此促其死也黃昏時服一劑痰
氣遂平而熟寐伊父曰自病不寐今安卧鼾聲如平
時至夜半方醒始識人而諸病皆減又如前再與一
劑至天明得微汗氣和而愈
劉宗序治一婦六月間勞倦中暑其兄仰同知喜看方
書為用六和湯香薷飲之類反加虚火上升面赤身
熱後邀劉診視六脉疾數三部豁大而無力劉曰此
病先因中氣不足内傷瓜果生物致内虚發熱非六
和香薷所能治况夏月伏隂在内重寒相合(所以夏月多此)
(等症)此為隂盛隔陽之症急用補中益氣湯加附子三
錢乾薑一錢同煎置冰中浸冷服之其夜得熟睡至
天明微汗而愈仰謝曰伏隂之說既聞命矣但不識
以藥冰之何也劉曰此即内經熱因寒用寒因熱用
之義仰歎服
張養正治蘇州聞教諭遘羸疾吴醫治之率用三白湯
無竒效張至診治亦用三白湯家人曰前藥用之多
矣張正色曰子勿嘵嘵吾用湯使不同遂投熟附二
三片煎俾服之即瘥
薛已治一儒者素勤苦惡風寒(表)鼻流清涕(表)寒噤(虚)
噴嚏表薛曰此脾肺氣虚不能實腠理彼不信服祛
風之藥肢體麻倦(虚)痰涎自出(寒)殊類中風薛曰此
因風劑耗散元氣隂火乘其土位遂以補中益氣加
麥冬五味治之而愈
秀才劉允功形體魁偉不慎酒色因勞怒頭暈仆地痰
涎上湧(寒)手足麻痺(麻屬氣血虚)口乾引飲六脉洪數而
虚乃腎經虧損不能納氣歸源而頭暈不能攝水歸
源而為痰陽氣虚熱而麻痺虚火上炎而作渴(辨症精確)
用補中益氣合六味丸料治之而愈其後或勞役或
入房其病遂作用前藥隨愈
秀才陳時用素勤勞因怒口斜痰盛脉滑數而虚此勞
傷中氣怒動肝火用補中益氣加山梔茯苓半夏桔
梗數劑而愈
錦衣楊永興形體肥厚筋骨軟痛痰盛作渴喜飲冷水
或用愈風湯天麻丸等藥痰熱益甚服牛黃清心丸
更加肢體麻痺薛以為脾腎俱虚用補中益氣湯加
減八味丸三月餘而痊已後連生七子夀踰七旬外
科精要云凡人久服加減八味丸必肥健而多子信
哉(琇按此說不可為訓)
一婦年七十五遍身作痛(不發熱而痛久虚無汗屬火)筋骨尤甚不
能伸屈口乾目赤火頭暈痰壅胸膈不利小便短赤
夜間殊甚遍身作痒如蟲行(身痒隂虚有四症)用六味丸料
加山梔柴胡治之諸症悉愈
一産婦筋攣臂軟肌肉掣動(亡陽)此血氣俱虚而有熱(當參)
(别症合斷)用十全大補湯而痊其後因怒而復作用加味
逍遙散而愈
一産婦兩手麻木服愈風丹天麻丸遍身皆麻神思倦
怠晡熱作渴自汗盜汗此氣血俱虚用十全大補加
炮薑數劑諸症悉退卻去炮薑又數服而愈但有内
熱用加味逍遙散數劑而愈
高光禄脾胃素虚因飲食勞倦腹痛胸痞誤用大黃等
藥下之譫語煩躁頭痛喘汗吐瀉頻頻時或昏憒脉
大無倫次用六君加炮薑四劑而安但怠倦少食口
乾發熱六脉浮數(脉浮數又非表邪元氣虚也)欲用瀉火之藥薛
曰不時發熱是無火也脉浮大是血虚也脉虚浮是
氣虚也此因胃虚五藏虧損虚症發見(内虚則外症隨時而變)
服補胃之劑諸症悉退
徐大尹因飲食失宜日晡發熱口乾體倦小便赤濇兩
腿酸痛薛用補中益氣湯治之彼知醫自用四物黃
柏知母之劑反頭眩目赤耳鳴唇燥寒熱痰湧大便
熱痛小便赤濇又用四物芩連枳實之類胸膈痞滿
飲食少思汗出如水再用二陳芩連黃柏知母麥冬
五味言語譫妄兩手舉拂屢治反甚復求用參茋各
五錢歸术各三錢遠志茯神酸棗仁炙甘草各一錢
服之熟睡良久四劑稍安又用八珍湯調服而愈夫
隂虚乃脾虚也脾為至隂因脾虚而致前証蓋脾禀
於胃故用甘温之劑以生發胃中元氣而除大熱胡
乃反用苦寒復傷脾血耶若前証果屬腎經隂虚亦
因腎經陽虚不能生隂耳經曰無陽則隂無以生無
隂則陽無以化(無隂則陽無以化不宜六味滋腎丸妙何也腎欲堅急食苦以堅之)又
云虚則補其母當用補中益氣六味地黃丸(不穏)以補
其母尤不宜用苦寒之藥世以脾虚(脾虚則不宜用知栢)悮為
腎虚輙用黃柏知母之類反傷胃中生氣害人多矣
(知柏並不傷胃本草可考)大凡足三隂虚多因飲食勞役以致腎
不能生肝肝不能生火而害脾土不能滋化但補脾
土則金旺水生木得平而自相生矣
一男子每遇勞役食少胸痞發熱頭痛吐痰作渴脉浮
大薛曰此脾胃血虚病也脾屬土為至隂而生血故
曰隂虚彼不信服二陳黃連枳實厚朴之類諸症益
甚又服四物黃柏知母麥冬更腹痛作嘔脉洪數而
無倫次薛先用六君加炮薑痛嘔漸愈又用補中益
氣全痊
劉秀才勞役失宜飲食失節肢體倦怠發熱作渴(初起何以)
(即渴)頭痛惡寒(明是表症須辨内傷外感之頭痛惡寒不明此理徒用温補死先生言下矣)
誤用人參敗毒散痰喘昏憒揚手擲足胸間發癍如
蚊所呐(羅謙甫案亦見紅癍從乎中治陽許學士案亦見紅癍為隂盛于内逼于外)薛用
補中益氣加薑桂麥冬五味補之而愈
一儒者素勤苦因飲食失節大便下血或赤或黯半載
之後非便血則盜汗非惡寒則發熱血汗二藥用之
無效六脉浮大心脾則濇此思傷心脾不能攝血歸
源然血即汗汗即血其色赤黯便血盜汗皆火之升
降微甚耳惡寒發熱氣血俱虚也乃午前用補中益
氣以補脾肺之源舉下陷之氣午後用歸脾加麥冬
五味以補心脾之血收耗散之液不兩月而諸症悉
愈
一男子發熱煩渴時或頭痛(此頭痛為内傷)服發散藥反加喘
急腹痛其汗如水晝夜譫語此勞傷元氣誤汗所致
其腹必喜手按訽之果然遂與十全大補加附子一
錢服之熟睡喚而不醒舉家驚惶及覺諸症頓退屬
内真寒而外假熱故肚腹喜煖口畏冷物此乃形氣
病氣俱不足法當純補元氣為善
一男子飲食勞倦而發寒熱右手麻木(虚)或誤以為疔
毒敷服皆寒凉敗毒腫脹重墜而色痿黃肢體倦怠
六脉浮大按之如無此脾胃氣虚也詢之果是銷銀
匠因熱手入水梅銀寒凝隧道前藥益傷元氣故耳
遂用補中益氣及温和之藥煎湯漬手而愈
一儒者脩左足傷其大指甲少許不見血不作痛形體
如故後因飲食勞倦足重墜微腫痛或晝睡或夜寐
其足如故誤服敗毒之劑寒熱腫痛蓋脾起於足大
指此是脾氣虚弱下陷用十全大補湯而愈
譚侍御但頭痛即吐清水不拘冬夏喫薑便止已三年
矣薛作中氣虚寒用六君加歸茋木香炮薑而瘥
一儒者四時喜極熱飲食或吞酸噯腐或大便不實足
指縫溼痒此脾氣虚寒下陷用六君加薑桂治之而
愈稍失調舊患復作前藥加附子錢許數劑不再舉
一男子形體倦怠飲食適可足指縫溼痒行坐久則重
墜此中氣虚而下陷用補中益氣加茯苓半夏而愈
一男子食少胸滿手足逆冷飲食畏寒發熱吐痰時或
作嘔自用清氣化痰及二陳枳實之類胸腹膨脹嘔
吐痰食小便淋漓又用四苓連柏知母車前小溲不
利諸病益甚薛曰此脾氣虚寒無火之症故食入不
消而反出遂用八味丸補火以生土用補中益氣加
薑桂培養中宫生發陽氣尋愈
一男子每勞肢體時痛(諸痛皆屬肝木火痛亦有屬邪火者但此為虚宜甘温足矣)
(不得重用辛熱)或用清痰理氣之劑不勞常痛加以導溼臂
痛漫腫形體倦怠内熱盜汗脉浮大按之微細此陽
氣虚寒用補中益氣加附子一錢人參五錢腫痛全
愈又以十全大補百餘劑而安共服人参十三觔薑
附各觔餘(琇按嘗見病非薑附所宜醫以重劑人參入之多不為患參能驅駕薑附信哉)
一婦年四十餘七月間患脾虚中滿痰𠻳發熱又因溼
麪冷茶吞酸吐嘔絶食誤服芩連青皮等藥益加寒
熱口乾流涎不收且作渴聞食則嘔(胃虚)數日矣薛視
之曰脾主涎此脾虚不能約制故涎自出也欲用人
參安胃散惑於衆論以為胃經實火宿食治之病日
增劇忽思冬瓜食少許頓發嘔吐酸水不止仍服前
藥病益甚復邀薛視之則神脫脉絶瀕死矣惟目精
尚動(此際斷要温補)薛曰寒淫於内治以辛熱然藥莫能進
矣急用鹽艾附子炒熱熨臍腹以散寒回陽又以口
氣接其口氣以附子作餅熱貼臍間一時許神氣少
甦以參术附子為末更以陳皮煎膏為丸如粟米大
入五七粒隨津液嚥下即不嘔二日後加至十餘粒
諸病少退甘涎不止五日後漸服煎劑一二匙胃氣
少回乃思粥飲繼投參术等藥(去附子妙)温補中氣五十
餘劑而愈以上五條乃脾胃虚寒陽氣脫䧟也
汪石山治一人年逾五十過勞怠倦煩悶惡食不爽汪
診之脉浮小濡緩曰此勞倦傷脾也冬春宜倣補中
益氣湯例夏秋宜倣清暑益氣湯例依法受方服之
良愈
一人年三十餘嘗因冒寒發熱醫用發表不愈繼用小
柴胡熱熾汗多遂昏昏憒憒不知身之所在卧則如
雲之停空行則如風之飄毛(虚極)又兼消穀善飢夢遺
諸症汪觀其形色類肥者曰此内火燔灼而然虚極
矣切其脉皆浮洪如指曰脉經云脉不為汗衰者死
在法不治所幸者脉雖大按之不鼓形雖長而色尚
蒼可救也醫以外感治之所謂虚其虚誤矣經云邪
氣乘虚而入宜以内傷為重遂以參茋歸术大劑少
加桂附服十餘貼病減十之二三再除桂附加芍藥
黃芩服十餘貼病者始知身卧於牀足履於地自喜
曰可不死矣服久果起
一人年逾五十患眩暈溲澁體倦夢遺心跳通夜不寐
易感風寒諸藥俱不中病汪診之脉皆浮大或小弱
無常曰虚之故也丹溪云肥人氣虚宜用參茋又云
黑人氣實不宜用之果從形歟抑從色歟汪熟思之
色雖黑而氣虚當從形治遂以參茋為君白术茯苓
木通為臣梔子酸棗仁麥冬為佐陳皮神曲為使煎
服晨吞六味地黃丸夜服安神丸逾年病安
程篁墩先生形色清癯肌膚細白年四十餘患眩暈四
肢倦怠夜寐心悸言亂或用加減四物湯甘寒以理
血或用神聖復氣湯辛熱以理氣又或作痰火治或
作溼熱治俱不效汪診之脉皆沉細不利心部散濇
曰此隂脉也脾與心必憂思所傷宜倣歸脾湯例加
以散鬱行溼之藥(此症若不散鬱行溼即投歸脾亦不效)服數貼病果
向安一夕因懊惱忽變急請診視脉三五不調或數
或止先生以為怪脉汪曰此促脉也(促脉或痰或氣滯)無足
慮曰何為而脉變若此曰此必怒激其火然也以淡
酒調木香調氣散一七服之其脉即如常
一人形長而瘦色白而脆年三十餘得竒疾遍身淫淫
循行如蟲或從左脚腿起漸次而上至頭復下於右
脚自覺蟲行有聲之狀(是陽虚)召醫診視多不識其為
何病汪往診其脉浮小而濡按之不足兼察形視色
知其為虚証矣傷寒論云身如蟲行汗多亡陽也遂
倣此例而用補中益氣湯多加參茋以酒炒黃柏五
分佐之服至二三十貼遂愈
一人形長蒼紫素善食喜啖肉年近六十時六月傷飢
又被雨溼既而過食冷物腹中疼脹嘔吐次年至期
前病復作醫作傷食或作冷氣率用香燥消導之藥
時作時止第三年十月病又作食則胃脘勵痛近来
忽吐瘀血如指者三四條大便溏瀉亦皆穢汚又常
屢被盜驚今猶卧則驚寤汪診左脉沉弱右脉浮虚
但覺頗弦次早復診左脉濡小無力右脉虚豁(脉之不常)
(虚之過也)令用人參二錢白术錢半茯神當歸生地黃茋
酸棗仁各一錢石菖蒲五分山梔子七分五貼覺力
健而食進尚噯氣失氣未除飲食少味令人參加作
三錢白术加作二錢服愈
一人年十九形瘦面色黃白三月間微覺身熱五月間
因勞傷於酒肉遂大熱膈悶夢遺盜汗午後熱甚或
作食積或作隂虚或作痰火治皆不應汪診之午間
脉皆洪滑汪曰食飽之餘脉不定也来早再診脉皆
收歛而弱右脉尤弱遂以人參三錢黃茋錢半白术
麥冬各一錢黃柏知母山查子各七分枳實甘草各
五分煎服熱減汗除五服惟夢遺一月或二次三次
令服固精丸五六兩仍令節食守淡味病愈後又覺
熱前方減甘草加石膏一錢半牡丹皮八分
一婦蒼白不肥不瘦年逾五十病舌尖痛(虚火)三年纔勞
喉中熱痛(虚火)或額前一掌痛早起頭暈飲食無味胸
膈痞悶醫用消導清熱之藥不效汪診右脉濡散無
力而緩左脉比右頗勝亦近無力十五年前哭子過
甚遂作憂思傷脾哭泣傷氣從東垣勞倦傷脾之例
用參茋各錢半白术芍藥天麻各一錢川芎元參各
七分甘草枳實各五分黃柏陳皮各六分煎服愈
一兒年十餘色白神怯七月間發熱連日父令就學内
外俱勞循至熱熾頭痛正合補中益氣湯症失此不
治以致吐瀉食少其父知醫乃進理中湯吐瀉少止
漸次眼合咽啞不言昏昧不省人事粥飲有礙手常
揾住隂囊(虚寒)為灸百會尾骶不應其父來問汪曰兒
本氣怯又兼暑月過勞經曰勞則氣耗又曰勞倦傷
脾即此觀之傷脾之病也身熱者經曰陽氣者煩勞
則張蓋謂氣本陽和或煩勞則陽和之氣變為邪熱
矣頭痛者經曰諸陽皆會於頭今陽氣亢極則邪熱
薰蒸於頭而作痛也吐瀉者脾胃之清氣不升濁氣
不降也目閉者蓋諸脉皆屬於目而眼眶又脾所主
脾傷不能營養諸脉故眼閉而不開也咽啞者蓋脾
之絡連舌本散舌下脾傷則絡失養不能言也(目閉而啞)
(俱為脾傷妙)經曰脾胃者水穀之海五藏皆稟氣於脾脾
虚則五藏皆失所養故肺之咽嗌為之不利而食難
咽故心之神明為之昏瞀而不知人常欲手揾隂囊
者蓋無病之人隂升陽降一有所傷則升者降降者
升經曰隂陽反作是也是以隂升者降從其類而入
厥隂之囊因隂多陽少故手欲揾之也此皆脾胃之
病(妙斷)經曰土極似木亢則害承乃制也症似風木乃
變象耳不治脾胃之土而治肝木之風欲求活難矣
且用參茋术各三錢熟附一錢煎至熟用匙灌半酒
杯候看何如服後病無進退連服二三日神稍清目
稍開始有生意食仍難嚥汪診之脉皆浮緩不及四
至汪曰藥病相宜再可減去附子(病一轉即去附子妙因時令在七月)
(也)服之漸漸稍甦初醫或作風熱施治而用荆防芩
連蠶蝎之類或作驚痰而用牛黃硃砂輕粉等藥此
皆損胃之劑豈可投之兒今得生幸耳實賴其父之
知醫也或曰經云無伐天和其症又無四肢厥冷時
當酷暑而用附子何也(此一辯不可少)汪曰參茋無附子無
速效而經亦曰假者反之正如冬月而用承氣之類
此亦捨時從症之意也
程明佑治閔德病頭痛身熱煩懣他醫汗之熱益甚脉
不為汗衰乃曰此隂陽交而魂魄離也程曰非也病
得之内傷飲食宿滯泄之可愈已泄之而安
吴茭山治一人患内傷鬱痰氣虚諸醫皆作有餘之氣
遂用四七分氣消導之劑服之氣升似火又以梔子
芩柏寒凉之劑服之其患增劇四體瘦削早晨氣潮
若火焚狀(用凉藥而愈甚隂覆乎陽也宜升陽散鬱補胃)吴診其脉浮大無
力知氣虚而清氣下陷故也法宜甘温退熱遂以補
中益氣湯倍加參茋服之其熱漸平飲食倍進次以
蠲飲枳术丸服十日倏然利出鬱痰升許(先補胃後治痰因脉)
(浮大無力之故)然後用六味丸入紫河車一具調理月餘而
瘳
一男子患内傷微熱咳𠻳其人素欠保養不忌葷酒日
久則卧牀矣吴診之兩手脉弦以參蘇飲二貼頭目
稍清餘熱未退次以滋隂降火湯未獲全效病家易
醫治之醫曰此傷寒誤於藥也當得大汗而愈遂以
葱白散大發其汗其脉愈浮其熱愈熾日晡陽虚頭
痛(此後再汗為誤)醫尚以風邪未解仍以清肌解散之藥虚
益甚矣復請吴診脉之弦大虚芤改革男子則亡汗
失精矣與補中益氣湯數服而安次以人參養榮湯
五十貼其患遂愈
江篁南治程鉅患肌熱多汗時昏暈不醒目時上竄氣
短氣逆(虚)舌上白胎腹中常鳴粒米不入診其脉兩
手脉皆浮大(大則為虚)而駛帶弦告之曰虚損内傷症也
病雖劇不死蓋得之驚恐過勞又兼使内過食傷中
之過耳其家曰信然鉅自楚歸江中遇盜躍入中流
幾死浮水至岸衣盡濡赤身奔馳風露侵襲抵家兼
有房勞飲食過度醫用消導劑過多故至此江曰經
云汗出而脉尚躁疾者死目直視者死在法不治然
察脉尚有神可救也按此本内傷外感之症今外邪
已去内傷飲食亦消導無餘惟驚惕房勞失調補故
氣虚而汗又溼熱生痰中氣虚挟痰故時時暈厥也
法宜補中清痰因其苦於暈厥以參茋歸术麥冬陳
皮五味柴胡甘草一劑投之暈厥止但覺氣愈逆咽
膈不利(何不用理中湯配二陳竹瀝厚朴杏子歸芍)乃以甘桔湯加貝母
煎飲之咽膈即舒次日前方除五味歸加貝母元參
暈厥復作乃以人參二錢陳皮少許煎湯調人乳飲
之覺安連進數劑是夜加竹瀝薑汁即能食粥三次
但覺上焦作疼又次日苦多汗以人參黃茋為君酸
棗仁浮麥陳皮貝母為臣牡蠣麻黃根為佐桂枝木
香少許為使是夜稍安脉亦收斂而小繼以補中豁
痰安神之劑出入加減兩月而愈
陳球七月間行舟遇風濤驚恐又因事惱怒(内傷)病胸膈
痞滿食少又澡浴冒風(外感)發熱小溲紅八月初間醫
用柴芩湯痞滿益甚又加自汗一醫用清暑益氣湯
除人參黃茋服之稍寬(此方用得當)然汗益多(汗多則熱退)小
便黃(小便紅變黃亦佳)江診視左脉浮之不應沉取豁然虚
右寸來促關損小而駛兩尺沉而無力先以香附湯
吞大安丸繼以參术補脾為君酸棗仁歛汗為臣枳
實以泄肝芍藥引金泄木當歸和血潤燥陳皮厚朴
以理氣寬脹川芎山梔香附以散鬱茯苓以利水一
劑汗減四之三胸膈寬食倍進夜卧安次早略覺腹
脹嘔吐清痰遂寬再與二服前方加半夏生薑出入
加減數日而愈
吴氏子年三十餘病發熱醫用藥汗之不效又投五積
散其熱益甚兼汗多足冷(似溼温症但脉不同身熱不壮不同溼温脉關前)
(濡關後急身微熱)江診其脉告曰此内傷外感也用參茋歸
术以補裏防風羌活以解其表加山查以消導之一
服病減半所以知吴子病者六脉皆洪大搏指(洪大搏指)
(作虚而受風寒)氣口大於人迎一倍也既而更醫熱復作且
頭疼口乾鼻衂譫語昏睡江曰此汗多亡陽也投柴
胡桂枝湯(熱復作症見頭痛口乾鼻衂譫語乃陽明在經投柴胡桂枝湯妙不得認鼻衂為熱)
(以血為紅汗也後以生脉飲合柴葛解肌加入生地黃芩白芍可法)和其榮衛諸症減
半惟口乾不除乃以麥冬生地陳皮生甘草茯神人
參柴胡白芍乾葛五味黃芩一服食進諸症皆除所
以知之者診其脉兩手皆洪盛按之勃勃然也
程氏子年二十餘禀弱又使内勞役過度兼有憂恐之
事忽患手足戰搖不定甚至反張汗出如雨常昏暈
不知人一日二十餘度(二十餘度虚極)又吃忒飲食難進面
色黎黑一醫作中風治証益劇半更時江至兩手戰
搖不能診視捉執猶不定略診之弦大搏擊(似肝藏脉)似
真藏之脉乃以大劑參茋加白术陳皮大附子天麻
麻黃根之類一日夜服人參二兩汗少止昏暈稍疎
諸症稍減連服補劑三日四體戰始定脉可按病雖
少回而虚未復江乃言歸戒以確守前方多服庶幾
可愈數日来迎書曰舊症將復舉之狀詢之乃減參
茋大半江至則復作如舊乃仍前倍加參茋大劑補
之乃定服人參三四觔而愈
孫秀才患症耳聾(少陽)煩躁(合病)身熱譫語(陽明)醫曰此傷寒
少陽症也服小柴胡不效更醫投白虎湯亦不減又
兼唇乾齒燥舌乾倦甚神思憒憒且治後事矣江曰
此内傷症也以生脉湯加陳皮甘草一服舌稍津潤
耳稍聞神思略回繼加白术柴胡等藥出入而愈所
以知之者切其脉帶結而無力也(此症身無汗非風温但見症如此而)
(以生脉散治之為脉結而無力結為疝瘕積鬱加減藥似可商)
族弟因過飲夢遺失蓋感寒病頭痛發熱醫用十神湯
發汗不出繼投生料五積散雜治不效予視其面赤
身熱頭疼肢節痛陽縮氣喘促危急囑後事江曰此
内傷外感症也以參术補中羌防葛薑葱解表大附
子少許(因陽縮)以回陽薄暮一服半更時大汗熱退(製附)
(术和腎氣故得汗而解)即熟睡二鼓寤而索粥曉更衣二度自
覺清爽仍有頭眩口乾燥以四君加歸芎五味陳皮
乾葛藿香等出入增減數服而愈所以知之者切其
脉兩手皆沉微而右浮滑(琇按兩字皆字糊塗)内傷重而外感
輕也
江南仲治徐丹成發熱四肢熱如火左脇一點疼痛(傷肝)
難當五日不更衣小溲赤濇醫作傷寒治服發散藥
不效(無六經見症妄行散劑)易醫作疝治投青皮枳殼茴香等
藥病增劇江診左脉弦數重按無力右脉弦滑氣口
緊實倍於人迎此非傷寒症乃内傷必醉飽強力氣
竭肝傷病也經云損其肝者緩其中問其由乃中途
覆舟盡力救貨時冬寒忍飢行五十里遇族人縱飲
青樓遂得此症正合經云必數醉若飽以入房氣聚
於脾中不得散(脾主四肢故熱如火)酒氣與穀氣相薄熱盛於
中故熱遍於身内熱而溺赤也酒氣盛而慓悍腎氣
日衰陽氣獨勝故手足為之熱也用參术枸把(左脇一點)
(痛乃傷肝也用枸杞以補肝妙)炙草甘温緩中神曲枳殼术蜜白芥
化食行滯(佐枳殼白芥尤佳可法可法)一服病減再服熱退用六
味丸以補肝腎之虧損兼旬而愈
黃氏子年十六歲九月間患瘧五六發即以常山飲截
之遂止數日後夜半因驚恐出汗遂發熱不止(無惡寒症)
醫仍作瘧治不效或者認作傷寒投以消導之劑增
劇日稍輕夜熱尤重已經八日矣召仲視之診得六
脉浮大無力按之豁然外症譫語不食耳聾大呌問
之有何苦則曰遍身痛腹中脹為熱所苦(似陽明少陽合病在)
(經亦當頭痛胸滿今遍身痛而頭不痛腹脹胸不滿斷非傷寒何也以日輕夜重之熱經八日在何經而)
(認作傷寒耶)投以補中益氣湯八貼不效復請他醫作内
傷飲食外感風寒用解表消導二劑益加大熱如炙
如火昏憒目不識人言語謬妄耳聾無聞復召仲仲
曰此内傷不足之症無疑前藥雖未獲效精神漸覺
清爽早間熱亦稍輕(長熱不退方是方寒)原因瘧後脾氣大虚
加之寒涼消導之劑復傷元氣藥力未至仍用前方
人參加作三錢黃茋四錢炮薑肉桂各三分熟附五
分(投桂附大見神力)與二貼熱減半耳微聞言有次減去桂
附大劑參茋十餘劑小便頻再加益智仁五分而愈
命門火衰
薛立齋治廷評張汝言胸膈作痞飲食難化服枳术丸
久而形體消瘦發熱口乾脉浮大而微用補中益氣
加薑桂諸症悉退惟見脾胃虚寒遂用八味丸補命
門火不月而飲食進三月而形充此症若不用前丸
多變腹脹喘促腿足浮腫小便淋瀝等症急用加減
腎氣丸亦有得生者
一儒者雖盛暑喜燃火四肢常欲沸湯漬之面赤吐痰
一似實火吐甚宿食亦出惟食椒薑等方快薛曰食
入反出乃脾胃虚寒用八味丸十全大補加炮薑漸
愈不月平復(此症無汗後滑案為暑邪宜參看)
一婦飲食少非大便不實必吞酸噯腐或用二陳黃連
更加内熱作嘔薛曰東垣有云邪熱不殺穀此脾胃
虚弱末傳寒中以六君加炮薑木香數劑胃氣漸復
飲食漸進又以補中益氣加炮薑木香茯苓數劑全
愈後怒飲食頓少元氣頓怯更加發熱脉洪大而虚
兩尺如無益氣湯八味丸兩月餘諸症悉退愈(以上三症)
(乃久病故如此治而愈)
一人因失足劃然有聲坐立久則左足麻木雖夏月足
寒如冰嘉靖己亥夏月因醉睡覺而飲水復睡遂覺
右腹痞結以手摩之瀝漉有聲熱摩則氣泄而止每
每加劇飲食稍多則作痛泄醫令服枳术丸不效甲
辰歲薛診之曰此非脾胃病乃命門火衰不能生土
虚寒使之然也若專主脾胃誤矣服八味丸而安(此案)
(可法)
羅工部仲夏腹惡寒而外惡熱鼻吸氣而腹覺冷體畏
風而惡寒脉大而虚微每次進熱粥甌餘必兼食生
薑湯甌許若粥離火食之腹内即冷薛曰熱之不熱
是無火也當用八味丸壯火之源以消隂翳彼不信
乃服四物元參之類而歿
陳工部發熱有痰服二陳黃連枳殼之類病益甚冬月
薛診之左尺微細右關浮大重按微弱曰此命門火
衰不能生土而脾病當補火以生土或可愈也不悟
仍服前藥脾土愈弱次年春病篤復邀薛治右寸脉
平脫此脾土不能生金生氣絶於内矣薛不治曰經
云虚則補母實則瀉其子凡病在子當補其母况病
在母而屬不足反瀉其子不死何俟
蔣州判形體魁偉中滿吐痰勞則頭暈所服皆清痰理
氣薛曰中滿者脾氣虧損也痰盛者脾氣不能運也
頭暈者脾氣不能升也指麻者脾氣不能周也遂以
補中益氣加茯苓半夏以補脾土用八味丸以補土
母而愈後用乾坤生意方云凡人手指麻軟三年後
有中風之疾可預服搜風天麻二丸以防之乃朝夕
服以致大便不禁飲食不進而歿愚謂預防之理當
養氣血節飲食戒七情遠房幃可也若服前丸適所
以招風取中也
江應宿治朱秀才母年四十三歲寡居患惡寒頭疼(内傷)
惡心嘔吐(寒痰)多汗易感風寒(表虚)診其脉兩尺沉細無
力乃命門火衰人肥而多鬱脾肺虚寒治以人參白
术柴胡半夏陳皮香附青皮枳實乾薑紫蘇(四君加疎肝散)
(鬱温中之品亦可法)二劑痰清惡寒少止繼以八味丸全愈
暑
羅謙甫治蒙古百戸因食酒肉飲潼乳得霍亂吐瀉症
從朝至午精神昏憒已困急来告羅視之脉皆浮數
按之無力所傷之物已出矣即以新汲水半碗調桂
苓白术散徐徐服之稍得安静又於墻隂掘地約二
尺許貯以新水在内攪動待一時澄定用清者一杯
再調服之漸漸氣調吐瀉遂止至夜安卧翌日微煩
渴遂煎錢氏白术散時時服良愈或曰用地漿者何
也坤屬地地屬隂土平曰静順感至隂之氣又於墻
隂貯新汲水以取重隂之氣也隂中之隂能瀉陽中
之陽霍亂因暑熱内傷所得故用地漿之意也
提舉父年近八十六月中暑毒霍亂吐瀉昏瞀終日不
省人事時夜參半請羅視之脉七八至洪大有力(暑脉)
(虚大當作虚論)頭熱如火足冷如冰半身不遂牙關緊急蓋
年高氣弱當暑氣極盛陽明得令之際况因動而得
之中暑明矣非甘辛大寒之劑不能瀉其暑熱墜浮
溜之火安神明也遂以甘露散甘辛大寒瀉熱補氣
加茯苓以分隂陽約一兩水調灌之漸漸省事諸証
悉去慎言語節飲食三日以參术調中湯以意增減
旋服理正氣逾十日平復
一倉官季夏時病胸項多汗(胸項多汗先傷暑)兩足逆譫語醫
者不曉雜治經旬羅診之關前濡關後急當作溼温
治蓋先受暑後受溼暑溼相搏是名溼温先以白虎
加人參湯次以白虎加蒼术湯頭痛漸退(足冷頭痛並見當知)
(此是溼温症)足漸温汗漸止三日愈此名賊邪誤用藥有
死之理心病中暑為正邪中溼得之從所不勝者為
賊邪今心受暑而溼邪勝之水尅火從所不勝是也
五邪之中最逆也經曰溼温之脉陽濡而弱隂小而
急濡弱見陽部溼氣搏暑也小急見於隂部暑氣蒸
溼也(細心精别)暑溼相搏名曰溼温是謂賊邪也(總宜白虎合五)
(苓為佳)羅亦素有停飲之疾每至暑月兩足漐漐未常
乾服此藥二三服即愈
滑伯仁治一人病自汗如雨至赤身熱口燥心煩盛暑
中宜帷幕周密自以至虚亡陽服术附數劑脉虚而
洪數舌上胎黃(脉虚身熱胎黃自汗口燥心煩亦難别隂陽但汗如雨而不畏寒暑可知)
(若隂有汗則死)伯仁曰前藥誤矣輕病重治醫者死之素問
云必先歲氣毋伐天和术附其可輕用以犯時今又
云脉虚身熱得之傷暑暑家本多汗加之剛劑脉洪
數而汗甚乃令撤幔開窗少頃漸覺清爽以黃連人
參白虎三進而汗止大半諸症亦減兼以既濟湯渴
用冰水調天水散七日而愈
孫兆治一人自汗(陽微厥故自汗隂微厥不得復有外症)兩足逆冷至膝
下(似隂症)腹滿(腹滿故先傷溼)不省人事孫診六脉小弱而急
問其所服藥取視皆隂病藥也孫曰此非受病重藥
能重病耳遂用五苓散白虎湯十餘貼病少甦再服
全愈或問治法孫曰病人傷暑也始則陽微厥而脉
小無力醫謂隂病遂誤藥其病愈厥用五苓散大利
小便則腹減白虎解利邪熱則病愈凡隂病脛冷則
臂亦冷渠今脛冷臂不冷則非下厥上行所以知是
陽微厥也(妙辨)
此症乃先傷溼後傷暑為溼温之症也
丹溪治一人夏大發熱譫語肢體莫舉喜冷飲脉洪大
(虚)而數以黃茋茯苓濃煎如膏用涼水調服三四次
後昏卧如死氣息如常次日方醒而愈
一人夏發大熱大汗惡寒戰慄不自禁持且煩渴此暑
病也脉虚微細弱而數其人好賭致勞而虚以人參
竹葉作湯調辰砂四苓散八貼而安(惡寒戰慄亦有屬暑者但此脉)
(不沉與少隂反發熱不同煩渴與少隂引水自救不同少隂戰慄惡寒無汗者多少隂引水自救自利人)
(静而不煩者多然隂脉俱沉)
項彦章治一人病甚諸醫皆以為瘵盡愕束手項診之
脉細數而且實細數者暑也暑傷氣宜虚今不虚而
反實乃熱傷血藥為之也家問死期曰何得死為作
白虎湯飲之即瘥
吴茭山治一婦冬月偶感患灑灑惡寒翕翕發熱惡食
乾嘔大便欲去不去諸醫皆以虚弱痰飲治之以二
陳補心等藥服不效延及半月吴診其脉虚而無力
類乎傷暑衆不然之究問其病因其婦曰因天寒換
著綿衣取綿套一牀蓋之須臾煩渴寒熱嘔吐綿延
至今耳吴曰誠哉傷暑也蓋綿套曬之盛暑夹熱收
入笥中必有暑氣尚未開泄今人體虚得之易入故
病如是其婦曰然遂製黃連香薷飲連進二服而愈
逢年歲熱甚凡道路城市昏仆而死者此皆虚人勞人
或飢飽失節或素有疾一為暑氣所中不得泄即關
竅皆窒非暑氣使然氣閉塞而死也古方治暑無他
但用辛甘發散疏導心氣與水流行則無害矣(宜薑葱湯)
(調益元散)崇寧乙酉吴為書局時一馬夫馳馬出局下忽
仆地絶(琇按此由動而得之是為中暍)急以五苓大順散灌之皆不
驗已踰時同舍王相使取大蒜(辛温)一握道上熱土(補胃)
雜研爛以新水(甘寒)和之濾去渣決其齒灌之少頃即
甦至暮此僕為吴御馬而歸乃知藥病相對有如此
者此方本徐州沛縣市門忽有板書釘其上或傳神
仙救人者沈存中王聖美皆著其說而吴親驗之出
石林老人避暑錄
陳斗嵓治倫司成舟中遇昏暈不知人自汗瘛瘲醫以
為中風陳曰人迎脉過盛病因飲後便凉痰火妄動
非中風也以清暑益氣湯一劑而愈
汪希說治一壯男子形色蒼黑暑月客遊舟回患嘔&KR0938;
顛倒不得眠粒米不入六日矣脉沉細虚豁諸醫雜
投藿香柴苓等藥不效危殆汪曰此中暑也進人參
白虎湯人參五錢服下嘔&KR0938;即止鼾睡五鼓方醒索
粥連進二三服乃減參稍輕調理數劑而愈
汪石山治一人年三十餘形瘦弱忽病上吐下瀉水漿
不入口者七日(若是中寒該發熱厥冷不見厥冷故從暑治)自分死矣汪
診脉八至而數曰當夏而得是脉暑邪深入也吐瀉
不納水穀邪氣自甚也宜以暑治遂以人參白虎湯
進半杯良久復進一杯覺稍安三服後減去石膏知
母以人參漸次加作四五錢黃柏陳皮麥冬等隨所
兼病而佐使一月後平復
一人瘦長而脆暑月過勞飢飲燒酒遂病熱汗昏懵語
亂汪視之脉皆浮小而緩按之虚豁曰此暑傷心勞
傷脾也蓋心藏神脾藏意二藏被傷宜有此症法宜
清暑以安心益脾以寧志意遂用八物加麥冬山梔
子陳皮煎服十餘貼而愈
江篁南曰夏月熱倒人昏迷悶亂急扶在隂凉切
不可與冷飲當以布巾衣物等蘸熱湯覆臍下及
氣海間續續以湯淋布巾上令撒臍腹但煖則漸
醒也如倉卒無湯處掬道上熱土於臍端以多為
佳冷則頻換也後與解暑毒若纔熱倒便與冷飲
或冷水淋之即死又一法道途無湯處即掬熱土
於臍上仍撥開作窩子令衆人溺於中以代熱湯
亦可取效解暑用白虎湯竹葉石膏湯之類凡覺
中暑即嚼生薑一大塊冷水送下如不能嚼即用
水研灌之立醒路途倉卒無水渴甚急嚼生葱二
寸許和津同嚥可抵飲水二升
江應宿治岳母年六十餘六月中旬勞倦中暑身熱如
火口渴飲冷頭痛如破脉虚豁二三至一止投人參
白虎湯日進三服渴止熱退頭痛用白蘿葡汁吹入
鼻中良愈
溼
寒溼之邪身黃而不熱體重而不渴
許學士治一人病身體痛而黃喘滿頭痛自能飲食(裏無)
(病)大小便如常脉大而虚鼻塞且煩許曰非溼熱宿
穀相搏此乃頭中寒溼也不可行茵陳五苓散仲景
云溼家病身疼痛發熱面黃而喘頭痛鼻塞而煩其
脉大自能飲食腹中和無病病在頭中寒溼故鼻塞
納藥鼻中則愈仲景無方見外臺刪繁証云治天行
熱病蓋通貫臟腑沉鼓骨髓之間或為黃疸宜瓜蒂
散(瓜蒂一味為末些少搐鼻内出黃水即愈)
羅謙甫治征南元帥忒木兒年近七十秋間征南過揚
州時仲冬病自利完穀不化臍腹冷痛足脛寒以手
搔之不知痛痒常燒石以温之亦不得煖診之脉沉
細而微蓋高年氣弱深入敵境軍事煩冗朝暮形寒
飲食失節多飲乳酪履卑溼陽不外固由是清溼襲
虚病起於下故胻寒而逆内經曰感於寒則受病微
則為咳盛則為泄為痛此寒溼相合而為病也法當
急退寒溼之邪峻補其陽非灸病不已先以大艾壯
於氣海灸百壯補下焦陽虚次灸三里各三七壮治
胻寒而逆且接引陽氣下又灸三隂交散足受寒溼
之邪遂處方云寒淫所勝治以辛熱溼淫於外平以
苦熱以苦發之以附子大辛熱助陽退隂温經散寒
故以為君乾薑官桂大熱辛甘亦除寒溼白术半夏
苦辛温燥脾溼故以為臣人參草豆蔲甘草大温中
益氣生(原本誤乾)薑大辛温能散清溼之邪葱白辛温能
通上焦陽氣故以為佐又云補下治下制以急急則
氣味厚故作大劑服之不數服瀉止痛減足胻漸温
調其飲食十日平復明年秋過襄陽值霖雨旬餘前
症復作再依前灸添陽輔各灸三七壮再以前藥投
之數服愈
一人年三十餘形色瘦黑飲食倍進食後吐酸食飯乾
惡難吞嘗有結痰注於胸中不上不下纔勞則頭暈
眼花或時鼻衂糞後去紅或黑午後至晩胸膈煩熱
眉心時痛好睡醒来口舌乾苦盜汗夢遺脚冷手及
臀尖生膿泡瘡(此症有屬肝脾鬱結者以加味歸脾治之同四七湯)醫以四物
湯涼血劑投之不效羅診之左脉小弱而數右脉散
弱而數俱近六至(虚熱之病)曰症脉皆屬隂虚作隂虚治
之不效何也此必脾虚溼鬱為熱而然也今用滋隂
降火反滋溼而生熱病何由安宜用參茋甘温之劑
補脾去溼可焉問曰丹溪論瘦黑者鼻衂者脉數者
參茋當禁羅曰醫貴知變不可執泥脉經云數脉所
主其邪為熱其症為虚(能食能睡非虚而兼鬱邪鬱則致火用藥之妙亦神矣哉)
遂以人參二錢黃茋一錢半白术麻黃根生地茯苓
麥冬各一錢歸身川芎各八分黃芩七分麥芽厚朴
黃柏五味加澤瀉柴胡青皮山梔子各七分甘草五
分服十餘貼胸腹腰臍生小疥而愈
春夏之交人病如傷寒其人汗自出肢體重痛轉側難
小便不利此名風溼非傷寒也(小便不利非表症傷寒可知仲景傷寒)
(第七症用桂枝加附子湯治冬月正傷寒此春夏之交宜五苓𣪚)隂雨之後卑溼或
引飲過多多有此症但多服五苓散小便通利溼去
則愈切忌轉瀉發汗小悮必不可救初虞世云醫者
不識作傷風治之發汗死下之死己未京師大疫正
為此羅得其說救人甚多大抵五苓散能分水去溼
耳胸中有停飲及小兒吐哯欲作癎五苓散最妙(節菴)
(云肢體腫不能轉側額上微汗惡寒不欲去衣大便難小便利熱至日晡而劇宜羌活冲和微解肌咽渴)
(小便不利五苓散)
中山王知府次子年十三歲六月中旬暴雨方過地水
泛溢因而戲水衣服盡溼母責之至晩覺精神昏憒
怠惰嗜卧次日病頭痛身熱腿脚沉重(非溼而何)一女醫
用和解散發之閉戸塞牖覆以重衾以致苦熱不勝
遂發狂言欲去其衾而不得去是夜汗至四更(汗)溼
透其衾明日循衣撮空又以承氣湯下之(下)下後語
言漸不出四肢不能收持有時項強手足瘛瘲搐急
而攣目左視而白睛多口唇肌肉蠕動飲食減少形
體羸瘦羅視之具說前由詳之蓋傷溼而失於過汗
也且人之元氣起於臍下腎間動氣週於身通行百
脉今盛暑之時大發其汗汗多則亡陽百脉行澁故
三焦之氣不能上榮心肺(上氣不足)心火旺而肺氣燋况
因驚恐内畜經曰恐則氣下陽主聲陽既亡而聲不
出也陽氣者精則養神柔則養筋又曰奪血無汗奪
汗無血今發汗過多氣血俱衰筋無所養其病為痙
則項強手足瘛瘲搐急而攣目通於肝肝者筋之合
也筋既燥而無潤故目左視而白睛多肌肉者脾也
脾熱則肌肉蠕動故口唇蠕動有時而作(有悮為筋惕肉瞤而)
(用温者毫釐千里之别)經云肉痿者得之溼地也脾熱者肌肉
不仁發為肉痿痿者痿弱無力運久為不仁陽主於
動今氣欲竭熱留於脾故四肢不用此傷溼過汗而
成壊証也當治時熱益水原救其逆補上升生發之
氣鍼經曰上氣不足推而揚之此之謂也以人參益
氣湯治之(補中益氣湯加白芍黃柏)經曰熱淫所勝治以甘寒以
酸收之人參黃蓍之甘温補其不足之氣而緩其急
搐故以為君腎惡燥急食辛以潤之生甘草甘微寒
黃柏苦辛寒以救腎水而生津液故以為臣當歸辛
温和血脉陳皮苦辛白术苦甘炙草甘温益脾胃進
飲食肺欲收急食酸以收之白芍之酸微寒以收耗
散之氣而補肺金故以為佐升麻柴胡苦平上升生
發不足之氣故以為使乃從隂引陽之謂也名曰人
參益氣湯水二盞半先浸兩時辰煎至一盞熱服早
食後午食前各一服投之三日語聲漸出少能行步
四肢柔和飲食漸進至秋而愈
丹溪治一人患溼氣背如負二百觔重以茯苓白术乾
薑桂心澤瀉猪苓酒芩木通蒼术服愈
一少年素溼熱又新婚而勞倦胸膈不快覺有冷飲脉
濇大因多服辛温大散藥血氣俱衰以蒼术白术半
夏陳皮各五錢白芍六錢龜板七錢半柏皮甘草各
一錢半黃芩三錢宿砂一錢炊餅丸服愈
一人因溼氣兩脇疼痛腰脚亦痛白濁滲溼湯加參术
木通澤瀉防巳甘草蒼术蒼耳黃柏知母牡礪龜板
川歸白芍地黃等分煎服愈
一人溼氣腰似折胯似冰以除溼湯加附子(平胃散配附子妙)
半夏厚朴蒼术木香陳皮茯苓牛膝杜仲酒芩猪苓
澤瀉黃柏知母等分煎服愈
一人溼氣二胯痛小便不利當歸拈痛湯加滑石木通
燈心猪苓澤瀉
一女子十七八歲髮盡脫飲食起居如常脉微弦而濇
輕重皆同此厚味成熱溼痰在膈間復因多食梅酸
味以致溼熱之痰隨上升之氣至於頭薰蒸髮根之
血漸成枯槁遂一時脫落宜補血升散之藥用防風
通聖散去硝惟大黃三度酒製炒兼以四物湯酒製
合作小劑煎以灰湯入水頻與之兩月餘診其脉溼
熱漸解乃停藥淡味調養二年髮長如初(琇按此案重見眉髮)
(自落門)
江篁南自治一少年夏月因以冷水浸兩足跟又坐溼
地患足跟腫痛不能移步困卧數月教以乾土圾一
塊穵一凹如足跟大炭火燒紅去火用醋一碗沃之
任其滲乾乃以足跟臨土圾初略懸高薰之漸漸近
之其下體骨節皆酸快不可言且有微汗連換土磚
薰三四日而愈
江應宿治嘉興錢舉人每逢隂雨則腰膝沉重如帶千
錢不能步履人肥而脉沉緩此溼病也投茯苓滲溼
丸二陳加蒼术羌活黃芩而愈
消渴
莫君錫不知何許人大業中為太醫丞煬帝晩年沉迷
酒色方士進大丹帝服之蕩思不可制日夕御女數
十人入夏帝煩躁日引飲數百杯而渴不止君錫奏
曰心脉煩盛真元大虚多飲則大疾生焉因進劑治
之仍乞進冰盤於前俾上日夕朝望之亦解煩躁之
一術也
方勺(博按元本悮張杲)治提點鑄錢朝奉郎黃沔久病渴極疲
瘁方每見必勸服八味丸初不甚信後累治不痊謾
服數兩遂安或問渴而以八味丸治之何也對曰漢
武帝渴張仲景為處此方(琇按仲景乃建安時人方謂其治漢武不知何本趙)
(養葵亦仍其悮)蓋渴多是腎之真水不足致然若其勢未至
於消但進此劑殊佳且藥性温平無害也(泊宅編)
李東垣治順德安撫張耘夫年四十餘病消渴舌上赤
裂飲水無度小便數多李曰消之為病燥熱之氣勝
也内經云熱淫所勝佐以甘苦以甘瀉之熱則傷氣
氣傷則無潤折熱補氣非甘寒之劑不能故以人參
石膏各二錢半甘草生炙各一錢甘寒為君啟元子
云滋水之源以鎮陽光故以黃連三分酒黃蘖知母
山梔各二錢苦寒瀉熱補水為臣以當歸麥冬白葵
蘭香各五分連翹杏仁白芷各一錢全蝎一箇甘辛
寒和血潤燥為佐以升麻二錢柴胡三分藿香二分
反佐以取之桔梗三錢為舟楫使浮而不下也名之
曰生津甘露飲子為末湯浸蒸餅和成劑捻作餅子
曬半日杵篩如米大食後每服二錢抄在掌内以舌
䑛之隨津嚥下或白湯少許送下亦可此治製之緩
也治之旬日良愈古人消渴多傳瘡瘍以成不治之
疾此既效亦不傳瘡瘍以夀考終後以此方治消渴
諸症皆驗(衛生寶鑑)
蜀醫張肱治眉山有揭穎臣者長七尺健飲啖倜儻人
也忽得消渴疾日飲水數斗食常倍而數溺消渴藥
服之逾年病日甚自度必死張診脉笑曰君幾誤死
矣取麝香當門子以酒濡之作十餘丸取枳枸子為
湯飲之遂愈問其故張曰消渴消中皆脾衰而腎敗
土不勝水腎液不上泝乃成此疾今診穎臣脾脉熱
極而腎不衰當由酒與果實過度虚熱在脾故飲食
兼人而多飲飲水既多不得不多溺也非消渴也麝
能敗酒瓜果近輙不結而枳枸即木蜜亦能消酒毒
屋外有此木屋中釀酒不熟以其木為屋其下釀無
味故以二物為藥以去酒果之毒也
滑伯仁治一人患消渴衆醫以為腎虚水竭津不能上
升合附子大丸服之既服渴甚舊有目疾兼作其人
素豐肥因是頓瘦損倉惶請滑視之曰隂陽之道相
為損益水不足則濟之以水未聞水不足而以火濟
之不焦則枯乃令屏去前藥更寒劑下之蕩去火毒
繼以苦寒清潤之劑竟月平復
一士人患消渴服銀柴胡一味愈渴熱甚加黃連同煎
服後服大補隂丸不渴體健
一仕人患消渴醫者斷其逾月死棄官而歸中途一醫
者令急遣人致北梨二擔食盡則瘥仕者如其言才
渴即啖梨未及五六十枚而病愈
汪石山治一婦年逾三十常患消渴善飢脚弱冬亦不
寒(隂虚)小便白濁浮於上者如油脉皆細弱而緩右脉
尤弱曰此脾癉也宜用甘温助脾甘寒潤燥方用參
茋各錢半麥冬白术各一錢白芍天花粉各八分黃
柏知母各七分煎服病除
治商山一人消渴用丹溪法繰絲湯飲之而愈此物屬
火有隂之用能瀉膀胱中相火引氣上潮於口
火熱
琇按是案所列亦厖雜
子和曰一人素飲酒成病一醫用酒癥丸熱服後目覩
天地但見紅色遂成龍火卒不能救
一僧三陽蓄熱常居静室不敢見明明則頭痛如錐每
置冰於頂上不能解其熱諸醫莫辨用吐汗下三法
治之又以凉藥清鎮之而愈
東垣治參政年近七十春間病面顔鬱赤若飲酒状痰
稠黏時眩暈如在風雲中又加目視不眀李診兩寸
洪大尺弦細無力此上熱下寒明矣欲藥之寒凉為
高年氣弱不任記先師所論凡治上焦譬猶烏集高
巔射而取之即以三稜針於巔前眉際疾刺二十餘
出紫黑血約二合許時覺頭目清利諸苦皆去自後
不復作
丹溪治一婦患心中如火一燒便入小腸急去小便大
便隨時亦出如此三年求治脉滑數此相火送入小
腸經以四物加炒連柏小茴香木通(佐使妙)四貼而安
一人因酒肉發熱用青黛瓜蔞仁薑汁日飲數匙三日
愈
一人虚損身如麻木脚底如火以柴胡牛蒡子川歸白
芍參术黃茋升麻防風羌活荆芥牛膝四十貼而愈
一人每晨飲燒酒數杯後終日飲常酒至五六月大發
熱醫用冰攤心腹消復增之内飲以藥三日乃愈
一人年二十四月間病發熱脉浮沉皆有不足意其間
得洪數一種隨熱進退不時知非傷寒因問必是飲
酒過量酒毒在内今為房勞氣血虚乏而病作耶曰
正月間每晨飲燒酒喫犬肉近一月矣遂得病情用
補氣血藥加乾葛以解酒毒服一貼微汗懈怠熱如
故因思是病氣與血皆虚不禁葛根之散必得枸距
子方可解也偶有一小枝在書冊中加前藥内煎服
而愈
一婦年四十外則覺冷内則覺熱身疼頭痛倦怠脉虚
微濇以川芎芍藥柴胡各五分羌活炒柏炙草各三
分南星一錢薑二片服
一婦年五十餘滿身骨節痛半日以後發熱至半夜時
却退乃以白术一錢半蒼术陳皮各一錢炒柏五分
羌活木通通草各三分
一人因寒月涉水又勞苦於久瘧乍安之餘腿腰痛漸
漸渾身痛脇痛發熱脉濇此勞倦乏力也以黃茋五
錢白术蒼术陳皮各一錢人參炒柏各五分木通三
分炙甘草二分煎下龍薈丸
一婦午後發熱遍身痛血少月經黑色(熱)大便閉以芍
藥五錢黃茋蒼术各三錢炒柏木通各二錢(琇按此案宜入)
(經水門)
以上四方補兼發散隨所見脉証加減皆正法治
也
一婦年近二十發熱閉目則熱甚渴思水解脉濇而濁
溷此食痰也以乾葛白术陳皮片芩木通桔梗黃連
甘草下保和丸二十粒(琇按宜入痰門)
一男子因恐發熱心下不安以南星茯苓各五錢朱砂
二錢分作六貼再用人參當歸柴胡各三錢黃芩川
芎木通各二錢甘草五分紅花少許分四貼水煎取
金銀器同煎熱調服
以上二法補兼發散隨所見脉証加食積痰藥也
子和治一人常病目每服補肝散以致睛脹但見窗欄
横排幾至喪明令涌泄五七次繼服凉藥方愈(琇按宜入)
(目門)
橘泉翁治武靖侯夫人病週身百節痛又胸腹脹目閉
逆冷手指甲青黑色(此症總不見身熱)醫以傷寒主之七日
而昏沉皆以為弗救翁曰此得之大怒火起於肝肝
主筋氣盛則為火矣又有痰相搏故指甲青黑色(不得)
(以指甲青黑斷為寒須合症脉而治)與柴胡枳殼芍藥芩連瀉三焦火
明日而省久之愈
一人年十八病眩暈狂亂(此非傷寒狂)醫以為中風已而四
肢厥冷欲自投水中(欲投水中若不細審竟以為隂竭發躁矣)醫曰是當
用烏附庶足以回陽翁曰此心脾火盛陽明内實用
熱藥則不治強以瀉火解毒之劑三服愈
虞恒德治一婦年四十餘夜間發熱早晨退五心煩熱
無休止時半年後虞診六脉皆數伏而且牢浮取全
不應與東垣升陽散火湯(妙切記此法今人則竟滋隂降火矣)四服熱
減大半胸中覺清快勝前再與二貼熱悉退後以四
物加知母黃柏少佐以炒乾薑服二十餘貼愈
傅愛川治一人脉弦細而沉天明時發寒熱至晩二腿
汗出手心熱甚則胸滿拘急大便實而能食似勞怯
詢之因怒而得用大柴胡湯但胸背拘急不能除後
用二陳(治痰)加羌活防風紅花黃芩煎服愈
韓飛霞治一都司頭重眼昏耳聾牙痛便脚如不著地
醫不識為何疾一日梳洗畢腹痛少間手足俱不能
舉韓曰此火証也蓋素勞心勞形所致因檢玉機微
義示之期辛散之劑十貼恐有消渴痿痺瘡瘍之患
乃屏諠譁静卧果十劑耳如人呼體蟣虱發痒成疙
瘩然後頭脚始知著落亟入山静養之偶以事觸怒
火一發遂渴如欲狂者一日瓜梨泉水無計韓曰此
非草木之藥可扶矣遍求人乳日進十盞旬餘渴減
又偶以事怒手足不舉如一軟物卧四日乃服乳無
算而瘥脉之心經濇曰瘡作矣幸不生大毒患馬眼
膿疥八越月乃止能行步登山再以駐顔小丹助之
遂復如初
王仲陽治一婦壯年每患頭痛腹痛十指酸痛心志紛
紜鼻息粗甚其脉甚大蓋欲近男子不可得也俗謂
之花風王以凉膈散青木香圓互換疎導三五次更
服三黃丸瀉三焦之火數日而愈曾有火旺遺精者
亦用前丸散而愈
倪仲賢治陳上林實以勞役得熱疾日出氣暄則熱夜
及凉雨則否暄盛則增劇稍晦則甦如是者二年倪
曰此七情内傷脾胃隂熾而陽鬱耳以東垣飲食勞
倦法治之其熱旋已
壺仙翁治文學張徵伯病風熱不解時瘟疫大行他醫
診其脉兩手俱伏曰此陽証見隂不治欲用陽毒升
麻湯升提之翁曰此風熱之極火盛則伏非時疫也
升之則死矣卒投連翹凉膈之劑一服而解
薛已治大尹沈用之不時發熱日飲冰水數碗寒藥二
劑熱渴益甚形體日瘦尺脉洪大而數時或無力王
太僕曰熱之不熱責其無火寒之不寒責其無水又
云倏熱往来是無火也時作時止是無水也法當補
腎用加減八味丸不月而愈
一人年七十九仲冬將出少妾入房致頭痛發熱(似傷寒太)
(陽然以後見症當細别)眩暈喘急痰涎壅盛小便頻數口乾引
飲遍舌生刺縮歛如荔枝然下唇黑裂面目俱赤煩
躁不寐或時喉間如烟火上衝急飲凉茶少解已濱
於死脉洪大無倫且有力(見症俱似實火脉且有力亦似實但洪大無倫四字)
(虚症可知臨症焉可不細心耶)捫其身烙手此腎經虚火游行於外
投以十全大補加山茱萸澤瀉丹皮山藥麥門冬五
味附子一鍾熟寝良久脉症各減三四再以八味丸
服之諸症悉退後畏冷物而愈(此案當求其故所謂同脉異經也)
一人年六十一痢後入房精滑自遺二日方止又房勞
感寒怒氣遂發寒熱右脇痛連心胸腹痞自汗盜汗
如雨四肢厥冷睡中驚悸或覺上升如浮或覺下陷
如墮遂致廢寝或用補藥二劑益甚脉浮大洪數按
之微細此屬無火虚熱急與十全大補加山藥山萸
丹皮附子一劑諸症頓愈(用補劑益甚者必得温腎而愈臨症者不可不細心)
韓州同年四十六仲夏色慾過度煩熱作渴飲水不絶
小便淋瀝大便秘結(舊刻悮通行)唾痰如湧面目俱赤滿
舌生刺兩唇燥裂(假熱症)遍身發熱或時身如芒刺而
無定處兩足心如火烙以冰折之作痛(真寒)脉洪而無
倫此腎隂虚陽無所附而發於外非火也(果真火症焉能作痛)
(况脉洪無倫耶)蓋大熱而甚寒之不寒是無水也當峻補其
隂遂以加減八味丸料一觔内肉桂一兩以水頓煎
六碗冰水浸冷與飲半晌已用大半睡覺而食温粥
一碗復睡至晚乃以前藥温飲一碗乃睡至曉食熱
粥二碗諸症悉退翌日畏寒足冷至膝諸症仍至或
以為傷寒薛曰非也大寒而甚熱之不熱是無火也
陽氣亦虚矣急以八味一劑服之稍緩四劑諸症復
退大便至十三日不通以猪膽導之諸症復作急用
十全大補方應
舉人陳履賢色慾過度孟冬發熱無時飲水不絶遺精
不止小便淋瀝或用四物芩連之類前症益甚更加
痰涎上湧口舌生瘡服二陳黃柏知母之類胸膈不
利飲食少思更加枳殼香附肚腹作脹大便不實脉
浮大按之微細令朝用四君子佐以熟地當歸夕用
加減八味丸更以附子唾津調搽湧泉穴漸愈後用
十全大補湯其大便不通小腹作脹此直腸乾澁令
猪膽通之形體殊倦痰熱頓增急用獨參湯而安再
用前藥而愈但勞發熱無時其脉浮洪薛謂其當慎
起居否則難治彼以為迂至次年夏復作乃服四物
黃柏知母而歿
汪石山治一人年三十餘忽病渴熱昏悶面赤倦怠汪
診之脉皆浮緩而弱兩尺尤甚曰此得之色慾藥宜
温熱其人曰先生之言誠然也但病熱如此復加熱
藥惑矣汪曰寒極生熱此証是也腎虚寒者本病也
熱甚者虚象也譬如雷火雨驟而火愈熾日出火斯
滅矣遂以附子理中湯煎熟冷服三貼熱渴減半再
服清暑益氣湯十貼而安
一人年踰三十神色怯弱七月患熱淋諸藥不效至十
一月行房方愈正月復作亦行房而愈三月傷寒咳
𠻳有痰兼事煩惱延至十月少愈後復作服蘆吸散
而愈但身熱不解因服小便腹内膨脹小腹作痛後
又因晩卧左脇有氣觸上痛不能睡飲食減半四肢
無力食則腹脹痛或瀉兼胸膈飽悶(脾胃虚)口舌乾燥
夜卧盜汗從腰已下常冷久坐腰痛脚軟手心常熱
診左手心脉浮數而滑腎肝二脉沉弱頗緩右手肺
脉虚浮而駛脾脉偏弦而駛命門散弱而駛次日再
診心肝二脉細軟稍不見駛矣腎脉過於弱肺脉浮
軟亦不見駛脾脉頗軟命門過浮略堅(淋症脉)汪曰膀
胱者津液之府氣化出焉淋者由氣餒不能運化故
津液鬱結為熱而然也房後而愈者鬱結流利而熱
自解矣三月天日和煦何得傷寒多由肺氣不足莫
能護衛皮毛故為風邪所襲鬱熱而動其肺以致痰
𠻳也(始受熱中)得蘆吸散而愈者以辛温豁散痰與熱也
𠻳止身熱不退者由𠻳久肺虚虚則脾弱(子盜母氣而母亦虚)
脾肺之氣不能榮養皮毛故熱作也(講得分明)經曰形寒
飲冷則傷肺又曰脾胃喜温而惡寒今服小便之寒
凉寧不愈傷其脾肺邪是以腹脹作痛脇氣觸上或
瀉或汗種種諸病皆由損其脾肺也(末傳寒中)時或變易
不常者亦由氣血兩虚虚而為盈難乎有常矣遂用
參茋各二錢茯苓白术一錢歸身牛膝七分厚朴陳
皮木香甘草各五分薄桂三分煎服二十餘貼諸証
悉退後因解頭勞倦諸証復作汪診脉與前頗同但
不數不駛耳(脉不見駛所以補而兼温)仍用參茋各三錢麥冬歸
身厚朴枳實甘草黃茋等劑愈(博按此案原刻略有脫悮)
江篁南治一婦年五十餘因經行遇事惱怒又哭泣失
飢因而作戰行步乏力自汗醫用六君子加歸茋芍
香附六七貼覺飽悶加枳殼汗止復作身熱乃以參
茋歸术茯苓陳皮香附白芍柴胡麥冬薑棗二貼不
效改用歸芍參柴芩陳香附知母地骨乾葛石膏薄
荷一服牙痛止身微汗熱稍退既而夜深身熱復作
次早診得右脉浮數近大散亂無次渾渾如湧泉左
沉小而駛亦散亂無倫症見頭汗作疼肌熱腹中覺
飢然惡心食不下以小柴胡加川芎藿香扁豆桔梗
陳皮香附一劑遍身微汗二三次肌熱内熱減半嘔
惡喉疼皆愈食增蓋邪搏諸陽津液上凑則汗見於
頭乃邪氣在半表半裏也藥合症故效速耳但云上
齶腫辣食飲不便蓋上齶屬督脉陽脉之海也以參
术歸芍茯苓陳皮香附黃芩麥冬蓮實二劑而安(琇按)
(此案未善)
鬱
丹溪治一室女因事忤意鬱結在脾半年不食但日食
熟菱米棗數枚遇喜食饅頭彈子大深惡粥飯朱意
脾氣實非枳實不能散以温膽湯去竹茹與數十貼
而安
一少婦年十九因大不如意事遂致膈滿不食累月憊
甚不能起坐已(脾)午(心)間發熱面赤酉(腎)戌(心包)退夜
小便數而點滴脉沉濇而短小(沉為氣滯濇為血瘀短小為虚)重取
皆有經水不足此氣不遂而鬱於胃口有瘀血而虚
中宫郤因食鬱而生痰遂補瀉兼施以參术各二錢
茯苓一錢紅花一豆大帶白陳皮一錢濃煎食前熱
飲之少頃藥行與粥半匙少頃與神祐丸減輕粉牽
牛(減輕粉牽牛即小胃丹)細丸如芝蔴大津液嚥下十五丸晝
夜二藥各進四服至次日食稍進第三日熱退面不
赤七日而愈
一女許嫁後夫經商二年不歸因不食困卧如癡無他
病多向裏牀睡朱診之肝脉弦出寸口曰此思想氣
結也藥難獨治得喜可解不然令其怒脾主思過思
則脾氣結而不食怒屬肝木木能尅土怒則氣升發
而衝開脾氣矣令激之大怒而哭至三時許令慰解
之與藥一服即索粥食矣朱曰思氣雖解必得喜則
庶不再結乃詐以夫有書旦夕且歸後三月夫果歸
而愈
孫景祥治李長沙學士年三十九時患脾病其症能食
而不能化因節不多食漸節漸寡幾至廢食氣漸薾
形日就憊醫咸謂瘵也以藥補之病彌劇時歲暮醫
曰吾技窮矣若春木旺則脾必傷重會孫来視曰及
春而解因怪問之孫曰病在心火(必左寸洪數之脉)故得木
而解彼謂脾病者不揣其本故也公得非有憂鬱之
事乎曰噫是也蓋是時喪妻亡弟悲愴過傷積久成
病非惟醫莫之識而自亦忘之矣於是盡棄舊藥悉
聽孫言三日而一藥不過四五劑及春果愈李因歎
曰醫不識病而欲拯人之危難矣哉世之徇名遺實
以軀命托之庸人之手往往而是向不遇孫不當補
而補至於羸憊而莫悟也(麓堂文集)
州監軍病悲思郝允告其子曰法當得悸而愈時通守
李宋卿御史嚴甚監軍向所憚也允與子請於宋卿
一造問責其過失監軍惶怖汗出疾乃已(邵氏聞見錄)
虞恒德治一人年三十歲三月間房事後乘馬渡河遇
深淵沉沒幸馬健無事連溼衣行十五里抵家次日
憎寒壯熱肢節煩疼似瘧非瘧之狀醫作虚症治用
補氣血藥服月餘不效更醫作瘵治用四物加知母
黃柏地骨皮之類及大補隂丸倍加紫河車服至九
月反加滿悶不食僱乳嫗日止飲乳汁四五杯粒米
不入虞診視六脉皆洪緩重按若牢右手為甚虞作
溼鬱治用平胃散倍蒼术加半夏茯苓白术川芎香
附木通砂仁防風羌活加薑煎服黃昏服一貼一更
時又服一貼至半夜遍身發紅丹如癮疹(溼鬱而為熱病邪纔)
透片時遂沒而大汗索粥與稀粥二碗由是諸病皆
減能食仍與前方服三貼後以茯苓滲溼湯倍加白
术服二十貼而安(琇按此案宜入溼門)
括蒼吴球治一宦者年七十少年患虚損素好服補劑
一日事不遂意頭目眩暈精神短少請醫調治遂以
前症告之謂常服人參養榮補中益氣等湯每貼用
人參三五錢其效甚速若小可服之茶湯耳醫者不
察遂以前方倍以人參熟地弗效都以為年高氣血
兩虚當合固本丸與湯丸并進可以速效服之數服
筋脉反加以氣急吴診其脉大力薄問有病情因得
之曰先生歸休意切當道欲留豈無抑鬱而致者乎
况公有年氣之所鬱醫者不審同病異名同脉異經
(二句妙)之說概行補藥所以病日加也病者歎曰斯言
深中予病遂以四七湯數服稍寬氣血和平浃旬而
愈
程仁甫治一婦年二十餘秋生一子次年春夏經行二
次既而不月自以為姙至六七月漸漸内熱口渴八
月大熱大渴程未診視為用補血安胎之劑不效自
秋徂冬連經數醫症漸重次年二月復診六脉沉數
浮取不應形瘦憔悴煩熱不休日夜手握鐵器或浸
冷水中一日用茶二十餘碗體倦食少惡心吐出如
豆沫狀胸滯不快經閉不行程思前症皆火鬱於内
不能發泄故熱渴也經曰火鬱發之是其治也用升
陽散火湯四劑熱去其半心胸舒暢繼用參茋甘歸
芍地知膏味麥門葛陳生津止渴氣滯加青皮乾嘔
少加藿香出入服至五十餘劑更以人參固本丸對
坎離丸每料加鹿角膠三兩五味桃仁各一兩紅花
七錢以為生血之引用也服二月餘熱退口渴十去
七八口沫清丸藥數料三年後經行有孕
錢漸川幼攻文勤苦久之抱鬱成疾上焦苦咽閉中焦
苦膈噎煩悶下焦苦遺濁極而嘔血幾殆醫㒺效顧
愛杏分治之上焦用藥清火解毒食飽服中焦用藥
開鬱除煩食後服下焦用藥升降水火空心服品不
過三四劑不過五六病若失
頤養
張本斯五湖漫聞云余嘗於都太僕坐上見張翁一百
十三歲普福寺見王瀛洲一百三十歲毛間翁一百
三歲楊南峰八十九歲沈石田八十四歲吴白樓八
十五歲毛礪菴八十二歲諸公至老精敏不衰升降
如儀問之皆不飲酒若文衡翁施東岡葉如巖耄耋
動静與壯年不異亦不飲酒此見酒之不可以沉湎
也
人生類以眠卧為晏息飲食為頤養不知睡卧最不可
嗜禪家以為六慾之首嗜卧則損神氣飲食不可過
多多能抑塞陽氣不能上升將以養生實以殘生也
君子夙興夜寐常使清明在躬淡餐少食常使腸胃
清虚則神氣周流隂陽得位此最養生之大要(推篷寤語)
孔子曰人有三死而非其命也已自取也夫寢處不時
飲食不節逸勞過度者疾苦殺之(家語)
莊子曰夫畏途者十殺一人則父子兄弟相戒必盛卒
徒而後敢出焉不亦智乎故人之所畏者袵席之上
飲食之間而不知戒者過也
柳公度年八十餘有彊力常云吾初無術但未嘗以氣
海煖冷物熟生物不以元氣佐喜怒耳(唐書)
醫戒
進士王日休勸醫云醫者當自念云人身疾苦與我無
異凡來請召急去無遲或止求藥宜即發付勿問貴
賤勿擇貧富專以救人為心以結人緣以積已福冥
冥中自有祐之者若乘人之急切意求財用心不仁
冥冥中自有禍之者吾鄉張彦明善醫僧道貧士軍
兵官員及凡貧者求醫皆不受錢或反以錢米與之
人若來召雖至貧亦去富者以錢求藥不問錢多寡
必多與藥期於必效未嘗萌再攜錢來求藥之心病
若危篤知不可救亦多與好藥以慰其心終不肯受
錢予與處甚久詳知其人為醫而口終不言錢可謂
醫人中第一等人矣一日城中火災周廻爇盡烟燄
中獨存其居一歲牛災尤甚而其莊上獨全此神明
祐助之明效也其子讀書後乃預魁薦孫有二三龐
厚俊爽亦天道福善之信然也使其孜孜以錢物為
心失此數者所得不足以償所失矣同門之人可不
鑒哉若常如是存心廻向淨土必上品生若因人疾
苦而告以淨土則易生信心使復發大願以廣其傳
以贖宿譴以期痊愈必遂所願若天年或盡亦可乘
此願力往生净土常如是以化人非徒身後上品化
生現世則人必尊敬而福報亦無窮矣
名醫類案卷二
