名醫類案卷八
明江瓘編
血症
張杲在汝州因出驗尸有保正趙溫不詣尸所問之即
云衂血已數斗昏困欲絶張使人扶掖至鼻血如簷
滴張謂治血莫如生地黃遣人覓之得十餘斤不暇
取汁因使生服漸及三四斤又以其滓塞鼻須臾血
定又癸未娣病吐血有醫者教用生地黃自然汁煮
服(此治熱血妄行)日服數升三日而愈有一婢半年不月見
釡中餘汁輒飲數杯尋即通利其效如此
東垣治一貧者脾胃虚弱氣促精神短少衂血吐血以
麥門冬二分人參歸身三分黃茋白芍甘草各一錢
(血脱益氣)五味五枚作一服水煎稍熱服愈繼而至冬天
寒居密室臥大熱炕而吐血數次再求治此久虚弱
外有寒形而有火熱在内上氣不足陽氣外虚當補
表之陽氣瀉裏之虚熱夫冬寒衣薄是重虚其陽表
有大寒壅遏裏熱火邪不得舒伸故血出於口憶仲
景傷寒有云太陽傷寒當以麻黃湯發汗而不與之
遂成衂却與麻黃湯立愈此法相同遂用之以麻黃
桂枝湯人參益上焦元氣而實其表麥門冬保肺氣
各三分桂枝以補表虚當歸身和血養血各五分麻
黃去根節去外寒甘草補脾胃之虚黃茋實表益衞
白芍藥各一錢五味三枚安其肺氣臥時熱服一服
而愈
丹溪治一婦貧而性急忽衂作如注倦甚脉浮數重取
大(大為陽重脉亦有大則為虚非取而得之也)且芤此陽滯於隂病雖重
可治急以萱草根入薑汁各半飲之(本草云萱草根同薑汁服乃大)
(熱衂血仙方)就以四物湯加香附側栢葉四服覺渴仍飲
以四物十餘貼而安(有形之血不能速生無形之氣所當急固况症倦甚而衂如注)
(耶乃先生以為陽滯於隂不投參术而用四物後學宜細心别焉)
一壯年患𠻳而咯血發熱肌瘦(吐血發熱治女人要問經次行否恐氣升而不)
(降當閱經水俞子容治案可法)醫用補藥數年而病甚脉濇此因好
色而多怒精神耗少又補塞藥多榮衞不行瘀血内
積肺氣壅遏不能下降治肺壅非吐不可精血耗非
補不可唯倒倉法二者兼備但使吐多於瀉耳兼灸
肺俞(左右)二穴(肺俞膀胱穴)在三椎骨下横過各一寸半灸
五次而愈
一人咳嗽吐血四物加貝母瓜蔞五味桑白皮杏仁欵
冬花柿霜(今人治血大率如此)
一人年五十勞𠻳吐血以人參白术茯苓百合白芍藥
紅花細辛(細辛紅花配方甚竒)黃茋半夏桑白皮杏仁甘草阿
膠訶子青黛瓜蔞海石五味天門冬
一人近四十咳嗽吐血四物換生地加桑白皮杏仁欵
冬花五味天門冬桔梗知母貝母黃芩
一人不欬吐而血見口中從齒縫舌下来者藥用滋腎
水瀉相火治之不旬日而愈後二人証同俱以此法
治之效
一人因憂病欬吐血面黎黑色藥之不效曰必得喜可
解其兄求一足衣食地處之於是大喜即時色退不
藥而瘳經曰治病必求其本又曰無失氣宜是知藥
之治病必得其病之氣宜苟不察其得病之情雖藥
亦不愈也
滑伯仁治一婦體肥而氣盛自以無子嘗多服煖宮藥
積久火盛廹血上行為衂衂必數升餘面赤脉躁疾
神恍恍如癡醫者猶以上盛下虚丹劑鎮墜之伯仁
曰經云上者下之今血氣俱盛溢而上行法當下導
奈何實實耶即與桃仁承氣湯三四下積瘀既去繼
服既濟湯二十劑而愈
一人病嘔血或滿杯或盈盆盎且二三年其人平昔嗜
市利不憚作勞中氣因之侵損伯仁視之且先與八
寶散一二日服黃芩芍藥湯少有動作即進犀角地
黃湯加桃仁大黃湯稍間服抑氣寧神散有痰用礞
石丸其始脉芤大後脉漸平三月而愈屢效
一人乘盛暑往途中吐血數口亟還則吐甚胸拒痛體
熱頭眩病且殆或以為勞心焦思所致與茯苓補心
湯仁至診其脉洪而滑曰是大醉飽胃血壅遏為暑
廹血上行先與犀角地黃湯繼以桃仁承氣湯去瘀
血宿積後治暑即安
一人病咳血痰診其脉數而散體寒熱仁曰此二陽病
也在法不治當以夏月死果然
子和治一書生過勞大便結燥欬逆上氣時喝喝然有
音吐嘔鮮血以苦劑解毒湯加木香漢防已煎服時
時啜之復以木香㯽榔丸泄其逆氣月餘而痊
呂滄州治一人病衂浹旬不止時天暑脉弱衆醫以氣
虚不統血(老生常談)日進茋歸茸附滋甚求治呂至未食
頃其所衂血已三覆器矣及切其脉兩手皆虚芤右
上部滑數而浮躁(脉浮𠫭以時令)其鼻赤查而色白即告之
曰此得之湎酒酒毒暴悍而風暑乘之熱蓄於上焦
故血妄行而淖溢彼曰某嘗飢走赤日已而醉酒向
風臥公所診誠是為製地黃丸三升許(補其本)兼用防
風湯(瀉其標)飲之即效
項彥章治一婦患衂三年許醫以血得熱則淖溢服瀉
心涼血之劑益困衂纔數滴輒昏六脉微弱寸為甚
曰肝藏血而心主之今寸口脉微知心虚也心虚則
不能司其血故逆而妄行法當養心仍補脾實其子
子實則心不虚矣(虚則補母有之虚而補子之說今見此案信哉醫理無窮盡無方體)
(也曰故其命方歸脾湯)以琥珀諸補心藥遂安
許先生論梁寬父病右脇肺部也欬而吐血舉動喘逆
者肺脹也發熱脉數不能食者火来刑金肺與脾俱
虚也脾肺俱虚而火乘之其病為逆如此者例不可
補瀉若補金則慮金與火持而喘咳益增瀉火則慮
火不退位而痃癖反甚(真知箇中三昩)正宜補中益氣湯先
扶元氣少以治病藥加之聞已用藥未效必病勢若
逆而藥力未到也遠期秋涼庶可復爾盖肺病悪春
夏火氣至秋冬火退只宜於益氣湯中隨四時升降
寒熱及見有證增損服之或覺氣壅間與加減枳术
丸或有飲間服局方枳术湯數月逆氣少回逆氣回
則可施治法但恐今日已至色青色赤及脉弦脉洪
則無及矣病後不見色脉不能懸料以既愈復發言
之惟宜依准四時用藥以扶元氣庶他日既愈不復
發也其病初感必深恐當時消導尚未盡停滯延淹
變生他証以至於今宜少加消導藥於益氣湯中庶
可漸取效也
一人膏粱而飲至今病衂醫曰諸見血者為熱以清涼
飲子投之即止越數日其疾復作醫又曰藥不勝病
故也遂投黃連解毒湯或止或作易數醫皆用苦寒
之劑俱欲勝其熱而已飲食起居寖不及初肌寒而
時躁言語無聲口氣臭穢(似熱)悪如冷風其衂之餘波
則未絶也或曰諸見血者熱衂熱也熱而寒之理也
今不愈而反害之何耶内經曰以平為期又言下工
不可不慎也彼惟知見血為熱而以苦寒攻之抑不
知苦瀉土土脾胃也脾胃人之所以為本者今火為
病而瀉其土火未嘗除而土已病矣土病則胃虚虚
則榮氣不能滋榮百脉元氣不循天度氣隨隂化而
無聲肌寒也噫粗工嘻嘻以為可治熱病未已寒病
復起此之謂也
吴球治一少年患吐血來如湧泉諸藥不效虚羸瘦削
病危亟脉之沉弦細濡其脉為順血積而又来寒而
又積疑血不歸源故也嘗聞血導血歸未試也遂用
病者吐出之血瓦器盛之俟凝入銅鍋炒血黑色以
紙盛放地上出火毒細研為末每服五分麥門冬湯
下進二三服其血遂止後頻服茯苓補心湯數十貼
以杜將来保養半年復舊
徐德占治一人患衂尤急灸項後髮際兩筋間宛宛中
三壯立止盖血自此入腦注鼻中常人以線勒頸後
尚可止衂此灸宜效
秀州進士陸迎忽得疾吐血不止氣蹷驚顫狂躁跳躍
雙目直視至深夜欲拔戶而出如是兩夕諸醫盡用
古方及單方極療不瘳舉家哀禱事觀音夢授一方
但服一料當永除根用益智一兩生硃砂二錢青皮
半兩麝香一錢為細末燈心湯下(治驚狂吐血方莫過於此)陸覺
取筆記之服之乃愈
一人勞瘵吐血取茜草一斤(琇按後云翦草狀如茜草則此處當作翦草)淨
洗碎為末入生蜜一斤和成膏以陶器盛之不得犯
鐵器日一蒸一曝至九日乃止名曰神傳膏令病人
五更起面東坐不得語言用匙抄藥如食粥每服四
匙良久呷稀粟米粥壓之藥只冷服粟米飲亦不可
太熱或吐或下皆無害凡久病肺損咯血吐血一服
立愈
翦草狀如茜草又如細辛婺台二州有之惟婺可
用
饒州市民季七常苦鼻衂垂困醫授以方取蘿葡自然
汁和無灰酒飲之則止醫云血隨氣運轉氣有滯逆
所以妄行蘿葡最下氣而酒導之是以一服效經五
日復如前僅存喘息而張思順以明州刊王氏單方
刮人中白置新瓦上火逼乾以温湯調下即止(按人中白)
(能去肝火三焦火導膀胱火下行也且不多用火力則清凉矣)今十年不作
張監潤之江口鎮適延陵鎮官曾棠入府府委至務同視
海舶曾著白茸毛背子盛服濟潔正對談之次血忽
出如傾變所服為紅色駭曰素有此疾不過點滴耳
今猛来可畏覺頭空空然張曰君勿憂我當為製一
藥移時而就持與之血止不復作人中白者旋盆内
積鹻垢是也盖秋石之類特不多用火力治藥時勿
令患人知恐其以為汚穢不肯服此方可謂竒矣
魏華佗善醫嘗有郡守病甚佗過之郡守令佗診候佗
退謂其子曰使君病有異於常積瘀血在腹中當極
怒嘔血即能去疾不爾無生矣子能盡言家君平昔
之愆吾疏而責之其子曰若獲愈何謂不言於是具
以父從来所乖諆者盡示佗佗留書責罵之父大怒
發吏捕佗佗不至即嘔血升餘其疾乃平(獨異志)
蔡子渥傳云同官無錫監酒趙無疵其兄衂血甚已死
入殮血尚未止(琇按血未止則生氣猶存)一道人過之聞其家哭
詢之道云是曾服丹或燒煉藥予藥之當即活探囊
出藥半錢七吹入鼻中立止得活乃梔子燒存性末
之
一人鼻衂大出欲絶取茅花一大把水兩碗煎濃汁一
碗分二次服立止(良方)
一人指縫中因搔痒遂成瘡有一小竅血濺出不止用
止血藥及血竭之類亦不效數日遂死復有一人於
耳後髮際搔痒亦有一小竅出血與前相似人無識
者適有道人云此名髮泉但用多年糞桶篐曬乾燒
灰敷之立愈使前指縫血出遇之亦可以無死矣
邵村張教官患衂血多諸治不效首垂任流三晝夜不
止危甚一道人教用生藕一枝搗貼顱顖更以海巴
燒存性為末鵝管吹入鼻内二三次即止(海巴俗名壓驚螺即)
(雲南所用&KR1684;也)
一人毛竅節次出血少間不出即皮脹如鼔口鼻眼目
俱脹合名曰脉溢以生薑汁併水各一二盞服之愈
人有灸火至五壯血出一縷急如溺手冷欲絶以酒炒
黃芩一二錢酒下則止
一婦人三隂交(脾穴)無故出血如射將絶以手按其竅縛
以布條昏仆不知人事以人參一兩煎灌之愈
陳斗嵓治薛上舍高沙人素無恙驟吐血半缶陳診之
曰脉弦急此薄厥也病得之大怒氣逆隂陽奔併羣
醫不然檢素問通天論篇示之乃服飲六鬱而愈
有患衂出血無已醫以為熱沈宗常投以參附或驚阻
之沈曰脉小而少衰非補之不可遂愈
有佐酒女子無苦也王敏視其色頳而青曰此火亢金
也不可以夏果嘔血死
薛已治一童子年十四發熱吐血薛謂宜補中益氣以
滋化源不信用寒凉降火愈甚始謂薛曰童子未室
何腎虚之有參茋補氣奚為用之薛曰丹溪云腎主
閉蔵肝主疎泄二蔵俱有相火而其系上属于心心
為君火為物所感則易動心心動則相火翕然而隨
雖不交會其精暗耗矣又精血篇云男子精未滿而
御女以通其精則五蔵有不滿之處異日有難狀之
疾遂用補中益氣及地黃丸而差
汪石山治一人形實而黑病欬痰少聲嘶間或咯血診
之右脉大無倫時復促而中止左比右略小而軟亦
時中止曰此脾肺腎三經之病也盖秋陽燥烈熱則
傷肺加之以勞倦傷脾脾為肺母母病而子失其所
養女色傷腎腎為肺子子傷必盜母氣以自奉而肺
愈虚矣法當從清暑益氣湯例而增減之以人參二
錢或三錢白术白芍麥門冬茯苓各一錢生地當歸
身各八分黃栢知母陳皮神曲各七分少加甘草五
分煎服月餘而安
一人形瘦而蒼年逾二十忽病咳嗽咯血兼吐黑痰醫
用參术之劑病愈甚診之兩手寸關浮軟兩尺獨洪
而滑此腎虚火旺而然也遂以四物湯加黃栢知母
白术陳皮麥冬之類治之月餘尺脉稍平腎熱亦減
依前方再加人參一錢兼服枳术丸加人參山梔以
助其脾六味地黃丸加黃栢以滋其腎半年而愈
一人形魁偉色黑善飲年五十餘病衂如注嗽喘不能
伏枕醫以四物湯加麥冬阿膠桑白皮黃栢知母進
之愈甚診之脉大如指脉訣云鼻衂失血沉細宜設
見浮大即傾危據此法不救所幸者色黑耳脉大非熱
乃肺氣虚也此金極似火之病若補其肺氣之火則
火自退矣醫用寒涼降火之劑是不知亢則害承廼
制之旨遂用人參三錢黃茋二錢甘草白术茯苓陳
皮神曲麥冬歸身甘温之藥進之一貼病減十貼病
愈
一人形近肥而脆年三十餘内有寵妻三月間因勞感
熱鼻衂久而流涕不休鼻穢難近漸至目昏耳重食
少體倦醫用四物凉血或用參茋補氣㒺有效者診
之脉濡而滑按皆無力曰病不起矣初因水不制火
肺因火擾流涕不休經云肺熱甚則出涕是也况金
體本燥津液日泄則燥者枯矣久則頭面諸陽之液
因以走泄經云枯澁不能流通逆於肉裡乃生癰腫
是也月餘面目耳傍果作癰瘡而卒後見流涕者數
人多不救(琇按是症即鼻淵多龍雷之火上升於腦臭穢流溢余以滋水生肝兼養肺金之劑)
(愈者多矣惟一人服蒼耳辛夷白芷薄荷等藥已百餘劑者不救此條當入鼻案)
一人年踰四十面色蒼白平素内外過勞或為食傷則
咯硬痰而帶血絲因服寒涼清肺藥消痰藥至五六
十貼聲漸不清而至於啞夜臥不寐醒来口苦舌乾
而常白胎或時喉中閤痛或胸膈痛或噯氣夜食難
消或手靠物久則麻常畏寒不怕熱前有&KR1155;疝後有
内痔遇勞則發初診左脉沉弱而緩右脉浮軟無力
續後三五日一診心肺二脉浮虚按不應指或時脾
脉輕按閣指重按不足又時或駛或緩或浮或沉或
大或小變動無常夫脉不常血氣虚也(琇按脉變動無常為虚宜)
(記此語)譬之虚偽之人朝更夕改全無定准以脉參証
其虚無疑虚屬氣虚為重也盖勞則氣耗而肺傷肺
傷則聲唖又勞則傷脾脾傷則食易積前疝後痔遇
勞而發者皆因勞耗其氣氣虚下陷不能升降故也
且脾喜温悪寒而肺亦悪寒故曰形寒飲冷則傷脾
以已傷之脾肺復傷於藥之寒凉則聲安得不唖舌
安得不胎胎者仲景謂胃中有寒丹田有熱也夜不
寐者由子盜母氣心虚而神不安也痰中血絲者由
脾傷不能裹血也胸痛噯氣者氣虚不能健運故鬱
於中而噯氣或滯於上則胸痛也遂用参茋各四錢
麥冬歸身貝母各一錢遠志酸棗仁牡丹皮茯神各
八分石菖蒲甘草各五分其他山查麥芽杜仲隨病
出入煎服年餘而復益以寕志丸藥前病漸愈矣且
此病属於燥熱故白术尚不敢用况他燥劑乎
一人年三十餘形瘦神瘁性急作勞傷於酒色仲冬吐
血二盥盆腹脹腸鳴不喜飲食醫作隂虚治不應明
年春又作食積治更灸中脘章門復吐血碗許灸瘡
不潰令食鮮魚愈覺不爽下午微發寒熱不知飢飽
診之左手濇細而弱右尤覺弱而似弦曰此勞倦飲
食傷脾也宜用參茋歸身甘草甘溫以養脾生地麥
冬山梔甘寒以凉血陳皮厚朴辛苦以行滯隨時暄
涼加減煎服久久庶或可安三年病愈後他往復縦
酒色遂大吐血頓沒
一人年二十餘形瘦色脆病咳血醫用滋隂降火及清
肺之藥延及二年不減又一醫用茯苓補心湯及參
蘇飲皆去人參服之病益劇診之脉細而數有五至
汪曰不可為也或曰四五至平和之脉何為不可為
曰經云五臓已衰六腑已竭九候雖調猶死是也且
視形症皆属死候經曰肉脱熱甚者死嗽而加汗者
死嗽而下泄上喘者死嗽而左不得眠肝脹右不得
眠肺脹俱為死症今皆犯之雖飲食不為肌膚去死
近矣越五日果死凡患虚勞犯前數症又或嗽而聲
唖喉痛不能藥或𠻳而肛門發瘻皆在不救醫者不
可不知
一人年三十餘時過於勞嘔血甚憂惟診之脉皆緩弱
曰無慮也由勞倦傷脾耳遂用參茋歸术陳皮甘草
麥冬等煎服之月餘而愈越十餘年呌號傷氣加以
過飽病膈壅悶有痰間或咯血噎酸飲食難化小便
短赤大便或溏有時滑泄不止睡醒口苦夢多或夢
遺醫用胃苓湯病甚汪診脉或前大後小或駛或緩
或細或大或弱或弦並無常度其細緩弱時常多曰
五蔵皆受氣於脾脾傷食減五蔵俱無所禀矣故脉
之不常脾之虚也藥用補脾庶幾允當遂以參术為
君茯苓芍藥為臣陳皮神曲貝母為佐甘草黃栢為
使服之瀉止食進後復傷食前病又作曰再用湯藥
腸胃習熟而反見化於藥矣服之何益令以參苓白
术散加肉豆蔲棗湯調下又復傷食改用參术芍苓
陳皮砂仁丸服大便即瀉曰脾虚甚矣陳皮砂仁尚
不能當况他消導藥乎惟節飲食以養之勿藥可也
一人年五十形色蒼白性急語不合則呌號氣喊嘔吐
一日左妳下忽一點痛後又過勞惱怒腹中覺有穢
氣冲上即嗽極吐亦或乾咳無痰甚則嘔血時發如
瘧或以瘧治或從痰治皆不效診之脉皆浮細略弦
而駛曰此土虚木旺也性急多怒肝火時動故左妳
下痛者肝氣鬱也穢氣冲者肝火凌脾而逆上也嘔
血者肝被火擾不能蔵其血也咳嗽者金失所養又
受火剋而然也嘔吐者脾虚不能運化食鬱為痰也
(琇按嘔吐亦属肝火上逆經曰諸逆冲上皆属于火責之脾虚疑非是)寒熱者水火交
戰也兹宜泄肝木之實補脾土之虚清肺金之燥庶
幾可安以青皮山梔各七分白芍黃茋麥冬各一錢
歸身阿膠各七分甘草五味各五分白术錢半人參
三錢煎服月餘諸症悉平
一人年逾三十形色清癯病咳嗽吐痰或時帶紅飲食
無味易感風寒行步喘促夜夢紛紜又有㿗疝醫用
芩連二陳或用四物降火或用清肺初服俱效久則
不應診之脉皆浮濡無力而緩右手脾部濡弱頗弦
曰此脾病也脾属土為肺之母虚則肺子失養故發
為咳嗽又肺主皮毛失養則皮毛疎豁而風寒易入
又脾為心之子子虚則竊母氣以自養而母亦虚故
夜夢不安脾属溼溼喜下流故入肝為㿗疝且㿗疝
不痛而属溼宜用參术茯苓補脾為君歸身麥冬黃
芩清肺養心為臣川芎陳皮山查散鬱去溼為佐煎
服效後以人參四錢黃茋三錢白术錢半茯苓一錢
桂枝一錢常服而安
謝大尹年四十因房勞病咳血頭眩脚弱口氣夢遺時
或如冷水滴於身者數點診之脉皆濡緩而弱右關
沉微按之不應曰此氣虚也彼謂房勞吐血夢遺皆
血病也右關沉微亦主血病且肥人白人病多氣虚
今我色蒼紫何謂氣虚曰初病傷腎經云腎乃胃之
關也關既失守胃亦傷矣故氣壅逆血隨氣逆而咳
也又經云二陽之病發心脾男子少精女子不月二
陽者腸胃也腸胃之病必延及心脾故夢遺亦有由
於胃氣之不固也左手關部細而分之雖属肝而主
血概而論之兩寸主上焦而察心肺兩關主中焦而
察脾胃兩尺主下焦而察肝腎是左關亦可以察脾
胃之病也古人治病有憑症有憑脉者有憑形色者
今當憑症憑脉而作氣虚治焉遂用參茋各三錢白
术白芍歸身麥冬各一錢茯神梔子酸棗仁各八分
陳皮甘草各五分煎服朝服六味地黃丸加黃栢椿
根皮夜服安神丸年餘而安越十年致政歸再診之
右手三部皆隱而不見身又無病此亦事之異也世
謂太素脉法片時診候能知人終身禍福豈理也哉
一人形瘦色瘁年三十餘因勞咳吐血或自汗痞滿每
至早晨嗽甚吐痰如腐查乳汁者一二碗仍復吐盡
所食稍定醫用參蘇飲及枳縮二陳湯彌年弗效人
皆危之診脉濡弱近駛曰此脾虚也宜用參茋或曰
久嗽肺有伏火雜著云咳血嘔血肺受火邪二者禁
用參茋今病犯之而用禁藥何耶曰此指肺嗽言也
五蔵俱有嗽今此在脾丹溪曰脾具坤靜之德而有
乾健之運脾虚不運則氣壅逆肺為之動而嗽也故
脾所裹之血胃所蔵之食亦隨氣逆而嘔吐焉兹用
甘溫以補之則脾復其乾健之運殆必有壅者通逆
者順肺寕而嗽止胃安而嘔除血和而循經又何病
之不去哉遂以參茋為君白术茯苓麥冬為臣陳皮
神曲歸身為佐甘草黃芩乾薑為使煎服旬日而安
一人形色頗實年四十餘病嗽咯血而喘不能伏枕醫
用參蘇飲及清肺飲皆不效診之脉皆浮而近駛曰
此酒熱傷肺也令嚼太平丸六七粒而安(太平丸方天冬)
(麥冬地欵冬地知母連貝母蒲杏仁京桔梗薄阿膠生熟川炒黃墨荷)
(蜜歸當)
村莊一婦年五十餘久嗽咯膿血日輕夜重診之脉皆
細濡而滑曰此肺痿也平日所服人參清肺飲知母
茯苓湯等劑皆犯人參半夏一助肺中伏火一燥肺
之津液故病益加乃以天麥門冬阿膠貝母為君知
母生地紫苑山梔為臣桑白皮馬兜鈴為佐&KR0833;冬花
歸身甜葶藶桔梗甘草為使五劑而安
一人年踰三十形近肥色淡紫冬月感寒咳嗽痰有血
絲頭眩體倦醫作傷寒發散不愈更醫用四物加
黃栢知母益加身熱自汗胸膈痞悶大便滑泄飲食
不進夜不安寢診之右脉洪緩無力左脉緩小而弱
曰此氣虚也彼謂痰中有紅或咯黑痰皆血病也古
云黑人氣實今我形色近黑何謂氣虚曰古人治病
有憑色者有憑脉者丹溪云脉緩無力者氣虚也今
脉皆緩弱故知為氣虚矣氣宜溫補反用寒凉陽宜
升舉反用降下又加以發散則陽氣之存也幾希遂
用參茋四錢茯苓白芍麥冬各一錢歸身八分黃芩
陳皮神曲各七分蒼术甘草各五分中間雖稍加減
不過行滯散鬱而已服百劑而安
一人形色蒼白年三十餘咳嗽咯血聲唖夜熱自汗診
之脉濡細而近駛曰此得之色慾也遂以四物加麥
冬紫苑阿膠黃栢知母三十餘貼諸症悉減又覺胸
腹痞滿悪心畏食或時糞溏診之脉皆緩弱無復駛
矣曰今隂虚之病已退再用甘温養其脾胃則病根
去矣遂以四君子湯加神曲陳皮麥冬服十餘貼而
安(琇按此與前案症治略同則前之用四物知栢不應非矣)
江汝潔治程石峰乃尊吐血六脉俱浮大而無力江曰
浮而無力則為虚又經曰浮而無力為芤又曰大則
病進又曰血虚脉大如葱管據此則知心不主令相
火妄行以致痰涎上湧火載血而上行且歲值厥隂
風木司天土氣上應眚在于腎腎水既虚相火無制
災生無妄治當滋血則心君得以主令瀉火則痰涎
可以自除以甘草四分黃茋三錢白芍生地黃各一
錢川歸五分水煎熱服一二劑而愈
江篁南治休古林黃上舍春初每日子午二時嘔血一
甌已吐九晝夜矣醫遍用寒凉止血之劑皆弗效且
喘而溺診之告曰此勞倦傷脾憂慮損心脾裹血心
主血脾失健運心失司主故血越出於上竅耳惟宜
補中心脾得所養血自循經而不妄行也醫投寒涼
所謂虚其虚誤矣遂以人參五錢白芍茯苓各一錢
陳皮甘草各七分紅花少許煎加茅根汁服之至平
旦喘定脉稍緩更衣只一度亦稍結是日血未動惟
嗽未止前方加紫苑貝母又次日五更衂數點加牡
丹皮寢不安加酸棗夜来安靜血不来嗽亦不舉既
而加減調理兩月而安
予治第五弟患嗽血初一二劑用知貝母天麥門冬歸
芍清肺之劑夜加脇疼繼用人參錢半脇疼減後加
參至二錢左脉近大而快右略斂少帶弦而駛每嗽
則有血大便溏一日三更衣以人參三錢白术紫菀
各一錢半茯苓白芍各一錢甘草九分牡丹皮八分
加茅根小溲脉弦快稍減加黃茋二錢百部六分是
日嗽止血漸少既而血亦止然便溏乃倍參茋术山
藥陳皮甘草薏苡白芍等藥兼與健脾丸而愈
下血
東垣治一人宿有陽明血症因五月大熱喫杏腸癖下
血唧遠散漫如篩腰沉沉然腹中不和血色黑紫病
名溼毒腸癖陽明少陽經血症也以芍藥一錢半升
麻羌活黃芪各一錢生熟地黃獨活牡丹皮甘草炙柴
胡防風各五分歸身葛根各三分桂少許作二服
羅謙甫治真定總管史侯男年四十餘肢體本瘦弱於
至元辛巳因收秋租佃人致酒味酸不欲飲勉飲數
杯少時腹痛次傳泄瀉無度日十餘行越旬便後見
血紅紫之類腸鳴腹痛醫曰諸見血者為熱用芍藥
栢皮丸治之不愈仍不欲食食則嘔酸形體愈瘦面
色青黃不澤心下痞悪冷物口乾時有煩躁不得安
臥羅診之脉弦細而微遲手足稍冷内經云結隂者
便血一升再結二升三結三升又云邪在五蔵則隂
脉不和而血留之結隂之病隂氣内結不得外行無
所禀滲腸間故便血也以蒼术升麻黑附子炮一錢
地榆七分陳皮厚朴白术乾薑白茯苓乾葛各五分
甘草益智仁人參當歸神曲炒白芍藥各三分右十
六味作一服加薑棗煎温服食前名曰平胃地榆湯
此藥温中散寒除溼和胃數服病減大半仍灸中脘
三七壯乃胃募穴引胃上升滋榮百脉次灸氣海百
餘壯生發元氣灸則強食生肉又以還少丹服之則
喜飲食添肌肉至春再灸三里二七壯壯脾温胃生
發元氣此穴乃胃之合穴也改服芳香之劑乃愈
丹溪治一人嗜酒因逃難下血而痔痛脉沉濇似數此
陽滯於隂也以鬱金芎芷蒼术香附白芍藥乾葛炒
曲以生薑半夏湯調服愈(浮數大芤為陽滯于隂沉澁似數亦曰陽滯于隂但)
(用藥不同想衂血與下血不同毋混治也且此數味俱皆升陽之藥)
一老婦性沉多怒大便下血十餘年食減形困心搖動
或如烟薰早起面微浮血或暫止則神思清忤意則
復作百法不治脉左浮大虚甚久取滯濇而不勻右
沈濇細弱寸沈欲絶(肺主諸氣)此氣鬱生涎涎鬱胸中心
氣不升經脉壅遏不降心血絶不能自養故也非開
涎不足以行氣非氣升則血不歸隧道以壯脾藥為
君諸藥佐之二陳湯加紅花升麻歸身酒黃連青皮
貝母澤瀉黃茋酒芍藥每貼加附子一片煎服四貼
後血止去附加乾葛丹皮枝子而烟薰除乃去所加
藥再加砂仁炒曲熟地黃木香倍參茋术(用藥圓轉)服半
月愈
一人虚損大便下血每日二三碗身黃瘦以四物加藕
節汁一合紅花蒲黃一錢白芷升麻槐花各五分服
之愈
虞恒德治一男子四十餘素飲酒無度得大便下血症
一日如厠二三次每次便血一碗以四物湯加條芩
防風荆芥白芷槐花等藥連日服之不效後用橡斗
燒灰二錢七分調入前藥汁内服之又灸脊中對臍
一穴血遂止(灸法妙下血之症切記切記)自是不發
林回甫病小便下血醫用八正散與服服後不勝其苦
小腹前隂痛益甚(八正散通利藥服之而前隂痛益甚虚可知)一醫俾服
四君子湯遂稍差後服兔絲子山藥丸氣血漸充實
而愈
張太守綱病臓毒下血十餘載久服凉劑殊無寸效服
小兔絲子丸盡藥而痊(不愈責之腎)
周煇患大便下血百藥俱嘗止而復作因循十五年或
教以人參平胃散逐日進一服至月餘而十五載之
病瘳(凡血症治用四君子收功斯言厥有旨哉)
王庭王府長史也病大便下血勢頗危殆一日昏憒中
聞有人云服藥悮矣喫小水好庭信之飲小水一碗
頓甦逐日飲之而愈
一人患下血諸治不效或教以老絲瓜去向裡上筋烘
燥不犯鐵為末空心酒下二三匙連服數朝愈(此方用過)
(效)
薛立齋治一儒者素善飲不時便血或在糞前糞後食
少體倦面色痿黃此脾氣虚不能統血以補中益氣
加吴茱萸黃連各三分神曲一錢五分四劑而血止
減去神曲茱萸三十劑而安
一男子每飲食勞倦便血飲食無味體倦口乾此中氣
不足用六君子湯加芎歸而脾胃健又用補中益氣
而便血止再不復作
一男子每怒必便血或吐血即服犀角地黃湯之類薛曰
當調理脾胃彼不信仍服之日加倦怠而色痿黃又
用四物芩連丹皮之類飲食少思心煩熱渴吐血如
湧竟至不起此症久服寒涼損胃必致悮人其脾虚
不能攝血不用四君芎歸補中益氣之類吾未見其
生者
一孀婦年六十素憂怒胸痞少寐所食棗栗麫餅少許
略進米飲則便利腹痛十年矣復大怒兩脇中脘或
小腹作痛痰有血塊用四君加炒黑山梔茯苓神曲
少佐以吴茱萸十餘劑及用加味歸脾湯二十餘劑
諸症漸愈後因子忤意忽吐紫血塊碗許次日復吐
鮮血盞許喘促自汗胸膈痞悶湯水不入七日矣六
脉洪大而虚脾脉弦而實此肝木乘脾不能統攝其
血上湧故其色鮮非熱毒所藴(辨症精確)以人參一兩炮
黑乾薑一錢(理中湯妙不然痞悶如何能除)服之即寐覺而喘汗稍
緩再劑熟寐半日喘汗吐血俱止若脾胃虚寒用獨
參湯恐不能運化作飽或大便不實故佐以炮薑
一產婦小便下血面色青黃脇脹少食此肝乘脾土之
症用加味逍遥散補中益氣湯數服而愈後為懷抱
不樂食少體倦驚悸無寐血仍作用加味歸脾湯二
十餘劑將愈惑於衆論用犀角地黃湯之類一劑諸
症復作仍服前藥而愈
一産婦糞後下血諸藥不效飲食少思肢體倦怠此中
氣虚熱用補中益氣加茱炒黃連五分四劑頓止但
怔忡少寐盜汗未止用歸脾湯而愈
一婦但怒便血寒熱口苦或胸脇脹痛或小腹痞悶此怒
動肝火而侮土用六君子加柴胡山梔而愈用補中
益氣加味逍遥二藥乃不復作
一婦人久下血在糞前属脾胃虚寒元氣下陷用補中
益氣加連炒茱萸一錢(茱萸炒連連炒茱萸用法妙)數劑稍緩乃
加用生吴茱萸三分數劑而愈
一婦人産後便血口乾飲湯胸脇膨滿小腹悶墜内熱
晡熱飲食不甘體倦面黃日晡則赤灑淅悪寒此脾
肺虚先用六君子加炮薑木香諸症漸愈用補中益
氣將愈用歸脾湯全愈(先後用藥可法)後飲食失節勞役兼
怒發熱血崩夜間熱甚譫語不絶此熱入血室用加
味小柴胡二劑而熱退用補中益氣而血止用逍遥
散歸脾湯調理而安
江應宿治一友人朱姓者患便血七年或在糞前或在
糞後面色痿黃百藥不效每服寒涼其下愈多診得
六脉濡弱無力乃中氣虚寒脾不能攝血歸經用補
中益氣湯加燈燒落荆芥穗一撮橡斗灰一錢炒黑
乾薑五分二劑而血止單用補中益氣十餘服不復
作矣
瓘按丹溪有曰精氣血氣出於穀氣惟大便下血
當以胃氣收功厥有旨哉故薛立齋之諸案多本
諸此
溺血
薛立齋治一婦人小便血因怒氣寒熱或頭痛或脇脹
用加味逍遥諸症稍愈惟頭痛此陽氣虚用補中益
氣加蔓荆子而痊後鬱怒小腹内㽲痛次日尿痛熱
甚仍用前散加龍膽草并歸脾湯將愈因飲食所傷
血仍作徹夜不寐怔忡不寧此脾血尚虚用前湯而
愈
一婦人尿血久用寒涼止血藥面色痿黃肢體倦怠飲
食不甘晡熱作渴三年矣此前藥復傷脾胃元氣下
陷而不能攝血也盖病久鬱結傷脾用補中益氣以
補元氣用歸脾湯以解脾鬱使血歸經更用加味逍
遥以調養肝血不月諸症漸愈三月而痊
痔(腸風臓毒附)
一婦産後痔作瘡有頭如赤豆大或下鮮血或紫血大
便疼與黑神散又多食肉太飽溼熱在大腸所為(此非)
(虚症)以郁李仁去皮麻仁槐角各七分枳殼皂角仁各
五錢為末蒼术歸尾生地各三錢大黃炒一錢分六
劑服
峡州王及郎中充西路安撫司判官乘驢入駱谷及素
有痔疾因此大作其狀如胡瓜貫於腸頭熱如溏灰
火至驛僵仆主驛吏曰此病某曾患之須灸即差用
柳枝濃煎湯先洗痔便以艾炷灸其上連灸三五壯
忽覺熱氣一道入腸中因大轉瀉鮮血穢物一時出
至痛楚瀉後失胡瓜所在乘驢而馳(灸法)
陸大參丈量在宣府時患痔疾甚為所苦久不能愈太
監弓勝用苦蘧菜或鮮或乾煎湯沸熟爛為度和湯
置新桶中坐薰之湯温即揉頻洗湯冷則止日洗數
次至明日果效他方不及也蘧一作莒一名苦遮菜
徽郡人當蔬性苦寒無毒其色赤如蕎麥冬月不凋
月令苦菜秀是也本草名敗醬(洗法)
王涣之知舒州下血不止郡人朝議大夫陳宜父令其
四時取其方栢葉如春取東方之類燒灰調二錢服
而愈(方亦妙)王後官贛上以治貳車吴令昇亦效提點
司属官陳逸大夫偶来問疾吴倅告以用陳公之方
而獲安陳君蹙額曰仙人也但須用側栢為佳道場
慧禪師曰若釋子恐難用此灼艾最妙平直量骨脊
與臍平處椎上灸七壯或年深更於椎骨兩傍各一
寸灸如上數無不除根者(灸法佳下血不效者宜此)
劉向為嚴掾患臓毒凡半月瘦瘠自分必死或教以乾
柿燒灰飲下二錢(方可用)二三次即愈更不復作本草
云柿治腸癖解熱毒消宿血素問云腸癖為痔
洛陽一女子年十七耽飲無度多食魚蠏蓄毒在臓日
夜二三十次大便與膿血雜下大腸與肛門痛不堪
任醫以止血痢藥不效又以腸風藥則益甚盖腸風
則有血而無膿如此已半年餘氣血漸弱食漸減肌
肉漸消稍服熱藥則腹愈痛血愈下稍服凉藥則泄
注氣羸粥食愈减服温平藥則病不知將期歲醫告
術窮待斃而已或教服人參散病家不敢主謾試之
一服知二服減三服膿血皆定不十服而愈廼求其
方云治大腸風虚飲酒過度挟熱下痢膿血疼痛多
日不差樗根白皮人參各二兩為末(可通治痢疾)二錢七
空心溫酒調下不飲酒以溫米飲下忌油膩溼麫青
菜果子甜物雞魚蒜等
薛立齋治王侍郎之子患痔作渴發熱尺脉洪數按之
無力薛曰此肝腎隂精虧損虚火妄動當滋化源彼
不信後吐痰聲嘶面赤倦疲而歿
一進士周素有疝痔勞則小腹上㽲作痛莖出白津痔
則腫痛若飲食勞倦則發寒内熱體倦吐痰服十全
大補諸症皆愈猶欲速效乃易藥攻之肌體骨立薛
用補中益氣地黃丸元氣漸復
一士人患痔膿血淋漓口乾作渴晡熱便血自汗盜汗
薛曰此屬腎隂虚也彼不信乃服栢知連翹以致食
少瀉嘔乃先用補中益氣加茯苓半夏炮乾薑脾氣
漸醒後用六味丸與臨臥服兩月而愈
一男子悮服寒涼之劑虚証悉具每晨去後稀溏食少
體倦口乾無津液時覺下墜此元氣下陷也用補中
益氣湯而下墜斷止投四神丸而食進便實用六味
丸而津生瘡愈矣
一膏粱酒色之人患痔作痛服寒涼之藥竟臀腫硬又
加大黃腹脹頭痛為用補中益氣湯升補陽氣加參
苓半夏木香以助行氣數劑而愈
陸上舍冬患痔作痛右寸浮大(肺金生化之源已絶)左寸口洪數
(心火燎原于天非壯水不可)薛曰冬見夏脉當壯水之主以鎮陽
光彼以為迂别服芩連之劑薛謂其姪曰令舅氏腎
水不能生肝木歿於春驗矣今令叔腎水不能制心
火當歿於夏至甲辰六月薛復視之痰涎上湧日夜
不寐脉洪大而數按之無力左尺全無足膝肩膊逆
冷薛曰事急矣彼云但求少延數日以待嗣子一見
姑用參茋歸术炮薑之類及六味丸料加肉桂至本
月而歿五行之理信然
孔華峰治一人患痔濃血淋漓用黃連去毛為細末蜜
調空心服二三錢立效
江應宿述予年四十有六盛夏北上途中酷暑鞍馬之
勞飲燒酒食葱蒜(火毒)抵燕患痔如荔枝大每更衣脱
出移時漸上後重脹悶以川連一斤去毛無灰酒七
斤慢火煮黑滴稠如蜜加清酒調服脱然如失後二
年六月出塞復患如前再服黃連煮酒一七而愈永
不復發
宿述經云飲食飽甚筋脉横解腸癖為痔多起
於房勞心苦飲食不節初起則易為力久而成
漏宜禁炙煿飽食或房勞憂怒内觀自養可也
幸勿妄用穿針挂線爛藥内病不除徒傷正氣
致損天命慎之
脱肛
東垣治一女子脱肛用糯米一勺濃煎飲去米候溫洗
肛溫柔却先以磚一片火燒通紅用醋沃之以青布
鋪磚上坐肛於青布上如熱則加布令厚其肛自吸
入而愈(方可法)
一人大腸頭出寸餘候乾自退落又出名截腸病用芝
麻油器盛坐之飲大麻子汁數升愈
張景周先生守廣信患脱肛四旬餘不收諸治不效苦
甚有醫士林者用天花粉一味為末以豚脂鴨羽塗
上即潤澤如有物抽吸俄頃收入求其法乃出千金
方也(方可法)
薛立齋治舉人余時正素有痔每勞役脱肛腫痛出水
此中氣下陷用補中益氣加茯苓芍藥十餘劑中氣
漸復痔症悉愈後復脱肛作痛誤服大黃丸以致腹
鳴悪食幾殆薛用煎湯加炮薑酒炒芍藥諸症悉除
乃去炮薑加熟地五味三十餘劑而脱肛漸上亦愈
一男子脾胃素弱或因房勞或因勞倦肛門即下腫悶
痛甚用補中益氣加麥冬五味兼六味丸而愈
一儒者面白神勞喜熱極飲食多必吞酸作瀉吸氣覺
冷便血盜汗薛以為脾胃虚寒用補中益氣加炮薑
肉桂五十餘劑八味丸觔許諸症悉愈
腎臓風瘡
薛立齋治欽天薛循齋六十有一兩臁如癬搔痒成瘡
膿水淋漓發熱吐痰四年矣用六味丸四生散而差
年餘復作延及遍體日晡益甚痰渴盜汗唇舌生瘡
兩目皆赤此腎經虚火兼水泛為痰用八味加減而
愈三年之後小便淋漓莖中濇痛此隂痿思色精不
出而内敗用前丸及補中益氣加麥冬五味子而痊
一男子患兩足時熱脚跟作痛此足三隂虚証用加減
八味丸補中益氣加麥冬五味而愈(琇按此條當入虚損門)
按腎風屬腎虚風邪乘於臁脛以致皮肌如癬
或漸延上腿久則延及遍身外症則搔痒成瘡
膿水淋漓眼目昏花内症則口燥舌乾腰脚倦
怠吐痰發熱盜汗肌瘦治法見案中
臁瘡
鴻臚翟少溪兩臁生瘡漸至遍身發熱吐痰口燥咽乾
盜汗心煩溺赤足熱日晡益甚形體日瘦此腎經虚
火也用六味丸不月諸症悉退三月元氣平復(按外臁属)
(足三陽可治内臁属足三隂難治)
一婦人患之四畔微赤作痛重墜膿水淋漓胸膈不利
飲食少思内熱口苦夜間少寐此属脾虚鬱傷用歸
脾解鬱結而生脾血用補中益氣加茯苓半夏補脾
氣而除熱溼尋愈
一婦人臁瘡久不愈色赤微熱日晡焮腫形體虚弱飲
食少思勞則喘渴悪寒發熱此脾虚下䧟用補中益
氣湯而愈
一人臁瘡三年矣色黯腫硬悪寒發熱飲食少思形體
消瘦作渴飲食稍多或腹脹或泄瀉或作嘔或吞酸
此脾氣虚寒用補中益氣加乾薑肉桂五十餘劑而
愈
一婦人因怒寒熱頭眩或耳項胸脇脹痛或小腹隂道
悶墜或小便頻數下血此属肝火血熱先用小柴胡
湯加炒黑山梔川芎當歸車前二劑諸症頓退又用
加味逍遥散補其隂血而愈後因飲食勞倦前症復
作瘡口出血用補中益氣湯治之而愈
一婦人患之將兩月焮赤腫痛小便頻數飲食如常用
活命飲二劑諸症不作又用八珍湯而愈
一婦人患之焮痛悪寒發熱用㯽蘇敗毒散而寒熱
退用仙方活命飲而焮痛止用補中益氣湯而形氣健
江應宿治金上舍患兩臁焮赤痛痒瘡口無數膿水淋
漓四畔小白黃水泡如鋪黍狀上至三里下至脛殊
苦汚濁沾裳襪予得方生所驗之方用猪板油鎔化
一兩鉛粉黃蠟各五錢收起用時攤在油單紙上少
加輕粉掃面(妙方)先以花椒葱水洗淨瘡口拭乾貼之
外用絹包裹旬日愈
予自昔患外臁腫膭出紫黑血屢月不愈瘡口多岐焮
紫痛楚得族叔授一方以嫰白松香一兩乳沒各五
分同入銅銚鎔化傾水中候冷研為細末用真麻油
調(妙方)取箬一斤大如瘡口用針刺小眼無算將藥塗
箬皮外隔箬貼瘡洗如前法更用油紙盖在藥上以
軟帛包裹旬日愈此方生肌止痛神良勿以淺近而
忽之
前陰病
東垣治一人前陰臊臭又因連日飲酒腹中不和求治
曰夫前陰者足厥隂肝之脉絡循隂器出其挺末凡
臭者心之所主散入五方為五臭入肝為臊當於肝
經中瀉行間(行間在足大指次指夾縫中間動脉)是治其本後于心經
中瀉少冲乃治其標如悪針當用藥除之酒者氣味
俱傷能生裡之溼熱是風燥熱合于下焦為邪故經
云下焦如瀆又云在下者引而竭之酒是溼熱之物
亦宜決前隂以去之治以龍膽瀉肝湯又治隂邪熱
痒柴胡稍二錢澤瀉二錢車前子二錢木通五分生
地黃當歸稍草龍膽各三分作一服水煎以美膳壓
之(凡下部藥皆宜食前服壓法不特有桂附為然也)
丹溪治一人年少玉莖挺長腫而痿皮塌常潤磨股不
能行二脇氣上冲先以小柴胡加黃連大劑行其溼
熱次又加黃栢降其逆上之氣挺腫漸收及半但莖
中有一堅塊未消遂以青皮為君佐以散風之劑為
末服之外以絲瓜汁調五味子末(一作五倍子)傅之而愈
(外治法佳)
滄州治陳樞府内人病切其脉左手弦而芤餘部皆和
即起密告陳曰夫人病當隂中痛而出血且少隂(心午)
對化在玉泉(腎子)心或失寧則玉泉應心痛痛則動血而
與經水不相關盖得之因内大驚神懾而血菀陳曰
公誠良醫也致病一如公言乃為製益榮之劑且納
藥幽隱再劑而愈
一人色蒼黑年五十餘素善飲忽玉莖堅挺莫能沾裳
不能屈腰作揖常以竹篦為彎弓狀攔於玉莖之前
但小溲後即欲飲酒否則氣不相接盖溼氣流入厥
隂經而然也專治厥隂溼熱而愈
一寵妾年三十餘凡交感則覺隂中隱痛甚則出血按
其脉兩尺沈遲而濇用補血散寒之劑不愈因思藥
與病對服而不效恐未適至其所也偶檢千金方用
蛇牀子散綿裹納其中二次遂愈
一人在山亭裸體而臥其隂莖被飛絲纏繞隂頭腫欲
斷以威靈仙搗汁入水浸洗而愈
一人莖頭腫大如升光如水泡以二陳加升麻青黛牡
礪二劑而愈
一少年新婚欲交媾女子阻之乃逆其意遂隂痿不舉
者五七日以秃筆頭燒灰酒下二錢而起
一婦産後因子死經斷不行者半年一日少腹忽痛隂
戶内有物如石硬塞之而痛不禁衆醫不識青林曰
此石瘕病也用四物加桃仁大黃三稜㯽榔元胡索
附子澤瀉血竭為湯二劑而愈
一人玉莖硬不痿精流不竭時如針刺捏之則脹乃為
腎滿漏疾用韭子破故紙各一兩為末每三錢日三
服即止
薛立齋治一婦人胸膈不利内熱作渴飲食不甘肢體
倦怠隂中悶痒小便赤濇此鬱怒所致用歸脾加山
梔芎歸芍藥而愈但内熱晡熱用逍遥散加山梔亦
愈後因勞役發熱患處腫脹小便仍濇用補中益氣
加山梔茯苓丹皮而愈
一婦人隂中突出如菌四圍腫痛小便頻數内熱晡熱
似痒似痛此肝脾鬱結之病盖肝火溼熱而腫痛脾
虚下陷而重墜也先以補中益氣加山巵茯苓車前
青皮以清肝火升脾氣漸愈更以歸脾湯加山巵茯
苓川芎調理更以生猪脂和黎蘆末塗之而收(外治法妙)
一婦隂中挺出一條五寸許悶痛重墜水出淋漓小便
濇滯夕與龍膽瀉肝湯分利溼熱朝與補中益氣湯
升補脾氣諸症漸愈再與歸脾加山巵茯苓川芎黃
栢間服調理而愈後因勞役或怒氣下部溼痒小水
不利仍用前藥而愈亦有尺許者亦有生諸虫物者
用此法治之
一婦人腐潰膿水淋漓腫痛寒熱小便赤濇内熱作渴
肢體倦怠胸脇不利飲食少思三月餘矣薛以為肝
脾虧損用補中益氣加柴胡升麻茯苓各一錢炒巵
二錢數劑少愈又與歸脾加山巵川芎茯苓三十餘
劑諸症悉退惟内熱尚在再與逍遥散倍炒巵而愈
一婦人素性急隂内或痛小便赤濇怒則益甚或發寒
熱(此肝經溼熱所致)治以芎歸炒巵柴胡芩术丹皮澤瀉炒
芍車前炒連生甘草數劑漸愈乃去黃連澤瀉數劑
而痊
一婦人素鬱悶隂内痛痒不時出水飲食少思肢體倦
怠(此肝脾氣虚溼熱下注)用歸脾加丹皮山巵芍藥柴胡生甘
草主之愈
一婦人隂内痛痒内熱倦怠飲食少思(此肝脾鬱怒元氣虧損溼熱所)
(致)用參茋歸术陳皮柴胡炒巵車前升麻芍藥丹皮
茯苓治之而愈若隂中有虫痒痛亦属肝木以桃仁
研和雄黃末納隂中以殺之仍用清肝解鬱或以雞
肝納之取虫之法也
一婦人每交接出血作痛發熱口渴欲嘔誤服寒凉之
藥前症益甚不時作嘔飲食少思形體日瘦此症属
肝火而藥復傷脾所致也先用六君子加山巵(舊刻脱山)
(巵)柴胡脾胃健而諸症愈又用加味逍遥散而形氣
復(烺按此案舊刻稍改今依原本)
一婦人每交接則出血作痛敷服皆凉血止痛之劑不
時出血甚多此肝傷而不能蔵血脾傷而不能攝血
也用補中益氣濟生歸脾二湯而愈或用熟艾帛裹
入隂中或用亂髮青皮燒灰敷之而血自止若血出
過多而見他症但用前藥調補肝脾諸症悉愈
一婦人隂門不閉腫痛發熱悪寒用十全大補加五味
四劑腫消而歛若初産腫脹或焮痛而不閉者當用
加味逍遥散若腫既消而不閉當用補中益氣湯切
忌寒凉之劑
一婦人脾胃素弱兼有肝火産後隂門腫痛寒熱作渴
嘔吐不食敷大黃等藥服驅利之劑腫及于臀虚症
蜂起此真氣虚而邪氣盛也先用六君子以固脾胃
乃以補中益氣以升陽氣不數劑而全愈
一産婦患此失治腫潰不已形體消瘦飲食少思朝寒
暮熱自汗盜汗半年矣用補中益氣加茯苓半夏以
健脾胃膿水漸少飲食漸進用歸脾湯解脾鬱五十
餘劑元氣復而愈
薛已曰余奉侍武廟湯藥勞役過甚飲食失節復兼怒
氣次年春莖中作痒時出白津時或痛甚急以手緊
捻方止(虚)此肝脾之氣虚也服地黃丸及補中益氣
加黃栢柴胡山梔茯苓木通而愈丁酉九月又因勞
役小便淋&KR0377;莖痒竅痛仍服前湯加木通茯苓膽草
澤瀉及地黃丸而愈
司廳張檢齋陰囊腫痛時發寒熱若小腹作痛則莖出
白津用小柴胡加山梔膽草茱萸芎歸而愈
一男子陰腫大如升核痛醫莫能治搗馬鞭草塗之愈
一小兒陰囊忽虚腫痛以生甘草調地龍糞塗之
痛風
唐甄權治一人患風手不得引弓諸醫莫能療權曰但
將弓箭向垜一鍼可以射矣鍼其肩隅一穴應時愈
貞觀中權年一百三歲太宗幸其家訪以藥性因授
朝散大夫賜几杖衣服所著脉經鍼方明堂人形圖
各一卷(舊唐書)
南史解叔謙鴈門人母有風疾夜於庭中稽顙祈告聞
空中云得丁公藤治即瘥訪醫及本草皆無至宜都
山見一翁伐木云是丁公藤療風乃拜泣求得之及
漬酒法受畢失翁所在母疾遂愈(本草)
張杲嘗病两臂痛服諸藥不效一醫教取桑枝一小升
細切炒香以水三大升煎取二升一日服盡無時服
數劑尋愈(本事方)
東垣治一人時冬忽有風氣暴至六脉弦甚按之洪大有力
其證手攣急大便秘澁面赤熱此風寒始至於身也四肢
者脾也以風寒之邪傷之則搐而攣痺乃風淫末疾而寒
在外也(此外有寒邪若内有流飲則腫今不腫溼熱乘腸胃故便秘面赤)内經曰寒則
筋攣正謂此也素飲酒内有實熱乘於腸胃之間故大
便秘澁而面赤熱内則手足陽明受邪外則足太陰脾
經受風寒之邪用桂枝二錢甘草一錢以却其寒邪而
緩其急縮黃柏二錢苦寒滑以瀉實潤燥急救腎水
升麻葛根各一錢以升陽氣行手陽明之經不令遏
絶桂枝辛熱入手陽明之經為引用潤燥復以甘草
專補脾氣使不受風寒之邪而退賊邪專益肺經也
佐以人參補氣當歸和血潤燥作一貼水煎服令煖
房中摩搓其手遂安
丹溪治一老人性急作勞兩腿痛甚此兼虚證宜溫補
與四物湯加桃仁陳皮牛膝生甘草入生薑研潛行
散熱飲(潛行散黃栢酒浸為末入湯藥調服)三四十貼而安(虚)
一婦性急味厚痛風攣縮數月此挟痰與氣當和血疎
氣導痰以潛行散入生甘草牛膝炒枳殼通草桃仁
薑汁煎服半年而安(痰)
一少年患血痢用澁藥取效致痛風呌號此悪血入經
絡也血受溼熱久必凝濁所下未盡留滯隧道所以
作痛久則必成枯細與四物湯加桃仁紅花牛膝黃
芩陳皮生甘草煎入生薑研潛行散入少酒飲之數
十貼又刺委中出黑血三合而安(瘀血)
已上三人正所謂病有數種而治法少異也
一人貧勞秋深渾身發熱手足皆疼如煅晝輕夜重服
風藥愈痛氣藥不效脉濇而數右甚於左飲食如常
形瘦如削盖大痛而瘦非病致也用蒼术酒黃栢各
一錢半生附一片生甘草三分麻黃五分研桃仁九
箇煎入薑汁令辣熱服四貼去附加牛膝一錢八貼
後氣喘促不得眠(琇按症脉俱属隂虚一誤豈容再誤)痛略減意其血
虚因多服麻黃陽虚被發動而上奔當補血鎮墜以
酸收之遂以四物湯減川芎倍芍藥加人參二錢五
味子十二粒與二貼定三日後數脉減大半濇如舊
仍痛以四物加牛膝參术桃仁陳皮甘草㯽榔生薑
三片五十貼而安後因負重復痛再與前藥加黃茋
三分又二十貼愈(此案重見喘症門)
一人患背胛縫一線痛起上胯骨至胸前側脇而止晝
夜不住脉弦而數重取左豁大於右意其背胛小腸
經胸脇膽經也必思慮傷心心蔵未病而小腸府先
病故痛從背胛起及慮不能決乃歸之膽故痛至胸
脇乃小腸火乘膽木子来乘母是為實邪詢之果因
謀事不遂而病用人參四分木通二分煎湯使吞龍
膽丸數服而愈
一壯年厚味多怒秋間於髀樞左右發痛一點延及膝
骭痛處悪寒晝靜夜劇口或渴膈或痞醫用補血及
風藥至次年春痛甚食減形瘦膝腫如椀脉弦大頗
實寸濇甚大率皆數小便數而短作飲食痰積在太
隂(脾肺)陽明(腸胃)治之以酒炒黃蘖一兩生甘草稍犀角
屑鹽炒蒼术各三錢川芎二錢陳皮牛膝木通芍藥
各五錢遇暄熱加黃芩二錢為末每三錢與薑汁同
研細煎令帶熱食前服之日夜四次半月後脉減病
輕去犀角加牛膝(春夏用葉秋冬用根取汁尤妙)龜板歸身尾各五
錢如前服又半月腫減食增不悪寒惟脚痿軟去蒼
术黃芩夏加炒蘖一兩半餘依本方内加牛膝中年
人加生地黃五錢冬加桂枝茱萸病遂愈仍絶酒肉
溼麫胡椒
一村夫背傴僂足攣成廢疾脉沈弦而濇以煨腎散(甘遂)
(末一錢入猪腰内煨食之)與之上吐下瀉(琇按非實痰不可輕用)過一月又
行一次凡三四貼而愈
一人因溼氣右手疼痛攣拳以二陳加金毛狗脊杜仲
川芎升麻
一人項強動則微痛脉弦而數實右為甚作痰熱客太
陽經治之以二陳湯加酒洗黃芩羌活紅花而愈
一人溼氣脚攣拳伸不直用當歸拈痛湯加杜仲黃栢
川芎白术甘草枳殼愈
巢元方治開河都護麻叔謀患風逆起坐不得元方視
之曰風入腠理病在胸臆須用嫩羊肥者蒸熟和藥
食之則瘥叔謀取羊羔殺而取腔以和藥藥未盡而
病痊
盧砥鏡治何侍郎女適夫夫早世女患十指拳攣掌
垂莫舉膚體瘡瘍栗栗然湯劑雜進飲食頓減幾
半載盧診之謂非風也乃憂愁悲哀所致病属内因
於是料内因藥仍以鹿角膠軰多用麝香熬膏貼痿
垂處漸次掌得舉指能伸病漸近安經云神(心)傷於
思慮則肉脱意(脾)傷於憂怒則肢廢魂(肝)傷於悲哀
則筋攣魄(肺)傷於喜樂則皮稿志(腎)傷於盛怒則腰
脊難以俛仰也
薛立齋治一婦人自汗盜汗發熱晡熱體倦少食月經
不調吐痰甚多已二年矣遍身作痛天隂風雨益甚
用小續命湯而痛止(隂熾而陽鬱耳可見治病亦先用温散)用補中益
氣加味歸脾湯三十餘劑諸症悉愈此皆鬱結傷損
脾不能輸養諸蔵所致故用前二湯專主脾胃若用
寒凉降火理氣化痰復傷生氣多致不起
一婦人因怒月經去多發熱作渴左目緊小頭項動掉
四肢抽搐遍身疼痛此怒動肝火肝血虚而内生風
用加味逍遥加鉤藤數劑諸症漸愈又用八珍湯調
理而安
一婦人歴節作痛發熱作渴飲食少思月經過期諸藥
不應脉洪大按之微細用附子八物四劑而痛止用
加味逍遥而元氣復六味丸而月經調
一婦體胖素内熱月經失調患痛風下身微腫痛甚小
便頻數身重脉緩症属風溼而血虚有熱先用羌活
勝溼湯(東垣羌活勝溼湯荆羌活芎獨活术炙草栢藁本防風蔓川蒼黃)
(二加製附子分行經)四劑腫漸愈用清燥湯數劑小便漸清
用加味逍遥十餘劑内熱漸愈為飲食停滯發熱仍
痛面目浮腫用六君子加柴胡升麻而愈又因怒氣
小腹痞悶寒熱嘔吐此木侮脾土用前藥加山梔木
香而安惟小腹下墜似欲去後此脾氣下陷用補中
益氣而愈後因勞役怒氣作嘔吐痰遍身腫痛月經
忽来寒熱用六君子加柴胡山梔以扶元氣清肝火
腫痛嘔吐悉退用補中益氣以升陽氣健營氣月經
寒熱漸瘥
一婦人飲食少思畏見風寒患痛風嘔吐寒熱脉弦緊
(諸緊為寒)用附子八物四肢痛愈用獨活寄生腰痛亦痊
惟兩膝腫痛用大防風湯而消用加味歸脾逍遥而
元氣復
古朴翁治一人病左脚痺痛醫作風治不愈翁診之曰
人身之血猶溪河之水也細流則阻滯得冷則凝聚
此病得於新娶之後未免血液勞而凝礙加以寒月
涉水益其滯安得不痺滯久不散鬱而為熱致成腫
毒若能預加滋養庶幾毒潰可免後患遂令服四物
湯加牛膝紅花黃栢等四五十貼其家見病不退復
疑欲用風藥翁曰補藥無速效病邪不退藥力未至
也令守前方每貼加人參四五錢痺除而肌亦易長
後覺左脚縮短四五寸衆以為躄翁曰年尚壯無慮
也候血氣充足則筋得所養而自伸矣後果平復如
初
汪石山治一婦年踰五十病左脚膝攣痛不能履地夜
甚於晝小腹亦或作痛診其脉浮細緩弱按之無力
尺脉尤盛(虚脉)病属血衰遂以四物湯加牛膝紅花黃
栢烏藥連進十餘貼而安
韓飛霞治一都司因哭弟成疾飲食全絶筋骨百節皮
膚無處不痛而腰為甚一云腎虚宜補或云風寒宜
散韓曰此亦危證其脉濇正東垣所謂非十二經中
正疾乃經絡竒邪也必多憂愁轉抑而成若痰上殆
矣補則氣滯散則氣耗乃主以清燥湯(琇按經云悲傷肺故潤之)
(而愈不爾必成痿症)連進三甌遂困睡至五鼓無痰覺少解脉
之減十之三遂專用清燥湯加減與之十劑而愈
痿
東垣治一人壯年病脚膝痿弱臍下尻臀皆冷隂汗臊
臭精滑不固或以鹿茸丸治不效李診之脉沈數而
有力即以滋腎丸治之以寒因熱用引入下焦適其
病所瀉命門相火之勝再服而愈
丹溪治一人形肥味厚多憂怒脉常沈濇春病痰氣醫
以為虚寒用燥熱香竄之藥至夏足弱氣上衝食減
朱曰此熱鬱而脾虚痿厥之証作矣(韓飛霞以脉濇而用清燥湯丹)
(溪以脉沈濇斷為熱鬱可見濇脉属血虚有火)形肥而脉沈未是死症但藥
邪並火旺(夏月)難治且與竹瀝下白术膏盡二斤氣降
食進至一月後仍大汗而死書此以為誤藥之戒(此案)
(又見第三卷痰症門)
滑伯仁治一婦始病瘧當夏月醫以脾寒胃弱久服桂
附等藥(久服則偏勝)後瘧雖退而積火燔熾致消穀善飢
日數十飯猶不足終日端坐如常人苐目昏不能視
足弱不能履腰胯困軟肌肉虚肥至初冬伯仁診之
脉洪大而虚濡曰此痿症也長夏過服熱藥所致盖
夏令溼當權剛劑太過火溼俱甚肺熱葉焦故兩足
痿易而不為用也遂以東垣長夏溼熱成痿之法治
之日食益減目漸能視至冬末忽下榻行步如故
祝仲寧治一人病脚膝痺痛醫皆以為寒溼率用烏附
蛇酒之藥盛暑猶服綿如是者三載其人夢有神人
書祝字以示因請祝祝診視良久又檢諸醫案憮然
曰此溼熱相搏而成經所謂諸痿生於肺熱者也即
日褫其綿取清燥湯飲之曰此疾已深又為熱藥所
悮非百貼不效盖服三月餘病良已
南昌太守王詔病筋痿給事中徐峰病氣痿皆為醫所
悮祝一以清燥湯起之
一婦年二十餘腦生一竅口中所欬膿血與竅相應而
出此肺痿也用參茋當歸加退熱排膿之劑而愈
石山治一人因久坐腰痛漸次痛延右脚及左脚又延
及左右手不能行動或作風治而用藥酒或作血虚而
用四物一嚥即痛盖覆稍熱及用鍼砭痛甚煎服熟
地黃或吞虎潛丸又加右齒及面痛甚季秋汪診之
脉濡緩而弱左脉比右較小或濇尺脉尤弱曰此痿
症也彼謂痿症不當痛汪曰諸痿皆起於肺熱君善
飲則肺熱可知經云治痿獨取陽明陽明者胃也胃
主四肢豈特脚耶痿兼溼重者則筋緩而痿軟兼熱
多者則筋急而作痛因檢橘泉傳示之始信痿亦有
痛又經云酒客不喜甘熟地味甘而虎潛丸益之以
蜜則甘多助溼而動胃火故右齒面痛也遂以人參
二錢黃茋錢半白术茯苓生地黃麥門冬各一錢歸
身八分黃栢知母各七分甘草四分煎服五貼病除
彼遂棄藥季冬復病仍服前方而愈
一人形肥色黑素畏熱而好飲年三十餘忽病自汗如
雨四肢俱痿且悪寒小便短赤大便或溏或結飲食
亦減醫作風治用獨活寄生湯小續命湯㒺效仲夏
汪視之脉沈細而數約有七至曰此痿症也丹溪云
斷不可作風治經云痿有五皆起於肺熱只此一句
便知其治之法矣經又云治痿獨取陽明盖陽明胃
與大腸也胃属土肺属金大腸亦属陽金金賴土生
土虧金失所養而不能下生腎水水涸火盛肺愈被
傷况胃主四肢肺主皮毛今病四肢不舉者胃土虧
也自汗如雨者肺金傷也故治痿之法獨取陽明而
兼清肺經之熱正合東垣清燥湯服百貼果愈
一老人痿厥累用虎潛丸不愈後於虎潛丸加附子立
愈盖附子有反佐之功也
一人軟風不能行以草烏(温以行溼)白大者去皮臍木鼈(攻毒)
去殼白膠香(行溼)五靈脂(行瘀)各三兩半斑猫(攻毒)一箇去
頭翅足醋(微收)煮為末用黑豆(涼血)去皮生杵取粉一斤
(此方治軟風癱佳)醋糊共溲杵為丸如雞頭大每服一丸温
酒磨下不十日立效專治心腎肝三經通小便除淋
瀝通榮衞滑經絡(柔風脚氣為外因故無内症)此方傳自淨因寺
聖僧得之兼治筋骨痿但未曾針傷損者三五服竒
效
薛己治其師僉憲高如齋自大同回謂己曰余成風病
矣兩腿逸則痿軟而無力勞則作痛如鍼刺脉洪數
而有力己曰此肝腎隂虚火盛而致痿軟無力真病
之形作痛如錐邪火之象也用壯水益腎之劑而愈
高曰向寓宦邸皆以為風(丹溪斷不肻作風治)恨無醫藥若服
風劑豈不殆哉吾之幸也竊謂前症往往以為風疾
輒用發散而促其危者多矣
一男子足痿軟日晡熱薛曰此足三隂虚當用六味滋
腎二丸補之一婦人腿足無力勞則倦怠薛曰四肢
者土也此属脾虚當用補中益氣及還少丹主之俱
不從其言各執搜風天麻二丸并愈風丹而殞
江篁南治一婦年近四十寡居數年因勞役倦怠忽項
強難轉既而手不能運上頭漸次足疼莫能移步不
嗜食嘔悪微欬稠痰肌體清癯經事不甚愆期屢醫
經年不效春初江診之右脉浮濡損小而數或三五
不調左稍大而濇按之無力曰此痿症也經云諸痿
起於肺熱又謂治痿獨取陽明盖肺主氣病則其氣
膹鬱至於手足痿弱不能收持由肺金本燥燥則血
液衰少不能營養百骸故也陽明者胃也胃主四肢
又五蔵六府之海也主潤宗筋能束骨而利機關也
陽明虚則宗筋弛縦故手足痿而不用也(琇按此叚純鈔石山)
痿兼溼重者則筋緩而痿軟兼熱多者則筋急而作
痛狀與柔風脚氣相類柔風脚氣皆外所因痿則内
蔵不足之所致也此婦聰慧勤勞孀居多憂血液虚
耗故致此疾耳丹溪云斷不可作風治此正合東垣
清燥湯症但脉體甚虚多為雜治所誤乃以茋參歸
术茯苓生地麥冬香附黃栢知母甘草煎服二十餘
日稍愈間服清燥湯兩月而安
江應宿北遊燕路過山東孫上舍長子文學病瘵逆予
診視曰無能為矣經云大肉已脱九候雖調猶死而
况於不調乎時夏之半六脉弦數既泄且痢脾傳之
腎謂之賊邪侵脾病已極矣不出八月水土俱敗至
期而逝敢辭孫曰内人請脉之形容豫順語音清喨
不顯言何證診畢孫問何病予曰寸關洪數尺微欲
絶足三陽脉逆而上行上實下虚此痿症也病雖久
可治孫曰何因而得此予曰經云悲哀太過則胞絡
絶胞絡絶則陽氣内動發則心下崩數溲血也大經
虚空發為肌痺傳為脉痿有所失亡所求不得則發
肺鳴鳴則肺熱葉焦發為痿躄此之謂也孫曰果因
哭子憂傷兩脚軟弱無力不能起者七越歲矣或以
風治而投香燥或認虚寒而與温補殊無寸效予曰
溼熱成痿正合東垣清燥湯例但藥力差緩難圖速
效以獨味杜仲空心酒水各半煎服日進清燥湯下
潛行散兼旬出房門無何病瘵子死哀傷復作
癎
許智蔵梁人也秦王俊有病上馳召之俊夜夢其亡妃
崔氏泣曰本来相迎今聞許智蔵將至當必相苦為
之奈何明夜俊又夢崔氏曰妾得計矣當入靈府中
避之及智蔵至為俊診脉曰疾已入心即當發癎不
可救也果如言後數日而薨
丹溪治一婦人有孕六个月發癎手足揚擲面紫黑合
眼流涎昏瞶每甦醫與鎮靈丹五十貼時作時止至
産後方自愈其夫疑丹毒發求治脉舉弦按濇至骨
則沈滯數朱意其癎必於五月復作應前舊時至則
果作皆己(脾)午(心)時乃制防風通聖散減甘草加桃
仁紅花或服或吐四五劑漸輕發疥而愈
一婦人積怒與酒病癎目上視揚手擲足筋牽喉響流
涎定則昏昧腹脹疼冲心頭至胸大汗痛與癎間作
晝夜不息此肝有怒邪因血少而氣獨行脾受刑肺
胃間久有酒痰為肝所侮鬱而為痛酒性喜動出入
升降入内則痛出外則癎乘其入内之時用竹瀝薑
汁參术膏等藥甚多癎痛間作無度乘痛時灸大敦
(肝穴在足大指甲後一韭葉)行間(瀉肝穴在足大指次指銳縫間動脉)中脘(任脉在臍上四)
(寸)間以陳皮芍藥甘草川芎湯調膏與竹&KR0377;服之無
數又灸大冲(肝穴在足大指本節後三寸或云一寸半動脉䧟中)然谷(腎穴在足内踝)
(前大胸下䧟中)巨闕(任穴在臍上六寸)及大指半甲肉(鬼哭穴)且言鬼
怪怒罵巫者朱曰邪乘虚而入理或有之與前藥佐
以荆&KR0377;除痰又用秦承祖救鬼法(即鬼哭穴以兩手大指相並縛定用)
(大艾炷騎縫灸之務令兩甲角及甲後肉四處著火一處不著則不效)哀告我自去餘
症調理而安
一少年夏間因羞怒發昏手搐如狂時作時止發則面
紫黑睪丸能動左右相過醫與金箔鎮心丸抱龍丸
妙香散定志丸不效脉微弦六至輕重有斷之曰此
内素有溼熱因激起厥隂相火又時令相火不宜服
麝香之藥况肝病先當救脾土諸藥多燥血壊脾者
遂以黃連為君人參為臣酒浸芍藥和白陳皮為佐
生薑一片煎服八貼而安
一女八歲病癎遇隂雨及驚則作羊鳴吐涎知其胎受
驚也但病深不愈乃以燒丹丸繼以四物湯入黃連
生甘草隨時令加減且令淡味以助藥力半年而愈
汪石山治一人年三十餘久病癎症多發於晨盥時或
見如黃狗走前則昏瞀仆地手足瘈瘲不省人事良
久乃甦或作痰火治而用芩連二陳湯或作風痰治
而用全蝎僵蠶夀星丸或作痰迷心竅而用金箔鎮
心丸皆不中病汪診之脉皆緩弱頗弦曰此木火乘
土之病也夫早晨陽分而狗陽物黃土色胃属陽土
虚為木火所乘矣經曰諸脉皆属於目故目擊異物
而病作矣理宜實胃瀉肝而火自息本草云泄其肝
者緩其中遂以參茋歸术陳皮神曲茯苓黃芩麥冬
荆芥穗煎服十餘貼病減再服月餘而安
忠懿王之子有癲疾忽遇一僧投抱膽丸空心新汲井
花水送下一丸令臥定使勿動覺如發来再進一丸
遂愈其方水銀二錢黑鉛一錢五分先將鉛化開次
下水銀炒成砂子再下硃砂細末乳香各一錢柳木
槌研為丸如雞頭子大
鬼疰
羅謙甫治入國信副使許可道到雄州詣羅診候羅診
之脉中乍大乍小乍長乍短此乃氣血不勻邪氣傷
正本官云在路到邯鄲驛中夜夢一婦人著青衣不
見面目用手去脇下打了一拳遂一點痛往来不止
兼之寒熱而不能食乃鬼擊也羅曰可服八毒赤丸
本官言嘗讀明醫錄中見李子豫八毒赤丸為殺鬼
杖子遂與藥三粒臨臥服明旦下清水二斗立效又
進白海青陳慶玉子因晝臥于水仙廟中夢得一餅
食之心懷憂慮心腹痞滿飯食減少約一載餘漸瘦
弱腹脹如蠱屢易醫藥及師巫禱之皆不效不得安
卧羅診之問其病始末因思之此疾既非外感風寒
又非内傷生冷將何據而治因思李子豫八毒赤丸
頗有相當遂與五七丸服之下清黃之涎斗餘漸漸
氣調而以别藥理之數月良愈此藥有神驗合時必
齋戒沐浴淨室澄心修合方以雄黃礬石硃砂附子
炮藜蘆牡丹皮巴豆各一兩蜈蚣一條八味為末蜜
丸如小豆大每服五七丸冷水送下無時
潘溫叟治貴江令王霽夜夢(心)與婦人(腎)謳歌(脾)飲酒
晝不能食如是三歲溫叟治之疾益平則婦人色益
沮飲酒易怠而謳歌不樂久之遂無所見溫叟曰疾
雖衰然未愈也如夢男子青巾(肝)白衣(肺)者則愈矣
後果夢此能食(能改齋漫錄)
韶州南七十里古田有富家婦陳氏抱異疾常日無他
苦每遇微風吹拂則股間一點竒痒爬搔不定手已
而舉體皆然逮於發厥凡三日醒及坐有聲如欬其
身乍前乍後若搖兀之狀率以百數甫少定又經日
始困臥不知人累夕愈至不敢出戶更十醫不效醫
劉大用視之曰吾得其證矣先用藥一服取數珠一
串来病家莫省其用乃當婦人搖兀時記其疏數之
節已覺微減然後云是名鬼疰因入神廟為邪所憑
致精氣蕩越法當用死人枕煎湯飲之既飲大瀉數
行宿痾脱然大用云枕用畢當送還原處如遲留使
人顛狂盖但借其氣耳(類編)
一人被鬼擊身有青痕作痛以金銀花水煎服愈
邪祟
丹溪治一少年人暑月因大勞而渴恣飲梅漿又連大
驚妄言妄見病似邪鬼脉虚弦而帶沈數數為有熱
虚弦是驚又梅漿停鬱中脘宜補虚清熱導去痰滯
乃可遂與參术陳皮茯苓芩連並入竹&KR0377;薑汁旬日
未效乃虚未回痰未導也以前藥入荆&KR0377;又旬日而
安
一人醉飽後病妄語妄見家人知其痰所為也灌鹽湯
一大碗吐痰一二升大汗困睡而愈
一婦暑月赴筵坐次失序自愧而成病言語失倫脉弦
數法當導痰清熱補脾其家不信用巫治之旬餘而
死此婦痰熱殆甚乃以法尺驚其神使血不寧法水
逆其膚使汗不得泄不死何俟
丹溪治浦江鄭姓者年二十餘秋間大發熱口渴妄言
妄見病似邪鬼七八日後請朱治之脉之兩手洪數
而實視其形肥面赤帶白却喜露筋脉本不實涼藥
所致此因勞倦成病(此傷寒内傷之症)與溫補藥自安曰柴
胡七八貼矣以黃茋附子湯冷與之飲三貼後困倦
鼾睡微汗而解脉亦稍軟繼以黃茋白术湯至十日
脉漸收歛而小又與半月而安
蔣仲賓江隂人来吴中人未知竒有老兵行泣道上問
之曰吾兒為鬼魅所憑醫莫能治今垂篤矣仲賓往
視之其子方裸體瞠目大詬且毆人不可近仲賓即
令其家取蚯蚓數十條搗爛投水中去泥以水遥示
病者病者見水遽起持飲未盡帖然安卧更與藥瀉
之而愈由是名著吴下
徐之才治武城酒色過度恍惚不恒每病發自云初見空
中有五色物稍近變成一美女去地數丈亭亭而立
之才云此色欲多太虚所致即處湯方服一劑便覺
稍遠又服還變成五色物數劑而愈
虞恒德治一婦年近三十有姿色得一症如醉如癡頰
赤面青略有潮熱飲食不美其脉乍疎乍數而虚每
夜見白衣少年與睡一醫與八物湯服數十貼不效
虞診之見其家有白狗卧枕戶閾虞曰必此所為命
殺狗取其心血及膽汁丸安神定志之藥以八物湯
吞下服藥十數貼丸藥一料以安其神丸藥用遠志
石菖蒲川歸黃連茯神硃砂側栢葉草龍膽等藥也
(蘇合丸亦佳)
國醫陳易簡治韓宗武寓洋洲得異疾與神物遇頗不
省人事神志恍惚或食或不食陳教服蘇合香丸後
數月所遇者忽不至
顛狂心疾
開元中有名醫紀朋者觀人顔色談笑知病淺深不待
診脉帝聞之召於掖庭中看一宮人每日昃笑歌號
若狂疾而足不能履地朋視之曰此必因食飽而太
竭力頓仆於地而然乃飲以雲母湯令熟寢覺而失
所苦問之乃言因太華公主載誕宮中大陳歌吹某
乃主謳懼其聲不能清且長喫㹠蹄羹飽而當筵歌
大曲曲罷覺胸中甚熱戲於砌臺上高而墜下久而
方甦病狂足不能步也
羅謙甫治醜厮兀闌病五七日發狂亂棄衣而走呼叫
不避親疎手執潼乳與人飲之時人皆言風魔了巫
禱不愈而增劇羅診之脉得六至數日不更衣渴飲
潼乳羅曰北地高寒腠理緻密少有病傷寒者然北
地比夏初時乍寒乍熱因此觸冒寒邪失于解利因
轉属陽明症胃實譫語又食羊肉以助其熱兩熱相
合是謂重陽狂陽勝宜下急以大承氣湯一兩半加
黃連二錢水煎服之是夜下利數行燥屎二十餘塊
得汗而解翌日再往視之身涼脉靜衆皆喜曰羅謙
甫醫可風魔的也由此見傷寒非雜病之比六經不
同傳變亦異診之而疑不知病源互相侮嫉吁嗜利
貪名而恥於學問(今時醫通病)誤人之生豈淺鮮哉(外感傷寒)
許叔微本事方云軍中有一人犯法褫衣將受刀得釋
神失如癡與驚氣丸一粒服訖而寢及覺病已失矣
江東張提轄妻因避宼失心已數年授以方隨愈又
黃山沃廵檢妻狂厥踰年更十餘醫不愈亦授其方
去附子加鐵粉不終劑而愈鐵粉非但化痰鎮守至
如推抑肝邪特異若多恚怒肝邪太盛鐵粉能制之
素問言陽厥狂怒治以鐵落金制木之意也
鄺子元由翰林補外十餘年矣不得賜還嘗侘傺無聊
遂成心疾每疾作輒昏瞶如夢或發譫語有時不作
無異平時或曰真空寺有老僧不用符藥能治心疾
往叩之老僧曰相公貴恙起於煩惱生於妄想夫妄
想之来其幾有三或追憶數十年前榮辱恩讎悲歡
離合及種種閒情此是過去妄想也或事到跟前可
以順應即乃畏首畏尾三番四復猶豫不决此是見
在妄想也或期望日後富貴榮華皆如所願或期功
成名遂告老歸田或期望子孫登榮以繼書香與夫
不可必成不可必得之事此是未来妄想也三者妄
想忽然而生忽然而滅禪家謂之幻心能昭見其妄
而斬斷念頭禪家謂之覺心故曰不患念起惟患覺
遲此心若同太虚煩惱何處安脚又曰相公貴恙亦
原于水火不交何以故凡溺愛冶容而作色荒禪家
謂之外感之欲夜深枕上思得冶容或成宵寐之變
禪家謂之内生之欲二者之欲綢繆染著皆消耗元
精若能離之則腎水滋生可以上交於心至若思索
文字忘其寢食禪家謂之理障經綸職業不告劬勞
禪家謂之事障二者之障雖非人欲亦損性靈若能
遣之則心火不致上炎可以下交於腎故曰塵不相
緣根無所偶返流全一六慾不行又曰苦海無邊回
頭是岸子元如其言乃獨處一室掃空萬緣靜坐月
餘心疾如失
滑伯仁治一僧病發狂譫語視人皆為鬼診其脉纍纍
如薏苡子且喘且摶曰此得之陽明胃實素問云陽
明主肉其經血氣並盛甚則棄衣升高踰垣妄詈遂
以三化湯三四下復進以火劑(琇按火劑子和謂是黃連解毒湯)乃
愈(下法)
滄洲治一人因恐懼遂驚氣入心疾作如心風屢作逐
逐奔走不避水火與人語則自賢自貴或泣或笑切
其脉上部皆弦滑左部勁於右盖溢膻中灌心胞因
驚而風經五藏耳即投以湧劑湧痰涎一頮器徐以
驚氣丸服之盡一劑病瘳(内傷實痰吐法)
龐安時治一富家子竊出遊倡鄰有鬭者排動屋壁富
人子大驚懼疾走惶惑突入市市方陳刑尸富人子
走仆尸上因大恐到家發狂性理遂錯醫巫百方不
能已龐為劑藥求得絞囚䋲燒為灰以調藥一劑而
愈
一人患心疾見物如獅子伊川先生教以手直前捕之
見其無物久久自愈
齊州有人病狂毒歌曰五靈華盖曉玲瓏天府由成汝
府中(一作天府由来是此中)惆悵此情(一作悶懷)言不盡一丸萊服
火吾宮又歌曰踏陽春人間二月雨和塵陽春踏盡
秋風起腸斷人間白髮人後遇道士作法治之乃云
夢中見一紅裳少女引入宮殿皆紅紫飾小姑令歌
道士曰此正犯大麥毒少女心神小姑脾神也按醫
經蘿葡治麫毒故曰火吾宮即以藥并蘿葡食之愈
王中陽治一婦疑其夫有外好因病失心狂惑晝夜言
語相續不絶舉家圍繞捉拿不定王投滚痰丸八十
丸即便佯睡是夜不語次夜再進一服前後兩次逐
下悪物患人覺知羞赧遂飲食起坐如常五七日能
針指終是意不快王慮其復作隂令一人於其前對
傍人曰可憐某婦人中暑暴死患者忻然問曰汝何
以知之說者曰我適見其夫備後事也患者有喜色
由是遂痊王再詢其家人曰患者月水通否其姑曰
近来月餘不進飲食瘦損羸劣想不月也如血稍鮮
時即来取藥既而報曰血間鮮矣即令服婚合門中
滋血湯止之再服增損四物湯半月全安更不舉發
(内傷實症)
汪石山治一人年踰三十形肥色白(肥白多虚)酒中為人所
折辱遂病心恙或持刀或踰垣披頭大叫診其脉濡
緩而虚按之不足此陽明虚也宜變例以實之(妙理)庶
幾可免先有醫者已用二陳湯加紫蘇枳殼等藥進
二三貼矣聞汪言即厲聲曰吾治將痊誰敢奪吾功
乎汪告歸醫投牛黃清心丸如彈丸者三枚初服頗
快再服燥甚三服狂病倍發撫膺號曰吾熱奈何急
呼水救命家人守醫戒禁不與趋樓見神前供水一
盆一呷而盡猶未快也復趨廚下得水一桶滿意飲
之狂勢減半其不死幸耳復請汪治之以參茋甘草
甘溫之藥為君麥冬片黃芩甘寒之劑為臣青皮疎
肝為佐竹瀝清痰為使芍藥茯苓隨其兼症而加減
之酸棗仁山梔子因其時令而出入服之月餘病遂
輕然或目系漸急即瞀昧不知人良久復甦汪曰無
妨此氣血未復神志昏亂而然令其確守前方夜服
安神丸朝服虎潛丸年餘熟寢一月而安(内傷虚)
一婦瘦長色蒼年三十餘忽病狂言披髮裸體不知羞
惡衆皆為心風或欲飲以糞清或吐以痰藥汪診其
脉浮緩而濡曰此必忍飢或勞倦傷胃而然耳(以緩濡之)
(脉斷為胃虚汪公真開後學無數法門)經云二陽之病發心脾二陽者
胃與大腸也忍飢過勞胃傷而火動矣延及心脾則
心所蔵之神脾所蔵之意皆為之擾亂失其所依歸
矣安得不狂内傷發狂陽明虚竭法當補之遂用獨
參湯加竹瀝飲之而愈(内傷氣虚)
吴茭山治一女子瘦弱性急因思過度耗傷心血遂得
失志顛疾或哭或笑或裸體而走或閉戶而多言父
母憂疑諸療㒺效吴診其脉浮而濇思慮過傷神不
守舍也用紫河車二具漂洗如法煮爛如猪肚切片
任意啖之二次即愈(緩濡則用參浮濇則用河車症同而脉異隨脉用藥神乎技矣)
後服定志丸一料日煎補心湯一服調理百日後乃
畢婚次年生子身肥壯(内傷血虚)
方印山治休寧泰塘一童子十二歲患癲症口渴發熱
不能睡常赤身行走命人重手拍擊其兩股稍拍輕
則不快時當六月方至先用白虎湯不效繼用抱龍
丸至寶丹亦不效渴不止乃用泉水調牛膽天花粉
加蜜少許調一大碗作二次服之使人以手揉其胸
自上而下一時許(妙法)乃安卧而愈
張天池治蘇州一人年近三旬患狂疾奔走罵詈不避
親疎投丸藥七粒吐黑色痰二三碗隨定調理而愈
不復發方用生白砒一錢巴豆霜一錢硃砂一錢麫
糊為丸(非此種藥則不效)每服七八丸新汲井花水送下忌
大葷油鹽一月看人虚實大小以丸數加減用(癲病當審)
(外感内傷)
怔忡
丹溪治一人形質俱實因大恐患心不自安如人將捕之
夜卧亦不安耳後常見火光炎上食雖進而不知味
口乾而不欲飲以人參白术歸身為君陳皮為佐少
加鹽炒黃蘖元參煎服半月而安
一人虚損心中常如有官事不了之狀以四君子加參
术黃茋茯苓多服愈
滑伯仁治一人病怔忡善忘口澹舌燥多汗四肢疲軟
發熱小便白而濁(有形血有形作論)衆醫以内傷不足擬進
茸附等藥未決脉之虚大而數(數則為火)曰是由思慮過
度厥隂之火為害耳夫君火以名相火以位相火代
君火行事者也相火一擾能為百病百端之起皆由
心生越人云憂愁思慮則傷心其人平生志大心高
所謀不遂抑鬱積久致内傷也服補中益氣湯硃砂
安神丸空心進小坎離丸月餘而安
一人病胸膈脹痛心怔忡嘔逆煩懣不食情思惘惘不
暫安目昏>昏>無所睹伯仁視之六脉皆澁結不調(澁為)
(氣滯血少結則為痰)無復參伍甚怪之既徐察之其人機深憂
思太過加之脾胃内傷積為痰涎鬱于上膈然也素
問曰思則氣結又云隂氣者靜則神蔵躁則消亡飲
食自倍腸胃乃傷其是之謂乎為製袪痰順氣服之
平
一人因事恐怖心常惕惕如畏人捕之狀診其脉豁豁
然虚大而浮體熱多汗(前案亦發熱多汗但前案有形此案無形)曰凡病
得之從高墜下驚仆擊搏悪血留滯皆從中風論終
歸厥隂此海蔵之說也盖厥隂多血其化風木故也
有形當從血論無形當從風論(定評)今疾是走無形也
從風家治之兼化痰散結佐以鐵粉朱砂丸愈
吴茭山治一婦氣盛血少火旺痰多因事忤意得怔忡
之患心惕惕然而驚時發時止清晨至晩如此無度
每服鎮心金石之藥愈不安吴診其脉左弦而大知
血少火旺右浮滑不勻(弦滑為痰)氣盛痰多也遂以溫膽
湯入海粉蘇子數服而安次以安神丸常服全愈
名醫類案卷八
