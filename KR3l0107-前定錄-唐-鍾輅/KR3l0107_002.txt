續前定錄唐鍾輅撰
竇相易直
竇相易直初時名祕家貧就業村學教授叟有道術而
人不知一日近暮風雪暴至學徒悉歸家不得已而宿
於漏屋之下寒爭附火唯竇公寢於榻夜深方覺叟撫
公令起曰竇祕君後為人臣貴夀之極勉勵自愛也及
德宗幸奉天日公方舉進士亦隨駕而乘蹇驢至開遠
門人稠路隘其扇將闔公懼勢不可進聞一人叱驢兼
捶其後得疾馳而出顧見一黑衣卒呼公曰秀才已後
莫忘閭情及陞朝訪得其子提挈累至大官吏中榮達
柳員外
柳宗元自永州司馬徵至京師意望錄用一日詣卜者
問命且告以夢曰余柳姓也昨夢柳樹仆地其不祥乎
卜者曰無苦但憂遠官耳夫生則柳樹仆則柳木木者
牧也其牧柳州乎卒如其言
李涼公
李逢吉未掌綸誥前家有老婢好言夢後多有應公望
除官因訪婢一日婢晨至慘然公問故曰昨夜與郎官
作夢不是好意不欲說公強之婢曰夢有人舁一棺至
堂後云且置在地不久即移入堂中此夢恐非佳也公
聞夢竊喜俄爾除中書舍人知貢舉未畢入相
崔相
崔相國羣之鎮徐嘗以焦氏易林自筮遇乾之大畜其
繇曰典策法書藏在蘭臺雖遭亂潰獨不遇災及經王
智興之變果除祕書監
盧賓客
盧賓客貞白父曰老彭有道術兼號知人元和初宗人
宏宣簡辭宏正簡求俱候焉留坐目之曰一行五節度
使可謂盛矣卒如其言又族子鍇初舉進士就安邑所
居謁鍇曰爾求名大是美事但此後十餘年方得勿以
遲晚為恨登朝亦大美官鍇至長慶元年始擢第大中
十年終庶子
牛師
長慶中鄂州里巷人每語輒以牛字助之又有僧自號
牛師乍愚乍智人有忤之者必云我兄即到豈奈我何
未幾而相國竒章公帶平章事節制武昌軍其語乃絶
而牛師尚存僧者牛公之名也方知將相之位豈偶然
耶
陳存
進士陳存能為古歌詩而命蹇主司每欲與第臨時皆
有故不果許尚書孟容舊相知知舉日萬方欲為申屈
將試前夕宿宗人家宗人為具入試食物兼備晨餐請
存偃息以俟時五更後怪不起就寢呼之不應前視之
已中風不能言也
鄭滂
進士鄭滂在名場歲久輩流多已榮達常有後時之歎
一夕忽夢及第而與韋周方同年當時韋氏舉人無名
周方者益悶之太和元年秋移舉洛中時韋宏景尚書
廉察陜邦族弟景方赴舉過陜尚書詰曰我名宏景汝
兄宏方汝弟景方兄弟各分吾名一字誠無意也遂更
名周方滂聞之喜曰吾及第有望矣四年周方升名而
果同年焉滂子溥又自說應舉時曾夢看及第牓上但
見鳳字大中元年求解鳳翔偶看本府鄉試首便是鳳
字至東都試緱山月夜聞王子晉吹笙詩生側諸詩悉
有鳳字明年果登第焉
孔温裕
河南尹孔温裕以補闕諫討党項貶郴州司馬久之得
堂兄尚書温業書報云憲府欲取作侍御史日望勅下
忽又得書云宰相以右史處之皆無音耗一日有鵲喜
於庭直若語狀孩稚拜且祝曰願早作官鵲旣飛去墜
下方寸紙有補闕二字無幾遂除此官
王蒙
王蒙與趙憬有布衣之舊常知其才趙公入相蒙自前
新塗縣令求謁公見極喜給䘏甚厚將擢為御史時憲
僚數少德宗難於除授而趙公之言多行蒙意可以坐
待繡衣之拜一日偶詣慈恩寺僧占氣色者蒙問早晚
得官僧曰觀君之色殊未見喜兆此後若午年當得一
邊上御史蒙大笑而歸數日趙公奏言御史府闕太多
就中監察尤為要官臣欲選擇三二人上曰此官須得
孤直茂實充選料卿祇應取輕薄後生朝中子弟耳此
不如不置公曰臣之愚見正如聖慮欲扵錄事參軍縣
令中求上喜曰如此即朕之意公因薦二人其一即蒙
也上曰早將狀來公既出逢裴延齡時以次對問公曰
相公奏何事喜氣充溢公不對延齡愠罵而去云為此
老叟所請得行否旣見上奏事畢因問曰趙憬向論何
事上曰趙憬極心公因說御史事延齡曰此大不可陛
下何故信之且憬身為宰相豈諳州縣長績效向二人
又不為人所稱憬何由身知之必私也後來陛下但詰
其所自即知矣他日上果問云卿何以知此二人公曰
一是故人一與臣微親諳熟之上無言他日延齡又入
上曰憬所請果如卿料遂寢不行蒙遂歸故林而趙薨
於相位後數年邊帥奏為從事得假御史焉
黃損
黃損連州人有大志舉於廬山與桑維翰宋齊丘相遇
每論天下之務皆出損下損亦自負居無何遊五老峯
遇磐石少憩頃之有叟長嘯而至指維翰齊丘曰公等
皆至將相但各不得其死耳次指損曰此子有道氣可
以𨼆居若求官不過一州從事耳宜思之損甚怒叟曰
休戚之數定矣吾先知也何怒乎後皆然
張寶藏
貞觀中張寶藏為金吾長嘗因下直歸櫟陽路逢少年
畋獵割鮮野食倚樹歎曰張寳藏身年七十未嘗得一
食酒肉如此者可悲哉傍有一僧指曰張寶藏六十日
内官登三品何足歎也言訖不見寶藏異之即時還京
師時太宗苦於氣痢衆醫不效即下詔問殿庭左右有
能治此疾者當重賞之寳藏嘗困是疾即具疏以乳煎
蓽撥方進上服之立差宣下宰臣與五品官魏徵難之
逾月不進擬上疾復發問左右曰吾前飲乳煎蓽撥有
效復命進之一啜又平復因思曰嘗令與進方人五品
官不見除授何也徵懼曰奉詔之際未知文武二吏上
怒曰治得宰相不妨已授三品官我天子也豈不及汝
耶乃厲聲曰與三品文官授鴻臚卿時六十日矣
崔龜從
崔龜從未達時嘗至宣州夢到一府門屋宇深大非人
間所有有綠衣吏抱案龜從揖而問之綠衣亦喜云生
人簿籍也崔問曰某未達應舉請為一檢可乎吏唯之
因為檢曰灼然及第科名極高官至此州刺史言訖遂
覺崔自喜之明年果中第又聯得科目官至中書舍人
出為華州刺史因謂妻曰昔夢皆驗今為刺史位至此
矣當為身後之計俄除戶部侍郎深不自會尋出為宣
州觀察使至日吏白曰舊例長史到皆謁敬亭神廟崔
公命駕謁之旣到道路門巷皆昔夢中所遊入門宛然
遂陞堂見西壁有畫着綠吏抱案其吏即夢中所見乃
歸而怏怏又謂妻曰昔夢綠衣人云合自此州刺史此
已任矣及旬日得疾治之不愈謂妻曰本來之說此其
驗矣妻曰昔日為遊客尚獲佳夢今為地主合再祈之
崔公乃置酒食進祝之其夕又夢敬亭神自至曰大夫
尋愈幸無憂也崔即告本廟吏之詞神曰吏以公當為
此州偶然爾公位極重不可盡言自此去尚有十四年
夀耳言訖而覺崔公疾尋差後皆如其言時開成四年
也
孫思邈
孫處俊嘗以諸子見思邈曰俊先顯侑晚貴佺福在執
兵後皆驗又太子詹事盧齊卿之少也思邈曰後五十
年位方伯吾孫為屬吏願自愛時思邈之孫溥尚未生
及溥為蕭丞而齊卿為徐州刺史
武居常
武居常天后高祖也少時遊洛下人謂為猴頰郎以居
常頥下有若猿頷也其上有四靨一日伊水上遇一丏
者曰郎君當有身後名而骨法當刑然有女當八十八
後起家暴貴尋亦浸微居常不之信後卒如其言
房玄齡
房玄齡來買卜成都日者笑而掩鼻曰公知名當世為
時賢相奈無繼嗣何公怒時遺直以三歲在側日者顧
指曰此兒此兒此兒絶房者此也公大悵而還後皆信
然也
明皇
明皇始平禍亂在宫所與道士馮存澄因射覆得卦曰
合因又得卦曰斬關又得卦曰鑄印乘軒存澄啓謝曰
昔此卦三靈為最善黃帝勝炎帝而筮得之所謂合因
斬關鑄印乘軒始當果斷終得嗣天明皇掩其口曰止
矣默識之後即位應其術焉
姚宋
明皇初登極夢二龍銜符自紅霧中來上大隸姚崇宋
璟四字掛之兩大樹上蜿蜒而去夢廻上召申王圓兆
王進曰兩木相也二人各為天遣龍致於樹即姚崇宋
璟當為輔相兆矣上歎異之
柳柳州
羅池北龍城勝地也役者得白石上微刻畫云龍城柳
神所守驅厲鬼山左首福土氓制九醜余得之不詳其
理特欲𨼆余於斯歟
玄宗
玄宗幸東都偶秋宵與一行師共登天宫寺閣臨眺久
之遐顧凄然發歎數四謂一行曰吾甲子得無患乎一
行進曰陛下行幸萬里聖祚無疆及西狩初到成都前
望大橋上舉鞭問左右曰是橋何名節度使崔圓躍馬
進曰萬里橋上因追歎曰一行之言今果符之吾無憂
矣
李衛公
太尉衛公為并州從事到職未旬月忽有王山人者詣
門請謁公與之及席乃曰某善按年也公初未之竒因
請虚正寢備几案紙筆香水而已因令垂簾靜伺之生
與公皆坐於簾下頃之王生曰可驗矣紙上書八字甚
大且有揩注曰位極人臣夀六十四生遽請歸竟亦不
知所去及會昌朝三行策至一品薨於海南果符王生
所按之年
李景讓
宣宗將命相必採中外人情合為相三兩人姓名撚之
置香案上以椀覆之宰相闕必添香探丸以命草麻上
切於李景讓竟探名不著有以見其命也
康𧦬
牛相新昌宅泓師號為金椀言金或傷庶可重製前將
作大匠康𧦬宅𧦬自辨崗阜形勢以其宅當出宰相後
每命相有案必引頭望之宅竟為牛所得
劉逸
劉逸淮在汴州時韓弘為右廂都虞侯王某為左廂與
弘相善或譛王不利於劉劉大怒召詰之王年老股戰
不能自辯劉令拉坐杖三十新造赤棒頭徑數寸固以
筋漆數五六當死矣韓意其必死及昏造其家怪無哭
聲訪問即言大使無恙弘遂至卧内問之王曰我讀金
剛經四十年今方得力就說初坐時見巨手如簸箕翕
然遮背因袒示韓都無撻痕
續前定錄
