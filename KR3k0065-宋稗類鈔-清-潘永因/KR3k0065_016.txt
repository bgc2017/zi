宋稗𩔖鈔卷十六
常熟潘永固編
權譎第二十七(世說原作假譎余易為權譎蓋天下事亦有不得不用詭者但善用之則)
(為權變不善用之則為譎詐此君子小人所由分也)
皇城使劉承規在太祖朝為黃門小底時氣性不同已
有心計官中呼為劉七每令與諸小底數真珠内夫
人潛於窗隙覘之未嘗私竊一顆餘皆竊置衣帶中
洎太宗即位後有一宫人潛逾垣而出捕𫉬太宗遲
疑間似不欲殺承規輒承意而奏曰此人不可容官
家若放却宫人總走臣乞監去處置須是活取心肝
進呈太宗甚然之六宫皆拜而泣告承規再三奏不
可留於是就太宗前領去送一尼寺中潛遠嫁之却
取旋殺猪心肝一具猶熱以合子貯來進呈六宫皆
圍合子而哭之良久略揭視之便令承規將去仍𫝊
宣賜承規壓驚銀五錠由是宫掖之間肅然畏法
丁謂嘗傾意以媚寇萊公冀得大拜生平最尚禨祥每
晨占鳴鵲夜看燈蕊雖出門歸邸亦必竊聽人語用
卜吉兆時有無賴于慶貧寒不立計且死凍餒謀於
一落第老儒老儒曰汝欲自振必更姓名乃可後得
志母相忘慶拜而聽之老儒遂改于為丁名宜禄使
投身於謂謂果大喜收之門下不旬月而謂入相此
人遂寵冠紀綱雖大僚節使倚藉關說不踰年而宜
禄家鉅萬矣老儒亦蒙引見得教授大郡至今相𫝊
不解所謂適檢沈休文宋書宰相蒼頭呼為宜禄且
復姓丁愈愜所願莫謂晉公眼不讀書也
丁晉公從車駕巡幸禮成有詔賜輔臣玉帶時輔臣八
人行在祇候庫止有七帶尚衣有帶謂之比玉價值
數百萬上欲以賜輔臣足其數晉公心欲之而位在
七人之下度必不及已乃謂有司不須發尚衣帶自
有小私帶且可服之以謝侯還京别賜可也有司具
以聞既各受賜而晉公一帶僅如指闊上顧謂近侍
曰丁謂帶與同列大殊速求一帶易之有司奏唯有
尚衣御帶遂以賜之其帶熙寧中復歸内府
丁晉公既投朱崖幾十年天聖末明肅太后上仙仁宗
親攬萬禨當時仇敵多不在要地晉公密草一表極
自辨叙言甚哀切更念無緣上達乃封題云啓上昭
文相公時王冀公欽若執政丁自海外遣家僮持此
啓入京戒云須俟王公對客日面投其奴如戒冀公
得之驚不敢啓遽以上聞洎發之乃表也其間兩句
曰雖遷陵之罪大念立主之功多仁宗讀而憐之乃
命移道州司馬作詩曰君心應念前朝老十載飄流
若斷蓬又曰九萬里鵬容出海一千年鶴許歸遼且
作瀟湘江上客敢言瞻望紫宸朝天下之人疑其復
用矣穆修聞道州之徙作詩曰却訝有虞刑政失四
凶何事亦量移謂失人心如此在崖州日方與客棋
其子哭而入詢之云適聞有中使渡海將至矣公笑
曰此王欽若遣人來駭我耳使至謝恩畢乃𫝊宣撫
聞也
曹翰以罪謫汝州數年一日有内侍使京西太宗
密諭之曰卿至汝州當一訪曹翰觀其良苦然慎
勿泄我意也内侍如旨往見因弔其遷謫之久翰
泣曰罪犯深重感聖恩不殺死無以報敢愬苦耶
但衆口食貧欲以故衣質十千以繼粥飯可乎内
侍曰太尉有所須敢不應命何煩質也翰固不可
於是封褁一複以授内侍收複以十千答之洎回
奏翰語及言質衣事太宗命取其複開視之乃一
大幅畫障題曰下江南圖太宗惻然念其功即日
有旨召赴闕稍復金吾將軍蓋江南之役翰為先
鋒也
文潞公以樞密直學士知成都時年未四十成都風俗
喜行樂公多燕集有蜚語至京師御史何聖從因謁
告歸上遣伺察之何將至潞公亦為之動幕客張少
愚謂公曰聖從之來無足慮少愚與聖從同郡因迎
見於漢州命酒設樂有營妓善舞聖從狎之問其姓
妓曰姓楊聖從曰所謂楊臺柳者少愚即取妓項帕
羅題詩曰蜀國佳人號細腰東臺御史惜妖嬈從今
喚作楊臺柳舞盡春風萬萬條命其妓作柳枝詞歌
之聖從極相賞洽後數日聖從至成都頗嚴重一日
潞公大作樂以燕聖從迎其妓雜府妓中歌少愚之
詩以侑觴聖從每為之醉及還朝潞公之謗遂息紹
興中王鉄帥番禺有狼藉聲朝廷除司諫韓璜為廣
東提刑令往廉按憲治在韶陽韓纔建臺即行部指
番禺王憂甚寢食俱廢有妾故錢塘倡也問主公何
憂王告之故妾曰不足憂也璜即韓九字叔夏舊游
妾家最好歡須其來強邀之飲妾當有以敗其守己
而韓至王郊迎不見入城乃見堂上不交一談次日
報謁王宿治具於别館茶罷邀游郡圃不許固請乃
可至别館水陸具陳伎樂大作韓踧踖不安王麾去
伎樂隂命諸倡淡籹詐作姬侍迎入後堂劇飲酒半
妾於簾内歌韓昔所贈詞韓聞之心動狂不自制曰
汝乃在此耶即欲見之妾隔簾故邀其滿引至於再
三終不肯出韓益心急妾乃曰司諫曩在妾家最善
舞今日能為妾舞一曲即當出也韓醉甚不知所以
即索舞衫塗抹粉墨踉蹌而起忽仆於地王急命索
輿諸倡扶掖而登歸船昏然酣寢五更酒醒覺衣衫
拘絆索燭照鏡羞愧無以自容即解舟還臺不敢復
有所問此聲流播旋遭彈劾王迄善罷
國初朝廷遣陶榖使江南以假書為名實使覘之
丞國李獻以書扺韓熙載曰五柳公驕甚其善待
榖至則如李所言熙載謂所親曰陶秀實非端介
者其守可隳當令諸君一笑因令歌姬秦蒻蘭衣
弊衣詐為驛卒女榖見之而喜遂犯慎獨之戒作
長短句贈之明日中主燕客榖凜然不可犯中主
持觴立使蒻蘭出歌續斷絃之曲侑觴榖大慚而
罷詞名風光好好因緣惡因緣祗得郵亭一夜眠
别神仙琵琶撥盡相思調知音少再把鸞膠續斷
絃是何年
宣城有俗子娶婦甚都而悍於事姑每夫外歸必泣訴
其姑凌虐之苦夫常默然一夕於燈下出利刅示婦
婦曰將安用此夫好謂之曰我每見汝訴我以汝姑
之不容我與汝持此去之如何婦曰心所願也夫曰
今則未也汝且更與我謹事之一月令汝之勤至而
俾姑之虐暴四鄰皆知其由然後我與汝可密行其
事人各快其死亦不深窮暴死之由也婦如其言於
是怡顔柔語晨夕供侍及市珍羞以進姑即前撫接
頓加和悦及一月復乘酒取刅玩於燈下呼婦語之
曰汝姑日來與汝若何曰已非前日比又一月復扣
刅問之婦即懽然曰姑今與我情好倍加前日之事
慎不可作也再三言之夫徐握刅怒視之曰汝見世
間有夫殺婦者乎曰有之復見有子殺母者乎曰未
聞也夫曰人之生也以孝養為先父母之恩殺身莫
報及長而娶婦正為承奉舅姑以長子息耳汝歸我
家我每察汝恃少容色不能承順我母乃反令我為
此大逆神明其容之乎姑貸汝兩月使汝改過怡顔
盡為婦之道與我母待汝之心知曲不在母而安受
我刃也其婦戰懼淚如傾雨拜於床下曰幸恕我死
我當畢此生承順姑如今日不敢更有少懈也久之
乃許其後婦姑交穆播於親黨聞者皆謂此雖俗子
而善於調御轉惡為良雖士君子有不能處者矣
郭逵為西帥王韶初以措置西事至邊逵知其必生邊
患因備邊財賦連及商賈移牒取問韶讀之怒形顔
色擲牒於地者久之乃徐取納懷中入而復出對使
者碎之逵奏其事上以問韶韶以元牒進初無一字損
壊也上不悟韶計不直逵言自是凡逵論韶皆不報
而韶遂得志矣
种世衡知澠池縣縣旁山上有廟世衡葺之其梁重大
衆不能舉世衡乃令縣幹剪髮如手摶者驅數對於
馬前云欲詣廟中較手摶傾城隨觀既至謂觀者曰
汝曹先為我致廟梁然後觀手摶衆欣然趨下山共
舉之須臾而上(世衡字仲平放之兄子)
雄山在南安其上有飛瓦巖相𫝊僧初結菴時因
山伐木但恐山高運瓦之艱積瓦山下誑欲作法
飛瓦砌屋不用工師卜日已定遠近觀者數千人
僧偽為傭人挑瓦上山觀者欲其速於作法爭為
搬運頃刻都盡僧笑曰吾飛瓦只如是耳
上官蘇慕恩部落最強世衡皆撫而用之嘗夜與慕恩
飲出侍姬以佐酒既而世衡起入内潛於壁隙窺之
慕恩竊與侍姬戲世衡遽出掩之慕恩慚懼請罪世
衡笑曰君欲之耶即以遺之由是得其死力諸部有
貳者使慕恩討之無不克
詩人鮑郎中當知睦州日嘗言桐廬縣一民兼并刻剥
閭里怨之盡詛以死則必為牛一旦死鄰村産一白
牛腹旁分明題其鄉社名姓牛主潛報兼并之子亟
往窺之悲恨無計恐其事之暴欲以價求之勒百千
方售如數贈之贖歸豢於家未幾一針筆者持金十千
首於郡曰某民令我刺字於白牛腹下約得金均分
今實不均故首之吏鞠刺時之事曰以快刀剃去氄
毛以針墨刺字毛起則宛如天生鮑深嫉之黥二奸
竄於島
夏英公竦知安陸日受勅舉幕職令錄為京朝官有節
度推官王某者糲食弊衣過為廉慎一馬瘦瘠僅能
移步席韉弊不勝騎自貳車以下列狀乞以斯人應
詔夏亦自知之遂改官宰邑去安陸數百里洎至任
素履忽變侈衣靡食恣行貪墨夏俾親舊諭之答曰
某乃妙攫也必無敗露請舍人無慮夏嘗謂僚屬曰
世之矯偽有如此者時有世賞官王氏任浙西一監
初蒞任日吏民獻錢物幾數百千仍白曰下馬常例
王見之以為汚已便欲作狀并物申解上司吏輩祈
請再四乃令取一櫃以物悉納其中對衆封緘寘於
廳治戒曰有一小犯即發由是吏民警懼課息俱倍
比終任榮歸登舟之次吏白廳櫃公曰尋常既有此
例須有文牘吏齎案至俾舁櫃於舟載之而去
康倬字為章元祐名將識之子少日不拘細行游京師
生計蕩析遂偶一娼始來即詭其姓名曰李宣德情
意既洽為章誑以偕老之計娼槖中所蓄甚富分其
半以給姥指天誓日不相棄背買舟出都門㳂汴行
纔數里相與登岸小酌旗亭伺娼之醉為章解纜亟
發娼拗怒戟手於河滸為章弗顧也娼既為其所紿
倉皇還家後數年為章再到京師過其門娼母子即
呼街卒錄之為章略無憚色時李孝夀尹開封威令
凜然既至府為章自言平時未嘗至都下無由識此
曹恐有邈相肖者願試詢之尹以問娼娼曰宣德郎
李某也為章遽云已即右班殿直康倬也尹曰誠倬
也取文書來為章探懷中取吏部告示文字以呈之
尹撫案大怒杖娼之母子令衆通衢慰勞為章而遣
之為章自此折節讀書易文資有名於世後來事浸
露孝夀聞之嘗以語人曰僕為京兆而康為章能作
此竒事可謂大膽矣與之其子也
建康緝捕使臣湯某者於儕輩中著能聲蓋羣盜巨擘
也一日有少年衣裳楚楚背負小笈投湯自通為鄯
沙王小官人趨前致拜湯亦素知其名因使小憩辭
曰觀察在此不敢留只今往和州擬假一力負裝至
東陽鎮問渡湯疑有它遂擇其徒狙黠者偕往俾偵
伺之自離城闉遇肆輒飲已而大吐幾不能步同行
者左負笈右扶醉人殊倦甚恚曰湯觀察以其為好
手不過一酒徒耳凡七十里扺鎮委頓投床終夕索
水喧呶不少休黎明有騎馬扣門者乃湯也密叩同
行已悉在途及至邸沉醟狀亟造卧所少年聞湯來
則亦扶頭強披衣問故湯謾以他語對之少年笑曰
得非疑某沿途有作過否因指同行為証且曰雖然
尚有他故願效區區之力湯囁嚅久之曰不敢相欺
實以夜來有酒樓失銀器數百兩總所移文制司立
限購捕嚴甚少違則受重譴束手無措用是急冐求
策耳少年微笑曰若然則關係甚大恐妖異所為非
人力能措手惟有哀祈所事香火或可徼神物之庇
湯哂其醉中語誕荒不復詰力邀同還扺家謾用其
說禱之聖堂則所失器物皆燦然横陳供牀矣湯始
大驚以為神方欲出謝之則其人已去盜亦有道其
是之謂乎
王舒王吳夫人好潔成疾舒王至性任率每不相合自
江寧乞歸私第有官藤床吴假用未還郡吏來索左
右莫敢言舒王一日跣而登床偃卧良久吳望見即
命送還
節序交賀之禮不能親至者每以束刺僉名於上使僕
遍投之俗以為常劉貢父為館職節日同舍有令從
者以書筒盛門狀徧散於人家貢父知之乃呼所遣
人坐於别室犒以酒肴因取書筒視之凡與貢父一
面之舊者盡易以已門狀其人既飲食再三致謝徧
走巷陌實為貢父投刺而主人之刺遂不得逹癸辛
雜識載吳四丈事亦同然𩔖說載陶榖易刺之事正
與此相𩔖恐二公效之為戲耳
張鄧公當國有遺其子友直珠冠者使者不能徑通劉
相沆謂曰我識學士為汝通之因以歸破其書别錄
一通用已圖書印之留其真本又於珠冠之角小書
已名乃復封題如故以授使者使自通之他日以語
友直友直大驚劉時權三司判官尋即真俄知制誥
苗劉之亂勤王兵向闕朱忠靖勝非從中調護六龍反
正有詔以二凶為淮南兩路制置使令將部曲之任
時正彦有挾乘輿南走之謀𫝊不從朝廷微聞而憂
之幸其速去其屬張逵為畫計使請鐵劵既朝辭遂
造堂袖劄以懇忠靖曰上多二君忠義此必不吝顧
吏取筆判奏行給賜令所屬詳檢故事如法製造不
得稽滯二凶大喜是夕遂引遁無復譁者時建炎三
年四月己酉也明日昧爽將朝郎官𫝊宿扣漏院白
急速事命延之入傳曰昨得堂帖給賜二將鐵劵此
非常之典今可行乎忠靖取所持帖偕執政秉燭同
閱忽顧問曰檢詳故事曾檢得否曰無可檢又問如
法製造其法如何曰不知又問曰如此可給乎執政
皆笑𫝊亦笑曰得之矣遂退後𫝊論功遷一官
靖康之亂柔福帝姬隨北狩建炎四年有女子詣闕稱
為柔福自北潜歸詔遣老宫人視之其貌良是問宫
禁舊事略能言彷彿但以足長大疑之女子顰蹙曰
金人驅逐如牛羊跣行萬里寧復故態哉上惻然不
疑即詔入宫授福國長公主下降高世榮汪龍溪行
制詞云彭城方急魯元嘗困於面馳江左既興益夀
宜充於禁臠資粧一萬八千緡紹興十二年顯仁太
后回鑾言柔福死沙漠久矣始執付詔獄訊狀乃一
女巫也嘗遇一宫婢謂之曰子貌甚𩔖柔福因告以
宫掖秘事教之為詐遂伏誅前後請給賜賚計四十
七萬九千緡古今事未嘗無對成方遂遇雋不疑故
其詐不行此女巫若非顯仁之歸富貴終身矣
紹興間一郎官疎蕩不檢一朝士與之善朝士家有數
妓客至必出以侑酒即官者與一妓私相悦慕而未
得間一日郎官折簡寄妓與為私約朝士適見之妓
不敢𨼆具言其故朝士曰然則非爾之過當為爾輩
一笑資姑答簡與之期以來夕密會於西廂且云主
人適有故之城外越日乃歸此機不可失郎官得簡
喜不自勝如期赴之妓已先待於會所引入屏後曲
房妓先登榻垂幔命郎官解衣而登暨前褰幔則妓
已自榻後潛去朝士者方偃卧榻上瞠目視之即官
臝露惶遽欲走則門已閉朝士謾為好辭謔之曰與
公厚善何為如此妓女鄙陋不足奉君子之歡已遣
歸矣惟公勿訝徐起復曰某家使令稍衆不略相懲
彼將觀望無所畏憚乃呼羣僕掖之於柱以巨竹挺
撻之二十流血及髁呼服謝罪復謂曰與公素善故
不欲聞官薄示庭訓亦不泄於他人也乃遣出亦不
與衣其人狼狽遁還明日朝路亦復相見如故云
紹興中劉光世在淮西軍無紀律張魏公為都督奏罷
之命參謀吕祉往廬州節制光世頗得軍心祉儒者
不知變䋲束頓嚴諸軍忿怨統制酈瓊率衆縳祉渡
淮歸劉豫魏公方宴僚佐報忽至滿座失色公意氣
如常徐曰此有說苐恐事泄耳因樂飲至夜分乃為
蠟書遣死士持遺瓊言事可成成之不可速全軍以
歸金人得書疑瓊分隸其衆困苦之邊賴以安南軒
言符離之役諸軍皆潰惟存帳下千人某終夕徬徨
而先君方熟寢鼻息如雷
何氏備史云張魏公素輕銳喜功好合虛譽專以
金帛官爵相牢籠無所靳惜士之貪利嗜進者爭
趨之厥嗣南軒復以道學倡父子為當時宗主在
朝通要竝出其門悉自詭為君子舉世無敢訾貶
者淮西酈瓊之叛公論沸騰言路不得已遂疏其
罪既而併逐言者於外及符離軍潰國家數十年
所積資械蕩棄無餘方且甘寢宴然稱是心學然
當萬衆崩解時一人心法遽能收拾否大扺一時
黨佞成風掩惡掩美亦何可盡言也
紹興間有代北人衛校尉者從襄漢來時楊和王為殿
前帥曩在行伍中與結義為兄弟首往投謁楊一見
驩如平生仍事以兄禮且令夫人出拜復招飲於堂
欵曲&KR0907;勤而不問其所向兩日後忽浸疎之來則見
於外室衛雅意以為楊方得路志在一官故百舍間
關赴之至是大失望栖泊過半年疑為人所嫉譛乃
告辭又不得通或教使伺其入朝回遮道陳狀楊亦
略不與語判狀尾云執就常州于本府某莊内支錢
一百貫衛愈不樂念已無可奈何倘得錢尚可治歸
裝而一身從北來何由訪楊莊所在正徬徨旋邸遇
一客自云是程副將謂之曰無庸憂吾將往常潤當
陪君往奉為取之既得錢相從累日情好無間遂密
語之曰吾實欲游中原君能扶我偕往否衛欣然許
之迤邐抵長安入河東以至代郡倩衛買田我欲作
一窟于此衛使牙儈為尋置無何得膏腴千畝衛治
具待程程亦報席久之乃言曰吾本無意於斯此行
盡出楊相公處分初慮公貪小利輕捨鄉里當今兵
革不用非展奮功名之秋故遣我相追隨為辦生計
所買良田已悉作衛氏名敬以相付於是悉取契劵
付之厥值萬緡黯然而别其事甚𩔖蘇秦舍人之資
給張儀也
和王第六女性極賢淑適向子豐居於霅未有所
育王甚念之一日向妾得男楊氏使秘之以為己
出且亟報王王喜甚即請告命輕舟往視之向氏
聞王來窘甚無策以泥其行時王以保寧昭慶兩
鎮領殿巖於湖為本鎮乃使人諷郡將往迓之竝
屬&KR1060;鞬伺於界首王初以人不知其來及聞官吏
郊迎深恐勞煩生事遂中道而返因厚以金繒花
果遺其女且撥吳門良田千畝以為粥米故向氏
有崑山粥米莊云
殿帥楊存中有所親愛吏平居賜予無算一旦無故怒
而逐之吏莫知得罪之由泣拜辭去存中曰無事莫
來見我吏悟其意歸以厚貲俾其子入臺中為吏居
無何御史欲論存中乾沒軍中糞錢十萬餘其子聞
知告其父其父奔告存中存中即具劄奏言軍中有
糞錢若干椿管某處惟朝廷所用不數日御史果以
為言高宗出存中劄示之御史坐妄言被黜而存中
之眷日隆逐吏亦兵法之餘智也
秦檜當國京下忽闕見錢市間頗皇皇忽一日秦相呼
一鑷工櫛髮以五千當二錢犒之諭曰此錢數日有
旨不使可早使也鑷工遂與外人言之不三日京下
現錢頓出一云民間以乏現鏹告貨壅莫售曰囂而
爭京尹曹泳以白檜檜笑曰易耳即席命召文思院
官未至趨者絡繹奔而來亟諭之曰適得旨欲變錢
法煩公依舊夾錫樣鑄一緡將以進入盡廢現鏹不
用約以翼午畢事院官唯而退夜呼工鞲液將以及
期富家聞之大窘盡輦宿藏爭取金粟物價大昂泉
溢於市既而樣上省寂無所聞矣都堂左揆閣前有
榴每著實檜默數焉忽亡其二不之問一日將排馬
忽顧謂左右取斧伐樹有親吏在傍倉卒對曰實甚
佳去之可惜檜反顧曰汝盗吾榴吏叩頭服
文彦博知永興軍舍人母湜鄠人也上言陜西鐵
錢不便於民乞一切廢之朝廷雖不從其鄉人多
知之市以鐵錢買物者不肯受長安為之亂民多
閉肆僚屬請禁之彦博曰如此是愈使擾也召絲
絹行人出其家縑帛數百疋使賣之曰納其直盡
以鐵錢勿以銅錢也於是衆曉然知鐵錢不廢市
肆遂安
秦會之當國四方饋遺日至方務德帥廣東為蠟炬以
衆香實其中𨕖駛卒持詣相府厚遺主藏吏期必達
吏使候命一日宴客吏白燭盡適廣東方經略送燭
一&KR2350;未敢啓命取用之俄而異香滿座察之則自燭
中出也亟命藏其餘枚數之適得四十九呼來卒問
故曰經略專造此燭供獻僅五十條既成恐不佳試
爇其一不敢以他燭充數秦大喜以為奉已之專待
方益厚鄭仲為蜀宣撫格天閣畢工鄭書適至遺錦
地衣一鋪秦命鋪閣上廣狹無尺寸差秦默然不樂
鄭竟失志
秦檜之夫人嘗入禁中顯仁太后言近日子魚大
者絶少夫人對曰妾家有之當以百尾進歸告檜
檜咎其失言與其館客謀進青魚百尾顯仁撫掌
笑曰我道這婆子村果然蓋青魚似子魚而非特
差大爾檜之奸蓋有鑒於劉宋彭城王義康東府
進柑大於供御故事耳
秦檜自遭施全狙刺之後常獨處一閣雖奴僕非命不
敢輒入季年違豫三衙楊存中成閔趙密往問疾召
入室中欵語久之言及近日表勲酒頗佳表勲乃賜
酒名也各贈兩器皆降階謝復坐顧無僕使自携出
室此亦寓駕馭之意
葛天民字無懷初為僧名義銛號朴翁後返初服居西
湖上交游皆名勝士有二侍姬一名如夢一名如幻
一日天大寒方擁爐煎茶忽有皂衣闖戶將大璫張
知省之命即水張太尉也招之至總宜園清坐高談
竟日雪甚寒劇且腹餒甚張初不言相招乃似葛自
來相訪惟茶話不設杯酌延論至晚一揖而别天民
大恚步歸悔為皂衣紿辱抵家見庭戶間羅列筐篚
布囊楮帛薪炭米酒殽品以至香藥適用之物充牣
於前蓋此璫欲餽是物故先戲之使怒而復喜耳
華亭金山廟瀕海乃漢霍將軍祠相𫝊云當錢武肅霸
吴越時嘗以隂兵致助故崇建靈宫淳熙末縣人因
時節競集一巫方焚香啓祝唱說福沴錢寺正家幹
沈暉者獨不生信心語謔玩侮所善交相勸止恐其
掇禍巫宣言詈責甚苦暉正與爭辨俄踉蹌仆地涎
流於外若厥暈然從僕奔告其家妻子來視拜巫乞
命巫曰悔謝不早神已盛怒既執錄精魂付北鄷死
在頃刻不可救矣妻子徬徨無計但拊屍泣守暉忽
奮身起旁人驚散謂強魂所驅沈笑曰我故戲諸人
耳初無所覩也巫悚然潛遁闔廟之人亦捨去
京師閭閻多信女巫有武人陳五者厭其家崇信之篤
莫能治一日含青李於腮紿家人瘡腫痛甚不食而
卧者竟日其妻妾憂甚召女巫治之巫降謂五所患
是名疔瘡以其素不敬神神不與救家人羅拜懇祈
然後許之五佯作呻吟甚急語家人云必得神師入
視救我可也巫入按視五乃從容吐青李視之捽巫
批其頰而出之門外自是家人無信崇者
韓彦古字子師詭譎任數處性不常尹京日范仲西叔
為諫議大夫阜陵眷之大用有日矣范素惡韓將奏
黜之語頗泄韓窘甚思所以中之范門清峻無間可
入乃以白玉為小合滿貯大北珠緘封於大合中厚
賂鈴下老兵使因間通之范大怒叱使持去時有所
愛妾在旁怪其奩大而輕試啓觀之則見玉合益怪
之方復取視玉滑而珠圓分迸四出失手墮地合既
碎益不可收拾范見而益怒自起捽妾之冠而氣中
仆地竟不起其無狀至此李仁甫燾亦惡其為人弗
與交請謁嘗瞰其亾一日知其出往見之則實未嘗
出也既見韓延入書室而請曰平日欲一攀屈而不
能今幸見臨姑解衣盤礴可也仁甫辭再三不𫉬遂
為強留室有二厨貯書牙籖黃袱扄護甚嚴仁甫問
此為何書答曰先人在軍中日得於北方蓋本朝野
史編年成書者是時仁甫方修此編既成有詔臨安
給筆札就其家繕錄以進而卷帙浩博未見端緒彦
古嘗欲略觀不可得至是仁甫聞其言亟欲得見之
則曰家所秘藏將即進呈不可他示也李益窘再四
致禱乃曰且為某飲酒續當以呈李於是為盡量每
杯行輒請至酒罷笑謂仁甫曰前言戲之耳此即公
所著長編也已為用佳紙作副本裝治就以奉納便
可進御矣李視之信然蓋隂戒書吏傳錄每一板酬
千錢吏畏其威利其償輒先錄送韓所故李未成帙
而韓已得全書矣仁甫雖憤媿不平而亦幸蒙其成
竟用以進其怙富玩世狡猾每若此
寧宗恭淑皇后崩中宫未有所屬楊貴妃與曹美人俱
有寵韓侂胄見妃任權術忌之而曹性柔順勸帝立
曹妃性復機警各設席以邀羊車欲決此舉二閣皆
同日楊固遜曹使朝而已候於夜曹不悟逮旰酒甫
一再行曹未及有請則楊已奏肅帝輦矣上遂起至
楊所則得從容且留寢故能䑛筆展紙以請奎章上
醉即書貴妃楊氏可立為皇后付外施行而長秋復
進筆乞又書其一付其兄次山逮曉雙出之中貴所
受者未至省而次山已持御筆自白廟堂矣蓋后慮
韓匿上批事或中變故兩行之使不可遏耳
楊后會稽人其母張氏舊隸德夀樂部誕后東朝
禁中自是養於宫中既久新樂純熟所生母還民
間后在楊才人位下以琵琶隸慈福宫舉動當太
后意寧宗朝長信宫悦之後憲聖以賜寧宗進位
為婕妤后醜其母家會有楊次山者亦會稽人后
自謂其兄也遂姓楊氏
宋稗𩔖鈔卷十六
