宋稗𩔖鈔卷十
常熟潘永因編
雅量第十七
郭進有材略屢立戰功治第新成聚族人賓客落之下
至土木之工畢預乃設諸工之席於東廡羣子之席
於西廡人或曰諸子安可與工徒齒進指諸工曰此
造宅者指其子曰此賣宅者賣宅者固宜坐造宅者
下進殁未幾果為他人所有
錢武肅王初有國將築宫望氣者言因故府大之
不過百年填西湖之半可得千年武肅笑曰世有
千年而中不出真主者乎柰何困吾民為遂弗改
吕文穆公蒙正不記人過初參政事入朝堂有朝士於
簾内指之曰此子亦參政耶文穆佯為不聞而過同
列令詰其官位姓名文穆遽止之朝罷同列猶不能
平悔不窮問文穆曰若一知其姓名則終身不復能
忘固不如弗知也時人服其量
李文靖公沆秉鈞日所居陋巷廳事無重門頽垣敗壁
不以屑慮堂前藥欄壞夫人戒守舍者弗葺以試公
公經月終不言夫人以語公公笑謂其弟維曰内典
以此世界為缺䧟安得圓滿如意人生朝暮不保豈
可以此動吾念哉
王文正公旦局量寬厚人未嘗見其怒飲食有不精潔
者但不食而已家人欲試其量以少埃墨投羹中公
惟噉飯而已問其何以不食羹曰我偶不喜肉一日
又墨其飯公視之曰吾今日不喜飯可具粥其子弟
愬於公曰庖肉為饔人所私食肉不飽乞治之公曰
汝輩人料肉幾何曰一觔今但得半其半為饔人所
廀公曰盡一觔可得飽乎曰盡一觔固當飽曰此後
人料一觔半可也嘗宅門壞柱撤厔新之暫於廊廡
下啟一門以出入公至側門低據鞍俯伏而過都不
問畢復行正門亦不問有控馬卒歲滿辭公問汝控
馬幾時曰五年矣公曰吾不省有汝既去復呼回曰
汝乃某人乎於是厚賜之乃是逐日控馬但見背未
嘗見其面因去見其背方省也昔孫叔敖乘馬三年
不知牝牡其公之謂乎
王沂公狀元及第還青州故郡府帥聞其歸乃命父老
倡樂迎於郊公乃易服乘小駟由他門入遽謁守守
驚曰聞君來已遣人奉迎門司未報君至何為抵此
王曰不才幸忝科第豈敢煩郡守父老致迓是重其
過也故變姓名誑迎者與門司而上謁守嘆曰君真
所謂狀元矣遂卜其遠大
章郇公作三府日寒食與丁晉公博丁負翼日封置所
負銀數百兩歸公明年寒食復博而公負丁督索甚
急公即出舊物以償之而封緘塵已昏垢丁服其氣
局之大如此
丁晉公謂至朱崖作詩曰且作白衣菩薩觀海邊孤絶
寶陀山作青衿集皆為一字題寄歸西洛又作天香
𫝊叙海南諸香及以州郡配古人姓名著詠百餘篇
蓋未嘗一日廢筆硯也後移道州旋以秘書監致仕
許於光州居住流落貶竄十五年髭鬢無斑白者人
服其量在光州日四方親知皆會至食不足轉運使
表聞有旨給東京房錢一萬貫為其子珙數月呼博
而盡臨終前半月已不食但焚香危坐默誦佛書以
沉水煎汁時呷少許啟手足之際神識不亂正衣冠
奄然而逝其能榮辱兩忘大變不懼當時稱為異人
向常之敏中拜右揆宣麻日李昌武在翰林上謂之曰
朕自即位以來未嘗除僕射今日有此殊命敏中應
甚喜門下賀客必多卿往觀之明日却對來勿言朕
意也向歸昌武往侯見門闌悄無人昌武徑入見之
徐賀曰今日聞降麻士大夫莫不歡慰朝野相慶公
但唯唯又言自上即位未嘗降端揆此非常之命自
非勲德隆重眷倚殊越何以有此公復唯唯終未測
其意又歷陳前代為僕射者勲勞德業之盛禮命之
重公亦唯唯卒無一言既退復使人至庖厨中問今
日有無親戚賓客飲食宴會亦寂無一人明日昌武
具以所見對上笑曰向敏中大耐官職(李宗諤字昌武文正公昉)
(之子)
吕晦叔公著平章軍國時門下因語次或曰嘉問
敗壞家法可惜公不答客愧而退一客少留曰司
空尚能容吕惠卿何况族黨此人妄意迎合可惡
也公又不答既歸子弟請問二客之言何如公亦
不答(嘉問字望之常竊其從祖公弼論新法奏稿以示安石公弼遂斥於外吕氏號為家賊)
吕文靖生四子公弼公著公奭公孺皆穎異其少時文
靖與其夫人語四子他日皆顯重但未知誰作宰相吾
將驗之他日四子居外夫人使小鬟擎四寶器貯茶
而往教令至門故跌而碎之三子皆失聲或走歸告
夫人獨公著凝然不動文靖謂夫人曰此兒必作相
元祐中果大拜(吕彛簡字坦夫夀州人封許國公謚文靖)
吕文懿公初辭相位歸故里海内仰之如泰山北斗有
一鄉人醉而詈之吕公不動語其僕曰醉者勿與較
也閉門謝之逾年其人犯死刑入獄吕始悔之曰使
當時稍與計較送公家責治可以小懲而大誡吾當
時只欲存心於厚不謂養成其惡䧟人於大辟也
吕元膺為東都留守嘗與處士對碁次有文簿堆擁元
膺方秉筆閱覽碁侣謂吕必不顧局矣因私易一子
以自勝吕已窺之而碁侣不悟翼日吕請碁處士他
適以束帛贐之内外人莫測碁者亦不安如是十年
許吕寢疾將亟子姪列前吕曰游處交友爾軰宜精
擇吾為東都留守有一棋者云云吾以他事俾去易
一著棋子亦未足介意但心跡可畏亟言之即慮其
憂懾終不言又恐汝軰滅裂於知聞言畢長逝
仁宗久病廢朝一日康復思見執政坐便殿促召二府
吕許公聞命移刻方赴召比至中使數促公同列亦
贊公速行公愈緩步既見上曰久病方平喜與公等
相見何遲遲其來公從容奏曰陛下不豫中外頗憂
一旦聞怱召近臣臣等若奔馳以進慮人驚動爾上
以為得輔臣體
歐陽公於修唐書最後至局專任紀志而已列傳則宋尚
書祁所修也朝廷以一書出兩手體不能一遂詔公看
詳列傳令刪革為一體公雖受命退而嘆曰宋公於我為
前軰且人所見多不同豈可悉如已意於是一無所易及
書成奏御御史白舊例修書只列局中官高者一人姓名
而公官高宜書公曰宋公於列傳亦功深者為日且久豈
可掩而奪其功乎於是紀志書公姓名列𫝊書宋姓名宋
公聞而喜曰自古文人不相讓而好相陵此事前所未聞也
富鄭公致政歸西都嘗著布直裰跨驢出郊逢水南廵
檢威儀呵引甚盛前卒呵騎者下公舉鞭促驢卒聲
愈厲又唱言不肯下驢請官位公舉鞭稱名曰弼卒
不曉所謂白其將曰前有一人騎驢衝節請官位不
得口稱弼弼將方悟曰乃相公也下馬伏謁道左其
候贊曰水南巡檢唱喏公舉鞕去又杜祁公以宫師
致仕南都時新榜一巍峩者出倅巨藩道由應天太
師王資政舉正以其少年高科方得意於時盡假以
牙兵寶轡旌鉞導從呵擁特盛祁公遇於通衢無他
路可避乘欵叚裘帽暗弊二老卒歛馬側立於傍舉
䄂障面新貴人頗訝其立馬而避問從者曰誰乎對
曰太師相公
退傅張鄧公士遜晚春乘安轝出南薰繚繞都城游金
明抵暮詣宜秋門而入閽兵捧門牌請官位退𫝊止
書一闋於牌云閒游靈沼送春回關吏何須苦見猜
八十衰翁無品秩昔曾三到鳳池來
范忠宣謫永州公夫人在患難中每遇不如意事則罵
章惇曰枉䧟正人使我至此公每為一笑舟行過橘
洲大風雨中船破僅得登岸公令正平持蓋自負夫
人以登燎衣民舍稍蘇公顧曰船破豈亦章惇所為
耶其在永州閉門獨處人稀識面客苦欲見者或出
則問寒暄而已家僮掃榻具枕揖客解𢃄對卧良久
鼻息如雷霆客自度未起亦熟睡睡覺常及暮乃去
(范正平字子彝忠宣次子)
范忠宣云或相勉以攝生之理不知人非久在世之物
假如丁令威千歲化鶴歸鄉見城郭人民皆非則獨
存亦何足樂
楊尚書玢致仕歸長安舊居多為鄰人侵占子弟欲詣
府訴其事以狀白公公批紙尾云四鄰侵我我從伊
畢竟須思未有時試上含元殿基望秋風秋草正離
離子弟不敢復言
鑒識
李文正公昉為相有求差遣見其人材可取必正色拒
之已而擢用或不足收用必和顔温語待之子弟或
問其故公曰用賢人主之事我若受其請是市私恩
也故峻絶之使恩歸於上若其不用既失所望又無
善辭此取怨之道也公嘗期王旦為相自小官薦進
之公病召旦勉以自愛既退謂其子弟曰此人後日
必為太平宰相然東封西祀亦不能救也
劉宋王弘自領選及當朝總錄將加榮爵於人者
每先呵責譴辱之然後施行若美相盻接語欣懽
者必無所諧人問其故答曰王爵既加於人又相
撫勞便成與主分功此所謂姦以事君者也若求
者絶官叙之分既無以為惠又不微借顔色即大
成怨府亦鄙薄所不任問者悦服
真宗朝李文靖沆王文正旦同時執政四方奏報祥瑞
沆故滅裂之如有災異則再三疏陳以為失德所招
上意不懌旦退謂沆曰相公何苦違戾如此似非將
順之美沆曰自古太平天子志氣侈盛非事四譯則
躭酒色或崇釋老不過以此數事自敗今上富於春
秋須常以不如意事裁挫之使心不驕則可為持盈
守成之主沆老矣公他日當見之旦猶不以為然至
晚年東封西祀禮無不講時沆已薨旦繪像事之每
胸中欝欝則摩腹環行曰文靖文靖蓋服其明識也
曹瑋久在秦州屢章乞代王旦薦李及衆疑及雖謹厚
有行檢非守邊才韓億以告旦旦不答及至秦州將
吏亦心輕之會有戌卒白晝掣婦人銀釵於市吏執
以聞及方坐觀書召前略加詰問其人服罪及不復
下吏亟命斬之復觀書如故將吏皆驚服不日聲譽
達京師億聞之見旦道其事且稱旦知人之明旦笑
曰戍卒為亂主將斬之此常事何足異旦之用及非
為此也夫以曹瑋知秦州十年羌人讋服瑋處邊事
已盡宜矣使他人往必矜其聦明多所變置敗瑋之
成績所以用及者但以及重厚必能謹守瑋之規模
而已億益歎公之識度
寇萊公始與丁晉公善嘗薦其才於李文靖屢矣而終
未用一日萊公語文靖曰凖屢言丁謂之才而相公
終不用豈其才不足用耶抑鄙言不足聽耶文靖曰
斯人才則才矣顧可使之在人上乎萊公曰如謂者
相公終能抑之使在人下乎文靖曰他日後悔當思
吾言也晚年權寵相軋交至傾奪始服文靖先識
唐待制肅先與丁晉公為友後居水櫃街宅正相對丁
將有弼諧之命唐遷居州北或問其故唐曰謂之入
則大拜數與往還事涉依附經旬不見情必猜疑故避之
耳後晉公南遷唐曰丁之才術李贊皇之流動多而
静少任智而鮮仁可以佐三事但不可冡百官耳王
魏公與楊文公品量人物楊曰丁謂果何如公曰才
則才矣語道未可他日在上位使有德助之庶保終
吉若獨當權必為身累後丁果被流竄
章得象為職方知洪州罷歸丁晉公與楊文公博召數
人皆不至丁以為二人博無歡楊曰有章職方者善
博可召之既至丁不勝輸銀器數百章無喜色亦不
辭他日又博章輸銀器數百亦無吝色丁嘉其有度
援引以至清顯嘗云章公他日必為公台
王沂公曾初就殿試已有盛名李文靖公沆為相適求
壻語其夫人曰吾得壻矣乃舉公姓名曰此人今次
不第後亦當為公輔是時吕文穆公家亦求姻於沂
公公聞文靖言曰李公知我遂從李氏唱名果在第
一晏元獻嘗屬范文正擇壻久之文正言有二人其
一冨高一張為善元獻曰二人孰優文正曰冨修謹
張疎俊冨君器業尤遠大遂納冨即鄭公也時猶未
改名以宰相得宰相衣冠以為盛事為善亦安道舊
名
盛文肅公度為尚書右丞知揚州簡重少所許可時夏
有章自建州司戶參軍授鄭州推官過揚州文肅驟
稱其才雅置酒召之有章荷其意為一詩謝别公先
得詩不發封即還之謝不見有章殊不意往見通判
刁繹具言所以繹疑將命者有忤詣公問故公曰無
他也吾始見其氣韻清秀謂必遠器今封詩乃自稱
新圃田從事得一幕官遂爾輕脱君但觀之必止於
此官志已滿矣明年除館閣坐舊事寢奪改差國子
監主簿仍帶鄭州推未幾卒於京師
景德中契丹南牧真宗用寇萊公計使供奉官曹利用
議和許歲遺銀絹三十萬疋兩利用之行也面請所
遺之數上曰必不得已雖百萬亦可及還上在帷宫
方進食未之見使内侍問所遺利用曰此機事當面
奏上復使問之曰姑言其略利用終不肯言而以三
指加頰内侍入白三指加頰豈非三百萬乎上失聲
曰太多既而曰姑了事亦可耳帷宫淺泊利用具聞
其語既對上亟問之利用再三稱罪曰臣許之銀絹
過多上曰幾何曰三十萬上不覺喜甚由此利用被
賞尤厚然當時朝論皆以三十萬為過多惟宰相畢
士安曰不如此契丹所願不滿和事恐不能久衆未
以為然也然自景德至元祐將百年自古漢蕃和好
所未嘗有畢公之言得之矣
鞠詠為進士以文受知於王公化基及王公知杭州詠
擢第釋褐為大理評事知杭州仁和縣將之官先以
書及所作文寄王公以謝平昔奬進今復為屬吏得
以文字相樂之意王公不答及至任略不加禮課其
職事甚急鞠大失望於是不復冀其相知而專修吏
幹矣其後王公入為參知政事首以詠薦人或問其
故答曰鞠詠之才不患不達所憂者氣峻而驕我故
抑之以成其德耳詠聞之始以王公為真相知也
張忠定公詠知通進銀臺司并州有軍校笞他部卒至
死獄具奏上法官謂非所部當如凡人公執奏之曰
并接西羌屯兵數十萬一旦因一卒抵校死卒有輕
所部之心不如杖遣之於權宜為便上如法官議不
數日并卒有怨本校白晝五六軰提刀趨喧爭前刺
校胸狼藉戶下遂竄去朝廷方以公所執為是一云
公在銀臺時張永德為并代帥小校犯法杖之而死
有詔按罪公封還詔書曰永德方被邊寄若責一小
校遂摧辱之臣恐帥體輕而小人慢上矣不納既而
果有營卒脅刺其大校者上始寤公言面加慰勞
張尚書乖崖鎮蜀時承旨彭公乘始冠欲持所業為贄
求文鑒大師為之先容鑒曰請君遇旌麾游寺日具
襴鞹與文候之老僧先為持文奉呈果稱愛方可出
拜蓋八座之性靡測一日果來鑒以彭文呈之公默
覽殆遍無一語褒貶擲之於地彭公大沮後將赴闕
臨岐託鑒召彭至語之曰向示盛編心極愛嘆不欲
形言者子方少年若老夫以一語奬借必凌忽自惰
故擲地以奉激他日子之官亦不减老夫而益清近
留鐵緡鈔二伯道為縑緗之助勉之後果盡然
趙清獻帥蜀日有妓戴杏花公喜之戲謂曰頭上杏花
真可幸妓應聲曰枝頭梅子豈無媒趙益感之謂直
宿老兵曰汝識某妓所居乎曰識之曰為我呼來去
已二鼔不至復令人速之旋又令止老兵忽自幕後
出公怪問之兵曰某度相公不過一箇時辰此念息
矣雖承命實未嘗往也
李久則嘗宴軍而甲仗庫火允則作樂飲酒不輟少頃
火熄密遣吏持檄瀛州以茗籠運器甲不浹旬軍器
完足人無知者樞密院請劾不救火狀真宗曰允則
必有謂姑詰之對曰兵械所藏儆火甚嚴方宴而焚
必奸人所為若舍宴救火事當不測
景祐末西鄙用兵大將劉平死議者以宦官監軍主帥
不得專致平失利請罷諸帥監軍仁宗以問宰臣吕
文靖公公曰不必罷但擇謹厚者為之仁宗委公擇
之對曰臣待罪宰相不當與中貴私交何由知其賢
否願詔都知押斑保舉有不稱者與同罪仁宗從之
翊日都知叩頭乞罷監軍時嘉公有謀夫不動聲色
坐罷監軍哲人舉事固自不凡陳竇之禍皆由謀之
不足也是以君子立朝貴有智
慶歷中余靖歐陽修蔡襄王素為諫官時謂四諫四人
者力引石介而執政亦欲從之時范仲淹為參知政
事獨謂同列曰石介剛正天下所聞然性亦好為竒
異若使為諫官必以難行之事責人君以必行少拂
其意則引裾折檻叩頭流血無所不為矣主上雖冨
有春秋然無失德朝廷政事亦自修舉安用如此諫
官也諸公服其言而罷介專以徑直狂徼為務人多
畏其口或有薦於上謂介可為諫官者上曰此人若
為諫官恐其碎首玉階蓋疑其效劉栖楚也(余靖為人不事)
(修&KR0918;作諫官日因賜對面陳時方盛暑上入内云被一汗臭漢薰殺噴唾在吾面上)
寶元中趙元昊叛上問邊僃輔臣皆不能對明(鎬)樞密
四人皆罷王忠穆謫虢州翰林學士蘇公儀與忠穆
善出城見之忠穆謂公儀曰&KR0934;之此行前十年已有
人言之公儀曰必術士也忠穆曰非也昔時為三司
鹽鐵副使决獄囚至河北是時曹南院自陕西讁官
初起為定帥&KR0934;至定治事畢瑋謂&KR0934;曰决事已畢自
此當還明日欲少留有所言&KR0934;既愛其雄材又聞欲
有所言遂為之留明日具饌甚簡儉食罷屏左右曰
公滿面權骨不為樞輔即邊帥或謂公當為相則不
然也顧不十年必總樞柄此時西方當有警公宜預
講邊僃蒐閱人材不然無以應卒&KR0934;曰四境之事惟
公知之何以見教曹曰瑋實知之今當為公言瑋在
陕西日河西趙德明嘗使人以馬博易於中國怒其
息微欲殺之莫可諫止德明有一子方十餘歲極諫
不已曰以戰馬資鄰國已是失計今更以貨殺邊人
則誰肯為我用者瑋聞其言私念之曰此子欲用其
人矣聞其常往來牙市中瑋欲一識之屢使誘致之
不可得乃使善畫者圖其形容既至觀之真英物也
此子必為邊患計其時正在公秉政之日公其勉之
&KR0934;爾時殊未以為然今知其所畫乃元昊竟如其言
也
張鄧公士遜為殿中丞王城東一見厚遇之語必移時
王公素所厚惟楊大年公有一茶囊惟大年至則取
囊具茶他客莫與也公之子弟但聞取茶囊則知大
年至一日公命取茶囊羣子弟皆出窺大年及至乃
鄧公也一日公復命取茶囊又往窺之鄧公也子弟
乃問公張殿中者何人公待之如此公曰張有貴人
法不十年當據吾座後果如其言又文潞公為太常
博士通判兗州回謁吕許公公一見器之問潞公太
博曾在東魯必當别墨令取一丸墨頻揩磨之揖潞
公就觀此墨何如乃是欲從後相其背既而密語潞
公曰異日必大貴達即日擢為監察御史不十年入
相至七十九歲以太師致仕凡帶平章事三十七年
未嘗改易名位隆重福夀康寧近世未有其比
張芸叟云吕申公知人故多得於下僚家有茶羅
子一銀餙一金&KR0918;一棕欄方接賓索銀羅子常客也
金羅子禁近也棕欄則公輔必矣家人常排列於屏間
以候之
密雲龍茶極為甘馨黃秦晁張號蘇門四學士子
瞻待之厚每來必令侍妾朝雲取密雲龍一日又
命取密雲龍家人謂是四學士窺之乃廖正一明
略也
前軰名公鉅卿往往具知人之哲如馬尚書亮之於吕
許公陳恭公曾諫議致光之於晏元獻吕許公之於
文潞公夏英公之於龐穎公皆自布衣小官時即許
以元宰之貴不可一二數初非有袁李之術但眼力
高閱人多故耳史𫝊所載以為名談近世如史忠獻
彌遠趙忠肅方亦未易及忠獻當國日待族黨加嚴
猶子嵩之子申初官棗陽戶曹方需遠次適鄉里有
佃客邂逅致死者官府連逮急甚欲求援於忠獻而
莫能自通遂夤緣轉聞因得一見留飯終席不敢發
一語忽問何不赴棗陽以尚需次對忠獻曰可急行
當作書與退翁矣子申拜謝因及前事公曰吾已知
之苐之官勿慮也公平昔嚴毅少言遂謝而退少間
公元姬林夫人因扣之公曰勿輕此子異日當據我
榻也其後信然又趙葵南仲通判廬州日往謁公時
候見者數十人皆謝去獨召兩都司及趙延入小閣
會食且出兩金奩貯龍涎冰腦俾坐客隨意爇之次
至趙即舉二合盡投熾炭中香霧如雲左右皆失色
公亟索飯送客俾趙聽命客次人皆危之既而出劄
知滁州填現闕即命之任而信公平生功業實肇於
此焉又趙忠肅開閫西京日鄭忠定清之初任彝陵
教職首詣臺參鄭素癯瘁若不勝衣趙一見即異人
待之延入中堂出三子俾執弟子禮鄭跼蹐不自安
傍觀怪之即日免衙參等禮及行復命諸子餞之前
途且各出雲萍錄書之而去他日忠肅問諸子曰鄭
教何如長公答曰清固清矣恐寒薄耳公笑曰縱寒
不失為太平宰相後公疾革諸子侍側顧其長薿曰
汝讀書可喜然不過監司太守次語文仲范曰汝開
閫恐無結果三哥葵甚有福但不可作宰相耳時帳
前提舉官趙勝素與都統制扈再興不恊泣而言曰
萬一相公不諱勝必死於再興之手時京西施漕在
傍公笑謂施曰趙勝會做殿帥扈再興安能殺之其
後所言無一不驗
御史臺有閽吏隸臺中四十餘年事二十餘中丞矣頗
能道其事尤善評其優劣每聲喏之時以所執之挺
驗中丞之賢否賢則横其挺否則直其挺此語諠聞
凡為中丞者惟恐其挺之直也范諷為中丞聞望甚
峻閽吏每聲喏必横其挺一日范視事次閽吏報事
范視之其挺直矣范大驚立召問曰爾挺忽直豈覩
我之失耶吏初諱之苦問乃言曰昨日見中丞召客
親諭庖人以造食中丞指揮者數四庖人去又呼之
復丁寧教誡者數四大凡役人者受以法而觀其成
苟不如法有常刑矣何事喋喋之繁若使中丞宰天
下事皆欲如此喋喋不亦勞而可厭乎某心鄙之不
覺其挺之直也范大笑慚謝明日視之挺復横矣
唐世士大夫崇尚家法柳氏為冠公綽唱之仲郢
和之其餘名士亦各修整舊𫝊柳氏出一婢婢至
宿衞韓金吾家未成劵聞主翁於廳事上買綾自
以手取視之且與駔儈議價婢於窗隙見之因作
中風狀仆地其家怪問之婢云我正以此疾故出
柳宅也因出外舍問曰汝有此疾幾何時矣婢曰
不然我曾服事柳家郎君豈忍為此賣絹牙郎指
使耶其標韻如是
吕獻可待對於崇政殿時司馬溫公為翰林學士相遇
朝路溫公密問曰今日請對何所言獻可舉手曰䄂
中彈文乃新參也溫公愕然曰王介甫素有學行命
下之日衆皆喜於得人柰何論之獻可正色曰君實
亦為此言耶安石雖有時名好執偏見不通物情輕
信姦回喜人侫已聽其言則美施於用則疎若在侍
從猶或可容置諸宰輔必天下受其禍矣溫公又諭
之曰與公相知有所懷不敢不盡未見其不善之迹
遽論之不可獻可曰上新嗣位冨於春秋朝夕謀議
者二三執政爾苟非其人則敗國事此乃腹心之
疾治之惟恐不及顧可緩耶後安石變法人始服獻
可先見(吕誨字獻可正惠公端之孫其彈荆公文有云外示朴野中懷險詐學師孔孟術慕管商)
(等語)
張樂全守陳冨鄭公在毫社以不行新法謫知汝
州假道宛丘與樂全相見冨歎曰人果難知某三
次薦安石謂其才可大用不意今日乃如此樂全
曰自是彦國未識人方平昔年知舉辟為點檢試
卷官每向前來論事則滿院無一人可其意者自
是絶之至今無一字往還或薦宋莒公兄弟可大
用昭陵曰大者可小者每上殿則廷臣無一人是
者已而莒公果相景文終於翰長樂全與昭陵之
見同李待制在仁宗朝嘗為州縣官因邸吏報包
希仁拯拜參政或曰朝廷自此多事矣承之正色
曰包公無能為今知鄞縣王安石者眼多白甚似
王敦他日亂天下者必此人
元祐間東坡在禁林張無盡以書自言曰覺老近來見
解與往時不同若得一把茅蓋頭必能為公呵佛罵
祖蓋欲坡薦為臺諫也溫公頗有意用之嘗以問坡
坡云犢子雖俊可喜終敗人事不如求負重有力而
馴良服轅者使安行於八達之衢為不誤人也溫公
乃止
王荆公初見晏元獻元獻熟視無他語但云能容於物
物亦容矣荆公唯唯退而思之此語有所本或自為
之言識者謂荆公平日所短正在乎此何元獻遂知
其然耶
熙寧初王宣徽之子正甫字茂直監西京糧料院一日
約邵康節吳處厚王平甫共飯康節辭以疾明日茂
直來康節謂曰某之辭會有以吳處厚者好議論平
甫者介甫之弟介甫方執政行新法處厚每議刺之
平甫雖不甚主其兄若人面罵之則亦不堪矣此某
所以辭會也茂直歎曰先生料事之審如此昨處厚
席間毁介甫平甫作色欲列其事於府某解之甚苦
乃已嗚呼康節以道德尊一代平居出處一飯食之
間其慎如此
姚麟為殿帥王荆公當軸一日折簡召麟麟不即往荆
公因奏事白之裕陵裕陵詢之麟對曰臣職掌禁旅
宰相非是以片紙召臣臣不知其意故不敢擅往裕
陵是之又有語麟馭下過嚴者裕陵亦因事勵之麟
恐伏而對曰誠如聖訓然臣自行列蒙陛下拔擢使
掌衞兵於殿廷之間此豈臣當以私恩結下為身計耶
裕陵是之
熙寧中高麗入貢所經州縣悉要地圖所至皆造送山
川道路形勢險要無不備載至揚州牒州取地圖是
時丞相陳秀公守揚紿使者欲盡見兩浙所供圖倣
其規模供造及圖至都聚而焚之具以事聞
神宗升遐會程顥以檄至府留守韓康公之子宗師問
朝廷之事如何曰司馬君實吕晦叔作相矣又問果
作相當何如曰當與元豐大臣同若先分黨與他日
可憂韓曰何憂曰元豐大臣皆嗜利者使自變其已
甚害民之法則善矣不然衣冠之禍未艾也君實忠
直難與議晦叔解事恐力不足耳已而皆驗
建中初江公望為左司諫上言神考與元祐諸臣
非有斬祛射鈎之隙也先帝信仇人黜之陛下若
立元祐以為名必有元豐紹聖為之對有對則爭
興爭興則黨復立矣徽宗初欲革紹聖之弊以靖
國於是大開言路衆議以瑤華復位司馬光等叙
官為所當先陳瓘時在諫省獨以為幽廢母后追
貶故相彼皆立名以行非細故也今欲正復當先
辨明誣罔昭雪非辜誅責造意之人然後發詔以
禮行之庶無後患不宜欲速貽悔朝議以公論久
欝速欲取快人情遽施行之至崇寧間蔡京用事
悉改建中之政人皆服公遠識
元祐初政司馬光居政府凡王安石吕惠卿所建新法
剗革略盡至罷僱役復差役人情未協范純仁謂光
曰治道去其太甚可也差役一事尤當熟講而緩行
不然滋為民病願公虚心以延衆論不必謀自己謀
自己出則諂諛得乘間迎合矣設議或難回則可先行之一
路以觀其䆒竟光不從持之益堅純仁曰是使人不
得言耳若欲媚公以為容悦何如少年合安石以速
冨貴哉純仁素與光同志及臨事規正如此後紹述
之興果借此為詞
邵伯溫常論元祐紹聖之政曰公卿大夫當知國體以
蔡確之奸投之死地亦何足惜范忠宣知國體者也
故每欲薄確之罪時既不能用退而行確詞命然後
求去君子長者用心也劉摯梁燾王巖叟劉安世疾
惡太甚卒貽後日縉紳之禍可柰何
司馬溫公為相每詢士大夫私計足否人怪而問之公
曰倘衣食不足安肯為朝廷而輕去就耶内翰賈公
廷試第一往謝杜祁公公獨以生事有無為問賈退
謂祁公門下士曰黯以鄙文冠天下往謝公公不問
而獨問生事豈以黯為不足魁乎公聞而言曰凡人
無生事雖為顯官不能無俯仰依違今賈名列第一
則其學不問可知其為顯官亦不問可知衍獨懼其
生事不足以致進退皆為廩禄所拘管耳賈為之歎
服
杜正獻公有門生為縣令者公戒之曰子之材器一縣
令不足施然切當韜晦無露圭角不然無益於事徒
取禍耳門生曰公平生以直亮忠信取重天下今反
誨某以此何也公曰衍歷任多歷年久上為帝王所
知次為朝野所信故得以伸其志今子為縣令卷舒
休戚係之長吏長吏之賢者固不易得若不見
知子烏足以伸其志徒取禍耳予非欲子毁方瓦合
蓋欲求和於中也此言味做涉世語便是老鄉愿味
做用世語便是古大臣
國家與遼結歡兩國之誓敗盟者禍及九族宣和伐燕
之謀用其降人馬植之言由登萊航海以使於女真
約盡取遼地而分之子女玉帛歸女真土地歸本朝
時主其事者王黼也時論多以為不可宇文虚中在
西掖昌言開邊之非策論事亹亹數千言設喻以為
猶冨人有萬金之産與寒士為鄰欲肆吞并以廣其
居乃引外禦而與謀曰彼之所處汝居其半彼之所
畜汝得其全外禦從之寒士既亡雖有萬金之冨日
為切鄰外禦所窺欲一日高枕安卧其可得乎种師
道亦言今日之舉如寇入鄰家不能救又乘之分其
室也兩喻最為切當當事者既失之於女真復用之
於蒙古而社稷隨之矣宣和元年高麗國王病遣使
求醫上擇二良醫往歲餘方歸醫奏王館待甚勤謂
曰高麗小國世荷國恩不敢忘報聞天子用兵遼實
兄弟國苟存之猶足為中國扞邊女真乃強敵不可
交也願二醫歸告子早為之備用兵之失策雖高麗
亦知之天朝君臣其謀反出小裔下耶
承平時宰相入省必先以秤秤印匣而後開蔡元長秉
政一日印匣頗輕疑之搖撼無聲吏以白元長元長
曰不須啟封今日不用印復攜以歸私第翼日入省
秤之如常日開匣則印在焉或以詢元長曰是必省
吏有私用者偶倉卒未及入倘失措急索則不可復
得徒張皇耳蓋即裴晉公之事也
劉豫揭榜山東妄言御藥馮益遣人收買飛鴿因有不
遜語知泗州劉綱奏之張浚請斬益以釋謗趙鼎繼
奏曰益事誠曖昧然疑似間有關國體倘朝廷略不
加罰外議必謂陛下實嘗遣之有累聖德不若暫解
其職姑與外祠以釋衆惑上欣然出之浙東浚怒鼎
異已鼎曰自古欲去小人者急之則黨合而禍大緩
之則彼自相擠今益罪雖誅不足以快天下然群閹
恐人君手滑必力爭以薄其罪不若謫而遠之既不
傷上意彼見謫輕必不致力營求又幸其位必以次
窺進安肯容其入耶若力排之此軰側目吾等其黨
愈固而不破矣浚始嘆服
張浚與趙鼎同志輔治相得甚歡行且竝相史館
校勘喻樗獨曰二人宜且同在樞府他日趙退則
張繼之立事任人未甚相遠則氣脉長若同處相
位萬一不合而去則必更張是賢者自相悖戾矣
秦檜當國有假其書謁揚州守守覺其偽繳原書管押
其回檜見之即假其官資或問其故曰有膽敢假檜
書此必非常人若不以一官束之則鋌而走險矣
韓范不能用張元李昊遂奔西夏大為邊患檜此
舉勝韓范矣所謂下下人有上上智有人作韓魏
公書謁蔡君謨君謨雖疑之然士頗豪與之三千
因回書遣四兵送之并致果物於魏公客至京謁
公謝罪公徐曰君謨手叚小恐未足了公事夏太
尉在長安可往見之即為發書子弟疑謂包容已
足書可勿發公曰士能為我書又能動君謨其才
器不凡矣至關中夏竟官之
韓蘄王之夫人京口娼也嘗五更入府伺候賀朔忽於
廟柱下見一虎蹲卧鼻息齁齁然驚駭急走出不敢
言已而人至者衆復往視之乃一卒也因蹴之起問
其姓名為韓世忠心異之密告母謂此卒定非凡人
乃邀至家具酒食卜夜盡歡深相結納資以金帛約
為夫婦蘄王後立殊功為中興名將遂封兩國夫人
王嘗邀兀术於黃天蕩幾成擒矣一夕鑿河遁去夫
人抗䟽言世忠失機縱敵乞加罪責舉朝為之動色
其明智英偉如此
張循王罷兵就第一日秦丞相召見言有少事煩郡王
建康鎮江軍皆闕帥請薦其人張唯唯而退越日又
言之張辭以居閒巳久部曲悉離散無可薦者秦曰
教郡王薦翰林學士則難薦軍帥職也復何辭張不
得已乃以劉寶王權名上二人實嘗隸韓蘄王其遠
嫌杜患如此紹興中車駕幸張循王第過午尚欲從容
循王再三趨巨璫白上乞早早歸内皆莫測其所以
他日有叩之者答曰臣下豈不願天子欵留私第為
榮但幸秦太師府時未晡也即登輦聞者歎服其識
慮之高遠焉
張循王之兄保嘗怨循王不相援引循王曰今以錢十
萬緡卒五千付兄要使錢與人流轉不息兄能之乎
保默然久之曰不能循王曰宜弟之不敢輕相援引
也王嘗春日游後圃見一老卒卧日中王蹴之曰何
慵眠如是卒起聲喏對曰無事可做只得慵眠王曰
汝會做甚事對曰諸事薄曉如回易之𩔖亦粗能之
王曰汝能回易吾以萬緡相付何如對曰不足為也
王曰付汝五萬對曰亦不足王曰汝需幾何對曰不
能百萬亦五十萬乃可耳王壮之予五十萬恣其所
為其人乃造巨艦極麗市美女能歌舞音樂者百餘
人廣收綾錦竒玩珍羞佳果及黃白之器募紫衣吏
軒秀都雅若書司客將十數輩騶從百人樂飲逾月
忽飄然浮海去逾歲而歸珠犀香藥之外且多得駿
馬𫉬利殆十倍時諸將皆缺馬惟循王得此軍容獨
壯王大喜問其何以致此對曰到海外諸國稱大宋
回易使謁戎王餽以綾錦竒玩并招其貴人用事者
珍羞畢陳女樂迭奏皆其國中所未嘗暏其君臣大
悅遂以名馬易美女且為治舟載馬以犀珠香藥易
綾錦等物餽遺過當是以𫉬利如此王咨嗟褒賞賜
予優厚問能再往乎曰此戲也更往敗矣願仍為卒
退老園中(此卒頽然甘寢苔階花影之下而其胸中之智圓轉恢竒乃如此然以一弊衣老卒)
(慨然捐五十萬畀之使得從容盡其展布其意度之恢弘何如哉人謂循王在錢眼裏坐其然豈其然乎)
楊和王沂中閒居郊行遇一相押字者楊以所執杖書
地上作一畫相者再拜曰閣下何為微行至此宜自
愛重王愕然詰其所以相者曰土上一畫乃王字也
王笑批緡錢五百萬仍用常所押字命相者翼日詣
司帑司帑持劵熟視曰汝何人乃敢作王偽押來賺
物吾當執汝詣有司問罪相者具言本未至聲屈冀
動王聽王之司謁與司帑打合五千緡與之相者大
慟痛罵司帑而去異日乘間白王王怪問其故對曰
他今日說是王者來日又胡說增添則王之謗厚矣
且思王已開王社何所復用相王起撫其背曰爾說
得是即以予相者幾百萬旌之
趙衞公雄相孝宗一日奏事上從容語及鄭丙曰鄭丙
不曉事問他吳挺乃云小孩兒解甚的衞公曰以大
將比小兒丙誠不曉事然以臣管見挺雖有長亦有
所短上曰何故公曰為人細密警敏此其所長然敢
於欺君父及恃其險巧而愚弄士大夫此其所短但
朝廷用之不得其地耳上曰何謂不得其地公曰往
年恢復至德順中原父老簞食壺漿以迎王師者肩
摩𬒮接悉取免敵錢大失民望迄於無功中原之人
至今怨此子深入骨髓而朝廷乃使之世為西將西
人又以二父故莫不畏伏挺亦望宣撫之任久矣蜀
雖名三軍二軍僅當其偏禆雖陛下神武御將百挺
何能為然古帝王長慮却顧為子孫萬世計似不如
此上大感悟後挺死朝雖略行其言已而復故開禧
丁夘吳曦僭叛世始思衞公之言
趙汝愚與韓侂胄既定策欲立寧宗諭殿帥郭杲以軍
五百至祥禧殿祈請御寶杲入索於職掌内侍羊駰
劉慶祖二人私議曰今外議洶洶如此萬一入其手
或以他授豈不利害於是封識空凾授杲二璫取璽
從間道詣德夀宫納之憲聖及汝愚開凾奉璽聖自
内出璽與之
趙汝愚先藉韓侂胄力通宫掖立寧宗侂胄所望不過
節鉞劉弼從容謂汝愚曰此事侂胄不能無功亦須
分些官職與他徐誼亦曰侂胄異時必為國患宜飽
其欲而遠之葉適亦調汝愚曰觀侂胄意止望節鉞
宜與之朱熹曰汝愚宜以厚賞酬侂胄勿令預政汝
愚謂其易制皆不聽止加侂胄防禦使侂胄大怨望
遂搆汝愚之禍趙從道有詩云慶元宰相事紛紛說
著令人暗斷魂好聽當時劉弼語分些官職乞平原
羅大經亦有云齋壇一鉞底須慳坐見諸賢散似烟
不使慶元為慶歷也由人事也由天
元廉希憲禮賢下士如不及方為中書平章時江南劉
整以尊官往見公毅然不命之坐劉去宋諸生襤䄛
冠衣䄂詩請見公亟延入坐語稽經抽史飲食勞苦
如平生歡既罷公兄弟等請於公曰劉整貴官也而
兄簡薄之宋諸生寒士也而兄加禮殊厚某等不能
無疑敢問公曰此非汝所知我國家大臣語默進退
繋天下輕重劉整官雖貴背其國以叛者若夫宋諸
生所謂朝不坐燕不與彼何罪而羈囚之况今國家
起朔漠我於斯文不加厚則儒術由此衰熄矣公之
卓識若此
宋稗𩔖鈔卷十
