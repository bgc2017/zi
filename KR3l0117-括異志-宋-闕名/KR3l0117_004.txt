括異志卷苐四
襄國張師正纂
陳省副
慶曆初陳吏部洎自三司副使謫守鍾離郡比
曹員外錢愚時為通倅錢善數術一日俾其邑
封具酒肴悉召陳宅之長幼會于倅居明日錢
詣陳謝曰昨日以菲薄奉邀貴眷者聊示區區
之意以託後亊爾陳大驚曰足下四體甚安以
言何謂也錢曰明年正月某日某當死乞護送
諸孤歸京師故棲則幸甚陳知錢善數術亦
不以為然愚嘗謂其妻子曰陳亦行尸耳過明
年復舊官則不可矣明年正月如期而卒月餘
陳徙廬州未半歲復召為三司副使數月病背
疽而死越三日陳有少女奴年十二三忽據榻
附而降語曰吾昨日巳見王將設酒我辤以創
痛而止門外從者五十人悉戴漆皮弁衣皂綠
緋寬衫烏氊靴亦無異人世不復號慕以自苦
也又數日復降語命設榻如賓主位曰此前濠
州同官錢比部也吾今得知益州復與比部同
官前日已嘗宴會相得之歡不異平昔可令院
子傳語錢家縣君言比部教善視十一郎(比部)
(幼子最所鍾愛者今)再與陳吏部同事甚樂勿
思念悲慟也先是二日錢之幼女方十餘歲睡
中京號呼之良久乃寤曰我見比部與陳吏部
在丨一高堂上宴會樽爼㡩幕無不華麗左右
侍衛甚盛因念父巳去世不覺啼泣被呼方省
與陳宅女奴降語相符昔之小說載幽冥事者
多云人間郡縣隂府悉同若陳吏部之爲益州
豈其然乎比部之子閎今爲供備庫副使言之
甚詳
王待制
天章閣待制平晉王公質之謫守海陵也郡之
監兵治宇之西偏有射堂堂之前藝𬞞為圃一
日晨興治圃卒起灌畦見一老媪立射堂中氣
貌甚假卒驚詢之媪曰我乃監兵之母也汝亟
白我在此卒曰監軍不聞有毋媪何妄也媪曰
苐告無多詰卒入白監軍遽出視之姿状音息
真毋也而言語哀惻監軍號慟家人己下皆往
拜侍母急曰以幕羃射堂之軒使不外瞩旣而
詢其所從来母曰冥中有一事應未受生與見
伏牢者皆給假五日我獨汝念是以来耳監軍
遽謁告且白平晉公平晉公朝服往拜而以常
所疑鬼神事質之皆不對曰幽冥事泄其罰甚
重無以應公命平晉又問世傳有閻羅王者果
有否復誰尸之曰固有然為之者亦近世之大
臣也請其名氏則曰不敢宣于口公乃遍索家
蔵自建隆以来宰輔畫像以示之其間獨指寇
莱公曰斯人是也復問冥間所尚與所悪亊荅
曰人有不戕害物性者冥間崇之而隂謀殺人
其責最重如是留五日遂去或云平晉由此不
復肉食平晉嘗為之記(其子復以示魏泰云)
石比部
比部外郎石公弁言皇祐中始得大理寺丞監
并州之徐溝鎮歲餘夢一鬼朱髮青膚自中霤
下瞰垂臂捽一女女子髮自地而出謂之曰送
汝往李專知家作女石驚覺心悸遂不寐逮曉
時有酒稅埸官姓李者石因問爾昨夕有何事
李曰四更初息婦生一女子石歎異久之其後
嬰兒有疾召一姥視之曰本太原人隨夫寓此
僅四十年凢官扵此者無不出入其家此𪠘宇
亦曩日都監之官舍(徐溝舊差班行監當今差)
京官今中霤之下者嘗有井李殿直監臨日鞭
一女使不勝楚痛投井而死遂廢不汲仍遭大
水湮焉石愈驚駭方省前夢之驗也
曹郎中
曹金部元舉治平中嘗爲福建路轉運使𪠘宇
中有池亭曹朝夕止扵是家人怪其肌體日瘠
精神恍惚訊之即曰嘗有李家娘子甚美與二
婢子来侍我咸謂物怪所惑召醫巫視之悉無
效乃涸池求之得三鱧一大二小曹遽呼曰勿
害李家娘子遂臠而焚之曹亦謝病歸維陽歲
餘卒
陸龍圖
龍圖陸公詵尹成都日府宅堂前東南隅有大
枇杷一株其下夜則如數女子聚泣者燭之則
無所見厥後半歲陸卒於位熙寧六年成都闤
闠間遇夜邏卒聞哭聲&KR0687;&KR0687;然凢數十處就
視之則無有至七年八年大旱殍餓盈路継之
以疾疫死者十六七洎至秋麥則無人收刈至
於綾羅紗錦綵箋諸物鬻者亦少宜乎魄兆之
先見也(丁都官餗目覩)
宋中舍
太子中舍宋傳慶諫議大夫太初之子自言其
父性嗜鱉嘗一日得數鱉付厨婢臛之其一甚
大婢不忍殺放之溝中逾年婢病疫疾苦心煩
熱殆將卒家人舁致外舍俾卧以俟終翌日視
之則自戶閫至婢胸脅間皆青泥塗漬婢亦稍
間訊之則云不究其泥之来但煩熱减差耳家
人伺之逮夜有一大鱉自溝中被體以泥直登
婢胸冰之婢逾旬遂愈詢其致鱉之自婢乃述
其本末天聖中傳慶為遂寧通守與先君言如
此
馬文思
文思副使馬公仲方尚書亮之姪也遇罷官多
寓家高郵軍細君之妹亦居是邑嘗以牝羊饋
於公未幾生一羔秣飼數月閑居患無人牧放
乃鬻於屠肆翌日臨格將烹之出刀于側且瀹
水以俻燖濯將刲而亡其刀良久見其靶扵溝
中取而洗拭置于床旋又失之乃羊所生羔銜
而投諸溝又以足踐淖使勿見屠者視之大感
傷後以羊歸馬氏自此不復屠羊公亦以羊施
佛寺公嘗守全州嘗自書斯事于閱理堂之壁
云
陳太博
太常博士陳公舜俞在明州觀察推官有二子
一男一女皆六七歲一日戲嬉于外逮歸則男
子面有墨規其左頰女子朱規其右頰家人怪
問其所規之自則云不知家人但謂小兒戲而
為之命滌去翌日復然如是幾月餘日日如是
而無他怪陳慮為怪之漸也白轉運使求涖他
局遂㳂牒于浙西𪠘旣空郡給二皂以守舍一
日二人相與言曰陳察推向以二兒面有畫以
為怪而竟無他我等當驗之有能獨入堂中自
朝至暮者醵錢若干以賞之一皂欣然携短劒
入堂之西序醉卧牖下及醒日已過午吏喜其
無怪又喜將獲所賞也徘徊伺晚而出俄然堂
扉啓有數婢從一婦人臂鸚鵡立堂之戺若所
規畫然吏熟視默念曰苟怪止如是亦何足畏
方將以刃劫之忽心動若大悸不知其身之所
有驚呼携劒突門以走犯譙門穿長街若發狂
失心者市人覩其持劒以為有變皆恐避之未
半里蹷踣道左衆掖起奪劒而詰之移刻始能
言竟不知其何怪也(進士魏泰遊明州親見)
(此事)
馬仲載
熙寧六年開江南為郡縣旣得峽州築為安江
城命内殿承制馬公仲載統卒三百戍焉時石
鑑以兵馬鈐轄知辰州總千兵亦駐城中一夕
邏卒云蠻兵數千夜當攻城石聞之即欲遁去
馬曰鈐轄儻出則誰與守遂仗劒於門令曰敢
出者斬石遂留蠻兵亦不至由此石頗銜之未
數月馬忽仆地懵然無所知僕從乃舁辰州就
醫藥石乃劾其棄城戍將以軍令裁之馬病稍
閒就鞠于武陵乃具饌遥訴司南岳翌日有稚
子方十歲未嘗讀書忽睡中呼索紙筆乃書曰
南岳門下牒敕馬仲載念卿遥祭之專勤聽其
訴聲之怨切據卿之罪理當喪命上天愍卿常
行吉心能守所職止命降災奪官更宜省循以
邀福夀懋哉幸矣熙寧六年十一月二十四日
復取朱筆畫一印於日月上篆文亦不可辨兒
復睡少選而寤詰之云有一人青巾黃衫以黃
敕付我亦不知其手自摹寫也仲載之事武陵
人無不知者南岳敕好事者多錄而蔵之
夏著作
尚書郎高公靖蔡州人罷官歸鄕里村居嘗坐
壠上視農事有耕夫於土壌得鐡牌上有大字
云司法參軍夏鈞高亦不喻數年授知道州相
次有長沙人夏鈞調本州司法參軍高方悟鐡
符之前定也鈞官至著作佐郎
冀秘丞
冀秘丞&KR0574;皇祐中知河南府緱氏縣代人將至
預徙家于洛城獨止于縣之正寢一夕夢二女
子再拜於榻前問其所以云妾等是前邑尹家
女奴也以過被鞭死瘞于明府寝榻之下向来
宅眷居此不敢妄出恐致驚怛今夕方敢誠告
乞遷于野乃幸之大也冀可之明日發其地果
得二枯骨紅梳綉履尚在命褁以衣絮祭以酒
飯加之楮錢埋於近郊數夕後夢中前謝而去
(樂長官浩言之)
梁寺丞
梁寺丞彦昌相國之長子也嘉祐中知汝之梁
縣其内子嘗夢一少年黃衣束帶紗帽神彩俊
爽謂之曰君宜事我不爾且致&KR0852;旣窹白梁梁
不之信旣而竊其衣冠簮珥掛於竹木之杪變
怪萬状梁伺其嘯拔劒擊之鬼曰嘻汝安能中
我又命道士設醮以禳之始敕壇奪道士劒舞
於空無如之何謂梁曰立廟祀我我當福汝旣
困其擾不得已立祠于𪠘舍之側又曰人不識
吾面可召畫工来我自教之繪事旣畢乃内子
夢中所見者會家人有疾鬼投藥與之服輙愈
歸之政事有不合於理者泊民間利害隱匿亦
密以告梁觧官廟為後政所毀鬼亦不靈(聞)
(之洪正卿進士云)
楊郎中
郎中楊公異性好㓗静過甚不近人情寓居荆
南對門民家有子數歲膚髮悉白俗謂社公兒
異悪焉屢呼其父與五緡令殺之民得鏹潜徙
去楊止一子俄病癩肌潰而卒近時有人死而
復生云隂府新立速報司若楊氏之報信哉
張太博
治平三年太常博士張(忘其名)知兖州奉符縣
太山廟据縣之中令兼主廟事歲三月天下奉
神者悉持竒器珍玩来獻公往往竊取之旣觧
官寓家於東平一夕聞中闔外如數十人語聲
雜遝不可辨晨興視之其所盗㡩幕噐皿之類
悉次第羅列於&KR0550;廡間視槖篋封鐍宛然如是
者凢數夜張大怖駭悉取燔之越三日奉符舊
事發兖州獄吏持檄来捕旣就逮左驗明白竟
寘牢戶
楊從先
殿直楊從先至和初監大名馬監其冬夢授樞
密院劄子云千里重行行右劄付從先准此旣
覺不喻其旨明年春大雪牧馬多死監牧使臣
衡替者數人乃悟千里重字也以配行衝字也
再言之者皆被責也
括異志卷第四
