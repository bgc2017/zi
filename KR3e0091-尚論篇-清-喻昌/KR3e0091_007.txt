尚論後篇卷三
新建喻昌撰
尚論諸方大意
仲景一百一十三方用本草九十一種耳仲景上
遡神農本經藥三百六十五種效法周天三百六
十五度之數應三才而合四時妙義天開也仲景
取述神農本經藥品總九十一種入傷寒論中輔
相裁成有合六經之大綱者有合六經之一目者
蓋神農百病兼收而仲景則由六經以例百病所
以於上古本經取裁九十一種用之不盡萬世而
後星日炳然聖之又聖者矣梁陶隱君别錄倍之
為七百三十種迨唐本圖經證類宋嘉佑政和旁
搜編錄於是旁門捷徑各自成名者多矣而仲景
宮墻生色間出英賢數十軰尤為不孤識大識小
總計二千七百四十六種病雖百疢藥無纖漏天
下後世永頼焉然一千七百四十六種顯現億兆
如同一日昭式乃至漸推漸廣觀察盡矣何獨仲
景九十一種賢哲挺生莫識厥旨昌也晚進無識
手集神農本經竊以傷寒論中藥品為主其晉唐
以後諸賢發揮傷寒論全方有得者亦一一錄出
而昌亦少步尚論諸方之後總欲門下好學隨證
問藥一目瞭然無檢書之苦難是慰耳
太陽經風傷衛方
辨中風證用桂枝湯解肌大綱總法
桂枝湯方
桂枝(三兩去皮味辛熱)芍藥(三兩味苦酸微寒)甘草(二兩味甘)
生薑(三兩切味辛温)大棗(十二枚味甘温)
右五味咬咀以水七升微火煮取三升去滓適寒温
服一升服已須臾歠熱稀粥一升餘以助藥力温覆
令一時許遍身漐漐微似有汗者益佳不可令如水
流漓病必不除若一服汗出病差停後服不必盡劑
若不汗更服依前法又不汗後服小促役其間半日
許令三服盡若病重者一日一夜服周時觀之服一
劑盡病證猶在者更作服若汗不出者乃服至二三
劑禁生冷粘滑肉麵五辛酒酪臭惡等物
太陽中風陽浮而陰弱陽浮者熱自發陰弱者汗自出
嗇嗇惡寒淅淅惡風翕翕發熱宜桂枝湯(仲景原文)
風之傷人也頭先受之故令頭痛風在表則表實故
令發熱風為陽氣亦為陽同類相從則傷衛外之氣
衛傷則無以固衛津液故令汗出其惡風者衛氣不
能衛也其脉緩者衛氣不能鼓也上件皆太陽症故
曰太陽中風桂枝辛甘辛則能解肌甘則能實表内經
曰辛甘發散為陽故用之以治風然恐其走泄陰氣
故用芍藥之酸以收之佐以生薑甘草大棗此發散
而兼和裏之意是方也惟表邪乃可用之若陽邪去
表入裏裏作燥渴二便秘結此宜承氣之時也而悞
用之則反矣昌按承氣之悞庸者固然而工者悞在
微細仲景諄切不似此項逐條本文詳玩始獲
凡桂枝湯病症者常自汗出小便不數手足温和或
手足指稍露之則微冷覆之則温渾身熱微煩而又
憎寒始可行之若病者無汗小便不數手足温和或
手足逆身冷不惡寒反惡熱或飲酒後慎不可行桂
枝湯也脉緊必無汗有汗不可悞作桂枝症此脉與
症仲景說得甚明後人看不透所以不敢用此方假
令寸口脉微名曰陽不足陰氣上入陽中則洒淅惡
寒也尺脉弱名曰陰不足陽氣下䧟入陰中則發熱
也此謂元氣受病而然也又曰陽微則惡寒陰微則
發熱醫既汗之使陽氣微又大下之令陰氣弱此謂
醫所使也大抵陰不足陽往從之故陽内䧟而發熱
陽不足陰往乘之故陰上入陽中則惡寒舉此二端
明白易曉何憚而不用桂枝湯哉
仲景治表虛製此湯桂枝味辛熱發散助陽體輕本
乎天者親上故桂枝為君芍藥甘草佐之如陽脉濇
陰脉弦腹中急痛乃製小建中湯以芍藥為君桂枝
甘草佐之一則治其表虛一則治其裏虛故各有主
用也
以桂枝易肉桂治傷寒腹痛神品藥也如夏中熱腹
疼少加黃芩去桂痛立止桂於春夏二時為禁藥
按經云桂枝入咽陽盛則斃春夏發者為禁藥也桂
能動血血熱者為禁藥也木得桂而死肝不足者為
禁藥也
桂枝湯有禁用三法(仲景本文并昌論)
汗後水氣且逆有禁更汗增滿一法(本文并昌論)
中風病主用桂枝湯解肌和營衛七法(本文并昌論)
或問桂枝湯發字之義曰一桂枝耳或云發汗或云
當得汗解或云當發汗更發汗宜桂枝湯者數方是
用桂枝發汗也復云無汗不得用桂枝又曰汗家不
得重發汗又曰發汗過多者都用桂枝甘草湯是閉
汗也一藥二用如何說得仲景發汗與本草出汗之
義相通為一答曰本草云桂味辛甘熱無毒能為百
藥之長通血脉止煩出汗者是調血而汗自出也仲
景云藏無他病發熱自汗者此衞氣不和也又曰自
汗者為營氣和營氣和則外不諧以衛氣不與營氣
和諧也營氣和則愈故皆用桂枝湯調和營衛營衛
既和則汗自出矣風邪由此而解非桂枝能於腠理
發出汗也以其固閉營血衛氣自和邪無容地而出
矣其實則閉汗孔也昧者不解閉汗之意凡是病者
俱用桂枝湯發汗若與中風自汗者合效如桴鼓因
見其取效而病愈則曰此桂枝發出汗也遂不問傷
寒無汗者亦與桂枝湯悮之甚矣故仲景言無汗不
得服桂枝是閉汗孔也又曰發汗多叉手冒心心悸
欲得按者用桂枝甘草湯是以閉汗孔也又曰汗家
不得重發汗若桂枝湯發汗是重發汗也凡曰桂條
下言發字當認作出字是汗自然出也非若麻黃能
開腠理而發出汗也本草出汗二字上文有通血脉
一句是非三焦衛氣皮毛中藥是為營血中藥也如
是則出汗二字當認作營衛和自然汗出非桂開腠
理而發出汗也故後人用桂治虛汗讀者當逆察其
意則可矣噫神農作於前仲景述於後前聖後聖其
揆一矣
不解肌或悮汗病邪入裏用五苓兩解表裏二法
一法水逆用之多服煖水汗出愈
一法脉浮小便不利微熱消渴者用之
五苓散方
猪苓(十八銖去皮)茯苓(十八銖)澤瀉(一兩六銖)
白术(十八銖)桂(半兩)
右五味為散以白飲和服方寸七日三多服煖水汗
出愈
不解肌而悮發大汗其變逆有救亡陽漏風二法
一法真武
一法桂枝加附子湯
真武湯方
此本少陰經之神方并加減法而太陽上篇先
錄之至太陽下篇尤宜緊要先同錄此
茯苓(三兩)芍藥(三兩)生薑(三兩切)
白术(二兩)附子(一枚泡去皮破八片)
右五味以水八升煮取三升去滓温服七合日三服
桂枝加附子湯
於桂湯内加附子一枚餘依桂枝湯法
不解肌而用燒鍼取汗寒入核起灸核止變一法
桂枝加桂湯更加桂
於桂枝湯方内更加桂枝二兩
中風肌未解不可下宜用桂枝湯解外一法
桂枝湯
方見前
不解肌反悮下邪不服者於前下藥内更加桂枝湯
一法
即桂枝大黃湯之互詞因上衝陽位故兩解之也
不上衝者不用此方
不解肌反悮下心痞用温補藥兩解表裏一法
桂枝人參湯
即理中加桂枝而易其名也
桂枝(四兩去皮)甘草(四兩炙)白术(三兩)人參(三兩)
乾薑(三兩)
右五味以水九升先煎四味取五升内桂枝更煮取
三升去滓温服一升日再服夜一服
或問大柴胡瀉也桂枝人參湯補也何為皆治下利
心下痞鞕曰此非裏熱乃下之早因作痞裏虛協熱
而利表又不解故與桂枝人參湯和裏解表若夫傷
寒發熱汗出不解心下痞鞕嘔吐而下利者表和而
裏病也以心下痞鞕故為實當以大柴胡下之二者
心下痞鞕雖同而虛實之症有别故用藥有攻補之
異
不解肌反悮下邪入陽明變用太陽兩解一法
葛根黃連黃芩湯方
葛根(半斤)黃連(二兩)黃芩(三兩)柴胡(一兩)
甘草(二兩炙)
右四味以水八升先煮葛根减二升内諸藥煮取二
升去滓分温再服
不解肌反悮下宜辨陽實陽虛加减桂枝湯一法
桂枝去芍藥湯
下之後脉促胸滿於桂枝湯内去芍藥一味餘
依桂枝湯法
去芍藥方中加附子湯
下之微惡寒於桂枝湯内去芍藥加附子一枚
不解肌反悮下陽邪作喘有用桂枝加行氣藥一法
桂枝加厚朴杏仁湯
於桂枝湯方内加厚朴二兩杏仁五十箇餘依
桂枝湯法
中風病不解熱結膀胱下血有宜先表後裏一法
桃核承氣湯
外不解者尚未可攻宜桂枝湯外解已少腹急
結可用此攻
桃仁(五十箇去皮尖)桂枝(二兩)大黃(四兩)
芒硝(二兩)甘草(二兩炙)
右五味以水五升煮取二升半去滓内芒硝更上火
微沸下火方食温服五合日三服當微利
中風病不解熱瘀蓄血明辨脉症用抵當湯二法
一法發狂蓄血重症
一法再辨脉證法中之法
抵當湯方
水蛭(三十箇熬)蝱(三十箇去趐足熬)大黃(三兩)
桃仁(三十箇去皮尖)
右四味為散以水五升煮取三升去滓温服一升不
下再服
中風病下後復汗因虛致冒先汗解後議下一法遵
内經虛者責之之義汗法下法並不出方若論用藥
表無過桂枝裏無過大柴五苓矣
中風病表裏已虛餘邪未解辨脉用治迥異初病一
法
桂枝湯
陽脉微者用此
方見前
調胃承氣湯
陰脉微者宜此
方見後
中風病嘔利痞滿表解可攻與攻胃實迥異一法
十棗湯方
芫花(熬)甘遂大戟大棗(十枚劈)
右上三味等分各别㨶為散以水一升半先煮大棗
肥者十枚取八合去滓内藥末強人服一錢七羸人
服半錢温服之平旦服若服少病不除者明日更服
加半錢得快下利後糜粥自養
大陽中風下利嘔逆表解者乃可攻之其人漐漐汗出
發作有時頭痛心下痞鞕滿引脇下痛亁嘔短氣汗出
不惡寒此表解裏未和也十棗湯主之(漐音蟄)
按大棗純得土之中氣兼感天之微陽以生故味甘
氣平又温氣味俱厚陽也入足太陰陽明經經曰裏
不足者以甘補之又曰形不足者温之以氣甘能補
中温能益氣甘温能補脾胃故主治安中補脾補中
益氣此方三藥皆峻利故用肥棗十枚蓋戎衣一着
大發鉅橋之意所以題之曰十棗湯表其用之重也
按神農本經云蕘花味芒寒主傷寒温瘧下十二經
水破積聚大堅癥瘕蕩滌腸中留癖飲食寒熱邪氣
利水道仲景本方取用正取此義後人乃遂改芫花
何也即曰芫花别錄亦云能消胸中痰水五藏五水
然本經云味辛温全與蕘花不同且亦并不云主傷
寒温瘧等症也權移通用殊非仲景立方本旨不可
不辨
仲景傷寒論以蕘花治利者取其行水也水去則利
止用當斟酌不可過使須有是症乃用
或問亁嘔脇痛小柴胡十棗湯皆有之一和一解攻
伐可也蓋小柴胡症邪在半表半裏間外有寒熱往
來内有亁嘔諸病所以不可攻下宜和解以散表裏
之邪十棗湯症外無寒熱其人漐漐汗出此表已解
也但頭痛心下痞鞕滿引脇下痛亁嘔短氣者邪熱
内蓄而有伏飲是裏未和也與十棗湯以下熱逐飲
有表症而亁嘔脇痛者乃柴胡湯症無表症而亁嘔
脇痛者即十棗湯症也上文所言頭痛者乃飲家有
此症不可以常法拘仲景所以述此者恐後學見其
頭痛以為表不解不敢用也
或問同是心下有水氣亁嘔欬喘一用小青龍湯主
之一用十棗湯主之何也蓋小青龍治未發散表邪
使水氣自毛竅而出乃内經所謂開鬼門法也十棗
湯驅逐裏邪使水氣自大小便而泄乃内經所謂潔
淨府去陳莝法也夫飲有五皆内啜水漿外受濕氣
欝蓄而為留飲流於膈則為支飲令人欬喘寒吐沫
背寒流於肺則為懸飲令人咳唾痛引缺盆流於心
下則為伏飲令人胸滿嘔吐寒熱胘暈流於腸胃則
為痰飲令人腹鳴吐水胸脇支滿或作泄瀉或肥或
瘦流於經絡則為溢飲令人沉重注痛或作水氣跗
腫芫花大戟甘遂之性逐水洩濕能直達水飲窠囊
隱僻之處但可徐徐用之取效甚捷不可過劑洩人
真元也陳言三因方以十棗湯藥為末用棗肉和丸
以治水氣喘急浮腫之症蓋善變通者也昔杜任問
孫兆曰十棗湯究竟治甚病孫曰治太陽中風表解
裏未和也杜曰何以知裏未和孫曰頭痛心下痞滿
脇下痛亁嘔汗出此知裏未和也杜曰公但言病證
而所以裏未和之故要緊處總未言也孫曰某嘗於
此未决願聽開諭杜曰裏未和者蓋痰與燥氣壅於
中焦故頭痛亁嘔短氣汗出是痰膈也非十棗不治
但此湯不宜輕用恐損人於倏忽用者慎之
大抵痰亦水濕之病耳蓋痰涎之為物隨氣升降無
處不到入於心則迷竅而成癲癎妄言妄見入於肺
則塞竅而成咳唾稠粘喘急背冷入於肝則留伏蓄
聚而成脇痛亁嘔寒熱往來入於經絡麻木頭痛入
於筋骨則頭項胸背脇腰手足牽引隱痛然治痰須
治其本痰之本水也濕也得氣與火則凝滯而為痰
為飲為涎為涕為癖故十棗湯逐水去濕正所以治
痰膈也
中風病悮下熱邪内䧟而成結胸諸法
大䧟胸湯方
大黃(六兩去皮)芒硝(一升)甘遂(一錢為末)
右三味以水六升先煎大黃取二升去滓内芒硝一
兩沸内甘遂末温服一升得快利止後服結胸兼涉
陽明仍用本湯
大䧟胸丸
結胸似涉柔痙(丸成煮湯連滓服)
大䧟胸丸方
大黃(半斤去皮)葶藶(半斤熬)芒硝(半斤)
杏仁(半斤去皮尖熬黑)
右四味搗篩二味内杏仁芒硝合研如脂和散取如
彈丸一枚别搗甘遂末一錢七白蜜二合水二升煮
取一升温頓服之一宿乃下如不下更服取下為效
禁如藥法
結胸項強者胸滿鞕痛能仰而不能俛也有汗項強
為柔痙此雖有汗其項強乃胸中滿實而不能俛非
是中風痙急故曰如柔痙不用湯液而用丸劑何湯
主蕩滌用大䧟胸湯以其從心下至少腹皆鞕痛三
焦皆實故用湯以盪之此惟上焦滿實用湯液恐傷
中下二焦之陰故用丸以攻之
按痓音痴惡也當作痙音徑風強病也
太陽經傷營方
辨傷寒證用麻黃發汗大綱總法
麻黃湯方
麻黃(三兩去節)桂枝(三兩去皮)甘草(一兩炙)
杏仁(七十箇湯浸去皮尖)
右四味以水九升先煮麻黃减二升去上沫内諸藥
煮取二升半去滓温服八合覆取微似汗不須啜粥
餘如桂枝法將息
太陽病頭痛發熱身疼腰痛骨節疼痛惡風無汗而喘
麻黃湯主之
按太陰少陰有身熱而無頭痛蓋二經皆不上頭故
也厥陰有頭痛而無身熱若身熱又頭痛屬太陽經
也
傷寒頭痛屬三陽乃邪氣上攻也太陽專主頭痛陽
明少陽亦有之三陰無頭痛蓋太陰少陰二經至胸
而還惟厥陰循喉嚨上入頏顙出額會於巔故亦有
頭痛傷寒頭痛太陽經居多頭角痛屬少陽經頭額
痛及鼻屬陽明經頭頂痛屬厥陰經
足太陽經起目内眥循頭背腰膕故所過疼痛不利
寒邪外束人身之陽不得宣越故令發熱寒邪在表
不能任寒故令惡寒寒主閉藏故令無汗人身之陽
既能得宣越於外則必壅塞於内故令作喘寒氣剛
勁故令脉緊
仲景治傷寒無汗用麻黃有汗用桂枝歷代名醫未
有究其精微嘗繹思之似有一得云津液為汗汗即
血也在營則為血在衞則為汗夫寒傷營營血内濇
不能外通於衞衞氣閉固津液不行故無汗發熱而
憎寒夫風傷衞衞氣外泄不能内護於營營氣虛弱
津液不固故有汗發熱而惡風然風寒之邪由於皮
毛而入皮毛者肺之合也肺主衞氣包羅一身天之
象也是證雖屬乎太陽而肺實受邪氣其證時兼面
赤怫欝欬𠻳以及痰喘而胸滿者非肺病乎蓋皮毛
外閉則邪熱内攻而肺氣膹欝故用麻黃甘草同桂
枝引出營氣之邪達之肌表佐以杏仁泄肺而利氣
是則麻黃湯雖太陽發汗重劑實為發散肺經火欝
之藥也
辨脉浮宜用麻黃湯發汗一法
辨脉浮數宜用麻黃湯發汗一法
即脉不緊但浮及浮數俱必用此
辨傷寒欲𫝊不𫝊心悸而煩宜用建中一法
太陽中篇連大綱止此三法
變法用桂枝湯加减七法
小建中湯
桂枝(三兩去皮)芍藥(六兩)甘草(二兩炙)
生薑(三兩切)膠飴(一升)大棗(十二枚劈)
右六味以水七升煮取三升去滓内膠飴更上微火
消解温服一升日三服嘔者不可用建中湯以甜故
也
按山僻絶無醫藥之區每遇頭痛發熱用蠻法山椒
炒雞炊飯一飽津津發汗豈非得建中意乎
服麻黃湯得汗後察脉辨證有次第不同三法
一法傷寒發汗解半日許復煩脉浮者可更發汗宜
桂枝湯
方見上篇
再按發汗已解因表疎外邪内襲可更發汗宜桂枝
湯仲景意中蚤已慮其正虛桂枝解肌誠正法也昌
欲表虛之體少和人參助正驅邪免致再襲三襲留
連而至殆耳略加人參托出其邪豈不善乎粗醫不
行微汗輙至表疎邪入汗而又汗展轉增變卒至莫
救可為寒心
一法發汗已脉浮數煩渴者宜表裏兩解五苓湯
方見上篇
一法汗出而渴五苓散不渴者茯苓甘草湯
茯苓甘草湯方
茯苓(三兩)桂枝(二兩去皮)生薑(三兩切)甘草(一兩)
右四味以水四升煮取二升分温三服
辨脉浮緊浮數尺脉反遲反微不可發汗二法
再按二條但論其法然無藥也宜用建中湯生其津
液津液充則糓氣傳腎而生精血所以自致表裏俱
實便自出汗而愈可見津液精血人身之至寶也
服麻黃湯汗後病不解有惡寒惡熱不同治一法
芍藥甘草附子湯方
惡寒者虛也
芍藥(三兩)甘草(二兩炙)附子(一枚泡去皮切八片)
已上二味以水五升煮取一升五合去滓分温服
調胃承氣湯方
不惡寒但熱者實也當和胃氣與此方
大黃(四兩去皮清酒浸)芒硝(半斤)甘草(二兩炙)
右二味咬咀以水三升煮取一升去滓内芒硝更上
微火煮令沸少少温服
服麻黃湯後身痛脉沉遲者宜行補散一法
桂枝(三兩去皮)芍藥(四兩)甘草(二兩炙)人參(三兩)
生薑(四兩切)大棗(十二枚劈)
右六味以水一斗一升微火煮取三升去滓分温服
(如桂枝法)
或問經言表邪盛脉浮而緊法當身疼痛宜以汗解
之况身疼皆係表邪未盡此又加人參芍藥生薑以
益血何也曰表邪盛則身疼血虛則身亦疼其脉浮
緊者邪盛也其脉沉微者血虛也盛者損之則安虛
者益之則愈仲景凡言發汗後以外無表症内無熱
證止餘身疼而已若脉稍浮盛則為表邪未盡解今
言脉沉遲此血虛而致然也故加人參生薑芍藥以
養血
服麻黃湯後不可悞用桂枝及飲水灌水過多一法
麻杏石甘湯方
治喘飲水灌水
麻黃(四兩去節)杏仁(五十箇去皮尖)甘草(二兩炙)
石膏(半斤碎綿裹)
右四味以水七升先煮麻黃减一升去上沫内諸藥
煮取二升去滓温服一升
本麻黃湯證悮下表邪未盡氣逆變喘一法
麻黃杏仁甘草石膏湯
悮下變喘方同前
服麻黃湯後有陽氣暴虛又手自冐心悸及耳聾無
聞二法
桂枝甘草湯方
桂枝(四兩去皮)甘草(二兩炙)
右二味以水三升煮取一升去滓頓服
按心下悸及耳聾無聞皆陽氣暴虚仲景止用桂枝
甘草二味補虛之義顯明易見如二證大虚又多用
人參矣
服麻黃湯後有陽氣暴虛陰邪上逆臍下悸腹脹滿
二法
茯苓桂枝甘草大棗湯方
欲作奔豚預伐其邪
茯苓(半斤)桂枝(四兩去皮)甘草(二兩炙)
大棗(十二枚劈)
右四味以甘瀾一斗先煮茯苓减二升内諸藥煮取
三升去滓温服一升日三服作甘瀾法取水三斗置
大盆内以杓揚之水上有珠子五六千顆相逐取用
之
厚朴生薑甘草半夏人參湯方
汗後腹脹滿
厚朴(半斤去皮炙)生薑(半斤切)半夏(半斤洗)
人參(一兩)甘草(二兩炙)
右五味以水一斗煮取三升去滓温服一升日三服
服麻黃湯後不繇悮下津亁飲結胃困變痞一法
生薑瀉心湯方
生薑(四兩切)甘草(三兩炙)人參(二兩)
亁薑(一兩)黃芩(三兩)半夏(半斤洗)
黃連(一兩)大棗(十二枚劈)
右八味以水一斗煮取六升去滓再煎取三升温服
一升日三服
悮下成痞用瀉心湯方次第不同四法
一法悮下後再悮下客熱虛痞用甘草瀉心湯
一法悮下後復發汗惡寒先解表用大黃黃連瀉心
湯
一法上用陰氣協熱邪作痞用大黃黃連瀉心湯矣
而陰氣乘陽虛作痞用附子瀉心湯
一法心下滿而不痛者用半夏瀉心湯
甘草瀉心湯方
甘草(四兩)黃芩(三兩)半夏(半斤洗)
大棗(十二枚劈)亁薑(一兩)黃連(一兩)
右六味以水一斗煮取六升去滓再煎取三升温服
一升日三服
病在表而反下之則逆矣下而虛其中氣則表邪乘
之而入虛不任邪今人謂之挾熱利也火性急速榖
雖入而未及化故榖不化虛陽上迫故令腹中雷鳴
中虛不能化氣故令痞鞕而滿胃虛客氣上逆故令
亁嘔心煩不得安人參甘草大棗胃虛之聖藥也半
夏亁薑嘔逆之聖藥也黃連黃芩痞熱之聖藥也
相傳伊尹湯液原有甘草瀉心湯治證同上仲景本
此方而但去人參可見先哲皆有祖述不似後人一
味臆騁此云去人參未是
海云伊尹湯液此湯七味今監本無人參脫之也此
為定衡
大黃黃連瀉心湯方
大黃(二兩)黃連(一兩)
右二味以麻沸湯二升漬之須臾絞去滓分温再服
按結胸之脉沉實其病謂之實邪故下之也急痞氣
之脉關脉必浮其病謂之虛邪故下之也緩彼用大
黃則煎之乃取其氣味厚此用大黃則漬之取其氣
味薄也
大黃乃足太陰手足陽明手足厥陰五經血分之藥
凡病在五經之血分者宜用之若在氣分用之是謂
誅伐無過矣故仲景言治心下痞滿按之軟者用大
黃黃連瀉心湯主之此正瀉脾胃之濕熱非瀉心也
病發於陰而反下之則作痞滿乃寒傷營血邪氣乘
虛結於上焦胃之上脘在於心故曰瀉心實瀉脾也
素問云太陰所至為痞滿又云濁氣在上則生䐜脹
是矣病發於陽而反下之則成結胸乃熱邪䧟入血
分亦在上脘分野大䧟胸湯丸皆用大黃亦瀉脾胃
血分之邪而降其濁氣也若結胸在氣分則只用小
䧟胸湯痞滿在氣分則用瀉心湯矣(䐜音嗔肉脹起)
(也)
麻沸湯即熱湯一名百沸湯一名太和湯味甘平無
毒主治助陽氣通經絡
附子瀉心湯方
大黃(二兩)黃連(一兩)黃芩(一兩)
附子(一枚泡去皮别煮取汁)
右四味初三味以麻沸湯二升漬之絞去滓内附子
汁分温再服
按心下滿鞕而痛者為實為結胸鞕滿不痛者為虛
為痞氣不滿不痛但煩悶者為支結
保命集云脾不能行氣於四藏結而不散則為痞大抵諸
痞皆熱也故攻痞之藥皆寒劑其一加附子是以辛
熱佐其寒凉欲令開發痞之拂欝結滯非攻寒也先
發汗或下後陽氣虛故惡寒汗出太陽證云發汗後
惡寒者虛也此加附子恐大黃黃連損其陽也非補
虛也
半夏瀉心湯方
半夏(半斤洗)黃芩(三兩)亁薑(三兩)
甘草(三兩)人參(三兩)黃連(一兩)
大棗(十二枚劈)
右七味以水一斗煮取六升去滓再煎取三升温服
一升日三服
按至下下後邪氣傳裏亦有陰陽之異若下後陽邪
傳裏者則結於胸中為結胸以胸中為陽受氣之分
與大䧟胸湯以下其結陰邪傳裏者則留於心下為痞
以心下為陰受氣之分與半夏瀉心湯以通其痞
服瀉心湯痞不解煩渴小便不利用五苓兩解表裏
一法
前第九條五苓湯方兩解表裏於此更治痞滿
服瀉心湯復悮下利不止宜治下焦一法
赤石脂禹餘糧方
赤石脂(一斤碎)禹餘糧(一斤碎)
已上二味以水六升煮取二升去滓分三服
下之利不止者下之虛其裏邪熱乘其虛故利虛而
不能禁固故不止更無中焦之症故曰病在下焦澁
可以固脫故用赤石脂重可以鎮固故用禹餘糧然
惟病在下焦者可以用若病在中焦而悮以為虛者
則二物之氣益壞於中氣實者固而濇之則邪無自
而泄必增腹脹且痛矣慎之慎之
再按難經曰中焦者在胃中脘主腐熟水榖下焦者
當膀胱上口主分别清濁主出而不内以傳道也靈
樞曰水榖者常居於胃中成糟粕而俱下於小腸而
成下焦渗而居下濟泌别汁循下焦而渗入膀胱焉
然則利在下焦者膀胱不渗而大腸滑脫也禹餘糧
甘平消痞鞕而鎮定其臟腑赤石脂甘温固腸虛而
收其滑脫也膀胱不渗水榖不分更當𨗳利小便
令分清之使府司各行其事始無餘治而愈也
汗吐下解後餘邪挾飲作痞用旋復代赭石湯一法
旋復代赭石湯方(赭音者赤色)
旋復花(三兩)人參(二兩)生薑(五兩切)
代赭石(一兩)半夏(半斤洗)甘草(三兩炙)
大棗(十二枚劈)
右七味以水一斗煮取六升去滓再煎取二升温服
一升日三服
汗吐下而解則中氣必虛虛則濁氣不降而上逆故
作痞鞕逆氣上干於心心不受邪故噫氣不除内經
宣明五氣篇曰五氣所病心為噫是也旋復之鹹能
軟痞鞕而下氣代赭之重能鎮心君而止噫薑夏之
辛所以散逆參甘大棗之甘所以補虛或曰汗吐中
虛肺金失令肝氣乘脾而作上逆逆氣干心心病為
噫此方用代赭石所以鎮心亦所以平肝也亦為究
理之論(噫音隘)
昌用此方治反胃多痰氣逆并噦者愈千人矣
傷寒下早亦成結胸之證四法
一法辨大結胸用大䧟胸湯
熱實脉沉緊心下痛按之不鞕水飲結在胸脇主大䧟
胸湯(原文)
一法辨小結胸用小䧟胸湯
正在心下按之則痛脉浮微滑發熱微惡寒煩疼微嘔
心下支結用柴胡桂枝湯(原文)
一法熱結在裏與結胸異治
一法辨邪熱在表心下支結但治其表
小䧟胸湯方
黃連(一兩)半夏(半升洗)括蔞實(一枚天者)
右三味以水六升先煮括蔞去滓内諸藥煮取二升
去滓分温三服
大䧟胸湯方
水飲結在胸脇仍用此方
方見前
柴胡桂枝湯方
不宜大小䧟胸之法用此方
柴胡(四兩)黃芩(一兩半)人參(一兩半)
桂枝(一兩半)甘草(一兩)半夏(二合半)
生薑(一兩半切)芍藥(一兩半)大棗(六枚劈)
右九味以水七升煮取三升去滓分温服
辨傷寒太陽兼少陽連上共五法
小柴胡湯方
柴胡(半斤)黃芩(三兩)半夏(半斤洗)
人參(三兩)甘草(三兩)生薑(三兩切)
大棗(十二枚劈)
右七味以水一斗二升煮取六升去滓再煎取三升
温服一升日三服
傷寒四五日身熱惡風頭頂強脇下滿手足温而渴者
小柴胡湯主之(原文)
傷寒五六日中風往來胸脇苦滿默默不欲飲食心煩
喜嘔或胸中煩而不嘔或渴或腹中痛或脇下痞鞕或
心下悸小便不利或不渴身有微熱或咳者小柴胡湯
主之(原文後加减法)
若胸中煩滿而不嘔去半夏人參加括蔞實一枚若
渴者去半夏加人參合前成四兩半括蔞根四兩
若腹中痛去黃芩加茯苓四兩
若不渴外有微熱者去人參加桂枝三兩温覆取微
汗愈
若欬者去人參大棗生薑加五味子半升亁薑二兩
經曰傷寒中風有柴胡證但見一證便是不必悉具
邪在表則寒邪在裏則熱今邪在半表半裏之間未
有定處是以寒熱往來也邪在表則心腹不滿邪在
裏則心腹脹滿今止言胸脇苦滿知邪氣在表裏也
經曰陽入之陰則静默默者邪方自表之裏在表裏
之間也能食不能食煩不煩嘔不嘔皆然邪初入裏
未有定處則所處不一故有或為之證柴胡證但見
一證便是不必悉具正指此或為之證也
傷寒陽脉澁陰脉弦法當腹中急痛者先與小建中湯
不瘥者與小柴胡湯主之(原文)
小建中湯方
方見前
服小建中湯不瘥者蓋少陽屬木其脉弦木盛則土
受尅故澁而急痛也故伐木以救土也
柴胡桂枝亁薑湯方
柴胡(半斤)桂枝(三兩去皮)亁薑(三兩)
黃芩(三兩)括蔞根(四兩)牡蠣(三兩熬)
甘草(二兩炙)
右七味以水一斗二升煮取六升去滓再煎取三升
温服一升日三服初服微煩後服汗出便愈
按已發汗而復下之雖不失先發後攻之序及當汗
而反下之宜然既汗之邪當自散若不待其全解後
内實而復下之是猶傷於早也烏得不結然已發汗
則邪勢已衰雖或失之下早故結亦當微也
傷寒五六日已發汗而復下之胸脇滿微結小便不利
渴而不嘔但頭汗出往來寒熱心煩者此為未解也柴
胡桂枝亁薑湯主之(原文)
太陽病十日以去脉浮細而嗜卧者外解已也設胸滿
脇痛者與小柴胡湯脉浮者用麻黃湯(原文)
脉微細而嗜卧者大邪已退血氣乍虛而肢體倦怠
也胸滿脇痛則少陽未除故與小柴胡以和之脉但
浮則邪還表故與麻黃以發之
柴胡加龍骨牡蠣湯方
柴胡(四兩)半夏(二合洗)龍骨(一兩半)
人參(一兩半)茯苓(一兩半)鉛丹(一兩半)
桂枝(一兩半去皮)生薑(一兩半)大黃(二兩)
牡蠣(一兩半)大棗(六枚劈)
右十一味以水八升煮取四升内大黃切如碁子更
煮一二沸去滓温服一升
辨下後胸滿煩驚身重困篤用此湯(原文自明)
病久脉代結心動悸宜補胃生津兼散邪用炙甘草
湯一法
炙甘草湯方
甘草(四兩炙)生薑(三兩切)桂枝(三兩去皮)
麥門冬(半斤)麻子仁(半斤)大棗(十二枚劈)
人參(二兩)生地(一斤)阿膠(二兩)
右九味以清酒七升水八升先煮前藥八味取三升
去滓内膠烊消盡温服一升日三服一名復脉湯
悮下下利不止身疼痛宜先救裏一法
先救裏用四逆湯
四逆湯方
甘草(二兩炙)亁薑(一兩半)附子(一枚)
右三味咬咀以水三升煮取一升二合去滓分温再
服強人可大附子一枚亁薑三兩
服後身疼痛便清自調者急救表用桂枝
方見上篇
辨悮下引邪内入用梔子湯取吐三法
病人舊微溏者不可服
一法下後煩滿不安用梔子厚朴湯
梔子厚朴湯方
梔子(十四枚劈)厚朴(四兩薑炙)枳實(四兩湯浸去穰炒)
已上三味以水三升半煮取一升半去滓分三服温
進一服得吐止後服
一法悮用丸藥大下身熱微煩用梔子亁薑湯
梔子亁薑湯方
梔子(十四枚劈)亁薑(二兩)
右二味以水三升半煮取一升半去滓分二服温進
一服得吐止後服
一法大下後身熱心中結痛用梔子豉湯
梔子豉湯方
梔子(十四枚劈)香豉(四合綿裹)
右二味以水四升先煮梔子得二升半内豉煮取一
升半去滓分為二服温進二服得吐止後服
又本方二法
發汗若下煩熱胸中窒者用此方
發汗吐下後虛煩不眠反覆顛倒懊憹者用此方
又加味二法
若少氣者梔子甘草豉湯
於前方内加倍甘草
若嘔者梔子生薑豉湯
於前方内加倍生薑甘草
辨下後復發汗之脉證晝夜静躁一法
亁薑附子湯方
晝日煩躁夜而安静脉沉微身無大熱者
亁薑(一兩)附子(一枚生用破八斤)
右二味以水三升煮取一升去滓頓服
按用薑附二味偏於辛熱者恢復重虛之陽而求以
協和於偏勝之陰也
辨吐下後復汗身為振摇動惕久成痿廢二法
茯苓桂枝白术甘草湯方
茯苓(四兩)桂枝(三兩去皮)白术(二兩)
甘草(二兩炙)
右四味以水六升煮取三升去滓分温三服
辨傷寒熱瘀小便反利為蓄血用抵當丸一法
抵當丸方(上篇用抵當湯)
水蛭(二十箇熬)蝱蟲(二十五箇熬去翅)桃仁(二十箇去皮尖)
大黃(二兩)
右四味杵分為四丸以水一升煮一丸取七合服晬
時當自下血若不下更服
辨傷寒風濕相搏身體煩疼脉證二法
桂枝附子湯方
桂枝(四兩去皮)附子(三枚泡去皮破八片)生薑(三兩切)
甘草(三兩炙)大棗(十二枚劈)
右五味以水六升煮取三升去滓分温三服
去桂枝加白术湯方
大便鞕小便利者用此
於桂枝附子湯方内去桂枝加术三兩餘依前
法
甘草附子湯
甘草(二兩炙)附子(九枚泡去皮臍)白术(二兩)
桂枝(四兩去皮)
右四味以水六升煮取三升去滓温服一升日三服
初服得微汗則解能食汗出服煩者服五合恐一升
多者宜服六七合為妙
按上條頂傷寒此條頂中風無疑本文痛不可近汗
出短氣小便不利惡風不欲去衣或身微腫語皆是
中風可見風寒與温相搏冬月若此而風與温濕熱
濕相搏夏月又若彼王叔和云傷寒所致太陽痙濕
暍三種宜應别論以為與傷寒相似由此觀之果何
說耶太陽經證痙濕暍居先傷寒證居後駭眩無定
乃後代咸為取宗焉傷寒書誠疑而難讀之矣
辨傷寒發黃有寒濕相傳三法
麻黃連翹赤小豆方
麻黃(二兩)赤小豆(一升)杏仁(四十枚去皮尖)
連軺(二兩連翹根也)大棗(十二枚劈)生薑(二兩切)
甘草(一兩炙)生梓白皮
已上八味以潦水一斗先煮麻黃再沸去上沫内諸
藥煮取三升分温三服半日則盡
瘀血在裏身必發黃用前方(原文)
茵陳蒿湯方
茵陳蒿(六兩)梔子(十四枚劈)大黃(三兩)
右三味以水一斗先煮茵陳减六升内二味煮取三
升去滓分温三服小便當利尿如皂角汁狀色正
赤一宿腹减黃從小便去也
身黃如橘子色小便不利腹微滿者用前方(原文)
梔子蘖皮湯方
梔子(十五枚劈)甘草(一兩炙)黃蘖(一兩)
右三味以水四升煮取一升半分温再服
身黃發熱者用前方
按熱已發出於外則與瘀熱不同正當隨熱勢而亟
散其黃俾不留於肌表也前條熱瘀故用麻黃此條
發熱反不用麻黃正所謂寒濕中求之不盡泥傷寒
之定法矣此隸太陽中篇惟仲景乃識其旨所謂者
何蓋四條已發於痙濕暍三種瘀熱蒸黃之先凡近
豈能窺乎至於總入陽明發黃尤為膚淺矣
附越脾湯方
麻黃(六兩)石膏(八兩)生薑(二兩)
甘草(二兩)大棗(十二枚)
太陽經風傷衞寒傷營方
大青龍湯風寒兩傷大剛總法
大青龍湯方
麻黃(六兩去節)桂枝(二兩去皮)甘草(二兩炙)
杏仁(四十枚去皮尖)生薑(三兩切)石膏(如雞子大線裹碎)
大棗(十二枚劈)
右七味以水九升先煮麻黃减二升去上沫内諸藥
煮取三升去滓温服一升取微似汗汗出多者温粉
撲之一服汗者停後服汗多亡陽遂虛惡寒煩燥不
得眠也
服青龍湯厥逆筋惕肉瞤此為逆也用真武湯救之(仲景)
(原文)
真武湯方
茯苓(三兩)芍藥(三兩)生薑(二兩切)
白术(二兩)附子(一枚炮去皮破八片)
右五味以水八升煮取三升去滓温服七合日三服
此乃少陰經之方先錄於此
按成註謂不久厥吐利無少陰裏證大謬無少陰證
者但欲寐尚不止少陰疑似况敢言不久厥吐利等
耶
麻黃味甘温桂枝味辛熱寒則傷營必以甘緩之風
則傷衞必以辛散之此風寒兩傷營衞俱病故以甘
辛相合而為發散之劑甘草味甘平杏仁味甘苦苦
甘為助佐麻黃以發表大棗味甘温生薑味辛温辛
甘相合佐桂枝以解肌石膏味甘微寒而使石膏為
重劑而又專達肌表者也
大青龍湯發汗之重劑非桂枝所同用之稍逆則又
有亡陽之失若脉微弱汗出惡風者不可服服之則
厥逆筋陽肉瞤此為逆也
傷寒發熱惡寒煩燥身心無柰者發汗則愈譬若亢
熱已極一雨而凉其理可見也若見其燥熱投以寒
凉其害豈勝言哉
中風脉浮緊傷寒脉浮緩仲景以青龍對之證候與
脉相對無不應手而愈
風傷衞衞氣也寒傷營營血也營行脉中衞行脉外
寒邪居脉中非特營受病邪自内作則併與衞氣犯
之久則浸滛入骨亦自有淺深也
太陽中風脉浮緊發熱惡寒身疼痛不出汗而煩燥者
大青龍湯主之(原文)
傷寒脉浮緩身不疼但重乍有輕時無少陰證者前湯
發之(原文)
大青龍湯仲景治傷寒發熱惡寒煩燥者則用之夫
傷寒邪氣在表不得汗出其人煩燥不安身心無如
之柰何如脉浮緊或浮數者急用此湯發汗則愈若
不浮緊而數無惡寒身疼者亦不可用所以脉證不
明者多不敢用也
仲景治傷寒一則桂枝二則麻黃三則青龍桂枝治
中風麻黃治傷寒青龍治中風見寒脉傷寒見風脉
三者如鼎立人皆能言之而不曉前人處方用藥之
意故醫遂多不用昌謂脉緩而浮者中風也故嗇嗇
惡風浙浙惡寒翕翕發熱仲景以桂枝對之脉浮緊
而嗇者傷寒也故頭痛發熱身疼腰痛骨節疼痛惡
寒無汗而喘仲景以麻黃對之至於中風脉浮緊傷
寒脉浮緩仲景皆以青龍對之昌為究之風傷衞則
風邪干陽陽氣不固發越而為汗是以自汗是表虛
故仲景用桂枝以發其邪芍藥以和其血蓋中風則
病在脉之外其病稍輕雖曰同發汗實解肌之藥耳
所以仲景於桂枝症云令半身漐漐微似有汗不可
如水淋漓病必不除可知中風不可大發汗汗過則
反動營血邪氣乘虛襲之故病不除也寒傷營則寒
邪入陰血而營行脉中者也寒邪居脉中非特營受
病邪自内作則併與衞氣犯之久則浸淫入骨是以
汗不出而熱齒齕而煩冤仲景以麻黃發其汗又以
桂枝助其發散欲滌除内外之邪營衞之病耳大坻
二藥皆發汗以桂枝發其衞之邪麻黃開營衞之病
治自有淺深也何以驗之觀仲景第十九症云病當
自汗出者此為營氣和營氣和者外不諧以衞氣不
共營氣和諧故也以營行脉中衞行脉外復發其汗
營衞和則愈宜桂枝湯又四十七症云發熱汗出此
為營弱衞強故使汗出欲救邪風者宜桂枝湯是知
中風汗出者營和而衞不和又第一卷云脉浮而緊
浮則為風緊則為寒風則傷衞寒則傷營俱病者即
煩疼當發其汗是知傷寒浮緊者營衛俱病也此麻
黃湯中并用桂枝此仲景之言也至於青龍雖治傷
風見寒脉傷寒見風脉之病然仲景又云陽微惡風
者不可服服之厥逆便有筋愓肉瞤之症故青龍一
症尤難用藥須是形症諦當然後可行
熱盛而煩手足自温脉浮而緊此傷風見寒脉也不
煩少熱四肢微厥脉浮而緩此傷寒見風脉也二者
為營衛俱病法宜大青龍湯
小青龍湯方
麻黃(去節)桂枝芍藥(酒炒)
細辛甘草(炙)亁薑(各三兩)
半夏五味(半升)
傷寒表不解心下有水氣亁嘔發熱而咳或渴或利或
噎或小便不利少腹滿或喘者小青龍湯主之(原文)
傷寒心下有水氣咳而微喘發熱不渴服已渴者此寒
去欲解也小青龍湯主之(噎音謁食質氣不通也原文)
或問小青龍與小柴胡證皆嘔而發汗表裏之證大
㮣彷彿何故二方用藥之不同曰夫傷寒表不解裏
熱未甚而渴欲飲水不能多不當與之以腹中熱尚
少而不能消水飲停蓄故作消症然水寒作病非温
熱之劑不能解故用小青龍發汗散水原其理初無
裏症因水寒以致然也若小柴胡症則係傷寒發熱
之邪傳裏在於半表半裏之間熱氣内攻故生諸症
是二症雖曰表裏俱病至其中之寒熱則全不同故
用藥有薑桂柴苓之異耳
亁薑附子湯
亁薑附子
下之後復發汗煩燥不得眠者亁薑附子湯主之(原文)
此當與梔子豉湯症參看蓋下後煩不得眠一也而
用藥有寒熱不同乃爾
服薑附湯有二法一法當熱服手少陰心也水包火
熱服以接心火身表寒盛外火少也寒從外生熱從
内消譬如凍死寒在外也一法當寒服足少陰腎也
寒邪入水令冷服以類腎水身發微熱内水多也熱
從外生寒從内消譬如飲冷寒在内也
麻黃杏仁甘草石膏湯方
方見前
發汗後汗出而喘無大熱者麻黃杏仁甘草石膏湯主
之(原文)
予觀仲景常言發汗後乃表邪悉解止餘一症而已
故言不可更行桂枝湯今汗出而喘無大熱乃上焦
餘邪未解當用此方以散之夫桂枝加厚朴杏仁湯
乃桂枝症悉俱而加喘者用之註言汗出而喘以為
邪氣壅甚非桂枝所能發散此誤也况身無大熱更
無證何故復言表邪必盛其後章下後不可更行桂
枝湯條下註曰汗下雖殊其不當損正氣則一其言
有至理有焉可見汗後所註之誤矣大抵當時因事
發機前後失於照應故有此等之弊也
桂枝甘草湯方
桂枝甘草大棗
發汗過多其人又手自冐心心下悸欲得按者桂枝甘
草湯主之(原文)
悸心動也怔怔忪忪不能自安也有氣虛而悸氣内
弱心下空虛也有停水飲而悸心為火而惡水水
既内停心不自安也有汗下後而悸汗為心液汗去
心虛如魚離水也故悸與驚不同
茯苓甘草大棗湯方
茯苓桂枝甘草
大棗
發汗後其人臍下悸者欲作奔豚茯苓甘草大棗湯主
之(原文自明)
厚朴生薑半夏甘草人參湯方
厚朴生薑半夏
甘草人參
汗後腹脹滿者前湯主之(原文自明)
或問太陽篇中發汗後諸症不言太陽病固所當然
亦合列於傷寒之右何故止言發汗後腹脹者厚朴
半夏甘草人參湯主之曰凡言發汗後者以外無表
症裏無别邪止有腹痛一事而已除此之外即護全
安夫傷寒二字豈可易言哉其傳變吉凶猶反掌耳
可與所餘一症而並例哉其諸汗後不殊此意
芍藥甘草附子湯方
芍藥甘草附子
發汗病不解反惡寒者虛故也芍藥甘草附子湯主之
(原文自明)
四逆湯方
方見前
發汗若下之病仍不解煩燥者茯苓四逆湯主之(原文)
五苓散方
方見前
太陽病發汗後大汗出胃中亁煩燥不得眠欲得飲水
者少少與飲之令胃氣和則愈若脉浮小便不利微熱
消渴者與五苓散主之(原文下同)
水道為熱所蔽故令小便不利小便不利則不能運
化津液故令渴水無當於五味故用淡以治水茯苓
猪苓澤瀉白术雖有或潤或燥之殊然其為淡則一
也故功足以利水桂性辛熱辛熱則能化氣内經曰
膀胱者州都之官津液藏焉氣化則能出矣此用桂
之意也濁陰既出下竅則清陽自出上竅又熱隨溺
而泄則渴不治可以自除雖然小便不利亦有因汗
下之後内亡津液而致者不可強以五苓散利之強
利之則重亡津液益虧其陰故曰大下之後復發汗
小便不利者亡津液故也勿治之得小便利必自愈
師又曰太陽隨經之邪直達膀胱小便不利其人如
狂者此太陽之邪不傳他經自入其府也五苓散主
之是使陽邪由溺而泄耳
發汗見脉浮數煩渴者五苓散主之
按太陽標病傳入標之本發渴溺不利以此散𨗳之
邪自膀胱而出也若未渴妄用五苓散反引邪氣入
裏而不能解也故易老云即太陽經之下藥也若傷
寒太陽脉緊而渴者不宜用此
中風發熱六七日不解而煩有表裏症欲飲水水入則
吐者名曰水逆五苓散主之
本以下之故心下痞與瀉心湯痞不解其人渴而口燥
煩小便不利者五苓散主之
太陽病寸緩關浮尺弱其人發熱汗出復惡寒不嘔但
心下痞者此以醫下之也如其不下者病人不惡寒而
渴者此轉屬陽明也小便數者大便必鞕不更衣十日
無所苦也渴欲飲水少少與之但以法救之宜五苓散
或問上條云小便數者大便必鞕不更衣十日無所
苦也嘗有四五日六七日不大便者即為攻之今言
十日不更衣而不用攻伐何也曰此非結熱乃津液
不足雖十日不更衣亦無所苦也經曰陽明病本自
汗出醫更重發汗病已瘥尚微煩不了了者此大便
必鞕故也以亡津液胃中亁燥故令大便鞕當問其
小便日幾行本小便日三四行今日再行即知大便
不久出為小便數少以津液足胃中故知不久大便
也夫不便者若有潮熱讝語可下之症者然後可以
攻之其人大便鞕而無諸下症者此津液不足當須自
審慎勿以日數久而輒為攻下也
五苓散為太陽裏之下藥也太陽高則汗發之下則
引而竭之渴者邪入太陽裏也當下之使從膀胱出
也
腎燥膀胱熱小便不利此藥主之小便利者不宜用
然太陽病熱而渴小便雖利亦宜五苓散下之當服
不服則生何症答曰當服不服則榖消水去必致陽
明燥火欝胃發黃故有調胃湯症此太陽入本失下
也由不曾服五苓散故也
不當服服之則生何症答曰不當服而服之是為犯
本小便強利津液重亡侵陽之極則侵陰而成血症
也輕則桃仁承氣湯重則抵當湯故五苓散調和陰
陽者也乃太陽陽明之間故為調和之劑酒毒小便
赤澁宜五苓散但熱在中焦未入太陽之本小便自
利而清乃津液已行者若與五苓散利之則重涸腎
水不惟重涸腎水而酒毒之熱亦不能去以故上下
不通而溺濇則為發黃症也若入血室則為蓄血用
五苓散以瀉濕熱
太陽症傷寒自外入其標本有二說以主言之膀胱
為本經絡為標以邪言之先得者為本後得者為標
此乃客邪之標本也治當從客之標本
又小腸火為本膀胱水為本乃寒毒之氣從標入本
邪與手經相合而下至膀胱五苓散主之以方内桂
枝陽中之陽茯苓陽中之陰相引而下於本𨗳出邪
氣
手經自上之下足經
丙火壬水
小腸上之下自膀胱
火邪之氣從下之上以内為本水中有火火為客氣
當再責其本兩腎相通又在下部責在下焦下焦如
凟相火明也生地黃黃蘖主之邪從本受下焦火邪
遺於小腸是熱在下焦填塞不便自内而之外也蓋
生地黃柏黃連乃陰中之陽為裏之表藥若五苓之
桂术澤瀉猪苓茯苓乃陽中之陰為表之裏藥也
治酒病宜發汗若止以五苓利小便炎熖不肯下行
故曰火欝則發之辛温則散之是從其火體也乃知
利小便濕去熱不去動大便尤為疎遠大便者有形
質之物酒者無形水也從發而汗之最為之近以使
濕熱俱去蓋治以辛温發其火也佐以苦寒除其濕
也
茯苓甘草湯方
茯苓桂枝(二兩)甘草(兩)
生薑(一兩)
傷寒汗出而渴者五苓散主之不渴者茯苓甘草湯主
之(原文下同)
傷寒厥而心下悸者宜先治水當服茯苓甘草湯却治
其厥不爾水漬入胃必作利也
金匱要略曰水停心下甚者則悸厥雖寒勝然以心
下悸為水飲内甚先與此湯治其水而後治其厥若
先治厥則先飲浸漬入胃必作下利
凡治悸其法或鎮固之或化散之惟飲之為悸甚於
他邪雖有餘邪必先治悸何者以水停心下無所不入
侵於肺為喘𠻳傳於胃為噦噎溢於皮膚為腫漬於
腸間為利其厥之病甚重猶先治水况病之淺者乎
白虎湯方
石膏(一斤)知母(六兩)甘草(二兩)
粳米(六升)
傷寒脉浮滑此表有實裏有寒白虎湯主之(原文)
按前篇云熱諸在裏表裏俱熱者白虎湯主之又曰
其表不解不可與白虎湯此云脉浮滑表有實裏有
寒者必表裏字訛耳又陽明一症云脉浮遲表虛裏
寒四逆湯主之又少陰一症云裏寒外熱通脉四逆
湯主之以此相參其訛益明矣又陽明篇曰脉浮而
疾者小承氣湯既用承氣湯是裏熱也又厥陰篇曰
脉滑而厥者裏有熱白虎湯主之是謂滑為裏熱也
明矣况知母石膏豈應以水濟水成氏隨文釋之謬
也
海云此表有熱裏有寒非寒冷之寒寒邪之寒亦自
有理可思
傷寒脉浮而厥者裏有熱也白虎湯主之(厥陰原文)
粳米本草諸家共言益脾胃如何白虎湯用之入肺
以其陽明為胃之經色為西方之白故入肺也然治
陽明之經即在胃也色白味甘寒入手太陽又少陰
症桃花湯用此甘以補正氣竹葉石膏用此甘以補
不足垣云身以前胃之經也胸胃肺之室也邪在陽
明肺受火制故用辛寒以清肺所以號為白虎湯也
活人云謂白虎湯治中暍汗後一解表藥耳非正傷
寒藥也而夏日陰氣在内白虎尤宜戒之夫白虎湯
具載仲景之書症治昭然明白何為非正傷寒之藥
也况傷寒論言無表症者可與白虎湯今云汗後一
解藥耳於法既無表症何解之有又曰夏月陰氣在
内白虎尤宜戒之而明理論又云立秋後不可服秋
則陰氣半矣白虎大寒若不能禁服之而為噦逆不
能食或虛羸者有矣夫傷寒之法有是症則投是藥
安可拘於時而為治哉假如秋冬之間患傷寒身無
表症而大煩渴於法合用白虎湯苟拘其時何以措
手若以白虎為大寒其承氣又何有於冬月耶既以
夏宜戒秋不可行然則宜乎何時也雖然經云必先
歲氣無伐天和此言常也假如賊邪變出陰陽寒暑
亦當捨時而從症豈可以時令拘哉
三陽合病腹滿身重難以轉側口不仁而面詬讝語遺
尿發汗則讝語下之則額上生汗手足逆冷自汗出者
白虎湯主之(原文)
垣云入足陽明手太陽味苦寒潤治有汗骨蒸腎經
氣勞瀉心仲景用此治不得眠者煩燥也煩者肺也
燥者腎也以石膏為君主佐以知母之苦寒以清腎
之源緩以甘草粳米之甘而使不速下也經云胸中
有寒者瓜蒂散吐之又云表熱裏寒者白虎湯主之
瓜蒂知母味皆苦寒而治胸中寒及裏寒何也答曰
成無已註云即傷寒寒邪之毒為熱病也讀者要逆
識之如論語言亂臣十人書曰惟以亂民其能而亂
四方亂皆治也乃治寒者也故云亂民亂四方也仲
景所言寒之一字舉其初而言之熱病在其中矣若
以寒為寒冷之寒無復苦寒之劑兼言白虎症脉尺
寸俱長則熱可知矣白虎加人參湯五法
藥即湯見
許云有人初病嘔吐俄為醫者下之已七八日而内
外發熱予診之曰當用白虎加人參湯或曰既吐復
下且重虛矣白虎何用乎予曰仲景云若吐下後七
八日不解熱結在裏表裏俱熱者白虎加人參湯正
相當也蓋嘔吐者熱留胃脘而致令虛火上逆三投
湯而愈仲景既云傷寒若吐若下後七八日不解表
裏俱熱者白虎加人參湯主之又云傷寒脉浮發熱
無汗其表不解不可與白虎又云脉浮滑此以表有
熱裏有寒白虎加人參湯主之嘗見林億校正謂仲
景於此表裏自差矣余謂不然大抵白虎能除傷寒
中渴表裏發熱故前後二症或云表裏俱熱或云表
熱裏寒皆可服之一種脉浮無汗其表不解全是麻
黃與葛根症安可行白虎也林億見所稱表裏不同
便謂之差是亦不思之過也
張云用藥有遲速之弊故設法以關防法有關防不
盡者則著方以拯治也便如上二條前條乃仲景設
法以關防也後條及傷寒病若吐若下後七八日不
解熱結在裏表裏俱熱時時惡風大渴口舌亁燥而
煩飲水數升者以白虎加人參湯主之此二條乃著
方以拯治也夫白虎湯專治大煩大渴古人設法之
意惟恐表症未罷而輒用之治有太速之弊若背微
惡寒及時時惡風二症其中煩渴已甚非白虎不能
遏也必候表邪俱盡未免有太遲之愆也此乃法之
關防不盡者故著方以拯治也苟不著方必然違法
此方法之妙所以不可偏廢也或問白虎湯仲景以
表不解者不可與又時時惡風背上惡寒者此有表
也以白虎主之何也蓋石膏辛凉解足陽明本經熱
蒸蒸發熱潮熱表裏皆熱舌燥煩渴之聖藥也且時
時者時或惡風而不常也背上惡者但覺微惡而不
甚也所以於盛熱燥渴而用則無疑矣若夫表症惡
寒常在背上惡寒而加燥渴者切不可用也又太陽
經發熱而渴無汗者不可與之但汗後脉洪大而渴
者則可與之如陰傷寒面赤煩燥身熱與夫胃虛惡
心大便不實脉弱食少無大熱者切不可用也如悮
用之則傾危可立而待矣
尚論後篇卷三
