尙論篇卷一
新建喻昌撰
論太陽經傷寒症治大意
王叔和當日編次仲景傷寒論以辨痙濕暍脉證爲
第一以辨太陽病脉證爲第二謂痙濕暍雖太陽經
之見證然宜應别論故列之篇首此等處最不妥當
豈有别論反在正論之前者况既應别論即當明言
所指而故虛懸其篇此叔和不究心之弊也至於太
陽經中一㮣混編合病併病温病壊病過經不解病
以及少陽諸病如理棼絲不清其脉寸寸補接所以
不適於用徒令觀者嘆息此更叔和不究心之弊也
宋林億成無己軰以脉法及傷寒例居前次痙濕暍
次太陽病分上中下三篇其意以桂枝證麻黃證彙
上篇大青龍證及汗後下後諸證彙中篇結胸及痞
證彙下篇䆒竟上篇混中下下篇混上中不能清也
更可笑者下篇結胸例中凡係結字一㮣收入如陽
微結隂微結脉代結之類悉與結胸同彙尤可笑者
上篇第六條傷寒大義未及什一何所見即彙温病
中篇下篇太陽本證未及什七何所見即彙少陽證
及合病併病過經不解諸病如此割裂原文後人縱
思研窮無門可入矣夫足太陽膀胱病主表也而表
有營衞之不同病有風寒之各異風則傷衛寒則傷
營風寒兼受則營衛兩傷三者之病各分疆界仲景
立桂枝湯麻黃湯大青龍湯鼎足大綱三法分治三
證風傷衛則用桂枝湯寒傷營則用麻黃湯風寒兩
傷營衛則用大青龍湯用之得當風寒立時解散不
勞餘力矣乃有病在衛而治營病在營而治衛病在
營衛而治其一遺其一與夫病已去營衛而復汗病
未去營衛而誤下以致經傳錯亂展轉不已源頭一
差末流百出於是更出種種節目輔三法而行正如
八卦之有六十四卦八陣之有六十四陣分統於乾
坤震巽坎離艮兌天地風雲龍虎鳥蛇之下始得井
井不紊仲景參五錯綜以盡病之變態其統於桂枝
麻黃青龍三法夫復何疑苐文辭奥約義例互陳雖
穎敏之士讀之不解其意實繇當時編次潦草糊塗
不察來意仲景一手一目現爲千手千目編者反將
千手千目掩爲一手一目悠悠忽忽沿習至今昌不
得已而僭爲尙論太陽經中仍分三篇以風傷衛爲
上篇寒傷營爲中篇風寒兩傷營衛爲下篇一一以
膚淺之語括大義於前明奥旨於後其温病合病等
名逐叚清出另立篇目俾讀者了無疑惑於心庶隨
所施而恰當矣
太陽經上篇(凡風傷衛之證列於此篇法五十三條)
太陽經受病之初有定脉定證一法
一太陽之爲病脉浮頭項強痛而惡寒(原文)
先挈太陽病之總脉總證統中風傷寒爲言也太陽
膀胱經乃六經之首主皮膚而統營衛所以爲受病
之始
太陽受病有風寒不同宜辨隂陽而定愈日(通計五法)
二病有發熱惡寒者發於陽也無熱惡寒者發於隂也
發於陽者七日愈發於隂者六日愈以陽數七隂數六
也(原文)
風爲陽衛亦陽故病起於陽寒爲隂營亦隂故病起
於隂無熱惡寒指寒邪初受未鬱爲熱而言也少頃
鬱勃於營間則仍發熱矣太陽中篇第一條云或已
發熱或未發熱正互明其義也病發於陽其愈宜速
乃六日傳經已盡必至七日方愈者陽數七主進故
也病發於隂其愈宜遲乃至六日經盡即愈者隂數
六主退故也得病之始各從隂陽之類而起得病之
終各從隂陽之類而愈此道之所以本乎自然而人
身與天地同撰也
三太陽病頭痛至七日已上自愈者以行其經盡故也
若欲再作經者鍼足陽明使經不傳則愈(原文)
七日而云已上者該六日而言也六日傳至厥隂六
經盡矣至七日當再傳太陽病若自愈則邪已去盡
不再傳矣設不愈則七日再傳太陽八日再傳陽明
故鍼足陽明以竭其邪乃得不傳也在他經則不然
蓋陽明中土萬物所歸無所復傳之地邪易解散故
耳然必鍼以竭其邪始得歸併陽明不犯他界也舊
謂奪其傳路而遏之則經經皆可遏矣何獨取陽明
也哉
四太陽病欲解時從已至未上(原文)
凡病欲解之時必從其經氣之王太陽者盛陽也故
從巳午未之王時而病解
五欲自解者必當先煩乃有汗而解何以知之脉浮故
知汗出解也(原文)
天地鬱蒸而雨作人身煩悶而汗作氣機之動也氣
機一動其脉必與其症相應故脉浮而邪還於表纔
得有汗而外邪盡從外解設脉不以浮應則不能作
汗其煩即為内入之候又在言外矣
已上四條先絜太陽經始病終愈風寒之總法
太陽受病風寒不同先辨中風定脉定證一法
六太陽病發熱汗出惡風脉緩者名為中風(原文)
既有第一條脉浮頭項強痛惡寒之總證更加發熱
汗出惡風脉緩則其病乃是觸冐於風所致即名中
風中字與傷字無别即謂傷風亦可風性屬陽從衛
而入以衛為陽氣所行之道從其類也
此一條又中風病之總稱已後凡言中風病三字而
發熱汗出惡風脉緩即括在内
中風病主用桂枝湯解肌大綱一法
七太陽中風陽浮而隂弱陽浮者熱自發隂弱者汗自
出嗇嗇惡寒淅淅惡風翕翕發熱鼻鳴乾嘔者桂枝湯
主之(原文)
陽浮隂弱與下文衛強營弱同義陽浮者陽邪入衛
脉必外浮陽性本熱風又善行所以發熱快捷不待
閉鬱自發也隂弱者營無邪助比衛不足脉必内弱
隂弱不能内守陽強不為外固所以致汗直易不待
覆蓋自出也嗇嗇惡寒内氣餒也淅淅惡風外體疏
也雖寒與風並舉義重惡風惡風未有不惡寒者所
以中篇傷寒證中亦互云惡風又見惡寒未有不惡
風者後人相傳謂傷風惡風傷寒惡寒苟簡辨證誤
人多矣翕翕發熱乃氣蒸濕潤之熱比傷寒之乾熱
不同息鳴者陽邪上壅也乾嘔者陽邪上逆也故取
用桂枝湯解散肌表之陽邪而與發汗驅出隂寒之
法迥乎角立也
服已須臾歠熱稀粥一升餘以助藥力温覆令一時許
遍身漐漐微似有汗者益佳不可令如水流漓病必不
除若一服汗出病差停後服不必盡劑若不汗重服依
前法又不汗後服小促役其間半日許令三服盡若病
重者一晝一夜服周時觀之服一劑盡病證猶在者更
作服若汗不出者乃服至二三劑禁生冷粘滑肉麵五
辛酒酪臭惡等物
桂枝氣味俱薄服過片頃其力即盡所以能解肌者
妙用全在歠稀熱粥以助藥力穀氣内充則邪不能
入而熱歠以繼藥之後則邪不能留法中之法若此
世傳方書無此四字駸失初意更有肌膚已透微似
之汗蓋覆強逼致令大汗流漓者總繇不識解肌為
何義耳
按衛行脉外風傷衛之證皆傷其外外者肌膚也故
但取解肌以散外不取發汗以内動血脉更不取攻
下以内動藏府所以服桂枝時要使週身漐漐然似
乎有汗者無非欲其皮間毛竅暫開而邪散也然恐
藥力易過又藉熱稀粥以助其緩如此一時之久肌
竅不致速閉則外受之邪盡從外解允為合法矣不
識此意者汗時非失之太過即失之不及太過則邪
未入而先擾其營甚則汗不止而亡陽不及則邪欲
出而早閉其門必至病不除而生變仲景言之諄諄
後人轉加忽略兹特詳發其義
桂枝湯有禁用三法
八桂枝本為解肌若其人脉浮緊發熱汗不出者不可
與也當須識此勿令誤也(原文)
已見寒傷營之脉證即不可誤用風傷衛之治法用
之則寒邪漫無出路留連肉腠貽患無窮故為首禁
九凡服桂枝湯吐者其後必吐膿血也(原文)
桂枝辛甘本胃所愛服之反吐其人濕熱素盛可知
矣濕熱素盛更服桂枝則兩熱相合滿而不行勢必
上逆而吐吐逆則其熱愈滛溢於上焦蒸為敗濁故
必吐膿血此一大禁也其誤服未至於吐者上焦清
氣未傷熱雖漸消亦䧟險矣
十酒客病不可與桂枝得湯則嘔以酒客不喜甘故也
(原文)
酒為濕熱之最故即於上條文意重引酒客以示戒
嘔吐乃互詞勿泥
按辛甘發散為陽内經之旨也仲景遵之製方重申
辛甘之戒可謂慮周千變矣如酒客平素濕與熱搏
結胸中纔挾外邪必增滿逆所以辛甘之法遇此軰
即不可用辛甘不可用則用辛凉以徹其熱辛苦以
消其滿自不待言矣後人不察偏詆桂枝為難用即
不遇酒客無端變亂内經定法可勝誅哉葛根雖酒
客所宜然犯太陽經禁又不可用汗後水氣上逆有
禁更汗增滿一法
十一發汗後水藥不得入口為逆若更發汗必吐下不
止(原文)
此一條從來諸家錯會扯入桂枝四禁謂已用桂枝
致逆若更用桂枝則其變愈大粗俗極矣蓋為逆是
言水逆未嘗說到其變愈大為凶逆也且原文不云
更與桂枝而云更發汗者見水藥俱不得入則中滿
已極更發汗以動其滿凡是表藥皆可令吐下不止
不獨是桂枝當禁所以仲景於太陽水逆之證全不
用表藥惟用五苓散以𨗳水服後隨溉熱湯以取汗
正與此條互相發明也設只單禁桂枝將麻黃葛根
柴胡等類在所不禁而誤用以致吐下不止恬不知
為犯禁矣噫斯道之不明小者且然况其大乎
中風病主用桂枝湯解肌和營衛七法
十二太陽病頭痛發熱汗出惡風者桂枝湯主之(原文)
頭痛見第一條發熱汗出惡風見第六條重互其文
以叮嚀辨證用法首宜識此也
十三太陽病外證未解脉浮弱者當以汗解宜桂枝湯
(原文)
浮弱即陽浮隂弱之謂外證未解脉見浮弱即日久
必當以汗解然汗解要當遵桂枝湯之法見不可誤
行發汗之法也至於不可誤下更不待言矣
十四太陽病發熱汗出者此為營弱衛強故使汗出欲
救此症者宜桂枝湯主之(原文)
衛得邪助而強營無邪助故為弱也即前陽浮隂弱
之義而重挈明之耳(須知營弱與血虛無涉邪風即風邪勿鑿看)
十五病人藏無他病時發熱自汗出而不愈者此為衛
氣不和也先其時發汗則愈宜桂枝湯主之(原文)
藏無他病四字檃括人身宿病即動氣不可發汗亦
在内見裏無病而但表中風邪乃有汗出不愈者必
是衛氣不和也設入於營則裏已近災未可宴然稱
無病矣時發熱者有時發熱有時不熱也故先於未
發熱時主用解肌之法邪自不留也
十六病嘗自汗出者此為營氣和營氣和者外不諧以
衛氣不共營氣和諧故爾以營行脉中衛行脉外復發
其汗營衛和則愈宜桂枝湯(原文)
此明中風病所以衛受邪風營反出汗之理見營氣
本和但衛強不與營和復發其汗俾風邪從肌竅外
出斯衛不強而與營和正如中酒發狂酒去其人帖
然矣營受寒邪不與衛和宜麻黃湯亦然
十七太陽病初服桂枝湯反煩不解者先刺風池風府
却與桂枝湯則愈(原文)
中風之證凡未傳變者當從解肌舍解肌無别法也
然服桂枝湯以解肌而反加熱悶者乃服藥時不如
法也其法維何即歠稀熱粥以助藥力不使其不及
但取週身漐漐微似有汗不使其太過之謂也此云
服湯反煩者必微似汗亦未得肌竅未開徒用藥力
引動風邪漫無出路勢必内入而生煩也刺風池風
府以瀉風熱之暴甚後風不繼庶前風可熄更與桂
枝湯引之外出則愈矣可見解肌當如法也因服桂
枝生煩竪此妙義不可不講故特詳其意俾用藥者
知所當務焉
十八風家表解而不了了者十二日愈(原文)
風家表解已用桂枝湯之互詞也用桂枝湯表解已
勝其任矣而不了了者風為陽邪衛為陽氣風邪雖
去而陽氣之擾攘未得遽寧即欲治之無可治也七
日不愈俟十二日則餘邪盡出正氣復理必自愈矣
見當靜養以需不可喜功生事也
已上七條曲盡用桂枝湯妙義一條辨用桂枝之證
二條辨用桂枝之脉三條辨衛強營弱宜用桂枝兩
和營衛四條辨衛氣不和宜在未發熱前用桂枝和
衛五條辨營氣不和宜仍用桂枝和衛六條辨陽邪
熾盛服桂枝轉煩者先刺風穴再行桂枝七條辨用
桂枝表已解宜俟勿藥似此深切著明可惜從前混
編茲特挈出
不解肌或誤汗病邪入裏用五苓兩解表裏二法
十九中風發熱六七日不解而煩有表裏證渴欲飲水
水入則吐者名曰水逆五苓散主之多服煖水汗出愈
(原文)
傷風證原有汗以其有汗也延至日久不行解肌之
法汗出雖多徒傷津液表終不解轉增煩渴邪入於
府飲水則吐者名曰水逆乃熱邪挾積飲上逆以故
外水格而不入也服五苓散後頻溉熱湯得汗則表
裏俱解蓋表者陽也裏之屬府者亦陽也所以一舉
兩得也然亦以未經誤治邪不内䧟故易為力耳(膀胱)
(為津液之府用五苓通調水道則火熱自化而津液得全矣)
二十太陽病發汗後大汗出胃中乾煩燥不得眠欲得
飲水者少少與飲之令胃氣和則愈若脉浮小便不利
微熱消渴者與五苓散主之(原文)
不行解肌反行發汗致津液内耗煩燥不眠求救於
水若水入不解脉轉單浮則無他變而邪還於表矣
脉浮本當用桂枝何以變用五苓耶蓋熱邪得水雖
不全解勢必衰其大半所以邪既還表其熱亦微兼
以小便不利證成消渴則府熱全具故不從單解而
從兩解也凡飲水多而小便少者謂之消渴裏熱熾
盛何可復用桂枝之熱故導濕滋乾清熱惟五苓有
全功耳
不解肌而誤發大汗其變逆有救亡陽漏風二法
二十一太陽病發汗汗出不解其人仍發熱心下悸頭
眩身瞤動振振欲擗地者真武湯主之(原文)
此本為誤服大青龍湯因而致變者立法然陽虛之
人纔發其汗便出不止即用麻黃火劫等法多有見
此證者所以伸景於桂枝湯中垂戒不可令如水流
漓益見解肌中且有逼汗亡陽之事矣太陽下篇大
青龍證中垂戒云若脉微弱汗出惡風者不可服服
之則厥逆筋惕肉瞤正與此叚互發振振欲擗地五
字形容亡陽之狀如繪諸家竟不加細繹妄取詩經
註擗拊心貎為解噫是何言歟仲景論中心下悸欲
得人按與夫义手自冐心間且與拊心之義不恊何
得妄指擗地為拊心耶蓋擗者闢也避也汗出過多
衛氣解散其人似乎全無外廓故振振然四顧徬徨
無可置身思欲闢地而避處其内也隂證似陽者欲
坐井中避熱就冷也汗多亡陽者欲入土中避虛就
實也試觀嬰孩出汗過多神虛畏怯嘗合面偎入母
懷者豈非振振欲擗地之一騐乎從來皆以為驚風
誤治實繇未透傷寒證中之大關耳
二十二太陽病發汗遂漏不止其人惡風小便難四肢
微急難以屈伸者桂枝加附子湯主之(原文)
大發其汗致陽氣不能衛外為固而汗漏不止即如
水流漓之互詞也惡風者腠理大開為風所襲也小
便難者津液外泄而不下滲兼以衛氣外脫而膀胱
之化不行也四肢微急難以屈伸者筋脉無津液以
養兼以風入而增其勁也此陽氣與隂津兩亡更加
外風復入與前條亡陽一證微細有别故用桂枝加
附子以固表驅風而復陽歛液也不解肌而以火劫
汗傷隂致變四法一法辨隂未盡亡一法辨邪
所繇解一法不得汗反躁必圊血一法辨脉
微而數者不可灸
二十三太陽病中風以火劫發汗邪風被火熱血氣流
溢失其常度兩陽相熏灼其身發黃陽盛則欲衂隂虛
則小便難隂陽俱虛竭身體則枯燥但頭汗出劑頸而
還腹滿而喘口乾咽爛或不大便久則讝語甚者至噦
手足躁擾捻衣摸牀小便利者其人可治(原文)
風陽也火亦陽也邪風更被火熱助之則血氣滯騰
所以失其常度熱勢瀰漫所以蒸身為黃然陽邪盛
於陽位者尚或可從衂解可從汗解至於陽邪深入
隂分勢必劫盡精津所以劑頸以下不能得汗口乾
咽爛肺焦喘促身體枯燥小便難大便祕手足擾動
讝妄噦逆乃是一團邪火内熾真隂頃刻立盡之象
有非藥力所能勝者必其人小便尚利隂未盡傷始
得以行驅陽救隂之治也噫亦危矣
仲景以小便利一端辨真隂之亡與未亡最細蓋水
出高源小便利則津液不枯肺氣不逆可知也腎以
膀胱為府小便利則膀胱之氣化行腎水不枯可知
也
按此證陽邪挾火擾亂隂分而亡其隂與前二條亡
陽證天淵懸絶觀陽盛欲衂身體枯燥等語明是失
汗所致失汗則陽必内入何反外亡耶註家泥隂陽
俱虛竭一語遂謂小便利者隂未甚虛則陽猶可回
是認可治為回其陽大失經旨不知此語急驅其陽
以存隂氣之一綫尚恐不得况可回陽以更劫其隂
乎且頭汗乃陽邪上壅不下通於隂所以劑頸以下
不能得汗設見衂血則邪從衂解頭間且無汗矣設
有汗則邪從汗解又不衂矣後條火邪深入必圊血
一證亦謂身體枯燥而不得汗者必致圊血設有汗
更不圊血矣讀古人書全要會意豈有得汗而加衂
血圊血之理哉又豈有遍身無汗而頭汗為亡陽之
理哉
二十四太陽病二日反燥反尉其背而大汗出大熱入
胃胃中水竭躁煩必發讝語十餘日振慄自下利者此
為欲解也故其汗從腰已下不得汗欲小便不得反嘔
欲失溲足下惡風大便鞕小便當數而反不數及多大
便已頭卓然而痛其人足心必熱榖氣下流故也(原文)
此叚文義隱奥從來註釋不得其解謹明之以暢尚
論之懷蓋火邪入胃中十餘日不解忽振慄自下利
者火邪從大腸下奔其候本為欲解然而不解者以
從腰已下不得汗邪雖下走終不外走故不解也上
條從頸已下不得汗其勢重此從腰已下不得汗其
勢較輕足下惡風見陽邪但在下也小便不得見陽
邪閉拒隂竅也與不得汗正同所以大便亦鞕益見
前之下利為火勢急奔火勢衰减則仍鞕也反嘔者
邪欲從上越也欲失溲者邪欲從前隂出也皆餘邪
欲散之徵也胃火既减小便當數復不數則津液可
回及至津之下潤則久積之大便必盡出矣大便出
多則小便之當數者始數矣腸胃之間邪熱既散而
不持則腰已下之得汗並可知矣得汗則隂分之陽
邪盡從外解然後身半以下之隂氣得上而反頭痛
身半以上之陽氣得下而反足心熱欲愈之狀尚類
病狀火邪助虛為何如哉
二十五太陽病以火熏之不得汗其人必躁到經不解
必清血名為火邪(原文)
火邪入胃胃中水液多者必奔廹下利其漸解悉如
上條矣若胃中津液素泛之人復受火邪則漫無可
禦必加躁擾不寧繇是深入血室而圊血也蓋陽邪
不從汗解得以襲入隂中動其隂血倘陽邪不盡其
圊血必無止期故申之曰名為火邪示人以治火邪
而不治其血也
二十六微數之脉慎不可灸因火為邪則為煩逆追虛
逐實血散脉中火氣雖微内攻有力焦骨傷筋血難復
也(原文)
脉微而數隂虛多熱之徵也此而灸之則虛者益虛
熱者益熱不至傷殘不止矣凡病皆然不獨傷寒宜
戒也鍼灸家亦識此義否
不解肌而用燒鍼取汗寒入核起灸核止變一法
二十七燒鍼令其汗鍼處被寒核起而赤者必發奔豚
氣從少腹上衝心者灸其核上各一壯與桂枝加桂湯
更加桂(原文)
奔豚者腎邪也腎邪一動勢必自少腹上逆而衝心
狀若豕突以北方亥位屬猪故也北方腎邪惟桂能
伐之所以用桂三倍加入桂枝湯中外解風邪内泄
隂氣也嘗即此類推之凡發表誤入寒藥服後反加
壯熱肌膚起赤塊畏寒腹痛氣逆而喘者或汗時蓋
覆未週被風寒復侵紅腫喘逆其證同者用此法良
騐一婦病外感服表藥後忽面若裝朱散髮呌喘䨇
手上揚余知其腹作奔豚也用此方頃之即定
不解肌而用吐藥雖得汗内傷脾胃名為小逆二法
二十八太陽病當惡寒發熱今自出汗不惡寒發熱關
上脉細數者以醫吐之過也一二日吐之者腹中饑口
不能食三四日吐之者不喜糜粥欲食冷食朝食暮吐
以醫吐之所致此為小逆(原文)
解肌之法解散肌表風邪全不傷動脾胃乃天然不
易之法也若舍此而妄用吐法吐中亦有發散之義
故不惡寒發熱一二日病在太陽吐之則腹中饑口
不能食三四日病在陽明吐之則不喜糜粥欲食冷
食皆胃氣受傷之故也然且朝食暮吐脾中之真陽
亦傷而不能消榖是則外感雖除脾胃内傷卒未易
復故為小逆也
二十九太陽病吐之但太陽病當惡寒今反不惡寒不
欲近衣此為吐之内煩也(原文)
此以吐而傷胃中之隂較上條兩傷脾胃之隂陽者
稍輕故内煩不欲近衣雖顯虛熱之證比關上脉細
數已成虛熱之脉者亦自不同然以吐而傷其津液
雖幸病不致逆醫者能無過乎可見用吐法時亦當
相人之津液矣
中風肌未解不可下宜用桂枝湯解外一法
三十太陽病外證未解者不可下也下之為逆欲解外
者宜桂枝湯主之(原文)
下之為逆即指結胸等證而言欲解外者必無出桂
枝一法叮嚀無已之辭也外邪未解下必為逆然則
欲下未下之時亟解其肌俾下之而不為逆也不亦
可乎
中風肌未解誤汗下無他變者仍當用桂枝湯一法
三十一太陽病先發汗不解而復下之脉浮者不愈浮
為在外而反下之故令不愈今脉浮故知在外當須解
外則愈宜桂枝湯主之(原文)
見已下其脉仍浮證未增變者仍當亟解其外也不
解肌反誤下邪不服者於前下藥内更加桂枝一法
三十二太陽病下之其氣上衝者可與桂枝湯方用前
法若不上衝者不可與之(原文)
誤下而陽邪下䧟然無他變但仍上衝陽位則可從
表裏兩解之法故以桂枝湯加於前所誤用下藥之
内則表邪外出裏邪内出即用桂枝大黃湯之互詞
也若不上衝則表裏兩解之法漫無取義其不可與
明矣
不解肌反誤下心痞用桂枝加温補藥兩解表裏一
法
三十三太陽病外證未除而數下之遂恊熱而利利下
不止心下痞鞕表裏不解者桂枝人參湯主之(原文)
誤下則致裏虛裏虛則外熱乘之變而為利不止者
裏虛不守也痞鞕者正虛邪實中成滯礙否塞而堅
滿也以表未除故用桂枝以解之以裏適虛故用理
中以和之此方即理中加桂枝而易其名亦治虛痞
下利之聖法也
不解肌反誤下邪入陽明變用太陽兩解一法
三十四太陽病桂枝證醫反下之利遂不止脉促者表
未解也喘而汗出者葛根黃連黃芩湯主之
太陽病原無裏證但當用桂枝解外若當用不用而
反下之利遂不止則熱邪之在太陽者未傳陽明之
經已入陽明之府所以其脉促急其汗外越其氣上
奔則喘下奔則泄故舍桂枝而用葛根專主陽明之
表加芩連以清裏熱則不治喘而喘自止不治利而
利自止又太陽兩解表裏之變法也
不解肌反誤下宜辨陽實陽虛加减桂枝湯一法
三十五太陽病下之後脉促胸滿者桂枝去芍藥湯主
之若微惡寒者去芍藥方中加附子湯主之(原文)
誤下脉促與上條同以無下利不止汗出等證但見
胸滿則陽邪仍盛於陽位幾與結胸同變然滿而不
痛且諸證未具胸未結也故取用桂枝之芳甘以亟
散太陽之邪其去芍藥之意酸收二字不足盡之以
誤下故不敢用恐其復領陽邪下入腹中也設微見
惡寒則陽虛已著而非陽邪上盛之比去芍藥方中
即當加附子以回其陽是雖不言汗出然繇此條之
微惡寒合上條觀之則脉促胸滿喘而汗出之内原
伏有虛陽欲脫之機故仲景於此條特以微惡寒三
字發其義可見陽虛則惡寒矣又可見汗不出之惡
寒即非陽虛矣傷寒證中多有下後魄汗不止而釀
亡陽之變者必於此等處參合以求神髓庶幾可進
於道耳
不解肌反誤下陽邪作喘有用桂枝加行氣藥一法
三十六太陽病下之微喘者表未解故也桂枝加厚朴
杏仁湯主之喘家作桂枝湯加厚朴杏子仁(原文)
凡下後利不止而加上氣喘急者乃是上爭下奪之
象危候也但驟病之人中氣足供上下之用邪盡而
喘與利自止若中氣素餒加以上下交征立盡之數
矣此證不云下利但云微喘表未解則是表邪因誤
下上逆與虛證不同故仍用桂枝以解表加厚朴杏
仁以利下其氣亦微裏之意也
此訣風邪誤下作喘治法之大要其寒邪誤下作喘
當用麻黃石膏即此可推故中篇不復贅也
不解肌反誤下有憑脉定變一法
三十七太陽病下之其脉促不結胸者此為欲解也脉
浮者必結胸也脉緊者必咽痛脉弦者必兩脇拘急脉
細數者頭痛未止脉沉緊者必欲嘔脉沉滑者恊熱利
脉浮滑者必下血(原文)
脉促為陽邪上盛反不結聚於胸則陽邪未䧟可勃
勃從表出矣故為欲解也脉浮者必結胸即指促脉
而申之見脉促而加之以浮邪氣瀰滿於陽位故必
結胸也浮字貫下四句見浮而促必結胸浮而緊必
咽痛浮而弦必兩脇拘急浮而細數必頭痛未止皆
太陽本病之脉故主病亦在太陽之本位設脉見沉
緊則陽邪已入隂分但入而未深仍欲上衝作嘔其
無結胸咽痛等證從可知矣秪因論中省用一箇促
字三箇浮字後之讀者遂眩謂緊為下焦屬在少隂
惑之甚矣觀本文下句即指出沉緊者必欲嘔一語
正見前緊字指浮緊言也沉緊方是陽邪入隂上逆
作嘔豈有浮緊咽痛反為少隂寒邪上衝之理明明
太陽誤下之脉證何緣插入少隂爚亂後人耶至於
滑脉居浮沉之間亦與緊脉同推故沉滑則陽邪入
隂而主下利浮滑則陽邪正在營分擾動其血而主
下血也夫太陽誤下之脉主病皆在陽在表即有沉
緊沉滑之殊亦不得以裏隂名之仲景辨析之精詎
可雜以贅龐哉
中風病不解熱結膀胱下血有宜先表後裏一法
三十八太陽病不解熱結膀胱其人如狂血自下下者
愈其外不解者尚未可攻當先解外外解已但少腹急
結者乃可攻之宜桃仁承氣湯(原文)
邪熱搏血結於膀胱膀胱者太陽寒水之經也水得
熱邪必沸騰而上侮心火故其人如狂見心雖未狂
有似乎狂也血自下者邪熱不留故愈若少腹急結
則膀胱之血蓄而不行先解外乃可攻其攻法亦自
不同必用桃仁增入承氣以達血所仍加桂枝分解
外邪正恐餘邪少有未解其血得以留戀不下耳
桃仁承氣湯中用桂枝解外與大柴胡湯中用柴胡
解外相倣益見太陽隨經之熱非桂枝不解耳
中風病不解熱瘀下焦蓄血明辨脉證用抵當湯二
法
三十九太陽病六七日表證仍在脉微而沉反不結胸
其人發狂者以熱在下焦少腹當鞕滿小便自利者下
血乃愈所以然者以太陽隨經瘀熱在裏故也抵當湯
主之(原文)
此條之證較前條更重且六七日表證仍在曷為不
先解其外耶又曷為攻藥中不兼加桂枝耶以脉微
而沉反不結胸知邪不在上焦而在下焦也若少腹
鞕滿小便自利則其人之發狂者為血蓄下焦無疑
矣故下其血自愈然蓄血而至於發狂則熱勢攻心
桃仁承氣不足以動其血桂枝不足以散其邪非用
單刀直入之將必不能斬關取勝故名其湯為抵當
抵者至也乃至當不易之良法也奈何聖人以為至
當愚人以為非常詎知邪結於胸則用䧟胸以滌飲
邪結少腹則用抵當以逐血設非此一法少腹中所
結之血既不附氣而行更有何藥可破其堅壘哉所
以一峻攻斯血去而邪不留并無藉桂枝分解之力
耳噫非優入聖域之大賢烏足共論此哉
四十太陽病身黃脉沉結少腹鞕小便不利者為無血
也小便自利其人如狂者血證諦也抵當湯主之(原文)
此一條乃法中之法也見血證為重證抵當為重藥
恐後人辨認不清不當用而誤用與夫當用而不敢
用故重申其義言身黃脉沉結少腹滿三者本為下
焦蓄血之證然只現此尚與發黃相隣必如前條之
其人如狂小便自利則血證無疑而舍抵當一法别
無他藥可代之矣小便不利何以見其非血證耶
蓋小便不利乃熱瘀膀胱無形之氣病為發黃之候
也小便自利則膀胱之氣化行然後少腹滿者允為
有形之蓄血矣庸工不能辨證實於此等處未着眼
耳
中風病以小便利否定裏證一法
四十一太陽病小便利者以飲水多必心下悸小便少
者必苦裏急也(原文)
小便清利本為邪不在裏若因飲水過多致小便之
利則水未入腹先與邪爭必主心下悸也小便少者
即小便短赤裏證已具之意但本文云必苦裏急明
是謂飲水多而小便少者邪熱足以消水故直指為
裏證已急也以飲水多三字貫下其旨躍然
中風病汗吐下後小便不利宜俟津回自愈一法
四十二大下之後復發汗小便不利者亡津液故也勿
治之得小便利必自愈凡病若發汗若吐若下若亡
血亡津液隂陽自和者必自愈(原文)
泉之竭矣不云自中古今通弊醫事中之操覇術者
其人已亡津液復強責其小便究令膀胱之氣化不
行轉增滿鞕脹喘者甚多故宜以不治治之俟其津
液回小便利必自愈也於此見汗下恰當津液不傷
為措於不傾藏於不竭之良圖矣
中風病下後復汗因虛致冐先汗解後議下一法
四十三太陽病下之而不愈因復發汗以此表裏俱虛
其人因致冐冐得汗出自愈所以然者汗出表和故也
得裏未和然後下之(原文)
冐者神識不清似有物蒙蔽其外也所以必須得汗
俾外邪先從外徹然後辨其二便之和否再一分解
其邪也然而表裏俱虛之證其兩解之法宜輕而且
活所以說汗出自愈未嘗指定服藥也又說得裏未
和然後下之但示其意並不出方後人熟察其遵内
經虛者責之之義乎若論用藥表無過桂枝裏無過
大柴五苓矣
中風病表裏已虛餘邪未解辨脉用治迥異初病一
法
四十四太陽病未解脉隂陽俱停必先振慄汗出而解
但陽脉微者先汗出而解但隂脉微者下之而解若欲
下之宜調胃承氣湯主之(原文)
病久而外邪不解不過是入陽入隂之二途既隂陽
兩停初無偏勝可以解矣猶必先振慄始得汗出而
解虛可知也其有不為振汗邪無出機者辨脉用法
要與初病不同蓋初病皆邪氣勝則實之脉病後皆
正氣奪則虛之脉所以最虛之處便是容邪之處故
陽脉微者邪乘其陽汗之而解隂脉微者邪乘其隂
下之而解必須透此一關始得用藥與邪相當邪去
則正自復不補虛而自補耳至於虛者責之之意前
條已露一斑此云若欲下之宜調胃承氣湯意更輕
活其無取於大汗大下具在言外矣
中風病嘔利痞滿表解可攻與攻胃實迥異一法
四十五太陽中風下利嘔逆表解者乃可攻之其人漐
漐汗出發作有時頭痛心下痞鞕滿引脇下痛乾嘔短
氣汗出不惡寒者此表解裏未和也十棗湯主之(原文)
此證與結胸頗同但結胸者邪結於胸其位高此在
心下及脇其位卑然必表解乃可攻之亦與攻結胸
之戒不殊也其人漐漐汗出發作有時而非晝夜俱
篤即此便是表解之徵雖有頭痛心下痞鞕滿引脇
下痛乾嘔短氣諸證乃邪結之本證不得以表證名
之若待本證盡除後乃攻之不坐誤時日乎故復申
其義見汗出不惡寒便是表解可攻之候慮何深耶
蓋外邪挾飲兩相搏結設外邪不解何緣而得汗出
津津乎攻藥取十棗湯者正與結胸之䧟胸湯相倣
因傷寒門中種種下法多為胃實而設胃實者邪熱
爍乾津液腸胃俱結不得不用苦寒以蕩滌之今證
在胸脇而不在胃則胃中津液未經熱耗而蕩滌腸
胃之藥無所取矣故取蠲飲逐水於胸脇之間以為
下法也
中風病本痰標熱誤下有結胸及恊熱利之變一法
四十六太陽病二三日不能卧但欲起心下必結脉微
弱者此本有寒分也反下之若利止必作結胸未止者
四日復下之此作恊熱利也(原文)
二三日不能卧但欲起陽邪熾盛逼處心胸擾亂不
寧所以知其心下必結然但顯欲結之象尚未至於
結也若其人脉微弱者此平日素有痰飲積於心膈
之分適與外邪相召外邪方熾其不可下明矣反下
之若利止則邪勢乘虛欲結者愈益上結利未止因
復下之俾陽邪不復上結亦將差就錯因勢利導之
法但熱邪從表解極易從裏解極難協熱下利熱不
盡其利漫無止期亦危道也合上條外邪搏飲之證
反覆提誨深切著明從來疑是闕文可爲嘆息
中風病誤下熱邪内陷而成結胸六法
一法論結胸及痞之源一法論脈證所以結胸之故
一法論結胸兼涉陽明一法論結胸似涉柔痓
一法論脉浮大下之死一法論加煩燥不下亦死
四十七病發於陽而反下之熱入因作結胸病發於隂
而反下之因作痞所以成結胸者以下之太早故也(原文)
風爲陽邪病發於中風陽邪未從外解而反下之其
熱勢乘虛䧟入必鞕結於胸上寒爲隂邪病發於傷
寒隂邪未從外解而反下之其熱勢乘虛䧟入必痞
塞於心間二證皆繇下早皆是熱入省文以見意也
太早則邪方熾盛既未外解又未傳經此而下之其
變安得不大耶
四十八太陽病脉浮而動數浮則爲風數則爲熱動則
爲痛數則爲虛頭痛發熱微盗汗出而反惡寒者表未
解也醫反下之動數變遲膈内拒痛胃中空虛客氣動
膈短氣燥煩心中懊憹陽氣内䧟心下因鞕則爲結胸
大䧟胸湯主之若不結胸但頭汗出餘無汗劑頸而還
小便不利身必發黃也(原文)
中風病見浮動數之三脉主風主熱主痛更主虛虛
故邪持日久頭痛發熱惡寒表終不解醫不知其邪
持太陽未傳他經反誤下之於是動數之脉變遲而
在表之證變結胸矣動數變遲三十六字形容結胸
之狀殆盡蓋動數爲欲傳之脉而變遲則力綿勢緩
而不能傳且有結而難開之象膈中之氣與外入之
邪兩相格鬭故爲拒痛胃中水榖所生之精悍因誤
下而致空虛則不能藉之以衝開外邪反爲外邪衝
動其膈於是正氣往返邪逼之界覺短氣不足以息
更燥煩有加於是神明不安方寸之地覺剝膚近災
無端而生懊憹凡此皆陽邪内䧟所致陽本親上故
據高位而心下鞕痛爲結胸也非化工之筆安然點
綴病情若此哉
四十九太陽病重發汗而復下之不大便五六日舌上
燥而渴日晡所小有潮熱從心上至少腹鞕滿而痛不
可近者大䧟胸湯主之(原文)
不大便燥渴日晡潮熱少腹鞕滿證與陽明頗同但
小有潮熱則不似陽明大熱從心上至少腹手不可
近則陽明又不似此大痛因是辨其爲太陽結胸兼
陽明内實也緣誤汗復誤下重傷津液不大便而燥
渴潮熱雖太陽陽明亦屬下證但太陽痰飲内結必
用䧟胸湯由胸脇以及胃腸蕩滌始無餘若但下腸
胃結熱反遺胸上痰飲則非法矣其析義之精爲何
如哉
五十結胸者項亦強如柔痓狀下之則和宜大䧟胸丸
(原文)
結胸而至頸項亦強證愈篤矣蓋胸間邪結緊實項
勢嘗昂有似柔痓之狀然痓病身手俱張此但項強
原非痓也借此以騐胸邪十分緊逼耳胸邪緊逼以
大䧟胸湯下之恐過而不留即以大䧟胸丸下之又
恐滯而不行故煮而連滓服之然後與邪相當而可
施戰勝攻取之略觀方中用大黃芒硝甘遂可謂峻
矣乃更加葶藶杏仁以射肺邪而上行其急煮時又
倍加白蜜以留戀而潤導之而下行其緩必識此意
始得用法之妙
五十一結胸證其脉浮大者不可下下之則死(原文)
胸既結矣本當下以開其結然脉浮大則表邪未盡
下之是令其結而又結也所以主死此見一病不堪
再誤也
五十二結胸證具煩燥者亦死(原文)
亦字承上見結胸證全具更加煩燥即不下亦主死
也煩燥曷爲主死耶蓋邪結於胸雖藉藥力以開之
而所以載藥力上行者胃氣也胃氣充溢於津液之
内汗之津液一傷下之津液再傷至熱邪摶飲結於
當膺而津液又急奔以應上征有不盡不已之勢煩
燥者津液已竭胃氣垂絶之徵也堅敵在前營中士
卒化爲烏有能無敗乎此䧟胸諸法見幾於蚤兢兢
以滌飲爲先務飲滌則津液自安如寇退而百姓復
爲良民也噫微矣
不解肌誤汗下成痞復誤燒鍼合色脉以定死生一
法
五十三太陽病醫發汗遂發熱惡寒因復下之心下痞
表裏俱虛隂陽氣並竭無陽則隂獨復加燒鍼因胸煩
面色青黃膚瞤者難治今色微黃手足温者易愈(原文)
凡表裏差誤證變危篤有隂已亡而陽邪尚不盡者
有陽邪盡而陽氣亦隨亡者有外邪將盡未盡而隂
陽未致全虧者此可愈不可愈所繇分也大率心下
痞與胸間結雖有上下之分究竟皆是陽氣所治之
位觀無陽則隂獨一語正見所以成痞之故雖曰隂
陽氣俱竭實繇心下無陽故隂獨痞塞也無陽隂獨
蚤已括傷寒誤下成痞大義安得草草讀過無陽亦
與亡陽有别無陽不過陽氣不治復加燒鍼以逼劫
其隂陽乃成危候其用藥逼劫即可同推中風誤
下結胸傷寒誤下成痞者證之嘗也然中風誤下間
有痞證傷寒誤下間有結胸證不可不明故次此條
於結胸證後至太陽中篇亦次結胸於痞證後以求
合作者之圓神也
太陽經中篇(凡寒傷營之證列於此篇法五十八條)
按上篇風傷衛之證用桂枝湯解肌者乃是不欲發
汗以擾動其營也不擾其營但治其衛嘗有不及之
弊不及則邪不盡去勢必傳入於裏故篇中兩解表
裏之法居多此篇寒傷營之證用麻黃湯發汗者乃
亟驅其邪盡從表出不使停留之法嘗有太過之弊
太過則未免因邪傷正而虛候易生設有餘邪不盡
者多未敢再汗但可和其營衛或俟其津回自然得
汗故兩解表裏之法差少其誤下之證亦不比上篇
之陽邪多變但發汗之後其人津液已虛更加誤下
則津液重虛所以或邪少虛多而傷其陽或邪盛熱
熾而傷其隂源同流異各造其偏以故治法亦錯出
不一必先會大意然後一展卷而了然於心目也
辨寒傷營有定脉定證總稱傷寒一法
一太陽病或已發熱或未發熱必惡寒體重嘔逆脉隂
陽俱緊者名曰傷寒(原文)
發熱惡寒體重嘔逆脉隂陽俱緊凡是傷寒病必具
此五者故以爲總稱或未發熱者寒邪初入尚未鬱
而爲熱頃之即熱矣多有服表藥後反增發熱者病
必易解蓋熱鬱未久藥即領邪外出無裏證故也仲
景恐見惡寒體重嘔逆又未發熱認爲直中隂經之
證操刃殺人蚤於辨證之先揭此一語慮何周耶
辨傷寒證用麻黃湯大綱一法
二太陽病頭痛發熱身疼腰痛骨節疼痛惡風無汗而
喘者麻黃湯主之(原文)
上條已言傷寒之脉證矣此復以頭痛發熱身疼腰
痛骨節疼痛惡風無汗而喘互發其義蓋惡寒未有
不惡風者頭身腰節疼痛即體重之應無汗而喘亦
即嘔逆脉隂陽俱緊之應也汗乃血之液血爲營營
強則腠理閉密雖熱汗不出也麻黃發汗散邪其力
最猛故以桂枝監之甘草和之而用杏仁潤下以止
喘逆然亦但取微似汗不須歠熱希粥正如馭六馬
執轡惟謹恒虞其泛軼耳
辨傷寒傳經不傳經一法
三傷寒一日太陽受之脉若靜者爲不傳頗欲吐若燥
煩脉數急者爲傳也傷寒二三日陽明少陽證不見者
爲不傳也(原文)
脉靜者邪在本經且不能遍故不傳經頗欲吐外邪
内搏身煩脉數寒邪變熱必傳經也二三日陽明少
陽證不見即誤治亦止留連於太陽耳
辨傷寒欲傳不傳心悸而煩宜用建中一法
四傷寒二三日心中悸而煩者小建中湯主之嘔家不
可用建中湯以甜故也(原文)
欲傳未傳之證其人内實差可無慮若陽氣内虛而
心悸隂氣内虛而心煩將來邪與虛搏必至危困建
立其中氣則邪不易入即入亦足以禦之也
辨寒傷營之證當汗不汗反行鍼灸致變二法
五太陽傷寒者加温鍼必驚也(原文)
温鍼欲以攻寒孰知鍼用火温營血得之反增其熱
營氣通於心引熱邪以内逼神明必致驚惶而神亂
也
六脉浮宜以汗解用火灸之邪無從出因火而盛病從
腰以下必重而痺名火逆也(原文)
外邪挾火勢上炎必不下通隂分故重而痺也
辨脉浮及浮數宜用麻黃湯發汗一法
七脉浮者病在表可發汗宜麻黃湯脉浮而數者可發
汗宜麻黃湯(原文)
傷寒之脉隂陽俱緊其脉但浮及浮數而不兼緊似
可不用麻黃湯然寒既入營舍麻黃湯定法别非他
藥可代故重申其意見脉緊固當用麻黃湯而脉浮
不緊者乘其邪方在表當用麻黃湯托出其邪不使
得入即脉浮數而不緊者乘其勢正欲傳當用麻黃
湯擊其半渡而驅之使出參看中風證脉浮宜用桂
枝湯可見天然一定之法不因邪勢之淺深輙可變
易也
服麻黃湯得汗後察脉辨證有次第不同三法
一法汗解後復感復煩脉浮數者宜更藥解散
一法脉浮數而煩加渴者宜兩解表裏
一法具兩解證不渴者用藥宜裏少表多
八傷寒發汗解半日許復煩脉浮數者可更發汗宜桂
枝湯(原文)
發汗後病解半日許復煩脉復浮數明係汗後表疏
邪風襲入所致即不可再用麻黃湯宜更變發汗之
法改用桂枝可耳用桂枝者一以邪重犯衛一以營
虛不能復任麻黃也
九發汗已脉浮數煩渴者五苓散主之(原文)
脉浮數而煩與上同也加之以渴則津液為熱所耗
而内燥裏證具矣津液内耗即非細故宜用四苓以
滋其内而加桂以解其外比上更用桂枝之法又大
不同者以無復感故也然既云兩解表裏之邪熱則
五苓散中朮用蒼桂用枝從可推矣
按五苓兩解表裏之法風傷衛寒傷營俱用之
十傷寒汗出而渴者五苓散主之不渴者茯苓甘草湯
主之(原文)
傷寒以無汗故煩汗出則不煩可知矣但汗出而渴
則上條五苓兩解表裏之法在所必用若汗出而并
不渴則裏證本輕故用桂枝湯中之三五苓湯中之
一少示三表一裏之意名曰茯苓甘草湯以消息病
情而分解微邪如璋判圭合允爲寳符
辨脉浮緊浮數尺脉反遲反微不可發汗二法
一法脉浮緊身疼痛宜以汗解但尺遲則不可汗
一法脉浮數即誤下仍當發汗但尺微則不可汗
十一脉浮緊者法當身疼痛宜以汗解之假令尺中遲
者不可發汗何以知之蓋以榮氣不足血少故也(原文)
脉浮而緊徧身疼痛廼傷寒正病亟當發汗以驅逐
外邪者也設其人元氣素薄尺中脉遲則城郭不完
兵甲不堅米粟不多根本先欲動搖尚可背城借一
乎此所以必先建中而後發汗也
十二脉浮數者法當汗出而愈若下之身重心悸者不
可發汗當自汗出乃解所以然者尺中脉微此裏虛須
表裏實津液自和便自汗出愈(原文)
脉浮數者法當從乎汗解故有更藥發汗及兩解表
裏之法設經誤下而身重心悸縱脉仍浮數亦不可
復發其汗但宜靜調俟其汗自出乃解耳所以然者
以尺脉微裏隂素虛故也必須津液自和即爲表裏
俱實便自汗出而愈此亦先建中而後發汗之變法
要知仲景云尺脉微者不可發汗又云尺微者不可
下無非相人津液之奥旨所以誤下之脉雖浮數不
改亟宜發汗者亦必審諦其尺脉不當率意徑情有
如此矣
凡用發汗藥宜審病人有無宿疾不可徑汗六法
十三咽喉亁燥者不可發汗(原文)
咽中亁燥其人平日津液素虧可知故不可發汗以
重奪其津液也叔和重集不可發汗篇有咽中閉塞
不可發汗發汗則吐血氣欲絶手足厥冷欲得踡卧
不能自温一條與此似同而實大異此戒發汗以奪
陽明之津液彼戒發汗以奪少隂之血也又咽中閉
塞不可下一條亦指少隂立說成註俱以咽門爲胃
之系混釋則謬矣
十四淋家不可發汗發汗則便血(原文)
小便淋者膀胱爲熱所閉氣化不行也更發其汗則
膀胱愈擾而血從小便出矣
十五瘡家雖身疼痛不可發汗汗出則痓(原文)
身疼痛爲寒傷營之證本當發汗然瘡瘍之人肌表
素虛營血暗耗更發其汗則外風襲虛内血不榮必
至頸項強身手張而成痓痓亦膀胱之病也
十六衂家不可發汗汗出必額上䧟脉緊急目直視不
能眴不得眠原(文)
目得血而能視汗爲血液衂血之人清陽之氣素傷
更發其汗則額上必䧟乃上焦枯竭之應也諸脉者
皆屬於目筋脉緊急則目上瞪而不能合目不合則
不得眠也傷寒發煩目瞑者必衂宜用麻黃湯發汗
此言素慣衂血之人戒發汗以虛其虛宜兩諦之也
十七亡血家不可發汗發汗則寒慄而振(原文)
亡血即亡隂也亡隂發汗本當生熱乃反寒慄而振
者何耶蓋隂亡則陽氣孤而無偶纔一發汗其陽必
從汗盡越所以寒慄有加隂陽兩竭也
十八汗家重發汗必恍惚心亂小便已隂痛與禹餘糧
丸(原文)
心主血汗者心之液平素多汗更發其汗則心臟之
血傷而心神恍惚小腸之腑血亦傷而便已隂疼禹
餘糧丸原方闕然生心血通水道可意會也
服麻黃湯汗後病不解有惡寒惡熱不同治一法
十九發汗病不解反惡寒者虛故也芍藥甘草附子湯
主之發汗後惡寒者虛故也不惡寒但惡熱者實也當
和胃氣與調胃承氣湯(原文)
惡寒者汗出營衛新虛故用法以收隂固陽而和其
營衛不惡寒者汗出表氣未虛反加惡熱則津乾胃
實可知故用法以泄實而和中然曰與似大有酌量
其不當徑行攻下以重虛津液從可識矣
服麻黃湯汗後身痛脉遲者宜行補散一法
二十發汗後身疼痛脉沉遲者桂枝加芍藥生薑各一
兩人參三兩新加湯主之(原文)
傷寒發汗後身反疼痛者乃陽氣暴虛寒邪不能盡
出所致若脉見沉遲更無疑矣脉沉遲者六部皆然
與尺遲大異尺遲乃素虛此為發汗新虛故於桂枝
方中倍加芍藥生薑各一兩以去邪用人參三兩以
輔正名曰新加湯者明非桂枝湯中之舊法也
門人問相傳仲景全方止得一百一十二道因有新
加一湯故名為一百一十三方其說然歟答曰此後
人之囈語也仲景意中明明桂枝湯不欲與人參並
用以桂枝能解肌表之邪人參反固肌表之邪故也
然在誤汗誤下以後表裏參錯正氣虛微餘邪不解
則有不得不並用之證如上篇太陽病外證未除而
數下之遂協熱而利下痞鞕表裏不解用桂枝理中
湯乃革去理中之名但曰桂枝人參湯者即此意也
人參尙主半表故曰新加理中則全不主表故革其
名凡此皆仲景精微之藴也然桂枝人參湯中去芍
藥者以誤下而邪入於隂芍藥主隂不能散陽邪也
桂枝新加湯中倍芍藥者以誤汗而陽虛邪凑恐陽
孤無偶用芍藥以和之俾不至散亂也故用法必識
立法之意斯用之各當矣
服麻黃湯後不可誤用桂枝及飲水灌水過多一法
二十一發汗後不可更行桂枝湯汗出而喘無大熱者
可與麻黃杏仁甘草石膏湯主之發汗後飲水多者必
喘以水灌之亦喘(原文)
誤用桂枝固衛寒不得泄氣逆變喘本當用大青龍
湯此於湯中除去桂枝薑棗者以已經一誤不可再
誤馭藥之嚴也然有大熱者恐兼裏證若無大熱其
爲表邪實盛可知故變青龍之制爲麻杏甘石乃爲
的對也飲水多者内有大熱則能消之汗後裏證未
具内無大熱故飲水多者水氣上逆必爲喘也以水
灌其外冷氣侵膚與内邪相搏亦主喘也即食寒飲
冷傷肺之意但傷肺乃積漸所致此不過偶傷耳治
法要不出麻杏甘石之外見内飲水多外行水灌皆
足以歛邪閉汗不獨誤行桂枝湯爲然矣
本麻黃湯證誤下表邪未盡氣逆變喘一法
二十二下後不可更行桂枝湯若汗出而喘無大熱者
可與麻黃杏仁甘草石膏湯(原文)
易桂枝以石膏少變麻黃之法以治誤汗而喘當矣
乃誤下而喘亦以桂枝爲戒而不越此方者何耶蓋
太陽中風與太陽傷寒一從桂枝一從麻黃分途異
治繇中風之誤下而喘者用厚朴杏仁加入桂枝湯
中觀之則傷寒之誤下而喘者用石膏加入麻黃湯
中乃天造地設兩不移易之定法仲景所以諄諄告
戒者正恐人以傷寒已得汗之證認爲傷風有汗而
誤用桂枝故特出誤汗誤下兩條示以同歸麻黃一
治之要益見營衛分途而成法不可混施矣
服麻黃湯後有陽氣暴虛义手冒心二法
一法心下悸欲得按一法耳聾無聞
二十三發汗過多其人义手自冒心心下悸欲得按者
桂枝甘草湯主之(原文)
發汗過多陽氣虛衰陽本受氣於胸中胸中陽氣不
足故义手冒心不說到陰血上方用桂枝甘草固表
緩中亦未說到養血上方註謂汗多則血傷血傷則
心虛反置陽虛不理所謂迂闊而遠於事情也
二十四未持脉時病人义手自冒心師因教試令欬而
不欬者此必兩耳聾無聞也所以然者以重發汗虛故
如此(原文)
此示人推測陽虛之一端也陽虛耳聾宜亟固其陽
與少陽傳經邪盛之耳聾迥别矣
服麻黃湯後有陽氣暴虛陰邪上逆臍下悸腹脹滿
二法
一法欲作奔豚預伐其邪
一法行氣補虛以除其滿
二十五發汗後其人臍下悸者欲作奔豚茯苓桂枝甘
草大棗湯主之(原文)
汗本心之液發汗後臍下悸者心氣虛而腎氣發動
也腎邪欲上陵心故臍下先悸取用茯苓桂枝直趨
腎界預伐其邪所謂上兵伐謀也
二十六發汗後腹脹滿者厚朴生薑甘草半夏人参湯
主之(原文)
吐後腹脹與下後腹脹多爲實以邪氣乘虛入裏爲
實也若發汗後外已解而腹脹滿知非裏實之證繇
脾胃氣虛津液搏結陰氣内動壅而爲滿也故以益
胃和脾降氣滌飲爲治也
服麻黃湯汗後不由誤下津乾飲結胃中變痞一法
二十七傷寒汗出解之後胃中不和心下痞鞕乾噫食
臭脇下有水氣腹中雷鳴下利者生薑瀉心湯主之(原文)
汗後外邪雖解然必胃氣安和始得脫然無恙以胃
主津液故也津液因邪入而内結因發汗而外亡兩
傷告匱其人心下必痞鞕以伏飲搏聚胃氣不足以
開之也胃病故乾噫食臭食入而噯餿酸也胃病故
脇下有水氣水入而旁渗脇肋也胃中水榖不行腹
中必雷鳴而搏擊有聲下利而清濁不分也雖不繇
誤下而且成痞設誤下其痞結又當何似耶上篇論
結胸及痞之源云胃中空虛此云胃中不和互意以
其未經誤下而致空虛但言不和然不和已足成痞
胃氣所關之鉅固若此哉誤下成痞用瀉心湯諸方
次第不同四法
一法誤下後再誤下客熱虛痞用甘草瀉心湯
一法誤下後復發汗惡寒先解表後用大黃黃連瀉
心湯
一法陰氣協熱邪作痞用大黃黃連瀉心湯陰氣乘
陽虛作痞用附子瀉心湯
一法心下滿而不痛者用半夏瀉心湯
二十八傷寒中風醫反下之其人下利日數十行榖不
化腹中雷鳴心下痞鞕而滿亁嘔心煩不得安醫見心
下痞謂病不盡復下之其痞益甚此非結熱但以胃中
虛客氣上逆故使鞕也甘草瀉心湯主之(原文)
此條痞證傷寒與中風互言大意具見下利完榖腹
鳴嘔煩皆誤下而胃中空虛之互詞也設不知此義
以爲結熱而復下之其痞必益甚故重以胃中虛客
氣上逆昭揭病因方用甘草瀉心湯者即生薑瀉心
湯除生薑人參不用而倍甘草亁薑也客邪乘虛結
於心下本當用人參以誤而再誤其痞已極人參仁
柔無剛决之力故不用也生薑辛温最宜用者然以
氣薄主散恐其領津液上升客邪從之犯上故倍用
亁薑代之以開痞而用甘草爲君坐鎮中州庶心下
與腹中漸致太寧耳今人但知以生薑代亁薑之僭
孰知以亁薑代生薑之散哉但知甘草能增滿孰知
甘草能去滿哉
二十九傷寒大下後復發汗心下痞惡寒者表未解也
不可攻痞當先解表表解乃可攻痞解表宜桂枝湯攻
痞宜大黃黃連瀉心湯(原文)
大下之後復發汗先裏後表顛倒差誤究竟已陷之
邪痞結心下證兼惡寒表邪不爲汗衰即不可更攻
其痞當用桂枝解肌之法先解其外外解已後乃以
大黃黃連瀉心湯攻去其心下之痞也
三十脉浮而緊而復下之緊反入裏則作痞按之自濡
但氣痞耳心下痞按之濡其脉關上浮者大黃黃連瀉
心湯主之心下痞而復惡寒汗出者附子瀉心湯主之
(原文)
傷寒脉浮而緊即不可下誤下而緊反入裏則寒邪
轉入轉深矣故作痞外邪與内飲摶結故心下滿鞕
若按之自濡而不滿鞕則證不挾飲其所挾者乃身
中之陰氣上逆而痞聚於心下也陰氣上逆惟苦寒
可瀉之上條大黃黃連瀉心之法即爲定藥若惡寒
汗出前方必加入附子以救陽虛蓋否者乾往居内
坤往居外所以宜切陰盛陽微之慮今惡寒汗出其
事著矣故三黃湯内另煎附子汁和服以各行其事
而共成傾否之功即一瀉心方中其法度森森若此
三十一傷寒五六日嘔而發熱者柴胡湯證具而以他
藥下之柴胡證仍在者復與柴胡湯此雖已下之不爲
逆必蒸蒸而振却發熱汗出而解若心下滿而鞕痛者
此爲結胸也大陷胸湯主之但滿而不痛者此爲痞柴
胡湯不中與之宜半夏瀉心湯(原文)
(半叚當節入少陽篇中因有半夏瀉心湯之法不便分析故錄全文)
上篇論結胸有陽明之兼證矣此復論結胸及痞有
少陽之兼證見五六日嘔而發熱爲少陽之本證然
太陽未罷亦間有之所以陽明致戒云嘔多雖有陽
明證不可攻以嘔屬太陽故也且發熱而非往來之
寒熱尤難辨識果係少陽證則太陽證將罷不似陽
明之不可攻若係太陽遷延未罷誤下即成痞結其
爲逆更大矣方用半夏瀉心湯者即生薑瀉心湯去
生薑而君半夏也去生薑者惡其辛散引津液上奔
也君半夏者瀉心諸方原用以滌飲此因證起於嘔
故推之爲主君耳
服瀉心湯痞不解煩渴小便不利用五苓兩解表裏
一法
三十二本以下之故心下痞與瀉心湯痞不解其人渴
而口燥煩小便不利者五苓散主之(原文)
瀉心諸方開結蕩熱益虛可謂具備乃服之而痞不
解更加渴而口燥煩小便不利者前第八條五苓兩
解表裏之法正當主用蓋其功擅潤津滋燥導飲蕩
熱所以亦得爲消痞滿之良治也
服瀉心湯後復誤下利不止宜治下焦一法
三十三傷寒服湯藥下利不止心下痞鞕服瀉心湯已
復以他藥下之利不止醫以理中與之利益甚理中者
理中焦此利在下焦赤石脂禹餘糧湯主之復利不止
者當利其小便(原文)
湯藥者蕩滌腸胃之藥即下藥也誤下而下利不止
心下痞鞕服瀉心湯爲合法矣乃復以他藥下之他
藥則皆蕩滌下焦之藥與心下之痞全不相涉縱痞
鞕微除而關閘盡撤利無休止反取危困用理中以
開痞止利原不爲過其利益甚者明是以鄰國爲壑
徒重其奔迫也故用赤石脂禹餘糧固下焦之脫而
重修其關閘倘更不止復通支河水道以殺急奔之
勢庶水榖分而下利自止耳
痞證汗出嘔吐下利用大柴胡湯兩解表裏一法
三十四傷寒發熱汗出不解心中痞鞕嘔吐而下利者大
柴胡湯主之(原文)
外邪不解轉入於裏心下痞鞕嘔吐下利攻之則礙
表不攻則裏證已迫計惟主大柴胡一湯合表裏而
兩解之耳
汗吐下解後餘邪挾飲作痞用旋覆代赭石湯一法
三十五傷寒發汗若吐若下解後心下痞鞕噫氣不除
旋復代赭石湯主之(原文)
此亦伏飲爲逆但因胃氣虧損故用法以養正而兼
散餘邪大意重在噫氣不除上既心下痞鞕更加噫
氣不除則胃氣上逆全不下行有升無降所謂弦絶
者其聲嘶土敗者其聲噦也故用代赭領人參下行
以鎮安其逆氣微加散邪滌飲而痞自開耳
病人素有痞連臍脇更加痛引陰筋名爲臟結一法
三十六病脇下素有痞連在臍傍痛引少腹入陰筋者
此名臟結死臟結無陽證不往來寒熱其人反靜舌上
胎滑者不可攻也(原文)
傷寒有臟結之證乃陰邪結於陰也若加痛引少腹
入陰筋則悖亂極矣故主死也無陽證者無表證也
不往來寒熱者無半表半裏之證也其人反靜者并
無裏證也既無表裏之證而舌上仍有胎滑此爲何
故則以丹田有熱胸中有寒耳夫丹田陰也反有熱
胸中陽也反有寒則是其病不在表裏而在上下上
下之邪相悖而不相入所以不可攻也
按病人素有動氣在當臍上下左右則不可發汗素
有痞氣在脇下連臍傍則不可攻下醫工不細詢病
家不明告因而貽誤者多矣甚有明知故犯者其操
術可勝誅哉
臟結之所以不可攻者從來置之不講以爲仲景未
嘗明言後人無從知之不知仲景言之甚明人苐不
參討耳夫所謂不可攻者乃垂戒之辭正欲人詳審
其攻之之次第也試思臟已結矣匪攻而結胡繇開
耶前篇謂其外不解者尚未可攻又謂下利嘔逆不
可攻又謂表解乃可攻痞言之已悉於此特出一訣
謂臟結無陽證不往來寒熱其人反靜則證不在六
經之表裏而在下焦上焦之兩途欲知其候但觀舌
上有胎滑與否有之則外感之陽熱挾痞氣而反在
下素痞之陰寒挾熱勢而反在上此與裏證已具表
證未除者相去不遠但其陰陽悖逆格拒而不入證
轉凶危耳豈結胸者膈内拒痛而臟結者腹内不拒
痛耶此而攻之是速其痛引陰筋而死也不攻則病
不除攻之則死所以以攻爲戒是則調其陰陽使之
相入而胎滑既退然後攻之則熱邪外散寒氣内消
其臟結將自愈矣此持危扶顛之真手眼也
凡腹痛之證得藥而痛愈急者要當識此
設問借結胸以明臟結之脉證一法
三十七問曰病有結胸有臟結其狀何如荅曰按之痛
寸脉浮關脉沉名曰結胸也何謂臟結荅曰如結胸狀
飲食如故時時下利寸脉浮關脉小細沉緊名曰臟結
舌上白胎滑者難治(原文)
臟結一證最難辨識復設問荅借結胸以詳其脉證
而明外邪熾盛者爲難治結胸者陽邪結於陽也臟
結者陰邪結於陰也然胸位高臟位卑其脉之寸浮
關沉兩俱無異乃臟結之關脉更加小細緊者以關
脉居上下二焦之界外邪繇此下結積氣繇此上干
實往來之要衝所以病在下而脉反困於中也此證
全以外受之邪定輕重若舌上有白胎滑則所感深
重其互結之勢方熾單表單裏及兩解表裏之法俱
不可用所以難治然温中散邪俾陰氣漸下而内消
客邪漸上而外散兩相開解則良工之爲其所難乎
傷寒下早亦成結胸之證四法
一法辨大結胸用大陷胸湯
一法辨小結胸用小陷胸湯
一法辨熱結在裏與結胸異
一法辨邪熱在表心下支結單治其表
太陽結胸證有少陽附本篇第三十一條後
三十八傷寒六七日結胸熱實脉沉緊心下痛按之石
鞕者大陷胸湯主之(原文)
傷寒誤下雖成痞亦時有結胸之候痞者十之八九
結胸者十之一二也故次傷寒結胸於痞證之後
此條熱實二字形容結胸之狀甚明見邪熱填實於
胸間不散漫也上條言寸脉浮關脉沉此言脉沉緊
更明蓋緊脉有浮沉之别浮緊主傷寒無汗沉緊主
傷寒結胸與中風之陽邪結胸迥殊此所以不言浮
也精矣精矣
三十九小結胸病正在心下按之則痛脉浮滑者小陷
胸湯主之(原文)
小結胸病正在心下則不似大結胸之高在心上也
按之則痛比手不可近則較輕也而脉之浮又淺於
沉滑又緩於緊可見其人外邪陷入原微但痰飲素
盛挾熱邪而内結所以脉見浮滑也黃連半夏括蔞
實藥味雖平而泄熱散結亦是突圍而入所以名爲
小陷胸湯也
四十傷寒十餘日熱結在裏復往來寒熱者與大柴胡
湯傷結胸無大熱者此爲水結在胸脇也但頭微汗出
者大陷胸湯主之(原文)
治結胸之證取用陷胸之法者以外邪挾内飲搏結
胸間未全入於裏也若十餘日熱結在裏則是無形
之邪熱藴結必不定在胸上加以往來寒熱仍兼半
表當用大柴胡湯以兩解表裏之熱邪於陷胸之義
無取矣無大熱與上文熱實互意内陷之邪但結胸
間而表裏之熱反不熾盛是爲水飲結在胸脇其人
頭有微汗乃邪結在高而陽氣不能下逹之明徵此
則主用大陷胸湯允爲的對也仲景辨證明徹若此
後人反謂結胸之外復有水結胸一證又謂下文支
結乃支飲結聚亦另是一證可笑極矣
四十一傷寒六七日發熱微惡寒肢節煩疼微嘔心下
支結外證未去者柴胡桂枝湯主之(原文)
妙哉仲景之文此一條又足緯上三條而明其意心
下支結者邪結於心下之偏旁不正中也比小結胸
之正在心下又較輕矣傷寒至六七日宜經傳已遍
乃發熱微惡寒肢節煩疼微嘔其邪尚在三陽之界
未入於裏雖心下支結而外證未除即不可用大陷
胸湯以大陷胸湯主裏而不主表也亦不可用小陷
胸湯以小陷胸湯主飲而不主表也夫支結之邪其
在外者方盛其陷入者原少故但合用柴胡桂枝和
解二法以治其表表邪去而支結自開矣後人謂支
結乃支飲結於心下夢語喃喃吾不識支飲爲何物
也
辨下後胸滿煩驚身重困篤一法
四十二傷寒八九日下之胸滿煩驚小便不利讝語一
身盡重不可轉側者柴胡加龍骨牡蠣湯主之(原文)
此伏飲素積爲變之最鉅者蓋積飲之人津液素結
原不足以充灌週身及遇外感一切汗吐下定法漫
難輕試其誤下之變更有進於結胸者似此一證八
九日過經乃下之可謂慎矣孰知外邪未盡乘虛而
陷積飲挾之填滿胸中胸中既滿則膻中之氣不能
四布而使道絶使道絶則君主孤危所以心驚而神
亂也煩與讝語本屬胃此則兼心小便不利本屬津
液内竭此亦兼小腸火燔一身盡重不可轉側者又
神明内亂治節不行百骸無主之明徵也夫邪方在
表裏其患已及神明於此而補天浴日寧復尋常表
裏所辨故用人參茯苓之補以益心虛丹鉛之重以
鎮心驚龍骨牡蠣之澁以爲載神之舟楫一方而批
卻導窽全收安内攘外之功後人不察謂是總三陽
而和之之法豈其然哉
按傷寒雖云傳足不傳手其實原無界限此證手少
陰心主爲邪所逼神明内亂因致讝語無倫較他症
讝語之屬胃實者相去懸絶若復以治足經之法治
之必無幸矣方中藥止九味用入心藥五種不以為
複且用非常藥三種不以為猛蓋都城震動勢必悉
力入援非孤注可圖僥倖也至於痰飲搏膈最為剝
床者但用半夏一味表邪内襲首發難端者但從太
少之例用桂枝柴胡二味陽邪入隂最宜急驅者但
用大黃一味是則治傷寒喫緊之處咸落第二義止
從治心諸藥之後一案共結其局此等手眼豈凡近
可識耶
病久脉代結心動悸宜補胃生津兼散邪一法
四十三傷寒脉結代心動悸者炙甘草湯主之一名復
藥湯脉按之來緩而時一止復來者名曰結又脉來動
而中止更來小數中有還者反動名曰結隂也脉來動
而中止不能自還因而復動名曰代隂也得此脉者必
難治(原文)
傷寒病而至脉結代心動悸真隂已亡微邪搏聚者
欲散不散故立炙甘草湯補胃生津潤燥以復其脉
少加桂枝以和營衛少加清酒以助藥力内充胃氣
外達肌表不驅邪而邪自無可容矣
後段本為結代二脉下註脚後人不解疑為闕文但
以虛多實少混說殊不知脉者氣血之先仲景於津
液内亡之脉名之為結隂代隂又名無陽原有至理
何得懵然不識聊為四言俚句以明其義胃藏津液
水榖之海内充臟腑外灌形骸津多脉盛津少脉衰
津結病至津竭禍來脉見微弱宜先建中汗則津越
下則津空津耗脉和不可妄攻小便漸減大便自通
陽明内實急下救焚少緩須臾津液無存陽明似實
少用調承驅熱存津此法若神腎中真陽隂精所栽
胃中真陽津液所胎津枯精盛冽泉可溉隂精衰薄
瓶罄罍哀何謂結隂無陽脉闔何謂代隂無陽脉奪
經揭無陽津液所恬較彼亡陽天地懸闊
誤下下利不止身疼痛宜先救裏後救表一法
四十四傷寒醫下之續得下利清榖不止身疼痛者急
當救裏身體疼痛清便自調者急當救表救裏宜四逆
湯救表宜桂枝湯
下利清榖者脾中之陽氣微而飲食不能腐化也身
體疼痛者在裏之隂邪盛而筋脉為其阻滯也陽微
隂盛凶危立至當急救其在裏之微陽俾利與痛而
俱止救後小便清大便調則在裏之陽已復而身痛
不止明是表邪未盡營衛不和所致又當急救其表
俾外邪仍從外解而表裏之辨始為明且盡耳救裏
與攻裏天淵若攻裏必須先表後裏必無倒行逆施
之法惟在裏之隂寒極盛恐陽氣暴脫不得不急救
其裏俟裏症少定仍救其表初不敢以一時之權宜
更一定之正法也厥隂篇下利腹脹身體疼痛者先
温其裏乃攻其表曰先温曰乃攻形容不得已之次
第足互此意
辨誤下引邪内入用梔子湯取吐三法
一法下後煩滿不安用梔子厚朴湯
一法誤用丸藥大下身熱微煩用梔子亁薑湯
一法大下後身熱心中結痛用梔子豉湯
四十五傷寒下後心煩腹滿卧起不安者梔子厚朴湯
主之(原文)
滿而不煩即裏症已具之實滿煩而不滿即表症未
罷之虛煩合而有之且卧起不安明是邪凑胸表腹
裏之間無可奈何之象故用梔子以快湧其邪而合
厚朴枳實以泄腹中之滿亦表裏兩解之法也
四十六傷寒醫以丸藥大下之身熱不去微煩者梔子
亁薑湯主之(原文)
丸藥大下徒傷其中而不能蕩滌其邪故梔子合亁
薑用之亦温中散邪之法也
四十七傷寒五六日大下之後身熱不去心中結痛者
未欲解也梔子豉湯主之發汗若下之而煩熱胸中窒
者梔子豉湯主之發汗吐下後虛煩不得眠若劇者必
反覆顚倒心中懊憹者梔子豉湯主之若少氣者梔子
甘草豉湯主之若嘔者梔子生薑豉湯主之凡用梔子
湯病人舊微溏不可與服之(原文)
香豉主寒熱惡毒煩燥滿悶下後身熱不去心中結
痛則表邪昭著與前條之微煩不同故以梔子合香
豉解散餘邪又主表而不主裏之法也然此梔豉一
法諸凡汗下後症顯實煩虛煩之不同要皆可用以
其胸中窒塞即名實煩窒比心中結痛則較輕也以
其身外熱除心中不窒止是虛熱内壅即名虛煩虛
煩不得眠亦即卧起不安之互詞反覆顚倒心中懊
憹熱邪逼處無法可除故用梔豉湯以湧其餘熱乃
因汗吐下後胸中陽氣不足最虛之處便是容邪之
處正宜因其高而越之耳若慮津液内竭正氣暴虛
餘邪不盡則仲景原有炙甘草湯一法寧敢妄湧以
犯虛虛之戒耶執一而妄註祗令作者之意盡失可
惱可惱
舊微溏則大腑易動服此湯不能上湧反為下泄矣
緣内經有先泄而後生他病者治其本必先調之後
乃治其他病故此示戒
辨下後復發汗之脉症及晝夜靜躁二法
四十八下之後復發汗必振寒脉微細所以然者以内
外俱虛故也(原文)
治傷寒有先汗後下之次第原不得已之法設下之
後外邪不盡復不得已而發其汗其人身必振寒脉
必微細邪雖去而内外俱虛所傷滋大矣良工於汗
下之際已不可無集木臨谷之懼况以誤治致虛更
可再誤而犯虛虛之戒乎註以振寒屬誤汗脉微細
屬誤下且牽入亡陽亡隂蔓語殊失仲景叮嚀之意
四十九下之後復發汗畫日煩躁不得眠夜而安靜不
嘔不渴無表症脉沉微身無大熱者亁薑附子湯主之
(原文)
上條但言振寒及微細之脉未定所主之病以虛症
不一也然振寒脉微細陽虛之故已露一班設畫日
煩燥不得眠其為虛陽擾亂可知矣其人夜反安靜
不嘔不渴則虛陽擾亂不兼外邪可知矣乃復以脉
沉微身無大熱重加辨别者仲景意中恐新邪乘虛
暗襲耳外無邪襲則煩燥為亡陽之候而亁薑附子
在所必用矣即此而推其人日中安靜夜多煩燥則
陽不病而隂病可知矣然隂病乃傷寒後之本症自
有陽邪入隂及隂氣内虧津液未復之條故不復互
言之也
辨吐下後復汗身為振搖動惕久成痿廢二法
一法胸高頭眩脈沉緊加悮汗動經宜亟通津液
一法飲搏胸脇經脈動惕久成痿廢
五十傷寒若吐若下後心下逆滿氣上衝胸起則頭眩
脉沉緊發汗則動經身為振振搖者茯苓桂枝白术甘
草湯主之(原文)
心下逆滿氣上衝胸寒邪摶飲塞湧於膈所以起則
頭眩脉見沉緊明是飲中留結外邪若但發汗以強
解其外外雖解而津液内竭反足傷動經脉有身為
振搖之患矣蓋人身經脉頼津液以滋養吐下而津
液一傷更發其汗津液再傷坐令經脉失養身為振
搖貽害深矣所以遇此等症必一方之中滌飲與散
邪並施乃克有濟太陽第三篇中用小青龍湯全是
此意但彼症風寒兩受不得不重在表此症外邪已
散止存飲中之邪故以桂枝加入制飲藥内俾飲中
之邪盡散津液得以四布而滋養其經脉千百來年
孰解其批郤導窽之微旨乎
五十一傷寒吐下後發汗虛煩脉甚微八九日心下痞
硬脇下痛氣上衝咽喉眩冐經脉動惕者久而成痿(原文)
此即上條之症而明其增重者必致廢也曰虛煩曰
脉甚微則津液内亡求上條之脉沉緊為不可得矣
曰心下痞硬曰脇下痛較上條之心下逆滿更甚矣
曰氣上衝咽喉較上條之衝胸更高矣外症痰飲搏
結有加而脉反甚微不與病情相恊為日既久則四
屬失其滋養此後非不有飲食漸生之津液然久不
共經脉同行其旁滲他溢與飲同事可知其不能復
榮經脉可知所以竟成痿也
按汗下吐三法差悞隂陽並竭變症蠭起如心悸頭
眩身瞤動面色青黃四肢難以屈伸等症本篇言之
不一皆是教人對症急治不可因循以貽禍患如此
一症心下痞硬太陽之邪挾飲上逆也脇下痛少陽
之邪挾飲上逆也逆而不已上衝咽喉逆而不已過
頸項而上衝頭目因而眩冐有加則不但身為振搖
其頸項間且陽虛而隂凑之矣隂氣劑頸反不得還
乃至上入高巔則頭愈重而益振搖矣夫人身之筋
脉全頼元氣與津液為充養元氣以動而漸消津液
以結而不布上盛下虛兩足必先痿廢此仲景茯苓
桂枝白术甘草湯於心下逆滿氣上冲胸之日早已
用力乎
辨傷寒熱瘀小便反利為蓄血用抵當丸一法
五十二傷寒有熱少腹滿應小便不利今反利者為有
血也當下之不可餘藥宜抵當丸(原文)
傷寒蓄血較中風蓄血更為凝滯故變上篇之抵當
湯為丸煮而連滓服之與結胸項強似柔痓用大䧟
胸丸同意蓋湯者蕩也陽邪入隂一蕩滌之即散丸
者緩也隂邪入隂恐蕩滌之而不盡故緩而攻之所
以求功於必勝也其曰不可餘藥者即本湯不變為
丸不可得矣
辨傷寒風濕相搏身體煩痛脉症二法
五十三傷寒八九日風濕相摶身體煩疼不能自轉側
不嘔不渴脉浮虛而澁者與桂枝附子湯主之若其人
大便硬小便自利者去桂枝加白术湯主之(原文)
風木濕土雖天運六氣中之二氣然而濕土實地之
氣也經云地氣之中人也下先受之其與風相摶結
止是流入關節身疼極重而無頭疼及嘔渴等症故
雖浸滛於週身軀殼而難犯高巔臟腑之界耳不嘔
者上無表邪也不渴者内非熱熾也加以脉浮虛而
澁則為風濕摶於軀殼無疑故用桂枝附子疾馳經
絡水道以迅掃而分竭之也
五十四風濕相摶骨節煩疼掣痛不得屈伸近之則痛
劇汗出短氣小便不利惡風不欲去衣或身微腫者甘
草附子湯主之(原文)
此條復互上條之意而辨其症之較重者痛不可近
汗出短氣惡風不欲去衣小便不利或身微腫正相
摶之最劇處故於前方加白术以理脾而下滲其濕
減薑棗之和中以外泄其風要皆藉附子之大力者
負之而走耳
辨傷寒發黃有寒濕相摶四法
五十五傷寒發汗已身目為黃所以然者以寒濕在裏
不解故也以為不可下也於寒濕中求之(原文)
傷寒發汗已熱邪解矣何繇反蒸身目為黃所以然
者寒濕搏聚適在軀殼之裏故爾發黃也裏者在内
之通稱非謂寒濕深入在裏蓋身目正屬軀殼與藏
府無關也於寒濕中求之即下文三法也
五十六傷寒瘀熱在裏身必發黃麻黃連翹赤小豆湯
主之(原文)
傷寒之邪得濕而不行所以熱瘀身中而發黃故用
外解之法設泥裏字豈有邪在裏而反治其表之理
哉
五十七傷寒七八日身黃如橘子色小便不利腹微滿
者茵陳蒿湯主之
黃色鮮明其為三陽之熱邪無疑小便不利腹微滿
乃濕家之本症不得因此指為傷寒之裏症也方中
用大黃者取佐茵陳梔子建驅濕除熱之功以利小
便非用下也
五十八傷寒身黃發熱者梔子蘗皮湯主之(原文)
熱已發出於外自與内瘀不同正當隨熱勢清解其
黃俾不留於肌表間也前條熱瘀故用麻黃此條發
熱反不用麻黃者蓋寒濕之證難於得熱熱則其勢
外出而不内入矣所謂於寒濕中求之不盡泥傷寒
定法此非一徵歟
用三法以驅傷寒發黃於寒濕中求之能事畢矣設
不如此妄行攻下其邪乘虛䧟入陽明中土日與水
榖相蒸身目之黃有加無已漸致沉錮不反者多矣
此仲景所為叮嚀不可下之意乎
同一濕也與風相搏則為掣痛與寒相結則發黃以
俱太陽表邪故戒不可下叔和不察將寒濕編入陽
明之末未免與不可下之旨相悖今悉歸太陽求不
違先聖矩矱云
太陽經下篇(凡風寒兩傷營衛之證列於此篇法二十四條)
按上篇太陽中風廼衛病而榮不病之證中篇太陽
傷寒廼榮病而衛不病之證然天氣之風寒每相因
人身之榮衛非兩截病則俱病者恒多迨俱病則邪
勢孔熾其人必增煩燥非發汗不解故仲景取用青
龍之法乃内經陽之汗以天地之雨名之之義也但
青龍為神物最難駕馭必審其人無少隂脉證乃可
用之以少隂亦主煩燥故也因是更立眞武一湯以
救青龍之誤投白虎一湯以匡青龍之不逮神方畢
用所謂神乎其神者矣有志精義入神之學者請自
茲篇證入
用大青龍湯詳辨脉證大綱二法
一太陽中風脉浮緊發熱惡寒身疼痛不汗出而煩燥
者大青龍湯主之若脉微弱汗出惡風者不可服服之
則厥逆筋愓肉瞤此為逆也以眞武湯救之(原文)
天地鬱蒸得雨則和人身煩躁得汗則解大青龍湯
證為太陽無汗而設與麻黃湯證何異因有煩燥一
證兼見則非此法不解蓋風為煩寒為燥故用之發
汗以解其煩燥也究竟本方原於無汗者取微似汗
若有汗者之煩燥全非鬱蒸之比其不藉汗解甚明
加以惡風脉微弱則是少隂亡陽之證若脉浮弱汗
出惡風而不煩燥即是太陽中風之證皆於此湯不
相涉也誤服此湯寧不致厥逆惕瞤而速其陽之亡
耶仲景不能必用法者盡如其法更立眞武一湯以
救其誤學者能識其鄭重之意即百用不至一誤矣
特為剖析疑義相與明之
按解肌兼發汗而取義於青龍者龍升而雲興雲興
而雨降鬱熱頓除煩燥乃解匪龍之為靈何以得此
乎觀仲景製方之意本是桂枝麻黃二湯合用但因
芍藥酸收為興龍致雨所不宜故易以石膏之辛甘
大寒辛以散風甘以散寒寒以勝熱一藥而三善具
備且能助青龍升騰之勢所以為至當至神之法也
然而去芍藥之酸收增石膏之辛散外攻之力猛而
難制在寒多風少及風寒兩停之證則用當而通神
其有風無寒之證及微弱之脉若不知變而㮣用之
有厥逆惕瞤而亡陽耳此疏庸之輩所為望而畏之
乎詎知仲景於風多寒少之證而見微弱之脉有用
桂枝二越婢一之法桂枝全方不去芍藥取用其二
全是不欲發汗之意復改麻黃一湯為越婢一者略
用麻黃石膏二物示微發於不發之中耳夫婢女子
之卑者也女子固以順為正况於婢則惟所指使更
無專擅矣以大青龍之升騰變化不可駕馭之物約
略用之乃至性同女婢之卑柔此仲景通天手眼也
只一方中忽焉去芍藥為大青龍而升天興雲雨忽
焉存芍藥為小青龍而蟠泥潤江海忽焉用桂枝二
越婢一而細雨濕泥沙精義入神之道比仙經較著
矣後人不窺作者之藩安望其能用之也哉
再按誤服大青龍湯厥逆筋惕肉瞤者既有亡陽之
逆矣亡陽即當用四逆湯以回陽乃置而不用更推
重眞武一湯以救之者其義何居蓋眞武乃北方司
水之神龍惟藉水可能變化而水者眞武之所司也
設眞武不與之以水青龍之不能奮然升天可知矣
故方中用茯苓白术芍藥附子行水收隂醒脾崇土
之功多於回陽名之曰眞武湯乃收拾分馳離絶之
隂陽互鎮於少隂北方之位其所收拾者全在收拾
其水使龍潛而不能見也設有一毫水氣上逆龍即
得遂其升騰變化縱獨用附子亁薑以回陽其如魄
汗不止何哉厥後晉旌陽祖師以仙術斬蛟捕至蛟
龍遁跡之所戒其家勿蓄勺水乃至從硯水中逸去
可見水怪原有尺水丈波之能向非眞武坐鎮北方
天壤間久爲龍蛇之窟矣即此推之人身陽根於隂
其亡陽之證乃少隂腎中之眞陽飛越耳眞陽飛越
亟須鎮攝歸根陽既歸根隂必翕然從之隂從則水
不逆矣隂從則陽不孤矣豈更能飛越乎故舍天人
一致之理以譚醫者非其至也後賢用附子為
末以止隂燥名曰霹靂散藥雖善而名則可笑夫隂
燥正厥逆瞤惕之候而霹靂又青龍行雨之符以是
名方其違聖悖理可勝道哉
二傷寒脉浮緩身不疼但重乍有輕時無少隂證者大
青龍湯發之(原文)
前條太陽中風四字括上篇而言此條傷寒二字括
中篇而言風寒之脉證錯見則桂枝湯與麻黃湯為
不可用不待言矣故二條反覆互明大青龍湯允為
風寒兩兼的對之藥也無少隂證成註謂不久厥吐
利無少隂裏證夢語喃喃誤人最大仲景來文但重
乍有輕時六字蚤已挈明言但身重而無少隂之欲
寐其為寒因可審况乍有輕時不似少隂之晝夜俱
重又兼風因可審所以敢恣行無忌力驅其在表之
風寒若脉微弱身重欲寐則内顧少隂且不遑矣敢
發之乎
細玩二條文意傷風脉本浮緩反見浮緊傷寒脉本
浮緊反見浮緩是為傷風見寒傷寒見風兩無疑矣
既無可疑又當辨無少隂證相雜則用青龍萬舉萬
當矣故脉見微弱即不可用大青龍湯以少隂病脉
必微細也方註泥弱字牽入中風之脉陽浮隂弱為
解大失仲景叮嚀垂戒之意不思中風之脉以及誤
汗等證太陽上篇已悉此處但歸重分别少隂以太
陽膀胱經與少隂腎經合為表裏膀胱邪勝腎切震
鄰其左隂精素虛之人表邪不俟傳經蚤從膀胱之
府襲入腎藏者有之况兩感夾隂等證臨病尤當細
察設少隂不虧表邪安能飛渡而見身重欲寐等證
耶故有少隂證者不得已而行表散自有温經散邪
兩相綰炤之法豈可徑用青龍之猛立剷孤陽之根
乎仲景竪此一義用法之妙已竭盡無餘後人顚倒
無傳妄行註釋致令察脉辨證之際懵然不識要妙
祗覺仲景之堂無階可升其治虛勞發熱骨蒸多汗
每輕用升柴恣行表散遵依東垣升陽散火廼至百
不救一今與英賢商確仲景法豈非民生之一幸歟
青龍項中脉見浮緊日久致衂用麻黃湯次第三法
三太陽病脉浮緊無汗發熱身疼痛八九日不解表證
仍在此當發其汗服藥已微除其人發煩熱目瞑劇者
必衂衂乃解所以然者陽氣重故也麻黃湯主之(原文)
此風多寒少之證服藥已微除則藥不勝病可知發
煩者熱蒸而鬱煩也目瞑者熱轉榮血肝氣不治也
劇則熱甚於經必廹血妄行而為衂衂則熱隨血散
而解也陽氣重者風屬陽而入衛氣為寒所持故重
也所以雖得衂解仍主麻黃湯以發其未盡之沉滯
而大變乎中風之例也
四太陽病脉浮緊發熱身無汗自衂者愈(原文)
此即前條風多寒少之證但無身疼痛則寒證較輕
又無發煩目瞑則陽氣亦不重自衂即愈比前衂乃
解亦易安所以既衂則不更主麻黃湯也
五傷寒脉浮緊不發汗因致衂者麻黃湯主之(原文)
此寒多風少之證也寒多不發汗所以致衂既衂則
風邪得解所以惟用麻黃湯以發其未散之寒而但
從傷寒之例也
青龍項中狀如瘧表裏虛禁汗吐下用各半湯一法
六太陽病得之八九日如瘧狀發熱惡寒熱多寒少其
人不嘔清便欲自可一日二三度發脉微緩者為欲愈
也脉微而惡寒者此隂陽俱虛不可更發汗更下更吐
也面色反有熱色者未欲解也以其不能得小汗出身
必癢宜桂枝麻黃各半湯(原文)
此亦風多寒少之證以其風雖外薄為寒所持而不
能散所以面顯怫鬱之熱色宜總風寒而兩解之也
青龍項中脉微弱為無陽用桂枝二越婢一湯一法
七太陽病發熱惡寒熱多寒少脉微弱者此無陽也不
可更汗宜桂枝二越婢一湯(原文)
此亦風多寒少之證無陽二字仲景言之不一後人
不解皆置為闕疑不知乃亡津液之通稱也故以不
可更汗為戒然非汗則風寒終不解惟取桂枝之二
以治風越婢之一以治寒乃為合法越婢者石膏之
辛凉也胃得之則熱化津生以此兼解其寒柔緩之
性比女婢猶為過之可用之無恐矣
青龍項中汗出不解用桂枝二麻黃一湯一法
八服桂枝湯大汗出脉洪大者與桂枝湯如前法若形
如瘧日再發者汗出必解宜桂枝二麻黃一湯(原文)
此亦風多寒少之證服桂枝湯治風而遺其寒汗反
大出脉反洪大似乎風邪再襲故重以桂枝湯探之
若果風邪之故立解矣若形如瘧日再發則邪本欲
散又且淺而易散其所以不散者終為微寒所持故
略兼治寒而汗出必解也
青龍項中辨表裏用桂枝湯單解風邪一法
九傷寒不大便六七日頭痛有熱者與承氣湯其小便
清者知不在裏仍在表也當須發汗若頭痛者必衂宜
桂枝湯(原文)
六七日不大便明係裏熱况有熱以證之更可無疑
故雖頭痛可用承氣下之若小便清者邪未入裏即
不可下仍當發汗以散表邪然頭疼有熱多是風邪
上壅勢必致衂若兼寒邪則必如第二類之身疼痛
目瞑何以但頭痛而無身目之證耶故惟用桂枝湯
以解風邪與用麻黃湯之法各别也
青龍項中風寒挾飲微結桂枝合五苓加減一法
十服桂枝湯或下之仍頭項強痛翕翕發熱無汗心下
滿微痛小便不利者桂枝湯去桂加茯苓白术湯主之
(原文)
服桂枝湯治風而遺其寒所以不解而證變設更下
之則邪勢乘虛入裏益誤矣在表之風寒未除而在
裏之水飲上逆故變五苓兩解表裏之法而用茯苓
白术為主治去桂枝者以已誤不可復用也然桂枝
雖不可用其部下諸屬皆所必需倘併不用芍藥以
收隂甘草薑棗以益虛而和脾胃其何以定誤汗誤
下之變耶故更一主將而一軍用命甚矣仲景立方
之神也
青龍項中火廹亡陽用桂枝湯加減救逆一法
十一傷寒脉浮醫以火廹劫之亡陽必驚狂起卧不安
者桂枝去芍藥加蜀漆龍骨牡蠣救逆湯主之(原文)
此條文義甚明後人不識作者之意雖有良法而不
能用茲特闡之篇首誤服大青龍湯厥逆筋惕肉瞤
而亡陽者乃汗多所致故用眞武湯救之此以火廹
劫而亡陽者乃方寸元陽之神被火廹劫而飛騰散
亂故驚狂起卧不安有如此者少緩須臾駟馬莫追
神丹莫挽矣故用此湯救之桂枝湯中除去芍藥人
皆不知其故或謂惡其酸收非也夫神散正欲其收
何為見惡耶設不宜於芍藥之酸又何宜於龍骨牡
蠣之濇耶學者於此等處當猛下一參透此一關勝
讀方書千卷蓋陽神散亂當求之於陽桂枝湯陽藥
也然必去芍藥之隂重始得疾趨以達於陽位既達
陽位矣其神之驚狂者漫難安定更加蜀漆為之主
統則神可頼之以攸寧矣緣蜀漆之性最急丹溪謂
其能飛補是也更加龍骨牡蠣有形之骨屬為之舟
楫以載神而反其宅亦於重以鎮怯濇以固脫之外
行其妙用如是而後天君復辟聿追晉重耳越勾踐
返國之良圖矣仲景製方豈易識哉
青龍項中火逆煩燥用桂枝甘草龍骨牡蠣湯一法
十二火逆下之因燒鍼煩燥者桂枝甘草龍骨牡蠣湯
主之(原文)
此證誤而又誤雖無驚狂等變然煩燥則外邪未盡
之候亦眞陽欲亡之機故但用桂枝以解其外龍骨
牡蠣以安其内不用蜀漆者以元神未至飛越無取
急追以滋擾也
青龍項中誤用桂枝治風遺寒治表遺裏救變一法
十三傷寒脉浮自汗出小便數心煩微惡寒脚攣急反
與桂枝湯欲攻其表此誤也得之便厥咽中乾煩燥吐
逆者作甘草亁薑湯與之以復其陽若厥愈足温者更
作芍藥甘草湯與之其脚即伸若胃氣不和讝語者少
與調胃承氣湯若重發汗復加燒鍼者四逆湯主之(原文)
此叚辨證用法最精最詳從前不詳其解今特明之
脉浮自汗固是在表之風邪而小便數心煩則邪又
在裏加以微惡寒則在裏為寒邪更加脚攣急則寒
邪頗重矣廼用桂枝獨治其表則陽愈虛隂愈無制
故得之便厥也桂枝且誤麻黃更可知矣大青龍更
可知矣隂寒内凝總無攻表之理也甘草亁薑湯復
其陽者即所以散其寒也厥愈足温不但不必治寒
且慮前之辛熱有傷其隂而足攣轉錮故隨用芍藥
甘草以和隂而伸其脚設胃氣不和而讝語則胃中
津液亦為辛熱所耗故少與調胃承氣湯以和胃而
止其讝多與則為下而非和矣若不知此證之不可
汗而重發其汗復加燒鍼則陽之虛者必造於亡隂
之無制者必至犯上無等此則用四逆湯以回其陽
尙恐不勝况可兼隂為治乎
問曰證象陽旦按法治之而增劇厥逆咽中亁兩脛拘
急而讝語師言夜半手足當温兩脚當伸後如師言何
以知此答曰寸口脉浮而大浮則為風大則為虛風則
生微熱虛則兩脛攣病證象桂枝因加附子參其間增
桂令汗出附子温經亡陽故也厥逆咽中亁煩燥陽明
内結讝語煩亂更飲甘草亁薑湯夜半陽氣還兩足當
熱脛尙微拘急重與芍藥甘草湯爾乃脛伸以承氣湯
微溏則止其讝語故知病可愈(原文)
附答門人問辭求正四方道契門人問曰證象陽
旦成註謂是桂枝之别名方註謂陽以風言旦曉也
似中風分曉以不啻中風故設難詳申其義一主藥
一主證二家未知孰是答曰主藥則既名桂枝云何
别名陽旦是必一百一十三方方方皆有别名然後
可主證則既似中風復云不啻中風果為何證且訓
旦為曉尤為牽強不通二家於此等大關係處尙且
昏昏後學安得不面牆耶夫仲景之圓機活法妙在
陽旦隂旦二湯陽旦者天日晴煖以及春夏温熱之
稱也隂旦者風雨晦冥以及秋冬涼寒之稱也只一
桂枝湯遇時令温熱則加黃芩名陽旦湯遇時令涼
寒則加桂名隂旦湯後世失傳紛紛謂桂枝不宜於
春夏者皆繇不識此義耳即如此證既象陽旦又云
按法用之即是按用桂枝加黃芩之法也所以病人
得之便厥明明誤在黃芩助其隂寒若單服桂枝湯
何至是耶故仲景即行隂旦之法以救其失觀增桂
令汗出一語豈不昭昭耶隂旦不足更加附子温經
即咽中亁陽明内結讝語煩亂渾不為意且重飲甘
草亁薑湯以俟夜半陽回足熱後果如其言豈非先
有所試乎惟黃芩入口而便厥未幾即以桂附亁薑
尾其後固知其厥必不久所以可斷云夜半手足當
温况咽亁讝語熱證相錯其非重隂沍寒可知故纔
得足温即便以和隂為務何其審哉今與二三同調
抵掌譚仲景當年治病機宜愧無旨酒滿浮大白耳
青龍項中汗下後煩燥將欲亡陽宜補虛回陽一法
十四發汗若下之病仍不解煩燥者茯苓四逆湯主之
(原文)
煩燥本大青龍湯證然脉弱汗出惡風者誤服之則
厥逆筋惕肉瞤首條已諄諄致戒矣此條復申其辨
見汗下不解轉增煩燥則眞陽有欲亡之機而風寒
之邪在所不計當用茯芩人參亁薑附子温補兼行
以安和其欲越之陽俾虛熱自退煩燥自止乃為合
法若因煩燥更加散邪則立斃矣夫不汗出之煩燥
與發汗後之煩燥毫釐千里不汗出之煩燥不辨脉
而誤投大青龍尚有亡陽之變是則發汗後之煩燥
即不誤在藥已誤在汗矣此仲景所為見微知著倣
眞武之例更加人參之補以嘿杜其危哉下後煩燥
較未下之煩燥亦殊
青龍項中風寒兼見寒熱兩壅宜分解隂陽一法
十五傷寒胸中有熱胃中有邪氣腹中痛欲嘔吐者黃
連湯主之(原文)
胸中有熱風邪在上也胃中有邪氣寒邪在中也腹
中痛陽邪欲下而不得下也欲嘔吐隂邪欲上而不
得上也此所以知其熱邪中上寒邪中下隂陽各不
相入失其升降之恒故用黃連湯以分理隂陽而和
解之也嘗因此法而推及臟結之證舌上有胎者又
為寒反在上熱反在下隂陽悖逆既成危候仲景但
戒以不可攻未言治法然非先之以和解將立視其
死乎學者請於黃連湯着眼(詳見太陽中篇臟結條)
青龍項中辨脉證之縱横而刺其經穴二法
十六傷寒腹滿讝語寸口脉浮而緊此肝乘脾也名曰
縱刺期門(原文)(期門二穴在不容兩傍各去同身寸之一寸五分肝之募也)
肝木乘脾土名曰縱其證腹滿讝語其脉寸口浮而
緊寸口即氣口脾胃脉之所主也浮而且緊即弦脉
也肝木過盛所以脾胃之土受制也
十七傷寒發熱嗇嗇惡寒大渴欲飲水其腹必滿自汗
出小便利其病欲解此肝乘肺也名曰横刺期門(原文)
肝脉乘肺金名曰横發熱嗇嗇惡寒者太陽之本證
也大渴飲水者木盛則熱熾而求水以潤之也木得
水助其勢益横反侮所不勝而上乘乎肺水勢泛溢
其腹必滿然肺金素無他病者必能暗為運布或自
汗而水得外滲或小便利而水得下行其病欲解也
亦繇但腹滿而不讝語故易解耳
直貫上下曰縱眠亘兩旁曰横木本尅土而乘乎土
其事直故為縱木受制於金而反乘金其事不直故
曰横直則難愈不直則易安理之常也然縱横之證
不同而同刺期門穴者以賊土侮金皆繇木盛腹滿
讝語證涉危疑故亟以瀉木為主治也
用小青龍湯外散風寒内滌水飲二法
十八傷寒表不解心下有水氣亁嘔發熱而咳或渴或
利或噎或小便不利少腹滿或喘者小青龍湯主之(原文)
風寒不解心下有水氣水即飲也水寒相搏必傷其
肺或為多證者人身所積之飲或上或下或中或熱
或冷各不相同而肺同為總司但有一二證見即水
逆之應也於散風寒滌水飲藥中加五味子之酸以
收肺氣之逆亁薑之辛以瀉肺氣之滿名曰小青龍
湯蓋取其翻波逐浪以歸江海不欲其行雲升天而
為滛雨之意也後人謂小青龍湯為發汗之輕劑毋
乃昧其旨乎
十九傷寒心下有水氣咳而微喘發熱不渴服湯已渴
者此寒去欲解也小青龍湯主之(原文)
風寒挾水飲上逆津液不下行故不渴渴則可知津
液不逆為寒去欲解之徵也寒去欲解仍用小青龍
湯與上篇脉見單浮用桂枝湯中篇脉見單浮用麻
黃湯同意大率以輕劑助其欲解之勢耳按桂枝麻
黃湯無大小而青龍湯有大小者以桂枝麻黃之變
法多大青龍之變法不過於麻桂二湯内施其化裁
或增或去或饒或減其中神化莫可端倪又立小青
龍一法散邪之功兼乎滌飲取義山澤小龍養成頭
角乘雷雨而翻江攪海直奔龍門之意用以代大青
龍而擅江河行水之力立法誠大備也因經叔和之
編次漫無統紀昌於分篇之際特以大青龍為綱於
中桂麻諸法悉統於青龍項下擬為龍背龍腰龍腹
然後以小青龍尾之或飛或潛可弭可伏用大用小
曲暢無遺居然仲景通天手眼馭龍心法矣更復顧
名思義清其血脉於青龍尾後方綴白虎為之對待
俾觀者知神用無方爽然有會表章之餘聊資啟發
云
或問青龍自為一隊即白虎且剔出另峙其後然則
脉證之縱横何與青龍事耶答曰此等奥義惟作者
知之傷寒多有忽然自汗突爾亡陽之候雖不用青
龍之藥蚤已犯青龍之逆者矣况腹滿則隂盛可知
讝語則陽虛可慮仲景特挈縱横以名之者豈無說
耶蓋屈蠖者龍之所以伏也縱横者龍之所以飛也
縱横之脉證不同刺穴同用期門期門乃肝木所主
東方青龍之位也刺其穴者正所以制龍木而預弭
亡陽之變耳故一青龍方中張大其施則升行而為
霖雨狹小其制則鼓浪而奔江海馴其性能則踰越
女婢之卑柔刺其經穴則銷弭靈幻於寂若仲景於
其奮髯升天萬難把捉之時尚以眞武一法坐鎮北
方之水俾地氣不上天氣不下所謂其雨其雨杲杲
出日龍之既升於天者且不得不復返於淵况未及
升騰可馴可撫顧無法以治伏之耶此余所為有會
於縱横之義也儻不其然匪但無與青龍之事亦并
無與傷寒之事矣昔有善畫龍者舉筆凝思而青天
忽生風雨吾不知仲景製方之時其為龍乎其為仲
景乎必有倏焉雷雨滿盈倏焉密雲不雨倏焉波浪
奔騰倏焉天日開朗以應其生心之經綸者神哉青
龍等方即擬為九天龍經可矣
婁東胡卣臣先生昌所為賢士大夫也夙苦痰飲為
恙夏月地氣上升痰即内動設小有外感膈間痰即
不行兩三日瘥後當膺尚結小痤無醫不詢無方不
考乃至夢寐懇求大士救療因爾聞疾思苦深入三
摩地位薦分治病手眼今且仁智兼成矣昌昔謂膀
胱之氣化大行地氣不升則天氣常朗其偶受外感
則仲景之小青龍一方與大士水月光中大圓鏡智
無以異也蓋無形之感挾有形之痰互為膠漆其當
胸窟宅適在太陽經位惟於麻桂方中倍加半夏五
味以滌飲而收隂加亁薑細辛以散結而分邪合而
用之令藥力適在痰邪綰結之處攻擊片時則無形
之感從肌膚出有形之痰從水道出頃刻分解無餘
而膺胸空曠不復叢生小痤矣若泥麻桂甘温減去
不用則不成其為龍矣將恃何物為翻波鼓浪之具
乎
變青龍湯經制改用白虎湯權宜五法
二十服桂枝湯大汗出後大煩渴不解脉洪大者白虎
加人參湯主之(原文)
大汗出則津液外亡大煩渴則燥熱内極脉轉洪大
則凶變將起青龍湯為不對矣計惟白虎湯可兩解
表裏之熱加人參可潤燥止渴也
二十一傷寒脉浮滑此表有熱裏有寒白虎湯主之(原文)
傷寒之脉隂陽俱緊此云浮滑則兼風可知滑為裏
熱浮滑則表亦熱矣裏有寒者傷寒傳入於裏更增
裏熱但因起於寒故推本而曰裏有寒實則表裏俱
為熱極也
二十二傷寒脉浮發熱無汗其表不解者不可與白虎
湯渴欲飲水無表證者白虎加人參湯主之(原文)
白虎湯但能解熱不能解表必惡寒頭身疼痛之表
證皆除但熱渴而求救於水者方可與之
二十三傷寒無大熱口燥渴心煩背微惡寒者白虎加
人參湯主之(原文)
表裏熱極燥渴心煩全無惡寒頭疼身痛諸表證者
固當行白虎矣若脉浮滑背微惡寒此為表熱少裏
熱多之證仍可與之蓋以脉滑明係裏熱而背為至
隂之地雖表退尙有餘寒不當牽泥也設脉但浮而
不滑證兼頭疼身痛則雖表裏俱熱而在表之邪渾
未退白虎湯即不可用以白虎辛涼不能解表故也
此條辨證最細脉滑而𢃄浮渾身無大熱又不惡寒
但背間微覺惡寒是表邪已將罷其人口燥渴心煩
是裏熱已大熾更不可姑待而當急為清解恐遲則
熱深津竭無救於事耳
門人問用白虎則表熱不解用青龍則裏熱轉增試
擬議於二者之間不識當用何法答曰惟於大青龍
湯中倍增石膏少減麻桂或見寒多風少則用麻杏
甘石湯亦倍增石膏少減麻黃斯固圓機然亦即可
為定法矣
二十四傷寒病若吐若下後七八日不解熱結在裏表
裏俱熱時時惡風大渴舌上亁燥而煩欲飲水數升者
白虎加人參湯主之(原文)
玩此條表證比前較重何以亦用白虎耶本文熱結
在裏表裏俱熱二句已自酌量惟熱結在裏所以表
熱不除况加大渴飲水安得不以清裏為急耶白虎
五證得隸青龍後者以風寒俱有故也
寒與風俱傷宜從辛甘發散矣而表與裏又俱熱則
温熱為不可用欲并風寒表裏之熱而俱解之不其
難乎故立白虎湯一法以輔青龍之不逮其藥乃石
膏知母辛涼之二物也辛者西方金也涼者秋令也
酷熱之時欲求金風薦爽萬不可得計惟虎嘯則山
谷間習習風生風生則熱解耳所以取辛涼二物偶
而成方以象白虎之隂也夫青龍變化莫測方無定
體故各用制伏之法若白虎則地獸之靈得風從而
其威愈震亦不易制伏之物况裏熱已極津液垂亡
元氣所存無幾而領西方之肅殺以入胃中能無慮
乎於是以甘草之甘緩和其猛性而入米同煎以助
胃中水穀之氣虛者更加人參以助胃中天眞之氣
乃可用之而無患制法早具於一方之内矣世傳孫
思邈有降龍伏虎之能豈非以仲景之心法為道法
耶
夫以石膏一物之微入甘温隊中則為青龍從清涼
同氣則為白虎惟文武聖神之哲乃能用之恰當此
龍虎所為慶風雲之會也設在表之風寒未除當用
青龍而反用白虎設在裏之熱渴已逼當用白虎而
反用青龍則用者之誤竟與倒行逆施者同類寧不
敗乃事乎傷心哉千古興亡之際同一醫轍矣
尚論篇卷一
