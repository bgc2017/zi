尚論後篇卷四
新建喻昌撰
太陽合陽明方
桂枝加葛根湯
桂枝湯加葛根(一一)
太陽病項背強几几反汗出惡風者主之(仲景原文)
几几項拘強之狀
按後症葛根湯乃桂枝湯中加麻黃葛根也其症無
汗故以麻黃發之此症有汗故去麻黃而曰桂枝加
葛根湯也若有麻黃則亦葛根湯矣
葛根湯
桂枝湯加麻黃葛根
太陽病項背強几几無汗惡風葛根湯主之(原文)
風寒傷經絡之經則所過但痛而己未至於強風寒
傷筋骨之筋則所過筋急強直而成剛痓痓痙字之
訛也曰剛痓無汗之名也本草云輕可去實葛根麻
黃形氣之輕者也此以風寒表實故加二物於桂枝
湯中
太陽與陽明合病者必自下利葛根湯主之(原文)
太陽與陽明合病不下利但嘔者葛根加半夏湯主之
愈(原文)
葛根加半夏湯
方見本湯
凡合病必自下利下利裏症也今之庸醫皆曰漏底
傷寒不治仲景則以前方主之蓋以邪氣併於陽則
陽實而陰虛陰虛故下利也以此湯散經中表邪則
陽不實而陰氣平利不治而自止也惟明者知之其
脉必弦而長
張云凡合病皆下利各從外症以别焉夫太陽病頭
項痛腰脊強陽明病目疼鼻亁不得臥少陽病胸脇
痛耳聾凡遇兩經病症齊見而下利者合病也然但
見一症便是不必悉具也仲景不言脉症止言太陽
與陽明合病者以前章所論包含以上之症即此理
也况各經之症所見不一難為定論乎
按合病者三陽合病也謂二陽經或三陽經同俱受
邪相合而病故曰合病此病之不傳者也併病者亦
指三陽而言併者催併督併之謂前病未解後病已
至有逼相併之義此病之傳者也且如太陽陽明併
病一症若併而未盡是傳未過尚有表症仲景所謂
太陽病不罷面色赤陽氣怫鬱在表不得越煩燥氣
短是也猶當汗之以各半湯若併之已盡是謂傳過
仲景所謂太陽症罷潮熱手足汗出大便鞕而讝語
者是也法當下之以承氣湯是知傳則入府不傳則
不入府也所以仲景論太陽陽明合病止出三症加
前太陽陽明併病則言其有傳變如此也然此皆三
陽病耳與三陰無干若與三陰合病即是兩感矣所
以三陰無合病例也
梔豉湯
方見太陽中篇
發汗吐下後虚煩不得眠者主之(原文下六條同)
懊者懊惱憹者欎悶貌心中懊懊惱惱煩煩憹憹欝
欝不舒憤憤無奈此又煩悶而甚者也由下後表之
陽邪乘虚内陷欝而不發結㐲於心胸之間故如是
按梔子色赤味苦入心而治煩香豉色黑味鹹入腎
而治燥
發汗若下之而煩熱胸中窒者主之
傷寒五六日大下之後身熱不去心中結痛者未欲解
也宜主
陽明病脉浮而緊咽燥口苦腹滿而喘發熱汗出不惡
寒少惡熱身重若發汗則燥心憤憤反讝語者主之
煩者氣也燥者血也氣主肺血主腎煩燥俱在上者
腎子通於肺母也故用梔子以治肺煩用香䜴以治
腎燥煩燥者懊惱不得眠也
或曰煩者心為之煩燥者心為之燥何煩為肺燥為
腎耶夫心者君火也與邪熱相接上下通熱金以之
而燥水以之而虧獨存火耳故肺腎與之合而煩燥
焉此煩雖肺燥雖腎其實心火為之也
陽明病下之其外有熱手足温不結胸心中懊惱饑不
能食但煩汗出者主之
下利後更煩按之心下濡者為虛煩也宜此湯
下利後不煩為欲解若更煩而心下堅者為穀煩此
煩是心下濡者是邪熱乘裏客於胸中為煩也與此
湯吐之則愈
按此湯惟吐無形之虚煩則可若用之以去實則非
䜴子所能宣矣宣實者湏瓜蒂散主之
凡服梔子湯病人舊微溏者不可與服之
仲景用梔子湯治煩胸為高之分也故易老云輕飄
而象肺色赤而象火故能瀉肺之火也本草不言吐
仲景用此為吐者梔子本非吐藥為邪氣在上拒而
不納故令人上吐邪因得以出經曰高者因而越之
此之謂也或用梔子利小便實非利小便清肺也肺
氣清而化膀胱為津液之府小便得以出也木經云
治大小腸熱辛與庚合又與丙合又能泄戊其先入
中州故也去皮泄心火連皮泄肺火入手太陰少陰
經
麻仁丸
大黃枳實厚朴芍藥麻仁杏仁
趺陽脉浮而濇浮則胃氣強濇則小便數浮濇相摶大
便則難其脾為約麻仁丸主之(原文)
成無已曰約者結約之約胃強脾弱約束津液不得
四布但輸膀胱故小便數而大便鞕故曰脾約與此
丸以下脾之結燥腸潤結化津液入胃大便利小便
少而愈矣愚切有疑焉既曰約脾弱不能運也脾弱
則土虧矣必脾氣之散脾血之耗也原其所由必久
病大汗大下之後陰血枯槁内火燔灼熱傷元氣必
傷於脾而成此症傷元氣者肺金受火氣無所攝傷
脾者肺為脾之子肺耗則液竭必竊母氣以自救金
耗則木寡於畏土欲不傷不可得也脾失轉輸之令
肺失傳送之官宜大便秘而難下小便數而無藏蓄
也理宜滋陰血使孤陽之火不熾而金行清化木邪
有制脾土清健而運行精液乃能入腎則腸潤而通
矣今以大黃為君枳實厚朴為臣雖有芍藥之養血
麻仁杏仁之温潤為之佐使用之熱盛而氣實者無
有不安若與熱雖盛而氣不實者雖得暫通保無有
脾愈弱而腸愈燥者乎後之用此方者慎勿膠柱而
調瑟
茵陳蒿湯
茵陳(六兩)大黃(二兩)梔子(十四枚)
陽明病發熱汗出此為熱越不能發黃也但頭汗出身
無汗劑頭而還小便不利渴飲水漿者此為瘀熱在裏
身必發黃茵陳蒿湯主之(原文下三條同)
傷寒八九日身黃如橘子色小便不利腹微滿者茵陳
蒿湯主之
梔子蘖皮湯
梔子蘗皮
傷寒身黃發熱者梔子蘗皮湯主之
茵陳蒿湯治熱濕也梔子蘗皮湯治燥熱也如苖澇
則濕黃旱則燥黃濕則泄之燥則潤之也此二藥治
陽黃也
麻黃連軺赤小豆湯
方見三卷
傷寒瘀熱在裏身必發黃麻黃連翹赤小豆湯主之
連軺用連翹根也氣寒味苦主下熱氣梓白皮氣寒
味苦主熱毒去三蟲時氣瘀熱之劑必以苦為主又
曰大熱之氣寒以取之是也
潦水即霖雨後行潦之水亦取其發縱之極流而不
滯不助濕也
右三湯其茵陳湯是欲泄滌其熱也梔子與麻黃二
湯是欲解散其實也為治不同總之皆折火徹熱之
劑耳色如烟熏黃乃濕病也一身盡痛色如橘子黃
乃黃病也一身不痛間發黃活人云病人寒濕在裏
不散熱蓄於脾胃腠理不開瘀熱與宿穀相薄欝蒸
不消化故發黃與瘀血外症及脉俱相似但小便不
利為黃小便自利為瘀血要之發黃之人心脾藴積
發熱引飲脉必浮滑而緊數若瘀血症即如狂大便
必黑此為異耳
或問白虎症亦身熱煩渴引飲小便不利何以不發
黃答曰白虎與發黃症相近徧身汗出此為熱越
白虎症也頭面汗出頸已下都無汗發黃症也又問
太陽病一身盡痛發熱身如薰黃者何曰太陽中濕
也仲景云傷寒發汗已身目為黃所以然者以寒濕
在裏不解故也以為不可下也於寒濕中求之
或謂傷寒發黃惟陽明與太陰有之俱言小便利者
不能發黃何也蓋黃者土之正色以太陰與陽明俱
属土故發黃也其黃之理外不能汗裏不得小便脾
胃之土為熱所蒸故色見於外而發黃也若小便利
者熱不内蓄故不能變黃也其有别經之發黃者亦
由脾胃之土受邪故也
抵當湯
抵當丸
二方俱見太陽篇
血流下焦而瘀者蓄血也大抵傷寒先看面目次看
口舌次看心下至少腹以手揣之若少腹鞕滿若小
便不利者是津液留結可利小便若小便自利者是
畜血症可下瘀血
傷寒失汗熱畜在裏熱化為血其人善忘而如狂血
善逸則善忘血下蓄則内急用藥以取盡黑物為效
大抵看傷寒病人心下兩脇少腹但有鞕滿處以手
按則痛者便當問其小便何如若小便不利乃是水
與氣若小便自利者為有血也
太陽病六七日表症仍在脉微而沉反不結胸其人發
狂者以熱在下焦少腹當鞕滿小便自利者下血乃愈
抵當湯主之(原文下三條同)
仲景凡稱太陽症脉沉者皆謂發熱惡寒頭項強痛
而脉反沉也其症兼發狂小腹痛者為蓄血此條抵
當湯是其例也
自經而言則曰太陽自腑而言則曰膀胱陽邪由經
而入結於膀胱故曰隨經瘀熱在裏
太陽病身黃脉沉結少腹鞕小便不利者為無血也陽
明症其人喜忘者必有蓄血所以然者本有久瘀血故
令喜忘屎雖鞕大便反易其色必黑宜抵當湯下之
病人無表裏症發熱六七日雖脉浮數者可少下之
假令已下脉數不解而下不止必協熱而便膿血也
或問攻下之法湏外無表症裏有下症然後可攻上
言無表裏症况脉更浮數何故言可以下之曰此非
風寒之所病是由内傷而致然也若外不惡寒裏無
讝語但七八日發熱有爍津液乃陽盛陰虚之時苟
不攻之其熱不已必變生焉故云雖脉浮數可下不
待沉實而攻之夫内傷者經曰趺陽脉浮而數浮則
傷胃數則傷脾此非本病醫特下所為也仲景之意
不外是理凡傷寒當下之症皆從太陽陽明在經之
邪而入於腑故下之今不言陽明病而但曰病人無
表裏症此非自表之裏而病也但為可下故編於陽
明篇中學者宜詳玩焉
傷寒有熱少腹痛應小便不利今反利者為有血也當
下之不可餘藥宜抵當丸
按成註身黃屎黑喜忘發狂亦是推廣之詞若依上
文只是滿而不鞕耳
抵當湯丸藥味同劑如何是二法蓋喜忘發狂身黃
屎黑者疾之甚也但小腹滿鞕小便利者輕也故有
湯丸之别桃仁大黃等分水蛭蝱蟲多者作湯三之
二者作丸作丸之名取其數少而緩也故湯用煎服
一升丸止服七合也
活云若用抵當湯丸更宜詳慎審其有無表症若有
蓄血而外不解亦未可便用宜先用桂枝湯以解外
緣熱客膀胱太陽經也
大陷胸湯
方見前
太陽病脉浮而動數浮則為風數則為熱動則為痛數
則為虛頭痛發熱微盜汗出而反惡寒者表未解也醫
又下之動數變遲宜大䧟胸湯
按太陽病在表未曾解在表而攻裏可謂虛矣而况
所得之脉皆浮而動數乎今得悮下動數變遲矣而
又曰胃中空虚又曰短氣燥煩虚之甚矣借曰陽氣
内陷心下同鞕而可迅攻乎豈大陷胸之力緩於承
氣况已下者不可再下寧不畏其虛乎且經明曰結
胸脉浮大者不可下下者死又曰結胸症悉具煩燥
者死今曰脉浮又曰煩燥大陷胸果可用乎彼陽病
實下結胃中空虛客氣動膈心下懊憹者以梔子䜴
湯吐胸中之邪况太陽失下後明有虚症乎
傷寒六七日結胸熱實脉沉而緊心下痛按之不鞕者
大䧟胸湯主之(原文下三條同)
經言所以成結胸者以下之太早故也此不云下後
但云傷寒六七日結胸熱實此亦不因下早而結胸
者何也夫下早結胸事之常熱實結胸事之變其熱
實傳裏為結胸乃法之關防不盡者故仲景述其症
以註方於其下也於此可見古人用心曲盡其妙且
如下章以水結胸脇但頭汗出者以大䧟胸湯主之
亦在常法之外故條列其症以彰其理也亦或其人
本虛或曾吐下而裏氣弱外邪因入故自為結胸者
也然所入之因不同其症治則一理而已
傷寒十餘日熱結在裏後往來潮熱者與大柴胡湯但
結胸無大熱者此為水結在胸脇也但頭微汗出者大
䧟胸湯主之
太陽病重發汗而復下之不大便五六日舌上燥而渴
日晡所小有潮熱從心下至少腹鞕滿而不可近者大
䧟胸湯主之
按太陽病已重發汗表則虚矣若復下之更又虛矣
不大便五六日可見津液之耗矣非若前章之未曾
發汗而但下之傷於早爾今雖有硬痛而可以迅攻
之乎若曰潮熱於申酉係陽明属調胃承氣症既又
曰少有潮熱猶可疑待之間將無他法以緩取之乎
按潮熱本属陽明也太陽潮熱惟此一症耳雜病太
陽潮熱則在己午更玩一小字則知邪於太陽為多
陽明為少
傷寒五六日嘔而發熱者柴胡湯症具而以他藥下之
柴胡症仍在者若上下滿而鞕痛者為此結胸也大䧟
胸湯主之
小䧟胸湯
方見前
文蛤散
藥即方見
白通散
葱白(四莖)乾薑(一兩)附子(一枚)人尿(五合)猪膽汁(三合)
小結胸病正在心下按之則痛脉浮滑者小䧟胸湯主
之(原文下仝)
上文云鞕滿而不可近者是不待按而亦痛也此云
按之則是手按之然後作痛爾上文云至少腹是通
一腹而言之此云正在心下則少腹不鞕痛可知矣
熱微於前故云小結胸也且結胸脉沉緊或寸浮關
沉今脉浮滑知熱氣猶淺尚未深結所以用此湯除
胸膈上結熱也
病在陽應以汗解之反以冷水潠之若灌之其熱被却
服文蛤散不瘥者與五苓散實結胸無熱症者與三物
小䧟胸湯白通散亦可服
大䧟胸湯太陽本藥也大䧟胸丸陽明藥也小䧟胸
湯少陽藥也大䧟胸湯治熱實大䧟胸丸兼喘小䧟
胸治痞
按經云結胸脉浮大不可下下之則死張云用藥如
用兵知可而進知難而退此理勢之必然也夫寸浮
關沉乃結胸可下之脉今脉浮大心下雖結其表邪
尚未全結也若輒下之重虚其裏外邪復聚而必死
矣仲景所以言此為箴戒使無踵其弊也其脉既不
可攻當候其變而待其實假如小結胸症其脉浮滑
按之則痛故知邪非深結亦不敢下無過解除心下
之熱耳小䧟胸湯主之或又曰結胸倘有外症大䧟
胸可用否予曰結胸無外症或有微熱或有小潮熱
仲景已明言之其餘别無表症若有外症其邪亦未
結實不可以結胸論也經曰傷寒六七日發熱惡寒
肢節煩疼微嘔心下支結外症未去柴胡加桂枝湯
主之又傷寒六七日已發汗而復下胸脇微結小便
不利渴而不嘔但頭汗出往來寒熱心煩者此為未
解也柴胡桂枝亁薑湯主之已上之症雖云心下支
結及言胸脇滿微結二條俱有外症所以柴胡加桂
枝及加乾薑以和解之如無外症止有胸腹結實而
痛者方為結胸病也
陽明少陽各方
大承氣湯方
厚朴(去痞)枳實(泄滿)芒硝(軟堅)大黃(蕩寔必痞滿燥寔四症全者方可用)
小承氣湯方
厚朴枳實大黃
調胃承氣湯方
芒硝大黃甘草
發汗後惡寒者虚故也不惡寒但惡熱者實也當和
胃氣與調胃承氣湯(原文下三十四條同)
太陽病未解脉陰陽俱停必先振慄汗出而解若欲下
之宜調胃承氣湯
傷寒十三日過經不解讝語者以有熱當以調胃承氣
湯下之
太陽病過經十餘日心下温温欲吐而胸中痛大便反
溏腹微滿欝欝微煩先此時自極吐下者可與調胃承
氣湯
陽明潮熱大便微鞕者可與大承氣湯恐有燥屎欲
和之法與小承氣湯
傷寒若吐若下後不解不大便五六日上至十餘日大
承氣湯主之若一服利止後服
此叚分作三截看自傷寒若吐若下後不解不大便
五六日上至十餘日日晡所發潮熱不惡寒獨語如
見鬼狀止為上一截是將潮熱讝語不惡寒不大便
對為現證下文又分作一截以辨劇者微者之殊微
者但發熱讝語但字為義以發熱讝語之外别無他
症其用承氣湯一方利止後服見其熱輕猶恐下之
太過也至於劇者發則不識人循衣摸床愓而不安
微喘直視如此熱極證危不可不决死生以斷斷以
脉弦者生濇者死此陽熱已極若脉弦為陰未絶猶
可下之以復其陰若弦濇為陰絶不可救藥而必死
矣
潮熱者若潮汐之來不失其時一日一發按時而發
者謂之潮熱若曰三五發者即是發熱非潮熱也潮
熱属陽明陽明旺於未申必於日晡時發乃為潮熱
讝語者謂亂言無次數數更端也鄭聲者語鄭重頻
煩也只將一字内言重叠頻言之終日慇懃不換他
聲也蓋神有餘則能機變而亂語數數更端神不足
則無變聲而只守一聲也此虚實之分也讝語属陽
鄭聲属陰經云實則讝語虛則鄭聲讝語者顛倒錯
亂言出無倫常對空獨語如見鬼狀鄭聲者鄭重頻
煩語雖謬而鄭重頻煩諄諄不已老年人遇事則諄
語不休以陽氣虛故也此讝語鄭聲虛實之所以不
同也二者本不難辨但陽盛裏實與陰甚隔陽皆能
錯語湏以他症别之大便秘小便赤身熱煩渴而妄
語者乃裏實之讝語也小便如常大便洞下或發燥
或反發熱而妄言者乃陰隔陽之讝語也
陽明病讝語發潮熱脉滑而疾者小承氣湯主之因與
承氣一升腹中轉失氣者更服一升
陽明病其人多汗以津液外出胃中燥大便必鞕鞕則
讝語小承氣湯主之
陽明病讝語有潮熱及不能食者胃中必有燥屎五六
枚也若能食但鞕耳宜大承氣湯下之
汗出讝語者以有燥屎在胃中此為風也湏下之雖經
久可下之下之若早語言必亂以表虚裏熱故也宜大
承氣湯
或問經言胃中有燥屎五六枚何如答曰夫胃為受
納大腸為傳過之府燥屎豈有在胃中哉故經言穀
消水去形亡也以是知在大腸而不在胃也明矣
按胃實者非有物也地道塞而不通也故使胃實是
以腹如仰瓦註曰胃上口為賁門胃下口為幽門幽
門按小腸上口即大腸上口也大小二腸相會為闌
門水滲泄入於膀胱粗&KR0008;入於大腸結於廣腸廣腸
者地道也地道不通土壅塞也則逆上行至胃名曰
胃實所以言陽明當下者言上下陽明經不通也言
胃中有燥屎五六枚者非在胃中通言陽明也言胃
是連及大腸也以其胃為足經故從下而言之也從
下而言是在大腸也若胃中實有燥屎則小腸乃傳
導之府非受盛之府也啟元子云小腸承奉胃司受
盛糟粕受已復化傳入大腸是知燥屎在小腸之下
即非胃中有也
二陽併病太陽症罷旦發潮熱手足漐漐汗出大便難
而讝語者下之則愈宜大承氣湯
陽明病下之心中懊憹而煩胃中有燥屎者可攻腹微
滿初頭鞕後必溏不可攻之若有燥屎者宜大承氣湯
病人煩熱汗出則解又如瘧狀日晡所發熱者属陽明
也脉實者宜下之脉浮虛者宜發汗下之與大承氣湯
大下後六七日不大便煩不解腹滿痛者此有燥屎也
所以然者本有宿食故也宜大承氣湯
病人小便不利大便乍難乍易時有微熱喘冐不能卧
者有燥屎也宜大承氣湯
太陽病三日發汗不解蒸蒸發熱者属胃也調胃承氣
湯主之
傷寒吐後腹脹滿者與調胃承氣湯
太陽病若吐若下若發汗微煩小便數大便因鞕者與
小承氣湯和之愈
得病二三日脉弱無太陽柴胡症煩燥心下鞕至四五
日雖能食與小承氣湯少少與微和之令小安至六日
與承氣湯一升若不大便六七日小便少者雖不能食
但初頭鞕後必溏未定成鞕攻之必溏湏小便利屎定
鞕乃可攻之宜大承氣湯
陽明病發熱汗多者急下之宜大承氣湯
發汗不解腹滿痛者急下之宜大承氣湯
腹滿不减减不足言當下之宜大承氣湯
或謂减不足言復曰當下之何也此古之文法如是
也言腹滿不减當下之宜大承氣湯此滿而不减之
謂也若時滿時减者不可以當下而論假如太陽篇
中云傷寒不大便六七日頭痛有熱者與承氣湯其
小便清者知不在裏仍在表當湏發汗若頭痛必衂
宜桂枝湯緣桂枝為當發汗而設非為治衂也其减
不足言之說亦不外乎是理
陽明少陽合病必下利其脉不負者順也負者失也互
相尅賊名為負也脉浮而數者有宿食也當下之宜大
承氣湯
少陰病得之二三日口燥咽亁者急下之宜大承氣湯
少陰病自利清水色純青心下必痛口亁燥者急下之
宜大承氣湯
小陰病六七日腹脹不大便者急下之宜大承氣湯
或問承氣湯陽明當下之症宜用今少陰病亦用何
也蓋胃為水穀之海主養四旁四旁有病皆能傳之
入胃其胃土燥則腎水亁以二三日則口燥咽亁是
熱之深傳之速也故曰急下以全腎水夫土實則水
清謂水穀不相混故自利清水而口亁燥此胃土濕
熱而致然也下利色青青肝也乃肝邪傳腎緣腎之
經脉從肺出絡心注胸中由是而心下痛故急下以
去實熱逐腎邪其六七日腹脹不大便以入府之邪
壅甚胃土勝則腎涸故急下以逐胃熱滋腎水蓋陽
明與少陰皆有急下之條然而症雖不同其入府之
理則一是以皆用大承氣也
下利讝語者有燥屎也宜小承氣湯
大法秋宜下
凡服下藥用湯勝丸中病即止不必盡劑
下利三部脉皆平按之心下鞕者急下之大承氣湯
下利脉遲而滑者内實也利未欲止當下之大承氣湯
問曰人病宿食何以别之師曰寸口脈浮而大按之
又澁尺中亦微而澁故知有宿食當下宜大承氣湯
下利不欲食者以為宿食故也當下之宜大承氣湯
下利瘥後至其年月日復發以病不盡故也當下之宜
大承氣湯
下利脉反滑當有所去下之乃愈宜大承氣湯
病腹中滿痛者此為實也當下之宜大承氣湯
脉雙弦而遲者必心下鞕脉大而緊者陽中有陰也可
以下之宜大承氣湯
或問承氣湯仲景有大小調胃之名何也然傷寒邪
熱傳受入裏謂之入府府者聚也蓋邪熱與糟粕藴
而為實也實則潮熱讝語手心濈濈汗出者此燥屎
所為也如人壯大熱大實者宜大承氣湯下之又熱
結不堅滿者故减去厚朴枳實加甘草而和緩之故
曰調胃承氣也若病大而以小承氣攻之則邪氣不
伏病小而以大承氣攻之則過傷正氣且不及還可
再攻過則不能復救可不謹哉仲景曰凡欲行大承
氣先與小承氣一鍾腹中轉失氣乃有燥屎也可以
大氶氣攻之若不轉失氣其不可攻攻之則腹脹不
能食而難治又曰服承氣湯得利慎勿再服此諄諄
告戒也凡用攻法必先妙筭料量合宜則應手而效
若不料量孟浪攻之必至殺人
按陽明一症分為太陽正陽少陽三等而以大小調
胃承氣下之者按本草曰大黃酒浸入太陽經酒洗
入陽明經浸久於洗得酒氣為多故能引之於至高
之分若物在山巔人迹不及必射以取之也故仲景
以調胃承氣收入太陽門而大黃下註曰酒浸及詳
其用本湯一則曰少少温服二則曰當和胃氣與調
胃承氣湯又詳本湯之症則曰不吐不下心煩者又
發汗不解蒸蒸發熱又吐後腹脹滿是太陽陽明去
表未遠其病在上不當攻之故宜緩劑以調和之也
及至正陽陽明則皆曰急下之與大承氣湯而大黃
下注曰酒洗是洗輕於浸微升其趍下之性以治其
中也至於少陽陽明則去正陽而逼太陽其分為下
故小承氣湯中大黃不用酒制少陽不宜下故又曰
少與曰微溏之勿令大泄此仲景之妙法也東垣不
審胃之云者乃仲景置調胃承氣於太陽篇太陽不
宜下故又稱胃以别之却踵成氏之謬以小承氣治
太陽脾約之症以調胃承氣治正陽陽明大承氣之
症余故不能無辨
海云大小調胃三承氣之湯必湏脉浮頭痛惡風惡
寒表症盡罷而反發熱惡熱讝語不大便方可用之
若脉浮緊下之必結胸若脉浮緩下之必痞氣已上
三法不可差也若有所差則無形者有遺害假令調
胃承氣症用大承氣下之則愈後元氣不復以其氣
藥犯之也大承氣症用調胃承氣下之則愈後神癡
不清以其氣藥無力也小承氣症若用芒硝下之則
或下利不止變而成瘧矣三承氣豈可差乎
陶云大凡傷寒邪熱傳裏結實湏看熱氣淺深用藥
今之庸醫不分當急下與宜微和胃氣之論一概用
大黃芒硝亂投湯劑下之因茲而斃者多矣余謂傷
寒之邪傳害非一治之則殊病有三焦俱傷者則痞
滿燥實兼全俱宜大承氣湯蓋厚朴苦温以去痞枳
實苦寒以泄滿芒硝鹹以潤燥軟堅大黃苦寒以泄
實去熱病斯愈矣若邪在中焦則有燥實堅三症故
用調胃承氣湯以甘草和中芒硝潤燥大黃泄實不
用枳朴恐傷上焦虛無氤氲之元氣調胃之名自此
始矣若上焦受傷則痞而實用小承氣湯而以枳實
厚朴除痞大黃泄實去熱去芒硝不傷下焦血分之
真陰謂不伐其根本也若夫大柴胡湯則有表症尚
未除而裏症又急不得不下者只得以此湯通表裏
而緩治之又有老弱及血氣兩虚之人亦宜用此故
經云轉藥孰緊有芒硝者緊也大承氣最緊小承氣
次之調胃承氣又次之其大柴胡加大黃小柴胡加
芒硝方為轉藥蓋為病輕者設也仲景又云蕩滌傷
寒熱積皆用湯液切禁丸藥不可不知
猪苓湯方
猪苓澤瀉茯苓滑石阿膠(各一兩)
陽明病若脉浮發熱渴欲飲水小便不利者猪苓湯主
之(仲景原文)
按此浮字悮也活人云脉浮者五苓散脉沉者猪苓
湯則知此症脉字下脱一不字也據太陽篇内五苓
散乃猪苓澤瀉茯苓三味中加桂白术也陽明篇内
猪苓湯乃猪苓澤瀉茯苓三味中加阿膠滑石也桂
與白术味甘辛為陽主外阿膠滑石味甘寒為陰主
内奉議之言亦可謂不失仲景之旨矣苐奉議欲區
别二藥分曉不覺筆下以沉對浮遂使後人致疑三
陽症中不當言脉沉更不復致疑經文之有闕也更
詳太陽症固常脉浮而陽明為表之裏故其脉不曰
浮而曰長蓋長者不浮不沉中之脉也成氏直以脉
浮釋之而朱氏却以脉沉言之胥失之矣若曰脉浮
者五苓散不浮者猪苓湯則得仲景之意矣又詳少
陰篇病下利六七日咳而嘔渴心煩不得眠者猪苓
湯一條雖不言脉沉然少陰之脉必沉也豈活人以
少陰對太陽一症而言歟以此推之成氏隨文悮釋
明矣
陽明病汗出多而渴者不可與猪苓湯以汗多胃中燥
猪苓湯利其小便故也(原文)
針經曰水穀入於口輸於腸胃其液别為伍天寒衣
薄則為溺天熱衣厚則為汗是汗溺一液也汗多為
津液外泄胃中亁燥故不可與猪苓湯利小便也
小柴胡湯
方見太陽中篇
傷寒五六日中風往來寒熱胸脇苦滿默默不欲飲食
心煩喜嘔或胸中煩而不嘔或渴或腹中痛或脇下痞
鞕或心下悸小便不利或不滿身有微熱或欬者與小
柴胡主之(仲景原文下二十條同)
或問少陽膽經縈紆盤屈皆多於各經及觀少陽篇
中治病至簡又不聞何藥為本經之正法何也夫經
絡所據身之後属太陽太陽為陽中之陽陽分也身
之前属陽明陽明為陽中之陰陰分也陽為在表陰
為在裏少陽在身之側夾於表裏之間故曰半表半
裏太陽膀胱水寒也陽明大腸金燥也邪在陰陽二
分之中近後膀胱水則惡寒近前陽明金則發熱故
往來寒熱也治法大陽在標可汗而解麻黃湯是也
在本可滲而解五苓散是也陽明在標可以解肌葛
根是也在本可下而解之承氣湯是也獨少陽居中
不表不裏開竅於膽有入無出故禁發汗禁利大便
禁利小便惟宜和之以小柴胡湯故名三禁湯冷熱
均平從於中治乃和解之劑若犯之則各隨上下前
後本變中變與諸變不可勝數醫者宜詳之
本方加減法
血弱氣盡腠理開邪氣因入與正氣相搏結於脇下正
邪分爭往來寒熱發作有時默默不欲飲食臟腑相連
其痛必下邪高痛下故使嘔也小柴胡主之(原文)
接血弱氣盡至結於脇下是釋胸脇苦滿句正邪分
爭是釋往來寒熱句此是倒裝法也至默默不欲飲
食兼上文滿痛而言也若臟腑相連四句乃釋心煩
喜嘔也
服柴胡湯已渴者属陽明也以法治之
得病六七日脉遲浮弱惡風寒手足温醫二三下之不
能食而脇下滿痛面目及身黃頭項強小便難者與柴
胡湯後必下重口渴而飲水嘔者柴胡湯不中與也食
穀者噦(原文)
嘔噦而煩渴者小柴胡湯主之
傷寒四五日身熱惡風頭項強脇下滿手足温而渴者
小柴胡湯主之(原文)
傷寒陽脉濇陰脉弦法當腹中急痛者先與小建中不
瘥者與小柴胡湯主之
傷寒中風有柴胡症但見一症便是不必悉具
凡柴胡湯症而下之若柴胡症不罷者復與柴胡湯必
蒸蒸而振却發熱汗出而解
太陽病過經十餘日及二三下之後四五日柴胡症仍
在者先與小柴胡湯嘔不止心下急欝欝微煩者為未
解也與大柴胡下之則愈
傷寒十三日不解胸脇滿而嘔日晡所發潮熱已而微
利此本柴胡症先服小柴胡湯以解外後宜芒硝主之
傷寒五六日頭汗出微惡寒手足冷心下滿口不欲食
大便鞕脉細者此為陽微結必有表復有裏也可與小
柴胡湯設不了了者得屎而解
陽明病發潮熱大便溏小便自可胸脇滿不結者小柴
胡湯主之
陽明病脇下鞕滿不大便而嘔舌上白胎者可與小柴
胡湯上焦得通津液得下胃氣因和身濈然而汗出解
也
陽明中風脉弦浮大而短氣者小柴胡湯主之
本太陽病不解轉入少陽者脇下鞕滿乾嘔不能食往
來寒熱尚未吐下脉沉緊者與小柴胡湯
嘔而發熱者小柴胡湯主之
傷寒瘥已後更發熱者小柴胡湯主之脉浮者以汗解
之脉沉實者以下解之
婦人中風發熱惡寒經水適來得之七八日者主之
婦人傷寒發熱經水適來晝日明了夜則讝語者主之
仲景傷寒論中言婦人者止此二條耳
活人書言婦人傷寒治法與男子不同男子先調氣
女子先調血此大略之辭耳要之脉緊無汗為傷寒
脉緩有汗為中風熱病脉洪大中暑細弱其症一也
當汗當下豈必調血而後行津液耶仲景傷寒論不
分男女良以此歟此論固當猶為未也仲景亞聖也
世醫所知反不知有是理乎聖人創物賢者述之事
可以為天下則聖人已先據之矣何待世人明之乎
聖人不言以其同診也後人不知湯液之源故立為
婦人法則異於男子常人少具聰明眼者肯以此為
是乎然以藥考之則可知也假令桂枝芍藥固營而
開衛非血藥而何麻黃防風雖為之發汗本治女子
餘疾非血藥而何白虎小柴胡中知母則治熱柴胡
則調經皆氣中之血虚也當歸地黃不言可知為血
藥白术人皆以為氣劑本草言能利腰臍間血非血
藥乎大抵用之在陽便是氣藥用之在陰便是血藥
若男子與女人傷寒皆營衛受病其症一也何以云
男先調氣女先調血也此二句雲岐子以為治雜病
法之常體非為傷寒設也其所以然者以其任衝盛
而有子月事行有期有熱入血室一症不得不異也
在姙孕不得不保在經血不得不調表裏汗下何常
有異也於汗下藥中增損自有調保之義活人云姙
娠不用桂枝半夏桃仁柴胡湯減半夏為黃龍湯是
則是矣必竟蓄血極而鄰於死湏抵當湯丸則安得
不用止是減劑從輕可也故黃帝云婦人身重毒之
何如岐伯曰有故無殞亦無殞也大聚大積其可犯
也衰其大半而止過者死此所以有從輕之義蓋由
諸此以知桂枝半夏桃仁可用處必用不可全無但
當從輕則可耳保安丸中有桂附牛膝皆隳胎之劑
以其數多之中些少是亦從輕而無妨也又為引用
必湏少而不可無也大意如此後之君子更宜詳定
保劑多破劑少破者從其保破劑多安劑少安者從
其破此理不可不知又寒熱多少例寒者多熱者
少熱不為之熱熱者多寒者少寒不為之寒
按岐伯之論謂姙婦之用毒藥可用而不可過也婦
人懷孕謂之重身然用毒藥以治其病者正以内有
病之故則有病以當毒藥其子必無殞也不惟子全
而母亦無殞也但大積大聚或病甚不堪不得不用
此以犯之祗宜衰其大半而止藥行彼病自漸去若
過用其藥敗損真氣死矣
按男子亦有熱入血室症經云陽明病下血讝語此
熱入血室但頭汗者刺期門蓋衝脉為血海即血室
也男女均有之男子下血讝語婦人寒熱似瘧皆為
熱入血室廹血下行則為恊熱而利挾血之脉乍濇
乍數或沉伏血熱交併則脉洪盛大抵男子多在左
手女多在右手見之也
或問小柴胡近世治傷寒發熱不分陰陽而用之何
也曰柴胡之苦平乃足少陽經傷寒發熱之藥除半
表半裏之熱及往來寒熱小有日晡潮熱也佐以黃
芩之苦寒以退熱半夏生薑之辛以退寒人參大棗
之甘温以助正氣解渴生津液則陰陽和而邪氣解
矣但太陽經之表熱陽明經之標熱皆不能解也如
用之豈曰無害若夾陰傷寒面赤發熱脉沉足冷者
服之立至危殆可不慎哉及内虚有寒大便不實脉
息小弱與婦人新産發熱皆不可用也
夷堅志云朱肱吴興人尤深於傷寒在南陽大守盛
次仲疾作召視之曰小柴胡湯症也請併進三服至
晚乃覺滿又視之問所服藥安在取視乃小柴胡散
也肱曰古人製咬咀剉如麻豆大煮清汁飲之名曰
湯所以入經絡攻病取快今乃為散滯在膈上所以
胸滿而病自如也因旋製自煮以進兩服遂安
小建中湯
方見三卷
傷寒陽脉澁陰脉弦法當腹中急痛者先與小建中湯
不瘥者與小柴胡湯主之
垣云芍藥味酸於土中瀉木為君飴糖甘草甘温補
脾養胃為臣水挾木勢亦來侮土故脉弦而腹痛肉
桂太辛熱佐芍藥以退水薑棗甘辛温發散陽氣行
於經絡皮毛為使故名建中
大柴胡湯
柴胡(八兩)大黃(二兩)枳實(四枚)半夏(半升)黃芩(三兩)芍藥(三兩)
生薑(五兩)大棗(十二枚)
太陽病過經十餘日及二三下之後四五日柴胡症仍
在者先與小柴胡湯嘔不止心下急欝欝微煩者為未
解也與大柴胡湯下之則愈(仲景原文下四條同)
傷寒十餘日熱結在裏復往來寒熱者與大柴胡湯
有人病傷寒心煩喜嘔往來寒熱醫以小柴胡與之
不除予曰脉洪大而實熱結在裏小柴胡安能去之
仲景云傷寒十餘日熱結在裏復往來寒熱者大柴
胡湯三服而病除蓋大黃蕩滌藴熱傷寒中要藥(大柴)
(胡酒洗生用)
按柴胡大黃之藥升降同劑正見仲景處方之妙柴
胡升而散外邪大黃降而泄内實使病者熱退氣和
而自愈
傷寒發熱汗出不解心下痞鞕嘔吐而下利者大柴胡
湯主之
傷寒後脉沉沉者内實也下解之宜柴胡湯
或問大柴胡若内煩裏實者固宜用也其嘔而下利
者亦用之何也夫治病節目虚實二者而已裏虚者
雖便難而勿攻裏實者雖吐利而可下經曰汗多則
便難脉遲尚未可攻以遲為不足即裏氣未實故也
此以大柴胡主之凡吐利心腹濡軟為裏虛嘔吐而
下利心下痞鞕者為裏實也下之當然况太陽病過
經十餘日及二三下之後四五日柴胡症仍在者先
與小柴胡湯嘔不止心下急欝欝微煩者為未解也
與大柴胡湯下之則愈二節病症雖有參差其裏實
同一機也皆與大柴胡者宜也
病若二十餘日以上有下症者止宜大柴胡湯恐承
氣太峻蓋傷寒過經則正氣多虛故也
有人患病傷寒目痛鼻亁不得卧大便不通尺寸脉
俱大已數日一夕汗出予謂速以大柴胡湯下之醫
駭曰陽明自汗津液已涸法當用蜜煎何湏苦用下
藥余謂曰子雖知蜜煎穏當還用大柴胡湯此仲景
不傳之妙公安能知之余力爭竟投大柴胡二貼愈
仲景論陽明之病多汗者急下之人多謂已是自汗
若又下之豈不表裏俱虚又如論少陰云少陰病一
二日口亁咽燥者急下之人多謂症發於陰得之日
淺但見亁燥若更宜下豈不陰氣愈甚舉此二端則
其可疑者不可勝數此仲景之書人罕能讀也余謂
仲景言急下之者亦猶急當救表急當救裏之說凡
稱急者為立變謂纔覺汗未至津液亁燥便速下之
則為精捷免致用蜜煎也
三陰及各症方
桂枝加芍藥
即於桂枝湯内倍加芍藥
桂枝加大黃湯
即於桂枝湯内加大黃
本太陽病醫反下之因爾腹滿時痛者属太陰也桂枝
加芍藥湯主之(仲景原文下二條同)
表症未罷而醫下之邪乘裏虚當作結胸今不作結
胸而作腹滿時痛是属於太陰裏氣不和故腹滿時
痛耳時痛者有時而痛非火實之痛也故但與桂枝
湯以解表加芍藥以和裏
大實痛者桂枝加大黃湯主之
大凡表症未罷仍當解表若悞下以虛其裏則餘邪
乘虚而入内作大實痛曰大實痛則非時而痛者可
例矣故前方但倍芍藥而此則加大黃加大黃者取
其苦寒能蕩實也
或問太陰有可下者乎曰有經云及太陽症醫反下
之因爾腹滿時痛桂枝加芍藥湯大實痛桂枝加大
黃湯易老云此非本有是症以其錯下脾傳於胃故
為悮下傳也
治病必求其本假令腹痛桂枝加芍藥桂枝加大黃
何為不只用芍藥大黃之属却於桂枝湯内加之蓋
以病從太陽中來當以太陽為本也又如結胸症自
高而下脉浮者不可下故先用麻黃湯解表已然後
以䧟胸湯下之是亦求其本也至於蓄血下焦血結
膀胱是亦從太陽中來侵盡無形之氣乃侵膀胱中
有形之血
太陰為病脉弱其人續自便利設當用大黃芍藥者
宜減之以其人胃氣弱易動故也
當歸四逆湯
當歸桂枝芍藥細辛(各三兩)甘草(炙)
木通(各三兩)大棗(二十五枚)
當歸四逆加吴茱萸生薑湯
藥即方見
手足厥脉細欲絶者當歸四逆湯主之(原文)
若其人内有久寒者宜當歸四逆加吴茱萸生薑湯主
之(仲景原文下同)
按此承上文言雖有手足厥脉細欲絶症候若其人
内有久寒則加吴茱萸生薑以散久寒而行陽氣曰
久寒者陳久之寒對下直中寒也明矣
下利脉大者虚也以其強下之故也設脉浮革因爾腸
鳴者属當歸四逆湯主之
四逆湯
方見太陽中篇
傷寒醫下之續得下利清穀不止者當救裏宜四逆湯
(原文下十條同)
病發熱頭疼脉反沉者若不瘥身體疼痛當救其裏宜
四逆湯
發熱頭痛表病也脉反沉者裏脉也經曰表有病者
脉當洪大今脉反沉遲故知愈也見表病而得裏脉
則當瘥若不瘥為内虛寒甚與此湯救其裏
自利不渴者属太陰以其臟有寒故也當温之宜四逆
軰
經言軰字者為藥性同類惟輕重優劣不同耳凡太
陰自利不渴師言有用理中而愈者甚則理中加附
子而獲安者凡言軰者蓋如此夫四逆湯甘辛相合
乃大熱之劑苟輕用之恐有過度之失所以仲景不
為定擬也莫若以理中循循而用之至為平穏如不
得已者四逆方為用也
少陰病脉沉者急温之宜四逆湯
少陰病飲食入口則即吐心中温温欲吐復不能吐始
得之手足寒脉弦遲者此胸中實不可下也當吐之若
膈上有寒飲亁嘔者不可吐也急温之宜四逆湯
大汗出熱不去内拘急四肢疼又下利厥逆而惡寒四
逆湯主之
大汗若大利而厥冷者四逆湯主之
嘔而脉弱小便復利身有微熱見厥者難治四逆湯主
之
吐利汗出發熱惡寒四肢拘急手足厥冷者四逆湯主
之
既吐且利小便復利而大汗出下利清穀内寒外熱脉
微欲絶者四逆湯主之(属霍亂)
麻黃附子細辛湯
麻黃細辛(二兩)附子(一枚)
少陰病始得之反發熱脉沉者前湯主之(原文下三條同)
或問論傳經之邪自三陽傳至太陰太陰則傳少陰
此不言傳經而言始得之何也曰傳經者古人明理
之法之意如此安可執一而論哉夫三陽傷寒多自
太陽入次第而傳至厥隂者固有也其三陽傷寒亦
有自利不渴始自太陰而入者今少陰病始得之反
發熱正由自入故云始得之緣少陰無身熱而今有
熱故言反發熱以不當發熱而熱也為初病邪淺故
與麻黃附子細辛湯以發散之按六經中但少陰症
難辨此條要看一反字是以陰症雖云不用麻黃今
既始得之反發熱脉沉所以用麻黃附子細辛以温
散之耳
少陰病得之二三日麻黃附子甘草湯微發汗以二三
日無裏症故微發汗也
詳仲景發汗湯劑各分輕重不同如麻黃桂枝湯青
龍各半越婢等湯各有差等至於少陰發汗二湯雖
同用麻黃附子亦有加減輕重之别故以加細辛為
重加甘草為輕辛散甘緩之義也其第一症以少陰
本無熱今發熱故云反也蓋發熱為邪在表而當汗
又兼脉沉属陰而當温故以附子温經麻黃散寒而
熱湏汗解故加細辛是汗劑之重者第二症既無裏
寒之可温又無裏熱之可下求其所以用麻黃附子
之義則是脉亦沉方可名曰少隂病身亦發熱方行
發汗藥又得之二三日病尚淺比之前症亦稍輕故
不重脉症而但曰微發汗所以去細辛加甘草是汗
劑之輕者
黃連阿膠湯
黃連(四兩)黃芩(一兩)芍藥(二兩)阿膠(三兩)雞子黃(二枚生用)
少陰病得之二三日已上心中煩不得卧前湯主之(原文)
附子湯
附子(一枚炮)白术(二兩)茯苓白芍人參
少隂病得之一二日口中和其背惡寒者當灸之附子
湯主之(原文下同)
按背者胸中之府諸陽受氣於胸中而轉行於背内
經曰人身之陰陽者背為陽腹為陰陽氣不足陰寒
氣盛則背為之惡寒若風寒在表而惡寒者則一身
盡寒矣但背惡寒者陰寒氣盛可知如此條是也又
或者陰氣不足陽氣内䧟入於陰中表陽新虚有背
微惡寒者經所謂傷寒無大熱口燥渴心煩背微惡
寒白虎加人參湯主之是也一為陰寒盛氣一為陽
氣内䧟何以明之蓋陰寒為病則不能消耗津液故
於少陰病則曰口中和及陽氣内䧟則熱爍津液為
乾故於太陽病則口燥舌亁而渴也要辨陰陽寒熱
不同者當於口中潤燥詳之
按傷寒以陽為主上件病皆隂勝幾於無陽矣辛甘
皆陽也故用附术參苓所以散寒而養陽辛温之藥
過多則恐有偏陽之弊故又用芍藥之酸以扶陰經
曰火欲實木當平之此用芍藥之意也
少陰病身體痛手足寒骨節痛脉沉者附子湯主之
桃花湯
乾薑(一兩)赤脂石(一斤)粳米(一升)
少隂病下利便膿血者桃花湯主之(原文下同)
少隂病二三日至四五日腹痛小便不利下利不止便
膿血者桃花湯主之
此症自三陽傳來者純是熱症成無已因其下利而
曰脇熱因其用亁薑而曰裏寒余謂不然蓋少陰腎
水也主禁固二便腎水為火所灼不能濟火火熱尅
伐大腸金故下利且便膿血此方用赤石脂以其性
寒而澁寒可以濟熱濇可以固脱用乾薑者假其熱
以從治猶之白通湯加人尿猪胆乾薑黃連黃芩人
參湯用芩連彼假其寒此假其熱均之假以從治爾
經曰寒者熱之熱者寒之微者逆之甚者從之逆者
正治從者反治從少從多觀其事也正此之謂用粳
米恐石脂性寒損胃故用以和之向使少陰有寒則
亁薑一兩之寡豈足以温赤脂一斤之多適足以濟
寒而殺人矣豈仲景之方乎
猪膚方
猪黑皮白米粉
少陰病下利咽痛胸滿心煩者主之(原文)
膚乃是燖猪刮下黑皮禮運疏云革膚内厚皮膚革
外薄皮語云膚淺義取諸此
按白粉乃白米粉也其鉛粉亦名白粉又名定粉又
名胡粉主治積聚疳利與白米粉不同
甘草湯
即甘草一味
桔梗湯
甘草桔梗連翹薄荷竹葉梔子
黃芩
少陰病二三日咽痛者可與甘草湯不瘥者可與桔梗
湯(原文)
苦酒湯
藥即方見
少陰病咽中生瘡不能語言聲不出者苦酒湯主之(原文)
半夏湯
藥即方見
半夏散
藥即方見
少陰病咽中痛半夏散及湯主之(原文)
或問六經傷寒皆不言咽痛惟少陰篇中有咽痛咽
傷之症何也夫少陰咽痛乃經絡所繫蓋少陰之脉
上貫肝膈入肺循喉嚨繫舌本故有咽傷痛之患内
經曰所生病者咽腫上氣嗌亁及痛此經脉所繫邪
氣循行而致然也
白通湯
䓤白(四莖)亁薑附子(一枚)
白通加猪膽汁湯
藥即方見
少陰病下利白通湯主之(原文下同)
少陰病下利脉微者與白通湯利不止厥逆無脉亁嘔
煩者白通加猪膽汁湯主之服湯脉暴出者死微續
者生
按少陰属腎水藏也得天地閉藏之令主禁固二便
客寒居之則痛而失其體不能制水故下利䓤白之
辛所以通陽氣薑附之辛所以散陰寒故即䓤白而
名之曰白通
或謂白通湯及白通加猪膽湯真武湯與通脉四逆
湯皆為少陰下利而設除用薑附相同其餘之藥俱
各殊異何也曰病殊則藥異少陰下利寒氣已甚非
薑不能治此下利之理無殊至兼有之症不一則用
藥當各從其宜如白通湯用薑附以散寒止利則加
䓤白以通調陽氣若利而亁嘔煩者寒氣太甚内為
格拒而姜附非煩者之所宜必嘔而不納故加人尿
猪膽汁候温冷而服之以人尿猪膽汁皆鹹苦性寒
之物自納而不阻至其所則冷體皆消熱性便發又
真武湯治少陰病二三日不已至四五日腹滿小便
不利四肢沉重疼痛自下利者為有水氣故多或為
之症夫水氣者則寒濕也腎主之腎病不能制水水
飲停蓄為水氣腹痛寒濕内甚也四肢沉重疼痛寒
濕外甚也小便不利自下利者濕甚而水穀不能别
也經曰脾惡濕甘先入脾茯苓白术之甘以益脾逐
水寒濕所勝平以辛熱濕滛所勝佐以酸辛故用附
子芍藥生薑之酸辛以温經散濕太陽篇中小青龍
湯症亦為有水氣故多或為之症如真武湯者不殊
此理也通脉四逆治少陰下利清穀裏寒外熱手足
厥逆脉微欲絶者為裏寒身熱惡寒而面色赤為外
熱此陰甚於内格陽於外不相通與通脉四逆湯以
散陰通陽其或為之症依法加減而治之已主四症
俱云下利而兼有或為之症不一是以用藥大同而
小異也
或云白通湯用附子凡四症惟真武湯一症熟附餘
皆生用何也凡附子生用則温經散寒非乾薑佐之
則不可炮熟則益陽除濕用生薑相輔允為宜矣乾
薑辛熱故佐生附而用生薑辛温少資熟附之功原
佐使之妙無出此理然白通等湯以下利為重其真
武湯症以寒濕相搏附子亦用炮熟仍用生薑以佐
之其生熟之用輕重之分無過此理也
真武湯
方見三卷内
太陽病發汗汗出不解其人仍發熱心下悸頭眩身瞤
動振振欲擗地者真武湯主之(原文)
少陰病二三日不已至四五日腹痛小便不利四肢沉
重頭痛自下利者此為有水氣其人或咳或小便利或
下利或嘔者主之(原文)
通脉四逆湯
四逆加葱(四莖)除甘草
少陰病下利清穀裏寒外熱者主之(原文下同)
下利清穀裏寒外熱汗出而厥者主之
四逆散
甘草柴胡枳實(炒)芍藥(生用各一兩)
少陰病四逆其人或咳或悸或小便不利或腹中痛或
泄利下重者四逆散主之(原文)
此寒邪傳至少陰裏有結熱則陽氣不能交接於四
末故四逆而不温用枳實所以破結氣而除裏熱用
柴胡所以升發真陽而回四逆甘草和其不調之氣
芍藥收其失位之陰是症也雖曰陽邪在裏甚不可
下蓋傷寒以陽為主四逆有陰進之象若復用苦寒之
藥下之則陽益虧矣是在所忌論曰諸四逆者不可
下之蓋為此也
大凡初服藥時無是症服藥後而生新症者故經曰
若吐若汗若下後之症是也即壊病也當以何逆而
治之若初服藥有是症服藥後只是原症如故不見
新有症候者只是病未退仲景所謂服湯一劑盡病
症猶在者更作服也汗下同法清碧杜先生曰陽熱
病難療陰寒病易治蓋熱者傳經變態不一陰寒不
傳治之亦一定法耳仁菴嚴先生云凡醫他人治過
傷寒湏究前症曾服何藥倘症交雜先以重者為主
次論輕者假如傳經之邪治有三法在皮膚者汗之
在表裏兩間者和解之在裏者下之此自外入内之
治也至若體虚之人交接陰陽飲食不節則裏虛中
邪又非在表可汗之法必用大熱之劑温散經曰陰
中於邪必内慄也表氣微虛裏氣失守故使邪中於
陰也方其裏氣不守而為邪中正氣怯弱故成慄也
故經言寒則傷營營者血也血寒則凝而不行致四
肢血氣不接而厥身體冷而惡風寒附子乾薑適得
其當若寒退而熱毒内攻目中不了了下利清水腹
滿又有急下之法此論少陰經之治法也若寒退而
手足厥其厥乍凛腹中穪而小便不利又有四逆散
之治法所謂少陰傳變與太陽相同者此也
猪苓湯
猪苓茯苓澤瀉滑石阿膠
少陰病下利六七日咳而嘔渴心煩不得眠者主之(原文)
少陰病下利而主此方者分其小便而下利自止也
渴欲飲水小便不利而主此方者導其陽邪由溺而
泄則津液運化而渴自愈也然猪苓質楛輕清之象
也能滲上焦之熱茯苓味甘中宫之性也能滲中焦
之濕澤瀉味鹹潤下之性也能滲下焦之濕滑石性
寒清肅之令也能滲濕中之熱四物皆滲利則又有
利多亡陰之懼故用阿膠佐之以存津液於决瀆耳
烏梅丸
烏梅(三百箇)細辛桂枝人參附子(炮)
黃栢(六兩)黃連(一斤)乾薑(十兩)當歸(四兩)川椒(去汗)苦酒(醋也)
浸烏梅一宿去核蒸熟和藥蜜
凡厥者陰陽氣不相順接便為厥厥者手足逆冷是也
(原文)
傷寒脉微而厥至七八日膚冷其人燥無暫安時者此
為藏厥非為蚘厥也蚘厥者其人當吐蚘今病者静而
復時煩此為藏寒蚘上入膈故煩湏臾復止烏梅丸主
之(原文)
蚘音蛔人腹中長蟲俗曰食蟲是也
胃中冷必吐蚘吐蚘人皆知為陰也然亦有陽症吐
蚘者蓋胃中空虛既無穀氣故蚘上而求食至咽而
吐又看别症何如不可專以胃冷為說曾記一人陽
黃吐蚘又大發斑陽毒症口瘡咽吐蚘皆以冷劑取
效是亦有陽症矣
麻黃升麻湯
麻黃升麻乾薑官桂芍藥甘草
黃芩
傷寒六七日大下後寸脉沉而遲手足厥逆下部脉不
至咽喉不利吐膿血泄利不止者為難治麻黃升麻湯
主之
仲景麻黃升麻湯為下壊之劑而寸脉沉遲或厥或
咽㗋不利咳𠻳膿血或下利不止斷作難治此藥有
桂枝湯有麻黃湯有乾薑芍藥甘草湯有白虎湯内
更有少陽藥黃芩是也此是三陽合而標病不應下
而下之壊而成肺痿也若脉不遲者去乾薑官桂不
下利者亦去之寸口脉小者去黃芩此宜隨症而加
減之也前人全用藥以其前症悉備故用三陽標藥
治之經曰治病必求其本是也
亁薑黃連黃芩人參湯
方見本湯
傷寒本自寒下醫復吐下之寒格更逆吐下者主之(原文)
白頭翁湯
白頭翁(二兩)秦皮黃連黃栢(三兩)
熱利下重者白頭翁湯主之(原文下同)
下利欲飲水者以有熱故也白頭翁湯主之
四逆加人參湯
本方加人參(一兩)
問曰病發熱頭痛身疼惡寒吐利者此属何病荅曰
此為霍亂自吐下又利止復更發熱也
惡寒脉微而復利利止亡血也四逆加人參湯主之(原文)
理中丸
本方等分蜜丸
霍亂頭疼發熱身疼痛熱多欲飲水者五苓散主之寒
多不用水者理中丸主之(原文)
大病瘥後喜唾久不了了者胃上有寒當以丸藥温之
宜理中丸(原文)
通脉四逆加猪膽汁湯
以白通湯加人尿猪膽汁
吐已下斷汗出而厥四肢拘急不解脉微欲絶者主之
(原文)
燒裩散
即裩襠燒灰也
傷寒陰陽易之為病其人身體重少氣少腹裏急或引
陰中拘攣熱上冲胸頭重不欲舉眼中生花膝脛拘急
者燒裩散主之(原文)
取此物者亦以病因於陰陽感召而得故亦以陰陽
之理治之又且五味入口鹹入腎腐入腎穢入腎乃
濁陰歸地之意也加襠味鹹而腐故能入少陰燒之
則温故足以化氣化之則濁故足以入膀胱經曰濁
陰歸六腑是也藥物雖陋而用意微
枳實梔子豉湯
枳實梔子(十四枚)淡豉(四合)
大病瘥後勞復者枳實梔子豉湯主之若有宿食者
大黃如碁子大五六枚(原文)
漿水湯
漿水味甘酸而性凉善走故解煩渴化滯物其法以
炊粟水熱投冷水中五六日味酸生白花色類漿故
名若浸至敗者害人
牡蠣澤瀉散
大病瘥後從腰以下有水者主之(原文自明)
是書也學精天地人事備儒仙佛所以語皆見
孔統症藥方以入微字可針茅超前後今而擅
美向猶患於四卷之秘未竭先生之藏茲獲訂
與諸篇並行誠斯世之幸但期觀者玩其詞必
盡索其觧勿僅大意之求用者得其旨於以大
其施無等陳言之視始克驅除百病不負先生
種橘之苦心庶幾弘濟羣生俾慰吾友授梓之
隠念云右海昏愚山堂後學周瑞冠多氏謹識
尚論後篇卷四
