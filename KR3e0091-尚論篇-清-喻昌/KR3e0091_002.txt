尚論篇卷二
新建喻昌撰
尚論陽明經證治大意
傷寒之證無如太陽一經風寒參錯表裏差殊難
於辨認昌分三篇先列鄙語以引其端後隨仲景
原文闡其立言精意俾業醫者得其門而入庶足
以窺其富美也而陽明一經之病治之尤難盖胃
為水穀之海五臟六府之大源多氣多血之術乃
吉凶死生所攸關仲景著論精詳後人讀之憒憒
今僣為尚論請得而要言之也夫陽明者胃也陽
明以胃實為正胃實則皆下證也然陽明之邪其
來路則繇太陽凡陽明證見八九而太陽證有一
二未罷即從太陽而不從陽明可汗而不可下也
其去路則趨少陽凡陽明證縦見八九而少陽證
略見一二即從少陽而不從陽明汗下兩不可用
也惟風寒之邪已離太陽未接少陽恰好在陽明
界内之時用藥亟為攻下則渙然冰釋而不再傳
他經津液元氣兩無虧損何快如之此等機會間
不容髮庸愚無識妄守顓門必俟七日𫝊經已盡
方敢言下縦不危殆而津液元氣所喪滋多矣況
太陽一經早有十餘日不解者若不辨經而但計
日其誤下仍在太陽至陽明二三日内即顯下證
反以計日當面錯過及陽明已趨少陽又以計日
妄行攻下乃至少陽復轉陽明更全不識其證以
至熱邪在胃爍盡津液輕者重而重者死矣所關
顧不鉅耶謹將陽明之證亦比太陽之例分為三
篇俾觀者了無疑惑斯臨病不致差誤耳
陽明經上篇(凡外邪初入陽明地界未離太陽淨盡者謂之太陽陽明列於此篇)
太陽與陽明兩經各半謂之合病兩經連串謂之併
病另自名篇於三陽經後不在此例此乃邪入陽明
而太陽將盡未盡之證也
一陽明病脈遲汗出多微惡寒者表未解也可發汗宜
桂枝湯(原文)
二陽明病脈浮無汗而喘者發汗則愈宜麻黃湯(原文)
仲景此二條之文前條云風未解後條即不云寒未
解者互文也前條云宜發汗後條云發汗則愈者亦
互文也盖外邪初入陽明用桂枝湯解肌則風邪仍
從衛分出矣用麻黃湯發汗則寒邪仍從營分出矣
營分之邪深於衛分且從外出而愈則衛分更不待
言矣論中每用互文處其妙義大率若此
三陽明病能食者為中風不能食者為中寒(原文)
風則傷衛寒則傷營一定之理是則足三陽經太陽
行身之背陽明行身之前少陽行身之側皆可言營
衛受邪何仲景於陽明經但以能食不能食分風寒
而不以營衛分風寒耶盖營衛交會於中焦論其分
出之名則營為水穀之精氣衛為水穀之悍氣論其
同出之源混然一氣何繇分其孰為營孰為衛哉惟
風為陽陽能消榖故能食寒為隂隂不能消穀故不
能食以此而辨風寒之邪庶幾確然有據耳仲景析
義之精若此如習矣不察者何
四脈陽微而汗出少者為自和也汗出多者為太過陽
脈實因發其汗出多者亦為太過太過為陽絶於裏亡
津液大便因鞕也(原文)
陽微者中風之脈陽微緩也陽實者傷寒之脈陽緊
實也陽絶即亡津液之互辭仲景每於亡津液者悉
名無陽本文絶陽於裏亡津液大便因鞕甚明註家
認作汗多而陽亡於外大謬
傷寒發太陽膀胱經之汗即當顧慮陽氣以膀胱主
氣化故也發陽明胃經之汗即當顧慮隂津以胃中
藏津液故也所以陽明多有熱越之證謂胃中津液
隨熱而盡越於外汗出不止耳然則陽明證不論中
風傷寒脈微脈實汗出少而邪將自解汗出多則隂
津易致竭絶業醫者可不謹持其柄而用重劑發汗
以劫人之津液耶觀仲景於太陽發汗之重劑以青
龍名之可見亢旱得之則為甘霖若淫雨用之則沈
竈産蛙傷禾害稼有載胥及溺已耳此陽明所以有
桂枝麻黃湯證而無大青龍湯證也噫微矣哉
五問曰陽明病外證云何荅曰身熱汗自出不惡寒反
惡熱也(原文)
以此辨陽明中風之外證正兼太陽也
六問曰何緣得陽明病荅曰太陽病若發汗若下若利
小便此亡津液胃中乾燥因轉屬陽明不更衣内實大
便難者此名陽明也(原文)
以此辨陽明中風之裏證(此屬正陽陽明可下當置中篇以全文不便分割讀)
(者識之可也)
七問曰病有一日得之不發熱而惡寒者何也荅曰雖
得之一日惡寒將自罷即自汗出而惡熱也(原文)
以此辨陽明傷寒之外證正兼太陽也
八問曰惡寒何故自罷荅曰陽明居中土也萬物所歸
無所復𫝊始雖惡寒二日自止此為陽明病也(原文)
以此辨陽明傷寒之裏證(此屬正陽陽明可下)
已上八條見仲景於太陽𫝊入陽明之證其辨認之
法即少變太陽之定例矣盖太陽有營衛之兩路風
則傷衛寒則傷營而陽明則營衛難以辨别辨之全
藉於脈與證風邪之脈𫝊至陽明則緩去而遲在寒
邪之脈𫝊至陽明則緊去而浮在風邪之脈輕高而
上前者風邪本微殊無内向之意雖汗出少而不為
過也寒邪之脈已至於實則將去太陽而成可下之
證故發其汗太多反為過也如此辨别讀者猶不心
花開朗耶至其辨證則以能食不能食為諦盖陽邪
能化穀隂邪不能化穀之義也又設四問以辨風寒
之在表在裏而定汗下之權衡何其明且盡耶繇是
推之病已𫝊經而太陽邪有未盡其用桂枝麻黃二
湯即當狹小其制不可使太過明矣太陽邪已盡其
用承氣諸湯即當竭蹶從事不可使不及又明矣
問經言一脈分為二病謂營衛不同也是則十二經
脈中以營衛之故分為二十四病矣乃仲景於陽明
一經獨以能食不能食分營衛至於少陽以後更不
申營衛之辨其義何居荅曰明哉問也道之原也叔
和以後諸賢俱有未徹果識各經皆有營衛曷為將
仲景少陽經之文編入太陽經中乎後人更添蛇足
謂邪至陽明則已過營衛無復可言果爾則邪至少
陽與三隂其過營衛不更遠乎靈樞謂營氣起於中
焦衛氣起於下焦而行至中焦是則中焦胃中正是
營衛所起之源混然未分而外入之風寒自難辨别
也至於少陽以下諸經内經明有一脈分為二病之
旨仲景可以不贅况始先中衛其𫝊經必不轉中于
營始先中營其𫝊經必不轉中於衛然則能食為中
風不能食為中寒自可繇陽明而類推三隂各經矣
此等處須細心體會略一鹵莽謬迷多矣
九本太陽病初得時發其汗汗先出不徹因轉屬陽明
也(原文)
發其汗兼解肌發汗二義汗出不徹則未得如法故
邪不服而轉入陽明也
若汗多微發熱惡寒者外未解也其熱不潮未可與承
氣湯若腹大滿不通者可與小承氣湯微和胃氣勿令
大泄下(節文)(全文見陽明中篇)
表未解而腹大滿則裏亦急故用小承氣湯
十太陽病若吐若下若發汗微煩小便數大便因鞕者
與小承氣湯和之愈(原文)
微煩小便數大便因鞕皆是邪漸入裏之機故用小
承氣湯和之是變不可下之例然曰和則與用下之
意不同矣
十一傷寒吐後腹脹滿者與調胃承氣湯(原文)
吐後而腹脹滿則邪不在胸其為裏實可知然但脹
滿而不痛自不宜用急下之法少與調胃承氣可耳
此亦和法非下法也觀正陽陽明篇中腹滿不減減
不足言如是之急者止言當下自可類推
十二陽明病心下鞕滿者不可攻之攻之利遂不止者
死利止者愈(原文)
心下鞕滿邪聚陽明之隔正兼太陽也故不可攻攻
之利不止則邪氣未盡真氣先脫故主死也利止則
邪去而真氣猶存故自愈也
十三傷寒嘔多即有陽明証不可攻之(原文)
嘔屬太陽嘔多則太陽未除縦有陽明諸症在所不
計故戒攻下
十四食穀欲嘔者屬陽明也吳茱萸湯主之得湯反劇
者屬上焦也(原文)
此條復辨嘔有太陽亦有陽明本自不同若食穀欲
嘔則屬胃寒與太陽之惡寒嘔逆原為熱症者相遠
正恐悞以寒藥治寒嘔也然服吳茱萸湯轉劇者仍
屬太陽熱邪而非胃寒明矣
十五陽明中風口苦咽乾腹滿微喘發熱惡寒脈浮而
緊若下之則腹滿小便難也(原文)
此條陽明中風俱該傷寒而言俱太陽未除之候但
以腹滿一端知為熱入陽明然終與大實大滿不同
若悞下則外邪乘虚内陷而腹愈滿矣小便難者亡
津液也
十六陽明病脈浮而緊咽燥口苦腹滿而喘發熱汗出
不惡寒反惡熱身重若發汗則燥心憒憒反讝語若加
燒鍼必怵惕煩燥不得眠若下之則胃中空虚客氣動
膈心中懊憹舌上胎者梔子豉湯主之若渴欲飲水口
乾舌燥者白虎加人參湯主之若脈浮發熱渴欲飲水
小便不利者猪苓湯主之(原文)
發熱以上與前條同而汗出不惡寒反惡熱身重四
端則皆陽明之見症所以汗下燒鍼俱不可用而舌
上胎則膈熱甚故湧以梔子鼔而徹去其膈熱則治
太陽而無碍陽明矣若前症更加口亁舌燥則宜用
白虎湯以解熱生津更加小便不利則宜用猪苓湯
以導熱滋亁也
十七陽明病汗出多而渴者不可與猪苓湯以汗多胃
中燥猪苓湯復利其小便故也(原文)
太陽症中有用五苓散兩解表裏一法矣而太陽入
陽明症中復有猪苓湯導熱滋亁一法然汗出多而
渴者不可服盖陽明胃經主津液者也津液充則不
渴津液少則渴矣故熱邪𫝊入陽明必先耗其津液
加以汗多而奪之於外復利其小便而奪之於下則
津液有立亡而已故示戒也
十八太陽病寸緩關浮尺弱其人發熱汗出復惡寒不
嘔但心下痞者此以醫下之也若其不下者病人不惡
寒而渴者此轉屬陽明也小便數者大便必鞕不更衣
十日無所苦也渴欲飲水者少少與之但以法救之渴
者宜五苓散(原文)
寸緩關浮尺弱發熱汗出復惡寒純是太陽未罷之
症也設非悞下何得心下痞結耶如不悞下則心下
亦不痞而太陽症必漸𫝊經乃至不惡寒而渴邪入
陽明審矣然陽明津液既偏滲於小便則大腸失其
潤而大便之鞕與腸中熱結自是不同所以旬日不
更衣亦無苦也以法救之救其津液也與水及用五
苓即其法也
五苓利水者也其能止渴而救津液者何也盖胃中
之邪熱既隨小水而滲下則利其小水而邪熱自消
矣邪熱消則津回而渴止大便且自行矣正内經通
因通用之法也前段汗出多而渴者不宜用猪苓湯
重驅津液此段仍有汗仍渴但汗出不至於多而渴
亦因熱熾其津液方在欲耗未耗之界故與水而用
五苓為合法也今世之用五苓者但知水穀偏注於
大腸用之利水而止泄至於津液偏滲於小便用之
消熱而回津者則罕故詳及之
十九陽明病脈浮而緊者必潮熱發作有時但浮者必
盜汗出(原文)
陽明脈之浮緊即太陽寒傷營之脈也單浮即太陽
風傷衛之脈也但𫝊至陽明仲景不欲以營衛辨症
而姑變其文耳至於太陽症有未罷各條雖悉尚恐
未明再舉潮熱及盜汗陽明之必至者辨之確然無
疑矣從前註解皆是斷章取義而不會其大意不知
脈緊與潮熱脈浮與盜汗非的對之症也不過藉以
辨陽明八九太陽一二之候耳至謂浮為陽盛陽盛
則隂虚隂虛則盜汗出節外生枝幾于說夢矣
二十陽明中風脈弦浮大而短氣腹都滿脇下及心痛
久按之氣不通鼻亁不得汗嗜卧一身及面目悉黃小
便難有潮熱時時噦耳前後腫刺之小差外不解病過
十日脈續浮者與小柴胡湯脈但浮無餘症者與麻黃
湯若不尿腹滿加噦者不治(原文)
此條陽明中風之症居七八而中寒之症亦居二三
觀本文不得汗反用麻黃湯其義自見也然此一症
為陽明第一重症何以知之太陽症既未罷而少陽
症亦兼見是陽明所主之位前後皆邪而本經之瀰
滿流連更不待言矣盖陽明脈本大兼以少陽之弦
太陽之浮則陽明之大正未易衰也腹滿鼻亁嗜卧
一身面目悉黃潮熱陽明之症既盡見兼以少陽之
脇痛太陽之膀胱不利乃至時時噦耳前後腫則陽
明之諸症正未易除也所以病過十日外症不解必
審其脈症或可引陽明之邪從少陽出則用小柴胡
湯或可引陽明之邪從太陽出則用麻黃湯方合法
若不尿腹滿加噦則真氣垂盡更無力可送其邪故
知藥不能治也
二十一陽明病脈遲食難用飽飽則微煩頭眩必小便
難此欲作穀癉雖下之腹滿如故所以然者脈遲故也
(原文)
脈遲則表症將除似乎可下然得食而微煩仍是外
邪助其内熱也熱蒸食而上攻故頭眩小便必難者
濕熱土攻水道必不順也欲作穀癉者水穀之濕得
熱蒸而四迄遍身發黃勢所必至下之腹滿如故病
既未除其脈之遲者愈益難復故以為戒註謂下之
則外邪内陷殊不切要盖腹滿已是邪陷寧俟下之
始陷耶所以然者脈遲則胃不實徒下其糟粕不惟
無益而反害之耳然則脈復其常然後膀胱之氣化
行濕熱自除穀癉自退又不言可知矣
二十二陽明病若中寒不能食小便不利手足濈然汗
出此欲作固瘕必大便初鞕後溏所以然者以胃中冷
水穀不别故也(原文)
註謂固為堅固瘕為積聚大謬盖大便初鞕後溏因
成瘕泄瘕泄即溏泄久而不止則曰固瘕也
二十三陽明病初欲食小便反不利大便自調其人骨
節疼翕然如有熱狀奄然發狂濈然汗出而解者此水
不勝穀氣與汗共併脈緊則愈(原文)
此段文義本明註謂得汗則外邪盡解脈緊且愈全
非本文來意觀上二條一以小便少而成穀癉是濕
熱繇胃上攻胸腦則頭眩而身發黃一以小便不利
而成固瘕是濕熱繇胃下滲大腸則手足汗出而成
溏泄此條小便反不利本當成穀癉及瘕泄之症况
其人骨節疼濕勝也翕然如有熱狀熱勝也濕熱交
勝乃忽然發狂濈然汗出而解者何以得此哉此是
胃氣有權能驅陽明之水與熱故水熱不能勝與汗
共併而出也脈緊則愈言不遲也脈緊疾則胃氣強
盛所以肌肉開而濈然大汗若脈遲則胃中虚冷偏
滲之水不能透而為汗即手足多汗而周身之濕與
熱又未能共併而出此胃強能食脈健之人所以得
病易愈耶
二十四陽明病不能食以其熱必噦所以然者胃中虚
冷故也以其人本虚故攻其熱必噦(原文之攻熱謂寒下藥也)
二十五脈浮而遲表熱裏寒下利清穀者四逆湯主之
若胃中虚冷不能食者飲水則噦(原文)
表熱裏寒法當先救其裏太陽經中下利不止身疼
痛者已用四逆湯不為過其在陽明之表熱不當牽
制更可知矣此病比前一條虚寒更甚故不但攻其
熱必噦即飲以水而亦噦矣
前云能食者為中風不能食者為中寒矣此上五條
一云食難用飽一云欲食似乎指中風為言一云中
寒不能食及後二條之不能食又明指中寒為言所
以後人拘執其說而悞為註釋也不知此五條重舉
風寒症中之能食不能食辨胃氣之強弱非辨外邪
也故五症中惟水不勝穀氣脈緊則愈一症為胃氣
勝其四條俱是脈遲胃冷反為水熱所勝之症夫陽
寒之症皆熱症也而其人胃中虚冷者又去可一例
而推盖胃既虚冷則水穀混然無别熱邪𫝊入必不
能遽變為實也胃不實則不可下而熱邪既入轉蒸
水穀之氣蘊崇為病即下之而水熱不去徒令胃氣
垂絶而作噦耳仲景一一挈出而於後條下利清穀
一症主之以四逆湯則前條之較輕者宜主之以溫
胃更不待言惟合五條而總會其立言之意始不至
於𫝊訛耳
門人問濈然汗出而病解乃手足濈然汗出者反作
固瘕何手足不宜於汗耶荅曰前代之業毉者皆極
大聰明學問之人故仲景書為中人以上舉一隅能
以三隅反者設也胃氣虚寒之人外邪入之必轉增
其熱胃熱故膀胱亦熱氣化不行小便因之不利小
便不利而盡注於大腸則為洞泄即末條之下利清
穀者是也小便不利乘胃熱而滲於脾則四肢先見
色黃乃至遍身發黃而成穀癉者是也今手足濈然
得汗則脾中之濕熱行而色黃穀癉之患可免但汗
從手足而出水熱之氣未得遍泄於週身不過少分
大腸奔迫之勢故不為洞泄而為瘕泄耳無病之人
小便不行尚漬為他病况傷寒症極赤極熱之小便
停蓄不行能無此三種之變耶一遡其源而輕重自
分矣
二十六陽明病但頭眩不惡寒故能食而咳其人必咽
痛若不欬者咽不痛(原文)
此胃熱協風邪而上攻之症也
二十七陽明病法多汗反無汗其身如蟲行皮中狀者
此以久虛故也(原文)
此胃熱協寒邪而鬱於肌膚之症也言久虚者明所
以不能透出於肌表之故也非謂當用補也
二十八陽明病反無汗而小便利二三日嘔而欬手足
厥者必苦頭痛若不欬不嘔手足不厥者頭不痛(原文)
陽明症本不頭痛若無汗嘔咳手足厥者得之寒因
而邪熱深也然小便利則邪熱不在内而在外不在
下而在上故知必苦頭痛也若不欬不嘔不厥而小
便利者邪熱必順水道而出豈有逆攻巔頂之理哉
二十九陽明病下之其外有熱手足溫不結胸心中懊
憹飢不能食但頭汗出者梔子豉湯主之(原文)
下之而外有熱心中懊憹飢不能食幾成結胸矣然
手足溫則陽氣未至傷陷不結胸則外邪原屬輕微
若其人頭汗出者亦是膈中鬱熱上蒸所致宜因其
高而揚之用梔子豉湯以徹其熱則陽得下通於隂
而週身濈然汗解并可知矣(此二條皆濕熱上攻之症)
三十陽明病口燥但欲漱水不欲嚥此必衂(原文)
口中亁燥與渴異漱水不欲嚥知不渴也陽明氣血
俱多以潄水不欲嚥知邪入血分陽明之脈起於鼻
故知血得熱而妄行必繇鼻而出也
三十一脈浮發熱口亁鼻燥能食者則衂(原文)
脈浮發熱口亁鼻燥陽明邪熱熾矣能食為風邪風
性上行所以衂也
三十二陽明病發熱汗出者此為熱越不能發黃也但
頭汗出身無汗劑頸而還小便不利渴飲水漿者此為
瘀熱在裏身必發黃茵陳蒿湯主之(原文)
三十三陽明病面合赤色寒可攻之必發熱色黃小便
不利也(原文)
三十四陽明病無汗小便不利心中懊憹者身必發黃
(原文)
三十五陽明病被火額上微汗出小便不利者必發黃
(原文)
合四條觀之陽明病濕停熱鬱而煩渴有加勢必發
黃然汗出熱從外越則黃可免小便多熱從下泄則
黃可免若悞攻之其熱邪愈陷津液愈傷而汗與小
便愈不可得矣悞火之則熱邪愈熾津液上奔額雖
微汗而週身之汗與小便愈不可得矣發黃之變安
能免乎發黃與前穀癉本同一症但彼因脈遲胃冷
而得則與固瘕及噦同源而與此異派
三十六陽明病下血讝語者此為熱入血室但頭汗出
者刺期門隨其熱而瀉之濈然汗出則愈(原文)
婦人病傷寒經水適來適斷則邪熱乘之而入于血
室讝語如見鬼狀當刺期門乃男子陽明經病下血
而讝語者亦為熱入血室亦刺期門(詳後少陽篇末)
三十七陽明症其人喜忘者必有畜血所以然者本有
久瘀血故令喜忘屎雖鞭大便反易其色必黑宜抵當
湯下之(原文)
水陽經熱結膀胱之症輕者如狂重者發狂如狂者
血自下但用桃核桂枝加入承氣湯因勢利導血去
則愈發狂者血不下須用抵當湯亟下其血乃愈詳
太陽上篇此條陽明喜忘之症本差減於如狂乃用
藥反循發狂之例者何耶盖太陽少血陽明多血陽
明之血一結則較太陽更為難動所以宜用抵當湯
峻攻之法耳但太陽云主之則確乎不易此云宜用
則症有輕重不等在于臨時酌量矣
三十八病人無表裏症發熱七八日雖脈浮數者可下
之假令已下脈數不解合熱則消穀善飢至六七日不
大便者有瘀血也宜抵當湯若脈數不解而下利不止
必協熱而便膿血也(原文)
雖云無表裏症然發熱則浮數表症尚在也其所以
可下者以七八日為時既久而發熱脈數則胃中熱
熾津液盡亡勢不得不用下法如大柴胡湯之類是
也若下後脈數不解可知果胃中熱熾其候當消穀
善飢然穀食既多則大便必多乃至六七日竟不大
便其症非氣結而為血結明矣所以亦宜於抵當湯
也若數不解而下利不止註謂用抵當湯下之數仍
不解大謬此乃對假令已下脈數不解五句之文見
已下脈數不解反六七日不大便則宜抵當以下其
血若已下脈數不解而下利不止則不宜抵當之峻
但當消息以清其血分熱邪若血分之邪不除必協
熱而便膿血矣
合三條總是熱入血室故隨下血與不下血而異治
也然要知陽明尚兼太陽則不但胃中熱熾而膀胱
隨經之熱亦未盡解此所以宜於抵當湯乎
三十九病人煩熱汗出則解又如瘧狀日晡所發熱者
屬陽明也脈實者宜下之脈浮虚者宜發汗下之與大
承氣湯發汗宜桂枝湯(原文)
病人得汗後煩熱解太陽經之邪將盡未盡其人復
如瘧狀日晡時發熱則邪入陽明審矣盖日晡者申
酉時乃陽明之王時也發熱即朝熱乃陽明之本候
也然雖已入陽明尚恐未離太陽故必重辨其脈脈
實者方為正陽陽明宜下之若脈浮虚者仍是陽明
而兼太陽更宜汗而不宜下矣發汗宜桂枝湯宜字
最妙見前既得汗而煩熱解此番只宜用桂枝和營
衛以盡陽明兼帶之邪斷不可悞用麻黃湯矣
陽明經中篇(凡外邪已離太陽未接少陽謂之正陽陽明列於此篇)
凡外感之邪全入陽明所轄地界已離太陽未接
少陽此際當用下法確無疑矣然其邪復有在經
在府之不同在經者與太少為隣仍是𫝊經之邪
在府者則入於胃而不𫝊經但在經者之用下常
恐胃有未實篇中無限消息遲徊若在府則胃已
大實惟有急下以存津液而已
一陽明之為病胃家實是也(原文)
以胃家冥揭正陽陽明之總見邪到本經遂入胃而
成胃實之症也不然陽明病其胃不實者多矣於義
安取乎
二傷寒三日陽明脈大(原文)
傷寒一日太陽二日陽明三日少陽乃𫝊經之次第
其實不以日拘也此云三日陽明脈大正見二日之
陽明𫝊自太陽必兼乎浮緊浮緩未定是正陽陽明
也若正陽陽明氣血俱多其脈必大而與太陽别矣
言外見三日症兼少陽則其脈必大而弦又不得為
正陽陽明也噫微矣哉
三傷寒發熱無汗嘔不能食而反汗出濈濈然者是轉
屬陽明也(原文)
四傷寒轉繫陽明者其人濈濈然微汗出也(原文)
濈濈者肌肉開而微汗不乾之貌發熱無汗嘔不能
食皆傷寒之症也傷寒無汗何以反濈濈汗出耶可
見症已轉屬正陽陽明矣既濈然汗出則熱除嘔止
可知矣
五太陽病三日發汗不解蒸蒸發熱者屬胃也調胃承
氣湯主之(原文)
蒸蒸者熱勢自内騰達於外如蒸炊然胃實之騐也
其熱蒸蒸勢必其汗濈濈矣妙哉形容乎惟熱在胃
故用承氣以調其胃胃調則病渙然除矣
六陽明病本自汗出醫更重發汗病已差尚微煩不了
了者此大便必鞕故也以亡津液胃中乾燥故令大便
鞕當問其小便日幾行若本小便日三四行今日再行
故知大便不久出今為小便數少以津液當還入胃中
故知不久必大便也(原文)
七陽明病自汗出若發汗小便自利者此為津液内竭
雖鞕不可攻之當須自欲大便宜蜜煎導而通之若土
瓜根及與大猪膽汗皆可為導(原文)
八陽明病脈遲雖汗出不惡寒者其身必重短氣腹滿
而喘有潮熱者此外欲解可攻裏也手足濈然而汗出
者此大便已鞕也大承氣湯主之若汗多微發熱惡寒
者外未解也其熱不潮未可與承氣湯若腹大滿不通
者可與小承氣湯微和胃氣勿令大泄下(原文陽後半節入明上)
(篇)
脈遲汗出不惡寒身重短氣腹滿喘潮熱入者乃陽
明之外邪欲解可以攻裏而不為大悞之候也然曰
欲解曰可攻不過用小承氣及調胃承氣之法耳必
手足濈然汗出方可驗胃實便鞕外邪盡解而當從
大承氣急下之法也申酉戌間獨熱餘時不熱者為
潮熱若汗多微發熱惡寒是陽明證尚兼太陽縦腹
大滿胃終不實只可微和胃氣以從權而已
九病人不大便五六日繞臍痛煩燥發作有時者此有
燥屎故使不大便也(原文)
十大下後六七日不大便煩不解腹滿痛者此有燥屎
也所以然者本有㝛食故也宜大承氣湯(原文)
十一病人小便不利大便乍難乍易時有微熱喘冐不
能卧者有燥屎也宜大承氣湯(原文)
十二陽明病潮熱大便微鞕者可與大承氣湯不鞕者
不可與之若不大便六七日恐有燥屎欲知之法少與
小承氣湯湯入腹中轉失氣者此有燥屎乃可攻之若
不轉失氣此但初頭鞕後必溏不可攻之攻之必脹滿
不能食也欲飲水者與水則噦其後發熱者必大便鞕
而少也以小承氣湯和之不轉失氣者慎不可攻也(原文)
轉失氣者屁出也腹中之氣得攻藥不為轉動則屬
虚寒所以悞攻而症變脹滿不能食及噦也攻後重
復發熱又是胃熱至此方熾大便因可得鞕但為時
未久必少耳仍以小承氣湯和之若腹中氣仍不轉
則不但用大承氣大差即用小承氣亦小差矣
十三陽明病下之心中懊憹而煩胃中有燥屎者可攻
腹微滿初頭鞕後必溏不可攻之若有燥屎者宜大承
氣湯(原文)
以小承氣湯試其可下而用大承氣湯下之矣設下
後心中懊憹而煩又屬熱重藥輕當再進大承氣以
協濟前藥亟驅熱邪則悶煩自解也一云胃中有燥
屎者一云若有燥屎者俱指試其轉失氣及繞臍痛
腹滿痛小便不利煩燥時有微熱喘冒不能卧七證
言也
十四得病二三日脈弱無太陽柴胡證煩燥心下硬至
四五日雖能食以小承氣湯少少與微和之令小安至
六日與承氣湯一升若不大便六七日小便少者雖不
能食但初頭硬後必溏未定成硬攻之必溏須小便利
屎定硬乃可攻之宜大承氣湯(原文)
無太陽少陽之證則煩燥心下硬屬正陽陽明之可
下無疑矣乃其人脈弱雖是能食亦止可少用小承
氣微和胃氣和之而當必覺小安俟隔日再以小承
氣稍稍多進總因脈弱故爾遲徊也至六七日竟不
大便似乎胃實乃小便復少正恐胃弱而膀胱氣化
之源窒轉滲大腸初硬後溏耳所以小便利屎定硬
乃可攻之
此段之雖能食雖不能食全與辨風寒無涉另有二
義見雖能食者不可以為胃強而輕下也雖不能食
者不可以為胃中有燥屎而輕下也後九條云讝語
有潮熱反不能食者胃中必有燥屎五六枚與此五
發前後註釋俱差
十五陽明病不吐不下心煩者可與調胃承氣湯(原文)
胃氣及津液既不繇吐下而傷則心煩明係胃中熱
熾故可與調胃承氣以安胃氣而全津液也
合九條總是以外證之解與不解氣之轉與不轉臍
腹之痛與不痛脈之弱與不弱汗出之多與不多小
便之利與不利邪熱之熾與不熾津液之乾與不乾
而辨腹中之燥屎多與不多溏與不溏以消息微下
之法故惟手足濈然汗出大便已硬者主之以大承
氣湯其他諸證一則曰宜用導法再則曰不可攻
之再則曰宜小承氣湯再則曰少與小承氣湯再則
曰明日更與一升再則曰宜大承氣湯全是商量治
法聽人臨時斟酌以祈無悞所以不用主之二字此
等處關係安危最大盖熱邪入胃不以寒藥治之則
胃傷然寒藥本以救胃也不及則藥不勝邪太過則
藥反傷正况乎不勝其邪勢必盡傷其正徒傷其正
又未必盡去其邪此仲景所為諄復於二者之間耶
十六陽明病讝語發潮熱脈滑而疾者小承氣湯主之
因與承氣湯一升腹中轉失氣者更服一升若不轉失
氣勿更與之明日不大便脈反微澀者裏虚也為難治
不可更與承氣湯也(原文)
讝語而發潮熱陽明之下證審矣更兼其脈滑疾復
與脈弱者不倫故主之以小承氣湯一定之法也然
尚未知其裏證若何必轉失氣方可再服若服後不
轉失氣并不大便脈反微而且澀又是裏氣虚寒之
證盖陽明居於中土其表虚表實來自太陽至此已
明其裏虚裏實茫然未卜故用法不可令虚者益虚
有如此之鄭重也
十七夫實則讝語虚則鄭聲鄭聲重語也(原文)
鄭聲者鄭重之聲正氣不足聲出重濁也亦辨裏實
裏虛之一端也
十八直視讝語喘滿者死下利者亦死(原文)
此條當會意讀謂讝語之人直視者死喘滿者死下
利者死其義始明盖讝語者心火亢極也加以直視
則腎水垂絶心火愈無制故主死也喘滿者邪聚陽
位而上争正不勝邪氣從上脫故主死也下利者邪
聚隂位而下奪正不勝邪氣從下脫故主死也
十九發汗多若重發汗者亡其陽讝語脈短者死脈自
和者不死(原文)
註擬此為太陽經脫簡不知太陽經無讝語之例必
日久而兼陽明少陽方有讝語故此言太陽經得病
時發汗過多及𫝊陽明時重發其汗亡陽而讝語之
一證也亡陽之人所存者隂氣耳故神魂無主而妄
見妄聞與熱邪乘心之候不同况汗多則大邪必從
汗解止慮陽神飛越難返故脈短則隂陽不附脈和
則隂陽未離其生死但從脈定耳其脈既短安問藥
之長哉
門人問亡陽而讝語四逆湯可用乎荅曰仲景不言
方而子欲言之曷不詳之仲景耶盖亡陽固必急回
其陽然邪𫝊陽明胃熱之熾否津液之竭否裏證之
實否俱不可知設不辨悉欲回其陽先竭其隂竟何
益哉此仲景不言藥乃其所以聖也然得子此問而
仲景之妙義愈彰矣
二十陽明病其人多汗以津液外出胃中燥大便必鞕
鞕則讝語小承氣湯主之若一服讝語止更莫復服(原文)
此條舉讝語之因汗多津越者為言
二十一傷寒四五日脈沈而喘滿沈為在裏而反發其
汗津液越出大便為難表虚裏實久則讝語(原文)
此舉讝語因悞汗而致者其曰裏實亦即上文胃中
燥大便必鞕之互辭其不出方者亦即上文小承氣
湯之互意也
二十二傷寒若吐若下後不解不大便五六日上至十
餘日日晡所發潮熱不惡寒獨語如見鬼狀若劇者發
則不識人循衣摸床惕而不安微喘直視脈弦者生澀
者死微者但發熱讝語者大承氣湯主之若一服利止
後服(原文)
此條舉讝語之勢重者為言而勢重之中復分二等
劇者生死仍憑乎脈微者則主以大承氣湯比上條
之小承氣為更進矣前云讝語脈短者死此云脈弦
者生前云讝語脈滑疾者用小承氣此云脈澀者死
更互一字而大意躍然
三十三汗出讝語者以有燥屎在胃中此為風也須下
之過經乃可下之下之若早語言必亂以表虛裏實故
也下之則愈宜大承氣湯(原文)
此條之文似淺而實深仲景懼人不解已自為註脚
不識後人何故茫然胃有燥屎本當用下以讝語而
兼汗出知其風邪在胸必俟過經下之始不增擾所
以然者風性喜行數變下之若早徒引之走空竅亂
神明耳然胃有燥屎下之不為大悞其小悞止在未
辨證兼乎風若此者必再一大下庶大腸空而風邪
得以併出故自愈此通因通用之法亦將差就錯之
法也
二十四陽明病讝語有潮熱反不能食者胃中必有燥
屎五六枚也若能食者但鞕耳宜大承氣湯(原文)
有燥屎則腸胃熱結故不能食若能食則腸胃未結
故但鞕耳前條云其後發熱者必大便鞕而少也此
云但鞕耳不更言其少乃於胃中有燥屎者言其五
六枚之多亦互舉以辨微細之意不可忽也俱宜大
承氣湯者已結者開其結未結者滌其熱不令更結
同一讝語潮熱故同一治至於藥制之大小必有分
矣
合九條觀之既云實則讝語矣乃其用治遲徊審諦
始以和法為攻法俟服藥後重辨脈證不敢徑情急
攻即攻之又一服利止後服何其鄭重耶可見所謂
實者乃邪氣實也邪氣實正氣未有不虚况津液為
邪所耗而至於讝語方寸幾于無主其虚為何如哉
邪實不可不下正虚不可太下斟酌於邪正之間以
權宜而善其治良工苦心要當三復於聖言矣
二十五陽明病發熱汗多者急下之宜大承氣湯(原文)
胃中止一津液汗多則津液外滲加以發熱則津液
盡隨熱勢蒸蒸騰達於外更無他法可止其汗惟有
急下一法引熱勢從大腸而出庶津液不致盡越於
外耳前條云發汗不解蒸蒸發熱者屬胃也調胃承
氣湯主之可見調胃之義乃和緩其胃中之熱以存
津液也此證發熱而至於汗多明是始先未行調胃
所致故宜急下無取緩調
二十六發汗不解腹滿痛者急下之宜大承氣湯主之
腹滿不減減不足言當下之宜大承氣湯(原文)
發汗不解而反腹中滿痛則邪不在表而在裏亦惟
有急下一法庶滿痛去而病自解也減不足言四字
形容腹滿如繪見滿至十分即減去一二分不足殺
其勢也此所以縦有外邪未解而當下無疑耳
二十七傷寒六七日目中不了了睛不和無表裏證大
便難身微熱者此為實也急下之宜大承氣湯(原文)
此一條辨證最微細大便難則非久祕裏證不急也
身微熱則非大熱表證不急也故曰無表裏證只可
因是而騐其熱邪在中耳熱邪在中亦不為急但其
人目中不了了睛不和則急矣以陽明之脈絡於目
絡中之邪且盛則在經之盛更可知故惟有急下之
而已
按少隂經有急下三法以救腎水一本經水竭一木
邪涌水一土邪凌水而陽明經亦有急下三法以救
津液一汗多津越於外一腹滿津結於内一目睛不
慧津枯於中合兩經下法以觀病情生理恍覺身在
冰壺腹飲上池矣
二十九陽明病欲解時從申至戌上(原文)
三十脈浮而芤浮為陽芤為隂浮芤相摶胃氣生熱其
陽則絶(原文)
其陽則絶即無陽之互辭謂津液内亡也當下不下
故至此耳
三十一趺傷脈浮而濇浮則胃氣強濇則小便數浮濇
相摶大便則難其脾為約麻仁丸主之
脾約之證在太陽陽明已當用麻仁丸潤下失此不
用延至正陽陽明胃中津液甕乾杯罄下無及矣然
則浮濇之脈轉為浮芤不可類推乎詳見本卷末荅
門人脾約問
陽明經下篇(凡外邪已趨少陽未離陽明謂之少陽陽明列於此篇)
凡屬正陽陽明之證病已入於胃腑故下之則愈
其有胃不實而下證不具者病仍在經在經之邪
不解必隨經而𫝊少陽口苦咽乾目眩耳聾胸脇
滿痛之證必兼見一二故謂之少陽陽明其實乃
是陽明少陽也
少陽主半表半裏陽明證中纔兼少陽即表裏皆
不可攻故例中止用和法
(少陽陽明合病另有顓條附三陽經後)
一陽明病發潮熱大便溏小便自可胸脇滿不去者小
柴胡湯主之(原文)
潮熱本陽明胃實之候若大便溏小便自可則胃全
不實更加胸脇滿不去則證已𫝊入少陽矣纔兼少
陽即有汗下二禁惟小柴胡一方合表裏中而總和
之乃少陽一經之正法故陽明少陽亦取用之無别
法也
二陽明病脇下鞕滿不大便而嘔舌上白胎者可與小
柴胡湯上焦得通津液得下胃氣因和身濈然而汗出
解也(原文)
不但大便溏為胃未實即使不大便而見脇下鞕滿
嘔與舌胎之證則少陽為多亦當從小柴胡湯分解
隂陽則上下通和濈然汗出而胎嘔脇滿之外證一
時俱解矣既云津液得下則大便自行亦可知矣此
一和而表裏俱徹所以為貴也
上焦得通津液得下八字關係病機最切風寒之邪
協津液而上聚于膈中為喘為嘔為水逆為結胸嘗
十居六七是風寒不解則津液必不得下倘悞行發
散不惟津液不下且轉增上逆之勢愈無退息之期
矣此所以和之於中而上焦反通也至於雜病項中
如痰火哮喘咳𠻳瘰癧等症又皆火勢薰蒸日久頑
痰膠結經隧所以火不内熄則津液必不能下灌靈
根而清華盡化為敗濁耳夫人之得以長享者惟賴
後天水穀之氣生此津液津液結則病津液竭則死
矣故治病而不知救人之津液者真庸工也
論太陽陽明少陽陽明原有可下之證
三問曰病有太陽陽明有正陽陽明有少陽陽明何謂
也答曰太陽陽明者脾約是也正陽陽明者胃家實是
也少陽陽明者發汗利小便已胃中燥煩實大便難是
也(原文)
註謂脾約乃太陽之邪徑趨入胃而成胃實貽悞千
古詳後答門人問脾約論
附少陽轉陽明二證(此與陽明兼帶少陽之症迥殊故另揭出)
少陽陽明者發汗利小便已胃中燥煩實大便難是
也(陽明原文)
病已𫝊少陽經而去陽明經遠矣乃從少陽經治法
發汗利小便已其人方纔胃中燥煩實大便難者是
少陽重轉陽明而成可下之一證也
服柴胡湯已渴者屬陽明也以法治之(少陽原文上此條亦互)
(上條之意解見少陽)
附太隂轉陽明一證
傷寒脈浮而緩手足自溫者是為繫在太隂太隂者
身當發黃若小便利者不能發黃至七八日大便硬
者陽明病也(太隂原文)
脈浮而緩本為表證然無發熱惡寒外候而手足自
溫者是邪已去表而入裏其脈之浮緩又是邪在太
隂以脾脈主緩故也邪入太隂勢必蒸濕為黃若小
便自利則濕行而發黃之患可免但脾濕既行胃益
亁燥胃燥則大便必硬因復轉為陽明内實而成可
下之證也
附少隂轉陽明一證
少隂病六七日腹脹不大便者急下之宜大承氣湯
(少隂原文)
少隂之證自利者最多虚寒則下利清穀滑脫則下
利膿血故多用溫法此以六七日不大便而腹脹可
見熱邪轉歸陽明而為胃實之證所以宜於急下也
附厥隂轉陽明之證
下利讝語者有燥屎也宜小承氣湯(厥隂原文)
下利則熱不結胃不實何得讝語耶此必邪返於胃
内有燥屎故雖下利而結者自若也半利半結所以
不宜大承氣而宜於小承氣微動其結耳
附答客難大意
客有熟仲景之書者難昌曰所分陽明三篇將仲景
陽明證中七十四條收盡無遺大開後人眼目可謂
智矣祗是過矜其智而掩昔賢之長鄙見微有不滿
耳昌曰余何敢哉客曰王叔和當日編次陽明一經
首列問有太陽陽明有正陽陽明有少陽陽明者何
也仲景答曰太陽陽明者脾約是也正陽陽明者胃
家實是也少陽陽明者發汗利小便已胃中燥大便
難是也聖言煌煌子既遵其例何反後其文耶昌曰
三段揭首叔和已悞曷可再悞昌分三篇不從兹起
見也三篇舉以統括七十餘條之義若叔和所列不
過是絶無僅有之一證以冠篇首則陽明一經之大
旨盡失此無難辨者盖當日之問乃問三陽經中可
下之證所以答云太陽陽明之可下者除是脾約少
陽陽明之可下者除是發汗利小便已胃中燥大便
難舍此二證則太陽少陽必無一定之下法矣今分
三篇以明太少二陽之不可下乃以可下之條混引
其端昌之所不敢出也又况少陽陽明所謂發汗利
小便已胃中燥大便難者乃是病邪已去陽明全入
少陽及發汗利小便後少陽症亦盡罷其邪不入三
隂重復轉到陽明所以名為少陽陽明與始先病在
陽明略兼少陽一二者有何干涉哉客始為之心折
附答門人奇問
門人問治傷寒之法軌則雖多必有精一之理可以
貫徹終始者請吾師試舉一言以蔽之可乎余曰傷
寒之變千蹊萬徑如之何其可以一言括耶門人曰
如痘疹秘訣謂起先開盤時要有根脚有根脚則漿
成及至灌膿時要無根脚無根脚則毒化此亦片言
居要者吾師曷不倣而言之余笑曰若是則姑擬一
言以答子之奇問亦無難者凡治傷寒之訣起先惟
恐𫝊經𫝊經則變生其後惟恐不𫝊經不𫝊經則勢
篤此二語不識可括其義否門人躊躇曰起先惟恐
𫝊經韙矣其後惟恐不𫝊經之說太奇且太創未之
前聞也余曰仲景言之再四但子輩雙眸未炯見同
未見耳何奇創之有耶仲景云陽明居中土也萬物
所歸無所復𫝊盖陽明之脈行身之前邪入其經則
有前經後經相𫝊之次第而陽明之府乃中州之胃
為水穀之海臟腑經脈之總司邪入其中則無復𫝊
次之可言所以惟有下奪一法奪其土而邪自不留
耳此仲景於陽明經内特挈不𫝊之妙理也又云陽
明中風脈弦浮大而短氣腹都滿脇下及心痛久按
之氣不通鼻乾不得汗嗜卧一身及面目悉黃小便
難有潮熱時時噦耳前後腫刺之小差外不解過經
十日脈續浮者與小柴胡湯脈但浮無餘證者與麻
黃湯若不屎腹滿加噦者不治此一段至理千古無
人看出總不識其所言者何事詎知脈弦浮大而氣
反短連腹都滿者邪不𫝊也脇下及心痛乃至久按
之氣不通者邪不𫝊也鼻亁不得汗嗜卧表裏俱困
乃至一身及面目悉蒸為黃者邪不𫝊也小便難有
潮熱時時噦者胃熱熾盛上下道窮邪不𫝊也耳前
後腫刺之小差者内邪不𫝊乃至外抉其血亦不散
但其腫小差也外不解過經十日留連極矣所謂萬
物所歸無所復𫝊者原為美事孰知病邪歸之而不
𫝊反成如此之危候耶要知陽明之邪來自太陽去
自少陽所以脈續浮者與小柴胡湯推其邪使速往
少陽去路也脈但浮無餘症者與麻黃湯推其邪使
速還太陽來路也若不屎腹滿則胃邪内壅不下行
矣而更加噦則胃氣將竭愈上逆矣再有何法可以
驅其邪而使之𫝊哉又云太陽病十日已去脈浮細
而嗜卧者外已觧也設胸滿脇痛者與小柴胡湯脈
但浮者與麻黃湯見脈浮細而嗜卧邪已盡𫝊於外
而解散者方可無慮設胸滿脇痛則當與小柴胡湯
推之速往少陽而出設脈但浮無餘症則當與麻黃
湯推之速往太陽而出是皆惟恐其邪之不𫝊暗伏
危機也必識此意然後始識仲景用藥之故不然豈
有十餘日後而無故張皇反用麻黃湯之理哉凡此
皆因太少二陽與陽明連貫故用表法所謂從外入
者驅而出之于外也復有表裏隂陽之間正已虚而
邪不盡無可速𫝊之候仲景用法悉從外邪不能𫝊
出起見如太陽病未解脈隂陽俱停必先振慄汗出
而解設不振慄則邪不能𫝊之於表而無從得汗可
知也然既云隂陽兩停其𫝊表𫝊裏未可預定所以
惟陽脈微者方是邪不能𫝊表當從汗之而解惟隂
脈微者方是邪不能𫝊裏當從下之而解此其故甚
可思也若非邪住不傳之候則陽脈微者當補其陽
隂脈微者當補其隂矣豈有反汗之而傷其陽下之
而傷其隂之理哉又如太陽病過經十餘日及二三
下之後四五日柴胡症仍在者先與小柴胡湯服之
本當蒸蒸而振却發熱汗出而解矣乃反加嘔不止
心下急鬱鬱微煩者此邪因屢下而入裏已深非一
柴胡湯可以盡提之𫝊出于表必再與大柴胡湯分
提表裏之邪陽邪𫝊陽隂邪𫝊隂一舉而分解之始
為合法不然豈有嘔急鬱煩表症轉增反行兼解其
裏之理哉又如傷寒五六日頭汗出微惡寒手足冷
心下滿口不飲食大便鞕脈細者此為陽微結乃是
說陽分之邪微微結聚不能𫝊出於表裏故本文即
繼之曰必有表復有裏也其旨甚明也末云可與小
柴胡湯設不了了者得屎而解即前證過經十餘日
用大小柴胡分提使𫝊之法也迺知舍此更無可使
其𫝊矣又如發汗吐下後虚煩不得眠若劇者必反
覆顛倒心中懊憹此邪退正虚而餘邪阻滯不能𫝊
散以致無可奈何也此時將汗之乎下之乎和之乎
溫之乎仲景巧用梔子豉湯湧載其餘邪於上俾一
吐而盡𫝊無餘設非此一法從高而越有殆而已矣
又如云食穀則噦不能食攻其熱則噦欲飲水者與
水則噦不能食者與水則噦何其言之不一耶皆是
為胃氣虚寒餘邪不能𫝊散者致其叮嚀也更有穀
癉一證邪熱在胃不能𫝊出反蒸食而發黃固瘕一
證胃氣虚寒水停不行反滲大腸而瘕泄此三證者
仲景但言證而不言治學者倘不透此一關果何從
而施治耶是則邪之𫝊與不𫝊所關如此甚鉅乃治
傷寒家初不量邪勢之淺深胃氣之厚薄而貿貿以
從事也實繇先聖法則未經昔賢闡繹後學漫無入
路耳夫足太陽膀胱足陽明胃足少陽膽皆府也何
必獨歸陽明始不𫝊耶盖膀胱主出胃主納膽不主
出納所以惟陽明胃為藏納之地具載物之體𫝊經
之邪必歸陽明始能消之若夫胃土告困不能消邪
則在府之邪漫無出路久之必漸漬於本經其脈必
仍轉為浮所以仲景云脈續浮者與柴胡湯此中復
有奥義其義維何即必有表復有裏之說也故用柴
胡湯提出少陽俾循經次而𫝊太隂少隂厥隂以盡
其邪乃始得以無患耳若但浮無餘證則是有表無
裏只用麻黃湯提出太陽其邪立解不勞餘力矣得
仲景之神者目擊道存即如天以四時成歲中土各
旺于季月之末然後木庇其根火收其焰金銷其肅
水藏其瀾使非𫝊之中土則木火金水不相連貫何
以化機盈眸不息乎人之飲食入胃清氣升而濁氣
降渣滓不留者其妙惟在於𫝊設一日不𫝊則積滯
而不能化矣至於仙家攅簇五行東三南二木火相
戀歸于中土西四北一金水相親歸于中土其妙更
在于不𫝊設𫝊則流散而不能造矣然則中土之𫝊
與不𫝊足盡天人之藴又何疑于醫事哉門人爽然
曰似此剔出傷寒神髓以立言數之可千推之可萬
恍疑身陟天漢星津烱烱光芒流射肺腑矣請名之
曰伐髓迪光論
門人問脾約一症胃強脾弱脾不為胃行其津液如
懦夫受其悍妻之約束寧不為家之索乎余曰何以
見之曰仲景云趺陽脈浮而澀浮則胃氣強澀則小
便數浮澀相摶大便為難其脾為約麻仁丸主之以
是知胃強脾弱也余曰脾弱即當補矣何為麻仁丸
中反用大黃枳實厚朴乎子輩日聆師說而腹笥從
前相仍之陋甚非所望也仲景說胃強原未說脾弱
况其所謂胃強者正是因脾之強而強盖約者省約
也脾氣過強將三五日胃中所受之穀省約為一二
彈丸而出全是脾土過燥致令腸胃中之津液日漸
乾枯所以大便為難也設脾氣弱即當便泄矣豈有
反難之理乎相𫝊謂脾弱不能約束胃中之水何以
反能約束胃中之穀耶在陽明例中凡宜攻下者惟
恐邪未入胃大便弗鞕又恐初鞕後溏不可妄攻若
欲攻之先與小承氣試其轉失氣方可攻皆是慮夫
脾氣之弱故爾躊躇也若夫脾約之症在太陽已即
當下矣更何待陽明耶子輩傅會前人以脾約為脾
弱將指吳起之殺妻者為懦夫乎有悖聖言矣
門人又問曰今乃知脾約之解矣觸類而推太陽陽
明之脾約與少陽陽明之胃中燥煩實大便難者同
是一症此其所以俱可攻下耶余曰是未可言觸類
也因難之曰邪熱自太陽而陽明而少陽為日既久
爍其津液大便固當難矣其在太陽方病之始邪未
入胃何得津液即便消耗而大腸燥結耶且太陽表
邪未盡又何不俟𫝊經即亟亟潤下而自犯太陽之
禁耶門人不能對因誨之曰脾約一症乃是未病外
感之先其人素慣脾約三五日一次大便者乃至感
受風寒即邪未入胃而胃已先實所以邪至陽明不
患胃之不實但患無津液以奉其邪立至枯槁耳仲
景大變太陽禁下之例而另立麻仁九一法以潤下
之不比一時暫結者可用湯藥蕩滌之耳此義從前
瞶瞶凡遇素成脾約之人亦必俟經盡方下百無一
生矣故因子問而暢發之
附問難門人大意
暇日門人聚譚仲景製方之妙主伯亞旅天然一定
因問曰仲景於太陽經中有兼帶陽明經者其風傷
衛則桂枝湯中加葛根其寒傷營則麻黃湯中加葛
根有兼帶少陽經者其風傷衛則桂枝湯中加柴胡
其寒傷營則麻黃湯中加柴胡合併之病亦然是則
陽明經以葛根為主藥少陽經以柴胡為主藥矣乃
少陽經顓用小柴胡湯而陽明一經全不用葛根湯
者何耶門人不能對因誨之曰此有二義太陽而略
兼陽明則以方來之陽明為重故加葛根陽明而尚
兼太陽則以未罷之太陽為重故不用葛根且陽明
主肌肉者也而用葛根太開其肌肉則津液盡從外
泄恐胃愈燥而隂立亡故不用者所以存津液耳本
經前條有云陽脈實因發其汗出多者亦為太過太
過為陽絶于裏亡津液大便因鞕也是陽脈實者且
不可過汗其陽脈微者又當何如耶仲景所以陽明
諸症全不用葛根之意益彰彰矣小兒佈痘見點之
時第一戒用葛根用之則肌竅盡開一齊擁出昔賢
云見點之後忌用升麻湯以升麻湯中有葛根耳後
人悞謂見點後忌用升麻至于葛根反恣用無忌只
遺一湯字而葛根等兔脫升麻等雉罹兒命遭枉等
恒河沙數矣因與治傷寒濫用葛根劫人津液者並
舉示戒焉
尚論篇卷二
