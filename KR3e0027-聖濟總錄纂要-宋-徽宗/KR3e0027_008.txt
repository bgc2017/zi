聖濟總錄纂要卷八
休寧程林纂
吐血門
吐血綂論
論曰吐血病有三種一則緣心肺藴熱血得熱則妄行
下流入胃胃受之則滿悶氣道賁衝故令吐血二則虚
勞之人心肺内傷恚怒氣逆肝不得藏血乘虚而出因
怒氣逆甚則嘔血三者緣酒食過飽胃間不安或強吐
之氣脉賁亂損傷胃心血隨食出此名傷胃
黃茋散治吐血
綿黃茋白芨白斂黃明膠(粉炒四兩)
共末空心飲下二錢
綠雲散仝前
百合人參側柏葉阿膠(粉炒二兩)
共末空心飲下二錢
神效鹿角散治吐血咯血
鹿角膠川柏(炒五錢)杏仁(二十一枚去皮尖)
共研入白麫水下二錢
阿膠散治咯血吐血
阿膠白芨白芷白斂川柏(蜜炙一兩)
共末飲下二錢
藕汁茯苓散治吐血不止
生藕汁白茯苓懷生地炒黑蒲黃(等分)
以三味共末調藕汁下二錢
補肺煮肺散治吐血咯血等
杏仁(一百二十枚去雙仁皮尖研極爛)百合(四兩)葱白(三莖)
&KR0827;糯米(三合)
共和勻用猪肺一具去筋管膜仝煮&KR0827;蜜湯下
異攻散治吐血不差
人參(一兩)
研極細五更時打雞子清和服二三錢
黃藥子散治吐血
黃藥子防己(等分)
共末用小麥湯下一錢吐甚者一服減二服止
艾灰散治吐血
艾葉
燒灰存性為末新汲水空心下二錢
竹葉芍藥湯治吐血衂血大小便出血
淡竹葉(六合)赤芍甘草(炙一兩)阿膠(三兩)
川歸(兩半)
水煎五錢温服日二
地黃藕汁飲治心肺熱極喘悶吐血
生地汁生藕汁生薑汁小薊根汁
生牛㫄子汁生白蜜(等分)
共和勻徐呷數口
地黃飲治吐血不止
懷生地(一兩取汁)鹿角膠(一兩炙)
童便五合煎沸入汁末十數沸分三服
吐血不止
論曰藏真高于肺而主氣藏真通于心而主血藏真散
于肝而藏血是三者或因憂愁思慮與夫恚怒氣逆傷
之則氣亂而血妄行下入於胃胃受之則脹滿其氣賁
衝于上故吐血不止也
白金散治吐血肺元受損
上白麫石菖蒲(一兩)
共末空心水下二錢暑毒氣薑汁蜜水下
白斂湯治吐血咯血不止
白斂(二兩)阿膠(炒二兩)
用酒水合煎三錢去滓入生地汁半合沸服
生犀桔梗散治吐血似鵝鴨肝晝夜不止
生犀角生桔梗(一兩)
共末空心温酒下二錢晩下一錢
補肺百花煎治吐血不止兼咳嗽
生地汁生藕汁(一升)生薑汁(半升)乾青柿(五枚研作)
(糊)黃牛乳(升半)胡桃肉(十枚)大棗(二十枚研)
好白酒一升仝上數味煎如餳入後藥
黃明膠(炙研五錢)杏仁(去皮尖研三兩)秦艽(五錢研末)
仝上合煎減半入蜜四兩養成煎空心用糯米飲下
一二匙日三服酒下亦可
阿膠湯治吐血不止
阿膠(炒研)熟艾(三兩)白芍地榆(四兩)小薊根(五兩)
水煎五錢
土馬騣湯治心肺藴熱恚怒氣逆便血妄行日夜不
止
土馬騣(焙二兩)人參白茯秦艽炙甘草
枳實(麩炒)懷生地(酒洗)柴胡(一兩)
水煎五錢空心温服日二
嘔血
論曰憂愁思慮則傷心恚怒氣逆上而不下則傷肝盖
心主血肝藏血二臟俱受傷則血溢妄行流散不止氣
逆則嘔吐而出血也
三汁飲治吐血嘔血衂血等
麥冬汁生地汁生藕汁&KR0827;冷水(各一鍾)
白藥(一兩)
和勻温服一二鍾以差為度
生地黃湯治憂愁恚怒嘔吐出血煩悶少氣胸中痛
懷生地(半斤)阿膠(粉炒研)炙甘草(兩半)
用大棗水煎五錢空心温服日二
荆芥穗飲治嘔血不止
荆芥穗山枝仁片芩蒲黃(一兩)
水煎五錢空心温服晩再服以差為度
唾血
論曰邪熱薰于肺則損肺恚怒氣逆傷于肝則損肝肺
肝傷動故令人唾血如唾中有若紅縷者屬肺臟如脇
下先苦痛而後唾鮮血者屬肝經俱可析而治之
紫苑散治肺氣内傷邪熱薰積欬唾有血
紫苑川歸川芎附子欵冬五味子
白术桂心生地甘草細辛側柏葉
杏仁(去皮尖炒研)貝母(一兩)
共末入蜜少許和滚湯空心下二錢晩再下
蒲黃散治唾血不止
蒲黃(一兩生)
研羅細末用冷水和三錢空心下日二
舌上出血
論曰心主血在竅為舌若心臟藴熱血得熱而妄行或
溢于心之竅故有舌上出血之症甚者出如涌泉
升麻湯治心臟有熱舌上出血勢如涌泉
升麻茜根小薊根(兩半)&KR0827;艾(一把)凝水石(三兩)
水煎三錢去滓入生地汁半合再沸服日二
阿膠散治舌上出血不止
阿膠(粉炒研末)黃茋(蜜炙)蒲黃(新者一兩)
共末用生地汁空心下二錢
熟艾葉湯治心臓熱舌上出血及一切失血
&KR0827;艾葉(用糯米仝炒)松黃側柏葉(炙一兩)
水煎三錢空心温服日二
汗血
論曰内經云臟經通于心血脉之氣行焉又曰肝臟血
故人卧血歸于肝然血雖藏于肝而妄則行之若肝心
二臟俱傷于邪則血隨心液為汗而出是為汗血也
人參湯治肝心二臟傷邪汗血
人參赤芍白术甘草桂心(一兩)川歸
淡竹茹川芎子芩(二兩)
水煎三錢空心温服日二
神白散治血汗從膚腠中出
人中白
用瓦上炙乾研成末入麝香末少許和勻空心酒下
二錢
如聖散治汗血不止
郁李仁(去皮尖研爛)
用梨取汁下一錢日二
竹茹湯治吐血汗血尿血
竹茹人參白芍生地甘草川歸
桔梗(炒)川芎桂心(一兩)
水煎三錢空心温服以差為度
鼻衂
論曰脾移熱于肝則為驚衂是木剋土也蓋脾土熱氣
移于肝木則神魂驚恐而血行不由其道夫肺主氣開
竅于鼻血隨氣上今血既妄行故于鼻出而為衂也
生地藕節湯治邪熱上攻鼻衂
懷生地生藕節(一兩)
水煎五錢空心温服以差為度
蒲黃散治鼻衂
蒲黃㯶櫚(燒灰存性)川歸阿膠亂髮灰
柏子仁(燒研一錢)
共末用藕節汁空心下二錢如肺損傷吐血生地
汁下腸風下血樗根皮湯下女人赤白帶艾葉
湯下日二服
貼背膏治上焦肺壅熱鼻衂
京三稜(大者一枚)
溼紙包煨&KR0827;乘熱爛搗用醋煮糊貼背上第三椎骨
貼鼻方同前
鹿角膠
用沸湯浸軟一薄片貼鼻㘭上差
紥耳方治肺壅熱鼻衂
玄胡索
為末綿包紥耳内左衂紥右右衂紥左左右俱衂兩
耳俱紥
吹鼻方同前
石榴花(取百葉者)
隂乾為末用少許吹鼻中即差
葱白汁同前
葱白汁
以汁入酒少許點二三匙滴入鼻中愈
衂不止
論曰榮衛之行常與胃氣相隨則氣與血未嘗一刻相
離蓋肝藏血肺主氣榮衛和平則氣血調順若人臟腑
有熱熱乘血氣血性得熱流溢妄行夫肺開竅于鼻故
其發為鼻衂衂不止者臟虚血盛故也内經又云脾移
熱于肝則為驚衂蓋脾土也肝木也今脾移熱于肝則
木不能制土明矣肝藏血其神魂故為驚衂之病
髮灰散治衂不止
亂髮灰(一錢)人中白(炙研五分)麝香(研一字)
共研用少許吹鼻中立愈
車前子散治衂血不止欲死者
車前子牛耳内垢(等分)
用車前子為末與垢同研和成挺子塞耳中差
柳枝散同前
柳枝(寒食日收者一兩)人參(一分)
共末空心温水下二錢日二
人參蓮心散治血衂不止
人參(一錢)蓮子心(一分)
共末空心温水下二錢以差為度
玉粉散治鼻衂日夜不止頭痛心煩
石膏(研)牡蠣(童便淬)
共研極細温水下二錢日二
二花散同前
酸石榴花黃蜀葵花(一兩)
共末水煎三錢温服日二
栗灰散治衂不止
生栗(取獨顆或中心者七枚連皮燒灰末)
入麝少許研勻酒下三錢日二
法紙散治衂血不止
衂血
以紙接血將紙焙乾燒灰温水和服但不可與病人
知
燈心散同前
燈心(一兩為末)丹砂(飛過一錢)
共末空心飲下二錢頃再服
大蒜貼足治衂血不止諸藥無效者
大蒜(去皮苖)
研爛用帛攤錢大左竅出貼左足心右竅出貼右足
心兩鼻並出二足並貼血止即洗去
通神散治衂不止心神悶亂頭旋欲倒
亂髮燒灰伏龍肝(一兩)
共末用温水空心下二錢頃再服
茅花湯治血衂不止
茆花
用水煎濃汁二碗分二服如無花以根代之
大衂
論曰大衂者口耳皆出血是也蓋血為榮而藏於肝氣
為衛而生於肺肺開竅於鼻三者相為流通若熱氣乘
血熱盛則氣血妄行與衛氣錯溢於上竅故鼻衂不已
而口耳皆出血也是名大衂
南天竺飲治血妄行九竅皆出服藥不止者
南天竺草(生瞿麥者是一大把)山枝(三十枚)生薑(一兩)
燈心(一把)炙甘草(五錢)大棗肉(五枚)
用水一大碗煎減半空心温服
苦參湯治大衂口耳皆出血不止
苦參川連(一兩)山枝(七枚)大黃(微炒兩半)
水煎五錢去滓入生地汁服
阿膠湯治大衂不止
阿膠(粉炒研一兩)蒲黃(五錢)
水煎三錢去滓入生地汁服急用帛繫兩乳
白龍骨散治大衂不止
白龍骨(煆)
為末用少許吹鼻中立止
生地飲治大衂出血血上心胸氣急勞熱
懷生地(四兩)子芩赤芍藥青竹茹(三兩)
蒲黃(三合)地骨皮(五兩)
水煎五錢空心温服晩再服以差為度
衂衊(汗血)
論曰内經謂膽移熱於腦則酸頞鼻淵傳為衂衊瞑
目夫血得熱則涌溢得寒則凝泣若膽受胃熱循脉而
上乃移熱于腦蓋陽絡溢則血妄行在鼻為衂在汗空
為衊衊者皆熱厥血溢之過也今之治衂衊者專于治
血不知血之行留氣為之本猶海水朝夕兩潮乃隂陽
之氣使然也明夫經絡順逆則血與氣俱流通而無妄
行之患矣
青竹茹湯治熱盛所致衂血汗血
青竹茹子芩懷生地(二兩)白芍藥
麥門冬蒲黃(一兩)
水煎五錢空心温服以差為度
地黃散治血汗不止
懷生地阿膠(炒研三兩)蒲黃(二兩)
共末空心飲下二錢日二
刺薊湯治熱氣上行衂血汗血
刺薊紫蘇(二兩)川連犀角懷生地(一兩)
水煎五錢温服
獨聖湯治血熱妄行或衂或衊
子芩
用酒浸微炒水煎七錢空心温服立差
脚氣門
脚氣綂論
論曰風毒中人隨處悉能為病偏著于脚何耶蓋五臟
經絡心肺起于手十指肝腎脾起于足十指地之蒸溼
毒氣足先受之久而不差漸至四肢腹背頭項古人所
謂微時不覺痼滯乃知所以謂之脚氣其症不一或見
食嘔吐憎聞食臭或腹痛下利或二便秘塞不通或胸
中忡悸不欲見明或精神昏憒或善㤀語錯或壯熱頭
疼或身體冷痛或時覺轉筋或小腹不仁或髀腿頑痺
或縱緩不隨或腫或不腫或百節攣急凡是之症皆脚
氣候也治法固多唯孫思邈云不得大補亦不得大瀉
故須湯劑為治法之最學者宜加意焉
風毒脚氣
論曰内經謂暑勝則地熱風勝則地動溼勝則地泥寒
勝則地裂寒暑風溼之氣皆本乎地人或履之所以毒
亦易中于足也因病從脚起故謂之脚氣况五臟流注
脾與腎肝之經絡皆起足指故有風毒脚氣之病其症
或見食嘔吐或腹痛下利或便溲不通或胸中驚悸不
欲見明或言語錯㤀或頭痛壯熱或身體冷疼轉筋脛
腫&KR0857;痺緩縱其狀不一治不可緩稍緩氣上入腹或腫
或不腫胸中逆滿上氣肩息者死不旋踵寬者數日必
死不可不急治也但看心下急氣喘不停或自汗數出
或乍寒乍熱其脉促短而數嘔吐不止者死故不可緩
也
木瓜虎骨丸風毒脚氣疼痛少力筋脉拘急行步艱
難
木瓜虎脛骨沒藥當歸麒麟竭骨碎
補木香自然銅(醋淬七次)敗龜板楓香安
息(重湯酒熬)桂心甜瓜子(一兩)地龍(二兩)乳香(五錢)
(仝沒藥麟竭研入木瓜内用黑豆一斗水洗安木瓜于中蒸爛研膏)
共末膏丸入酒少許丸梧子大木瓜湯下三十丸(日二)
大續命湯脚氣脾攣不隨風毒攻四肢壯熱如火頭
項攣急氣冲胸中
當歸人參防風麻黃(去根節)石膏(二兩)
芎藭杏仁(炒微黃)赤芍黃芩炙甘草
桂(一兩)
薑水煎四錢
越婢湯風毒脚痺攣行步不遂
麻黃石膏(四兩)白术(二兩)附子炙甘草(一兩)
薑水煎四錢
木香散脚氣緩弱大肉頑痺肢節疼痛
木香(三兩)牛膝萆薢羚角陳皮杏仁
獨活丹參杜仲秦芃桂(一兩)車前(五錢)
薑水煎三錢日三
犀角丸風毒脚氣上冲散入四肢虚腫無力
犀角(二兩)白术㯽榔人參川芎赤茯
羌活木香防風石斛牛膝(一兩)
蜜丸梧子大酒下二十丸日二
五柔丸腎虚冷腎風或頭風兼風毒脚氣
大黃(一斤蒸三次)前胡(二兩半)白芍半夏蓯蓉
葶藶(紙炒)赤茯細辛當歸(四兩)
蜜丸梧子大飲下五七丸日二以利為度
蘆根湯風毒脚氣昏煩壯熱頭疼嘔吐口乾
蘆根(生兩半)赤茯葛根知母淡竹葉
麥冬(三分)炙甘草(五錢)
水煎五錢日二
淋渫方風毒脚氣腰膝&KR0857;痺腫行履不得皮膚如小
䖝行
羊桃蒴藋蒺藜蒼耳海桐皮柴胡
白茯柳木蠧末水紅花(一兩)
水五斗煎二斗去滓淋洗慎避風冷
淋洗方風毒脚氣腰膝&KR0857;痺腫行步不得皮膚如䖝
行
水葒附子露蜂房茵芋(二兩)川椒(一兩)
蒴藋(四兩)
水五斗煎取汁三斗避風淋洗
脚氣痺攣
論曰脚氣痺攣者寒氣多也寒摶於筋脉結而為病則
筋急不能轉側行步艱難甚則不可屈伸也
肉蓯蓉丸風溼脚氣寒摶筋脉痺攣不仁
蓯蓉牛膝天麻黃茋何首烏木瓜(各十)
(兩酒五斤浸一日曬入後藥)狗脊續斷萆薢(三兩)
共末用木瓜三枚剜空入青鹽一兩閉口飯上蒸研
膏入上件和丸如乾加酒糊丸梧子大鹽湯酒任下
三十丸
秦芁湯脚氣行步痺攣
秦芁枳殼白术丹參羌活人參
柴胡陳皮紫蘇薏仁桑皮(兩半)防風
石斛大麻仁炙甘草(二兩)
水煎五錢日二
石南丸脚氣攣痺去風溼活血脉益元氣
石南白术牛膝(同上酒浸)天麻防風枸把
黃茋(二兩)鹿茸桂(兩半)
共末用木瓜一枚去皮瓤蒸爛搗膏入糊丸梧子大
酒下三五十丸
大腹湯脚氣痺攣寒搏筋脉不能轉側
大腹(四枚)防己青皮木通羌活紫蘇
萆薢川芎地骨訶勒皮(五兩)木香(五錢)
五加皮(二兩酒浸炙)
薑棗水煎三錢日二
脚氣疼痛不仁
論曰脚氣疼痛皮膚不仁者蓋人之氣血得温則流通
遇寒溼則凝澁今脚氣之疾緣風寒&KR0668;毒客於氣血榮
衛虚弱不能宣通故有脚氣疼痛痳痺之症
牛膝丸下經氣弱風溼毒氣與氣血相摶皮膚不仁
足痛不能履地上攻眼目迎風流淚
牛膝山萸(兩半)防風羌活烏頭川芎
地龍(炒)㯽榔(一兩)
共末酒糊丸梧子大鹽湯下二十丸
整痛膏脚氣腫痛行履無力及打撲傷折痛
烏頭(生)乾薑(生)五靈脂(生一兩)浮麥(炒黑一分)
共末用醋一鍾入藥三錢熬成膏攤紙上傳患處又
以麩醋炒熱裹熨痛處如患脚氣先燒熱砧將藥在
砧上脚心熨之引脚中氣消腫止痛
敗龜散脚氣及筋骨疼痛
敗龜(醋炙)白芥子(研)芸苔子(研)木别子(去殼研)
自然銅(醋淬七次五錢)地龍(炒)硫黃(一兩)
共末用末與麫醋和貼
牛膝丹參酒方脚氣入冬即苦脚痺弱或筋骨疼不
能屈伸皮膚&KR0857;痺不仁手脚指節腫滿悶或四肢腫腰
頸直
牛膝丹參薏仁生地(八兩)白术生薑
五加皮(五兩)側子赤茯萆薢防風(四兩)
獨活石斛(九兩)茵芋葉人參天雄石南
葉(炙)川芎(三兩)細辛升麻(二兩)磁石(醋淬七次一斤)
桂(三兩)白酒五斗(浸服)
柴胡湯風寒溼毒脚氣痛皮膚不仁緩弱&KR0857;痺足脛
腫滿心下急大便澁
柴胡猪苓紫蘇(兩半)防己陳皮郁仁(炒)
大麻仁(炒一兩)桑皮(二兩半)
水煎五錢日二
脚氣上氣
論曰風溼毒氣之中人多從下起定先受之故名脚氣
毒氣循經上入於肺則氣道奔廹升降不順故令上氣
喘滿
桑白皮湯脚氣面目腫上氣眠卧不得氣欲絶
桑皮(炙二兩)陳皮(一兩)葶藶(炒研二兩)
共末水煎薑棗湯入末三錢再沸温服頃又服當利
一二行腫氣下即差三五日服一次
大腹湯脚氣脹滿
大腹(四枚連皮)杏仁(三七枚炒)
童便水煎三錢日二
枳實散脚氣上氣
枳實(炒二兩)白术赤茯(一兩)桂(四兩)
共末酒下二錢日二
烏豆湯洗脚氣上氣擡肩喘冲心痛
烏豆
水五斗煮汁二斗半入甕中浸足令人從膝上向下
淋洗百遍病者不過再洗差服後丸
加减木香丸洗脚後服
木香白芍枳殼大黃(炒二兩)㯽榔(四枚)
桂(五錢)
共末蜜丸梧子大酒下十五丸日二漸加至三十丸
大便利為度
杏仁煎方脚氣乘肺上氣喘促
杏仁(炒)百合(一分水二升令研細)甘草麻黃
射干(五錢)
共末入百合汁中煎一升去滓日服二合此藥不得
久停惟旋合
木香㯽榔丸脚氣冲心煩悶上氣喘滿
木香(三分)㯽榔(五錢)
葱水煎三錢去滓下紫雪二錢薑汁中合童便一合
(紫雪治脚氣最妙方在虚勞門)
淋洗豌豆湯脚氣擡肩喘
豌豆(二升)葱白(十根)川椒(三分)
水五斗煮半令人從膝上淋洗下百遍患極者洗三
次效
脚氣腫滿
論曰脚氣風溼毒氣克摶腎經腎者胃之關也關門不
利則聚水而生病水性就下故令腎氣不化小便不利
溼寒之氣下注足脛腫脹不消故謂之脚氣腫滿
赤茯苓湯脚氣上攻身體腫滿小便赤澁
赤茯防己桑皮陳皮(兩半)旋復(五錢)杏仁
麻黃(去根節)白术紫蘇(一兩)
用水煮黑豆汁鍾半煎藥五錢薑半分
旋復花湯脚氣腫滿上冲心胸煩悶氣急
旋復犀角(一兩)前胡杏仁桑皮紫蘇
赤茯(兩半)
薑水煎三錢
大豆湯脚氣足脛胕腫上氣徧身痰脹風引
大豆(合半炒香)附子(三兩)枳殼澤瀉陳皮(四兩)
炙甘草赤茯苓防風(二兩)
水煎黑豆取汁煎藥三錢日三若腫痛止去大豆澤
瀉
脚氣心腹脹滿
論曰風毒之中人也必先中脚久而不差徧及四肢其
氣淫溢則腹脅脹滿小便不利氣喘息高者其病為重
也
訶梨勒丸治脚氣疼痛發熱腫悶上攻心腹脹滿吐
逆
訶勒皮木香防己大腹(連皮煨)紫蘇(一兩)
白芍杉木節羌活沉香(五錢)
水煎五錢日二
羚羊角丸脚氣心腹妨悶兩脅虚脹不思食漸覺心
滿氣隔不通
木香防風升麻(二兩)大麻仁赤茯(三兩)
旋復羚角茯神(二兩)獨活(二兩半)大腹(七枚連皮)
共末蜜丸梧子大酒下四十丸日一服如腹内先
冷加附子(二兩)大腸秘澁加大黃(炒兩半)氣滯加㯽
榔(二兩)心胸膈熱加麥冬(三兩)筋急掣痛加牛膝(二兩)
皮膚風痒心下妨悶加枳殼(炒兩半)臟氣羸弱加黃
茋(三兩)
前胡飲脚氣攻心腹脹滿嘔吐不下食
前胡生薑羚羊角半夏大黃(炒)赤茯
(五錢)枳殼(三分)
水煎五錢去滓下朴硝一錢
松節湯脚氣入腹心腹脹急煩躁腫痛
松節(炒黃)桑皮紫蘇(一兩)炙甘草(五錢)㯽榔(三分)
水煎三錢入燈心生薑童便日二
脚氣衝心
論曰脚氣衝心之狀令人胸膈滿上氣喘急甚者嘔吐
是也蓋風溼毒氣初從足起縱而不治上入于腹小腹
&KR0857;痺不仁毒氣上冲是謂腎水尅心火故名脚氣衝心
孫思邈云凡小覺病候有異即須大怖畏决意急治之
不可概以腫為候亦有不腫者正謂此也
吳茱萸湯脚氣衝心煩悶腹脹氣急欲死
吳茱萸木瓜㯽榔(二兩)
水煎五錢入竹葉一把以快利為度
獨活湯脚氣衝心
獨活犀角石斛側子川芎防風
當歸防己炙甘草(二兩)丹參白芍(三兩)
赤茯(四兩)桂(兩半)
薑水煎五錢日三凡服一二劑後隔五日一服若覺
服内氣散兩脅有力行動無妨宜常服香豆酒
香豆酒方同前
香豆(一升)
酒三升浸隨量頻飲覺利多即止
吳茱萸㯽榔湯脚氣毒氣攻心欲死者
吳萸(炒四升)㯽榔(七枚)木瓜陳皮(一兩)厚朴(二兩)
竹葉水煎三錢
木瓜湯脚氣風溼毒氣攻心煩悶手足脉絶
木瓜吳萸(等分)
水煎三錢頃又服
犀角湯脚氣若風熱輕但毒氣入胃唯心胸煩熱索
水灑胸面乾嘔好呌氣欲斷絶者
犀角木香人參羚角竹茹沉香
射干麥冬赤茯(二兩)雞舌香麝香(一兩另研)
石膏(三兩)
水煎四錢去滓入麝末五分再沸服頃又服覺眼明
心悟是效若嘔逆不下食加半夏(二兩)生薑(一兩)陳
皮(兩半)
木香湯脚氣攻心悶絶欲死
木香㯽榔(一兩)赤茯郁仁牛膝大黃(炒)
吳萸桂(三兩)
水煎桑皮木通汁入藥三錢服如重又服
木香湯(又方)脚風毒攻心悶亂狂躁口乾氣欲絶或秘
澁
青木香生黑豆皮(二兩)大黃(炒)紅雪(一兩即紫雪)
水煎五錢入紅雪三錢分二服頃再服當下燥糞
烏豆湯風毒脚氣攻心心悶倒仆失音不語困甚者
烏豆(一升水四升煎汁二升)甜竹葉(一把)桑皮(三兩)
大腹(七枚)
用豆汁浸藥一日次早煎分二服頃再服已死者幹
開口灌之愈及灸脚心七壯男左女右
麻仁湯脚氣冲心上氣二便澁小腹急痛
大麻仁(微炒)赤小豆(半升)
水七升煎二升半分三服過二日又一劑
朴硝湯脚氣攻心悶絶
朴硝白芍柴胡旋復紫蘇(五錢)大腹
桑白皮(炙三分)㯽榔(二枚)生薑(一兩)
作三貼水煎去滓入朴硝二錢分二服
礬石湯脚氣冲心
白礬(一兩)
漿水一斗五升煎浸脚良
九味木香丸脚氣冲心胸膈煩滿喘急嘔吐
木香訶勒枳殼桂(二兩)白芍柴胡(兩半)
厚朴(薑汁炒)㯽榔(二兩半)大黃(炒三兩)
共末蜜丸梧子大酒下二三十丸
脚氣語言蹇澁
論曰風毒脚氣語言蹇澁者脾腎氣虚風涇中其經絡
也腎之經循喉嚨挾舌本脾之經挾咽連舌本散舌下
二經為風溼所中故令舌本強硬語言蹇澁也
大八風湯脚氣上攻心脾語言蹇澁
當歸大豆(三兩)白芍烏頭黃芩遠志
獨活五味防風川芎麻黃人參秦
芁乾薑甘草杏仁石斛白茯升麻
紫苑黃茋桂(二兩)
酒水煎三錢
桂心湯風毒脚氣&KR0857;痺不仁語言蹇澁
桂心(三分)麻黃當歸(一兩)防風升麻犀角
㯽榔(二兩)黃芩赤茯(兩半)
棗水煎三錢
乾溼脚氣
論曰脚氣有乾溼之異者蓋隂陽所以分也在臓為隂
在腑為陽然皆由風溼毒氣乘虚而入其症大同小異
故乾脚氣之狀血脉痞澁皮膚&KR0857;痺脛細痠疼食减體
瘦臟腑秘滯上冲煩悶溼脚氣之狀脚先腫滿或下注
生瘡肌汗流下兩脚疼上攻心腹咳嗽喘急面浮膝腫
見食嘔吐
四根湯年深十九種乾溼脚氣
桑麻根節心松木根節心栢木根節心杉
木根節心(並細剉炒黑各一兩)肉蓯蓉(酒浸二兩)五靈脂
石龍芮(炒一兩)天雄(泡裂去皮臍二兩)紫檀香地龍
(炒)木香(各一兩)麝香(五錢)乳香沒藥(一兩)
共末木瓜酒下二錢日三
立應湯乾溼脚氣冲注四肢
大腹(煨)木香防己紫蘇白芍羌活
訶勒皮木瓜杉木節沉香(一兩)
水煎五錢日二
四斤丸乾溼脚氣差後常發令永不發
牛膝木瓜蓯蓉天麻(一斤)
酒五升浸一日晒乾為末用浸酒熬膏丸梧子大酒
下三十丸
杉木節湯乾脚氣頭痛腰脚痠痛心躁渴悶汗出氣
喘
杉木節(一升)橘葉(一升)大腹(七枚連皮)童便(三升)
同煮取半分二服如一服快利便止唐柳宗元乾脚
氣夜半痞絶左脅有塊如大石且死困天寒不知人
三日家人皆號哭滎陽鄭洵美傳此方服之半食間
氣通立愈
防己湯乾脚氣脚膝腫滿
防己猪苓郁仁㯽榔(三分)木通枳殼
紫蘇(五錢)赤茯炙甘草(一兩)
薑水煎四錢
海桐皮散溼脚氣及腎臟風下注滿脚瘡疼痛膿水
出
海桐皮草烏(鹽炒)地龍(炒)蒺藜(炒一兩)
共末酒下二錢日二
脚氣變成水腫
論曰昔人論脚氣謂脾受陽毒即熱&KR0857;腎受隂溼即寒
痺是知脚氣之病脾腎得之為多今變成水腫者亦緣
脾腎俱虚乏蓋腎虚則不能行水脾虚則不能制水故
水氣散溢滲于皮膚流于四肢所以通身腫也
葶藶丸脚氣成水腫上氣氣急咳嗽二便苦澁所服
利水藥反利大便小便反澁
葶藶(三兩)防己炙甘草(一兩)杏仁貝母(一兩半)
為末棗肉丸梧子大大棗桑皮粳米飲下三十丸小
便未快加十丸
㯽榔散脚氣浮腫漸變成水心腹脹滿二便不通氣急
喘息
白㯽榔(五枚)大腹皮(七枚)木香(一兩)
大腹細剉二味為末用童便一鍾煎大腹一枚香末
二錢去滓入㯽榔末三錢再沸服日二
猪苓湯脚氣兼水氣膈氣通身腫滿氣急小便不通
坐卧不得
猪苓防己赤茯(三分)木香郁仁澤瀉(二兩)
桑皮(五兩炙)大腹(七枚和皮)
水煎五錢服下小便立效日三
脚氣大小便不通
論曰脚氣二便不通者中風溼之氣摶于脚膝上攻胸
腹脅肋填滿榮衛痞膈三焦之氣升而不降所以傳導
變化皆不能出而二便不通蓋腎氣化則二便利脚膝
者腎之候今脚氣上攻則腎氣不得化腎氣不化致二
便不通也
桑白皮湯男女風毒脚氣及徧身拘急刺痛二便赤
澁不思食嘔逆或寒熱
桑皮木通青皮紫蘇羌活(一兩)荆穗
蘹香子根木瓜獨活枳殼(二兩)大腹(大者三十)
(枚)
薑葱水煎三錢日二
㯽榔湯脚氣腫滿坐卧不得上冲心二便秘澁
㯽榔(七枚)木香郁仁(二兩)桑皮(炙)木通(三兩)
水煎三錢去滓入牽牛末一錢二便利氣快為度
江東嶺南瘴毒脚氣
論曰内經謂南方者其地下水土弱霧露之所聚也江
東嶺南大率如此春夏之交山水蒸欎風溼毒氣為甚
足或感之遂成瘴毒脚氣其候脚先屈弱漸至痺疼膝
脛微腫小腹不仁頭痛煩心痰壅吐逆時作寒熱便溲
不通控心而勢迫治不可緩支法存所以留意經方編
善斯術者豈非江左嶺表此疾得之為多歟
犀角湯江東脚氣小欲動作漸覺心悶脚脛痠痛煩
熱不止
犀角木香前胡(一兩)竹茹(三分)麥冬(兩半)
大腹皮(三枚全用)
用水煎五錢
羚羊角湯江東脚氣盛發上冲脾胃胸膈煩悶意氣
不暢口乾目不知人
羚角犀角(兩半)木香升麻旋復(一兩)
麥冬大腹(五枚)枳殼前胡(一兩)
水煎五錢快利為度
旋復花飲乍處嶺南未伏水土食飲不宜兼卑溼脚
氣發動時復心悶面目脚膝浮腫氣乏唇口青黑胸膈
煩熱見食吐嘔心腹妨痛冷氣結聚如有此疾急服
旋復前胡郁仁(一兩)半夏赤茯(二兩)
大腹(五枚全)吳萸(三分)
薑水煎五錢日二要疎利加㯽榔末
犀角湯脚氣之疾先起嶺南稍來江東皆由卑溼得
之或微覺疼痺或二脛腫滿行起痺弱或上入腹不仁
或時作冷熱皆其候也若先覺此症食嘔不下氣上逆
者宜急服
犀角旋復(一兩)赤茯陳皮(兩半)紫蘇(半握)
薑棗水煎五錢豆一合
獨活酒嶺南脚氣發動地氣鬱蒸熱毒風盛脾肺常
有風溼
獨活生地(三兩)海桐皮(二兩)惡實根(生)
桂(一兩)黑豆皮(生)大麻仁(炒一大升)
生白酒三斗浸頻服
脚氣雜治膏藥淋渫等
論曰脚氣症候不一隨症用藥備載于前然有一方兼
治數症者有膏酒淋傳者皆昔經騐用之多效今復詳
類於後
木瓜丸脚氣諸疾
木瓜(四枚)乳香(二兩)甘菊(一兩)青鹽(一錢)
將瓜去瓤子入末封固蒸研丸梧子大酒下五十丸
日三汗香為騐并膝脚等疾皆治
桑葉煎脚氣會用諸方苦脚弱宜服
白桑木(用生桑椹者採軟枝切一石)
水一石煎五斗又加水五斗煎去滓慢煎成膏約二
升即止收貯頻含化一匙服七日覺四肢通暢頻頻
洩氣已後兩脚或腫勿怪乃是得藥力病差之候
牛膝酒脚氣極冷着厚衣蓋覆不覺煖
牛膝生地(半斤)
紙包泥裹又用紙包泥固乾灰火養半日次以火燒
一伏時取出漬酒服
蒜酒初覺似有脚氣宜服
蒜(二升切炒)桃仁(一升去皮尖炒)豆(一升炒香)
酒一斗浸服
石斛酒脚氣痺弱筋骨疼痛
石斛(四兩)人參丹參川芎杜仲白术
黃茋五味子防風陳皮甘草(炙)
白茯乾薑山藥當歸桂(二兩)牛膝(三兩)
酒五斗浸服
菝葜酒脚氣屈弱積年腰脊攣痺及腹内堅結
菝葜(五斗水石半煮七斗)麯(十斤用上汁二斗浸二日)白糯米(一石淘)
蒸攤入汁麯拌勻内甕中常法取酒服
脚氣發心膈悶宜此方
取新磚(二塊)
中心鑿孔如毬子大勿令透過將火燒紅用醋撥之
便入川椒于孔内以物蓋看温煖以脚踏磚上立愈
麻黃裹足方久藴風熱足多冷麻隱痛難行夜常轉
筋如風所吹皆脚氣之症
麻黃(二斤炒)
令極熱以帛包貯裹二足勿透氣良久脚上有汗候
麻黃温不用却着棉襪無令風吹如此數次永除病本
芥子膏風溼脚氣腫痛無力
白芥子萞麻木别芸苔子白膠香(一兩)
胡桃(五枚)
搗千杵成膏如彈子大塗患處
黑豆煎脚氣
黑豆(五升)桑皮(五兩水三升同豆煮汁)羌活蒺藜
吳萸海桐皮(五錢)
共末入汁煎膏酒下
聖濟總錄纂要卷八
