聖濟總錄纂要卷二十六
休寧程林纂
神仙服餌門
神仙服草木藥石
論曰神仙服草木必取其柯葉堅固形質不變若松栢
茯苓之類其意盖以延年益夀為本至於其他非具五
行之秀則必備四氣之和其意深矣千金謂服餌大法
必先去三蟲三蟲既去次服草藥草藥得力次服木藥
木藥得力次服石藥精麄相代由麄以至精其序不可
紊也
黃精丸方延年補益療萬病
黃精(十斤洗令淨蒸爛熟)白蜜(三斤)天門冬(三斤去心蒸令爛熟)
拌和令勻置於石臼内搗一萬杵再分為四劑每一
劑再搗一萬杵取出丸如梧桐子大每服三十丸温
酒下日三不拘時
兔絲子丸方明目進飲食益精壯下元
兔絲子(一斤酒浸三日控乾搗末)甘菊花(去土搗末)
拌和令勻鍊白蜜為丸如梧桐子大每日清晨至晚
後食前以温酒送下二十丸至三十丸進食倍常頻
頻泄氣是藥之應若諸般眼疾黑花昏暗者並宜服
之
黃精酒方延年益夀返老還童除萬病
黃精(五斤)天門冬(去心三斤)松葉枸杞根(各五斤)
搗為麄末以水三石入前藥在内煮二石用糯米一
石細麵麯半秤蒸米麯入在前藥水中封閉二七日
熟任性飲之
地髓散方長年保命
生乾地黃(四兩)香附根茜根地骨皮(洗焙)
菴䕡子茅草根(各一分)
右六味擇日修合春用甲子夏用丙子秋用庚子冬
用壬子搗羅為細散每日早晨温酒調下一錢匕午
後再服五十日後諸疾不生身體輕強養血去風治
吐血衂血失血諸疾
靈仙散方輕身延年却老還童
白茯苓(一兩)巨勝子(酒浸半斤九蒸晒)天門冬(去心)
白术杏仁(去皮尖)乾黃精(各一兩)
右六味搗羅為細散每於食前水飲下三方寸匕日
二服或以蜜丸如赤小豆大每服三十丸温水下
松實丸方延年復命
松實栢實(淨揀各三兩)松脂(鍊成十斤)甘菊花(五升)
為細末鍊蜜和搗五六百下丸如梧桐子大每日食
後午前温米飲下二十丸漸加至三十丸至百日不
飢顔色光潤
胡麻散方益夀延年去客熱
胡麻子白茯苓生乾地黃天門冬(去心各八兩)
為細散每服方寸匕食後温水調下
芡實散方河上公益夀延年
乾雞頭實(五兩)忍冬莖葉(揀無蟲汚新肥者)乾藕(各一斤)
三味於甑内炊熟暴乾搗羅為細散每日食後新汲
水調下一錢
益夀地仙丸方
甘菊花(三兩)枸把(二兩)巴戟天(二兩)肉蓯蓉(酒浸一宿)
(洗淨切片焙乾四兩)
為末鍊蜜和丸如梧桐子大每日空心鹽湯或酒下
三十丸久服清頭目補益丹田駐顔潤髮春秋枸杞
菊花加一倍冬夏蓯蓉巴戟加一倍服餌勿令斷絶
辟榖木耳丸方
木耳(搗末)大豆(炒熟搗末八兩)大棗(煮熟去皮核研一斤)
三味鍊蜜和丸如雞子大有食日服一丸無食日服
二丸逄食即食無食亦不飢矣
服松脂辟榖不老方
松脂(五斤)桑灰汁(一石)
二味以灰汁一斗於釡内煮松脂三五沸取接置冷
水中候凝復煮之如此十度乃止逐度易灰汁并換
冷水其脂白矣取鍊成白脂研羅為末每服一匙頭
以酒或米飲調下空腹日午近晩服若至十兩以上
不飢一年以後夜視明目久服不老
絶榖升仙不食方
松實(去皮)菊花(等分)
二味為末鍊過松脂和丸如梧桐子大或鍊蜜為丸
每服十丸酒下日三服可至二十丸亦可作散服二
錢空心日午近晩各一服
天門冬丸方辟榖延年
天門冬白茯苓白蜜白蠟白羊脂(去膜各一)
(斤)
先搗羅天門冬茯苓二味為末次以清酒五升入大
鐺中煎三沸内羊脂煎三五沸又内蜜并蠟煎五沸
掠去沫次入天門冬茯苓末用柳木篦不住手攪令
勻火勿令猛候煎成膏可丸乃丸如櫻桃大又取大
杏仁一升浸去皮尖雙仁研如膏傾入淨通油瓷缾
内坐慢灰火中内前藥丸子于杏仁膏中養令色白
即取離火每服三丸空腹温酒下
廣福延齡丹方去三尸潔臟腑鎮七魄明耳目
丹砂(研)雄黃(研如粉)人參白茯苓(各二兩)
白术乳香(研四兩)
右六味各搗研為末和勻入銀器中用白蜜和如稀
膏以油單封口又以水和白麵裹器物外厚兩指許
每日於飯上炊候飯熟取下如此半月如藥乾更入
蜜丸如梧桐子大空心温酒下二十丸忌羊血其功
甚大
神仙巨勝丸方輕身壯陽却老還童去三尸下九蟲
除萬病(即黑芝麻)
巨勝(二斤酒浸一宿九蒸九晒)牛膝(酒浸切焙)巴戟天
天門冬山藥柳桂熟乾地黃酸棗仁
覆盆子兔絲子(酒浸别搗暴乾)遠志(去心)菊花
人參白茯苓(各一兩)
揀擇淨為末鍊蜜丸如梧桐子大每日空心温酒下
二十丸服一月身輕體健萬病不侵
青元子返童散方輕身延年除百病去三尸
天門冬人參白茯苓麥門冬白菊花(各六兩)
為散每日温酒或飲調下三錢不拘時候服三年身
輕
補益門
平補
論曰一隂一陽之謂道偏陰偏陽之謂疾不明乎道未
有能已人之疾者世之貪藥石惟務酷烈非徒無益反
傷和氣故方論平補之法欲陰陽適乎其中也
平補五臟延年治百病方
兔絲子(酒浸七日炒黃三兩)覆盆子車前子
巴戟天遠志生地黃白术
細辛(去苗葉)何首烏菖蒲地骨皮
牛膝(一兩)續斷菊花(去梗萼各一兩半)
除菊花外以温水和酒少許洗過焙乾杵羅為末鍊
蜜丸如梧桐子大每日空心常服三十丸男子鹽湯
下婦女醋湯下午食前更一服至十服其人病有發
時是藥動病本功應也
枸杞丸方平補心腎延年駐顔
枸杞子肉蓯蓉(酒浸一宿)菊花黃蓍(塗酥炙)
桂心牛膝(酒浸一宿)生乾地黃(酒浸一宿)遠志
山藥(各一兩)人參白茯苓栢子仁(炒酒浸各一兩半)
右為末以浸藥酒煮麵糊丸如梧桐子大每服空心
酒下三十丸鹽湯下亦可
無比山藥丸方平補諸虚百損五勞七傷頭痛目眩
手足厥冷或煩熱有時或冷痺骨疼腰髖不隨飲食雖
多不生肌肉或少食而脹體無光澤陽氣衰絶陰氣不
行此藥能補經脉起陰陽安魂魄開三焦破積聚厚腸
胃強筋練骨輕身明目除風去冷無所不治
乾山藥(二兩五錢)肉蓯蓉(四兩去皺皮酒洗焙)五味子(二兩五錢)
兔絲子(酒浸三兩研爛焙乾)杜仲(炒三兩)牛膝(酒浸二兩)
山茱萸(二兩)熟乾地黃(二兩)澤瀉(一兩)茯神(去皮二兩)
巴戟(二兩)赤石脂(一兩一方有遠志二兩)
右為末鍊蜜和丸如梧桐子大每服二十丸至三十
丸食前温酒下温米飲亦得服之七日後令人身輕
健四體潤澤唇口赤手足暖面有光悦消磨飲食身
體安和音聲清響是其騐也十日後長肌肉此藥通
中入腦鼻必酸疼勿怪
六神丸方平補諸虚大益氣血
石菖蒲地骨皮牛膝(酒浸)兔絲子(酒浸炒)
生乾地黃遠志(各等分)
右為末鍊蜜丸如梧桐子大每服二十九空心食前
温酒或鹽湯下加至三十丸
山藥四倍丸方平補除風疾益年夀
山藥(半兩)枸杞子(一兩)甘菊花(二兩)熟乾地黃(四兩)
為末鍊蜜丸如梧桐子大空心食前鹽湯下三十丸
温酒亦可
補骨脂丸方平補諸虚益精壯陽
補骨脂松脂白茯苓山藥(各八兩)
杏仁(去皮尖雙仁炒三升)胡桃肉大棗(各一斤)
桂心牛膝(酒浸)澤瀉菖蒲
薏苡仁萆薢檳榔(各一兩)鹿角膠(炙燥十兩)
獨活蛇牀子蒺藜子(炒去角各一兩)
生地黃(廿斤取汁)
右除地黃汁外為末以水煎至地黃汁成膏入藥點
蜜和丸如梧桐子大每服空腹温酒下三十丸
峻補
論曰陰陽之氣本自和平過則生患峻補之藥施於倉
卒緣陽氣暴衰真氣暴脱或傷寒陰證諸疾急於救&KR1276;
者不可緩也盖人稟受有限嗜慾太過病疾横生固當
取陽氣以扶衰弱則峻補諸方經所謂補下治下制以
急急則氣味厚者此之謂也
青硫丸方治久冷峻補元藏
硫黃(一斤酒甘草水浸研三日)附子(去皮臍)山茱萸(各四兩)
牛膝(酒浸三兩)白豆蔲(去殼二兩)木香(二兩)
肉豆蔲(去殼二兩)艾葉(一兩乾)
為末拌勻蒸木瓜肉和搗為丸如梧桐子大每服十
丸至十五丸空心鹽湯下如脚腰疼痛用木瓜湯下
益神丸方補元藏久冷
硫黃(酒并甘草水浸一日)木香肉豆䓻檳榔
桂心青橘皮(去白各一兩)附子(去皮臍)乾薑(各一兩)
為末和勻用糯米粥丸如梧桐子大每服十丸至十
五丸空心酒下
補虚益氣
論曰形不足者温之以氣精不足者補之以味形精相
感氣血生化則榮衛循流不失其度食飲不節起居靡
常嗜慾過度神憊精摇則真氣將耗虚損之疾由是而
生治法當補虚益氣
兔絲子丸方補元藏益脾胃止腹臍疼痛思進飲食
固真氣美顔色
兔絲子(水陶去浮者用酒浸七日别搗)萆薢(各二兩)肉蓯蓉(酒浸)
(一宿四兩)黑狗脊骨并髓(炙焦一兩半黃者亦佳)枳實(炒一兩)
熟乾地黃(二兩)山藥(一兩)
為末酒煮麵糊丸如梧桐子大每服三十丸米飲下
空心食前各一服
地黃沉香丸方治上熱下冷五勞七傷補益虚損
沉香鹿茸(酒浸酥炙)肉蓯蓉(酒浸)牛膝(酒浸)
附子(去皮臍各三兩)兔絲子(酒浸一宿别搗末三兩)黃蓍
熟乾地黃(四兩)蒺藜子(炒二兩)巴戟天川芎
石斛山茱萸木香羌活補骨脂
蛇牀子楝實(取肉)人參桂心蘹香子(炒)
檳榔骨碎補安息香(胡桃瓤二枚研各一兩)
右為末别取地黃自然汁七升棗膏四兩酒三升蜜
半斤酥五兩於銀石器中熬如膏放冷入羯羊筒骨
内髓半斤鍊油去滓和前末杵千百下丸如梧桐子
大每空心温酒或鹽湯下三十丸加至四十丸
四補丸方益氣血補元藏悦顔色
栢子仁(生絹袋盛)何首烏(切片)肉蓯蓉(切片)
牛膝(生絹袋盛各三兩)
用酒三升春夏浸七日秋冬浸二七日取牛膝栢子
仁先搗如泥次將何首烏蓯蓉杵得所為丸如梧桐
子大每服二十丸至三十丸空心温酒下
補虚益精髓
論曰内經謂腎者主水受五臟六腑之精而藏之又曰
腎之合骨也骨者髓之府故嗜慾過傷精髓耗憊則必
用補腎之劑以益之凡病虚則補之不必專用熱藥若
腎虚之證尤當以益精髓為先聖濟經謂陽劑剛勝則
曰天癸竭而榮涸盖謂此也
覆盆子丸方治五勞七傷骨髓虚憊
覆盆子鹿茸(去毛酥炙)巴戟天五味子
桂心山藥(各半兩)黃蓍牛膝(酒浸)
熟乾地黃(一兩)遠志(一分)肉蓯蓉(酒浸)石斛(各三分)
右為末鍊蜜丸如梧桐子大空心温酒下三十丸
仙丸方補不足填精髓除風變白
生地黃(廿斤取汁)生牛膝(十斤取汁)生薑(三斤取汁)
兔絲子(酒浸别取末)桃仁(去皮尖雙仁炒)杏仁(酒浸去皮尖雙仁)
巨勝子(甑内炊熟暴乾九遍湯浸去皮炒研)蒺藜子(各一升)白蜜
先將地黃汁量三升入銀石器内浸到處刻記定次
入餘地黃汁慢火煎至刻處次下牛膝汁又煎至刻
處其火常令如魚眼沸次下杏仁桃仁末次下巨勝
末次下蒺藜末次下兔絲末又下白蜜攪勿住手候
可丸即搗三千杵丸如梧桐子大每服空心温酒下
三十丸加至四十丸晩再服百日後白髮變黃二百
日後從黃變黑諸風悉除尤補腰腎益氣明目
金鎻丸方壯元氣益精髓補虚損
龍骨(一兩茅香湯浴三遍研如麵)蓮花蕊(七八月採二兩)
雞頭粉(三分)山茱萸(酒浸取肉)沉香肉蓯蓉(酒浸去皮)
附子(去皮臍)桂心
為末以金櫻煎膏丸如無即鍊蜜丸如梧桐子大空
心温酒下二十丸至三十丸
地黃煎方治精極填骨髓
生地黃(一斤取汁)牛酥(一斤)白蜜(一斤)
以慢火煎地黃汁減半内牛酥更煎良久次下蜜攪
勻候稀稠得所瓷器盛每日空心食前温酒調下數
錢
靈芝丸方治脾腎氣虚補骨髓通利耳目
蒼术(一斤米泔浸時換水)
以竹刀刮去皮并土夏浸三日冬浸七日晒乾為末
棗肉丸如梧桐子大空心棗湯下三十丸至五十丸
(蒼术一味甚妙人以至賤而忽之服之勝他藥多矣熬膏亦佳)
補虚固精
論曰腎主水受五臟六腑之精而藏之所謂天一在藏
本立始也若腎衰精氣不固或因溲而出或因聞見而
溢或因虚勞漏泄精氣或因邪氣乘虚客於陰為夢遺
皆腎虚也宜補益固之澁以去脱之劑
九物金鍊丹方治虚損去風閉精固元陽
龍齒敗龜板(酥炙)雄蠶蛾白蓮花(各半兩)
山藥(二兩)巴戟天(半兩)蓮子心肉蓯蓉(各一兩)
雄雞肝(一具)
為末麵糊丸如梧桐子大每服十丸空心温酒下
補骨脂丸方治夢泄
補骨脂(炒四兩)龍骨山茱萸巴戟天(各一兩)
為末鍊蜜和丸如梧桐子大空心鹽湯下三十丸
神效散方治夢洩
白茯苓(一兩)猪苓(二錢)
先用水煮合宜去猪苓再將茯苓焙乾為散每服一
錢温酒下空心夜臥各一
半夏丸方治夢泄除痰利胸膈
半夏(二兩湯洗七遍入猪苓四兩炒令猪苓紫色去猪苓用半夏)
為末酒麵糊丸如梧桐子大每服十五丸空心粥飲
下
韭子丸方治腎臟虚冷腰膝痠疼冷痺夜多小便夢
寐遺泄日漸羸瘦面無顔色兼治女人惡露赤白帶下
韭子(七升淨揀)
以醋湯煮千百沸取出焙乾旋炒令作油麻香為末
鍊蜜丸如梧子大每日空心温酒下二十丸加至三
十丸
補虚壯元陽
論曰陰陽氣血之在人初無餘欠及勞動妄作嗜恣過
度戕其太甚則有陰陽傷憊之病氣血虚損之證法宜
補之
蓯蓉丸方補元藏益精氣利腰脚
肉蓯蓉(酒浸二兩)天雄(去皮臍一兩)白馬莖(酥炙二兩)
雀卵(四十九枚)兔絲子(酒浸三宿一兩)
右將四味為末以雀卵并鍊蜜丸如梧桐子大每服
十丸空心温酒或米飲下
兔絲子丸方補虚益氣壯元陽
兔絲子(淘去浮者以酒浸七日爛研焙乾三十兩)蘹香子(炒八兩)
青鹽(三兩)
為末用浸藥酒煮麵糊丸如梧桐子大每服空心温
酒下二十丸至三十丸
補虚理腰膝
論曰内經謂腰者腎之府轉摇不能腎將憊矣膝者筋
之府屈伸不能行則僂仆筋將憊矣盖腎主腰肝主筋
筋聚於膝若腎臟虚損肝元傷憊則筋骨受病故腰膝
為之不利
酸棗仁散方治骨極腎虚脚膝骨髓痠痛
酸棗仁(八兩微炒)虎脛骨(二兩塗酥炙黃)熟乾地黃(八兩)
杜仲(二兩炒黃)桂心(三兩)牛膝(三兩)
右為散每服二錢胡桃酒下葱茶亦可空心日午夜
臥各一服
杜仲丸方補下元烏髭鬢壯腰膝進飲食悦顔色治
腰疼
杜仲(炙為末)補骨脂(炒香熟為末)胡桃仁(湯浸去皮研各一兩)
研勻鍊蜜丸如梧桐子大每服三十丸空心温酒下
地仙煎方治腰膝痠疼痛腹内一切冷病令人悦澤
顔色骨髓堅固行及奔馬
山藥末(一斤)杏仁(去皮尖一升)生牛乳(一升)
先將杏仁研細入生牛乳絞取汁次取山藥末相拌
入新瓷器蜜封安放釡中重湯煮一日煎成每服一
錢空心温酒下
兔絲子丸方治腰膝積冷痠疼或&KR0857;麻無力壯真元
兔絲子牛膝(各一兩)
於銀石器内好酒漬之令酒過藥一寸經五日控乾
焙燥搗羅為末將元浸藥酒煮麵糊丸如梧桐子大
每服三十丸空心食前酒下
聖濟總錄纂要卷二十六
