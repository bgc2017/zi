聖濟總錄纂要卷十一
休寧程林纂
黃疸門
黃疸統論
論曰疸病症有五種一曰黃疸二曰黃汗三曰穀疸四
曰酒疸五曰女勞疸黃疸者徧身面目悉黃如橘
黃汗者身體黃腫汗出如檗汁不渴状如風水榖疸
者食畢頭眩心中怫鬱不安而發黃酒疸者心中懊
痛足腫滿小便黃面發赤斑黃黑由大醉當風入水所
致女勞疸者一身面目皆黃發熱惡寒小腹滿急小
便難由大熱房室過度此五者症狀雖異大率因酒
食過多水榖相並積於脾胃復為風濕所摶熱氣鬱蒸
所以發黃為疸其症食已如飢曰胃疸額上黑足
下熱曰黑疸其因傷寒時氣後變成黃者緣陽明病
無汗小便不利熱瘀在裏心中懊憹身必發黃若被火
額上微汗出但小便不利亦發黃其狀如橘色腹微滿
此由寒濕不散瘀熱在于脾胃故也又有九疸三十
六黃其症其名悉各不同治皆有法具載後章凡黃病
當利其小便疸而渴者其病難治疸而不渴其病可治
黃疸
論曰内經謂目黃者曰黃疸又曰安臥脉盛謂之黃疸
其外症身體面目及瓜甲小便盡黃其内症食已如飢
此由酒食過度脾胃有熱復為風濕所摶瘀結不散熱
氣鬱蒸故發是疾若面色微黃身體或青赤黑色皆見
者與純熱之症不同當于濕家求之諸黃疸發于陰部
其人必嘔發于陽部其人必振寒而發熱也
茵陳蒿湯治黃疸目黃小便如血心煩躁悶口苦頭
痛
茵陳蒿麥冬山枝仁(三分)木通柴胡
括樓根(一兩)炙甘草(五錢)
水煎五錢入竹葉二七片温服日二
木通湯治黃疸脾胃積熱皮肉皆黃煩躁口苦小便
赤澀
木通瞿麥穗(一兩)懷生地(兩半)大青
赤茯苓白茅根秦芁(三分)
水煎五錢温服日二
黃連湯治黃疸面目徧身皆黃小便盡黃
川連大青人參地骨皮茵陳蒿
山枝仁(炒)子芩柴胡芒硝(一兩)
大黃(炒二兩)
水煎五錢温服日二
桃根湯治黃疸面目一身如金色及一切疸病
桃根皮(東引者一把如釵股者佳勿見風及避女人鷄犬)
水煎取汁空心頻服如眼中黃色未退時飲酒一杯
白鮮皮散治一切黃疸而目皮肉如金色小便赤黑
口乾煩渴
白鮮皮(二兩)芒硝大黃(三兩)土瓜根
茵陳蒿括樓根白芍川連柴胡
山枝(兩半)子芩(一兩)真珠(三十枚燒赤研)大青(兩半)
共末用白茅根取汁下三錢取利至晩不利再服服
了以葱豉粥投之取利為效
柴胡湯治黃疸身面黃口渴
柴胡(五錢)炙甘草(一分)白茅根(一把)
水煎温服未差再服
秦芁煮散治面身目瓜甲小便俱黃
秦芁(一兩)
用牛乳二鍾半煎鍾半分二服未差再服
茵陳蒿丸治一切黃疸并小便如金色及身皮皆黃
者
茵陳蒿(四兩)大黃片芩山枝仁(三兩)
共末入蜜杵丸梧子大空心飲下二三十丸日二
吳藍飲治黃疸身腫發熱汗出而渴汗著衣正黃
吳藍白芍麥冬白鮮皮山枝仁
桑白皮(炙)防己(一兩)
水煎五錢温服日二
急黃
論曰諸發熱心顫定必發為急黃謂其卒然發黃心滿
氣喘命在頃刻故名急黃也有初得病身體面目即發
黃者有初不知是黃死後變黃者但先有其症當急治
之此由脾胃有蓄熱及客氣鬱蒸又因熱毒所加故發
為斯病也
茵陳蒿湯治急黃小便赤黃如枝子汁色兼心中
煩悶
茵陳蒿子芩山枝仁川連大黃(微炒)
白鮮皮(一兩)貝齒(煆)朴硝(研五錢)
水煎五錢去滓入朴硝五分沸服日二
茵陳川連湯治天行急黃身目如金色
茵陳蒿川連子芩大黃(炒一兩)人參
炙甘草(五錢)
水煎五錢空心温服日二
龍膽草湯治急黃面目身體如金躁欲飲水
龍膽草(一兩)石膏(二兩)木通土瓜根大黃(微炒)
(兩半)白茅根朴硝(研)犀角(一兩)山枝(五錢)
水煎三錢去滓入朴硝五分沸服
黑豆煎治急黃煩熱口乾徧身悉黃
黑豆(一升)
用水五大鍾煎汁二鍾入生地汁藕汁麥冬汁白蜜
各二合酥半合慢煎成膏含化一匙日三夜一
陰黃
論曰陰黃者面黃頭痛不發熱不欲聞人聲音此由陽
伏于陰邪氣熱盛沉潛散于肌肉身黃如橘故謂之陰
黃昔人有言下之後身目發黃者當於寒濕中求之此
其類也
秦芁湯治陰黃不欲聞人言語小便不利
秦芁(一兩)赤茯苓炙甘草旋復花(五錢)
用牛乳煎四錢温服
茵陳蒿散治陰黃身面如橘色小便不利
茵陳蒿(二兩)白术猪苓赤茯苓(三分)
桂心(五錢)澤瀉(去毛一兩)
共末空心水下二錢日三
半夏湯治陰黃小便色不變欲自利腹滿而喘者必
噦
半夏(湯泡薑汁炒一兩)人參葛根(二兩)
生薑水煎四錢温服日二
赤小豆散治陰黃
赤小豆丁香(各二十一粒)麝香(研一錢)
瓜蒂(二枚)青棉布灰(二錢)
共末熟水下一錢日二以吐為度又取少許吹鼻中
有黃水出效
酒疸
論曰胃虚榖少醉以入房冐犯風邪胃中熱毒隨虚入
裏小便黃赤濕毒内聚心下懊憹疼痛薰發肌肉則身
目發黃或發赤斑足脛浮腫或下之早則變為黑疸令
人心如病飢大便黑瘀皮膚不仁治法槩宜先去濕毒
後分小水
陳茵蒿湯治酒疸心中懊痛小便黃赤
茵陳蒿葛根赤茯苓(五錢)升麻秦芁(一兩)
括樓根(三分)山枝仁(半分)
水煎三錢温服日二以差為度
艾葉湯治酒疸身目俱黃心中懊痛
艾葉(生一把如無用乾者)麻黃(去根節二兩)大黃(炒兩半)
用酒煎四錢入大豆半合空心温服日二
凝水石散治酒疸小便不利或飲少溲多如白泔色
凝水石(煆)白石脂括樓根(一兩)知母
桂心兔絲子(酒煮二兩)
共末空心飲下二錢日二
小麥飲治酒疸
生小麥
用水煎二合取汁頓服未差再服
追毒飲治酒疸徧身發黃
狗脊(去毛酒蒸一兩)白芥子炙甘草(一分)
用酒一升煎半升分二服以利下為度未利再服
榖疸
論曰夫飢飽甚則胃中滿塞榖氣未化虚熱薰蒸遂為
榖疸其症心下懊悶䫦睡心忪怫鬱發煩小便不利身
黃如橘是也
苦參枝子丸治榖疸
苦參子芩山枝仁龍膽草(一兩)
共末用雄猪膽汁和丸如梧子大空心飲下二十丸
日二
胃疸
論曰已食如飢者胃疸也夫胃熱則能消榖今已食如
飢者以胃氣但熱而無陰也然胃為足陽明陽明之脉
絡屬于心陽明得熱則心火上行陽炎過矣故單陽成
癉心嘈雜而身面黃小便赤色也
瀉熱湯治胃中有熱食已如飢不生肌肉面色萎黃
生大黃麻黃(去根節)子芩(四兩)甘草陳皮(去白)
杏仁(去皮尖研)赤茯苓芒硝(研)澤瀉(一兩)
水煎三錢温服日二
蘆根湯治胃熱壅盛食已如飢面黃口燥
蘆根麥冬括樓根(一兩)甘草
知母赤茯苓(三分)
生薑水煎三錢入小麥一撮竹葉生地一分温服日
二
赤茯苓湯治胃積熱食已即飢面黃肌瘦胸滿脇脹
赤茯苓陳皮澤瀉桑白皮(三兩炙)白芍藥
白术(四兩)石膏(研八兩)人參桂心(二兩)半夏
(薑炒六兩)
生薑水煎四錢温服
犀角湯治胃實熱嘔逆不下食
犀角屑葛根(三分)麥冬枇杷葉(去毛炙一兩)
生薑水煎三錢服
黑疸
論曰諸黃疸酒疸女勞疸久不已皆變為黑疸其狀小
腹滿身體盡黃額上反黑足下熱大便黑是也黃本脾
病脾者土也脾病不已𫝊其所勝腎斯受之腎為水藏
其經足少陰其色黑病在腎故小腹滿色黑大便黑足
下熱是皆足少陰經受病之症
當歸湯治諸疸久不差變成黑疸小腹滿身黃額黑
川歸(三兩)桂心(六兩)麥門冬大黃(炒一兩)黑乾
薑黃茋(炙)茵陳蒿子芩赤茯苓炙甘
草石膏(研)川連白芍藥人參(二兩)
共十四味剉如麻豆大用生薑水煎三錢空心温服
日三一方無黃茋
土瓜根飲治諸疸變成黑疸諸醫所不能治者
土瓜根
水煎取汁每日空心服半鍾其病隨小便出即愈須
強壯人可半鍾羸瘦人只一合無生者剉乾者一兩
水煎服
女勞疸
論曰脾胃素有濕熱或緣大暑醉飽房勞過度引熱歸
腎濕氣交攻小水不利小腹堅脹濕毒流散于肌肉之
中則四肢身面發黃故謂之女勞疸然其症又有額上
黑微汗出手足心熱薄暮即發膀胱急小便自利者各
宜隨其症而治之
硝石礬石散治女勞疸身目皆黃發熱惡寒小腹滿
急小便難出大勞大熱房室傷損濕毒散于肌肉
硝石礬石(燒枯一兩)
共末空心飲下一錢覆衣取汗隨利小便色黃大便
色黑差未差再下
犀角湯治女勞疸及勞氣熱渴額上汗出手足熱小
便赤澀
犀角龍膽草(一兩)升麻炙甘草(五錢)
麥冬(去心三分)
生薑大棗水煎三錢去滓入生地汁一合再沸服日
二
髮灰散治女勞疸身目俱黃惡寒發熱小腹滿急小
便難
亂髮(雞子大一丸)猪脂(半斤)
用油慢火煎髮令髮消盡温水下一匙不拘時頻服
以小便利為度
黃汗
論曰黃汗者汗出沾衣色正黃如檗汁故名曰黃汗由
脾胃有濕瘀熱伏留薰發肌肉散而為汗其症使人身
體浮虚骨節疼痛發熱汗出而不渴是其候也
黃茋苦酒湯治黃汗身腫發熱汗出而不渴狀如風
水汗沾衣色黃如檗汁脉沉由夫汗出入水中浴水從
汗孔入而得之
黃茋(蜜炙五兩)白芍藥桂心(三兩)
用苦酒二鍾煎五錢空心服之當心煩苦酒阻故也
日二服
吳藍湯治黃汗身重發熱汗出而不渴狀如風水汗
出衣黃
吳藍防己白鮮山枝仁桑白皮
麥冬(去心)白芍(兩半)
水煎三錢温服未效再服
茵陳蒿湯治黃汗身熱不退大小便不利
茵陳蒿木通黃茋赤芍藥赤茯苓
炙甘草(一兩)大青(炒二兩)
水煎五錢温服頃再服以二便通利為度
山枝括樓丸治黃汗身熱大小便不利
山枝仁括樓根苦參(一兩)
共末用醋浸雞子二枚和丸梧子大水下三十丸日
三四服
蔓菁子散治黃汗如檗汁沾衣身虚浮
蔓菁子
為末用井華水空心下二錢日二以差為度
三十六黃
一心黃二肝黃三脾黃四肺黃
五腎黃六鬼黃七姦黃八血黃
九人黃十髓黃十一癊黃十二急黃
十三氣黃十四癎黃十五白黃
十六陰黃十七膽黃十八驚黃
十九風黃二十走精黃二十一酒黃
二十二雞黃二十三蜒蚰黃二十四火黃
二十五走馬黃二十六房黃二十七黑黃
二十八厭黃二十九水黃三十瓜黃
三十一腸黃三十二犢黃三十三氣黃
三十四猪黃三十五土黃三十六蝦蟆黃
右三十六黃有烙法有灸法有方法中多竒證大約
是瘟疫中壊證必有之惡候也然三法俱難用故不
刊載今存其名以備醫家博覽
胸痺門
胸痺統論
論曰虚極之人為寒邪所客氣上奔廹痺而不通故為
胸痺其症堅滿痞急或胸中愊愊如噎塞或胸背皆痛
或胸滿短氣咳唾引痛煩悶白汗出或心痛徹背或肌
痺皮痛是皆閉塞而不通也夫脉當取太過與不及陽
微陰弦則胸痺而痛又云胸痺之病喘息咳唾背痛短
氣寸口脉沉而遲關上緊是皆胸痺之候也
胸痺
論曰胸痺之病其脉陽微而陰弦陽虛則知在上焦陰
弦故令胸痺心痛古方用理中湯取緩其中氣則可也
然背者胸之腑或築或悸或渴或腹痛或寒或腹滿其
候不一治當隨症加減
理中湯治胸痺
人參白术炙甘草黑乾薑(一兩)
水煎五錢温服頃又服若築者此腎氣動也去白
术加桂心臍上築吐多者去白术加生薑下多
者復用白术悸者加白茯苓渴者加白术二兩
腹中痛加人參一兩寒者倍乾薑腹滿去白术
加附子服後以稀粥投之取汗
括樓實湯治胸痺
括樓實(一枚并瓤子用)枳實(五枚麩炒)半夏(四兩薑炒)
水煎五錢入薤白五寸生薑三片煎温服日二
半夏湯治胸痺心下堅痞急痛徹背短氣煩悶白汗
出
半夏(薑汁炒二兩半)括樓實(一枚)薤白(切二合)
生薑水煎五錢入薤白服日二
胸痺噎塞
論曰胸痺噎塞之病以胸中痞結不通故有噎塞之症
盖寒氣客于五臟六腑因虚而發上冲胸間則氣痞而
不通甚則為噎塞也
裩布丸治心胸氣喉中噎塞
裩布(洗燒灰三分)木香赤茯枳實(麩炒)㯽榔(五錢半生半炒)
訶梨勒(煨皮五錢)甘草乾薑(一分)
共末入蜜杵丸如梧子大空心温酒下三十丸日二
赤茯苓湯治胸中氣壅噎塞
赤茯苓(三兩)炙甘草(一兩)杏仁(四十九枚去皮尖炒研)
水煎三錢温服日二
胸痺心下堅痞急
論曰體虚之人寒氣客之氣結胸鬱而不散故為胸痺
其症心下堅滿痞急甚者疼痛搶心如刺手不得犯治
之當辨至微殆不可忽也
五物湯治胸痺心下堅
陳皮(去白炒)白芍川歸(五錢)木香(一分)桔梗(一兩)
生薑水煎五錢服
桔梗湯治胸痺心下氣堅滿痞急刺痛不可俛仰氣
促咳吐引痛不能飲食
桔梗(炒)陳皮(炒二兩)甘草(一兩)括樓實(炒一枚)
生薑大棗水煎五錢入薤白五寸空心温服日二
五味丸治胸痺心下堅痞急
附子黑乾薑(三兩)桂心㯽榔訶勒皮(一兩)
共末入蜜杵丸如小豆大酒下二三十丸日二
白豆蔲湯治胸痺心下堅痞急
白豆䓻人參木香桂心(五錢)黑乾薑
京三稜(醋煮)炙甘草陳麯(一兩)陳皮
大麥蘖(炒香三兩)
生薑水煎三錢入鹽少許温服日二
胸痛
論曰胸痛者胸痺痛之類也此由體虚挾風又遇寒氣
加之則胸膺兩乳間刺痛甚則引背膊或徹背膂咳唾
引痛是也
桔梗黃茋湯治胸膺痛
桔梗(二兩)人參川芎甘草蘇葉(五錢)
川歸黃茋沉香(一兩)
水煎三錢温服日二
白术枳實散治胸痺
白术(土炒)枳實(麩炒)陳麯(炒一兩)
共末酒下二錢日二
栢實散治胸痺
栢子仁(炒一兩)桂心(半分)
共末飲下二錢日二
聖濟總錄纂要卷十一
