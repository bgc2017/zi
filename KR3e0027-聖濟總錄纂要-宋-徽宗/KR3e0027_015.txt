聖濟總錄纂要卷十五
休寧程林纂
大小便門
大小便關格不通小便不通小便不禁
大小便統論
論曰脾胃大小腸膀胱者倉廩之本營之居也名曰器
能化糟粕轉味而入出者也蓋營受水穀之真精榮衛
之根源大小腸膀胱得以變化皆營為之本是以小腸
為受盛之官水榖之未分也及其化物歸於膀胱而為
溺轉於大腸而為糟粕必由氣化則能出矣或隂陽之
氣不平寒熱相勝或氣實塞而不通或氣虚損而遺泄
或燥而結或熱而秘皆隂陽不和之病也治此者勿概
以寒熱為法寒劑滌蕩熱劑枯燥反傷和氣耗其精血
津液若關格不通三焦約病責以榮衛之否塞若産後
便難與夫老者秘澁之病又以津液不足止可滑以利
之潤以滋之苟蕩以快劑則糟粕不通真氣受弊不可不
知也
大小便關格不通
論曰大小便不通者隂陽關格三焦約之病也隂陽和
平三焦升降則水榖糟粕以時傳導今隂陽偏盛氣否
于中則榮衛因之以不行故氣結於腹内脹滿不通而
大小腸俱閉塞也
芒硝湯方治關格不通脬腸妨悶大小便不通
芒硝(二兩半)冬葵子(炒三合)滑石(三兩)
三味除芒硝外㕮咀每服五錢水煎再入芒硝末半
錢更煎空心温服
茱萸湯方治腹脅脹滿關格大小便不通
吴茱萸(湯浸炒)大黃當歸桂心赤芍藥
甘草(炙)芎藭(各二兩)人參細心(各四兩)
桃白皮(一握)乾薑(一兩)雄黃(三分)珍珠末(半兩與雄黃同)
(細研)
右十三味將十一味搗篩每服三錢水煎再入雄黃
珍珠末一字酒半盞更煎三沸空心服之
車前子湯方治大小便俱不通
車前子(五兩生用)木通(四兩)黃芩郁李仁(湯浸去皮尖雙仁研)
(如膏各三兩)
右四味將前三味搗篩與郁李仁拌勻每服五錢入
芒硝半錢同煎服
猪脂酒方治大小便不通
猪脂(半鷄子大切)
一味以酒一升微煮沸投猪脂更煎二沸分為二度
食前溫服未通再服
髮灰散方治大小便不通
亂髮(一兩淨燒灰)
一味細研每服三錢温水調食前服日三以通利為
度
茯苓丸方治大小便不通
赤茯苓芍藥當歸枳殼
白术人參(各五兩)大麻仁大黃(各三兩)
共八味為末鍊蜜丸如梧桐子大每服十五丸至二
十丸空心煎茅根湯下
治大小便不通腰脅堅脹蒸下部方
蓮葉(三兩)葱(三七莖并鬚用)皂莢(一挺炙剉)生薑(一兩切)
共四味以漿一斗二升煮十餘沸并滓分兩度用旋
盛入小臼瓷缸中坐缸口上薰蒸冷則易之如未通
再傾藥於桶斛中添熱水坐蘸下部即通
小便不通
論曰腎臟不足氣不傳化膀胱有熱水道不宣故小便
不通也令人小腹脹滿其氣上衝心腹膨痞甚則喘急
不能升䧏内經曰膀胱不利為癃者如此也
滑石散方治小便淋澀疼痛不通
滑石海金沙木通(等分)
三味為散每服二錢煎燈心湯調下
松煙散方治小便不通
墨(上好者小濃研汁半盞)酒(半盞)葱白(三莖)膩粉(研半錢)
四味同煎至七分放温去葱白頓服即通
獨蒜塗臍方治小便不通
獨顆大蒜(一枚)梔子仁(三七枚)鹽花(少許)
三味爛𢷬攤紙上貼臍良久即通未通塗隂囊上立
通
治小便不通久即成淋方以琥珀𢷬研成粉每服二
錢濃煎萱草根汁調下空心或食前服葱湯調下亦
佳
杏仁散方治卒不得小便
杏仁(去皮尖雙仁二錢)
一味炒黃研細末米飲調下立差
牛膝湯方治小便不通莖中痛及女子血結腹堅痛
生牛膝(根莖葉一握)黃芩(半兩)當歸(一兩)
三味細剉每服五錢水煎温服
桑螵蛸湯方治小便不通
桑螵蛸(炙三十枚)黃芩(二兩)
二味細剉用水三盞煎分温二服相次頓服
治小便不通臍下急痛脹悶欲絶鹽熨方
鹽(二觔)
一味鍋中炒令極熱布帛裹熨臍小腹以小便通快
為度
石韋湯方治小便不利
石韋(去毛)瞿麥穗冬葵子(各二兩)滑石(五兩)
共四味𢷬羅為散每服二錢温水調食前服
治小便不通方
蓬莪茂蘹香子茶葉(各半兩)
三味𢷬羅為散水煎入鹽二錢葱白二寸同煎空心
服
小便不禁
論曰内經言膀胱不約為遺溺亦腎虚不能約制水液
故便利多甚則下焦傷竭真氣不固而小便不禁也
蓯蓉丸方治腎臟虚冷腰膝無力小便不利不禁或
溺白色
肉蓯蓉(淨刷去皺皮酒浸二宿薄切焙乾二兩半)杜仲(去粗皮二兩半炙紫色横)
(剉)黃蓍(三兩)韭子(水淘去浮者焙三兩焙乾)桂心(二兩)牛膝
(酒浸二兩)山茱萸(二兩)
右七味𢷬羅為細末鍊蜜丸和更入臼内塗酥杵令
勻丸如梧桐子大每日空心煎黃蓍湯下三十丸至
晩再服
鹿茸散方治腎臟虚腰臍疼冷夜遺小便
鹿茸(去毛酥灸令黃)烏賊魚骨(去甲炙各三兩)當歸白芍
藥龍骨(研)人參桑寄生(各一兩)桑螺蛸(一兩甲劈)
(破慢火炙令黃)
右八味𢷬前七味為末更與龍骨同研令勻細每服
一錢酒温調服日三
兔絲子散方治小便不禁
兔絲子(酒浸一宿焙乾微炒别研細如粉一兩)蒲黃(炒)黃連(各一)
(兩半)肉蓯蓉(酒浸一兩)五味子鷄膍胵黃皮(炙黃色兩)
(半)
共六味先𢷬四味為細散再入兔絲子粉與蒲黃同
研勻細每服兩錢酒調食前服日三
黃蓍散方治小便不禁
黃蓍狗脊(去毛)牡蠣(煆)肉蓯蓉(洒浸切焙各一兩)
萆薢牛膝(酒浸)赤石脂(研)山茱萸(各二兩半)土
瓜根(三兩)
右九味先𢷬羅八味為散更與赤石脂同研勻每服
一錢酒調食前服至午間夜卧各一服加至二錢
雞腸散方治小便不禁日夜無數
黃雄雞腸(四具切破淨洗炙黃)肉蓯蓉(酒浸)苦參赤石
脂(研)白石脂(研)黃連(各五兩)
共六味𢷬四味為散更與赤白二石脂同研勻細每
服二錢酒調食前服日二夜一
鵲巢散方治小便不禁
重鵲巢中草(一斤燒作灰細研如粉)薔薇根皮(去皮五兩)
二味先𢷬薔薇根為散每服三錢水煎去滓再入鵲
巢灰二三錢空心服
小便利多小便出血
小便利多
論曰腎者主水膀胱為腑今腎氣不足膀胱有寒不能
約制水液令津滑氣虚故小便利多久不差則腎氣傷
&KR0629;真元耗損腰脊痠痛身體寒顫羸乏之病生焉
覆盆子丸方治元臟虚弱臍腹疼痛膝脛少力百節
痠疼昏倦多睡小便頻濁頭旋痰唾背脊拘急飲食無
味温順臟氣補益下經
覆盆子黃蓍肉蓯蓉烏藥五味子石
斛補骨脂澤瀉蓽澄茄沉香巴戟天
(一兩)芎藭當歸赤芍藥山茱萸(各三分)兔
絲子(酒浸三日二兩)熟乾地黃(兩半)
共羅為末鍊蜜和丸如梧桐子大每服二十丸加至
三十丸食前温酒下米飲鹽湯亦可
補骨脂巴戟天(去心)桑螺蛸(炒)兔絲子(酒浸三日)
(别研)牛膝(酒浸切焙)乾薑(半兩)熟乾地黃(一兩)枳殼(麩炒)
(去瓤三分)
共𢷬羅為末酒煮麫糊和丸如梧桐子大每服二十
丸空心食前温酒下粟米飲亦可
雌黃丸方治小便滑數
雌黃(研如粉一兩半)乾薑(半兩剉入鹽四錢同炒黃色)
共𢷬研為末用乾蒸餅為末入水内拌和𢷬熟丸如
菉豆大每服十丸加至二十丸空心鹽湯下
牡蠣丸方治膀胱虚寒小便數
牡蠣獨活狗脊(去毛三分)肉蓯蓉(一兩)龍骨(半兩)
共為末鍊蜜和丸如梧桐子大每服三十丸鹽湯下
空心食前
治小便頻數及引飲不止糯米餈方取純糯米餈一
手大臨卧炙令輭熟啖之以温酒送下不飲酒人
湯下多啖彌佳行坐良久待心空便卧一夜十餘
行者服之即止或言假火氣温水道不然也大抵
糯稻止縮水凡人夜飲酒者夜輒不溺此糯米之
力也昔有人病渴殆死有人用糯稻稈及根斬去
穗取中心淨器中燒作灰每用一合許湯一碗沃
浸良久澄去其滓嘗味如薄灰汁乘渴令頓飲之
是夜減飲水七八升此亦糯稻縮水之一騐也
小便出血
論曰内經謂悲哀太甚則胞絡絶絶則陽氣動中數溲
血又曰胞移熱於膀胱則癃溺血二者皆虚熱妄溢故
溲血不止也治宜去邪熱調心氣
金黃湯方治小便出血水道中澀痛
鬱金瞿麥穗生乾地黃車前葉芒硝
滑石
每服五錢匕水一盞半煎至七分去滓温服不拘
時候
車前葉湯方治小便出血
車前葉茜根黃芩阿膠地骨皮紅藍
花(一兩)
每服五錢匕水一盞煎至七分温服不拘時候
人參湯方治小便出血
人參生乾地黃白芍桔梗當歸甘草
桂心芎藭(一兩)淡竹茹(二兩)
每服四錢匕水二盞煎至一盞温服不拘時候
阿膠湯方治腎客熱連心小便出血疼痛
阿膠黃芩(各三分)甘草(灸半兩)生地黃(絞取汁)
車前葉(絞取汁)藕節(絞取汁各四合)生蜜(一鍾)
將前藥𢷬篩同後四味攪勻每一大匙水一盞煎至
七分温服
栢葉湯方治小便出血不止
栢葉甘草阿膠黃芩竹茹生乾地黃
(各一兩)
共𢷬篩每服四錢匕水一箋半同煎至八分去滓温
服不計時候
地黃湯方治小便出血
生乾地黃兔絲子(酒浸一宿晒乾别研)白芷冬葵子
(炒)當歸芎藭敗醬赤茯苓蔓荆實
蒲黃(一兩)
共為末煉蜜和丸如梧桐子大每服二十丸煎粟米
飲下日三服
車前子散方治小便赤色或小便鮮血
車前子木通澤瀉當歸桑螵蛸桂心
滑石(各等分)
共為散每服二錢匕煎冬葵根湯下
治小腸尿血方
指甲(半錢)頭髮(一分)
二味燒灰研勻空心温酒調一錢匕頓服
大便秘澀大便不通結隂便血
大便秘澀
論曰大便秘澀其證皆榮衛不調隂陽之氣相持也若
風氣壅滯腸胃乾澀是謂風秘胃藴客熱口糜體黃是
謂熱秘下焦虚冷窘廹後重是謂冷秘或因病後重亡
津液或老弱血氣不足是謂虚秘或腎虚小便過多大
腸枯竭渴而多秘者亡津液也或胃實燥結時時作寒
熱者中有宿食也治法須宜和順隂陽然疎風散滯去
熱除冷導引補之法不可偏廢當審其證以治之
麻仁丸方治大便秘難
大麻仁(研膏别搗)大黃(炒各三兩)厚朴(生薑汁炙二兩)枳殼
(去瓤麩炒二兩)
共𢷬三味為末與麻仁同研鍊蜜和杵令勻丸如梧
桐子大每服二十丸空心温水下以利為度
麻仁丸方(又方)治三焦不和臟腑虚結胸膈痞悶大便秘
澀
大麻仁(研膏四兩)大黃(半生半熟四兩)白㯽榔山茱萸
兔絲子(酒浸一宿另研)車前子桂心羌活山藥
枳殼防風(各一兩半)木香(一兩)郁李仁(去皮研膏四兩)
共研為末鍊蜜和丸如梧桐子大每服十五丸至二
十丸温水下
威靈仙丸方治大腸冷秘
威靈仙(不拘多少)
𢷬為末鍊蜜和丸如梧桐子大每服十五丸生薑米
飲下
附子散方治大便冷秘
附子(炮製去皮臍)
削去外面留中心如棗大碾為細散蜜水調下一錢
匕
葱膠湯方治年老虚弱大便秘滯
阿膠(十片)葱(一握)
用水二盞同煎膠烊取一盞温服之立效
大黃丸方治脾胃不和内有蟲滯大便秘難
大黃赤芍藥(三兩)厚朴(薑汁炙二兩)枳殼(兩半)大
麻仁(别研如膏五合)
共𢷬四味為末與麻仁同研勻鍊蜜和杵丸如梧桐
子大每服十丸至十五丸食前温水下以通利為度
滑石散方治大便不通腹脹氣急妨悶
滑石(細研二兩分二貼)手足指甲(剪患人自身者燒為灰研分二貼)
取滑石末一貼以水一盞半煎至八分去滓調爪甲
灰一貼空心服至辰再服
葵酥湯方治大腸閉澀大便不通
冬葵子(二合)牛酥(二兩如無猪脂代)
將葵子𢷬篩分四貼每貼以水一盞煎至五分去滓
下酥半兩再煎二沸食前冷服
摩臍方治大便不通腹脹
杏仁(湯浸去皮尖)葱白(三莖去鬚葉細切)鹽(一分)
三味同研如膏每取如酸棗大計心摩臍上三百轉
須臾即利如利不止以冷水洗手即定
治病後津液燥少大便不通腸結方
糯米(二合炒灰存性研)豬膽(一枚取汁)沙糖(少許)
和研如膏内少許入下部立通
治卒大便不通或熱結或風秘及婦人産後大便不通
等方
皂莢(切去皮灸令黃熟為末)白梅肉(五枚)蜜(少許)
將梅肉并蜜拌和皂莢如棗大以綿紙褁引内下部
中須臾即通
郁李仁粥方治大便不通
郁李仁(一兩去皮細研分二服用)
煮薄粥一碗臨熟時下郁李仁煮三兩沸傾出空心
吃便通再服一分以通利為度
治下部窒塞大便不通方
烏梅(五枚)
内湯中漬輭取肉熟𢷬之丸如彈子内下部中即利
結隂(便血)(詳痔門腸風下血)
論曰經謂結隂者便血一升再結二升三結三升夫邪
在五臟則隂脉不和隂脉不和則血留之結隂之病以
隂氣内結不得外行血無所稟渗入腸間故便血也
地黃煎丸方治結隂便血
生地黃(汁)小薊(汁各一升)沙糖(一兩同上二味熬成膏)地
榆阿膠(炙令燥)側栢(各二兩)
除以上三味外𢷬為末入膏中和丸如彈子大每服
一丸水一盞煎至六分和滓温服
神僊必效丸方治便血無度
阿膠(二兩)當歸(焙)烏賊魚骨(去甲)白芍藥劉
寄奴(各一兩)
共為末鍊蜜和丸如梧桐子大空心米飲下三十丸
加至五十丸
龍骨餅子方治臟毒血不止
龍骨烏賊魚骨(去甲各等分)
為末每服一錢匕入雞清一枚用白麺同和捏作餅
子三枚煻火内煨熟細嚼温米飲送下空心食前服
石榴散方治結隂瀉血不止
酸石榴皮陳橘皮(湯浸去白)甘草乾薑(炮)
四味等分焙乾𢷬羅為散每服二錢匕陳米飲調下
日三服
地榆散方治結隂瀉血
地榆桑耳甘草赤芍藥(各三兩)艾葉(三兩)
黃茋(六兩)熟地黃伏龍肝(各四兩)
為細散每服二錢匕米飲調下食後臨卧服
金屑丸方治便血一切血妄行
葉子雌黃(不計多少入在棗内綿繋定蒲煎湯用黑鉛一兩半鎔成汁傾入湯内同煮自)
(早至晚不住添沸湯取出研細以盞盛飯上蒸過)
以煮藥棗取肉和丸如梧桐子大每服三丸煎黑鉛
湯下便血甚者三服差矣
金虎丸方治結隂失血
黃檗(一兩去粗皮用雞子清塗炙)
為末滴水丸菉豆温水下七丸
諸淋門
卒淋泠淋熟淋氣淋血淋
膏淋石淋勞淋
諸淋統論
論曰膀胱者州都之官津液藏焉氣化則能出矣位處
下焦與腎表裏分别清濁主出而不納若腑臟氣虚寒
熱不調使氣不化而水道不宣故為淋閟之病矣諸
淋之證大體緣腎臟氣虚膀胱有熱唯冷淋為異善治
此者當熟察之
卒淋
論曰卒淋者緣下焦有熱傳入膀胱其候卒然小腹急
痛小便淋澀痛故謂之卒淋蓋下焦在臍下當膀胱上
口主分别清濁主出而不納以傳道也今熱在下焦故
其病如此
瞿麥湯方治卒淋通利小腸
瞿麥(半兩)木通赤茯苓陳橘皮(各一兩去白)滑
石(碎一兩半)冬葵子(妙一合)甘草(炙)桑根白皮(各半)
(兩)
共八味𢷬篩每服三錢入葱白二寸同煎温服
茅根飲方治卒淋結澀不通利
茅根木通(各三兩)石葦(拭去毛)黃芩冬葵子
當歸芍藥滑石(碎各二兩)亂髮(雞子大二握燒灰)
共九味𢷬篩每服三錢水煎温服不拘時
黃蓍飲方治膀胱虚熱小便卒暴淋澀
黃蓍人參白茯苓旱蓮草滑石(研各一兩)
桑白皮黃芩枳殼(麸炒)芒硝
共九味𢷬篩每服三錢水煎温服
黑金散方治卒淋不通
好細墨(燒一兩)
一味為散每服一錢温酒調下不拘時候
茯芩湯方治小便卒淋澀
赤茯苓(三兩)滑石石韋(去毛)瞿麥穗蒲黃(各二)
(兩)榆白皮(二兩)冬葵子(二合)
共七味𢷬篩每服五錢水煎温服食前
冷淋
論曰腎與膀胱為表裏下通於胞宣行水道腎藏虚弱
冷氣客於下焦邪正交爭滿於胞内水道不宣故其狀
先寒顫然後便溺成淋謂之冷淋也
菝葜飲方治冷淋寒顫澀痛
菝葜土瓜根黃蓍地骨皮五味子(各二兩)
人參牡蠣(煆各一兩半)石膏(四兩)
共八味𢷬篩每服五錢水煎温服
黃蓍丸方治腎虚膀胱冷淋不利
黃蓍(剉)黃連土瓜根(各二兩半)玄參(三兩)菝葜
鹿茸(去毛酥炙各二兩)牡蠣(一兩)桑螵蛸人參五
味子(各一兩半)
右十一味𢷬羅為末鍊蜜丸如梧桐子大每服二十
丸鹽湯下不拘時
兔絲石脂散治冷淋
兔絲子(酒浸别研)白石脂牡蠣(煆研各二兩)桂心
土瓜根(各一兩)
右五味研為散每服二錢煮麥粥飲調下空心食前
服
兔絲子散方治冷淋小便多或不禁
兔絲子(酒浸一宿别搗一兩)蒲黃黃連(一兩)硝石(半兩)
肉蓯蓉(酒浸一兩)雞膍胵黃皮(炙一兩半)五味子(一兩半)
共七味𢷬羅為散每空腹温酒調下三錢服日二
熱淋
論曰三焦者水穀之道路也三焦壅盛移熱於膀胱流
傳胞内熱氣併結故水道不通利而成淋也其狀溲便
赤澀或如血汁故謂之熱淋
滑石散方治熱淋小便赤澀疼痛
滑石(研三兩)括蔞根(三兩)石韋(炙去毛半兩)
三味𢷬羅為散每服一錢煎小麥湯調下不拘時
車前子散方治熱淋結澀不通
車前子(炒)牛膝(各一兩)桑根白皮(三兩)蒲黃(一兩)
共四味𢷬羅為散每服二錢煎葱湯調下不拘時
四汁飲方治熱淋小便赤澀疼痛
蒲萄(自然汁)蜜生藕(自然汁)生地黃(自然汁各五合)
四味和勻每服七分一盞銀石器内慢火煎沸温服
不拘時候
瞿麥湯方治心經壅熱小便淋澀赤痛
瞿麥穗(三分)茅根冬瓜子(各半兩)葵子木通
(一分)黃苓(六錢)竹葉(一把)滑石(研一分為末分作三貼)
共八味除滑石外𢷬篩分作三劑每貼用水三盞煎
去滓入滑石末一貼攪勻分温二服食前
氣淋
論曰腎虚則不能制小便膀胱挾熱則水道澀腎虚膀
胱熱則胞内氣脹小腹堅滿因至淋澀之疾也其候出
少喜數尿有餘瀝亦曰氣癃診其脉少隂脉數者則為
氣淋
木通湯方治氣淋結澀不通
木通(一分)木香(半兩生用)細辛(一分)草豆䓻(三枚)人
參(半兩)赤茯苓(三分)桃仁(去皮央雙仁半兩)肉豆䓻(二枚)
(去殼)
共八味𢷬篩每服三錢水煎温服不拘時
桑白皮湯方治氣淋結澀溲便不利
桑白皮(一兩半)茅根(二兩半)木通乾百合(各二兩)
四味𢷬篩每服三錢水煎温服不拘時候
海金沙散方治氣淋結澀不快
海金沙(别研二兩)滑石(研)甘草山梔子仁(各一兩)
四味將甘草梔子仁為散入餘藥再研勻每服一錢
茶清調下不拘時
通神散方治氣淋結澀不通
粟米(一合)故筆頭(二枚燒灰)馬蘭花(七朵燒灰)
三味為散温酒調下二錢如不可忍者連服三服
貝齒湯方治因氣成淋小便痛或溲血或如豆汁
貝齒(研一枚)冬葵花(研半合)石膏(一兩半)滑石(一兩)
右四味㕮咀如麻豆大每服五錢水煎再入猪肪脂
少許再同煎數沸空腹温服
血淋
論曰心主血氣通小腸與膀胱俱行水道下焦受熱則
氣不宣通故溲便癃閉而成淋也熱甚則搏于血脉血
得熱則流行入于胞中與溲便俱下故為血淋也
白茅根湯方治血淋小便出血疼痛
白茅根芍藥木通車前子(各三兩)滑石(碎)
黃苓(各一兩半)亂髮(燒灰半兩)冬葵子(微炒半兩)
共八味嚋篩每服三錢水煎温服日三
雞蘇湯方治血淋
雞蘇(一兩半)石膏(碎)淡竹葉(切)木通甘草
(生)滑石小薊根(各一兩)生地黃(半斤)
共八味𢷬篩每服六錢水煎空心服
鷄蘇飲方治血淋不絶
鷄蘇苗竹葉(各二兩)滑石木通(各五兩)小薊
根(一兩)生地黃(六兩)
共六味㕮咀如麻豆大每服五錢水煎温服不拘時
以利為度
治血淋方
車前子葉(生搗汁三合)生地黃(汁三合)
二味相和煎三沸食前服
膏淋
論曰膀胱為渗泄之腑腎氣均平則溲便清腎既虚不
能制其肥液故與俱出色若脂膏故謂之膏淋又曰肉
淋
磁石丸方治膏淋小便肥如膏
磁石(火煆醋淬三七徧)肉蓯蓉(酒浸切熔)澤瀉滑石(各一)
(兩)
共四味為末鍊蜜丸如梧桐子大每服三十丸温酒
下不拘時候
沉香丸方治膏淋
沉香肉蓯蓉(酒浸)黃蓍瞿麥穗滑石磁
石(火煆醋淬三七徧各一兩)
右六味𢷬羅為散末鍊蜜丸如梧桐子大每服三十
丸温酒下不拘時
滑石湯方治膏淋小便肥濁
滑石白茯苓白术木通熟乾地黃赤
芍藥五味子(各一兩)
共七味𢷬篩每服三錢水煎温服不拘時
石淋
論曰淋者淋病而有沙石從小便道出也蓋由腎氣虚
損則飲液停聚不得宜通膀胱客熱則水道澀痛胞内
壅積故令結成沙石隨小便而下其大者留礙水道之
間痛引小腹令人悶絶也
人参散方治沙石淋
人参木通青鹽(研)海金沙(别研各一分)莎草
根(炒去毛半兩)
右五味除海金沙青鹽外𢷬羅為散合研勻每服二
錢空心米飲下
海金沙散方治沙石淋澀疼痛不可忍
海金沙滑石石膏木通井泉石(碎)甘
草(炙)
右六味等分𢷬研為散煎燈心湯調下二錢不拘(時候)
菝葜散方治沙石淋重者取出根本
菝葜(二兩)
一味為散每服一錢米飲調下服畢用地椒煎湯浴
連腰浸洗
獨聖散方治沙石淋
黃蜀葵花(炒一兩)
一味研為散每服一錢食前米飲調下
木通湯方治沙石淋
木通滑石(碎各一兩)冬葵子(二兩)
三味𢷬篩每服五錢水煎温服
鼈甲散方治沙石淋
鼈甲(去裙襴燒灰存性)
一味𢷬羅為散每服三錢空心温酒調下
茅根湯方治沙石淋
茅根(細切一斤)葛花(為末一兩)露蜂房(為末二兩)
三味分作三服每服以水三盞煎温服
勞淋
論曰人因勞傷腎經腎虚膀胱有熱氣不傳化小便淋
瀝水道澀痛勞倦即發故謂之勞淋小腹引痛者是其
候也
地黃湯方治勞淋結澀不通
熟地黃人参石韋(各一兩)滑石(三分)桂心
車前子甘遂(炒)王不留行冬葵子(炒)木
通(各半兩)
共十味𢷬篩每服三錢水煎温服不拘時候
兔絲子丸方治腎勞虚損溲便不利淋瀝不已
兔絲子(酒浸别搗)人参黃蓍(剉)滑石木通(剉)
芍藥車前子(各一兩)黃芩(三分)冬葵子(一合炒)
右九味為細末鍊蜜丸如梧桐子大每服二十丸食
前温酒或鹽湯下日二
石韋散方治勞淋日夜數起小便不利引隂中痛
石韋(去毛)滑石瞿麥穗王不留行冬葵子
(各等分)
右五味為細散每服二錢食前葱白湯調下
九蟲門
九蟲蚘蟲寸白蟲蟯蟲五臟
蟲三蟲
九蟲統論
論曰蟲與人俱生而藏於幽隱其為害也蓋本於正氣
虧弱既食生冷復感風邪所以種種變化以至蕃滋初
若不足畏而其甚可以殺人善攝生者薄滋味節嗜欲
蚤去三尸防患於未然彼九蟲亦將銷鑠於冥冥之中
惟未進此道而攘蘖則蠧無使滋蔓蓋有藥存焉
九蟲
論曰九蟲一名伏蟲長四分二名蚘蟲長一尺三名白
蟲長一寸四名肉蟲狀如爛杏五名肺蟲狀如蠶六名
胃蟲狀如蝦蟇七名弱蟲狀如瓜瓣八名赤蟲狀如生
肉九名蟯蟲狀如菜子至微細者是九蟲皆依乎腸胃
之間若腑臟氣實則不能為害及其虚也發動變化侵
食氣血寢成諸病不可不察也
鷄子丸方治九蟲
鷄子(去殼二枚)好漆(濾過四兩)蠟(三兩)粳米粉(半斤)
四味先取漆蠟入銅鐺中用慢火煎攪令得所次入
粳米粉又攪令勻煎令凝候可丸即取鐺中置生黃
土堆上纔候稍温即下鷄子又攪令得所再置火上
煎令可丸如小豆大宿勿食空腹煎粟米飲下二十
丸小兒五丸
石榴枝湯方治九蟲動作腹中刺痛口吐清水面色
黑黃及蟲心痛者
東引石榴枝(三兩)木香陳橘皮(湯浸去白)吳茱萸
(湯洗焙炒各一兩半)大黃(煨)芍藥(各二兩)薏苡仁(二兩半)
共七味㕮咀如麻豆大每五錢水煎温服空心
南粉散方治腹中諸蟲令人腹痛多食泥土及泄者
南粉(二錢細研)
五更初用生油調下至食時蟲出盡
蚘蟲
論曰蚘即九蟲叙所謂長蟲者今此析而治之蓋較之
他蟲害人之為多觀其發作冷氣臍腹撮痛變為嘔逆
以至心中痛甚如錐刺昔人謂蚘厥貫心能殺人則所
以治之不可緩也
柴胡湯方治蟲心痛
柴胡(一兩半)當歸食茱萸(各一兩)芍藥(一兩半)
㯽榔(三枚)郁李仁(洗去皮三分)厚朴(塗薑汁炙熟一兩)
右七味𢷬篩每服三錢水煎食前温服日三
桑根白皮湯方治蚘蟲心痛
桑根白皮(三兩)酸石榴皮(乾者一兩)白蕪荑(炒)㯽
榔(炮)厚朴(塗薑汁灸各半兩)
右五味𢷬篩每服三錢入生薑一塊同煎空心服至
晩再服
萆薢散方治蚘蟲發作
萆薢(炒)白蕪荑(炒)狗脊(去毛剉各一分)
三味為散每服二錢温酒調下欲服藥先隔宿吃牛
肉乾脯一片次日空心服藥蟲下即差
薏苡根湯方治蚘蟲
薏苡根(一握去土)
一味𢷬篩水煎分温二服空心先吃餳少許然後温
服
㯽榔煎方治蚘蟲
㯽榔(炮剉五枚)酸石榴根皮(入土五寸東引者去土細剉一斤)
二味先將㯽榔𢷬篩與石榴根各均分作三度用每
度用水二升半煎至一升絞去滓入粟米一合煮如
粥平旦空心頓喫利下蟲即效
蠶蛹汁方治蚘蟲
蠶蛹
取繰絲蠶蛹四合爛研生布絞取汁空心頓飲之非
繰絲時即須依時收取蠶蛹暴乾𢷬羅為末用時以
意斟酌多少和粥飲服之
寸白蟲
論曰寸白蟲乃九蟲之一種狀如絹邊葫蘆子因臟
氣虚風寒溼冷伏於腸胃又好食生膾乾肉等所以變
化滋多難於蠲治說者謂食牛肉飲白酒所致特一端
爾亦未必皆緣此
香附丸方治葫蘆蟲
木香(為末一分)附子(生去皮臍為末)硫黃(研各半兩)
三味先將蜜陀僧末半兩入醋熬成膏然後入三味
藥末一處和丸如小豆大每服十五丸温酒下食前
服
㯽榔散方治寸白蟲
石榴根陳橘皮(去白)桑根白皮(各一兩)
三味細剉分作三服每服水一盞半煎取一盞去滓
五更初調㯽榔末二錢至欲明不瀉至晩又一服如
蟲母未下再服或瀉不止喫冷粥止之
食榧實散方治寸白蟲
生榧實(四十九枚去皮)
右一味於每清旦空腹食七枚七日後食盡其蟲即
化成水矣
乾脯湯方治寸白蟲
乾脯(一片如手大)石榴根(東引者一握)
右二味並細剉以水四升浸一宿明日平旦煎至一
升去滓分三服空腹先嚼乾脯一片即服藥如人行
十里又一服每服藥後以手按患人腹上藥力易行
其蟲自下凡服藥取月一日至五日已前蟲頭向上
服良
黑鉛散方治寸白蟲累取不盡久令人面黃心中如
飢
黑鉛沙子(畫家銀塗是也)
一味研極細每服二三錢五更初肉汁調頓服至平
明取下蟲立差
玉粉散方治寸白蟲
定粉(一兩)
右一味研極細每服二錢用生麻油調於五更初頓
服至晩蟲下
蟯蟲
論曰蟯蟲甚微細若不足慮者然其生化衆多攻心刺
痛時吐清水在胃中侵蝕不已日加羸瘦甚則成痔瘻
疥癬癰疽諸癩害人若此絶其本根勿使能殖則毒而
治之所不可忽
桃皮湯方治蟯蟲蚘蟲及痔&KR0630;蝕下部生瘡
桃木皮(乾者去粗皮)槐子(微炒各一兩半)艾葉(半兩)
三味𢷬篩每服三錢入棗一枚同煎空心食前夜卧
各一服
艾汁方治蟯蟲攻心如刺吐清水
生艾葉(取嫩心切二升)
一味𢷬絞取汁兩盞許宿不食平旦先嚼乾脯少許
後頓飲汁不能盡即兩日服
槐皮丸方治蟯蟲在胃人漸加羸弱
槐皮(乾者)桃仁(去皮尖雙仁生用)棟實(去核生用各半兩)
三味𢷬羅為末鍊豬膏丸如人指大以綿裹導下部
中
治蟯蟲咬人下部痒方
水銀(一兩)
一味用蒸棗膏和丸如人指大綿裹臨卧内下部中
一宿内藥時常留綿帶子在外
熬漆丸方治蟯蟲在胃令人漸羸
好漆醇酒白蜜(各半斤)
三味於銅器中和勻微火熬令可丸丸如鷄頭大每
服一丸宿勿食空腹温酒下蟲未下再服
五臓蟲
論曰五臟蟲者緣臟真衰弱熱薰蒸而成之傳所謂肉
腐出蟲魚枯生蠧理固如此其名狀之異見於九蟲叙
可辨而察也
雷丸丸方治心臟勞熱傷心有長蟲名曰蠱長一尺
貫心為病
雷丸(灰火炮過)陳橘皮(湯浸去白)桃仁(去雙仁皮尖麸炒各一兩一分)
貫衆(大者去鬚半兩)狼牙(連苗淨𢷬一兩半)白蕪荑青葙
子(炒)乾漆(炒令烟出各一兩)亂髮(如鷄子大一兩燒灰)
共九味除亂髮燒灰外八味𢷬羅為末然後與亂髮
灰同研令勻鍊蜜和更於鐵臼内塗酥杵令勻熟丸
如梧桐子大每服空心温酒下十五丸至晩再服米
飲亦得
麥門冬丸方治肺勞熱生蟲其形如蠶令人欬氣喘
或謂憂膈氣膈恚膈寒膈熱膈皆從勞氣所生名曰膏
肓病鍼灸不至
麥門冬(去心十兩)蜀椒(去目及閉口者炒出汗一兩)人参(一兩一分)
遠志(去心)附子(去皮臍)細辛(各一兩半)甘草(炙一兩半)
乾薑(炮一兩)桂心百部(焙)白术黃蓍(剉細各一)
(兩一分)杏仁(去皮尖雙仁焙乾炒令黃半兩)
右十三味𢷬羅為末鍊蜜和更於鐵臼内塗酥杵令
勻熟丸如酸棗子大含化稍稍嚥津
桑根白皮酒方治肺勞熱生蟲在肺為病
桑根白皮(東引者取一升)狼牙(其連苗處淨刷去土三兩)吳茱萸
根皮(束引者淨刷去土五升)
右三味細剉用酒七升煮至二升去滓分作三服每
日空腹一服
茱萸根丸方治肝勞生長蟲為病恐畏不安眼中赤
東引行吳茱萸根(去土三兩)蠟(三兩)鷄子(五枚去殼取黃用)
粳米(一盞)
右四味除蠟并雞子外各𢷬羅為末先以銅鍋内煎
蠟鎔即下茱萸末米粉雞子黃煎令煎可丸即丸如
小豆大早晨煎粟米飲下五十丸小兒服二十丸蟲
出即差
前胡湯方治脾勞有白蟲長一寸在脾為病令人好
嘔胸中欬欬即嘔而不出
前胡白术赤茯苓枳殼(去瓤麩炒)旋復花(去葉)
(炒)細辛常山松蘿(各一兩半)杏仁(去皮尖雙仁炒)
龍膽(去苗各一兩)
右十味𢷬篩每服五錢竹葉十片净洗細切同煎去
滓空心温服吐之即差若腹中熱滿入芒硝半錢梔
子仁一兩黃芩一兩半苦参一兩
茱萸根浸酒方治脾勞勞熱有白蟲在脾中為病令
人好嘔
吳茱萸根(東引者一尺)麻子(入升淨㨂)陳橘皮(去白炒二兩)
右三味先𢷬碎橘皮麻子如泥然後拌茱萸根用酒
一斗浸一宿慢火上微煎絞去滓分作五服每服空
心温服蟲即下欲合藥時忌言合殺蟲藥
貫衆散方治腎勞熱四肢腫急有蟯蟲如菜中蟲生
於腎中
貫衆(大者三枚去鬚)乾漆(炒令烟出二兩)吳茱萸(水洗七徧焙乾一兩)
(半)白蕪荑(炒)槐白皮(一兩乾者)杏仁(去皮尖雙仁炒黃半)
(兩)胡粉(炒令黃色一兩)
右七味除别研粉外𢷬羅為散更與胡粉同研令細
每服二錢空腹用井華水調服日晚再服
三蟲
論曰三蟲亦九蟲之數曰蚘曰赤曰蟯是也其發動諸
病較之他種為甚蚘蟲又曰長蟲長一尺動則吐清水
心痛貫心則死赤蟲狀長似生肉動則腸鳴蟯蟲至細
微形如莱蟲居腸間多則為痔極則為癩或生諸癰疽
癬瘻瘑疥而其變甚多三蟲為患如此古人必析而治
之意亦深矣
鼈甲丸方治三蟲發痛面目黃不下食
鼈甲(去裙襕醋炙黃二兩)白术(一兩半)陳橘皮(去白一兩)木
香狗脊(去毛各一兩半)㯽榔(四兩)吳茱萸(水浸二宿每日三次)
(換水洗去誕乾炒一兩)
右七味𢷬羅為細末鍊蜜和為劑置臼内入酥杵令
勻熟丸如梧桐子大每日空腹煎青橘皮湯下三十
丸晩食前再服
天門冬煎方治三蟲&KR0854;定肺氣去寒熱養肌膚益氣
力利水便及諸暴中偏風溼痺強骨髓
天門冬(去心生用十斤)白蜜(七兩)
二味先取天冬細切爛𢷬如泥用酒一斗和絞取汁
并蜜攪令勻銅器中重湯上煎仍用竹篦攪候如餳
每服如彈丸大空腹温湯服之或用生地黃汁一盞
同煎更妙
亂髮灰散方治三蟲
亂髮(淨洗如雞子大燒灰)丹砂(研如麫飛過一兩)
二味同研極細每服一錢醋調空腹服之
雚蘆散方治三蟲神效
雚蘆(微炙二兩)
一味𢷬羅為細散每服二錢隔宿勿食於清旦用羊
肉濃汁調服之蟲自下
㯽榔湯方治三蟲
㯽榔(三枚灰火煨過)
一味𢷬篩用水三盞煎至一盞半去滓分三服空腹
日午近夜各一服其蟲盡下或葱白鹽豉同煮飲之
亦佳
諸尸門
諸尸遁尸飛尸尸注
諸注門
諸注風注走注鬼注氣注
卒魘不寤中惡卒死尸厥
鬼魅鬼擊
諸尸統論
論曰人身中有三尸諸蟲與人俱生常忌血而惡能善
與鬼神通每接引外邪與人為害謂之尸病其狀沈沈
默默不的知所苦而無處不惡或心腹痛脹或磥塊踊
起或攣引腰脊或精神錯雜變狀不一有飛尸者有伏
尸者復有遁尸沈尸風尸之異久不已停注留滯及死
又注易傍人則為尸注之病矣
諸尸
諸尸病因不一其最重者惟五尸若得之疾速如飛走
狀者名飛尸停遁不消者為遁尸沉痼在人臟腑者為
沉尸衝風則發者為風尸隱伏積年不除者為伏尸唯
此五尸之氣變態多端各各不同大率皆令人沉沉默
默痛無常處五尸之外復有尸氣雖各有證然其為病大
同小異而已亦可通一法治之
雄黃丸方治五尸瘕積及中惡心痛蠱注鬼氣
雄黃丹砂礬石牡丹皮巴豆(去皮心麸炒研去油)
附子藜蘆(炙去蘆頭各一兩)
共七味為末鍊蜜丸如小豆大每服二丸米飲下食
前服
雄黃丸方(又方)治辛中飛尸遁尸沉尸風尸腹痛脹急不
得氣息上衝心胸及攻兩肩或磥塊踊起或攣引脊腰
雄黃(研)大蒜(各一兩)
二味爛搗丸如彈子大每服一丸熱酒化下須臾末
差更服尸疹者常宜預收此藥
惡氣散方治五尸鬼注百毒
桂心乾薑
二味𢷬羅為散每服三錢炒鹽一錢温水同調下
蒺藜子丸方治中五尸腹急痛不喘息上衝心胸及
攻兩脅或磥塊踊起攣縮引腰脊
蒺藜(炒去角二兩)
一味為末鍊蜜丸如小豆大每服二十丸食後水下
遁尸
論曰遁尸謂尸伏埋染注連滯在於胸腹肓膜之間尋
常如無病若因喜怒不節飲食傷動其隱之疾發則心
腹脹痛連及胠脅氣喘促急不得安卧者是其証也
木香湯方治初得遁尸鬼注心腹中刺痛不可忍
木香(三分)鬼箭羽(一兩)桔梗(一兩)丁香(三分)陳橘皮
(去白炒一兩)紫蘇(莖葉微炒一兩)當歸(一兩)白㯽榔(火煨十四)
(枚)桃仁(湯浸去皮尖雙仁炒黃色十四枚)
右九味𢷬篩每服五錢水煎温服日二服不計時候
蒸熨方治遁尸飛尸及風毒腫流入頭面四肢
芥子(蒸熟焙一斤)
一味為末以鉛丹二兩拌之分作兩處用陳布袋盛
之更換蒸熟以熨痛處
飛尸
論曰飛尸者其狀令人心腹刺痛氣息喘急脹滿上衝
心胸是也此病忽然而至疾如飛走故謂之飛尸
走馬散方治飛尸入腹脹滿刺痛氣息喘急
巴豆(二枚去皮心)杏仁(二枚去皮尖)
二味以綿纏椎令極細投熱湯二合指取白汁分三
服飲之食頃當下老小量加之
雄黃散方治一切飛尸鬼注身痛如刺
雄黃甘草(炙)黃苓(各半兩)梔子芍藥(各一兩)
共五味為散每服以温酒調下二錢再服不拘時
尸注
論曰尸注者尸病注易於人也多因哭泣感染尸氣流
注身體令人寒熱淋瀝沉沉默默不的知所苦而無處不惡
或腹痛脹滿喘急不得息上衝心胸傍攻兩脅或磥塊
踊起或攣引腰脊或舉身沉重精神不爽每更節令愈
加煩滯不治者死死則注易傍人故名尸注
虎掌丸方治尸注寒熱往來不思飲食心腹刺痛
虎掌丹砂(炒各半兩)白茯苓龍齒(各一兩)蓬莪
茂(煨剉)當歸(各三分)
右六味為末用酒煮阿魏麫糊丸如梧桐子大每服
二十丸薑烏梅湯下
神效蜜陀僧散方治臨尸哭泣尸氣入腹沉滯臟腑
有時發動取勞積
蜜陀僧(半斤煆醋汁淘研控乾取六兩)訶梨勒(不去核生用一兩)京
三稜(煨搗末二兩)
三味合研令勻每服二錢用煮麫濃湯下當晚不食
卧一服餘時切餅湯服三夜次夜當下惡物不下第
三夜加生牽牛子末一錢同調下
杏仁丸方治尸注
杏仁(去皮尖雙仁炒)亂髮灰(各一分)
二味研勻和丸如小豆大每服五丸豬膏酒調下
諸注統論
論曰諸注者邪氣所注也皆因精神衰弱經絡空虚傷
於風寒暑溼飲食勞倦或感生死之氣或挾鬼物之精
初為中惡客忤卒死諸尸之類雖或暫差必有邪氣伏
於經脉流傳腑臟深入骨髓經久不已皆成注病變狀
多端時發時差令人昏悶無不病處若因風寒暑濕之
邪所注者則為風寒注凉注冷注温注之病若因飲食
勞倦之邪所注者則為食注飲注酒注水注之病若因
生死之氣而為其邪所注者則為喪注哭注轉注之病
若因挾鬼物之精而為邪所注者則為鬼注邪注尸注
殃注之病犯土禁為注者為土注産後得注者為産注
虚勞所成注為勞注邪氣外浸為泄注凡此諸注以受
病之因為名也邪注于肺則為氣注邪注於勞則為血
注久注不已傷損骨髓則為骨注凡此諸注以病之所
在為名也又有石注者言其牢強如石走注者言其遊
走無常凡此諸注以病之形變為名也名類雖多各有
形證合而言之皆注病也治注病者欲辨是非但覆紙
於痛處燒髮令焦投於紙上若變粘紙者注氣引之也
不粘者非注也審知其因隨證治之無專門者診脉浮
大者可治細而數者難治
諸注
論曰諸注者邪氣停而為病也蓋由經絡空虚傷於風
寒暑濕或因飲食勞倦或因大病後氣虚邪氣流注或
感死氣或犯鬼邪皆至是疾其狀變易不同各隨其本
而治之也
赤芍藥丸方治五尸注
赤芍藥(一兩)吳茱萸(湯浸焙乾炒)丹砂(研)烏頭(去皮)
(臍)蜀椒(去目并閉口者炒出汗各半兩)乾薑(三分)桂心(一兩)
共七味𢷬羅為末鍊蜜丸如小豆大每服十丸空心
温酒下日三
風注
論曰風注者由體虚風邪之氣客於榮衞邪氣行遊連
滯停汪故名風注其狀皮肉掣振痛無常處一年之後
則有頭髮墮落頸項掣痛骨拉解鳴目疼鼻酸牙蚛之
證又十二風所注不同温風所注頭痛欲解髮汗風所
注頭痛體熱骨節兩強柔風所注遊腫在腹或在手脚
水風所注噉食服卧汗出九風所注腦轉肉裂目系痛
惡聞人聲絶風所注暴倒仆口有白沬顛風所注披髮
狂走遇物擊破狂風所注呌呼罵詈獨語談笑竒風所
注口噤面喎四肢不隨糾風所注體生瘡眉毛墮落蚝
風所注&KR0857;痺如蚝螫瘡或痒或痛罩風所注舉身戰動
或鼻塞其狀雖異其為邪氣停注則一也
安息香丸方治一切風注痛
安息香(研)乳香(研各一兩)白膠香(研)地龍(去土炒研)
(為末各半兩)胡桃仁(研二枚)没藥(研一分)桃仁(去皮尖雙)
(仁研七枚)
共七味同研勻為細末酒煎為丸如彈子大每服一
丸温酒化下
羌活湯方治風注心腹刺痛上攻胸背
羌活(三分)大豆(炒一合)桑根白皮(一兩半)陳橘皮
(去白三分)芎藭(一兩)大腹(并子焙三分)
右六味𢷬篩每服三錢水煎温服良久再服
走注
論曰走注者風邪客於衛氣也風善行而數變衛氣之
行慓疾滑利邪正相搏則淫溢皮膚去來擊痛遊走無常
枳殼丸方治走注疼痛如錐刺皮膚風氣心腹四肢疼痛
枳殼(去瓤麸炒)厚朴(薑汁炙各一兩)犀角(半兩)桑根白皮
(一兩)㯽榔(二兩煨)柴胡(一兩半)半夏(湯浸焙乾為末薑汁和作)
(餅暴乾)大黃(醋拌炒各一兩)
共八味為末鍊蜜丸如小豆大空心酒下二十丸
鬼注
論曰鬼注者忽因鬼邪之氣排擊當時即病心腹刺痛
悶絶倒仆如中惡狀餘熱不歇停積彌久有時發動連
滯不已乃至於死死則注易傍人故謂之鬼注
玉壺丸方治鬼注風冷飲食不消心腹脹滿攻刺心
痛大便不通(治萬病詳千金方外臺秘要)
雄黃(研)丹砂(研)礜石(煆)附子(去皮臍)藜蘆
巴豆(去皮心炒研去油各一兩)
右六味為末鍊蜜和丸如小豆大每服二丸米飲下
取快利為度小兒以意减之
八毒丸方治鬼注中惡心痛積癖蠱注鬼氣
雄黃(研)珍珠(研)礬石(煆)牡丹皮巴豆(去皮)
(心炒去油各一兩)附子(去皮臍三兩)藜蘆(二兩)蜈蚣(去頭足炙)
(一枚)
共八味研為末鍊蜜丸如小豆大每服米飲下二丸
得吐為效
太極鰻鱺魚煎方治鬼注傳尸五勞七傷
鰻鱺魚(寸切洗淨三斤)附子(一兩去皮臍)柴胡(三分)芎藭
貝母(去心)鼈甲(去裙襕醋炙)當歸(切焙)知母荆芥
穗(各一兩)蕪荑仁(一分)木香(三分)秦芁青蒿子
(小便浸一宿)黃蓍木通(各一兩)
共十五味除鰻魚外𢷬羅為末分作三貼每貼以鰻
魚一觔清酒三斤於銀器内煮爛去滓入藥末一貼
重煎如稀餳以淨器盛空心温酒下一錢服了夜用
被蓋出汗加至一匙
氣注
論曰氣注者邪氣傳注藴伏於肺也肺主氣而通行表
裏若為注氣所傳則其病隨氣遊衝擊掣痛上喘奔急
飲食不下是為氣注之候
厚朴丸方治一切氣注大腸結澀背膊刺痛氣注四
肢及食物不消奔豚氣逆
厚朴(薑汁炙一兩)桂心大黃(醋炒各二兩)桃仁(浸去皮尖)
(雙仁炒三兩)
四味為末研勻鍊蜜為丸如小豆大每服三十丸米
飲下食後臨卧服微利即效一方加附子一兩(去皮臍)
桃仁飲方治注氣肩膊刺痛不移
桃仁(去皮尖雙仁炒)酸棗仁(炒)人参赤茯芥桂
心丁香甘草(炙)
共七味等分𢷬篩每服五錢水煎臨卧頓服
木香散方治卒注氣
木香當歸白术桂心白茯苓(各一兩)
共五味𢷬羅為散每服二錢沸湯點服不拘時日二
卒魘不寤
論曰其寤者魂交其覺也形開老弱數驚恐心氣妄亂
精神慴鬱志有搖動則有鬼邪之氣乘虚而來入於寢
寤使人魂魄飛蕩去離形體故魘不得寤也久不寤以
致死必須得人助喚并以方術治之乃蘇若在燈光前
魘者是魂魄本由明出喚之無忌若夜暗處魘者忌火
照火照則神魂不復入乃至於死又人魘須遠呼不得
近而急喚恐神魂或致飛蕩也
小定心湯方治形體虚羸心氣怯弱多魘善亡
茯神(一兩)甘草(炙)芍藥乾薑遠志人参
桂心(各二兩)
右七味剉如麻豆大每服五錢棗二枚同煎温服日
三
又方
右方以蘆管吹兩耳并其人頭髮二七莖作繩内鼻
孔中割雄雞冠取血以管吹喉咽中大良
治卒魘方
右方以鹽灌之多少在意
又方
右方以雄黃如棗核繋在腋下令人終身不魘
治卒魘不寤方
右方用伏龍肝末或末雄黃或末桂心以蘆管吹入
兩鼻孔中
治卒魘死方
右方以井底泥塗死人目令人垂頭就井呼姓名即
活此法靈異莫測
又方
右方勿以火照俱痛齒其足後跟及足大指爪甲即
活齧其踵不覺者宜用礬石散方見卒死門
中惡
論曰志弱心虚精神失守忤犯邪惡令人心腹暴痛悶
亂如死無所覺知故曰中惡又曰卒忤蓋隂陽否隔氣
道厥逆上下不通陽氣散亂故令人不知也氣還則生
不還則死久不已則變注
麝香散方治卒中惡心腹刺痛去惡氣
麝香(一分)犀角屑木香(各半兩)
三味研為末散攪勻每服二錢空心熟水調下日再
未止更服
又方
韭根(一握切)烏梅(十四枚)吴茱萸(湯浸焙乾炒二兩半)
三味以净水五升煮以病人櫛内其中三沸櫛浮者
生沉者死煮取三升時飲之
治中惡氣欲絶不省方
右方以皂角生為細末内鼻孔中一方用細辛等分
取屑如胡豆大吹兩鼻
治中惡氣欲絶方
右方取新牛糞絞汁若無新者即以乾者汁服
卒死
論曰卒死者緣人有三虚一謂乘年之衰二謂逢月之
空三謂失時之和賊風鬼邪之氣乘虚而入故令隂氣
偏竭於内陽氣阻隔於外二氣壅閉不得升䧏厥氣上
行而暴絶也氣還則復生不還則死内經曰出入廢則
神機化滅升䧏息則氣立孤危蓋謂是也
扁散治卒死方
溼牛馬糞絞取汁灌入口中令入喉若口噤者幹開
灌之不可灌者扣折一齒下之若無新馬糞以水或
人屎和乾者絞取用之
又方
半夏末如大豆許吹鼻中
治卒死而壯熱者方
白礬(半斤)
煮令消漬脚令没踝
治卒死而目閉者方
騎牛臨其面搗薤汁灌耳中又末皂莢吹鼻
尸厥
論曰内經謂邪客於手足少隂太隂足陽明之絡五絡
俱竭令人身脉皆動而形無知其狀若尸故曰尸厥蓋
五絡皆會於耳中苟為邪所客則其氣逆厥上下暴隔
五絡閉結而不通故俱竭而令人狀若尸仆焉治法宜
當先刺其足中指爪甲上各一痏後刺大指内側端如
韮葉後刺手心至少隂銳骨之端各一痏立已不已以
竹管吹兩耳使氣脉疎通内助五絡然後以藥石治之
治尸厥脉動而無氣氣閉不通故忽然如死方
右方以菖蒲末吹入兩鼻中又以桂末著舌下
治尸厥方
鬄左角髮方寸燒灰以醇酒一杯飲之不能飲者灌
之立已
鬼魅
論曰心者精之合神之舍也心氣不足精神衰弱邪氣
乘虚而感則為鬼魅其狀令善怒不常情思如醉或狂
言驚怖向壁悲啼夢寐多魘與鬼交通病乍寒乍熱腹
滿短氣不能食診其脉人迎氣口乍大乍小乃鬼魅所
持之侯也
治妖魅病人不言鬼方
鹿角(鎊屑)
一味𢷬羅為細散每服一錢且言則差
治鬼迷不寤方
雄黃(研如粉)
一味吹入病人兩鼻中差
辟諸邪祟附著及小兒驚哭恐悸方
安息香
一味取一皂子大焚令烟起邪自去
鬼擊
論曰精足則神王精耗則神衰精神耗衰血氣虚弱則
邪氣易襲故爾邂逅鬼邪相遇則為鬼擊之病其得之
無漸卒著人如矛戟所傷令人胸脇腹滿急痛不可按
抑或即吐血或下血輕者獲免重者或至不救治宜符
禁之法兼辟邪安正之劑
升麻散方
升麻獨活桂心(各半兩)
三味為散每服一錢温酒調下
治鬼排擊方
熟艾(鷄子大三枚)
一味以水五盞煎取二盞去滓頓服之
又方
以濃酒吹灌鼻中
又方
以鹽一兩水三盞和攪飲之并以冷水潠之須臾得
吐即差
治卒中鬼擊方
鷄冠血
一味&KR0377;口中令下咽仍破鷄以搨心下冷即棄於道
傍得烏鷄尤佳
聖濟總錄纂要卷十五
