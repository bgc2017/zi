聖濟總錄纂要卷七
休寧程林纂
咳𠻳門
咳𠻳
論曰肺主皮毛皮毛先受寒邪乃為咳𠻳五臟六腑又
皆禀氣于肺故以其時感寒而受病亦能為咳形症不
同治亦隨異學者審之
桑白皮湯治咳𠻳胸滿氣急
桑白皮半夏川貝母知母五味子
欵冬花紫蘇(一兩)人參炙甘草紫朴(五錢)
薑水煎三錢服日二
百部煎治咳𠻳久不已
百部汁生薑汁生地汁百合汁(如無以藕汁代之)
白蜜(各一種)麥冬汁(仝)大棗肉(四兩)
將諸汁入砂鍋内慢煎下蜜又將棗肉搗爛入汁内
收成煎湯化日頻服
貝母散治咳𠻳
貝母(一兩)甘草阿膠(五錢)
共末空心飲下二錢日二
訶勒散治咳𠻳
訶梨勒(煨取皮)
為末每以二錢用雄猪胰一枚去脂切摻末入烏梅
肉一枚令勻以芭蕉包紙裹煨&KR0827;慢嚼
五味子湯治咳𠻳晝減夜增不得眠食即吐逆
五味子白石脂桑白皮百合麻黃(去根節)
白蒺藜杏仁(去皮尖)川貝母柴胡欵冬花
旋復花枳殼(炒)紫苑桂心(五錢)
薑水煎三錢入糯米一撮温服
暴𠻳
論曰肺感于寒微者即成咳𠻳蓋肺主皮毛寒傷膚腠
則肺先受之其狀咳𠻳語聲嘶破咽喉不利也
杏仁湯治中冷暴𠻳上氣喘逆惡寒出清涕
杏仁紫苑片芩甘草川歸陳皮
麻黃桂心(五錢)木香(一分)大黃(炒兩半)
水煎三錢温服日二
貝母煎治暴𠻳胸膈不利痰逆喘急
川貝母(去心)紫苑(蜜浸焙)杏仁(去皮尖炒)
桑白皮(炙一兩)甘草(蜜炙)百部(去心酒浸炒)
五味子(炒)白前(甘草湯浸焙乾五錢)
用水一斗入諸味煎取汁二升濾去滓入生地汁五
合麥冬汁五合白蜜三合牛酥二兩慢煎成餳頻頻
含化一匙飲下
餳糖煎治暴𠻳肺寒
飴糖乾薑(炒兩半)豉(炒二兩)
分二劑煎去渣入糖薑末服
久𠻳
論曰肺主皮毛易感風邪寒邪傷于肺則為咳𠻳五臟
各以其時受之為五臟之欬久不已傳於六腑六腑不
已三焦受之是為久𠻳其人咳而腹滿不欲飲食多唾
而腫氣逆乃其症也
人參煎治積年咳𠻳
人參(一兩)酥油括樓(搗)蜜糖(二兩)
飯上蒸九次晒乾為末空心湯下一匙日二
蛤蚧丸治久咳𠻳喘急
蛤蚧(一對酥炙)半夏杏仁(去皮尖一兩炒)括樓(大者二枚去子)
(取肉蒸研)阿膠(蛤粉炒)人參(五錢)青皮(去白炒一分)
乾薑(煮二兩)
共末蜜丸如小豆空心飲二十丸
阿膠散治久咳𠻳
阿膠人參黃茋炙甘草杏仁(去皮尖炒)
桑白皮(炙)紫苑桔梗(一兩)
共末用猪胰一枚去油膜切拌末二錢葱白三寸鹽
少許溼紙包煨&KR0827;細嚼酒下
欵冬花散治肺寒久咳𠻳
欵冬花(不拘多少)
為末燒煙令病人吸之愈
阿膠飲治久咳𠻳
阿膠(一兩)人參(二兩)
共末用豆汁入葱白煎三錢若𠻳頻呷
蒺藜貝母湯治久咳𠻳
白蒺藜川貝母百合赤石脂紫苑
麻黃(去根節)天雄枳殼(兩半)五味川連
地榆桑根白皮(東引者炙)桂心貫衆(一兩)
片芩(五錢)旋復花(炒三兩)
薑水煎三錢服
冷𠻳
論曰形寒飲冷内外合邪因而客之則為肺咳蓋肺主
氣外合皮毛其經環循胃口故内外得寒皆能傷之而
為冷痰𠻳其候吸呼氣寒口如飲冰雪嘔吐冷沫胸中
急痛晝静夜甚得温則止遇寒即發是也
乾薑湯治冷痰嗽
乾薑麻黃(去根節二兩)桂心炙甘草(一兩)紫苑
五味子(五錢)杏仁(去皮尖炒三十枚)
水煎三錢空心温服
細辛散治肺寒咳𠻳喘滿
細辛甘草五味子乾薑(三兩)赤茯苓(四兩)
共末湯下二錢蜜丸亦可
乾薑飴糖煎治冷嗽及一切嗽
乾薑(炒研末三兩)膠飴糖(一斤)
化飴糖拌末勻蒸&KR0827;頻含化一匙
杏仁丸治冷嗽呼吸氣寒嘔吐冷沫胸中急痛
杏仁(去雙仁皮尖炒香一升)生薑(一斤切片炒乾)陳皮(去白炒五兩)
共末蜜丸如梧子大空心酒下二十丸
熱𠻳
論曰熱嗽之狀嗽而少涎由邪熱薰於上焦客于肺經
使津液内燥搏于咽嗌喉嚨不利隨其吸呼而咳嗽也
百部丸治肺氣熱嗽胸膈煩悶
百部黃茋杏仁桂心(一兩)天冬括樓(五兩)
馬兜鈴紫苑紫蘇(四兩)玄參(二兩半)
共末蜜丸如梧子大烏梅甘草湯下二十丸
阿膠丸治客熱嗽止嗽化痰
阿膠人參硼砂(二分)丹砂甘草(五錢)
冰片(二錢)
共末蜜丸如芡實大含化一丸日二
華蓋湯治上喘咳𠻳兼治膈熱
桑白皮陳麯(炒香)桔梗(炒一兩)人參百合(三分)
杏仁(去皮尖炒)炙甘草(五錢)
水煎三錢温服日二
涼膈散治肺熱咳嗽
甘草(生二兩)
雄猪膽汁浸五日炙香為末蜜丸如梧桐子大薄荷
湯下二十丸
馬兜湯治肺熱嗽氣急喘悶
馬兜鈴(微炒)桑白皮(炙一兩)苦葶藶(桑紙炒)
炙甘草(五錢)半夏(薑汁製三分)
薑水煎三錢空心温服
呷嗽
論曰呷嗽者而胸中多痰結于喉間與氣相擊隨其吸
呼呀呷有聲故名呷嗽宜調順肺經仍加消痰破飲之劑
射干丸治久呷嗽喉中常作聲發即偃卧不得
射干(一兩)半夏陳皮百部欵冬細辛
乾薑五味子貝母白茯皂莢(去皮子炙)
郁李仁(一兩)
共末蜜丸如梧子大空心飲下二十丸
杏仁丸治呷嗽有聲
杏仁(去皮尖炒)甘草(炙一兩)大黃(蒸)牙硝(熬五錢)
共末蜜丸如梧子大空心薑湯下二十丸
紫苑杏仁煎治肺臟氣積呷嗽不止因肺虚損致勞
疾相侵或胃中冷膈上熱者
紫苑酥(二兩)杏仁(去皮尖半升)貝母薑汁(三兩)
大棗(去皮核半斤)五味子人參白茯甘草
桔梗地骨皮(洗一兩)白蜜(一斤)生地(汁五合)
共末與蜜汁同煎百沸器盛蒸三五次成飴煎仰卧
含化一匙日二
五臟諸咳嗽
論曰内經謂肺咳之狀咳而喘息有音甚則吐血心咳
之狀咳而心痛喉中介介如梗狀甚則咽腫喉痺肝咳
之狀咳而兩脅下痛甚則不可以轉轉則兩胠下滿脾
咳之狀咳而右脅下痛隂隂引肩背甚則不可以動動
則咳劇腎咳之狀咳則腰背相引而痛甚則咳涎五臟之
咳久而不已乃傳六腑六腑之咳内經論之詳矣
前胡湯治五臟諸咳嗽
前胡五味生地澤瀉半夏(二兩)貝母
麻黃人參山藥白术白茯杏仁
甘草葛根烏梅(去核炒一兩)
薑水煎三錢空心温服
五靈脂湯治肺咳嗽及諸嗽
五靈脂馬兜鈴(一兩)人參五味甘草(炙)
桑白皮(蜜炙)陳皮(去白炒)杏仁(去皮炒五錢)
薑水煎三錢空心温服日二
人參桔梗散治心咳嗽咽喉腫痛
人參(一兩)桔梗(炒四兩)白茯牛旁子(炒三兩)
甘草(炙兩半)
共末薑湯空心下二錢日二
木乳散治肝咳嗽兩脇下滿(木乳即皂莢樹根皮)
木乳(酥炙三兩)杏仁(去皮尖炒)貝母(去心二兩)甘草(炙一兩)
共末薑橘湯下二錢
半夏陳皮湯治脾咳嗽
半夏陳皮杏仁(一兩)赤茯柴胡麻黃(一兩)
生薑甘草(五錢)
水煎三錢空心温服
四味散治腎咳嗽
補骨脂(炙)牽牛子(半生炒)杏仁(一兩)郁李仁(五錢)
共末茶下二錢
黃茋散治大腸咳嗽
黃茋人參白茯桑白皮(二兩)甘草(三兩)
共末湯下二錢
半夏桔梗湯治脾肺寒熱勞咳痰盛嘔逆
半夏桔梗桑白皮膽南星(二兩)
薑棗水煎三錢温服
阿膠散治肺胃不調久咳不差
阿膠甘草桔梗(炒)桑白皮(五錢)細辛(一錢)
共末空心薑湯下二錢日二
鹿角膠湯治大腸咳嗽
鹿角膠杏仁(去皮尖炒研)甘草半夏(薑汁製)
麻黃(去根節二兩)
薑水煎三錢空心温服
人參丸治脾胃虚弱痰壅咳𠻳
人參木香訶梨勒(煨取皮一分)
共末蜜丸梧子大空心飲下二十丸
咳𠻳上氣
論曰諸氣皆屬於肺肺氣和平則升䧏自若若為寒邪
所傷則肺氣壅不得宣通故咳𠻳而上氣其症咳𠻳多
涕唾甚者面目浮腫久而不已肺氣虚極風邪停滯令
人胸背痛以至唾膿血也
潤膈丸治積年咳𠻳上氣涎吐稠黏五心煩躁不思
食肺經留熱
阿膠熟地人參山藥五味
白茯遠志防風(一兩)麥冬貝母
杜仲丹參茯神栢子仁百部(五錢)
共末蜜丸如彈子大水煎一丸服
香豉豆湯治三十年咳𠻳上氣
豉(炒五錢)細辛杏仁甘草吳茱萸(洗炒一兩)
紫苑(二兩)
共末蜜為丸如梧桐子大含化日二
郁李仁煎治積年上氣咳𠻳不得卧
郁李仁(去皮二兩)
水二升研如杏酪去滓煮令無辛氣入酥二棗許和
勻空心頻頻温服
㯽榔湯治上氣腹脹胸脅痛咳𠻳不下食
㯽榔(十四枚)白蜜(二合)生薑酥(三兩)
乾薑(一兩)枇杷葉(一把去毛蜜炙)
水三升煎一升去滓入酥蜜再沸分三服
柴胡桑皮湯治咳𠻳上氣促急心躁寒熱四肢煩痛
夜甚
柴胡桑白皮天雄枳殼大腹皮
麻黃(去根節)羌活(兩半)川黃連甘草
桂心川歸(一兩)白梅(去核四枚)片芩
旋復花(五錢)
薑水煎三錢服
紫苑湯治咳𠻳上氣
紫苑欵冬枳殼桔梗(一兩)赤芍
赤茯陳皮百合(兩半)大腹(二枚)
水煎三錢服
四神散治肺氣不和上氣咳𠻳
百部白薇川貝母欵冬花(二兩)
共末蜜丸如梧子大空心桑白皮湯下二十丸
地黃煎治上氣咳𠻳肺氣壅熱不和
懷生地(升半)麥冬汁天冬汁
生薑汁(五分)玄參柴胡
黃牛酥赤茯苓(五兩)五味子
欵冬花紫苑黃茋川貝母
桂心(二兩)杏仁(去雙仁皮尖炒五兩)人參(二兩)
共末將酥汁蜜慢煎入末和勻熬成煎用磁瓶盛貯
甑上蒸頻服一二匙湯下内有白蜜五兩
咳嗽唾膿血
論曰咳嗽唾膿血者由肺感寒氣咳嗽傷于陽也心主
血肺主氣血隨氣上逆故咳而有血寒邪壅熱于肺間
津液相搏凝滯藴結故化為膿因咳而咯吐膿血也
百部丸治咳嗽上喘吐膿血胸膈不利咽喉腫痛
百部天冬貝母桔梗紫苑欵冬花(二兩)
共末蜜丸如梧桐子大甘草烏梅湯下三十丸
桑白皮湯治咳嗽吐膿血痰涎
桑白皮麥冬欵冬花(一兩)貝母甘草
黃明膠(五錢)
水煎三錢温服
菜菔子湯治咳𠻳唾膿血痰涎
菜菔子(五錢研)白蜜牛酥桃仁
杏仁(二味同去皮尖爛研成膏一兩)飴糖(二兩)
熬酥蜜入飴糖膏酥成煎湯化一匙
蛤蚧湯治咳嗽咯血吐膿
蛤蚧人參貝母杏仁甘草知母
鹿角膠葛根桑皮枇杷葉(炙一兩)
水煎三錢温服
五味子湯治咳嗽吐膿血連胸膈痛
五味子生地桔梗桑皮紫苑續斷
赤小豆甘草(五錢)
水煎三錢入竹茹一丸煎温服
薤白湯治久咳嗽肺虚吐血將成勞病
鼈甲阿膠甘草鹿角膠(二兩)
水煎三錢入薤白三寸服
括樓湯治咳嗽咯血喘滿肺痿
括樓(二枚去穰入蛤粉炒)葛根防己杏仁貝母
馬兜鈴甘草阿膠(二兩)
水煎三錢入蜜少許温服
杏仁湯治肺氣壅熱咳嗽上氣吐膿血
杏仁桑皮柴胡(三分)甘草桔梗紫苑
麻黃(去根節)欵冬川連茜根半夏(五錢)
薑水煎三錢温服
咳嗽失聲
論曰咳嗽失聲者蓋肺氣上通於喉嚨喉嚨者肺之系
肺感寒微者成咳嗽咳嗽不已其氣奔迫窒塞喉中故
因而失聲也
杏仁煎治咳嗽失聲語不出
杏仁(一升去皮尖炒研)五味子木通貝母
紫苑(一兩)桑白皮(五兩)薑汁飴糖(一升)
分三劑每水四鍾煎去滓入杏汁糖三之一成煎貯
器中含化一匙
補肺人參湯治氣虚咳嗽言語聲嘶飲食減少日漸
消瘦
人參黃茋&KR0827;地桂心(一兩)白术紫蘇(三分)
乾薑杏仁紫苑五味(五錢)鹿角膠(一兩)
棗水煎三錢温服
漏聲散治咳嗽聲不出
五味子欵冬人參木通細辛竹茹
石菖蒲牛酥(三兩)杏仁白蜜薑汁(一升)
棗肉(二升)桂心(三兩)
水煎諸味去滓入酥汁蜜棗慢煎稠酒下一匙日三
紫苑丸治肺感風冷咳嗽聲嘶
紫苑貝母欵冬桂心(兩半)杏仁甘草(二兩)
陳皮人參白茯百部(一兩)
共末蜜丸如梧子大空心飲下三十丸
風冷聲嘶
論曰其風冷聲嘶者其聲嘶嗄不通暢也蓋肺象金金
主聲音人五臟有五聲皆禀肺氣而通之今風冷乘于
肺經則氣道不調故聲音不出而嘶嗄也
杏仁煎治風冷失聲語音不出
杏仁(去皮尖爛研成膏)桂心(二兩)五味子貝母
細辛紫苑(一兩)
共末水煎去滓入蜜飴糖薑汁杏膏慢煎酒下一匙
石菖蒲散治風冷摶肺氣塞不通聲嘶不出
菖蒲五味子細辛陳皮紫苑乾薑(五錢)
訶梨勒杏仁(一兩)
共末酒下二錢
通聲辛甘煎治肺氣虚為風寒所傷語聲嘶嗄氣息
喘急不通痰逆上氣咳嗽
真酥白蜜飴糖薑汁百部汁
棗肉(一斤)杏仁(一升研)
用微火慢煎成煎酒下一匙
諸氣門
諸氣綂論
論曰内經云百病所生生於五臟肺之所生獨主於氣
不足有餘蓋由虚實故所病不同其症亦異怒則氣逆
甚則嘔血及飱泄故氣逆也喜則氣和榮衛通利故氣
緩也悲則心系急肺布葉舉使上焦不通榮衛不散熱
氣在内故氣消也恐則精怯怯則上焦閉閉則氣還還則
下焦脹故氣不行也寒則腠理閉氣不行故氣收也熱
則腠理開榮衛通汗大洩故氣洩也驚則心無所倚神
無所歸慮無所定故氣亂也勞則喘息汗出内外皆越
故氣耗也思則心有所存神有所歸正氣留而不行故
氣結也
七氣丸治寒熱愁怒驚思恚氣
大黃(二兩半)人參半夏細辛柴胡乾薑
吳茱萸桔梗菖蒲(五錢)赤茯川芎甘草
石膏桃仁(去皮尖炒)川椒(三分炒)
共末蜜丸如梧子大飲下三十丸一方加桂心
麝香丸治一切氣逆胸膈否悶中脘不快痰癖留滯
嘔吐惡心肢體倦不思飲食
麝香丹砂紫朴木香肉䓻(五錢)半夏
㯽榔(二兩)丁香乳香(一兩)桂心(三分)
共末用薑汁煮半夏末為膏丸小豆大陳皮湯下二
十丸
藿香湯治諸氣不調胸膈痞滯升降不勻
藿香紫朴乾薑(一兩)甘草青皮(三分)
桂心(五錢)枇杷葉(一兩)
生薑大棗水煎五錢空心温服日二
上氣
論曰凡人一日一夜共一萬三千五百息呼隨陽出氣
於是升吸隨隂入氣於是乎降一升一降隂陽交通氣
乃和融所謂上氣者蓋氣上而不下升而不降喘息有
聲是也本于肺臟之虚復感風邪肺脹葉舉諸臟氣又
上冲而壅遏此所以有上氣之候也
地黃煎治上氣乏急
生地汁(升半)生薑汁牛酥(半升)白蜜(一升)
淡竹葉(半升)杏仁(去皮尖二兩半)炙甘草貝母(去心)
蘇子(二兩)赤茯苓紫苑(兩半)
水四升煮竹葉甘茯蘇苑去滓入汁蜜熬成煎重湯
煮攪稀飴含化一匙
欵冬花湯治上氣咽中不利
欵冬五味子半夏(二兩)射干細辛
紫苑(一兩)麻黃(三兩)
薑棗水煎三錢空心温服
酥蒜煎治上氣喘急
酥(半斤)大蒜(三枚)
以酥煮蒜煮去蒜入薑汁成煎頻服一匙
雙仁丸治上氣喘急不安
桃仁杏仁(俱去皮尖炒)
爛研水和生麫為丸如梧桐子大薑蜜湯下二十丸
上氣喉中如水雞聲
論曰肺主氣上通於喉嚨肺經客寒則喉嚨不利痰唾
凝結氣道奔迫喘息有聲聲如水雞
半夏丸治上氣咳嗽喉中作聲坐卧不得
半夏紫苑桑皮(一兩)百部欵冬射干
陳皮五味貝母皂莢(炙)赤茯(三分)
杏仁(兩半)細辛(五錢)
共末蜜丸如梧子大薑棗湯下二十丸
射干湯治咳而上氣喉中如水雞聲
射干半夏五味欵冬紫苑(二兩)細辛
麻黃生地(四兩)
大棗水煎五錢温服
短氣
論曰短氣不足以呼吸者肺虚也倚息短氣不能卧其
形如腫者飲也短氣上喘氣道促急者肺虚而寒邪實
也如是者不可概而論之
紫蘇湯治卒短氣
紫蘇(二兩)陳皮(五錢)
大棗酒水煎三錢温服
枸把湯治短氣
枸把
薑棗水煎三錢温服
陽厥
論曰内經云有病怒狂者生于陽也陽氣者因暴折而
難决故善怒也病名曰陽厥夫隂陽未可偏勝則氣逆
陽厥者陽勝而氣逆不調也蓋陽氣暴折則鬱而不散
故多怒而狂怒則氣上故頸脉動而大疾者為陽厥之
症也其治奪食即已蓋食入於隂長氣于陽陽盛故厥
逆怒狂奪食者所以平其氣也
鐵落飲治陽厥善怒除煩下氣
鐵落(即染皂鐵漿是也)
每服重湯温一鍾飲之
竹瀝石膏湯治陽厥多怒狂躁不安上攻頭頸
竹瀝石膏(兩半)山枝生地玄參赤茯
升麻知母(三分)
薑水煎三錢入竹瀝服
犀角丸治陽氣偏勝氣厥多怒如發狂狀心胸煩滿
忿忿多怒頸脉疾動
犀角防風甘草(一兩)枳殼石膏(五錢)
升麻萎蕤(三分)
共末蜜丸如梧子大飲下二十丸
定神丸治陽厥怒狂
白茯遠志人參防風栢子仁(一兩)
甘草(一兩)龍骨(兩半)牡蠣棗肉(一兩)
共末蜜丸如梧子大湯下二十丸
羚羊角湯治陽厥氣逆善怒狂妄不常
羚角五味子沙參棗仁茯神遠志
萎蕤(一兩)龍骨(煆五錢)
為粗末薑水煎三錢服日二
積聚門
積聚綂論
論曰積者五臟所生氣之所積名曰積其始發有根本
其痛不離其部由隂氣所生也聚者六腑所成氣之所
聚名曰聚其始發無根本其痛亦無常處由陽氣所生
也然又有癥瘕癖結者乃積聚之異名也症狀不一原
其病本大約相類但從其所得或診其症狀以立名爾
且癥者為隱現腹内按之形症可騐也瘕者為瘕聚推
之留移不定也癖者癖側于脅肋結者沉服結強于内
然有得之于食有得之于水有得之于憂思恚怒有得
之于風寒種種不一凡使氣血沉滯留結而為病者治
須漸磨漬削使氣血流通則病自愈矣
積聚
論曰經云病有積有聚何以别之夫積者隂氣也聚者
陽氣也隂沉而伏陽浮而動故氣之所積名曰積氣之
所聚名曰聚然積者五臟所生聚者六腑所成積之為
病其始發有常處其痛不離其部上下有終始左右有
所窮盡聚之為病其始發無根本其痛亦無常處上下
無留止此積聚之分别也
鼈甲丸治腹内積聚心肋氣滿時吐清水惡寒不下
食
鼈甲(醋炙)大黃(炒)㯽榔(二兩)人參附子
前胡白术黑乾薑枳殼防葵川歸
桔梗甘草(一兩)食茱萸紫朴(三兩)
共末入蜜杵丸如梧子大空心酒下三十丸
萬靈丸治積聚滯氣胸膈痞悶心腹刺痛
雄黃陳皮(去白炒)大黃白丑(一兩)肉蓯蓉
京三稜(煨)杏仁巴豆(去皮心油)乾漆(炒烟)青皮
(五錢)訶勒皮(三分)天南星(薑製)木香藿香葉
白术(炒一分)胡椒(半分)
共末薄荷汁糊為丸如小豆大傷食薑湯下三
五丸傷酒薑湯下十丸
大五積丸治五積胸膈痞悶腹脅脹滿宿食不消積
氣成塊心腹痛不能飲食
磠砂芫花乾漆(炒烟一兩)木香(仝後末)巴豆(去皮)
(心油)皂莢(去皮子尖)烏頭(去皮臍三分仝上五味入醋三升熬膏)大
黃(炒)京三稜(煨)鼈甲(醋炙)川歸陳麯青
皮(去白炒一兩)桂心(三分)
共末用膏丸如小豆大茶酒任下五七丸欲疏利服
十丸
十味五積丸治五積氣嘔吐酸水心腹脹悶不思食
沉香陳皮(去白炒)甘松京三稜(五錢)芫花(醋炒)
(焦)牽牛(搗取末)木香甘遂(連珠者)大戟
薑黃(一兩)
共末糊為丸如梧子大用陳皮湯空心下二三十丸
木香丸治五種積聚成塊
木香㯽榔人參郁李仁訶勒皮大黃
(微煨三兩)蘇子白芍赤茯枳殼(去白炒)黑乾
薑硝石(二兩)
共末入蜜為丸如梧子大酒下二三十丸
牛膝芍藥丸治積聚癥癖氣塊
牛膝白芍藥大黃(炒)桔梗赤茯苓訶
梨勒(取皮)柴胡紫朴(薑炒三兩)枳殼㯽榔陳
皮(去白炒一兩)
共末入蜜杵丸如梧子大空心大棗湯下二三十丸
肥氣
論曰凡人積氣在左脇下如覆杯有頭足者名曰肥氣
乃肝之積也蓋肝藏血故隂多而陽少發為積氣由肺
病傳肝肝傳脾脾以季適王而不受傳是邪氣留于
肝故積為積氣久不愈令人發欬逆痎瘧連歲不已此
隂盛陽虚故也
蓬纍根湯治久積結癖氣不散左脇下如覆杯吐酸
水面色黃此名肥氣并女人血瘕
蓬纍根懷生地(二兩)川歸赤芍藥(一兩)丹皮
枳殼(炒)桂心(三分)生薑(焙五錢)
水煎三錢空心温服日二
青蒿汁湯治久積肥氣寒熱痎瘧
青蒿汁(一合)生薑汁童便(半合)常山柴胡(三分)
烏梅肉(炒)鼈甲(醋炙)炙甘草(一分)
水煎五錢去滓入三汁少許沸服日二
酸棗仁丸治肝積肥氣久不已變成寒熱痎瘧令人
熱多寒少小便赤澀咳逆
酸棗仁(生)蘇子木通薏苡仁黃茋
枳殼(麥麩炒)木香坐拏草升麻大黃
麥門冬赤茯苓(一兩)
共末入蜜杵丸如梧子大麥冬湯下二三十丸日二
石韋丸治肝積肥氣
石韋(去毛)京三稜附子陳皮川椒(去目炒)
吳茱萸(炒一兩)
共末入蜜杵丸如梧子大荆芥湯下二三十丸
伏梁
論曰内經謂病有小腹盛上下左右皆有根名曰伏梁
裹大膿血居腸胃之外不可治治之每切按之至死又
曰人有身體髀股胻皆腫環臍而痛病名伏梁此風根
也夫氣之所聚名曰聚氣之所積名曰積聚陽氣也故
無留止積隂氣也故有形狀伏梁心之積也起于臍上
故小腹盛上下左右皆有根裹大膿血居腸胃之外故
環臍而痛此為風水之病使身體髀胻皆腫名曰伏梁
以其若梁之隱於伏也其症有淺深居臍上為逆以邪
氣之逆上行也居臍下為從以邪氣之順下行也治法
不可動動之為水溺濇之病故曰論在刺法中
鼈甲湯治伏梁積氣
鼈甲(醋炙)白芍京三稜大腹皮(一兩)懷生地
柴胡川歸(兩半)桂心生薑(三分)
水煎三錢入木香少許服日二
桃奴散治伏梁積氣
桃奴
暴乾為末空心温酒下三錢未差再服
訶梨勒丸治憂積伏梁氣
訶勒皮(二兩)㯽榔大黃(炒三兩半)防葵柴胡
枳殼(去白炒)羚羊角川連赤茯苓生薑(兩半)
子芩木通(一兩)
共末入蜜杵為丸如梧子大空心飲下三十丸日二
痞氣
論曰凡積氣在胃脘覆大如盤者脾積也痞結不通故
名痞氣此本肝病傳脾脾當傳腎腎以冬適王而不受
邪氣留于脾故結為積久不愈令人四肢不收發為黃
疸使飲食不為肌膚所以然者脾藏肌肉之氣能與胃
行其津液以榮養四肢若為積氣所留則不能榮養故
有四肢不收飲食不為肌膚之症也
平氣丸治脾積痞氣腹脅膨脹心胸悶痛不思食
㯽榔(微煨一枚)京三稜砂仁胡椒(五錢)青皮(炒一)
(兩)烏梅肉(炒兩半)巴豆(二錢去皮心油)
共末糊為丸如小豆大薑湯下三丸
白术湯治脾積痞氣脅肋滿悶
白术紫朴(薑汁炒)桂心柴胡(三兩)炙甘草(一兩)
㯽榔(十枚微煨)
生薑水煎三錢空心温服日二
勻氣湯治脾積痞氣胃脘不安肌瘦減食
大腹皮(二枚全用)白术桂心牽牛(半生半炒)麥蘖
紫朴(薑汁炒)郁李仁(半生半炒)甘草陳麯(一兩)
高良薑(五錢)
生薑大棗水煎五錢空心温服再晚服
息賁
論曰凡積氣在左脅下覆大如杯者肺積也氣上賁衝
息有所妨名曰息賁此本心病傳肺肺當傳肝肝以春
適王而不受邪氣復賁于肺故結為積若久不已令人
灑淅寒熱喘咳發肺癰所以然者肺主氣外合於皮毛
今肺氣留積故有咳喘寒熱肺癰之病
枳實湯治肺積息賁上氣冲胸滿咳逆
枳實(麩炒黃)木香㯽榔炙甘草葶藶(紙炒)
吳茱萸(炒五錢)杏仁(去皮尖炒二分)
薑棗水煎三錢空心温服日二
桑白皮湯治肺積息賁上氣脹滿咳嗽涕吐膿血
桑白皮麥門冬(兩半)桂心甘草(五錢)陳皮(炒)
皂牙(去皮尖一兩)
生薑水煎三錢温服日二
賁豚
論曰凡積氣發于小腹上至心下若豚狀或上或下來
往無時者腎積也蓋腎水乘心其狀賁衝如豚名曰賁
豚此本脾病傳腎腎當傳心心以夏令適王而不受邪
氣復留于腎故結為積久不已令人喘逆骨痿少氣所
以然者腎藏骨髓之氣若其氣留積不能榮養骨髓故
變為喘逆骨痿之病也
四味丸治久積賁豚氣時攻膀胱痛
川椒(炒出汗)附子肉蓯蓉蘹香子(一兩)
共末蜜丸如梧桐子大酒下
桃仁丸治腎積氣賁豚
桃仁(去皮尖二兩研用酒二升煎成膏)木香青皮(去白炒)
蘹香子(炒)桂心(五錢)㯽榔(三分)黑乾薑(一分)
共末膏丸梧子大酒下三十丸
化氣沉香湯治腎積
沉香木香人參附子黃茋烏藥
甘草五味大茴牛膝石斛陳皮
高良薑巴戟天桂心(五錢)
生薑水煎三錢温服日二
李根白皮湯治賁豚氣冲心汲汲短氣發作有時
李根白皮(炙八兩)人參附子甘草(二兩)半夏
(七兩)赤茯黑乾薑桂心(三兩)
水煎三錢温服日二
吳茱萸湯治賁豚氣上冲心胸逆渴
吳茱萸(一而)人參甘草半夏(四兩)桂心
薑棗水煎服
木香散治一切風及腎臟賁豚氣上冲心胸滿悶
木香(一兩)白芷沉香杉木節蓬莪茂
蘹香子(炒)桂心青皮(五錢)木瓜枳殼(炒三分)
共末薑湯下二錢
磁石散治賁豚冷氣上冲昏亂四肢軟弱不收
磁石木香㯽榔肉豆䓻(一兩)
共末葱白酒下二錢日二
壓氣木香丸治賁豚氣上冲胷膈
木香丁香肉豆䓻白豆䓻吳茱萸(炒五)
(錢)沉香(三分)青皮(一分)麝香(二錢)
共末用硇砂猪膽汁和丸梧子大酒下二十丸
木香㯽榔散治腎積氣不散結伏賁豚發即上冲心
胸令人喘逆骨痿少氣等疾
木香㯽榔白芷沉香磁石大茴川芎
訶勒皮牡蠣(五錢)桂心陳皮(三分)
共末生薑鹽湯下二錢
諸癥
論曰積氣在人腹中久不差則牢固推之不移者癥也
此由寒温失宜飲食不節致臟腑虚弱食飲不消按之
其狀如杯盤牢結久不已令人體瘦而腹大至死不消
診其脉弦而堅其狀不轉動者此其症也
鼈甲丸治諸癥塊冲心氣滿不下食手足煩悶
鼈甲訶勒皮(二兩)人參炙甘草防葵
大黃(微炒兩半)白术郁李仁桂心杏仁(去皮尖一)
(兩研成膏)
共末入蜜杵丸梧子大酒下二三十丸
夾食丸治癥癖食氣食勞五膈痰逆
乳香木香川歸肉䓻乾薑京三稜(煨)
附子丹砂青皮巴豆(去油一兩)紫苑鼈甲
(醋炙二兩)丁香
共末入蜜杵丸小豆大丹砂為衣酒下三五丸
結瘕
論曰結瘕者積聚之類也聚積久不散謂之結浮流腹
内按抑有形謂之瘕結之症候形體瘦瘁飲食不作肌
膚遇隂寒冷溼之氣則發而腹脅塊硬隱隱然痛者是
也瘕之症候腹中氣痛動轉横連脅下有如癖氣遇脾
胃有冷陽氣不足而發動者是也
紫葛丸治結瘕腹脹堅硬如石肚上青筋浮起
紫葛郁李仁(一兩)木香桔梗訶勒皮(三分)
大黃(炒兩半)紫苑(三分)牽牛子(五錢半生半炒)
共末入蜜杵丸梧子大木通大棗湯下二十丸
痃氣
論曰痃氣謂臍腹左右緊硬而痛横逆如臂取象如弓
弦之急故謂之痃氣蓋因寒温失宜房勞過度真陽虚
&KR0629;隂冷内生所以水飲入於胃而不能銷鑠流於脅下
經久不去遂成痼疾若遇隂寒或食冷物則作痛久之
則不能飲食致肌膚消瘦
訶梨勒丸治痃氣胸脅滿大腸常澀
訶勒桂心白芍大黃(炒)甘草烏藥
防葵(一兩)鼈甲(二兩)
共末入蜜杵丸如梧子大薑湯下二三十丸
附子草䓻丸治痃氣急痛嘔吐酸水
附子草豆䓻(二兩)桂心吳茱萸(一兩)木香(五錢)
桃仁(三兩去皮尖炒)丁香(三分)
共末入糊丸梧子大薑橘湯下二三十丸
大黃丸治痃氣急痛嘔吐酸水大便不通滿悶
大黃(二兩用酒二升熬成煎)丁香㯽榔(煨三分)木香
訶梨勒(煨取皮)桂心(一兩)
共末同煎杵丸小豆大酒下二三十丸
京三稜丸治五積痃癖氣塊
京三稜木香青皮㯽榔石三稜
鷄爪三稜(五錢)肉豆䓻(二枚)硇砂(三分)
共末用薑汁糊丸梧子大薑湯下二三十丸
緩中丸治痃氣急痛腹脹胃脘痛不下食嘔逆
乾薑甘草(一分)人參附子白芍陳皮
㯽榔桂心枳殼鼈甲半夏紫朴(五錢)
薑水煎服
酒癖
論曰胃弱之人因飲酒過多酒性辛熱善渴而引飲遇
氣道否塞酒與飲俱不化停在胸肋結聚其癖其狀按
之有形或按之有聲脇下弦急脹滿或致痛悶肌瘦不
能食因酒得之故謂之酒癖
乾薑丸治酒痃癖水飲不消兩脅脹滿時嘔吐腹中
水聲
乾薑葛根枳殼(一兩)白术(二兩)陳皮(三分)
甘草(五錢炙)
共末入蜜杵丸梧子大飲下三四十丸
栝蔞散治酒癖脅下脹滿不能下食
栝蔞實(一兩)陳麯(炒香五錢)
共末空心葱白下二錢日二
聖濟總錄纂要卷七
