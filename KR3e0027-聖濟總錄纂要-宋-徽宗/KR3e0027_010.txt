聖濟總錄纂要卷十
休寧程林纂
水病門
論曰内經謂腎者胃之關也關門不利故聚水以從類
上下溢于皮膚而為胕腫胕腫者聚水而生病也其狀
目窠上微腫若新卧起然頸脉微動時作咳𠻳股冷膚
腫口苦舌乾不得正偃正偃則咳清水不得卧卧則驚
而咳甚則小便黃澁以手按腫處隨手而起如裹水之
狀是也以脉别之脉沉者水病也洪大者可治微細者
難治水病有不可治者五唇黑傷肝一也缺盆平傷心
二也臍出傷脾三也足下平滿傷腎四也背平傷肺五
也蓋脾腎氣虚三焦閉塞至隂之氣内蓄巨陽之氣不
得宣通如是則水道不利飲濕攻脾散于肌肉而為水
腫之病矣
水腫
論曰水腫之病以脾胃氣虚不能制水水溢妄行溢于
皮膚其脛股冷膚腫時作咳嗽不得安卧小便黃澁以
手按腫處隨手而起是也
妙香散治一切水氣四肢腫滿
烏藥(生)青皮良薑蘹香子(一兩)
水煎三錢温服
煖腎散仝前
巴戟天甘遂(炒一分)木香葶藶沉香(一分)
陳皮芫花(醋炙)麥蘖(五錢)膩粉(一錢)澤瀉(一分)
檳榔(二枚一生一&KR0827;)
共末用猪腰切滲末二錢紙包煨先食粟米葱粥半
碗吃腰又食粥臨卧服至五更大小便下赤黃惡物
愈
大黃湯治水腫腹滿
大黃(醋炒)桑白皮(二兩)人參甘草桂心
細辛(一兩)
水煎五錢入棗二枚去滓入白餳一匙沸服日三利
小便三五升差
㯽榔丸治水腫
㯽榔(微煨)附子防己紫朴吳萸乾薑
葶藶(炒紫)杏仁甘草椒目赤茯括樓仁
海藻麻黃(去根節)白术黃茋桂心(兩半)
共末蜜丸梧子大飲下二十丸二便利為效
十水
論曰十水之病腫從脚起上氣而咳名為白水其根在
肺腫從面目起名為清水其根在肝腫從腹肉起名為
黃水其根在脾腫從脚跌起名為黑水其根在腎腫從
心起名為赤水其根在心腫從腹起名為氣水乍實乍
虚乍去乍來其根在大腸腫從頭面起至足名為垂水
其根在膽腫從内起堅塊四肢小腫名為石水其根在
膀胱腫從四肢起腹大名為風水其根在胃腫從腹内
起名為裏水其根在小腹凡此十水生于臟腑各從其
根究其所本則肺與腎而已故内經云其根在腎其本
在肺皆積水也又曰津液充郭其魄獨居精孤于内氣
耗于外形不可與衣相保蓋腎氣虚弱水氣脹滿上攻
于肺肺氣孤危腎為水害子不救母故隂精損于内陽
氣减于外三焦不溢水道不通水滿皮膚身體痞腫治
之之法備見内經故曰平治於權衡去菀陳莝微動四
極温衣繆刺其處以復其形開鬼門潔淨腑精以時服五
陽已布䟽滌五臟則精自生形自盛骨肉相保巨氣乃
平
賜名神助散舊名葶藶散治十種水病百方不愈
面目四肢俱腫氣息喘急眠卧不安小便漸澁腹脹氣
悶水不入口垂命欲絶者
椒目(微炒三兩)猪苓澤瀉(四兩)牽牛(炒香五兩)
苦葶藶(炒六兩)
共末薑水煎三錢入葱白三莖酒半鍾稍熱下良久
喫葱白粥一碗酒一鍾面東熱喫至子後二便通利
喘定腫減間日再服百日盡消
補藥木香丸取下水氣
木香青皮(一錢)莪术(二錢)
共末糊丸梧子大湯下十丸
靈保丸治十水
滑石(二兩)膩粉(一兩)
共研木瓜汁丸小豆大五更飲下七丸日止一服服
七日覺臍腹撮痛小便多為效忌鹽百日覺效便服
補脾胃藥
再蘇丸治十種水氣大通三焦此方仙經所載天台
山金壇石室中鐫記但令人忌口無不差者
大戟(炒)甘遂(炒)桂心乾薑舂大麥麫(炒)
巴豆(麫炒去油)大黃(炒)
共末蜜丸小豆大茶下十丸取利為度
桑白皮飲治氣水面目浮腫胸滿短氣小便不利
桑白皮赤芍郁李仁百合(兩半)木通(二兩)
大腹皮(五枚)
水煎五錢空心温服日二
風水
論曰内經云腎者北藏也腎主水故人勇而勞甚則腎
汗出腎汗既出復感于風内不得入于臟腑外不得出
于皮膚客于玄府行于皮裏傳為胕腫本之于腎名為
風水其脉自浮其外症骨節疼痛而惡風且身腫如裹
水之狀頸脉動時咳者是也金匱方云脉浮而洪浮則
為風洪則為氣風氣相摶身體洪腫汗出乃愈惡風者
為風水不惡風者小便通利上焦有寒其口多涎此為
黃汗二者之症不可不察
麻黃石膏湯治風水偏身洪腫骨節疼痛惡風汗出
不仁
麻黃(去根節六兩)石膏(八兩)白术(三兩)附子(一枚)
甘草(二兩)
薑棗水煎服
大豆湯治風水一身腫滿短氣欲絶
杏仁(三兩)防風白术(二兩半)赤茯防己
麻黃(去根節)甘草(二兩)黃茋(一兩)
水煎五錢入大豆酒一合日三利小便愈
防己湯治風水脉浮浮為在表其人或頭面汗出而
表無他病但腰已下胕腫
防己白术(二兩)甘草(一兩)黃茋(二兩半)
薑棗水煎三錢空心温服日二如喘加麻黃(去根節)
身重胃中不和加桂心心下久寒加細辛每服藥
取汗愈
石水
論曰腫從内起堅塊四肢遊腫名為腎水其根在膀胱
蓋腎主水與膀胱膀胱者州都之官津液藏焉氣化則
能出矣今腎水則膀胱氣弱膀胱氣弱則不能化氣而
隠滯不能行水液停結于臍腹間故其症胸腹鼓滿按
之如石脇下脹痛其脉沉遲身體發熱四肢頭面皆腫
也
桑白皮湯治膀胱石水四肢瘦
桑皮(三兩)白术射干赤茯猪苓(二兩)
澤漆(炒)澤瀉(炒)防己(一兩)
水煮大豆半合取汁煎三錢温服日二
楮白皮湯治石水四肢細瘦獨腹腫大狀如懷孕心
中妨滿食即氣逆
楮皮桑皮防己(一兩)白术射干赤茯(一兩)
澤漆(炒)大豆(炒五錢)
水酒合煎三錢温服
杏仁丸仝
杏仁(去皮尖炒)苦瓠(去膜微炒一兩)
共末糊丸梧子大飲下二十丸水出為度
大腹水腫
論曰内經云水病下為胕腫大腹又曰上下溢于皮膚
故為胕腫其症腹大四肢小隂下溼手足逆冷腰痛上
氣咳嗽煩疼是也蓋三焦閉塞水道不通流溢皮膚榮
衛否澁内連腹膜則至隂内動脹急如鼓得病之本多
因大病之後或積虚勞損或新熱食畢入水自漬及浴
冷水水氣不散理宜然也
牛黃丸治大腹水腫氣息不通症候危篤者
牛黃(五錢)昆布牽牛海藻桂心(一兩)
椒目葶藶(炒紫三分)
共末蜜丸小豆大飲下十丸小便利為度
蘇合香丸治水氣腹大腫
蘇合香水銀(水浸煮一伏時後入研)白蘞末(一兩)
共研蜜丸小豆大空心飲下十丸
丹參酒治久患大腹病其狀四肢細瘦腹大有勞苦
則脛腫滿食則氣急此病服下利藥不差宜用此酒以
散除風溼利小水
丹參鬼箭羽白术(土炒兩半)知母赤茯苓(一兩)
秦芁(七分)猪苓海藻(水洗)真獨活桂心(三分)
共為粗末以白酒五升浸五日每服一鍾日三
水腫欬逆上氣
論曰内經謂腎為水腫肺為喘呼氣逆不得卧蓋腎主
水肺主氣腎虚不能制水水氣脹滿上乘于肺肺得水
而浮故虚而咳嗽古方有云腫從脚起上氣而欬名曰
白水其病在肺
褚澄防已煎散水腫上氣
防已澤漆葉澤瀉(五兩)白术丹參赤茯
桑白皮陳皮木通(三兩)郁仁(五合)
水煎五錢入生薑日三小便利為度
防已湯水氣欬逆上氣四肢浮腫坐卧不安
防己甜葶藶(炒五錢)木通桑白皮赤茯(一兩)
陳皮(二兩)澤漆(五錢)郁李仁(微炒)百合(一合)
水煎五錢
鯉魚湯水腫腹大喘欬胸脇滿不得卧
鯉魚(一尾二斤去鱗腸)紫苑桂(三兩)防己黃芩
硝石(研)人參(二兩)
用水一斗煮魚取汁五升每二鍾煎末五錢日三
雌雞湯胸中喘嗽逆水氣身腫利小便
雌雞(白者一隻)白术半夏(一兩)澤漆(二兩)
炙甘草(兩半)
粗搗篩用東流水五升煮雞取汁入藥五錢薑棗赤
小豆煎服日三夜一
澤漆根湯水在肺令人咳喘上氣腹大脚腫目下如
卧蠶微渴不得卧小便難少而數胸滿隱痛此水氣迫
肺宜利小便
澤漆根(生四兩)人參麥冬炙甘草赤茯(一兩)
鯉魚(一尾大一斤水三升煮魚汁煎三錢日三以二便利為度未利稍增寒加生薑)
水氣徧身腫滿
論曰腎主水脾胃主土土尅水胃為水榖之海其氣虚
不能傳化水氣使水氣浸漬水臟又脾得水溼之氣土
衰不能制水氣溢歸于腎腎虚三焦不瀉經絡閉塞故
水氣溢于皮膚傳流四肢所以通身腫也其候上氣體
重小便黃澁腫處按之隨手而起是也
木通湯徧身腫
木通苦葫蘆(兩半)防己澤瀉(三分)猪苓(一兩)
海蛤(一兩)
酒水煎五錢入葱白温服當下小便數升腫消
鯉魚湯水病通身洪腫
鯉魚(一斤)澤漆(微炒)人參(兩半)杏仁(炒五錢)
共末水三升煮魚以汁煎末三錢日三小便利乃止
海蛤丸水腫腹滿四肢瘦喘促小便澁妨悶
海蛤(研二兩)木香防己厚朴訶勒皮
旋復花(一兩)桂(五錢)
共末蜜丸梧子大大腹皮湯下二十丸
枳實湯水氣
枳實(去白炒)白术升麻炙甘草紫苑
知母桑白皮赤茯黃茋秦芁麥冬
黃芩(等分)
葱白水煎三錢
白术湯水氣渴腹脇脹滿
白术人參赤茯炙甘草
水煎五錢服
平補鹿茸丸水氣平愈體瘦如舊
鹿茸(炙)蓯蓉(酒洗)地黃兔絲子(酒炒)栢
子仁(一兩)白茯黃茋防風遠志車前子
五味子桂(五錢)
蜜丸梧子大飲下三四十丸
水蠱
論曰水腫之狀腹膜腫脹皮膚粗黑搖動有聲此由脾
胃氣虚溼氣淫溢久不治則害人如蠱之毒故謂之水
蠱
大黃湯水蠱二便不通急脹壅塞
大黃(醋炒兩半)麥冬(三分)川連甘遂(微炒)茅根(一兩)
貝母(三分)
水煎二錢
瞿麥湯水蠱腹脹滿急小便不通縱有少而黃赤
瞿麥穗車前滑石茅根甘遂(炒)
苦參(等)
水煎二錢日三
分水氣海蛤丸水蠱腹脹喘嗽
海蛤(煆五錢)凝水石滑石(一兩)膩粉粉霜(一錢)
白丁香(五十枚)
共末麫和作餅子紙包煨&KR0827;為末糊丸菉豆大酒下
二十丸
鼠尾草丸水蠱
鼠尾草馬鞭草(各五斤)
水五斗煮二斗取汁再煎成膏為丸小豆大以輕粉
為衣飲下三丸
惡實丸水蠱身體洪腫
惡實(微炒)
為末糊丸梧子大飲下十丸勿嚼破
瓠瓤煎同前
瓠瓤(一枚)
水二升煮一炊去滓煎堪丸即丸小豆大飲下十丸
取小便利後勿飲水作小豆羹食之
楮枝煎蠱病水腫
楮枝(半斤)
水五升煎半取汁入黑豆末半升煎成頻服一匙
膜外氣
論曰諸家方書論水病甚詳未嘗有言膜外氣者唐天
寳間有徒都子者始著膜外氣方書本末完具自成一
家今并編之然究其義本于肺受寒邪傳之腎腎氣虚
弱脾土又衰不能制水使水溼氣散溢于皮膚之間氣
攻于腹膜之外其病令人虚脹四肢腫滿按之沒指是
也
徒都子論病本
膜外氣者或謂之水病起于他疾不可常定或因患瘧
或因積勞或因腎臟中風或因肺腑傷冷或因膈上氣
或因衝熱遠行或因酒肉中所得始于肺終于腎或因
咳嗽或多涕唾或因蓄聚冷氣壅塞不散遂使肺臟邪
氣攻心冷氣化為水流溢膀胱在大腸膜外所以切脉
不能知針灸不能及蓋人腎為命本不可虚也本固枝
葉茂本虚即枯槁况四時衰旺皆乘腎臟之氣腎損則
五臟皆衰是致胃閉而脾不磨氣結而小便澁輕重之
候在大小便耳若小便不通則氣壅攻擊腹内衝出膜
外化而為水使人手足頭面浮腫若二便微澁則微腫
極澁則極腫二便俱不通三日即徧身洪腫則隂亦腫
夫隂腫有二有腫而小便自出者有腫而小便澁者又
有莖囊連小腹臍背腫者此並為死候宜速治之若患
此腫病亦不常定或先手足面目浮腫或先腰肋微腫
或先手足小腫其候或消或甚三五日稍愈又發亦以
小便通澁為效積漸變化洪腫女人得之與此略同凡
患此疾令人腹脹煩悶胸間氣急此由肺脹甚至喘如
牛吼坐卧行立不得或中夜逆氣攻心胸重者一二年
方死有一二月死者若將息失度悮食毒物十日半月
即甚也愚醫多以針灸出水為功又以鯉魚赤小豆為
藥又令病人飲黃牛尿服商陸根反有所損少有差者
大抵此病尤忌針灸華陀云患水病勿遇良醫第一不
可針灸言氣在膜外已化為水水出即引出腹中氣水
盡則死有此病疾者宜向陽行坐遇隂雨則愈覺壅滯
房中常須存火服藥後夜卧覺胸間熱甚宜含紅雪與
好茶之類慎勿飲酒及冷藥茶冷水若渴宜喫五靈湯
錄在卷後尤忌鹽生冷醋滑
五靈湯膜外水氣
木通訶勒皮防己赤茯陳皮(一兩)
水煎五錢覺熱喫好茶
紫蘇煮散膜外水氣
紫蘇防風白术桑皮(等)
共末水煎覺熱去白术加甘草功效如前方又有
蛇蠱狀如水病相似四肢如故小便不甚澁但腹急
腫而蠱脹不下食凡醫多悮作水氣治之宜只細詳
審
聖濟總錄纂要卷十
