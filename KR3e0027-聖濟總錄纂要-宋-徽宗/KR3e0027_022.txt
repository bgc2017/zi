聖濟總錄纂要卷二十二
休寧程林纂
傷折門
打撲損傷
論曰打損撲傷或焮腫疼痛或血出不止外須以貼熁
塗傅内須服去瘀血養肌肉和血氣之劑次則生肌斂
口傅之以俟平復此治損傷之大法也
骨碎補散治打撲損傷筋骨皮肉發熱疼痛
骨碎補白芷乳香(去油)生地當歸(一兩)
澤蘭葉川芎桂心桃仁(五錢)甘草
附子(一分)
共為細末温酒調下三錢頃又服
地黃湯治墜墮傷折手足痛
生地川歸(一兩)阿膠白芍(兩半)川芎
熟艾(一兩)骨碎補(一兩)桂心甘草(五錢)
水煎五錢温服日二
二竒湯治打撲損傷
威靈仙骨碎補(各五錢)
作一服酒煎盡量飲盖暖出汗即愈
回生散治打撲損傷疼痛
大茴官桂烏藥紫荆皮甘草(各一錢)
右為末每服五分好生酒送下盡量飲取汗避風瘦
人三分大便出血即愈
被傷絶筋
論曰被傷絶筋者須觀其輕重治之接續之法要在氣
血未冷之際外用續筋止痛藥傅裹内兼服藥調治庶
幾可救緩則風冷入于裏則難治矣
聖功散治筋骨傷折疼痛不止接骨續筋
硃砂明雄乳香沒藥(俱去油各一錢)
麝香(一字)土蟞(十枚燒酒浸死焙乾)
右為細末磁缾封貯勿令洩氣用時強盛人服一字
瘦弱人服半字燒酒調下未愈再服
没藥散治跌打損傷骨折筋絶
乳香(去油)没藥(去油)琥珀(二錢)土蟞(三箇燒酒浸焙)
明礬(一錢)硼砂(一錢)麝香(三分)半兩錢(一箇醋淬七次)
蟹爪肉(熟三錢)活牛角(刮取炒黃色二錢)
右為細末每服五分白酒送下在下部食前服在上
部食後服
諸骨蹉跌
論曰諸骨蹉跌者墜墮倒撲傷折致諸骨蹉跌治之須
扶骨對正用止痛生肌接骨之劑封裹内服藥調治倘
骨碎者便當出之否則膿血不絶肌肉亦不能收斂則
難愈也
接骨紫金丹
乳香(炙去油)紫荆皮骨碎補大黃血蝎
歸尾硼砂土蟞(燒酒浸死瓦焙乾)自然銅(煆淬七兩次各一)
右為細末每服七分半熱酒調服其骨自接此方
治打撲骨折瘀血攻心發熱昏暈其瘀血自下吐血等
症皆可服之如骨接而諸症未去者去土蟞自然銅
更服五分即愈
傷損止痛生肌
論曰傷折之候皆因刑杖跌撲損傷或焮腫痛或血出
不止大抵最忌服冷物恐血凝入心之故内服之劑要
在温補和血止痛為主至於斂口生肌之外用豈可偏
廢哉
虎骨散治打撲損傷疼痛不止并治筋骨疼痛血風
走注疼痛皆治
虎骨(炙)自然銅(醋淬七次)地龍(水浸晒乾)牛膝
漏蘆延胡索威靈仙龜板(炙)桂心
當歸(各一兩)
共為細末每服一錢煖酒調下
生肌散治打撲墜墮損傷諸骨蹉跌筋絶血出疼痛
不止傅之即愈并治一切癰疽腫毒膿水將盡時用之
去腐生肌金瘡刀斧傷血出疼痛不止者傅之神妙
白蠟合歡皮乳香(去油)赤石脂(煆)沒藥(去油)
血蝎海螵蛸(去殼)雄黃龍骨(煆)兒茶
獐腦(各二錢)土蟞(焙乾三枚)蟹爪肉(熟)白芷
枯礬(各一錢)硃砂(一錢)麝香(一字)金箔(少許)
右為細末磁罐收貯每用少許傅傷處立能止痛止
血合時須五月五日或天醫日合為妙
傷折貼熁并膏藥
論曰傷折之症輕則肌膚腫痛重則肉脱血出既整其
骨内服去瘀生肌之劑外必以貼熁膏藥并用可也
接骨方治打撲墜墮損傷手足骨折
用雄雞一隻約一斤重者生去毛生去爪嘴開腹底
乘生氣即搗爛用五加皮研末和入搗之以勻為度
勿太爛勿過乾用時先以五加皮煮無灰老酒飲至
極醉將骨折處用手按平將雞藥傅上棉帛縛之如
今日此時縛至明日此時解開其骨即生滿矣如過
一時其骨即長一寸如骨接後而尚痛者以黑豆
炒焦色用老酒沃之搗爛傅上半日一換
糟米塗治跌打損傷疼痛
糯米(一升)酒麯(三丸)
將糯米煮熟如飯入酒麯和勻乘熱塗上用帛封裹
三日一換酒香即愈
龜板膏治打撲損傷疼痛
敗龜板(一枚燒灰)虎骨(燒灰)白芥子生大黃
川歸(五錢)滴乳香(炙)沒藥(炙一分)
右為末研勻用小黃米粥攤帛上摻末一匙裹損上
以竹片夾定繩縛七日
雜&KR1276;門
中藥毒
論曰炎帝嘗百草而著本經分上中下三品聖功極矣
漢唐以來漸增致千百種之繁盖無毒之中而有有毒
者後代庸民去聖已遠不審良惡偶誤餌之經云有病
病當無病胃傷不急救之漸致危斃古方用甘草菉豆
能解諸毒亦用諸藥而各相制伏者
冬青汁飲解砒霜毒
先用白蠟為末和新汲水服之護其腸胃仍以冬青
葉搗汁灌之以大便去毒為度如冬月無葉以根搗
汁和水代之
解中砒霜方
羊血雞血(各一鍾)和勻服之
又方
稻稈
燒灰新汲冷水淋汁濾清冷服一碗毒即下
黃連湯解中巴豆毒
黃連黃栢(各五錢)
水二升煎一升候極冷服之忌服熱物仍以冷水浸兩
手
又方
寒水石
一味為末煮汁飲之
解烏頭附子天䧺毒
遠志(一兩)防風(五錢)
水煎汁飲之
服諸石藥中毒解方
白鴨屎汁
水和服之
解中大戟毒方
石菖蒲
一味煎汁服二升差或生搗汁更妙
解芫花毒方
防風甘草防己(等分)
三味水四升煎二升服之
解射㒺毒方
藍汁大豆菉豆(二合)藕汁(一鍾)
二豆煎汁和勻服之
解甘遂毒方
大豆(五合)
水三升煎升半服之
食毒
論曰飲食雖以養生亦有時而傷生何也凡食物諸品
莫不有陰陽五行具焉漫不察其寒温燥濕之性順逆
宜忌之因人性南北異稟食物南北異種一或犯之棘
喉潰腹可不慎與倘誤中其毒宜服藥解之
解一切飲食毒方
大豆(五合)大粉草(五兩微炒)
二味搗細用水四升煎二升温服須臾或吐或瀉毒
即隨去雖甚渴不可飲水
又方治誤飲饌中毒者未審中何毒卒急無藥可解
薺苨甘草(一兩)
水二升煎一升服之入口便活
食諸菜蕈菌中毒
論曰諸菜雖地産陰物而能養生然氣有寒濕性有善
惡偶不審辨之其不為禍也幾希如諸蕈菌夜有光者
煮不熟者煮訖其湯照人無影及欲爛無蟲者皆不可
食倘誤中其毒以地漿諸藥解之
解食諸菜毒方治食諸菜中毒發狂煩悶吐下欲死
葛根
生搗汁一升服之良或無生者即搗乾葛末水和服
之煮服之亦可
治食諸菜毒方
苦參(二兩)甘草(一兩)
苦酒二升同煎數沸去滓服吐出即愈
治諸菌毒方
地漿水
掘地作坎以水沃其中攪之令濁俄頃取之飲三四
鍾即解又兼治楓樹菌誤食之令人笑不止飲之
即解
又方
橄欖(七枚去核)
搗為泥服之
又方
防風(二兩)甘草(一兩)
用水四升煎至二升須冷飲即解
解食諸蕈毒方
木香青皮
等分為末煎湯飲之
飲酒中毒及大醉不解
論曰本草謂酒通血脉厚腸胃禦霧露瘴氣敵風雪寒
威惟糯米麵麯為良隨處出者名多不一或用諸燥藥
為麯皆大熱有毒惟菉豆能解之若恣飲過多助火亂
性腐腸損身倘中其毒及大醉不解者急宜服藥解之
黃連解毒湯治縱飲熱酒中酒毒煩亂躁渴引飲面
赤眼紅小便澁少
黃連黃栢黃芩山梔仁(等分)
水煎五錢温服
解酲丸方
葛花(一兩)桂花菊花五味子烏梅肉(五錢)
共末蜜丸彈子大每用一二丸預先化下能解酒毒
若已醉者服之能解
飲燒酒醉死急救方
先用冷豆腐厚傅胸膈以護其心仍急用清水煮滚
用鍋數箇取氣汗水三鍾徐徐灌下即解
治酒醉不醒方
甘草(五錢)菉豆(去殼一合)
水二升煎一升温服
又方
甘菊花
九月九日採取陰乾為末清飲調下三錢
酒醉不醒方
葛根
生搗汁飲一二升即差
又方
菘菜子(二合)
細研井華水一鍾調為二服
食牛馬猪犬魚蟹中毒
論曰天産屬陽地産屬陰禽獸皆陰陽生物氣味各有
冷熱之殊性有好惡之異大抵諸肉補陽能助起濕中
之火素問云膏梁之變足生大丁故諸肉如熱血不斷
落水不沉及病牛壊馬魚目有睫目能開合腦有連珠
鰕煮不灣蟹腹有毛及諸肉形色異常皆有毒不可食
孔子色惡不食臭惡不食者此也倘中其毒宜服藥解
之
解一切牛馬肉毒方
大粉草
細切微炒搗細量病人喫得多少酒取無灰酒一處
研去滓温服須臾大吐瀉毒亦隨去雖十分渴不可
飲水飲水難救
解中雞子毒方
醇醋
飲三四口即解
治食狗肉不消心下堅硬或䐜脹口乾忽發熱妄語方
韭根杏仁(一兩)蘆根(三兩)
水四升煮取二升飲之
治食魚肉毒方
苦參(三兩)
以苦酒一升煎三五沸去滓服吐出即愈
解諸魚毒方
陳橘皮(二兩)
水三升煮取升半去滓服即愈
又方
蘆根(三兩)
剉碎水三升煮一升飲之即解
治河肫毒解方
扁豆(五兩)
水四升煮汁二升服之即解
又方
橄欖(十枚)
水二升煎汁一升服
治解鼈毒方
黃茋吳藍(等分)
水煎一兩服之即解
治蟹毒方
冬瓜
生取汁飲一二升即解
又方
紫蘇(一握)
搗汁一升飲之差如無生者乾者煎汁飲之
又方
乾蒜(七枚)
煮汁飲之即愈
解金銀銅鐵石毒治誤食金銀銅鐵方
蠶豆(炒)
研為細末砂糖調服即從大便出
解金毒方
斑鳩肉
治如食法煮食之解或鷓鴣肉食之
又方(治吞金欲死)
鴨一隻
殺取血飲之即解
解金銀銅鐵毒
雞屎
水淋取汁服之或鴨屎汁亦可
解鐵毒方
磁石
為末水服三錢
蠱毒
論曰蠱毒者嶺南人多作之凡病人中蠱其狀令人心
腹切痛如有物咬或吐下血不即治之蝕人五臟盡即
死欲知是此當令病人吐水沉者是浮者非亦有以蟲
蛇合作蠱藥著飲食中使人病瘕此一種一年死治之
之法當服藥使呼蠱姓名即去亦有服諸藥而制伏者
蠱毒方治卒中蠱毒下血如鵝肝晝夜不絶臟腑壊
敗待死
敗鼓皮
燒灰酒服三錢須臾自當呼主姓名即差
試中蠱毒方
雞子(一枚)
煮熟去殼以小銀簪一枝插在蛋内含口中一頓飯
時視簪蛋俱黑即是中蠱倘若人與飲食以犀角
攪之有白沫泛起即有毒也用後方
石榴皮飲治中蠱毒
石榴根皮(東引者)
剉一兩煎濃汁飲之即吐出活物
又方治中蠱毒吐下血如爛肝
苦瓤(一枚)
水二升煮取一升服立吐即愈又方煮苦瓠令消
服神騐
治蠱毒神騐方
胡荽根
搗爛絞汁半升和酒服之立下
治蠱毒神騐方
玳瑁
以水磨濃汁飲服一盞即解
治中蠱毒或吐下血如爛肝方
蚯蚓(十四枚)
以苦酒二升漬之蚓死但服其汁已死者皆可活
治蝦蟆及蝌蚪蠱得之心腹脹滿口乾思水不能食悶
亂大喘而氣絶方
車轄脂(半升)
和温酒一升漸漸服之其蠱自出
又方
刺蝟皮
燒過為末水服三錢當吐出毒
治蠱毒方
牡丹根
搗羅為末每服一錢日三良
治中蠱毒方
胡荽子(五合)
酒二升煮汁一升服之
狗咬治狗咬方
甘草杏仁(一兩)紫蘇(五錢)
水四升煎去滓温服更以三味末傅咬處
又方
生鐵
不拘多少煮令有味洗之
又方
乾薑
為末内瘡中立差
猘犬齧
論曰猘犬齧者犬發狂疾跑躁齧人若中之令人疼痛
不止發狂如犬聲不急治之亦能殺人男子過三日不
治婦人過五日不治
治猘犬齧方
地榆(一兩)
水二升煮汁一升飲之兼為末傅瘡上每服末三錢
白湯下日三服忌酒若瘡已差者搗生韭汁飲三升
又方治猘犬齧瘡
礬石
為細末摻内瘡中裹之立止痛其瘡即愈
又方
生地黃
搗汁飲四五合并塗瘡口
治猘犬齧方
小兒胎髮(炒)新香附野菊花
研細末酒調服盡醉
又方
鼠屎(二升)
燒存性為末傅瘡上
蛇螫
論曰諸蛇螫人如青竹赤練虺蛇地匾之類皆有大毒
倘中人不急治之則能殺人也
雄黃散治諸蛇毒螫人欲死佩之兼辟蛇毒
雄黃乾薑(各等分)
共為細末傅螫處如辟蛇毒用小絹袋盛繫臂上男
左女右蛇聞藥氣遠避
香白芷散治諸蛇螫辟蛇毒
香白芷雄黃蓼根(各等分)麝香(少許)
共為末醋調傅螫處立愈欲辟蛇焚之即遠遁去
一方用菊花根汁調傅尤妙
治一切蛇螫方
金線重樓
水磨少許傅螫處又為細末酒調飲之
治毒蛇螫人方
地榆根
搗爛絞汁飲之兼漬之
治蛇入口并入七孔中方
母猪尾尖割斷瀝血滴口中即出
治蛇螫方
鳳僊花
搗爛傅之即愈
辟蛇方
若蛇到燒羖羊角令有烟出蛇即去矣
治蛇齧方
人糞
先以火酒洗過次以糞傅齧處差
治蠍螫人方
活蜘蛛(一枚)
爛研取汁傅之即差
治九里蜂螫方
處士劉湯隱居王屋山曾見一大蜂誤落蛛網為蜂
所螫墜地俄頃蛛腹脹欲裂徐徐行入草中咬開芋
梗以傷就咬處磨之良久腹漸消輕走如故自後有
被蜂螫者將芋梗𫝊之即愈
治蜂螫人方
羊酥
傅之即愈
蜘蛛蟲等咬傷方
綉鐵
即鐵上鏥衣取和獨蒜磨傅咬處
治蜈蚣咬傷方
取活蜘蛛一枚放咬處則能吸其毒如蜘蛛死痛未
未知更著生者以愈為度
又方
蝸牛
挎取汁滴入咬處
又方
苦參末百齒霜(即頭垢膩)
二味酒調傅之
治蜈蚣咬方
桑白皮
生者取汁和白鹽傅之
溺水死
論曰凡溺水死心氣尚温而脉未絶者宜換去濕衣以
厚衣裹之灌以熱湯可活切忌火烘恐寒熱相搏之故
若或犯之則不能救也
治水溺死灸法
艾炷如黃豆灸臍五七壯如不應移上一二分再灸
數壯可活
溺水死方
皂角
為末綿裹内穀道中須臾出水即活
自縊欲死治縊死灸法
凡自縊死用麵塊塞糞門勿急剪繩用二人扶定將
繩解鬆用艾火灸臍七壯如不應移上一二分再灸
只在上下臍孔間不住灸至數十壯猶有活者不可
因臍傷釋手至囑至囑令數人搓手心脚心熱更好
五絶散治自縊死併溺死
半夏(一兩)
搗篩為末丸如豆大内鼻中即愈心温者一日可治
治自縊死方
梁上塵
如大豆各内一筒中四人各一筒同時極力吹兩耳
鼻中即活
治自縊死定安心神徐緩解之慎勿割繩斷抱定心下
猶温者
雞冠血
刺取之滴口中即活男雌女雄
又方
雞屎白
如棗大酒半盞和灌之及鼻中佳
聖濟總錄纂要卷二十二
