聖濟總錄纂要卷二十四
休寧程林纂
産難門
逆産
論曰逆産者盖因姙婦初覺腹痛産時未至驚動傷早
兒回轉未至竟便用力産之即令逆也
牛酥膏治逆産數日或生不以理横逆艱難千方百
計不安急宜服之膏至兒身上即産下
真牛酥秋葵子(一升)大豆黃卷滑石(二兩)
瞿麥(一兩)白蜜(半升)(秋冬二葵子功用并同)
共末用酥煎沸入蜜再煎下末攪勻收貯酒下一二
匙頻服
半夏飲治横産及倒生胎死腹中并衣不下母氣欲
絶者
半夏(五枚薑汁炒)白斂(一兩)
共末温酒下二錢難産一服横産二服倒生三服胎
斃衣不出四服此方加瞿麥尤佳
竈心黃土塗治逆産
竈底心黃土(硏五合)
以生薑汁和如糊塗産母臍中以帛繫換
小麥飲治逆産
小麥小豆(炒一兩)
共末水煎二三錢温服少頃又服
鹽粉塗治逆産足下
食鹽胡粉
共研勻用米醋和塗兒足心即順下
葱蒜薰法治逆産
大蒜(七枚)生薑(五錢)葱白(三十根)
共搗入盆中以沸湯五大碗投盆内速扶産婦坐盆
上薰産戶冷即易之三易胎正矣
丹砂塗治逆産
丹砂(五分)
用蜜和塗兒足心又以丹書兒左足心千字書右足
心里字
又法
以鍼刺先出足底足痛還即順若手先出即刺手
又法
取三家鹽熬令黃以津唾和塗兒足心次取三家飯
放兒母手中佳
艾葉湯治逆産及子死腹中
生艾葉(五兩)
用酒一升煎旋服則順下如不飲酒以水煎服
蛇脱灰酒治逆産及子死腹中
蛇脱(燒灰)
研末用白酒和下面向東方服一錢未下再服
兔絲子酒治逆産及子死腹中
兔絲子(炒)
為末酒下一二錢即生一方以車前子為末酒下
二錢
蒲黃塗治逆産
蒲黃
用水和塗兒手足心即順
難産
論曰臨産或難盖為正氣擾亂心神不寧所致古人有
預備方法臨月用滑胎散并日行二三十步貴使血氣
下順産無留難無令喧雜驚忙必須産閣温暖遇嚴寒
之日四圍燒火及多備熱湯焚諸異香常令湯火氣及
身暗使人看候産婦纔覺腹痛速與飲食令飽無使困
乏飢則雌雞煮粥渴則白蜜煎湯或空痛經日兒胎未
動者宜安心熟忍以薦蓆鋪牀就上安産免為地氣所
侵又就週行三五百匝或困于行暫且扶立須臾又行
如血水俱下痛陣及腰此欲産之兆諸餘法度宜次序
行之
車前子散治難産經日不下
車前子(微炒)滑石川歸(五錢)榆白皮
瞿麥穗(一兩)
共末用酒下二錢如血水未下用大黃二錢煎酒服
胞胎即下
如意膏治難産催生
萆麻子(二十一粒去殼研)丹砂(五分)
共研如膏用油紙攤貼臍下小腹間外用帛繫縳候
産與胞衣下速去之稍緩即脱人氣血此藥覺腹痛便
宜用
牛酥膏治難産催生(見前逆産)
苧蔴根飲治難産及晚嫁難産
乳母論云三十後適人者謂之晚嫁也盖少嫁則筋
骨軟弱故産門易開晚嫁則筋骨堅強所以難産産
婦臨月宜常服之
苧蔴根人參陳皮(炒)懷生地
炙甘草烏梅肉(一兩)
生薑水煎四錢温服少頃又服
燒弓弦散治難産
弓弦(五寸燒灰研)箭幹(五寸燒灰)
共研勻作一服酒下
牛酥飲治數日不産胎上冲心欲死
牛酥(五錢)冬葵子(炒一合)滑石(研三分)
共入袋盛用酒一升煮頻服一鍾
白芍散治數日不産胎上冲心欲死
白芍川芎甘草川歸茯神陳皮(二兩)
苧蔴根(一把)髮灰(一分)
共末空心食前酒下二錢少頃又服
桂心湯治難産數日不生子死腹中母氣欲絶者服
之效
桂心(兩半)木通牛膝瞿麥穗榆白皮(二兩)
水煎五錢服
石燕酒治難産催生一方兩手握石燕亦産
石燕以童便磨取三四錢微温吞赤小豆七粒立産
子死腹中
論曰胞衣未下急于胎之未生子死腹中危于胎之未
下盖胞衣未下子與母氣通其呼吸若子死腹中胞臓
氣寒胎血凝沍氣不升䧏所以難下古方多以行血順
氣藥及硝石水銀磠砂之類其胎已死軀形已冷血凝
氣聚復以至寒之藥下之不惟無益而害母命者多矣
古人用藥深于用意但後生不分子死理有二端用藥
寒温各從其宜有姙娠胎漏血盡子死者有墜墮攧撲
内傷子死者有緣久病胎萎子死者若此之類遂令生
人提掣姙婦使身體平正仍以䄄蓐自腰抵定令仰臥
開足向地如欲産勢連進附子湯三服(方見後)即以衣包
温瓦數片二三人不住手自臍腹腰脇左右周回熨之
使胞臟温煖凝血流動盖附子湯能破寒氣墮胎服之
少頃覺腹内痛陣漸作惡血漸動良久必産此用温藥
之意也有因傷寒熱病温瘧之類胎受邪熱毒氣内外
交攻因致胎死胎不即下留于胞臟古人慮胎受毒氣
必致脹大所以用硝石水銀磠砂之藥盖硝石水銀之
性不惟使胎不脹大又能使胎化爛副以行血順氣之
味死胎即下臨産更令生人以手體候胎有横有逆有
脹有爛以意治之庶免留難凡生産之理胎活則所生
子日月已周臍繫不養所以自下由之果實既熟不俟
剪折帶蒂自分若子死腹中則所生在母日月未足臍
繫尚固由之果實未熟枝末雖枯不折不離所以在母
行之有法用之有度斯無虞矣凡審死胎當熟辯有姙
之婦病胎隱伏不動難認存亡令生人以煖手就臍下
欵欵按至胎處覺腹中冷應手是胎已死稍温即非更
看姙婦外症面青舌冷舌下脉青黑口穢氣手指甲黑
皆子死之候
附子湯治子死腹中産後氣寒胎血凝沍子死難下
破寒墮胎
附子(大者一枚生去皮臍切十片)生薑(五片)
水煎稍熱服經時不下服桂心湯
桂心湯治子死腹中産後氣寒胎血凝沍子死難下
寒墮胎
桂心(不見火)烏頭(大者一兩)
水煎稍熱連用三服
地黃酒治子死腹中未下
懷生地(酒洗搗取自然汁)
用酒煎沸和地黃汁連三服胎不下服牛膝湯
牛膝湯治子死腹中氣血凝結致子難下
牛膝朴硝(三兩)川芎大黃(炒)桂心
蒲黃(五錢)懷生地(二兩)
水煎五錢去滓入朴硝一錢再沸服連進三服未下
服後瞿麥湯
瞿麥穗湯治子死腹中三日不出母氣欲絶
瞿麥穗(兩半)牛膝榆根白皮(一兩)木通
桂心(三分)
水煎五錢去滓服連進三服胎未下服後牛膝湯
牛膝湯治子死腹中滑氣血破胞胎或子死壊爛母
氣悶絶者
牛膝(一兩)川歸桂心(三分)川芎蒲黃(五錢)
硝石瞿麥穗(二兩)懷生地汁(一鍾)
水煎五錢入汁再沸連進三服惡血下子即出也或
胎已損令生人仔細探之勿令腐肉瘀在腹内出畢
再一二服逐惡免生他病
薑汁酒治子死腹中氣血凝滯不下
生薑汁(六分)雞子黃(三枚)白酒(三分)米醋(二分)
共酒醋同煎入薑汁二分再沸傾碗中入雞黃一枚
乘熱打轉稍熱服須臾依上法連進三服
牛尿塗治子死腹中二三日不下
牛尿
用之塗兒母臍腹上并左右少頃立出
水銀飲治子死腹中悶絶者
水銀(一兩)
飲下若母不知人事幹開口灌下口幹不開當于鼻
中灌下令頭稍仰銀入母腹中立出
又方
竈中黃土
研末用酒和服二三錢立下
息胞(即胞衣不出)
論曰凡産子母已分而胞衣未下名曰息胞盖由欲産
之時用力太過産罷又被風寒冷氣所侵血氣凝澁乏
力運用以致持久不惟有妨兒臍兼亦致害母命急須
提掣産母使形體平正氣息少待可以運動及以壯氣
益血湯散助之俾氣血滑利其胞可下矣若初生産婦
未經諳練見胞衣未下恐妨兒體輒便剪臍或誤牽斷
或執握不固其胞直上掩心使不盡天年者多矣古人
剪臍之法必用慣熟生人先備金銀銅鐵稱錘之類用
軟熟衣帶一條結定以緊牽為度所貴胞不上掩心也
壯氣益母湯治胞衣未下被風寒所侵血氣凝澁或
氣少力乏不能運用胞衣停息
懷生地人參川歸(一兩)代赭石(醋淬五錢研)
木香(一分)
生薑大棗水煎五錢稍熱服少頃又服以衣下為度
牛膝湯治胞衣半出半不出或子死腹中著脊不下
及二三日不産血氣上冲
牛膝秋葵子榆白皮(三兩)懷生地(取汁三分)
水煎五錢入汁服
滑石湯治胞衣不出服之爛胞
滑石川歸炙甘草(一兩)牛膝瞿麥穗(兩半)
秋葵子(二合)
水煎五錢稍熱服少頃再服以下為度
惡血不下盛于衣中
鹿角
剉為細末用酒下一二錢以下為度
&KR1181;麻子塗治胞衣不下
萆麻子(二十一枚)
去殼研如泥塗脚心衣下速去
又方治胞衣不下
水銀
用棗肉研不見星丸皂子大酒服一丸立下
冬葵子酒治衣不下令爛胞
葵子阿膠牛膝川歸(一兩)
共末酒下三錢
産後血運
論曰産後血下或多或少者皆致血運盖血隨氣行血
多者氣虚血少者氣逆故也其候頭目旋轉精神昏憒
沉默不知人事治法虚弱者宜調氣而益血氣逆者宜
調氣而下血則運思過半矣
玄胡索湯治産後血運
玄胡索川芎(一兩)人參川歸牛膝(兩半)
懷生地(二兩)
水煎五錢去滓入蜜少許稍熱服
益母草飲治産後血運心煩悶亂恍惚如見鬼神
益母草汁(如無以土瓜根汁代之)生地汁藕汁(半鍾)
雞子白(三枚)童子便(一鍾)
將四汁煎沸入雞子白攪勻分三服連進
紅藍花湯治産後血少運悶嘔逆
紅藍花蘇枋木(一兩)
水煎四五錢稍熱服日二
薑黃飲治産後惡血上掩心如見鬼神欲死
生薑汁生地汁(一鍾)
用白酒一鍾同二汁煎十數沸稍熱服
醋雞子治産後血運迷悶不省人事唇口冷面青
米醋(一鍾)雞子(生一枚)
將醋煎沸以雞子打破攪勻頓服
白芍湯治産後血運心中迷悶不知人錯亂少氣
白芍藥懷生地炙甘草(一兩)丹參(五錢)
生薑水煎五錢去滓入蜜少許連進三服
産後語言妄亂
論曰憂愁思慮則傷心心虚故邪從之新産之人内亡
津液而血虚志弱使人精神昏亂語言差謬恍惚不寧
甚者變狂顛之症治宜補血益心安心定志其病自愈
白茯苓湯治産後血氣虚弱精神不安言語錯謬
白茯苓人參桂心澤瀉蒲黃(兩半)
懷熟地川歸麥門冬遠志(一兩)
共末入蜜杵丸梧子大人參湯下三四十丸
白茯苓湯治産後心氣不足血虚狂言
白茯苓熟地(二兩)人參甘草防風
白薇龍齒獨活遠志(一兩)
水煎四五錢稍熱服
茯神湯治産後血虚狂言妄語心志不寧
茯神(二兩)人參白芍藥(兩半)桂心川歸
炙甘草(一兩)
生薑大棗水煎四五錢稍熱服日二
遠志湯治産後血虚心氣弱為風邪所搏語言妄亂
遠志人參赤芍白茯子芩獨活
炙甘草防風(一兩)懷熟地(二兩)
水煎四五錢熱服日二
産後中風
論曰産後血氣未完風邪乘之入于經絡則發為痓其
候口噤不開筋脉攣急面目喎癖至于五臟六腑則隨所
中而症候出焉甚者瘈瘲直視角弓反張神志昏塞便
溺遺失瘖不能言為中風之證
小續命湯治産後失血中風口眼喎斜冐昧不知痛
處拘急不得轉側遺溺失音
麻黃(去根節二兩)人參附子川芎白术
防己白芍子芩(一兩)桂心甘草(二兩)
防風(兩半)
生薑水煎五錢服
大豆酒治産後中風背強口噤或煩熱頭身皆重身
痒及嘔逆直視皆風濕所致
大豆(三升)
炒令聲斷用酒五升沃熱豆中取豆汁服一鍾日飲
五七次取微汗身纔潤即愈一則去風二則消血
麻黃湯治産後中風口眼喎斜身背拘攣
麻黃(去根節)桂心(一兩)川芎白芍藥
防風(二分半)竹瀝(二合)白术(炒五錢)
生薑水煎五錢去滓入竹瀝半合二三服取汁
地黃酒治産後中風口噤筋脉攣急角弓反張
生地汁(二升)白酒(三升)生薑汁(二合)
用二汁煎數沸入酒再煎十數沸任性細飲數杯若
冷多加桂心末二兩若熱多加藕汁二合
産後中風口喎
論曰足陽明胃經入上齒中環出挾口環唇下交承漿
手太陽經循頸上頰至目銳眥此二經皆為風寒所中
使筋脉縮急牽引于頰故為口喎癖不正語言蹇澁目
不能平視也
人參湯治産後中風口面喎斜
人參白芍藥防己白术甘草
防風麻黃(去根節)附子川芎子芩
桂心(一兩)
生薑大棗水煎三錢温服
天麻散治産後中風口眼喎斜筋脉不利
明天麻懷生地白殭蠶(糯米炒)玄胡索
獨活防風川歸荆芥穗桂心(五錢)
共末用酒下二三錢日二服
獨活湯治産後中風口面喎斜
獨活防風川歸(兩半)川芎枳殼桂心(一兩)
細辛(五錢)蔓荆子(兩半)竹瀝
水煎三錢去滓入竹瀝半合再沸服日二
竹瀝湯治産後中風口面喎斜手足不隨語言謇澁
昏昧
竹瀝防風麻黃(去根節兩半)升麻羌活
羚羊角川芎桂心(一兩)杏仁(八十枚去皮尖炒研)
水煎三錢去滓入竹瀝半合再沸二三沸少頃再服
取微汗差
地汁竹瀝飲治産後中風口眼喎斜筋脉攣急
生地汁竹瀝(各半升)獨活(兩半)
用水二鍾煎獨活三錢去滓入地汁竹瀝各半合再
二三沸温服日二
産後中風角弓反張
論曰背為陽腹為陰陰陽之脉交相維持産後血脉不
足風邪中於陽經使陽脉拘急反引腰背如角弓反張
故以為名
麻黃湯治産後中風角弓反張筋脉急痛
防風人參白术川芎甘草川歸
麻黃(去根節)桂心(一兩)附子乾薑(五錢)
杏仁(去皮尖炒四十枚)
水煎三錢服日二
白茯苓湯治産後角弓反張
白茯苓山梔仁川芎川歸炙甘草(五錢)
黑乾薑吳茱萸懷熟地桂心細辛(一兩)
水煎三錢温服日二
黑豆酒治産後中風腰背反折筋急口噤
黑豆(小者二升)白酒(四升)
將豆炒香熟傾入酒中去豆用酒不拘時頻服一鍾
服完再服後地黃酒
地黃酒治産後中風腰背反折筋急口噤
生地汁(二升)白酒(三升)生薑汁(二合)
先煎二汁數沸入酒再沸十數沸任意飲二鍾若冷
多加桂心末二兩熱多加藕汁二合
産後蓐勞
論曰産蓐之後食飲起居失于常度使氣血不得其養
若血虚則發熱氣虚則發寒氣血俱虚則寒熱更作日
漸羸瘦故為蓐勞又産後惡露未盡亦令致此則時寒
時熱腰腹刺痛甚者不能食食亦不作肌膚
懷熟地湯治産後蓐勞寒熱肢體痛力乏
熟地黃人參白术白茯苓牛膝
鼈甲淡竹葉桂心麥門冬川歸
甘草(一兩)
水煎三錢温服日二
赤芍湯治産後蓐勞疼痛寒熱頭目旋運多驚盗汗
腹痛大便不利瘦劣
赤芍川芎人參丹皮玄參五味子
白薇白茯麥冬甘草川歸(一兩)熟地(二兩)
水煎三錢服
猪腎湯治産後蓐勞似瘧寒熱不能食
猪腎(一對)粳米白芍藥知母(三分)川歸(分半)
葱白(五寸)
水煮腎取汁入米煎三錢温服日二
黃茋煮散治産後蓐勞肌瘦面無顔色或寒或熱肢
痛頭疼心煩
黃茋鼈甲(一兩)人參白芍藥川歸
白茯苓桑寄生麥門冬熟地桂心
牛膝甘草(五錢)
共末每用猪腎一對煮取汁入薑棗煎三錢温服日
二
白薇丸治産後蓐勞寒熱體虚瘦弱不思食
白薇附子熟地栢子仁鼈甲川歸
肉蓯蓉黃茋人參白芍丹皮桂心
石斛羌活(三分)川芎甘草(五錢)
共末蜜丸梧子大飲下三四十丸
産後大便不通
論曰大腸者傳道之官變化出焉産後津液減耗胃中
枯燥潤養不足糟粕壅滯故令大便難而或致不通盖
新産之人喜病此者由去血過多内亡津液故也
訶梨勒丸治産後大便不通
訶勒皮人參懷熟地大黃(酒炒)川歸
大麻子(一兩)
共末入蜜杵丸梧子大米飲下三四十丸日二
人參丸治産後大便不通
人參檳榔(兩半)紫朴(薑炒三分)川歸(一兩)
郁李仁(去皮尖研五錢)
共末入蜜杵丸梧子大酒下三四十丸日二
大黃丸治産後大便秘澁不通
大黃(酒炒)赤芍藥川歸紫朴(薑炒一兩)枳實(炒)
懷生地大麻仁(三分)
共末入蜜杵丸梧子大陳米飲下三四十丸
升麻湯治産後大便秘澁
升麻大黃(一兩)生地前胡(三兩)山梔
川歸(一兩)
水煎服
大腹皮湯治産後下血過多熱毒氣結燥大便不通
壅滯氣悶腰痛脇脹
大腹皮(五枚)枳殼懷生地赤芍藥(一兩)
甘草天門冬(三分)羌活郁李仁秦芁(五錢)
水煎三錢温服日二
蜜煎導法同上
白蜜(半斤)
慢煎令稠如硬餳搓指大長二寸内下部中仰臥效
烏梅導法同上
烏梅肉
爛搗如泥入蜜少許搓内下部中即仰臥效
温中丸治産後大便不通七八日以上者
硫黃(生用柳木椎細研)
以水浸炊餅糊丸梧子大用木香湯下一二十丸
中和散治産後大便不通及老少皆可服
附子(去皮臍)大黃(一兩同上俱半生半炒)
共末臨臥飲下二錢日二
産後乳汁不下
論曰新産水血俱下暴傷津液氣脉未順所以乳汁不
下若能調其衝任治手太陽少陰之經不足則乳脉自
然流行若其經虚弱氣脉閉而不通雖治之亦無益也
猪蹄湯治産後乳汁少或不下
猪蹄(四隻用水五升煮取汁三升)木通漏蘆瞿麥穗(一兩)
用汁煎三錢温服日二以效為度
木通湯治産後乳汁不通
木通(兩半)子芩白芍藥桑皮漏蘆(一兩)
甘草枳殼(炒五錢)竹葉(一把)
水煎三錢温服日二
萵苣子散治産後乳汁不下
萵苣子糯米粳米(半合)
水煎甘草五錢取汁煎三味分三服
括蔞酒同上
括蔞
取大者一枚搗爛入白酒煎温服以效為度
魚灰散治産後乳汁不下
鯉魚骨
燒灰為末酒下一二錢
産後妬乳
論曰氣血流行上為乳汁下為月水上下通達不失常
度是謂平人若不通而塞則為痛熱氣復來乘之則為
腫向之流行者今壅遏矣倘失調治則結硬成核身體
壯熱盛則憎風遂為乳癰世傳治結乳閉乳亦即為妬
乳者此也
升麻湯治産後妬乳乳汁不洩結成癰腫熱痛
升麻玄參白芍藥生地黃甘草
連翹瞿麥穗(一兩)射干(五錢)
水煎三錢温服日二
二灰散治乳汁不下結滯不消熱腫
蔓荆子皂莢刺(各燒灰存性一兩)
共研勻用酒下一二錢日二
升麻傅治妬乳結成癰腫
升麻木香檀香(五錢)
各用成塊砂盆酒磨相等用翎傅乳上
天麻草洗治妬乳成癰腫或已破膿血未散
天麻草(不拘多少)
用水煎濃汁頻洗患上日三四次差
産後乳結核
論曰産後乳結核者以血氣虚弱風邪搏之乳脉凝滯
故結而為核日久不差藴積生熱熱勝則腫腫甚則成
癰也
枳殼湯治産後乳結核或成癰腫發熱疼痛
枳殼木通人參白蒺藜(炒去刺)桂心
烏雞骨(醋炙)白芍藥川歸黃茋大黃(炒一兩)
水煎三錢温服日二
麥門冬湯治産後乳結核及欲作癰腫痛
麥門冬(去心)子芩木通白芍藥人參
赤茯苓甘草綿黃茋桑寄生防風(一兩)
大棗水煎五錢去滓入沙糖二錢攪服
川歸散治乳結核堅硬
川歸人參白芍藥枳實(麩炒三分)木通
白蒺藜(炒)烏雞骨(醋炙)黃茋(一兩)桂心(五錢)
共末酒下一二錢日二
産後乳結癰(乳癰并結核詳見乳癰門)
論曰産後衝任不足氣血俱虚其熱潛行入于足陽明
之脉其直行者從缺盆下乳内廉下挾臍入氣街中衝
脉者起于氣衝並足陽明之經夾臍上行至胸中而散
其經為邪熱攻衝則血為之擊摶氣為之留滯擊摶則
痛作留滯則腫生内經所謂榮氣不從逆于肉理乃生
癰腫産後多有此疾者以乳汁壅積與氣相擊摶故也
黃茋湯治乳結核腫痛煩熱漸成癰
黃茋生地黃升麻麥冬(兩半)人參赤茯
苓(一兩)遠志川歸白芍藥甘草(五錢)
水煎三錢温服日二
白芍湯治乳結癰腫毒敗壊不散發熱疼痛
白芍藥人參赤茯苓生地黃川歸
黃茋麥門冬甘草桂心(一兩)
生薑大棗水煎三錢去滓入朴硝五分沸服日二
甘草飲治乳癰熱痛未結膿者
甘草(五錢半生半炙)括蔞(一枚去皮)
用酒甘草取汁入蔞瓤再煎服
括蔞散治乳癰膿潰未潰熱痛不已
括蔞(二兩)防風人參細辛紫朴
黑乾薑敗醬桔梗(一兩)
共末用酒下二錢日二
黃茋膏治乳癰欲結未結膿攻痛
黃茋白芍藥川芎子芩防風川連
白斂川歸(一兩)
共末用雞子白和塗患上日二易
聖濟總錄纂要卷二十四
