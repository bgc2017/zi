聖濟總錄纂要醫家類
提要
(臣)等謹案聖濟總錄纂要二十六卷宋政和
中奉勅編
國朝程林刪定林字雲來休寧人初徽宗御製
聖濟經十卷四十二章又詔集海内名醫出
御府所藏禁方秘論纂輯成編凡二百卷其
書久而佚脱林購求殘帙凡得三本互相補
苴尚闕一百七十三卷至一百七十七卷不
可復見以其繁重難行乃撮其指要重為纂
輯門類悉依其舊所闕小兒方五卷則倩其
友項睿補之仍冠以徽宗原序大德四年集
賢學士焦惠校上序及校刊諸臣銜名考晁
陳二氏書目但有徽宗聖濟經不載是書觀
焦惠序稱始成於政和重刊於大定殆汴京
破後隨内府圖籍北行南渡諸人未睹其本
歟今未見其原書然宋代宗尚醫學搜羅至
富就所採錄古来專門授受之方尚可以見
其大略其每類冠論一篇亦皆詞簡而理明
均足以資考訂原本之末有神仙服餌三卷
或言烹砂煉石或言嚼柏咀松或言吐納清
和或言斬除三尸盖是時道教方興故有是
妄語林病其荒誕一概汰除惟約取其尋常
頤養之藥三十餘方其别擇具有條理故所
錄諸方多可行用與膠執古法者異焉乾隆
四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
宋徽宗御製聖濟總錄纂要序
生者天地之大德疾者有生之大患方術者治病之大
法昔者神農氏黃帝氏獨觀太初旁燭妙有味百藥以
辨物審百疾以全生其制名其取類其正君臣其立佐
使其見於太素玉冊之書雷公岐伯之問蓋皆開神明
之藴窮隂陽之變原性命之理而與天地同其覆載中
古以還鏤之玉版蔵之金匱功利及草木惠澤被牛馬
所以遺天下後世甚厚歴年既久流弊滋甚糟粕具在
而精意不傳内經有病名而莫之究有治法而莫之習
極其妙至於通仙而莫之悟人之生也其位參於天地
其靈貴於萬物形不盈仞而心侔造化崑崙尺宅修之
可以長生寸田神牖閑之可以反照天關神廬息之可
以召和去土符書金格鍊丹却粒御氣凌虚不假於物
而裕然自足嗟夫達士可以神解昧者且不能養其形
而况於了其心乎内之五臓六腑外之九竅四關著之
於色發之於聲寓之於三部九候一失其平則疾病隨
神聖治於未兆工巧捄其已然非天下之至精孰能探
天下之至賾非天下之至粗孰能祐天下之至神朕憫
大道之鬱滯流俗之積習斯民之沈痼庸醫之妄作學
非精博識非悟解五行之數六氣之化莫索其隠莫擬
其遠曰寒曰熱曰寒熱之相搏差之毫釐失以千里而
有餘者益之不足者損之率意用法草石雜進夭枉者
半可勝嘆哉萬幾之餘著書四十二章𤼵明内經之妙
曰聖濟經其意精微其旨邁遠其所言在理所以探天
下之至賾又詔天下以方術來上并御府所藏頒之為
補遺一卷治法一卷卷凡二百方幾二萬以病分門門
各有論而序統附焉首之以風疾之變動終之以神仙
之服餌詳至於俞宂經絡祝由符禁無不悉備名之曰
政和聖濟總錄其所載在事所以祐天下之至神蓋聖
人之駴世本在於上末在於下無見於上則治之道不
立無見於下則治之具不行經之所言者道也醫得之
而窮神總錄之所載者具也醫用之而已疾漢張仲景
作傷寒論而雜之以方唐孫思邈作千金方而繼之以
翼以謂不如是則世莫能用其術然之二人者游於方
術之内者也彼超然獨見於方術之外下顧岐伯之流
而與之議始可謂知道朕作總錄於以急世用而捄民
疾亦斯道之筌蹄云耳天下後世宜致思於忘筌蹄而
自得者俯仰之間嚬笑之度御五行之數運六氣之化
以相天地以育萬物至扵反營魂而起當生者豈細事
哉蓋將有來者焉
聖濟總錄纂要序
臣聞天地以溥生為大德所以曲成萬物而不遺聖人
贊天地之化育故斂時五福以敷錫於庶民夫民之為
物也智者寡愚者衆起居失常食飲無節外為寒暑燥
濕風以賊其形内為喜怒思憂恐以亂其氣形氣乃傷
疾所由作聖人有憂之謂祝由不可以盡已也遂制藥
石鍼艾以攻八風六氣之邪為湯液醪醴以佐四時五
行之正防其未然救其已病然後物各遂其生民不夭
其命矣又謂非立憲言不可以福萬世也於是上法天
道下因地宜究隂陽之本明生死之由考於古而騐之
今取諸已而施之人定為成書著之玉版藏之金匱宣
之於布政之堂秘之於靈蘭之室以俟來哲以施無窮
其為仁民愛物之心斯可謂極矣然其言至簡其論至
要其理至深後世學者雖有上智非研精覈慮則亦未
易窺其奥也故曠代之中能以斯術鳴世者時固有之
若夫神聖工巧獨得先世不傳之秘如和緩越人亦不
過十餘人而已况去聖已遠支分派别析而為衆科業
而為專門所以人各拘其偏而莫肯究其全則益不逮
於古矣積習成常流弊兹甚懼大道將遂於湮微故聖
濟總錄由是而作焉上下凡二百餘卷始終幾二百萬
言逐病分門門各有方據經立論論皆有統蓋將使讀
之者觀論以求病因方以命藥則世無不識之病病無
妄投之藥唯法有逆從治有先後在乎智者擇其所當
從其所宜而已究而言之實醫經之會要學者之指南
生民之司命也惜其始成於政和重刊於大定既綿歷
百年之久不能無三豕之訛今主上神極御天修節制
度治具畢張以謂是書所載雖先聖之緒餘其所以康
濟斯民亦致治之一助也迺詔江浙行省刊於有司布
之天下其或&KR1230;戾隨加釐正復降德音俾下臣為之序
引臣誠愚陋竊不自量仰惟聖德如天甄陶萬類爰自
即位以來于今七年恩浹飛沈仁及草木然猶夙夜孜
孜廣求民瘼或一物不得其所則必為之惻然臣謂此
書復出則上可以輔相天地之宜下可以永底蒸民之
生物無疵癘咸躋於仁夀之域矣大德四年二月一日
集賢學士嘉議大夫典瑞少監臣焦養直謹序
聖濟總錄纂要校刊職名
正議大夫杭州路總管兼管内勸農事臣梁曾
中順大夫江南浙西道肅政廉訪副使臣商晦
嘉議大夫江南浙西道肅政廉訪副使臣田滋
中奉大夫前江南浙西道肅廉訪副使臣徐琰
嘉議大夫簽江浙等處行中書省事臣奪兒只哥
正奉大夫江浙等處行中書省參知政事臣安祚
