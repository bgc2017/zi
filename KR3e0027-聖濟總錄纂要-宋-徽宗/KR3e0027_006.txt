聖濟總錄纂要卷六
休寧程林纂
泄痢門
泄痢統論
論曰脾與胃合其象土外榮肌肉内熟水榖風寒水濕
襲於外則留連肌腠𫝊于脾胃若飲食不節害於内腸
胃乃傷不化糟粕皆能為病所得之源不一故立名多
端且久風入中則為飱泄濕勝則為濡瀉寒中則為洞
泄暑勝則為毒痢而又或冷或熱或赤或白或色雜或
腸垢或滯下或休息或疳或蠱之類種種不同悉由養
攝失宜飲食不慎致腸胃不調邪氣交攻施治之法則
有宜調補宜攻化宜收斂宜渗泄各隨所宜以治
水瀉
論曰内經謂諸厥洞泄皆屬于寒暴注下廹皆屬于熱
蓋為冷熱不調氣不相濟也脾胃怯弱水榖不分濕飲
留滯水走腸間禁固不能故令人腹脹下痢有如注水
之狀謂之注泄名為水瀉
紫朴散治一切水瀉冷痢
紫朴白术乾薑(一兩)甘草(五錢)陳皮(三分)
共末飲下三錢日二霍亂吐瀉新汲水下
肉豆蔲散治水瀉無度腸鳴腹痛
肉蔲(一兩)薑汁(二合)白麫(二兩)
將蔲為末用汁和麫裹末煨熟飲下二飲
黃蠟丸治水瀉不止傷冷虚極
硫黃黃蠟(一兩)
研硫化蠟和勻丸梧子大汲水下五丸
紫朴散(又方)治暴水瀉不止
紫朴(一兩)白术川連甘草赤茯乾薑白
豆蔲(三分)訶勒(一兩)
共末飲下二錢
訶梨勒丸治水瀉腸滑不禁
訶勒龍骨乾薑赤石脂(一兩)
共末糊為丸如梧子大飲下二十丸
正氣散治水瀉腹痛日夜不止
砂仁附子白术人参龍骨石榴皮
甘草肉蔲吳萸地榆乾薑赤石脂(一兩)
共末飲下三錢
又方治水瀉水榖不化日夜不止
熟艾(半斤)
慢炒合熱包裹坐之冷再炒
濡瀉
論曰内經云濕勝則濡瀉甲乙經曰寒客下焦傳為濡
瀉夫脾為五臟之至陰其性惡寒濕今寒濕之氣内客
于脾則不能俾助胃氣腐熟水榖致清濁不分水入腸間
虚莫能制故洞泄如水隨氣而下謂之濡瀉
肉豆蔲散治腸胃受濕濡瀉不止
肉蔲川連訶勒(三分)白术甘草赤茯乾
薑(五錢)紫朴(一兩)
共末飲下二錢
又方治腸胃受濕濡瀉不止
紫朴甘草(一兩)肉豆蔲(五枚)
共末飲下二錢日二
附桂丸治濡瀉水痢不止
桂心附子(一兩)乾薑赤石脂(二兩)
共末蜜丸梧桐子大飲下二十丸
白术丸治脾胃受濕濡瀉不止
白术人参乾薑(炒黑三分)紫朴(用生薑仝炒一兩)
共末蜜丸梧子大飲下二十丸
生薑黃連散治水瀉久泄瀉
生薑(四兩)川連(一兩咀片)
將薑切片與連仝入鍋慢炒薑赤色去薑用連為末
臘茶下二錢二服止
飱泄
論曰内經云清氣在下則生飱泄又曰久風為飱泄夫
脾胃土也其氣冲和以化為事今清濁交錯風邪之氣
得以干胃故冲氣不能化而食物完出夕食謂之飱以
食難化者尤在于夕故食不化而泄出則謂之飱泄此
俗所謂水榖痢也
白术湯治風冷入中飱泄不止脉虚而細日夜數行
口乾腹痛
白术紫朴熟艾龍骨川歸(一兩)
姜水煎三錢温服
洞泄寒中
論曰内經云謂長夏苦病洞泄寒中洞泄者謂食已即
泄乃飱泄之甚者此因春傷于風邪氣留連至夏發為
飱泄至長夏發為洞泄蓋當春之時陽氣在表為風邪
所中入客于經未至臟腑夫風者陽氣也東方木也木
能勝土脾胃受之仲夏則陽盛之時以陽邪之氣逢陽
盛之時重陽必陰病在脾胃故為飱泄陰生于午至未
為甚是長夏之時脾土當旺脾為陰中之至陰故陰氣
盛陰氣既盛則生内寒故令人臟腑内洞而泄是為洞
泄寒中之病
附子丸治洞泄寒中注下水榖或痢赤白食已即出
食物不消
附子烏梅肉(一兩炒)川連(二兩炒)乾薑(炒兩半)
共末蜜丸梧子大飲下二十丸
温中丸治脾胃虚寒洞泄不止
附子乾薑龍骨硫黃肉豆蔲(二兩)
共末糊丸梧子大食前艾湯下二十丸
火輪散治脾胃氣寒大腸虚滑日夜不止
附子(一枚)肉蔲(五錢)乾薑(一分)
共末空心飲下二錢
騖溏
論曰脾氣衰則鶩溏蓋陰中之至陰脾也為倉廩之官
若脾胃氣虚弱為風冷所乘則陰氣盛陰氣盛則臟寒
致糟粕不化故大便色黑狀如鶩溏也又大腸有寒亦
令鶩溏
吳茱萸丸治脾氣不足鶩溏青黑
吳萸乾薑陳麯川歸赤石脂(三分)紫朴
(一兩)
共末蜜丸梧子大飲下二十丸
龍骨黃連湯治脾氣不足鶩溏青黑
龍骨(五色者一兩煆)川連(三分薑汁炒)川歸乾薑甘草(炙五)
(錢)
薑水煎三錢空心温服日二
白滯痢冷痢熱痢赤痢
白滯痢
論曰白滯痢者冷痢之類蓋腸虚受冷留而不去與津
液相摶結滯如膿或如凝脂而下故曰滯痢
人参湯治白滯痢及小便色白
人参龍骨白茯川歸甘草乾薑(五錢)紫
朴(一兩)
水煎五錢溫服日二
赤石脂散治白滯痢
赤石脂(一兩)乾薑(三分)
共末飲下一錢未差再服
薑附子丸治臟寒下痢白膿心腹痛
乾薑附子龍骨訶勒皮(一兩)
共末飲下二錢
冷痢
論曰下痢其色或青或白或黑者皆冷痢也此因腸胃
虚弱寒氣乘之故令人大便痢下青黑若其痢色白而
食不消者寒中也當診其脉沉則生浮則死其人素有
積寒即久冷痢有膿也
牡蠣湯治冷痢腹痛
牡蠣(燒紅醋淬)白术川歸乾薑龍骨(煆三兩)赤石
脂(一兩)附子(炮去皮臍)人参白芍甘草(五錢)
水煎三錢温服若下膿加紫朴嘔逆加陳皮
肉豆蔲丸治冷痢青白色黑者
肉豆蔲炙甘草(二兩)
水煎三錢温服日二
訶勒湯治脾胃虚冷下痢滑泄不思食及一切冷氣
訶勒紫朴白术甘草陳皮草豆蔲(一兩)
生薑大棗水煎三錢温服日二
吳茱萸丸治冷痢下膿血臍腹痛脹滿食不化
吳茱萸乾薑(兩半)紫朴川歸(四兩)陳麯赤石脂
(一兩)
共末蜜丸梧子大飲下二十丸
赤石脂丸治多年冷痢飲食不化或青或黃四肢沉
重起即目眩手足逆冷
赤石脂熟艾(一兩)乾薑川椒(炒出汗兩半)鳥梅肉(炒五)
(兩)
共末蜜丸梧子大飲下二十丸
四白散治一切冷痢
白龍骨白石脂胡粉(炒)枯礬(五錢)
共研極細飲下二錢
熱痢
論曰凡痢色黃赤並熱也甚則下血汁此由腸胃虚弱
邪熱氣乘虚入客于腸間故其症下痢兼黃赤或血雜
下腹中熱小便赤澀身熱煩渴故名曰熱痢
生地黃湯治熱痢不止
生地(五錢)甘草(一分)地榆(三分)
水煎三錢空心温服日二
甘草湯治夏月暴下熱痢
甘草(五錢)生薑(一分)白蜜(一合)
漿水五合煎分二服日二
蒲根湯治熱痢
蒲根(二兩)粟米(二合)
水煎三錢温服日二
黃連湯治熱痢腹痛日夜百行氣欲絶者
川連(一斤)附子(一兩)白术龍骨赤石脂乾薑
阿膠川歸(一兩)
水煎五錢空心温服日二
赤痢
論曰熱痢之盛者為赤痢本由腸虚為風邪所傷又挾
邪熱血得熱而妄行乘虚必凑渗入腸中與痢相雜其
色純赤名為赤痢若腸虚不復則又為久赤痢變成嘔
噦疳慝之候矣
黃柏丸治痢下黃赤水或黃赤膿四肢煩皮膚冷
川柏片芩(一兩)川連(二兩)熟艾(五錢)
共末蜜三兩蠟一兩化丸梧子大飲下二三十丸
六神湯治赤痢腹痛或下純血
川連車前子(二兩)陳皮(去白炒一兩)山枝甘草(炙)地
榆(五錢)
水煎五錢空心温服日二
血痢膿血痢赤白痢
血痢
論曰邪氣客於血脉之中腸胃虚弱血隨熱行流渗腸
間因便血下故名血痢其脉見虚小者生身熱疾數者難
治
茜根湯治痢下鮮血
茜根川連地榆(一兩)山枝(二十一枚)犀角(剉末一分)
水煎三錢入薤白三寸香豉一撮温服
艾葉飲治血痢不能止小腹刺痛
艾葉川連川歸龍骨訶勒皮(二兩)
水煎三錢温服
三物散治一切血痢
胡黃連烏梅肉竈下土(一兩)
共末茶下二錢
葛粉飲治血痢日夜無度
葛粉白蜜(一兩)
汲水四合和勻服
地榆湯治血痢日夜無度
地榆(二兩)甘草(炙五錢)
水煎五錢温服日二
人参散治一切血痢腹痛
人参肉豆蔲烏魚骨(二兩)
共末飲下二錢
通聖散治血痢腹痛日夜無度
大棗(去核)烏梅肉(七枚)甘草(一尺)乾薑(三錢)
共末薑棗水煎三錢服
膿血痢
論曰春傷于風邪氣留連夏為洞泄若遇熱氣乘之則
血隨熱行渗入大腸與腸中津液相摶致積熱結血化
為膿膿血相雜故成膿血痢秋冬診脾脉微澁者是也
其脉滑大或微小沉細虚遲者皆生若懸絶或實疾或
數大身熱者皆死
黃連丸治下痢膿血羸瘦
川連龍骨苦参紫樸(一兩)熟艾枯礬赤
石脂甘草陳麯乾薑(五錢)
共末蜜丸如梧子大飲下二十丸
柏葉丸治膿血久痢腹痛
側柏葉川黃連阿膠地榆川歸(五錢)
共末蜜丸梧子大飲下二十丸
乾薑丸治膿血痢日久不止
乾薑川連川柏(一兩)附子甘草熟艾烏
梅肉(三分)
共末蜜丸如梧桐子太飲下二十丸
二宜散治新久痢下膿血
川連吳茱萸(二兩)
各製為末赤膿多萸末一錢連末倍之白膿多連末
倍于萸末俱飲下
赤白痢
論曰赤白痢者由腸胃虚弱冷熱相乘客于腸間變而
為痢蓋熱乘于血流渗腸内即赤冷氣入搏津液凝滯
則白其候裏急後重數至圊而不能便膿血相雜故名
赤白痢重者狀如膿涕而血雜之輕者血膿上有赤脉
薄血狀如魚脂腦世謂之魚腦痢
黃連散治赤白痢腹中痛口乾或作寒熱
川黃連(炒三分)白术片芩甘草乾薑川歸
烏梅肉(五錢)阿膠(一兩)
共末水煎三錢温服
白术丸治赤白痢及水榖冷熱氣痢
白术川歸龍骨犀角赤白脂烏梅(三分)
紫朴川連(一兩)乾薑甘草(五錢)
共末蜜丸梧子大飲下二十丸
烏梅散治赤白痢久不止腹痛下血脱肛
烏梅肉川歸地榆赤石脂川連樗根
白皮(五錢)乾薑(三分)甘草(一分)
共末飲下二錢
加減薑黃丸治冷熱赤白痢
乾薑川連(炒一兩)
各末糊丸各收白痢冷瀉薑丸三十丸連丸減
半空心飲下赤痢下血薑丸十五連丸倍之赤
白相雜薑連各半
龍骨散治赤白痢腸胃虚滑
龍骨(五錢)川連牡蠣(一兩)烏梅肉(三分)
共末飲下二錢
阿膠丸治赤白痢
阿膠枳殼(五錢)川連白芍木香(半生炒)訶勒皮
乾薑甘草(一兩)川歸地榆(兩半)
共末酒糊丸梧子大飲下二十丸
黃連散治赤白膿血痢
川連龍骨(二兩)人参(三分)地榆紫朴乾薑(一兩)片
芩(一兩)赤石脂(兩半)
共末飲下二錢
艾葉丸治赤白痢多痛不可忍
艾葉木香(半生半炒)川連肉豆蔲(三分)地榆(一兩)阿膠
(蛤粉炒)川歸(五錢)
共末蜜丸梧子大飲下二十丸
阿膠丸治赤白痢腹痛不止
阿膠(三兩)川連(二兩)胡粉川歸(一兩)
共末糊丸飲下二十丸
黃連丸治赤白痢不問遠近
川連川柏赤茯當歸(一兩)
共末蜜丸如梧桐子大飲下二十丸
四神散治赤白痢後重腸痛
川連乾薑川柏川歸(一兩)
共末烏梅湯下二錢赤痢加黃柏白痢加乾薑
後重腸痛加黃連腹痛加當歸大凡泄痢宜食酸
苦蓋酸收苦堅故也
木香散治一切赤白痢
木香檳榔肉蔲(一兩)乾薑(五錢)
共末飲下二錢
和中散治冷熱痢腹痛裏急
附子川連(一兩)乳香(一分)
各為末冷痢熱痢連附末共一錢乳末一字飲下未
止用青皮湯再下一服赤痢附末五分連末倍之
乳末一字白痢附末一錢連末減半乳末仝前
黑豆湯治赤白痢服藥不止
黑豆(半升炒去皮為末四合)甘草(一兩)
用綿裹入湖水三升煎一升分二服
白礬丸治赤白痢
白明礬鉛丹(二兩)
仝入瓶中封固火煆為末糊為丸如梧桐子大飲下
一二十丸
氣痢休息痢蠱痢久痢
氣痢
論曰氣痢者由冷氣停于腸胃間致冷熱不調脾胃不
和腹脅虚滿腸鳴腹痛便痢赤白名為氣痢治宜厚腸
胃調冷熱補脾氣痢當自愈
縮砂丸治氣痢胃與腸虚不能制伏日夜無度黃瘦
食不生肌困重無力眼目昏澁多年不愈
砂仁陳皮川歸赤石脂(一兩)川連(二兩)肉豆蔲
(五錢)
共末蜜丸梧子大飲下二三十丸
黃連丸治久氣痢不止或差或劇
川連川歸烏梅肉訶勒皮(一兩)
共末蜜丸梧子大厚朴湯下二三十丸日二
猪肝丸治冷勞氣痢久不差
雄猪肝(一具去筋膜切)陳皮烏梅肉乾薑訶梨勒
(煨取皮)桂心川歸(一兩)川連紫朴(薑炒二兩)大蒜(煨熟二枚)
共末用肝蒜研糊丸梧子大飲下二十丸
木香丸治氣瀉不止
木香丁香砂仁肉豆寇(一兩)赤豆脂訶梨
勒(五錢煨)藿香(五錢)
共末糊丸梧子大飲下三十丸
木香丸治一切氣痢不止
木香肉豆蔲砂仁赤石脂(五錢)
共末用棗肉為丸如梧子大飲下三十丸
香艾丸治氣痢腹痛臥眠不安
熟艾陳皮(一兩)
共末酒糊丸梧子大鹽湯下二十丸
烏梅丸治氣痢不止瘦劣痢成冷勞
烏梅草蔲紫朴(一兩)甘草川歸訶勒皮
肉蔲乾薑蓽撥(三錢)桂心(五錢)猪肝(一大葉醋煮研糊)
共末肝糊丸如梧子大飲下三十丸
木香砂仁散治氣痢腹脹虚鳴
木香(二兩五錢)砂仁(兩半)枳殼訶勒皮(三兩)
共末飲下二錢
肉豆蔲散治氣痢腹脹不下食
肉蔲訶勒木香(一兩仝上俱半生半炒)甘草白术(三分)
蓽撥乾薑(五錢)
共末飲下二錢
蓽撥煎治氣痢久不差及諸痢困弱者
蓽撥(三錢研末)牛乳(半升)
慢煎其半頓服神效
休息痢
論曰腸中宿挾固滯每遇飲食不節停飲不消即乍差
乍發故取名為休息痢治藥當加之以治飲消削陳寒
痼滯之劑即愈
阿膠湯治休息痢
阿膠川連龍骨(一分)艾葉(五錢)倉米(二合炒)
水煎三錢温服
黃丹散治休息痢諸藥無效
黃丹(三兩炒)棗肉(三十枚仝丹搗紙包煨研末)川連枳殼(五錢)
共末飲下
砂仁丸治休息痢
砂仁(一兩)肉豆蔲(五錢)羊肝(半斤切)
共末拌勻麫包紙裹煨熟研米糊丸梧子大飲下三
十丸
黃連湯治休息痢
川連龍骨(五錢)熟艾阿膠(五錢)
水煎三味去滓入阿膠再沸分二服每服後濃煎艾
湯飲之
玉液丹治休息痢
枯礬(二兩)硫黃硝石(五錢)
仝研化研末糊丸小豆大飲下一二十丸兼治腸風
下血
砂仁丸治冷氣腹痛不止休息氣痢勞損消化水榖
温脾胃冷滑下痢不禁
砂仁附子乾薑紫朴陳皮肉豆蔲(五錢)
共末蜜丸梧子大飲下二三十丸
四神丸治多年休息痢者
川歸龍骨(五錢)川連(一兩)烏梅肉(二枚)
共為末用薤白取汁杵丸小豆大温水下二十丸
當歸丸治多年休息痢
川歸川連烏梅肉(一兩)
共末薑汁丸梧子大厚朴湯下二十丸
金石散治多年休息痢
石灰(風化者)鉊丹(炒一分)糯米(炒黑一合)
將灰丹仝入鍋慢炒一炊久入米仝研末空心飲下
二錢
蠱痢
論曰凡下痢膿血間雜瘀黑有片如鷄鴨肝與血皆下
者蠱痢也此由歲時寒暑不調濕毒之氣襲人經脉漸
至臟腑毒氣挾熱與血相摶客于腸間如病蠱注之狀
故名蠱痢
茜根飲治蠱痢下血如雞鴨肝腹痛難忍
茜根升麻片芩犀角川栢桔梗(三分)白
蘘葉地榆(一兩)
水煎三錢温服
升麻湯治毒痢下血片臍下刺痛
升麻地榆片芩茜根(兩半)犀角(一兩)山枝(二十一枚)
水煎五錢入生地薤白香豉温服日二
久痢
論曰久痢不差則元氣日耗腸胃損傷濕氣散入肌肉
浮腫以胃土久虚故也蟲因虚動上食于膈則嘔逆煩
悶下蝕腸中則肛門瘡爛久而不差變成疳慝或下赤
汁水血相半腥不可近者是謂五臟俱損其病難治
紫朴湯治久痢經年不差
紫朴川連熟艾乾薑阿膠(炒)石榴皮(炒一兩)
水煎三錢温服
茯苓丸治久痢脾胃虚弱食不消腸鳴痛
白茯龍骨川歸乾薑川栢赤石脂(三分)
陳麯川連(一兩)附子人参甘草
共末蜜丸如梧子大飲下二十丸
黑神散治腸滑久痢神效無比
酸石橊(一枚劈四塊火燒煙盡不令作灰碗蓋存性出火毒)
研末水煎石橊一辦取汁下二錢久瀉亦治
久痢不止
生薑(切)砂糖(一兩)
拌勻紙煨五更初作一服以臘茶嚼下
泄痢門
下痢裏急後重
論曰下痢裏急後重者有瘕聚也經所謂大瘕泄者裏
急後重數至圊而不能便莖中痛是矣法當和氣而袪
藴滯則脾胃平和飲食腐化膿血自消大腸自固也
當歸黃連湯治後重下赤白滯下腹内結痛
川歸犀角赤茯(三分)川連(兩半)甘草(五錢)紫朴地
榆(一兩)
薑棗水煎三錢温服
聖功散治冷熱不和下痢赤白臍腹痛裏急後重
乾薑五倍子(一兩)甘草訶勒皮(五錢)
共末飲下二錢
白頭翁湯治熱痢下重
白頭翁川連川栢秦皮(三兩)
水煎三錢温服
當歸湯治冷痢裏急後重
川歸(酒炒)胡椒乾薑阿膠(一兩)川連紫朴(二兩)
共末醋熬膠末為膏丸梧子大陳皮湯下二十丸
通神丸治膿血雜痢後重疼痛久不差
没藥乳香五靈脂(一錢)巴霜(五分)
共研水丸小豆大木瓜湯下五七丸小兒减半
痢後脱肛
論曰下痢脱肛者因大腸虚弱冷氣偃滯致不能便極
力于下肛門脱出故名脱肛温其藏則愈古方有坐湯
温熨之藥皆良法也
黑聖散治痢久脱肛痛
大蜘蛛(一枚入泥合燒黑色勿太過)
研末入黃丹少許先用白礬葱椒湯洗拭乾渗藥在
軟帛上挼托肛頭即不下
猪肝散治洞瀉脱肛
猪肝(一片炙)川連阿膠川芎(一兩)烏梅肉(二兩)艾葉
(醋炒五錢)
共末酒下二錢
壁土散治脱肛
故室東壁上土(五合)皂莢(三枚)
共末𫝊肛上取皂莢灰煖更互熨入
枳實熨方治積冷下痢脱肛
枳實(一枚)
石上磨令滑澤鑚安柄子蜜塗炙令煖熨之冷易肛
入即止一方以猪脂和蒲黃𫝊肛上手按令入日
二三愈
疳&KR0630;
論曰疳有五種久變為蠱蠱&KR0630;一曰白疳令人皮膚乾
燥而無潤澤之氣二曰赤疳令人毛髮枯焦三曰燒疳
令人腰脊強重四曰疳慝令人下部攣急背強不能俯
仰五曰黑疳患者必死令人五臟俱損或下瘀血此蓋
腸胃俱虚嗜肥甘過度致脾胃緩弱榖氣衰微衛氣虚
損腸間諸蟲因虚而動蟲蝕于上則手足煩疼心中懊
憹嘿嘿不欲飲食腰脊無力食不知味精神恍愡夜夢
倒顚咽喉生瘡齒齗黑點損爛膿血俱出胃氣逆則變
嘔噦下蝕腸胃便痢膿血或下瘀黑久不已則肛門爛
開漸至危殆
治積年疳痢面黃瘦
硫黃川連熟艾(一兩)白蜜(一合)
水一升煮連艾取汁入黃末數沸綿濾過入蜜數沸
分三服
疳痢久不差羸瘦欲死
羊屎(一升)
水一斗浸一宿明旦絞汁頓服至日午惟食水煮飯
極重不過三服差
二白湯治久痢變疳下部生惡瘡惡寒壯熱
桃白皮槐白皮(一升)若参(五合)大棗(十枚)熟艾(五合要五月五)
(日取者方炒)
用水五升煮半入熊胆一棗大攪勻以一升灌下部
餘分三服
治久痢成疳百方不差
丁香麝香川連(一分)
共末用竹筒吹入下部
溼&KR0630;
論曰凡下痢不止或發之餘為水溼所乘客于腸胃令
九蟲皆動侵蝕臟腑故為溼&KR0630;之病所謂&KR0630;者蟲動于
匿而難尋故也謂蟲因溼而動故名溼&KR0630;其症上蝕唇
口下食肛門上唇生瘡是蟲蝕五臟令人心煩懊憹下
唇生瘡是蟲蝕下部令人肛門傷爛若胃虚氣逆則變
為嘔噦甚則臟腑被傷齒上下齗皆生瘡齒色暗黑是
其候也下痢出瘀血者不可治
黃連湯治疳溼&KR0630;蝕口齒及下部
川連(四兩)熟艾(二兩)苦参槐白皮(三分)
水煎五錢重者不過三服
猪膽煎治疳&KR0630;下部上攻除熱殺蟲
猪膽(一枚)米醋(五合)
煎醋百沸入膽汁再熬滿口飲之蟲死差
塗方治疳&KR0630;無問所在皆治
死蝦蟆(一隻燒灰)
研末麻油和塗患處
丁香散治疳溼&KR0630;洗熨下部
丁香(一分)麝香(一錢)甘草犀角(三分)
共末以鹽椒各三合豆二合水三升煮乘熱用用綿
蘸洗熨
聖濟總錄纂要卷六
