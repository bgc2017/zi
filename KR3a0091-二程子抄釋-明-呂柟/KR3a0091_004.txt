二程子抄釋卷四
明呂柟編
劉安節手編第十一(伊川語)
問仁曰此在諸公自思之將聖賢所言仁處類聚觀之
體認出來孟子曰惻隱之心仁也後人遂以愛爲仁惻
隱固是愛也愛自是情仁自是性豈可專以愛爲仁孟
子言惻隱爲仁蓋爲前已言惻隱之心仁之端也既曰
仁之端則不可便謂之仁退之言博愛之謂仁非也仁
者固博愛然便以博愛爲仁則不可(釋此於仁字儘窮究)
人多說某不教人習舉業某何嘗不教人習舉業也人
若不習舉業而望及第却是責天理而不修人事但舉
業既可以及第即已若更去上面盡力求必得之道是
惑也(釋舉業亦不害學)
人注擬差遣欲主簿者問其故則曰責輕於尉某曰却
是尉責輕尉只是捕盜不能使民不爲盜簿佐令以治
一邑使民不爲盗簿之責也豈得爲輕或問簿佐令者
也簿所欲爲令或不從奈何曰當以誠意動之今令與
簿不和只是爭私意令是邑之長若能以事父兄之道
事之過則歸已善則惟恐不歸於令積此誠意豈有不
動得人問授司理如何曰甚善若能充其職可使一郡
無冤民也幕官言事不合如之何曰必不得已有去而
已須權量事之大小事大於去則當去事小於去亦不
須去也事大於爭則當爭事小於爭則須不爭也今人
只被以官爲業如何去得(釋去就如此雖於卿相可也)
人有實無學而氣蓋人者其氣(一作禀)有剛柔也故強猛
者當抑之畏縮者當充養之古人佩韋絃之戒正爲此
耳然剛者易抑如子路初雖聖人亦被他陵後來既知
學便却移其剛來克己甚易畏縮者氣本柔須索勉強
也(釋故孔子進退由求)
藻鑑人物自是人才有通悟處學不得也張子厚善鑑
裁其弟天祺學之便錯(釋此亦係自得)
問學何以至覺悟處曰莫先致知能致知則思一日愈
明一日久而後有覺也學而無覺則何益矣又奚學爲
思曰睿睿作聖纔思便睿以至作聖亦是一箇思故曰
勉強學問則聞見博而智益明又問莫先致知與力行兼
否曰爲常人言纔知得非禮不可爲須用勉強至於知
穿窬不可爲則不待勉強是知亦有淺深也古人言樂
循禮之謂君子若勉強只是知循禮非是樂也纔到樂
時便是循禮爲樂不循禮爲不樂何苦而不循禮自不
須勉強也若夫聖人不勉而中不思而得此又上一等
事(釋學至熟便不知手舞足蹈)
問張旭學草書見擔夫與公主爭道又公孫大娘舞劒
而後悟筆法莫是心常在思念至此而感否曰然須是
思方有感悟處若不思怎生得如此然可惜張旭留心
於書若移此心於道何所不至(釋見梅兔而知畫八卦亦此乎)
與學者語正如扶醉人東邊扶起却倒向西邊西邊扶
起却倒向東邊終不能得他卓立中途(釋緣學者無志且病痛多也)
古之學者一今之學者三異端不與焉一曰文章之學
二曰訓詁之學三曰儒者之學欲適道舍儒者之學不
可(釋二學之害與異端同)
或曰人問某以學者當先識道之大本道之大本如何
求某告之以君臣父子夫婦兄弟朋友於此五者上行
樂處便是曰此固是然怎生地樂勉強樂不得須是知
得了方能樂得故人力行先須要知非特行難知亦難
也書曰知之非艱行之惟艱此固是也然知之亦自艱
譬如人欲往京師必知是出那門行那路然後可往如
不知雖有欲往之心其將何之自古非無美材能力行
者鮮能明道以此知之亦難也(釋眞知甚難若眞知行亦易也)
問忠信進德之事固可勉強然致知甚難曰子以誠敬
爲可勉強且恁地說到底須是知了方行得若不知只
是覷却堯學他待事無堯許多聰明睿知怎生得如他
動容周旋中禮有諸中必形諸外德容安可妄學如子
所言是篤信而固守之非固有之也且如中庸九經修
身也尊賢也親親也堯典克明峻德以親九族親親本
合在尊賢上何故却在下須是知所以親親之道方行
得未致知怎生行得勉強行者安能持久除非燭理明
自然樂循理性本善循理而行是順理事本亦不難但
爲人不知旋安排著便道難也知有多少般數然有深
淺向見一人爲虎所傷因言及虎神色便變傍有數人
見他說虎非不知虎之猛可畏然不如他說了有畏懼
之色蓋眞知虎者也學者深知亦如此且如膾炙貴公
子與野人莫不皆知其美然貴人聞著便有欲嗜膾炙
之色野人則不然學者須是眞知纔知得是便泰然行
將去也某年二十時解釋經義與今無異然思今日覺
得意味與少時自别(釋此等發揮眞知行亦在其中矣)
問學者須志向大如何曰志無大小且莫說道將第一
等讓與别人且做第二等才如此說便是自棄雖與不
能居仁由義者差第不同其自小一也言學便以道爲
志言人便以聖爲志自謂不能者自賊也謂其君不能
者賊其君者也(釋志道與聖亦分内事)
或問人有耻不能之事如何曰人恥其不能而爲之可
也耻其不能而揜藏之不可也問技藝之事耻已之不
能如何曰技藝不能安足耻爲士者當知道已不知道
可耻也爲士者當博學已不博學(一本知道已下本至此十九字但云博學)
(守約已不能之)可耻也耻之如何亦曰勉之而已又安可嫉人
之能而諱已之不能也(釋耻不能而掩者終不能)
學欲速不得然亦不可纔有欲速之心便不是學學是
至廣大的事豈可以迫切之心爲之(釋看如何樣子迫切)
問敬還用意否曰其始安不用意若能不用意却是都
無事了又問敬莫是静否曰纔說静便入於釋氏之說
也不用静字只用敬字纔說著静字便是妄孟子曰必
有事焉而勿正心勿忘勿助長也必有事焉便是心勿
忘勿正便是勿助長(釋看必有事焉可觀此心安住處)
或問獨處一室或行闇中多有驚懼何也曰只是燭理
不明若能燭理則知所懼者妄又何懼焉有人雖知此
然不免懼心者只是氣不充須是涵養久則氣充自然
物動不得然有懼心亦是敬不足(釋亦須内省不疚自然明)
問世言鬼神之事雖知其然不能無疑懼何也曰此只
是自疑爾曰如何可以曉悟其理曰理會得精氣爲物
遊魂爲變與原始要終之說便能知也須是於原字上
用工夫或曰遊魂爲變是變化之變否曰旣是變則存
者亡堅者腐更無物也鬼神之道只恁說與賢雖會得
亦信不透須是自得也或曰何以得無恐懼曰須是氣
定自然不惑氣未充要強不得(因說與長老游山事釋原字亦難用功)
人語言緊急莫是氣不充否曰此亦當習習到言語自
然緩時便是氣質變也學至氣質變方是有功人只是
一箇習今觀儒臣自有一般氣象武臣自有一般氣象
貴戚自有一般氣象不成生來便如此只是習也某舊
嘗進說於主上及太母欲令上於一日之中親賢士大
夫之時多親宦官宮人之時少所以涵養氣質薰陶德
性(釋論語一部以學習二字爲首)
或問人或倦怠豈志不立乎曰若是氣體勞後須倦若
是志怎生倦得人只爲氣勝志故多爲氣所使如人少
而勇老而怯少而廉老而貪此爲氣所使者也若志勝
氣時志既一定更不可易如曾子易簀之際其氣之微
可知只爲他志已定故雖死生許大事亦動他不得蓋
有一絲髮氣在則志猶在也(釋志帥天地則健)
問人之燕居形體怠惰心不慢可否曰安有箕踞而心
不慢者昔呂與叔六月中來緱氏閒居中某嘗窺之必
見其儼然危坐可謂敦篤矣學者須恭但不可令拘迫
拘迫則難久矣(尹子曰嘗親聞此乃謂劉質夫也釋申申可不然難久)
昔呂與叔嘗患思慮紛擾某答以但爲心無主若主於
敬則自然不紛擾譬如以一壺水投於水中壺中既實
雖江湖之水不能入矣曰若思慮果出於正亦無害否
曰且如在宗廟則主敬朝廷主莊軍旅主嚴此是也如
發不以時紛然無度雖正亦邪(釋只是主一必有事焉)
問人有日誦萬言或妙絶技藝此可學否曰不可大凡
所受之才難勉強止可少進而鈍者不可使利也惟理
可進除是積學既久能變得氣質則愚必明柔必強蓋
大賢已下旣論才大賢以上更不論才聖人與天地合
德日月合明六尺之軀能有多少技藝人有身須有才
聖人忘已更不論此才也(釋才有不同大者在道小者在藝)
問人於議論多欲已直無含容之氣是氣不平否曰固
是氣不平亦是量狹人量隨識長亦有人識高而量不
長者是識實未至也凡别事人都強得惟識量不可強
今人有斗筲之量有釜斛之量有鍾鼎之量有江河之
量江河之量亦大矣然有涯有涯亦有時而滿惟天地
之量則無滿故聖人者天地之量也聖人之量道也常
人之有量者天資有量者須有限大抵六尺之軀力量
只如此雖欲不滿不可得且如人有得一薦而滿者有
一官而滿者有改京官而滿者有入兩府而滿者滿雖
有先後然卒不免譬如器或物初滿時尚可以蔽護更
滿則必出此天資之量非知道者也昔王隨甚有器量
仁廟賜飛白書曰王隨德行李叔文章當時以德行稱
名望甚重及爲相有一人求作三路轉運使王薄之出
鄙言當時人皆驚怪到這裏位高後便動了人之量只
如此古人亦有如此者多如鄧艾位三公年七十處得
甚好及因下蜀有功便動了雖與驕傲者不同其爲位
動一也然惟知道者量自然宏大不勉而成今人有所
見卑下無他亦是識量不足也(釋識量亦在學習充拓)
人纔有意於爲公便是私心昔有人典選其子弟係磨
勘皆不爲理此乃是私心人多言古時用直不避嫌得
後世用此不得自是無人豈是無時(因言少師典舉明道薦才事釋只)
(有一箇至誠便平)
問家貧親老應舉求仕不免有得失之累何脩可以免
此曰此只是志不勝氣若志勝自無此累家貧親老須
用祿仕然得之不得爲有命曰在已固可爲親奈何曰
爲已爲親也只是一事若不得其如命何孔子曰不知
命無以爲君子苟不知命見患難必避遇得喪必動見
利必趨其何以爲君子然聖人言命蓋爲中人以上者
設非爲上知者言也中人以上於得喪之際不能不惑
故有命之說然後能安昔上智之人更不言命爲安於
義借使求則得之然非義則不求此樂天者之事也上
智之人安於義中人以上安於命乃若聞命而不能安
之者又其每下者也(孟子曰求之有道得之有命求之雖有道如何得之須有命)
問某嘗讀華嚴經第一眞空絶相觀第二事理無碍觀
第三事事無碍觀譬如鏡燈之類包含萬象無有窮盡
此理如何曰只爲釋氏要周遮一言以蔽之不過曰萬
理歸於一理也又問未知所以破他處亦未得道他不
是曰百家諸子箇箇談仁談義只爲他歸宿處不是只
是箇自私爲輪回生死却爲釋氏之辭善遁纔窮著他
便道我不爲這箇到了寫在策子上怎生遁且指他淺
近處只燒一文香便道我有無窮福利懷却這箇心怎
生事神明(釋說釋氏利心甚明白)
問西銘何如曰此横渠文之粹者也曰充得盡時如何
曰聖人也横渠能充否曰言有多端有有德之言有造
道之言有德之言說自已事如聖人言聖人事也横渠
道儘高言儘醇自孟子後儒者都無他見識(釋西銘亦庶乎有德)
(者之言矣)
問横渠之書有廹切處曰子厚謹嚴纔謹嚴便有廹切
氣象無寬舒之氣孟子却寬舒只是中間有些英氣纔
有英氣便有圭角英氣甚害事如顔子便渾厚不同顔
子去聖人只毫髮之間孟子大賢亞聖之次也或問氣
象於甚處見曰但以孔子之言比之便見如冰與水精
非不光比之玉自是有溫潤含蓄氣象無許多光耀也
(釋學到如玉處更言甚道)
邵堯夫臨終時只是諧謔須臾而去以聖人觀之則亦
未是蓋猶有意也比之常人甚懸絶矣他疾甚革某往
視之因警之曰堯夫平生所學今日無事否他氣微不
能答次日見之却有聲如絲髮來大答云你道生姜樹
上生我亦只得依你說是時諸公都在廳上議後各欲
遷葬城中(堯夫已自爲塋)他在房間便聞得令人喚大郎來云
不得遷葬衆議始定又問公恐喧他盡出外說話他皆
聞得(一人云有新報云云堯夫問有甚事曰有某事堯夫曰我將爲此拾却幽州也)以他人觀
之便以爲怪此只是心虛而明故聽得問曰堯夫未病
時不如此何也曰此只是病後氣將絶心無念慮不昏
便如此又問釋氏臨終亦先知死何也曰只是一箇不
動釋氏平生只學這箇事將這箇做件大事學者不必
學他但燭理明自能之只如邵堯夫事他自如此亦豈
嘗學也孔子曰未知生焉知死人多言孔子不告子路
此乃深告之也又曰原始要終故知死生之說人能原
始知得生理(一作所以生)便能要終知得死理(一作所以死)若不
明得便雖萬般安排著亦不知(釋堯夫安且成者正如此然去易簀事不遠矣)
張子厚罷禮官歸過洛陽相見某問云在禮院有甚職
事曰多爲禮房檢正所奪只定得數箇謚幷龍女衣冠
問如何定龍女衣冠曰請依品秩曰若使某當是事必
不如此處置曰如之何曰某當辯云天河之塞天地之
靈宗廟之祐社稷之福與吏士之功不當歸功水獸龍
獸也不可衣人衣冠子厚以爲然(釋正叔據禮甚於子厚)
問荆公可謂得君乎曰後世謂之得君可也然荆公之
智識亦自能知得如表云忠不足以信上故事必待於
自明智不足以破姦故人與之爲敵智不破姦此則未
然若君臣深相知何待事事使之辯明也舉此一事便
可見曰荆公勿使上知之語信乎曰須看他當時問甚
事說此話且如作此事當如何更須詳審未要令上知
之只如說一事未甚切當更須如何商量體察今且勿
令上知若此類不成是欺君也凡事未見始末更切子
細反復推究方可(釋正叔解勿令上知事聖人之量也)
李明問先生說喜怒哀樂未發謂之中是在中之義不
識何意曰只喜怒哀樂不發便見中也曰中莫無形體
只是箇言道之題目否曰非也中有甚形體然既謂之
中也須有箇形象曰當中之時耳無聞目無見否曰雖
耳無聞目無見然見聞之理在始得曰中是有時而中
否曰何時而不中以事言之則有時而中以道言之何
時而不中曰固是所爲皆中然而觀於四者未發之時
静時自有一般氣象及至接事時又自别何也曰善觀
者不如此却於喜怒哀樂已發之際觀之賢且說静時
如何曰謂之無物則不可然自有知覺處曰既有知覺
却是動也怎生言靜人說復其見天地之心皆以謂至
靜能見天地之心非也復之卦下面一畫便是動也安
得謂之靜自古儒者皆言靜見天地之心唯某言動而
見天地之心或曰莫是於動上求靜否曰固是然最難
釋氏多言定聖人便言止如物之好須道是好物之惡
須道是惡物自好惡關我這裏甚事若說道我只是定
更無所爲然物之好惡亦自在裏故聖人只言止所謂
止如人君止於仁人臣止於敬之類是也易之艮言止
之義曰艮其止止其所也言隨其所止而止之人多不
能止蓋人萬物皆偹遇事時各因其心之所重者更互
而出纔見得這事重便有這事出若能物各付物便自
不出來也或曰先生於喜怒哀樂未發之前下動字下
靜字曰謂之靜則可然靜中須有物始得這便(一作最)是
難處學者莫若且先理會得敬能敬則自知此矣或曰
敬何以用功曰莫若主一季明曰昞嘗患思慮不定或
思一事未了他事如麻又生如何曰不可此不誠之本
也須是習習能一時便思慮與應事皆要求一或曰當
靜坐時物之過乎前者還見不見曰看事如何若是大
事如祭祀前旒蔽明黈纊充耳凡物之過者不見不聞
也若無事時目須見耳須聞或曰當敬時雖見聞莫過
焉而不留否曰不說道非禮勿視勿聽勿者禁止之辭
纔說弗字便不得也問雜說中以赤子之心爲已發是
否曰已發而去道未遠也曰大人不失赤子之心若何
曰取其純一近道也曰赤子之心與聖人之心若何曰
聖人之心如明鏡如止水(釋此即定而能靜也蓋靜只是無雜念别慮耳非謂如槁)
(木死灰也心體本動物動得當時便是靜)
問人心所繫著之事則夜見於夢所著事善夜夢見之
者莫不害否曰雖是善事心亦是動凡事有联兆入夢
却無捨此皆是妄動或曰孔子嘗夢見周公當如何曰
此聖人存誠處也聖人欲行周公之道故雖一夢寐不
忘周公及既衰知道之不可行故不復夢也然所謂夢
見周公豈是夜夜與周公語也人心雖要定使他思時
方思乃是今人都由心曰心誰使之曰以心使心則可
人心自由便放去也(釋此便是入道法)
問心有善惡否曰在天爲命在義爲理在人爲性主於
身爲心其實一也心本善發於思慮則有善有不善若
既發則可謂之情不可謂之心譬如水只謂之水至如
流而爲𣲖或行於東或行於西知謂之流也(釋流是何物須是云)
(水流也)
問喜怒出於性否曰固是纔有生識便有性有性便有
情無性安得情又問喜怒出於外如何曰非出於外感
於外而發於中也問性之有喜怒猶水之有波否曰然
湛然平靜如鏡者水之性也及遇沙石或地勢不平便
有湍激或風行其上便爲波濤洶湧此豈水之性也哉
人性中只有四端又豈有許多不善底事然無水安得
波浪無性安得情也(釋此言性情一理之意)
問人性本明因何有蔽曰此須索理會也孟子言人性
善是也雖荀楊亦不知性孟子所以獨出諸儒者以能
明性也性無不善而有不善者才也性即是理理則自
堯舜至於途人一也才禀於氣氣有清濁禀其清者爲
賢禀其濁者爲愚可變否曰可孔子謂上智與下愚不
移然亦有可移之理惟自暴自棄者則不移也曰下愚
所以自暴棄者才乎曰固是也然却道他不可移不得
性只一般豈不可移却被他自暴自棄不肯去學故移
不得使肯學時亦有可移之理(釋不肯學處便是不移)
凡解文字但易其心自見理理只是人理甚分明如一
條平坦底道路詩曰周道如砥其直如矢此之謂也且
如隨卦言君子向晦入宴息解者多作遵養時晦之晦
或問作甚晦字曰此只是隨時之大者向晦則宴息也
更别有甚義或曰聖人之言恐不可以淺近看他曰聖
人之言自有近處自有深遠處如近處怎生強要鑿教
深遠得楊子曰聖人之言遠如天賢人之言近如地某
與改之曰聖人之言其遠如天其近如地(釋解文得義爲先苟得義)
(遠近一也)
問聖人之經旨如何能窮得曰以理義去推索可也學
者先須讀論孟窮得論孟自有箇要約處以此觀他經
甚省力論孟如丈尺權衡相似以此去量度事物自然
見得長短輕重某嘗語學者必先看論語孟子今人雖
善問未必如當時人借使問如當時人聖人所答不過
如此今人看論孟之書亦如見孔孟何異(釋只以心對事使經便多)
(不錯)
孟子養氣一篇諸君望潜心玩索須是實識得方可勿
忘勿助長只是養氣之法如不識怎生養有物始言養
無物又養箇甚麽浩然之氣須見是一箇物如顔子言
如有所立卓爾孟子言躍如也卓爾躍如分明見得方
可(釋只卓爾躍如是勿忘常接乎心目也)
性相近也習相遠也性一也何以言相近曰此只是言
氣質之性如俗言性急性緩之類性安有緩急此言性
者生之謂性也又問上智下愚不移是性否曰此是才
須理會得性與才所以分處又問中人以上可以語上
中人以下不可以語上是才否曰固是然此只是大綱
說言中人以上可以與之說近上話中人以下不可以
與說近上話也生之謂性凡言性處須看他立意如何
且如言人性善性之本也生之謂性論其所禀也孔子
言性相近若論其本豈可言相近只論其所禀也告子
所云固是爲孟子問他他說便不是也(釋此等分性才足知性原於資)
(始之初才形於保合之後甚明白矣)
問顔子勇乎曰孰勇於顔子觀其言曰舜何人也予何
人也有爲者亦若是孰勇於顔子如有若無實若虛犯
而不校之類抑可謂大勇者矣(釋有如此言有如此行方是勇)
曾子傳聖人道(一作學)只是一箇誠篤語曰參也魯如聖
人之門子游子夏之言語子貢子張之才辯聰明者甚
多卒傳聖人之道者乃質魯之人人只要一箇誠實聖
人說忠信處甚多曾子孔子在時甚少後來所學不可
測且易簀之事非大賢以上作不得曾子之後有子思
便可見(語云篤信好學守死善道其曾子乎)
問伐國不問仁人如何曰不知怎生地伐國如武王伐
紂都是仁人如柳下惠之時則不可當時諸侯以土地
之故糜爛其民皆不義之伐宜仁人不忍言也(釋此可觀正叔)
(之行權)
問宋襄公不鼓不成列如何曰此愚也既與他戰又却
不鼔不成列必待成列圖箇甚(釋仁人不如是之愚也)
問羊祜陸抗之事如何曰如送絹償禾之事甚好至抗
飲祜藥則不可羊祜雖不是酖人底人然兩軍相向其
所餉藥自不當飲(釋程言甚正外肆戈戟而内藏和合恐未眞乎)
問用兵掩其不偹出其不意之事使王者之師當知此
否曰固是用兵須要勝不成要敗既要勝須識所以勝
之之道但湯武之兵自不煩如此㒺有敵於我師自可
見然湯亦嘗升自陑陑亦間道且如兩軍相向必擇地
可攻處攻之右實則攻左左實則攻右不成道我不用
計也且如漢楚旣約分鴻溝乃復還襲之此則不可如
韓信嚢沙壅水之類何害他師衆非我敵决水使他一
半不得渡自合如此有甚不得處又問間諜之事如何
曰這箇不可也(釋旣用兵伐不仁則雖百計千策皆爲智)
問行不由徑徑是小路否曰只是不正當處如履田疇
之類不必不由小路昔有一人因送葬回不覺被僕者
引自他道歸行數里方覺不是却須要回就大路上若
此非中理若使小路便於往來由之何害(釋道在通變)
問古者何以不修墓曰所以不修墓者欲初爲墓時必
使至堅固故須必誠必敬若不誠敬安能至久曰孔子
爲墓何以速崩如此邪曰非孔子也孔子先反脩虞事
使弟子治之弟子誠敬不至纔雨而墓崩其爲之不堅
固可知然修之亦何害聖人言不脩者所以深責弟子
也(釋不脩墓者一築永固無後患也)
未知道者如醉人方其醉時無所不至及至醒也莫不
愧恥人之未知學者自視以爲無缺及既知學反思前
日所爲則駭且懼矣(釋此須常醒醒法可)
聖人六經皆不得已而作如耒耜陶冶一不制則生人
之用熄後世之言無之不爲缺有之徒爲費雖多何益
也聖人言雖約無有包含不盡處(釋必有德者方能立言)
言貴簡言愈多於道未必明杜元凱却有此語云言高
則旨遠辭約則義微大率言語須是含蓄而有餘意所
謂書不盡言言不盡意也(釋文至隋唐衰濫侈故也)
問天地明察神明彰矣曰事天地之義事天地之誠既
明察昭著則神明自彰矣問神明感格否曰感格固在
其中矣孝弟之至通於神明神明孝弟不是兩般事只
孝弟便是神明之理又問王祥孝感事是通神明否曰
此亦通神明一事此感格便是王祥誠中來非王祥孝
於此而物來於彼也(釋心舉動處便是誠明)
問窮神知化由通於禮樂何也曰此句須自家體認(一作)
(玩索)人往往見禮壞樂崩便謂禮樂亡然不知禮樂未嘗
亡也如國家一日存時尚有一日之禮樂蓋由有上下
尊卑之别也除是禮樂亡盡然後國家始亡雖盗賊至
所爲不道者然亦有禮樂蓋必有總屬必相聽順乃能
爲盗不然則叛亂無統不能一日相聚而爲盗也禮樂
無處無之學者須要識得問明則有禮樂幽則有鬼神
何也曰鬼神只是一箇造化天尊地卑乾坤定矣鼔之
以雷霆潤之以風雨是也(釋盗賊之總屬聽順却是禮樂崩壞)
問詩如何學曰只在大序中求詩之大序分明是聖人
作此以教學者後人往往不知是聖人作自仲尼後(一作)
(漢以來)更無人理會得詩如言后妃之德皆以爲文王之
后妃文王諸侯也豈有后妃又如樂得淑女以配君子
憂在進賢不滛其色以爲后妃之德如此配惟后妃可
稱后妃自是配了更何别求淑女以爲配滛其色乃男
子事后妃怎生會滛其色此不難曉但將大序看數遍
則可見矣或曰關睢是后妃之德當如此否樂得淑女
以配君子憂在進賢不滛其色哀窈窕思賢才而無傷
善之心焉是關睢之義也只著箇是以字便自有意思
曰如言又當輔佐君子則可以歸安父母言能逮下之
類皆爲其德當如此否曰是也問詩小序何人作曰但
看大序即可見矣曰莫是國史作否曰序中分明言國
史明乎得失之迹蓋國史得詩於採詩之官故知其得
失之迹如非國史則何以知其所美所刺之人使當時
無小序雖聖人亦辨不得曰聖人刪詩時曾刪改小序
否曰有害義理處也須刪改今之詩序却煞錯亂有後
人附之者曰關睢之詩是何人所作曰周公作周公作
此以風教天下故曰用之鄉人焉用之邦國焉上以風
化下下以風刺上蓋自天子至於庶人正家之道當如
此也二南之詩多是周公所作如小雅六月所考之詩
亦是周公作後人多言二南爲文王之詩蓋其中有文
王事也曰非也附文王詩於中者猶言古人有行之者
文王是也(釋說詩及序甚明白矣)
問周禮之書有訛缺否曰甚多周公致治之大法亦在
其中須知道者觀之可决是非也又問司盟有詛萬民
之不信者治世亦有此乎曰盛治之世固無此事然人
情亦有此事爲政者因人情而用之(釋觀此則周禮不可疑)
問王通曰隱德君子也當時有些言語後來被人傅會
不可謂全書若論其粹處殆非荀揚所及也若續經之
類皆非其作(釋續經亦不妨且後世也)
楊雄去就不足觀如言明哲煌煌旁燭無疆此甚悔恨
不能先知遜於不虞以保天命則是只欲全身也若聖
人先知必不至於此必不可奈何天命亦何足保耶問
太玄之作如何曰是亦贅矣必欲撰玄不如明易邵堯
夫之數似玄而不同數只是一般(一作數無窮)但看人如何
用之雖作十玄亦可况一玄乎(釋雄未能立德而先立言故文雖工無用也)
荀卿才高其過多揚雄才短其過少韓子稱其大醇非
也若二子可謂大駁矣然韓子責人甚恕(釋荀卿之過言多於行揚)
(雄之過行多於言荀猶優乎)
退之晩來爲文所得處甚多學本是修德有德然後有
言退之却倒學了因學文日求所未至遂有所得如曰
軻之死不得其傳似此言語非是蹈襲前人又非鑿空
撰得出必有所見若無所見不知言所傳者何事(原性等文)
(皆少時作乎釋韓亦志士)
退之言漢儒補綴千瘡百孔漢儒所壞者不少安能補
也(釋漢儒亦未必盡非乎)
凡讀史不徒要記事跡須要識治亂安危興廢存亡之
理且如讀高帝一紀便須識得漢家四百年終始治亂
當如何是亦學也(釋此讀史要法)
問漢儒至有白首不能通一經者何也曰漢之經術安
用只是以章句訓詁爲事且如解堯典二字至三萬餘
言是不知要也東漢則又不足道也東漢士人尚名節
只爲不明理若使明理却皆是大賢也自漢以來惟有
三人近儒者氣象大毛公董仲舒揚雄若本朝經術最
盛只近二三十年來議論專一使人更不致思(釋漢儒如孔顔)
(者固少如由求雍騫之徒亦多有之不但三人)
周勃入北軍問曰爲劉氏左袒爲呂氏右袒旣知爲劉
氏又何必問若不知而問設或右袒當如之何已爲將
乃問士卒豈不謬哉當誅諸呂時非陳平爲之謀亦不
克成及迎文帝至覇橋曰願請間此豈請間時邪至於
罷相就國每河東守行縣至絳必令家人被甲執兵而
見此欲何爲可謂至無能之人矣(釋漢初謹愿人多類此故可任)
王通言諸葛無死禮樂其有興信乎曰諸葛近王佐才
禮樂興不興則未可知問曰亮果王佐才何爲僻乎一
蜀而不能有爲於天下曰孔明固言明年欲取魏幾年
定天下其不及而死則命也某嘗謂孫覺曰諸葛武侯
有儒者氣象孫覺曰不然聖賢行一不義殺一不辜雖
得天下不爲武侯區區保完一國不知殺了多少人耶
某謂之曰行一不義殺一不辜以利一已則不可若以
天下之力誅天下之賊殺戮雖多亦何害陳恒弑君孔
子請討孔子豈保得討陳恒時不殺一人耶蓋誅天下
之賊則有所不得顧爾曰三國之興孰爲正曰蜀志興
復漢室則正也(釋孔明以管樂自比其志遠乎)
漢文帝殺薄昭李德裕以爲殺之不當溫公以爲殺之
當說皆未是據史不見他所以殺之之故須是權事勢
輕重論之不知當時薄昭有罪漢使人治之因殺漢使
也還是薄昭與漢使飲酒因忿怒而致殺之也漢文帝
殺薄昭而太后不安奈何既殺之太后不食而死奈何
若漢治其罪而殺漢使太后雖不食不可免也須權他
那箇輕那箇重然後論他殺得當與不當也論事須著
用權古今多錯用權字纔說權便是變詐或權術不知
權只是經所不及者權量輕重使之合義纔合義便是
經也(釋若說在太后食不食則於薄昭不免有恩)
素問書出於戰國之末氣象可見若是三皇五帝典墳
文章自别其氣運處絶淺近如將二十四氣移換名目
便做千百樣亦得(釋素問辭則三代以後義則三代以前此作者亦有口傳乎)
隂符經非商末則周末人爲之若是先王之時聖道旣
明人不敢爲異說及周室下衰道不明於天下才智之
士甚衆旣不知道所趨向故各自以私智窺測天地盗
竊天地之機分明是大盗故用此以簧鼓天下故云天
有五賊見之者昌云云豈非盗天地乎(釋自有聖人以來便有隂符諸)
(說故堯舜言執中)
問老子書若何曰老子書其言自不相入處如冰炭其
初意欲談道之極玄妙處後來却入做權詐者上去(如將)
(欲取之必固與之之類)然老子之後有申韓看申韓與老子道甚
懸絶然其原乃自老子來蘇秦張儀則更是取道遠初
秦儀學於鬼谷其術先揣摩其如何然後捭闔捭闔旣
動然後用鈎鉗鈎其端然後鉗制之其學旣成辭鬼谷
去鬼谷試之爲張儀說所動(如入庵中說令出之)然其學甚不近
道人不甚惑之孟子時已有置而不足論也(釋老氏本非儀秦然)
(才欲無已便欲有已終是術)
問東海殺孝婦而旱豈國人冤之所致耶曰國人冤固
是然一人之意自足以感動得天地不可道殺孝婦不
能致旱也或曰殺姑而雨是衆人冤釋否曰固是衆人
冤釋然孝婦冤亦釋也其人雖亡然冤之之意自在不
可道殺姑不能釋婦冤而致雨也(釋天人一理至誠則通)
問人有不善霹靂震死莫是人懷不善之心聞霹靂震
懼而死否曰不然是雷震之也如是雷震之還有使之
者否曰不然人之作惡有惡氣與天地之惡氣相擊搏
遂以震死霹靂天地之怒氣也如人之怒固自有正然
怒時必爲之作惡是怒亦惡氣也怒氣與惡氣相感故
爾且如今人種蕎麥自有畦隴霜降時殺麥或隔一畦
麥有不殺者豈是此處無霜蓋氣就相合處去也曰雷
所擊處必有火何也曰雷自有火如鑚木取火如使木
中有火豈不燒了木蓋是動極則陽生自然之理不必
木只如兩石相戞亦有火出惟鉄無然戞之久必熱此
亦是陽生也(釋自古未聞雷擊聖賢事可見天人一道)
雨木冰上溫而下冷隕霜不殺草上冷而下溫(釋皆失候也)
問日月有定形還自氣散别自聚否曰此理甚難曉究
其極則此二說歸於一也問月有定魄而日遠於月月
受日光以人所見爲有盈虧然否曰日月一也豈有日
高於月之理月若無盈虧何以成歲蓋月一分光則是
魄虧一分也(釋交食法亦有理)
霜與露不同霜金氣星月之氣露亦星月之氣看感得
甚氣卽爲露甚氣卽爲霜如言露結爲霜非也(釋無星月時亦)
(有露有星月時亦無霜)
雹是隂陽相搏之氣乃是沴氣聖人在上無雹雖不爲
災沴氣自在(釋雹者雨包也故災)
問作文害道否曰害也凡爲文不專意則不工若專意
則志局於此又安能與天地同其大也書云玩物喪志
爲文亦玩物也呂與叔有詩云學如元凱方成癖文似
相如殆類俳獨立孔門無一事只輸(一作惟傳)顏氏得心齋
此詩甚好古之學者惟務養性情其他則不學今爲文
者專務章句悅人耳目旣務悅人非俳優而何曰古者
學爲文否曰人見六經便以爲聖人亦作文不知聖人
亦(一作只)攄發胷中所蘊自成文耳(一作章)所謂有德者必
有言也曰游夏稱文學何也曰游夏亦何嘗秉筆學爲
詞章也且如觀乎天文以察時變觀乎人文以化成天
下此豈詞章之文也(釋此專爲辭章者說若言不脩說理亦不明)
或問詩可學否曰旣學時須是用功方合詩人格旣用
功甚妨事古人詩云吟成五箇字用破一生心又謂可
惜一生心用在五字上此言甚當先生嘗說王子眞曾
寄藥來某無以答他某素不作詩亦非是禁止不作但
不欲爲此閑言語且如今言能詩無如杜甫如云穿花
蛺蝶深深見點水蜻蜓欵欵飛如此閑言語道出做甚
某所以不常作詩今寄謝王子眞詩云至誠通化藥通
神遠寄衰翁濟病身我亦有丹君信否用時還解壽斯
民子眞所學只是獨善雖至誠潔行然大抵只是爲長
生久視之術止濟一身因有是句(釋如國風雅頌意豈可無)
問先生曾定六禮今已成未曰舊日作此已及七分後
來被召入朝旣在朝廷則當行之朝廷不當爲私書旣
而遭憂又疾病數年今始無事更一二年可成也曰聞
有五經解己成否曰惟易須親撰諸經則關中諸公分
去以某說撰成之禮之名數陜西諸公刪定已送與呂
與叔今死矣不知其書安在也然所定只禮之名數若
禮之文亦非親作不可也禮記之文亦刪定未了蓋其
中有聖人格言亦有俗儒乖謬之說本不能混格言只
爲學者不能辨别如珠玉之在泥沙泥沙豈能混珠玉
只爲無人識則不知孰爲泥沙孰爲珠玉也聖人文章
自深與學爲文者不同如繋辭之文後人决學不得譬
之化工生物且如生出一枝花或有剪裁爲之者或有
繪畫爲之者有時雖似相類然終不若化工所生自有
一般生意(釋文亦在有得後爲之乎)
冠婚喪祭禮之大者今人都不以爲事某舊嘗修六禮
(冠婚喪祭鄉相見)將就後被召遂罷今更一二年可成家間多
戀河北舊俗未能遽更易然大率漸使知義理一二年
書成可皆如法(禮從宜事從俗有大故害義理者須當去古者天子諸侯於孟月者爲首時也)
時祭之外更有三祭冬至祭始祖(厥初生民之祖)立春祭先祖
季秋祭禰他則不祭冬至陽之始也立春者生物之始
(一作初)也季秋者成物之始(一作時)也祭始祖無主用祝以
妣配於廟中正位事之(祭只一位者夫婦同享也)祭先祖亦無主先
祖者自始祖而下高祖而上非一人也故設二位(祖妣異位)
(一云二位異所者舅婦不同享也)嘗祭止於高祖而下(自父而推至於三而止者緣人)
(情也)旁親有後者自爲祭無後者祭之别位(爲叔伯父之後也如殤亦)
(各祭)凡配止以正妻一人如諸侯用元妃是也或奉祀之
人是再娶所生者卽以所生母配(如葬亦惟元妃同穴後世或再娶皆同穴)
(而葬甚凟禮經但於左右附葬可也)忌日必遷主出祭於正寢(今正寢正堂也)蓋
廟中尊者所據又同室難以獨享也(於正寢可以盡思慕之意)家必
有廟(古者庶人祭於寢士大夫祭於廟庶人無廟可以影堂)廟中異位(祖居中左右以昭穆)
(次序皆夫婦自祖配爲位舅姑不同坐也)廟必有主(既祧埋於所葬處如奉祀人之高祖而上旣當)
(祧也)其大略如此且如豺獺皆知報本今士大夫家多忽
此厚於奉養而薄於祖先甚不可也凡事死之理當厚
於奉生者至於嘗新必薦享後方可(薦數則凟必因告朔而薦乃合宜)
人家能存得此等事數件雖幼者漸可使知禮義凡物
知母而不知父走獸是也知父而不知祖飛鳥是也惟
人則能知祖若不嚴於祭祀殆與鳥獸無異矣(釋此可通行於)
(天下於情禮皆得也)
問祭酒用幾奠曰家中尋常用三奠祭法中却用九奠
(以禮有九獻樂有九奏也)又問旣奠之酒何以置之曰古者灌以降
神故以茅縮酌謂求神於隂陽有無之間故酒必灌於
地若謂奠酒則安置在此今人以澆在地上甚非也旣
獻則徹去可也(傾在他器地釋若墓祭灌酒於亦可)
或問今拜掃之禮何據曰此禮古無但緣習俗然不害
義理古人直是誠質(專一也)葬只是藏體魄而神則必歸
於廟旣葬則設木主旣除几筵則木主安於廟故古人
惟專精祀於廟今亦用拜掃之禮但簡於四時之祭也
(釋古有祭祊而况於墓乎)
今人多不知兄弟之愛且如閭閻小人得一食必先以
食父母夫何故以父母之口重於己之口也得一衣必
先以衣父母夫何故以父母之體重於己之體也至於
犬馬亦然待父母之犬馬必異乎已之犬馬也獨愛父
母之子却輕於己之子甚者至若讐敵舉世皆如此惑
之甚矣(釋小人利切身家則愈爭)
問士未仕而昏用命服禮乎曰昏姻重禮重其禮者當
盛其服况古亦有是(士乘墨車之類)今律亦許假借曰無此服
而服之亦僞曰不然今之命服乃古之下士之服古者
有其德則仕士未仕者也服之其宜也若農商則不可
非其類也或曰不必用可否曰不得不可以爲悅今得
用而用之何害過期非也(釋從時與宜耳)
問臣拜君必於堂下子拜父母如之何對曰君臣以義
合有貴賤故拜於堂下父子主恩有尊卑無貴賤故拜
於堂上若婦於舅姑亦是義合有貴賤故拜於堂下禮
也(釋恩義别親疎)
問人子事親學醫如何曰最是大事今有璞玉於此必
使玉人彫琢之蓋百工之事不可使一人兼之故使玉
人彫琢之也若更有珍寳物須是自看却必不肯任其
自爲也今人視父母疾乃一任醫者之手豈不害事必
須識醫藥之道理别病是如何藥當如何顧可任醫者
耶或曰己未能盡醫者之術或偏見不到適足害事柰
何曰且如識圖畫人未必畫得如畫工然也却識别得
工拙如自已曾學令醫者說道理便自見得或己有所
見亦可說與他商量(陳本止此以下八段别本所增釋學者治心之外此事要急)
二程子抄釋卷四
