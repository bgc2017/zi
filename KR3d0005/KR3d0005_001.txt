農書卷一元王禎撰
農桑通訣一
農事起本
神農氏姜姓母曰女登有媧氏之女為少典妃感神龍
而生神農人身牛首長於姜水因以為姓火德王故曰
炎帝以火名官斵木為耜揉木為耒耒耨之用以教萬
人始教耕故號神農氏周書曰神農之時天雨粟神農
遂耕而種之白虎通云古之人民皆食禽獸肉至於神
農因天之時(案原本此句作用天地之時今據白虎通改正)分地之利制耒耜
教民農作神而化之使民宜之故謂之神農典語云神
農嘗草别穀烝民粒食後世至今賴之凡人以食為天
者其可不知所本耶農丈人一星在斗西南老農主稼
穡也與箕宿邊杵星相近蓋人事作乎下天象應乎上
農星其殆始於此也
后稷名棄其母有邰氏女曰姜嫄為帝嚳元妃姜嫄出
野見巨人跡踐之而身動如孕者届期而生子以為不
祥棄之隘巷牛羊腓字之棄之平林會伐平林遷之棄
渠中冰上鳥覆翼之姜嫄以為神遂收飬長之初欲棄
之因名曰棄棄為兒時如巨人之志其遊戲好種植麻
麥及為成人遂好耕農相地之宜宜榖者稼穡之民皆
法之帝堯聞之舉為農師帝舜曰棄黎民阻飢汝后稷
播時百穀詩曰思文后稷克配彼天粒我烝民莫匪爾
極帝命率育奄有下國俾民稼穡豳風七月之詩陳王
業之艱難蓋周家以農事開國實祖於后稷所謂配天
社而祭者皆後世仰其功德尊之之禮實萬世不廢之
典也
牛耕起本
嘗聞古之耕者用耒耜以二耜為耦而耕皆人力也三
代以來牛但奉祭享賓駕車犒師而已未及於耕也至
春秋之間始有牛耕用犁山海經曰后稷之孫叔均始
作牛耕是也故孔子有犁牛之言而弟子冉耕字伯牛
禮記吕氏月令季冬出土牛示農耕早晚其例見如此
後世因之皆頼其力然牛之有功於世反不如貓虎列
於蜡祭典禮實有闕也嘗考之牛之有星在二十八宿
丑位其來著矣謂牛生於丑宜以是月致祭牛宿及令
各加蔬豆飬牛以備春耕請書為定式以示重本
蠶事起本
黃帝少典之子姓公孫名軒轅生而神靈弱而能言幼
而徇齊長而聰明神農氏衰諸侯相侵伐神農氏弗能
征於是軒轅乃習用干戈以征不享諸侯咸來賓從而
蚩尤為最暴乃徵師殺蚩尤垂衣裳而天下治易繫曰
神農氏没黃帝堯舜氏作通其變使民不倦垂衣裳而
天下治蓋取諸乾坤按黃帝元妃西陵氏始勸蠶事月
大火而浴種夫人副褘而躬桑乃獻繭稱絲織絍之功
因之廣織以供郊廟之服所謂黃帝垂衣裳而天下治
蓋由此也然黃帝始置宫室后妃乃得育蠶是為起本
西陵氏曰儽祖為黃帝元妃淮南王蠶經云西陵氏勸
蠶稼親蠶始此皇圖要覽云伏羲化蠶西陵氏飬蠶禮
記月令季春后妃齋戒享先蠶而躬桑以勸蠶事周禮
天官内宰中春詔后帥内外命婦始祭蠶于北郊(蠶于北郊)
(以純隂也)上古有蠶叢帝無文可考蓋古者蠶祭皆無主名
至後周壇祭先蠶以黃帝元妃西陵氏為始是為先蠶
歴代因之嘗謂天駟為蠶精元妃西陵氏始蠶實為要
典若夫漢祭菀窳婦人寓氏公主蜀有蠶女馬頭娘又
有謂三姑為蠶母者此皆後世之溢典也然古今所𫝊
立像而祭不可遺闕故併附之夫蠶之有功於人萬世
永頼注於祀典以示報本後之蒙衣被之德者其可不
知所本耶嘗撰蠶事祭文二篇以為祈報之禮其文見
農器譜
授時篇第一(案授時圖見後農器圖譜)
授時之說始於堯典自古有天文之官重黎以上其詳
不可得聞堯命羲和歷象日月星辰考四方之中星定
四時之仲月以南方朱鳥七星之中殷仲春則厥民析
而東作之事起矣以東方大火房星之中正仲夏則厥
民因而南訛之事興矣以西方虛星之中殷仲秋則厥
民夷而西成之事舉矣以北方昴星之中正仲冬則厥
民隩而朔易之事定矣然所謂歷象之法猶未詳也舜
在璿璣玉衡以齊七政說者以為天文器後世言天之
家如洛下閎鮮于妄人軰述其遺制營之度之而作渾
天儀歷家推步無越此噐然而未有圖也蓋二十八宿
周天之度十二辰日月之會二十四氣之推移七十二
候之遷變如環之循如輪之轉農桑之節以此占之四
時各有其務十二月各有其宜先時而種則失之太早
而不生後時而蓺則失之太晚而不成故曰雖有智者
不能冬種而春收農書天時之宜篇云萬物因時受氣
因氣發生時至氣至生理因之今人雷同以正月為始
春四月為始夏不知隂陽有消長氣候有盈縮冐昩以
作事其克有成者幸而已矣此圖之作以交立春節為
正月交立夏節為四月交立秋節為七月交立冬節為
十月農事早晚各䟽於每月之下星辰干支别為圓圖
使可運轉北斗旋於中以為凖則每歲立春斗柄建於
寅方日月會於營室東井昏見於午建星辰正於南由
此以往積十日而為旬積三旬而為月積三月而為時
積四時而成歲一歲之中月建相次周而復始氣候推
遷與日歷相為體用所以授民時而節農事即謂用天
之道也夫授時歷每歲一新授時圖常行不易非歷無
以起圖非圖無以行歷表裏相參轉運無停渾天之儀
粲然具在是矣然按月農時特取天地南北之中氣作
標凖以示中道非膠柱鼓瑟之謂若夫遠近寒暖之漸
殊正閏常變之或異又當推測晷度斟酌先後庶幾人
與天合物乘氣至則生飬之節不至差謬此又圖之體
用餘致也不可不知務農之家當家置一本考歷推圖
以定種蓻如指諸掌故亦名曰授時指掌活法之圖
地利篇第二
周禮遂人以歲時稽其人民而授之田野教之稼穡凡
治野以土宜教甿今去古已遠田野散闊在上者可不
稽諸古而騐於今而以教之民哉夫封畛之别地勢遼
絶其間物産所宜者亦往往而異焉何則風行地上各
有方位(東方谷風東南方清明風南方凱風西南方凉風西方閶闔風西北方不周風北方廣莫風東)
(北方融風)土性所宜因随氣化所以遠近彼此之間風土各
有别也自黃帝畫野分州得百里之國萬區至帝嚳創
制九州統領萬國堯遭洪水天下分絶使禹治之水土
既平舜分為十二州尋復為九州禹既平水可事種蓻
乃命棄曰黎民阻飢汝后稷播時百穀是水平之後始
播百穀者稷也孟子謂后稷教民稼穡樹蓻五穀謂之
教民意者不止教以耕耘播種而已其亦因九州之别
土性之異視其土宜而教之歟今按禹貢冀州厥土惟
白壌厥田惟中中兖州厥土黑墳厥田惟中下青州厥
土白墳厥田惟上下徐州厥土赤埴墳厥田惟上中揚
州厥土惟塗泥厥田惟下下荆州厥土惟塗泥厥田惟
下中豫州厥土惟壌下土墳壚厥田惟中上梁州厥土
青黎厥田惟下上雍州厥土黃壌厥田惟上上由是觀
之九州之内田各有等土各有産山川阻隔風氣不同
凡物之種各有所宜故宜於冀兖者不可以青徐論宜
於荆揚者不可以雍豫擬此聖人所謂分地之利者也
農書云穀之為品不一風土各有所宜周禮職方氏云
揚州其穀宜稲荆州其穀宜稻豫州其穀宜五種(黍稷菽麥)
(稻)青州其穀宜稻麥兖州其穀宜四種(黍稷稻麥)雍州其穀
宜黍稷幽州其穀宜三種(黍稷稻)冀州其穀宜黍稷并州
其穀宜五種雖徐梁闕所紀載而九州風土之宜其大
概可見矣書序稱九州之志謂之九邱言九州所有土
地所生風氣所宜皆聚此書孔子述職方以除九邱蓋
謂此也此言九州之域種蓺之法也今國家區宇之大
人民之衆際所覆載皆為所有非九州所能限也常以
大體考之天下地土南北高下相半且以江淮南北論
之江淮以北高田平曠所種宜黍稷等稼江淮以南下
土塗泥所種宜稻秫又南北漸遠寒暖殊别故所種早
晚不同惟東西寒暖稍平所種雜錯然亦有南北高下
之殊其約論如此然又以十二州十二分野土壌名物
論之不無少異所謂十二分野上應二十八宿各有度
數(州郡度數躔次云角亢氐鄭兖州東郡入角一度東平任城山隂入角六度濟北陳留入亢五度濟隂入)
(氐一度東平入氐七度泰山入角十二度房心宋豫州穎州入房一度汝南入房二度沛郡入房四度梁國入)
(房五度淮陽入心一度魯國入心三度楚國入房四度尾箕燕幽州凉州入箕中十度上谷入尾一度漁陽入)
(尾三度右北平入尾七度西河上郡北地遼西東入尾十度涿郡入尾十六度渤海入箕一度樂浪入箕三度)
(元莵入箕六度廣陽入箕九度斗牽牛須女吴越揚州九江入斗一度廬江入斗六度豫章入斗十度丹陽入)
(斗十六度會稽入斗一度臨淮入斗四度廣陵入牛八度泗水入女一度六安入女六度虛危齊青州齊國入)
(虛六度北海入虚九度濟南入危一度樂安入危四度東萊入危九度平原入危十一度菑州入危十四度營)
(室東壁衛并州安定入營室一度天水入營室八度隴西入營室四度酒泉入營室十一度張掖入營室十二)
(度武都入東壁一度金城入東壁四度武威入東壁六度燉煌入東壁八度奎婁胃魯徐州東海入奎一度琅)
(琊入奎六度高密入婁一度城陽入婁九度膠東入胃一度昴畢趙冀州魏郡入昴一度鉅鹿入昴三度恒山)
(入昴五度廣平入昴七度中山入昴八度清河入昴九度信都入畢三度趙郡入畢八度安平入畢四度河間)
(入畢十度真定入畢十三度觜參魏益州廣漢入觜一度越嶲入觜三度蜀郡入參一度犍為入參三度䍧牱)
(入參五度巴蜀入參八度漢中入參九度益州入參七度東井輿鬼秦雍州雲中入東井一度定襄入東井八)
(度鴈門入東井十六度代郡入東井二十八度太原入東井二十九度上黨入輿鬼二度柳七星張周三輔宏)
(農入柳一度河南入七星三度河東入張一度河内入張九度翼軫楚荆州南陽入翼六度南郡入翼十度江)
(夏入翼十二度零陵入軫十一度桂陽入軫六度武陵入軫十度長沙入軫十六度)其土産名物
各有證騐此天地覆載一定古今不可易者蓋其土地
之廣不外乎是但所屬邊裔不無遼絶若能自内而求
外由近而及遠則土産之物皆可推而知之矣大抵風
土之說總而言之則方域之多大有不同詳而言之雖
一州之域亦有五土之分似無多異周禮大司徒以土
會之法辨五地之物生一曰山林二曰川澤三曰邱陵
四曰墳衍五曰原隰以土宜之法辨十有二土之名物
(十二分野之土各有所宜辨其名謂白壌黑墳之類辨其物謂所生之物)以相民宅而知其
利害以阜人民以蕃鳥獸以育草木以任土事辨十有
二壌之物而知其種以教稼穡樹藝(遂以教民春耕秋穡)然稼穡
樹藝又有周禮草人掌土化之法以物土相其宜以為
之種凡糞種騂剛用牛赤緹用羊墳壌用麋渴澤用鹿
鹹瀉用貆(胡官反)勃壌用狐埴墳用豕強㯺(呼覽切堅也)用蕡
(扶云切)輕爂(孚照切脆也)用犬(凡所以糞種者皆謂煮取汁也)此謂占地形色
為之種者一取牛羊等汁以溲種而化之使美則得其
宜矣若今之善農者審方域田壌之異以分其類參土
化土會之法以辨其種如此可不失種土之宜而能盡
稼穡之利是圖之成非獨使民視為訓則抑亦望當世
之在民上者按圖考𫝊随地所在悉知風土所别種藝
所宜雖萬里而遥四海之廣舉在目前如指掌上庶乎
得天下農種之總要國家教民之先務此圖之所以作
也幸試覽焉
孝弟力田篇第三
孝弟力田古人曷為而並言也孝弟為立身之本力田
為飬身之本二者可以相資而不可以相離也蓋自民
受天地之中以生莫不有是理亦莫不有是氣愛之理
為仁宜之理為義自其仁而用之親親為孝自其義而
用之長長為悌皆其得於良知良能之素人人之所同
也特其氣禀有清濁之異其清者為士而濁者為農為
工為商士以眀其仁義農以贍其衣食工以制其器用
商以通其貨賄此四民者皆天之所設以相資焉者聖
人樹其法度制其品節以教而飬之使天下之人莫不
衣其衣而食其食親其親而長其長然其教之者莫先
於士飬之者莫重於農士之本在學農之本在耕是故
士為上農次之工商為下本末輕重昭然可見古者田
有井黨有庠遂有序家有塾新穀既入子弟始入塾距
冬至四十五日而出聚則行射飲正齒位讀教法散則
從事於耕故天下無不學之農詩曰黍稷薿薿攸介攸
止烝我髦士即漢力田之科是已帝舜聖人也萬世而
下言孝莫加焉而耕於歴山伊尹之訓曰立愛惟親立
敬惟長而耕於莘野其他如冀缺長沮桀溺荷蓧丈人
之徒皆以耕為事故天下亦少不耕之士周官大司徒
三歲大比考其德行道藝而先孝友即漢孝悌之科是
已夫天下之務本莫如士其次莫如農農者被蒲茅飯
麄糲居蓬藋逐牛豕戴星而出帶月而歸父耕而子饁
兄作而弟随公則奉租稅給征役私則飬父母育妻子
其餘則結親姻交鄰里有淳朴之風者莫農若也至於
工逞技巧商操贏餘轉徙無常其於終飬之義友于之
情必有所不逮雖世所不可缺而聖人不以加於農也
是以古者崇本抑末其教民也以孝弟為先其制刑也
亦以不孝不弟為重加意於立身之本如此當其生也
宅不毛者有里布田不耕者出屋粟民無職事者出夫
家之征及其死也不畜者祭無牲不耕者祭無盛不樹
者無槨不蠶者不帛不績者不衰加意於飬生之本又
如此于斯時也家給人足上下有序親疎有禮末作之
流亦鮮矣又安有游惰者哉至于瘖聾跛躃斷者侏儒
各以其器食之彼廢疾之人猶有所事而後食况於手
足耳目無故者哉漢代去古未遠立為孝弟力田之科
高帝令賈人不得衣絲乘車重租稅以困辱之惠帝雖
稍弛商賈之禁然猶市井子孫不得為官仕皆所以崇
本而抑末也至文帝時風俗之靡公私之匱賈誼尚以
為言帝感其說乃耕耤田嘗詔曰孝弟天下之大順也
其遣謁者勞賜又詔曰力田民生之本也其賜力田帛
二匹而以戶口率置力田常員各率其意以導民焉唐
太宗亦詔民有見業農者不得轉為工賈工賈舍見業
而力田者免其調夫末作之民尚有益於世用古人且
若是抑之而况世降俗末又有出於末作之外者舍其
人倫惰其身體衣食之費反侈於齊民以有限之物供
無益之人上之人不惟不抑之反從而崇之何哉且一
夫不耕民有飢者一女不蠶民有寒者乃若一夫耕衆
人坐而食之欲民之無飢不可得也一女蠶衆人坐而
衣之欲民之無寒不可得也飢寒切於民之身體其所
以仰事俯育飬生送死者皆無所資欲其孝弟不可得
也故曰倉廪實知禮節衣食足知榮辱豈不信乎農夫
受飢寒之苦見游惰之樂反從而羡之至去隴畆棄耒
耜而趨之是民之害也又豈特逐末而已哉夫孝弟者
本性之所固有力田者本業之所當為民失其業且失
其性者豈其本然哉直徇於流俗惑於他岐以至是耳
今國家累降詔條如有勤務農桑增置家業孝友之人
從本社舉之司縣察之以聞於上司歲終則稽其事或
有游惰之人亦從本社訓之不聽則以聞於官而别徵
其役此深得古先聖人化民成俗之意使有職於牧民
者悉意奉行眀仁義之實以教之課農桑之利以飬之
則民志專一風俗還淳可使人有曾閔之行而家為堯
舜之民矣歐陽永叔有云莫若脩其本以勝之此之謂
也
農書卷一
