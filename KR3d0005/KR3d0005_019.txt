農書卷十九元王禎撰
農器圖譜十四
利用門
農譜命篇曰利用與夫易云利用書曰利用其文同其
理異今因水之利於用故以名篇亦古斷章摘句假其
義也然水利之用衆矣唯關於農事係於食物者錄之
然必假他物乃可成功所以訪諸彼而得於此稽諸古
而行於今啟秘妙於初傳斡連機而同運或造穀食代
人畜之勞或導溝渠集雲雨之效或資汲引於庖湢或
供刻漏於田疇其餘舟楫溉灌等事已具前篇覽者當
互相參攷以盡水利之用云
濬鏵(濬思潤切與浚同鏵胡瓜切鍫也)濬深也書云濬畎澮距川今濬
鏵即此濬也周禮匠人爲溝洫耜廣五寸二耜爲耦一
耦之垡廣尺深尺以此考之則知濬鏵即耦耜之法其
制大倍常鏵鐴亦稱是凡開田間溝渠及作陸塹乃别
制箭犁可用此鏵斵犁底為胎煆鐵為刃犂轅貫以横
木二人扶之可使數牛輓行插犂既深一去復回即成
大溝挑浚之力日省萬數唐書天寳初開砥柱之險以
通流石中得古鐵犂鏵上有平陸二字因改河北縣為
平陸縣此蓋先開險時所遺器也又泰山下舊有曠野
其地汙下不任種蒔土人呼曰淳于泊近於耕斸之際
得舊鏵大可尺餘故老云聞昔有大鏵用開田間去水
溝塹當是此器因幷記之以爲興利者之助詩云田家
作犂如耦耜惟犂用鏵能剸(旨兗切)地只知鏵也便農耕
不料開通有他制形模展大殊倍常犂鐴稱之同一事
斵木成胎堅則強煆鐵為鋒深可遂九牛力輓即成渠
速若雲行兼雨施(去聲)水陸相隣久不通一引泉源隨手
至平田積潦或生波一過犇流除浸漬好將挑浚借竒
功剨(呼麥反)土翻垡供萬簣為語雲屯荷鍤人勿謂夙傳
無此器故陳圖序贊歌詩願播人間資水利
水磨(䃺同)凡欲置此磨必當選擇用水地所先儘並(蒲浪切)
岸擗水激輪或别引溝渠掘地棧木棧上置磨以軸轉
磨中下徹棧底就作卧輪以水激之磨隨輪轉比之陸
磨功力數倍此卧輪磨也又有引水置閘甃為峻槽槽
上兩傍植木作架以承水激輪軸軸腰别作竪輪用擊
在上卧輪一磨其軸末一輪傍撥周圍木齒一磨既引
水注槽激動水輪則上傍二磨隨輪俱轉此水機巧異
又勝獨磨此立輪連二磨也復有兩船相傍(蒲浪切)上立
四楹以茆竹爲屋各置一磨用索䌫於急水中流船頭
仍斜插板木湊水抛以鐵爪使不横斜水激立輪其輪
軸通長旁撥二磨或遇泛漲則遷之近岸可許移借比
之他所又為活法磨也庶興利者度而用之詩云用水
良有法假物役機智夫磑固利民復以水為利湍流激
輪轉坤軸發樞秘星墜化石圓風旋疑鬼掣動静法陽
陰造化出精粹造化動静間乾坤具兹器人唯盗物巧
越古入極致今看益世功機事何必棄
水排(蒲拜切)集韻作槖與&KR0008;同韋囊吹火也後漢杜詩爲
南陽太守造作水排鑄為農器用力少而見功多百姓
便之注云冶鑄者為排吹炭令激水以鼔之也魏志曰
朝暨字公至爲樂陵太守徙監冶謁者舊時冶作馬排
每一熟石用馬百匹更作人排又費工力暨乃因長流
水為排計其利益三倍於前由是器用充實詔褒美就
加司金都尉以今稽之此排古用韋囊今用木扇其制
當選湍流之側架木立軸作二卧輪用水激轉(上聲)下輪
則上輪所週絃索通繳輪前旋鼔掉枝一例隨轉其掉
枝所貫行桄因而推輓卧軸左右攀耳以及排前直木
則排隨來去搧冶甚速過於人力又有一法先於排前
直出木簨約長三尺簨頭竪置偃木形如初月上用鞦
韆索懸之復於排前植一勁竹上帶㯠索以控排扇然
後却假水輪卧軸所列柺木自然打動排前偃木排即
随入其柺木既落㯠竹引排復回如此間(去聲)打一軸可
供數排宛若水碓之制亦甚便捷故倂錄此夫銅鐵國
之大利凡設立冶監動支工帑雇力興搧極知勞費若
依此上法頓為减省但去古已遠失其制度今特多方
搜訪列為圖譜庶冶煉者得之不惟國用充足又使民
鑄多便誠濟世之秘術幸能者述焉詩云嘗聞古循吏
官為鑄農器欲免力役繁排冶資水利輪軸既旋轉機
梮互牽掣(尺制切)深存槖籥功呼吸唯一氣遂致巽離用
立見風火熾熟石既不勞鎔金亦何易國工倍常資農
用知省費誰無興利心願言述此制
水碾(禇輦切)水輪轉碾也後魏書崔亮教民為碾奏於張
方橋東堰谷水造水碾數十區豈水碾之制自此始歟
其碾制上同(事見杵臼門)但下作卧輪或立輪如水磨之法
輪軸上端穿其碢榦水激則碢隨輪轉循槽轢穀疾若
風雨日所毇米比於陸碾功利過倍詩云湍流激碾走
通渠木石相乘有秘樞水府暗推坤軸健天衢圓轉月
輪孤循環似假風雷迅受納難同杵臼拘粒食中州易
精鑿好傳規制徧方隅
水輪三事謂水轉輪軸可兼三事磨礱碾也初則置立
水磨變麥作麫一如常法復於磨之外周造碾圓槽如
欲毇米惟就水輪軸首易磨置礱既得糲米則去礱置
碾碢榦循槽碾之乃成熟米夫一機三事始終俱備變
而能通兼而不乏省而有要誠便民之活法造物之潛
機今創此制幸識者述焉詩云制磨元憑一水輪就加
礱碾巧相因軸端更(平聲)置皆從省糓物兼成豈憚頻餠
食已供無匱乏米珠重造得圓勻濟民有要無人識農
譜圖中擬細陳
水礱(力董切)水轉(上聲)礱也礱制上同但下置輪軸以水激
之一如水磨日夜所破穀數可倍人畜之力水利中未
有此制今特造立庶臨流之家以憑倣用可為永利詩
云旋輸糲榖入輕礱役水還將與磑(五對反)同粒米精粗
來有自輪幾日復轉無窮工傭給貯何多暇杵臼承舂
祗半功仰(去聲)食老農方聽說江鄉新制要相通
水轉(上聲後同)連磨其制與陸轉連磨不同此磨須用急流
大水以湊水輪其輪高闊輪軸圍至合抱長則随宜中
列三輪各打大磨一槃磨之周匝俱列木齒磨在軸上
閣以板木磨傍留一狹空(去聲)透出輪輻以打上磨木齒
此磨既轉其齒復傍打帶齒二磨則三輪之力互撥九
磨其軸首一輪既上打磨齒復下打碓軸可兼數碓或
遇天旱旋於大輪一週列置水筒晝夜溉田數頃此一
水輪可供數事其利甚博嘗到江西等處見此制度俱
係茶磨所兼碓具用搗茶葉然後上磨若他處地分間
(去聲)有溪港大水倣此輪磨或作碓碾日得糓食可給千
家誠濟世之竒術也陸轉連磨下用水輪亦可詩云昔
聞圜遶磨相連役水今看别有傳一軸連輪方卧轉衆
機聯體復旁旋要樞自假波濤力哲匠誰偷造化權總
道于人多飽德好將規制示民先水擊麫羅隨水磨
用之其機與水排俱同按圖視譜當自考索羅因水力
互擊樁柱篩麫甚速倍于人力又有就磨輪軸作機擊
羅亦為捷巧詩云春雷聲殷(上聲)雪成圍收入羅床别有
機纔得水輪輕借力方池勻受玉塵飛
槽碓碓梢作槽受水以爲舂也凡所居之地間(去聲)有泉
流稍細可選低處置碓一區一如常碓之制但前桯減
細後梢深闊為槽可貯水斗餘上芘以厦槽在厦外乃
自上流用筧(古典切)引水下注于槽水滿則後重而前起
水瀉則後輕而前落即為一舂如此晝夜不止毇米兩
斛日省二工以歲月積之知非小利詩云刳槽制碓水
為功積注涓流滿不容螳腹低時泉自瀉蜂腰轉處杵
還舂一區機利無時輟(陟列切)百口精糧可日供借便田
家應竊喜代人工力不須傭
機碓水搗器也通俗文云水碓曰翻車碓杜預作連機
碓孔融論水碓之巧勝於聖人斵木掘地則翻車之類
愈出於後世之機巧王隠晉書曰石崇有水碓三十區
今人造作水輪輪軸長可數尺列貫横木相交如滚槍
之制水激輪轉則軸間横木間(去聲)打所排碓梢一起一
落舂之即連機碓也凡在流水岸傍俱可設置須度水
勢高下為之如水下岸淺當用陂栅或平流當用板木
障水俱使傍流急注貼岸置輪高可丈餘自下衝轉名
曰撩(落蕭切)車碓若水高岸深則爲輪減小而闊以板為
級上用木槽引水直下射轉(上聲)輪板名曰斗碓又曰鼔
碓此隨地所制各趨其巧便也詩云杵臼中來有别傳
作機還假物相連水輪翻轉(上聲)無朝暮舂杵低昂間(去聲)
後先蹴踏休誇人力健供飱易得米珠圓擬將要法為
圖譜載入農書利用篇
水轉大紡車此車之制見蔴苧門兹不具述但加所轉
(上聲)水輪與水轉輾磨之法俱同中原蔴苧之鄉凡臨流
處所多置之今特圖寫庶他方績紡之家傚此機械比
用陸車愈便且省庶同獲其利詩云車紡工多日百斤
更憑水力捷如神世間蔴苧鄉中地好就臨流置此輪
缶汲水器左傳宋灾樂喜為政具綆缶杜注缶汲器爾
雅疏云比(毗至切)卦初爻有孚盈缶注云爻辰在木上值
東井井之水人所汲用缶楊惲傳曰田家作苦歲時伏
臘烹羊炰羔斗酒自勞(去聲)酒後耳熱仰天擊缶而呼烏
烏應邵曰缶瓦器也今汲器用瓦亦缶之遺制也詩云
缶名在卦著乎易有孚盈缶始于此聖人立象豈徒然
義見初爻誠有為體圓質素用有常埏(式連切)埴(時石切)由
來遵古制繘(居役切)井元憑汲引功虛往盈來霑永利世
事從來有變通所用在人非在器勿因賤目作等閒一
擊曾分秦趙氣眷然還憶古遺風得失無非寓真意好
共農家老瓦盆侑我田歌成一醉
綆(古杏切)郭璞云汲水索也易卦云汔(其迄切)至亦未繘井
方言繘自關而東周洛韓魏間謂之絡關西謂之繘綆
或作䋁(古杏切)俗謂井索下繫以鈎今汲用之家必有轆
轤為綆設也詩云惟井有綆見于易綆入卦辭名以繘
人間鑿飲安可闕懸缶至今無止日物本無情偶如智
用舍以時存曲直正思湔滌此心塵汲引須憑一輸力
田漏田家測景水器也凡寒暑昏曉已驗於星若占候
時刻惟漏可知古今刻漏有二曰稱漏曰浮漏夫稱漏
以權衡作之殆不如浮漏之簡要今田漏槩取其制置
箭壺内刻以爲節既壺水下注則水起箭浮時刻漸露
自巳初下漏而測景焉至申初為三辰得二十五刻倍
為六辰得五十刻畫之於箭視其下尚可增十餘刻也
乃於卯酉之時上水以試之今日午至來日午而漏與
景合且數日皆然則箭可用矣如或有差當隨所差而
損益之改畫時刻又試如初必待其合也農家置此以
揆時計工不可闕者大凡農作須待時氣時氣既至耕
種耘耔事在晷刻苟或違之時不再來所謂寸陰可競
分陰當惜此田漏之所以作也兹刊為圖譜以示凖式
梅聖俞詩云占星昏曉中寒暑已不疑田家更置漏寸
晷亦欲知汗與水俱滴身隨陰屢移誰當哀此勞往往
奪其時
農器圖譜十五
麰麥門
芟麥等器中土人皆習用蓋地廣種多必制此法乃易
收歛比之鐮穫手策其功殆若神速今特各各圖錄庶
他方業農者傚之同省工力
麥籠(力董切)盛芟麥器也判竹編之底平口綽廣可六尺
深可二尺載以木座座帶四碢用轉(上聲)而行芟麥者腰
繫鉤繩牽(去聲)之且行且曳就借使力前向綽麥乃覆籠
内籠滿則舁之積處往返不已一籠日可收麥數畆又
謂之腰籠詩云籠具牽來足轉輪瑞芒滿腹一何頻不
須更問倉箱數已驗今年早得辛
積(資昔切)苫(失廉切)芟麥既積編草覆之也農桑輯要云苫
須於農隙時備下以防雨作農桑直說云作苫用榖草
黃野草皆可但紐作腰緊(去聲)一頭留梢者為苫兩頭齊
者為薦凡露積須苫繳蓋不為雨所敗也嘗見農家有
以麻經或草索織之又可速就詩云紐成腰緊草如鋪
禾積苫來若結廬應是農家有先備等閒風雨欲何如
捃(君運切)刀集韻云捃拾也俗謂拾麥刀刃長可五寸闊
近二寸上下竅繩穿之繫於指腕隨手芟穗取其便也
麥禾既熟或收刈不時莖穗狼籍不能净盡單貧之人
得以取其遺滯詩云謂此有滯穗伊寡婦之利蓋捃拾
之間用此器也詩云銍刈中來有别名掌邊霜刃覺風
生禾田伊利知多少俱入錚然截穎聲
柂杷(柂吐邏切)摟麥長杷也首列二十餘齒有短木柄以批
(蒲結切)契(私列切)繫腰曳之嘗見麥野為風雨所損而莖穗
交亂不能净鏺故制此具腰後縱横摟之仍手握柄鐮
芟其遺餘所得稭穗隨擁積之有一杷畢功得麥十餘
斛者詩云麥田遺穗儘交加&KR1564;&KR1810;功多在一杷不假犁
鋤飜有得登場或及下農家
麥釤(所鑑切)芟麥刃也集韵曰釤長鐮也然如鐮長而頗
直比鏺薄而稍輕所用斫而劖之故曰釤用如鏺也亦
曰鏺其刃務在剛利上下嵌繫綽柄之首以芟麥也比
之刈穫功過累倍詩云利刃由來與鏺同豈知芟麥有
殊功回看萬頃黃雲地不用&KR2505;鐮捲已空麥綽(昌約切)
抄麥器也篾竹編之一如箕形稍深且大旁有木柄長
可三尺上置釤刃下横短柺以右手執之復於釤旁以
繩牽短軸(近刃處以細竹代繩防為刃所割也)左手握而掣之以兩手齊
運芟麥入綽覆之籠也嘗見北地芟取蕎麥亦用此具
但中加密耳夫籠釤綽三物而一事係於人之一身而
各周於用信乎人為物本物因人而用也麥綽詩云芟
麥雖憑利刃功柄頭須用竹為籠勿云褊量容多少都
覆黃雲入籠中
抄(之教切略取也)竿扶麥竹也長可及丈麥已熟時忽為風雨
所倒不能芟取乃别用一人執竿抄起卧穗竿舉則釤
隨鏺之殊無損失必兩習熟者能用不然則有矛盾之
差矣或曰今麥事有捃刀柂杷抄竿等器名色冗細似
不足紀錄而皆取之何也曰物有濟於人而遺之不可
然世之豪侈輩固不屑知而貧窶者欲得為利拯既壞
於無遺取棄餘為有用是可尚也故綴於麥事之末抄
竿詩云風雨摧殘二麥秋一竿料理冀全收欲知自我
扶顚力都在芟夫釤綽頭芟麥歌田家食力不食智
麰麥年年勤種蒔老農八十諳地利暑夏呼兒先暵地
再耕再耨土華膩手把耬犂知已試土沃不妨投種穊
今年已報春澤被覆壠苗深如&KR0808;比薰風長養見天意
獵獵青旗催穉穗纔結稃胞花雪墜赫赫曦輪熾鑽燧
儘着精華輸至味粒飽芒森密如篲頓失前時浪翻翠
豈知真宰調元氣化作黃雲表嘉瑞老農眼飽雖自慰
旦夕却憂風雨至子婦犇忙事芟器釤綽翩翩轉雙臂
曳籠腰間盈復棄急載牛箱夜無寐轉首登場簇高積
(去聲)風翻日碾半猶未已向公門奉新餽麴材和糴凡幾
次年餉廵門仍語誶夏稅有程今反易自餘宿負如取
寄指此有秋爭蟻萃一得豈能償百費終歲勤勞一歔
欷昨日公堂宴賓貴尊爼横陳混肴胾檀板珠繩按歌
吹萬錢不值供一醉庖人搓揉出精粹尚喜食新誇餅
餌物不天來皆力致飽食何人知所自春祈夏薦禮所
記報本從來追古義但願斯民不畏吏吏不擾民民自
遂凡在牧民遵此治坐見兩岐歌政異日富囷倉均被
賜不使老農憂歲事
農書卷十九
