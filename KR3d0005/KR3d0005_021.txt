農書卷二十一元王禎撰
農器圖譜十七
蠶桑門
夫蠶之用桑必有鉤筐等器以供其事然遠近之間習
俗不通故其制度巧拙絶異彼有併力而不及此或一
工而兼倍今特采輯去短從長使知所擇夫桑具蠶之
用也故次扵蠶事之後
桑几狀如高櫈平穿二桄就作登級凡柔桑不勝梯附
須登几上乃易得葉齊民要術云採桑必須高几士農
必用云擔負高几遶樹上下今蠶家採彼女桑兹為便
噐梅聖俞詩云柔桑不倚梯摘葉頼高几每扵得葉易
曾靡憂枝披(上聲)躋陞類拾級下上異緣蟻閑置草舍傍
雞鳴或棲止
桑梯說文曰梯木階也夫桑之穉者用几採摘其桑之
高者須梯剶(丑全切削去也)斫梯若不長未免攀附旁條不還
則鳩脚多亂樛(居秋切)枝折垂則乳液旁出必欲趁扵高
下随意去留須梯長可也齊民要術云採桑必須長梯
梯不長則高枝折正謂此也詩云貫木取諸漸為梯利
用晉附彼墻下桑如躡平地迅女枝既不攀遠揚亦可
刃何當展所施摘蓮華峯峻
斫斧桑斧也其斧銎(曲容切)匾而刃闊與樵斧不同詩謂
蠶月條桑取彼斧斨以伐遠揚士農必用云轉身運斧
條葉偃落扵外即謂以伐遠揚也凡斧所剶斫不煩再
刃者為上至遇枯枝勁節不能拒遏又為上如剛而不
闕利而不乏尤為上也然用斧有法必須轉腕回刃向
上斫之枝查既順津脉不出則葉必復茂故農語云斧
頭自有一倍葉以此知科斫之利勝惟在夫善用斧之
效也梅聖俞詩云科桑持野斧乳濕新磨刃繁枿一以
除肥條更豐潤魯葉大如掌吳蠶食若駿始時人謂斨
利俗今乃信桑鉤採桑具也凡桑者欲得遠揚枝葉
引近就摘故用鉤木以代臂指板(普班切)援之勞昔后妃
世婦以下親蠶皆用筐鉤採桑唐肅宗上元初獲定國
寳十三内有採桑鉤一以此知古之採桑皆用鉤也然
北俗伐桑而少採南人採桑而少伐歲歲伐之則樹脉
易衰久久採之則枝條多結欲南北随宜採斫互用則
桑斧桑鉤各有所施故兩及之不致偏廢梅聖俞詩云
長鉤扳桑枝短鉤挂桑籠南陌露氣寒東方日光動少
婦首且笄幼女角已總競用採葉歸曾非事梳櫳
桑籠集韻云籠大篝(古侯切)也今謂有係筐也桑者便扵
携挈古樂府云羅敷善採桑(案今本作羅敷善蠶桑)採桑城南隅
(方言叶韵)青絲為籠繩(案今本作青絲為籠係)桂枝為籠鉤今南方桑
籠頗大以擔負之尤便扵用梅聖俞詩云采采向桑郊
盈盈自持筥桂鉤帶月往穉葉和煙貯一心恐蠶饑搔
首促儔侣到家傾嫩綠刀几為㕮咀
桑網盛葉繩兜也先作圈木緣圈繩結網眼圓垂三尺
有餘下用一繩紀為網底桑者挈之納葉扵内網腹既
滿歸則解底繩傾之或人挑負或用畜力䭾送比之筐
籃甚為輕便北方蠶家多置之詩云厥初結網功豈知
兼水陸制用有異同随宜可伸縮一網作領圈衆目寬
甕腹蠶家急葉時歸来傾萬綠
劖(士咸切)刀剶桑刃也刀長尺餘闊約二寸木柄一握南
人所桑剶桑俱用此刃北人斫桑用斧劖桑用鎌鎌刃
雖利終非本器不若劖刀之輕且順也若南人斫桑用
斧北人劖葉用刀去短就長兩為便也詩云晶熒一尺
鐡煆以赫連鋼剶斫有餘用功最在蠶桑樛附日以戕
新枝日以長胡為豳人歌獨取斧與斨切刀斷桑刃
也蠶蟻時用小刀蠶漸大時用大刀或用漫䥷蠶多者
又用兩端有柄長刃切之名曰懶刀(懶刀如皮匠刮刀長三尺許兩端有)
(短木柄以手按刀半裁半切斷葉雲積可供十筐)先扵長櫈上鋪葉勻厚人扵
其上俯按此刀左右切之一刃之利可桑百箔詩云煆
金作懶刀形制半圭璧一食飫十筐雙柲便兩搤切之
復裁之斷桑如雲積刀作千握絲功成在三尺(䥷查鎋切秦云)
(切草也又作䈟)
桑碪爾雅曰碪謂之榩(音虔)郭璞曰碪木礩也碪從石榩
從木即木碪也碪截木為碢圓形竪理切物乃不拒刃
此北方蠶小時用刀切葉碪上或用几或用夾南方蠶
無大小切桑俱用碪也詩云團團几上碪尋常閑月魄
蠶月切柔桑纖纖雲縷積飼飬槃篚多收去淨無跡不
必在庖厨鼓刀刃聲剨(案原本剨訛作割謹改正)
桑夾挾桑具也用木礩上仰置叉股高可二三尺扵上
順置䥷刃左手茹葉右手按刃切之此夾之小者若蠶
多之家乃用長椽二莖駢竪壁前中寬尺許乃實納桑
葉高可及丈人則躡梯上之兩足後踏屋壁以胸前向
壓住兩手緊按長刃向下裁切此桑夾之大者南方切
桑唯用刀碪不識此等桑具故特歴說之以廣其利詩
云沃葉綠雲多吐出掌握内刃頭風雨聲紛然落呀喙
材良用有餘力小功輙倍春蠶食急時籧筐誠有待
農噐圖譜十八
織絍門
織絍婦人所親之事傳曰一女不織民有寒者古謂庶
士以下各衣(去聲)其夫秋而成事烝而獻功愆則有辟是
也凡紡絡經緯之有數梭繀機杼之有法雖一絲之緒
一綜之交各有倫叙皆須積勤而得累功而至日夜精
思不致差互然後乃成幅匹如閨閫之屬務之不惟防
閑驕逸又使知其服被之所自不敢易也
絲籰(玉縛切)絡絲具也方言曰楥(音爰)兖豫河濟之間謂之
轅(郭璞注云所以絡絲)說文曰籰收絲者也或作&KR0008;從角間聲今
字從竹又從矍竹器從人執之矍矍然此籰之義也然
必竅貫以軸乃適扵用為理絲之先具也耕織圖詩云
兒夫督機絲輸官趁時節向来催租瘢正為坐踰越獨
来掉籰勤寧復辭腕脱辛勤夜未眠敗屋燈明滅
經架牽絲具也先排絲籰扵下上架横竹列環以引衆
緒總扵架前經&KR1097;(與牌同)一人往来挽而歸之紖軸然後
授之機杼前人織圖詩云素絲頭緒多羡君巧安排青
鞵(胡街切)不動塵緩步交去来脉脉意欲亂眷眷首重回
王言正如絲亦付經綸才
緯(織絲也)車方言曰趙魏之間謂之歴鹿車東齊海岱之
間謂之道軌今又謂繀(音碎)車通俗文曰織纖謂之繀(蘇内)
(切)受緯曰莩其拊上立柱置輪輪之上近以鐡條中貫
細筒乃周輪與筒繚環繩右手掉輪則筒随輪轉左手
引絲上筒遂成絲繀以充織緯孫德施賦云惟工藝之
多門偉英麗乎創形擬老氏之一轂兮應天運以回行
秉轉屈以成規兮不辭勞以自傾故其用同造物巧參
天地軒轅垂衣因其以濟衮冕龍旂用康上帝勲存王
室惠我皂隸觀其微風興扵軸端霧雨散扵&KR2943;輻制以
靈木絡以竒竹規朝日以為圓兮凖暈月以造象若洪
輪之在碓兮似蜘蛛之結網爾乃才藝妻妾工巧是嘉
或織錦組或匠綾羅(一作紗)舒皓腕扵輕輪兮換擬景乎
鏡華絲成妙扵指端清籟幽而相和象蟋蟀之鳴戶兮
類寒蝉之吟家
絡車方言曰河濟之間絡謂之給(郭璞註曰所以轉籰給事也)說文
云車柎(方無切)為柅易姤曰繫扵金柅(柅女履切金者堅剛之物柅者制動)
(之主)通俗文曰張絲曰柅蓋以脱軖之絲張扵柅上上作
懸鉤引致緒端逗扵車上其車之制必以細軸穿籰措
扵車座兩柱之間(謂一柱獨高中為通槽以貫其籰軸之首一柱下而管其籰軸之末)人
既繩牽軸動則籰随軸轉絲乃上籰此北方絡絲車也
南人但習掉籰取絲終不若絡車安且速也今宜通用
詩云軖絲張柅復相牽絡婦車成用具全座上通槽連
簨臼軸頭引籰逗繩圈一鉤逓控防偏度獨縷依循入
卧纏幾向華筵曾誤認箜篌人坐理冰絃
織機織絲具也按黃帝元妃西陵氏曰嫘祖始勸蠶稼
月大火而浴種夫人副禕而躬桑乃獻繭稱絲遂成織
絍之功因之廣織以給郊廟之服見路史傅子曰舊機
五十綜者五十躡六十綜者六十躡馬鈞者天下之名
巧也患其遺日喪功乃易以十二躡今紅(音工)女織繒惟
用二躡又為簡要凡人之衣(去聲)被扵身者皆其所自出
也王逸賦曰(案此賦已經刪節)織機功用大矣上自太始下訖
羲皇(案今本漢王逸賦無此三句)帝軒龍躍伯余是創(案今本作庶業是昌)俯
亶聖思(案今本作俯覃聖思)仰攬三光悟彼織女終日七襄(案今本無)
(此二句)爰制布帛始垂衣裳扵是取衡山之孤桐南岳之
洪樟賸復回轉刻象乾形大庭淡泊擬則川平光為日
月蓋取昭明三軸列布上法台星兩驥齊首儼若將征
方圓綺錯極妙窮竒兔耳跧伏若安若危猛犬相守竄
身匿蹄高樓雙峙下臨清池游魚銜餌瀺灂其陂鹿盧
並起織纖俱垂宛若星圖屈膝推移(案今本作一往一来匪勞匪疲)
梭通俗文曰織具也所以行緯之莎(蘇戈切)藝苑曰陶侃
嘗捕魚得一梭還插着壁有頃雷雨梭變赤龍躍去盖
梭得魚之象有化龍之義焉梅聖俞詩云給給機上梭
往返如度日一經復一絲成寸遂成匹虚腹銳兩端素
手投未畢陶家挂壁間雷雨龍飛出
砧杵𢷬練具也東宫舊事曰太子納妃有石砧一枚又
𢷬(亦作搗)衣杵十荆州記曰秭歸縣有屈原宅女嬃廟𢷬
衣石猶存盖古之女子對立各執一杵上下𢷬練扵砧
其丁東之聲互相應答今易作卧杵對坐搗之又便且
速易成帛也魏璀賦云細腰杵兮木一枝女郎砧兮石
五彩聞後響而已續聽前聲而猶在夜如何其秋兮已
半扵是拽魯縞攘皓腕始扵搖揚終扵凌亂四振五振
驚飛鴈之兩行六舉七舉遏彩雲而一斷隱高閣而如
動度遥城而如散夜有露兮秋有風杵有聲兮衣可縫
佳人聽兮意何窮步逍遥扵凉景暢容與扵晴空黃金
釵兮碧雲髮白素巾兮青女月佳人聽兮良未歇擘長
虹而乍開凌倒景而將越是時也餘響未畢微影方流
逶迤洞房半入宵夢窈窕閑舘方增客愁李都尉以胡
笳動泣向子期以鄰笛增憂古人獨感扵聽今者况兼
乎秋(案𢷬練賦此下尚有二聯此本節去)願君無按龍泉色誰道明珠不
可投
農器圖譜十九
纊絮門(木棉附)
纊絮禦寒古今所尚然制造之法南北互有所長故特
總輯庶知通用近世以来復以木棉為助今附扵後
絮車構木作架上控鉤繩滑車下置煑繭湯甕絮者掣
繩上轉滑車下徹甕内鉤繭出沒灰湯漸成絮段莊子
謂洴澼絖者(䟽云洴浮也澼漂也絖絮也)古者纊絮綿一也今以精
者為綿粗者為絮因蠶家退繭造絮故有此車煑之法
常民藉以禦寒次扵綿也彼有𢷬繭為胎謂之牽縭者
較之車煑工拙懸絶矣詩云世有洴澼纊架構以車名
下上輪繩滑牽聯甕繭烹濟貧寒可禦售業價還輕會
遇不龜手百金為爾榮
撚綿軸制作小碢或木或石上插細軸長可尺許先用
叉頭挂綿左手執叉右手引綿上軸懸之撚作綿絲就
纏軸上即為紬縷閨婦室女用之可代紡績之功詩云
朵綿高執玉叉頭細作垂絲撚復收待得功成付機杼
不知誰解衣(去聲)新紬
綿矩以木框方可尺餘用張繭綿是名綿矩又有揉竹
而彎者南方多用之其綿外圓内空謂之猪肚綿及有
用大竹筒謂之筒子綿就可改作大綿装時未免扡(池解)
(切折物也)裂北方大小用瓦盖各從其便然用木矩者最為
得法酈善長水經註曰房子城西出白土細滑如膏可
用濯綿霜鮮雪曜異扵常綿世俗云房子之纊也抑亦
類蜀郡之錦得江津矣今人張綿用藥使之膩白亦其
理也但為利者因而作偽反害其真不若不用之為愈
詩云有繭盈頃筐置矩臨清溪綱繀由我張邊幅須爾
齊用装身上衣輕煗衷晴霓迆邐棄墻角未可同筌蹄
木棉序(附)
桑土既蠶之後唯以繭纊為務殊不知木棉之為用夫
木棉産自海南諸種蓺制作之法駸駸北来江淮川蜀
既獲其利至南北混一之後商販扵此服被漸廣名曰
吉布又曰棉布(異物志云木棉之為布曰班布繁縟多巧者曰城次粗者曰文縟又次粗者名)
(曰烏驎)其幅疋之制特為長闊茸密輕暖可扺繒帛又為
毳服&KR0146;叚足代本物按裴淵廣州記云蠻夷不蠶採木
棉為絮又諸番襍志云木棉吉貝木所生占城闍婆諸
國皆有之今已為中國珍貨但不自本土所産不能足
用且比之桑蠶無採飬之勞有必收之效埒之枲苧免
績緝之工得禦寒之益可謂不麻而布不繭而絮雖曰
南産言其適用則北方多寒或繭纊不足而裘褐之費
此最省便夫種植之法已載穀譜製造之具復列扵此
庶遠近滋習助桑麻之用兼蠻夷之利將自此始矣
木棉攪車木棉初採曝之隂或焙乾南州異物志班布
吉貝木所生熟時状如鵝毳細過絲綿中有核如珠玽
(公後切)用之則治出其核昔用輾軸今用攪車尤便夫攪
車四木作框上立工小柱高約尺五上以方木管之立
柱各通一軸軸端俱作掉拐軸末柱竅不透二人掉軸
一人喂上棉英二軸相軋則子落扵内棉出扵外比用
輾軸工利數倍今特圖譜使民易傚(凡木棉雖多今用此法即去子得棉)
(不致積滯)詩云二木相摩運兩端宛如造物沒機關霜棉山
積珠論斗只在思樞柄用間
木棉弹弓以竹為之長可四尺許上一截頗長而彎下
一截稍短而勁控以繩絃用彈棉英如彈毡毛法務使
結者開實者虛假其功用非弓不可詩云主射由来彀
此弓豈知弦法有他功却將一掬香棉朵彈作晴雲滿
座中木棉捲筳(徒丁切)淮民用薥黍梢莖取其長而滑
今他處多用無節竹條代之其法先將棉毳條扵几上
以此筳捲而扞之遂成棉筒随手抽筳每筒牽紡易為
勻細皆捲筳之效也詩云折得脩筳捲毳茸就憑瑩滑
脱圓筒作棉匠具雖多巧獨有天然造物功
木棉紡車其制比麻苧紡車頗小夫輪動弦轉莩繀随
之紡人左手握其棉筒不過二三續扵莩繀牽引漸長
右手均撚俱成緊(去聲)縷就繞繀上欲作線織置車在左
再將兩繀棉絲合紡可為線棉南州異物志曰吉貝木
熟時状如鵝毳但紡不績在意小抽牽引無有斷絶此
即紡車之用也詩云莩繀随輪共一弦車頭霜縷入周
旋已知單緊(去聲)勻堪愛更欲雙聯作線棉
木棉撥車其制頗肖麻苧蟠車但以竹為之方圓不等
特更輕便按舊說先將紡訖棉繀扵稀糊盆内度過稍
乾然後將棉繀頭縷撥扵車上遂成棉&KR0008;詩云造形随
意作方圓終日悠悠聽撥旋待爾&KR0008;成足經緯却教機
杼得功全
木棉軖床其制如所坐交椅但下空一軖四股軖軸之
末置一掉枝上椅竪列八繀下引棉絲動轉掉枝分絡
軖上絲&KR0008;既成次第脱䣃比之撥車日得八倍始出閩
建今欲傳之他方同趨省便詩云八繀棉絲絡一軖巧
憑坐椅作軖床試將觸類深思索麻苧鄉中用亦良
木棉線架以木為之下作方座長闊尺餘卧列四繀座
上鑿置獨柱高可二尺餘柱下横木長可二尺用竹篾
均列四彎内引下座四繀紡扵車上即成棉線舊法先
將此繀絡扵籰上然後紡合今得此制甚為速妙詩云
絲牽卧繀上拘聮雙縷俱成合線棉便向車頭施捷巧
紡人特喜勝扵先
木棉總具
木棉總具其法自撥車軖床棉&KR0008;既成用漿糊煑過仍
以木杖兩端掣之日㬠不時手搓乾濕得所絡扵籰上
而後經緯制度一倣紬類織絍機杼並與布同詩云棉
絲經絡比紬工織絍機張與布同既可為衣代紬布便
知器用兩相通
農書卷二十一
