農書卷二十二元王禎撰
農器圖譜二十
麻苧門
麻苧之有用具南北不無異同民俗豈能通變如南人
不解刈麻北人不知治苧及有漚浸審生熟之節車紡
分大小之工凡絺綌繩綆皆其所出今幷所附類一一
條列庶使南北互相為法云
漚(烏侯切)池漚浸漬也池猶泓也詩云東門之池可以漚
麻凡蓻麻之鄉如無水處則當掘地成池或甃以塼石
蓄水于内用作漚所齊民要術云漚欲清水生熟合宜
注說云濁水則麻黑水少則麻脆生則難剝太爛則不
任此漚法也汜勝之書曰夏至後二十日漚枲枲和如
絲大凡北方治麻刈倒即策之卧置池内水要寒煖得
宜麻亦生熟有節湏人體測得法則麻皮潔白柔韌可
績細布南方但連根拔麻遇用則旋浸旋剝其麻片黃
皮粗厚不任細績雖南北習尚不同然北方隨刈即漚
于池可為上法又詩云東門之池可以漚苧以此知苧
亦可漚問之南方造苧者謂苧性夲難輭與漚麻不同
必先績苧已紡成纑乃用乾石灰拌和累日(夏天三日冬天五日)
(春秋約中)既畢抖去别用石灰煑熟待冷于清水中濯净然
後用蘆簾平鋪水面(如水遠則用大盆盛水鋪簾或草攤纑浸曝每日換水亦可)攤
纑于上半浸半曬遇夜收起瀝乾次日如前候纑極白
方可起布此治苧池漚之法湏假水浴日曝而成北人
未之省也今錄之冀南北通用竊讀孟子所謂江漢以
濯之秋陽以暴之皜皜乎不可尚已今漚苧雖曰小技
亦此理歟詩曰解變常麻作雪衣(詩云麻衣如雪)好將漚法教
民知若憑地利江南易是處人家近水湄
刈刀穫麻刃也或作兩刃但用䥥柌(似咨切)旋插其刃俯
身控刈取其平穏便易北方種麻頗多或至連頃另有
刀工各具其器割刈根莖劖削梢葉甚為速效齊民要
術曰麻勃如灰便刈策欲小&KR0008;欲薄穫欲淨此刈麻法
也南方惟用拔取頗費工力故錄於此示其便也詩云
森森麻榦覆隂濃頃畆方期一捲空說似吴儂初未信
中原隨地有刀工苧刮刀刮苧皮刃也煆鐡為之長
三寸許捲成小槽内插短柄兩刃向上以鈍為用仰置
手中將所剥苧皮横覆刃上以大指就按刮之苧膚即
蜕農桑輯要云苧刈倒時用手剥下皮以刀刮之其浮
皴(七旬切)自去又曰苧剥取其皮以竹刮其表厚處自脱
得裡如筋者煑之用績今制為兩刃鐡刀尤便于用詩
云刮苧由来要愈工柄頭雙刃就為銎形模外若無他
伎掌握中能效此功捲去膚皴見精粹退餘梗澁得輕
鬆作麻已付金釵績更為珍藏用不窮
績&KR2486;(去中切)盛麻績器也績集韻云緝也&KR2486;說文曰籠也
又姑簍也字從竹或以條莖編之用則一也大小深淺
隨其所宜制之麻苧蕉葛等為之絺綌皆本于此有日
用生財之道也詩云績麻如之何以器為縈蟠初認飛
霰落次若層雲屯功成在良筌日新䒭銘槃詩人有深
刺勿傚南方原
小紡車(紡妃兩切)此車之制凡麻苧之鄉在在有之前圖具
陳兹不復述隋書鄭善果母清河崔氏恒自紡績善果
曰母何自勤如是耶荅曰紡績婦人之務上自王后下
至大夫妻各有所製若惰業者是為驕逸吾雖不知禮
其可自敗名乎今士大夫妻妾衣(去聲)被纖美曾不知紡
績之事聞此鄭母之言當自悟也詩云忩間荆布踏車
人紡具維持總一身旋績纏綿分衆縷各隨莩繀轉(上聲)
孤輪無窮運用資生業不礙繁喧徹近隣從此輸功到
機杼年年絺綌為誰新大紡車其制長餘二丈闊約
五尺先造地柎木框四角立柱各高五尺中穿横桄上
架枋木其枋木兩頭山口卧受捲纑長軖鐡軸次于前
地柎上立長木座座上列臼以承&KR2682;底鐡簨(夫&KR2682;用木車成筩子)
(長一尺二寸圍一尺二寸計三十二枚内受績纏)&KR2682;上俱用杖頭鐡環以拘&KR2682;
軸又于額枋前排置小鐡义分勒績條轉(上聲)上長軖仍
就左右别架車輪兩座通絡皮弦下經列&KR2682;上拶轉軖
旋鼓或人或畜轉(上聲)動左邊大輪弦隨輪轉衆機皆動
上下相應緩急相宜遂使績條成緊(去聲)纏于軖上晝夜
紡績百斤或衆家績多乃集于車下秤績分纑不勞可
畢中原麻布之鄉皆用之今特圖其制度欲使他方之
民視此機栝關楗倣傚成造可為普利又新置絲線紡
車一如上但差小耳比之露地桁架合線特為省易因
附于此詩云大小車輪共一絃一輪才動各相連績隨
衆&KR2682;方齊轉(上聲)纑上長軖却自纏可代女工兼倍省要
供布縷未征前畫圖中土規模在更欲他方得共傳
蟠車纏纑具也又謂之撥車南人謂撥柎又云車柎南
北人皆慣用習見已圖于前兹不必述詩云績紡功才
畢蟠纑得此車行桄運樞臬交輳寄横义宛轉荆釵手
周旋里布家豈知羅綺軰惟務撥琵琶
纑刷䟽布縷器也束草根為之通柄長可尺許圍可尺
餘其纑縷杼軸既畢架以义木下用重物掣之纑縷已
均布者以手執此就加漿糊順下刷之即增光澤可授
機織此造布之内雖曰細具然不可闕詩云績麻經紡
即為纑功用都歸一刷餘纔與機頭借光潤已聞催布
有征胥
布機釋名曰布列諸縷淮南子曰伯余之初作衣也(伯余)
(黃帝臣也)緂(他甘切)麻索縷手經指挂(案淮南子此句下有其成猶網羅一句)後
世為之機杼幅匹廣長疎密之制存焉農家春秋績織
最為要具詩云誰家績紡成札札弄機杼大布可以衣
絺縠安用許哀彼度梭人辛苦織如霧坐令鄉落間長
歌二東句行臺監察御史詹雲卿造布之法印行今
抄附于此毛絁布法㨂一色白苧麻水潤分成縷粗
細任意旋緝旋搓本俗于腿上搓作纑逗成鋪不必車
紡亦勿熟漚只經生纑論帖穿苧如常法以發過稀糊
調細豆麵刷過更用油水刷之于天氣濕潤時不透風
處或地窨子中洒地令潤經織為佳若風日高燥則纑
縷乾脆難織每織必先以油水潤苧及潤纑經織成生
布于好灰水中浸蘸㬠乾再蘸再㬠如此二日不得揉
搓再蘸濕了於乾灰内周徧渗浥兩時久納于熱灰水
内浸濕於甑中蒸之文武火飬二三日頻頻翻覷要識
灰性及火候緊慢次用净水澣濯天晴再三𢃄水搭㬠
如前不計次數惟以潔白為度灰湏上等白者落黎桑
柴豆稭等灰入少許炭灰妙鐡勒布法將揀下襍色
苧麻水潤分縷隨緝隨搓經織皆如前法水煑過便是
先將生苧麻折作二尺五寸長不斷㬠乾蒸過帶濕剥
下去粗皮如常法水潤緝搓如前麻鐡黎布法將襍
色老火麻帶濕曲折作二尺五寸長㬠乾收之欲用時
旋于木甑中蒸過趁濕剥下㬠乾以木椑子兩個夾麻
順歴數次至麻性頗軟堪緝為度水潤緝績紡作纑生
織成布水煑便是此布妙處唯在不搓揉了麻之骨力
好灰水蘸㬠布子潔白而已雖曰蘸㬠頗煩而省纏縈
熟纑等工亦多比之南布或有價高數倍者真良法也
鏤板印布與存心治生君子共之
䋔車續麻枲(想里切)䋔(俗寫作麻䋔廣韻並無此字今姑從俗紴廣韻作仄聲)緊(去聲)
具也造作簨虡(簨思尹切虡其舉切)高二尺上穿横軸長可二尺
餘貫以軖轂左手引麻牽軖既轉右手續接麻皮成緊
(去聲)縱纏軖上䋔縷既盈乃脱軖付之繩車或作别用詩
云形如紖籰却輕便(平聲)麻縷牽来日萬旋料得䋔成付
它具作繩功力已居先
繩車絞合(古沓切)䋔緊作繩也其車之制先立簨虡一座
植木止之簨上加置横板一片長可五尺闊可四寸横
板中間排鑿八竅或六竅各竅内置掉枝或鐡或木皆
彎如牛角又作横木一莖列竅穿其掉枝復别作一車
亦如上法兩車相對約量遠近將所成䋔緊(去聲)各結于
兩車掉枝之足車首各一人將掉枝所穿横木俱各攪
轉候䋔股勻緊却將三股或四股撮而為一各結于掉
枝一足計成二繩然後將另制瓜木置于所合(入聲)䋔緊
之首復攪其掉枝使䋔緊成繩瓜木自行繩盡乃止凡
農事中用繩頗多故田家習制此具遂列于農譜之内
詩云車頭䋔縷各牽連糺索初因匠手傳一緊(去聲)續来
通似脉兩端相掣直如弦機憑裊掉供旋轉股入行瓜
作緊圓資爾屈伸功用畢莫將良器䓁忘筌
紉車(紉尼隣切)繟繩器也通俗文曰單繟曰紉揉木作棬中
貫軸柄長可尺餘以棬之上角用單麻皮右手執柄轉
(上聲)之左手績麻股既成緊(去聲)則纏于棬上或隨繩車用
之以助糺絞䋔緊(去聲)又農家用作經織麻屨牛衣簾箔
等物此紉車復有大小之分也詩云身惟軸柄首惟棬
麻縷紉来儘自纏簾箔織餘仍有用牛衣經緯輭于毯
旋(平聲)椎掉麻紴具也截木長可六寸頭徑三寸許兩
間斫細樣如腰鼔中作小竅插一鉤簨長可四寸用繫
麻皮于下以左手懸之右手撥旋麻既成緊(去聲)就纏椎
上餘麻挽于鉤内復續之如前所成經緯可作麤布亦
可織履農隙時老稚皆能作此雖係𤨏細之具然於貧
民不為無補故繋于此詩云鉤椎高挈作懸虛麻緊(去聲)
成来布有纑近喜鄉人更他用却旋毛縷造氍毹
耕索牛所輓繩也古名綯牛索也爾雅曰綯絞也謂紏
絞繩索也詩云宵爾索綯郭注云綯繩之别名方言曰
車紂自關而東謂之䋺或謂之曲綯或謂之曲綸自關
而西謂之紂農家紉麻合(古沓切)之以輓耕犂按舊說遼
東犂轅長可四尺回轉相妨今秦晉之地亦用長轅犂
其轅端横木如古車之制以駕二牛然平田則可至於
山隈水曲轉折費力如山東及淮漢䓁處用三牛四牛
大小不等高下不齊既難並駕動作之間終不若用索
之便也詩云農家蓺麻枲耕繩皆自繟槃軛憑後先牛
力利回轉卷去跡若藏伸来力還展或者駕長轅彊(去聲)
直殊未善呼鞭驅牛具也字從革從便曰策曰鞓曰
鞘偹則成之春秋傳云鞭長不及馬腹此御車鞭也今
牛鞭犂後用亦如之農家紉麻合鞭鞭有鳴鞘人則以
聲相(去聲)之用警牛行不專于撻世云呼鞭即其義也詩
云何物耕牛服並驅長鞭輕裊配歌呼寄聲莫作鳴鞘
急飼飬曾添宿料無
牛衣顔師古曰編亂麻為之即今呼為䪊具者前漢王
章𫝊嘗卧牛衣中晉書劉寔好學少貧苦口誦手繩賣
牛衣以自給據牛之有衣舊矣以此見古人重畜不忘
農之本故也今牧飬中唯牛毛疎最不耐寒每近冬月
皆宜以冗麻續作䋔緊(去聲)編織毯叚衣(去聲)之如䄈(市主切)
褐然以禦寒冽不然必有凍慄之患農耕之家不可不
預為儲備王荆公詩云百獸冬自煖獨牛無氄毛無衣
與卒歲坐恐得空牢主人覆護恩豈啻一綈袍問汝何
以報黐黐滿東臯(案農務集作黍離滿東臯)
法製長生屋天生五材民並用之而水火皆能為災火
之為災尤其暴者也春秋左氏傳曰天火曰災人火曰
火夫古之火正或食于心或食于咮咮為鶉火心為大
火天火之孽雖曰氣運所感亦必假于人火而後作焉
人之飲食非火不成人之寝處非火不明人火之孽失
于不慎始于毫髮終于延綿且火得木而生得水而熄
至土而盡故木者火之母人之居室皆資于木易于生
患水者火之牡而足以勝火人皆知之土者水之子而
足以禦火而人未之知也水者救于已然之後土者禦
于未然之前救于已然之後者難為功禦于未然之前
者易為力此曲突徙薪之謀所以愈于焦頭爛額之功
也吾嘗觀古人救火之術宋災樂喜為政使伯氏司里
火所未至撤小屋塗大屋陳畚挶具綆缶備水器蓄水
潦積土塗表火道此救療之法也鄭災公孫僑為政郊
人助園史除于國北禳火于元冥回禄祈于四鄘此祈
禳之法也是皆救于已然之後嘗見往年腹裏諸郡所
居瓦屋則用磚裹杣簷草屋則用泥圬上下既防延燒
且易救護又有别置府藏外護磚泥謂之土庫火不能
入竊以此推之凡農家居屋厨屋蠶屋倉屋牛屋皆宜
以法製泥土為用先宜選用壮大材木締構既成椽上
鋪板板上傅泥泥上用法製油灰泥塗餙待日曝乾堅
如瓷石可以代瓦凡屋中内外材木露者與夫門忩壁
堵通用法製灰泥圬墁之務要勻厚固密勿有罅隙可
免焚焮之患名曰法製長生屋是乃禦於未然之前誠
為長策又豈特農家所宜哉今之高堂大厦危樓傑閣
所以居珍寳而奉身體者誠為不貲一旦患生於不測
釁起于微眇轉盻搖足化為煨燼之區瓦礫之場千金
之軀亦或不保良可哀憫平居暇日誠能依此製造不
惟歴劫火而不壊亦可防風雨而不朽至若闤闠之市
居民輳集雖不能盡依此法其間或有一焉亦可以間
隔火道不至延燒安可惜一時之費而不為永久萬全
之計哉贊曰上棟下宇從古而然衣食之利農家攸先
維彼倉廪食之所寄維彼蠶室衣之所繋矧兹居室于
焉寝處一有遺燎化為焦土嗟爾農夫豫戒不虞製泥
和灰是墁是塗何畏畢方何愁回禄棟宇恒存衣食恒
足匪直農家此策是宜凡百居宅可倣作之法製灰
泥用磚屑為末白善泥桐油枯(如無桐油枯以油代之)莩炭石灰
糯米膠以前五件䓁分為末將糯米膠調和得所地面
為磚則用磚模脱出趁濕于良平地面上用泥墁成一
片半年乾硬如石磚然圬墁屋宇則加紙筋和勻用之
不致折裂塗飾材木上用帶筋石灰如材木光處則用
小竹釘簮麻鬚惹泥不致脱落
造活字印書法伏羲氏畫卦造契以代結繩之政而文
籍生焉(注云書字于木刻其側以為契各持其一以相考合)黃帝時倉頡視鳥跡
以為篆文即古文科斗書也周宣王時史籕變科斗而
為大篆秦李斯損益之而為小篆程邈省篆而為隸由
隸而楷由楷而草則又漢魏間諸賢變體之作此書法
之大概也或書之竹謂之竹簡或書于縑帛謂之帛書
厥後文籍寖廣縑貴而簡重不便于用又為之紙故字
從巾按前漢皇后紀已有赫蹏紙至後漢蔡倫以木膚
麻頭敝布魚網造紙稱為蔡倫紙而文籍資之以為卷
軸取其易于卷舒目之曰卷然皆寫本學者艱于傳錄
故人以藏書為貴五代唐明宗長興二年宰相馮道李
愚請令判國子監田敏校正九經刻板印賣朝廷從之
鋟梓之法其本于此因是天下書籍遂廣然而板木工
匠所費甚多至有一書字板功力不及數載難成雖有
可傳之書人皆惮其工費不能印造傳播後世有人别
生巧技以鐡為印盔界行内用稀瀝青澆滿冷定取平
火上再行煨化以燒熟瓦字排于行内作活字印板為
其不便又有以泥為盔界行内用薄泥將燒熟瓦字排
之再入窑内燒為一叚亦可為活字板印之近世又有
鑄錫作字以鐡條貫之作行嵌于盔内界行印書但上
項字樣難于使墨率多印壊所以不能久行今又有巧
便之法造板木作印盔削竹片為行雕板木為字用小
細鋸鎪開各作一字用小刀四面修之比試大小高低
一同然後排字作行削成竹片夾之盔字既滿用木㨝
㨝(先結切)之使堅牢字皆不動然後用墨刷印之寫韻
刻字法先照監韻内可用字數分為上下平上去入五
聲各分韻頭校勘字樣抄寫完備擇能書人取活字樣
製大小寫出各門字樣糊于板上命工刊刻稍留界路
以憑鋸截又有如助辭之乎者也字及數目字并尋常
可用字樣各分為一門多刻字數約有三萬餘字寫畢
一如前法今載立號監韻活字板式于後其餘五聲韻
字俱要倣此一東通侗恫桐同仝童僮曈朣瞳銅峒
橦絧罿筒穜潼犝&KR2667;詷艟籠㰍聾曨朧櫳瓏礱瀧芃篷
髼蒙冡幪&KR1970;濛雺曚艨矇懵悤蔥聰驄騣豵緵鬷叢䕺
□藂潨洪洚紅䜫鴻訌烘空悾箜公功工攻㓚翁豐酆
灃風楓馮渢嵩娀菘崧充㤝珫忡終螽戎禯駥狨崇漴
中衷忠蟲沖冲种爞翀隆癃窿融&KR0034;肜雄熊弓躬躬宫
芎窮藭二冬彤鼕農儂宗鬆竇悰琮潨慒淙攻三
鍾鐘橦舂樁憃衝衝罿憧艟鱅慵茸樅鏦從蓯蹤樅松
丰夆鋒鏠烽逢峯蠭蜂桻重穜龍蘢醲濃穠檂容溶蓉
庸墉鎔鄘鏞封葑逄傭恭共供龔胷匈凶洶訩詾跫邕
噰雍雝灉癰饔壅顒喁禺蛩邛筇&KR0034;四江扛杠矼釭
玒腔椌降悾缸缻瓨洚訌虹邦龐尨庬哤雙艭&KR0719;瀧窗
忩囱鏦樁憃幢五支枝肢巵梔觝氐榰搘禔祇祇祇
秖祗秪砥跂施葹鍦鉇釃廝籭襹吹龡炊差衰匙&KR2878;垂
陲倕腄兒痿斯祈凘澌虒褫雌貲髭觜疵訾玼胔隨遺
隋知摛螭縭馳池邸箎褫錘鎚槌搥甀離离蠡劙&KR0008;黎
䕻䄜纚罹籬縭醨漓璃灕鸝驪鵹孋梨藜犁黧来俫徠
釐甃嫠犛狸貍霾羸鈹被陂羆碑卑痺裨錍鈚禆埤箄
鞞皮疲罷鎪字修字法將刻訖板木上字樣用細齒
小鋸每字四方鎪下盛于筐筥器内每字令人用小裁
刀修理齊整先立凖則於凖則内試大小高低一同然
後另貯别器作盔嵌字法于元寫監韻各門字數嵌
於木盔内用竹片行行夹住擺滿用木榍輕㨝之排於
輪上依前分作五聲用大字標記造輪法用輕木造
為大輪其輪盤徑可七尺輪軸高可三尺許用大木砧
鑿竅上作横架中貫輪軸下有鑽臼立轉輪盤以圓竹
笆鋪之上置活字板面各依號數上下相次鋪擺凡置
輪兩面一輪置監韻板面一輪置雜字板面一人中坐
左右俱可推轉摘字盖以人尋字則難以字就人則易
此轉輪之法不勞力而坐致字數取訖又可補還韻内
兩得便也取字法將元寫監韻另寫一冊編成字號
每面各行各字俱計號數與輪上門類相同一人執韻
依號數喝字一人於輪上元布輪字板内取摘字隻嵌
於所印書板盔内如有字韻内别無隨手令刊匠添補
疾得完備作盔安字刷印法用平直乾板一片量書
面大小四圍作欄右邊空候擺滿盔面右邊安置界欄
以木㨝㨝之界行内字樣湏要個個修理平正先用刀
削下諸樣小竹片以别器盛貯如有低邪隨字形襯㼭
(徒念切)㨝之至字體平稳然後刷印之又以㯶刷順界行
竪直刷之不可横刷印紙亦用㯶刷順界行刷之此用
活字板之定法也前任宣州旌德縣縣尹時方撰農
書因字數甚多難於刊印故尚已意命匠創活字二年
而工畢試印本縣志書約計六萬餘字不一月而百部
齊成一如刊板使知其可用後二年予遷任信州永豐
縣絜而之官是農書方成欲以活字嵌印今知江西見
行命工刊板故且收貯以待别用然古今此法未有所
𫝊故編錄于此以待世之好事者為印書省便之法傳
於永久本為農書而作因附于後
農書卷二十二
