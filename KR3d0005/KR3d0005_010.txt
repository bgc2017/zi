農書卷十元王禎撰
百榖譜九
竹木
竹(荀附)
種竹宜高平之地(近山阜尤是所宜下田得水即死)黃白輭土為良正
月二月中斸取西南引根并莖芟去葉於園内東北角
種之令阬深二尺許覆土厚五寸(竹性愛向西南引故於園東北角種之數)
(歲之後自當滿圉諺云東家種竹西家治地為滋蔓而來生也其居東北角者老竹種不生生亦不能滋荗故)
(湏取其西南引少根也)稲麥糠糞之(二糠各自堪糞不令和雜)不用水澆(澆則淹死)
勿令六畜入園三月食淡竹筍四月五月食苦竹筍其
欲作器者經年乃堪殺(未經年者輭未成也)移竹多用辰日又用
臘月非此時移栽則不活惟五月十三日謂之竹醉日
又謂之竹迷日栽竹則茂盛種竹宜去梢葉作稀泥於
坑中下竹栽以土覆之杵築定勿令脚踏土厚五寸竹
忌手把及洗手面脂水澆著即枯死月庵種竹法深闊
掘溝以乾馬糞和細泥填高一尺無馬糞礲糠亦得夏
月稀冬月稠然後種竹湏三四莖作一叢亦湏土鬆淺
種不可增土於株上泥若用钁打實則筍不生夢溪云
種竹但林外取向陽者向北而栽盖根無不向南必用
雨下遇火日及有西風則不可花木亦然諺云栽竹無
時雨下便移多留宿土記取南枝志林云竹有雌雄雌
者多筍故種竹常擇雌者物不逃於隂陽可不信哉凡
欲識雌雄當自根上第一枝觀之有䨇枝者乃為雌竹
獨枝者為雄竹若竹有花輙槁死花結實如稗謂之竹
米一竿如此久之則舉林皆然其治之之法於初米時
擇一竿稍大者截去近根三尺許通其節以糞實之則
止鎻碎錄云引竹法隔籬埋貍或猫於牆下眀年筍自
迸出竹以三伏内及臘月中斫者不蛀一云用血忌日
筍陸佃云字從勹從日包之日為筍解之日為竹又
曰字從竹從旬旬内為筍旬外為竹也採筍之法視其
叢中斜密者芟取之竹鞭方行處不宜採採則竹不繁
採時可避露日出後掘深土取之半折取鞭根旋得投
蜜器中以油單覆之勿令見風風吹則堅筍味甘美有
毒惟香油與薑能殺其毒煑宜久熟生則損人然食品
之中最為珍貴故禮云加豆之實筍葅魚醢詩云其䔩
伊何維筍及蒲盖貴之也
松(杉栢檜附)
事類全書云栽松春社前帶土栽培百株百活舍此時
决無生理也斫松木湏五更初便削去皮則無白蟻血
忌日尤好山人斫老松根取松眀燃之以代油燭亦貧
家之利插杉用驚蟄前後五日斬新枝斸阬入枝下泥
杵緊相視天隂即插遇雨十分生無雨即有分數種松
栢法八九月中擇成熟松子(栢子同)去臺收頓至來春春
分時甜水浸子十日治畦下水土糞漫撒子於畦内如
種菜法或單排點種上覆土厚二指許畦上搭短棚蔽
日旱則頻澆常令濕潤至秋後去棚長高四五寸十月
中夾薥稭籬以禦北風畦内亂撒麥糠覆樹令梢上厚
二三寸止(南方宜微盖)至榖雨前後手爬去麥糠澆之次冬
封盖亦如此二年之後三月中帶土移栽先撅區用糞
土相合内區中水調成稀泥植栽於内擁土令區滿下
水塌實(毋用杵築脚踏)次日有裂縫處以脚躡合常澆令濕至
十月祛倒以土覆蔵毋使露樹至春去土次年不湏覆
栽大樹者於三月中移廣留根土(謂如一丈樹留土三尺地遠移者二尺五)
(寸一丈五尺樹留土三尺或三尺五寸)用草繩纏束根土樹大者從下剸
去枝三二層樹記南北運至區處栽如前法檜種如松
法插枝二三月檜芽蘖動時先熟斸黃土地成畦下水
飲畦一遍渗定再下水候成泥漿斫下細如小指檜枝
長一尺五寸許下削成馬耳状先以杖刺泥成孔插檜
枝於孔中深五七寸以上栽宜稠密常澆令潤澤上搭
矮棚蔽日至冬換作暖廕次年二三月去後候樹高移
栽如松栢法
榆
榆白枌也榆曰藲荎(直之切)詩所謂山有榆是也榆性扇
地其隂下五榖不植(隨其高下廣狹東西北三方所扇各與樹等)種者宜於
園地北畔秋耕令熟至春榆荚落時收取漫散犂細畊
勞之眀年正月初附地芟殺以草覆上放火燒之(一根上必)
(十數條俱生留一根強者餘悉搯去之)一歲之中長八九尺矣(不燒則長遲也)後
年正月二月移栽之(初生即移者喜曲故湏叢林長之三年乃移種)初生三年
不用採葉尤忌戕心(戕心則科茹不長更湏依法燒之則依前茂矣)不用剶沐
(剶者長而細又多瘢㾗不剶雖短麄而無病諺曰不剶不沐十年成轂言易麄也必欲剶者宜留二寸許)於
壍阬中種者以陳屋草布壍上散榆荚於草上以土覆
之燒亦如法(陳草速朽肥良勝糞無陳草者用糞糞之亦佳不糞雖生而瘦既栽移者燒亦如法)
(也)又種榆法其於地畔種者致雀損榖既非叢林率多
曲戾不如割地一方種之其白土薄地不宜五榖者唯
宜榆地湏近市(賣柴炭葉省功也)白榆梜榆刺榆凡榆三種色
别種之勿令和雜(梜榆荚葉味苦凡榆荚味甘甘者春時將煑賣是以湏别也)耕地
收荚一如前法先耕地作壟然後散榆荚(壟者看科理又易五寸一)
(荚稀穊得中)散訖勞之榆生共草俱長未湏科理眀年正月
附地芟殺放火燒之亦任生長又至眀年正月斸去惡
者其一株上有七八根生者悉皆斫去唯留一根麄直
好者三年春可將荚葉賣之五年之後便堪作椽不梜
者即可斫賣梜者鏇作盞十年之後魁椀瓶榼器皿無
所不任十五年後中為車轂及蒲桃&KR0034;崔寔曰二月榆
荚成及青收乾以為旨蓄(旨美也蓄積也收青荚小蒸爆之至冬以釀酒滑香宜飬)
(老詩云我有旨蓄亦以御冬)色變白將落可作&KR1753;䤅(&KR1753;音牟䤅音頭)即榆醬
也能助肺殺諸蟲下氣隨節早晏勿失其適榆葉曝乾
搗羅為末鹽水調勻日中炙曝天寒於火上熬過拌菜
食之味頗辛美榆皮去上皺澁乾枯者將中間嫩處剉
乾磑為粉當歉歲亦可代食昔豐沛歲飢民以榆皮作
屑煑食之人頼以濟焉
柳
說文曰柳小楊也從木夘聲種柳以正月二月中取弱
柳枝大如臂長一尺半燒下頭二三寸埋之令没常足
水以澆之必數條俱生留一根茂者(餘悉搯之)别竪一柱以
為依主以繩欄之(若不欄必為風所摧不能自立)一年中即高一丈餘
其旁生枝葉即搯去令宜聳上高下任人取足便搯去
正心即四散下垂婀娜可愛(如不搯心則枝不四散或邪或曲生亦不佳也)六
七月中取春生少枝種則長倍疾(少枝葉青色壮故長疾也)種綿柳
下田停水不得五榖之處及山澗河旁至春凍釋於山
陂河坎之旁刈取箕柳三寸截之漫散即勞勞訖引水
停之至秋收刈任為箕箱之類(山柳赤而脆河柳白而韌)憑柳可以
為楯車輞雜材及椀陶朱公曰種柳千樹則足柴又堪
屋材十年以後髠一樹得一載每歲髠二百樹五年一
周其材用柴薪不可勝用
柞(棟附)
柞爾雅云栩杼也注云柞樹案俗人呼杼為橡子以橡
殼為杼斗以剜剜似斗故也橡子儉歲可食者為飯豐
年放猪食之可以致肥也宜於山阜之曲三徧熟耕漫
散橡子即再勞之生則薅治常令淨潔一定不移十年
之中逆順各一到&KR2145;中寬狭正似葱壟從五月初盡七
月末每天雨時即觸雨折取春生少枝長一尺已上者
插著壟中二尺一根數日即生少枝長疾三歲成椽比
如餘木雖微脆亦足堪事歲種三十畝三年種九十畝
歲賣三十畝終歲無窮楝(音練)說文曰苦楝木也鵷雛
食其實以楝子於平田耕熟作壟種之其長甚疾五年
後可作大椽北方人家欲構堂閣先於三五年前種之
其堂閣欲成則棟木可椽
榖楮
說文云榖者楮也有二種一種皮有斑花文謂之斑榖
今人用為冠者一種皮白無花枝葉相類或云斑者是
楮白者是榖楮宜澗谷間種之地欲極良秋上候楮子
熟時多收淨淘曝令燥耕地令熟二月耬耩之和麻子
漫散之即勞秋冬仍留麻勿刈為楮作暖(若不和麻子種率多凍死)
眀年正月初附地芟殺放火燒之一歲即没人(不燒者瘦而長)
(亦遲)三年便中斫(未滿三年者皮薄不任用)斫法十二月為上四月次
之(非此兩月而斫者楮多枯死也)每歲正月常放火燒之(自有乾葉在地足得火燃)
(不燒則不滋茂也)二月中間劚去惡根移栽者二月蒔之亦三
年一斫(三年不斫者徒失錢無益也)指地賣者省功而利少煑剥賣
皮者雖勞而利大(其柴足以供燃)自能造紙其利又多種三十
畝者歲斫十畝三年一遍歲收絹百匹南方鄉人以榖
皮作衾甚堅好鬻之實為貧家之利焉
皂莢
皂莢有二種生雍州川谷及魯鄒縣今處處有之如猪
牙者良其角亦有長尺一二寸者種者二三月種不結
角者南北二面去地一尺鑚孔用木釘釘之泥封竅即
結或云樹不結鑿一大孔入生鐡三五斤以泥封之便
開花結子既實以篾束其夲數匝木楔之一夕自落用
以洗垢滌膩最良角與刺俱堪入藥亦物之利益於世
者
葦(荻附)
葦爾雅云蒹葭蘆葦也荻一名菼說文曰蘆荻也葦四
月苖高尺許選好家葦連根栽成土墩如碗口大於下
濕地内掘區栽之縱横相去一二尺(欲疾得力則密栽)至冬放
火燒過次年春芽出便成好葦十月後刈之一法二月
熟耕地作壟取根卧栽以土覆之次年成葦又壓栽法
其葦長時掘地成渠將莖按倒以土壓之露其梢凡葉
向上者亦植令出土下便生根上便成笋與壓桑無異
五年之後根交當隔一尺許斸一钁即滋旺矣荻栽與
葦同吕氏春秋云季秋之月命虞人材葦供國郭璞傳
云不宜焚荻地理志云名山大川不封盖欲與民同利
也以是觀之葦荻雖微物亦可以供國利民如此
漆
漆樹皮白葉似椿花如槐子今處處有之而梁蜀者為
勝春分前後移栽後樹高六七月以剛斧斫其皮開以
竹管承之汁滴則成漆用漆在燥熱及霜冷時則難乾
得隂濕雖寒月亦易乾物之性也若霑漬人以油治之
凡騐惟稀者以物蘸起細而不斷斷而急收起及塗於
乾竹上蔭之速乾者乃佳樊宏父嘗欲作器物先種梓
漆時人嗤之積以歲月皆得其用向之笑者皆求假焉
貲至鉅萬盖漆易成而利博故也
百榖譜十
雜類
苧麻
苧麻有二種一種紫麻一種白苧其根舊不載所出州
土夲南方之物近河南亦多藝之不可以風土所宜例
論也皮可以績布苖高七八尺葉如楮葉面或青或紫
背則皆白有短毛夏秋間著細穗青花其根黃白而輕
虚又有一種山苧亦頗相似農桑輯要云栽種苧麻法
三四月種子者初用沙薄地為上兩和地為次園圃内
種之如無園者瀕河處亦得先倒斸地一二遍然後作
畦闊半步長四步再斸一遍用濕潤畦土半升子粒一
合相和勻撒子一合可種六七畦撒畢不用土覆土覆
則不出於畦内用極細稍杖三四根撥刺令平可畦搭
二三尺高棚上用細箔遮盖五六月炎熱時箔上用苫
加覆惟要隂密不致曬死稍乾用炊帚細灑水於棚上
常令其下濕潤如遇天隂及早夜撤去覆箔苖出有草
即拔苖高三指不湏用棚如地稍乾用微水輕澆約長
三寸却擇比前稍壮地别作畦移栽臨移時隔宿先將
有苖畦澆過眀早亦將做下空畦澆過將苧麻苖用刃
器帶土撅出轉移在内相離四寸一栽務要頻鋤三五
日一澆如此愛護二十日後十日半月一澆至十月後
用驢馬生糞厚盖按陸機草木䟽云苧一科數十莖宿
根在地中至春自生不湏栽種荆揚間歲三刈每刈時
湏根傍小芽出土高五分其大麻即可割大麻既割小
麻榮長即是下次再割麻也大麻不割不惟小芽不旺
又失已成之麻大約五月初一鎌六月半一鎌八月一
鎌鎌畢剥取其皮用竹刀或鐡刀從梢分批開用手剥
下皮即以刀刮其白瓤其浮上皴皮自去其漚暴之法
刮製之具亦嘗具述(見農器圖譜)若值隂雨即於屋底風道
内搭凉(去聲)恐經雨黑漬故也或又謂孕婦胎損方所湏
又主白丹濃煑水浴之日四三瘥韋宙療癰疽發背初
覺未成膿者以苧根葉熟𢷬敷上日夜數易之腫消則
瘥矣夫苧初種若成宿根自在土培之糞壅之又加以
鋤治之工有三刈之可收實一勞而永利按之夲草根
葉亦足療人績為布衣寒暑俱可被體其利溥哉
木綿
木綿一名吉貝榖雨前後種之立秋時隨獲所收其花
黃如葵其根獨而直其樹不貴乎高長其枝榦貴乎繁
衍不由宿根而出以子撒種而生所種之子初收者未
實近霜者又不可用惟中間時月收者為上湏經日曬
燥帶綿收貯臨種者再曬旋碾即下其種夲南海諸國
所産後福建諸縣皆有近江東陕右亦多種滋茂繁盛
與本土無異種之則深荷其利悠悠之論率以風土不
宜為說按農桑輯要云雖托之風土種藝不謹者有之
種藝雖謹不得其法者有之信哉言也夫種木綿擇兩
和地不下濕肥地於正月地氣透時深耕三遍擺盖調
熟然後作成畦畛每畦長八步闊一步内半步作畦背
上堆積土至榖雨前後揀好天氣日下種先一日將已
成畦畛連澆三次用水淘過子粒堆於濕地上用少灰
搓得伶俐看稀稠撒於澆過畦内將元起出覆土覆厚
一指再勿澆待六七月苖長齊時早則澆溉鋤治常要
潔淨稠則移栽稀則不湏每步只留兩苖稠則不結實
苖高二尺之上打去衝天心傍條長尺半亦打去心葉
葉不空開花結實直待綿欲落時旋熟旋摘隨即攤於
箔上日曝夜露待子粒乾取下製造(其器用見農器圖譜)夫木綿
為物種植不奪於農時滋培易為於人力接續開花而
成實可謂不蠶而綿不麻而布又兼代氊毯之用以補
衣褐之費可謂兼南北之利也
檾
檾(邱穎切)說文云枲屬從&KR0008;熒省聲&KR0008;匹刃切麻片也爾
雅翼檾高四五尺或六七尺葉似苧而薄實如大麻子
或作䔛周禮典枲麻草注草葛䔛也集韻或作苘當從
&KR0008;非從林也□種與麻同法但科行頗稀其長也如竹
葉大如扇上團如盖花黃結子蓬如橡斗然與黃麻同
時熟刈作小束池内漚之爛去青皮取其麻片潔白如
雪耐水不爛可織為毯被及作汲綆牛索或任牛衣雨
衣草覆等具農家歲歲不可無者
茶
茶經云一曰茶二曰檟三曰蔎(舒列切)四曰茗五曰荈(音舛)
早採曰茶次曰檟又其次曰蔎晚曰茗至荈則老葉矣
盖以早為貴也爾雅云檟苦荼(注云樹似梔子早採為茶晚曰茗蜀人名苦茶)
六經中無茶字盖荼即茶也詩云誰謂荼苦其甘如薺
以其苦而甘味也閩浙蜀荆江湖淮南皆有之惟建溪
北苑所産為勝四時類要云茶熟時收取子和濕土拌
勻筐籠盛之穰草盖覆不即凍死不生至二月中出種
之樹下或北隂之地開坎圓三尺深一尺熟斸著糞土
每坑中種六七十顆畏日宜桑下竹隂地種子二年外
方可芸治微以火糞薄壅之多則傷根峻坡為宜平地
則兩畔深溝以洩水水浸即死種之三年即收其利此
種藝之法茶之為物釋滯去垢破睡除煩功則著矣其
或採造蔵貯之無法碾焙煎試之失宜則雖建芽浙茗
袛為常品故採之宜早率以清眀榖雨前者為佳過此
不及然茶之美者質良而植茂新芽一發便長寸餘其
細如針斯為上品如雀舌麥顆特次材耳採訖以甑微
蒸生熟得所(生則味澀熟則味減)蒸已用筐箔薄攤乘濕略揉之
入焙勻佈火烘令乾勿使焦編竹為焙裹篛覆之以收
火氣茶性畏濕故宜篛收蔵者必以篛籠剪篛雜貯之
則久而不浥宜置頓高處令常近火為佳凡煎試湏用
活水活火烹之故東坡云活水仍將活火烹者是也活
水謂山泉水為上江水次之井水為下活火謂炭火之
有焰者當使湯無妄沸始則蟹眼中則魚目纍然如珠
終則泉湧鼓浪此候湯之法非活火不能爾東坡云蟹
眼已過魚眼生颼颼欲作松風聲盡之矣茶之用有三
曰茗茶曰末茶曰蠟茶凡茗煎者擇嫩芽先以湯泡去
熏氣以湯煎飲之今南方多效此然末子茶尤妙先焙
芽令燥入磨細碾以供點試凡點湯多茶少則雲脚散
湯少茶多則粥面聚鈔茶一錢七先注湯調極勻又添
注入廽環擊拂視其色鮮白著盞無水㾗為度其茶既
甘而滑南方雖産茶而識此法者甚少蠟茶最貴而製
作亦不凡擇上等嫩芽細碾入羅雜腦子諸香膏油調
齊如法印作餅子製樣任巧候乾仍以香膏油潤飾之
其製有大小龍團帶胯之異此品惟充貢獻民間罕見
之始于宋丁晉公成於蔡端眀間有他造者色香味俱
不及蠟茶珍蔵既久點時先用温水微漬去膏油以紙
裹槌碎用茶鈐微炙旋入碾羅(旋碾則色白經宿則色昏新者不用漬)茶
鈐屈金鐡為之砧用石椎用木茶之用芼核挑松實脂
麻杏仁栗任用雖失正味亦供咀嚼然茶性冷多飲則
能消陽山谷益以薑鹽煎飲其亦以是歟因併及之夫
茶靈草也種之則利博飲之則神清上而王公貴人之
所尚下而小夫賤隸之所不可闕誠民生日用之所資
國家課利之一助也
枸杞
枸杞爾雅云枸杞檵注云枸杞也詩云集于苞杞䟽云
一名地骨春夏採葉秋採莖實冬採根枸杞千歲其形
如犬朱孺子幼事道士王元正居大若巖汲于溪見二
花犬因逐之入于枸把叢下掘之根形如二犬食之忽
覺身輕種枸杞法秋冬間收子淨洗日乾春耕熟地作
畦闊五寸紐草稕如臂大置畦中以泥塗草稕上然後
種子以細土及牛糞盖令徧苖出頻水澆之又可插種
葉作菜食子根入藥輕身益氣諺云去家千里勿食蘿
摩枸杞言其補精氣也
種紫草
紫草爾雅謂之藐廣雅謂之茈䓞苖似蘭香節青種紫
草宜黃白輭良之地青沙地亦善開荒黍穄下大佳性
不耐水必湏高田秋耕地至春又轉耕之三月種之耬
耩地逐壠手下子(良田一畝用子二升薄田用子三升)下訖勞之鋤如榖
法潔淨為佳其壠底草則拔之(壠底用鋤則傷紫草)九月中子熟
刈之候桴(芳蒲反)燥載聚打去取子(濕載子則浥欝)即深細耕(不細)
(不深則失草矣)尋壠以杷耬取整理(收草宜併手力速竟為良遭雨則損草也)一扼
隨以茅結之(擘葛彌善)四扼為一頭當日則斬齊顛倒十重
許為長行置堅平之地以板石鎮之令扁(濕鎮直而長燥鎮則碎折)
(不鎮賣難售也)兩三宿竪頭著日中曝之令浥浥然(不曬則欝黑太燥則)
(碎折)五十頭作一洪(洪十字大頭向外以葛纏絡)著厰屋下隂凉處棚
棧上其棚下勿使驢馬糞及人溺又忌烟皆令草失色
其利勝藍若欲久停者入五月内著屋中閉戶塞向密
泥勿使風入漏氣過立秋然後開出草色不異若經夏
在棚棧上草便變黑不復任用種訖拖瓶擺之或以輕
鈍碾過秋深子熟傍去其土連根取出就地鋪穧頗乾
輕振其土以茅琹束切去虚稍以之染紫其色殊美
紅花
紅花一名黃藍葉頗似藍故有藍名生於西域張騫所
得今處處有之(花地欲得良熟二月末三月初種也)種法欲雨後速下或
漫散種或耬下一如種麻法亦有鋤培而掩種者子科
大而易料理花出日日乘凉摘取(不摘則乾)摘必湏盡(留餘即合)
五月子熟拔曝令乾打取之(子亦不用欝浥)五月種晚花(春初即留)
(子入五月便種若待新花熟後取子則又晚也)七月中摘深色鮮眀耐久不黦
(紆物反色壊也)勝春種者收子與麻子同價既任車脂亦堪為
燭一頃花日湏百人摘以一家手力十不充一但駕車
地頭每旦當有小兒僮女十百為羣自來分摘正湏平
量中半分是以單夫隻婦亦得多種曬紅花法摘取即
碓搗使熟以水淘布袋絞去黃汁更搗以粟飯漿清而
醋者淘之又以布袋絞去汁即收取染紅勿棄也絞訖
著瓮器中以布盖上鷄鳴更𢷬令均於席上攤而曝乾
(勝作餅花作餅者不得乾令花浥欝也)以染真紅及作臙脂其利殊博也
藍
藍染草也爾雅云葴馬藍藍有數種有木藍有松藍可
以為澱者有蓼藍但可染碧不堪作澱藍一夲而有數
色刮竹青綠雲碧青藍黃豈非青出於藍而青於藍者
乎種藍之法藍地欲良三徧細耕三月中浸子令芽生
乃畦種之治畦下水一同葵法藍三葉澆之(晨夜再澆)薅治
令淨五月中新雨後即接濕耬耩拔栽之三莖作一科
相去八寸(栽時宜併力急手無令地燥也)白背即急鋤(栽時既濕白背不即鋤則堅確)
(也)五徧為良七月中作藍澱崔寔曰榆荚落時可種藍
五月可刈藍六月可種冬藍(冬藍木藍也)藍非獨可染青絞
其汁飲之能觧虫豸諸藥等毒不可闕也
百榖譜十一
飲食類(案飲食類内尚有豳七月詩說食時五觀二篇今皆軼去止存偹荒論一篇)
偹荒論
盖聞天灾流行國家代有堯有九年之水湯有七年之
旱雖二聖人亦不能逃其適至之數也春秋二百四十
二年書大有年僅二而水旱螽蟲屢書不絶然則年榖
之豐盖亦罕見為民父母者當為思患豫防之計故古
者三年耕必有一年之食九年耕必有三年之食以三
十年之通制國用雖有旱乾水溢而民無菜色者蓄積
多而偹先具也其蓄積之法北方高亢多粟宜用竇窖
可以久蔵南方墊濕多稲宜用倉廪亦可歴遠年(倉廪竇窖)
(詳見農器譜)其偹旱荒之法則莫如區田區田者起自湯旱
時伊尹所制斸地為區布種而灌溉之救水荒之法莫
如櫃田櫃田者於下澤沮洳之地四圍築土形高如櫃
種蓻其中水多浸滛則用水車出之可種黃綠稲地形
高處亦可陸種諸物(區田櫃田詳見農器譜)此皆救水旱永遠之
計也&KR0640;蟲荒之法惟捕之乃不為灾然蝗之所至凡草
木葉靡有遺者獨不食芋桑與水中菱芡宜廣種此其
餘則果食之脯米豆之麨棲於山者有葛粉(取葛根肉為粉)蕨
萁(取蕨根𢷬碎以水淘汰停粉為萁)蒟篛橡栗之利瀕於水者有魚鱉
蝦蟹蛤螺芹藻之饒皆可以濟飢救儉其或懷金立鵠
易子炊骸荒饑之極則辟榖之法亦可用之辟榖方者
出於晉惠帝時黃門侍郎劉景先遇太白山隐士所傳
曾見石夲後人用之多騐今錄于此昔晉惠帝時永寕
二年黃門侍郎劉景先表奏臣遇太白山隐士傳濟飢
辟榖僊方上進言臣家大小七十餘口更不食别物惟
水一色若不如斯臣一家甘受刑戮今將真方鏤板廣
傳見下大豆五斗淨淘洗蒸三遍去皮又用大麻子三
斗浸一宿漉出蒸三遍令口開右件二味豆黃搗為末
麻仁亦細𢷬漸下豆黃同搗令勻作團子如拳大入甑
内蒸從初更進火蒸至夜半子時住火直至寅時出甑
午時㬠乾搗為末乾服之以飽為度不得食一切物第
一頓得七日不飢第二頓得四十九日不飢第三頓得
三百日不飢第四頓得二千四百日不飢更不服永不
飢也不問老少但依法服食令人強壮容貌紅白永不
憔悴渴即研大麻子湯飲之轉更滋潤臓腑若要重喫
物用葵子三合許為末煎冷服取下其藥如金色任喫
諸物並無所損前知隨州朱崸教民用之有驗序其首
尾勒石于漢陽軍大别山太平興國寺又傳寫方用黑
豆五斗淘净蒸三遍㬠乾去皮細末秋麻子三斗温浸
一宿去皮㬠乾為細末細糯米三斗做粥熟和搗前二
味為劑右件三味合搗作團如拳大入甑中蒸一宿從
一更發火蒸至寅時日出方才取出甑㬠至日午令乾
再搗為末用小棗五斗煑去皮核同前三味為劑如拳
頭大再入甑中蒸一夜服之以飽為度如渴者淘麻子
水飲之便更滋潤臓腑無芝蔴汁白湯亦得少飲不得
别食一切之物又許真君方武當山李道人傳累試有
騐避難歇食方用白麫六兩黃蠟三兩白膠香五兩右
件將麫冷水煉令熟如打麫一同然後為圓如黑豆大
日㬠乾再將蠟溶成汁了將圓子投入内打令勻候冷
單子裹安在淨處如服時每日早晨空心可服三五十
丸冷水嚥下不得熱食如要喫物任意不妨又服蒼术
方用蒼术一斤好白芝蔴香油半斤右件將术用白米
泔浸一宿取出切成片子前香油炒令熟用瓶盛取每
日空心服一撮用冷水湯嚥下大能壮氣駐顔色辟邪
又能行履飢即服之詳此數方其間所用品味雖不出
乎榖而民間亦難卒得若官中預蓄品味饑歲荒年給
賜飢民無資糧賑濟之勞而可延餓殍時月之命實益
世之方安可秘而不流傳哉
農書卷十
