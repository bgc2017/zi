農書卷六元王禎撰
農桑通訣六
蠶繅篇第十五
淮南王蠶經云黃帝元妃西陵氏始蠶盖黃帝制作衣
裳因此始也其後禹平水土禹貢所謂桑土既蠶其利
漸廣禮月令曰古者天子諸侯必有公桑蠶室季春之
月具曲植(音值)籧筐后妃齋戒親東鄉(音向)躬桑禁婦女毋
觀(去聲)省婦使以勸蠶事蠶事既登分繭稱絲效功以共
郊廟之服無有敢惰及考之歷代皇后與諸侯夫人親
蠶之事昭然可見况庶人之婦可不務乎夫育蠶之法
始於擇種收種繭種取簇之中向陽眀淨厚實者蛾出
第一日者名苖蛾末後出者名末蛾皆不可用次日以
後出者取之鋪連於槌箔(蠶連蠶槌見農器譜)雄雌相配至暮抛
去雄蛾將母蛾於連上勻布所生子環堆者皆不用生
子數足更就連上令覆養三五日掛時須蠶子向外恐
有風磨損其子冬節及臘八日浴時無令水極凍浸二
日取出復掛年節後瓮内豎連湏使玲瓏每十數日日
高時一出每隂雨上節便曬暴蠶子變色要在遲速由
巳勿致損傷自變桑葉已生自辰巳間將瓮取出舒捲
提掇亦無度數但要第一日變三分第二日變七分却
用紙密糊封了還瓮内收藏至第三日午時又出連舒
卷須要變至十分其蠶屋火倉蠶箔(見農器譜)並須預備蠶
生宜高廣窗戶虛明易辨眠起仍上於行撁各置照窗
每臨早暮以助高眀下就附地列置風竇令可啓閉以
除濕欝若新泥濕壁用熱火薰乾窗上用淨白紙新糊
門窗各掛葦簾藁薦下蟻之時勿用雞翎等物掃拂惟
在詳欵稀勻不至驚傷稠疊生齊取葉着懷中令煖用
利刀切極細簁於器内蓐紙上勻薄將連合於葉上蟻
聞葉香自下或過時不下連及緣上連背者並葉棄之
飬蠶蟻時先辟東間一間四角挫壘空龕状如三星以
均火候謂屋小則易收火氣也停眠前後則撤去擇日
安槌上下各鋪三箔上承塵埃下隔濕潤鋪砌碎稈草
於上中箔以備分擡用細切搗軟稈草勻鋪為蓐又揉
淨紙黏成一片鋪蓐上安蠶初生色黑漸漸加食三日
後漸變白則向食宜少加厚變青則正食宜益加厚復
變白則慢食宜少减變黃則短食宜愈减純黃則停食
謂之正眠眠起自黃而白自白而青自青復白自白而
黃又一眠也每眠例如此候之以加减食凡葉不可帶
雨露及風日所乾或浥臭者食之令生諸病常收三日
葉以備霖雨則蠶常不食濕葉且不失饑採葉歸必疎
爽於室中待熱氣退乃與食蠶時晝夜之間大槩亦分
四時朝暮類春秋正晝如夏夜深如冬寒暄不一雖有
熟火各合斟量多少不宜一例自初生至两眠正要温
煖蠶母須着單衣以為體測自覺身寒則蠶必寒便添
熟火自身覺熱蠶亦必熱約量去火一眠之後但天氣
晴明巳午之間暫揭起窗間簾薦以通風日南風則捲
北窗北風則捲南窗放入倒溜風氣則不傷蠶大眠起
後飼罷三頓剪開窗紙透風日必不頓驚生病大眠之
後捲簾薦去窗紙天氣炎熱門口置瓮旋添新水以生
凉氣如遇風雨夜凉却當將簾薦放下其間自小至老
蠶滋長則分之沙燠厚則擡之失分則稠疊失擡則蒸
濕蠶柔輭(而兖切)之物不禁揉觸小而分擡人知愛護大
而分擡或懶倦而不知顧惜久堆亂積遠擲高抛損傷
生疾多由於此蠶自大眠後十五六頓即老得絲多少
全在此數北蠶多是三眠南蠶俱是四眠日見有老者
量分數减飼候十蠶九老方可入簇值雨則壞繭南方
例皆屋簇北方例皆外簇然南簇在屋以其蠶少易辦
多則不任北方蠶多露簇率多損壓壅閼(音遏)南北簇法
俱未得中今有善蠶者一說南北之間蠶少疎開窗戶
屋簇之則可蠶多選於院内搆長脊草厦内制蠶簇週
以木架平鋪蒿梢布蠶於上用蓆箔圍護自無蠶病實
良策也(蠶簇見農器譜)又有夏蠶秋蠶夏蠶自蟻至老俱宜凉
惟忌蠅蟲秋蠶初宜凉漸漸宜煖亦因天時漸凉故也
簇與繰絲法同春蠶南方夏蠶不中繰絲惟堪線纊而
已周禮忌原蠶歲再登非不利也然王者法禁之謂其
殘桑也然則夏蠶最不宜多育務本新書云凡繭宜併
手忙擇凉處薄攤蛾自遲出免使抽繰相逼恐有不及
則有瓮浥籠蒸之法(瓮浥籠蒸並見農器譜)士農必用云繰絲之
訣惟在細圓勻緊使無褊慢節核麤惡不勻也繰絲有
熱釜冷盆之異然皆必有繰車絲軖然後可用熱釡要
大置於釡上接一盆甑添水至甑中八分滿甑中用一
板欄斷可容二人對繰也水湏常熱旋旋下繭多下則
繰不及煮損此可繰麤絲單繳者䨇繳者亦可但不如
冷盆所繰潔淨光瑩也冷盆要大先泥其外用時添水
八九分水宜温煖長勻無令乍寒乍熱可繰全繳細絲
中等繭可繰䨇繳比熱釡者有精神而又堅韌也南北
蠶繅之事摘其精妙筆之於書以為必效之法業蠶者
取其要訣歲歲必得庶上以廣府庫之貨資下以備生
民之纊帛開利之源莫此為大
祈報篇第十六
曾氏農書云記曰有其事必有其治故農事有祈焉有
報焉所以治其事也天下通祀惟社與稷社祭土勾龍
配焉稷祭榖后稷配焉此二祀者實主農事載芟之詩
春耤田而祈社稷也良耜之詩秋報社稷也此先王祈
報之眀典也匪直此也山川之神則水旱癘疫之不時
於是乎禜(為命切)之日月星辰之神則雪霜風雨之不時
於是乎禜之與夫法施於民者以勞定國者能禦大菑
(音災)者能捍大患者莫不秩祀先王載之典禮著之令式
歲時行之凡以為民祈報也周禮籥章凡國祈年于田
祖則龡豳雅擊土鼓以樂田畯爾雅謂曰畯(音俊)乃先農
也於先農有祈焉則神農后稷與世俗流傳所為田父
田母皆在所祈報可知矣大田之詩言去其螟螣(音特)及
其蟊賊無害我田穉田祖有神秉畀炎火有渰凄凄興
雨祁祁雨我公田遂及我私此祈之之辭也甫田之詩
言以我齊明與我犧羊以社以方我田既臧農夫之慶
此報之之辭也繼而琴瑟擊鼓以御(音迓)田祖以祈甘雨
以介我稷黍以榖我士女此又見因所報而寓所祈之
義也若夫噫嘻之詩言春夏祈榖於上帝盖大雩帝之
樂歌也豐年之詩言秋冬報者烝嘗之樂歌也其詩曰
為酒為醴烝畀祖妣以洽百禮然於上帝則有祈而無
報於祖妣有報而無祈豈闕文哉抑互言之耳此又祈
報之大者也周禮大祝掌六祈以同鬼神示(示與祇同六祈謂類)
(造禬禜攻說皆祭名)小祝掌小祭祀將事侯禳禱祠之祝號以祈
福祥順豐年逆時雨寧風旱弭災兵遠罪疾舉是而言
則祈報禬禳之事先王所以媚於神而和於人皆所以
與民同吉凶之患者也凡在祀典烏可已耶記禮者曰
伊耆氏之始為蜡也歲十二月合聚萬物而索饗之也
主先嗇而祭司嗇饗農及郵表畷(張劣切)禽獸迎貓迎虎
而祭之祭坊與水庸其辭曰土反其宅水歸其壑昆蟲
無作草木歸其澤由此觀之饗先嗇(案此篇歲時行之至饗先嗇共四百)
(六十三字誤寫在盖古者未有耕牛之後盖由當時所據之本倒釘一頁而然謹改正)先農而及
於貓虎祭坊與水庸而及於昆蟲所以示報功之禮大
小不遺也考之月令有所謂祈来年於天宗者有所謂
祈榖實者有所謂為麥祈實者而春秋有一蟲獸之為
災害一雨晹之致愆忒則必雩聖人特書之以見先王
勤恤民隱無所不用其至也夫惟如此是以物由其道
而無夭閼疵癘民遂其性而無札瘥災害神之聽之有
相之道固如此也後世從事於農者類不能然借或有
一焉亦強勉苟且而已豈能悉循用先王之典故哉田
祖之祭民間或多行之不過豚蹄盂酒春秋社祭有司
僅能舉之牲酒等物取之臨時其為禮盖蔑如也水旱
相仍蟲螟為敗饑饉荐臻民卒流亡未必不由祈報之
禮廢匱神乏祀以致然也今取其尤關於農事者言之
社稷之神自天子至郡縣下及庶人莫不得祭在國曰
大社國社王社侯社在官曰官社官稷在民曰民社自
漢以来歷代之祭雖粗有不同而春秋二仲之祈報皆
不廢也又育蠶者亦有祈禳報謝之禮皇后祭先蠶(淮南)
(子云黃帝元妃西陵氏始蠶即為先蠶考之後漢禮儀志祭菀窳婦人與寓氏公主)至庶人之婦
亦皆有祭(秦觀書云庶人冡婦以下再拜詰旦升香各齎設醴而祭)此后妃與庶人
之祭雖貴賤之儀不同而祈報之心則一古者養馬一
節春祭馬祖夏祭先牧秋祭馬社冬祭馬步此馬之祈
謝歲時惟謹至於牛最農事之所資反闕祭禮至於蜡
祭迎貓迎虎豈牛之功不如貓虎哉盖古者未有耕牛
故祭有闕典至春秋之間始教牛耕後世田野開闢榖
實滋盛皆出其力雖知有愛重之心而曾無愛重之實
近年耕牛疫癘損傷甚多亦盍禳禱祓除祛禍祈福以
報其功力豈為過哉故於此篇祭馬之後以牛之說繼
之庶不忘乎榖之所自農之所本也
農書卷六
