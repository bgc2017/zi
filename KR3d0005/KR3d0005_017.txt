農書卷十七元王禎撰
農器圖譜十一
鼎釜門
鼎釜皆烹飪器今鼎以取繅釜以供饁為農家必用之
事復以老瓦盆匏樽土鼓之類迭相叙次愈見朴俗天
真不事華玩如造羲皇氏之庭眷而懷之泊乎其樂之
不自知也兹特圖其舊制贊以新詠庶形往古之風以
革澆俗之弊其於政化不為無補云
鼎說文云鼎三足兩耳烹飪器也周禮烹人掌共鼎鑊
以給水火之齊今農家乃用煑繭繅絲嘗讀秦觀蠶書
云凡繰絲嘗令煑繭之鼎湯如蟹眼又云絲自鼎道升
於鎻星蓋繰絲用鼎就其深大煑繭既多則繅取欲速
不致蛾出或用甑接釡口象其深綽但權務省節終不
若鼎之火候為便然原夫鼎之為器大則烹牲而供上
祀小則和羹而備五味今用之以取繭絲而衣被斯民
則其功利所及又豈止為向之食饗而已哉故嘉其兼
用遂寘名田譜之内贊云維鼎在昔祀享多儀三代以
來鑄象剖疑以定九州以正四夷國所係望農何與知
降及後世物變風移取其深綽蠶繰是宜湯生蟹眼緒
引繭絲婦工對向手筯駢持餵端自内輕紕由兹冷盆
莫並熱釡何禆古今異用彼此一時既國而家既食而
衣器兮不器備用無遺著為永法載播聲詩
釜煑器也古史考黃帝始造釜甑火食之道成矣易說
卦曰坤為釜廣雅曰錪(他典切)鉼(音餅)鬲(音歴)鑊(音富)鏕(音鹿)鏝鍪
(漫牟二音)&KR0034;(音規)錡釜也說文釜作鬴鍑屬魏略曰鍾繇為相
國以五熟鼎範因太子鑄之釜成太子與繇書曰昔周
之九鼎咸以一體調一味豈若斯釜五味時芳蓋鼎之
烹飪以享上帝今之嘉釜有踰兹義異錄曰南方有以
沙土燒之者燒熟油之淨逾鐡器尤宜煑藥一斗者纔
直十錢斯濟貧之具不可無者贊云黃帝始造火食是
須金獻歐冶制厥範模綽口銳下古今不踰中潔其腹
外黔其膚薪爇而沸井汲而濡水火既濟饔飱乃餔掩
彼鼎鼐五味能俱舉世通用田譜何書匪農獻糓徒生
爾魚既曰跨竈寧不媚乎
甑炊器也集韻云甑甗也籒文作䰞或作甑周禮陶人
為甑實二鬴厚半寸脣寸說文曰窐(戶圭切)甑空也爾雅
曰䰝謂之鬵(徐林切)方言或謂之酢餾漢書項羽渡河破
釜甑又任文公知有王莽之變悉賣竒物唯存銅甑以
此知古人用甑雖軍旅及反側之際不可廢者或謂釜
甑舉世皆用今作農器何也蓋民之力田必資火食非
釜甑不成以此起農事之始及穀物既登爨以釜甑又
為農事之終所需莫急於此故附農器之内讃云日用
炊爨甑也為先窐作一空底或七穿編箄為隔瓾帶周
纏覆盆莫照跨釜能專中成至味外示陶埏餅餌作蒸
饙餾非饘匪此為飫民食曷天箄甑箄也說文云箄
蔽也所以蔽甑底也淮南子曰眀鏡可以鑑形蒸食不
如竹箄孔融同歲論曰弊箄徑尺不能捄鹽池之鹹矣
箄弊可以止鹹故也又曰弊箄甑瓾在旃茵之上雖貧
者不摶此言易得之物也字從竹或無竹處以荆柳代
之用不殊也詩云甑或乏七穿編竹以為箄有緣(去聲)取
象圓無底此能蔽巧偷蛛網功深為餅餌計孰謂材有
餘止鹹猶用弊
老瓦盆田家盛酒器也周禮曰盆實二鬴厚半寸唇一
寸甄土為之所以盛物晉書阮咸𫝊曰咸至宗人間共
集以大盆盛酒(案此載晉書阮咸傳此本誤作劉義慶世說謹改正)潘岳賦云傾
縹盆以酌酒蓋盆古亦盛酒器也老子曰埏埴以為器
當其無有器之用竊謂季世習俗奢僣以金玉為飲器
鮮不敗德今瓦盆盛酒有復古淳儉之風其可尚也杜
工部詩云莫笑田家老瓦盆自從盛酒長兒孫傾銀注
玉驚人眼一醉終同卧竹根
匏樽匏瓠也開以盛酒故曰匏樽周禮注云取甘匏割
去柢為樽而酌之王昭禹謂門出入所在瓠中虛象門
祭之去其害門者又鬯人禜門用瓢齎注云春秋魯莊
公二十五年秋大水鼔用牲于門故書作剽鄭司農讀
剽為瓢杜子春讀齎為粢瓢為瓠蠡也粢粢盛也鄭元
謂齎讀為齊取甘匏割去柢以齊為尊也東坡云舉匏
尊以相屬今田家用此皆其遺制賦云咨大塊兮孕質
引蔓葉兮高懸惟中虛兮表圓實取離兮象乾繄生成
兮永固匪雕琢兮自然惟繫之兮不食爰剖之兮用全
繼窪尊兮作古與䲭夷兮比肩至若畎畝登秋粒米呈
瑞民無菜色家稱樂歲走赤脚兮提擕酤村醪兮遠致
瀉瓦盆之真率競捧承乎若器既爾汝兮相屬遂長幼
兮同醉復乃俯扣仰答途歌里謠忘一已之所之邁千
載之寂寥初若笠澤引田舍之觴又似柴桑倒茅簷之
瓢無思慮兮適劉伶之動止浮江湖兮游莊周之逍遥
浩浩乎無懷大庭兮去此逾幾又奚啻等山罍於敝屣
兮儕犧象於蘇樵
瓢柸判瓠為飲器與匏尊相配許由一瓢自随顏子一
瓢自樂今舉匏尊傾瓢柸何田家之有真趣也韋肇賦
其略曰當其判飲器配圓壺雖人斯造製而天與規模
柄非假操而直腹非待剖而刳黃其色以居貞圓其首
以持重匪憎乎林下逸人何事而喧可惜乎樽中夫子
能拙於用笙匏同出詎為樂音以見竒牢卺合行未諭
婚姻之所共於是薦芳席娱密座動而委命雖提挈之
由君用或當仁信斟酌而在我挹酒漿則仰惟北而有
别充玩好則校司南以為可有以小為貴有以約為珍
瓠之生莫先於晉壌杓之類奚取於梓人昔者滄流曾
變蠡名而願測今兹廟禮請代龍號而惟新勿請輕之
掌握無使辱在埃塵為君酌人心而不倦庶返樸以還
淳
土鼓古樂器也杜子春云以瓦為匡以革為面兩可擊
也禮運曰蕢桴而土鼓(案蕢桴而土鼔出禮運此本訛作易繫辭謹改正)眀堂
位曰土鼓蒯桴伊耆氏之樂也周禮春官籥章掌土鼔
豳籥中春晝擊土鼔龡豳詩以迎暑氣中秋迎寒亦如
之凡國之祈年于田祖龡豳雅擊土鼔以息老物(杜子春云)
(息老物謂息田夫飬老勞農)今農家秋斂之後擊鼓以祀田祖即其
遺意也詩云粤昔伊耆氏樂制惟土苴繼自神農氏作
鼓正從瓦蒯桴一引擊真性足陶寫當時風俗成往往
朴而野大音能希聲調高誠和寡迨周因用之龡合豳
頌雅祈年及祭蜡齊敬格上下是雖噐質略名亦不徒
假花腰鳴且急可以愧來者
農器圖譜十二
舟車門
舟車之事任載所先蓋南北道路之不同故水陸乘行
之亦異然淮漢之間俱可兼用凡務農之家随其所便
至於所居廬室尤不可無其動止之用理存覆載故共
錄於此
農舟農家所用舟也夫水鄉種蓻之地溝港交通農人
往來利用舟楫故異夫漁釣之名也賦曰夫聖人之制
舟楫兮取刳剡之既臧用濟川而利涉亦輦重而惟彊
必先具乎梢柁乃復揭乎篷檣恒獨乘而多便或並泛
而能方繄大小制度之不一故彼此體用之難常若夫
非艇非航非漁非商凡農居江海或野處湖湘猶陸路
之資車辦一櫂於耕桑擬傍通於原隰可倒載乎倉箱
播種則間(去聲)寘乎穜稑收穫則積叠乎稲粱其或出由
港口歸下横塘雖慣作村溪之逆上須防風雨以遮蔵
沙際輕帆挂新晴於遠浦籬根短纜泊落日之孤莊彼
有駕乎蘭舫衒以華妝廣陳罇爼暖沸絲篁方轉乎楊
柳之蔭復度乎荷芰之香徒能窮豪貴一時之侈樂焉
知助民生終歲之豐穣何張翰思歸獨取乎蓴羹鱸鱠
又龜蒙投隠止載乎茶竈筆牀吾將挈家於此而就食
聽其所止於魚稻之鄉
划(戶花切)船集韻划謂撥進也其船制短小輕便易於撥
進故曰划船别名秧塌嘗見淮上瀕水及灣泊田土待
冬春水涸耕過至夏初遇有淺漲所漫乃划此船就載
宿浥稻種徧撒田間水内候水脉稍退種苗即出可收
早稻又見江南春夏之間用此箝貯泥糞及積載秧&KR0034;
以往所佃之地若際水則以鍬棹撥至或隔陸地則引
纜掣去如泥中草上尤為順快水陸互用便於農事故
備錄於此詩云水鄉遠近多岐路誰作划船新制度不
煩梢柂與帆檣一櫂翩翩恣來去農事方殷負載多水
路無拘随所遇歸來閑艤古方塘不知江海風濤怒有
時撐出柳邊來還勝斷橋人不渡
野航(胡郎切)田家小渡舟也或謂之舴艋謂形如蚱蜢因
以名之(舴直格切艋莫梗切小舟也)如村野之間水陸相間(去聲)豈所
在橋梁皆能畢備故造此以便往來制頗朴陋廣纔尋
文可載人畜一二不煩人駕但於渡水兩傍維以竹草
之索各倍其長過者掣索即抵彼岸或略具篙楫田農
便之杜詩野航恰受兩三人即謂此也詩曰東臯茫茫
春雨晴前溪溶溶春水生小橋欹仄已中斷野航一葉
通人行長日一鞭春事畢來去溪邊少人跡雨打風牽
盡日横白鷺有時來上立
下澤車田間任載車也古所謂箱者詩曰乃求萬斯箱
又𤾂彼牽牛不以服箱箱即此車也周禮車人行澤者
反輮(女久切)又行澤者欲短轂短轂則利轉今俗謂之板
轂車其輪用厚闊板木相嵌斵成圓樣就留短轂無有
輻也泥淖(奴教切)中易於行轉了不沾塞即周禮行澤車
也蓋如車制而略但獨轅著地如犁托之状上有橛以
擐牛輓槃索上下坡坂絶無軒輊(陟利切)之患漢馬援弟
少遊嘗謂乘下澤車是也詩云下澤名車異爾輶服箱
元自有耕牛雙輪不輻還成轂獨木非轅類作輈免向
通逵爭軌轍要登多稼出田疇有時命駕或他適常慕
平生馬少遊
大車考工記曰大車牝服二柯鄭元謂平地任載之車
詩無將大車論語大車無輗皆此名也世本云奚仲造
車凡造車之制先以脚圓徑之高為祖然後可視梯檻
長廣得所制雖不等道路同軌也中原農家例用之後
梁甄元成車賦云鑄金磨玉之利凝土剡木之竒體衆
術而特妙未若作車而載馳爾其車也名稱合於星辰
圓方象乎天地夏言以庸之服周曰聚馬之器制度不
以陋移規矩不以飾異古今貴其同軌華夷獲其兼利
拖(吐羅切)車即拖脚車也以脚木二莖長可四尺前頭微
昂上立四簨以横木栝之闊約三尺高及二尺用載農
具及芻種等物以往耕所有就上覆草為舍取蔽風雨
耕牛挽行以代輪也故曰拖車中土多用之庶四方陸
種者傚之以便農事詩云早同農具破烟來暮帶樵薪
載月回不比看花南陌上雕輪繡轂殷(音隠)春雷
田廬農書云古者制五畝之宅以二畝半在鄽詩云入
此室處是也以二畝半在田詩云中田有廬是也此蓋
古制自井田之變農人散居随業所在其屋廬園圃遂
成久處四時之内農事俱便管子所謂居四民各有攸
處不使龐雜欲其業專不為異端紛更其志今農家多
居田野即其理也嘗讀陸龜蒙田廬賦状其窄陋非久
經其處不能曲盡若此使世之崇居華構猶未滿志者
觀之可悟奢泰之失賦略曰江上有田田中有廬屋以
蒲蒋扉以籧篨笆籬楗微方竇櫺疎簷卑欹而立傴僂
戶偪側而行趦趄蝸涎隆頂龜拆旁塗夕吹入面朝陽
曝膚左有牛栖右有雞居將行瞪遮未起啼驅宜從野
逸反若囚拘
守舍看(平聲)禾廬也架木苫草略成構結兩人可舁禾稼
將熟寝處其中備防人畜或就塍坎縛草為之若於山
鄉及曠野之地宜高架牀木免有虎狼之患真西山言
農事之叙云至其禾迨垂穎而堅栗懼人畜之傷殘縛
草田中以為守舍數尺容膝僅足蔽雨寒夜無眠風霜
砭骨此守禾之苦也詩云禾穗纍纍青半黃邊山際野
多熟鄉一粒未得人初嘗不應辦作鹿豕糧老農作計
須夜防結草構木安匡床高低量置田中央容身僅足
庇雨霜比於露宿知猶強所圖歲晏實饑腸世族多少
居華堂安然熟寝無更長便腹何嘗乏稲粱敢較甘苦
均閒忙不遑寧處禾無傷
牛室門朝陽者宜之夫歲事逼冬風霜淒凛獸既氄毛
率多穴處獨牛依人而生故宜入飬密室聞之老農云
牛室内外必事塗塈以備不測火災最為切要陸龜蒙
序云冬十月耕牛為寒築室納而皂之建之前日老農
請乞靈於土官以從鄉教予勉而為之辭云四牸三牯
中一去乳天霜降嚴入此室處老農拘拘度地不畝東
西幾何七舉其武南北幾何丈二加五偶楹當間載尺
入土太歲在亥餘不足數上締蓬茅下遠城府耕耨以
時餘食得所或寝或訛免風免雨宜爾子孫實我倉庾
農書卷十七
