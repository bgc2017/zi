農書卷十四元王禎撰
農器圖譜五
銍艾門
傳曰種曰稼歛曰穯稼為農之本穡為農之末本輕而
末重先緩而後急故農法曰熟欲速穫此銍艾等器所
以為田農收歛之要務也仍以斧鋸等附亦農事之不
可緩者
銍(知栗切)穫禾穗刃也臣工詩曰奄觀銍艾書禹貢曰二
百里納銍(注刈禾半藁也)小爾雅云截穎謂之銍截穎即穫也
據陸氏釋文云銍穫禾短鎌也纂文云江湖之間以銍
為刈說文云此則銍器斷禾聲也故曰銍管子曰一農
之事必有一椎一銍然後成為農此銍之歴見于經傳
者如此誠古今必用之器也詩云制形類短䥥名義因
聲聞總秸既異賦禾藁惟中分雖云一鉤鐡解空千畆
雲小材有大用乘時策竒勲苟無遽棄捐磨厲以湏君
艾(魚肺切)穫器今之&KR2505;䥥也方言刈鉤江淮陳楚之間謂
之銘(音昭)或謂之鐹(音果)自關而西或謂之鉤或謂之䥥或
謂之鍥(音結)詩奄觀銍艾陸氏釋文音乂芟草亦作刈賈
策若艾草菅注艾讀曰刈古艾從草今刈從刀字宜通
用詩云艾也著周詩一物兩用備始資芟蔓草終頼歛
秉穟磨淬擬工利收穫疾寇至毋謂雪飜匙腰月棄塵
翳
䥥(力詹切)刈禾曲刀也釋名曰䥥廉也薄其所刈似廉者
也又作鎌禮薙氏掌殺草春始生而萌之夏日至而夷
之鄭康成謂夷之鉤䥥迫地芟之也若今取茭矣風俗
通曰䥥刀自揆積芻蕘之效然䥥之制不一有佩䥥有
兩刃䥥有袴䥥有鉤䥥有䥥柌(䥥柄楔其刃也)之䥥皆古今通
用芟器也詩云利器從來不獨工䥥為農具古今同芟
餘禾稼連雲遠除去荒蕪捲地空低控一鉤長似月輕
揮尺刃捷如風因時殺物皆天道不爾何收歲杪功
推䥥歛禾刃也如蕎麥熟時子易焦落故制此具便於
收歛形如偃月用木柄長可七尺首作兩股短叉架以
横木約二尺許兩端各穿小輪圓轉中嵌䥥刀前向仍
左右加以斜杖謂之蛾眉杖以聚所劖之物凡用則執
柄就地推去禾莖既斷上以蛾眉杖約之乃回手左擁
成&KR0008;以離舊地另作一行子既不損又速於刀刈數倍
此推䥥體用之效也詩云北方寒早多晚木赤莖烏粒
連山阿霜餘日薄熟且過脆落不耐揮刈何因物制器
用靡他田夫已見伐長柯一鉤偃月䥥新磨置之叉頭
行兩碢仍加修杖䨇眉蛾推擁捷勝輪走坡左捩忽若
持横戈原頭積&KR0008;雲長拖秋成助歛知時和欲充糲食
無飢魔北風捲地翻長河此時䥥也收功多試向田翁
唱此歌
粟鋻(古賢切)截禾穎刃也集韻云鋻剛也其刃長寸許上
帶圓銎穿之食指刃向手内農人收穫之際用摘禾穗
與銍形制不同而名亦異然其用則一此特加便捷耳
詩曰截然小刃帶圓銎禾穎還分掌握中總道詩人能
博物好將題詠繼臣工
䥛(古節切)似刀而上彎似䥥而下直其背如指厚刃長尺
許柄盈二握江淮之間恒用之方言云自關而西謂之
鉤江南謂之鍥(音結)鍥䥛集韻通用又謂之彎刀以刈草
禾或斫柴篠可代䥥斧一物兼用農家便之詩云弟鎌
兄鏺不湏猜呼䥛為名有自來賦物詩人還可取器兮
不器擅兼材
鏺(蒲末切)集韻云鏺兩刃刈也其刃長餘二尺闊可三寸
横插長木柄内牢以逆楔(先結切)農人兩手執之遇草萊
或麥禾等稼折腰展臂匝地芟之柄頭仍用掠草杖以
聚所芟之物使易收束太公農器篇云春鏺草棘又唐
有鏺麥殿今人亦云芟曰鏺蓋體用互名皆此器也詩
云摩地寧論草與禾雲随風捲一劖過田頭曾聽農夫
說功比&KR2505;䥥十倍多
&KR2030;(郎計切)刀集韻與劙同闢荒刃也其制如短鎌而背則
加厚嘗見開墾蘆葦蒿萊等荒地根株駢密雖強牛利
器鮮不困敗故於耕犂之前先用一牛引曳小犂仍置
刃裂地闢及一隴然後犂鑱随過覆墢截然省力過半
又有於本犂轅首裏邊就置此刃比之别用人畜尤省
便也詩云萑葦根駢密若封耕犂借爾作前鋒欲知牛
力寬多少萬垡翻雲看不供(案看不供三字難解疑有誤)
斧釋名曰斧甫始也凡將制器始以斧伐木已乃制之
也周書曰神農作陶冶斧破木為耒耜鋤耨以墾草莽
然後五榖興其柄為柯然樵斧桑斧制頗不同樵斧狹
而厚桑斧闊而薄蓋随所宜而制也今農夫耕作之際
脩整佃具随身尤不可闕者王荆公詩云百金聚一冶
所賦以所遭此豈異鏌鎁奈何獨當樵朝出在人手暮
歸在人腰用舍各有時此心兩無邀
鋸解截木也古史考曰孟莊子作鋸說文曰鋸槍唐也
莊子曰禮若亢鋸之柄(亢舉也禮有所斷猶舉鋸之柄以斷物也)又曰天下
好智而百姓求竭矣於是乎釿(音斤)鋸制焉太公農器篇
云钁鍤斧鋸此鋸為農器尚矣今接博桑果不可闕者
詩云百鍊出煆工脩薄見良鐡架木作梁横錯刃成齒
列直斜随墨絃來去霏輕屑儻遇盤錯間利器乃能别
䥷(查鎋切秦云切草也又作&KR0008;俗作䈟非也)凡造䥷先鍜鐡為□背厚可指
許内嵌䥷刃如半月而長下帶鐡袴以插木柄截木作
碪長可三尺有餘廣可四五寸碪首置木簨高可三五
寸穿其中以受□首(案此條闕詩疑軼去)
礪磨刃石也書曰揚州厥貢礪砥(砥細於礪皆磨石也)廣志曰礪
石出首陽山有紫白粉色出南昌者最善山海經曰高
梁之山多砥礪今随處間(去聲)亦有之但上數處為佳耳
尸子曰鐡使於越之工鑄之以為劍而勿加砥礪則以
刺不入擊不斷磨之以礱加之以黃砥則刺也無前擊
也無下自是觀之礪與弗礪其相去遠矣今農器䥥斧
䥛鏺之類非礪不可大小之家所必用也蔡邕銘曰木
以䋲直金以淬剛必湏砥礪就其鋒鋩
農器圖譜六
杷朳門
農譜以杷朳命篇取世所通用内多收歛等具故叙於
銍艾之後自田家築場納禾之間所用非一器今特列
次雖有巨細之分然其趨功便事各有所效無得而間
焉及乎歲事既終田夫野老不無樂戲乃以擊壤繼之
杷(蒲巴切)鏤鏉器也方言云宋魏間謂之渠挐(女余切)或謂
之渠䟽直柄横首柄長四尺首闊一尺五寸列鑿方竅
以齒為節夫畦畛之間鎪剔塊壤䟽去瓦礫場圃之上
耬聚麥禾擁積稭穗此亦農之功也復有榖杷或謂透
齒杷用攤曬榖又耘杷以木為柄以鐡為齒用耘稻禾
竹杷場圃樵野間用之王褒僮約曰揉竹為杷大杷詩
云直躬横首制為杷入土初疑巨爪爬解與當途除瓦
礫且將疎跡混塵沙操持有要從耰柄&KR1564;&KR1810;惟勤利齒
牙去惡從來類忠讜惜哉獨用野夫家榖杷詩云曬槃
留跡以杷名翻覆能令五榖平毋訝晴隂不恒德舍之
藏則用之行竹杷詩云揉竹為杷指爪如強于穰藁易
渠䟽僕僮有約供薪㸑一務誰知用有餘耘杷詩云鐡
作渠䟽代爪耘幾將疎質效微勲纏綿蔓草知多少輙
為良苗一解紛(案圖有小杷而此條未詳言之蓋杷雖有大小之别而其用則一故條中不復)
(縷分而詩亦祗以大杷槩之非闕文也)
朳(博拔切)無齒杷也所以平土壤聚榖實說文云無齒為
朳禾譜字作戞(訖黠切)周生烈曰夫忠謇朝之杷朳正人
國之埽篲秉杷執篲除凶掃穢國之福主之利也杷朳
之為器也見於書傳至今不替其用為不負紀錄矣朳
詩云長柄為身首闊横似杷無齒朳為名補填罅漏坤
無缺推擁泥汙坎易盈每與渠䟽供壠畆解收狼戾作
囷京從今柄用多餘力未許人間有不平
平板平摩種秧泥田器也用滑面木板長廣相稱上置
兩耳繫索連軛駕牛或人拖之摩田湏平方可受種即
得放水&KR1171;漬勻停秧出必齊田家或仰坐櫈代之終非
本器詩云小於食案大於砧畦面勻拖恐不任材厚似
難浮水動體寬原不墊泥深一行已見光如拭再過都
無跡可尋世道迓衡方汝用一區毋為滯蹄涔
田盪(他浪切)均泥田器也用叉木作柄長六尺前貫横木
五尺許田方耕耙尚未勻熟湏用此器平着其上盪之
使水土相和凹凸各平則易為秧蒔農書種植篇云凡
水田渥漉精熟然後踏糞入泥盪平田面乃可撒種此
亦盪之用也夫田盪與上篇耘盪(徒浪切)之盪字同音異
所用亦各不類因辯及之(耘盪見錢鎛門)詩云農事方殷春已
歸綠雲滿握春秧齊秧馬既具田成畦尚欠有物平水
泥横木叉頭手自擕盪磨泥面如排擠人畜一過饒足
蹄却行一抺前蹤迷瑩滑如展黃玻瓈插蒔足使無高
低處汙不染濯清溪歸來自潔從高棲一遇詩人經品
題附名農譜名始躋願言永用同鋤犁
輥(古本切)軸輥碾草禾軸也其軸木徑可三四寸長約四
五尺兩端俱作轉簨挽索用牛拽之夫江淮之間凡漫
種稻田其草禾齊生並出則用此輥碾使草禾俱入泥
内再宿之後禾乃復出草則不起又嘗見北方稻田不
解插秧惟務撒種却於軸間交穿板木謂之雁翅状如
礰礋而小以&KR0008;打水土成泥就碾草禾如前江南地下
易於得泥故用輥軸北方塗田頗少放水之後欲得成
泥故用雁翅&KR0008;打此各随地之所宜用也詩云稻田荒
薉與苖同都入機衡輥碾中本擬助禾輕着力却憑偃
草重於風一番泥滓重加熟幾倍薅耘可並功思巧何
人添雁翅聯翩更覺用尤工
秧弹(平聲)秧壠以篾為弹弹猶弦也世呼船牽(去聲)曰弹字
義俱同蓋江鄉櫃田内平而廣農人秧蒔漫無凖則故
制此長篾掣於田之兩際其直如弦循此布秧了無欹
斜猶梓匠之䋲墨也詩云堘埂寬長有櫃田秧弹依約
不容偏物情自是宜標凖苗壠回看直似弦
杈(初加切)箝禾具也揉木為之通長五尺上作三股長可
二尺上一股微短皆形如彎角以箝取禾&KR0008;也又有以
木為榦以鐡為首二其股者利如戈戟唯用叉取禾束
謂之鐡禾杈集韻云权杷農器也詩云竪若戈戟森用
與戈戟異彼能禦外侮此則供稼事願言等鋤耰非因
為戰備今遇太平時叉也即農器
笐(下浪切)架也集韻作&KR0034;竹竿也或省作笐今湖湘間收
禾並用笐架懸之以竹木構如屋状若麥若稻等稼穫
而栞(音繭)之悉倒其穗控於其上久雨之際比於積垜不
致鬱浥江南上雨下水用此甚宜北方或遇霖潦亦可
倣此庶得種糧勝於全廢今特載之冀南北通用詩云
江鄉臨老稻收天笐架棲禾豈棄捐多稼一川歸偉構
祥雲萬疊表豐年有同巨廪成高積要與饑民解倒懸
稼畢莫辭零落去從來萬事等蹄筌
喬扦(音千)挂禾具也凡稻皆下地沮濕或遇雨潦不無渰
&KR1171;其收穫之際雖有禾&KR0008;不能卧置乃取細竹長短相
等量水淺深每以三莖為數近上用篾縳之叉於田中
上控禾把又有用長竹横作連脊挂禾尤多凡禾多則
用笐架禾少則用喬扦雖大小有差然其用相類故并
次之詩云江鄉新霽稻初收縛竹為扦可寄留白水有
時深鼎足黃雲随意挂叉頭豐年有象居人喜滯穗無
遺寡婦愁稼事畢時仍有用不妨場圃作量籌
禾鉤歛禾具也用木鉤長可二尺嘗見壠畆及荒蕪之
地農人將芟倒禾&KR0008;或草&KR0008;用此匝地約之成稇則易
於就束比之手摙(力展切)甚速便也詩云物性縱横本自
由不經約束浩難收荒原草木知多少會見芟夷入此
鉤
撘爪上用鐡鉤帶袴中受木柄通長尺許状似彎爪用
如爪之撘物故曰撘爪以擐草禾之束或積或擲日以
萬數速於手挈可謂智勝力也詩云非鉤非刃亦非鉗
挈物風生利爪尖草束禾頭千萬計不煩手指一親拈
禾擔(都濫切)負禾具也其長五尺五寸剡匾木為之者謂
之輭擔斫圓木為之者謂之楤擔(集韻云楤音聰尖頭擔也)匾者宜
負器與物圓者宜負薪與禾釋名曰擔任也力所勝任
也凡山路﨑嶇或水陸相半舟車莫及之處如有所負
非擔不可又田家收穫之後塍埂之上禾積星散必欲
登之場圃荷此尤便詩云纍纍禾積大田秋都入農夫
荷擔頭纔使頳肩到場圃主家倉廪又催收
連耞(古牙切)擊禾器國語曰權節其用耒耜耞殳(耞拂也以擊草)
廣雅曰拂謂之架說文曰拂架也拂擊禾連架釋名曰
架加也加杖於柄頭以撾(陟爪切)穗而出榖也其制用木
條四莖以生革編之長可三尺闊可四寸又有以獨梃
為之者皆於長木柄頭造為擐軸舉而轉之以撲禾也
方言云僉宋魏之間謂之攝殳(音殊)自關而西謂之棓(蒲項)
(切)齊楚江淮之間謂之柍(音怏)或謂之桲(音勃)今呼為連耞
南方農家皆用之北方穫禾少者亦易取辦也耕織圖
詩云霜時天氣佳風勁木葉脱持穗及此時連耞聲亂
發黃雞啄遺粒烏鳥喜聒聒歸家抖塵埃夜屋燒榾柮
刮板剗土具也用木板一葉闊二尺許長則倍之或煆
鐡為舌板後釘直木二莖高出板上槩以横柄板之兩
傍係二鐡鐶以鐶拽索兩手推按或人或畜輓行以剗
壅脚土凡修閘埧起堤防填汙坎積邱垤均土壤治畦
埂疊場圃聚子粒擁糠籺(胡骨切)除瓦礫(郎擊切)雖若泛用
然農家之事居多也詩云廣舌横短柄䨇環繫長紖却
行乍歛蹤前排如擁盾(食尹切)起堰作陂塘分田立畦畛
(章忍切)人間不平地所到略能盡
擊壤釋名曰擊壤野老之戲蓋擊塊壤之具因以為戲
也藝苑曰擊壤古戲也又曰壤以木為之前廣後銳長
尺四寸闊三寸其形如履將戲先側一壤於地遙於三
四十步以手中壤敲之中(去聲)者為上風土記曰擊壤以
木為之其形如履臘節僮少以為戲分部如摘博也元
晏先生(皇甫謐號元晏先生)曰十七年與姑從子果柳等擊壤於
路此非直野老僮少之戲至於逸人隱士亦有時而為
此戲也逸士傳曰堯時有壤父五十人擊壤於康衢觀
者曰大哉堯之為君壤父作色曰吾日出而作日入而
息鑿井而飲耕田而食帝何力於我哉此有以見其時
平歲熟不知樂之所自信哉堯之德蕩蕩乎民無能名
焉宜壤父有此答也吳盛彦擊壤賦云論衆戲之為樂
獨擊壤之可娛因風托勢罪一殺兩藝文曰以塼二枚
長七寸相去三十步立為標(或以塊壤為標蓋田夫擊壤之意也)各以塼
一枚方圓一尺擲之主人擲籌随多少甲先擲破則得
一籌後破則奪先破者又今村陌中張梃為戲者皆其
遺制歟詩云泰和民如何戲適因塊壤相從雜稚耋峙
立越尋丈乘平初側一得雋終殺兩徒歌足懽愉至意
自融盎帝力既不知大德日蕩蕩爾來幾千年古俗遂
長往雖云遺制在淳風邈難想誰能陶真樂返古如指
掌懷哉壤父歌三復有遺響
農書卷十四
