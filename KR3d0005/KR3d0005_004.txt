農書卷四元王禎撰
農桑通訣四
勸助篇第十
書曰相小人厥父母勤勞稼穡厥子不知稼穡之艱難乃
逸盖惡勞好逸者常人之情偷惰苟且者小人之病上
之人苟不眀示賞罰以勸助之則何以奬其勤勞而率
其怠勌(音倦)歟周禮載師凡宅不毛者有里布謂罰以一
里二十五家之泉也田不耕者出屋粟謂罰以三家之
稅粟也凡民無職事者出夫家之征謂雖閑民猶當出
夫稅家稅也閭師言無職者出夫布不畜者祭無牲不
耕者祭無盛不樹者無槨不蠶者不帛不績者不衰先
王之於民如此豈為厲農夫哉凡欲振發而飭其蠱弊
使之率作興事耳是以地無遺利民無趨末田野治而
禾稼遂倉廪實而府庫充則斯民寧復有餓莩流離之
患哉月令孟春之月命田司相(去聲)土地所宜五榖所植
以教導民必躬親之孟夏勞(去聲)農勸民無或失時命農
勉作無休於都仲秋乃勸種麥無或失時其有失時行
罪無疑季冬命田官告民出五種命農計耦耕事古人
之於農盖未嘗一日忘也後世勸助之道不眀其民往
往去本而趨末故諺曰以貧求富農不如工工不如商
刺繡紋不如倚市門此說一興天下之民男子棄耒耜
而爭販鬻婦人舍機杼而習歌舞惰游末作習以成俗
一遇凶飢食不足以充其口腹衣不足以蔽其身體懷
金形鵠立以待盡者比比皆是善乎王符之言曰一夫
耕百人食之一婦桑百人衣之以一奉百誰能供之時
君世主亦有加意於農桑者大則營田有使次則勸農
有官似知所以勸助矣然而田野未盡闢倉廩未盡實
游惰之民未盡歸農何哉意者徒示之以虛文而未施
之以實政歟古者春而省耕非但行阡陌而已資力不
足者誠有以補之也秋而省歛非但觀刈穫而已食用
不給者誠有以助之也成王適于田以其婦子之饁彼
南畆攘其左右而嘗其旨否愛民如此田野安得而不
治黍稷安得而不豐文帝所下三十六詔力田之外無
他語减租之外無異說逐末之民安得而不務本太倉
之粟安得而不紅腐此上之人重農如此至於承流宣
化之官又在於守令之賢各盡其職勤加勸課務求實
效及覽古之循吏如黃覇之治潁川勸種樹(樹謂樹藝五榖)龔
遂之治渤海課農耕何武行部必問墾田茨充為令益
治桑柘召信臣治南陽開溝瀆為民利任延治九真易
射獵為牛耕張堪守漁陽開稻田皇甫隆治燉煌教耬
犂此先賢勸助之迹載諸史冊今略舉其著者皆可為
後世治民之良規誠使人君能法周成漢文之治以表
倡於上公卿守令能法龔黃諸賢之事以奉承於下省
徭役以寬民力驅游惰以趨農業又何患民之不勸(案此)
(篇一遇凶飢至又何患民之不勸共四百六十四字原本誤入收穫篇盖謂收之欲速也之下謹改正)田
之不治乎今天下之民寒而思衣皆知有桑麻之事飢
而思食皆知有稼穡之功則男務耕鋤女事紡織盖有
不待勸而後加勤者况乎諄諄然諭之懇懇然勞之哉
又况加實意行實惠驗實事課實功哉如或不然上之
人作無益以妨農時歛無度以困民力般樂怠傲不能
以身率先於下雖課督之令家至而戶說之民亦不知
所勸也故古者天子親耕皇后親蠶下逮公卿侯伯之
國與夫守令之家俱當親執耒耜躬務農桑以率其民
如此野夫田婦庸有不勤者乎今夫在上者不知衣食
之所自惟以驕奢為事不思已之日用寸絲口飯皆出
於野夫田婦之手甚者苛歛不已朘削脂膏以肥己寧
肯勉力以勸之哉今長官皆以勸農署銜農作之事巳
猶未知安能勸人借曰勸農比及命駕出郊先為文移
使各社各鄉預相告報期會齎歛祇為煩擾耳柳子厚
有言雖曰愛之其實害之雖曰憂之其實讎之種樹之
喻可以為戒庶長民者鑒之更其宿弊均其惠利但具
為教條使相勉勵不期化而民自化矣又何必命駕鄉
都移文期會欺下誣上而自徼功利然後為定典哉敢
告於有司請著為常法以免親詣煩擾之害斯民幸甚
收穫篇第十一
孔氏書傳曰種曰稼歛曰穡種歛者歲之終始也食貨
志云力耕數耘收穫如盗賊之至盖謂收之欲速也故
物理論曰稼農之本穡農之末本輕而末重前緩而後
急稼欲熟收欲速此良農之務也記曰種而不耨耨而
不穫譏其不能圖功攸終也是知收穫者農事之終為
農者可不趨時致力以成其終而自廢其前功乎月令
仲秋之月命有司趨民收歛季秋之月農事備收孟冬
之月循行積聚無有不歛至於仲冬農有不收藏積聚
者取之不詰皆所以督民收歛使無失時也禹貢曰二
百里納銍三百里納秸服盖納銍者截禾穗而納之納
秸者去穗而刈其藳納之也詩言刈穫之事最多臣工
詩曰命我衆人庤乃錢鎛奄觀銍艾(銍艾二器見農器譜)七月詩
云九月築場圃十月納禾稼言農工之備也載芟之詩
云載穫濟濟有實其積萬億及秭良耜之詩云穫之挃
挃積之栗栗其崇如墉其比如櫛以開百室皆言收穫
之富也凡農家所種宿麥早熟最宜早收故韓氏直說
云五六月麥熟帶青收一半合熟收一半若候齊熟恐
被暴風急雨所催必致抛費每日至晚即便載麥上場
堆積用苫密覆以防雨作如搬載不及即於地内苫積
天晴乘夜載上場即攤一二車薄則易乾碾過一遍翻
過又碾一遍起稭下場揚子收起雖未净直待所收麥
都碾盡然後將未净稭再碾如此可一日一場比至麥
收盡已碾訖三之一矣大抵農家忙併無似蠶麥古語
云收麥如救火若少遲慢一值隂雨即為災傷遷延過
時秋苗亦悞鋤治今北方收麥多用釤(杉去聲)刃麥綽釤
麥覆於腰後籠内籠滿則載而積於場一日可收十餘
畆較之南方以鎌刈者其速十倍(麥籠麥綽釤刃並見農具譜)凡北
方種粟秋熟當速刈之齊民要術云收榖而熟速刈乾
速積(刈早則鎌傷刈晚則穗折遇風則收減濕積則藁爛積晚則耗損連雨則生耳)南方收粟
用粟鋻(古甸反)摘穗北方收粟用鎌并藁刈之(粟鋻與鎌並見農器)
(譜)田家刈畢稇(苦本切)而束之以十束積而為&KR0008;(力科切)然
後車載上場為大積積之視農功稍隙解束以旋旋鑱
(士咸切)穗撻之南方水地多種稻秫早禾則宜早收六月
七月則收早禾其餘則至八月九月詩云十月穫稻齊
民要術曰稻至霜降穫之此皆言晚禾大稻也故稻有
早晚大小之别然江南地下多雨上霖下潦劖刈之際
則必湏假之喬扦多則置之笐架待晴乾曝之可無耗
損之失(喬扦笐架見農器譜)齊民要術云收禾之法熟過半斷之
刈穄欲早刈黍欲晚皆即濕踐穄踐訖即蒸而浥之黍
宜曬之令燥凡麻有黃𡋯則刈刈畢則漚之(漚麻法見榖譜)刈
菽欲晚葉落盡然後刈脂麻欲小束以五六束為一叢
斜倚之候口開乘車詣田抖擻還叢之三日一打四五
遍乃盡耳粱秫收刈欲晚早刈損實大抵北方禾黍其
收頗晚而稻熟亦或宜早南方稻秫其收多遲而陸禾
亦或宜早通變之道宜審行之今按古今書傳所載南
北習俗所宜具述而偹論之庶不失早禾先後之節也
夫田家作苦令收穫以時了無遺滯黍稷富倉箱之望
足慰勤勞鄉社結閭里之歡逓相慶勞有以見國家龍
恩之所被而民俗樂業之無窮也
蓄積篇第十二
古者三年耕必有一年之食九年耕必有三年之食雖
有旱乾水溢民無菜色豈非節用預偹之效歟冡宰視
(音視)年之豐凶以制國用量入以為出祭用數之仂而又
以九貢九賦九式均節之取之有制用之有度此理財
之法有常而國家之蓄積所以無闕也國無九年之蓄
曰不足無六年之蓄曰急無三年之蓄曰國非其國矣
蓄積者豈非有國之先務也周禮倉人掌粟入之藏辨
九榖之物以待邦用若榖不足則止餘灋用有餘則藏
之以待凶而頒之遺人掌邦之委積以待施惠鄉里之
委積(委積並去聲)以恤民之囏阨門關之委積以養老孤郊
里之委積以待賓客野鄙之委積以待羇旅縣都之委
積以待凶荒以此見先王蓄積皆為民計非徒曰藏富
於國也彼有損下以自益剝民以自豐如商王鉅橋之
粟隋人洛口之倉所積雖多豈先王預備憂民之意哉
大抵無事而為有事之備豐歲而為歉歲之憂是故國
有國之蓄積民有民之蓄積當粒米狼戾之年計一歲
一家之用餘多者倉箱之富餘少者儋(音檐)石之儲莫不
各節其用以濟凶乏此固知堯之時有九年之水湯之
時有七年之旱而國亡捐瘠所為蓄積多而備先具者
豈皆藏於國哉盖必有藏於民者矣今之為農者見小
近而不慮久遠一年豐稔沛然自足侈費妄用以快一
時之適所收榖粟耗竭無餘一遇小歉則舉貸出息於
兼并之家秋成倍稱而償之歲以為常不能振拔其間
有收刈甫畢無以餬口者其能給終歲之用乎嘗聞山
西汾晉之俗居常積榖儉以足用雖間有饑歉之歲庶
免夫流離之患也傳曰收歛蓄藏節用御欲則天不能
使之貧信斯言也近世利民之法如漢之常平倉榖賤
則增價糴之不至於傷農榖貴則减價而糶之不使之
傷民唐之義倉計墾田頃畆多寡豐年納榖而藏之凶
年出榖以賙貧乏官為主之務使均平是皆歛其餘以
濟不足雖遇儉歲而不憂饑殍也然嘗考之漢史賈生
言於文帝曰漢之為漢幾四十年公私之積猶可哀痛
彼一時也自文帝躬行節儉以化天下至景帝末年太
倉之粟陳陳相因而民亦富庶人徒見古之蓄積常有
餘後之蓄積常不足豈天之生物不如古之多人之謀
事不如古之智盖古之費給有限而後之費給無窮無
怪乎有餘不足之不同也誠使天下之耕者因人力之
所至盡地力之所出食之以時用之以禮則男有餘粟
女有餘布上之人復眀大學生財之道以御之公私兩
裕君民俱足又何患蓄積之不如古哉故歴論之敢以
此言佐時政云
農書卷四
