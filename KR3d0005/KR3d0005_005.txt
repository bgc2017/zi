農書卷五元王禎撰
農桑通訣五
種植萹第十二
司馬遷貨殖傳曰山居千章之楸安邑千樹棗燕秦千
樹栗蜀漢江陵千樹橘齊魯千樹桑其人皆與千戶侯
等其言種植之利博矣觀柳子厚郭槖駞𫝊稱駞所種
樹或移徙無不活且碩茂早實以蕃他人效之莫能如
也又知種樹之不可無法也考之於詩帝省其山柞棫
斯拔松栢斯兌周之所以受命也樹之榛栗椅桐梓漆
衛文公之所以興其國也夫以王侯之富且貴猶以種
樹為功况於民乎周禮太宰以九職任萬民一曰三農
生九糓二曰園圃之職次於三農其為民事之重尚矣
然則種植之務其可緩乎種植之類夥矣民生濟用莫
先於桑故首述而備論之桑種甚多不可徧舉世所名
者荆與魯也荆桑多椹魯桑少椹葉薄而尖其邊有瓣
者荆桑也凡枝幹條葉堅勁者皆荆之類也葉圓厚而
多津者魯桑也凡枝幹條葉豐腴者皆魯之類也荆之
類根固而心實能久遠宜為樹魯之類根不固心不實
不能久遠宜為地桑然荆之條葉不如魯葉之盛茂當
以魯桑條接之則能久遠而又盛茂也魯為地桑而有
壓條之法傳轉無窮是亦可以久遠也荆桑所飼蠶其
絲堅韌中(去聲)紗羅用禹貢稱厥篚檿絲注曰檿山桑(此荆)
(之産而尤佳者也)魯桑之類宜飼小蠶齊民要術曰收椹之黑
者剪去兩頭惟取中間一截盖兩頭者其子差細種則
成鷄桑花桑中間一截其子堅栗則枝榦堅強而葉肥
厚將種之時先以柴灰淹揉次日水淘去輕秕不實者
曬令水脉才乾種乃易生(按收椹一條乃節取陳旉農書非齊民要術也下慎勿採)
(沐五十二字方是引齊民要術耳)仍當畦種常薅令净慎勿採沐大如
臂許正月中移之十步一樹行欲少掎角不用正相當
凡耕桑田不用近樹犂不着處斸土令起斫去浮根以
蠶矢糞之剶桑十二月為上時正月次之二月為下大
抵桑多者宜苦斫桑少宜省剶農桑要旨云平原淤壤
土地肥虛荆桑魯桑種之俱可若地連山陵土脉赤硬
正宜荆桑士民必用云種藝之宜惟在審其時月又合
地方之宜使之不失其中盖謂栽培之宜春分前後十
日及十月並為上時春分前後以其發生也十月號陽
月又曰小春木氣長生之月故宜栽培以養元氣此洛
陽方左千里之所宜其他地方隨宜取中可也大抵春
時及寒月必於天氣晴明巳午時藉其陽和如其栽子
已出元土忽變天寒風雨即以熱湯調泥培之暑月則
必待晚凉仍預於園中稀種麻麥為蔭惟十一月種栽
不生活種桑之次則種材木果核按龔遂為渤海太守
令民口種一樹榆秋冬課收歛益蓄果實菱芡民皆富
實黃覇治潁川使民務耕桑種樹治為天下第一後漢
樊重欲作器物先種梓漆時人嗤之然積以歲月皆得
其用向之笑者咸求假焉李衡於武陵龍陽洲上種柑
橘千樹勅兒曰吾洲上有千頭木奴不責汝衣食歲得
絹一疋亦可足用矣橘成歲得絹數千疋此栽植之明
效也使今之時上之勸課皆如龔黃下之力本皆如樊
李材木不可勝用果實不可勝食矣齊民要術言種榆
者三年之後便可將荚葉賣之五年之後便堪作椽即
可斫賣十年後魁椀瓶榼器皿無所不任十五年後可
為車轂其歲歲科簡剶治之功指柴雇人賣柴之利己
自不貲况諸般器物其利十倍斫後復生不勞更種所
為一勞永逸務本直言云近聞諸般材木比之往年價
直重貴盖因不種不栽一年少於一年可為深惜古人
云木奴千無凶年木奴者一切樹木皆是也自生自長
不費衣食不憂水旱其果木材植等物可以自用有餘
又可以易換諸物若能多廣栽種不惟無凶年之患抑
亦有久遠之利焉齊民要術云凡栽一切樹木欲記其
隂陽不令轉易大樹髠之小樹則不髠先為深坑納樹
訖以水沃之着土令如薄泥東西南北搖之良久然後
下土堅築埋之欲深勿令撓動栽訖皆不用手捉及六
畜觝突凡栽樹正月為上時二月為中時三月為下時
然棗鷄口槐兔目桑蝦蟆眼榆負瘤自餘雜木鼠耳䖟
翅各以其時種樹既多不可一一備舉凡桑果以接博
為妙一年後便可獲利昔八以之譬螟子者取其速肖
之義也凡接枝條必擇其美(宜用宿條向陽者氣壮而易茂嫩條向隂者氣弱而)
(難成)根株各從其類(然荆桑亦可接魯桑梅可接杏桃可接李)接工必有用具
細齒截鋸一連厚脊利刃小刀一枚要當心手欵穏又
必趁時(以春分前後十日為宜或取其條襯青為期然必待時暄可接盖欲藉陽和之氣也)一經
接博二氣交通以惡為美以彼易此其利有不可勝言
者夫接博其法有六一曰身接(先用細鋸截去元樹枝莖作盤砧高可及肩以)
(利刃小刀際其盤之兩旁微啓小罅深可寸半先用竹㩥之測其深淺却以所接條約五寸長一頭削作小篦)
(子先噙口中假津溢以助其氣却内之罅中皮肉相對插之訖用樹皮封繫寬緊得所用牛糞和泥斟酌封裹)
(之勿令透風外仍用留二眼以泄其氣)二曰根接(鋸截斷元樹身去地五寸許以所接條削篦插)
(之一如身接法就以土培封之以棘枝圍護之)三曰皮接(用小刃刀子於元樹身八字斜&KR1937;之以小)
(竹㩥測其淺深以所接枝條皮肉相向插之封護如前法俟接枝發茂以漸去其元樹枝莖使之莖茂耳)四
曰枝接(如皮接之法而差近枝耳)五曰靨(於協切)接(小樹為宜先於元樹横枝上截了留)
(一尺許於所取接條樹上眼外方半寸刀尖刻斷皮肉至骨併欵揭皮肉一方片須𢃄芽心揭下口噙少時取)
(出印濕痕於横枝上以刀尖依痕刻斷元樹靨處大小如之以按接之上下兩頭以桑皮封繫緊慢得所仍用)
(牛糞泥塗護之隨樹大小酌量多少接之)六曰搭接(將已種出芽條去地三寸許向上削作馬耳將)
(所接條併削馬耳相搭接之封繫糞壅如前法)今夫種植之功其利既溥又加
之以接博猶變稂莠而為嘉禾易碔&KR2895;而為美玉世之
欲業其生者其可不務之哉又有去蠧之法(几桑果不無蟲蠧宜)
(務去之其法用鐵線作鈎取之一法用硫黃及雄黃作烟薰之即死或用桐油紙燃塞之亦騐)夫既已
種植復接博之既接博矣復剔其蟲蠧柳子所謂吾問
養樹得養人術此長民為國者所當視傚也夫民為國
本本斯立矣既興其利而復除其害為治之道無以外
是苟審行之不惟得勸民之法抑亦知政教之本歟
畜養篇第十四
養馬類
陶朱公曰子欲速富當畜五牸(疾利切)五牸之中惟馬為
貴其飲食之節有六食有三芻飲有三時何謂也一曰
惡芻二曰中芻三曰善芻何為三時一曰朝飲少之二
曰晝飲則胷饜水三曰暮極飲之驢騾大槩類馬不復
别起條端今農家以牛為本雖以馬為首略叙于此
養牛類
牛之為物切於農用善畜養者必有愛重之心有愛重
之心必無慢易之意然何術能使民如此哉必也在上
之人愛重嚴禁使民不敢輕視妄殺若夫農之於牛也
視牛之饑渴猶己之饑渴視牛之困苦羸瘠猶己之困
苦羸瘠視牛之疫癘若己之有疾視牛之字育若己之
有子也若能如此則牛必蕃盛矣奚患田疇之荒蕪衣
食之不繼哉今夫牛之為畜其氣血與人均也勿犯寒
暑其性情與人均也勿使太勞固之以牢揵順之以凉
燠時其饑飽以適其性情節其作息以養其血氣若然
則皮毛潤澤肌體肥腯力有餘而老不衰其何困苦羸
瘠之有於春之初必去牢欄中積滯蓐糞自此以後但
旬日一除免穢氣蒸鬱為患且浸漬蹄甲易以生疾又
當以時祓除不祥净爽乃善方舊草凋朽新草未生之
時宜取㓗净藁草細剉之和以麥麩糓糠碎豆之屬使
之微濕槽盛而飽飼之春秋草茂放牧飲水然後與草
則腹不脹至冬月天氣積隂風雪嚴凛即宜處之煖燠
之地煑糜粥以啖之又當預收豆楮之葉舂碎而貯積
之以米泔和剉草糠麩以飼之古人有卧牛衣而待旦
則知牛之寒盖有衣矣飯牛而牛肥則知牛之餒盖啖
以菽粟矣衣以褐薦飯以菽粟古人豈重畜如此哉以
此為衣食之本故耳此所謂時其饑飽以適性情者也
每遇耕作之月除已牧放夜復飽飼至五更初乘日未
出天氣凉而用之則力倍於常半日可勝一日之功日
高熱喘便令休息勿竭其力以致困乏此南方晝耕之
法也若夫北方陸地平遠牛皆夜耕以避晝熱夜半仍
飼以芻豆以助其力至明耕畢則放去此所謂節其作
息以養其血氣也且古者分田之制必有萊牧之地稱
田為等差故養牧得宜而無疾苦觀宣王考牧之詩可
見矣其詩曰誰謂爾無牛九十其犉(而純切)爾牛來斯其
耳濕濕或降于阿或飲于池或寝或訛以見字育蕃滋
而寝食適宜也今夫藁秸不足以充其饑水漿不足以
濟其渴凍之曝之困之瘠之役之勞之又從而鞭箠之
則牛斃者過半矣饑欲得食渴欲得飲物之情也至於
役使困乏氣喘汗流耕者急於就食或放之山或逐之
水牛困得水動輙移時毛竅空疎困而乏食以致疾病
生焉放之高山筋力疲乏顛蹶而僵仆者往往相藉也
利其力而傷其生烏識其為愛養之道哉牛之為病不
一其用藥與人相似但大為劑以飲之無不愈者便溺
有血傷於熱也以治便血之藥治之冷結則鼻乾而不
喘以發散藥投之熱結即鼻汗而喘以解利藥投之其
或天行疫癘率多薰蒸相染其氣然也愛之則當離避
他所祓除沴(音戾)氣而救藥或可偷生傳曰養備動時則
天不能使之病畜牛之家誠能節適養護如前所云則
自無病然有病而治猶愈於不治若夫醫治之宜則亦
有說周禮獸醫掌療獸病凡療獸病灌而行之以發其
惡然後藥之其來尚矣今諸處自有獸工相病用藥不
必預陳方藥恐多差誤也
養羊類
羊當留臘月正月生羊羔為種者第一十一月二月生
者次之大率十口一羝羝無角者更佳擬供厨者宜剰
之牧羊者必須老人其心性宛順起居以時調其宜適
卜式云牧民何異於是惟遠水為良二日一飲緩緩驅
行勿使停息春夏早放秋冬晩出圈(渠院切)不厭近必須
與人居相連開䆫向圈架北牆為厰圈中作臺開竇勿
令停水二日一除勿使糞穢圈内須貼牆竪柴栅令周
匝羊一千口者三四月中種大豆一頃雜榖并草留之
不須鋤治八九月中刈作青茭若不種豆穀者初草實
成時收刈秋青雜草薄鋪使乾勿令鬱浥既至冬寒多
饒風霜或春初雨落春草未生時則須飼不宜出放此
牧羊之大要其羊每歲得羔可居大羣多則販鬻及所
剪毫毛作氊并得酥乳皆可供用博易其利甚多諺云
養羊不覺富正謂此也
養猪類
母猪取短喙無柔毛者良牝者子母不同圈牡者同圈
則無嫌圈不厭穢亦須小厰以避雨雪春夏草生隨時
放牧糟糠之屬當日别與八九十月放而不飼所有糟
糠則蓄待窮冬春初初產者宜煑穀飼之其子三日便
搯尾六十日後犍供食豚乳下者佳簡取别飼之嘗謂
江南水地多湖泊取萍藻及近水諸物可以飼之養猪
凡占山皆用橡食或食藥苗謂之山猪其肉為上江北
陸地可種馬齒約量多寡計其畝數種之易活耐旱割
之比終一畝其初已茂用之䥷(查鎋切)切以泔糟等水浸
於大檻中令酸黃或拌麩糠雜飼之特為省力易得肥
腯前後分别歲歲可鬻足供家費
養鷄類
鷄種取桑落時生者良春夏生者則不佳春夏雛二十
日内無令出窠飼以燥飯鷄栖宜據地為籠籠内著棧
雖鳴聲不朗而安穏易肥又免狐狸之患若任之樹木
一遇風寒大者損瘦小者或死燃柳柴小者死大者盲
園中築小屋下懸一簀令鷄宿上或於墻内作龕又以
草縛窠令鷄伏抱其園傍可種蜀黍畝許以取蔽隂至
秋收子又可飼鷄易以肥長其母春秋可得兩窠鷄雛
若養二十餘鷄得雛與卵足供食用又可博換諸物養
生之道亦其一也
養鵝鴨類
鵝鴨取一歲再伏(扶又切菢子也)者為種大率鵝三䳄一雄鴨
五雌一雄鵝初軰生子十餘鴨生數十後軰皆漸少矣
欲於厰(音敞)屋之下作窠多着細草於窠中令煖先刻白
木為卵形窠别着一枚以誑之生時尋即收取别着一
煖處以柔細草覆藉之伏時大鵝一十子大鴨二十子
小者减之數起者不任為種其貪伏不起者須五六日
一與食起之令洗浴鵝鴨皆一月雛出量雛欲出之時
四五日内不用聞打鼔紡車大呌豬犬及舂聲又不用
器淋灰又不用見新產婦雛既出作籠籠之先以粳米
為粥糜一頓飽食之名曰填嗉然後以粟飯切苦菜蔓
菁英為食以清水與之濁則有泥恐塞鼻孔小鵝泥塞
鼻則死入水中不用停久尋宜驅出於籠中高處敷細
草令寝處其上十五日後乃出籠鵝惟食五榖稗子及
草萊不食生蟲鴨靡不食矣水稗實成時尤是所便㗖
此足得肥充供厨者子鵝百日以外子鴨六七十日佳
過此肉硬大率鵝鴨六年以上老不復生伏矣宜去之
少者恐不慣習宿者乃善伏也純取雌鴨無令雜雄足
其粟豆常令肥飽一鴨可生百卵夫鵝鴨之利又倍於
鷄居家養生之道不可闕也
養魚類
陶朱公養魚經曰夫治生之法有五水畜第一水畜所
謂魚池也以六畝地為池池中作九洲求懷子鯉魚長
三尺者二十頭牡鯉魚長三尺者四頭以二月上庚日
内池中令水無聲魚必生至四月内一神守六月内二
神守八月内三神守守者鼈也所以内鼈者魚滿三百
六十則蛟龍為之長而將魚飛去内鼈則魚不復去在
池中週遶九洲無窮自謂江湖也至來年二月得鯉魚
長一尺者一萬五千枚三尺者四萬五千枚二尺者萬
枚至明年得長一尺者十萬枚長二尺者五萬枚長三
尺者五萬枚長四尺者四萬枚留長二尺者二千枚作
種所餘皆貨候至明年不可勝計也池中有九洲八谷
谷上立水二尺又谷中立水六尺所以養鯉者鯉不相
食易長又貴也凡育魚之所須擇泥土肥沃蘋藻繁盛
為上然必召居人築舍守之仍多方設法以防獺害凡
所居近數畝之湖如依上法畜之可致速富此必然之
效也今人但上江販魚種塘内畜之飼以青蔬歲可及
尺以供食用亦為便法
養蜜蜂類
人家多於山野古窯中收取盖小房或編荆囤兩頭泥
封開一二小竅使通出入另開一小門泥封時時開却
掃除常净不令他物所侵及於家院掃除蛛網及關防
山蜂土蜂不使相傷秋花彫盡留冬月可食蜜脾餘者
割取作蜜蠟至春三月掃除如前常於蜂窠前置水一
器不致渴損春月蜂盛一窠止留一王其餘摘之其有
蜂王分窠羣蜂飛去用碎土撒而收之别置一窠其蜂
即止春夏合蜜及蠟每窠可得大絹一疋有收養分息
數百窠者不必他求而可富也
農書卷五
