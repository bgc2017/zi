農書卷三元王禎撰
農桑通訣三
鋤治篇第七
傳曰農夫之務去草也芟夷蘊崇之絶其本根勿使能
殖則善者信(音伸)矣蓋稂莠不除則禾稼不茂種苗者不
可無鋤芸之功也又說文云鋤言助也以助苗也故字
從金從助凡榖須鋤乃可滋茂諺云鋤頭自有三寸澤
也詩曰其鎛(音博)斯趙以薅荼蓼鎛芸田器古之鎛其今
之鋤歟(鎛與鋤見農器譜)按齊民要術云苗生如馬耳則鏃鋤
(諺曰欲得穀馬耳鏃)稀豁之處鋤而補之凡五榖惟小鋤之為良
(小鋤者非直省功穀亦大勝大鋤者草根繁茂用功多而收功益少)苗出壠則深鋤鋤不
厭數周而復始勿以無草而暫停(鋤者非止除草乃地熟而穀多糠薄米息)
(鋤得十徧更得八米也)春鋤起地夏而鋤草故春鋤不用觸濕六
月已後雖濕亦無嫌(春苗既淺隂未覆地濕鋤則地堅夏苗隂厚地不見日故雖濕亦無)
(害矣管子曰為國者使民寒耕而熱芸芸除草也)又云候黍粟苗未與壠齊即
鋤一徧經五七日更報鋤第二徧候未蠶老更報鋤第
三徧無力則止如有餘力秀後更鋤第四徧脂麻大豆
並鋤兩徧止亦不厭早鋤榖第一徧便科定每科只留
兩三莖更不得留多每科相去一尺兩壠頭空務欲深
細第一徧鋤未可全深第二徧惟深是求第三徧較淺
於第二徧第四徧又淺於第三徧蓋榖科大則根浮故
也第一次撮苗曰鏃第二次平壠曰布第三次培根曰
㙲第四次添功曰復一次不至則稂莠之害秕稗之雜
入之矣諺云榖鋤八徧餓殺狗為無糠也其榖畝得十
石斗得八米此鋤多之效也其所用之器自撮苗後可
用以代耰鋤者名曰耬鋤(見農器譜)其功過鋤功數倍所辦
之田日不啻二十畝或用劐子其制頗同(劐見農器譜)如耬
鋤過苗間有小豁眼不到處及壠間草薉未除者亦須
用鋤理撥一徧為佳别有一器曰鏟(見農器譜)營州以東用
之又異於此凡耘苗之法亦有可鋤不可鋤者旱耕塊
墢苗薉同孔出不可鋤治此耕者之失難責鋤也曾氏
農書芸稻篇謂記禮者曰仲夏之月利以殺草可以糞
田疇可以美土疆蓋耘除之草和泥渥漉深埋禾苗根
下漚罨既久則草腐爛而泥土肥美嘉榖蕃茂矣大抵
耘治水田之法必先審度形勢先於最上處瀦水勿致
走失然後自下旋放旋芸之其法須用芸爪(見農器譜)不問
草之有無必徧以手排漉務令稻根之傍液液然而後
已荆揚厥土塗泥農家皆用此法又有足芸為木杖如
拐子兩手倚之以用力以趾塌墢泥上草薉㙲之苗根
之下則泥沃而苗興其功與芸爪大類亦各從其便也
今創有一器曰耘盪(見農器譜)以代手足功過數倍宜普效
之慕文曰養苗之道鋤不如耨耨今小鋤也(吕氏春秋曰先生者)
(為米後生者為粃是故其耨也長其兄而去其弟不知稼者其耨也去其兄而養其弟不收其粟而收其粃此)
(失耨之道也)鋤後復有薅拔之法以繼成其鋤之功也夫稂
莠秕稗雜其稼出蓋鋤後莖葉漸長使可分别非薅不
可故有薅鼓薅馬之說(事見農器譜)其北方村落之間多結
為鋤社以十家為率先鋤一家之田本家供其飲食其
餘次之旬日之間各家田皆鋤治自相率領樂事趨功
無有偷惰間有病患之家共力助之故田無荒穢歲皆
豐熟秋成之後豚蹄盂酒遞相犒勞名為鋤社甚可效
也今採摭南北耘薅之法備載於篇庶善稼者相其土
宜擇而用之以盡鋤治之功也
糞壤篇第八
田有良薄土有肥磽耕農之事糞壤為急糞壤者所以
變薄田為良田化磽土為肥土也古者分田之制上地
家百畝歲一耕之中地家二百畝間歲耕其半下地家
三百畝歲耕百畝三歲一周蓋以中下之地瘠薄磽确
苟不息其地力則禾稼不蕃後世井田之法變強弱多
寡不均所有之田歲歲種之土敝氣衰生物不遂為農
者必儲糞朽以糞之則地力常新壯而收穫不減孟子
所謂百畝之糞上農夫食九人也踏冀之法凡人家秋
收後場上所有穰&KR3491;等並須收貯一處每日布牛之脚
下三寸厚經宿牛以蹂踐便溺成糞平旦收聚除置院
内堆積之每日亦如前法至春可得糞三十餘車至五
月之間即載糞糞地畝用五車計三十車可糞六畝勻
攤耕蓋即地肥沃兼可堆糞桑行又有苗糞草糞火糞
泥糞之類苗糞者按齊民要術云美田之法綠豆為上
小豆胡麻次之悉皆五六月䆊種七八月犂掩殺之為
春榖田則畝收十石其美與蠶矢熟糞同此江淮迤北
用為常法草糞者於草木茂盛時芟倒就地内掩罨腐
爛也記禮者曰仲夏之月利以殺草可以糞田疇可以
美土疆今農夫不知此乃以其耘除之草棄置他處殊
不知和泥渥漉深埋禾苗根下漚罨既久則草腐而土
肥美也江南三月草長則刈以踏稻田歲歲如此地力
常盛農書云種榖必先治田積腐藁敗葉剗薙枯朽根
荄遍鋪而燒之即土煖而爽及初春再三耕耙而以窖
罨之肥壤壅之麻籸(舒榛反)榖殼皆可與火糞窖罨榖殼
朽腐最宜秧田必先渥漉精熟然後踏糞入泥盪平田
面乃可撒種其火糞種土同草木堆叠燒之土熱冷定
用碌碡碾細用之江南水多地冷故用火糞種麥種蔬
尤佳又凡退下一切禽獸毛羽親肌之物最為肥澤積
之為糞勝於草木下田水冷亦有石灰為糞則土煖而
苗易發然糞田之法得其中則可若驟用生糞又布糞
過多糞力峻熱即燒殺物反為害矣大糞力壯南方治
田之家常於田頭置塼檻窖熟而後用之其田甚美北
方農家亦宜效此利可十倍又有泥糞於溝港内乘船
以竹夾取青泥杴潑岸上凝定裁成塊子擔去同大糞
和用比常糞得力甚多或用小便亦可澆灌但生者立
見損壊不可不知農書糞壤篇云土壤氣脉其類不一
肥沃磽确美惡不同治之各有宜也夫黑壤之地信美
矣然肥沃之過不有生土以解之則苗茂而實不堅磽
确之土信惡矣然糞壤滋培則苗蕃秀而實堅栗土壤
雖異治得其宜皆可種植今田家謂之糞藥言用糞猶
用藥也凡農居之側必置糞屋低為簷楹以避風雨飄
浸屋中必鑿深池甃以磚甓凡埽除之土燒燃之灰簸
揚之糠粃斷藁落葉積而焚之沃以肥液積久乃多凡
欲播種篩去瓦石取其細者和勻種子疎杷撮之待其
苗長又撒以壅之何物不收為圃之家於厨棧之下深
闊鑿一池細甃使不渗洩每舂米則聚礱簸榖殼及腐
草敗葉漚漬其中以收滌器肥水與渗漉泔淀漚久自
然腐爛一歲三四次出以糞苧因以肥桑愈久愈茂而
無荒廢枯摧之患矣又有一法凡農圃之家欲要計置
糞壤須用一人一牛或驢駕雙輪小車一輛諸處搬運
積糞月日既久積少成多施之種藝稼穡倍收桑果愈
茂歲有增羡此肥稼之計也夫掃除之猥腐朽之物人
視之而輕忽田得之為膏潤唯務本者知之所謂惜糞
如惜金也故能變惡為美種少收多諺云糞田勝如買
田信斯言也凡區宇之間善於稼者相其各處地理所
宜而用之庶得乎土化漸漬之法沃壤滋生之效俾業
擅上農矣
灌溉篇第九
昔禹决九川距四海濬畎澮距川然後播奏艱食烝民
乃粒此禹平水土因井田溝洫以去水也後井田之法
大備於周周禮所謂遂人匠人之治夫間有遂十夫有
溝百夫有洫千夫有澮萬夫有川遂注入溝溝注入洫
洫注入澮澮注入川故田畝之水有所歸焉此去水之
法也若夫古之井田溝洫脉絡布於田野旱則灌溉澇
則泄去故說者曰溝洫之於田野可决而决則無水溢
之害可塞而塞則無旱乾之患又荀卿曰修隄防通溝
洫之水潦安水藏以時决塞則溝洫豈特通水而已哉
考之周禮稻人掌稼下地以水澤之地種榖也以瀦蓄
水以防止水以遂均水以列舍水以澮寫水此又下地
之制與遂人匠人異也後世灌溉之利實昉於此至秦
廢井田而開阡陌于今數千年遂人匠人所營之迹無
復可見惟稻人之法低濕水多之地猶祖述而用之天
下農田灌溉之利大抵多古人之遺跡如關西有鄭國
白公六輔之渠關外有嚴熊龍首渠河内有史起十二
渠自淮泗及汴通河自河通渭則有漕渠郎州有古史
渠南陽有召信臣鉗盧陂盧江有孫叔敖芍陂潁川有
鴻隙陂廣陵有雷陂浙左有馬臻鏡湖興化有蕭何堰
西蜀有李冰文翁穿江之迹皆能灌溉民田為百世利
興廢修壊存乎其人夫言水利者多矣然不必他求别
訪但能修復故迹足為興利此歴代之水利下及民事
亦各自作陂塘計田多少於上流出水以備旱涸農書
云惟南方熟於水利官陂官塘處處有之民間所自為
溪堨(音曷)水蕩難以數計大可灌田數百頃小可溉田數
十畝若溝渠陂堨上置水閘以備啓閉若塘堰之水必
置&KR0008;(音蹇)竇以便通洩此水在上者若田高而水下則設
機械用之如翻車筒輪戽斗桔橰之類挈而上之如地
勢曲折而水遠則為槽架連筒隂溝浚渠陂柵之類引
而達之此用水之巧者若下灌及平澆之田為最或用
車起水者次之或再車三車之田又為次也其高田旱
稻自種至收不過五六月其間或旱不過澆灌四五次
此可力致其常稔也傅子曰陸田者命懸于天人力難
修水旱不時則一年功棄矣田制之由人人力苟修則
地利可盡天時不如地利地利不如人事此水田灌溉
之利也方今農政未盡興土地有遺利夫海内江淮河
漢之外復有名水萬數枝分𣲖别大難悉數内而京師
外而列郡至於邊境脉絡貫通俱可利澤或通為溝渠
或蓄為陂塘以資灌溉安有旱暵之憂哉復有圍田及
圩田之制凡邊江近湖地多閒曠霖雨漲潦不時掩沒
或淺浸瀰漫所以不任耕種後因故將征進之暇屯戍
於此所統兵衆分工起土江淮之上連屬相望遂廣其
利亦有各處富有之家度視地形築土作隄環而不斷
内地率有千頃旱則通水澇則洩去故名曰圍田又有
據水築為堤岸復叠外護或高至數丈或曲直不等長
至瀰望每遇霖潦以扞水勢故名曰圩田内有溝瀆以
通灌溉其田亦或不下千頃此又水田之善者又如近
年懷孟路開浚廣濟渠廣陵復引雷陂廬江重修芍陂
似此等處略見舉行其餘各處陂渠川澤廢而不治不
為不多倘能循按故迹或創地利通溝瀆蓄陂澤以備
水旱使斥鹵化而為膏腴汙藪變而為沃壤國有餘糧
民有餘利然考之前史後魏裴延雋為幽州刺史范陽
有舊督亢渠漁陽燕郡有故戾諸堰皆廢延雋營造而
就溉田萬餘頃為利十倍今其地京都所在尤宜疏通
導達以為億萬衣食之計故秦渠序其略曰鄭國在前
白渠起後舉臿如雲决渠為雨且溉且糞長我禾黍衣
食京師億萬之口夫舉事興工豈無今日之延雋倘有
成效不失本末先後之叙庶灌溉之事為農務之大本
國家之厚利也已上水具並見農器譜請考之
農書卷三
