農書卷十二元王禎撰
農器圖譜二
耒耜門
昔神農作耒耜以教天下後世因之佃作之具雖多皆
以耒耜為始然耕種有水陸之分而器用無古今之間
所以較彼此之殊效参新舊以兼行使粒食之民生生
永賴仍以蘇文忠公所賦秧馬係之又為農器譜之始
所有篇中名數先後秩序一一用陳于左
耒耜上句木也易繫曰神農氏作斵木為耜揉木為耒
說文曰耒手耕曲木從木推手周官車人為耒庛長尺
有一寸鄭注云庛讀如棘刺之刺刺耒下前曲接耜則
耒長六尺有六寸其受鐡處歟自其庛緣其外遂曲量
之以至扵首得三尺三寸自首遂曲量之以至于庛亦
三尺三寸合為之六尺六寸若從上下兩曲之内相望
如弦量之只得六尺與步相應堅地欲直庛柔地欲句
庛直庛則利推句庛則利發倨句磬折謂之中地耜臿
也釋名曰耜齒也如齒之斷物也說文云㭒從木㠯聲
徐鉉等曰今作耜周官考工記匠人為溝洫耜廣五寸
二耜為耦一耦之伐廣尺深尺謂之&KR0908;鄭云古者耜一
金兩人併發之其壟中曰&KR0908;&KR0908;上曰伐伐之言發也今
之耜歧頭兩金象古之耦也賈公彦䟽云古者耜一金
者對後代耜歧頭二金者也云今之耜歧頭者後用牛
耕種故有歧頭兩脚耜也耒耜二物而一事猶杵臼也
陸龜蒙曰耒耜者古聖人作也自乃粒以来至扵生民
賴之有天下國家者此其本也飽食安坐曾不求名稱
之義豈非揚子所謂如禽者也余在田野間一日呼耕
甿就數其目恍若登農皇之廬受播種之法淳風泠泠
聳竪毛髮然後知聖人之旨趣朴乎其深哉孔子謂吾
不如老農信也因書作耒耜經王荆公詩云耒耜見於
易聖人取風雷不有仁智兼利端誰能開神農后稷死
般爾相尋来山林盡百巧揉斵無良材
犁墾田器釋名曰犁利也利則發土絶草根也利從牛
故曰犂山海經曰后稷之孫叔均始教牛耕注云用牛
犂也後改名耒耜曰犂陸龜蒙耒耜經曰農之言曰耒
耜民之習通謂之犂冶金而為之曰犂鑱曰犂壁斵木
而為之曰犂底曰壓鑱曰策頟曰犂箭曰犂轅曰犂梢
曰犂評(去聲)曰犂建曰犂槃木金凡十有一事耕之土曰
墢(音垡)墢猶塊也起其墢者鑱也覆其墢者壁也故鑱引
而居下壁偃而居上鑱之次曰策頟(雅格切)言其可以扞
其壁也皆貤然相戴(貤余豉切物之相連次也)自策頟達於犁底縦
而貫之曰箭前如桯而樛者曰轅(桯杠也按周禮輪人為盖桯圍倍之鄭司)
(農云桯盖杠也讀如丹楹之楹)後如柄而喬者曰梢轅有越加箭可弛
張焉轅之上又有如槽形亦加柄焉刻為級前高而後
庳所以進退曰秤進之則箭下入土也深退之則箭上
入土也淺以其上下類激射故曰箭以其淺深類可否
故曰秤秤之上曲而衡之者曰建建楗也(楗渠堰切門楗也與鍵同)
所以抳其轅與秤(抳女氏切倚也)無是則二物躍而出箭不能
止横於轅之前末曰槃言可轉也左右繫以樫乎軛也
(樫苦耕切撞也)轅之後末曰梢中在手所以執耕者也轅取車
之胷梢取舟之尾止乎此乎鑱長一尺四寸廣六寸壁
廣長皆尺微橢(徒果切狭長也)底長四尺廣四寸秤底過壓鑱
二尺策頟减壓鑱四寸廣狭與底同箭高三尺秤尺有
三寸槃增秤尺七焉建惟稱轅修九尺梢得其半轅至
梢中間掩四尺犂之終始丈有二詩云犂以利為用用
在耕夫手九木雖備制二金乃居首弛張測淺深高庳
定前後朝畦餘宿草暮墢起新畆懷哉服牛功還勝並
耕耦(古耒耜並耕曰耦)
牛耕牛也易繋黃帝堯舜服牛乘馬引重致遠以利天
下盖取諸随未有用之耕者山海經曰后稷之孫叔均
始教牛耕世以為起於三代愚謂不然牛若常在畎畆
武王平定天下胡不歸之三農而放之桃林之野乎故
周禮祭牛之外以享賓駕車犒師而己未及耕不然牽
以蹊田正使藉稻何足為異乃設奪而罪之之喻耶在
詩有云載芟載柞其耕澤澤千耦其耘徂隰徂畛又曰
有略其耜俶載南畆以眀竭作于春皆人力也至於穫
之積之如墉如櫛然後殺時犉牡有捄其角以為社稷
之報若果使之耕曾不如迎貓迎虎列於蜡祭乎盖牛
之耕起于春秋之間故孔子有犂牛之言而弟子冉耕
字伯牛禮記吕氏月令季冬出土牛示農耕早晚前漢
趙過又增其制度三犂一牛後世因之生民粒食皆其
力也然知資其力而不知養其力力既竭矣曾不審寒
暑之異宜疫癘之救藥有冬鬻春租冀免芻豆之費壮
鞭老殺猶圖皮肉之貲今勸農有官牛為農本而不加
勸以致生不滋盛價失廉平田野小民歲多租賃以救
目前計其所輸已過半直是以貧者愈貧由不恤農之
本故也若為民牧者當先知愛重祈報便不敢慢易絶
其妄殺憫其羸瘠豐其来牧潔其欄牢則無不字育蕃
息扎瘥不作耕種不失足致豐盈此誠善政務本之意
也其可忽諸柳宗元賦云若知牛乎牛之為物魁形巨
首垂耳抱角毛革疎厚牟然而鳴黃鍾滿脰抵觸隆曦
日耕百畆往来修直植及禾黍自種自歛服箱以走輸
入官倉已不適口富窮飽飢功用不有䧟泥蹷塊常在
草野人不慙愧利滿天下皮角見用肩尻莫保或穿緘
縢㦯實爼豆由是觀之物無踰者不如羸驢服逐駑馬
曲意随勢不擇處所不耕不駕藿菽自與騰踏康莊出
入輕舉喜則齊鼻怒則奮擲當道長鳴聞者驚辟善識
門戸終身不惕牛雖有功於已何益命有好醜非若能
力慎勿怨尤受以多福(嶺南舊俗皆好殺牛東坡嘗書此以諭其知者)
耙又作爬今作&KR2469;通用宋魏之間呼為渠挐(諾諸切)又謂
渠䟽陸龜蒙曰凡耕而後有耙所以散墢去芟渠疏之
義也種蒔直說古農法云犂一耙六今日只知犂深為
功不知耙細為全功耙功不到則土麤不實後雖見苖
立根(案種蒔直說作立根在土上)根土不相著不耐旱有懸死蟲咬
乾死䓁病耙功到則土細又實立根在細實土中又碾
過根土相著自然耐旱不生諸病盖耙徧數惟多為熟
熟則上有油土四指可没雞卵為得耙桯長可五尺闊
約四寸兩桯相離五寸許其桯上相間(去聲)各鑿方竅以
納木齒齒長六寸許其桯兩端木栝長可三尺前梢微
昂穿兩木梮以繫牛輓鈎索此方耙也又人字耙者鑄
鐡為齒齊民要術謂之鐡齒&KR1564;&KR1810;(爼候切)凡耙田者人立
其上入土則深又當於地頭不時跂足閃去所擁草木
根苃水陸俱必用之詩云古人制農器因物利其利犂
耕啟厥初耙入抑為次跡居&KR1564;&KR1810;功齒有渠䟽義冄遍
不妨多稼事匪求易
耖(初教切)䟽通田泥器也高可三尺許廣可四尺上有横
柄下有列齒其齒比耙齒倍長且密人以兩手按之前
用畜力輓行一耖用一人一牛有作連耖二人二牛特
用於大田見功又速耕耙而後用此泥壤始熟矣前人
耕織圖詩云脱袴下田中盎漿著塍尾廵行遍畦畛扶
耖均泥滓遲遲春日斜稍稍樵歌起薄暮佩牛歸共浴
前溪水
勞(郎到切)無齒耙也但耙梃之間用條木編之以摩田也
耕者随耕随勞又看乾濕何如但務使田平而土潤與
耙頗異耙有渠䟽之義勞有盖摩之功也齊民要術曰
春耕尋手勞秋耕待白背勞注云春多風不及勞則致
地虚燥秋田㙷(直輙切)濕速勞則恐致地硬又曰耕欲廉
勞欲再今亦名勞曰摩又名盖凡已耕耙欲受種之地
非勞不可諺曰耕而不勞不如作暴謂仰墢則田無力
也詩云始教耒耜耕後有耙勞利耙與勞制同勞比耙
功異平摩期保澤盖埽非擁篲時哉不可失已有受種
地
撻打田篲也用科木縛如埽篲復加匾闊上以土物壓
之亦要輕重随宜曳以打地長可三四尺廣可二尺餘
古農法云耬種既過後曳此撻使壠滿土實苖易生也
齊民要術曰凡春種欲深宜曳重撻夏種欲淺直置自
生注云春氣冷生遲不曳撻則根虚雖生輙死夏氣熱
而生速曳撻遇雨必致堅垎其春澤多者或亦不湏撻
必欲撻者湏待白背濕撻則令地堅硬故也又用曳打
場面極為平實今人耬種後唯用砘車碾之然執耬種
者亦湏腰繫輕撻曳之使壠土覆種稍深也或耕過田
畆土性虚浮亦宜撻之詩云有物同帚篲謂能資種藝
負載體加重利榦材乃備方深覆護功已寄發生意回
看畎畆間所歴盡實地
耰(於求切)槌塊器說文云耰摩田器從木憂聲晉灼曰耰
椎塊椎也吕氏春秋曰鋤耰白梃耰椎也管子曰一農
之事必有一銍一椎然後成為農今田家所制無齒耙
首如木椎柄長四尺可以平田疇擊塊壌又謂木斫即
此耰也詩云聲憂字從木農器書所載古今用不殊摩
田復椎塊坐見鋒鏑銷太平風物在堯年擊壤民今聞
歌聖代
磟(石竹切)碡(徒篤切)又作䃙碡陸龜蒙耒耜經曰耙而後有
磟碡焉有礰礋焉自耙至礰礋皆有齒磟碡觚稜而已
咸以木為之堅而重者良余謂磟碡字皆從石恐本用
石也然北方多以石南人用木盖水陸異用亦各從其
宜也其制可長三尺大小不等㦯木或石刊木括之中
受簨軸以利旋轉又有不觚稜混而圓者謂混軸俱用
畜力輓行以人牽之碾打田疇上塊垡易為破爛及碾
捍埸圃間麥禾即脱稃穗水陸通用之詩云木石非異
名大小惟一致機栝内圓轉觚稜外排峙登場脱稃穗
入埂均塊滓物用随所宜人兮胡不爾
礰(呼格切)礋(音澤)又作&KR2671;礋與磟碡之制同但外有列齒獨
用於水田破塊滓溷泥塗也耒耜經云自耙至礰礋皆
有齒者詩云他山有竒石鐫鑿煩良工制成三尺餘簨
軸旋其中齒齒鋩鍔堅就彼破塊功一轉土膏潤再轉
春泥融礰轆復礰轆妙用終無窮遄觀萬頃綠𥻘𥻘漾
春風不辭處泥滓但願歌年豐
耬(落候切)車下種器也通俗文曰覆種曰耬一云耬犂其
金佀鑱而小魏志略曰皇甫隆為燉煌太守民不知耕
隆乃教民作耬犂省力過半得糓加五崔寔論曰漢武
帝以趙過為搜粟都尉教民耕殖其法三犂共一牛一
人將之下種輓耬皆取備焉日種一頃(據齊地大畆一頃為三十五畆)
(也)今三輔猶賴其利自注云按三犂共一牛若今三脚
耬矣然而耬種之制不一有獨脚兩脚三脚之異今燕
趙齊魯之間多有兩脚耬關以西有四脚耬但添一牛
功又速也夫耬中土皆用之他方或未經見恐難成造
其制兩柄上彎高可三尺兩足中虛闊合一壠横桄四
匝中置耬斗其所盛種粒各下通足竅仍旁挟兩轅可
容一牛用一人牽傍一人執耬且行且搖種乃自下此
耬種之體用今特圖錄不無有見鐻削鐻之意(鐻渠㠯切)近
有創制下糞耬種於耬斗後别置篩過細糞或拌蠶沙
耩時随種而下覆於種上尤巧便也今又名曰種蒔曰
耩子曰耬犂習俗所呼不同用則一也王荆公詩云富
家種論石貧家種論斗貧富同一時傾瀉應心手行看
萬壠間坐使千箱有利物博如此何慙在牛後
砘(音鈍)車石碢也以木軸架碢為輪故名砘車兩碢用一
牛四碢兩牛力也鑿石為圓徑可尺許竅其中以受機
栝畜力輓之随耬種所過溝壠碾之使種土相著易為
生發然亦看土脉乾濕何如用有遲速也古農法云耬
種後用撻則壠滿土實又有種人足躡壠底各是一法
今砘車轉碾溝壠特速此後人所創尤簡當也詩云以
砘為車古未聞字因義取石從屯斵成璧月雲根老動
殷春雷陸地喧勢藉機衡圓轉力轍循種土發生原田
頭已碾農夫說溝壠苗深糓易蕃
瓠種竅瓠貯種量可斗許乃穿瓠兩頭以木箄貫之後
用手執為柄前用作觜(瓠觜中草莛通之以播其種)瀉種於耕過壠
畔(畔田半也恐太深故種於壠畔也)随耕随瀉務使均勻又犂随掩過
遂成溝壠覆土既深雖暴雨不至&KR0008;(普格切)撻(他達切)暑夏
最為能(與耐同)旱且便於撮鋤苖亦鬯茂燕趙及遼以東
多用之齊民要術曰兩耬重溝竅瓠下之以批(莫結切)契
(蘇結切)繫腰曳之此舊制以今較之頗拙於用故從今法
寡力之家比耕耙耬砘易為功也詩云休言瓠落只輪
囷一竅中藏萬粒春喙舌不辭輸瀉力腹心元寓發生
仁農工未害兼匏器(案農務集作農家自喜為匏器)柄用將同秉化鈞
更看溝田遺跡在綠雲禾麥一番新
耕槃駕犂具也耒耜經云横於犂轅之前末曰槃言可
轉也左右繋以樫(苦耕切)乎軛也耕槃舊制稍短駕一牛
或二牛故與犂相連今各處用犂不同或三牛四牛其
槃以直木長可五尺中置鉤環耕時旋擐犂首與軛相
為本末不與犂為一體故復表出之詩云木金十一事
耕槃踞犂首左右連雙藤圓轉栝樞紐軛也導吾前轅
兮從(去聲)吾後既同濟世功寧辭力田畆
牛軛(於革切)字亦作軶服牛具也随牛大小制之以曲木
竅其兩旁通貫耕索仍下繫鞅板用控牛項軛乃穏順
了無軒側說文曰軛轅前木也潘安仁耤田賦云葱犗
服於縹軛詩云軛也如折磬居然在牛領止轉槃乃安
引耕索還整屈形深擁(去聲)肩藉力控垂頸歸挂屋厦時
嘉苖滿田頃
秧馬蘇文忠公序云余過廬陵見宣德郎致仕曾君安
止出所作禾譜文既温雅事亦詳實惜其有所缺不譜
農器也予昔遊武昌見農夫皆騎秧馬以榆棗為腹欲
其&KR0632;以楸梧為背欲其輕腹如小舟昂其首尾背如覆
瓦以便兩髀雀躍於泥中繫束藳其首以縛秧日行千
畦較之傴僂而作者勞佚相絶矣史記禹乘四載泥行
乘橇解者曰橇形如箕摘行泥上豈秧馬之類乎作秧
馬歌一首附於禾譜之末云春雲濛濛雨凄凄春秧欲
老翠剡齊嗟我父子行水泥朝分一壠暮千畦腰如箜
篌首啄雞筋煩骨殆聲酸嘶我有桐馬手自提頭尻軒
昂腹脇低背如覆瓦去角圭以我兩足為四蹄聳踊&KR0632;
汰如鳬鷖纖纖束藁亦可齎何用繁纓與月題朅從畦
東或畦西山城欲閉聞鼓鼙忽作的顱躍檀溪歸来挂
壁從高棲了無芻秣饑不啼少壮騎汝逮老黧何曾蹶
軼防顛擠錦韉公子朝金閨笑我一生蹋牛犂不知自
有木駃騠
農書卷十二
