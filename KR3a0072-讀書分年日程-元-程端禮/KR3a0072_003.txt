讀書分年日程卷三
元程端禮撰
正始之音序
夫載道傳世書之功大矣書有六義其來已久蓋自蒼
頡始制文字雖點畫偏傍之微有精義入神之妙有自
然布置之宜後人推之以為有象形指事會意諧聲轉
注假借六者之别雖分千衍萬要不越此夫象形者寫
其跡也指事者推其義也會意者合其形而兼乎義者
也諧聲者合其聲以附乎形也轉注者形之變也假借
者聲之變也學者精辨乎此則古今文字若網之在綱
有條而不紊矣是以古之小學之教自十歲則教之書
計而大司徒之屬有保氏者所以誘掖夫未成之材而
教之道藝者六書居其一焉蓋將使之自末以窮本繇
藝以達道因小學之流泝乎大學之源小而習之終其
身而不厭古人於六書之義其重若此蒼頡而下至周
宣王時有史籀者演暢古文著為大篆漢志謂為周人
教學童之書雖時與古文少異而六義初未失也自秦
斯軰省改古籀約為小篆而古文浸微獄吏程邈欲趨
約易變為隸體而籀篆亦廢又有草書者日趨簡便而
六義亦幾乎絶漢人猶稍知尊崇字學尉律試吏者課
以八體而必使諷籀至九千字以上吏民上書或劾其
不正者然而古法既變雜體紛然非復蒼史之舊其後
揚雄之訓纂相如之凡將史游之急就以致甄豐之改
定古文是雖有意於存古要皆略而不備及後漢和安
時許慎受學賈逵廼始兼采史籀雄斯作說文解字萬
六百有餘上之其書詳博最為近古然隸學行之既久
行草八分雜然並出視史籀反為竒怪鍾王而降真草
爭妍顧野王廣益說文為玉篇始從其楷孫愐增加陸
法言切韻更為唐韻說文雖存而學之者鮮矣逮大歷
中李陽冰始尚說文修正筆法自謂篆籀中興然時持
臆說排斥許氏識者謂其筆力雖殊絶而古體益壊歴
考古今紛紛異尚固無以加於說文也然叔重止得象
形諧聲二義而其餘復略且病於子母之混淆國初詔
徐鉉校定說文雖曰不遺六書之體然大略亦得二義
而已但說文無翻切鉉始取孫愐音切附益之大中祥
符有詔刊正玉篇廣韻而說文復衰又有丁度集韻司
馬類篇之屬其名不一或訓或釋或證或辨至王安石
字說作而又一以會意解之固未有全六義者也玉篇
類形不類聲廣韻類聲不類形大抵形尚可考而聲為
難工蓋形有定而聲無窮也類形者少類聲者多類聲
雖多而未有正其始音之的者世革風移轉相假借方
音清濁譌變因乘甚矣始音之難知也栢知學最晩小
學工夫固大缺略諸經雖多釋音每病始音之未明既
而求於說文又病從聲之難曉一日以說文翻為楷字
又得李文簡燾類韻之編部叙雖非叔重之舊然亦頗
便於討閱既而又得夾漈鄭公樵所著六書略一篇喜
不釋手蓋其訂覈精整六義粲然一掃千古之陋而於
假借一門始音之義亦備故獨取以附於說文翻楷之
後又得賈昌朝羣經音辨取其三辨之詳說徐音賈辨
鄭略微有異同互相補發按古證今訂譌正誤以之讀
聖賢之書於音義亦庶幾焉今合而一之名曰正始之
音嗚呼昔沈約以郊居賦示王筠讀至雌霓(入聲)撫掌笑
曰僕常恐人呼為五雞反遂以為知音以霓字從雨從
兒義合諧聲固當讀為五雞反烏在其為知音哉韓昌
黎鄙爾雅謂非磊落人爾雅固未為盡善是亦學之一
端而遽鄙之過矣而况後世自兒已習為進取捷徑之
學固視此為迂也迂非栢所敢避但自念日月斯邁於
六藝始求其一而未究其藴方自笑其苟焉耳因併識
其編鈔之歲月云端平丙申秋仲晦王栢書
字音清濁辨(賈昌朝譔)
王(于方切)君也(于放切)君有天下也
子(將此切)男女通稱(將吏切)子育下民
女(尼吕切)女未嫁稱(尼据切)以女嫁人
妻(七奚切)與夫齊者(七計切)以女適人
親(七鄰切)婣也(七吝切)婚婣相會
賓(必鄰切)客也(必吝切)客以禮會
衣(于希切)身章也(于既切)施諸身
冠(古桓切)首服(古玩切)加諸首
枕(章荏切)藉首木(章鴆切)首在木
飲(于錦切)酒漿(于禁切)所以歠
麾(許為切)旌旗(許類切)所以使人
冰(筆凌切)水凝(彼凭切)所以寒物
膏(古刀切)脂凝(古到切)所以潤物
文(無分切)采章(亡運切)所以飾物
粉(夫吻切)白飾(夫問切)所以傅物
巾(居銀切)帨也(居吝切)所以飾物
薰(許云切)烟出也(許運切)所以薧物
隂(于金切)氣之濁也(于禁切)所以庇物
采(倉宰切)取也(倉代切)所以取食
輕(去盈切)浮也對重(苦政切)所以自用
兩(力奬切)偶數(力讓切)物相偶
三(蘇甘切)竒數(蘇暫切)審用其數
左(臧可切)左手對右(臧箇切)左右助之
右(云久切)右手對左(尤救切)左右助之
先(思天切)前也對後(思見切)前之
卑(補支切)下對高(部止切)下之
遠(兩阮切)疏對近(于眷切)疏之
離(力支切)兩也(力智切)兩之
傍(蒲郎切)近也(蒲浪切)近之
空(苦紅切)虛也(苦貢切)虛之
沈(直金切)没也對浮(直禁切)沈之
重(直龍切)再也(直用切)再之
數(色主切)計之也(色句切)計有多少
量(龍張切)酌之也(龍向切)酌有大小
度(徒洛切)約也(徒故切)約有長短
高(古刀切)崇也(古到切)度高幾許
深(式金切)下也(式禁切)測深幾許
長(持良切)永也對短(持亮切)揆長幾許
廣(古黨切)闊也對狹(古曠切)量廣幾許
染(而琰切)濡也(而豔切)既濡
折(之舌切)屈也(市列切)既屈
别(彼列切)辨也(皮列切)既辨
貫(古桓切)穿也(古玩切)既穿
縫(符容切)紩也(符用切)既紩
過(古禾切)逾也(古卧切)既逾
斷(都管切)絶也(徒管切)既絶
盡(即忍切)極也(慈忍切)既極
分(方云切)别也(扶問切)既别
解(古買切)釋也(胡買切)既釋
行(戶庚切)履也(下孟切)履迹
施(式支切)行也(式豉切)行惠
相(息良切)共也(息亮切)共助
從(疾容切)隨也(秦用切)隨後
走(臧苟切)趨也(臧候切)趨向
奔(逋昆切)趨也(逋悶切)趨後
散(蘇亶切)分也(蘇岸切)分布
還(胡關切)回也(胡患切)回遶
和(戶戈切)調也(胡卧切)調絮
調(徒聊切)和也(徒料切)和適
凝(魚凌切)結也(牛證切)凝固
彊(其良切)堅也(其亮切)堅固
齊(徂奚切)等也(在計切)等平
延(余然切)長也(余見切)長引
著(陟略切)置也(直略切)置定
冥(弭經切)暗也(弭定切)暗甚
塵(池珍切)土也(直吝切)土汚
煎(子仙切)烹也(子賤切)烹久
炙(之石切)炮也(之夜切)炮肉
收(式周切)斂也(式救切)斂之
斂(力檢切)收也(力劍切)收聚
陳(池珍切)列也(直刃切)成列
呼(火吳切)聲也(火故切)大聲
悔(呼罪切)過也(呼内切)改過
如(人諸切)似也(而預切)審似
應(于陵切)當也(于證切)相當
當(都郎切)宜也(都浪切)得宜
帥(所律切)總也(所類切)總人
將(即良切)持也(即亮切)持衆
監(古銜切)莅也(古陷切)莅事者
使(疏士切)命也(疏事切)將命者
援(于元切)引也(于眷切)引者
障(之良切)壅也(之亮切)壅者
防(符方切)禦也(符况切)禦者
任(如林切)堪也(如禁切)堪其任
中(陟弓切)任也(陟仲切)任得宜
閒(古閑切)中也(古莧切)厠其中
足(子六切)止也(子預切)益而止
勝(識烝切)舉也(詩證切)舉之克
觀(古完切)視也(古玩切)謂視
號(胡刀切)呼也(胡到切)謂呼
爭(側莖切)鬭也(側迸切)謂鬭
迎(魚京切)逆也(魚映切)謂逆
攻(古紅切)伐也(古送切)謂伐
守(式帚切)保也(式救切)謂保
選(思兖切)擇也(思絹切)謂擇
聽(他丁切)聆也(他定切)聆謂之
禁(居吟切)制也(居蔭切)制謂之
知(張離切)識别也(張義切)識謂之
思(息兹切)慮度也(息吏切)慮謂之
評(蒲兵切)訂也(蒲柄切)訂語謂之
論(魯昆切)說也(魯困切)說言謂之
便(蒲連切)欲也(蒲練切)得所欲謂之
好(呼皓切)善也(呼到切)向所善謂之
惡(烏各切)否也(烏路切)心所否謂之
喜(虛巳切)悦也(虛記切)情所悦謂之
怨(于元切)尤之也(紆愿切)意有所尤謂之
操(七刀切)持之也(七到切)志有所持謂之
語(仰舉切)言也(牛据切)以言告之謂之
令(力丁切)使也(力政切)所使之言謂之
教(古肴切)使也(古孝切)所使之言謂之
雨(王矩切)天澤也(王遇切)雨自上下
種(之隴切)五榖也(之用切)謂播種
宿(思六切)止也(思宥切)日星所止舍
生(所庚切)育也(色慶切)謂育子
乳(耳主切)生子也(而遇切)謂飼子
吹(昌垂切)呴也(尺偽切)謂呴氣
烝(章升切)氣噓也(之勝切)謂氣噓而澤
經(古靈切)東西也(古定切)東西其緯
緣(羊專切)循也(羊絹切)循飾其傍
編(補年切)次也(步典切)謂所列次
封(甫容切)授爵土也(甫用切)謂所受爵土也
載(作代切)舟車以致物(昨代切)謂所致物
張(陟良切)陳也(陟亮切)謂所陳事
藏(徂郎切)入也(徂浪切)謂物所入
處(昌吕切)居也(昌據切)謂所居
爨(七耑切)炊也(七亂切)謂所炊處
柱(知庾切)支也(直主切)謂所支木
乘(食陵切)登車也(食證切)謂其車也
卷(居兖切)曲也(居戀切)謂曲者
祝(之六切)祭主贊詞者(之切)謂贊詞
要(伊消切)約也(于笑切)謂約書
傳(直專切)授也(直戀切)記所授
名(綿并切)目也(綿政切)目諸物
首(畜九切)頭也(書救切)頭所嚮
蹄(杜奚切)獸足也(大計切)足相躗
始(式氏切)初也對終之稱(式志切)緩言有初
聞(亡分切)聆聲也(亡運切)聲著於外
稱(尺烝切)舉也(尺證切)舉事得宜
譽(羊諸切)稱也(羊洳切)稱名當體
平(蒲兵切)均也(蒲柄切)品物定法
治(直基切)理也(直吏切)致理成功
衷(陟弓切)中也(陟仲切)處事用中
裁(音才)制也(音在)體制合宜
勞(力刀切)勩也(力到切)賞勩勸功
興(虚凌切)舉也(許應切)舉物寓意
累(力水切)連也(力偽切)牽連而敗
與(羊主切)授也(余慮切)授而共之
比(畀履切)近也(毗志切)近而親之
難(乃干切)艱也(乃旦切)動而有所艱
繫(古詣切)屬也(胡計切)屬而有所著
為(于媯切)造也(于偽切)造而有所徇
遲(直尼切)緩也(直利切)緩而有所待
妨(敷芒切)㚄也(芳亮切)置而有所㚄
屬(章玉切)聯也(時玉切)聯而有所係
享(呼兩切)獻也(呼亮切)神受其獻
棺(古桓切)柩也(古患切)以棺斂
緘(古咸切)束也(古陷切)齊謂棺束
含(胡南切)實口中也(胡紺切)謂口實
遣(苦演切)送也(苦傳切)送終之物
引(以忍切)曳也(余忍切)曳車之紼
臨(良尋切)莅也(力禁切)哭而莅喪
彼此異音辨
假(古雅切)取於人也(古訝切)與之
借(子亦切)取於人也(子夜切)與之
乞(去訖切)取於人也(去既切)與之
貸(他得切)取於人也(他代切)與之
壊(音怪)毁之(戶怪切)自毁
敗(音拜)毁之(薄邁切)自毁
毁(許委切)壊他(况偽切)自壊
風(方戎切)上化下(方鳳切)下刺上
見(古甸切)上臨下又視之(胡甸切)下朝上又示之
告(古禄切)下白上(古報切)上布下
養(餘兩切)上育下(餘亮切)下奉上
共(九容切)上賦下(九用切)下奉上
遺(以追切)有所亡(羊季切)有所與
施(式支切)設之(羊至切)及之
更(古衡切)因故而改(古孟切)捨故而作
去(羌與切)除之(丘倨切)自離
畜(勅六切)聚謂之(許六切)養謂之
喪(息郎切)死亡也(息浪切)失亡也
忘(無方切)意遺(無放切)意昏
巧(苦絞切)善功(苦教切)偽功
恐(丘隴切)懼之急(丘用切)緩也
還(音旋又音全)復之速(戶關切)緩也
射(神亦切)命中也(神夜切)以禮也
取(七與切)制師從己(七句切)屈己事師
仰(魚亮切)上委下(語兩切)下瞻上
大(徒蓋切)凡廣也(他蓋切)其極也
少(施沼切)凡微也(施詔切)其降也
焉(因肩切)何也常居語辭(于乾切)已也常居語末
會(胡沛切)相合(吉内切)聚合
披(鋪卑切)開謂之(鋪彼切)分謂之
播(補我切)揚謂之(補過切)布謂之
降(古巷切)下謂之(戶江切)伏謂之
覆(甫六切)傾也(敷救切)蓋也
樂(五角切)聲和也(力各切)志和也
朝(陟遙切)旦日也(直遙切)旦見也
食(時力切)餐謂之(音寺)餉謂之
涕(他禮虜啟二切又音弟)目汁也(他計切)鼻汁也
刺(七亦切)剚謂之(七賜切)傷謂之
奉(扶勇切)承也(音捧)拱也
父(音甫)人之美稱(扶雨切)家之尊稱
被(音披)著謂之(平義切)覆謂之
合(古盍切)牽和也(胡閤切)自和也
字音疑混辨
上(時亮切)居高定體(時掌切)自下而升
下(胡賈切)居卑定體(胡嫁切)自上而降
夏(胡賈切)四方廣大(胡嫁切)萬物盛大
後(胡苟切)居其後(胡垢切)從其後
近(巨穩切)相隣也(巨刃切)相親也
被(部委切)所以覆者(部偽切)所以覆之
右在字后字坐字聚字若此類字書皆有上去
二聲雖為疑混而釋文義無他别不復載之
假借序(夾漈鄭樵)
六書之難明者為假借之難明也六書無傳惟藉說文
然許氏惟得象形諧聲二書以成書牽於會意復為假
借所擾故所得者亦不能守焉學者之患在於識有義
之義而不識無義之義假借者無義之義也假借者本
非已有因他所授故於已為無義然就假借而言之有
有義之假借有無義之假借不可不别也曰同音借義
曰協音借義曰因義借音曰因借而借此為有義之假
借曰借同音不借義曰借協音不借義曰語辭之借曰
五音之借曰三詩之借曰十日之借曰十二辰之借曰
方言之借此為無義之假借先儒所以顛沛沉淪經籍
之中如汎一葦於溟渤靡所底止皆為假借之所魅也
嗚呼六書明則六經如指諸掌假借明則六書如指掌
同音借義
初(裁衣之始而為凡物之始)基(築土之本而為凡物之本)
始(女子之初而為凡物之初)本(木之基而為凡物之基)
小(水之微也凡微者皆言小)永(水之長也凡長者皆言永)
牛(為牝牡而牝牡通於畜獸)佳(為雌雄而雌雄通於鳥雀)
狀(本犬之形而為凡物之狀)物(本牛之事而為凡事之物)
駕(馬言駕凡驅乘皆曰駕)牧(牛言牧凡豢養皆曰牧)
落(木曰落而為墮落之落)零(雨曰零而為飄零之零)
英(本英華之英而為飾物之英)苦(本苦良之苦而為滋味之苦)
蔓(本藤蔓之蔓而為蔓衍之蔓)爻(乃交疏之爻而為爻象之爻)
希(乃疎巾之希而為希少之希)柞(本柞木之柞而為芟柞之柞)
鑿(本金鑿之鑿而為疏鑿之鑿)旋(反旋也而為回旋之旋)
戲(兵交也而為嬉戲之戲)平(气之平也而為均平之平)
封(爵土之封也而為封殖之封)戚(斧也而為親戚之戚)
塵(土也而為塵積之塵)賢(多材也而為賢良之賢)
妃(嘉偶也而為后妃之妃)純(絲也而為純全之純)
茸(草也而為尨茸之茸)珣(夷玉也而玉器亦謂之珣)
蘆(葦也而薺根亦謂之蘆)饒(食之餘也而為饒衍之饒)
約(絲之束也而為儉約之約)
凡此之類並同音借義者也
右三十五
借同音不借義
汝(水也而為爾汝之汝)爾(花盛也詩彼爾維何維常之華而為爾汝之爾)
示(旗也而為神示之示)業(大版也而為事業之業)
牢(牢圈也而為牢固之牢)畜(田畜也而為畜聚之畜)
它(蛇屬也而為它人之它)蚤(虱類也而為蚤夜之蚤)
為(母猴也而為作為之為)率(鳥畢也而為率循之率)
來(麥也而為來往之來)易(蟲屬也而為變易之易)
能(熊類也而為賢能之能)黽(鼃也而為黽勉之黽)
翁(毛也而為翁老之翁)題(頟也而為題名之題)
薄(本林薄之薄而為凉薄之薄)茀(本茀茂之茀而為茀禄之茀)
登(豆也而為升登之登)干(盾也而為干犯之干)
革(皮也而為更革之革)鞠(革囊也而為鞠養之鞠)
難(禽也而為難易之難)雍(禽也而為雍和之雍)
溱(水也而為室家溱溱之溱)棣(栘也而為威儀棣棣之棣)
丁(當也而為椓之丁丁之丁)薨(卒也而為度之薨薨之薨)
胥(蟹醢也而為相胥之胥)方(並舟也而為方所之方)
節(竹目也而為節操之節)管(竹筩也而為主管之管)
韋(相違也而為皮韋之韋)貿(相易也而為眛矇之貿禮貿貿然來)
休(憩也而為休美之休)財(貨也而為財成之財易財成天地之道)
齎(財之齎而為齎咨之齎易齎咨涕洟)時(辰之時而為時是之時)
晉(光明也而為晉國之晉)夢(寐也而為雲夢之夢)
風(䖝之風而為吹嘘之風)字(養之字而為文字之字)
勿(州里之旗也而為勿不之勿)出(花英也而為出入之出)
久(距也而為久遠之久)
凡此之類並同音不借義者也
右四十五
協音借義
旁(之為去聲)中(之為去聲)上(之為時掌切)
下(之為胡嫁切)分(之為去聲)少(之為去聲)
歸(之為音饋)遺(之為惟季切與也)御(之為迓為禦)
行(之為下孟切戶浪切)數(色主切之為尸故切色角切)
趨(之為七六切側九切春秋傳賓將趨鄭康成讀)咽(之為音燕又一結切)
蕃(音蕃樊也之為音煩)蕪(之為亡甫切)徹(通也之為直列切)
斂(之為去聲)蔓(藤也之為莫于切蔓菁)吹(之為去聲)
呼(之為去聲又呼賀切春秋傳呼役夫)噍(才笑切嚼也之為音焦禮志微)
(噍殺之音又子流切禮燕雀啁噍之頃)否(之為音鄙臧否部鄙切否泰)
喧(之為上聲詩云赫兮喧兮)趣(之為平聲又七口切周官有趣馬)
幾(居希切之為音冀春秋傳庸可幾乎又渠希切近也)樂(之為五教切又音洛)
華(今作花之為音譁榮也又去聲聚也)酇(作管切聚也之為音贊南陽縣)
(名在河切沛縣名)空(之為音孔窟也又苦貢切詩不宜空我師)
放(之為上聲)從(之為才用切又七容切從容閒暇也)
比(毗至切之為音皮和也上聲方也蒲必切次也音芘朋也)敖(音遨之為音傲)
背(脊也之為音佩違也)衡(横木之為音横)筍(之為私閏切筍輿也)
塞(之為去聲塞垣)竒(之為居宜切竒偶)嘉(之為戶嫁切春秋傳公賦嘉樂)
枝(之為音岐)裁(之為音在築也)回(古文雷字之為亦作迴繞也)
暴(步卜切灼也之為去聲虐也)粢(稷屬之為才細切禮粢醍在堂元音咨)
鹽(之為去聲)定(之為丁佞切詩定之方中)仰(之為去聲)
并(之為去聲)伏(之為去聲禮羽者嫗伏毛者孕育)
禆(補之切之為婢支切副也)厭(之為去聲)辟(必益切君也之為蒲益切法也)
覺(之為古孝切夢覺也)騶(之為仕救切)麗(之為力之切詩云魚麗於罶)
靡(之為平聲)閒(之為去聲)援(之為平聲引也)
折(之列切之為士列切)女(之為尼句切)妻(之為去聲)
姓(之為音生春秋傳蔡公孫歸姓)孫(之為音遜)純(之為之尹切緣也)
總(之為子公切詩素絲五總)織(之為雙吏切徽也詩織文鳥章)土(之為音杜詩徹彼桑土)
壊(之為音怪)錢(之為上聲詩痔乃錢鎛)鍼(音針之為其兼切)
親(之為去聲婚婣相謂)賓(之為去聲客以禮會曰賓)衣(之為去聲)
冠(之為去聲)枕(之為去聲)飲(之為去聲)
食(之為時吏切)膏(之為旨到切詩羔裘如膏)熏(之為去聲)
隂(之為去聲)輕(之為去聲春秋傳戎輕而不整)離(之為去聲)
兩(之為去聲詩葛屨五兩)沈(之為去聲)量(之為去聲)
三(之為去聲論語三思而後行)左(上聲之為音佐)右(上聲之為音佑)
先(之為去聲)後(之為去聲)遠(之為去聲)
近(之為去聲)復(之為扶又切)重(平聲之為去聲)
度(之為徒洛切)長(之為去聲)廣(之為去聲)
染(之為去聲)縫(之為去聲)别(彼列切之為皮列切)
斷(都管切之為徒管切)盡(即忍切之為慈忍切)解(之為胡買切通也)
相(之為息亮切)走(之為去聲書矧咸奔走)奔(之為逋悶切)
散(之為去聲)和(之為去聲)凝(之為去聲)
冰(之為彼凭切)彊(之為其亮切)箸(之為陟略切直略切)
施(之為式豉切以豉切)冥(之為去聲)煎(之為去聲)
炙(之為之夜切)收(之為式救切)當(之為去聲)
悔(之為去聲)應(平聲之為去聲)帥(之為所類切)
監(之為去聲)使(之為去聲)守(之為去聲)
任(之為平聲)勝(之為平聲)爭(之為去聲)
迎(之為去聲)選(之為去聲)聽(之為平聲)
論(之為平聲)知(之為音智)思(之為去聲)
便(之為平聲)好(之為去聲)令(之為平聲)
教(之為平聲)語(之為去聲)怨(之為平聲)
衆(之為平聲)雨(之為去聲)種(之為去聲)
緣(之為去聲)張(之為去聲)藏(之為去聲)
處(之為去聲)乘(之為去聲)卷(之為上聲)
祝(之為之又切)傳(之為去聲)聞(之為去聲)
稱(之為平聲)譽(之為平聲)勞(之為去聲)
興(之為去聲)與(之為去聲)繫(之為古詣切)
遲(之為去聲)屬(之為章玉切)含(之為去聲)
遣(之為去聲禮冇遣奠)引(以忍切之為余刃切)臨(之為去聲)
假(之為古訝切春秋不以禮假人)借(之為入聲)貸(之為入聲)
敗(之為音拜)見(之為胡甸切)告(之為古禄切禮出必告)
養(之為去聲)共(之為音恭)去(之為上聲)
喪(之為去聲)忘(之為去聲)恐(之為丘用切)
射(之為食亦切)取(之為七句切禮聞取於人)大(之為音泰)
焉(之為於乾切)會(之為音檜)披(之為上聲)
降(之為戶江切)覆(之為甫六切)朝(之為直遙切)
刺(之為入聲)奉(之為音捧)父(扶雨切之為音甫)
子(之為將吏切禮子庶民也)
凡此之類並協音而借義者也
右二百八
借協音不借義
荷(之為胡可切負也)茹(茹藘切茅蒐也之為去聲度也)鮮(之為上聲少也)
燕(之為平聲)薄(之為必各切迫也)菑(側其切田也之為音災)
苴(七余切麻也之為子余切苞苴)竟(之為音境)旁(之為補彭切詩四介旁旁)
屯(之為徒門切)莫(音暮之為模各切又音陌春秋傳德正應和曰莫)
个(之為音介副也禮明堂左右个又三音幹禮梓人為侯上兩个與其身)召(之為音邵)
番(附袁切獸足之為音翻次也音波番番勇也)句(之為古侯切又古候切詩敦弓)
(既句)台(音怡我也之為音胎星名又音臺春秋季孫宿救台范寗讀)
咽(之為音淵詩伐鼓咽咽)調(之為徒弔切品調又陟留切詩云惄如調饑)
登(之為音得春秋登來)正(音征射侯之正也之為去聲)邪(琅邪地名之為邪正之邪)
追(之為丁回切追琢也)徼(古堯切之為古弔切邊徼)訏(之為栩詩川澤訏訏)
說(之為音悦)識(之為音志)信(之為音伸)
樊(之為音盤樊纓)革(之為紀力切急也)殺(之為去聲降殺)
占(之為去聲)甫(之為音圃甫田)省(昔井切之為所景切)
雅(今作鴉之為上聲)瞿(九遇切驚也之為平聲戟類)鳥(之為音島)
脩(脯也之為音卣中尊)肺(之為音沛詩其葉肺肺)脱(之為音退詩舒而脱脱兮)
創(音瘡傷也之為去聲)予(之為音與)委(之為于偽切委積)
女(之為音汝)削(之為音肖刀室)箾(音簫之為音朔象箾以舞)
簿(蠶曲之為簿書)平(之為辨年切)盛(音成之為去聲)
索(之為生革切)稽(之為音啓稽首)鄉(之為音嚮)
昭(之為音韶)游(之為音流也旌旗之旒)旋(之為音選鍾縣)
盟(之為音孟盟津)貫(之為古也患切習)栗(之為音裂菑栗也)
齊(之為音咨齊衰)冒(之為莫比切貪也)俾(之為普計切俾倪)
北(音佩之為入聲方也)屏(之為上聲)兄(之為怳詩倉兄填兮)
弁(之為蒲官切詩小弁)縣(平聲之為去聲)驕(之為許喬切詩載獫歇驕)
薦(之為音荐詩天方薦瘥)麇(□也之為丘隕切衆也)扃(之為上聲春秋我心扃扃)
閒(之為音閑)耿(工迥切光也之為古幸切耿耿憂也)
拒(之為音矩招拒白帝)振(之為平聲詩振振公子)揖(之為子入切詩螽斯羽揖揖兮)
蟄(之為尺十切詩宜爾子孫蟄蟄兮)紀(之為起詩有紀冇堂)
縱(之為平聲)絮(之為敕慮切禮毋絮羹)繆(之為音穆諡也)
絀(音屈之為音拙)軒(之為音憲禮野豕為軒)隊(之為音墜)
斤(之為紀覲切斤斤明也)險(之為音儉春秋傳險而易行)舍(之為音捨)
王(於况切之為平聲)宿(之為思宥切星也)要(之為去聲)
風(之為音諷)夏(胡賈切中夏也之為胡嫁切冬夏也)
鞠(毬也之為音麴又音芎鞠藭)卷(之為音衮禮三公一命卷又音拳禮執女手之卷然又起權切冠武)
(也)鬻(亦作粥之為音育賣也居六切詩鬻子之閔斯)
殿(音奠之為丁見切又音店詩民之方殿屎)將(之為去聲又七羊切詩將仲子)
敦(之為都隊切玉敦又都回切詩敦彼獨宿徒本切渾敦)肉(之為而救切禮寬裕肉好之音)
(而注切豐肉而短)膴(凶武切大臠之為亡古切詩則無膴仕音膜詩民雖靡膴)
從(之為則庸切從衡七容切從容又音縱又音總禮爾無從從爾)耆(之為音嗜又音底)
衰(衰絰之為楚危切等衰又衰微)貉(之為音陌狄也又音禡)辟(必益切君也之為音避又音弭)
(止也又音禆禮素帶終辟又音僻禮負劍辟咡)厭(于鹽切之為于葉切詩厭浥行)
(露又音壓禮死而不弔曰厭於驗切服也)率(捕鳥之具之為將帥之帥亦作)
(率又音律約也)
凡此之類並協音不借義者也
右一百三十三
因義借音
琢(本琢玉之琢而為大圭不琢之琢音篆)輅(本車輅之輅而為狂狡輅鄭人之輅音迓)
惡(以有惡也故可惡去聲)内(以其内也故可内音納)
佚(夷質切縱也而為佚宕之佚音迭)伯(長也而為伯王之伯音霸)
幬(長也而為覆幬之幬音燾春秋傳如天之無不幬)幕(帷也而為幕覆之幕音覓)
蓼(本紅蓼之蓼而為蓼彼蕭斯之蓼力竹切)錞(本金錞之錞音淳而為厹矛沃錞之錞徒對切)
術(邑中道也以其所行故為鄉術之術音遂)嬴(秦姓也以其所居故為嬴水之嬴音盈)
嘯(嘯呼之嘯而為指嘯之嘯音叱)跛(跛躃之跛彼我切而為跛倚之跛彼義切)
副(普逼切剖也而為副貳之副)承(奉也而為賻承之承音贈)
甄(吉然切本甄陶之甄而為聲甄之甄音震禮薄聲甄)封(本封土之封而為封棺之封音窆禮縣棺而封)
齊(本齊一之齊而為齊莊之齊側皆切)巡(本巡行之巡而為逡巡之巡音緣禮終始相巡)
推(本推與之推而為推挽之推土回切)摶(本摶攝之摶徒端切而為摶束之摶除轉切禮)
(百羽為摶)獻(本獻享之獻而為獻尊之獻素何切)
衰(本雨衣之衰素何切而為衰絰之衰音崔)撬(本音毳以其義通於橋故又音橋)
凡此之類並因義借音
右二十五
因借而借
難(烏也因音借為艱難之難因艱難之難借為險難之難去聲)
為(母猴也因音借為作為之為因作為之為借為相為之為去聲)
射(本射御之射因義借為發射之射食亦切因發射之音借為無射之射音亦律名)
斁(本厭斁之斁羊益切因義借為斁敗之斁多路切書彛倫攸斁因斁敗之音借為斁塈之斁音徒書惟其)
(斁塈茨)亨(音享本饗也因義借為亨飪之亨普庚切因亨飪之音借為亨嘉之亨)
來(本麥也因音借為往來之來因往來之義借為勞來之來音賚)
矜(本矛柄也因音借為矜憐之矜因矜憐之義借為矜寡之矜音鰥)
適(往也因音借為適責之適音謫詩勿予禍適因適責之音借為適匹之適音敵)
參(七南切間厠也因義借為參差之參楚金切因參差之音借為參伐之參所金切)
邪(本琅邪之邪因音借為語辭之邪因語辭之義借為虛邪之邪音徐詩其虛其邪)
食(本啖食之食因義借為飲食之食音伺因飲食之食借為食其之食音異)
費(本費用之費因音借為費邑之費音秘因費邑之義借費氏之費扶未切)
崔(本南山崔崔之崔子惟切因義借為崔嵬之崔慈回切因崔嵬之音借為崔氏之崔音催)
不(本鄂不韡韡之不音趺因音借為可不之不音否因可不之義借為不可之不音弗)
填(本填塞之填因義借為填壓之填音鎮因填壓之音借為填久之填音塵詩倉兄填兮)
罷(本罷置之罷因義借為罷困之罷音疲因罷困之音借為罷辜之罷鋪逼切禮以罷辜祭四方)
質(本質幣之質音贄因義借為交質之質音至因交質之音借為形質之質)
畜(本田畜之畜敕六切因音借為畜養之畜許六切因畜養之義借為六畜之畜許又切)
治(平聲水也因音借為治理之治因治理之義借為平治之治去聲)
乞(氣也因音借為與人之乞音氣因與人之義借為求人之气入聲)
能(奴來切獸也因義借為能龞之能三足龞因能鼈之音借為能事之能音耐又為三能之能音台)
凡此之類並因借而借
右四十三
語辭之借
序曰書者象也凡有形有象者則可以為象故有其書
無形無象者則不可為象故無其書語辭是也語辭之
用雖多於主義不立並從假借
之(菌也)也(隂也)云(雲也)
思(慮也)邪(琅邪之地)焉(鳶也)
惟(思也)既(小食也)盍(覆也)
而(面也)須(髭也)蓋(艸覆)
斯(析也)然(燎也)以(薏苡實也)
矣(箭鏃也)為(母猴也)居(蹲也)
且(子余切薦几也)諸(辨也詩日居月諸)耳(人耳也)
哉(言之間也)兮(气也)爾(華繁也詩彼爾維何維常之華)
乎(气也)于(气也)旃(旆也詩舍旃舍旃)
乃(气也)於(烏也)己(几也)
每(本音梅原田之貌借為上聲)夫(本丈夫也借音扶)其(箕也)
豈(鎧也)員(物數也音云詩聊樂我員)與(授也語辭借平聲)
承(奉也音懲楚人語辭)唯(本上聲乃唯諾之唯借平聲)害(去聲災也借音曷詩害澣害否)
凡語辭惟哉乎兮于只乃有義他並假借以語辭之類
虛言難象故因音而借焉
右四十
五音之借
宫(本宫室之宫)商(本商度之商)角(本頭角之角)
徵(本徵召之徵)羽(本羽毛之羽)
右五
三詩之借
風(本風䖝之風)雅(本烏鴉之鴉)頌(本顔容之容)
右三詩五音皆聲也聲不可象並因音而借焉
右三
十日之借
甲(本戈甲)乙(本魚腸)丙(本魚尾)丁(本蠆尾)戊(本武也)
己(本几也)庚(鬲也)辛(被罪也)壬(懷妊也)癸(草本實也)
右十
十二辰之借
子(人之子也)丑(手之械也)寅(臏也)卯(牖也)
辰(未詳本義)巳(蛇屬也)午(未詳本義)未(木之滋也)
申(持簡也)酉(卣也)戌(與戊戚冋意)亥(豕屬也)
十日十二辰惟己亥有義他並假借以日辰之類
皆虛意難象故因音而借焉
右十二
方言之借
鮦(之為鮦音胄鮦陽縣名)歜(之為歜上音觸下徂感切昌歜也昌蒲也)
覃(之為覃上如字下音剡詩以我覃耜)羹(之為羹上如字下音郎楚地名)
咎(之為咎上如字下音臯臯陶字)穀(之為穀奴走切楚人謂乳穀)
枹(之為枹上必茅切下音桴鼔桴也)敦(之為敦音燾禮每敦一几又為敦音彫詩敦弓)
右九
雙音並義不為假借
陶(陶冶臯陶)鵰(都聊切隼類陟交切鶻鵰鴝鵒)
駣(徒刀切馬四歲曰駣他彫切馬三歲曰駣)鷂(以照切音遙雉也)
杷(補訝切枋也白加切收麥器)榮(永兵切桐也音營屋榮)
枸(音苟枸杞音矩枳枸)椹(知林切禮射甲革椹實食甚切桑實也)
校(古孝切木囚也戶教切木闌也)幅(音福布帛之劑音逼行縢也)
幓(所銜切旂幅也七消切頭括髮)襢(音袒袒裼也張彦切后六服有襢衣)
被(部委切寢衣也普義切春秋傳翠被豹舄)衿(居吟切領也其鴆切結也)
褏(音袖袂也由救切盛服也)
凡此之類皆是也
右三十凡此借類計五百九十八
論急慢聲諧
急慢聲諧者慢聲為二急聲為一也梵書謂二合聲是
矣梵人尚音有合二合三合四成聲者華人尚文惟存
二合詩序曰聲成文謂之音知聲有急慢則發而為文
抑揚合度鏗鏘中節箋釋之家全不及此至於語辭渾
而無别但取言中之義不問句中之節故柳宗元極論
語辭之義良繇不知急慢之節所以辭與句不相當如
慢聲為者焉急聲為旃旃為者焉之應如者與之為諸
而已之為耳之矣之為只者也之為者也者急聲為也
嗚呼之為嗚噫嘻之為嘻皆相應之辭也
論高下聲諧(音讀附)
董正之董亦為督察之督者東董凍督故也改更之更
亦為變革之革者更梗更(去聲)革故也伊之為己(大誥曰己予惟)
(小子)已之為億(易曰億喪貝又曰億無喪有事)伊巳意億故也非之為匪
匪之為弗非匪沸弗故也眅即盼者攀眅盼故也儆類
敬者京儆敬故也翻之為反庸之為用邪之為也之之
為只者並此道也而之為爾爾之為汝汝之為若于之
為於於之為與與之為與(音譽)亦此道也是皆一義之所
起而發聲有輕重耳乃若父雖甫音讀若輔道雖杜老
切讀若導禮記大昕昕音忻讀若希說文臑字音懦讀
若襦咢字特一切讀若亭此為音讀之别無非聲之諧
也
論諧聲之惑
左氏曰止戈為武武非從止凡沚芷齒耻之類從止武
從戈從亾從戈見其義從亾見其聲古文歌舞之舞作
&KR0034;振撫之撫作&KR0008;廊廡之廡作&KR0146;古並從亾今並從無
於篆文亦從亾則武之從亾又何疑焉若曰武有止戈
義又何必曰偃武乎亾之與止易得相紊左氏所見止
之訛武於六書為諧聲武戈類也武之從亾亦猶戰之
從單(音善)戮之從翏(音六)戢之從咠(音緝)戣之從癸皆聲之諧
也禮記曰祖者且也祖非從且凡置姐之類從且徂祖
之類從且(音徂)祖無且義凡此之類皆不識諧聲
論象形之惑
左氏曰反正為乏正無義也正乃射侯之正(音征)象其形
焉正(音征)以受矢乏以藏矢其義在此或曰反正為丏(音沔)
丏蔽矢短牆也正以受矢丏以蔽矢此亦反正為乏之
義邪正之正無所象故正用侯正(音征)之正邪用琅邪之
邪並協音而借是為假借之書也韓子曰自營厶(音私)厶
非自營之義也厶於篆文作□象男子之勢故又音鳥
厶與□同(即了字)故□勢下垂了狀槌上並是象形之文
若乃自營之厶與了絶之了並同音而借亦為假借之
書疊古作曡祭肉之積在器也從宜祭器也從晶象積
肉之形曡與豐同意豐亦爼豆之滿者也揚雄以曡為古
理官决罪三日得其宜乃行故從三日從宜此亦為不
識象形者也何用識竒字之多乎能象熊之形許氏謂
能熊屬則可矣又曰賢能之能何也出象花英之形許
氏謂象艸木益滋上出亦可矣又曰出進何也是皆惑
象形於假借者也三代之前有左氏韓子三代之後有
揚雄許慎猶不達六書之義况他人乎
論子母
立類為母從類為子母主形子主聲說文眼學廣韻耳
學說文主母而役子廣韻主子而率母說文形也禮也
廣韻聲也樂也說文以母統子廣韻以子該母說文定
五百四十類為字然母能生子不能生今說文誤以子
為母者二百十類且如句類生拘鉤&KR1234;類生㮚㮚半類
生胖叛菐類生僕䑑拘當入手類鉤當入金類則句為
虛設㮚當入木類㮚當入米類則&KR1234;為虛設胖當入肉
類叛當入反類則半為虛設僕當入人類䑑當入臣類
則菐為虛設蓋句&KR1234;半菐皆子也子不能生是為虛設
夾漈作象類書總三百三十母為形之主八百七十
子為聲之主合千二百文而成無窮之字故去許氏
二百十而取其三百三十也
論變更
對舊作對漢文以言多非誠故去口
隋舊作隨文帝以周齊不遑寧處故去辵
疊舊作曡新室以三日大盛改為三田
&KR1719;舊作騧宋明以咼(音喎)類禍改而為瓜
形影之影舊作景葛稚川加彡于右
軍陣之陣舊作陳王逸少去東從車
尼丘之山三倉合而為□(音尼)
章貢之水後人合而為贛(音紺)
荒昏二義元次山諡隋煬帝合而為&KR0008;(音荒)
鄗(火各切)本一名分而為高邑者漢光武也
鄚嫌近鄭更為莫豳嫌近幽更而為邠此並唐明皇所
更也
論遷革
雅本鴉字今復有鴉字遂以雅為雅頌之雅後人不知
本音雅字
雇本九鳸之鳸借為雇賃之雇今復有鳸字後人不知
本為雇也
頌本顔容借為歌頌之頌今人見頌知為歌頌之頌而
已安知本是容
泉本貨錢之錢故於篆象古刀文借為泉水之泉今人
見泉知為泉水之泉而已安知本為錢字
徐鉉奏俗書譌謬不合六書之體者二十九字
斖个暮熟捧遨迴腰嗚慾
揀俸影斌悦藝著墅蓑賾
黌黈麌池徘徊鞦韆矗
字音正譌(用說文切)
車(尺遮切)軻(康我切)輔(扶雨切)治(平聲)濟(子禮切)洗(蘇典切)洒(先禮切)
溺(而灼切)汶(亡運切)浣(胡玩切)灑(山豉切)泌(兵媚切)漚(烏候切)湛(宅減切)
沲(徒河切)儷(平聲)譔(此緣切)謾(母官切)訂(他頂切)誖(蒲没切)它(託何切)
柩(巨救切)恃(時止切)鋪(普胡切)錢(即淺切)蕩(徒朗切)頃(去營切)峙(直离切)
婢(便俾切)婦(房九切)母(莫后切)靄(于蓋切)掃(蘇老切)在(昨代切)燠(烏到切)
煖(况袁切)罷(薄蟹切)陛(旁禮切)附(符又切)酢(倉故切)醋(在各切)打(都捉切)
擠(子計切)挂(古賣切)摘(他歴切)搦(尼革切)唯(以水切)夀(直繇切)啞(于革切)
趨(直离切)料(洛蕭切)事(鉏史切)賈(公戶切)号(胡到切)號(乎刀切)核(古哀切)
槧(自琰切)梭(私閏切)盻(胡計切)散(蘇旰切)盼(匹莧切)腥(蘇佞切)篰(簿口切)
霸(普伯切)孛(蒲妹切)曾(昨稜切)過(古禾切)造(七到切)紹(市沼切)緯(云貴切)
紂(上聲)繆(平聲)館(古玩切)劾(胡槩切)草(自葆切)予(余吕切)能(奴來切)
示(音祈)豈(苦亥切)弟(特計切)探(它含切)懦(人朱切)鬌(直追切)𦦨(以冉切)
扣(苦后切)不(方久切)負(房九切)旱(乎旰切)暵(呼旰切)統(去聲)篠(徒弔切)
聚(才句切)噫(于介切)紊(亡運切)簟(徒念切)徯(胡計切)尿(奴弔切)嗌(伊昔切)
副(芳逼切)假(古頟切)泉(古錢切)創(楚良切作瘡非)㨔(胡感切作撼非)
婹(奴困切作嫩非)
部位雜記
折(艸部)卒(衣部)皂(古草為皂)嗟(言部薝)於(古文鳥字)苻(合從竹)朞(即期字)
叩(元扣)砠(元從山)服(元從舟)柴(㧘)拒(本歫字止部)糕(說文從禾)
(玉篇從禾從示)莵(說文作䖘虎部)葸(說文無玉篇有)妙(本玅說文在弦部玉篇玅)
(部)乞(古乞字借入聲)
點畫譌舛
卜(卜)角(□)壺(壷)令(令)玉(玉)王(王)争(爭)節(節)攵(攴)在(在)旡
(无)毌(毋)梁(梁)倉(倉)軌(軌)覀(□)寇(寇)叚(段)清(淸)亡(亾)歲(歲)
卯(丣)酉(□)深(深)稽(□)縣(縣)既(旣)為(爲)黍(黍)榖(穀)吴(吳)黃
(黃)用(甪)之(之)周(周)殷(殷)哉(哉)廳(廳)
朱子答楊元範有云大有亨享二字據說文只是一字
故易中多互用亨如王用亨于岐山亦當為享如王用
享於帝之云也字書音韻是經中淺事故先儒得其大
者多不留意然不知如此等處不理會却枉費了無限
辭說牽補而卒不得其本義亦甚害事也非但易學凡
經之說無不如此獨恨早衰無精力整頓得耳
字學
說文爾雅字說字林三蒼
吳楚音辨吕靖韻集夏侯該韻略楊休之韻略
周思言音韻李季節音譜杜臺卿韻略玉篇
唐韻丁度集韻
唐藝文志
音隠音略音義音訓音鈔
釋音辨證辨疑辨嫌辨惑
辨字注辨論字說三顧隠客蕭楚(字子荆號清節)
(先生)
象形
日從口從一陽數月有盈虧從日而闕之從二而反
隂數遡於陽而不得其正也田象四口十阡陌之制
卜象龜兆從横□(古冊)從五畫直下象其枚數有聯綴
王氏只以字為象形非也乃氣生出之難公羊曰乃
難辭也&KR0708;象物初出有枝莖
指事
直著其事視而可知也
人目為見鼻臭為齅兩戶相向為門兩手丅為
拜(丅古下字)土木示為&KR0008;(古社字)矢耳為聅(以矢貫耳)刀耳
為刵王居門為閏
會意
合文以成其義
言欲其順故口&KR0034;(音愆)為言(&KR0034;從二古上字從干為&KR0034;口□為言)止戈為武
力田為男女帚為婦人言為信人為為偽
吏於人為使反於后為司后口為㖃
諧聲
本一字以定其體而附他字以諧其聲
江河鵝鴨江河左從水以定其體而諧聲在右鵝鴨右
從鳥以定其體而諧聲在左裠裳諧聲在上簾箔諧聲
在下園圃諧聲在内徽輿諧聲在外徽三糾繩也故從
糸從微省聲若江河以工可字諧聲者取其聲之同母
字也及草之類從艸木之類從木金之類從金土之類
從土而附他字以諧聲者是
轉注
同意相受考老字是此說非也古之人於文有
解釋其意義謂之轉注者本一字更有意義可
轉用也有一轉為二聲用者有再轉為三聲用
者有至四聲而皆有義者
長本長久字長則物莫先焉故又為長幼之長長則有
餘故又為長物之長
行本行止字行則有縱跡故又為德行之行行則有次
序故為周行之行又子路行行之行無義也以聲相近
而用之假借也
齊整齊也人意專一則齊(音齋)如故為齊戒之齊齊則適
等無過不及有調適之意故為酒齊刀劍齊之齊
令又為使令之令
乾卦名陽也故為乾熯之乾
數一二之名有數則可數故又為數往之數有數則密
矣故又為疎數之數又音促數罟亦密罟也亦轉注也
凡此之類皆聲轉而各有義故曰轉注
又有本其意特轉聲用之者以女為人妻謂之妻以女
妻人曰女指所載之物統曰載(昨代切不輸爾載)如此類本皆
無其字時人有是語故原其意轉聲而用也此類字不
為假借者本其意故也
假借
本無其事原它字聲意而借用之亦有只借聲
而用之者先儒謂令長字是非也
能本獸之軼材者賢能之能借用之
豪本獸之威猛者豪傑之豪借用之俗作毫非正如碧
是碧玉之碧玉之碧色者萇弘血化為碧故碧從石用
為碧色之碧與此正同皆假借也
震辟歴也動物亦物之所懼故為地震之震又為震來
&KR0658;&KR0658;之震
須髭也鬚無實用不可無故為須待之須又為須用之
須此類并其聲意借用之也
旃(古人止語)思(語始卒之辭)旃旗也指揮之用也故旃為指物之
辭詩曰舍旃舍此也思屬土五行成於土五事成於思
故思為語始卒之辭思樂泮水始語也不可度思卒語
也此類亦當時有是語故為文者原其字意亦因其聲
而用之也不然旃旟皆旗何獨取於旃思私同音何獨
取於思
尊尊彛也又為尊卑之尊即酒尊字古者大酋主酒周
官用此後人始有從木從缶以尊或有瓦木也如刑鼎
古人亦用刑字後人始用鉶
雅禽也(俗作鴉)又為風雅之雅(古疋字如此)
象獸也又為彖象之象此類只借其聲用之也
以冰為掤也所以覆矢可以飲抑釋冰忌(古人通冰字)
以麋為湄居河之麋(水草荒穢處)
以來為䅘(來牟)先儒謂來本瑞麥天所來故用往來之來
非也周以前有來字
易以盍為合以羸為纍此類亦借其聲而已於字無義
也又以定為顁麟之定顁定古人通用
常為棠(棠棣借為常)害為曷(害澣)彭為旁(匪其彭)居為其(何居)此類
皆古人因其聲相近而借用之於字亦無義也所謂六
書之體可考見者如此豈盡是會意字字可說哉
爾雅飛類謂之雌雄走類謂之牝牡故雌雄字從佳羽
族也鳥短尾總名隹牝牡字從牛毛屬也
書以越字為始語詩以侯字維字為始語楚辭以蹇字
羌字為始語易以若字如字為止語之辭詩以只字且
字為止語楚辭則些字又日居月諸叔善射忌(音既)聊樂
我員(音云)皆當時之語為文者借字聲而用之
今所傳六經之文有異於漢儒所傳之文
營營青蠅作謍謍勿拜作扒拔也
噬肯作逝肯衣裳□□(音楚五色鮮明)
桃之枖枖平豑東作
西伯□黎皋陶(臯)
顛木有甹枿(甹木再生條也後人傳寫脱&KR1887;字遂作由說者云由枿非也當作甹見說文)
我興受其䢙旁逑孱功
是今文有非漢儒所傳之文漢儒所傳之文非孔子
之文欲字字而解之可乎
而毛類冬官作其鱗之而訓如孟子而未之見左傳若
而人又訓汝而翁又為止語殆而
敦(五音五義)音團聚也詩有敦瓜苦音彫與弴同弓也音對
器也左傳珠盤玉敦又音頓歲在酉曰困敦又都昆切
厚也
思(念也)又為于思之思(桑才切)今作䰄多髯也
洚(四音一義)音洪音缸音閧音絳皆水不遵道也
甗(三音一義)言又上聲去聲皆甑名也
穀書方穀訓禄詩穀則異室訓生穀旦訓善
薰(香草)葷(臭)同一音
古文以赤為尺桼為七皆是借聲用字
古易羝羊觸藩纍其角糸纍不能進纍其瓶之義亦然
糸纍其瓶故致傾覆不能上水今之說者未見古本
又如以盍為合彭為旁繻為濡疑皆傳錄之誤繻有衣
袽當作濡
一二三四五六七八九十演而申之至于不可窮詰凡
天地之運行四時之代謝日月星辰之進退九州萬物
之繁夥果不逃其數可以窮變化而行鬼神功用抑大
矣世人皆云蒼頡所造而曾不究其旨方伏羲畫卦時
仰則觀天而畫一俯則觀地而畫二中則觀人而畫三
觀四方而得四觀天地之氣交午而得五以至六七八
九十亦莫不然始於三畫分為八卦九六藏於其中則
知此十字非伏羲畫卦時為之不可蒼頡但能因此而
字之如人之字育為之滋長變出他文學者當細考之
不可以常字觀近王荆公留心字學皆為之解釋至此
十字却無贊辭要之如日月星辰十干十二支金木水
火土首目口耳手足山石蟲鳥等正字非聖人不可作
蒼頡體其意以從偏傍而字之耳(雲麓謾鈔)
正始之音畢
朱子學校貢舉私議
古者學校選舉之法始於鄉黨而達於國都教之以德
行道藝而興其賢者能者蓋其所以居之者無異處所
以官之者無異術所以取之者無異路是以士有定志
而無外慕蚤夜孜孜唯懼德業之不修而不憂爵禄之
未至夫子所謂言寡尤行寡悔禄在其中孟子所謂修
其天爵而人爵從之蓋謂此也若夫三代之教藝為最
下然皆猶有實用而不可闕其為法制之密又足以為
治心養氣之助而進於道德之歸此古之為法所以能
成人材而厚風俗濟世務而興太平也今之為法不然
雖有鄉舉而其取人之額不均又設太學利誘之一塗
監試漕試附試詐冒之捷徑以啟其奔趨流浪之意其
所以教者既不本於德行之實而所謂藝者又皆無用
之空言至於甚弊則其所謂空言者又皆怪妄無稽而
適足以敗壊學者之心志是以人材日衰風俗日薄朝
廷州縣每有一事之可疑則公卿大夫官人百吏愕眙
相顧而不知所出是亦可驗其為教之得失矣而議者
不知其病源之所在以程試文字之不工為患而唱為
混補之說以益其弊或者知其不可又欲斟酌舉行崇
寧州縣三舍之法而使歲貢選士於太學其說雖若賢
於混補之云然果行此則士之求入乎州學者必衆而
今州郡之學錢糧有限將廣其額則食不足將仍其舊
則其勢之偏選之艱而塗之狹又將有甚於前日之解
額少而無所容也正使有以處之然使游其間者校計
得失於旦暮錙銖之間不得寧息是又不唯無益而損
莫大焉亦非計之得也蓋嘗思之必欲乘時改制以漸
復先王之舊而善今日之俗則必如明道先生熙寧之
議然後可以大正其本而盡革其末流之弊如曰未暇
則莫若且均諸州之解額以定其志立德行之科以厚
其本去罷詞賦而分諸經子史時務之年以齊其業又
使治經者必守家法命題者必依章句答義者必通貫
經文條舉衆說而斷以己意學校則遴選實有道德之
人使專教導以來實學之士裁減解額舍選謬濫之恩
以塞利誘之塗至于制科詞科武舉之屬亦皆究其利
病而頗更其制則士有定志而無奔競之風有實行而
無空言之弊有實學而無不可用之材矣此其大略也
其詳則繼此而遂陳之夫所以必均諸州之解額者今
之士子不安於鄉舉而爭趨太學試者以其本州解額
窄而試者多太學解額闊而試者少本州只有解試一
路太學則兼有舍選之捷徑又可以智巧而經營也所
以今日倡為混補之說者多是溫福處婺之人而它州
不與焉非此數州之人獨多躁競而它州之人無不廉
退也乃其勢驅之有不得不然者耳然則今日欲救其
弊而不以大均解額為先務雖有良法豈能有所補哉
故莫若先令禮部取逐州三舉終場人數(太學終場人數解試)
(亦合分還諸州通為人數)通比舊額都數定以若干分為率而取其
若干以為新額(如以十分為率而取其一則萬人終場者以百人為額更斟酌之)又損
太學解額舍選取人分數使與諸州不至大段殊絶(其見)
(住學人分數權許仍舊)則士安其土而無奔趨流浪之意矣所以
必立德行之科者德行之於人大矣然其實則皆人性
所固有人道所當為以其得之於心故謂之德以其行
之於身故謂之行非故有所作為增益而欲為觀聽之
美也士誠知用力於此則不唯可以修身而推之可以
治人又可以及夫天下國家故古之教者莫不以是為
先若舜之命司徒以敷五教命典樂教胄子皆此意也
至於成周而法始大備故其人材之盛風俗之美後世
莫能及之漢室之初尚有遺法其選舉之目必以敬長
上順鄉里肅政教出入不悖所聞為稱首魏晉以來雖
不及古然其九品中正之法猶為近之及至隋唐遂專
以文詞取士而尚德之舉不復見矣積至於今流弊已
極其勢不可以不變而欲變之又不可不以其漸故今
莫若且以逐州新定解額之半而又折其半以為德行
之科(如解額百人則以二十五人為德行科蓋法行之初恐考察未精故且取其半而又減其半其餘五)
(十人自依常法)明立所舉德行之目(如八行之類)專委逐縣令佐從
實搜訪於省試後保明發遣赴州守倅審實保明申部
於當年六月以前以禮發遣限本年内到部撥入太學
於近上齋舍安排而優其廩給仍免課試長貳以時延
請詢考至次年終以次差充大小職事又次年終擇其
尤異者特薦補官餘令特赴明年省試比之餘人倍其
取人分數(如餘人二十取一則此科十而取一蓋解額中已減其半矣)殿試各升一
甲其不中人且令住學以俟後舉其行義有虧學術無
取舉者亦當議罰則士知實行之可貴而不專事於空
言矣所以必罷詩賦者空言本非所以教人不足以得
士而詩賦又空言之尤者其無與設教取士章章明矣
然熙寧罷之而議者不以為是者非罷詩賦之不善乃
專主王氏經義之不善也故元祐初議有改革而司馬
溫公吕申公皆不欲復其欲復之者唯劉摯為最力然
不過以考校之難而為言耳是其識之卑而說之陋豈
足與議先王教學官人之本意哉今當直罷無可疑者
如以習之者衆未欲遽罷則限以三舉而遞損其取人
之數俟其為之者少而後罷之則亦不駭於俗而其弊
可革矣所以必分諸經子史時務之年者古者大學之
教以格物致知為先而其考校之法又以九年知類通
達強立不反為大成蓋天下之事皆學者所當知而其
理之載於經者則各有所主而不能通也况今樂經亡
而禮經缺二戴之記已非正經而又廢其一焉蓋經之
所以為教者已不能備而治之者類皆舍其所難而就
其所易僅窺其一而不及其餘則於天下之事宜有不
能盡通其理者矣若諸子之學同出於聖人各有所長
而不能無所短其長者固不可以不學而其所短亦不
可以不辨也至於諸史則該古今興亡治亂得失之變
時務之大者如禮樂制度天文地理兵謀刑法之屬亦
皆當世所須而不可闕皆不可以不之習然欲其一旦
而盡通則其勢將有所不能而卒至於不行若合所當
讀之書而分之以年使天下之士各以三年而共通其
三四之一則亦若無甚難者故今欲以易詩書為一科
而子年午年試之周禮儀禮及二戴之禮為一科而卯
年試之春秋及三傳為一科而酉年試之(年分皆以省試為界義各)
(二道)諸經皆兼大學論語孟子中庸(義各一道)論則分諸子為
四科而分年以附焉(諸子則如荀楊王韓老莊之屬及本朝諸家文字當别討論分定年)
(數兼許於當年省試中出論二道)策則諸史時務亦然(諸史則左傳國語史記兩漢為)
(一科三國晉書南北史為一科新舊唐書五代史為一科通鑑為一科時務則律歷地理一科通禮新儀為一)
(科以次分年如經子之法策各二道)則士無不通之經無不習之史而皆
可為當世之用矣其治經必專家法者天下之理固不
外於人之一心然聖賢之言則有淵奥爾雅而不可以
臆斷者其制度名物行事本末又非今日之見聞所能
及也故治經者必因先儒已成之說而推之借曰未必
盡是亦當究其所以得失之故而後可以反求諸心而
正其繆此漢之諸儒所以專門名家各守師說而不敢
輕有變焉者也但其守之太拘而不能精思明辨以求
真是則為病耳然以此之故當時風俗終是淳厚近年
以來習俗苟偷學無宗主治經者不復讀其經之本文
與夫先儒之傳注但取近時科舉中選之文諷誦摹倣
擇取經中可為題目之句以意扭捏妄作主張明知不
是經意但取便於行文不暇恤也蓋諸經皆然而春秋
為尤甚主司不惟不知其繆乃反以為工而置之高等
習以成風轉相祖述慢侮聖言日以益甚名為治經而
實為經學之賊號為作文而實為文字之妖不可坐視
而不之正也今欲正之莫若討論諸經之說各立家法
而皆以註疏為主如易則兼取胡瑗石介歐陽修王安
石邵雍程頤張載吕大臨楊時書則兼取劉敞王安石
蘇軾程頤楊時晁說之葉夢得吳棫薛季宣吕祖謙詩
則兼取歐陽修蘇軾程頤張載王安石吕大臨楊時吕
祖謙周禮則劉敞王安石楊時儀禮則劉敞二戴禮記
則劉敞程頤張載吕大臨春秋則啖助趙匡陸淳孫明
復劉敞程頤胡安國大學論語中庸孟子則又皆有集
解等書而蘇軾王雱吳棫胡寅等說亦可采(以上諸家更加考訂)
(增損如劉彛等說恐亦可取)令應舉人各占兩家以上於家狀内及
經義卷子第一行内一般聲說將來答義則以本說為
主而旁通他說以辨其是非則治經者不敢妄牽己意
而必有据依矣其命題所以必依章句者今日治經者
既無家法其穿鑿之弊已不可勝言矣而主司命題又
多為新竒以求出於舉子之所不意於所當斷而反連
之於所當連而反斷之大抵務欲無理可解無說可通
以觀其倉卒之間趨附離合之巧其始蓋出於省試上
天之載無聲無臭儀刑文王之一題然而當時傳聞猶
以為怪及今數年則無題不然而人亦不之怪矣主司
既以此倡之舉子亦以此和之平居講習專務裁剪經
文巧為餖飣以求合乎主司之意其為經學賊中之賊
文字妖中之妖又不止於家法之不立而已也今既各
立家法則此弊勢當自革然恐主司習熟見聞尚仍故
態却使舉子愈有拘碍不容下筆願下諸路漕司戒勅
所差考試官今後出題須依章句不得妄有附益裁剪
如有故違許應舉人依經直答以駁其繆仍經本州及
漕司陳訴將命題人重作行遣其諸州申到題目亦令
禮部國子監長貳看詳紏舉譴罰則主司不敢妄出怪
題而諸生得守家法無復敢肆妖言矣又按前賢文集
策問皆指事設疑據實而問多不過百十字嘉祐治平
以前尚存舊體而吕申公家傳記熙寧事乃云有司發
策問必先稱頌時政對者因大為諛詞以應之然則此
風蓋未遠也今亦宜為之禁使但條陳所問之疑略如
韓歐諸集之為者則亦可以觀士子之實學而息其䛕
佞之姦心矣其必使答義者通貫經文條陳衆說而斷
以己意者其說已略具於家法之條矣蓋今日經學之
難不在於治經而難於作義大抵不問題之小大長短
而必欲分為兩段仍作兩句對偶破題又須借用它語
以暗貼題中之字必極於工巧而後已其後多者三二
千言别無它意不過止是反復敷衍破題兩句之說而
已如此不唯不成經學亦復不成文字而使學者卒歲
窮年枉費日力以從事於其間甚可惜也欲革其弊當
更寫卷之式明著問目之文而疏其上下文通約三十
字以上次列所治之說而論其意又次旁列它說而以
己意反復辨析以求至當之歸但令直見聖賢本意與
其施用之實不必如今日經義分段破題對偶敷衍之
體每道止限五六百字以上則雖多增所治之經而答
義不至枉費辭說日力亦有餘矣至於舊例經義禁引
史傳乃王氏末流之弊而論子史者不復訂以經指又
俗學卑近之失皆當有以正之使治經術者通古今議
論者識原本則庶乎其學之至矣其學校必選實有道
德之人使為學者師以來實學之士裁減解額舍選謬
濫之恩以塞利誘之塗夫古之太學主於教人而因以
取士故士之來者為義而不為利且以本朝之事言之
如李薦所記元祐侍講吕希哲之言曰仁宗之時太學
之法寬簡國子先生必求天下賢士真可為人師者就
其中又擇其尤賢者如胡翼之之徒使專教導規矩之
事故當是時天下之士不遠萬里來就師之其游太學
者端為道藝稱弟子者中心說而誠服之蓋猶有古法
之遺意也熙寧以來此法浸壊所謂太學者但為聲利
之場而掌其教事者不過取其善為科舉之文而嘗得
儁於場屋者耳士之有志於義理者既無所求於學其
奔趨輻輳而來者不過為解額之濫舍選之私而已師
生相視漠然如行路之人間相與言亦未嘗開之以德
行道藝之實而月書季考者又秪以促其嗜利苟得冒
昩無恥之心殊非國家之所以立學教人之本意也欲
革其弊莫若一遵仁皇之制擇士之有道德可為人師
者以為學官而久其任使之講明道義以教訓其學者
而又痛減解額之濫以還諸州罷去舍選之法而使為
之師者考察諸州所解德行之士與諸生之賢者而特
命以官則太學之教不為虛設而彼懷利干進之流自
無所為而至矣如此則待補之法固可罷去而混補者
又必使與諸州科舉同日引試則彼有鄉舉之可望者
自不復來而不患其紛冗矣至於取人之數則又嚴為
之額而許其補中之人從上幾分特赴省試則其舍鄉
舉而來赴補者亦不為甚失職矣其餘監試漕試附
試之類亦當痛減分數嚴立告賞以絶其冒濫其諸州
教官亦以德行人充而責以教導之實則州縣之學亦
稍知義理之教而不但為科舉之學矣至於制舉名為
賢良方正而其實但得記誦文詞之士其所投進詞業
亦皆無用之空言而程試論策則又僅同覆射兒戲初
無益於治道但為仕宦之捷徑而已詞科則又習於諂
諛夸大之詞而競於駢儷刻雕之巧尤非所以為教至
於武舉則其弊又不異於儒學之陋也欲革其弊則制
科當詔舉者不取其記誦文辭而取其行義器識罷去
詞業六論而直使待對於廷訪以時務之要而不窮以
隠僻難知之事詞科則當稍更其文字之體使以深厚
簡嚴為主而以能辨析利害敷陳法度為工武舉則亦
使學官放經義論策之制參酌定議頒下武經總要等
書而更加討論補其遺逸使之誦習而立其科焉則庶
乎小大之材各得有所成就而不為俗學之所病矣夫
如是是以教明於上俗美於下先王之道得以復明於
世而其遺風餘韻又將有以及於方來與夫規規然固
守末流之弊法而但欲小變一二於其間者利害相絶
固有間矣草茅之慮偶及於此故敢私記其說以為當
路之君子其或將有取焉
朱子調息箴
鼻端有白我其觀之隨時隨處容與猗移靜極而嘘如
春沼魚動已而吸如百蟲蟄氤氳開闔其妙無窮孰其
尸之不宰之功雲卧天行非予敢議守一處和千二百
歲
(按雙峯語錄云門人問涵養之道須用敬否曰固是如此但工夫熟時亦不用說敬只是纔靜便存而今)
(初學却須把敬來作一件事常常持守久之而熟則忘其為敬矣問明道教人且靜坐是如何曰此亦為)
(初學而言蓋他從紛擾中來此心不定如野馬然如何便做得功夫故教它靜坐待此心寧後却做功夫)
(然亦非教它終只靜坐也故下且字先生因言調息箴亦不可無如釋氏之念佛號道家之數息皆是要)
(收此心使之專一在此若此心不存則數珠之數數息之數皆差了調息亦然人心不定者其鼻息之嘘)
(氣常長吸氣常短故須有以調之息數亭勻則心亦漸定調息又勝數息明甫見勉齋說性者萬物之)
(一原明甫曰在廬山時饒師魯曾如此說來勉齋曰是它這事物靜了看得如此須是靜方看得道理)
(出廬山諸人如蔡元思胡伯量輩皆不肯於此著功見某有時靜坐諸公皆見攻以為學禪雖宏齋亦不)
(能不以為慮也調看道理須是涵養若此心不得其正如何看得出息箴亦不可無蓋心固氣之帥然)
(亦當持其志無暴其氣也)
饒雙峯語錄云下學上達意在言表程子此語蓋為讀
書者言讀書是下學之一事蓋凡下學者皆可以上達
但恐下學得不是則不能上達耳且如讀書則聖人所
以作經之意是上面一層事其言語則只是下面一層
事所以謂之意在言表若讀書而能求其意則繇辭以
通理而可上達若但溺心於章句訓詁之間不能玩其
意之所以然則是徒事於言語文辭而已决不能通其
理也程子曰玩其辭不得其意者有矣又曰前儒述意
以傳言後學誦言而忘味此皆下學得不是而無繇上
達者也問夫子所謂下學兼知行否曰夫子此章只說
知惟程子引此以釋忠恕違道不遠曰斯下學上達之
義却是兼知行說問或問云上達而與天為一是知行
俱到能如此否曰與天為一亦以知言方其未上達時
與天隔幾重在及其既已上達則吾心即天天即吾心
但聖人之上達與學者之上達有遲速之不同聖人才
學便達學者則今日格一物明日格一物久後方貫通
集慶路江東書院講義
端禮竊聞之朱子曰為學之道莫先於窮理窮理之要
必在於讀書讀書之法莫貴乎循序而致精而致精之
本則又在於居敬而持志此不易之理也其門人與私
淑之徒會稡朱子平日之訓而節取其要定為讀書法
六條曰循序漸進曰熟讀精思曰虛心涵泳曰切己體
察曰著緊用力曰居敬持志其所謂循序漸進者朱子
曰以二書言之則通一書而後及一書以一書言之篇
章句字首尾次第亦各有序而不可亂也量力所至而
謹守之字求其訓句索其旨未得乎前則不敢求乎後
未通乎此則不敢志乎彼如是則志定理明而無疎易
凌躐之患矣若奔程趁限一向趲看了則看猶不看也
近方覺此病痛不是小事元來道學不明不是上面欠
工夫乃是下面無根脚其循序漸進之說如此所謂熟
讀精思者朱子曰荀子說誦數以貫之見得古人誦書
亦記徧數乃知横渠教人讀書必須成誦真道學第一
義徧數已足而未成誦必欲成誦徧數未足雖已成誦
必滿徧數但百徧時自是強五十徧時二百徧時自是
強一百徧時今所以記不得說不去心下若存若亡皆
是不精不熟之患今人所以不如古人處只爭這些子
學者觀書讀得正文記得註解成誦精熟註中訓釋文
意事物名件發明相穿紐處一一認得如自己做出來
底一般方能玩味反覆向上有通透處若不如此只是
虛設議論非為己之學也其熟讀精思之說如此所謂
虛心涵泳者朱子曰莊子說吾與之虛而委蛇既虛了
又要隨他曲折去讀書須是虛心方得聖賢說一字是
一字自家只平着心去秤停他都使不得一毫杜撰學
者看文字不必自立說只記前賢與諸家說便了今人
讀書多是心下先有箇意思了却將聖賢言語來凑他
底意思其有不合便穿鑿之使合其虛心涵泳之說如
此所謂切己體察者朱子曰入道之門是將自己箇身
入那道理中去漸漸相親與己為一而今人道在這裏
自家在外元不相干學者讀書須要將聖賢言語體之
於身如克己復禮如出門如見大賓等事須就自家身
上體覆我實能克己復禮主敬行恕否件件如此方有
益其切己體察之說如此所謂着緊用力者朱子曰寬
着期限緊着課程為學要剛毅果决悠悠不濟事且如
發憤忘食樂以忘憂是甚麽精神甚麽骨肋今之學者
全不曾發憤直要抖擻精神如救火治病然如撑上水
船一篙不可放緩其着緊用力之說如此所謂居敬持
志者朱子曰程先生云涵養須用敬進學則在致知此
最精要方無事時敬以自持凡心不可放入無何有之
鄉須是收斂在此及應事時敬於應事讀書時敬於讀
書便自然該貫動靜心無不在今學者說書多是捻合
來說却不詳密活熟此病不是說書上病乃是心上病
蓋心不專靜純一故思慮不精明須要養得虛明專靜
使道理從裏面流出方好其居敬持志之說如此
愚按此六條者乃朱子教人讀書之要故其誨學者
告君上舉不出此而自謂其為平日艱難已試之效
者也竊嘗論之自孔子有博學於文約之以禮亦可
以弗畔矣夫之訓以顔子之善學其贊孔子循循善
誘亦不過曰博我以文約我以禮而已是孔子之教
顔子之學不越乎博文約禮二事豈非以學者捨是
無以為用力之地歟蓋盈天地間萬物萬事莫非文
也其文出於聖人之手而存之於書者載道為尤顯
故觀孔子責子路何必讀書然後為學之語可為深
戒豈非讀書為博文之大而急者歟朱子曰約禮則
只是這些子博文各有次序當以大而急者為先蓋
謂是也然則博文豈可不以讀書為先而讀書又豈
可不守朱子之法朱子平日教人千言萬語總而言
之不越乎此六條而六條者總而言之又不越乎熟
讀精思切己體察之兩條蓋熟讀精思即博文之功
而切己體察即約禮之事然則欲學顔子之學者豈
可不由是而求之哉今幸其說具存學者讀書能循
是六者以實用其力則何道之不可進何聖賢之不
可為使朱子復生身登其門耳聞其誨未必若是之
詳且要也學者可不自知其幸歟世之讀書其怠忽
間斷者固不足論其終日勤勞貪多務廣終身無得
者蓋以讀之不知法故也惟精廬初建端禮荒陋匪
材夫豈其任承乏之初敢以朱子讀書法首與同志
講之期相與確守焉以求共學之益使他日義精仁
熟賢材軰出則朱子之訓不為虛語精廬不為虛設
顧不美歟
(存存齋銘性與天道)(夫程端禮子罕言)(于易乃言)
(成性存存知禮畢具)(惟性之成無異愚賢)(天予其全心統性情)
(性體惟靜曰惟存心)(心乘氣機所以存性)(存之斯正其方伊何)
(在乎主敬無間無雜)(其效伊何始曰存存)(動靜皆定虛聞靜一)
(細微紏紛勉強安行)(弗謹弗養聖賢是分)(千里其奔效天法地)
(道義之門)
右讀書分年日程余守此與友朋共讀歲歲刪修遂與
崇德吳氏義塾台州路學平江甫里書院陸氏池州建
德縣學友朋馮彦思所刊及集慶江東書院友朋安西
高郵六合江浙友朋所鈔及定安劉謙父所刊舊本不
同此則最後刊於家塾本也覽者儻矜其愚補其所未
及實深望焉元統三年十一月朔程端禮書於甬東之
思勉齋
讀書分年日程卷三
