讀書分年日程儒家類
提要
(臣)等謹案讀書分年日程三卷元程端禮撰
端禮字敬叔慶元人幼穎悟純篤稍長即通
六經大義慶元自宋季以來皆尊尚陸九淵
之學而朱子之學不行端禮獨從史蒙卿游
以傳朱子明體達用之指學者及門甚衆官
至衢州路教授事蹟具元史儒學傳是書前
有延祐二年自序謂一本輔漢卿所萃朱子
讀書法修之考朱子讀書法六條一曰居敬
持志二曰循序漸進三曰熟讀精思四曰虚
心涵泳五曰切己體察六曰著緊用力盖每
年月日讀書程限不同而一以朱子六條為
綱領考元史本𫝊云所著有讀書工程國子
監以頒示郡縣然是書之末有端禮自跋歷
序崇德吳氏平江陸氏池州馮氏及江浙諸
處鈔刊各本而不及國子監頒示則元史所
云或端禮身後之事歟跋作于元統三年十
一月朔考順帝以元統三年十一月辛丑改
元至元此標十一月朔則尚在辛丑改元之
前故仍稱元統云乾隆四十三年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
讀書分年日程原序
今父兄之愛其子弟非不知教要其有成十不能二三
此豈特子弟與其師之過為父兄者自無一定可久之
見曾未讀書明理遽使之學文為師者雖明知其未可
亦欲以文墨自見不免於阿意曲徇失序無本欲速不
達不特文不足以言文而書無一種精熟坐失歲月悔
則已老且始學既差先入為主終身陷於務外為人而
不自知弊宜然也孔子之教序志道據德依仁居游藝
之先周禮大司徒列六藝居六德六行之後本末之序
有不可紊者今制取士以德行為首經術為先詞章次
之蓋因之也况今明經一主朱子說使理學與舉業畢
貫於一以便志道之士漢唐宋科目所未有也誠千載
學者之大幸尚不自知而忍紊之邪嗟夫今士之讀經
雖知主朱子說不知讀之固自有法也讀之無法故猶
不免以語言文字求之而為程試資也昔胡文定公於
程學盛行之時有不絶如綫之嘆竊恐此嘆將復見今
日也余不自揆用敢輯為讀書分年日程與朋友共讀
以救斯弊蓋一本輔漢卿所粹朱子讀書法修之而先
儒之論有禆於此者亦間取一二焉嗟夫欲經之無不
治理之無不明治道之無不通制度之無不考古今之
無不知文詞之無不達得諸身心者無不可推而為天
下國家用竊意守是庶乎本末不遺而工夫有序已得
不忘而未能日增玩索精熟而心與理相浹静存動察
而身與道為一德形於言辭而可法可傳於後較其所
就豈世俗偏長一曲之學所可同日語哉延祐二年八
月鄞程端禮書於池之建德學
讀書分年日程卷首
元程端禮撰
綱領
白鹿洞書院教條
父子有親君臣有義夫婦有别長幼有序
朋友有信
右五教之目堯舜使契爲司徒敬敷五教即此是也學
者學此而已而其所以學之之序亦有五焉其别如左
博學之審問之愼思之明辨之篤行之
右爲學之序學問思辨四者皆所以窮理若夫篤行之
事則自修身以至處事接物亦各有要其别如左
言忠信行篤敬懲忿窒慾遷善改過
右修身之要
正其誼不謀其利明其道不計其功
右處事之要
己所不欲勿施於人行有不得反求諸己
右接物之要
熹竊觀古昔聖賢所以教人爲學之意莫非使之講
明義理以修其身然後推以及人非徒欲其務記覽
爲詞章以釣聲名取利祿而已今之爲學者則旣反
是矣然聖賢所以教人之法具存於經有志之士固
當熟讀深思而問辨之苟知其理之當然而責其身
以必然則夫規矩禁防之具豈待他人設之而後有
所持循哉近世於學有規其待學者爲己淺矣而其
爲法又未必古人之意也故今不復施於此堂而特
取凡聖賢所以教人爲學之大端條列如右而揭之
楣間諸君其相與講明遵守而責之於身焉則夫思
慮云爲之際其所以戒謹恐懼者必有嚴於彼者矣
其有不然而或出於禁防之外言之所棄則彼所謂
規者必將取之固不得而略也諸君其念之哉
程董二先生學則
凡學於此者必嚴朔望之儀
其日昧爽直日一人主擊板始擊咸起盥潄總櫛衣
冠再擊皆著深衣或凉衫升堂師長帥弟子詣先聖
像前再拜焚香訖又再拜退師長西南嚮立諸生之
長者率以次東北嚮再拜師長立而扶之長者一人
前致辭訖又再拜師長入於室諸生以次環立再拜
退各就案
謹晨昏之令
常日擊板如前再擊諸生升堂序立俟師長出戸立
定皆揖次分兩序相揖而退至夜將寢擊板會揖如
朝禮會講會食會茶亦擊板如前朝揖會講以深衣
或凉衫餘以道服褙子
居處必恭
居有常處序坐以齒凡坐必直身正體毋箕踞傾倚
交脛搖足寢必後長者旣寢勿言當晝勿寢
步立必正
行必徐立必拱必後長者毋背所尊毋踐閾毋跛倚
視聽必端
毋滛視毋傾聽
言語必謹
致詳審重然諾肅聲氣毋輕毋誕毋戱謔諠譁毋及
鄉里人物長短及市井鄙俚無益之談
容貌必莊
必端嚴凝重勿輕易放肆勿麄豪狠傲勿輕有喜怒
衣冠必整
勿爲詭異華靡毋致垢敝簡率雖燕處不得裸袒露
頂雖盛暑不得輒去鞋襪
飲食必節
毋求飽毋貪味食必以時毋恥惡食非節假及尊命
不得飲飲不過三爵勿至醉
出入必省
非尊長呼喚師長使令及已有急幹不得輒出學門
出必告反必面出不易方入不踰期
讀書必專一
必正心肅容計徧數徧數已足而未成誦必須成誦
徧數未足雖已成誦必滿徧數一書已熟方讀一書
毋務泛觀毋務彊記非聖賢之書勿讀無益之文勿
觀
寫字必楷敬
勿草勿欹傾
几案必整齊
位置有倫簡帙不亂書笥衣箧必謹扃鑰
堂室必潔淨
逐日直日再擊板如前以水灑堂上良久以帚掃去
塵埃以巾抆拭几案其餘悉令齋僕掃拭之别有穢
汚悉令掃除不拘早晩
相呼必以齒
年長倍者以丈十年長者以兄年相若者以字勿以
爾汝書問稱謂亦如之
接見必有定
凡客請見師坐定直日擊板諸生如其服升堂序揖
立侍師長命之退則退若客於諸生中有自欲相見
者則見師長畢就其位見之非其類者勿與親狎
修業有餘功游藝有適性
彈琴習射投壺各有儀矩非時勿弄博奕鄙事不宜
親學
使人莊以恕而必專所聽
擇謹愿勤力者莊以臨之恕以待之有小過者訶之
甚則白於師長懲之不悛衆稟師長遣之不許直行
已意苟日從事於斯而不敢忽則入德之方庶乎其
近矣
道不遠人理不外事故古之教者自其能食能言
而所以訓導之整齊之者莫不有法而况家塾黨
庠術序之間乎彼學者所以入孝出弟謹信羣居
終日德進業修而暴慢放肆之氣不設於身體者
繇此故也番昜程端蒙與其友生董銖共爲此書
將以教其鄉人子弟而作新之蓋有古人小學之
遺意矣余以爲凡爲庠序之師者能以是而率其
徒則所謂成人有德小子有造者將復見於今日
矣於以助夫后王降德之意豈不美哉淳熙丁未
十一月甲子新安朱熹書
白鹿洞教條乃文公朱先生所集聖賢之成訓
而學則者鄉先生程董二公之所爲文公嘗有
取焉者也今合二者而並揭之一則舉其學問
之宏綱大目而使人之知所用力一則定爲羣
居日用之常儀而使人有所持循卽大小學之
遺法也學者誠能從事於此則本末相須内外
交養而入道之方備矣若夫近世之所謂規者
則文公不以施之鹿洞而謂必不得已而後取
之故今亦不敢以此列於此云寳佑戊午元日
饒魯謹書
西山眞先生教子齋規
一曰學禮
凡爲人要識道理識禮數在家庭事父母入書院事
先生並要恭敬順從遵依教誨與之言則應教之事
則行毋得怠慢自任己意
二曰學坐
定身端坐齊脚斂手毋得伏&KR0034;靠背偃仰傾側
三曰學行
籠袖徐行毋得掉臂跳足
四曰學立
拱手正身毋得跛倚欹斜
五曰學言
樸實語事毋得妄誕低細出聲毋得叫喚
六曰學揖
低頭屈腰出聲收手毋得輕率慢易
七曰學誦
專心看字斷句慢讀須要字字分明毋得目視東西
手弄他物
八曰學書
凝志把筆字要齊整圓淨毋得輕易糊塗
朱子讀書法
居敬持志循序漸進熟讀精思虛心涵泳
切己體察著緊用力
右詳見輔漢卿所編(近已判集慶學)
斂身正坐緩視微吟虛心涵泳切己體察
右見朱子讀書法
寬著期限緊著課程
右見朱子讀書法
未熟快讀足徧數已熟緩讀思理趣
右古人讀書法
朱子記經史閣有曰古之學者無他明德新民求各止
於至善而已夫其所明之德所止之善豈有待於外
求哉識其在我而敬以存之其亦可矣其所以必曰
讀書云者則以天地隂陽事物之理修身事親齊家
及國以至於平治天下之道與凡聖賢之言行古今
之得失禮樂之名數下至於食貨源流兵刑法制亦
莫非吾度内有不可得而精粗者若非考諸載籍之
文沉潛參伍以求其故則亦無以明夫明德體用之
全而止其至善精微之極然自聖學不傳世之爲士
者不知學之有本而惟書之讀則其所以求於書不
越乎記誦訓詁文詞之間以釣名干祿而已是以天
下之書愈多而理愈昧學者之事愈勤而心愈放詞
章愈麗議論愈高而其德業事功之實愈無以逮乎
古人然非書之罪也讀者不知學之有本而無以爲
之地也使二三子者知夫爲學之本有無待於外求
者而因以致其操存持守之力使吾方寸之間清明
純粹眞有以爲讀書之地而後宏其規密其度循其
先後本末之序以大玩乎閣中之藏則夫天下之理
必有以盡其纖悉而一以貫之異時所以措諸事者
亦將有本而無窮矣
朱子記稽古閣有曰人之有是身也則必有是心有是
心也則必有是理若仁義禮智之爲體惻隱羞惡恭
敬是非之爲用則人皆有之非繇外鑠我也然聖人
之所以教不使學者收視反聽一以反求諸心爲事
而必曰興於詩立於禮成於樂又曰博學審問愼思
明辨而篤行之何哉蓋理雖在我而或蔽於氣稟物
欲之私則不能以自見學雖在外然皆所以講乎此
理之實及其浹洽貫通而自得之則又初無内外精
粗之間也世變俗衰士不知學挾册讀書者旣不過
於誇多鬭靡以爲利祿之計其有意於爲己者又直
以爲可以取足於心而無俟於他求也是以墮於佛
老空虛之邪見而於義理之正法度之詳有不察焉
其幸而或知理之在我與夫學之不可以不講者則
又不知循序致詳虛心一意從容以會乎在我之本
然是以急遽淺迫終不能浹洽而貫通也嗚呼是豈
學之果不可爲書之果不可讀而古先聖賢所以垂
世立教果無益於後來也哉道之不明可嘆也已
朱子上疏曰爲學之道莫先於窮理窮理之要必在於
讀書讀書之法莫貴於循序而致精而致精之本則
又在於居敬而持志此不易之理也夫天下之事莫
不有理爲君臣有君臣之理爲父子有父子之理爲
兄弟爲夫婦爲朋友以至出入起居應事接物之際
亦莫不各有其理焉窮之則自君臣之大以至事物
之微莫不知其所以然與其所當然而亡纖芥之疑
善則從之惡則去之而無毫髮之累此爲學所以莫
先於窮理也至論天下之理則要妙精微各有攸當
亘古亘今不可移易惟古之聖人爲能盡之而其所
行所言無不可爲天下後世不易之大法其餘則順
之者爲君子而吉背之者爲小人而凶吉之大者則
能保四海而可以爲法凶之甚者則不能保其身而
可以爲戒是其粲然之迹必然之效蓋莫不具於經
訓史策之中欲窮天下之理而不即是以求之則是
正牆面而立耳此窮理所以必在於讀書也若夫讀
書則其不好之者固怠忽間斷而無所成矣其好之
者又不免乎貪多而務廣往往未啟其端而遽已欲
探其終未究乎此而忽已志在乎彼是以雖復終日
勤勞不得休息而意緒匆匆常若有所奔走迫逐而
無從容涵泳之樂是又安能深信自得常久不厭以
異於彼之怠忽間斷而無所成者哉孔子所謂欲速
則不達孟子所謂進銳退速正謂此也誠能監此而
有以反之則心潛於一久而不移而所讀之書文意
接連血脉通貫自然漸漬浹洽心與理會而善之爲
勸者深惡之爲戒者切矣此循序致精所以爲讀書
之法也若夫致精之本則在於心而心之爲物至虛
至靈神妙不測常爲一身之主以提萬事之綱而不
可有頃刻之不存者也一不自覺而馳騖飛揚以徇
物慾於軀殼之外則一身無主萬事無綱雖其俯仰
顧盼之間蓋已不自覺其身之所在而况能反覆聖
賢參考事物以求義理至當之歸乎孔子所謂君子
不重則不威學則不固孟子所謂學問之道無他求
其放心而已矣者正謂此也誠能嚴恭寅畏常存此
心使其終日儼然不爲物欲之所侵亂則以之讀書
以之觀理將無往而不通以之應事以之接物將無
所處而不當矣此居敬持志所以爲讀書之本也皆
愚臣平生爲學艱難辛苦已試之效竊意聖賢復生
所以教人不過如此蓋雖帝王之學殆亦無以易之
朱子答汪尚書書曰近世言道學者失於太高讀書講
義率常以徑易超絶不歴階梯爲快而於其間曲折
精微正好玩索處每皆忽略厭棄以爲卑近瑣屑不
足留情以故雖或多聞博識之士其於天下之義理
亦不能無所未盡曷若循下學上達之序日講夜思
躬行力究寧煩毋略寧下毋高寧淺毋深寧拙毋巧
從容潛玩存久漸明衆理洞然次第無隱然後知夫
大中至正之極天理人事之全無不在是初無迥然
超絶不可及者而幾微之間毫釐畢察酬酢之際體
用渾然雖或使之任至重而處所難亦沛然行其所
無事而已
朱子答呂子約書曰夫學者旣學聖人則當以聖人之
教爲主今六經語孟中庸大學之書具在彼以了悟
爲高者旣病其障礙而以爲不可讀此以記覽爲重
者又病其狹小而以爲不足觀如是則是聖人之所
以立言垂訓者徒足以悮人而不足以開人孔子不
賢於堯舜而達摩賢於仲尼矣無乃悖之甚耶
朱子答劉定夫書曰學者息却許多狂妄身心除却許
多閒雜說話著實讀書初時儘且尋行數墨久久自
有見處最怕人說學不在書不務佔畢不專口耳下
梢說得張皇都無收拾只是一場脫空直是可惡
朱子曰爲學須是已分上做工夫有本領方不作言語
說若無存飬儘說得明自成兩片亦不濟事况未必
說得明乎要須發憤忘食痛切去做身分上工夫莫
荏苒歲月可惜也
朱子曰某之講學所以異於科舉之文正是要切己行
之若只恁地說過依舊不濟事若實是把做工夫只
是敬以直内義以方外八字一生用之不盡又曰某
近覺得學者所以不成箇頭項者只緣聖賢說得多
了旣欲爲此又欲爲彼如說敬以直内義以方外若
實下工夫見得眞箇是敬立則内直義形而外方這
終身可以受用今人却似見得這兩句好又見說克
己復禮也好又見說出門如賓也好空多了流戀却
不把捉得一項周全(李貫之曰敬能集義義不離敬敬不容不義義不容不敬敬義)
(夾持則心常存心存則心熟而智益明敬義二字該盡六經語孟中所言之理)
朱子論孟集義序曰論孟之書學者所以求道之至要
古今爲之說者蓋已百有餘家然自秦漢以來儒者
類皆不足以與聞斯道之傳其溺於卑近者旣得其
言而不得其意其騖於高遠者則又支離踳駮或乃
幷其言而失之學者益以病焉宋興百年河洛之間
有二程先生者出然後斯道之傳有繼其於孔子
孟氏之心蓋異世而同符也故其所以發明二書之
說言雖近而索之無窮指雖遠而操之有要使夫讀
者非徒可以得其言而又可以得其意非徒可以得
其意而又可以幷其所以進於此者而得之其所以
興起斯文開悟後學可謂至矣閒嘗蒐輯條疏以附
於本章之次旣又取夫學之有同於先生者與其有
得於先生者若横渠張公若范氏(名祖禹字淳夫)二呂氏(希哲)
(字原明大臨字與叔)謝氏(良佐字顯道)游氏(酢字定夫)楊氏(時字中立)侯氏(仲良)
(字師聖)尹氏(焞字彦明)凡九家之說以附益之名曰論孟精
義以備觀省而同志之士有欲從事於此者亦不隱
焉抑嘗論之論語之書無所不包而其所以示人者
莫非操存涵養之要七篇之指無所不究而其所以
示人者類皆體驗充擴之端夫聖賢之分其不同固
如此然而體用一源也顯微無間也是則非夫先生
之學之至其孰能知之嗚呼兹其所以奮乎百世絶
學之後而獨得夫千載不傳之傳也歟若張公之於
先生(如横渠之于二程)論其所至竊意其猶伯夷伊尹之於
孔子而一時及門之士考其言行則又未知其孰可
以爲孔氏之顔曾今錄其言非敢以爲無少異於先
生而悉合乎聖賢之意亦曰大者旣同則其淺深疎
密毫釐之間正學者所宜盡心耳至於近歲以來學
於先生之門人者又或出其書焉則意其源遠末分
醇醨異味而不敢載矣或曰凡說之行於世而不列
於此者皆無取已乎曰不然也漢魏諸儒正音讀通
訓詁考制度辨名物其功博矣學者苟不先涉其流
則亦何以用力於此而近世一二名家與夫所謂學
于先生之門人者其考證推說亦或時有補于文義
之間學者有得於此而後觀焉則亦何適而無得哉
特所以求夫聖賢之意者則在此而不在彼爾若夫
外自託于程氏而竊其近似之言以文其異端之說
者則誠不可以入于學者之心然以其荒幻浮誇足
以欺世也而流俗頗已歸鄉之矣其爲害豈淺淺哉
顧其語言氣象之間則實有不難辨者學者誠用力
於此書而有得焉則於其言雖欲讀之亦且有所不
暇矣然則是書之作其率爾之誚雖不敢辭至於明
聖傳之統采衆說之長折流俗之謬則竊亦妄意其
庶幾焉
朱子作論語訓蒙(後更名集註)序曰余旣序次論語精義以
備觀覽暇日又爲兒輩論之大抵諸老先生之爲說
非本爲童子設也故其訓詁略而義理詳初學者讀
之經之文句未能自通又當徧求誦說問其指意茫
然迷眩殆非啟蒙之要因爲删錄以成此書本之註
疏以通其訓詁參之釋文以正其音讀然後會之於
諸先生之說以發其精微一句之義繫之本句之下
一章之旨列之本章之左以平生所聞於師友而得
於心思者間附一二條焉本末精粗大小詳略無敢
偏廢也然本其所以作取便於童子之習而已故名
曰集註詳說蓋將藏之家塾俾兒軰學非敢爲他人
發也嗚呼小子來前予幼獲父師之訓從事於此三
十餘年材資不敏未能有得今乃妄意採摭先儒有
所取舍度德量力夫豈所宜然施之汝曹取其易曉
以是庶幾其可幸無罪焉耳夫其訓詁之詳且明也
日講焉則無不通矣義理之精且約也日誦焉則無
不識矣通者已知而時習識者未解而勿忘予之始
學亦若斯而已矣嗚呼其小子懋戒之哉汲汲焉而
毋欲速也循循焉而毋敢惰也毋牽於俗學而絶之
以爲迂且淡也毋惑於異端而獵之以爲近且卑也
聖人之書大中至正之極而萬世之標凖也古之學
者其始即此以爲學其卒非離此以爲道窮理盡性
修身齊家推以及人内外一致蓋取諸此而無所不
備亦修吾身而已矣舍而他求夫豈無可觀者然致
遠恐泥昔者吾幾陷焉今幸自脫故不願汝曹之爲
之也嗚呼小子其懋敬之
朱子曰主敬致知摧驕破吝謹之於細微雜亂之域而
養之於虛閒靜一之中
(右朱子送門人李伯諫教授蘄學之訓上文云與伯諫游而講於斯也亦三年矣凡持守之要玩索)
(之端巨細精粗蓋已無所不論今使之言其又何以加此然有一焉云云是則雖屢言之而豈患乎)
(瀆哉)
朱子日用自警詩云圓融無際大無餘卽此身心是太
虛不向用時勤猛省却於何處味眞腴尋常應對尤
須謹造次施爲莫放疎一日洞然無别體方知不枉
費工夫
先師果齋史先生每教學者必首以此篇使之揭於座
右曰學問進修之大端其略有四一曰尚志二曰居
敬三曰窮理四曰反身大抵爲士莫先於尚志孔子
曰吾十有五而志於學孟子曰士何事曰尚志仁義
而已矣程子亦曰言學便當以道為志言人便當以
聖為志苟此志不立而惟流俗之徇利欲之趨則終
身墮於卑陋而不足與詣高明光大之域矣何足以
為士哉此志旣立便當居敬以涵養其本原蓋人心
虛靈天理具足仁義禮智皆吾固有聖賢之所以為
聖賢者非自外而得之也苟能端莊靜一以涵養之
則志氣清明義理昭著而人欲自然退聽以此窮理
理必明以此反身身必誠乃學問之本原也夫旣知
涵養其本原則天理之全體固渾然於吾心矣然一
心之中雖曰萬理咸具天叙天秩品節粲然苟非稽
之聖賢講之師友察之事物驗之身心以究析其精
微之極至則知有所蔽而行必有所差此大學之誠
意正心修身所以必先格物致知中庸之篤行所以
必先博學審問愼思明辨也旣知所以窮理矣則必
以其所窮之理反之於身以踐其實日用之間微而
念慮著而云為其當然者皆天理之公其不當然者
皆人欲之私也於此謹而察之果當然乎則充之惟
恐其不廣行之唯恐其不至果不當然乎則改之惟
恐其不速去之唯恐其不盡從事於斯無少間斷則
人欲日以消冺天理日以純熟而聖賢之道忽不自
知其實有於我矣窮則獨善其身可以繼往聖而開
來學達則兼善天下可以參天地而贊化育其功用
有不可勝窮者若夫趨向卑陋而此志不立持養疎
略而此心不存講學之功不加而所知者昏蔽反身
之誠不篤而所行者悖戾將見人欲愈熾天理愈微
本心一亡亦將何所不至哉書曰惟聖㒺念作狂惟
狂克念作聖聖狂之分特在念不念之間而已矣倂
惟同志勉之(此本雙峯饒氏之訓)
果齋先生(名蒙卿字景正鄞人)早師常德小陽先生(名岊號字溪)
大陽先生(名枋號存齋)陽先生師涪陵㬊先生(名淵字亞夫)
㬊先生師朱子
讀書分年日程卷首
