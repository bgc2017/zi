分甘餘話雜家類三(雜說之屬)
提要
(臣)等謹案分甘餘話四卷
國朝王士禎撰士禎有池北偶談諸書俱已著
錄此書成於康熙己丑罷刑部尚書家居之
時曰分甘者取王羲之與謝萬書中語也随
筆記錄瑣事為多盖年逾七十借以消閒遣
日無復考證之功故不能如池北偶談居易
錄之詳核中如引懶真子稱漢書昌邑王賀
妾名羅紂即羅敷不言二字何以通用俟考
云云今案漢書昌邑王傳實作羅紨師古注
曰紨音敷說文糸字部有此字注曰布也一
曰粗紬从糸付聲防無切盖紨敷音同故得
與敷字通用懶真子悞引漢書士禎不加辨
正而轉以致疑殊為疎舛是亦随時摘錄不
暇繙檢之明騐其他傳問之語偶然登載亦
多有未可盡憑者然如繁臺之當讀蒲禾切
梅福為吳門市卒之非蘇州宣室之有二此
類皆有典據不同摭拾披沙揀寶尚往往遇
之其中滄浪詩話一條獨舉馮班鈍吟雜錄
之說反覆詆排不遺餘力則以士禎論詩宗
嚴羽而趙執信論詩宗馮班核其年月在談
龍錄初出之時故攻班正所以攻執信此固
詞人門戶之見猶有未化然所云不涉理路
不落言詮者自是詩家宗旨士禎力持其說
固亦不為無見焉乾隆四十四年三月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
分甘餘話序
昔王右軍在東中與吏部郎謝萬書云頃東游還修植
桑果今盛敷榮率諸子抱弱孫游觀其間有一味之甘
割而分之以娱目前雖植德無殊邈猶欲教養子孫以
敦厚退讓庶令舉策數馬彷彿萬石之風云云僕少時
讀之已有味乎其言七十歸田讀書之暇輒提抱弱孫
以為樂其稍長者年甫十歲已能通易書詩三經紙窗
竹屋常卧聽其咿唔之聲不覺欣然而喜夫人幼而志
學意在逢世下而黃散上而令僕以為至足矣僕生逢
聖世仕宦五十載叨冒尚書年踰七袠邇來作息田間
又六載矣雖耳聾目眊猶不廢書有所見聞輒復掌錄
題曰分甘餘話庶使子孫輩知老人晚年所樂在此爾
不敢謂如袁伯業老而好學也己丑臘月朔王士禎書
