東溪日談錄卷三
明周琦撰
理氣談
理氣只是一事理不外氣氣不外理先儒多說成兩事
却不可曉且隂陽氣也一隂一陽理也氣固此之隂陽
理亦此之隂陽固非氣乃此之隂陽而理又出此隂陽
之外亦非理乃此之隂陽而氣又雜乎隂陽之中如天
地之始物成物者氣也其所以主始物而成物者理也
皆不相離也與上而日月星辰風雲雷電下而山川草
木羽毛鱗介中而生齒戴髮之人其成形成象成聲者
氣也所以成此形此象此聲而各有其性者理也有氣
便有理有理便有氣天下未有無理之氣亦未有無氣
之理是故氣賦萬物之形理賦萬物之性氣以形驗理
以性驗非一事也
先儒曰若氣不結聚時理亦無所依著是先有氣後有
理又曰先有理後有氣又曰氣傍是理行此氣之聚則
理亦在又曰要之先有理只不可說是今日有理明日
有氣又曰理與氣決是二物也凡此似說得理氣支離
某甚疑焉粗讀似可細推却又多有不通
太極包涵理氣方其未動見理不見氣而氣實在内及
動而為陽静而為隂却又見氣不見理而理亦在中固
無彼此亦無先後也豈太極包涵理氣理且不施而先
施其氣必欲以理氣分彼此先後者則是太極所涵理
在一邊氣在一邊太極是形而下者之器非形而上者
之道也太極只是理理便自然有氣動而為陽静而為
隂是理之流行行便是氣及生萬物氣到而理亦到理
到而氣亦到氣便成形理便成性豈有彼此先後也若
有彼此先後理氣便為二物則非所以為太極矣
人能識得太極是理氣之本原便能識得天地萬物皆
理氣之所在天地萬物既有理氣皆自太極而生則太
極非理氣之本原乎是故上而日月之運行星辰之森
列風雷之鼓舞雨露之霑濡雲霧之滃集雪霜之凝沍
節候之推遷寒暑之往來皆此理此氣也下而山川之
流峙鳥獸之飛走草木之花實鱗介之遨潜胎卵之生
育形氣之變化亦此理此氣也中而人類手足之運動
聲氣之吹噓出入之作息酬酢之往來語默之異宜與
凡動静進退仕止久速吐詞為經作事為文則亦莫非
此理此氣之所為也則又何物而非理氣也哉
天是輕清之氣包裹著地地是重濁之氣結成塊子在
天之中天氣緊附著地地如桴筏緊附著天天氣轉旋
不已所以承載得地地之形為天之氣所裹故不墜不
壞或天陽不足地隂有餘以不足者而載有餘則有餘
者有時而動不足者有時而裂天氣包在地下其氣上
行故萬物之生皆自下逹上便可見地是天之氣包裹
承載
方天之未開地之未闢人之未生隂陽混沌只此氣耳
及隂陽既定氣之清者上浮名之曰天氣之濁者下凝
名之曰地氣之精者結聚大而為日為月小而為星為
宿日月星宿與天之氣同浮亦同轉旋不已是天地之
氣自相依附而日月星宿又自依附於天之氣中成文
章以懸象著明也
天以日運而成晝月運而成夜其成晝成夜者皆日也
月無預焉方日自暘谷而升於天是日行於天其光在
地之上照耀四方至入咸池然後光晦故指照耀之日
而名晝也是日之為晝者以日之光在地之上也及自
咸池而入於地則日遶地下其光在地之下而地之上
晦焉故因日之晦地上無光而謂之夜是亦指日之晦
而名之也則晝夜者以日之光晦而各名月固無所預
也
天地之氣籠統相續本無分别然有春夏秋冬之分者
聖人化而裁之之道也因生物而曰春長物而曰夏歛
物而曰秋藏物而曰冬别為四時者以要一歲之始終
聖人敬天之道也
天之緯星角亢氐房心尾箕奎婁胃昴畢觜參井鬼柳
星張翼軫斗牛女虛危室壁二十八宿者陽其本體也
故閃爍開合其光不定經星之金木水火土者隂其本
體也故本體之光不動觀朱子曰經星是隂中之陽緯
星是陽中之隂可見星非晝無而夜有但晝有日之光
不能顯耳夜則日行地下亦如月之受光於日而與月
同明也故朱子曰星光亦受於日但其體微耳
春秋傳二十八宿分在四方方有七宿共成一象蟲獸
出地其象在天東蒼龍西白虎皆南首北尾南朱雀北
玄武皆西首東尾從角而西左旋此亦人以象獸非天
布置而為是象也後世術家以指在地山川名為四獸
占地宅禍福也謬哉東西南三方之獸皆以一名惟北
方之獸曰玄武者則以兩名非特北方之物為然而北
方之理曰貞者亦信智也
萬物形成於地象皆見之於天故占天以見萬物如木
氣在東其色青上干於天故星之色亦青金氣在西其
色白上干於天故星之色亦白火氣在南其色赤上干
於天故星之色亦赤水氣在北其色黑上干於天故星
之色亦黑土氣在中其色黃上干於天故星之色亦黃
此五行之氣各以方成色者五緯星也蒼龍之宿七共
三十一星角二星亢四星氐四星房四星心三星尾九
星箕四星合成一獸占天七十五度白虎之宿七共五
十星奎十六星娄三星胃三星昴七星畢八星觜三星
參十星合成一獸占天八十五度朱雀之宿七共六十
星井八星鬼五星柳八星星七星張六星翼二十二星
軫四星合成一獸占天一百二十度玄武之宿七共二
十五星斗六星牛六星女四星虚二星危三星室二星
壁二星合成一獸占天九十八度四獸之象占天度數
甚闊而成象甚大在地之形豈有如是之大也蓋輳集
星宿強而名之使人易識四方之宿非若五行之有實
形也春秋傳略取以言天耳
日月之食日君象月后象臣象然雖日月之行上下適
然相掩而食其實應其象者當之故春秋書日食不書
月食歷家以纏度推之亦多驗矣
日食朔者日月之合東西同度南北同道則月掩日而
日食矣
月食望者日月相對月光正滿故日月相對同道同度
則日亢月而月食矣
所謂同度者如日在午月在子子午同度所以食人見
日月之食不見黃赤二道歷家因天有此路數名此二
道以别天之度分記日月之行先儒亦多據此說理惟
沈存中辨之當矣
有分黃道居中青道居東白道居西赤道居南黑道居
北者與歷家不同與儒者所論者亦不同皆不敢據之
以為實也
邵子曰日月之相食數之交也日望月則月食月掩日
則日食猶水火之相尅也朱子曰日月之食皆非常也
而以月食為常日食為不常者以隂勝陽而掩之不可
言常也故春秋日食必書而月食無紀焉邵子是論其
食之體朱子是論其食之用必兼此則其義備矣
隂陽之氣合而為雲散而為雨觀小畜密雲不雨與既
雨既處可見矣
天一生水地六成之故水居五行之首天地間惟水為
多耳
有謂雲氣合而成雨故雲散則雨地氣合而成水地常
凝聚故水無窮謂雨為雲氣之合水為地氣之合恐非
論其原也
五行惟水為多觀孔子曰天一生水地六成之而居五
行之首周子太極圖陽動之後盛隂之合亦先生水則
水之多可見
隂陽會合其氣相薄升而為雲䧏而為雨若氣升緩矣
降而為雨亦緩必無激薄之聲不能成雷也若氣升急
矣降而為雨亦急必騰而為雲鼓而為風裂而為電震
而為雷施而為雨皆所謂隂氣包裹陽氣於内陽受隂
裹不能得出故衝突而出之其破裂者電也其破而成
聲者雷也雷與電皆陽氣在内衝發於外者也觀神機
火器必煙光先發而聲震隨之其電先掣而雷聲始震
者其理一也雷之殺人壞物非假外物也氣衝激耳
邪巫之說雷之運而有車響而有鼔裂而有火殺人壞
物而有斧曰車曰鼔曰火曰斧皆器也非氣也若器則
必有造而與之者雨散雲收貯之者何處也持之而為
雷者何人也邪巫之謬世之不識理而信俗者從之邪
巫之亂吾道也孰甚焉
星之與雷同一隂陽之氣故星之隕則化為石其形如
狗雷之衝突於物墜而亦化為石其形似斧與星隕化
而為石其形似狗者一類矣
雷之殺人其烙於皮膚者非字也雷之奮迅其氣衝裂
其人腑臟血氣奔走皮膚狀似龍蛇故人見而謂之字
豈真有字以書於上哉
雷激物之激恐亦不當作擊若擊乃攻擊之擊主物而
言謂雷激則激薄之激主氣而言隂陽之義也恐只當
言激而不當言擊也
世謂雷殺人以罪壞物以怪然無罪者亦殺無怪者亦
壞觀此可見乃隂陽之氣激薄衝突而殺人壞物非有
所擇不假私意於其間也惟人不能操存涵養適然遇
之神明為之失守心志為之驚喪故血氣蕩散而死矣
其雷雨弗迷不喪匕鬯者豈有是哉
老幹中虛激薄之聲自下而發者易入衝突之力自内
而外者易破其中虚之所藏者蟲獸百怪死焉雷豈為
是霹靂哉其非中虚者其體内實其無蟲獸百怪則衝
突之氣裂中而破外何怪之有哉
月中影子世說謂之桂兔淮南子謂之山河影桂兔之
說固謬山河影之說恐亦非確論矣且山河皆地類與
地同氣者也日月相對何止山河有影地無影也月中
既有山河之影如五嶽在五方四海在四方月中明而
有空缺處當在四方其黑而有影處當在五方今月中
却有一小方之有影子大方之有空缺與地山河不對
況山河非移動之物非若月之流行有移動自東及西
上下顛倒不一其中影子何一定而不移不隨月與山
河而為顛倒移動邪此必隂氣凝而為月微有查滓凝
結在内故成此影子也亦如日有纖查不顯人或見之
而謂之烏耳大抵只隂氣重濁有查滓而陽氣輕清無
查滓也觀隂氣凝而為地其查滓大而為山小而為石
又小而為地中許多物也可見矣
東溪日談錄卷三
