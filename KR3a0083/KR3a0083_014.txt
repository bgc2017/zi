東溪日談錄卷十四
明周琦撰
史系談下
西晉
魏晉王司馬炎漢亡廢魏元帝為陳留王遂簒其位而
為晉武帝者其志起於司馬懿之將蜀司馬師之廢立
司馬昭之稱公取蜀所致也故即位之初追祖懿為宣
帝伯父師為景帝父昭為文帝而報本焉或曰禪然乎
以愚觀之炎世臣魏也非臣漢也簒魏也非簒漢也謂
晉為魏之賊則可謂為漢之賊則未可故亡漢者魏也
非晉也簒魏者晉也非禪也晉將取漢先借魏而亡之
謂用心之遠則可謂簒漢其可乎
武帝後惠帝之世賈后亂政諸王攻屠天下大亂家固
不齊也懷帝之世兄弟相屠者三人而惠帝其一家亦
不齊也遷陷洛陽為漢劉聰所弑愍帝以懷帝遇害即
位長安漢劉曜陷長安而降之是以家之不齊故外患
得以乘其機西晉之衰也有自矣
西晉都洛陽懷帝被陷愍帝即位長安亦陷傳四主共
五十二年有名睿者懷帝之世為安東將軍鎮建業起
而為東晉焉
東晉
晉元帝司馬睿乃懿曾孫或曰睿母通小吏牛金而生焉
常為安東將軍鎮建業漢劉聰陷懷帝於洛陽劉曜陷愍
帝於長安羣臣以王導為謀主請即位建業晉之業復焉
元帝後有明帝者負明斷之資不能剪王敦之亂成帝
以幼冲之年庾太后臨朝厥後庾冰立太后之弟曰康
帝康帝𫝊其子曰穆帝褚太后臨朝又傳康帝弟曰哀
帝哀帝𫝊其母弟曰帝奕至奕始降為海西公桓温立
會稽王曰簡文帝其子嗣之曰孝武帝能用謝安以敗苻
堅之衆至𫝊其子曰安帝為桓玄所逼劉裕弑之又
𫝊其次子曰恭帝亦劉裕所簒尋弑之夫晉自洛陽之
衰更姓者三元帝為牛金之子一也康帝為成帝之母
弟二也帝奕為哀帝之母弟三也竊司馬氏姓實非其
𣲖帝奕之亂喪於劉裕之手也豈無自哉
東晉都建業𫝊十一主其别洛陽為西晉建業為東晉
者皆後世之稱也
南朝
南朝之地亦都建業盖晉𫝊宋宋𫝊齊齊𫝊梁梁𫝊陳
自吳至此凡六朝也
南宋
晉宋王彭城劉裕是為宋武帝者先為晉下邳太守晉
相國桓玄逼晉安帝禪位裕討平之至裕為相國封宋
公廢安帝而弑之恭帝立又弑之以愚觀之裕為安帝
討桓玄除虺蜴也至弑安帝已有心於簒矣所忌者帝
之弟德文耳及德文立而見弑裕遂自稱帝焉肆虎狼
也除虺蜴而肆虎狼君子之事君也肯為是哉
武帝後繼之以少文孝武廢明蒼梧順通八主其間被
弑者六宫車宴駕得正而殂者二檀道濟弑少帝太子
劭弑文帝臣下弑廢帝蕭道成弑蒼梧王又弑順帝宋
遂亡夫劉裕弑安順二主以取帝位故其後也被弑多
矣此天道之好還也湯武固征伐矣其於桀紂曾弑之
乎
南宋都建業𫝊八主共六十年
南齊
宋齊王蘭陵蕭道成弑宋順帝滅其族而簒其位是為
齊高祖者事宋明帝時帝以太子弱諸弟強憂之用道
成盡殺諸弟既而太子昱立為蒼梧王復嗜殺中外恐
懼道成遂弑之立凖是為順帝道成之權自是益重故
袁粲謀殺之事泄父子皆為道成所殺已而順帝亦禪
位道成尋弑之誅其族其事與劉裕等皆操戈入室導
人之殺已也雖曰治天下使黃金同土價何為哉
高祖之後繼以武鬱林海陵明東昏和通七主其間亦
被弑者四宫車晏駕正殂者三蕭鸞弑鬱林王海陵王
國人弑東昏侯蕭衍弑和帝而簒之齊亡焉夫蕭鸞蕭
衍齊疎族也弑主以夷其族而復簒之因齊王為梁天
道好還若為宋矣厥後梁亦四主而亡非還之尤速乎
南齊亦都建業傳七主共二十三年祚之尤促者也
南梁
齊梁王蕭衍乃齊疎族弑齊和帝而簒其位是為梁武
帝者嘗為齊南雍州刺史知齊將亂密修武備起兵入
建康為齊相國封梁王已而簒齊和帝廢為巴陵王尋
弑之遂稱帝後為侯景所逼憂憤而殂北魏於此始分
東魏於洛陽西魏於長安其混亂也孰甚於是
武帝之信浮屠非徒信而已乃酷信之宗廟為之不得
血食侯景既逼憂憤而殂景立太子綱復弑而簒之先
次子繹封湘東王者與王僧辯起兵及陳覇先亦起兵
共誅景建康大亂故繹復江陵即位未幾西魏陷江陵
帝繹出降為魏人所殺繹之子方智封晉安王者因江
陵之陷即位建康故陳覇先得以簒之梁遂亡夫以疎
族之親連弑骨肉以取天下尚浮屠足保乎况身為天
子宗廟不能血食大本已失故浮屠愈尚國祚愈促吾
道足信他道之不足信也明矣
南梁都建康遷江陵又復建康共四主五十七年之間
奔走不暇也
南陳
梁陳王吳興陳覇先簒梁敬帝是為陳武帝者以梁武
帝為侯景所逼而殂梁湘東王繹並霸先起兵斬景尸
送建康霸先於此已有簒志所忌者湘東王繹晉安王
方智耳故繹不敢即位建康復江陵不幸西魏破之至
晉安王方智始又即位建康故為霸先所簒廢為江隂
王覇先遂稱帝焉噫國本弱而為之扶植不窺伺以生
僭亂者幾何人哉武帝後繼以文帝臨海王宣帝者皆
安静守成國體不搖至於後主奢華酒色近習用事將
士解體隋兵起焉故後主被擄而陳遂亡
南陳都建康𫝊五主共三十二年自吳至此止六朝雖
後梁復王都江陵耳
後梁
後梁宣帝名詧者昭明太子統之子也見侯景作亂簡
文帝被弑奔西魏西魏立為梁王徙江陵使稱帝故為
宣帝𫝊明帝後主共三世隋既擄陳後主滅陳已而亦
廢其國夫陳滅梁隋滅陳去梁已三十餘年子孫之依
於人者自忿前烈起而國焉不幸無繼絶世舉廢國者
安得而不亡哉惟西魏德之則華夏之不如夷狄也
後梁都江陵𫝊三主共二十三年
北朝
北朝之主初都平城北魏時也後分西魏都長安東魏
都洛陽南朝梁武帝時也魏併諸國始有北朝之地其
後分為東魏西魏東魏傳北齊西魏傳後周後周併北
齊遂傳隋焉
北魏
朔野南侵而為北魏道武帝者姓拓拔名珪本朔野君
長併十六國奄有北方建國號魏遂稱帝都平城傳明
元帝又能開拓境土太武帝復侵宋降涼自淮以北悉
有之文成帝能懷集中外民心復安獻文帝禪位太子
自稱太上皇孝文帝變左袵之俗改拓拔之姓為元氏
宣武帝魏政漸衰孝明帝六歲即位胡太后滛穢孝莊
帝後長廣王熀廣陵王恭二人為爾朱兆相繼立之熀
僅三月恭止二月高歡起兵誅兆廢恭立朗安定王亦
一年耳北魏衰焉於是平陽王修以弑恭與熀懼歡奔
長安依宇文泰遂立為西魏故歡立清河王亶之子善
見於洛陽是為東魏其事在梁武帝大通二年北魏都
平城𫝊一十三主共一百四十九年
東魏
東魏静帝名善見者清河王亶之世子也初平陽王修
逼於高歡奔長安高歡奉善見即位洛陽年始十一遷
都於鄴歡自為大丞相歡死歡之子澄襲爵遂幽帝善
見於含章臺澄死弟洋又自為相國封齊王遂廢帝善
見而簒其位夫有所與者必有所取東魏之祚得於高
氏之手豈不亦失於高氏乎
東魏都洛陽復都鄴止一主十六年
西魏
西魏武帝名修者本魏平陽王也以弑恭與熀為高歡
所逼奔長安依宇文泰時文泰有都督關中之權遂以
修即帝位泰為丞相卒弑之
繼武帝者文帝先為南陽王亦宇文泰立之軍國政事
一出於泰故廢帝繼立以誅泰為志謀泄遂為泰廢尋
弑之泰遂立恭帝復拓䟦之姓泰死子覺嗣爵為太師
自稱為周公遂廢帝而簒其位夫東魏之得喪者高氏
也西魏之得喪者宇文氏也得之於彼寧不亦失於彼
無足怪也
西魏都長安𫝊四主共二十五年
北齊
北齊之宣帝高洋歡之子澄之弟簒東魏静帝是為北
齊其志始於父歡而繼成於兄澄也歡先封齊王而澄
洋以次襲爵故國號齊都於鄴或曰禪以予言之自歡
誅兆廢恭徙善見於洛陽而立之已有簒意惜乎早死
子澄繼襲幽帝善見亦將簒之惜又早死次子洋又繼
則廢善見而簒其位父子相繼為之至是則謀成矣殺
元氏七百二十一人而滅其族抑何殘暴如是哉
宣帝洋之子殷繼立曰廢帝者洋不豫時殷幼囑其弟
常山王演曰奪則任汝慎勿殺之其後演廢殷殺之自
立是為昭帝一年墜馬而殂洋之弟湛立曰武成帝者
用奢賦重吏民苦之湛之子緯立曰後主者奢侈昏亂
周武帝滅之夫争奪固胡人之遺風矣其謂奪則任汝
慎勿殺之臨終遺囑有如是者哀哉
北齊𫝊於東魏共五主歴二十七年建都於鄴盖自洛
徙也
後周
後周閔帝宇文覺先為西魏太師自稱周公年十五簒
魏祚國非覺之所自為矣宇文護為之亦非覺所自志
矣宇文泰都督關中時為武帝所依既立之已而又立
文帝又立廢帝乘以國本之弱一立一廢又弑之簒奪
之心計於一家久矣故至於覺其年雖幼而事有可取
之勢護復為之輔焉能不成帝業乎以稱周公故國號
周焉
閔帝𫝊明帝𫝊武帝𫝊宣帝𫝊静帝而共以成此洪休
者固護所輔護以閔帝惡已而致其弑明帝明敏亦護
所忌護以明帝明敏而進其毒此家庭之禍也宣帝寵
后父楊堅佐王室而静帝則其女之子與吾之孫等耳
不佐之乃滅其族以奪之此外戚之禍也禍起於内外
族戚之間固骨肉之自相殘矣骨肉相殘其先叔護一
人至連弑二帝亦甚焉故楊堅元舅得以乘之遂滅其
族而簒其位堅固所謂忍人也其外戚之禍非自家庭
以導之乎
後周都長安𫝊五主共二十五年
隋
南北兩朝為蛙鳴蟬噪之主視唐虞三代秦漢以来之
為一統者可恥也故隋起而混一之使歸於一如天無
二日矣若無嫌焉但傷殘骨肉為暴横耳享祚不永宜
哉
隋文帝楊堅弘農人父忠仕魏封隋公至周堅襲爵其
女為宣帝后傳静帝以堅元舅為相進爵隋王未幾簒
女之子静帝之位弑之而滅其族遂自稱帝國號隋焉
先是周武帝滅齊執其後主而北朝無出繼之君堅又
滅陳擄其後主而南朝無再造之國併南北而歸於一
隋固得軻定於一之義矣惜乎得國於殘忍之餘未善
焉
文帝之次子廣立曰煬帝者先為晉王以后獨孤氏之
言廢太子勇立廣為太子後文帝不豫召廣入宫中囑
後事文帝以廣逼陳夫人怪之曰畜生何足付大事獨
孤誤我將召故太子勇廣聞之遂弑文帝遣人縊殺勇
而立焉則煬帝者豈非弑父與兄以嗣帝位者乎及其
在位大興宫室求海内竒花異獸以實洛陽顯仁新宫
苑囿又自長安西苑引諸水以達河洛淮泗開䢴溝而
入於江旁植以柳又自長安至江都作離宫四十餘處
以資遊樂窮奢極欲漫遊無度且徵天下兵集於涿者
一百一十三萬餽運者倍之窮兵黷武以伐高麗取無
益之地故四方騷動盗賊競起猶在江都淫酗酒色而
無已焉唐公李淵兵入長安立文帝之孫侑代王為帝
淵自為丞相煬帝忘返自遥尊為太上皇遂致從臣思
歸而謀叛故宇文化及弑之自古人君如是者不多見
也安得而不喪乎
恭帝侑李淵所立半年而禪於唐淵即帝位其子世民
起義兵削平僭亂隋於是乎亡焉
隋都長安𫝊三主共三十七年
唐
唐高祖李淵隴西成紀人父炳周封為唐公淵襲爵隋
以為弘化留守天下盗起以為山西河東撫慰大使承
制黜陟討捕羣盗次子世民見隋室方亂隂有安天下
之志煬帝南遊不返長安位虚賊盗競起故淵起兵入
長安以代王侑即位淵為丞相後為唐王故國號唐焉
取天下之心在淵者為少在世民者為多然亦非若簒
弑之儔也
唐之佐高祖以定天下者太宗世民也高祖以建成首
子立為太子世民立為秦王元吉立為齊王建成元吉
以唐有天下皆世民之功力謀傾之世民遂殺建成元
吉高祖因𫝊位世民有房玄齡杜如晦等為相魏徵等
參預朝政武功文德兼有之惟殺建成元吉可議耳高
祖曰不圖為天子乃見今日之骨肉相殘建成元吉雖
所自取世民殘忍亦甚矣唐之德此亦有慚者歟
建成喜酒色遊畋元吉多過失世民功名日盛於成吉
然成與吉不能自知且謀傾世民其事已不仁矣謀未
行而人已覺智乎以予觀之世民苟不遜於天倫自恃
已功高祖立儲之議必不辭焉既不辭也二子復謀殺
之能不起世民之殘忍哉是世民之殘忍者二子之所
自取當不獨責之世民也
女主自王有二吕后其一武后其二吕后止於稱制與
諸吕危劉之禍武后則不止稱制廢中宗立睿宗而淫
穢之聲播之後世醜聲無踰於此夫女隂也男陽也陽
得以兼隂隂不得以兼陽故隂常減陽之半與男得以
兼女女不得以兼男故女常減男之半者一爾乃天地
之大義隂陽之正道也由此以觀則女主為隂百官萬
民為陽武后以一介之隂在百官萬民衆陽之上天地
之義已反悖矣隂陽之道已倒持矣豈非一大變乎故
家之不齊國之不治天下之不安也有自矣
玄宗在位四十四年方其初也好賢樂善勵精政事任
姚崇宋璟為相以致開元之治靡不有初矣及其後有
奪子妃之恥以召祿山之亂兵連禍結乘輿幸蜀幾危
唐祚非鮮克有終乎不有郭子儀李光弼等克復兩京
以立肅宗迎歸而為太上皇幾何不淪於蜀耶
唐之禍患内外並起高宗寵武后卒至自王殺唐宗室
中宗寵韋后卒至擅權進毒弑帝玄宗寵楊妃卒至安
祿山之亂幾危唐祚肅宗寵張后卒至李輔國之變禍
生宫掖此唐宫妾之害生於内也肅宗任宦官李輔國
卒至於殺后憲宗任宦官陳弘志卒至於弑逆敬宗任
宦官劉克明卒至於亡身文帝立於宦官王守澄卒至
甘露之變與有受制家奴之嘆昭宗制於宦官劉季述
卒至少陽之幽與有别立太子之禍此唐宦官之害亦
生於内也玄宗相用奸臣李林甫杜絶言路掩蔽聰明
養成天下之大亂德宗惑於盧杞楊炎傾陷忠良遂致
劉晏之自殺此唐奸臣之禍生於外也德宗之世藩鎮
李希烈朱泚田悦朱滔王武俊李訥相繼反叛憲宗之
世藩鎮尤甚強盛僖宗之時藩鎮愈強盗賊並起黃巢
入寇長安此唐藩鎮之禍亦生於外也國家之患内禍
生於宦官宫妾外禍生於奸邪藩鎮内外兼攻國體容
不弱乎所賴者郭子儀李光弼李晟李德裕輩削平僭
亂姚崇宋璟李吉甫輩粉飾太平唐之業始有可觀者
焉
玄宗以後盗賊日起藩鎮日叛其間善恢復保全者六
肅宗平安慶緒等之亂克復兩京代宗討史朝義之亂
恢復疆土順宗能保安宗社憲宗伐叛討逆武宗能削
平叛亂宣宗則又卓越乎前非善用人之所致乎不善
保全出奔者四玄宗奔西蜀德宗奔奉天僖宗奔鳳翔
昭宗奔華州非不善用人之所致乎不能脩德致隳唐
政者二穆宗喜聲色遊畋而唐之業墜懿宗驕恣淫虐
而唐之政衰非不善用人又暴亂淫虐乎不善納言致
輕國體者三憲宗佛骨之迎韓愈表諫不從而見黜敬
宗荒淫之甚李德裕進丹扆六箴不聽而自恣文宗為
宦官王守澄等所制權右人主無人敢言惟劉蕡對策
又極言見黜非不善納言為嬖幸所致乎故唐止為漢
唐之唐不能為唐虞之唐也悲夫
唐室之興祚得於高祖功由於太宗其間高宗即位六
年以前政猶出之於已六年以後自廢后立武后以来
政出於中宫自武后廢中宗自立二十年之後始有狄
仁傑舉用張柬之等遷后上陽宫迎立中宗惜乎中宗
亦惑於韋后墨勅斜封卒至殺身及睿宗亦先廢而後
立在位僅三年耳玄宗之初好賢樂善勵精政事相姚
崇宋璟非不足為賢主奈何天寳以後溺愛貴妃致祿
山之禍唐幾於不祚矣肅宗之初郭子儀李光弼克復
兩京迎歸玄宗非不足為英主奈何上元以後制於李
輔國有弑后之恥厥后代武宗用郭李恢復疆土其事
可嘉德宗相盧杞藩鎮叛而出奔又可醜焉順宗在位
止八月而禪位太子委任李吉甫等為得其人而社稷
安矣憲宗初誅藩鎮威令固張末年以来驕侈太甚為
宦官陳弘志所弑豈智乎穆宗喜聲色而藩鎮復亂敬
宗喜遊嬉而終制宦官文宗受制家奴甘露之變可驚
武宗削平叛亂唐室之威復振宣宗始終全美而人思
之懿宗驕恣而政愈衰僖宗則政由下出黃巢亂而出
奔昭宗則又内制於宦官外逼於藩鎮出奔被幽故致
朱全忠以遷洛陽尋弑之又殺太子以下九人致立少
子以簒其位而唐之祚亡焉
唐都長安之後昭宗遷洛陽共二十一主二百八十九
年
五代
五代之所謂代者亦相代之意而季則猶孟仲季之為
末稱也故周代漢漢代晉晉代唐唐代梁而皆謂之後
焉五代通八姓也
後梁
唐之降臣梁王朱全忠為梁太祖者先與黃巢為亂降
唐故賜名全忠後更名曰晃宋州碭山人在唐鎮汴攻
併徐兖及河北河東等處遷唐都洛封梁王後簒唐稱
帝國號梁都汴為東都洛為西都嘗與晉王李克用等
割據地界不能削平慙憤成疾末年欲立子友文遂為
友珪所弑已而均王誅友珪自立焉
均王名友貞太祖温之第四子與唐李存勖連年用兵
後攻梁克之貞命其下殺已於是梁亡
梁𫝊二主其間且父子兄弟自相弑奪及已自殺以致
國亡者盖全忠先受唐之賜誓然後降唐厥後挾天子
令諸侯威振天下卒至殺唐九子滅唐三百年社稷酖
弑哀帝而簒其位故父子兄弟自相弑奪及已自殺二
主而亡盖亦天也復何望其𫝊主之多乎
後梁都汴傳二主共十七年
後唐
唐莊宗李存勖本朱邪氏事唐有功賜姓李沙陀人存
勖之父克用平黃巢有功封晉王至勖襲封以兵威克
敵滅梁稱帝國號唐矜功好畋嗜色御衆無法軍叛中
流矢而殂李克用養子亦胡人名邈佶烈繼立為明帝
登極之年已踰六十在位八年穀豐兵少較之五代亦
小康耳其子嗣之曰閔帝未一年又其養子從珂本王
姓封潞王者兵入洛陽閔帝出奔廢為鄂王而從珂立
焉珂與石敬塘素不相得敬塘與契丹合兵破之從珂
自焚而死唐亡
後唐都洛陽傳四主三姓共十四年
後晉
後唐明宗婿天平節度使石敬塘為晉高祖者先以拒
命唐發兵討之敬塘求救契丹破唐契丹立為皇帝國
號晉都大梁敬塘割十六州之地上表契丹稱兒皇帝
為羣臣所恥及出帝重貴繼立亦上書契丹止稱孫皇
帝而不稱臣契丹怒連年交戰兵入大梁執重貴以歸
封負義侯遷於北方河東節度使劉知遠舉兵入大梁
自立為帝未幾重貴還汴知遠已先立一月所謂此交
已固彼来已晚晉遂亡焉
後晉都汴傳二主共十一年
後漢
後晉節度使劉知遠之為後漢高祖者沙陀人先仕晉鎮
河東為節度使契丹執晉出帝北歸知遠舉兵入汴梁
稱帝自以為漢之後立高祖光武皇帝為百世不遷之
主痛子承訓之喪成疾一年病殂繼此而為隠帝者曰
高第二子承祐也狎䁥嬖倖誅戮大臣郭威等被譖欲
殺之故威引兵入朝自訴帝遣兵拒之為亂兵所弑太
后臨朝契丹入寇太后遣威將兵出征至澶州將士大
譟裂黃旗以被威體呼萬歲震地擁威南還代漢遂稱
帝漢亡
後漢都汴梁𫝊二主共四年
後周
後漢節度使郭威為後周太祖者太原人先仕漢為節
度使唐莊宗宫人之寧家者擇姻見威知有大貴願歸
之漢隠帝為兵所弑之後契丹入寇太后命威禦之軍
至澶州將士裂黃旗被之南還即位與宋太祖黃袍加
身事同威無子以妻姪柴榮為嗣是為世宗其為人英
武治國有道五代之時此亦賢主惜乎功未成而早亡
世宗之子恭帝宗訓繼之七歲即位都點檢趙匡胤事
周累立大功中外附之匡胤以征契丹兵至陳橋擁黃
袍入王盖威裂黃旗之報天道好還何如是之急也周
亡焉
後周都汴傳三主共十年
宋
北宋
後周都點檢趙匡胤為宋太祖者涿郡人先為後周殿
前點檢世宗殂恭帝幼以禦契丹擁黃袍而還恭帝禪
之遂即帝位其事固可議矣但其囑將士曰少帝太后
不得驚犯公卿不得侵陵厚亦至焉其弟太宗繼之雖
不能無燭影之疑而開拓境土削平海内任用人才百
度修舉盖亦賢主太宗次子真宗相寇凖而為北門鎖
鑰征契丹而致南北講和美甚矣奈何惑於王欽若為
封禪祠祀天書土木之事一時並起未盡善焉真宗之
子仁宗西鄙多事慶歷間君子滿朝天下承平懿王之
子英宗有韓琦歐陽修者調護兩宫之譖道州周敦頤
生焉英宗之子神宗初年勵精為治熙寧以後王安石
以青苗之法誤之洛陽程顥生焉神宗之子哲宗相司
馬光有改青苗之志故後世以慶歷元祐並稱顥之弟
頤生焉神宗次子徽宗貶斥善良進用奸諛極土木之
工修道衍之教金兵南来禪位於子是為欽宗已而金
兵陷汴徽宗欽宗皆執而北太后迎立康王南渡遂都
杭焉
北宋都汴傳九主共一百六十七年
南宋
宋高宗構者神宗第九子也先為康王太后因金兵陷
汴執徽欽二主迎構於應天府即位以主和誤國召李
綱為相磁州守臣宗澤知開封留守時綱治軍政略有
緒開封知府黃潛善相州守汪伯彦復主和綱相數十
日遂罷又以潛善伯彦為相國因誅上書人决策幸東
南無復經理兩河駕至揚州金兵分三道南来至汴宗
澤募義兵百萬大敗之累表請上還汴潛善忌功沮之
澤死金兵至揚州駕行至瓜州渡江如杭州罷潛善伯
彦又以朱勝非為相亦罷又以吕頤浩為相上如建康
太后為金兵所逼如南昌上如杭州如浙東金兵又分
兩道一從蘄黃渡江趨堯昌各處追太后不及陷潭灃
自石首而回一從滁和自太平渡江陷建康又陷杭州
追上不及乃退岳飛敗之於六合上歸越州頤浩亦罷
又以范宗尹為相時秦檜北依達蘭始南歸言曰如欲
天下無事須是南自南北自北以達蘭意上書求和宗
尹亦罷檜又曰我有二策可以聳動天下又以檜為右
相吕頤浩為左相檜自此專主和議矯奏金牌令班師
岳飛泣下東拜曰十年之力廢於一旦檜搆岳飛等赴
獄何鑄鞫之飛裂衣示背有盡忠報國四字改鞫亦知
無罪曲順檜意誅飛自是無復敢言兵者胡銓上疏斬
檜上不聽卒至誤國萬世之下固知岳飛之忠秦檜之
奸矣又安知宗澤之忠黃潛善之奸誤於前邪高宗不
悟卒至自誤悲夫
孝宗繼高宗而立銳意恢復以史浩為相張浚為樞
密使督師江淮許國之心不下岳飛惜乎早卒乃復與
金講和南北安静中原之土竟不能復國家之恥竟不
能雪有恢復之主無恢復之臣孝宗其亦賢君者歟
光宗之世周必大用事從容廟堂引進善類惜乎早罷
不用及排斥善類誣朱熹輩為偽學理宗之世真德秀
魏了翁者出君子滿朝奈何丁大全賈似道相繼用事
邪正互進惟程朱之學復崇值元之興與之同滅金焉
度宗之世賈似道秉政端人斥盡恭宗之世元兵入寇
執之北降端宗名昰尚幼當元兵復寇之時楊妃與弟
楊亮節負昰與昺如温州航海至福州羣臣從之陳宜
中張世傑奉昰即位以文天祥為丞相遷碙州而崩陸
秀夫又立昺焉時方八歲楊太后聽政羣臣欲散秀夫
曰度宗一子尚在將焉置之遷厓山元兵薄世傑之舟
張洪範等交戰世傑秀夫知事去先驅妻子入海即負
帝同溺忠義之士同溺者數萬宋亡說者謂宋以忠厚
得天下士以忠厚報之信夫
南宋都杭如閩廣故曰一汴二杭三閩四廣𫝊九主共
一百五十五年
遼
契丹南侵國號遼者自其道宗始也道宗姓耶律名洪
基其國先在横山之南元魏時號契丹後梁均王時太
祖始稱帝道宗始號遼歴太祖太宗世宗穆宗景宗聖
宗興宗七主皆與宋和議南朝為兄北朝為弟惟興宗
申南北之好以息征戰而道宗則以國號遼連歲用兵
故𫝊海濱王為金所滅而亡
遼都燕傳九主共一百五十年
金
女直南侵國號金者自其太祖始也太祖姓完顔氏名
阿固達初臣契丹宋徽宗時稱帝國號大金舉兵滅遼
體漢制度𫝊太宗滅遼攻宋執徽欽二帝遂有中原陜
西之地自太宗熙宗海陵王世宗章宗東海郡侯宣宗
哀宗凡九主而宣宗以前連歲敗兵至哀宗始走蔡州
元兵與宋兵夾攻克之金亡
金都上都即洛陽𫝊九主共一百十九年
元
蒙古南侵奄有天下而國號元者自其世祖始也世祖
姓怯特名呼必賚世為蒙古部長方元太祖立後功
德日盛諸部皆慕義来降用兵如神滅國四十𫝊太宗
定宗憲宗世祖至世祖始滅宋號元成宗承混一之後
垂拱而治武宗承富有之業創治改法仁宗一遵世祖
成憲為大元盛德守文之主英宗用法無私有奸黨畏
罪之正泰定天下無事號稱治平時明宗文宗頗有變
動寧宗乃明宗次子立二月而崩順帝乃其嫡長以母
被讒移居廣西以寧宗之崩歸國即位享祚三十餘年
荒於淫樂四方盗起羣雄割據垂二十年始亡
元都燕𫝊十四主共一百六十三年繼大統者九十三
年也
東溪日談錄卷十四
