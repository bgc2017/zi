東溪日談錄卷十一
明周琦撰
經傳談下
大學
大學中庸自成書之後無人識是論治論道之書至經
秦火繫在禮記中大學在儒行篇下冠義篇上為第四
十二篇中庸在坊記篇下表記篇上為第三十一篇漢
儒亦只混與禮樂二經同行不識其間有許大道理豈
禮樂二記比哉不有程子提出殆湮晦矣
雖孟子亦謂天下之本在國國之本在家家之本在身
孔子則自格物致知誠意正心說來此所以聖賢之别
我之與民同是一箇明德我學大人之道則能明此明
德民不能明此德者我所以明之使自新焉故我之德
與民之德不至其極不止也
極是德之至明處即所謂太極
格物之物即君臣父子長幼夫婦朋友之物也格物之
格即推致君臣父子長幼夫婦朋友之理也誠意亦是
誠此君臣父子長幼夫婦朋友之道而發之於意也正
心亦不過正此君臣父子長幼夫婦朋友之道而閑其
邪心也豈獨修齊治平有君臣父子長幼夫婦朋友之
道哉此謂體用一原
格物致知此是始學工夫人之所易忽者朱子因傳之
脫簡用程子之意補之使始學用工有下手處而身如
君臣有君臣之身父子有父子之身修此於大學之年
乃是未為君未為臣未為父時將以立其體而冀其用
故朱子曰自天子之元子衆子以至公卿大夫元士之
適子與凡民之俊秀皆入大學而教之以窮理正心修
已治人之道其如是矣
一家之内有父子長幼夫婦之倫而君臣朋友若缺焉
然我盡其所以事君者一家之人皆知事君之道而無
不臣之心我盡其所以交友者一家之人皆知交友之
道而無不信之心教之於家者也豈直有君有友而後
盡其忠與信哉
聖賢體用之學莫詳於大學故修身以上為體以下為
用自格物致知至於平天下只是一理貫通體用相須
不是兩截事
大而天地萬物小而一身耳目口鼻皆物也皆所當格
者也是故天地萬物吾性之所同耳目口鼻吾性之所
用於此乎格之便能知性充而至於無所不知知性便
能盡性故格物致知功效甚大
大學中庸只是一箇道理明德是盡已之性新民是盡
人之性人已之性盡便是止於至善
人之善惡全在誠意上分别
周子幾善惡之說正是誠意界上
誠意是修身緊關處
幾之一字是誠意謹守去處
偏之一字是修身為害的物件
絜矩是平天下之繩墨故曾子論平天下之道節節不
敢外絜矩說
聚人心在義故上好義則下亦好義散人心在利故上
好利則下亦好利義不可失失則人心不聚利不可奪
奪則人心散矣是故平天下之道莫大乎謹義利
修身之前在謹善惡故誠意傳内專言善惡治平之後
在謹義利故平天下傳内深辨義利曾子之學謹慤而
傳得心法也如是哉
義利之别與善惡之别只在毫髮間各有其幾但善惡
之幾較密義利之幾較粗
天地萬物只是一箇性中庸言道道固此性大學言德
德亦此性修身以上是明已德明已之德即明已之性
齊家以下是明人德明人之德即明人之性格物致知
是求其性之所自誠意正心是謹其性之所發修身是
性率而為道者也齊家則又以一已之性明一家之性
治國平天下又以一人之性明千萬人之性參天地贊
化育其功不外是矣
論語
漢儒專以論語名門或曰魯論或曰齊論北宋之時趙
普猶以半部論語治天下南宋以後始以學庸論孟為
四書而破漢儒之陋也
故訓詁穿鑿壞論語文氣者亦漢儒也
三不亦皆論學故朱子以明善復初言之首不亦是後
覺之人效先覺者明吾性本然之善以復其初習熟於
已故說次不亦是後覺者性得於已同類之人同有此
性者皆從之以見吾性與先覺者等故樂終不亦是同
類者違之而吾之性亦無以撓其情故德成焉孔子言
人為學如此故以為首冠
入則孝出則弟謹而信汎愛衆而親仁此四句皆小學
之事
為政以德是讀至北辰是句居其所以下是發上取譬
北辰之意
先行其言之言是未出口之言言在口而未發於聲不
言猶言也故孔子曰言朱子釋之曰未言
古人不止祭宗廟設主迎尸祭五祀亦設主迎尸但五
祀之禮廢而尸不可考朱子膳夫之說亦是臆度之耳
然祭五祀何必用尸也
孔子告曾子一貫曾子告門人忠恕略如舜益三言以
告禹者但一貫忠恕是互換說三言是增益說
四代禮樂是春秋大義孔子非顔子不告
師有師之仁我有我之仁師不得讓之於我我不得讓
之於師蓋非外物也
有教無類須玩有無二字方見
人皆有仁非我有而彼無者故當任之於已不當讓之
於人而為之亦由乎已於人何預哉
當仁不讓於師仁以為己任不亦重乎為人由已而由
人乎哉我欲仁斯仁至矣同是一樣說話
孔門教人只在仁字上用功蓋仁乃四德之首人而能
仁則本心不壞無適而非天理矣
孔氏之後有錄孔門問仁等語自為一篇可見孔子以
此教而弟子以此學孔子既沒猶不忘仁之為教也觀
此則學重在為仁可見
人之生也直㒺之生也幸而免朝聞道夕死可矣孔子
之言說得痛切處無踰於此人不可以不猛省
仁者之人以其先難後獲故謂之仁
仁者已欲立而立人已欲達而達人是因上文何事於
仁說來解仁字之義
取譬在立人達人上見之
束修以上無不誨者孔子見其性之同而不見其禮之
薄也
以富貴為心者以用舍為榮辱見物而不見道也不以
富貴為心者用舍無預於已於榮辱乎何有見道而不
見物也惟有道者能之
孔子不是說蔬食曲肱可憂之日可樂是說雖蔬食曲
肱亦樂無不在只爭些子轉換便見聖人氣象之别
不知老之將至不知二字當細玩
仁之不遠以其在我故不遠然既在我何遠之有民可
使由之不可使知之非不欲使之知也不能使之知也
使民由之則易使民知之則難
鄉黨一篇見孔子弟子學孔子之用心處若非用心何
體驗如此之實
孔子初以道之所託者顔子也顔子存則道存若孔子
存也顔子死道無託焉故曰天喪予天喪予
周公以王室至親歴仕兩朝有大勲勞成王錫予又厚故
富耳非若後世横取之所致者則無嫌焉周公乃天子
之卿季氏特諸侯卿耳其富過之故用比擬
夫子許點非特許其言志之高併其動静從容皆許之
如騫仍舊貫何必改作之說皆然
克已之已是已私復禮之禮是天理天理復在克私之
後若止說克得一分私復得一分禮非顔子之克復也
質直以下是言達字之義色取人以下是言聞字之義
孔子言為政有近悅遠來之效無非發葉公之問然後
告其政使行之之力也惜乎葉公不能再問故但知其
效而不能知其所以得是效者修何政以致之也
惟易事難悅方見其為君子
剛毅木訥非惟近仁而已
古之學者為已今之學者為人三代之時尚爾況後世
乎
為人之學恐人不知亦如為人之廉恐人之不知也學
與廉皆吾分内事耳人之知不知何預哉學與廉皆當
為已不當為人故無預於人也
天下有道則禮樂征伐自天子出章是孔子作春秋之
初意四代禮樂章是孔子作春秋之筆法孔子作春秋
之志亦先見之矣
隠居以求其志行義以達其道用之則行舍之則藏君
子出處體用相須於此可見
陽貨饋孔子豚小人致君子之奸也孔子時其亡而往
拜君子待小人之法也
孔子之於陽貨亦壯於頄之意
堅之磨而不磷白之涅而不緇非聖人不能
吾豈匏瓜也哉焉能繫而不食是孔子見佛肸之召有
欲往之意非以佛肸可仕則仕可止則止也
君子之仕行其義之義是於可否去就處見之非行義
逹道之義也
君子三變是望之即之聽之有此三者不同非一見之
間有此三者之變態也
得其情勿喜聖賢閔世之言大禹泣罪人之意也
賜以夫子之不可及方之天不可階且天固難階而聖人
則可階矣賜以難階者方亦以見賜之學能為其大不能
為其化自止而不進也與顔子之卓爾孟子之躍如者
異矣故顔孟皆亞於聖賜止於賢而已
不知命之命與樂天知命之命同非五十而知天命之
命也
孟子
孟子七篇秦漢以來無人識為聖賢之言皆以子書視
之與老子莊子荀子列子揚子之書等耳獨韓子一人
能識是書稱其醇而又醇及功不在禹下軻之死不得
其傳等語亦未嘗表白之也雖宋儒猶有繫於揚子法
言之末者神宗以後程子始表章之以發其意朱子復
為集註而大義微旨始明焉
孟子在戰國之時人固知其為賢然亦不過視與常賢
等耳惠王以東敗於齊龐涓太子申死南敗於楚西喪
地於秦故三十五年大召賢者其意在富國強兵以雪
齊與秦楚之恥非行王道之意故孟子至梁一見惠王
備言求利之害與不賢者有此不樂等語非惠王召賢
初意是以為迂遠不用當時之人安知其為亞聖之才
也
未有仁而遺其親是仁有自然之利未有義而後其君
是義有自然之利惠王欲求富國強兵之利與此利不
同所期者利在目前以雪齊與秦楚之恥豈求仁義自
然之利為王道謀哉
古者男子三十而娶女子二十而嫁一夫一婦受田百
畝故朱子曰無不受田之家男子有家則授之以田故
不當奪其受田之時矣
老吾老幼吾幼是舉一家之老幼而言之以及人之老
以及人之幼是舉天下之老幼而言之故曰天下可運
於掌
諸候本無明堂惟天子有明堂然齊有明堂者周天子
巡守東方朝諸侯之所也宣王之時天子不復巡守故
宣王毁之孟子勸之不毁者存王政之意耳非欲諸侯
僣天子行在而行其事也抑以發王政之問焉
孟子性理之言惟養氣與性善等語且理氣只是一事
不是兩事動靜是氣其動靜的骨子是理有理即有氣
有氣即有理氣在而理亦在理在而氣亦在李延平所
謂一滚出來是已
孟子氣配義理之說不可以理氣說得支離其實氣與
道義非各為一事故此章訓義難在配字上朱子解配
字作合而有助之意雲峯謂集註合字本延平一滚出
來意說助字本延平襯貼起來意說此語固有所授初
看一滚出來固好及看襯貼起來却似又為二事看之
良久然後無弊理氣說到此等去處只宜心悟用言語
便難形容若言語形容却又支離了
氣本集義以生方見效驗却又不可預期其效但于氣
未充時只可不忘集義之事不可有所作為助長方得
養氣節度黃氏以煉丹文武火譬之極得節度之意
孟子為學全在養氣上做工夫觀此便可見為學是求
於内而無所事於口耳記誦之功何止曰讀書而已
孟子論不忍人之心因說仁義禮智四端孔子亦說四
端但各因一事而發未嘗合而言之至孟子方纔合說
則孟子體認性情親切得洙泗正傳於此可見
功利之世仁義道蕪故孟子塞功利之門開仁義之源
與齊王言者必以仁義齊人安知為敬王哉孟子於此
不得不自言也
滕世子未陟位之時宜其心未盡喪孟子與言性善必
引堯舜以實其說心苟未喪能自堯舜之道以充其性
何為而不可奈何位未陟而功利先昏其心不復知有
性善惜哉逮致疑而復問焉孟子又以成覸顔淵之言
曉之畢竟不知堯舜可學而至只有為國井田之問性
善何及哉
滕世子聘孟子問為國之道乃陟位之後孟子既以三
代之養民教民者告之及其去滕又使畢戰問井地之
法孟子又以分田制禄之常法及常法之外與周之助
法井田形體之制告之滕公之問固至而孟子之答亦
詳蓋滕公為世子時有所起發而然也惜乎不能從事
於性善有王政之心無王政之本滕止於滕何怪哉
子夏子張子游以有若似聖人欲以事孔子之禮事之
然雖非禮亦可見古人慕道之切
公孫衍張儀乃蘇秦之儔戰國之賢惟是取耳故一怒
而諸侯懼安居而天下熄破六國之從以為衡沽大丈
夫之名也安知孟子之所謂大丈夫者三子不得而躋
歟
去孔子未遠大義已乖故孟子之時楊墨益縱是以辭
而闢之然所闢於楊墨者陰以孔子作春秋自況也
讀養氣章見孟子為學之工夫讀好辨章見孟子處世
之事功其剛大之氣塞乎天地而邪僻之說自不容於
心目誠可謂得孔子之真傳而功不在禹下也
王政仁政仁心仁聞與不忍人之政古無是言惟孟子
始倡此說盖列國兵爭世亂民疲非有仁政固不足以
收人心非有仁心又何足以行仁政故孟子於此之時
用仁之一字以醫當世之不仁也堯舜之道不以仁政
不能平治天下盖言平治天下必以仁政不以仁政必
不能平治也
天下之事皆有法度無法度則不能成其事故曰規矩
者方圓之法度明莫過於離婁巧莫過於公輸子而能
成方圓者不能外規矩也六律者正五音之法度聰莫
過於師曠而能正五音者不能外六律也仁政者治天
下之法度道莫大於堯舜而能平治天下者奚能外仁
政哉孟子以離婁公輸子師曠堯舜之規矩六律仁政
並言者非為規矩六律也為仁政平治天下發也
人人親其親長其長者人人是盡天下之人而言天下
之人各親其親各長其長便自平了其道只在各人之
身何近也為人亦各人之所自為何易也天下之平不
難矣此言天下平非平天下南軒似說平天下未詳
善戰者服上刑連諸侯者次之辟草萊任土地者次之
戰國所尚之人才如此孟子安與之儔邪不遇於時宜
矣
孫臏吳起蘇秦張儀李悝商鞅凡此皆戰國之士孟子
肯為是哉
古井田之制中界井字有阡陌一縱一横為之界限阡
陌乃耕夫饁婦牛具往來之道戰國之時商鞅闢而為
田世謂井田之制廢於秦而不知實廢於戰國始也
五世而斬之世乃父子相繼之世非三十年一世之世
故自高祖以至元孫乃五世也高祖以上元孫以下皆
無服焉而澤亦微矣故曰斬
朱子謂天下言性之性乃人物所得以生之理其理即
性人之性本善也而惡則非性矣水之性本下也而逆
亦非性矣故善言性者於人而指其本善之故迹於水
而指其順下之故迹豈不為易明哉人以善為利水以
下為利故迹皆以利為本自然之勢也豈矯揉為哉非
智者不能也
天下言性章首節言人物之性皆有故迹而故亦自然
之勢耳次節言不智者鑿其故惟智者順其故也末言
雖千歲之歷亦不外求其故迹而得之何止於性哉皆
非智者不能故程子曰專為智而發
朱子曰囂囂無欲自得之貌無欲是無所欲於富貴自
得是自有得於道義也
始條理是始其條理終條理是終其條理揭樂始終而
言之非謂其間之節奏也
古者仕本為道而非為貧雖有時乎為貧而道未嘗離
焉後世仕不為道借以為貧故其仕也道無聞焉惟求
富貴而已天下安得無貪官邪
一鄉善士章無名公傳似之
不可誤指義以方外之說為告子義外之義
孟子仁人心也一句最說得親切
學問之道無他求其放心而已此便是孟子心學工夫
其用功只在求上
當道在事上說志仁在心上說若只事當於理而心未仁
如梁惠王不嗜殺之心亦曲從而已内無以為之體者也
若只心在於仁而事不合理如齊宣王雖不忍觳觫之牛
而人不被其澤心亦徒仁而已必事當於道心志於仁乃
盡心知性知天只一理相貫
強恕而行即能近取譬之意
驩虞可以強為皥皥乃自然而無造作於其間民之風
俗君之影迹也觀驩虞則霸功可見皥皥則王道可見
故霸者之民未有久而不變王者之民久則與之化也
良知良能者性也本然者未壞也
耳目口鼻是形儼温厲是色皆天之性人所不能無者
也惟聖人然後充此形色故視聽言動之著於形者皆
根於性而不縱於欲儼温厲之生於色者皆發於性而
不喪其情
舜居深山與野人等至聞善言見善行却又與野人異故
謂之出乎其類
合仁與人則謂之道仁亦人之所固有者是以人之理
合於人而言之也
引而不發待學者之自得中道而立待學者之自從若
引而發之學者所得亦淺俯而就之學者所從是亦強
之而已豈知中所在哉
大是可用力處化是不可用力處化即顔子仰鑚瞻忽
不容力的地頭
神是出聖一等乃聖人極至的地位
中庸
中庸言形而上者之道非形而下者之器如鬼神之類
是皆無形影的道理故學者難理會
不先讀大學論語孟子之書却讀中庸不得先讀三書
其義理啟發胸次後讀中庸方得貫通
朱子中庸六大節第一節天命之謂性以首章說中和
第二節君子中庸以下十章說中庸第三節君子之道
費而隠以下八章說費隠第四節哀公問政以下七章
說誠第五節大哉聖人之道以下六章說大德小德第
六節末章復申首章之義愚嘗依此得讀中庸之法
孔子之子鯉鯉之子伋鯉早死伋得家傳於孔子故述
堯舜禹孔子所傳心法之意以立言作為中庸盖堯以
此中傳舜舜以此中傳禹孔子去堯舜禹之世既遠得
此中之載於經者曰允執厥中是堯傳於舜之心法人
心惟危道心惟微惟精惟一允執厥中是舜傳於禹之
心法以為洙泗之教其間中之一字乃此道本體之字
餘十五字乃維持此中的道理孔子教於洙泗亦以此
中一退之以抑其過一進之以扶其不及皆維持之者
也
第一節首章朱子曰言中和天命之性即中之謂體也
率性之道即和之謂用也戒懼是存養此中慎獨是省
察此和喜怒哀樂未發是實指此中是天命之性故為
天下之大本乃道之體其發而皆中節是實指此和即
率性之道故為天下之達道乃道之用自戒懼而存養
之則極其中天地於此乎位自謹獨而省察之則極其
和萬物於此乎育始則推原於天中則存省於人又終
則推極於造化中庸之全體妙用其大矣乎
中庸一書撮其大要只是言道故首章三句將言道第
一句先推吾道之本原說性以見道率於性非老佛者
比到第三句却說道之謂教於天下者皆聖人品節是
理而行之非徒立為萬世法也
君子戒懼是承道也者兩句說來故有是故字君子慎
獨是承隠微兩句說來故亦有故字道也者以下乃戒
慎謹獨兩節總頭也
喜怒哀樂是情中節處方是和
第二節自仲尼曰君子中庸至惟聖者能之凡十章朱
子曰言中庸以明首章之義變和言庸者以德行言之
也二章言君子時中是釋君子中庸小人而無忌憚是
釋小人反中庸三章言中庸之教不興以發不明不行
之端四章言中庸之道不行因太過不及之弊五章言
中庸之道不行由其不明之故六章言中庸之道如舜
之知無過不及然後能行七章承舜言不知之弊以舉
不明之端八章言中庸之道如回之行無過不及然後
能明九章承回言中庸為易而難之理非三者為難而
易故民鮮能以起下章子路之勇十章言中庸之道不
行於血氣之勇而行於德義之勇十一章言中庸之道
有索隠行怪者乃知之太過有半途而廢者乃行之不
及惟依乎中庸然後知盡仁至無所賴於勇則有以見
中庸之明與行有大舜之知顔淵之仁子路之勇然後
能明能行也
朱子道不可離是說人莫不飲食人自不察是說鮮能
知味
兩端是善之兩端其惡者已知為惡何復執乎
智兼二義亦如貞兼二義不特理耳凡屬北方者其物
曰玄武亦兼二物理與物皆然也
能擇是知正之所在能守是固守之必知正之所在而
固守之然後盡智之義
回雖說仁擇乎中庸是能擇也服膺勿失是能守也即
知也合舜之知與由之勇方謂之仁大扺仁知之道自
不相離
可均可辭可蹈非知仁勇之道乃知仁勇之事皆不得
為中庸者也
第三節自君子之道費而隠至其如示諸掌乎凡八章
朱子曰言費隠以明首章道不可離之意第十二章全
章費隠以下皆發此章之旨故第十三章十四章十五
章此三章皆以費之小者而言如道不遠人丘未能一
素位而行行遠自邇凡此皆費也其所以然者隱也十
六章十八章十九章此三章皆以費之大者而言如舜
之大德以及位禄名壽文王之父作子述以及追崇之
典武王周公善繼善述以及宗廟之制凡此皆費也所
以然者亦隠也十六章不見不聞隠也體物如在費也
則又兼費隠包小大而言者也中庸之道豈但用之廣
邪亦有隠而難見者耳鳶飛戾天道之著於上魚躍於
淵道之著於下鳶魚即道非喻道也與子在川上指水
曰道義同
忠恕違道不遠便見道不遠人
弗見弗聞體物不遺是言造化鬼神洋洋如在是言祭
祀鬼神
位禄名壽皆指舜
大德即大孝非外是孝而别有所謂德也
文王以三分有二之天下而猶不取者不欲有湯慙德
也必至武王纉太王王季文王之緒然後一戎衣以伐
紂者周之德至是而極商之惡至是而稔武王於是未
嘗身親臣之故不失天下之顯名也
禘是一廟二主之祭祭之大者嘗是四時之祭祭之小
者大祭有祫有殷中庸獨舉禘小祭有禴有祠有烝中
庸獨舉嘗盖中庸非言祭祀之禮是舉祭祀之義以發
中庸之旨也
大祭舉禘小祭舉嘗蓋一時之順言耳然亦要小大之
極者而言之也
第四節自哀公問政以下至純亦不已凡七章朱子曰
說誠二十章哀公問政至所謂行之者一以下以發誠
字為下六章樞紐其實一章之義又包上八章費隠二
十一章以天道人道言誠二十二章以天道言誠二十
三章以人道言誠二十四章又以天道言誠二十五章
又以人道言誠二十六章又言天道之誠終焉中庸之
道雖在於中而行之則本乎誠故此七章特為誠發得
無意歟
中庸之達道五達德三行之者一蓋亦要博約而言之
者也自根博約而言達道博矣而約之以達德達德博
矣而約之以一誠原用於其體也自約推博而言一誠
約矣充之而為達德之博達德約矣充之而為達道之
博體發於其用也入中庸之道行之必踐其實此所以
無過高不實之弊也
九經者治天下國家之常理故修身尊賢親親敬大臣
體羣臣子庶民來百工柔遠人懷諸侯其道皆無過不
及乃中之謂其事皆經常之道乃庸之謂故治天下國
家者中庸之道也
達道本於達德達德本於一誠皆治乎已者也天下本
於國國本於家皆治乎人者也人已之間非誠不立故
達道九經皆曰所以行之者一也
修身為九經之首而修之於身者亦不過以五達道耳
誠無不一其不一者惟天道人道聖人賢人有别耳故
下文發之
誠則明是由天命之性而入者聖人也天道也明則誠
是由修道之教而入者賢人也人道也二則字略有輕
重之别
天下至誠以下全說聖人極則至於參贊造化其次致
曲以下全說賢人極則至於聖人之域亦以誠而然後
化也
誠以心言是君臣父子之實心道以理言是君臣父子
之實理故實心曰本而實理曰用也
天有此實理則成天地有此實理則成地恐說得寬了
至誠無息以下又言聖人之誠與天地同其體用
第五節自大哉聖人之道至達天德者其孰能知之凡六
章朱子曰言大德小德第二十七章發育峻極言道之大
而無外禮儀威儀言道之小而無内尊德性以下亦分
九小節大德小德以言人道二十八章愚而自用以下
承上章為下不倍亦言人道二十九章王天下三重以
下又承上章居上不驕亦言人道三十章仲尼祖述以
下直指大德小德又以言乎天道三十一章天下至聖
以下以天道言小德之川流三十二章天下至誠以下
以天道言大德之敦化德有大小之殊其為中庸之道
者一也
發育峻極言道之大以尊德性為綱而致廣大極高明
温故敦厚極乎道體之大三百三千言道之小以道問
學為綱而盡精微道中庸知新崇禮盡乎道體之細中
庸入德有大小之殊其實莫詳於此
居上不驕為下不倍此二句是下二章題目故愚而自
用以下屬為下不倍天下三重以下屬居上不驕
伋見堯舜文武之後有中庸之德者莫如孔子故直言
仲尼祖述憲章而辟之天地日月四時也
第六節自衣錦尚絅至無聲無臭至矣凡一章朱子曰
復申首章之義所謂君子之道闇然日章與淡簡温者
皆言小學立心之始其間潛雖伏矣之詩申首章言下
學謹獨之事相在爾室之詩申首章言下學戒懼之事
奏假無言之詩結戒懼之效不顯惟德之詩言中庸之
極功未盡其妙故又引予懷明德之詩言上天之事以
盡其妙焉中庸推致於此極矣
前章言至誠之道非至聖不能知故言至誠之道必先
言至聖之德至聖之德非至誠不能為故言至聖之德
必終之以至誠之道夫聖至於至聖誠至於至誠中庸
成德至此極矣故自下學立心之始言之則人有所措
手而至聖至誠不托之空言子思必推至於極立言之
旨何其至歟
遠近風自微顯此六者皆相對說各為一事其理則一
耳
小人之道道猶事也雖小人之所為豈無道哉但道非
君子之道耳
首章先言戒懼後言謹獨先存養而後省察末章先言
謹獨後言戒懼先省察而後存養首章是言用功末章
是言下學非用功也故但言存省而不復論其序之先
後矣
東溪日談錄卷十一
