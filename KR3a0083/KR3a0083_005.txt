東溪日談錄卷五
明周琦撰
祭祀談下
五嶽四瀆四海皆天下名山大川天地大氣所在所以
祀之者祀其氣也非若人鬼祀其有形者也祀氣者以
壇祀形者以廟東嶽泰山西嶽華山南嶽衡山北嶽恒
山中嶽嵩山祀之各有其地江瀆河瀆淮瀆濟瀆祀之
各有其源東海西海南海北海祀之各有其方固不可
在彼者而祀於此在此者而祀於彼亦不可貌其形以
病其氣封其爵以廟其爲鬼自唐武德貞觀間制祭五
嶽四瀆四海之後武后垂拱四年封洛水爲顯聖侯享
齊四瀆封嵩山爲神嶽天中王天授二年又封華嶽爲
金天王始肇山川之封故玄宗開元十三年封泰山爲
天齊王天寳九載封中嶽爲中天王南嶽爲司天王北
嶽爲安天王六載封河瀆爲靈源公濟瀆爲清源公江
瀆爲廣源公淮瀆爲長源公此五嶽四瀆爲人鬼而封
之也宋真宗大中祥符元年加號泰山爲仁聖天齊王
五年又加東嶽爲天齊仁聖帝南嶽爲司天昭聖帝西
嶽爲金天順聖帝北嶽爲安天元聖帝中嶽爲中天嵩
聖帝加東嶽有淑明后南嶽有景明后西嶽有肅明后
北嶽有靖明后中嶽有正明后仁宗康定二年加東海
爲潤聖廣德王南海爲洪聖廣利王西海爲通聖廣潤
王北海爲中聖廣澤王復增四瀆公爵爲王爵也夫五
嶽亦山耳海瀆亦水耳以其爲名山大川天地扶輿清
淑之氣所在國以山而立民以川而養故祭之也惡有
所謂帝與王哉又惡有所謂后以配之哉惟我國家一
掃唐宋之陋祭不用爵而用主止曰某之神也但東嶽
南嶽天下尚有行祠耳五嶽曰泰山之神恒山之神華
山之神衡山之神嵩山之神四瀆曰江瀆之神河瀆之
神淮瀆之神濟瀆之神四海曰東海之神西海之神南
海之神北海之神其曰王曰帝曰公曰侯曰后曰妃皆
前代妄封之號國家止曰某神者得祀山川本意
凡祭不當祭皆爲淫祀泰厲天子所祭天子爲天下主
故祭聖賢有功於天下後世者國厲諸侯所祭諸侯爲
一國主故祭聖賢有功於一國者族厲大夫所祭大夫
爲一家主故祭先代之爲聖爲賢有功於一家者庶人
則以無後者祔食盖尊賢恤孤之意不爲淫祀今皆行
之雖祭名不同而義有在也
狄仁傑毁吳楚淫祠七百餘處惟夏禹吳太伯季札伍
員四廟不毁盖以爲先代聖賢有功於天下生民者也
太伯季札伍員固吳人吳所當祭若夏禹者雖會計於
吳嘗爲天子矣亦非吳人之所當祭者也
孔子爲天縱之聖有功於天下後世誠萬世之師今春
秋祀之以丁者取丁火文明之象洞燭萬世而無涯也
其號以漸而加其祀以漸而崇其配享以漸而定其從
祀以漸而增道日尊於後世也可見矣
春秋之後未有國學亦無州郡學止魯有孔子廟知本
之君多如魯祠之秦固暴虐前漢高祖十一年復沛祠
孔子于曲阜後漢章帝元和二年亦祠孔子于魯三國
魏齊王正始二年舉行釋奠蕭齊永明二年亦行釋奠
元魏太和十六年帝修堯舜禹湯文王周公之祀亦親祠
孔子十九年又祠于魯而封其後唐太宗貞觀二年罷
祠先聖周公以先師孔子爲先聖顔回爲先師二十一
年始以左丘明卜子夏公羊高穀梁赤伏勝高堂生戴
聖毛萇孔安國劉向鄭衆杜子春馬融盧植鄭玄服虔
何休王肅王弼杜預范寗賈逵二十二人從祀孔子前
是或祀周公爲先聖孔子爲先師或專祀孔孟至是始
有定制唐玄宗開元八年改從祀孔子皆爲坐像及以
孔子諸弟從祀前是孔子像坐從祀像立羣弟列而不
饗至是皆爲坐像而羣弟子皆列祀于丘明之上宋神
宗元豐七年始以孟軻配享及以荀况揚䧺韓愈從祀
徽宗崇寧二年以王安石配享位在孟軻之次是年封
孔子之後為衍聖公四年則令郡邑之學以諸儒從祀
大觀二年始以孔伋從祀政和三年追封安石爲舒王
其子王雱爲臨川伯皆從祀焉欽宗靖康元年罷安石
配享而猶從祀孝宗淳熙四年罷王雱從祀而安石猶
存理宗淳祐元年始加周敦頥張載程顥程頥封爵與
朱熹並皆從祀始出安石不祀度宗咸淳三年始以顔
回曾參孔伋孟軻並配孔子升顓孫師于十哲列邵雍
司馬光于從祀元世祖至元三十一年有崇奉孔子之
詔成宗大德十一年有加封大成之制武宗至大八年
遣宦者釋奠而致大風之異仁宗皇慶二年以許衡在
從祀之列文宗至順元年加封顔回爲兖國復聖公曾
參爲郕國宗聖公孔伋爲沂國述聖公孟軻爲鄒國亞
聖公與加封叔梁紇顔氏之爵始以董仲舒從祀嗟夫
孔子之功天地生民之功也羣弟之功發孔子之道教
萬世無窮者也諸儒之功衛翼聖人之道者也餘如揚
䧺安石之儔何預哉
從祀以四配以十哲以两廡見孔子之道大而能博誠
以萬世爲王者也
本朝弘治壬子樂益孔子以八佾之樂帝王師事孔子
厚之以天子之樂其視後世葬權貴僭以天子之具者
不亦猶爲愈乎
今國家祭古帝有太昊氏炎帝氏神農氏黃帝軒轅氏
金天氏高陽氏高辛氏陶唐氏有虞氏夏禹王商湯王
周武王漢高祖皇帝漢光武皇帝唐太宗皇帝宋太祖
皇帝元世祖皇帝而又及其臣者以有君即有臣亦祭
法所謂泰厲之意也其氣相屬故耳
當代功臣之設於正位者中山武寧王徐開平忠武王
常岐陽武靖王李寧河武順王鄧東甌襄武王湯黔寧
昭靖王沐共六人列於左者都指揮使馮國用郢國公
僉都督耿再成四海昭國公僉都督丁德興濟國公都
督同知張得均蔡國公靖海侯吳楨海國襄敏公平章
康茂才蘄國武義公副使邵成東海郡公共七人列於
右者參政胡大海越國武莊公都督同知趙得勝宋國
公廣德侯華高巢國武莊公都督同知俞通海開國忠
烈公江隂侯吳良江國襄烈公宜寧侯督良臣安國忠
壯公安陸侯吳復黔國威敏公左都督府副使孫興祖
共八人皆廟食萬世而保全同休也豈漢高朝爵而暮
死者比哉
老子李其姓耳其名耼其字老子其號周定王二年丙
辰二月十五日生景王二十三年己卯八十四歲而卒
嘗爲周柱下史至不仕始出函谷關尹喜留著道德經
五千言孔子嘗見而稱之其猶龍乎莊周宗其學者復
有玉清元始上清靈寳太清道德三清之分盖宗佛氏
法身報身化身之說也天地間則又多此一家之學與
佛氏並行以亂吾道之眞也
老氏止一道德經未嘗有醮天朝斗科儀其爲此科儀
者後世之人附會其意也玉皇經南斗北斗經漢人張
道陵所撰度人經生神經玉樞經唐人杜光庭所撰玉
皇誥宋徽宗所撰其餘諸經宋人王欽若所撰清淨消
災等經又倣釋氏之經撰之也豈老氏立爲是教耶
煉丹之說起於漢人魏伯陽其經亦伯陽所作參同契
始於漢人張道陵惟此二書近道德經之說然亦非老
子之言也
世之學老莊者只當倣老子莊子及魏伯陽張道陵以
事之足矣其象三清殊無理也
佛氏刹利其姓悉達其名瞿曇其號本西域人其父名
淨梵號大䧺其母摩邪氏生于周昭王二十六年甲寅
四月八日卒于周穆王五十三年壬申壽七十九歲亦
人鬼也生于西域亦卒于西域中國人學之謬矣哉
瞿曇爲人中國本未見之故其佛號皆曰南無所謂南
無者南方無而西方有也其所稱也明白矣中國苦自
學之髠其髮異其服爲西域人狀何益之有哉
瞿曇有法身報身化身故曰三生中國人香火之者亦
像此三身而取法焉孰知瞿曇之學所自來耶
瞿曇之學本無薦拔先亾之說後人作爲佛書四十二
章扶持其教又作爲十八地獄之說惑人從其教而行
其術其教大行盛于孔氏雖達人智士亦不能不爲之
誘矣
朱子家禮所載祭儀抑人禫祭用之者最多其餘虞祭
等儀亦用之但不甚盛耳
君子之祭所當祭者如天子祭天地使天位乎上地位
乎下隂陽各得其所以和天下民物諸侯祭山川使山
峙而不崩川流而不竭出氣爲雲降而爲雨隂陽各順
其時以和一國民物大夫以上於春祭戶内陽之意於
秋祭門外隂之意於夏祭竈陽盛而熱於内於冬祭行
隂盛而寒於外於六月祭中霤使中土以旺四時和一
家之民物士庶祭先木本水源通和氣於子孫凡此則
祭之有益故曰祭則受福若祭所不當祭者不惟獻腥
獻熟奠斝奠帛徒費精神而與己無關何所取乎此孔
子所以抑季氏也
昔張南軒嘗毁淫祠司戶持牒出門兩足俱軟而不能
行厥後乘輿至祠破其像腹中得一盒内一大蟲轉旋
不已鼎内熱油煑之方死司戸脚即能行於此可見廟
祀厲鬼之能靈者非鬼靈也有依草附木者如是蟲之
靈也淫祠可不毁乎不毁則久而怪生以禍民也
佛氏之作非徒爲異端而抑之父母本無罪犯而老死
者浮圖立拔亡之典取之於地獄九幽以罪人待之人
子於此果孝乎非孝乎不特浮圖之謬而從之者亦謬
淫祠之妄無踰於是矣
淫祠起於佛老之惑世佛老惑世起於聖學之不明達
人從之愚人焉得有不從乎故當自學孔孟者先明其
心而不爲之惑也
正學不明故異端易惑異端既惑故邪道易攻不幸邪
巫邪術吉凶中其說禍福亂其心雖達人志喪悍士氣
昏謂厲鬼殺人而懼其死謂得喪惑人而祈其存誰如
李德裕之絶聖水聖火歐陽文忠之絶佛池禍福西門
豹之絶巫嫗陳希亮之絶巫覡張南軒之絶古佛袈裟
是皆明乎聖賢者也邪道豈足以攻之哉故不惑於淫
當明正學爲本
方士醮天起于秦雜方士以郊後世用方士以司郊祭
之樂舞者盖亦此之遺意也
東溪日談錄卷五
