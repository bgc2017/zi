東軒筆錄卷十
宋魏泰撰
曹翰以罪謫為汝州副使凡數年一日有内侍使京西
朝辭日太宗密諭之曰卿至汝州當一訪曹翰觀其
良苦然慎勿泄我意也内侍如旨往見因序其遷謫
之久翰泣曰罪犯深重感聖恩不殺死無以報敢愬
苦耶但以口衆食貧不能度日幸内侍哀憐欲以故
衣質十千以繼飯粥可乎内侍曰太尉有所須敢不
應命何煩質也翰固不可於是封裹一複以授内侍
收複以十千答之洎回奏翰語及言質衣事太宗命
取其複開視之乃一大幅畫障題曰下江南圖太宗
惻然念其功即日有旨詔赴闕稍復金吾將軍蓋江
南之役翰為先鋒也
仁宗以西戎方熾歎人才之乏凡有一介之善必收錄
之杜丞相衍經撫關中薦長安布衣雷簡夫才器可
任遽命賜對於便殿簡夫辯給善敷奏條列西事甚
詳仁宗嘉之即降旨中書令照真宗召种放事是時
吕許公當國為上言曰臣觀士大夫有口才者未必
有實效今遽爵之以美官異時用有不周即難於進
退莫若且除一官徐觀其能果可用遷擢未晚仁宗
以為然遂除耀州幕官簡夫後累官至員外郎三司
判官而才實無大過人者
自王均李順之亂後凡官於蜀者多不挈家以行至今
成都猶有此禁張詠知益州單騎赴任是時一府官
屬憚張之嚴峻莫敢蓄婢使者張不欲絶人情遂自
買一婢以侍巾櫛自此官屬稍稍置姬屬矣張在蜀
四年被召還闕呼婢父母出貲以嫁之仍處女也張
在蜀一日有術士上謁自言能煅汞為白金張曰若
能一火煅百兩乎術士曰能之張即市汞百兩俾煅
一火而成不耗銖兩張歎曰若之術至矣然此物不
可用於私家立命工鍜為一大火爐鑿其腹曰充大
慈寺殿上公用尋送寺中以酒榼遺術者而謝絶之
人伏其不欺也
曾布以翰林學士權三司使坐言市易事落職知饒州
舍人許將當制頗多斥詞制下將往見曾而告曰始
得詞頭深欲繳納又思之釁隙如此不過同貶耳於
公無所益也遂黽勉為此然其中語言頗經改易公
他日當自知也曾曰君不聞宋子京之事乎昔晏元
獻當國子京為翰林學士晏愛宋之才雅欲旦夕相
見遂税一第於旁近延居之其親密如此遇中秋晏
公啟宴召宋出妓飲酒賦詩達旦方罷翌日罷相宋
當草詞頗極詆斥至有廣營産以殖私多役兵而歸
利之語方子京揮毫之際昨夕餘酲尚在左右觀者
亦駭歎蓋此事由來久矣何足校耶許亦憮然而去
天聖五年王文安公堯臣狀元及第釋褐將作監丞通
判湖州是年狄武襄公青始投拱聖營為卒晩年同
入樞密院武襄為使文安副焉
宋鄭公庠初為翰林學士仁宗嘗對執政稱其文學才
望可大用者候兩府有缺進名是時曾魯公公亮為
館職在京師傳聞上有此言遽過鄭公而賀之鄭公
蹙額曰審有是言免禍幸矣魯公惘然不測而退明
年樞副闕執政進名仁宗熟視久之徐曰召張觀執
政曰去歲得旨欲用宋庠仁宗曰觀是先朝狀元合
先用也又嘗對執政稱三司使楊察判開封府王拱
辰才望履歷將來兩府有闕進此二人既而梁莊肅
公適罷相兩府次遷執政以二人名聞仁宗曰可召
程戡執政復以異時上語奏陳仁宗曰若遂用察等
是二人之策得行也執政遂不敢言蓋梁公之出或
云察等所擠上之英鑒皆𩔖此也
先朝翰林學士不領他局故俸給最薄楊億久為學士
有乞郡表其略曰虚忝甘泉之從官終作莫敖之餓
鬼又有方朔之饑欲死之句自後乃得判他局至元
豐改官制而學士無主判如先朝矣
丁寶臣守端州儂智高入境寶臣棄州遁坐廢累年嘉
祐末大臣薦得編校館閣書籍久之除集賢校理是
時蘇&KR0034;新得御史知雜首採其端州棄城事遂出寶
臣通判永州士大夫皆惜其去王存有詩云病鸞方
振翼饑隼乍離韝蓋謂是也
曾魯公公亮自嘉祐秉政至熙寧中尚在中書雖年甚
高而精力不衰故臺諫無非之者唯李復圭以為不
可作詩云老鳳池邊蹲不去饑烏臺上噤無聲未幾
魯公亦致仕而去
熙寧以來凡近臣有風望者同列忌其進用多求瑕纇
以沮之百方挑抉以撼上聽曾子先罷司農也吕吉
甫代之遽乞令天下言司農未盡未便之事件張粹
明罷司農也舒亶代之盡納丞簿言不了事件甚衆
又河北陜西河東為帥者各矜功徼進往往暴漏邊
事汚衊隣帥得罪則邊功在已此風久矣而熙寧元
豐為甚也
光禄卿鞏申佞而好進老為省判趨附不已王荆公為
相每生日朝士獻詩頌僧道獻功德疏以為壽輿皂
走卒皆籠雀鴿就宅放之謂之放生申既不嫻詩什
又不能誦經於是以大籠貯雀詣客次搢笏開籠且
祝曰願相公一百二十歲時有邊寨之主妻病而虞
候割股以獻者天下駭笑或對曰虞候為縣君割股
大卿與丞相放生
嘉祐中文潞公富鄭公為相劉丞相沆王文安公堯臣
為參知政事始議立皇嗣而事祕不傳雖一英宗亦
莫知也元豐中文安子同老上書言先帝之立乃先
臣在政府始議也其始終事並藏于家及宣取上驚
歎久之是時鄭公劉公王公皆已薨獨潞公留守西
京遽召至闕慰藉恩禮窮極隆厚册拜大尉及還西
都上作詩送行有報主不言功之句兩府並出餞皆
有詩王丞相禹玉詩有功業特高嘉祐末精神如破
貝州時蓋謂是也
余充為環慶經略使風涎暴卒素善王中正中正多意
外稱之一日上前言及充之死中正曰充素道理性
至其卒時並無疾痛倏忽而逝上一日以中正之言
稱於劉惟簡惟簡曰以臣觀之恐只是卒死也
吳冲卿初作相亦以收拾人物為先首薦齊諶并亮采
洎二人登對咸不稱旨又薦李師德為臺官而師德
不才自是秉政數年以至薨日更不復薦士而三人
者亦竟無聞於時也
嘉祐中近臣執政多表乞立皇嗣或云蔡襄獨有異議
洎英宗立襄方為三司使仁宗山陵用度百出而財
用初甚窘洎蔡夙夜經畫僅能給足用是數被詰責
永昭復土蔡遂乞杭州英宗即允所請韓魏公時為
相因奏曰自來兩制請郡須三兩章今一請而允禮
數似大簡也英宗曰使襄不再乞則如之何卒與杭
州其為上不喜如此
英宗素憤戚里之奢僭初即位殿前馬步軍都指揮使
李璋家犯銷金即日下有司必欲窮治知開封府沈
遘從容奏曰陛下出繼仁宗李璋乃仁宗舅家也英
宗惕然曰初不思也學士為我平之遘退坐府召衆
匠出衣示曰此銷金乎銷銅乎匠曰銅也沈即命火
焚衣而罷
司農少卿朱壽昌方在襁褓而所生母被出及長仕於
四方孜孜尋訪不逮治平中官至正郎矣或傳其母
嫁於關中民妻壽昌即棄官入關中得母於陜州士
大夫嘉其孝節多以歌詩美之蘇子瞻為作詩序且
譏激世人之不養者李定見其序大惋恨會定為中
丞劾軾嘗作詩謗訕朝廷事下御史府鞫劾將致不
測賴上保持之止黜軾黃州團練副使軾素喜作詩
自是咋舌不敢為一字
王拱辰自翰林承旨除宣徽使張方平自承旨為參知
政事不數日而以憂去服除亦以宣徽使學士院以
承旨閤子為不利市凡入翰林無肯居之者熙寧初
王珪為承旨韓綘戱之曰禹玉行將入宣徽營矣未
幾禹玉除參知政事不久遂大拜元豐官制改換左
僕射凡秉政十五年而卒於位近世承旨之達無比
也
進退宰相其帖例草儀皆出翰林學士舊制學士有闕
則第一廳舍人為之嘉祐末王荆公為閣老會學士
有闕韓魏公素忌介甫不欲使之入禁林遂以端明
殿學士張方平為承旨蓋用舊學士也既而魏公罷
政凡議論皆出安道之手
有范延貴者為殿直押兵過金陵張忠定公見為守因
問曰天使沿路來還曾見好官員否延貴曰昨過袁
州萍鄉縣邑宰張希顔著作者雖不識之知其好官
員也忠定曰何以言之延貴曰自入萍鄉縣境驛傳
橋道皆完葺田萊墾闢野無惰農及至邑則鄽肆無
賭博市易不敢諠争夜宿邸中聞更鼓分明以是知
其必善政也忠定大笑曰希顔固善矣天使亦好官
員也即日同薦於朝希顔後為發運使延貴亦閤門
祗候皆號能吏也
孫何榜太宗皇帝自定試題巵言日出賦顧謂侍臣曰
比來舉子浮薄不求義理務以敏速相尚今此題淵
奥故使研窮意義庶澆薄之風可漸革也語未已錢
易進卷子太宗大怒叱出之自是科場不開者十年
蔡挺為江東提點刑獄有處州職官譖本州幕掾姦利
事蔡留職官於坐呼掾面證之而初無是事職官慚
懼辭伏蔡責之曰汝小人也吾雖可欺奈何譖無過
之人乎叱去之自是無復譖毁而人伏其不可欺也
潭州士人夏鈞罷官過永州謁何僊姑而問曰世人多
言吕先生今安在何笑曰今日在潭州興化寺設齋
鈞專記之到潭日首於興化寺取齋歷視之其日果
有華州回客設供頃年滕宗亮謫守巴陵郡有華州
回道士上謁風骨聳秀神氣清邁滕知其異人口占
一詩贈之曰華州回道士來到岳陽城别我遊何處
秋空一劔横回聞之憮然大笑而别莫知所之
謝泌諫議居官不妄薦士或薦一人則焚香捧表望闕
再拜而遣置所薦雖少而無不顯者泌知襄州日張
密逸為鄧城縣令有善政鄧城去襄城度漢水才十
餘里泌暇日多乘小車從數吏度漢水入鄧城界以
觀風謠或載酒邀張野酌吟嘯終日而去其高逸樂
善如此張亦其所薦也
歐陽文忠公自館下謫夷陵令移光化軍乾德縣知軍
者虞部員外郎張詢詢河北經生也不能知文忠而
待以常禮後二年詢移知清德軍而文忠自龍圖閣
學士為河北都轉運使詢乃部屬初迎見文忠於郊
外詢雖負恐惕猶歛板操北音曰龍圖久别安樂諸
事且望揜惡揚善文忠知其朴野亦笑之而已
至和中陳恭公秉政會嬖妾張氏笞女奴迎兒殺之時
蔡襄權知開封府事下開封窮治而仁宗於恭公寵
眷未衰别差正郎齊廓看詳公案時王素為待制以
詩戲廓曰李膺破柱擒張朔董令回車擊主奴前世
清芬宛如在未知吾可及肩無廓知事不可直以簡
報王曰不用臨坑推人
京師火禁甚嚴將夜分即滅燭故士庶家凡有醮祭者
必先關廂使以其焚楮幣在中夕之後也至和嘉祐
之間狄武襄為樞密使一夕夜醮而勾當人偶失告
報中夕聚有火光探主馳白廂主又報開封知府比
廂主判府到宅則火滅久之翊日都下盛傳狄樞相
家夜有光怪燭天者時劉敞為知制誥聞之語權開
封府王素曰昔朱全忠居午溝夜多光怪出屋隣里
謂失火而往救之今日之異得無𩔖乎此語諠於搢
紳間狄不自安遽乞陳州遂薨於鎮而夜醮之事竟
無人辨之者
有朝士陸東通判蘇州而權州事因斷流罪命黥其面
曰特刺配某州牢城黥畢幕中相與白曰凡言特者
罪不至是而出於朝廷一時之旨今此人應配矣又
特者非有司所得行東大恐即改特刺字為凖條字
再黥之頗為人所笑後有薦東之才於兩府者石參
政聞之曰吾知其人矣得非權蘇州日於人面上起
草者乎
王雱自崇政殿說書除待制已在病中不及告謝而從
其父荆公出金陵越明年荆公再秉政舟至鎮江雱
勉乘馬先入東府翊日疾再作歲餘遂卒竟不及告
謝而跨狨坐者止得一日
陸經慶歷中為館職一日飲於相國寺僧祕演房語笑
方洽有一人箕踞於旁睥睨經曰禍作矣僅在頃刻
能復飲乎陸大怒欲捕之為祕演勸免而止薄暮飲
罷上馬而追牒已俟於門陸惶懼不知所為復見箕
踞者行且笑曰無苦終復故物既而陸得罪斥廢累
年嘉祐初乃復館職
嘉祐初李仲昌議開六塔河王荆公時為館職頗祐之
既而功不成仲昌贓敗劉敞侍讀以書戱荆公曰要
當如宗人夷甫不與世事可也荆公答曰天下之事
所以易壊而難合者正以諸賢無意如鄙宗夷甫也
但仁聖在上故公家元海未敢跋扈耳
熙寧中詔王荆公及子雱同修經義成加荆公左僕射
兼門下侍郎雱龍圖閣直學士同日授命故參政綘
賀詩曰陳前輿馬同桓傅拜後金珠有魯公
東軒筆錄卷十
