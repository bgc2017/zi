東軒筆錄卷十二
宋魏泰撰
吕惠卿嘗語王荆公曰公面有䵟用園荽洗之當去荆
公曰吾面黑耳非䵟也吕曰園荽亦能去黑荆公笑
曰天生黑於予園荽其如予何
張鑄河北轉運使緣貝州事降通判太平州是時葛原
初得江東西提點銀銅坑冶欲薦鑄而移文取其脚
色鑄不與但以詩答之曰銀銅坑冶是新差職比催
綱勝一階更使下官供脚色下官蹤蹟轉沉埋
吳孝宗字子經撫州人少落拓不護細行然文辭俊拔
有大過人者嘉祐初始作書謁歐陽文忠公且贄其
所著法語十餘篇文忠讀而駭歎問之曰子之文如
此而我不素知之且王介甫曾子固皆子之鄉人亦
未嘗稱子何也孝宗具言少無鄉曲之譽故不見禮
於二公文忠尤憐之於其行贈之詩曰自我得曾子
於兹二十年今又得吳生既得喜且歡古士不並出
百年猶比肩區區彼江南其産多材賢吳生初自疑
所擬豈其倫我始見曾子文章初亦然崑崙傾黃河
渺渺盈百川疏决以道之漸歛收横瀾東溟知所歸
識路到不難吳生始見我袖藏新文編忽從布褐中
百寳薄在前明珠雜璣貝磊砢或不圓問生久懷此
奈何初無聞吳生不自隐欲語羞俛顔少也不自重
不為鄉人憐中雖知自悔學問苦貧賤自謂久乃信
力行困彌堅今來决疑惑幸冀蒙洗湔我笑謂吳生
爾其聽我言世所謂君子何異於衆人衆人為不信
積微成滅身君子能自知改過不逡廵於斯二者間
愚智遂以分顔子不貳過後世稱其仁孔子過而改
日月披浮雲子路初來時冠雞佩猳豚斬蛟射白額
後卒為名臣子既悔其往人誰禦其新醜夫事上帝
孟子豈不云臨行贈此言庶可以書紳孝宗至熙寧
間始以進士得第一命為主簿而卒既嘗忤王荆公
無復薦引之者家貧無子其書亦將散落而無傳矣
故盡錄文忠之詩亦庶以見其迹也
陳晉公為三司使將立茶法召茶商數十人俾各條利
害晉公閱之為第三等語副使宋太初曰吾觀上等
之說取利太深此可行於商賈而不可行於朝廷下
等固滅裂無取惟中等之說公私皆濟吾裁損之可
以經久於是為三等税法行之數年貨財流通公用
足而民富實世言三司使之才以陳公為稱首後李
侍郎諮為使改其法而茶利浸失後雖屢變然非復
晉公之舊法也
皇祐中梁莊肅公為相以益州路轉運張掞為三司副
使時議不厭是時王逵罷淮南轉運使至京久無差
遣人或問曰何為後於張掞也逵曰我空手冷面至
京豈得省副耶此論尤喧故御史吕景初吳中復馬
遵迭上疏論之已而三御史皆斥逐知制誥蔡襄繳
詞頭不肯草制文論其事故莊肅亦罷去景初謝
表略曰丞相以姦而犯法政當奈何御史之職在觸
邪死亦不避蓋謂是也
孫參政抃為御史中丞薦唐介吳中復為御史人或問
曰聞君未嘗與二人相識而遽薦之何也孫答曰昔
人恥呈身御史今豈求識面臺官也後二人皆以風
力稱於天下孫晚年執政嘗嘆曰吾何功以輔政惟
薦二臺官為無愧耳
慶歷中衞士有變震驚宫掖尋捕殺之時臺官宋禧上
言此蓋平日防閑不到所以致患臣聞蜀有羅江狗
赤而尾小者其儆如神願養此狗於掖庭以警倉卒
時謂之宋羅江又有御史席平因鞫詔獄畢上殿仁
宗問其事平曰已從車邊斤矣時謂之斤車御史治
平中英宗再起吕溱知杭州時張紀為御史因彈吕
溱昔知杭州時以宴遊廢政乞不令再往其誥詞有
朝朝只在湖上家家盡發滛風尤為人所笑
苗振以列卿知明州熙寧中致仕歸鄆州多置田産又
自明州市材為堂舟載歸鄆時王逵亦致仕作詩嘲
振曰田從汶上天生出堂自明州地架來此句傳至
京師王荆公大怒即出御史王子韶使兩浙廉其事
子韶又言知杭州祖無擇亦有姦科之迹於是明州
秀州各起獄鞫治振與無擇敗斥熙寧已後數以謠
言起獄然自逵詩為始也
歐陽文忠公年十七隨州取解以落官韻而不收天聖
已後文章多尚四六是時隨州試左氏失之誣論文
忠論之條列左氏之誣甚悉句有石言于宋神降于
莘外蛇鬭而内蛇傷新鬼大而故鬼小雖被黜落而
竒警之句大傳于時今集中無此論頃見連庠誦之
耳
王平甫學士軀幹魁碩而眉宇秀朗嘗盛夏入館中方
下馬流汗浹衣劉攽見而笑曰君真所謂汗淋學士
也治平初濮安懿王冊號其原寢皆用紅泥雜飾攽
謂同舍王汾曰比聞王賁賜緋得非子自銀章之命
耶其喜謔浪如此
余為兒童時嘗聞祖母集慶郡太守陳夫人言江南有
國日有縣令鍾離君與縣令許君結姻鍾離女將出
適買一婢以從嫁一日其婢執箕箒治地至堂前熟
視地之窊處惻然泣下鍾離君適見怪問之婢泣曰
幼時我父於此穴地為毬窩道我戲劇歲久矣而窊
處未改也鍾離君驚曰父何人婢曰我父乃兩考前
縣令也身死家破我遂落民間而更賣為婢鍾離君
遽呼牙儈問之復質於老吏是得其實是時許令子
納采有日鍾離君遽以書抵於令而止其子且曰吾
買婢得前令之女吾特憐而悲之義不可久辱當輟
吾女之奩篚先求壻以嫁前令之女也更俟一年别
為吾女營辦嫁資以歸君子可乎許君答書曰蘧伯
玉恥獨為君子何自專仁義願以前令之女配吾子
然後君别求良奥以嫁君女於是前令之女卒歸許
氏祖母語畢歎曰此等事前輩之所常行今則不復
見矣余時尚幼恨不記二令之名姑書其事亦足以
激天下之義也(鍾離名瑾合肥人也)
張待問為淄州長山縣主簿縣有盧伯達者與曹侍中
利用通姻復憑世廕大為一邑之患縣令憚其勢莫
與之校張一日承令乏適會伯達以訟至庭即數其
累犯杖之未幾伯達之姪士倫來為本路轉運使衆
皆為張危之或勸以自免而去張曰盧公固賢者安
肯銜隙以害公正之吏乎了不嬰意一日士倫巡案
至邑召張語之曰君徤吏也吾叔父賴君懲之今變
節為善士矣為發薦章而去
王荆公再罷政以使相判金陵到任即納節讓同平章
事懇請賜允改左僕射未幾又求宫觀累表得會靈
觀使築第於南門外七里去蔣山亦七里平日乘一
驢從數僮遊諸山寺欲入城則乘小舫泛潮溝以行
蓋未嘗乘馬與肩輿也所居之地四無人家其宅僅
蔽風雨又不設垣牆望之若逆旅之舍有勸築垣輙
不答元豐末荆公被疾奏捨此宅為寺有旨賜名報
寧既而荆公疾愈税城中屋以居竟不復造宅
元豐中屢失皇子有承議郎吳處厚詣閣門上書云昔
程嬰公孫杵臼二人嘗因下宫之難而全趙氏之孤
最有功於社稷而皆死忠義逮今千有餘歲廟食弗
顯魂無所依疑有祟厲者願遣使尋訪塜墓飾祠加
封使血食有歸庶或變厲為福是時鄆王疾亟主上
即命尋訪未數月得二塜於綘州太平縣之趙村詔
封嬰為成信侯杵臼為忠智侯大建廟以時致祭而
以處厚為將作監丞云
馮樞密京熙寧初以端明殿學士帥太原時王左丞安
禮以池州司戶參軍掌機宜文字馮雅相好因以書
詫于王平甫曰并門歌舞妙麗吾閉目不窺但日與
和甫談禪耳平甫答曰所謂禪者直恐明公未達也
蓋閉目不窺已是一重公案馮深伏其言
蘇舜元為京西轉運使廨宇在許州舜元好進不喜為
外官常怏怏不自足每語親識人生稀及七十而吾
乃於許州過了二年矣
熙寧庚戌冬荆公自參知政事拜同中書門下平章事
史館大學士是日百官造門奔賀者無慮數百人荆
公以未謝恩不見之獨與余坐西廡之小閣荆公語
次忽顰蹙久之取筆書窗曰霜筠雪竹鍾山寺投老
歸歟寄此生放筆揖余而入後三年公罷相知金陵
遂納節辭平章事又乞宫觀久之得會靈觀使遂築
第於南門外元豐癸丑春余謁公於第公遽邀余同
遊鍾山憩法雲寺偶坐於僧房余因為公道平昔之
事及誦書窗之詩公憮然曰有是乎微笑而已
沈括存中吕惠卿吉甫王存正仲季常公擇治平中同
在館下談詩存中曰韓退之詩乃押韻之文耳雖健
美冨贍而終不近古吉甫曰詩正當如是我謂詩人
以來未有如退之也正仲是存中公擇是吉甫四人
者交相詰難久而不决公擇忽正色而謂正仲曰君
子羣而不黨君何黨存中也正仲勃然曰我所見如
是爾顧豈黨耶以我偶同存中遂謂之黨然則君非
吉甫之黨乎一坐皆大笑余每評詩亦多與存中合
頃年嘗與王荆公評余謂凡為詩當使挹之而原不
窮咀之而味愈長至如歐陽永叔之詩才力敏邁句
亦健美但恨其少餘味耳荆公曰不然如行人仰頭
飛鳥驚之句亦謂有味矣然余至今思之不見此句之
佳亦竟莫原荆公之意信乎所言之殊不可強同也
陳恭公事仁宗兩為相悉心盡瘁百度振舉然性嚴重
語言簡直與人少周旋接賓客以至親戚骨肉未嘗
從容談笑尤靳恩澤士大夫多怨之惟仁宗嘗曰不
昧我者惟陳執中耳及終也韓維張洞諡之曰榮靈
仁宗特賜曰恭薨復月餘夫人謝氏繼卒一子纔七
歲諸姪俱之官葬日門下之人惟解賓王至墓所世
人嗟悼之梅堯臣作挽詞兩首具載其事曰位至三
公有恩加錫諡無再調金鉉鼎屢刻玉麟符已歎鸞
同穴還悲鳳少雛擁塗看鹵簿誰為畢三虞公在中
書日朝廷百事叢王官多不喜天子以為忠冨貴人
間少恩榮没後隆若非笳鼓咽寂寞奈秋風
劉丞相沆鎮陳州日鄭獬經由丞相為啟宴於外庭使
妓樂迎引至通衢有朱衣樂人悞旨公性卞急遽杖
於馬前既即席酒數行而公得疾舁還府衙而終先
是張侍讀環夢公馬前有一朱衣人被血而立至是
果有此變梅堯臣為公挽詞詩二首具載其事云處
外諸侯重居朝聖主知祅逢庚子日夢異戊丁時歸
椁江山遠凝笳道路悲欲傳千古迹佐世本無為古
今皆可見冨貴不常存歌者未離席弔賓俄在門朱
輪空返轍渌酒尚盈樽人事固如此令名貽後昆
皇祐末諸司使陳拱知邕州有旨任内無邊事與除閤
門使是時廣源蠻酋儂智高檄邕州乞於界首置𣙜
場以通兩界之貨拱不報久之智高以兵犯横山寨
掠居民畜産而去拱慮起事而失閣門使也皆寢不
奏亦不為備司戶參軍孔宗旦知其必為患移書於
拱乞為備衞拱不省宗旦以糧料院印作移文遍檄
隣州及沿江郡縣俾為應援未幾智高乘水漲以兵
犯邕殺拱而屠其城執宗旦欲降之宗旦瞋目大罵
智高命斬於市陳尸於路時盛暑蠅不集而尸亦不
壊智高懼命埋之而去
東軒筆錄卷十二
