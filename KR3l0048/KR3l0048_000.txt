東軒筆錄小說家𩔖一(雜事之屬)
提要
(臣)等謹按東軒筆錄十五卷宋魏泰撰泰字
道輔襄陽人曾布之婦弟也桐江詩話載其
試院中因上請忿争毆主文幾死坐是不得
取應潘子真詩話稱其博極羣書尤能談朝
野可喜事王銍跋范仲尹墓誌稱其場屋不
得志喜偽作他人著書如志怪集括異志倦
遊錄盡假名武人張師正又不能自抑作東
軒筆錄用私喜怒誣衊前人最後作碧雲&KR3563;
假作梅堯臣毁及范仲淹晁公武讀書志稱
其元祐中記少時所聞成此書是非多不可
信心喜章惇數稱其長則大概已可見又摘
王曾登科甲劉翬為翰林學士相戲事歲月
差舛相去幾二十年則泰是書宋人無不詆
諆之而流傳至今則以其書自報復恩怨以
外所記襍事亦多可采論古者頗藉以為考
據之資故亦不得而廢焉乾隆四十二年十
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
