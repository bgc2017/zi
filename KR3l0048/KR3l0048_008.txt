東軒筆錄卷八
宋魏泰撰
陳恭公初罷政判亳州年六十九遇生日親族往往獻
老人星圖以為壽獨其姪世修獻范蠡遊五湖圖且
贊曰賢哉陶朱覇越平吳名遂身退扁舟五湖恭公
甚喜即日表納節明年累表求退遂以司徒致仕
熙寧初有朝士忘其氏知河中府龍門縣有薛少卿占
籍是邑一旦為盗斫墳塋之松檟薛君投牒訴其事
朝士迂儒也喜為異論乃判其狀曰周文王之苑囿
獨得芻蕘薛少卿之墳塋乃禁樵採時又有周師厚
者為荆湖北路提舉常平永利是時初定募役之法
師厚書成上於司農其間曰散從官逐月傭錢三貫
文如遇差作市買即每月添錢一貫文
明肅太后臨朝一日問宰相曰福州陳綘贓汚狼籍卿
等聞否王沂公對曰亦頗聞之太后曰既聞而不劾
何也沂公曰方外之事須本路監司發擿不然臺諫
有言中書方可施行今事自中出萬一傳聞不實即
所損又大也太后曰速𨕖有風力更事任一人為福
建路轉運使二相禀旨而退至中書沂公曰陳綘猾
吏也非王耿不足以擒之立命進熟吕許公俛首曰
王耿亦可惜也沂公不諭時耿為侍御史遂以轉運
使耿拜命之次日有福建路衙校拜于馬首云押進
奉荔支到京耿偶問其道路山川風候而其校應對
詳明動合意旨耿遂密訪綘所為校輙泣曰福州之
人以為終世不見天日也豈料端公賜問然某尤為
綘所苦者也遂條陳數十事皆不法之極耿大喜遂
留校於行臺俾之幹事耿子不肖私納校玳瑁器皿
洎至閩中耿盡發校所言之事既置詔獄事皆不實
而校遽首常納禁器于耿子事聞太后大怒下耿吏
獄具謫耿淮南副使皆如許公之料也
劉攽博學有俊才然滑稽喜謔玩屢以犯人熙寧中為
開封府試官出臨以教思無窮論舉人上請曰此卦
大象如何劉曰要見大象當詣南御苑也又有請曰
至于八月有凶何也答曰九月固有凶矣蓋南苑豢
馴象而牓帖之出常在八月九月之間也馬默為臺
官彈奏攽輕薄不當置在文舘攽聞而歎曰既為馬
默豈合驢鳴吕嘉問提舉市易務三司使曾布劾其
違法王荆公惑黨人之說反以罪三司曾既隔下朝
請而嘉問治事如故攽聞而歎曰豈意曾子避席望
之儼然乎望之嘉問字也
熙寧中曾孝寬以端明殿學士簽書樞密院公事未幾
以父魯公憂解去服除判司農寺舊例百官以事至
中書即宰相据案百官北向而坐前兩府白事即宰
相去案叙賓主東西行坐時謂之掇案及孝寬之至司
農也吳正憲公當國不以前兩府之禮待之每至中
書不為掇案自後每有建白止令同判寺太常博士
周直儒詣中書孝寬不至矣正憲頗疑之未幾除直
儒為兩浙提刑以張璪判寺璪為翰林學士班在端
明之上乃本寺官長也異時白事皆璪詣中書而孝
寬亦竟不至於是正憲知其果以掇案為嫌而世亦
譏其隘矣
尚書郎李觀自言為進士時往遊南岳道過潭州聖旗
亭買酒忽有一人荷竹奩持釘校之具徑至問觀曰
聞君將之南岳頗識養素先生藍方否觀曰固將往
見之其人曰奉煩寄聲云劉處士奉問先生十月懷
胎如何出得言訖徑出不顧觀至南岳訪方具道其
語方惄然驚異因問曰其人眉間得無有白誌乎觀
曰然方大驚歎曰吾不遇是人命也此所謂劉海蟾
者也吾養聖胎已成患無術以出之念非斯人不足
以成吾道今聲聞相通而不得接吾之道不成矣觀
急回訪於潭州已亡所在是年方卒
蕭注在仁宗時以閤門使知邕州幾十年屢獻取交趾
之謀朝廷不從末年交趾寇左右江殺巡檢左明宋
士堯等注坐備禦無狀降為荆南鈐轄是時李師中
為廣西提點刑獄又言注在邕州擅發洞丁採金鑛
無文歷鈎考遂下注桂州獄及獄具貶秦州團練副
使移洪州節度副使英宗即位起為監門衛將軍邠
州都監移渭州鈐轄又知寧州神宗即位王荆公執
政注度朝廷方以開邊為意又以黜官未復思有以
動君相之意乃言向日久在邕州知交趾可取朝廷
遽召復閤門使俾知桂州兼廣西經略安撫注至桂
二年而繆愆無狀有旨召還死於潭州然朝廷尚以
交趾為可取又以沈起知桂州起至桂先取宜州王
口寨而兵屢折衂又作戰艦聚軍儲雖興作百端而
不中機會朝廷疑其逗遛移知潭州而以劉彝守桂
既而計謀宣露一旦交趾浮海載兵擊䧟廉白欽三
郡圍邕州僅四十日城䧟殺知州蘇緘屠其城掠四
郡生口而後去朝廷盡鑒前後守臣之罪以次貶出
贈蘇緘節度使料秦晉銳兵十萬人發車騎討南詔
以趙卨為經略使卨引郭逵共事遂以逵為宣徽使
而卨副之逵頓兵邕州久之進克廣源州杭郎縣而
賊据富良江以扼我師逵閉壁四十日竟不能度既
而糧道不繼瘴毒日甚十萬之衆死亡十九僅得交
趾降表遂班師朝廷奪逵宣徽使而斥之卨亦削官
而建廣源為順州明年交人始入貢廣源嵐瘴特甚
自置州凡知州及官吏戍兵至者輙死數年間死者
不可紀每更戍之卒决知不還皆與骨肉死别至舉
營號哭不絶者月餘以是人情極不安會曾布帥桂
擒得交趾將儂智春交人稍懼曾因建議乞因此機
會許交趾還向所虜生口而棄順州朝廷從之明年
交人歸生口數百遂以廣源與之復曾龍圖閣直學
士將佐遷官有差自蕭注等為經略或挾詐以罔上
下或不綏禦遠人致䧟四郡而郭逵逗撓自斃僅得
廣源又不可守竟棄之生口十不得一而朝廷財費
億萬二廣之民自此大困
侯叔獻為氾縣有逃田及戶絶没官田最多雖累經檢
估或云定價不均内有一李誠庄方圓十里河貫其
中尤為膏腴府佃戶百家歲納租課亦皆奥族矣前
已估及一萬五千貫未有人承買者賈魏公當國欲
添為二萬貫賣之遂命陳道古銜命計會本縣令佐
視田美惡而增損其價道古至氾閱視諸田而議增
李田之直叔獻曰李田本以價高故無人承買今又
增五千貫何也堅持不可道古雅知叔獻不可欺因
以其事語之叔獻歎曰郎中知此田本末乎李誠者
太祖時為邑酒務專知官以汴水溢不能救護官物
遂估所損物直計五千貫勒誠償之是時朝廷出度
支使錢俵民間預買箭稈鵰翎弓弩之材未幾李重
進叛王師征淮南而預買翎稈未集太祖大怒應欠
負官錢者田産並令籍没誠非預買之人而當時官
吏畏懼不敢開拆故此田亦在籍没今誠有子孫見
居邑中相國縱未能恤其無辜而以田給之莫若損
五千貫俾誠孫買之為便道古大驚曰始實不知但
受命而來審如是君言為當而吾亦有以報相國矣
即損五千貫而去叔獻乃召誠孫俾買其田孫曰實
荷公惠奈甚貧何叔獻曰吾有策矣即召見佃百戶
諭之曰汝輩本皆下戶因佃李庄之利今皆建大第
高廪更為豪民今李孫欲買田而患無力若使他買
之必遣汝輩矣汝輩必毁宅撒廪離業而去不免流
離失職何若醵錢借與誠孫俾得此田而汝輩常為
佃戶不失居業而兩獲所利耶皆拜曰願如公言由
是誠孫卒得此田矣叔獻之為尉與管界巡檢者相
善縣多盗賊巡檢每與叔獻約聞盗起當急相報一
旦有強盗十六人經其邑叔獻盡擒之既而歎曰巡
檢豈以我為負約耶機會之速不及報然不可奪其
功也於是盡推捕盗之勞於其下而竟不受賞當其
獲盗時叔獻躬押至開封府府尹李絢謂曰子之才
能吾深知之子可一見本官推官判官吾當率以同
狀薦子也叔獻辭曰本以公事至府事畢歸邑若投
謁以求薦非我志也竟不面推官判官而去
京師置雜物務買内所須之物而内東門復有字號徑
下諸行市物以供禁中凡行鋪供物之後往往經歲
不給其直至於積錢至千萬者或云其直尋給而勾
當内門内臣故為稽滯京師甚苦之蔡襄尹京兆建
言乞取内東門買物字號付雜買務遇逐月宫中請俸
錢時許雜買務具供過物價徑牒内藏庫截支以給行
人仁宗大以為然其事至今行矣
熙寧中高麗人使至京語知開封府元綘曰聞内翰與
王安國相善本國欲得其歌詩願内翰訪求之元自
往見平甫求其題詠方大雪平甫以詩戱元略曰豈
意詩仙來鳳沼為傳賈客過雞林即其事也
麟州踞河外扼西夏之衝但城中無井惟有一沙泉在
城外其地善崩俗謂之抽沙每欲包展入壁而土䧟
不可城慶歷中有邊人謂元昊云麟州無井若圍之
半月即兵民渴死矣元昊即以兵圍之數日不解城
中大窘有軍士獻策曰彼圍不解必以無水窮我今
願取溝泥使人乘高以泥草積使彼見之亦伐謀之
一端也州將從之元昊望見遽語獻策邊人曰爾言
無井今乃有泥以護草積何也即斬之而解去此時
雖幸脫然終以無水為憂熙寧中吕公弼帥河東令
勾當公事鄧子喬往視其地子喬曰古有拔軸法謂
掘去抽沙而實炭末墐土即其上可以築城城亦不
致復崩矣願用是法包展沙泉使在城内則州可守
也吕從之於是大興版築而包泉入城至今城堅不
䧟而新秦可守矣
吳奎為參知政事會御史中丞王陶以韓魏公不肯押
班事其言兼及兩府奎乃上章言爾來天文謫見皆
為王陶召之又嘗於上前薦滕甫可為邊帥上問其
故奎曰滕甫不惟將略可取至於軀幹膂力自可被
兩重鐵甲異時上語其事於侍臣且曰吳奎論事大
槩皆此𩔖也
元昊分山界戰士為二箱命兩將統之剛朗凌統明堂
左箱伊埒裕勒且統天都右箱二將能用兵山界人戶
善戰中間劉平石元孫及任福葛懷敏之敗皆二將
之謀也慶歷中种世衡守青澗城謀用間以離之有
悟空寺僧光信者落魄躭酒邊人謂之王和尚多往
來蕃部中世衡嘗厚給酒肉善遇之一日語信曰我
有書荅伊埒相公若為我賫之即以書授信臨發復
召飲之酒而謂曰寨外苦寒吾為若納一襖可衣之
以行回日當復以歸我信始及山界即為邏兵所擒
及得賫書以見元昊元昊發其書即尋常寒暄之問
元昊疑之遂縳信拷掠千餘至脇以兵刅信終言無
他元昊益疑顧見信所衣之襖甚新潔立命棼折即
中得與裕勒且之書其言前承書有歸投之約尋聞朝
廷及云只候信回得報當如期舉兵入界惟盡以一
箱人馬為内應儻獲元昊朝廷當以靖難軍節度使
西平王奉賞元昊大怒自此奪裕勒且兵既又殺之裕勒
且死山界無良將統領不復有侵掠之患而邊陲亦
少安矣洎西戎入貢信得歸改名嵩仕終左藏庫副
使
東軒筆錄卷八
