欽定四庫全書
圖繪寳鑑卷二
元夏文彦撰
吳
曹弗興吳興人以畫名冠絶一時孫權命畫屏誤墨成
蠅狀權疑其真以手彈之時吳有八絶弗興預一焉
又嘗見溪中赤龍寫以獻孫皓至宋文帝旱暵取弗
興龍置水傍應時雨足且南齊去吳未遠而謝恭謂
弗興之迹殆不復見祕閣之内獨有所畫龍頭又況
後南齊數百歲邪嘗畫兵符圖極工然不見諸傳記
者豈非一時祕而不出故得傳遠不坐豐狐文豹之
厄也
晉
衛協以畫名於時作道釋人物冠絶當代世以協為畫
聖顧愷之以丹青自名獨慎許可亦謂七佛與烈女
圖偉而有情勢毛詩北風圖巧密于情思而自以為
所畫有不及
顧愷之字長康小字虎頭晉陵無錫人義熙中為散騎
常侍愷之博學有才氣丹青亦造其妙筆法如春𧖟
吐絲初見甚平易且形似時或有失細視之六法兼
備傅染以濃色微加點綴不求暈飾而俗傳謂之三
絶畫絶癡絶才絶方時為謝安知名以為自生民以
來未之有也世以為愷之天材挺出獨立無偶妙造
精微雖荀衛曹張未足以方駕也
史道碩不知何許人兄弟四人皆以善畫得名而道碩
尢工人馬及鵝等初與王微並師荀勖衛協技能上
下二人優劣未判而謝恭謂王得其意史得其似若
是則微之所得者神碩之所寫者形耳意與神超出
乎丹青之表形與似未離乎筆墨蹊逕宜用此辨之
謝雉陳郡陽夏人也初為晉司徒主簿入宋為寧朔將
軍善畫多為賢母孝子節婦烈女之圖有補於風教
雖紙筆和墨不無意也
宋
陸探微吳人善畫事明帝人謂畫有六法探微得法為
備平生多愛圖古聖賢像二子綏洪綏肅作畫亦工
惜不見傳唐張彦遠謂體運遒舉風力頓挫一點一
拂動筆新竒固自不凡矣
梁
張僧繇吳人天監中歴官至右將軍吳興太守以丹青
馳譽於時世謂僧繇畫骨氣竒偉規模宏遠而六法
精備當與顧陸並馳爭先僧繇畫釋氏為多蓋武帝
時崇尚釋氏故僧繇之畫往往從一時之好
陳
顧野王字希馮吳郡人七歲通五經九歲能屬文善圖
畫嘗畫古賢王襃書贊時稱二絶尤工草蟲官至黃
門侍郎
隋
展子虔歴北齊周至隋為朝散大夫而所畫臺閣雖一
時如董展不得以窺其妙寫江山遠近之勢尤工故
咫尺有千里趣
董展字伯仁汝南人以才藝稱鄉里號為智海官至光
祿大夫殿内將軍尤長于畫雖無祖述不愧前賢夙
德名流見者失色與展子虔齊名曾作道經變相為
時所稱自非畫外有情參虚酌妙入華胥之夢與化
人同遊何以臻此
鄭法士不知何許人在周為大都督員外侍郎建中將
軍入隋授中散大夫畫師僧繇尤長于人物論者謂
江左自僧繇以降法士獨步焉弟法輪子德文孫尚
子皆傳家學尚子睦州建德尉尤工鬼神又善為顫
筆見于衣服手足木葉川流者皆勢若顫動
唐
閻立德歴官工部尚書父玭在隋以丹青得名與弟立
本家學俱造其妙
閻立本總章元年以司平太常伯拜右相有文學尤善
應務與兄立德以善畫齊名嘗寫秦府十八學士凌
烟閣功臣等悉皆輝映前古時人咸稱其妙
張孝師為驃騎尉善畫嘗死而復生故畫地獄相為尢
工吳道玄見之因效為地獄變相
范長夀不知何許人學張僧繇畫然能知風俗好尚作
田家景候人物皆極其情至於山川形勢屈曲向背
分布遠近各有條理人謂可以企及僧繇也當時得
名甚著官止司人校尉
何長夀與范夀同師法故所畫多相類然一源而異𣲖
論者次之
尉遲乙僧吐火羅人貞觀初其國以善畫薦中都授宿衛官
封郡公其父跋質那時人呼為大尉遲乙僧為小尉遲
父子皆擅丹青其用筆之妙遂與閻立本為之上下也
吳道玄字道子陽翟人舊名道子少貧游洛陽學書於
張顛賀知章不成因工畫深造妙處若悟之于性非
積習所能致初為兖州瑕丘尉明皇聞之命入供奉
更今名以道子為字由此名震天下其筆法超妙為
百代畫聖早年行筆差細中年行筆磊落如蓴菜條
人物有八面生意活動其傅彩於焦墨痕中略施微
染自然超出縑素世謂之吳裝或謂張僧繇後身信
不誣也供奉時為内教博士非有詔不得畫官止寧
王友
翟琰早師吳道玄每道玄畫落墨已即去多命琰布色
而道玄輒許可故知琰自不凡琰布色落墨與道玄
真贗固未易辨也
楊庭光與吳道子同時善寫釋氏像與經變相旁工雜
畫山水等皆極其妙時謂頗有吳生體但行筆差細
以此不同其畫佛像多在山林中
盧楞伽長安人學於吳道子但才力有所未及尤喜作
經變相入蜀名益著雖一時名流莫不斂袵乾元初
於大聖慈寺畫行道僧顔真卿為之題名時號二絶
趙公祐成都人工畫佛道鬼神世稱高絶太和間已著
畫名李德裕鎮蜀以賓禮遇之改蒞浙西辟從蓮幕
(本長安人寳歷中寓居于蜀)
趙溫其公祐之子幼而穎秀家學益工筆法臻妙
趙德齊温其之子襲二世之精藝竒蹤逸筆為時推許
光化中詔許王建于成都置生祠命德齊畫西平王
儀仗及朝真殿上畫后妃嬪御皆極精妙昭宗喜之
遷翰林待詔
范瓊不知何許人寓居成都與陳皓彭堅同時俱以善
畫人物得名嘗作鳥瑟摩像設色未半而罷筆蹤超
絶後之名手莫能補完
常粲長安人咸通中路巖侍中牧蜀日入蜀路賓禮之
善畫人物喜為上古衣冠不墮近習有伏羲畫卦神
農播種陳元達鎖諫等圖則亦詩人主文而譎諫之
義也其子重胤能世其學尤善於寫貌僖宗朝為翰
林供奉
孫位東越人僖宗幸蜀位自京入蜀自稱會稽山人舉
止疎野襟韻曠達喜飲酒罕見其醉樂與幽人為物
外交光啟中畫應天寺壁勢若飛動後改名遇卒不
知所在世稱亂水尤位所長德隅堂畫品載位為蜀
文成殿下將軍後遇異人得度世法故名遇云
張南本不知何許人善畫人物尤工畫火中和年寓止
成都金華寺畫八明王時游僧升殿見火勢逼人驚
怛幾仆時論孫位之水幾於道南本之火幾於神
辛澄不知何許人多游蜀中工畫佛像不聞其他蓋專
門之學也
張素卿簡州人少孤貧作道士僖宗時上表言丈人山
在五岳上不當稱公詔可其請因賜紫嘗作十二真
君像各寫其賣卜貨丹書符導引之意人稱其妙
道士陳若愚蜀人師張素卿得其筆法
姚思元林泉人畫道釋一時知名作紫微二十四化皆
所以警悟世俗非止游戲丹青而自娛悦者
楊寧善畫人物與楊昇張萱同時皆以寫真得名開元
間寫史館像風神氣骨不止於求似而畫至人物為
難楊寧獨工其難而遂擅人物專門之習豈易得哉
楊昇不知何許人嘗寫明皇與肅宗像深得王者氣度
蓋昇以寫照專門又當時親見竒表宜乎傳之甚精
張萱京兆人善畫人物而於貴公子與閨房之秀最工
其為花蹊竹榭點綴皆極妍巧尤長於寫嬰兒其畫
婦人以朱暈耳根以此為别
鄭度鄭州滎陽人善畫山水山饒墨樹枝老硬黃筌山
水有法虔者好書嘗自寫其詩并畫獻明皇明皇書
其尾曰鄭虔三絶官止著作郎
陳閎會稽人為永王府長史明皇詔寫御容妙絶當時
又嘗寫肅宗不惟龍鳳之姿逼真而筆英逸真與閻
立本並馳交先故一時人多從其學韓幹亦以畫為
進明皇怪其無閎筆法使令師之其器重可知也
周古言不知何許人善畫人物尤工婦人多畫宫禁歲
時行樂之勝世稱名筆然摹形似未為竒特至於布
景命意則意在筆外惟覽者得於丹青之所不到則
知非常工所能為也
周昉字景元一字仲朗長安人傳家閥閱好屬文窮丹
青之妙游卿相間貴公子也善畫貴游人物作士女
多為穠麗豐肥之態蓋其所見然也又善寫真兼移
其神氣故無不嘆其精妙
王朏太原人官止劍州刺史善丹青之習師周昉然周
密則視昉為不及一時如趙博文皆昉高弟也然胐
過博文遠甚
韓滉字太沖德宗朝宰相當建中末值茲喪亂遂兼統
六道節制出為鎮海軍江浙東西兼荆湖洪鄂等道
節度使中書令晉國公公退之暇留意丹青書師張
顛畫師陸探微其畫人物牛馬極工尤好圖田家風
俗嘗自言不能定筆不可論書畫以非急務故自晦
不傳于人
杜庭睦不知何許人喜寫故實畫明皇斫膾圖人物品
流見之風神氣骨間非有得於心何以臻妙如此
吳侁不知何許人作林泉平遠溪友釣徒皆有幽致
鍾師紹蜀人妙丹青畫道釋人物犬馬頗工
尹繼昭不知何許人工畫人物臺閣冠絶當世
胡瓌范陽人工畫番馬鋪叙巧密近類繁冗而用筆清
勁至於穹廬什器射獵形容備盡凡畫槖駞及馬以
狼毫筆疏染取其生意亦善體物者也後以筆法授子
虔
胡虔瓌之子世謂丹青之學有父風
李思訓唐宗室也官至左武衛大將軍畫皆超絶尤工
山水林泉筆格遒勁得湍瀨潺湲烟霞縹緲難寫之
狀用金碧輝映為一家法後人所畫著色山往往多
宗之然至妙處不可到也
李昭道思訓之子官至中書舍人作畫稍變其父之勢
雖智思筆力視思訓為未及然其妙亦至矣世稱思
訓為大李將軍昭道為小李將軍
盧鴻字浩然范陽人隱嵩少間開元中以諫議大夫召
固辭賜隱居服草堂一所令還山頗喜寫山水平遠
之趣其筆意位置清氣襲人
王維字摩詰開元初擢進士官至尚書右丞家於藍田
輞川善畫尤精山水觀其思致高遠出於天性初未
見於丹青時時詩篇中已自有畫意蓋其胷次瀟洒
落筆便與庸史不同
王洽不知何許人能潑墨成畫性嗜酒多放敖於江湖
間每欲作圖必沈酣之後解衣䃲礴先以墨潑幛上
因其形似或為山石或為林泉自然天成不見墨汚
之迹蓋能脫去筆墨畦町自成一種意度張彦遠有
王墨師項容又師鄭虔酒後用頭髻取墨抵絹上作
山水松石唐名畫錄有王墨善潑墨山水故謂之王
墨恐即此王洽也
項容不知何許人當時以處士名稱之善畫山水師事
王墨作松風泉石圖筆法枯硬而少溫潤故昔之評
畫譏其頑澀然挺特巉絶亦自是一家
張詢成海人不第後流寓長安以畫自適後至蜀中為
僧夢休作早午晚三景於壁間謂之三時山僖宗幸
蜀見之嘆賞彌日
畢宏不知何許人善畫山水作松石圖於左省壁間一
時文士有詩稱之其落筆縱横變易常法意在筆前
非繩墨所能制故得生意為多
張璪(一作藻)字文通吳郡人官止檢校祠部員外郎衣
冠文行為一時名流善畫松石山水自撰繪境一篇
言畫之要訣畢庶子宏一見驚異之璪嘗手操雙管
一為生枝一為枯枿而四時之行遂驅筆得之所畫
山水高低絶秀咫尺深重幾若斷取一時號為神品
荆浩河内人自號洪谷子博雅好古以山水專門頗得
趣向善為雲中山頂四面峻厚自撰山水訣一卷嘗
語人曰吳道子畫山水有筆而無墨項容有墨而無
筆吾當采二子所長成一家之體故關仝北面事之
世論荆浩山水為唐末之冠
漢王元昌唐高祖第七子博學善畫李嗣真謂天人之
姿博綜技藝頗得風韻自然超舉有畫鞍馬鷹鶻傳
於時雖閻立德立本不得以季孟其間
江都王緒唐霍王元軌之子太宗姪也能書畫最長於
鞍馬以此得名官至金州刺史杜子美詩謂國初以
來畫鞍馬神妙獨數江都王為一時所重
韋無忝京兆人與弟無縱俱以畫稱尤善畫馬及異獸
官至左武衛大將軍
曹霸髦之後髦以畫稱於魏霸在開元中畫已得名天
寳末詔寫御馬及功臣像筆墨沈著神彩生動官至
左武衛大將軍
裴寬絳州人以文辭進有能稱明皇時為范陽節度使
兼采訪使受眷知所畫小鳥圖蕭散閒適筆墨典雅
韓幹長安人王維一見其畫遂推奬之天寳初入為供
奉陳閎畫馬榮遇一時明皇令師之幹不奉詔曰臣
自有師今陛下内廏馬皆臣師也明皇益竒之後師
曹霸畫馬得骨肉停勻法傅染入縑素弟子孔榮頗
得其法
韋鑒長安人善畫龍馬弟鑾工山水松石所傳世者不
多
韋偃父鑾官至少監善畫山水松石花鳥時名雖已籍
籍而未免墮於古拙之習偃家學而筆力遒健風格
高舉過父遠甚尤善畫馬其筆法磊落揮霍振動
趙博文尚書左丞相涓之子世業儒喜丹青而于士女
兔犬為尤工絶無世俗區區形似之習
戴嵩不知何許人初韓滉鎮浙西命為巡官師滉畫皆
不及獨于牛能畫野性過滉遠甚至於田家川原亦
各臻妙弟嶧亦以畫牛得名
戴嶧嵩之弟畫牛善作奔逸之狀
李漸不知何許人官任忻州刺史善畫馬人物筆跡氣
調當時號無儔
李仲和漸之子善畫番馬人物有父風但筆力不逮
張符善畫牛頗工筆法亦韓滉之𣲖
滕王元嬰唐宗室善丹青喜作蜂蝶朱景元嘗見其粉
本謂巧之外曲盡精理
薛稷字嗣通河東汾陰人收之從子也書學禇河南畫
蹤如閻立本善花鳥人物雜畫猶長于鶴得名於古
今焉稷在睿宗朝官至太子少保封晉國公
邊鸞長安人以丹青馳譽於時尤長於花鳥得動植生
意大扺精於設色如良工之無斧鑿痕耳然以技困
窮卒不獲遇轉徙潞澤間米海岳論畫花亦謂鸞畫
如生
于錫不知何許人善畫花鳥最長於雞
梁廣不知何許人善畫花鳥為一時所稱故鄭谷海棠
詩有梁廣丹青點筆遲之句
蕭悅不知何許人官為協律郎喜畫竹深得竹之生意
名擅當世
刁光胤長安人天復中避地入蜀善畫湖石花竹猫兔
鳥雀之類慎交游所與者皆一時佳士黃筌孔嵩皆
師事之
周滉不知何許人善畫水石花竹禽鳥頗臻其妙
朱審吳郡人得山水之妙亦畫人物竹木
王宰家于西蜀貞元中韋令公以客禮待之畫山水樹
石出于象外多畫蜀山玲瓏窳窆差巧峭
楊炎貞元中宰相出貶崖州嘗畫松石山水出於人表
程修已其先冀州人祖大歷中任越中醫學博士時周
昉任越州長史遂令修已師事之盡得其畫人物口
授之妙尤精山水花竹
馮紹政善畫雞鶴龍水時稱其妙開元中為少府監
張遵禮善畫鬭將鞍馬戈矛器械用筆塹差小畫尤佳
王紹宗瑯琊人父脩禮畫迹與殷仲相類
蒯廉性野嘗愛畫鶴後師薛稷深得其妙
檀智敏時號檀生屋木樓臺出一代之製
鄭儔屋木樓臺師檀生
陳譚工山水德宗除連州刺史令寫彼處山水之狀每
歲貢獻野逸不羣高情邁俗張藻之亞也
劉商為郎中性格高邁愛畫松石人物初師張藻後自
造真為意有觀奕圖石刻行於世
王定為中書常癖於畫公政之外每圖佛像高僧士女
皆冠於當代貞觀時以畫得名
黃諤畫馬獨善於時
李靈省落拓不拘檢常愛畫山水每圖一幛非其所欲
不即強為也但以酒生思傲然自得不知王公之尊
貴自得其趣耳
張志和號烟波子常漁釣於洞庭湖顔魯公典吳興重
其高節以漁歌五首贈之張乃隨句賦象人物舟船
烟波風月鳥獸皆依其文寫之曲盡其妙
左全蜀人本儒家工畫佛道人物寳歷中聲馳宇内多
倣吳生頗得其要
陳皓彭堅與范瓊同時同藝名振三川
吕嶤竹(闕)虔尹繼昭弟子並長安人工畫道釋人物僖
宗朝翰林待詔廣明中扈從入蜀
麻居禮蜀人師張南本光化天復間聲迹甚高
李洪度成都人工畫道釋人物馳譽當時
張騰不知何許人工道釋雜畫筆法布色頗窮其妙
張贊河陽人工畫人物道釋
王浃不知何許人善畫人物
韓王元嘉善畫龍馬虎豹則天授太尉
劉孝師時與靳智翼俱善畫
梁寬畫比吳智敏更為俊逸
王陁子善山水幽致峯巒極佳
康薩陁為振威校尉畫人馬措意非高
王知慎工書畫師于閻與兄知敬齊名筆力爽利風采
不凡
王韶應(一作詔隠)畫鬼神深有氣韻一云山水人馬
李生吳弟子善畫地獄佛像有類于吳而稍弱
張藏亦吳弟子裁度麄快思若湧泉亦好細畫
武靜藏善畫鬼神有氣韻
董萼字重照開元中多在尚方善雜畫車牛推其妙
陳靜心善寺壁弟淨眼善地獄山水
程雅善雜畫
楊坦楊仙喬並長安人好圖鬼神子爽亦善之
解倩善鬼神
善皎上邽人善鷹鳥開元中官至秘書監
李思誨林甫之父思訓之弟善丹青贈禮部尚書
李林甫善山水類昭道
李湊林甫姪善畫綺羅人物師閻令但筆迹疎散畫其
媚態則盡美
郎餘令有才名工山水古賢為著作佐郎
曹元廓則天朝為朝散大夫左尚方令師于閻工騎獵
人馬山水
劉行臣善畫鬼神類王朝隱
陽𧦬善山水似李將軍𧦬子瑾妙過于父
尹琳善畫佛像高宗時得名
李仲昌李嗣真並琳弟子
禇庭誨善人物鬼神有氣韻時稱第一
僧智瑰善山水鬼神氣韻洒落
殷令名陳郡人父不害累代工書畫
殷文禮字大端書畫妙過於父武德初為中書舍人
殷仲容文禮子則天時任秘書丞善寫貌及花鳥妙得
其真或用墨色如兼五采亦邊鸞之次也
談皓善畫人物有態度衣裳潤媚與李凑少相類
僧金剛三藏師子國人善西域佛像
宋令文善書畫
司馬承禎字子微善畫又工篆隸
釋翛然俗姓裴氏善丹青工山水
鄭逾善山水天寳中得名於梁宋間
李果奴善寫人物筆迹調潤
張湮官刑部員外郎善畫山水
劉方平工山水樹石汧國公李勉甚重之
王態官至潭州都督善湘中山水似李將軍
王象有畫鹵簿圖傳于代
田琦鴈門人善人物并寫貌官至汝南太守
李逖工畫蠅蝶蠭蟬之類
李平均唐宗室工山水官至陳留令
(闕)工花鳥官至澄城令
韓嶷工婦女雜畫善布色
齊皎高陽人善外蕃人馬尤工山水官至澤州刺史
齊映皎弟性雅正好學善山水贈禮部尚書
史瓚官至省郎善畫鞍馬人物
戴重席工子女極精妙
裴諝字士明河東人畫山水極有思官兵部尚書
陳曇字玄成工山水有情趣但峰岫少竒往往煩碎官
衡州刺史
顧況字逋翁吳興人頗好詩詠善畫山水
鄭寓學昉畫天王菩薩有思
沈寧善樹石山水有格律師張璪而少劣
蕭祐畫山水為桂州觀察使
劉整任秘書正字善山水
劉之竒亦能山水
強穎善水鳥
陳庶揚州人師邊鸞花鳥尤善布色
陳恪工山水師張鄭人物鞍馬蟲禽並精子積善山水
妙過於父
周太素善畫花鳥佛像終尚書令
麹庭善山水格不甚高但細巧耳
侯莫陳厦字重搆工山水用意極精
會稽僧道芬
滎陽鄭町梁洽
青州吳恬已上並善山水芬格高鄭淡雅梁美秀吳
險巧
牛昭善山水
高道興成都人光化中與趙德齊同畫西平王儀仗授
翰林待詔
趙德玄長安人天復中入蜀工畫車馬人物山水佛像
屋木
陳義殷&KR0008;殷季友許琨
同州僧法明錢國養左文通宋抱一
孟仲暉已上皆開元時人善寫貌
高江車道政
嗣滕王湛然善畫花鳥蠭蝶官至太子詹事
衛憲師周昉花木竹雀各造其妙
張立不知何許人蜀中畫跡甚多亦能墨水
五代
王商不知何許人工畫道釋士女尤精外國人物與胡
翼同時並為都尉趙巖所厚
燕筠不知何許人工畫天王筆法師周昉頗臻其妙然
不見他畫獨天王傳於世
支仲元鳳翔人畫人物極工筆法師顧陸緊細有力人
物清潤不俗其畫神仙人物多作奕棋之勢宋高宗
題作晉六朝者多仲元所作
左禮成都人工畫道釋像學吳道玄描染與楊庭光相
類但行筆差細耳宣和畫譜謂與張南本筆法相似
圖畫見聞志謂與張南筆法相似豈即張南本也
朱繇長安人工畫道釋妙得吳道玄筆意所畫未有不
以為法者時出新意千變萬態動人耳目弟子趙裔
亦知名
李昇成都人善畫人物尤善山水筆意幽閒人有得其
畫往往誤稱王右丞者焉
杜子環華陰人精意道釋研吮丹粉尤得其術故彩繪
特異
杜齯龜秦人避地居蜀事王衍為翰林待詔博學強識
善畫佛像人物始師常粲後捨舊學自成一家故筆
法凌轢輩流粲亦莫能接武也
張元簡州金水石城山人善畫尤以羅漢得名
曹仲元建康豐城人江南李氏時為翰林待詔畫道釋
鬼神初學吳道玄不成棄其法别作細密自為一家
尤工傅彩
陸晃嘉禾人善人物多畫道釋神仙性疎野每沈湎於
酒遇筆揮灑略不預搆故妍醜互出當其合作描法
甚細而有力有一等繆畫麄惡亦其所作
僧貫休俗姓姜氏字德隱婺州蘭溪人初以詩得名後
入兩川頗為王衍待遇因賜紫衣號禪月大師能畫
間為本教像唯羅漢最著其畫像多作古野之貌不
類世間所傳
梁駙馬都尉趙巖本名霖後改今名喜丹青尤工人物
格韻超絶非尋常畫工所及尤能鑒畫
杜霄善畫士女得周昉筆法為多尤工蠭蝶及曲眉豐
臉之態非風流藴藉有王孫貴公子之思致者未易
得之
丘文播廣漢人又名潛與弟文曉俱以畫得名初工人
物兼作山水後多畫牛時稱竒絶子仁慶善畫尤長
花雀丘文曉與文播齊名山水亦工
阮郜不知何許人入仕為太廟齋郎工寫人物特於士
女得纖穠淑婉之態但傳於世者甚少
婦人童氏江南人莫詳其世系所學出王齊翰工畫道
釋人物童以婦人而能丹青故當時縉紳家婦女往
往求畫照焉
胡翼字鵬雲工畫道釋人物車馬樓臺山水種種臻妙
嘗臨模古今名筆目之曰安定鵬雲記
衛賢長安人江南李氏時為内供奉長於樓臺人物初
師尹繼昭後服膺吳體其畫高崖巨石則渾厚可取
而皴法不老為林木雖勁挺而枝梢不稱其本論者
少之然至妙處亦人希及
李贊華本北部東丹王後唐明宗賜姓名善畫本國人
物鞍馬不作中國衣冠亦安於所習者也然議者謂
馬豐肥筆乏壯氣
王仁夀汝南宛人石晉時作待詔工畫道釋鬼神及馬
始師王殷後學精吳法
房從直成都人工畫人物番騎王蜀時為翰林待詔
袁義河南登封人為侍衛親軍善畫魚窮其變態得噞
喁游泳之狀非世俗所畫庖中物也
僧傅古四明人畫龍獨造乎妙弟子德饒無染皆臻其
妙
關仝(一名穜)長安人畫山水師荆浩晩年有出藍之美所
畫脫略毫楮筆愈簡而氣愈壯景愈少而意愈深造
古淡石樹出於畢宏有枝無幹當時郭忠恕亦師事
之然仝於人物非所長多求胡翼為之
杜楷(一作措)成都人善山水作枯木斷崖雲崦烟岫之態
思致頗遠
羅塞翁隱之子為吳中從事喜丹青善畫羊精妙卓絶
張及之京兆人畫犬馬花鳥頗工作犬得敦龐之狀無
摇尾乞憐之態
道士厲歸真莫知其鄉里畫牛虎並工竹雀鷙禽筆簡意
盡氣韻蕭爽坡岸山林亦佳
李靄之華陰人善畫山水林泉尤喜畫猫於藥苗間雅
為羅紹威所厚建一亭為靄之援毫之所曰金波時
號為金波處士
胡擢不知何許人博學能詩氣韻超邁善畫花鳥亦詩
人感物之作也
梅行思(一作再思)江夏人畫人物牛馬最工於雞為南唐李
氏翰林待詔品目甚高
郭乾暉北海營丘人世呼為郭將軍工畫鷙鳥雜禽疎
篁槁木田野荒寒之景格律老勁曲盡物性之妙鍾隱亦
一時名流變姓名師事久之方授以筆法
郭乾祐乾暉弟工花鳥雖不如兄所學亦相上下
鍾隱天台人善畫鷙禽榛棘能以墨淺深分其向背變
姓名師郭乾暉深得其妙兼工畫山水人物
黃筌字要淑成都人始學畫師刁光早得時名十七歲
事蜀王衍為待詔至孟昶加檢校少府監累遷如京
副使花竹師滕昌祐鳥雀師刁光山水師李昇鶴師
薛稷人物龍水師孫位資諸家之善而兼有之無不
臻妙
黃居寳字辭玉筌次子工畫得家傳兼以八分書知名
事蜀為待詔累遷至水部員外其畫石文理縱横爽
砂爽石稜角峭硬如虬如虎
黃居實紹興祕閣中有會禽圖一而諸書無不載其名
筌有五子不審其為第幾人
滕昌祐字勝華吳人後游蜀以文學從事初不婚官志
趨高潔脫略時態工畫花鳥蟬蝶折枝生菜傅彩鮮
澤宛有生意尤長於畫鵝蓋其觀動植而形於筆端
未嘗專於師資也兼善大字
李頗(一作坡)南昌人善畫竹氣韻飄舉不求小巧而多於
情任率落筆便有生意然而所傳於世者不多
韓虬(一作求)李枳(一作祝)不知何許人皆倜儻不拘有經略
才能屬唐祚陵季遂退藏不仕以丹青自汚學吳道
玄尤長於道釋好游晉唐間為李克用所殺
張圖字仲謀河南洛陽人朱梁時將軍少穎悟而妙丹
青及善潑山水皆不由師授自致神妙亦不法古今
自成一體尤長於大像其畫用濃墨麄筆如草書顫
掣飛動勢甚豪放至於手面及服飾儀物用細筆輕
色詳緩端慎無一欹側怪怪竒竒自成一家法
朱瑶字温琪不知何許人學吳道子由是知名
跋異汧陽人善畫佛道鬼神及大像
陶守立池陽人世業儒保大間應舉下第退居齊山閉
門却掃以詩酒丹青自娛善畫道釋鬼神殿閣車馬
山川人物靡不精妙
竹夢松建康溧陽人仕南唐為東川别駕善畫人物士
女臺閣冠絶當代其布景命意綽約體態宛得周昉
之格
施璘字仲寳京兆藍田人工畫竹有生意為當時絶伎
丁謙義宜人工畫竹師蕭悅兼善寫蔬菜
何遇河南長水人善畫宫室慕衛賢筆法尤善山水樹
石為當時所稱其間人物則假手於人
梁相國于兢善畫牡丹幼年從學因覩檻中牡丹乃命
筆放之不浃旬奪真後遂酷思無倦動必增竒
梁左千牛衛將軍劉彦齊善畫竹頗臻清致有孟宗泣
竹湘妃等圖傳於世人物多假胡翼之手尤能鑒别
圖繪皆極精當
王殷工畫佛道士女尤精外國人物
李羣字文幹唐宗室工畫人物為世所稱
李玄應洎弟玄審並工畫蕃馬專學胡環
韋道豐江夏人善畫人物寒林逸思竒僻不拘小節當
代珍之然經歲月方成一圖成則驚人
朱簡章江夏人工畫人物屋木
王喬士工畫佛道人物
鄭唐卿工畫人物兼長寫貌
郭權江南人師鍾隠
史瓊善畫雉兔竹石
程凝善畫鶴竹兼長遠水
王道古善畫雀竹當時號雀兒王
唐垓善畫野禽生菜野族諸物世稱精妙
王道求工畫佛道鬼神人物畜獸始倣周昉後學盧稜
迦當時名手嘆服
宋卓工畫道釋志學吳筆不事傅彩
富玫工畫佛道
黃延浩工畫人物
王偉工畫道釋
張質定州人工畫田家風俗
宋藝蜀郡人工寫貌王蜀為翰林待詔
阮知誨成都人工畫貴戚子女兼長寫貌事王蜀為待詔
高從遇道興之子襲父藝為孟蜀翰林待詔
阮惟德知誨之子紹精父業事孟蜀為翰林待詔尤善
狀宫闈禁苑皇妃帝戚富貴之事精妙頗甚
杜敬安齯龜之子事孟蜀為翰林待詔妙於佛像尤能
傅彩孟州名畫錄載為杜子環子未知孰是
趙忠義德玄之子事孟蜀為翰林待詔雖從父訓宛如
生死
蒲宗訓蜀人事孟蜀為翰林待詔師房從直畫人物鬼
神筆法雖細其勢甚壯
蒲廷昌宗訓養子為孟蜀待詔工畫佛道鬼神尤精獅
子行筆勁利用色不繁
張玫成都人為孟蜀翰林祗候工畫人物士女兼長寫
貌
徐德昌成都人為孟蜀翰林祗候工畫人物士女墨彩
輕媚為時所稱
周行通成都人工畫鬼神人馬鷹犬嬰孩得其精妙
孔嵩蜀人善畫龍兼工花雀與蟬師刁處士
趙才蜀人工畫人物鬼神亦長甲騎
姜道隱漢州綿竹人齠齔好畫不事産業惟畫為好布
衣芒履隨身筆墨而已嘗於淨衆寺畫山水松石趙
庭隱贈之十縑拂衣而去
楊元貞石城山張玄外族也工畫釋道羅漢善為曹筆
尤精布色始居蜀後召入鄴中不回
董從誨成都人世本傳家心游繪事佛道人物舉意皆
精
張景思金水石城山張玄之裔工畫佛道
朱悰不知何許人與衛賢並師尹繼昭
僧楚安漢州什邡人俗姓勾氏善畫山水人物樓臺點
綴甚細論者謂筆縱全虧六法非大手高格
僧智藴河南人工畫佛像人物學深曹體
僧德符善畫松栢氣韻瀟洒作汴州相國寺
李文才華陽人工畫人物屋木山水善寫真時輩罕及
周昉之亞也事孟蜀為翰林待詔
杜弘義蜀州晉原人工畫佛像羅漢
程承辯眉州彭山人工畫人物鬼神
僧令宗乃丘文播異姓弟工山水人物佛像天生
道士李夀儀卭州人宗張簡卿筆法多畫道門尊像人
呼為李水墨
吳越王錢鏐善墨竹
朱澄事江南李中主為翰林待詔工畫屋木嘗與高太
沖等合畫雪景宴圖時稱絶手
高太沖江南人工傳寫事李中主為翰林待詔嘗寫中
主真得其神思
浙僧藴能工雜畫善畫佛像
李夫人西蜀名家未詳世胄善屬文尤工書畫郭崇韜
伐蜀得之夫人以崇韜武弁常鬱悒不樂向夕獨坐
南軒竹影婆娑可喜即起揮毫濡墨摸寫窗紙上明
日視之生意具足或云自是人間往往效之遂有墨
竹
李仁章并州人學吳畫長於鬼神當時論非盧稜迦無
以並轡
圖繪寳鑑卷二
