欽定四庫全書
圖繪寶鑑卷五
元夏文彦撰
元
趙孟頫字子昂號松雪道人宋宗室居吳興官至翰林
學士承旨贈江浙行省平章政事封魏國公諡文敏
榮際五朝名滿四海書法二王畫法晉唐俱入神品
趙雍字仲穆文敏子官至集賢待制同知湖州路總管
府事畫山水師董源尤善人馬書篆皆精妙子鳳字
允文畫蘭竹與乃父亂真集賢每題作已畫以酬索
者故其名不顯麟字彦徵以國子生登第今為江浙
行省檢校善畫人馬
李衎字仲賓號息齋道人薊丘人官至江浙行省平章
政事致仕封薊國公諡文簡善畫竹石枯槎始學王
澹游後學文湖州著色者師李頗馳譽當世
李士行字遵道文簡子官至黃巖知州畫竹石得家學
而妙過之尤善山水
商琦字德符曹南人左山參政第七子官至集賢學士
山水師李營丘得用墨法墨竹自成一家亦有妙處
商璹字台元左山之姪司業台符之弟自號遜齋安恬
不仕喜畫山水得破墨法窠石最佳
劉融字伯熙薊丘人官至祕書卿善畫山水師郭熙
柯九思字敬仲號丹丘生台州人官至奎章閣鑒書博
士博學能文喜寫墨竹師文湖州亦善墨花
王振鵬字朋梅永嘉人官至漕運千戸界畫極工緻仁
宗眷愛之賜號孤雲處士
周密字公謹號草窗歴山人居錢塘宋寶祐間為義鳥
令家藏名畫法書頗多善畫梅竹蘭石賦詩其上
鄭思肖字所南福州人工畫墨蘭嘗自畫一卷長丈餘
高可五寸許天真爛漫超出物表題云純是君子絶
無小人
余應桂字一枝號蓀璧錢塘人在宋為縣令歸附後隠
風篁嶺書法歐陽率更畫學李龍眠嘗作岩居上真
出塵觀音刻石
錢選字舜舉號玉潭霅川人宋景定間鄉貢進士善畫
人物山水花木翎毛師趙昌青綠山水師趙千里尤
善作折枝其得意者自賦詩題之
龔開字聖與號翠巖淮陰人宋景定間兩淮制置司監
當官作隸字極古畫山水師二米畫人馬師曹霸描
法甚麄尤善作墨鬼鍾馗等畫怪怪奇奇自出一家
沈孟堅畫花鳥師錢舜舉往往逼真
上正真先名纘字承之號竹齋又號筠溪杭人以宋内
侍奉謝后北覲受命佩虎符一旦辭入道工山水墨
竹學毛勿齋
趙孟籲字子俊文敏弟官至知州畫人物花鳥頗佳
陳琳字仲美珏之次子善山水人物花鳥俱師古人無
不臻妙見畫臨模咄咄逼真蓋得趙魏公相與講明
多所資益故其畫不俗論者謂宋南渡二百年工人
無此手也
劉敏字有功宣德龍門縣人賜號龍門居士自號年豐
老人善畫墨竹學顧正之有風烟夕翠圖傳于世子
世亨字嘉甫亦善墨竹
史杠字柔明號橘齋道人官至行省左丞讀書餘暇弄
筆作人物山水花竹翎毛咸精到
郭敏字伯達杞縣人幼讀書長好丹青工畫人物山水
喜武元直畫師其意不師其法至于花草墨竹亦臻
妙官至州倅
李有字仲芳先名立義燕人官至兩浙運司經歴善古
木竹石筆意高遠作者推服
喬達字達之燕人官至翰林直學士善丹青山水學李
成墨竹學王庭筠後更學文同
王英孫字才翁號修竹紹興人宋將作監簿入朝隠居
不仕作墨竹蘭蕙頗雅潔不凡
李倜字士弘號員嶠真逸官至集賢侍讀學士喜作墨
竹宗文湖州
田衍字師孟彰德人性穎異博識多藏古法書名畫畫
墨竹學王澹游頗得雅趣
張衡字士衡樂陵人為中書左司員外郎辭閒屢辟不
起作文字務奇古畫學張長山水學荆關墨竹不師
古人自成一家
顧正之不知何許人善墨竹學樂善老人有酷似處人
莫能辨
范庭玉保定人善墨竹師樂善老人筆法
劉貫道字仲賢中山人工畫道釋人物鳥獸花竹一一
師古集諸家之長故尤高出時輩亦善山水宗郭熙
佳處逼真至元十六年寫裕宗御容稱旨補御衣局
使
柴禎字君正東平人自號適齋善畫山水才思天賦不
習而工
信世昌字雲甫東平人自號中隠善畫山水學于沈仕
元有出藍之譽墨竹别成一家蓋黃華之後又一變
者也
李章字君章東平人善畫晩年畫墨竹有高致
胡瓚字元禮京兆人官至衡州路同知善丹青墨竹
韓公麟字國瑞號雪谷真定人為太醫副使善養生之
學留情翰墨喜寫竹筆意簡當殊有生意
牛麟字伯祥太原人初業詞賦作大字畫墨竹意度蕭
散
張德琪字廷玉燕中豪家讀書樂道行書學劉房山草
書學張長史畫墨竹梅花竹學王澹游有佳趣
劉德淵字仲淵燕人官至藍山縣尹墨竹學劉自然
韓紹曄字子華燕人官至御衣局使畫山水學武元直
墨竹學樂善老人
張敏夫燕人喜畫墨竹學顧正之
高吉甫燕人喜畫竹石宗劉自然亦無大過人者
趙淇潭州人宋趙葵之仲子號平遠又號太初道人故
合而曰平初又云靜華翁官至湖南宣慰使作墨竹
長竿勁節風致甚佳
周堯敏字禹卿號學山海鹽當湖人畫竹宗文湖州頗
有得處
王鼎字德新海鹽人好寫竹學丁子卿深悟筆意子太
之號竹趣能紹父業
謝顯字耀卿號隠麓大名人畫墨竹宗員大夫(員一作尹)
劉廣之燕人善寫墨竹
宋敏字好古善墨竹
沈雪坡嘉興魏塘人好寫梅竹
姚雪心台州黃巖人畫墨竹宗文湖州
趙雲巖温州人寓華亭青龍鎮喜作花鳥設色有法亦
善墨戲墨竹
喬戚里名字出處未詳畫梅竹石建安白鶴山嶽祠東
廡中壁有其畫
王仲元不知何許人專門花鳥尤善作小景得用墨法
温潤可喜
自然老人姓劉氏遺其名真定祁州人兵後居燕工畫
墨竹禽鳥
牛老大名人自少居市廛間作絲絹牙郎號窩絲牛能
畫墨竹得于巧性不師古人亦粗有可觀
朱淳甫濟陰人居曹之樂平坊世業丹青山水人物樹
石俱精亦寫梅竹有佳致
焦善甫燕人工雜畫花竹人物尤長寫貌
陳仲仁江右人官至陽城主簿善山水人物花鳥為湖
州安定書院長日與趙子昂論畫法子昂多所不及
後見其寫生花鳥含豪命思追配古人嘆曰雖黃筌
復生亦復爾耳其見重如此
顔輝字秋月江山人善畫道釋人物
孫君澤杭人工山水人物學馬遠夏珪
吳梅山工山水人物
吳梅溪工花鳥雜畫
馬君道錢塘人畫花竹翎毛性酷嗜鵪鶉每袖養之觀
其飲啄以資筆畫
楊月澗畫花鳥龍虎
楊說巖畫道釋尤工寫貌
馬虚中善畫花鳥山水
許擇山工畫神佛
沈月田工畫林水樹石
朱梅間善畫花竹
劉耀字耀卿樸之子學馬遠夏珪山水
吳古松杭人山水學郭熙
王淵字若水號澹軒杭人初習丹青趙文敏多指教之
故所畫皆師古人無一筆院體山水師郭熙花鳥師
黃筌人物師唐人一一精妙尤精墨花鳥竹石當代
絶藝也
朱德潤字澤民吳郡人官至征東儒學提舉畫山水學
郭熙其合作甚佳
唐棣字子華吳興人官至休寧縣尹畫山水師郭熙亦
可觀
黃公望字子久號一峯又號大癡道人平江常熟人幼
習神童科通三教旁曉諸藝善畫山水師董源晩季
變其法自成一家山頂多巖石自有一種風度
曹知白字貞素號雲(闕)華亭人畫山水師馮覲筆墨差
弱而清氣可愛有僕夏汲清亦能畫
吳鎮字仲圭號梅花道人嘉興魏塘鎮人畫山水師巨
然其臨模與合作者絶佳而往往傳于世者皆不專
志故極率略亦能墨竹墨花
倪瓚字元鎮號雲林生常州無錫人畫林木平遠竹石
殊無市朝塵埃氣晩年率略酬應似出二手
盛懋字子昭嘉興魏唐鎮人父洪甫善畫懋世其家學
而過之善畫山水人物花鳥始學陳仲美略變其法
精緻有餘特過于巧
孟玉洞吳庭暉皆吳興人畫青綠山水花鳥雖極精
密然未免工氣同時有姚彦卿亦能畫
王士熙字繼學東平人官至御史中丞善畫山水
賈策字治安中州人嘗為杭仁和尹畫花竹禽鳥得其
飛鳴翔集之狀
顧安字定之不知何許人嘗任泉州路判官善畫墨竹
陶復初字明本號介軒老人天台人官至台州儒學教
授贈樂清尹師李薊丘父子畫墨竹及著色竹甚工
亦能山水
李篔嶠河東人官至翰林學士善畫墨竹
謝庭芝字仲和號雪村平江崑山人善畫墨竹
李叔字子雲號紫篔生濠梁人畫墨竹亦能窠石平遠
盛昭字克明揚州人竹石師文湖州
郭畀字天錫京口人畫竹石窠木
蘇大年字昌齡號西坡真定人居揚州竹石師蘇東坡
窠木師廉宣仲
張遜字仲敏號溪雲吳郡人善畫竹作鈎勒法妙絶當
世山水學巨然則不逮竹
顧逵(一作達)字周道中吳人畫山水人物并能寫貌
班惟志字彦功號恕齋大梁人官至集賢待制江浙儒
學提舉善墨戲
邊魯字至愚號魯生善畫墨戲花鳥
陳君佐宿州人居揚州山水師馬遠夏珪墨戲師徽廟
李容瑾字公琰畫界畫山水師王孤雲
林士能字若拙畫山水無渾厚秀潤之氣
朱裕字敏道延陵人畫山水師李成
沈麟字秋澗杭人畫山水學郭熙兼能寫貌
鄭禧字熙之吳郡人善畫山水學董源筆法用墨清潤
可愛畫墨竹禽鳥法趙文敏惜乎夭折
王蒙字叔明吳興人趙文敏甥畫山水師巨然甚得用
墨法秀潤可喜亦善人物
趙元字善長山東人畫山水師董源
張義上字師䕫善畫山水
陳植字叔方吳郡人畫樹石甚有意趣
李士傳字仲芳薊丘人畫山水人物學李伯時尤善摹
徽廟墨戲
戴淳字厚夫錢塘人善畫山水
杜本字原父畫墨牛葡萄甚可觀亦善山水
吳垕字從禮杭人臨摹院畫咄咄逼真
張渥字叔厚號貞期生杭人善白描人物筆法不老無
古意
王冕字元章會稽人能詩善畫墨梅萬蕊千花自成一
家凡畫成必題詩其上
吳瓘字瑩之嘉興人多藏法書名畫能作窠石墨梅學
楊補之頗有清趣
張文樞字石隠湖州德清人幼嘗為僧能畫山水學巨
然亦善墨竹
李沖字用之善畫山水學李成荆浩
張遠字梅岩華亭人善畫山水人物學馬遠夏珪至於
潛補古畫無出其右臨模亦能亂真
陳鑑如居杭州精於寫神國朝第一手也其子芝田能
世其業
佟士明居上都以寫貌得名
冷起嵒居京師工傳神至正間嘗寫御容稱旨
王繹字思善杭人善寫貌尤長於小像不徒得其形似
兼得其神氣
林伯英嘉興魏塘人工畫花鳥師樓觀
周如齋杭人畫山水學高房山
沈月溪華亭人居青村以稜作為業畫山水人物學馬
遠往往亂真人莫能辨
邊武字伯京京兆人善墨戲花鳥
王迪簡字庭吉號蕺隠越人善畫山水
陶鉉號菊村金陵人畫山水師李成
謝佑之居都下善畫折枝傅色差厚蓋欲倣趙昌而未
能升堂者
劉夢良蜀人畫梅花宗楊補之
朱丘蜀人善畫竹木
簡生蜀人善畫山水
陳立常畫龍眠山圖虞先生集題之
華岳善山水楊先生載詩云華岳能詩世有名學畫丹
青亦疎放
潘桂金陵人宋末張翼孫壻也善寫貌
何大夫工畫人馬虞先生詩云國朝畫手何大夫親臨
伯時閱馬圖
霍元鎮規模董北苑米南宫父子寫山水人物殊有標
致
王起宗善畫山水樹石
戈叔義善畫墨竹
臧良字祥卿錢塘人畫花竹翎毛師王若水
夏迪字簡伯温州人畫山水竹石
趙天澤字鑑淵蜀人畫梅竹
張中字子正松江人畫山水師黃一峯亦能墨戲
衞九鼎字明鉉天台人畫界畫師王孤雲
徐愷字士元湖州南潯鎮人畫山水師李成
曾瑞卿號褐夫居錢塘工畫山水學范寬
張觀字可觀松江楓涇人世業稜作畫山水學馬遠夏
珪特長于模倣
趙清澗淮人工畫人物仙女
楊基字孟載蜀人居平江畫山水竹石
高克恭字彦敬號房山其先西域人後居燕京官至刑
部尚書善山水始師二米後學董源李成墨竹學黃
華大有思致怪石噴浪灘頭水口烘鎖潑染作者鮮
及
巴延布哈高昌世子而鮮于伯幾之甥號蒼巖官至江
東廉訪副使工畫龍
持嘉君實女真人居燕城畫竹學劉自然頗有意趣
蕭鵬摶字圖南本契丹人父榮甫王子端之甥圖南幼
有巧思博學多能詩書畫三事皆追蹤黃華尤長山
水亦善寫墨梅竹
丁野夫回紇人畫山水人物學馬遠夏珪筆法頗類
宋嘉樂上黨人伶優也畫人物學石恪減筆好作利市
仙官和尚骨格態度俗工莫及亦能墨竹小景絶佳
宋汝志錢塘人宋景定年畫院待詔歸附後為開元宫
道喜碧雲善畫人物山水花鳥師樓觀
天師張與材字國梁號薇山别號廣微子封留國公居
信州龍虎山能大字畫竹與龍
天師張嗣成號太玄能畫龍亦嘗見其所畫廬山圖
天師張嗣德號太乙畫墨竹禽鳥
道士方方壺居上清宫畫山水極瀟灑無塵俗氣
道士吳霞所居龍虎山善畫龍
六一道士張彦輔多居京師善畫山水
道士趙元靖不知何許人浪游閩浙間以墨竹有名所
至淋漓牆壁雖頗近繁重亦有可觀
道士丁清溪錢塘人工畫道釋人物師李嵩王輝馬麟
尤善寫貌
道士王景昇杭人居開元宫善畫道釋人物學王輝李
嵩
道士徐太虛不知何許人善畫山水
道士盧益修天台人善畫水仙學趙子固
道士蕭月潭淮人善白描道釋人物
宗師溥光字玄暉號雪菴俗姓李氏大同人特封昭夕
館大學士賜號玄悟大師善真行草書亦善山水學
關仝墨竹學文湖州俱成趣
頭陀溥圓字大方號如菴俗姓李河南人于雪菴為法
弟書學雪菴山水墨竹俱學黃筌
僧海雲墨竹學樗軒
僧妙圓墨竹頗有法度
僧智浩號梅軒墨竹雖少藴籍脱灑略得自然趣
僧道隠字仲[孑(焉-正+?)]號月澗俗姓李海鹽當湖人蘭石學趙
子固墨竹宗王翠岩
僧允才號雪岑受業嘉興石佛寺墨梅竹似丁子卿
僧時溥字君澤號雨巖華亭人居奉賢鄉接待寺通經
律作詩亦畫墨竹三稍五葉而已
僧智海居燕中喜畫墨竹學海雲禪師
僧明雪窗畫蘭柏子庭畫枯木菖蒲止可施之僧坊不
足為文房清玩
管夫人道昇字仲姬趙文敏室贈魏國夫人能書善畫
墨竹梅蘭
劉氏不知何許人孟運判室號尚温居士能臨古人字
逼真喜吟小詩寫墨竹效金顯宗亦粗可觀
蔣氏汴人完顔用之室婺居以清淨自守好作墨竹
張氏喬德玉室善寫竹
外國
日本國古倭奴國也有畫不知姓名傳寫其國風物山
水設色甚重多用金碧然殊方异域而能留意繪事
亦可尚也至今倭僧多能作墨畫觀音佛像
高昌國畫用金銀箔子及朱墨點點如雨銷灑紙上畫
翎如中國花卉亦佳
夏國英宗元昊通蕃漢文字善繪畫
西蕃畫佛像多畫于布上作奇形詭狀上用油油之
高麗畫觀音像甚工其源出尉遲乙僧筆法流而至于
纖麗
圖繪寶鑑卷五
