後序
愚閒覽賈祐輩治傷寒病之說未嘗不廢卷而嘆焉其
間全不明脈之寸尺有陰陽虚盛之端證有淺深分温
觧汗下之趣深昧歲中之氣候不分藥力之輕重而醫
者家𫝊執為良法若病人逆從遇治即陷横殃此去仲
景之意亦已遠矣因兹别撰成傷寒微旨論二卷共二
萬餘言以文理疎略意識淺昧雖不足助知者之觀但
竊通其俗用耳但今之醫流十中八九為俗人所主也
其先進名醫勿為輕笑蓋向趣不同後進好學者幸少
留心庶病無壞證其間雖有誤改仲景傷寒論内一二
法非敢好異固欲更張但少明其𫝊寫謬妄爾韓祗和
再序
