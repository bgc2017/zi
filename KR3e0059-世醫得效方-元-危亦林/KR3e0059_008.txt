世醫得效方卷八
元危亦林撰
大方脈雜醫科
諸淋
冷證生附湯治冷淋小便秘澁數起不通竅中疼痛增
寒凜凜多因飲水過度或為寒濕心虛志耗皆有此證
附子(去皮臍)滑石(各半兩)瞿麥木通(各三分)
半夏
右剉散每服二大錢水二盞生薑七片燈心二十莖
蜜半匙煎去滓空心服
八味間治同上(方見脚氣類)
熱證八正散治熱淋血淋加燈心車前草煎不拘時候
服(方見積熱類)
地膚子湯治下焦有熱及諸淋閉不通
地膚子(一兩半)知母黃芩猪苓(去皮)
瞿麥枳實(去穰切炒)升麻通草
葵子海藻(洗去腥各壹兩)
右剉散每服四錢水一盞半煎空心服大便俱閉者
加大黃女人房勞小便難大腸滿痛脈沉細者用猪
腎半隻水二盞煎一盞半去腎入藥煎七分服
石葦散治熱淋多因腎氣不足膀胱有熱水道不通淋
瀝下宣出少起數臍腹急痛蓄作有時勞倦則發或尿
如豆汁或便出砂石疼痛兼治大病後餘熱為淋
木通石葦(去毛各一兩)甘草當歸
王不留行滑石白术瞿麥
赤芍藥葵子(各一兩半)
右為末每服二錢煎小麥湯調食前日三服
清心蓮子飲治上盛下虚心火炎上口苦咽乾煩渴微
熱小便赤澁或欲成淋並宜服之(方見痟渴類)
火府丹治心經熱小便澁及治五淋
生乾地黃(二兩)木通(一兩)黃芩(一兩)
右為末煉蜜杵圓梧桐子大每服三十粒木通煎湯
下
膏淋鹿角霜圓治膏淋多因憂思失志意舍不寧濁氣
干清小便淋閉或復黃赤白黯如脂膏狀疲極筋力或
傷寒濕多有此證
鹿角霜白茯苓秋石(各等分)
右為末糊圓梧桐子大每服五十圓米湯下
海金砂散治膏淋
海金砂滑石末(各一兩)甘草末(一分)
右研勻每服一匙用麥門冬湯下燈心湯亦可
氣淋沉香散治氣淋多因五内鬱結氣不舒行隂滯於
陽而致壅滯小腹脹滿便尿不通大便分泄小便方利
沉香石葦(去毛)滑石王不留行
當歸(各半兩)葵子白芍藥(各三分)甘草橘皮(各一)
(分)
右為末每服二錢煎大麥湯調下
血淋髮灰散治血淋若單小便出血如尿此為莖衂此
主之
右以亂髮不以多少燒為灰入麝香少許每服用米
醋泡湯調下治淋以葵子末等分用米飲調下最治
婦人胞轉不尿
杮焚散治血淋
右用乾柿燒灰存性為末米飲調服
犀角地黃湯治血淋或血瘀乃風冷傷腎宜煎木通湯
下
兔絲子圓三十圓不可專以血得熱則淖溢為說(方見失血)
(虚損)
乳石散治血淋及五淋等
右揀乳香中夾石者研細以米飲或麥門冬湯調下
每服以飢飽適中時服空心亦可
小薊飲子治下焦結熱尿血成淋
生地黃(洗四兩)小薊根滑石通草
蒲黃(炒)淡竹葉藕節當歸
山梔子仁甘草(各半兩)
右剉散每服四錢水煎空心服
導赤散治心虚藴熱小便赤澁或成淋痛
生乾地黃木通甘草(各等分)
右剉散每服三錢竹葉十皮煎不拘時服
白微散治血淋熱淋
白薇芍藥(各等分)
右為末每服二錢酒調下立效或加檳榔
通秘散治血淋痛不可忍
陳皮香附子赤茯苓(各等分)
右剉散每服三錢水煎空心服
砂石淋石燕圓治小便滲痛不可忍出砂石而後方通
石燕(燒紅水淬二次研細)滑石石葦(去毛)瞿麥穗
右等分為末糊圓梧桐子大每服五十圓瞿麥穗燈
心湯下日三服
又方乳石散治同上(方見前)
瞑眩膏治諸淋疼痛不可忍及砂石淋
右以大蘿蔔切作一指厚四五片用好蜜淹少時安
鉄鏟上慢火炙乾又蘸又炙取盡一二兩蜜翻覆炙
令香熟不可焦候冷細嚼以鹽湯送下
苦杖散治砂石淋諸淋每溺時器中剝剝有聲痛楚不
堪
右以杜牛膝淨洗碎之凡一合用水五盞煎耗其四
而留其一去滓以麝香乳香少許研調服之單酒濃
煎亦效
通治透膈散治諸淋
滑石(一兩研細)
右勞淋勞倦虛損則發用葵花末煎湯調二錢服
血淋熱淋井花水調氣淋木通湯調石淋將藥
下入銚子内隔紙炒至紙焦再研細同温水調小
便不通小麥湯下諸淋並冷水調亦可空心
地髓湯治五淋(方見前苦杖散同)
猪苓湯治五淋
猪苓(去皮)赤茯苓阿膠(炙過)澤瀉
白滑石(各一兩)
右剉散每服五錢水一盞半煎温服
五淋散治腎氣不足膀胱有熱水道不通淋瀝不出或
如豆汁或如砂石或冷淋如膏或熱沸便血並皆治之
赤茯苓(一兩)赤芍藥山梔子仁(三兩半)
當歸甘草(各一兩)
右剉散每服三錢水一盞半煎空心服
通草湯治同上
通草葵子苑根桃膠
瞿麥當歸蒲黃滑石(各一兩)
甘草(半兩)王不留行(一兩)
右剉散每服三錢生薑五片煎不拘時服
品方治淋疾數年不愈者
右以四君子湯去甘草每服三錢水一盞煎服
淡竹葉湯
淡竹葉甘草燈心棗子
烏豆車前子
右不拘多少以水濃煎湯代熟水服甚妙
葵子湯治小便微痛漸難欲出不出痛不可忍
赤茯苓(一兩)葵子石葦(去毛)澤瀉(各半兩)
白术(二錢半)
右剉散每服三錢水一盞半煎七分温服
虚損
養榮湯治積勞虚損四肢沉滯骨肉酸疼吸吸少氣行
動喘之小便拘急腰背強痛心虚驚悸咽乾唇燥飲食
無味隂陽衰弱悲憂慘戚多卧少起久者積年急者百
日漸至虛損五臟氣竭難可振復又治肺與大腸俱虚
咳嗽下利喘促少氣嘔吐痰涎
黃耆當歸桂心甘草
橘皮白术人參(各一兩)白芍藥(三兩)
熟地黃五味子茯苓(各三兩)遠志(去心姜炒)
(半兩)
右剉散每服三錢生薑三片紅棗二枚煎空腹服遺
精夢泄加龍骨一兩咳嗽加阿膠甚妙
參香散治心氣不寧諸虚百損肢體沉重情思不樂夜
多異夢盜汗失精恐怖煩悸喜怒無時口乾涸燥渴欲
飲水飲食减少肌肉瘦悴漸成勞瘵常服補精血調心
氣進飲食安神守中功效不可盡述
人參黃芪白茯苓白术
山藥蓮肉(去心各一兩)烏藥縮砂仁
橘紅乾薑(炮各半兩)甘草(炙三分)丁香
南木香檀香(各一分)沉香(二錢)
右剉散每服三錢薑三片棗一枚煎食前服一法有
炮熟附子半兩或為末一匙蘇鹽湯調亦可
黃耆益損湯治男子婦人童男室女諸虚不足榮衛俱
弱五勞七傷骨蒸潮熱腰背拘急百節酸疼夜多盜汗
心常驚惕咽燥唇焦嗜卧少力肌膚瘦瘁咳嗽多痰咯
唾血絲寒熱往來頰赤神昏全不用食服熱藥則煩燥
衝滿上焦進凉藥則膈滿而腹痛宜服此藥極有神效
兼治大病後榮衛不調婦人産後血氣未復
人參(去蘆)石斛(去根)甘草黃耆(去蘆)
木香白术當歸官桂
茯苓芍藥半夏川芎
熟地黃(去土酒炒)山藥五味子牡丹皮(去骨)
麥門冬(去心分各等)
右剉散每服三錢水一盞半生薑五片棗二枚小麥
五十粒烏梅一箇煎空心食前服
正元散治下元氣虚臍腹脹滿心脇刺痛泄利嘔吐自
汗陽氣漸微手足厥冷及傷寒隂證霍亂轉筋久下冷
利少氣羸困一切虚寒並宜服之常服助陽消隂正元
氣温脾胃進飲食
人參白茯苓白术(各二兩)黃耆(兩半)
甘草烏藥山藥(薑汁浸炒)附子(炮去皮臍)
川芎乾葛(各一兩)桂心(各半兩)烏頭(炮去皮尖半兩)
紅豆(炒)乾薑(炮)橘皮(各三錢)
右剉散每服三錢水一盞半生薑三片棗二枚鹽少
許煎食前冷服自汗加浮麥
萬安圓補下經起隂發陽能令陽氣入腦安魂定魄開
三焦破積聚消五穀益精氣安臟腑除心中虛熱強筋
骨輕身明目去冷除風無所不治補益極多常服最妙
七十老兒服之當有非常力
蓯蓉(四兩酒浸)乾薯芋五味子(各二兩半)杜仲(三兩半)
牛膝(酒浸)兔絲子(酒浸)赤石脂(煆)白茯苓(去皮)
澤瀉山茱萸(去核)巴戟(去心)熟乾地黃
(已上各二兩)附子(去皮臍)牡丹皮(去骨)官桂(去麄皮各)
(一兩)
右為末别用蓯蓉末半斤酒熬膏和圓梧桐子大每
服五七十圓空心温酒下不在將息别無所忌只忌
釅醋及陳臭之物七日後四體光澤口唇赤手足熱
面有光潤消食體輕舌厚聲響是其驗也十日長肌
肉其藥通中入腦鼻辛酸不可怪也又加减法若要
肥加燉煌石膏二兩如失狂多忘加遠志一兩體少
津潤加柏子仁一兩欲進房事加白馬莖若無用鹿
茸代之二兩去毛酥炙隂下濕痒加蛇床子一兩(燉煌)
(如火色也)
增益歸茸圓滋養肝腎益心血利足膝實肌膚悦顔色
真男子衛生之良藥也此方專理肝心腎之血澤瀉則
引諸藥入腎
熟乾地黃(酒浸九蒸)鹿茸(去毛酥塗多)五味子(各四兩)
山藥(酒浸)山茱萸(去核)大附子(炮去皮臍)
川牛膝(酒浸一宿各二兩)白茯苓牡丹皮(去骨)
澤瀉(酒浸一宿各一兩半)大當歸(四兩去蘆)黃連(二兩五錢)
右為末用真鹿角膠半斤剉細入銀石器中煮酒圓
梧桐子大每服五十圓空心温酒鹽湯下
增損樂令湯治諸虚不足小腹急痛脇肋䐜脹臍下虚
滿胸中煩悸面色痿黃唇乾口燥手足逆冷體常自汗
腰背強急骨肉酸痛咳嗽喘乏不飲食或因勞傷過度
遠行後不復
黃耆(去蘆)人參(去蘆)橘皮(去白)當歸(去尾)
桂心細辛前胡(去蘆)甘草
茯苓麥門冬(去心)芍藥(各二兩)附子(炮去皮臍)
熟地黃(酒炒兩各一)半夏(湯洗半二兩)遠志(三分去心)
(炒)
右剉散每服三錢水一盞半生薑五片棗子二枚煎
食前服腹滿食少去棗下焦虚冷不甚渴小便數者
倍人參當歸附子煩渴引飲加栝樓根遺泄白濁加
龍骨白歛小腹急引心痛者加乾薑
黃耆圓治丈夫腎臟風虚上攻頭面虚浮耳内蟬聲頭
目昏眩項背拘急下注腰脚脚膝生瘡行步艱難脚下
隠栗不能踏地筋脉拘攣不得屈伸四肢少力百節酸
疼腰腿冷重小便滑數及癱緩風痺遍身頑麻又療婦
人血風肢體痒痛脚膝緩弱起坐艱難並宜服之
黃耆(去蘆)杜蒺藜(炒刺去)茴香(炒)川練子(去核)
川烏(炮皮臍去)赤小豆地龍(去土炒各一兩)烏藥(二兩)
防風(去蘆一兩)
右為末酒煑麫糊圓梧桐子大每服十五圓温酒鹽
湯吞下婦人醋湯下空心服
茴香圓治丈夫元臟久虛冷氣攻衝臍腹㽲痛腰背拘
急面色萎黃飲食减少及膀胱小腸氣痛并腎臟風毒
頭面虛浮目暗耳鳴脚膝少力腫痛生瘡婦人血臟虚
冷食减少力肢體疼痛並宜服之久服補虚損除風冷
壯筋骨明耳目
葳靈仙(洗去土)川練子(炒)川烏(去皮臍各三兩)
杜烏藥(五兩)川椒(去目及閉口者炒出汗二兩)
地龍(去土炒一兩)赤小豆(八兩)陳皮萆薢(各三兩)
茴香(炒兩八)防風(去苖三兩)
右為末煑麫糊圓如梧子大空心晩食前温酒下二
十圓鹽湯亦可糊用酒煑小腸氣痛炒茴香生薑
酒下脚轉筋木瓜湯下婦人血臟虚冷温醋湯
下臍腹絞痛滑泄冷痢濃艾湯下
還少丹補心腎虚損脾胃怯弱神志俱耗腰脚沉重精
神昏亂氣血凝滯飲食無味肌體瘦倦小便白濁耳聾
目暗等疾
山藥川牛膝(酒浸各一兩半)白茯苓(去皮)
楮實子舶上茴香巴戟(去心酒浸)
杜仲(去膚皮炙薑酒塗)肉蓯蓉(酒浸一宿焙)
五味子石菖蒲(微炒)枸杞子(各一兩)
遠志(一兩甘草水煑去心薑汁拌炒)熟地黃(酒洗蒸半兩)
山茱萸(去核一兩)
右為末煉蜜入棗子蒸熟去皮核同為圓梧桐子大
朱砂末五錢為衣每服三十圓空心温酒鹽湯下日
進三服心氣不寧加麥門冬少精神加五味子陽弱
加續斷久服百病不侵
天真圓治男子婦人先曾損血及脱血肌瘦絶不入食
行步不得手足痿弱軟遂血氣枯槁形神不足如滑腸
不食守死無法可治者如咽喉窄下食不得只能五七
粒漸漸服之粒數多便可養起久服令人面色紅潤無
血者使生血并津液乾大便燥者服之自潤實中有虚
虚中有實皆可治之
羊肉(七斤精者去筋膜脂皮批開入藥)肉蓯蓉(十兩)濕山藥(去皮十兩)
當歸(去蘆洗十二兩)天門冬(炮去心切焙十兩)
右四味安在羊肉内裹定用麻縷扎縳取上色糯酒
四瓶煑令盡再入水二升又煑直候肉如泥再入黃
蓍末五兩人參末三兩白术末二兩熟糯米飲焙乾
為末一十兩前後藥末同劑為圓梧桐子大一日約
服三百粒初服百粒加至前數服之覺有精神美飲
食手足添力血脈便行輕健如久瘖不言者服之半
月語言有聲血下喘咳行步不得服之效恐難圓即
入蒸餅五七枚焙乾為末同搜和之酒送下空心食
前鹽湯亦可
地仙丹治男子五勞七傷腎氣虛憊行步難苦女人血
海虚冷月經不調臟寒少子又治痔瘻腸風下血諸風
諸氣並皆治之有人得風氣疾攣結疼痺服之頓除
川牛膝(酒浸四兩)肉蓯蓉(酒浸四兩)覆盆子白附子
兔絲子(酒浸)赤小豆天南星川羌活
骨碎補(去毛)金毛狗脊(去毛)何首烏萆薢
防風(去蘆义)烏藥(各二兩)川椒(去目)綿附(炮去皮各一兩)
白术甘草白茯苓川烏(炮去皮各一兩)
人參黃耆(各一兩半)木鱉子(去皮)地龍(去土兩各三)
右為末酒麫糊為圓梧桐子大每服三十圓空心酒
下
補骨脂散治因感卑濕致疾久之陽氣衰絶乳石補益
藥不效服此收功常服延年益氣悦心明目補益筋骨
忌食芸薹羊血
好破故紙(十兩揀淨洗為末)胡桃肉(去皮二十兩研如泥)
右煉蜜和二味均如飴盛瓦器中旦日以温酒化藥
一匙熟水亦可或為圓服
官方瑞蓮圓治濕定心消痰暖腎水勻血去黑痣
蒼术(主脾一斤酒浸四兩醋浸四兩米泔浸四兩生用四兩)
蓮肉(主心一斤去皮心酒浸軟入猪肚内煑極爛取出焙乾研猪肚為膏蓮肉一斤約肚二箇)
枸杞子(主肝二兩去枝梗)北五味子(主肺二兩去枝梗)
破故紙(主腎二兩微炒)熟地黃(主血二兩酒洗蒸)
右為末猪肚膏酒煑麫為圓如梧子大每服四十圓
空心温酒鹽湯下
無名丹補虚守神澁精固陽道男子服之有奇功
蒼术(一斤不浸杵舂令稍滑淨篩去麄皮)龍骨(一兩)
赤石脂(二兩)大川烏(一兩炮去皮臍)破故紙(二兩微炒)
川練子(三兩去核)舶上茴香(一兩微炒)蓮肉(去心)
白茯苓(去皮)遠志(搥甘草水煑取皮薑汁拌炒各一兩)
右為末酒煑麫糊圓如梧子大朱砂一兩另研為衣
三十圓漸加至百圓食前温酒米飲鹽湯皆可婦人
無子服之效
大建中湯治諸虚不足小腹急痛脇肋䐜脹骨肉酸痛
短氣喘咄痰多咳嗽潮熱多汗心下驚悸腰背強痛多
卧少起
黃耆(去蘆)附子(炮皮臍去)鹿茸(酒蒸)地骨皮(去木)
續斷(去蘆)石斛(去根)人參(去蘆)川芎
當歸(去蘆酒浸)白芍藥小草(各一兩)甘草(炙兩半)
右剉散每服三錢水一盞半生薑五片煎不以時服
咳嗽加欵冬花唾血加阿膠便精遺泄加龍骨
怔忪加茯神
黃耆建中湯治男子女人諸虚不足小腹急痛脇肋䐜
脹臍下虚滿胸中煩悸面色萎黃唇乾口燥少力身重
胸滿短氣腰背強痛骨肉酸疼行動喘乏不能飲食或
因勞傷過度或因病後不復並宜服之
黃耆(去蘆三兩)肉桂(三兩)甘草(炙兩二)白芍藥(六兩)
右剉散每服三錢水一盞半生薑三片棗一枚煎去
滓入餳少許再煎令溶空心稍熱服
人參黃耆散治虛勞客熱肌肉消瘦四肢倦怠五心煩
熱口燥咽乾頰赤心忪日晚潮熱夜有盜汗胸脇不利
减食多渴欬唾稠粘時有膿血
天門冬(去心三兩)半夏(湯洗七次去滑薑汁炒)桑白皮(炒各兩半)
鱉甲(去裙醋炙二錢)知母紫苑(各一兩半)秦芃(二兩)
人參(一兩)白茯苓(二兩)黃耆赤芍藥(各一兩半)
柴胡地骨皮(各二兩)甘草(一兩五錢)桔梗(一兩)
右剉散每服三大錢水一盞半煎食後温服
安腎圓治腎經久積隂寒膀胱虛冷下元衰憊耳重唇
焦腰腿腫疼臍腹撮痛兩脇刺脹小腹堅疼下部濕癢
夜夢遺精恍惚多驚皮膚乾燥面無光澤口淡無味不
思飲食大便澁泄小便滑數精神不爽事多健忘常服
補元陽益腎氣功效殊甚
桃仁(麩炒四兩八錢)肉桂(一兩六錢)白蒺藜(炒去刺)巴戟(去心)
肉蓯蓉(酒浸炙)山藥破故紙茯苓
石斛(去根炙)萆薢白术(各四兩八錢)川烏(炮去皮臍)
(一兩六錢)
右為末煉蜜圓梧桐子大每服三十圓温酒鹽湯任
下空心食前小腸氣炒茴香鹽酒下
雙和湯治男子婦人五勞六極七傷心腎俱虚精血氣
少遂成虚勞百骸枯瘁四肢倦怠寒熱往來咳嗽咽乾
行動喘乏面色痿黃略有所觸易成他疾或傷於冷則
宿食不消脾疼腹痛瀉痢吐逆或傷於熱則頭旋眼暈
痰涎氣促五心煩熱或因飢飽動作喜怒驚恐病隨而
至或虚脹而不思食或多食而不生肌肉心煩則虛汗
盜汗一切虚勞不敢服燥藥者並宜服之常服調中養
氣益血育神和胃進食補虛損
白芍藥(三兩半)當歸(洗淨酒浸)熟地黃(洗蒸酒)黃耆(去蘆蜜炙)
(各一兩半)甘草(炙一兩一錢半)川芎(去蘆一兩五錢)肉桂(一兩一錢)
右剉散每服三錢生薑三片棗二枚煎空心食前服
忌生冷果核等物
十四味建中湯治榮衛不足腑臟俱傷積勞虛損形體
羸瘠短氣嗜卧寒熱頭痛咳嗽喘促嘔吐痰沫手足多
冷面白脱色小腹拘急百節盡疼夜卧汗多夢寐驚悸
小便滑利大便頻數失血虚極心忪面黑脾腎久虚飲
食失虧
當歸(去蘆洗酒浸焙)白芍藥白术(洗)麥門冬(去心)
甘草肉蓯蓉(酒浸一宿焙乾)人參(去蘆)
川芎肉桂(去麄皮)附子(炮皮臍去)黃耆(炙)
半夏(湯洗)茯苓(去皮)熟地黃(酒浸一宿焙乾)
右等分剉散每服三錢生薑三片紅棗二枚煎食前
服
青娥圓治腎氣虚弱風冷乘之或血氣相摶腰痛如折
起坐艱難俯仰不利轉側不能或因勞役過度傷於腎
經或處卑濕地氣傷腰或墜墮傷損或風寒客摶或氣
滯不散皆令腰痛或腰間似有重物繫墜起坐艱辛悉
能治之(方見腰痛類)
十全大補湯治男子婦人諸虛不足五勞七傷不進飲
食久病虛損時發潮熱氣攻骨脊拘急疼痛夜夢遺精
面色痿黃脚膝無力一切病後氣不如舊憂愁思慮傷
動血氣喘嗽中滿脾腎氣弱五心煩悶並皆治之此藥
性温不熱平補有效養氣育神醒脾止渴順正辟邪温
煖脾腎其效不可具述又名十補湯
人參(去蘆)肉桂(去麄皮)川芎熟地黃(洗酒蒸焙)
茯苓(去皮)白术甘草黃耆(去蘆)
川當歸(去尾)白芍藥(各等分)
右剉散每服三錢水一盞半生薑三片棗一枚煎空
心服
秦艽鱉甲散治男子婦人氣血勞傷四肢倦怠肌體瘦
弱骨節煩疼頭昏頰赤肢體枯槁面色痿黃唇焦口乾
五心煩熱痰涎咳嗽腰背引痛乍起乍卧夢寐不寧神
情恍惚時有盜汗口苦無味不美飲食及治山嵐瘴氣
寒熱往來
荆芥(去梗)貝母(去心兩各一)白芷(半兩)乾葛(二兩)
天仙藤前胡(各一兩)羌活肉桂(各半兩)
青皮柴胡(去鬚)甘草秦艽(去蘆洗)
鱉甲(去裙醋灸一兩)
右剉散每服三錢水一盞半生薑三片煎不拘時為
末酒調亦得常服養氣血調榮衛解倦怠
沉香鱉甲散治男子婦人五勞七傷支血虚損腰背拘
急手足沉重百節痠疼面色黑黃肢體倦怠行動喘乏
胸膈不快咳嗽痰涎夜多異夢盜汗失精嗜卧少力肌
肉瘦悴不思飲食日漸羸弱一切勞傷諸虚百損並能
治之
乾蝎(二錢半)沉香人參木香
巴戟(去心各半兩)附子(去皮臍一兩)肉豆蔲(四箇)肉桂(一兩)
川當歸(去尾)熟乾地黃(淨洗酒蒸焙七錢半)白茯苓
牛膝(去蘆)黃耆(各半兩)羌活(七錢半)柴胡(去蘆)
荆芥(去梗)半夏(薑汁炒各半兩)鱉甲(去裙醋炙一兩)秦芁(半兩去蘆)
右剉散每服三錢水一盞半生薑三片葱白二寸棗
二枚擘破煎空心食前服
小安腎圓治腎氣虚乏下元冷憊夜多漩濁肢體倦怠
漸覺羸瘦腰膝沉重嗜卧少力精神昏憒耳作蟬鳴面
無顔色泄瀉腸鳴眼目昏暗牙齒蛀痛並皆治之
香附子川烏川練子(各半斤用鹽二兩水二升同煑)
(候乾剉焙)熟乾地黃(二兩)茴香(六兩)川椒(二兩去目)
(及閉目者炒出汗)
右為末酒糊圓如梧子大每服二十圓至三十圓空
心鹽湯鹽酒任下常服補虚損下元冷憊
橘皮煎圓治久虛積冷心腹疼痛嘔吐痰水飲食减少
脇肋虛滿臍腹弦急大腸虚滑小便利數肌膚羸瘦面
色萎黃肢體怠惰腰膝緩弱及治痃癖積聚上氣咳嗽
久瘧久痢腸風痔瘻婦人血海虚冷赤白帶下久無子
息並宜服
荆三稜(煨熟乘熱搗碎三兩)陳橘紅(淨洗焙十五兩)
當歸(洗去蘆焙)萆薢厚朴(去皮薑汁炒)
肉蓯蓉(酒浸焙乾)肉桂附子(炮去皮臍)
陽起石(酒浸研焙如粉)巴戟(去心)石斛(去根)
鹿茸(茄子者燎去毛劈開酒浸炙乾)牛膝(去苖酒浸焙)
兔絲子(酒浸焙乾炒)杜仲(薑汁炒)吳茱萸(洗焙)
乾薑(炮以上各三兩)甘草(炙兩一)
右為末用酒五升於銀石器内將橘皮末熬如餳却
入諸藥末攪和搜勻仍以臼内搗五百杵圓如梧子
大每服二十圓空心温酒或鹽湯吞下
生犀散治骨蒸肌瘦頰赤口乾日晚潮熱夜有盜汗五
心煩燥及大病瘥後餘毒不解
犀角(螃)地骨皮(去骨)秦芃(去蘆)麥門冬(去心)
枳殼(煨去穰)大黃(煨)柴胡(去鬚)茯苓(去皮)
赤芍藥桑白皮(去赤)黃耆(去蘆蜜炙)人參(去蘆)
鱉甲(醋炙)知母(各等分)
右剉散每服三錢陳青蒿一根煎桃枝亦可小兒疳
病熱似骨蒸者及久病後或虛後時復來作潮熱者
瘧疾亦用有痰加半夏熱輕去大黃加黃芩
北亭圓治脾元氣弱久積隂冷心腹脇肋脹滿刺痛面
色青黃肌體瘦弱怠惰嗜卧食少多傷噫氣吞酸噦逆
惡心腹中虚鳴大便洩利胸膈痞塞飲食不下嘔噦霍
亂體冷轉筋及五膈五噫痃癖瘕聚翻胃吐食久痛久
痢並治之
縮砂仁胡椒肉桂厚朴(去麄皮薑汁炒)
附子(炮去皮臍)川芎當歸陳皮
乾薑甘草(各四兩)阿魏(醋化去沙石二兩别研)
白术(三兩)青鹽(别研二兩)北亭(醋淘去沙石二兩别研)
五味子(揀一兩半)
右為末用銀石鍋内入好酒醋五升白沙蜜十兩先
下北亭阿魏青鹽三味并好頭麫一升同煎稠粘便
下藥末半斤以來更煎如稀麫糊漸漸入藥末煎得
所離火取出更以乾藥末和搜成劑更搗千杵圓如
梧桐子大每服十五圓微嚼破用生薑鹽湯下温酒
亦可空心服忌羊血豆䜴汁
鹿茸大補湯治男子婦人諸虚不足産後血氣耗傷一
切虚損
人參肉蓯蓉遠志杜仲
山藥熟地黃山萸(蒸去核各四兩)鹿茸(去毛全副)
白蒺藜丹皮(各八兩)鹿角膠兔絲子
川牛膝巴戟魚膠補骨脂
白茯苓女貞實(各三兩)川附子枸杞子
巨勝子(各二兩)五味子桂心青鹽
栢子仁(各一兩)
右各為細末煉蜜為圓如梧桐子大每服三錢清晨
空心淡鹽湯下
資生大造圓治同上
人參山藥山萸牛膝
補骨脂鹿角膠蓯蓉杜仲(各二兩)
五味子覆盆子楮實子龜板(酥炙)
兔絲子(蒸各一兩)紫河車(一具)白茯苓熟地黃
當歸(酒洗各四兩)
右為末煉蜜圓如梧桐子大每早空心服四錢滚水
下或鹽湯亦可忌生薑胡椒蘿蔔油麵炒等物此藥
能添精補髓益氣生血固元陽健脾胃壯筋骨安五
臟驅風濕令人耳目聰明不受外邪久服更能延年
益壽
延年却病方
真兔絲子不拘多少洗淨用好酒入砂鍋内煮吐絲
為度放竹器内晒乾磨粉再用炒米粉拌和加白沙
糖調和滚湯下常服大有補益
十補圓治真氣虚損下焦傷竭臍腹強急腰脚疼痛亡
血盜汗遺泄白濁大便自利小便滑數或三消渴疾飲
食倍常肌肉消瘦陽事不舉顔色枯槁久服補五臟行
榮衛益精髓進飲食
附子(炮去皮臍)乾薑兔絲子(酒浸軟别研)
桂心厚樸(去麄皮薑汁炒)巴戟(去心)
遠志(去心薑汁浸炒)破故紙(炒)赤石脂(煅各一兩)
川椒(炒出汗去子并合口者二兩)
右為末酒糊圓梧桐子大温酒或鹽湯下三十圓空
心
白圓治元陽虚寒精滑不禁大腑滑泄手足厥冷
陽起石(煆)鍾乳粉
右等分為末酒煑附子末為圓梧桐子大每服五十
圓空心米飲下
黑圓治精血耗竭面色黧黑耳聾目昏口乾多渴脚弱
腰疼小便白濁上燥下寒不受峻補
鹿茸(一兩燎去毛)當歸(二兩酒浸)
右各為末煑烏梅膏子為圓梧子大每服五十圓空
心温酒下
芡實圓治思慮傷心疲勞傷腎心腎不交精元不固面
少顔色驚悸健忘夢寐不安小便赤澁遺精白濁足脛
痠疼耳聾目昏口乾脚弱
芡實(蒸去殼)蓮花鬚(二兩)茯神(去木)龍骨
山茱萸(取肉)五味子枸把子熟地黃(酒蒸)
(焙)韭子(炒)肉蓯蓉川牛膝(去蘆)
(酒浸焙)紫石英(煆七次各一兩)
右為末酒煑山藥糊為圓梧桐子大每服七十圓空
心鹽酒或鹽湯下
天地煎治心血燥少口乾咽燥心煩喜冷怔忡恍惚小
便黃赤或生瘡痬
天門冬(去心二兩)熟地黃(九蒸曝一兩)
右為末煉蜜圓如梧子大每服百圓熟水人參湯任
下不拘時候
石刻安腎圓治真氣虚憊脚膝緩弱目暗耳鳴舉動倦
乏夜夢遺精小便頻數一切虚損久服壯元陽益腎氣
健筋骨生血駐顔扶老資夀
蒼术(四兩兩炒)(一兩用茴香一兩炒一兩用茱萸一兩炒)(一兩用青鹽一一兩用猪苓)
(一兩炒各炒令黃色取术用)川烏(炮去皮臍)附子(同上)
川練子(酒浸去核)巴戟(去心炒)白术(炒)陳皮(炒各一兩)
肉蓯蓉(酒浸灸)破故紙(炒各二兩)茯苓(一兩炒)肉豆蔲(麫褁)
(煨)木香(不見火)當歸(火焙乾各一兩)杜仲(炒去絲二)
(兩)熟地黃(酒浸蒸十次火焙)兔絲子(酒浸)
(炒)茴香黑牽牛(半生半炒)山藥(炒各一兩)
晚蚕蛾(去頭足翅炒)葫蘆巴(酒浸炒)肉桂(不見火)
石斛(炒)川牛膝(酒浸炒各一兩)
右為末酒煑麫糊圓梧桐子大每服四十圓空心鹽
湯下
青鹽圓補虛益腎氣明目治腰疼及治精滑漩多四體
困乏久服有效
黑牽牛(二兩炒别研取頭末)山藥(去皮)杜仲(炒斷絲)
川烏(炮去皮臍)川練子(去核)茴香(炒)紅椒皮(炒)
青鹽(别入)破故紙(炒)陳皮(去白)蒼术(切炒黃色)
附子(炮去皮臍)
右等分為末入青鹽同酒煑麫糊圓梧桐子大每服
三十圓空腹鹽湯下
無比山藥圓治丈夫諸虛百損五勞七傷頭痛目眩手
足逆冷或煩熱有時或冷痺骨疼腰髖不生肌肉食少
脹滿陽氣衰絶隂氣不行此藥補經脈起隂陽安魂魄
開三焦破積聚厚腸胃強筋練骨輕身明目除風去冷
無所不治
赤石脂茯神(各一兩)山藥(二兩)蓯蓉(酒浸四兩)
巴戟(去心一兩)杜仲(去皮炒三兩)牛膝(去苖酒浸一兩)
五味子(揀六兩)澤瀉(一兩)兔絲子(酒浸三兩)
熟乾地黃(酒)山茱萸(各一兩)
右為末煉蜜圓梧桐子大每服二十圓至三十圓食
前温酒或米飲下此藥通中入腦服後鼻必酸疼勿
怪
拱辰丹男子方當壯年而真氣猶怯此乃稟賦素弱非
虚而然僭燥之藥尤宜速戒勿謂手足厥逆便云隂多
如斯治之不惟不能愈疾大病自此生矣滋益之方羣
品稍衆藥力微細難見功效但固天元一氣使水升火
降則五臟自和百病自去此方主之
鹿茸(酥炙去皮毛)川當歸(洗去土)山茱萸(新好有肉紅潤者去核各四兩)
麝香(半兩别研)
右三件為末入麝香伴勻酒煑麫糊為圓梧桐子大
每服一百粒或五十粒温酒鹽湯任下
兔絲子圓治腎氣虚面色黧黑目暗耳鳴心忪氣短舉
動乏力脚膝緩弱小便滑數房室不舉股内濕痒小便
澁痛出血遺瀝久服補五臟去萬病益顔色聰耳明目
兔絲子(淨洗酒浸炒一兩)石斛(去根三分)
熟地黃(去土酒炒)白茯苓(去皮三分)川牛膝(去苖酒浸焙乾三分)
五味子(半兩)澤瀉(一兩)山茱萸(水洗去核三分)
鹿茸(去毛酥炙一兩)川續斷(三分)桑螵蛸(酒浸炒)
覆盆子(去枝葉并萼各半兩)防風(去苖义)
杜仲(去麄皮炒各三分)石龍芮(去土一兩)
肉蓯蓉(酒浸切焙)補骨脂(酒炒)蓽澄茄
黑角沉香茴香(炒)川巴戟(去心分各三)
大川芎(半兩)肉桂(去蔍皮)綿附子(炮去皮臍一兩)
右為末酒煑麫糊為圓梧桐子大每服二十圓温酒
或鹽湯下空心脚膝無力木瓜湯下晚食前服
大固陽湯治脱陽證或因大吐大瀉之後四肢逆冷元
氣不接不醒人事或傷寒新瘥誤行房小腹緊痛外腎
搐縮面黑氣喘冷汗自出亦是脱陽證須臾不救
附子(一兩重炮切作八片)白术乾薑(各半兩)
木香(一分)
右剉散用水二椀煎至八分去滓放冷灌服須臾又
進一服合滓併
又方桂枝二兩好酒二升煎至一升侯温分作二服灌
之
又方白蓮鬚三七莖細剉砂盆内研細用酒五升煑至
二升分作三服灌之陽氣即回又生薑二七寸切碎研
酒煎服亦效仍炒葱白或鹽熨臍下氣海勿令氣冷
正氣補虛湯治憂恚思慮喜怒不常失饑勞力或飲食
不調肌肉减耗榮衛虛弱外邪所襲入於經絡頭痛昏
悶拘攣增寒壯熱身疼腰倦脚弱轉筋自汗手足冷四
體麻痺五臟諸虚百病並皆治之
人參藿香葉厚朴(去麄皮薑汁炒)黃耆(各二兩)
交趾桂(一兩)川白芷(二兩)大當歸(去尾二兩)五味子
白术(各一兩)半夏綿附子(炮各一兩)
熟地黃(洗酒炒)川芎白茯神(各二兩)丁香
南木香乾薑甘草(各一兩)
右剉散每服三錢水一盞半生薑三片棗子二枚煎
空心温服
痼冷
金粟黃芽丹又名太乙紫霞丹此丹養火不計歲年有
起死回生之功藴脱胎換骨之妙昔鍾吕隂三真人張
柏子所煉皆此丹也粒至小功甚大應諸虚百損五勞
七傷八風五痺沉寒痼冷水腫蠱氣久痢久瘧一切男
女老幼困憊之疾百藥不能療者悉皆主之初服覺腹
中微擾或欲吐瀉則是驅逐諸病無病則不動再服則
不覺經云服丹之人能絶嗜慾斷五腥不食雞魚大蒜
陳臭等物當為地仙矣若未免此服及一兩延夀一紀
大率救憊扶危衛生伐病無出此丹之右服時以平旦
取一粒在手内搓令暖置口中可加至十粒或用棗肉
圓面東叩齒密念呪曰返我常歸我鄉服之千日朝虚
皇一氣七遍以井花水或人參棗湯送下孕婦不可服
此丹無方惟有丹母不知是何藥修煉得成修煉時
以大朱砂一斤抽汞置丹母於鼎内以汞安於丹母
上覆以真金箔五十片於靜室養火朝東北暮西南
一日後開鼎如覺丹母傷火以濃煎沉香水浴一載
後丹成如穀芽樣或如花果樣用銀剪刀剪下入大
蘿蔔内蒸一伏時以蘿蔔深黑為度取出用玉石杵
臼研為細末以木蜜為圓圓如粟米大依前湯引服
大有功效所惜者此丹母自北而南多為名宦巨室
收藏不入醫家抽汞修煉家另有法
聚寳養氣丹治諸虚不足氣血怯弱頭目昏眩肢節倦
怠心志昏憒夜夢失精小便滑數脾胃氣虚又治諸風
癱瘓半身不遂語言寒澁肢體重痛寒濕氣脾或久寒
宿冷嘔瀉發瘧寒熱下痢赤白及腸風痔瘻下血不止
婦人子臟久冷崩漏帶下五色月候不調腹脇刺痛血
瘕血閉運行乏力並皆治之
代赭石紫石英赤石脂禹餘粮
(以上四味各二兩醋焠水飛過搜作錠子候十分乾入小合内養火三日罐子埋地中出火毒一宿)
陽起石(煅)肉豆蔲(麫包煨)鹿茸(酒炙)破故紙(酒炒)
鍾乳粉五靈脂(酒研)茴香(酒炒)柏子仁
當歸(酒浸炙)遠志(去心酒炒)没藥(别研)白茯苓
附子(炮)天雄(炮)胡椒沉香
丁香木香乳香黃耆(蜜炙)
山藥蓯蓉(焙)肉桂巴戟(各半兩)
血竭琥珀朱砂麝香(各三錢)
右為末糯米糊圓梧桐子大留朱砂麝香為衣每服
三十圓空心人參湯或棗湯下婦人醋湯
黑錫丹治丈夫元臟虛冷真陽不固三焦不和上熱下
冷耳内虛鳴腰背疼痛心氣虚乏飲食無味膀胱久冷
夜多小便婦人月事愆期血海久冷惡露不止赤白帶
下及隂毒傷寒四肢厥冷不省人事急用棗湯吞一二
百粒即便回陽此藥大能調治榮衛升降隂陽補損益
虚回陽返隂
黑錫(洗溶了去滓秤)硫黃(透明者各二兩)附子(炮去皮臍)
破故紙(酒浸炒)肉豆蔲(麫褁煨)茴香(炒)
金鈴子(蒸去皮核)陽起石(酒煑研細)木香
沉香(各一兩)肉桂(半兩)胡盧巴(酒浸炒一兩)
右用新鐵銚内如常法結黑錫硫黃砂子地上出火
毒自朝至暮研令極細餘藥並杵羅為細末一處和
停入研酒糊圓梧桐子大隂乾入布袋内擦令光瑩
每服五七十圓空心薑鹽湯或棗湯下婦人艾醋湯
下如一切冷疾鹽酒鹽湯空心下三四十圓年高時
有客熱服之大效
靈砂性温無毒主五臟百病益精養神補氣明目安魂
魄通血脈止煩滿殺邪魅善治榮衛不交養隂陽不升
降上盛下虚頭旋氣促心腹冷痛翻胃吐逆霍亂轉筋
臟腑滑泄赤白下痢久服通神輕身不老令人心靈此
丹按仙經服餌之法會五行符合之妙體性輕清不隨
煙熖飛走男女老幼皆可服
水銀(一斤)硫黃(四兩)
右二味用新鉄銚炒成沙子或有煙熖即以醋酒候
研細入水火鼎醋調赤石脂封口鉄線札縳㬠乾鹽
泥固濟用炭二十斤煅如鼎子裂筆蘸赤石脂頻抺
其處火盡為度經宿取出研為細末糯米糊為圓如
麻子大每服三粒空心棗湯米飲或井花水人參湯
服量病輕重增至五七粒忌猪羊血菉豆粉冷滑之
物
歲丹以前靈砂養火十二月乃名歲丹補諸虛用之其
功十倍
三建湯治真氣不足元陽久虚寒邪攻衝肢節煩疼腰
背痠楚自汗厥冷大便滑泄小便白濁及中風涎潮不
省人事傷寒隂證厥逆脈微皆可服之
天雄附子大川烏(各炮去皮臍淨秤一兩)
右剉散每服四錢水二盞薑十片煎不拘時服氣不
順加木香沉香加丁香胡椒名丁胡三建湯
金液丹固真氣暖丹田堅筋骨壯陽道除久寒痼冷補
勞傷虛損男子腰腎久冷心腹積聚脇下冷癖腹中諸
虫失精遺溺形羸力劣腳膝疼弱冷風頑痺上氣衂血
咳逆寒熱霍亂轉筋虚滑下痢又治痔瘻濕&KR0630;生瘡下
血不止及婦人血結寒熱隂蝕疽痔
硫黃(淨㨂去沙石十兩研細飛過用瓦合子盛以水和赤石脂封口以鹽泥固濟曬乾地内先)
(埋一小罐子盛水令滿安合子在上用泥固濟訖漫火養七日七夜候足加頂火一斤煅候冷取出)
(研為細末)
右藥末一兩用蒸餅一兩湯浸握去水和為圓梧桐
子大每服三十圓多至百圓温米飲下空心服之又
治傷寒隂證身冷脈微手足厥逆或吐或痢或自汗
不止或小便不禁不拘圓數宜併服之得身熱脈出
為度
附子理中圓治脾胃冷弱心腹疼痛嘔吐泄痢霍亂轉
筋體冷微汗手足厥寒心下逆滿腹中雷鳴嘔噦不止
飲食不進及一切沉寒痼冷並皆治之
附子(炮去皮臍)人參乾薑(炮)甘草
白术(各三兩)
右為末煉蜜圓每兩作十圓每服一圓以水一盞化
破煎七分空心稍熱服
震靈丹此丹不犯金石飛走有性之藥不僭不燥奪造
化冲和之功大治男子真元衰憊五勞七傷臍腹冷疼
肢體痠痛上盛下虚頭目暈眩心神恍惚血氣衰微及
中風癱緩手足不遂筋骨拘攣腰膝沉重容枯肌瘦目
暗耳聾口苦舌乾飲食無味心腎不足精滑夢遺膀胱
疝墜小腸淋瀝夜多盜汗久瀉久痢嘔吐不食八風五
痺一切沉寒痼冷服之如神及治婦人血氣不足崩漏
虚損帶下久冷胎臟無子服之無不愈者
禹餘粮(火煅醋焠不計遍次以手撚得碎炒)丁頭代赭石(如禹餘粮製同)
紫石英赤石脂(已上四味並作小塊入瓦罐内鹽泥固濟候乾用炭十斤)
(煅通紅火盡為度入地坑埋出火毒二宿)的乳香(别研)
没藥(去沙各研)五靈脂(去沙石研各二兩)
朱砂(水飛過一兩)
右為末以糯米為糊圓如小雞頭大㬠乾出光每一
粒空心温酒下冷水亦可常服鎮心神駐顔色温脾
腎理腰膝除尸疰蠱毒辟鬼魅邪癘久服輕身漸入
仙道忌猪羊血恐減藥力婦人醋湯下孕婦不可服
極有神效不可盡述
來復丹此藥配類二氣均調隂陽奪天地冲和之氣乃
水火既濟之方可冷可熱可緩可急善治榮衛不交養
心腎不升降上實下虛氣閉痰厥心腹冷痛臟腑虚滑
不問男女老幼危急之證但有胃氣無不獲安補損扶
虛救隂助陽為效殊甚
硝石(一兩同硫黃並為末入定碟内以微火慢炒用柳杖子不住手攪令隂陽氣相入不可火)
(太過恐傷藥力再研極細)太隂玄精石(一兩研飛)青皮(去白二兩)
陳皮(去白二兩)五靈脂(須擇五臺山者用二兩水澄去沙石㬗乾)
舶上硫黃(用透明不夾沙石者一兩)
右用五靈脂青皮陳皮為末次入玄精石末及前硝
石硫黃末拌勻以好酒醋打糊圓豌豆大每服三十
粒空心粥飲吞下甚者五十粒小兒三五粒新生嬰
兒一粒小兒漫驚風或吐痢不止變成虚風搐搦者
非風也胃氣欲絶故也用五粒研碎米飲送下老人
伏暑迷悶紫蘇湯下婦人産後血逆上搶悶絶并惡
露不止及赤白帶下並用醋湯下常服和隂陽益精
神散腰腎隂濕止腹脇冷疼立見神效應諸疾不辨
隂陽證者並宜服之靈異不可具記
養正丹却邪輔正助陽接真治元氣虛虧隂邪交蕩正
氣乖常上盛下虚氣不升降呼吸不足頭旋氣短心神
怯弱夢寐驚悸遍體盜汗腹痛腰疼或虚煩狂言口乾
上喘胸胃吐食霍亂轉筋咳逆不定又治中風涎潮不
省人事陽氣欲脱四肢厥冷如傷寒隂盛自汗唇青脈
沉最宜服之及婦人産後血氣身熱月候不均帶下腹
痛悉能治療常服濟心火強腎水進飲食
水銀黑錫(去沙淨秤與水銀結沙子)硫黃(研細)
朱砂(研細兩各一)
右用黑盞一隻火上鎔黑鉛成汁次下水銀以柳杖
子攪勻次下朱砂攪令不見星子放下少時方入硫
黃末急攪成汁和勻如有熖以醋洒之候冷取出研
如粉極細用糯米粉煑糊圓菉豆大每服二十粒加
至三十粒鹽湯下此藥升降隂陽既濟心腎空心棗
湯送下神效不可具述
玉華白丹清上實下助養根元扶衰救危補益臟腑治
五勞七傷夜多盜汗肺痿虚損久嗽上喘霍亂轉筋六
脈沉伏唇口青黑腹脇刺痛大腸不固小便滑數夢中
遺泄肌肉瘦瘁目暗耳鳴胃虚食减久瘧久痢積寒痼
冷諸藥不愈者服之如神
白石脂(淨瓦閣起火煅紅研細水飛半兩)鍾乳粉(煉成者一兩)
陽起石(用甘鍋盛於大火中煅令通紅取出酒淬放在隂地上令乾不可㬠半兩)
左顧牡蠣(七次洗用韭葉搗鹽泥固濟火煆放冷取白者秤半兩)
右各細研如粉拌和作一處令勻研一二日以糯米
粉煑糊圓如雞頭大入地坑出火毒一宿每服一粒
空心濃煎人參湯放冷送下熟水亦可常服温平不
僭不燥澤肌悦色祛除舊患婦人久無姙者以當歸
熟地黃浸酒下便有符合造化之妙或久冷崩帶虚
損臍腹撮痛艾醋湯下服畢以少白粥壓之忌猪羊
血菉豆粉恐解藥力尤治久患腸風臟毒
金鎻正元丹治真氣不足元臟虚弱四肢倦怠百節痠
疼頭昏眩痛目暗耳鳴面色黃黑鬢髮脱落頭皮腫痒
精神昏困手足多冷心胸痞悶繞臍切痛膝脛痠疼不
能久立或膝弱隠痛步履艱難腰背拘急不得俯仰腹
痛氣刺兩脇虛脹水穀不消大便不調嘔逆惡心飲食
减少恍惚多忘氣促喘乏夜多異夢心忪盜汗小便滑
數遺精白濁一切元臟虚冷皆治之
五倍子(四兩)巴戟(去心兩十三)茯苓(四兩)葫蘆巴(炒一半斤)
補骨脂(酒炒五兩)肉蓯蓉(洗焙半斤)龍骨朱砂(别研各一兩半)
右為末入研藥令勻酒糊圓梧桐子大每服十五圓
至二十圓空心食前温酒吞下鹽湯亦可
四柱散治丈夫元臟氣虚真陽耗散兩耳常鳴臍腹冷
痛頭旋目暈四肢倦怠小便滑數洩瀉不止凡臟氣虚
弱者悉宜服之
木香(濕紙褁煨)茯苓附子(炮去皮臍)人參(各一兩)
右剉散生薑二片棗子一枚鹽少許煎空心食前服
薑附湯治同上(方見中寒類)
斂陽丹治諸虚不足心腎不安氣弱頭暈自汗力倦陽
氣不斂安神益志順氣調榮甚妙
靈砂鍾乳(各研取末二兩)金鈴子(蒸熟核去皮)
沉香(鎊)木香附子(炮去臍)
葫蘆巴(酒浸炒)陽起石(研細水飛)破故紙(酒浸炒)
舶上茴香(炒)肉豆蔲(麫裹煨一兩)鹿茸(酒炙)
蓯蓉(酒洗)牛膝(酒浸去蘆)巴戟(去心兩各一)肉桂(半兩)
當歸頭(一兩)
右為末研和令勻酒煑糯米糊圓梧桐子大日乾每
服三十圓空心棗湯下鹽湯或温酒亦可
沉附湯治上盛下虚氣不升降隂陽不和胸膈痞滿飲
食不進肢節痛倦
附子(炮去皮臍一兩)沉香(剉分半兩)
右剉散分作三服水二盞薑十片煎至八分食前温
服
耆附湯治氣虚陽弱虚汗不止肢體倦怠
黃耆(去蘆蜜炙)附子(炮去皮臍)
右等分剉散每服四錢水二盞薑十片煎不拘時服
參附湯治真陽不足上氣喘急自汗盜汗氣短頭暈但
是陽虚氣弱之證並宜服之
人參(半兩)附子(炮去皮臍一兩)
右剉散分作三服水二盞薑十片煎食前温服
茸附湯治精血俱虚榮衛耗損潮熱自汗怔忡驚悸肢
體倦乏但是一切虚弱之證悉宜服之
鹿茸(去毛酒蒸一兩)附子(炮去皮臍一兩)
右剉散分作四服水二盞生薑十片煎至八分去滓
食前温服
桂附湯治虚汗不止及體虛失血大效
交趾桂(一兩去麄皮)綿附子(一枚皮臍炮去)
右剉散每服三錢水二盞薑三片棗二枚煎食前温
服
元陽秋石丹治羸弱久嗽針灸不效頭眩腹脹喘滿積
年腫滿年少色慾過度未老眼昏膝疼遺泄白濁腰背
時痛服之真還元衛生之寳(如竹器損以竹補之金器損以金補之)
隂煉法小便三五石夏月雖腐敗亦堪用分置大盆
中以新水一半以上相和旋轉攪百匝放令澄清辟
去清者只留濁脚又以新水同攪水多為妙又澄去
清者直候無臭氣再研以乳男子乳和如膏烈日中
暴乾如此九度仍須待好日色乃和蓋假太陽氣也
第九度即圓之如梧桐子大暴乾每服三十圓温酒
下
陽煉法小便不計多少大約兩桶為一擔先以清水
搗好皂角濃汁以布絞去滓每小便一桶入皂角汁
一盞用竹篦急攪令百餘遭乃止直候小便澄清白
濁皆碇乃止徐辟去清水不用只取濁脚併作一桶
又用竹篦子攪百餘匝更候澄清又辟去清者不用
凡十數擔不過取得濃脚一二斗其小便須先以布
濾去滓物取得濃汁入淨鍋内熬乾刮下搗碎再入
鍋以清湯煑令化乃於筲箕内布筋紙兩重傾入紙
筲箕内丁淋過取淋下清汁再入鍋熬乾又用湯煑
化再依前法丁淋如熬乾色未潔白更准前丁淋直
候色如霜雪即止乃入固濟沙合内歇口火煆成汁
傾出如藥生成渦更煅一兩遍候瑩白玉色即止細
研入沙合内固濟頂火四兩養七晝夜久養火尤善
再研每服二錢空心温水下或酒棗肉為圓如梧桐
子大每服三十圓亦得空心服陽煉隂煉日午各一
服又名還元丹咳嗽羸瘠針灸不效服此立愈常
病顛眩腹鼓久之漸加喘滿經年垂困服此有驗皆
只是火煉者又傳隂煉法云須得二法相兼其藥能
洞入骨體無所不至非惟治疾可以常服有功無毒
火煉秋石人皆能之煎煉時大作爐鼎煎煉數日臭
達四隣此法極費力只一小鍋便可煉體如金石永
不暴潤與常法功力不侔久病人只數服極為神效
實能再生人也
灸法腎與膀胱俱虚灸腎腧伯壯穴在對臍兩邊向後
夾脊相去各一寸五分兼治便濁失精五臟虛勞痼
冷小腹弦急
夢泄精三隂交二七壯夢斷神良穴在内踝上大脈
並四指是
諸虛極灸膏肓腧氣海穴壯數愈多愈妙
五痿
加味四斤圓治腎熱肝虛熱滛於内致筋骨痿弱自不
勝持起居須人足不任地驚恐戰掉潮熱時作飲食無
味不生氣力諸虛不足
蓯蓉(酒浸)牛膝(酒浸)天麻木瓜乾
鹿茸(燎去毛切酥炙)熟地黃五味子(酒浸)兔絲子(酒浸)
(别研)
右為末煉蜜圓如梧子大每服五十圓温酒米飲食
前任下一法不用五味子有杜仲
麋角圓治五痿皮緩毛瘁血脈枯槁肌肉薄著筋骨羸
弱飲食不滋庶事不興四肢無力爪枯髮落眼昏唇燥
疲倦不能支持
麋角(鎊一斤重酒浸一宿)大附子(生去皮臍一兩半)熟地黃(四兩)
右用大麥米二升以一半藉底以一半在上以二布
巾隔覆炊一日取出藥與麥别焙乾為末以浸藥酒
添清酒煑麥粉為糊搜和得所杵三千下圓如梧子
大每服五十圓温酒或米湯下食前服
芎桂散治四肢疼痛輭弱行履不便
川烏頭(二兩切作片水浸一宿切作筭子條更以米湯浸一宿不洗日乾麫炒微赤為度乾)
(了秤)川芎(兩半)桂心(一兩)甘草(炙)
乾薑(炙一分各)
右為末每服二錢温鹽酒調下日三服
藿香養胃湯治胃虚不食四肢痿弱行立不能皆由陽
明虚宗筋無所養遂成痿躄
藿香白术白茯苓神麯(炒)
烏藥(去木)縮砂仁薏苡仁(炒)半夏麯
人參(各半兩)蓽澄茄甘草(炙三錢半各)
右剉散每服四錢水一盞半生薑五片棗一枚同煎
七分去滓不以時服
積熱
三黃圓治三焦積熱頭目昏痛肩背拘急肢節煩疼熱
氣上衝口苦唇咽喉腫痛痰涎壅滯眼赤睛疼及大便
秘澁或下鮮血
大黃(酒蒸)黃連(去鬚)黃芩(各等分)
右為末煉蜜圓梧桐子大每服五十圓不拘時熟水
下臟腑壅實可加圓數以利為度
荆黃湯治風熱結滯或生瘡癤
荆芥(四兩)大黃(一兩)
右剉散每服三錢水一盞半煎空心服
凉膈散治大人小兒臟腑積熱口舌生瘡痰實不利煩
燥多渴腸胃秘澁便溺不利一切風熱並能治之
連翹(四兩)甘草川大黃朴硝(各二兩)
薄荷(去梗)黃芩山梔子仁(各一兩)
右剉散每服三錢竹葉七片蜜少許煎食後服為末
用薄荷湯調亦可
洗心散治風壅涎盛心經積熱口苦唇燥眼澁多淚大
便秘結小便赤澁
白术(一兩半)麻黃(和節)當歸(去苖洗)荆芥穗
芍藥甘草大黃(麫褁煨去麫切焙各六兩)
右剉散每服三錢水一盞半生薑三片薄荷葉七皮
煎服為末茶清調亦可
八正散治大人小兒心經邪熱一切藴毒咽乾口燥大
渴引飲心忪面熱煩燥不寧目赤睛疼唇焦鼻衂口舌
生瘡咽喉腫痛又治小便赤澁或癃閉不通及熱淋血
淋
車前子瞿麥扁畜(或用薄荷代)白滑石
甘草梔子仁木通(去皮節)大黃(各半斤)
右剉散每服三錢水一盞半用燈心十莖煎食後臨
卧温服小兒量力少與之或加麥門冬去心尤妙
甘露飲治丈夫婦人小兒胃中客熱牙宣口氣齒齦腫
爛時出膿血目臉垂重常欲合閉或即饑煩不欲飲食
及赤目腫痛不任凉藥口舌生瘡咽喉腫痛瘡疹已發
未發皆可服之又療脾胃受濕瘀熱在裏或醉飽房勞
濕熱相搏致生疸病身面皆黃肢體微腫胸滿氣短大
便不調小便黃澁或時身熱並皆治之
枇杷葉(去毛)乾熟地黃天門冬(去心)山茵蔯
枳殼(去穰炒)石斛(去蘆)甘草黃芩
生乾地黃麥門冬(去心)
右等分剉散每服二錢水一盞煎食後臨卧温服小
兒一服作兩服仍量歲數加减
消毒犀角飲治大人小兒内藴邪熱咽膈不利痰涎壅
急眼赤臉腫腮項結核癰腫毒聚徧身風疹癉毒赤㿔
及瘡疹已出未出不能快透並皆治療小兒疹痘欲出
及已出熱未解急進此藥三四服快透消毒應手神效
防風(二兩)鼠粘子(炒斤一)荆芥穗(八兩)甘草(半斤)
右剉散每服三錢水一盞煎食後温服
青金丹清心解熱除潮治譫語舌生白胎痰盛氣壅煩
渴引飲及時行熱疫發熱如火連日不愈或熱極生風
大人小兒均可服
天門冬(去心)麥門冬(各一兩)天麻(二分)全蝎(大者五箇)
牙硝(二錢)天竺黃(二分)硼砂(一錢)雄黃(一錢)
紫粉(四錢)白附子(二分)辰砂(一錢)水粉(一兩)
片腦子(半錢)生麝香(半錢)金銀箔(各十片)
右另研腦麝辰砂水粉金銀箔同前藥末入白麫二
兩水圓以靛花為衣如筯頭大每圓用麥門冬生地
黃燈心薄荷煎湯磨化服合時加甘草人參尤妙
薄荷煎治口舌生瘡痰涎壅塞咽喉腫痛
薄荷(一斤取頭末用二兩半)腦子(半錢别研)川芎(半兩取末二錢)
甘草(半兩取末二錢半)縮砂仁(半兩取末二錢)
右和勻煉蜜成劑任意嚼嚥一方無腦子有桔梗
玄明粉治邪熱所干膈上氣滯五臟秘澁
右以朴硝煎過澄濾五七遍至夜於星月下露至天
明自然結作青白塊子用甆罐子按實於炭火内從
慢至緊自然成汁煎沸直候不響再加頂火一煆便
取出於淨地上倒下用盆合蓋了以去火毒然後研
為細末每二斤入甘草生熟二兩為末一處攪勻臨
卧酌量用之或一錢二錢以桃花煎湯或葱白湯下
朴硝性本寒燒過性温無毒
天竺黃散治臟腑積熱煩燥多渴口舌頰生瘡咽喉腫
痛目赤鼻衂丹瘤結核癰瘡腫痛上壅痰喘伏暑燥熱
瘡疹
山梔子(去殼)連翹(各三錢)甘草(三兩二錢)苽蔞根(一兩六錢)
雄黃(雞冠色者半錢)天竺黃(五錢)鬱金(用皂角水煑切片焙乾三錢)
右為末每服一錢食後臨卧汲新水調下妙凡積熱
病服之胸次頓爽或溏痢瘡疾服之厚痂成片自落
神芎圓治諸熱(方見頭痛類)
四順清凉飲治血脈壅實腑臟生熱頰赤多渴五心煩
燥睡卧不寧四肢抽掣及因飲食不時寒温失度血氣
不理腸胃不調或温壯連滯欲成伏熱不歇欲發風癎
又治風熱結核頭面瘡癤目赤咽痛瘡疹餘毒一切壅
滯並宜服
大黃(米下蒸切焙)赤芍藥當歸(去蘆)甘草(各等分)
右剉散每服三錢水一盞半煎食後臨卧温服小兒
量大小虚實加减微溏利為度加荆芥穗尤妙
大三黃圓治三焦脹熱咽喉腫閉心膈煩燥小便赤澁
口舌生瘡目赤睛疼燥渴心煩齒痛
大柏皮黃連山豆根黃芩(各四錢)
滑石(二錢)黃藥(四錢)鵬砂(二錢)腦子
麝香甘草(各)(錢)百草霜(四錢)
右為末新汲井花水圓如小指頭大每服一圓入口
噙化旋旋嚥下
解毒雄黃圓取積下熱去風毒
雄黃(研飛)川鬱金(各一分)巴豆(十四个去油)
右為末稀水麫糊圓或水圓如麻子大每服五圓加
至七圓熱茶清下裏實用此喉閉以熱茶清調灌下
牛黃凉膈圓治上焦壅熱口乾咽痛煩燥涎潮
馬牙硝寒水石(煅)硬石膏(各二兩)甘草(炙一兩)
紫石英(半兩研飛)牛黃腦子麝香(各一兩)
牛膽南星(三分)
右為末煉蜜圓每兩作四十圓每服一圓温薄荷人
參湯調下
防風通聖散治一切風熱鬱結氣血壅滯筋脈拘攣手
足麻痺頭痛昏眩腰脊強痛口苦舌乾咽嗌不利胸膈
痞塞咳嗽喘滿腸胃燥澁大小便秘難中風暴㾦不語
風熱瘡疥并酒熱毒小兒熱甚驚風並宜服之(方見風科熱證)
(類)
灸法治胃中熱病灸三里三十壯穴在膝下三寸
心恙
熱證朱砂圓鎮心神化痰涎退潮熱利咽膈止煩渴
鐵粉天竺黃(各一兩)金銀箔(各二十片)人參(二錢)
腦子(半錢)生麝香(一錢)輕粉(二錢)真犀角(二錢)
海金砂(一兩)朱砂(五錢)
右為末水圓朱砂為衣共圓作六百圓每一圓至五
圓痰盛潮熱薄荷沙糖生薑自然汁井水下狂言譫
語涎壅膈上地龍三兩薄荷及沙糖水研心神不寧
金銀箔薄荷湯下
洗心散治心神煩燥涎壅咽乾口苦多渴(方見積熱類)
澄心湯治心受積熱譫言發狂逾牆上屋
大黃黃芩黃連(各五錢)
右剉散每服四錢水一盞半煎服
甘遂散治癲癎及婦女心風血邪
右以甘遂一錢為末用猪心取三管血三條和甘遂
多少和之將心批作兩片入在内再合線縛定外用
皮紙褁濕慢火煨熟不可焦過取藥細碾入辰砂末
一錢和勻分作四圓每服一圓將所煨猪心煎湯化
下再服别用猪心亦可過半日大便下惡物後調和
胃氣凡此病乍作乍醒者甦不食迷癡者死
辰砂妙香散治男子婦人心氣不足志意不定驚悸恐
怖悲憂慘慽虚煩少睡喜怒不常夜多盜汗飲食無味
頭目昏眩
麝香(一錢别研)山藥(薑汁炙一兩)人參(半兩)木香(煨一兩半)
茯苓(不焙)茯神(去皮不焙)黃耆(各一兩)桔梗(半兩)
甘草(炙兩半)遠志(去心薑汁炒一兩)辰砂(三錢别研)
右為末每服二錢温酒調不以時候
虚證引神歸舍丹治心氣亦治心風
大天南星(剖去皮取心秤一兩生用)附子(一枚重七錢以上者炮去皮臍)
朱砂(一兩水飛)
右為末用猪心血圓梧子大如不稠粘入麫糊少許
煎忘憂草根湯下
茯神圓治心虚或癲或疼
附子(大者一枚作罌入塊粒朱砂半兩依舊用元物塞之以茯神和麫作劑通裹煨)
右為末豶猪心血為圓人參湯下
驚氣圓治驚憂積氣心受風邪發則牙關緊急涎潮昏
塞醒則精神若癡
附子(炮去皮臍)南木香白僵蚕(炒)花蛇(酒浸炙去)
(皮骨)橘皮麻黃(去節兩各半)乾蝎(去毒一分)
紫蘇子(炒兩一)天南星(洗浸薄切片薑汁浸一夕半兩)朱砂(一分留少)
(許為衣)
右為末入研腦子麝香少許同研勻煉蜜圓如龍眼
大用少朱砂為衣每服一圓金銀薄荷湯化下温酒
亦可
鎮心圓治心氣不足老人虚人及用心過度者心脈虚
弱而心恙並宜服之
右用大附子一箇去皮臍切作片子疎絹袋盛用地
黃自然汁一大升銀石器中慢火熬候地黃汁將盡
取出附子曬乾為末再入餘地黃汁研成劑圓如菉
豆大每服三十圓米飲下若病二三十年者只兩箇
附子可較二三年者一箇附子較矣
通治鐵粉散治顛狂譫語亂說神祟不避親疎登高履
險或歌或笑祼體不飲食數日昏不知人及風證狂怒
或如醉如癡
顆塊大朱砂(一兩另研)紅明琥珀(一兩另研)
大南星(二兩)圓白半夏(二兩)白礬(煅錢五)真鐵粉
白附子(各二兩)大川烏(生去皮臍一兩半)羌活(二兩半)
全蝎(五十箇)真金箔(三十片)殭蠶(一兩去絲)
(嘴)
右為末每服四錢生薑四兩淨洗取自然汁温煖調
服如不任辣味加温水少許服之立效
十四友圓補諸虚不足益血收斂心氣治怔忡不寧精
神昏倦睡卧不安
柏子仁(别研)遠志(去心酒浸蒸炒)酸棗仁(炒香)
紫石英(明亮者)熟乾地黃(洗)川當歸(洗)白茯苓(去皮)
茯神(去皮)人參(去蘆)黃耆(蜜炙)阿膠(蚌粉炒各)
(一兩)肉桂(去麄皮各一兩)龍齒(二兩)辰砂(半兩另研)
右為末煉蜜圓如梧子大每服三四十圓棗湯食後
臨卧服舊有患心疾怔忡健忘夢寐恍惚多不得睡
異狀無不有心藥無不服未能收效蓋此疾本憂愁
思慮耗心血而得之今欲安心當用當歸地黃等滋
養心血若更服發散藥如菖蒲之類心氣愈散必收
斂之始見功效緣用心過而成此疾也服之大覺有
神效
寧志圓好朱砂一兩將熟絹一小片包褁以線扎定豶
猪心一枚竹刀子切破不得犯鐵用紙拭去血入朱砂
包子於猪心内却用麻線縛合猪心又以甜筍殼再裹
了麻皮扎定無灰酒二升入砂罐子或銀器内煑酒盡
為度去線并筍殼取朱砂别研將猪心竹刀細切砂盆
内研令爛却入後藥末并朱砂棗肉為圓留少朱砂為
衣藥末須隔日碾下棗肉於煑猪心日絶早煑熟剝去
皮核取肉四兩用患心風服此一料其病頓减
人參白茯苓當歸(洗去土及蘆)石菖蒲
乳香(别研)酸棗仁(用五兩湯浸去皮可剝半兩用仁炒令赤香熱為度各半)
(兩重)
右為末和圓如梧子大以留下朱砂為衣每服五十
圓人參湯下
抱膽圓治男子婦人一切癲癎風狂或因驚恐怖畏所
致者及婦人産後血虚驚氣入心并室女經脈通行驚
邪藴結頓服此累曾經效
水銀(二兩)朱砂(一兩細研)黑鉛(一兩半)乳香(一兩細研)
右將黑鉛入銚子内下水銀結成砂子次下朱砂滴
乳乘熱用柳木搥研勻圓如雞頭大每服一圓空心
井花水吞下病者得睡切莫驚動覺來即安再一圓
可除根
一醉散治心恙
無灰酒(二碗)真麻油(四兩)
右和勻用楊柳枝二十條逐條攪一二百下換遍柳
條直候油酒相入如膏煎至七分椀狂者強灌之令
熟睡或吐或不吐覺來即醒
又方蕊珠圓
大猪心(一枚取血)大朱砂(二兩為末)青靛花(一匙)
右先將青靛花同猪心血一處同研次以朱砂末共
圓如梧子大每服二十圓茶酒下不拘時甚者不過
三服
飲盆散治顛狂可畏數年不愈多因驚憂得之痰涎留
瘀心竅
蟬肚鬱金(七兩真蜀川來者)明礬(三兩)
右為末薄糊為圓如梧子大每服五十圓湯水任服
初服覺心胸間有物脱去神氣洒然再服稍甦多服
此藥大能去痰安平必矣
朱雀圓治心神不定恍惚不樂火不下降時復振跳常
服消隂養火全心氣
茯神(二兩去皮)沉香(半兩)
右為末煉蜜圓如小豆大每服三十圓食後人參湯
下
陳艾湯治盜汗只自心頭出者名曰心汗
茯苓(二兩半)
右為末每服二錢濃煎艾湯調下
歸神丹治一切驚憂思慮恍惚作事多忘心氣不足癲
癎狂亂及大病後心虚神不守舍久服養神思益眼力
顆塊大朱砂(二兩入猪心内燈心纏縛用無灰酒蒸二炊久取出另研)
金箔(二十片另研)真金箔(二十片别研)深紅琥珀(一兩别研)
酸棗仁(去殼二兩)大遠志(取淨皮薑汁拌炒一兩)
白茯神(去木二兩)羅參(二兩)大當歸(去毛二兩)
龍齒(一兩)
右為末酒煑稀糊圓如梧子大每服二九圓至三九
圓去心麥門冬湯下癲癎甚至者乳香人參湯下夜
寢不寐或多亂夢炒酸棗仁湯下
平補鎮心丹治丈夫婦人心氣不足志意不定神情恍
惚夜多異夢忪悸煩鬱及腎氣傷敗血少氣多四肢倦
怠足麻酸疼睡卧不穏夢寐遺精時有白濁漸至羸弱
酸棗仁(去皮隔紙微炒二錢半)車前子(去砂土碾破一兩二錢半)
白茯苓(去皮)五味子(去枝梗錢半一兩二)
熟地黃(洗酒蒸)天門冬(去心)遠志(去心甘草水煑)
山藥(洗淨薑汁製各一兩半)茯神(去皮)麥門冬(去心)
肉桂(不見火各一兩二錢半)人參(五錢)龍齒(一兩半)
朱砂(細研半兩為衣)
右為末煉蜜圓如梧子大每服三十圓空心飯飲下
温酒亦可加至五十圓常服益精髓養氣血悦顔色
獨效苦丁香散治忽患心疾癲狂不止得之驚憂之極
痰氣上犯心包當伐其源
右以苦丁香即瓜蒂半兩為末每服一錢重井花水
調滿一盞投之得大吐之後熟睡勿令人驚起凡吐
能令人目翻吐時令閉雙目或不省人事則令人以
手密掩之信乎深痼之疾必投瞑眩之藥吐不止以
生麝香少許温湯調即解
灸法狂癎不識人癲病眩亂灸百會九壯狂邪鬼語
灸天憑九壯其穴在頸大筋前曲頰下扶突後動應
手䧟中是狂言恍惚灸天樞百壯其穴去肓腧一
寸半直臍傍二寸狂癎哭泣灸手逆注三十壯穴
在左右手腕後六寸癲狂風癎吐舌灸胃脘百壯
不針狂邪發無常被髮大喚欲殺人不避水火及
狂言妄語灸間使參十壯穴在腕後五寸臂上兩骨
間狂走喜怒悲泣灸臣覺穴隨年壯穴在背上夾
内側反手所不及者骨芒穴上捻之痛者是也鬼
魅灸入髮一寸百壯狐魅合手大指縳指灸合間
參七壯當狐鳴即瘥
卒狂言鬼語以帶急合縳兩手大指便灸左右脇下
對屈肋頭兩處各七壯須臾鬼自道姓名乞去徐徐
問之乃解其手卒中邪魅恍惚振噤灸鼻下人中
及兩手足大指爪甲本令艾圓半在爪上半在肉上
各七壯不止十四壯艾炷如雀糞大卒狂鬼語針
其足大拇指爪甲下入少許即止
怔忡
益榮湯治思慮過制耗傷心血心帝無輔怔忡恍惚善
悲憂少顔色夜多不寐小便或濁
當歸(去蘆酒浸)黃耆(去蘆)小草
酸棗仁(炒殼去)柏子仁(炒)麥門冬(去心)茯神(去木)
白芍藥紫石英(研各一兩)木香(不見火)人參
甘草(各半兩)
右剉散每服四錢生薑五片棗一枚煎不以時温服
龍齒丹治心血虚寒怔忡不已痰多恍惚
龍齒附子(炮去皮臍切片薑汁浸一宿)
遠志(去心甘草水煑)酸棗仁(炒去殼别研)當歸(去蘆酒浸)
官桂(不見火)琥珀(别研)南星(剉薑汁浸一宿各一兩)
木香(不見火)沉香(别研)紫石英(煆醋淬七次)
熟地黃(酒蒸焙各半兩)
右為末煉蜜圓如梧子大朱砂為衣每服五十圓不
拘時候棗湯吞下
茯苓飲子治痰飲蓄於心胃怔忡不已
赤茯苓(去皮)半夏(湯炮七次)茯神(去木)麥門冬(去心)
橘皮(去白兩各一)沉香(不見火)甘草(炙)檳榔(各半兩)
右剉散每服三錢薑五片煎不拘時候温服
排風湯治風虛冷濕閉塞諸經怔忡(方見風科通治類加酸棗仁一撮煎)
加味夀星圓治驚憂思慮氣結成痰留蓄心胞怔忡驚
惕痰逆惡心睡卧不安(方見風科通治類)
棗肉靈砂專治虛人夜不得睡夢中驚魘自汗忪悸
靈砂(二分研)人參(半分)酸棗仁肉(一分)
右為末棗肉圓臨卧時棗湯吞下五七粒
薑术湯治虚證停飲怔忡
白薑(生)白术茯苓
半夏麯(各半兩)辣桂甘草(炙一分各)
右剉散每服三錢水一盞生薑三片紅棗一枚煎温
服不拘時候
五苓散治水氣心下怔忡(方見傷暑類)
驚悸
十味温膽湯治心膽虚怯觸事易驚夢寐不祥異象感
惑遂致心驚膽懾氣鬱生涎涎與氣摶變生諸證或短
氣悸乏或復自汗四肢浮腫飲食無味心虚煩悶坐卧
不安
半夏(湯洗七次)枳實(去穣切麫炒)陳皮(去白兩各三)
白茯苓(去皮兩半)酸棗仁(微炒)大遠志(去心甘草水煑薑汁炒一兩)
北五味子熟地黃(切炒酒)條參(各一兩)粉草(五錢)
右剉散每服四錢水一盞半薑五片棗一枚煎不以
時服
遠志圓治因事有所大驚夢寐不祥登高陟險神魂不
安驚悸恐怯
遠志(去心薑汁淹)石菖蒲(各二錢)茯神(去皮木)茯苓
人參龍齒(各一兩)
右為末煉蜜圓如梧子大辰砂為衣每服七十圓食
後臨卧熟水下
十四友圓治驚悸不寧
驚氣圓治挾風驚懾(同上方並見心恙類)
加味四七湯治心氣鬱滯豁痰散驚
半夏(製二兩半)茯苓厚樸(各兩半薑汁炒)茯神
紫蘇葉(各兩)遠志(薑汁炒温取肉焙乾)甘草(灸各半兩)
右剉散每服四錢薑七片石菖蒲半寸棗二枚煎服
疰&KR0146;
還魂湯治精神不全心志多恐遂為邪鬼所擊或復附
著奄忽氣絶無復覺知或譫言罵詈如醉如狂人有起
心先知其肇其狀萬端不可槩舉及卒心腹脹滿吐利
不行如乾霍亂狀世所謂衝惡是也或已死口噤不開
去齒下湯或湯入口不下者分病人髮左右捉踏肩引
之藥下復增取盡二升須臾立甦
杏仁(去皮尖粒一百五)甘草桂(去麄皮各一兩)
麻黃(去節洗一兩半)
右剉散每服四大錢水一盞半煎不以時服
桃奴圓治心氣虚有熱恍惚不常言語錯亂尸疰客&KR0146;
厭夢不祥小兒驚癎並宜服之
桃奴(七枚别研為末)辰砂(半兩别研)桃仁(十四枚去皮麫炒别研)
生玳瑁(螃末一兩)麝香(一分别研)牛黃(别研損一分)龍腦(别研一分)
雄黃(用桃葉煑水研飛取二分)黑犀(石上以水磨澄去水取細末半兩)
安息香(一兩以無灰酒斟酌多少研飛去沙上銀器中入桃仁琥珀熬成膏)
真琥珀(别研三分)
右為末和入前膏圓如雞頭大隂乾密器封閉淨室
安置煎人參湯研下一圓食後臨卧服
蘇合香圓治卒中惡忤疰(方見中氣類)
灸法治飛尸遁尸寒尸喪尸尸疰其狀腹痛脹急不得
息氣上衝心胸傍攻兩脇或纍塊踊起或攣引腰背
灸乳後三寸男左女右可二七壯不止者多其壯數
取愈止又灸兩大拇指頭七壯
一切疰無新久先仰卧灸兩乳邊斜下三寸第三肋
間隨年壯可至三百壯又治諸氣神良一名疰市
五毒疰不能食灸心下三寸胃管穴十壯
水疰口中涌水乃肺來乘腎食後吐水灸肺腧九壯
世醫得效方卷八
