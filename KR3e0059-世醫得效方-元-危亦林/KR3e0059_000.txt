世醫得效方醫家類
提要
(臣)等謹案世醫得效方二十卷元危亦林撰
亦林字達齋南豐人官本州醫學教授是編
積其高祖以下五世所集醫方合而成書一
曰大方脈科分子目九十有一二曰小方脈
科分子目七十有一三曰風科分子目十四
曰産科兼婦人雜病科分子目三十有三五
曰眼科分子目十二六曰口齒兼咽喉科分
子目六七曰正骨兼金鏃科分子目二十九
八曰瘡腫科分子目二十四共十九卷附以
孫真人養生法節文一卷其總目針灸一科
有錄無書校檢其文皆散附各科之中蓋標
題疎舛實非闕佚自序稱剏始于天歷元年
迄功于後至元三年其用力亦云勤篤前有
至元五年太醫院題識備列院使十一人同
知院事二人僉院事二人判官二人經歷二
人都事二人掾史一人銜名蓋江西官醫提
舉司以是書牒醫院下諸路提舉司重校覆
白于醫院而後刊行亦頗矜慎序中稱其高
祖遇仙人董奉二十五世孫傳其秘方雖技
術家依託之言不足深詰而所載古方至多
皆可以資考據未可以罕所發明廢之也乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
世醫得效方題識
南豐危亦林世醫得效方編次有法科目無遺江西提
舉司校正之牋上于院下諸路提舉司重校之復白于
院院之長貳僚屬皆曰善付其屬俾綉梓焉噫是方之
效豈以此一言而遂傳歟至元五年太醫院識
世醫得效方銜名
掾史蒙智
奉直大夫太醫院都事郭毅
承直郎太醫院都事阿老丁
奉直大夫太醫院經歷田守信
奉直大夫太醫院經歷卜顔帖木兒
成和郎太醫院判官郎師顏
承直郎太醫院判官齊顯
成和郎同僉太醫院事胡(缺)
成安郎同僉太醫院事弓叔正
承直郎僉太醫院事賈文炳
承務郎僉太醫院事馬文瑾
奉訓大夫同知太醫院事許文美
奉議大夫同知大醫院事趙良
嘉議大夫太醫院使趙惟寅
嘉議大夫太醫院使趙權
嘉議大夫太醫院使馮適
院使(缺)
中奉大夫太醫院使張元珪
資善大夫太醫院使張元澤
資善大夫太醫院使張翼
資善大夫太醫院使伴哥
資德大夫太醫院使五十四
資善大夫太醫院使石卜尼
資政大夫太醫院使哈剌歹
世醫得效方序
工欲善其事必先利其器器利而後工乃精醫者舍方
書何以為療病之本自難經湯液靈樞傷寒論等篇出
而後之醫師著述者殆如百家盖發縱指示俾對病而
知體因體而得藥其用心亦仁矣哉僕幼而好學弱冠
而業醫重念先世授受之難由鼻祖自撫而遷于南豐
高祖雲企遊學東京遇董奉廿五世醫方授以大方脉
還家而醫道日行伯祖子美復傳婦人正骨金鏃等科
大父碧崖得小方科於周氏伯熙載進學眼科及療瘵
疚至僕再參究瘡腫咽喉口齒等科及儲積古方并近
代名醫諸方由高祖至僕凡五世其隨試隨效然而方
卷浩若滄海卒有所索目不能周乃於天歷初元以十
三科名目依按古方參之家傳昕夕弗怠刻苦凡十稔
編次甫成為十有九卷名曰世醫得效方首論脉病證
治次由大方脉雜醫科以發端至瘡腫科而終編分門
析類一開卷間綱舉而目張由博以見約固非敢求異
於昔人直不過欲便於觀覽云耳欽惟國朝念羣黎之
疾苦惠民有局設教有學於醫尤切然自愧山林鄙陋
見閣士傳妥協纂集舛謬惟多尤望當道縉紳醫師進
而教之訂其訛補其偏俾綉諸科則庶幾廣聖皇好生
之仁於無窮豈不韙歟仍至元三年歲丁丑七月既望
嘉禾後學達齋危亦林拜手謹書
