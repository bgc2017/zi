世醫得效方卷十
元危亦林撰
大方脈雜醫科
頭痛
風證芎芷香蘇散治傷風鼻中清涕自汗頭疼或發熱
(方見傷寒和解類)
消風散治傷風及風虛嘔惡頭痛風疹浮滿(方見風科熱證類)
寒證連鬚葱白湯治傷寒已發汗未發汗頭疼如破
生薑(二兩)連鬚葱白(小切半斤)
右用水二升煑令減半去滓分三服服不差者服後
湯
葛根葱白湯治頭痛不止
葛根白芍藥知母(各半兩)川芎
生薑(各一兩)葱白(一握)
右剉散水三升煎取一升半去滓每服一盞半熱服
暑證茵陳散治感暑自汗面垢脈微頭痛香需散加茵
陳每服三根葱白五寸生薑三片同煎熱服(香薷散方見傷暑類)
濕證小芎辛湯治風寒在腦或感濕頭重頭痛眩暈欲
倒嘔吐不定
川芎(一兩)細辛(去蘆)白术(去蘆炒)甘草(灸半錢各)
右剉散每服四錢水一盞半薑五片茶芽少許煎至
七分不拘時温服一方以川芎一兩細辛半兩甘草
二錢防風半夏川白芷各半兩煎同上尋常風濕頭
疼立效
熱證防風散治積熱上衝頭熱如火痛入頂中
防風(去蘆)羌活(去蘆)薄荷(去麄梗)當歸(去尾)
大黃梔子(去鬚)川芎(各一兩)蟬退(二十箇去足白)
粉草(五錢)
右為散每服四錢水一盞半燈心二十莖苦竹葉十
皮煎食後服
大陽丹治腦寒之病皆因邪攻於上焦令人頭疼晝夜
引痛不能安寧
腦子(二錢别研)川芎甘草白芷(各一兩)
石膏(二兩别研)川烏(一兩重者炮去皮臍)
右為末蜜同麪糊圓每兩作十八圓朱紅為衣食後
以生葱茶嚼下或用五圓以水磨爛塗患處
洗心散治風熱上壅頭目痛甚(方見積熱類)
茶調散治丈夫婦人諸風上攻頭目昏重偏正頭疼鼻
塞聲重傷風壮熱肢體煩疼肌肉蠕動膈熱痰盛婦人
血風攻疰太陽穴疼但是感風氣悉皆治之常服清爽
頭目
薄荷(去梗不見火四兩)羌活(一兩)川芎(二兩)
甘草(炙兩一)細辛(去蘆五錢)防風(去蘆五錢)白芷(一兩)
荆芥(去梗二兩)
右為末每服二錢葱白茶清調下用葱涎調貼兩太
陽穴除痛甚者特效又用朴硝末少許吹入鼻中立
愈左痛吹右右痛吹左
芎犀圓治偏頭疼一邊鼻塞不聞香臭常流清涕或作
臭氣一陣如芎蝎等徧服無效服此不十數服或作嚏
突出一鋌稠膿即愈
石膏(細研四兩)生龍腦(别研)朱砂(研飛四兩内一兩為衣)
生犀屑(一兩)人參(去蘆二兩)茯苓(去皮二兩)川芎(四兩)
阿膠(碎炒半一兩)細辛(去苗二兩)麥門冬(去心三兩)甘草(灸兩二)
山梔子(去皮一兩)
右除别研藥後入並為末煉蜜圓每服一圓至二圓
細嚼茶酒任下食後服
神芎圓治一切頭痛昏眩利咽膈能令遍身結滯通暢
除痰飲解諸熱
大黃黃芩(各二兩)黑牽牛(炒)白滑石(各四兩)
黃連大川芎薄荷葉(各半兩)
右為末水圓小豆大温水下十圓至十五圓日三服
或煉蜜圓亦可
莱菔汁治偏頭疼用一蜆殼仰卧左痛注右右痛注左
或兩鼻皆注亦可數十年患皆一二注而愈
加減辛夷散治風熱上壅鼻流濁涕或腥臭頭昏眉稜
角痛
右以茶調散加辛夷仁藁本蒼耳子木通各一兩為
末淡茶清調立效(方見前)
虚證大芎辛湯治痰厥飲厥腎厥氣厥等證偏正頭疼
不可忍者只以此藥并如聖餅子服之不拘病退但多
服自能作效氣虚高年人仍服養正丹黑錫丹若發熱
頭疼却不可服
生附子(去皮尖)生烏頭(去皮尖)天南星(泡洗)乾薑(炮)
細辛(去蘆)川芎(各一兩)甘草(三分)
右剉散每服四錢水二盞薑七片茶芽少許煎至六
分食前服中脘素寒者不用茶芽
如聖餅子治男子婦人氣厥上盛下虚痰飲風寒伏留
陽經偏正頭疼痛連腦巔吐逆惡心目眩耳聾常服清
頭目消風痰煖胃氣
川烏(炮製臍去皮)天南星(炮)乾薑(炮一兩各)甘草
川芎(各二兩)天麻防風(去蘆及叉股者)半夏(湯炮七次半兩)
一方加細辛
右為末湯浸蒸餅和圓如雞頭子大捻作餅子曬乾
每服二十餅薑湯或茶任意嚥下須自合糊少及藥
真易效若傷寒得汗尚餘頭痛者濃煎葱白生薑湯
下
消風散治風證頭痛至亟用生抽葉葱白研汁調貼頭
上兩太陽穴立驗(方見風科熱證類)
大附圓(一名葱涎圓)治元氣虚壅上攻偏正頭疼不可
忍
大附子(一隻炮去皮臍)
右為末葱涎圓如梧子大每服十五圓至二十圓臨
卧茶清送下一方以川烏頭炮去皮尖為末用韮葉
自然汁和圓治風虚痰涎頭疼
四川圓治頭痛如破
大川烏(一个生去皮臍)川白芷川細辛(去葉)
大川芎(各一兩)
右為末韭菜自然汁圓黃丹為衣每服一圓細嚼葱
白淡茶清下又名鶴頂丹
硫黃圓治頭痛如破每發則數日不食百藥不療
硫黃(二兩)硝石(一兩)
右用水為圓指頭大空心臘茶嚼下一圓或圓如梧
子大每服十五圓暑暍懵冒者冷水服下咽即豁然
清爽傷冷即以沸艾湯下
葫蘆巴散治氣攻頭痛
葫蘆巴(微炒)三稜(剉醋浥一宿炒乾各一兩)乾薑(炮分等)
右為末每服二錢温生姜湯或酒調下凡氣攻頭痛
一服即差萬法不愈頭痛如破者服之即愈或瘴瘧
差後頭痛呼號百方不效用此一服如失去小可頭
痛更捷
又方點頭散
川芎二兩香附子炒去毛四兩為末淡茶清調常服
除根
附子湯治頭風至驗
大附子(一个生用去皮臍)菉豆(一合)
右同入銚子内煮豆熟為度去附子服豆即安
清空膏治諸般火症頭疼惟血虚頭疼不治
川芎(五錢)柴胡(七錢)黃連(酒炒)防風
羌活(各一兩)炙草(一兩五錢)黃芩(酒炒三兩)
右為末每服二錢入茶少許調和臨臥服白湯下
一方治頭風鼻流涕
人參甘草天麻白芍
荆芥薄荷乳香(炒去油)沒藥(炒去油)
白芷甘松甘菊藁本
白茯苓北細辛(洗淨各三錢)
右共為細末貯瓶中用少許嚊之
竒方治偏腦疼
將新瓦片打做圓片六片要茶鐘口大小在炭火内
燒紅淬在陳醋内一兩次用絹包裹熨太陽穴片冷
再換第二塊六片熨完用帕扎住避風雨三日永不
再發
秘方治偏正頭疼
兩前茶(四錢)細辛川芎牛膝(各二兩)
薏苡仁(一錢五分)甘草(五分)赤白首烏(製一錢五分)
右剉散每服五錢水二盞煎七分溫服
又方治偏頭疼及鼻淵
龜板(酥炙一個)辛夷花麻黃藁本(各五錢)
右共為細末每服二錢黑沙糖拌陳黃酒下覺醉而
止年久者三服即愈
又方治老年人血虚火動頭疼
生地黃(酒洗三錢)山藥丹皮(各一錢五分)山萸
白茯苓澤瀉黃栢(酒炒)知母(各一錢)
右剉散水二盞煎七分温服
白附子散治腦逆頭痛齒亦痛
麻黃(不去節)天南星(炮)烏頭(炮去皮各半兩)白附子(炮兩一)
朱砂(研)麝香(研)乾薑(各一分)全蝎(去毒足五个炒)
右為末酒調半錢服訖去枕卧少時
備急圓治積聚頭疼
大黃乾薑巴豆(去皮心出油)
右等分為末煉蜜圓如豌豆大米飲下一圓羸人服
半圓菉豆大以大便利為度
四柱散治大病後及諸虚頭痛
右用水煎將熟時入腦茶一錢服之方見痼冷類
二陳湯治眉心并眉梁骨疼者痰飲也宜用二陳湯煎
飲吞下青州白圓子最驗(方見痎瘧及風科通治類)
瓜蒂散治胸中有伏痰吐之即愈
瓜蒂末赤小豆末(各等分)
右研勻熱米飲調一錢匕羸服半錢得吐為度痛即
止
都梁圓大治諸風眩暈婦人産前産後乍傷風邪頭目
昏重及血風頭痛服之令人目明凡沐浴後服一二並
甚佳暴寒乍暖神思不清頭目昏暈並宜服之
香白芷(大塊者以沸湯泡洗)
右為末煉蜜和圓如彈子大每服一圓多用荆芥點
臘茶細嚼下食後常服諸無所忌只乾咽嚼亦可
灸法𩕄會穴在鼻心直上入髮際二寸再容亘許是穴
灸七壮
真頭痛者其痛上穿風府陷入於泥丸宫不可以藥
愈夕發旦死旦發夕死盖頭中人之根根氣先絶也
面病
栢連散治面上有熱毒惡瘡
胡粉(炒)黃栢(灸)黃連
右等分為末面脂調傅猪脂亦可
又方治面上肺風瘡
右用無灰酒於沙碗鉢内濃磨鹿角尖傅之兼服治
腎臓風黃耆圓即愈
硫黃膏治面部生瘡或鼻臉赤風刺粉刺百藥不效者
惟此藥可治妙不可言每臨卧時洗面令淨以少許如
面油用之近眼處勿塗數日間瘡腫處自平赤亦消風
刺粉刺一夕見效
生硫黃香白芷瓜蔞根膩粉(各半錢)
芫青(七个足去翅)全蝎(一个)蟬退(五个泥洗去)
右為末麻油黃蠟約度如合面油多少熬溶取下離
火入諸藥在内如法塗之一方加雄黃蛇床子各少
許
又方治抓破面
右用生薑自然汁調輕粉傅破處更無痕瑕
又方治粉刺
右以白礬末少許酒調塗之
玉盤散洗面藥
白芨白歛白芷甘松
白术藁本芎藭細辛
零陵香白檀香(各半兩)皂角(一斤去皮秤)乾楮實(半升)
黃明膠(半斤用牛皮膠四兩亦得灸令通起搗篩餘者炒作珠子又搗取盡)
糯米(一升淨搗為粉曬令極乾若微濕則損香)
右為末令勻相合成澡豆皂角末别入看澡豆緊慢
添减以洗面不熾為度藥末不可太細
滑石散乾洗頭藥
右用香白芷零陵香甘松滑石四味並不見火等分
為末摻髮上梳笓
得法染鬚方
右用針砂以井水淘淨濾乾醋浸炒黑為末入百藥
煎少許先一日將蕎麥粉各一半調和打為糊塗在
鬚上以蓮葉包裹更以絹巾兜定次早用肥皂洗淨
後再用訶子五錢好雄沒石子一个醋炒為末百藥
煎少許又以蕎麥粉醋調作稠糊依前封裹其黑如
漆一方加真膽礬入或生麝香入
又方
針砂不以多少用水淘洗以水清為度用柳枝半寸
長數根於銅銚内炒過却用好米醋浸一宿次日再
炒以柳枝成炭為度於地上攤冷另放後八件打和
為末
當歸甘松石膏滑石(各一錢)
橡斗子(一兩)酸榴皮(三錢)母丁香白檀香(各一錢以)
(上另收各包為末)生麝(少許)沒石子(二个)訶子(四个去核)
百藥煎(三錢)白芨(一錢)
右用針砂一匙白及二匙八件末半匙餘者皆少許
一處合和好米醋調成膏子塗於髭鬚之上以荷葉
緊包定勿寬慢次日早洗去即黑却用些核桃淨肉
研爛成油撚放上則光軟五方中此方最勝
又方
漢防己綠礬(各一兩)桑椹子(一百个須大紫黑者)
當歸(去蘆尾二兩)
右以磁罐盛用香油十二兩浸以紙數重緊扎定罐
口於飯甑上蒸飯熟為度取出埋地下窨一百日用
大妙
又方
酸石榴(一个)水銀(半兩)
右先將石榴去頂作一竅入水銀在内仍用頂子盖
定再用黃蠟封固放留一月石榴内化作水為度然
後以雞内金蘸藥染於鬚上隨手黑
又方
用黑桑椹一升科斗子一升(即蝦蟆子)以瓶盛蜜封
於東屋角百日盡化為黑泥染鬚髮如漆又用桑椹
二七枚和胡桃研如泥拔去白者點孔中則生黑者
洗面藥治面上黑䵟風瘡
黑牽牛(半斤)甘松香附(炒去毛各四兩)
右為末作面藥逐日洗之
耳病
秘𫝊降氣湯加石菖蒲治氣壅耳聾大有神效(方見諸氣類)
小清肺飲治上膈有熱耳聾(方見咳嗽類)
排風湯治風虛耳聾(方見風科通治類)
塞耳丹治氣道壅塞兩耳聾聵
石菖蒲(一寸)巴豆(一粒)全蝎(一个去毒)
右為末葱涎圓如棗核大每用一圓綿裹塞耳内
又方治耳卒風腫毒起
右用柳木蛀蟲糞水化取清汁調白礬末少許點入
耳内效
蠟彈圓治耳虚聾
白茯苓(二兩)山藥(炒兩三)杏仁(去皮尖炒兩半)黃蠟(二兩)
右為末鎔蠟圓如彈子大鹽湯嚼下亦有以黃蠟細
切嚼點好茶送下亦效
乾蝎散治耳聾因腎虚所致十年内一服效
乾蝎(黃色小者并頭尾用四十九个生薑切如蝎大四十九片二味於銀石器内炒令至乾為)
(末)
右向晚勿食初夜以酒調作一服至二更以来徐徐
盡量飲五更耳中門百十攢笙響便自此聞聲
解倉飲子治氣虚熱壅或失饑冒暑風熱上壅耳内聾
閉徹痛膿血流出
赤芍藥白芍藥(各半兩)當歸甘草(灸)
大黃(蒸)木鱉子(去殼又各一兩)
右剉散每服四錢水煎食後臨卧服
羊腎圓治腎虚耳聾或勞䪺傷氣中風虚損腎氣升而
不降或耳虚鳴
山茱萸乾薑川巴戟芍藥
澤瀉北細辛兔絲子(酒浸)遠志(去心)
桂心黃耆石斛乾地黃
附子當歸牡丹皮蛇床子
甘草蓯蓉(酒浸)人參(各二兩)菖蒲(一兩)
防風(二兩半)茯苓(半兩)
右為末以羊腎一雙研細以酒煮麪糊圓梧桐子大
食前鹽酒下三十圓至五十圓立效
安腎圓治虚弱耳聾
大安腎圓(四兩)磁石(半兩醋煅)石菖蒲羌活(各半兩)
右三件為末混合為圓梧桐子大每服四五十圓鹽
湯温酒任下
黃耆圓治腎虚耳鳴夜間睡著如打戰鼓耳内風吹更
四肢抽掣痛
黃耆(一兩)白蒺藜(炒)羌活(各半兩)附子(一枚)
羯羊腎(一對焙乾)
右為末酒糊圓如梧子大每服四十圓日午空心煨
葱鹽湯下
清神散治氣壅於上頭目不清耳常重聽
乾菊花白僵蠶(炒去絲觜各半兩)荆芥穗
羌活木通川芎防風(各四兩)
木香(一錢)甘草石菖蒲(各錢半)
右為末每服三錢食後臨卧茶清調下
蓯蓉圓治腎虚耳聾或風邪入於經絡耳内虚鳴
蓯蓉(切片酒浸焙)山茱萸(去核)石龍芮石菖蒲
免絲子(淘淨酒浸蒸焙)川羌活(去蘆)石斛(去根)
鹿茸(燎去毛切片酒浸蒸)磁石(火煅醋淬七次水飛淨)
附子(炮去皮臍各半兩)全蝎(去毒七个)麝香(半字旋入)
右為末煉蜜為圓梧桐子大每服七十圓加至百圓
空心鹽酒湯任下
犀角飲子治風熱上壅耳内聾閉塞腫掣痛膿血流出
犀角菖蒲木通玄參
赤芍藥赤小豆(炒)甘菊花(去核梗各半兩)
甘草(灸二錢半)
右剉散每服四錢生薑汁水煎不拘時温服
八味圓治耳聵及虚鳴
右用好全蝎四十九枚炒微黃為末每服三錢以温
酒調仍下八味圓百粒空心只三兩服見效(方見脚氣類)
小柴胡湯治發熱耳暴聾頬腫脇痛肘不可以運由少
陽之氣厥而熱留其經也(方見傷寒陽證類)
雄黃圓壮實人積熱上攻耳出膿水不差服雄黃圓瀉
三五行即效(方見積熱類)
地黃圓治勞損耳聾
大熟地黃(洗爁)當歸川芎辣桂
兔絲子(酒浸三日炒乾搗末)大川椒(出汗)故紙(炒)
白蒺藜(炒刺去)葫蘆巴(炒)杜仲(薑汁製炒去絲)白芷
石菖蒲(各一分)磁石(火燒醋淬七次研細水飛一分半)
右為末煉蜜圓如梧子大每服五十圓葱白温酒空
心吞下晚食前又服
芷芎散治風入耳虚鳴
白芷石菖蒲(炒)蒼术陳皮
細辛厚朴(製)半夏(製)辣桂
木通紫蘇莖葉甘草(炙各一分)川芎(二分)
右剉散每服三錢薑五片葱白二根煎食後臨卧服
芍藥散治熱壅生風耳内痛與頭相連膿血流出
赤芍藥白芍藥川芎當歸
甘草大黃木鱉子(各半兩)
右剉散每服四錢煎食後臨卧服
治耳久聵以九節菖蒲末萆麻子為膏綿包塞之
耳鳴方
草烏頭(燒帶生)石菖蒲
右等分為末綿裹塞耳一日三度
耳熱出汁方
硝石爛石膏天花粉防風(各半錢)
腦子(少許)
右為末摻耳立止
久聾方
萆麻子(二十一箇去油用)遠志(去心)乳香
磁石(煅如前各一錢)皂角(煨取肉半錠)生地龍(甲者二條)全蝎(一箇焙)
右為末入蠟搗圓柱入耳
又方甘遂半寸綿裹插放兩耳中却將甘草口中嚼自
然通聽極效
耳聰方右用白鹽炒熱重帛包熨
又方右以杏仁炒焦研細用綿裹塞耳
驢膏治積年耳聾
以驢生脂和生薑搗綿裹塞耳妙不可言
有人耳痒一日一作可畏直挑剔出血稍愈此乃腎
臓虚致浮毒上攻未易以常法治也宜服透冰丹勿
飲酒啖濕麪蔬菜雞猪之屬能盡一月為佳不戒無
效(方見風科熱證類)
立效散治聤耳底耳有膿不止
真陳皮(燈上燒黑一錢為末)麝香(少許别研)
右和勻每用少許以綿蘸耳内膿淨却上藥
麝香散治聤耳底耳耳内膿出
桑螵蛸(一箇慢火灸八分熟存性)麝香(一字别研)
右為末研令勻每用半字摻耳内如有膿先用綿撚
紙以藥摻之一法用染坯枯礬等分為末以葦管吹
入耳中即愈或入麝尤佳
治耳内痛方以鱔魚血滴數點入耳内便愈
百蟲入耳用麻油灌之即出
耳中出血以龍骨末吹入即止
蒼蠅入耳最害人速
皂角子蟲研爛用生鱔血調灌入耳中
通耳法治耳聾無所聞
緊磁石(一塊如豆大研細)穿山甲(一大片燒存性為末)
右用新綿裹了塞所患耳内口中銜一片生鐵以綫
繫住覺耳内如風雨聲即愈
透耳筒治耳聾治抽腎氣虛耳中如風水聲或如鐘鼓
聲
椒目巴豆菖蒲松脂
右各半錢為末更以蠟攤金薄候冷捲作筒子塞耳
内一日一易神效
惡蟲入耳
桃葉挼細塞耳自出或以藍青研汁滴入耳
又葱涕灌耳中蟲即出亦治耳聾
又香油稻稈灰汁
又以川椒為末法醋浸一宿滴耳桃葉為枕蟲自鼻
出
蟻入耳猪精肉一指許炙令香置耳孔邊即出
蜈蚣入耳
生薑取汁灌耳中自出或以韭汁灌耳中即自出
治耳中有物不可出
右以麻繩剪令頭散傅好膠著耳中使其物粘之徐
徐引出效用弓弦尤妙水入耳薄荷汁點經驗
鼻病
茶調散治傷風鼻塞聲重兼治肺熱涕濁(方見頭痛類)
辛夷散治肺虚風塞濕熱之氣加之鼻内壅塞涕出不
已或氣息不通或不聞香臭
辛夷仁細辛(洗去土葉)藁本(去蘆)升麻
川芎木通(去節)防風(去蘆)羌活
甘草(灸)白芷(各等分)蒼耳子
右為末每服二錢食後茶清調服熱者茶調散合和
服
川椒散治流涕
大紅開口川椒(微炒出汗)訶子(煨取肉)川白薑(生者)
辣桂川芎細辛淨白术(等分)
右為末每服二錢温酒調下
南星飲治風邪入腦宿冷不消鼻内結硬物窒塞腦氣
不宣遂流髓涕
上等天白南星切成片用沸湯盪兩次焙乾每服二
錢用棗七枚甘草少許煎食後服三四服後其硬物
自出腦氣流轉髓涕自收仍以大蒜蓽撥末杵作餅
用紗襯灸熱貼𩕄前熨斗火熨透或香附末及蓽撥
末入鼻中
細辛膏治鼻塞腦冷清涕出不已
細辛川椒乾薑川芎
吳茱萸附子(去皮臍各三分)皂角(屑兩半)桂心(一兩)
猪脂(六兩)
右煎猪脂成油先一宿以苦酒浸前八味取入油煎
附子黃色止以綿蘸塞鼻孔
治久患鼻膿極臭者
右以百草霜末冷水調服
芎藭散治鼻中涕清出腦冷所致
通草辛夷仁(各半兩)北細辛(去苗)甘遂
桂心芎藭附子(各半兩)
右為末蜜圓綿裹納鼻中蜜封塞勿令氣泄圓如大
麻子漸稍加大微覺小痛搗薑為圓即愈此方治腦
冷所致然此疾亦有腦熱者亦有肺寒者素問云膽
移熱於腦則辛頞鼻淵又曰腦滲為涕肺之液為涕
當審治之
神效方治腦漏
天麻甘松草烏(煨)白芷
白附子(煨去皮)川烏(湯泡)薄荷細辛
川芎蒼朮(炒)甘草防風(各五錢)
全蝎(三錢)雄黃(二錢)
右共為細末用寒食麵打糊圓菉豆大每服三十圓
食後細嚼葱湯送下
竒方治鼻淵
右用老刀豆文火焙乾為末每服三錢酒下重者不
過三服即愈
又方治同上
辛夷(五錢)蒼耳仁(二錢五分)白芷(一兩)薄荷(五分)
右為末每服二錢水調下
又方治赤鼻方
硫黃(豆腐水煮三次淨取二錢)輕粉白芷
陀僧(金色各一錢)白礬(五分)
右共為細末以津唾搽之晩搽日洗去
秘方治鼻中息肉
右用藕節有毛處一節燒灰存性為細末吹患處
又方治鼻中流黃水不止
右用絲瓜近根三五寸燒灰存性酒調服
又方治赤鼻
生硫黃(一錢)輕粉(一錢)杏仁(二七个去皮)
右為末生餅藥調臨卧時塗早則洗去
白圓散治肺風酒&KR1439;等疾
生硫黃乳香生白礬
右同研如粉每用手微爪動患處以藥擦之月日必
愈
梔子仁圓治肺熱病發赤㿔即酒&KR1439;
右以老山梔子仁為末鎔黃蠟等分圓如彈子大空
心茶清嚼下忌酒炙一半月立效
治酒&KR1439;白鹽常擦為妙
齆鼻細辛散治鼻齆不聞香臭
瓜蒂北細辛
右等分為末綿裹如豆大塞鼻中
通草膏治鼻塞清涕腦冷所致
通草辛夷細辛甘遂
桂心川芎附子
右等分為末煉蜜圓綿裹納鼻中密封閉勿令氣泄
圓如麻子大稍加微覺搗薑汁為圓即愈
雄黃散治鼻齆
雄黃(半錢)瓜蒂(二箇)綠礬(一錢)麝(少許)
右為末搐些子入鼻亦治息肉
鼻瘡甘露飲黃連阿膠圓
又方敷藥
右用杏仁研乳汁傅之或以烏牛耳垢傅或黃
栢苦參檳榔為末以猪脂研傅或青黛槐花杏仁
研傅
瓜丁散治齆鼻有息肉不聞香臭此藥傅之即化黃水
點滴至盡不三四日遂愈不復作
瓜丁(即瓜蒂也)細辛
右等分為末以綿裹如豆許塞鼻中須臾即通鼻中
息肉俗謂之鼻痔無不效
消鼻痔方
瓜蒂甘遂(各二錢)白礬(枯)螺青
草烏尖(各二分半)
右為末麻油搜令硬不可爛旋圓如鼻孔大用藥入
鼻内令達痔肉上其痔化為水肉皆爛下每日一次
甚妙
灸法𩕄會在鼻心直上入髮際二寸再容豆是穴灸七
壮又灸通天在𩕄會上一寸兩傍各一寸灸七壮左
臭灸左右臭灸右俱臭俱灸曾用此法灸數人皆於
鼻中去臭積一塊如朽骨臭不可言去此全愈
凡鼻頭微白者亡血也赤者血熱也酒客多有之若時
行衂血不宜斷之或出至一二升不已即以龍骨為
末吹入凡九竅出血皆用此法甚良
腋氣
蜘蛛散治胡臭熏人不可嚮邇者
大蜘蛛(一箇以黃泥入少赤石脂搗細入鹽少許杵煉為一窠蜘蛛在内以火近燒通紅冷剖開)
右一味為末臨卧入輕粉一字用酸醋調成膏傅腋
下明早登厠必瀉下黑汁臭穢不可聞於遠僻處棄
埋之免染人神良
六物散治漏腋腋下手掌足心隂下股裏常如汗濕汚
衣
乾枸把根乾薔薇根甘草(各二兩)胡粉
商陸根滑石(各一兩)
右為末以苦酒少許和塗當微汗出易衣更塗之不
過三著便愈或一歲復發又塗之
中毒
石刻方治蠱毒無論年代近遠但煮一鴨卵插銀釵於
内併噙之約一食頃取視釵卵俱黑即中毒也
五倍子(二兩)硫黃末(一錢)甘草(三寸半生半灸)丁香
木香麝香輕粉(各少許)糯米(二十粒)
右用水十分於瓶内煎取七分候藥面生皺皮為熟
絹濾去滓通口服病人平正仰卧令頭高覺腹中有
物衝心者三即不得動若出以盆桶盛之如鰇魚之
類乃是惡物吐罷飲茶一盞瀉亦無妨旋煮白粥補
忌生冷油膩鮓醬十日後服解毒圓三五圓經旬復
解毒圓治誤食毒草并百物毒救人於必死
板籃根(四兩乾者淨洗日乾)貫衆(一兩剉去土)青黛(研)
甘草(生各一兩)
右為末煉蜜圓如梧子大以青黛别為衣如稍覺精
神恍惚惡心即是誤中諸毒急取藥十五圓爛嚼用
新水送下即解或用水浸炊餅為圓尤妙如常服可
三五圓大能解暑
泉僧方治金蠶蠱毒纔覺中毒先吮白礬味甘而不澁
次嚼黑豆不腥者是也
右以石榴根皮煎汁飲之即吐出活蟲無不愈者
礬灰散治中諸物毒
晉礬建茶(各等分)
右為末每服三錢汲新水調下得吐即效未吐再服
保靈丹治蠱毒諸毒一切藥毒神效
朱砂(淨細研一兩)大山豆根(半兩)雄黃黃丹
麝香黃藥子續隨子(生杵末半各二錢)
川巴豆(肥者取肉不去油二錢半)斑蝥(二錢半足去頭翅)
糯米(半炒半生)赤蜈蚣(二條一灸一生)
右各修治入乳鉢研和於端午重陽臘日修合不令
雞犬婦人見用糯米稀糊圓如龍眼核大隂乾磁合
收每一圓好茶清吞下不得嚼破須臾病人自覺心
頭如拽斷皮條聲將次毒物下或自口出或大便出
嫩則是血老則成鱉或蜣蜋諸雜帶命之物藥圓凝
血並下以水洗淨收可救三人如中毒口噤即挑開
下藥或蛇蝎兩汗諸毒以好醋磨傅患處立解服藥
已效如知毒害之家不必研究若訴之其毒再發不
救瘥後更忌酒肉毒食一月惟軟飯可也或急用但
擇吉日精潔修合
萬病解毒圓治蠱毒挑生毒藥毒草毒
文蛤(即五倍子兩半)山茨菰(即金燈花根一兩洗焙)麝香(二錢)
大山豆根續隨子(取仁去油留性各半兩)糯米
朱砂雄黃(各二錢)紅牙大戟(洗兩二)
右先以五味藥入木臼搗羅為末次研麝續隨子朱
砂雄黃夹和糯米糊圓分作三十五圓端午七夕及
冬至日淨室修合每服一圓生薑蜜水磨下井水浸
研傅所患處解毒收瘡救病神妙朱砂雄黃乃攻五
毒第一
青黛雄黃散凡始覺中毒及蛇蟲咬癰疽纔作服此則
毒氣不聚
上好青黛雄黃(等分)
右為末新汲水調下二錢
辰砂圓治蠱毒從酒食中著者端午日合
辰砂(另研)雄黃(别研水飛)赤脚蜈蚣續随子(各一兩)
麝香(一分)
右為末糯米飲圓如雞頭大若覺中毒即以酒下一
圓蛇蝎所螫醋磨塗之
單方
蠶退紙(不拘多少以麻油紙撚炒存性)
右為末新水調一錢頻服諸中毒面青脈絶昏迷如
醉口噤吐血服之即蘇
甘薺湯治蠱毒多因假毒藥以投之知時宜煮大豆甘
草薺苨汁飲之通治諸藥毒
國老飲治蠱毒
白礬末甘草末
右等分清水調下或吐黑涎一兩椀或瀉亦驗
解諸毒殺腹内毒蟲
右用藍青葉多研水調服
又方解諸毒
右以黃連甘草節濃煎服效
獨勝散解藥毒蠱毒蟲蛇諸毒
大甘草節(以真麻油浸年歲愈多愈妙)
右取甘草嚼或以水煎服神效
挑生毒升麻湯治肋下忽腫起如生癰癤状頃刻間大
如碗此即中挑生毒也俟五更以菉豆細嚼試若香甜
則是
川升麻(為細末)
右取冷熟水調二大錢連服之若洞泄出如葱數莖
根鬚皆具腫即消縮宜煎平胃散調補兼進白粥
又方治魚肉瓜果湯茶皆可挑生初中毒覺胸腹稍痛
明日漸加攪刺滿十日則物生能動騰上胸痛沈下則
腹痛積以瘦悴此候也
其法在上膈則取之用熱茶一甌投膽礬半錢於中
候礬化盡通口呷服良久以雞翎探喉即吐出毒物
在下膈即瀉之以米飲下鬱金末二錢毒即瀉下乃
擇人參白水各半兩碾末同無灰酒半升納瓶内慢
火熬半日許度酒熟取温温服之日一盞五日乃止
在便飲食
竒方治一切毒
白扁豆曬為末新汲水下二三錢䪺服得利則安
解砒毒方
右用菉豆半升細擂去滓以新汲水調通口服
或用真靛花二錢分作二服以井花水濃調服紫
河車研水調服黑鉛井水磨下濃研青藍汁磨
甘草節同服生麻油一盞飲之不能飲灌之立見
起死此毒於肉飯中得之則易治飲酒中得之則
酒氣散歸百脈難治若在胷膈作楚則用稀涎散吐
之若在腹中作楚急服雄黃圓瀉之徐服參苓白术
散無恙矣仍忌雞鵝肉數日
又方用早禾稈燒灰新汲水淋汁絹巾濾過冷服一椀
毒從下利即安
又方用旋刺下羊血鷄鴨血熱服兼解鼠莽毒及丹藥
毒
又方藍飲子解砒毒及巴豆毒用藍根沙糖二味相和
擂水服之或更入薄荷汁尤妙
又方
白扁豆青黛甘草(各等分)巴豆(一邊去殼)
右為末以沙糖一大塊水化開調一盞飲之毒隨利
之却服五苓散之類
觧射罔毒以生藍汁大小豆汁服效
解巴豆毒寒水石磨水服效黃連汁菖蒲屑汁亦效
觧天雄附子烏頭毒防風棗肉濃煎湯服
解丹毒地漿服最妙
解一切&KR0818;毒掘新地窟取真黃土以冷水於内攪之令
濁澄少頃取飲之可解亦拾楓木&KR0818;食之令人笑不
止
又方用芫花生為末每一錢汲新水下以利為准菌之
毒者盖因蛇蟲毒氣熏蒸所致
又解諸毒用玉簪花根擂水服
中諸藥毒用甘草黑豆淡竹葉等分剉散水一椀濃煎
服
解鼠莽毒用金線蟲草根磨水服之即愈或用烏桕根
擂水亦好
又方用枯過明礬同極等好茶末少許新汲冷水調服
累有效驗
又方用大黑豆煮汁服之如欲試其驗先刈鼠莽苗葉
以豆汁澆其根從此敗爛不復生矣
治猘犬傷或經久復發無藥可療者用之極驗
雄黃(色黃而明者五錢)麝香(五分)
右各研和勻用酒調二錢服如不肯服者則撚其鼻
而灌之服藥後必使得腫切勿驚起任其自醒候利
下惡物再進前藥即見效矣終身禁食犬肉蠶蛹此
毒再發則不可救
又方用斑蝥大者二十一隻去頭足翅以糯米一勺先
將斑蝥七隻入米内於微火上炒不令米赤去此斑
蝥别入七隻再於前米内炒令斑蝥色變復去之又
别入七隻如前法炒米出青煙為度去斑蝥不用以
米研為粉用冷水入清油少許空心調服頃又再進
一服以小便利下惡毒為度如不利再進一服利後
或腹肚疼痛急用冷水調青靛服之以解其毒否則
有傷或煎黃連水亦可不宜便食熱物
蜈蚣毒用清油燈心點燈以傷處於煙上熏之其痛即
止或用雞糞塗之嚼吳茱萸擦之立效
又方蜘蛛一枚安置於傷處飲出毒氣用冷水一椀在
傍如蜘蛛死即投水中救活痛未止再換蜘蛛痛止
為度
蜂蠆毒用野芋葉擦之如不便急以手就頭爬垢膩傅
之或用鹽擦
斑蝥毒澤蘭葉挼汁飲之乾者為末白湯調下
鱔鱉蝦蟆毒生豉一大合新汲水半椀浸令豉水濃䪺
服之即瘥此三物令人小便秘臍下蔽痛有至死者
河豚魚毒一時困怠急以清油多灌之使毒物盡吐出
為愈白礬為末湯調服河豚能殺人服此毒自消
蛇傷毒貝母為末酒調令患者盡量飲之䪺久酒自傷
處為水流出候水盡却以藥滓傅瘡上若所傷至垂
死但有少氣服此即活
又方惡蛇咬傷傾仆不可療者香白芷為末麥門冬去
心濃煎湯調下頃刻咬處出黃水盡腫消皮合仍用
此藥滓塗傷處
又方治毒蛇所傷北細辛川白芷各五錢雄黃二錢為
末又另研麝香少許每服二錢温酒調下
又方五靈脂一兩雄黃半兩為末酒調二錢服仍塗傷
處
又方冷水洗後用茱萸二合水一椀研取汁服以滓傅
虎傷生葛汁服兼洗傷處白礬為末納瘡口中痛止立
效
蜘蛛咬嚼薤白傅雄黃亦可遍身腫服藍汁
狗咬杏仁研細先以葱湯洗然後以此塗傷處
又方萆麻子五十粒去殼井水研成膏先以鹽水洗咬
處次以此膏敷貼或用虎膏及虎骨末傅
狗咬涎文瘡令人昏悶浸椒水調莽草末塗之
又方白礬為末摻瘡内裹之亦效
馬咬鞭梢燒灰塗之獨顆栗子燒灰貼亦妙
蚯蚓咬或於地上坐卧不覺咬腎隂腫鹽湯温洗數次
效
猫咬薄荷汁塗之
蠶咬苧汁塗之
鼠咬猫毛燒灰麝香少許津唾調傳
壁虱蜈蚣萍曬乾燒煙薰之則去青鹽水遍洒床席上
即絶
壁鏡咬毒人必死燒桑柴灰用水煎三四沸濾汁調白
礬末塗瘡口兼治蛇毒或醋磨雄黃塗之
蝎螫痛不可忍白礬半夏等分為末釅醋調貼痛止毒
出
八脚蟲傷方其蟲隱於壁間以口水射人徧體生瘡如
湯火傷用烏雞翎燒炙雞子白調塗效
灸法凡猘犬所嚙未盡其惡血毒者灸上一百壮巴後
灸每日一壮若不血出刺出其血百日灸乃止禁飲
酒及猪犬肉蛇傷亦灸傷處
諸蟲
烏梅圓治蚘厥令病者静而復煩臓寒蚘上入膈故煩
須臾復上得食而嘔又煩者蚘聞食臭出其人自吐
烏梅(去核十箇)當歸川椒(去目汗)細辛
附子(炮去皮臍)桂心人參黃蘗(各六分)
乾薑(炮兩一)黃連(一兩三錢)
右為末以苦酒漬烏梅一宿去核蒸之五斗米下熟
搗成泥和藥相得納臼中與蜜杵一二百下圓如梧
子大食前飲服十圓稍加至二十圓
集效圓治因臓腑虛弱或多食甘肥致蚘蟲動作心腹
絞痛發則腫聚往来上下痛有休止腹中煩熱口吐涎
沫是蚘咬宜服此藥若積年不瘥服之亦愈又治下部
有蟲生痔痒痛
木香鶴虱(炒)檳榔訶子(煨核去)
蕪荑(炒餅)附子(炮去皮臍)乾薑(炒各七錢半)大黃(剉炒半一兩)
右為末蜜圓梧桐子大每服三十圓食前橘皮湯下
婦人醋湯下
什蟲散
雷丸(二箇)雞心檳榔(二箇)鶴虱(一錢)史君子(七箇去殼)
右為末入輕粉少許分作兩服當晚用豬精肉一兩
切成片以皂角漿浸一宿至五更微火炙熟又用些
清油拭肉候温取一服藥末摻於肉上略烘過空腹
食之至巳刻蟲自下乃飲食
貫衆酒取寸白諸蟲五更嚼肉一片莫吞俟蟲尋肉其
頭向上却吐出肉嚼史君子三箇并輕粉一字少頃
以當晚所煎貫衆酒吞解毒雄黃圓七粒即瀉下皆
蟲也
下寸白蟲東邊石榴根煎湯調檳榔末服之即下先將
猪肉一塊含在口中嚥津下勿食之須臾去肉
救急
救自縊法凡自縊高懸者徐徐抱住解繩不得截斷上
下安被卧又以一人脚踏其兩肩手挽其髮常令弦
急勿使緩縦一人以手據按胸上數摩動之一人摩
將臂肘屈伸之若已強直但漸屈之并按其腹如此
一時頃雖得氣從口出呼吸眼開仍引按不住須臾
以少桂湯及粥清灌令喉潤漸漸能嚥乃止更令兩
人以管吹其兩耳此法最好無不活者自旦至暮雖
冷亦可救暮至旦隂氣盛為難
救溺水急解去死人衣帶灸臍中即活令兩人以筆管
吹其耳中
又法凡人溺水者救上岸即將牛一頭却令溺水之人
將肚横覆在牛背上兩邊用人扶策徐徐牽牛而行
以出腹内之水如醒即以蘇合香圓之類或老薑擦
牙
又方雖溺死一宿尚可救搗皂角以綿裹納下部須臾
出水即活又將醋半盞灌鼻中
又法以屈死人兩脚著生人背上以死人背貼生人背
擔走吐水即活
又熬熱沙或炒熱灰將溺者埋於其中從頭至脚水出
七孔即活
又以酒壜一个以紙錢一把燒放壜中急以壜口覆溺
水人面上或臍上冷則再燒紙錢於壜内覆面上去
水即活數方皆效奈人不諳曉多以為氣絶而不與
救療可憐也其便而用之
救凍死四肢強直口噤只有微氣者用大釜炒灰令暖
以囊盛熨心上冷即換之候目開以温酒及清粥稍
與之若不先温其心便將火灸冷氣與火爭必死
又法用氊或藁薦裹之以案繫定放平穩處令兩人對
面輕輕滚轉往来如捲氊法四肢温和即活
救魘死不得著燈火照亦不得近前急喚多殺人但痛
咬其足跟大母指甲邊并多唾其面即活如不醒者
移動處些子徐喚之若元有燈即得如無燈切不可
用燈照又用筆管吹兩耳或以皂角末吹兩鼻内或
以鹽湯灌之或搗韭汁半盞灌鼻中冬月掘根研汁
用
灸法救魘寐一切卒死及諸暴絶證用藥或不效急搯
人中穴及兩脚大母指内離甲一薤葉許各灸三五
壮即活臍中灸百壮亦效
破棺散治魘寐卒死及為牆壁竹木所壓水溺金瘡卒
到悶絶産婦惡血衝心諸暴絶證
半夏(湯洗七次去渣不拘多少)
右為末每一大豆許吹入鼻中即活但心頭温者一
日可活皂角末亦效
又方用葱黃心或韭黃男左女右鼻中刺入深四五寸
令目中出血即活
又方視上唇裏有如黍米粒以針挑破
單方治胸脇腹内絞急切痛如鬼擊之状不可按摩或
吐血口中衂血用熟艾如拳大水五盞煮三盞頻服
又方鹽一盞水二盞和服以冷水噀之吐即瘥
又方蓬莪术酒研服一盞
備急散治卒中惡風氣忤迷絶不知人用乾薑大黃各
一兩巴豆仁十五粒各研細以水三合灌服
雄朱散或到客舍官馹及久無人居冷房睡中為鬼物
所魘但聞其人吃吃作聲便令人呌喚如不醒不急救
則死
牛黃雄黃(各一錢)大朱砂(半錢)
右為末每排一錢床下燒一錢用酒調灌之
又方桃柳枝取東邊者各三七寸煎湯二盞候温并灌
服
又方竈心土搥碎為末每服二錢新汲井花水調灌更
挑半指甲許吹入鼻中
朱犀散治中惡中忤鬼氣其證暮夜或登厠或出郊野
或遊空冷屋室或人所不至之地忽然眼見鬼物鼻口
吸著惡氣驀然倒地四肢厥冷兩手握拳鼻口出清血
性命逡巡須臾不救此證與尸厥同但腹不鳴心脇俱
暖凡此切勿移動即令親眷人人圍繞打鼓燒火或燒
麝香安息香蘇木樟木之類立候其醒方可移歸
犀角(半兩鎊屑研末)生麝香大朱砂(各一分)
右為末每服二錢新汲井水調灌之
又方雄黃為末每服一錢桃枝葉煎湯調灌下
又方故汗衣須用内衣久遭汙者佳男用女衣女用男
衣燒灰為末每服二錢百沸湯調下
又方治客忤中惡多於道路在外得之令人心腹絞痛
漲滿氣衝心胷不急治即殺人
好京墨為末調二錢服或瓦器盛湯用衣襯貼熱湯
於肚上轉移温湯冷别換
骨鯁
骨鯁入喉以縮砂甘草等分為末以綿裹少許噙之旋
吐嚥津久之隨痰出
又方以野苧根淨洗搗爛如泥每用龍眼大如被雞骨
所傷以雞羹化下魚骨則以魚汁化下
又方用金鳳花子嚼爛噙下無子用根亦可口中骨自
下便用温水灌嗽免損齒雞骨尤效
玉屑無憂散治誤吞骨鯁哽塞不下
玄參貫衆滑石縮砂仁
黃連甘草茯苓山豆根
荆芥穗(各半兩)寒水石(煅)鵬砂(各三錢)
右為末每一錢先抄入口以新水嚥下
蜜綿法通治諸鯁用薤白煮令半熟以線繫定手捉線
少嚼薤白嚥之度薤至鯁處引鯁即出矣一法綿一
小塊以蜜煮用如前法
又方以朴消研細對入雞蘇圓别圓如彈子大仰卧含
化不過三四圓自然化之
又方以南鵬砂新汲水滌洗噙化其骨脫然而失
又方以貫衆濃煎一盞半分三服連進片時一咯而骨
出
神效解毒圓收蔵年深愈見神效
青靛花(六兩)天黃山豆根(各四兩)朴消(一錢)
黃藥子(二兩半)白藥(二兩半)自然銅(四兩)貫衆
山梔子宣連楮實子山茨姑(各二兩半)
白滑石(一斤十二兩)鉛光石芭蕉自然汁
右為末糯米糊和藥一千杵隂乾不可見日不然析
去一料可作一千圓却用鉛光石打光諸般骨鯁
井水磨下一圓作勢一吞即下頬腮焮腫咽喉飛
瘍清油調水磨化酒毒腸風下血薄荷湯赤眼
腫痛井水金蠶蠱毒黃連水蛇犬蜂螫蜈蚣毒用
水磨塗傷處誤吞竹木棘刺井水諸般惡毒用
新汲水
魚骨鯁以橄欖食即下無則核搗為末用流水調下
又方獺爪於咽喉下外爬自下
獸骨鯁象牙梳或牙笏等磨水嚥下桑木上蟲屑米醋
煎灌嗽自下
備急圓療心腹諸卒暴百病中惡客忤心腹脹滿卒痛
如刀所刺氣急口禁
乾薑(一兩炮)巴豆(去皮油二兩)大黃(二兩)
右為末煉蜜圓梧桐子大每服三十圓不拘時温水
下
誤吞蜈蚣以生猪血令病人喫須臾生清油灌口中惡
心其蜈蚣滚在血中吐出繼與雄黃細研水服愈
誤吞銅物不能化者濃煎縮砂湯服其銅自下又用生
荸薺研爛服其銅自化細研堅炭為末米飲下於大
便内瀉下如烏梅状
怪疾得效四十六方
項上生瘡如櫻桃大有五色瘡破則項皮斷但逐日飲
牛乳自消
寒熱不止經日後四肢堅如石以物擊之一似鐘磬聲
日漸瘦惡用茱萸木香等分煎湯飲即愈
大腸頭出寸餘痛苦直候乾自退落又出名為截腸病
若腸盡乃不治但初覺截餘可治用芝麻油器盛之
以臋坐之飲大麻子汁數升愈
口鼻中腥臭水流以椀盛之有鐵色蝦魚如粳米大走
躍不住以手捉之即化為水此肉壞矣任意饌食雞
肉愈
腹上麻痺不仁多煮葱白喫之自愈
婦人小便中出大糞名交腸服五苓散效如未盡愈可
用舊幞頭燒灰酒服之
兩足心凸如腫上面生黑色豆瘡硬如釘子釘了履地
不得脛骨生碎眼髓流出身發寒顫惟思飲酒此是
肝腎氣冷熱相吞用炮川烏頭末傅之煎韭子湯服
效
凡腹脹經久忽瀉數升晝夜不止服藥不驗乃為氣脫
用益智子煎濃湯服立愈
四肢節脫但有皮連不能舉動名曰筋解用酒浸黃蘆
三兩經一宿取出焙乾為末每服二錢酒調下服盡
安
玉莖硬不痿精流無歇時時如針状捏之則脆乃為腎
滿漏疾韭子破故紙各一兩為末每服三錢水一盞
煎至六分每日三次飲之愈則住服
咽喉間生肉層層相疊漸漸腫起不痛多日乃有竅子
臭氣自出遂退飲食用臭橘葉煎湯連服愈
腹中如鐵石臍中水出旋變作蟲行之状繞身匝啄痒
痛難忍撥掃不盡用濃煎蒼术湯浴之以蒼术末入
麝香少許水調服痊
眼前常見諸般禽蟲飛走以手捉之則無乃肝膽經為
疾用酸棗仁羌活玄明粉青箱子花各一兩為末每
服二錢水一大盞煎至七分和滓飲一日三服
大腸蟲出不斷斷之復生行坐不得用鶴虱末水調五
錢服之自愈
眼睛垂出至鼻如黑角色痛不可忍或時時大便血出
其名曰肝脹用羌活煎汁服數盞自愈
腹中有物作聲隨人語言用板藍汁一盞分五服服之
又名應聲蟲當服雷丸自愈
有飲油五升以来方始快意長得喫則安不爾則病此
是髮入胃被氣血裹了化為蟲也用雄黃半兩為末
水調服蟲自出如蟲活者置於油中逡巡間連油撥
之長江
治卧於床四肢不能動只進得食好大言說喫物謂之
失說物望病治如說食猪肉時便云爾喫猪肉一䪺
病者聞之即喜遂置肉令病人見臨要却不與喫此
乃失他物望也當自睡中涎出便愈
手十指節斷壞惟有筋連無節肉蟲出如燈心長數尺
餘遍身緣毛卷名曰血餘以茯苓胡黃連煎湯飲之
愈
遍身忽皮底混混如波浪聲痒不可忍抓之血出不能
解謂之氣奔以人參苦杕青鹽細辛各一兩作一服
水二椀煎十數沸去滓飲盡便愈
眼白人渾黑見物依舊毛髮直如鐵條雖能飲食不語
如醉名曰血潰用五靈脂為末二錢酒調下
因著艾灸訖火痂便退落瘡内鮮肉片子飛如蝶形状
騰空去了痛不可忍是血肉俱熱用大黃朴消各半
兩為末水調下微利即愈
臨卧渾身虱出約至五升隨至血肉俱壞每宿漸多痒
痛不可言状惟喫水卧牀晝夜號哭舌尖出血不止
身齒俱黑唇動鼻開但飲鹽醋湯十數即安
眼赤鼻張大喘渾身出斑毛髮如銅銕乃目中熱毒氣
結於下焦用白礬滑石各一兩為末作一服水三椀
煎至半令不住飲候盡乃安
有蟲如蟹走於皮下作聲如小兒啼為筋肉之化雷丸
雄黃各一兩為末摻在猪肉片上炙熟喫盡自安
手足甲忽然長倒生肉刺如錐痛不可忍喫葵菜自愈
鼻中毛出晝夜可長一二尺漸漸麄圓如繩痛不可忍
雖痛摘一莖即後更生此因食猪羊血過多遂生用
乳香硇砂各一兩為末以飯圓梧桐子大空心臨卧
各一服水下十粒自然退落
面上及徧身生瘡似猫兒眼有光彩無膿血但痛痒不
常飲食減少冬則更甚名白寒瘡多喫魚雞韮葱自
愈
脇破腸出臭穢急以香油摸腸用手送入煎人參枸杞
淋之皮自全矣喫羊腎粥十日即愈
口鼻中氣出盤旋不散凝如黑盖色過十日漸漸至肩
曾與肉相連堅勝金石鐵無由飲食此多因瘧後得
之煎澤瀉湯日飲三盞連服五日愈
徧身忽然肉出如錐既痒且痛不能飲食此名血擁若
不速治潰而膿出以赤皮葱燒灰淋洗喫豉湯數盞
自安
眉毛摇動目不能視交睫喚之不應但能飲食有經日
不效者用蒜三兩取汁酒調下即愈
毛竅節次血出若血不出皮脹膨如鼓須臾眼鼻口被
氣脹合此名脈溢飲生薑水汁各一二盞即安
忽然氣上喘不能語言口中汁流吐逆齒皆摇動氣出
轉大則悶絶蘇復如是名曰傷寒併熱霍亂用大黃
人參末各半兩水二盞煎至一盞去滓熱服可安
口内生肉毬臭惡自己惡見有根線長五寸餘如釵股
吐毬出以飲食了却吞其線以手輕捏痛徹於心困
不可言用水調生麝香一錢服三日驗
渾身生燎炮如甘棠棃每箇破出水内有石一片如指
甲大泡復生抽盡肌膚肉不可治急用荆三稜蓬莪
术各五兩為末下三服酒調連進愈
頭面發熱有光色他人手近之如火燒人用蒜汁半兩
汁調下吐如蛇状遂安
人自覺自形作兩人並卧不别真假不語問亦無對乃
是離魂用辰砂人參茯苓濃煎湯服之真者氣爽假
者化也
男子自幼喜飲酒至成丁後日飲一二斗不醉片時無
酒呌呼不絶全不進食日就羸弱令其父用手巾縳
住其手足不令動摇但扶少立却取生辣酒一壜就
於其子口邊打開其酒氣衝入口中病者必欲取飲
堅不可與之須臾口中忽吐物一塊直下壜中即用
紙封裹壜口用猛火燒滚約酒乾一半却開視之其
一塊如猪肝樣約三兩重週回有小孔如針眼不可
數計棄之於江飲食復舊雖滴酒不能飲矣
夜間飲水誤吞水蛭入腹經停月餘日必生下小蛭能
食人肝血腹痛不可忍面目黃瘦全不進食若不早
治能令人死用田中乾泥一小塊小死魚三四箇將
猪脂溶攪勻用巴豆十粒去殼膜研爛入泥内為圓
菉豆大用田中冷水吞下一圓小兒只用三圓至五
圓須臾大小水蛭一時皆瀉出却以正方四物湯加
黃耆煎服生血補理(方見婦人科通治類)
婦人産後忽兩乳伸長細小如腸垂下直過小肚痛不
可忍危亡須臾名曰乳懸將川芎當歸各二斤半斤
剉散於瓦石器内用水濃煎不拘時候多少温服餘
一斤半剉作大塊用香爐慢火逐旋燒煙安在病人
面前卓子下要煙氣直上不絶令病人低頭伏卓子
上將口鼻及兩乳常吸煙氣直候用此一料藥盡看
病證如何或未全安略縮減再用一料如前法煎服
及燒煙熏吸必安如用此二料已盡雖兩乳略縮上
而不復舊用冷水磨萆麻子一粒於頭頂心上塗片
時即洗去則全安矣
婦人臨産服催生藥驚動太早未嘗離經而用力太過
以致肓膜有傷産後水道中垂出肉線一條約三四
尺長牽引心腹痛不可忍以手微動之則痛苦欲絶
先服失笑散數服仍用老薑三斤淨洗不去皮於石
鉢臼内研爛用清油二斤拌勻入鍋内炒熟以油乾
焦為度先用熟絹一段約五尺長摺作結方令穩重
婦人輕輕盛起肉線使之屈曲作一團納在水道口
却用絹袋兜裹油薑稍温傳在肉線上熏覺薑漸冷
又用熨斗火熨熱使之常有薑氣如薑氣已過除去
又用新者如此熏熨一日一夜其肉線已縮入半再
用前法越兩日其肉線盡入腹中其病全安却再服
失笑散芎歸湯補理切不可使肉線斷作兩截則不
可醫
有人患癆瘵兩年諸藥不效一日無肉味其腹痛不可
忍又恐傳染移在空房候其自終經停三日病者腹
痛氣息將絶思憶肉味之急忽有人惠雞子三枚其
病人俛仰取火低頭取瓦銚煎熟吹火屢燃屢滅鼻
中如有所碍將熟間忽嚏噴一聲有紅線一條自鼻
中出牽抽約二尺長趨下瓦銚中病人知是怪物急
用椀覆煎銚中盡力燒火不住其銚欲裂方住火開
銚視之乃是小蟲一條頭目皆具已煅死如鐵線樣
即以示其家人後棄之於江其病即安
居民迯避石室中賊以煙火熏之欲死迷悶中摸索得
一束蘿蔔嚼汁下咽而甦又炭煙熏人往往致死含
蘿蔔一片著口中煙氣不能毒人或預曝乾為末備
用亦可或新水擂爛乾蘿蔔飲之亦可
自行被攧穿斷舌心血出不止以米醋用雞翎刷所斷
處其血即止仍用真蒲黃杏仁去皮尖鵬沙少許研
為細末煉蜜調藥稀稠得所噙化而安
身上及頭面肉上浮腫如蛇状者用雨滴階磚上苔痕
一錢水化開塗蛇頭立消
世醫得效方卷十
