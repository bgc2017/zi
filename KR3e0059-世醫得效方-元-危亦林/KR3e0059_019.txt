世醫得效方卷十九(外科精要)
元危亦林撰
瘡腫科
總說
人之一身血氣周流則平若冷熱不調喜怒不常飲食
不節稍有壅聚則隨所發見癰癤屬表易治疽癌瘭痼
發屬臓腑發於腦背頤上最為難治徑一寸二寸為癤
三寸五寸腫圓赤為癰八寸為疽癌痼瘭名各不同其
色亦異有圖見之凡初覺臖聚結熱疼痛腫赤痕瘢闊
硬或見或不見治之如拯溺救焚不可緩也若按而後
痛者其膿深小按即痛者其膿淺按之軟而復者有膿
按之強而不復者無膿焮赤腫高者為實軟慢冷腫者
為虛初作宜宣熱拔毒外以洗滌角𫝊以歛其痕瘢是
大要法也已潰則排膿止痛朝夕亦洗滌以舒其毒氣
膿盡則生肌𫝊痂次第施治不可愴惶失序亦不可拘
一酌量輕重形證逆順寒則温之熱則清之虛則補之
實則泄之導以針石灼以艾炷破毒攻堅以平為期其
有五善證者飲食如常一善實熱而小便澀二善肌肉
好惡分明三善用藥如所科四善外無雜證五善七惡
證者渴而喘大小便滑一惡内未潰肉黑而䧟二惡已
潰青腐筋骨黑三惡發背透膜四惡未潰肉先潰面青
五惡發痰六惡發吐七惡所謂五善見三必瘥七惡見
四必危外證形候不治者亦五缺盆平滿背脊平滿掌
心平滿脚心平滿臍頭凸出逆證者有五大渴痛不止
一逆聲細色脱二逆服藥嘔吐三逆睛細白大四逆肩
胛全身轉不得五逆難治者亦有六證兩臉紅似坯染
心病深得之久全不腫起亦不覺痛乃臟腑受病深病
處硬如牛領之皮又如石榴之状用藥三五日不軟者
病深病人無時喜笑廼神氣脱病深口小内闊常出青
白膿汁不疼痛内壊病深病處貼膏藥後出鮮血黑血
間雜血痞深又云初發疽時一粒如麻豆大身體便發
熱生疽處肉亦熱腫大而高多生疼痛破後肉色紅紫
此為外發雖大若盆椀如用藥有理則全活必矣初發
疽時不拘大小身體無熱自覺倦怠生疽處亦不熱數
日之間漸漸開大不腫不高不疼不痛低䧟而壊爛破
後肉紫色黑此為内發未作之先臟腑已潰爛則不治
矣復有心腎肺癰腸癰附骨疽證心癰者乃心經有熱
或好飲酒或嗜熱物積聚成熱久而不散重發於皮膚
之外氣血不流凝滯而生雖曰原道頗險而實可治宜
用托裏活血之劑攻出外來腫高不䧟可保無虞若䧟
入裏亦不可恃如不飲食急須扶脾能食瘡破穿見肉
膜亦未為害但要洗滌淨潔以生肉藥摻四畔自然而
愈腎癰乃與内腎相對皆由腎氣衰敗而成突起皮赤
者易安䧟入皮黑者難瘥如精神清爽顔色紅潤飲食
不减多起少卧此為善美也顔色黑黃飲食全减斯為
可憂惟須詳審速療肺癰乃將理失宜勞傷氣血風寒
之氣乘間而入内舍於肺及挾邪熱其氣結聚或作寒
熱脉數而實是也腸癰乃榮衛相乖氣為敗濁小腹如
腫大小便或澀或復汗出或復寒熱是也若腹皮急按
之濡身無熱乃隂冷所成小腹堅痞按之痛身有熱乃
結熱所成脉數膿已成不可下脉遲緊膿未成或下瘀
血而愈附骨疽痛深按之無疼著骨而生膿水腐潰碎
骨出盡方愈治之宣熱去毒又當温腎未可專用凉劑
更在針烙其病務詳淺深刺拔其根則易愈不爾則順
脉流走徧身洪腫卒致不救惜哉至於所患之時猶或
多於外證未潰已前發渴乃臟腑焦燥痢下乃引飲無
度已潰而渴則膿血去多津液中乾或復腸胃暴虛遂
成下痢體虛受寒則嗽聲不息氣逆挾熱則痰盛於胷
熱毒不泄為二便秘澀毒氣廹心為嘔噦驚悸隂陽交
爭血氣不和寒熱併作臟腑傷敗便血迸出毒氣攻外
煩燥異常惟須大方科藥同治可也至於諸瘡猶當舉
其大略丁瘡含蓄毒氣瘡頭黑硬如釘四畔帶赤如火
瘢根突起痛癢異常隨變焦黑未幾腫大而光轉為濕
爛深孔透肌如大穿針之状外證心驚頭疼拘急惡寒
四肢痛強或寒熱交作頰舌間赤黑點點如珠若毒入
腹心則煩悶嘔逆恍惚癡眠其斃可立而待治之當清
心行血破毒拔丁則或愈矣瘰癧生於項腋之間凡人
少小以來動輒蓄怒或憂思驚恐抑欎不伸遂致結核
日積月累風熱毒氣聚焉於是腫濕開瘡起伏無已甚
則牽連腋下延蔓心胷外證寒熱往來或痛或不痛治
之須用斑蝥地膽使其根從小便中出或如粉片或如
塊血或如爛肉皆其騐也治療不早則無及矣漏瘡之
由多發於項腋隂僻肛門之間治之失時即生寒熱凡
癰疽諸發隨所在處苟有宿膿敗肉朽骨停蓄其間皆
謂之漏治法温散風冷收水生肌用窒塞之藥必得痊
平惟須戒房事耳癮疹為病風熱在表天時炎暄而燥
氣乘之則為赤疹天時寒凉冷氣折之則為白疹治之
須疎風行氣氣行則消矣其有疥癬等瘡各自不同浸
滛不已皆由脾肺風熱或心腎久虛所致熱則平血解
秘𫝊十方
治一切癰疽不問發肩發背作臖疼痛並宜服此即便
消散其效如神是名前鋒正將
荆芥薄荷山蜈蚣老公鬚
天花粉菇荑菇片敗荷心
川白芷猪牙皂角(切炒)赤芍藥(以上各等分)
淮烏(大者一箇煨)紅内消(倍其數)甘草(每十五分入一分喜甜加用)
右為末每服二錢薄荷茶清調下欲快利用酒調效
若服經日未見效恐是凉藥澀血可加當歸羌活如
熱重雄黃酒調乳癰加萱草根砑汁調其餘候止用
酒下不飲麥門冬去心煎湯亦可但較緩耳
凡用内消先用此藥退潮止渴解熱是名引兵先鋒以
升麻葛根湯表散後服此
木通瞿麥荆芥薄荷
白芷天花粉甘草赤芍藥
麥門冬(去心)生乾地黃山梔子車前子
連翹(各等分)
右剉散每服二錢燈心生地黃煎熱潮加淡竹葉煎
温服上膈食前下膈空心老人氣虛者宜加當歸羌
活
敷藥諸般疽發腫赤痛不可忍未成角散已成角破用
至瘡口合而止是名四面楚歌
荆芥(和根剉碎)赤芍藥大栢皮土當歸
山大黃土白芷天南星赤小豆
商陸乾(即中□根剉片子焙)白芨赤歛
白歛草烏寒水石(煨或炒各等分)
右為末生地黃自然汁調角四畔或苦虀根汁腫用
商陸根研汁未潰則滿體塗上或有尖起處則留出
瘡口
洗方諸發已破未破皆洗如成膿潰爛最要洗淨去故
肉生新肉洗后淨乾再用角貼摻藥一日一次名水師
晶明
大柏皮澤蘭莽草荆芥
赤芍藥山大黃土白芷土當歸
獨活(各等分)
右剉麄散用水一斗入葱白大椒橘葉同煎熏洗如
已爛入猪蹄下膝爪骨肉煎可免乾痛淨洗為度
替針丁香圓
草烏尖&KR1288;砂白丁香(堅者)
右為末酸醋調點將破者令速潰但有急則無如刀
為快蜞針一法亦妙見后
内護治癰發已成未成服内消三五日不效或年四十
以上氣血衰弱成者速潰未成者速散服至瘡口合而
止内能固濟去舊生新是名固壘元帥又名加味十奇散
當歸(酒浸)桂心(不見火)人參土芎
香白芷防風(去蘆)厚朴(去粗皮姜汁炒)桔梗
甘草(五文)乳香(另研)沒藥(另研)
右前八味各等分同為末每服二錢酒調日三服病
愈而止不飲者麥門冬去心煎湯或木香湯
治諸發已潰去舊生新老人氣血虛弱宜補之此潰後
服至愈而止是名護壁都尉
防風(去蘆)厚朴(製同上)苦梗白芷
黃耆(炙各半兩)川芎甘草柳桂
當歸(各三錢)人參(二錢)
右為末每服二錢空心温鹽酒調服至瘡口合後更
服為佳不飲酒木香湯兼服降氣湯尤妙(方見前)
生肉神異膏治癰疽壊爛及諸瘡發毒
雄黃(五錢)滑石(倍用)
右為末洗后摻瘡上外用綿子覆盖相護凡洗后破
爛者用此貼之
止痛拔毒膏治一切瘡發臭爛不可近未破則貼破已
破則生肉杖瘡丁瘡皆用之
斑蝥(四十九箇)柳根(四十九條)木鱉子(七箇)乳香
沒藥麝香(少許)松脂(三錢)
右用真清油十四兩煎黑柳條焦枯濾去渣入黃丹
五兩滴入水中成珠為度却入諸藥攪及勻入磁器
中收了后用神妙
歛瘡口黃丹散
黃丹(煆)白&KR0552;(枯)龍骨寒水石
乳香木香(不見火)黃連黃芩
㯽榔膩粉(各三錢)腦子(少許)
右為末隨瘡乾濕用之乾則用濕鹽湯洗濕淨乾却
摻其上用不可太早須膿血去盡臨好方用不然則
又臖作
通治
車螯散治癰疽初發腫痛或少年熱盛發背等急宜宣
毒利下熱退為度大人小兒四季皆可服之
紫背車螯(一隻鹽泥固濟火煨通紅地上出火毒用)輕粉
甘草(各二錢)大黃(五錢)黃芩漏蘆(去須)
瓜根(各半兩)
右為末每服二錢薄荷湯下速利酒亦可
單煮大黃湯治同上氣血衰者不可用
大黃甘草
右剉散每服三錢水一盞半煎空心服利下熱毒
五香散升降諸氣宣利三焦疎導壅滯發散邪熱治隂
陽之氣欎結不消諸熱藴毒腫痛結核或似癰癤而非
使人頭痛惡心寒熱氣急
木香丁香沉香乳香
藿香(各等分)
右剉散每服三錢水一盞半煎食後温服
五香連翹湯治一切惡核瘰癧癰疽惡腫等病
青木香(即船上木香)沉香丁香
薰木香(即乳香)麝香升麻桑寄生
獨活連翹射干木通(各二兩)
大黃(蒸三兩)
右剉散每服四錢水二盞煎一盞空心熱服半日以
上未利再服利下惡物為度未生肉前服不妨以折
去熱毒之氣本方有首深芒硝恐泥者不能斟酌故
缺之知者自當量入
平補散利後不止手足冷此藥補之温脾正氣
白术甘草白薑陳皮(各二錢)
茯苓木香(各一錢)肉豆䓻(二箇煨)
右為末服前藥後則可服鹽湯調二錢日三四服利
止手足温食進却住服
加味十全湯治老人虛極瘡疾臨愈宜服
黃耆生乾地黃當歸(並用酒浸)川芎
人參白茯苓粉草白芍藥
桂心(不見火)烏藥白术(米泔浸麩炒)陳皮
北五味子(微炒以上各五錢)
右剉散每用一兩水一椀薑五片北棗一枚同煎分
作二服渣可曬乾再為末服
真方不換金正氣散治疽瘡未安之間遍身寒熱或先
寒後熱先熱後寒或連日作或間日作必先嘔痰而後
寒熱大汗出然後止服此却寒邪正脾氣痰飲自消寒
熱不作
蒼术(米泔浸半日炒令黃色)大厚朴(紫色者去粗皮用薑汁炒各二)
(兩)粉草(炙一兩)真橘紅(水洗淨去白兩半以上四味並)
(入鍋内炒去火毒)半夏(湯洗七次)藿香葉人參(去蘆)
木香(去蘆)白茯苓(去皮各一兩)
右剉散每服三錢水一盞半生薑三片紅棗二枚煎
八分入鹽少許温服不拘時候
阿膠飲子治一切癰疽發背挾&KR1506;&KR0146;&KR1506;妳癰癤毒並治
之
明阿膠(剉蚌粉炒如珠子出火毒一兩)真橘皮(半兩)粉草(一兩)
右剉散分作三服水一椀煎候温病在上食後服病
在下空心服累效
忍冬酒治癰疽發背初發時便當服此不問疽發何處
婦人乳癰若鄉村或貧乏無得藥材者虔心服之大有
神效
忍冬籐(五兩搥不犯鐡)大甘草節(一兩)
右各生用水二椀慢火煎一椀入無灰酒一大椀再
煎十數沸去滓分三次温服如無生者用乾者終力
淺更生取葉一把擂爛入餅子酒少許生餅酒尤佳
調和稀稠得所傅瘡四面中心大留一口泄毒
蠟礬圓治癰疽發背瘰癧漏瘡惡瘡衛護内膜驅解諸
毒自然内消
通明白&KR0552;(生用二兩)
右為末以黃蠟一兩二錢鎔汁就爐上入礬拌和衆
手圓如梧桐子大每服十五丸熟水或冷酒下常服
之漏瘡用油髮灰和雞内金末外塞
粉乳托裏散癰疽初發便服或毒氣入裏衝心煩悶吃
嘔喘嗽以至泄瀉急用頻服托裏返出毒氣自内發起
達外又能消已發未發皆可服之神效
真菉豆粉心(二兩)明乳香(半兩以蒻葉或蘆葉盛盖火熨)
(攤冷研)
右為末每服二錢新熟水調下或生甘草煎湯調食
後少時細呷常要藥味在胷膈間則毒氣不能攻心
或瘡已沉晦用當歸一錢辣桂二錢煎湯調下仍以
加味不換金正氣散為佐小兒痘瘡䧟入亦能救之
瘰癧攻心嘔悶亦用
五味子湯治腎水枯竭運用不上致令口中乾燥舌上
堅硬或如鷄内金
北五味子綿黃耆(去蘆)條參(去蘆)麥門冬(去心)
(各兩半)粉草(半兩)
右剉散每服半兩水盞半煎不以時温服日夜五七
次
神白膏貼五發未破
南星大黃草烏白歛(各半兩)
蚌粉大栢皮(各一兩)小赤豆(一合)
右為末取芭蕉頭研取油調角四畔加乳香沒藥尤
妙
乳香膏止痛
木鱉子(去殼細削)當歸(各一兩)柳枝(二尺寸寸剉之同以清油四兩慢火)
(煎令黑色次用后)乳香沒藥(各半兩)白膠香(明淨)
(者四兩同研細入油煎化用綿子濾之)
右先事治辦煉藥銑銚令極淨再傾煎藥油蠟在内
候温入黃丹一兩半以兩柳枝攪極得所再上火煎
不住手攪候油沸起住攪注在水中成珠不散為度
秋冬欲軟春夏欲堅傾在水中出火毒搜成劑收之
追毒丹治瘡疽黑䧟者用針刀開瘡内追毒丹使之潰
然後去敗肉排膿隨證治之癰疽丁瘡附骨疽並皆治
之
巴豆(十粒去皮心不去油研似泥)白丁香輕粉(各一錢)
雄黃黃丹(各二錢)
右件研和加白麵三錢滴水為圓如麥状針破瘡内
之覆以乳香膏追出膿血毒物漏瘡四壁死肌不去
不可治亦以此追毒去死肌乃養肉令愈疾小者用
一粒大者加粒數用之
太乙膏治五發癰疽一切惡疾軟癤年深日遠已成膿
未成膿貼之即效蛇虎蝎大刀斧所傷並可内服外貼
發背先以温葱湯水洗瘡拭乾用帛子攤藥貼仍用水
下血氣不通酒下赤白帶下當歸酒下咳嗽喉閉纏喉
風並綿裹含化一切風赤眼貼太陽穴後用山梔子湯
下打撲傷損貼藥仍以橘皮湯下腰膝痛貼之鹽湯下
唾血桑白皮湯下諸漏先以鹽湯洗若諸瘡癤並量大
小以紙攤藥貼之並每服一粒旋圓如櫻桃大以蛤粉
為衣其藥可收十年不壊愈久愈烈神效
玄參川白芷川當歸(去蘆)官桂(去粗皮)
赤芍藥大黃生乾地黃(各一兩)
右剉如大豆大用清油二觔浸春五夏三秋七冬十
日濾去渣油熬得所次下黃丹一觔滴油入水中不
散為度
善應膏治諸般惡瘡腫毒發背腦疽癧子牙腫打撲接
骨閃肭刀斧傷杖瘡蛇蟲毒狗馬咬湯火漆瘡疥癬貼
之即愈又治婦人吹乳以藥圓如梧桐子大新汲水下
二十圓肺癰腸癰亦可為圓吞服温酒米飲或北梗甘
草煎湯皆可不可犯葷手及火焙
上等黃丹(八兩研極細)白膠香明沒藥
滴乳香(並别研)大當歸川白芷杏仁(去皮尖)
大黃草烏川烏赤芍藥
㯽榔生乾地黃土芎滴青(别研入)
亂髮(淨洗以兩上各一)
右除乳香沒藥外將磁石銚盛香油一觔浸藥一宿
慢火煎熬諸藥黑色再入葱白亂髮煎少時用生絹
帛濾去滓留下一兩藥油復將所濾油於慢火上熬
却將黃丹入油内用長柳條槐條不住手攪候有微
煙起提起藥銚將柳條點滴在水面上凝結成珠不
散方成膏如不成珠再熬直待成膏提起藥銚攪無
煙出却入乳香沒藥白膠末攪勻傾出磁器内將元
留下浸藥銚一併收入器内用新汲水一日一換將
藥器坐放水内三日出火毒方可用之如膏藥硬約
量加黃蠟清油入膏内攪勻得所熬膏極難於火候
須耐煩看火緊慢火猛則藥中火發不特失藥性又
燎傷製藥人面目
玄武膏治癰疽發背丁腫内外臁瘡隂疰下諸惡瘡及
頭項癰腫不問已潰未潰皆可用大能排膿散毒止疼
生肌累有神騐若丁腫先用銀篦或鹿角針於丁瘡中
間及四畔針破令惡血出以追毒餅如小麥大擦入孔
中却以此膏貼之如瘡壊爛至甚難藥貼則將皂角二
三片煎油調勻此膏如稠糊薄傅之膿水或轉多不數
次傅之乾愈妙
大巴豆(去殼膜)木鱉子(去殼各二兩淨)黃丹(四兩研細)
真清油(十兩)槐柳嫩枝(各七寸長七條剉細)
右依前法煎熬成膏貼用
金不換治傷筋動骨損痛閃肭風毒惡瘡風濕筋寒諸
病
當歸尾川白芷杏仁(去皮尖)玄參
猪牙皂角(去皮弦)草烏(生剉用各三錢)白膠香(明者)
(八兩)蓮鬚葉葱(肥者十根)滴青(明者半觔)
乳香沒藥(别研為末各半兩)黃蠟(明者一兩)
男子亂髮(洗淨援如雞子大)
右用清油半觔將七味依前法熬濾却入膠香滴青
攪勻下黃蠟又攪無煙方下乳香沒藥
貼膏法如瘡有膿血不淨痂瘢閉礙須用藥水洗淨拭
乾候水氣乾却用膏貼貼後有黃水膿血出流用紙
揩從側畔出一日一換黃水膿血止兩日三日一換
貼至愈
蜞針正法治癰癤不問老少初發腫作覺見稍大便以
紙一片冷水浸搭瘡上視其上一點先乾者即是正
頂先以大筆管一箇安於正頂上却用大馬蜞一條
(本草名水蛭)安其中頻以冷水灌之馬蜞當吮其正穴膿
血出毒散是效如無大蜞小須用三四條方見功效
若吮著正穴蜞必死用水救活其瘡即愈累試奇效
乃去毒之一端也血不止以藕節上泥止之白茅花
亦效
追毒餅治諸般惡瘡因針開了口後又閉合生膿脹痛
不可忍用此捻成小麥子大入放瘡中永不閉膿水自
出瘡自乾好
極好信石(半錢)雄黃雌黃(各一錢)輕粉(少許)
大硃砂(一錢)
右研為細末糯米糊圓如麥子大若瘡口閉合生膿
將藥入内仍以膏藥貼之
内追毒丹清心解毒散潮
大硃砂雄黃(各五錢)生麝香(一錢)生犀角
琥珀(以上並别研細)黑角沉香(各五錢)
右為末煉蜜圓梧桐子大每服二十圓燈心薄荷湯
下
雜證乾葛飲治發背作渴
黃芩朴硝(各五錢)乾葛(一兩)
右剉散每服三錢用枇杷葉去背上白毛淨洗同煎
不拘時服
蘇子降氣湯縮砂香附湯(並見大方科諸氣類)
人參敗毒散參苓白术散(方見大方科傷寒陽證及脾胃類)
以上諸藥升降散毒理脾和氣凡諸發臨愈皆可投
數服癰疽緣氣凝血滯氣聞香則行初發亦宜縮砂
香附湯
六一湯諸發愈後宜服
黃耆(六兩炙)甘草(一兩)
右剉散每服三錢水一盞半薑三片棗二枚煎空心
服
八味圓老人血氣衰弱發背作渴不止宜服(方見大方科虛損類)
嘉禾散治疽後氣弱不食(方見大方科脾胃類)
乳香圓治發背及一切疽瘡潰爛痛不可忍者
當歸川芎交趾桂川香芷
真菉豆粉(各五錢)羌活獨活
五靈脂乳香(别研)沒藥(别研各三錢)白膠香(五錢)
右為末煉蜜為圓如彈子大每服一圓用薄荷湯嚼
下手足諸般損痛不能起者加大草烏一味用木瓜
鹽湯細嚼下
黑附圓治氣虚血弱老人疽發後四肢倦怠無力或燥
渴好飲水不止者
黑附子(一箇九錢煨鹽水浸)白茯苓(五錢去皮)川練子(一兩)
(去皮核)茴香(一兩炒)破故紙(一兩炒)熟地黃(淨洗)
(切酒炒一兩)交趾桂(五錢去粗皮)大當歸(一兩)
(去尾)
右為末煉蜜圓如梧桐子大每服三十圓空心鹽湯
或鹽酒下如覺脾虚食减亦用參苓白术散兼服
消腫法凡春初雷始發聲時急以兩手指雷聲聲止乃
止後七日勿洗手此後有一切腫及蝎螫惡注腫瘡
摩之隨手即消
乳癰
瓜蔞散如不愈者並依前方治之
瓜蔞明乳香
右為末每服二錢温酒調下熱者加石膏末少許
又方
草烏(七箇)小赤豆(七粒)拒霜葉(一兩隂乾)
右為末井花水調塗角四畔黃頂用前敷藥亦妙
又方仙人掌草一握小酒糟一塊生薑一大塊擂爛入
桂末少許炒酒服留滓罨腫處即止更不成瘡
乳勞癰
火炊草皂角刺川山甲黃蜂窩
右各燒存性為末入輕粉生清油調勻敷瘡上
又方赤小豆一升酒研爛去滓温酒服留滓敷患處
又方蔓荆子擂爛炒酒服滓貼患處
又方乳勞癰爛見心者猫兒腹下毛甘鍋内煆存性為
末乾摻或清油調入輕粉少許
吹乳結實疼痛陳皮一兩甘草一錢水二椀煎一椀分
二次服次用荆芥羌活獨活煎湯薰之温則洗之安
又方消毒飲加連翹三錢黃瓜蔞仁三十粒搥損每服
四錢水一盞半煎食後温服(方見小方科)
又方皂角刺燒灰蛤粉明乳香少許為末熱酒下揉散
亦可
妳頭裂取秋後冷露茄子花裂開者隂乾燒存性灰水
調敷未秋時但裂開者亦可用
灸法
癰疽高腫堅硬不破名曰石癰當上灸百壮
諸癰疽毒開闊不止疼楚殊甚以灸炷四枚圍著所
作處同時下火各灸七壮多至十一壮佳
大蒜頭横切如錢貼其中心頓小艾炷灸之五壮而
上若形状稍大以黃稈紙蘸酒敷貼認先乾處為筋
脚於先乾處灸之或兩處先乾皆灸但五七壮而止
又法屈指從四圍尋按遇痛處是根就此重按深入
自覺輕快即此灸之
凡癰疽展大如龜形且看頭向上下先灸其前兩脚
次灸其尾或紅筋走緊而長須盡處灸之須留頭并
後兩脚勿灸若盡灸之不惟火氣壅聚彼毒無所走
散又攻入裏也或辨認不明以白芷三分漢椒桑白
皮各一分葱白十莖水一椀煎入酸醋半盞淋洗少
頃其筋自現可以辨認
心癰
凉血飲即引兵先鋒方治心肺有熱或作寒熱口乾好
飲水渾身疼腹内作熱頭面赤色
次用内托散即前鋒正將方治同上兼用敷角洗貼
已潰多服加味十奇散(以上二方並見前)
腎癰
八味圓治腎虚嗜慾過度外挾寒邪發為癰腫不可施
以凉劑宜服(方見大方科虚損類)
加味十奇散治同上兼用葱白橘葉椒葉猪蹄湯淋洗
仍貼金絲膏(方並見前)
肺癰
桔梗湯治男子婦人欬而胸膈隱痛兩脚腫滿咽乾口
燥煩悶多渴時出濁唾腥臭名肺癰小便赤黃大便多
澁實者先投參蘇飲四服虛者先投小青龍湯四服並
用生薑棗子煎却服此(二方見大方科傷寒和觧類及通治類)
桔梗(去蘆)貝母(去心)大當歸(酒浸)瓜蔞仁
枳殼(去穰炒)薏苡仁(微炒)桑白皮(炒)甘草節
防已(去粗皮各一兩)百合(蒸半兩)黃耆(一兩半)知母
正地骨皮(去骨)杏仁北五味子甜葶藶子
(各半兩)
右剉散每服四錢水一盞半生薑五片煎不以時温
服咳不利加百藥煎熱加黃芩大便不利加煨大黃
少許小便澁甚加木通車前子煎煩躁加白茅根咳
而疼甚加人參白芷
葶藶散治肺癰咳嗽氣急睡卧不安心胷脹滿
甜葶藶子(二兩半隔紙炒赤色)百合(炒)白附子
北五味子(炒)甘草節羅參欵冬花
百藥煎(各一兩)大朱砂(五錢八研)紫苑(去木一兩)
右為末每服二錢燈心湯調下
牡丹散治肺癰胸乳間皆痛口吐膿血氣作腥臭
川升麻苦梗薏苡仁地榆
黃芩赤芍藥牡丹皮甘草(各等分)
右剉散每一兩水一升半五合温温日三服
補肺散治肺癰已吐出膿血以此潤護
真鍾乳粉(一兩)白滑石(二兩)
右為末每服三錢米飲調下
理肺膏治肺癰正作咳唾不利胸膈廹塞
訶子(去核)百藥煎五味子(微炒)條參(去蘆)
欵冬花蘂杏仁知母貝母
甜葶藶子紫苑百合甘草節(以上)
(各五錢)
右為末用白茅根淨洗秤三觔研取自然汁入磁石
器中熬成膏更添入好蜜二兩再熬勻候冷調和前
藥為圓如梧桐子大温水吞下
加味敗毒散治上膈壅熱而成肺癰兼感風寒重者加
入黃芩瓜蔞仁薄荷當歸川白芷半夏烏梅桑白皮每
半料各五錢生薑生地黃燈心白茅根煎熱甚加大黃
内護排膿散理肺癰吐膿後宜服排膿補肺
嫩黃耆(二兩)川白芷北五味子(炒)人參(各一兩)
右為末煉蜜圓如小指頭大偃仰入口噙化旋旋嚥
下食後服臨卧服
葦葉湯
薏苡仁瓜辨仁桃仁(去皮尖各一兩)
右剉散每服四大錢水二盞先以葦葉一握煎取一
盞去滓入藥煎六分食後服或吐膿血勿怪
五香白术散寬中和氣滋益脾土生肺金進美飲食
沉香木香明乳香丁香
藿香葉(各半兩)白术羅參白茯苓
薏苡仁山藥扁豆桔梗
縮砂白豆䓻粉草蓮肉(各一兩)
右為末蘇鹽湯調空心服棗湯亦可有汗加浮麥煎
雲母膏治一切内外癰瘡依和劑方修合煎北梗甘草
湯吞服服畢便就枕有熱者善應膏亦可圓服湯引同
上(方見前)
加味十奇散治肺癰已散不咳不疼服此去舊生新内
能固濟(方見前)
肺癰證始萌易治膿成難治診其脉數而實已成微而
濇漸愈面色白嘔膿而止者自愈有膿而嘔食面色
赤吐膿如糯米粥者不治男子以氣為主得之十救
二三婦人以血為主得之十全七八歴試屢騐
灸法治肺癰正作吐膿血不已肺腧灸二七壮在二椎
下三椎上各去脊一寸半及灸譩譆二穴二七壮其
穴在肩膊内臁第六椎兩傍三寸抱肘取之
腸癰
敗醬散治脉數身無熱腹無積聚按之濡此為腸癰久
積隂冷所成宜服
薏苡仁(二兩半)附子(炒半兩)敗醬(一兩一分)
右剉散每服四錢水一盞半煎空心服小便利為效
牡丹湯治腸癰小腹腫痞按之即痛如淋小便自調時
時發熱自汗出復惡寒其脉遲緊者膿未成可下之當
有血洪數者膿已成不可下
大黃(蒸)桃仁(去皮尖各半兩)牡丹皮(一錢一字)瓜蔞子(三分)
芒硝(二分)
右剉散作一服水三盞煎八分去滓入芒硝再煎沸
頓服不拘時候未效用敗毒散(方見大方科傷寒類)
薏苡湯治腸癰腹中㽲痛煩毒不安或脹滿不食小便
澁婦人産後虚熱多有此病縱非癰但疑似間便可服
就有差互亦無害
薏苡仁(五兩)牡丹皮桃仁(各三兩)瓜瓣仁(四兩)
右剉散每服四錢水一盞半煎不拘時服
蠟礬圓治腸癰内托神妙(方見前)
附骨疽
蟾蜍膏治附骨疽久不差膿汁敗壊或骨從瘡孔出
大蝦䗫(一枚)亂髮(一握如雞子大)猪脂油(四兩)
右以猪脂油煎前項藥濾去滓凝如膏貼之凡貼先
以桑白皮烏豆煎湯淋洗拭乾煆龍骨為粉摻瘡口
四畔令易收歛却用貼之
焦鯽膏治附骨疽未破已破或膿出不盡者
右用黑色鯽魚一箇去腸入白鹽令腹滿用線縳定
用水一盞銅石器中煑水盡乾焦為末用猪油調敷
已破者乾摻少痛勿怪
赤木圓治附骨疽膿汁淋漓久而不瘥已破未破皆可
用
赤木(一觔泔浸去油用川椒葱白煮令黑色焙乾)舶上茴香
破故紙(炒)川練子(剉炒)茯苓土茴香
川白芷桃仁(去皮尖炒各一兩)
右為末老人加黑附子煉蜜圓梧桐子大每服五十
圓温酒或鹽湯吞下
便毒
雙解散治便毒内藴熱氣外挾寒邪精血交滯腫結疼
痛
辣桂川大黃白芍藥澤瀉
牽牛(炒取末)桃仁(去皮炒各一分)甘草(半分)
右剉散每服三錢水一盞半生薑五片煎食前日二
服先小便快熱從小便出後大便利皆是稠毒
五香連翹湯治便毒腫結因敗精搏血留聚而成立效
(方見前)
復元通氣散便毒初發用此(方見前)
癮疹
神术散治因浴出腠風冷徧身癮疹搔之隨手腫突及
昏暈嘔噦
白术(一兩)神麯(二兩炒)甘草(一分)
右為末每服二錢米飲調下一方以土朱研炒冷酒
調下二錢不飲以茶調下
消風散治癮疹瘙癢神效(方見風科熱證類)
茶調散治風熱癮疹(方見大方科頭痛類)
胡麻散治風氣挾熱癮疹瘙癢
胡麻子(五兩)苦參荆芥穗何首烏(各二)
(兩)葳靈仙防風石菖蒲
牛蒡子(炒)菊花蔓荆子蒺藜(炒去刺)
甘草(炙各兩半)
右為末每服二錢食後薄荷湯或好茶清下
治徧身癮疹疼痛成瘡
白殭蠶一兩炒黃色為末分四抄酒調服
傅藥明&KR0552;朴硝為末井水調雞羽掃敷
又方赤小豆荆芥穗碾為末雞子清調薄敷
洗方蚕沙以新水煎密室温洗
諸瘡
熱證平血飲治徧身生瘡膿血臖腫極痛且癢
乾葛赤芍藥升麻(各一兩)粉草(五錢)
加天麻蟬蜕
右剉散與人參敗毒散合和生薑薄荷生地黃麥門
冬去心煎不拘時候大效(敗毒散見傷寒陽證類)
小牛黃圓治心肺積熱腎臟風毒攻於皮膚時生疥癩
瘙癢難忍時出黃水及大風手足壊爛眉毛脱落一切
風疾
玄參荆芥穗(各四兩)苦參(半觔)大川烏
宣連(各一兩)真牛黃(二錢)
右為末水糊圓梧桐子大每服三十圓熟水或茶清
下一方加麻黃防風皂角末為膏入煉熟蜜為圓妙
牛黃清心圓(方見風科通治類)
天麻煎治風毒入胃及心腎經絡攻注百節疼痛頭目
虚腫痰涎不利下注腰脚弱緩生瘡婦人血風男子癩
風乃風濕脚氣攻注皮膚瘙癢癮疹偏正頭風
川烏頭(淨洗灰炒裂去皮臍)草烏頭(水浸三日洗去皮各二兩)
荆芥穗(四兩)乾薄荷(二兩半)杜當歸(水浸三日曬乾八兩切)
右為末醋糊圓如梧桐子大茶清下三十圓
酒蒸黃連圓治同上(方見大方科諸氣類米飲下三十圓)
荆黃湯治惡瘡生背脇頭腦四肢要害處連進一二服
得利即效未利再服(方見大方科積熱類)
當歸飲治心血凝滯内藴風熱發於皮膚徧身瘡疥或
腫或癢或膿水浸滛或發赤疹㾦㿔
當歸(去蘆)白芍藥川芎生地黃(洗)
白蒺莉(炒去尖)防風(去蘆)荆芥穗(各一兩)何首烏
黃耆(去蘆)甘草(炙各半兩)
川芎當歸地黃甘草
芍藥(各等分)防風荆芥鳳尾草(酌量)
(加入)
右剉散每服三大錢水一盞半煎服經騐
五香連翹湯治風氣風癧瘡除升麻大黃獨活木通乳
香五味忌食冷物服後小水必通(方見前)
五苓散加瞿麥大略治同上此方得之艱用之取效
敷藥合掌散治徧身生瘡百藥不效
㯽榔(五箇為末)硫黃(五錢生者研細末)膩粉(半錢)
右和勻每服一錢安於手心内油調夜卧時塗外腎
不得洗手但擦手令乾可也一二日瘡即愈
通治多年惡瘡不瘥爛搗馬齒莧敷之亦治反花瘡其
形如花開之状燒灰以猪脂塗敷又方雞腸草研
細取汁拂其瘡以渣盖之或為末猪脂調敷極效
赤小豆方治善惡瘡疥或赤腫無不愈者
右用赤小豆七七粒為末敷之愈或以水調敷瘡及
四傍赤腫處落則再敷又方剉散每服二錢水一盞
煎服仍用新汲水調藥敷緣赤豆粉粘物即乾難揭
則用苧根為末和之便不粘此法尤佳
殺蟲方
雞心㯽榔(一兩)黃連川山甲(十箇燒存性)
射香(半錢)
右為末用臘茶末調塗三五日後用葱湯洗
惡瘡方
苦練皮燒灰以猪脂調敷
青黛散治中部生濕瘡熱癢而痛寒熱大小便澁食亦
减身面微腫多食魚蝦發風熱物得之
馬齒莧四兩研爛入青黛一兩再研勻塗上立有神
效仍服八正散日三服(方見大方科積熱類)
洗方苦參湯
苦參蛇床子白礬荆芥穗
右等分用水煎放温洗
驅風散
紅椒(開口者七粒)連根葱頭(七箇)
右同煮水淨洗用絹衣浥乾即愈
指縫搔癢成瘡有竅出血不止多年糞桶篐篾乾燒灰
敷之即安
火氣入瘡黃栢皮為末摻之立愈薄荷煎塗亦可(方見大方)
(科積熱類)
漆毒成瘡磨鐡槽中泥塗之即愈又方蟹黃塗之效
㿐瘡神降散治走皮㿐用桑寄生一小把本&KR0008;桑根取
皮一握白芷黃連煎湯温和以帛蘸洗候露出盡拭乾
傅之
滿尺皂角(去弦核燒存性)麻竹大籜(燒存性)
厚黃栢鷹爪黃連瓜樟葉(乾)白芷
右等分為末清油調敷神效慎勿喫醋
凍瘡以茄子根濃煎湯洗并以雀兒腦髓塗之
又方治足上凍爛生瘡黃丹為末用猪脂調敷
人面瘡用貝母為末小葦筒灌其瘡口數日成痂而愈
白癩瘡每旦瘡上退白皮一升許如蛇蜕宜服解毒雄
黃圓三四服即安(方見風科熱證類)
甲疽瘡綠礬散
綠&KR0552;(半兩炒熟)蘆薈(一錢半)麝(一字)
右研如粉以絹袋盛藥納指於袋中線扎定瘥為度
月蝕瘡胡粉散
胡粉(炒微黃)白礬(煅)黃丹(煅)黃連(淨)
輕粉(各二錢)胭脂(一錢)麝香(少許)
右為末先以温漿水入鹽洗拭後摻藥乾則用清油
調
癩頭瘡先用本人小便燒秤錘令紅投於小便中方與
洗瘡皮皆去然後以帛拭乾用滴清五文細研用油
魚三箇以盞燒成油調滴青塗之三日效
頭上風屑極癢用藜蘆根不拘多少為末先洗頭須避
風候稍乾時用藥柊定須要藥入髮至皮方可緊縳
兩日夜
腎臟
活血驅風散治肝腎虚為風毒所入濕痒生瘡
當歸(去尾)川芎白芷華隂細辛
白蒺藜(炒去刺)桃仁(浸去皮尖焙)白芍藥半夏(洗)
五靈脂甘草(各三錢)蒼术(炒)杜仲(去粗皮薑)
(汁炒斷絲)辣桂天麻薏苡仁
橘紅㯽榔厚朴(去粗皮薑汁炒)枳殼(去穰切炒)
(各四兩)
右剉散每服三錢水一盞半生薑五片棗二枚煎去
滓入乳香末少許以佐心氣使心腎相交挾熱去桂
乳香加黑豆煎服
青木香圓疎導腎經風水腎虚挾邪浮腫多用安腎圓
少用青木香圓夾和鹽湯下屢效(方見大方科諸疝及虚損類)
小牛黃圓治腎虚挾熱隂囊癢痛多瘡(方見前)
烏荆圓治肝腎風癢(方見風科通治類)
神妙丹治外腎濕癢(方見風科歷節風類)
不換金正氣散疎導脾腎濕氣(方見大方科時疫類)
莖物腫爛滛汁方大腹皮一升苦參荆芥各二兩煎湯
温洗拭乾以津液塗潤次用油髮燒存性入白芨末少
許敷逐日煎湯密室洗換或加乳香末仍服蠟礬圓以
髮灰末米飲調吞下(方見前)
腎臟風發瘡疥
雞心㯽榔(二箇破開以黃丹三錢合在内用濕紙裹煨)全蝎(六箇)
明硫黃(四錢)
右為末入輕粉半錢麝香少許青黛末半錢於磁器
内收每用少許清油調抹兩掌揜外腎女以兩掌揜
兩乳各睡至醒次日又用經騐
又方大紅川椒去目水蘸濕半日夾生杏仁研膏擦手
如上法亦效
外腎疳瘡用抱雞卵殼鷹爪黃連輕粉各等分為末煎
過清油調敷香附子白芷五倍子煎水洗
隂莖瘡
豆粉(一分)蚯蚓(二分)
右用水研塗上乾又敷之
隂囊上瘡
甘草煎湯温洗却用臘茶末就敷貼
隂頭生瘡
右用溪螺殼溪港中螺舊者為妙乾鍋中煆過為末
先以鹽水洗五七次後以前藥敷之
妬精瘡
右用大田螺兩箇和殼煆過存性為末入輕粉搽所
患處即可安
又方治年少陽道興起當泄不泄不泄強泄脹斷嫩皮
初如針眼大畏疼不敢洗刮日久攻入皮肉連莖潰
爛一二寸許用荆芥黃栢皮馬鞭草甘草生葱煎湯
洗去膿靨以訶子燒灰入麝香少許乾摻患處仍斷
房事數月臨睡喫冷水兩三口勿令陽道興起脹斷
瘡靨堅後即安矣
津調散治妬精瘡膿汁淋漓臭爛
黃連欵冬花(各等分)
右為末以地骨皮蛇床子煎湯用軟帛浥乾津調藥
塗之最忌不得用生湯洗諸瘡皆然
疿子滑石粉
綠豆粉(二兩焙透)軟滑石(一兩研)
右為末和勻以綿撲子蘸撲仍以膩粉佐之
蛇纏瘡用雄黃為末醋調塗仍用酒服凡為蛇傷及蜂
蠆蜈蚣毒蟲顛犬所傷皆可用又方用鐃面草入鹽
搥爛敷瘡頭上立效
疿子痒痛方
新汲井水挪青蒿汁調蛤粉敷之雪水尤妙
洗方治諸般惡瘡
黃栢茵陳荆芥葱白藿香煎水温温淋洗
癬瘡
胡粉散治一切癬神效
胡粉(一分)砒霜(半分)大草烏(一箇生用)硫黃(一分别研)
蝎稍(七枚)雄黃(一分别研)斑蝥(一箇)麝香(少許)
右為末先以羊蹄根蘸醋擦動次用藥少許擦患處
烏頭圓治宿患風癬遍身黑色肌體麻木痺痛不常
生烏頭一觔刮洗去皮令極淨攤乾用清油四兩鹽
四兩同藥入銚内炒令深黃色取出剩油只留鹽并
藥再炒令黑色煙出為度取一箇劈破心内如米一
點白者恰好白多再炒趁熱羅為末醋糊圓如梧桐
子大每服三十圓空心温酒下然草烏性差熱難製
五七日間以烏豆煮粥解毒
通身牛皮癬方
川烏草烏(去皮尖)何首烏白芷
蘇木(各等分)
右截小片臘月猪脂油煮焦候冷入鹽少許磁器收
時常挑一匙空心酒調下
又方雌黃末入輕粉猪脂調抹
又方斑蝥(燈上燒米醋内淬再燒再淬凡三兩次就燒為灰存性)
右用紅棗一枚湯泡剥去皮核與藥同研爛先以手
抓破癬然後搽藥不可犯好肉恐有毒
昨葉荷草散治一切癬無問風濕氣血與夫相染而生
者
昨葉荷草(一兩瓦上日乾)枯礬(一錢)雄黃(半錢)
右為末以羊蹄菜根先蘸醋揩癬上令痒破即以藥
末乘濕塗傅不過三兩次而愈更服局方何首烏散
虚者消風散合和服(方見風科)
灸法八月八日日出時令病人正當東向日長跪平舉
兩手時度兩邊取肩頭小垂際骨解宛宛中灸之兩
火俱下各三壮若七壮十日愈
臁瘡
牛黃金虎丹治足面生瘡下連大指上延外踝臁骨每
發兼旬昏暮痒甚爬搔出血如泉痛楚不可忍夜分漸
已明日復然每服一圓新汲水下膈膊有所下即愈
天雄(泡去皮擠一兩)白礬(枯)天南星(湯洗)天竺黃(研)
膩粉(研各二兩一錢)牛黃(研二錢)雄黃(研飛十二兩半)生龍腦(四錢)
金箔(六十五片為衣)
右為末煉蜜搜和每一兩半作十圓金箔為衣
得效三聖散
花蕊石散(方産科保産類)復元通氣散(方見前)
追風獨活散(方見風科通治類)
右各一貼合和酒調空心服
又方治瘡生於脚胻名下注瘡俗謂之袴口瘡或因物
打撲而成者其瘡口狹皮内極闊皮薄如竹膜極痒痛
終日黃水流延蔓而生甚者數年不愈又易於染過他
人患此者須忌房室則易愈内外臁瘡皆治之
韭菜地上地龍糞乾為末入輕粉清油調敷白犬血
亦可
又方治脚肚上生瘡初則如粟漸大爪搔不已成片包
脚相交黃水出痒不可忍久成痼疾最難愈
百藥煎研細津唾調逐連塗敷自外而入先以貫衆
煎湯淋洗後用藥
又方石榴皮煎取濃汁稍冷拂瘡上冷如冰雪即成痂
又方用鱔魚數條黃色者尤妙打死先用清油塗其腹
下置瘡上盤屈令徧帛子繫定食頃覺瘡痛不可忍
然後取鱔魚看腹下有針眼大竅子皆蟲也如未盡
再以數條依上再縛蟲去盡却用死人脚脛骨燒灰
清油調敷或以骨灰一兩入好茶末二錢同調亦可
又方亦可治打撲脚脛上成瘡此最難愈
㯽榔(半兩)龍骨(一分)輕粉(半錢)乾猪屎(半兩)
(燒存性)
右為末先以甘草鹽湯淨洗瘡口軟綿拭乾清油調
敷一日一換五日定差忌無鱗魚魚鮓熱麵
又方治冷臁瘡鹿角灰髮灰乳香為末清油調敷
又方治足上生瘡臭穢潰爛漏藍子一枚燒為末入膩
粉少許井水調塗效
㯽榔散治同上
全蝎(七箇)斑蝥(十四箇)巴豆(十四粒)㯽榔(一箇)
先用清油兩半慢火煎先入全蝎次斑蝥次巴豆隨
下㯽榔見巴豆黑色方入黃蠟一兩候溶去藥滓不
用只用蠟油入後藥黃蘗皮(炙)蛇床子(研各)
(二錢)雄黃(研)硫黃(研生者)黃丹(火飛)
海螵蛸(各一錢)白膠香黃連杏仁
輕粉清油(膠香與油先溶)
右為末同入清油中調敷瘡上立效
單方治臁瘡成舊累月不乾
上等好砂糖先用鹽湯淋洗後綿帛拭乾以津唾塗
却以此敷上三日愈神效
粉麝散治外臁瘡臭爛數十年不愈者
生龜一箇(烏者打死去肉取殼酸醋一碗炙醋盡為度仍煆令白烟盡存性用盤盖地上)
(出火毒)
右為末入輕粉麝香拌勻臨用先以葱水洗乾方用
藥
牡礪散收歛瘡口令乾
牡礪一塊(用破草蓆包裹入火内煆令通紅去火候冷取出研)
右隨用時旋入枯飛過白礬少許拌和敷瘡口上
秘方治脚脛骨上作瘡久爛黑或發孔或臭穢不可近
用地龍十數條小竹簽穿定瓦上焙乾為末真清油
調敷劃時取效
秘方隔壁膏用多年老杉木節燒灰真清油調箬葉盛
隔貼在瘡上以絹帛繫定不數貼而愈
洗藥用海桐皮石榴皮等分煎湯淋洗令淨然後用薰
藥
熏藥用牛蒡子半兩研為末入紙撚之内燒熏之然後
塗藥
手足裂腫
白及膏治斷根皸用頭髮一大握桐油一椀於瓦器内
熬候油沸頭髮溶爛入川白芷白及松脂末出火攤
冷以瓦器收貯不容灰入每用百沸湯泡洗皸裂令
軟拭乾敷其上即安或加少水粉
秘方五倍子為末用牛骨髓填縫内即愈
又方手足皸裂春夏不愈者
生薑汁紅糟鹽猪膏(臘月者佳)
右同研爛炒熱擦入縫内一時雖痛少頃皮軟縫合
仍再用之即安
治久行脚心腫痛方蚯蚓糞塗腫處高擱起脚一夕即
愈
又方行路脚跟腫痛用草烏甘遂各等分為末新汲水
調敷露出脚爪甲
黃蠟膏治冬月手足拆裂
清油半兩盞内慢火煎沸入黃蠟一塊同煎候溶入
光粉五倍子末少許熬令稠紫色為度先以熱湯洗
火上烘乾即用藥敷薄紙貼之
傅藥治遠行脚腫用之可行千里輕便甚妙
防風北細辛草烏(各等分)
右為末摻鞋底内如著草鞋即以水微温過然後摻
藥
漏瘡
蠟礬圓治癰疽發背瘰癧漏瘡惡瘡衛内膜驅解諸毒
自然内消神效(方見前)
解温散温散漏瘡風冷
藿香葉厚朴(去粗皮薑汁炒)半夏麴橘皮
蒼术(炒)細辛川芎白芷(各一分)
辣桂川白薑(主)甘草(炙各半分)
右剉散每服三錢水一盞生薑棗子煎服
猪腎酒通行漏瘡惡水自大腸出
黑牽牛研細去皮取末一分入猪腎中以綫扎青荷
葉包慢火煨熟細嚼温鹽酒下
食治方治漏瘡肛門周匝有孔十數諸藥不效用熟犬
肉蘸濃藍汁空心食之不食犬肉驢肉代之七日自
安
桂附圓治氣漏冷漏諸瘡
桂心附子(炮裂米醋中浸再炮焠三五次去皮尖)厚朴(去粗皮薑)
(汁炒)甘草(炙)白术(各一兩)木香(一分)
乳香(二錢另研)
右為末煉蜜圓梧桐子大空腹米飲下三五十圓
乳香雲母膏治漏瘡效
穿山甲(浸一宿去肉用一百片)真蚌粉(同炒候香熟起泡去粉以甲為)
(末細研)
右入乳香末一錢麝香半錢夾和雲母膏十五貼為
圓梧桐子大每服三十圓温酒下仍以鹿角膠調鹽
酒服神授散(方見大方科癆瘵類)
安腎圓山藥圓二藥多服調養(方並見大方科虚損)
代赭石圓治痔變為瘻膿血不止
代赭石(煆醋焠研)磁石(煮米醋數沸蘸茶細研)白礬(煆)
牡礪灰龍骨(研)蝟皮(炙焦)皂莢刺(燒)
猪後蹄垂甲(燒各存性)赤石脂川椒(焙)
木賊(焙)蜂房(炒各等分)
右為末神麴糊圓如小豆大每服五十圓食前艾并
生薑煎湯下漏血處以熟艾搜和血竭塞日三換
雄黃膏治積年冷漏黃水不止
雄黃硫黃(研細各一分)頭髮黃蠟(各半兩)
右用清油二兩煎熬頭髮溶盡去滓次入雄黃硫黃
碎片黃蠟慢火上用枝頻攪為膏攤生絹貼用藥先
以赤甘草頭煎湯洗或露蜂房白芷煎湯常洗常貼
黑靈散漏瘡通用
露蜂房(剉二分)牡礪粉黃丹硫黃(各一分研)
(細末)
右同炒令煙盡為末入髮灰一分麝少許拌和敷患
處麝能引藥透達亦殺虫
又捷效方用信石新瓦上火煆過為末以津液潤紙撚
子蘸少許推入瘡孔内如瘡孔多不可齊上藥免使
害人
血竭散治痔漏痛不可忍
血竭牡蠣灰髮灰(各等分)
右為末入麝香少許自以津唾調敷如更痛研杏仁
膏調藥敷之
洗漏瘡方漏瘡孔中多有惡穢常須避風洗淨每用白
芷及露蜂房煎湯洗或大腹皮苦參湯洗洗畢候水
出拭乾用向東石榴皮晒為末乾摻
久冷漏瘡用活鱔魚五六條擲地以竹針貫之覆瘡良
久當有蟲出如線復之使盡用㯽榔黃連末敷明日
以乾艾作湯投白礬三二錢洗不一月全愈
瘰癧
白花蛇散治九漏瘰癧發於項腋之間增寒發熱或痛
或不痛
白花蛇(酒浸軟去皮骨焙乾取二兩)生犀角(鎊半錢)青皮(半兩)
黑牽牛(半兩半生半炒)
右為末每服一錢入膩粉半錢研勻五更糯米飲調
下巳時利下惡物乃瘡之根也更候十餘日再進一
服忌發風壅熱物如已成瘡一月可效用之神靈
四聖散治瘰癧用花蛇散取轉後用此補之永去根本
海藻(洗)石决明(煆)瞿麥穗羌活(各等分)
右為末每服二錢米湯調下日三服下清水盡為妙
牽牛圓立效
荆芥穗僵蚕(各五錢)斑蝥(二十八箇去頭翅足用糯米炒)
黑牽牛(五錢)
右為末皂角末熬膏為圓菉豆大臨睡時先用米飲
調滑石末一錢服半夜時再一服五更初却用温酒
吞二七丸服訖如小便無惡物行次日早再進一服
又不行第三日五更初先進白糯米稀粥湯却再進
前藥一服更以燈心湯調琥珀末一錢服之以小便
内利去惡毒是其應也
連翹圓治瘰癧結核或破未破者
薄荷(新者二觔挒取汁)皂角(二挺水浸去皮挒取汁)
(以上二味於銀石器内熬成膏次入)青皮陳皮(各一兩)
連翹(半兩)黑牽牛(半炒)皂角子(慢火炮去皮取仁搗羅為末各)
(兩半)
右為末用前膏為丸梧桐子大煎連翹湯食前下三
十丸
三聖圓治瘰癧
丁香(五十箇)斑蝥(十箇)麝香(一分另研)
右為末用鹽豉五十粒湯浸爛如泥和藥令勻丸如
菉豆大每服五七丸食前温酒送下日三服至五七
日外覺小便淋瀝是效即加服或便下如青筋膜之
状是病之根忌濕麵毒食
必勝圓治瘰癧不以年深日近及腦後兩邊有小結核
連復數箇兼勞瘵腹内有塊
鯽魚(一箇去腸肚并子入雄黃一塊雞子大硼砂一錢於腹内仰安魚於炭火上燒煙盡取出)
(以全蜈蚣一條蓬术半兩梔子五箇皂角二並燒萆麻五箇去皮燈上燒黃明膠三錢皂角二挺去)
(皮酥炙)
右為末别用皂角二挺去皮搥碎以水三椀揉汁去
滓煮精羊肉四兩爛軟入輕粉五匣男子乳汁半兩
同研成膏和藥末丸如菉豆大朱砂為衣温酒侵晨
十丸日一服至晚下肉疙疸子若項有五箇則以五
服藥取之視其所生多少以為服數既可更進數服
如熱毒瘡癤未有頭頂者亦用消散一方加巴豆三
七粒燒存性入
旱蓮子圓治少長臟氣不平憂怒驚恐諸氣抑欎結聚
瘰癧滯留項腋及外傷風寒燥濕飲食百毒結成諸漏
發作寒熱遍於項腋無問久近悉騐
旱蓮子連翹子葳靈仙何首烏
蔓荆子三稜(醋濕紙裹熟煨)赤芍藥(以上各一兩)
南木香(二兩不見火)大皂角(三挺括去皮酥炙無則用羊脂)
右為末米糊圓梧桐子大茶清下三十丸至五十丸
日三服小兒量與之食後服
破毒雄黃圓治瘰癧久作不愈寒熱往來項筋攣急已
破未破皆可服之立見逐下惡物自小便中來
通明雄黃顆塊大朱砂(各三錢)水銀(二錢)
斑蝥(二十八箇去足翼用糯米炒黃)
右先以斑蝥為末續以雄黃朱砂另研為末再入水
銀細研合和用雞子清和糯米稠糊為丸菉豆大每
服二七丸米飲或温酒下如惡物未見半朝再一服
已騐方治瘰癧已作者
烏雞子(七枚)斑蝥(四十九箇去頭翅足)
右每雞子一箇去頂用筯攪勻入斑蝥七粒以紙糊
盖於飯上蒸熟取開去斑蝥食雞子每食一箇煎生
料五積散嚥下服不過四五已破者生肌未破者消
散
海菜圓治癧生於頭項上交接名蛇盤癧宜早治之
海藻菜(蕎麥炒去殼)白殭蚕(炒斷絲)
右為末取白梅肉泡湯為丸梧桐子大每服六七十
丸臨卧米飲送下其毒當自大便泄去忌豆粉雞羊
酒麵日五六服
經效方治瘰癧久年不愈者
不蛀皂角子一百枚用米醋一升硇砂二錢同煮醋
盡炒令酥看數癧子多少如生一箇服一枚生十箇
服十枚細嚼米湯下酒浸煮服亦可
立應散治瘰癧神效已破未破皆可服
連翹赤芍藥川芎當歸
甘草(炙)滑石(研各半兩)黃芩(三錢)白牽牛(生取)
(末)土蜂房(蜜水洗飯上蒸日乾各二錢半)地膽(去頭翅足)
(和米炒黃為度秤三錢)川烏尖(七箇)
右為末每服一大錢濃煎木通湯調下臨卧服毒氣
從小便中出澁痛不妨如粉片塊血爛肉是也如未
效後再服繼以薄荷湯解其風熱且地膽性帶毒濟
以烏尖或衝上麻悶不能強制嚼葱白一寸茶清下
以解之如小便澁燈心煎湯調五苓散服瘡處用好
膏藥貼若療癰疽用此宣導惡毒本方去黃芩不用
皂角散
不蛀皂角不以多少每三十條作一束以棕櫚裹之
縛定於溷缸内浸一月取出却於長流水内再浸一
月死水不能浣洗不可用去棕櫚曬乾不得焙搗羅
為末每一兩入麝香半錢全蝎七箇研細拌勻每服
一二錢温酒或湯飲調下一兩服愈
粉乳托裏散治瘰癧攻心嘔吐發出其毒(方見前)
蠟礬圓治瘰癧神效(方見前)
蝸牛散治瘰癧已潰未潰皆可貼
蝸牛(不拘多少以竹篦串尾上晒乾燒存性)
右為末入輕粉少許猪骨髓調用紙花量病大小貼
之一法以帶殼蝸牛七箇生取肉入丁香七粒於七
殼肉燒存性與肉同研成膏用紙花貼之
燒灰散
大田螺并殼肉燒存性已破者乾貼未破者清油調
敷
洗傅方白芷煎湯泡荆芥候温軟帛蘸洗拭乾好膏藥
敷貼濃汁惡肉出盡用後藥傅
半夏南星血竭(一錢)輕粉(少許)
右為末以津唾調敷一方用五倍子海螵蛸㯽榔雷
丸五靈脂麝香為末乾用清油調搽濕則乾摻
天𫝊方治瘰癧初作未破作寒熱
木鱉子二箇草烏半兩以米醋磨入擂爛葱白連根
蚯蚓糞少許調勻敷癧上以紙條貼令通氣孔尤妙
歛瘡口
血竭(一字)棗子(燒灰半錢)麝香(少許)
右灰研津唾調敷
灸法
以手仰置肩上微舉肘取之肘骨尖上是穴隨患處
左即灸左右即灸右艾炷如小筯頭大
再灸如前不過三次永無恙如患四五年者如或用
藥靨不退辰時著火申時即落所感稍深若三作即
三灸平安又法只以蒜片貼在癧上七壮一易蒜多
灸取效
瘤&KR0146;
南星膏治皮膚頭面上瘡瘤大者如拳小者如粟或軟
或硬不疼不痛宜服
右用天南星一枚細研稠糊用米醋五七滴為膏如
無生者用乾者為末醋調如膏先將小針刺痛處令
氣透却以藥膏攤紙上象瘤大小貼之
治小瘤方先以甘草煎膏筆蘸糊瘤傍四圍乾後復糊
凡三次後以藥傅
大戟芫花甘遂
右為末米醋調别筆醮傅其中不得近著甘草處次
日縮小又以甘草膏再小暈三次中間仍用大戟芫
花甘遂如前法自然焦縮凡骨瘤肉瘤膿瘤血瘤石
瘤皆不可決惟脂瘤決去其脂粉則愈(盖六種瘤瘡肉瘤尤不可)
(治治則殺人)
蠟礬圓治同上(方見前)
繫瘤法兼去鼠妳痔真奇藥也
用芫花根淨洗帶濕不得犯鐡器於木石器中搗取
汁用線一條浸半日或一宿以線繫瘤經宿即落如
未落不換線不過兩次自落后以龍骨訶子末傅瘡
口即合繫鼠妳痔依上法累用大效如無根只用花
炮濃水浸線
黃丹末治鼻&KR1439;&KR0146;子及面上雀兒斑
黃丹硇砂巴豆(去油)餅藥(各二錢)
右為末入生礦石灰末一錢雞子清調勻酒&KR1439;用鵝
翎刷上雀兒斑竹針刺破挑藥點之纔覺痛及微腫
可洗去
丁瘡
秘方治丁瘡
防風細辛甘草節白殭蚕
青皮黃連羌活獨活
蟬退赤芍藥(各平兩分)
右剉散每服五錢先將一服入澤蘭葉少許薑一兩
搗極爛熱酒沖服後用酒水各半盞生薑三片煎服
病勢退减後再入大黃少許煎服下一兩洗蕩去餘
毒更用白梅蒼耳子研爛貼瘡上拔去根脚此方以
藥味觀之甚若不疾然有效騐速累試之
秘方治魚臍丁瘡
絲瓜葉(即虞刺葉)連鬚葱韮菜
右同入石鉢内搗爛如泥以酒和脹並貼腋下如病
在左手貼左腋下右手貼右腋在左足貼左胯右足
貼右胯如在中則貼心臍並用布帛包住候肉下紅
絲處皆白則可為安如有潮熱亦用此法却令人抱
住恐其顫倒倒則難救矣
酒煎方治丁瘡
赤烏桕根水柳根水楊梅根葱頭根
紅内消香白芷(各等分)
右多為剉散酒煎旋入通明雄黃研爛同服如瀉時
瘡勢略退時只喫此藥若不瀉再服通利藥
通利藥
黑牽牛(炒一兩)巴豆(十五箇去油)大黃(五錢生用)
右為末米糊圓如菉豆大初服七丸次五丸第三服
三丸如瀉不止喫白米粥及冷水洗五心如一服即
瀉住服量人虚實與服如人盛服前二藥通再服後
藥人十分實者
通藥
芫花巴豆大黃荆芥(各等分生)
(用)
右剉散白水煎一沸便濾過空心服可留藥滓再煎
服若要瀉住再服一服便住
連翹散瀉後用此
連翹當歸尾羌活獨活
防風赤芍藥小赤豆(各五錢)大黃(二錢)
木香菇荑茨菇薄荷
紅内消杜白芷升麻甘草
忍冬草(各三錢)若潮不退加黃芩葩子仁(各三錢)朴硝
(四錢)
右為末酒調服不拘時候薄荷湯亦可喘加人參大
病三四服愈如煩嘔甘草半兩豆粉一兩為末酸虀
水下如割瘡去了疔子止血用毛鐡甲為末傅之立
效
角瘡口方
霜梅(十箇)大黃(五錢)
右為塊子用石灰炒過去石灰入黃丹三錢為末乾
摻瘡口上
蟬蜕散治丁瘡最有功效用蟬蜕殭蚕為末酸醋調塗
四畔留瘡口俟根出稍長然後拔去再用藥塗瘡
蟾蜍散治丁瘡取蟾酥以白麵黃丹搜作劑圓如麥顆
状用指甲爬動瘡上插入重者針破患者以一粒内
之仍以水沉膏貼之取蟾酥法用癩虼蚾於眉稜上
以手按出酥於油紙上或桑葉上用新瓦盛下然後
插在背隂菜及諸毒物切忌
灸法治諸癭灸大空穴三七壮又灸肩髃左右相當宛
宛處男左十八壮右十七壮女右十八壮左十七壮
穴在肩端兩骨間䧟者宛宛中舉臂取之
又灸兩耳後髮際共百壮
世醫得效方卷十九
