世醫得效方卷十一
元危亦林撰
小方科
活幼論
嘗謂木有根荄水則有源根荄盛則枝葉暢茂源深則
其流必長小兒稟父母元氣而生成元氣盛則肌膚充
實驚疳積熱無由而生風寒暑濕略病即愈元氣虚則
體質怯弱諸證易生所患輕則藥能調治所患重則可
治者鮮故試晬之後或不能言或不能行或手拳不展
髮不生斯猶可治甚則初生之時臍風撮口弔腸等證
鎖肚重舌無聲舌焦徧體青黑如此證狀非急療則百
無一活若其餘諸病不一治之之道當觀形察色聽聲
切脉觀形則先觀其眼若兩眼無精光黑精無運轉目
睫無鋒芒如魚眼猫眼者不治或神藏於内而外若昏
困神氣不脱則豈無再活之理察色者若面目俱青眼
睛竄視此為驚邪入肝面紅眼赤惕惕夜啼則驚邪入
心面青惡呌嚙奶咬牙乃驚邪入腎面色淡白喘息氣
乏則驚邪入肺面黃嘔吐不食虛汗多睡乃驚邪入脾
皆隨其狀而治之若夫聽聲則睡中驚啼聲浮者易治
聲沈不響者難痊或聲如鴉中彈者不治至於切脉虚
則細而遲實則洪而數次當看紋候男左女右手辨之
從虎口内至第一節是風關第二節是氣關第三節是
命關第一節赤紋乃飛禽内外人驚赤紋微乃火驚黑
則水驚兼打撲驚青色乃天雷四足驚内隱青紋微屈
則是急風疾紋彎乃停食候第二節氣關紫色紋是驚
疳青色紋乃疳𫝊肝經白則疳𫝊肺經若黃色乃𫝊脾
經黑色難安第三節命關青黑紋現三關通度斜歸指
甲則不治至於驚疳積熱四證驚者虚惕怔忪氣怯神
散痰涎來去其瀉必青積漸生風其證有冷熱虚實冷
則燥之虚則温之實則利之熱則凉之是為活法急驚
之候通關截風定搐去痰其熱尚作則當下之一泄已
後又急湏和胃鎮心不可過用寒涼等劑其或口中出
血兩足擺跳腹肚搐動摸體尋衣神昏氣促噴藥不下
通關不嚏心中痛絶忽大呌者難愈慢驚之候宜於生
胃氣藥和以截風定搐不可太燥其或四肢厥冷吐瀉
加𠻳面黯唇慘胃痛鴉聲口生白瘡髮直搖頭喘急涎
鳴口眼手足一邊牽引者難愈慢脾十救一二祇當生
胃回陽如太衝脉在則取百會穴多灸之若身冷粘汗
直卧如尸喘𠻳頭軟大小便不禁虚痰上攻呼吸氣粗
脉來浮數是謂陰盛彊陽錯認陽氣已復直與峻藥下
痰痰隨氣下人以醫殺咎之此則覆燈將絶之證雖不
藥亦無生意矣又有喉中痰涎聲如拽鋸一兩日間閉
目不開此為虚痰飽養其氣凌遽下痰亦不可保蘇合
香白圓子輩姑與之(男子婦人有此證亦當守此二藥以上驚風本證各見後)痓病
發癎天瘹亦風之種類舉身僵仆有汗不惡寒手足冷
口噤為柔痓無汗惡寒身反張咬齒為剛痓得之未易
施治諸癎八證馬癎張口搖頭馬鳴反折羊癎喜揚吐
舌犬癎手屈兩足拳攣雞癎搖頭反折(並屬陽)猪癎口吐
涎沫振目視人牛癎目視腹脹鳥癎唇口撮聚手足俱
搖蛇癎身軟頭舉吐舌視人(並屬陰)治法湏辨其冷熱順
氣平血豁痰除風其或目睛不轉口噤無聲唇面青黑
肚脹不乳身熱下血厥逆吐痢汗出壯熱不止體軟不
睡眼生白障不治之候天瘹者壯熱翻眼手足搐掣如
魚之上釣皆由乳母過飡熱毒遄復乳兒兼挾風邪所
致但當解利風熱則應手而愈驚風諸證有不可治者
總而論之項筋無力魚口氣粗嚙齒咬人瀉下如瘀血
手足搐搦不停目似開不開身軟口噤不食木舌乾澁
反張脊強𩕄陷不動啼不作聲冷汗如雨慢脾灸不醒
視物不轉睛眼上赤脉雖盧扁復生亦無如之何若疳
候兒童二十歲已下為疳二十歲以上為癆癆與疳皆
氣血虚憊臟腑受傷故有肝心脾肺腎五疳外有蛔疳
脊疳腦疳乾疳疳渴疳瀉疳痢腫脹疳勞無辜疳丁奚
哺露治之各有方其病多因乳哺失常腸胃停滯或妄
服吐下藥津液内竭而得之故其為候頭皮光急毛髮
焦稀顋縮鼻乾口淡唇白兩眼昏爛揉鼻撏眉脊聳體
黃鬭甲咬牙焦渴自汗漩白瀉酸肚脹腸鳴癖結潮熱
或身多瘡疥酷嗜瓜果鹹酸炭米泥土多飲水者皆其
證也惟腎疳害人最速者蓋腎虚受邪熱疳氣奔上焦
故以走馬為喻初作口氣次第齒黑盛則齦爛熱血迸
出甚則齒脱宜急治之縱得全活齒不復生其餘諸疳
如或飲水不已滑泄不休舌上黯黑目睛青筋眼角黑
氣小便如乳牙黑骨枯脱肛欬逆氣促身上粟生斑黑
唇白腹高人中平滿抱著手足垂嚲無力襯著脚心全
不知疼身體變冷為五絶豈有瘳乎積者面目浮黃膊
朘脹痛覆睡多困酷啼不食或大腸秘澁小便如油或
便利無禁糞白酸穢此皆其證也其或面黑瀉黑肚脹
泄下不止氣粗手心有瘡瘦弱柔軟亦莫能療熱之為
病有實有虚實者兩臉深紅唇口紅紫燥渴焦煩大小
便難啼呌無時時發極熱虚者面色青白恍惚微潮口
中清冷泄瀉虚汗或乍冷乍温上壅下利水榖不分乃
冷熱不調外有十證熱者潮熱如瘧風熱不减乳食積
熱多吐傷寒脚手冷耳鼻脚梢手指尖冷乃麻疹之證
唇汗口珠乃變蒸候也多瀉多渴疳之為熱面青脉大
驚熱的矣脾痛啼聲不息癉毒瞭然目閉面如丹胎中
全不受熱諸吐乳食化面色黑隨食隨吐通身冷則為
不治諸瀉日久不宜緊澁之藥卒止先湏調氣和中若
洞瀉不止乳食不進無有愈期汗多舌出唇紅眼閉搖
頭氣粗兩脇動口生血瘡吐瀉得之名曰胃爛夭亡轉
盼至於八痢則有魚口噤口五色脱肛臟毒脾毒冷積
疳痢無非便下膿血裏急外重臍腹急痛日夜無度治
之當何如湏究其因先以去積寬腸通氣之劑續為之
斷下鮮有不愈其或所下如魚腸血水壯熱煩渴不食
自汗小便不利未知有瘳瘡疹一證乃表虚裏實其根
於臟腑所患重麻疹表實裏虛其根於皮膚所患輕不
治亦自愈至若痘疹多因時令不正氣候𫝊染加之外
感風寒内積邪熱而得大抵與傷寒相類發熱煩燥臉
赤唇紅身痛頭疼耳鼻脚梢手中指俱冷噴嚏呵欠喘
𠻳痰涎或乍寒乍熱疑似之間當視其耳後有紅脉赤
縷及見心胸間細點如粟起為真首尾不可汗下宜温
凉之劑解毒和中安表大要如庖人作竈炊樣務得鬆
耳其或熱極生風或發驚搐但當清心散風切不可投
冷驚之藥及灼艾蓋灸則火助熱熾投冷驚藥則毒氣
内伏反為大害仍忌諸般臭穢煎炒油煙父母行房梳
頭等觸犯未發而觸則毒氣入心悶亂而死已發而觸
則瘡痛如割以至黑爛切宜禁戒仍燒帶諸香及打醋
炭噴葫荽酒於徧房以辟穢濁之氣却不可以田舍兒
不忌無恙為常法病此者多不服藥豈知未發已發則
合解散正發則合活氣血若依此非惟出疎亦易乾斂
且免後慮若不依此則邪盛瘡密收亦費力餘毒為患
致生癰疽疥癆赤眼咽喉口瘡之疾至於善惡之證猶
當細認如善證則乳食如常大便或一日一次或兩日
一次通者祇湏用和不冷不熱之藥自保取平全如惡
證則春夏屬陽為順秋冬為逆冬月寒腎水得時多歸
於腎或先如瘧後發渴其瘡色如黯血此腎證也不治
春膿疱為金尅木夏黑陷為水尅火秋斑子為火尅金
冬疹子為土尅水並逆鼻有黑氣或舌黑瘡已出而譫
語燥渴小便澁泄瀉不入食瘡成餅撘黯慘不發其聲
焦啞兩眼閉而黑睛矇昧面腫鼻陷目閉頻嚙齒頭面
腫大瘡盡&KR0946;破或臭不可近或脚冷至膝瘡小黑而焦
風攻頥頷唇項腫硬胸高而突以上證狀均不可治外
此至於風寒暑濕之感與大人無異治之法特劑量差
少耳雜證則隨方備治吁為醫之道大方脉為難活幼
尤難以其臟腑脆嫩皮骨軟弱血氣未盛經絡如絲脉
息如毫易虚易實易冷易熱兼之口不能言手不能指
疾痛之莫知非觀形察色聽聲切脉究其病源詳其陰
陽表裏虚實而能療之者蓋亦寡矣若妄投藥餌即生
他證可不戒之
初生
拭穢法嬰兒在胎口中有惡物纔生不候聲出急用軟
帛或綿裹手指蘸黃連甘草汁拭口惡汁稍定更以
蜜少許調朱砂末一字抹入口中鎮心安神解惡物
之毒一生免瘡豆之患姙婦臨月預辦之
刺泡法小兒纔生下即死用此法可救活急看兒口中
懸癰前腭上有泡以手指摘破用帛揩拭血令淨若
血入喉即不可治
煖臍法初生氣欲絶不能啼者必是難産或冐寒所致
急以綿絮包裹抱懷中未可斷臍帶且將胞衣置炭
火爐中燒之仍作大紙撚蘸清油點著於臍帶上往
來徧帶燎之蓋臍帶連兒臍得火氣由臍入腹更以
熱醋湯盪洗臍帶湏臾氣回啼泣如常方可浴洗了
却斷臍帶
通便法初生大小便不通腹脹欲絶者急令婦人以温
水潄口了吸咂兒前後心并臍下手足心共七處每
一處凡三五次潄口吸咂取紅赤為度湏臾自通不
爾無生意有此證遇此法可謂再生
貼𩕄藥治出胎時被風吹鼻塞服藥不退
右用天南星為末生薑自然汁調或膏貼𩕄上病去
除之
竒方治初生下遍身無皮但是紅肉宜速以白早米粉
乾撲候生皮方止
又治生下遍身如魚泡又如水晶破則成水流滲
右用密陀僧研絹羅内羅過乾糝仍服蘇合香圓(見中)
(氣類)
又治七日腎縮乃初生受寒所致
右用硫黃茱萸各半兩為末研大蒜調塗其腹仍以
蛇床子微火燒熏之
噤風
辰砂膏治眼閉口噤啼聲漸小舌上聚肉如粟米狀吮
乳不得口吐白沫大小便皆通蓋由胎中感受熱氣流
毒於心脾故形見於喉舌或為風邪擊搏致之
辰砂(三錢)硼砂馬牙硝(各一錢半)玄明粉(二錢)
全蝎珍珠末(各一錢)生麝(一字)
右為末好油紙封裹自然成膏每服一豆粒許用乳
汁調傅乳頭上吮下金銀薄荷湯下亦可有潮甘草
湯服
益脾散和胃進乳消痰
白茯苓人參草果仁蘇子(微炒)
木香(濕紙裹熱火内煨)甘草陳皮
厚朴(去粗皮薑汁炒)
右剉散每服一錢生薑一片紅棗一枚未乳前服合
滓乳母服
單方治初生七日口噤
右用牛黃一錢細研以竹瀝調一字灌之更以猪乳
點於口中
臍風
天麻圓治因斷臍後為水濕風冷所乘入於臍流於心
脾遂令肚脹臍腫身體重著四肢柔直日夜多啼不能
吮乳甚則發為風搐此藥利驚下痰凡釣腸鎖肚撮口
皆可用
南星(炮錢二)白附子(炮)牙硝天麻
五靈脂全蝎(焙一錢各)輕粉(半錢)巴霜(一字)
右為末稀糊圓麻子大每服一圓薄荷薑錢泡湯送
下若臍邊青黑及爪甲黑者不治
立聖散治同上
蜈蚣(一條去糞汁酒湧)瞿麥(半錢)蝎梢(五箇去毒)
直僵蠶(七枚去絲)
右為末每一字吹入鼻啼則可醫仍服薄荷調一字
服
麝香散
赤脚蜈蚣(半條酒炙)麝香(少許)川烏尖(三箇)
(生)
右為末每服半字金銀器湯調下
治臍腫先用荆芥水洗了葱葉一皮火上炙過地上出
火毒以手指甲刮薄内撘放腫處次日便消用通心飲
小驚圓大驚圓(方見後)
安臍散治臍中汁出或赤腫臖痛或因水與乳入臍所
致
右當歸為末傅蝦䗫燒灰白石脂末油髮灰傅皆可
撮口
僵蠶方治面目黃赤氣息喘急啼聲不出蓋由胎氣挾
熱流毒心脾故令舌強唇青聚口撮面飲乳有妨
右用直僵蠶二枚去觜略炒為末蜜調傅唇中效
天麻圓治釣腸鎖肚等撮口内氣引痛腸胃鬱結不通
則亟宜疎利此藥特效(方見前)若口出白沫四肢冰冷最
為惡候當臘見之尤急又法極驗其兒齒齦上有小泡
子如粟米狀以温湯蘸熟帛裹手指輕擦破即開口便
安臍風同用
蝎梢散治胎風及百日内撮口臍風
右用蝎梢四十九箇每一箇用薄荷葉捲定以綿扎
放砂銚中衮轉炒令薄荷乾酥為度再用白僵蠶四
十九箇生薑汁炒乾去絲觜同為末更以腦子生麝
香少許研勻紫雄雞肝二片煎湯調下
不乳
竒方治初生不飲乳及不小便
右用葱白一寸四破之以乳汁銀石器煎灌之立效
又治初生口噤不開不收乳
右用赤足蜈蚣一條去足炙令焦細研如粉每用半
錢以猪乳汁二合和勻分三四次灌之
茯苓圓初生兒拭口不早惡穢入腹腹滿短氣不能飲
乳
赤茯苓(去皮)川黃連(去鬚)枳殼(炒等分各)
右為末煉蜜圓梧桐子大每一圓乳汁調灌下
川白薑散治産婦取冷太過胎中受寒令兒腹痛不飲
乳
木香陳皮㯽榔(各一分)官桂
川白薑甘草(炙半分各)
右剉每取一捻水一合煎以綿蘸與之嘔加木瓜丁
香
變蒸
惺惺散治變蒸變者上氣蒸者體熱輕則發熱微汗其
狀似驚重則壯熱脉亂而數或吐或汗或煩啼燥渴輕
者五日解重者七八日解其候與傷寒相似亦有續感
寒邪者但變蒸則耳冷骫冷上唇頭白泡如魚目珠若
寒邪摶之則寒熱交争腹痛啼呌不已每服一錢麥湯
調下熱甚麥門冬薄荷葉湯下(方見後外感類)
紅霜圓治變蒸發熱不解并挾傷寒温壯汗後熱不歇
及腹中有痰癖哺乳不進乳則吐哯先寒後熱者
代赭石(醋浸七遍)赤石脂(各一两)巴豆(二十粒壓去油)杏仁(五十粒去)
(皮尖)
右以二石為末别研巴豆杏仁為膏相和更搗一二
千杵當自相得若硬入少蜜再杵之圓如粟米大用
密器收每服二圓與少乳汁令下食頃後與少乳勿
令多至日中當小利熱除若未全除明日更與二粒
百日兒服五粒以此凖定增减此藥兼治驚積痰癖
食癎温壯諸疾無所不治雖下亦不虚人
人參散治變蒸骨熱心煩啼呌
人參甘草麥門冬(去心)北柴胡(各一)
(錢)龍膽草防風(各一錢)
右剉散每服三字水一盞煎服
當歸散治變蒸有寒無熱
當歸(二錢)木香官桂(辣者)甘草
人參(各一錢)
右剉散每一錢水一盞薑三片紅棗一枚煎食前服
調氣散治變蒸吐瀉不乳多啼
木香香附(炒毛去)厚朴(去粗皮薑汁炒)人參
橘皮藿香(去土)甘草(炙一錢各)
右剉散每服三字水一盞生薑二片紅棗一枚煎温
服以上證狀治之但當以平和之劑微表熱實者微
利之或不治亦當自愈
通治
乳哺法凡初乳先湏擠去宿乳後與之母欲寐即奪其
乳恐睡困不知飽足兒啼未定氣息未調乳母匆遽
以乳飲之故不得不停滯胸膈而成嘔吐乳後不與
食哺後不與乳脾胃怯弱乳食相併難以尅化幼則
成嘔而結於腹中作疼大則成癖成積成疳皆自此
始
護養法小兒肌膚未實若厚衣過煖傷皮膚損血脉發
瘡瘍汗出腠理不固風邪易入若天氣和暖抱之使
見風日則血氣堅剛肌肉硬可耐風寒不致疾病今
人懷抱小兒不著地氣致令筋骨緩弱疾病易生非
愛護之法
相兒命短長法
凡兒三歲已上十歲以下視其性氣高下即可知其夭
壽兒小時識悟通敏過人者多夭小兒骨法成就威
儀廻轉遲舒稍費人精神雕琢者壽預知人意廻旋
敏速者亦夭初生呌聲連延相屬者壽聲絶而復揚
急者不壽啼聲散啼聲深汗不流頭四破小便凝如
脂膏常搖手足頭毛不周匝者並不成人臍中無血
者好臍小者徧身軟弱如無骨者汗血者多厄並不
壽鮮白長大卵縫通達黑者並壽目視不正數動者
大非佳早坐早行早齒早語皆惡性非佳人髮稀少
者強不聽人額上有旋毛妨父母或早貴初生枕骨
不成能言而死尻骨不成能踞而死掌骨不成能匍
匐而死踵骨不成能行而死臏骨不成能立而死身
不收者死股間無生肉者死頥下破者死隂不起者
死陰囊下白者死赤者亦死
四君子湯隨證加味量兒大小用
人參白术茯苓甘草(各等分)
右為末每服二錢傷寒麻黃豆豉北柴胡吐瀉
南木香藿香乾葛潮熱牛黃欎金朴硝全蝎薄荷
麻豆牛旁子紫草蟬退荆芥腹膨枳殼木通蘇
子薑錢冷瀉扁豆肉豆蔲薑錢棗子咳逆肉豆
䓻木通大熱苦竹瀝積熱上攻茅根淡竹葉甘
草乳食不下呵子木香時行咳𠻳藿香枳殼薑
錢暴風燥痒荆芥牛蒡子枳殼高良薑蟬退鼻
流清涕羌活麻黃防風泄瀉肉豆蔲木香滑腸
呵子榴皮臟毒形如白痢或有血根如魚腦髓豆
蔲地榆粟殼赤痢粟殼烏梅白痢粟殼白薑
大便不利大黃朴消小便不利木通車前子霍
亂木瓜霍香夏月加香薷腹痛茴香附子或用澤
瀉郁李仁薑棗或祇用木瓜豆蔲腹緊積候三&KR0994;
㯽榔薑湯下有淋火麻子仁生熟皆可車前子海
金沙葶藶子下溺血生地黃瞿麥渴枇杷葉炙
去毛瓜根咳𠻳杏仁炒去皮尖貝母知母薑錢蘇
子夜睡驚啼茯苓酸棗仁驚邪薄荷朱砂犀角
人參顛癎甘草朱砂茯苓牛黃乳香犀角人參鉛
白霜喉痺犀角杏仁當歸豆豉百合大黃口瘡
雞内金梔子黃芩朴消苦竹葉唾血生地黃當歸
藕節側柏人參蒲黃血衂蒲黃山梔子淡竹葉
目赤秦皮菊花苦竹葉甘草肚蟲㯽榔史君子枳
殼苦楝皮頭昏石膏川芎㿂瘕及腋下氣塊肚
痛此氣疾也用天雄參&KR0994;朴消大黃五心熱犀角
腦子磨刀水下氣不升降沈香蘇子養氣肥兒
㯽榔木香紫蘇葉紅棗
驚候附天瘹
大安神圓又名大驚圓治心熱夜啼煩燥常用安神定
志去驚
人參(去蘆)茯苓(各半兩)甘草(一兩炙)僵蠶(去絲二錢)
(半)白术(半兩煨)桔梗尾(二錢半)辰砂(半兩)
全蝎(五箇去毒)金銀箔(各六片)麥門冬(去心炒)木香(各半兩)
酸棗仁(一兩湯去皮殼蚌粉炒)大赭石(半兩醋煮)南星(圓白者二)
(錢半)
右為末水圓或蜜圓急驚潮熱竹青薄荷葉夜
啼竈心土傷風荆芥湯疹豆蟬退去足翼搐
搦防風常服金銀薄荷慢驚冬瓜子仁凡驚
風已退神志未定加琥珀三錢别研遠志半兩去心
薑汁炒焦為度加入
星香散治急慢風搐搦竄視涎潮
南星(圓白者二錢半)木香橘紅(各一錢)全蝎(二枚)
右剉散水二盞生薑四片慢煎熟頻灌大便去涎即
愈
來復丹治驚風昏塞以二三圓薄荷泡湯研灌下得泄
即愈凡驚風對證用藥已效若覺未甚蘇省可與服圓
數酌量(方見虚損類)
又方安神圓定驚
麥門冬(去心焙)馬牙硝白茯苓乾山藥
寒水石(各半兩)朱砂(三錢别研)甘草(半兩)龍腦(二字研)
右為末煉蜜圓雞頭大每服半圓沙糖水化下不拘
時候
奪命丹治急慢驚風
蛇含石(醋淬七次)大赭石(淬同上研各一兩)全蝎(五箇去毒)
鐡孕粉(半兩)
右為末每服一錢薄荷煎湯入雄雞冠血少許潮熱
入朱砂病安常用安神圓
凉驚小驚圓
欎金(皂角水浸煮二箇)黃連牙硝
木香(不見火)藿香龍膽草(各五錢)全蝎(去毒六箇)
右為末糊圓用雄黃朱砂麝香金銀箔為衣
風瘼是驚熱重麻仁蟬退防風白痢白薑罌粟殼
赤痢甘草烏梅潮熱桃柳枝鎮驚薄荷燈心
吐藿香瀉木瓜陳米夜啼燈心薄荷竈心土
精神不爽冬瓜子仁大便不通枳殼大黃朴消
盤腸瘹氣釣藤天瘹亦用𠻳烏梅桑白皮吐
不止丁香末效黃荆葉常服金銀薄荷並酌量用
通心飲治心氣通小便退潮熱分水榖反治旋螺風
木通(去皮節)連翹瞿麥梔子仁
黃芩甘草(各等分)
右剉散每服二錢水一盞燈心麥門冬去心煎春
盛蟬退防風夏加茯苓車前子秋加牛蒡升麻冬加
山梔子連翹瘹氣用釣藤川楝子或加白茅根竹
葉口瘡地黃野苧根湯旋螺風如赤腫而痛者
先用土牛膝澤蘭煎水洗
大青膏一歲可用甘露飲同服此藥治志驚初作傷寒
不解終日温熱漸漙風候
驚風形證不明言其陰證渾身又温若作陽證又不大
搐乃陰陽不和宜用防風温膽湯同下大驚圓小驚圓
均可用(方並見前後)
利驚蟬退散治驚風天瘹心熱夜啼驚癎
蟬退(六十箇去土足翼)荆芥穗(一兩)甘草(半兩蜜炙)
大黃(半兩紙裹煨)黃芩(半兩生用)蝎梢(五十箇去毒)
右剉散每服二錢水一盞白茅根煎温服夜啼蟬退
疹瘡紫草得利止
利驚圓急驚身熱面赤引飲口中氣熱大小便黃赤抽
掣
青黛輕粉(各一錢)天竺黃(二錢)黑牽牛(未生)
(半兩)
右同研蜜圓如小豆大一歲一圓食後薄荷水下
人參湯加枳殼防風最能利驚即小柴胡湯(方見大方科傷寒類)
凉肝圓治同上(方見後)
胎驚方皃在胎中受驚故生未滿月而發驚
右用朱砂研細同牛黃少許取猪乳汁調稀抹入口
中入麝香當門子尤妙
急驚
急驚乃卒然得之初發潮熱目直視牙關緊急手足搐
搦面紅盛頭額徧身汗出口中熱氣大小便黃赤其脉
浮數宜用通關服通心飲大凡驚風乃心受驚肝主風
致筋脉搐搦肝又主筋宜凉肝圓大青膏
凉肝圓專治緣肝主風宜先凉肝而風自退而色青乃
肝風作宜用凡是肝疾者便用眼疾屬肝亦宜用又可
加减用如眼疾加山梔子龍膽無妨
龍膽草(三錢)大黃當歸(去蘆)川芎
山梔子仁羌活防風(去义錢各五)
右為末蜜圓沙糖竹葉湯下
大青膏
天麻(一錢)白附子(一錢半)蝎梢(半錢去毒)朱砂(一字)
青黛(一錢)天竺黃(一字)麝香烏蛇肉(酒浸)
(焙半錢)
右為末蜜圓雞頭大每服一錢薄荷斑竹葉煎湯下
加味壽星圓治急驚痰壅目上視手足抽掣昏沈不省
人事(方見風科通治類)
芎活湯治急驚風角弓反張
人參黃芩杏仁石膏(各一錢)
麻黃甘草桂心芎藭
乾葛升麻當歸(去尾)獨活(各三錢)
右剉散每服二錢水一盞生薑二片煎温服
鈎藤飲治一切驚風潮搐眼視昏迷但是驚風變易皆
可服之
麻黃(去節)粉草(各三錢)蟬退(五箇翼去足)升麻(三錢)
龍膽草(二錢)川芎天竺黃鈎藤
羌活獨活防風(各三錢)
右剉散每服二錢竹葉三皮薄荷三皮煎不拘時温
服
塗𩕄法不但初生但有風證即用
右以麝香蝎梢薄荷葉蜈蚣牛黃青黛共為末研勻
用棗肉膏調新綿上塗勻貼火炙煖手頻熨之百日
外兒更可用浴體法
浴體法驚風及傷風不醒漸𫝊風證僵仆皆可用
右用天麻蝎尾朱砂烏蛇肉酒浸白礬麝香青黛為
末每三錢水三碗桃枝一握并葉煎十沸温熱浴勿
浴背
慢驚
慢驚風證得於大病之餘吐瀉之後及過服寒凉之藥
其證眼慢騰騰或露睛手足瘈瘲面色青白渾身四肢
冷默默不聲其脉沈遲用白术散益黃散防風冬瓜仁
煎服安神圓冬瓜仁湯磨化(方並見後)
南星飲宣利過多脾困眼慢涎盛四肢不舉不思飲食
天南星(三箇炒赤令熟)冬瓜子仁白扁豆(各一)
(兩)
右為末每服一錢生薑二片防風少許煎湯調服
防風圓治慢驚不省手足微動眼上視昏睡
天麻防風人參(各一兩)全蝎(去毒七箇)
僵蠶(炒絲斷)粉草(各五錢)朱砂雄黃(各三錢半)
麝香(半錢)
右煉蜜圓小指頭大人參湯化一圓不以時候冬瓜
仁湯尤妙
觀音散治胃氣不和脾困下瀉過多不思飲食乳食不
化精神昏慢四肢困冷
人參白术(紙裹煨)扁豆(炒各二錢半)白茯苓
冬瓜子仁酸棗仁(去皮炒蚌粉)甘草(炙各半兩)
藿香枳殼(去穰各二錢半)紫蘇葉(少許)木香(不見火)
石蓮肉(去必)嫩黃耆(各半两)
右為末每服一錢烏梅湯冬瓜子仁陳米湯調皆可
五苓散止吐瀉每服一錢紫蘇梗陳米湯調下(方見大方科傷)
(暑類)
小鈎藤飲治吐利脾胃虚風慢驚
鈎藤(三錢)蟬退(十箇)防風人參(各二錢)
麻黃(二錢)僵蠶天麻全蝎(去毒)
甘草川芎(各三錢)麝香(少許)
右剉散每服二錢水一盞煎寒加附子少許乳食前
服
南附湯治洩瀉虚脱生風名慢驚風及因服冷藥多者
南星生附子(二錢)全蝎(五箇去毒)
右剉散每服二錢水一盞薑三片煎五分量大小旋
服
丁附湯治吐瀉虚脱成慢驚風
大附子(生或炮去皮臍)
右剉散每服一錢水一大盞生薑五片丁香五粒煎
五分量大小與之急無丁香亦可屢收竒功
蘇合香圓治風搐搦必湏理氣蓋氣下則痰下關竅自
通(方見大方科中)
灸法治急慢驚風危極不可救者
先當兩乳頭上男左女右灸三壯次灸髮際眉心𩕄
會三壯手足大指當甲角以物縳兩手作一處以艾
騎縫灸男近左邊女近右邊半甲半肉之間灸三壯
先脚後手亦可治陰陽諸癎病(艾炷如麥子大)
慢脾
黑附湯治慢脾風面青額汗舌短頭低眼合不開睡中
搖頭吐舌頻嘔腥臭噤口咬牙手足微搐不收或身冷
或身温而四肢冷其脉沈微陰氣極盛胃氣極虚十救
一二蓋由慢驚之後吐瀉損脾病𫝊已極總歸虚處惟
脾所受故曰脾風若逐風則無風可逐若療驚則無驚
可療但脾間痰涎虚熱往來其眼合者脾困氣乏神志
沈迷痰涎凝滯而然爾世所謂慢風難療者慢脾風是
也
附子(炮去皮三錢)木香(一錢半)白附子(一錢)甘草(炙半錢)
右剉散每服三錢水一盞生薑五片煎取一半以匙
送下若手足煖而蘇省即止
川烏散驅風回陽
真川烏(生分一)全蝎(去毒)木香(各半分)
右為末每服三字生薑四片煎取其半旋滴入口中
嘔吐加丁香
金液丹青州白圓子袪風回陽理痰二藥等分為末每
服半錢陳米飲調下(方見大方科痼冷類青州白圓子方見風科通治類)
生附四君子湯助胃回陽
右以四君子湯加生附子末四分之一厥逆者對加
每服半錢薑五片慢火熟煎以匙送下
蝎附散回陽氣豁風痰
全蝎(七箇去毒)附子(炮錢二)南星(炮)白附子(炮)
木香(各一錢)
右剉散每服半錢水一盞生薑四片慢火熟煎旋服
靈砂正胃回陽能止嘔吐温利痰涎傷瀉者勿用研為
末以少許米飲調下或糕糍圓如粟米大兒兩三圓米
飲灌下(方見大方科痼冷類)
震靈丹治慢脾風吐瀉不止每服一圓研人參南木香
煎湯乘熱調下(方見大方科痼冷類)
灸法同前
截風
蛇頭圓若見搐搦不已驚狂迷悶角弓反張或昏沈嚙
齒雙目直視頻唤不省變為癎證亟宜服此藥以除之
却不可多進更湏以疏風藥相間調理凡服此藥亦湏
先以木香烏藥枳殼㯽榔末少許灌之却服庶使關節
通透藥力無不到
花蛇頭(酒浸去皮骨五錢)全蝎(十五箇去毒)紫粉(五錢)
生麝香(半錢)五靈脂(五錢)朱砂(三錢)真欎金
沈香白附子(各五錢)金銀箔(各五)
(片)蛇含玉(二兩沙鍋煅令赤濃煎甘草湯淬以手撚得酥為度方可用)
一方加防風白蠶南星
天麻(各五錢)片腦子(半分)
右為末煉蜜圓小指頭大每服大者一圓小者半圓
隨證依後大風膏湯引下
大風膏定諸般風搐
花蛇(酒浸方去皮骨)蜈蚣(酒浸去糞二條)全蝎(五箇去毒)蛇含石(二兩)
(燒紅醋淬七徧)大赭石(一兩燒紅醋淬七徧)天竺黃(五錢)
天麻(三錢)防風(一兩)青黛紫粉(各三錢)
僵蠶(炒去絲五錢)白附子辰砂(各五錢)麝香(半錢)
天南星(三兩薑汁浸焙乾下)
右為末煉蜜圓久留用麫糊圓如小指頭大每服大
者一圓小者半圓慢驚冬瓜子仁煎湯下搐搦
雞冠血薄荷急驚斑竹葉薄荷化涎桑白皮湯
退潮熱薄荷磨刀水止𠻳北五味子杏仁夜
啼燈心竈心土蟬退水濃磨灌下
奪命散大控風痰不問慢驚急驚風痰壅塞咽間其響
如大潮百藥不能過咽命在湏臾服此良久藥裹涎隨
大便過如稠涕膠粘乃藥之神效無此證不可服
真青蒙石焰硝(各一兩)
右同入甘鍋内瓦片蓋定鹽泥固濟炭火煆通紅湏
待硝盡如炎藥冷如金色取出研細為末急驚痰壅
身熱如火濃煎薄荷湯入蜜少許調勻微温服之
慢驚慢脾加青州白圓子三粒研為末生薑自然汁
調若稀糊入熟蜜少許調勻温服
防風温膽湯消痰順氣疏風
半夏枳殼(去穰麩炒)茯苓(各半兩)陳皮
防風(各二錢半)甘草(一錢半)人參(二錢)
右剉散每服一錢入生薑紫蘇葉同煎服效
人參羌活散治壯熱涎潮牙關緊急
柴胡(去苖半兩)地骨皮(去土)前胡(去苗各二錢半)天麻(酒浸炙二)
(錢半)人參(去蘆)芎藭獨活(去蘆)
羌活(去苖)枳殼(麩炒去穰)茯苓(去皮)甘草(各半兩)
桔梗(二錢半)
右剉散每服二錢水一盞薄荷少許煎温服不拘時
候
銀白散治或吐或瀉涎鳴微喘露睛驚跳
石蓮肉白扁豆(炒)茯苓(各一分)人參
天麻白附子(炮)全蝎(炒)木香
甘草(炒)藿香(各半分)陳米(炒香三錢)
右為末每服一錢薑一片冬瓜子仁七粒同煎或用
陳米飲調下(此藥助胃袪風作慢驚通用)
開關散
赤蜈蚣(一條炙)直僵蠶南星(炮一錢各)麝香(一字)
猪牙皂角(三錠存性略炒)
右為末以手點薑汁蘸藥少許擦牙或用物引滴入
藥兩三點涎出自開
嚏驚散
半夏(生錢一)皂角(半錢)
右為末以豆許用管子吹入鼻立惺
諸癎
人參羌活散治陽證風癎身熱啼呌手足抽掣面目牽
引口噤痰壅腹肚緊膨皆由血脉不斂氣骨不聚為風
所傷驚怪所觸(方見前)
牛黃清心圓治躁悶項背強直腰脊反張時發時醒(方見)
(風科通治類)
蛇頭圓治陰證風癎面色黯晦瞪眼直視四肢軟緩身
體無熱手足清冷不甚抽掣不啼哭兼治諸癎陰證則
除片腦子加綿附子炮切片為末入同圓(方見前)
小驚圓治陽證驚癎心熱恍惚驚悸四體抽掣潮熱昏
迷乍熱乍醒或為驚怪所觸而致(方見前)
南附湯治陰證驚癎體冷強直手足微動昏睡不醒口
噤涎流或聲或默(方見前)
紫霜圓治食癎肚脹身軟腰脊強直目睛轉緩皆由乳
哺失節結癖所致(方見前)
得效方治小兒顛癎及婦人心風諸疾
右用甘遂末一錢猪心一箇取三管頭血三條和汁
遂末將猪心批作兩片以藥入在内用線縳定外以
皮紙包裹水濕入文武火内煨熟不可過度除紙以
藥細研辰砂末一錢和勻分作四圓每服一圓猪心
煎湯化下再服别取猪心煎湯神效
養正丹治顛癎連年不瘥濃煎人參湯下(方見大方科痼冷類)
猪膽南星散治癎後瘖不能言
右以大天南星濕紙裹煨為末每服一字猪膽汁調
下
肥兒圓治小兒心竅有血瘖不能言每服五圓木香陳
皮甘草煎湯吞下蓋方内有黃連能去心中惡血(方見後)
灸法見慢驚類
外感
傷寒傷風鼻塞頭痛或鼻流清涕唇紅面赤焦啼凡傷
寒宜解表幼者麥湯散一服發額上有粘汗妙滿口
生瘡頻出汗祇在頭上光如油難治
麥湯散治夾驚夾食傷寒氣急𠻳聲
滑石石膏知母貝母
麻黃杏仁(炒研裂)甘草甜葶藶(薄機)
(盛炒)人參北地骨皮(去骨分各等)
右為末每服一錢小麥二十粒煎湯下涎盛氣促桑
白皮湯下
惺惺散治風熱瘡疹傷寒時氣頭痛壯熱目澁多睡咳
𠻳氣粗鼻塞清涕兼治變蒸
白术桔梗細辛人參
甘草茯苓瓜蔞根(各等分)
右剉散每服二錢水一盞薄荷三葉煎至半盞時時
與服古方謂小兒壯熱昏睡傷風風熱瘡疹傷食皆
相似未能辨認間但服
香葛湯參蘇飲治同上(方並見大方科傷寒類)
柴胡散治傷風傷寒熱氣壅涎盛胸膈不利或時行疹
痘未分或痢疾潮熱但是一切積熱温壯皆宜
柴胡(二兩)人參甘草黃芩(各一兩)
半夏(炮七次)麻黃(去節錢各五)
右剉散每服二錢生薑三片薄荷三皮白竹青少許
煎温服鼻衂加生地黃瘧疾薑錢桃柳枝地骨
皮痢疾作熱用涎盛桑白皮
人參羌活散治傷風傷寒發熱頭痛(方見前)
傷暑香需散治身熱惡寒頭痛或往來寒熱如瘧煩燥
渴甚嘔吐背寒面垢洩瀉昏悶脉伏每服二錢水一盞
茵陳車前草各二莖煎熱服嘔吐加藿香木瓜洩瀉烏
梅陳米熱瀉黃連每服並各加少許(方見大方科傷暑類)
五苓散治法湯引同前泄洩不止平胃散合和紫蘇葉烏
梅煎湯下(方並見大方科傷暑及脾胃類)
傷濕香蘇散治身重脚弱關節疼發熱惡寒小便澁大
便泄自汗或浮滿因久在卑濕或為雨露所襲每服二
錢水一盞加炒蒼术車前子木瓜少許生薑二片煎熱
服小便多是效(方見大方科傷寒類)
不换金正氣散(治同上)
蒼术(一兩米泔浸切炒黃色)藿香葉陳皮(各五錢)
半夏(三錢)白茯苓粉草(各五錢)
右剉散每服一錢生薑二片紅棗一枚煎食前温服
理中湯平胃散治傷濕腹痛泄瀉不食每服一錢空心
蘇鹽湯下(方見大方科嘔吐類平胃散大方科脾胃類)
諸熱
潮熱通心飲治乍來乍去潮熱心煩面赤口乾如瘧狀
(見前)
甘露飲治同上
寒水石石膏欎金甘草
薄荷(各等分)
右為末每服一錢食後薄荷湯調下
天竺黃散退潮理急驚解唇紅面赤煩燥焦啼
瓜根甘草欎金天竺黃
連翹防風牙硝(别研分各等)
右為末每服一錢潮熱燈心茅根煎湯下急驚竹葉
湯下
通靈散治伏暑潮熱及小腑不利作渴煩熱頭痛煩燥
(方見大方科泄瀉類)
驚風熱面青多乳食脉粗大大青膏疏風小驚圓壓驚
通心飲解熱凉肝圓疏風(已上方並見前)
傷積熱肚緊其糞必臭葱湯圓白术散(方並見後)
盧氏感應圓治諸積旋圓如粟米大每服二七圓米飲
下薑湯亦可(方見大方科諸積類)
麻豆熱耳鼻脚梢中指冷臉赤唇紅肌膚綳急宜服
參蘇飲(方見大方科傷寒類)惺惺散(方見前)
變蒸熱治法并方見前
疳熱渴而多瀉白术散蟾酥圓(方並見後)
癉毒熱皮膚痛啼哭人參羌活散入生薑薄荷紫草麥
門冬去心煎(方見前)
胎熱釀乳方解胎中受熱生下面赤眼閉不開大小便
不通不能進乳食
澤瀉(一兩二錢半)猪苓赤茯苓天花粉(各七)
(錢半)生地黃(一兩)茵蔯甘草(各五錢)
右剉散每服二錢水一盞煎食後令乳母捏去宿乳
却服
生地黃湯治生下徧體皆黃狀如金色身上壯熱大小
便不通乳食不進啼呌不止此胎黃之疾皆因母受熱
而𫝊於胎也凡有此證乳母宜服并略與兒服之
生乾地黃赤芍藥川芎當歸
天花粉(各等分)
右剉散每服二錢水一盞煎食後服
骨蒸熱生犀散治骨蒸肌瘦頰赤口乾日晩潮熱夜有
盜汗五心煩燥大病瘥後餘毒不解
犀角地骨皮秦艽麥門冬(去心)
枳殼(煨)大黃(煨)柴胡茯苓
赤芍藥桑白皮黃耆人參
鼈甲(醋炙)知母(各等分)有痰加半夏
右剉散每服二錢水一盞陳青蒿少許煎温服加桃
枝三寸亦可疳病熱似骨蒸者及久病後或虚熱時
復來作者用瘧疾亦用
又方
犀角地骨皮芍藥柴胡
乾葛甘草(各等分)
右剉散每服二錢水一盞薄荷五葉煎服瘧疾生薑
一片薄荷五葉煎
實熱導赤飲赤者心也心氣熱以此宣導如熱甚但用
通心飲此藥但可治心熱或虚熱或人怯不宜服熱盛
者用
生乾地黃(二兩)木通(四兩)黃苓甘草(各一兩)
右剉散每服二錢水一盞燈心十莖白茅根二莖青
竹葉五皮煎温服不拘時候
瀉白散治肺氣盛致令鼻塞乳食不下或氣壅喘噎熱
𠻳亦治
正地骨皮桑白皮甘草(各等分)
右為末每服一錢粳米百餘粒煎湯下
瀉黃散治脾經有熱口唇生瘡偷鍼贅等疾
藿香葉梔子仁石膏甘草
防風(各等分)
右用蜜酒微炒香為末每服一錢温熟水調不拘時
服
凉肝圓解熱疏風(方見前)
寒水石散治凡病多因驚則心氣不行欎而生涎遂成
大疾宜常服利小腸去心熱自少驚涎亦不成疾
寒水石白滑石(各二兩)甘草(半兩)
右為末量大小暑月冷水調寒月温湯調被驚及心
熱坐卧不安者服之即安
豆卷散治慢驚後多服熱藥以致别生熱證唇裂口瘡
咽乾煩躁以此解之兼治吐蟲
大豆黃卷(水浸黑豆生芽取之日乾)貫衆板藍根
甘草(各一兩)
右剉散每服一錢水一盞煎甚者三錢漿水一盞清
油數點煎不拘時服
八正散治藴聚一切熱毒明心氣利二便(方見大方科積熱類)
洗心散治徧身壯熱頭目碎痛背膊拘急大熱衝上夜
卧舌乾唇焦咽喉腫痛涕唾稠粘痰壅喫食有阻心神
煩燥眼澁睛疼挾熱傷寒鼻塞語音不出百節疼痛二
便不利麩豆瘡時行瘟疫狂語多渴及天瘹風夜驚並
宜服之(方見大方科積熱類)
皂角膏瀉腎氣治腎經有熱陰囊赤腫瘹痛大腑秘澁
大黃(五錢)黑牽牛(半炒半生)猪牙皂角(各一兩)
右為末煉蜜圓綠豆大每服七粒温水空心下
葱涎膏治初生肺壅鼻塞乳食不下
右用牙皂草烏取葱涎杵成膏貼𩕄上
虚熱地骨皮散治虚熱潮作亦治傷寒壯熱
知母柴胡甘草人參
地骨皮赤茯苓半夏(湯泡分各等)
右剉散每服二錢水一盞薑二片煎温服
甘露飲子治胃中客熱口臭不思飲食或饑煩不欲食
齒齦腫疼膿血滿口咽中有瘡赤眼目瞼重不欲開瘡
疹已發未發並宜服之
天門冬(去心焙)麥門冬(去心焙)熟乾地黃枇杷葉(去毛)
枳殼(麩炒去穰)生乾地黃黃芩石斛(去苗)
山茵蔯甘草(炙等分各)
右剉散每服二錢水一盞煎食後臨卧温服
人參黃耆散治發熱自汗虚煩
人參黃耆揚芍藥(各五錢)粉草(三錢)
右剉散每服二錢水一盞生薑二片紅棗一枚麥子
三十粒空心温服
痰𠻳
半夏圓治風壅痰盛咽膈不利
半夏(五兩)白礬(枯過二錢半一兩)人參(一兩)
右為末生薑自然汁糊為圓粟米大每服二十圓食
後臨卧生薑湯下
蕩皮圓治肺壅咳𠻳痰多(方見後)久𠻳不宜卒止先湏調
氣用參蘇飲(方見大方科傷寒和解類)秘𫝊降氣湯蘇子降氣湯(方並)
(見大方科諸氣類)並加人參五味子烏梅桑白皮紅棗斟酌用
金沸草散治熱𠻳華蓋散治肺感寒邪咳𠻳聲重
人參清肺湯治肺胃俱寒咳𠻳喘息(方見傷寒浸咳𠻳類)
澄清飲治痰壅咳𠻳不止
白礬(二錢半)南星半夏蚌粉
知母貝母甘草(各五錢)人參(三錢)
右剉散每服二錢生薑二片烏梅半箇煎澄清徐徐
吸服效亦治因飲乳逆氣觸於肺經作𠻳久不止壽
星圓兼服(方見風科通治類)
靈白圓治風痰上壅
右以靈砂青州白圓子各一十粒薑蘇湯化開服效
紫蘇飲治咳逆上氣因乳哺無度内挾風冷傷於肺氣
或啼呌未定與乳飲之乳與氣相逆氣不得下
真蘇子訶子(去核)蘿蔔子杏仁(去皮尖麩)
(炒)木香人參(去蘆兩各一)青皮
甘草(各七錢半重)
右剉散每服一錢水一盞薑二片煎量大小减益温
服
疹瘡
表解虚證參蘇飲治瘡疹已發未發潮熱痰𠻳臉赤手
足微冷每服二錢生薑二片葱白一根山楂子根三寸
同煎熱服合滓乳母服(方見大方科傷寒類)
惺惺散治發熱頭痛欲作疹瘡每服一錢乾桑白皮三
寸去赤煎湯調不拘時服(方見前)
熱證如聖湯治身熱如火頭痛頰赤面紅呵欠鼻瘡瘡
疹已未出時宜服
白芍藥川升麻(各一兩)甘草紫草(各五錢)
乾葛(一兩)木通(五錢節去皮)
右剉散每服二錢水一中盞入生薑二片葱白二根
山楂子根三寸同煎熱服壯熱心煩加人參赤茯苓
石膏麥門冬去心
人參羌活散治疹豆因多服熱藥發而不透身體頭面
兩目皆腫連日風搐奮身硬直(方見前)
香葛湯治時令不正發為疹瘡解腸胃中一切熱毒皆
可服之(方見大方科傷寒類)
三豆飲治天行疹豆活血解毒或覺鄉中有此證預防
之則不染
赤小豆黑豆綠豆(各一升)甘草(半兩)
右淘淨水煮熟逐日空心任意服已染則輕解未染
服之七日不發
發出紫草飲治豆瘡欲發未發或未透者
紫草北芍藥(去蘆)麻黃(去節)當歸
甘草(各等分)
右剉散每服二錢水一盞煎不拘時服
加味四聖散治瘡豆出不快及變陷倒靨小便赤澁餘
熱不除一切惡候或被風吹復不見入皮膚内者
紫草茸木通(去皮節)南木香黃耆(炒)
川芎甘草人參(各等分)蟬退(去足翼十)
(箇)
右剉散每服二錢水一盞煎不拘時候温服大便秘
加枳殼少許大便如常加糯米百粒性解毒能釀而
發之
紫草木香湯治瘡出不快大便泄利
紫草木香茯苓白术
甘草(炒等分各)
右剉散每服二錢水一盞糯米三十粒煎温服蓋紫
草能利大便木香白术所以佐之也
紫草木通湯治瘡疹出不快
紫草人參(去蘆)木通(去皮節)茯苓
糯米(各等分)甘草(减半)
右剉散每服二錢水一盞煎温服大便利者可入南
木香去紫草
快斑散治豆瘡出不快
紫草蟬退(去足翼及土)人參白芍藥(各一)
(分)木通(一錢)甘草(炙錢半)
右剉散每服二錢水一盞煎温服
人參羌活散治同上(方見前)
活血散治豆瘡已出未出煩燥大人同
北白芍藥(不以多少)
右為末白湯調下大能活血止豆瘡脹痛屢用屢效
薑附湯治四肢冷極疹瘡黯色不發或泄瀉不止身熱
重者不宜服(方見大方科中寒類)
黃芩甘草湯治挾熱作疹瘡不出煩燥不得服
黃芩(七錢半)赤芍藥甘草(各五錢)
右剉散每服三錢水一盞煎温服若胃中虚冷其人
能食飲水即噦脉浮發熱口鼻中燥或衂加大棗一
枚嘔者加半夏少許生薑三片煎食少者加人參紅
棗煎量大小加减服
萬金散治瘡疹已出未能勻徧色不紅潤
防風(三錢)人參蟬退(各二錢)
右為末蘿蔔煎湯調下服了急用芥子末白湯調如
膏塗兒脚心乾即再傅其毒漸漸復出瘡疹依前紅
活
又方治瘡疹出不透腹痛甚或黑靨者
右以蟬退二十五箇去足翼洗淨為末每服一錢熟
水調下腹痛立止而出透神效乳母亦可服一錢
又方用乾山楂子為細末湯點服立見出透紅活荔枝
殼煎湯温服亦效
發脹調解散治瘡豆已發或為風冷所折榮衛不和或
為宿食所傷内氣壅遏以致冰硬並主之
青皮(去白)陳皮(去白)桔梗(去蘆)枳殼(去穰)
當歸(去尾)半夏(湯洗)川芎木通(去皮節)
乾葛甘草紫蘇紫草(各等分)
人參(减半)
右剉散每服二錢薑二片棗一枝煎服未效加楂根
三寸
藿香正氣散治疹瘡根脚白色冰粗頂淡紅色而不發
加川芎若惡寒加官桂(方見大方科傷寒類)
龍腦膏子治時疾豌豆瘡及赤瘡子未透心煩狂燥氣
喘妄語或見鬼神或已發而陷伏皆宜速治不爾毒入
臟必死
生龍腦(一錢)
右研細旋滴猪心血和圓如小指頭大每服一圓心
順狂燥者用紫草湯化下若瘡子陷伏者温酒化下
少時心神便定得睡瘡疹發透依常將息取安或祇
用猪尾血亦可
救陷加味宜風散治腎虚證疹瘡變黑
雞心㯽榔(一箇)陳皮(去白)青皮(去穰)
甘草(炙各錢半)黑牽牛(二兩半炒熟半生)
右為末蜜湯調下氣怯者加南木香一錢先下黑糞
次下楬糞後以四君子湯加厚朴木香陳米湯服和
胃良冬糞黃瘡自微出又以葫荽煎酒傅其身即發
起
獨聖散治疹瘡陷入不發黑色而氣欲絶服此漸蘇紅
潤
穿山甲(湯洗淨炒令焦黃)
右為末每服半錢入麝香少許南木香煎湯調下或
紫草煎湯入紅酒少許服
五福化毒丹减毒(方見後)
人齒散治瘡豆初出光壯忽然黑陷心煩性躁氣喘妄
語或見鬼神並宜速治不然毒氣入臟必死
人齒(燒存性)
右為末每箇作一服酒調下
靈破酒治疹瘡黑陷不起以好酒磨化三五粒服效
民望方治瘡疹漸黑面陷大便不固乳母同服亦可
人參白术肉豆蔲(麵裹煨)白茯苓
黃耆(各半兩)甘草(二錢半)
右剉散每服一錢水一盞薑二片棗一枚煎五分乳
母倍之若大瀉手足厥冷詳病加炮附子入
催乾犀角地黃湯瘡疹出大盛者以此解之
芍藥生地黃牡丹犀角屑(無以)
(升麻代之)
右剉散每服二錢水一盞煎温服欲乾犀角飲(方見後)
小驚圓(方見前)
如聖湯治疹瘡毒攻咽喉腫痛
桔梗甘草牛蒡子(炒各一分)麥門冬(去心)
(一錢半)
右為末每服一錢沸湯點服入竹葉煎尤妙
謢眼神應膏治疹瘡正發時可用以防豆花入眼生翳
黃蘗(一兩)真綠豆粉(兩半)甘草(四兩)紅花(二兩)
右為末生清油調塗兩眼四畔用之瘡豆面上亦少
或但用乾胭脂塗抹亦可
加减四物湯治斑瘡入目或瘡豆收後
當歸尾芍藥川芎蒼术
白菊花乾葛羌活(各等分)
右剉散每服二錢水一盞入生地黃少許槌碎同煎
半盞量兒大小服之乳食後服忌一切動風毒物雖
愈後忌三二月日方可
蟬菊散治斑瘡入目或病後生翳障
蟬退(淨洗土去塵)白菊花(各等分)
右剉散每服二錢水一盞入蜜少許煎乳食後量兒
大小與之屢驗
决明散治疹豆入眼
决明子赤芍藥(各一錢半)瓜根甘草(各一錢)
右為末每服一錢蜜水調下
羌菊散治疹瘡後毒氣不散生翳障并治暴赤眼疼翳
障著明
羌活蟬退(去足翼土)防風蛇退
菊花榖精草木賊甘草
梔子白蒺藜大黃黃連
沙苑蒺藜(各半兩)
右為末每服一錢清米泔温煖調下
竒方治瘡疹入眼用兔屎焙乾為末茶清調下瘡疹安
後方可服多服即愈仍治昏翳
又治豌豆瘡入目痛楚恐傷眼睛浮萍陰乾為末每服
三錢隨記大小以羊子肝半箇入盞内以杖&KR0008;碎爛
投水半合攪取汁調下食後服不甚者一錢差已傷
目者十服差
蜜蒙花散治疹豆瘡并諸毒氣入眼昏暗生翳膜
蜜蒙花(一錢半)青箱子决明子車前子(各半)
(錢)
右為末白羊肝一片破開作三片摻藥令勻却合作
一片以濕紙裹火煨於地上出火毒米泔嚼下空心
服
决明圓治豆瘡入眼雖赤白障翳膜遮漫黑睛但得瞳
子不陷者可治之
石决明(煅)川芎黃蘗(各一兩)蒼术(半兩米泔)
(浸)
右為末用兔肝成無以白羯羊肝代之研爛搜和圓
如綠豆大每服二三十圓食後臨卧米泔下
又方用榖精草煮白杮喫仍用綠豆根燒灰淋水以上
面清者洗下面濃者服之
通聖散治豆瘡入眼生翳
綠豆皮榖精草(去根)白菊花(各一兩)
右剉散每服二大錢乾杮一枚生粟米泔一盞同煎
候米泔盡祇將乾柿去核食之不指時候日三枚淺
者五七日可效遠者半月
决明散浮萍散治斑瘡入眼(方見眼科通治類)
熏藥真榖精草蛤粉各等分每服二錢水一盞入猪肝
二片青竹葉十皮煎熟先熏後服
洗方右以黃連去鬚白滑石銅青用絹帛包泡湯候温
洗
塞耳丹治疹瘡入眼
右以水銀一錢國丹五錢同圓作六圓入鎔銀窩中
圓瓦上蓋濕紙糊護定用香爐盛炭火燒一日後取
出以薄綿裹之疹瘡在右則塞右耳在左塞左耳立
見墜下
消毒加味犀角飲治毒氣壅遏壯熱心煩瘡疹雖出未
能勻透口舌生瘡不能吮乳
牛蒡子(三兩)荆芥穗(五錢)甘草(炙兩一)防風
川升麻(各七錢半)犀角(三錢)麥門冬(去心)桔梗(去蘆各五)
(錢)
右剉散每服二錢水一盞煎去滓令温時時令呷或
頻灌之大便利不宜服
射干湯治瘡疹後身壯熱大便堅口舌生瘡咽喉腫痛
餘毒未盡
鼠粘子(一兩炒)升麻甘草射干(各三錢半)
右剉散每服三錢水一盞煎温服不以時候
連翹飲治瘡疹壯熱小便不通餘毒未解
連翹瞿麥荆芥木通
車前子赤芍藥當歸(去尾)防風
柴胡(去鬚)滑石蟬退甘草(炒一各)
(錢)山梔仁(去殼)黃芩(各一錢)
右剉散每服二錢加紫草煎温服
五福化毒丹治瘡疹餘毒上攻口齒及治藴積毒熱驚
惕狂燥頰赤咽乾口舌生瘡夜卧不寧譫語煩渴頭面
身體多生瘡癤朱眼等疾亦名青黛圓
人參(半兩)玄參(兩半)茯苓(一兩)青黛
甘草(各五錢)桔梗(一兩)牙硝(枯過半兩)麝香
腦子(各半錢腦子有金銀箔一方無)
右為末蜜圓每兩作十二圓一歲兒一圓分四服用
薄荷湯下瘡疹上攻口齒涎血臭氣生地黃自然汁
化一圓用雞翎刷在口内熱疳肌肉黃瘦㾪自夜不
見物陳粟米泔水化下食後臨睡服
甘露飲解毒殊效(方見前)
瘡疹成片方
右用黃牛糞乾傅膿多痛甚者乾淨黃土為末傅之
瘡徧口中痛不能食者五福化毒丹或生蜜浸清黃
柏取汁啖之為愈凡瘡欲成痂頻以面油乳酥清蜜
潤之可揭即揭血出無害若乾硬已久必成瘢痕如
茶醋如猪肝猪血之屬妄與食之則已脱之迹必為
之黯慘然而瘡痂已脱肌肉成靨外不可盥洗太早亦
不可以手加之葫荽酒能辟惡氣左右所不可無或
蒼术降真用之亦可曰聖瘡七日熱而發七日泡而
乾又七日則平復如瘡舊矣大抵調順血氣温和脾
胃均平冷熱則瘡出為甚易若實實虚虚損不足而
益有餘則瘡出為甚難調解之法無以逾此
活血散治疹子出多疼痛及體痛時時呌唤(方見前)
敗草散治瘡疹&KR0946;搔成瘡膿血淋漓
右用多年蓋屋爛草或蓋牆草不以多少曬乾為末
乾貼無毒若渾身瘡破膿水不絶粘沾衣服難以坐
卧可用三二升攤於席上令兒坐卧少即乾貼以其
草經霜雪雨露感天地陰陽之氣多善解瘡毒或用
蕎麥粉荔枝核燒灰糝瘡上亦好
糝方治水泡豆瘡
苦參滑石蚌粉輕粉
川白芷(各等分)
右為末乾糝之立效
通治木香散治發瘡疹身熱作渴
木香大腹皮人參(去蘆)桂心
赤茯苓(去皮)青皮(去穰)前胡(去蘆)阿棃勒(去蘆)
半夏(薑製)丁香甘草(炙三錢各)
右剉散每服二錢水一盞薑二片煎空心温服
異功散治豆出欲靨未靨之間頭温手冷腹脹渴瀉急
服此切不可與蜜水
木香當歸(各三錢半)官桂(去皮)白术
茯苓(各三錢)陳皮厚朴(去粗皮薑汁炒)人參(去蘆)
肉豆䓻丁香(各二錢半)附子(炮去皮)半夏(薑製各一)
(錢半)
右剉散每服二錢水一盞薑二片棗二枚煎服
白术散治豆已靨身熱不退清神生津除煩止渴
人參白术藿香葉木香
甘草白茯苓(各一兩)乾葛(二兩)
右剉散每服二錢水一盞煎不以時温服
人參麥門冬散治發熱煩渴
麥門冬(一兩去心)人參(去蘆)甘草(炙)陳皮
白术厚朴(薑汁炒各半兩)
右剉散每服二錢水一盞煎不拘時微温服
消風散治疹豆或發透或未透忽面青暴吼是為風邪
所傷此藥主之疹豆證以耳冷尻冷足下冷及耳後有
紅縷驗之然湏見心胸間細點如粟起則為真是加蟬
退末(方見同科熱證類)
五苓散治小便赤澁加燈心十莖麥門冬去心車前子
各半錢煎湯調人參湯加枳殼去穰切少許治大便秘
結内煩外熱未效更加四順清凉飲少許(方見大方科傷暑及傷寒)
(陽證類人參湯即小柴胡湯)
四順清凉飲治同下熱實者用(方見大方科積熱類)
大如聖湯治瘡疹毒攻咽喉腫痛
桔梗甘草(生)牛蒡子(炒各一兩)麥門冬(去心)
(半兩)
右為末每服二錢沸湯點細細呷服入竹葉五皮煎
湯尤妙
枳殼桔梗湯治胸腹脹滿
桔梗枳殼(麩炒去穰各一兩)
右剉散每服二錢水二盞煎至一盞分二服
二陳湯治痰壅吐食每服二錢生薑二片烏梅半箇煎
服(方見大方科嘔吐類)
理中湯治下利嘔逆加木香熟附子每服各一錢半(方見)
(大方科泄瀉類)
豆蔲圓治疹豆滑泄不止水穀不化
木香縮砂仁(各三錢)白龍骨訶子肉(各半)
(兩)赤石脂枯白礬(各七錢半)肉豆䓻(各半)
(兩)
右為末麵糊圓如黍米大每服三十圓至五十圓煎
異功散下或瀉水榖白色淡黃色木香散下(方見前)
蘇合香圓治疹瘡為陰邪穢氣所傷亦令變壞可用醋
炭熏後以蘇湯化服解之(方見大方科中氣類)
神妙化毒散治豆瘡欲發未發便服之此藥以毒攻毒
縱然瘡出亦少決無惡證
右於冬月先取人猫猪犬糞各等分於高處黃土窖
五日取出却用沙鍋盛蓋鹽泥固濟日乾於臘月八
日煅令通紅取出去火毒為末入麝香少許每用一
字蜜調勻温湯化下或挑少許於舌上用乳汁嚥之
此方多秘不湏令病家知之
二參飲治豆瘡後餘熱不退
柴胡甘草(炙)黑參人參
龍膽草(各二錢半)麥門冬(去心半三錢)
右剉散每服三錢水一盞煎稍熱服不拘時量大小
加減
木筆花散治豆瘡出後有餘瘡生塞鼻中不能睡卧
右用木筆花研為細末加生麝香少許葱白蘸藥入
鼻中數次即通
滅瘢散治豆瘡愈後瘡痂雖落其瘢尤黯或凹或凸用
此
韶粉(即水粉一兩)輕粉(一兩)
右同研勻猪脂油調塗
又方
白蜜不以多少塗於瘡上其痂易落且無疤痕亦不
臭穢或用升麻同蜜煎摩痕上并數食之
綿繭散治豆瘡後身體及肢節上生疳蝕瘡濃水不絶
右以出蛾綿繭不拘多少用白礬搥碎塞入繭内令
滿上以炭火燒候白礬汁鹽取出研細每用乾貼豆
瘡内若不早治則潰筋骨以致難治
瘧疾
表解香蘇香薷散治春傷風夏伏暑作瘧其證自汗惡
風先熱後寒或但熱不寒每服三錢生薑三片葱白二
根水一大盞煎服(方並見大方科傷寒傷暑類)
十神湯治夏傷濕秋傷風作瘧其證寒熱自汗嘔吐身
疼每服三錢水一大盞生薑三片木瓜二片煎秋末感
風冷冬又傷寒或感温暖之氣先寒後熱亦服(方見大方科時)
(疫類)
五苓散分陰陽和榮衛用人參少許茵陳車前草各一
根煎湯服弱者木瓜紫蘇湯或服通靈散亦可(方並見大方科)
(傷暑類)
人參湯治熱多寒少每服二錢生薑二片麥門冬十粒
去心淨地骨皮少許煎多服取效(即小柴胡湯方見大方科傷寒陽證類)
草果平胃散治寒多熱少(方見大方科痎瘧類)
争功散治熱瘧多效
知母貝母柴胡(去蘆)常山
甘草山梔子㯽榔(各五錢)蟬退(十箇)
地骨皮(去骨五錢)
右剉散每服三錢用桃柳枝各五寸煎未效用過路
蒙藤五寸煎服
截瘧勝金圓(方見大方科痎瘧類)
蕩脾圓化痰消積進食駐顔及治氣喘府積
杏仁(一兩去皮尖用蚌粉炒令黃色)半夏(一兩生薑自然汁浸一宿次日焙)
巴豆(五粒去殼并心膜以皮紙出油)
右為末用大好北棗七枚入燈心水蒸去皮核取肉
為圓每服五圓常服燈心棗子煎湯下駐顔㯽榔煎
湯消宿食陳米湯空心臨睡服化痰烏梅湯治瘧蒜
湯或薤水下消痞癖此方大效
通神餅截瘧有功
甘草末(三錢)綠豆末敗荷葉(各三錢)砒霜(半錢生)
朱砂(一錢半)定粉(半錢)腦子麝香(各少許)
金銀箔(十片)
右煉蜜圓梧桐子大作餅子用歲半圓或一圓大者
二圓而止一日止一服不可過多服時用井花水或
桃柳枝煎水磨化向北服了忌燒熱飲食亦可繫於
候脉處
參苓白术散愈後調理脾胃(方見大方科脾胃類)
癖氣
紅圓子治血膜包水僻側於脇旁時時作痛發寒熱瘧
家中脘多蓄黃水日久結癖亦效
三&KR0994;(煨)莪术(煨)芫花桃仁(去皮别研)
杏仁(去皮别研)朱砂烏梅(炒)巴豆
右為末醋糊圓小綠豆大朱砂為衣米湯空腹下
又方
三&KR0994;莪术川練(去核)陳皮(去白)
青皮(去白)芫花
右以芫花醋浸一夕炒漸乾入三&KR0994;莪术同炒又入
川楝陳皮青皮同炒焦取為末等分如各半兩杏仁
亦用半兩去皮尖别研巴豆二十粒去油膜和勻醋
糊圓黍米大一歲二圓臨睡米飲下此二方稍相似
不若於方中和桃仁與烏梅則尤妙又用蒜湯下蕩
脾圓化痰涎一日一服或兩服日用如此服蠏水亦
可
木鼈膏貼痞癖
木鼈(多用去殼)獨蒜(半錢)雄黃(半錢)
右杵為膏入醋少許蠟紙貼患處
灸法兩乳下一寸各二壯
痞結
枳實理中圓治虚氣痞塞胸膈留飲聚水腹脇或加脹
滿手不可近四君子湯加枳實去穰麵炒乾薑泡為末
煉蜜圓綠豆大熱湯化下渴加瓜蔞根下利加牡蠣粉
各等分已用經驗
桔梗枳殼湯治熱氣痞滿胸膈兩脇按之則痛
枳殼(去穰)桔梗(去蘆錢各五)半夏(湯洗)黃芩
瓜蔞仁黃連(去鬚錢各三)
右剉散生薑麥門冬去心煎利黃涎沫即安
客忤
蘇合香圓治神氣嫩弱外邪客氣獸畜異物暴觸忤口
吐青黃白沫水穀鮮雜面色變易喘息腹痛反側瘈瘲
狀似驚癎但眼不上竄視其口中懸癰左右若有小小
腫核即以竹鍼刺潰之或以指瓜摘破急作醋炭降真
香皂角燻之却服此(方見大方科中氣類)
右每服一圓薑湯調開頻頻與服次用豉三合水濕
搗為圓如雞子大摩兒𩕄上及足心各五六徧次摩
臍心及頭上良久擘開自有毛即擲之大法宜辟邪
正氣散驚定心延久難為力也
雄麝散治客忤腹痛危急
雄黃(一錢)明乳香(半錢)生麝香(一字)
右為末每一字刺雞冠血調灌之
犀角散治客忤驚啼壯熱
天麻犀角麥門冬(去心)鈎藤
朱砂(各一錢)鐡粉雄黃(半錢)生麝(少許)
右為末每服半錢金銀煎湯調但服安神圓亦可(方見)
(前)
黃土散治小兒卒客忤
竈中黃土蚯蚓糞(各等分)
右研細水調塗兒頭上及五心良
世醫得效方卷十一
