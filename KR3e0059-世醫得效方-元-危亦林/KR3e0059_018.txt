世醫得效方卷十八
元危亦林撰
正骨兼金鏃科
秘論
骨節損折肘臂腰膝出臼蹉跌須用法整頓歸元先用
麻藥與服使不知痛然後可用手
凡脚手各有六出臼四折骨每手有三處出臼脚亦三
處出臼手掌根出臼其骨交互相鎖或出臼則是剉出
鎖骨之外須是搦骨須鎖骨下歸窠或出外則須搦入
内或出内則須搦入外方入窠臼若只用手拽斷難入
窠十有八九成痼疾也
手六出臼四折骨凡手臂出臼此骨上段骨是臼下
段骨是杵四邊筋脉鎖定或出臼亦挫損筋所以出臼
此骨須拽手直一人拽須用手把定此間骨搦教歸窠
看骨出那邊用竹一片夾定一邊一邊不用夾須在屈
直處夾才服藥後不可放定或時又用拽屈拽直此處
筋多喫藥后若不屈直則恐成疾日後屈直不得
肩胛上出臼只是手骨出臼歸下身骨出臼歸上或出
左或出右須用舂杵一枚小凳一箇令患者立凳上用
杵撑在下出臼之處或低用物簟起杵長則簟凳起令
一人把住手尾拽去一人把住舂杵令一人助患人放
身從上坐&KR0034;骨節已歸窠矣神效若不用小凳則兩小
梯相對木棒穿從兩梯股中過用手把住木棒正稜在
出臼腋下骨節蹉跌之處放身從上墜下骨節自然歸
臼矣
脚六出臼四折骨或脚板上交&KR0008;處出臼須用一人
拽去自用手摸其骨節或骨突出在内用手正從此骨
頭拽歸外或骨突向外須用力拽歸内則歸窠若只拽
不用手整入窠内誤人成疾
脚膝出臼與手臂肘出臼同或出内出外不用一邊夾
定此處筋脉最多服藥後時時用屈直不可定放又恐
再出窠時時看顧不可疎慢
脚大腿根出臼此處身上骨是臼腿根是杵或出前
或出後須用一人手把住患人身一人拽脚用手盡力
搦歸窠或是剉開又可用軟綿繩從脚縳倒吊起用手
整骨節從上墜下自然歸窠
背脊骨折法凡剉脊骨不可用手整頓須用軟繩從
脚吊起墜下身直其骨使自歸窠未直則未歸窠須要
墜下待其骨直歸窠然后用大桑皮一片放在背皮上
榆樹皮兩三片安在桑皮上用軟物纏夾定莫令屈用
藥治之
脚手骨被壓碎者須用麻藥與服或用刀割開甚者用
剪剪去骨鋒便不衝破肉或有粉碎者與去細骨免膿
血之禍然後用大片桑白皮以二十五味藥和調糊藥
糊在桑白皮上夾在骨肉上莫令差錯三日一洗莫令
臭穢用藥治之又切不便輕易自恃有藥便割便剪便
弄須要詳細審視當行則行尤宜子細或頭上有傷或
打破或刀傷骨碎用藥糊角縳不使傷風切須記之
用藥治傷則用糊藥封角切不可使風入之浮腫其惡
血自消散不攻瘡口
正骨金瘡脈候
正骨金瘡須看脈候如傷臟腑致命處一觀其脈虛促
危矣傷處淺命脈虛促亦為後慮傷至重命脈和緩永
無慮也脈有虛有實有去來有疏密或被傷臟脈不死
者必關脈實重則無慮或傷至死處其關脈無别脈洪
大則難醫如用兩件藥後脈不轉動急急住藥若脈漸
漸隨藥轉此則可治無慮或血出甚者脈不要洪大只
要平正重實其血不曾出者亦無惡血在内者其脈欲
洪大不要疎密亦不要進退來去恐其變凶看傷脈每
與内科脈不同或傷内或致命或難醫處被傷者命脈
便已去矣此等切勿治之
十不治證
攧撲損傷或被傷入於肺者縱未即死二七難過左
脇下傷透内者腸傷斷一半可醫全斷不可治小
腹下傷内者證候繁多者脈不實重者老人左
股壓碎者傷破陰子者血出盡者肩内耳後傷
透於内者皆不必用藥
用藥加減法
傷有淺深隨其吉凶用藥如折骨者則用後二十五味
接骨方治之再加自然銅白芷乳香沒藥川芎各五錢
立效若傷臟腑用清心藥加川芎當歸赤芍藥各三
錢或肚腸傷破加白芨五錢同後清心藥服或被
傷浮腫不退加皂角黃栢皮半兩入紫金皮散内傅之
或頭破傷風亦用紫金皮散加皂角黃栢皮𫝊之立
退或筋斷接筋者用二十五味加斷續半兩或諸
處傷痛不止者仍用二十五味加川芎五錢或惡血
汚心不下用后清心藥加大黃枳殼五錢或氣觸痛
加木通丁香藿香三錢同二十五味服之凡加減末
者加末散者加散其餘只依本方不用加減孕婦攧
撲傷損先用安胎藥後服二十五味接骨去草烏川芎
餘依本方
腸肚傷治法
肚上被傷肚皮俱破腸出在外只腸全斷難醫傷破而
不斷者皆可治療腸及肚皮破者用花蕊石散傅線
上輕用手從上縫之莫待糞出用清油撚活放入肚内
肚皮裂開者用麻縷為線或搥桑白皮為線亦用花
蕊石散傅線上須用從裏重縫肚皮不可縫外重皮留
外皮開用藥掺待生肉
又用藥加減法
凡損若不折骨不碎骨則不可用自然銅於藥内除去
無瘡處不用半夏老人有傷者骨脈冷每用加當歸
川芎川烏木香丁香人参五錢去白芍藥生地黃此亦
是二十五味内加減老人即服此或傷臟腑者不問
老少如有血并痰從口中出者用清心藥加丁皮川芎半
夏入二十五味内同服退腫角血或皮冷加乾薑五
錢入退重藥内糊腫上腫及血自然退散或皮膚熱者
加黃栢皮皂角五錢入腫藥内角腫處自然退
用麻藥法
攧撲損傷骨肉疼痛整頓不得先用麻藥服待其不識
痛處方可下手或服後麻不倒可加曼陁羅花及草烏
五錢用好酒調些少與服若其人如酒醉即不可加藥
被傷有老有幼有無力有血出甚者此藥逐時相度
入用不可過多亦有重者若見麻不倒者又旋添些更
未倒又添酒調服少許已倒便住藥切不可過多
用掺藥法
瘡口血出不止則用方中止血藥傅之如洗開後瘡孔
大甚且先用降真香龍骨沒藥掺之内即生上瘡孔上
須用油單貼待膿血汁出莫待蔽塞如夏月用藥以薄
荷葉貼瘡孔一日一度湯洗又用藥掺如肉上滿瘡口
用手搦不痛如好肉一般即用收瘡口藥傅上却莫貼
待風稍瘡口立收若未生實肉切不可先收瘡口裏面
恐為患也
傷破肚皮用藥法
如傷孔大肚腸與脂膏俱出放入内則用縫如孔小只
有膏出先用清心藥與服用手擘去膏不用縫此膏出
者已無用了不可復入肚中反成禍只須擘去不妨此
是閑肉但放心去之肚肉被傷者重用退利大小腸不
可待秘恐成重患
打攧及樹木壓徧身痛者
打攧樹木壓或自高處攧下者此等傷皆驚動四肢五
臟必有惡血在内專怕惡心先用清心藥打血藥及通
大小腸藥次第先服臨服加童子小便入藥内立效專
用大小腸洗利恐作隘塞利害之甚清心藥加前方通
利大小腸藥服之自然俱通無悶煩無惡血汚心以次
用止痛藥服之即止
去惡血法
攧撲傷刀石傷諸般傷撲至重者皆先服清心藥次服
清小便藥三服去血藥或被傷者血未結打從瘡口中
出或結在内用藥打入大腸時即泄出或被打被攧被
木壓惡血未積者用藥打散四肢或歸臟腑者或歸上
膈者打從口中吐出或歸中膈打入大腸泄出先用此
急救次服止痛藥止痛藥即二十五味藥中加減用
用藥湯使法
凡藥皆憑湯使所使方先但用清心藥煎後用童便一
盞同服或止痛重傷者則用薑湯燈心藥調二十五
味藥服之薄荷湯亦可凡傷或刀傷及損内臟腑恐
作煩悶崩血之患如折骨者用薑酒服接骨藥傅之如
骨碎被重打重攧重木及石壓者皆用先服湯使法並
未用酒服如輕攧撲損傷則用薑酒調下二十五味藥
立效
通治
攧撲刀傷接骨方(服傅)
臘月猪脂(五兩)黃蠟(半斤以上洗煎)鉛丹(羅)自然銅(四兩研)
密陁僧(四兩研)朱砂(一兩研)
右用新鐺鼎先鎔脂次下蠟於冷處下密陁僧鉛丹
自然銅緩火再煎入水中不散更出鼎於冷處下諸
藥用柳篦攪勻瀉入甆噐内不住手攪至凝圓如彈
子大且用笋皮之類襯之極冷方收凡傷碎骨者
木石壓碎骨者先用此藥火化開糊骨上然後夾定
用此藥服之須作小圓如梧桐子大每服十圓葱酒
調下或傷損深者撚成條入孔中淺者用油單為膏
藥貼之甚者燈心裹木夾之如藥力散再覺痛更一
服痛即止又痛甚者貼之即止
又方二十五味(服)治攧撲損傷骨碎骨折筋斷刺痛不
問輕重悉能治之大效
香白芷(醋炒加減)紫金皮(醋炒)劉寄奴川當歸(煨鹽水炒)
赤芍藥白芍藥(米水浸炒)黑牽牛生地黃(鹽水浸炒)
川芎(米水浸)川牛膝(茶水炒)乳香(可加減)沒藥(可加減)
破故紙(醋炒)木通(去節)自然銅(骨不碎折不用臨好時用)木香(茶水炒)
藿香木賊官桂(可加減)羌活獨活
半夏(五錢水炒無痰不用)骨碎補草烏(醋炒孕婦不用)
川烏(火煨孕婦則不用各一兩)
或加土當歸熟地黃(鹽水炒)杜牛膝(茶水炒)土芎(米水炒)尤
妙金刀傷剉出臼者去自然銅骨碎骨折者用之
然須於此方内且去自然銅臨欲好時却入用之早
服成他疾右先擇出自然銅官桂沒藥乳香不炒者
其餘藥或炒或火焙或日曬乾皆可然後入不炒四
味同研為末用蜜糊圓如彈子大用黃丹為衣或被
攧撲傷損金刃箭鏃不問輕重每服一圓如被刃傷
全斷損内重者以薄荷湯或木瓜湯薑湯燈心湯吞
下皆可或攧碎骨及折骨用自然銅其他不用如骨
折碎刺痛不止加乳香沒藥白芷川芎各五錢入諸
藥中生薑酒下或不作圓為末亦可功效如神
又方(服傅)治攧撲接骨刀傷
川當歸(半兩洗淨别搗)鉛粉(半兩洛粉為上)鵬砂(二錢)
右為末每服二錢濃煎蘇木汁調下若損在腰上先
喫淡麫半椀後服藥若在腰以下先服藥後喫淡麫
仍不住呷蘇木汁更以糯米為粥入藥末三錢半和
攤在紙上或絹上封裹損處如骨碎更須用竹木夾
定以紙或衣包之
清心藥方(服)
降真香香白芷(醋炒)蘇木(鹽水炒)枳殼(水浸去心)
藿香(清油炒)丁皮(鹽水炒)紫金皮木香(茶水炒)
丁香(米泔水炒)木通(去節)山梔子大黃蓮子肉(酒煮)
沉香人参當歸(濕紙煨)川芎(煨)羌活獨活
花蕊石(醋炮)烏豆燈心(少許)赤芍藥(各等分)
右為末或大小腸不通服此亦可用五膈寬中散同
服立效或惡血汚心或煩悶暴死每服二錢薄荷湯
或燈心湯調下或童子小便尤好為散水煎服亦可
如痰血口中出加半夏
自然銅散治打攧折骨損斷正骨科中經驗方也
乳香沒藥蘇木降真香川烏(去皮尖)
松明節自然銅(火煆米醋焠七次各一兩)地龍(去土清油炒半)
真血竭(三錢)龍骨(生用半兩)土狗(十枚油浸焙為末本草名螻蛄)
右為末每服五錢用無灰酒調下如病在上食後服
病在下空心服服之自頂心尋病至下兩手再周遍
一身下及兩足遇病處則颯颯有聲患人自覺藥力
習習往來
又方
自然銅(累累然相綴如亂絲者最佳一兩重)
右研細水飛過同當歸沒藥各半錢和勻每服三錢
酒調服仍以手摩痛處
導滯散治重物壓迮或從高墜下作熱吐血下血血出
不能禁止或瘀血在内胸腹脹滿喘麄氣短兼能打去
惡血
當歸大黃(各等分炒過)
右為末每服二錢不以時温酒調下
鷄鳴散凡墜壓死者急安好處以手袖揜其口鼻上一
食頃瞑開先與熱小便若初覺氣絶不能言急擘開口
以熱小便灌之打撲悶絶亦先用以此利去瘀血
活血丹治患者血脈不和筋急行步不可服之寬筋
乾地黃(酒煮二兩)當歸(煨)白芍藥續斷(麫水炒)
白术(煨)川芎(醋炒各一兩)
右為末麫糊圓梧子大每服三十圓温酒下
大嶽活血丹治男子婦人外傷内損狗傷虫咬車馬撲
墜手足折傷一切疼痛腹中瘀血刺脇築心左癱右瘓
走住疼痛癰疽痔漏及婦人冷氣入腹血脉不通産後
敗血灌注四肢及吹嬭腫痛
花桑枝(如臂大者燒烟淬米醋中焙乾)栗楔(栗蒲中心扁薄者薄切日乾各一斤)
細墨(半斤一半用車麻三兩細研塗墨上塗盡紙包黃泥固濟乾炭火用七斤燒赤冷地上出)
(火兩時一半用醋化碙砂塗墨上火炎令乾)皂角刺(一斤燒赤淬醋中灸乾)
大黑豆(一斤濕布揩去淨黑皮焙乾秤)亂髮(二斤皂角水淨洗用清油二斤炒頻捻看)
(焦即止為末)乳香(四兩通明滴乳者細研入米醋一碗熬熟)
右和為末杵三千下圓如彈子大如膏乾更入醋糊
圓痛甚一圓輕者半圓以無灰酒一盞乳香一豆大
先磨乳香次磨藥盡煎三五沸臨卧温服以痛處就
床欲汗則被覆仍用藥塗傷處切忌一切動風物婦
人服入當歸末一錢孕婦勿服
當歸散救急療墜馬落車被打傷腕折臂呼呌不絶服
此呼吸之間不復大痛三日筋骨相連
當歸(炒令香)桂心甘草(灸)蜀椒(去汗各三分)
芎藭(六分炒)附子(炮去皮)澤蘭(炒各一兩)
右為末酒服二三錢日三服如小兒被奔車馬所損
傷其膝皮肉决見骨節絶死少蘇啼不可聽聞服之
便睡十數日便行走其神驗如此忌海藻菘菜生葱
猪肉冷水
花蕊石散治一切金刀斫傷箭鏃及打撲傷損身體猫
犬咬傷或至死者急於傷處糁藥其血化為黃水再糝
藥便差更不疼痛如内損血入臓腑熱煎童子小便入
酒少許調一大盞服之立效若牛觝腸出不損者急内
入細絲桑白皮尖茸嘗線縫合肚皮縫上糁藥血止立
活如無桑白皮用生麻蘇亦得並不得封裹瘡口恐生
膿血如乾瘡以津潤之然後糁藥(方見大方科失血類)
内損
大紫金皮散治打撲傷折内損肺肝嘔血不止或瘀血
停積於内心腹脹悶
紫金藤皮降真香續斷補骨脂
無名異(燒紅酒淬七次)琥珀(别研)蒲黃牛膝(酒浸一夕)
當歸(洗焙)桃仁(去皮炒各一兩)大黃(紙裹煨)朴梢(别研各一兩半)
右為末每服二錢濃煎蘇木當歸酒調并進三服利
即安
没藥散治打撲内損筋骨疼痛
没藥乳香芍藥川芎川椒(去子及合目者)
當歸(各半兩)自然銅(二錢半炭火燒)
右為末用黃蠟二兩溶開入藥末不住手攪勻圓如
彈子大每服一圓用好酒煎開乘熱服之隨痛處卧
霎時運進有效
打撲傷損
加味芎藭湯治打撲傷損敗血流入胃脘嘔黑血如豆
汁
芎藭當歸白芍藥百合(水浸一日)荆芥穗(各等分)
右剉散每服四錢水一盞酒半盞煎不以時服
木香勻氣散治從高墜下或打撲傷損腰脇心腹作痛
加紅麯末少許童子小便同酒調空心熱服如無紅麯
紅酒亦可(方見大方科諸疝類)
麝香散治從高墜下及打撲損傷
麝香水蛭(各一兩)
右用水蛭剉碎炒至煙出研為末入麝再研勻每服
酒調一錢若當下蓄血未效再服其應如神又治折
傷用水蛭熱酒調一錢食須知痛更進一服痛止便
將折骨藥封直至安平方去
平胃散治打撲傷損不問&KR0946;破與暗傷悉能治之用冷
水調塗則愈(方見大方科脾胃類)
雙烏散治諸傷百損如被打破傷損久後時時疼痛雖
新被傷縱不破皮而内損者尤宜服此
川烏草烏(略炮各三錢)當歸白芍藥蘇木
大黃生乾地黃紅麯(炒各半兩)麝香(少許)
右為末用酒煮一瓦瓶放冷服如覺痺麻無害但二
烏頭生用有力恐太猛所以用温火略炮
救急方療墜馬落車傷腕折臂
當歸(炒)桂心甘草(炙)蜀椒(炒出汗各七錢半)川芎(兩半)
附子(炮)澤蘭(炒各一兩)
右為末每用酒服二錢立效忌海藻菘菜生葱冷水
等物
洗心散治傷損瘀血凝滯大痛大便亦痛(方見大方科積熱類)
黑神散治傷損大吐血或因酒食飽低頭&KR0008;損吐血至
多竝血妄行鼻口俱出但聲未失無不效者
百草霜蚌粉(各等分)
右為末每一二錢糯米飲調下側栢枝研汁尤妙速
鼻衂搐一字皮破灸瘡出血舌上出血並乾糁立止
墜馬方細研銅末服之頓愈
蘇合香丸治從高墜下挾驚悸血氣錯亂昏迷不省急
服大效(方見大方科中氣類)
接骨散治打撲傷損折骨
半兩古文錢不拘多少以鉄線貫之用鉄匣盛以炭
火煆通紅椀盛好酒米醋各半升鐵冷開匣取錢於
酒醋中淬盡澄去滴醋以温水淘洗如此三次淘洗
數多尤妙火毒不盡令人患啞既淨焙乾研細入乳
香没藥水蛭等分同為末每服半字或一字生薑自
然汁先調藥次用温酒浸過服若不傷折即時嘔出
若損折則藥徑下如金絲如弓上筋神效初服忌酒
三日
刀斧棒杖傷
禁聲飲子治棒杖刀斧傷疼痛不可忍者
防風(去蘆)南星(湯洗)
右剉散每服三大錢水酒各半盞生薑搥碎同煎通
口服甚者不過三服立效
龍骨膏治金瘡
真龍骨海螵蛸五倍子赤石脂
黃丹(煆過或不用只使血竭尤佳)石亭脂(一方不用只用麝)
右斟酌或等分用如傷大先以冷鹽水洗淨却用黃
桑生漿塗四圍待水乾皮歛即乾敷百發百中若小
小傷只以冷鹽水略洗便敷此且絶妙甚
奪香散治刀刃所傷及從高墜下木石壓損瘀血凝積
心腹疼痛大小便不通
紅蛭(用石灰慢火炒令乾黃色半兩)大黃黑牽牛(各二兩)
右為末每服二錢用熱酒調約人行四五里再用熱
酒調牽牛末二錢催之須下惡血成塊以盡為愈
單方治打撲傷金瘡悶絶
右用蒲黃不以多少為末熱酒灌下
取箭鏃
灰牛散
天水牛(一个獨角者尤妙以小瓶盛之用碙砂一錢細研水少許化開浸天水牛自然成水)
右以藥水滴箭鏃傷處當自出
神仙刀箭藥妙不可言
右以桑葉隂乾為末乾貼如無旋熨乾貼之
又方土狗數箇搗取汁滴上三五度箭頭自出
治箭鏃入骨不可拔
巴豆(半粒)羌蜋(大者一箇去足趐)
右各去殼同微熬研勻塗傷處斯須痛定必微癢且忍
之候不可忍便撼動拔之立出以黃連貫衆温湯洗
了用牛膽製風化石灰傅之
針灸傷
内托黃耆圓治針灸傷經絡膿流不止
黃耆(八兩)當歸(三兩洗)肉桂木香沉香
乳香(别研兩各一)
右為末用菉豆粉四兩薑汁煮糊圓梧桐子大每服
五十圓不拘時候熱水下
消煩
四聖散治傷重煩悶欲死者用此打血利大小便
花蕊石散黑神散(二方見前)大聖散蒲黃散(以上二方)
(並見婦人科)當歸(煨)牛膝川芎(米水炒)白芷(醋炒)
蘇木大黃(各半兩)蓮子肉(酒煮半兩)
右為末和圓童子小便調服或木通湯亦可惡血立
下
傅藥
活血散治打撲傷損手足
右用菉豆粉新鉄銚内炒令真紫色新汲水調令成
膏厚𫝊損處須教徧滿貼以紙花將杉木皮一片縳
定其效如神
治刀傷磕損血不止痛難禁用葱白一大握炒熟搗爛
乘熱縳定痛與血隨止葱冷再易立效
治傷損用生骨碎補研爛取汁以酒煎服滓傅傷處數
日平復及被笞捶身無全膚用之大效
治折骨傷筋痛不可忍生地黃一斤切藏瓜糟薑一斤
生薑四兩炒令勻熟以布裹罨傷處冷則易之竒效
腫重加赤小豆半升
地黃膏治打撲傷損臂臼脱出及一切癰腫未破令内
消用生地黃研如膏木香為末以地黃攤紙上糁木香
末一層又再攤地黃貼上明旦痛即止效
單方治刀傷血出不止欲死用花蘂石散無效則用絶
好降真香一片用瓷瓦片刮下石碾碾細傅之大效
又方白滑石二兩黃丹五錢為末乾糁
歛金瘡止疼痛
右以劉寄奴為末糁之立效
又方以門扉後塵傅之
鉛粉散治手足折傷可服可敷半日後痛止手足堅牢
立愈
右以川當歸鉛粉各半兩鵬砂二錢同研細蘇木煎
汁調化一大錢損若在上先喫淡粥却服損在下先
服藥後食仍頻呷蘇木汁别作糯米飲拌和藥攤貼
損處以絹帛裹之骨碎用竹木同夾甚妙
白灰散治惡瘡刀斧傷見血
白石灰末不以多少韭菜汁調陰乾為末少許傅上擦少
時血止便安如腸潰出桑白皮線縫合罨之帛繫定效
又方晚蚕沙生用為末掺勻綿裹之隨手瘡愈血止
黃丹散治金瘡并一切惡瘡
上等黃丹軟石膏(不以多少火煆通紅)
右研細和勻如桃花色糁傷處甚妙
又方胡孫頭草黃花子如蒺藜骨䤪者村人謂之草血
竭以其能止血也用其子爛研或爛嚼傅傷處血立止
又方
黃蘖(半斤)半夏(四兩)
右為末每用半兩生薑半兩生地黃取自然汁調塗
攧處如折斷用絹帛封縳次用杉木皮扎定乾則頻
上薑地黃汁潤
又方治金刃或打傷及碎首血出不止
降真香五倍子鏡面上削下銅青各等分為末傅傷
處效
又方治刀斧傷
隔年四月苧麻揉令極軟覆在傷處縳定血止用野
苧葉亦可
又方水龍骨(即船上多年油灰)為末傅傷處用帛片扎定皮裂
開以桑白皮線縫合用蘇木五倍子末封之
又方治傷至重但不得透膜者
海味中鹹白鰾揀大片色白而有紅絲者成片鋪在
傷處以帛子扎之血止如膏脂出不傷内膜者即剃
去傷人頂心髮以熱熨斗不令其知於新剃頂上一
燙膏脂即入以桑白皮線縫合用血竭草木臘葉磁
石為末乾𫝊瘡上即合
又方五月五日採馬鞭草缺盆草血見愁(即草血竭)擂爛同
風化石灰為末塗之即愈
治血聚皮不破方蘿蔔葉研細罨傷處以帛縛之
滅㾗方治打撲有痕傷瘀血流注
半夏為末調塗傷處一宿不見痕
又方治瘀血流注紫黑或傷眼上血紫黑
大黃為末用薑汁調塗一夜一次上藥一宿黑者紫
二宿紫者即白矣
洗方
荆葉散治從高墜下及一切傷折筋骨瘀血結痛
頑荆葉(兩半)蔓荆子白芷細辛(去苗)防風(去蘆)
桂心川芎丁皮羌活(各一兩)
右為末每用一两鹽半匙連根葱白五莖漿水五升
煎五七沸去滓通手淋洗痛處冷即再換宜避風
破傷風
玉真散治風自諸瘡口入為破傷風強項牙關緊欲死
者
防風(去蘆)天南星(湯泡各等分)
右為末每服三錢童子小便一大盞煎熱服
香膠散治破傷風口噤強直
魚膠(澆十分留性)麝香(少許)
右研勻每服二錢酒調不飲米飲下一方蘇木煎酒
下
急風散治久新諸瘡被傷中風項強背直腰反折口噤
不語手足抽掣眼目上視喉中鋸聲及取箭頭
麝香(研)丹砂(一两)生黑豆(一分同草烏為末)
草烏(三兩半生用半燒存米泔同淬)
右為末和勻破傷風以酒一盞調半錢服神效如出
箭頭先用酒一盞調服半錢却以藥貼箭瘡上
破傷濕
牡蠣散治破傷濕口噤強直
牡蠣取末粉𫝊瘡口仍以末二錢煎甘草湯調下
舒筋法
舒筋法治破傷後筋變縮不能伸他病筋縮亦可用大
竹管長尺餘鑽一竅繫以繩掛于腰間平坐貼舉足
搓衮之勿計工程久當有效
退腫
蒼术散治打撲損傷皮不破浮腫者及角血用此退之
紫金皮蒼术猪牙皂角(鹽醋炒)
雞脚風葉骨碎補(各等分)
右為末糊水調糊腫處
紫金皮散治一切打撲損傷金刃箭鏃浮腫用此效
紫金皮(醋炒)天南星半夏黃柏(鹽炒)草烏(炮)
川烏川芎(茶水炒)川當歸(煨)杜當歸烏藥
川白芷(鹽水炒)破故紙劉寄奴川牛膝
桑白皮(各等分)
右為末生薑薄荷汁兼水調糊腫處或傷處皮熱甚
加黃柏皮生地黃五錢有瘡口者勿封其口四畔用
此糊之
麻藥
草烏散治損傷骨節不歸窠者用此麻之然後用手整
頓
猪牙皂角木鼈子紫金皮白芷半夏
烏藥川芎杜當歸川烏(各五兩)舶上茴香
坐拏(酒煎熱)草烏(各一兩)木香(三錢)
(傷重刺痛手近不得者更加坐拏草烏各五錢及曼它羅花五錢入藥)
右並無煆製為末諸骨碎骨折出臼者每服二錢好
紅酒調下麻到不識痛處或用刀割開或用剪去骨
鋒者以手整頓骨節歸元端正用夾夾定然後醫治
或箭鏃入骨不出亦可用此麻之或用鉄鉗拽出或
用鑿鑿開取出後用鹽湯或鹽水與服立醒
合瘡口
松皮散治金刃箭鏃傅瘡口兼能生肉
老龍皮(二分末)生石灰(取古壙者用瓦盛上用瓦盖炭火四畔上下煉一夜至曉)
(取研細)
右為末傅之止血收瘡口立效
又方合瘡口黃丹白滑石研細傅之
又方黃連木香檳榔為末傅之
又方
降真香牛膝石灰人骨(醋炒)真龍骨
老松皮(各一兩)
右用黃牛膽一枚將小竹管插膽中以石灰末從管
中入膽内掛高處日乾要用刀破開同諸藥為末傅
瘡肚中不痛自愈
太乙膏治金瘡箭鏃不問輕重用此傅之并治癰疽癤
毒
白芷乳香(火製)沒藥蒼术白膠香
石膏(醋炒)黃丹(各五錢)
右為末用真清油四兩桐油真者亦可以黃蠟一兩
先煎油柳枝攪次入白芷等四味煎少頃却入膠香
石膏得同煎試欲成珠却入蠟同煎片時用生布濾
過瓦器收藏用油單攤之損傷𫝊瘡口自然肉不痛
速愈
止血收瘡口方藏血用此瘡大者以燈心蘸入孔中
白膠香老松皮白芷龍骨血竭(各一兩)
右為末傅之
又方
土朱(二兩用瓦盛瓦上火煉一日)人骨(火煉者)老松皮
龍骨(各等分)
右為末傅之妙
又方雞内金焙為末傅之立止
乳香膏老金瘡杖瘡神效
乳香(七錢)没藥(七錢)白芷當歸羌活獨活
川牛膝川芎自然銅石膏劉寄奴
黑牽牛黃栢皮破故紙白膠香
生地黃熟地黃赤芍藥白芍藥
黃丹紫金皮(各五錢)黃蠟(一兩)
右為末用真清油四兩煎沸却入藥同煎留膠香黃
蠟黃丹末入用柳枝不住手攪試將欲成膏却入三
味更試成膏生布濾淨用瓦器盛水傾在水中用油
單攤開貼傅瘡口孔深者撚成膏條穿入孔中不問
淺深放瘡上作熱加輕粉梅花腦子朴硝入膏内貼
又留可再用瓦下盛須封裹
斷筋
小香膠散
白膠香末傅之又方金沸草根擂汁塗筋封之可相
續
止痛
乳香散治打撲傷損痛不可忍者
白术(炒)當歸(炒)粉草川白芷沒藥(另研)
交趾桂明乳香(另研)
右為末入别研藥令服二錢酒調不以時服
應痛圓治折傷後為四氣所侵手足疼痛
生蒼术(半斤)破故紙(半斤半生半炒)舶上茴香(六兩炒)
骨碎補(半斤去毛)穿山甲(去腹桑灰炒脹為度柴炙亦可)
生草烏(半斤剉如麥大)
右用草烏半斤用生薑一斤連皮生薑一斤擂爛草
烏一處淹兩宿焙乾連前藥同焙為末酒煮下糊圓
梧桐子大每服五十丸酒或米飲下忌熱物片時麻
無妨
止痛圓止痛清心行氣活血如神
草烏(去皮生用)乳香(火熨)沒藥(火熨)五靈脂(各三兩)
生麝香(炒)
右為末酒糊丸如指頭大朱砂五錢研為衣每服用
薄荷生薑研汁磨化痛止
世醫得效方卷十八
