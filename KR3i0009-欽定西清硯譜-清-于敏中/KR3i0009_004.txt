欽定西清硯譜卷四
陶之屬
宋澄泥海嶽硯(蓬島瑤臺)
宋澄泥括囊硯(碧琳館)
宋四螭澄泥硯(符望閣)
宋澄泥圭硯(御蘭芬)
宋澄泥石渠硯
宋澄泥黼黻綯紋硯
宋澄泥蕉葉硯
宋澄泥蟠螭硯
宋澄泥䕫紋硯
宋澄泥直方硯
宋澄泥海嶽硯說
硯高六寸四分寬四寸二分厚八分澄泥為之體
輕理緻潤密如玉色黃而黝受墨處深一分横界
金線一道墨池深三分池中琢眠犀一硯背剥蝕
右傍下鐫楷書海嶽二字硯側周鐫
御題詩一首楷書鈐寶二曰比德曰朗潤匣盖並鐫是
詩鈐寶二曰會心不遠曰德充符
御製題宋澄泥海嶽硯
出陶雖非未央瓦亦自七百年上下視之如石黝而赭
持輕呵潤真泥也澄扵絳縣紗嚢者化脆為堅信神冶
海嶽菴中老顛把書畫超凡似誠寡何來文房佐儒雅
用緬伊人率欲捨
宋澄泥括囊硯說
硯高二寸五分上寬一寸二分下寬一寸七分厚
三分許澄泥宋製墨鏽膠固受墨處連墨池為囊
式背刻作囊口斂處反折索陶束之有括囊之義
側面周鐫
御題銘一首楷書鈐寳一曰古香匣盖並鐫是銘隸書
鈐寶二曰古香曰太璞
御製宋澄泥括囊硯銘
言出諸口兮語書諸手兮君子之樞機可不慎坤四之
守分製硯者義或扵此取兮然予恐過之弗聞而戒仗
馬之醜兮
宋四螭澄泥硯說
硯八稜稜徑六寸五分寬徑六寸一分厚一寸一
分澄泥為之色黃而微綠質極瑩潤中受墨處正
圓墨池環為渠池中上方鏤為慶雲拱日下鏤四
螭通體青綠濃厚間以砂斑上方側面鐫宋四螭
澄泥硯六字楷書硯背每稜有跗覆手内鐫
御題銘一首楷書鈐寳二曰會心不遠曰德充符是硯
體質瑰厚而較常硯為輕墨銹亦透洵非宋製不
能匣盖鎸
御題銘與硯同隸書鈐寶二曰幾暇怡情曰得佳趣匣
底内鐫乾隆御用四字外鐫宋四螭澄泥研六字
並隸書
御製宋四螭澄泥硯銘
絳縣秀質琢為八方具有卦義畫筆羲皇文字之始孰
尚乎此研製澄泥静用久矣穆如其古郁若其文四螭
遊池蛇蜿蝹蝹外泥斯銅内泥斯石識泥扵何餘兹墨
汁文房雅友憬然以思數百年前用者伊誰
宋澄泥圭硯說
硯高五寸寬三寸厚六分澄泥為之面背皆刻圭
形質製古朴側理黃墨文層叠盖陶鍊精工所致四
旁剥蝕中受墨處平坦細潤圭首刻三星聮珠硯
池深五分硯側上鐫宋澄泥圭硯五字楷書餘三
面鐫
御題銘一首楷書鈐寳一曰德充符硯背上刻黻文中
為雙璜下為元武皆自然渾璞非近時製作所能
匣盖鐫
御題銘與硯同鈐寶二曰幾暇怡情曰得佳趣匣底内
鐫乾隆御玩四字下鐫宋澄泥圭硯五字俱隸書
御製宋澄泥圭硯銘
厥形圭錫夏祥厥首黻繡虞裳墨池雲起元武藏珠聮
璧合宜文章
宋澄泥石渠硯說
硯高四寸五分寬二寸九分厚一寸三分宋澄泥
製長方式色紫而細體輕而澤硯面周刻石渠為
墨池墨鏽深裹邊周刻卧蠶紋側面左右各印螭
虎二上下各印螭虎一跗為象首抱硯離几四分
許覆手窪下凡二層中鐫
御題詩一首楷書鈐寶二曰古香曰太璞匣盖並鐫是
詩隸書鈐寶二曰幾暇怡情曰得佳趣
御製題宋澄泥石渠硯
石渠本效漢名為滴露研朱此合宜不必劉揚徵往事
可知庾許有新詞劃金早是泯陳迹刻獸亦非出近時
曾傍宣和工字畫如何獨昩作君師
宋澄泥&KR0008;黻綯紋硯說
硯高四寸四分寬二寸七分厚五分宋澄泥製通
體剥蝕上方刻黼黻紋漫漶幾不可辨邊周刻綯
紋墨鏽深厚硯背鐫
御題銘一首楷書鈐寳二曰比德曰朗潤是硯製作既
雅閱歲復久彌覺古香可挹匣盖鐫
御題銘與硯同隸書鈐寶二曰會心不遠曰德充符
御製宋澄泥黼黻綯紋硯銘
宋代澄泥豈曾蔵王氏文筵綯紋黼黻又疑成乎宣和
之年爾時豐亨豫大以飾太平用致金源之𤇺烟時移
世變而陶泓如故曾無變遷以静為用有如是焉
宋澄泥蕉葉硯說
硯高六寸六分寬四寸四分厚五分許宋澄泥製
如蕉葉仰展面凹聚墨柄下稍出四周邊稜卷處
微刻葉紋環鐫
御題詩一首楷書鈐寶一曰比德背刻蕉葉背面三層
叠起鈎勒古雅通體斑駮墨鏽濃厚的是宋製佳
品匣盖鐫
御題詩與硯同隸書鈐寳二曰幾暇怡情曰得佳趣
御製題宋澄泥蕉葉硯
庫貯懋勤閱歲時幾曾綈几一陳之豈無遺者聊令檢
遂有賁如屢得竒囊異李郎紫雲割菴疑懷士綠天披
珊瑚筆架琉璃匣彼所知哉斯豈知
宋澄泥蟠螭硯說
硯高五寸三分寬三寸四分厚九分許澄泥宋製
色正黃質輕而極細緻澄泥中最上品也墨池中
刻卧螭一硯面深窪覆手上深下淺兩面顛倒皆
可受墨通體墨鏽深裹剥落刓缺决非南宋以後
物側面周鐫
御題銘一首楷書鈐寶一曰幾暇臨池匣盖並鐫是銘
隸書鈐寳二曰會心不遠曰德充符
御製宋澄泥蟠螭硯銘
囊汾水之土乎規南皮之瓦乎是何質堅而色古乎扣
之鏗然如戞金石其徐韻悠揚又如琴瑟之摶拊乎蟠
以文螭有若蛟龍之興雲雨乎研乎研乎供奉懋勤渙
汗其大號渙王居庶幾无咎乎
宋澄泥䕫紋硯說
硯高四寸六分寬三寸厚八分澄泥為之長方式
受墨處寬平斜通墨池邊刻夔紋右角及邊微&KR1575;
覆手上淺下深中鐫
御題銘一首楷書鈐寶二曰會心不遠曰德充符是硯
黃色細潤䕫紋古雅的係宋時舊製匣盖鐫
御題銘與硯同隸書鈐寳二曰幾暇怡情曰得佳趣
御製宋澄泥䕫紋硯銘
撫如石呵生津黃其色䕫其文䕫者䕫也吾因以緬舜
命教胄子之為也
宋澄泥直方硯說
硯高五寸四分寬三寸二分厚一寸宋澄泥製色
黝而紫堅潤如老坑端石硯面微黃墨池深廣覆
手自上削下離几五分許中鐫
御題銘一首楷書鈐寳二曰幾暇怡情曰得佳趣考宋
高似孫硯牋稱澄泥硯唐時以絳州為最宋時澤
州呂老尤擅長硯輒有一呂字背面深透磨之不
去是硯細膩滋潤雖無呂字款識或亦其所手製
也匣盖鐫
御題銘與硯同隸書鈐寳二曰乾隆
御製宋澄泥直方硯銘
正紫色而堅凝如端石出於舊阬叩以鏗鏘為金玉聲
雖無吕字可定其為澤州吕老之所手成邇日名硯乃
接踵呈為君者其好不可不慎也用為銘以自懲
欽定西清硯譜卷四
