欽定西清硯譜卷二十
石之屬
舊蕉白緘鎖硯(懋勤殿)
舊蕉白雙螭硯(懋勤殿)
舊蕉白瓠葉硯(昭仁殿)
舊蕉白雙螭瓦式硯
舊蕉白龍池硯(自鳴鐘)
舊蕉白瓜瓞硯(賞皇十五子)
舊綠端浴鵝硯
舊紫端朗月疎星硯
舊紅絲石鸚鵡硯
舊蕉白緘鎻硯說
硯高四寸一分寬二寸五分厚五分舊端溪蕉葉
白也長方式硯面正平墨池刻作鎻式上集鳳鳥
一周刻綯紋外環卧蠶側面周刻螭虎覆手鐫
御題銘一首楷書鈐寳一曰德充符匣盖並鐫是銘隸
書鈐寳一曰乾隆宸翰
御製舊蕉白緘鎻硯銘
匪金人可緘口慎絲綸宣以手用&KR1852;年如故友
舊蕉白雙螭硯說
硯高三寸八分寬二寸五分厚四分許舊水岩蕉
葉白也硯面受墨處深凹墨池刻作雙螭交紐邊
周刻卧蠶紋覆手鐫
御題銘一首楷書鈐寳一曰幾暇怡情是硯石質細而
有芒發墨宜筆製作亦極精緻匣盖鐫
御題銘與硯同隸書鈐寳一曰乾隆宸翰
御製舊蕉白雙螭硯銘
臨池摛藻胥無進硯如故也恧則信
舊蕉白瓠葉硯說
硯高二寸八分寬一寸八分許而下微斂舊端溪
蕉葉白琢為瓠葉形近蒂處為墨池四周葉邊内
卷以故硯體小而能聚墨不漏也池左旁微刓覆
手刻為葉背小葉二岐出莖蔓宛然左方因石自
然略加磨治彌見天趣側面周鐫
御題詩一首楷書鈐寳一曰古香匣盖並鐫是詩隸書
鈐寳二曰乾隆
御製題舊蕉白瓠葉硯
蕉葉白為瓠葉硯孰賓孰主莫能分笑他荷簣杲哉者
厲揭徒論深淺云
舊蕉白雙螭瓦式硯說
硯高六寸寬四寸厚五分水坑蕉白質極細潤仿
瓦式為之面周刻雙螭左右内向受墨處橢圓而
剡其上背如瓦筒穹起兩跗離几三分許上方有
金線豎文一道中鐫
御題銘一首楷書鈐寳二曰會心不遠曰德充符匣盖
並鐫是銘隸書鈐寳同
御製舊蕉白雙螭瓦式硯銘
瓦為硯硯則賓也硯肖瓦瓦則名也賓與名幻則均也
供染翰實則存也伴綈几慎絲綸也味芸編以淑身也
舊蕉白龍池硯說
硯高五寸三分寬三寸八分橢圓式而下稍豐厚
一寸五分舊坑蕉葉白端石也側理為之膩潤如
玉面周環帶文墨池中刻出水龍一左有鸜鵒眼
一如龍之戲珠勢極飛動覆手深幾及寸右上方
及下方長短二柱各有眼面邊及左跗微有刓缺
側面周鐫
御題銘一首楷書鈐寳一曰得佳趣匣盖内並鐫是銘
隸書鈐寳一曰幾暇怡情匣盖外鐫龍池二字下
有蕉林珍賞四字俱隸書傍有玉立二字長方印
一查梁清標字玉立號蕉林正定人
本朝順治年間官至大學士精於鑒賞收蔵法書名
畫皆入神品是硯固亦舊製而經其鑒蔵者
御製舊蕉白龍池硯銘
舊阬之白號蕉葉兮玉潤金堅剛柔協兮既圓而橢製
穏貼兮墨池弗涸有波叠兮龍守其珠緯蕭涉兮書而
供跳王之帖兮文而寓雕劉之勰兮問誰所珍蕉林箧
兮何來西清伴芸笈兮一誦旅獒慙弗惬兮
舊蕉白瓜瓞硯說
硯高六寸五分寬四寸七分左上方微削三之一
舊坑蕉葉白端石也色净綠斜帶金線紋墨池凹
處形如瓜懸環刻葉蔓繞出硯背懸小瓜一兩側
駁落俱有天然石脈如澹金色下鐫
御題銘一首楷書鈐寳二曰比德曰朗潤匣盖並鐫是
銘隸書鈐寳二曰幾暇怡情曰得佳趣
御製舊蕉白瓜瓞硯銘
瓜緜瓞蔓以成也性相近習遠情也濡墨摛毫貴研精
也吾於瓜瓞之硯不徒緬周雅詠民之初生也
舊綠端浴鵝硯說
硯高六寸七分寬四寸一分厚二寸二分舊坑綠
端石色質俱佳硯面正平墨池深廣覆手深半寸
許刻柳溪蘆岸石峡瀑水噴珠濺玉浴鵝凡六極
生動之致雖不署欵信佳手所製下方側鐫
御題詩一首楷書鈐寳二曰幾暇怡情曰得佳趣匣盖
並鐫是詩隸書鈐寳二曰乾隆
御製題舊綠端浴鵝硯
柳溪蘆岸極幽閒坤數鵝羣浴箇間不必蘭亭景佈置
得之象外破天慳
舊紫端朗月疎星硯說
硯高五寸七分寬三寸八分許厚一寸一分水坑
紫端瑩潤如玉中涵青花硯面正平墨池作偃月
形上下左右鸜鵒活眼散布如星惟池中一眼凸
為柱池上方鐫青花紫玉朗月疎星八字池旁有
簾青主人銘五字欵俱行書下有李淑沆印四字
方印一李淑沆無考左側及右邊俱有天然鱔血
斑硯背正平上為圓池如滿月下鐫
御題詩一首楷書鈐寳二曰會心不遠曰德充符匣盖
並鐫是詩隸書鈐寳一曰幾暇怡情
御製題舊紫端朗月疎星硯
李氏淑沆何許人疎星朗月識龍賓應知作者深於詠
四字全該摘句神
舊紅絲石鸚鵡硯說
硯高五寸寬三寸三分厚七分舊坑紅絲石為之
橢圓式琢為鸚鵡形色黃而澤硯面正平斜帶紅
絲縷縷墨池上左方鸚鵡首亦帶紅絲赤如雞冠
左頋作飲水状左右側兩翼下垂下左方尾上捲
翎羽分眀生動可愛覆手長方中鐫
御題詩一首楷書鈐寳二曰會心不遠曰德充符匣盖
並鐫是詩隸書鈐寳一曰幾暇怡情考高似孫硯
箋載紅絲石出臨朐縣其色紅黃相間佳者絶不
易得故世罕流𫝊是硯紅絲映帶鮮艷逾常而質
古如玉洵為佳品
御製題舊紅絲石鸚鵡硯
鴻漸不羡用為儀石亦能言製亦竒疑是禰衡成賦後
鏤肝吐出一絲絲
欽定西清硯譜卷二十
