欽定西清硯譜卷十六
石之屬
舊端石海天浴日硯(寧夀宫)
舊端石太極硯(淳化軒)
舊端溪子石五明硯(秀清村)
舊端石弦文硯(瀛臺)
舊端石折波硯(淳化軒)
舊端石九子硯(熱河)
舊端石弁星硯(廷春閣)
舊端石荷葉硯
舊端石蟬硯(延暉閣)
舊端石饕餮䕫紋硯(養心殿)
舊端石海天浴日硯說
硯以端溪子石為之高五寸七分寬四寸厚一寸
八分許受墨處刻為日輪海水坌涌漩洑為墨池
真有雲垂水立一落千丈之勢右側石質天然平
處鐫
御題銘一首隸書鈐寳二曰古香曰太璞背亦刻作日
輪中有三足烏霞光上爥劖刻工巧中脫盡痕跡
極為佳製石質亦温潤匣盖外鐫海天浴日四字
篆書下鐫
御題銘與硯同鈐寳二曰會心不遠曰德充符内鐫寳
一曰乾隆御玩
御製舊端石海天浴日硯銘
鴻波浡潏天之綱咸池沐浴陽德光紫雲既劚金烏翔
葆珍韞彩登文房挹兹學海吐沛滂
舊端石太極硯說
硯高八寸寬五寸五分厚一寸長方式石質清粹
刻琢天然無刓鑿痕受墨處方五寸許微凹上為
墨池深五分旁刻水波雲氣有飛泉赴壑之勢硯
首左右有鸜鵒高眼各一四側膚理庚庚微有皴
剥左側鐫
御題詩一首隸書鈐寳二曰比德曰朗潤匣盖並鐫是
詩鈐寳二曰乾隆硯背上刻無極圖一徑一寸八
分下刻太極圖一經四寸三分雖無欵識而形制
渾璞當為數百年前物
御製題舊端石太極硯
太極初無物兩儀有是生名詮著茂叔妙義寓陶泓高
眼墨池表方城石理庚不愁真研壊玉局語尤精
舊端溪子石五明硯說
硯高二寸八分下寬二寸豐下銳上厚約一寸五
分端溪子石側理為之中横界金線一道精緻温
潤小品中之佳絶者也墨池上有高眼一旁刻龍
鳳各一軒翥翔舞左右側上方及覆手三柱端共
眼五尤為朗潤五明之義盖取諸此下方側面鐫
御題銘一首楷書鈐寳一曰太璞匣盖並鐫是銘隸書
鈐寳一曰比德
御製舊端溪子石五明硯銘
子石天然略加玉成形橢而圓體潤以貞活眼凡五因
號五明如舜之扇寓意實精匪箑之義著文有評
舊端石弦文硯說
硯高六寸八分寬四寸一分厚一寸三分舊阬端
石質理細緻製作亦舊硯面周刻弦文凸起受墨
處以用久深窪覆手穹如半筩右趺雖刓缺不碍
為佳品也上方側鐫
御題銘一首楷書鈐寳二曰會心不遠曰德充符匣盖
並鐫是銘隸書鈐寳二曰乾隆謹案
内府蔵硯經
睿鑒題詠者已得一百五十餘方續又得硯四十枚
皇上親御丹毫或銘或詩不六日而題識已徧是硯盖
其卒章而於
法
天行健之旨復三致意焉(臣)等敬瞻
睿藻仰見我
皇上大文彌耀日進無疆盥手雒誦榮慶盖百倍尋常
云
御製舊端石弦文硯銘
硯四十枚或銘或詩豈竭吾才不日成之法天行健敦
乎象辭
舊端石折波硯說
硯高三寸二分寬二寸二分厚四分舊端溪下岩
石受墨處火捺下斜吐蕉白硯邊周刻帶紋三重
硯背鐫折波二字隸書匣盖鐫
御題銘一首隸書鈐寳二曰德充符曰幾暇怡情匣盖
内鐫寳二曰乾隆
御製舊端石折波硯銘
孕玉水清且泚墨池中矩彰厥美
舊端石九子硯說
硯高七寸寬四寸一分厚二寸二分舊坑紫端石
受墨處微窪其上駮蝕似曾入土者墨池深五分
右側鐫
御題銘一首隸書鈐寳二曰比德曰朗潤硯匣盖並鐫
是銘亦隸書鈐寳二曰幾暇怡情曰得佳趣硯背
九柱高下森立各有鸜鵒活眼一下方刻壺盧形
子京印一當是明項元汴墨林收藏故物
御製舊端石九子硯銘
端溪之淵腴剖紫兮鵒眼斯活暈秋水兮如承如垂森
九子兮溯原聚奎文明啟兮
舊端石弁星硯說
硯高四寸五分寬二寸四分厚二寸老坑端石色
淡而澤側理為之墨池上正中活眼一如弁之會
星左側面銘十三字下有伯起銘三字欵俱篆書
覆手從上削下兩附離几一寸五分許上方側面
鐫
御題銘一首楷書鈐寳一曰比德匣盖並鐫是銘隸書
鈐寳二曰比德曰朗潤考書畫譜明張鳳翼字伯
起長洲人善書有才名是硯盖其所藏
御製舊端石弁星硯銘
活眼正中如弁冕形擬月則小號之曰星洪範九疇八
惟庶徵休咎異若省歲省成象厥庶民天聽自聽
明張鳳翼銘歲癸丑端之麓持此石歸愧孝肅
舊端石荷葉硯說
硯圓而扁高六寸二分寬六寸六分厚六分許舊
坑端石色紫而黑琢為荷葉形仰而邊捲中受墨
處微凸周為墨池上方刻作蟹葉邊半捲雙螯四
跪致極生動硯背刻作荷葉蒂上方著几而下穹
起筋絲宛然下有螺螄二為足承之葉筋中平處
環鐫
御題銘一首楷書鈐寳二曰比德曰朗潤匣盖並鐫是
銘隸書鈐寳二曰幾暇怡情曰得佳趣
御製舊端石荷葉硯銘
石本堅荷則脆劑柔剛琢硯器論其初原一致石溪出
荷水植忽肖形成葉翠蠏與螺葉間戱荷易凋石久寄
變柔晦為剛利如露盤承露墜突漢宫無銅氣有識哉
作者意
舊端石蟬硯說
硯高四寸首寬一寸八分中寬二寸四分下微斂
厚六分許老坑端石色黝理細面微凹池極深廣
首斂而腹豐略似蟬形硯背上方著几處少平下
有二足中穹起處鐫
御題詩一首楷書鈐寳二曰比德曰朗潤匣盖並鐫是
詩隸書鈐寳同
御製題舊端石蟬硯
隨材斷作樹蟬秋滴露研松鳴欲流沈響待題誰似駱
無言常懼或同劉
舊端石饕餮䕫紋硯說
硯高五寸五分寬三寸五分許厚一寸許舊水坑
蕉葉白也質極細嫩硯面及墨池通為瓶式近墨
池處皆棕眼紋邊上方周刻饕餮八下方刻䕫十
左上方有鸜鵒活眼一微帶鱔血斑覆手自上削
下兩跗内抱離几六分許側面火捺翡翠隠然可
辨上方側面鐫
御題銘一首楷書鈐寳二曰古香曰太璞匣盖並鐫是
銘隸書鈐寳二曰乾隆
御製舊端石饕餮䕫紋硯銘
鑄饕餮於罇罍古之常也戒飲食以貪餡喻從方也誰
用之以刻硯義可詳也每竊人以炫已丈之殃也兹盖
取以警兹其味長也讀昌黎之佳作未可忘也
欽定西清硯譜卷十六
