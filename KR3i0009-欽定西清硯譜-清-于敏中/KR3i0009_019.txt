欽定西清硯譜卷十九
石之屬
舊端石瑞芝硯
舊端石蟠桃硯
舊端石轆轤硯
舊端石雲雷編鐘硯(養性殿)
舊端石天然壺盧硯(養和精舍)
舊端石半蕉硯(賞皇六子)
舊端石七光硯(賞皇十一子)
舊端石飛黃硯(賞皇十五子)
舊端石七星石渠硯(賞皇十七子)
舊端石倣唐石渠硯(賞皇十七子)
舊端石瑞芝硯說
硯高八寸寬七寸厚一寸四分老坑端石四邊
天然略加礱治為瑞芝形芝面正平為受墨處
上刻小芝八枚芝莖稍窪處為墨池硯背刻為
芝蒂莖上復岐生五芝下方鐫
御題詩一首楷書鈐寳二曰比德曰朗潤匣盖並鐫
是詩隸書鈐寳二曰乾隆
御製題舊端石瑞芝硯
生巖似桂却無芳本石應非追琢章晦夜設離三百
步英英早合見其光
舊端石蟠桃硯說
硯高四寸五分上寬四寸下銳不及三分之二
舊水坑子石天然刻作桃實兩面桃葉覆之蒂
旁微凹為墨池磨礲純熟洵出名手所製硯背
鐫
御題詩一首楷書鈐寳二曰古香曰太璞匣盖並鐫
是詩隸書鈐寳二曰會心不遠曰德充符是硯
石質嫩而澤左側有水蛀處昔人論水岩佳品
所謂撫不留手柔若無骨者此庶近之
御製題舊端石蟠桃硯
水岩石子閱千秋因其天然稍雕鎪撫泯痕跡手不
留疑是王母漢宫遊贈之其核化琳球却笑方朔無
能偷
舊端石轆轤硯說
硯高三寸二分許上寬一寸七分許下寬一寸
九分厚三分許水坑舊端質嫩而澤墨池與受
墨處離而為二中為樞紐形如轆轤池邊周刻
卧蠶文硯背額隆起下為二足抱以獸面俱離
几約分許中鐫
御題詩一首楷書鈐寳二曰比德曰朗潤匣盖並鐫
是詩隸書鈐寳同考古玉圖載黃玉鹿盧環形
製與此相合硯盖仿為之而製作之工墨鏽之
厚允為小品最佳者
御製題舊端石轆轤硯
轆轤紐界硯和池意蕊心芽唘沃滋設詠韓詩思汲
古得修綆者又真誰
舊端石雲雷編鐘硯說
硯為編鐘式高三寸八分旋出三分許銑寬二
寸八分舞寬二寸二分厚五分舊端溪蕉葉白
也邊刻流雲硯背圓抱如半鐘中刻雲雷紋鼓
間微空欒間鐫
御題詩一首楷書鈐寳二曰古香曰太璞匣蓋並鐫
是詩隸書鈐寳一曰得佳趣
御製題舊端石雲雷編鐘硯
編鐘摹漢抑摹周隠現雷紋雲氣流水部設如方待
扣金聲擲地亦相投
舊端石天然壺盧硯說
硯高四寸三分上寬二寸七分下寬三寸三分
中微束天然成瓢形厚三分許水坑端石質極
細嫩墨池略窪中刻小壺盧一葉蔓縈繞自然
渾妙昌黎詩云磨礱去圭角浸潤著光晶此硯
得之硯背刻匏葉一亦具偏反之勢下方鐫
御題詩一首楷書鈐寳二曰比德曰朗潤匣盖並鐫
是詩隸書鈐寳同
御製題舊端石天然壺盧硯
雕幾曾不藉多加形賦天然絲蔓拏憐彼耕而弗穫
者無端還擬歎匏瓜
舊端石半蕉硯說
硯高五寸七分寬三寸五分厚七分舊水阬端
石質細而潤因其自然略加琢治為蕉葉半幅
上方凹為墨池左邊微捲右邊直勒為梗横理
縷縷儼有披風滴雨之趣硯背鐫
御題詩一首楷書鈐寳二曰比德曰朗潤匣盖並鐫
是詩隸書鈐寳二曰幾暇怡情曰得佳趣
御製題舊端石半蕉硯
横文破葉意精含棐几應教置以南設贈藏真書自
叙綠天剪處主賓參
舊端石七光硯說
硯高六寸五分寬三寸九分厚二寸九分宋水
坑端石也横理蕉白青花隠隠温潤如玉硯首
正中有鸜鵒活眼一圓暈眀朗上方側鐫
御題詩一首楷書鈐寳一曰德充符覆手七柱亦各
有眼雲笈七籖云七光大眀旋輪九氣上應玉
清是硯柱眼圓朗文光上澈足為翰墨林中徵
瑞應矣匣盖鐫
御題詩與硯同隸書鈐寳二曰乾隆
御製題舊端石七光硯
七柱分眀朗七光旋輪九氣玉清祥設如内景黃庭
注宜贈山隂内史王
舊端石飛黃硯說
硯高五寸五分寬四寸厚七分許舊水岩端石
為之橢圓式受墨處正圓上方墨池刻為偃月
形深二分外環以規密釘如鼓腔規上下刻四
螭硯背左右微削覆手亦正圓中刻飛黃一下
方側鐫
御題銘一首楷書鈐寳二曰古香曰太璞考淮南子
云黃帝時飛黃服皂又黃帝内𫝊稱帝制記里
鼔車是硯背刻飛黃而面為鼓形當取義於斯
匣盖鐫
御題銘與硯同隸書鈐寳二曰會心不遠曰德充符
御製舊端石飛黃硯銘
質細如綿水岩石子兮面製鼔形喻車記里兮背刻
飛黃服周方軌兮用佐同文伊犂尺咫兮
舊端石七星石渠硯說
硯高四寸四分寬四寸厚一寸七分舊老坑端
石硯首石渠外微凸上有活眼一緊小而潤側
面下方鐫
御題詩一首楷書鈐寳二曰會心不遠曰德充符匣
盖並鐫是詩隸書鈐寳二曰幾暇怡情曰得佳
趣覆手深一寸刻石柱七柱各有眼羅列如斗
杓是硯雖仿唐石渠式而石渠較淺狭背刻七
星稍失古意第石質細潤不失為端溪佳品
御製題舊端石七星石渠硯
石渠唐製兹惟仿背柱居然刻七星設以文章方北
斗昌黎此席孰曾經
舊端石仿唐石渠硯說
硯高三寸五分寬三寸三分厚一寸舊端溪水
岩石硯面正方受墨處外周環以渠上方微凹
如仰月邊周刻流雲紋側四面各刻陽文螭虎
一餘地多隂文淺雕蟠螭形四角有跗雕獸面
承硯離几七分許硯背覆手刻作兩層四角各
有如意形斜屬於跗中鐫
御題銘一首楷書鈐寳二曰古香曰太璞匣盖裏並
鐫是銘隸書鈐寳二曰乾隆是硯石質細潤雕
鏤工緻係仿唐澄泥石渠硯為之者
御製題舊端石仿唐石渠硯銘
石渠式肇自唐水崖質選其良舊弆王今得羊一再
詠斐文房慎所好增徬徨
欽定西清硯譜卷十九
