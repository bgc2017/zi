欽定西清硯譜卷二十三
附錄
紫金石太平有象硯
駝基石五螭硯
紅絲石風字硯
紅絲石四直硯
澄泥八方硯
倣魏興和甎硯(弘德殿)
倣唐八稜澄泥硯(樂夀堂)
倣唐菱鏡硯一(景福宫)
倣唐菱鏡硯二(慎修思永)
倣唐觀象硯(萬方安和)
倣澄泥虎伏硯(文源閣)
倣宋宣和梁苑雕龍硯(飬性殿)
紫金石太平有象硯說
硯高六寸五分寬四寸五分厚一寸一分臨胊
紫金石也硯面正平受墨處刻為瓶形旁綴象
耳貫以雙環瓶口為墨池硯背刻象形背負寳
瓶上方鐫
御題詩一首楷書鈐寳二曰會心不遠曰德充符匣
盖並鐫是詩隸書鈐寳二曰幾暇怡情曰得佳
趣考宋高似孫硯箋稱紫金石出臨朐色紫潤
澤發墨如端歙又稱唐時競取為硯芒潤清響
國初已乏云云當由端歙既盛行採取者少故
甚少流𫝊耳是硯質理既佳琢製亦精堪備硯
林一格
御製題紫金石太平有象硯
紫金石硯臨朐産起墨益毫略次端刻作太平稱有
象斯之未信敢心寬
駝基石五螭硯說
硯高五寸七分寬四寸厚一寸一分駝基島石
為之受墨處寬平墨池深廣中刻蟠螭一邊刻
作四螭遶之覆手鐫
御題詩一首楷書鈐寳二曰乾隆匣盖並鐫是詩隸
書鈐寳二曰幾暇怡情曰得佳趣考高似孫硯
箋稱駝基石出登州駝基島色黑羅文金星發
墨類端歙是硯雖係新製而質理鋒隸佳處不
減龍尾可備硯林别品
御製題駝基石五螭硯
駝基石刻五螭蟠受墨何須誇馬肝設以詩中例小
品謂同島瘦與郊寒
紅絲石風字硯說
硯高三寸八分上寬二寸四分下寬三寸八分
厚七分臨朐紅絲石琢為風字形硯面寬平墨
池深四分許式古雅而便染翰硯背正平無覆
手下方側面鐫
御題銘一首楷書鈐寳一曰太璞匣盖並鐫是銘隸
書鈐寳二曰比德曰朗潤
御製紅絲石風字硯銘
石出臨胊紅絲組錦製為風字宣和式審既堅以潤
腴發墨瀋雖遜舊端足備一品
紅絲石四直硯說
硯高三寸六分寬二寸四分厚七分石質細潤
黃理而紅絲邊勒四直受墨處正平覆手鐫
御題詩一首楷書鈐寳二曰比德曰朗潤匣蓋並鐫
是詩隸書鈐寳二曰會心不遠曰德充符考宋
高似孫硯箋引唐錄稱唐中和年青州石工蘇
懷玉於石洞中得石四五寸磨治為硯墨膏浮
泛蒸濡如露異於他石後洞門石摧遂絶又引
歐譜稱紅絲硯須飲水乃發墨云云似舊石久
稀而宋時新製稍嫌渴墨是硯雖非舊石而瑩
潤宜墨文彩煥發真文房佳器也
御製題紅絲石四直硯
紅絲鸚鵡昨曾吟小式直方兹盍簪未識拔茅聲應
處能如斯否惕予心
澄泥八方硯說
硯八稜體徑三寸五分稜徑三寸八分厚五分
澄泥為之澹黃色受墨處正平斜入墨池深二
分許上方側面鐫澄泥八方硯五字楷書覆手
深一分許中鐫
御題銘一首楷書鈐寳一曰比德匣盖並鐫是銘隸
書鈐寳一曰德充符匣底内鐫乾隆御用外鐫
澄泥八方硯俱隸書
御製澄泥八方硯銘
四圍四隅義具八方匪燥匪濕含隂含陽從模則柔
以陶則剛用之綸綍慎兹典常
仿魏興和甎硯說
硯高四寸四分寬二寸九分厚三分澄泥製椭
圓式受墨處周刻邊線如瓶形瓶口為墨池深
二分上方側鐫倣魏興和甎硯六字楷書硯背
鐫
御題銘一首楷書鈐寳二曰乾隆是硯盖倣
内府舊藏甎硯作而彼則外方内圓此則竟作瓶
形且色如黃玉扣之作金石聲真堪比美匣盖鐫
御題銘與硯同隸書鈐寳二曰比德曰朗潤匣底内
鐫乾隆御用四字外鐫仿魏興和甎硯六字並
隸書
御製仿魏興和甎硯銘
澄汾水之泥仿魏代之甎在興和已稱舊然豈久於
祖龍之年今長城猶故物也夫誰逥顧以視焉是知
物貴所託龍門謂青雲之士盖亦有感而為言
仿唐八稜澄泥硯說
硯八稜體徑四寸一分稜徑四寸五分厚五分
舊澄泥仿唐八稜硯式製色黃而質細温潤如
石受墨處中圓如月周環以渠深二分許外為
八稜上方側面鐫仿唐八稜澄泥硯七字楷書
覆手亦八稜微有鐵花紋中鐫
御題銘一首楷書鈐寳二曰會心不遠曰德充符匣
盖並環鐫是銘隸書鈐寳同匣底内鐫乾隆御
用四字外鐫仿唐八稜澄泥硯七字並隷書考
内府唐硯邊周刻海水魚龍是硯仿其形製而邊
不雕幾彌見渾雅
御製仿唐八稜澄泥硯銘
昔也泥今則石葆其光堅以澤外象卦中呈璧利筆
毫發墨液陶冶功化物無迹育材作人慙莫釋
仿唐蔆鏡硯說
硯圓徑四寸八分厚八分三足高五分刻作蔆
花環為墨池池深二分受墨處有鸚鵒眼一斜
𢃄黃龍紋中有翡翠紋長短各一硯背鐫
御題銘一首楷書鈐寳一曰會心不遠匣盖並鐫是
銘隸書鈐寳二曰幾暇怡情曰得佳趣是硯係
宋坑石仿
内府舊藏唐蔆鏡硯式製
御製仿唐蔆鏡硯銘
製仿唐石猶宋出古坑成今礱鵒眼一如月洞異鏡
明具鏡用百代鑒六義供
仿唐蔆鏡硯說
硯如蔆花而九出徑各四寸六分厚六分許歙
石色微黝受墨處正平如鏡亦為蔆花式外環
墨池硯背花瓣仰承三跗附萼上方鐫仿唐蔆
鏡硯五字楷書左界石脉一道中有金星一下
鐫
御題銘一首楷書鈐寳二曰乾隆案
内府舊藏唐蔆鏡硯本係歙石
皇上曾命以宋端舊石仿式為之兹復以舊歙石仿
製是硯并各為之銘兩美競爽並為文房佳品
匣盖鐫
御題銘與硯同鈐寳一曰乾隆宸翰中鐫乾卦圓寳
一匣㡳鐫仿唐蔆鏡硯五字楷書鈐寳一曰乾
隆御用
御製仿唐蔆鏡硯銘
蔆花旉瓣肖厥鏡形匪銅玻瓈石出歙坑唐有此製
師古用成惕殷鑒以自照誰曰摛文是寳
仿唐觀象硯說
硯八稜稜廣四寸八分徑四寸五分厚四分端
石製硯首鸚鵒活眼一高似孫硯箋所謂端溪
石以高眼為貴是也下為墨池深二分硯背上
方鐫仿唐觀象硯五字楷書中鐫
御題銘一首楷書鈐寳二曰德充符曰會心不遠匣
盖並鐫是銘隸書鈐寳二曰幾暇怡情曰得佳
趣匣㡳内鐫乾隆御用四字外鐫仿唐觀象硯
五字並隸書是硯盖仿
内府舊藏唐觀象硯式作而尺度微小厚亦減十
分之六云
御製仿唐觀象硯銘
古聖觀象意在筆前卦雖畫八理具先天伊誰製硯
義闡韋編四維四隅匪方匪圓弗設竒偶全體備焉
玩辭是資選石倣旃滴露研朱用佐窮年
仿澄泥虎伏硯說
硯高四寸五分上寬二寸五分下寬三寸八分
許厚一寸四分仿宋澄泥為之色紫形製稍圓
有青綠而無天然剥蝕痕虎首微尖小兩耳正
圓與舊式稍異餘俱與舊式略同盖内鐫
御題銘一首隸書鈐寳二曰比德曰朗潤匣盖内並
鐫是銘鈐寳二曰會心不遠曰德充符是硯
上出
内府舊式
命吴中巧匠仿造進
御雖古藻稍遜而摹仿逼真質亦堅潤盖幾無虎賁
中郎之辨
御製仿澄泥虎伏硯銘
吕老所造兹不可得金閶巧煅如伏虎式球琳其質
青綠其色置之舊側幾難别白列於文房友乎子墨
幾暇怡情揮毫是北每繹旅獒不無慙德
仿宋宣和梁苑雕龍硯說
硯高五寸九分寬二寸九分厚一寸二分舊端
溪石受墨處外三面環以墨池邊左右周刻升
降龍各二上下抱珠硯首穹起中鑿一竅豎為
碑形穹起處刻為波紋十層下方側面鐫
御題銘十二字如半環右旋硯首穹起處環竅接鐫
銘十二字亦右旋俱篆書覆手四面斜削為跗
中鐫大清乾隆仿製六字篆書案
内府舊藏宋宣和梁苑雕龍硯一是硯仿式為之
雕鏤尺寸不爽銖黍惟舊銘從硯首右旋接下
方側面讀此處
御銘從下方側面右旋接硯首讀為稍異耳匣盖鐫
御題銘與硯同鈐寳二曰乾隆
御製仿宋宣和梁苑雕龍硯銘
琢蜿蜒含氤氲龍德符昭其文髣乎髴闡舊聞游天
池蒸墨雲
欽定西清硯譜卷二十三
