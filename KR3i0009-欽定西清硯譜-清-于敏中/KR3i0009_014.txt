欽定西清硯譜卷十四
石之屬
宋艧村石泰交硯(皆春閣)
宋艧村石聽雨硯(熱河)
宋艧村石鳳池硯
元趙孟頫松化石硯
元黃公望&KR0146;菴硯
元釋海雲端石硯
元凝松硯(乾清宫)
明楊士竒舊端子石硯
明唐寅龍尾石瓦式硯(翠雲館)
明李夢陽端石圭硯(賞皇十一子)
宋艧村石泰交硯說
硯高六寸七分寬六寸厚八分宋雘村石外方内
圓硯首穹起合地天交泰之義覆手作如意形面
背四周俱隨石質自然不加磨琢下方鐫
御題銘一首隸書鈐寳一曰德充符匣盖並鐫是銘亦
隸書鈐寳二曰幾暇怡情曰得佳趣
御製宋艧村石泰交硯銘
既方而圓體合坤乾吾因思泰交之義而久具其說於
開泰之篇無往不復是用懼焉如意固美驕志應蠲吾
是以恒自勵乎憪然
宋雘村石聽雨硯說
硯高四寸七分上寬二寸八分下寬三寸四分厚
七分宋雘村石樸素天然不加雕琢硯首鐫草篆
聽雨二字四側皴剥下方側鐫
御題詩一首隸書鈐寳一曰太璞硯背鐫寒山趙宧光
為悟石老禪作行書十一字左側有凡夫二字印
考明趙宧光號凡夫長洲人善草篆悟石軒在虎
邱雲巖寺内生公石側凡夫隠於寒山好與羽流
衲子往還是硯似係凡夫為寺僧所作匣盖鐫
御題詩與硯同隸書鈐寳二曰乾隆
御製題宋雘村石聽雨硯
猶是宋坑石千年古色含撫看聽雨篆想共老禪參憶
昔寒山畔每因遺跡探臨池偶一試飛興到江南
宋雘村石鳳池硯說
硯高六寸上寬三寸三分下寬四寸五分中微束
厚八分許宋雘村石也色黃而潤琢為鳳字形受
墨處微窪斜入墨池為鳳池墨鏽深厚週有剥蝕
古意穆然覆手穹起下為鳳足二離几約三分許
中鐫
御題詩一首楷書鈐寳二曰會心不遠曰德充符匣盖
並鐫是詩隸書鈐寳二曰比德曰朗潤
御製題宋雘村石鳳池硯
龍賓休說雘村無猶此晨星一二俱漫詡外廷希見也
豈知内庫久藏乎沈淪佳士如方彼剪拂良材祗愧吾
製作鳳池供染翰不宜章蔡合歐蘇
元趙孟頫松化石硯說
硯高約五寸寬三寸五分許厚一寸五分松化石
為之木理猶存黃黑相間面正平可以受墨背及
四周皆天然不加礱琢凝膩如松脂背鐫
御題銘一首楷書鈐寳二曰比德曰朗潤匣盖内並鐫
是銘隸書鈐寳二曰會心不遠曰德充符外鐫元
趙孟頫識語及銘八十三字後有子昂二字欵俱
行書下有松雪二字橢圓印一考松花石唐六帖
載回紇有康干河斷松投之三年化為石色黃節
理猶在硯或即是石也
御製元趙孟頫松花石硯銘
松化石須千年松花有詎康千松雪翁銘識旃三含一
妙理詮木之理尚依然水中變膏受全勝溪石取於端
弗礱琢存厥天十三行書以𫝊兹用兹審愧焉
趙孟頫銘識硯材以端溪良取其産水穴膏潤
久能澤墨故予獲一松化石莫知所自相𫝊松入
水千年乃化其渟滀滋液較端溪為勝用作硯甚
宜因為之銘銘曰歲寒節久弗失水所泊留其
蘖玉為質温而栗鳳咮羅紋罕與匹
元黃公望癡菴硯說
硯高七寸寬四寸五分厚九分端溪下岩舊坑石
也質理堅緻如蒼玉墨鏽深裹光可以鑑受墨處
窪深寸許盖久供研墨所致周有剥蝕右側鐫癡
菴二字篆書覆手上寸許平坦下斜削兩跗離几
四分許中鐫
御題詩一首楷書鈐寳二曰乾隆匣盖並鐫是詩隸書
鈐寳同考元黃公望字子久號大癡道人癡菴或
其所署欵也
御製題元黃公望癡菴硯
癡菴自是&KR1575;元代大嶺曾經圖富春墨鏽依然蔚雲氣
畫禪什襲合同珍
元釋海雲端石硯說
硯高四寸四分寬二寸八分厚一寸五分老坑端
石堅潤宜墨受墨處久用成臼池中墨鏽凝結斑
駁竒古覆手兩跗離几一寸餘右側面鐫銘于以
用之邦家之光八字左側鐫海雲二字欵俱行草
書上方側鐫
御題詩一首楷書鈐寳二曰比德曰朗潤匣盖並鐫是
詩隸書鈐寳二曰會心不遠曰德充符考書畫譜
稱元僧海雲工畫是硯或即其所經用也
御製題元釋海雲端石硯
海雲自是釋家人銘語八言似不倫或者退之文熟讀
反其師道步儒塵
元凝松硯說
硯高三寸五分寬二寸四分厚七分老坑端石也
硯面斑駁下方左角刓缺受墨處斜通墨池左側
鐫至正二年四月春製八字行書右側鐫凝松二
字上方側鐫元研二字俱隸書硯背覆手處鐫
御題銘一首楷書鈐寳一曰幾暇怡情上左右俱刓缺
是硯石色黃紫相間如老松之鱗墨鏽凝裹彌復
古穆似宋石而元製者欵署曰春當是人名以不
著姓無可考匣盖外鐫
御題銘楷書鈐寳並與硯同内鐫元硯二字隸書匣底
内鐫凝松二字隸書鈐寳一曰乾隆御玩外鐫標
識曰癸楷書
御製元凝松硯銘
有暈其黃載守其黑是為支離之珀
明楊士竒舊端子石硯說
硯高五寸寬三寸三分許厚一寸三分許舊端溪
水岩子石也天然皴皺略加礱治特多古意色黝
紫細膩潤澤硯面正平上即水蛀處為墨池甚深
曲有致右側鐫
御題詩一首楷書鈐寳二曰古香曰太璞匣盖並鐫是
詩隸書鈐寳二曰比德曰朗潤硯背水紋内右方
鐫琴軒真賞四字篆書左上方鐫永樂壬辰禮闈
竣事過廷器先生得此大快十七字後署廬陵楊
士竒志六字並楷書考明史楊士竒江西泰和人
建文時以辟召入翰林永樂初入直文淵閣累官
至華盖殿大學士諡文貞又明詩姓名爵里考載
陳璉字廷器廣東東莞人洪武時以明經薦官國
子監助教永樂中累官南京禮部侍郎是硯當為
廷器自家山擕至京邸者壬辰為永樂十年是時
尚未都燕京故士竒於撤棘後過之得此硯也
御製題明楊士竒舊端子石硯
水阬子石美之最背楷分明志士竒學行已稱榮溥讓
彌縫還擬杜房持于謙終以薦得濟王振弗能制可悲
逮事四朝臣固幸其朝幸否亦當思
明唐寅龍尾石瓦式硯說
硯高五寸七分寬三寸三分厚三分舊歙溪龍尾
石也潤如蒼玉微有剥蝕痕琢為瓦式體微穹離
几三分許硯面仿海天初月硯式上方鐫明董其
昌銘十二字署元宰二字欵俱行書硯背左方鐫
御題銘一首楷書鈐寳二曰比德曰朗潤右方鐫唐寅
銘十四字署唐寅識三字欵行書匣盖鐫
御題銘與硯同行書鈐寳二曰幾暇怡情曰得佳趣匣
底鈐寳一曰乾隆御玩
御製明唐寅龍尾石瓦式硯銘
歙之石龍尾最式肖瓦漢製派董以書名唐以畫經二
人用淬妃快何來朵殿綈几會所樂存乎盖無奈
唐寅銘古瓦尚留炎漢製墨光能射斗牛寒
董其昌銘博以方温而栗潤鴻藻翼經術
明季夢陽端石圭硯說
硯高八寸三分寬五寸八分厚一寸三分舊端石
色紫而潤琢為圭式墨池左右較硯面各狹三分
許池首鸜鵒活眼一正中而高下方側面鐫
御題詩一首楷書鈐寳一曰幾暇怡情硯背鐫明李夢
陽銘二首四十三字末行石泐處缺一兹字首有
端溪硯銘四字末署空同二字欵俱楷書下有李
夢陽印四字方印一考明李夢陽字獻吉號空同
山人著有室同集獻吉文宗法秦漢頗好以佶屈
為工是硯二銘俱見集中文法似仿汲冡書字畫
結體亦有虞永興筆意匣盖鐫
御題詩與硯同隸書鈐寳一曰用筆在心
御製題明李夢陽端石圭硯
二銘獻吉語鐫竒有眼緣何無眼之跅弛既稱能負氣
對山救我氣胡卑
明李夢陽銘世以眼貴而汝無此人其瓦礫汝
又台端若方汝式虛内汝式越若鈍静亦乃式
乃磨不磷湼不淄允(缺)在兹相台
欽定西清硯譜卷十四
