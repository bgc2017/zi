欽定西清硯譜卷一
陶之屬
漢未央宫東閣瓦硯(乾清宫)
漢未央宫北温室殿瓦硯(生秋庭)
漢銅雀瓦硯一(乾清宫)
漢銅雀瓦硯二(乾清宫)
漢銅雀瓦硯三(翠雲館)
漢銅雀瓦硯四(别有洞天)
漢銅雀瓦硯五(熱河)
漢銅雀瓦硯六(寧夀宫)
漢未央宫東閣瓦硯說
硯高七寸四分寬五寸二分厚一寸二分漢未央
宫東閣瓦也瓦背為受墨處撱圓高三寸五分寬
二寸八分左方上鑴金華宋濂寶玩六字篆書下
有老學菴三字長方印一右方下鑴集賢學士虞
集伯生甫珍蔵十一字隸書上方鑴
御題詩一首楷書鈐寶二曰澂觀曰比德左旁鐫(臣)梁
詩正銘一首楷書(臣)張若靄識語三十二字隸書
(臣)董邦達七言古詩一首隸書右旁鐫(臣)汪由敦
銘一首篆書(臣)勵宗萬銘一首楷書下方鐫(臣)陳
邦彦(臣)裘曰修銘各一首俱楷書硯背印未央宫
東閣瓦六字右印大漢十年四字左印酇侯蕭何
監造六字俱陽文隸書四周葛麻文邊角微有刓
缺考宋陸游著有老學葊筆記虞集字伯生仕元
為集賢學士明宋濂金華人官學士承旨知制誥
是硯膚理密緻黝黑如歙溪坑石而體質輕清宜
筆發墨實為勝之且經宋元眀名人鑒藏真足令
龍尾羞牛後矣匣盖鐫
御題詩與硯同隸書鈐寳二曰幾暇怡情曰得佳趣
謹案
内府舊藏瓦硯甚夥惟此與後銅雀瓦硯第一第二
最為瑩潤歲閱久遠三硯同邀
御賞
題識弆蔵
錫銘三友豈非陶氏精英有美必合者乎
御製題漢未央宫東閣瓦硯
噲豨越布皆功狗相國發縱常居守楚歌四起霸業墮
漢王南面朝九有功成治定作未央連雲榱棟將侈富
(叶)翡翠參差覆反宇日射華光入文牖燕啄皇孫炎火
微頓教闚戶嗟豐蔀金銅仙人辭漢去清淚汍濕濕肩
肘一木難支大厦傾荆煙壒露埋形久何人湔剔供濡
毫青鐵視此翻覺醜呵之有澤理緻精弊而不壊純且
厚以静為用故永年尚卿螺子為文友銅雀硯亦擅佳
名陶成四百年以後共置明窗净几間阿暪有知應自
咎鄪侯豈藉是硯𫝊是硯真因鄪侯夀
(臣)梁詩正銘元雲蒸蒼玉獲未央瓦鄼矦作軼
甘泉藐銅雀刀筆意早相託到於今伴圖籍播清
芬石渠閣
(臣)張若靄識語前千百年漢家為宫陶人效之
鄼侯監之後千百年漢宫何在耕者得之文房用
之
(臣)董邦達七言古詩未央宫成刀笇吏參差萬
瓦如鱗次宫殘一片寶於珉斑斑猶見鄼矦字巧
匠鑴鑱作硯材墨卿管子同駈使黝色長沾雨氣
青堅光不碍霜華漬回眎當年萬瓦羣羞與噲等
名相厠
(臣)汪由敦銘炎祚開紫宫新陶甓良垂千春宜
豪墨壁府珍
(臣)勵宗萬銘歲古不磨物堅斯夀宫弗厭卑器
亦求舊眷兹鴛飛用儕鳳咮製樸以淳質渾而厚
潤色鴻文功昭世宙
(臣)陳邦彦銘漢宫鴛瓦兮匪玉匪石承明鳳池
兮如圭如璧長奉君王染翰分億萬年其無斁
(臣)裘曰修銘阿房火後未央出高拂星辰薄雲
日轉眼銅駝卧荆棘瓦聲墮地秋蕭瑟雨蝕沙埋
光彩溢題字摩挲未全失繄誰規作文房物觀
乎人文占象吉招邀龍賓走不聿龍以緹緗副
芸帙用佐休明彰&KR0008;&KR0008;
漢未央宫北温室殿瓦硯說
硯高七寸八分兩趺相距四寸五分厚六分筩窮
起二寸四分質理堅緻色黝黑受墨處橢圓式硯
池深四分左方鐫喬簣成家蔵五字隸書下有駙
馬都尉晉卿家蔵方印一右方有鮮于圓印一伯
幾方印一困學齋方印一䇶首側作雲螭文硯上
方鎸
御題銘一首楷書鈐寳二曰乾隆曰御玩左側鐫臣汪
由敦銘一首篆書(臣)張若靄(臣)董邦達銘各一首
俱隸書右側鐫(臣)梁詩正(臣)勵宗萬(臣)裘曰修銘
各一首俱楷書下方鐫(臣)陳邦彦銘一首行書筩
裏有未央宫北温室殿用蕭何監造十二字隸書
陽文欵攷宋駙馬都尉王詵字晉卿元鮮于樞字
伯幾自號困學齋民喬簣成亦元人是硯盖詵故
物而流傳既久鮮于喬氏並經賞玩故各有印識
云硯匣盖上鐫未央宫温室瓦硯七字隸書鈐寶
一曰乾隆御玩下鐫
御題銘與硯同隸書鈐寶二曰幾暇怡情曰得佳趣
御製漢未央宫北温室殿瓦硯銘
赤帝肇基鄪侯正宅陶人為瓦堅若金石宵露凝精曦
陽耀魄歷歲二千印花暈碧佳士振竒摩挱惋惜曰是
良材不襲而澤潤宜柔翰緻泛松液作硯惟寶重逾拱
璧鑒賞秘藏流𫝊屢易曩遘陽九淪委沙礫貢珍天府
輝映東壁臨池静對俛仰今昔締構經營英姿奕奕懷
賢興慕鑑古增愓何有區區文章字畫龍賓就召蟾蜍
滴瀝摛藻西亰卿雲接跡
(臣)汪由敦銘陶之精堅以瑩柧棱特起雄漢亰
閱年幾何來書府日摩抄氣逼古
(臣)張若靄銘露凝仙掌殿隠卿雲鱗差&KR0808;比黃
屋玢豳翔鴛頋影眠柳搖春一器之傳珍逾尺璧
誰其繼者工斯埏埴陶泓楮生銘兹炎德
(臣)董邦達銘未央宏麗温室深嚴漢宫遺製既
雕既鑱珊瑚作架玳瑁成圅&KR1575;銘其上用志大凡
(臣)梁詩正銘夘金銷留瓦注鴛鴦影已分蟾蜍
氣方吐猶記當年簪筆人巡簷默數庭前樹
(臣)勵宗萬銘來自漢室寶此研田玉不碎兮瓦
亦全盛以仙露潔且鮮
(臣)裘曰修銘漢業既成未央是營温室深閟萬
瓦鱗次越數千年瓦猶獲全登之文囿用為硯田
製自工師珍同圭璧物無棄材視此遺甓
(臣)陳邦彦銘縝而潤栗而温漢社已屋宫瓦猶
存昔同樹不語今並石能言
漢銅雀瓦硯說
硯高七寸九分寬五寸厚一寸六分漢銅雀臺瓦
也瓦背刳中橢圓為受墨處高三寸五分寬二寸
八分其上為墨池若卣之有梁深五分左方鐫寶
晉齋真賞五字篆書右方上有公綬二字方印一
下鐫老鐵二字隸書硯首鐫
御題詩一首楷書鈐寶二曰太樸曰古香下又鈐寶一
曰乾隆御賞左旁鑴(臣)陳邦彦銘一首楷書(臣)張
若靄銘一首隸書(臣)裘曰修銘一首楷書右旁鑴
(臣)梁詩正銘一首楷書(臣)汪由敦銘一首篆書(臣)
勵宗萬銘一首楷書(臣)董邦達銘一首草書左邊
側面有松雪齋蔵四字篆書硯背印建安十五年
五字陽文隸書上印古錢一文曰寶貨下印天鹿
形一隆起分許四周葛麻文考寶晉松雪二齋為
宋米芾元趙孟頫齋名元楊維楨號鐵崖亦自稱
曰老鐵眀姚綬字公綬嘉興人善書畫是硯體色
瑩澤貯墨含采與未央宫東閣瓦硯同而規制小
異歷宋元明俱經賞鑒家收蔵流傳有緒誠可寶
也匣盖鑴
御題詩與硯同隸書鈐寶二曰會心不遠曰德充符
御製題漢銅雀瓦硯
笵土為瓦瓦成石石瓦土兮誰本質摩挱蒼玉認前朝
尚有建安年可識相州當日築高臺鴛瓦精𫝊陶氏術
鉛丹細搗襍胡桃大浸稽天不漏滴貯歌蔵舞鄙齊雲
更擬二喬陳筍席仲謀孟德今何在相争霸業春冰釋
銅雀棲荆室奉頽谷陵遷變匪朝夕遂使人於帛縷物
一器千金乃不易何人規為潤色生窪尊圓月中繩尺
歲月既久火性沉潤似端溪老坑出松滋寶帚獲嘉朋
書媒文畆資幽適詎數虢州土貢佳呵之直欲流神液
寄情竹素玩古今松雪齋中想捉筆非人磨墨墨磨人
東坡果入維摩室
(臣)梁詩正銘笵土鍜火出離入㢲匪石同堅得
水永潤
(臣)汪由敦銘色黝象天分涵太素玉潤金堅兮
奎壁護
(臣)勵宗萬銘慎濯磨夀者静萬斯年圖疇永
(臣)董邦達銘陶斯成净無垢隆其形静則夀發
為文章函盖九有
(臣)陳邦彦銘賦形陶冶鍊質冰雪温如玉堅如
鐵以供墨池與圭璋埒
(臣)張若靄銘高臺何在遺瓦獨存墨君管子介
紹無言
(臣)裘曰脩銘昔以成臺徵歌貯舞兹以臨池研
今泳古遥遥千載物換星移片瓦何知惟所用之
漢銅雀瓦硯
硯高七寸六分寬四寸八分豐下削上厚一寸七
分亦漢銅雀瓦受墨處琢為瓶式瓶口為墨池硯
首鐫
御題詩一首隸書鈐寶二曰比德曰朗潤硯背印建安
十五年五字陽文隸書四周葛麻文是硯質理細
潤黃如蒸栗滴水不乾觸手生潤兩後氣凝如露
蓋久承簷溜滋液滲漉所致如端溪水巖石液内
含水氣外溢也前未央銅雀二瓦色皆青黑此獨
黃類澄泥當由埏埴時取材既殊火色亦有深淺
且入土年久與黃壤融洽較取之漳水中者不同
亦猶古銅器有南出土西出土之别耳要其淘煉
精良如陶弼銅雀瓦硯詩所云煉盡沙石滓陶成
金玉胚者其致一也考宋洪适容齋續筆稱先世
得瓦硯長尺有半潤八寸背有隠起隸字曰建安
十五年此瓦款製如之而尺寸較小三之一當由
古今尺度不同或即其故物匣盖鐫
御題詩與硯同鈐寶二曰幾暇怡情曰得佳趣匣底内
鐫識語二則共二百二十九字俱隸書
御製題漢銅雀瓦硯
硯之珍者宋時端漢瓦更古千載焉長盈尺横五寸寬
背隸建安十五年容齋故物或疑然内府舊器向題篇
未央銅雀各一全得兹三友佳話𫝊於面滴水不易乾
拭水乃潤蒸露溥承溜含滋理可詮何物不可致有言
恧哉蒿目吾於賢
識語謹攷宋洪适容齋續茟云先世得瓦硯二
長尺有半闊八寸中為瓢形背有隠起六隸字曰
建安十五年造又其所著隨筆云贑雩都灌嬰廟
左有池得瓦可為硯其色正黃按此硯惟隸書缺
一造字餘俱與洪适所載脗合洵漢瓦無疑
又按硯之佳者稱細膩潤澤盖細不損茟膩乃發
墨潤則貯墨含采澤則水氣外溢不易乾也端溪
水岩石著手如蒸呵之則水滋故魏繁欽費有漸
漬甘液之語揮麈錄載陳公密硯每遇隂晦輙興
雲霧言其質之常潤也又文房四譜云絳縣人製
澄泥硯水自不涸韓琦詠古瓦硯詩有當時此復
近簷溜之句此漢瓦硯昔年既承簷溜且閱歲久
遠故能含潤耳
漢銅雀瓦硯說
硯高八寸六分寬五寸四分厚五分筩穹起離几
一寸七分漢銅雀瓦為之受墨處橢圓上為墨池
深五分許上方鐫
御題銘一首楷書鈐寶二曰乾隆御玩墨池左鈐寶一
曰乾隆御賞上方左鐫雪堂二字篆書右有龍眠
二字方印一右旁近邊處鐫困學齋真賞五字隸
書下方近左有墨林及净因菴方印二硯硯左方
鐫(臣)梁詩正銘一首楷書(臣)張若靄銘一首隸書(臣)
裘曰修詩一首楷書右方鐫(臣)汪由敦銘一首
篆書(臣)勵宗萬詩一首楷書(臣)董邦達銘一首隸
書(臣)陳邦彦詩一首楷書硯背印建安十五年五
字陽文隸書上印古錢一文曰寶貨下印眠鹿一
考雪堂在黃岡縣治東宋蘇軾謫居黃州時建陸
游入蜀記云東坡地勢平曠東起一壟頗高有屋
三間曰居士亭亭下面南一堂是為雪堂軾自為
之記因以自號宋李公麟字伯時舒州人第進士
元符中歸老龍眠山中嘗自作山莊圖為世寶傳
號龍眠居士元鮮于樞字伯幾漁陽人官太常寺
簿善行草趙子昂極推重之自號困學齋民明項
元汴字子京號墨林居士檇李人善畫山水古木
墨竹梅蘭頗有逸趣兼富鑒蔵為東南好事之家
之最净因菴主不見記載莫詳所自出而與墨林
印連用大小如一或亦元汴所用者是硯歷宋及
明俱有名家收蔵圖記且墨鏽深厚古香可挹尤
足寶也匣盖鐫
御題銘與硯同鈐寶二曰幾暇怡情曰得佳趣上鐫銅
雀瓦硯四字隸書匣底鐫寶一曰乾隆御玩
御製漢銅雀瓦硯銘
金仙一去鄴臺荒也銅雀片瓦羽之吉光也窪其中以
為硯温潤而栗直以方也前有甘泉後香姜也得此以
鼎足貯金壺宜文房也龍尾珍於宋紫雲割於唐也𫝊
之千載數百載非弗寶貴矣不若斯之夀而臧也勒為
此銘發神雀之藻耀表甄官之精良也亦以慨奸雄之
骨已朽建安之年號不亡也
(臣)梁詩正銘銅雀雙鳴五榖熟幻化長留硯田
宿墨池清泚星光屬依稀照影漳河曲
(臣)張若靄銘鄴土猶新漳流不蝕用佐古香代
文以質
(臣)裘曰修詩鄴都漳水流涓涓高臺遺跡埋荒
烟行人拾得臺上甎既礱既治煩磨鐫中央彷彿
月未圓凹之如沼還如田絳人管子來因緣爰登
筍席陳琱筵其隂題識尚宛然製自建安十五年
上鑱寶貨之古泉下刻呦鹿伏且眠布痕猶皱膚
理堅土花千載受氣全墨池雲湧風仙仙至今一
瓦仍流𫝊舊時銅雀知誰邊
(臣)汪由敦銘神雀軒舉蔵歌貯舞高臺既傾驚
沙宿莽萬瓦鱗鱗遺此片甲質瑩而澤襲之寳匣
豈無良材龍尾鳳咮閱歲踰千曷若汝夀
(臣)勵宗萬詩銅臺瓦沈漳水風日盪摩波濯洗
光潤出河凝石髓苞藴經天緯地文鄴下空驚七
才子春華秋寶兼所收陶鑄典墳括圖史
(臣)董邦達銘銅臺燬矣隻瓦猶新臺因時圯瓦
以硯珍質温而栗光黝而純繄無馬肝古色漸湮
繄無鳳咮追琢損真維此笵土堅埒貞珉面隆腹
窪肉好邊均以濡不律以砥龍賓圖球共寶棐几
長春
(臣)陳邦彦詩歷盡漳河畫棟塵琢成良硯襲芳裀池
凹微染苔痕碧欵字長留舊迹新棐几明窗供雅玩
舞衫歌板認前因濃磨子墨裁青史猶記三分漢鼎人
漢銅雀瓦硯說
硯高八寸三分上寬四寸五分下寬五寸厚五分
筩穹起一寸四分受墨處微窪與墨池通上方鐫
御題銘一首行書鈐寶一曰乾隆御賞右有丹邱生方
印一左旁鐫銘四十字下署徵明二字楷書右旁
鐫識語曰雲東逸史姚綬藏扵滄江虹月之舟十
四字篆書下署敬仲珍藏四字隸書硯背印建安
十五年五字隸書週有葛麻紋考元柯九思字敬
仲自號丹邱生明姚綬號雲東逸史工翰札與文
徵明同時是硯盖經九思珍藏流𫝊至綬而徵明
為之作銘云匣蓋鐫
御題銘與硯同鈐寶一曰御賞上方鐫蒼精二字隸書
匣底内鈐寶一曰乾隆御玩
御製漢銅雀瓦硯銘
月露澹澹流為靈液烟雲蒼蒼毓此元碧翳高臺之片
鱗邁媧皇之遺石
明文徵明銘凌風欲翔涵月無清片瓦留𫝊琢
成如砥緬遺制扵黃初潤苔花而暈紫映墨池以
相鮮比鳳咮之為美
漢銅雀瓦硯說
硯高八寸一分寬五寸八分厚一寸色黝而澤考
高似孫硯箋稱銅雀瓦澄胡桃油埏與衆瓦異此
硯仿彿似之受墨處楕圓三寸許墨池深四分硯
首鐫銘三十二字篆書無欵左右鐫為愛陶甄之
質宜加即墨之封十二字行書下方鐫識語二十
三字并洪武辛未重九臞仙識九字皆行書上方
側鐫
御題詩一首隸書鈐寶二曰古香曰太樸匣蓋并鎸是
詩亦隸書鈐寶二曰乾隆硯背有葛麻紋正中印
建安十五年五字隸書考辛未為明洪武二十四
年臞仙明寧王權自號洪武苐十七子即於是年
封好與文士往還此研或曾經珍玩云
御製題漢銅雀瓦硯
静為用復泰為貞淨几文房永伴清毛舉不須說毛穎
陶成原得號陶泓鄴臺一旦辭榱棟漳野多年埋棘荆
可惜建安空紀歲爾時覬覦早深萌
硯首銘惟天降靈錫我曹甓值時清明遇人而
出惜彼陶甄乃古器質翰墨是封以彰以述
明寧王權識語予得于漳濱之深川愛而加諸
翰墨以為博雅好古之玩云洪武辛未重九臞
仙識
漢銅雀瓦硯說
硯高八寸五分寬五寸二分厚半寸筩處窮起離
几一寸六分漢銅雀瓦也受墨處橢圓墨池稍狭
側上深四分許上方正中鐫寳一曰乾隆御賞之
寳左上方正句曲外史方印一下鐫水晶宫道人
珍蔵寳玩九字右方鐫項墨林家珍蔵六字並隸
書硯背印建安十五年五字陽文隸書上印古錢
一文曰寳貨下印眠鹿一上方鐫
御題詩一首楷書鈐寶二曰古香曰太璞硯面左側鐫
(臣)汪由敦銘一首篆書(臣)勵宗萬銘一首隸書
(臣)裘曰脩銘一首右側鐫(臣)梁詩正銘一首
俱楷書鐫(臣)董邦逹詩一首行書考句曲
外史張雨自號趙孟頫嘗自稱水晶宫道
人墨林居士即明項元汴是硯與困學錄
蔵瓦硯皆背無葛蔴紋雖不能定其必
係漢瓦然既經孟頫諸人鍳蔵製作印
識亦俱古雅(臣)等伏讀是硯
御製詩云或云六朝好事者所仿為之誌不朽此事雖
假亦久哉惡知非真亦非苟𫝊信𫝊疑足為千秋
定論謹並仍標為漢銅雀瓦硯列於諸漢瓦硯之
末匣蓋面鐫銅雀瓦硯四字隸書鈐寳二曰乾隆
下方側鐫
御題詩與硯同鈐寳二曰比德曰朗潤匣底鐫寳一曰
乾隆御玩
御製題漢銅雀瓦硯
偶憶瓦硯或尚有居然此器呈座右未央銅雀各存一
貯之乾清題句久斯蓋其次未經詠徒命西清試吟手
重觀歷歷作古人不覺悵然為搔首四時代嬗刻無停
信哉何物如汝夀然予更復致疑焉瓦片識年理難剖
即今宫殿黃瓦覆何曾一一年歲鏤或云六朝好事者
所倣為之誌不朽此事雖假亦久哉惡知非真亦非苟
(臣)汪由敦銘伊昔之鉅麗瓦也有餘媿而今之
遭逢登几席以雍容陳秘殿松花汎臺安在哉瓦
為硯可鑑
(臣)勵宗萬銘凌雲已欹歌臺何處片瓦猶存潤
滋僊露墨侯守之管城永固
(臣)裘曰修銘割據空歌舞寂弔荒基得遺甓始
摩挱繼湔滌召工師慎脩飾良材呈嘉名錫侣中
山容子墨堪為朋用比德芸閣中縹囊側更千年
永無極
(臣)梁詩正銘建安片瓦今依然神工遣結文友
緣珍逾蒼玉千秋傳何似當年燦金碧臺荒空惜
參差跡
(臣)張若靄銘質堅以樸色黝而渥用佐豪端揚
清激濁陋彼魏家賦詩横槊
(臣)陳邦彦銘舞臺荒瓦成石謝紛華司簡冊煥
堯文傳羲畫硯長存歌停拍建安遺一片碧
(臣)董邦達詩層臺高峙臨清漳銅雀錫號耀天
閶縹瓦鱗鱗甃禁墻當塗易代何蒼凉土花蝕透
碧鴛鴦朅來尋向鄴城疆建安紀年字一行輸之
天府等琳琅如琢如磨精且良不須刓圓更毁方
陶泓清泚疑截肪彩毫輕試墨花香錦綺縚緘七
寳裝掩映圖史琴書傍抉雲漢兮分天章以夀貞
珉千秋光
欽定西清硯譜卷一
