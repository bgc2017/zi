欽定西清硯譜卷三
陶之屬
宋宣和澄泥硯
宋張栻寫經澄泥硯
宋澄泥虎符硯一(養心殿)
宋澄泥虎符硯二(潄芳齋)
宋澄泥虎符硯三(符望閣)
宋澄泥虎符硯四
宋澄泥石函硯一(重華宫)
宋澄泥石函硯二(尋沿書屋)
宋澄泥石函硯三
宋翠濤硯(乾清宮)
宋方井硯(乾清宮)
宋宣和澄泥硯說
硯高八寸寬五寸八分厚八分宋時澄泥製硯面
正平受墨處刻瓶式即以瓶口為墨池深三分瓶
式邊線皆作細綯紋瓶耳刻作螭虎形右角刓缺
四周俱有土蝕痕硯背覆手刻作圭式中鐫宣和
二字篆書上方鐫
御題詩一首行書鈐寳一曰乾隆御賞左方鐫(臣)蔣溥
(臣)汪由敦右方鐫(臣)梁詩正(臣)劉統勲恭和詩各
一首俱楷書是硯淘煉精良堅潤如石閱代既久
墨光可鑑篆刻亦極古秀洵推陶友上乘匣蓋並
鐫
御題詩與硯同隸書鈐寳二曰乾隆宸翰曰惟精惟一
御製題宋宣和澄泥硯
澄泥貢硯識宣和小篆分明泐未磨橅不手留質古玉
暎教心澹色春波出陶底異銅臺瓦受墨偏宜棐几娥
温室餘閒常命什勑幾惟覺慚賡歌
(臣)蔣溥詩幾度叢臺漉水和流𫝊古質未消磨
西清識篆猶青汴東璧分牋自衍波半沼春泉宜
静友一圭膩玉薦雲娥
宸章燦處烟光濕不數端州石硯歌
(臣)汪由敦詩綈几揮毫心手和宋時尺璧愛詩
磨濕涵雨氣龍鱗片潤浥寒芒鵒眼波毛穎舊傳
陶是友雲仙漫詫墨為娥金聲玉德蒼顔古長沐
榮光
帝作歌
(臣)梁詩正詩良工舊製出延和
宣示依然瑩不磨鳳咮相看齊拱璧龍文宛在識迴波
似從滴露添餘鏽疑有涵星照影娥閱世今知遭
際好千秋長得奉
宸歌
(臣)劉統勲詩以陶代石土膏和宋製流𫝊妙琢
磨金錫同堅留古暈蚌珠比潤泫微波試來蒼璧
浮星彩浴向清池映月娥長佐揮毫
天藻麗紫雲舊句漫成歌
宋張栻寫經澄泥硯說
硯為風字式高四寸上寬二寸六分下寬三寸一
分厚八分宋澄泥製質輕而細淡黃色澄泥之上
品也受墨處斗入墨池深四分許墨鏽深裏徧體
剥蝕右側鐫南軒老人寫經硯七字隸書硯字下
半刓缺不全覆手兩旁自上直勒下兩跗離几五
分許中鐫
御題詩一首楷書鈐寳二曰會心不遠曰德充符考宋
張栻字敬夫浚子以廕入官仕終右文殿修撰提
舉武夷山冲佑觀學者稱為南軒先生是硯當
即其著述時所用也匣蓋鐫
御題詩與硯同隷書鈐寳一曰德充符
御製題宋張栻寫經澄泥硯
南軒曾是友龍賓師事胡宏授受真治郡立朝多實踐
空言道學豈其人
宋澄泥虎符硯說
硯高四寸五分上寬二寸四分下寬二寸七分厚
一寸五分澄泥為之式同漢甎虎伏硯而背有旋
紋自左上方斜帶右股遍體青綠駁蝕中尚露雷
紋幾處細如金錯墨池如偃月受墨處色淡而潤
墨鏽濃厚砂斑點點底刻虎符二字篆書符字為
青綠所蝕幾不可辨而右寸字尚存仿彿蓋内鐫
御題銘一首楷書鈐寳二曰古香曰太璞匣蓋内並鐫
是銘隷書鈐寳同
御製宋澄虎符硯銘
聞之說命事須師古也物豈不然於硯尤宜斯語也宋
代澄泥其形為伏虎也小篆曰符蓋以用於軍旅也磨
盾伊誰爰乃成其露布也觀象玩占我則念夫革之九
五也自新新民應天順人之矩也古色斑斕文房朝夕
與處也曰金曰石無不可也世間萬物曷莫不生於土
也
宋澄泥虎符硯說
硯高四寸三分上寬二寸三分下寬三寸一分厚
約一寸四分許澄泥宋製亦與前同而質稍紫硯
蓋虎頭微小旋紋微糢糊受墨處橢圓墨池亦作
太極圖式底鐫虎符二字篆書蓋内鐫
御題銘一首楷書鈐寳二曰會心不遠曰德充符匣蓋
内並鐫是銘隷書鈐寳二曰比德曰朗潤
御製題宋澄泥虎符硯
式為兵符形似虎意寓炳文濟其武坡云磨甕可供書
奚必陶泓稡爾許
宋澄泥虎符硯說
硯高四寸六分許上寬二寸四分下寬二寸七分
厚一寸五分許赤色堅潤亦宋澄泥製體式正同
惟虎首兩耳尖而旁出後兩足微仰而出爪通體
有蟠夔紋中稍剥蝕腰以下重帶旋紋蓋内鐫翕
此虎符式鳳咮失景采十字篆書無欵硯面中束
如壺盧墨池亦作太極圖式底多駁落痕工下合
縫處右鐫以昭信兵四字左鐫國以永寧四字俱
篆書亦無欵硯面邊周鐫
御題銘一首篆書鈐寳一曰乾隆匣蓋内並鐫是銘隸
書鈐寳二曰幾暇怡情曰得佳趣
御製宋澄泥虎符硯銘
貌其金質其土象虎符詰戎旅彰斯文濟彼武草露布
是資汝
宋澄泥虎符硯說
硯高四寸四分上寬二寸五分下如之厚寸五分
許亦澄泥宋製與前同而色淡黃形體略方硯蓋
虎頭亦方而右頋遍體皆臥蠶紋微有剥落硯面
及蓋合縫處亦多剥落硯池作如意式下覆底全
剥蝕無虎足跧伏形蓋内鐫
御題銘一首篆書鈐寳二曰乾隆匣蓋内並鐫是銘隸
書鈐寳一曰德充符
御製宋澄泥虎符硯銘
汾州舊製囊沙濘是陶是冶良工整如金如石為用静
大人虎變其文炳自新新民吾應省
宋澄泥石圅硯說
硯底高四寸五分蓋高三寸七分底上方寬四寸
許下寬四寸三分蓋上方寬三寸四分下寬三寸
六分斗檢形下豐上銳底蓋通厚一寸八分澄泥
中剖不加礱治自然鬭筍蓋外面鐫石圅二字篆
書内面深三分中鐫
御題銘一首隸書鈐寳一曰德充符受墨處亦深三分
許上方為墨池硯背刻為井字中圓如井欄左側
底蓋合縫處鐫銘十九篆書無欵匣蓋鐫
御題銘與硯同隸書鈐寳一曰會心不遠
御製宋澄石圅硯銘
絳州泥誰為澄端溪石誰為形泥而石非所料石而泥
非所較一而二二而一水為入墨為出背畫井思復古
也面磨凹不可補也經世修身宜思何以自處也
無名人銘鼎逌井焱何極青霞流貯菖液靈威
小兒在汝側
宋澄泥石圅硯說
硯正方為斗檢式厚一寸四分面縱横各二寸七
分底縱横各三寸三分宋時澄泥製剖為石圅上
下自然渾合下圅為硯受墨處正平上方斜入墨
池約深二分許上圅為蓋面有剥蝕痕鐫石圅二
字篆書蓋内鐫
御題銘一首楷書鈐寳一曰德充符左側上下圅合縫
處鐫銘十九字篆書下圅右側有原慱二字方印
一下圅背刻作井字形中圓如井口是硯質細而
潤製作亦古與前石圅硯式相仿惟此銘内胈字
我字彼作小字汝字稍異耳亦不署名不知何人
作原博係明吳寬字想曾經鑒用者匣蓋鐫
御題銘與硯同隸書鈐寳一曰幾暇怡情
御製宋澄泥石圅硯銘
石圅同舊具體而微銘辭復同孰辨是非乾坤闢闔無
縫天衣泥而成石殊途同歸文以載道事在人為
無名人銘鼎逌井焱何極青霞流貯菖液靈威
胈兒在我側
宋澄泥石圅硯說
硯高三寸七分上寬二寸七分下寬三寸三分蓋
厚七分底厚八分許通厚一寸五分澄泥為之中
剖處凹凸自然不加礱治蓋面左方及左右下方
俱有剥蝕正中鐫石圅二字篆書蓋裏深三分鐫
御題銘一首楷書鈐寳二曰比德曰朗潤硯面正平而
微窪上方墨池深三分許硯背作井字中圓如井
形亦微有剥蝕左側合縫處鐫銘十六字篆書末
署宧光二字欵行書首有片雲二字橢圓印一末
有凡夫二字方印一考明趙宧光蘇州人號凡夫
隠寒山工篆書是硯較前二硯土質稍粗似遜一
籌而製式相同且經凡夫鑒藏亦可寳也匣蓋鐫
御題銘與硯同隸書鈐寳一曰古香
御製宋澄泥石圅硯銘
瓦以漢稱遠或偽成泥以宋澄近而可徵逮兹其三石
圅製同寓法化報三身義精況鈐凡夫寒山用經憶彼
隠處我曾偶停片雲之軒水綠山青想其揮毫益助性
靈而何賁然懋勤是登擬詢陶泓何以貢情
趙宧光銘發我元光助我靈筆傳百十世壽永
月日
宋翠濤硯說
硯高六寸寬四寸厚一寸宋澄泥製受墨處寬平
與墨池通池深六分池左有銅器融蝕痕右粘五
銖錢一枚硯首側鐫宋硯二字隸書左側鐫
御題銘一首楷書鈐寶二曰幾暇怡情曰得佳趣右側
鐫翠濤二字隸書兩跗俱有剥蝕是硯色如黃玉
入土年久銅氣蒸蝕蒼翠欲滴墨鏽亦復深透可
稱硯林逸品匣蓋外鐫
御題銘與硯同楷書鈐寳一曰乾隆宸翰上鈐寳一曰
乾隆内鐫宋硯二字匣底内鐫翠濤二字俱隸書
外鐫標識曰庚楷書
御製宋翠濤硯銘
剛而柔翠欲流用以敷言萬春秋
宋方井硯說
硯高八寸四分寬五寸五分厚一寸宋澄泥製周
刻溝塍面為井字中平如畦墨池深廣容墨勺許
池閒刻卧牛二神態宛然上方側鐫宋硯二字右
側鐫方井二字並隸書周側及跗古痕駮蝕墨華
斑斕高似孫硯牋所云玉色金聲者庶幾近之硯
背鐫
御題銘一首行書鈐寳二曰乾隆匣蓋鐫
御題銘與硯同行書鈐寳二曰得佳趣曰乾隆宸翰匣
底内鐫方井二字隸書鈐寳一曰乾隆御玩外鐫
標識曰壬楷書
御製宋方井硯銘
冽寒泉潤嘉穎立體於静福田斯永養而不窮者井也
欽定西清硯譜卷三
