欽定西清硯譜卷六
陶之屬
明製瓦硯
舊澄泥方池硯(齋宫)
舊澄泥卷荷硯(坤寧宫東暖閣)
舊澄泥玉堂硯一(懋勤殿)
舊澄泥玉堂硯二
舊澄泥藻文石渠硯
舊澄泥伏犀硯
舊澄泥鐘硯
舊澄泥四直硯
明製瓦硯說
硯高九寸許寬七寸二分穹起如瓦離几一寸七
分許陶土為之硯面削平為受墨處縱五寸五分
廣三寸九分上方墨池如仰瓦深二分許旁多駁
落右方鐫
御題詩一首楷書鈐寳二曰會心不遠曰德充符左方
鐫(臣)于敏中(臣)梁國治(臣)王杰(臣)董誥(臣)金士松
(臣)陳孝泳詩銘各一首硯背鐫銘三十二字末署
萬歷四十二年冬月一&KR0960;居士宫巍然言并造十
八字欵並行書巍然爵里無考是硯雖係仿瓦式
為硯非若未央銅雀流𫝊之古而自眀迄今已閱
二百餘歲久弆内庫一經
夭題拂拭用佐
文房盖不勝為是硯慶遭逢云匣盖内鐫
御題詩與硯同隸書鈐寶二曰比德曰朗潤
御製題明製瓦硯
内府庫蔵分典守各司存不相授受偶搜所弆舊陶泓
復得三十皆瓊玖或端溪舊或澄泥乃識天家何不有
此瓦雖非漢唐宋亦二百年用以久質堅製古與墨宜
佐我文房之四友一以惕是召公言一以慙非坡翁手
翁扵二猶以為多題此紛呈徒自醜
明宫巍然銘河濱有土陶之精瑩作為研瓦以
佐文明千古畫數一腹之中磨以世計惟鈍之功
萬歷四十二年冬月一&KR0960;居士宫巍然言并造
(臣)于敏中銘古瓦渾然質堅色粹製為陶友静
用斯寄未央非漢銅雀殊魏避贗存真題示大意
(臣)梁國治銘潤發墨石硯職陶瓦良具斯德閱
歲年絶刻飾
天章賁文房式
(臣)王杰銘殿瓦珍𫝊硯材中濾泥仿古幾伯仲
置之文房陪雅供
帝鴻墨灑圖球重
(臣)董誥詩二百年可稽五十字深鏤文房荷
天題久矣静者夀埏埴溯有虞潤澤匪承霤
(臣)金士松詩瓦硯尚存物質硯瓦已落言詮同
是食封即墨策勲用佐
文筵
(臣)陳孝泳詩不向鄴臺尋舊製也殊吕老印泥
文伴將學究村居裏何幸
奎章為策勲
舊澄泥方池硯說
硯高三寸九分寬二寸六分許厚五分許舊澄泥
為之色紫而硯面微黃墨池寬廣方直頗便聚瀋
覆手鐫
御題銘一首楷書鈐寳二曰比德曰朗潤匣盖並鐫是
銘隸書鈐寳二曰會心不遠曰德充符
御製舊澄泥方池硯銘
土可為石以陶甄也上之化下仲舒曾言也慎是絲綸
無黨無偏也念茲在兹玩物非賢也
舊澄泥卷荷硯說
硯為卷荷式舊澄泥製高約四寸五分中寬三寸
許上下歛三分之一色黃而澤墨鏽深厚受墨處
如荷之承露左上方刻蟾蜍一精巧生動用為卷
邊荷葉文硯背為花蒂莖縷宛然亦樸亦雅環蒂
周鐫
御題詩一首楷書鈐寶一曰古香匣盖内並鐫是詩隸
書鈐寳二曰會心不遠曰德充符
御製題舊澄泥卷荷硯
荷葉卷為承露盤松煤研處溢文瀾筆非秋設擬其挟
影落蟾蜍在廣寒
舊澄泥玉堂硯說
硯高四寸三分寬二寸七分厚五分玉堂式舊澄
泥為之色黃而澤墨池深四分許上方側鐫澄泥
硯三字楷書覆手上下俱有鐵花中鐫
御製銘一首楷書鈐寶二曰古香曰太璞匣盖内並鐫
是銘隸書鈐寳二曰比德曰朗潤底内鐫乾隆御
用四字外鑴澄泥硯三字俱隸書謹案是硯常侍
翰筵(臣)等敬觀受墨處窪圓如錢仰惟我
皇上筆法天縱超妙入神而
萬幾餘暇寄興臨池伏讀
御製硯銘益徵
天行之健彌綸無間云
御製舊澄泥玉堂硯銘
欲善其事先利其器&KR1852;年始用澄泥習字曰實疎乎斯
亦有義初緣弗知兹知乃試偶命求之不脛而至汾水
之泥墨池之製色古質潤體輕理緻比玉受墨較石宜
筆臨池雖助書法實愧更予戒哉玩物喪志
舊澄泥玉堂硯說
硯高六寸六分寬四寸一分厚一寸三分澄泥製
色黃體輕極為細膩墨池深廣鏽痕瑩漬覆手從
上削下直勒兩跗離几一寸許玉堂舊式也中鐫
御題詩一首楷書鈐寳二曰乾隆宸翰曰惟精惟一匣
蓋並鐫是詩隸書鈐寶二曰乾隆
御製題舊澄泥玉堂硯
陶自唐年抑宋年玉堂舊式看依然欲詢執筆其北者
上水船乎下水船
舊澄泥藻文石渠硯說
硯高五寸五分寬四寸八分厚七分許舊澄泥製
色黃如蒸栗細膩潤澤硯面寬平周環以渠墨鏽
深厚邊周刻水藻文刀法渾古硯背四周俱有剥
蝕下方刓缺覆手鐫
御題詩一首楷書鈐寶一曰乾隆宸翰匣盖並鐫是詩
隸書鈐寶二曰幾暇怡情曰得佳趣
御製題舊澄泥藻文石渠硯
錦衣尚絅闇為章玉質仍存栗子黃以供石渠染翰侣
斐然文藻自殊常
舊澄泥伏犀硯說
硯高七寸寬四寸四分厚一寸二分澄泥為之色
正黃質細而潤墨池深五分許中刻伏犀一昂首
向硯作噴薄勢極為生動覆手鐫
御題銘一首楷書鈐寳二曰幾暇怡情曰得佳趣匣盖
並鐫是銘隸書鈐寶同
御製舊澄泥伏犀硯銘
陶汾泥兮略異鄭侯造無吕字兮知成宋代趙同為舊
兮底較年多少刻伏犀兮噴薄墨池表鑑千古兮奚藉
燃以照静為用兮永年光則葆
舊澄泥鐘硯說
硯高六寸上寬三寸下寬四寸八分為鐘式蒲牢
鈕高八分厚不及寸舊澄泥製質極輕緻上方為
墨池深廣可蓄瀋下受墨處亦甚寬平覆手上平
下削兩跗離几七分許上方平處鐫
御題詩一首楷書鈐寳二曰比德曰朗潤下斜印東魯
柘硯四字條記按東魯柘硯無考或為魯人名柘
者所製未敢臆斷也匣盖鐫
御題詩與硯同隸書鈐寳一曰得佳趣
御製題舊澄泥鐘硯
模削誰成几上賓洪鐘作式出陶均設如洞理文流響
七召疇為待扣人
舊澄泥四直硯說
硯高九寸二分寬五寸五分厚一寸四分澄泥為
之色黃而黝受墨處界勒平直墨池深廣瓌博墨
鏽深透聚瀋多而宜筆便扵擘窠大書覆手鐫
御題銘一首楷書鈐寳二曰乾隆宸翰曰惟精惟一匣
盖並鐫是銘隸書鈐寳二曰乾隆案澄泥舊製埏
埴精良者每以小品見珍
内府所藏如石函蕉葉䕫紋等硯大皆僅逾五寸是
硯磅礴盈尺而陶煉彌精尤不易得
御製舊澄泥四直硯銘
席上珍文房佐言其質泥以作論其堅石猶過光内韞
德外播墨池銹靈非涴沃心田資清課宜讀易蓍則那
坤六二直方大
欽定西清硯譜卷六
