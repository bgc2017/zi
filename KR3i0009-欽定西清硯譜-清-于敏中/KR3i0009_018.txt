欽定西清硯譜卷十八
石之屬
舊端石七螭硯
舊端石海日初升硯
舊端石多福硯
舊端石驪珠硯
舊端石十二章硯
舊端石天然六星硯
舊端石四螭硯
舊端石雁柱硯
舊端石環螭風字硯
舊端石梅朵硯
舊端石七螭硯說
硯高七寸五分寬五寸二分厚一寸三分舊端石
蕉葉白也取材瑰博潔潤如玉通體墨鏽光可以
鑑墨池刻蟠螭一邊上方及左右各刻三螭兩兩
相向覆手深一分許下方微露金線紋側面下方
鐫
御題詩一首楷書鈐寳一曰比德匣盖並鐫是詩隸書
鈐寳二曰乾隆
御製題舊端石七螭硯
龍之子或云雌者蕉白蠖然稱硯材設以南朝人品擬
抑為陸也抑為崔
舊端石海日初升硯說
硯高五寸七分寬四寸九分厚一寸二分端溪子
石為之因其天然式橢圓而微側石質瑩潤中𨼆
帶青花墨池刻作海水騰躍日輪湧起真有懸曦
朗曜萬象昭融之勢硯背鐫
御題銘一首楷書鈐寳二曰比德曰朗潤匣盖並鐫是
銘隸書鈐寳二曰會心不遠曰德充符
御製舊端石海日初升硯銘
海天初月未央之甎高濓硯譜仿以向年兹獲舊端初
日麗天洪波騰躍昭融朗懸曰升曰恒合璧雙全綈几
研朱綸綍是宣惠我蒸民如被黃棉
舊端石多福硯說
硯高一尺一寸寬七寸九分厚一寸九分許舊端
溪老坑石也紫色而潤硯面寬平墨池深廣中刻
孔雀一翔舞雲際邊周刻流雲蝙蝠二十七上下
向背各極其態覆手深二分下方側面鐫
御題銘一首楷書鈐寳二曰幾暇怡情曰得佳趣匣盖
並鐫是銘隸書鈐寳二曰乾隆考端石採自石洞
捫璧鑿髄故子石佳者易得而大硯難精是硯大
逾盈尺而細潤無瑕取材既博製作亦精洵硯林
中瓌瑋絶特之觀也
御製舊端石多福硯銘
天然多福久弆乾清兹雖刻畫頗類天成色黝而澤面
寬且平物必有偶賁來作朋斂時敷錫萬國咸寧
舊端石驪珠硯說
硯高七寸一分中寬五寸二分橢圓式厚二寸舊
坑水岩石也受墨處居右下方刻海濤環之上方
及左二龍拏攫騰波上下左上方活眼一借作驪
龍之珠右方鯨魚激水氣勢坌涌側面亦環刻海
水層叠異獸出沒覆手深寸許懸柱幾百柱各有
眼繁如散星右上方一眼獨巨若月雲霞擁之似
取省月從星之義跗有刓剥周鐫
御題詩一首楷書鈐寳一曰比德匣盖並鐫是詩隸書
鈐寳二曰比德曰朗潤
御製題舊端石驪珠硯
橢圓佳品宜墨受深池平面斜居右環刻渤海起波濤
鸜鵒為珠驪龍守緯蕭之義不言圖意喻縋阬取石否
天吴海童相遘迕或突而遊或闖走木華賦句鎔鑄中
復有竒觀鏤覆手衆星羅列柱之端巨者為月麗上首
是皆活眼非假借如印溟澥上下偶我獨箕疇審省從
所願綏豐福九有
舊端石十二章硯說
硯高八寸一分寬六寸厚二寸三分橢圓式舊端
溪老坑石受墨處亦橢圓而微偏右下方墨鏽光
潤四圍周刻海濤上方龍一向左左旁有眼如珠
下有小龍攫之為相戲狀右旁有大魚一側面周
刻十二章覆手深一寸三分許中刻雲霞山水長
短柱三十有六柱各有眼跗周鐫
御題詩一首楷書鈐寳一曰朗潤匣盖並鐫是詩鈐寳
二曰乾隆
御製題舊端石十二章硯
周刻虞章意創新幾曾上古有龍賓眼中却合堯夫句
三十六宫都是春
舊端石天然六星硯說
硯高七寸二分寬四寸八分厚九分舊坑端石也
肌理温潤遍體青花隠起受墨處橢圓式墨池如
偃月上有鸜鵒活眼六纍如貫珠因其自然形勢
聯絡為南斗六星下方斜帶翡翠痕側面就石凹
凸略加礲治背鐫
御題詩一首楷書鈐寳二曰乾隆匣盖並鐫是詩隸書
鈐寳同
御製題舊端石天然六星硯
天然猶見舊坑青鸜鵒高低現六星元命苞如喻成就
斯文萬物解形形
舊端石四螭硯說
硯高五寸寬三寸九分許厚七分舊坑端石色紫
而澤琢為橢圓式墨池中刻子母蟠螭二流雲擁
繞上方邊左右兩螭内抱刻劃古雅墨鏽深厚覆
手深一分許邊有翡翠痕三點中鐫
御題銘一首楷書鈐寳二曰會心不遠曰德充符匣盖
並鐫是銘隸書鈐寳同
御製舊端石四螭硯銘
理細以潤色黝而紫棄置内庫百餘年已拂之拭之用
供綈几如絲出綸惟是慎止繪句絺章則其小矣
舊端石雁柱硯說
硯高六寸六分寬四寸二分厚二寸五分老坑端
石為之質理微側火捺紋黯然而澤通體有棕眼
紋受墨處平直邊微剥蝕覆手刻柱二十有五柱
各有眼參差行列如瑟之有柱側上方鐫
御題詩一首楷書鈐寳二曰會心不遠曰德充符匣盖
並鐫是詩隸書鈐寳二曰乾隆
御製題舊端石雁柱硯
趙宋李唐難辨年鵒睛廿五柱端鐫義山几上若逢此
錦瑟那唫五十絃
舊端石環螭風字硯說
硯高五寸六分上寬三寸九分下寬四寸五分厚
七分許水岩蕉白温潤細膩因其天然琢為風字
式受墨處及池俱極深廣邊環刻十五螭勢若相
頋覆手微凹製作渾古中鐫
御題詩一首楷書鈐寳二曰幾暇怡情曰得佳趣匣盖
並鐫是詩隸書鈐寳同
御製題舊端石環螭風字硯
端石天然風字存面螭亦冺刻雕痕用之批諾猶深慮
草偃於斯豈易言
舊端石梅朵硯說
硯高五寸一分寬三寸厚二寸端溪舊梅花坑石
左方微刓缺覆手柱幾七十攅三聚五綴如梅朵
柱眼及左右側水斑色稍黃且眼多有匾者略遜
水坑而製作同宋式極為樸雅硯上方側鐫
御題詩一首楷書鈐寳二曰比德曰朗潤匣盖並鐫是
詩隸書鈐寳二曰幾暇怡情曰得佳趣
御製題舊端石梅朵硯
梅花坑石性同梅聚五攅三朵朵開設贈藝林供點筆
元章縮手意應猜
欽定西清硯譜卷十八
