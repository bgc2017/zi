唐開元占經卷五十八
唐瞿曇悉達撰
辰星占六
辰星犯石氏中官
辰星犯大角一
海中占曰辰星守大角臣謀主有兵起人主憂王者戒
慎左右期不出百八十日遠一年
辰星犯梗河二
巫咸曰辰星守梗河國有謀兵四夷兵起來侵中國邊
境有憂
辰星犯招摇三
聖洽符曰辰星犯招摇邊兵大起四夷為寇若守之夷
人敗若夷主死期不出二年
辰星犯玄戈四
聖洽符曰辰星犯玄戈邊兵大起侵掠為寇若守之夷
主死期不出二年
辰星犯天槍五
辰星犯天槍夷兵起機槍大用防戍有憂若誅邊臣期
不出年
辰星犯天棓六
巫咸曰辰星犯天棓夷兵起機槍大用防戍有憂若誅
邊臣期不出年
辰星犯女牀七
荆州占曰辰星犯女牀凶甘氏曰犯守女牀兵起宫
中若后妃有暴誅者期百八十日遠一年
辰星犯七公八
黃帝占曰辰星守七公為饑民居不安石氏曰犯守
七公輔臣有謀議臣相疑若人主有憂
辰星犯貫索九
荆州占曰辰星入天牢天下有賊又曰水期一年一曰
旱期一年又曰歲饑人相食一曰大赦期百二十日
巫咸曰犯守貫索天下兵大起多有獄事貴人有死者
石氏曰入天牢中犯乘守者以獄多為亂不出年
辰星犯天紀十
文曜鈎曰辰星犯守天紀幸臣執權有兵王者有憂
辰星犯織女十一
黃帝占曰辰星犯守織女天下有女憂兵起不出其年
辰星犯天市垣十二
石氏曰辰星入天市大臣有誅郗萌曰辰星入天市
中皆為將相凶一曰五官有憂一曰赦又曰辰星入若
守天市蠻夷之君戮又曰為驚一曰更市
辰星犯帝座十三
石氏曰辰星犯帝座為臣謀主有逆亂事玄冥占
曰為臣謀主天下亂兵大起不出年
辰星犯候星十四
海中占曰辰星犯守候星陰陽不和五穀傷人民大饑
有兵起
辰星犯宦者十五
甘氏曰辰星犯宦者輔臣有誅若戮死期不出年
辰星犯宗正十六
石氏曰辰星犯守宗正左右羣臣多死若更政令人主
有憂
辰星犯宗人十七
石氏曰辰星犯宗人親族貴人有憂若有死者一曰人
主親宗有離絶者
辰星犯宗星十八
甘氏曰辰星犯宗星宗室之人有分離者
辰星犯東西咸十九
石氏曰辰星犯東西咸為臣不從令有陰謀
辰星犯天江二十
黃帝占曰辰星入天江大水決城郭陳卓曰暴水為
害不出其年巫咸曰犯守天江天下有水若入之大
水齊城郭人民饑去其鄕
辰星犯建星二十一
陳卓曰辰星犯建星大臣相譛百二十占曰辰星出
建星中國有水旱五穀不成人民饑不出年郗萌曰
守建星地氣泄貴人多死一曰臣謀其主荆州占曰
犯建星歲水人饑有自賣者
辰星犯天弁二十二
甘氏曰辰星犯天弁若守之則囚徒起兵一曰五穀不
成糴大貴人民饑
辰星犯河鼓二十三
齊伯曰辰星犯河鼓大將若左右將將有誅若守之將
有罪以五色占之甘氏曰辰星入河鼓大將出用兵
辰星犯離珠二十四
石氏曰辰星犯離珠宫中有事若有亂宫者若宫人
有罪黜者
辰星犯匏瓜二十五
辰星犯匏瓜三十日狗夜嘷雞鳴天下盡驚聖洽符
曰犯守匏瓜天下有憂若有遊兵名果貴一曰魚鹽貴
十倍不出其年
辰星犯天津二十六
海中占曰辰星犯天津關道不通有兵起若關吏有憂
郗萌曰守天津兵革起
辰星犯螣蛇二十七
甘氏曰辰星守螣蛇天子前驅凶若姦臣有謀前驅為
害
辰星犯王良二十八
石氏曰辰星守王良為有兵齊伯曰辰星犯守王良
天下有兵諸侯相攻彊臣謀主期不出年
辰星犯閣道二十九
石氏曰辰星犯閣道絶漢者為九州異政各主其主天
下有兵期二年
辰星犯附路三十
石氏曰辰星守附路太僕有罪若有誅一曰馬多死道
無乘者
辰星犯天將軍三十一
郗萌曰辰星入天將軍興軍者吉石氏曰守天將軍
為大將軍死若誅
辰星犯大陵三十二
石氏曰辰星入大陵國有大喪大臣有誅若戮死人民
死者大半不出其年荆州占曰辰星入大陵積尸天
下盡喪死人如丘山星衆兵起星稀無兵
辰星犯天船三十三
郗萌曰辰星守天船革也聖洽符曰入天船或守之
兵大起舟船用有亡國期不出年
辰星犯卷舌三十四
石氏曰辰星乘卷舌天下多喪又曰守卷舌國有佞臣
謀其君以口舌為害人主有憂
辰星犯五車三十五
石氏曰辰星犯五車大旱若有喪一曰犯庫星兵起北
方若西方犯倉星穀貴若有水元命包曰入五車則
水開(班固天文志曰大水)海中占曰兵大起車騎行五穀不成
天下民饑若軍絶糧黃帝占曰入五車中犯乘守天
庫以水潦起兵
辰星犯天關三十六
石氏曰辰星行天關中每至抑揚當去不去徘徊亂行
光色隆怒見其妖祥中國隔絶道路不通文曜鈎曰
守天關天下大水津梁不通人民饑有自賣期一年
石氏曰行天關為臣謀主郗萌曰辰星守天關者皆
為貴人多死海中占曰辰星守犯天關道絶天下相
疑關梁之令
辰星犯南北河三十七
黃帝占曰辰星乘南河戍若出南皆為中國石氏曰
守南河蠻夷兵起邊戍有憂若有旱災人民饑又曰留
守南戍中方兵起黃帝占曰辰星出北河戍間若留
守北戍若居南戍間若守兩戍間為天下有難起道不
通荆州占曰守兩河戍間天下乖離郗萌曰失度
守陰門若陽門為諸侯姦又曰不行天門天關間為喪
辰星犯五諸侯三十八
石氏曰辰星犯五諸侯若守之兵大起將士出諸侯有
憂若有死者巫咸曰辰星入五諸侯伺其出之日而
數之二十日兵起發伺始入處之率一日軍罷石氏
曰守犯乘守五諸侯諸侯兵死期三年
辰星犯積水三十九
石氏曰辰星守積水旱巫咸曰犯守積水其國有水
災水物不成魚鹽貴一曰以水為敗糴大貴人民饑期
二年
辰星犯積薪四十
甘氏曰辰星犯守積薪天下大旱五穀不登人民饑亡
辰星犯水位四十一
石氏曰辰星犯守水位天下以水為害津關不通一曰
大水入城郭浸傷人民皆不出二年
辰星犯軒轅四十二
黃帝占曰辰星行軒轅中犯女主女主失勢憂喪也(宋書)
(天文志曰晉穆帝升平四年六月辛亥辰星犯軒轅五年五月帝崩哀帝立禇后失勢孝武太元五年七月)
(丙子辰星犯軒轅占曰女主當之九月癸未皇后王氏崩安帝隆安三年五月辛未辰星犯軒轅大星四年)
(七月太皇后李氏崩也)列大夫有放逐者五官不治色悴為憂為
疾其所中犯乘守者若有罪石氏曰辰星在軒轅中
有以女子請人君者巫咸曰辰星行犯守軒轅女主
失勢一曰大人當之若有黜者期二年石氏曰入軒
轅中犯乘守之有逆賊若火災又曰犯守軒轅太民星
大流太后宗有誅者若有罪中犯乘守小民星小饑小
流皇后宗有誅者若有罪
辰星犯少微四十三
石氏曰辰星入少微君當求賢佐不求賢佐則失威奪
勢者矣又曰犯守少微名士有憂王者任用小人忠臣
被害有死又曰五官亂宰相易有兵憂矣石氏曰辰
星入中犯乘守少微宰相易一曰女主憂不出其年
帝覽嬉曰行犯左右執法為大臣有憂郗萌曰犯左
右執法執法者誅若有罪又曰犯天庭臣為亂
辰星犯太微四十四
荆州占曰辰星道從太微西藩北南方星間入到南方
東方星間南出道中西藩直坐入者非道也春秋圖
曰辰星若以立秋後七十二日得壬子入太微朝見當
此之時陰氣隆盛陽氣潜藏不欲穿池決溝渠犯之冬
雷荆州占曰辰星以壬子日順入太微天子所使也
不以壬子日非天子使也郗萌曰辰星當太微門為
受制當左執法為受事左執法當右執法為受事右執
法守太微門三日以下為受制三日以上為兵為賊為
亂為饑荆州占曰辰星出東掖門為相受命東南出
德事也出西掖門為將受事西南出刑事也期以春秋
黃帝占曰辰星入天庭色白潤澤為期百八十日有
赦巫咸曰辰星入太陰門西出太陰門東後宫破
若有大水期百二十日合誠圖曰辰星入華闕門為
臣弑之候也石氏曰辰星入太微中華東西門若左
右掖門而南出端門必有反臣若入西門出東為人君
不安欲求賢佐有入中華西門出中華東門為臣出令
入太陰西出太陰東門為天下大亂有喪若大水郗
萌曰入太微西門犯天庭出端門為大臣伐主入西門
折出右掖門為大臣假主之威而不從主命入西華門
南出端門為臣詐稱詔入太微若入端門出東門貴者
奪勢荆州占曰辰星入太微宫天下有聖女子出燕
代若有大水傷人民期三十日(天文志曰孝桓永壽元年七月己未長星入太)
(微中八十日去出左掖門是歲洛水溢至津門南陽大水)荆州占曰辰星入太微天
庭出端門臣不臣入太微宫為天下大驚一曰有兵又
曰入天庭國不安其宫又曰辰星見太微天子當之
陳卓曰辰星入太微天子之宫羣臣相殺(宋書天文志曰晉永寧元)
(年七月辰星入太微初齊王冏定京都因留輔政遂專交權無君是月成都王穎河間王顒長沙王又討之冏又)
(戰攻焚宫闕冏兵敗夷滅又殺其兄上將軍寔以下二十餘人大安二年成都攻長沙於是公私飢困百姓力)
(屈也)齊伯曰辰星入左右掖門而東出天下有憂若入端
門而守天庭強臣奪主位黃帝占曰辰星東行入太
微庭出東門天下有急兵若守將相丞相御史大臣有
死者若入端門守庭大禍至入南門出東門國大旱若
入南門逆行出西門國大亂逆行入東門出西門大國
破亡若順入西藩而不留去楚國凶殃巫咸曰辰星
逆行入太微天庭中為大臣有誅若諸侯戮死期二年
石氏曰辰星逆行於太微中及出左右掖門者有逆
謀天子有命將征伐之事一曰大赦可以解其患也
辰星犯黃帝座四十五
石氏曰辰星犯黃帝座改政易王天下亂存亡半
辰星犯四帝四十六
甘氏曰辰星犯乘守四帝座天下亡又曰臣謀主去之
一尺事不成
辰星犯屏星四十七
甘氏曰辰星犯守屏星君臣失禮下謀上
辰星犯郎位四十八
甘氏曰辰星犯守郎位輔臣有謀左右宿衛者為亂王
者宜備之
唐開元占經卷五十八
