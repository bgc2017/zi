唐開元占經卷八十五
唐瞿曇悉達撰
妖星占上
妖星所主一
黃帝占曰妖星者五行之氣五星之變如見其方以為
災殃各以其日五色占知何國吉凶決矣以見無道國
失禮邦為兵為饑水旱死亡之徵也黃帝占曰凡妖
星所出形狀不同為殃如一其出不過一年若三年必
有破國屠城其君死亡天下大亂兵士行戰死於野積
尸縱橫餘殃盡為水旱兵饑疾疫之殃石氏曰妖星
之狀不相類其殃一也其出不過三月必有破國亂君
伏死其辜殃之不盡當有旱饑暴疾疫矣甘氏曰凡
妖星出見長大災深期遠短小災淺期近三尺至五尺
期百日五尺至一丈期一年一丈至三丈期三年三丈
至五丈期五年五丈至十丈期七年十丈以上期九年
審以察之其災必應
天棓占二
河圖曰歲星之精流為天棓甘氏曰天棓一名覺星
甘氏曰天棓本䫫星末銳長四丈班固天文志曰
歲星嬴而東南孟康曰歲星見東方行疾則不見不見
則變為妖星也石氏曰見彗星甘氏曰不出三月
乃生彗本䫫星末䫫彗長二丈盈而東北石氏曰見
覺星甘氏曰不出三月乃生天棓本䫫星末銳長四
丈也春秋緯曰天棓主滅兵春秋潛潭巴曰天棓
主奮爭(河圖曰分爭)甘氏曰天棓出其國凶不可舉事用
兵又曰期三月必有破軍拔城潛潭巴曰棓槍出仲
孟芒交若相棓宰將伐主天下大亂甘氏曰天棓出
期三月必有破軍拔城人君伏死其罪甘氏曰客天
棓見女主用事其本者為主人
天槍三
河圖曰歲星之精流為天槍春秋合誠圖曰天槍主
捕制春秋緯曰歲星退而其南三月生天槍陽沈變
萌戰亂兵行諸侯大橫所見國無用兵班固天文志
曰歲星縮而西南孟康曰歲星當伏西方行遲早沒變
為妖星也石氏曰見攙雲如牛甘氏曰不出三月
乃生天槍左右銳長數丈縮西北石氏曰見槍雲
如馬甘氏曰不出三月乃生天槍本䫫星末銳長丈
河圖曰天槍主改修甘氏曰天槍在西北本䫫星
末銳一丈甘氏曰天槍見則女主有用事者其本為
主人巫咸曰天槍出國有功班固天文志曰孝文
後二年正月壬寅天槍夕出西南占曰為兵喪亂其六
年十一月匈奴入上郡雲中漢起三軍以衛京師(按劉向洪)
(範曰文帝崩吳楚七國反者也)郄萌曰歲星與日月同宿八十日(闕)
天槍出婺女至胃為天槍
天猾四
河圖曰歲星之精流為天猾河圖曰春秋緯曰天猾
主招亂者春秋緯曰人主自恣不備古王逆天暴物
則天猾起如衆馬鬭於邦地躍璚曰反光
天衝五
河圖曰天衝歲星之精流為之劉向洪範曰天衝其
狀如人蒼衣赤首不動其名曰天衝春秋潛潭巴曰
天衝主滅位春秋運斗樞曰衝星出臣謀主武卒廢
天子亡運斗樞曰天衝抱極泣帝前血濁霧下天下
冤(宋均曰抱猶向也極北辰也泣言有淚衆也帝大帝即北辰也血濁如霧霧濁如血)
國皇六
河圖曰歲星之精流為國皇春秋運斗樞曰機星散
為國皇巫咸曰國皇之星大而赤類南極老人星也
春秋緯曰國皇主滅奸春秋合誠圖曰國皇主内
寇一曰主内難春秋考異郵曰國皇星見則兵起天
下急司馬彪天文志曰孝靈光和中國皇星見東南
角去地一二丈如炬火狀十餘日不見占曰國皇為内
亂外内有兵喪其後黃巾賊張角燒州郡朝廷遣將討
平斬首十餘萬級中平年宫車晏駕大將軍何進令司隸
校尉袁紹私募兵千餘人隂射洛陽城外竊呼并州牧
董卓使將兵至京都共誅中官對戰南北宫及闕下死
者數千人燔燒宫室遷都西京及司徒王允與將軍吕
布誅卓卓部曲將郭汜李傕提兵攻長安公卿百官吏
民戰死者亦且萬人天下之亂皆自内發巫咸曰國
皇星所指其下起兵兵強或曰其衝不利石氏曰國
皇星入天庫兵起亡地荆州占曰國皇入紫宫國有
大變兵起又曰人主有憂荆州占曰國皇星入紫宫
兵起得地
反登七
河圖曰歲星之精流為反登春秋緯曰反登主夷分
春秋緯曰皆少陽之精司徒之䫫青龍七宿之域有
謀反若恣虐為害主失春政者以出時衝為期皆主君
徵也
析旦八
河圖曰熒惑之精流為析旦(或曰昭旦)春秋緯曰析旦主
弱符春秋緯曰析旦橫出濁百尺為相誅滅
蚩尤旗九
河圖曰熒惑之精流為蚩尤旗(按皇覽塜墓記曰蚩尤塜在東郡夀張縣闕鄉)
(城中高七丈民常十月祠之有赤氣出如絳帛民名為蚩尤旗述征記曰須昌縣闕鄉有蚩尤塜或云上代民)
(以十月旦祠之輒有赤氣如一疋絳謂蚩尤旗也漢書武帝建元六年元狩四年並有長星見班固五行志曰)
(為蚩尤之旗也)春秋運斗樞曰旋星散為蚩尤旗說苑曰
蚩尤旗五星盈縮之所生也巫咸曰蚩尤之旗䫫彗
而後曲象旗夏氏曰四望無雲獨見赤雲蚩尤旗也
荆州占曰蚩尤星如箕可長二丈末有星吕氏春
秋曰亂國之主衆邪並積有雲若桓藿以長黃上白下
其名曰蚩尤旗春秋緯曰蚩尤旗誅逆國春秋緯
合誠圖曰蚩尤之旗出平四野河圖提曰帝將怒則
蚩尤旗出論語摘輔象曰虐王反度則蚩尤旗出
雒書曰旗㓨旋主備臣邊雄侯之賢主過出兵馬驚
黃帝占曰蚩尤旗本䫫星而後委曲其象旗幡長可二
三丈見則王者鼓旗大行征伐四方兵大起不然國有
大喪王者亡期三年中五年遠七年(按洪範五行傳曰武帝建元六年八)
(月長星出東方長竟天占曰是蚩尤旗見則王者征月伐四方自是之後兵討四夷連二十年元狩四年四)
(長星復出西北是時擊胡狄司馬彪天文志曰孝獻初平三年九月蚩尤旗長十餘丈色白出角亢之南其後)
(丞相曹公征伐天下且三十年魏志曰高貴卿公正元元年十一月有白氣出南斗側廣數丈長竟天景王問)
(王肅肅對曰蚩尤之旗也東南其有亂乎二年正月毌丘儉等據淮南以叛大將軍司馬師討平之自後征淮)
(南西平巴蜀是歲吳主孫亮五鳳元年太平三年孫綝盛兵圍宫廢亮為會稽王孫綝主淮南江東同揚州地)
(故于時變見吳楚之分則魏之淮南多與吳同災是以毌丘儉以為已應遂起兵而敗三年即魏甘露二年諸)
(葛誕又反淮南吳遣朱異救之及城陷誕衆誅滅魏氏春秋曰正始元年十一月蚩尤旗見於箕東吳兵死沒)
(各數萬人車騎將軍黃權薨之兆也)黃帝占曰蚩尤旗出北斗長二三
丈本有星其上委曲見則天下亂大兵起天子自將兵
旗鼓用不然國有大喪期百八十日中一年遠三年
春秋緯曰蚩尤之旗見則山崩春秋緯曰蚩尤之旗
五精離芒天運大兵垂其彗後曲而前長四方並亂天
下滅兵羣猾動帝座於堂見則五寇行主不正暴必有
反兵期五年天子憂不以亡則九年凶加於斗宿天子
囂囂出於列位勉正四方春秋緯曰蚩尤伐矜誅逆
滅患蚩尤起天下之兵合禍紛紛春秋緯潛潭巴曰
蚩尤之旗主伐叛又曰主惑亂春秋運斗樞曰蚩尤
之旗見則山崩后族擅權春秋運斗樞曰蚩尤旗干
大微法式滅帝死於野春秋緯考異郵曰蚩尤旗見
則王者伐枉逆鈎命決曰旗㓨㿃咄咀出匿謀合(旗蚩)
(尤旗也)夏氏曰蚩尤旗所見之方其下有兵四方盡有
天下有兵郄萌曰蚩尤旗守軫赤哭禮荆州占曰
蚩尤旗見則兵大起不然有喪
昭明十
河圖曰熒惑之精流為昭明(荆州占曰填心之變為昭明也)黃帝占
曰昭明者五星之變出於西方名曰昭明金之氣也
春秋合誠圖曰赤彗分為昭明昭明滅光也(宋均注曰滅主之光)
(明也)象如太白吐芒故以為起霸之徵期七年春秋運
斗樞曰機星散為昭明黃帝占曰西方有星望之去
地可丈而白有光其䫫太白數動察之中赤是謂西方
之野星名曰昭明出兵大起其出也下有喪出南則西
方邦失地黃帝占曰昭明星出入畢中有屠國河
圖曰昭明茀心天子三公殺主必成雒書兵鈴勢曰昭
明見霸者生春秋運斗樞曰昭明有角亡徵也春
秋緯曰昭明改德春秋緯合誠圖曰昭明所起期七
年天子奪於州牧去所出下發春秋緯考異郵曰昭
明星見則國滅賢主立春秋緯考異郵曰昭明如太
白不行春秋緯潛潭巴曰昭明起有德巫咸曰昭
明所起國起兵多變巫咸曰西方有星大而白有角
目下視名曰昭明金之精出則兵大起若守房星國有
大喪必有屠城昭明下則為天狗所下者大戰流血星
出非其方有兵衝則不利期不出三年郄萌曰昭明
星見大人凶郄萌曰昭明出兵大起郄萌曰昭明
星守心大有喪郄萌曰昭明星見虚中天下無兵兵
起有兵兵罷大臣為謀天官書曰昭明大而白無角
乍上乍下(孟康曰形如三足几上有九彗上向也)所出國起兵多變荆
州占曰昭明星出營室中大臣為亂無兵兵起有兵兵
罷
司危十一
河圖曰熒惑之精流為司危春秋合誠圖曰白彗之
氣分為司危司危平非也以為乖事之徵春秋運斗
樞曰機星散為司危孟康曰司危星大而有毛兩角
荆州占曰司危䫫太白䫫動察之赤洛書曰司危
出強國盈春秋緯潛潭巴曰司危主擊強侯兵也
合誠圖曰司危如太白有目以為乖事之徵見則主失
法期八年豪傑起天子以不義失國有聲之臣行主德
也(宋均注曰聲名稱也)春秋緯考異郵曰司危見則其下國殘
賊天官書曰司危星出正西方之野星去地可六七
丈而白䫫太白一曰見兵起強天官書曰司危出非
其方下有兵衝不利荆州占曰司危出則兵起其下
為喪
天攙十二
河圖曰熒惑之精流為天攙春秋緯曰歲星退如西
北三月生天攙郄萌曰星出其狀白小䫫動是謂攙
星一名斬星孫炎曰攙槍妖星别名也(尸子曰彗星為攙槍也)
春秋緯潛潭巴曰天攙主煞時甘氏曰天攙見女
主用事者其本為主人甘氏曰天攙出西南長數丈
左右銳出而易處巫咸曰天攙出其國内亂京房
曰天攙出其下相攙為亂為兵赤地千里枯骨藉藉(按班)
(固天文志曰孝文後二年正月壬寅天攙夕出西南後匈奴入上郡雲中漢起軍以衛京師也)郄萌
曰攙星出即出兵起出於東方國益鄉皆然班固天
文志曰天攙出為兵喪河圖曰太陽之精赤烏七宿
之域有謀反若悖心為虐害主失政者期如占皆以
䫫名之也
五殘十三
河圖曰五殘主奔亡河圖曰填星之精流為五殘
春秋運斗樞曰旋星散為五殘春秋合誠圖曰蒼彗
散為五殘如辰星出角陽失德故生角五殘者五分也
故為殘毁敗之徵(宋均曰五殘五分彗一本而五枝也)期九年奸興三九
二十七亂大不可禁黃帝占曰五殘者五行之變出
於東方名曰五殘木之氣也宋均曰五殘一曰五鋒
巫咸曰五殘星出正東方之野星狀䫫辰星可去地
六七丈大而白春秋合誠圖曰五殘主乖亡郄萌
曰五殘兵星也黃帝占曰東方有星望之去地可六
丈大而赤察之中青(孟康曰星表青氣如有暈也)其䫫歲星是謂東
方之野星名曰五殘出則兵大起其出也下有喪北出
則東方邦失地河圖曰五殘出則宰司馬之輩萌
河圖曰五殘出四蕃虐天子有急兵雒書雒罪級曰
五殘六賊出禍合天下逆侵關樞雒書兵鈐勢曰五
殘起野亂成雒書曰五鋒星出翌白帝亡也尚書
緯運期授曰白帝亡也五殘出春秋緯考異郵曰五
殘備急考異郵曰五殘見則主誅政去伯郄萌曰
五殘見則國殘起奔繫亡天官書曰五殘所出非其
方為其下有兵衝不利荆州占曰五殘大而赤數動
察之而青荆州占曰五殘出則兵起其下為喪
六賊十四
黃帝占曰六賊者五行之氣出於南方名曰六賊火之
氣也孟康曰六賊星形如彗黃帝占曰南方有星
望之去地六丈赤而數動察之有光其䫫熒惑是謂南
方之野星名曰六賊出則兵起其國亂其出也下有喪
出東方則南方邦失地巫咸曰六賊星見出正南方
之星去地可六丈大而赤數動有光天官書曰六賊
星所出非其方為其下有兵衝不利
獄漢十五
河圖曰填星之精散為獄漢春秋運斗樞曰權星散
為獄漢黃帝占曰咸漢者五行之氣出於北方名曰
咸漢水之氣也班固天文志曰獄漢一名曰咸漢
天官書曰獄漢星出正北北方之野星去地可六丈大
而赤數動察之中青孟康曰獄漢青中赤表下有三
彗縱橫春秋合誠圖曰獄漢主逐王春秋潛潭巴
曰獄漢主刺王黃帝占曰北方有星望之可去地六
丈大而赤數動察之中青黑其䫫辰星謂北方之野星
名曰咸漢出則兵起其出也下有喪出西則北方之邦
失地雒書兵鈐勢曰獄漢動諸侯驚春秋運斗樞
曰獄漢出隂精橫天官書曰獄漢所出非其方為其
下有兵衝不利荆州占曰獄漢出則兵起其下為喪
大賁十六
河圖曰填星之精散為大賁河圖曰大賁出主暴衝
也
炤星十七
河圖曰填星之精散為炤星河圖曰炤星主滅邦又
曰炤星見主滅亡
絀流十八
河圖曰填星之精散為絀流春秋緯曰絀流主伏逃
河圖曰絀流動天下嗷主自理無所逃
茀星十九
甘氏曰茀星出東南本有星末䫫茀所當之國是受其
殃京房曰茀星三角三年消五角五年消七角七年
消九角九年消
唐開元占經卷八十五
