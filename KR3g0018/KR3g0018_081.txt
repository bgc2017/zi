唐開元占經卷八十一
唐瞿曇悉達撰
客星占五
犯南方七宿
客星犯東井一
郄萌曰客星犯東井國有土功事小兒妖言客星犯
乘守東井此日國亂兵起荆州曰客星干犯東井其
國用兵大臣誅期八十日黃帝曰客星入東井五穀
不收糴大貴客星出北斗入東井有邑將治陂堤及
水事孝經章句曰客星入天渠道塗不通以水為敗
司馬彪天文志曰孝安永初元年八月戊申客星在
東井弧星西南是時羌反斷隴道遣帥將左右羽林北
軍五校及諸郡兵征之是歲郡國四十一郡三百一十
五所雨水四瀆溢傷秋稼壊城郭殺人之甚也石氏
曰有星入東井有客以水令來者郄萌曰客星出柳
入井主浮船又曰入東井君失政臣為亂大人當之
一曰宫中有大憂荆州曰客星入東井貴人死若有
竒令多失火火神從天下妖祥自地出西官候曰客
星入東井貴人有疾者百二十占他星入東井有水
事於國内黃帝曰客星出東井宫中火起大人為亂
兵大起將軍有憂若白衣有自立者其國必破期三年
百二十占曰他星出東井有水事於邦外郄萌曰
客星出東井水潦且至荆州曰客星經絶東井名水
有絶者黃帝曰客星入東井中留十日而成勾已有
贖罪之令期十月客星守東井水石氏曰客星守
東井有旱蟲人多疾一曰貴人死以其國占之甘氏
曰客星守東井有白衣自立者其國破不出年中巫
咸曰客星留守東井四十日已上貴人女有懷子而化
為水者郄萌曰客星守東井多失火者一曰大臣為
亂一曰三十日已上貴人女有懷子而死者一曰百川
皆溢又曰天子以酒為憂貴人有族者男子不得耕女
子不得織荆州曰客星守東井貴人有疾者玉歴
曰客星守東井左右秦以饑相有罪咎齊以聞梁有火
災西官候曰客星守東井色赤宫中憂留二十日貴
人女有死不得子者色黑為大水舟船事有水令巫
咸曰客星出東井而守之宫中火起大人為亂王者以
舟船為急河海溢土功並起人無食白衣有自立者其
國破期三年焦延壽曰客星入越大臣多斬者
客星犯輿鬼二
甘氏曰客星犯輿鬼國有非次自立者必敗亡石氏
曰有星入輿鬼有詛盟鬼神祠祀之事於國内(南官侯曰於國)
(外)夏氏曰客星入天尸帝王亡天下多病郄萌曰
客星入天尸民多死一曰有大喪客星入輿鬼人相
食他星入輿鬼鈇鑕用大臣誅客星入天尸金玉
府中三日一環之有赦陳卓曰有星入輿鬼有軍若
大人憂百二十占曰他星入輿鬼有祀事於國内出
鬼有祀事於國外巫咸曰客星出輿鬼其國有喪出
南為人君出北為女主左為太子右為庶子若守四星
隨其所犯發之期不出三年荆州曰客星入輿鬼留
三十日以上天下金玉用易錢黃帝曰客星守輿鬼
人君有大憂一曰貴人有大憂孝經章句曰客星守
輿鬼在其中央主喪亡棺木貴倍其價石氏曰客星
守輿鬼秦有姦臣欲危其主甘氏曰客星守輿鬼五
十日不去國有大喪兵大起將軍戰於野多有死者期
不出一年巫咸曰客星守輿鬼南男子多死守北女
子多死守西長老貴人多死守東北一星棺木貴鐵器
魚鹽大貴皆三倍郄萌曰客星守輿鬼馬貴一曰牛
貴又曰多土功事皆變易更政男子不得耕女子不得
織荆州曰客星守輿鬼東北星棺木貴守東南星五
穀貴守西南星金錢貴守西北星鐵器魚鹽百倍玉
歴曰客星守輿鬼秦有疾南官候曰客星守輿鬼入
鈇鑕有兵罷客星守輿鬼陣兵不戰黃帝曰客星
出若守輿鬼西若從西入輿鬼老人死出若守東若從
東入丁少年死黃帝曰客星出若守輿鬼南若從南
入輿鬼男子死出若守北若從北入女子死荆州曰
客星干犯守輿鬼天下有大喪陽為君隂為后左為太
子右為貴臣又隨所守主(闕)王者發之不出七十
日
客星犯柳三
荆州曰客星干犯柳周國當之期九十日黃帝曰客
星入柳道路不通郄萌曰客星入柳兵從澤起又曰
大師有喪色黃有喜荆州曰客星入柳兵大起人大
恐布帛綿絮貴南官候曰客星入柳有兵發行色赤
怒左右地大動百二十占曰他星入柳名木有來入
者孝經章句曰蒼星出柳諸侯有死者郄萌曰赤
星出柳執法者遇賊蒼星出柳殺邊諸侯荆州曰
客星出柳兵大起諸侯有死者其國當之一曰有大水
人主遊船天下大饑人民流亡不出年遠二年百二
十占曰他星出柳名木有出者郄萌曰客星出入柳
人多移徙又曰出入天相天子變更其令柳中有竒
星臣蔽主明有北軍之恥客星舍柳天下有大兵期
二月若五月荆州曰客星經柳山林有不伐者黃
帝曰客星守柳庫兵大發天下人為王者治道孝經
章句曰客星守柳庫兵發諸侯有死者郄萌曰客星
守柳南宫有變一曰牛貴又曰羌夷起變天下弓弩聚
荆州曰客星守柳天下絲麻羊貴百二十占曰客
星守柳大人棄其糧郄萌曰客星舍柳先得地後失
之又曰犯守柳王者賜邊客
客星犯七星四
荆州曰客星干犯七星其國有大兵不出百八十日
石氏曰有星入七星有客以急事來使者出七星君使
人以急事出者星色青言憂色赤言兵黃言土白言義
黑皆使者凶郄萌曰客星入七星有立太子者若有
竒令又曰色青為疾白為喪玉歴曰客星守七星布
帛麻枲貴津梁絶南官候曰客星守天都山水會河
水決水且至人流亡去其鄉百二十占曰他星守柳
天下變更郄萌曰客星出入天都人多流亡一曰止
水溢又曰黑星結若就七星大人憂司馬彪天文志
曰客星居七星為死喪郄萌曰客星舍七星留不去
左右宫中以火為憂(一本云國家喜天雨五穀在宫中也)郄萌曰客
星舍天都五穀不成黃帝曰客星守七星三十日天
下變更水大出道路不通石氏曰客星守七星周有
大賢郄萌曰客星守七星三十日天子憂廷中有賊
必易政一曰有德令又曰其國顯一曰必有客事有土
功菽麻不收若小豆貴一曰馬貴一曰鹽貴客星守
七星天子必易政一曰兵大起又曰道路多水潦又曰
溝渠道路不通一曰水大出荆州曰客星守七星三
十日河水決人去其鄉石氏曰客星出七星而守之
(甘氏曰守三十日)族欲自立王者不親其子客星若不時去
人主有憂大臣有誅期不出年
客星犯張五
孝經章句曰黃星出張中君且獵黑星就之君死石
氏曰有星入張有賜客之事出張軍使賜諸侯又曰
入張國治宗廟期二十日國有憂男子有急巫咸曰
客星入張人遷徙天下變更令糴貴郄萌曰客星入
張諸侯有來賜吾君近臣者出張賜諸臣荆州曰客
星入張政急人民苦死邊春秋圖曰客星出張白衣
同姓有自立者天下更令有徙人若使人於諸侯郄
萌曰客星出入張兵起期百八十日一曰天子改政令
客星舍張留不去前將軍謀有隂兵起黃帝曰客
星守張天下人遠去一曰人有千里之行孝經章句
曰客星守張在其中糴石三百遊在其旁石百有急令
石氏曰客星守張楚周有隠士海中占客星守張
不去滿三十日有亡國死亡臣殺其主小人謀貴禍及
嗣子期三年郄萌曰客星守張小人有欺君者禍及
嗣子又曰先起兵者利後起兵者不利一曰食中有
毒隣國有來獻食物者天子酒大出天子以為憂敗一
曰客有憂又曰弓大貴一曰糴大貴一曰粟貴一曰人
憂食國大饑玉歷曰客星守張邑多變在外南官
候曰客星守張五穀貴有賜之事甘氏曰客星出張
若守之白衣同姓自立者郄萌曰客星入若守張有
亡國死王又曰相憂一曰相大疾陳卓曰客星犯守
張天子以酒為憂
客星犯翼六
荆州占曰客星干犯翼國有用兵大臣有憂遠百八十
日孝經章句曰蒼星出翼五穀風彫石氏曰有星
出翼使人於負海之國有星入翼負海客有來使者皆
以鳥為幣色黃白無故青道病黑死不至巫咸曰客
星出翼將軍謀反兵大起必有戰邊有大急同姓諸侯
有自立者若大水五穀傷人民饑去其鄉期三年百
二十占曰他星出翼倍海國有受賜者郄萌曰客星
出入翼多風雨河決水且至道路不通一曰五穀不成
人多流亡孝經章句曰客星守翼人多流亡水且至
道塗不通兵大起石氏曰客星守翼君弱臣強四夷
王郄萌曰客星守翼將軍謀反兵大起一曰國更其
服又曰有大令若邊有大急一曰有一國之戰一曰名
山有崩者一曰五穀雨傷一曰歲大風大水一曰有大
令荆州曰客星守翼歲大饑南官候曰客星守翼
有自立者同姓王侯必有權臣客星明大守翼大水
江河決溢道路不通魚龍遊於陸道客星守翼羽毛
旗幟貴
客星犯軫七
海中占客星干犯軫近期百八十日遠期一年黃帝
曰赤星入軫輕車入出軫輕車出石氏曰有星入軫
諸侯有來使者以車為幣出軫君使人之諸侯皆車為
幣郄萌曰客星入軫有土功若五穀大貴百二十
占曰他星入軫有使者以車為幣貴人多繫者一曰無
處車繫馬或曰野無車馬文耀鈎曰客星出軫若有
白衣自立者大國多害若有喪兵革起天下有逃主近
期不出一年遠三年荆州曰赤星出軫軍出百二
十占曰他星出軫有使者以車馬為幣以冬三月視軫
中黃帝曰赤星守軫車馬有急行客星守軫車馬
貴石氏曰客星守軫川谷不通而車貴一曰守軫
轄若長沙車官使有憂甘氏曰客星守軫國有自立
者大國多害郄萌曰有星守軫為車事客星守軫
兵大起邊境尤甚一曰名山有崩者一曰若白黃有外
憂蒼為臣一曰赤黃外憂黑蒼讒臣一曰有土功之事
一曰五穀大貴石氏曰客星犯守軫天下有山崩若
水溢出之地中郄萌曰客星入長沙天下無處士一
曰天下有逃王一曰兵盡散出之
唐開元占經卷八十一
