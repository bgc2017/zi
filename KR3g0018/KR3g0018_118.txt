唐開元占經卷一百十八
唐瞿曇悉達撰
馬休徵
神馬
援神契曰王者德至山陵則澤出神馬(宋均注云神馬廵狩四方典略曰神)
(馬者河之精也)晉中興書徵祥說曰孝武帝大元十四年六月
寧朔州刺史賈統上言晉寧須池縣此月辛亥有馬二匹
出於河上一白一烏槃戲相逐河水上從夘至巳乃没
龍馬
尚書中候曰堯勵德匪懈萬民和欣龍馬銜甲赤文綠
色龜背袤廣九尺五色頦下有赤文似字注云龍形象
馬赤熛怒之使甲所以藏圖王者有仁德則龍馬見也
其文赤色而綠地也瑞應圖曰龍馬者仁馬也河水
之精高八尺長頭身有鱗甲骼上有翼旁有垂毛鳴聲
嚘咿蹈水不沒有明王則見又曰王者不儲秣馬則龍
馬乘黃澤馬白馬朱髦並集矣
騰黃飛兔騕褭澤馬玉馬駮馬
瑞應圖曰騰黃者神馬也其色黃王者德被四方則至
一名吉光乘之夀三千歲以馬無死時又曰飛兔者
馬名也日行三萬里禹治水有功勤勞歴年捄民之害天
眷其德而至又曰騕褭者神馬也與赤兔同應應
劭注漢書云騕褭古駮馬赤喙玄身日行一萬五千里
又曰王者愛人而賤馬則澤馬來又曰王者勞來
百姓則至隨巢子曰夏后之興方澤出馬瑞應圖
曰王者精明尊賢則玉馬至又曰師曠時玉馬出
又曰世治則西王母獻岱駮馬禮斗威儀曰君乘火
而王其政和平則南河輸駮馬(注曰駮馬者黃赤色馬也)天鏡曰
王者不傷禽獸則駮馬見
白馬朱鬛青馬白鬛
瑞應圖曰明王在上則白馬朱鬛至又曰王者乘服
有度則白馬朱鬛又曰白馬朱鬛者任用賢良則出
禮記威儀曰周王白馬朱鬛天鏡曰王者資服有制
則青馬白鬛來
馬咎徵
馬化為牛狐及出地中
京房曰馬化為牛君且無強兵也紀年曰周宣王三
十三年有馬化為狐京房易傳曰馬出地中國有兵
民散亡又曰軍喪不出三年
馬變毛
京房曰馬一夜改毛易政又曰馬一夜變毛名曰易
衣君且小憂有馬之家家長死又曰馬一夜變易毛
色南鄕更為北鄕東鄕更為西鄕政且有變握鏡曰
馬忽易色君憂一曰馬忽變易赤色主有大喪
馬悲鳴馬能言
潜潭巴曰天子馬行而鳴天號無聲故馬應之而鳴
天鏡曰馬鳴蹹地不食必遠行千里若國君所乘馬主伐
他國主乘馬夜悲鳴國有外賊京房曰馬無故一
夜皆鳴且有大兵來者又曰馬能言如其言吉則吉
言凶則凶吕氏春秋曰亂國之妖馬乃言
馬入宫殿
潜潭巴曰有馬入宫大臣不從行不忠其有聲也臣名
於天下主令不行輕見虜注云馬地精隂也從人無所不
之今忽入宫臣欲奪主位居其宫之祥也有聲是日而
鳴聲者欲行主教令也京房曰馬走入君宫有兵事
大憂異苑曰後趙建武十四年有妖馬一疋色青尾
燋燎自中陽走闕下是歲虎死國亂晉陽秋曰咸康
八年有馬色赤如血自宣陽門直入殿前走出不知所
之二石偽事曰石混說建武十四年時忽有斕馬一
疋有四目繫著殿中十餘日突去不知所在
馬生角
地鏡曰馬忽生角其君以兵攻國破亡吕氏春秋曰
亂國之妖馬乃生角京房曰下不順政厥妖馬生角
兹謂賢士不足又曰天子親伐馬生角洪範五行
傳曰文帝十二年有馬生角於吴在耳前上向右角長三寸
左角長二寸皆大二寸劉向以為馬不當生角猶吴主
不當舉兵向上也又曰成帝綏和二年二月大厩馬
生角左右耳前圍長各一寸是時王莽為大司馬害上
之萌自此始矣晉紀曰隆安四年梁州刺史郭詮送
馬生角桓玄之應也趙書曰前趙臨涇縣馬生角在
耳長七寸摇之則動
牡馬生駒
京房曰方伯分威厥妖牡馬生駒史記秦昭王二十
年牡馬生駒而死非類妄生而死猶秦恃力強得天下
而還自滅之象也漢書五行志曰哀帝建平二年定
㐮牡馬生駒三足隨羣飲食太守以聞馬國之武用三
足不任用之象後侍中董賢年二十二為大司馬居上
公之位天下不宗哀帝暴崩成帝母王太后召弟子新
都侯王莽入收賢印綬賢自殺莽因代之
馬生子異形
京房曰馬生子一目其君弱馬生子三目以上臣制
主令馬生子二口以上者其令多亂馬生子三鼻
以上民流亡馬生子三耳以上其民人多死者馬
生子二疋以上民流亡馬生子三足其邑主且有不
祥馬生子二隂以上有兵馬生子目在腹下及在
旁其邑有兵馬生子目在四支其邑俘囚馬生子
目在隂其邑大弱主亡馬生子目在背民流亡不從
令馬生子口在背邑民大去其君馬生子口在
腹邑饑五榖大貴馬生子耳鼻在四支者兵作馬
生子耳鼻在腹及背臣謀叛上敗績馬生子足在首
失邑君馬生子足在背人主有行馬生子及在腹
主勞民饑馬生子尾在首足榖不成馬生子尾在
背其君摇馬生子尾在腹臣謀反馬生子無目其
邑君久疾馬生子無口鼻其邑君無子馬生子無
耳主失位馬生子無足主失位古今注曰漢哀帝大初四
年中張幼鄕有馬生子一身三頭九口各有言民皆書
之戶上華陽國志曰蜀李特將亡馬生駒一頭二身著六牙
一牡異苑曰李勢時有馬生駒一頭二身六脚身中
有牝牡
馬生人
京房曰上無天子諸侯相伐民流百姓勞厥妖馬生人
馬生人一身有兩頭以上邑有反者兵大作馬生
人一首三顙以上邑相撓亂馬生人一首兩顙以上
邑有大兵馬生人一身而兩首無目一耳居顙以上
且有兵馬生人一身三首以上三耳以上無目一耳
居顙上是謂不祥天下有兵民流亡馬生人一身兩
首九口鼻居項天下大饑民流亡馬生人一身兩首
以上無耳無口二鼻以上一鼻著項一鼻著顙天下有
兵喪馬生人一身兩首邑無主馬生人一身而兩
面以上其邑大不祥馬生人三首以上邑争凶馬
生人一身三耳以上其邑亂馬生人一首兩鼻以上
邑民貧馬生人有臂無首足邑有兵不勝凶馬生
人三臂以上邑君有惡疾馬生人三足以上其邑勞
馬生人三腹以上無足邑有大喪馬生人三隂以
上臣謀其主馬生人首在腋下主賊殺其臣馬生
人首在足下邑君私社稷亡馬生人首在背民大勞
苦馬生人首在隂其君亡地馬生人目在腋下其
君喪馬生人目在背邑有大兵流亡馬生人目在
腹若喉顙人主有亡地馬生人目在足下此謂下視
欲謀其上馬生人口在腹邑有兵民且飢馬生人
口在背邑有大事民絶食馬生人鼻在腹下主令不
行馬生人鼻在足下民相從哭馬生人鼻在腹下
其邑榖不成馬生人鼻在背邑民勞馬生人鼻在
隂邑君鬼神不享馬生人耳在背民不相從邑有兵
馬生人耳在腹其邑弱主治不行馬生人耳在隂
賢者不上通馬生人腹在跨其邑大飢君亡地馬
生人隂在上其君無子馬生人隂在背腹民飢臣下
大謀其主馬生人四支在首及項其君失位馬生
人無首其君大疾馬生人無目其國失令亡馬生
人無口天下大飢馬生人無鼻其邑有喪馬生人
無耳其邑有鬼驚人主馬生人無手足其邑不榖
馬生人無臂邑有兵兵敗馬生人無腹邑亡有兵民
飢馬生人人身而畜面者民飢主易馬生人人面
而六畜身者是不祥邑有兵馬生人人面野獸身者
邑有大客及兵馬生人人身而野獸面天下有亡邑
馬生人人面鳥身是謂不祥邑有兵馬生人人身
而蟲蛇面者邑且亡馬生人人面而蟲蛇身者謂邑
虛及有兵馬生人人身而蛇龍面其邑有弱主不治
馬生人人面而龍蛇身者民流亡洪範五行𫝊曰
秦孝公二十一年有馬生人占曰畜生非其類子孫必
有非其姓者後始皇蓋吕不韋子也史記曰秦孝公有
馬生人劉向以為皆馬禍也孝公始用商君攻守之法
東侵諸侯其象將以兵革抗極成功而還自害也
馬生六畜
京房曰馬生六畜君有大事馬生羊邑安又曰國無
憂民大安馬生牛人安五榖蕃馬生六畜一首兩
身其君且逐馬生六畜二口以上天下有作兵者
馬生六畜二鼻以上民大飢馬生六畜三耳三目以
上君失社稷亡馬生六畜無首人君失位馬生六畜
無四支其君不安馬生六畜無目臣塞君之善上令
不行馬生六畜無鼻口天下有兵馬生六畜無耳
天子失忠臣馬生六畜無隂者女主治
馬生野獸飛鳥馬生魚蟲
京房曰馬生野獸有他變民盡為兵馬生野獸天下
不通馬生飛鳥民不安有反臣馬生飛鳥有他變
形者皆為兵喪又曰馬生魚邑主憂又云大水至糓
不成馬生蟲蛇及蜂蚊者其邑流亡
馬生五榖金錢鐵石土草木
京房曰馬生五榖歲樂昌馬生金錢其邑臣有欲賊
主者馬生石其邑強馬生土其邑增地馬生草
木其君疾馬生布帛者政令且更
唐開元占經卷一百十八
