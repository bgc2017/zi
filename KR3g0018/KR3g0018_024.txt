唐開元占經卷二十四
唐瞿曇悉達撰
歲星占二
歲星犯東方七宿
歲星犯角一
石氏曰歲星犯左角天下之道皆不通犯右角天下王
使絶滅荆州占曰歲星犯角天下有兵將相有憂犯
右角右將憂石氏曰歲星入角天下有兵其行疾六
十日行遲百二十日遠百八十日黃帝占曰歲星出中
道天下太平出陽道旱出隂道多雨陳卓曰歲星出
隂道多陰謀甘氏曰歲星逆行入角人主出入不時
若有急事千里之行一曰女子多死孝經右秘曰歲
星在角天下大病石氏曰歲星乘左角法官誅乘右
角大將軍死郗萌曰歲星乘左角為旱乘右角為水
為兵荆州占曰歲星乘右角為后族家若將相有坐
法死者郗萌曰歲星居角歲大熟又占曰歲星守
角為中兵留兩角間關梁不通軍有興國廷邊城境不
通石氏曰歲星出入留舍角角為天田歲星來入守
之其國五榖大熟絲綿為平民大樂守之百日不下國
有兵又占曰歲星守角中五榖成熟歲平安樂守之
百日兵起又占曰歲星守右角十六日君命衆子
又占曰歲星守左角七日朝去國有憂去一尺七寸天
下同心甘氏曰歲星守角王者大赦忠臣用海中
占曰歲星守左右角其色黃白小旱民小厲其逆行即
旱其還立雨糴如故又占曰歲星犯左右角逆行為
旱五榖不收又占曰歲星守角一南一北宜黍與稷
郗萌曰歲星守左右角赦一曰守十餘日有赦不盡
又占曰歲星守角處其北五榖不收又占曰歲星
守角政事急有千里之行又占曰歲星守角為兵傷
大臣荆州占曰歲星守右角有大德令期八十日
又占曰歲星守右角處其北五榖半收守左角處其南
及守天田有大水五榖不成大饑人相食石氏曰歲
星犯乘守左角七日以上天下大赦守右角賢士用期
七十日郗萌曰歲星逆乘陵左右角其為日蝕國有
憂又占曰歲星犯天庭臣為亂又占曰歲星守犯
陵右角為禍咎又占曰歲星舍若食角女子多死
歲星犯亢二
石氏曰歲星犯亢天子之座則敗於君又曰歲星數
入亢其國疾疫巫咸曰歲星入亢歲有旱絲綿貴
若守之三十日以上有兵起其年饑人相食郗萌曰
歲星入亢行疾國君受弔有大飛蟲驚動人心期在百
五十日其行遲至難期二百五十日中又占曰歲星逆
行亢其君不親政事朝廷多非其人石氏曰歲星經
亢朝鄭國有兵春秋圖曰歲星之亢其年大熟絲絮
大貴郗萌曰歲星入亢或東或西去亢一尺若三尺
地大動期戊巳食時陳卓曰歲星乘亢右星榖物有
不成者為大兵郗萌曰歲星逆乘滅亢右星為大人
憂逆乘滅左星天下有竒令又占曰歲星舍亢為歲
小有水黃帝占曰歲星舍亢南地動郗萌曰歲星
出入留舍亢六十日不下十月有兵進來守之兵不用
國有名者死退而守之有客外來者期十月又占曰
歲星有留廷中為天下憂石氏曰歲星守亢年大熟
天下有大令國有忠臣若守之去一尺七寸星隕又
占曰歲星守亢下田豐魚十倍又占曰歲星守亢處
其南其歲地動處其東狗生妖處其北米大貴人多徙
處其西馬生妖守東羊生妖若狗生妖也又占曰歲星
守亢有小兵海中占曰歲星守亢為地動又占曰
歲星守亢北貴人多移徙貴人為妖祥多疾一曰大人
流亡又占曰歲星守亢王者有德令禾稼熟又曰
封侯有小疾國君受弔飛蟲六畜生非其類為妖有小
賊民多流亡期百五十日若一年又曰居亢歲旱
郗萌曰歲星守亢天子大令國用忠臣其守七日以上
至四十日國徵大賢王者更政號期百五十日一曰大
赦使行九州陳卓曰歲星犯天府邊臣為亂郗萌
曰歲星守亢左星為燋旱不生一曰多蟲蝗守右星五
榖以水傷敗一曰有大兵百二十日又曰歲星守亢
十日而去國大豐穣庫倉餘黃帝占曰歲星逆行守
亢為中兵甘氏曰歲星犯守亢逆行失其明色王不
用事
歲星犯氐三
石氏曰歲星犯氐國無儲荆州占曰歲星犯氐左星
左中郎將誅死犯右星右中郎將誅死皆期三年郗
萌曰歲星入氐不出其年有赦又占曰歲星逆行氐
其君治宫室過制度黃帝占曰歲星之氐其歲熟賤
人有病郗萌曰歲星乘氏之右星天下有大水大兵
乘氐之左星天子有自將兵於野海中占曰歲星居
氐五榖以旱傷郗萌曰歲星處氐西歲多饑傷北有
小賊貴人多徙牛多死其肉殺人南馬多死民多寒熱
疾石氏曰歲星出入留舍氐者天庫之星也其國有
急令其歲則太平還而守之其國以兵致天下又占
曰歲星守氐孽妾有憙者若與月合在氐而暈不出四
十日有德令又占曰歲星守氐王者立后期八十日
甘氏曰歲星守氐君有喜若拜后不出九十日又曰
皇后喜巫咸曰歲星守氐國大饑人民流亡又占
曰歲星守氐為民多疾病郗萌曰歲星守氐南其年
地動又占曰歲星守氐逆行其君不居其宮荆州
占曰歲星守氐諸侯人君有來入宮者其行疾期六十
日其行遅百二十日(案宋書天文志曰宋後廢帝元徽三年十月丙戌歲星入氐五年七)
(月廢帝隕安成王入簒皇統後三年齊受禪)又占曰歲星守氐為后夫人憂
謂東行反還去两星二尺期一百二十日去两星一尺
期六十日與两星齊期二十日以赦解之陳卓曰歲
星守氐五穀蟲蝗萬物不成海中占曰歲星守犯氐
成鈎已環繞之其國饑人君失時政令不行
歲星犯房四
石氏曰歲星犯房太子之身居其所避之九十日郗
萌曰歲星入房三道為天子有子又占曰歲星入房
十日成鈎已者為天子惡之以赦解之又曰為后夫人
喪過房東行復還反也又占曰歲星入房更令期百
二十日荆州占曰歲星入房五穀豐治太平民無疾
殃有德令期四月郗萌曰歲星居房南歲多旱五穀
以旱傷居房北多水五穀以水傷又曰在房北為大水
其國舟楫相望又占曰歲星處房南民多寒熱病處
房北牛多死其肉殺人東馬多死西饑傷黃帝占曰
歲星舍房玄色不明有喪又曰大水郗萌曰歲星與
房合兵戰滿野又曰有白衣之會荆州占曰歲星中
犯陵房國君憂色靑憂喪色赤憂兵積尸成山色黑有
將相誅色白有芒角大哭黃帝占曰歲星守房七日
不出有崩王十五日不出兵大起石氏曰歲星守房
有白衣會發男也又占曰歲星守房其國多禍殃吏
民相傷大臣將滿道而行又占曰歲星守房為大人
憂以赦解之又占曰歲星守房在南牛馬無羇縻
又占曰歲星守房五穀豐熟甘氏曰歲星守房天下
和平海中占曰歲星守房他國有獻馬者魚鹽十倍
郗萌曰歲星守房天倉倉虚空又占曰歲星守房
為人主無下堂又占曰歲星守房為天下諸侯相謀
慮道不通又占曰歲星守房為邊兵發又占曰歲
星守房為大饑人相食死者不葬又占曰歲星守房
大赦(案宋書天文志曰魏景元四年十月歲星守房占滅曰將相有憂明年正月大尉鄧艾司徒鍾會並誅)
(特赦益土咸熙二年秋又大赦)荆州占曰歲星守房王者心平百姓
得情荆州占曰歲星守房有反臣大人喪天下易王
黃帝占曰歲星行房南若犯守之為大旱行房北犯
守之為大水東官候曰歲星犯守房去復還色不明
成鈎已國有喪白衣之會郗萌曰歲星中犯乘守房
右驂若右服其大人死所中將相誅(案司馬彪天文志曰孝明永平十六)
(年正月丁丑歲星犯房右驂北第一星不見辛巳乃見房右驂為貴臣歲星犯之見誅是後司徒邵穆與阜陵)
(王延交通逆謀自殺)郗萌曰歲星逆留犯守乘陵房左右驂主
崩臣有隂謀逆行乘陵中道天子失位而亡順行乘陵
中道天下平和又占曰歲星不入房中正道其君不
居明堂一曰不敬明堂韓陽曰歲星犯房鈎鈐王者
憂郗萌曰歲星犯乘鈎鈐大臣有誤天子不尊事天
者致火災於宗廟中王者不宜出宫下殿有謀匿於宗廟
中者海中占曰歲星守鈎鈐天下饑三年荆州占
曰歲星守鈎鈐去之三寸王者失政宫門不開近臣起
亂
歲星犯心五
石氏曰歲星近心七寸以内有暴貴者不出百八十日
仰觀占曰歲星犯心所當之國戰不勝一曰將軍闘
死海中占曰歲星犯心天子星王者絶嗣犯太子太
子不利犯庶子庶子不利石氏曰歲星經心清明
烈照天下内奉明王帝必延年黃帝占曰歲星至心
正不失道天下和平軌道失綱災變生東官候曰歲
犯犯庶子星庶子有憂不出百八十日郗萌曰歲星
不入明堂正道其君不敬明堂一曰不居明堂郗萌
曰歲星入心天下諸侯有慶賞之事期九十日荆州
占曰歲星入角守氐之心滿二十日以上期不出一年
之中且有立王其所行者無不利也行疾則治肅行遅
則失職石氏曰歲星乘心北其國旱室廟有焚者南
出行疾有兵起石氏曰歲星乘心其國相死海中
占曰歲星居心多旱五穀以旱傷又占曰歲星合心
玄色不明有喪齊伯五星占曰歲星出入留舍心之
上春夏糴貴秋冬平價二十日不下冬兵大起負海大
敗六十日不下天下有急令春秋緯曰歲星守心天
子有慶賜援神契曰歲星守心年穀豐石氏曰歲
星守心王者得天心隂陽和天下大豐五穀成熟有慶
賜賢士用皆有令德巫咸曰歲星守心有火異又
占曰歲星守心萬物五穀不成吳楚其齊倍郗萌曰
歲星守天司空貴人多病死又占曰歲星守天司空
土功起又占曰歲星守心東馬多死其肉殺人守心
西萬物不成多饑傷守心南多寒熱病守心北牛多死
其肉殺人荆州占曰歲星守心七日以上至七十二
日名曰母覆其子隂陽和平王者得天心忠士皆用四
夷服天下安黃帝占曰歲星逆行守心環繞成鈎已
為大人忌之期六月故赦以解之甘氏曰歲星犯守
心内禮臣欲謀主若旱有土功春夏糴貴秋冬糴賤若
守之六十日不下有急令石氏曰歲星犯乘守心大
凶郗萌曰歲星犯乘守心明堂為大人憂近期十月
遠期三年又占曰歲星犯乘守心明堂為内亂臣欲
殺主有亡國近期一年二年三年遠期二十八年又
占曰歲星犯乘守太子星者太子憂不死則去又占
曰歲星犯乘守太子星女主勢行石氏曰歲星中犯
乘太子位太子憂犯少子位少子憂又占曰歲星中
犯乘守心明堂在陽為燕在隂為外巫咸曰歲星中
犯乘守心明堂為大戰不勝將軍鬭死郗萌曰歲星
中犯乘守心明堂為萬民備火近期一年中期三年遠
期九年一曰天下旱又占曰歲星犯乘心明堂大臣
當之海中占曰歲星留逆犯守乘陵心者王宮内賊
亂臣下有謀易主者天子權在宗家得勢大臣
歲星犯尾六
石氏曰歲星入尾天下諸侯有慶賀之事期九十日
巫咸曰歲星入尾王者賜后宮立太子若后族有陞顯
者不出百八十日東官候曰歲星入尾妾為嫡臣專
政賣權災為起郗萌曰歲星逆行而宿尾天子淫佚
又占曰歲星處尾旁旱水又占曰歲星舍尾處其
東冬龍馬多死處其北牛多死肉殺人處其西傷榖處
其南民多寒熱政急海中占曰歲星出入留舍尾五
十日不下天下一國有大臣亡者齊伯五星占曰歲
星出入留舍尾尾者燕之星也其國則以義致天下三
十日不下大亂河圖曰歲星守尾三十日有逆殺上
者兵起車馳甘氏曰歲星守尾人民為變大臣作亂
有反逆從大將家起若中有䜛䛕臣期二十日若卿當
之又占曰歲星守尾穀大貴人民歸食又占曰歲
星守尾三十日王者立貴后夫人若生太子欲封寵后
族郗萌曰歲星守尾為用事者當之天下牢開大赦
巫咸曰歲星守尾旱郗萌曰歲星守尾成鈎已夫
人女君死亡玄冥占曰歲星守尾王者賜后宮立太
子甘氏曰歲星入尾而守之人主以嬪為后政在臣
下期四十日郗萌曰歲星犯守尾為女主夫人妃后
惡之又占曰歲星留逆犯守乘陵尾皇后有珠玉簮
珥惑天子者誣䜛大起后相貴臣誅宮人出走兵起宮
門
歲星犯箕七
春秋緯曰歲星犯箕中天下大亂兵大起郗萌曰歲
星犯箕女主宮人有憂郗萌曰歲星犯箕為天下大
赦石氏曰歲星入箕天下大亂其中有一星民莫處
其室養者星在箕南旱在北有水箕踵者歲熟巫咸
曰歲星入箕中伺其出日而數之皆如期二十日兵發
伺始入處數之率一日期十日軍罷郗萌曰歲星入
箕糴價三倍又占曰歲星入箕中行病宮中有口舌
相䜛事期五十日若百二十日荆州占曰歲星入箕
盗大起多鬭死者歲不熟石氏曰歲星出箕穀大貴
天下大旱饑死過半郗萌曰歲星逆行入箕中其君
淫佚春秋圖曰歲星之箕年多風郗萌曰歲星出
入留舍箕箕者燕之星也歲星守之其國以武致天下
六十日不下其燕且有為致天下也又曰歲星居箕
多旱春秋緯曰歲星守天司空歲水甘氏曰歲星
守箕多惡風有旱災其國大饑人相食郗萌曰歲星
守箕東歲熟南小穰熟北大穰西饑郗萌曰歲星守
箕貴人多死病又占曰歲星守箕為其歲水又占
曰歲星守箕則多土功又占曰歲星守司空大臣衛
守東官候曰歲星留守箕七日以上去之七尺以内
貴女有尊進者
唐開元占經卷二十四
