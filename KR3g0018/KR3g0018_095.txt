唐開元占經卷九十五
唐瞿曇悉逹撰
角宿雲氣干犯占
雲氣如刀劍出两角間有陰謀天子無出殿廷期不出
三十日青氣入角天子有疾出之禍除赤氣入左
角兵起右角國兵驚戰不利赤氣入角而波揚者有
火灾如行者將奔命赤氣從两角過入亢有過兵
赤氣從北斗直過兩角間迴有過兵白氣出入兩角
戰不勝白氣從兩角過入亢者有過客蒼氣入左
角有兵兵敗蒼雲氣出右角兵在外者戰有憂蒼
白雲氣出入兩角兵有大敗黑雲氣出入兩角用兵
偏將敗有水災黑氣從兩角過入亢有過兵黃氣
入兩角間天子有祠祀事黃白氣潤澤入角王者得
地
亢宿雲氣干犯占
雲氣青色入亢人疫出氐入亢人君有疾黑雲氣入
亢有水災一曰有使出外言水事荆州占曰人多瘧疾
黑氣出氐入亢君有疾死赤雲氣入亢廊廟間有
陳兵赤而揚波大人憂大疫黃白雲氣入亢有治
事白雲氣入亢有土功人疾病
氐宿雲氣干犯占
雲氣入氐黃白色有土功黑色大水赤有内兵
蒼白色疫疹大行白色天下疫久不散宫中有女喪
黑氣入氐房間天子遣使於諸侯有口令
房宿雲氣干犯占
雲氣入房赤黃潤澤名寳入出房國寳有出者黃雲
氣入房外國入貢黑雲氣出房宫中有憂黑氣入
房諸侯有使來言口令之事且有大水赤雲氣入房
宫中内亂大兵起赤雲狀如人入房后有娠不然姦
事起赤雲氣如波揚入房宫中火災兵起廟廷人主
杌&KR1150;不安紅雲氣入房諸侯王有死者期三年蒼
白雲氣入房將相憂白氣如大道入房委蛇入漢國
有大水兵起宫中人民流亡飢死路旁屍骸不收不過
二年帝王崩婦女傭客不還雲氣如帶經两角間入
房關門閉再經之兵起三經之天下不通
心宿雲氣干犯占
雲氣出心青色天子使人於諸侯赤色有兵將出
赤黃氣出心王就國黑雲氣入心天子憂入左星庶
子憂入右星太子憂一曰黑氣入心右星庶子受賜禄
白氣入心天子左右臣作亂兵起白氣入心左星
太子受賜赤氣入心有立王赤氣出心南行天子
左右有亡去者赤雲氣鋒銳正刺心天子憂蒼白
氣入心中星天子憂黃氣入心天子有子孫喜入右
星太子喜黃白雲氣潤澤如匹布正抵心下外國有
來歸者雲氣狀如彗箒色赤如血入心天子遇賊出
心天子有殺伐若出遠則榖貴殺伐人於千里之外
尾宿雲氣干犯占
青雲氣入尾故臣有來歸者出尾臣有死者白氣入
尾故臣有謀來歸而受誅者黑氣入尾故臣有來歸
骸骨者赤黃氣入尾有使來言兵事黑氣出尾人
民流亡青氣出尾臣作亂赤黃氣出尾君遣使于
諸侯言兵事
箕宿雲氣干犯占
黃白雲氣入箕蠻夷有使來黃雲氣入箕有獻美女
者變而色黑道死不至色蒼道上為風所覆蒼白雲
氣入箕其國有災出之災除黃白雲氣出箕天子使
者出一曰宫中美人有出者赤雲氣出箕兵出入之
兵入
斗宿雲氣干犯占
蒼白雲氣入南斗多大風赤雲氣入斗兵起如波揚
大旱多大災黃白雲氣入斗諸侯來見天子不則有
使者來貢黑氣入斗宗廟中有大憂赤氣入南斗
外兵入出斗内兵出黃白氣出斗天子使人於諸侯
赤氣入北斗還向南斗不出一年其下有流血將死
營空客勝主人
牛宿雲氣干犯占
蒼白雲氣入牛牛多死出之則災消蒼白雲氣横貫
牛宿有兵喪除舊布新黃白雲氣入牛牛蕃息一曰
諸侯有以四足蟲入貢者黑雲氣入牛天下牛多死
赤雲氣入牛牛馬多以漕輓死者出之則兵出赤
雲氣如波揚入牛有兵大戰牛馬大損白氣入牛有兵
喪
虹出牽牛之度有崩城期二年
女宿雲氣干犯占
雲氣黃白色入女國有嫁娶事蒼白雲氣入女天下
女子多疾病出之則災消赤雲氣入女婦人多産死
者一曰多兵死白氣入女女子多疾疫黑氣入女
天下多女子之喪黃雲氣出入須女天下女子多喜
事
虚宿雲氣干犯占
雲氣入虚蒼白色有哭泣出之禍除黃雲氣入虚天
子以喜起廟祀祠黃白雲氣入虛亨氣也天子敬祀
宗廟赤雲氣入虛有火災一曰有兵在廟中出虛有
兵廟外白氣入虛有無幣之客來出虛有使出外
黑氣入虛有水災一曰廟圯雲氣如立虹出虛天
下大虛多火災
危宿雲氣干犯占
蒼白雲氣入危天子大造宫室青氣入危國憂有損
屋赤雲氣入危有土功蓋屋之事大作一曰宫中有
兵憂赤氣出危以火發屋一曰有火災黑氣出危
北鄉大水人流亡東鄉其國君死百草不實西鄉人主
憂死喪南鄉有疾疫期不出其年遠明年黑氣入危
自北來大水西來死君東來稻粟不實南來有兵皆不
出一年白氣出入危其國有兵黃雲氣出入危皆
為土功興一曰黃氣出危國有喜白氣及黑氣入危
者皆有死喪哭泣事青黑氣出入危皆有水災
室宿雲氣干犯占
黃雲氣入室有土功事蒼白雲氣入室大人憂喪
黃白雲氣潤澤入室諸侯有使來若出室天子有使出
外皆言宗廟之事赤氣入室有兵赤雲氣如大道
來室上下人主不可出宫有逆臣有疾病不出三年其
土大飢有軍在外則有大戰流血暴尸赤氣如波揚
入室兵入宫有亡國黑氣入室大人有死喪青氣
入室其國憂雜氣入室人多暴死有氣明潤光澤
如日月之彩出入室中男子之祥黃氣光明潤澤出
入室國有喜
壁宿雲氣干犯占
蒼白雲氣入壁大人憂死喪出之禍除赤雲氣入壁
有兵赤雲氣入壁如波揚兵火並起大臣有燒死者
赤氣從西壁入東壁兵氣也天子手殺其臣黑氣
入壁有破國亡主一曰有大水黃雲氣入壁天子裂
土建侯陳卓曰烈士出青雲氣入壁有兵起黃白
雲氣入壁外國入貢一曰天子立廟期一年
奎宿雲氣干犯占
蒼白雲氣出奎有兵入奎天下婦人多災赤雲氣入
奎有兵入出之兵出一曰有疾病赤氣入奎有偽使
一曰有無所受命而來者赤氣出奎有詐出使者
黃雲氣入奎中有貢珠玉珍寳者一曰天子納后夫人
黃氣出奎璽寳有出者一曰有出宫人不則后妃有
黜者赤氣入奎天下婦人多血疾黑氣入奎有疾
疫三日夜不出大人憂之出則禍除
娄宿雲氣干犯占
青黑雲氣入娄有兵疫出之則禍除白氣入娄人民
受賜黃氣入娄貴人受賜黑氣入娄有水有白衣
之會黑氣出娄紛紛如轉蓬始至大人食中毒一曰
大水且至赤雲氣如劍鋒入婁宗廟苑牧中兵起
青氣入婁有兵憂
胃宿雲氣干犯占
蒼白雲氣入胃國以喪糴粟青黑氣出胃兵起赤
雲氣出胃以兵出粟黑氣入胃倉粟敗腐蒼白氣
出胃以喪出粟黑氣如轉蓬出胃大人食中毒死且
有大水黃白雲氣明澤入胃大人入國倉庫充實出
之有出粟賑民之事赤雲氣入胃以兵糴粟
昴宿雲氣干犯占
蒼白雲氣入昴人疾疫多死妖言大起出則禍除黑
氣入昴北地災蒼赤雲氣入昴人疾疫多妖言不則
龍見赤雲氣入昴有軍令白衣將兵一曰天子自將
民聚鼓下赤氣出昴軍在野處青黑氣出昴有兵
且有大水黃白氣潤澤入昴天子白衣會出昴白衣
會罷
昴黑有珥兵息
畢宿雲氣干犯占
蒼白雲氣入畢歲不收出則禍除赤雲氣入畢兵起
赤氣如波揚大旱有火災黃白氣入畢其歲美出
畢則授民田一曰黃氣帶白入畢天子有太子喜兵在
外者觧一曰其歲有大人生黃白氣出畢有拜將
赤氣出畢將軍兵出黑氣入畢相亂政將死白氣
入畢相死出則禍除赤氣入附耳兵起出之將軍兵
出蒼白氣入附耳將軍死黃白氣入附耳天下無
兵安黃白氣出附耳有拜將黑氣入附耳將死
觜宿雲氣干犯占
蒼白雲氣入觜天子有葆旅之事出之則禍除赤雲
氣入觜兵起赤氣如揚波入觜中兵入國火隨之出
觜則兵隨之出黃白氣潤澤入觜有神寳入一曰有
負寳玉來獻天子者白氣入觜民食葆旅白氣出
觜有葆旅之事於國外黑氣入觜大人憂邊將戮趙
地有災出之禍除黃雲氣出觜國兵隨之出入觜國
兵入
参宿雲氣干犯占
蒼白雲氣入參臣為亂蒼白氣出参伐而環繞天子
自將兵廵邊蒼白雲氣入伐大將憂有斬刈之事
蒼白氣出伐以白衣行斬刈事蒼氣入参邊境有憂
赤雲氣入参内兵起將軍為亂誅赤雲氣如波揚
入参邊城倉庫焚赤氣出参中央邊有大兵赤氣
入伐有斬刈將軍憂黑氣入参大水將軍死氣銳如
鋒大人當之黑氣出参有兵有水災將軍憂黑氣
出伐以水伐國白氣入参天下用兵一曰天子有隂
病黃白氣入参大將受賜黃氣出伐將軍戰勝
井宿雲氣干犯占
青雲氣出井大如井口上拂参而行入河中大水沒城
郭期二十日遠三十日蒼白氣出井有水令入井民
大疫黑氣入井民疾病多死喪天下大水道無行車
黃白雲氣入井有客來言水澤事赤雲氣入井大
水不則疾疫亦為旱蒼白雲氣入井有喪女主惡之
白氣入井大雨水赤氣入井有兵一曰水賊起
赤氣入井天子以水行兵黃氣出井天子以澤泉之
利養民恒以正月朔夜候東井中或上下有雲氣潤
澤則其歲多潦
鬼宿雲氣干犯占
黑氣入鬼大人皇后皆有憂白氣入鬼人疾病赤
雲氣入鬼大旱有火灾黃氣入鬼有土功
柳宿雲氣干犯占
赤雲氣入柳有火災出柳大旱黃雲氣入柳期五十
日有赦一曰黃氣入柳天子造宫室土木大興黃氣出
有赦黑氣入柳天子宫廟木腐敗黑氣如鋒刃刺
柳三夜不散大人憂白氣出柳國有憂兵出白氣
入柳天子造宫室蒼白氣入柳有憂黃白氣出柳
天子出美木作室入柳得美木
星宿雲氣干犯占
蒼白雲氣入七星大人憂蒼白雲氣出七星天子有
急使出其氣回曲而不正有亡臣赤雲氣入七星中
兵氣也若有客來必有兵隨之赤雲氣如波揚入七
星中火氣也宫中有火災四曲五曲后妃惡之赤氣
出七星天子使出亦有兵隨之出黃氣彷彿入七星
外有貢獻黃氣出七星天子有賜於諸侯氣見而大
風隨之者有赦黃白氣潤澤入七星遠人來貢黑
氣入七星賢人多死出之禍除白氣入七星國有死
喪雲如蜚鳥啄七星大人有憂
張宿雲氣干犯占
蒼白雲氣入張庭中觴客有憂變出之禍除赤雲氣
出入張天子用兵賜物白氣入張大客有憂黃氣
潤澤入張天子因喜賜客黃白氣出張天子命使賜
諸侯赤黃氣入張有憂出張天子用兵黑氣入張
徘徊而散其分有水災黑氣入張而轉繞之或如刀
劍刺之天子防客赤雲氣如揚波入張天子宫中大
哭
翼宿雲氣干犯占
赤雲氣入翼有暴客入國境赤氣出翼其國兵出隨
氣所之蒼白氣入翼太常之官憂之黃氣潤澤入
翼諸侯來貢物黃氣出翼天子遣使於諸侯黃白
氣入翼外國入貢一曰白氣若黑氣入翼正抵其星三
夜不去宗廟有憂大人恐兵大起
軫宿雲氣干犯占
蒼白雲氣入軫王者不可行幸宫觀出之其禍除蒼
雲圍軫亡國之戒黃白雲氣潤澤入軫諸侯入貢以
車為幣出軫天子以車賜諸侯赤雲氣入軫兵從中
起赤雲氣如波揚入軫車庫火災兵且起有大喪
赤氣出軫將出兵行白氣入軫有大喪黑氣入軫
大人憂黑氣如鼠入軫中天子有墜車墮馬落床之
厄黑氣四散入軫及回繞之天下大水車不用
唐開元占經卷九十五
