唐開元占經卷十七
唐瞿曇悉達撰
月占七
候月蝕一
京氏曰月生三日無光魄其必蝕京房易飛候曰孟
月六日而暈月蝕仲月七日暈月蝕季月八日暈其月
蝕易緯萌氣樞曰候月盡蝕視水中不見影者月盡
蝕
月薄蝕二
帝覽嬉曰月赤黃無光曰薄毁傷曰蝕皆不祥善惡各
有為其國京房易𫝊曰日月不交而蝕曰薄孟康
曰日月無光曰薄易豐卦曰月盈則食釋名曰日月
虧曰蝕稍侵虧如蟲食草木葉也詩曰彼月而食則
惟其常此日而食于何不蔵班固天文志曰古人有
言曰天下太平五星循度無有逆行者日不蝕朔月不
蝕望王充論衡曰王者有至德之萌日月無朔望之
異(異謂蝕之)京氏占曰月與日相衝分天下之半循於黃
道烏兔相沖光盛威重數盈理極危亡之災一時頓盡
逐使太陽奪其光華闇虛虧其體質小潛則小虧大驕
則大滅此理數之常然也洛書曰日月蝕當用兵擊
之若安居日月蝕不可出軍日蝕之歲不可出軍月蝕
之月不可出軍甘氏曰無道之國日月過之薄蝕兵
之所攻國家壊亡又以有喪洪範傳曰人君失序國
不明臣下瞀亂羣隂蔽陽則日月薄蝕闇昧無光四方
蹐起背璚縱横賊亂交爭兵革並行春秋緯考異郵
曰麟龍鬭日月蝕(按淮南鴻烈曰麒麟鬭則日月蝕之)河圖帝覽嬉曰月
薄所宿國主疾春秋緯感精符曰臣下大恣横則日
月薄於晦石氏占曰月蝕其鄉有拔邑大戰石氏占
曰師出門而月蝕當其國之野大敗一曰軍死而後生
石氏占曰月蝕三日有雨事解不占一云七日(其雨及雪)
(必湏普霈如微不解)雒書雒罪級曰月蝕既不吉刑法失命
荆州占曰謀臣以直死月為之數蝕帝覽嬉曰月
蝕所宿國貴人死用兵者從月蝕之面攻城取地日亦
然荆州占曰日月蝕當其國君王死又攻戰從蝕所
擊之者勝尚書緯刑德放曰當赦而不赦月為之蝕
董仲舒對災異曰臣行刑罰執法不得其中怨氣盛并
濫及良善則月蝕河圖帝覽嬉曰月蝕所宿國貴人
死又曰其鄉有拔邑大戰易緯通卦驗曰月蝕則糴
貴故月蝕則正臣下之刑詩緯推度災曰月蝕大臣
刑京房災異對曰月蝕者人君行適過時專受所致
也不救則致水害壞城荆州占曰月蝕則失刑之國
當之京房易候曰月蝕失刑所宿之國當之帝覽
嬉曰兵常在内而月蝕其國受殃又曰兵未起而月蝕
所當之國起兵戰不勝京房易飛候曰月當交而蝕
君子道長小人道消夏氏曰月蝕出軍軍折傷後有
失帝覽嬉曰月滿而蝕兩軍相當必戰無軍兵必出
將死於野
月蝕早晚三
帝覽嬉曰月蝕以晨相及太子當之以夕君當之
月蝕所起方四
荆州占曰月蝕起南方男子惡之起北方女子惡之起
東方少者惡之起西方老者惡之帝覽嬉曰月未望
而蝕從上始而盡無光天子坐之帝覽嬉曰月蝕東
方其月中有惡風月蝕西方主人為客帝覽嬉曰月
蝕從上始謂之失道國君當之從下始謂之失法將軍
當之從傍始謂之失令相當之又曰從上始為君親從下
始為赤子蝕其隂為女蝕
月蝕既及中分五
帝覽嬉曰月蝕盡女主當之荆州占曰月盡蝕當其
下者君死一曰有死相河圖帝覽嬉曰有軍在外而
月蝕盡者軍罷帥荆州占曰月蝕盡有大戰軍破將
死拔邑亡地蝕不盡軍破將不死京房妖占曰以十
五日蝕而盡此謂毁亡其君有喪若水京房易飛候
曰月蝕盡則有亡國不盡有失地荆州占曰月蝕盡
大人憂又曰糴貴又曰豪族滅勢家絶石氏曰月蝕
不盡光耀散臣之象石氏曰月蝕盡光耀亡君之殃
刑德放曰五刑當輕反重虐酷忽月蝕消既行失䋲
墨大水滛枯旱其救之也惟敬五刑以成三德石氏
曰月蝕中分不出五年國有憂兵敗軍亡
月蝕變色六
荆州占曰月蝕青色人民多死者五穀有傷糴且大貴
望以下賤皆不出一年各為其國災月蝕赤色者君為
客不出其年月蝕黃色者不出其年有立諸侯為國者
月蝕白色其國失地若有喪荆州占曰月蝕盡者糴
貴各為國月已蝕而青者為憂月已蝕而赤者為兵月
已蝕而黃者為財月已蝕而白者為喪月已蝕而黑者
為水(蕭子顯齊書曰永泰元年正月乙亥月蝕色赤如血二日而大司馬王敬則舉兵反)
月蝕而暈鬭月並蝕七
京房易飛候曰月暈蝕殃祥得其日者吉得其時者凶
石氏曰月蝕而暈其國君主惡之荆州占曰月暈
而蝕人相食石氏曰月鬭薄而蝕有軍必戰無兵兵
起石氏曰兩月並蝕天下大亂
月蝕雲氣入月中又有風雨八
荆州占曰月蝕有氣從外来入月中主人凶氣從中出
客凶氣南行南軍凶北東西者亦然
月一月再蝕九
帝覽嬉曰軍在外一月而再蝕將還兵其國戰不勝
月未望而蝕十
石氏曰月生三日而蝕盡是謂大殃國有喪甘氏曰
曰月生十日至十四日而蝕天下兵起(如望在十四依垣占)石
氏曰十五日而蝕國破滅亡(如望在十五亦然)
月四時蝕十一
京氏曰月春蝕歲惡將軍死一曰有憂夏蝕旱憂穀秋
蝕羌兵起冬蝕其國飢有女喪京房易候曰月春蝕
有憂夏蝕有兵起民無有一月粮糴貴荆州占曰孟
春月蝕賤人當之仲春蝕貴人當之季春蝕人主當之
帝覽嬉曰月春蝕東方王死之夏蝕南方王死之季
夏蝕中央王死之秋蝕西方王死之冬蝕北方王死之
國以謀亡荆州占曰月夏蝕南方歲飢秋蝕西方兵
起
月十二月蝕十二
荆州占曰正月蝕有灾異蟲一曰燕受灾期在七月
之後帝覽嬉曰正月月蝕賤人病糴石二千二
月月蝕貴人病糴石二千三月月蝕人主當
之糴石四千四月月蝕人主當之五月月
蝕年飢六月月蝕赤地千里七月月蝕有兵
八月月蝕兵罷九月月蝕年飢一曰有戰十月
月蝕藏穀一曰起軍十一月月蝕有喪兵圍城破
軍殺將十二月月蝕不盡是謂當其數不占荆州
占曰正月月蝕歲災上旬蝕旱中旬蝕蟲下旬蝕賤人死
荆州占曰十二月月蝕吳國受災期六月一曰有流民
盡乃以日辰占其野荆州占曰十二月月蝕来年國
有大事小兵起
月十干蝕十三
洛書曰月以甲乙日蝕年多魚丙丁日蝕年飢(一曰年穀收)
戊巳日蝕無耕下田庚辛日蝕高田不入凶壬癸蝕其
歲和美司馬遷天官書曰月蝕甲乙四海之外不占
丙丁淮海岱也戊巳中州河濟也庚辛華山以南壬癸
恒山以北月蝕皆將軍當之
月東南西南方蝕十四
荆州占曰蝕辰巳地来年麥傷春蟲蝕午未地禾稼少
實麥夏傷
月行五星暈而蝕十五
甘氏曰月行宿歲星而蝕民相食粟石千文司農憂
荆州占曰月暈歲星而蝕天下大戰甘氏曰月行宿
熒惑而蝕天下破亡有憂期不出三年荆州占曰月
犯熒惑暈而蝕天下破亡失地大將有憂期不出三年
帝覽嬉曰月犯熒惑暈而蝕天下破軍亡地大將有
憂蝕盡者主位也不盡者大臣位也近期三月遠期三
年甘氏曰月行宿填星而蝕其國以伐饑亡巫咸
占曰月當填星而蝕其國有土功之事甘氏曰月行
宿太白而蝕強國戰不勝亡城大將有兩心不出三年
荆州占曰月宿太白暈而蝕其國有強兵若戰而亡
甘氏曰月行宿辰星而蝕其國有女亂而亡國期三
年若五年
月在東方七宿而蝕十六
石氏曰月蝕在角亢刑法之臣有當黜者黃帝占曰
月入角而蝕將吏有憂國門四閉其邦凶陳卓曰月
蝕於角其君死甘氏曰月在亢中蝕其君邦有憂
黃帝占曰蝕在氐中天子憂疾一曰妃后憂疾石氏
曰月在氐中蝕大臣死后惡之一曰后宫惡之王者復
禮以赦除之荆州占曰在氐房蝕主治耕之臣當有
黜者石氏曰月在房而蝕公卿大夫有憂當有黜者
石氏曰月在房蝕王者有憂皆亂大臣專政必有憂
病京氏妖占曰月蝕于房天子有喪郗萌曰月蝕
房心間人主有兵害石氏曰月在心蝕人主惡之太
子庶子有憂三公有死者郗萌曰月蝕心臣伐主内
亂荆州占曰月在心蝕三公諸侯有當黜者甘氏
曰月蝕尾箕后族有刑罪若御妾有坐者后有憂石
氏曰月在尾箕而蝕主御者及樂人有當黜者郗氏
曰月蝕於箕為風一曰車騎發陳卓曰月宿箕而蝕
人相食
月在北方七宿而蝕十七
甘氏曰月在南斗而蝕將相有憂飢凶甘氏曰月入
牽牛度而蝕其國叛兵起甘氏曰月在須女而蝕邦
有女主憂天下女功廢郗萌曰月在須女而蝕宫中
有巫呪詛禱祝以求幸有當黜者黃帝占曰月蝕在
虛而蝕邦有崩喪天下改服期九十日郗萌曰月蝕
虛危民多去其室一曰大戰郗萌曰月在虛危而蝕
主刀劍衣履金玉之臣有當黜者甘氏曰月蝕危不
有崩喪必有大臣薨天下改服石氏曰月在危而蝕
刀劍之官憂一曰月在虛危而蝕戒在衣履金玉之臣
有黜者一曰必有驚恐之事石氏曰月蝕危不有病
主必有大喪天下改服甘氏曰月在營室而蝕為軍
族士衆之潰石氏曰月蝕營室大軍絶粮郗萌曰
月在營室而蝕隂道毁不能化生有黜削之罪玄冥
占曰月在東壁而蝕大臣有戮文章者執
月在西方七宿而蝕十八
石氏曰月在奎而蝕有大臣憂削凶期九十日石氏
曰月食奎度中魯國凶一曰邦君不安白衣之會郗
萌占曰月在奎而蝕主邊兵之臣有當黜者海中占
曰月蝕於奎大將軍有謀石氏曰月在奎婁而蝕主
聚歛之臣有黜者甘氏曰月蝕婁皇后犯危大臣受
誅海中占曰月蝕婁其國有王事郗萌曰月宿婁
而蝕人相食黃帝占曰月在胃而蝕王者相吞食大
邑亡主大將亡軍一曰委轄之臣有罪甘氏曰月在
胃而蝕皇后有憂一曰虐吏憂郗萌曰月在胃而蝕
人相食石氏曰月在昴而蝕大臣貴女失職郗萌
曰月在昴而蝕人相食郗萌曰月在昴畢而蝕天下
聚又曰主獄之臣有黜者甘氏曰月蝕在畢有邊使
者凶若邊國有臣誅不出一年京房妖占曰月蝕於
畢天下有小兵郗萌曰月宿畢而蝕人相食郗萌
曰月在觜參而蝕主兵之臣當黜之甘氏曰月在觜
蝕主殺臣石氏曰月在參而蝕旱赤地千里人民飢
甘氏曰月在參而蝕貴臣誅大飢人相食一曰貴臣
謀海中占曰月蝕於參兵在外大將死其國有憂天
下更令
月在南方七宿而蝕十九
石氏曰月在井鬼而蝕主人主五祠之官憂甘氏曰
月在東井而蝕大臣誅一曰大臣謀皇后不安五穀不
登陳卓曰月在東井而蝕其國内亂甘氏曰月在
輿鬼而蝕廢貴臣后有憂天下不安期一年遠三年
石氏曰月在柳而蝕大臣有黜者甘氏曰月在柳而
蝕主虞水官有當黜者郗萌曰月宿注而蝕人相食
(注者柳之别名)甘氏曰月在七星而蝕正陽虧太隂星大臣
有暴誅國大飢又曰主詞事者憂黜郗萌曰月在七
星而蝕主道橋門戶之臣有當黜者甘氏曰月在張
而蝕貴人失勢皇后有憂期七十日郗萌曰月在張
而蝕人相食甘氏曰月在張而蝕水衡虞人當有黜
者甘氏曰月在翼而蝕忠臣見譖言清正者亡不出
其年郗萌曰月在翼而蝕主車駕之臣有黜者甘
氏曰月在軫而蝕貴臣亡一曰后不安期百八十日
郗萌曰月在軫而蝕車騎發
月犯石氏中官而蝕二十
荆州占曰月在建而蝕后妃姪娣有當黜者石氏曰
月在太微而蝕有破國易王
月在石氏外官而蝕二十一
石氏曰月在弧狼而蝕主供養之官當黜者一曰食者
亡
救月蝕二十二
海中占曰月蝕王者以救除咎則安又曰月蝕清刑明
罰勑法周禮地官司徒曰救月蝕則詔王鼔(鄭玄曰救日月)
(食王者必親擊鼓)禮記婚義曰婦教不修隂事不得謫見於
天月為之食是故月蝕則后素服而修六宫之職蕩天下
之隂事星傳曰月者刑也月蝕脩刑(鄭玄曰救月蝕王必親擊鼔也)
唐開元占經卷十七
