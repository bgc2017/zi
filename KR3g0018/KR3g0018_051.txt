唐開元占經卷五十一
唐瞿曇悉達撰
太白占七
太白犯石氏中宫
太白犯攝提一
聖洽符曰太白入犯攝提兵起滿野強臣謀主若守衛
臣有謀期二年
太白犯大角二
郗萌曰太白守大角兵大用有國亡荆州占曰太白
守大角兵大動文曜鈎曰太白守犯大角天下亂大
兵起強臣謀主若貴人被戮期一年海中占曰太白
犯守大角臣謀主有兵起人主憂王者戒慎左右期不
出百八十日遠一年
太白犯梗河三
巫咸曰太白犯守梗河國有謀兵四夷兵起來侵中國
邊境有憂
太白犯招搖四
聖洽符曰太白犯招摇邊兵大起敵人為寇若守之敵
兵敗若其王死期不出三年荆州占曰太白守招摇
旗幟起甘氏曰太白入守招摇天下兵大起非一國
遠夷為亂欲侵中國人主有憂期一年
太白犯玄戈五
聖洽符曰太白犯守玄戈為邊兵大起敵人為寇若守
之敵人敗若其王死期不出二年
太白犯天槍六
巫咸曰太白犯守天槍邊兵起槍大用防戍有憂若誅
邊臣期不出年
太白犯天棓七
巫咸曰太白犯守天棓邊夷起機棓大用防戍有憂若
誅邊臣期不出年
太白犯女妝八
荆州占曰太白犯女牀凶若守女牀宫有變害若被誅
甘氏曰太白守犯女牀兵起宫中若后有誅期百八
十日遠一年
太白犯七公九
石氏曰太白犯七公羣臣有誅黃帝占曰太白守七
公為飢君不安石氏曰太白犯守七公輔臣有誅議
臣相疑若有誅者人主有憂甘氏曰太白犯守七公
兵革大起大臣有誅若有戮死者期不出年
太白犯貫索十
巫咸曰太白犯守貫索天下亂兵起多有獄事貴人有
死者石氏曰太白入貫索中犯乘守以獄為亂玄
冥占曰太白犯守天牢以獄起兵大人憂
太白犯天紀十一
荆州占曰太白守天紀有兵亂石氏曰太白守天紀
幸臣執權有兵起王者有憂若犯守大臣為亂兵起宫
中若有大旱之災人民大飢
太白犯織女十二
巫咸曰太白守織女后有誅者黃帝占曰太白犯守
織女天下有女憂有兵起不出其年
太白犯天市垣十三
海中占曰太白入天市國有謀兵將相有戮死者期百
八十日郗萌曰太白入天市中五官有憂一曰將有
憂一曰大臣戮若糴貴文曜鈎曰太白入居守天市
中驚國有謀兵鈇鉞用兵大起期不出三年巫咸曰
太白入天市而守之相坐之有兵起貴人有憂若誅期
二年郗萌曰太白入若守天市諸侯貴人必有戮者
一曰更幣
太白犯帝座十四
海中占曰太白犯帝座大臣為亂強臣謀主有兵期不
出年石氏曰太白守犯帝座有逆亂事
太白犯侯星十五
石氏曰太白犯守侯星諸侯起兵有千里之行政令急
民多苦海中占曰太白犯守候星隂陽不和五穀傷
人民大飢有兵起
太白犯宦者十六
石氏曰太白守宦者凶甘氏曰太白犯宦者左右輔
臣有謀若戮死期不出年
太白犯斗星十七
石氏曰太白守斗星者凶
太白犯宗正十八
石氏曰太白守宗正左右羣臣多死者若更政令人主
有憂
太白犯宗人十九
石氏曰太白犯宗人親族貴人憂若有死者一曰主親
有離絶
太白犯宗星二十
甘氏曰太白犯守宗星宗室之臣有分離者玄冥占
曰太白觸抵宗星幸臣有誅者期二年
太白犯東西咸二十一
石氏曰太白守東西咸女主憂誅若貴女有戮死期二
年荆州占曰太白守東西咸憂兵起石氏曰太白
守犯東西咸者為臣不從令有隂私
太白犯天江二十二
陳卓曰太白守天江暴水為害不出其年巫氏曰太
白犯守天江天下有水若入之水齊城郭人飢亡去其
鄉(宋書天文志曰晉穆帝永和十一年八月己未太白犯天江占曰河津不通昇平元年慕容雋遂據臨漳)
(有幽并青冀之地緣河諸將漸奔散津河隔絶矣)
太白犯建星二十三
陳卓曰太白犯建星大臣相譖郗萌曰太白入建星
外國使來見主出建星主遣使至國期皆三十日黃
帝占曰太白守建星滿二十日必大赦巫咸曰太白
入建星若守之兵起闕道不通若有外國使來者期一
年
太白犯天弁二十四
甘氏曰太白犯天弁若守之則囚徒兵起一曰五穀不
成糴大貴人民飢
太白犯河鼓二十五
黃帝占曰太白犯河鼓大將若左右將有誅者若有罪
以五色占之石氏曰太白入河鼓兵大起大將出若
守之所犯之將誅期二年郗萌曰太白守河鼔兵起
期六十日
太白犯離珠二十六
石氏曰太白犯離珠宫中有事若有亂宫者宫人有罪
黜者巫咸曰太白犯離珠有兵起後宫凶女主有憂
太白犯匏瓜二十七
玄冥占曰太白守匏瓜人主誅邑族若有兵一曰王者
以菓賜諸侯聖洽符曰太白犯守匏瓜天下有憂若
有遊兵名菓貴一曰魚鹽貴價十倍不出其年
太白犯天津二十八
海中占曰太白犯天津關道絶不通有兵起若關吏憂
文曜鈎曰太白入天津兵起大亂以其所近四方中
央死而葬易政立王齊伯曰太白守天津兵起有亡
國期一年遠二年石氏曰太白有赤芒而守天津三
十日關道不度人主有憂若諸侯
太白犯螣蛇二十九
甘氏曰太白守螣蛇天子前駈凶奸臣有謀前駈為害
玄冥占曰太白守螣蛇諸侯若先駈者一曰以水為
災水物不成
太白犯王良三十
帝覽嬉曰太白入王良人主以車為弊馬多死關津不
通國有憂石氏曰太白守王良為兵海中占曰太
白守王良三十日大將亡一曰主將皆大亡兵起車騎
行期百八十日遠一年郗萌曰太白守天馬天子馬
多死者齊伯曰太白犯守王良天下有兵諸侯相恐
強臣謀主期不出年
太白犯閣道三十一
石氏曰太白守閣道而絶漢者為九州異政各主其王
天下有兵期二年齊伯曰太白守閣道天子禦難御
道塞臣謀君一曰宫人有謀戒慎女兵
太白犯附路三十二
石氏曰太白守附路太僕有罪若有誅一曰馬多死道
無乘馬者
太白犯天將軍三十三
郗萌曰太白入將軍興軍吉荆州占曰太白乘犯天
將軍將軍以兵事誅又曰太白守天將軍兵大起將軍
行文曜鈎曰太白入守天將軍大將有憂若兵起一
曰以飢為敗人民憂石氏曰太白犯守天將軍為大
將誅若有死者
太白犯大陵三十四
石氏曰太白入大陵國有大喪大臣有誅若戮死人民
死者大半皆不出其年荆州占曰太白乘大陵天下
盡大喪死人如岳甘氏曰太白犯守大陵其國有喪
大人憂若有土功墳陵之事期百八十日
太白犯天船三十五
郗萌曰太白守天船大人當之天下赦聖洽符曰太
白入守天船兵起舟船用有亡國期不出年海中占
曰太白入守天船國有喪貴臣有戮期二年
太白犯卷舌三十六
海中占曰太白犯卷舌有奸亂之變若入之臣有妄言
於君者若讒臣謀君以口舌起兵而亂國者期百二十
日若一年石氏曰太白乘卷舌天下多喪若入之有
佞臣謀其君以口舌為害人主有憂
太白犯五車三十七
石氏曰太白犯五車大旱若有喪兵起車騎行五穀不
成天下民飢君絶糧犯倉星穀貴若有水一云若入而
中犯乘庫星兵起北方若西北方郗萌曰太白入五
車留不去秦國金玉貴一曰兵大起百萬人以上入日
占其國荆州占曰太白入五車天庫天下大兵起
文曜鈎曰太白入經五車四猾起百二十占曰太白
入五車若犯天潢有大水五穀不成糴大貴期不出年
郗萌曰太白入五車留不去即有兵春見若舍其西
北多死人馬牛多疾疫在酒泉燉煌方舍東北糴石五
百黃帝占曰太白守五車四夷人相食三歲不復其
亂郗萌曰太白守五車有大兵不出九十日而至矣
黃帝占曰太白乘守天庫四夷兵起必有死王郗
萌曰太白乘守天庫中國兵所向無不服有自來之將
其民入中國國有大喜
太白犯天關三十八
荆州占曰太白出入天關萬人多死石氏曰太白行
天關中每至柳楊當去不去徘徊亂行光色隆怒見其
妖祥中國隔絶道路不通河圖曰太白提天關關梁
所出入貴人多死(海中占曰地氣泄生相害萬物大傷)海中占曰太白
守天關二十日大赦一云臣誅主歲水一曰守之二十
日兵甲鏘鏘以水行郗萌曰太白守天關大臣反(宋書)
(天文志曰晉簡文咸安二年五月丁未太白犯天關占曰兵起六月庚午入康城)一曰為地
氣泄貴人多死西官候曰太白守天關兵大起關道
不通人民相恐海中占曰太白守犯天關道絶天下
相疑有關梁之令郗萌曰太白行不從天關不出其
年有兵
太白犯南北河三十九
黃帝占曰太白乘南河戍者出南河為中國兵起石
氏曰太白行南河戍中若留止為西方兵起百姓疾
郗萌曰太白舍河戍三十日國有男喪黃帝占曰太
白舍南河戍間天下難起道不通石氏曰太白守南
河戍蠻夷兵起邊戍有憂若有旱災人民飢海中占
曰太白守南河戍邊臣有謀(郗萌曰有奸謀也)若諸侯兵起
君憂若敗亡黃帝占曰太白留止守南河戍為百姓
病若行其中或留止守之為旱有喪郗萌曰太白行
南河戍若留止守之為有喪在北河戍下中國有兵所
向者勝黃帝占曰太白乘北河戍若出北河北皆為
胡王死若留北河戍下三十日必有自來主將其民降
中國其留過三十日四夷大亂太白從南來南方當之
從北方來北方當之郗萌曰太白舍北河戍三十日
有女喪甘氏曰太白守北河戍邊戍有謀若有兵起
關梁不通人主有憂期一年郗萌曰太白守北河戍
有内謀一曰有白衣之會又曰四夷相伐荆州占曰
太白留止守北河中兵起道不通玄冥占曰太白守
北河戍胡夷兵動若守之三十日不下胡人敗若胡王
死天下大水人民飢期不出年若二年石氏曰太白
入北河戍中而留止不出百日天下兵悉起兵戰秋冬
臨衝革也春夏德也郗萌曰太白經南河戍之南刑
法峻暴誅伐不當經北河戍之北女子金錢貪色奢佞
失治道皆期三年中期六年遠期九年而災至居南北
河戍中若守之百日兵大起荆州占曰太白守兩河
間天下乖離道路不通若在陽門中天下並戰郗萌
曰太白在陽門中旱入天高中有奇令若失度守隂門
若陽門為諸侯奸入天高成勾己天下有憂黃帝占
曰太白留守隂門不出百日天下兵悉起若以四月從
東方來入天高留三十日天下民受賜留五十日兵起
宫中郗萌曰太白不行天門天關為國有喪太白與
熒惑俱在帝闕中則有大事分國
太白犯五諸侯四十
石氏曰太白犯五諸侯若守之兵大起將士出諸侯有
憂若有死(宋書天文志曰晉安帝義熙六年三月太白犯五諸侯是年三月始興太守徐道覆反江)
(州刺史何無忌討之大敗於豫章無忌死之四月盧循寇湘中攻巴陵五月循等大破豫州刺史劉敬宣僅以)
(身免八年六月臨川烈武王道規薨時為豫州九月兖州刺史劉蕃伏誅)巫咸曰太白犯
五諸侯有兵起大將出若大臣有誅若有戮死如入五
諸侯伺其出日而數之期二十日兵發伺始入日而處
之率一日為十日而軍罷文曜鈎曰太白守五諸侯
四猾起兵官亂荆州占曰太白守五諸侯兵起郗
萌曰太白犯乘守五諸侯為所中死乘守者誅若有殃
期三年兵發石氏曰太白中犯乘守五諸侯諸侯兵
死期三年
太白犯積水四十一
巫咸曰太白犯守積水其國有水災水物不成魚鹽貴
一曰以水為敗糴大貴人民飢期二年
太白犯積薪四十二
甘氏曰太白犯守積薪天下大旱五穀不登人民飢亡
太白犯水位四十三
石氏曰太白犯守水位天下以水為害津關不通一曰
大水入城郭傷人民期不出二年
太白犯軒轅四十四
荆州占曰太白犯軒轅女御天子僕死文曜鈎曰太
白入軒轅四猾起石氏曰太白入軒轅中犯乘之有
逆賊若火災黃帝占曰太白出東陵必有白龍出左
右宫若行軒轅中犯女主女主失勢憂喪也列大夫有
放逐者五官有不治者色悴為憂為疾其所中犯乘守
者誅若有罪荆州占曰太白行軒轅端貫出其中而
東大臣出令石氏曰太白在軒轅中有以女請人君
者黃帝占曰太白中女主女主當之其守犯女主女
主有憂(宋書天文志曰魏青龍四年七月七日甲寅太白犯軒轅大星景初元年皇后毛氏崩晉成)
(帝咸康六年六月七日太白犯軒轅大星七年三月皇后杜氏崩安帝義熙六年八月壬午太白犯軒轅大)
(星七年八月皇后王氏崩宋文帝元嘉十六年八月朔日犯軒轅明年皇后袁氏崩)聖洽符曰
太白守軒轅兵大起憂宫中若有女喪各以其所犯占
之期一年帝覽嬉曰太白守軒轅大星若環繞之皇
后有急若憂誅一曰天下易王女主有殃荆州占曰
太白守軒轅女御有誅者巫咸曰太白行犯守軒轅
女主失政若失勢一曰大臣當之若有黜者期二年(司馬)
(彪天文志曰光武建武九年七月乙夘金星犯軒轅大星十月己丑又犯之軒轅者後宫之官大星者後宫之)
(皇后金犯之為失勢是時郭后已失勢見疎後廢為中山太后孝和元年四月乙酉金星犯軒轅東北二尺)
(四年竇氏被誅太后失勢後孝桓永夀二年八月戊午太白犯軒轅大星為皇后二年四月懿獻后以憂死)
荆州占曰太白中犯守軒轅左角為大臣當之
太白犯少微四十五
石氏曰太白入少微君當求賢佐不求賢佐則失奪勢
太白犯守少微名士有憂王者任用小人忠臣被害
有死者黃帝占曰太白入中犯乘少微為宰相易女
主有憂石氏曰太白入中犯乘守少微為五官亂宰
相憂
太白犯太微四十六
春秋緯曰太白犯太微主受期命奪號滅衝為期(宋書天文)
(志曰晉愍帝建武元年六月丁夘太白犯太微占曰王者惡之七月愍帝崩于寇廷也)帝覽嬉
曰太白行犯太微左右執法為大臣有憂(司馬彪天文志曰孝安元)
(初元年閏月己未太白犯太微左執法建光元年五月太后兄車騎將軍隲等七侯皆免官自殺宋書天)
(文志曰晉成帝咸康四年九月太白犯左執法五年七月庚申丞相王𨗳薨安帝義熙六年九月甲寅太白)
(犯左執法八年九月兖州刺史劉蕃尚書僕射謝琨伏誅也)石氏曰太白入太微
庭所中犯乘守者為天子所誅若有罪太白犯左右
執法左右執法者誅若有罪郗萌曰太白犯天府庭
臣為亂荆州占曰太白道從太微西蕃北南方星間
入到南蕃東方星間南出道也中西蕃直坐入者非道
也太白以庚子日順入太微天庭中天子所使也不
以庚子曰非天子使太白入太微軌道吉軌道者入
西門出東門若左右掖門行不留也不軌道者謂有所
犯守也郗萌曰太白當太微門為受制當在左執法
受事左右執法守太微門三日以下為受制三日以上
為兵為賊為亂為飢石氏曰太白出東掖門為相受
命東南出德事也出西掖門為將受命西南出刑事也
期以春夏太白入太微出左掖門大將軍出東南伐
出右掖門大將軍出西南伐皆不出其年黃帝占曰
太白入天庭色白潤澤為期百八十日有赦帝覽嬉
曰太白入太微而出端門臣不臣雒書曰太白入左
右掖門出太陽東門強臣暴誅若入端門庭守十日臣
欲害君期不十日春秋圖曰太白入西華門出東華
門大臣作亂謀其主若諸侯不從王命期百八十日若
一年石氏曰太白入太微庭中華東西門若左掖門
而南出端門者為必有反臣太白入西出東門皆為人
君不安欲求賢佐有入中西華門出中華東門為臣有
不令有入太隂西門出太隂東門皆為天下大亂有喪
若大水甘氏曰太白入太隂西門出東門天下大亂
主死破宫若有大水期一年(司馬彪天文志曰王莽地皇四年秋太白在太微中)
(燭地如月光太白為兵太微為天庭太白贏而北入太微是兵將入天子庭也是時王莽遣二公之兵至昆陽)
(已為光武所破莽又拜九人為將軍至華隂皆為漢將劉畢李崧所破進攻京師十月戊申漢兵自宣平城門)
(入二月己酉城中少年子弟數千人起兵攻莽商人杜昊殺莽漸臺之上校尉公賓斬莽首大兵蹈公庭之中)
(仍以更始入長安居前殿皆以火入宫庭者)郗萌曰太白入太微西門犯
天庭出端門為大臣伐主入西門而折出右掖門為大
臣假主之威而不從主命太白入西華門出端門東門
詐穪詔太白入太微西門若入端門出東門為貴者
奪勢太白入太微中臣相殺國有憂荆州占曰太
白主西方北方入太微西南陽星之南為西方入二星
之北為北方皆臣殺主之候也犯帝座星臣勝不犯不
勝視其所止留之宿國以知其所誅荆州占曰太白
入太微西蕃第一星行至東蕃第一星東下去太微者
天子之庭也太白行其中宫門當閉大將軍被甲守兵
大臣伏誅左右有罪者(司馬彪天文志曰孝靈帝建寧元年六月太白在西方入太微)
(犯西蕃南頭星其年八月太傅陳蕃大將軍竇武謀欲盡誅諸宦者其年九月辛亥中常侍曹節長樂五官吏)
(朱瑀覺之先矯制殺蕃等家屬徙日南)荆州占曰太白入太微宫為天
下驚一曰有兵太白入天庭國不安其宫太白入
太微中近臣起兵入庭中丞相御史誅北官候曰太
白入太微天庭天子自將兵大臣謀立若有誅者黃
帝占曰太白東行入太微庭中出東門天下有急兵若
守將相丞相御史大臣有死者若入端門守庭大禍至
入南門出東門國大旱入南門逆行出西門國有大水
逆入東門出西門大國破亡若順入西蕃而留不去楚
國凶殃巫咸曰太白逆行入太陽東門出西門有反
臣欲伐其主期九十日太白逆行入太微天庭中為
大臣有誅若諸侯戮死期二年石氏曰太白逆行入
左掖門為臣劫其主太白逆行於太微之中及出左
右掖門為有逆謀天子有命將征伐之事一曰大赦可
以解其患荆州占曰太白逆行入太微天庭中為諸
侯將有殺者若至黃帝座而謀成不至黃帝座而還有
謀不成以其入日占國玉歴曰太白逆行入太微強
臣凌主天下大亂諸侯皆兵起太白留太微庭中天
下大憂中央留十日以上為天下亡徒為兵者太白
道南蕃入留止南門為大臣有憂(司馬彪天文志曰太白羸而北入太微大)
(兵將入天子之庭出太微宫中有兵)荆州占曰太白從右入七日以上
為主有憂感精符曰太白入端門而守之大臣謀叛
將軍伐主外臣陵内天下大亂期二年黃帝占曰太
白干太微留守二十日以上為必有兵革天下大赦
春秋緯曰太白入太微庭其陵犯留焉三十日必有喪
荆州占曰太白入太微天庭中犯乘守者殺若有罪
各以守宦名名之(宋書天文志曰晉惠帝大安二年秋太白守太微成都河間攻洛陽三年)
(正月東海王越執長沙王乂張方又殺之)太白食若中犯乘守太微東西
蕃四輔為君失禮輔臣有誅者
太白犯黃帝座四十七
石氏曰太白犯黃帝座改政易主天下亂存亡半雒
書罪級曰太白入黃帝座強臣殺主荆州占曰太白
入黃帝座其色白者為有赦太白入太微宫中至黃
帝座有兵在中郗萌曰太白抵黃帝座為有土功事
荆州占曰太白觸黃帝座君死黃帝占曰太白守
黃帝座為大人憂海中占曰太白守端門若至帝座
星南禍小若犯黃帝座臣弑主天下大亂不出年
太白犯四帝座四十八
石氏曰太白犯四帝座臣謀主去之一尺事不成甘
氏曰太白中犯乘守四帝座天下亡玉歴曰太白犯
四帝座臣謀主若被誅石氏曰太白中犯乘守四帝
座辟君憂也
太白犯屏星四十九
郗萌曰太白入太微宫中至屏而留為有兵在中甘
氏曰太白犯守屏星君臣失禮下而謀上一曰大臣有
戮死者石氏曰太白犯乘守屏星君臣失禮而輔臣
有誅者若免罷去
太白犯郎位五十
甘氏曰太白犯守郎位輔臣有誅左右宿衛為亂王者
有備
太白犯郎將五十一
巫咸曰太白犯守郎將命曰陵陵則將有誅者將憂
荆州占曰太白犯乘牛郎將有以符節奸者一曰必有
不還使太白中犯乘守郎將名曰陵節郎誅一曰大
臣為亂誡左右
太白犯常陳五十二
甘氏曰太白犯常陳守衛有謀兵起宫中天子自出行
誅期百八十日遠一年
太白犯三台五十三
玉歴曰太白入犯上台司命近臣有罰若有誅一曰近
臣有逃走者以五色占色黃白當無故青黑憂死期一
年文曜鈎曰太白犯守中台司中奸臣有誅若有誅
者中公當之巫咸曰太白犯守下台司禄近臣有罪
若出走色黑者死郗萌曰太白犯守上台大尉自將
兵在宫中大戰交刃流血滂沱貴人多死期在七月守
中台司徒反守下台司空反荆州占曰太白守三台
天下驅掠兵聚一隅太白舍天柱下地大動民恐臣
以謀主石氏曰太白擊天柱地大動兵大起
太白犯相星五十四
石氏曰太白犯相星輔臣凶太白守相星三十日大
臣為亂天下兵起人主有憂
太白犯太陽守五十五
石氏曰太白犯太陽守執御臣憂内將軍有死者期九
十日甘氏曰太白犯守太陽守大臣戮死若有誅期
不出年
太白犯天牢五十六
石氏曰太白犯天牢王者以獄為弊貴人多有斬者一
曰若有赦期不出百八十日太白入天牢犯守者以獄
為亂
太白犯文昌宫五十七
石氏曰太白入文昌天下兵起其君不安若有走主
春秋緯曰太白入文昌三軍反兵滿都以弱亡
太白入北斗五十八
玄冥占曰太白入北斗魁中強臣奪主位天子棄宫走
天下大亂更政易王期不出三年甄曜度曰太白守
北斗人主御守兵罷國亂一曰執政令吏憂以五色占
之石氏曰太白入守北斗執政大臣有憂若被誅
郗萌曰太白入守北斗貴人有擊者
太白犯紫微宫五十九
巫咸曰太白守紫微宫民莫處其室宅流移去其鄉
太白犯北極鈎陳六十
聖洽符曰太白入紫微宫中犯北極臣害其主天下大
亂兵走四塞易主期百八十日遠一年黃帝占曰太
白犯守北極主星有大喪大臣有誅若抵之兵喪並起
文曜鈎曰太白犯守太子庶子星各以所守有罪若
死荆州占曰太白犯乘守北極主星者為大人憂一
曰有喪一曰為有反者太白三月舍樞星下芒赤色
怒兵起黃帝占曰太白犯守鈎陳後宫亂兵起宫中
幸臣謀主有憂
太白犯天一六十一
石氏曰太白犯天一幸臣有謀兵起人主憂
太白犯太一六十二
石氏曰太白犯太一幸臣有謀有兵起人主有憂
唐開元占經卷五十一
