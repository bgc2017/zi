唐開元占經卷三十一
唐瞿曇悉達撰
熒惑占二
熒惑犯東方七宿
熒惑犯角一
荆州占曰熒惑犯左角都尉死之陳卓占曰熒惑犯
角赦期一月石氏曰熒惑犯左右角大人憂一曰有
兵大臣為亂甘氏曰熒惑入左角有大赦入右角兵
大起黃帝占曰熒惑出角中道天下太平出陽道旱
隂道多雨陳卓曰熒惑出角隂道多隂謀郗萌曰
熒惑出入天門間宫門移又占曰熒惑逆行角失火
荆州占曰熒惑逆行角中成勾己若環繞之人主憂
有兵喪若關梁不通期六月郗萌曰熒惑起角刺如
鋒刅經角間三十日而三留之人主無下殿出宫廊廟
間有伏陣兵又曰熒惑赤色光芒居天門中三十日
天下有大徵發男年十五至耄老三年乃止或曰三月
郗萌曰熒惑起芒角赤色而光守天門中二十日饑
一曰小旱又曰熒惑過两角多雨荆州占曰熒惑
成鈎己環繞角有芒如鋒刅天子失位郗萌曰熒惑
乘左角為旱乘右角為兵為水又曰乘陵左右角者為
日蝕國有大變石氏曰熒惑乘右角后族家若將相
有坐法死者又占曰熒惑與角合韓相出走河圖
曰熒惑居角陽其國有喜居隂有憂郗萌曰熒惑居
角亢間及太微宫臣有請兵於天子者若去復還居角
亢之間天子聽之兵且起又占曰熒惑大反行留角
國受殃及加兵又曰色黑為疾為死靑為水為饑又
占曰熒惑反行留角三十日萬家邑拔千家邑虜既居
之南北去之其邑不可用兵進為兵退為喪荆州占
曰熒惑行廷中不止有大獄巫咸曰熒惑舍天門人
主絶祀郗萌曰熒惑舍天門中大赦又曰入天門出
復反之天下大亂守反者事大春秋文曜鈎曰奪民
時熒惑守左角海中占曰熒惑守左角有喪色白為
兵黃為土功赤為旱靑憂黑死郗萌曰熒惑守左角
臣謀其主荆州占曰熒惑守左角兵起將軍死之期
六十日若六月又曰縑繒倍價黃帝占曰熒惑守右
角有兵起期三月將死又占曰熒惑守左右角左右
校尉都尉若相當之或戮死又占曰熒惑守两角間
若軫道絶不通出其隂隂伐利戰勝取其將又占曰
熒惑守角三十日其后憂又占曰熒惑守角出其南
多病出其北多死行右中國有殃行左負海國有殃
又占曰熒惑貫若守左右角大戰洛書曰熒惑守角
下土逆謀兵乃出春秋緯曰熒惑守角若反行留角
二十日相死石氏曰熒惑守天門中二十日國有大
喪若大臣受謀期一年又占曰熒惑守左角左將軍
憂守右角右將軍憂去復還守之二十日將軍戮死
又占曰熒惑居守角三月有殃五月受兵七月其野亡
又占曰熒惑守角覇者争土農者争犂聖人出二十
日大貴又占曰熒惑入天門已去復反守天門關梁
不通進以善事則亾甘氏曰熒惑守角忠臣誅國政
危又占曰熒惑守左角廷尉有憂守右角太尉有憂
海中占曰熒惑守左右角其色黃白小旱民小厲
又占曰熒惑守左右角逆行為旱還立雨為五穀不收
又占曰熒惑守角貴人子有繫者去獄之天牢貴人
子赦又占曰熒惑起芒角赤色而光久守天門王者
絶嗣各以占其國郗萌曰熒惑守左角若右角去復
還之天子行誅伐期年中又占曰熒惑守左角左將
軍右角右將軍守角前前將軍守角後後將軍一周五
將軍發又占曰熒惑守角䜛臣欲進政事急有千里
之行又曰將軍有亂有兵兵罷又曰大旱又曰熒
惑守角為中兵大臣留两角間將興國廷開梁邊境不
通又占曰熒惑守東關赦期一月荆州占曰熒惑
守天陳大饑太后族人有受誅者又曰以夏三月中守
角若出角入角中外不通二十八宿山經注曰熒惑
守角亢其色赤不出三年則韓國王死黃帝占曰熒
惑守角西為父母後為妻前為子東為身如此者臣弑
君近一年中二年遠五年石氏曰熒惑守犯凌左角
為禍咎
熒惑犯亢二
黃帝占曰熒惑入亢有芒角犯凌之當有白衣之會糴
大貴郗萌曰熒惑入亢天子廷有兵有水東官候
曰熒惑入右亢(謂北星也)天下有白衣之期五穀不熟石
氏曰熒惑數入亢其國疾病疫郗萌曰熒惑入亢成
鈎己環繞之有亡國必有臣謀主(案宋書天文志曰魏嘉平三年十月癸未)
(熒惑犯亢南星正元三年二月李豐等謀亂誅)石氏曰熒惑十二月入龍宿
成鈎己若環繞之天子失廷荆州占曰熒惑逆行亢
主成咸非其人陳卓曰熒惑乘亢右星為大兵為水
為穀貴郗萌曰熒惑乘滅亢左星為大人憂乘右星
為天下竒令春秋緯曰熒惑與亢合主命凶河圖
曰熒惑居亢陽其國有喜居隂有憂荆州占曰熒惑
留亢天子惡之郗萌曰熒惑留廷中為天下大憂或
曰為燋旱物不生多蟲蝗起又占曰熒惑舍亢為歲
有小水黃帝占曰熒惑以八月守亢两將相當在東
南期一歲(石氏曰期歲中)又曰平地出水橋梁不通河内將相
憂甘氏曰熒惑守亢天下大樂民得封爵期不出年
甘氏曰熒惑守亢東天下州戰守西木菓不實又
占曰熒惑守亢五穀不熟民死之又曰守疎廟有土事
又守天門有憂巫咸曰熒惑守亢小臣為亂臣疾疫
又曰兵大起天下旱萬物不成海中占曰熒惑守亢
天下有白衣之會天子易政道路不通海中占曰熒
惑守亢成鈎己而環繞之三十日天子自將兵國易主
郗萌曰熒惑守亢環繞之成鈎己天子惡之期六月
若十月又占曰熒惑守亢大將有喜守亢左左將軍
有喜又占曰熒惑守亢五穀以水傷敗又占曰熒
惑守亢為天下大旱多火災逆行為失火黃帝占曰
熒惑守亢西為父母後為妻前為子東為身如此者臣
弑主近一年中二年遠五年郗萌曰熒惑守亢貴人
病亡一曰留十日后忌又占曰熒惑守亢天子有祠
廟之事又曰天下病頭荆州占曰熒惑色黑守亢旬
日水萬里不測二旬有沒王三旬澤海又曰赦東官
候曰熒惑守亢國糴貴芒角犯凌有白衣之衆暴聚麻
麦載倍價又占曰熒惑守亢大人憂之若水船急若
民憂非一國也政危守之三十日民多疫又占曰熒
惑入守亢天子有所治宗廟之事赦觧之黃帝占曰
熒惑逆行守亢為中兵郗萌曰熒惑乘若守亢左星
為水乘右星為大兵為有收繫者甘氏曰熒惑犯守
亢逆行不順失其明色大政不用郗萌曰熒惑犯守
亢天下病頭東官候曰熒惑犯守亢二十日而去五
穀不登大人憂亂臣在朝忠臣不進
熒惑犯氐三
荆州占曰熒惑犯氐左星左中郎將誅死右星右中郎
將誅死皆期三年甘氏曰熒惑入天子宫天子失其
宫郗萌曰熒惑守亢還入氐中三十日大人當之其
遠氐者將大病在氐南行國有小喪在其陽者男在其
隂者女甘氏曰熒惑入氐留守二十日不下當有賊
臣在内下有反者(案班固天文志曰孝宣地節元年正月辛酉熒惑入氐其四年將軍霍禹)
(范明友及奉車霍山諸昆弟嬪婚為侍中諸曺九卿郡守皆謀反伏誅其應也)三十日不下其
國兵起人主當之氐為天子之宮罰星入之不祥之徵
所守之國其君死之石氏曰熒惑入氐留二十日有
一國之君繫饑死若毒死者郗萌曰熒惑入天門至
氐前進退人主無出廊廟間無出國無之遠宫其間有
伏陣之兵荆州占曰熒惑入氐宿留之二十日大發
卒戰近期三十日中期六十日遠期百日又占曰熒
惑以戊辰歲鈎己入氐犯西南東北星光合者到己巳
歲大將軍誅大赦天下又占曰熒惑出東方若西方
留氐者天子宮也去復還居之天子坐之巫咸曰熒
惑逆行氐失火一曰守氐多火災荆州占曰熒惑逆
行氐地動郗萌曰熒惑乘氐之左星天子自將兵於
野一曰天下有大水大兵又占曰熒惑出入留舍氐
五十日不下天下大疾一曰二十日不下五月有病
荆州占曰熒惑出入留舍氐十日其君當之黃帝占
曰熒惑守氐成鈎己者大人憂(甘氏曰赦期六日)石氏曰熒
惑守氐大人憂若強國當之若主有繫者餓而死若近
臣憂非一國也政不安一曰天下有兵一曰大國憂
春秋緯文曜鈎曰熒惑與氐星合失地一百里石氏
曰熒惑守氐去一旬復還有大兵起二月有亡地又
占曰熒惑逆行守氐大臣謀反其事成甘氏曰熒惑
守氐大臣相譖主大戰巫咸曰熒惑守氐君有疾有
兵起所守國其君惡之(案宋書天文志曰武帝永初二年六月乙酉熒惑犯氐景平元)
(年廬陵王義真廢王領豫州也)海中占曰熒惑守氐國亂有反臣近
臣有憂有兵期六月不出六十日赦不遍天下歲春旱
晚水不出其年人相食黃帝占曰熒惑出氐復還守
之強國之君惡之郗萌曰熒惑守氐地震動又曰有
土功事又曰守二十日相死親近戮死者西北之夷來
又曰守氐色黑國家有小喪荆州占曰熒惑守氐天
子惡之(案宋書天文志曰武帝永初二年六月乙酉熒惑犯氐三年五月宫車晏駕)郗萌
曰熒惑守氐西為父母後為妻前為子東為身如此者
臣弑君近期一年中二年遠五年荆州占曰熒惑守
氐成鈎己者強國之君死之王者憂貴人有饑死囚繫
者謂東行反之還去两星二尺期百二十日去两星齊
期二十日以赦解之又占曰熒惑守氐去復反守之
其色黃白與两星齊期十日去两星尺期六十日有赦
又占曰熒惑色赤若黃以九月守氐六十日有奪地
死王期一年
熒惑犯房四
洛書曰熒惑犯房亾君之夷文曜鈎曰熒惑犯房宿
將軍為亂王者惡之荆州占曰熒惑守犯凌房國君
憂色青憂喪赤憂兵積尸成山黑右將相誅白芒角大
哭(司馬彪天文志曰孝和永元五年九月火犯房北第明一星為相六年正月司徒丁鴻薨宋書天文志曰魏)
(帝太和五年五月熒惑犯房占曰房四星股肱將相位葛也五月星犯守之將相有憂七月車騎將軍張郃追諸)
(亮為亮所害十二月太尉華歆死晉成帝咸康八年六月熒惑犯房上第二星占曰次相憂建元二年車騎將軍)
(江州刺史庾冰薨是時驃騎將軍何充居内冰為次相也)郗萌曰熒惑入房天子
之宫大臣有反者天子憂期六月又曰有白衣之會
又占曰熒惑入房天下有喪又占曰熒惑入房三
道為天子有子石氏曰熒惑入房馬貴出房馬賤
郗萌曰熒惑出房北主也出其南諸臣也處之憂甚行
除憂無故海中占曰熒惑行房南旱若守之為喪行
房北為水若守之為兵郗萌曰熒惑逆行房失火若
地動春秋演孔圖曰堯恒視熒惑所在在房則改法
蠲令(宋均曰房為天子明堂政教有門故改法蠲令也)又占曰熒惑磨心環房
不留正舍往來彷徉人主無下殿遠宫闕有伏兵洛
書曰熒惑鈎己房主命凶玉歴曰熒惑逆行房成鈎
己大人憂臣弑其君凶(郗萌曰期不出六十日也)下有反者大兵起
文曜鈎曰熒惑與房合車馳人走(宋均曰熒惑與房合為諸侯所逐也)
郗萌曰熒惑與太白合房哭泣者多堂空甘氏曰
熒惑貫房中央天下無兵出房南為男憂出其北女憂
郗萌曰熒惑入房留二十日主出走留十五日主戰
近期三十日遠三月石氏曰熒惑出中道留也天下
有夷期三月四月天下大赦荆州占曰熒惑出入房
中道良馬用天下兵滿野將相為盗大臣有憂黃帝
占曰熒惑守房十日不去山崩又占曰熒惑守房大
臣為亂王圍於野天下作兵五年而止石氏曰熒惑
守房天下更政黃帝占曰熒惑守房有兵與喪居之
三月其邦有殃五月受兵十月其野亡又占曰熒惑
守房貴人疾又占曰熒惑守房三日五日天子車駕
有驚又占曰熒惑行房南犯守之為大旱行北犯守
為大水在宋地又占曰熒惑守房入之成鈎己天子
失宫期六十日春秋緯說題辭曰房心木位熒惑守
之燒弑陽類相滅子代位石氏曰熒惑守房火近於
木子火滅其母十日不去國有喪(郗萌曰有崩主)十五日不去
兵大起二十日不去臣弑君子殺父(郗萌曰臣叛其君子去其父也)民
去邦邑隂陽相克天下大動期不出一年石氏曰熒
惑守房為大饑人相食死者不葬又占曰熒惑守房
為良馬出廐又占曰熒惑守房左絲絮貴其守隂間
星將有喜郗萌曰熒惑逆而西行守房十日成鈎己
大臣弑其主期不出六十日石氏曰熒惑行不出房
中央其年有氐守房王者惡之天下更政易王若將反
逆者從近君起以赦令觧之甘氏曰熒惑守房去復
還成鈎己若環繞之國有崩喪戴麻天下將大亂諸侯
起霸天子失其宮期六月巫咸曰熒惑守房多水災
海中占曰熒惑守房三日鬼火夜行人民大恐多死
喪郗萌曰熒惑以九月守房車騎盖野期後年父子
盡給軍事無得留家者又占曰熒惑守房土功興留
三十日地大動大兵起又占曰熒惑守房心赦成鈎
己者水成己者火又占曰熒惑守房間直心而留守
房天下大亂東方大得西方大失又占曰熒惑守房
北燕趙負殃守中央魯衛負殃又占曰熒惑守房為
胡兵發荆州占曰熒惑守房期一年大臣盗國寳大
兵起於后宗其芒角犯凌留三十日以上大臣凶一曰
秦燕趙大凶二十八宿山經注曰房心星宿闇黑熒
惑守之二百日止則音聲萬民相聲大水魚鹽五榖貴
百姓愁苦郗萌曰熒惑犯中乘守房左驂左服為君
死所中將誅有中犯乘守房右驂右服為夫人死所中
相誅又占曰熒惑留逆犯守乘凌房左右驂主崩臣
有隂謀逆往乘凌中道天子失位而亾順行乘凌中道
天下和平韓楊曰熒惑犯房鈎鈐王者憂(案宋書天文志曰晉)
(穆帝井平三年三月乙酉熒惑逆行犯鈎鈐五年穆帝崩檀道鸞晉陽秋曰孝武大元十九年十一月甲申熒)
(惑犯鈎鈐二十一年九月庚申帝崩宋書天文志曰宋武大明二年十一月庚戌熒惑犯房及鈎鈐壬子又犯)
(鈎鈐占曰有兵其年索虜寇歴下遣羽林軍討破之)郗萌曰熒惑犯乘鈎鈐大
臣有誤天子不尊事天者致火災於宗廟王者不宜出
宫下殿有謀匿於宗廟中者石氏曰熒惑逆行至鈎
鈐天子侍臣俱亡春秋緯曰出行不節則熒惑守房
鈎鈐劉向洪範曰鈎鈐天子御也熒惑守之不大僕
則奉車不黜則死(洪範曰漢宣帝本始元年熒惑守房其後六年奉車都尉霍山舉家謀反)
(誅滅)郗萌曰熒惑守鈎鈐大赦若有德令
熒惑犯心五
黃帝占曰熒惑犯心戰不勝國大將鬭死一曰主亡
海中占曰熒惑犯心天子王者絶嗣犯太子太子不得
代犯庶子庶子不利又占曰熒惑犯心必有饑餓而
死者郗萌曰熒惑犯心有謀臣不即有死王文曜
鈎曰熒惑入心前後星相戮中野郗萌曰熒惑入心
大臣有反者天子憂之期六月黃帝占曰熒惑經心
清明烈照天下内奉王帝必延年郗萌曰熒惑入角
道逆行進退欲留氐亢因復少進繞心與房不留止舍
往來彷徉可三十日又曰因以東西有憂南北有喪
春秋演孔圖曰熒惑在心則縞素麻衣(宋均曰熒惑在心海内之)
(殃海内亾主故素縞麻衣)郗萌曰熒惑迴心若去之復還反之二
日大赦石氏曰熒惑乘心其國相死又占曰熒惑
犯蝕乘心右星太子有憂若不立一曰不死即去洛
書曰熒惑居心陽其國有喜居隂有憂郗萌曰熒惑
入心留二十日主病三十日疾困群臣亦然陳卓曰
熒惑留心近臣為亂石氏曰熒惑舍心貴人振旅天
下大兵若色玄不明喪司馬彪天文志曰金火俱在
心為大喪黃帝占曰熒惑宿心色靑有喪色赤有兵
宿心東為齊越西為秦鄭(甘氏曰秦魏為中)南荆宋北衛趙(甘氏)
(曰燕趙)中為魏魯文曜鈎曰熒惑與心合主死不死出
走又曰易帝郗萌曰熒惑起角芒如劍刃經兩角間
進退不留止磨心以行有伏陣兵甘氏曰熒惑貫心
天下民饑郗萌曰熒惑與心鬭天下暴喪期三年
洛書曰熒惑守心成鈎己不言王命凶春秋緯曰熒
惑守心海内哭(案班固天文志曰漢高帝十二年春熒惑守心四月宫車晏駕幸昭曰凢初崩為晏)
(駕者臣子之心猶謂宫車當駕而出也元宋書天文志曰晉武帝太康八年三月熒惑守心永熙年四月乙酉)
(武帝薨光熙元年九月丁未熒惑守心十一月惠帝崩)石氏曰熒惑守心大人
易政主去其宮(案史記曰宋景公時熒惑守心子韋曰禍當君雖然可移於宰相公曰相吾之)
(股肱所與治國家曰可移於民公曰民死寡人將誰為君子韋曰可移於歲饑公曰歲饑民困民誰以我為君)
(子韋曰天居高而聽卑君有至德之言天必三賞君熒惑果徙三舍行七星星當一年君夀延二十一年)
海中占曰火守心色赤有兵臣謀其主黑主死白謀臣
有賜爵者青大人有憂石氏曰熒惑守心天子走失
位入心必見血其國庫兵出天下士半死五月大旱二
十日不下天子有令有憂布大貴雒書雒罪級曰熒
惑守心必有逆臣起石氏曰熒惑守心時王將軍為
亂甘氏曰熒惑守心大臣為變謀其主諸侯皆起
又占曰熒惑守心成鈎己及環繞之天子失其宫期六
月巫咸曰熒惑守心萬物不成土功興一曰歲水
海中占曰熒惑守心天下大吟居之三月有殃五月受
兵十月其野亡石氏曰熒惑守心成鈎己期三月大
臣反攻戰不將軍死海中占曰熒惑守心南為水北
為旱又占曰熒惑守心民流亡郗萌曰熒惑守心
南有小男喪守北有小女喪又曰以十月守心北不出
其歲國有大喪以十月守心期六十日有辱主一曰皆
起兵又占曰熒惑守心為侵陽守心上下星名幸臣
驂乘者有事黃帝占曰熒惑守心大人惡之郗萌曰熒
惑守心有反者從太子起一曰九卿為害又曰大國兵
四起天子軍破又曰二十日相死又曰守心留十日后
死又曰守心三十日有女喪郗萌曰熒惑守心房間
三十日地動又占曰熒惑守心有反者從宗家(案宋書天)
(文志曰晉元康九年六月熒惑守心八月入羽林後二年趙王廢惠帝為太上皇俄而三王起兵討趙王倫倫)
(悉起中軍兵相拒累月也)荆州占曰熒惑守心色黑有兵必敗
陳卓曰熒惑守心期三十日彗星出王都西南指玄
冥占曰熒惑守心為饑(案袁宏漢紀曰安帝永初元年五月戊寅熒惑逆行守心三年)
(三月京都饑人相食)春秋緯說題辭曰熒惑守心主死天下大
潰黃帝占曰熒惑逆行而西守心二十日大臣為亂
(袁宏漢紀曰安帝永初元年五月戊寅熒惑逆行守心司空周章謀誅鄧隲兄弟廢太后及上立平原王為帝)
(事發覺自殺)石氏曰熒惑逆行守心哭泣涔涔主命惡之
國有大喪與兵(案司馬彪天文志曰孝靈中平三年四月熒惑逆行守心後三年而靈帝崩)
國易政郗萌曰熒惑逆行守心旱失火陳卓曰熒
惑逆而行心地震黃帝占曰熒惑逆行守心環繞成
鈎己皆為大人忌期六月以赦解之石氏曰熒惑逆
行守心中央大星有白衣之會巫咸曰熒惑中犯乘
守心明堂大臣當之在陽為燕在隂為胡一曰有火異
郗萌曰熒惑中犯乘守心明堂為萬民備火近期一
年中期三年遠期九年一曰旱又占曰熒惑中犯乘
守庶子女主勢行又占曰熒惑中犯乘守蝕心右星
為庶子有憂若死又占曰熒惑中犯乘守太子星天
心明堂星有大喪又曰中國有小憂一曰宋憂又曰
中犯乘守太子星天下大赦又占曰熒惑中犯乘守
心明堂成鈎己為大人憂近期十月遠期三年以赦令
解之海中占曰熒惑留逆犯守乘凌心星王者宫中
亂臣下有謀易立天子者權在宗家得勢大臣
熒惑犯尾六
文曜鈎曰熒惑入尾三月客兵聚郗萌曰熒惑入尾
宫中有䜛䛕之臣又占曰熒惑入尾箕九州當之甲
乙日入東方有咎丙丁日入南方有咎戊巳日入中央
有咎庚辛日入西方有咎壬癸日入北方有咎荆州
占曰熒惑入尾縑帛貴將相人民離其城郭東官候
曰熒惑入尾後宫有憂后惡之一曰幸臣亂宫郗萌
曰熒惑逆行尾者失火一曰大水荆州占曰熒惑逆
行尾其君淫泆郗萌曰熒惑在尾與辰星相近天下
牢開大赦文曜鈎曰熒惑繞尾踟蹰則以妾為妻
荆州占曰熒惑入尾犯乘之天下有戰兵河圖曰熒
惑居尾陽其國有喜居隂有憂黃帝占曰熒惑留尾
箕臣下淫亂郗萌曰熒惑舍司空三十日馬多死一
曰牛多死一曰芻大貴齊伯曰熒惑出入留舍尾其
國且無人兵雖起不用吉其國繕城郭石氏曰熒惑
守尾歲多妖祥甘氏曰熒惑守尾皇后恐又曰人民
為變國易政兵始動巫咸曰熒惑守尾天下大饑人
相食一曰留十日后忌巫咸曰熒惑守尾下凌上君
弱臣強姦臣賊子謀弑其主人民多死喪又曰后宫干
政又曰以十月守尾中央六十日天下發兵車騎行守
端三十日發士卒又占曰熒惑守尾人君為憂大臣
作亂者反逆從大將家起期二十日郗萌曰熒惑入
守尾天下稱兵又占曰熒惑守尾二十日宮中匿謀
嬪妾有䜛后者一曰滿二日光明相及為女主荆州
占曰熒惑守九江赤地千里人民流亾穀貴三倍藥草
再倍布貴臣有毒弑其君大臣反守尾宫中匿謀后妾
相妬三公九卿姦大將有反玄冥占曰熒惑守尾後
宫有相害者期百二十日又曰熒惑守尾舟船相望
郗萌曰熒惑守尾箕九卿當之期二十日春秋緯曰
熒惑逆行守尾久者有兵起車騎聚於道大臣宫人為
亂國易政郗萌曰熒惑犯守尾為女主夫人妃后惡
之又占曰熒惑留逆犯守乘凌尾皇后有以珠玉簮
珥惑天子者誣䜛大起后相貴臣誅宫人出走兵起宫
門
熒惑犯箕七
春秋緯曰熒惑犯箕女主宫人有憂郗萌曰熒惑犯
箕天下國相擊男不得耕女不得織牛馬大死春秋
緯曰熒惑入箕主失位又曰天下大亂兵起(案宋書天文志曰晉)
(永康元年八月熒惑入箕明年趙王簒位改元年尋為大兵所滅)石氏曰熒惑入箕
箕中一星民莫處其室養者星在箕南旱在箕北有年
在箕踵者歲熟巫咸曰熒惑入箕中伺其出日而數
之期二十日兵發伺始入處之率一日期十日軍罷
荆州占曰熒惑入箕盗大起多鬭死者歲不熟又占
曰熒惑入箕后族有口舌事期六月入箕中倉粟出
石氏曰熒惑出箕榖大貴天下大旱饑死郗萌曰熒
惑出天梁守箕大赦又占曰熒惑逆行箕失火諸侯
相謀春秋圖曰熒惑之箕有小赦郗萌曰熒惑舍
箕用事者坐之又占曰熒惑舍司空三十日牛車大
出馬牛大死芻大貴又曰留守箕後宫干政若有憂又
曰臣下淫亂又占曰熒惑出入留舍箕天下有兵事
君臣屬騎相連吏民相攻其國失地二百里又曰禾豆
不成黃帝占曰熒惑守箕左歲惡天下勞又占曰
熒惑守箕燕王有疾一曰内變文曜鈎曰熒惑守箕
主恐又曰人民饑糟糠又曰其國更市又占曰熒惑
守箕天下分離臣子謀咎在人主自恣孝經緯曰熒
惑守箕多土功事小旱雨澤霜露不時歲為中荆州
占曰熒惑十月守箕天下大赦守箕前其國惡守後糴
貴三倍石氏曰熒惑守箕主惡海中占曰熒惑守
箕大旱海中占曰熒惑以十月守箕名曰火入水萬
民饑死穀價五倍天下大赦郗萌曰熒惑守箕貴臣
亂其國主有淫事一曰攻急又占曰熒惑守箕貴人
多病死一曰主恐又曰地動守三月彗星出又占曰
熒惑守箕歲水又占曰熒惑守箕若留止箕口中兵
起有兵罷荆州占曰熒惑守箕有大淫事九卿當之
若狐狢有憂黃帝占曰熒惑入箕中守之天下兵起
吏民相攻士卒半死人民流亡不居其鄉其國失地
巫咸曰熒惑入箕去復還守之貴臣有誅亂主者國有
土功之急貴人多死大水萬里澤為海橋梁不通郗
萌曰熒惑入箕中若守箕宫中口舌之事倉穀出三月
六月又占曰熒惑入箕去復還守之天下饑期不出
三年中荆州占曰熒惑入箕守之若犯乘箕牛馬多
疾北夷來降
唐開元占經卷三十一
