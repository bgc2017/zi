唐開元占經卷六十八
唐瞿曇悉達撰
石氏外官
庫樓占一
石氏曰庫樓十星五柱十五星衡四星凡二十九星左
角南(西北星入軫少去極百四十度在黃道外二十一度太庫樓一曰天庫兵車之府也其大六星庫也)
(西四星樓也旁十五星三三而聚者柱也中央小星衡也)巫咸曰天庫金官也
春秋元命苞曰天庫主陳兵黃帝占曰五車外庫者
芒角明大星多蕃衆則兵大起車騎多用庫樓所指者
兵所指者兵所往人能知庫樓者使人不忘洛書曰
庫樓兵動害及胡一曰戎馬驚洛書曰庫無星下土
臣逆謀兵乃生春秋緯曰天庫虛諸侯謀反一曰中
州謀兵四合春秋考異郵曰王者謀伐四夷則庫兵動
又占曰庫樓五柱皆動五將盡行五柱生角若芒多
衆及具無處車馬石氏曰庫樓及五柱皆不見兵車
盡出天子自將兵焦延夀曰天樓星上近柱王者樓
殿有飛不知其處若有天火燒之者郗萌曰天庫主
遠兵星摇者其將行星皆動將盡行郗萌曰天庫星
衆則藏善散若皆去則兵起石氏讃曰庫樓之官兵
所藏其中欲實惡虛空
南門星占二
石氏曰南門二星在庫樓南(右星入軫十四度去極百三十度在黃道外二十一)
(度太)春秋緯曰角南兩大星曰南門(南門天之外門也)黃帝
占曰南門星欲明執法吉人主昌吉星若不明非其故
則臣不忠若有兵起王者憂石氏曰南門中有小星
三芒者則兵車出石氏讃曰南門二星主守兵
平星占三
石氏曰平星二星在庫樓北(西星入軫十四度去極百度在黃道外十一度太也)
春秋合誠圖曰平星主廷平論䜟曰平星主法
黃帝占曰平星欲其明而正直大小齊同而明君臣和
政令行其星不明差戾不正君臣不和政法荒亂石
氏曰平星欲齊等廣狭有常高下不差則天下治萬物
成石氏讃曰平星執法正紀綱其星差戾政亂荒
郗萌曰平星主天下之獄事若今廷尉之象
騎官星占四
石氏曰騎官二十七星在垣南(西行北星入亢四度太去極百一十五度半在)
(黃道外十九度半也)石氏曰騎官一名輕能星衆天下安星少
騎士畔(騎官者今虎責也)石氏曰房南衆星曰騎官將軍騎
官主宿衛一曰騎官金官也黃帝占曰騎官者宿衞
帝宫以防不虞其星常衆而明王者後宫吉天下安其
星微少若芒不見守衞憂兵大起騎乘出荆州占曰
騎官星衆則騎出一曰星無故皆去則騎官東守衞王
積卒星占五
石氏曰積卒十二星在房心南(西星入氐十三度太去極百二十四度少在黃)
(道外二十一度少也)石氏曰積卒一名衞士芒角動聚兵事一
曰積卒兵官金官也郗萌曰積卒者士也積士也者
所以衞卒暴巫咸曰積卒兵官金官也黃帝占曰
積卒主守衞明堂其星欲微小而明則天子吉其國安
昌若明大動摇則君臣不寧朝廷有兵一曰積卒主守
衞春秋合誠圖曰積卒主衞尉石氏曰積卒一星
亡兵少半出二星亡兵大半出三星亡兵盡出海中
占曰積卒不如其故兵其微細若不見兵車盡出士卒
滿野石氏讃曰積卒十二星掃明堂
龜星占六
石氏曰龜五星在尾南(頭星入尾十二度去極百三十一度在黃道外二十一度)
黃帝占曰龜星一名連珠讃神明其星明則君臣和好
奉祀神明岳瀆其星不明則上下乖離臣逆於君不事
鬼神其國不安主有憂黃帝占曰龜星不居漢中川
有易者石氏曰龜星常居漢中吉星明君臣和不明
即乖又占曰龜星常居漢中則隂陽和雨澤時星若
不居漢中有昜水一曰天下水旱物不成石氏讃曰
龜星在東讃神明
傅說星占七
石氏曰傅說一星在尾後(入尾十二度太去極百二十度半在黃道外十三度太)
黃帝占曰傅說星主後宫祈神明保子孫文章祝說
以求福慶其星明則後宫吉子孫昌其星不明或若不
見則后宫人多疾子孫凶多有死者春秋元命苞曰
傅說主祝章巫官也章請號之聲也𫝊說盖女巫也
主王后之内祭祀以祈子孫廣求胤嗣石氏曰傅說
星亡社稷無主石氏曰傅說星明大則吉不明者天
下多禱祠焦延夀曰傅說星入尾天下有祝詛人主
者若有巫醫之害以入日占國郗萌曰傅說星光明
王命興輔佐出荆州占曰傅說星明大王者多子孫
一曰傅說主祝章
魚星占八
石氏曰魚一星在尾後河中(入尾十四度去極百二十二度在黃道外十二度也)
黃帝占曰魚星一名據星一名蒙星忽然不明而在
則魚多星亡則魚少黃帝占曰魚星主雲旗其星忽
然不明如雲常居漢中微而不明則隂陽和風雨時其
星明而動摇則隂陽不調雨澤不時有大水春秋元
命苞曰魚星主雲旗統隂事調和雲雨之期黃帝占
曰魚星常居河旁中河而處則兵起期七月常在河東
近箕石氏曰魚星大而明則隂陽和又曰魚星動
摇則水暴出又曰魚星出河大魚死一曰旱海中
占曰魚星中河而居而明大天下大水津道塞若微小
出河中外天下大旱五穀不成焦延夀曰魚星明
則河海水皆出班固五行志曰魚星中河而處車騎
滿野石氏讃曰漢中魚星知雲行
杵星占九
石氏曰杵三星在箕南(北星入箕一度太去極百三十二度半在黃道外二十一度太)
巫咸曰杵臼土官也黃帝占曰杵星明而動天下
有兵杵臼用事軍糧急其星微小天下安寧而無兵
石氏曰天杵臼動則民失其釜甑大去其鄕杵縱則民
足食横則民饑石氏曰天杵臼星不具民賣釜甑
甘氏曰杵臼星明則天下安五穀成杵臼用其年豐星
若不明歲大惡五穀不成杵臼不用一曰杵在箕南給
庖舂
龞星占十
石氏曰龞十四星在南斗(右星入南斗一度去極百二十九度半在黃道外十四度)
(也)黃帝占曰龞星常居漢中微而不明則天下和雨
澤時其星若不居漢中則隂陽不和天下旱石氏曰
龞一星去有白衣之會二星去有大喪以去日占國
班固天文志曰龞星不居漢中有易川者石氏讃曰
龞星為水蟲太隂也
九坎星占十一
石氏曰九坎九星在牽牛南(西南星入斗十四度半去極百三十六度在黃道外)
(十九度太)巫咸曰九坎水官也荆州占曰九坎九星主
水旱之事黃帝占曰九坎主通水泉星明則隂陽調
和百川通流皆注於海星若不明百泉不通河海枯竭
天下大旱人民饑饉國有憂石氏曰微吉明不吉
石氏讃曰九坎九星水泉通
敗臼星占十二
石氏曰敗臼四星在虚危南(西南星入湏女十度去極百三十一度少在黃道十)
(九度)荆州占曰敗臼四星主正治之事黃帝占曰敗
臼主殃凶其星微而不明温温然則主者吉人民安星
明而動摇者人主有憂疾多灾凶人民愁苦天下不安
多死喪石氏曰敗臼一星不具民賣釜甑去其處一
曰敗臼四星主凶災
羽林星占十三
石氏曰羽林四十五星壘壁陣十二星凡五十七星在
營室南(四星入危四度太去極百二十度太在黃道外十三度太也)郗萌曰羽林
一名材官一名天南庫一名單于軍又主翌王春秋
合誠圖曰危南有衆星曰羽林為天軍又羽林軍水官
也元命苞曰羽林主軍騎黃帝占曰羽林星三三
而居行列相隨守衞之官也其星實而衆明王者吉其
國安星希而不明若動兵士出星若亡不見天下兵盡
出郗萌曰羽林星不欲動動即有兵不出六十日兵
車發有所之而起又曰不出三十日有兵又曰羽林
中無星天下兵盡出一曰大將軍發若大赦春秋元
命苞曰壘城在軍位郗萌曰壘城鉞主斬矛又曰
陣星偹武急非其故兵起有破軍殺將石氏讃曰羽
林衆星主翼王石氏讃曰壘壁陣十二星為營壅
北落星占十四
石氏曰北落一星在羽林西南(入危九度去極百三十度太在黃道外二十三)
(度半)郗萌曰羽林西南有大赤星狀如大角天軍之門
也名曰北落一名師門(北者宿在北也落者天軍之北落也師者衆也門者軍門也)
春秋合誠圖曰北落主非常黃帝占曰北落師門
星明大士卒昌大將軍強星微小若亡不見天下兵大
將出行其國不寧主有憂春秋元命苞曰北落角者
兵起文曜鈎曰北落亡角有軍石氏讃曰北落師
門一星主候兵
土司空星占十五
石氏曰土司空一星在奎南(入壁七度太去極百二十度少在黃道外二十四度)
(少也)春秋合誠圖曰司空主土城石氏曰土司空星
大天下安又曰色黃明則吉一曰知禍殃黃帝占曰
土司空星明而黃潤則天下安吉王者吉其星不明若
亡不見其國有喪若土功之事若有旱灾
天倉星占十六
石氏曰天倉六星在婁南(南星入奎四度太去極百二十度在黃道外十八度)
郗萌曰天倉者天司農也黃帝占曰天倉主倉府之
藏也天倉中星衆穀粟聚其中積儲實其中星希少倉
中虚耗無儲積粟散出石氏曰天倉戶開則歲
大熟粟聚倉戶閉歲穀不登天下民飢黃帝占
曰天下有兵而倉庫之戶俱開主人勝客客事不
成期二十日發石氏曰天倉中星小衆盛則粟
聚歲實星希歲耗穀散倉則天下亂若大飢郗
萌曰天倉星不具道不通黃帝占曰天倉不見
其所臨軍分絶倉大窮而亡石氏讚曰天倉六
星
天囷星占十七
石氏曰天囷十三星在胃南(東北入胃六度少去極九十六度半在黃道外十四)
(度少)黃帝占曰天囷主御粮百庫之藏也(在野曰囷在邑曰倉一曰)
(圓曰囷方曰倉)囷星欲明其中星衆百庫之藏實滿其星不明囷
中星簡庫藏空虚若多散出天下不安其國有憂石
氏曰天囷星明則吉微則凶郗萌曰天囷見即天下
囷倉實不見即皆虚石氏曰天囷十三星給銜粮者
也
天廩星占十八
石氏曰天廩四星在昴南(南星入胃十一度少去極九十度在黃道外九度太)
春秋合誠圖曰天廩主廩倉巫咸曰天廩一名天廥
主廩藏會計之事其星齊明則年豐國饒人民安王者
吉其星小而不明歲惡藏虚人民饑一曰臣受君祿
黃帝占曰天廩星欲其明而盈實則歲熟多粟星黑而
希則歲敗腐矣
天苑星占十九
石氏曰天苑十六星在昴畢南(東北星入畢二度太去極百一十四度在黃道)
(外四十八度少)巫咸曰天苑金官也郗萌曰天苑天子之
苑也石氏曰天苑天囷也主馬牛羊非其故若星不
具有斬死吏黃帝占曰天苑主苑牧犧牲牛羊之屬
其星行列齊明苑中星衆則畜牲蕃息多饒野獸其星
微小不明若不見苑中星希敗畜牧不孳牛羊野多死
郗萌曰天苑星非其故若不具有斬刈之事石氏
讃曰天苑十六星主牛羊
參旗星占二十
石氏曰參旗九星在參西一名天弓(南星入畢九度半去極九十三度在)
(黃道外十三度半也)郗萌曰天弓九星不具天下大赦為兵赦
非無故自赦也一名參旗一曰天府春秋緯曰參旗
在參西勾曲九星三處一曰天旗二曰天苑三曰九游
以宣威明開緒巫咸曰天弓金官也春秋緯曰天
旗司五星之變日月過之熒惑守日蝕星天下亂郗
萌曰天弓主司兵弩之事其星動摇有以迷惑主者
黃帝占曰參旗星不欲明微小而直王者安天下無兵
明而曲狀如張弓天下不寧兵大起人民憂禮含文
嘉曰王者制度有科物應以宜則參旗弓行(宋均注曰弓行者參)
(旗星行列紆曲似弓也)易緯曰旗星明振主自消諸侯亂禮
緯曰天子至卿士旗旒中禮制度有科則參旗弓行正
齊均平石氏曰參旗不明吉明有白衣會一曰邊寇
動兵𧺫弓弩射士發石氏曰參旗九星不欲張
玉井星占二十一
石氏曰玉井四星在參左足下(西南星入畢十二度少去極百二十度太在黃)
(道外五十度少也)巫咸曰玉井水官春秋緯曰玉井主軍
敵論䜟曰玉井主粥厨黃帝占曰玉井星微小如
其故則隂陽和雨澤時五穀成天下安其星明而動摇
有大水五穀不成人民大饑國不寧郗萌曰玉井動
摇有水不出二年石氏讃曰玉井四星主水漿
屏星占二十二
石氏曰屏星在玉井南(北星入觜太去極百一十八度在黃道外四十六度太)
春秋緯曰天屏主上疾石氏曰天屏星不具人多疾
石氏讃曰屏星在南為屏風
厠星占二十三
石氏曰厠四星在屏東(西北星入參三度少去極一百一十五度在黃道外四十四度)
(半)郗萌曰厠星主觀天下疾病黃帝占曰天厠星
欲黃赤黃赤而明吉蒼黑凶石氏曰厠星不具貴人
多病一曰夭一曰䧟厠石氏曰厠星青黑主有腰下之
疾黃吉白凶黑死皆為貴人又曰黃澤者歲熟玉
歷曰厠星欲温温然明潤澤則王者無疾病出入不時
星若微小不見人主𢃄病腹腸之疾若人民多疫石
氏讃曰厠星在東名自彰
天矢星占二十四
石氏曰天矢一星在厠南(入參七度去極百二十三度在黃道外五十三度也)
石氏曰天矢星主候吉凶色黃即吉青白黑凶黃帝
占曰天矢星明萬物有命黃帝占曰天矢星微萬物
流星不具多疾死星亡萬民大瘠又占曰常以春秋
分候矢星明黃而潤澤則天下人民無疾病王者安其
星不明色青黑天下人民有腰腸之病其國饑人民餓
死黃帝占曰天矢色黃為貴人吉青白為貴人疾黑
貴人死期三年石氏曰秋分候天矢星亡萬民大亂
荆州占曰天矢星亡萬民多死石氏讚曰矢星在
南色欲黃
軍市星占二十五
石氏曰軍市星在參東南(西星入井三度少去極百十度在黃道外三十一度)
石氏曰軍市十三星水官也石氏曰軍市
星衆則軍有餘糧星少即軍饑巫咸曰軍市水官
也
野雞星占二十六
石氏曰野雞一星在軍市中(入井八度去極百一十一度在黃道外四十二度太)
黃帝占曰野雞大將也主屯營軍之號令警急設偹
其星明大則主將猛士卒強其星不明主將弱兵士離
散石氏曰野雞安靜吉芒角凶荆州占曰野雞野
將也主兵又占曰野雞出市天下有兵諸侯相攻
石氏讃曰野雞一星主野邦
狼星占二十七
石氏曰狼一星在參東南(入井十三度去極百六度太在黃道外四十二度少也)
黃帝占曰狼星一名夷將其星色欲黃白無光芒不動
摇天下寧兵不起其星色赤而大光芒四張動摇變色
天下亂大兵起盗賊起於道路人主不安百姓憂苦
荆州占曰狼星秦南夷也名曰候一名天紀一曰天陵
狼者賊盗弧者天弓偹盗賊也故弧射狼矢端直者狼
不敢動摇則無盗賊而兵不起動摇明大多芒變色不
如常胡兵大討紀歷樞曰狼星為野將宋均曰狼
星為羊角鄭玄曰狼星主羊(狼在於未未為羊也)巫咸曰狼
星盛兵弩貴小兵弩賤金官也黃帝占曰狼星盛兵
弩貴小兵弩賤元命苞曰狼星變色盗賊萌石氏
曰狼星色赤而光明芒角長大天下兵起將軍有死者
期二年巫咸曰狼星易其處不如其故天下饑兵士
滿野其國凶荒期不出年郗萌曰狼星白芒百徒聚
天下又占曰狼星躁走為人主不静不居其宫馳騁
天下荆州占曰狼星芒角多多盗賊芒角少少盗賊
荆州占曰狼星非其故人相食石氏讃曰狼星在
參東南有常芒角變動為憂兵
弧星占二十八
石氏曰弧九星在狼東南(西星入井十六度去極百二十二度少在黃道外五十二)
(度半也)石氏曰弧星者天弓也以偹賊盗狼星為奸寇
弧星為司其非其矢常欲直狼則不敢動天下安寧無
兵起若矢不直弧其不張天下多盗賊兵大起國不寧
黃帝占曰弧星主弓矢之府以偹非常其星大而齊
明其色黃潤則四方安静天下無兵其星色變不如其
常天下皆兵弓矢大貴人主不安荆州占曰弧星主
武官弧張迎戰者不勝弧動先用兵吉後者凶黃帝
占曰狼旗七星屈曲者夷狄弱可攻洛書曰狼弧張
害及胡尚書緯曰黑帝亡也狼弧張春秋緯曰狼
弧張四年之後天下永亂焦延夀𫝊曰天弓張天下盡
兵主與臣相謀郗萌曰有兵若弧星張先起兵者利
後起兵者不利荆州占曰弧星青黑有大憂荆州
占曰弧矢動摇明大多芒變色不如常者多盗賊胡兵
起石氏讃曰弧在東南隂謀張也
老人星占二十九
石氏曰老人星在弧南(入井十九度去極百三十三度半在黃道外七十五度太)
黃帝占曰老人星一名夀星色黃明大而見則主夀昌
老者康天下安寧其星微小若不見主不康老者不強
有兵起郗萌曰老人南極星也立秋二十五日晨見
丙午之間(以秋分見南方春分而没出于丙入于丁)巫咸曰老人星木官
也春秋元命苞曰直弧比地(晉均注天官書曰比地近地也)有一大
星曰南極老人見則主安不見則兵革起常以秋分候
之南郊以慶主令天下春秋緯曰老人星見則治平
主夀老人星亡則君危若世夭春秋文耀鉤曰王者
安静則老人星見春秋運斗樞曰王政和平則老人
星臨其國萬民夀石氏曰老人星明主夀昌天下多
賢士又占曰老人星色欲黃潤王者老人吉其色青
主有憂老人疾色若黑白主有老人多死各以五色占
吉凶孫氏瑞應圖曰王者承天則老人星臨其國
稷星占三十
石氏曰稷五星在七星南(西星入柳十四度少去極百四十八度在黃道外六十八)
(度少也)祖晅曰上稷農正也稷者稷也取乎百穀之長
以為長也黃帝占曰稷星主五穀豐耗其星温温而
明歲大熟五穀成其星不明若亡不見歲不熟天下饑
荒人民流亡去其鄕石氏曰稷星不見歲饑也石
氏讃曰稷在張南時報功
唐開元占經卷六十八
