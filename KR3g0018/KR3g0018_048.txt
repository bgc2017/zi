唐開元占經卷四十八
唐瞿曇悉達撰
太白占四
太白犯北方七宿
太白犯南斗一
石氏曰太白犯南斗為赦(案宋書天文志曰晉康帝建元二年閏月乙酉太白犯南)
(斗九月康帝崩太子立大赦晉陽秋曰孝武帝寧康二年九月甲子太白犯斗第五星三月丁未大赦天下也)
石氏曰太白去南斗七寸陰乘陽小人在位巫咸
曰太白入南斗中國更政令石氏曰太白入斗大人
禦守有兵兵罷將軍為亂守魁二十日大赦甘氏曰
太白入南斗將軍戮死國易政期三年(司馬彪天文志曰永元五年五)
(月九日金入南斗魁中為大將軍死至六年十二月車騎將軍鄧鴻坐追虜失利下獄死)海中占
曰太白入南斗將相有黜者一曰有被殺者(司馬彪天文志曰孝)
(安延光四年九月甲子太白入南斗口中侍中黃門孫程等合謀追尉衛顯等立太子保為天子是為孝順帝)
郗萌曰太白入南斗不出三十日有大兵丞相死又
曰入斗外國使來見主出斗主遣使至外國皆期三十
日太白入南斗留舍斗中十日不下匈奴入於所守之
國進者必有兵退者家久長太白入南斗天下受爵
禄期六十日若九十日(宋書天文志曰晉穆帝升平四年九月壬午太白入南斗口犯)
(第四星五年五月哀帝立大赦賜爵禄)荆州曰太白星入南斗中將軍
戮辱不出三十日有赦去復還將死之文曜鈎曰太
白守南斗威爍陳卓曰太白入南斗有喪一曰君死
不則病(宋書天文志曰晉穆帝升平四年九月壬午太白入南斗口犯第四星五年五月穆帝崩)
郗萌曰太白居南斗河戍間道不通黃帝占曰太白
守斗大人當之國易政甘氏曰太白失次守斗所守
者誅巫咸曰太白守南斗執政為變太白留守斗所
守之國當誅太白犯守南斗國有兵事大臣有反者有
名之人誅(宋書天文志曰吳太平元年九月壬辰太白犯南斗其明年諸葛誕反又明年孫綝廢亮)
(晉元帝大興元年七月太白犯南斗三年九月太白又犯南斗永昌元年三月王敦率江荆之衆來攻京都六)
(軍拒戰敗績於是殺護軍將軍周顗尚書令刁協驃騎將軍戴淵等)石氏曰太白犯斗
留守之破軍殺將
太白犯牽牛二
海中占曰太白入牽牛為天下牛車有急行郗萌曰
太白入牽牛留守之大臣為亂陳卓曰太白入牽牛
留守之大人死將軍失其衆關梁不通民飢有自賣者
石氏曰太白去牽牛一尺六畜貴海中占曰太白
提牽牛出入萬物死太白出入留舍牽牛三十日不
下牛大貴荆州占曰太白出入留舍牽牛五十日不
下軍出至越城下黃帝占曰太白守牽牛吳越兵起
牛多死十日不下牛大貴(宋書天文志曰宋前廢帝永光元年正月丁酉太白掩牽)
(牛明年廣州刺史袁曇遠等反)海中占曰太白犯守牽牛諸侯不通
陳卓曰太白犯守牽牛將軍凶石氏曰太白守天
鼓有急令海中占曰太白守天閑二十日大赦石
氏曰太白守牛北人民流死在其西虎狼入邑在其南
多亡狗在其東小兒多死巫咸曰太白守牽牛為五
穀不成海中占曰太白守牽牛其國兵起期六十日
又曰妖言無已荆州占曰太白守牽牛有兵謀萬人
多死海中占曰太白守牽牛為犧牛疾疫甘氏曰
太白犯守牽牛國有大兵將軍為亂大人憂國易政
太白犯牽牛留守之為有破軍殺將
太白犯須女三
陳卓曰太白犯須女布帛貴軍起玉歷曰太白去須
女一尺而守之一夫十婦天下女多男少齊伯曰太
白出入留舍須女其國棺貴三十日不下國有兵石
氏曰太白守須女王者發布帛絲庫藏珍寳出石氏
曰太白守若入須女中倖臣與女亂妃黨謀王太白守
須女為有女喪巫咸曰太白守須女為萬物不成
海中占曰太白守須女兵起鏘鏘東北行有嫁女娶婦
之事郗萌曰太白守須女為后夫人有變一曰妾為
主百二十占曰太白守須女妃謀主兵發於内荆
州占曰太白守須女天下多寡女北官候曰太白入
須女留守有女喪大臣謀主陳卓曰太白逆行留守
犯陵須女天子及大臣有疾女有竒政令
太白犯虚四
文曜鈎曰太白入虚天子以微誅巫咸曰太白入虚
中伺其出日而數之期二十日為兵發伺始入處海
中占曰太白入虚不出九十日有大赦遍天下天下欲
從太白提虚出入大臣謀主政急郗萌曰太白提
虚出入大臣多就詔獄者又曰多土功民流亡石氏
曰太白去虚一尺稻粱貴十倍郗萌曰太白出入留
舍虚五十日不下其國若有疾事石氏曰太白守虚
國多孤寡甘氏曰太白守虚母覆其子太子承號之
衆當封賞拜賜者巫咸曰太白守虚為民多疾疫一
曰天下大亂一曰萬物不成又曰太白守虚有兵兵罷
又曰太白守虚天子將兵流血滿野農人荷戟一曰有
兵災荆州占曰太白芒角守虚大臣謀君海中占
曰太白守虚兵起東北敵人出楚吳亦然郗萌曰太
白在虚中為彗如劒形虚國發兵
太白犯危五
北官候曰太白入危有兵兵罷無兵兵起多火災一曰
旱五穀不成郗萌曰太白提天府出入大臣謀主政
急石氏曰太白守危去之一尺諸侯無忠者以讒言
相謗若有黜者郗萌曰太白守危賓客有以事死
甘氏曰太白守危將軍凶去公門災消國有憂荆州
占曰太白守危民多瘡疽之病百二十占曰太白犯
守危大臣為亂天下有兵玄冥占曰太白入危犯守
之天下有急事兵大起國有憂有兵加於齊國之城
郗萌曰太白與危鬭不出其年國有反臣太白守墳
墓為人主有哭泣之聲
太白犯營室六
郗萌曰太白犯營室陽陽有急犯陰陰有急太白晨
出東方上至營室而反還復入東方其出西方若出東
方過營室強國君有興者不及營室而反強國有敗者
石氏曰太白去營室一尺威令不行甘氏曰太白
入營室犯之天下兵滿野人主威令不行六十日不下
將軍死之齊伯曰太白出入留舍營室五十日不下
衛國將困一歲不去將軍死之石氏曰太白守營室
太子及妃后與臣謀兵起於内郗萌曰太白守營室
君有殃石氏曰太白守營室有兵罷國士安郗萌
曰太白守營室東壁中期六十日天下金賤甘氏曰
太白守營室天下軍起兵甲滿野大兵乘水欲攻王侯
之國不出四十日荆州占曰太白守營室天下更令
有破軍期二月若百二十日郗萌曰太白守營室為
大人忌以赦令解之北官候曰太白入營室而守之
太子及妃后俱謀兵起於宫中期百八十日
太白犯東壁七
郗萌曰太白出入留舍東壁五十日不下大人當之
石氏曰太白去東壁一尺諸侯用命黃帝占曰太白
守東壁文武幷行術士用兵大人當之其國亡石氏
曰太白守東壁為有兵災甘氏曰太白守東壁天下
有軍不戰巫咸曰太白守東壁旱多火災郗萌曰
太白守東壁為天下兵起一曰狄兵起百二十占曰
太白守犯東壁且有兵喪石氏曰太白犯守東壁天
下有兵不戰石氏曰太白守東壁兵發於内太子及
妃后與人民謀
唐開元占經卷四十八
