唐開元占經卷六
唐瞿曇悉達撰
日占二
日晝昏
春秋感精符曰日者陽之精曜魄光明所以察下夫以
照滅晝晦甚所懼也春秋緯曰后族專權謀為國害
則日晝昏京氏曰奸臣盛日晝昏春秋運斗樞曰
日晝昏之異臣為政莫制持專權跋扈隂騙舒雒罪級
曰日晝昏不言擅畔石氏曰日晝昏行人無影到暮
不止刑急民無聊生不出二年大水下田不收甘氏
曰日晝昏鳥羣鳴天下國家分析臣持政期不出五年
中甘氏曰日無故晝昏到暮不出一年大水京房
别對灾異曰國有讒佞朝有殘臣則日無光暗冥不明
易曰日中見斗日中星見明其冥也故貶之為暮也
其救也遠佞諂近忠直修經典閉私道則日光明洪
範傳曰日正晝而冥晦者隂反為陽臣反制君也孝
經雌雄圖曰子日晝冥者水溢山崩水灌涼州凶在武
都酒泉丑日晝冥者鬼山崩水出灌兖州凶在濟隂
任城寅日晝冥者虎山崩水灌徐州凶在下邳琅琊
夘日晝冥者水山崩一日風山水灌青州凶在平原
齊國辰日晝冥者風山崩水出灌揚州凶在豫章廬
江巳日晝冥者龍山崩一曰水山崩水灌豫州凶在
淮揚汝南會國一曰凶在淮揚南昌午日晝冥者水
山崩一曰上山水灌幽州凶在日南蒼梧一曰水灌青
州凶在平原齊國未日晝冥者土山崩一曰水山水
出灌荆州凶在南陽申日晝冥者石山崩水灌益州
凶在蜀郡廣漢酉日晝冥者鉄山崩水灌并州凶在
河内五原戌日晝冥者氣山崩水灌雍州凶在河内
太原一曰凶在河内京兆亥日晝冥者岑山崩水灌
冀州凶在趙國清河一曰水灌兖州人民也
日無雲而不見
河圖曰天無雲日不見三日為大喪必有滅國甘氏
曰八月朔日日不見正月酉日日不見主死春秋漢
含孳曰日不出懦下(不出謂日當出不出君懦畏羣下也)則就隂位(燕自闕)
春秋緯曰沈日不出則為天下冥冥俱溺絶
日中烏見
洛書曰日中有烏見名曰隂德不出六十日兵出從其
所向伐之勝若有國主死(按抱朴子曰吳赤烏十三年日中烏見三足然魏蜀不見)
(孫權死)京氏曰日中有烏見主失明為政者亂黃帝
曰日中三足烏見者其所居分野有白衣會大旱赤地
三足烏出住日外者天下大國受其灾戴麻森森哭聲
吟吟太公隂祕曰日中烏見者君咎雙烏見者將相
逆入鬭者主出走烏動者大饑水旱不時人民流在他
鄉救之法實倉庫舉賢士遠佞邪察后宫任有道赦不
從則灾消矣孝經内記圖曰日無暈而烏見所宿之
國亡絶(王隠晉書惠紀曰元康六年六月日中若飛燕者積數日後有愍懷太子事)日傍
氣圖曰日中烏見其國君死期三年荆州占曰常以
月十四日候日中有氣如飛鳥其地無居者京房灾
異曰日月薄赤見日中烏將軍出旌舉此不祥必亡
日中有雜雲氣
黃帝占曰日中有火光氣見者其國左右大臣欲反
春秋潜潭巴曰君德鷹揚君臣和德道慶則日含王字
(日中有王字者君德象日光所照無不及也)石氏曰日中有立人之象君
慎左右急荆州占曰日中有人行者臣害主而主爭
客勝有三人天絶主人必更雜雲氣占曰青氣入白
如老人黑帽黑衣杖刀立日中從日出至食時不罷君
失位又曰青氣入日狀如兩烏重立日中從日出至
食時不罷日無精光夷人為主正治失位河水逆流
京房曰祭天不順兹謂逆日中有黑子又曰臣不掩
君惡令下見于百姓百姓惡君則日變(中有黑者隂也皆日出入時也)
文命鈎曰偏任權柄大臣擅法則有青黑子甘氏占
曰日青赤掩月不有戰必有亡國京房占曰日中有
黑雲若赤若青若黃乍五乍十乍三十天子崩(按晉中興書曰)
(升平三年十月丙午日中有黑子如卵少時而孝宗崩太和四年十月乙未日中有黑子明年海西公廢)
太公隂祕曰日中有黑氣若一若二至四五者此陽中
伏隂君害臣上出者臣謀君旁出者君謀臣不出者宫
女有憂昏見在臣晨見在君救之法輕刑罰赦無罪節
威權安百姓貸不足則灾消矣又曰日中有黑氣者
一若二至四五者教令不行三公為亂爵賞不平不救
者臣誅君子謀父救之法任賢直信道德退貪邪輕刑
罰察奏糾思刑戮則無害又曰日中有黑氣見君有
過而臣不掩故日不明見變不救者主有憂救之法承
順天地申用明堂則無害矣洪範五行傳曰人君有
過故不循天治則日黑居側大如彈丸荆州占曰日
中有黑氣大如桃李者臣蔽主明(按何法盛曰太興四年三月癸未日中有)
(黑子永昌元年十月辛夘日中有黑子是時中宗寵幸劉隗擅作威福殊傷君道王敦因之托晉陽之舉兵逼)
(都輦禍及忠賢故日有瑕也寧康元年十月己酉日中有黑子如李二年三月庚寅日又有黑子如雞卵二枚)
(十一月己巳日又有黑子大如雞子是時帝已長而三年二康獻皇后以從嫂臨朝實傷君道故日有瑕太元十)
(月庚子日有黑子大如李十四年二月辛夘日中又有黑子二十年十一月辛夘日中又有黑子是時會稽王)
(以母弟專政故日有瑕)京氏曰日有白雲貫天下有白徒之衆
三年至其黑雲天下有謀不成京氏曰候日無色其
中有赤氣大如瓜踊躍為人君絶命京房妖占曰赤
雲貫日者狀如建鼔此謂守威有扈下此云啟之所攻
也荆州占曰赤雲貫日如建鼓三年不雨
日生牙齒足
春秋感精符曰夷狄並侵戰兵將用則日垂牙舉足其
發必子輔政擅威福郗萌曰日有齒足則其國謀反
甘氏曰日足白有破諸侯王石氏曰日有白足有
戰者破罷敗將軍死洛書曰日始見赤足主坐急見
伐名臣反輔相奪春秋感精符曰日赤足主顛蹷破
殺王使並相伐春秋緯漢含孳曰日赤足君赤走足
為火又曰有赤足數十下江下地則君必出走春
秋考異郵曰日赤足有興兵者日白足殺諸王侯(按宋均註)
(曰足動也喻臣也日色赤而為足是臣下奪主勢而興兵也白金氣故殺大臣也)河圖曰日兩
足庶雄起
日有彗芒
孝經雌雄圖曰日彗者君有火德天下大豐高宗曰
日上芒如烽火國主失土春秋緯漢含孳曰日垂芒
戰爭(謂芒角則戰也)洛書曰日有氣而芒色黃白潤澤是為
隂光天子有喜小有德令赦夏氏曰上黃白芒君福
昌不得正色王有憂
日刺
孝經雌雄圖曰日刺者為有氣刺日中也謂下賤度上
心知其是非如豫行之也一年有殃臣之犯上也日大
色黃最所極甚則衆隂惡氣近傍則賤度上心為刺在
左為欲諫惡在右為欲立王在上為欲撫主在下為欲
易君若此之變君急責躬自悔考過執事慎其是非以
洽王治也又曰日刺甲乙父子求惡也日刺丙丁君
臣相疑改政教也日刺戊巳后妃有意害君左右日刺
庚辛將欲(闕)日刺壬癸宦者有傷
日大小
春秋漢含孳曰日大則(闕)處(闕)消日小則奪大日大
于常則無光君無羽翼也日小于常則奪威勢也春
秋緯曰日大則(闕)獨立勢不出日小則以
漸侵(闕)石氏曰日消小者所當國(闕)
京氏曰日小主(闕)賞賜不當
春秋緯曰赤帝之滅日消小
日分毁
孝經内記圖曰日分割君失亡春秋合誠圖曰君蔽
臣專則日出乃毁春秋漢含孳曰日毁則國毁(謂日分四)
(五分則國分也)京氏曰日中分不出五年國亡孝經雌雄
圖曰日中分天下分為二京氏曰露奪日光日中破軍
滅國一曰隂勝陽臣勝君兩敵相當洛書曰賢人失
位讒進忠退政煩民擾則日分為兩無救從王民叛
荆氏氣占曰日中分為兩國主死分為兩見有烏居其
中爭主死荆州占曰日中分為兩所舍國亡(按孝經内說圖)
(曰當紂之時六月壬子分為兩日破為兩已上者主盡)荆州占曰日分為兩以
上有從王春秋感精符曰羣臣爭則日裂主偏任則
日裂為五春秋緯曰日毁為五帝將煞漸起偏任
孝經内記曰日毁為五此謂帝失天下戮于中也河
圖曰日割國分春秋緯曰日裂主誅臣爭尚書中
候曰夏桀無道殺關龍逢滅皇圖壊亂歷綱殘賊天下
賢人逃日傷春秋緯曰日壊者(闕)
京氏曰日無半則國破亡兩敵相當荆州占
曰常以正月三日盡八日觀日光無環者天下有兵喪
春秋緯曰日之穿可貫杌(音脱)
日夜出
河圖曰日夜出是謂隂明割剖國分(按墨子曰昔三苗大亂天命殛之日)
(為夜出隨巢子曰三苖大亂妖日宵出)春秋感精符曰王(闕)則
日夜出尚書金櫃曰日夜出者紀綱滅大臣專政作
威奪權無救大臣賊其主奪其邦其救也親仁賢退驕
佞填四時布恩惠赦天下則日夜出不為傷也易緯
曰日夜出隠謀合國雄逃亡從處易主孝經内記圖
曰日夜出明臣賊其主奪其家一曰兵起天下饑再出
三年君死國亡京氏曰日夜出是謂隂反陽不出二
年天下見大兵不出一年有大水在所見處之國天下
不安又曰日暮而出是謂隂重天下見兵京氏曰
日出于夕人君不祥社稷亡郗萌曰日夜出是謂隂
明有國者亡兵起天下饑以日命其國郗萌曰日夜
出照見角宿妾黨縱横四夷侵犯十二諸侯攻伐敗亡
(闕)荆州占曰日宵出是
謂明絶(闕)内伐不昌不出三年有(闕)
荆州占曰日夜出北斗見
天下兵悉起荆州占曰日夜出不出二年天下有兵
水兵出在所見國(按韋昭洞記曰漢武三年四月有物如日夜出三年春河水溢于平原大)
(饑人相食閩越圍東甌遣嚴助救之閩越走)
日當出不出當入不入
春秋緯漢含孳曰日當出不出懦下當入不入(闕)
日再出再中
石氏曰日再出為滲光其國君死有兵起春秋漢含
孳曰日復中支庶起京氏曰日再中帝王窮(按帝王郊祭志)
(文帝時新垣平上言曰日再中居頃之日却復中乃更以十七年為元年)
日出復入日入復出
京氏曰日出復入日入復出主降臣又曰日出復下
日入復高日入復見為還天下大亂期三年荆州占
曰日出又還不出三年天下大亂所謂反者君不秉其
柄舍法度用私意不任官職而好自治則日反日還者
為日出而復下下而復高無救當為大亂不軌皆叛不
從其勅正心固一修古道守法正無忒業則日還不為
傷也春秋感精符曰主驚懼則日入復出京氏曰
日暮入復出天下亡春秋漢含孳曰日曜則畏後文
景移位支庶起躍謂日暮當下入入更躍此畏後權文
景者日反也春秋緯曰躍如則曲從天下駭擾無君
桀孝經曰日已入而光復照兵起
日墜日流
洛書曰日從天墜有道之君正天下無道之君走春
秋漢含孳曰日流則提擊流謂纍如赤珠數十在日下
此則君兵提擊東西也春秋緯曰日流則君王滅以
沈湎並奪
日出異方
京氏曰日出于午天子失國京氏曰日出于巳天子
失明令不行河圖曰日出西方以母制
日並出
春秋運斗樞曰主弱公侯狡猾起莫能匡則日並照
河圖曰日不照月不消山吐泉火燒林又曰兩日照
天下民饑春秋潜潭巴曰兩日並出地裂水不流
詩緯椎度灾逆天地絶人倫則二日出相爭京氏曰
兩日並出是謂諸侯有謀自底滅亡天下兵興無道之
臣舉兵亡又曰兩日並出天下爭王孝經緯曰夏
時兩日並出䜟曰桀無道兩日照夷山亡龍逢誅人民
散郊社墟博物志曰桀時費昌之河上見二日在東者
焰焰將起在西者沈沈將滅若疾雷之聲問於馮夷
曰何者為夏何者為殷夷曰西日為夏東日為殷桀將
亡乎于是費昌歸徙其族于東歸商也京氏曰兩日
並出是謂並明假主爭明天下有兩主京氏曰日並
出無道之臣為君爭功德先舉兵者昌後舉兵者亡
荆州占曰兩日並出以上是謂亂明亂明出天下大亂
家有親親欲同謀上皆成形不出三年五穀大貴一石
值千錢國大饑荆州占曰兩日以上出天下有灾夏
以兩日亡尚書考靈曜曰(闕)帝之亡三日並照(晉陽春秋)
(曰建武元年三日並出觀臺令史諫章曰天下其三分乎)巫咸曰三日並見于房
心下不出一年天下治有裂地為三州者京氏曰三
日並出大臣爭奪王政又曰三日並出不出三旬諸
侯爭為王孝經内記曰三日並出者國君必亡其位
有人在前后宫中同人君即亡也荆州占曰三日並
出其國有滅諸侯有亡地空邑河水大出不則其年大
兵并大喪春秋緯曰三日並出天子黜又曰數日
並出兩主爭京房占曰二日三日四日五日並出此
謂爭明天下兵作亦主三四五六主立(按國志曰建興四年二月江東)
(初聞愍帝凶問羣臣並見五日一日正中央餘在四邊夏侯族曰天下多天子何所怪也)汲冢書
曰胤甲居西河天有孳十日並出淮南子曰堯之時
十日並出焦禾稼草木民無所食堯使羿射之中其九烏皆
死墜其翼
日重累
孝經雌雄圖曰日重累甲乙皇太子重殃丙丁大臣
折傷戊巳后妃失御為祟是也庚辛將卒軍奸大
行也壬癸君政暮露而下不掩救也變變悉悉見見
者亡滅之事惟有賢君良臣除大惡革偽朝定尊卑如
此則消却變衆害伏也
日鬭鬭而暈蝕
黃帝曰凡日鬭以日中三足烏見為正日鬭也常以日
出食時候若三足烏不見者不為鬭也京氏曰兩日
鬭天下爭三日鬭法如雞鬭相摶當視先滅以決其事
金櫃曰日鬭者人君内無聰明邪臣爭權日鬭者無
精衆人見烏其中無救期六十六日王者亡其土地其
捄闢四門來仁賢授爵分職循名責躬則鬭不為傷
海中占曰日鬭月蝕主病脹偏枯口舌咽喉心腹京
氏曰日鬭常以日出至食時以鬭鬭後烏見六十日王
者亡地若烏不見不為鬭凡日鬭不及三年下有拔城
大戰齊燕多水京氏曰日赤黑比鬭者其國分不出三
年中食人大小民饑亡京氏曰日鬭黃者為中勝中
國強青者為左勝左國強白為右勝右國強赤為前勝
前國強黑者為後勝後國強不勝者將有殃京房對
灾異曰日鬭或赤或白或蒼或黃虎入邦此謂守邑破
亡周君以此亡又曰數日俱出若鬭天下兵大戰
石氏曰白日與黑日鬭其國相攻天下有兵不出三年
大饑春秋緯曰赤日相盪血滂滂君臣無道行縱横
京氏曰日鬭有變暈日蝕君死日皆傷兵起吕氏
曰亂國之主衆莫親邪氣盖積則蝕鬭(按尚書璇璣鈐曰桀時有日鬭蝕太公金)
(櫃曰三苗時有日鬭也)
日以十二辰鬭
孝經雌雄圖曰子日日鬭者李氏欲為天子魏氏圖
曰子日日鬭者李氏竇氏欲為天子孝經雌雄圖曰
丑日日鬭者趙氏欲為天子魏氏圖曰丑日日鬭者
趙氏欲為天子雌雄圖曰寅日日鬭者姚氏欲為天
子魏氏圖曰寅日日鬭者鄧氏尚氏欲為天子雌
雄圖曰夘日日鬭者張氏欲為天子魏氏圖曰夘日
日鬭者衛氏張氏欲為天子雌雄圖曰辰日日鬭者
邊氏欲為天子魏氏圖曰辰日日鬭者陶氏但氏欲
為天子雌雄圖曰巳日日鬭者步氏欲為天子魏
氏圖曰巳日日鬭者宗氏上氏欲為天子雌雄圖曰
午日日鬭者劉氏欲為天子魏氏圖曰午日日鬭者
馬氏郭氏欲為天子孝經雌雄圖曰未日日鬭者朱
氏霍氏欲為天子魏氏圖曰未日日鬭者(闕)欲
為天子孝經雌雄圖曰申日日鬭者陳氏欲為天子
魏氏圖曰申日日鬭者侯氏陳氏欲為天子孝經
雌雄圖曰酉日日鬭者(闕)欲為天子魏氏圖
曰酉日日鬭者周氏欲為天子孝經雌雄圖曰戌日
日鬭者閻氏欲為天子魏氏圖曰戌日日鬭者孔氏
劉氏欲為天子孝經雌雄圖曰亥日日鬭者秦氏欲
為天子魏氏圖曰亥日日鬭者秦氏尹氏欲為天子
日月並出
春秋感精符曰后妃專則日與月並照春秋考異郵
曰日月並照出數月俱行或小或大滿不消其下必有
煞君滅邦女主持政大夫亂綱夷狄内侵天下咸兵
京氏曰日月並出為并明天下有兩主立京氏曰氣
占云日月並俱出君臣爭明京氏曰日月並出兵在
内京氏曰日月兩見是(闕)皆有兵饑
京氏曰日月並出相去二寸臣下作亂滅其主魏氏
圖曰日月並見者君為臣臣為君其世亂民相殘孝
經内記圖曰日月兩見十日不雨兵在内起及外荆
州占曰日月並出是謂滅亡天下有國者亡洪範五
行傳曰吳之亡也日月並出其后越滅吳臣欺其君夷
狄侵中國荆州占曰日月並見是謂爭光大國弱小
國不出三年兵起歲惡風雨不時荆州占曰日月並
出是謂死喪吏人會聚以下凌上魏氏曰日月並晝
見者君弱臣強以臣伐君謀為天子
日月與大星並見
洛書曰日月大星並出晝見是謂爭明大國弱小國強
有立侯王者
日入月中月入日中
春秋感精符曰君亡失陽事日月相干石氏曰日入
月中並不出九十日兵大起易令曰日入月中鐵貴
三倍二旬而止石氏曰日入月中女主病不則將軍
司馬吉一曰日在月中后死荆州占曰日見月中
者不出三年人主亡月入日中亦然孝經内記圖曰
月入日中臣賊其主奪其家石氏曰月入日中光不
滅后妃持政
唐開元占經卷六
