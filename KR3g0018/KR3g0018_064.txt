唐開元占經卷六十四
唐瞿曇悉達撰
分野略例
宿次分野一
角亢鄭之分野自軫十二度至氐四度於辰在辰為壽
星三月之時萬物始達於地春氣布養萬物各盡於其
天性不罹天天故曰壽星(爾雅曰壽星角亢也鄭玄注月令曰仲秋者日月會於壽)
(星一名庫營皇甫謐曰壽星一名天庫一名天翼一名天正天官書曰角亢氐兖州淮南子曰角亢鄭也費直)
(周易分野曰自軫七度至氐十一度為壽星蔡伯喈月令章句曰自軫六度至亢八度謂之壽星之次未之分)
(野曰鄭星得角亢也)潁川之文城定陵襄城隸陽潁陰長社陽翟
郟(八縣潁川郡秦置)東接汝南西接弘農特得新安宜陽(二縣屬弘)
(農郡漢武帝置)皆韓之分野(韓世家曰韓氏姬之苖裔也韓武子事晉得封於韓也)詩風
陳鄭之國與韓同星分也(陳世家曰陳本太昊之虚也周武王克殷求舜後得媯汭)
(封之於陳以奉舜祀為胡公淮陽國之陳縣則其地也)鄭國今河南之新鄭是也
(新鄭縣也河南郡秦三川郡也漢高帝改名焉)本高辛氏之火正祝融之虚(重黎)
(為帝嚳高辛氏居火正甚有功能尤融天下帝嚳命曰祝融祝大也融明也)及成臯滎陽(二縣)
(也屬河南郡戶也)潁川之嵩陽城(二縣也)皆鄭之分也(鄭世家曰周宣王封)
(庶弟友於鄭是為桓公也)屬兗州(尚書禹貢曰濟河惟兗州周官曰河東曰兗州未央分野曰鄭治潁)
(川從滎陽南至梁山東至龍山今為潁川)氐房心宋之分野自氐五度至尾
九度於辰在夘為大火東方為木心星在夘火出木心
故曰大火(爾雅曰火辰房心尾也大火謂之辰也語曰參辰亦曰參商謂參星與心星也已釋於魏)
(次注中鄭玄注禮記月令曰季秋者日月會於大火斗建戌之辰也周禮曰大火一名味一名天馬皇甫謐曰)
(大火一名天相一名天府天官書曰房心豫州淮南子曰氐房心宋也費直曰自氐十一度至尾八度為大火)
(蔡氏曰自亢八度至尾四度謂之大火之次未央分野曰宋星得房心今為梁也)梁(秦碭郡漢高帝改為)
(梁國也)楚(漢高帝置楚周宣帝以為彭城郡也)山陽郡(漢景帝分梁國置)東平(漢景帝分梁國置濟)
(東國宣帝改為東平國也)濟陰(漢景帝分梁國為濟陰國)東郡之須昌壽張(二縣也壽)
(張本名壽良漢光武避叔諱改為壽張也)皆宋之分野周分微子於宋今之
睢陽是也(睢陽縣屬梁國周成王封紂庶兄微子於宋以奉殷祀)本陶唐火正閼
伯之虚也(閼伯高辛氏之長子也居商丘也)濟陰定陶(定陶縣也屬濟陰國)詩風
曹國是也(周武王封弟叔振鐸於曹定陶縣是也)屬豫州(尚書禹貢荆河惟豫州周官河)
(南曰豫州未央分野曰宋治下蔡淮陽從南恒至濟漢水沛郡濟陽太行東海今為梁也)尾箕燕之
分野自尾十度至南斗十一度於辰在寅為析木尾東
方木宿之末斗北方水宿之初次在其間隔别水
木故曰析木(爾雅曰析木謂之津箕斗之間漢津也鄭玄注月令曰孟冬者日月會於析木而斗建)
(亥之辰也周禮曰析木之津一名天昭一名漢津皇甫謐曰析木一名天丞相一名天司空一名天家子一名)
(天津天官書曰尾箕幽州淮南子曰尾箕燕也費直曰自尾九度至南斗九度為析木之津蔡氏曰自尾四度)
(至南斗六度謂之析木之次未央曰燕星得尾箕也)周武王定殷封召公於燕其
後三十六世與六國竝稱王(王易王也)東有漁陽右北平遼
東遼西西有上谷代郡(六郡竝秦置)鴈門(郡秦置)南得涿郡之
易容城范陽北新城故涿縣良鄉新昌(八縣也涿郡秦置)勃海
之安次(安次縣也勃海漢高帝置)皆燕之分也屬幽州(周分冀州置幽州周官曰)
(東北曰幽州爾雅曰燕幽州未央曰幽州治薊南至積石東至恒山今為上谷漁陽右北平遼東遼西涿郡也)
南斗牽牛吳越之分野自南斗十二度至須女七度於
辰在丑為星紀星紀者言其統紀萬物十二月之位萬
物之所終始故曰星紀也(爾雅曰星紀斗牽牛也鄭玄注月令曰仲冬者日月會於)
(星紀建子之辰也皇甫謐年歷曰星紀一名天津一名天府一名天苟一名天雞天官書曰斗江湖牽牛婺女)
(柳州淮南子曰斗吳越也高誘注吕氏春秋曰斗吳也牛越也費直曰自南斗十度至須女五度為星紀蔡氏)
(月令章句曰自南斗六度至須女二度謂之星紀之次未央曰吳越星得牛斗)今之會稽九江
(二郡秦置)丹陽(秦為漳郡漢武改為丹陽)豫章(漢高帝置)廬江(漢文帝分淮南置)廣陵
六安(漢武帝改江都國為廣陵國分衡山立六安國也)臨淮(郡漢武帝置也)皆吳之分
也(史記吳世家曰吳太伯周太王之長子也與弟仲雍讓國於季歷奔荆蠻之地斷髮文身荆蠻義而歸之)
(自號句吳國武王克殷求太伯仲雍之後得仲雍曾孫周章封之於吳也)今之蒼梧欝林合
浦交趾九真日南南海皆越之分也(越世家曰越之先夏少康之庶子封)
(會稽曰无余以奉禹祀十有餘世微弱為民禹祀中絶千有餘載後有子生而能言我無余之苖裔也越人尊)
(以為君號曰無余王也至孫允常越復興焉)竝屬揚州(禹貢曰淮海惟揚州周官曰東南曰揚州未)
(央曰吳越北至大江南至山東至海西至洞庭)須女虚齊之分野自須女八度
至危十五度於辰在子為玄枵也玄者黑北方之色枵
者耗也十一月之時陽氣在下陰氣在上萬物幽死未
有生者天地空虚故曰玄枵也(鄭玄注月令曰季冬者日月會於玄枵斗建丑)
(之辰也周禮曰玄枵一名天一顓頊之虚皇甫謐曰玄枵一名婺女一名少府一名河鼓一名天機天官書曰)
(虚危青州淮南子曰虚危齊也費直曰自須女六度至危十三度為玄枵蔡氏曰自須女二度至危十度謂之)
(玄枵之次未央曰齊星得虚危)東有菑川(漢文帝分齊國為菑川國)東萊(郡漢高帝置)琅
邪(郡秦置)高密(漢宣帝改膠西國為高密國)膠東(漢高帝分齊為膠東國)南有太
山(郡漢高帝置)城陽(漢文帝分齊國立城陽國)北有千乘(漢高帝立為國)得清河
以南勃海之高樂高城重合陽信西有濟南(漢文帝分濟國立濟)
(南國)平原(漢高帝置)皆齊之分也(齊世家曰齊太公望佐周武王而王乃封太公於齊武王)
(崩成王命齊國東至於海西至於河南至於穆陵北至於無棣而都營丘也)屬青州(禹貢海岱惟青)
(州周官曰東曰青州爾雅曰齊曰營州則青州也未央曰齊治營依于營丘北至燕西至九河南至菑水東至)
(海)危室壁衛之分野自危十六度至奎四度於辰在亥
為諏訾諏訾歎息也十月之時陰氣始盛陽氣伏藏萬物
失藏養育之氣故哀愁而歎悲嫌無陽故曰諏訾(諏訾者古)
(諸侯也帝嚳娶諏訾氏女生摰勢堯兄也爾雅曰諏訾曰營室東壁也一曰豕韋夏氏之御龍氏國也左傳曰)
(萇弘對周景王曰蔡侯弑其君之歲歲在豕韋也鄭玄注月令曰孟春者日月會於諏訾而斗建寅之辰也周)
(禮曰諏訾一名豕韋一名顓頊一名諏訾一名天府一名北陵一名卿中天官書曰營室東壁并州淮南子曰)
(營室東壁也費直曰自危十四度至奎一度為諏訾蔡氏曰自危十度至東壁八度謂之豕韋之次未央曰衛)
(星得營室東壁也)今東郡(秦置)魏郡(漢高帝置之)黎陽河内郡(漢高帝置本殷)
(之舊都周既克殷分其畿内為三國詩風弼鄘衛國是也)野王朝歌皆衛之分也衛
為翟人所滅文公徙封楚丘後三十年子成公遷於帝
丘今濮陽是也屬并州(周分冀州置并州周官曰正北曰并州今分野無并州所部郡)
(縣并州凡九郡悉在燕趙秦次中未詳也未央曰衛置濮陽其地從王水以東至沛今為東郡也)奎婁
魯之分野自奎五度至胃六度於辰在戌為降婁降下
婁曲也陰生於午與陽俱行至八月陽遂下九月陽微
剥卦用事陽將剥盡陽在上萬物枯落捲縮而死故曰
降婁(爾雅曰降婁奎婁也鄭玄注月令曰仲春者日月會於降婁而斗建夘之辰也周禮曰降婁一名清)
(明皇甫謐曰降婁一名天官天官書曰降婁魯徐州淮婁南子曰奎婁魯也費直曰自奎二度至胃三度謂之降)
(之次未央曰魯星得奎婁)東至東海(郡漢高置)南有泗水(泗水國漢武帝分東海郡立也)
至淮得臨淮之下相睢陵僮取慮皆魯之分也周成王
以少昊之虚曲阜封周公子伯禽為魯侯以為周公
主也(魯世家曰周武王尅殷封弟周公旦於少昊之虚周公佐武王不就封武王崩成王命周公子伯禽)
(代居國是為魯公也)屬徐州(禹貢曰海岱及淮惟徐州爾雅曰齊東曰徐州而周罷徐合青漢武復置)
(徐州未央曰東至温水西至滎陽北至代南至江)胃昴趙之分野自胃七度至
畢十一度於辰在酉為大梁梁強也八月之時白露始
降萬物於是堅成而強故曰大梁(爾雅曰大梁昴也鄭玄注月令曰季春日)
(月會於大梁斗建辰之辰也注周禮曰大梁一名大陽一名西陵皇甫謐曰大梁一名耕田一名天倉一名天獄)
(一名大軍一名偏將軍天官書曰昴畢冀州淮南子曰昴畢魏也費直曰自胃四度至畢八度為大梁蔡氏曰)
(自胃一度至畢二度為大梁之次未央曰趙星得參伐也)趙本晉地分晉得趙國(漢高)
(帝以邯鄲郡為趙國)北有信都(漢高帝立)真定(國漢武帝立)常山(郡漢高帝置本因山)
(為名恒山郡漢文帝諱恒故改曰常山也)又得涿郡之高陽鄭州鄉(二縣也涿郡漢)
(高帝立)東有廣平(國漢武帝立)鉅鹿(郡漢高帝置)清河(國漢文帝分趙國立)又
得勃海之東平舒中武邑文安東州城平章武(六縣也漢置河)
(以北也)南至浮水(水名一作漳水)繁陽内黃斥丘(三縣屬魏郡高帝置)西有
太原(郡秦置)定襄(郡漢高置)雲中(秦置)五原(秦九原郡漢武帝改)朔方(漢武帝開)
(置)上黨(秦置)本韓之别郡遠韓近趙後卒降趙皆得之自
趙夙後九世稱侯四世敬侯徙都邯鄲後三世有武靈
王五世為秦所滅(趙世家曰趙氏之先帝顓頊之苖裔伯益之後也又虞舜妻之姚姓之女)
(賜姓嬴氏歷夏殷世為諸侯後造父為周穆王御而西巡狩而偃王反繆王日馳干里還攻徐破之乃賜造父)
(趙城由此為趙氏)屬冀州(禹貢曰冀州既載壺口治梁及岐周官曰河内曰冀州未央曰趙治邯鄲北至)
(常山代郡)畢觜參魏之分野自畢十二度至東井十五度於
辰在申為實沈言七月之時萬物極茂陰氣沈重降實
萬物故曰實沈(高辛氏有二子伯曰閼伯季曰實沈而不相能后帝不臧遷閼伯於商丘主辰)
(商人是因故為商星遷實沈於大夏主參唐人是因故參為唐星至周武王感靈夢而生叔虞成王時唐有亂)
(周公滅唐成王因戲而封虞於唐河汾之東方百里太原郡之晉陽縣是也實沈參之辰也因名次焉鄭玄注)
(禮記月令曰孟夏者日月會於實沈斗建已之辰周禮曰實沈一名不疑皇甫謐曰實沈一名大唐一名中尉)
(一名天路一名天溝一名天京一名旄頭天官書曰觜觿參益州淮南子曰觜觹參趙也鄭玄注周禮保章氏)
(曰實沈晉也費直曰自畢九度至東井十一度為實沈蔡氏曰自畢六度至東井十度為實沈之次未央曰魏)
(星得胃昴畢也)自高陵(縣也屬益州)以東盡河東(郡秦置)河内(漢高帝置)南
有陳留(郡漢武帝置)汝南之卲陵㶏強新汲(秦置)及西華長平
潁川之舞陽郾許鄢陵河南之開封中牟陽武酸棗
(酸棗縣屬陳留縣則為重見也)皆魏之分也(魏世家曰畢公高之後也與周同姓高佐周武王得)
(封於畢更為畢氏後封其苖裔曰畢萬事晉獻公從伐霍耿魏滅之獻公以魏封萬魏河東郡之永安縣)
(是也武子子悼子從治霍霍平陽郡之永安縣是也悼子子昭子徙安邑河東之安邑縣是昭子孫獻子與趙)
(鞅共謀祁羊舌氏分其地獻子曾孫桓子與趙韓滅智伯桓子孫文侯時魏為強大周烈王賜命為諸侯文侯)
(子武侯與趙韓滅晉分其地故參為魏之分野也)屬益州(漢武帝改梁州為益州非魏地益州地盡)
(在秦楚次中為甚略未詳其旨未央曰晉治太原從魏以西至襄治之今為河東河内上黨雲中)東井
輿鬼秦之分野自東井十六度至柳八度於辰在未為
鶉首南方七宿其形象鳥以井為冠以柳為口鶉鳥也
首頭也故曰鶉首(爾雅曰咮謂之柳鄭玄注禮記月令曰仲夏者日月會於鶉首斗建午之)
(辰也周禮曰鶉首一名小章皇甫謐曰鶉首一名天祿一名天子市一名白虎將一名斧鉞天官書曰東井輿)
(鬼雍州淮南子曰東井輿鬼秦也費直曰自東井十二度至柳四度為鶉首蔡氏曰自東井十度至柳四度謂)
(之鶉首未央曰秦星得東井輿鬼也)自弘農故關以西(故關古函谷關也弘農郡漢武帝置)
京兆扶風馮翊(竝秦内史漢武帝分為三輔)北地上郡(二郡秦置)西河安
定天水(三郡漢武帝置)隴西(秦置)南有巴郡蜀郡(二郡秦置)廣漢(漢置)犍
為(漢武帝置)武都西北有金城(漢置)武威(本休屠王地也)張掖(本昆耶王地)
酒泉燉煌(燉煌本屬酒泉漢武帝置)又西有䍧牱越巂益州皆秦也
(三郡竝漢武帝開置)秦之分也(秦世家曰秦之先曰非子與趙同姓伯益之十六世孫也為周孝王)
(養馬甚息孝王封為附庸邑之于秦號曰秦嬴天水之隴縣則其地也秦嬴曾孫曰秦仲周宣王使伐西戎為)
(戎所殺宣王復命仲子莊公與四弟伐戎破之賜仲大駱之地於是居於犬丘扶風之槐里縣是也)屬雍
州(禹貢曰黑水西河惟雍州周官曰正西曰雍州漢武帝改為涼州未央曰秦治櫟陽又治咸陽今為長安)
(北地從華山西至隨流沙今為三輔巴蜀漢中隴西北地上郡也)柳七星張周之分野
自柳九度至張十七度於辰在午為鶉火南方為火言
五月之時陽氣始隆火星昏中在七星朱鳥之處故曰
鶉火(爾雅曰柳鶉火也柳七星張南方之中宿也故曰火周禮曰鳥輿七游象以鶉火也鄭玄注禮記月)
(令曰季夏者日月會於鶉火斗建未之長也周禮曰天井一名致方注天官書曰七星張三河淮南子曰七星)
(張周也費直曰自柳五度至張十二度為鶉火蔡氏曰自柳三度至張十二度謂之鶉火之次未央曰周星得)
(注張)今之河南雒陽谷城平陽偃師鞏維氏(此七縣屬河南郡)竝
周分也(周世家曰周之先曰棄棄生有神&KR0988;長好稼穡為舜播植百穀舜封之於邰扶風是也號曰后)
(稷姓為姬氏曾孫公劉國於邠扶風是也十世孫曰太王為狄所侵遷於岐扶風之美陽是也大王孫文王有)
(聖德周室方隆徙都於酆酆在京兆之杜縣文王子武王滅商徙都於鎬鎬在京兆之長安縣武王子成王營)
(雒邑都河南郡之河南縣是也或云成王居雒邑六世孫懿王遷大丘也)屬三河(河南河内河東三郡)
(是也案周之將亡惟河南一郡故以為周分野其河内河東乃在魏次中未詳周分野稱三河之謂矣未央曰)
(周治洛陽西至華山東至滎澤少留室北至河南至濮水今為河東陳)翼軫楚分野自張十
八度至軫十一度於辰在己為鶉尾南方朱雀七宿以
軫為尾故曰鶉尾(鄭玄注禮記月令曰孟秋者日月會於鶉尾斗建申之辰周禮曰鶉尾一)
(名鳥帑皇甫謐曰鶉尾一名鳥注一名天根一名旄一名樹天官書曰翼軫荆州淮南子曰翼楚也費直曰自)
(張十三度至軫六度為鶉尾蔡氏曰自翼十二度至軫六度為鶉尾之次未央曰楚星得翼軫也)今之
南郡(秦置)江陵(江陵即南郡所部縣即重見矣)江夏(漢高帝置)零陵(郡漢武帝置)桂
陽武陵(二郡漢高帝置)長沙(郡秦為郡漢高帝改為國)及江中(秦置)汝南(漢高帝置)
皆楚之分也周成王先師鬻熊之曾孫熊繹於荆蠻為
楚子居丹陽後十餘世至熊通號武王浸以強大後五
世有莊王并有江漢之間吞陳蔡縣申息服隨唐後十
世頃王徙於東焉(楚世家曰鬻熊祝融之苗裔也姓芈氏丹陽今南郡之枝江縣是也武子文王)
(都於郢江陵是也莊王曾孫昭王為吳所破吳兵入郢昭王奔隨楚大夫申包胥求救於秦秦乃救楚大敗吳)
(師闔廬弟夫槩王反自立為王闔廬班師昭王乃得反國更都於鄀南郡鄭縣是也)屬荆州(禹貢曰荆)
(及衡陽惟荆州周官曰正南曰荆州未央曰楚治南至九江北至淮水東至海西至魚腹山今為淮陽汝陽廬)
(江長沙南海故楚治南郢也)
月所主國二
荆州占曰正月周二月徐三月荆四月鄭五
月晉六月衛七月秦八月宋九月齊十月
魯十一月吳越十二月燕趙
日辰占邦三
石氏曰甲為齊乙為東海(司馬遷班固竝以甲乙日月不占晉灼注曰海外遠甲乙)
(日時故不占之)丙為楚丁為南蠻(司馬遷班固竝以丙丁為江淮海岱)戊為魏(一云)
(戊為韓司馬遷班固竝以戊己為中州河濟也)己為韓(一云己為魏)庚為秦辛為西
夷(司馬遷班固竝以庚辛為華以西)壬為燕(司馬遷班固竝以壬為趙淮南子壬為衛)癸為
北夷(司馬遷班固竝以壬癸為常山北淮南子癸為趙)石氏曰子為周丑為翟
(一云丑魏翟梁)寅為趙(淮南子荆州占並以寅為楚)卯為鄭辰為晉(班固劉表韓揚)
(並以辰為邯鄲一云辰為趙也)巳為衛午為秦未為中山(一云宋)申為齊
(一云申為晉魏荆州占申為晉)酉為魯戌為趙(班固云戌為趙荆州云戌為吳)亥為燕
災變期應四
巫咸曰五星之合金星以金日木星以木日水星以水
日火星以火日土星以土日月期十二辰候其災之變
以其殺時甲乙日應在金丙丁日應在水戊己日應在
木庚辛日應在火壬癸日應在土五星皆同法也歲
星主木也日以甲乙熒惑火也日以丙丁填星土也日
以戊己太白金也日以庚辛辰星水也日以壬癸二
十八舍以十二子故金應在火木應在金水應在土火
應在水土應在木故木期十二日十二月十二歲火
期四十三日四十三月四十三歲土期二十八日二
十八月二十八歲金期八日八月八歲水期十日
十月十歲又曰五星守二十八舍左為春應右為秋
應前為夏應後為冬應其法隨氣所制前後石氏曰
凡五星行犯列舍前為春應後為秋應左為冬應右為
夏應假令春以東為前西為後北為左南為右夏以南
為前北為後東為左西為右秋以西為前東為後南為
左北為右冬以北為前南為後西為左東為右宋均
曰災祥見在正月則應在七月災祥見在二月則應在
八月災祥見在三月則應在九月災祥見在四月
則應在十月災祥見在五月則應在十一月災祥
見在六月則應在十二月災祥見在七月則應在來
年正月災祥見在八月則應在來年二月災祥見
在九月則應在來年三月災祥見在十月則應在來
年四月災祥見在十一月則應在來年五月災祥
見在十二月則應在來年六月荆州占曰甲乙日有
變期百二十日丙丁日有變期八十日戊己日有變期
六十日庚辛日有變期四十日壬癸日有變期二十日
順逆略例五
巫咸曰五星之行東行為順西行為逆韓公賓注靈
憲曰當東反西則逆石氏曰日行五寸一尺為平行
日行一寸二寸為遲甘氏曰逆日遲韓公賓注
靈憲曰五星之行近日則遲石氏曰日行一度為疾
韓公賓曰五星之行遠日則速石氏曰未應去而
去為出未當來而來為入甘氏曰同形為入日
月五星與宿星同舍為合石氏曰芒角相及同光為
合巫咸曰諸舍精相沓為合荆州占曰相去一尺
内為合孟康曰合同舍也石氏曰星光曜相逮為
合郗萌曰留三日為合孟康曰舍宿也入宿度為
舍甘氏曰共行在一宿為舍石氏曰行度所居為
舍甘氏曰(闕)為宿石氏曰留二十日以
上為宿宿猶守也甘氏曰行所當至過二十一日色
潤澤為居石氏曰以度至而不去為居石氏曰不
東不西為留郗萌曰住不移為留石氏曰居之不
去為守甘氏曰徘徊不去其度為守文耀鈎曰留
不去為守郗萌曰二十日以上為守東西正當為
中甘氏曰在上而下為乘石氏曰五星入度經過
宿星光燿犯之為犯郗萌曰五星所犯木火土水同
度去之七寸為犯太白一尺以内為犯韋昭曰自下
往觸之為犯甘氏曰未當入度經入為侵甘氏曰
在下犯上為陵石氏曰在上犯下為陵郗萌曰星
圍宿周迴一匣為環不周曰繞石氏曰東西為勾
甘氏曰去而復還為勾郗萌曰星行如勾為勾
石氏曰南北為巳甘氏曰再勾為巳郗萌曰星行
如巳字為已石氏曰西入東出為貫甘氏曰在下
相侵為貫在傍為刺郗萌曰直至為抵星相觸
而止為觸甘氏曰相切為磨石氏曰相至為磨
甘氏曰去之寸為靡星相滅為抵巫咸曰兩體相
著為薄甘氏曰不於晦朔者為薄(雖非日月同宿陰氣隆奄者為薄日)
(光也)石氏曰不交而食曰薄帝覽嬉曰赤黃無光為
薄孟康曰日月無光曰薄京房曰日月赤黃為薄
韋昭曰氣往迫之為薄石氏曰相陵為鬭甘氏
曰倚視離而復合合復離為鬭韋昭曰星相擊為鬭
郗萌曰邊侵為食京氏曰相侵之食日體三毁三
復行異處是為相侵食也三分日取一也韋昭曰虧
毁曰食石氏曰光五寸以内為芒巫咸曰光一尺
以内為角歲星七寸以上謂之角郗萌曰色非其常
為變光燿摇豔為動甘氏曰潤澤和順為喜石
氏曰五星光芒隆謂之怒郗萌曰壯大色強為怒
石氏曰超舍而前謂之嬴七曜曰超舍而前過其
所當舍之宿以上一舍二舍三舍謂之嬴易萌氣樞
曰大進曰嬴班固曰出為嬴石氏曰退舍而復為
縮七曜曰退舍以下一舍二舍三舍謂之縮易萌
氣樞曰大退曰縮班固曰晚出為縮甘氏曰相近
為就聚甘氏曰相遠為離徙石氏曰星月相近俱
隆明為同光巫咸曰凡五星入月中星不見為月食
星星見為星食月
唐開元占經卷六十四
