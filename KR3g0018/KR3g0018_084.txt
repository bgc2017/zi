唐開元占經卷八十四
唐瞿曇悉達撰
客星占八
客星犯石氏外官
客星犯天庫樓一
黃帝占曰客星入天庫以饑兵起石氏曰客星入天
庫糴大貴為後年天官書曰客星入天庫邊郡之兵
起此為外夷之事郄萌曰客星犯天庫五穀大貴入
庫中糴石百處其旁石五十郄萌曰客星入天庫牛
馬有行郄萌曰客星入天庫兵起十年亂荆州占
曰客星入天庫有兵發行黃帝占曰客星出庫樓兵
車用若守之邊兵大起庫兵出車騎行期二年遠三年
荆州占曰客星入若守之天庫外夷兵起一曰官兵
憂黃帝占曰客星入若乘守天庫兵車出用
客星犯南門二
石氏曰客星出南門若守之關梁塞道路不通人民憂
石氏曰南門中有小星三芒者則兵車出司馬彪
天文志曰孝靈中平二年十月癸亥客星出南門中大
如半筵五色憙怒稍小至後年六月乃消占曰為兵至
六年司隸校尉袁紹誅滅中官大將軍部曲將吳匡攻
煞車騎將軍何苗死者合數千人
客星犯平星三
石氏曰客星出平星賦斂之臣憂而有過罪者若庫吏
不忠當有廢出期不出一年
客星犯騎官四
石氏曰他星入騎官有喜玉歴曰客星出騎官星若
守之有兵起將軍有出者石氏曰客星守騎官將出
有憂荆州占曰客星守騎官士卒發用
客星犯積卒五
石氏曰他星守積卒主兵臣誅石氏曰客星出守積
卒兵士為亂近臣有誅士卒多死
客星犯龜星六
郄萌曰客星入龜星小憂無傷也又曰天下大倉發
甘氏曰客星出龜星珠玉貴寳物不入若守之君臣不
和上下乖離
客星犯傅說七
聖洽符曰客星守傅說王者後宫少子孫若有絶後者
客星犯魚星八
齊伯曰客星出魚星鹽魚貴再倍若守之摇動大貴五
倍一曰有大水期不出一年
客星犯杵星九
甄曜度曰客星出杵星而守之天下兵起有稅米粟之
事
客星犯鱉星十
黃帝占曰客星守鱉星有白衣之會石氏曰有星入
鱉星有水令海中占曰客星出守鱉星有白衣之衆
聚若天下有水水物不成期百八十日遠一年
客星犯九坎十一
郄萌曰有星入九坎天下有憂玄冥曰客星出九坎
有水旱之災出陽則旱出隂則水
客星犯敗臼十二
文曜鈎曰客星守敗臼天下兵起有軍糧之急米粟之
憂期二年石氏曰他星守敗臼以饑兵起
客星犯羽林十三
郄萌曰客星守羽林若天陣兵大起郄萌曰客星守
天陣將兵吏憂郄萌曰赤星守羽林二十日臣弑主
郄萌曰客星入壘壁有兵石氏曰黃白星入天軍
南天子立后巫咸曰客星出羽林兵大起有亡國若
守之久將軍有謀主者有憂期不出三年
客星犯北落十四
石氏曰黃白星入北落天子有喜石氏曰黃星出北
落天子使出石氏曰赤星出北落中兵起石氏曰
客星出北落邊夷虜兵起來入關塞若關吏有憂郄
萌曰客星中犯乘守若北落星鬭光芒相及者為兵覆
軍煞大將
客星犯土司空十五
荆州占曰客星入土司空多土功男不得耕女不得織
天下大疾韓楊曰客星入土司空有土徭之事玉
歴曰客星出土司空外臣有憂夷狄兵起若土功之事
人民饑苦多病郄萌曰客星守土司空宫有土功若
哭泣之事石氏曰客星入守土司空旱
客星犯天倉十六
黃帝占曰客星入天倉糴石一千五百穀如玉郄萌
曰客星入天倉糴石千歲大饑五穀如金玉能有穀為
君卿郄萌曰客星入天倉匈奴王且操竒物來進中
國郄萌曰周伯星流入天倉糴賤以春入夏賤以夏
入秋賤秋入冬賤冬入春賤郄萌曰老人星流入天
倉糴大貴春入夏貴夏入秋貴秋入冬貴冬入春貴
石氏曰客星入天倉粟發出兵滿野期三年黃帝占
曰客星出入天倉有發粟之事出之有出粟入之有入
粟不出其年必有兵郄萌曰客星在天倉天下貧倉
粟出黃帝占曰客星當天倉戶將吏受主俸不為主
用石氏曰客星守天倉馬大貴郄萌曰客星入若
守天倉有兵道不通
客星犯天囷十七
郄萌曰客星入天囷匈奴且操竒物來進中國齊伯
曰客星出天囷若守之天下大旱民饑人相食若有粟
令期二年
客星犯天廩十八
石氏曰有星入天廩中色青天下多憂赤大旱有火黃
白歲熟甘氏曰客星出天廩天下粟貴民以饑流亡
去其鄉粟當出廩期一年遠二年石氏曰客星守天
廩馬大貴石氏曰他星犯天廩天下亂郄萌曰客
星守天廩粟發用
客星犯天苑十九
郄萌曰客星入天苑畜多傷荆州占曰客星入天苑
禽獸多死玉歴曰客星守天苑畜物不孳禽獸多死
以馬起兵邊賊入境一曰牧馬多死期三年石氏曰
他星犯守天苑兵起馬死(按司馬彪天文志曰孝順陽嘉元年閏月戊子客星氣白)
(廣二尺長五尺起天苑西南東北指歴天苑抵參伐天苑主馬牛為外軍色白為兵是時燉煌太守徐由使疏)
(勒王磐等二萬人入於關界虜獲斬首三百餘級烏桓校尉耿畢使烏桓親僕都尉戎朱魔等出寨抄鮮卑斬)
(首獲生口財物鮮卑怨恨抄遼東代郡殺傷吏民是後西戎北狄為寇害以馬牛起兵馬牛亦死傷於兵中十)
(餘年乃息也)
客星犯參旗二十
郄萌曰客星入天宫天下有變弓弩皆張黃帝占曰
星出入天弓必有削主河圖聖洽符曰客星出守參
旗天下兵起大將軍行出弓弩用人主憂期百八十日
遠期一年石氏曰客星守參負海不安兵起
客星犯玉井二十一
黃帝占曰客星入玉井中者皆為強國失地出玉井強
國得地郄萌曰客星入玉井天下有喪荆州占曰
客星出玉井將出齊伯曰客星出玉井其軍已出為
憂若有水敗若入守之三日其歲大水
客星犯屏星二十二
石氏曰客星入天屏四足大疾海中占曰客星出天
屏輔臣有憂若人民多疾病四足畜多死石氏曰客
星出入天屏大人疾主汚辱郄萌曰客星出入天屏
人民疾疫
客星犯天厠二十三
黃帝占曰客星入天厠天下大饑人相食民移去國君
子賣衣小人賣妻妾一曰賣子而食黃帝占曰客星
入天厠主病帶下石氏曰黃白星入天厠天子有喜
竒物見石氏曰蒼白星入天厠天子有隂病石氏
曰有星入天厠色青有憂赤有兵白為旱黑為凶石
氏曰赤星入天厠有内兵起石氏曰黑星入天厠天
子當之郄萌曰周伯星流入天厠歲糴大賤民有餘
食以春入夏賤夏入秋賤秋入冬賤冬入春賤終歲同
焉糴無處也郄萌曰老人星流入天厠為饑以春入
秋饑秋入冬饑冬入春饑郄萌曰客星入天厠若有
流水水大出玄冥曰客星出有天厠王者有憂厠中
有謀兵若大人陷厠宜防備之
客星犯天矢二十四
石氏曰客星出天矢而守之天下民多病若多死以五
色占之色黃吉青白疾黑死
客星犯軍市二十五
郄萌曰客星入軍市大饑將離散士卒死亡荆州占
曰他星守軍市兵起玉歴曰客星出軍市若入守之
軍市中人饑將離散士卒死亡期一年
客星犯狼星二十六
石氏曰客星守狼弧夷狄將來降郄萌曰客星守狼
弧邦失大臣色赤者得青黑者亡也荆州占曰客星
守狼星狗大貴荆州占曰客星守狼星色黃潤有大
喜黑有大憂荆州占曰客星守狼星有圍城之急以
入日占何國甘氏曰客星出狼星若守之天下起兵
多盜賊將相多死若有千里之行期一年中二年遠三
年
客星犯弧星二十七
郄萌曰客星入弧星將有南夷來降中國者亦為蜀
石氏曰他星守弧野將死石氏曰客星守弧主將弱
郄萌曰客星守弧外夷大饑又曰有兵若弧星張先
起兵者利後起兵者不利郄萌曰客星出弧兵出入
弧兵入郄萌曰客星舍弧秋雨五穀不成又曰舍弧
左右羣臣有伺其君者巫咸曰客星出弧若入之其
國有兵大人驚貴人多死士卒出行不出其年
客星犯老人星二十八
石氏曰他星犯老人星天下老者憂兵起郄萌曰有
星入老人為政不和黃帝占曰客星出老人星有兵
起老人不安若老人者行若守之久命曰扶老人其國
安老人昌石氏曰客星入若守老人星天下民疾一
曰兵起老人行
客星犯天稷二十九
石氏曰有星入天稷有祀事於國内出天稷有祀事於
國外海中占曰客星守天稷五穀散出其歲憂人民
饑一曰守之久社稷不安
客星犯甘氏中官二
客星犯五帝内座一
郄萌曰客星犯紫宫中帝座大臣犯主
客星犯天理二
荆州占曰客星犯天理天下多獄廷尉亦坐之郄萌
曰有星入天理禁不明荆州占曰有星入天理大臣
有誅者
客星犯内階三
黃帝占曰客星犯守内階奸臣在左右
客星犯天厨四
荆州占曰客星守天厨天下大饑人相食若流亡去其
國君子賣衣小人賣妻又曰食官有食變
客星犯策星五
陳卓曰客星近策星王者不出宫下有謀亂不過七十
日
客星犯傳舍六
黃帝占曰客星守傳舍備奸使雒書擿亡辭曰客星
守傳舍邦有憂大使轉粟相食天下苦若自河之東受
劔戟之客
客星犯造父七
郄萌曰有星入造父材官騎士出郄萌曰赤星入造
父中車馬貴黃帝占曰客星守造父兵起郄萌曰
客星守司馬地大動
客星犯人星八
焦延壽曰有星入人星天下有詔符傳相驚
客星犯杵臼九
石氏曰客星守杵臼歲饑民費其財黃帝占曰客星
守杵臼天下會聚米粟一曰民失杵臼石氏曰有星
入杵臼天下有急郄萌曰有星入守杵臼兵起人聚
客星犯天雞十
天官書曰客星入天雞西北之夷且來下降郄萌曰
客星守天雞雞夜鳴天下盡有驚荆州占曰客星守
天雞山摧若大水
客星犯亢池十一
郄萌曰客星守亢池有盜宗廟者
客星犯天田十二
郄萌曰客星入天田天焦旱五穀不登多蟲蝗
客星犯天門十三
郄萌曰客星入天門諸相有謀慮
客星犯平道十四
郄萌曰客星守平道諸侯不朝奸人橫行
客星犯酒旗十五
春秋緯曰客星守酒旗飲食失度荆州占曰客星守
酒旗天下大酺有酒害財物若賜爵宗室
客星犯天高十六
荆州占曰客星入天高有竒令又曰入天高中十日成
勾巳有贖罪之令郄萌曰客星從天高隂出有兵一
曰有走主亡臣從陽入有賜害之殃一曰有客兵入者
郄萌曰客星守天高宫中有火憂有火神從天下若
妖祥自地出
客星犯礪石十七
荆州占曰客星守礪石兵動百工用
客星犯八穀十八
石氏曰客星入八穀天下穀大貴以饑戰主失位
客星犯五潢十九
黃帝占曰客星入五潢兵起車道不通天下大亂易政
一曰貴人死郄萌曰有星入五潢兵大起郄萌曰
客星留天潢中人主以水為害若井為害以入日占國
客星犯咸池二十
黃帝占曰客星入咸池大人憂荆州占曰客星入咸
池人君死天下水
客星犯天街二十一
郄萌曰客星入天街内有賊人
客星犯甘氏外官三
客星犯青丘一
荆州占曰客星守青丘土官有事
客星犯車騎二
天官書曰客星入車騎星西羌且來降
客星犯狗國三
韓楊曰客星入狗國其王且操竒物來下中國郄萌
曰客星犯守狗國皆為天下有大道
客星犯天田四
郄萌曰有星入天田天下有變
客星犯哭泣五
郄萌曰守星守哭泣星人主有哭泣之聲
客星犯八魁六
郄萌曰有星入八魁天下多盜賊
客星犯天溷七
郄萌曰有星入天溷上溺下蒙
客星犯九州殊口八
郄萌曰有星入九州殊口九州之民憂水事黃帝占
曰客星守九州口負海國不安兵起郄萌曰客星守
九州口天下凶
客星犯天節九
郄萌曰客星入天節奚契丹有憂荆州占曰客星守
天節臣有憂
客星犯九游十
荆州占曰客星守九游憂諸侯之兵若禽獸多疾
客星犯軍井十一
荆州占曰客星守軍井軍以水為憂黃帝占曰客星
入守天井大水
客星犯水府十二
荆州占曰客星守水府江河決溢郄萌曰有星入水
府天下洪水
客星犯天狗十三
黃帝占曰客星入天狗中國多大暴風雨又曰北夷人
饑來降荆州占曰客星入天狗多土功北夷大饑
荆州占曰客星守天狗守禦之臣作亂
客星犯丈人十四
郄萌曰有星入丈人明臣不得通
客星犯天社十五
黃帝占曰有星入天社有祠事於國内出天社有祠事
於國外
客星犯天紀十六
荆州占曰客星守天紀國政亂
客星犯天廟十七
甘氏曰客星犯守天廟軍道不通一曰有兵又曰馬多
死甘氏曰客星中犯乘守天廟有白衣之會荆州
占曰客星中犯乘守天廟祠官有憂
客星犯東甌十八
甘氏曰客星入東甌其王且操金玉來下中國
客星犯巫咸中外官四
客星犯天相一
郄萌曰客星出入天相天子變更其令
客星犯長垣二
郄萌曰赤星入長垣胡人大凶
客星犯軍門三
荆州占曰客星犯軍門軍道大通
客星犯陽門四
郄萌曰有星入陽門五兵藏
客星犯鈎星五
荆州占曰客星守鈎星地動
客星犯天桴六
荆州占曰客星守天桴度數改漏刻失時
客星犯天淵七
荆州占曰客星守天淵天下水出地動若海魚出一曰
守三淵水與城等
客星犯天壘城八
郄萌曰客星入天壘城北夷王且操竒馬進中國
客星犯鈇鑕九
黃帝占曰客星入鈇鑕外兵擒殺其將士卒亂傷外國
來降郄萌曰有星入鈇鑕諸侯有來獻地者出鈇鑕則
獻地諸侯色青皆以憂赤皆以兵黃皆以好郄萌曰
客星入鈇鑕星鈇鑕用以日占其國郄萌曰客星中
犯乘鈇鑕皆為兵將憂
客星犯天廏十
黃帝占曰有大星入天廏馬有驚郄萌曰客星入天
廏不滿三日馬為之賤郄萌曰有星入天廏廏車出
行郄萌曰客星入天廏之中滿三日而去有赦黃
帝占曰客星出若守天廏有驚戒之事
唐開元占經卷八十四
