唐開元占經卷六十九
唐瞿曇悉達撰
甘氏中官占五
天皇大帝占一
甘氏曰天皇大帝一星在鈎陳口中黃帝占曰天皇
大帝名耀魄寳主天女象下出命符河圖雒書云以
授天子立五禮春秋緯曰大帝紫宫不言不動摇以
斗運度推精使五帝修名號元命苞曰帝位明達羽
翮秀良則光大色度和同天下太平國號中央(宋均曰帝大帝)
(之精也皇大帝之星)甘氏讃曰天皇大帝秉萬神圖
四輔星占二
甘氏曰四輔四星抱北極樞郗萌曰四輔去君臣失
禮輔臣有誅者甘氏讃曰四輔機權北極樞也
華蓋星占三
甘氏曰華盖七星杠九星凡十六度在大帝上荆州
占曰正上柱蓋者名曰杠星次蓋大星者母也其中央
者身也母星下二寸者妻子也若此星有變各有所主
災也母星下有二寸有小星不當見見即有急太子不
得代立若有異姓欲立近期一年中期二年遠期三年
而𧺫天下煩亂五穀大貴田宅無價甘氏讃曰華蓋
張光掩翳帝舡玄橑周杠捶植距跌
五帝内座占四
甘氏曰五帝内座五星在華蓋下甘氏讃曰内座設
席
六甲星占五
甘氏曰六甲六星在華蓋杠傍春秋緯曰六甲中為
輔包羅物類為神戶(六甲所以紀陽陽而紀時故在杠旁以布政授民)甘氏
讃曰六甲中候出入有湏
天柱星占六
甘氏曰天柱五星在紫微宫中近東垣甘氏讃曰天
柱立政朔望懸書(天柱立政教懸圖法之所也常以朔望施禁令於柱以示百僚)
柱下史占七
甘氏曰柱下史一星在北極東北甘氏讃曰柱下史
記過密移東厨(厨書藏也)
女史星占八
甘氏曰女史一星在柱下史北(女史婦人微者也主傳漏也)甘氏
讃曰女史𫝊漏動記時
尚書星占九
甘氏曰尚書五星在紫微宫門内東南維甘氏讃曰
尚書納言夙夜咨謀
隂德占十
甘氏曰隂德二星在尚書西文耀鈎曰紫微宫前列
直斗口三星隨北端銳若見若不見曰隂德為天一剛
(天官書天文志並云三星或曰天一案圖簿志二星)運斗樞曰隂德主正經
春秋緯曰隂德動臣主争伐相謀運斗樞曰隂德浮
近臣恣庶雄謀天子咸並相謀(宋均曰浮猶見也隂德星帝微令著明也)
焦延夀曰隂德星明太子伐主若有女主治天下者
赫連圖曰隂德滅聖人即紀甘氏讃曰隂德惟惠周
民賑撫
天牀占十一
甘氏曰天牀六星在紫微宫門外甘氏讃曰天牀寢
舍一本云寢室解息燕休
天理星占十二
甘氏曰天理四星在北斗魁口中樂緯曰天理貴人
之牢也合誠圖曰天理主司三公巫咸曰北斗魁
中天理主貴者水官也援神契曰天理勅脩糺中情
甘氏讃曰天理執平首鞫魁頭
内厨星占十三
甘氏曰内厨二星在紫微宫西南角外大宫之内飲食
厨也甘氏讃曰内厨優宴房誦說虞
内階星占十四
甘氏曰内階六星在文昌北合誠圖曰内階星主明
堂(宋均曰階星内階也)甘氏讃曰内階朱戶顯寵念慮
天厨星占十五
甘氏曰天厨六星在紫微宫東北維外甘氏讃曰天
厨咸饌百宰若疏
策星占十六
甘氏曰策一星在王良前巫咸曰策星天子兵馬金
官(案豫章列士傳曰周勝字叔達南昌人為侍御史桓帝當南郊平明應出勝仰觀曰主御者策星今宫車)
(出必策馬星悉不動明必不出至四更皇子卒遂止也)郗萌曰策星主天子之僕
御甘氏讃曰策執御右螣蛇先驅
𫝊舍星占十七
甘氏曰𫝊舍九星在華蓋上近河傍舍賓客之館舍也
巫咸曰𫝊舍水官也焦延夀曰傳舍星入紫微宫
垣間胡人来入漢宫害上若胡兵大起甘氏讃曰𫝊
舍止客
造父星占十八
甘氏曰造父五星在𫝊舍南河中郗萌曰造父一名
西橋一名司馬星御道僕黃帝占曰造父星移處兵
起車騎滿野馬貴又曰造父亡馬大貴甘氏讃曰
造父洗馬轡勒御鑣
車府星占十九
甘氏曰車府七星在天津東近河傍(車府主車官也)甘氏讃
曰車府撰銜
人星占二十
甘氏曰人星五星在車府東南(一曰卧星主治萬民)元命苞曰
卧星主夜行一度齊記以防滛巫咸曰人星土官也
焦延夀曰人星不具王者有子不成而死星盡不見
有人𫝊相驚以詔事若有詐偽詔者又曰婦人大亂後
大兵起又曰卧星立則天子明死民甘氏讃曰人
星優遊乃爾寧諸
内杵星占二十一
甘氏曰内杵三星在人星傍
臼星占二十二
甘氏曰臼四星近人星東南論語䜟曰杵臼七星主
給庖郗萌曰杵臼主軍糧食黃帝占曰天杵臼星
不具民賣其釜甑去其處郗萌曰天臼之星衆則歲
樂星疏則歲饑又曰杵臼離黎民饑陳卓曰杵臼
星不具民失杵臼甘氏讃曰杵臼充舂主給養厨
扶筐星占二十三
甘氏曰扶筐七星在天津北元命苞曰扶筐主藏蓋
量入知息耗郗萌曰扶筐主將作事焦延夀曰扶
筐近織女若不正皆為天下府藏空開甘氏讃曰扶
筐採葉翊養玄羞
司命星占二十四
甘氏曰司命二星在虚北詩緯曰司命執刑行罰
元命苞曰司命舉過滅除不祥甘氏曰司命繼嗣移
正朔郗萌曰司命主百鬼又曰司命與輿鬼司候
司祿星占二十五
甘氏曰司祿二星在司命北又曰司祿增年延德
司危星占二十六
甘氏曰司危二星在司祿北又曰司危驕逸亡下
司非星占二十七
甘氏曰司非二星在司危北又曰司非以祛多私
甘氏讃曰四司續功桑麻襄陸
敗瓜星占二十八
甘氏曰敗瓜五星在匏瓜傍甘氏讃曰敗瓜熟爛遺
種畜葅
河鼓左旗星占二十九
甘氏曰河鼓左旗九星在河鼓傍甘氏讃曰左旗幽
谷阻險隠逃
天雞星占三十
甘氏曰天雞二星在狗國北合誠圖曰天雞主候時
荆州占曰天雞非其故多大水不通甘氏讃曰雞
鳴司旦審夜察時(一本云省時)
羅堰星占三十一
甘氏曰羅堰三星在牽牛東郗萌曰羅堰主起居
甘氏讃曰羅堰紫壅激内注渠
市樓星占三十二
甘氏曰市樓六星在市中臨箕上又曰樓星監市斗
食嗇夫合誠圖曰天樓主市賈郗萌曰市樓天子
市府也援神契曰市樓星動即賈殊甘氏曰市樓
星不見政亂焦延夀曰市樓星不見兵作於市若胡
人来入漢市以兵相害郗萌曰市樓星陽為金錢隂
為珠玉星有不偹者天子幣大亂又曰市樓星天珠
玉金錢府也欲其忽然不明明則賦歛衆石氏曰市
樓亡天下易政甘氏讃曰律度制令遍市樓
斛星占三十三
甘氏曰斛四星在市中斗南論語䜟曰天斛星主量
則甘氏讃曰斗斛穪量尺寸分銖
日星占三十四
甘氏曰日一星在房中道前甘氏讃曰日詔德令耀
生飛鳥也
天乳星占三十五
甘氏曰天乳一星在氐北甘氏讃曰天乳甘露醴酪
充飴
亢池星占三十六
甘氏曰亢池六星在亢池北(亢舟船也池水也亢池猶度水也)黃帝
占曰亢池一名代津一名亢星亢星巨星之兩端也亢
池敗天下不通焦延夀曰亢池不居亢度中則廟有
大怪以主司日見則主命終郗萌曰亢池主水道其
星微細則凶其壞敗宗廟甘氏讃曰亢池不居移徙
之家
漸臺星占三十七
甘氏曰漸臺四星屬織女東足(四方高曰臺下有水曰漸主晷漏律吕之事)
甘氏讃曰漸臺守漏晷吹灰
輦道星占三十八
甘氏曰輦道五星屬織女西足甘氏讃曰輦道逍遥
優游私行
三公星占三十九
甘氏曰三公三星在北斗柄南(三公若今之太尉曰司徒司空也)石
氏曰三公星天子輔臣也其星欲大明黃潤澤有德令
其星赤皆有兵蒼白黑有急喪黃帝占曰三公一星
去天下危二星去天下亂三星去天下不治甘氏讃
曰三公宣德奉均匡衡
周鼎星占四十
甘氏曰周鼎三星在攝提西春秋緯曰天鼎主流亡
(宋均曰天鼎周鼎也)甘氏讃曰周鼎酒罇二簋缶壺
帝席星占四十一
甘氏曰帝席三星在大角北石氏曰帝席不欲明明
則大臣外其心期三年甘氏讃曰帝席設座宴旅酢
酬
天田星占四十二
甘氏曰天田二星在右角北甘氏讃曰天田處界縣
邑正邪
天門星占四十三
甘氏曰天門二星在左角南甘氏讃曰天門待客應
對無疑
平道星占四十四
甘氏曰平道二星在左右角間(平道主治道之官也)甘氏讃曰
平道除道塗轍宣輸
進賢星占四十五
甘氏曰進賢一星在平道西甘氏曰進賢卿相舉逸
命才甘氏讃曰進賢鄕里庠序選
謁者星占四十六
甘氏曰謁者一星在左執法北主讃謁之官也
三公内座星占四十七
甘氏曰三公内座三星在謁者東北朝會宴私之所也
九卿内座星占四十八
甘氏曰九卿内座三星在三公北甘氏讃曰三公九
卿讃謁者諸侯
内五諸侯星四十九
甘氏曰内五諸侯五星在九卿西又曰五諸侯衞國
故列在帝庭河圖曰五諸侯主刺奸禮緯曰辟雍
之禮得穆穆皇皇和服則太微諸侯明也
太子星占五十
甘氏曰太子一星在帝座北
從官星占五十一
甘氏曰從官一星在太子西北從官侍衛之臣也甘
氏讃曰從官常陳五署列居
幸臣占五十二
甘氏曰幸臣一星在帝座東北甘氏讃曰太子幸臣
侍座後聚
明堂星占五十三
甘氏曰明堂三星在太微西南角外甘氏讃曰明堂
顯化常盡孝慈
靈臺星占五十四
甘氏曰靈臺三星在明堂西觀候之所也甘氏讃曰
靈臺考符居南密微
勢星占五十五
甘氏曰勢四星在太陽守北甘氏讃曰勢不專事相
命御之(勢者官也謂刑餘之人不可專事助宣王命而已)
内平星占五十六
甘氏曰内平四星在中台南甘氏讃曰内平近决讞
請禮書(内平近執法之官有疑則凖案禮律)
爟星占五十七
甘氏曰爟四星在軒轅尾南柳北巫咸曰爟土宫也
甘氏讃曰爟舉烽表遠期沉浮(爟烽火驚急以火相告目行萬里)
酒旗星占五十八
甘氏曰酒旗三星在軒轅右角(酒酒官也旗旗官也)元命苞曰
酒旗主上尊大帝運樞隂陽滿陳列宿成德五星布恩
神明和合四節並宣歷紀齊得諸靈合懽故設酒旗以
人侑神焦延夀曰酒旗不具天下有燕大喪以酒亡
甘氏讃曰酒旗燕會情意歡娛
天罇星占五十九
甘氏曰天罇三星在東北井甘氏讃曰天罇愍民憐
育幼孤(天罇主盛饘粥以給貧病也)
諸王星占六十
甘氏曰諸王六星在五車南元命苞曰諸王星主存
亡郗萌曰諸王主朝會元命苞曰王星明則下附
從(宋均曰不明下倍畔也)甘氏讃曰王星督察諸侯存亡
司怪星占六十一
甘氏曰司怪四星在鉞前(司怪主占候灾祥者也)洛書曰司怪
集得失又曰司怪主人揆靈出微焦延夀曰司怪
星不行宫中有大怪若天下多怪物甘氏讃曰司怪
誥咎國無災殃
座旗星占六十二
甘氏曰座旗九星在司怪東北甘氏讃曰座旗旗表
别異殊居以旗(表則君臣之安位也)
天高星占六十三
甘氏曰天高四星在參旗西近畢合誠圖曰天高主
齋戒之門焦延夀曰天高星近井鉞大臣斬不乃高
為下下為高甘氏讃曰天高闕遠九層望樓
礪星占六十四
甘氏曰礪石四星在五車西甘氏讃曰礪石砥刃百
工淬治
八穀星占六十五
甘氏曰八穀八星在五車北(八穀謂稻黍稷大麥小麥大荳小荳麻子也)
巫咸曰八穀星主土官也郗萌曰八穀主候歲石
氏曰八穀一星不具則一穀不成三星已上不具以食
為害甘氏讃曰八穀平衡聚集王都(謂穀粟皆歸集於王都也)
天䜛星占六十六
甘氏曰天䜛一星在卷舌中石氏曰天䜛星明大則
䜛佞害民善天下二心諸侯專權誣欺甘氏讃曰卷
舌唾水䜛主夭醫
積水星占六十七
甘氏曰積水一星在天船中石氏曰積水星明則水
大出船行人道必有淪邑者星動摇而行上舟船摩天
甘氏讃曰天船布罔積水候災
積尸星占六十八
甘氏曰積尸一星在大陵中石氏曰大陵中有朽骨
故大陵中有積尸若其星明大者有大喪死人如丘山
甘氏讃曰大陵表墓積尸隨居
左更星占六十九
甘氏曰左更五星在婁東(左更山虞之官主川澤林藪竹林菜蔬之屬也)郗
萌曰左更主仁之道黃帝曰左更星不具天下道不
通焦延夀曰左更星不動摇王者以出必道亡其動
者以出吉甘氏讃曰左更採薪菟園採茹
右更星占七十
甘氏曰右更五星在婁西(右更主牧養牛馬之官也)郗萌曰右更
主禮義黃帝占曰右更星不具天下道不通焦延
夀曰左更不動右更獨動王者私出左右具動王者千
萬官出甘氏讃曰右更僕畜孕重犢駒也
軍南門星占七十一
甘氏曰軍南門一星在天將軍西南大將軍之南門也
甘氏讃曰軍門營壘禁攻禦暴
天潢星占七十二
甘氏曰天潢五星在五車中合誠圖曰天潢主河梁
所以渡神人通四方禮緯曰潢星明天子夀昌萬民
無疾疫災殃甘氏讃曰天潢濟渡漸池濯高
咸池星占七十三
甘氏曰咸池三星在天潢西北黃帝曰咸池一名黃
龍一名五潢注云天官書曰咸池星曰天五潢一名天
津一名潢池一名天井一名天淵豐際太隂隂者蒼龍
之舍也五帝之車也樂叶圖曰咸池五車天關也(宋均)
(曰五車咸池别名也)春秋緯曰咸池天潢五帝車舍淮南子
曰咸池者水魚之囿也郗萌曰咸池者天子名池也
合誠圖曰咸池主五穀焦延夀曰咸池星明大則
有龍墮死者不乃虎狼為人害若大兵起郗萌曰咸
池者五車中星也非其故國旱郗萌曰咸池不足津
河道不通又曰五潢欲其黃澤明也甘氏讃曰咸
池陂澤鵾雞鴈鳥
月星占七十四
甘氏曰月一星在卯東主女主大臣之象也甘氏讃
曰月明刑度光生蟾蜍
天街星占七十五
甘氏曰天街二星在昴畢間近月東巫咸曰天街水
官也春秋圖曰天街主伺候石氏曰天街隂陽之
所分中國之境界昴以西屬外國畢以東屬中國也
石氏曰天街者日月五星出入之道也甘氏讃曰天
街保塞孔塗道衢
天阿星占七十六
甘氏曰天阿一星在昴西偏高曰阿亦曜候之處以察
山林之妖也甘氏讃曰天阿察近岑蔚西隅
唐開元占經卷六十九
