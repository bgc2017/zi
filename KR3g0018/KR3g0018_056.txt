唐開元占經卷五十六
唐瞿曇悉達撰
辰星占四
辰星犯西方七宿
辰星犯奎一
石氏曰辰星入奎有決漏之事名水有絶海中占曰
辰星潤澤出奎有差令變色入奎有為令來者出奎有
為令出使者春秋圖曰辰星之奎天下賤人出貴女
黃帝占曰辰星守奎奸臣賊子謀弑其主河圖曰
有大水之災又曰大臣下獄聖洽符曰有溝瀆之事
於國外石氏曰外國之王入御中國一云天下多愁
一曰山水潰出巫咸曰多火灾為旱萬物不成有兵
灾郗萌曰有水事荆州占曰王者憂之大人當之
辰星犯婁二
聖洽符曰辰星之婁其國任能賢人當用良才得達
甘氏曰辰星守婁若角動赤黑色臣有争禄而起兵者
巫咸曰多火灾郗萌曰為白衣之會又曰外國之
主入御中國天文志曰辰星守婁為兵為匿謀郗
萌曰有兵兵罷無兵兵起荆州占曰有兵犧牲多死
陳卓曰多水灾萬物五穀不成百二十占曰且有
水出陳卓曰犯守婁刑罰劇急洛書曰逆行守婁
歲有水若有蝗蟲犧牲多死萬物不成甘氏曰辰星
入婁犯守之王者刑法急大臣當誅必有下獄者
辰星犯胃三
郗萌曰辰星犯胃天下穀無實以飢為憂一曰為亂
春秋圖曰辰星之胃布帛賤黃帝曰辰星守胃且有
兵令一曰國主當之黃帝曰有兵國以無義失弊又
曰大飢失政一曰有隂兵夷狄勝中國甘氏曰辰星
守胃若角動色赤白以水兵起無名而窮又曰有立侯
王若旱五穀不成巫咸曰辰星守胃多火灾為旱萬
物不成有兵海中占曰民人大飢亂荆州占曰逆
行守胃天下有兵倉穀空虚雌雄圖三光占云辰星
犯胃母子同死國立後王且有急令國主當之陳卓
曰若犯守胃國主不寧荆州占曰辰星守胃穀貴傷
火災
辰星犯昴四
石氏曰辰星犯乘昴且有亡國有謀主之變若行其北
西夷有毒霜早降歲有疾癘荆州占曰辰星犯乘昴
夷狄之兵起為民害郗萌曰辰星乘昴若出北者為
隂國有憂若北主死郗萌曰入昴中有三丈之水五
穀不成大飢春秋圖曰辰星之昴民且從之陵石
氏曰辰星留二十日若六十日守昴中國開門有大客
國政大危易政令若自來之王黃帝占曰辰星守昴
兵起破散民流亡洛書曰大水決溢為民害傷五穀
石氏曰夷狄勝中國若五穀不成民大飢甘氏曰
守昴若角動其謀者在北方大將之家外戚之親以星
入日占期甘氏曰辰星守昴執法臣誅郗萌曰天
下失綱有兵一曰起中野又曰多水灾又曰守畢昴東
行至天高復反至五車為邊兵發有赦感精符曰逆
行守昴有兵大臣有坐法死者一曰冤獄失理荆州
占曰逆行守昴環繞兵起郗萌曰犯若守昴為白衣
之會雌雄圖三光占曰犯守昴夷狄之兵起國失政
一曰有隂兵郗萌曰中犯乘守昴為兵北征
辰星犯畢五
黃帝占曰辰星犯畢出其北為隂國有憂出其南陽國
有憂郗萌曰辰星犯畢若入之兵起於外狄有憂
荆州占曰犯乘畢邊兵起巫咸曰入畢中各伺其出
日而數之期二十日為兵發伺始入處之率一日期十
日為軍罷海中占曰入畢中有兵一曰歲熟郗萌
曰有憂一曰其國易主石氏曰出畢陽則旱出畢隂
則水為政令不行春秋圖曰辰星之畢有大赦黃
帝占曰辰星守畢山崩民流聖洽符曰川河大盛民
多死亡春秋圖曰子歸母天下安寧若有赦巫咸
曰辰星守畢邊有以水起兵者石氏曰山水潰河大
溢潦大至甘氏曰辰星守畢民多疾病死亡巫咸
曰有水災萬物不成郗萌曰野人為亂陳卓曰犯
附耳為兵起若將相有喪憂也不則免退郗萌曰守
畢急謀兵期八十日若八月
辰星犯觜觿六
石氏曰辰星犯觜其國兵起天下動移荆州占曰犯
乘觜憂水兵之災郗萌曰入觜中伺其出日而數之
期二十日兵發伺始入處之率一日期十日軍罷石
氏曰守觜西方客動侵地欲為君王崇禮以制義則國
安甘氏曰守觜子歸母君臣和同巫咸曰為萬物
不成一曰旱五穀不成大人憂又曰不出百日天下大
飢巫咸曰多火灾海中占曰守觜中有兵郗萌
曰守觜萬物五穀不成一曰天子不可動衆行兵又曰
有反臣不出百日天下水趙國尤甚
辰星犯參七
甘氏曰辰星犯乘參貴臣黜荆州占曰國有水兵
春秋圖曰之參兵大起巫咸曰留止衡兵革起守參
貴臣黜郗萌曰逆行若留止衡中為兵革起黃帝
占曰辰星守伐星移南敵入塞星移北敵出塞石氏
曰守參且有水兵一曰有反者國有憂班固天文志
曰辰星與參出南方為旱若大臣誅石氏曰守參天
子不可以將兵動衆國有反臣一曰有赦若出參中邊
有兵巫咸曰水災萬物不成海中占曰守伐衛尉
當之郗萌曰守參若守伐為有反臣中兵一曰為后
夫人當之一曰内亂春秋圖曰逆行守參邊將有憂
一曰外夷動聖洽符曰入參犯守之不出其年有兵
起若拔邑先起兵者破亡後起兵者昌
唐開元占經卷五十六
