唐開元占經卷五十四
唐瞿曇悉達撰
辰星占二
辰星犯東方七宿
辰星犯角一
黃帝占曰辰星出中道天下太平出陽道旱出隂道多
雨多隂謀乘左角為旱乘右角為水兵小戰乘右角
將相若后家族有坐法死者近角合鬭女子為天下
害大臣殺主留兩角間關梁不通軍有釁國庭邊境
不通守角王者刑罰急國有帝者天下大亂又為水
災一曰多水災一曰五穀不成又曰大水滂滂民往來
舟船相望守左右角黑為水赤為旱青為憂白為喪
守角中央為大臣憂
辰星犯亢二
辰星舍亢歲小水燋旱不至辰星數入亢其國疫病
乘亢左星萬物不成五穀貴乘右星為大兵有奇
令乘若守亢左星為水乘右星為大兵為有擊者逆
乘滅右星為大人憂守亢多盜賊兵並起人民相惡
逆行守亢為中央入亢而犯守之名曰隂閉三光
大水滂滂無有立牆
辰星犯氐三
辰星入氐犯守貴臣暴憂法官有獄事乘氐右星天
下有大水大兵天子有自將兵於野守氐其下七日
有水守十八日有兵大起遠九十日守氐多惡風天
下大旱穀不成天下大疫國易政守氐為多水災
辰星犯房四
郗萌曰辰星入房三道為天子有子入房十日成勾
己為天子忌之以赦解之守房人民多暴死者又為
良馬出廏或有暴誅大臣相害乖天下道不通一曰天
下水起不則有兵守鈎鈐地裂若山崩辰星犯守
房馬大貴若大赦入守房心間地動守房為人主
無下堂又曰東去而復還成勾己為后夫人有喪一曰
為大飢人相食死者不葬又曰守南以水起兵守房
為天下諸侯相謀慮道不通一曰天下易王大人喪有
反逆臣逆行守房心天子被藥酒死一曰宫人食糟
糠犯房穀大貴大飢犯若守房有白衣之會一曰為
天下相誅若犯左右驂大人中相誅犯房奸臣有謀
辰星留逆犯守乘陵房左右驂若左右服皆為主崩
臣有謀隂所中將謀逆行乘陵中道天子失位而亡順
行乘陵中道天下和平辰星犯乘鈎鈐大臣有悞天
子不尊事天者致大災於宗廟王者不宜出宫下殿有
謀匿於宫廟中者犯鈎鈐王者憂中犯乘陵房星
者國君憂色青憂喪赤憂積尸成山黑有將相誅白芒
角大哭
辰星犯心五
辰星犯天子王者絶嗣犯太子不得代犯庶子庶子不
利辰星經心清明烈照天下内奉明王帝必延年
合心玄色不明有喪守心以水滅火三日不去主
服女藥大臣相戮山川大潰水溢滂滂一曰大人以外
兵死色黃增地色白有義於天下一曰隂侵於陽臣謀
其主又曰天下大敗易王一曰大臣弑主逆行守房
心天子被藥酒死一曰宫人食糟糠辰星中犯乘守
心明堂大人憂大臣當之在陽為燕在隂為胡期十月
遠三年逆行犯心明堂環繞成勾己為大人憂期六
月若遠三年赦以解之辰星中犯乘守心明堂皆為
内亂臣欲殺主有亡國近期十月中期一年遠期二十
八年又曰大臣當之留逆犯守乘陵心星者宫内賊
亂臣下有謀易王權在宗家及得勢大臣
辰星犯尾六
辰星入尾天下大水江河決溢魚鹽貴三倍辰星入
九江天下多水守尾者為大人女君惡之辰星守
尾大飢人相食民異其國君子賣衣小人賣子妃后亂
守尾執政得事又曰以水起兵其年必成一曰疾病
守尾箕後宫有省者一曰後宫有罪廢者守尾為
用事者當之天下牢開大赦一曰天下大水萬物不成
民多疾疫留逆犯守乘陵尾皇后以珠玉簪珥惑天
子者誣讒大起后相貴臣誅宫人出走兵起宫門
辰星犯箕七
辰星犯箕河水大溢若入箕中伺其出日而數之皆期
三十日兵發伺始入處之率一日期十日軍罷若入
箕天下大赦一曰牢開一曰大人當之守箕皆為其
歲水一曰皆為女主憂合箕用事者坐之出箕穀大
貴天下大旱飢死過半守箕中國有大兵執政者當
之若守之七日以内禍災起若有疾風解之守箕若角
動色黑貴者有棄損自戮死守箕歲大旱多火災萬
物不成
唐開元占經卷五十四
