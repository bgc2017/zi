唐開元占經卷二十五
唐瞿曇悉達撰
歲星占三
歲星犯北方七宿
歲星犯南斗一
石氏曰歲星犯南斗為赦北官候曰歲星逆行犯南
斗其君賞賜非其人海中占曰歲星入南斗中死者
甚衆郗萌曰歲星入南斗天下受爵禄近期六十日
遠期百二十日荆州占曰歲星入南斗中水不可當
陳卓曰歲星入南斗魁中有殃一曰歲旱一曰斗為
宰相歲星入斗留二十日以上卿相有憂太后惡之
又曰逆行入斗中必有亡國死王北官候曰歲入南
斗必有受禄增爵者石氏曰歲星經南斗吳國稻粱
大熟春秋緯曰歲星入南斗五榖絲麻價平海中
占曰歲星居南斗五榖以旱傷郗萌曰歲星居南斗
河戍間道不通又曰歲星處南斗北不利兒子處斗
西歲多饑傷民多死處斗南多病寒熱又曰歲星處
南斗北歲早水晚旱北官候曰歲星處南斗西虎狼
入國一曰民多死處南斗南多亡狗郗萌曰歲星處
南斗旗不用衆有天下荆州占曰歲星入南斗二十
日以上至二百四十日主者用德忠臣升位郗萌曰
歲星舍南斗處其北牛多死其肉殺人處其東馬多死
又曰歲星出入留舍南斗六十日不下天下大流亡
退而守之其國有兵客大破考異郵曰歲星守南斗
君臣乖倍石氏曰歲星守南斗魁失道者死又曰
歲星守南斗天下大饑人相食荆州占曰歲星守南
斗君臣俱明天下更年五禮更興感精符曰歲星逆
行入南斗守魁中大臣國相逆天下叛離不同心君臣
不和順行而守南斗既去而復還居之不久易其色常
光明天下同心君臣和義北官候曰歲星逆行守南
斗其國且有兵一曰有軍來者一曰客軍大敗郗萌
曰歲星舍木退而守南斗其國且有兵客軍大敗(牽牛為木)
(星也)巫咸曰歲星入南斗者留守斗所守之國當誅
春秋圖曰歲星犯南斗而守之大臣逆謀其國有兵年
大饑人相食歲大惡郗萌曰歲星犯南斗百日兵用
大臣死陳卓曰歲星犯守南斗有赦
歲星犯牽牛二
郗萌曰歲星入牽牛為天下牛車有行又曰歲星入
牽牛諸侯有失期者荆州占曰歲星入牽牛歲多水
虎狼害人民人凍死臣謀其主民饑貴人多死小兒多
死石氏曰歲星行牽牛越貢獻金銀郗萌曰歲星逆
行牽牛其君不愛親戚春秋圖曰歲星之牽牛筋皮
革大貴玉歴曰歲星之牽牛歲水民饑有自賣者
郗萌曰歲星乘牽牛為天下有大水郗萌曰歲星乘
牽牛為人相棄於道又占曰歲星居牽牛多旱一曰
居牽牛南三尺旱海中占曰歲星舍牽牛殺虎狼入
國一曰守牛西虎狼多入邑中者郗萌曰歲星出入
留舍牽牛三十日不下天下大臣且有死者致於鈇鉞
之中九十日不下大將出客兵來期不出三年孝經
章句曰歲星守天關在其北民流死在西民以風災死
若虎狼入國在其南狗多狂亡在其東不利嬰兒石
氏曰歲星守牽牛三十日至九十日天下和平道德明
四夷朝中國又曰歲星守牽牛農人死於野隂陽不
和巫咸曰歲星守牽牛馬五穀多傷海中占曰歲
星守牽牛臣謀君糴貴三月乃復郗萌曰歲星守牽
牛為穀貴又曰歲星守牽牛東春牛大癘一曰居南
夏牛大癘陳卓曰歲星守牽牛南五穀以水傷守牛
東萬物不成饑民流亡六畜若牛多死病大臣有謀事
守牛北民寒凍死守牛西地氣發泄歲多水文曜鈎
曰歲星犯守牽牛大臣謀其主大人有戮死者火犯衆
火宮火大起道路不通甘氏曰歲星犯牽牛留守之
為破軍殺將陳卓曰歲星犯牽牛貴人多喪諸侯失
明
歲星犯須女三
甘氏曰歲星入須女有進美女者大人有慶若有女喜
立后拜太子期三十日若九十日宮人有受賜者北
官候曰歲星入須女諸侯有賀天子以美女期三十日
若九十日石氏曰歲星經須女越貢獻金銀郗萌
曰歲星居須女宮中有水災一曰五榖有水傷玄冥
占曰歲星居須女歲多水荆州占曰歲星留須女二
十日布帛大貴期四十日巫咸曰歲星宿須女而逆
行其君不務農桑令黃帝占曰歲星出入留舍須女
而守犯至三十日不下小人有慶五十日不下更立侯
王六十日不下兵起於野冬入在春也郗萌曰歲星
出入留舍須女不出二年天下用兵黃帝占曰歲星
守須女糴石三百民有自賣者春秋圖曰歲星守須
女絲麻大貴石氏曰歲星守須女國邑饑一曰有喪
一曰大水且主有女喪郗萌曰歲星舍須女東不利
兒子舍其南多亡狗狗多嘷舍其西虎狼入邑民多風
雷死舍其北多寒凍死一曰多鼠巫咸曰歲星守須
女三日以上至二十日去之一尺(荆州占曰去之三尺)以外王
者欲發財寳若發女工伎不出七十日巫
咸曰歲星守須女為萬物不成又曰歲星守須女寡
婦多死一曰大人有慶海中占曰歲星守須女有嫁
娶布帛之事郗萌曰歲星守須女為后夫人有變一
曰妾為主又曰歲星守須女穀不熟玄冥占曰歲
星守須女國大饑陳卓曰歲星逆行留犯守陵女天
子及大臣有疾女有竒政令
歲星犯虚四
甘氏曰歲星入虛天下大虚巫咸曰歲星入虛中伺
其出日而數之二十日皆為兵發伺始入處之率一日
期十日軍罷郗萌曰歲星入虛為天下大亂政急大
人憂有德令荆州占曰歲星入虚百二十日已上有
功臣封立侯國邑其犯乘守其東西南北宰相有重誅
者必有德令郗萌曰歲星逆行虚其君簡祭祀石
氏曰歲星經虛齊國多美女春秋圖曰歲星之虛五
穀大熟郗萌曰歲星居虛歲多水五穀以水傷又
曰歲星出入留舍虛一歲乃下更元年齊伯五星占
曰歲星出入留舍虛十日不下天下苦孝經章句曰
歲星守虛在東民多暴死守其北不占在其西其歲少
雨在其南王者宮中有憂宰相之家坐棄市石氏曰
歲星守虚七日已上盡三十日王者起宗廟修陵家有
白衣之會不出九十日甘氏曰歲星失色守虛天子
改服不出六十日郗萌曰歲星守虛天下兵大起
又曰歲星守虛君將離散其卒多死亡又曰歲星守
虚食貴民自賣又曰歲星守虛三月已上有裂土受
爵者巫咸曰歲星入虛留守之二十日不下有立諸
侯六十日不下國有死亡百日不下改年號大臣戮死
期二年海中占曰歲星犯虛而守之王者以凶改服
有白衣之會不出六十日天下饑又民流千里君臣離
散(宋書天文志曰晉惠帝永寕元年七月歲星守虚危焚二年十二月成都河間長沙王又討齊王冏交戰攻)
(宮鬭冏兵敗夷滅乂殺其兄上將軍寔以下二十餘人大安二年成都改長沙於是公私饑困百姓力屈)
歲星犯危五
郗萌曰歲星入危政在臣下期在四十日中荆州占
曰歲星入危三月以上有受爵土者又曰歲星入危
天下大亂若賊臣起春秋圖曰歲星之危民不寕處
石氏曰歲星舍危南雨血膏王室郗萌曰歲星出
入留舍危六十日不下國君死之石氏曰歲星守危
三月若二十日諸侯兵起甘氏曰歲星守危立諸侯
天子更宮室民多土功若有哭泣事又曰歲星守危
民不寧巫咸曰歲星守危徭役煩賦斂衆下屈竭莫
能俱不惡其上強凌弱兵起又曰歲星守危為多盗
賊人民相惡海中占曰歲星守危國有兵憂一曰兵
並起郗萌曰歲星守危多雨為來歲損又曰歲星
守危為大人盖屋事郗萌曰歲星守危處其東民多
饑死玉歷曰歲星守危七日以上去之四尺外則王
者治宗廟高宮闕不出四十日郗萌曰歲星守危其
君簡祭祀玄冥占曰歲星入危守之百日不下穀貴
玄冥占曰歲星入危守之三十日不下諸侯兵起六
十日不下其國亡百日不下穀貴客軍將死郗萌曰
歲星守墳墓為人主有哭泣之聲
歲星犯營室六
石氏曰歲星犯營室犯陽為陽有急犯隂為隂有急
郗萌曰歲星犯營室有土功之事黃帝占曰歲星入
營室過而去人主有慶賜之事天下當有受爵禄者
郗萌曰歲星逆行營室其君用兵不時一曰其君不還
春秋圖曰歲星之營室田宅大賤郗萌曰歲星處
營室東壁半赦其去陽之隂天下喜牢中虛又曰歲
星處營室東壁北入月不移有兵七十日罷又曰歲
星處營室東食貴處南春食賤處西南馬牛賤海中
占曰歲星舍營室東民多徙去處其北民有憂北官
候曰歲星宿營室不順正道其君吏不選者郗萌曰
歲星出入留舍營室八十日不下其地半動九十日不
下有急令一曰大將出齊伯五星占曰歲星出入留
舍營室主危又曰歲星守之其國有急令春秋緯
曰歲星守營室天下皆以饑為憂春秋緯曰歲星守
營室其國有急令孝經内記曰歲星守營室在其東
有喜事期四十日應在其北民憂期三十日在其西期
四月五月糴貴及黍貴十倍有銅弊之事在其南不占
石氏曰歲星守營室人君施不加親戚宫中有火災
人君不安巫咸曰歲星守營室為民多病疾海中
占曰歲星守營室三日以上王者去正殿居省室布恩
德赦有罪則無咎郗萌曰歲星守營室為土功事糴
貴又曰歲星守營室南有遷王一曰立后又曰歲
星守營室為大人忌以赦令解之又曰歲星守營室
為宮中女有夭死者又曰歲星守營室中為后夫人
憂玄冥占曰歲星守營室其年國有得地帝覽嬉
曰歲星近守營室三日以上王者避正殿入省室二十
日以上至七十日五者自整三軍禦賊天下兵車行
石氏曰歲星犯守營室君有德者得地歸與民爵郗
萌曰歲星犯守營室宮中有夭死大人皆有土功之事
荆州占曰歲星犯守營室為女有宗廟事以赦解之
歲星犯東壁七
北官候曰歲星入東壁三月天下男子有慶賀君受爵
禄郗萌曰歲星逆行東壁其君决獄不以時赦令不
明石氏曰歲星居東壁五穀以水傷春秋圖曰歲
星舍東壁人心不寧郗萌曰歲星舍東壁北民憂期
二十五日又曰歲星出入留舍東壁五十日不下大
人當之九十日不下土功大起百日不下國空有徙王
又曰歲星出入留舍東壁人民流亡不歸其鄉三十
日不下五穀貴甘氏曰歲星守東壁王者有堯舜之
治四海同心郗萌曰歲星守東壁人君施不加親戚
宮中有火災人君不安又曰歲星守東壁諸侯相謀
又曰歲星守東壁為大人衛守又曰歲星守東壁
為天下兵起一曰秋兵起又曰歲星守東壁為有土
功事又曰歲星守東壁為歲多晚水荆州占曰歲
星守東壁去之九寸守四十日至百四十日王者好文
章天下舉用文士不出百八十日陳卓曰歲星守東
壁天下大赦玄冥占曰歲星守東壁天下大興有聖
主朝廷羣臣天下同心河圖曰歲星逆行守東壁若
成勾已其君教令不明人心不寕木能害土故也
唐開元占經卷二十五
