唐開元占經卷一百一
唐瞿曇悉達撰
霜占
元命包曰陰陽凝為霜易坤卦曰初六履霜堅冰至
象曰履霜堅冰陰始凝也馴致其道至堅冰也禮記月
令曰季秋之月霜始降百工休孟冬行秋令則雪霜不
時考異郵曰霜者陰精冬令也四時相代以霜收殺
霜之為言亡也物以終也曾子曰陰氣勝凝為霜
地鏡曰視屋上瓦獨無霜者其下有寳藏援神契曰
霜挫物京房曰凡候霜下早晚若正月一日雷知七
月一日霜下若二月一日雷即知八月一日霜下又曰
霜者刑罰行也霜者所以成萬物也刑罰者所以誅惡
人者也刑一以懲十殺一以全萬非聖君居位則刑罰
妄行誅殺不當故天應以殞霜於春於夏臣依公結私
誅殺無罪霜下在土却忠臣依公結私以緩有罪霜附
木殺罰不由上霜見風而飛此皆刑罰不法之應又
曰霜下或未見日而欲晞者此人君以喜怒行刑罰也
霜或見日而不晞此人君執法堅不可犯也霜或天
陰不見星而有霜者此臣下擅行誅罰也興兵妄誅
厥災其霜殺五榖誅不原情兹謂不仁冬先雨乃殞
霜有芒角賢聖遭害其霜附木不下地考異郵曰穆
公即位仲夏霜殺草日不消僖公即位殞霜不殺草
梅李實不殺草者臣威強梅李大樹此果為實是君不
能伐也定公即位殞霜殺菽菽者稼最強季氏之萌
也天鏡曰霜非時而殺草是時而不殺並為虫蝗是
謂大飢春隕霜殺草木是謂陰隆臣強君弱下不事
上京房曰春下霜七日七年聖人滅春秋命歷序
曰桀無道夏隕霜師曠占曰春夏一日有霜雲者君
父治政大嚴大苦大殺天以示之何以言之霜威殺萬
草坐大殺也見變如此宜損威殺重人命京氏曰夏
霜君死國亡霜下或無芒者此人君行刑罰而哀恕
其人也霜下或無芒者此人君觀過刺不深也芒或
旁指者此人君旁言而刑人也霜下或芒嚴者此人
君刺過深尅者芒或向下者或如露微者此人君盡
欲加法一姓服属也霜下或同類之物或不死此人
君知人有罰同獨有所緩不誅有以平法誅者霜下或
翩翩狀如雪者此人君知人有罪不以為意也亦不出
於狴牢也霜或止於樹頭而不下地者此下請决罪
而上不下也霜下或有澤於物者此人君欲殺直而
下却之也霜下晝夜不明而隕霜者皆君臣誅或心
疑而徑行之霜亦隨之於春霜下或重其日温者此
行誅或依法深淺故其日温也霜不下而物自以寒
死者此邪臣執法周密衆人不知物不得霜而死也夜
雨雪且為霜為人君率臣重以為嚴也
雪
元命包曰陰陽凝為雪汜勝書曰雪者五榖之精
曾子曰陰氣勝則凝為雪穆天子傳曰雪盈數尺年
豐八節占曰冬有積雪歲美人和又曰冬祁寒降
雪盈尺年豐歲稔之候董仲舒曰太平之世雪不封
條凌彌毒害而已考異郵曰庚辰大雪深七尺并者
丈四尺京房曰雪附木者此人君聽言殺忠臣也
雪未至地而復上久而復下此人君欲寬死罪雪而
温者此人君脱有罪凡雪者陰氣盛也小人係公結
私以脅其主而專其權二月九月而不已此執法權正
引邪以成賊理故雪厚為旱薄則為冰皆一百九十二
日天鏡曰春雨雪不消妻黨專政擅持君威天下飢
民死亡易通卦騐曰乾得坎之寒則夏雨雪天鏡
曰夏雨雪必有大喪天下兵起詩推度災曰違天地
絕人倫則夏雨雪晉朝雜事曰大康七年河陰雨赤
雪二頃京房易候曰夏雨雪國殃必有喪司馬為亂
又曰君死國亡天鏡曰秋雨雪百姓多死草木零
落天下大喪雪下厚三尺以上大兵方起
雹
考異郵曰陰陽專精凝合生雹雹之言合也董仲舒
曰雹者陰氣脅陽也京房曰凡雹過大人君惡聞其
過也抑賢不與共位小人取利布幣私施所愛人專施
不普當雨不雨天反下雹人有釁則嚴威集人欲惑其
君故雹傷生雹或殺飛鳥者此人君信讒佞之言行
謫罰於庶人月令曰仲夏行冬令則雹凍傷榖感
精符曰大臣擅法則雨雹京房曰雹下或毁瓦碎破
車殺馬牛者此人君任小人伐其人雹下盡剥樹木
之枝又害五榖者此人君賦斂酷民有殺者雹下或
多狀如積雪者此臣欲弑君也雹下或盡敗人禾稼者
此人君因春夏庶人有罪執殺之雹下或霜俱降者
此人君私邪人從後過而誅之雹下極地而曎者此
人君私施邪人而下成之雹下或狀如積冰者此臣
欲殺人君雹下或多芒狀如雪者此人君欲害人而
甚者雹下或如梨實者此人君大亂庶人而惡甚者
雹下或與風俱降者此人君施大亂其寒過度罰深
雹下或狀如珠者此人君欲害人而甚也漢書五
行志曰大雨雹常寒之罰武帝元封三年十二月雨雹
大如馬頭宣帝地節四年山陽濟陰雨雹如雞子深二
尺五寸殺二十餘人皆霍氏誅徵也續漢書五行志
曰孝安永初三年兩雹大如鴈子傷稼是時鄧太后專
陽政晉中興書曰太和三年四月雨雹是時海西昏
亂相龍朱實等滛逆大元二十一年四月雨雹是時
王道子輔政姦佞競進烈宗不能禁絶王室大亂天
鏡曰夏雨雹民飢
冰
地鏡曰冰以春冰有兵其歲不成冰夏冰胡兵將起人
民無病而死大飢民流秋冰下臣憂大兵起左傳成
公十六年春正月雨木冰寒過節冰著樹也榖梁傳
曰隂陽失度時寒過節雨而木冰志異也根枝折墨
子曰三苗大亂天命殛之夏冰京房曰夏水冰凍者
國君有疾病民流亡五榖不成人民饑說苑曰秦始
皇即位夏凍地鏡曰水三月至八月忽有冰者大兵
喪漢書五行志曰劉歆云陽強不下通隂弛不上達
故雨而木為冰木曲直也劉向以為冰陰之隆木少陽
貴臣象此人將有害則隂氣脅木叔孫喬如出奔公子
偃誅死公見執辱之異也或曰長老名木冰為木介介
甲兵象也晉中興書曰大興三年二月雨木冰其後
有王敦之難京房易候曰夏而凍其鄉有流亡地
鏡曰水冬不冰易王或飢兵
寒
京房曰有德遭險兹謂逆命厥異寒洪範五行傳曰
聽之不聦是謂不謀厥罰恒寒晉中興書曰大興四
年冬大寒民凍死是時王敦肆亂而天子不能禁任意
專殺戮及忠良京房易候曰夏有遺冬人民行訴
夏而大寒其國有急冬而不凍澤其鄉有疾疫冬
至後十日不凍者人君不行刑不嚴一曰緩死罪不誅
霧
元命包曰隂陽亂為霧莊子曰騰水上溢故為霧
爾雅曰地氣發天不應曰霧董仲舒曰太平之世霧
不塞望東方朔曰凡霧氣不順四時逆相交錯微風
小雨為陰陽氣亂之象從寅至辰巳上周而復始為逆
者不成積日不解晝夜昏闇天下欲分離京房易候
曰甲乙有霧疾疫丙丁有霧旱戊巳有霧隣國有城拔
無軍有土功事庚辛有霧兵壬癸有霧為水冬霧及
其門日懸而霧馬馳人起不雨霧曰兵所走帝王世
紀曰黃帝五十年秋七月庚申天大霧三日三夜霧除
帝遊洛水之上見大魚負圖書命河圖帝視萌篇是也
河圖曰山冬大霧十日以上不除者山崩之候也山
水脉也郗萌曰凡霧四合有虹各見其方隨四時凶
氣青黃更相掩運斗樞曰四獨霧下天下冤晉書
天文志曰晝霧夜明臣志得伸孝經洞寳冊曰世無
道皇不用孝法去兵經五霧並起蒼蒼鬱鬱滛滛蔽四
方天鏡曰天雨霧如黃土百姓勞苦奔亡不安名曰
黃霧漢書元后傳曰成帝時王大弟封侯其夏黃霧
四塞終日晉中興書曰大寧元年黃霧四塞王敦之
應咸和元年大霧步武不相見會稽王道子專政之應
也陸機别傳曰機被誅日大風折木天地霧合兵
書曰白霧四面圍城必有兵到城下不出其日史記
曰上至平城匈奴圍王七日大霧漢使人來往胡不覺
抱朴子曰白霧四面圍城不出百日大兵至城下
黃帝曰霧者百邪之氣隂來冐陽姦臣擅君權立威
荆州占曰晝霧夜明臣志得伸夜霧晝明臣志不伸霧
終日終時君有憂色黃小雨郗萌曰霧從夜半至日
中不解遂上為霧君不悟行邪政於百姓過日中而似
雨強氣所避河圖曰霧乍散臣欲謀君為逆者不成
自亡荆州占曰凡霧氣四方俱起百步不見人名曰
昏不有破國必有滅門甘氏曰霧秋以庚申辛酉日
氣色白東行為利客先舉兵者勝後舉兵者敗巫咸
曰霧夏以丙丁巳午日赤黃氣西行為利客主人凶
海中占曰霧冬以壬癸亥子日氣青黑色南行興軍動
衆
露
元命包曰陰陽散為露曾子曰陽勝則散為露蔡
氏月令曰露者陰液也曎為露論衝曰露秋氣所生也
易通卦騐曰立秋白露下元命包曰露以潤草
運斗樞曰天樞得則甘露濁五經通義曰和氣津凝
為露從地出禮運曰聖王所以為而弗悖也天降甘
露地出醴泉命歷序曰桀紂無道露冬下吕氏春
秋伊尹說湯曰水之美者三危之露和之美者雩揭之露
其色紫地鏡曰圖視山川多露無霜者其下有美玉
瑞應圖云耆老得敬則栢受甘露尊賢愛老不失細
微則竹葦受甘露
霾曀(曀於計切隂而風也)
爾雅曰風而雨土為霾郗萌曰凡天地四方昏濛若
下塵十五日以上或一月或一時雨不霑衣而有土名
曰霾故曰天地霾君臣乖若不大旱外人来爾雅曰
陰而風為曀說文曰曀天地陰沉也紀年曰帝辛受
時周大曀周昭王十九年天大曀雉兔皆震惠成
王元年晝晦十六年邯鄲四曀室多壊民多死
霰
說文曰霰稷雪也從雨散聲釋名曰霰星也水雪相
摶如星而霰曾子曰陰之專氣為霰爾雅曰霰為
消雪郭璞注云霰水雪雜下故為消雪也毛詩曰如
彼雨雪先集維霰注云霰暴雪也或云雪上遇温氣而
摶之霰也
霽
說文曰霽者雨止也雲罷貌晉中興徵祥說曰咸和
四年陰霖五十餘日蘇峻滅後乃霽魏略五行志曰延
康元年大霖雨五十餘日魏有天下乃霽將受大祚之
應也
濛
釋名曰濛日不明濛蒙蒙然也京房曰臣私禄及親
兹謂罔辟厥異濛行善不請於上兹謂祚福濛一日
五起五解辟不謀臣臣辟異道上濛下霧立嗣子
疑兹謂動欲濛赤日不明利邪以食兹謂閉上濛大起
日不見若雨不雨十二日解禄生於下兹謂誣君濛微
而小雨已乃大雨下相攘善茲謂盗明濛黃濁下陳
功於上兹謂不知濛微而赤風鳴條夜復濛不解春
秋潛潭巴曰大濛三十日羣猾起抱朴子曰若濛氣
圍城或入於城則外兵得入若濛氣從内出主人出
戰尚書中候曰桀無道地吐黃黃是濛也禮記月令
曰仲冬行夏令氣濛冥冥演孔圖曰猾待期則赤濛
沾冠黃帝占曰凡連陰十日晝不見日夜不見月亂
風四起欲雨而無雨名曰濛臣謀君故曰久陰不雨臣
謀主郗萌曰濛霧者邪氣也陰未衝陽姦臣謀君在
天為濛在人為霧日月不見為濛前後人不相見為霧
荆州占曰夜濛晝明臣謀政晝霧夜明臣得伸志
唐開元占經卷一百一
