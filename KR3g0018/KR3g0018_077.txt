唐開元占經卷七十七
唐瞿曇悉逹撰
客星占一
瑞星
宋均曰景星大而中空孟康曰景星者有赤方氣與
青方氣相連赤方氣中有兩黃星青方中一黃星凡三
星合為景也(案蜀志曰後主景耀元年史官言星見於是大赦改年為景耀也)天官
書曰天晴而見景星景星者德星也其狀無常常出有
道之國瑞應圖曰景星者大星也狀如半月生於晦
朔助月為明王者不私人則見又曰德及幽隱則出又
曰景星者星之精也光從月出出於西方王者不私人
以官使賢者在位則景星出見佐月為明班固天文
志曰天晴而見景星(占六十日晴精明亡)河圖曰黃帝治景星
見於北斗也尚書中候握河紀曰堯即位去年景星
出翼鳳凰止庭(鄭玄注曰景大也明也翼朱鳥宿也)又曰帝執德恭聰
明密微思心清靜在庭從宜仁推度符移序精和天地
休通五行相化景星出攝提含文嘉曰王者序長幼
各得其正則房心有德星應之合誠圖曰天子精耀
心墳務德則景星窺(宋均曰墳盛也窺猶見也)禮稽命微曰王者
制禮作樂得天心則景星見感精符曰王者德上感
皇天則景星見孔演圖曰天子以賢舉則景星效於
天春秋緯曰周圖變書云赤雀所銜蜀下授文王於
豐殿之(闕)天子精耀招神任理(闕)有嚮心順務德則
景星見鸞鳳下元命包曰仁義茂盛賢俊彰明神符
感出景星守參感精符曰堯時氣充盛上感皇天故
景星見孝經内事曰天子行孝德則景星出援神
契曰王者德至天則景星見白虎通曰景星者大星
也月或不見景星恒見可以夜作有補於人帝王世
紀曰舜時景星見於房坤靈圖曰至德之萌黃景索
於北斗必以戊巳日其光無芒行久無武動軍莫之敢
拒含文嘉曰宫室之禮得則虛危有德星應又曰
居喪以禮則德星應在虛危稽命徵曰禮得其宜則
虛危有德星見含文嘉曰宫室之禮得營室有德星
應又曰居喪以禮則德星應輿鬼又曰天子穆穆
諸侯皇皇則少微有德星又曰殯喪之禮以其時則
三階平正有德星出入其間又曰天子祫楴巡狩有
度考功責實外内之制各得其宜四方之事無蓄滯上
下交通則山澤出靈龜寳石麒麟至苑囿六畜繁多天
苑有德星應(案申穎秦書苻堅建元六年四月天苑有大星色甚白占者以為太平之祥乃立望)
(氣臺於宫左冬十一月平燕國擒慕容暐)含文嘉曰天子行饗射飲酒之
禮得其宜則曰大德天苑左右角皆有大德星應
海中占曰德星守建星君臣俱明天下更平五榖更興
宋均曰含譽瑞星光耀佀彗援神契曰喜則含譽
射
客星名狀二
黃帝曰客星者周伯老子王蓬絮國皇温星凡五星皆
客星也行諸列舍十二國分野各在其所臨之邦所守
之宿以占吉凶又曰客星大而色黃煌煌然名曰周
伯見其國兵起若有喪天下大饑人民流亡去其鄉
又曰客星明大白淳然名曰老子所出之國為饑為凶
為善為惡為喜為怒常出見則兵大起人主有憂王者
以赦除咎則災消又曰客星狀如粉絮拂拂然名曰王
蓬絮見則其國兵起若有喪白衣會其邦飢亡荆州
占曰王蓬絮星色青而熒熒然所見之國風雨不如節燋
旱物不生五穀不登多蝗䖝黃帝曰客星出而大其色
黃白望之上有芒角名曰國皇見則兵大起國多變若
有水饑人主惡之人多疾又曰客星色白而大狀如
風動摇名曰温星常出四隅出東南天下有兵將軍出
於野出東北有千里暴兵出西北亦如之出西南其國
兵喪並起若大水人饑石氏曰温星出東南為大將
軍服屈不能發者出於東北暴骸三千里出西亦然黃
帝曰客星見其分若畱止即以其色占吉凶星大事大
星小事小星色黃得地色白有喪色青有憂色黑有死
色赤有兵各以五色占之皆不出三年巫咸曰客星
入列宿中外官者各以其所部舍官名為其事所之者
為其謀其下之國皆受其禍以所守之舍為其期以五
氣相賊者為其使
客星犯月三
河圖曰日月與大星晝並見是謂爭明大國弱小國強
河圖曰大客星流入月中無光當有與君俱并兵死
者又曰客星入月中有破觸月臣弑主有内亂洛
書曰客星入月中有破軍又曰大星入月中臣弑主
又曰大星入月月無光其國再伐而亡一曰其國當
者滅亡四夷來侵又曰居月見不出三年人主死不
死國有殃又曰星見月中不出其年主憂又曰月
未中而日星入之有賊人為政者在東方文者長武者
亡月過中而星入之有賊人為政者在西方武者長文
者亡又曰他星入月中兵將起他國有來降者高
宗曰星入月中將有大兵海中占曰星入月中其國
若有憂一曰不出三年臣勝其主京氏曰星入月中
臣賊其主奪其家又曰月中有星天下有賊星多者
賊多又曰星入月中大臣謀伐其主主令不行荆
州占曰星入月其國有喪又曰星入月中有破軍殺
將又曰大客星入月中月無光其國滅亡四夷來侵期
五月若十月又云客星貫月其國内亂大臣死洛書
曰星在月右角者秦氏丁氏為姦在西宫中又曰星
在月左角竇氏宋氏為姦在東宫中星在月上者鄧氏
司馬氏為姦在南宫中星在月下者趙氏李氏為姦在
後宫中星在月兩角劉氏為姦敗孝經内記曰月在
星角者臣與黃門僮女人隂姦為賊兩星在月角者臣
與人君共作姦一星在月中臣與君婦女共作姦謀一星
在月下者後宫列女要臣為姦也河圖曰星在月隂
負海國有勝星出月下芒相爍也君死人飢京氏曰
星與月同光臣下作亂人民非上令不行甘氏曰星
食月其國相死洛書曰星毁月下司上
客星犯歲星四
荆州占曰歲星與他星合人主不安又曰歲星與他
星薄之主有謀又曰有賊又曰客星與歲星鬭不出
其年強國易相巫咸曰他星守歲星越有憂一云城
邑有憂甘氏曰有星守歲星人主有憂春秋緯曰
歲星與他星會而鬭因破他星人主不寧他星薄破之
主有謀賊害
客星犯熒惑五
石氏曰熒惑與他星會而鬭者皆為禍荆州占曰熒
惑與他星會而鬭天下兵起他星破熒惑為禍熒惑破
他星會事雖有不能為禍又曰熒惑與他星合相陵
而鬭二星相近者其殃大相遠其殃小
客星犯太白六
甘氏曰有星入太白中強國以戰亡又曰有星入金
星天子伐諸侯武士大將死郗萌曰縣亂星出也常
出太白之旁相去三四寸所星出天下大亂又星從
他所來之太白旁居與往來亦為使其事急又太白與
他星過於四方必有大敗又太白與他星遇太白避
他星兵畏他星避太白兵成
客星犯辰星七
巫咸曰有星入水星天下大水大理御史官多死班
固天文志曰辰星與他星遇而天下亂石氏曰辰星
與他星會光相薄乃為害不相及雖同會不為害荆
州占曰辰星與他星會破之刑事行他星不破刑事不
害石氏曰辰星出與他星遇而鬭天下大亂
唐開元占經卷七十七
