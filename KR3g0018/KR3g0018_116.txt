唐開元占經卷一百十六
唐瞿曇悉達撰
雉立宫門上及入宫止君室上
京房曰雉無故立宫闕門上其主且去宫殿又曰雉無故巢邑
君屋上且大事宫虚京房曰雉止君屋上為虚不可居君當之
地鏡曰雉入宫室其主去宫京房云雉無故入人室庭家虚
雉相戲及巢木上并自死宫中
地鏡曰雉無故相戲其主且去宫雉自死宫中其主
去宫京房曰雉無故巢木上水大至
雀巢木及穴地雀不見及客雀來
京房易候曰雀巢於木兹謂傷祿必有棄職地鏡曰
雀皆巢木上大兵起京房曰雀無故巢木歲大水兵
起又曰雀無故穴其地邑有兵京房曰雀不見歲
饑地鏡曰客雀從他所來歲中榖貴民移徙又曰
陽雀大衆多先水後旱冬有兵君無恩又曰水雀銜
魚置宫寺室上不出三年水出壊邑又曰水雀下竹
女主執政憂有水出又曰水雀下楊栢君行隂道不
出三年軍行遁甲至哉鈐曰赤雀不見則無賢白雀
不降則無後嗣
鳩移巢鵲集鳴城室及木上
京房曰邑鳩巢去樹木之地若室上謂去常居亡地且
兵地鏡曰鵲集城上及室上鳴而泣皆為兵且起邑
將虛
鵲夜鳴及羣飲井鵲羣下集地及巢軍
京房曰鵲夜鳴且必有甲兵地鏡曰鵲夜飛鳴兵且
起邑將虛又曰鵲羣飲井中兵且起邑將虛又曰
鵲羣下集地兵起邑將虛京房曰鵲巢軍起資屋空
虛
鵲相鬭及自死
地鏡曰鵲相鬭死為兵起邑將虛又曰鵲自死宫中
兵起邑虛京房曰鵲無故自死宫中主死又曰鵲
無故自死君宫室門上有喜及屋上亦然
伯勞鳥鳴聚烏巢集軍
地鏡曰博勞鬭屋上及呼不止不出六十日禍起京
房曰伯勞鳥鳴為怪君室凶又曰伯勞鳥聚軍中歲
大水又曰伯勞鳥聚軍中大水且至京房曰烏巢
軍旗鼓上將軍死又曰烏集聚軍中將軍出令增秩
應之
鸜鵒巢宫室鸛鵲鳴巢宫室上
地鏡曰鸜鵒巢宫室不出三年夷狄内侵又曰鸛鵲
鳴人君屋上及巢屋大水且至民流散國將亡又曰
鸛鵲巢門殿上賢㩀代之世主衰失之象
鳥巢宫闕上
地鏡曰野鳥巢宫室不出三年夷狄内侵又曰鳥巢
城上及其下不出一年憂被圍京房曰鳥無故巢於
門上及殿下宫邑且虛其屋巢者為不終歲無兵者兵
作
衆鳥鳴泣城邑門闕衆鳥夜鳴
地鏡曰鳥鳴君門上作人聲君亡又曰衆鳥集木上
鳴而泣兵且起邑將虛京房曰衆鳥皆無故自立城
泣人家室上者國且圍家亦然又曰飛鳥無故泣而立
於野及木上鳴而相應邑有大兵又曰衆鳥無故立
城泣邑門上其邑且虛又曰鳥鳴門闕上如人音邑
且亡又曰衆鳥羣鳴城上聲習習實邑又曰衆鳥
鳴回軍中必暴戰不出三四日中京房曰衆鳥夜鳴
且必有甲兵地鏡曰衆鳥夜鳴為兵且起邑將虛
鳥止入宿宫闕城邑
京房曰鳥無故羣立君門上者其君死又曰衆鳥集
止城上内向則邑見圍外向邑大兵行又曰衆鳥棲
城上内向則凶外向破於兵又曰日有非常之鳥來
宿於邑此謂斂吏邑有兵又曰飛鳥皆無故自入宿
邑中及附木身不大凶即邑虛又曰野鳥飛入君室
其邑虛亡之他方又曰鳥無故羣宿邑中其邑虛
地鏡曰非常鳥來宿邑中此名斂殃流血滂沱(鳥或黃身黑翼)
(白頭股赤喙足也)地鏡曰野鳥飛入宫其君方去
鳥死宫中及集宫殿城邑
京房曰衆鳥無故自死宫中其君死地鏡曰衆鳥自
死宫中兵起邑虛又曰飛鳥羣聚宫殿中主失國無
後主又曰衆鳥集城及室上鳴而泣皆為兵且起國
將虛
鳥翔宫邑上
地鏡曰鴻鳥之属翔府國宫府上兩時以上或至三日
羣謀將起大兵將至又曰野鳥羣翔邑上邑且虛市
上亦然又曰飛鳥俱翔障日臣下有謀宜警之邑中
終歲無鳥兵起
鳥飛舞於市及飲井鳥巢井中及集地
京房曰飛鳥無故飛舞於市邑且有兵地鏡曰衆鳥
羣下飲井中兵且起邑將虛地鏡曰大鳥巢井中賊
弑君又曰衆鳥羣下集地兵且起邑將虛
鳥鬭死及與獸鬭鳥異形
地鏡曰衆鳥相鬭死為兵且起邑將虛又曰飛鳥與
四足鬭横兵方起京房曰飛鳥與野獸鬭國有殃
京房曰衆飛鳥有人形為兵又曰衆飛鳥為獸形見
即大人憂又曰衆飛鳥為六畜形見則有兵
鳥集故墟及冬卵野鳥入邑及却飛
京房曰故墟無人衆鳥集之必復居地鏡曰衆鳥冬
生子此不祥君有禍京房曰有白文鳥居野不及三
年有死君此旱祥也地鏡曰野禽鳥入人家勿煞之
有殃又曰鳥却飛世主失國黃帝占曰天下有鳥
毛羽五色者雄名曰最雌名曰極此鳥見天下大凶(小見)
(可若普見天下大災)
鳥巢軍資及集軍中
京房曰鳥巢軍資屋空虛又曰鳥集衆軍中將出令
增秩應之又曰鳥集軍中人皆不知其名此為勞軍
必敗又曰野鳥羣入軍室必滅又曰衆鳥羣飛軍
上太多戰必敗兵且罷又曰軍中入飛鳥止軍上萬
數止其上將軍應死
獸占
獸休徵
麒麟
京房易傳曰麒麟麕身牛尾馬蹄有五彩腹下黃高丈
二尺毛長瑞應圖曰麟者仁獸也牡曰麒牝曰麟羊
頭鹿身牛尾馬蹄黃色圓頂頂有一角角瑞戴含仁
戴義音中鍾吕牡鳴曰遊聖牝鳴曰歸和春鳴曰(闕)
夏鳴曰(闕)秋鳴曰(闕)冬鳴曰(闕)五色主青五音
主玉食義禾之實飲珠之精步中規行中矩遊必擇土
翔而後處不踐生蟲不折生草不羣居不侣行不食不
義不飲汙池不入䧟穽不經羅網斌斌乎文章申申乎
其樂王者德及幽隱不肖斥退賢者在位則至又曰明
王動則有儀静則有容則見晉中興徵祥說曰麟者
應也蓋與聖為期應也角上有肉示不傷也魯子曰
麟毛蟲之精陽氣所生鶡冠子云麟隂之精抱朴
子云麟獸之聖也壽二千歲焉說文云麟者仁獸也
麇身牛尾狼蹄肉角一角角端有肉王者至仁則出今
并州有麟大小如鹿非&KR1511;也禮記曰王者之嘉又
曰聖王用水火金木飲食必時頒爵位必當年德無昆
蟲之灾凶饑妖孽之疾則天不愛道地不愛寳人不憂
情則麒麟在近郊春秋感精符曰麒一角者明海内
共一主也王者不刳胎不剖卵則出於郊又曰王者
德旁流四表則麒麟至春秋考異郵曰王者功平則
麟至禮記威儀曰君乘金而王其政象平則麒麟在
郊麟木精也(文子曰主有積德者天興之地助之鬼神輔佑之則麒麟在郊)何休
注公羊傳曰麟角戴肉設武備而不為害所以為仁也
上有聖帝明王天下太平乃至孫卿子曰王者好生
惡殺則麒在郊野春秋繁露曰恩及羽蟲則麒麟至
蔡氏月令章句云視聽孔修則麒麟至尚書中候
曰黃帝時麒麟在囿(麒似馬無角麟似麋而一角)漢書曰武帝元
狩元年幸雍祠五畤獲白麟作白麟之歌應劭注云武
帝獲白麟為瑞乃鑄黃金為麟趾以協嘉祉焉(案晉武帝時白)
(麟再見)
白澤飛黃騊駼駃騠
瑞應圖曰黃帝廵於東海白澤出能言語達知萬物之
精以戒於民為除災害賢君德及幽遐則出(抱朴子云黃帝窮神)
(知奸者出於白澤之辭也)淮南子曰黃帝治天下物無分争之心
日月星辰不失行風雨時五榖熟於是飛黃伏皂又曰
天下有道飛黃服皂注云飛黃出西方状如狐背上有
角乘之壽三千歲伏皂歷而食焉郭璞注山海經云乘
黃即飛黃也周書黃佀狐背有兩肉角也瑞應圖云
王者輿服有度秣馬不過所乘則地出乘黃瑞應圖
曰騊駼者幽獸也明王在位則來為時除災害又曰德
盛則至山海經曰有獸異状如馬名曰騊駼又曰
駃騠者后土之獸也自能言語王者仁孝於民則出禹
治水有功而來
周市角端
瑞應圖曰周市者神獸名也星宿之變而見王者德盛
則至又曰角端日行萬八千里能言曉四夷之語明
君聖主在位明達方外幽隱之事則角端奉書而來
獬豸兕
說文曰獬豸似牛一角古者决訟命觸不直者瑞應
圖曰獬豸王者獄訟平則出神異經曰獬豸毛青似
熊性忠直見人鬭則觸不直者聞人論則咋不正者
論衡曰獬豸者一角之羊也性知有義睪陶治獄其罪
疑者令羊觸之有罪則觸之無罪則不觸斯蓋天生一
角聖獸助獄為騐故睪陶跪座事之則神奇瑞應也
瑞應圖曰兕知曲直王者獄訟無偏則出郭璞注山
海經云兕似青牛色一角重三十斤
犀角戴通
援神契曰神靈孳液百寳為用則犀角戴通注曰案交
州記云犀毛如豕蹄有三甲頭如馬有二角鼻上角長
額上角短浮着肉不連骨也南州異物志云犀如象大
色正烏似亳猪神者角有光耀白日視之凡犀暗夜視
之皆烽光從甲中出望如炬火以角冐地飛鳥走獸皆
驚或一角兩角三角抱朴子曰通天犀角有一白理如
綖者以盛米置羣雞中雞輒驚故名曰駭雞犀得其通
天以刻為魚銜以入水當為開方三尺所得氣息淮南
子云犀置狐穴狐不敢復居郭璞注山海經云犀角似
象食棘口中常流血案平帝章帝時黃支國獻犀牛章
帝時日南獻白犀也
白象
援神契曰神靈孳液百寳為用則白象素象色白如素
也瑞應圖曰王者政教得於四方則白象至(得字當作行)
又曰王者自養有道則白象負不死藥來
騶虞白虎
毛萇注詩曰騶虞義獸也白虎玄文不食生物有至信
之德則應之援神契曰王者德至鳥獸則白虎動
晉中興徵祥說曰王者仁而不害則白虎見白虎者仁
獸也虎而白色縞身如雪無雜毛嘯則風興昔召公化
行陜西之國騶虞應焉宋書符瑞志云王者不暴虐
則白虎而不害感精符云將興白虎戲朝(戲湯朝也)括
地象曰聖王感期而興則有玉虎晨鳴雷聲於四野
白麞五色鹿白鹿
瑞應圖曰王者德茂則白麞見注云案宋文帝時華林
園白麞生二子皆白又元帝時白鹿再見宋文帝孝武
帝並獲白鹿何法盛沈約皆以白鹿附白麞焉又云天
鹿純靈之獸五色光耀王者孝道備則至禮記威儀
曰君乘水而王其政和平則北海輸白鹿援神契曰
王者德至鳥獸則白鹿見晉中興徵祥說曰白鹿者
仁獸也王者明惠及下則見色若霜雪白牝牡不與紫
鹿為羣注云案周平王時白鹿見漢章帝西廵日白鹿
見於臨平觀天鏡曰王者仁明則白鹿至又曰愛
民人白鹿見
赤熊赤羆
瑞應圖曰王者奸宄息則赤熊入國注云案宋文帝時
白熊見沈約符瑞志曰附赤熊瑞應圖曰王者遠佞
人除奸猾則赤羆見天鏡曰王者武功遏亂則赤羆
出
白狼白狐玄狐
瑞應圖曰王者仁德明哲則白狼見又曰王者進退
依法度則至周宣王得之而犬戎服尚書璇璣鈴曰
白狼銜鈎入殿朝(注云鈎縳束之要案帝王世紀曰湯得天下要地有神麞白狼銜鈎入殿)
(朝)瑞應圖曰王者仁智明則白狐出又曰王者仁
智動唯法度則見天鏡云王者德和則白狐來又
曰成王時太平則玄狐見
文狐九尾狐
禮斗威儀曰君乘火而王其政訟平則南海輸文狐
瑞應圖曰王者德及禽獸則南海輸文狐援神契曰
德至鳥獸則狐九尾宋均注云王燕嘉賓則狐九尾也
淮南子曰狐九尾者九配得其所子孫繁息明後當
旺也瑞應圖曰六合一統則九尾狐見一云王者不
傾於色則至文王得之東夷服吕氏春秋曰禹年三
十未娶行於塗山思時晚慕失制乃曰吾之娶必有應
焉乃見白狐九尾而造於禹禹曰白者服也九尾其徵
矣塗山人歌曰綏綏白狐九尾龐龐成家成室我都彼
昌禹因娶塗山氏女陳思王上九尾狐表曰黃初元
年十一月二十三日於甄城縣北見衆狐數十首在後
大狐在中央長七八尺赤紫色舉頭樹尾尾甚長大林
叢有之甚多然後知九尾狐斯誠聖王德正和氣所應
也
赤兔白兔
瑞應圖曰王者德茂則赤兔見晉中興徵祥說曰白
兔仁獸也王者尊敬耆老則見天鏡曰人君好賚貧
則白兔見瑞應圖曰王者敬事耆老則白兔見又
云王者應事疾則見注云春秋元命包曰兔者月明之
精也玉策記曰兔百歲則色白也
一角獸三角獸比肩獸六足獸
瑞應圖曰天下太平則一角獸至又云六合同歸則
一角獸至又云王者法度修明三統得所則三角獸
至天鏡曰王者承先法度無所造次則三角獸至
瑞應圖曰王者德及幽隱鰥寡得所則比肩獸至又
云王者謀及衆庶則六足獸至
獸咎徵
麒麟執
春秋合誠圖曰蒼帝將亡則麒麟見紲公羊傳曰㐮
公十有四年春西狩獲麟麟者仁獸有王者則至無王
者則不至有以告者有麕而角者孔子曰孰為來哉反
袂拭面涕沾袍曰吾道窮矣五經異義公羊說孔子
獲麟天命絶周天下叛去為賊
狸力猾褢朱厭犰狳朱儒蜚
山海經曰岠山有獸其状如豚有距其音如狗吠其名
曰狸力見則其縣多土功又云堯光之山有獸如人
而彘鬛其名曰猾褢(滑懷兩音)或曰署㐮其音如斵木(如人斫木)
(聲)見則其縣有大繇(謂作役也或曰其縣亂)又云小次之山有
獸焉其状如猿而白首赤足名曰朱厭見則為兵又
云餘我之山有獸状如兔鳥喙鴟目蛇尾見人則眠名曰
犰狳(仇餘兩音)其鳴自叫見則螽蝗為敗又云耿山有獸
状如狐而魚翼其名朱儒自呼見國有恐又云太山
有獸焉其名蜚行水則竭行草則死見則大疫
象
運斗樞曰變江淮之祠斬伐無度則瑶光不明象負車
奔象八足隂敖翔注云象太隂之物八足是欲行之八
方之遠臣如此自恣之甚也東觀漢記曰桓帝延熹
五年有驚馬逸象入宫殿國灾
白虎執虎斷道入國虎食人虎啣魚
虎相食
合誠圖曰白帝亡則白虎執京房曰虎斷道邊國謀
又曰白虎入國邑野人為政危其宗人地鏡曰虎
入國國將空荒京房易傳曰君行無道將害民庶虎
食人運斗樞曰君失恩於小民則虎啣魚地鏡曰
虎相食不出三年國荒
虎牛尾無口目虎兩口虎兩足
河圖說徵示曰主無德則虎牛尾無口目名曰亂朝
潜潭巴曰有虎兩口君出走諸侯絀(注云)虎可畏今復兩
口象大臣欲有所咀嚼也地鏡曰世主方起大臣遘
罪則虎有兩口晉雜事記太康六年南陽獻兩足虎
(注云)干寳曰虎金精南陽火也金入火刑王室亂妖也
王隱晉書曰中宗詔問王隱曰荆州送兩足虎其徵何
為也隱曰謹案先臣銓𫝊太康時兩足虎因作詩以諷
銓意以晉金行也金在西方其獸為虎虎有四足猶國
有四方無半勢而又見獲將有愍懷之禍也
麈入宫麋入國
晉中興徵祥說曰興寧元年十月麈入於東海王宫麈
主也將為天下主之徵後哀帝崩東海王即位京房
易候曰麋入都而國虛又曰麋見於邑有臣戮又
曰麋入市邑有憂地鏡曰麋入國國方見屠洪範
五行𫝊曰莊公十七年冬多麋牝獸之淫莫大於麋麋
迷也莊公悦鄭詹之言取齊淫女劉歆以為毛蟲之孽
劉向以為麋色青近青祥
候鹿解角鹿入宫熊入宫
易通卦騐曰鹿者獸中陽也獸者隂貴臣之象鹿應隂
解角者夏至太陽始屈隂陽相向君臣之象今失節不
解隂不變陽臣不承君之象故為貴臣作奸京房易
候曰鹿入宫都而國虛論衡曰漢中王築宫樓未成
鹿走上階其後果薨漢書曰昌邑王賀聞人聲曰熊
視而見大熊左右莫見王以問郎中令龔遂遂曰熊山
野之獸而來入宫室王獨見之此天戒大王恐宫將空
虛之象也賀不改寤後卒失國
狼入國繞軍狼食人
吕氏春秋曰亂國之妖有狼入國京房易候占曰君
失春政則蒼狼入於邑君失秋政則白狼入於邑君失
冬政則黑狼見於邑又曰狼逐家人犬者夷狄且來
入君邑中又曰狼鳴於邑中邑且空狼伏邑中有兵
又曰赤狼見於國不出三年必有大禍野人為政
抱朴子曰有狼狐繞軍而鳴者軍敗又曰君無道則
狼食人
狐一頭兩身五狐入室上屋狸三頭
獺不祭魚
灾異圖曰王公不祗上命刻暴百姓人民吁嗟則一頭
兩身狐見京房曰狐逐家人犬者夷狄且來入君邑
中又曰狐入室必有大喪將出室不居地鏡曰狐
入室有暴喪上屋亦然以淫危主河圖說徵示曰狸
三頭名曰㜸㜸見則女害通卦騐曰獺不祭魚國多
盜賊
兔兩頭兔生雉兔入宫兔止宫城
運斗樞曰女兩舌則兔兩頭吕氏春秋曰亂國之妖
有兔生雉握鏡曰兔上城及入宫中不出一年主死
京房曰兔入於王宫其君亡京房曰兔無故入宫
宫潰其宫矣家亦然又曰兔止城上邑必虛入宫殿
生子其宫且空生草木矣又曰兔無故入宫殿生子
者宫有憂又曰兔無故宿及守之其邑君死兵小行
王隱晉書曰王後在薊時有謠曰出城門以望戶中
有伏尸王彭祖有野狐踞後府門後為石勒所殺
鼠羣行鼠却行
京房曰鼠羣行有水期一年又曰鼠無故羣不居穴
衆聚居殿中者其君死地鏡曰鼠無故羣行不畏人
晝為饑夜為兵又曰鼠羣行入廷豪侵弱又曰或
道中有兵喪京房曰鼠無故却退而前尾者邑有憂
鼠鳴朝市鼠舞朝市
京房曰鼠無故羣相隨朝夕鳴邑且為湖澤期一年至
又曰鼠無故朝時及暮時當朝邑門而泣邑且空虛
又曰鼠相鬭其君死地鏡曰鼠無故自向城若市
朝而大鳴皆為兵喪又曰鼠聚朝廷市衢中而鳴地
方屠裂又曰鼠泣唶唶為兵喪在家人凶京房曰
鼠無故舞於朝市其邑有大喪又曰鼠無故舞邑門
外厥君亡於廷中道上其邑有大兵地鏡曰鼠無故
舞戲遊走大道君當之若家主當之
鼠積土鼠巢木上鼠食木實五榖
京房曰鼠無故皆自積土大水且至水去邑飢兵書
曰鼠藪軍中將有謀反意又曰野鼠在此中者軍必
敗京房曰鼠無故巢木上邑且大水漢書成帝建
始四年長安城南有鼠銜黃蒿栢葉上民家栢及榆樹
為巢時議臣以為恐有水灾穴而登木象賤人將為顯
貴之位潜潭巴曰鼠食木菓衆臣不任害賢人也
對灾異曰人君斥賢任佞衆讒在朝而鼠羣行食五榖
地鏡曰鼠食木實上樹邪臣害賢俗敗也又曰人
君用刑深刻吏為隂賊上下無德則羣鼠害禾榖
鼠逐狸鼠鬭及生子殺子
京房曰衆鼠逐狸兹謂有傷臣代其王思為亂天辟亡
又曰鼠無故逐狸狗是謂反祥臣且殺其君又曰
衆鼠逐狸殺其君大臣亡或曰諸侯以婦女誅異姓來
相國者也地鏡曰鼠鬭宫殿上為兵喪自殺其子亦
然京房曰鼠無故皆自相殺斬其首道中者兵作
又曰鼠鬭殿上其君死又曰鼠生子宫中而不穴宫
且空又曰鼠無故殺其子若自出穴其子死於穴中
其邑且虛
鼠穴殿冠𢃄履
京房曰鼠無故穴殿上宫中其君死地鏡曰鼠無故
常穴人履冠𢃄其身危
鼠齧殿上地穿門戶宿褥席上鼠交殿上
京房曰鼠無故齧殿上及寢廟中地其君死又曰鼠
無故穿殿上及室中邑舍空又曰鼠穿門戶外内通
明大喜又曰鼠穿門戶下徹外有遷者又曰鼠無
故自常宿褥席中身死又曰鼠交殿上其君死
鼠齧雜物
京房曰鼠齧人杖主被傷又曰鼠齧馬蹄行破亡鼠
齧履頭家有喪急去之又曰鼠齧牛角及蹄不行
又曰鼠齧冠即其身死若有喪又曰鼠齧人𢃄有利
吏被選斷之獄辭連又曰鼠齧刀劍奴妾不祥後有
殃又曰鼠齧宫府文書曳尾官府有赦又曰鼠齧
衣背上唯有喪又曰鼠齧上袵有利嚢得財又曰
鼠齧人鼻且有喪齧人頭男子傷洗浴吉鼠齧人
者有謀賊人鼠齧人足有行事去而吉鼠齧人頰
必被辱若喪齧人手指奴婢死鼠齧人耳目有欲
為賊者鼠齧人髮是謂御者女子大賊鼠齧人織
布帛傷衣喪鼠齧祭物家喪鼠齧宫中樹木枝葉
家有賊鼠齧牀席中央夫婦雜叙鼠為怪凶者傷
丈夫為之燒鐵門戶無咎地鏡曰鼠齧人衣有鬭争
事
五股翼九足蝟生冠獸從地出
運斗樞曰廢江淮山瀆之祠則瑶光不明股翼九足又
曰女舌蝟生冠握鏡曰凡四足獸從土中出殃至六
足獸上無齒主增地
野獸入宫邑
京房易候曰野獸入居室兹謂不轉德室不居京房
曰野獸大小入邑中及王朝廷若大道上邑有大害君
亡地有流血野獸無故入邑居朝廷門及宫府中及
邑廷且虛家無人野獸羣鳴邑中且空虛野獸自
經於市中邑且大歲凶野獸入軍中將軍大戰必敗
急祭祀鬼神以救之野獸鳴軍中大邦小小邦大
野獸生子邑中者其邑大虛地鏡曰野獸入宫門及
寺門用事者罷野獸入城郭臣下迷惑有兵野獸
上城入宫中不出一年主死
野獸死邑中野獸却行
京房易妖占曰野獸無故自死邑中門者國且空天
鏡曰野獸自死在市道側邑中兵方大起握鏡曰野
獸却行君當為臣
野獸與六畜飛鳥交及鬭
地鏡曰野獸與飛鳥鬭兵作野獸與家畜來鬭他國
來伐國握鏡曰野獸來與家六畜交此人君淫於外
國婦女以淫為行且失國野獸與馬交國淫亂京
房曰有四足與飛鳥鬭有兵作大臣去又曰野獸來
與家畜鬭有隣國來伐國將亡
野獸生子異形
京房曰野獸生子有人形者且易其主野獸生子為
螽蟲如蜂形天下且更令野獸生子為彘走入君室
邑且亡社稷為人所攻野獸生子為蛇者其邑有大事
野獸生子其足多者邑有憂野獸生子足少者邑
有喪野獸生子其口多者邑有兵野獸生子其目
多者邑君憂野獸生子其目少者邑有急兵野獸
生子無目者其邑有憂野獸生子無耳鼻其邑有兵
野獸生子耳鼻多者其邑有行兵野獸生子耳鼻
少者邑有大兵起野獸生子無尾者邑無後野獸
生子其形不居其處者皆為兵事
唐開元占經卷一百十六
