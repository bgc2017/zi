唐開元占經卷五十九
唐瞿曇悉達撰
辰星占七
辰星犯石氏外官一
辰星犯庫樓一
郗萌曰辰星入庫樓以水起兵亦大水荆州占曰入
天庫鈇鉞用大臣誅
辰星犯南門二
石氏曰辰星犯守南門邊夷兵起若道路不通
辰星犯平星三
石氏曰辰星犯平星凶甘氏曰犯守平星執政臣憂
若有罪誅者期一年
辰星犯騎官四
甘氏曰辰星犯守騎官有兵起馬多發若多死
辰星犯積卒五
石氏曰辰星入積卒若守之兵大起士卒大行若多死
期二年玄冥占曰犯積卒主失位天下亂兵大起期
百八十日
辰星犯龜星六
海中占曰辰星犯守龜星天下有水旱之災守陽即旱
守陰即水
辰星犯傅說七
石氏曰辰星犯守傅說王者簡宗廟廢五祀後宫凶一曰
有絶嗣君期不出二年
辰星犯魚星八
石氏曰辰星犯守魚星凶甘氏曰犯守魚星之陽為
大旱魚行人道之陰為大水魚鹽貴
辰星犯杵星九
海中占曰辰星入杵星若守之天下有急發之事不出
其年
辰星犯鱉星十
黃帝占曰辰星守鱉星有白衣之會巫咸曰國有水旱
之災守陽則旱守陰則水
辰星犯九坎十一
石氏曰辰星守九坎天下旱名水不流五穀不登人民
大饑一曰之陽大旱之陰大水石氏曰犯守九坎凶
辰星犯敗臼十二
石氏曰辰星守敗臼民不安其室憂失其釡甑若流移
去其鄉
辰星犯羽林十三
郗萌曰辰星入羽林有反臣中兵巫咸曰入羽林天
下兵起四夷入國人主憂一曰其國以水為憂荆州
占曰熒惑與辰星俱入天庫軍凶若有水災郗萌曰
犯守天陣為兵起有破軍死將海中占曰入犯守羽
林有兵起若逆行變色成勾己天下大兵關梁不通不
出其年
辰星犯北落十四
石氏曰辰星守北落亦為兵大合女子兵起若與北落
相貫抵觸光相及有兵大戰破軍殺將伏尸流血不可
當也期百八十日若一年甘氏曰守北落斧鑕用大
臣有誅期不出年
辰星犯土司空十五
海中占曰辰星守土司空其國以土起兵若有土功之
事天下旱
辰星犯天倉十六
齊伯曰辰星守天倉諸侯有發粟之事有兵起星若當
戶守之將受命不為主用荆州占曰辰星入天倉中
主財寳出主憂亂臣在内天下有兵而倉庫之戶俱開主
人勝客事不成期二十日中而發郗萌曰入若天倉
為粟發用黃帝曰守天倉大水荆州占曰守天倉
天下饑粟出
辰星犯天囷十七
石氏曰辰星入天囷天下兵起囷倉儲積之物皆發用
一曰御物多有出者庫藏空虚期二年
辰星犯天廩十八
石氏曰辰星犯天廩天下亂粟散出一曰天下大饑
辰星犯天苑十九
石氏曰辰星入天苑牛羊禽獸多疾疫若守之二十
日天下兵起馬多死其國憂
辰星犯參旗二十
海中占曰辰星守參旗兵大起弓弩用士將出行一曰
弓矢貴
辰星犯玉井二十一
黃帝占曰辰星入玉井為彊國失地其出之彊國得地
巫咸曰辰星入玉井國有大水憂若以水為敗水物
不成期不出年
辰星犯屏星二十二
甘氏曰辰星入守屏星諸使有謀若大臣有戮死者甘
氏曰入天屏為大臣戮若疫
辰星犯厠星二十三
黃帝占曰辰星守厠為大臣有戮者甄曜度曰入守
厠星天下大饑人民相食死者大半期二年
辰星犯軍市二十四
石氏曰辰星入守軍市兵大起大將軍出若以饑兵
起
辰星犯野雞二十五
甘氏曰辰星入犯守野雞其國凶必有死將軍營敗兵
士散走
辰星犯狼星二十六
石氏曰辰星入守狼星野獸死聖洽符曰辰星犯守
狼星天下多姦盜有兵起其國以水為憂荆州占曰
守狼星大將出其國有兵一曰死將
辰星犯狐星二十七
荆州占曰辰星守狐星大將有千里之行國政驚
辰星犯稷星二十八
海中占曰辰星守天稷有旱災五穀不登歲大饑一曰
五穀散出
辰星犯甘氏中官二
辰星犯四輔一
荆州占曰辰星中犯乘守四輔星君臣失禮輔臣有誅
者
辰星犯平道二
甘氏曰辰星入守平道天下兵亂
辰星犯酒旗三
荆州占曰辰星守酒旗天下大酺有酒肉財物賜若爵
宗室
辰星犯天高四
郗萌曰辰星舍入天高有竒令
辰星犯積尸五
石氏曰辰星守積尸大人當之
辰星犯天潢六
黃帝占曰辰星入天潢中者為起軍道不通天下大亂
國易政一曰貴人死若中犯乘守之皆期二十日兵起
郗萌曰辰星失度留天潢中為人主以水為害若以
井為害以日入占其國若出乘天潢赦期百二十日内
辰星犯咸池七
郗萌曰辰星入咸池為有迷惑人主者荆州占曰若
入咸池天下大亂人君死易政以入日占國甘氏曰
有兵喪天子且以大敗失忠臣若旱一曰大水道不通
貴人死以入日占國文曜鈎曰大水郗萌曰大人
憂若出乘之赦期百二十日内
辰星犯天街八
郗萌曰辰星不從天街者為政令不行不出其年有兵
當天街者為諸侯自立為王一曰大水若留止逆行天
街中為兵革起石氏曰犯守天街徘徊亂行主弱臣
彊道路隔絶天下不通
辰星犯甘氏外官三
辰星犯八魁一
荆州占曰辰星犯守八魁兵大起
辰星犯鈇鑕二
荆州占曰辰星犯守鈇鑕兵起黃帝曰入鈇鑕為大
臣誅
辰星犯芻藁三
黃帝占曰辰星入芻藁中主財寶出憂臣在内
辰星犯九州殊口四
荆州占曰守九州殊口九州兵起
辰星犯軍井五
荆州占曰辰星入軍井三日以上其歲大水
辰星犯水府六
荆州占曰辰星守水府臣謀主入之水流入邑
辰星犯天狗七
荆州占曰入天狗北夷大饑來鄰國多土功若守之為
兵謀
辰星犯天廟八
黃帝占曰入若守之為廟有事一曰為凶憂荆州占
曰為有廟殘之事吏不去則死
辰星犯巫咸中外官四
辰星犯土司空一
荆州占曰守入土司空有土徭之事一曰守之有兵
辰星犯鍵閉二
郗萌曰犯乘大臣有謀天子不尊事王者不宜出宫下
殿有匿兵於宗廟中者
辰星犯天泉三
荆州占曰守之海水出江河決溢若海魚出
辰星犯鈇鑕四
荆州占曰犯之五日以上臣有謀者郗萌曰犯守為
鈇鑕用一曰兵將有憂
辰星犯天廐五
荆州占曰入之十日以上廐馬有食變郗萌曰守之
三十日騎馬出黃帝曰守之為災廐之事人主以馬
為憂不即為疾
唐開元占經卷五十九
