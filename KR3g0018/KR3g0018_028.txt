唐開元占經卷二十八
唐瞿曇悉達撰
歲星占六
歲星犯石氏中官
歲星犯攝提一
海中占曰歲星犯攝提臣謀其君若主出走有兵起期
一年
歲星犯大角二
海中占曰歲星守大角臣謀主者有兵起人主憂王者
戒慎左右期不出百八十日遠一年
歲星犯梗河三
巫咸曰歲星守梗河國有謀兵四夷兵起來侵中國邊
境有憂
歲星犯招摇四
聖洽符曰歲星犯招摇邊兵大起敵人為寇若守之敵
人敗敵人死期不出二年荆州占曰歲星入招摇兵
起馬多死
歲星犯玄戈五
聖洽符曰歲星守犯玄戈邊兵大起突厥為寇若守之
突厥敗若其主死期不出三年
歲星犯天槍六
巫咸曰歲星犯守天槍星邊夷兵起機槍大用防戍有
憂若誅邊臣期不出年
歲星犯天棓七
巫咸曰歲星守天棓邊夷兵起機槍大用防戍有憂若
誅邊臣期不出年
歲星犯女牀八
荆州占曰歲星犯女牀凶甘氏曰歲星守女牀兵起
宫中若妃后暴誅者期百八十日遠一年
歲星犯七公九
黃帝占曰歲星守七公為民饑君不安石氏曰歲星
犯守七公輔臣有謀議臣相疑若有誅者主人有憂
歲星犯貫索十
巫咸曰歲星犯守貫索天下亂兵大起有獄事貴人有
死者石氏曰歲星入天牢中犯乘守者以獄為亂多
不平
歲星犯天紀十一
文曜鈎曰歲星犯守天紀幸臣執權有兵起王者有憂
歲星犯織女十二
黃帝占曰歲星守織女天下有女憂有兵起不出其年
歲星犯天市十三
郗萌曰歲星入天市中五官有憂一曰赦巫咸曰歲
星入天市諸侯有戮者將相凶期百八十日若一年
郗萌曰歲星入天市諸侯有戮者一曰弊易海中占
曰歲星入天市五官有憂若市驚一曰易市石氏曰
歲星守天市諸侯相謀若國有兵憂郗萌曰歲星守
天市五穀大貴
歲星犯帝座十四
石氏曰歲星犯帝座為臣謀主有逆亂事玄冥曰歲
星犯帝座為臣謀主天下亂兵大起不出年
歲星犯候星十五
海中占曰歲星犯守候星陰陽不和五榖傷人大饑有
兵起
歲星犯宦者十六
甘氏曰歲星犯宦者左右輔臣誅若戮死期不出年
歲星犯宗正十七
石氏曰歲星犯守宗正左右羣臣多死若更政令人主
有憂
歲星犯宗人十八
石氏曰歲星犯守宗人親族貴人有憂若有死者一曰
人主親宗有離絶者
歲星犯宗星十九
甘氏曰歲星犯守宗星宗室之臣有分離者
歲星犯東西咸二十
石氏曰歲星犯守東西咸為有臣不從令有隂謀
歲星犯天江二十一
巫咸曰歲星犯守天江下有水若入之大水齊城郭人
民饑亡去其鄕
歲星犯建星二十二
陳卓曰歲星入建星臣相譖石氏曰歲星入建星諸
侯有謀入關者期六十日若百五十日文曜鈎曰歲
星守建星關梁不通天下大饑人相食期二年石氏
曰歲星守建星糴貴人相食海中占曰歲星守建星
旱死者甚衆民大耗郗萌曰歲星守建星天下多暴
貴一曰牛貴郗萌曰歲星守建星天下之人有相食
者以百數一歲不發三年乃發三年不發六年乃發六
年不發九年乃發郡國有坐之又占曰歲星守建星
為臣謀其主又占曰歲星守建星地氣泄貴人多死
又占曰歲星守建星歲水民饑有自賣者
歲星犯天弁二十三
甘氏曰歲星犯天弁若守之則囚徒兵起一曰五榖不
成糴大貴人民饑
歲星犯河鼔二十四
齊伯五星占曰歲星犯河鼓大將若左右將有誅者若
守之將有罪以五色占之石氏曰歲星入守河鼓諸
侯之將出大兵起旗鼓用人主憂期一年
歲星犯離珠二十五
石氏曰歲星犯離珠宫中有事若有亂宫者若宫中人
有罪黜者
歲星犯匏瓜二十六
聖洽符曰歲星守犯匏瓜天下有憂若有遊兵各菓貴
一曰魚鹽貴價十倍不出其年
歲星犯天津二十七
海中占曰歲星犯天津關道絶不通有兵起若關吏有
憂郗萌曰歲星守天津者皆革也
歲星犯螣蛇二十八
甘氏曰歲星守螣蛇天子前驅凶若奸臣有誅前驅為
害
歲星犯王良二十九
石氏曰歲星守王良為有兵齊伯五星占曰歲星犯
守王良天下有兵諸侯放強臣謀主期不出年
歲星犯閣道三十
石氏曰歲星犯閣道絶漢者為九州異政各主其王天
下有兵期二年
歲星犯附路三十一
石氏曰歲星守附路大僕乃罪若有誅一曰馬多死道
無乘馬者
歲星犯天大將軍三十二
郗萌曰歲星入天將軍者吉石氏曰歲星守犯天將
軍為大將死若誅
歲星犯大陵三十三
石氏曰歲星入大陵國有大喪大臣有誅若戮死人民
死者大半皆不出其年荆州占曰歲星乘大陵天下
盡喪死人如岳
歲星犯天船三十四
郗萌曰歲星守天船皆革也聖洽符曰歲星入守天
船兵大起舟船用有亡國期不出年
歲星犯卷舌三十五
石氏曰歲星乘卷舌天下多喪又占曰歲星入守卷
舌有佞臣謀其君以口舌為害人主有憂
歲星犯五車三十六
石氏曰歲星犯五車大旱若有喪一曰犯庫星兵起北
方若西方犯倉星穀貴若有水海中占曰歲星入五
車兵大起車騎行五穀不成天下民饑若軍絶粮郗
萌曰歲星入五車向其傍糴石三百當其門糴石五百
入其中糴千錢荆州占曰歲星入五車天庫天下兵
起一曰若有水孝經右祕曰歲星入五車王義絶亂
帝家石氏曰歲星中犯乘五車若入天庫以饑起兵
荆州占曰歲星入五車中犯乘守天庫星水饑兵起
歲星犯天關三十七
石氏曰歲星守天關臣謀主若大臣有不道者有兵起
期二年郗萌曰星守天關為貴人多死海中占曰
歲星守犯天關道絶天下相疑有關梁之令(案宋書天文志曰晉)
(康帝建元元年歲星犯天關安西將軍庾翼與兄水書曰歲星犯天關占云關梁當澁塞比來江東無他故江)
(道亦不艱而石唐頻年閉關夫關閉不通信使此復是天公憒憒無皂白之徵)石氏曰歲星
守天關歲水民饑有自賣者郗萌曰歲星行不從天
關不出其年有兵
歲星犯南河北河戍三十八
石氏曰歲星行南河戍中為四方兵起百姓疾病黃
帝占曰歲星乘南河戍若出南河南為中石氏曰歲
星守南河蠻夷兵起邊戍有憂若有旱災人民饑郗
萌曰歲星守天高天下赦歲星逆行天高其君齋戒
不謹黃帝占曰歲星若留止守南河戍為百姓疾病
一曰為旱歲星行南河戍中若留止南河戍皆為喪
歲星出北河若乘北河戍為女喪黃帝占曰歲星
乘北河戍若出北河戍北外國王死玄冥占曰歲星
守北河朔方兵動若守之三十日不下北兵敗若北主
死天下大水人民饑期不出二年巫咸曰歲星守北
河大臣有憂若邊臣有罪若有戮死者郗萌曰歲星
經南河之南刑法復暴誅伐不當經北戍之北以女子
金錢貪色奢侈失治道近期三年中期六年遠期九年
而災至黃帝占曰歲星出北河戍間若留守北若居
南戍間若守两間為天下有難起道不通荆州占曰
歲星守两河間天下乖離道路不通郗萌曰歲星有
不行入天關間為喪
歲星犯五諸侯三十九
石氏曰歲星犯五諸侯若守之兵大起將士出諸侯有
憂若有死者巫咸曰歲星入五諸侯伺其出日而數
之若二十日兵發伺始入處之率一日期十日軍罷
玄冥占曰歲星守北諸侯臣有謀主者若議臣不忠若
有罪黜期一年石氏曰歲星中犯乘守五諸侯兵死
期三年郗萌曰歲星中犯乘守五諸侯為所中乘守
者誅若有殃期三年兵發
歲星犯積水四十
巫咸曰歲星犯守積水其國有水災物不成魚鹽貴一
曰以水為敗糴大貴人民饑期二年
歲星犯積薪四十一
甘氏曰歲星守積薪天下大旱五榖不登人民饑亡
歲星犯水位四十二
郗萌曰歲星犯水位大水一曰出其南大旱石氏曰
歲星犯守水位天下以水為害津關不通一曰大水入
城郭傷人民皆不出其年
歲星犯軒轅四十三
郗萌曰歲星出東陵有青龍出左右若宫中者石氏
曰歲星在軒轅中有以女子請人君者黃帝占曰歲
星行軒轅中犯女主女主失勢(失勢者憂喪也)列大夫有放逐
者五官有不治者色悴為憂為疾其所中犯乘守者誅
若有罪歲星中犯女主者皆為女主當之其守犯女
主女主有憂(案宋書天文志曰宋元嘉十四年七月辛卯歲星入軒轅其後皇后袁氏崩)
荆州占曰歲星守軒轅女后有以子諍者巫咸曰歲
星行犯守軒轅女主失政若失勢一曰大臣當之若有
黜者期二年玉歴曰歲星犯守軒轅女主有憂其君
失政威令不行後宫不安期一年(司馬彪天文志曰孝申桓延熹七年八月庚)
(歲星犯軒轅大星八年二月癸亥皇后鄧氏坐執左道廢遷於祠宫死)石氏曰歲星入
軒轅中犯乘守之有逆賊有火災歲星犯乘守軒轅
太民星大饑大流太后宗有誅者若有罪中犯乘守少
民星小饑小流皇后宗有誅者若有罪荆州占曰歲
星中犯乘守軒轅左右角皆為大臣當之
歲星犯少微四十四
石氏曰歲星入少微君當求賢佐不求賢佐則失威奪
勢矣歲星犯守少微名士有憂王者任用小人忠臣
被害有死者黃帝占曰歲星入犯乘守少微宰相易
歲星入中犯乘守少微女主憂石氏曰歲星入中
犯乘守少微五官亂宰相有憂
歲星犯太微四十五
帝覽嬉曰歲星行犯太微左右執法為大臣有憂郗
萌曰歲星犯左右執法執法者誅若有罪(班固天文志曰哀帝元夀)
(元年十一月歲星入太微逆行干右執法二年十月戊寅高安侯董賢免大司馬位歸第自殺司馬彪天文)
(志曰孝桓延熹九年十月癸酉歲星犯左執法十一月戊午歲星入犯左執法其九年十一月荆州刺史李隗等)
(皆棄市至永康元年十二月太傳陳蕃大將軍竇武等皆枉死也)荆州占曰歲星道
從太微西蕃北南方星間入致南蕃東方星間南出道
中西蕃直坐入者非道也歲星以壬子日慎入太微
天廷中天子所使也不以壬子日入非天子使郗萌
曰歲星當太微門為受制當左執法為受事左執法當
右執法受事右執法守太微門三日以下為受制三日
以上為兵為賊為亂為饑荆州占曰歲星出東掖門
為相受命東南出德事也出西掖門為將受命西南出
刑事也期以春夏齊伯占曰歲星入太微執道而出
王者有福諸侯有受賜爵封者黃帝占曰歲星入天
廷色白潤澤為期百八十日有穀歲星東行入太微廷
中出東門天下有急兵若守將相御史大臣有死者若
入端門守廷大禍至入南門出東門國大旱若入南門
逆行出西門有大水逆入東門出西門大國破亡若順
入西蕃而留不去楚國凶殃合誠圖曰歲星入華闕
門者為臣殺之候之石氏曰歲星入太微中華東西
門若左右掖門而南出端門者必有反臣歲星入太
微西門出東門為人君不安欲求賢佐有入中華西門
出中華東門為臣出令有入太隂西門出太隂東門為
天下大亂有喪若大水郗萌曰歲星入太微西門犯
天廷出端門皆為大臣伐主入西門而初出右掖門皆
為大臣假主之威而不從主命歲星入西華門出端
門為臣詐稱詔荆州占曰歲星入太隂西門若端門
出東門貴者奪威勢歲星與五星俱會太微宫中成
勾已而光不相及者三王九侯亡一曰名臣争為主更
相殘賊歲星入太微天廷出端門臣不臣歲星入
太微宫為天下大驚一曰有兵歲星入天廷國不安
其宮司馬彪天文志曰歲星入太微人主改政巫
咸曰歲星逆行入太微天廷中為大臣有誅若諸侯戮
死期二年石氏曰歲星逆行太微之中及出入左右
掖門為有逆謀天子有命將征伐之事一曰大赦可以
解其患歲星逆行入太陽東門若入中華門人主改
政非次天下不安郗萌曰歲星逆行入左掖門為臣
劫其主有入東華門至黃帝座出西門為臣欲謀主不
成玉歷曰歲星逆行入太微強臣凌主諸侯兵起
荆州占曰歲星主東方南逆行入太微東南隅星之北
為南方入二星之北為東方黃帝占曰歲星留於太
微守三十日以上為必有兵革天下大赦荆州占曰
歲星入太微從右二十日以上人主大不安有大憂(案宋)
(書天文志曰魏黃初五年歲星入太微逆行積百四十九日乃出至七年五月文帝崩明帝即位大赦天下)
荆州占曰歲星入太微從右入七日以上為人主憂
(司馬彪天文志曰孝桓延熹九年正月壬辰歲星入太微中五十八日出端門永康元年十二月丁丑桓帝崩)
歲星道南蕃入留止南門為大臣有憂歲星留太微
廷中為天下大憂中央留十日以上皆為天下有亡徒
為兵者陳卓曰歲星入太微犯左右執法將相執法
者有憂若死亡近期一年遠五年荆州占曰歲星入
太微天廷所中犯乘守者殺若有罪各以守官名之
歲星食太微東西蕃四輔臣有誅者若君臣失禮
歲星犯黃帝座四十六
石氏曰歲星犯黃帝座改正易王天下亂存亡半又
占曰歲星逆來犯黃帝座王者惡之禍成矣期三年
郗萌曰歲星干犯黃帝座非其主立天下不安荆州
占曰歲星入黃帝座其色白者為有赦又占曰歲星
逆行入太微天廷中為諸侯將有戮上者至黃帝座而
成不至黃帝座而還有謀不成以其入日占國又占
曰歲星中黃帝座為大人易天下大亂又占曰歲星
觸黃帝座主賊黃帝占曰守黃帝座大人憂
歲星犯四帝四十七
石氏曰歲星犯守四帝臣謀主去之一尺事不成玉
歴曰歲星入太微犯四帝辟憂君也甘氏曰歲星中
犯乘守四帝座天下亡
歲星犯屛星四十八
甘氏曰歲星犯守屏星君臣失禮下而謀上一曰大臣有
戮死者石氏曰歲星中犯乘守屛星為君臣失禮而
輔臣有誅者若免罷去
歲星犯郎位四十九
甘氏曰歲星犯守郎位輔臣有謀左右宿衛者為亂王
者宜備之
歲星犯郎將五十
巫咸曰歲星犯守郎將命曰陵陵則將有誅若將憂一
曰大臣為亂誡慎左右荆州占曰歲星犯乘守郎將
且有以符節為姦者又占曰歲星中犯乘守郎將必
有不還之使
歲星犯常陳五十一
甘氏曰歲星犯守常陳守衛有謀兵起宫中天子自出
行誅期百八十日遠一年
歲星犯三台五十二
玉歴曰歲星入犯上台司命近臣有罪若有誅一曰近
臣有逃走者以五色占色黃當日無故青黑憂死喪期
一年郗萌曰歲星犯守上台改年昜紀大尉死不則
天子惡之中台司徒病下台司空期百日若七十日丙
子日文曜鈎曰歲星犯守中台司中奸臣有謀若誅
者中公當之巫咸曰歲星犯守下台司禄近臣有罪
若出走黑死者
歲星犯相星五十三
石氏曰歲星犯相星輔臣凶
歲星犯太陽守五十四
甘氏曰歲星犯守太陽守大臣戮死若有誅謀不出年
歲星犯天牢五十五
海中占曰歲星犯守天牢王者以獄為弊貴人多繫者
歲星犯文昌五十六
石氏曰歲星入文昌天下兵起其君不安若有走主
歲星犯北斗五十七
聖洽符曰歲星入北斗口中天下大亂改政易王國有
大喪期三年巫咸曰歲星入北斗若守之貴臣受殃
郗萌曰歲星入守北斗貴人有繫荆州占曰歲星
守北斗天子惡之荆州占曰歲星守北斗不出一年
其歲大水一曰大赦
歲星犯紫微宮五十八
海中占曰歲星入長垣天子以兵自衛強臣凌主一曰
叛臣被誅若戮死期不出百八十日玄冥占曰歲星
入紫微宫奸臣有謀兵起宫中天下亂人主憂期二年
巫咸曰歲星守紫微宫民莫處其室宅流移去其鄕
歲星犯北極鈎陳五十九
石氏曰歲星犯守北極主星必有大喪若有反臣玉
歴曰歲星犯守太子星太子憂若有罪犯守庶子庶子
憂若有罪荆州占曰歲星中犯乘守北極主星為大
人憂黃帝占曰歲星犯守鈎陳後宫亂兵起宫中幸
臣謀主者憂
歲星犯天一六十
石氏曰歲星犯守天一倖臣有謀人主憂
歲星犯太一六十一
石氏曰歲星犯守太一幸臣有謀有兵起人主憂
唐開元占經卷二十八
