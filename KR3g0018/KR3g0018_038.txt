唐開元占經卷三十八
唐瞿曇悉達撰
填星占一
填星名主一
石氏曰填星其神雷公决星名曰卿魄荆州占曰填
星常晨出東方夕伏西方其行歲填一宿故名填星
石氏曰填星主季夏主中央主土於日主戊巳是謂黃
帝之子主德女主之象宜受而不受者為失填其下之
國可伐也德者不可伐也其一名地侯(案服食經曰雄黃填星之精也)
淮南子曰中央土也其帝黃帝其佐后土執繩而制
四方繩直也其神為填星其獸黃龍其音宫其日戊巳
春秋緯曰填星主德德失則宫室高臺榭繁故填星
縮火燒門動則水决江河破凶文曜鈎曰填星主德
以正常德失則罰出填星二十四徵以效存亡合誠
圖曰填星主正紀綱甘氏曰填星主太常主周梁(海中)
(占曰周梁中國也)邦有德填星當也巫咸曰填星之德厚安
危存亡之機填星所宿者其國安大人有喜增土
五行傳曰填星於五常為信言行不二於五事為思心
寬容受諫若五常五事皆失填星為變動為土功為女
主為山崩為地動吳龔天官星占曰填星所居國有
德不可以兵加也班固天文志曰填星者信也思也
仁義禮智以信為主貌言視聽以心為正故四星皆失
填星迺為之動郗萌曰填星主祭祀鬼神宮及太常
荆州占曰填星土之精主四季填星主司天下女
主之過女主邪填星邪女主正填星正石氏曰填星
正女主正紀綱
填星行度二
五行傳曰填星以上元甲子歲十一月朔旦冬至夜半
甲子時與日月五星俱起於牛前五度順行二十八宿
右旋歲一宿二十八宿而周天(案歷法填星一年平行十二度十一萬六千四)
(百三十二分度之四萬六千二百七十一二十九年百六十八日千九百七十六分日之千一百三十七而周)
(天是三百八十三年而十三周天)淮南子曰填星以甲寅元始建斗
(寅元始歷起之年也建斗填星起於斗也)日行二十八分度之一歲行十二度
百一十二分度之五二十八歲而周天春秋緯曰填
星出百二十日反逆西行百二十日東行見三百三十
日而入入三十日復出東方運之常也守度持節為紀
綱順之吉逆之凶荆州占曰填星出東方三百三十日
而夕伏西方三十日而復晨見東方尚書緯曰氣在
於季夏其紀填星是謂大静無立兵立兵命曰犯命奪
人一畝償以千里殺人不當償以長子不可起土功是
謂犯天之常滅德之光可以居正殿安處舉有道之人與
之慮國人以順式時利以布大德脩禮義不可以行武
事可以赦罪人與德相應其禮衣黃是謂順陰陽奉天
之常也如是則填星得度其地無災動聲儀曰宫音
和調填星如度不逆則鳳凰至巫咸曰填星受制則
養老存鰥寡行饘粥施恩澤事賓客郗萌曰填星用
事務招錄賢聖擇廉平勸民耕農實倉庫治城郭通溝
渠奉天祠修治社禝數問牢獄察勉失職務安百姓如
是則填星不盈縮不逆行變色荆州占曰填星順行
而明其國有厚德填星行中道陰陽和調皇甫謐
年歴曰甘石太初歴所以記星出不同者以星盈縮在
前各錄後所見也填星之精凡六十三變
填星相王休囚死三
荆州占曰填星之相也從立夏至仲夏時其色大如精
明無芒角填星土也位在中央王於四季其星從孟
夏至仲夏時色當赤而微小及季夏王時其色比北極
中央大星赤黃而光明有芒角填星之休也從孟秋
至仲秋時色黑而細小無精光季秋時其色當比奎大
星黃白而光明有芒填星之囚也從立冬至仲冬其
色青而細小赤黑止而不行(甘氏云如小不明也)至季冬王時色
當比左角青黃而光明有芒填星之死也從立春至
仲春其色白而細小不明至季春時色當比參左肩而
黃白光明有芒甘氏曰當其相也而有王色主弱女
主用事有休色有土功有囚色女主不昌有死色貴人
多喪所留守舍其國有女徵其進舍也及退舍皆為土
功憂事當其王也而有相色則女主宗強有休色政
在公卿有囚色女主不昌有死色女主族不祥其所留
之舍有德厚其進舍也其國得土其退舍也則失土
當其休也而有王色臣下縱横有相色女主請謁行有
囚色女主宗族有誅傷死色重有女喪所留之舍其國
民流亡其進舍也及退舍其國受殃當其囚也而有
王色有政令四時不和多風雨災五穀不成盗賊起野
多囚人有相色臣下為謀謀及司空有休色女主與妾
訟有死色國有土功所留之舍其國是當其進舍也絶
嗣復興其退舍也有哭音當其死也而有王色下勝
上枯木復生臣專政有相色地泄其藏從地中出有休
色五穀暴貴人臣散亡有囚色必有霜雹所留之舍尤
凶其進舍也地動若有蛇怪其守舍也有移徙澤
填星光色芒角四
甘氏曰候填星以季夏戊巳此王氣色當如其常色變
則失所也郗萌曰填星色有常黃比參右肩荆州
占曰填星常色如北極明星赤比角星黑比奎明星
黃帝占曰填星色白多為獄一曰有素服天下不安
填星色黃而光輝輝大更宫室有土功事填星色黃
大無光女主得意一曰女主年中有忿争禮記威儀
曰君乘土而王其政太平則填星黃而暉多詩緯曰
填星華此奢侈不節王政之失海中占曰填星光明
歲熟其所守國安大人有喜增地郗萌曰填星赤華
也期九十日兵起填星春色蒼歲善大熟填星色
青黃其國有憂填星赤色光而澤也不出其年兵起
填星色赤飢期三年色青黃有憂色青白期不出五
月兵若獄大起青多為兵白多為獄青白等兵獄並起
色青黑六十六日有喪皆所在之宿名其國天官書
曰填星色青圓憂病一曰憂水青角有兵憂填星色
白圓有喪若星赤圓有兵黃圓則吉荆州占曰填星
居之分久而光明人主吉昌填星色春青夏赤秋白
冬黑色順四時其國強女主昌填星色黑圓多疾若
水黑而小國有死王赤為兵白為喪黃則吉填星色
黑黃圓女主吉有喜赤圓女主凶填星色黃潤澤即
國有慶海中占曰填星色白芒澤有子孫喜立王
郗萌曰填星赤有芒其野謀兵荆州占曰填星芒邪
亂失色女主心不正填星色赤芒有兵若火填星
三黃芒女主盛其國強三黑芒其國亡天官書曰填
星兩黑角水青角憂有兵白角哭泣之聲赤角犯我城
黃角地之争荆州占曰填星七角又有芒女主專政
妄誅填星出其角為旱填星在四方宿當如其方
色吉失色而角青為憂赤為旱白為兵黑有死喪填
星失色五角即有戰若色黃而有九芒有大水不乃天
裂地動填星黑角則水赤角有兵若旱黃角有土功
事
填星盈縮失行五
甘氏曰填星失次而上二舍三舍是謂大盈有王命不
成不乃大水失次而下二舍是謂縮女后有戚其歲不
復不乃天裂若地動甘氏曰填星緩則不逮急當過
舍逆則占班固天文志曰填星盈為主不寧縮有軍
不復荆州占曰填星退舍為縮所次之國凶黃帝
占曰填星見東方一歲行二舍吏民相將至退地諸侯
有失邑者填星西行一舍以上吏棄法令民棄其君
子去其父離其鄉里渡於河海動地而起矣填星逆
行天下更王洛書曰填星盈縮下士逆謀兵乃生
填星盈縮地動摇宫有此類則亡引也填星盈縮九
州騷動四方相賊潢舍孳曰陽弱臣逆則填星盈縮
(陽者君也)王者禮義德殺刑盡失填星乃動而盈王者以貪
擾不寧大水出文耀鈎曰填星南西行為畋獵恣南
西者南多西少也論語䜟曰填星盈動國門闔石
氏曰填星失次進則亡地退則有喪填星所居久者
其國有德厚不可以軍如所居易者(徐廣曰易猶輕速也)國其德
薄可侵以土地填星所居之國吉未當居而居之已
去而復還居之其國得地不乃得女當居不安既已居
之又東西去之國失土不乃失女不可舉事用兵不有
土事若女子之憂其國可伐居之久福禄厚居之易福
禄薄巫咸曰填星盈失次退地白有喪角為争大為
得地小為失地填星之居宿國五歲若六歲四歲其
君強固安其所去者其君憂也填星亂行人主且失
地使之不然無滛亂於樂無見諸侯客無出遊如是則
止海中占曰填星去宿天子不立后去宿南數十尺
女主不用事若大水去其宿北數十尺女主當之若大
旱主好畋獵走狗馳馬出入不時賜與不當則填星
失宿民多病歲多大風黍稷無實京房曰人君内無
仁義外多華餙則填星失度東西叛逆不救必憂霜雪
其救也治社禝明堂近方直親厚重之人災消矣(荆州占曰)
(不救有雷雹山崩地坼之災也)郗萌曰人君宰相簡鬼神廢禱祀毁
宗廟社禝即填星逆行色變地動填星逆行有白衣
之會逆行一舍為水填星超舍而前東行一歲二舍
諸侯有歸國者填星逆行二舍有兵六十日大赦
填星逆行三舍為政者死以季夏戊子日候填星其
色變行不如常行失也淮南子曰填星歲填一宿當
居而不居其國亡地未當居而居之其國增地歲熟
荆州占曰人君宰相大臣治宫室為臺榭内淫泆夫婦
無别淫女用事䙝羣神而簡宗廟則填星逆行變色殃
至地動無救則枉矢出民疫飢女主淫泆者填星逆行
入陰外淫泆者逆行入陽逆行入陰旱入陽水逆行十
五度以上女主坐亡之填星逆行不軌為殃為賊
填星盈出其色蒼白喪王者德重填星居之女主德
薄填星離宿一曰當居不居其國以水亡填星應居
之而去其分飢荒流滿四方若居之而不安不可興土
功不可舉大衆填星亂行王者無德女主不仁淫放
外遊出入無度此惡之所致人君修德以禳之則可無
咎填星行舍居其南居其北若去之疾其分不可用
兵必受殃若居之而去更反守之分增地填星離宿
一丈之陽女主不用事去宿一丈之陰女主死填星
行順道陰陽和若不順道去舍南北若一丈女主不治
一曰王者不立后填星失次上及二舍大水出上三
舍則天裂地陷逆一舍己上吏擊人民棄妻子去其邑
星東行二舍分失地星若亂行人主失土無滛放無出
遊無興宫室則可以免填星行失次逆一舍至二舍
其國飢荒人民流亡去其鄉填星主土以填四方其
行於列客所干年不入填星出北方宿中舉兵者不
利出東方利用兵國強出南方宿下有兵者亡地出西
方宿兵起填星逆行入陰内事逆行入陽外事逆
填星晝見經天六
甘氏曰填星晝見臣謀君女主憂上相死填星經天
而逆行天下更政地大動巫咸曰填星不經天經天
更封荆州占曰填星起左角逆行至軫是經天其下
國當者亡地戰不勝
填星變異生足大小傍有小星七
龍魚河圖曰夫填星主得土之慶其星下為虚星之神
巫咸曰填星下為杜嫗止於空城(黃石公三略曰初張良遇神老於路)
(則脫履命良取之良跪而進之老曰年少可教與良三期而後付三略焉良受書老告之曰後穀城見有黃石)
(乃是吾也遂號曰黃石焉然則黃石填星之精黃者填之色也石者星之質也填為土德漢為火行子以王事)
(告其母也神老杜嫗同故備其說)荆州占曰填星失色生足女主退
若被罪黃帝占曰填星大如狼星而黃天下之兵雖
會其國不亡填星始出大而日愈小所在國不利始
出小而日愈大所在國利巫咸曰填星大人主將昌
地廣民人惶惶繫心而行不憂其家乃憂其王易緯
曰土令廢填消食於戊巳以春月巫咸曰填星小人
主有憂使之不然無聽鼓鐘之音民人有罪者釋之如
是則止不者民多死有土功失地荆州占曰填星細
微女主失勢黃帝占曰填星旁有小星守填星臣欲
弑主小星入填星中事立决小星去臣利填星往復小
星主得臣見東方東方有之見西方西方有之見南方
南方有之見北方北方有之皆以所在之宿名其國
填星流動與列星鬭八
雒書曰填星動溢地侯之災山崩裂填星動盛不吉
天下亂畔元命包曰填星動則水决江海破山命曰
地侯躍天雨絲絲偽言咄咀民作船主急去地吐泉魚
銜葂(宋均曰一作龜晉陽秋曰孝武大元三年七月乙亥填星摇三年六月大水)春秋緯
曰黃星動海水浮三公及左右謀鈎命决曰天水失
信則玄龜不見填星大動石氏曰禮德義刑殺盡失
則填星為之動填星動摇離舍使者交接道路荆
州占曰填星動女主有怒若有怨郗萌曰填星變色
逆行相凌而鬭會客環守其國無道荆州占曰填星與
列舍鬭不出其年分亡地死將
填星穰氣暈彗九
洛書曰黃帝起填星珥魚(氣如魚形在填星旁)黃帝占曰填星
旁有雲如狗狀有土功期一月孝經内記曰填星生
氣而為黃穰者明日大温旦霧夕雨見此者不出五日
五榖賤所見之國尤甚不出三旬中民多疾病亦死
荆州占曰填星出穰氣長四丈(一曰雨土)巫咸曰填星自
暈有土功有喪郗萌曰填星出彗所居下國受兵亡
地不出一年
唐開元占經卷三十八
