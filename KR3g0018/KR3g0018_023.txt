唐開元占經卷二十三
唐瞿曇悉達撰
歲星占一
歲星名主一
石氏曰歲星他名曰攝提一名重華一名應星一名經
星天官書曰歲星一名紀星又曰歲星廟也春秋
緯曰春精靈威仰神為歲星體東方靑龍之宿石氏
曰歲星木之精也位在東方靑帝之子歲行一次十二
年一周天與太歲相應故曰歲星人主之象主仁主義
主德主大司農主次相其國吳齊主春日甲乙其辰寅
卯所在之邦有福石氏曰歲星主顔貌怒喜意所欲
施行合誠圖曰歲星主含德洪範五行傳曰歲星
者於五常為仁恩德孝慈於五事為貌威儀舉動仁虧
貌失逆春令則歲星為灾(案班固天文志曰逆春令傷木氣則罰見歲星)雖主
福德見惡逆則怒為殃更重淮南子曰東方木也(木入)
(地而生也)其神太皥(天神五帝太皥主東方)其佐勾芒執規而治春(規者)
(圓也)其神為歲星其獸為青龍其音角其日甲乙荆州
占曰歲星主春農官也其神上為歲星主東維又曰主
歲五榖又曰歲星主司天下諸侯人君之過天鏡
曰歲星主春蒼帝之子為天布德石氏曰歲星所在
之國不可伐可以伐人甘氏曰邦將有福歲星留居
之淮南子曰歲星之所居五穀豐昌其對為衝歲乃
有殃荆州占曰歲星所居之宿其國樂所去宿其國
饑又曰所從野有慶所去起兵又曰歲星居次順常
其國不可以加兵可以伐無道之國伐之必剋又曰
歲星所留之舍其國五榖成熟石氏曰歲星君之象
也石氏讚曰歲星象主色欲明潤
歲星行度二
洪範五行傳曰歲星以上元甲子歲十一月甲子朔旦
冬至夜半甲子時與日月五星俱起於牛前五度順二
十八宿右行十二歲而一周天(案歷法歲星一見三百六十三日而伏三十五)
(日一千三百三十分日之一千一百六十二竒四十五復見如初一終三百九十八日一千三百四十分日之)
(一千一百六十二竒四十五衆家之說皆云十二年而一周天准此微為疎矣)河圖雒書曰
歲星日行十二分度之一十二歲而周天出東方以晨
入西方以昏甘氏曰歲星凡十二歲而周皆三百七
十日而夕入於西方三十日復晨出於東方視其進退
左右以占其妖祥甘氏曰歲星所居處安靜中度吉
天官書曰歲星出東行十二度百日而止反逆行八
度百日復東行巫咸曰歲星受制則行柔惠進羣賢
封有功出財貨行賑貸禁開闔通障塞無伐木尚書
緯曰時五紀氣在於春紀可以觀農桑禁斬伐以安國
家如是則歲星得度五榖滋矣政失於春星不居其常
樂動聲儀曰角音和調則歲星常應太歲月建以見
則發明至為兵備(發明金精鳥也金既剋木又兵象也)荆州占曰歲星
居舍進退如度其國有福王者吉姦邪息又曰人君
治急歲星行疾緩者行遲刻者行陰道寬者行陽道和
者行中道行陽道者旱行陰道者水行中道者陰陽調
和又曰歲星行正則王者心正行邪則人主心邪行
正者行黃道也行邪者失黃道也又曰君行寬則歲
星行陽道多旱王者外其心憂在邊臣封寵無功之人
甘氏曰凡歲星所在不可伐假令歲星在寅則其歲
不可東北征利西南西南無年有亂民是為歲星之衝
常受其凶也十二歲皆放此荆州占曰歲星歲行一
次居二十八宿與太歲應十二歲而周天太隂居維辰
歲星居維宿二太隂居仲辰歲星居仲宿三淮南子
曰太隂在四仲則歲星守三宿(太隂謂太歲也四仲子午卯酉也假令歲隂在)
(卯星守須女虚危故曰三宿也)太隂在四鈎歲星行二宿(四鈎謂丑寅為一鈎辰巳)
(為一鈎未申為一鈎戌亥為一鈎假令歲隂在寅歲星在斗牛故曰二宿也案晉灼曰太隂在四孟四季則歲)
(行二宿也)二八十六三四十二故十二歲而行二十八宿日
行十二分度之一歲行三十度十六分度之七十二
歲而周春秋緯曰太隂在亥歲星居角亢太隂在子
歲星居氐房心太隂在丑歲星居尾箕太隂在寅歲星
居斗牽牛太隂在卯歲星居須女虚危太隂在辰歲星
居營室東壁太隂在已歲星居奎婁太隂在午歲星居
胃昴畢太隂在未歲星居觜參伐太隂在申歲星居東
井輿鬼太隂在酉歲星居柳九星張太隂在戍歲星居
翼軫運之常也甘氏曰歲星處一國是司歲十二名
攝提格之歲(案李巡曰言萬物承陽而起故曰攝提格格起也孫炎曰陽攝持提擕萬物使上至)
攝提格在寅歲星在丑以正月與建斗牽牛婺女(案天官書)
(與斗牽牛石氏曰在斗牛太初歴曰在營室東壁淮南鴻烈解曰太陽在寅歲名攝提格其雄為星舍斗牽牛)
(許慎注曰太陰在天為雄歲星在地為太陰)晨出於東方為日十二月(案淮南鴻)
(烈解曰以十二月輿之晨出東方東井輿鬼為對許慎注曰東井輿鬼在未斗牽牛在丑故為對也)夕入
於西方其名曰監德其狀蒼蒼若有光其國有德乃熟
黍稷其國無德甲兵惻惻其失次將有天應見於輿鬼
(天官書曰應見杓)其歲早水而晚旱(案淮南鴻烈觧曰攝提格之歲早水晚旱稻疾蠶不)
(登菽麦昌民食四升)甘氏曰單閼之歲(案李巡曰日在卯言陽氣推萬物而起故曰單)
(閼單盡也閼止也孫炎曰本單作殫釋曰殫猶申也閼壅之物於此盡申也)攝提格在卯歲
星在子與虛危(天官書曰與婺女虚危漢書天文志曰太初歷在奎婁)晨出夕入
(淮南子曰歲星舍婺女虚危以十二月與之晨出東方柳七星張翼對也)其狀甚大有光若
有小赤星附於其側是謂同盟两國或昌或亾死者不
在其鄉其失次見於張其名曰降入周王受其殃國斯
反服甲兵惻惻其歲大水(淮南子曰單閼之歲歲和菽惡蚕昌民食五升)甘
氏曰執徐之歲(案李巡曰言蟄之物皆敷舒而出故曰執徐執蟄也徐舒也孫炎曰勾者畢達)
(蟄伏之物盡敷舒也)攝提在辰歲星在亥與營室東壁(天官書曰以三月與)
(營室東壁天文志曰太初歴在胃昴)晨出夕入(淮南子曰歲星合營室東壁以正月與之晨出東方)
(翼軫為對)其名為摶穀(天官書曰靑章甚章也)其國有德必數其狀其
失次見於軫(石氏曰失次杓)其名曰靑章其國不利治兵將有
大喪其歲早旱而晚水(淮南子曰執徐之歲早旱晚水小饑蚕開麦熟民食三升)
甘氏曰大荒落之歲(李巡曰言萬物皆熾茂而大出霍然落落故曰荒落孫炎曰物長大)
(荒蕪落莫者也)攝提在已歲星在戌與奎婁胃(天官書曰以四月與奎婁胃漢)
(天文志曰太初歴在伐也)晨出夕伏(淮南子曰歲星舍奎婁以二月之晨出東方角亢為對也)其
名曰路嶂(天官書謂之跰踵)其狀熊色有光其國兵其君增地
其失次見於亢其名曰清明其下出賊死主是歲不可
西北征利東南東南無軍有亂民將有兵作於其旁執
殺其主(淮南子曰大荒落之歲有小兵蠶登麥昌菽疾民食二升也)甘氏曰敦牂
之歲(太隂在午歲名攙搶郭璞曰敦牂淮南子注曰則郎切李巡曰言萬物皆茂狀徛移其枝故曰敦牂敦茂)
(也牂狀也孫炎曰萬物茂狀也)攝提在午歲星在酉與畢昴(天官書曰以五月與)
(胃昴畢天文志曰太初歷在井輿鬼也)晨出夕入(淮南子曰歲星舍胃昴以三月與之晨出東方氐房)
(心為對)其名曰啓明(天官書曰開明一曰天津石氏曰名磬明)其狀熊熊若有
光天下偃兵唯利二立王不利治兵其失次見於房(石氏)
(曰失次杓)其名曰不祥孽及殷王禍及四鄉其歲早旱晚水
(淮南子曰攙搶之歲歲大旱蠶登稻疾菽麦昌禾為民食二升)甘氏曰恊洽之歲
(李巡曰在未言隂陽欲和萬物和合故曰恊洽和也孫炎曰物生和洽含英秀也)攝提在未歲
星在申與觜觹參伐(天官書曰以六月與觜觹參天文志曰在張七星)晨出夕
入(淮南子曰歲星舍觜觹參以四月與之晨出東方尾箕為對)其名曰張列(天官書曰長列)
其狀昭昭若有光其色若赤無有他祥唯利行兵征於
四方仇人不敢治民其失次見于箕其名曰不疑小民
有子持頭相期(淮南子曰恊洽之歲有小兵蠶登稻昌菽麦不為民食三升)甘氏
曰涒灘之歲(郭璞曰涒音湯昆切灘音湯干切李巡曰言萬物皆脩其精氣故曰涒灘孫炎曰涒)
(灘物吐秀傾垂之貌也)攝提在申歲星在未與東井輿鬼(天官書曰以七)
(月與東井輿鬼漢天文志曰太初歴在翼軫也)晨出夕入(淮南子曰歲星舍東井輿鬼以五月與之)
(晨出東方斗牽牛為對)其名曰大晉其狀昭昭白色有光有國其
亡亦不在其鄉其失次見於牽牛其名曰小章不利治
兵其國有誅必害其王歲小水雨(淮南子曰涒灘之歲歲和小雨行蠶登菽)
(麦昌民食三升)甘氏曰作愕之歲(淮南子曰作愕或作噩孫炎曰愕音咢李巡曰在酉)
(言萬物墜落故曰作愕作索也愕茂也孫炎曰作愕者物落而枝起之貌)攝提在酉歲星在
午與柳七星張(淮南子曰歲星在柳七星張天官書曰以八月與柳七星張漢天文志曰太初)
(歴在亢)晨出夕入(以六月與之晨出東方須女虚危為對也)其名為長王其狀
作有芒有國其昌書有四方享獻之祥其失次見於虛
(天官書曰應見危石氏曰失次杓)其名曰大章有旱而昌或為之殃必
在其鄉其歲有火有女喪民疾(淮南子曰作愕之歲有大兵民疾蠶不登菽麦)
(無穗民食五升也)甘氏曰閹茂之歲(李巡曰言萬物皆蔽冒故曰閹茂閹蔽也茂冒)
(也孫炎曰霜閹茂物使俱落也)攝提在戌歲星在已與翼軫(天官書曰以九月與)
(翼軫漢天文志曰太初歴在氐房心也)晨出夕入(淮南子曰歲星舍翼軫以九月與之晨出東方)
(營室壁為對)其名為天睢其狀白色大明其色若靑國有大
疾其失次見於東壁(石氏曰失次杓)其國士卿相謫民人各直
刺無有仇謫鬼神書壁其名曰天侈其歲有小水有女
喪(淮南子曰閹茂之歲小熟有兵蠶不登麦不為菽昌民食七升)甘氏曰大淵獻之
歲(李巡曰言萬物落於亥大小深藏屈近陽故曰淵獻淵藏也獻近也孫炎曰献萬物於大深謂盖藏也)
攝提在亥歲星在辰與軫角亢(天官書曰以十月與角亢漢天文志曰太初歴)
(在尾箕)晨出夕入(淮南子曰歲星舍角亢以十月與之晨出東方奎婁為對也)其名為
大皇(天官書曰大章)其狀色玄靑天下不寕有歸為政星若耀
而隂出是謂正平利起軍旅其帥必武有德將四國海
内盡服其失次見於婁其名屛營天下盡驚(淮南子曰大淵獻之)
(歲有大兵大熟蠶蕃菽麦不蟊賊民食三升)甘氏曰困敦之歲(郭璞曰敦音頓李巡)
(曰在子言陽氣皆混萬物芽孽故曰困敦孫炎曰困敦混沌也萬物初萌混沌於黃泉之下)攝提在
子歲星在卯與氐房(天官書曰以十一月與氐房心漢天文志曰太初歷在建星牽)
(牛)晨出夕入(淮南子曰歲星舍氐房心以九月與之晨出東方胃昴畢為對也)其名為
天泉其狀玄色甚明江池其昌不利起兵其失次見於昴
其名曰赤章其國有喪不在其王有水而昌(淮南子曰困敦之歲)
(大霧起大水出蠶登稻疾菽麦昌民食三升也)甘氏曰赤奮若之歲(李巡曰言陽氣)
(奮迅萬物而起不若其性故曰赤奮若陽也奮迅也若順也孫炎曰物萌色赤奮動順其性而氣始芽也)攝
提在丑歲星在寅與心尾箕(天官書曰以十二月與尾箕漢天文志曰太初歴在)
(婺女虚危又曰甘氏太初歴所以不同者以星盈縮在前後所見也其四星亦各如此者也)晨出夕
入(淮南子曰歲星舍尾箕以十月與之晨出東方觜觹參為對)其名為天昊
黯然黑色甚明侯王有慶其失次見於參其名洋有國
其虚其歲早水(淮南子曰赤奮若之歲有小兵早水蠶不出稻小疾菽不為麦昌民食三升)
歲星相王休囚死三
石氏曰歲星之相也從立冬冬至盡其色精明無芒角
甘氏曰歲星之王也立春至春之盡其色比左角大
而蒼有精光而内實仲春時有芒角歲星之休也從
立夏至仲夏無光明而赤黃歲星之囚也從仲夏至
夏之盡及四季王時其色當青黑止而不行歲星之
死也從立秋至秋之盡其色黑而細小不明此歲星之
常也天下大昌當其相也而有王色主弱臣強有休
色相免有囚色相囚有死色相死所留之舍其國大強
行中度天下和其休相有逆謀不成當其王而有相
色主弱臣強有休色人主有疾病之憂有囚色大赦有
死色有大喪其進舍也有德令其退舍也有還令其所
守之舍其下有逆德當其休也而有王色所居之舍
其國受兵有相色其國大臣誅傷有囚色草木傷有死
色禾豆不入稻芋半傷當其囚也而有王色政令不
行下反其上主聽不聰有相色臣下專政六月下霜有
休色所謀不成有死色誅故貴公卿所居之舍其國有
禍喪當其死也而有王色則秋榮華有相色枯木復
生有休色有土功有囚色有大喪荆州占曰歲星王
時當有芒角若無芒角者王者無威勢在臣下
歲星變色芒角四
甘氏曰候歲星以春甲乙此王氣當如其常色變則失
所也甘氏曰歲星如左角之狀其色蒼十二芒蒼比
伐左肩赤比心黃比(闕)大角黑比奎大星巫咸曰歲
星色靑白如灰主有憂期五月兵獄大起青多為獄白
多為兵青白等兵獄並起海中占曰歲星色黃得地
焦貢曰歲星主歲色黃澤有年赤而黑無年天官
書曰歲星色黃赤而沉所居野大穣荆州占曰君有
德則歲星潤澤光明君無德則歲星細小不明歲星
黃赤潤澤立竿見影大熟人主有喜歲星始正月受歲
色赤黃潤所居之野大穣其色黃白有爵禄之賞也色
正白人主死草野素服諸侯皆戒當有兵謀不成色白
而圓瘁而不光期三十日有喪歲星色青白是其常
色赤則主有憂色黃有喜色白為旱喪色黑多疾病一
有水災歲星色青黑期六十日有喪歲星色黃白歲
穣歲星色青圓為憂赤圓黑圓病不出三十五日大
喪改服歲星在春其色當蒼黃而光潤澤其變而白
秋有喪變而赤者夏有兵歲星赤黃而動期九十日
兵若喪色赤黑侯王憂歲星失色而黃女后持政期
百八十日失色而青黑不出百八十日有大喪黃帝
占曰歲星在東方之宿色當青色白而角有怒色赤有
兵色黑有喪色黃白歲大熟歲星在北方之宿色當
黑色白而角有兵色青有憂色白有怒色黃白歲大熟
歲星在西方之宿色當白色赤而角皆為有兵青為
憂黑為喪赤有怒色黃白歲大熟歲星在南方之宿
色當赤色白而有角兵靑有憂若怒色黑有喜色黃白
歲大熟文曜鈎曰歲星色赤有角所居之國昌人主
以武強戰無芒角不勝色赤黃以反德豐穣君臣和合
色靑白而赤燿其國有乖離之謀大臣發計主有憂懼
鈎命决曰天子失知則黃龍不見歲星五角巫咸
曰歲星赤黃角國有喜海中占曰歲星色蒼黃吉赤
芒澤有子孫喜立王黃得地白有兵黑有德令荆
州占曰歲星東行前芒短者欲留之象不出七日留正
見南方芒指卯酉子午者此王者正也指西維者不正
也歲星西行前芒短者欲留不出三日留歲星失
色白耀耀圓而揚赤芒王者誅大臣期九十日歲星
色青而角有水功事歲星色赤角則犯我城歲星
角人主有怒歲星一角七寸外射者大使大臣出期
九十日三角兵誅期六十日歲星三角芒傷近臣誅
内將相期百八十日歲星五角王者自出將兵期百
八十日歲星留不行而芒角有長者是星欲行候隨芒
角所指如是從之其芒南者星入外宿王者欲遣大使
之邊國期九十日芒北入中宿者是王者在外欲還也
不出四十日芒在東者欲順行也不出七日行是天子
欲出不過五十日則王者出宮其芒在西者欲逆行也
不出七十日逆行不出四十日王者誅大臣歲星芒
邪角不正則王者心不正外邪以應外臣内邪以應后
夫人歲星有芒無角則王者心平天下安寕期百八
十日歲星變色人主有怒若有芒角黑有水青角有
兵白角死喪若無芒角有軍戰不勝歲星七角又芒
者王者與四方戰期不出一年歲星九角又芒者殺
賢人誅邊將期一年石氏曰歲星色白角哭泣之聲
歲星木用事王東方無芒角是王者内弱威不使臣
也五寸以内曰芒五寸以上至九寸曰角天官書曰
歲星角迎角而戰者不勝
歲星盈縮失行五
五行傳曰歲星超舍而前為盈退舍而後為縮盈其國
有兵縮其國有憂荆州占曰歲星超舍而前過其所
當舍而宿以上一舍兩舍三舍謂之羸侯王不寕不乃
天裂不乃地動歲星退舍而後以一舍二舍三舍謂之
縮侯王有戚其所去宿國有憂三年有兵若山崩地動
雒書雒罪汲曰歲星當居不居未當去而去不言主
酷暴詩緯曰歲星無光進退無常此仁道失類之應
文曜鈎曰歲星所居久其國有德厚人主有福不可加
以兵石氏曰歲星主仁仁失者罰出變見於歲星歲
星盈縮故曰罰出此失政也言歲星所以盈縮之宿乃
以仁失逆春氣之所致也以其宿命其國聖人觀歲星
所盈縮之宿以知仁失之國也石氏曰其國失義失
春政則歲星羸縮羸則其下之國有兵不居復縮則其
下之國有憂其將死國傾敗又曰歲星當居而不居
未當去而去若居之又南北東西翔之摇動不留名曰
六排皆陰驚其陽臣下勝其主人主有大憂三公之禍
相以所之宿名其官不舍者懦強邦去之者嬖妃雄動
搖者勢不亾期在衡(案左傳曰魯襄公二十八年梓慎慎曰今兹宋鄭其飢乎杜預注曰梓)
(魯大夫也傳曰歲在星紀而淫于玄枵注曰歲歲星也星紀在丑斗牛之次玄枵在子虚危之次明年當在玄)
(枵今已在玄枵淫行失次也傳曰蛇乘龍注曰蛇玄武之宿虚危之星龍歲星木也木為青龍失次出虚危下)
(為蛇所乘也傳曰龍宋鄭之星也注曰歲星本位在東方東方房心為宋角亢為鄭故以龍為宋鄭之星傳曰宋鄭必)
(饑玄枵虚中也注曰玄枵三宿虚星在其中也傳曰玄枵耗名也土虚而民耗不饑何為鄭禆竈曰今兹王及楚)
(子皆將死歲星棄其次而旅於明年之次以害鳥帑周楚惡之注曰旅客處也歲星棄星紀之次客在玄枵歲)
(星所在其國有福失次於此祸衝在南南為朱鳥鳥尾曰帑鶉火鶉尾周楚之分故周王楚子受其咎經曰十)
(有二月甲寅天王崩乙未楚子昭卒往年宋鄭皆饑則梓慎之占各有其騐也)又曰歲星去其
舍之他舍所去失地所之得地歲星所居而徙搖前
後左右人主不安歲星不得其宿其國必亡君又
曰歲星修仁順則喜逆則怒甘氏曰歲星所處而不
處其國乃亡既已處之又東西去之其國凶不可舉事
用兵歲星出入不當其次有天妖見其衝所去國凶
所之國昌荆州占曰歲星當出不出而去其次凶
淮南子曰歲星當居而不居越而之他處主死國亡
京氏曰樂不興則歲失行人君不行仁恩破胎傷孕
春殺無辜則星失度不救則弟殺兄臣弑君班固曰
政緩則歲不行急則過分逆則占郗萌曰歲星當移
而不移民有憂諸侯四流行不用其道則凶荆州占
曰歲星當居而不居其國失地未當居而居其國得地
期九十日歲星當居其國之宿而終宿不居其野亡
歲星未當居而居之當去而不去既已去復還居之
皆為有福歲星行不至所當舍之宿其國凶又曰不
行其宿其國必亡君歲星居之安國安居之不安國
不安歲星一東一西害侯王人主不安一南一北害
於黍稷侯王憂移而北旱移而南大水又曰南北為
貴賤東西為妖祥鴻範傳曰佃獵不當飲食不享出
入不時及有姦謀則歲星逆行變色春秋緯曰好害
盛德則歲星逆行春政亂者奪民時獵野獸則歲星
逆行石氏曰歲星順行列宿者天德喜也所守犯中
外官皆吉有暴貴者星逆行不欲犯列宿中外官者皆
誅歲星逆行其國不可以興兵星順兵宜進星逆兵
宜退巫咸曰歲星亂行五榖不實草木秋英天鏡
曰歲星逆行不軌為殃賊焦氏曰歲星逆三月二月
有害乃行三舍以上則為害郗萌曰歲星之行當遅
而疾失一次以上至二次則人主驚走社稷危亡天下
兵起民去其土死者如丘陵荆州占曰歲星犯守錯
逆其國殃咎若守之滿六十日災必應歲星變色亂
行主無福(案宋書天文志曰晉簡文咸安二年五月歲亂星形色如太白占曰進退如度姦邪息變色)
(行主無福歲星自於仲夏當細小而明此其失常也又為臣強七月帝疾甚詔桓温曰少子可輔者輔之如不)
(可輔君自取之賴侍中王坦之毁手詔使如王尊輔政事温閤之大怒將誅坦之等是月帝崩)王者不
行春令興土功作宮室築城隍治溝瀆而奪民時百姓
怨嗟則歲星盈當縮順而逆水旱不時當出不出變為
妖彗所見之邦大兵起國破主亡王者行義起宗廟立
無後賑貧窮存孤寡省刑獄賞有功舉隱伏禮賢良發
庫藏罷徭役寬賦歛則星順度無咎矣人君宰相之
治也春不勸農民耕種通溝渠治城郭而奪民時百姓
怨謗則歲星盈縮逆行變色而天雨不時有大旱與水
其無救即天掊出出則殃起主農官及用事者憂君行
急則歲星行陰道行隂道多水潦王者内其心恩在親
戚功臣不錄歲星行疾而遲不及其次至二次人主闇
昏國絶嗣女后持政大夫不服民賊不禁歲星逆行
變色其國逐功臣殺太子人主以妾為妻内亂親戚
歲星逆行不可以戰凶其所去國五榖皆貴君治逆
則歲星逆逆行入陰道者内事逆逆行入陽道者外事
逆君治逆不止則星逆行不止海中占曰主好陰謀
侵凌諸侯急兵革則歲星逆行
歲星晝見六
甘氏曰歲星晝見臣謀其主國相有憂及死有白衣事
(宋書天文志曰晉惠帝永寧二年四月癸酉歲星晝見占曰為臣強初齊王冏定京都因留輔政遂專傲無君)
(十二月成都河間長沙王乂討之交戰及焚宫闕國兵敗夷滅之殺其兄上軍將軍寔以下二十餘人)
晉陽秋曰孝武太元十一年六月甲午歲星晝見在胃
占曰魯有兵臣強十二月慕容釗寇河東崔遼使子寇
陳穎朱序遣討之釗走渡河
歲星變異大小七
龍魚河圖曰夫歲星主德慶其神下為大乙之神巫
咸曰歲星下為壯男止於田野漢武故事曰西王母
遣使謂上曰求仙而先殺戮吾與帝絶矣又致三桃食
此可得極夀使至之日東方朔死上疑之問使者曰朔
是木帝精為歲星下遊人中以觀天下非陛下臣也上
厚葬之一本云朔死乘雲飛去仰望大霧望之不知所
在朔在漢朝天上無歲星二十八宿山經注曰歲星
為四彗出於奎婁則邦豐熟和平考靈耀曰政失於
春歲星滿偃不居其常石氏曰歲星德也人主之象
其角反動乍小乍大若色數變人主有怒又天官書曰
人主有憂巫咸曰歲星大其常且賦歛不常民饑
歲星小民且多疾牛馬疫死天官書曰歲星大即為
嘉荆州占曰歲星始出大而日愈小者所居之國耗
歲星始出小而日愈大者所居之國利歲星行宿
大而明内實天下安寕小而内虛其國不安主有憂
歲星流與列星鬭八
甘氏曰歲星流主死失地巫咸曰歲星沉浮國亡有
土功争又曰有憂沉數日不見國亡乍見乍不見國憂
喪天官書曰歲星出如浮而沉其國有土功如沉而
浮其野亡浮者見之沉者伏之荆州占曰歲星變色
逆行相凌而鬭舍合留舍環守其國無道
歲星穰氣自暈九
黃帝占曰歲星生氣而為青穰者明日大寒小雨見此
者蕡魚鹽貴不出三旬孝經内記曰歲星生氣為青
穰者明日大寒小雨見此者魚鹽大貴不出三旬皆可
再倍貴不過二十日止所見之國傷苖少實天下有一
歲十饑見者不出其年富民從其故鄉王者不安大臣
坐事不出二年天下無布練貴縑絮四倍萬民大寒
郗萌曰歲星出穰長三尺三日雨若不雨大霧甘氏
曰歲星自暈有喪
唐開元占經卷二十三
