唐開元占經卷七十四
唐瞿曇悉逹撰
流星占四
流星犯石氏中官
流星犯太微一
黃帝曰奔星入太微中其國有亂海中占曰流星入
太微有兵起外國當以兵至及有使來者不出其年郗
萌曰使星入天官留十日有叛者荆州占曰奔星入
太微宫内有亂近西相也近東將也石氏曰奔星入
太微天庭避之吉不避者危死所謂避者從左來避之
右右來避之左黃帝曰流星出太微東門大兵起大臣
為亂貴人多死者若有謀近期一年中二年遠三年
流星出太微大臣有外事以所之野命其方石氏曰
奔星出太微中有立王若從王流星出太微南門其
衆貴臣有死者海中占曰流星出太微端門天子之
使出各以所之野命其國期不出年荆州占曰流星
出太微天庭之門者天子使也以所之野命其東西南
北星來者使復命奔星出太微中國失君玉歷曰
流星出太微天庭天下兵起將士大出王者有憂期三
年災必應石氏曰流星出太微天庭大將出荆州
占曰流星大而赤數出入天宫庭如浮船狀有賊臣在
傍人主偹不可出遊荆州占曰流星縱横經行太微
中主弱臣強四夷不制期三月石氏曰流星犯抵左右執
法東相西將各以所犯皆當誅以其入日命其國皆不
出三年
流星犯黃帝座二
石氏曰流星入太微犯黃帝座大人易其東西犯者皆
死亡黃帝曰流星入太微抵於帝座天下亂臣弑主
國易政期不出三年
流星犯四帝座三
巫咸曰流星入太微犯四帝座輔臣有誅執法者憂貴
人多死期二年
流星犯屛星四
玄冥占曰流星抵屛星尚書有憂若有死者期百八十
日遠一年
流星犯郎位五
巫咸曰流星入抵郎位守衛之臣有誅若左右為亂若
戮有死者期一年遠二年
流星犯郎將六
齊伯曰流星抵郎將則將有誅若大臣為亂王者戒慎
左右不出其年
流星犯常陳七
甄曜度曰流星入守常陳衛人有罪者誅人主憂期百
八十日遠一年
流星犯三台八
海中占曰流星入上台司命大臣有罪若有死流星出
之近臣有出者期二年玄冥占曰流星入中台司中
奸臣來近主者流星出中台奸臣有出者甘氏曰流
星入下台司禄大臣有賜爵封者流星出之臣有罪出
走色黑死皆期二年黃帝曰流星走三台者大將出
辯終偹曰奔星入三能天下感兵禍聚隅感動也
流星犯相星九
文曜鉤曰流星抵相星大兵起大將出輔相有變
流星犯太陽守十
巫咸曰流星抵太陽守有兵起將軍出期三年
流星犯天牢十一
黃帝占曰流星入天牢貴人有繫者若多下獄人民多
有罪期不出年黃帝曰常以丑未日候流星入天牢
者有赦荆州占曰流星出紫宫奔走入天牢天子以赦
解之黃帝曰天牢中有一使星出者小赦二星出赦
在關内三星出赦天下荆州占曰流星入貴人之天
牢太僕名臣有繫者其色黃白無故青憂黑凶赤以金
煞之日出赦獄中繫者出
流星犯文昌十二
黃帝曰流星若奔星入文昌宫其國有亂石氏曰流
星入文昌其國失政宫庭有兵若内亂期二年奔星
出文昌宫内亂荆州占曰奔星出文昌宫國去其君
一曰國失君班固天文志曰孝成帝建始元年九月
戊子有流星出文昌白色光燭地長可四丈大一圍動
摇如龍蛇形有頃長可五六丈四圍所屈折委曲貫紫
宫西北斗西北子亥間後屈如環北方不合留一刻所
占曰文昌為上將貴相是時帝舅王鳳為大將軍其後
宣帝舅子王商為丞相皆貴臣任政鳳妬商譛而罷之
商自殺属親皆廢黜司馬彪天文志曰孝靈二年四
月有流星出文昌入紫宫蛇行有尾無目赤色有光炤
垣墻占曰文昌主上將貴相後六年司徒劉邵為中常
侍曹節所譛下獄死
流星犯北斗十三
黃帝曰大流星入北斗天下亂大發兵將軍出期六月
若一年(案司馬彪天文志曰光武建武十年三月星色癸卯流星如月從太微出入北斗魁第六)
(白傍有小星射者千餘枚滅則有聲如雷食頃止是時光武帝使吳漢發卒三萬人擊蜀成帝公孫述十二年)
(十一月護軍高午刺述洞胷死屠蜀城滅述妻子宗族孝靈光和元年四月癸丑流星犯軒轅第二星東北行)
(入北斗魁中至中平元年黃巾賊起上遣中郎將皇甫嵩等征之斬首千餘萬級)石氏曰流
星入北斗魁中失名人流星夜有光入北斗大臣有
繫者以五色占之郗萌曰大流星色青入北斗魁中
大臣有繫者有憂也大流星入北斗魁中失明者繫
者斬死(案班固天文志曰成帝綏和元年正月辛未有流星從東南入北斗長數十丈二刻所止其年)
(十一月庚子定陵候淳于長坐執左道下獄死)郗萌曰奔星入北斗中中國
使匃奴(案班固天文志曰成帝陽朔四年閏月庚午飛星大如缶西南入北斗下明年鴻嘉元年正月)
(匈奴單于離陶莫臯死五月甲午遣中郎將楊興使弔)荆州占曰大流星入北
斗魁中大臣背叛流星使星入北斗魁中臣有繫者
星出繫者出大流星入北斗魁中貴人囚青黑憂赤
黑死赤兵死郗萌曰流星入應星中天下有赦石
氏曰流星出北斗人主使人於諸侯色黃白有賀事青
黑有憂事赤有兵期二年石氏曰流星出北斗魁中
人主左右有繫死者流星出北斗魁中若東西不出
期年兵起流星出北斗魁中大將軍出以星出日占
知所之郗萌曰大流星出北斗後尾長數丈將出
流星黃白出北斗魁中有赦令荆州占曰大流星出
北斗魁中不出其年兵起占星所之者使星出北斗
東行齊趙負兵(玉歷云齊魯鄭)出北斗南行荆魏負兵(玉歷云為荆州楚韓)
出北斗西行秦鄭負兵(玉歷云秦晉魏)出北斗北行楚趙負兵
(玉歷云燕趙皆不出三年)玄冥曰流星出部星天子伐諸侯天下
將太平期二年京房曰流星於北斗傍明如炬火長
六七丈(一本云六七尺)如繒布賊臣專制天下期三年郗萌
曰流星從南斗至北斗者赦令期正月二月荆州占曰
使星守北斗天下亂郗萌曰大流星拂北斗廡不出
其年有戮死臣期三年奔星以冬至前後十日之内
擊北斗柄天子當之期六十日郗萌曰大流星抵北
斗柄破之大臣有憂期六月流星抵北斗天下大發
兵使星抵北斗東行不出其年臣有戮死者荆州占
曰流星不入北斗魁中居其傍貴人有避宫者黃帝
曰流星抵正星大人遇賊憂流星出正星執政者易
期一年甘氏曰大流星抵法星左右其有光者男君
疾無光者女主疾若出法星兵起若有變事期一年遠
二年荆州占曰流星抵法星法星色青三日有兵期
不出四月色青白九月有兵期不出十月而起期以春
也不出月大變變易國名聖洽符曰流星抵令星有
兵起天下不安若出令星王者使諸候行令四方齊
伯曰流星抵伐星蠻夷以水兵來入國若出伐星天子
出使於蠻夷蠻夷和若抵破伐星人多死期一年遠二
年石氏曰流星抵殺星無光五日君疾有光十日女
主死甘氏曰流星抵危星五榖不成人君有憂若出
危星天子出行令荆州占曰流星多抵危星其色赤
有兵期一歲黃有土功事白有喪期一歲黑有分國
危星不明流星數抵之五榖不成國相去君有憂郗
萌曰大流星數抵部星王者忌之荆州占曰流星抵
部星色赤有大憂若有士封爵列侯有令若兵器有怪
黃有喜石氏曰流星入輔星相官不洽天子制之星
出輔星相免若死
流星犯紫宫十四
黃帝曰流星入紫宫有大喪大兵起將軍有戮死者期
三年(案司馬彪天文志曰孝章建初二年九月甲寅流星過紫宫長數丈散為三滅後四年六月癸丑明)
(德皇后崩滅孝和永元七年正月丁未有流星起天津入紫宫中色青黃有光十二月己夘流星起文昌入)
(紫宫後竇太后崩隴西羌反前宋天文志曰宋前廢帝永光元年六月壬午有流星赤後白入紫宫明年會)
(稽太守尋陽王子房廣州刺史袁曇遠雍州刺史袁顗青州刺史沈文秀並叛昭太后崩明年太始二年三月)
(甲寅流星從五車出至紫宫西藩没其年四方反叛内兵大出六師親戎昭太后崩大將殷孝祖為南賊所殺)
(也)石氏曰流星入紫宫主憂天下多死者臣犯主又
曰入紫宫使者憂又曰入紫宫使者復命名曰使星諸
侯有來使者班固天文志曰孝昭元平元年三月丙
戌流星出翼軫東北干太微紫宫始出小旦入大有光
入有聲如雷三鳴止占曰流星入紫宫天下大凶其年
四月癸未宫車晏駕荆州占曰流星入紫宫水旱不
調(案韋昭洞紀曰漢靈帝嘉平二年有流星出文昌入紫宫六月北海水溢司空楊賜免也)荆州
占曰奔星入紫宫中大亂一曰為其國有亂其出也國
去其君(案中興書曰安帝隆安五年三月甲寅有流星赤色衆多西行歴牽牛虛危天津閣道貫索太)
(微紫宫桓玄簒位之應)荆州占曰使星入紫宫匃奴起兵陳
卓曰奔星入紫宫天下大亂若有竒令石氏曰流星
出紫宫天子之急使也青憂赤有兵黃有土功白有喪
一曰義黑有水事皆以所之分野命其國星復入者使
復命也不出其年海中占曰流星出紫宫人主宫殿
空若有徙王不則出走期三年荆州占曰流星出紫
宫中奔入天牢中天子以赦應之宋書天文志曰宋
文帝元嘉二十年二月二十四日乙未流星大如桃出
天津入紫宫須臾有細流星或五或三相續又有一大
流星從紫宫出入北斗魁須臾又有一大流星出貫索
中經天市諸流星並向西北行至曉不可稱數流星占
並云天子之使又曰庶民惟星星流民散之象至二十
七年索虜破青冀徐兖豫六州民死大半荆州占曰
使星出入紫宫有空國王徙
流星犯北極十五
黃帝曰使星色白入北極天下兵聚一曰國有大變若
有稱兵石氏曰流星入北辰天下道塞出北辰天下
安焦延夀曰流星入北辰兵大起黃帝曰流星出
北辰地動石氏曰使星出北極兵在外者罷若兵聚
外境期不出年荆州占曰使星色赤出北極兵罷於
外石氏曰當以戊日占有流星出北辰天子德令安
天下黃帝曰流星抵北極國有大喪天下兵起非一
國將軍戰死若大臣破戮期不出三年石氏曰流星
抵北極而止色前赤後白有來言兵事者成前白後黃
人主立太子有裂地者色赤而前黃銳有來吾國而死
者色白而前後皆銳有來言開關而和者若兵罷四方
皆然甘氏曰流星入鉤陳必有迫劫主者若臣謀
其主若兵起宫中期二年
流星犯天一太一十六
聖洽符曰流星犯抵天一太一者五榖成熟人民安樂
天下太平鄰國寧
唐開元占經卷七十四
