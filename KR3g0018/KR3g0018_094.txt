唐開元占經卷九十四
唐瞿曇悉達撰
雲氣雜占
帝王氣
天子氣内赤外黃正四方欎欎葱葱所發之處當有王
者若天子欲有遊往其地亦先發此氣遠近數里如法
計之吉凶以日辰生尅决期以支干數法
又曰天子氣如城門隱隱在氣霧中又多在晨昏見
又曰天子氣如千石倉在氣霧中
又曰天子氣五色如山鎮又曰天子氣如高樓在霧
中又曰氣象青衣人垂手在日西天子氣也又曰
敵上氣如龍馬雜色欎欎衝天者帝王之氣不可擊若
在吾軍必得天助又曰氣如龜如鳳五色隨王時發
者天子氣也范增曰吾使人望沛公其氣衝天五色
相摎皆為龍虎此非人臣氣也
洛書曰蒼帝起青雲扶日赤帝起赤雲扶日黃帝起黃
雲扶日白帝起白雲扶日黑帝起黑雲扶日
一曰蒼帝氣如人向日拳手而俛首一手在後
赤帝氣如象火光如覆薁狀立在日下黃帝氣如馬
在日下白帝氣如虎在日下黑帝氣如船在日下
青紫氣自地属天其地有貴女凡帝王氣發常以
四時王相時日相生之日相生之日其國大昌
賢人氣
賢人氣視四方常有大雲五色具者其下賢人隱也青
雲潤澤蔽日在日西北為舉賢良
將軍氣
將軍之氣如龍如虎在殺氣中两軍相當若發軍上則
其將猛銳欲動也吉凶以日辰决之若無軍在外亦當
有暴兵起城營上氣如火烟或如山林竹木或白色
而有赤氣繞之或紫黑如門樓或上黑下赤如旌旗或
如張弓弩或如塵埃夲大而高首銳而卑或如囷倉正
白見日益明或白如粉沸或如夜火光照人此皆猛將
氣也軍上氣黃白而轉澤者將有盛德不可擊軍上
氣發漸漸如雲變作山形者將有深謀不可擊若在吾
速戰大勝
軍上氣黑下赤氣在前者將精悍不可當軍上氣如
交蛇向人此猛將氣也不可當若在吾軍戰必大勝
赤氣上與天連軍中必有良將
軍上氣青白而高者將勇大戰前白後青而高者將弱
而士勇前大後小將怯不明軍上氣青而疎散者其
將怯弱可擊
兵氣
勝兵氣上與天連或如火光或如山隄上有林木或如
埃塵粉沸其色黃白或如旌旂無風而颺揮勢指敵或
白氣粉沸如樓緣以赤氣或如人持斧向敵或如蛇舉
頭向敵或如埃塵前卑後高或如牛馬頭低尾昂或如
旌旗如鋒刅向人或有人如牽牛或如乳虎或如疋帛
或如覆舟或氣似堤覆前後皆白此皆雄兵猛士之氣
不可擊若在我軍上急戰大勝
軍上氣黃白色潤澤重厚者勝
軍上發黃氣將士精勇不可擊若在吾軍可戰
軍營上有赤黃氣上達於天者不可擊軍上有五色
氣上與天連此天應之軍不可擊軍上氣上小下大
其軍士日增益不可擊軍上氣遙望如鬭雞赤白相
隨在雲中得天助不可擊
軍上氣上銳其色黃白圓而澤者其將勇猛士卒能強
戰不可擊雲如日月而有赤氣繞之似日月暈或有
光者所見之城邑不可攻雲氣如伏虎居上或如華
蓋或如杵形向外或如赤馬或如山岳皆不可攻敵上
有氣或雲如中天至而及我軍常有此而不變者不可
攻軍上常有氣者難攻有雲狀如鳥飛去者其國戰勝
两軍相當敵上有氣如飛鳥徘徊或來而高者兵精
難擊夜視彼軍上有黑氣出上有赤氣臨我軍上彼
強我弱弱能破強小能擊大大戰大勝小戰小勝望
四方有赤氣如鳥在黑氣中或如黑人在赤氣中或如
赤杵在烏氣中或如人十十五五有行列或狀如旌旗
在烏氣中有赤雲氣在前者其兵精銳不可當雲氣
三匹帛前横後大在軍上者戰勝
敗兵氣囚廢枯散如馬肝色或如死灰或如偃魚或如
偃蓋或乍見乍聚乍散如霧始起或如羣羊如羣猪在
氣霧中皆衰亂也軍上氣如死蛇如擊牛如雙蛇垂
頭如蜚鳥四散如决隄垣如壊屋如人無頭如人相指
如驚鹿相逐如兩雞相向或如人頭如揚灰如捲席如
縣衣如匹布亂攘如人相隨或如粉如塵勃勃如烟或
五色襍亂東西南北不定或如羣鳥亂飛或紛紛如轉
蓬或如敗船或如卧人無手足或如覆車襍亂不起者
皆敗軍之氣擊之必克
軍上氣上大下小者士卒日减軍上十日無氣發者
其軍必敗十日無氣而忽有赤白氣乍出即滅者外聲
欲戰而實欲退散黑雲氣如壊山墮軍上名曰營頭
之氣其軍必敗散軍上氣如火光夜照人者軍士散
亂軍上氣出而半絶者欲敗漸盡者走一絶一敗再
絶再敗三絶三敗在東發白氣者災深軍上有氣如
雙蛇守日急往擊之大勝勿疑軍上有赤氣炎降于
天士卒衆亂將死
赤氣如火光從天流下入軍軍亂將死軍上氣蒼蒼
湏臾散擊之必勝若在我軍宜嚴偹固守
軍上氣前高後卑者敗軍上有黑氣如牛形或如馬
形從氣霧中漸漸入軍名曰天狗食血其軍敗散軍
上氣蒼黑亂者士卒飢两軍相當十里之内三里之
外望彼軍上氣高而前後白青散者敗氣也急擊之
雲氣如人頭臨軍上戰大敗流血滿谷
雲如雞如兔臨營上者軍敗走雲氣蓋道蔽濛晝晦
者飯不暇食炊不暇熟宜急去之不然必敗
軍上氣黑而卑如樓狀軍不移必敗軍上氣先青而
漸變黑者其將欲死散軍之氣如燔生草之烟前雖
銳而後必退得便擊之勝黑氣臨營或聚或散如鳥
將宿者必有雲如鳥其出如䖟其國戰不勝敵上有
雲氣如丹蛇者擊之勝有雲氣如尾在氣霧中臨軍上
者中人與外人通軍行有白氣如猪来臨者軍大驚
宜偹之日暈有氣如死蛇属暈者將死两軍相當不
利先舉日暈旁有赤雲如縣鐘其下將死日月暈
有背氣所臨者敗
軍上有白虹及曲蜺者敗白虹及蜺入營者敗日
暈氣薄惡及後至先去其下軍敗日暈有四缺在外
軍悉敗散凡日月暈與氣以先有者為發先去者為
散軍上有日旁虹蜺不可逆之若得其逆宜徙去之
降氣如人十十五五皆低义手或如人义手相向或氣
如黑山以黃為緣者皆降伏之氣也白氣如鳥趣入
屯營連絡不絶而湏臾下者當有他國來降暴兵氣
白如瓜蔓連結部隊相逐湏臾罷而復出或至八九而
來不斷者有急賊猝至宜防之白氣如仙人衣千萬連
結部隊相逐罷而復興如是者當有千里兵來宜偹之
黑氣從彼來之我軍者欲襲我也敵人吉宜偹不宜
戰敵還從而擊之必得小勝天色蒼茫而有此氣依支
干日數内無風雨則所發之方時則凶時克日則自消
散此氣所發之方當有使告急一人來則氣一條依數
計之若散滿一方則有衆來依日支干數内有風雨則
伏
(闕)氣如人持刀盾或有雲如坐人赤色所臨城邑
有猝兵至驚怖湏臾去赤氣如人持節兵來未息
雲如方虹或如赤虹其下有暴兵雲氣如旌旗其下
兵暴起雲氣如虎躍如人行色白而悴者暴兵起
雲如人行止而不崩有暴兵白氣如帶道竟天有暴
兵候敵氣上有雲下亦有雲者兵必至白虹所出
必有暴兵流血赤雲如火所向兵至雲氣如匹布
着天經丑未者天下多兵赤者尤甚有雲如胡人列
陳天下兵起白氣廣五六丈東西竟天天下兵起
有雲如豹四五枚相聚其國兵大起雲如狗四五以
上相聚兵起四方清明無雲獨有赤雲赫然者所見
之地兵起四望無雲獨有黑雲極天名曰天溝天下
兵起雲半天則兵半起三日内有雨則灾解壬子日
候四方無雲獨有雲如旌旗其下兵起若偏四方則天
下盡有兵
雲氣一道上白下黃或白色如疋布長數丈或上黃下
白如旗狀長二三丈或長氣純赤而委曲一道如布帛
皆謂之蚩尤旗見則兵大起
風雲氣
風雨氣如魚龍行其色蒼潤或黃氣蔽日昏惨或如積
土或如累盆黃色潤厚朝東夕西壓日或奄之皆風雨
之氣也朝視日上有黑雲氣如霧壓日日光旁射其
色惨淡黃白者其日有風雨晚日欲入有之則其夜有
風雨雲氣如亂穰大風將至視所從來避之雲甚厚
而潤大雨必暴至四始之日有黑雲氣如陣厚重而
潤者多雨日始出有暈氣如車蓋在日上者其日雨
日上下有黑雲氣如蛟龍者必有風雨雲氣如黑
蛇衝日其下有大雨水
月初生色黃者多晴色青多雨色潤白者大雨
蒼雲氣入北斗多大風黃雲氣蔽北斗明日雨白
氣掩北斗不過三日雨青雲氣掩北斗五日内雨
天無雲而白斗上下獨有雲五日内大雨日入後有
白光如氣自地至天直入北斗所歷星皆失色其夜必
有大風太白出氣長數丈多風雨所指處兵大起
辰星出氣長一丈大雨水
九土異氣
海旁蜃氣象樓臺廣野氣成宫闕自華以南氣上
黑下赤嵩高三河氣正赤恒山之北氣青渤海
之間氣正黑江淮之間氣皆白東海氣如篔簦
河水氣如引布江漢氣勁如杼濟水氣如黑豘
渭水氣如狼白尾淮南氣如白羊一曰如帛少室
氣如白兔青尾恒山氣如黑牛青尾東夷氣如樹
西夷氣如室屋南夷氣如闍臺或如舟船幡旗
北夷氣如羣羊如穹廬
韓雲如布周雲如車輪秦雲如行人衛雲如犬
魏雲如鼠齊雲如綘衣越雲如龍蜀雲如囷
宋雲如車吳雲如日當其地而見者不占
唐開元占經卷九十四
