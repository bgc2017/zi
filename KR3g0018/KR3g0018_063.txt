唐開元占經卷六十三
唐瞿曇悉達撰
南方七宿占四
東井占一
石氏曰東井八星鉞一星三十三度(古二十九度)度距北南
轅西頭第一星先至去極七十度(在黃道外二度半)春夏為火
秋冬為水(巫咸曰東井水星也)日月五星行貫井是中道秦之分
野黃帝占曰東井天府法令也天讒也一名東陵一
名天井一名東井一名天關一名天闕一曰天之南門
三光之正道行不出其中為天下無道三光行經其中
不得留守東井主水用法清平如水王者心正得天理
則井星正行位主法制著明左垣四星四輔也右垣四
星以輔赤帝井中六星主水衡其星明大水横流孝
經章句曰東井為天渠巫咸曰東井為天亭天候又
曰井鬼夏獄廣雅曰東井曰鶉首玉歷曰東井曰
天齊齊伯曰東井天渠也主於員山又為其國市
何法盛懸象說曰井女主之象也百二十占曰東井為
天池二十八宿山經曰東井輿鬼山在秦火山南井
鬼星神常居其上聖洽符曰井鉞星大而明斧鉞且
用兵起易緯曰鉞星明主自逋諸侯亂石氏曰東
井墮天下涌水井鉞去則水滿甘氏曰用法平王
者心正則井星明行位直鉞星明則臣多犯罪者
海中占曰井鉞一星司淫奢其星不欲明明則斧鉞用
以斬伏誅之臣焦延壽曰天鉞星不與井齊則大臣
有斬者以欲然也郗萌曰斧鑕用王命興輔佐出石
氏讚曰東井主水衡以平時故置鉞星斬淫奢東井
八星主水衡井者像法水法水平定執性不淫故主衡
輿鬼占二
石氏曰輿鬼五星四度(古五度)度距西南星先至去極六
十八度(在黃道内太)春夏為火秋冬為水(巫咸曰鬼土星)輿鬼南六
尺是中道(秦之分野)郗萌曰弧射狼誤中參左肩輿尸於
鬼鬼之言歸也南官候曰輿鬼一名天鈇鑕一名天
訟主察姦天目也孝經章句曰輿鬼為夏獄又曰天
金玉府也又名天匱天壙其星明則兵起而戰不用節
無兵兵雖在外不戰黃帝占曰輿鬼南星(石氏曰南二尺一星)
積布帛西星(石氏曰西二尺一星)積金玉北星(石氏曰北二尺一星)積銖錢東
星(石氏曰東二尺一星)積馬中央星積尸石氏曰鬼東北一星
主積馬東南一星主積兵西南一星主積布帛西北一
星主積金玉此四星有變則占其所主也中央色白如
粉絮者所謂積尸氣也一曰天尸故主死喪主祠事也
一曰鈇鑕故主法主誅斬郗萌曰輿鬼中者為鑕鬼
星章明人民更相請召五穀熟成玉歷曰輿鬼為
天尸朱雀頸中星如粉絮鬼為疫害南官候曰輿鬼
者天廟主神祭祀之事其國秦也其木楊也其物馬牛
羊虎也郗萌曰輿鬼星明大歲熟不明民大散其星
移徙民大愁政令急輿鬼星皆動其色瞳曈望之若
有光上賦斂重數徭役繁多萬民悲怨不出五年身死
家亡又曰見此災後連年大水秦國尤甚輿鬼質星
欲其忽忽不明不明則安明則兵起斧鉞且用石氏
讚曰輿鬼視明察姦謀故置五諸侯以刺之輿鬼五
星主視明從陰視陽不失精
柳占三
石氏曰柳八星十五度(古十八度)度距西頭第三星先至去
極七十七度(在黃道外十二度)春夏為水秋冬為火(巫咸曰柳土星)柳
北六尺是中道(周之分野)南官候曰柳天府也一名天相
一名天大將軍天少府也其國狄也其木桑也其物羊
豕也爾雅曰咮謂之柳柳鶉火也一曰注音相近也
聖洽符曰注者木功也孝經章句曰柳天庫也
巫咸曰柳為木官主工匠又曰柳為天庫天官書曰
柳為鳥注主草木齊伯曰柳者生於道澤之山為其
國府庭也郗萌曰將有木功則占於柳二十八宿
山經曰柳山七星山張山皆相連在周嵩高山東北柳
七星張星神常居其上黃帝占曰柳者朱雀頸也
主卿相大臣之廚凡八星以防詐偽其星欲明明則大
臣重鎮以防不虞其不明王者失令宫室不安春秋
緯曰參注滅絶臣弑君子弑父郗萌曰柳星位直天
下謀伐主其星就聚兵滿國其星不明德弊離其星明
國安昌注星明廚養具注舉首王命興輔佐良
石氏讚曰柳主上食和味滋故置天稷以祭祀柳主
上食長養形仁以行恩成其名
七星占四
石氏曰七星七度(古十三度)度距中央大星先至去極九十
度(在黃道外二十一度少)春夏為火秋冬為水(巫咸曰七星水星也)七星北
十三度是中道周之分野黃帝占曰七星赤帝也一
名天庫一名天御府於午火隆入中宫德於土星主衣
裳帝冠被服繡之屬皇甫謐曰七星一名延頸南
官候曰七星一名天員天府也主保葆旅之事玉歷
曰七星一名天河百二十占曰七星為員官一名津
橋宋均曰注候七星也聖洽符曰七星者倍海也
巫咸曰七星為賜貨又天廷天官書曰七星頸為
天員官主急事郗萌曰七星為天帝守諸羣盜賊
列宿占曰七星主兵黃帝占曰七星正主陽朱雀心
也星主衣裳鳥之翅也以覆鳥身以主衣裳也其星欲
明明則王道大昌君子家不隱賢人不逃藏其星不明
中輔逃亡賢良不處天下虚空王者開四門則七星光
澤天援綱紀甘氏曰七星動者兵起郗萌曰七星
大則枲麻熟成七星明執政者平不明天子疾七
星離天下易政家殊計石氏讚曰七星主衣裳蓋身
軀故置軒轅裁制之又曰德歸好性信有成故以衣裳
屬七星
張宿占五
石氏曰張六星十八度(古十三度)度距應前第一星先至去
極九十七度(在黃道外二十六度半)春夏為木秋冬為水(巫咸曰張水星)
(也)張北十三尺是中道周之分野南官候曰張為天
府也一名御府寶文玉神之藏也一名天玉被服也一
名天倡其星明即天子昌齊伯曰張者生於江水之
山為天庫一曰生於道釋之山為周庫又為都官黃
帝占曰張天府也朱雀嗉也主帝之珠玉寶宗廟所用
天王内官衣服其輔帝中宫内張外翼以衛帝宫聖
洽符曰張者主酒食孝經章句曰張為天相王者珍
寶物宗廟所用其西四星四輔也帝宫内翼外張以匡
帝宫天官書曰張嗉為廚主觴客南官候曰張者
為廚主觴客之事其木梧桐其物粟雞狗羊皮其國周
也列宿說曰張主賞與星動者有賞與之事黃帝
占曰張星明大則王者行五禮得天下之中其不明修
禮退金官以木官代之則星光明海中占曰張星不
明王者少子孫郗萌曰張星明大則廚養具若張星
不明多病者移徙者天下有逆民就聚者有兵石氏
讚曰張主賜客賓主嬉故近(一本云故置之)少微禮義時張
主長養位盛陽人君向治統綱紀
翼宿占六
石氏曰翼二十二星十八度(古十三度)度距中央西星先至
去極九十九度(在黃道外二十度半)春夏為金秋冬為土(巫咸曰翼金星)
(也)翼北十二尺是中道楚之分野南官候曰翼主天
昌五樂八佾也一名化宫一名天都市一名天徐以和
五音石氏曰翼天樂府也主輔翼以衛太微宫法九
州之位入為將士相繩直有例内外小星四十六官各
隨其度小臣之象也聖洽符曰翼者賓客也孝經
章句曰翼者市也百二十占曰翼為天倡倍海也天
旗天都也其國楚其木茱萸也其物轅幹也奴婢毛羽
節器也黃帝占曰翼和五音調笙律五輔以衛太微
宫九州之位入為宰相其星明則帝德明王者納賢徵
聖有進言之慶禮樂大興天下和平其星不明天子有
憂將有負海之客禮樂不和律吕不調巫咸曰翼天
羽翼又為負海天官書曰翼為羽翮主遠客二十
八宿山經曰翼山軫山相連在楚門山中央最高翼軫
星神常居其上郗萌曰將有負海之事則占於翼也
列宿說曰翼主蠻夷其星動則蠻夷來見天子者
黃帝占曰翼星光芒明帝臣羣聖三王清徹聖賢有期
集會之慶禮樂大興天下和平郗萌曰翼明大則四
夷賓服翼星徙天子舉兵征伐其星就聚天下相伐
其星明旗用其星不明天下無憂石氏讚曰翼主天
倡以戲娛故近太微竝尊嬉翼二十二星主天倡建
旗秉節物滿張
軫宿占七
石氏曰軫四星長沙一星轄二星十七度(古十六度)度距西
北星先至去極九十九度(在黃道外十五度少)春夏為木秋冬為
土(巫咸曰軫金星也)軫北十三尺是中道楚之分野南官候
曰軫一名天志主風死喪東小星轄西小星轄膏軫同
合邊兵起膏去軫二尺所進近軫名為天膏轄者車騎
發膏轄反故車騎罷遠兵息聖洽符曰軫者車事也
孝經章句曰軫府廷也車也巫咸曰軫天庫楚國
星也會稽也軫天子政朝也南官候曰軫者天員府
也其國楚也漢江荆湘衡也其木松栢弓其物青枲帛
也齊伯曰軫者生於蒙山長為楚之國為府廷黃
帝占曰軫主察凶災冡宰之臣四輔也天官書曰軫主
風黃帝曰軫者以候王者壽命故置長沙一星主延
期轄二星主侯王左轄為同姓右轄為異姓長沙轄星
欲明明則壽命長天下不亡也細微亡不見七日其位
王侯當之天官書曰長沙星不欲明明與四星等若
五星入軫中兵大起郗萌曰軫北小星去軫數寸者
轄也轄明與四星等若轄進退兵大起軫南小星去軫
二尺者膏也轄進膏博軫是謂天亡膏三日車騎發轄
膏各反其處車騎罷有兵而轄遠軫者兵罷百二十
占曰軫為天車車失轄則傾郗萌曰軫星明大則車
駕備軫星及長沙星明天子内佐親彊軫星移徙
天子憂謀兵其星就聚兵大起軫星流不正又無一星
如車無轄國主憂將有軍出入則占於軫軫轄舉
南蠻侵列宿說曰轄星動車騎用石氏曰轄二星
不欲明明則轁車行罔轄欲進相去七寸相去一尺以外
皆凶郗萌曰軫星明兵大起百二十占曰轄星動
摇三月車馬大凶黃帝曰長沙明則主壽長洛書
曰長沙明下大臣逆謀兵乃生春秋緯曰長沙左轄
中星不欲明明與四星等兵大起石氏曰長沙星明
王者保慶子孫昌巫咸曰長沙明天子壽豐石氏
曰軫主死喪知凶災故設長沙以延期石氏曰軫四
星主死喪建時立節威嚴莊春王小終季夏殃巫咸
曰長沙木官也長沙一星主囚亡洪範𫝊曰南方
一百七度今一百十二度
唐開元占經卷六十三
