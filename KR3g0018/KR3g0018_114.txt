唐開元占經卷一百十四
唐瞿曇悉達撰
器服休咎城邑宫殿怪異占
器用休徵
琅玕白玉白玉赤文
孝經援神契曰神靈孳液百寳為用則琅玕景(宋均曰事神明)
(得理則琅玉有光景也)禮稽命徵曰王者得理制則澤谷之中
有白玉出禮稽命徵曰王者制禮作樂改損祭器得
鬼神之助則有白玉赤文像其威儀之狀
玉英玉犖玉典
瑞應圖曰王者五常並循則玉英見又云王者服飾不侈則出
又自正飾服不踰祭服乃出孝經援神契曰玉英石華王者
尊卑不失其服則見又曰神靈孳液則有玉英(宋均曰玉有英華也)瑞應
圖曰玉犖者師曠時來至雜紫綬又云王者慈仁則玉典見
玉璜
尚書大傳曰周文至磻溪見吕尚釣魚文王拜尚云望
釣得玉璜剜曰姬受命佐撿德合于令昌來提(鄭玄云釣得魚)
(魚中得玉璜也佐撿猶助提者取也半璧曰璜)瑞應圖曰王者循五常則出
玉璧玉瓮
瑞應圖曰王者賢良美德則白玉出中興徵祥說曰
王者不隠其過則玉璧見愍帝建武元年江寧民虞廸
墾地得白玉麒麟璽一枚文曰長夀萬年安帝義熙十
二年左衛兵陳陽於淮水中得玉璽一枚瑞應圖曰
玉瓮者聖人應也不汲自盈王者飲食不流離下賤則
出
玄珪
尚書璇璣鈐曰玄珪則出刻曰延喜(禹功既成天佩以玄珪也)瑞
應圖曰王者懃苦以憂天下厚人薄己卑宫室而盡力
乎溝洫則玄珪出禹時天以賜禹又云四海會同則玄
珪出
金車金勝銀瓮
瑞應圖云王孝至孝仁德廣施則金車出舜時見於帝
廷孝經援神契曰金勝者象人所鏤勝而金色四夷
來即出瑞應圖曰世無盗賊凶人則金勝出又曰浸
潤不行姦盗静謐綈繡不用則見晉中興徵祥說曰
金勝者仁寳也不斵自成光若水月四夷賓服則出穆
帝永和元年陽榖民得金勝一枚長五寸狀如織勝後
桓温平蜀路此四方來服之應也瑞應圖曰王者宴不
及醉則銀瓮出
明珠明月珠珠英珠鏡地珠
禮記威儀曰君乘金而王其政象平則海出明珠援
神契曰王者德至淵泉則海出明珠(珠可照闇也)瑞應圖
曰明月珠者介鱗之物魚鹽之稅通乎什一則海出明
珠以給王者禮記威儀曰君乘土而王其政太平遠
方神獻其珠英(有神聖故以其地所生來獻舜時西王母獻益地圖玉琯者是也)援
神契曰神靈孳液百寳為用則珠鏡見(事神明得理則大珠有光耀可)
(為鏡)瑞應圖曰王者以才為寳則地珠出
大貝琉璃碧
禮記威儀曰君乘金而王其政蕩平則海出大貝援
神契曰德至淵泉則江出大貝運斗樞云先德則江
吐大貝瑞應圖云王者不貪財寳則海出大貝大可
盈車又曰王者不匱則出援神契云王者行政神明得
理則琉璃碧見瑞應圖曰王者不多取妻妾則碧琉
璃見
蘇胡鈎珊瑚鈎
援神契曰王者要誓信則蘇胡鈎出瑞應圖曰王者
棄玩好之物則蘇胡成其鈎而出瑞應圖曰王者敬
信則珊瑚鈎見
神鼎
瑞應圖曰神鼎者質文之精也知凶知吉知存知亡能
重能輕能不炊而沸不汲而滿中五味黃帝作三鼎象三辰
大禹治水收天下美銅以為九鼎象九州也王者興則
出衰則去說苑曰漢孝武帝時汾隂得寳鼎而獻甘
泉宫羣臣上夀賀皆曰得周鼎侍中吾㐀夀王曰周德
始於后稷長於公劉大於太王成於武王顯於周公德
澤上暢於天下漏於泉上天報應鼎為周出今漢自高
祖以繼周昭德顯行六合和同至陛下而愈盛天照有德
而寳鼎自至所以遺漢此漢鼎非周鼎也上曰善羣臣
皆稱萬歲賜夀王黃金十斤晉中興徵祥說云王德
盛則神鼎見神鼎者仁器也不炊而沸不汲而滿烟煴
之氣自然而生世亂則藏於深山文明則應運而至故
禹鑄寳鼎以擬之成帝咸康八年陽榖民劉珪夜見光
取得鼎一枚外圍四寸此文明之應也
丹甑瓶瓮
援神契曰丹甑者不炊而自熱五榖豊穰則見瑞應
圖云王者棄淫汚之物則丹甑出又曰化行年豐即出
瑞應圖云瓶瓮不汲自滿王者清廉則出又曰接於
末賤則出
白裘
瑞應圖曰王者以身率先人惡衣服而致美乎黻冕則
獻白裘禹時渠搜民乘白馬來獻(禹貢渠搜山名西夷衣皮見禹功成皆來)
(服也)又云王者政本五行教民種植以事其先則獻白裘
又云王者德茂不恥惡衣則四夷來獻白裘黃帝時
南夷乘白鹿來獻白裘
器服咎徵
鍾自移鍾自鳴鍾不鳴
天鏡曰鍾自鳴移處君不安不出年春秋潛潭巴曰
天子鍾自鳴下土動兵兵書曰鍾無音士卒怒欲攻
戰
鼓自鳴鼓不鳴
潛潭巴曰庫兵動鼓自鳴天鏡曰鼓忽夜鳴有敵人
來兵書曰金鼓無故自鳴軍中當罷且有功名兵
書曰金鼓無故忽無音響者邑且降漢書五行志云
李陵擊匃奴夜擊鼓起士不鳴陵曰吾士氣少衰而鼓
不起何耶軍中是有女子乎搜軍中得卒妻皆斬之
角自鳴角不鳴巾箱中有鼔角聲
天鏡曰國君角自鳴有伐者天鏡曰角吹而不鳴不
宜征伐異苑曰晉孝武大元末每聞巾箱中有鼓吹
鼙角之聲又曰護軍府軍鎧甲錚錚有聲遭王敦之變
刀劍自拔自鳴
京房曰君刀劍無故自拔與其室相去君且殺地鏡
曰刀劍無故自拔出及光有聲者憂兵傷若有血汗
京房云君刀劍無故自鳴他人無聞者而君獨聞之妻
妾且殺其君兵書曰將軍劍無故自鳴他人不聞己
獨聞之此名婦為人殺之象
忘豹尾
晉中興書曰海西公初即位㤀設豹尾聖人所以豹變
也而海西豹變之日非所㤀之時天戒若曰㤀其豹尾
亦不能終也
車奔鼎淪鼎震
天鏡曰國君車奔不出三年有喪事墨子曰桀無道
九鼎淪洪範五行𫝊曰周烈王二十三年鼎震金失也
金震木動之也鼎者宗廟之器鼎震木沴金失之象
冶鐡飛
漢書五行志曰武帝征和二年春涿郡鐡官銷鐡皆飛
去其三月涿郡太守劉屈氂為丞相後月巫蠱事忽興
帝女陽石公主與太僕公孫敬聲下獄死掘蠱太子宫
太子與母皇后議恐不能自明乃殺江充舉兵與丞相
屈氂戰死者數萬人太子敗走至湖自殺明年屈㲠復
坐祝詛腰斬妻梟首成帝河平二年正月沛郡鐡官
鑄鐡不下隆如雷聲又如鼓音工十三人驚走竟還視
地地陷數尺鑪分十二鑪中銷鐵散如流星時王鳳為
大司馬大將軍秉政丞相王商與鳳有隙鳳譖之免官
自殺
竈釡鳴
地鏡曰宫中竈及釡甑鳴响者不出一年有大喪郭
璞洞林曰卷令施安上家釡九鳴旬月之中尋有九喪
臼中水出
京房易𫝊妖占曰臼水出大臣咎地鏡曰水忽出臼
中臣為咎且將大水帝王世紀曰初力牧之後曰摯
其母曰始朵居伊水之濱夢神告己曰臼出水而遠走無
顧及明視臼中有水即告隣而走東十里乃顧其地盡
為水矣伏候古今注曰成帝建始二年太原祁安縣
民石臼中水出如流状稍益至滿臼民夜謠曰水大出
走上城後三年女子陳持弓聞謠言大水至走入掖門
至省中官吏大驚上城
秤斗改小飲食自亡
天鏡曰人君改小秤衡斗桶是謂裂德五榖不入倉民
流亡大饑京房𫝊曰君飲食無故自亡君且失位凶
床自動床自亡帳幕自動
京房𫝊曰君床無故自動君且移居兵書曰將軍坐
床無故自動臣下欲殺之又曰君床無故自亡去君
且去兵書曰將軍帳幕無故自動人散走各歸其鄉
羽扇
晉中興書曰舊為羽扇柄者剜木以象骨用十毛取全
數也中興初王敦始改用長柄使下出可提減其羽用八
識者以為柄使可執用是敦執國柄之象也毛減用
八者是羽翮損少之應也
幓頭
晉中興徵祥說曰太元中人不復着幓頭亦服妖也象人君
獨立無親戚也天鏡曰人君及民無故違國制服上
古之服是謂悖德君臣有反政又曰好作大衣下臣
悦又曰無故小其衣服不出三年邊有急兵若外國來
降服後大凶又曰好小衣臣自用又曰人君好為
短小之衣兵革不出六年邊城有相犯君弱臣強又
曰好着黃者太平好着白兵好着青年中熟京氏云
民人皆好素服者民多喪期三年衆人好學諸侯之服
而高其衣服不出五年失民
假髻
左𫝊曰鄭子臧好聚鷸冠(張晏曰鷸鳥赤足黃文以其毛飾冠韋昭曰鷸)
(禽翠鳥也)鄭文公惡之使賊殺之劉向以為近服妖者也一曰非
獨為子臧之身亦文公戒也初文公不禮晉文又犯周
天子命而伐滑不尊敬上其後晉文伐鄭幾亡國
冠墜
漢書五行志曰昭帝時昌邑王賀遣中大夫之長安多
治仄注冠(應劭曰今法冠是也李竒曰一云高山冠本齊冠也謁者服之也)賜大臣後
又以冠奴劉向以為近服妖也時王賀狂悖聞天子不
豫弋獵馳騁如故與騶奴宰人遊居娱戲驕慢不敬冠
者尊服奴者賤人賀無故好作非常之冠暴尊象也以
冠奴者當自至尊墜至賤也
冠衣改變
續漢書曰靈帝光和四年作列肆於宫綵女為商販更盜
竊帝著尚服飲食宴觀以為樂又於西園與狗著進賢
冠帶綬又駕四驢車帝躬自操轡馳騁此服妖也後天
下亂搜神記曰晉中興著幘者以帶縛項下逼上上
無地也續漢書五行志曰獻帝建安中男子之衣好
為長身而下甚短女子好為長裙而上甚短時益州
從事黃嗣以為服妖是陽無下而隂無上天下未欲平
也後遂大亂搜神記曰吳景帝以後衣服之製長上
短下又積領五六而裳居一二故歸命放情於上百姓
惻於下之象也晉興後服上儉下豐又為長裳以張
之蓋上衰弱下放縱也
衣服汗血衣服自亡衣服有光
衣自出匣
兵書曰將軍衣無故自汗血臣下欲殺之京房曰君
朝服無故自亡君有事臣大凶兵書曰衣無故自亡
將且死人家亦然異苑曰晉惠帝羊皇后將入宫衣
中忽有光若火後藩王搆兵四廢四立及洛陽失御復
為劉曜所嬪漢書曰平帝元始元年二月乙未義陵
寝衣在匣中忽出在床上又曰王莽𫝊社陵便殿乘
輿宫府衣在藏中忽自倒去外堂上良久委地莽惡之
綬帶有光履改變
天鏡曰印綬有光者免官帶有光賀事搜神記曰昔
初作履者婦人員頭男子方頭員者順之義蓋作者之
意所以别男女也履者所履踐而行者也太康初婦人
皆方頭履言去其從與男女無别
履自着足履自亡
京氏曰君履無故自着於君足有遠行京氏曰君履
無故自亡君且不復遠行天鏡曰人君履無故夜亡
其處近臣為踐
敗屩自聚
搜神記曰元康之末以至於太安之間江淮之域有敗
屩自聚於道多者至四五十量余嘗視之時人散而去
之明日悉復或見狸銜而聚之說者曰屩人之賤服處于
下當勞辱下民之象敗者疲斃之象道者地理四方所
以交通王命所由敗屩聚道民罷病將搆聚為亂後張
昌逆亂
城邑宫殿怪
邑壅成山邑没為池
地鏡曰邑無故壅成山是謂陽反為隂君淫為婦人所謀
不出一年兵起又曰邑没為池是謂侵陽人主徵發
無道不出一年兵馬興
門崩壊
京氏曰上下咸悖厥妖城門壊天鏡曰君門傾君不
安上洪範五行傳曰秦世都門無故崩都門者秦東
郭門通山東者也亦崩者象趙高殺二世時外降政内
敗一曰西郭莫崩而東獨然又先崩者象山東兵至滅
壊出二世不踰楚漢之兵皆自都門而入此皆内不平
外不敬之所致漢書五行志曰景帝三年十二月吳
二城門傾大船自覆劉向以為近金沴木木動也先是
吳王濞以太子死於漢稱疾不朝隂與楚王戊謀為逆
亂城猶國也其一門名曰楚門一門名曰魚門吳地以
船為家以魚為食天戒若曰與楚所謀傾國覆家吳地
以王不寤正月與楚俱舉兵身死國亡又曰宣帝時
大司馬霍禹所居第門自壊時禹内不順外不敬見戒
不改卒受滅亡之誅又曰哀帝時大司馬董賢第門
自壊時賢以私愛居大位賞賜無度驕慢不敬大失臣
道見戒不改後賢夫妻自殺家徙合浦續漢書曰桓
帝廷熹五年太學門無故自壊裴楷以為太學者教化
所居其門自壊文德將衰教化廢也是後天下遂至大
亂魏志曰黃初二年春文帝幸許昌城南門無故自
崩帝心惡之遂不入還洛陽五月帝崩晉中興徵祥
說曰元興二年大&KR2008;門層屋自壊&KR2008;門者蓋古之鷄門
都城之門也王者所由出入是孝安静默警蹕之響未
嘗至於鷄門而桓玄之簒乘間也
門關折門鑰自亡
地鏡曰城門關無故自折將有賊至為人所開邑敗
京氏曰君門戸自亡其君且殺漢書五行志曰成帝
元延元年長安章城門牡自亡函谷關决門牡自亡(晉灼)
(曰牡出籥也孟康曰决門聚落門也)谷永對曰章城通路寢之路函谷
關阻山東之險城門關守國之固固將去焉故牡飛
門自開閉
天鏡曰晝夜門自開閉方有大兵至大憂京房𫝊曰
君門戸無故自闔臣殺其君又曰國門無故夜自開
且有晝閉之憂天鏡曰殿閣門夜自開其下方有大
兵地鏡曰人家門戸無故自開自閉有力兵事京
房𫝊曰城門無故不可開邑有憂又曰君門無故不
可開者君凶人家亦然地鏡曰凡門無故不可開是
謂戒過不出三年必有兵從近城郭起洪範五行傳
曰燕王明光宫卧内三戸閉不可開王使二十餘人疏
戸終不開久甚王意以為内有人使奴踞屋視内中無
人小臣者趙聖推戸戸開視其戸不開夫戸以出入屋
室者也無故不開且不居也
屋室自壊
干寳晉紀曰武帝大熙元年太廟梁折四月世祖崩
晉中興徵祥說曰大興二年吳郡米廡無故壞米廡貨糴
之屋無故自壊天戒若曰五榖踴貴無所糴買不復須
屋是歲人大饑餓死者十二三萬又云王敦在武
昌架屋五間已搆五木一宿梁墜地栿在柱上甚危無
幾作亂敦滅
殿名妖異
晉中興徵祥說曰烈宗起清暑殿識者非之清暑楚聲
今起殿以楚之聲為號非吉祥後桓楚篡續陽秋曰
桓玄在姑熟起齋畫為龍名曰盤龍齋及敗劉毅居之
毅小字盤龍
城郭宫闕有聲崩側
天鏡曰城郭宫闕廷棟梁頭鳴不出二年二月國亡削
地京氏曰邑城門無故夜鳴邑有大喪人家亦然
地鏡曰邑城門忽夜鳴者將有兵喪王莽傳曰天鳳
二年朱鳥門鳴晝夜不絶也(云云)王隠晉書曰城有
聲若牛出許昌城此應主為愍懷太子潛潭巴曰宫
柱自鳴下土諸侯號有聲天鏡曰宫殿廷門自鳴動
摇有聲音不出三年有流血交兵從近臣親戚起京
房傳曰邑君屋無故自動動而大聲者邑且虚天鏡
曰君府門閣自鳴強兵方至京氏曰君室中無故有
人聲且有大姦又曰君室殿無故有哭聲國家大凶
又曰賤人將貴則城復于隍
社鳴及自移
潛潭巴曰里社鳴此里有聖人其呴百姓歸之天子走
(鳴則教令行善湯放桀也呴鳴之怒)京房曰社鳴實邑虚虚邑實又
曰里社鳴聖人出又曰社樹自移君有大行有凶移
來國昌
市驚及出泉
天鏡曰民人市驚大兵至失政之象也京房曰市人
無故自驚者春驚期一年夏驚期二年秋驚期三年冬
驚期四年案掘鏡曰叛兵起失政之象也又曰天不
雨糴肆自出泉百姓亂又曰糴肆無故自出泉民人
相食君肆無故自出泉將軍與相為亂一曰國内亂期
三年
城廟宫殿濡濕
京房曰天不雨廟自濡者其國大饑人主當之天鏡
曰人君宫殿門牆潤濡不出一年獄失囚又曰宫殿
及垣墻無故汁出如水濯之狀不出八十日亡國述
異記曰宋臨王子項在荆州永光元年所住庭栢折棟
裂並自濡濕汁滴地明年被誅京房曰天不雨而城
自濡者其國大潰亂相當之
宫殿自動
天鏡曰人君宫闕宫廷門戸無故自動不出期年有流民且
交兵京房曰君宫室無故自動者且為兵墟
宫殿臰宫室柱生芝
天鏡曰宫殿中及宫府間聞腐臰不出一年有暴喪若
婦人暴死又曰宫殿聞血腥腐臰是謂不出一年有
大水流血又曰宫殿中聞燋臰是謂移妖不出一年
以火為災又曰宫殿聞臰是謂陽動不出一年宗廟
社稷移徙握鏡曰宫室屋木無故生芝者白為喪赤
為血及火青為獄黑為賊黃為吉
宫殿生點宫殿瓦自堕宫殿柱自鳴
地鏡曰宫室中壁無故生點者白為喪赤為血及火青
為獄玄為虚耗亡遺黃為吉潛潭巴曰宫瓦自堕諸
侯強凌主身不祥又曰宫室柱自鳴下土諸侯號有
聲
唐開元占經卷一百十四
