唐開元占經卷七十五
唐瞿曇悉逹撰
流星占五
流星犯石氏外官一
流星犯庫樓一
黃帝曰流星入庫樓庫兵發用事車騎出流星出之兵
大起隨星所之兵所從往期三年郗萌曰流星出天
庫所之邑受兵使星出入天庫樓天下空虚兵盡出
流星犯南門二
石氏曰流星入南門西夷兵起關道不通國有憂荆
州占曰流星入南門甚衆大臣有外事
流星犯平星三
玉歴曰流星入平星執令臣有憂若有罪星若出之臣
有黜者期百八十日
流星犯騎官四
甘氏曰流星入騎官有兵起騎士將出有憂若馬多死
期一年遠二年石氏曰流星抵騎官兵起星所止知
之
流星犯積卒五
聖洽符曰流星入積卒兵士大行若將死一曰近臣有
誅者期不出二年(案晉陽秋曰大元元年三月丁巳流星大如斗椀赤色尾長二丈起心星)
(南五丈經積卒九月秦王苻堅屠凉州虜刺史張天錫車騎桓冲屯軍淮泗)
流星犯龜星六
齊伯曰流星入龜星天下有水珠玉貴流星出之天下
大旱五榖貴期不出年郗萌曰流星出龜星色青黑
所之國大水赤黃所之國大旱
流星犯傅說七
甄曜度曰流星抵𫝊說王者有子孫之憂若出之宫中
有子孫之喜期不出百八十日
流星犯魚星八
海中占曰流星抵魚星天下水魚鹽貴星若出之天下
旱魚行人道
流星犯杵星九
玄冥曰流星入杵星五榖大貴其歲杵不用事
流星犯鼈星十
文曜鉤曰流星入鱉星國有大水色赤出鱉其國大旱
郗萌曰大流星出鱉星色青黑為大水赤黃為大旱
視其所之以命邑
流星犯九坎十一
巫咸曰流星入九坎有水旱之變從南入則大旱從北
入則大水
流星犯敗臼十二
帝覽嬉曰流星入敗臼天下有急發米粟之事杵臼用期一年
流星犯羽林十三
黃帝曰流星入羽林兵大起士卒發用將軍有出者期
三年石氏曰流星色赤入大牢東君起兵入其西太
子起兵入其北諸侯起兵出大牢兵隨所之流星色
赤入天軍之南天子死入其西太子死入其北諸侯多
死流星色黃白入天軍之西天子立太子入其中天
子立侯王不則受賜流星色白入天軍之南后憂疾
入其北諸侯憂疾春秋緯曰使星出入羽林兵起
流星犯北落十四
石氏曰流星抵北落天下有兵北夷寇虜入塞大將出
鈇鑕用期百八十日遠一年若二年
流星犯土司空十五
玉歴曰流星抵土司空其國有兵土功起若抵破司空
國有喪期三年
流星犯天倉十六
石氏曰流星色赤入天倉中兵内起其犯破天倉旱若
火起出天倉粟以兵出流星色黃白入天倉中歲饑
出入天倉歲大饑出榖甘氏曰流星入天倉天下饑
榖散出若發粟於民有轉榖之事
流星犯天囷十七
聖洽符曰流星入天囷有兵起榖當出有軍糧之急期
百八十日若一年
流星犯天廪十八
齊伯曰流星入天廪其國大饑五榖不成人民饑死米
粟當有出廪者期不出二年
流星犯天苑十九
甄曜度曰流星入天苑有兵起馬出行若多死一曰禽
獸多死石氏曰流星色赤入天苑中牛馬多傷出天
苑中牛馬多以兵事出者流星色黃入天苑中牛馬
野禽獸蕃息流星色蒼白黑入天苑中牛馬野禽獸
多死出天苑牛馬以全出者流星入天苑馬之事出
天苑名馬出幣入四足獸有幣者流星入天苑名馬
有入者出天苑名馬有出者
流星犯參旗二十
海中占曰流星入參旗兵大起弓弩用流星出之將軍
出兵士行期二年郗萌曰使星出入天弓匃奴兵起
流星犯玉井二十一
黃帝曰流星入玉井中皆為強國失地出玉井強國得
地郗萌曰有大流星循伐以下入玉井中不出其年
水與城等以星小大遲疾占之玄冥曰流星入玉井
國以水為憂若疾國失地若出之大水溢流有溺死者
期不出二年荆州占曰流星出玉井將出
流星犯屛星二十二
文曜鉤曰流星入屛星執法臣有戮死者人民多疾若
有死不出其年
流星犯厠星二十三
巫咸曰流星入厠星天下大饑人相食一曰若大水䧟
厠中有謀兵
流星犯天矢二十四
石氏曰流星抵天矢入民多疾若多死天下饑流星
色黃吉青白多疾黑多饑
流星犯軍市二十五
玉歴曰流星入軍市兵大起大將出軍饑絶糧市散期
二年
流星犯野雞二十六
甘氏曰流星入軍市抵野雞將離散士卒死亡先起兵
者殃期三年
流星犯狼星二十七
黃帝曰流星抵破狼星秦國有殃先起兵者亡期一年
遠二年石氏曰流星抵狼星其國兵大起大將有千
里之行將軍有死者
流星犯弧星二十八
齊伯曰流星入弧星天下兵起諸侯相攻弓弩用車騎
出一曰弓矢貴秦負兵期不出百八十日遠一年司
馬彪天文志曰光武建武十一年十二月己亥大流星
如缶出柳西南行入弧且滅分為千餘如遺火狀須臾
有聲隱隱如雷柳為周弧為秦蜀大流星出柳入弧者
是大使從周入蜀時光武使大司馬吳漢發南陽三萬
人乘船泝江而上擊蜀成帝公孫述乂命將軍成等平
武都邑郡十二年二月吳漢乂擊述大司馬謝豐斬首
五千餘級十一月丁丑漢護軍高午刺述洞胷其夜死
明日漢入屠蜀城誅述大將公孫晃等所殺數萬人滅述
妻子宗族萬餘人
流星犯老人星二十九
荆州占曰使星出入老人星老人有疾憂海中占曰
流星抵老人天下多病老人不安一曰大兵起老者行
老星犯天稷三十
玄冥曰流星入天稷五榖散出榖不熟天下饑人民流
亡去其鄉
流星犯甘氏中官二
流星犯天理一
荆州占曰流星入天理貴人之牢太僕名臣有繋者也
青憂赤以金殺之黃白無故黑凶流星出魁中赦繋
獄者天理也
流星犯咸池二
黃帝曰流星出咸池中星所之者兵起石氏曰流星
入咸池大水郗萌曰使星舍咸池有喪
流星犯甘氏外官三
流星犯哭星一
黃帝曰出入哭星有哭泣事
流星犯水府二
郗萌曰有大流星赤黃色出水府所之邑大旱郗萌
曰有大流星青色出水府所之邑大水
流星犯巫咸中外官四
流星犯長垣一
帝覽嬉曰流星入長垣中匃奴兵起来侵中國人主有
憂荆州占曰使星入長垣匃奴起兵
流星犯天淵二
郗萌曰大流星色青黑出天淵所之邑大水大流星
色赤黃出天淵所之邑大旱
流星犯廐三
陳卓曰使星出入天廐天下有驚
唐開元占經卷七十五
