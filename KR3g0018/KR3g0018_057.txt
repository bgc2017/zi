唐開元占經卷五十七
唐瞿曇悉達撰
辰星占五
辰星犯南方七宿
辰星犯東井一
文曜鈎曰辰星入東井蠻夷君憂有死者若邊兵起期
不出年郗萌曰辰星入東井軍在外星進兵退星退
兵進河圖曰辰星出入東井有暴兵馬當貴荆州
占曰辰星出入東井有亂臣黃帝曰辰星守東井為
水(天文志曰光武建武三十年閏月甲午水在東井二十度生白氣東南指熖長五尺為彗東北行至紫宫)
(西藩上五月甲子不見凡見三十一日水常以夏至後效東井閏月在四月尚未當見而見是躁而進也東井)
(為水衡水出之為大水是歲五月及明年郡國大水壊城郭傷禾稼殺人民也)感精符曰辰
星守東井去之七寸七日已上至十五日王者誅大臣
期不出百八十日石氏曰守東井其年早旱晚水一
曰天下大水又曰法臣相戮一曰入其中王者易更政
甘氏曰守東井若角動色赤黑以水起兵色黃潤澤
天子有善令若色變大人憂天下有名水絶所謂絶者
逆行而入之郗萌曰辰星久守東井為金錢易萬物
五穀不成一曰守東井胡兵起五穀霜死其國尤甚歲
大惡辰星入犯乘守東井三日以上蠻夷君當之死
期三月若一年二年三年石氏曰犯東井守錢大臣
誅鈇鉞用有兵起荆州占曰守東井道上多死人
陳卓曰守東井百川皆溢
辰星犯輿鬼二
河圖曰辰星犯輿鬼為國有憂大臣誅石氏曰有兵
一曰犯天質兵起郗萌曰犯輿鬼亂臣在内黃帝
曰犯輿鬼質執法者誅南官候曰犯天尸貴臣有罪
犯四星天子發之郗萌曰入犯輿鬼執法者有戮死
若兵起將軍有憂人多死甄曜度曰入輿鬼犯積尸
大臣有誅斧鑕用貴人有犯罪者若戮死郗萌曰辰
星入輿鬼為大人卒事以命終荆州占曰亂臣在内
有屠滅天文志曰為死喪一曰大臣有死陳卓曰
蠻夷之君有誅春秋圖曰辰之鬼天下有疫病郗
萌曰守輿鬼月食若五穀不成春秋圖曰民多病歲
大惡人飢亡一曰君有戮死者春秋緯曰守犯輿鬼
金錢發用民多痛耳目石氏曰守輿鬼有兵死者一
曰王者崩一曰大人有祭祀之事海中占曰守輿鬼
出其南水出其北旱郗萌曰守輿鬼三月后夫人疾
二十日太子夫人疾十日諸國王夫人病守輿鬼西
南為秦漢有反臣兵事以赦令解之守輿鬼質星鈇
鉞用守輿鬼有喪右為主人左為客一云五月大水
蝗蟲海中占曰守入鬼大人憂郗萌曰入若守輿
鬼為主憂財寶出若大臣有謀乘質者君貴人憂金玉
用民疾南入為男北入為女西入為老東入為壯棺木
貴荆州占曰干犯守輿鬼隨所守王者發之不出七
十日天下有喪陽為人君隂為皇后左為太子右為貴
臣(天文志曰孝順漢安二年七月甲申辰星犯輿鬼明年八月順帝崩孝沖即位明年正月崩)
辰星犯柳三
石氏曰辰星犯柳有木功事若名木見伐者海中占
曰入天庫以水起荆州占曰入注下刑上子訟父民
多仇粟貴大旱馬貴春秋圖曰辰星之柳天下米貴
馬貴先潦後旱黃帝占曰歲不收甘氏曰王者賜客
若國有貴客郗萌曰為反臣中外兵以德令解之一
曰舟船相望在於北方若處其陽大旱又死喪處其隂
大水為灾傷玄冥占曰貴臣得地後有德令不出九
十日郗萌曰辰星守柳注藥在酒食中忌不可食之
辰星犯七星四
郗萌曰辰星犯七星臣為亂甘氏曰入七星有君置
太子者春秋圖曰辰星之七星天下勞多流亡郗
萌曰留七星為天下大憂(憂中兵也)石氏曰守七星民多
疾一曰民流千里又曰兵内起若守二十日以上有水
甘氏曰守七星若角動天下有兵三年乃解又曰萬
物不成海中占曰大臣凶貴人有罪若法官有憂
郗萌曰為反臣中外兵以德令解之一曰大水為灾(此荆)
(州占也)巫咸曰犯七星三日以上賊臣在側若有叛臣
皆九十日應之以善令則無咎
辰星犯張五
春秋圖曰辰星之張有賢人在下當為卿相石氏曰
守張天下大水兵起若守而角動有臣傷其君色赤有
兵出其君傷諸侯之臣起於宫中從庖厨奉牢之間是
也其色黑食中有藥不可食大人有憂甘氏曰守張
貴臣專國天下不寧巫咸曰萬物五穀不成郗萌
曰為反臣中外兵以德令解之(謂赦令也)又曰夏麥不收
大飢一曰民多喪病又多鬭訟南官候曰天下大飢
百二十占曰且有更令郗萌曰入張若守之水入
火為逆理犯上天下不安下謀上多鬭訟若多疾
辰星犯翼六
玉歷曰辰星入翼中兵大起春秋圖曰辰星之翼有
賢在民間當用石氏曰守翼水入火逆理貴臣有憂
若大臣有戮又曰水旱之灾星入其度當位者退之以
消天怒王者以赦除咎又曰守翼為萬物不成一曰為
人民流亡又曰鹽鐵大貴四倍牛馬行甘氏曰守翼
大水兵起色白京師起色黃事成色青黑死事巫咸
曰為旱海中占曰有兵灾若大水在北方五穀不成
郗萌曰多火灾一曰火在北方又曰為反臣中外兵
以德解之荆州占曰近臣為有亡國飢歲民流千里
若地龍見陳卓曰王者有疾期不出年中二十八
宿山經注曰辰星一年不出出于翼軫主死玄冥占
曰守翼若有誅者玉歷曰有急事若有大風陳卓
曰犯守翼天下大荒班固天文志曰辰星與翼見西
方大臣誅
辰星犯軫七
石氏曰辰星入軫中為大兵起巫咸曰伺其出日而
數之期二十日為兵發伺始入處之率一日期十日軍
罷黃帝占曰守軫天下大疾貴者多死一曰國有喪
天文志曰守犯軫為白衣之會石氏曰守軫萬物
五穀不成郗萌曰守軫為反臣中外兵以德令解之
又曰執法貴臣凶車騎用玉歷曰天下疾疫人多死
其死灾多在北方南官候曰戚臣凶甄曜度曰入
軫及守犯之有兵必大戰有破軍殺將於其野人心驚
駭守過二十日以上光明色大有數十萬人戰流血積
尸殃不則大水有山河崩決百姓流波之災五穀傷敗
人民飢死期二年
唐開元占經卷五十七
