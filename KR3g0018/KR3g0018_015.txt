唐開元占經卷十五
唐瞿曇悉達撰
月占五
月暈一
石氏占曰月傍有氣圓而周匝黃白名為暈巫咸曰
月之暈者臣專權之象石氏占曰月暈受衡所在之
國安甘氏曰月暈戰兵不合若軍罷甘氏占曰日
月皆暈戰兵不合(謂盡有日暈夜有月暈也)京房易傳曰凡月暈
七日無雨大風兵作土功起高宗占曰月暈明王自
將兵荆州占曰月暈赤有光主起兵城降帝覽嬉
曰月暈兵春起不勝荆州占曰月終歲不暈天下和
親荆州占曰四孟月之七日四仲月之八日四季月
之九日皆當月暈暈不以其日不出三日有暴風甚雨
石氏曰月以正月一日二日暈必有土功荆州占
曰月春二暈者其民好鬭不有從民歲必大惡不出一
年粮貴石氏占曰正月上旬一暈樹木蟲二暈禾穀
蟲三暈震雷荆州占曰一月五六七八九暈天下有
亡地者十一暈天下更政帝覽嬉曰五月中九暈以
上者道上有熱死者荆州占曰月暈四仲月之八日
四季月之九日三日不雨皆為月蝕河圖帝覽嬉曰
月暈中赤外青羣臣親内外赤中青羣臣内其身外其
心荆州占曰正月九日十六日夜月暈者其五月有
令十日暈者三月有令十一日暈者其月大旱十二日
十五日暈者飛蟲多死二十三日二十四日暈者五穀
不成二十五日二十六日暈者女枲貴荆州占曰月
以庚戌暈有救以遲疾為期(謂暈疾亦疾暈遲亦遲)荆州占曰
月正月甲乙日暈者木貴民人多病丙丁日月暈者旱
金錢輕戊巳日月暈者歲美小旱田宅貴庚辛日暈赦
壬癸日暈者多水高宗八節月暈占曰月以立春四
十六日内暈者赤有兵黑多水蟲為災逆賊生民生子
多怪月以春分四十六日内暈者赤為兵黃白憂多蟲
月以立夏四十六日内暈者赤少水白旱萬物不出者
死人民流亡月以夏至四十六日内暈者赤小水黃白
萬物化為白耳月以立秋四十六日内暈者赤小白明
日甚雨出黃羽異身傷害五穀之心(謂螟螣之類也)月以秋分
四十六日内暈者赤少黃白大雷發折木殺人月以立
冬四十六日内暈者赤重如蓋狀明日甚霧黑多冰霜
春多風月以冬至四十六日内暈赤大白春多風殺人
京房易傳曰正月三暈所宿國小飢五暈大飢
月重暈二
石氏占曰月以十二月八日暈再重大有風兵起三重
天下兵大亂石氏占曰月暈再重天下大風起帝
覽嬉曰月暈三重其外青中濁不散軍會聚荆州占曰
月暈四重以有亡國死王者五重其國女主死七重天
下易主八重天下有亡國(漢高祖七年月暈圍參昴七重占曰畢昴間天街也街北)
(胡街南中國昴為匈奴參為趙畢為邊兵是歲高祖為冐頓單于所圍)荆州占曰月暈三
重赤雲貫之其國破喪巫咸曰月五月中暈有九重
以上道路大有熱死者高宗占曰月暈十重天下更
王京房易傳曰月暈十二重天下半亡帝覽嬉曰
月暈再重倍在外私成於外倍在内私成於内
月交暈三
帝覽嬉曰月色黃白交暈一黃一赤所守之國受兵
高宗占曰月交暈赤有光其國不出二年遇兵石氏
占曰月交暈貫月有事從貫擊者勝殺將有珥有喜
月連環暈四
荆州占曰月暈連如環為兩軍兵起君争地石氏占
曰月暈一重下缺不合上有冠戴傍有兩珥白暈連環
貫珥接北斗國有大兵大戰流血其地紛紜不出一年
憂石氏占曰月暈如連環重暈北斗魁前第一第二
星大臣下獄流移一千里又曰暈輔星大臣下獄荆
州占曰月暈如連環有白虹干暈不及月女貴人有隂
謀亂
月暈五星五
歲星
甘氏占曰月暈歲星色不明主人勝客明客勝主人
巫咸曰月暈歲星其國主死荆州占曰月暈歲
星糴貴石千文民相食海中占曰月暈歲星其主
病重暈囚死或大水五暈人主有病喪高宗占曰
月暈歲星三復之相出走戰不勝所宿國飢荆州
占曰月暈歲星三復之人相擊客不勝所擊主人勝
五復之國女主死帝覽嬉曰月暈四重華五復之
所宿其國主死三復之黜相一曰客畔之不合所攻
主人勝帝覽嬉曰月暈回留歲星所守之國歲大
熟石氏曰歲星與月合在氐而暈不出四十日有
德令
熒惑
巫咸占曰月暈熒惑星女主有憂若有死亡巫咸占
曰月暈熒惑星其國主亡荆州占曰月暈熒惑有
兵在野大戰歸其國亡荆州占曰月暈赤星熒
惑三月兵起海中占曰月暈熒惑三復之國貴人憂
荆州占曰月暈熒惑三復之相死海中占曰月暈
熒惑五復之主出走荆州占曰月暈熒惑五復之主
死帝覽嬉曰月暈回熒惑所守之國亡又客兵入境
為寇掠帝覽嬉曰月暈回熒惑其色惡不明客敗其
色明如角則客勝郗萌曰月暈胃熒惑在其中天下
有兵發于魏國不出一年大赦
填星
甘氏占曰月暈填星色不明主人勝客明客勝主人
巫咸占曰月暈填星其國主死一曰旱高宗占曰月
暈填星所在之國兵起戰不勝海中占曰月暈填星
相死若皇后死不則亡地荆州占曰月暈填星五合
五解所宿國主當之帝覽嬉曰月暈回填星所宿之
國有德帝覽嬉曰月暈回填星三復之相死天下土
盡動大起邑屋大壊女主有憂五復之主死
太白
甘氏占曰月暈太白色不明主人勝客明客勝主人
巫咸占曰月暈太白其國主死荆州占曰月暈太白
與月合其主死境外荆州占曰月暈太白入暈其色
惡不明則客敗其色明而有角客勝其色如暈與月合
人主憂從中宫起海中占曰月暈太白五復之主死
荆州占曰月暈太白五復之其國女主死帝覽嬉
曰月暈太白當其野者國受兵戰不勝又曰所守之國
兵起帝覽嬉曰月暈太白三復之所宿國將若相死
之一曰客攻不合所攻主客
辰星
甘氏占曰月暈辰星色不明主人勝客明客勝主人
巫咸曰月暈辰星再合再解其國敗不出其年巫咸
曰月暈辰星其國主死荆州占曰月暈辰星其國以
水亡又曰秋兵起海中占曰月暈辰星在春大旱在
夏主死在秋大水在冬大喪荆州占曰月暈辰星再
合再解所宿之國飢敗期一年高宗占曰月暈辰星
三復之國以水亡荆州占曰月暈辰星五復之其國
女主死帝覽嬉曰月暈圍辰星所守之國有大水
帝覽嬉曰月暈回辰星春夏民疾寒熱秋兵起及水冬
主死若有水憂荆州占曰月暈辰星角亢回二重如
連環不出三年大臣大謀若誅
月暈列宿同占六
郗萌曰月以正月十二月暈角亢氐房心五星者大赦
暈四星者小赦巫咸占曰月暈角亢氐蟲多死天下
士卒死陳卓曰月暈角亢大將軍有憂帝覽嬉曰
月暈回角亢蟲多死石氏曰月暈氐房心有德令
郗萌曰月暈氐房心其地有役石氏曰月暈房心帝
國有兵廟堂句氐宿大赦句三宿小赦五百里以下句
二宿赦百里内石氏曰月暈房箕風地動石氏曰
月暈心尾亢骨蟲為害一曰四足蟲一曰不出其年易
政山崩出五十里外石氏曰月以十一月暈心尾麥
有價荆州占曰月暈尾箕分有疾凶石氏曰月暈
箕斗兵從東方北方来者勝從南方来者不勝帝覽
嬉曰正月月暈回箕斗五穀不成巫咸曰月暈圍斗
五穀不成大將易帝覽嬉曰月暈牽牛須女女子功
絲枲皆貴一曰牛多暴死郗萌曰月暈虛危有兵謀
不成風起乂曰有喪石氏曰月暈虛危兵革離動宗
廟荆州占曰月暈營室東壁其地有謀不成一曰風
起一曰大水且至又曰寡婦嬰兒多死帝覽嬉曰月
暈營室東壁有大土功郗萌曰月暈奎婁其地大病
一曰水蟲多死帝覽嬉曰月暈胃昴民多腹之疾
郗萌曰月暈胃昴畢有慶上賜下者一曰有德令無令
則有兵起郗萌曰月暈昴及畢比有反者郗萌曰
月暈昴畢參赦者有善令期六十日又曰不出三年人
主憂若有賜令郗萌曰月以太歲所在辰暈畢與五
車及一星小赦二星次赦三星及五星大赦郗萌曰
月以十一月暈五車及昴參其星皆入暈中有大赦其
不盡入有小赦期在来年五月中石氏曰以正月上
旬月暈昴畢參伐有赦令帝覽嬉曰月暈回畢參觽
矢弓弩貴石氏曰月暈參井冰霜數至巫咸曰月
暈圍井鬼其年不和一曰旱京房易傳曰月暈翼軫
軍在外戰亡其偏將郗萌曰月暈軫角先起兵者不
勝重開吉重發兵者兵死巫咸曰月暈軫角赦期百
二十日一曰以四孟月暈軫角皆為赦
月暈東方七宿
月暈角一
石氏占曰月暈左角有軍軍道不通石氏曰月暈右
角大將軍有病歲徧民飢角鱗蟲多死黃帝占曰月
暈圍兩角大水期一年石氏占曰月角中而暈王者
喜石氏曰月暈左右角大赦暈一角小赦甲乙為春
丙丁為夏庚辛為秋壬癸為冬巫咸曰月暈角亢有
角蟲多死天下士卒死及角中央王自將兵不行百里
士遁亡軍道不通及右角害大尉及左角獄大亂(後魏書曰)
(天興五年十月戊申暈左角時帝討姚興弟平於乾辟克之太史令姚崇奏角䖝野死上慮牛疾乃命減諸輜)
(重甲戌車駕北引牛大疾死者十八自宫車所馭巨犗數百同日斃於路側尾相屬亦多死之徵也)海
中占曰月暈角亢歲民饑陳卓曰月暈角大將有殃
郗萌曰月暈角有兵百日罷無兵後百日起又曰先
起兵者不勝又曰暈右角右將軍有殃暈左角左將軍
有殃又曰暈右角臣倍主暈左角大臣謀期三年暈天
門十月十二月諸侯有不通者又曰乘若暈角為水又
曰多風雨荆州占曰月暈圍左右角天下有大兵天
子為軍自守左右動摇非常人主憂臣弑君荆州
占曰月以正月暈角公子死一曰將軍死歲飢又曰以
正月十七日月暈於角天下赦正月戊巳暈左角有喪
河圖帝覽嬉曰月行天門暈三重天清淨關梁不通
應之以善事(晉咸和三年月暈左角有赤白珥禮約以問戴洋洋曰壹門當大戰有賊亂洋字國)
(流吴國人頗識天文隂陽之數約為豫州洋為督護約本胡後洋遍遊公侯之門莫不說重其所占候並多神)
(驗事見晉史也)甘氏曰月入角而暈大赦不則日蝕所蝕之
宿其邦不安帝覽嬉曰月暈左角天子為軍自守暈
兩角有軍軍道不通大龍見
月暈亢二
石氏曰月暈圍亢君有兵革之事期三十日遠三月
石氏曰月以秋一日三暈亢大臣有死者兵大戰水中
期三十八日再暈大雨雪水郗萌曰月暈亢有兵八
十日罷無兵後八十日兵起秋三月再暈亢民移千里
三暈亢有赦令秋一月再暈亢必冬雷而水三暈亢大
臣有死者一曰大戰三冬暈亢年有所不安以赦解之
荆州占曰月暈圍亢王者自將兵不過百里期一月
遠三月帝覽嬉曰月暈亢主自將兵不行百里海
中占曰月暈角亢歲凶民飢石氏占曰月暈亢者角
蟲多死
月暈氐三
郗萌占曰月暈氐人多疾以十一月十二月暈左天子
有不安以赦解之郗萌曰月暈圍氐不出四十日有
治道之事河圖帝覽嬉曰月暈氐大將誅若水蟲多
死
月暈房四
河圖帝覽嬉曰月暈房行三軍而戰郗萌曰月暈房
太子座之若財寳出若穀貴又曰月以三冬暈房天子有
所不安以赦解之荆州占曰月暈圍房四方兵起野
有露骨不葬荆州占曰月暈圍房心其地大疫水蟲
多死易緯是類謀曰月珥指房四方煩若以土之功
月暈心五
石氏曰月暈心大戰山崩谷塞水出五十里一曰火海中
占曰月暈圍心人主有殃又曰大旱荆州占曰月暈心主
憂一曰將死又曰軍進又曰有兵三十日罷無兵三十日
兵起又曰月以正月暈心蠶不為繭圍心將易有主死又
曰赤地千地石氏曰月暈心穀大貴帝覽嬉曰月暈心
不出其年大失火郗萌曰月暈心三日不隂不雨不出三
日有大喪又曰三日不風雨不出三十日有竒令石氏曰月
一歲再暈圍心有大旱及大火其將舉兵起若國易相
期三年郗萌曰月暈心五重其國女主死再重為有大
喜海中占曰月暈圍心中有赤雲若白雲大如杵而
貫月大人當之不然兵起郗萌曰月暈心三重赤雲
貫之此謂之守國破喪戮侯王
月暈尾六
東觀占曰月暈尾有益地者百里以上又曰民多病寒
熱又曰風大至若水石氏曰月暈尾益地郗萌曰
月暈天司空其歲不登有大水在東方又曰不出其年
有赦荆州占曰月暈圍尾有益地者百里以上又曰
民病寒熱又曰大風至
月暈箕七
石氏曰月暈箕五穀以風傷郗萌曰月暈司空不出
百里必有守倉求食者以千數荆州占曰月暈箕大風
發屋有坐口舌死者北夷穀貴燕趙大飢荆州占曰
月暈箕歲星在其中王者娉皇后貴妾不出百八十日
月暈北方七宿八
月暈斗一
郗萌曰月暈南斗大將死民流千里馬牛大病陳卓
曰月暈南斗大臣免大將為亂五穀不成河圖帝覽
嬉曰月暈南斗大將出
月暈牛二
郗萌曰月暈乘牽牛五穀不成黃帝占曰月暈牛有
軍曝血將死黃帝占曰月暈牛小兒多死牛疫死一
曰馬多疫死荆州占曰月暈牛牛羊貴
月暈女三
河圖帝覽嬉曰月暈須女必有軍曝血將死郗萌曰
月暈須女寡婦多疾有兵謀謀不成風起石氏曰月
暈圍須女兵進而不鬭一曰兵不戰而降寡婦多死有
兵謀謀不成風起荆州占曰月暈須女布帛倍價
河圖帝覽嬉曰月暈須女兵起不鬭一曰民多去室宅
一曰絲貴
月暈虚四
黃帝占曰月暈虚兵起大戰郗萌占曰月暈虚民飢
有哭泣蟄蟲死一曰飛蟲多死又曰兵起有土功事
荆州占曰月暈虛有白衣聚遠期百八十日又曰宗廟
動兵帝覽嬉曰月暈虛民多去室宅者
月暈危五
黃帝占曰月暈危有兵一曰軍敗郗萌曰月暈危其
國主死民多疾死有兵謀不成荆州占曰月暈危有
亂謀天下擾民無所措帝覽嬉曰月暈危軍所止民
多去宅者郗萌曰月正月暈危民去室宅
月暈室六
海中占曰月暈室大城圍屠郗萌曰月暈營室為宫
敗又曰有蠻夷来荆州占曰月常以四月七月十月
候月月暈玄宫不出六十日必有妄言驚聚百姓者不
然不出九十日天下有急事帝覽嬉曰月暈室有喪
月暈壁七
海中占曰月暈東壁有大土功事黃帝曰月暈於東壁
軍人敗郗萌曰月暈壁民流亡一曰見大龍一曰婦
兒多死者荆州占曰月暈壁大亂又曰月暈壁三重
國動兵不戰不出一年帝覽嬉曰月暈壁見龍大敗
月暈西方七宿九
月暈奎一
郗萌曰月暈奎妖星出大將戰死巫咸曰月暈奎米
貴荆州占曰月暈奎兵大敗士卒亡魯國亡石氏
曰月暈奎兵大敗一曰有兵令一曰不出十日妖星見
荆州占曰月暈奎婁絮大貴
月暈婁二
郗萌曰月暈婁大人憂一曰大人死一曰蠶多死糴苦
絮貴四孟之月暈赦荆州占曰月暈婁五日之内不
雨宰相疑默事解郗萌曰月暈婁盡圍三星赦若歲
星守婁在暈中大赦期九十日河圖帝覽嬉曰月暈
回婁君和解
月暈胃三
郗萌曰月暈胃其國主死天多隂雨姙婦多死一曰山
崩又曰盡圍三星赦荆州占曰月暈圍胃兵起其國
戰不勝有破軍一曰不戰山崩若軍大歸穀大貴郗
萌曰月以四孟之月三四暈胃赦荆州占曰月暈圍
胃兵不戰一曰姙女多死河圖帝覽嬉曰月暈回胃
兵不戰
月暈昴四
荆州占曰月暈昴其國主死一曰貴人多死一曰有兵
若暴令近期三十日遠百里坐流言者又曰不出其年
天下有變又曰水無收糴貴民離其鄉又曰有腹病畜
産多死荆州占曰月暈昴天下飢京氏曰月以九
月十二月十三日暈昴及五車天下赦郗萌曰月暈
昴以甲午乙未及戊巳必大赦期三日戊巳期六十日
郗萌曰月暈昴盡得七星三月小赦石氏曰月暈
昴天下飢一曰貴人多死一曰糴貴郗萌曰月暈昴
三重不出五十日赦巫咸曰月暈昴食大絶一曰兔
多死石氏曰月一歲三圍昴来年天下大赦若弓絮
貴郗萌占曰月暈昴民憂疾又曰一歲一暈小赦再
暈中赦三暈大赦期並不出其年
月暈畢五
郗萌曰月暈畢無德令則民憂兵又曰五穀大賤荆
州占曰月暈畢大赦期三十日郗萌占曰月入畢中
而暈人主坐之一曰人主代京房對災異占曰月三
暈畢天下中外俱赦郗萌占曰月暈從畢兩角前圍
之不及本一星主四月赦
月暈觜六
荆州占曰月以正月暈觜觿大赦郗萌曰月暈觜觽
有德令女子多疾荆州占曰月暈觜觽大赦期三十
日河圖帝覽嬉曰月回觜觿道多死人大將死一曰
弓弩貴
月暈參七
郗萌曰月暈參不出歲中天下亂其國戰兵弱地裂人
主有殃荆州占曰月暈參其國客軍大恐戰不勝
郗萌曰月暈參頭赦期二十日一曰暈二星小赦暈三
星大赦衝為期石氏曰月暈伐將軍死貴人有誅者
京房易飛候曰月暈參其有兵則戰無師是年三操
土功事郗萌曰月暈伐大人多死石氏曰月暈參
軍不勝暈匝有雲潰暈兵大起在外大戰荆州占曰
月暈伐二百一十日有兵若赦有善令不出五日雨
郗萌曰月以正月十一月十二月暈參其歲惡虎狼羣
出害人民甘氏占曰月以正月暈伐二夜不出三旬
兵起
月暈南方七宿
月暈井一
海中占曰月暈東井胡兵起郗萌曰月暈東井天下
有兵郗萌曰月暈東井王者出遊来年大旱又曰後
六月丙辰大赦荆州占曰月暈東井隂陽不和又曰
月暈圍東井四夷求和郗萌曰月以十二月壬癸暈
東井大赦巫咸占曰三月暈東井大水流
月暈鬼二
石氏曰月暈鬼黍貴三倍甘氏曰月夏三暈鬼大雨
五穀不成郗萌曰月以正月上旬暈鬼赦期三十日
海中占曰月暈鬼大旱荆州占曰月暈鬼陣不戰
郗萌曰月以一月再暈鬼多死人郗萌曰月以夏
三月暈鬼一曰大霧一曰大雹大霜一曰大雪一曰大
雨水一曰大蟲一曰大火又曰二暈小水一暈為寒
郗萌曰月以夏一月一暈鬼為寒再暈小水三暈大水
郗萌曰月以四月七月十月暈輿鬼中出氣東行者
皆為老公多死南行者皆為丁壯多死西行者皆為老
嫗多死北行者皆為少年多死皆期九十日
月暈柳三
石氏曰月暈柳秋木鬱若有兵戰巫咸占曰月暈柳
三日有赦大臣有死者兵不戰有水民移郗萌曰月
暈柳有獄事若其地旱民多疾死又曰月暈注其地有
禍其歲中人多死者老小哭泣道路若飛蟲多死又曰
穀貴人相食又曰圍注不出三十日有野兵圍城(注即柳之)
(别名)巫咸占曰月暈柳有野兵郗萌曰月以正月十
月暈柳頭赦期三十日
月暈星四
郗萌曰月暈七星有獄事其地有禍若旱一曰輕車戰
河圖帝覽嬉曰月暈七星輕兵戰若飛蟲多死石
氏占曰月以七月暈七星月暈七星民多夭傷物再榮
月暈張五
黃帝占曰月暈張天下大水黃帝占曰月暈張飛鳥
死一曰海鳥亡郗萌曰月暈張其地旱若大人憂一
曰人相食荆州占曰月暈張大水魚行人道陳卓
曰月暈張五穀貴若鹽貴帝覽嬉曰月圍張飛蟲多
死一曰獄罪人民不定
月暈翼六
郗萌曰月暈犯翼女主惡黃帝占曰月暈翼士卒多
遁走一曰士卒大聚陳卓曰月暈翼士卒大盜一曰
卒勝大盜一曰士卒勝一曰春赦一曰亡其將郗萌
曰月暈翼春有赦又曰旱若大風傷荆州占曰月暈
翼兵起天下庫兵出一曰有軍軍罷巫咸占曰月暈
翼大戰民去室宅郗萌曰月以二月暈翼至五月赦
又曰月暈翼有車馳人走之事貴人多反者
月暈軫七
春秋緯考異郵曰月暈軫諸侯滅兵黃帝占曰月暈
軫大將軍戰死一曰亡其將一曰罷軍無軍郗萌曰
月暈軫兵起先起兵者不勝若大風傷歲陳卓曰月
暈軫歲小旱荆州占曰月一月而三暈軫天下無懸車
繫馬郗萌曰月以正月暈軫公子死又曰大飢車貴
以二月暈軫至五月赦以四月暈軫有德令以十二月
暈軫庫無懸車廐無繫馬一曰有軍則罷
唐開元占經卷十五
