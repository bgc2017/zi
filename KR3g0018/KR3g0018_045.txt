唐開元占經卷四十五
唐瞿曇悉達撰
太白占一
太白名主一
石氏曰太白者大而能白故曰太白一曰殷星一曰大
正一曰營星一曰明星一曰觀星一曰大衣一曰大威
一曰太皡一曰終星一曰大相一曰大囂一曰爽星一
曰太皓一曰序星上公之神出東方為明星荆州占
曰出東方為啟明郭璞曰太白晨見東方為啟明
爾雅曰明星謂之啟明詩曰東有啟明西有長庚
鄭玄曰日既入謂明星為長庚荆州占曰太白出東
北為觀星出東方若東南為明星出西方為太白也
吳龔天官星占曰太一位在西方白帝之子大將之象
一名天相一名大臣一名太皓石氏曰太白主秋主
西維主金主兵於日主庚辛主殺殺失者罰出太白太
白之失行是失秋政者也以其舍命國甘氏曰太白
主大將主秦鄭巫咸曰太白主兵革誅伐正刑法
五行傳曰太白者西方金精也於五常為義舉動得宜
於五事為言號令民從義虧言失逆秋令則太白為變
動為兵為殺班固天文志曰逆秋令傷金氣罰見太
白石氏曰太白司兵喪奸凶不時禁不祥或出東方
或出西方荆州占曰太白出東方色黃而明旱黃而
不明此常色也太白出西方其高而色正白旱若色
青白此其正色也即變其常以五色占
太白行度二
洪範傳曰太白以上元甲子歲十一月甲子朔旦冬至
夜半甲子時與日月五星俱起於牛前五度順行二十
八宿右遊一歲而周天(案歷法太白一終凡五百八十三日一千三百四十分日之一)
(千二百二十九竒九星行過一周天二百一十八度一千二百一十九竒是二百六十七年而百六十七終也)
(星平行日行一度一周天也)石氏曰太白出東方高三舍命曰明
星柔上又高三舍命曰大囂剛其出東方也行星九舍
為百二十三日而反反又百二十日行星九舍入又伏
行百二十三日行星十二舍昏出西方也高三舍命曰
太白柔上又三舍命曰大囂剛其出西方也行星九舍
為百二十三日而反反又百二十日行星九舍而入入
又伏行星二舍為日十五日晨東方出營室入角出角
入畢出畢入箕出箕入柳出柳入營室其出西方也出
營室入角盡如出東方之數甘氏曰太白以攝提格
之歲正月與營室晨出於東方亢氐出東方為日八歲
二百二十二日而復與營室晨出於東方太白之居左
也其恒二百三十日其遲也二百四十日其居右也順
行二百四十日其速二百三十日從左過右也其又百
三十日其速九十日而見從右過左也其又三十日其
速十日而見從右適左其又三十日其速十日而見
荆州占曰太白凡見東方二百三十日而伏不見四十
六日名少罰太白與歲星為雄雌出於東方西方高三
舍為太白柔又高三舍為太白剛用兵象也剛則入地
深吉淺凶柔則入地淺吉深凶石氏曰太白出百二
十日乃極乃極退也未滿此日便至極疾也東方以辰
巳為極西方以申未為極太白出以辰戌入以丑未
出入必以風太白當期而出其國昌荆州占曰太白
出入如度天下昌石氏曰太白出則出兵入則入兵
戰則有勝用兵象太白吉反之凶荆州占曰太白已
入而未出先起兵者國破亡禍及一世石氏曰太白
兵象也行疾用兵疾吉遲凶行遲用兵遲吉疾凶太
白行疾前用兵者善行遲後用兵者善太白所居久其
鄉利所居易其鄉凶太白出高用兵深吉淺凶出卑
淺吉深凶荆州占曰太白之出西方也在酉南則為
楚在酉北則為秦齊燕石氏曰太白出西方出酉秦
勝楚出申楚勝秦荆州占曰太白出入西方其國伐
宋勝韓韓勝趙趙勝魏石氏曰太白伏外有軍則罷
將起兵則止國勿攻戰太白進退主候兵荆州占
曰太白所抵之國凶石氏曰太白不見不宜出軍若
有客來挑軍可應先動破軍殺將必有積尸太白出
所直之辰從其色而角勝其色害者敗太白所直之
辰其直之者國為得位得位者戰勝太白出東方也
為德舉事左之近之吉右之背之凶太白出西方也
為刑舉事右之背之吉左之近之凶太白入東方未
出西方其六十五日為陽其六十五日為陰以此時出
兵雖勝有殃得地必復歸之陽為中國陰為負海國
巫咸曰太白受制則脩城郭繕藩垣審羣禁節兵甲敬
百官誅不法太白入西方未出東方其十五日為陽
其十五日為陰名曰行天命以此時出兵其國亡荆
州占曰太白出西方常出申酉之間失行而北走是謂
反坐有破軍有屠城在北方天官書曰太白出卯南
南方勝北方出卯北北方勝南方正在卯東國勝出酉
北北方勝南方出酉南南方勝北方正在酉西國勝
荆州占曰太白遠日為兵深其將強近日為兵淺其將
弱太白伏也出兵有殃魏武帝兵法曰太白已出
高賊深入人境可擊必勝去勿追雖見其利必有後害
荆州占曰太白以仲冬出東方若西方以伐利太
白始出東南維在日月之陽陽國之將傷在其陰利始
出東北維在日月之陰陰國凶在陽吉出西南維在
日月之陽陽國凶在其陰吉出西北維在日月之陰
陰國之將傷在其陽利又曰出日北維匈奴有兵相
攻荆州占曰太白出西方上行不至未而反陰國強
陽國敗戰不勝太白出見西方上至未將横行大強
偹四方又曰出西方上至未有覇一曰陰國霸太
白出西方上不得過申至之地大臣有憂一曰將奪君位
南至未丁之地大將有憂羣臣獄人主治獄太白
始出東方西方之國不可以舉兵始出西方東方之
國不可以舉兵破軍殺將其國大破敗辰星不出太
白獨出東方有德令獨出西方正在酉西方兵起不戰
獨出戍敵兵起不戰太白入東方未出西方西方北
方以舉兵身死國亡太白入西方未出東方東方南
方以舉兵雖勝得地復歸之主不血食殃及三世將死
凡出軍在外必視太白太白西與之西東與之東短
與之短長與之長陰與之陰陽與之陽翕與之翕張與
之張善馴其道以戰大勝當前戰者軍破將死太白
在陽陽國利其以陽時出於陽重利在行不失中國勝
太白在陰陰國利其以陰時出於陰重利
太白王相休囚死三
荆州占曰太白之相也從季夏至夏盡及四季王時其
色黃白精明無芒太白之王也從立秋至秋之盡其
色比狼星而光明仲秋之時有芒角太白之休也從
立冬以至冬之盡其色不精明而無光太白之囚也
從立春以至春之盡其色青黃而無光明太白之死
也從立夏以至夏之盡其色赤黑細小而不明甘氏
曰當其相也而有王色主弱將強有休色將不兵有囚
色將誅不成有死色將誅傷所留之舍其國兵其進舍
也是趣兵其退舍也兵出不成當其王也而有相色
主弱將權勢縱横天下有謀專行君事有囚色所囚者
有罷徒之令有死色大將死不葬所留之舍其國兵起
其進舍也其下之國兵歸之其退舍也兵弱不用當
其休也而有王色野多賊兵有相色野多兵入人民亂
未央有囚色攻牢墓囚人勢横有死色從軍死不葬其
所守之舍有逐將死王其進舍也武吏縱横文吏為虎
狼天下大赦當其囚也而有王色大將反成有相色
下犯其上有休色野多暴兵盗賊並起有死色妖言多
不祥所留之舍不可舉事用兵其進舍也歲多雹霜萬
物不成其退舍也秋冬無霜雪當其死也而有王色
流水湯湯有相色野火煌煌有休色金幣不行有囚色
國多虎狼其留守也野獸食人其進舍也白刃鏘鏘其
退舍也兵不成行
太白光色芒角四
荆州占曰秋三月太白出西方色當白而不白逆行必
有金石之妖且見隕星墜為石石之所下寇至其野凶山
崩地裂出水無火而金自燔天雨血高臺自壓見此二
者國有大喪及為祠蓐收西海之神命及為役命兵令
勤事試車馬警邊境脩邊地甘氏曰候太白以秋
庚辛此王氣色當如其常色變則失所也石氏曰太
白赤比心黃比參右肩蒼比參左肩黑比天豕之右目
荆州占曰太白赤比心白比狼星織女星黃比左角
班固天文志曰黃比參左肩青比參右肩黑比右角
天官書曰黑奎大星也此太白之常色也一書云青
比左角也石氏曰太白色猛赤次白而蒼若悴而不
光是謂失色雖得地位擊之必克其大而圓黃而澤可
以為好事其圓大怒而赤天下兵降而不戰太白色
白圓明潤吉黃圓和黑圓憂青圓小憂荆州占曰太
白青圓為水巫咸曰太白赤東西南北行非常色此
有謀國兵起太白失色國失兵將亡太白光明見
影歲熟戰勝海中占曰太白光明見影戰當太白者
將軍增爵主增壽郗萌曰太白當效而出色黃為土
中央利有土功事有軍一曰有德令其國利太白光
如張盖所在之國有立王揚光見影歲大熟太白色
圓而悴期不出六十日有大喪太白色黃黑軍在外
者罷有謀者以雨厭之荆州占曰太白始出色黃其
國吉赤有兵而不傷其國色白歲熟色黑有水太白
始生未可擊色隆未可擊色衰未可擊色死急擊勿置
不急擊客將為主人太白其状炎然而上則有兵大
起下則有天狗所下其野流血出無時則易其政太
白色正蒼有兵青有憂太白色蒼黑期六十日有水
若喪黑多為水蒼黑等水兵並起太白蒼白而静天
下厭兵太白色蒼白期不出六十日中有喪若憂
太白始出色白其國歲熟又曰秦利太白色黑芒澤
有子孫喜立王太白色赤白而潤有喜太白始出
色黃其國吉黃白和同色赤來年有兵戰勝又曰楚利
又曰始出色赤而淳得地巫咸曰太白色黑秋水尚
可春破師海中占曰太白色赤淳得食白淳有喜蒼
憂蒼黑為死荆州占曰太白色白而無角將不勝
巫咸曰太白色黃有角其國疫又色白旱荆州占曰
太白色黑燕利甘氏占曰太白色白五芒出早為月
食晚為彗星及天矢將發於無道之國郗萌曰太白
常形行則垂芒上銳下大色如常止荆州曰太白蒼
芒有喪憂甘氏曰太白獨行赤則武也可以戰白而
芒則文也不可以戰若行疾者武也不行者文也海
中占曰太白十二芒鈎不可以戰京氏曰尚書微則
太白垂芒荆州曰太白見一芒兵起不用見二芒戰
攻見三芒天下皆兵起見四芒諸侯死境見五芒天下
更制王國一曰立邦太白十芒皆鈎不戰而受地
太白所在之鄉視芒而日增長如行過維此大人之氣
也不可不備石氏曰太白青角有木事黑角有水事
白角有喪赤角有戰石氏曰太白赤角用兵敢戰吉
不敢戰凶順角所指擊之吉逆之凶荆州占曰太白
大王光有角將暴虐為民賊所往者民苦之所去者民
不治巫咸曰太白赤而有角將勝赤而無角將不勝
荆州占曰太白四角者赦海中占曰太白有五角
立將帥六角有取國地七角伐王荆州曰太白過宿
有角長取地長角短取地短太白過宿有角外指其
國得地内指其國失地期一年太白居實有德居虚
無德行勝色(晉灼曰太白行得度勝有色也)色勝位有位勝無位有色
勝無色行得盡勝之(晉灼曰行應天度雖有色得位行盡勝之行重而色位輕星經得字)
(作德)出於辰之南鄭得位行不失勝行失敗色黃而赤大
而角勝蒼小敗出於辰卯間宋得位行不失勝行失敗
色黃而赤大而角勝黑小敗出於寅卯間衛得位行不
失勝行失敗色黃大而角勝蒼小敗出於寅之北趙得
位行不失勝行失敗色黃而華大而角勝蒼小敗出于
午未間吳越得位行不失勝行失敗色蒼廉赤大而角
勝黃小不勝廉亦敗出於申之南楚得位行不失勝行
失敗色赤大而角勝赤小敗出於申酉間漢得位行不
失勝行失敗色大而角勝赤小敗出於酉戌間齊得位
行不失勝行失敗色蒼大而角勝白小敗出於戍之北
燕得位行不失勝行失敗色黑大而角勝黃小敗班
固天文志曰太白所直之辰其國為得位得位者戰勝
所有之辰順其色白角者勝其色害者敗(晉灼曰鄭色黃而赤蒼小)
(敗宋色黃而赤黑小敗楚色赤黑小敗燕色黑黃小敗皆大角勝)荆州占曰太白之
色赤也將者勝其白無角不勝其剛也破軍殺將其柔
也勝不殺將太白赤而角者武也戰不戰凶太白之
色赤澤而有角命曰大旗旗長取地長旗短取地短
文曜鈎曰太白青角棺槨貴荆州占曰太白黃而角
有土功色白而角文不可以戰一曰哭泣之聲色黑而
角大水有兵在外戰吉不戰凶元命包曰太白高下
進退應兵名舒疾左右角曜兵官驚慎武將斥武臣
唐開元占經卷四十五
