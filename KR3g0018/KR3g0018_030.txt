唐開元占經卷三十
唐瞿曇悉達撰
熒惑占一
熒惑名主一
黃帝占曰熒惑一曰赤星廣雅釋天篇曰熒惑一曰
罰星或曰執法荆州占曰熒惑居東為懸息西方為
天理南方為熒惑其行無常司無道之國吳龔天官
書曰熒惑火之精其位在南方赤帝之子方伯之象也
為天候主歲成敗司察妖孽東西南北無有常出則有
兵入則兵散周旋止息乃為死喪詩緯含神霧曰熒
惑司實春秋緯曰熒惑主候守春秋緯曰熒惑主
禮成天意禮失則妾為妻支為嗣精感類應則熒惑逆
見變怪石氏曰熒惑主憂主南維主於火日主丙丁
主禮禮失者罰出熒惑之逆行是也此失夏政也以
其所守之舍命其國石氏曰熒惑者天子之禮也東
西南北無有常五月而出石氏曰熒惑主大鴻臚主
死喪巫咸曰熒惑者太白之雄也五星之伯也其色
赤勝太白巫咸曰熒惑主憂患過惡禍福所由坐也
洪範五行傳曰熒惑於五常為禮辨上下之節於五
事為視明察善惡之事也禮虧視失逆夏令則熒惑為
旱災為饑為疾為亂為死喪為賊為妖言大怪也班
固天文志曰逆夏令傷火氣罰見熒惑淮南天文間
詁鴻烈曰南方火也其帝祝融其佐朱明執衡而治夏
(衡平也)其神為熒惑其獸為朱雀其音徵其日丙丁又曰
出入無常辨其變其色時見時匿班固天文志曰熒
惑天子理也故曰雖有明天子必視熒惑所在郗萌
曰熒惑為司馬荆州占曰熒惑火之精其神上為熒
惑其國荆楚又曰主吳越以南荆州占曰熒惑天
一候者司萬物之變荆州占曰熒惑上承天一下主
司天下人臣之過司驕司奢司禍司賊司饑司荒司死
司喪司正司直司兵司亂司惑灾殃無不主之荆州
占曰王者禮義熒惑不留其國凶殃熒惑罰之韓楊
曰熒惑之為言熒或以像䜛賊進退無常不可為極
韓楊曰熒惑火行之星其理也主諸侯韓楊曰熒惑
為天一候犯逆留隱其雷鳴臣子主社稷傾五精并聚
弑成刑出西反明主不熒受命興起天下平變色失行
所留者亡所抵有兵韓楊曰熒惑修禮順則喜逆則
怒石氏曰熒惑躁急促疾主南方從已至未南方夏
氣所治位也盛陽在上微隂在下尊卑承養物禮也言
失夏政封錫逆天則熒惑有變韓楊曰熒惑入列宿
其國有殃韓楊曰熒惑所止為其國君死海中占
曰熒惑法使行無常
熒惑行度二
洪範五行傳曰熒惑以上元甲子歲十一月甲子朔旦
冬至夜半甲子時與五星俱起於牛前五度順行二十
八宿右旋二歲一周天也(案歷法熒惑一終七百七十九日一千三百四十分日之)
(一千二百二十竒六十二歲強一周天)樂動聲儀曰徵音和調則熒惑
日行四十二分度之一伏五月得其度不反明從海則
動應致焦明至則有雨備以樂和之春秋文耀鈎曰
熒惑東行急一日行一度半其行東西南北疾兵各聚
其下主以煩穢若自恣招禍謀用戰順之勝逆之敗
石氏曰熒惑行率變百五十六日而行八十三度(舊四分及)
(景初象家准法皆同)甘氏曰熒惑之東行也急則一日一夜行
七寸半其益此則行疾疾則兵聚於東方熒惑之西行
疾則兵聚於西方其南其北為有死喪其南丈夫之
喪其北女子之喪甘氏曰熒惑法東方修緯及常十
六舍而止逆行西運動以成章舍一舍半巫咸曰熒
惑休入常不得過五月而出遠八月而出受制則舉賢
良賞有功主封侯出財貨行賑貸荆州占曰熒惑日
行一尺以上期五月至十五月而廢五寸以上期十五
月至二十五月而廢三寸以上期二十五月至三十月
而廢一寸以上期三十月至五十月廢諸廢期月或皆
為日荆州占曰熒惑順行而其國有道又曰熒惑
出東方行順即其國吉尚書緯曰氣在初夏其紀熒
惑是謂發氣之陽可以毁消金銅與氣同光使民備火
皆清室堂是謂敬天之明必勿行武與季夏相輔初是
夏之時衣赤與季夏同期如是則熒惑順行甘雨時矣
熒惑王相休囚死三
甘氏曰熒惑之相也從立春至春之盡其色則當精明
無角芒甘氏占曰熒惑之王也從立夏以至夏之盡
其色如赤則當比心大星而精明仲夏之時有芒角甘
氏曰熒惑之休也從仲夏以至夏之盡及四季王時其
色則當無精明黑黃甘氏曰熒惑之囚也從立秋以
至秋之盡其色則當青白止不行甘氏曰熒惑之死
也從立冬以至冬之盡其色則當細小黃黑而不明此
熒惑色之常也其色和經天下和平甘氏曰當其相
也而有王色所居之國受殃有休色䜛臣誅國相免有
囚色國有捕囚及於將相有死色大臣誅傷其留守也
其國兵起其進舍也有蟲蝗五穀傷其退守也赤地千
里甘氏曰當其王也而有相色蔽主聦有休色政令
不行有囚色䜛臣用事王路不通有死色則有大喪其
留守也不可舉事用兵其進舍也其國不祥其退舍也
有旱殃甘氏曰當有休色而有王色所居之舍其國
受禍有相色國亂百官不從有囚色有小兵有死色盗
賊横行訛言廟堂有火灾所居之舍其國受殃其進舍
也灾傷其退舍也利舌危甘氏曰當其囚也而有王
色大臣逃亡有相色臣下毁傷有休色使者冠盖相望
有死色白衣成行丁男從獨有老公所守之舍道路不
通其進舍也兵殃其退舍也談言訩訩甘氏曰當其
死色而有王也宗廟不享有相色大臣攝行有休色是
謂不祥宗廟失火邊有侵地有囚色丁壮多死以兵所
留舍其國君遂亡開其府庫出其甲兵四十餘日破亡
其進舍也數多微風其退舍也流水蕩蕩
熒惑光色芒角四
甘氏曰候熒惑以夏丙丁此王氣當如其常色變則失
所也郗萌曰熒惑色變一見一伏求之所不可得奎
之目辰之心參之右肩龍之左角畢之右股此五星也
類此色即熒惑也荆州占曰熒惑色以畢右星為正
一曰比心中央星推度灾曰熒惑黑圓為水喪春
秋緯曰主亂虛而侵殺則熒惑光益大甘氏曰熒惑
色赤黃也發疾黑靑發難黃若赤一歲内發白色期二
年青色期三年黑色期四年至五年以星行尺寸深淺
為廣大小期應荆州占曰熒惑一赤一黃王公有禍
士女降候星若無光先起兵者必敗巫咸曰熒惑如
炬火亡人怒君子洙洙小人搶搶不有亂臣則有大喪
亡期其使吏欺其主使之不殺哀孤恤寡則止海中
占曰熒惑色赤國有憂厚白則國有憂薄蒼即天下多
喪其國尤甚郗萌曰熒惑之常色赤而黃有喪期六
十日又曰熒惑色赤光而澤也期不出二年兵喪並
起郗萌曰熒惑出色黃所居宿有土功事郗萌曰
熒惑夏三月出南方色赤而逆行乃有害萌火光之妖
且見觀之有德而降之以福觀之逆德而降之以禍凡
降禍流水湯湯乃為之祠於祝融及南海之神春見為
之修德賞有功論有勞遷有善任有能夏見為之寬政令
薄賦歛賜爵禄行賞罰視以佐陽德大暑乃至時雨乃
行百姓乃豐五穀乃登甘雨和風乃至草木以時零落
民不夭疾帝乃延夀是謂德秋見為之脩吉初逐有罪
誅有過冬見為之開閉大赦此四者所以應天之明神
也荆州占曰熒惑出色赤怒逆行為兵成鈎以戰凶
有圍軍荆州占曰熒惑色大而盛先起者亡後起者
昌荆州占曰熒惑色赤為大兵旱秋有火灾荆州
占曰熒惑色變為黃有德荆州占曰熒惑秋出色黃
兵而和荆州占曰熒惑色黃白不出其年喪起荆
州占曰熒惑色黑圜為疾為喪荆州占曰熒惑色白
為饑為兵荆州占曰熒惑春色赤百姓有憂冬色白
大臣多辱荆州占曰熒惑白圜而光其野病旱荆
州占曰熒惑色變正白者冬有喪色變而赤者秋有兵
荆州占曰熒惑失色有兵從之人主憂荆州占曰
熒惑黃而不明即變其色時不昌春不生夏不榮秋不
實冬不藏四時皆變其色不出其年君主有以女樂亡
者荆州占曰熒惑如炬火有亂臣亡期使吏欺其主
少勝長下勝上婦勝姑子勝父君令不行荆州占曰
熒惑色青圓為水為憂為饑一曰色青者多雨荆州
占曰熒惑色蒼黑蒼多黑少有喪蒼少黑多有水蒼黑
喪水並起皆期六十日或三年荆州占曰熒惑出而
色正黑所守國有水殃期六十日詩緯曰賢者退小
人進而䜛言侈隂賊行而天下昏熒惑數出干主位赤
而芒為火兵黑而圓為水喪止舍為其邦疾則事急留
則殃重春秋緯曰熒惑主怒則角擾動及繞圜之若
芒前後左右主令無常各以其類亂虛而侵殺則光為
火甘氏曰熒惑色赤而芒角其怒也昭昭然明大則
軍戰其國亦戰甘氏曰熒惑芒名正旗旗所指破軍
殺將正旗而伐之大勝郗萌曰熒惑環繞宿其長戮
其同光死其光若外附不同光主出走赤芒南方國利
之白芒西方國利之黑芒北方國利之青芒東方國利
之黃芒中國利之又占曰熒惑色正黑多芒所居之
野有妖惑者司馬遷天官書曰熒惑白角有哭泣之
聲荆州占曰熒惑色正白無芒所居多有女喪色正
白而多芒所居宿有男喪荆州占曰熒惑始出蒼多
芒所居宿其國有妖而饑又占曰熒惑始出色赤而
芒軍在外大戰無軍起又占曰熒惑出色黃多芒所
居宿其國有憂主期百二十日又占曰熒惑生芒為
主憂又占曰角則兵起又占曰熒惑成鈎已繞環
有芒角如鋒刅人主無出宫下殿有伏兵又占曰熒
惑角則主怒又占曰熒惑出而有角行疾用武行遲
用文又占曰熒惑色靑而角來年之春草木五穀肅
一曰色青而角有兵憂
熒惑盈縮失行五
韓楊曰熒惑出列宿之南為孽出列宿之北復入為盈
逆為縮如是者其下必有伏尸腐肉甘氏曰熒惑政
緩則不出急則不入違道則占尚書緯曰政失於夏
則熒惑逆行什圖徵曰聖王正律歷不正則熒惑出
入無常占為大凶春秋緯曰熒惑主有謀氣事未施
行則見怡其妖祥反道二舍以上居之三月有淫佚五
月受夷狄之兵王以䜛言致非祥七月半亾地九月大
半亾地因與宿俱入俱出國絶祀文耀鈎曰熒惑留
其宿陰四旬太子死三旬重臣消鈎命决曰天子失
義不德則白虎不出熒惑逆行石氏曰其國失禮失
夏政則熒惑逆行熒惑所留久也三年而發亡五百
里其中也三百里其殺也四百里居其隂萬家邑拔千
家邑驅掠居其陽萬家邑驅掠千家邑拔遠去而復還居
之甚憂隘其從隂之陽亡地三百里(荆州占二百里)從陽之隂
亡地二百里(荆州占百里三百里)從前之後亡地二百里從後之
前亾地三百里留其前六日不從主首子死留其隂旬
二日嬖人死留其前一月季子死(荆州占太子死)留其後二月
(荆州占二日)不從王后死(荆州占季子死)留其後二旬相死留其隂
五月(荆州占一日)上卿死(荆州占王后死)其前二旬(荆州占一日)太子死
巫咸曰熒惑出東方若西方留遅者天祟也強國之
王死之又曰留一月以上為憂為喪為饑為兵熒惑
之行東西南北名曰失行主用事必且失其位使之不
然殺不孝者以當失行如此則止熒惑東行疾名曰
狡狡者止相且死西行疾名曰猶猶者起且有死將南
行疾名曰䜛(荆州占曰變其常南行客三舍名曰讒)讒且有男
喪北行疾名曰賊賊且有女喪熒惑靜居不行名曰
營且有殃熒惑南去列宿間客三舍期百二十日倍
之君不治政在臣下使之然不然遷不治復冤冤止姦
詐如此則止京房妖占曰君多虛餙則熒惑失道
郗萌曰主行重賦斂奪民時大宮室高臺榭事則熒惑
逆行霜露肅殺五穀民多病溫疫擾軫熒惑從北往
南是謂持水入於火不出三年國有大喪亂兵起南方
熒惑妄行一東一西一南一北主有吉凶赤為兵白為
喪黃為喜青為憂黑為水元命包曰妾為妻支為嗣
精感類應則熒惑逆行變怪郗萌曰熒惑逆行變色
人主簡宗廟去禱祠廢祭祀逆天時變妾為妻熒惑
逆行變色為棄法律殺太子逐功臣熒惑出而逆行
變色以内淫亂犯親戚熒惑而逆留守宿者所主貨
物皆貴熒惑以庚辛日留天下有大喪有兵班固
天文志曰熒惑所守為亂賊喪兵守之久其國絶嗣
荆州占曰王者不順禮遺德不求賢舉隱驕慢自恣不
順五常躭於女色妻妾為政邪臣在位殺戮無辜陵弱
暴強星則為之逆行出不以時變為妖彗蚩尤之旗格
澤之氣起兵大戰主死將亡伏尸流血王者行禮起宗
廟禮山川存孤恤寡薄賦輕徭星順度可以除咎荆
州占曰熒惑變色失行所留者亾所抵者兵熒惑逆
行變色人君宰相之治推擇不以德賢聖隱蔽而不肖
者進遠忠臣而近䜛䛕一曰人君宰相之治驕恣不從
五行妻不政賢者伏匿䜛臣亂治逐功臣誅不辜即熒
惑逆行變色熒惑變其常東行客三舍名曰縮星縮
星出有死相熒惑變其常西行客三舍名曰馳星馳
星出有死將(韓楊曰東行疾名曰馳星有死將)熒惑變其常南行客三
舍名曰䜛星䜛星出有男喪熒惑變其常北行客三
舍名曰賊星賊星出賊將起又為旱熒惑逆行色赤
而怒有兵熒惑逆行環繞屈曲成鈎已至三舍名山
崩大川竭若守之三日不下其分國亾有大喪熒惑
逆行至五舍大臣謀反諸侯王也熒惑逆行必有破
軍死將國君若寄生又曰夷將為王敢誅者昌不敢誅
者亡當此之時趣立九侯置三王取與必當無逆天殃
熒惑當出不出天下有兵民流亾當入不入所在其
國有殃熒惑往來疾者期不過九十日遅者不過三
年熒惑留二十日乃占熒惑不動兵不戰有誅將熒
惑逆行二舍半有火災一曰有女喪一曰為大水熒
惑太白東西南北行之而復居其處天下為四國謀者
其行也同時馳熒惑出東方其行順則其國不凶其逆
行一舍其國有兵戰破亡地其色悴小其國君有憂
熒惑行失度而妄出宿間天下作兵熒惑東則兵東西
則兵西南則兵南北則兵北熒惑東西害侯王一南
一北為死喪熒惑失行西北是謂水利於火有兵兵
罷天下大旱存孤老廩鰥寡天下親附則熒惑順度
熒惑春夏而失道南行疾為旱為兵在陽國秋冬而失
道北行疾為火入水必有破軍殺將甘氏曰熒惑出
入進退以戰背之大勝迎之大敗荆州占曰熒惑順
宿南行疾有男喪又曰䜛人將起順宿北行疾有女喪
賊將起熒惑正乘列舍守之十日以上其分内亂二
十日以上相走六十日主死九十日殃及子孫熒惑
止留三日以上國則憂相不死出走十日以上主大憂
一月至三月三月至六月殃及子孫去之丈傷五穀去
之七尺傷人民去之四五尺傷吏去之二三尺傷卿相
去之一尺傷主熒惑出西方若東方甚疾至宿留二
十日以上及為留即去之若復反其所留之宿其君當
之(海中占曰國君死)之所宿者天子惡之四孟之月侯王受之
四仲之月大臣受之四季之月小臣受之熒惑順行
留守宿二十日以上與逆行不滿十日等順行留守三
十日以上與逆行留守宿十五日等順行留守宿四十
日與逆行留守宿二十日等順行留守百日與逆行五
十日等熒惑所守其國宰相死熒惑與宿星舍守之
其國大人死守之久五年而發者亡地五百里期二年
而發者亡地二百里期一年而發者亡地百里熒惑
所守之分其國凶守之速殃小守之久殃大去而復還
守之或前或後或左或右殃殊重不可救國破主死流
血城市熒惑逆行守星者為饑(即其年旱饑也)復還順行黃
色而至糴為反賤韓楊曰熒惑東西南北疾謀用戰
順之勝逆之敗漢天文志曰熒惑順宿東行疾則兵
聚於東方西行疾則兵聚於西方韓楊曰熒惑乍東
乍西受者國大憂居之久者三歲中二歲近一歲殃至
熒惑逆而西行則不殺為王敢誅者昌不敢誅者亡
當此之時趣立九侯置三王取與必當無逆天殃熒
惑出於北方不出其年起兵熒惑還北方其兵不還有
憂熒惑春出南方有喪不然當小旱饑熒惑春出
於南方羣君有憂熒惑凡行二十八宿已去復還反
其國君死之熒惑正乘其國之宿星留三日以戰大將
死留五日君破亡地留十日其君死國無兵而熒惑正
乘其宿星留十日内亂起絶宿星從南之北從北之南
其國貧一曰所居久者其野有兵荆州占曰熒惑所
居久者其野有兵入其星三日其野有憂過三日其憂
大韓楊曰熒惑常行其留不行從宿居入宿又守之
其國當舉兵戰鬭殺將亂事家室破殘父子相扶於流
亾又曰熒惑行絶道正乘宿留二十日以上至五十日
破軍殺將熒惑之行無常東行守宿十日為留其環
所久宿者殃其國宰相死熒惑東行四十日行三舍
以上謹守其反日不行日數之百八十日女孽出班
固天文志曰熒惑逆行一舍二舍為不祥韓楊曰熒
惑西行行三舍以上謹守其反日數之百八十日兵起
不然夭妖出韓楊曰熒惑逆行而留其國逆凶順
行而留其國順凶石氏曰熒惑逆行還復故道名曰
燒跡其災重
熒惑晝見反明六
甘氏曰熒惑晝見臣謀主韓楊曰熒惑出西方而逆
行是為反明天下更王國憂受者亡其南若北為死喪
南為丈夫北為女子洛書曰熒惑反明邦命更王
熒惑反明相掠所滅熒惑反明不言紀更尚書緯
曰熒惑反明白帝亡春秋緯曰赤帝之世有過則熒
惑出寇守見萌以淫亂失時則反明有此類則亡引也
文耀鈎曰熒惑反明主以悖更殘物之過亡天下更
紀易其主(元命包曰殷紂無道熒惑反明宋均注曰反出西方也)天官書曰熒
惑反明主命惡之荆州占曰熒惑反明怒氣結韓
楊曰熒惑所止舍而數之七舍而數為日七月而入於
西方伏行五舍為日五日而復出於東方其反出西方
是謂反明天下更政所宿其國伐熒惑入西方反出
為反明天下更王熒惑有三反明三吐舌以戚咎殺
太子以妾為妻京氏曰禮經不用熒惑反明
熒惑變異吐舌七
龍魚河圖曰夫熒惑主司非其精下為風伯之神巫
咸曰熒惑下為童男止於都市(搜神記曰吳地革創之信不堅固邊屯守將質)
(其两女子名曰保質童子少年以類相與嬉遊者日有衣十數鳳皇三年三月有一異兒長四尺餘年可六七歲)
(青來從羣戲諸兒莫之識也皆問爾誰家兒今日忽來答曰見爾羣戲樂故來耳詳而視之眼有光芒焰焰若)
(火諸兒畏之重問其故兒乃答曰爾惡我乎我乃熒惑星也將有一言告爾天下歸司馬氏諸兒大驚或走告)
(大人馳往觀之兒曰爾舍去乎竦身而躍即已化矣仰而視之若引疋練以登天大人來有猶及見焉飄飄漸)
(高有頃而沒時吳政峻急莫敢害也後五年而蜀亡六見年而晉興至是而吳滅於司馬氏矣一書云熒惑卒不)
(下地為人衣韋衣若白衣乃使民多妖言)京房對災異曰熒惑作變為
華州人君之禍也弟於東骨肉欲暮近北邊國謀入於
西則兵大起蠻貊戰入斗則大臣叛住東西萬民病不
救之則致日食既下謀上其救也設七政争正圖書修
經術改惡為善則安矣運斗樞曰人君政亂朝多䜛
臣則熒惑吐舌京氏曰人君無禮法輕薄房室外行
慢易遇下不理賦斂奪民時則熒惑失度吐舌為變逆
度作怪以誡人君不救則大旱中火燔宮殿其救也追
功禄爵位賢德養幼孤廪鰥寡則熒惑還度天心得矣
韓楊曰熒惑吐舌狀如星也其舌上則主憂下則民
愁運斗樞曰陽越度隂失符則熒惑生足(宋均曰陽君也隂臣)
(也)石氏曰熒惑生足故主殃新主易巫咸曰熒惑
大而赤東西南北行非常也一曰有謀兵起熒惑失
其常吏且棄其法諸侯亂其政荆州占曰熒惑始出
大而日愈小者其國不利始出小而日愈大者其國利
熒惑赤角卒多不出秋兵起又曰熒惑赤大昭然而
芒其野有兵熒惑大而赤角有兵兵出有功戰客利
背之者大勝逆之者大敗熒惑色赤大而角軍大驚
巫咸曰熒惑小名曰進賊萬物相暴從為賊不有死
王必有滅國使之不然哀老弱憐孤寡郗萌曰熒惑
出東方反行以西有小星擊之即去所宿之國受兵
荆州占曰两敵相當熒惑當其日而大以其大之日利
當其日而小以其小之日不利上旬為陽國中旬為中
國下旬為隂國星大赤則兵出有功小赤則無功皆以
其日占國熒惑貫小星殺小將熒惑之隂有小星去
四寸以内諸侯隂謀熒惑之陽有小星去四寸以内
諸侯有小兵熒惑之傍有小星两其一在南一在北
皆四寸以内諸侯從熒惑之傍有小星两其一在東
一在西皆四寸以内諸侯橫熒惑小而赤角兵出無
功
熒惑躍而沉浮與列星鬭八
荆州占曰熒惑躍而沉浮主用心悼憤熒惑守列舍
浮跳不安人主心邪無剛政韓楊曰熒惑有宿星鬭
不出三年臣背其主熒惑變色逆行相凌而鬭會舍
還其國無道若與宿同光國君出走
熒惑穰氣暈彗九
黃帝占曰熒惑生氣如為赤穰者明日大暑至夕時而
大雨熒惑出穰氣長一丈有百日旱孝經内記曰
熒惑黑赤氣為赤穰者不出五月有賊三十日有兵五
十日旱魚鹽貴二倍自止甘氏曰两軍相當而雲掩
熒惑必有覆軍若將死其出入進退以戰背之大勝迎
之大敗郗萌曰两軍相當雲厚掩熒惑必有逐軍
巫咸曰熒惑白暈大臣背其主其角也兵氣赤色也國
有憂郗萌曰熒惑出彗東南維其下受亾地不出三
年
唐開元占經卷三十
