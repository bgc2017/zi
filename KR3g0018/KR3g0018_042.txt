唐開元占經卷四十二
唐瞿曇悉達撰
填星占五
填星犯南方七宿
填星犯東井一
郗萌曰填星出東井兵起東北黃帝占曰填星入東
井有賜爵禄事石氏曰填星入東井大人憂(宋書天文志曰)
(青龍三年七月己丑填星犯東井距星四年三月癸卯在參又還犯之景元初年九月皇后毛氏崩三年正月)
(明帝崩)荆州占曰填星入東井天下無主五行傳曰
填星當在觜參而去東井亡地(漢天文志曰景帝中元元年土星當在觜參而)
(居東井觜參梁分也後四年梁孝王死景帝以其子為王也)甘氏曰填星守東井
其歲五穀不登石氏曰填星宿東井逆行女主齋戒
不謹敬若出入留舍東井三十日不下水且大出流殺
人郗萌曰填星守東井民多疾黃帝占曰填星守
東井為萬物不成久守之金錢易黃帝占曰填星守
東井為水災或犯守在東井守其陽旱守其陰水若國
君受誅以其留守日占國石氏曰填星守東井為旱
赤地千里不出九十日有赦郗萌曰土星守東井為
土功事甘氏曰填星守東井大壅水石氏曰填星
出入留舍東井六十日不下兵起必有破國死王填
星守井鉞大臣有誅斧鉞用若兵起(宋書天文志曰魏明帝青龍三年六)
(月丁未填星犯井鉞四年閏月乙巳復犯井鉞景初元年公孫淵叛司馬懿討滅之晉穆帝永和十年正月)
(癸酉填星掩鉞星十二年十一月齊城陷執段龕殺九三千餘人安帝義熙八年十二月癸卯填星犯井鉞)
(年三月誅諸葛長民西虜正横安定咸尅之)黃帝占曰填星入井鉞王者
惡之一曰大臣誅郗萌曰填星犯鉞人君有戮死者
填星犯輿鬼二
甘氏曰填星犯輿鬼人君必有所戮黃帝占曰填星
犯鬼鑕人君有戮死者甘氏曰填星犯天尸皇后憂
失勢黃帝占曰填星入輿鬼有兵石氏曰填星入
輿鬼大臣有誅者郗萌曰填星入輿鬼中央天下有
疫守西南星西南病守東南星東南病守東北星東北
病守西北星西北病填星入鈇鑕王者惡之荆州
占曰填星入輿鬼國有戮死者一曰戮王南官候曰
填星入鬼王者戮大臣若將相若九親臣當之司馬
彪天文志曰填星入輿鬼國有大喪南官候曰填星
入輿鬼君謀其臣黃帝占曰填星逆行犯輿鬼女主
用財奢滛過度若女主貴親有憂郗萌曰填星舍輿
鬼中央赦南官候曰填星出入留舍輿鬼五十日不
下必有大疾大旱棺木貴絲綿布亦貴海中占曰填
星守輿鬼出其東水出其北旱石氏曰填星守輿鬼
大人憂宗廟改一曰主死又為大人有祭祀之事巫
咸曰填星守輿鬼後宫有憂若旱萬物不成有土功事
郗萌曰填星守輿鬼天下賜喜石氏曰填星守輿
鬼色黃潤大人增地不則太子當之郗萌曰填星守
輿鬼西南為秦漢有叛臣以赦令解之百二十占曰
填星守輿鬼大人當之(宋書天文志曰晉安帝義熙十年七月庚辰填星犯輿鬼遂守)
(之九月又犯鬼十四年高祖還彭城受宋公明年安帝崩母弟瑯琊王踐祚是曰恭帝也)填星入
若守輿鬼為主憂財寶出亂臣在内若大臣誅有干鉞
乘鑕者君貴人憂金玉用民多疾南入為男北入為女
西入為老人東入為丁壯棺木倍價荆州占曰填星
守天尸隨所守主者廢之不出七十日其天下國有大
喪陽為人君陰為皇后左為太子右為貴臣
填星犯柳三
甘氏曰填星犯柳若不以正道而入之其國有旱不則
有大災若逆行入之地大動名山崩荆州占曰填星
入注貴人有喜石氏曰填星犯柳有木功事若名木
見伐者若宿柳不旱即水郗萌曰填星出入留舍柳
有急令丹青貴石氏曰填星守柳天子戒飲食食官欲
殺主甘氏曰填星守柳君臣和同天下道興郗萌
曰填星守柳萬物五穀不成大飢民多疾疫一曰為叛
臣中兵也以德令解之海中占曰填星守柳宫中大
亂以相驚若有土功事郗萌曰填星守柳女主不敬
祭祀一曰多水災
填星犯七星四
甘氏曰填星入七星為人君有事置太子填星出入
留舍七星其國五穀大貴守五十日不下有兵起倍海
國大敗郗萌曰填星留七星者天下大憂憂中央
填星宿七星不入其道水一曰旱黃帝占曰填星守
七星王道興天下治又曰大人有喜郗萌曰填星守
七星人主出不還一曰有德令石氏曰填星守七星
有遷王一曰有立后郗萌曰填星守七星為叛臣中
兵也以德令解之填星守七星人主出必不還必有
立后徙王一曰有赦若逆行七星女主衣服不法
填星犯張五
黃帝占曰填星入張天下大通去關梁宗室煌煌郗
萌曰填星出張東舍二尺以上國失地填星出張兵
起北方巫咸曰填星在張天下安關梁通石氏曰
填星留舍張陰陽不和民流千里魚鱉死陸道民憂
疾賊郗萌曰填星出入留舍張兵甲盡出其秋冬仲
月土功事大起甘氏曰填星守張天下大通去關梁
一曰天下和平宫女有大喜郗萌曰填星守張有叛
臣中兵巫咸曰填星守張三日其事微守之三十日
其事巨大國諸侯謀慮大臣伏法死填星守張多盗
賊人民相惡兵並起南官候曰填星守張兵大起一
曰有土功石氏曰逆行張女主亂朝郗萌曰女主
飲食過度
填星犯翼六
黃帝占曰填星逆行翼女主亂朝填星在翼大臣誅
石氏曰填星守翼有叛臣中兵也若有土功事一曰
萬物不成郗萌曰填星守翼有兵甘氏曰填星守
翼王者承德君臣賢明六合同風天下和平禮樂大興
若守一年豐一曰女主有喜者巫咸曰填星守翼多
水災五穀不成南官候曰填星守翼后夫人有喜
填星犯軫七
巫咸曰填星入軫中伺其出日而數之期二十日為兵
發伺始入處之率一日期十日軍罷郗萌曰填星逆
行軫女主持喪不謹填星出入留舍軫六十日不下
必有大旱六月一曰不出年河海盡空一曰不出三年
必有大喪石氏曰填星守軫中兵大起甘氏曰填
星守軫土功大起國有白衣之會必有亡地不出其年
荆州占曰填星守軫后有憂齊伯曰填星入軫若
守之兵大起有憂國河當竭天下大旱禾稼死傷人民
大飢期二年石氏曰填星逆行軫女主貴親坐之
郗萌曰填星起左角逆行至軫其下國戰不勝
唐開元占經卷四十二
