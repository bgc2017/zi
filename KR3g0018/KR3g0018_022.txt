唐開元占經卷二十二
唐瞿曇悉達撰
五星占五
填星與太白相犯一
石氏曰太白干填星敗殃五穀不熟惟饑之亡文耀
鈎曰填星與金合則為白衣會春秋緯曰填星與金
合為水石氏曰地侯與太白合所合之宿國亡地
荆州占曰填星與太白合太白在填星南名曰牝牡年
榖熟在填星北歲徧無饑又曰填星與太白合一舍
太白在上填星在下名曰并光逆也不出三年有兵民
流又曰填星與太白合在金北去之七寸母子同光
義讓而行年穀登人主夀又曰填星與太白合相守
為兵饑疾疫不出三年下有流民石氏曰填星與太
白俱入營室中天下且有謀兵郗萌曰填星與太白
合斗光芒相接相為亂甘氏曰太白與填星合為疾
為内兵(案宋書天文志曰晉惠帝光熙元年十二月癸未太白犯填星是後河間王為東海王越所殺)
(明年正月東海王越殺諸葛玖等五月汲桑破馮嵩殺東燕王八月苟晞大破汲桑穆帝永和十二年七月丁)
(卯太白犯填星在柳七度其年八月桓温破姚㐮於伊水定周之地)荆州占曰太白與
填星合填星色蒼為春多死赤為兵黃為旱又曰太
白在填星北一尺女主不用事在填星南一尺女主死
又曰太白環繞填星將治兵必增土焦延夀曰填
星與太白俱出國得地荆州占曰填星太白相近數
十日間不相去有奸太后者文曜鈎曰主任恣則太
白觸填星荆州占曰填星干太白水草木死文曜
鈎曰太白觸填星發大兵相殘賊巫咸曰太白與填
星闘期九十日其君憂王者亡地若有兵與喪更立王
公荆州占曰填星與太白合闘臣謀主有兵起其國
失地
填星與辰星相犯二
荆州占曰填星干辰星冬虹雷行夏寒雨雹隕霜甘
氏曰水干土夏寒而雨雪妨女主荆州占曰辰星犯
填星夏多寒霜秋多淫雨女主見放一曰女主有憂
石氏曰地侯與免星合於東方免星色白而大天下有
兵於外裂地相賂為和五行傳曰漢文帝後七年
十一月戊戌填星辰星合於危齊分占曰為壅沮若得
水為懷所當之國不可舉事用兵必受其殃將有覆軍
後三年齊王舉兵應吳楚吳楚敗而自殺之應也天
官書曰土與水合為壅闘有覆軍其國不可舉事出亡
地入得地(謂所出宿所入宿也)又曰土與水合則變謀而更事
文曜鈎曰免星與填星合内亂饑勿用戰石氏曰浼
星與填星合為壅沮所當之國不可舉事用兵必受其殃
甘氏曰免星與填星合有敗軍死將海中占曰辰
星與填星合在虚中秋水出(案檀道鸞晉陽秋曰孝武太元五年七月丙子辰星)
(犯填星冬十月丹陽平陵義興水災六年六月揚荆州江大水)郗萌曰辰星與填星
合有隂謀者又曰辰星與填星合虚中齊國地動
荆州占曰辰星出而與填星會主令不行石氏曰辰
星填星會者國有土功田役非法奸臣所為誅之吉
郗萌曰填星所在辰星從之伐者不利荆州占曰
辰星所在填星從之伐者利有功又曰填星與辰星
為雌雄俱入之宿其國得地俱出之宿其國失地黃
帝占曰填星與浼星闘東方臣伐君闘西方期九十日
強國宫中有亂事荆州占曰填星與辰星合闘軍在
外必戰無軍為内亂又曰辰星與填星合闘其國有
兵水土相從關梁不通其分亂
太白與辰星相犯三
石氏曰太白干辰星西方有人東方大虚有殃及匹夫
甘氏曰辰星干太白魚不為化荆州占曰太白出
東方辰星出其下謂在太白東方太白出西方辰星出
其後謂在太白西方太白辰星以初出為先後又曰
太白出東方辰星亦出東方太白先出辰星後出辰星
上過太白而去臣倍其主者不出其年又曰太白辰
星同日出於東方東方有兵同日出於西方西方有兵
天官書曰辰星不出太白為客其出太白為主人
荆州占曰太白辰星更迭出入以為主客太白出而辰
星不出太白為客辰星出而太白不出辰星為客而金
水俱不出熒惑為客無主人有兵雖盛不合戰黃帝
兵法曰太白與辰星俱出東方西方國大敗俱出西方
東方國大敗若客主人俱出軍在東方東方軍敗在西
方西方軍敗言其表面軍也在表者不善不獲已軍堅
守可也石氏曰辰星與太白俱出東方皆赤而角倍
海國大敗中國大勝其與太白俱出西方皆赤而角中
國大敗倍海國大勝(倍海國夷狄也)一曰皆黑色水國利荆
州占曰太白辰星俱出東方俱出西方客主相見有軍
必戰無軍起軍又曰太白出辰星右走居太白前主
人小利逐入之主大利太白出辰星左走居太白前客
小利逐入之客大利留有兵兵罷又曰太白出辰星
北客利辰星出太白北主大利并出東方利以西伐并
出西方利以東伐又曰太白出辰星居其後二十日
兵起辰星居其前十五日兵罷居其右去之三尺有軍
必戰客將死居其左兵(闕)一人吏死又曰辰星居太白
前則兵罷居後則兵起居陽則利客居隂則利主人
石氏曰辰星居太白前旬三日軍罷出太白後兵起
荆州占曰太白與辰星遇太白避之主人畏客又曰天
下有兵太白在東方辰星居其前而不去十五日若二
十日而入隂兵滅不大戰辰星去兵罷又曰天下有兵
辰星在西方居太白之前十五日若二十日而入陽兵
滅客去又曰天下無兵辰星太白俱出西方辰星居太
白之前相近間可椷劍(蘇林曰椷音函函容也其間可容一劍也)在酉北隂
國有兵謀在酉南陽國有兵謀其不相近兵官有滅者
郗萌曰太白辰星在酉北北國之事也在酉南南國
之事也正在酉則中國之事也正在卯則陽國之事也
荆州占曰有軍太白辰星俱出一方同面異宿客主
人來會敵軍雖近勢未戰宿乃逐不同合各自罷又
曰有軍太白出東方辰星出西方若太白出西方辰星
出東方格野雖有兵軍不戰石氏曰辰星出而與太
白不相從雖有軍不戰海中占曰辰星與太白合東
方天下兵大起盛而不戰裂地相賂為利甘氏曰辰
星與太白合為變謀為兵憂(班固天文志曰孝景元年正月癸酉金水合於婺女)
(其三年吳楚膠西膠東菑川濟南趙七國反軍敗散走又宋書天文志曰孝武大明三年四月金水合於西方)
(時竟陵王謀反遣羽林軍攻戰其應也)荆州占曰太白與辰星相去二
尺若一尺破軍殺將其從前大病從旁小病與太白相
薄戰其先起兵凶又曰辰星與太白不相近三四尺
於東方辰星二十日不入至三十日東南國有兵不戰
期至春夏有兵又曰辰星與太白不相近於西方二
十日至三十日辰星不及入西方北國有兵又曰辰
星與太白相近三尺四尺於西方二十日至三十日軍
戰辰星相遠不戰郗萌曰辰星隨太白於西方天下
無兵兵起期六月天下有兵客利相去間可四尺客兵
愈相遠不戰兵軍未解辰星退而罷郗萌曰太白與
辰星合邊有兵(司馬彪天文志曰孝殤元興元年閏七月辛亥水金二星合於一舍其年遼東額)
(人反抄六縣發上谷漁陽右北平遼西馬桓討之)石氏曰太白辰星聚於一
舍天下小旱其下之國必以重德致天下守之三十日
不去其草木皆傷五穀滅亡陳卓曰太白與辰星舍
箕用事者坐之洪範傳曰金水合婺女有變謀為兵
憂二十八宿山經注曰太白辰星同守昴不出百日
趙君為人所囚大臣相戮荆州占曰太白與辰星合
太白為主人辰星為客則有兵戰客勝若辰星環繞太
白大戰主人偏將死抵太白主人大將死又曰太白
出辰星從之急相去一尺兵起大戰光芒相及若摩之
其下有數萬人戰客勝主人軍敗又曰辰星隨太白
於西方環繞居抵太白居酉北則隂國起兵居酉南則
陽國起兵期六月兵在外則戰客利石氏曰辰星來
抵太白不去將死正旗所出破軍殺將客勝(天官書曰不出客亡)
(地也)視旗所指以命破軍又曰辰星摩太白左大戰主
人與吏死摩太白右萬人戰主人勝文曜鈎曰辰星
摩太白入相傾(宗伯曰摩謂光相及也傾壊敗也)巫咸曰太白與浼
星鬭不出其年國臣反天官書曰太白與辰星鬭必
有大戰客勝主人與吏死荆州占曰太白與辰星合
闘有軍在外大戰流血兵在外則有内亂春秋緯曰
辰星圍太白若與闘大戰過太白間可容劍小戰出太
白右軍急青角兵憂黑角水流甘氏曰辰星與太白
合闘亢旱荆州占曰辰星與太白相逄而闘辰星不
勝燕趙代有憂又曰辰星與太白闘其分有反臣期
不出三年又曰辰星與太白闘太白分散客軍勝秦
國有憂若辰星分散主人軍勝燕代有憂又曰太白
環繞辰星若與太白抵觸一尺容劍破軍殺將主人勝
石氏曰免星入太白中五日而出反入而上出破軍
殺將客勝下出客亡地三百里荆州占曰辰星入太
白中復出人君死又曰太白守辰星其國君死又
曰辰星從太白相守其間可椷劍有數萬人戰其下
唐開元占經卷二十二
