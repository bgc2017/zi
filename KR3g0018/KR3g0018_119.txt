唐開元占經卷一百十九
羊犬豕占唐瞿曇悉達撰
羊休徵
玉羊見
瑞應圖曰鍾律調五音當節則玉羊見師曠時
羊疫夷羊羊兩口羊六頭羊多角
漢書五行志曰視之不明是謂不哲時則有羊禍多疫
死及為怪國語曰商之亡也夷羊在牧(賈逵注曰)夷羊神
獸也(貨食傳曰)羊揚也許慎注淮南子曰大羊也牧商牧
野天鏡曰羊一頭兩口其年不熟民飢亡灾異圖
曰王侯二千石不祗上命剋暴百姓吁嗟則一羊六頭
異苑曰石虎建武初秦州南安虞大柳摩獻六角及
四角羊各十山羌中有三角五角羊又旄牛有一角皆
其類也江陵黃丘村有羊兩頭一頭下不能鳴
羊四耳羊無足羊生犬馬
河圖曰黑羊四耳目在腋下名孽見即有起王天鏡
曰羊無後足前吉後凶又曰羊無前足先憂後悦
晉中興徵祥說曰咸和元年司徒府羊産無後足其後
蘇峻作逆天鏡曰羊生犬國被外賊又曰羊生馬天
下將兵起
犬咎徵
犬狂疾
洪範五行𫝊曰犬禍者西方也以口守言之類也言氣
毁則犬傷疾矣故曰犬傷禍也旱歲犬多狂死或言氣
亂則犬為怪以期占之京房曰佞臣在側則犬妖生
歲多蝗蟲任佞則羣物盡傷犬妖則軍兵將至又曰
犬能言吉凶如其言又曰犬呼其主主且亡天鏡
曰犬作人音聲世主移
犬羣嘷犬自食子犬反哺犬負子
犬不囓鼠
淮南子曰夏桀在位亂四時之政而萬物失所犬羣嘷
起淵運斗樞曰七政亂主見禁則天下犬嘷天鏡
曰犬嘷街巷中不出其年有賊在邑犬羣嘷街巷中
不出其年外内戒嚴君臣交兵從朝廷起二犬嘷衆犬
和兵必起犬羣嘷城池不出三年三月國内虛空
犬嘷屋上國有喪犬嘷門巷中其邑不寧京房曰
犬晨夜嘷堂室上家且有喪邑亦然天鏡曰犬羣嘷暮
嘷室中男若女必喜朝嘷室中長女死墨子曰三苗
大亂天命傾覆則犬嘷於市中天鏡曰犬逆吠其主
必遠行若國君遠征傷將亦傷兵京房易傳云犬羣
嘷國將亡天鏡曰犬自食子國無盜賊又曰犬子
初生反哺其母國有義又曰犬負其子走來入城池
中其國不征伐隣國歸犬負其子入巷民去其鄉京
房曰犬無故皆見鼠不動邑且有賊臣公不禁下
犬聚宫門犬浴水中犬從地中出
京氏曰犬死無故當邑門及宫門聚如尸皆大凶又
曰犬無故相從浴水中兵大作又曰犬自地中出邑
大水君且貧晉書徵祥說曰興平二年吴郡府舍地
中得犬子二頭一雄一雌太守張懋聞齋内牀下犬子
聲地自拆見有二犬取而養之皆成尋而懋為洗充所
害(注云)夏鼎志曰掘地而得狗名曰假尸子曰地中
有犬名地狼也又曰晉孝武帝大元中廬江灊縣何
旭家忽聞地中有犬子聲即於聲處掘之見一狗母狀
甚羸瘦走入菰中不知所在視其處有犬子二頭一雄
一雌取而養之雌死雄活及長為犬善噬野獸其後旭
里中為蠻所沒安帝隆安中輔國將軍孫無終家既
陽中地中聞犬子聲尋穴地有折犬子皆白色一雄一
雌取而養之皆死後無終為桓玄所誅
犬戴冠
京房曰君不正臣欲篡厥妖狗冠出朝門漢書五行
志曰昌邑王賀為王時見白犬冠方出冠而無尾此服
妖示犬禍龔遂曰天戒在君也賀既廢死不得置後犬
無尾徵也續漢書五行志曰熹平中省内冠狗𢃄綬
以為娱樂有一狗突出走入司徒府門或見之者莫不
驚怪靈帝寵用便嬖西園賣官實狗而冠也
犬生角犬兩首犬入宫室淫連犬豕
交
天鏡曰犬生角世主增地京房曰犬生角必人主失
政小人進用漢書五行志曰文帝後元五年齊城門
外有狗生角齊悼惠王亡後帝分齊地立其庶子七人
皆為王兄弟並強有亢陽心故犬禍見犬守衛角兵家
在前向上也犬不當生角猶諸侯不當舉兵向京師也
運斗樞曰狗兩首人行銜刀宋均注云狗為人吠守
而設兩頭且主行銜刀兵是宿衛之臣欲判自作主而
妖也地鏡曰犬入室中淫連君亡之象吕氏春秋
曰亂國之妖犬彘乃連注云案漢書五行志曰景帝三
年邯郸狗與彘交悖亂之氣近犬豕禍也比時趙王遂
悖亂與吴楚謀為逆遣使匃奴求助卒伏誅京房曰
人君夫婦不嚴厥妖狗與豕交兹謂反德國有兵革
犬生子異形
京氏曰犬生子三耳以上邑且有亂臣犬子生一目
邑有臣事二主者犬生子三目以上邑有大臣謀主
犬生子有二口邑有憂犬生子鼻一孔邑有兵
犬生子有二鼻邑且有兵犬生子三足以上其邑主
有公侯犬生子有五足以上其邑且大卒行犬生
子有二隂君多子犬生子有二尾以上邑有徙亡
犬生子口在背邑有反臣犬生子口在隂邑臣強主
命弱令不行犬生子口在四足臣殺其君犬生子
口在腹下及腹旁邑大憂犬生子口在腹民大飢
犬生子口在四支其邑君亡犬生子有鼻在四支邑
有兵犬生子足在腹邑有徙亾犬生子足在背邑
有大咎犬生子足在首邑君且有大仇犬生子尾
在腹邑有大臣殺君犬生子尾在背四支邑有三主
争者犬生子無尾邑大臣殺君犬生子無目邑主
病犬生子無口鼻民飢犬生子無足榖不成犬
生子無尾邑民貧
犬生人
京氏曰犬生人其邑君失位兵行犬生子人形不具
其邑有兵犬生子人之形而物各不居其所者主亡
犬生人之形而六畜身主亡大有咎犬生人之形
而飛鳥身邑大水犬生人之形而野獸身此有亡主
犬生人之形而魚身者邑大水犬生人之形而鼠
形者其邑虛
犬生六畜犬生鼠生魚犬生野獸犬
生飛鳥蜂蛇
京氏曰犬生六畜其邑易命有大事犬生六畜一首
二身邑有廢犬生六畜兩身邑且二君流犬生六
畜兩口以上邑大臣亂犬生六畜三鼻其邑有亂臣
犬生六畜有人形者邑易主犬生六畜無首其邑
有大事犬生六畜無耳邑不用事犬生六畜無目
其邑兵行犬生六畜無口鼻民流亡作兵犬生六
畜無四支邑不治有兵犬生六畜無隂主且暴死
犬生豕歲大熟民樂天鏡曰狗生豕吉不出三年國
安樂京氏曰犬生子為鼠歲虛民流亡犬生子為
魚邑有大水地鏡曰犬生野獸大夫有外謀不出三
年君且亡國京氏曰犬生野獸邑有大咎犬生野
獸人形者邑有大兵京房曰犬生飛鳥雖有人形及
不具皆為大兵及大水犬生子為蜂天下更令犬
生子為蜂蛇其邑民人流
犬矢溺宫室道路犬矢金石雜物
京氏曰犬矢宫室中殿堂上三日以上邑空虛犬矢
王門中其主有喜犬矢王門外邑主有憂犬矢邑
社不及大神五日以上邑亡犬皆羣溺於邑門外及
内兵作人家亦然犬無故大道矢而行邑大凶羣
犬無故皆矢大道中兵行犬矢人民牀席上其殃大
犬矢井中家虛邑亦然犬無故溺人其人不出三
歲亡又曰犬矢石其邑臣強君弱犬矢金鐵邑兵
大作犬矢土邑愈墜(墜地也)犬矢五榖邑昌歲成
犬矢布帛邑有暴政犬矢草木邑人有喪
豕咎徵
豕能言豕自食子豕自食尾
京氏曰豕能言吉凶如其言豕晝同時俱鳴此謂哭
主歲不成又曰豕自食其子家破又曰豕反自食
其尾家富歲且凶
豕登屋入宫
京氏曰豕之屋上其邑得賢士豕入君室中其社稷
邑君且亡漢書五行志曰昭帝元鳳元年燕王宫永
巷中豕出圈壊都竈銜鬴六七枚置殿前劉向以為竈
者生養之本豕陳鬴於庭竈將不用宫室廢矣燕王不
改卒伏誅地鏡曰野猪入宫室中其軍將圍小人失
宅京氏曰豕無故入君室屋且有女憂為亂又曰
赤彘見於國不出三年必有大禍野人為政
豕生子異形
災異圖曰王侯刺史二千石令長不祗上命則豕一頭
兩身六脚古今注曰哀帝大初三年長安彘生兩頭
三目一目在項中京氏曰豕生子有角其邑有福祿
豕生子有二口以上其邑且安豕生子鼻一穴郡
有九侯豕生子三足其歲不熟豕生子五足以上
其邑有大咎兵豕生子一隂其邑分無後豕生子
目在四支其邑兵行得地豕生子目在腹下及旁邑
有大咎豕生子口在背邑主弱羣臣奪王令不行
豕生子口在腹其邑饑豕生子口在四肢民饑兵作
邑亡豕生子口在隂邑有大謀豕生子耳鼻在腹
及背臣謀其主豕生子耳鼻在四肢及在首上兵作
邑中豕生子足在首上亡社稷豕生子足在其腹
邑有大事豕生子足在背其民勞於兵豕生子尾
在腹及首邑有大事豕生子無口其邑亂豕生子
無目其邑臣奪主令豕生子無尾其邑兵弱豕生
子無尾有羽邑亡
豕生人
京氏曰豕生人之形即純行聖人且行兵不純行其邑
失社稷豕生人而有六畜形者此邑亂亡豕生人
形而有飛鳥者其邑大水豕生人形而有野獸形者
其邑兵豕生人形如物各有不居其位邑失地
豕生六畜
京氏曰豕生六畜其邑易主吕氏春秋曰亂國之妖
有豕生狗天鏡曰豕生狗不出三年國王走於野中
死京氏曰豕生犬其君走謀於野中豕犬形不具
邑有兵諸兵數起豕生六畜有人形邑且更令豕
生六畜一首二身邑分豕生六畜二鼻以上邑有兵
行豕生六畜二口以上其邑亡地臣亂豕生六畜
三鼻三目以上其邑大恐豕生六畜無首其邑不安
豕生六畜無目邑令不行豕生六畜無耳其邑君且
不聽政豕生六畜無口鼻其邑民流亡豕生六畜
無隂其邑無嗣子豕生六畜無四肢其君不治
豕生野獸蟲魚飛鳥蜂蛇
運斗樞曰人主以不孝仁之名侵犯大道則豕生鹿(大道)
(者君政也)京氏曰豕生野獸其邑民饑有兵豕生飛鳥
其邑水豕生魚其邑大水災豕生蟲蠅其邑流亡
豕矢金石草木
京氏曰豕矢金鐵邑兵大作豕矢土邑增土豕矢
石邑大兵強勝四方也豕矢五榖歲成熟豕矢草
木其邑有喪
唐開元占經卷一百十九
