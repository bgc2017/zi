唐開元占經卷八十三
唐瞿曇悉達撰
客星占七
客星犯石氏中官下
客星犯軒轅四十三
石氏曰客星干犯軒轅近者誅滅宗族王者以赦除咎
(按司馬彪天文志曰孝明帝永平十四年正月戊子客為星出昴六十日在軒轅右角稍滅軒轅右角為貴相昴)
(獄事客星守之為大獄是時考楚事未竟司徒虞延與楚王英黨與交皆伏誅也)郄萌曰有
星入軒轅有遠來者郄萌曰有星入東陵有夷從外
來降者郄萌曰客星入軒轅有女子惑天子者荆
州占曰客星入軒轅美人有經死者焦延壽曰青黑
星出入軒轅皆為諸夫人有子不成司馬彪天文志
曰客星出軒轅後宫失勢郄萌曰客星舍軒轅之旁
美人有懸死者荆州占曰客星守軒轅獄中有女子
飲藥死者郄萌曰客星守軒轅女主不安一曰有憂
洛書甄曜度曰客星出軒轅若守之各隨其所守后
妃嬪夫人近者當之一曰守之三日美人有經者(按司馬彪)
(天文志曰孝和永元十三年十一月乙丑軒轅第四星間出客星色青黃軒轅為後宫星出之為失勢其十四年)
(六月辛卯隂皇后廢)石氏曰客星出軒轅若犯守之發五將之
兵石氏曰他星守軒轅所起者有憂齊伯曰客星
犯守軒轅大星女主逆天子若女主與傍人通宜防之
客星犯少微四十四
石氏曰客星干犯少微白衣聚者凶術士不顯智者逃
亡期三年郄萌曰有星入少微奸臣亂石氏曰客
星出少微道術士用用功者隨其能王者用之郄萌
曰客星守少微處士憂黃帝占曰客星入中犯乘守
少微宰相易又曰女主有憂石氏曰客星入中犯
乘守少微五官亂宰相有憂
客星犯太微四十五
郄萌曰客星中犯左右執法左右執法誅若有罪黃
帝占曰客星入端門出西門天下大水民人饑石氏
曰客星入端門其國有臣謀石氏曰客星入端門出
東門天下大旱五穀不成甘氏曰客星入端門仍出
端門其國有大患天下大亂易主以色占出左掖門其
國有憂出東門其國旱出左掖門其國大亂出西門其
國大水郄萌曰有星入端門賊鈔主稱王命石氏
曰客星入左掖門出右掖門其國有喪石氏曰客星
入右掖門其國有客石氏曰客星入左右門出東西
門國有大喪貴臣有死者甘氏曰客星入太微右掖
門出端門小國亡出左掖門其國有小事出東門其國
大亡仍出右掖門其國有客為刑事出西門大國以微
亡荆州占曰客星入左掖門出端門其國滅亡仍出
左掖門其國大傷出東門其國大喪出右掖門其國大
逆無道出西門其國流血百里石氏曰客星入東西
門出左右掖門其國有兵軍有出者幸臣有憂皆不出
一年甘氏曰客星入東門出端門其國有憂出左掖
門其國所作不成仍出東門其國有臣結謀出右掖門
其國大亡出西門其國有殃荆州占曰客星入東門
出東門其國有大喪黃帝占曰客星入西門出東門
其邦兵起臣謀主入東門出西門大國微亡守之不去
楚國凶殃甘氏曰客星入西門出端門其國大亂出
左掖門其國不為用出東門其國不祥出右掖門其國
大敗仍出西門其國有兵郄萌曰客星入西門出端
門(一書云出左掖門)其國大不熟郄萌曰客星入太微西門
出東門有憂喪郄萌曰他星入太隂門後宫有賊
荆州占曰客星入太隂西門出太隂東門其國大水天
下大亂荆州占曰他星入太隂門兵起動天下荆
州占曰客星入西門出西門其國有兵謀陳卓曰客
星入干太微帝宗后族為亂亡社稷河圖帝覽嬉曰
客星入太微廷中出端門天下大亂王者憂國易政期
三年(按河法盛中興書曰晉安帝元興元年十月有客星色白如粉絮出太微垣西至十二月入太微占)
(曰兵入天子庭二年十二月桓玄肆逆放帝后於尋陽)石氏曰他星入太微色
白而澤者赦石氏曰客星入太微宫二旬若三旬有
小赦期六月石氏曰他星入四輔臣為亂海中占
曰客星入太微中火大起有客賊來入國守之十日不
去其災成在陽為男主在隂為女主不出四十日郄
萌曰赤黃星狀如帚入太微婦女喜出太微天子賜諸
侯美女郄萌曰客星入天子宫丞相憂疾郄萌曰
客星入天子宫十日而成鈎已天下有大赦奴婢下賤
人妻妾長庸期三月若六月荆州占曰客星入太微
宫中一旬宫中有自煞者期四十日在陽為男在隂為
女陽黃座南也隂黃座北也入二旬有赦期六月荆
州占曰青星入太微有客來荆州占曰星正赤入太
微中兵起陳卓曰星正赤入太微中廟有兵荆州
占曰赤黃星潤澤入太微中天子有喜以其所抵率言
抵座星也如劒者男子喜荆州占曰客星入太微庭
中有一星天子出將兵有二星天下無處主有三星天
下散亡荆州占曰客星入太微所中乘守者有殃
玄冥占曰客星入太微庭中帝宗后族為亂欲謀殺主
宫門有伏兵期三月天官書曰客星出天庭有竒令
荆州占曰赤星出庭中有立王若徙王又曰火起
荆州占曰赤黃星出太微中天子用金錢賜諸侯王
荆州占曰星黃如獸出太微中天子用畜賜諸侯王一
曰氣䫫獸及蜚皆客喜也荆州占曰有星如拳正圓
出太微中天子用璧玉賜諸侯王陳卓曰客星出太
微有兵喪(按宋書天文志曰魏文帝黃初三年九月甲辰客星見太微左掖門内十月孫權叛命帝)
(自南征前驅臨江破其將吕范等是後累有征後七年五月文帝崩甘露四年十月丁丑客星又見太微中轉)
(東南行歴軫宿積七日滅景元元年高貴被害)黃帝占曰凡客星出入太微
各以其日占知州國所出皆不出百日中一年遠三年
灾必應黃帝占曰客星出入太微人主有憂大臣為
謀有反者兵起宫中一曰執政臣有戮者期一年海
中占曰客星入太微天下大亂兵大起臣謀其主不則
天下大水入城郭煞人民(郄萌曰期三十日)荆州占曰客星
出入太微大水入城傷人民期三十日荆州占曰客
星舍太微宫天下有聖女子在燕代荆州占曰客星
舍太微南蕃留不去魯有謀者舍西蕃留不去王者泄
妖言在楚國郄萌曰客星中太微宫者不出三十日
(一本云三日也)必有大赦黃帝占曰客星守太微東蕃若西
蕃將相星者皆為人君有憂石氏曰客星守太微宫
臣煞主玉歴曰客星出太微犯守將相左右執法隨
其所守犯皆有誅期二年甘氏曰太微中有一客星
天子自將兵有二客星天下亂民散走有三客星天下
大亂守之三十日君死國亡期三年遠五年
客星犯黃帝座四十六
文曜鈎曰客星入太微犯黃帝座天子有憂臣謀主至
座而還謀不成反受其殃守犯三十日已上臣謀成期
不出一年荆州占曰客星舍五帝座有聖人與君並
治在蜀秦石氏曰蒼白星抵座天子有喪憂抵座旁
臣有反之者(按幽明錄曰漢武帝常微行過主人家家有婢國色帝悅焉仍留宿夜與婢臥有書)
(生亦家宿善天文怱見客星移掩帝座甚逼書生大驚懼連呼咄咄不覺聲高仍見一男子操刀將欲入戶聞)
(書生聲急謂為已故遂縮走客星應時即退帝聞其聲異而召問之書生具說所見乃悟曰此人是婢婿將欲)
(肆其凶於朕乃召羽林語主人曰朕天子也於是擒奴而伏誅厚賜書生後漢書曰嚴遵字子陵會稽餘姚人)
(世祖為書生時與遵遊學及即位見遵遵長揖不拜上留遵俱寢遵以足加世祖其夜客星犯天子宿明晨太)
(史奏其異詔曰朕友人嚴遵與朕俱臥之耳)石氏曰有赤星銳如劔抵座
星天子以兵驚一曰災驚荆州占曰黑星抵座左右
旁大臣有死者荆州占曰黃白星大如拳正圓抵座
旁者臣有獻美人者郄萌曰黑星抵留座星者曰天
子惡之
客星犯四帝四十七
巫咸曰客星犯四帝輔臣有亂若有反一曰若左右輔
臣有謀期百八十日
客星犯屏星四十八
石氏曰客星有中犯乘守屏星者為君臣失禮而輔臣
有誅者若免罷去
客星犯郎位四十九
陳卓曰客星干犯郎位大臣失勢黃帝占曰客星入
郎位大臣為亂石氏曰客星入郎位多死者荆州
占曰赤星入郎位兵起若大憂出郎位多用兵遠出者
荆州占曰黑星入郎位多有罪者荆州占曰蒼白
星入郎位有亂者荆州占曰蒼白黑星出郎位多死
者玉歴曰客星出郎位守衛臣有謀者人主有憂將
相有誅者一曰外夷有反者期二年荆州占曰客星
入中郎位大臣為亂戒左右黃帝占曰客星守郎位
元士有憂又曰名官位不死必去荆州占曰客星守
郎位其將憂也
客星犯郎將五十
黃帝占曰有星入郎將色青黑嗇夫不死則免黃則遷
白則受賜荆州占曰有星入郎將大臣亂政不行
石氏曰客星守郎將大臣為亂甘氏曰客星出郎將
輔臣有誅將相有罪若有黜者期一年甘氏曰客星
入犯守郎將將誅
客星犯常陳五十一
石氏曰他星犯常陳王者誅之近期百八十日遠期三
年聖洽符曰客星出常陳守衛者有誅若左右兵起
王者有憂期不出年
客星犯三台五十二
石氏曰黃白星入三能貴人有賜爵者蒼星出三能貴
人奪爵(按司馬彪天文志曰孝安永安四年六月甲子客星大如李蒼白芒氣長二尺西南指上階星)
(降太尉張瑀司空張敏皆免官也)郄萌曰有星出三能爵令行郄
萌曰客星舍三能左右羣臣有不正者露當降也郄
萌曰客星舍三能留十餘日不去王侯有不通者深渠
當修城郭決此三台之過也黃帝占曰客星入三台
若守之大臣多戮若貴人多病瘧死者帝覽嬉曰客
星出三台若守之主誅大臣貴人有死者不出百八十
日郄萌曰客星守天柱大人戒左右趣治兵弩郄
萌曰他星犯守三台有兵喪一曰水為災害石氏曰
有星入司命色蒼民憂喪事白潤澤婦女多傷黑嬰兒
死甘氏曰有星入司命近臣抵罪者色青有憂黃白
無故黑死石氏曰蒼星出司命王者病死甘氏曰
青若黑星入司命中奸人有出者石氏曰有星入司
祿大臣爭榮甘氏曰有星入司祿色黃若白近臣有
易爵者出司祿色青近臣有抵罪而走者黑則死
客星犯相星五十三
陳卓曰客星干犯相星輔相憂不出一年天下變更其
令民多移徙
客星犯天牢五十四
黃帝占曰有星入天牢斧鑕用諸侯有獻地者出天牢
王賜諸侯地色青皆以兵黃白皆以好一曰星出南為
獻地海中占曰客星入天獄有德令郄萌曰有大
星入天牢有赦期二十日郄萌曰客星入天牢必有
戮卿荆州占曰客星入天牢貴人有繫者有戮君
荆州占曰客星入天牢其國得邑土出天牢為亡邑土
也石氏曰有竒星守天牢二十日已上天下大赦
石氏曰客星守天牢一年大魚死一曰人相食荆州
占曰客星守天牢鈇鉞用以其初守日占國巫咸曰
客星出天牢若守之有貴臣多下獄者期不出一年
郄萌曰常以五子日候天牢中有變星期不出十日赦
客星犯文昌五十五
石氏曰客星干犯文昌則附臣受殃近期三年遠期六
年韓楊曰客星入文昌有女子惑天子者文曜鈎
曰客星出文昌其國失政人主有憂臣受其殃石氏
曰客星出文昌其國失君政石氏曰客星守文昌有
兵君不安黃帝占曰有星入將星色蒼將有憂一曰
故臣有抵罪黃帝占曰黃星入將星受封黑將死
黃帝占曰大赤星入將星提鼓之將驚黃帝占曰有
星入相星色黃若白皆為故臣有賜爵者荆州占曰
有星入司命中色蒼廷臣有憂黃故臣有賜爵者白近
臣有抵罪者黑近臣死出司命色赤王者疾困黃帝
占曰客星出司命司中司祿近臣抵罪走者色黃白無
故青憂黑死郄萌曰客星出司命有加命於羣生一
曰有下命者石氏曰有星入司命中為内亂黃帝
占曰有星入司命中色蒼近臣有憂一曰近臣有棄捐
者荆州占曰有星入司中色蒼者有賊郄萌曰青
黑星若入司中奸人有入者出司中奸人有出者石
氏曰有星入司祿中色黃若白近臣有賜爵者郄萌
曰客星入司祿色青黑近臣有奪爵者郄萌曰客星
出司祿有下賞者
客星犯北斗五十六
郄萌曰客星入北斗魁上若下色青黑人主大憂赤有
大客境外與中國爭兵黃白人主有賀期皆六十日若
百二十日人主避舍東方十日而賜功應之郄萌曰
有星入北斗魁中大人有繫者一曰人主左右有囚者
色黃白無故色青黑有憂死不出色赤斬荆州占曰
有星出庭入北斗魁中二千石有繫者色青憂黑死赤
有斬事荆州占曰大星入北斗貴臣誅若繫者黃
帝占曰客星出北斗魁中天子自將兵國憂傾危社稷
不安民多苦期一年石氏曰有星集北斗旁不入北
斗中名貴人有憂以五色占之郄萌曰有星出北斗
魁天下赦星大赦大星小赦小期九十日當至齊伯
曰客星出北斗旗間兵大起車騎行若貴臣有誅人主
憂旗者紫宫北斗兩間海中占曰客星出入北斗天
下大亂兵大起臣謀主不則天下大水入城郭煞人民
期百日(郄萌曰期三十日也)郄萌曰有星離北斗柄中央色青
相有憂赤者兵事黃白有赦若相遇賊黑者死甘氏
曰客星見北斗魁中色赤楚當之青齊當之黃衛當之
黑燕當之白秦當之各以五色知其分野吉凶荆州
占曰有星見北斗魁中有死者色赤楚君當之荆州
占曰變星見北斗魁中天子當之石氏曰大星去北
斗中如赤鳥其頭黑天下有兵甄曜度曰客星居北
斗旁帝主有憂若有不出者兵大起士卒用各以五色
占去北斗一尺期一年二尺期二年郄萌曰客星守
北斗天下必有大事若大變守斗後道不通水郄萌
曰客星守北斗七星人君大變(一書云有憂)荆州占曰有
星入正星大人遇賊出正星為政者易荆州占曰有
星抵正星有客色青以禽獸為幣黃以綾羅為幣赤以
錢為幣白以人若兵劒為幣黑以金為幣色白蒼以羊
為幣正星上左右以馬牛魚鹽為幣色黑左右以五穀
為幣荆州占曰有星出法星若入法星主當之郄
萌曰有星入令星執法者死出令星執法者逐於諸侯
荆州占曰有星入伐者蠻夷以水兵至出伐星天子
與蠻夷和荆州占曰有星抵伐星而舍之者人多死
荆州占曰有星抵伐星有光女主疾有光而環伐星
君疾郄萌曰有星入煞星大臣主馬者死期一旬出
煞星大臣走荆州占曰有星入危星易政出危星天
子出令不行荆州占曰有星入部星諸侯兵起子攻
父弟攻兄郄萌曰客星入輔星有善令荆州占曰
有星入輔星色青相有罪若免色赤相受兵若將兵黃
白相有賜若有喜黑相死若免
客星犯紫微宫五十七
玉歴曰客星犯紫微宫有大喪若守之十日已上災必
應期百二十日(按洪範天文星辰變占曰漢昭元鳳四年九月客星在紫微宫中樞極間後三)
(年昭帝崩也)石氏曰客星入紫微宫天子有急兵起宫中
必有死王若有逃走之主期不出百八十日(按班固天文志曰宣)
(帝黃龍元年三月客星居王良東廣可九尺長丈餘西指出閣道間至紫宫其十二月宫車晏駕司馬彪天文)
(志曰孝章元和元年四月丁巳客星晨出東方在胃八度長三尺歴閣道入紫宫留四十日滅閣道紫宫天子)
(之宫也客星犯謂之大喪後四年章帝崩宋書天文志曰晉太康元年四月客星在紫宫太康末武帝躭晏遊)
(多疾病是月乙酉帝崩永平元年賈后誅楊駿及其黨與皆夷三族楊太后亦見煞是年又誅汝南王亮太保)
(衛瓘楚王偉海西太和四年二月客星見紫宫西垣至七月乃滅六年桓温廢帝也)荆州占曰
客星入紫微宫國有大變一曰為兵起得地(按班固天文志曰孝)
(昭元鳳四年九月客星去紫微宫中樞極間其五年六月發三輔郡國少年濟北軍也)荆州占
曰赤星入紫宫天下亂一曰為天下無人其中列大夫
多死罪者入其旁有亂臣荆州占曰黃星入紫宫人
主益地天下有喜期十日荆州占曰有赤星若黑星
入紫宫從其陽入有客兵期六十日至從其隂入有走
王黃帝占曰客星出紫宫天下大亂臣煞其主王者
有憂國有大變期不出年石氏曰有星如拳正圓及
如獸狀出紫宫天子用璧玉賜諸侯王石氏曰客星
守紫宫臣煞主荆州占曰客星在旗間車騎起
客星犯北極勾陳五十八
石氏曰客星入北極天下道塞黃帝占曰客星出北
辰天子出德令安天下黃帝占曰赤星出天樞天下
兵盈野罷郄萌曰客星出北極而所之國大敗四方
皆然石氏曰他星見北極帝王驚宗室亂王者修郊
祀奉宗廟大赦天下則災消荆州占曰客星舍極四
夷若胡王有喪荆州占曰客星守極大臣誅荆州
占曰客星(一本云赤星)守天樞極兵聚一國有更君易幣
石氏曰客星守天樞國有大憂石氏曰客星出北辰
犯守大星天下道塞兵大起臣欲謀主兵聚一國人主
有變期不出年黃帝占曰客星犯乘守北辰主星大
人當之一曰有大喪一曰有反者荆州占曰客星犯
乘守太子星太子有罪若死荆州占曰客星中犯乘
守庶子星庶子有罪若死石氏曰赤星入勾陳兵内
亂大司馬戮死出勾陳大戰有功石氏曰黑星入勾
陳大司馬溺軍中石氏曰黃白星入勾陳將不戰兵
去外罷石氏曰蒼白星入勾陳大司馬有喪出勾陳
軍破將有憂荆州占曰赤星入勾陳必有迫劫主者
荆州占曰客星入正妃國有大憂陳卓曰客星入
正妃有大喪荆州占曰客星入黃龍之位有黜妃臣
煞主齊伯曰客星出勾陳國有大變后妃有憂若女
主有黜者不出一年石氏曰客星入勾陳若犯之宫
中有變臣殺其主王者有憂
客星犯天一太一五十九
荆州占曰客星入天一座五穀大貴甄曜度曰客星
出天一太一五穀貴人民饑一曰若有旱災黃帝占
曰他星歴天一則宫門閉王者内不安近臣亂不出三
年
唐開元占經卷八十三
