唐開元占經卷十四
唐瞿曇悉達撰
月占四
月犯石氏中官一
海中占曰月入攝提聖人受制一曰謀臣在側郗萌
占曰月犯蝕大角強國亡戰不勝一曰大人憂之期三
年一曰大角貫月天子惡之陳卓曰月犯大角天下
疾又曰有水災一曰月蝕大角天子死期十三年中
郗萌曰月犯天牢以獄不平(貫索之别名)郗萌曰月犯織
女女主有誅一曰人主有誅死石氏曰月犯守東西
咸女主因滛致禍有隂謀不通東咸必有賊(按晉孝武帝大元二)
(十一年四月月犯東咸吳郡内史欽發人戒嚴吳興諸郡響應為賊也)石氏曰月入天
市中大將死或易政黃帝占曰月入天市有更幣之
令海中占曰月入天市中近臣有抵罪者帝覽嬉曰
月行入天市及有變留其中女主憂將若相有戮死於
市者郗萌曰月犯乘天市粟貴石氏曰月犯候星
有憂石氏曰月犯帝座宗星人主有憂石氏曰月
犯宦者侍人誅石氏曰月犯天江大水關梁塞陳
卓曰月犯建星有臣相譖(按宋書天文志曰魏陳留王景元元年二月月犯建星後)
(鍾會鄧艾破蜀會譖艾遂皆夷滅)郗萌曰月變於建星有亂臣更天
子之法令者一曰易將相近臣多死(按晉咸康三年九月戊子月犯建星)
(占曰易相一曰大將死五年丞相王導薨庚戌代輔以太尉郗鑒征西大將軍庾亮並死也)黃帝
占曰月犯天弁粟貴一犯一貴數犯數貴黃帝占曰
月犯河鼔左星左將死右星右將死一曰所中者誅一
曰有軍敗亡其大將有兵起河圖占曰月乘大陵天
下盡喪星衆兵革起死人如丘山星希則無石氏曰
月乘卷舌天下多喪黃帝占曰月入五車天庫兵起
道不通(按宋書天文志曰宋武大明七年十二月月犯五車後二年帝后崩大臣將相誅滅皇子被害)
(皇后崩四方兵起遣諸軍鋒外討之)石氏曰月犯五車兵起趍駕帝
覽嬉曰月行天淵中臣踰主黃帝占曰月行天淵中
若犯之貴人死黃帝占曰月犯天關有亂臣更天子
之法主關津者有罪王者憂黃帝占曰月出天門中
道百姓安寧歲美無兵帝覽嬉曰月乘天高將死外
臣有誅者石氏曰月出天門中道之南君惡之大臣
不附郗萌曰月犯南河戍為中邦凶石氏曰月行
南河戍中四方兵起有喪若大旱百姓數病帝覽嬉
曰月行南河之南兵旱並起男子喪乃始劉向洪範傳
曰月入南河戍門民疾疫黃帝占曰月出天門中道
之北胡主死天下多死石氏曰月行北河戍之間冠
帶國兵盡起道不通帝覽嬉曰月行北河之北兵水
並起女子喪乃始郗萌曰月經南戍之南刑法峻暴
誅伐不當經北戍之北以女金錢奢侈貪色失治道皆
近期三年中期六年遠期九年而災至石氏曰月犯五諸
侯諸侯誅(按宋書天文志曰宋孝武大明三年四月月犯五諸侯時竟陵王誕反遣沈慶之領羽林兵戰)
(属城)帝覽嬉曰月入軒轅有亂臣期不出三年帝覽
嬉曰月行軒轅中女主失勢其所中以官名名之一曰
五官有不治者海中占曰月犯軒轅大星女主當之
(按晉安帝元興三年四月甲午月押掩軒轅第二星明年七月永安皇后崩又按晉孝武大元五年七月庚)
(子月犯軒轅大星九月癸未皇后王氏崩)帝覽嬉曰月犯軒轅左右角臣
有誅者帝覽嬉曰月犯女御星女御有憂郗萌
曰月犯御星御僕死石氏曰月中犯乘軒轅大星民
大飢大流太后宗有誅者若有罪中犯乘少星民小飢
小流皇后宗有誅者若有罪郗萌曰月乘軒轅端臣
子反其事成荆州占曰月乘軒轅端女主有𣪚死亡
去者郗萌曰月蝕軒轅女主有憂以官名名之石
氏曰月入軒轅中犯乘守之有逆賊有火災巫咸占
曰月犯少微處士有憂(按續晉陽秋曰會稽謝敷李慶緒隠若耶山初月犯少微時戴)
(逵名著於敷時人憂之俄而敷死會稽朝曰吳中高士便是求死不得也)黃帝占曰月入
中犯乘少微女主憂一曰宰相易荆州占曰月犯少
微南第一星諸處士憂犯第二星諸儀士憂犯第三星
諸博士憂犯第四星諸大夫憂易史官黜石氏曰月
入中犯乘守少微皆為五官亂宰相憂荆州占曰道
太微為宫中逆亂政不行又曰月行太微中貴者失勢
必奪權勞所中成刑以官命之黃帝占曰月行入太
微中皆為大臣有憂一曰大臣死郗萌曰月入太微
中君弱臣強四夷兵不制有奸人来聽伺主之庭者又
曰有喪荆州占曰月入太微庭中東出大臣出令如
主入中華西門出右掖門必有反臣荆州占曰月犯
太微庭臣弑其主海中占曰月犯南門左右扉將相
有免堕者期不出三年左右扉者執法也石氏曰月
入太微庭所中犯乘守者皆為天子所誅若有罪者
帝覽嬉曰月入太微庭所中犯乘守者各以其官名之
春秋緯合誠圖曰入華闕門者皆為臣弑君之候也
荆州占曰月入天子宫者為大臣者死帝覽嬉曰
月入太微而出端門者臣不臣石氏曰月入太微中
乘東西門若左右掖門而南出端門者皆為必有反臣
又曰入西門出東門皆為人君不安欲求賢佐入中華
西門出中華東門皆為臣出令入太隂西門出太隂東
門皆為天下大亂有喪若大水郗萌曰月入西門而
折出右掖門皆為大臣假主之威而不從主命月入西
門犯天庭出端門皆為大臣代主(按宋志晉恭帝元熙元年正月丙午三月)
(壬寅五月丙申七月己夘皆月犯太微二年六月三日帝遜位于宋)黃帝占曰月行入
及留太微中為大臣有憂石氏曰月出東掖門為將
受命東南出西掖門為將受命西南荆州占曰東南
為德事西南為刑事期以春夏荆州占曰月中犯乘
守四輔為臣失禮輔臣有誅者帝覽嬉曰月行犯左
右執法皆為大臣有憂春秋緯文曜鈎曰月入太微
軌道者司出門守皆為天子所誅帝覽嬉曰月出黃
帝座之北禍之大出其南禍之小若近之大臣謀亂禍
不成石氏曰月犯黃帝座大人憂其中黃帝座大人
易天下亂帝覽嬉曰月犯黃帝座天下大亂存亡半
海中占曰月犯黃帝座有亂臣人主惡之郗萌曰
月犯黃帝座臣子反弑其主事成郗萌曰月抵黃帝
座有土功事黃帝占曰月犯四帝座天下有喪石
氏曰月犯四帝座若乘之君憂荆州占曰月犯四帝
座諸侯凶甘氏曰月中犯乘守四帝座天下亡石
氏曰月中犯乘守屏星者為君臣失禮而輔臣有誅者
若免罷去孝經内記曰月入三台中君有大憂患敗
在臣下黃帝占曰月入三台大臣為天子公族共弑
君
月犯石氏外官二
郗萌曰月入庫樓天下有兵起郗萌曰月宿羽林中
兵大起石氏曰月犯乘若中北落皆為天下兵大起
石氏曰月入天倉主財寳出憂臣在内天下有兵石
氏曰月犯天倉有移五穀石氏曰月入天倉市兵起
郗萌占曰月行弧宿臣逾主郗萌占曰月變於狼
陣兵不戰一曰兵起如小戰一曰有水事
月犯甘氏中官三
石氏曰月在天理臣當坐欲反者而入獄一曰君有大
憂帝覽嬉曰月乘天高將死外臣有誅者黃帝占
曰月入五潢中者皆為兵起軍道不通天下大亂易政
一曰貴人死黃帝占曰月中犯乘守五潢皆期二十
日兵起郗萌曰月入咸池暴兵起期四十日郗萌
曰月入咸池有迷惑人主者荆州占曰月入咸池天
下大亂人君死易政以入日占國郗萌曰月有不從
天街者皆為政令不行不出其年有兵又曰行天街中
天下寧百姓順一曰行天街外百姓凶
月犯甘氏外官四
郗萌占曰月行折威中天子亡甘氏占曰月入哭星
女主崩黃帝占曰月入天積(即芻藁也)財寳出主憂臣在
内
月犯巫咸中外官五
郗萌占曰月乘鍵閉星大人憂郗萌占曰月犯乘鍵
閉星大臣大誤天子不尊事天神致火災於宗廟天子
崩一曰王者不宜出宫下殿有偃兵於宗廟者黃帝
占曰月行天淵中若犯之貴人死一曰臣逾主石氏
曰月犯鈇鑕有戮臣黃帝占曰月入鈇鑕者為大臣
誅郗萌占曰月中犯乘守鈇鑕者為鈇鑕用一曰兵
將有憂石氏占曰月行天廐星開為兵歸月行天廐
上不安
唐開元占經卷十四
