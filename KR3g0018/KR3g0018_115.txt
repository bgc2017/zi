唐開元占經卷一百十五
唐瞿曇悉達撰
鳥休徵
鳳凰鸞
尚書考靈曜曰通天文者明審地理者昌鳳凰下之地
鏡曰鳳凰赤精頊顓德尚書中候曰堯即政鳳凰巢阿
閤禮斗威儀曰君乘土德而王其政太平鳳凰集於
苑林京房曰鳳凰來儀&KR1962;&KR1962;其羽兹謂休德抱朴
子曰古者太平之世鳳凰常居其國而生光淮南子
曰鳳凰之翔至德也禮稽命徵曰父子君臣夫婦尊
卑有别鳳凰至飛翔盛於明堂京房易候曰鸞見於
國天下大安中候曰周公歸政於成王鸞凰見
白烏白燕
地鏡曰衆庶感則白烏來瑞應圖曰白烏者宗廟肅
則至京房易妖占曰山見白燕其君且得貴女地
鏡曰妾媵有制白燕來巢
朱雀黃雀
地鏡曰赤雀銜書文王德瑞應圖曰赤雀者王者動應於天
時則銜書來禮稽命徵曰祭五岳四瀆得其宜則黃雀集
白鳩玉鷄比翼鳥三足烏鷃巢園樹
瑞應圖曰白鳩王者養耆老尊道德不以新失舊則至
又云玉鷄者王者德令神明則出地鏡曰王者德
綦高遠則比翼鳥來至又曰王者德不任卜筮則三
足鳥來京房曰鷃巢園樹歲安熟
鳥咎徵
鸞三指鵲巢宫闕及巢軍鶴巢樹
地鏡曰鸞三指其下不以德所下之國有易王又曰
鵲巢門殿上賢據代之世主衰失之象京氏曰鵲巢
軍旗鼓上將軍死又曰鶴巢樹此謂失教邑亡歲苦
人多死
燕羣及市朝樹燕銜土燕雀鬭
京房曰燕羣鬭外内饑於寇國兵起地鏡曰玄鳥羣
見水大興女主持政兵革且起不出四年王道絶京
房曰燕自經市朝之樹為政者凶京房曰燕銜土出
之國益土又曰燕銜土出置之邑中虛地鏡曰雀
與燕共鬭内寇亂此國兵起京房曰燕與雀鬭賤人
為寇
鷄非時鳴
易通卦騐曰萬民聞鷄鳴皆翹首結𢃄正衣裳京房
曰鷄無故夜鳴必有急令又曰鷄據棲而鳴邑令不
遷乃免也地鏡曰鷄昏鳴者世主任女人為政方亂
又曰鷄夜鳴天子適有急令戎馬興京房曰鷄夜
半中鳴有軍軍罷若有驚亡將軍妻死又曰鷄晨昏
鳴人民有事人定鳴且戰夜半鳴流血滂沱又曰
鷄不以時鳴國當之地鏡曰鷄飛及走且鳴天子退
聲又曰雌雞作雄雞鳴女主亂政家則妻妾姦謀女
人憂京房曰雌雞非時而雄鳴者家大傷
鷄不上棲及不下棲雌鷄冠距生
地鏡曰鷄不肯上棲上樹者凶又曰鷄日中不下棲
女主亂政家則妻妾奸謀女人憂京房易候曰鷄逐
日不下樹其邑必有水憂地鏡曰雌鷄摶腹生冠
距女主亂政家則妻妾奸謀女人憂河圖曰鷄有六
指殺人
鷄與野鳥鬭戲
京房曰鷄與野鳥飛走入人堂而鬭若戲其君不復居
人主亡又曰鷄與野鳥鬭其邑亂臣弑君大臣相戮
流血滂沱又曰鷄鳥相鬭其國殺大臣有喪邑流血
地鏡曰鷄與野鳥鬭君殺國亂
鷄不鼓翼及窺井鷄自飛翔及五色
京房易候曰鷄不鼓翼國受大咎地鏡曰鷄窺井牢
獄事地鏡曰鷄無故自飛翔去家有蠱河圖曰鷄
有五色殺人又曰玄鷄頭食病人
鷄自來及自死鷄與烏鳥媱
地鏡曰他鷄無故飛來不去家者暴死又曰鷄無故
自死家虚耗又曰鷄與烏鳥淫世主内亂外臣有謀
横兵方起
鷄生子異形
京房曰鷄生子不完其邑憂又曰鷄不卵生子無羽
而獸形邑虚又曰鷄不卵而生子非鷄形者邑有大
水又曰鷄不卵而生子為六畜邑有兵作又曰鷄
不卵而生子為鼠者邑有大害又曰鷄不卵而生子
為野獸形者邑有大憂又曰鷄不卵而生子有六畜
邑有憂又曰鷄卵中盡為蟲蛇蜂蠅國邑虚地鏡
曰鷄生子雜異形皆為兵水憂
唐開元占經卷一百十五
