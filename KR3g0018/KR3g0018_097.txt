唐開元占經卷九十七
唐瞿曇悉達撰
猛將軍陣勝負雲氣占
太公曰凡興軍動衆陳兵天必見其雲氣示之以安危
故勝則可逆知也其軍中有知曉時氣者厚寵之常令
清朝若日午察彼軍及我軍上氣色皆須記之若軍上
氣不盛加警偹守輙勿輕戰戰則不足守則有餘察氣
者軍之大要常令三五人参馬豋高若臨下察之進退
以氣為候
賢將氣
凡興兵動衆忌大風雷而隂不見日凡氣初出如甑上
氣勃勃上積為霧霧為隂隂氣為虹霓若暈珥之属如
不積不結散漫一方不能為災必和襍殺氣森森然疾
起乃可論占常以平旦下晡日出没時候之期内有風
雨災不成或有黑氣如幢出於營中上黑下黃敵欲來
求戰無誠實言及九日内必覺偹之吉或日月隂沉無
光不雨或十日晝夜無光不見日月名曰蒙日久隂不
雨下謀上也凡敵軍上氣黃白潤澤者將有威德或
軍上氣發漸漸如雲變作山形將有深謀或敵上氣黑
中赤在前者將精悍皆不得擊凡氣上與天連軍中將
賢良也
猛將氣
凡氣如龍如虎或如火烟之形或如火光之狀或如山
林或如塵埃頭尖而卑或氣黑如門上樓皆猛將氣也
凡敵上氣青而疎散者將怯弱若前大後小者將怯不
明
凡軍上氣渾渾圓長赤氣在其中或有氣如赤杵在黑
雲中皆有伏兵或两軍相當赤氣在前後左右者有伏
兵隨氣所在防之或有雲絞絞綿綿此以車騎為伏
兵或有雲如布席之狀此以步卒為伏兵或有雲如山
岳在外有伏兵不可不審也
降城氣
凡降城之氣如人十十五五皆义手低頭降之象或有
氣上黃下白名曰喜氣所臨之軍欲求和退若風不蓬
勃旌旗暈暈順風而揚舉或向敵終日軍行有功勝候
也
勝軍氣
凡敵軍上氣如山隄上林木不可與戰在吾軍大勝或
如火光亦大勝或敵上白氣坌沸如樓緣以赤氣者
兵勁不可擊在吾軍必大勝或敵上氣黃白厚潤而
重者勿與戰或遥視軍上雲如鬭雞赤白相隨在氣
中得天助不可擊兩軍相當上有氣如蛇舉頭向敵
者戰必勝
軍營氣
凡軍營上有五色氣上與天連此應天之軍不可擊有
赤黃氣於天亦不可攻或有雲如日月而赤氣繞之
如日暈狀有光者所見之地大勝不可攻也敵上氣如
虎狀其軍亦不可攻也若逆風來應氣旁勃牙旗隂
折不見日旌旗激揚敗候也若雲氣從敵所來終日
不止吾軍不可出出則不利若風雲俱來此為敗候在
急也
凡敵上氣色如馬肝如死灰或類偃蓋敗徵或黑氣
如壊山堕軍上者軍必敗或軍上氣昏發連夜照人
則軍士散亂或軍上氣有五色襍亂東西南北不定
者其軍必敗或軍上有赤氣炎炎降天將死衆亂
或軍上有黑氣如牛馬形從氣霧中下漸漸入軍名曰
天狗下食血敗軍也或有雲氣蓋道蒙蔽盡山此敗
候也
城中氣
凡城中有白氣如旗者不可攻或有黃雲臨城有大
喜慶或有青色如牛頭觸人者其城不可攻屠或
城中氣出東方其色黃此天鉞也不可伐伐者死或城
上氣如火烟主人欲出戰其氣無極者不可攻或氣如
杵從城中向外者内兵突出主人勝不可攻或城上有
雲分為兩彗狀者攻不可得
圍城氣
凡攻城圍邑過旬日不雷雨者城有輔助疾去之勿攻
也此皆勝氣
凡攻城圍邑赤氣在城上黃氣四面遶之城中有大將
死城降城上有赤氣如飛鳥擊之可破矣或有氣
出入者人欲逃或有氣如灰氣出如覆其車上者士
多病城屠或城上無雲氣士卒散或城營上有赤
雲狀如衆人頭下多死喪流血凡攻城有白氣繞城
而入者急攻可得若有曲蛇從城外入城者三日内城
屠此皆敗氣凡敵上有雲如車蓋不可擊若有雲如
雙青蛇雲去可擊大勝
伏兵氣
伏兵氣如幢節在黑雲中轉高銳不可擊城營上見
有雲如雄雞城必降邊城雲如蛟龍所見處軍將失
魄敵上有雲長如引素如陣前銳或白黑色有謀青
色有兵赤色有反黃色急去敵上有氣如牽牛未可
擊有雲如坐人赤色所臨必有卒兵来至驚恐湏臾而
去
軍氣
凡占軍氣與敵相對將當訪軍中善相氣者厚寵之留
令清朝若日中時察彼軍及我軍上氣皆紙筆錄記上
將軍將軍察之若我軍上氣不善但警偹鎮守勿接戰
敵在東在南在西在北每庚子日及辰戌午未豋五丈
高臺去一里占百人以上便有氣氣如塵埃前卑後
高者將士精銳不可擊氣如隄阪前後摩地避之勿
擊見彼軍上氣如塵埃粉沸其色黃白如旗幡暉暉
然無風而動將士勇猛不可擊我軍如此亦不用戰
凡對敵或有氣來甚卑不蔭覆人上下掩搆蓋道者大
賊必至食不及飽嚴偹之
軍勝氣
凡雲起王相者吉凶死者凶有勝無實勝虚高勝下澤
勝枯長勝短厚勝薄我軍在西賊軍在東西高東下西
厚東薄西澤東枯西長東短則我軍勝也
兩軍氣
两軍相對遙見軍上有氣紛紛勃勃如烟如塵賊凶敗
軍上下日無氣者其軍必敗若我軍無氣將修德
撫士衆存問寒暑警誡固守有赤色氣如火從天下入
軍軍亂將死有黑氣如牛豬者瓦解之氣軍必敗有白
氣如瓜蔓連結部隊相隨須臾罷而復出及至八九而
不斷者賊必至嚴守之若雨氣濛濛圍城有入處者
外兵當敗入若有出者内兵當突出凡氣安則軍安
也氣動搖則軍不安氣四散去軍破且敗其氣如羣羊
擊之必大尅两軍相當有氣如飛鳥徘徊在我城上
或來而高者兵銳不可擊两軍相去十里内三里外
軍上無氣是死兵擊之必大勝也两軍欲戰視彼軍
氣氛氲如焚生軍之烟者初必精銳不可當待其氣散
擊之必勝其氣黑出如山帶黃是謝氣敵人自降
敗軍氣
軍敗之氣如羣鳥亂飛疾伐之必大勝氣乍明乍暗
皆有詐謀氣過旬不散城有大輔疾去之勿攻凡敵
上氣如雙蛇飛鳥如缺垣如壊屋如人無頭如驚麞如
走鹿相逐如雞相向皆為敗軍殺將之氣敵上氣如
囷倉正白見日益明者將士猛銳不可擊之敵上氣
黑中有赤氣在前精悍不可當敵上氣如轉蓬者擊
之立破
遊兵氣
遊兵氣如彗雲掃除或數百丈万万無根本敗軍之
氣如破車如人無足無臂若下輕其將妖怪並作衆
口相惑當修德審令繕礪鋒甲勒誠誓士以避天怒然
後復擇吉日祭牙旗具太牢之饌震鼓鐸之音誠心啟
請以偹天問觀其祥應矣若人馬喜躍旌旗皆前指
金鐸之聲揚以清鞞鼓之音宛以鳴此得神明之助持
以安衆心乃可用矣
唐開元占經卷九十七
