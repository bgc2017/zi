唐開元占經卷四十四
唐瞿曇悉達撰
填星占七
填星犯石氏外官一
填星犯庫樓一
郗萌曰填星入庫樓兵出又占曰填星入天庫以舉
兵大吉
填星犯南門二
石氏曰填星犯守南門邊兵起若道路不通
填星犯平星三
石氏曰填星犯平星凶甘氏曰填星犯平星執政臣
憂若有罪誅者期一年
填星犯騎官四
甘氏曰填星犯守騎官有兵起馬多發若多死
填星犯積卒五
石氏曰填星入積卒若守之兵大起士卒大行若多死
期二年
填星犯龜星六
海中占曰填星犯守龜星天下有水旱之災守陽則旱
守陰則水
填星犯傅說七
石氏曰填星犯守傅說王者宗廟廢五祀後宫凶一曰
有絶嗣君期不出二年
填星犯魚星八
石氏曰填星犯守魚星凶甘氏曰填星守魚星之陽
為大旱魚行人道守陰為大水魚鹽貴
填星犯杵星九
海中占曰填星入杵星若守之天下有急發米之事不
出其年
填星犯鼈星十
黃帝占曰填星守鼈星為有白衣之會巫咸曰填星
守鼈星國有水旱之災守陽則旱守陰則水
填星犯九坎十一
石氏曰填星守九坎天下旱河水不流五穀不登人民
大飢一曰之陽大旱之陰有水
填星犯敗臼十二
郗萌曰填星守敗臼民不安其室憂失其釡甑若流移
去其鄉
填星犯羽林十三
郗萌曰填星入羽林為叛臣中兵也海中占曰填星
入守羽林有兵起若逆行變色成勾己天下大兵關梁
不通不出其年石氏曰填星入天軍以喪兵起郗
萌曰填星犯守天軍為兵起有破軍死將
填星犯北落師門十四
石氏曰填星守北落師門為兵起又占曰填星與北
落師門相貫抵觸光芒相及有兵大戰破軍殺將伏尸
流血不可當也期百八十日若一年
填星犯土司空十五
海中占曰填星守土司空其國以土起兵若有土功之
事天下旱
填星犯天倉十六
黃帝占曰填星入天倉戶中主財寶出君憂臣在内天
下有兵而倉庫之戶俱開主人勝客事不成期二十日
中而發荆州占曰填星守天倉天下飢粟出
填星犯天囷十七
石氏曰填星入天囷天下兵起囷倉儲積之物皆發用
一曰御物多有出者庫倉空期二年
填星犯天廪十八
石氏曰填星守天廪天下大亂又占曰填星入守天
廪天下有兵歲大飢倉粟散不出其年又占曰填星
犯守天廪天下亂粟散不出年
填星犯天苑十九
石氏曰填星入守天苑牛羊禽獸多疾疫若守之二十
日天下兵起馬多死其國憂
填星犯參旗二十
海中占曰填星守參旗兵大起弓弩用士將出行一曰
弓矢貴
填星犯玉井二十一
黃帝占曰填星入玉井強國失地其出之強國得地
巫咸曰填星入玉井國有水憂若以水為敗水物不成
期不出年
填星犯屛星二十二
甘氏曰填星入屛諸侯有謀若大臣有戰死者一為疫
填星犯厠星二十三
黃帝占曰填星守天厠為大臣有戮
填星犯軍市二十四
石氏曰填星入守軍市兵大起將軍出若以飢兵起
填星犯野雞二十五
甘氏曰填星入軍市犯守野雞其國凶必有死將軍營
敗兵士散走
填星犯狼星二十六
石氏曰填星守狼星野獸死荆州占曰填星守犯狼
星大將出行其國有兵一曰有死將
填星犯甘氏中官二
填星犯四輔一
荆州占曰填星犯乘守四輔星君臣失禮輔臣有誅者
填星犯酒旗二
荆州占曰填星守酒旗天下大酺有酒肉財物賜若爵
宗室
填星犯天高三
荆州占曰填星守天高有大赦
填星犯天潢四
黃帝占曰填星入天潢兵起運道不通黃帝占曰填
星入天潢為天下大亂易政一曰貴人死巫咸曰填
星出入天潢中大亂大旱民死不葬改世易主以所入
占四方中央郗萌曰填星失度留潢中為人主以水
為害若以井為害以入日占其國黃帝占曰填星中
犯乘守天潢期二十日兵起
填星犯咸池五
甘氏曰填星入咸池有兵喪天子且以火為敗失忠臣
若旱一曰大水道不通貴人死以入日占國郗萌曰
填星入咸池女子為亂若迷惑人主者
填星犯天街六
郗萌曰填星當天街為諸侯自立為王一曰大水石
氏曰填星犯天街徘徊亂行主弱臣強道路隔令不行
不出其年有兵又占曰填星留止若逆行天街中者
皆為兵革起
填星犯甘氏外官三
填星犯鈇鑕一
荆州占曰填星犯鈇鑕五日以上臣有謀者郗萌曰填
星乘守鈇鑕為鈇鑕用一曰將有憂
填星犯芻藁二
黃帝占曰填星入芻藁中主財寶出憂臣在内
填星犯軍井三
郗萌曰填星入軍井三日以上其歲大水國多土功
填星犯水府四
郗萌曰填星守水府天下洪水
填星犯天廟五
黃帝占曰填星入天廟若守為廟有事一曰為凶憂
荆州占曰填星入天廟若守有廟殘之事不去則死
填星犯巫咸中外官四
填星犯土司空一
荆州占曰填星守入土司空有土徭之事
填星犯鍵閉二
郗萌曰填星犯守鍵閉星大臣有誤天子不尊事天者天子
不宜出宫下殿有匿兵於宗廟中者(案宋書天文志曰魏齊王正始九年)
(七月癸丑填星犯鍵閉明年車駕謁陵司馬懿奏誅曺爽等天子野宿是其失勢之驗也)
填星犯天淵三
荆州占曰填星守天淵海水出江海决溢若海魚出
填星犯鈇鑕四
荆州占曰填星犯鈇鑕誅諸侯黃帝占曰填星入鈇
鑕為大臣誅荆州占曰填星犯守鈇鑕兵起
填星犯天廐五
荆州占曰填星入天廐十日以上廐馬有食變黃帝
占曰填星守天廐為有災事天子以馬為憂不即馬疾
唐開元占經卷四十四
