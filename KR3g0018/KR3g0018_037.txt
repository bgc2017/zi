唐開元占經卷三十七
唐瞿曇悉達撰
熒惑占八
熒惑犯石氏外官一
熒惑犯庫樓一
黃帝占曰熒惑犯天庫兵車出庫所指兵往也石氏
曰熒惑入天庫有兵火守庫兵起亂十年郗萌曰熒
惑入天庫騎官兵起期三年中一曰天下有驚若歲旱
又占曰熒惑赤色角三芒三十日舍天庫國有急五
諸侯悉發甲兵玄冥曰熒惑守庫樓兵車大出守之
一月兵亂十年乃罷海中占曰熒惑逆行守天庫兵
起未罷若順行乃罷以其遠近東西南北其日占之
熒惑犯南門二
郗萌曰熒惑天候也主發兵常舍於南門其出色赤白
而大東西南北非其常謀國兵起其入則兵入其所行
而留止兵隨而攻之又占曰熒惑居處無常入時不
得求之南門中石氏曰熒惑若守南門兵車大起又
占曰熒惑入守南門天下戰其北也又占曰熒惑犯
南門邊夷兵起若道路不通
熒惑犯平星三
石氏曰熒惑守平星兵起且以亂亡又占曰熒惑犯
平星凶甘氏曰熒惑守平星執政臣憂若有罪誅者
期一年又占曰熒惑守平星有獄出疑囚
熒惑犯騎官四
石氏曰熒惑入騎官若守之兵大起車騎用將軍出若
騎士憂郗萌曰熒惑守騎官不出二十日赦天下
甘氏曰熒惑守騎官有兵馬多發若多死
熒惑犯積卒五
石氏曰熒惑入積卒若守之兵大起士卒大行若多死
期二年玄冥占曰熒惑犯守積卒主失位天下亂兵
大起期百二十日石氏曰熒惑犯守積卒主失位天
下凶
熒惑犯龜星六
甘氏曰熒惑守龜星天下大水去之疾則旱萬物不成
人民飢石氏曰熒惑守龜星兵起兵在外再守龜兵
罷又占曰熒惑守龜星有白衣聚以入日占何國
海中占曰熒惑犯守龜星天下有水旱之災守陽則旱
守陰則水
熒惑犯傅說七
石氏曰熒惑犯守傅說王者簡宗廟廢五祀後宫凶一
曰有絶嗣君期不出二年
熒惑犯魚星八
石氏曰熒惑守魚星在其陽旱在其陰水巫咸曰熒
惑守魚星火暴出天下旱五穀不成人民大飢期不出
年甘氏曰熒惑犯守魚星之陽為大旱魚行人道之
陰為大水魚鹽貴
熒惑犯杵星九
玉歴曰熒惑守杵星國有急兵有賦米之事若有軍糧
之急海中占曰熒惑入杵星若守之天下有急發米
之事不出其年
熒惑犯鼈星十
郗萌曰熒惑入鼈星天下大水去則旱黃帝占曰熒
惑守鼈星為有白衣之會巫咸曰熒惑守鼈星國有
水旱之災守陽則旱守陰則水玄冥占曰熒惑入守
鼈星王者有易水若大旱魚行人道
熒惑犯九坎十一
石氏曰熒惑守九坎天下旱名水不流五穀不成人民
大飢一曰之陽大旱之陰有水甘氏曰熒惑守九坎
其國大旱若大火之變期百八十日石氏曰熒惑犯
守九坎凶
熒惑犯敗臼十二
石氏曰熒惑守敗臼民不安其室憂失其釡甑若流移
去其鄉又占曰熒惑守敗臼飢喪
熒惑犯羽林十三
荆州占曰熒惑入羽林之宫二十日天子當之郗萌
曰熒惑經過羽林中天子為軍自守荆州占曰熒惑
舍羽林之宫兵大起黃帝占曰熒惑守羽林大赦
石氏曰熒惑守羽林馬有行期三十日又占曰熒惑
芒角赤色守天軍三十日大國有急諸侯悉發兵甲一
曰興兵者亡又占曰熒惑守羽林兵起期六十日火
經羽林臣欲弑主(宋書天文志曰晉孝武太元元年九月熒惑犯哭泣星入羽林占曰中軍)
(兵起三年六月熒惑又守羽林占曰禁兵起四年六月兖州刺史謝安謝玄擊氐賊大破之餘燼皆走十四年)
(十二月熒惑入羽林十五年翟遼據司兖衆軍屢討熒弗克鮮卑又跨略幷冀安帝義熙四年十月戊子)
(惑入羽林五年高祖討鮮卑是後南北軍旅運轉不息宋文帝元嘉十三年十二月戊子熒惑入羽林後三)
(年廢大將軍彭城王義康及其黨與犯所收掩皆羽林兵出也)聖洽符曰熒惑入羽
林守之二十日以上臣欲弑主大人當之期九十日(案荆)
(州占曰漢二年熒惑入羽林起角三芒守之三十日國有負兵秦以之亡也)海中占曰熒
惑入守羽林有兵起若逆行變色成勾己天下大兵關
梁不通急不出其年郗萌曰熒惑入守羽林有叛臣
中兵也元命苞曰熒惑守羽林若壘城謀在司馬將
軍為亂荆州占曰熒惑入天軍凶又占曰熒惑入
天軍兵敗不可用國更殘也郗萌曰熒惑犯守天陣
為兵起有破軍死將甘氏曰熒惑入壘壁陣在司馬
内將軍為亂宫中兵起郗萌曰熒惑入壘城有兵起
熒惑犯北落師門十四
石氏曰熒惑守北落師門為兵大起舍軍門兵起玄
冥占曰熒惑入守北落師門兵大起將軍出境士卒大
行石氏曰熒惑與北落師門相貫抵觸光芒相及有
兵大戰破軍殺將伏尸流血不可當也期百八十日若
一年
熒惑犯土司空十五
海中占曰熒惑守土司空其國以土起兵若有土功之
事天下旱郗萌曰熒惑守土司空備大臣
熒惑犯天倉十六
黃帝占曰熒惑入天倉中主財寶出主憂臣在内天下
有兵而倉庫之戶開主人勝客客事不成期二十日中
而發石氏曰熒惑出入天倉天下穀聚一邦郗萌
曰熒惑近天倉天下大旱天下轉粟期其年中一曰期
三年一曰千倉敗天下飢春秋圖曰熒惑經天倉去
而不守其歲惡糴大貴倉大出石氏曰熒惑守天倉
三十日有轉粟之事黃帝占曰熒惑守天倉天下轉粟千
里糴貴海中占曰熒惑守天倉天下有兵若有出粟郗
萌曰熒惑守天倉已去復反天下大饑人相食不出五年玄
冥占曰熒惑逆行守天倉天下大饑人相食期二年遠三年
熒惑犯天囷十七
石氏曰熒惑入天囷天下兵起國倉儲積之物皆發出
一曰御物多有出者庫藏空虛期二年郗萌曰熒惑
守天囷二十日粟出布於民歲大飢(案宋書天文志曰晉孝武太元二十)
(年六月熒惑入天囷隆安九年王恭舉兵朝廷殺之及王國寶王緒是後連歲水旱人民大飢也)玉
歷曰熒惑守天囷兵起王者財寶皆出用庫藏中虚耗
人主不安其國有憂期百八十日遠一年
熒惑犯天廪十八
黃帝占曰熒惑守天廩有兵起天下粟聚於一國若有
運粟之事甘氏曰熒惑入守天廩天下有兵歲大飢
倉粟散出不出其年石氏曰熒惑犯守天廪天下亂
粟散出
熒惑犯天苑十九
巫咸曰熒惑入天苑天下以馬起兵若守之牛馬禽獸
多死石氏曰熒惑入守天苑牛馬羊禽獸多疾疫若
守之二十日天下兵起馬多死其國憂
熒惑犯參旗二十
石氏曰熒惑入參旗邊縣兵起石氏曰熒惑守天弓
天下亂兵大起人民驚恐其國憂若三十日守之必有
國亡陳卓曰熒惑守參旗下謀上郗萌曰熒惑守
參旗兵大起弓弩用士將出行一曰弓矢貴
熒惑犯玉井二十一
黃帝占曰熒惑入玉井為強國失地其出之強國得地
巫咸曰熒惑入玉井國有水憂若以水為敗水物不
成期不出年荆州占曰熒惑守玉井多大水有溺死
者齊伯五星占曰熒惑守玉井天下大水溝瀆溢流
殺人民期百八十日
熒惑犯屛星二十二
郗萌曰熒惑留舍屛星三日民疾疫石氏曰熒惑守
屛星二十日臣謀主若貴臣有誅若戮死期一年甘
氏曰熒惑守天屛二十日國移又占曰熒惑入守屛
星諸侯有謀若大臣戮死者
熒惑犯天厠二十三
黃帝占曰熒惑守天厠國移若易名石氏曰熒惑守
厠中有賊兵郗萌曰熒惑守天厠糴貴又占曰熒
惑守厠矢矢圊之間有伏謀反貴人驚於圊厠甄曜
度曰熒惑入守厠星天下大飢人相食死者大半期二
年甘氏曰熒惑入守厠星有謀臣在厠中王者警備
之
熒惑犯天矢二十四
海中占曰熒惑守矢星天下旱五穀不成人民大飢多
疾死期不出年荆州占曰熒惑守矢星貴人有疾
熒惑犯軍市二十五
荆州占曰熒惑入守軍市兵大起將軍出若以飢兵起
雄圖三光曰熒惑入軍市若守之軍大飢將離散士
卒亡期不出年
熒惑犯野鷄二十六
甘氏曰熒惑入犯守野鷄其國凶必有死將軍營敗兵
士散走
熒惑犯狼星二十七
春秋緯曰熒惑守狼弧諸侯相攻海中占曰熒惑守
狼星四夷兵起來侵中國弓矢大貴王者有憂一曰夷
將有死者郗萌曰熒惑守狼弧小有憂其成鈎己若
環繞之大人憂期六月又占曰熒惑守狼弧狄自反
其主郗萌曰熒惑守狼有小令出大水荆州占曰
熒惑守狼天下發兵一曰其國有兵又占曰熒惑守
狼星狗大貴不即多死狼天狗也石氏曰熒惑入守
狼野獸死甘氏曰熒惑犯守狼星將軍出有千里之
行天下皆兵盗賊縱横若有死將期二年
熒惑犯弧星二十八
巫咸曰熒惑守弧星兵大起將軍出行弓弩大貴國多
盗賊民不安期百八十日遠一年郗萌曰熒惑守弧
星人民飢食茹粟榖大貴又占曰熒惑以五月守弧
星六十日其邦有兵戰荆州占曰熒惑守弧星貴人多
死若將當伐貴人又占曰熒惑守弧星大將有千里之
行國政驚一曰車騎兵出
熒惑犯天稷二十九
海中占曰熒惑犯守天稷有旱災五穀不登歲大飢饉
一曰五穀散出
熒惑犯甘氏中官二
熒惑犯四輔一
荆州占曰熒惑犯四輔星君臣失禮輔臣有誅
熒惑犯五帝内座二
荆州占曰熒惑入紫微宫中犯五帝内座大臣弑主
熒惑犯造父三
郗萌曰熒惑入造父中車馬貴又占曰熒惑舍造父
水大出黃帝占曰熒惑守造父材官騎士出馬動兵
起
熒惑犯杵臼四
郗萌曰熒惑守杵臼星國有舂米軍旅之事又占曰
熒惑守天杵即大溝瀆多水
熒惑犯司命五
郗萌曰熒惑守司命多暴死者司命主百鬼與輿鬼同候
熒惑犯天雞六
郗萌曰熒惑舍天雞三十日旱又曰雞夜鳴天下盡驚
熒惑犯市樓七
郗萌曰熒惑犯市樓天下易弊又占曰熒惑乘市樓
天下有所發期不出三年
熒惑犯日星八
郗萌曰熒惑犯日星為大戰
熒惑犯亢池九
郗萌曰熒惑犯亢池海大魚死
熒惑犯天田十
郗萌曰熒惑守天田五穀不成黍貴荆州占曰熒惑
守天田旱又占曰熒惑守天田人主犯禮有災
熒惑犯天門十一
荆州占曰熒惑入天門去復還關梁不通又占曰熒
惑舍天門進退前後凶兵大起熒惑守天門國絶祀各
以其日占
熒惑犯平道十二
甘氏曰熒惑入守平道天下兵亂
熒惑犯進賢十三
宋書天文志曰宋孝武孝建元年十月乙丑熒惑犯進
賢星時吏部尚書謝莊表解職
熒惑犯酒旗十四
春秋文曜鈎曰飲食失度熒惑徘徊酒旗荆州占曰
熒惑守酒旗天下大酺有酒肉財物賜若爵宗室
熒惑犯諸王十五
春秋緯曰熒惑入諸王星主以妃黨縱恣為天下所謀
又占曰熒惑入諸王星下不信上王者微
熒惑犯天高十六
郗萌曰熒惑入天高先軍起後有赦荆州占曰熒惑
入天高有竒令又曰入天高中十日成鈎己有贖罪之
令荆州占曰熒惑入天高留二十日小赦三十日大
赦郗萌曰熒惑逆行天高中必有破軍死將亡國去
王蓬萊占曰熒惑守左高反者不勝守右高反者勝
熒惑犯礪石十七
郗萌曰熒惑入礪石邊卒兵起黃帝占曰熒惑舍礪
石二十日諸侯開庫發兵
熒惑犯積尸十八
甘氏曰熒惑守積尸大人當之
熒惑犯五潢十九
黃帝占曰熒惑入五潢為天下大亂易政一曰貴人死
郗萌曰熒惑舍五潢有兵車騎行黃帝占曰熒惑
入五潢為運道不通兵起郗萌曰熒惑舍五潢牛馬
多疾死腐爛道傍巫咸曰熒惑入五潢中大亂大旱
大殘以其近占四方殃死而不葬易世立王陳卓曰
熒惑守五潢賊起水中一曰有淫雨黃帝占曰熒惑
中犯乘守五潢期二十日兵起
熒惑犯咸池二十
黃帝占曰熒惑入咸池中天下大旱甘氏曰熒惑入
咸池因行其中不止是謂致兵諸侯兵起天下亂甘
氏曰熒惑入咸池有兵喪天子且以大敗失忠臣若旱
一曰大水道不通貴人死以入日占國郗萌曰熒惑
入咸池為有以迷惑人主者一曰地動山搖
熒惑犯天街二十一
郗萌曰熒惑舍天街中央大赦一曰當天街為諸侯自
立為王一曰大水熒惑留止若逆行天街中為兵革
起熒惑不從天街者為政令不行不出其年有兵
文曜鈎曰熒惑守天街政塞姦出上下相疑四方隔絶
無通時郗萌曰熒惑犯天街國絶祀以入日占國
石氏曰熒惑犯守天街及徘徊亂行主弱臣強道路隔
絶天下不通
熒惑犯甘氏外官三
熒惑犯狗星一
郗萌曰熒惑舍狗星三十日旱又曰狗羣嘷天下人盡驚
熒惑犯狗國二
荆州占曰熒惑守狗國外夷為變
熒惑犯哭星三
晉陽秋曰孝武太元元年九月癸亥熒惑犯哭星二年
八月征西大將軍桓豁薨十月尚書令王彪之薨
熒惑入八魁四
荆州占曰熒惑守八魁兵大起
熒惑犯鈇鑕五
荆州占曰熒惑犯鈇鑕五月以上臣有謀者石氏曰
熒惑入鈇鑕若其星動摇鈇鑕用郗萌曰熒惑犯乘
守鈇鑕為鈇鑕用將有憂
熒惑犯天庾六
郗萌曰熒惑入天庾中大旱粟貴發用
熒惑犯芻藁七
黃帝占曰熒惑入芻藁中主財寶出亂臣在内
熒惑犯九州殊口八
荆州占曰熒惑守九州殊口九州兵起
熒惑犯天節九
荆州占曰熒惑守天節持節臣有姦謀若使臣死
熒惑犯九游十
石氏曰熒惑守九游日食星墜天下大亂若入九游兵起
熒惑犯軍井十一
荆州占曰熒惑入軍井三日以上其歲大水
熒惑犯水府十二
荆州占曰熒惑入水府有謀臣一曰逆行水府天下大
水郗萌曰熒惑守水府天下洪水
熒惑犯天狗十三
荆州占曰熒惑入天狗兵謀北夷大飢來歸鄰國多土
功若守之為兵謀
熒惑犯天廟十四
黃帝曰熒惑入天廟若守為廟有事一曰為凶憂荆
州占曰熒惑入天廟有廟殘之事吏不去則死
熒惑犯巫咸中外官四
熒惑犯長垣一
郗萌曰熒惑入長垣敵人入中國出長垣則出玉歷
曰熒惑入長垣若守之匈奴入漢國敵人四夷若皆出
期一年
熒惑犯土司空二
荆州占曰熒惑守土司空有兵又曰守入土司空有土
徭之事
熒惑犯鍵閉三
郗萌曰熒惑犯乘鍵閉星大臣有謀天子不尊事天者
致火災於宗廟王者不宜出宫下殿有匿兵於宗廟中
者宋書云晉穆帝升平三年正月壬辰熒惑犯鍵閉
占曰人主憂五年正月穆帝崩
熒惑犯天柱四
荆州占曰熒惑守天柱兵鼓起
熒惑犯天淵五
荆州占曰熒惑入天淵大旱山焦枯若守之海水出江
河决溢若海魚出
熒惑犯鈇鑕六
黃帝占曰熒惑入鈇鑕為大臣誅推度覽曰大臣戮
亡熒惑環鈇鑕荆州占曰火犯鈇鑕兵起
熒惑犯天廐七
荆州占曰熒惑入天廐十日以上廐馬有食變石氏
曰熒惑出入天廐天下廐有憂長吏敗若干天廐兵起
黃帝占曰守天廐為廐災之事人主以馬為憂不即
馬疾郗萌曰熒惑守天廐三十日騎馬出
唐開元占經卷三十七
