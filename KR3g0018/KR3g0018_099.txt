唐開元占經卷九十九
唐瞿曇悉達撰
山崩
尚書中候曰山崩水潰納小人運斗樞曰山崩者大
夫排主陽毁失基考異郵曰山者君之位也崩毁者
陽失制度為臣所犯毁春秋緯保乾圖曰山崩道散
又曰山崩修北斗七政之事輔豪傑除惡之毒董仲
舒對災異曰山者陰類崩者忠貞離叛臣蔽主之善使
恩澤不流怒恚壅隔民人乖散之象也任賢良使忠貞
以救之地鏡曰山崩人君位消政暴不出三年有兵
奪之京房易傳曰山崩陰乘陽弱勝強天壁亡又
曰國山崩君爭政女戚五年敗又曰邑山崩邑有戰
主亡或大水京房對災異曰山者三公之位台輔之
德也乃興雲出雨漫溉萬物助天成功今崩去者此謂
大臣懷叛不忠也地鏡曰山春崩國有伐城夏崩天
下有水國主亡秋崩有大兵冬崩年中大飢京房易
妖占曰山以春崩亡邑有拔城以秋崩人主惡之以夏
崩人主有亡天下大水以冬崩多飢兵興又曰山崩絶
輔臣去又曰山以二月崩其邑戰以八月崩有兵以十
一月崩此降民從而行河圖秘徵篇曰侯恣權則邑
土崩春秋經魯僖公十四年沙麓崩卜偃曰將有大
咎幾亡國穀梁傳曰林屬於山曰麓沙其名也公羊
傳曰沙麓河上邑也班固天文志曰沙麓者地沙山名
也震而麓崩不書震舉重者也杜預曰沙麓山名也
陽平元城縣東有沙麓山劉向洪範傳曰崩者䧟而下
也麓在山下平地臣象陰位也崩者散落皆叛不事上
之類也夫山者君之表也麓者臣之象也故沙麓崩臣
將叛也沙麓卑地無崩頽而崩其異甚矣春秋魯成
公五年梁山崩穀梁𫝊曰壅河三日不流晉君率羣臣
素服而哭之河乃流左傳曰晉侯以傳召伯宗伯宗
辟重曰辟傳重人曰待我不如捷之速也問其所曰絳
人也問絳事焉曰梁山崩將召伯宗謀之問將若之何
曰山有朽壞而崩可若何國主山川故山崩川竭君為
之不舉降服乘縵撤樂出次祝幣史辭以禮焉其如此
而已雖伯宗若之何伯宗請見之不可遂以告而從之
洪範傳曰山者陽之位君之象也水者陰之表也民之
類也崩者壞沮也壅者不得其所也天若語曰人君權
威重將崩壞不治百姓將不得其所也至於以喪禮泣
之縞素哭泣然後流喪亡之象也劉歆曰梁山晉望也
古者三代命祀祭不越望吉凶禍福不是過也國主山川
山崩川竭亡之徵也漢文帝元年齊楚之山二十九
同日俱大發水大潰洪範傳曰山者君之象一曰諸侯
位也水者陰之類言衆盛強沮潰敗君之效也一曰諸
侯沮俱自壞敗也東方朔别𫝊載漢孝武帝時未央
宫前殿鐘無故自鳴三日三夜不止於是帝召太史待
詔方朔問之曰恐有兵氣帝更問於東方朔曰夫銅者
土之子上者銅之母以陰陽氣類言之子母相感動山
恐有崩墮者是以鐘先為之鳴故易曰鳴鶴在陰其子
和之精之至也帝曰應在幾日朔曰在後五日内居三
日南郡太守上書言山崩丞相以聞帝曰善賜朔帛三
十疋考異郵曰山之亡主沉溺
山移動山亡山鳴山出光山石生血
地鏡曰山徙是謂德重直臣去佞人用政在女主不出
五年有走王又曰山無故自徙天下兵社稷亡又
曰山徙是謂非分不出三年四方兵起又曰山石忽
自動及相拘累及大小移轉或濕或血為天下兵亂
地鏡曰山無故亡人君失位
地鏡曰山無故晝夜有聲如哭天下兵喪
春秋潛潭巴曰山有長光臣下不良地鏡曰山有長
光臣不祥
地鏡曰石忽生赤如血諸侯不助時父子絶
山石變化石生水中
地鏡曰山中見異類物非人所常見者各有形名音聲
皆為其邑大水或飢兵革行邑亡又曰山忽化為人
形及六畜飛鳥形皆天下虚又曰石化為人君絶祠
又曰石如人形庶雄持政如禽形諸侯興兵誅行形
如飛鳥外戚女主近臣謀反又曰山忽生於石上邑
出主石生正方三公外謀不出三年逆兵起又曰
石生重纍不出五年相謀逆且成又曰石生往往如
聚不出五年兵謀行
地鏡曰石生水中上見者近相謀逆與女主連不出八
年兵行
石生廟邑冡自聲音冡自移並陷與冡樹自
死
地鏡曰石生於都邑人君去故就新不出三年易政
又曰石生於宗廟中人君不行先王法度不出三年易
主又曰石生而隕墜雄烈敗
地鏡曰冡自音聲天下大兵起
地鏡曰冡自動天下分破又曰冡自陷天下移又
曰冡樹自死天下易主
光
河圖曰聖人起昌光見漢書郊祀志曰武帝封禪夜
有光晝有白雲起封中元命苞曰有瑤光貫月感女樞
生顓頊女樞見此而意感也河圖曰瑤光如虹貫月正
白感女樞出房之宫生帝顓頊漢武帝禪儀曰天封
之禪晝有白氣夜有赤光漢書郊祀志曰武帝幸汾
隂汾隂男子公孫傍洋等見汾隂傍有光如絳上遂立
后土祠於汾隂又郊太一祠上有光封禪太山其夜有
光又曰宣帝祀世宗廟神光興於殿旁神光又興於房
中如燭状廣川國世宗廟殿上有鐘音房大開夜有光
殿上晝明東觀漢記曰安帝私在郡第數有神光照
耀室内又曰李軼等語䜟曰言劉氏當復起李氏為
輔遂市兵弩絳衣赤幘歸舊廬望見廬南有若火光以
為人持火呼之光遂熾曈曈赫然上属天有頃不見異
之張勃吴錄曰武烈皇帝姓孫氏名堅字文臺吳郡
富春人漢季世墓上數有光雲五色上燭天天源記
曰武王吕光子世明王以石氏建武四年夜有光曜舉
舍異之名曰光異苑曰孫堅喪父行葬地忽有一人
曰君欲為百世諸侯欲為四世帝乎曰欲為帝此人因楬一處
而没既葬冡上常有怪抱朴子曰有赤光如火從天
来下入軍亂將死郗萌曰有光如日月見虚為男子
之祥又曰有光如蛟龍見宫室為女子之祥後秦記
曰姚襄將與符廣眉戰謂將軍王欽盧曰吾數行常有
異光引吾前狀如導軀數日忽復不見意惡之此何祥
也欽盧不對即與眉戰死於陳
唐開元占經卷九十九
