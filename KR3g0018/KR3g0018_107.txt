唐開元占經卷一百七
星圖二唐瞿曇悉達撰
石氏中官星座古今同異
攝提古今同六星夾大角大角同一星梗河三星
大角北西星曲向南今視西星亦端直招摇古今
同一星梗河北玄戈古今同一星招搖北天槍古
今同三星北斗柄東天棓古今同五星女牀東北
女牀古今同三星天紀星北七公古今同七星招摇
東貫索古今同九星七公前天紀九星貫索東舊
在尾箕度今測東三星入南斗度近織女織女古今
同三星天紀星東端天市垣二十二星房心東北端
舊東垣從南門第一星至第五星並在赤道外今測從
門頭星至第三星在赤道外餘星在赤道内又東垣第
二星第六星在河裏舊圖並不入市又審視天河一差
入市帝座古今同一星在市中候古今同一星帝
座東南宦者古今同四星帝座西斗五星在宦者
西南舊斗星口仰兼背斛今視天斗口向下覆斛宗
正古今同二星帝座東南宗人舊在河外今在河内
四星宗正東宗星舊兩星相去遠今測兩星相去近二
星宗人北東咸古今四星房東北西咸舊四星並在
房星西赤道外北一度今測在房星西北三星在赤道
内房度一星在赤道外氐一度四星房西北天江古
今同四星在尾北建星舊五星在黃道内兼一星又
一星在黃道外今測六星並在黃道内元不入河六星
在南斗北天弁舊大小遠近並均又偃勢覆向下今
測有疎密大小不均其偃勢仰向上又視天河與舊不
同九星在建星北河鼓舊三星并旗六星並入河又
旗南四星在赤道外今測河鼓唯北一星及旗三星入
河又旗南唯三星在赤道外視天河正當河差河鼓并
旗十二星在牽牛北離珠舊在須女又在須女北横
列今測在牽牛度又在須女西北竪立五星在須女西
北匏瓜舊並在河中又近天津今測在河外又去津
遠又視天河與舊不同五星在離珠北天津舊並在虚
度仍竪唯二星出河今測向西北東南斜指入牽牛女
虚等度及有六星出河又視天河有斷絶委曲不同九
星在虚北河中螣蛇舊八星出河今視唯尾末二星出
河二十二星在奎北河中閣道舊北四星出河今測
北二星出河六星在王良北附路古今同一星閣道
傍天大將軍舊星並均圓曲向上今測星有出入不
均十一星在婁北大陵古今同八星在胃北天舡
舊四星出河今在河内九星在大陵北河中卷舌舊
北二星入河今並在河外六星在昴北五車舊東北
及西北星入河今出河又西北柱舊䨇星向上今測向
下又車北柱舊䨇星在東北今向西北五車三柱十四
星在畢東北端天關古今同一星五車南參西北
南河北河南河舊在河内西二星入前實沉次今測不
入河亦不入前次復在河外又在後鶉首次北河舊在
鶉首次今測二星入前實沉次六星夾東井五諸侯舊
東頭第一星在黃道外今測在黃道内四度又舊東
頭第二星曲向南今乃曲向北又與第三星相近五星
在東井北近北河積水積薪二星舊在鶉首次今並
在前實沉次積水一星北河西北積薪一星積水東
南水位舊南二星入河今四星並在河外四星東井
東南北列軒轅舊尾漸斜向上其右角在黃道内今
測其尾勢迤邐向西其左角出黃道外半度不在内十
七星在七星大星北少微同四星太微西南北列
太微古今同十星在翼軫北黃帝座舊四星去黃帝
座近遠並相佀今有近有遠不等黃帝座一星在太微
中四帝四星夾黃帝座内屏古今同四星在黃帝座
南郎位舊取端正均配行列今有偏并不均十五星在
帝座東北郎將古今同一星郎位東北常陳古今
同七星如畢狀帝座北三台古今同六星兩兩而居
起文昌列抵太微相星太陽守二座舊重四相當今
太陽守在相星西南相一星北斗南太陽守一星相星
西南天牢舊均圓近中台今其星北斗魁下兼有疎
有密文昌古今同六星北斗魁前北斗古今同七
星輔一星在太微北紫微宫垣兩蕃舊在婁昴
畢井柳張軫等度今測在胃畢井鬼七星張軫等度十
五星東蕃八西蕃七北斗北北極古今同五星鈎
陳六星皆在紫微宫中天一太一舊並在軫度今俱
在翼度天一一星紫微宫門外右星南太一一星天一
星南相近
唐開元占經卷一百七
