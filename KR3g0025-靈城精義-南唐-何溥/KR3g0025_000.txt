靈城精義術數類三(相宅相墓之屬)
提要
(臣)等謹案靈城精義二卷舊本題南唐何溥
撰溥字令通履貫未詳是編上卷論形氣主
于山川形勢辨龍辨穴下卷論理氣主于天
星卦例生尅吉凶自宋以來諸家書目皆不
著錄觀其言宇宙有大關合氣運為主又言
地運有推移而天氣從之天運有轉旋而地
氣應之盖主元運之說者考元運之說以甲
子六十年為一元配以洛書九宫凡歴上中
下三元為一周更歴三周五百四十年為一
運凡為甲子者九每元六十年為大運一元
之中二十年為小運以卜地氣之旺相休囚
如上元甲子一白司運則坎得旺氣震巽得
生氣乾兑得退氣離得死氣坤得鬼氣大抵
因皇極經世而推演之其法出自明初寧波
幕講僧五代時安有是說其非明以前書確
矣其注題曰劉基撰前列引用書目凡二十
二種如入式歌之類亦明中葉以後之偽書
則出於&KR0915;作亦無疑義但就其書而論則所
云大地無形看氣槩小地無勢看精神水成
形山上止山成形水中止龍為地氣水為天
氣諸語于彼法之中頗為近理註文亦發揮
條暢勝他書之弇鄙猶解文義者之所為術
數之書無非依託所言可採即錄存以備一
家真偽固無庸辨亦不足與辨也乾隆四十
六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
靈城精義引用書目
吳公鉗龍經三寶經
吳公閒星說曾文遄龍歌
李家龍經素書
郭璞葬經詳節天表(蔡西山所定)
劉公天機祕要寶鏡
地理筌蹄催官篇
梅花院纂青囊經
董氏明旨玉尺經
吳公解義混元子
廖公洩天機靈轄經
入式歌白龍記
