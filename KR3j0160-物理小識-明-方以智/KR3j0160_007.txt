物理小識卷七明方以智撰
金石類
金金生丹砂穴者上瓜子麥麩金生沙中山金穴丈
許先見伴石褐色一頭如燒黑者馬蹄塊金也蔡絛云
政和間益陽溪流出生金一塊重四十九斤故曰山赤
于水雲南葉子大食國加西蠟西番回回錢熟金也葉
子精于錠細絲不足以盡之赤金有紫霞甚耎無聲而
燒不黑襍赤銅曰氣子張公即有聲矣制成者有水銀
金雄黃金硫金曾青石綠金石胆金鍋鉛金藥點者有
銅鐵鍮石金熟無毒生有毒中毒者鷓鴣肉解之葛洪
言用豕負革苦酒鍊金百遍即柔或牡荆酒慈石消之
為水其實驢馬脂皆能柔金本草久服長生妄也塞竅
留尸與灌汞同
土皆生金淘沙于水取黃金者猶問其地埽泥于衢
則無處不可以衢中萬人行處有肥膩焉日月蒸入盝
之澄之重者在下鉛硝煎之白金出矣(中通曰太陽所照之地皆生金)
(煖故也通衢人足所磨更煖故生金較多生暄曰黃本日精白本月華故近赤道之地多銀)
分金爐重者在下浮土在上以次分焉入鉛煮洗所
以分之也其傾銷之罐取旋窩細泥煎熬大罐則兼鋼
砂瓦屑萬杵成之雖紅不裂爐底與罐積而末之加鉛
洗下然後分之必有所得不虚也(暄曰分之有紅銅蜜陀僧其精者為銀)
金中出銀法金入銀者甘鍋鑠化每一兩投倭硫三
錢觸之俟冷破甘鍋金在底銀則黑浮于面入灰池煎
淡金變赤法龍川志略曰扶風開元寺僧傳兄子瞻
以化金方曰得此方有死喪失官者公若不為正當傳
矣每淡金分數不足一分以丹砂一錢益之襍諸藥入
甘鍋中煅之鎔即傾出其色斑斑當再烹之色勻乃止
子瞻後語陳希亮陳試之驗坡曰負此僧矣後問陳公
子慥曰吾父歸作此買宅病指癰而沒余謫筠有僧儀
价知之為聰禪師言然不私自無患苕溪漁隠亦載葉
生得乾銀法而受禍又金曾經在塜及為釵釧陶隠居
謂之辱金不可合煉愚按本淡者可以硃砂變其和銀
者以礬鹽之則銀自出金自赤其有氣子者别一法出
之色混有聲即知為氣(中通曰葉金以沙鋪之每一葉一層沙用鐵線縛定以火煉之)
(則金微輕而色愈赤盖金木沙所生故沙能遏金也)
鍍金法以汞和金塗銀器上成白色入火則汞去而
金存數次即黃其鐵鍍金者先用赤熟銅于鐵上畫花以
飛箔梅鍋内煠白然後以金箔貼之
金箔隔碎金以藥紙揮巨斧捶之金已箔而紙無損
紙初褐色久則烏金色扇面篩金箔管中隔紗數重出
金指大可徵金為至耎以其粹也
洗試金石上金法以鹽洗置溼地胡桃油摩之去
罩金法炭燒黃金再以鹽水調黃土塗燒之從而滌
之及用焰硝綠礬等分水調傅金置火上炙色改即止
急入淨水洗刷而煏乾之不黃再上然能加外色而已
俗謂之炸金
銀丱紅亂絲曰老翁鬚丹房所貴銀筍也有白如草
根有銜黑石者外紀曷噩刺銀丱至多金加西蠟有四
坑金銀至賤伯西爾國有銀河潮溢而退布地銀沙
銀異虚舟曰銀積久蟲食之煎糞亦成銀又有飛去
者徐鉉稽神錄言桐城雙港風吹錢過市(中履曰張雛隠集有飛鏹)
(行言庚子歲穗城衆見鏹數萬錠飛于空中從南而北有方將軍焚香拜之飛下近簷兒童羣笑竟復飛去)
識銀法今之錠古所謂一金也二十四銖為一兩今
三倍之京槽錠每四兩南京山銀錠每二兩瓜洲錠每
三兩餘杭亦然但無邊耳錠面有鐵名曰洒沙此燕京
槽也山銀自九三至七成高者中有白孔剪之其口白
與紋者同白孔有掩者中有五分&KR0008;鉛(&KR0008;音慳)白絲者九
五高白絲九六面醜而心美然亦紅根其紅有光以此
為騐閩中絲觕多是九八瓜洲為上良工推焉粤東如
盌圓而高邊者也匠之烙印在邊者佳絲不及心以印
盖之几紋者剪之其夾口滑而至底偽者燒熱而剪之
亦滑至底但偽口太光紋口若有毛路者然或視其脚
如瓦灰者七八成也如馬牙者九成也九六以上其邊
獨白名曰粉邊此外有領絲有敲絲有畫絲有吹絲紋
者絲旋及心十二成者旋絲之上又有小旋其以鉛煎
灰池為餅者面有布心或名菊花底有圓珠者紋也大
錠色高小錠雖紋不及也元寳改小錠五十可以出一
仍至足也小錠十成傾大錠止得九八視其夾口名芋
頭色其底之孔有如蜂窠碎小而深者佳淺而大者低
有埂脊者佳光平者低傾銷取面好則底醜底好則面
醜取夾口則底與面皆不可觀惟足則備其最巧偽者
曰鑚&KR0008;曰釣角鑚&KR0008;者從孔而鑚空之入鉛而滴珠封其
穴釣角者釣銅于四角中分剪之亦不見也試之如旋
駝螺焉轉而平者佳左右欹仄中必有故有峱銀焉白
銅而藥煮之貼錫其最拙者也澒銀作書帕式白與紋
等一傾之則十得六耳大抵紋則光活偽則光死新傾
色青埋入土者色黃以礬澒點白或煤白者杉木急磨
之即紅見矣凡傾必以鵬砂吹之入錫則銀飛入爐吹
藥之中補之(中通曰銀簮銀杯以試金石試之其色自别金簮久戴即有輕少銀不耗也聽聲亦)
(辨暄曰炒之黑白辨)
銅銅有白赤加倭鉛與盧甘石者皆黃以錫則響以
砒汞而點白者又非原白也黃香不詳所出飛煉為霜
能令銅白如銀銅耎為線若甘草煮銅則硬
洗舊銅法銅器舊黑用香餅末醋塗過夜明日水草
一洗則新
啞銅欲使銅無聲者以葱蒜韭實煅伏南番乳香成
汁合鵬砂以淬銅則啞
碎銅法勃薺嚼錢可使成泥以胡桃嚼之亦碎河北
人言地梨碎銅盆
銅錫鑄劍江淹言古以銅錫為兵器引昆吾之劍為
銅歐冶合赤墐之錫若邪之銅而鑄純鈎汲冡中得銅
劍淹為吳興令鑿池得銅箭鏑又有人得銅斧其徵也
愚者曰鉛錫入赤銅而熏煉之其利鋒乃出今又有作
銅刀者入錫則響凡響銅磨之即可剔頭贊寧曰煉時
童男女以水灌銅銅自分兩段凸起者牡凹者牝也干
將莫邪以此分乎
鐵王延德高昌行記言礪石中寳鐵哈密衛志云礪
石謂之喫鐵石剖之得鑌鐵今有旋螺花者有芝蔴雪
花者凡刀劍礱明以金絲礬礬之其花即見偽者則是
黑花甘肅有錠鐵青黑色能刻銅石可煅作繞指劍舊
傳貘糞者以其食銅鐵也沈存中至磁州鍛坊識百煉
真銅非世間之灌鋼也(中通曰南方以閩鐵為上廣鐵次之椘鐵止可作鉏燒淬刀口)
(色白再烘之為喜鵲青乃鋼)
火石鐵卭州出鐡烹煉利于竹炭易然無烟耐久
紅鐵法劉客生病欲燒鐵秤鎚令赤而淬之酢中燒
炭無數但熱耳黑如故也愚為投之水取銃藥一兩以
紙封而點火立地通紅(中履曰劉客生湘客陜人能詩端州入詞林内經生鐡烙飲下)
(气疾取其液也)
火漆鐡法造胭脂餘滓名紫膠燒鐵熱染于上
藏鐵不銹法藏刀甲庫地埋水銀則鐵不生銹丙戌
年聞取延平庫中盔甲盖二百餘年物光芒如新物理
所曰鐡器塗香油置燒過石灰中不銹若百煉之折鐵
自然不銹(中通曰折鐵者硾鋼條而入銀曲折硾之如此百次中履曰煤製鐵器以煤復爐炭製炭)
(復爐)
鐵剪夾銀法夾剪在石上擊之其銀不斷須從木樁
上擊之亦剛柔相制之義
鐡因水土而有異性尤溪口鋼鐡出焉山民鑿得鐵
即渡水北鐵乃可爐經宿不遷鐵不可鍛余始不信再
問之果爾外紀勿搦祭亞所産鐵鑛掘盡踰二十五年
復生第在本土任加火力鐵終不鎔移他所始鎔
化鐵法兒吞鐵針以乳香荔枝朴硝為末以犬豕脂
入鹽和之吞下自愈若碎鐵則用皂莢硇砂雷斆曰鐵
遇神砂如泥似粉神砂應即硇砂也王少夫言外域收
貘舌駝鷄涎便能吞鐵一方以硇鹽漬針而以負革脂
鳳仙子吞之因笑羅什無乃出此何子元曰鐵鍖煅金
銀多年以槌皂角則一夕破鐵中堅塊曰核入香油則
核散福鐵皆塊也筆蘸白水周畫擊之隨畫處斷此理
亦竒(暄曰鐵丱如指敲去隨長)
錫受太隂之氣而生二百年成砒砒二百年而錫始
生隂氣故柔又二百年不動遇太陽之氣乃成銀金酒在
錫器浸久有殺人者以有砒毒也然錫又能解砒毒從
類化也失其藥則為五金之賊得其藥則為五金之媒
媒有鉛則不必錫矣慶遠賀縣永州興寧出錫有馬蹄
錫蜈蚣錫門限錫作片有聲如銅折之則響若以青布
煉之作器用久則起橘皮文嘉興黃錫是也星槎勝覽
言有不假煎煉之錫曰斗錫龍馬言曰埋錫則白蟻食
之博物志積草三年後燒之津液下流成鉛錫試之騐
堅錫法鎔錫作片以石灰層層壓之可使堅如銀
洗錫上垢法凡錫器黑垢用燖雞鵝湯洗之垢即去
錫能分銀中銅銀中襍銅者鎔時投以錫則銅如在
水上作冰片取出傾銀者吹藥時以錫入銀礶則銀隨
錫飛入火爐中
分錫汞法錫入汞則火燒藥煮皆不能去以薄綿紙
壓之則汞出而錫在紙中(中通曰鐵木丄帖錫先漆而洒錫屑以汞袋摩之即光)
銀錫鉛一斤入石膏末一錢半攪清亮又入輕粉一
錢半傾平地上便成白鑞此漢書所謂銀錫也
銀印兼銅銀鑄則印紋有不到處必入銅鎔則一鑄
而滿紋皆就
銅鐵斷地脈以其堅重絶地脈也廬阜有天子地故
作銅釘坵
銅護碑字可久石在地上有剥落在土中有生長變
化王賓明曰崇禎中方融啟雲居膺禪師塔碑上皆古
錢有縣鏡墮驚錢開者碑字平沓不可識錢覆者其字
如故
金石通理金得伯勞血而昏鐡得鸊鵜膏而瑩銀得
雉糞而枮石得鵲髓而化古云濯錦以魚濯金以鹽大
抵剥落金銀宜用石鹽石者言塊也雲母至不畏火而
鹽湯能煮雲母為粉消石能消亦得醎味可信醎能軟
堅物理所曰華銅以粉明銅以汞硤錫以茄餘甘子柔
金石硫荷葉黑銀而碎之以燒金則金愈光
鍛理金銀皆有鑲嵌纍絲琺瑯因拂菻之法也有錂
絲鑲嵌即三代商金銀法也(金玉其相相訛為商)其烏銀則硫填
紋而燒之後代之工有巧于前者松江唐俊卿嘉興朱
碧山蘇州謝思餘則元時名工也銀最難光以瑪瑙砑
之炸金以石鹽白銀以烏梅三葉酸秋海棠葉皆可
丹砂與澒同氣王會卜人以丹砂山海經柜山多丹
粟荀况曰南海有丹干皆指南方今出辰宜階州而外
國亦有至者辰州萬山長官司化水坑之硃砂為最砂
生白石上石如玉曰砂牀人多取為研山砂綴之如雞
卵榴顆而箭鏃連牀者蠻中號蕎麥楞價與銀衡以其
内含神火也砂洞深木支柱而篝火以入若酉陽之雲
母牆壁豆板水西之大塊重數十斤者不足貴也砂有
四十八厰俱在酉陽而大商集于梅樹市生者可服炒
則大毒彼煉以入藥者取其善入也丹砂無不化惟人
髮泥中朱漆筋不化
䃩水有䃩水者剪銀塊投之則旋而為水傾之盂中
隨形而定復取硇水歸瓶其取硇水法以瑠璃窑燒一
長管以煉砂取其氣道未公為余言之崇禎庚辰進坤
輿格致一書言采壙分五金事工省而利多壬午倪公
鴻寳為大司農亦議之而政府不從今日番硇甚少但
有氣硇真番硇則能乾汞矣
養砂以銀為鼎置丹粟其中煴養之則漸黑其氣相
入猶鉛汞之相食也丹砂中本虚即澒體所含也乾之
則寳氣入其中矣得老翁鬚則力倍其取神火者十銖
能乾十銖之澒或取鉛精配之軒轅述寳藏論云二十
種金十七種銀自有其理特世傳者少耳其變形轉造
則見人為之世人不明其理每為此術所欺往年謂之
提手近日謂之臺扛約其理曰五金八石皆互相為用
鉛以丹砂為子汞以丹砂為母金好汞而汞蝕之銀合
砂而砂食之鐵近銀如赤銅炙石流如鐵抱朴曰武都
雄黃伏火可點銅為金膽礬汞泥入大青為金但輕耳
土宿真君曰硃砂伏于鉛而死于硫硫戀于鉛而伏于
䃩鐡戀于磁而死于鉛雄戀于鉛而死于五加硇最受
伏于羊酮而鐵柔于蝟脂要皆制氣于鉛傳胎于汞消
于消石剥于石鹽土宿真君萬畢術岣嶁神書嘗云石
茵蔯能伏䃩鉤芺即苦芺地胆草入爐火用紫背天葵
煮八石拒火烏頭奚毒伏丹砂砒石紫蝴蝶煮雄黃雌
黃伏丹砂能拒火羊躑躅伏丹砂硇雌黃五毒草即赤
地利伏丹砂羊蹄菜蓄禿菜也葉可擦鍮子制鉛汞金
星草即石葦紫背金盤海芋射干皆能制伏陸游曰劉
均國草塞汞箧而成金又征澤潞時鎌取馬草遂成白
金又有臨安僧法堅亦言此殆所謂透山根乎吳暜曰
石龍芮言其子水堇其苖也水堇俗稱蝴蝶菜金英草
類蘇轍龍川志略治平末還蜀遇仙都道士曰精氣内
也肢骸外也謂養精氣内丹乃成惟外丹成乃可以點
瓦礫化皮骨飛行無礙然内丹未成無以交之則服外
丹者死後見張公安道曰抱朴言手握如泥出指間者
藥真成也予為道仙都所聞公笑曰姑俟之愚者曰龍
川亦姑言之爾楊偕竇舜卿范仲淹胡宿皆遇異人授
化金方而不為者也知其理而已(中履曰戴无忝從張癡癡遊與崔默菴言)
(外丹老人哂之時宜别路不礙談仙)
制汞法淮南曰青澒五百年為白澒此言連鉛久而
生汞也䃩砂殺之膽礬結之鉛凝之紫河車伏之川椒
茶葉收之唾嚼棗亦歛之灌尸如生沈括曰汞得硫則
赤如丹得礜則白如雪虚舟子曰本草言金銀銅鐵置
汞上則浮此非也銅鐵則浮金銀則沈金銀取出必輕
耗以其蝕也走馬吸水銀與走馬射阿魏皆竒其說耳
或言瓦楞帽可盛汞未試
馬齒莧有汞本草馬齒莧小者節間有水銀每十斤
有八兩然至難燥以槐木槌碎日東晒之其大者無水
銀庚辛玉冊曰透山根似蔓菁而紫含金气石楊柳含
銀气馬齒莧含汞气艾蒿粟麥含鉛錫之气酸芽三葉
酸含銅气
炸爐法多以硇砂入爐則爐炸火飛提手用之嚇迋
汞成銀硃輕粉法胡演秘訣用石亭脂二斤新鍋鎔
化以汞一斤炒作青砂頭不見星研末礶盛石版盖之
鐵線縛之鹽泥固濟大火煅之取出貼礶為銀硃貼口
為丹砂又見一法用白鉛二兩汞五兩硫黃二兩火硝
兩半伏龍肝三錢共研細末入礶封固升五炷香冷定
取出擂碎即水花硃其用汞鹽白礬礬倍之者升為輕
粉今法以皂礬四兩鹽一兩焰硝五錢為麴復以麴倍
汞加礬十之一升之銀硃還原法不拘舊硃漆器皆可
還但入礶升之自然飛如粉以羽拂下即成水銀于湖
銀硃用汞升樟樹銀硃乃碌碎丹砂近赭黑者所為也
升以聶公廟前水則多四兩又碾蚌蛤粉而以蘇木屢
染之曰裏度珠其入鐵沙以重之曰鐵沙珠
鉛成黃丹胡粉法獨孤滔丹房鏡源炒丹法鉛一斤
土硫黃十兩消石一兩鎔鉛粉下醋點之沸時下硫黃
少頃下消沸定再點醋依前下少許消黃待為末則成
黃丹矣依何子元所說則作粉不盡者以消石礬石炒
成丹者也還鉛粉法用連鬚葱白汁拌丹慢煎傾出即
還鉛蘇恭朱震亨謂炒錫作胡粉誤矣取鉛之處人多
受其毒或成黃腫本草言鉛無毒何耶潜老夫曰凡鉛
銅中皆有銀從雲貴來赤銅有光乃未取煉者也石直
十六兩赤銅從舶來廣者石不過九兩以取出也赤銅
一石可取白銀四兩鉛每斤可取銀澒五分有此二物
其鉛乃可取霜若為人取去此物者則取霜不出負版
鐵鉛亦取不出辰州志曰安鉛于甑内以醋瓶封化粉
墨子言禹作粉張華曰紂創物之智在古為難後因而
加捷耳范成大曰桂州粉以黑鉛著糟甕中罨化之何
孟春曰嵩陽以鉛塊縣酒缸内七七日開之化粉韶州
粉瓮蒸之不白以蘿蔔瓮上蒸之即白
鐵成黃銀法以汞與膽礬煉鐵可成黃銀
鐵成銅德化之水可以煮鐵為銅萬畢曰白青膽礬
化鐵為銅(中通曰白青即大青)
紅沫段柯古曰紅沫煉丹砂為黃金碎以染筆入石
中削去愈明智聞洪江王少夫引神書云萞麻油火州
䃩死汞調龜溺磨墨入石二三分若以研朱其入石亦
爾智所見池州西廟途中有石片隠隠見紅字殆紅沫
之類乎陸游曰雲門山有宋高宗硃書傳忠廣孝之寺
每雨硃流而紅不加減不知何故
瑪瑙有五色其兼者錦犀瑪瑙兩色相截曰截子黑
中一線白曰合子有柏子襍斑纏絲出北邊及日本西
洋多紅白者夷陵石亦充之試以研木不熱為真蔡絛
云政和間汝海山石變成瑪瑙動百千種
珀類韓保昇曰木脂皆化而松楓為多紅如血者琥
珀出雲南者上金珀蜜蠟水珀則閩廣舶來久亦油壊
或云近有藥煉木脂蜂窠而埋土成者辰珀色暗不香
則黔陽以青魚魫造者也廣中以油煮蜜蠟為金珀吸
莞草易但騐香耳太西有黃石發光謂之蜜蠟則寳石
也(盧曰蜂蜜化蜜珀)
珊瑚如小樹在海底布鐵網以取之有鮮紅淡紅細
縱紋為上南浡里帽山下淺水生珊瑚大浪山暗礁悉
是珊瑚有紅白黑三色一種海松全相似惟有針眼安
南有黑珊瑚即閩廣所云鐡樹也琅玕亦是青珊瑚
珍珠西珠出西洋北珠出肅慎東珠豆青白者出東
海南珠則今洛浦潿川蚌珠也袁無華曰自雷廉接交
趾千里六池出斷望者上次竹林次楊梅次平山至汙
泥下矣南越志分大品璫珠走珠滑珠磥珂珠其云馬
價珠則甸子也(乘雅以馬價作珠非)青珠琅玕如珊瑚瑟瑟碧珠
有藥成者照乘辟寒記事非盡蚌出陸佃曰龍珠在頷
蛇珠在口鮫珠在皮鼈珠在甲蛛珠在腹如意寳珠則
魚眼睛也(中通曰通見珠紅色名曰血珠殆張說所云紺珠乎東坡言其祖光禄云見大蜂觸網與)
(蜘蛛相螫墮地化石蠻賈曰是破露珠)
養珠法意蘭國珠最上土人取海蚌置日中晒之其
口自開則珠光瑩其剖蚌出珠則黯黯矣宋陳襄文昌
襍錄曰以蚌質作圓珠復取大蚌清水盆浸俟大蚌口
開而投之頻換清水夜置月中蚌蛤采玩月華數月即
成真珠近日廣有洋珠大如豆竟似夜光但易碎又輕
耳(又名玻璃珠其中空)
洗珠法乳浸一宿以益母草然灰淋汁入麩少許絹
囊珠而洗之或曰入甘蕉心中一七取出則新稚川曰
酪醬漬大珠化如水銀以浮石蜂窠蛇黃等物合之可
引長三四尺為丸服之
水晶倭水晶有青紅白三色信州水晶色濁北水晶
緇色閩中多産銀晶有黃紫者水晶筍其直起者也蔡
絛云政和間伊陽山崩出水晶余賡之老師言水晶所
在夜有火光日從而掘之水晶埋土中久則化(中通曰紅者曰)
(火晶可取火白者曰水晶可取水亦可取火宋劉跂暇日記杜知叔言故案牘暗者取水晶承日照之即見暄)
(曰以砒磽硝米皮茄兜灰埋晶燒面刻之甚軟刻玉同中德曰余賡之太老師諱颺崇禎丁丑進士老父以己)
(夘出其門)
玻瓈琉璃顔師古云有自然琉璃石北史言月氏在
京師鑄石為五色琉璃玄中記秦有五色頗黎三保大
監曾攜西洋燒玻瓈人來外紀曰勿搦祭亞國玻瓈極
佳今山東益都顔神鎮燒琉璃采諸石以礁化之即臭
煤也慢礁三日不熄緊礁五日不熄煮石為漿重濾而
凝即玻璃也西玻璃鏡近亦取此(中通曰訊薛儀甫果然往日所燒有泡星)
(以不知重濾也)
寳石不一古里三佛齊安南錫蘭山寳石藏璞中有
生水中者中含活光一縷煮酒色者曰猫睛大者虎睛光
燄閃鑠亦有荳青湖水色黑色其無活光曰祼子蜻蜓
頭走水石其紅㻝即靺鞨也亦曰紅鴉琥薄曰别者歹
其紫鴉琥即錦鱗翅其嫩者曰刺兒撇阿劑紅黑黃曰
孔木㻝黃鴉琥即木難升菴以木難為䢐馬琭畷畊錄
以明綠色為助木刺今訛呼祖母綠者也一名蛇見怕
淡綠曰撒浡泥其性軟青鴉琥之淡者曰未藍屋撲你
藍白鴉琥曰冰精混白曰羊精即金剛石之類外紀曰
則意蘭島其河生猫精昔泥紅金剛石偽者番燒也然
磨之久則有漿出寳㻝磨不出漿滇亦有之又有回回
甸子河西甸子襄陽甸子五色璜石金坑石銅坑石硝
子石(寳石井中氣衝人易病)
玉于闐玉河有白綠烏玉永樂時達嚕噶貢玉璞即
于闐也西夏五臺亦出玉宋宣和殿有玉等子白玉如
酥所云羊脂也飡色油色雪花次之有飯糝漿水玉沙
子玉乃子兒玉也有甘黃甘青菜墨則賤屑金之翡翠
碧玉也西洋碧有墨點雲南碧不及也大中十二玉有
如意寳珠琅玕玉也别寳經云以璞映燈内有紅光即
知為玉石似玉者夷陵碔砆有驚星其紅者克西瑪瑙
茅山石保定石易州似玉石太白無脂罐子玉則藥燒
成者矣古玉有血沁尸沁有墨古渠古甄古土古以包
漿為貴有舊料新作者有以汞䃩藥塗而鬼臼竹葉熏
者
硝皆地出東壁分水火二種愚者曰大溲蝕土物久
者可煉取硫小溲蝕土物久者可煉取硝則硝乃醎氣
所成者也凡五更掃潔地皆可取硝而偃牆邊為易取
耳是同出而二用也(中通曰黃嘉卿云客買皮硝與硝石不同價見可云虔州以馬溺冬)
(瓜皮煮火硝作皮硝用皮硝可升為玄明粉不可作火藥乃河南山東所出平地自生者也火硝是煎牆厠土)
(而成者也以萊菔提硝則為馬牙白硝)
硼砂生西南番西者白如明礬南者黃如桃膠皆鍊
結成同砒煅過有變化能制汞啞銅結砂子銀工所必
用也
汗藥以硼砂合銅為之若以胡桐淚合銀堅如石今
玉石刀柄之類汗藥加銀一分其中則永堅不脱試以
圓盒口點汗藥于一隅其藥自走周而環之亦一竒也
硫黃博物志云西域使王畼說硫黃出且彌山去高
昌八百里晝視孔中上狀如煙夜如燈言時氣不和皆
往保此山西國布那如山皆硫近硫之洞可以治病忽
魯謨斯多鹽與硫日本土多硫黃不可作竈必取别島
土魏志云盤盤國有火山山旁皆焦溶流數十里乃凝
即石硫黃則硫有石有土有水結者益部方物記水硫
黃出資榮州山磵中秋潦已收里人布茅水上流沫擁
聚取而熬之復投于水而成號真珠黃赤即石亭脂即
箕山巢許所服之石流芝也青即冬結石藏器載毘南
硫黃香又三佛齊有摩挲石有光焰燒作硫氣
礜砒陸放翁言城固縣礜石數十百石可立取千金
方以礜乾薑烏頭名匈奴露宿丹今入水者服信說文
礜出漢中正與放翁城固合蠶食之肥鼠食之死智以
礜即砒但有白黃紫色數種山海說文言毒鼠而開寳
本草始有砒今人不敢合耳砒出廣信府曰信李時珍
不載今地名固一缺也(飛雲云漢中今不見有礜果地産有盡而變耶抑人不知用耶)
礬涅石燒煉而成桐城過黃泥河十里即廬江礬地
也久燒厰人無疥其飛出者胡蝶礬光明如水晶山峰
者定水解毒土人貴之炙地酒醋布礬以桑盤覆之灰
壅一日夜其精飛于盤上者礬霜也青礬乃煤石所煉
者本草綱目未載也樟樹礬場取煤炭之石石有銅色
謂之銅石即以細煤燒而圍之以礬場水淋其鹻入釡
重煮冷則成礬它處水不能成或以皂角水淋之又升
為礬紅曰礶中紅安福出銅炭即煤炭中有銅星者也
洋船貴青礬以能制龍也青礬厰气熏人衣服當之易
爛栽木不茂惟烏桕樹不畏其气
鹽鹹者生于火也地中得火遇水成鹽如火然薪木
既已成灰水淋灌之即成灰鹵盖燥乾之極遇水即鹹
此其騐也鹹性下墜五味辛甘酸苦皆寄草木獨是鹹
味寄于海水足徵四味浮輕鹹性沈重矣蜀中鹽井先
鑿得淡水深乃得鹽三晉鹽池雨多水亦淡洩去淡水
下乃得鹽海于地中為最卑諸鹹就之積鹹既多淡入
亦化故海中無處非鹽且火因于日日遍大地地中亦
無不有鹽也鹵積則能載物故淘土為巨器泛中流必
無沈溺姚寬曰煮海試鹵者杓鹵而置蓮子數枚三浮
五沈者淡七八浮則淳鹵矣取其浮而直閩人以雞子
桃仁試之飯豆亦可試也以解池卭井為上消物剥煉
金銀宜戎鹽大顆鹽而洗眼宜青者梁杰公騐遠貢鹽
云若南燒羊山鹽文理粗北燒羊山鹽文理密月望收
之其徹如冰以氊槖煮之交河出磧下有紫鹽鮮而甘
李時珍曰今醫但知青鹽而不知青赤皆戎鹽也北戸
錄言張掖桃花鹽與杰公紫鹽即赤鹽也本草戎鹽南
海青北海赤謂西海之南北耳抱朴子作赤鹽法此嶺
南之染成紅鹽也智按張畼傳魏餉九種鹽言黑者療
腹脹胡鹽療目痛柔鹽療馬脊赤鹽駮臭鹽馬齒鹽不
中食則赤黑之性有分矣又按元史寧夏有韋紅二鹽
陜西環州紅鹽味甘而價賤豈南史之訛記抑古之稱
謂通借耶在魏以極遠者曰胡鹽在中國則九種鹽皆
戎鹽也光明鹽出鹽州五原鹽池正方徹明蘇頌曰階
州出石鹽生山石中不假煎鍊甚明瑩吳錄曰天竺有
新淘水石鹽如水晶金幼孜北征錄北有鹽海出白鹽
如水晶忽魯謨斯在赤道北二十七度地悉是鹽否則
硫也有山五色皆鹽土人鑿石鏇以為器高昌鄯善二
國平磧掘七尺見紫鹽味甜美其色鮮食之止痛泑澤
即菖蒲海龍城千里其鹽堅剛能深金之色昆吾鹽陸
地産十餘里無水自生月滿如積雪又清鹽池其鹽正
方廣半寸似石人耕池旁地取池水沃種之去勿回即
生又張掖池百步其鹽多少隨月增減襄沔記云龍巢
山有鹽池水色白上有青紫稜四邊皆青泥約二十里
冬月草上如霜嘗之是鹽世謂鹽花山又臨卭一火井
一鹽井以火井火煮鹽井水斛得鹽四石若家火則一
二斗矣高州䕫州鹽白井研鹽黑山西解池則南風結
成者天津花馬池惠安堡池皆曬成者畏雨不畏風山
東煎成淮北曬成淮南竈戶取地上草燒灰敷鹵地過
宿掠上鐵&KR0034;(鐵片而以牛糞為堤)煎出鹵再煎加皂角汁乃成鹽
其地以雨而晴為潤也廣東稻稈鹽(田草澆海燒灰淋煎)浙則編
竹塗石灰而煎之其竹不焦鹽火同類也濱州土鹽煎
土草而成樹鹽則結五構之鹽敷樹
戎鹽累卵法即青鹽紫鹽之類以水化之塗雞子則
累之而不墮
鹽母久積鹽場下者鹽母或成龜文以水浸盆中而
暴烈日則乾處皆鹽又溢以水相繼而生
鹽能潔冰藏冰不論汚濁但洒以鹽開時自潔
鹽能禦火凡火爆洒鹽則止石炭撒鹽則焰發戈船
鹽其帆則火不燒木柵泥鹽亦可禦火
鹵气滅火海邊出坑布竹木覆茅沙于上潮汐衝沙
則鹵淋于坑中水退以火炬照之鹵氣衝火皆滅
浮石浮石能治肺此皆水火之變用余琰席上腐談
曰肝木當浮而又沈肺金當沈而反浮盖肝實肺虚也
故石入水則沈而南海有浮水之石木入水則浮而南
海有沈水之香抱朴子曰燒泥為瓦燔木為炭水沫為
浮石此皆去其柔脆變為剛堅也(中通曰桐城浮山會聖嵓下有浮石土中)
(青石燒成石灰其不成灰者燒之其汁如油油盡則石枯可以浮之水上是又一種浮石也外紀諳厄利亞湖)
(中有小島無根因風移動則有山浮水上如葑田者矣聞盧若騰年伯曰浯島洞中石潮湧石浮水面相擊如)
(鐘鷺島有風動石石甚大而遇風動搖以一指探之亦搖而千指之力反屈焉因附記于此)
石文黎久曰肇慶巖硐石乳溢結成形楚蜀文石殊
勝凡文交錯未有不成形者恒山之圭璧柳谷之璜玦
果足以證器車之出而大華仙掌峩眉佛鏡生有相似
非神迹鬼工也小石旋文則有六合石日照石上杭石
西昌石塞外石池州下倉埠出石子如玉内藴物形有
如龜者
青石青石不可以蘆束置其上築之必碎但以蘆蓆
盖碑經露必有痕遇霜雪則碑面爆落廬山朱磯石起
片作碑不及江南青石堅也中有理路循鑚取之物理
所曰斷大石者横棉絮一片于衝處撞之即斷
青田凍石青田石之心為凍石如蠟者曰蠟凍光明
者曰燈光近心者為豆青次為封門青圖書取之為其
易于下刀而芝泥油不滯浮石面也遼凍下刀有沙聲
作印最沾印色閩夀山石金山石光潤可觀亦具五色
夷陵石堅易刻者名楚石今舒城亦産
煤炭石墨一種而異類也陸文裕張孟竒以為一然
永樂抽分書煤與石炭為二項陸機與雲書曹公藏石
墨寄一螺大業記宫人以石墨畫眉沈括帥鄜延以石
腦油燒烟作石墨煤則各處産之臭者燒鎔而閉之成
石再鑿而入爐曰礁可五日不絶火煎丱煮石殊為省
力外記孛露有土能然可作炭用
異石大理點蒼石成山水文肇慶石亦可充大理但
不堅耳滇彌雅山五色花石荆州萊州亦産俱名瑪瑙
石陽信州出竹葉斑石皇極殿鋪地是也大名府善化
山有紫斑石似玉南平縣有青花文石具山水禽魚狀
台州有花乳石祁陽石有雲朵(高陽樹石勝之)蔚州天皮石(火燒)
(則石起片如玻瓈作窗作燈用)南陽石純綠色洮石藍山西霞石黑内
白點火州落髮石黑紋如毛登州雪浪有金星萊州黃
蠟石歙端石為硯辰沅亦有黑端石具小眼在&KR2352;溪者
表淡青内深紫而帶紅有金線相間曰紫袍金帶石高
安縣然石黃白疏理灌之則熱殆火玉類瑞州志載之
而土人不識矣楊不棄得石如鵝卵青瑩賈胡曰此青
鳳子也蜀試金石本黑者也陵石有小竅英德石則酒
塗而黑也礬石似礬到溉竒礓即礓礰也高麗出玻璃
石透明可作燈盞峩眉五臺六稜放光石又有黑龍江
水花石可作矢鏃即石砮也(兆兖曰茶源石徽州取作牌坊久則流出鐵漿或成)
(塊突出又黟縣石取作門巖闌干其色藍以核桃油摩之則如漆黑其石生銅黃山蓮花峰頂有小池池沙取)
(出嘗發香或夜有光中德曰靈壁石能收香)
化石顧玠海槎錄崖州榆林港土膩最寒蟹入不能
動久之則成石矣外紀那多理亞國有瓊石穴人往鑿
之見石人無算皆昔避亂之民為寒氣所凝漸化為石
他如松之化石石之似梅似柏皆不足訝也唐書言回
紇拔野有斷松入康干河成石杜光庭言婺州永康縣
有松墮水為石曹能始名勝志四川永川縣來蘇鎮有
松化石燕京萬仲晦曲水縣南京任伯受家俱有松化
石姚寬言通遠軍渾源出焉有水虫類魚鳴人以挺刃
擊之或化為石曰覓石長尺餘直一二千緡善磨刀光
而不鏉
石魚一統志汧陽縣有山魚隴擊為兩片鱗鬛悉具
而紫黑色燒作魚腥可辟蠧湘山縣石魚山亦出石魚
五行志言土中木中皆得魚唐富陽韓珣莊鑿井于土
中得魚封令禎截木得魚(彭飛雲云今汧陽不見石魚豈古有而今盡耶)
雌雄石莆田青山海濱産小白石狀似杏仁而擘兩
瓣腹有文如虫貯之醯碟兩石離立須臾自合曰雌雄
石然非醯不行此石燕郎君子類也(中履曰物分精粗各有隂陽如虞陵)
(隂石潤陽石燥其顯者也以磁鐵金汞而推之气制類感何非引觸中惪曰山東亦有雌雄白石浸醋走合)
取寳法樂稽耀嘉曰開神山神淵積薪夜擊鼓譟而
燔之凡山石盛熱時必汗赤黃者金汗口嘗味臭如牛
溺氣白汗味辛者銀汗如雀毛色者銅如胡膠色者鐵
如白鐵色者錫也淮南曰水文圓折者有珠方折者有
玉凡有寳之沙甚重極苦土色似熟杏燒作脂蘇氣香
或色似血皆有金銀照寳術用磁石三兩秫米粥塗箭
笴二七隻為燭照地火若搖動者寳也桃葉布地獨有
霜雪或氣露者寳也樹在城墟中忽變色枝偏枯折者
旁有寳也人家草木冬無霜雪者寳也草木枝下生毛
至地其色青白者玉也若赤黃者下有金黑色鉛鐡也
金樓子曰山中夜見胡人者銅鐵精也然巨木塞井亦
有赤白上銳之氣潜草曰此皆生成之理不足訝也知
此而不惑者非至寳耶
阻聲石外紀云諳厄利亞有怪石長七丈高二丈隔
石發大銃人寂不聞故名聾石獻萬曰築牆最厚牆下
發圈盤洞則屋中聲不外出
海井非石非鐵非竹非木狀類銀牀酌醎水于器置
此井而汲之即淡可飲航海者便之見癸辛襍志段柯
古曰海水經魚腦穴即淡(范石湖集載海中大魚腦有竅吸海水噴出之則淡)
金粟火燒石法制土器或爐或鉒以糠堆封而燒之
即類窑成入水不爛土坯半乾而燒之亦一甄也築土
牆而燒之其堅不壊
煮石法嘗隨瞿稼軒年伯遊隠山六洞見一西僧年
百餘云是拂菻國人言煮白石法以鹽塗燒而淬礬水
乃以五加地榆硝石煮爛乾之成粉任作餅食單道開
豈足竒乎以醋酒煮代赭石插鐵釘其中扇之作汁
煮成消石法皇甫謐言石脾與消石煮之如雪貞白
不知石脾為何物王右軍云石脾入水則乾出水則濕
陳卧子嘗問入水則乾何自知之智按舶來鹽石消石
以入水而取出則無水滴久置之其上自潤耳峨眉山
有石脾人無識者造者以苦參水煮蝴蝶礬戎鹽熬乾
為石脾又以苦參煮石脾朴硝去滓以冷水漬一夜即
成消石可化諸石為水此與焰硝之消石不同
煉鍮石法崔昉曰銅一斤爐甘石一斤煉之即成鍮
石其真鍮生波斯如黃金燒之赤而不黑然鍮非一種
或曰黃銀即雄黃銀通雅載之詳矣格古要論言鍮石
生高麗者可磨下石汁塗笙簧上不匿氣水庶得不鋪
此亦一種也唐制有青鍮石帶遼元皆用之凡銅與鍮
石貼金欲取下者以肥皂塗之燒火中則金圈在肥皂
上
燒石易鑿法萬安張振山開河夢神與之方曰以桐
油石灰與黑豆末之燒石則鑿之甚易因用之驗智按
以硫燒之其石亦易碎
補斷石法墨娥小錄云鎔黃白蠟松香末同色石粘
之一曰研生羊肝和麵綴之一曰鎔瀝青和石屑補若
玉瑪瑙珊瑚等物損折研石膏明礬磨芨調塗損處以
綿紙并綸絲護束置湯釡中煮透俟冷
石藥以堅耎膏澀燥鎮為用自陶蘇皆以硬為石膏
耎為寒水石丹溪乃斷取耎為膏確矣愚在平西有一
洞出石膏視之乃方解石也石體凝止而膏用解釋故
能觧肌發汗今以膏收豆漿非以其釋而止乎滑石亦
耎可畫然在土中耎如泥見風乃結虞衡志詳載之蓬
萊縣桂府村亦出滑石可刻圖書中有光明黃子為石
腦芝其根為不灰木醫取利竅非惟通小水也瓊萃曰
硬者化之亦自有膏石無不可化者鐘乳津汁非膏乎
愚曰下垂凝澀與土含藴之膏殊矣石皆寒重惟硫䃩
礜砒熱丹砂磁礬則不可以寒熱論也雄磁虚連數十
片鐵醫以色黑入腎亦取雄吸丹砂色赤入心本取鎮
气養神孫思邈加神麴為磁硃丸誰知其理耶如花蕊
濇能止血青礞醎墜下痰礓礰袪腫發逐皮節空青明
目取應膽汁固各有其類用也(中通曰阿房宫砌磁門則御刀不出入耶萬畢)
(慈石縣井亡人自歸亦吸之意云爾空青治目為袪肝火而以東方甲乙色類之寒墜燥化膏滑通解此猶易)
(知也丹砂則玄矣盖善入而引藥靈化也中履曰通雅載火山不燼木徐無不灰木而滑石根亦為不灰木其)
(同名乎燕京白爐甚輕火燒不壊但畏水耳是不灰木與天皮同坑其筋點燈耐久人所不知)
試金石廣信石佳以鵝湯煮黑蜀中有本黑者
煎礦浙福坑場或采或閉饒信瑞坑從未開也楚出
辰州貴出銅仁中州則宜陽趙保山永寧秋樹坡盧氏
高觜嵩縣馬槽山蜀會川密勒山甘肅大黃山山東江
北皆有凡有鑛處山童望氣知之有深淺耳開采妨爭
或費工不償惟滇常行楚雄永昌大理最盛次曲靖姚
安次鎮沅外域多有皆黃道腰輪下國也&KR1133;砂山見磊
珂小褐石自有脈路穴土十丈或倍之支洞尋苗或黃
碎石或石縫亂絲則鐎砂近矣形如煤炭下疊石不甚
黑出土以斗量高者六七兩一斗下者一二兩其鐎砂
放光甚者精華洩漏得銀偏少爐築五尺砂先淘洗每
鐎砂二石用栗木炭二百斤牆背鼓鞲火力既合鐎鎔
成團然銀猶隠鉛中(砂二石鎔團約百斤)冷定入分金蝦蟆爐鉛
沈下者已類佗僧柳枝燃照鉛氣淨盡則生銀也傾無
絲紋或現圓星滇號茶經入銅少許乃入槽成絲耳楚
雄所出硐砂百斤又坐鉛二百斤于爐内然後煽煉成
團其再入蟆爐沈鉛結銀同也(爐底佗僧樣者别入爐煉又成扁擔鉛)襍
銀者紅銅與鉛也高爐甘鍋煉之洒硝而銅鉛就鍋底
曰銀銹灰池落者曰爐底二者填火土甑鉛就低流銅
黏餘銀仍可分取
銅礦銅託體鉛中銀中亦有不襍銀鉛者爐須傍通
高低二孔鉛先化從上流銅後化從下出煉託銀者銀
結于面銅沈于下日木方長板銅漳人再煉取銀而傾
餅轉售是也蒙山銅最下宋奉新曰赤銅以爐甘或倭
鉛參和為黃銅(銅十斤爐甘石六斤用倭鉛四則紅銅六以袁郡自風煤炭煉)以砒霜
等藥制煉為白銅礬硝等藥制煉為青銅廣錫參和為
響銅(銅八廣錫二)初質則紅而已(智按建中初判度支趙贊采連州白銅鑄大錢慶歴)
(中知商州皮仲容采青水青銅鑄錢今萬歴錢有青銅白沙者色終不變宋公何云烏有耶)銅鑛如
薑如鍮有銅星入爐傍溢者為自然銅亦名石髓鉛鑄
錢加倭鉛甚至鉛六銅四則鑄色黑而墮即碎矣
鐵土錠鐵浮者可拾或畊起而取數寸者畊後其塊
日生西北甘肅東南尤溪是錠鐵也燕京遵化山西平
陽則砂鐵也徼外鑌鐵則礪石中得者凡鐵爐用鹽和
泥造成出爐未炒為生鐵既炒則熟生熟相煉則鋼尤
溪毛鐵生也豆腐鐵熟也鎔流時又作方塘留之洒乾
潮泥灰而持柳棍疾攪則熟矣灌鋼以熟片加生鐵用
破草鞵盖之泥塗其下火力鎔滲取煅再三又有廣南
墮子生鋼沈括所見真鋼是其類也淬地溲百煉又一
法也
錫臨賀産錫方書呼錫為賀南丹河池二州最盛衡
永次滇錫則遠不致矣山錫水錫又分瓜砂南丹河内
黑色粉碎淘取煎煉日可一斤其爐沙不即鎔用鉛少
許勾引或以剰灰勾引其流出潔白而錘之即裂必入
鉛制方充造器其入鉛太多則鎔化入醋淬八九度鉛
盡化灰而去嘉興黃錫最精必以青布濾費事矣
鉛有銀鑛鉛(滇中多)銅山鉛(貴州多)單鉛曰草節鉛(嘉利州出)
雅州出釣脚鉛如皂莢科斗生沙中上饒樂平出襍銅
鉛劍州出隂平鉛難更僕也其曰倭鉛非礦鉛也乃爐
甘石泥礶火煉而成者與銅收伏入火即成烟飛去
冶鑄朝鐘用響銅四萬七千斤錫四千斤高丈五尺
徑八尺埏模既燥厚附牛油黃蠟蠟二油八凡油蠟一
斤虚坯填銅十斤鑄鐘不可接像則可以數接為之銃
則内磨為要也生鐵鑄釡補䘺甚多惟廢破釡鐵鎔鑄
則無復隙漏釜成後以輕杖敲之如木者佳然惟福山
鑄鍋為最以其薄而光鎔鐵既精工法又熟他處皆厚
必用黃泥豕油煉之乃可用刀以建陽淬水鋼健(中惪曰青)
(州出鐵而顔神鎮穿珠燈必資山西鐵絲)
鍜縫鐵性逐節黏合塗黃泥于接口入火揮錘泥滓
成枵而去取其神氣媒合也大器以細陳壁土撒接口
自合煤用鐵炭無煤則用火墨俗名火矢揚燒不閉穴
火者也成樂器者必圓成無銲其餘用銲藥炙合以錫
末為小銲響銅末為大銲銲銀器則用紅銅末皆兼硼
砂巧銲金玉用銀末如玉柄鐵刀之類
健鐵健鋼已經爐錘出火入清水淬之曰健未淬則
鋼之弱性猶存也鎈用純鋼以羊角末和鹽醋先塗乃
握已健之鋼鏩畫斜文重燒紅退冷入水健之針條穿
鼻入釡慢火炒之炒後以土末入松木火矢與豆豉三
者罨盖下用火蒸留二三針插外以試火候外針入手
成粉則蒸針足矣乃開封入水健之
冷錘黃銅用爐甘石者不退火性受錘用倭鉛者出
爐退火性以受冷錘樂器聲有雌雄雄者重數錘俱從
冷錘點發銅經錘後色成啞白受鎈復現黃光凡折鐵
十分銅耗一分加冷錘者其質更堅
羊頭斧鑿柄受木之孔先以冷鐵作骨後以熱鐵包
之冷者不黏自成空管
物理小識卷七
