物理小識卷八明方以智撰
器用類
箋紙永樂于江西造連七紙奏本出鉛山榜紙出浙
之常山廬之英山宣德五年造素馨紙印有洒金箋五
色金粉磁青蠟箋此外薛濤箋則礬潢雲母粉者鏡面
高麗則繭紙也後唐澄心堂紙絶少松江潭箋或倣宋
藏經箋漬荆川連芨禙蠟砑者也宣德陳清欵白楮皮
厚可揭三四張聲和而有穰其桑皮者牙色礬光者可
書今則綿推興國涇縣敝邑桐城浮山左亦抄楮皮結
香紙邵建則竹紙順昌紙柬紙則廣信為佳即奏本也
(續錄曰北紙横簾南紙豎簾)
抄紙法治楮者漚之投黃葵之根則釋而為淖糜酌
諸槽抄之以簾其薄者一再抄厚至五六抄覆諸夾牆
煏乾而揭之或以石灰水浸楮後滌其灰偽者加竹料
草料以粉取白則沁不耐書矣竹取筍初成竹斷之去
青謂之竹絲浸而舂之江西抄者粗其抄草紙按尺者
煮當子藤葉抄而累之則番張不黏或用榆皮閩中抄
竹紙簡紙取榔樹合圍者鋸片舂碎煮水抄簾乃可笮
之而番張烤煏也或用大圓黃香樹皮廣信用羊桃藤
水皆取其滑
作故色紙樺皮燒烟熏紙作故色如泥凡紙沁者熏
之不沁(續錄曰紙自然故者其表故色其裏必新)
熿槌法熿百幅白礬倍黃明膠滚化而稀水收之槌
紙以一濕一乾合百為垜用大石壓一伏時乃槌三百
下以五間勻疉為度米元章硾越竹如金版入芨番覆
輟耕錄亦載藏經紙法芨合石硾為光
筆法兔穎鼠狼雞雉胎髮皆可為之銳齊圓健其四
德也唐有筆匠鐵頭宣州諸葛高常州許穎李端叔稱
歴陽柳材黃山谷言郎奇棗心散卓今巨細純羊毫近
之以宛轉滿志也妙手近推湖州府李家渡業遍天下
大率毫少倍狸檾耳鼠毫者竹&KR0146;尾毫也兔毫惟前肩
者尖健壺中贅錄曰養筆以硫黃酒舒其毫取冬水筆
亦防蠧也東坡書杜君懿藏諸葛筆每百枝用汞粉沸
湯研墨膠筆不蠧不燥又曰生毫筆成飯甑蒸出懸水
甕數月乃可用山谷用椒檗煎湯磨松煤染筆乾後收
貯或以靛染之馮應京曰洗筆宜熱水
辨硯硯譜青州紅絲第一柳公權用之其實端第一
次歙次臨洮駝磯廬山常山不及也熟鐵硯重倭漆查
硯輕澄泥如銅雀瓦類後倣而瘞泥生潤耳端州今肇
慶宋欽宗改名釡柯山即麢羊峽有小湘後歴石&KR0008;砊
水巖西下巖大小秋風桃花其名也宋宗室希鵠續錄
曰下巖惟漆黑青花二種扣之無聲磨墨亦無聲卵石
去臕有花點吳淑硯賦所謂點滴青花久在水底難得
矣今分將軍梅花老坑水坑以蕉葉白火納文辨水巖
亦因病而識之張世南謂之火黯外石號屏風背多紫
白綠鴝眼絛絲有黃綠硃青數十重明潤者朱子暇(治&KR0832;)
(守端)曰嫩鋒横斷發墨最神似端者九谿&KR2352;石沅州黑石
也洮有猿頭斑瓜皮黃蚤紋(陸子淵得洮瓊)龍尾為李後主開
羊鬭嶺有棗心諸坑刷絲内裹叢絲馬尾獨吐諸名正
視如洒墨側視刷絲燦然(中德曰洗硯宜蓮蓬穰半夏切平不可紙拭中通曰滚水)
(洗易乾然泉浸所以養石若墨膠久滑當以麩炭略磨)
假鴝眼取龜尿和色先炙石而塗之直穿石底(郭林曰縛)
(龜以火煏之又乍冷之以聲驚之彼即溺出中通按李士材云以猪&KR1058;鼻内戳之即出)
倣宋硯磚磨後置沙中敲之則缺痕古上墨塗之浸
水半日洗去乾復塗墨久即上銹加礬易上然不如空
墨水之有光王肻堂曰研瓦始唐人邵伯温曰研中隆
起如瓦以不畱墨為貴百年後方可就平今窪中示古
何為乎
墨法石腦油烟作墨堅重以松烟者疏而碧今不必
也李廷珪上矣近代程君房方于魯祝彥輔羅小華丁
南羽邵青邱吳去塵吳百昌象玄潘方凱方回嘉客環
山方伯闇敷遠不惜萬金故得合諸家秘法君房于魯
以神宗見取名彰耳法以蘇木煮草去草性燃烟所製
金紫照人漆烟作墨其色反白獨用猪脂作墨不成君
房以脂入頂烟六分之一其墨細潤書畫尚焉其入金
泥硃砂冰麝者貴之也水用&KR0008;山易泉膠用鹿膠阿膠
次廣膠天雨錐之不動市上牛皮膠合者耎矣膽用熊
膽次青魚膽吳去塵獨用猪膽為其易也取其動而化
膠黑能增色也然猪膽久之適如其質而已不能增也
古藏墨以豹囊然至燕地往往化粉惟君房伯闇兩家
墨入燕堅倍於南昔君房伯闇互相問而不言各悟而
後知若合符節良以北方風高法以百日酎釀斤用三
銖故不碎也製以秋和之日無風重房萬杵乃成所忌
者天隂隂則墨餲矣試法頂烟墨口可以截紙投清水
盌中一晝夜如故熊膽力也君房玄元靈氣于魯青鱗
髓潘方凱石蓮秘寶方回宜宜堂嘉客客道人吳百昌
紫雪程孟陽松圓閣方伯闇寫經墨澤遠一笏金敷遠
碧水神珠廣居神髓皆累試累驗之其他亦不勝記矣
驗墨之成色與白金等潘嘉客試墨帖言之甚詳其磨
各墨而浸觀其黑者一端也其以新而冒舊者□之石
灰中一晝夜而出者也儲泳袪疑曰墨在製膠煎膠練
杵鐵石臼中而已區區秦皮紫草適足為累(中通曰墨用膠輕故)
(須萬杵乃勻)
冬硯冬以楊花鋪硯槽則不冰曰春風膏或鹽磨墨
或火酒
劣墨發光法蠟梅皮浸水磨墨有光用白糖則膠矣
(兆兗曰冬用米醋磨墨)
帖搨類舊搨紙薄久則磨光而紙面無氣味即謂之
墨香可也淳化閣帖棗木刻用匱紙或用烏金搨或蟬
翼搨有銀鋌&KR1498;痕大觀刻于太清樓潘師旦刻為絳帖
希白潭州帖劉次莊戲魚堂此外武岡彭州泉州諸本
不一若寶賢堂東書堂則周籓晉籓搨也陶九成言蘭
亭百十七刻定武褚臨皆宋人臨者多矣金石集于歐
陽公趙德甫鐘鼎篆韻合於薛用敏徽欽時上好下趣
容可盡信耶漢魏一字三字石經少矣陜碑為唐鄭覃
書又有孟蜀石經南宋石經詳見通雅(余全人曰淳化閣帖宋季南狩)
(遺于泉州已湮池中時出光怪發之即是馬蹄真跡謂銀錠&KR1498;痕也中通曰搨先煮墨絹包試而搨之為蟬翼)
(須蠟一磨北方用駱駝油市上用雞子青乾中履曰或以燭油入墨礬兆兗曰墨亦礬調待紙將則勻而不)
(枯不滲也刷雞卵青者天陰轉潮須洗發團之微用白蠟磨搨帖面永遠發光又可常用)
書畫類書貴鍾王而虞取其健秀褚取其緊俊歐顏
取其矩法後則分體擅長黃山谷謂樂毅論為王著書
小僧縳律楊凝式為散僧入勝獨服東坡之沈著張旭
書智永壁楷法妙絶而草書顛逸字字皆在法度中此
善評也畫以小李思訓李成郭熙為北宗王維以至董
巨倪黃為南宗究不相掩各臻其致大約紙絹無過千
年者自黃長睿董彥遠米襄陽諸公所謂宋時已無晉
物今有宋元人摹倣筆即是神品唐絹粗扁宋絹極細
新絲燒之則蹵然而就焦焦作絲臭年久者否藏此者
貴舒卷即免濕蠧然火燭風日不洗手最忌觀玩河東
張愛賓論鑒識收藏精矣(中德曰松江畫絹三錢餘一方方闊三尺可以比宋宣德)
(雲鶴裱綾亦有織者南京則粗絺不精也)
裝潢法表褙作池故曰潢也大約黏宜省漿表宜綿
紙多刷自沁故縣壁不瓦瓖攢必俟天潤上壁貴其滋
調下壁則宜燥矣表冊挖紙不在綾絹續用芨背縫忌
當畫心卷舒久之必然有損吳中湯強為精強氏常住
王弇州園今顧元方稱莊希叔頡頏湯強周江左嘗記
之其時貴秋冬春中夏下忌暑溽也春以皂角一挺滑
石白礬川椒黃蠟油各一兩夏用蠟礬艾各一兩金精
石木鼈子秦艽白芨芫花各半兩烏頭信巴豆少許皂
角一挺秋加石燕少許冬用黃蠟一兩白礬五錢䃩砂
二錢茯苓三兩鹽三錢麪一斤其研子者用白芨餳并
熬以肥皂搓水一升聽後用蠟一處同煎(蘇用撞裱挖嵌即無接縫)
(高低)
黏法花椒湯去椒以盆冷之旋糝白麪令其慢沉不
可攪動明早攪勻或浸數日每日一攪淋去原浸之湯
却入白礬末乳香少許新水調和冷鍋旋擂不令結塊
方以慢熟之切作塊以原湯浸椒湯煮之攪勻再煮候
熟取置盆内用冷水浸其面常換水可留數月用之碑
帖外殼宜以芨礬蠟椒乳香三伏厚黏曝而壓之成器
後須近人氣如牀榻上待一年後藥性已定其堅如石
永不蒸蛀矣李如一曰加楮汁更牢或麪和芨末入水
不可將水入麪也(中通曰麪作塊入椒礬白蠟末用水煮之俟麪浮起為度後入清水浸之)
(至省漿白泛即易水待其泛盡取出待乾配入白芨汁作糊永遠不受黴濕欲以葫蘆褙紙則用抄紙之漿滉)
(之)
畫色靛花藤黃作綠研赭合膠朱用砂乳謂之綽綘
其研飛大青石綠者後必托粉花蕙用胭脂碧蟬秦皮
配色更鮮水墨加色浸泌顯青紙可也(先泌黃水宿夜泌之乃藍)生
紙細染界處以礬筆襯之磨墨待澄用其浮者遠山飽
水筆尖蘸淡墨抹之噴濕烘染深淺不沁(中通曰硃砂不變色銀硃)
(紅花久在風日則變畫家乳硃砂漂之去浮用中者乳而用之標作丹赭用印色用標取其細也石青難研以)
(耳塞粟許彈入便成粉)
異色雜爼言畫鬼神目隨人轉以曾青和壁魚也盛
伯舍為錢仲馭取螢畫漁火愚笑之蓋禁方用梟睛螢
尾乳金則夜有光想合方别有法耳宋高文虎蓼花洲
錄云徐諤得畫牛晝在欄外夜歸欄中李煜獻太宗徧
問不知惟僧贊寧曰南倭海中方諸蚌淚得之和色則
晝隠而夜見沃焦風燒嵐石落得之磨色則晝見而夜
晦見張騫海外經後杜鎬簡三館果見之物理久而愈
出信然
寫影法首腰足三停立則為首者七坐則為首者五
自頂𩕳至下頷以眼為中自眼至頷以鼻頭為中其面
或長或短或仰鼻或大口眼更多變耳視何等老少在
皴&KR0008;頦見勢此其槩也畫家皆以紙版對臨以草灰紙
隔而砑其紋乃以筆分之愚見魏子一於扇上水墨為
人寫真一一逼肖故是神穎(通曰眼用墨圈藤黃而細破之有玻鏡攝摹法暄曰)
(畫色用膠蓋之永不為塵侵)
刻碑法雙鉤過硃難得入神米元章謂顏魯公筆迹
家僮修改波磔失真惟廬山吉州題名為不失也神隠
曰樂毅論是就石書丹張大復曰章簡甫搬涉其韻愈
勝而章林石田曰但守鋒穎不差毫髮庶幾可嗣先民
摹帖紙嚮搨槌蠟明如魫角次捶油紙若熟桐油重
塗綿紙久則茶洗可用數年
礬書白字皂礬水寫字入五倍子水中鹽滷寫紙烘
以火萆麻子油寫撒紙灰或杏仁灰俱可見又曰白芨
研汁入礦灰蘸礦灰書黃竹紙俱如丹
寫不上者有法薑汁研墨書布絹不湮石工以大蒜
粘石市鍋者以蘿蔔書鍋肥皂水磨墨書油紙畫燭
字浮水上法黃檗白礬就紙書字乘濕入水沉之去
紙則字畫脫浮於水面或磨黃芩
洗畫上黑法畫上粉被黑或硫烟熏以石灰湯蘸洗
二三次則色復舊(中通曰周江左言用枇杷核洗畫上黴錘浸滚水冷定洗之則黴氣垢汚)
(盡去亦可皂角又須急以清水淋去枇核皂角之餘氣)
洗誤字法宋久夫云蔓荆子二錢龍骨一錢柏子五
分白丁香十條定粉少許俱為細末點水於字上取藥
摻之少頃拂去一方䧹糞白馬珂螺粉洒之數洗即去
(中通曰濕之覆以紙取瑪瑙砑之則墨自去防奸者寫成後以桐油沁之則必不可洗補)
頃刻碑法以鐵浸水加礬以白筆書之拖墨硯上則
礬不受墨成白字又以此書紙上不見字浮水即見舊
傳烏鰂腹水立劵久則不見今試之先書時不似墨但
變色耳(中履曰以插汁磨墨拖礬書之紙)
藏書辟蠧芸香即七里香山谷謂之山礬非楓膠香
也郿縣石魚商山必栗香作書軸白魚不犯蓋沉檀降
香作軸皆不蠧也尋常宜用桐杉膠則易蒸糊則生蛀
以苦楝子末生麪粘之犀玉雖貴紙何以能勝耶春宫
圖謂之籠底書以此辟蠧乃厭之也莽草萵苣熏之即
去愚者曰竹紙有漿粉故易生蠧真綿紙書不生蠧古
用黃卷以漬檗殺蟲也(中履曰書厨可置樟腦雄黃以芨表之)
揭濕黏法書浥水不開者火酒燒過含其剰水噴之
即開黏而欲其易開者豆粉黏也
芝泥法茶油四兩皂角九錢白芨去皮毛五錢金狗
毛取毛一錢老生薑去皮五錢以武火熬文火漫收之
滴珠為候絹濾去滓再煎數沸艾絨四錢銀硃四錢油
調之再蒸再晒聽用朱太環曰入乾薑熬油者等其重
去其薑而陽光所漉濁者下矣以之印紙易乾冬用之
不凍與艾絨和而不䐈松雪亝用麻油一兩入七萆麻
肉熬令色改即漉去投芨椒礬牙皂文武三沸又濾去
俟油成珠投黃蠟少許濾去其滓貯瓷瓶瘞地月餘用
水花銀硃研淘加油染煮帛熟艾鵝毛吐絲之類以絹
囊縫固内於印池硃六錢加辰砂四錢為優吳䀄埜紀
用穿山甲油取其不滲程穆倩加大青取其發紫艷也
盛白含得錢仲馭法以燈心調粉日之碾則易碎再以
水澄其粉在下以之受油妙於艾絨(中德曰埋萆麻油三年取出色白如)
(冰復晒之熟每斤入黃蠟一錢白礬一錢芨二錢貯之研硃砂水飛去黃標與砂脚用中間細者入盌加燒酒)
(微火煮一炷香取乾又研乃拌艾絨艾絨以屢煮屢磨乃熟如綿中通曰油於印外者加白蘞中履曰蘇合)
(最歛入附子則金扇面立乾或入陀僧謝在杭曰蚦油合硃砂印色隠起)
香類沉香出海南諸國木類椿櫸凌冬不凋橘葉蕤
花實如檳桄自腐結香曰熟結上也斫鑿而結曰生結
水朽曰脫落因蠧隙結曰蟲漏各有沉棧(一作箋即速也)黃熟
其剔取也雞骨等名其狀也(角革黃烏水盌青桂蠟蠒菌芝金絡竹&KR0034;機梭馬蹄)
(牛頭燕口蝟刺龍鱗烏刺虎脛鷓斑仙杖及杵臼肘拳鳳雀龜蛇等)萬安黎母山東峒冠
絶警者雜黎中秋月夜探之香透林起以朝陽幽醖也
奇南同類自分陰陽盧頤曰沉牝也味苦性利其香含
藏燒更芳烈隂體陽用也竒南牡也味辣沾舌麻木其
香忽發而性能閉二便陽體陰用也(竒南有綠結油糖蜜結金絲虎斑等)
(鋸之其屑成團舶來者佳沉則瓊甜)金樓子俞益期一木四香訛也(栴檀是檀)
(香雞舌是母丁香薰陸滴垂是乳香出波斯類松藿香是草何乃以為一木耶槩言皆木出耳)陳𢡟仁
曰千年榕生伽南劉薦叔曰有力之木皆降皆結其枝
皆青托香其屑皆黃屑也安息金顔篤耨亞濕唵叭皆
木脂煉收者龍腦出婆律抺羅短叱諸國南海深山亦
有之因名波律其木類杉葉圓皮皵仁粒如縮砂蜜者
肥而流膏其無花實者瘦有時噴香人以帛敷地驚墮
如蝶頃刻吸香入木不易得也斷之待乾析理溢片或
鋸板劈取有梅花腦速腦米腦赤者曰父婆律(中通曰吸烟瑣)
(喉者真世多升樟腦作冰片)蘇合油能歛香迷迭草燒之去鬼龍涎
則取諸海木上者焚真龍涎翠烟結空坐可剪分香縷
外紀曰龍涎是土中產初流出如脂至海凝塊有千斤
者又云有獸吐涎曰龍涎香惟黑人國與伯西兒海最
多泉州市舶稅課云占城賓達儂香多三佛齊多黃檀
藥沉占城出麝香木暹羅出羅斛香梨香降真香渤泥
有金脚腦水札腦登流眉有薔薇木
奇制法有曰金龜吐艷者以柳灰丹粉芨為之而腹
含衆香也欲其樓臺則加乾荷葉午日陰乾欲見人物
則用男胎髮剪勻入内欲見仙鶴則加水秀才(中通曰水面長)
(足虫)午日收五十枚入之欲見香毬則加寄生草欲見白
雲鋪地則加鉛粉其總藥則甘松白芷零陵槀本霍香
大黃玄參香附沉檀降乳各五錢末而蜜之甲子日攢
丙子碾戊子和庚子丸壬子盛再甲子焚之(不作金龜則為小餅)
夷門廣牘曰瓨内荷葉五月時以蜜塗之自有小蟲食
其青翠惟存本葉紗枯摘去其柄暴乾為末合香入少
許則烟盤於上用筯分劃為雲篆字皆可是亦犛&KR0008;之
幻也聚香以艾納酸棗仁甲煎(甲螺掩也取如龍耳者灰汁酒漉再以旨酒入)
(蜜炒之如金)
選香薰香東莞斫白木樁歲淖堆之隔年鑿取一層
久則愈妙今名牙香亦名黃熟其生香發青點者曰選
香(白香四分一斤選香斤且二兩)彫去白木但存油結坐書帷中隔蒸
其魂此非淺躁人所領矣熏香者三伏包花同暴也或
以芳花同炭紙封曝之寓簡曰南方秉火英華發外草
木多香
合香易簡法合香不厭多麝得蛇蛻片腦得相思子
香益甚其入沉麝蘇合者瓷盒蠟封瘞地月餘為妙合
香除煉蜜則取圓樹汁(似桂)或以榆皮或黃香皮嶺南北
有青香樹(冬不凋者)范石湖取橄欖脂香泡花(柚花)蒸香其窮
六和者荔枝殼甘蔗滓乾柏葉黃楝頭梨棗核任加松
楓毬(江東因呼黃棟頭楓脂為欖香)稻稈燒甘蔗米泔浸大黃再宿燒
之皆妙
焚香法煤餅之上香錢隔火或玉片或雲母或銀或
砂屠赤水言剪火浣布銀鑲為最低几焚香則烟穗變
化綿紙裱室以收香也楊廷秀云琢瓷作鼎碧于水削
銀為葉輕于紙不文不武火力均閉閤垂簾風不起宓
山愚者曰内經載香气湊脾首楞言水沉無令見火此
焚香埋火之昉也麝檀夷香最熱惟東莞選香養人倉
卒難致惟窮六和耳浮山句曰窮六和香宜土屋瓦爐
茶餅晝夜足木根野火曝三伏山人不羨龍涎福復銘
之曰香舍其身用其餘魂燒不見火密室知恩
熏衣法沸湯置熏籠下衣覆取潤乃以香熏則入
藏奇南香錫匣下貯蜜蘇合鑿竅為隔則潤若枯者
用白萼葉苴之瘞土數月即復日中少曝尤香
發舊香清波志曰佩香用久不香以虎子酓一夕則
香
琹法自臨岳及龍齦分周天度四分用三自一徽至
四徽猶九徽至十三也七為中(詳見時論)凡聲從中起而上
下應之細分二十四徽木用泡桐宋久夫謂梧桐作琹
貞白謂剛桐作琹皆非也漆灰久則紋斷有蛇腹牛毛
梅花數種其偽者一火一煉之者也細無痕者佳神隠
取劍鋒斷東坡云琹絃舊則聲闇桑葉揩之新無如其
青何愚者曰生天門冬煮琹絃如玉坡又云木本實而
末虛惟桐小枝實而本皆中虛故世貴孫枝也實故絲
中冇木聲愚者曰高興語耳琹取泡桐虛木有聲又削
之而不毛陽材琹暮清雨清陰材琹旦清晴清易時則
濁造琹家古稱雷文張越(池口有唇收聲)成化有豐城萬隆弘
治有杭州惠祥高騰祝海鶴崇禎時大内造琹五百張
具各種式不過金玉寶石裝之耳其大腹者音洪楊大
經云(神隠曰范連州百納非法也為漆礙矣桐木不宜太鬆)
宫扇類摺疉扇貢于東夷永樂間盛行陸文裕得楊
妹子寫扇摺痕尚存東坡言高麗白松扇是也智按孫
愐韻注搊扇則唐人已有矣取宫扇川扇者以其輕而
易收漆骨不汗綿漆不畏風日也蜀府用丹稜綿紙有
藤骨者徽杭加金加彩金銀鉸皆以蜀府椑色為地故
槩名之曰蜀府又有折團扇折掌扇凡辨舊川扇以欵
以紙嘗嗅而知之無紙漆氣然偽者以紙封而烟熏之
書畫以蘇白地毛金為貴偽者銅錫箔熏或以沔陽沙
蟲矢熏(竹骨出江閩而吳中水磨紫檀棕竹桄榔相思湘斑皆可為邊有雕者莆田漆骨有黑紫紅今)
(南京以油假矣扇面膠气須鹿血絹拭之)
陽燧倒影存中曰陽燧照物皆倒算家謂之格術如
人搖艣臬為之礙故也鳶飛空中影隨鳶移或中間為
窗隙所束則影與鳶遂相違鳶東則影西鳶西則影東
又如窗隙中樓臺之影中間為窗所束亦皆倒垂與陽
燧一也陽燧面窪以一指廹而照之則正漸遠則無所
見過此遂倒則無所見處正如窗隙艣臬腰鼓礙之本
末相格遂成搖艣之勢故舉手則影愈下下手則影愈
上此可見陽燧面窪向日照之光皆聚向内離鏡一二
寸光聚為一點大如麻菽著物則火發此腰鼓最細處
也段成式謂海翻則招影倒謬也陸放翁見福州萬夀
塔成都正法塔影倒而未言其理智見牛首塔影寓白
門塔影樓而悟人自不察耳凡寶石面凸則光成一條
有數稜則必有一面五色如蛾眉放光石六面也水晶
壓紙三面也燒料三面水晶亦五色峽日射飛泉成五
色人於回墻間向日噴水亦成五色故知虹蜺之彩星
月之暈五色之雲皆同此理(中通曰水能攝物入其中物近水影在水面物遠水)
(影在水底故池中樹木人物悉皆倒影空氣接地者屬水故能攝物其影亦倒地上有一物空中有一影空中)
(皆氣故也暗室向明鑿小圓孔垣外之物皆能攝入壁上皆倒影乃攝入虚空氣中之倒影也光大則奪目晃)
(洋相掩故須小光影始可見物在東影在西物在西影在東者非特影也人目亦然左視則物在右右視則物)
(在左至交處則左右視俱在一所過交則右視在右左視在左物豈有左右哉目藏血水其攝光如是耳暄曰)
(視差法亦以人之東西視有左右而知交處之物離地遠近)
鏡光縣軒轅鏡硃砂塗系圍四鏡相照能辟邪智謂
楞嚴壇十六鏡上下攝照即此意也方書言置鏡牀上
下令小兒安光射氣通互照攝膽異聞記隋王度鏡照
人免疫江錄言漢宣帝照妖鏡如錢樵牧閒話言孟昶
時張敵鏡雜俎言無勞縣耕得照骨鏡宋史奉寧縣田
父得鏡病熱者照之骨寒此其質鑄固異要以光攝生
寒耳(中通曰鹿角燒灰白礬銀母砂等分為末磨鏡永遠不暗)
鑄法錫銅相和得水澆之極堅世言秦鏡白銅古詩
有青銅鏡中亦有錫錫和水銀急不相脫以入銅則尤
明考工所云鑑鐩之齊令升所記是矣今磨鏡之藥乃
錫汞也足徵錫汞煉銅之光
鏡背紋世有日中見鏡背盤龍入室則隠者有鏡背
久久青斑似花者人不解其故以為異寳此假作者先
以精銅少劑鑄鏡鑿龍或花其背復鎔倍錫之銅劑填
之磨使平又以鉛蓋其面日中照之則龍文盡出博物
如沈存中猶訝透光之竒吾衍始明之智因推自生若
花者銅劑多久則綠更久則翠因汞氣乃生硃砂水銀
其錫劑多者久則黯綠更久則黑或如漆今漸生者遇
地氣或鹽醋氣銅地日變生色與錫地所變之色異也
呵鏡法以津唾畫鏡令乾呵鏡自見
指南說磁針指南何也鏡源曰磁陽故指南愚者曰
蒂極臍極定軸子午不動而夘酉旋轉故縣絲以蠟綴
針亦指南存中云此處指南必偏丙位舶商言大秦西
海偏丁位則中土在崑崙東彼海在崑崙西其气隨地
勢而少變者乎(滕楫曰鐵條長而均者縣之亦指南不獨此也五金皆指南金重故也沉於水)
(亦必指南惟水淺不及旋定則有亂向若深水則任其本勢矣歐宗衡曰興國縣北鄉一石若龜首北向移之)
(次早如故暄曰物皆向南也凡竹木金石條而長者縣空浮水能自轉移者皆得南向東西動而南北静也針)
(淬而指南應南極垂而北極高也石首向北尾則向南重故也鱔首仰則朝北首舉而尾垂也旱碓臨南臨西)
(則轉臨東北則不轉東來气北上仰也赤道以南則反是或疑石之能移曰氣能飛山移石竹木鐵石恒轉移)
(于空中水中即能轉移于氣中也石不必皆移而此石精瑩其與此地之氣相吸耳中通曰東西轉者地上氣)
(也物圓而長雖重亦隨气轉故不指東西而指南北也針若扁或方輪者則亂指南之極北之極日月腰輪之)
(國針即不指南矣)
漆器法陶九成曰胎骨曰捲素膠嵌曰稍當(去聲)三灰
而糙漆久而磨之始用黑光其漆加雞子清日晒試緊
慢多入觸藥乃成黑光既乾乃以雞肝石揩去漆纇所
謂觸藥以醋合鐵漿沫也鰻水煎桐油入丹粉無名異
也西皮作犀毘漆五色相疊如雲者也宋有鑽西以鑽
戧金成花其空處曰鑽西也元有張成松楊茂剔紅即
雕漆也宋有細螺即螺鈿也永樂果園厰製最精有剔
紅填漆戧金倭漆螺鈿諸種宋多金銀為素今以錫木
為胎舊稱蔣制倭漆與潘鑄倭銅正統楊塤描漆隆慶
方信川螺鈿黃平沙剔紅雲南作者刀不藏鋒稜未磨
也漂霞者隠漆也先畫花而漆之磨出者也近徽吳氏
漆絹胎鹿角灰磨者螺鈿用金銀粒雜蚌片成花者皆
絶古未有此坡曰黑漆器上有紅字以鹽擦作紅水洗
下漆器不可盛蓴菜雖堅漆亦壞周密記張俊奉獻有
戧金果壘愚者曰門朝御座方香几是鑽西漆(中履曰魚膠加)
(糯合縫久縛晴開則堅)
辨漆起籠微扇扇如鏡面者點紙無暈滴沸湯不散者
無硝油見風不變色者次之諺云好漆清如鏡縣絲似
釣鈎撼動虎斑色擊之有浮漚凡黑紅黃三種大樹黑
小樹黃龍罩金漆金州漆也浙漆出衢閩黑於廣鏨樹
入蜆殼受漆取出以指蘸桐油抹下筒取者先油其筒
漆無油亦不光七漆三油可矣魚膘陰雨即耎生膝膠
物水浸不壞日晒即熟絲綿濾渣(驗油法以篾圍蘸桐油如鼓面䩩者真掌)
(擦香油手背香者真)
催乾崖旁土如棗外黃赤内黑濾入桐油則易乾號
曰催乾蜜陀僧以乾外此土以乾内熬油時先下催乾
後下陀僧宜以牽絲為候催乾土是處有之形家見此
為忌
窑器本末柴汝官哥定宋窑之名也元美曰柴窑柴
世宗進御葉窴言錢鏐燒陸龜蒙咏越窑奪得千峰翠
色來則唐有矣定州白磁有芒遂命汝州造青窑器均
州五色皆汝之類也江南處州龍泉有窑政和間京師
自置官窑南宋邵成章提舉内窑號邵局最佳餘則有
烏泥餘杭續窑樞府窑之類陸文裕曰宋處州章生一
生二兄弟至龍泉之琉田窑而生一陶者百&KR0008;碎而色
淡故名哥窑以鐵足有聲為驗倣定者曰象窑亦苦無
聲格古錄曰霍州器元&KR2634;金匠彭君寶所制高麗窑似
龍泉大食窑則拂菻藥燒五色者也麟洲窺天外乘曰
我朝專設于浮梁景德鎮永樂宣德内府燒造以騌眼
甜白為常以蘇麻離青為飾以鮮紅為寶成化尚五色
炫爛而回青未有也回青出外國正德間大璫鎮雲南
得之煉石為寶者也嘉靖間回青雖盛鮮紅土斷絶而
上忽命燒大缸圍至六七尺穆宗登極詔發宣德鮮紅
式造撫臣徐栻言此土已絶只可采礬紅今上時且添
造棋局矣楙為九江分守曾督運二缸云吉州永和窑
宋時開至今有舒翁舒嬌之器土人傳文山時窑變遂
廢建窑今在德化縣土産程寺後山中穴而取之乃大
塊白石舂碎為粉澄傾石井始埴為器白土性急加泑
不得滿滿則璺惟佛像滿泑者以下空也于司直曰永
樂壓手杯宣德霽紅杯盤發古未有以西紅寶石末之
入泑凸起者也茶&KR2533;滷壺匾礶爐瓶盤碟敞口花尊暗
花坐墩皆精成窑草蟲可口子母雞勸杯曰雞缸神廟
光宗皆尚前窑故價最貴嘉窑泡杯壇琖甚佳蓋永尚
厚成尚薄宣青尚淡嘉青尚濃成青未若宣青蘇渤泥
青也宣彩未若成彩淺深入畫也其同者汁水瑩厚如
堆脂汁紋雞橘也質料膩實不易茅蔑也磨弄歲深火
色退淨也西番有乾提窑無泑作飲水器(中履曰鮮紅止燒二缸十)
(二盤今盤片一塊值百金紅光四射)
磁器之泑草木汁也愚者&KR1018;饒人皆從袁州市麻燒
而淋其灰汁即泑也其餘瓨窑亦取蘆萁柴燒之而淋
取其汁但有精粗耳瓨礶等泑或取草灰汁其黃色瓨
泑則常土坏而取赤土汁上之者也(中通曰燒芝麻稭而淋其汁以染色)
(則成紫淋灰以浣亦取其滑也楫曰景德鎮燒器土皆自婺源來細埴而灰色燒成乃白吳彊曰麻倉窑有土)
(可作泑在婺源界)
窑器之青乃石土所畫也廬陵安福新建出黑赭石
磨水以畫磁坯初畫無色入窑燒之則成天藍景德窑
嘗取諸婺源名曰畫燒青一曰無名子蘇渤泥青則外
國來者
琉璃窑北京燒琉璃磚瓦在陽德門登豐門用坩子
土馬牙石入黑鉛燒成劉晴川魁當嘉靖建雷殿時曾
以此事費用入諫南京報恩寺琉璃塔中具五色則方
山岡琉璃門昵土所作也
黏磁器白芨石灰為末用雞子白調勻碎處縛定待
乾但不可見雞湯粘官窑以青竹燒瀝合雞卵青縛窑
破處湯内煮一二沸放陰處三五日其牢如釘定窑則
濃楮汁可粘(中履曰生麪筋入石灰久杵忽化水可粘磁器但不可於水内久浸)
舟桅之高少舟之長五十分之一檣枰之衡為舟之
闊其底深淺視臘之稜其柁與其底平小舟之柁桿則
可上可下船諺曰船有七飛禽八走獸九板一木又有
寸木不見天此其概也艌以竹青油灰吳船歲一油之
溪船底平江船底深梭船底尖江湖用&KR0008;&KR0008;兩廣用陽
橋江湖帆在桅左廣帆在桅右蜀用布帆洋船下有直
木皆重底也其用輪者古有之矣袁褧曰韓蘄王黃天
蕩用飛輪八擑踏車槃回江面史紬曰劉裕曾用之舟
内輪轉外不見人張燧曰虞允文采石之役舟中踏車
行船發礟
洋舫萬歴甲辰七月紅毛艘渡閩求市沈士弘將軍
遣之去其人長身紅髮深目藍睛高鼻赤足𢃄劍走舟
上若飛登岸不能疾行舟長二十餘丈雙底木厚二尺
外瀝青錮之桅三接其帆用布一桅堅樹其二桅以候
風之恬猛為升降中横一杆桅上有斗容四十人繫繩
若梯上下瞭遠下列發貢銃前用木照後用柁黑鬼善
沒為之使此李衷一所記也利瑪竇言舶三等小者舟
腹自上達下僅畱一孔四圍點水不漏下填以石風濤
起時惟操舟者縛身檣桅一日行千里中者容數百人
大者上下八層桅長十四丈有舶師歴師將卒客商千
人江船用鐵錨洋舫用木矴多則獨鹿木其縫以椰索
貫而瀝青石腦油塗之
洋船釘海鹹爛鐵且妨磁也故用鐵力木碇桄榔&KR1217;
簩竹作釘今以蛇皮内膏浸釘釘船則不妨
屋四阿兩下榮楹楣棟必不易也榱桷栱斗承塵藻
井致飾耳棟之半為檐宇七柱則上十五宇高一尺則
光多一丈準車工尺周法也枕梁交卯甎山省翼挑坊
挂角四兩千斤謂之尺經首籖卜禨中椽宜偶藏初柱
腦則破之矣喻皓有營舍法歐陽歸田錄開寶寺塔喻
皓所造勢傾西北皓曰風吹百年當正(中通曰北隅層勢收分少耳風)
(無吹改理)西方以山牆開堂門有無柱者江陵有一柱觀靈
谷有無梁殿盝頂燕窩複閣雪洞軒廊假石入者迷出
有之矣(計凌倉有園亭書多少朱門鎖空宅主人到老未曾歸暄曰瓦深則風日難下墻厚則寒暑不)
(侵藉地則燥濕無涉此居室攝生之良法也)
犀角器黑中黃花曰正透黃中黑花曰倒透黃中又
黃黑中又黑曰重透分水犀能分水駭雞犀白縷如絲
通天犀具物形真宗賜寇準者犀因玩月形生角象被
雷驚紋入牙信矣骨咄犀碧色蛇角也暹羅犀皆有粟
紋角腦後有高起阜其鼻角亦佳有全黃者交趾有山
牛角曰毛犀無粟紋有花斑凡製犀角器初白久黃有
以礬入鳳仙根糟黃者或以馬蹄偽之宇文𢡟昭金志
言秀州周通直家有正透犀𢃄其中一點白以紙燈近
之即時滅有濕氣疑是水犀贊寧曰此獸夜有光通天
駭雞犀置屋上百鳥不敢集大霧露夜終不沾濡角為
釵導辟塵若行蠱毒鄉食以角攪之無患箭中欲死以
刺瘡中即沫出而愈温嶠燃之見水怪燃水犀也薄片
夾腋下碾之如粉所謂人氣粉犀也犀杯貯茶及塗胡
桃油色易枯(中通曰匠作有規矩杯乳杯花草山水蘇作為佳今廣亦倣蘇作)
象牙器粉紅有粟紋象之板齒有花點其曰殊角者
海象牙也紅猪牙如蚌棗色如象牙紋魚牙如象齒周
禮榆貫象牙能制水怪老象有六牙常自脫而埋之煮
象牙用醋滷煮之自軟一云木賊軟牙牙黃者浸木賊
水復白曲者直又插芭蕉中白或用豆腐滓浸擦(暄曰量刻)
(㾗但以醋浸一七亦軟)
海甲類玳瑁六葉其厚而黃多有物形者貴其移斑
火板以石灰鉛粉鹻水點於牛角者偽也劉郁曰撤八
兒為玳瑁之遺精蛟魚食之吐出年深結成其價如金
龜同似玳瑁有黃甲無黑斑鶴頂乃海中鶴魚之首摩
印其兩頰之紅于其頂骨也鸚鵡杯乃螺也魚䪴則火
鉗魚骨也海魚鱗厚大者亦可為飾其曰海膽者外狀
痱磊巨細不一大及雞卵亦可鑲為杯瓶之屬海杖者
長數尺大魚之鬚也交趾蝦鬚有長七八尺可為拄杖
者竒方擣驢骨爛實于柔鐵圍之同地榆五加皮急性
子煮之為器紋如象牙海槎錄曰儋州紅蟹殼形有十
二點堪作楪子北戶曰金龜甲虫可以養粉廣州市上
甲丁虫以為首飾工人脫瑁筒等倒縣潑醋即開
火爆火藥自外夷來宋開寶二年岳義方上火箭張
和仲記虞允文采石舟中發霹靂礟乃紙為之實以石
灰硫黃墜水而火自水跳出永樂立神機營西隖以尺
測量精矣唐有火樹銀花想已用之耶硝入杉灰則直
發硫則横爆加黃礬則硑烈箬瓢灰則悄聲碾西匡石
粉則發時不先光試之堆相間丈而點一及諸堆者萬
杵者也掌上燃之毫無所傷以其疾也入鐵蛾樟腦則
成花今名烟火禦銃者濕絮魚網土囊柔能制剛也岳
珂程史曰汴城舊多曲折蔡京方之尼雅滿沃哩布視城
而笑植炮四隅隨方擊之城既引直一礟所望皆不可
立矣魏子一曰敵臺宜築三角附城如菱葉兩腋皆有
小門可出而外礟不能攻也城址砌石上即以土築之
礟子入土便陷不出(暄曰末乾箬可代硫)
剞劂法以旌德拳刀手為上畫楷行草方能生肖金
陵江廣皆雀刀閩用挑刀梨棗白棗以油塗之黏稾後
洒石灰潤水去瓤點畫分明易于下刀刀貴閩淬以得
洋鐵也(中通曰雖梨板亦止印二萬篇則糊塗矣故須煮板能久但下刀難耳暄曰用石灰鹽煮易刻)
(耐久且不生虫)
吕宋鼓吕宋新貢之鼓以藤蒙其面擊之聲顫不已
又見方面鼓田獵用之古以雷擊牛死之皮為鼓可以
威遠辟邪(中通曰楊弱生親見之)
醒鐘犍鐘者先醒鐘輕椎得聲然後重椎則聲發而
鐘不釁鑄鐘頂留孔其多孔者鐘聲亦發磬則氣上出
鐵磬亦留三眼諺云磬畏茈茹
商嵌銅器以肥皂塗之燒赤後入梅鍋爍之則黑白
分明
金剛瓚金剛鑽鈍置瓦上燒赤復銳小者黑大者白
抱朴子曰生水底如鐘乳體似紫石英惟安南高石山
一角羚羊能碎金剛石東壁曰白貘骨能碎之而麢羊
角亦能碎貘骨周密云如鼠屎青黑色鷹隼粘食遺糞
而人取之者訛也獨孤滔曰紫背鉛能碎金剛瓚虛舟
曰細島砂能磨之使之長方成鋒即金剛切玉刀矣有
極大者瑩白放光香山隩首勒嵌之以此競貴十洲記
西海流砂治昆吾作劍如鐵光明如水晶貘熊䑛鐵糞
可鑄劍駝火鳥糞亦然故周密說不明耳凡寶石真者
必堅皆能刻磁好水晶之稜亦能刻磁
耎鐵刀繞指鬱刀也以銀和純鋼百煉之即可屈而
放之即直吕宋有來者
淬刀法山間水出而殷者曰繡水淬刀刻玉地溲也
一曰虎骨朴硝醬刀成之後火赤而屢淬之一以醬同
硝塗鏨口煅赤淬水一以羊角乳髮為末調傅刀口不
必蟾酥塗而自然灰埋也舊有詩曰醬能雕白玉鹽可
濯黃金移門廣牘曰地榆一兩葱蒜汁各一盌同煮二
時便可容刀刀生鉎以木賊草去之或用炭磨若新硎
塗鸊鵜膏則不生鉎(中通曰服玉者以苦酒地榆酒消之為水苦酒者醋也是醬醋可刻)
(玉暄曰塗藥煅刀必竪鉗否則偏)
藏針粉包之或燒石灰虛舟曰胡桃燒灰可藏針或
曰石灰收針不滑宜以油抹用頭髮收
料絲滇金齒衛用瑪瑙石英屑汁以北方天花點之
乃凝練為絲以作燈李西涯書作繚絲大内青瑣即此
物亦能假琅玕珠謂之瑟瑟閩中乃以鉛煉永昌燒圍
棋子亦以鉛料絲磨漿能止血破血猶之白定瓷末之
能止鼻衂塗瘡瘢也(近丹陽松江能作料絲)
沙壺發光法先掘土坑下置沙盆乃以細茶多用沸
泡壺中置沙盆上復以沙盆蓋之上覆以土七日起之
如此者三壺放光如鏡矣
忍蠟炷黃蠟松脂槐花各一斤浮石末四兩一處鎔
之用燈心布澆一日夜僅點一寸此王西岩方一曰槐
角倍白膠香硫四之一鎔化一處以小竹筒置一竹心
將藥灌之候冷去竹(中通曰以綿紗繩澆蠟則屈曲收之隨用又聖燈法浮萍瓦松遠志)
(黃丹蛤粉等末每油一兩入藥一錢點燈可照一月之久口外人以樺皮卷蠟作燭與山民燒松節竹片何異)
燭玉山桕油加蠟最堅他處桕油蓋蠟過冬則暗矣
木天蓼子亦可為燭眉公曰蜀葵點作火把雨中不滅
川井油點火不畏雨何必洞冥之豹髓錫屑蘇油乎羊
脂燭無烟明角燈宜之蜃脂為燭烟成樓臺内方曰乾
漆海金沙火硝硫各一兩黑豆瀝青黃蠟各二兩鎔化
以布燈心作條染之風前不滅一曰止用蜀葵稭風中
不滅
止燭瀉法郎瑛曰燭心散以線縛之愚者以鹽補則
瀉止或以筯倚之(兆兖曰燭用臘水浸過雖三伏日不瀉)
補漏缸裂縫先篐定置烈日中加炭燒灸其縫乘熱
以好瀝青塗弭則不漏近亦用鹽生補又鹽可擦碗酒
瓶漏者羊血擦之油籠漆籠漏者以馬屁孛塞之即止
劉伯温多能鄙事云油籠滲漏剥穿山甲裏面肉靨投
入自至漏處補住又云木香塞醋桶漏醋調粉成泥塞
鮓桶漏又云陶缸雖厚灸以艾鑽之即徹(中履曰磁瓦屑合芨榆補)
(漏椎生黃豆與瓦屑可補鍋)
香爐灰米湯和紙灰晒乾煅紅研之三煅曰滿爐金
或一斗加礦灰二升煅之尋常燒柚皮千張灰足矣冷
爐以草紙茄稭炭埋之火亦自活欲畱宿火者胡桃燒
半紅煖灰埋三五日不燼(中履曰茶油餅滓入爐常燃水經注盧水聖子木炭不滅)
香炭餅炭末一斤針砂四兩(磨針之鐵砂)擣蜀葵花棗肉
為餅乾之歐陽公言蔡君謨欲清泉香餅清泉地出石
炭為香餅終日不滅其作脚爐炭墼采蜀葵葉擣麩炭
煤炭末以化開石灰之濃汁和之鐵圈捶實暴乾(中通曰江)
(南細枝炭曰煤炭非石炭也蔚州石炭終日不滅)
獸炭炭與鐵矢等分合擣入芙蓉葉十之三再擣和
糯糜範獸形乾之鞴紅入爐信宿不滅
止爆燒炭若爆洒鹽自止此以炸止炸也
燒炭忌&KR1712;五&KR1712;柴燒火無焰成炭之後忽然自燒故
炭窑忌之榕亦無焰然其枝曝為點火繩八月割茅燒
之有聲汁力也九月割則枯矣巴菽瀉松脂則松柴無
焰(中德曰椶桄燒之澀欝不著櫟炭以畫墨而燒之則有墨處著無墨處不著凡墨不著者加硝黃暄曰燒)
(炭而隠以沸水沃之)
落竈煤竈中燒皂角烟則鍋底煤與突煤俱落
無烟柴伏中劈松柴黃泥水浸皮脫晒乾冬燒無烟
竹青亦可
窗紙簷窗畏漂雨用桐油則耀目當以豆腐漿塗之
此漿亦可糊紙廣牘曰五桐六麻不用煎二十萆麻去
殼研光粉黃丹各半七桃枝攪用似神仙
卓影陸蓉菽園雜記曰卓影辟邪永樂間外國所貢
如小團扇以金黃絹裹之張瑤星言罩三矛于内觸之
有聲
案匣鐵力木初黃用之則黑其性濕赤身依此書案
能使脉澁粤以作柱南風天則出水惟花櫚不生蟲然
作硯匣不宜硯貴漆匣也案以櫧榆柟榔擦漆為宜(中通)
(曰薄漆初上即擦去之易于水磨)
烏木烏&KR0146;烏樠木有椰桄木有生枝者市以醋調礦
灰塗柘木經宿黑燒胡桃殼熏木復以油胡桃擦之亦
成烏木真者沉水(吳彊曰莉蒺木砍之浸泥中即成烏木中履曰即今薊柴)
溺器用久者搗生韭一握入其中滿水閉之仰置一
日許垢隨水傾出(芝穎云新溺壺從不見水則用久亦無臭氣暄曰中所結白垽可煉秋石)
(及損藥)
棺椑老杉出油斑者川為上閩次之皆以土壅杉而
成柏梌等皆可用然有旱椑水椑以油結為主花香其
驗也以指甲劃之起白霜者佳物理所曰棺有殠出以
多年歴日紙糊之又曰琢釘及漆棺止哭哭便漆不光
又曰古櫬板作琹底合隂陽通神其細腰木辟邪墐戸
愚按江淹曰古棺用細腰後用銅釘如今柘釘形儀禮
註如今則子猶言銀錠形也
油蝕桐油烟蝕漆棉花油烟蝕桐油屋器新油新漆
者忌凡洗漆以香油洗油以膠
洗琉璃琉璃用醬湯洗油自去不可水洗見水則不
圓久之即壞
煮新銚凡新瓦銚用黃泥塗其中貯水滿煮一時方
可用
露臺板蹇漆樹削針米泔浸之待乾釘板易入如鐵
水磨諸器法水磨用糙葉後雖滑而無光必以陳壁
石灰揩之乃可照人其以油調石灰塗一宿明日光之
者曰烘油蠟布蠟刷乃功成之後用之凡竹器暴之火
烘出汗而拭之則光
麩炭之用水麩炭缸内夏月可凍物又曰麩炭瓨内
安猫食夏月亦不臭安宅書曰鋪麩炭漫塼永不潮濕
而蟲蟻不來收茶洗硯皆用之(暄曰麩炭漫塼可辟濕瘡腫毒諸病)
瓦色泉漳間以海風能飛瓦奏請用筒瓦然皆淡黃
白色凡閉窑而水蔭其頂即成青色廣東瓦色亦其土
也北琉璃窑坏皆黃色
甄屑重燒至堅淘泥細磚屑之與麪沙合器則火燒
不壞山中大火爐宜作此而以金粟火成之蠔蚌至堅
海南以砌墻粉之築沙土尤堅
去斑熱盌足盪漆桌成跡者以錫注盛沸湯衝之其
跡自去或置星露下亦去故治汗斑者以綠布夜露之
早以貼身則斑隠
酒杯無酒氣茶杯飲酒既乾以氣向杯底吹之盡力
則杯全無酒氣
畫磁周密曰金花定椀用大蒜汁調金描畫再入窑
燒永不脫凡碾工描玉用石榴皮汁則見水不脫
薑磁止爆薑汁塗磁杯乾之又塗極厚而止火之可
使盡赤而磁不爆碎
明角忌龍鬚草明羊角器置龍須草席上邊即蝕有
白暈
刀血火青刀衊馬血火煅之色青
辨古銅器法銅入土千年青入水綠千年瑩如玉午
後翠欲滴蝕處如蝸篆或蝕薄或鋤破並不見銅色翠
綠徹骨或有一線丹然尚有銅聲傳世古則紫褐而硃
斑沸湯煮之斑愈明偽者漆調硃也或塗汞錫加醋調
硇蘸而浸水變色者熱手久摩銅腥觸鼻矣(井水調泥礬浸一周)
(時再烘熱銅器上三度作脚色候乾却將硇砂浸化淨筆蘸上刷三四度候日餘洗去遇乾即洗全在調停水)
(洗候色若入地窖藏之即生硃砂斑欲其色沉以竹葉烟熏之泥礬兩度俟半日許鎔又頻浴之即為茶褐色)
古銅聲微而清新銅濁而鬨或割口銲之其聲變者至
鼎彛尊觚巵觶商金銀等欵識博古圖詳矣博山下象
海水收香也古綠匜洗可養目秦鏡厚而背光照之神
清辟邪多水銀古海燕蒲萄等則漢鏡也香爐畜火莫
如宣銅宣廟命工煉十二次鎔下鋼格謂内殿災金銀
銅像渾者非也乳爐最宜魚戟蜒耳象鼻獸面皆佳竹
節飜環索耳分襠下也有鑄耳者有鋈金者有雞皮者
初倣宋燒斑或䗶茶末年淡者乃妙望之黯然廹視如
肉内色藴火其中彩爛善變偽者銅氣自新光不從内
發也嘉靖初有學道鑄後有施家鑄惟以銅重為價蘇
有蔡鑄南京有甘鑄先肻煉銅略變其色日夜蓄火十
年則亦可觀矣陳旻昭言周鳴仲王越石孫淮橋以一
見文王鼎分而為四而主人亦不知其真贗也不可不
知虛舟子曰器不過適用而已求之甚精而顔以好古
之目亦為隠賑者化其俗耳噫天道好還且令富貴之
子以此揮霍何非闇體天道之一端耶盧坦之對杜黃
裳是也觚不觚錄曰畫當重宋而三十年來忽重元窑
器忽重宣成價增十倍大抵吳人濫觴今陸子剛之治
玉鮑天成之治犀朱碧山之治銀趙良璧之治錫馬勲
之治扇吕愛山之治金石小溪之治瑪瑙蔣抱雲之治
銅皆比常價再倍嗟乎大臣無所嗜好價自當平焦澹
園曰道無形而器有象如犧尊之重遲蜼敦之智辨黃
目之清明山罍之鎮静壺尊著尊之質樸使人指掌而
意悟目擊而道存皆有不言之教焉故曰古之君子不
必親相與言也以禮樂示之而已至若柱爵懲濫饕餮
戒貪山觚防湎觸事著警凡以成德而礪行抑其次也
原父謂禮家之制度小學之文字譜牒之諡系靡不有
資猶為末務乃上不能契道下不以飭德而特為耳目
之玩則宣和君臣之失也適足為戒而已
剔頭不用刀法石黃石灰硫黃各一錢研末水調塗
髮一時間但用抿子刮之即下
起棺法棺已釘油桐木楔楔縫釘即起仵作用此法
欲門開有聲法以杉木炭安樞臼中(暄曰欲無聲以水濕之)
擔水止沫法擔水欓者恐其沫之躍也編竹木為十
字浮其上則躍沫不出
化厠蛆法厠中投青礬三四兩糞化水投蓴菜蛆死
用木法凡伐木宜四月七月則不蟲而堅靭榆莢下
桑椹落亦其時也至于木之有子實者候其子實將熟
皆其時也凡非時之木水漚一月或火煏取乾蟲則不
生伐木以桐油灌之即乾買大松者貴其色頳則鑿腦
以蘇木胡椒灌之通身皆紅
起重法以剛鐵作蠡絲旋旋入耎鐵方基中既成二
物牝牡相合左旋則入右旋則出乃以承重物先左旋
則縮之後右旋而伸之其漸長處寔之以楔如此屢加
則起矣凡引重用一轆轤省力一倍以筒筒圓木入滑
汁其中以繩卷筒上其力更省宋治平中河中府浮梁
漲絶鐵牛投河募出之者僧懷丙以二大舟寔土為木
衡以鉤牛乃除其土舟浮牛出轉運張燾以聞賜之紫
衣(暄曰稱象者曾倣此法)
稱杆輪運凡運重石先立稱杆以木作架架立衡輪
下復以輪轉之隨所置而審之其省力多今之樹牌坊
造橋皆如是也智癸亥隨老父在都見運皇極殿磉高
闊以丈特築黃土於御道以衆繩牽之不用下輪者内
司利于糜費也
轉水法其來處何高則所激之高可與之比或故使
之瀑下就以筒承瀑則水激而上出上既出則流通而
不止矣如今過山龍之出酒也然水器宜精密勿使洩
氣初引以氣吸之器大則以火生氣而抽發之昔漢靈
帝作番車渴兔註云渴兔為曲筒以氣引吸上也則漢
時中國已知此法矣池塘中用筒激水亦可高數丈而
出之或下用輪激此須制具如東坡所云蜀井用竹筒
抽汲之法凡井皆可為也灌田急宜講此水碓䃺南方
類為之漢杜詩魏韓暨之水排是也用風帆六幅車水
灌田者淮揚海堧皆為之(暄曰遠國用轉龍逆流水以為已下也而不知其已上也)
(與抽汲過關濺沫成卉諸法皆稱竒絶)
運機不因流泉不因風轉而自運者有機焉縣甬而
開小流則漸輕而上其機亦轉有積沙以壓之而漏之
者此外則因乎始動而發華陽國志一士獻木牛流馬
于諸葛者是也鍇鑰卷轉七輪交催約處十二齒大者
同天度自張衡一行祖冲之皆能作平儀運機自動蘇
鶚載新羅獻萬佛山木人稽首其機在鐘楓窗載太平
興國中張思訓上渾儀七人值七政十二神直時皆以
機發魏朴馬鈞俱通此亦人自悟耳孫孺理寸自鳴鐘
乃訝之哉(龍溪孫大娘稱竒工)
築法蒸土雜秫則椎不能入此赫連築統萬法也凡
滑條墐土入炭屑瓦屑皆極堅後可旁燒先不必蒸也
麟州城中無井惟以沙泉在城外欲包展城之其地善
崩謂之抽沙熙寧中吕公弼令鄧子喬視之喬曰古有
拔軸法謂掘去抽沙實以炭末墐土則城可築如議城
之果堅不陷一曰以千年木釘樁則為力更省松栢皆
可數百歲不壞
物理小識卷八
