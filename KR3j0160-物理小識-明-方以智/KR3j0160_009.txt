物理小識卷九明方以智撰
草木類
松埤雅命根遇石成偃蓋蘇伯材去中根畱四傍以
造之香花有甘苦二種皮薄而白者甘皮黑者苦巴豆
瀉香勿服也沙漉茅蒸酒煮數十次如牽糖法則白矣
五鬛七鬛為一朵葉者剔牙栝子松也兩鬛而細則常
松也栝子松膚青内長而外遂浮脫結一房數十葉一
葉毬一子子殼内有仁甘美滇南種子色黑遼子色黃
其性喜乾初種惡蟻其闊瓣厚葉者羅漢松也樹老結
實長四五分底平上銳色紫黑亁之味甘補腎其香益
肺本草綱目所未載也高山石巖水松亦數丈葉如簪
盤如菊而厚夏結子如豆大赭色亦所未載也(南岳天臺落葉)
(松一名金錢松天台山亦有落葉松本草水松水中苔也閩水松乃水楊之類)黃山武功千年
松高寸許石上草耳(中通曰種松有流脂不止者以大糞塗之即止中履曰采臣言遼北)
(松塔高數尺履按既末臘國松子如荔枝)
茯苓可種松上結苓則下有茯龜策傳曰雨霽无風
夜燒兔絲罩燭而火滅者明即掘之本草載泰華終南
而今貴雲南苓堅折松之橛曰茯苓撥錐刺地不可拔
者掘之離根皆生近有拚松柴種苓者畱樁三尺切茯
苓置根下其松气液不上則下注五年遂如拳矣(中履曰楓)
(之猪苓竹之雷丸猶松之茯也多年則堅餘气傳精即此可信暄曰採者樁上揭皮易開内有白膜則知下)
(已結苓矣)
栢埤雅曰栢性指西猶磁之指南也擦栢葉小而岐
蓊栢即側栢瓔珞杉栢可寄枝刺者檜也栢利於造舟
敝苓為合香用宜以子種
桐剛桐油桐也櫬桐青梧桐也宋詡謂二者作琴非
也琴用白桐乃泡桐也世傳桐斷地脈乃油桐也油能
殺蟲枯木有多年結子者有三年結子者南方有赬桐
刺桐泉州號刺桐城海桐可為籓障可接楊梅别一種
也
杉杉煔不宜水壤種之亦發然挺茂不久焦枯也温
杉葉細刺杉葉粗一種桱木似杉而硬宜芒種時遇雨
斬肄插之廬山大林寶樹即杉松也(暄曰閩有水杉葉似垂栢其材剥之)
(可卷作甑盤等器名曰捲木甚輕)
楝樹楝為噐不裂聯子密種則駢結如垣墻然宜芒
種時有成紫花者其子浸臘水貯甕中至夏月滌噐蠅
永不近取其子曬亁雜冬舂米内不生蛀蟲居家必用
曰黃棟芽可為木蓼(乘雅曰獬豸食之火獸也喜其潔蛟龍畏之木蟲也激其怒)
椶栟櫚春種子勿裁之太早木盛時春秋二分各裁
六葉其子未透而苞者名曰木魚肥穉堪葅東坡云贈
我木魚三百尾畏雞糞經之則朽
桑春斷枝瘞之生條臘月迻種平其根翦去俟次年
離跗四五寸翦去後年亦如法翦始成木灌宜鬱栖不
宜糞桑根下埋龜甲則茂盛不蠧&KR0008;桑條宜燥土則根
易生溼則條爛矣抱朴言桑為箕精能助藥力愚按夏
季取桑柘火以木黃而綿則火气長故利關節拔气奪
邪也惟燒肉忌桑柴
火蕉日照火蕉則其葉上脊縫一條無影而兩傍垂
翣者有影月中則皆有影燒釘釘之則茂彼火性盛故
合日也厭勝謂之辟火千年則結棗大如瓜凡數十年
而花數十年而實
木蜜名枳椇木不宜近酒室使酒味薄材作枕醉者
易醒語曰厲漢指頭中州呼拐棗一名槏構
鹽敷樹生五棓子之鹽敷樹燒炭而火性不死少頃
於炭中復熖故燒炭者簡去此木虎被藥箭尋遇此樹
食之則毒藥性解後魏書云勿吉國水气醎凝鹽生樹
上今按真臘國有咸平樹山海經槖山多&KR1712;郭璞注七
八月穗有鹽粉可酢羹是五&KR1712;也
糙葉樹物志謂之枯條葉性澁可以止滑一名樸樹
其子可種即白駁木榆類也葉沙磨噐細於木賊蠟梅
葉亦沙可用
蠟樹水冬青葉細於女貞五月養蠟子七月收蠟不
宜盡采至來年四月又得生子其蠟曬亁以越布蒙甑
口置蠟布上置甑釜中水沸蠟融入噐凝白可為燭材
其滓以囊投熱油中則蠟盡油遂可為燭凡養蠟子經
三年停亦三年或伐木&KR0008;生新條養一年停一年江南
有水蠟樹則不似冬青至冬落葉又一種也蠟燭用桕
油者堅又水槿葉細花黃一名水椐冬斬條插易成大
木可以放蠟即水蠟一類(中通曰嶺北蠟樹初生葉近紅老則皮節香)
桕烏桕宜接其子外白膜蒸鎔之凝為燭材其子内
肉杵榨之為清油然不宜食以之逐水則可
堅木入水不朽墨是可有堅木曰則獨鹿入水千年
不朽利未亞堅木有文入水土不壞勿搦祭亞之國城
建於海中亦以千年木為樁約皆椰桄類也顧玠曰初
栽椰用鹽一二斗置根下其木最堅偲儡木漬鹽水中
百年不朽(中通曰穆公云孛露有樹生脂膏極香烈名拔爾撒摩傅諸傷損一日夕肌肉復合塗痘)
(不瘢以塗屍千年不朽壤)
榆榆長則皮脫甚潔其材綿而堅其汁滑有倒垂者
椐榆則枌屬也北方食其莢有小樹似烏飯葉而背白
潤其紋可照啖之最滑如犁頭草嶺北號曰小榆盧氏
曰南方無榆而有杉愚按無北方之大榆耳楖榆山榆
皆有山榆即楩其實曰無荑
梓楸梓種於林則令諸木内拱斷根瘞之遂長條枚
取以分種或曰檟即榎也爾雅大而皵楸小而皵榎臘
月種之材理有雲朵紋物理所云梓木為柱在下則有
聲云木爭位又曰梓木為舟起蜃造舶不用
枬枬宜臘月種子赤者材堅子白者材脆年深向陽
結成旋紋者曰鬭栢楠又一種曰石枬可辟白蟻
栩栩即柞櫟伐則灌生而葉大可包物也其斗為染
皂材俗名黃栗可為腐夏統采梠杜甫食橡皆一物也
又或書為櫧而後分之櫧平聲
櫧小葉似茶木色似枬少黑結實小狀似栗梂蝟自
裹味有甘苦二種可作腐食材最堅白蟻不能齧(中履曰江)
(北呼圓櫧金陵人呼為椐)
楮楮易生其汁最黏其實補人其皮作紙一名穀或
呼為構舊說雄葉無椏愚者曰葉肥則圓瘦則椏然一
樹而有椏圓何耶當以結實皮白為雌皮斑無實為雄
或呼穀桑(中通曰楮子麻子同撒秋冬留麻為楮作煖來春刈麻放火燒之楮乃盛發臘月斫皮其)
(梗可薪)
楓分根側條種脂為白膠香忽生癅為楓人深山傳
有不落葉之楓則樹似楓而開椏者其中仍多兩椏或
不開椏者韓雨公曰楓松皆可造乳者鑽入萞巴菽可
令成癭張程曰箕峯有楓開兩岐紅花其葉莖亦紅
槐材堅其芽可芼結子角如豆可種其花蕊和灰蒸
之供染初生槐弱以麻脅之其倒垂槐曰龍爪槐枝脆
靈谷寺門者是也爾雅注葉大而黑者曰櫰槐葉晝聶
合而夜炕布者曰守宫槐雜記曰老槐生火膠撓水則
清
椿樗櫟疎而臭其葉脫處有臼故樗蒲錦以此稱之
椿木實色赤而葉香芽可茹亦可生食根側分小木種
之其材為船底不利為船臘則稱為梁燕不來虛舟子
曰以柏作東戸而椿楣其上則爭位有聲
楊柳喬者楊弱者柳楊有青白赤赤近水生根須可
栵以護壖堤柳有大葉長葉倒垂者曰宫柳臘月斬大
榦燔下焦而深插之稊則歲可髠而復條肄也諺云根
宜焦埋到腰一株死有百株楊青白髠頭赤須長膚青
白者材可雕刻又名櫸杞柳白皂葉亦似楊材供剞劂
(櫸葉染皂材中切版)
柘柘葉可飼蠶其絲為絃清響隔年不採者春再生
必毒蠶故夏月宜擊脫之柘木以醋調礦灰塗之一宿
作間道烏木
樟樹春易葉初秋復發葉子見霜黑可作香韶州鋸
之升腦江右名豫章而不取腦其土别乎豫章老則出
火自焚種不宜近家室(矮脚樟即烏藥冬不凋結紅子名雪裡紅)
漆漆不取液則自斃惟霜降後取者良樊重先為人
嗤後得其用者也種宜臘月朝鮮國有黃漆樹似棕六
月取汁漆物如金今廣漆則黃江漆則黑(中德曰舊說五更露中取)
(漆可以多得日出則無漆矣凡取漆者耗神)
草木膠金漆椑漆之外有猫頭刺汁以&KR2365;雀雞腸草
汁以黏蟬芨楮榆皮滑條皆黏粤有石葦如萵苣而肥
厚邊有鋸刺女以膠髮又有霸王鞭刺作籬斷汁甚濃
猶澤漆茹䕡薜荔之斷汁也蜀羊泉即漆姑野蜂采汁
為巢蒂者外域塊香皆樹汁也樹汁皆可煉膠(中通曰入漆者)
(油其手合&KR2365;者水中為之)
皂角肥皂子短而肥色紫皂角長如刀色黑木有長
刺名天丁猪牙皂小如猪牙色黑香皂子圓小而香色
白四木形葉不相似惟子气味同取皂以篾篐樹加楔
之則皂角盡落(中履曰皂角不結實則鑿孔入鐵五斤泥封之次年實倍悟知皂角入鍋爆落)
(固相感相制而用也)
黃楝頭黃楝頭樹分葉如椿大者合抱春采其葉味
苦而甘一名回味可治痢而治霍亂尤效皮可合香本
草綱目遺此未收(俗訛呼黃連頭)
椒椒气下達無花而實精勝在膚須燒地潑醋隔紙
鋪椒以盆覆之謂之出汗孟詵曰五月食椒令人多忘
而生地椒紅丸服三年則精自秘吳猛有訣局方有詩
證之但今江廣土椒閉气川椒口白其目黑光如漆有
蔓生者爾雅所謂椒榝醜莍也秦椒大如指開六出白
光檓也胡椒出番國亦係蔓生有白色者或曰即畢澄
茄酉陽言胡椒結子相對葉晨開暮合合則卷其子於
葉中(中通曰椒喜麻籸灰糞土忌水浸根以髮纏樹根或種白芷生菜皆避蛇食椒中履曰中秋後晴天)
(帶露收椒隂一日晒三日則紅而裂)
梅有鶴頂梅消梅冠城梅皆實大五月熟時梅有六
月熟者早梅四月熟冬梅花白實小有玉蝶梅綠萼梅
紅梅再接即重臺春分前秋分後接用桃杏體及本體
紅梅白葉一花三子曰品字梅紫梗疎條蠟梅别一種
其磬口者佳芒種時種其子
桃金桃金色上有朱點銀桃白王母桃半斤桃鷹嘴
桃綿桃皆甘其矬者曰瑞香桃皮黑肉脂曰墨桃無毛
曰杏桃有匾者緋桃正紅孩兒桃肉紅瑪瑙桃紅白間
碧桃白皆有千葉千葉者不實春分前秋分後接於本
體畏水十年脂凝而枮刀劙而流之又延十年深山有
山桃四月花燕有玉桃則實似櫻桃而肉紅色者外域
有桃大如斗者其核充蟠桃核(謝肇淛曰黔中日月桃一枝分紅白)
李有御黃李金沙李蜜李青脆李白李紫李早李晚
李苦李李直方以綠李為首號曰嘉慶今嘉興有醉李
古云檇李以是名耶分根種接與桃同壅宜豕通埤雅
云性頗難老老雖棘枯子亦不細大名府南樂縣有枝
頭乾如李而乾熟於樹肇慶有沙棠果則如李而無核
者也徐&KR0958;曰惟李核無仁古謂王戎鑽李核殆冤
櫻桃深紅紫者早熟淺紅遲熟曰蠟桃月令仲夏含
桃薦寢廟則早熟也枝節間有根鬚下垂春前插之子
漿時得糞气則易熟潤州櫻桃核而不仁其曰脆櫻桃
則郁李也信陽州有半紅白者曰瑪瑙櫻桃
柰林檎頻婆榅桲柰有紅黃白北方呼火刺賓陳子
良曰大長者柰圓者林檎一名來禽俗名花紅紅多曰
海紅頻婆果似花紅而大燕地如拳可留至夏此種秋
分後接以棠梨春以草稕縣於枝端樹易生蠧秋前藏
木杪可剖之過時則入根跗矣關陜榅桲木如林檎鐵
梗棠而花白綠色其實似樝但膚慢而多毛慶陽楸子
似柰而小同林檎𢷬汁熬為果單
枇杷以葉長而名接則核少不接者夀壅宜水淋淡
草灰不宜糞穢向以為盧橘按相如賦盧橘與枇杷並
稱則非一物矣肇慶優曇鉢似枇杷無花而實粵閩黃
彈則似枇杷而無核枇杷核能去黴垢故能化痰
楊梅紫者楊誠亝所謂玉肌半醉生紅粟墨暈微深
染紫裳者也白者揚州所呼聖僧也春分前接用海桐
壅宜水淋淡草灰吳下者大贊寧曰楊梅核碎必八塊
北戸錄曰潘州有白楊梅俗以火酒浸之
蔗容齋五筆曰蔗有四色廣川一種數年生如大樹
長丈餘赤者名崑崙蔗嶺以北皆種之曼倩神異經云
&KR2464;&KR0008;節蚘蟲即甘蔗(生汁寒煎糖熱少食糖水甘養胃多食則動濕熱)
蕉子閩粤版蕉結子大而味淡佛手蕉小而甜有羊
角蕉牛乳蕉有四季結子者生食甘冷蒸而亁之最佳
開紅花曰美人蕉嶺北即不易結子蕉皮可為布葉蒸
而乾之可以苴物(全人曰截蕉花頭則結實大)
蘘荷升菴謂蘘荷即甘露以急就注也東壁謂蘘荷
即子虚猼且而不知猼且乃巴蕉之轉聲也蘘荷似蕉
而小又似蘆稷三月開紅花夏結綠刺房内有黑子其
根似薑可菹蛇不喜此故又治蠱
山茶紅白寶珠肉紅曰楊妃有磬口鬯口黃白四季
者可以寄枝白曰玉茗坡詩葉厚有稜犀甲健花深少
態鶴頭丹咏寶珠也馮時可滇記滇多茶花大於牡丹
木高十丈餘沐府有寶珠樓又一種曰茶梅其萼如山
茶而小凌冬不凋
海棠梅聖俞云胭脂色欲滴紫蠟蒂何長咏垂絲也
可寄枝於櫻桃坡詩曰暖風輕春睡足咏西府也臘月
間插之亦生其不花者以已花之木為鍼内其根跗則
花矣鐵梗有四季花者貼梗叢生洪适咏黃海棠李詡
曰冬至以糟水澆海棠根則盛而鮮壺中贅錄曰世謂
海棠無香蜀潼川昌州海棠獨香賈躭言大足縣產者
香
金松台州金松垂條結子如碧珠三年子乃一熟每
歲生者相續璀璨相間子治腸風
木筆玉蘭木筆即辛夷宜斬條插之玉蘭即木蘭大
理府志木蘭花樹高大花如蓮有青黃紅白四種白香
山言忠州有木蓮花王元美謂即玉蘭智按玉蘭春初
開木蓮四月花蓋亦有别五雜俎曰木蘭去皮不死
橘沙橘大即福橘衢皮薄琭橘最美又有蜜橘小橘
穿橘太湖朱橘小於福橘而甘同之又有綠橘匾橘小
為金橘又小為金豆柑有香柑甜柑蜜曇柑牛乳柑波
斯柑青柑廣柑酒柑若佛手柑則香櫞香橘一類也皆
以四月前接接宜枸橘畏乾喜豕通而易生蠧蠧化蝶
蝶胎子還育於樹為孩蟲必探去之浸鼠溺瓨中浮者
埋橘下則茂湼槃經如橘得鼠是也臨江買蟻養於樹
下蟻自能食其蠧柑初生如豆亦多落下收煮其苦水
糖蒸作果頗佳橘餅則旋去外皮裂去其核煮去其苦
石灰水浸之復以糖煑成凡柑柚橙之青時皆可為青
皮化食下气(中履曰橘蟲青色口吐紅刺岐頭入醋中亦可抽絲張荀仲曰接四次則橘無核盧)
(頤曰橘種子者不結實實亦長俗呼柚子廣柚則圞大)
枸橘枸橘穰綯間溝泥種成栵髠頭令發肄棘鍼成
屏翳(中德曰枸橘與枸榾葉嫩時皆可作茶)
石橊有紅花肉紅花四季花並蒂花黃花白花者芒
種取小版插之雖深暑烈日中亦宜淖以水糞以石置
於枝間則結實虛舟曰橊宜骨磊其下五色線曰石橊
宜石膏糞恐是骨石之訛火橊則宜盆翫者也(曹州岡橊圍尺)
(餘晶橊内止十八子)
木瓜埤雅曰楙木瓜百益一損翦紙作花粘實得日
露之气乃紅其文如生一種香柤色黃生壓汁和玄參
甘松作溼香秋分後根側分小條種之喜陰喜肥(廣志木瓜)
(枝一尺有百二十節)
牡丹高簇曰樓子單葉曰山丹可以芍藥匕頭接之
非社前即中秋可迻須淨洗其根酒洗尤妙神隠曰記
取南枝栽勿足踏也如種子六月取黑而沉水者拌土
盛至八月種之來春生芽凡澆牡丹水不喜多春宜間
數日秋不宜澆若知有蠧以白蘝砒芫為末布於根下
近止以生柏油入土寸許蟲即死譜有鶴翎鹿胎檀心
粉奴魏紫姚黃百餘名愈接愈幻霏雪錄云張茂卿嘗
接牡丹於椿樹之杪開時燕客推樓翫焉入藥用紅單
葉者(余全人曰漳潮不宜牡丹有桶土迻之者現蕊尚開明年即無花矣)
瑞香有黃紫白樓子串子者又有一體紅白者帶花
枝於背日處或秋插水稻側生根迻種之侯延慶曰廬
山出瑞香麝觸之萎惟瀹茶灌其根則不為蟲所觸結
香似之但可作紙
桂官桂四月花無實其樹高數丈出邕交嵇含曰桂
自踞嶺為林葉如枇杷葉鋸邊表裏白毛者為肉桂臨
嵓如竹其葉似柿無鋸齒者為菌桂其秋開者木犀也
以木肉赤有縱文凌冬香辣故皆以桂名木犀有結實
者四季開者無實而冬季花尤繁王麟洲言有子者桂
無子者木犀訛也木犀結子如豆今呼月桂木犀呼巖
桂不宜灌糞花時迻屈其條壓土中能自生根亦可以
冬青接寧都赤面石桂葉乃大五六寸四圍鋸齒如刺
張邦基曰湖南呼九里香江東曰巖桂浙人曰木犀引
王以寧九里香詩為證郭青螺曰西昌山桂二月開白
花叢開其香似月季花樹近於木犀江北謂之九里香
其葉似禾樹冬不落新安謂之春桂色有紅白二種紅
者肥而稀得性喜野而畏俗人家植之九死一活智按
此九里香非一種矣
胡桃胡桃十月種宜大石重壓其根使實生子不脫
落其核外肉最爛手皮其核分二瓣者山核桃也占卑
國出偏核桃形如半月
橄欖青橄欖無仁烏欖外肉杵碎乾放則自有霜堆
起如白鹽曰欖醬取時開孔納鹽則欖自落魚最畏之
嶺北一種似大欖而圓撱餘甘子形似山查而味似橄
欖
栗房駭栗零種其栗楔(中枚方匾)他日生栗豐滿一曰和
梂種之易結而大芽茁三年即實成樹後根下原栗尚
在橡栗亦然他木之核則爛矣當取去原栗諸暨栗大
如拳必接乃大茅栗錐栗皆可接也埋栗臍向下彼自
生而向上故眉抹其臍掐臍吹气則不爆而臍易脫固
其理也
榕閩廣多榕垂條及地則復成根久則擁腫因名不
死木桂林有榕樹門長溪有榕樹菴為薪無焰但細枝
爆乾可為火繩范正敏曰衛西榕榦大如屋韓少卿為
郡樹為吐烟蓋樹老生火耳久亦結香(中通曰蕭伯玉年祖迻植舂浮)
(園遇雪則槁)
荔枝楓亭驛荔枝甲天下長樂縣次之廣以黑葉為
美多食作熱鹽蜜解之蔡忠惠公譜荔枝徐&KR0958;廣之曰
荔枝蘆生者也焦核者去中根燒而種之故核小猶扇
畜則肉肥也有虎皮駞踶金椶江家綠一品紅而火山
最下林崇壁曰陳紫宋香為尤(暄曰興化狀元紅實小而肉滿今楓亭無一株)
(矣)
梨有香青消梨瓶梨綿梨鵝梨金花寒雪紫水黃紅
諸名張子賢所云厭沙寺梨謂之御園其接以棠梨接
棗樹上按今用春分前接接用桑體或棠梨其實大以
油紙護之梨名快果百損一益梨核中子多種之少生
梨多生杜安南有菴羅果似北梨四五月間熟多食無
害
棗山東棗園至白露日根下遍堆草焚之以辟露气
也不爾則多乾落正月元旦日出時反斧斑駁椎曰嫁
棗候大蠶入簇以杖擊其枝其年實多紅棗樹上熟而
曬乾者也黑棗蒸熟而曬乾者也有摘青而曬乾者濟南
府齊河縣有無核棗棗不接者夀有瓢棗酸棗雞心細
核長棗圓棗大小棗龍棗卷曲結實不堪食南棗出蘭
溪搖而知之其肉離核木細中剞劂贊寧曰棗木為匙
取其不餿不粘飯也
銀杏核兩頭尖三稜者雄二稜者雌雌雄同種相望
結實或雌木不結實則鑿孔納雄木一塊泥之亦結
柿歸田錄云百十柿以一榠樝置其中則紅而熟爛
榅桲亦可土人謂之烘柿今但取青者入甕中自然紅
熟其曰海門銅盆方蒂匾花皆其名也海門經久雨則
蒂脫綠柿耐久藏即閒居賦梁侯烏椑之柿也春分接
於本體白露時摘下碎𢷬每升水半升釀四五時柿液
造雨蓋及紙扇用之當結實時雨多從跗至尺以膚間
横裁之不脫
蒲萄蒲萄三五月斬其藤插於芋菔種之一日灌冷
茶間兩日復以水又以肥肉汁蒲萄穿棗木而生最甘
入麝於其皮則蒲萄盡作香味陜有白綠瑣瑣三種西
番以釀甚妙白大而綠無核子瑣瑣至細兒食痘稀
苧二月種五月刈七月再刈九月又刈績者以首苧
柔末苧脆檾則惟繩索需稚苧可芼袁州種佳燒灰淋
汁足為磁泑
棉花夏前濕子染以草灰播於鉏熟旱地為溝宜深
當芒種時三耘則茂秋前摘去散頭則花繁子多花三
出結鈴亦三瓣紡布以此其子仁可榨油為黏舟用北
方棉花靭南方棉花鬆(中通曰棉花逢雨便薅不薅則土結皮故棉花嘗鋤數十次惟)
(種蕎麥不必多鋤)
罌粟花廣義重九種子或曰中秋午種花後囊如瓶
有細米可粥可以取油其殼入藥主濇歛其結青苞時
以鍼刺十數眼其津液自出收入磁器用紙封口暴二
七日即成鴉片最能濇精
蘭廬山幽蘭有一榦十二花者王逸以楚辭之蘭為
都梁朱子從之方虛谷定為醒頭香瀕湖從之傳曰蘭
有國香而以醒頭草專之乎今貴建蘭一榦九花以葉
直起者為上其斜披者章蘭也二月割去以茅燒之令
其再發則直起而青潤矣傷水葉生蝨亦宜燒去而忌
酷日苦雨盆下宜碎瓦襯之上乃土培馮夢禎快雪堂
漫錄曰山土火煨羅過種澆清水以亁土得水脹而抱
根也蘭根甘而生螘宜浸根於盆水取出以溺澆之復
置水中俟螘浮水為度今或置伏龍肝或置人髮皆制
蟲也茶油枮梓為妙一曰盆底用麩炭屑則利水而蚓
不來陶石蕢曰蘭喜清而惡肥此誤說也愚者曰深澗
幽蘭誰灌之哉庭蓄建蘭蓋有道焉蘭灌肥則易生蟲
須别處燒草皮以肥沃之至春分時取此土以培蘭四
周作溝以猪毛水澆之則沿溝起箭喜陰惡日或燖雞
鴨毛水不宜多也根密則茂分之亦以春秋分其品以
玉魫為貴椏蘭發箭開椏者也九節箭其盛也報春先
一幹止一花臘底發箭蘭結子曰蘭筍長房八稜秋霜
裂而子飛去預護之熟亦可種也魚子蘭木本也長條
細蕊如粟小者曰賽蘭香易入物然性有毒幽蘭建蘭
根甘宜入藥其花可茹葉以浸油黑髮都梁蘭根名土
續斷此亦□名武功山有五色蘭葉似蘭而稍薄紫蘭
葉似仙茅(兆兖曰幽蘭花有十瓣者兖曾見之黃山有瓔珞蘭木本而香色俱不減魚魫蘭莖弱)
茉莉即耶悉茗花瓣長者素馨也蘇門瓜哇有摩梨
柰花即茉莉成樹者嶺北江南霜後糊室收之最畏隙
風晴則取出受日以午澆之每大瓨可插猪鬃二百至
春煖後置露天下晴則三日一澆水五月則日一澆燥
更倍之性喜曬澆亦宜午後六月則澆二三次立夏至
仲秋皆灌窌汁(糞水埋者)五日一灌灌汁後忌水俟次日下
水大花汁與水均小花七水三汁可也摘嫩枝使再發
則岐繁矣六月可插枝種根下生蟻澆烏豆泠湯保生
錄茉莉花勿置牀頭能引蜈蚣
種蓮夏前淺池腴土築實卧藕覆泥疎種露萌而浸
之瓨種以糟查皮屑壅之女栽則&KR1430;周益公曰羊角入
池栽荷立成寧獻王曰酒甕頭泥種即開花建寧饒州
蓮子大而矬墨娥曰蓮子入雞卵伏如法取出以天門
冬為末和肥泥安盆中將蓮實磨穿一頭種之勿令水
乾自然生葉開花如錢極惡桐油又有睡蓮北戶錄曰
睡蓮如荇而大沈於水面花數莖五色當夏自開夜縮
入水底晝復出乃是萍蓬草類
别有蓮心蓮心一名茶菱出建寧及寧州五月淺水
種子角柔肉甘香非蓮花之心也
水仙六月根囊出土取縣簷下風吹又烟薰踰月浸
糞而復簷吹十月盆栽沙石水養不用泥土花高於葉
金盞銀臺(南京安德門華嚴寺前花匠畜水仙云但取大如卵者夏出土縣之九月積石子栽數年)
(乃大大則開花)
菊北種最繁怯水喜陰五月肥沃之則高摘蕊少畱
者花大若有癃頭菊蟻傍置鼈甲引出棄之有黑蚰瘠
其枝以麻裹筯頭捋出之蚯蚓傷其根以石灰水灌河
水解之象幹蟲賊其葉磨鐵線穴&KR0679;之劉蒙泉范至能
史正忠譜至百種有龍腦新羅玉金萬鈴合蟬銀臺諸
名物有以人為而愈變者入藥取甘菊苖亦可芼(歲時記夏)
(至菊灰止小麥蠧田汝成曰蟈氏焚牡菊禁蛙不驗)
木芙蓉江北木芙蓉冬槁浙閩廣皆成樹七月開十
月止故名拒霜有紅黃白花有大紅者四面者粤西添
色芙蓉花朝開正白午後微紅夜深紅此則轉觀花也
冬髠條置向南日下覆以乾壤候春見萌則為深坎插
之取皮風戾之漚池為綆甚能勝水(中通曰取皮作線為汗衫不臭)
鳳仙花子名急性苖可芼葉不生蟲蠧子能爛物根
花同礬能糟骨角變絳色最易種也又有金鳳花乃金
雀花灌生細葉黃花者也俗混呼之
玉蕊瓊花瓊花觀在揚州新城一名后土祠政和中
改蕃釐院唐李衛公咏唐昌玉蕊是也海陵南下徙種
北去未幾故株復生周益公曰蔓如荼䕷冬凋春茂柘
葉紫莖三月八出鬚如垂絲上綴金粟花心抽一英出
衆鬚上散為十餘蕊王建云一樹玲瓏玉刻成楊巨源
云蕊珠宫上玉花香曾慥謂瑒花山谷謂山礬皆臆也
八仙花體似繡毬白花八朵為叢結子瓣薄而不香瓊
花不結子瓣厚而香元瑞辨之滇有鄧花亦八蕊有五
色銀毬八面五出而佛齊者八面四出然曰瓊曰玉未
嘗不可通名
長生草金釵石斛一名長生草開小白花甚香若根
荄間纏以人髮鐵絲絡之縣風日中自生又挂蘭挂之
亦生石崖千年松菊卷柏可紙收笥得水蓊然皆長生
草(本經石長生丹沙草葉似蕨而細如龍鬚黑如光漆冬不凋圖經紅花草名長生又通泉草禿瘡花一名)
(長生葉似地丁中柚莖白花摘下經年不槁深山木石上生雲霧草如琴絃亂絲無花葉有黑如髮者黃如金)
(者)
杜鵑花即躑躅類有大紅粉紅黃者千葉可珍喜陰
畏油烟映山紅有紅白深淺皆單葉紅者取汁可染
梔子有單花重花四季花皆六出芒種時穴腐版泥
塗翦枝種之浮水面候根生而栵種之入藥取小者染
取大者然易脱色周吉甫所言白雲寺鄭強墓地之薝
蔔則外紫内淡黃者也景煥言青城申天師進紅梔子
種象踶花含笑花則似梔子者也
芝芝有五色服食成仙者溢言耳木威喜芝類即松
脂入地所化其上生小木若蓮花夜有光持之滑燒之
不焦佩之辟兵蔡絛云政和間芝動二三萬本蘄黃間
一鋪二十五里遍野而出王元美言嘉靖中各省進五
色芝者無萬數也多藥成者上好祥瑞何難紫脫朱草
滿天下耶潛草曰搗糯米飯雄黃及鹿頭血或碎其角
加諸色藥包暴乾冬筍冬至日埋之或灌藥入老樹爛
樁明春雷雨即生五色芝高山生水晶蘭獨枝白瑩乃
白芝也
穿心排草本草以排草為薰愚者見廣西香薦即零
陵香在平樂山中見為蒿本若嶺北有香草對節生葉
兩葉相連長五六寸而幹穿其中土人呼為排草亦呼
穿心草又有夏開細粉紫花如蒔蘿亁之香亦名排草
斷腸草一枝三葉葉大於蔞食之輙死秋海棠亦名
斷腸草亦毒人宋顧文薦船窗夜話曰斷腸草近人則
葉動人誤食之則以伏卵不生者研和香油灌之䕭麻
亦斷腸枝葉近膚皆壞惟人溺可解古巴島有異草毒
木人持其枝葉即死東雲雛言䕭麻如麻葉而長碎有
刺高三尺耀州延綏包手取以飼豕即肥
桃金孃桂林野花叢開似梅而末微銳似桃而色更
頳中莖純紫絲綴深黃如金粟土人呼為桃金孃八九
月實熟青紺若牛乳狀味甘入脾養血其花能行血
龍鬚草芒種勿壅龍鬚草壅則生蟲退色此與燈心
草皆莞也可以為蓆今肇慶金渡專以龍鬚草織蓆為
市
淡巴姑烟草萬歴末有攜至漳泉者馬氏造之曰淡
肉果漸傳至九邊皆&KR1335;長管而火點吞吐之有醉仆者
崇禎時嚴禁之不止其本似春不老而葉大於菜暴乾
以火酒炒之曰金絲烟北人呼為淡把姑或呼擔不歸
可以袪濕發散然久服則肺焦諸藥多不效其症忽吐
黃水而死(中履曰瀕湖載金絲草或曰即烟履按金絲草出慶陽治諸血惡瘡凉血不言作烟食其)
(性亦異)
靛藍有數種槐靛葉似槐以五月種畏水浸之蓼靛
葉團大葉藍似苦&KR0034;惟山靛染易上青葉似賽蘭三月
插條種之然大青難種小青可數刈諺曰靛無膽愚者
嘗訊之田父曰擔乾靛者遠路搖之則復稀如粥置之
復堅成簍時以地灰充之多是八成其浸靛者對日取
出而撞水必力士一气三百餘杵則成緩歇一杵挏水
無聲則靛不佳染家用青黛染紙用靛花其瓨以火温
之冷則發瘟
萍天問靡萍九衢王逸注生九衢中謬也即田字草
破銅錢醫雞蒙眼最驗神農本經水萍勝酒故周禮萍
氏謹酒謂萍不溺也此一夕九子之小萍
紅豆樹滇南紅豆鮮紅堅實或嵌骰子或畱銀囊俗
以為吉祥嶺南樹似槐材有細花雲秋開花二三月莢
枯子老千金方治猫鬼病吐之乘雅以紅豆與高良薑
紅豆&KR1740;為一物則非矣半截紅半截黑為相思子段公
路云蔓生其别見一種乎嶺南北娑羅樹高大皮青葉
似大青對生而厚八月結角如刀豆裂開有紅豆永久
不壞非高座寺門之娑羅也(中通曰望春樹子亦紅而久則黑)
蒲刈蒲不逼跗花可食可褥精在蒻黃醫用散血速
各種取油皮油烏桕之皮煖油桕子連皮所熬之汁
也桕子核中有油曰子油墨烟宜桐油入藥宜生笮之
芝麻油食芼宜茶子油豆油點燈便菜子油若桕子油
更經點也玉山桕油蠟燭通宵甚堅嶺北桕油燭止可
冬點過春則不明莊綽曰芝蔴八拗雨暘時薄收大旱
時大熟開花向下結子向上炒焦壓榨才得生油膏車
則滑鑽鍼乃澁宗奭曰炒熟熱壓之生油但可點照再
煎煉之熟油始可食而不中點照一曰麻油出炒熱者
曰生油出生研者曰熟油虛舟曰芝麻炒熟入沸湯油
悉浮可取用紅花子油蔓青子油樟樹子油萊菔子油
番豆仁取油皆佳山東以蒼耳子作油治瘋卧子曰萞
麻壓油以甖埋土中一年取出則白作印色油佳又法
先以熱水浸之其色黑再浸之數次則水白然後榨取
油可食最甘罌粟油固精甘蕉油蕪菁油黑髮紫蘇子
榨油燃燈甚明可油噐物又能柔五金八石凡榨油先
炒子磨之又碾之乃蒸之草苴入鐵圍上榨蒸不可大
過大過則有水气(中通曰讀書點麻油無烟不損眼然易燥每斤以桐油三兩和之或入少)
(鹽亦可省油以生薑擦盞邊不生滓暈二中履曰菜子乾二石榨油八十斤飽芝蔴二石可百十斤白麻不)
(能也黃豆潤者二石取十八斤柞木壓之可二十二斤暄曰豆油巴油紙作字塵染不滅)
竹初節岐枝者雌孕筍也記其南枝宜雨種之或去
枝或架扶便人糞不便豕通其生花者斫而灌糞可也
結實斑文兩兩相比謂之竹米(亦可下積)趙德麟曰六十年
䈙&KR1597;斫而以子種六年而復瘞以死猫能引過墻防過
則溝之卧芝蔴稈以竹忌也周子充曰以襍細糖和土
種竹茂或以麥拌土宜椎之忌足踏冬宜掘旁行筍則
直根遠行挑出筍時腐草覆之又灌以糞則茂畏水又
畏大旱山種苖竹向下坡種罣竹向上糞壤筍美瘠地
質堅䈽苦淡三種入藥戴凱之譜六十一後人侈載頗
有名異實同者(員丘&KR2035;竹崑崙&KR2414;竹神異篩&KR0034;扶南雲母竹節可為船羅浮龍公竹臨賀竹有)
(十抱者漢竹節受一斛交趾梧竹為甑皆大簜空簡類也黃濟植竻竹東坡咏澁勒即笆籬竹有刺者服傷竹)
(挲摩竹海南木竹箛&KR0034;竹皆實心者繇&KR2035;叢生蜱蛸根截案面則慈孝類也定海靈峯灃州成都安成奉新澄)
(州皆産方竹八月出筍節圍小刺又有三稜竹人面竹廬山有匾竹交趾篥竹刺虎南方&KR1217;簩為矛即筋竹篥)
(簩之類閩有古散竹皮似椶杜臺卿淮賦有檳榔竹即棕竹類羅陽竹似芭蕉蕉椶本一類也吳都賦篔簹箖)
(箊即越女試劍竹葉廣遼箬類也建安篔簹一名簞竹中似人形北戶錄溱州通竹無節馬觀曰占城觀音竹)
(如藤長丈八尺色如鐵每寸二三節利竹亦蔓生若藤弓竹不能自立雲南有垂絲竹襄州卧龍山武侯祠箖)
(竹百尺稍上生葉狹竹即卭腫節遼葉紫竹斑竹先青後變齊民要術笎竹黑皮竹汗有文澄州有黑竹道州)
(瀧中多丹竹宜都飛魚口有紅竹黔陽有赤岡竹雷州電斑竹瑞筠山竹色如爛銀箿竹頭有文廣西雪竹大)
(斑紅暈梅露細斑也䈄&KR2221;竹蟲蝕籜如綉咸都黃竹溝青安思苦竹四色當塗縣慈姥山簫管竹皮白如霜蓋)
(竹亦白皆以色名廣州相迷竹鏞竹皆生黃甘竹殼薄即江南竹簡簣竹無錫&KR3252;如苦竹永嘉大羅山龍牙竹)
(稀節箘簵䈲笴射筒皆箭篠也九嶷有雙稍竹浙有天親竹末皆兩岐臨海狗竹毛在竹間雪峯有奯竹漢陽)
(有&KR0034;箤竹薛翊記蘇麻竹桃枝可為席籚竹可為笛箄竹筍煮為布顧微所云包竹也會稽公孫竹高不盈尺)
(奉化新嶺五寸白竹辰州龍絲竹盈尺如鍼鳳栖崖小墨竹皆瀟湘鳳尾類也越王竹乃沙箸石竹碧蟬凝波)
(竹花如橊皆葉似耳暘谷漫錄安福有十二時字竹殆藥書之乎)
種地黃懷慶東灣最佳畦坑糞土正月種之以冬爛
草覆之候芽稍出以火燒草去其苖再生葉肥根益壯
有一斤三十枝者餘或揉或以菊花心為貴本草言二
八月采不如冬月采妙浙中亦種之歐陽獻萬以西山
麓田種之獲數倍於稻乘雅曰種芐次年種牛膝次種
芝蔴十年乃種芐芐收地汁也
種芍春沃土種之過三年則大取單葉花者赤白舊
以花分或以火酒浸根一宿而辨之今按山中種芍者
采根曝乾即赤芍刮其根皮而蒸乾為白芍
種术氾勝之曰榆莢雨時高地彊土可種术馬踶為
佳切而種之猶芋薯也忌肥妨蟲最宜金汁馮應京曰
仲冬裁术忌青色物相裹及澆灌又忌用婦糞則虛心
而黑
牛膝秋收子春種肥地深耕土鬆易長翦苗食如翦
韭法旱則鋤耘荒則澆水秋亦可種其節腫故名牛膝
其根直下一尺餘有力如牛也(淮膝細川膝及各地根粗)
石菖蒲生水石不沾土辛入心者也一寸九節屑瓦
栽之以夏布幕其上則細而短收烟明目黎美周言得
羅浮石菖一寸十二節王石攻言武功山有十五六節
靈夀木綱目言似竹長八九尺圍三四寸有刺可為
杖及馬鞭漢賜孔光者藏噐云楤丈餘莖有刺山人取
頭茹食謂之吻頭智見乃蕉棕本也凌冬不凋葉如山
薑葉邊有細刺枝有大刺發枝有椶直榦節節拔生秋
結子成珠如竹實之紋味酸可食謂之薑酢子其幹則
京師四品以上開棍用之號甘蔗根陸元恪曰椐即樻
也即今靈夀
種枸杞西寧子少而味甘它處子多惠安堡枸杞徧
野秋熟最盛今各處可種以三月朔截作段先以草糞
而牛糞蓋之又土蓋之出則勤澆一年可五翦枸檵言
易生也
接木法陳瑩中曰色紅可使紫葉單可使重花小可
使大少可使繁則人力之用天也或將發生時或將黃
落時春分前秋分後是其候也執刀端直不至重傷則
易成大生至一二年者可接其接枝亦翦其已生果二
年有旺气者過脈乃善凡腰接木之盈地者近跗一尺
細齒鋸之為枮又以利刀裁枮使光則不沁水遂從枮
之一旁裁開其皮微連其膜約一小寸先使翦下之枝
裁去兩旁而置口含之使熱連唾插掩紙封箬封麻縛
而以乾壤少潤復不宜灌又遮日暴俟成體乃可開也
匕頭接者木枝與根各斜截其半以人唾粘掩之以瓦
規土灌使少潤晴隂皆以噐覆之要須同气味相合如
芍藥與牡丹方可匕頭接也其寄枝者先裁其旁春分
交而紐接之俟活乃各裁其本木之枝其壓枝者春秋
壓其枝於地封之俟苞生根則斷半而移焉脫木者和
牛羊之滓包其鶴膝處先微傷其膚而縛之復以杖支
之隔年根生則斷而移焉善木者臘月側坎而探釘斷
其中根止畱四散生者覆而灌之則生子碩大也修木
者亦以秋冬裁痕向上則雨不食心盡其枯朽則不引
蛀其欲木直者視其不足處以刀劙其膚气行則傷痕
先滿而身直矣北人云以胡桃條接於桺木易活而速
實郎仁寶曰冬青樹上接梅則開洒墨梅桑上接楊梅
則不酸若生癩以甘草鍼之則无約法曰樹以皮行汁
斜斷相交則生用泥泥之或以銳皮連木者插所砍之
木心而泥封之倒插而生者析其皮而緒之也至於性
情所宜畏冷如橘畏熱如梨松宜乾檜宜濕茉莉喜日
薑苗畏日桑柳宜髠且用其肄間年歇枝多種分半而
摘其實可也南北高下先後早晚各有其宜北蔓菁有
根南菁菜惟葉橘逾淮則為枳矣榛松子盛於遼陽龍
荔在閩粤茄子甘草在南有成樹者南詔梅李食於初
春梧桐子長大而撱既末臘之松子大於荔枝若夫鬱
養強熟京師百菜初春獻焉不可不知
插花法折木花用火燔其折處花不易謝海棠花束
薄荷於折處梔子花折處槌碎之以鹽入噐中不用水
牡丹用蜜不用水梅花用煮肉汁去油俟冷養之插梅
每旦當刺以湯插芙蓉當以沸湯閉以葉少頃插蓮當
先花而後水插牡丹芍藥蜀葵萱草皆當燒枝虛舟子
曰花瓶中水燒瓦片投之不臭冬月濃灰汁入酒不凍
鮮肉凍汁插花耐久
枯樹活樹木插肉桂而枯以甘草灌之復榮烏賊骨
釘之則翳狗膽解之復榮或曰鮭魚乾樹即墨魚海螵
蛸也或曰河豚骨或曰邵陽魚刺日西時樹陰即死一
云桂矴木上則茂矴木下則枯大榕樹以蘇木作釘釘
其根則死柚樹以一銖阿魏入其内則立乾蒲萄以甘
草鍼鍼之即死以肉桂屑布地草不生穴果樹以鐘乳
粉納之則實多味美納於老樹根皮則瘁者復茂人溺
蕁麻即萎豆汁澆鼠莽根即爛蕹汁滴野葛即死(暄曰或云)
(凡樹離根三尺斧其皮納已豆數粒則汁瀉而死)
迻木轉垜法先一年斷木之四週曰轉垜若木大者
先三年每年輪開一方乃可迻種果木宜疎當以丈二
為距八月至正月皆可種之白下蒔人畜此待好事者
之價雖酷暑中可頃刻成花園也
伐木畱花皮者不裂凡木筏至蕪揚者斬木必花其
皮不去皮則不定其性全去則易裂清流木皆如是若
在江西以上流近斬近用則全去其皮江楚兜子橦子
鬆久則從内壞出清流木堅久則從外爛入其浸水透
者二分而止久亦不裂
灌法發萌時勿灌灌則菑翳灌亦宜晚凉之候其糞
及燖猪湯退雞鵝翎湯皆不宜親木跗必生蛀凡雞鵝
翎湯投以荔枝龍眼之核則翎腐當果實時灌之摘食
後灌之臘前通灌之糞必久宿雜以水澆花用塘中之
積水佳於新水以其水煖而壯故也凡花蔬宜日未出
時澆惟茉莉與莧菜甕菜喜日中澆(中通曰馬通和水可催花早開幾日)
養花通理養花木事當家人以消遣心為之故善不
更事者欲以急就心為之安得其理孔子曰吾不如老
圃修花盤幹者穴幹納巴豆則枝節柔軟可結花被麝
冲急用艾雄黃於上風燒之立解(盆内欲竹木小者以溺浸大炭多年穿穴)
(種之則活而不長)
草木好惡牡丹得鐘乳粉而茂海棠得糟水而花鮮
牡丹花根下置术諸種顏色皆是腰金凡栽花根下置
白蘞末辟蟲穴中點硫黃殺蠧海棠花蕊用薄荷水浸
則開養石菖蒲無力而黃者根下宜鼠糞惟枇杷不宜
糞凡花紅者令白以硫黃燒烟熏盞蓋花則白建蘭葉
喜人捋之水仙惡人捋之種果木宜望日前而月晦日
晚可種莧果熟人盜其一則鳥來啄之
治花木蟲去果木之蠧蝎蛣&KR1298;者以杉木為鍼關塞
其气則自亡或以硫黃末塞之或以焰硝硫作紙線絍
穴中焚之走其臭皆亡或坋百部納穴中亦能殺蟲或
治魚腥水灑蔬果等癩蟲自消海魚尤勝池魚蟲能飛
動者取江橘黐以膠焉或種蟻以食柑蟲或順風燒油
簍以驅松蟲或用桐油脚入糞澆菜果樹掛竹燈架去
青蟲桃樹蛀者煮猪首湯冷澆之樹有蠧孔孔邊彈竹
篾如蒲蟲聲蠧自出可悟啄木取蟲亦此理也林檎生
毛蟲埋蠶蛾於下或以洗魚水澆之西風雨能殺毛蟲
槐樹生蟲擂鼓於下則盡落芝麻柴掛樹上無蓑衣蟲
(中履曰坑中置甘草蒜則種樹不生蟲)
製花耐久法林洪曰十月後用竹刀取梅蕊將開者
蘸以蠟投尊缶中夏月以熱湯就盞泡之花即綻香可
愛張邦基木犀記曰搗女貞子汁拌巖桂半開者入磁
瓶中幕之至無花時密室置盤其香裛裛藏可留久顧
元夢云花摘半含半放者三停茶葉一停花礶甖收之
一層茶一層花間投至滿紙箬縶固入鍋重湯煮之取
出待冷用紙封固裹置火上焙乾收用(中德曰羃盛樹下擊木犀等花)
(收下石椎令匾築實於新瓶内用乾荷葉數層鋪之復以枯竹片壓之乃汲井水浸之冬月五日一易水春秋)
(三日夏一日任意取用收之如前經年不壞)
畱果法韓彥直橘譜云金橘景祐中始至汴温成嗜
之藏金橘於菉豆中梨同蘿蔔收皆久凡梨蒂香櫞蒂
插萊菔上可畱佛手蒜罨其蒂蒂壞以蠟彌之風栗同
龍眼縣芡實同防風貯山查同麩炭貯橙橘同木瓜貯
皆不壞異物志曰香櫞浸汁浣苧勝似酸漿
草木通理草木感東方春气而發梅獨先者酸為木
性得气之正晁迥客語曰釋謂火行為變化性如甘草
遇火則熱油麻入火成油則冷甘蔗蒸糖則熱揉水成
湯則冷蘭花午時發香荷花向午則歛蕨以猿啼盛發
芭蕉聞雷而長橘以尸榮而彫於北徙橊因骸茂而鬱
於東迻繁露曰蕪荑生於燕枳榛死於荆其地气然也
春分鐵烙梨枝而栽三月朔種枸杞四月硫掐茄根五
月斫桑枝不則來春不生因乎時也構汁可以團丹砂
狗骨皮汁可以粘雀雞腸菜汁可以粘蟬茯苓碎瓦薜
荔壓樹杞版受刀復合柿木畫皮生文世傳紫薇花畏
搔癢蓋其枝易動也納鹽落欖惡鹽也欖汁泥船隙如
漆入水益亁蓋欖之膠也皂角樹以篾篐之以木砧篐
盡落皂角不實者鑿孔入鐵泥三斤封之鐵鍋煮皂莢
則爆落火釘番蕉則茂梧桐砍皮則大藤芋畏指指即
落莧汁拌鼈肉隔夜即成小鼈不驗蓋為其成鼈瘕也
蜜之忌葱生萊菔與地黃相反熟則無害凡人壯者少
食無傷如孟德啖野葛是也東坡曰桃杏花雙仁殺人
其花本五出六出必雙舊說草木花皆五出惟梔子與
雪花六出愚按水仙秦椒花仙茅花亦六出桃杏六出
雙仁殺人者失常故也木實之蠧者必不沙爛沙爛者
必不蠧而能浮不浮者亦殺人木望前迻植多實社日
杵根實大社酒澆根實繁元日火照名嫁果樹上元著
磚樹岐李繁斧槌樹實不落
應月而生之通理朱草日生一葉半月即落謂蓂莢
此猶芋奶葄實應月生子也虛舟子曰梧桐遇閏益葉
藕過閏益節黃楊遇閏短謂之厄閏
藤刺之用蔓草皆左旋蓋體天左旋也陰而承陽也
藤能入筋象筋也有刺者辛而走竅夜合楊梅刺其葉
夜合辛而屬陰其性破血
木理實有文者鸂鶒木半紫褐有蟹爪文半純黑如
烏&KR0146;烏樠木即&KR0146;也有虎斑木有夜明木有雞翅木花
櫚結癭猶楠鬭斑也枬橊謂癭癅也(張紘有枬橊枕賦)櫚木後
訛為花梨綟木有側戾文紫榆花楸亦似紫檀海橉時
亦結癭桄榔如棕竹而大與㭨欏等皆可車鏇作器遼
東鞾皮木亦有斑鐵力木重海船作碇金剛木結實可
為念珠其小者貴無患木子黑曰鐵槵牛首人先取鉗
之曰銅槵所云番菩提則車鏇桄檳子也金剛椒乃藤
子(藥華木子武當鬼見愁子皆為念珠可觀)
金荆橊金色木也文緻盤蹙隋煬時朱寬征南得此
木數十片作枕及案
相思木即紅豆樹大者鋸版有花文其近皮數寸無
文也南京以作扇邊骨多年數圍者可為書案亦稱雞
翅木猶香樃之呼鸂鶒木也以紋似耳匠斜鋸之其花
較顯或以黃紫分稱
物理小識卷九
