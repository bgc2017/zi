物理小識卷一明方以智撰
天類
象數理氣徵幾論為物不二之至理隱不可見質皆
氣也徵其端幾不離象數彼掃器言道離費窮隱者偏
權也日月星辰天縣象數如此官肢經絡天之表人身
也如此圖書卦策聖人之冒準約幾如此無非物也無
非心也猶二之乎自黃帝明運氣唐虞在璣衡孔子學
易以扐閏衍天地之五歷數律度是所首重儒者多半
弗問故秩序變化之原不能灼然何怪乎舉禮節樂律
而弁髦之舉倫物舊章而放棄之謂為聖人之所增設
乎哉核實難逃虛易洸洋之流實不能知其故故吹影
鏤空以為恢竒其言象數者類流小術支離附會未核
其真又宜其生厭也于是乎兩間之真象數舉皆茫然
矣胡康侯曰象數者天理也非人之所能為也天示其
度地産其狀物獻其則身具其符心自冥應但未嘗求
其故耳學者静正矣不合俯仰遠近而互觀之又何所
徵哉智故隨聞而紀之自天象始
天象原理良孺熊公曰傳天文者多祖禆竈甘公唐
昩尹皋石申之遺課驗凌襍米鹽史遷世掌天官所云
河鼔不欲曲心星不欲直老人見治安不見兵起班固
沿之勾信維散龜鼈不居漢中諸語皆幾以經星為可
移矣夫氣為真象事為真數合人于天而真理不燦然
于吾前乎天地之象至定不定者氣蒙之也天地之數
至定不定者事亂之也達者始終古今深觀時變仰察
蒙氣俯識亂事而權衡其理則天官備矣或問天垂象
見吉凶何也曰譬諸人身脾氣病則貌黃肝病則青腎
病則黑喜慶惠迪額潤顙明華嚴曰一國人感惡緣則
彼當土衆生覩諸一切不祥或見暈玦彗孛但此國見
彼國衆生本所不見蓋氣由地起吉氣上蒸為龍雲矞
彩之類人在氣中生養自有聖賢豪傑挺生有凶氣上
蒸為霾魃欃槍之類人在氣中生養自有饑饉兵戈横
出故望气者止宜于當土辨禍福入國邑而候息耗不
宜于普天率土百年易世一概牽合若日星之具體本
自如也因此地气有吉凶則此地人眼從气中窺便分
祥異故暈背風暈晴雨之候百里有不可同觀者惟彗
孛之气冲入晶宇所至最高天下仰見然比之于七曜
之度不啻下甚即千里而量測之差數覩矣或曰地气
一也何為此方吉彼方凶此時吉彼時凶曰是則數為
之也實胚胎于人事也如堯舜醖釀宇宙太和元气地
平天成及桀紂而以塗炭生民為事其數應窮便致湯
武放伐斯固事數相根而气操其關籥者也不獨地气
天气亦然如中國處于赤道北二十度起至四十度止
日俱在南既不受其亢燥距日亦不甚遠又復資其温
煖稟气中和所以車書禮樂聖賢豪傑為四裔朝宗若
過南逼日太暑祗應生海外諸蠻人過北遠日太寒祗
應生塞外沙漠人若西方人所處北極出地與中國同
緯度者其人亦無不喜讀書知歷理不同緯度便為回
回諸國忿&KR0743;好殺此又一端也質文之運三代循環興
廢有定數皆自人事釀成當興之時天地如律回陽其
气條達如鏡重磨其象宣朗當廢之時天地如律重陰
其气鬱閉鏡蒙塵垢其象湮闇此定理也占候祈禳原
為小數而警予責已仰思咎謝俯答明譴堯舜湯文以
來自有欽若昭事毋敢戲渝之道法在焉可忽乎哉鹿
湖潛老夫曰執气質而測之則但顯各各不相知而各
各互相應之通幾猶晦也夫聲气風力實傳心光受命
如響神不可測而當前物則天度同符格之踐之引觸
酬酢信其不二享其不惑此則有所以為物所以為心
所以為天者豈徒委之气質而已乎萬歷己未余在長
溪親炙壇石先生喜其精論故識所折衷如此
气論潛老夫曰蜕形知气蛻气知神蛻神歸空蛻空
見理蛻理還物如是則物物已耳又何蛻乎世惟執形
以為見而气則微矣然冬呵出口其气如煙人立日中
頭上蒸歊影騰在地考鐘伐鼓窗櫺之紙皆動則气之
為質固可見也充一切虛貫一切實更何疑焉聖人合
虛實神形而表其气中之理西乾止會通于惟心彼離
气執理與掃物尊心皆病也理以心知知與理來因物
則而後交格以顯豈能離气之質耶此伏羲所以合俯
仰遠近而通類也愚者曰一切物皆气所為也空皆气
所實也物有則空亦有則以費知隱絲毫不爽其則也
理之可徵者也而神在其中矣神而明之知而無知然
豈兩截耶知即無知故不為一切所惑乃享其神是曰
大定(揭暄曰所以為气吾師言之矣气既包虛實而為體原不礙萬物之鼔其中而依附以為用也凡諸)
(有形色有聲聞莫不賅而存之天地之間豈有絲毫空隙哉罌瓶挈水閉其一孔水即不入气塞中也倒而縣)
(之水亦不出气未入也萬斛之石不能壓一气毬必气出盡而後合千人挽舟中流莫進風吹之則飄飄然大)
(可移石飛山湧海震地小則吹箭吸流轉輪椎腹以至鳥飛魚躍牛耕馬走肢體運動何往而非气之所為也)
(耶可見气之為气屬無形而有形若無力而冇力朝霞之牖戶雨後之山林其色倍麗是潤物之形而為之籠)
(罩者气也水搖而星擊目眚而燈花气動而日摩其影非一是幻物而使之多者气也日月之初出也玻盒之)
(苑邃也水深而錢浮也物像像物其形倍真也是使物大而遠近而顯者气也气之統體若一大鏡萬物之麗)
(于地者悉映于天故山市海市暗室一隙皆得轉吸而見之大鏡之中不礙其分為各小鏡也不礙小鏡之即)
(大鏡也萬其水即萬其月萬其月即萬其影住去畢具無有分别此其可見者其不可見者則以音傳如風聲)
(水聲人聲鳥聲諸樂作聲一時異嚮襍奏歴歴倫類不相蒙掩即重垣昏夜間十方一耳可使達也至于虹霓)
(雲霞出諸色寒暑燥濕異諸性熏香鬯臭或緣于物或畜于積聚散動静任其自然以為元通也元通至矣是)
(豈黭淺惉懘者所得而窺之也哉又豈洸洋執冒者所得而滅之也哉中通曰气無陰陽而充乎物則有隂)
(陽然亦相反而不相離也火中之气反為隂气故燃油則光生而枯木無燄水中之气反為陽气故沸湯則气)
(上而寒泉不升且陽气遇陰始見故口中熱气夏日隱而冬日顯也陰气遇陽始見故嵓中泠气冬日藏而夏)
(日出也)
气暎差魏朴亦言之矣空中皆气江海水浮射之其
叀綴之算影皆不直也置錢于盌遠立者視之不見注
水溢盌錢浮于水面矣此猶日未出而水光浮日初出
而不熱之理也澉川董漢陽榖謂京口至瓜洲江面一
千三百餘櫓一櫓之力不過三尺則四百丈也中有金
山廣百五十丈南北水而共二百五十丈可以八十餘
艘作浮橋每舟二丈中虛一丈加版通行當名朝宗萬
歲橋昔宋取南唐繫浮橋于采石雖暫亦知其可為矣
寰宇志京口江闊四十里蔡寬夫曰瓜洲在江中也今
闊十七里憶崇禎乙亥測量言二千丈餘者以目光為
水光奪以水嘗飽視其中為極而所餘猶半也空中久
視亦為日光所搖非固精凝定者測量空遠豈能準哉
(暄曰气能使物大气能使物顯气能使物近江中見逆風使檣者隔岸望之舟已觸岸而久不廻帆乃知所望)
(之岸非真岸也又江中有洲此岸望之則洲近彼岸距十分之一彼岸望之則近此岸距十分之一是知十與)
(一乃中數也故立清蒙差算法然地上浮游之气日少而夜多䜿少而横多于差則蒙中有清清中有蒙蒙差)
(少而清差多要在算者之自得于心也彼中通曰測遠須重表凡數測而後算始能無差又須岸有樹或屋)
(或物可作準的方能測度不然則一線江岸左右無定宜其不準也日初出大而不熱者地气横映故大气厚)
(隔遠故不熱也日午熱而不大者地上气淺故不大气淺易透故熱也又日初出光切地圜之界力輕故不熱)
(日午光直射地平力重故熱日初出人目力横視遠故大日午人目力上視短故小)
光論文饒曰兩間變狀皆气光之所為潛草曰兩間
之光皆太陽之火也黃帝經曰天明則日月不明蓋天
凝其陽精為日而月與星用之萬物皆用之說文光從
火在人上人正用天之火種而心正傳天之神光者也
以體質言之火用為燈而發光以理言之未有燈火之
前光之理已具矣愚者曰光理貫明暗猶陽之統陰陽
也火無體而因物見光以為體猶心無體而因事見理
以徵幾也晦夜昏黑地雖遮日空自有光人卧暗室忽
然開目目自有光何訝虎梟猫鼠之夜視耶气凝為形
發為光聲猶有未凝形之空气與之摩盪噓吸故形之
用止于其分而光聲之用常溢于其餘气無空隙互相
轉應也(暄曰气本有光借日火而發以气為體非以日火為體也故日火所不及處虛窗空中皆有之)
(則餘映也然映日之光黃映火之光赤固為從類而月星光白野燐光青暗室光黑則輾轉互映而遞減者也)
(水鏡玻璃能照物而不發光木葉塔影能發光而不照物日之神光具各種異色從暗搖之而見閉而搖之而)
(亦見可見無物不含光性以气為體不專日與火也日火皆气也中通曰光小者不隔而影有窮時故徑寸)
(之火影不百丈光大者雖隔而影不敵光故太陽之照光能含地)
轉光日射地上之水或置鏡及放光石使火照之則
光入于屋梁今術家使人見光之法亦暗縣一鏡于衣
襟或袖口列燈燭香煙于地引人拜祝燭照鏡光搖鏡
則光見于壁或縣貓精與大金剛石則能成五色光萬
&KR0851;戊午老父在蜀為閔夢得公讞一魔術知其轉光梁
上射入暗室之鏡使男女自照鏡中見其前身以惑人
云
聲論目以水照故物攝其中而見耳有三門故气貫
而留之乃聞目與鼻口皆當面直受之者也耳乃旁貫
中通者也气自有聲空自生聲惟耳攝而通之惟心静
而知之天以雷風為聲地以竅穴為聲皆陰陽之气相
摩盪而不已者也而人可知矣(暄曰气本有聲故物擊物气擊气物擊气气擊)
(物皆成聲不相擊而气自飛亦有聲特微耳聲之始也肺促其气于喉喉分于舌唇鼓其气于管管出于孔銃)
(之爆于空也雷之震于雲也空谷之傳呼眢井之遙語也天鼓星裂釜鳴戶響地下樂作也气擊气也鐘之搖)
(絃之馳杖揮空蟬振翼蚊聚蠅飛蟋蟀切股箭哮哨聒石崖浪激松下濤生破櫺吹息委巷屧嚮無之而非聲)
(則無之而非與物相擊亦無之而非气也入于地穴藏于瓮中倚于磬側静而聽之皆有所聞即萬籟俱寂掩)
(耳于深夜間不使有聞亦若有聞蓋气以自飛不定而復相遇也中德曰气貫聲作心亦有聲默誦暗記心)
(亦有字乃知想從心相意從心音矣中通曰氣之成聲有二端一相擊而成于暄言之詳一穿竅而成然穿)
(竅而不能成聲者更有二端或止獨竅气不能出入或兩竅相穿旁竅走气气不能留况此則气不回環于其)
(間皆不成聲故耳鼻之不如喉者喉因上有鼻孔内有气管故耳使气管有走气之處而不專出入于會厭之)
(關則啞矣不見簫管有損則不響乎耳之聞聲者聲入于左必穿于右聲入于右必穿于左故左耳受聲則聽)
(在右右耳受聲則聽在左近不能辨遠則覺也今之治耳閉者右耳閉則以葱貫左耳左耳閉則以葱貫右耳)
(理必交互可徵也)
聲異遯齋閒覽言歐公過高唐驛聞空中人畜聲父
老云二十年曾晝過此謂之海市酉陽雜俎言掘井聞
下車馬人物喧哄聲又公叙弟宿福清紫微院夜聞讙
呼聲皆是浙音人謂之鬼市曹能始名勝志云蜀中江
縣寧國寺有響壁若人虔者按手而應則絲竹管絃聲
達于外太姥有空谷傳聲處每呼一名凡七聲和之老
父以問壇石熊公公曰峽石七曲也人在雪洞其聲即
有餘響若作夾牆連開小牖則一聲亦有數聲之應層
樓檻内門窗紙上大小破隙則風來作絲竹之音若高
山日暮聞城市之喧聲以日气斂而人静聽也愚嘗江
上晡出三山峽即聞魯港鳩兹之人聲風順夜静則山
頭聞百里不為竒矣(暄曰荒谷傳聲瓮裏藏聲兩者一理也凡地遠者聲下則聽上中隔)
(則聲左而聽右風順則聲近而聽遠空中有聲所謂傳也太西有益耳遠聽法與遠鏡同功中德曰狗夜聽)
(最遠以得地气也逐虎者以邊鼓覆地雷之其聲入地穴而愈震也中通曰地中有穴地上之聲悉藏之戚)
(南塘以大瓮覆人聽鑿地道或以竹筒貫地穴而耳之)
隔聲私鑄者匿于湖中人猶聞其鋸銼之聲乃以甕
為甃累而牆之其口向内則外過者不聞其聲何也聲
為甕所收也(暄曰廣孝曾用此法造器械又燒空瓦枕就地枕之可聞數十里外軍馬聲)
同聲相應之徵夢溪筆談曰㕛有琵琶以管色奏雙
調則琵琶有聲應之以為異物殊不知乃常理二十八
調伹有聲同者即應若編二十八調而不應則是逸調
也古法一律七音共八十四調更細分之逸調至多偶
見其應便以為竒耳智按洛鐘西應即此理也今和琴
瑟者分門内外外彈仙翁則内弦亦動如定三弦子為
梅花調以小紙每絃帖之旁吹笛中梅花調一字此絃
之紙亦動曹師䕫鑢磬不應鐘猶之茂先知銅山崩也
聲音之和足感異類豈誣也哉(中通曰通在高座殿上以足頓地而鼓有聲拍)
(掌則鼓不應因悟曰亦各從其類也)
律吕三分損一乃用二也三分益一乃用四也此一
極三之數度概也以十二候气配升降而始于冬至黃
鍾則李文利瞿九思所議其本環也猶内經脉與叔和
脉必互用也詳見通雅楊椒山告韓苑洛之元聲其統
也愚所謂節奏樂器高下疾徐清濁之間即今知古以
實用求妙叶者也象數有度其叶乃顯崔遵度以弓悟
琴丈絃尺絃皆具七泛十三徽焉愚因悟周期本具而
十二十五十八倍之分刌天然嘆此中節豈有絲毫強
哉詳見周易時論
五音七調愚者嘗云周禮享廟不用商樂燕樂二十
八調無徵有疑者否段安昌以平上去入紀之末有上
平聲調則為徵聲紀之曰商角同用而宫逐羽音不可
推耶宫商角變徵羽閏乃旋官之七也遼史四旦各有
七調今時簫笛七調其此遺乎沈存中蔡元定所言合
字四字一字上字工字尺字凡字五字各有高字約為
十五聲其槩也詳見通雅(中通曰七調者淒涼調凡字調閉工調正宫調乙字調梅)
(花調頂調也十三調者黃鍾調正宫調大石調小石調仙吕調中吕調南吕調雙調越調商調商角調般涉調)
(子母調也以高下分調者直調也以曲名分調者横調也而不離乎五音故簫笛南曲隔五必合如合四上尺)
(工六五而合與六同孔四與五同孔也用乙字凡字則成北調矣然調中之高下亦有直有横如合與六四與)
(五本一孔而因气之緩急分高下者此横高下也正宫之四即乙調之合乙調之四即梅花之合本一字而因)
(孔之升降分高下者此直高下也正如琴之十三徽為横七弦為直耳至于曲名分調有階級升降循次而轉)
(者有遠近升降隔三而轉者有高字多而低字少者有低字多而高字少者有急者有緩者此雖横調亦未嘗)
(不因高下而分也始知聲音之理無出于清濁高下升降緩急之外者同符河洛音本天然不過隨時安名字)
(耳又何疑乎今樂非古樂哉如以本黃鍾旋十二律而言宋燕樂以夾鍾清聲起旋故宫角互稱今之十三調)
(乃二十八調之遺而名字又改矣)
樂節愚者嘗因版魚而悟柷敔舊註泥合止而限三
聲其譌且數千年矣房庶曰木柷敔也而貫之為版非
明徵耶泠州鳩曰木音直正謂可以節樂均鐘木亦以
絃可高下移就審中節也鼓雖隐雷其槌合節或露版
以相錯琴有入慢正謂過曲轉慢猶曲中之賺也但任
泠衍則短長走版之清曲耳古用瑟笙蓋笙呼吸皆得
聲瑟惟指點不用吟猱最易學也瑟實以配琴笙實以
和管箎豈有不合止于版眼而可聽者哉
中聲程子謂中聲蓋謂商與角之間角與徵之間也
椒山謂中聲謂定一中聲而高下轉旋十五字更不外
犯乃得何調也與亝謂中聲謂絃雖在彈聲實先起于
七徽而後上下從之也愚者曰皆有其故然必從臨岳
至龍齦四五徽之仙翁猶九十徽之仙翁也而急緩從
上而下有分矣辟天必東升西旋命門在中而必左升
右降為順也
高下定聲之數高公曰聲之自下而上可節者在竹
得十七八字而止在絲可三四十字矣而子母互應可
以代用隂陽相環其理最微更竒者節節而上間缺一
節乃始成調北曲又于南之缺節者或加一節亦復成
調此自天然不可強也如階級然必越級而乃合要而
通之凡語言亦莫不然劉用潛曰琴凡二十四節而一
徽不取則百六十八聲四十九泛而散彈與撥颯八聲
共二百二十五聲除其叶同者則四十八聲備矣笛十
八字亦可分四十八也調則以合轉而言之(中通曰今之七調自)
(極低以至極高計十九字然于高工字之上亦多不用故最下為凡字調所用止十三字合四乙上尺工凡六)
(五亿仕伬仜是也漸而升之則每高一調低除一字高增一字也簫笛六孔為六調後一孔與前之中一孔相)
(合又成一調故為七調也南曲遇乙凡字皆閉用則應北曲矣)
天地人聲鼓中空而外無竅者天聲也銅器無竅而
有唇窩者地聲也簫管開孔其聲流利轉變相續者人
聲也琴瑟絲實木虛聲可斷續乃天地人之合也故均
木用以度始直木無竅而相擊亦鼓空中之清气也故
用以按節(中通曰嘗欲作三絃小琴以磁鍾代編磬拍木吹笙度諸詩歌亦一快也)
十二律隔七也九寸含少辟卦符也五六十二禮運
表之和而月生貴十二之旁羅也參兩會于六而兩之
又四破之各三也十二辟卦配之一陽一陰交而生二
陰律娶妻吕生子據黃蕤交而生林也後此旋例矣連
起止則隔八也十二餘四猶用九餘三度成一例即寓
一幾何相廢耶馬班京蔡例參九也李瞿信都芳例寒
暑也吕覽含少三寸九分但以辟卦陽九陰六而數之
殆天符乎黃鍾復五陰為三十一陽為九非三寸九分
乎蕤賓姤五陽為四十五加一陰為六非五寸一分乎
對貫九寸矣大吕臨四陰二十四二陽十八為四寸二
分對林鍾遯四陽三十六二陰十二為四寸八分亦九
寸也太簇泰對夷則否皆三陰十八三陽二十七為四
寸五分亦九寸也夾鍾大壯二陰十二四陽三十六為
四寸八分南吕觀二陽十八四陰二十四為四寸二分
亦九寸也姑洗夬一陰六五陽四十五為五寸一分旡
射剝一陽九五陰三十為三寸九分亦九寸也中吕乾
五十四應鍾坤三十六亦九寸也愚者曰此恒配之端
幾如先天圖也用之簫管自有盈虛如後天圖(中通曰近見喻)
(春山專此說侯气如信都芳埋扇可推然京蔡之例亦不可廢用必以簫管為徵)
四行五行說問中國言五行太西言四行將何决耶
愚者曰豈惟異域邵子嘗言水火土石而略金木矣地
藏水火分柔土剛土為土石也朱隱老曰四為體五為
用金石同體言金而石隱矣周子尊水火在上次表中
土下乃列金木焉金木者從土中生出者也今所據者
地之五材也金為土骨木為土皮是也水為潤气火為
燥气木為生气金為殺气以其為堅气也土為冲和之
气是曰五行黃帝曰六合之内不離于五既言五運又
分六气不參差乎播五行于四時非用四乎易曰一陰
一陽之謂道非用二乎謂是水火二行可也謂是虚气
實形二者可也虛固是气實形亦气所凝成者直是一
气而兩行交濟耳又况所以為气而宰其中者乎神不
可知且置勿論但以气言气凝為形藴發為光竅激為
聲皆气也而未凝未發未激之气尚多故槩舉气形光
聲為四幾焉楞嚴七大地水火風空見識也地水火風
之四大猶之水火土气也有四實則有四空實皆空所
為也而猶有容餘之空故表空焉皆因人目之見而顯
見本于識而藏于識故表見識焉心藏神而主性腎藏
精而主命以見識表之亦可悟五臟六腑之實是二行
矣若欲會通正當舍二求一而後知一在二中謂之二
即是一謂之不二不一謂之三兩謂之九六謂之七八
謂之四五謂之五六無不可者且請學易
水綱目曰水體純陰用則純陽上為雨露霜雪下為
海河泉井气有流止寒温味有甘淡鹹苦是以昔人分
别九州水土以辨人之善惡壽夭(河圖括地象曰青州音角羽气舒遲人聲)
(緩其泉鹹酸荆揚角徵气慓輕人聲急泉酸苦梁州商徵气剛勇人聲塞泉苦辛兖豫宫徵气平静人聲端泉)
(甘苦雍冀商羽气駃烈人聲捷泉辛鹹徐州角宫气悍勁人聲雄其泉酸以甘此古就域槩分耳人因水土以)
(生生復資水土之气移地亦變合詳上部)愚者曰人身之津液草木之汁皆
水也一气之所生也先天一生水為真陽而後天以形
用則體陰二生火為真陰而附物乃顯則體陽上律天
時凡運動皆火之為也神之屬也下襲水土凡滋生皆
水之為也精之屬也六之成一雪六出可以徵矣水火
一气呵則為水可以徵矣气呵煖動而遇陰則水見雨
亦如是也飲資于水食資于榖榖之精亦水也榮衛頼
之水旋土中而浮于土面榮内衛外亦是理也用之貴
别古人精矣自師曠易牙俞兒張華王邵陸羽張又新
劉白芻李季卿品天下之水性味不同蓋古水官之遺
法孔子不以淄澠告白公乎志林三江味别蔡傅非之
亦非也許敬宗謂濟入河洑地南出亦以味别今揚子
江心有南零北零之異郭緣生曰濟入河與河不合滲
漉入地洑行而溢為榮今歴下發地悉皆濟水阿井其
徵也鄭樵曰山過山則分水過水則合楊慎曰山過山
分而性不分水過水合而性不合水性之别則班馬貨
殖地理詳矣論其極則庭州㶚水金鐵皆漏(庭州㶚水在大荒之)
(外以金鐵承之皆漏惟角與瓠葉則否拘夷山中有流水亦如之)德化之水煮鐵為銅
鄜延之川日夜脂流(即延安石油也以為煙墨松脂不及唐詩二郎山下雪紛紛石煙多)
(于洛陽塵)弱水溺毛黑溪元髕(南荒里溪水其水以塗樹象至輒不去崑崙兒以塗身即)
(能乘象如家畜古所謂黑崑崙今之象奴也)悉唐制角畔怯腐手(見佛經)職方
外紀云西齊里亞沸泉如醋物入便黑翁加黑亞有水
噴出地即凝石者有冬月流而夏冰者有投鞭成泥再
鎔成銅者有色綠而凍成綠石者勿里諾山之泉物墜
其中半月便生石皮周褁其物福島無雨而大樹釀雲
气夜生甘水滿樹下之池度爾格有一海味醎性凝不
生波浪而皆不沉不生水族命曰死海水性不同如此
將怪而不信耶麻知幾水解曰九疇昔訪靈臺見銅壺
漏馬大史召司水曰此水已三周環水滑則漏迅迅則
刻差當易新水予因悟曰天下之水用之滅火濡槁則
同而性從地變質與物遷自别也蜀江濯錦則鮮濟源
烹楮則晶南陽之潭漸于菊其人多壽遼東之澗通于
葠其人多髮晉産礬石泉可愈疽戎麓伏硫湯可浴厲
揚子宜荈淮萊宜醪滄鹵能鹽阿井能膠澡垢以汚茂
田以苦癭消于藻帶之波痰破于半夏之茹冰水嚥而
霍亂息流水飲而癃閉通雪水洗目而赤退醎水濯肌
而瘡乾萊之為虀鐵之為漿麴之為酒糵之為醋千派
萬種言不可盡井水反酌而傾曰倒流出甓未放曰無
根無時初出曰新汲將旦首汲曰井華夫一井水而其
别如此行藥詎不擇哉有患小溲閉者衆不能瘥張子
和以急流煎前藥一飲立溲即靈樞治不暝半夏湯用
千里流水意也
火自燧人鑽木取火教民熟食使無腹病周官司烜
氏以燧取明火于日鑑取明水于月以供祭祀司爟氏
掌火之政令四時變國火以救時疾古聖王之于火政
亦切矣時珍曰天之陽火二太陽真火也星精飛火也
天之陰火二石油之火水中之火也人之陽火一丙丁
君火也(心小腸離火)人之陰火二命門相火也(坎火也遊行三焦寄位肝膽)
三昩之火也(純陽乾火也)諸陽火遇草而焫得木而燔可以
濕伏可以水滅諸隂火不焚草木而流金石得溼愈燄
以水折之則光燄詣天物窮方止以火逐之以灰撲之
則灼性自消光燄自滅故善反于身者上體天下驗物
則君火相火正治從治理昭然矣蕭丘寒火(抱朴言南海蕭丘火)
(春生秋滅生木小焦黑陸游曰火山軍其地鉏深則有烈燄不妨種植亦寒火也)澤中陽燄(壯如)
(燄起水面出王砅註)野外鬼燐(色青聚散)金銀精氣皆似火而不焚物
者也樟腦獺髓皆能水中發火濃酒積油得熱氣則火
自生南荒有食火之民(國近黑崑崙人能食火炭)食火之獸(原化記禍斗如)
(犬而食火糞復為火能燒人屋)西戎有食火之鳥(駝鷄)火鴉蝙蝠能食燄
煙火龜火鼠生于火地虛舟曰春日火煙青冬日火煙
黑因乎時也然石熟物剛火猛油其偏鍾者也老樹出
煙堆草生燄其積菀者也礶可以閉火气紙可以遏火
舌因乎勢者也此皆物理之常而乍聞者怪異蓋未深
詣乎此理耳震亨曰太極動静陰陽而生五行各一其
性惟火有二曰君火人火也相火天火也火内陰外陽
而主動者也以其名配五行謂之君以其虛無守位稟
命因其動而可見故謂之相天恒動人生亦恒動皆火
之為也見于天者出于龍雷則木之气出于海則水之
气也具于人者寄于肝木腎水膽者肝之腑膀胱腎之
腑心包絡者腎之配三焦以焦言而下焦司肝腎之分
皆陰而下者也天非此火不能生物人非此火不能自
生天之火雖出于木而皆本于地故雷非伏龍非蟄海
非附于地則不能鳴不能飛不能波也肝腎相火猶是
也(智按丹溪天火出木者以震為雷為龍實起于北由東升而西降木為生气金為殺气也天地之間無非)
(火無非水也伏蟄于地可悟邵子用三餘一冬煉三時之旨致中和則交濟矣)東垣則以火為
元气之賊何哉周子曰神發智矣五性感物而動即内
經五火也五性厥陽之火與相火相扇則妄動矣火起
于妄煎熬真陰陰虛則病陰絶則死君火之气經以暑
與濕言之相火之气經以火言之蓋表其暴悍酷烈甚
于君火也故曰聖人定之以仁義中正而主静(不落動静之静)
(也)朱子曰道心為一身之主而人心聽命焉火自中節
何賊之有(或曰内經止于六气言火未言及臟腑也曰岐伯歴舉病機十九而屬火者五諸熱瞀瘛)
(皆屬于火諸逆衝上皆屬于火諸躁狂越皆屬于火諸禁鼔慄皆屬于火諸病胕腫疼酸驚駭皆屬于火是也)
(劉河間云諸風掉眩屬肝風火也諸气憤鬱屬肺燥火也諸濕腫滿屬脾濕火也諸疼痒瘡屬心鬱火也以陳)
(無擇之通敏猶以煖温為君火日用之火為相火何怪後人聾瞽哉)愚者曰丹溪言君火
以名相火以位未暢也天與火同火傳不知其盡故五
行尊火曰君畜覺發機曰相或以暑為君火燥火為相
火或以暑燥火為陽火風寒濕之火為陰火或以有形
為陽火無形為陰火或以知識為陽火不知不識為陰
火有交幾馬析說不能盡須自得之人身命根種火在
北下七節之小心知識用火在南上膻中之宫城真气
伏于丹田清濁分于腦府思慮憂鬱過用則傷而慾焦
忿决尤難懲窒五志總歸心主而無原之心是何物歟
古人稱入火不熱者是何道歟其曰君火為人火而相
火為天火者猶之太極為體卦爻為用而邵子曰卦爻
為體太極為用也于是乎决曰天道以陽气為主人身
亦以陽气為主陽統陰陽火運水火也生以火死以火
病生于火而養身者亦此火水火交濟主之者心火無
體而因物為體人心亦然故提出不生不死之道心以
統人心實未嘗離也善吾生所以善吾死郭象曰養生
非求過分也全理盡年而已矣此醫所以貴治神為第
一也節嗜慾寡瞋恚陰平陽秘中和主宰相奉其君是
黃帝之心乎知此火為病源者少矣知此火為病而欲
絶之絶之不得而遂縱之豈享中道之恬愉哉中丞公
曰聖人因土竈以畜火因木薪之因金制之因水濟之
萬物享熟物之功而不受燔屋之禍其恩大矣明乎滿
空皆火君相道合者生死性命之故又孰得而欺之不
肖子以智謹識于此
木五行以木為生气貞下起元帝出乎震人身象榦
枝焉體仁之道其天地之生機乎木獨反生其首在下
其華向上結實而傳核仁禪于無窮聖人于此喻種理
矣號為植物互有剛柔蕉蔓苔栭寄生之類皆本濕熱
稼穡之功首重百榖皂膏核蓏實為五果棟宇取材土
宜辨性神農嘗毒藥有本草養生救疾莫備于此木德
之功大矣哉
種仁皮心之理木之種在仁仁破核而化為根之腦
腦與根為本而外生枝内生柢焉脉貫于皮而中行气
焉故中空而不死皮連則生接樹者斜其皮倚而合之
即生截樹者倒插順插之皆有生者緒其皮即成根
金邵子舉水火土石而不言金木朱隱老曰木則後
生于其陽金則水火入土中而成于其陰者也金用而
石隱矣楞嚴四大太西四行皆後之蓋有說焉且問五
行金生水金何以生水乎老生夙學不能答也虛舟子
曰金石同體五金八石互相為用丱之在土直一石耳
石則生水矣本草金石同科石者气之核土之骨也精
為金玉毒為礜砒凝色而為丹青化液而為礬汞或自
柔而為剛乳鹵成石是也或自動而為静草木成石是
也含靈之為石自有情而之無情也雷星之為石自無
形而成有形也愚者曰天地之堅气為金輪而土中得
之凝為金石其生成也積久其化物也峻厲以其堅气
遂為殺气用者可不慎歟
土土五行之主具五色而以黃為正色具五味而以
甘為正味是以禹貢辨九州之土色周官辨十二壤之
土性在人則脾胃應之(家語曰堅土之人剛弱土之人懦壚土之人細息土之人美耗)
(土之人醜淮南子云土地各以類生人是故山气多男澤气多女水气多瘖風气多聾林气多癃木气多傴石)
(气多力下气多&KR0146;險气多癭谷气多痺暑气多夭寒气多壽丘气多狂廣气多仁陵气多貪輕土多利重土多)
(遲清水音小濁水音大湍水人輕遲水人重皆應其類也)愚者曰土納重以養清主
静以載動居中以御四維之气故能和物能生物又能
殺物故能化物也岐伯曰地在人之下天之中明乎胞
豆之喻者居中之表法不昭然乎水火貫乎土中而生
金木濓溪示之矣土石剛柔以表坤艮而奉天化康節
示之矣百昌皆生于土而復于土藥之用土皆取其冲
和以安物沁罨以化物之用萬物本气以生乘气以遊
而安土以為養豈能離哉
水火本一水濕火燥相反甚明而易傳曰水火不相
射何也愚者曰本一气也而自為陰陽分為二气而各
具陰陽有時分用而本不相離有時互用而不硋偏顯
有時相制而適以相成特人不著察耳天一生水而反
成陰潤之性地二生火而反成陽燥之性呵气屬火而
化為气水精液為水而反以成人果二物耶人身之腎
水也心火也時時交濟不可間隔以理言之智火也仁
水也理水也性火也是水直以火為性命矣不見夫雨
露霜雹皆陽气之蒸餾硝磺發而礮滴雷鳴而泉通春
火力深而礎石潤熱爐之下必有气蒸乎是火直以水
為性命矣不見夫螢燐珠珀皆濕气之凝聚薪經浸而
火不斷燈加膩而益明井油得水愈熾高奴之水肥可
燃乎日炙草木而滋茂行汁參茂補陽而口生津水中
之石擊之得火煉劍淬水而剛二者之用交濟相成莫
不皆然識者于此蓋悟代錯之本一矣(暄日水火一也論其質則相尅)
(論其气則相生論其形气之交則又相入水見火而死而温泉沸湯則火之气能入水之形水見火而散而燈)
(脂爝蠟則水之气能入火之形論其極則又相變百沸之油近鍋必冷伏中鑄錢爐煉不清海峽積潤飛燐不)
(絶霜雪之深必兆豐年此即陽極陰生陰極陽生之理夫水化气而為火火化气而為水相變之道即相生之)
(道即互根之道也上中通曰水流下而趨中有剛火性也火炎而旋升有柔水性也)
水火南北位魏莊渠曰北方水位也水气旺于北土
尅水而水少南方火位也火气旺于南水尅火而水旺
以四時言之水气旺于冬而寒水消水气涸于夏而夏水
漲火旺于夏其燄不揚火囚于冬其燄反烈愚者曰配
位者極物從類之端法也其用在乎推行化裁
藏火棉花燒黑將灰收之香燃一絲去香則隱少頃
吹之復燃潛草曰杏仁灰包火楊梅可佩外域用火鴉
駝雞肫皮塗卵白包火又曰紙捲香入竹筒終日不滅
開則燃合則隱(竹木銃一發即朽塗卵白則能三發故卵可撲火暄曰有長生火葫法)
金土聊城人博山爐乃土和銅屑埏埴為器周籓或
以金沙土為之竟如三代器蓋陶而不泑窖生青綠者
也永昌圍碁子取貴州土和鉛燒之顔神亦用鉛哥窑
鐵足皆取五金之气也
歷類
圜體天圜地方言其德也地體實圜在天之中喻如
脬豆脬豆者以豆入脬吹气鼓之則豆正居其中央或
謂此遠西之說愚者曰黃帝問岐伯地為下乎岐伯曰
地人之下天之中也帝曰憑乎曰大气舉之邵子朱子
皆明地形浮空兀然不墜以世無平子冲之一行康節
諸公耳孔子曰天子失官學在四夷猶信世士不考相傳
地浮水上天包水外謬矣地形如胡桃肉凸山凹海自
徐元扈奏立歷局而崇禎歷書今成矣老父以學者從
未實究故作崇禎歷書約(暄曰有謂静天方者以圓則行方則止也不知地形圓何)
(以亦止也且静天以外又何處尋方圓哉吳石渠炳易象化機云地似空匏内虛外實故能吞吐呼吸此喻亦)
(切中中通曰方者以上為上以下為下圓者以邊為上以為下地居天之正中故人以各立之地為下不知)
(其彼此顛倒也今以簡平儀測天星每二百五十里差一度金幼孜北征錄云沙城鳴鑾戍夜視北斗在頭上)
(古梵場長清塞則南望北斗矣以此推之地非圓體而何)
黃赤道圜六合難狀也愚者以瓜蒂瓜臍喻之渾天
與地相應所謂北極如瓜之蒂所謂南極如瓜之臍瓜
自蒂至臍以其中界周圍為東西南北一輪是赤道也
腰輪也黃道則太陽日輪之纏路也斜絡于赤道半出
赤道内半出赤道外約周度十二宫而平輪之子午縱
輪之卯酉横輪之皆一也約為三輪六合八觚之分自
蒂至臍凡一百八十度自赤道至蒂凡九十度黃道之
出入赤道者遠止二十三度半此曰緯度(蒂至臍而言也)七曜
所經之列宿則曰經度每三十度為一宫十五度交一
節其槩也(暄曰道為天中虛脈日月可以流轉絡于天中者天圓體則中廣在天者以廣為就猶水)
(行于川必以深處為趨也)
九重月天二十七日三十一刻行一周水天三百六
十五日二十三刻行一周金天三百六十五日二十三
刻行一周日天三百六十五日二十三刻五分行一周
火天一年五百二十一日九十三刻行一周木天十一
年三百一十三日七十刻行一周土天二十九年一百
五十五日二十五刻行一周經星天四萬九千年行一
周宗動天一日一周所謂静天以定算而名所謂大造
之主則於穆不已之天乎彼詳于質測而不善言通幾
往往意以語閡愚者斷之如此其金水附日一周穆公
曰道未未精也我國有一生明得水星者金水附日如
日暈之小輪乎則九重不可定矣格致草云恒宿天七
千年一周宗動天四萬九千年一周而渾蓋云四萬九
千年為歲差一周謂恒星一周也不已自矛盾耶
遠近分輪細辨月地近地能掩日五星六曜有時掩
恒星遠者遲近者速也舊說金水在日天下日天上皆
無確據若以相掩證之則大光中無復可見論其行度
三曜運旋終古若一兩術皆窮因知皆臆說也西國近
以望遠鏡測太白則有時晦有時光滿有時為上下弦
計太白附日而行遠時僅得象限之半與月異理因悟
時在日上故光滿而體微時在日下則晦在旁故為上
下弦也辰星體小去日更近難見其晦明而其運行不
異太白度亦與之同理愚者曰此非附日為輪耶問熒
惑歲填去日遠近曰熒惑在歲填内在日外蓋為其行
黃道速於二星遲於日也木星在火外以其行黃道速
於土遲於火填星在木外其行黃道最遲也恒星無視
差七政皆有視差且以此斷
三際三際者近地為温際近日為熱際空中為冷際
也日光蒸地火收地中火必出附天而止天火同體水
地相比也一气升降自為陰陽气出而冷際遏之和則
成雨如飯蒸之餾遇蓋而水滴焉陽亢則為風陽欲入
而周旋亦為風初起之雲則飯甑之气也飄散不收或
騰或霧夜半陰气清肅而上則為霧結則為霜雨上冷
凝為霰霰墜猛風拍開成六出片則為雪陽气伏陰气
之内不得出爆開則為雷火气發越適映雲際其光疾
甚閃爍曰電夏月火气鬱蒸冲濕气而銳起升高至冷
際之深處驟沍為雹愚者曰黃帝五運篇曰風寒在下
燥熱在上濕气在中火遊行其間此至語乎日所到則
煖日去則冷一气為陰陽而自相盤旋者也三際槩耳
(暄曰西國三際之說未盡然也向日則煖背日則寒故一石一牆之下皆有隂气如六月遊深崖入石室恒至)
(衣絮則地之内外未始無陰气也近地必熱際則山腰之下不宜暴雨四川雪山不宜夏月不消也空中必冷)
(際則空中無時不有气亦無時不合雲無時不下雨也冬月皆雪矣雨雹者至隂之气乘之夏月偏雹者非至)
(陽不至至隂之山夏月雹偏大者非至盛陽不足升至隂之气至盛之陽飛濕乃猛至盛之陰結雹乃連雖然)
(陽生則為至陽陽死則為至隂故六月之晨煮水百沸入瓶中錮閉之急入井底午取而出則冰矣陽死也有)
(六月為魚肉凍者亦倣此法可知冷無定際陽隔則冷陽遠則冷陽死則冷不必空際也)
歲差乃星度與日周差而歲實無差歲差之說紛矣
智决之曰歲差者恒星行度歴差于静天之度而歲實
日周遂與恒星之度迻也日一年從西向東行二十八
宿三百六十五度四分度之一尚差一分餘而至六十
餘年差一度約積三萬年不足而復于原宿之度矣按
堯時冬至初昏昴中日在虛七度吕不韋月令日在斗
二十二度漢元和三年在斗二十一度晉太元九年在
斗十七度宋元嘉十年在斗十四度唐開元十二年在
斗九度半宋改綂天歷在斗二度元改授時歷在箕十
度至洪武甲子在箕七度嘉靖三年初昏室中日在箕
三度萬歷四十年在箕三度十九分十九秒起堯甲辰
至今癸未凡四千年共差五十八度六十八年又七月
一十三日三時差一度二萬五千一百有餘年差三百
六十五度有餘為一周天此均算耳細準未確也自漢
鄧平改歷洛下閎謂百年後當差一度漢末劉洪作乾
象歷有核歲之法晉虞喜始以天為天歲為歲立差以
追其變以五十年退一度何承天增之約百年退一度
隋劉焯折取二家中數為七十五年又劉炫謂四十五
年梁虞鄺謂百八十六年祖冲之謂百八十三年唐僧
一行大衍歷則八十三年宋統天歷則六十七年元郭
守敬及許衡王恂輩測影騐气減周歲為三百六十五
日二十四分二十五秒加周天為三百六十五度二十
五分七十五秒強弱相較差一分五十秒積六十六年
有竒而退一度定為歲差上推則每百年長一下推則
百年消一洪武中元統大統歷不用消長之法而積分
猶仍授時也正統十四年己巳朔二至之晷有晝夜六
十一刻之文矣嘉靖初華湘奏歲差三度五十二分五
十秒矣萬歷中利瑪竇入仍約六十六年八閱月而差
一度每年不及周天一分五十秒王曰俞云萬歷四十
年冬至日在黃道箕三度一十九分一十九秒八十微
赤道箕四度四分二十五微故内道口在璧一度外道
口在軫初度距今丙戌歷三十四年歲差一分三十五
秒則今之冬至其内道口已不在璧而在室外道口已
不在軫而在翼其約之者法不一也格致草云歲差二
萬五千年而周西渾蓋云凡經星以四萬九千歲一周
天或約二萬九千又約二萬八千蓋其所差之理未得
安可執一法以窮之老父中丞公曰崇禎庚辰與石亝
黃公同在西庫公衍象正以易定歷妙哉然三乘六十
四卦以應六十年歷而以守敬萬法積之終不免于灑
派納虛也蓋古以日為法也既云不及一度或一度大
則不必拘日以為法矣易以數為端幾而定于環輪静
天亦猶是也均列定限分别節度以日所行至者紀于
何節之分秒焉月五星所至亦紀之經星所行亦紀之
則所差之由與追差之合自犂然也或曰天不可見以
經星躔次為考静天何所考乎潛老夫謂算家遇不可
問之數則立商法焉商而兩測之而中之度于是乎定
今以静天環一定之分秒而使日月五星與經星皆各
行其遲速之行豈能逃乎猶之會通易幾者無往非河
洛則物物之未有物先皆歴歴河洛也因建此意以待
神明之士智曰此定恒法也而隨時測驗盈虛在其中
矣天運盈虛一年有盈虛一日亦有盈虛又多年而盈
多年而虛穆公曰地亦有遊欲據一歲之測而定之乎
欲明其理理則如此蓋從前止以經星宿天而日周之
不知經星亦自行于静天而静天不可見故無悟者(中履)
(曰黃先生易歷先祖為圓其義朱康流年伯為黃先生門人丙申老父廬墓卒時論業訊問海寧康流年伯報)
(書曰授時消長之法以推今測之晷影冬至先天約二十刻矣所以然者元時為極消上推百年長一下推亦)
(應百年長一自元迄今三百餘年應益三分故象正小餘二十八履按經星常移古今宿度分數不一冬夏二)
(至有時闊狹太陽時遲時疾安可一算哉然其冒準有通徵不可不求其故也暄曰方潛夫中丞公以易數)
(度為準而立商法一切紀之于静天之定度而後兩商之蓋歲原無差也静天有一定之度動天有一定之至)
(周静天之度切動天之至以成其歲節气齊而南陸極歲何嘗有差但仰視諸星稍移分許耳是可謂之星差)
(實是經星周天百十年移一度而遲速不等也按嘉靖三年冬箕三度在南至迄今百三十餘年箕三尚在至)
(萬歷四十年箕三度十九分十九秒在至庚子冬箕三度五十四分二十八秒在至則已進而復退不知凡幾)
(再百餘年此度猶不能踰南至而過也金水均算歲一周天然金自周小輪者強半水周小輪者三决不能據)
(其平日之行而定其周天之度也况經星跳躍不一甚遠甚微又豈能據其平日所行一度與四五十度之均)
(算而定周天乎是經星之測亦難也天周大輪諸星頻激小輪種種有差算亦種種有定算余與方位伯别有)
(專書問答以請教于神明之者二中通曰經星久亦移動如觜宿距參漢洛下閎測得度宋皇祐元豐間測)
(止一度守敬測止五分崇禎戊辰測之不惟無分更侵入參二十四分矣又如北極天樞一星古測離北極二)
(度後行過北極今踰三度有竒矣是經星之居位不定也西分經星之度與班固費直蔡邕皆不一也日法或)
(八十一分或三千四十分或九百四十分或三百六十分或萬分且如守敬百秒為分百微為秒太西約以六)
(十亦不齊也况乎太陽行有遲連經星之行亦有遲速乎歲差者每歲日與經星相差或多或寡渾蓋以經星)
(四萬九千歲一周天為歲差非也自堯甲辰冬至日在虛七度至秦莊襄元年冬至日在斗二十二度凡二千)
(二十八年而差十五度半此百有三十年強差一度也自莊襄元年至宋慶歷甲申冬至日在斗五度凡一千)
(二百九十二年而差十八度此七十二年弱差一度也或多或寡之說尚何疑乎)
光肥影瘦之論可以破日大于地百十六餘倍之疑
利瑪竇曰地周九萬里徑二萬八千六百六十六里零
三十六丈日徑大于地一百六十五倍又八分之三(距地)
(心一千六百零五萬五千六百九十餘里)木星大于地九十四倍半(距地一萬二千)
(六百七十六萬九千五百八十四里餘)土星大于地九十倍又八分之一
(距地二萬五百七十七萬零五百六十四里餘)火星大于地半倍(距地二千七百四十一萬)
(二千一百里餘)金星小于地三十六倍又二十七分之一(距地二百)
(四十萬六百八十一里餘)月小于地三十八倍又三分之一(距地四十八萬)
(二千五百二十二里餘)水星小于地二萬一千九百五十一倍(距地)
(九十一萬八千七百五十里餘)經星有六等皆大于地以遠故望之小
耳熊伯甘曰燈體如指半寸内熱不可堪炬體如拳三
寸内熱不可堪野燒如車輪三尺内不能堪矣西法測
日輪乃倍于離地之空處則地上焦灼何堪哉朱子曰
光者明之體明者光之用也體之中有内體焉真體也
有外體焉借所用以為體也西土之測日是合内體外
體言之也西用遠鏡四層皆凸外而窪内以窪近目能
拓小影為大層層轉取倍必累矣今日既在四層天晶
晶之鏡豈不增大猶如山寺縣燈一里之外便已見之
燈體如棗望者如斗豈非合籠與燈之體皆視為燈體
哉寧都邱邦士曰燈炬野燒大小遠近之熱誠然矣但
西法日輪之大未嘗倍于離地之空也按地球全徑二
萬八千六百三十六里九分里之四而日徑大于地百
六十五倍八分倍之三則日徑當四百七十三萬五千
七百五十二里九分里之五也其日離地中則一千六
百餘萬里視日徑且三倍有餘矣但日去地中一千六
百餘萬里倍之則日天之徑也以徑七則圍二十二之
法求之日天之周當一萬萬里有竒其三百六十之度
每度二十七萬餘里西法又謂每半度為日之全徑然
則日全徑僅十三萬餘里耳何得百六十餘倍于地耶
愚者曰前言日輪之大倍于離地之空此算日離地三
倍足以破之矣而日火煏地未可解也天包日圜以中
為廣光气皆以中廣之處為衝則日火所衝如以寸火
離三寸之空而以掌當其燄煏何如耶斜陽則殺矣故
冬行南陸而中原寒也皆因西學不一家各以術取捷
算于理尚膜詎可據乎細考則以圭角長直線夾地于
中而取日影之盡處故日大如此耳不知日光常肥地
影自瘦不可以圭角直線取也何也物為形礙其影易
盡聲與光常溢于物之數聲不可見矣光可見測而測
不準也屋漏小罅日影如盤嘗以紙徵之刺一小孔使
日穿照一石適如其分也手漸移而高光漸大于石矣
刺四五穴就地照之四五各為光影也手漸移而高光
合為一而四五穴之影不可復得矣光常肥而影瘦也
(中通曰所謂取影者以地影礙日而蝕月而火木土星並二十八宿不蝕者必地影之窮也假日輪小于地或)
(等于地則地影且無盡矣故從月天以兩直線夾地取日輪耳今之日光嘗用其餘光包地而交衝于月則日)
(之大定以半度為準明矣光肥影瘦之說通嘗測之高四百倍于其物之徑而影絶馬中履曰陽光火體同)
(理而太陽則烈月與燈照階餘處即漸暗也陽光射階則堂室戶牖燦然顯白巨細畢見特于堂室再屏乃異)
(耳陽能令星月生光照物亦能令虛空之气生光照物地影之易窮皆由于虛空之气有餘暎非日體之大也)
(以昏曉言之日未出而天光曙日已入而地猶白赤道下為朦朧影者凡六刻有餘南北極為昩爽黃昏者各)
(一月有半豈地影所能盡障乎近于地者如此况遠見于天乎以冷燠言之若日較地太百餘倍則地在日中)
(僅一點耳即以南北千里之殊止共一點而南無雪北無雷寒暑气候迥然不同則是太陽不能偏蒸羣地而)
(曰日體遠過于地定足信乎但光大于物則影瘦光小于物則影仍肥耳暄曰太陽能生夲體之光所謂大)
(若半度者也能生對照之光日影所射近體而熱者也能生互映之光日影不及如屋宇之下密雲之内朝霞)
(暮靄展轉相映者也日之為光者火也火气恒散天圓體散之不得則必循天而轉以合于對極中亦抱地而)
(轉以合于前衝若水流包砥而後合也余嘗于日沒時觀其影射气中自西徂東抱地若環橋始知其影非直)
(行能隨物曲附不可以直線取也地徑二萬八千六百三十六里有三十六丈日依半度算徑一十三萬八千)
(二百四十八里半大地四倍有餘光肥影瘦固然光小于物光亦肥仍不可以直線取也凡罅隙之光皆具日)
(之全體故小孔射地方者必得圓形或雲上于天掩日之半則諸孔所暎悉掩其半以盆水映漏與以遠鏡塞)
(漏中畫紙以觀日食所食之分秒畢形可知光無大不包無微不現而溢于物之數也依立圓羃積算大地百)
(六十倍其徑不滿二十萬則半度之說可無疑矣有謂遠鏡照物百十步内其大數倍晶天一千六百餘萬里)
(與滿空之气層層相射則半度猶是遠映安知其真體不更小于地徑乎中通曰星月皆水體水能攝物故)
(星月攝日于體中而生光馬太西言日天之度或為二十餘萬里或為數萬餘里言日體之大或為十餘度或)
(為半度未嘗定也通謂天可以度測不可以里測以度測之度之大小可毋論矣界天分度以半度之說為是)
(然知其占日本天之半度亦不能與地較也通嘗以絶影之率測之地徑三萬里影當千二百萬里而絶地面)
(去日邊千三百五十一萬餘里地影已不及日天而况諸星天乎)
左右一旋說問左旋右旋何决耶愚者曰仲默註尚
書紫陽註十月之交說之皆可者也高皇舉一星以視
月月漸遠于星然同行而一疾一徐謂徐者右行疾者
左行此亦說之可合而不遂决者也天左旋日月五星
右旋自人北面言之也日月星從西向東其周天各有
遲疾宗動天從東向西一日一周或曰歷家取捷是亦
一說也西法分為九層各為一種行法乃可立算間嘗
窮之黃帝運气左升右降自人南面而言也東向西行
其天之習气乎其定理乎日月星在一气之中各有熟路
丸滚于槽槽西行急則槽中之圜物自然東轉而實西
旋順天但積差之度見于星宿似乎不與天同而每退
焉其分遲速者近地者疾遠地者遲也帶動之說固無
疑矣(暄曰天從東而西政亦從東而西日夜不停特以政較動天稍有不及較静天則竝為左旋安得有)
(右轉乎)
兩種定極赤道之拱架三輪是静天之極也黃道之
拱架三輪是定日月星經緯度之極也半周天為一百
八十二度半而大統歷日自春分至秋分有空度恒多
八日秋分至春分有隔度恒少八日足知日天之心與
宗動左旋天之心不對每過北八度此義歷士鮮有明
其解者故須兩種定極以算之
日月行度日一日行三百六十五度全數恒星天過
一度月一日行百五十三度遲周天十二度恒星天過
十三度月二十九日六時三刻合于日而同度為朔日
照月側為弦十四日九時餘日月對朢而見全圜曰朢
日光在月上其魂不見為晦日與天會一年而多五日
三時曰气盈月與日會一年而少五日七時三刻曰朔
虛其月行疾日行遲者以歷算自東行西紀度也月九
行者四方出入黃道者八與同黃道者為九也五星行
度詳老父歷書約
宿天二十八宿為恒星天向以為與老天帖定今因
歲躔冬至之經星漸差而乃知其自迻也其日四分度
萬分之一當二千五百分今作二千四百二十五分以
七十五分與天者郭守敬之法也小餘日加二十八分
者黃石亝先生之法也其曰星一日行三百六十七度
過周天一度謂之日行一度者指順天旋而算也
日月食蔡邕言側匿許慎言朓朒解以朔晦月見此
歷差耳月質以日映為光合朔日食月質掩日也望有
月食地毬之影隔日也凡見月之處見食皆同而日食
則異其不當頂而斜迤者皆不見日食也故分秒各别
此質測也古人以占君相致儆者類應之心幾也(中通曰平)
(行相距實引交周分時各有算法但日距限如在百度外則日不食月距黃緯小于並徑則食若等者相切大)
(者不相涉則月不食)
五星遲留伏逆土周二十八歲木周十二火約二歲
各于大輪中跳為小輪人在地直視其上下則留迤行
則遲避日則伏如水車之旋下西上東則逆也金水遶
日為小輪乃日之餘體隨日而轉耳舊法詳歷書積日
為算耳即太西亦未推明其故也(暄曰金水遶日為輪確矣水輪近日故速)
(于金至火木土又皆遇日對衝則遲留以至于逆近日則伏也中通曰兩間惟日為陽而月與五星皆陰皆)
(用日之光而遇日正衝則避及其遠則復來就之辟如物滚槽中槽西行急則物反東轉且有激而跳為小輪)
(者此喻竒哉)
四餘月自南遡北交黃道曰羅其對即計所謂龍頭
龍尾内道口外道口也月行最遲之度曰孛朔不及中
成閏而閏生炁凡二十八年周是歷行之算節也宿曜
經出于佛藏而世以占命則物物可以端幾配應言之
耳術家執之世士不解豈悟極數之深幾乎
出沒異每日遶地一周天下國土非同時出入也東
方先見西方後見東西相去七千五百里則差一時相
去四萬五千里則東方午時西方為子時普天下時時
曉時時午時時晡時時黃昏時時夜半知之乎
晝夜異晝夜長短由于日之出入日行虛縮由于南
北極之出地高下中國處赤道北夏至近北則晝長夜
短冬至近南則晝短夜長處赤道南者反是北極之下
半年晝半年夜周髀已言之矣
節气異日行赤道北為此夏至則為彼冬至日行赤
道南為彼夏至則為此冬至此言瓜蒂瓜臍之異也若
東西則出沒發斂以漸而異半其九萬里即差六時彼
為日交則此為夜交彼晨交則此屬暮矣
歷元舊說日月五星行四千六百一十七年夜半冬
至其日月如合璧五星如連珠為歷元三統歷二千三
百六十三萬九千四十為復于太極大衍歷兼章微為
日法半之為天地出符數三之為四千五百六十當七
精還初之會又三三之為統其槩也太乙積年至崇禎
癸未一千零一十五萬五千五百六十皆立法臆定者
也(中通曰歷家大小餘歲差皆不盡分數有必不能齊者少則不覺積久差多故歷未冇數百年不改者然)
(改歷元不必改歷法即改日法亦不改所以推測之法也隨算隨測除餘補縮則時時可立歷元而大歷元自)
(在也)
開闢紀年問開闢紀年有據乎曰伏羲至舜一千二
百三十年夏四百五十八年商六百四十年周八百七
十三年秦四十九年漢四百六十九年魏一年晉一百
五十五年宋齊梁陳隋一百九十八年唐二百八十九
年後五代五十三年宋三百二十年元八十八年明至
崇禎戊辰二百六十一年太西曰開闢至伏羲元年甲
辰一千七百四十年彼以一樹證之安知此樹何年生
乎佛言成住壊空相輪廻而已八十轆轤未覈也邵子
始以年月日時徵出元會運世以十二與三十相乘則
因關子明僧一行而觸合之鄧綺曰以方圜積數至坤
十之亦十二萬九千六百之元數也以通期自乘亦元
數也是數之天符也必以西言為徵則一會之說耳
節度定紀大統歷萬年歷每歲平分十五日餘為一
節新法春分後多二日秋分後少二日其二至則不殊
以日行贏縮也崇禎歷書春分後宿度有空度秋分後
宿度有共度何耶格致草曰蓋歲實歷三百六十五日
零三時赤道正絡天腰以子午為極黃道斜絡以亥巳
為極黃赤二道之交為春秋分南北二陸之盡為冬夏
至獨日天心北過宗動天心與地心四度往來共過八
度則春分至秋分合一百九十日七時四刻當以十五
日零十時五刻為一節气秋分至春分合一百七十四
日七時四刻當以十四日零六時五刻為一節气偶閱
萬年歷丁亥五月二十日庚申巳正一刻夏至十一月
二十七日癸亥丑初一刻冬至戊子五月初一日乙丑
申正一刻夏至十一月初八日戊辰辰初初刻冬至用
前法乘除為定本算之每時八刻以初一初二初三初
四正一正二正三正四八刻為準每日九十六刻非百
刻也今日躔箕三為冬至倘從戊子冬至戊辰日辰初
初刻用前法乘除布算以推其後雖百世可知也西&KR0851;
雖云密近但圖象止四分九十度為三百六十度少五
度四分度之一每日列宿直度或空或共即二十八宿
刊度亦少五度四分度之一何以齊年今應照度加分
方無盈歉如箕九度六十五分斗二十三度八十分牛
七度十分女十一度十五分虛九度十五分危十六度
二十分室十八度二十五分璧九度十五分奎十七度
三十分婁十二度二十分胃十五度二十分昴十一度
十五分畢十六度七十五分觜五分參十一度十五分
井三十一度三十五分鬼二度柳十三度十五分星六
度五分張十七度二十五分翼二十度三十分軫十八
度二十五分角十二度二十分亢九度六十五分氐十
六度七十五分房五度六十分心六度五分尾十八度
四十分以上三百六十五度二十五分蓋度率百分平
分黃赤之交應春秋分前後各一百八十二日七時四
刻然日天心過北則春分至秋分合一百九十日七時
四刻每十日應縮四十三分六釐太共縮八度二十五
分秋分至春分合一百七十四日七時四刻每十日應
伸四十七分四釐少共伸八度二十五分必每十日明
書差數而後周歲之内列宿無十六度五十分之愆忒
彼一日一度與春分後空度秋分後共度爽然自失矣
近惟海寧朱康流欈李陳䃤菴皆事黃石亝先生知&KR0851;
法山東薛儀甫究此廿年六合湯聖宏好讀書知授時
歷與黃俞邰善建陽游子六因良孺熊公而推之聞其
褐塞硏極不厭終當一决(暄曰日行于天原無伸縮惟以地應天則中國偏居赤道)
(北北陸近其頂故春分以後日高天闊必多行數日節气始周其半秋分後天稍仄少行數日節气亦得其半)
(非天有伸縮以地均應之偏也在他處又不然)
南極諸星圖昔滿刺加國處赤道下南北二極此地
皆可測春秋分日正麗天頂冬夏至日距頂各二十三
度有竒彼人目境常見晝夜平亦常見南北極麗天諸
星無一隱者從閩廣南行六千里即其地猶是中國閫
閾非可云六合之外存而不論也故圖之缺西南二宫
者以各星距南極稍遠西南二宫偶無星麗耳若最後
圜圖老人星在鶉首則南宫矣其海石金魚飛鳥小斗
附臼諸曜于南極甚近近極星之度最細密故十二宫
皆有所麗不得不為圜圖智按唐志有行海中見南極
老人星下大星無數朱子亦嘗引此矣今隘者且疑海
石飛鳥金魚附臼為怪何其不達耶智又按漢書藝文
志載海中星占一卷得無即此等星耶當時或姑置之
而不傳以疑未决耳
占最高法密綴所言五星行最高以定占或曰萬國
豈同此歲乎曰萬國各就其國測之則各國有各國之
最高猶之日出自遼東至甘肅則差四刻歐羅于中國
則日出差七時有餘矣南方居赤道下者極熱太陽南
陸北陸一交其國一歲兩度春秋隋志云北有煮羊脾
而天明者今推之由煮羊脾之國再轉則有日光不沒
之國智按周髀言之矣兩極之下半年晝半年夜細推
之惟夏三月明冬三月暗春秋如黃昏
天地大小皆有環列應機分野非泥說也枝山前問
曰下洋兵鄧老向歴諸國唯地上之物有異耳天象大
小遠近顯晦雖遠國一切與中國無異予因此知二十
八舍分隸中土九州者謬也然則一行兩戒何所取耶
太西破分野矣然知其一端而不知又有一端也潜草
曰環而列之無不可以類配應幾者以大地應天可以
中國應天亦可以一郡應天亦可以一室亦可古人因
此觸幾其占分野原非限定如甲子干支亦用分野可
推矣詳見周易時論
物理小識卷一
