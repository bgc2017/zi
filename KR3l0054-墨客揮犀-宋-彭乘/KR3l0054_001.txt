墨客揮犀卷一宋彭乘撰
包拯自御史直諫院危言正議傾動朝野仁廟常温顔
優納近侍以為難帝曰忠鯁之言固苦口而逆耳蓋
有所益也設或無益亦無所害又何必拒而責之大
聖之度慈厚若此
張相昇為御史數上封章論及兩府仁廟因謂曰卿夲
孤寒何故屢言近臣公奏曰臣安得謂之孤寒臣自
布衣不數年致身清近曳朱腰金如陛下乃孤寒也
帝曰何為孤寒曰陛下内無賢相外無名將官冗而
失黜陟兵多而少教習孤立朝廷之上此所以孤寒
也帝喜而優容之近侍皆為之懼自此名重朝野
孫資政沔出帥環慶宿管城值夏州進奉使至或曰當
避驛者公曰使夏國王自入朝亦外臣也猶當在某
下况陪臣乎羌使遂宿白沙仁廟聞而嘉之
寇萊公卒於海康詔許歸葬道出荆南之公安縣邑人
迎祭於道斷竹插地以掛紙錢竹遂不根而生滋茂
殆一畆邑人神之立廟於側祠宇嚴潔祀奉甚謹今
侍讀王公樂道文其事於石
王延政據建州令大將章某守建州城嘗遣部將某于
軍前後期當斬惜其材未有以處歸語其妻其妻連
氏有賢智使人謂部將曰汝法當死急逃乃免與之
銀數十兩曰徑行毋顧家也部將得以活去投江南
居程以疑查文徽麾下文徽攻延政部將為主是夜
城將陷先喻城中能全連氏一門者有重賞連氏使
人謂之曰建民無罪將軍幸赦之妾夫婦罪當死不
敢圖生若將軍不惜建民妾願先百姓死誓不獨生
也詞氣感慨發於至誠不得已為之戢兵而入一城
獲全至今連氏為建安大族官至卿相者相踵皆連
氏之後也又李景使大將胡則守江州江南未下
曹翰以兵圍之三年城堅不可破一日則怒一饔人
鱠魚不精欲殺之其妻遽止之曰士卒守城多年矣
屍骨滿地奈何以一食殺士卒耶則乃捨之比夜卒
縋城走投曹翰具言城之虚實先是城西南倚險素
不設備卒乃引三帥自西南攻之是夜城陷胡則一
門無遺𩔖二人者其為德一也何其報效之不同哉
王文正太尉局量寬厚未嘗見其怒飲食有不精潔者
但不食而已家人欲試其量以少埃墨投羔中公但
啖飯而已問其何以不食羔曰我偶不喜肉一日又
墨其飯公視之曰吾今日不喜飯可具粥其子弟愬
於公曰庖肉為饔人所私食肉不飽乞治之公曰汝
輩人料肉幾何曰一斤今但得半斤其半為饔人所
廋公曰盡一斤可得飽乎曰盡一斤固當飽曰此後
人料一斤半可也其不發人過皆𩔖此嘗宅門壊主
者撤屋新之暫於廊廡下起一門以出入公至側門
門低據鞍俯伏而過都不問門畢復行正門亦不問
有控馬卒歲滿辭公公問汝控馬幾時曰五年矣公
曰吾不省汝既去復呼回曰汝乃某人乎於是厚贈
之乃是逐日控馬但見其背未嘗視其面因去見其
背方知也
詩人多用方言南人謂象牙為白暗犀為黑暗故老杜
詩曰黑暗通蠻貨又謂睡美為黑甜飲酒為軟飽故
東坡詩曰三杯軟飽後一枕黑甜餘
左傳晉使子員謂鄭人曰君有楚命亦不使一介行李
告于寡人註行李謂行人也今人乃謂行裝為行李
非也
鄭希仲云凡仕官有三難一謂統十萬之衆而為帥二
謂翰林學士三謂宰劇邑三者苟非其材則事必隳
廢除是三者雖宰相猶可以常才處之
寇忠愍初登第授大理評事知歸州巴東縣時唐郎中
謂方為郡夕夢有人告云宰相至唐思之不聞朝廷
有宰相出鎮者晨興視事而疆吏報寇廷評入界唐
公驚喜出郡迓勞見其風神秀偉便以左輔待之且
出諸子羅拜唐新飾勒韉置廳之左寇既歸船其子
極白其父曰適者寇屢目此宜即送之寇果詢牙校
何人知吾欲此對以十四秀才既而力為延譽極於
孫漢榜中第由是成名
世人畫韓退之小面而美髯著紗帽此乃江南韓熙載
耳尚有當時所畫題誌甚明熙載謚文靖江南人謂
之韓文公因此遂謬以為退之退之肥而寡髯元豐
中以退之從享文宣王廟郡縣所畫皆是熙載後世
不復可辯退之遂為熙載矣
今人於榜下擇壻號臠壻其語蓋夲諸袁崧尤無義理
其間或有意不願而為貴勢豪族擁逼不得辭者有
一新後輩少年有風姿為貴族之有勢力者所慕命
十數僕擁致其第少年欣然而行略不辭避既至觀
者如堵須臾有衣金紫者出曰某惟一女亦不至醜
陋願配君子可乎少年鞠躬謝曰寒微得托迹高門
固幸將更歸家試與妻子商量看如何衆皆大笑而
散
舊制三班奉職月俸錢七百驛劵肉半斤祥符中有人
為題詩所在驛舍門曰三班奉職實堪悲卑賤孤寒
即可知七百料錢何日富半斤羊肉幾時肥朝廷聞
之曰如此何以責廉隅遂議增月俸
嘗有一名公初任縣尉有舉人投書索米戲為詩荅之
曰五貫五百九十俸虚錢請作足錢用妻兒尚未厭糟
糠僮僕豈免遭飢凍贖典贖解不曾休喫酒喫肉何
曾夢為報江南癡秀才更來謁索覓甚瓮熙寧中例
增選人俸錢不復有五貫九百俸者此實養廉隅之
本也
潘閬字逍遥咸平間有詩名與錢易許洞為友狂放不
羈常為詩曰散拽禪師來蹴踘亂拖遊女上鞦韆此
其自序之實也後坐盧多遜黨間命捕購甚急閬乃
變姓名僧服入中條山許洞密贈之詩曰潘逍遙平
生志氣如天高倚天大笑無所懼天公嗔爾口呶呶
罰教臨老頭補衲歸中條我願中條山神鎮常在驅
雷叱電依前赶出這老怪後會赦以助教授之官閬
乃自歸送信州安置仍不懲艾復為掃市舞詞曰出
秋霜價錢可嬴得撥灰兼弄火暢殺我以此為士人
不齒投棄終身
藏書畫者多取空名偶傳為鍾王顧陸之筆見者爭售
此所謂耳鑒又觀畫而以手摸之相傳以謂色不
印指者為佳畫此又在耳鑒之下謂之揣骨聽聲歐
陽公嘗得一古畫牡丹叢其下有一猫永叔未知其
精妙丞相正肅吴公與歐公家相近一見曰此正午
牡丹也何以明之其花披哆而色燥此日中時花也
猫眼黑精如線此正午猫眼也有帶露花則房歛而
色澤猫眼早暮則精圓正午則如一線耳此亦善求
古人之意也
司馬温公詩話曰魏野詩曰燒葉爐中無宿火讀書窗
下有殘燈而俗人易葉為藥不止不佳亦和下句無
氣味魯直曰老杜詩曰黃獨無苖山雪盛黃獨者芋
魁小者耳江南名曰土卯南州多食之而俗人易曰
黃精子美流離亦未至作道人劍客食黃精也如淵
明詩曰採菊東籬下悠然見南山其渾成風味句法
如生成而俗人易曰望南山一字之差遂失古人情
狀學者不可不知
揚州芍藥名著天下郡國最其盛處仁宗朝韓魏公以
副樞出鎮維揚初夏芍藥盛開忽於叢中得黃緣稜
者四朵土人呼為金腰帶云數十年間或有一二朵
不常見也魏公開宴召二人者同賞時王禹玉作監
郡王荆公為幕官陳秀公初校尉衛寺丞為過客其
後四人者皆相繼登台輔蓋花瑞也
御史臺儀凡御史上事一百日不言罷為外官有侍御
史王平拜命垂滿百日而未言事同寮皆訝云或曰
王端公有待而發苟言之必大事也一日聞入劄子
衆共偵之乃彈御膳中有髮其彈詞云是何穆若之
容忽覩鬈如之狀
墨客揮犀卷一
