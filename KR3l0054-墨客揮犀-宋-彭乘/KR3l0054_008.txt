墨客揮犀卷八宋彭乘撰
許懷德為殿帥嘗有一舉人因懷德乳姥求為門客懷
德許之舉子曳襕拜于庭下懷德據坐受之人謂懷
德武人不知事體密謂之曰舉人無沒階之禮只少
降接也懷德應之曰我得打乳姥關節秀才只消如
此待之
唐詩有曰長因送人處憶得别家時又曰舊國别多日
故人無少年而舒王東坡用其意作古今不經人道
語舒王詩曰木末北山烟冉冉草根南澗水泠泠繰
成白雪桑重綠割盡黃雲稻正青東坡曰春畦雨過
羅紈膩夏隴風來餅餌香如華嚴經舉果知因譬如
蓮華方其吐花而果具蘂中造語之工至於舒王東
坡山谷盡古今之變舒王曰江水轉空為白晝嶺雲
分瞑與黃昏又曰一水護田將綠遶兩山排闥送青
來東坡海棠詩曰只恐夜深花睡去高燒銀燭照紅
粧又曰我攜此石歸袖中有東海山谷曰此皆謂之
句中眼學者不知此妙韻終不勝
古之石刻存于今者惟石鼓也本露出于野司馬池待
制知鳳翔府日輦置于府學之門廡下外以木櫺護
之其石質堅頑𩔖今人馬碓磑者古篆刻缺辨者幾
希
范文正公幼孤隨母再適朱氏公性至孝以母在時方
貧及顯非賓客不重味妻子僅能自充然好施與所
得俸禄盡置義庄以贍宗屬泛愛樂善故雖里巷之
人亦知公之姓字
蔡君謨議茶者莫敢對公發言建茶所以名重天下由
公也後公製小團其品尤精於大團一日福唐蔡葉
丞祕教召公啜小團坐久復有一客至公啜而味之
曰非獨小團必有大團雜之丞驚呼童曰本碾造二
人茶繼有一客至造不及乃以大團兼之丞神服公
之明審
石曼卿居蔡河下曲鄰有一豪家日聞歌鐘之聲其家
僮僕數十人常往來曼卿之門曼卿呼一僕問豪為
何人對曰姓李氏主人方二十歲並無昆弟家妾曳
羅綺者數十人曼卿求欲見之其人曰郎君素未嘗
接士大夫他人必不可見然喜飲酒屢言聞學士能
飲酒意亦似欲相見待試之一日果使人延曼卿曼
卿即著帽往見之坐于堂上久之方出主人著頭巾
繫勒帛不具衣冠見曼卿全不知拱揖之禮引曼卿
入一别館供帳赫然坐良久有二鬟妾各持一小槃
至曼卿前槃中紅牙牌十餘其一槃是酒凡十餘品
令曼卿擇一牌其一槃肴饌各令擇五品既而二鬟
去有羣妓十餘人各執肴果樂噐粧服人品皆艷麗
粲然一妓酌酒以進酒罷羣妓執果肴者萃立其前
食罷則分列其左右京師人謂之軟盤酒五行羣妓
皆退主人者亦翩然而去略不揖客曼卿獨步而出
曼卿言豪者之情狀懵然愚癡不分菽麥而奉養如
此極可怪也他日試使人通鄭重則閉門不納亦無
應門者問其近鄰云其人未嘗與人往還雖鄰家亦
不識面古人謂之錢癡信有之
杜德俗呼為杜麻胡送鋪中卒也附郵筒物至重者他
卒莫當之德即荷而去曾不倦怠一日醉牽一虎臥
於鋪前居人大驚德即枕而寐食久方起解縳縱虎
而去試訶之曰復歸舊山不得害人虎瞑目若聽伏
者乃去人始以此異之數日後典衣召等輩環坐共
飲曰德性根好道宿業所牽未能脱去乃此拘留近
因引虎幾泄神妙吾非久去矣汝等善勤王事無生
怠忽各宜保育翌日德果死德惟一身乃葬路傍治
平年大雨水泛濫横流德墓壞浮其屍出外為耕夫
立其屍於路傍爪髮鬚眉皆不墮叩之蓬蓬若空革
有識者復葬之亦是異人也
程丞相性嚴毅無所推下出鎮大名每晨起據案决事
左右皆惴恐無敢喘息及開宴召寮佐飲酒則笑歌
歡謔釋然無間於是人畏其剛果而樂其曠逹
桑贊以旄節鎮邢城張文節居幕下例以幕職每月料
入十五千以文節家貧食甚衆命倍給之文節亦止
取其半或不得已過有所用即其所用之因聞于桑
歸其餘于帑藏桑贊雖武人嘗謂文節曰公異日必
大用恨吾老不得見也祥符中文節為京東轉運使
奏稱昔在桑贊幕下知臣長厚今贊死葬洪州子弟
悉官於外臣乞每遇寒食節至贊墓拜掃詔可之是
後歲一往祭奉之禮如在日在相府凡桑氏子孫來
見者待之有如骨肉
解叔謙母有疾叔謙夜於庭中稽顙祈福聞空中語云
此病得丁公藤為酒即瘥即訪醫及本草注皆無識
者乃求訪至宜都郡遇見山中一老翁伐木問其所
用答云此丁公藤療風尤驗叔謙便拜伏流涕具言
來意此公愴然以四段與之并示以漬酒法叔謙受
之顧視此人不復知處依法為酒母病即瘥
魏舒嘗詣野店主人妻夜産俄而聞車馬之聲相問者
男也女也曰男年之十五以兵死復問寢者為誰曰
魏公舒後十五載詣主人問所生兒何在曰因條桑
為斧傷而死舒自知當為公矣後果為三公
蕭叡明母病風積年沈臥叡明晝夜祈禱時寒叡明下
淚為之冰如筯額上叩頭血亦冰不溜忽有一人以
小石函授之曰此療夫人病叡明跪受之忽不見以
函奉母函中唯有三寸絹丹書為日月字母服之即
平復于時秣陵朱緒無行母病積年忽思菰羔緒妻
到市買菰為羔欲奉母緒曰病後安能食先嘗之遂
併食盡母怒曰我病欲此羔汝何必併啖盡天若有
知當令汝哽死緒便聞心中介介然即痢血明日而
死叡明聞之欲手自戮其屍既而曰汚吾刀乃止
李預得古人餐玉法乃採訪藍田躬往攻掘得若環璧
雜噐形者大小百餘預乃椎七十枚為屑食之及疾
篤謂妻子曰吾尸體必當有異勿速殯令後人知餐
法之妙時七月中旬長安毒熱預停屍四宿而體色
不變其妻常氏以玉珠二枚含之口閉常謂曰君自
云餐玉有神驗何不受含言訖齒啟納珠因嘘其口
都無穢氣舉殮於棺堅直不傾委預叔祖皎為寇謙
之弟子遂服氣絶粒數十年隱於常山年九十餘顔
如小童一旦沐浴冠帶家人異之俄而坐卒道士咸
稱其得尸解仙道
李格非善論文章嘗曰諸葛孔明出師表李令伯陳情
表陶淵明歸來引皆沛然如肝肺中流出殊不見有
斧鑿㾗是數君子在後漢之末兩晉之間初未嘗以
文章名世而其詞意超邁如此吾是以知文章以氣
為主氣以誠為主故老杜謂之詩史者其大過人在
誠實耳誠實著見學者多不曉如玉川子醉歸詩曰
昨夜村飲歸健倒三四五摩挲青莓苔莫嗔驚著汝
舒王用其意作扇子詩曰玉斧修成寶月團月邊仍
有女乘鸞青冥風露非人世鬢亂釵横特地寒
仁廟朝皇族中太尉夫人一日入内再拜告帝曰臣妾
有夫不幸為婢妾所惑帝怒流婢於千里夫人亦得
罪居於瑶華宮太尉罰俸而不得朝經歲方春暮夫
人為詞曲名極相思令云柳烟霽色方春花露逼金
莖鞦韆院落海棠漸老纔過清明嫩玉腕托香脂臉
相傅粉更與誰情秋波綻處相思淚迸天阻深誠
丁晉公為昭王宮使夏英公時以翰林學士為判官一
日會宴齋宮伶人有雜手伎號藏擫者在焉丁顧夏
曰古無詠藏擫詩内翰可作一首英公即席獻詩曰
舞拂桃珠復吐丸遮藏巧伎百千般主公端坐無由
見却被傍人冷眼看
薛尚書歴典大郡其治嚴明每五鼓冠帶黎明據案决
事雖寒暑無一日異也其精強如此
王文正太尉氣羸多病真宗面賜藥酒一缾令空腹飲
之可以和氣血辟外邪文正飲之大覺安健因對稱
謝上曰此蘇合香酒也每一斗酒以蘇合香丸一兩
同煑極能調五臟却腹中諸疾每冒寒夙興則飲一
杯因各出數榼賜近臣自此臣庶之家皆效為之蘇
合香丸盛行於時此方本出廣濟方謂之白术丸後
人亦編入千金外臺治疾有殊效予於良方叙之甚
詳然昔人未知用之錢文僖公集篋中方蘇合香丸
註云此藥本出禁中祥符中嘗賜近臣即謂此也
魏傅融有三子靈慶靈根靈越並有才力嘗謂人曰吾
昨夜夢有一駿馬無堪乘者人曰何用得人乘有一
人曰惟傅靈慶堪乘此馬又有弓一張亦無人堪引
人曰惟有傅靈根堪彎此弓又有數紙文字人皆讀
不能解人曰惟有傅靈越能解此文靈慶後為軍主
靈根為臨齊副將靈越為前軍將軍
墨客揮犀卷八
