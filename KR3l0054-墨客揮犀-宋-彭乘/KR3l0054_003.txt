墨客揮犀卷三宋彭乘撰
虎每食一人則耳成一缺汀洲西山有虎為暴十餘年
後為射者所殺兩耳如鋸焉又人言虎怪甚靈不妄
食人邅其患者盖命所值或是宿冤也武康民朱泰
事母甚孝嘗為虎所摶負之而去泰大呼曰虎暴殺
我我母將無所依虎遽棄于地驚竄入山泰後安健
如故鄉人號為朱虎殘
歐陽文忠公好推挽後學王向少時為三班奉職勾當
滁州一鎮時文忠守滁州有先生為學子不行束修
自往詣之學子閉門不接先生訟於向向判其牒曰
禮聞來學不聞往教先生既已自屈弟子寧不少高
盍二物以收威豈兩辭而造致先生不喜向判徑持
牒以見歐公公一閱大稱其才遂為之延譽奬進成
就美名卒為聞人
蜀人魏野𨼆居不仕宦喜為詩以詩著名卜居陕州東
門之外有陕州平陸縣詩云寒食花藏縣重陽菊繞
灣一聲離岸櫓數點别州山最為警句所居頗瀟灑
當世顯人多與之遊寇忠愍尤愛之嘗有贈忠愍詩
云好向上天辭富貴却來平地作神仙後忠愍鎮北
都召野坐門下北都有妓女美色而舉止生硬士人
謂之生張八因府會忠愍令乞詩于野野贈之詩曰
君為北道生張八我是西州熟魏三莫怪樽前無笑
語半生半熟未相諳吴正憲憶陜郊詩云南郭迎天
使東郊招𨼆人𨼆人謂野而野有子名閑亦有清譽
今尚居陜州
慶歷中范希文以資政殿學士判邠州予中途上謁翌
日召食時李郎中丁同席范與丁同年進士也因道
舊日某修學時最為貧窶與劉某同在長白山僧舍
日惟煮粟米二升作粥一器經宿遂凝以刀為四塊
早晩取二塊斷虀十數莖醋汁半盂入少鹽暖而啗
之如此者三年
鍾弱翁所至好貶剥榜額字畫必除去之出新意自立
名令具牌當為重書之鏤刻工匠十數輩然字畫不
工人皆苦之嘗經過廬陵一山寺有高閣壯麗弱翁
與僚屬部曲擁立望其榜曰定惠之閣字徑八寸旁
題姓名漫滅弱翁放意稱謬使僧呼梯取之拭拂視
之乃魯國顔真卿書弱翁顧謂客曰似此字畫何不
刻石即令刻石傳者以為笑
漳州漳浦縣地連潮陽素多𧰼往往十數為羣然不為
害惟獨𧰼遇之逐人蹂踐至肉骨糜碎乃去盖獨象
乃衆象中最獷悍者不為羣象所容故遇之則蹂而
害人
僧悟空在江外見一猿坐樹杪弋人伺其便射之正中
母腹母呼其雄至付子已哀鳴數聲乃拔箭墮地而
死射者折矢棄弓誓不復射
貉行十數步輙睡以物擊竹警之乃起既行復睡性嗜
紙狀如兔毛質滑膩可愛予元符中扵京師賣藥翁
處見之
蔣堂侍郎為淮南轉運使日屬縣例致賀冬至書皆投
書即還有一縣令投書人獨不肯去須索回書左右
諭之皆不聽以至呵逐亦不去曰寧得罪不得書不
敢回邑時蘇子美在坐頗駭怪曰皂隸如此野狼其
令可知蔣曰不然此必健者能使人不敢慢其命如
此乃為一簡答之方去子美歸吴中月餘得蔣書曰
縣令果健者遂延譽後卒為名臣或云天章閣待制
杜杞也
國子博士李餘慶知常州強扵政事果扵去惡凶人惡
吏畏之如神末年得疾甚困有州醫博士多過惡常
懼為餘慶所發因其困進利藥以毒之服之洞泄不
已勢已危餘慶察其姦使人扶舁坐廳事召醫博士
杖殺之然後歸臥未及席而死葬扵横山人至今畏
之過墓者皆下馬有病瘧者取墓土著牀席間輙差
其敬憚之如此
石守道學士為舉子時寓學於南都其固窮苦學世無
比者王侍郎獨聞其勤約因會客以盤餐遺之石謝
曰甘脆者亦某之願也但日享之則可若止修一餐
則明日何以繼乎朝享膏粱暮厭粗糲人之常情也
某所以不敢當賜使以食還王益重之
白樂天每作詩令一老嫗解之問曰解否嫗曰解則錄
之不解則又復易之故唐末之詩近扵鄙俚也
蛟之狀如蛇其首如虎長者至數丈多居溪潭石穴下
聲如牛鳴岸行或溪谷者時邅其患見人先以腥涎
繞之既墜水即於腋下吮其血血盡乃止昔有舟人
為蛟所毒但見扵水上嘻笑而入明日尸出兩腋下
有穴如杯焉小說言漢武帝曾得蛟作鮓甚美又周
處亦曾殺蛟然此物似神通人或見其首尾能殺者
亦少
余伯祖嘗於野外見蜈蚣逐一大蛇甚急蛇奔過一溪
蜈蚣亦隨之蛇知力屈不免乃回身張口向之蜈蚣
遽入其口俄頃蛇死乃穴其腹傍而出拆蛇視之已
無腸矣傳言蝍蛆甘𢃄蝍蛆蜈蚣之别名蝸牛不
特能伏蝎亦能制蜈蚣蜈蚣見蝸牛則不復能去蝸
徐登其背以涎繞之其足盡落
林逋𨼆居杭州孤山常畜兩鶴縱之則飛入雲霄盤旋
久之復入籠中逋常泛小艇遊西湖寺時有客至逋
所居則一童子出應門延客坐為開籠縱鶴良久逋
必棹小船而歸盖常以鶴飛為驗也逋高逸倨傲多
所學惟不能棋常謂人曰逋世間事皆能之惟不能
擔糞與著棋
邊城守具中有戰棚以長木抗扵女牆之上大體類敵
樓可以離合設之頃刻可就以備倉卒城樓摧壊或
無樓處受攻則急張戰棚以臨之梁侯景攻臺城為
高樓以臨城上亦為樓以拒使壯士仗槊鬭于樓上
亦近此類預備敵人非倉卒可致近歲邊城有議以
謂既有敵樓則戰棚悉可廢者恐講之未熟也
鞠真卿守潤州民有鬭毆者本罪之外别令先毆者出
錢以與後應者小人靳財兼不憤輸錢于他人終日
紛争相視無敢先下手者
王雱丞相荆公之次子也取撫州龐氏踰年生一子雱
素有心疾至是與其妻不睦丞相念婦之無罪遂離
而嫁之是時侯叔獻死而其妻隗氏幃箔不修丞相
表其事而斥去時有喭語曰王太祝生前嫁婦侯工
部死後休妻
東野下第詩曰出門如有碍誰云天地寬晩登第乃作
詩曰春風得意馬蹄疾一日看盡長安花夫名利之
重輕人所不能免東野尤甚
物有異類交者孔雀與蛇交蚯蚓與人斯交南方溪澗
中有魚生石上號石班魚作鮓甚美至春含育則有
毒不可食云與蜥蜴交也
舊說見龜蛇集者有印綬之喜博物志云龜純雌無雄
與蛇交通而生子列子亦謂純雌其名大腰今有遇
龜蛇集者皆以謂真武降必焚香罄誠懇禱而未嘗
獲福盖蔽扵流俗而不究此說也
熙寧中京師久旱按古法令坊巷各以大瓮貯水插柳
枝泛蜥蜴使青衣小兒環繞呼曰蜥蜴蜥蜴興雲吐
霧降雨滂沱放爾歸去開封府准堂劄責坊巷等觀
祈雨甚急而不能盡得蜥蜴往往以蝎虎代之蝎虎
入水即死無能神變者也小兒更其語曰冤苦冤苦
我是蝎虎似凭昏昏怎得甘雨
墨客揮犀卷三
