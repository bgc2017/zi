搜神記卷十四晉干寳撰
昔高陽氏有同産而為夫婦帝放之於崆峒之野相抱
而死神鳥以不死草覆之七年男女同體而生二頭
四手足是為蒙雙氏
高辛氏有老婦人居於王宫得耳疾歴時醫為挑治出
頂蟲大如繭婦人去後置於瓠中覆之以盤俄爾頂
蟲乃化為犬其文五色因名盤瓠遂畜之時戎吳強
盛數侵邊境遣將征討不能擒勝乃募天下有能得
戎吴將軍首者購金千斤封邑萬戶又賜以少女後
盤瓠銜得一頭將造王闕王診視之即是戎吴為之
奈何羣臣皆曰盤瓠是畜不可官秩又不可妻雖有
功無施也少女聞之啓王曰大王既以我許天下矣
盤瓠銜首而來為國除害此天命使然豈狗之智力
哉王者重言霸者重信不可以女子微軀而負明約
於天下國之禍也王懼而從之令少女從盤瓠盤瓠
將女上南山草木茂盛無人行跡於是女解去衣裳
為僕䜿之結著獨力之衣随盤瓠升山入谷止於石
室之中王悲思之遣往視覓天輒風雨嶺震雲晦往
者莫至盖經三年産六男六女盤瓠死後自相配偶
因為夫婦織績木皮染以草實好五色衣服裁制皆
有尾形後母歸以語王王遣使迎諸男女天不復雨
衣服褊褳言語侏離飲食蹲踞好山惡都王順其意
賜以名山廣澤號曰蠻夷蠻夷者外癡内黠安土重
舊以其受異氣於天命故待以不常之律田作賈販
無關繻符傳租税之賦有邑君長皆賜印綬冠用獺
皮取其遊食於水今即梁漢巴蜀武陵長沙廬江郡
夷是也用糝雜魚肉叩槽而號以祭盤瓠其俗至今
故世稱赤髀横裙盤瓠子孫
槀離國王侍婢有娠王欲殺之婢曰有氣如雞子從天
來下故我有娠後生子捐之猪圈中猪以喙嘘之徙
至馬櫪中馬復以氣嘘之故得不死王疑以為天子
也乃令其母收畜之名曰東明常令牧馬東明善射
王恐其奪己國也欲殺之東明走南至施掩冰以弓
擊水魚鼈浮為橋東明得渡魚鼈解散追兵不得渡
因都王夫餘
古徐國宫人娠而生夘以為不祥棄之水濱有犬名鵠
蒼銜卵以歸遂生兒為徐嗣君後鵠蒼臨死生角而
九尾實黃龍也葬之徐里中見有狗壟在焉
鬭伯比父早亡随母歸在舅姑之家後長大乃奸妘子
之女生子文其妘子妻恥女不嫁而生子乃棄於山
中妘子遊獵見虎乳一小兒歸與妻言妻曰此是我
女與伯比私通生此小兒我恥之送於山中妘子乃
迎歸養之配其女與伯比楚人因呼子文為榖烏莵
仕至楚相也
齊惠公之妾蕭同叔子見御有身以其賤不敢言也取
薪而生頃公于野又不敢舉也有貍乳而鸇覆之人
見而收因名曰無野是為頃公
爰劍者羌豪也秦時拘執為奴隸後得亡去秦人追之
急廹藏於穴中秦人焚之有景𧰼如虎來為蔽故得
不死諸羌神之推以為君其後種落熾盛
後漢定襄太守竇奉妻生子武并生一蛇奉送蛇於野
中及武長大有海内俊名母死將葬未窆賓客聚集
有大蛇從林草中出徑來棺下委地俯仰以頭擊棺
血涕並流狀若哀慟有頃而去時人知為竇氏之祥
晉懷帝永嘉中有韓媪者於野中見巨卵持歸育之得
嬰兒字曰撅兒方四歲劉淵築平陽城不就募能城
者撅兒應募因變為蛇令媪遺灰誌其後謂媪曰憑
灰築城城可立就竟如所言淵怪之遂投入山穴間
露尾數寸使者斬之忽有泉出穴中滙為池因名金
龍池
元帝永昌中暨陽人任谷因耕息於𣗳下忽有一人著
羽衣就滛之既而不知所在谷遂有娠積月將産羽
衣人復來以刀穿其隂下出一蛇子便去谷遂成宦
者詣闕自陳留於宫中
舊說太古之時有大人遠征家無餘人唯有一女牡馬
一匹女親養之窮居幽處思念其父乃戱馬曰爾能
為我迎得父還吾將嫁汝馬既承此言乃絶韁而去
徑至父所父見馬驚喜因取而乘之馬望所自來悲
鳴不已父曰此馬無事如此我家得無有故乎亟乘
以歸為畜生有非常之情故厚加芻養馬不肯食每
見女出入輒喜怒奮擊如此非一父怪之密以問女
女具以告父必為是故父曰勿言恐辱家門且莫出
入於是伏弩射殺之暴皮於庭父行女與隣女於皮
所戱以足蹙之曰汝是畜生而欲取人為婦耶招此
屠剥如何自苦言未及竟馬皮蹷然而起卷女以行
隣女忙迫不敢救之走告其父父還求索已出失之
後經數日得於大𣗳枝間女及馬皮盡化為𧖟而績
於𣗳上其蠒綸理厚大異於常𧖟隣婦取而養之其
收數倍因名其𣗳曰桑桑者喪也由斯百姓競種之
今世所養是也言桑𧖟者是古𧖟之餘𩔖也案天官
辰為馬星𧖟書曰月當大火則浴其種是𧖟與馬同
氣也周禮夏官馬質禁原𧖟者注云物莫能兩大禁
再𧖟者為其傷馬也漢禮皇后親採桑祀𧖟神曰菀
窳婦人寓氏公主公主者女之尊稱也菀窳婦人先
𧖟者也故今世或謂𧖟為女兒者是古之遺言也
羿請不死之藥於西王母嫦娥竊之以奔月將往枚筮
之於有黃有黃占之曰吉翩翩歸妹獨將西行逢天
晦芒毋恐毋驚後且大昌嫦娥遂託身於月是為蟾
蠩
舌埵山帝之女死化為怪草其葉鬱茂其華黃色其實
如兔絲故服怪草者恒媚於人焉
滎陽縣南百餘里有蘭巖山峭拔千丈常有雙鶴素羽
皦然日夕偶影翔集相傳云昔有夫婦𨼆此山數百
年化為雙鶴不絶往來忽一旦一鶴為人所害其一
鶴歲常哀鳴至今響動巖谷莫知其年歲也
豫章新喻縣男子見田中有六七女皆衣毛衣不知是
鳥匍匐往得其一女所解毛衣取藏之即往就諸鳥
諸鳥各飛去一鳥獨不得去男子取以為婦生三女
其母後使女問父知衣在積稻下得之衣而飛去後
復以迎三女女亦得飛去
漢靈帝時江夏黃氏之母浴盤水中久而不起變為黿
矣婢驚走告比家人來黿轉入深淵其後時時出見
初浴簮一銀釵猶在其首於是黃氏累世不敢食黿
肉
魏黃初中清河宋士宗母夏天於浴室裏浴遣家中大
小悉出獨在室中良久家人不解其意於壁穿中窺
之不見人體見盆水中有一大鼈遂開戶大小悉入
了不與人相承嘗先著銀釵猶在頭上相與守之啼
泣無可奈何意欲求去永不可留視之積日轉懈自
捉出戶外其去甚駛逐之不及遂便入水後數日忽
還廵行宅舍如平生了無所言而去時人謂士宗應
行喪治服士宗以母形雖變而生理尚存竟不治喪
此與江夏黃母相似
吳孫皓寳鼎元年六月晦丹陽宣騫母年八十矣亦因
洗浴化為黿其狀如黃氏騫兄弟四人閉戶衛之掘
堂上作大坎實水其中黿入坎遊戱一二日間恒延
頸外望伺戶小開便輪轉自躍入於深淵遂不復還
漢獻帝建安中東郡民家有怪無故甕器自發訇訇作
聲若有人擊盤案在前忽然便失雞生子輒失去如
是數歲人甚惡之乃多作美食覆盖著一室中隂藏
戶間窺伺之果復重來發聲如前聞便閉戶周旋室
中了無所見乃闇以杖撾之良久於室隅間有所中
便聞呻吟之聲曰哊哊宜死開戶視之得一老翁可
百餘歲言語了不相當貎狀頗𩔖于獸遂行推問乃
於數里外得其家云失來十餘年得之哀喜後歲餘
復失之聞陳留界復有怪如此時人咸以為此翁
搜神記卷十四
