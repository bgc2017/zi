搜神記卷一晉干寶撰
神農以赭鞭鞭百草盡知其平毒寒温之性臭味所主
以播百穀故天下號神農也
赤松子者神農時雨師也服冰玉散以教神農能入火
不燒至崑崙山常入西王母石室中隨風雨上下炎
帝少女追之亦得僊俱去至高辛時復爲雨師遊人
間今之雨師本是焉
赤將子舉者黃帝時人也不食五穀而啗百草華至堯
時爲木工能隨風雨上下時於市門中賣繳故亦謂
之繳父
寗封子黃帝時人也世傳爲黃帝陶正有異人過之爲
其掌火能出五色煙久則以教封子封子積火自燒
而隨煙氣上下視其灰燼猶有其骨時人共葬之寗
北山中故謂之寗封子
偓佺者槐山採藥父也好食松實形體生毛長七寸兩
目更方能飛行逐走馬以松子遺堯堯不暇服松者
簡松也時受服者皆三百歲
彭祖者殷時大夫也姓籛名鏗帝顓頊之孫陸終氏之
中子歴夏而至商末號七百歲常食桂芝歴陽有彭
祖僊室前世云禱請風雨莫不輙應常有兩虎在祠
左右今日祠之訖地則有兩虎跡
師門者嘯父弟子也能使火食桃葩爲孔甲龍師孔甲
不能修其心意殺而埋之外野一旦風雨迎之山木
皆燔孔甲祠而禱之未還而死
前周葛由蜀羌人也周成王時好刻木作羊賣之一旦
乘木羊八蜀中蜀中王侯貴人追之上綏山綏山多
桃在峨眉山西南高無極也隨之者不復還皆得仙
道故里諺曰得綏山一桃雖不能仙亦足以豪山下
立祠數十處
崔文子者泰山人也學仙于王子喬子喬化爲白蜺而
持藥與文子文子驚怪引戈擊蜺中之因墮其藥俯
而視之王子喬之尸也置之室中覆以敝筐須臾化
爲大鳥開而視之翻然飛去
冠先宋人也釣魚爲業居睢水旁百餘年得魚或放或
賣或自食之常冠帶好種荔食其葩實焉宋景公問
其道不告即殺之後數十年踞宋城門上鼓琴數十
日乃去宋人家家奉祠之
琴高趙人也能鼓琴爲宋康王舍人行涓彭之術浮游
冀州涿郡間二百餘年後辭入涿水中取龍子與諸
弟子期之曰明日皆潔齋候于水旁設祠屋果乘赤
鯉魚出來坐祠中且有萬人觀之留一月乃復入水
去
陶安公者六安鑄冶師也數行火火一朝散上紫色衝
天公伏冶下求哀須臾朱雀止冶上曰安公安公冶
與天通七月七日迎汝以赤龍至時安公騎之從東
南去城邑數萬人豫祖安送之皆辭訣
有人入焦山七年老君與之木鑽使穿一盤石石厚五
尺曰此石穿當得道積四十年石穿遂得神仙丹訣
魯少千者山陽人也漢文帝嘗微服懷金過之欲問其
道少千拄金杖執𧰼牙扇出應門
淮南王安好道術設厨宰以候賓客正月上午有八老
公詣門求見門吏白王王使吏自以意難之曰吾王
好長生先生無駐衰之術未敢以聞公知不見乃更
形爲八童子色如桃花王便見之盛禮設樂以享八
公援琴而絃歌曰明明上天照下土兮知我好道公
來下兮公將與余生毛羽兮升騰青雲蹈梁甫兮觀
見三光遇北斗兮驅乘風雲使玉女兮今所謂淮南
操是也
劉根字君安京兆長安人也漢成帝時入嵩山學道遇
異人授以秘訣遂得仙能召鬼穎川太守史祈以爲
妖遣人召根欲戮之至府語曰君能使人見鬼可使
形見不者加戮根曰甚易借府君前筆硯書符因以
叩几須臾忽見五六鬼縛二囚於祈前祈熟視乃父
母也向根叩頭曰小兒無狀分當萬死叱祈曰汝子
孫不能光榮先祖何得罪神仙乃累親如此祈哀驚
悲泣頓首請罪根默然忽去不知所之
漢明帝時尚書郎河東王喬爲葉令喬有神術每月朔
嘗自縣詣臺帝怪其來數而不見車騎密令太史候
望之言其臨至時輒有雙鳬從東南飛來因伏伺見
鳬舉羅張之但得一隻舄使尚書識視四年中所賜
尚書官屬履也
薊子訓不知所從來東漢時到洛陽見公卿數十處皆
持斗酒片脯候之曰遠來無所有示致微意坐上數
百人飲啖終日不盡去後皆見白雲起從旦至暮時
有百歲公說小兒時見訓賣藥會稽市顔色如此訓
不樂住洛遂遁去正始中有人於長安東霸城見與
一老公共摩娑銅人相謂曰適見鑄此已近五百歲
矣見者呼之曰薊先生小住並行應之視若遲徐而
走馬不及
漢隂生者長安渭橋下乞小兒也常於市中匄市中厭
苦以糞灑之旋復在市中乞衣不見汚如故長吏知
之械收繫著桎梏而續在市乞又械欲殺之乃去灑
之者家屋室自壞殺十數人長安中謠言曰見乞兒
與美酒以免破屋之咎
穀城鄉平常生不知何所人也數死而復生時人爲不
然後大水出所害非一而平輒在缺門山上大呼言
平常生在此云復雨水五日必止止則上山求祠之
但見平衣杖革帶後數十年復爲華隂市門卒
左慈字元放廬江人也少有神通嘗在曹公座公笑顧
衆賓曰今日高會珍羞略備所少者吳松江鱸魚爲
膾放云此易得耳因求銅盤貯水以竹竿餌釣于盤
中須臾引一鱸魚出公大拊掌會者皆驚公曰一魚
不周座席得兩爲佳放乃復餌釣之須臾引出皆三
尺餘生鮮可愛公便自前膾之周賜座席公曰今既
得鱸恨無蜀中生薑耳放曰亦可得也公恐其近道
買因曰吾昔使人至蜀買錦可勅人告吾使使增市
二端人去須臾還得生薑又云於錦肆下見公使已
勅增市二端後經歲餘公使還果增二端問之云昔
某月某日見人於肆下以公勅勅之後公出近郊士
人從者百數放乃賫酒一甖脯一斤手自傾甖行酒
百官百官莫不醉飽公怪使尋其故行視沽酒家昨
悉亡其酒脯矣公怒隂欲殺放放在公座將收之却
入壁中霍然不見乃募取之或見于市欲捕之而市
人皆放同形莫知誰是後人遇放于陽城山頭因復
遂之遂走入羊羣公知不可得乃令就羊中告之曰
曹公不復相殺本試君術耳今既騐但欲與相見忽
有一老羝屈前兩膝人立而言曰遽如許人即云此
羊是競往赴之而羣羊數百皆變爲羝並屈前膝人
立云遽如許於是遂莫知所取焉老子曰吾之所以
爲大患者以吾有身也及吾無身吾有何患哉若老
子之儔可謂能無身矣豈不遠也哉
孫策欲渡江襲許與于吉俱行時大旱所在熇厲策催
諸將士使速引船或身自早出督切見將吏多在吉
所策因此激怒言我爲不如吉耶而先趨附之便使
收吉至呵問之曰天旱不雨道路艱澀不時得過故
自早出而卿不同憂戚安坐船中作鬼物態敗吾部
伍今當相除令人縛置地上暴之使請雨若能感天
日中雨者當原赦不爾行誅俄而雲氣上蒸膚寸而
合比至日中大雨總至溪澗盈溢將士喜悦以爲吉
必見原並往慶慰策遂殺之將士哀惜藏其尸天夜
忽更興雲覆之明旦往視不知所在策既殺吉每獨
坐彷彿見吉在左右意深惡之頗有失常後治瘡方
差而引鏡自照見吉在鏡中顧而弗見如是再三撲
鏡大叫瘡皆崩裂須臾而死(吉瑯邪人道士)
介琰者不知何許人也住建安方山從其師白羊公杜
受玄一無爲之道能變化隱形嘗往來東海暫過秣
陵與吳主相聞吳主留琰乃爲琰架宮廟一日之中
數遣人往問起居琰或爲童子或爲老翁無所食啗
不受餉遗吳主欲學其術琰以吳主多内御積月不
教吳主怒勅縛琰著甲士引弩射之弩發而繩縛猶
存不知琰之所之
吳時有徐光者嘗行術於市里從人乞瓜其主勿與便
從索瓣杖地種之俄而瓜生蔓延生花成實乃取食
之因賜觀者鬻者反視所出賣皆亡耗矣凡言水旱
甚驗過大將軍孫綝門褰衣而趨左右唾踐或問其
故答曰流血臭腥不可耐綝聞惡而殺之斬其首無
血及綝廢幼帝更立景帝將拜陵上車有大風盪綝
車車爲之傾見光在松樹上拊手指揮嗤笑之綝問
侍從皆無見者俄而景帝誅綝
葛玄字孝先從左元放受九丹液仙經與客對食言及
變化之事客曰事畢先生作一事特戲者玄曰君得
無即欲有所見乎乃𠻳口中飯盡變大蜂數百皆集
客身亦不螫人久之玄乃張口蜂皆飛入玄嚼食之
是故飯也又指蝦蟆及諸行蟲燕雀之屬使舞應節
如人冬爲客設生瓜棗夏致冰雪又以數十錢使人
散投井中玄以一器于井上呼之錢一一飛從井出
爲客設酒無人傳杯杯自至前如或不盡杯不去也
嘗與吳主坐樓上見作請雨土人帝曰百姓思雨寧
可得乎玄曰雨易得耳乃書符著社中頃刻間天地
晦冥大雨流淹帝曰水中有魚乎玄復書符擲水中
須臾有大魚數百頭使人治之
吳猛濮陽人仕吳爲西安令因家分寧性至孝遇至人
丁義授以神方又得秘法神符道術大行嘗見大風
書符擲屋上有青烏銜去風即止或問其故曰南湖
有舟遇此風道士求救驗之果然西安令干慶死已
三日猛曰數未盡當訴之于天遂臥屍旁數日與令
俱起後將弟子回豫章江水大急人不得渡猛乃以
手中白羽扇畫江水横流遂成陸路徐行而過過訖
水復觀者駭異嘗守潯陽參軍周家有狂風暴起猛
即書符擲屋上須臾風靜
園客者濟隂人也貌美邑人多欲妻之客終不娶嘗種
五色香草積數十年服食其實忽有五色神蛾止香
草之上客收而薦之以布生桑𧖟焉至𧖟時有神女
夜至助客養𧖟亦以香草食𧖟得繭百二十頭大如
甕每一繭繅六七日乃盡繅訖女與客俱仙去莫知
所如
漢董永千乘人少偏孤與父居肆力田畆鹿車載自隨
父亡無以葬乃自賣爲奴以供喪事主人知其賢與
錢一萬遣之永行三年喪畢欲還主人供其奴職道
逢一婦人曰願爲子妻遂與之俱主人謂永曰以錢
與君矣永曰蒙君之惠父喪收藏永雖小人必欲服
勤致力以報厚德主曰婦人何能永曰能織主曰必
爾者但令君婦爲我織縑百疋於是永妻爲主人家
織十日而畢女出門謂永曰我天之織女也緣君至
孝天帝令我助君償債耳語畢凌空而去不知所在
初鉤弋夫人有罪以譴死既殯屍不臭而香聞十餘里
因葬雲陵上哀悼之又疑其非常人乃發冡開視棺
空無屍惟雙履存一云昭帝即位改葬之棺空無屍
獨絲履存焉
漢時有杜蘭香者自稱南康人氏以建業四年春數詣
張傳傳年十七望見其車在門外婢通言阿母所生
遣授配君可不敬從傳先名改碩碩呼女前視可十
六七說事邈然久遠有婢子二人大者萱支小者松
支鈿車青牛上飲食皆備作詩曰阿母處靈嶽時遊
雲霄際衆女侍羽儀不出墉宫外飄輪送我來豈復
恥塵穢從我與福俱嫌我與禍會至其年八月旦復
來作詩曰逍遥雲漢間呼吸發九嶷流汝不稽路弱
水何不之出薯&KR0034;子三枚大如雞子云食此令君不
畏風波辟寒温碩食二枚欲留一不肯令碩食盡言
本爲君作妻情無曠遠以年命未合其小乖大歲東
方卯當還求君蘭香降時碩問禱祀何如香曰消魔
自可愈疾淫祀無益香以藥爲消魔
魏濟北郡從事掾弦超字義起以嘉平中夜獨宿夢有
神女來從之自稱天上玉女東郡人姓成公字知瓊
早失父母天帝哀其孤苦遣令下嫁從夫超當其夢
也精爽感悟嘉其美異非常人之容覺寤欽想若存
若亡如此三四夕一旦顯然來遊駕輜軿車從八婢
服綾羅綺繡之衣姿顔容體狀若飛仙自言年七十
視之如十五六女車上有壺榼青白瑠璃五具飲啗
竒異饌具醴酒與超共飲食謂超曰我天上玉女見
遣下嫁故來從君不謂君德宿時感運宜爲夫婦不
能有益亦不能爲損然往來常可得駕輕車乘肥馬
飲食常可得遠味異饍繒素常可得充用不乏然我
神人不爲君生子亦無妬忌之性不害君婚姻之義
遂爲夫婦贈詩一篇其文曰飄浮勃逢敖曹雲石滋
芝一英不須潤至德與時期神仙豈虚感應運來相
之納我榮五族逆我致禍菑此其詩之大較其文二
百餘言不能悉錄兼註易七卷有卦有𧰼以彖爲屬
故其文言既有義理又可以占吉凶猶揚子之太玄
薛氏之中經也超皆能通其旨意用之占候作夫婦
經七八年父母爲超娶婦之後分日而燕分夕而寢
夜來晨去倏忽若飛唯超見之他人不見雖居闇室
輒聞人聲常見蹤跡然不覩其形後人怪問漏泄其
事玉女遂求去云我神人也雖與君交不願人知而
君性疎漏我今本末已露不復與君通接積年交結
恩義不輕一旦分别豈不愴恨勢不得不爾各自努
力又呼侍御下酒飲啗發簏取織成裙衫兩副遗超
又贈詩一首把臂告辭涕泣流離肅然昇車去若飛
迅超憂感積日殆至委頓去後五年超奉郡使至洛
到濟北魚山下陌上西行遥望曲道頭有一車馬似
知瓊驅馳前至果是也遂披帷相見悲喜交切控左
援綏同乘至洛遂爲室家剋復舊好至太康中猶在
但不日日往來每於三月三日五月五日七月七日
九月九日旦十五日輒下往來經宿而去張茂先爲
之作神女賦
搜神記卷一
