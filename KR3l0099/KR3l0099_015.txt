搜神記卷十五晉干寳撰
秦始皇時有王道平長安人也少時與同村人唐叔偕
女小名父喻容色俱美誓為夫婦尋王道平被差征
伐落堕南國九年不歸父母見女長成即聘與劉祥
為妻女與道平言誓甚重不肯改事父母逼迫不免
出嫁劉祥經三年忽忽不樂常思道平忿怨之深悒
悒而死死經三年平還家乃詰隣人此女安在隣人
云此女意在於君被父母凌逼嫁與劉祥今已死矣
平問墓在何處隣人引往墓所平悲號哽咽三呼女
名繞墓悲苦不能自止平乃祝曰我與汝立誓天地
保其終身豈料官有牽纏致令乖隔使汝父母與劉
祥既不契於初心生死永訣然汝有靈聖使我見汝
生平之面若無神靈從兹而别言訖又復哀泣逡廵
其女魂自墓出問平何處而來良久契闊與君誓為
夫婦以結終身父母強逼乃出聘劉祥已經三年日
夕憶君結恨致死乖隔幽途然念君宿念不忘再求
相慰妾身未損可以再生還為夫婦且速開冡破棺
出我即活平審言乃啓墓門捫看其女果活乃結束
随平還家其夫劉祥聞之驚怪申訴於州縣檢律斷
之無條乃錄狀奏王王斷歸道平為妻夀一百三十
歲實謂精誠貫於天地而獲感應如此
晉武帝世河間郡有男女私悦許相配適尋而男從軍
積年不歸女家更欲適之女不願行父母逼之不得
已而去尋病死其男戍還問女所在其家具說之乃
至冡欲哭之敘哀而不勝其情遂發冡開棺女即蘇
活因負還家將養數日平復如初後夫聞乃往求之
其人不還曰卿婦已死天下豈聞死人可復活耶此
天賜我非卿婦也於是相訟郡縣不能决以讞廷尉
秘書即王導奏以精誠之至感於天地故死而更生
此非常事不得以常禮斷之請還開冡者朝廷從其
議
漢獻帝建安中南陽賈偶字文合得病而亡時有吏將
詣太山司命閱簿謂吏曰當召某郡文合何以召此
人可速遣之時日暮遂至郭外𣗳下宿見一年少女
獨行文合問曰子𩔖衣冠何乃徒步姓氏為誰女曰
某三河人父見為弋陽令昨被召來今却得還遇日
暮懼獲瓜田李下之譏望君之容必是賢者是以停
留依憑左右文合曰悅子之心願交歡於今夕女曰
聞之諸姑女子以貞專為德㓗白為稱文合反覆與
言終無動志天明各去文合卒巳再宿停喪將殮視
其面有色捫心下稍温少頃却蘇後文合欲驗其實
遂至弋陽脩刺謁令因問曰君女寧卒而却蘇耶具
說女子姿質服色言語相反覆本末令入問女所言
皆同乃大驚歎竟以此女配文合焉
漢建安四年二月武陵充縣婦人李娥年六十歲病卒
埋於城外已十四日娥比舍有蔡仲聞娥富謂殯當
有金寳乃盗發冡求金以斧剖棺斧數下娥於棺中
言曰蔡仲汝護我頭仲驚遽便出走會為縣吏所見
遂收治依法當棄市娥兒聞母活來迎出將母回去
武陵太守聞娥死復生召見問事狀娥對曰聞謬為
司命所召到時得遣出過西門外適見外兄劉伯文
驚相勞問涕泣悲哀娥語曰伯文我一日誤為所召
今得遣歸既不知道不能獨行為我得一伴否又我
見召在此已十餘日形體又為家人所葬埋歸當那
得自出伯文曰當為問之即遣門卒與尸曹相問司
命一日誤召武陵女子李娥今得遣還娥在此積
日尸喪又當殯殮當作何等得出又女弱獨行豈當
有伴耶是吾外妹幸為便安之答曰今武陵西界有
男子李黑亦得遣還便可為伴兼勅黑過娥比舍蔡
仲發出娥也於是娥遂得出與伯文别伯文曰書一
封以與兒佗娥遂與黑俱歸事狀如此太守聞之慨
然歎曰天下事真不可知也乃表以為蔡仲雖發冡
為鬼神所使雖欲無發勢不得已宜加寬宥詔書報
可太守欲驗語虚實即遣馬吏於西界推問李黑得
之與黑語協乃致伯文書與佗佗識其紙乃是父亡
時送箱中文書也表文字猶在也而書不可曉乃請
費長房讀之曰告佗我當從府君出案行部當以八
月八日日中時武陵城南溝水畔頓汝是時必往到
期悉將大小於城南待之湏臾果至但聞人馬隐隐
之聲詣溝水便聞有呼聲曰佗來汝得我所寄李娥
書不耶曰即得之故來至此伯文以次呼家中大小
久之悲傷斷絶曰死生異路不能數得汝消息吾亡
後兒孫乃爾許大良久謂佗曰來春大病與此一丸
藥以塗門戶則辟來年妖癘矣言訖忽去竟不得見
其形至來春武陵果大病白日皆見鬼唯伯文之家
鬼不敢向費長房視藥丸曰此方相腦也
漢陳留考城史姁字威明年少時嘗病臨死謂母曰我
死當復生埋我以竹杖柱於瘞上若杖折掘出我及
死埋之柱如其言七日往視杖果折即掘出之已活
走至井上浴平復如故後與鄰船至下邳賣鋤不時
售云欲歸人不信之曰何有千里暫得歸耶答曰一
宿便還即書取報以為驗實一宿便還果得報考城
令江夏[邱-丘+覃]賈和姊病在鄰里欲急知消息請往省之
路遥三千再宿還報
會稽賀瑀字彦琚曾得疾不知人惟心下温死三日復
蘇云吏人將上天見官府入曲房房中有層架其上
層有印中層有劍使瑀惟意所取而短不及上層取
劍以出門吏問何得云得劍曰恨不得印可策百神
劍惟得使社公耳疾愈果有鬼來稱社公
戴洋字國流吳興長城人年十二病死五日而蘇說死
時天使其酒藏吏授符錄給吏從幡麾將上蓬萊崑
崙積石太室廬衡等山既而遣歸妙解占候知吳將
亡託病不仕還鄉里行至瀨鄉經老子祠皆是洋昔
死時所見使處但不復見昔物耳因問守藏應鳳曰
去二十餘年嘗有人乘馬東行經老君祠而不下馬
未逹橋墜馬死者否鳳言有之所問之事多與洋同
吳臨海松陽人柳榮從吳相張悌至揚州榮病死船中
二日軍士已上岸無有埋之者忽然大呌言人縛軍
師人縛軍師聲甚激揚遂活人問之榮曰上天北斗
門下卒見人縛張悌意中大愕不覺大呌言何以縛
軍師門下人怒榮叱逐使去榮便怖懼口餘聲發揚
耳其日悌即戰死榮至晉元帝時猶存
吳國富陽人馬勢婦姓蔣村人應病死者蔣輒恍惚熟
眠經日見病人死然後省覺覺則具說家中人不信
之語人云某中病我欲殺之怒強魂難殺未即死我
入其家内架上有白米飰幾種鮭我暫過灶下戲婢
無故犯我我打其脊使婢當時悶絶久之乃蘇其兄
病有烏衣人令殺之向其請乞終不下手醒乃語兄
云當活
晉咸寧二年十二月瑯邪顔畿字世都得病就醫張瑳
自治死於張家棺歛已久家人迎喪旐每繞𣗳木而
不可解人咸為之感傷引喪者忽顛仆稱畿言曰我
夀命未應死但服藥太多傷我五臟耳今當復活慎
無葬也其父拊而祝之曰若爾有命當復更生豈非
骨肉所願今但欲還家不爾葬也旐乃解及還家其
婦夢之曰吾當復生可急開棺婦便說之其夕母及
家人又夢之即欲開棺而父不聽其弟含時尚少乃
慨然曰非常之事自古有之今靈異至此開棺之痛
孰與不開相負父母從之乃共發棺果有生驗以手
刮棺指爪盡傷然氣息甚微存亡不分矣於是急以
綿飲瀝口能咽遂與出之將護累月飲食稍多能開
目視瞻屈伸手足不與人相當不能言語飲食所須
托之以夢如此者十餘年家人疲於供護不復得操
事含乃棄絶人事躬親侍養以知名州黨後更衰劣
卒復還死焉
羊祜年五歲時令乳母取所弄金鐶乳母曰汝先無此
物祜即詣鄰人李氏東垣桑𣗳中探得之主人驚曰
此吾亡兒所失物也云何持去乳母具言之李氏悲
惋時人異之
漢末關中大亂有發前漢宫人冡者宫人猶活既出平
復如舊魏郭后愛念之錄置宫内常置左右問漢時
宫中事說之了了皆有次緒郭后崩哭泣過哀遂死
魏時太原發冡破棺棺中有一生婦人將出與語生人
也送之京師問其本事不知也視其冡上𣗳木可三
十歲不知此婦人三十歲常生於地中耶將一朝歘
生偶與發冡者會也
晉世杜錫字世嘏家葬而婢誤不得出後十餘年開冡
祔葬而婢尚生云其始如瞑目有頃漸覺問之自謂
當一再宿耳初婢埋時年十五六及開冡後姿質如
故更生十五六年嫁之有子
漢桓帝馮貴人病亡靈帝時有盗賊發冡七十餘年顔
色如故但肉小冷羣賊共奸通之至鬭争相殺然後
事覺後竇太后家被誅欲以馮貴人配食下邳陳公
逹議以貴人雖是先帝所幸尸體穢汚不宜配至尊
乃以竇太后配食
吳孫休時戍將於廣陵掘諸冡取版以治城所壊甚多
復發一大冡内有重閣戶扇皆樞轉可開閉四周為
徼道通車其高可以乘馬又鑄銅人數十長五尺皆
大冠朱衣執劍侍列靈坐皆刻銅人背後石壁言殿
中將軍或言侍郎常侍似公侯之冡破其棺棺中有
人髮已班白衣冠鮮明面體如生人棺中雲母厚尺
許以白玉璧三十枚藉尸兵人輩共舉出死人以倚
冡壁有一玉長尺許形似冬瓜從死人懷中透出堕
地兩耳及孔鼻中皆有黃金如棗許大
漢廣川王好發冡發欒書冡其棺柩明器悉毁爛無餘
唯有一白狐見人驚走左右逐之不得戟傷其左足
是夕王夢一丈夫鬚眉盡白來謂王曰何故傷吾左
足乃以杖叩王左足王覺腫痛即生瘡至死不差
搜神記卷十五
