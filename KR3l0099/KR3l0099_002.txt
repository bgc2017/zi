搜神記卷二晉干寶撰
夀光侯者漢章帝時人也能劾百鬼衆魅令自縛見形
其鄉人有婦爲魅所病侯爲劾之得大蛇數丈死於
門外婦因以安又有大樹樹有精人止其下者死鳥
過之亦墜侯劾之樹盛夏枯落有大蛇長七八丈懸
死樹間章帝聞之徵問對曰有之帝曰殿下有怪夜
半後常有數人絳衣披髮持火相隨豈能劾之侯曰
此小怪易消耳帝僞使三人爲之侯乃設法三人登
時仆地無氣帝驚曰非魅也朕相試耳即使解之或
云漢武帝時殿下有怪常見朱衣披髮相隨持燭而
走帝謂劉憑曰卿可除此否憑曰可乃以青符擲之
見數鬼傾地帝驚曰以相試耳解之而甦
樊英隱於壺山嘗有暴風從西南起英謂學者曰成都
市火甚盛因含水嗽之乃命計其時日後有從蜀來
者云是日大火有雲從東起須臾大雨火遂滅
閩中有徐登者女子化爲丈夫與東陽趙昞並善方術
時遭兵亂相遇於溪各矜其所能登先禁溪水爲不
流昞次禁楊柳爲生稊二人相視而笑登年長昞師
事之後登身故昞東入長安百姓未知昞乃昇茅屋
梧鼎而爨主人驚怪昞笑而不應屋亦不損
趙昞嘗臨水求渡船人不許昞乃張帷盖坐其中長嘯
呼風亂流而濟於是百姓敬服從者如歸長安令惡
其惑衆收殺之民爲立祠於永康至今蚊蚋不能入
徐登趙昞貴尚清儉祀神以東流水削桑皮以爲脯
陳節訪諸神東海君以織成青襦一領遺之
宣城邊洪爲廣陽領校母喪歸家韓友往投之時日已
暮出告從者速裝束吾當夜去從者曰今日已暝數
十里草行何急復去友曰此間血覆地寧可復住苦
留之不得其夜洪歘發狂絞殺兩子并殺婦又斫父
婢二人皆被創因走亡數日乃於宅前林中得之已
自經死
鞠道龍善爲幻術嘗云東海人黃公善爲幻制蛇御虎
常佩赤金刀及衰老飲酒過度秦末有白虎見於東
海詔遣黃公以赤刀往厭之術既不行遂爲虎所殺
謝糺嘗食客以朱書符投井中有一雙鯉魚跳出即命
作膾一坐皆得徧
晉永嘉中有天竺胡人來渡江南其人有數術能斷舌
復續吐火所在人士聚觀將斷時先以舌吐示賓客
然後刀截血流覆地乃取置器中傳以示人視之舌
頭半舌猶在既而還取含續之坐有頃坐人見舌則
如故不知其實斷否其續斷取絹布與人各執一頭
對剪中斷之已而取兩斷合視絹布還連續無異故
體時人多疑以爲幻隂乃試之眞斷絹也其吐火先
有藥在器中取火一片與黍餹合之再三吹呼已而
張口火滿口中因就爇取以炊則火也又取書紙及
繩縷之屬投火中衆共視之見其燒爇了盡乃撥灰
中舉而出之故向物也
扶南王范尋養虎於山有犯罪者投與虎不噬乃宥之
故山名大蟲亦名大靈又養鰐魚十頭若犯罪者投
與鰐魚不噬乃赦之無罪者皆不噬故有鰐魚池又
嘗煑水令沸以金指環投湯中然後以手探湯其直
者手不爛有罪者入湯即焦
戚夫人侍兒賈佩蘭後出爲扶風人段儒妻說在宫内
時嘗以弦管歌舞相歡娱競爲妖服以趨良時十月
十五日共入靈女廟以豚黍樂神吹笛擊筑歌上靈
之曲既而相與連臂踏地爲節歌赤鳳皇來乃巫俗
也至七月七日臨百子池作于闐樂樂畢以五色縷
相羈謂之相連綬八月四日出雕房北戶竹下圍棋
勝者終年有福負者終年疾病取絲縷就北辰星求
長命乃免九月九日佩茱萸食蓬餌飲菊花酒令人長命
菊花舒時并採莖葉襍黍米釀之至來年九月九日
始熟就飲焉故謂之菊花酒正月上辰出池邊盥濯
食蓬餌以祓妖邪三月上已張樂於流水如此終歲
焉
漢武帝時幸李夫人夫人卒後帝思念不已方士齊人
李少翁言能致其神乃夜施帷帳明燈燭而令帝居
他帳遥望之見美女居帳中如李夫人之狀還幄坐
而步又不得就視帝愈益悲感爲作詩曰是耶非耶
立而望之偏娜娜何冉冉其來遲令樂府諸音家絃
歌之
漢北海營陵有道人能令人與已死人相見其同郡人
婦死已數年聞而往見之曰願令我一見亡婦死不
恨矣道人曰卿可往見之若聞鼓聲即出勿留乃語
其相見之術俄而得見之於是與婦言語悲喜恩情
如生良久聞鼓聲恨恨不能得住當出戶時忽掩其
衣裾戶間掣絶而去至後歲餘此人身亡家葬之開
冡見婦棺蓋下有衣裾
吳孫休有疾求覡視者得一人欲試之乃殺鵝而埋于
苑中架小屋施牀几以婦人屐履服物著其上使覡
視之告曰若能說此冡中鬼婦人形狀者當加厚賞
而即信矣竟日無言帝推問之急乃曰實不見有鬼
但見一白頭鵝立墓上所以不即白之疑是鬼神變
化作此相當候其眞形而定不復移易不知何故敢
以實上
吳孫峻殺朱主埋於石子岡歸命即位將欲改葬之冢
墓相亞不可識别而宫人頗識主亡時所著衣服乃
使兩巫各住一處以伺其靈使察鑒之不得相近久
時二人俱白見一女人年可三十餘上著青錦束頭
紫白袷裳丹綈絲履從石子岡上半岡而以手抑膝
長太息小住須臾更進一冡上便止徘徊良久奄然
不見二人之言不謀而合於是開冢衣服如之
夏侯弘自云見鬼與其言語鎮西謝尚所乘馬忽死憂
惱甚至謝曰卿若能令此馬生者卿眞爲見鬼也弘
去良久還曰廟神樂君馬故取之今當活尚對死馬
坐須臾馬忽自門外走還至馬尸間便滅應時能動
起行謝曰我無嗣是我一身之罰弘經時無所告曰
頃所見小鬼耳必不能辨此源由後忽逢一鬼乘新
車從十許人著青絲布袍弘前提牛鼻車中人謂弘
曰何以見阻弘曰欲有所問鎮西將軍謝尚無兒此
君風流令望不可使之絶祀車中人動容曰君所道
正是僕兒年少時與家中婢通誓約不再婚而違約
今此婢死在天訴之是故無兒弘具以告謝曰吾少
時誠有此事弘於江陵見一大鬼提矛戟有隨從小
鬼數人弘畏懼下路避之大鬼過後捉得一小鬼問
此何物曰殺人以此矛戟若中心腹者無不輒死弘
曰治此病有方否鬼曰以烏雞薄之即差弘曰今欲
何行鬼曰當至荆揚二州爾時比日行心腹病無有
不死者弘乃教人殺烏雞以薄之十不失八九今治
中惡輒用烏雞薄之者弘之由也
搜神記卷二
