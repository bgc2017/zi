搜神記卷十八晉干寳撰
魏景初中咸陽縣吏王臣家有怪無故聞拍手相呼伺
無所見其母夜作勌就枕寢息有頃復聞竈下有呼
聲曰文約何以不來頭下枕應曰我見枕不能往汝
可來就我飲至明乃飰臿也即聚燒之其怪遂絶
魏郡張奮者家本巨富忽衰老財散遂賣宅與程應應
入居舉家病疾轉賣隣人阿文文先獨持大刀暮入
北堂中梁上至三更竟忽有一人長丈餘高冠黃衣
升堂呼曰細腰細腰應喏曰舍中何以有生人氣也
答曰無之便去湏臾有一高冠青衣者次之又有高
冠白衣者問答並如前及將曙文乃下堂中如向法
呼之問曰黃衣者為誰曰金也在堂西壁下青衣者
為誰曰錢也在堂前井邊五步白衣者為誰曰銀也
在墻東北角柱下汝復為誰曰我杵也今在竈下及
曉文按次掘之得金銀五百斤錢千萬貫仍取杵焚
之由此大富宅遂清寧
秦時武都故道有怒特祠祠上生梓𣗳秦文公二十七
年使人伐之輒有大風雨𣗳創隨合經日不斷文公
乃益發卒持斧者至四十人猶不斷士疲還息其一
人傷足不能行卧𣗳下聞鬼語𣗳神曰勞乎攻戰其
一人曰何足為勞又曰秦公將必不休如之何答曰
秦公其如予何又曰秦若使三百人被髮以朱絲繞
𣗳赭衣灰坌伐汝汝得不困耶神寂無言明日病人
語所聞公於是令人皆衣赭随斫創坌以灰𣗳斷中
有一青牛出走入豐水中其後青牛出豐水中使騎
擊之不勝有騎堕地復上髻解被髮牛畏之乃入水
不敢出故秦自是置旄頭騎
廬江龍舒縣陸亭流水邊有一大𣗳高數十丈常有黃
鳥數千枚巢其上時久旱長老共相謂曰彼𣗳常有
黃氣或有神靈可以祈雨因以酒脯往亭中有寡婦
李憲者夜起室中忽見一婦人著繡衣自稱曰我𣗳
神黃祖也能興雲雨以汝性潔佐汝為生朝來父老
皆欲祈雨吾已求之於帝明日日中大雨至期果雨
遂為立祠憲曰諸卿在此吾居近水當致少鯉魚言
訖有鯉魚數十頭飛集堂下坐者莫不驚悚如此歲
餘神曰將有大兵今辭汝去留一玉環曰持此可以
避難後劉表袁術相攻龍舒之民皆徙去唯憲里不
被兵
魏桂陽太守江夏張遼字叔高去鄢陵家居買田田中
有大𣗳十餘圍枝葉扶疎盖地數畝不生穀遣客伐
之斧數下有赤汁六七斗出客驚怖歸白叔高叔高
大怒曰𣗳老汁赤如何得怪因自嚴行復斫之血大
流灑叔高使先斫其枝上有一空處見白頭公可長
四五尺突出往赴叔高高以刀逆格之如此凡殺四
五頭並死左右皆驚怖伏地叔高神慮怡然如舊徐
熟視非人非獸遂伐其木此所謂木石之怪䕫蝄蜽
者乎是歲應司空辟侍御史兖州刺史以二千石之
尊過鄉里薦祝祖考白日繡衣榮羡竟無他怪
吳先主時陸敬叔為建安太守使人伐大樟𣗳下數斧
忽有血出𣗳斷有物人面狗身從𣗳中出敬叔曰此
名彭侯乃烹食之其味如狗白澤圖曰木之精名彭
侯狀如黑狗無尾可烹食之
吳時有梓𣗳巨圍葉廣丈餘垂柯數畝吳王伐𣗳作船
使童男女三十人牽挽之船自飛下水男女皆溺死
至今潭中時有唱喚督進之音也
董仲舒下帷講誦有客來詣舒知其非常客又云欲雨
舒戱之曰巢居知風穴居知雨卿非狐狸則是鼷鼠
客遂化為老狸
張華字茂先晉惠帝時為司空於時燕昭王墓前有一
斑狐積年能為變幻乃變作一書生欲詣張公過問
墓前華表曰以我才貌可得見張司空否華表曰子
之妙解無為不可但張公智度恐難籠絡出必遇辱
殆不得返非但喪子千歲之質亦當深誤老表狐不
從乃持刺謁華華見其總角風流潔白如玉舉動容
止顧盼生姿雅重之於是論及文章辨校聲實華未
嘗勝比復商略三史探賾百家談老莊之奥區披風
雅之絶旨包十聖貫三才箴八儒摘五禮華無不應
聲屈滯乃歎曰天下豈有此年少若非鬼魅則是狐
狸乃掃榻延留留人防護此生乃曰明公當尊賢容
衆嘉善而矜不能奈何憎人學問墨子兼愛其若是
耶言卒便求退華已使人防門不得出既而又謂華
曰公門置甲兵欄騎當是致疑於僕也將恐天下之
人捲舌而不言智謀之士望門而不進深為明公惜
之華不應而使人防禦甚嚴時豐城令雷煥字孔章
博物士也來訪華華以書生白之孔章曰若疑之何
不呼獵犬試之乃命犬以試竟無憚色狐曰我天生
才智反以為妖以犬試我遮莫千試萬慮其能為患
乎華聞益怒曰此必真妖也聞魑魅忌狗所别者數
百年物耳千年老精不復能别惟得千年枯木照之
則形立見孔章曰千年神木何由可得華曰世傳燕
昭王墓前華表木已經千年乃遣人伐華表使人欲
至木所忽空中有一青衣小兒來問使曰君何來也
使曰張司空有一年少來謁多才巧辭疑是妖魅使
我取華表照之青衣曰老狐不智不聽我言今日禍
已及我其可逃乎乃發聲而泣倏然不見使乃伐其
木血流便將木歸燃之以照書生乃一斑狐華曰此
二物不值我千年不可復得乃烹之
晉時吴興有一人有二男田中作時嘗見父來罵詈赶
打之兒以告母母問其父父大驚知是鬼魅便令兒
斫之鬼便寂不復往父憂恐兒為鬼所困便自往看
兒謂是鬼殺而埋之鬼便遂歸作其父形且語其家
二兒已殺妖矣兒暮歸共相慶賀積年不覺後有一
法師過其家語二兒云君尊侯有大邪氣兒以白父
父大怒兒出以語師令速去師遂作聲入父即成大
老狸入牀下遂擒殺之向所殺者乃真父也改殯治
服一兒遂自殺一兒忿懊亦死
句容縣麋村民黃審於田中耕有一婦人過其田自畻
上度從東適下而復還初謂是人日日如此意甚怪
之審因問曰婦數從何來也婦人少住但笑而不言
便去審愈疑之預以長鎌伺其還未敢斫婦但斫所
随婢婦化為狸走去視婢乃狸尾耳審追之不及後
人有見此狸出坑頭掘之無復尾焉
博陵劉伯祖為河東太守所止承塵上有神能語常呼
伯祖與語及京師詔書誥下消息輒預告伯祖伯祖
問其所食啖欲得羊肝乃買羊肝於前切之臠随刀
不見盡兩羊肝忽有一老狸𦕈𦕈在案前持刀者欲
舉刀斫之伯祖呵止自著承塵上須臾大笑曰向者
啖羊肝醉忽失形與府君相見大慚愧後伯祖當為
司隸神復先語伯祖曰某月某日詔書當到至期如
言及入司隸府神随逐在承塵上輒言省内事伯祖
大恐怖謂神曰今職在刺舉若左右貴人聞神在此
因以相害神答曰誠如府君所慮當相捨去遂即無
聲
後漢建安中沛國郡陳羡為西海都尉其部曲王靈孝
無故逃去羡欲殺之居無何孝復逃走羡久不見囚
其婦婦以實對羡曰是必魅將去當求之因將步騎
數十領獵犬周旋於城外求索果見孝于空冡中聞
人犬聲怪遂避去羡使人扶孝以歸其形頗象狐矣
略不復與人相應但啼呼阿紫阿紫狐字也後十餘
日乃稍稍了悟云狐始來時於屋曲角雞栖間作好
婦形自稱阿紫招我如此非一忽然便随去即為妻
暮輒與共還其家遇狗不覺云樂無比也道士云此
山魅也名山記曰狐者先古之滛婦也其名曰阿紫
化而為狐故其怪多自稱阿紫
南陽西郊有一亭人不可止止則有禍邑人宋大賢以
正道自處嘗宿亭樓夜坐鼔琴不設兵仗至夜半時
忽有鬼來豋梯與大賢語矃目磋齒形貎可惡大賢
鼓琴如故鬼乃去於市中取死人頭來還語大賢曰
寧可少睡耶因以死人頭投大賢前大賢曰甚佳吾
暮卧無枕正欲得此鬼復去良久乃還曰寧可共手
摶耶大賢曰善語未竟鬼在前大賢便逆捉其腰鬼
但急言死大賢遂殺之明日視之乃老狐也自是亭
舍更無妖怪
北部督郵西平到伯夷年三十許大有才决長沙太守
到若章孫也日晡時到亭勑前導人且止錄事掾白
今尚早可至前亭曰欲作文書便留吏卒惶怖言當
解去傳云督郵欲于樓上觀望亟掃除須臾便上未
暝樓鐙階下復有火勑云我思道不可見火滅去吏
知必有變當用赶照但藏置壺中日既暝整服坐誦
六甲孝經易本訖卧有頃更轉東首以拏巾結兩足
幘冠之密拔劍解𢃄夜時有正黑者四五尺稍高走
至柱屋因覆伯夷伯夷持被掩之足跣脱幾失再三
以劍帶擊魅脚呼下火上照視之老狐正赤略無衣
毛持下燒殺明旦發樓屋得所髠人髻百餘因此遂
絶
吳中有一書生皓首稱胡博士教授諸生忽復不見九
月初九日士人相與豋山遊觀聞講書聲命僕尋之
見空冡中羣狐羅列見人即走老狐獨不去乃是皓
首書生
陳郡謝鯤謝病去職避地於豫章嘗行經空亭中夜宿
此亭舊每殺人夜四更有一黃衣人呼鯤字云幼輿
可開戶鯤澹然無懼色令申臂于窗中於是授腕鯤
即極力而牽之其臂遂脱乃還去明日看乃鹿臂也
尋血取獲爾後此亭無復妖怪
晉有一士人姓王家在吳郡還至曲阿日暮引船上當
大埭見棣上有一女子年十七八便呼之留宿至曉
解金鈴繫其臂使人随至家都無女人因逼猪欄中
見母猪臂有金鈴
漢齊人梁文好道其家有神祠建室三四間座上施皂
帳常在其中積十數年後因祀事帳中忽有人語自
呼高山君大能飲食治病有驗文奉事甚肅積數年
得進其帳中神醉文乃乞得奉見顔色謂文曰授手
來文納手得持其頥髯鬚甚長文漸繞手卒然引之
而聞作羊聲座中驚起助文引之乃袁公路家羊也
失之七八年不知所在殺之乃絶
北平田琰居母喪恒處廬向一暮夜忽入婦室密怪之
曰君在毁滅之地幸可不甘琰不聽而合後琰暫入
不與婦語婦怪無言并以前事責之琰知鬼魅臨暮
竟未眠衰服掛廬湏臾見一白狗攫廬銜衰服因變
為人著而入琰随後逐之見犬將升婦牀便打殺之
婦羞愧而死
司空南陽來季德停喪在殯忽然見形坐祭牀上顔色
服飾聲氣熟是也孫兒婦女以次教戒事有條貫鞭
朴奴婢皆得其過飲食既絶辭訣而去家人大小哀
割斷絶如是數年家益厭苦其後飲酒過多醉而形
露但得老狗便共打殺因推問之則里中沽酒家狗
也
山陽王瑚字孟璉為東海蘭陵尉夜半時輒有黑幘白
單衣吏詣縣叩閣迎之則忽然不見如是數年後伺
之見一老狗白軀猶故至閣便為人以白孟璉殺之
乃絶
桂陽太守李叔堅為從事家有犬人行家人言當殺之
叔堅曰犬馬喻君子犬見人行效之何傷頃之狗戴
叔堅冠走家大驚叔堅云誤觸冠纓挂之耳狗又於
竈前畜火家益怔營叔堅復云兒婢皆在田中狗助
畜火幸可不煩隣里此有何惡數日狗自暴死卒無
纖芥之異
吳郡無錫有上湖大陂陂吏丁初天每大雨輒循隄防
春盛雨初出行塘日暮廻顧有一婦人上下青衣戴
青繖追後呼初掾待我初時悵然意欲留俟之復疑
本不見此今忽有婦人冐隂雨行恐必鬼物初便疾
走顧視婦人追之亦急初因急行走之轉遠顧視婦
人乃自投陂中氾然作聲衣蓋飛散視之是大蒼獺
衣繖皆荷葉也此獺化為人形數媚年少者也
魏齊王芳正始中中山王周南為襄邑長忽有鼠從穴
出在廳事上語曰王周南爾以某月某日當死周南
急往不應鼠還穴後至期復出更冠幘皂衣而語曰
周南爾日中當死亦不應鼠復入穴須臾復出出復
入轉行數語如前日適中鼠復曰周南爾不應死我
復何道言訖顛蹶而死即失衣冠所在就視之與常
鼠無異
安陽城南有一亭夜不可宿宿輒殺人書生明術數乃
過宿之亭民曰此不可宿前後宿此未有活者書生
曰無苦也吾自能諧遂住廨舍乃端坐誦書良久乃
休夜半後有一人著皂單衣來往戶外呼亭主亭主
應諾見亭中有人耶答曰向者有一書生在此讀書
適休似未寢乃喑嗟而去須臾復有一人冠赤幘者
呼亭主問答如前復喑嗟而去既去寂然書生知無
來者即起詣向者呼處效呼亭主亭主亦應諾復云
亭中有人耶亭主答如前乃問曰向黑衣來者誰曰
北舍母豬也又曰冠赤幘來者誰曰西舍老雄雞父
也曰汝復誰耶曰我是老蝎也於是書生密便誦書
至明不敢寐天明亭民來視驚曰君何得獨活書生
曰促索劍來吾與卿取魅乃握劍至昨夜應處果得
老蝎大如琵琶毒長數尺西舍得老雄鷄父北舍得
老母豬凡殺三物亭毒遂静永無災横
吳時廬陵郡都亭重屋中常有鬼魅宿者輒死自後使
官莫敢入亭止宿時丹陽人湯應者大有膽武使至
廬陵便止亭宿吏啓不可應不聽迸從者還外惟持
一大刀獨處亭中至三更竟忽聞有叩閣者應遥問
是誰答云部郡相聞應使進致詞而去頃間復有叩
閣者如前曰府君相聞應復使進身著皂衣去後應
謂是人了無疑也旋又有叩閣者云部郡府君相詣
應乃疑曰此夜非時又部郡府君不應同行知是鬼
魅因持刀迎之見二人皆盛衣服俱進坐畢府君者
便與應談談未竟而部郡忽起至應背後應乃廽顧
以刀逆擊中之府君下坐走出應急追至亭後墻下
及之斫傷數下應乃還卧逹曙將人往尋見有血迹
皆得之云稱府君者是一老狶也部郡者是一老狸
也自是遂絶
搜神記卷十八
