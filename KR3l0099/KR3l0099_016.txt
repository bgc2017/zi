搜神記卷十六晉干寳撰
昔顓頊氏有三子死而為疫鬼一居江水為瘧鬼一居
若水為魍魎鬼一居人宫室善驚人小兒為小鬼於
是正歲命方相氏帥肆儺以驅疫鬼
挽歌者喪家之樂執紼者相和之聲也挽歌辭有薤露
蒿里二章漢田横門人作横自殺門人傷之悲歌言
人如薤上露易稀滅亦謂人死精魂歸於蒿里故有
二章
阮瞻字千里素執無鬼論物莫能難每自謂此理足以
辨正幽明忽有一客通名詣瞻寒温畢聊談名理客甚
有才辨瞻與之言良久及鬼神之事反復甚苦客遂
屈乃作色曰鬼神古今聖賢所共傳君何得獨言無
即僕便是鬼於是變為異形湏臾消滅瞻默然意色
太惡歲餘病卒
吳興施續為尋陽督能言論有門生亦有理意常秉無
鬼論忽有一黑衣白袷客來與共語遂及鬼神移日
客辭屈乃曰君辭巧理不足僕即是鬼何以云無問
鬼何以來答曰受使來取君期盡明日食時門生請
乞酸苦鬼問有人似君者否門生云施續帳下都督
與僕相似便與俱往與都督對坐鬼手中出一鐡鑿可
尺餘安著都督頭便舉椎打之都督云頭覺微痛向
來轉劇食頃便亡
蔣濟字子通楚國平阿人也仕魏為領軍將軍其婦夢
見亡兒涕泣曰死生異路我生時為卿相子孫今在
地下為泰山伍伯憔悴困苦不可復言今太廟西謳
士孫阿見召為泰山令願母為白侯屬阿令轉我得
樂處言訖母忽然驚寤明日以白濟濟曰夢為虚耳
不足怪也日暮復夢曰我來迎新君止在廟下未發
之頃暫得來歸新君明日日中當發臨發多事不復
得歸永辭於此侯氣彊難感悟故自訴於母願重啓
侯何惜不一試驗之遂道阿之形狀言甚備悉天明
母重啓濟雖云夢不足怪此何太適適亦何惜不一
驗之濟乃遣人詣太廟下推問孫阿果得之形狀證
驗悉如兒言濟涕泣曰幾負吾兒於是乃見孫阿具
語其事阿不懼當死而喜得為泰山令惟恐濟言不
信也曰若如節下言阿之願也不知賢子欲得何職
濟曰随地下樂者與之阿曰輒當奉教乃厚賞之言
訖遣還濟欲速知其驗從領軍門至廟下十步安一
人以傳消息辰時傳阿心痛巳時傳阿劇日中傳阿
亡濟曰雖哀吾兒之不幸且喜亡者有知後月餘兒
復來語母曰巳得轉為錄事矣
漢不其縣有孤竹城古孤竹君之國也靈帝光和元年
遼西人見遼水中有浮棺欲斫破之棺中人語曰我
是伯夷之弟孤竹君也海水壞我棺槨是以漂流汝
斫我何為人懼不敢斫因為立廟祠祀吏民有欲發
視者皆無病而死
温序字公次太原祈人也任護軍校尉行部至隴西為
隗囂將所劫欲生降之序大怒以節撾殺人賊趨欲
殺序荀宇止之曰義士欲死節賜劍令自裁序受劍
銜鬚著口中歎曰無令鬚汙土遂伏劍死更始憐之
送葬到洛陽城旁為築冡長子夀為印平侯夢序告
之曰久客思鄉夀即棄官上書乞骸骨歸葬帝許之
漢南陽文穎字叔長建安中為甘陵府丞過界止宿夜
三鼓時夢見一人跪前曰昔我先人葬我於此水來
湍墓棺木溺漬水處半然無以自温聞君在此故來
相依欲屈明日暫住須臾幸為相遷高燥處鬼披衣
示穎而皆沾濕穎心愴然即寤語諸左右曰夢為虚
耳亦何足怪穎乃還眠向寐復夢見謂穎曰我以窮
苦告君奈何不相愍悼乎穎夢中問曰子為誰對曰
吾本趙人今屬汪芒氏之神穎曰子棺今何所在對
曰近在君帳北十數步水側枯楊𣗳下即是吾也天
將明不復得見君必念之穎答曰喏忽然便寤天明
可發穎曰雖云夢不足怪此何太適左右曰亦何惜
須臾不驗之耶穎即起率十數人將導順水上果得
一枯楊曰是矣掘其下未幾果得棺棺甚朽壊沒半
水中穎謂左右曰向聞於人謂之虚矣世俗所傳不
可無驗為移其棺葬之而去
漢九江何敞為交州刺史行部到蒼梧郡高安縣暮宿
鵠奔亭夜猶未半有一女從樓下出呼曰妾姓蘇名
娥字始珠本居廣信縣脩里人早失父母又無兄弟
嫁與同縣施氏薄命夫死有雜繒帛百二十匹及婢
一人名致富妾孤窮羸弱不能自振欲之傍縣賣繒
從同縣男子王伯賃車牛一乘直錢萬二千載妾并
繒令致富執轡乃以前年四月十日到此亭外於時
日已向暮行人斷絶不敢復進因即留止致富暴得
腹痛妾之亭長舍乞漿取火亭長龔夀操戈持戟來
至車旁問妾曰夫人從何所來車上所載何物丈夫
安在何故獨行妾應曰何勞問之夀因持妾臂曰少
年愛有色冀可樂也妾懼怖不從夀即持刀刺脅下
一創立死又刺致富亦死夀掘樓下合埋妾在下婢
在上取財物去殺牛燒車車釭及牛骨貯亭東空井
中妾既冤死痛感皇天無所告訴故來自歸於明使
君敞曰今欲發出汝屍以何為驗女曰妾上下著白
衣青絲履猶未朽也願訪鄉里以骸骨歸死夫掘之
果然敞乃馳還遣吏捕捉拷問具服下廣信縣驗問
與娥語合夀父母兄弟悉捕繫獄敞表夀常律殺人
不至族誅然夀為惡首𨼆密數年王法自所不免令
鬼神訴者千載無一請皆斬之以明鬼神以助隂誅
上報聽之
濡須口有大船船覆在水中水小時便出見長老云是
曹公船嘗有漁人夜宿其旁以船繫之但聞竽笛絃
歌之音又香氣非常漁人始得眠夢人驅遣云勿近
官妓相傳云曹公載妓船覆於此至今在焉
夏侯愷字萬仁因病死宗人兒苟奴素見鬼見愷數歸
欲取馬并病其妻著平上幘單衣入坐生時西壁大
牀就人覓茶飲
諸仲務一女顯姨嫁為米元宗妻産亡於家俗聞産亡
者以墨點面其母不忍仲務密自點之無人見者元
宗為始新縣丞夢其妻來上牀分明見新白粧面上
有黑點
晉世新蔡王昭平犢車在廳事上夜無故自入齋室中
觸壁而出後又數聞呼噪攻擊之聲四面而來昭乃
聚衆設弓弩戰鬭之備指聲弓弩俱發而鬼應聲接
矢數枚皆倒入土中
吳赤烏三年句章民楊度至餘姚夜行有一年少持琵
琶求寄載度受之鼓琵琶數十曲曲畢乃吐舌擘目
以怖度而去復行二十里許又見一老父自云姓王
名戒因復載之謂曰鬼工鼓琵琶甚哀戒曰我亦能
鼓即是向鬼復擘眼吐舌度怖幾死
瑯邪秦巨伯年六十嘗夜行飲酒道經蓬山廟忽見其
兩孫迎之扶持百餘步便捉伯頸著地罵老奴汝某
日捶我我今當殺汝伯思惟某時信捶此孫伯乃佯
死乃置伯去伯歸家欲治兩孫兩孫驚惋叩頭言為
子孫寧可有此恐是鬼魅乞更試之伯意悟數日乃
詐醉行此廟間復見兩孫來扶持伯伯乃急持鬼動
作不得達家乃是兩人也伯著火炙之腹背俱焦坼
出著庭中夜皆亡去伯恨不得殺之後月餘又佯酒
醉夜行懷刃以去家不知也極夜不還其孫恐又為
此鬼所困乃俱往迎伯伯竟刺殺之
漢武建元年東萊人姓池家常作酒一日見三竒客共
持麵飯至索其酒飲飲竟而去頃之有人來云見三
鬼酣醉於林中
吳先主殺武衛兵錢小小形見大街顧借賃人吳永使
永送書與街南廟借木馬二匹以酒噀之皆成好馬
鞍勒俱全
南陽宋定伯年少時夜行逢鬼問之鬼言我是鬼鬼問
汝復誰定伯誑之言我亦鬼鬼問欲至何所答曰欲
至宛市鬼言我亦欲至宛市遂行數里鬼言步行太
遲可共遞相擔何如定伯曰大善鬼便先擔定伯數
里鬼言卿太重將非鬼也定伯言我新鬼故身重耳
定伯因復擔鬼鬼略無重如是再三定伯復言我新
鬼不知有何所畏忌鬼答言惟不喜人唾於是共行
道遇水定伯令鬼先渡聽之了然無聲音定伯自渡
漕漼作聲鬼復言何以有聲定伯曰新死不習渡水
故耳勿怪吾也行欲至宛市定伯便擔鬼著肩上急
執之鬼大呼聲咋咋然索下不復聽之徑至宛市中
下著地化為一羊便賣之恐其變化唾之得錢千五
百乃去當時石崇有言定伯賣鬼得錢千五
吴王夫差女小名曰紫玉年十八才貌俱美童子韓重
年十九有道術女悅之私交信問許為之妻重學於
齊魯之間臨去屬其父母使求婚王怒不與女玉結氣死
葬閶門之外三年重歸詰其父母父母曰王大怒玉
結氣死已葬矣重哭泣哀慟具牲幣往弔於墓前玉
魂從墓出見重流涕謂曰昔爾行之後令二親從王
相求度必克從大願不圖别後遭命奈何玉乃左顧
宛頸而歌曰南山有烏北山張羅烏既高飛羅將奈
何意欲從君䜛言孔多悲結生疾沒命黃壚命之不
造冤如之何羽族之長名為鳳凰一日失雄三年感
傷雖有衆鳥不為匹雙故見鄙姿逢君輝光身遠心
近何當暫忘歌畢歔欷流涕要重還冢重曰死生異路懼
有尤愆不敢承命玉曰死生異路吾亦知之然仐一别永
無後期子將畏我為鬼而禍子乎欲誠所奉寧不相
信重感其言送之還冡玉與之飲讌留三日三夜盡
夫婦之禮臨出取徑寸明珠以送重曰既毁其名又
絶其願復何言哉時節自愛若至吾家致敬大王重
既出遂詣王自說其事王大怒曰吾女既死而重造
訛言以玷穢亡靈此不過發冡取物託以鬼神趣收
重重走脱至玉墓所訴之玉曰無憂今歸白王王粧
梳忽見玉驚愕悲喜問曰爾緣何生玉跪而言曰昔
諸生韓重來求玉大王不許玉名毁義絶自致身亡
重從遠還聞玉已死故齎牲幣詣冡弔唁感其篤終
輒與相見因以珠遺之不為發冡願勿推治夫人聞
之出而抱之玉如烟然
隴西辛道度者遊學至雍州城四五里比見一大宅有
青衣女子在門度詣門下求飱女子入告秦女女命
召入度趨入閣中秦女于西榻而坐度稱姓名叙起
居既畢命東榻而坐即治飲饌食訖女謂度曰我秦
閔王女出聘曹國不幸無夫而亡亡來已二十三年
獨居此宅今日君來願為夫婦經三宿三日後女即
自言曰君是生人我鬼也共君宿契此會可三宵不
可久居當有禍矣然兹信宿未悉綢繆既已分飛將
何表信于郎即命取床後盒子開之取金枕一枚與
度為信乃分袂泣别即遣青衣送出門外未逾數步
不見舍宇惟有一冡度當時荒忙出走視其金枕在
懷乃無異變尋至秦國以枕于市貨之恰遇秦妃東
遊親見度賣金枕疑而索看詰度何處得來度具以
告妃聞悲泣不能自勝然向疑耳乃遣人發冡啓柩
視之原葬悉在唯不見枕解體看之交情宛若秦妃
始信之歎曰我女大聖死經二十三年猶能與生人
交往此是我真女壻也遂封度為駙馬都尉賜金帛
車馬令還本國因此以來後人名女壻為駙馬今之
國壻亦為駙馬矣
漢談生者年四十無婦常感激讀詩經夜半有女子年
可十五六姿顔服飾天下無雙來就生為夫婦之言
曰我與人不同勿以火照我也三年之後方可照耳
與為夫婦生一兒已二歲不能忍夜伺其寢後盗照
視之其腰已上生肉如人腰已下但有枯骨婦覺遂
言曰君負我我垂生矣何不能忍一歲而竟相照也
生辭謝涕泣不可復止云與君雖大義永離然顧念
我兒若貧不能自偕活者暫随我去方遺君物生随
之去入華堂室宇器物不凡以一珠袍與之曰可以
自給裂取生衣裾留之而去後生持袍詣市睢陽王
家買之得錢千萬王識之曰是我女袍那得在市此
必發冡乃取拷之生具以實對王猶不信乃視女冡
冡完如故發視之棺蓋下果得衣裾呼其兒視正𩔖
王女王乃信之即召談生復賜遺之以為女壻表其
兒為郎中
盧充者范陽人家西三十里有崔少府墓充年二十先
冬至一日出宅西獵戱見一麞舉弓而射中之麞倒
復起充因逐之不覺遠忽見道北一里許高門瓦屋
四周有如府舍不復見麞門中一鈴下唱客前充問
此何府也答曰少府府也充曰我衣惡那得見少府
即有一人提一襆新衣曰府君以此遺郎充便著訖
進見少府展姓名酒炙數行謂充曰尊府君不以僕
門鄙陋近得書為君索小女婚故相迎耳便以書示
充充父亡時雖小然已識父手迹即欷歔無復辭免
便勑内盧郎已來可令女郎粧嚴且語充云君可就
東廊及至黃昏内白女郎粧嚴已畢充既至東廊女
已下車立席頭却共拜時為三日給食三日畢崔謂
充曰君可歸矣女有娠相若生男當以相還無相疑
生女當留自養敕外嚴車送客充便辭出崔送至中
門執手涕零出門見一犢車駕青衣又見本所著衣
及弓箭故在門外尋傳教將一人提襆衣與充相問
曰姻援始爾别甚悵恨今復致衣一襲被褥自副充
上車去如電逝湏臾至家家人相見悲喜推問知崔
是亡人而入其墓追以懊惋别後四年三月三日充
臨水戱忽見水旁有二犢車乍沉乍浮既而近岸同
坐皆見而充往開車後戶見崔氏女與三歲男共載
充見之忻然欲捉其手女舉手指後車曰府君見人
即見少府充往問訊女抱兒還充又與金鋺并贈詩
曰煌煌靈䒦質光麗何猗猗華豔當時顯嘉異表神
竒含英未及秀中夏罹霜萎榮耀長幽滅世路永無
施不悟隂陽運哲人忽來儀會淺離别速皆由靈與
祗何以贈余親金鋺可頥兒恩愛從此别斷腸傷肝
脾充取兒鋺及詩忽然不見二車處充將兒還四坐
謂是鬼魅僉遥唾之形如故問兒誰是汝父兒徑就
充懷衆初怪惡傳省其詩慨然歎死生之玄通也充
後乘車入市賣鋺高舉其價不欲速售冀有識歘有
一老婢識此還白大家曰市中見一人乘車賣崔氏
女郎棺中鋺大家即崔氏親姨母也遣兒視之果如
其婢言上車叙姓名語充曰昔我姨嫁少府生女未
出而亡家親痛之贈一金鋺著棺中可說得鋺本末
充以事對此兒亦為之悲咽賫還白母母即令詣充
家迎兒視之諸親悉集兒有崔氏之狀又復似充貌兒
鋺俱驗姨母曰我外甥三月末間産父曰春煖温也
願休強也即字温休温休者蓋幽婚也其兆先彰矣
兒遂成令器歷郡守二千石子孫冠盖相承至今其
後植字子幹有名天下
後漢時汝南汝陽西門亭有鬼魅賓客止宿輒有死亡
其厲厭者皆亡髮失精尋問其故云先時頗已有怪
物其後郡侍奉掾宜禄鄭竒來去亭六七里有一端
正婦人乞寄載竒初難之然後上車入亭趨至樓下
亭卒白樓不可上竒云吾不恐也時亦昏暝遂上樓
與婦人棲宿未明發去亭卒上樓掃除見一死婦大
驚走白亭長亭長擊鼓會諸廬吏共集診之乃亭西
北八里吳氏婦新亡夜臨殯火滅及火至失之其家
即持去竒發行數里腹痛到南頓利陽亭加劇物故
樓遂無敢復上
潁川鍾繇字元常嘗數月不朝會意性異常或問其故
云常有好婦來美麗非凡問者曰必是鬼物可殺之
婦人後往不即前止戶外繇問何以曰公有相殺意
繇曰無此勤勤呼之乃入繇意恨有不忍之心然猶斫
之傷髀婦人即出以新綿拭血竟路明日使人尋跡
之至一大冡木中有好婦人形體如生人著白練衫
丹繡裲襠傷左髀以裲襠中綿拭血
搜神記卷十六
