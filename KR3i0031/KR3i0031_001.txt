劉氏菊譜
宋劉蒙撰
譜叙
草木之有花浮冶而易壊凡天下輕脆難久之物者皆
以花比之宜非正人達士堅操篤行之所好也然余嘗
觀屈原之為文香草龍鳳以比忠正而菊與菌桂荃蕙
蘭芷江蘺同為所取又松者天下歲寒堅正之木也而
陶淵明乃以松名配菊連語而稱之夫屈原淵明寔皆
正人達士堅操篤行之流至於菊猶貴重之如此是菊
雖以花為名固與浮冶易壊之物不可同年而語也且
菊有異於物者凡花皆以春盛而實者以秋成其根抵
枝葉無物不然而菊獨以秋花悅茂於風霜搖落之時
此其得時者異也有花葉者花未必可食而康風子乃
以食菊僊又本草云以九月取花久服輕身耐老此其
花異也花可食者根葉未必可食而陸龜蒙云春苗恣
肥得以採擷供左右杯按又本草云以正月取根此其
根葉異也夫以一草之微自本至末無非可食有功於
人者加以花色香態纖妙閑雅可為丘壑燕靜之娛然
則古人取其香以比德而配之以歲寒之操夫豈獨然
而已哉洛陽之風俗大抵好花菊品之數比他州為盛
劉元孫伯紹者隱居伊水之瀍萃諸菊而植之朝夕嘯
詠乎其側蓋有意譜之而未假也崇寧甲申九月余得
為龍門之游得至君居坐於舒嘯堂上顧玩而樂之於
是相與訂論訪其居之未嘗有因次第焉夫牡丹荔枝
香筍茶竹硯墨之類有名數者前人皆譜錄今菊品之
盛至於三十餘種可以類聚而記之故隨其名品論叙
于左以列諸譜之次
說疑
或謂菊與苦薏有兩種而陶隠居日華子所記皆無千
葉花疑今譜中或有非菊者也然余嘗讀隱居之說以
謂莖紫色青作蒿艾氣為苦薏今余所記菊中雖有莖
青者然而為氣香味甘枝葉纖少或有味苦者而紫色
細莖亦無蒿艾之氣又今人間相傳為菊其已久矣故
未能輕取舊說而棄之也凡植物之見取於人者栽培
灌溉不失其宜則枝葉華實無不猥大至其氣之所聚
乃有連理合穎雙葉並蔕之瑞而況於花有變而為千
葉者乎日華子曰花大者為甘菊花小而苦者為野菊
若種園蔬肥沃之處復同一體是小可變而為甘也如
是則單葉變而為千葉亦有之矣牡丹芍藥皆為藥中
所用隱居等但記花之紅白亦不云有千葉者今二花
生于山野類皆單葉小花至於園圃肥沃之地栽鉏糞
養皆為千葉然後大花千葉變態百出然則奚獨至於
菊而疑之注本草者謂菊一名日精按說文從鞠而爾
雅菊治蘠月令云鞠有黃華疑皆傳寫之誤歟若夫馬
藺為紫菊瞿麥為大菊烏喙苗為鴛鴦菊蔙覆花為
艾菊與其他妄濫而竊菊名者皆所不取云
定品
或問菊奚先曰先色與香而後態然則色奚先曰黃者
中之色土王季月而菊以九月花金土之應相生而相
得者也其次莫若白西方金氣之應菊以秋開則於氣
為鍾焉陳藏器云白菊生平澤花紫者白之變紅者紫
之變也此紫所以為白之次而紅所以為紫之次云有
色矣而又有香有香矣而後有態是其為花之尤者也
或又曰花以豔媚為悅而子以態為後歟曰吾嘗聞於
古人矣妍卉繁花為小人而松竹蘭菊為君子安有君
子而以態為悅乎至於具香與色而又有態是猶君子
而有威儀也菊有名龍腦者具香與色而態不足者也
菊有名都勝者具色與態而香不足者也菊之黃者未
必皆勝而置于前者正其色也菊之白者未必皆劣而
列于中者次其色也新羅香毬玉鈴之類則以瓌異而
升焉至於順聖楊妃之類轉紅受色不正故雖有芬香
態度不得與諸花爭也然余獨以龍腦為諸花之冠是
故君子貴其質焉後之視此譜者觸類而求之則意可
見也
花總數三十有五品以品視之可以見花之高下
以花視之可以知品之得失具列之如左云
龍腦第一
龍腦一名小銀臺出京師開以九月末類金萬鈴而葉
尖謂花上葉色類人間染鬱金而外葉純白夫黃菊有
深淺色兩種而是花獨得深淺之中又其香氣芬烈甚
似龍腦是花與香色俱可貴也諸菊或以態度爭先者
然標致高遠譬如大人君子雍容雅淡識與不識固將
見而悅之誠未易以妖冶嫵媚為勝也
新羅第二
新羅一名玉梅一名倭菊或云出海外國中開以九月
末千葉純白長短相次而花葉尖薄鮮明瑩徹若瓊瑶
然花始開時中有青黃細葉如花蘂之狀盛開之後細
葉舒展迺始見其蘂焉枝正紫色葉青支股而小凡菊
類多尖闕而此花之蘂分為五出如人之有支股也與
花相映標韻高雅似非尋常之比也然余觀諸菊開頭
枝葉有多少繁簡之失如桃花菊則恨葉多如毬子菊
則恨花繁此菊一枝多開一花雖有旁枝亦少雙頭並
開者正素獨立之意故詳紀焉
都勝第三
都勝出陳州開以九月末鵝黃千葉葉形圓厚有雙紋
花葉大者每葉上皆有雙畫直紋如人手紋狀而内外
大小重疊相次蓬蓬然疑造物者著意為之凡花形千
葉如金鈴則太厚單葉如大金鈴則太薄惟都勝新羅
御愛棣棠頗得厚薄之中而都勝又其最美者也余嘗
謂菊之為花皆以香色態度為尚而枝常恨麤葉常恨
大凡菊無態度者枝葉累之也此菊細枝少葉嫋嫋有
態而俗以都勝目之其有取于此乎花有淺深兩色蓋
初開時色深爾
御愛第四
御愛出京師開以九月末一名笑靨一名喜容淡黃千
葉葉有雙紋齊短而闊葉端皆有兩闕内外鱗次亦有
瓌異之形但恨枝榦差麤不得與都勝爭先爾葉比諸
菊最小而青每葉不過如指面大或云出禁中因此得
名
玉毬第五
玉毬出陳州開以九月末多葉白花近蘂微有紅色花
外大葉有雙紋瑩白齊長而蘂中小葉如剪茸初開時
有青殼久乃退去盛開後小葉舒展皆與花外長葉相
次倒垂以玉毬目之者以其有圓聚之形也枝榦不甚
麤葉尖長無刓闕枝葉皆有浮毛頗與諸菊異然顔色
標致固自不凡近年以來方有此本好事者競求致一
二本之直比于常菊蓋十倍焉
玉鈴第六
玉鈴未詳所出開以九月中純白千葉中有細鈴甚類
大金鈴菊凡白花中如玉毬新羅形態高雅出於其上
而此菊與之爭勝故余特次二菊觀名求實似無愧焉
金萬鈴第七
金萬鈴未詳所出開以九月末深黃千葉菊以黃為正
而鈴以金為質是菊正黃色而葉有鐸形則於名實兩
無愧也菊有花密枝𥚹者人間謂之鞍子菊實與此花
一種特以地脈肥盛使之然爾又有大萬鈴大金鈴蜂
鈴之類或形色不正比之此花特為竊有其名也
大金鈴第八
大金鈴未詳所出開以九月末深黃有鈴者皆如鐸鈴
之形而此花之中實皆五出細花下有大葉承之每葉
之有雙紋枝與常菊相似葉大而疎一枝不過十餘葉
俗名大金鈴蓋以花形似秋萬鈴爾
銀臺第九
銀臺深黃萬銀鈴葉有五出而下有雙紋白葉開之初
疑與龍腦菊一種但花形差大且不甚香耳俗謂龍腦
菊為小銀臺蓋以相似故也枝榦纖柔葉青黃而麤疎
近出洛陽水北小民家未多見也
棣棠第十
棣棠出西京開以九月末深黃雙紋多葉自中至外長
短相次如千葉棣棠狀凡黃菊類多小花如都勝御愛
雖稍大而色皆淺黃其最大者若大金鈴菊則又單葉
淺薄無甚佳處唯此花深黃多葉大於諸菊而又枝葉
甚青一枝聚生至十餘朵花葉相映顔色鮮好甚可愛
也
蜂鈴第十一
蜂鈴開以九月中千葉深黃花形圓小而中有鈴葉擁
聚蜂起細視若有蜂窠之狀大抵此花似金萬鈴獨以
花形差小而尖又有細蘂出鈴葉中以此别爾
鵝毛第十二
鵝毛未詳所出開以九月末淡黃纖細如毛生於花萼
上凡菊大率花心皆細葉而下有大葉承之間謂之托
葉今比毛花自内至外葉皆一等但長短上下有次爾
花形小於金萬鈴亦近年新花也
毬子第十三
毬子未詳所出開以九月中深黃千葉尖細重疊皆有
倫理一枝之杪聚生百餘花若小毬諸菊黃花最小無
過此者然枝青葉碧花色鮮明相映尤好也
夏金鈴第十四
夏金鈴出西京開以六月深黃千葉甚與金萬鈴相類
而花頭瘦小不甚鮮茂蓋以生非時故也或曰非時而
花失其正也而可置於上乎曰其香是也其色是也若
生非其時則係於天者也夫特以生非其時而置之諸
菊之上香色不足論矣奚以貴質哉
秋金鈴第十五
秋金鈴出西京開以九月中深黃雙紋重葉花中細蘂
皆出小鈴萼中其萼亦如鈴葉但比花葉短闊而青故
譜中謂鈴葉鈴萼者以此有如蜂鈴状余頃年至京師
始見此菊戚里相傳以為愛玩其後菊品漸盛香色形
態往往出此花上而人之貴愛寞落矣然花色正黃未
應便置諸菊之下也
金錢第十六
金錢出西京開以九月末深黃雙紋重葉似大金菊而
花形圓齊頗類滴漏花(欄檻處處有亦名滴滴金亦名金錢子)人未識者
或以為棣棠菊或以為大金鈴但以花葉辨之乃可見
爾
鄧州黃第十七
鄧州黃開以九月末單葉雙紋深於鵝黃而淺於鬱金
中有細葉出鈴萼上形樣甚似鄧州白但小差爾按陶
隱居云南陽酈縣有黃菊而白者以五月採今人間相
傳多以白菊為貴又採時乃以九月頗與古說相異然
黃菊味甘氣香枝榦葉形全類白菊疑乃弘景所記爾
薔薇第十八
薔薇未詳所出九月末開深黃雙紋單葉有黃細蘂出
小鈴萼中枝榦差細葉有支股而圓今薔薇有紅黃千
葉單葉兩種而單葉者差淡人間謂之野薔薇蓋以單
葉者爾
黃二色第十九
黃二色九月末開鵝黃雙紋多葉一花之間自有深淡
兩色然此花甚類薔薇菊惟形差小又近蘂多有亂葉
不然亦不辨其異種也
甘菊第二十
甘菊生雍州川澤開以九月深黃單葉閭巷小人且能
識之固不待記而後見也然余竊謂古菊未有瓌異如
今者而陶淵明張景陽謝希逸潘安仁等或愛其香或
詠其色或採之於東籬或泛之於酒斝疑皆今之甘菊
花也夫以古人賦詠賞愛至於如此而一旦以今菊之
盛遂將棄而不取是豈仁人君子之於物哉故余特以
甘菊置於白紫紅菊三品之上其大意如此
酴醿第二十一
酴醿出相州開以九月末純白千葉自中至外長短相
次花之大小正如酴醿而枝榦纖柔頗有態度若花葉
稍圓加以檀蘂真酴醿也
玉盆第二十二
玉盆出滑州開以九月末多葉黃心内深外淡而下有
闊白大葉連綴承之有如盆盂中盛花狀然人間相傳
以謂玉盆菊者大率皆黃心碎葉初不知其得名之由
後請疑於識者始以真菊相示乃知物之見名於人者
必有形似之實非講尋無倦或有所遺爾
鄧州白第二十三
鄧州白九月末開單葉雙紋白花中有細蘂出鈴萼中
凡菊單葉如薔薇菊之類大率花葉圓密相次(花葉謂頭上白)
(葉非枝葉之葉他稱花葉倣此)而此花葉皆尖細相去稀疎然香比諸
菊甚烈而又正為藥中所用蓋鄧州菊潭所出爾枝榦
甚纖柔葉端有支股而長亦不甚青
白菊第二十四
白菊單葉白花蘂與鄧州白相類但花葉差闊相次圓
密而枝葉麤繁人未識者多謂此為鄧州白余亦信以
為然後劉伯紹訪得其真菊較見其異故譜中别開鄧
州白而正其名曰白菊
銀盆第二十五
銀盆出西京開以九月中花中皆細鈴比夏秋萬鈴差
疎而形色似之鈴葉之下别有雙紋白葉故人間謂之
銀盆者以其下葉正白故也此菊近出未多見至其茂
肥得地則一花之大有若盆者焉
順聖淺紫第二十六
順聖淺紫出陳州鄧州九月中方開多葉葉比諸菊最
大一花不過六七葉而每葉盤疊凡三四重花葉空處
間有筒葉輔之大率花形枝榦類垂絲棣棠但色紫花
大爾余所記菊中惟此最大而風流態度又為可貴獨
恨此花非黃白不得與諸菊爭先也
夏萬鈴第二十七
夏萬鈴出鄜州開以五月紫色細鈴生於雙紋大葉之
上以時别之者以有秋時紫花故也或以菊皆秋生花
而疑此菊獨以夏盛按靈寳方曰菊花紫白又陶隱居
云五月採今此花紫色而開於夏時是其得時之正也
夫何疑哉
秋萬鈴第二十八
秋萬鈴出鄜州開以九月中千葉淺紫其中細葉盡為
五出鐸形而下有雙紋大葉承之諸菊如棣棠是其最
大獨此菊與順聖過焉或云與夏花一種但秋夏再開
爾今人間起草為花多作此菊蓋以其瓌美可愛故也
繡毬第二十九
繡毬出西京開以九月中千葉紫花花葉尖闊相次聚
生如金鈴菊中鈴葉之狀大率此花似荔枝菊花中無
筒葉而萼邊正平爾花形之大有若大金鈴菊者焉
荔枝第三十
荔枝純紫出西京九月中開千葉紫花葉卷為筒(謂花葉也)
(凡菊鈴葉有五出皆如鐸鈴之形又有卷生為筒無尖闕者故謂之筒葉他與此同)大小相間凡
菊鈴并蘂皆生托葉之上葉背乃有花萼與枝相連而
此菊上下左右攅聚而生故俗以為荔枝者以其花形
正圓故也花有紅者與此同名而純紫者蓋不多爾
垂絲粉紅第三十一
垂絲粉紅出西京九月中開千葉葉細如茸攅聚相次
而花下亦無托葉人以垂絲目之者蓋以枝榦纖弱故
也
楊妃第三十二
楊妃未詳所出九月中開粉紅千葉散如亂茸而枝葉
細小嫋嫋有態此實菊之柔媚為悅者也
合蟬第三十三
合蟬未詳所出九月末開粉紅筒葉花形細者與蘂雜
比方盛開時筒之大者裂為兩翅如飛舞狀一枝之杪
凡三四花然大率皆筒葉如荔枝菊有蟬形者蓋不多
爾
紅二色第三十四
紅二色出西京開以九月末千葉深淡紅叢有兩色而
花葉之中間生筒葉大小相映方盛開時筒之大者裂
為二三與花葉相雜比茸茸然花心與筒葉中有青黃
紅蘂頗與諸菊相異然余怪桃花石榴川木瓜之類或
有一株異色者每以造物之付受有不平歟抑將見其
巧歟今菊之變其黃白而為粉紅深紫固可怪而又一
株亦有異色並生者也是亦深可怪歟花之形度無甚
佳處特記其異爾
桃花第三十五
桃花粉紅單葉中有黃蘂其色正類桃花俗以此名蓋
以言其色爾花之形度雖不甚佳而開於諸菊未有之
前故人視此菊如木中之梅焉枝葉最繁密或有無花
者則一葉之大踰數寸也
雜記
叙遺
余聞有麝香菊者黃花千葉以香得名有錦菊者粉紅
碎花以色得名有孩兒菊者粉紅青萼以形得名有金
絲菊者紫花黃心以蘂得名嘗訪於好事求於園圃既
未之見而說者謂孩兒菊與桃花一種又云種花者剪
掐為之至錦菊金絲則或有言其與别名非菊者若麝
香菊則又出陽翟洛人實未之見夫既已記之而定其
品之高下又因傳聞附會而亂其先後之次是非余譜
菊之意故特論其名色列於記花之後以俟博物之君
子證其謬焉
補意
余嘗怪古人之於菊雖賦詠嗟嘆嘗見於文詞而未嘗
說其花瓌異如吾譜中所記者疑古之品未若今日之
富也今遂有三十五種又嘗聞於蒔花者云花之形色
變易如牡丹之類歲取其變者以為新今此菊亦疑所
變也今之所譜雖自謂甚富然搜訪所有未至與花之
變易後出則有待於好事者焉君子之於文亦闕其不
知者斯可矣若夫掇擷治療之方栽培灌種之宜宜觀
於方冊而問於老圃不待予言也
拾遺
黃碧單葉兩種生於山野籬落之間宜若無足取者然
譜中諸菊多以香色態度為人愛好剪鉏移徙或至傷
生而是花與之均賦一性同受一色俱有此名而能遠
迹山野保其自然固亦無羡於諸菊也余嘉其大意而
收之又不敢雜置諸菊之中故特列之於後云
劉氏菊譜
