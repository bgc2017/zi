丞相魏公譚訓卷第六
親族外婣
師友知人
曾祖丁高祖憂自翰苑奔喪復州歸葬于閩閩之士
大夫皆遠迓福建監司命士子相率數千人迓於衢
婺時章衡子平亦在遣中曾祖一見許以科甲名譽
但不言名位所至
祖父元豐六年自吏部侍郎丁曾祖母憂歸潤象先
侍行道士王從之来言虔州陽孝本行先賫數百千
買書京師今將歸書甚富非臣舟不可載象先許諾
既見忻然如舊交行至宿州始白祖父一見大喜曰
汝得此賢者為師友如吾得聱隅矣及至揚寓居江
都陽亦舘扵家几二年日與之講習祖父間亦與談
易莊老陽忻然自謂有得及還朝送至泗上復留揚
州謀舟以歸明年祖父為吏部尚書象先贊曰以德
行純固可為師表科薦之蒲傳正書来云公荐陽行
先人皆嘆服某當繼之遂亦荐之盖行先舊舘于傳
正家訓其二子甚嚴其後虔州江西皆屡荐至大觀
初遂以八行為國子錄遷博士乞致仕以直秘閣提
點成都府玉局觀以歸大顯名扵時陽平生不娶多
蔬食故東坡贈詩比之陽道州元德秀云
祖父晚年德業彌劭一時諸公皆宗仲焉李公擇宜
彦祖趙無愧年齒不甚相遠同朝同省而皆父事焉
吕吉甫為參政日使其親友謂祖父曰(祖父字)吾鄊里
文人行若從吾言執政可得也祖父笑而不答
陳龍圖賀祖父以大理寺丞知廣德縣曰五六人荐
舉受恩如受敵不可忽也又云吾鄊地薄難得福人
丈人心愈下氣愈低臨深履薄以度年又曰若圖試
不得不如圖邑南来年纔三十有二惟恐官職太早
但以文人為則又何憂乎
黃聱隅献所爲文於曾祖曾祖深器重之遂舘之書
室令祖父與之游從常謂聱隅曰成子名者韓稚圭
也子宜贄文見之聱隅如言韓果欽重其後荐之扵
朝命之以官皆公力也聱隅名晞字景微著書號聱
隅子
祖父知穎州王深甫居鄉里每以使君學士爲称不
以字称呼及罷郡乃講平生之好祖父在郡每以旦
日升堂拜其母鄊人風化焉
杜相在南都尤待遇祖父每一月不往必曰(祖父字)𣣔
爲不可得而親疎耶何待老夫之薄也是時歐公爲
尹每燕會止是两客祁公與祖父也
蔡元導元翰賢良自撫至洪謁見曾祖曾祖甚相器
重留舘于書室使與祖父同學執子姪之礼甚恭情
義尤渥每有縫紉澣濯必祝老閽曰煩持此以呈嬢
子為脩治之其後戒子景繁以父事祖父景繁復戒
寬夫事大人諸父而以兄稱象先軰
曾祖宰無錫圭田八百碩皆儲扵外賓客饋送周急
䘏族讌集之費盡之客至如歸焉
陳龍閣知廣州贈祖父詩曰婦翁清白傳兒女莫把
珠璣綴綺羅人謂公必不以珠玉為贈也陳公既以
任子恩奏其姪仍贈以詩曰門前桃李已成隂更有
荆枝與竹林比並勢豪雖不足遭逢恩澤亦難任江
山在望皆吾土晨夕供甘有俸金十載相從應學得
怕人知事莫萌心人謂公之&KR0894;行斷章見之
高祖知邵州苦刑獄之繁州牌邵字從刀從口乃改
從召囹圄大省祖父為郡幕杜祁公以故相居扵家
祖父每造請相與如骨月期于異日及召試館職祖
父請居中都所宜公曰吾弟年少有盛名當致通顯
不可使當路指為門人某在京局未嘗見執政貴人
惟參辭謝賀乃一往故人無得而疎親終躬無党附
之名祖父敬佩其言終躬行之
祖父將罷南都幕趙康靖公孫文簡公暨翰苑諸公
連章荐文繼先世宜在朝廷遂召試館職歐公常為
尹又省試主文以其未常致力頗有不足色乃曰大
凡相知未必相成相成不必相知某少為西京幕事
三相初錢思公相待如昆弟不復以職事責及其罷
也未常荐京秩其次王曾稍加程督而一荐後王曙
寡言嚴毅不可犯每以職事詰責方欲引疾避之王
亦還朝乃延譽扵中都首荐入舘故知相知未必相
成相成不必相知也
祖父少受知杜祁公公為相不及百日而經宗祀冠
貂蝉數有大儀制皆預後以東宫少師致仕年八十
而薨祖父在相位不及一年亦預策后郊礼以宫師
致政薨年八十有二與公出處始終略同
祖父少與王深甫兄弟游從王外祖乃曾魯公太夫
人之父祖父每升堂拜焉時置酒設茗果蜜薑甚竒
祖父食之既曾夫人乃數起自取增之見祖父至必
大喜曾魯公少時第五人及第常坐累左遷曾祖為
禁從力為湔洗扵諸公間寖至大用後張安道見祖
父每言曾豈可忘先公恩德乎凌公景陽祖母兖國
夫人之父初為興化軍仙游縣尉一日騐覆扵村墅
有一道士挟二童子来觀眉目疎秀精神爽拔公問
誰道士言蔡耆長之子問讀書乎曰未也乃君謨與
其弟高尔及歸戒道士諭其家令至邑躬自教以經
子日進不已如夙學者踰年幾成及罷秩挈至軍中
属守置之學督課之及公歸京久之為三司勾當公
事税居西岡尼寺前一日老閽告云有興化軍二舉
子欲見公日晡歸矣如是三日公不省何人久之悟
曰必二蔡生也乃使家人具飯俾閽者留以待及歸
見之果君謨兄弟問其學業已富矣来從都中舉公
為之經營就試及試寝不踰廟賦畢君謨錄以呈公
時晏元献為三司使凌公以蔡賦呈之元献甚喜曰
高觧不出二十名又十日前所示賦甚佳必不出十
人及牓將出晏公曰蔡㐮賦必第一人今歲名名所
作世人皆見之無踰㐮者牓出果第一遂致通顯凌
公力也凌以妻弟之女葛氏妻焉及為諫官㦯言凌
公與富人孫固結姻罷省判知漳州衆論以蔡不為
凌辨為不直孫和甫後致位樞長及以祖母歸于我
家皆以凌公為知人
曾祖為三司判官夏相為使一歲才一開晏女樂侍姬
管絃器皿窮極奢僣後晏公代使每休沐約同寮置酒
案上不過數器久之漸進盈几乃草具歌舞倦則曰
此軰伎倆已盡吾軰亦可呈事藝設硯墨紙札各賦
詩述懷以為樂未嘗一日虚廢夏晏賢否扵此分矣
劉元甫少時一僧善傳神見曾祖曾祖召元甫使僧
為之傳神劉時未登第僧問所服劉曰但直綴皂縚
可也逡巡畫成逼真劉即以歌詩謝之頃刻而成曾
祖大賞之曰可謂三絶
曾祖為洪州通判黃庠為省元以病歸仁宗展御
試待庠為第一竟不能赴會曾祖往見之乃為啟事
以謝其略云失邯郸之步既已徒歸復鴈門之騎若
為未效又云車騎雍容親都亭之謁管絃昏夜兼容
便坐之趨黃既歸自以名重不復行卷但作封状謁
守倅人謂志滿必非遠器竟以疾不起不霑一第曾
祖平生與李獻臣張安道梁相適孫樞沔厚善至被
誣以朋党國史謂時號艸頭木脚祖父辨其事後削
去之竇卞之先人為無錫尉曾祖為宰竇未有子常
得異梦曾祖為診其梦曰必生貴子當以殊科位通
顯已而生卞後果以第三人登第終天章閣待制林
次中娶第十一祖姑善能文熙寕中次中為御史事
有所忤㦯曰諸蘇教之有人云何必諸蘇家中自有
文士
祖父少時隣居皇甫郎中来謁祖父將往謝之曾祖
曰汝見前軰必有襴鞹封状在前&KR1200;必行書封状已
為簡矣
黃聱隅游京師章得象為相以鄊里召置門下黃一
日邂逅見祖父如舊識久之語曰某居鄊人之舘其
間雜以駔儈令人欎欎祖父曰能移就敝廬乎黃大
喜白曾祖曾祖曰汝&KR1200;奪時相之客豈得不防祸耶
祖父曰此自其志也遂来謁曾祖大爱重之遂遷居
講學頗恨相見之晚一日舅祖陳孟陽見祖父云知
聱隅舘于公家可喜也然前日汴上遇之不敢揖昨
在鄊里與人相遇扵漢上逡巡頋揖鞠躬反走幾墜
水中汴流逡廵急不同尋常故不揖也盖黃力恭謹
如此黃性好奕二叔祖亦善奕每相見晨起欲出留
之曰有急幹即舉指曰一局如何曰可矣淹留早膳
㦯至抵暮不已叔祖問急幹如何黃絶倒乃知賢者
亦有所蔽也黃酷好左氏得丘明所書筮易之法王
則叛建章得象筮之曰百日必尅已而果然常梦丘
明曰吾後世啟在棣州子能訪之乎後果往尋訪得
之與之周旋及黃老有一子不克肖似諸公將特起
之黃不願仕但𣣔得七品官以蔭其子孫諸公以問
祖父祖父以實告遂除國子四門助教致仕
祖父為大理丞舘閣校勘月俸共十七千賃宅飬馬
已費三之一迎侍高曾祖母二曾叔祖二曾祖姑二
叔祖三叔姑皆未昏嫁食指既衆親賓益多太夫人
治家每儉約條理之故居京九年上下無不足之色
祖父與王岐公同年王每相訪祖父必拜之王逡巡
引避時以為得體歐公上胥内翰啟時猶未冠胥閱
書甚竒之及進見益以為異乃語人曰始見其書謂
已讀萬卷及見其人才涉獵尔此尤難得異時必有
大名扵世故以女妻之公少時有一僧相之曰君耳
過面當得天下重名然唇不著齒亦多招公謗
鎖廳試周以宗強沈文通為考官祖父拆號文通不
及束帶迎問外傳好賦乎祖父曰人傳張挺卿沈曰
云何祖父遂舉文子文孫代有金城之固卜年卜世
勢增磐石之強沈撧耳頓足曰不見此賦必有說也
及取真卷乃文通不思一張之語大抹之遂黜
祖父為殿試考官張斯立挺卿五祖姑之婿也名在
丙科既而乘醉大悖以謂祖父避嫌故抑之下科祖
父不與之較後應制舉一夕暴卒人以為心絶
張安道雅不喜石介以謂狂譎盗名所以與歐范不
足至目以奸邪一日謁曾祖在祖父書室中案上見
介書曰吾弟何為與此狂游又問黃叔微何在問前
日狂生以羔鴈聘之不受何不與吃了羊著了絹一
任作怪何足與之較辭受義理也
曾祖除御史中丞固辭不拜石介以書與祖父以不
拜命為非其略曰内相為名臣(祖父字)為賢子天下属
望所繋非輕豈可以辭位為廉初曾祖中司之命懇
辭不拜是時曾子固亦以書勸受命比書至已得謮
矣盖是時高祖知復州年老多病故曾祖不敢當言
職也
曾叔祖寺丞(繹)高尚不仕居復州博學能文惟喜黃
白之術然生平不遇其人竟無所得忽一日有道士
来謁談鉛汞甚竒且命置水銀十餘两設大鑊然薪
翌日發視粲然銀也叔父神異之許傳其術道士忽
暴中眩瞀卒貨其金辦棺歛葬處裁足用叔祖曰無
妄之財不可冀無益之事不必作意者天以此警戒
吾也終躬不復言黃白之事
曾叔祖太尉(緘)進士登第文學知名少豪邁磊落不
羣儂賊作亂自秘書丞换右列為廣東路分都監屡
有戰功再黜再起後以皇城使知邕州蠻賊攻城拒
守甚力叔祖子元調桂州司戶將挈其孥犯圍以往
曾叔祖曰汝若挈族而出人心易摇必敗吾事单馬
而行可也拒守計窮百日城破先開一坎手刃妻子
男女孫婢妾三十六人然後自裁事聞神宗為之
流涕輟朝祖父知杭州陛辭上首及其事祖父謝恩
典之異神宗愴然曰朝廷自當褒崇以勸忠義初
叔祖過潤祭奠曾祖墓次題詩曰五里平郊烟靄邨
淚流坟土泣英魂近年忠義心如鉄不負平生教育
恩
