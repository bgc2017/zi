丞相魏公譚訓卷第九
道釋神祠
疾醫卜相
祖父云吾曾祖母代國夫人歸曾祖時賫装中有北
極北斗四聖像奉祀甚嚴自是吾家每至上七日必
食素設香茶酒果燈燭奏冥幣焉
曾祖十歲時有一道士自云善相高祖令相曾祖云
必達當以文章顯高祖令贈之詩執筆立成斷章云
它年躍馬相逢處記得先生舊姓名
吕齊物少游荆南亦云善相亦通三命馬亮為湖南
安撫位八座有德扵荆人遠地不閑朝儀舉官之尊
者必曰安撫尚書吕見祖公每曰它日定為安撫尚
書以謂仕當致極品也
祖父宰江寕有一僧善三命常閱祖父命曰一府不
如推官當至宰輔但不及近日過客王簽判乃荆公
也或曰王簽判如何曰有土諸侯
祖父間喜鼓琴亦常擘阮常侍曾祖所得陳伯華侍
御家雷琹既知亳州得太清宫道士王從之静嘿真
介恭和忠諒有自得之意非道流之比挈之入都引
至太乙宫道衆皆善之陳太初尤重其淳野王鼓琴
造妙又善斵琴京師謂之琴王師後二十年主宫事
及宫庭災斥居九成觀政和中象先見之已八十矣
聞其歸亳靖康中象先子婿韓晦為酇縣丞聞其尚
在年九十矣
高太尉留心醫術得所謂以意為主者常云京師姜
粥麻粉日活數千人不必藥也小民㦯癘飲一杯熟
熱粥出汗夏中暍食一杯冷麻粉即皆愈矣
祖父平生不信命術惟為南京幕時婺州衙前葛問
精扵星度常謂祖父如杜相公命說平生事殊不差
後每至京師必来見南京有衙校與富公同年月日
但生時不同尔使問閱之曰貴正在時此賤命與問
等耳
熙寕乙卯丁已間祖父在杭州天東南有聲如霹靂
而震不止明日問居人窗牖什器皆動摇㦯至破敗
祖父以爲疑廖恩之祥小醜亦能動天然不知果何
祥也
曾祖權公安宰常游二聖院前此一長老不出院忤
府帥夏英公杖而俗之長老仍不出院乃謂院僧曰
某無可歸願留院中作行者洒掃寺中久之益尊信
復有人貿祠牒披度府再使住持不辭亦不出人莫
測也
祖父最重釋氏四十二章經以謂佛法至中國此經
首傳猶儒書之論語也
祖父喜禅宗見達觀曇穎尤契奥妙穎將順化以書
貽祖父問及骨月委悉有托蔭之意既而生三十一
叔幼而秀異生扵穎乃以穎士為名每書名以水為
字年十一侍祖父赴婺州舟敗沒于桐廬祖父言言
法師常見之但似無心人祖父俾書一紙後有穎字
人謂穎州之應仁宗求嗣使書之末幅有十三字
英宗行第十三祖父亦以其吃餑飥為無心
李文正公(沆)䔍好内典啟手足之際了然不亂其弟
尚書(維)亦無疾而終幼措心浮圖之說尚書將終戒
其子以死則削髮披緇為比丘諸子謀扵楊大年大
年以謂儒者不當為異服而治命不可廢乃使置三
衣扵棺而葬
祖父常推京口居第乃林肈之舊宅林仕江南為
檢校太師宣猛將軍忠扵所事乃為之立庙扵宅之
東北山間
祖父常云在京師雇一女童乃常為童子卜者所以
知人姓名年甲鄊里官爵皆有關訣語皆誕妄不可
信也
祖父為舘職時常病寒不知人坐幃帳中覆以(缺一字)
衾衣重裘而戰慄不已六七日幾絶家人號泣不知
所為有鄭叔熊監簿者泉州人鄊里號神醫適来京
師召使診視鄭曰此中熱耳乃盡脱衣去衾復使當
軒設浴斛坐扵中沃冷水寒慄不可奈氣𣣔絶懇求
止水不可增之不已久乃覺氣蒸欎上騰如發甑釡
乃使挾置卧榻湏臾大汗數日良已鄭豪邁如義侠
在中都果以醫顯
