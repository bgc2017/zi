欽定四庫全書
藝林彙考服飾篇卷五
蓬萊縣知縣沈自南撰
袍衫類
紀原世本胡曹作衣淮南子伯余作衣皆黃帝臣
中華古今注袍者自有虞氏即有之故國語曰袍以朝
見也秦始皇三品以上綠袍深衣庶人白袍皆以絹為
之至貞觀年中左右尋常供奉賜袍丞相長孫無忌上
儀於袍上加襴取象於緣詔從之
中華古今注舊北齊則長帽短靴合胯襖子朱紫玄黃
各從所好天子多著緋袍百官士庶同服隋改江南天
子則曰帢帽公卿則巾褐襦北朝用其本國之制北齊
貴臣多著黃文綾袍百官士庶同服之
七修類稿禮記曰袍必有表注曰䙝衣也又輿服志周
公抱成王宴居故施袍如范雎綈袍之類其來遠矣事
物紀原以為始於宇文護困學紀聞以為始於隋大業
皆不知始也
說略晉處士馮翼衣巾大袖周緣以皂下加襴前繫二
長帶隋唐朝野服之謂之馮翼之衣今呼為直掇禮記
儒行注逢大也大掖大袂禪衣也逢掖與馮翼音相近
秕言吳中方言稱衣之廣袖者謂之海青按太白詩云
翩翩舞廣袖似鳥海東來蓋東海有俊鶻名海東青白
言翩翩廣袖之舞如海東青也
鶴山雅言陸農師陶山集辯大裘康成謂黑羔裘者非
云王有六冕而五裘其一恐是大裘此裘不可以通四
時服之
中華古今注隋文帝征遼詔武官服缺胯襖子取軍用
如服有所妨也其三品已上皆紫至武德元年高祖詔
其諸衛將軍每至十月一日皆服缺胯襖子織成紫瑞
獸襖子左右武衛將軍服豹文襖子左右翊衛將軍服
瑞鷹文襖子其七品已上陪位散員官等皆服綠無文
綾襖子至今不易其制又侍中馬周請於汗衫等上常
以立冬日加服小缺襖子詔從之永以為式
丹鉛錄馬周上議三代深衣青襴袖襈褾為士人上服
開骻者名缺骻衫庶人服之即今之四䙆衫襈褾衣袂
有緣也䙆衣裾分也按唐制中尉樞密皆䙆衫侍從僖
宗之世已具襴笏昭宗時嚴遵美為軍容使歎曰北司
供奉官以袴衫給事今執袍笏過矣後隠青城山袴衫
即䙆衫也䙆音悸史昭音暌
演繁露襦者短衫也莊子曰未解裙襦廉范傳曰昔民
無襦今五袴也褐者裾垂至地張良傳有老父衣褐至
良所師古曰褐制若裘今道士所服者是也裘即如今
之道服也斜領交裾與今長背子略同其異者背子開
胯裘則縫合兩腋也然今世道士所服又略與裘異裘
之兩裾交相掩擁而道士則兩裾直垂也師古略舉其
槩故不能詳也長背子古無之或云近出宣政間然小
說載蘇文忠襌衣襯朝服即在宣政之前矣詳今長背
既與裘制大同小異而與古中單又大相似殆加減其
制而為之耳中單掖下縫合而背子則離異其裾中單
兩腋各有帶穴其掖而互穿之以約定裏衣至背子則
既悉去其帶惟此為異也至其用以襯藉公裳則意制
全是中單也今世好古而存舊者縫兩帶綴背子掖下
垂而不用蓋放中單之交帶也雖不以束衣而遂舒垂
之欲存古也太平御覽有仙公請問經其文曰太極真
人曰學道當潔淨衣服備巾褐制度名曰道之法服也
巾者冠中之巾也褐者長裾通冒其外衣也巾褐皆具
乃中道家法服之制今世衣直掇為道服者必本諸此
也又傳授經曰老子去周左慈在魏竝葛巾單裙不著
褐則是直著短衫而以裙束其上不用道家法服也晉
王獻之書羊欣練裙朱公叔絶交論謂西華之子冬月
葛衣練裙蓋古人不徒衣袴必以裙襲之是正上衣下
裳之制也
名義考說文襦短衣也方言汗襦自關而西謂之祗(音低)
禂此說非劉弘傳持更者羸疾無襦給韋袍複帽謝眺
過江革時大雪見革敝絮單席耽學不倦眺脱所著襦
并手割半氊與革充卧席而去顧協冬服單薄蔡法度
欲解襦與之懼其清嚴不敢發口觀此則襦當是纊襺
緼袍之類可以禦寒者非短衣汗衫也
中華古今注衫子自黃帝垂衣裳而女人有專一之義
故衣裳相連始皇元年詔宫人及近侍宫人皆服衫子
亦曰半衣蓋取便於侍奉背子隋大業末煬帝宫人百
官母妻等緋羅蹙金飛鳳背子以為朝服及禮見賓客
舅姑之長服也天寳年中西川貢五色織成背子玄宗
詔曰觀此一服費用百金其往金玉珍異並不許貢
中華古今注尚書左僕射馬周上疏云士庶服章有所
未通者臣請中單上加半臂以為得禮其武官等諸服
長衫亦謂之判餘以别文武詔從之
丹鉛錄後漢書光武紀諸于繡镼注云繡镼半臂也一
云更始諸將服婦人衣繡镼黃公紹云字書無镼字當
作䘿慎按酉陽雜俎盗俠類有單練髻之說練髻與繡
镼同一類也镼疑半臂羽衣故字從髟漢書作镼酉陽
雜俎作&KR1806;寫有繁省也古有此字字書偶遺之爾何必
強改為䘿字又薛女都臨陣著綘衲兩當衫亦半臂也
秇林伐山廣記云韓晉公在浙西瓦官寺無遮齋會中
有一少年請弄閣乃投蓋而上單練&KR1806;履膜皮猿掛鳥
跂捷若鬼神&KR1806;與镼字小不同義則一也字從髟蓋羽
衣&KR0146;&KR0146;之類
名義考古者有半臂背子事物紀原隋大業中内官多
服半臂除即長袖也又曰秦二世詔衫子上朝服加背
子其制袖短於衫身與衫齊而大袖按方言襜䄖其短
者自關之西謂之䘪䘿郭璞云俗名䘿掖一曰襤褸即
是諸于上加繡䘿如今半臂漢書音義云諸于大掖衣
也此可見大掖衣外加半臂在手臂之間如今搭護相
似脱去半臂即大掖衣故曰除即長袖也又衫子外加
背子在脊背之間如今披風相似所謂其制袖短於衫
身與衫齊而大袖也
名義考裼衣乃半袖襌衣加于裘之上以見美襲衣乃
有袖全衣加於裼之上以充美曲禮注古人近體衣有
袍襗其外有裘葛裘葛皆有裼衣裼衣上有襲衣襲衣
上有常著之服則皮弁服與深衣之屬也
中華古今注三皇及周末庶人服裋褐儒服深衣秦始
皇以布開胯名曰衫用布者尊女工之尚不忘本也侍
中馬周取深衣之造加襴衫為庶人之禮見之表至仕
官服
中華古今注汗衫蓋三代之襯衣也禮曰中單漢高祖
與楚交戰歸帳中汗透遂改名曰汗衫至今亦有中單
但不緶而不開
談苑古者朝宴衮服中有白紗中單百官郊享服中有
明衣皆汗衫之狀
演繁露今人服公裳必衷以背子背子者狀如單襦袷
襖特其裾加長直垂至足焉耳其實古之中襌也襌之
字或為單皆音單也古之法服朝服其内必有中單中
單之制正如今人背子而兩腋有交帶横束其上今世
之慕古者兩腋各垂雙帶以凖襌之帶即本此也江充
𫝊衣紗縠襌衣師古曰襌衣若今之朝服中襌也漢官
儀曰虎賁中郎將衣紗縠襌衣事物紀原曰漢高帝與
項羽戰汗透中單且曰中單即今汗衫非也
名義考說文弘農謂帬為帔玉篇在肩背也今命婦衣
外以織文一幅前後如其衣長中分而前兩開之在肩
背之間謂之霞帔即古之帔也
演繁露唐睿宗召司馬承禎問道遂賜綘霞紅帔以還
公卿賦詩送之今世之謂霞帔者殆起此耶
演繁露王章臥牛衣中注龍具也龍具之制不知何若
按食貨志董仲舒曰貧民常衣牛馬之衣而食犬彘之
食然則牛衣者編草使暖以被牛體蓋蓑衣之類也
讕言長語襴衫馬周以三代布深文因于其下及裾名
襴衫以為上士之服今舉子所衣之服是也
余氏辨林今之朝衣乃戎服也蓋自隋煬帝數出幸因
令百官以戎服從一品紫次朱次青後世循襲為之皂
靴亦胡俗馬鞋趙武靈王好胡服因著之後效為之也
演繁露南粤王傳陸賈往賜尉佗上中下褚衣師古音
云綿裝衣以綿多少分三品
席上腐談今之蒙衫即古之毳衣蒙謂毛之細軟貎如
詩所謂狐裘蒙茸之蒙俗作氁其實即是毛衫毛訛為
蒙蒙又轉而為氁
演繁露徐常侍鉉入中原以織毛衣制本出胡人不肯
被服寧忍寒至死信其有守然古固以狐羔麑為裘聖
人服之矣若謂古人不以織毛之衣襲朝服者則今貂
蟬亦古乎若其篤古堅毅死且不易上於人多矣
同話錄近歲衣制有一種如旋襖長不過腰兩袖僅掩
肘以最厚之帛為之仍用夾裏或其中用綿者以紫皂
緣之名曰貉袖聞之起於御馬苑圉人短前後襟者坐
鞍上不妨脱著短袖者以其便於控馭耳
名義考玉藻纊為襺緼為袍注纊新綿緼舊絮廣韻繹
繭為絲不繅為綿繅餘為絮以蠶繭繹而出之曰繅繅
之所累曰絲以為黼黻文章不繅而成之曰綿書纖纊
莊子洴澼絖是也以褚襺繅餘為絮繭内衣護蛹者與
其外膜雜為之易繻有衣袽是也以褚袍襺春秋傳所
謂重襺衣之貴者袍即論語所謂緼袍衣之賤者貧者
又不可得絮於是雜用枲褚枲檾也以褚袍亦曰緼袍
編而為粗短衣即孟子所謂褐寬博以為襌縠用以行
道禦塵即詩所謂褧衣記所謂絅師古曰以綿裝衣曰
褚論語注作著
席上腐談豳詩云無衣無褐何以卒歲鄭氏云褐毛布
也貴者無衣賤者無褐何以卒歲愚按孟子云視刺萬
乘之君若刺褐夫褐夫對萬乘之君亦言貴賤之殊耳
褐乃編枲粗短衣不黃不皂賤者之服非毛布也褐字
從衣毼字從毛鄭氏誤以褐為毼遂云毛布毛布乃今
之斜毼價貴於苧麻多矣豈賤者之服
名義考褐說文編枲鞿也馬絡頭也亦謂之馬衣賤者
編枲為衣寬大有似於鞿故曰褐寬博毛布以禦寒何
取於寬博哉今士子出身曰釋褐言去賤而將貴也若
毛布則罽也亦謂之毼其字从毛康成杜預諸人皆誤
釋(罽音計)
名義考褧說文檾也爾雅翼檾葉似苧而薄今人績為
布以為衣不重曰襌縠詩衣錦褧衣是也亦作絅玉藻
襌為絅中庸衣錦尚絅通作顈士昏禮女從者畢袗玄
袗顈黼雜記三年之喪既顈又作景儀禮婦乘以几姆
加景乃驅絅顈景褧通皆嫁時在途禦塵之衣也
席上腐談古之素積即今之細摺布衫也荀子云皮弁
素積楊倞註云素積為裳用十五升布為之蹙其腰中
故謂之素積一升八十縷十五升千二百縷蓋細布也
名義考端與玄端即緇布衣古者卿士聽朝之服以其
正幅不衺殺故曰端章甫視母追(音牟堆)其飾漸大故曰
章甫亦以緇布為之所謂玄冠也
秕言周禮鞠衣疏云色如麴塵不為麴者古通用云凡
云者疑辭此以意解故疑之按釋名鞠衣黃如菊花色
也月令鞠有黃華鞠菊也菊以黃為正色釋名說是
西溪叢語劉禹錫龍墀遥望麴塵絲使麴塵字者極多
禮記月令薦鞠衣于上帝告桑事注云如鞠塵色周禮
内司服鞠衣鄭司農云鞠衣黃桑服也色如鞠塵象桑
葉始生乃知用麴蘖字非是
中華古今注厨人&KR1241;衣厮徒之服也取其便於用耳乘
輿進食者有服&KR1241;衣前漢董偃綠幘青褠加&KR1241;衣以見
武帝厨人之服也
丹鉛錄金石錄太公碑引周志曰文王夢天帝服玄&KR1241;
以立於令狐之津帝曰賜汝望玄&KR1241;殆天人之衣也趙
明誠曰&KR1241;作示傍字書所無當作衣
長安夜話我朝見下工部旨造只遜八百副皆不知只
遜何物後乃知為上直校鵝帽錦衣也
丹鉛錄毦音珥績羽為衣也三國志劉先主好結毦庾
信詩金羈翠毦往交河
丹鉛錄唐人邊塞曲金裝腰帶重錦縫耳衣寒耳衣今
之暖耳也
丹鉛錄孝文夢欲上天不能有一黃頭郎從後推之上
天顧見其衣裻慎按裻衣之中也今人製衣猶曰裻縫
醫家曰督脉人之中梓人曰督線室之中也
兼明書陸士衡贈弟詩云寤言涕交纓臣銑曰纓衣領
也明曰纓帶也雖文章用字與經稍疎詁訓釋名安可
臆斷
代醉編襟紐為衣船杜詩天子呼來不上船
史記考要司馬相如傳賦揚袘䘏削漢書文選作戌削
下文云眇閻易以戌削漢書文選作䘏削二字音同亦
通用耳
丹鉛錄周禮王后褘衣謂畫袍也一曰衺交絡帶繫於
體者音為又音徽說文蔽䣛也屈狄亦周禮王后衣
也
名義考按王后六服褘衣褕狄褘衣畫翬也褕狄畫鷂
也狄本作翟雉名翬鷂皆雉也爾雅伊雒而南素質五
采皆備成章曰翬江淮而南青質五采皆備成章曰鷂
是褘䄖皆畫翟但質有青素之殊說文謂翟羽飾衣曰
褕羽不可以飾衣十二章華蟲作繪華蟲為鷩繪為畫
帝服用鷩后服用翟皆畫也
名義考副褘副之言貳也王后褘衣上公如天子之服
則上公夫人如后之服貳於后也禮記夫人謂褘是也
丹鉛錄後周皇后服制受繭則服鷩衣聽女教則服鵫
衣(音罩)歸寧則服鴩衣(音秩)鵫鴩字惟見此蓋蘇綽所制也
名義考楊用修後周皇后聽女教則服鵫衣歸寧則服
鴩衣鵫鴩字惟見此蘇綽所制用修其亦未讀爾雅邪
爾雅秩秩海雉雗雉鵫雉郭璞云秩秩似雉而黑鵫雉
今白鵫也是鵫鴩已見爾雅但鴩作秩古字通用廣韻
鴩讀若益餔豉鳥未知即秩秩否而云鵫鴩惟見此已
非是又云蘇綽所制尤非
丹鉛錄仙女天衣有金縷單絲錦縠銀泥五暈羅裙見
許老翁傳博異志天女衣六銖又曰五銖北里志玉
肌無軫五銖輕
丹鉛錄自漢魏六朝至唐宫中衣皆尚窄非惟便於趨
承亦以示儉為天下先也觀馮緄墓石闕刻美人可見
吳曹不興畫美人衣僅束身畫家曹衣出水吳帶當風
唐人垂帶多飄揚而衣仍古制韓偓詩長長漢殿眉窄
窄楚宫衣李賀詩禿衫小袖調鸚鵡又越羅小袖新香
蒨可證也嘉靖中四方婦人與男子無異直垂至膝下
去地僅五寸袖闊至四尺餘時有謔詩云碧羅舞袖雙
垂地籠郤纏頭無處尋亦近服妖也
中華古今注宫人披襖子蓋袍之遺象也漢文帝以立
冬日賜宫侍承恩者及百官披襖子多以五色繡羅為
之或以錦為之始有其名煬帝宫中有雲鶴金銀泥披
襖子則天以赭黃羅上銀泥襖子以燕居
中華古今注女人披帛古無其制開元中詔令二十七
世婦及寳林御女良人等尋常宴參侍令披畫披帛至
今然矣至端午日宫人相傳謂之奉聖巾亦曰續夀巾
續聖巾蓋非參從見之服
說略袈裟薩婆多云臥具者三衣之名大淨法門經云
袈裟者晉名去穢大集經名離染服賢愚經名曰世服
真諦雜記云袈裟是外國三衣之名名含多義或名離
塵服由斷六塵故或名消瘦服由割煩惱故或名蓮華
服服者離著故或名間色服以三如法色所成故言三
色者律有三種壊色青黑木蘭青謂銅青黑謂雜泥木
蘭即木皮也應法師云韻作&KR0034;㲚音加沙葛洪字苑始
改從衣又梵言僧袛此云三衣者賢聖之幖幟也一曰
僧伽梨即大衣也一曰鬱多羅僧即七條也一曰安陀
會即五條也此是三衣若呼三條褊衫裙為三衣誤也
褊衫梵言僧祗支西域記云正名僧迦鵄此云覆腋衣
用覆左肩右開左合竺道祖云魏時請僧於内自恣宫
人見僧偏袒不以為善遂作此衣施僧因綴於左邊祗
支上因而受稱即褊衫右邊今隠祗支名通號兩袖曰
褊衫也
丹鉛錄袈裟名水田衣又名稻畦帔王維詩乞飯從香
積裁衣學水田王少伯詩手巾花㲲淨香帔稻畦成袈
裟内典作毠㲚蓋西域以毛為之又名逍遥服又名無
塵衣
說原袈裟一名無垢衣又名忍辱鎧又名覆膊又名掩
衣謂覆左膊而掩右腋也褊衫謂偏袒左肩而拖其衣
故製為褊衫而全其兩肩也析鳥羽而為裘謂之鶴氅
演繁露僧衣環唐會要吐蕃官章飾有五等一瑟瑟二
金三以金飾銀四銀五熟銅各以方圓三寸褐上裝之
安膞前以辨貴賤今僧衣謂之袈裟者當胷有環環中
著鍵横紐上下牙角銀銅隨力為之其源流殆出此乎
藝林彙考服飾篇卷五
