欽定四庫全書
藝林彙考服飾篇卷十
蓬莱縣知縣沈自南撰
繒帛類
紀原漢王逸機賦曰帝軒龍躍桑葉是創仰攬三光悟
彼織女爰制布帛則布帛自黃帝始也
丹鉛總錄綜理綜機縷也所以持經而施緯使不失條
理者也三蒼解詁綜理經也謂能統理衆務為綜理漢
宣帝綜核名實晉陶侃綜理微密是也
演繁露繒厚帛也蔡邕女誡曰繒貴厚而色尚深為其
堅韌也按此即厚帛乃始名繒其著色深也
嬾真子元城先生嘗論及漢高帝功臣曰屠狗販繒之
徒呼繒字與餳相近後檢漢灌嬰𫝊注云帛之總名而
已今按韻略繒慈陵切注云帛也增咨登切則世人以
繒為增誠非也尚書厥篚玄纖縞注云玄黑繒也縞白
繒也釋音云似陵反禮運云瘞繒注云玄帛曰繒釋音
似仍反左氏衞文公大帛之冠注云大帛厚繒繒疾陵
切晉書地理志繒才陵反以諸音義考之當以疾陵為
正
余氏辨林絹古呼為練因梁武帝小名阿練皆呼練為
絹至今猶從之語出顔氏家訓
留青日札白紵左傳季札與子産縞帶公孫僑就獻季
子紵衣說文紵檾屬細者為絟粗者為紵後漢書哀牢
夷蘭干細布織成文章如綾錦注華陽國志蘭干獠言
紵也績苧一䊼謂之䊼此白紵也樂有白紵舞樂府解
題曰質如輕雲色如銀製以為袍餘作巾袍以光軀巾
拂塵王建詩新縫白紵舞衣成来遲邀得吳王迎元&KR0876;
詩西施自舞王自管白紵翻翻鶴翎散盖荆揚本吳地
故出紵獨精如今揚之曬白福建之北蒸
香宇詩談花綾著油粉非獨近時有之自唐已然蘇極
織綾詞不學鄰婦事慵懶蠟揩粉拭謾官眼所言鵲鳳
闌珊花鳥鮮活張翅鶴折枝梅即花樣也
雋言冰紈方空縠吹綸絮見章帝紀注云紈素也冰言
色鮮潔如冰釋名曰縠紗也方空者紗薄如空也綸如
絮而細吹者言吹嘘可成亦紗也
雋言綈袠見楊后傳注云說文綈厚繒也音大奚反
雋言應劭𫝊緹䌌十重注云䌌音襲緹赤色繒也
雋言安帝紀奴婢被綺縠著珠璣注云綺文繒縠紗也
又叙𫝊在於綺繻紈絝之間晉灼曰白綺之襦冰紈
之絝也師古曰紈素也綺今細綾也
雋言子虛賦垂霧縠張楫曰縠縐如霧垂以為裳也師
古曰霧縠者言其輕靡如霧非謂縐文也又揄紵縞師
古曰紵纖紵也縞鮮支也今之所謂素者也
雋言元帝紀罷齊三服官李斐曰齊國舊有三服之官
春獻冠幘縰為春服紈素為冬服輕綃為夏服凡三師
古曰縰與纚同音山爾反即今之方目紗也紈素今之
絹也輕綃今之輕紗也
雋言江充𫝊衣紗縠禪衣師古曰紗縠紡絲而織之也
輕者為紗縐者為縠
雋言王莽𫝊太后宜且衣繒練師古曰繒練謂帛無文
者又緵布二疋孟康曰緵八十縷也師古曰緵子公反
雋言韓安國傳彊弩之末力不能穿魯縞師古曰縞素
也曲阜之地俗善作之尤為輕細故以取喻
雋言江都王建𫝊遺建荃葛師古曰許慎云荃細布也
字本作絟音千全反又音千劣反盖今南方筩布之屬
皆為荃也葛即今之葛布也以荃及葛遺建也
丹鉛雜錄後漢志襄邑歲獻虎文衣即今彰德府虎斑
絹也不為珍綺而古人重之何邪
丹鉛雜錄齊東野語云紗之至輕者曰輕容唐類苑云
輕容無花薄紗也盖今俗云銀條紗之類王建宫詞嫌
羅不著愛輕容李賀詩蜀烟飛重錦峡雨濺輕容元微
之有寄白樂天白輕容詩是也又方言襜褕曰童容而
字或作褣
宫詞註輕&KR0008;無花薄紗王建宫詞云嫌羅不著愛輕&KR0008;
元微之有寄白樂天白輕褣樂天製而為衣而詩中褣
字乃為流俗妄改為&KR0008;又作庸榕盖不知其所出元豐
九域志越州歲貢輕容紗五匹是也按白詠輕&KR0008;云袴
花白似秋雲薄衫色青於春草濃是也
丹鉛總錄說文纈結也繫綵繒為文也杜牧之詩花塢
團宫纈元微之詩内蘂繁於纈李長吉詩醉纈抛紅網
韓退之詩碎纈紅滿杏王建詩纈衣簾裏動香塵魚玄
機海棠溪詩云春教風景駐仙霞水面魚身總帶花人
世不知靈卉異競將紅纈染輕紗薛濤詩夹纈籠裙繡
地衣東坡詩醉面何因散纈文考元時染工有夹纈之
名别有檀纈蜀纈漿水纈三套纈綠絲班纈諸名問之
今時機坊亦不知也
萟林伐山夹纈黃夹纈林寒有葉白居易詩也集中不
收夹纈錦之别名黃夹纈林句甚工杜詩所謂霜凋碧
樹作錦樹同意
演繁露元宗時柳婕妤妺適趙氏性巧慧使工鏤板為
雜花象之而為夹纈因婕妤生日獻王皇后上見而賞
之因敕宫中依樣製之當時甚秘後漸出徧於天下
名義考格古要論曰宋時織者配色如傳采謂之刻絲
作是刻絲宋已有之而刻之義未詳廣韻緙乞格切織
緯也則刻絲之刻本作緙誤作刻周禮内司服翬衣其
色玄褕狄青闕狄赤皆刻繒為雉形亦誤作刻
留青日札元楨贈劉采春詩漫裹常州透額羅即今之
亮羅也盖羅者言其文羅疏也故曰方目羅以細勻為
貴故曰輕羅其厚重者曰結羅古稱織女秋雲羅太上
黃庭經金簡鳳文羅越地名越羅子詩舞衫初試越
羅新今吳地出水緯羅子虛賦云離纖羅垂霧縠是也
天中記釋文羅文羅疏也䌒簁也麄可以簁物也考綺
廣雅鬱金流黃綦綺說文綺文繒也釋名綺欹也其文
欹邪不順經緯之縦横也有杯文形似杯也有長命其
綵色相間皆横也幅言長命者服之使人命長本造者
之意也有棋文者方文如棋也又綾者其文望之似冰
綾之理也
天中記說文曰縠細繒也紬大絲繒也釋名曰紬抽也
抽引綵端紬緒也又謂之絓掛也掛於杖端振舉之也
天中記錦釋名曰錦金也作之用功重其價如金故制
字帛與金也丹陽記歴代尚未有錦而成都獨稱妙故
三國時魏則市於蜀吳亦資西蜀至是始乃有之又鄴
中記織錦羅在中尚坊三署皆數百人錦有大登高小
登高大明光小明光大博山小博山大茱萸小茱萸大
蛟龍小蛟龍蒲桃文錦班文錦鳳凰朱雀錦韜文錦桃
核文錦或青綈或白綈或黃綈或綠綈或紫綈或蜀綈
工巧百數不可盡名繡釋名曰繡修也文修修然也
周禮五綵備謂之繡
說略錦繡之始按王子年拾遺云員嶠環丘冰蠶蠒長
一尺五綵堯時海人織錦以獻入水不濡入火不燒後
代效之染五色絲織成又丹陽記云錦始蜀地所謂錦
江以此也虞書曰黼黻絺繡周官曰五色備謂之繡實
錄曰諸朝祭之服皆繡漢魏宫内競繡名花瑞獸飛禽晉永
嘉中御服皆繡刺繡之製久矣
留青日札織曰錦刺曰繡慎肅難成故從絲肅也五色
備故曰文繡春秋元命苞曰齊能成文繡應天道
留青日札絲厚而疏者曰絹其兼絲而細密者曰縑晉
令縑一匹當絹六丈疎布一匹當絹一匹絹一匹當綿
二觔廣二尺二寸為幅長四十尺為端
天中記廣雅繁繐鮮支縠絹也釋名絹䋌也其絲䋌厚
而疏也縑說文并絲繒也釋名兼也其絲細䋋兼於絹
染五色細且緻不漏水也
留青日札隋文帝焚綾文布即今花雲布鄱陽王恢焚
筒布即今細布飛花布之類細縠曰阿細布曰錫
丹鉛總錄列子衣阿錫曳齊紈注阿細縠錫細布非也
按此文以阿錫對齊紈阿亦地名齊有東阿其地亦出
絲帛錫韻書作裼孫愐云袒衣也若以阿為細縠於字
義不通
雋言後漢馬太后賜諸貴白越三千端白越越布也
雋言公孫述為馬援制都布單衣東觀記曰都作答前
漢書音義曰答布白疊布也又前貨殖傳答布皮革千
石孟康曰答布白疊也師古曰粗厚之布也其價賤故
與皮革同其量耳非白疊也答者重厚之貌而讀者妄
為搨音非也
丹鉛總錄史西域傳冉駹人能作斑罽青頓&KR0034;毲羊羧
斑罽今之雜色毾青頓今名絲頓頓音墩&KR0034;毲今紫毾
也羊羧今寳裝也酋長婦女以為背飾晉載記&KR1207;㲜
毛布也&KR1207;與靚同㲜與罽同揚雄蜀記云雲南越毭
&KR2733;罽也音豆分今之氆氌也吐蕃貢霞㲲今之紅氆氌
雋言高帝紀賈人毋得衣錦繡綺縠絺紵罽師古曰綺
文繒絺細葛也紵織為布及疏也罽織毛若今毼及氍
毹之類也罽居例反
席上腐談氈之異名曰毛席毯之異名曰毛褥猶竹笠
呼為竹巾東漢西域傳注氈曰毛席張衡四愁詩云美
人贈我氈氍&KR0008;服虔通俗又云織毛褥謂氍&KR0008;細者謂
之毾㲪毾㲪者施大床之前小蹋床之上蹋而登床者
考漆器有所謂犀皮者出西毘國訛而為犀皮桂漿者
出罽漿國訛而為桂漿以此推之氍毹恐即是渠搜國
名音同而字不同耳西毘亦即是織皮國名訛而為西
毘也渠搜織皮出書禹貢
席上腐談玉藻云士不衣織鄭氏註云織染絲織之釋
文云織(織音志)今訛為注遂稱織絲為注絲志注聲相近
也或寫為苧絲則又轉訛矣(余氏辨林苧字音宁不音志)
席上腐談北方毛段細軟者曰子氄子謂毛之細者氄
温柔貌書堯典云鳥獸氄毛是也今訛為紫茸
雋言縞素又見後漢順帝紀注縞皓也縞之精白者曰
素
雋言崔駰傳為作紡績織絍綀緼之具注曰緼枲也
留青曰札史記漢賜南粤上褚五十衣中褚三十衣下
褚二十衣師古曰以綿裝衣曰褚上中下者綿之多少
厚薄也李太白詩明朝驛使發一夜絮征袍
名義考左傳夏重襺按纊為襺新綿也重襺謂重綿叙
傳申重繭以存荆按繭本作趼足胝也亦通作繭胝起
如繭也
雋言子虛賦曳獨繭之揄袦駱璞曰獨繭一繭絲也
藥溪談史記豫州其篚纖絮孔安國曰細綿也今伊陽
有伊紬其一種
戲瑕古樂府有絲用同功緜今吳興養蠶家以兩蠶共
作繭者謂之同功緜價倍於常其絲以三繭抽者為合
羅絲歲以充造御服山龍華蟲粉米藻火並出於此士
庶家不得濫用也謝肇淛著西吳枝乘載之按此則鄉
貢八蠶之繭當時定以八蠶共作一繭後世所無而解
者誤為一歲之中蠶得八收豈同功之義哉
藥溪談禹貢曰莱夷作牧厥篚檿絲史記作酓絲爾雅
曰檿山桑顔師古曰山桑之絲其韌中琴瑟之絃蘇氏
曰惟東莱為有此絲以之為繒堅韌異常莱人謂之山
繭爾雅又曰蟓桑繭讐由樗繭棘繭欒繭蚢蕭繭今莱
陽之山繭紬盖樗繭也枚乘七發野繭之絲以為絃殆
所謂蟓繭而韌堅者與
雋言火毳見後漢書章懷注火毳即火浣布也
野客叢書常見一雜說論火浣布或謂木皮所織或謂
鼠毛所織未知孰是僕謂二說皆有之觀搜神記曰崑
崙之墟有炎火之山上有鳥獸草木之皮則其鳥獸之
毛也又按沈約宋志炎洲在南海中有狤&KR2077;獸人捕之
斬刺不傷積薪烈火縳以投火中而此獸不焦又火山
國家有火雖雨不息火中有白鼠然洲上林木得雨則
皮焦得火則皮白洲人以春月取其木皮織布為火浣
布若是木皮鼠毛皆可為布也(說略又按元史阿合阹馬言别阹赤山出石
絨織為布火不能然則又非二物所成矣)
停驂錄火浣布出西域火鼠毛織之一云漲海中有然
火洲其上有樹生火中土人剝取其皮紡作布若垢汚
投火中燒之復精潔余嘗得方寸作白色乃焦麻之類
疑後說近之又南海中有彀焚洲有獸名狤&KR2077;状如水
獺其頭身及他處了無毛惟從鼻上竟脊至尾廣寸許
有毛青色長三四分土人捕得之投烈火中薪盡而此
獸不傷見抱朴子豈火鼠類耶
疑耀逸周書有火浣布贊火澣之布入火不滅布則火
色垢則布色出火而振之皎然疑乎雪是白色也山海
經云布出火山國火中有白鼠毛可作布敝則以火燒
之如新與十洲記同此即周書所稱疑雪者也玄中記
又云南中有炎山其山有木取以為薪燒之不燼取其
皮績之為火浣布是火浣布有二種也今海外諸國入
市嶺南者往往有之余嘗見乃灰色者未及詢其為木
皮為鼠毛也今回紇之野馬川有木曰鎖鎖燒之不燼
亦不作灰婦人取根為帽入火不焚亦豈炎山木之類
耶
閱耕餘錄火浣布諸書所載不同異物志以為出斯調
國南海中有火洲其上有野火木生其中采其皮以為
布也搜神記則云崑崙之墟有炎火之山草木鳥獸皆
生於炎火中故有火浣布非此山草木之皮枲則其鳥
獸之毛也又神異經云南荒之外有火山其中生不燼
之木火中有鼠織其毛以為布也又十洲記炎洲有火
林山山中有火光獸大如鼠取其毛緝為布也
丹鉛錄太平寰宇記曰不灰木俗多為鋌子燒之成炭
而不灰出膠州予親見之其葉如蒲草束以為燎謂之
萬年火把火浣布出蜀建昌其白如雪出於石隙元史
所謂石絨也二物不同博物者宜知之(秕言今中國武當山有石皮僅
可為巾亦入火不然盖亦火浣布之類)
困學紀聞儀禮布八十縷為一升鄭謂升當作登登成
也吳仁傑曰今織具曰&KR3149;以成之多少為布之精麤大
率四十齒為一成而兩縷共一齒正合康成之說(衰三升其
麄者緇布冠三十升其細者)
名義考古者布稱升盖精粗之名廣韻升成也布八十
縷為一升一成也二千四百縷為三十升三十成也猶
樂小成大成俗謂銀一成二成至十成之意間傳曰斬
衰三升既虞卒哭受以成布六升論語注三十升細密
難成夫布三升雖成猶未成六升始謂之成三十升則
又細密難成此亦可見升之為成也
名義考杜預曰二丈為端二端為兩所謂匹也是每匹
長四丈中分之向裏卷其末為二端二端兩也其實只
一匹此胡大監旦致仕遇赦賜高年束帛當十端夏竦
鎮襄陽選縑十匹贈之胡却還其五也又曾子問疏云
丈八尺為端十端六纁四玄五兩三玄二纁說又不同
匹與疋同爾雅倍兩謂之匹是也
容齋隨筆今人或縑帛一匹為一端或摠言端匹按左傳
幣錦二兩注云二丈為一端二端為一兩所謂匹也二
兩二匹也然則以端為匹非矣湘山野錄載夏英公鎮
襄陽遇大禮赦恩賜致仕官束帛以絹十匹與胡旦旦
笑曰奉還五匹請撿韓詩外傳及諸儒韓康伯等所解
束帛戔戔之義自可見證英公撿之果見三代束帛束
脩之制若束帛則卷其帛為二端五匹遂見一端正合
此說也然周易正義及王弼注韓詩外傳皆無其語文
瑩多妄誕不足信按春秋公羊傳乘馬束帛注云束帛
謂玄三纁二玄三法天纁二法地若文瑩以此為證猶
之可也
演繁露玉壺清話胡旦云古義束脩謂脯十挺即為一
束束帛則卷為二端五匹表王者屈折隠淪之道
余氏辨林喪家送帛每曰帛一束殊未知束之義案伯
高之喪孔子之使者未至冉子攝束帛乘馬而將之註
云十箇為束每束五兩盖以四十尺帛從兩頭各卷至
中則每卷二丈為一箇束帛是十箇二丈今之五匹也
藝林彙考服飾篇卷十
欽定四庫全書
