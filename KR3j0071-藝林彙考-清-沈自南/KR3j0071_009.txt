欽定四庫全書
藝林彙考棟宇篇卷九
蓬萊縣知縣沈自南撰
梁欐類
釋名桷确也或謂之椽或謂之榱
丹鉛錄餘音繞梁欐三日不絶欐或作麗莊子梁麗可
以衝城殷敬順曰阜梁也
兼明書靈光殿賦曰雲楶藻梲臣向曰楶梁上柱梲义
手也明曰按爾雅釋宫云栭謂之楶郭璞曰欂櫨也(欂音
皮碧反)欂柱頭也櫨斗也又云杗廇謂之梁其上楹謂之
梲郭璞云侏儒柱也臣向不依爾雅之文臆為其說且
上文枝牚扠㧎而邪據周翰曰枝牚梁上交木交即义
手也何得更以梲為义手違經背義乖謬之甚
原始周立五宫太廟宗宫考宫路寢明堂咸有四阿反
坫重元重廊重常復格藻梲移旅盈惷常畫内階玄陛
堤塘山廧應門庫臺玄間又以黑石為門限按四下曰
阿外向室曰坫重元累棟也重廊累屋也重常累係也
復格三檽也藻梲梁上柱也承屋曰移旅惷藻井之飾
也宫廟陛臺修飾之制詳見於此
演繁露王盈孫傳僖宗還蜀議立太廟盈孫議曰故廟
十一室二十三楹楹十一梁垣墉廣袤稱之禮記兩楹
知其為兩柱之間矣然楹者柱也自其奠廟之所而言
兩楹則間于廟兩柱之中於義易曉後人記屋室以若
干楹言之其將通數一柱為一楹耶抑以柱之一列為
一楹也此無辨者據盈孫此議則以柱之一列為一楹
也
演繁露元祐初程頥議更立太學先言三舍每齋須屋
七楹其後又言七間為一齋學制所詰問頥前後所須
間架不同頥曰所稱齋七楹即是七間别無間架不同
不知此時何人主學制所殊可笑也楹柱也詩言旅楹
即槩言衆柱耳孔子夢奠兩楹即是在兩柱之間世謂
屋若干間者取兩柱夾覆之中故曰一間今文士記屋
亦皆相承以幾楹為幾間盖取柱之一列言之則無礙
或析而言之以一間為一楹一楹安得立屋此正所謂
因文害事也唐王盈孫傳僖宗還蜀議立太廟盈孫議
曰故廟十一室二十三楹楹十一梁是排立十一室無
室為屋間二其東西屋盡處别須植柱二列故十一室
而二十三楹者以一列為一楹也二十三楹而梁才居
十一者從南面計眎亦以梁列數之故每室才云一梁
也
雋言五行志童謠曰木門倉琅根為宫門銅鍰師古曰
門之鋪首及銅鍰也銅鍰青故曰倉琅鋪首銜環故謂
之根
演繁露風俗通義門戶鋪首㫺公輸班見水中蠡引閉
其戸終不可開遂象之立於門戸案今門上排立而突
起者公輸班所飾之蠡也義訓曰門飾金謂之鋪鋪謂
之鏂鏂音歐今俗謂之浮漚釘也案此漚者水上浮漚
状亦類蠡也南史人借雀以行嘲謔曰誰家屋門頭鋪
首浪游逸
輟耕錄今人家忩戸設鉸具或鐵或銅名曰環紐即古
金鋪之遺意北方謂之屈戌其稱甚古梁簡文詩織成
屏風金屈戍李商隱詩鎖香金屈戌李賀詩屈膝銅鋪
鎖阿甄屈膝當是屈戍
留青日札屈膝說者以為即鋪首非也盖既言屈膝又
言銅鋪則非一物明矣余謂即今之蝴蝶扇鉸也可以
屈伸摺疊故可用之屏風也一名倉琅根漢書曰宫門
銅鍰也
留青日札西都賦排玉戸而颺金鋪蜀都賦金鋪交映
長門賦擠玉戸而撼金鋪沈佺期詩舞閣金鋪借日懸
李賀詩月綴金鋪光脉脉鋪古噐名簠方鋪圓乃禮噐
也舞賦鋪首炳以焜煌注門扇鎖處也漢門有鋪首正
象其圓形盖三代已有之
說楛李元平樂觀賦曰過洞庭之輔闥歷金環之華鋪
金鋪又作華鋪矣
戲瑕屈戍亦名屈䣛曾見古金屈戌長可尺餘廣象楣
棱小殺鏤獸形若饕餮状絶細巧銜雙環意即古之金
鋪耶梁簡文詩織成屏風金屈戍李商隱詩鎖香金屈
戍杜牧勤政樓詩惟有紫苔偏稱意年年因雨上金鋪
一物而異名至屈䣛之稱則自李賀詩中見耳西漢書
元夀元年孝元殿門銅龜蛇鋪首鳴鋪首即金鋪也及
讀宋人小說謂般輸見水中蠡引閉其戸終不可開遂
象之立于門戸今門上排立而突起者般輸所飾之蠡
也㯫漢書則鋪首作龜蛇之形似不專於蠡矣
留青日札楊烱青苔賦曰暗瓊鋪謂扉上有金玉龍獸
以銜環者我朝公侯一二品門用獸面擺錫環三品至
五品惟擺錫環六品至九品用鐵環
嬾真子杜牧之華萼樓詩云千秋佳節名空在承露絲
囊世已無唯有紫苔偏稱意年年因雨上金鋪金鋪出
甘泉賦云排玉戸而颺金鋪注云金鋪門首也言風之
所至排門揚鋪擊鼔鍰鉏盖此樓久無人登而苔蘚生
其門上矣漢以金盤承露而唐以絲囊絲囊可以承
乎此不可解
秇林伐山龍生九子不成龍各有所好屭贔鴟吻之類
也椒圖其形似螺螄性好閉故立於門上詞曲門迎駟
馬車戸列八椒圖人皆不能曉今觀椒圖之名亦有出
也見菽園雜記又按尸子云法螺蚌而閉戸後漢書禮
儀志殷以水德王故以螺著門戸則椒圖之似螺形信
矣(菽園雜記詳見動物篇)
丹鉛錄公輸子見蠃出頭潜以足畫之蠃引閉其戸不
可開因倣之設於門戸今以蠃為鋪首古遺制也文子
聖人師蛛蝥而結網法蠡蠬而閉戸後漢禮儀志殷人
水德以蠃首慎其閉塞使如蠃也
秇林伐山夏后氏金行初作葦茭言氣交也殷人水德
以螺首慎其閉塞使如螺也周人木德以桃為梗言氣
相更也莊子曰插葦於戸布人其下童子入不畏而鬼
畏之是鬼之智不如童子也今人元日以葦插戸螺則
今之門鐶也桃梗今之桃符也(今按桃梗後漢書作更)
秇林伐山唐韵㧺音塔柱㧺頭也今俗名護朽陸文量
菽園雜記引博物志虭(音貂)蛥(舌哲二音)其形似龍而小性好
立險故立於護朽上則護朽之名亦古矣(菽園雜記别見)
丹鉛錄大戴禮明堂四戸八牖赤綴戸白綴牖楚辭網
戸朱綴注綴緣也以朱緣其邊今曰四映如古紫界墻
青瑣闥之屬
夢溪筆談屋上覆橑古人謂之綺井亦曰藻井又謂之
覆海今令文文中謂之鬭八吳人謂之愚項唯宫室祠
觀為之
丹鉛錄綺井謂之鬭八又曰藻井今俗曰天花板也
雋言趙后傳壁𢃄往往為黃金釭服虔曰釭壁中之横
帶也晉灼曰以金環飾之也師古曰壁帶壁之横木露
出如帶者也于壁帶之中以金為釭若車釭之形也釭
音工流俗讀之音江非也
丹鉛錄陳後主起臨春結綺望仙三閣壁帶縣楣皆以
沉檀為之注壁帶壁中横木縣楣横木施於前後兩楹
之間下不装搆如偏橋棧道之勢今人謂之掛楣古之
□閣今曰閣板禮記始死之奠其餘閣也與西都賦曰
金缸銜壁
留青日札岑羲公主宅金榜重樓開夜扉武平一金榜
珠簾入夜開又岑有金榜瓊筵銀河玉漏武有金榜珠
簾瓊筵銀箭沈佺期金榜扶丹掖李嶠黃金瑞榜絳河
隈宗楚客玉樓銀榜枕嚴城杜子美曲江翠幕排銀榜
劉夢得銀花懸院榜翠羽映簾絛金榜銀榜乃俗字面
金額金題銀額銀題為少雅盧藏用飛羅半拂銀題影
韋元旦僊榜承恩爭既醒又顧昭暴卒見冥間金榜銀
榜鐵榜見唐書榜亦作牓今牌扁也
詢芻錄結屋枋凑合處必有牡牝筍穴俗呼為公牡筍
是也
秇林伐山僧寺茗所曰茶寮寮小窗也
名義考漢書給事黃門之職日暮入對青瑣門孟康曰
以青畫戸邊鏤中天子制也師古曰刻為連瑣文而青
塗也魏都賦皎皎白間離離小錢張說注白間窗也以
白塗之畫以錢文猶綺疏青瑣之類青瑣即今門之有
亮&KR0034;者刻鏤為連瑣文本注是白間即今菱花窗&KR0034;文
如列錢自生虚白非以白塗為錢文也(鏤音漏&KR0034;音格)
客座贅語秦會之丞相第中窗上下及中一二眼作方
眼餘作疏櫺謂之太史窗此即今之柳葉槅子也俗又
名為不了格
演繁露說文穿壁以木為交窗所以見日也向北出牖
也在墻曰牖在壁曰窗
雋言甘泉賦旋題玉英應劭曰題頭也榱椽之頭皆以
玉飾言其英華相燭也
雋言甘泉賦抗浮柱之飛榱師古注榱屋椽也子虚賦
仰艸橑而捫天注艸古攀字橑椽也音老蓺文志茅屋
采椽注采柞木也字作棌本從木以棌為椽言其質素
也
雋言張敞傳得之殿屋重轑中蘇林曰轑椽也重轑重
棼中師古曰重棼即今之廊舍也一邊虛為兩夏者也
轑音老蘇武傳扶輦下除師古曰除謂門屏之間
雋言天文志流星下燕萬載宫極東去李竒曰極屋梁
也三輔間名為極或曰極棟也三輔間名棟為極延焉
謂之堂前闌楯也又朱雲傳雲攀殿檻師古曰檻軒
前欄也
雋言史丹傳天子自臨軒檻上師古注軒檻闌版也甘
泉賦據軨軒而周流兮注軨軒謂前軒之軨軨者軒間
小木軨字與櫺同
雋言袁盎𫝊百金之子不騎衡如淳曰騎倚也衡樓殿
邊欄楯也師古曰騎謂跨之耳非倚也
侯鯖錄欄楯王逸注云縱曰欄橫曰楯楯間子曰櫺欄
楯殿上臨邊之飾亦以防人墜墮今人言鈎欄是也衍
文沙門玄應撰
名義考階際木勾欄曰欄干亦作闌干眼眶亦曰闌干
盖闌干以橫斜為義勾欄木縱橫為之故曰闌干以木
為之故字从木息夫躬傳涕泣流兮萑蘭臣瓉曰萑蘭
泣涕闌干也萑葦蘭香草躬誤當作渙瀾亦縱橫之意
淚出于眼因謂眼眶為闌干曹植詩月落參橫北斗闌
干薛令之詩苜蓿長闌干近孫太初詩山中芝草闌干
長凡橫斜皆可言闌干
七修類稿闌杆有三義木之闌杆人人所知若曹植詩
曰月落參橫北斗欄杆欄杆橫斜貌也又長恨歌曰玉
容寂寞淚欄杆欄杆眼眶也故韻書有眼眶之訓
演繁露漢法闌出謂以違禁之物越出邊禁之地也無
籍而冒入宫殿則為闌入謂其人身竊入宫禁之内也
闌有遮攔之義古字多通用蘭闌攔皆一也攔檻之版
為蘭子虛賦云宛虹拖於楯軒注云楯軒之蘭版也張
平子西都賦曰伏櫺檻而俯聽薛綜曰櫺臺上欄也為
軒檻可以限隔高下故名之為欄是皆闌干之闌也兵
噐在架曰蘭張衡賦曰武庫禁兵設在蘭錡李善引劉
逵魏都賦注曰受它兵曰蘭受弓弩曰錡盖以轄束兵
噐名之曰蘭也井上四立幹四出而相交亦名為蘭言
能遮限井口也聯木以邀遮禽獸為闌上林之賦校獵
也顔師古注曰校以木相貫穿總為闌校遮止禽獸而
獵取之也馬牛閑廏為闌周官校人闌板以養馬故命
之為闌也納奴婢閑中而鬻賣之亦名為闌賈誼傳賣
僮納之閑中閑即闌也合數者而求其義則闌出闌入
之理皆昭昭矣後世財利所在官專其入則命之為𣙜
𣙜者水上獨木之橋也言獨專此水禁塞它路如一木
橋肰也夫以專取為𣙜則犯國禁而越出越入皆當為
闌矣
資暇錄今園庭中藥欄欄即藥藥即欄猶言圍援非花
藥之欄也有不悟者以為藤架蔬圃堪作切對是不知
其由乖之矣按漢宣帝詔曰池藥未御幸者假與貧民
蘇林注云以竹䋲連綿為禁藥使人不得往來爾漢書
闌入宫禁字多作草下闌則藥欄作藥蘭尤分明易悟也
埜客叢書李濟翁資暇集園庭中藥欄欄即藥藥即欄
此說固是然考漢宣帝紀池籞未御幸者假與貧民非
藥字又觀古人詩如梁庾肩吾曰向嶺分花徑隨階轉
藥欄唐李商隱曰水精眠夢是何人欄藥日高紅髲&KR2797;
王維曰藥欄花徑衡門裏又曰新作藥欄成杜子美曰
乘興還來看藥欄許渾曰竹院晝看筍藥欄春賣花又
曰欄圍紅藥盛張籍曰借宅常欣事藥欄多作花藥之
欄用也近見苕溪漁隱亦引籞為證
復齋漫錄資暇集謂園庭中藥欄云云方悟子美詩常
苦沙崩損藥欄及乘興還來看藥欄之意
苕溪漁隠復齋乃承資暇集之誤引此以證子美詩余
以漢史宣帝紀考之地節二年詔曰池籞未御幸者假
與貧民蘇林云折竹以䋲編綿連禁禦使人不得往來
律名為禁禦李濟翁殊不細考乃以籞為藥遂穿鑿為
說復齋從而信之皆過矣且子美詩云藥欄者直花藥
之欄檻耳
丹鉛錄說文妄入宫掖曰&KR0146;徐鉉曰律所謂闌入也通
作闌漢成紀闌入上方掖門應劭曰無符傳妄入宫曰
闌西域傳闌出不禁又加草作蘭列子牢有蘭子張湛
注曰凡物不知生之主曰蘭殷敬順曰史記無符傳出
入謂之蘭此蘭子亦謂以技妄遊義與蘭同或又加木
作欄李正已曰園庭中藥欄藥音義與籞同說文禁苑
也藥即欄欄即藥非花藥之欄也漢宣帝藥未幸者假
與貧民杜子美詩乘興還來看藥欄王維詩藥欄花徑衡門
裏皆貪新麗而理不通者也今或加手作攔官府文移
曰廵攔曰花欄票是也以今花欄比古語藥欄語意益
明若以藥欄為芍藥之欄則今之花欄乃花蕊之欄可
乎
名義考禇記室世言金井梧飄以葉上有金井字非井
也唐人謂井欄為銀床潘平田之說不知何據葉上恐
亦無字今人家鑿井有置鉛錫其下者盖青金也或以
此得名銀床亦非欄盖轆轤架也廣韻轆井轤圓轉木
也用以汲水喪大記以紼繞碑間之鹿盧南人謂之油
葫蘆北人謂之滑車曰銀者對金而言或其色白也李
白詩絡緯秋啼金井欄亦是指井蘇軾露帳銀床初破
睡誤以銀床為偃息之具也
戲瑕銀床井欄也古樂府淮南王篇有後園鑿井銀作
床金缾素綆汲寒漿而唐令狐詩玉箸千行落銀床一
半空直用作思婦空床故事不舛之甚乎按元人小說
載嘉祐中河濱漁人網得小石碑題云雨滴空階曉無
心換夕香井梧花落盡一半在銀床其詩不類唐以後
人
名義考漢書武帝立井幹之樓揚子重黎篇或問茅焦
歷井幹之死按井幹井上木欄其形四角或八角師古
曰積木而高於樓若井幹之形司馬曰始皇殺諫者二
十七人積之闕下如井幹之状
彈雅井幹通稱金井欄又曰銀床
藝林彙考棟宇篇卷九
