欽定四庫全書
藝林彙考服飾篇卷七
蓬莱縣知縣沈自南撰
裩袴類
紀原唐歸崇敬言三代無袴褶之制隋已来始有服者
天中記說文袴脛衣也釋名袴跨也兩股各跨别也畱
幕冀州所名大褶下至膝者也畱牢也幕絡也言牢落
在衣表也方言齊魯之間袴謂之褰或謂之襱關西謂
之袴大袴謂之倒頓小袴謂之芙蓉衫楚通語也
文昌雜錄晉志云袴褶之制未詳所起近代車駕親戎
中外戒嚴則服之唐制三品已上紫褶五品已上緋褶
通用細綾七品已上碧褶通用小綾玉藻云襌為絅(音扃)
引急也白為褶褶袷也鄭云襌為絅有衣裳而裏者也
帛為褶有表裏而無著者也周遷輿服雜事云趙武靈
王縵胡之纓戎服有袴褶之制始自漢武近世服以從
戎隋制纘嚴文武百官咸服之車駕親戎制縳袴使不
舒散皇朝導駕官袴褶蓋馬上之服也
中華古今注袴蓋古之裳也周武王以布為之名曰褶
敬王以繒為之名曰袴但不縫口而巳庶人衣服也至
漢章帝以綾為之加下緣名曰口常以端牛日賜百官
水紋綾袴蓋取清慢而理人若百官母及妻妾等承恩
者則别賜羅紋勝袴取其日勝今太常二人服紫絹袴
褶緋衣執永籥以舞之又時黃帝講武之臣近侍者朱
韋袴褶巳下屬於鞋
李本寧曰按隋書禮儀志袴褶服以從戎今纂嚴則文
武百官咸服之車駕親戎則縳袴不舒散中官紫褶外
官絳褶腰皮帶以代鞶革又黃布袴褶赤罽帶青布袴
褶絳綾帶白布袴褶皆賤者之服三國吕範釋褠著
袴褶執鞭詣閣晉桓宣武與殷劉談不如甚唤左右取
黃皮袴褶上馬舞矟數回或向殷或擬劉意氣始得䧺
宋王曇首年十四五便歌謝靈運欲聞之無由得聞後
出東府土山作妓王時作兩丸髻著袴褶騎馬往土山
下庾家墓林下作一曲歌張暢著黃袴褶出射堂簡人
梁清家見人著平上帽烏衣袴褶齊永眀十年魏主宏
于平城侍中省見一鬼衣黃褶袴當尸欲入叱之不退
此其来巳久南朝承用而褚緭以嘲魏亦不可曉(褚緭與陳
伯之降魏元日作詩曰帽上著籠冠袴上著朱衣)北堂書抄有袴褶一類直是
袴事又不可曉餘杭令顧颺以郭文山行須皮衣贈以
韋袴褶一具文不納置室中而去乃至爛於戸内疑即
袴也王曇首所著或即此綱目齊寳卷著織成袴褶王
幼學集覽云騎服也隋煬帝時武官馬加珂戴幘服袴
褶又以百官從駕皆服袴褶於軍旅間不便詔皆戎衣
馮知舒質釋云小衣名注釋皆不甚了然而袴褶又何
為不便也
疑耀褌即袴也古人袴皆無襠女人所用皆有襠者其
制起自漢昭帝時上官皇后為霍光外孫欲擅寵有子
雖宫人使令皆為有襠之袴多其帶令不得交通名曰
窮袴今男女皆服之矣
冷齋夜話予嘗館州南客邸見破篋中有詩編寫本字
多漫滅皆晉簡文時名公卿而詩語工甚有樂府曰繡
幕圍春風耳節朱絲桐不知理何事淺立經營中護惜
加窮袴隄防託守宫今日牛羊上丘壠當時近前面發
紅云云前輩多全用其句老杜曰意象慘淡經營中李
長吉曰羅幃繡幕圍春風山谷曰牛羊今日上丘壠當
時近前左右瞋窮袴漢時語也今襠袴是也
娱書堂詩話古樂府云愛惜加窮袴防閑託守宫冷齋
夜話云窮袴漢時語今襠袴也然未詳所出按西漢上
官后傳宫人使令皆為窮袴多其帶服虔曰窮袴有前
後襠不得交通也師古云即今之裩襠袴也
丹鉛錄犢鼻褌犢說文作襩絝踦也又作襱俱音統如
南夷關頭衣
秕言相如傳相如身自著犢鼻褌師古曰即今之衳也
形似犢鼻故以名云今俗因謂之牛頭褌然其形與犢
鼻不似姚令威曰膝上二寸為犢鼻穴言褌之長財至
此此說得之(衳之容反)
名義考漢昭記霍光欲后擅寵左右皆阿意雖宫人使
令皆為窮袴注窮袴有前後襠不得交通列傳司馬相
如家徒四壁立自著犢鼻褌注小褌形如犢鼻玉篇三
尺布作如牛鼻
七修類稿今之牛頭褌即古之犢鼻褌也其来最遠史
記列傳云相如身自著犢鼻褌韋昭曰以三尺布為之
形如犢鼻二儀實錄云西戎以皮為之夏后氏以来用
絹長至於膝漢晉名犢鼻北齊則與袴長短相似考犢
鼻之来甚古
畱青日札褌幒也䙝衣也漢司馬相如著犢鼻褌晉阮
咸曬犢鼻褌以三尺布為之形如牛鼻蓋前後各一幅
中裁兩尖襠交凑即今之牛頭孑褌一名梢子袴脛衣
也漢外戚𫝊窮袴注今之裩襠袴有前後襠不得交通周
仁溺袴注尿袴也為小袴以藉尿晉謝尚刺紋袴又晉
書動不敢出褌襠古詩所云鐵裲襠
畱青日札獨力衣槃瓠負帝女入山女解去衣裳為僕
鑒之結著獨力之衣又云好五色衣服製裁皆有尾形
蓋槃瓠原五彩毛故也
丹鉛錄韠&KR0008;也以韋為之古者席地而坐以臨俎豆故
設蔽䣛以備濡漬鞸之為言蔽也今之蔽䣛也韠之作
也在衣之先其服也在衣之後有命服之韠有祭服之
韠詩曰庶見素韠是祥祭有韠劉熙曰韠以蔽前婦人
蔽䣛亦如之曰香衩是婦人有韠也荀子曰共艾韠說
者曰蒼白之韋是罪人有韠今之訟者勒短裙見官俗
曰衫枷通典曰戰國連兵以韠非兵制去之此說非是
唐人畫古將帥象多有綠錦戰裙是兵亦有鞸宋史丞
相食品庖吏具脂韠是貴賤雖殊韠之用一也
名義考說文韍韠也韠韍也所以蔽前以韋下廣二尺
上廣一尺其頸五寸帶博二寸鄭云韐合韋為之以茅
蒐染之一曰靺韐以代鞸是韍鞸鞈三者皆蔽膝之衣
制同名異韐乃合韋&KR0008;鞸不合此其異耳朱子曰冕服
謂之韍他服謂之鞸此大夫以上之服韐則士服也玉
藻云君朱大夫素士爵韋天子直公矦前後方大夫前
方後挫角士前後正陳氏曰以其茀前曰韍以其一巾
足矣曰韠以色則曰縕以縕質則曰韎韐詩疏古者佃
漁因衣其皮先知蔽前後知蔽後後王易以絺(音止與黹同)
繡黑與白相次畫為亞(古弗字)謂之黻以韋从韋作韍以
絺从黹作黻一曰古者席地而坐以臨俎豆設蔽膝以
備濡漬
雋言王莽𫝊莽受綠韍衮冕師古曰此韍謂蔽膝也或
謂韍
鶴山雅言衣裳之制先始於韠韐亦名紱蓋揜前後者
以皮為之朱漢上云古者衣裳相連乾坤相依君臣
上下同體也至秦始取女之衣裳离之昔人謂禮失則
求諸野今瀘敘間獠俗多衣統裠上下相連猶古法及
到靖州土俗祭祀皆有尸重喪則戴片帛而齋戒不茹
葷腥三年此古三苗舊國也日月星辰山龍華蟲作
會為衣宗彛藻火粉米黼黻絺繡為裳堯舜衣裳十二章周
以日月星辰畫於太常之旂謂之三辰旂旗登龍於山
升火於宗彝為九章尊其神眀也一龍二山三華蟲四
火五宗彝為繢六藻七粉米八斧九亞為絺繡
名義考古者以緇布為冠止於斂髮魏武帝裁縑帛以
為帢(音恰)按頭使下今帽是也古以皮為履止於拘足趙
武靈王作胡服變履為鞮(音提)連脛服之今靴是也古上
衣下裳以隱形自蔽障後魏陋俗欲便於鞍馬施帬於
衣為横幅而綴於下謂之幱(音闌)今長衫是也帢本軍容
鞮與幱皆戎服古人冠裳之制於是盡變矣
天中記釋名裙下裳也連接裙幅也緝下横縫緝其下
也緣裙裙施緣也又裙裏衣也古服裙不居外皆有衣
籠也方言陳魏之間謂裙為帔繞衿謂之裙
雋言江充𫝊曲裾後垂交輸張晏曰曲裾者如婦人衣
也如淳曰交輸割正幅使一頭狹若燕尾垂之兩旁見
於後是禮深衣績祉鉤邊賈逵謂之衣主蘇林曰交輸
如今新婦袍上挂全幅繒角割名曰交輸裁也
雋言韋賢𫝊黼衣朱紱師古曰朱紱為朱裳畫為亞文
也亞古弗字也故因謂之紱字又作黻
雋言子虚賦襞積褰縐師古曰襞積即今之帬襵古所
謂皮弁素積者即謂此積也襞音璧
雋言班偼伃賦申佩離以自思師古曰離袿衣之帶也
女子適人父親結其離而戒之
雋言崔駰𫝊揚雜錯之袿徽注袿徽婦人之上服郭璞
云即今之香纓也
劉馮事始古者婦人始見舅姑每持香纓以拜五色采
為之隋牛弘議以素絹八尺中擗名曰帛拜以代香纓
雋言石奮傳取親中帬厠牏師古曰中帬若今言中衣
厠牏者近身之小衫若今汗衫也晉灼曰今世謂反門
小袖衫為侯牏
雋言馬援傳施衿結褵說文曰衿交衽也毛萇注曰褵
婦人之褘也
丹鉛雜錄古者婦人長帶結者名曰綢繆垂者名曰襳
褵結而可解曰紐結而不可解曰締
丹鉛雜錄褘㕞褵幐徐楚金曰褘或作㕞引爾雅即飾
也今之香囊也古謂之褵又謂之幐
萟林伐山說文薉貉中女子無絝恒以帛為巠空用絮
補核名曰繜衣狀則如襜按此即今之裩也襜祖昆切
中華古今注裩三代不見所述周文王所製裩長至膝
謂之弊衣賤人不下服曰良衣蓋良人之服也至魏文
帝賜宫人緋交襠即裩也
中華古今注袜肚蓋文王所制也謂之腰巾但以繒為
之宫女則以采為之名曰腰采至漢武帝增以四帶名
曰袜肚至靈帝賜宫人蹙金絲合勝袜肚亦名齊襠
丹鉛總錄袜女人脇衣也隋煬帝詩錦袖淮南舞寳袜
楚宫腰盧照隣詩倡家寳袜蛟龍被是也或謂起自楊
妃出於小說偽書不可信也崔豹古今注謂之腰綵注
引左傳衵服謂日日近身衣也是春秋之世已有之豈
始於唐乎沈約詩領上蒲桃繡腰中合歡綺謝偃詩細
風吹寳袜輕露溼紅紗
畱青日札今之袜胸一名襴裙隋煬帝詩錦袖淮南舞
寳袜楚宫腰謝偃詩細風吹寳袜輕露溼紅紗盧照鄰
詩倡家寳袜蛟龍被袜女人脇衣也崔豹引左傳衵服
衵日日近身衣也即唐訶子之類寳袜在外以束裙腰
者視圖畫古美人妝可見故曰楚宫腰曰細風吹者此
也若貼身之衵則風不能吹矣自後而圍向前故又名
合歡襴裙沈約詩領上蒲桃繡腰中合歡綺是也其繡
帶亦名袜帶今襴裙在内有袖者曰主腰領襟之上繡
蒲桃花言其花朵朵如蒲桃也又觀胡侍墅談云建炎
以来朝野雜記乾道邸報臨安府浙漕司所進成恭后
御衣之目有粉紅紗抹胸真紅羅裹肚乃知抹胸裹肚
之製其来不近世紀楊太真私安祿山為祿山爪傷胸
乳為訶子束胸者或妄𫝊矣
雋言後漢和帝后紀倉頭衣綠褠領袖正白注云褠臂
衣今之臂韝以傅左右手於事便也又尹賞傳被鎧
扞師古曰鎧甲也扞臂衣也
中華古今注古之前制衣裳相連至周文王令女人服
裙裙上加翟衣皆以絹為之始皇元年宫人令服五色
花羅裙至今禮席有短裙焉襯裙隋大業中煬帝制五
色夾纈花羅裙以賜宫人及百&KR1212;母妻又制單絲羅以
為花籠裙常侍宴供奉宫人所服後又於裙上剪絲鳳
綴於縫上取象古之褕翟至開元中猶有制焉
畱青日札裙襇梁簡文詩羅裙宜細襇先見廣西婦女
衣長裙後曳地四五尺行則以兩婢前擕之襇多而細
名曰馬牙襇或古之遺制也漢文後宫衣不曳地其貼
地者以不纏足欲裙蓋之也又杜牧詠韈詩五陵年少
欺他醉笑把花前出畫裙是唐之裙亦足隱足也
秇林伐山宋徽宗宫人多以麝香色為鏤金羅為衣裙
故元裕之有詩云北去穹廬千萬里畫羅休鏤麝香金
此證也
丹鉛雜錄白樂天詩柘枝隨畫鼓調笑從香毬又云香
毬趁拍迴環匝花盞抛巡取次飛皆紀管絃酒席中事
但不知香毬何用如今人詞中用金縷字亦竟不知金
縷於歌何關
萟林伐山按䘯桔衽謂之褸衩或即女飾之香衩也李
義山詩十歲去踏青夫容作裙衩集韻注作襢衣
宫詞編註王建詩每到日中重掠鬢衩衣騎馬繞宫廊
廣雅䘯袺衽謂之褸衩一曰襢衣按舊唐書王氏𫝊氏
衩衣坐胡床受參云又唐禧宗嘗&KR1651;衣見崔彦昭史炤
釋文云衩楚懈切凡交際間所謂禮服来者主人欲從
簡便傳言曰請衩衣於是以便服進又有服宴䙝之服
而遇服交際之服者必謝曰衩袒無禮可見衩衣起於
唐而通行於今也褸衩豈衩衣之謂乎
丹鉛總錄裼袒衣蓋近身之衣孟子所謂袒裼裸裎也
左傳陳靈公與孔寧儀行父通於夏姬衷其衵服以戲
於朝注衵服日日近身之衣然不若袒服之為順衵與
袒字畫相似毫釐之差耳
桐薪今俗婦人䙝服中有巾飾之類用於穢媟而呼其
名曰陳姥者雖委巷之談非無所自也按隋義寧中有
禦衛將軍陳稜討杜伏威伏威帥衆拒之稜閉壁不戰
伏威送以婦人之服謂之陳姥至今猶沿其意矣又梁
臨川王宏督軍侵魏畏懦不敢進與吕僧珍議旋師魏
人遺以巾幗歌曰不畏蕭娘與吕姥但畏合肥有韋武
蕭娘指臨川王宏吕姥指吕僧珍韋武謂韋叡也武侯
作法遂爾濫觴至此不已甚乎(按韋武原是韋虎唐時避諱為武)
藝林彙考服飾篇卷七
