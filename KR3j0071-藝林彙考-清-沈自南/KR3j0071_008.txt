欽定四庫全書
藝林彙考棟宇篇卷八
蓬萊縣知縣沈自南撰
廡序類
釋名大屋曰廡廡幠也幠覆也序次序也
演繁露舜遊嵓廊李試義訓曰屋垂謂之宇宇下謂之
廡步檐謂之廊峻廊謂之嵓漢宣帝選六郡良家子便
弓馬者為羽林郎一名嵓郎言其禦侮嵓除之下注曰
後漢志曰言從遊獵還宿殿下室中故號嵓郎
丹鉛錄漢書游於嵓郎魏鍾繇表廟郎郎當作廊而皆
省作郎者上廕下下承上也如鳳凰同書省下作皇鸚
鵡聯文省下作武若單書則不可也石鼔文旭日杲杲
但於旭下作二點借旭之日為下字也秦刻亦有此例
宛委餘編用修云漢書遊於嵓郎鍾繇表廟郎郎當作
廊而皆省作郎者上廕下下承上也此却不然龜筴傳
紂為象郎豈亦下承上乎盖古文通用耳
埜客叢書周昌傳吕后側耳於東箱聽司馬相如傳青
龍蚴蟉於東箱金日磾傳莽何羅褏刃從東箱上鼂錯
傳錯趨避東箱東方朔傳翁主起之東箱前漢書稱東
箱率多用竹頭顔師古注謂正寢之東西室皆曰箱如
箱篋之形爾雅及其他書東西箱字竝從广頭謂廊廡
也其實一義但所書異耳埤蒼云箱序也亦作廂東廂
字見禮記學齋呫嗶曰師古說得之今世誤作東廂
西廂皆非是
留青日札西廂即西清今人家廂房清僻處也漢書鼂
錯趨避東箱盖箱與廂通今國子監亦有東廂等名東
榮東翼也南榮南除南庭也東除中唐
雋言子虚賦象輿婉蟬于西清師古曰西清者西廂清
静之處也
雋言相如傳居列東第師古注東第甲宅也居帝城之
東故曰東第夏侯嬰傳賜嬰北第一注北第者近北闕
之第嬰最第一也平王后傳迎皇后于安漢公第宫注
本是莽第以皇后在是因呼為宫
丹鉛錄漢世有東第所謂爵為通侯列居東第是也有
西第馬融作大將軍西第頌是也有北第賜夏侯嬰北
第第一是也獨無南第避南面之故歟
容齋隨筆班史灌夫傳坐乃起更衣顔注更改也凡久
坐者皆起更衣以其寒煖或變也田延年起至更衣顔
注古者延賓必有更衣之處衛皇后傳帝起更衣子夫
侍尚衣
雋言霍光傳祠閣室中如淳曰城門閣室閣道之有室
者竇嬰傳陳廊廡下師古曰廊堂下周室也廡門屋也
音侮
天中記釋名大屋曰廡廡幠也幠覆也并冀人謂之庌
庌正也屋之正大者也又屋奥也其中温奥也通俗文
客堂曰庌
夢溪筆談今人多謂廊屋為廡按廣雅堂下曰廡盖堂
下屋簷所覆處故曰立於廡下凡屋基皆謂之堂廊簷
之下亦得謂之廡但廡非廊耳至如今人謂兩廊為東
西序亦非也序乃堂上東西壁在室之外者序之外謂
之榮榮屋翼也今之兩徘徊又謂之兩厦四柱屋則謂
之東西霤今謂之金廂道者是也
演繁露五祀有中霤左氏三進及霤通典曰古者穴居
故名室曰霤許叔重說文曰屋水流也以今人家凖之
則堂中有天井處也許說誠確霤力救切
席上腐談古之承霤以木為之用行水即今之承落也
雋言宣帝紀金芝産于函德殿銅池中師古曰銅池承
霤也以銅為之
三餘贅筆浙中人家水溝多用陶瓦為之如竈突状名
之曰淫取其流通不壅滯也此地少水人家多於山上
置閘蓄水遇旱歲開以灌田名之曰沛取沛然之義也
刊謬正俗伯兮篇云焉得諼草言樹之背毛傳云背北
堂也謂於北堂種之以忘憂耳而陸士衡詩云焉得忘
憂草言樹背與襟便謂身體前後種之此亦誤也
代醉編焦弱侯曰詩曰焉得諼草言樹之背嵇康養生
論合歡蠲忿諼草忘憂以其忘故名為諼諼忘也背堂
北也陸士衡詩焉得忘歸草言樹背與襟忘歸悞認背
字亦悮愚謂諼忘也忘字虚不作如今之蘐草言焉得
善忘之草樹之而忘我憂乎言忘則憂亦在所忘之中
耳士衡加一歸字正得詩人之意俱作虛字看而以歸
别於憂耳背北堂也則面南庭除亦可作襟如襟江帶
湖皆是假借字眼若是焦說則樹背為背上樹襟為胷
前如莊子柳生左肘可為一笑羅願曰安得諼草言樹
之背諼忘也言安得易忘之草樹之北堂使我覩之而
忘憂也然世豈有此物也哉盖亦極言其情說者因萱
音之與諼同也遂命萱以為忘憂之草此亦諸儒附會
之語也此說極有味使以諼為萱草也則樹之何難而
云安得耶
鶴山雅言為人子者居不主奥朱文公曰古人室在東
南隅開門東北隅為穾西北隅為屋漏西南隅為奥人
纔進便先見東北隅却到西北隅然後到西南隅此是
至深密之地
餘冬序錄古人居屋西南隅曰奥東正南隅曰竈王孫
賈之問是相對而言耳又按孔子讀春秋老聃據竈觚
而聽之是賓位也古人穴地為竈故席地可馮其觚今
人謂竈東厨尚存其旨
&KR1225;旃璅言古人宫室門東偏向故謂西南為奥西北曰
屋漏不愧屋漏猶曰不愧暗室也則其制可知矣故祀
禮以西為尊南向為昭北向為穆今制門中開西南非
奥則不尊矣猶襲尚右不反卑耶今東西相向猶稱昭
穆不失其序耳而非其義也
楊公筆錄西北隅謂之屋漏禮每有新死輒取屋之西
北隅薪以㸑竈煮沐以供喪用時若值雨則漏遂以名
之也
秇林伐山詩抑之篇曰尚不愧於屋漏鄭箋曰屋小帳
也疏引周禮天官幂人職掌帷幂幄帟注云帷幂以布
幄帟以繒帷幂是大帳幄帟為小帳禮之用帷幂者皆於埜
張之以代宫室其宫内不張幂也幄則室内亦有之
今按鄭玄解屋為小帳盖以屋為幄也史記運籌帷帳
之中或作帷幄帳與幄一物也又幂即幕也易井收勿
幕吳氏纂言音幂是也軍行之制將於埜次設幕發令
犒士臨之詩人所詠清油幕也其隱奥深居曰帳密謀
秘議臨之所謂玉帳虎帳是也
桐薪今官人公廨正堂前有篾樓三間獄囚於此對簿
俗稱為撲水廳陸氏筆記云蔡京賜第宏敞至無設床
處惟撲水少底間架亦狹乃即撲水下作卧室然則自宋
以來有是名矣
戒菴漫筆今人大廳五間之前重置屋者俗名五廳三
泊暑謂可障蔽炎熱也夷堅志作撲水撲風板又作屋
翼剥風板或又作僕處謂廳上待客童僕供待宜列于
此耳
能改齋漫錄今之屋翼謂之傳風見儀禮士冠禮篇云
直於東榮鄭氏注云榮屋翼也唐賈公彦疏曰榮屋翼
也者即今之傳風又雲榮在屋疎兩頭與屋為翼若鳥
之有翼故斯干詩美宣王之室云如鳥斯革如翬斯飛
與屋為榮故云榮也
夢溪筆譚予見人為文章多言前榮榮者夏屋東西序
之外屋翼也謂之東榮西榮四注屋則謂之東霤西霤
未知前榮安在
藝苑雌黃按筆談言士人文章中多言前榮屋翼謂之
榮東西注屋則有之未知前榮安在予嘗觀韓退之示
兒詩前榮饌賓親冠之所果如存中之言則退之亦誤
矣又考王元長曲水詩序云負朝陽而抗殿跨靈沼而
浮榮五臣注則以榮為屋檐檐一名樀一名宇即屋之
四乘也又謂之楣集韻云屋梠之兩頭起者為榮其謂
之翼則言櫩宇之張如翬斯飛耳故禮記言洗當東榮
又言升自東榮降自北西榮上林賦云偓佺之徒暴于
南榮則所謂榮者東西南北皆有之矣故李華含元殿
賦又有風交四榮之說由是而言則沈氏筆談未為確
論按甘泉賦列宿施于上榮師古曰榮屋翼也子虛
賦暴于南榮郭璞曰榮屋南檐也
留青日札步檐漢相如賦步櫩周流唐朱子奢幽州昭
仁寺碑步櫩拖虹霓之色顔魯公太尉文貞宋公碑嘗
于光範門内坐步檐中簡文帝秋夜詩檐重月没早晉
夏侯湛秋夕哀詩尋修廡之飛檐覽明月之流光謝希
逸宣貴妃誄巡櫩而臨蕙路杜甫詩步檐倚杖看牛斗
今俗本作步蟾夫以月而為步蟾則又易之踏兔走蜍
可乎盖步檐以混成而言如今之飛檐步廊也屋之半
間亦曰一步
丹鉛錄杜詩步檐倚杖看牛斗檐即今簷字也盖用相
如上林賦步檐周流之語俗子不知古字乃改檐為蟾
且上句有新月猶懸而此又云步蟾太重複况步蟾乃
時俗舉子坊牌腐語杜公語寧有此惡字面耶
丹鉛錄古者堂之前無階惟左右設兩階右為賓階左為
阼階天子之尊亦惟兩階書曰舞干羽於兩階是也天
子立於阼階而以賓禮延其臣易曰利用賓于王是也
天地所以交泰也至秦中為甬道亢肰自尊天地不交
而為否矣今佛寺道觀猶存古制
名義考王幼學謂納陛為從中階而升孟康謂鑿殿基
際為陛二說皆非顔師古曰尊者不欲露而升陛故納
之於霤下如今官府升堂有自檐而升者有自階而升
者納陛亦自檐之意故曰納之霤下(霤音溜)
夢溪筆談嘗有人自負才名後為進士狀首揚歷貴近
曾謫官知海州有筆工善畫水召使畫便廳掩障自為
之記自書於壁間後人以其時名至今嚴護之其間叙
畫水因曰設於廳事以代反坫人莫不怪之予竊意其
心以謂邦君屏塞門管氏亦屏塞門邦君為兩君之好
有反坫管氏亦有反坫其文相屬故謬以屏為反坫耳
華陽博議筆談(云云)按反坫出諭語不應疎陋至此宋
黃東發云反坫鄭注為坫在兩楹之間反爵其上坫字
從土而云在兩楹間豈常設耶按郊特牲旅樹反坫内
則曰士於坫明堂位曰反坫出尊崇坫康圭士虞禮僎
于西坫上則累土而為之皆可名坫而坫亦有高卑東西
之不同非必反爵之處也鄭氏以坫之反異於經文矣
汲冢書曰回阿反坫注曰外向室也反主坫言非主爵
言也據禮記反坫與臺門相連汲冢書反坫與回阿相
連論語反坫與樹塞門相連恐均為宫室僣侈之事若
東發之言盖亦以反坫為屏障之類筆談所載某人見
或同此存中持論多覈肰未免有輕發者兹類是也
演繁露論語反坫也者乃是藉爵之噐兩邦君酬酢飲
已而反置爵其上是名為坫也沈存中記國初人有用
反坫為屏者沈以為誤為其下文又有塞門塞門屏也
不應重以屏出也案許氏說文云坫屏也不知許氏别
有據否亦恐許誤
丹鉛錄爾雅曰垝謂之坫注垝堂隅坫㙐疏坫者堂角
也一名垝又曰坫名見於經傳者有三禮明堂位反坫
出尊崇坫康圭及論語邦君為兩君之好會有反坫此
三者在兩楹之間以土為之非經所謂也案既夕禮云
設於東堂下順齊于坫士冠禮云爵弁皮弁緇布冠各
一執以待于南坫南列此經所謂也鄭注云坫在堂角
肰則堂之東北角為東坫西南角為西坫故郭云在堂
隅坫㙐也說文坫屏也垝垣也引詩乘彼垝垣諸經音
義坫古文店字陳祥道禮書曰坫者以土為之記曰反
坫出尊語曰邦君為兩君之好有反坫此反爵之坫也
記曰崇坫康圭此奠玉之坫也記又曰士於坫一此&KR0869;
食之坫也士冠禮爵弁皮弁緇布冠各一執以待於西
坫南大射將射工遷于下東坫之東南士喪禮牀第夷
衾饌于西坫南既夕禮設棜于東堂下南頌齊于坫此
堂隅之坫也盖兩君相見于廟尊于兩楹之間而反爵
之坫出于尊南故曰出尊鄉飲酒是鄉大夫禮尊於房
戸間燕禮燕其臣尊於東楹之西皆無坫特兩君相見
尊於兩楹間有坫管仲之反坫故孔子譏之又於其南
為之崇坫以安玉焉故曰康圭庋食之坫在房堂隅之
坫坫在北陳爾雅曰垝謂之坫郭璞曰坫㙐也此堂北
隅之坫也鄉飲鄉射燕禮皆奠爵于篚則反爵于奠坫
特兩君相好之禮也聘禮公受玉于中堂與東楹之間
賓出公側受睪玉而不康之于坫盖亦兩君相見之禮
也鄭康成解康為亢非也按陳氏說坫義為詳惟失引
汲冢書回阿反坫此外向之坫也
緗素雜記蘇鶚演義云蚩者海獸也漢武帝作柏梁殿
有上疏者云蚩尾水之精能辟火災可置之堂殿今人
多作鴟字顔之推亦作此鴟劉孝孫始作此蚩尾是水
獸作蚩尤是也蚩尤銅頭鐵額牛角牛耳獸之形也作
鴟鳶字恐無意義古老傳云蚩聳尾出于頭上遂謂之
蚩尾
名義考倦游錄漢以宫殿多火灾術士言天上有魚尾
星為其象於屋以禳之類要曰東海有魚似鴟噴浪即
降雨唐以來設其象於屋脊蘇氏演義蚩海獸也漢武
作柏梁殿以蚩尾水之精能却火灾因置其象於上倦
游錄所謂魚尾即蚩尾類要所謂有魚似䲭亦即蚩譌
為鴟也菽園雜記螭吻形似獸立於屋角上又譌為螭
又云&KR0008;&KR0008;似龍鰲魚亦似龍皆立於屋上者今殿庭曰螭
吻衙舍曰獸頭大抵皆蚩也殿庭為龍形衙舍為獸形
或為魚形以别于宫殿皆以意為之非其本則然也(蚩音
笞)
留青日札唐之屋舍王公以下不得施重栱藻井非常
參官不得造抽心舍及施縣魚瓦獸乳梁五品以上許
作烏頭大門宋之梐枑即官府門首拒馬又子也鴟尾
屋脊兩頭吻獸也拒鵲者瓦獸上鐵义也
秕言淳化帖云既移屋近西蘠微援裡地成大寬緩裡
起小三架如步廊政可一丈梁得使二家通出入作門
閣也按文選謝靈運田南樹園激流植援註樹立也引
流水種木為援也援衛也蘠微援謂以蘠微為援即今
人結蘠微為屏也微不從草蒙上文耳
談苑砌臺即今擦臺也王侯家多作砌臺以為林觀之
景唐張仲素詩云寫望臨香閣登高下砌臺林間見青
使意上賜錢來即知唐末有之太祖胡天王都尉王審
琦家其子曰承裕幼時其父戲補砌臺使(天中記仲素字繪之建封
子也孔帖作仲封誤)
丹鉛錄蔡衡仲舉温庭筠華清宫詩澁浪浮瓊砌晴陽
上綵斿之句曰澁浪何語也予曰子不觀營造法式乎
宫墻基自地上一丈餘疊石凹入如崖隒状謂之疊澁
石多有水紋謂之澁浪
丹鉛錄吕温地志圖序粉散百川黛凝羣山亦如今地
里圖黃為川紅為路青為山也今府治廳事多畫此
秇林伐山楊惠之塑佛壁為天下第一郭熙見之又出
新意遂令圬者不泥掌(今云泥抹)止以手搶泥或凹或凸乾
則以墨隨其形跡暈成峰巒林谷加之樓閣人物宛肰
天成謂之影壁今衙門屏墻亦曰影壁
輟耕錄今人家正門適當巷陌橋道之衝則立一小石
將軍或植一小石碑鐫其上曰石敢當以厭禳之按西
漢史游急就章云石敢當顔師古注曰衛有石碏石買
石惡鄭有石制皆為石氏周有石速齊有石之紛如其
後以命族敢當所向無敵也據所說則世之用此亦欲
以為保障之意繼古藂編云以寓厭禳之旨
刊謬正俗如淳漢書音義曰舊亭傳於四角面百步築
土上有屋屋上有柱出高丈餘有大板貫柱而出名曰
桓郡縣所都夾兩邊各一桓陳留之俗言桓聲如和今
猶謂之和表也說文云桓是亭郵表也東京賦云迄于
上林結徒為營叙和樹表司鐸授征叙比也軍之正門
為和樹表設牙形以表之
藝林彙考棟宇篇卷八
