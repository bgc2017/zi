欽定四庫全書
藝林彙考飲食篇卷七
蓬萊縣知縣沈自南撰
茶茗類
雲谷雜記飲茶不知起於何時歐陽公集古錄䟦於茶
之見前史盖自魏晉以來有之予案晏子春秋嬰相齊
景公時食脫粟之飯炙三戈五夘茗菜而已又漢王褒
僮約有五陽(一作武都)買茶之語則魏晉之前已有之矣但
當時雖知飲茶未若後世之盛也郭璞注爾雅云樹似
梔子冬生葉可煑作羹飲然茶至冬味苦豈復可作羹
飲邪飲之令人少睡張華得之以為異聞遂載之博物
志非但飲茶者鮮識茶者亦鮮至唐陸羽著茶經三篇
言茶者甚備天下益知飲茶其後尚茶成風回紇入朝
始驅馬市茶德宗建中間趙贊始興茶稅興元初雖詔
罷貞元九年張滂復奏請歲得緡錢四十萬今乃與鹽
酒同佐國用所入不知幾倍於唐矣
說略古人以飲茶始於三國時按趙飛燕别𫝊成帝崩
後后一夕寢中驚啼甚久侍者呼問方覺乃言曰吾夢
中見帝帝賜吾坐命進茶左右奏帝云向者侍帝不謹
不合啜此茶云云然則西漢時已嘗有啜茶之說矣
疑耀古人冬則飲湯夏則飲水未有茶也資暇錄謂茶
始於唐崔寧黃伯思已辨其非伯思嘗見北齊楊子華
作邢子才魏收勘書圖已有煎茶者南窗紀談謂飲茶
始於梁天監中事見洛陽伽藍記及閱吳志韋曜𫝊賜
茶荈以當酒則茶又非始於梁矣余謂飲茶亦非始於
吳也爾雅曰檟苦荼郭璞注可以為羹飲早采為茶晚
采為茗一名荈則吳之前亦以茶作飲矣苐未必如後
世之日用不離也盖自陸羽出茶之法始講自吕惠卿
蔡君謨輩法始精而茶之利國家且藉之矣此古人所
不及詳者也
燕閒錄茶之用始於漢著茶經始於陸羽𣙜茶始於張
滂爾雅檟苦荼茶之名始見於此吳志孫皓密賜韋曜
茶茗以當酒飲茶始見於此
宛委餘編古傳注茶樹初採為茶老則為茗今人俱稱
新茗當是錯用事也王肅在宋嗜茗後走魏嗜酪曰茗
不中與酪作奴北人因呼茗為酪奴
余氏辨林郭璞云蚤取為茶晚取為荈茶經云一曰茶
二曰檟三曰蔎(音設)四曰茗五曰荈齊王肅曰茶不如酪
號為酪奴按五經古史並無茶字故今篆書通作荼
漁隠叢話詩云誰謂荼苦爾雅云檟苦荼注樹似梔子
今呼早采者為茶晚采者為茗一名荈蜀人名苦荼故
東坡乞茶栽詩云周詩記苦荼茗飲出近世初緣厭粱
肉假此雪昏滯盖謂是也六一居士嘗新茶詩云泉甘
器潔天色好坐中揀擇客亦佳東坡守維陽於石墖寺
試茶詩云禪忩麗午景蜀井出冰雪坐客皆可人鼎器
手自潔正謂諺云三不點也
名義考嘗考茶即荼也說文荼从艸余聲有二音一鉏
加切一同都切有四義一苦苣霜後可食詩誰謂荼苦
是也一委葉布地而生黃花如菊𫝊秦網密於秋荼是
也三茒秀其穗色白詩有女如荼是也四苦荼茗也爾
雅檟苦荼郭璞曰樹如梔子冬生葉可煮為羹飲本草
苦荼能去脂使人不睡是也後人視苦苣委葉茒秀為
惡草作荼作同都切視茗為嘉木妄作茶作鉏加切於
是有荼字又有茶字不知茶非正文也陸羽茶經曰其
字或從艸或从木或艸木并从艸者荼正文也艸木并
者旁从木作&KR2002;也巴南人曰椵&KR2002;俗以上从艸下从木
作茶亦曰木并不知下余聲非从木也
丹鉛錄茶即古荼字也周詩記荼苦春秋書齊荼漢志
書荼陵顔師古陸德明雖已轉入荼音而未易字文也
至陸羽茶經玉川茶歌趙贊茶禁以後遂以茶易荼
對問編草木子茶之用始於唐盖據陸羽經耳晉史劉
琨求真茶於弟北魏呼茗為酪奴則先唐人用之三國
韋曜𫝊孫皓賜茶茗以當酒又先晉魏用之續停驂錄
茶之名見於王褒僮約褒西漢人又先三國用之爾雅
釋木檟苦荼景純注早茶晚茗爾雅創自周公即郭注
不誣則成周時已用之豈俟西漢耶抑予尤不能了僮
約烹荼買茶文苑注荼苦菜茶茗也二物明矣楊用修
謂茶即古荼字周詩荼苦春秋齊君荼漢地理志荼陵
顔師古陸德明雖轉入茶音未易字文陸羽輩方易之
其說始之羅鄂州二家則指為一物也及用修辨苦菜
乃引周詩及本草爾雅顔氏家訓諸書以荼當之即游
冬花則荼茶非一明甚不識用修何先後岐也洪武正
韻合荼茶為一音豈考之顔陸與及以茗釋茶以苦菜
釋荼析而為二又合文苑注矣商書夏王荼毒蔡𫝊以
荼苦釋之此苦菜耶抑苦茶耶如苦茶也夏商之世已
用之矣嘗笑民生切用稼穡而外無如茶尚莫究所始
矧庶彙之衆耶
譻&KR1585;誰謂荼苦其甘如薺言味中有味也亦青子餘甜
之意此品茶之最先者以葑菲下體觀之是其例矣陸
季疵茶經引神農爾雅下逮方書然不若此詩風旨本
草注又引堇荼如飴尤見故實天隨子有十咏亦緣陸
而作
六研齋筆攝山棲霞寺有茶坪茶生蓁莽中非經人剪
植者唐陸羽入山采之皇甫冉作詩送之云采茶非采
菉遠遠上層崖布葉春風暖盈筐白日斜舊知山寺路
時宿野人家借問王孫草何時汎椀花茶事於唐末未
甚興人知鴻漸到處品泉不知亦到處搜茶
說略南部新書云湖洲造茶最多謂之顧渚貢焙歲造
一萬八千餘斤按此則唐茶不重建以建未有竒産也
至南唐初造研膏繼造蠟面既又佳者號曰京挺宋初
置龍鳳模號石乳又有的乳白乳而蠟面始下矣丁晉
公進龍鳳團至蔡君謨又進小龍團神宗時復製密雲
龍哲宗改為瑞雲翔龍則益精而小龍團下矣徽宗品
茶以白茶第一又製三色細芽而瑞雲翔龍下矣宣和
庚子漕臣鄭可聞始創為銀絲冰芽盖將已揀熟芽再
剔去秪取其心一縷用清泉漬之光瑩如銀絲方寸新
胯小龍蜿蜒其上號龍團勝雪去龍腦諸香遂為諸茶
之冠今建茶碾造雖精不去龍腦以為奩閤中味亦不
用入瀹而茶品獨貴者虎丘其次天池又其次陽羨羨
之佳者&KR1321;而龍井六安之類皆下矣
畫墁錄有唐茶品以昜羨為上供建溪北苑未著也貞
元中常衮為建州刺史始蒸焙而研之謂研膏茶其後
稍為餅樣故謂之一串陸羽所烹惟是草茗爾迨至本
朝建溪獨盛採焙製作前世所未有也士大夫珍尚鑒
别亦過古先丁晉公為福建轉運使始製為鳳團後又
為龍團貢不過四十餅專擬上供雖近臣之家徒聞之
而未嘗見也天聖中又為小團其品迥加於大團賜兩
府止於一觔唯上大齊宿八人兩府共賜小團一餅縷
之以金八人析歸以侈非常之賜親知瞻玩賡唱以詩
故歐陽永叔有龍茶小錄或以大團問者輙刲方寸以
供佛供仙家廟已而奉親并待客享子弟之用熙寧末
神宗有旨建州製密雲龍其品又加於小團矣然密雲
之出則二團少粗以不能兩好也
演繁露建茶名蠟茶為其乳泛湯面與鎔蠟相似故名
蠟面茶也楊文公談苑曰江左方有蠟面之號是也今
人多書蠟為臘云取先春為義失其本矣
漁隠叢話歐公和劉原父揚州時會堂絶句云積雪猶
封蒙頂樹驚雷未發建溪春中州地暖萌芽早入貢宜
先百物新注云時會堂造貢茶所也余以陸羽茶經考
之不言揚州出茶惟毛文錫茶譜云揚州禪智寺隋之
故宫寺枕蜀岡其茶甘香味如蒙頂焉第不知入貢之
因起於何時故不得而誌之也
漁隠叢話唐茶惟湖州紫筍入貢每歲以清明日貢到
先薦宗廟然後分賜近臣紫筍生顧渚在湖常二境之
間當採茶時兩郡守畢至最為盛集此蔡寬夫詩話之
言也蔡但知其一而不知其二按陸羽茶經云浙西以
湖州上常州次湖州生長興縣顧渚山中常州義興縣
生君山懸脚嶺北峰下唐義興縣重修茶舍記云義興
貢茶非舊也前此故御史大夫李栖筠實典是邦山僧
有獻佳茗者會客嘗之野人陸羽以為芬香甘辣冠于
他境可薦於上栖筠從之始進萬兩此其濫觴也厥後
因之徵獻寖廣遂為任土之貢與常賦之邦侔矣故玉
川子詩云天子未嘗陽羨茶百草不敢先開花正謂是
也當時顧渚義興皆貢茶又鄰壤相接白樂天守姑蘇
聞賈常州崔湖州茶山境會想羨歡宴因寄詩云遥聞
境會茶山夜珠翠歌鐘俱遶身盤下中分兩州界燈前
合作一家春青娥逓舞應爭妙紫筍齊嘗各鬭新自歎
花時北忩下蒲黃酒對病眠人唐袁高為湖州刺史因
修貢顧渚茶山作詩云禹貢通遠俗始圖在安人後生
失其本職吏不敢陳亦有姦佞者因兹欲求伸動至千
金費日使萬姓貧我來顧渚源得與茶事親黎甿輟耕
農采掇實苦辛一夫且當役盡室皆同臻捫葛上攲壁
蓬頭入荒榛終朝不盈掬手足皆鱗皴悲嗟遍空山艸
木為不春隂嶺牙未吐使曹牒已頻心爭造化先走挺
麋鹿均選納無日夜擣聲昏繫晨衆功何枯櫨俯視彌
傷神皇帝尚巡狩東郊路多堙周回繞天涯所獻惟艱
勤況減兵革用兼兹困疲民未知供御餘誰合分此珍
顧省忝邦守有慙復因循茫茫滄海間丹憤何由申此
詩雅得詩人諷諫之體可尚也
韻語陽秋世言團茶始於丁晉公前此未有也慶歷中
蔡君謨為福建漕使更製小團以充歲貢元豐初下建
州又製密雲龍以獻其品高於小團而其製益精矣曾
文昭所謂莆陽學士蓬萊仙製成月團飛上天又云密
雲新樣尤可喜名出元豐聖天子是也唐陸羽茶經於
建茶尚云未詳而當時獨貴陽羨茶歲貢特盛茶山居
湖常二州之間修貢則兩守相會山椒有境會亭基尚
存盧仝謝孟諫議茶詩云天子未嘗陽羨茶百草不敢
先開花是已然又云開緘宛見諫議面手閱月團三百
片則團茶已見於此當時李郢茶山貢焙歌云蒸之馥
之香勝梅研膏架動聲如雷茶成拜表貢天子萬人爭
噉春山摧觀研膏之制則知嘗為團茶無疑自建茶入
貢陽羨不復研膏矣
六研齋筆杜鴻漸與楊祭酒書云顧渚中山紫筍茶兩
片此物但恨帝未得嘗實所太息一片上太夫人一片
充昆弟同啜然則唐所進奉類非佳味其後開成三年
以貢不如法停刺史裴充官
夢溪筆譚建茶之美者號北苑茶今建州鳳凰山土人
相傳謂之北苑言江南嘗置官領之謂之北苑使予因
讀李後主文集有北苑詩及文苑紀知北苑乃江南禁
苑在金陵非建安也江南北苑使正如今之内園使李
氏時有北苑使善製茶人競貴之謂之北苑茶如今茶
器中有學士甌之類皆因人得名
楊公筆錄會稽日鑄山茶品冠江浙山去縣幾百里有
上竈下竈盖越王鑄劒之地世傳越王鑄劒他處皆不
成至此一日而鑄成故謂之日鑄或云日注非也山有
寺其泉甘美尤宜茶山頂謂之油車嶺茶尤竒所收絶
少其真者牙長寸餘自有麝氣越人或以沸湯沃麝乘
熱滌瓶焙乾以貯茶牙密封之偽稱日鑄開瓶麝氣襲
人殊混真人往往不能辨或云日注以日所注處云
七修類藁世以山東蒙隂縣山所生石蘚謂之蒙茶士
大夫珍貴而茶經所不載蒙頂茶在四川雅州即古蒙
山郡其圖經云蒙頂有茶受陽氣之全故茶芳香方輿
勝覽一統志土産俱載蒙頂茶晁氏客話亦言雅州也
演繁露盧仝謝惠茶詩歴叙一盌至六盌皆有功用其
誇茶力至曰既覺兩腋習習清風生蓬萊山在何處玉
川子乘此欲歸去案温庭筠採茶錄天台記丹丘出大
茶服之生羽翼又茶譜記蒙山中頂茶效曰若獲四兩
服其一則祛疾二即無病三即換骨四兩即為地仙有
僧信其言僅獲一兩服之病差容貌若三十許人眉髮
綠色然則謂茶能輕身可為飛仙非仝出意為怪竒也
餘冬序錄郴之桂陽縣産風葉充茗飲能愈頭風故名
亦可浸酒性微熱前人志記不載范石湖集蠻茶出修
江治頭風南人今無所謂蠻茶者風葉豈蠻茶之謂耶
郴之土蛹石湖所謂地蠶是也地蠶中州亦有之謂之
甘露子
丹鉛錄竹坡詩話曰東坡有密雲龍山谷有矞雲龍皆
茶名也
五色線龍安有騎火茶最上不在火前不在火後故也
清明改火故曰騎火茶
丹鉛錄蔡襄茶錄佳茶多以珍膏油其面自注油去聲
丹鉛錄凡茶有二類曰片曰散片茶蒸造實捲摸中串
之惟建劔則既蒸而研編竹為格置焙室中最為精潔
他處不能造其名有龍鳳石乳的乳白乳頭金蠟面頭
骨次骨末骨麁骨山挺十二等以充歲貢及邦國之用
洎本路食茶餘州片茶有進寳雙勝寳山兩府出興國
軍仙芝嫩蕊福合禄合運合慶合指合出饒池州泥片
出虔州綠英金片出袁州玉津出臨江軍靈川福州先
春早春華英來泉勝金出歙州獨行靈草綠芽片金金
茗出潭州大拓枕出江陵開勝開捲小捲生黃翎毛出
岳州雙上綠芽大小方出岳辰澧州東首淺山薄側出
光州總二十六名其兩浙及宣江鼎州止以上中下或
第一至第五為號散茶有太湖龍溪次號末號出淮南
岳麓草子楊樹雨前雨後出荆湖清口出歸州茗子出
江南總十一名又小峴山在六安州出茶名小峴春即
六安茶也(按此一則出通考升菴特錄之耳)
五雜俎文獻通考茗有片有散片者即龍團舊法散者
則不蒸而乾之如今之茶也始知南渡之後茶漸以不
蒸為貴矣
臆乘茶之所産陸經載之詳矣獨異美之名未備謝氏
論茶曰比丹丘之仙茶勝烏程之御荈不止味同露液
白况霜華豈可為酪蒼頭便應代酒從事楊衍之作洛
陽伽藍記日食有酪奴指茶為酪粥之奴也杜牧之詩
山實東南秀茶稱瑞草魁皮日休詩石盆煎臯盧曹鄴
詩劒外尤華美施肩吾詩茶為滌煩子酒為忘憂君胡
嶠詩沾牙舊姓餘甘氏破睡當封不夜侯陶彝詩生涼
好唤蘇雞佛回味宜稱橄攬仙皮光業詩未見甘心氏
先迎苦口師清異錄名森伯又名晩甘侯
庶物異名疏秇林伐山云碧琳腴酒名見曾吉父詩仁
按山谷詩喜公新賜紫琳腴真誥詩潄此紫琳腴則又
茶名
留青日札古人酒多以春名而茶亦有以春名者宣和
之玉液長春龍苑報春萬春銀葉我朝建寧貢茶曰探
春曰先春曰次春又宋謝府酒名勝茶此又竒也余欲
以茶名勝酒
留青日札熊克北苑别錄載茶之品有曰小芽者其小
如鷹爪先次蒸熟置之水盆中剔取其精英僅如針小
謂之水芽是小芽中之最精者曰中芽者即一鎗二旗
也曰紫芽者葉之紫者也曰白合者乃小芽有兩葉抱
而生者也曰烏蔕者茶之帶頭者也水牙為上小芽次
之中芽又次之紫芽白合烏蔕皆所不取
夢溪筆談茶芽古謂之雀舌麥顆取其至嫩也余謂茶
之美者其質素良而所植之土又美則新芽一發便長
寸餘其細如針惟芽長為上品以其質幹土力皆有餘
也如雀舌麥顆皆下材耳乃北人不識誤為品題予山
居有茶崘為詩曰誰把嫩香名雀舌定知北客未曾嘗
不知靈草天然異一夜風吹一寸長
七修類藁世傳烹茶有一横一豎而細嫩於湯中者謂
之旗鎗茶麈史謂茶之始生而嫩者為一鎗寖大而展
為一旗過此則不堪矣葉清臣煮茶述曰粉鎗末旗盖
以初生如針而有白毫故曰粉鎗後大則如旗矣此與
世傳之說不同不知歐陽公新茶詩曰鄙哉穀雨鎗與
旗王荆公又曰新茗齋中試一旗則似不取也或者二
公以雀舌為旗鎗耳世不知雀舌乃茶之下品今人認
作旗鎗非是故昔人有詩云誰把嫩香名雀舌定應北
客未曾嘗不知靈草天然異一夜春風一寸長或二公
又有别論亦未可知姑記之
研北雜志李仲賓學士言交趾茶如綠苔味辛烈名之
曰登
丹鉛錄傅巽七誨峘陽黃梨巫山朱橘南中茶子西極
石蜜茶子觸處有之而永昌産者味佳乃知古人已入
文字品題矣
丹鉛錄蔡松年小詞銀屏小語私分麝月春心一點麝
月茶名麝言香月言圓也或說麝月是畫眉香煤亦通
但下不得分字又中州樂府載党懷英茶詞云紅莎綠
蒻春風餅趁梅驛來雲嶺金國明昌大定時文物已埒
中國而製茶之精如此金人風味可補北苑貢茶錄
之缺
五雜俎古人造茶多舂令細末而蒸之唐詩家僮隔竹
敲茶臼是也至宋始用碾揉而焙之則自本朝始也但
揉者恐不若細末之耐藏耳
五雜俎蘇才翁與蔡君謨鬭茶蔡用惠山泉水蘇茶稍
劣改用竹瀝水煎遂能取勝然竹瀝水豈能勝惠泉乎
竹瀝水出天台云彼人將竹少屈而取之盈瓮則竹露非
竹瀝也若醫家火逼取瀝斷不宜茶矣
五雜俎昔人喜鬭茶故稱茗戰錢氏子弟取霅上瓜各
言子之的數剖之以觀勝負謂之瓜戰然茗猶堪戰瓜
則俗矣
陳輔之詩話唐趙璘述因話錄載其家兵部君性尤嗜
茶能自煎謂人曰茶須緩火炙活水煎坡有活水還須
緩火煎恐亦用此
東坡詩話唐人煎茶用薑故薛能詩云鹽損添常戒薑
宜著更誇據此則又有用鹽者矣近世有用此二物者
輙大笑之然茶之中等者用薑煎信佳也鹽則不可
疑耀東坡和寄茶詩老妻稚子不知愛一半已入薑鹽
煎陳無已乞茶詩愧無一縷破雙團慣下鹽薑枉肺肝
是唐宋以前茶皆用薑鹽也有友人嘗為余言楚之長
沙諸郡今茶猶用鹽薑乃為敬客豈亦古之遺俗耶
漁隠叢話文昌雜錄云庫部林郎中說建州上春採茶
時茶園人無數擊鼓聲聞數里然一園中才間壟茶品
已相遠又况山園之異耶歐陽永叔嘗茶詩云年窮臘
盡春欲動蟄雷未起驅龍蛇夜聞擊鼓滿山谷千人助
呌聲喊呀萬木寒凝睡不穩惟有此樹先萌芽予官富
沙凡三春備見北苑造茶但其地暖方驚蟄茶芽已長
寸許初無擊鼓喊山之事永叔詩與文昌所紀皆非也
北苑茶山凡四十五里茶味惟均豈有間壟茶品已相
遠之說耶
青瑣集范文正有採茶歌天下共傳蔡君謨謂希文公
歌膾炙人口有少未完盖公才氣豪傑失於少思希文
曰何以言之君謨曰昔公句云黃金碾畔綠塵飛碧玉甌
中翠濤起今茶之絶品其色貴白翠綠乃茶之下者耳
希文曰君善鑒茶者也此中吾語之病也公意如何君
謨曰欲革公詩二字非敢有加焉公曰革何字君謨曰
翠綠二字可云黃金碾畔玉塵飛碧玉甌中素濤起希
文曰善又見君謨之精茶希文之伏於義
三山老人語錄茶之佳品造在社前其次則火前謂寒
食前也其下則雨前謂穀雨前也佳品其色白若碧綠
者乃常品也茶之佳品牙蘖細微不可多得若此數多
者皆常品也茶之佳品皆點啜之其煎啜之者皆常品
也齊已茶詩曰甘𫝊天下口貴占火前名又曰高人愛
惜藏巖裏白甀封題寄火前丁謂茶詩曰開緘新試火
須汲遠山前凡此皆言火前盖未知社前之品為佳也
鄭谷茶詩曰入座半甌輕泛綠開緘數片淺含香鄭雲
叟茶詩曰維憂碧粉散嘗見綠花生沈存中論茶謂黃
金碾畔綠塵飛碧玉甌中翠濤起宜改綠為玉翠為素
此論可也而舉一夜風吹一寸長之句以為茶之精美
不必以雀舌鳥觜為貴今案茶至於寸長則其芽葉大矣
非佳品也存中此論曲矣盧仝茶詩曰開緘宛見諫議
面手閱月團三百片薛能謝劉相公寄茶詩曰兩串春
團敵夜光名題天柱印維揚茶之佳品珍逾金玉未易多
得而以三百片惠盧仝以兩串寄薛能者皆下品可知
也齊已詩角開香滿室爐動綠凝鐺丁謂詩曰末細烹
還好鐺新味更全此皆煎啜之也煎啜之者非佳品矣
唐人於茶雖有陸羽為之說而評論未精至本朝蔡君
謨茶錄既行則持論精矣以茶錄而覈前賢之詩皆未
知佳味者也
漁隠叢話東坡詩春濃睡足午忩曉想見新茶如潑浮
又云新火發茶乳此論皆得茶之正色矣至贈謙師點
茶則云忽驚午盞兔毫斑打作春甕鵝兒酒盖用老杜
詩鵝兒黃似酒對酒愛新鵝若是則其色黃烏得為佳
茗哉今東坡前集不載此詩想自知非故刪去之
藝林彙考飲食篇卷七
