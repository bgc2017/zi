藝林彙考飲食篇卷一
蓬莱縣知縣沈自南撰
饔膳類
雋言杜周(應作欽)傳親二宫之饔膳(今按周禮鄭註膳牲肉也)師古曰
熟食曰饔(賈公彥周禮疏云饔和也熟食須調和故號曰饔)具食曰膳膳之言
善也
丹鉛錄周禮注小禮曰飱大禮曰饔(今按此鄭氏秋官司儀注文饔下尚
有餼字賈公彥疏云小禮曰飱者聘禮使宰夫設飱禮物又少故曰小云大禮曰饔餼者以其有牲有牽芻薪
米禾又多故曰大儀禮聘禮註云牲殺曰饔生曰餼)又曰飱客始至之禮饔既
將幣之禮(此鄭氏春官外饔註文)今之通訓曰朝饔夕飱(此本趙岐孟子
註)飱如今驛舍下馬飯饔如今下馬宴客至必夕夕食
未盛故曰夕飱享宴必以早為敬而享宴必盛故曰朝
饔然飱字從夕食今作飱訛矣
余氏辨林饔飱注云朝饔夕飱及考通俗文水澆飯曰
飱則是古人夜亦食粥也
詩名物疏說文云食一米也从皀(皮及反)亼(音集)聲周書云
黃帝始蒸穀為飯烹穀為粥周禮膳夫王食用六穀食
醫掌和王之六食禮記云食養隂氣也又云食齊視春
時羹齊視夏時醬齊視秋時飲齊視冬時釋名云食殖
也所以自生殖也古史考云神農時人方食榖加米於燒
石之上而食之黃帝時始有釜甑火食之道成矣
詩名物疏說文饎酒食也或从□(音夷)或从米周禮
&KR1066;(饎同)人掌凡祭祀共盛儀禮主婦視饎爨于西堂下注云
炊黍稷曰饎
詩名物疏傳云熟食曰飱箋云飱讀如魚飱之飱說文
飱餔也從夕食字林云水澆飯也韻會注云人旦則食
飯夕則食飱飱為飯別名釋名云飱散也投水於中解
散也
按鄭志答張逸書云禮飱饔太多非可素故易傳然說
文有云水澆飯左傳僖負羇饋盤飱趙衰以壺飱從餒
而不食亦未始非孰食也不知鄭何見定以孰食為牢
禮之飱乎
詩名物疏釋詁云饁饋也孫炎云饁野之饋也
詩名物疏傳云粲餐也諸侯入為天子卿士食采禄周
禮疏云載師家邑任稍地則大夫之采也小都任縣地
則六卿之采也大都任畺地則三公之采也古者禄皆
月別給之若今月奉爾雅云粲餐郭璞曰今河北人呼
食為粲朱𫝊或曰粲粟之精鑿者
示兒編生民詩曰釋之叟叟烝之浮浮毛曰釋淅米也
孔曰淅米謂洮米也叟叟聲也浮浮氣也又曰釋訓云
溞溞淅也烰烰氣也樊光遠引此詩孫炎曰溞溞淅米
聲烰烰炊之氣傳以洮米則有聲炊飯則有氣取爾雅
之意為說也淅星歴反溞蘇刀反烰音浮孟子曰接淅
而行趙曰淅漬米也不及炊淅先歴反考是二說皆讀
曰淅今之好事者凡稱士大夫之家淅米飯多作折聲
呼之良可怪笑然退之城南聯句云浙玉炊香粳淅亦
作浙又何耶
刊謬正俗郊特牲云既奠然後&KR0778;蕭合羶薌此言蕭&KR0778;
以脂合黍稷燒之羶者脂氣薌者黍稷氣於義自通而
康成乃云羶當為馨字之誤亦為迂曲矣
刊謬正俗莊十年曹劌之鄉人謂劌曰肉食者謀之又
何間焉對曰肉食者鄙未能遠謀而今流俗謂凡是食
餚炙者即合志識昏蔽心慮憒濁不堪謀事故須蔬食
菜羹襟神明悟為之也至乃遞相戲弄以為口實不亦
謬乎
雋言匈奴傳父兄緩帶稚子咽哺師古曰咽吞也哺謂
所含在口者也咽音宴哺音捕
雋言韓信𫝊乃晨炊蓐食張晏曰未起而牀蓐中食也
又令其裨將𫝊餐服虔曰立駐傳餐食也如淳曰小飯
曰餐破趙後乃當共飽食也鄭當時𫝊不過具器食
師古曰猶今言一盤食也叔孫通𫝊吕后與陛下攻苦
食啖如淳曰食無菜茹爲啖師古曰啖當作淡淡謂無
味之食也言共攻擊勤苦之事而食無味之食也
資暇錄杜詩頓頓食黃魚晉謝僕射陶太常同詣吳領
軍坐久吳留客作食至日已中使婢賣物供客比得一
頓食殆無氣可語
能改齋漫錄食可以言一頓世說羅友嘗伺人祠欲乞
食主人迎神出曰何得在此答曰聞卿祠欲乞一頓食
耳
野客叢書漫錄曰食可以言頓世說羅友曰欲乞一頓
食僕謂頓字豈惟食可用如前漢書一頓而成是言事
也唐書打汝一頓是言杖也晉書一時頓有兩玉人是
言人也宋明帝時王忱嗜酒以大飲為上頓是言飲也
豈獨食哉續釋常談引世說以證一頓二字出處不知
二字已見前漢書矣
丹鉛錄俗語飯曰一頓其語亦古有之賈充𫝊云不頓
駕而自留矣隋煬帝紀云每之一所輒數道置頓元微
之連昌宫詞驅令供頓不敢藏文字解詁續食曰頓
五雜組六朝時呼食為頭北戶錄晉元帝謝賜功德淨
饌一頭又謝齎功德食一頭又劉孝威謝賜果食一頭
一頭即今一筵也然古未前聞不知何義
能改齋漫錄世俗例以早晨小食為點心自唐時已有
此語按唐鄭傪為江淮留後家人備夫人晨饌夫人顧
其弟曰治妝未畢我未及餐爾且可點心其弟舉甌已
罄俄而女僕請飯庫鑰匙備夫人點心傪詬曰適已給
了何得又請云云
野客叢書漫錄謂世俗例以早晨小食為點心云云或
謂小食亦罕知出處僕謂見昭明太子𫝊曰京師穀貴
改常饌為小食小食之名本此
老學庵筆記梅宛陵詩好用案酒俗言下酒也出陸璣
草木疏荇菨(音接亦作接)余也煮其白莖以苦酒浸之脆美
可案酒今北方多言案酒
宛委餘編陸璣草木疏若可按酒梅宛陵詩多用案酒
字今俗云添案蓋出此也
黃氏筆記龔頥正續釋常談最號詳博案酒二字出儀
禮注乃遺而弗及蓋其所釋者當時南方之常談耳
名義考今謂折俎曰案酒謂腥曰下飯說文下也亦作
案陸璣云菨余浸以苦酒肥美可以案酒下飯古無是
稱今人謂腥可以下飯也又謂歸餼曰下程夫行者登
途曰上路則停驂當曰下程必有歸餼以食俗所謂下
馬飯者也
鶴山雅言進食之禮左殽右胾食居人左羹居人右方
氏云食以六穀為主地産以作陽德故居左羹以六牲
為主天産以作隂德故居右孔氏謂熟肉帶骨而臠曰
殽純肉切之曰胾骨是陽故在左肉是隂故在右飯燥
為陽羹濕為隂義亦通
鶴山雅言御食於君鄭氏謂勸侑曰御吕氏謂侍食也
如内則父沒母存冢子御食是也予謂御字字義謂行
止有節音如詔王馭羣臣之馭同
丹鉛錄會聚飲食曰酺酺之為言哺也以食曰餔以飲
曰酺詩曰以開百室鄭氏箋曰百室出必共洫而耕入
必共族而居也又有祭酺合醵之歡周禮族師祭酺注
酺者為人物災害之神田有蝗螟廏有馬瘟皆祭之祭
畢而合飲遂名為酺也校人冬祭馬步杜子春云步即
酺也則其音當為步也春秋緯云酒者乳也王者法酒
旗以布政施天乳以哺人後世酺祭廢而羣飲有禁漢
世有賜酺之典丘文莊謂禁民飲尚不可况導之使飲
乎此言殊未當
嬾真子國初號令猶有漢唐之遺風大中祥符元年正
月三日天書降大赦改元東都賜酺三日此蓋漢遺事
也漢律三人以上無故飲酒罰金四兩故漢以賜酺為
惠澤令得羣飲酒也酺音蒲注云王德布於天下而合
聚飲食為酺或問賜酺起於漢乎僕對曰趙世家載武
靈王行賞大赦置酒酺五日則自戰國時已如此矣(按酺
字或作脯音義同)
臆乘世多用烹鮮字未若前漢陸賈傳曰數擊鮮毋久
溷汝為也注云擊殺牲牢與我鮮食擊鮮二字為勝劉
汾注引史記云數見不鮮謂言人之常情頻見則不美
又引馬宫𫝊不鮮謂漢人語而史記本傳注云不鮮之
義乃必令鮮美作食莫令見不鮮之物也按馬宫三公
之位鼎足承君不有鮮明風守無以居位如是則又與
所援不同未知孰是尚書益稷篇暨益奏庶鮮食註云
鳥獸之食也無逸篇惠鮮鰥寡言窮民垂首喪氣文王
之惠綏莫不鮮鮮然有生意鮮字解惠亦奇
真珠船今人宴終必薦粉羹其來頗遠陳正敏遯齊閒
覽云太祖内宴先命進粉故名頭食後人宴終方薦此
味蓋失其次耳
野客叢書今人茹素而親鄰設酒殽以相煖熱名曰開
葷於理合曰開素此風已見六朝觀東昏侯喪潘妃之
女閹豎共營殽羞云為天子解菜正其義也
說略論云從旦至中其明轉盛名之為時中後明沒名
為非時今言中食以天中日午時得食僧祗云午時日
差一髮即是非時毗羅三昧經瓶沙王問佛何故日中
佛食答云早起諸天食日中三世佛食日西畜生食日
暮鬼神食佛制斷六趣令同三世佛食也
刊謬正俗喪服傳記云既虞飯疏食水飲既練食菜果
飯素食注云素猶故也謂平生時食也按素食謂但食
菜果糗餌之屬無酒肉也禮家變節漸為降殺始喪三
日不食卒哭之内朝夕各一溢米為粥而已既虞疏食
水飲疏食謂麤糲之飯單率之菜也既練遍食菜果酸
鹹既除喪始食乾肉飲酒乃復平生時食耳此是禮經
明文安得始練便復平生故食乎又班書霍光𫝊載昌
邑王過失云典喪不素食王莽𫝊云每有水旱莽輒素
食大后詔莽曰聞公菜食憂民深矣今秋幸熟公勤於
職幸以時食肉據此益知素食是無肉之食非平生食
也今俗謂桑門齋食為素食
余氏辨林古人蔬食是乏米以蔬充食非但不得肉也
漢趙孝夫婦常蔬食而以穀隂讓弟禮禮覺亦不食穀
遂共蔬食則蔬食之非穀食無疑
癸辛雜識莊子人間世云仲尼曰齋回曰回之家貧唯
不飲酒不茹葷者數月矣若此則可以為齋乎曰祭祀
之齋非心齋也成玄英註曰葷辛菜也按說文葷臭菜
也鍇曰通謂芸臺椿韭蒜葱阿魏之屬氣不潔也荀子
哀公篇孔子曰夫端衣玄裳而乘輅者志不在于食葷
註云葷菜葱韭之屬論語齋必變食周禮膳夫王齋日
三舉鄭註云齋必變食也疏曰齋必變食故加牲體至
三太牢(牛羊豕共為一牢三舉朝也日中也夕也凡用三大牢盖不敢餕餘以瀆其精明也)胡
明仲論梁武曰祭祀之齋居必遷坐必變服齋必變食
食謂盛饌一其心志潔其體氣以與神明交未嘗不飲
酒不茹葷也晦庵釋齋必變食亦取莊子而黃氏亦兼
取之朱又謂葷是五辛又曰今致齋有酒非也然禮中
乃有飲不致醉之說何耶
留青日札禮記葷注薑及辛菜荀子志不在于食葷注
葱薤也道家以韭蒜芸薹胡荽薤為五葷楞伽經五辛
一大蒜二茖䓗三慈䓗四蘭䓗五興渠謂之五種辛菜
立春日五辛盤今多用芥取發新之意
余氏辨林禮玉藻云膳于君有葷注薑及辛菜也荀子
云志不在于食葷注葱薤也今釋家止以韭蒜芸薹胡
荽葱為五葷而薑薤辛菜毫不之忌(今按禮記鄭註葷薑及辛菜辟凶邪
也孔穎達云恐邪氣干犯故用辟凶邪之物覆之則釋氏之忌謬矣)
說略梵網經言修行者不得食五辛五辛者一葱二薤
三韭四蒜五興渠釋慧日云僧徒中多迷五辛中興渠
或云芸薹胡荽或云阿魏惟淨土集中別行盡著中五
辛此土唯有四一蒜二韭三葱四薤闕於興渠梵語稍
訛正云形具餘國不見廻至于闐方得見也根麤如細
蔓菁根而白其臭如蒜彼國人種取根食也於時冬天
到彼不見枝葉薹荽非五辛所食無罪
留青日札今齋食者諸葷皆禁忌反食牛乳白鮝以為
佛家許食乳餅石首不知乳乃廣東乳田所種實米粉
蛹(音勇)汁石首即石耳乃深山窮厓所產者
白獺髓浙間以牛乳為素食佛以為食嘉定間黃子中
大諫言向在廣中見韶陽屬邑乳源民訴于漕司與民
爭乳田親引而問之何謂乳田民曰鄉中有地種乳先
掘地成窟以粳米粉鋪于窖内以草蓋之用糞壤壅之
候雨過氣出則發開而米粉已化成蛹如蠐螬狀取蛹
作汁以米粉漬而蒸成乳食之也韶陽乃六祖禪師顯
化道場而彼中皆為此不知其故恐鄉原不以牛乳為
食耳
書𫝊正誤燕窩海粉二物俗以為海味之素食誤也燕
窩係銀魚之初生者海燕銜以結窩故曰燕窩海粉是
海魚口吐之物以其形似粉故曰海粉魚去而海粉浮
土人收之其色綠若日晒過收之其色黃是二物者一
本魚質一為魚吐非素物也
丹鉛錄書集謝人餽食曰昨損豐餽又曰芳飪見何曾
𫝊
丹鉛錄夏日供帳飲食處曰冰厨見越絶書閭廬庖所
也
集覽征羌諸將多盜牢稟稟筆錦反賜穀也按西域傅
須諸國稟食注稟給也讀與廩同音力稔反前書音義
曰牢稟食也古者名稟牢
集覽光啟三年廣陵城中無食以堇泥為餅通鑑釋文
曰堇草名爾雅謂之齧苦今堇葵也愚謂此說恐悞案
堇當音芹說文堇黏土也徐氏曰今人謂水中泥黏者
為堇且上文云草根木實皆盡則又安得有堇葵在此
必黏土無疑隋煬帝時江都民擣稾煑土而食唐昭宣
時朱全忠圍劉守文于滄州城中食盡丸土而食以此
益信非堇葵明矣
庶物異名疏博物志徐州人以土為蓬塊劉守光圍滄
州城中食盡食堇塊粘土也
示兒編前輩多引脫粟飯為公孫弘事按韓子春秋晏
嬰齊相嘗食脫粟米不食重味則是倡自晏平仲
演繁露王嘉𫝊玉食注言精好如玉周禮王齋則供玉
食(鄭玄註云玉是陽精之純者食之以禦水氣鄭衆云王齋當食玉屑孔穎達云其玉屑研之乃可食故云
當食玉屑也)是真以玉參饌也玉不可炊如何可食當是參
粒為禮如今人服藥耳書曰惟辟作福惟辟作威惟辟
玉食三者一類也作福作威非尋常刑賞之有定別者
也天子時出意見特有賜予誅治也則玉食也者非常
饌也當齋之時特設此玉如特作之威福非常發也亦
如漢武以玉屑和露之類後世乃欲求服玉之法殆失
本意矣
纍瓦編按古注玉食乃珍異之食即作福作威亦不過
得專賞罰人耳程乃謂真以玉參饌且以作福作威為
特作之威福不已鑿乎
秕言古詩云白石那可煮按抱朴子有引石散以方寸
匕投一斗白石子中以水合煮之立熟如芋子可飡以
當穀張太玄舉家及第子數十人隠林其山中以此法
食石十餘年皆肥健
藝林彙考飲食篇卷一
