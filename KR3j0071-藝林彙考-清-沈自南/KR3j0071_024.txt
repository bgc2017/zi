欽定四庫全書
藝林彙考飲食篇卷四
蓬萊縣知縣沈自南撰
炰膾類
說略籩有四朝事饋食加籩羞籩豆亦有四朝事饋食
加豆羞豆(今按周禮四籩之實籩人掌之四豆之實醢人掌之)籩實之目十有八
而㮚重出豆實之目二十有四而醢醓魚醢重出朝事
籩實䵄蕡白黑形鹽膴鮑魚鱐熬麥曰䵄麻曰蕡熬稻
米曰白熬黍米曰黑盖以麥麪麻子稻黍末作餅餤注
謂清朝未食先進寒具口實也形鹽左傳所謂鹽虎形
膴音呼說文云無骨脂注謂䐑章涉直輙二反薄切肉
也生魚為大臠疏為魚腹腴鮑部巧切韻書云&KR0008;魚也
注謂&KR2042;(今按今注文作楅)室中糗乾之(按疏云楅室者謂楅上為室)字從
魚盖魚之糗而乾者也鱐音搜魚之析而乾者也膴以
腥薦鮑鱐以乾薦&KR2042;字按說文火焙肉恐是鮑者火焙
而乾鱐者日曝而乾故均之為乾魚而異名也膴為魚
腹腴則膴鮑魚鱐皆魚也朝食為米食寒具魚乾之屬
可夙具者也(今按賈疏云王者備物近者腥之膴是也遠者乾之鮑及鱐是也近宜濕遠宜乾非
謂可夙具也)饋食籩實(饋食薦熟也)棗㮚桃乾䕩(音老一音力到反)榛實
注謂䕩為梅謂榛似栗而小饋食始備米實也加籩蔆
芡(音險)㮚脯脩(經文無脩字)注蔆芰也芡雞頭也(賈疏云俗有二名今人或
謂之鴈頭也)或云四角三角為芰(其寄反)兩角為芡鄭司䢉以
栗在加籩饋食重出作蔆芡脯脩薄析曰脯施薑桂曰脩
(按内饔賈疏云脩謂加薑桂鍛治之若不加薑桂不鍛治者直謂之脯)言修治脯也羞籩
糗餌粉餈注謂熬大豆與米曰糗說文熬米麥通釋煼
乾米麥要之米麥豆皆可為餌者也粉注謂豆屑也米
麥豆皆可為粉但粉以豆為明滑故專以豆言之餌與
餈名實相近合蒸曰餌餅之曰餈疏云糗與粉為一物
糗者擣粉熬大豆餌言糗餈言粉互相足也鄭康成云
二物皆粉稻米黍米合以為餌餌不餅而餈作餅今之
餈糕名出於此凡今俗下餅餌餈糕其制多出於古人
其名已載於經典觀於籩實可見也朝事豆實韭菹醓
(一本作&KR0034;)醢昌本麇臡菁菹鹿臡茒菹麇(京倫反)臡菹莊魚切
說文酢菜也今俗設菜柈中漬菜皆菹之遺法(按鄭注云切之
四寸為菹賈疏云菹四寸無正文盖以一握為限一握則四寸也)醢吐感切一音昌審
反注謂肉汁說文謂血醢醢者說文肉醬臡音泥亦醢
之異名注謂有骨曰臡無骨曰醢凡作醢及臡者必先
膊乾其肉乃後莝之雜以粱麴及鹽漬以美酒置瓶中
百日即成今俗用䱹(同鮓)醬皆臡醢之遺法昌本昌蒲根
也菁菹蔓菁菜也茒(北人音柳)菹鄭司䢉讀為茅杜子春讀
為夘曰鳬葵也(今按鳬葵係鄭康成注文今繫杜子春下非是)康成疑茒不堪
菹從杜說按魯頌薄采其茒釋文曰即蓴菜也麇鹿麋
三臡皆莝骨和肉為百日醬皆在朝事之豆亦取晨朝
易於夙辦饋食豆實唯葵菹在七菹之列餘皆虀醢葵
菹蠃(力禾反)醢脾析蠯(蒲佳薄雞二反)醢蜃蚳(音池)醢豚拍魚醢葵
為百菜之長故饋食豆實首葵而他菹莫配焉脾析蜃
豚拍皆五韲中件目脾析牛百葉也俗呼牛胃為百葉
已見周禮注矣蜃說文大蛤(按月令雉入大水化為蜃雀入大水化為蛤蛤小蛤
蜃大蛤也)豚拍之拍先鄭讀為膊言脅也三者近於臡醢而
曰韲韲者以百葉諸物細切之和以醢醬不待瓶中百
日而成故别為韲之名韲從韭宜用菜若昌本深蒲作
韲固宜百葉蜃豚之肉亦可縷以為韲也蠃注謂螔(音移)
蝓(由榆二音)按方言燕趙間以為蜘蛛韻書以為蝸牛蜘蛛
蝸牛非可食者疏釋引爾雅為證彼爾雅乃訓詁之儒
集經注以為書或疑内則有蝸醢恐是螔蝓蝸牛之謂
然内則之蝸乃力戈切集韻古螺字作蝸韻釋云蚌屬
也非蝸牛之蝸矣陸佃直謂蝸牛可醢盖為禮注所誤
爾蠃螺字亦作蝸韻書以為香螺也蠯注謂小(鄭注無小字)
蛤韻書以為蚌狹而長者蚳漢儒相傳為蚍蜉白子亦
恐不然蚍蜉未必可食一也取白子傷生二也按天官
有鼈人掌取互物祭祀供蠯蠃蚳以授醢人則蚳與蠯
蠃皆當是螺蛤同類既掌以鼈人之官可知為水族之
産若以國語為證則國語亦但言舍蚳不取未嘗指蚍
蜉之子可取而食也唯夏小正於二月言昆小蟲抵蚳
其傳曰蚳螘卵為祭醢夏小正本文無幾其解說處多
是漢儒附會未可盡信按月令方春和時毋殺孩蟲胎
天飛鳥毋麛毋卵豈有二月正春殈螘穴以為豆實之
奉哉巷伯成是貝錦注以貝為餘蚳貝之黃質白文者
或可為鼈人互物之證蚳或從身醫書云食之益夀明
目豈必螘卵而後謂之蚳哉鼈人春獻蜃以為醢故小
正以二月抵蚳此雖流傳已久而必當改正者小正以蜃
為蒲蘆朱子以為其書不足信愚於蚳為螘卵亦不敢
以為信唯魚醢用魚可免注者妄言矣加豆之實芹(音勤
徐音謹說文作近)菹兔醢深蒲(鄭師仲云蒲蒻入水深故曰深蒲)醓醢菭(按經文作
箈爾雅作䈚同)菹雁醢筍菹魚醢芹楚葵水菜類蒿深蒲或云
桑耳或云蒲始生水中韓奕詩云其䔩維何維筍及蒲
知蒲可為蔌不必曰桑耳也菭有苔迨二音(北人音秃改反又文
之反)鄭注云水中魚衣即苔也今海鄉之人乾苔以為菹
或疑菭字從竹為箈箭萌筍竹萌不思箭萌亦筍爾既
有筍菹安用箭萌籕文竹草相似其為苔菹何惑焉(今按
水中魚衣者鄭師仲之說也箭萌者鄭康成之說也貫疏云箭萌一名篠者也竹萌一名簜者也萌皆謂新生
者也見今皆為菹則欲易經文箈字為菭字非是)兔醢用兔雁醢用雁魚醢用
魚如上文羞豆之實酏食糝食酏音移鄭司農云以酒
酏為餅疏云若今起膠餅康成曰&KR0673;賈氏曰粥禮記有
稻酏黍酏周禮亟稱於酏酒正之五飲漿人之六飲皆
用酏也糝食鄭司農云菜&KR0008;蒸康成曰取牛羊豕之肉
三如一小切之米二肉一合煎為餌鼎卦公餗之注云
糝謂之餗震為竹竹萌曰筍筍者餗之為菜也則糝食
未嘗不用筍菹之筍也糝食酏食在七菹之外豈惟竹
萌唯所用之豆實有五齊七醢七菹三臡二食五齊之
齊注作韲昌本深蒲脾析蜃豚拍七醢醓魚兔雁蠯蠃
蚳七菹韭菁茒葵芹苔筍三臡麇鹿麋今孔子廟丁祀
菹醢多不如法不考周禮故爾廣中蟻子白而大淹之
實可為醬與魚子醬正同此亦是蝦子醬桂蠧之屬也
耳目所不及遂疑古人之言可笑也
丹鉛錄周禮腊人掌乾肉脯腊膴胖(鄭師仲音判杜子春音版)之事
脯之為言晡也晡時而成也腊之為言夕也經夕而成
也周易噬嗑有乾肉之文古注云乾曝而夕乾又曰晞
于陽而煬于日曰乾非如今人之臘肉經臘而成也論
語祭肉不過三日又服食家陳臭醃藏皆禁不食則古
人脯腊之制亦養生之法也脯薄切今之羓也腊之
為言夕也朝暴而夕乾膴無骨肉也音呼詩周原膴膴
謂土膏如無骨肥肉也又曰則無膴仕言其脂膏自潤
也胖之為言片也析肉意也古無臘肉臘乃祭名
古人祭以肺為重食牲以肩為重
藝林伐山腊人掌乾肉脯腊膴胖之事鄭注乾肉若今
凉州烏翅胖肉大臠也(疏云烏翅解肉乾之狀)
初學記劉熙釋名曰脯搏也乾燥相搏著也又曰脩脩
縮也乾燥而縮也說文曰脯乾肉也脩膊也搏(補莫反)薄
脯搏之屋上也腕骨脯也朐(衢)脯脡也周禮曰腊人掌
乾肉凡田獸之脯腊膴胖(判)之事(夫物解肆乾之謂之乾肉薄切曰脯捶之
而施薑桂曰腶脩腊小物而乾者膴胖皆為夾脊肉也)穀梁曰束脩之肉不行境
中有至尊者不貳注曰束脩脯也
天中記釋名脯搏也乾燥相搏著也脩束也乾燥縮也
炙炙也炙于火上也脯炙以餳蜜䜴汁淹之脯脯然
也釡炙於釡汁中和熟之也䐄銜也銜炙細蜜肉和以
薑椒鹽䜴已乃以肉銜裹其表而炙之也貊炙全體炙
之各自以刀割出於胡貊之為也鮓葅也以鹽米釀
之如葅熟而食之也
雋言谷永傳濁氏以胃脯而連騎晉灼曰今太官常以
十月作沸湯燖似兼羊胃以末椒薑坋滿頓之暴使燥
是也楊惲𫝊烹羊炰羔師古曰炰毛炙肉也即今所
謂爊也爊一高反
天中記少儀牛與羊魚之腥聶而切之為膾内則膾春
用葱秋用芥豚春用韭秋用蓼肉腥細者為膾大為軒
(音憲)說文膾細切肉也釋名膾會也細切肉散分其赤白
異切之乃會和之也
五雜組膾不厭細孔子已尚之矣膾即今魚肉生也聶
而切之沃以薑椒諸劑閩廣人最善為之昔人所云金
韲玉膾縷細花鋪不足竒也據史册所載昔人嗜膾者
最多如吳昭德南孝廉皆以喜斫膾名余媚孃造五色
膾妙絶一時唐儉趙元楷至於衣冠親為太子斫膾今
自閩廣之外斫者噉者無人矣說文膾細切肉也今人
以殺人者為劊子手劊亦斷切之義與膾同也按膾亦
謂之㔅齊東昏侯時謠曰趙鬼食鴨㔅注細剉肉雜以
薑桂是也
筆乘禮記内則肉腥細者為膾大者為軒稽攷軒字乃
幹之訛按儀禮特牲饋食佐食舉幹注牲肉長脇也可
以為證
天中記爾雅曰肉謂之羹說文曰羹五味和粥也秦子
曰五味者各稱一族之名和合一鼎名曰羹猶威重廉
平恩合而為信也說文臛肉羹釋名臛者蒿也香氣
蒿蒿也
初學記劉熙釋名曰羹汪也汁汪郎也說文曰羹五味
之和也燒豕肉羹也廣雅曰羹謂之湆(音泣)淮南子曰豆
之上先大羹(大羹肉湆)禮記曰蝸醢而苽食雉羹麥食脯羹
雞羹折稌犬羹兔羹和糝不蓼(稌稻也凡羹齊宜五味之和米屑之糝蓼則不
矣)繆襲祭儀曰夏祠和羹芼以葵秋祠和羹芼以葱冬
祠和羹芼以韭
初學記許慎說文曰肴雜肉也腌漬肉也膰宗廟熟肉
也穀梁曰脤者爼實祭肉也生曰脤熟曰膰盖社肉也
爾雅曰肉曰脫之(今按此句又見禮記内則疏云皇氏云治肉除其筋膜取好處故李巡注
爾雅釋器云肉去其骨曰脫郭云剥其皮也)揚雄方言曰朝鮮冽水間凡暴
肉及牛羊五臟謂之膊家語曰夫食肉者勇悍禮記曰
濡肉齒决乾肉不齒决又曰熬捶之去其皽(音展)編萑(音丸)
布牛肉焉(陳澔注云生擣而去其皽膜然後布于編萑之上)屑桂與薑以洒諸
上而鹽(音艷又如字)之乾而食之欲濡肉則釋而煎之以醢
欲乾肉則捶而食之魚豢典略曰凡宗廟三歲大祫每
太牢分之左辨上帝右辨上后俎餘肉積於前數千名
惟俎
侯鯖錄文選古樂府名都篇寒鼈炙熊蹯又曹子建七
啟云寒芳蓮之巢龜鱠西海之飛鱗注謂今之&KR1648;寒也
引鹽鐡論云煎魚切肝羊淹雞寒又資暇錄云今之湆
肉謂之寒又廣韻云煮魚煎食曰&KR1648;
五雜組文選有寒鶬寒鼈崔駰傳亦有寒雞七啟寒芳
芩之巢龜李善注寒今&KR1648;肉也廣韻煮肉熟食曰&KR1648;然
寒字甚佳而煮熟之義極甚膚淺周禮膳羞之政凡割
烹煎和之事辨體名肉物及百品味各有所宜似非若
後世庖人一味煮熟之已也(寒與韓同按釋名曰韓羊韓雞本出韓國所為)
資暇錄今縷生肝肚為飯食之一味曰生肝鏤㔌言其
細切如雕鏤之義一說名生肝胡胙言似胡人祭之餘
胙聲譌故云鏤㔌也今之五味(闕)爚瓜茄及豬肉俗謂
之丑甲音者而臆&KR0008;&KR0008;脥字反是字書内□字音丑獵者
譌呼丑甲反爾此字火旁云下木别有火旁世世下木
音士甲反是沸湯渫菜字其音丑獵者義出暗爚也
演繁露脾析牛百葉也百葉既為牛脾而片片分析故
云脾析也
六研齋筆記漢時八珍猩唇豹胎之外有酥酪蟬者注云
以羊脂為之乃今之抱螺酥也其形與螺初不肖而酷
似蟬腹乃知名物之妙今不逮古多矣
留青日札八珍淳熬也(鄭注淳沃也熬亦煎也)淳母(鄭注云母讀曰模模象也
作此象淳熬)也炮也擣珍也漬也熬也糝也肝膋也又迤北
八珍醍醐也麆沆也野駝蹄也鹿唇也駝乳麋也天鵝
炙也紫玉漿也元玉漿也(輟耕錄元玉漿即馬妳子)
吕希哲雜記八珍者淳熬也淳母也炮豚擣珍也漬也
熬也糝也肝膋也炮牂也先儒不數糝而分炮豚炮牂
為二皆非也後世八珍則曰龍肝鳳髓兔胎鯉尾鴞炙
猩唇熊掌酥酪蟬以羊脂為之
秕言世傳八珍謂為熊蹯豹胎駝峰翠金之類此不經
之說也
秕言初學記周太子發嗜鮑魚太公望曰鮑魚不登于
俎豈可以非禮之物進太子食哉北齊史邢峙授太子
經食進邪蒿峙曰菜有不正之名非殿下宜食祖此意
也然鮑魚之事亦有可疑周禮䱷(漁同又音御)人辨魚物為
鱻(鮮同)薧(音考)以供王膳羞薧乾魚也全者為鮑魚析者為
鱐皆乾魚也内饔掌共羞脩刑膴胖骨鱐以待共膳則
鱐是王后太子所食也籩人朝事之籩其實䵄蕡白黑形
鹽膴鮑魚鱐鄭司農云朝事謂清朝未食先進寒具口
食之籩鄭玄云朝事謂祭宗廟血牲之事若從先鄭則
鮑魚正王后及世子所食若從後鄭則豈有可以薦宗
廟而不可以進王后及世子者哉家語孔子曰與不善
人居如入鮑魚之肆久而不聞其臭史記秦始皇崩以
鮑魚亂其臭此言鮑魚之敗者耳釋名云鮑魚鮑腐也
乃直以鮑魚為臭腐然作鮑魚之法於&KR2042;室中糗乾之
正欲使不臭耳若必以鮑魚為臭則周公必不加籩武
王必不嗜食初學記所云恐不實也
雋言兩粤𫝊桂蠧一器應劭曰桂樹中蝎蟲也蘇林曰
漢舊常以獻陵廟載以赤轂小車師古曰此蟲食桂故
味辛而漬之以蜜食之也
癸辛雜識余讀杜詩偏勸腹腴愧年少喜其知味東坡
詩亦云更洗河豚烹腹腴黃詩亦云故園溪友膾腹腴
又云飛雪堆盤膾腹腴按禮記少儀云羞濡魚者進尾
冬右腴注云腴腹下也周禮疏燕人膾魚方寸切其腴
以啗所貴引以證膴膴亦腹腴前漢九州膏腴師古注
云腹下肥曰腴涪翁雜說腴腹下肥處也
暖姝由筆松漠記聞云殺雞炙股烹䔕音蒲膊肉也今
亦云然盖胸下之白肉也
輟耕錄江鄰幾雜志云丁正臣齎玉腴來館中沈休文
云福州人謂之佩羹即今魚脬是也
容齋續筆鹹杬玉篇唐韻釋杬字云木名出豫章煎汁
藏果及卵不壊異物志云杬子音元鹽鴨子也以其用
杬木皮汁和鹽漬之今吾鄉處處有此乃如蒼耳益母
莖幹不純是木小人爭鬭者取其葉挼擦皮膚輙作赤
腫如被傷以誣賴其敵至藏鴨卵則又以染其外使若
赭色云
輟耕錄今人以米湯和入鹽草灰以團鴨卵謂曰鹹杬
子按齊民要術用杬木皮淹漬故名之若作圓字寫則
誤矣
竹坡詩話東坡性喜嗜豬在黃岡時嘗戲作食猪肉詩
云黃州好猪肉價錢如糞土富者不肯喫貧者不解煮
慢著火少著水火候足時他自美每日起來打一椀飽
得自家君莫管此是東坡以文滑稽耳後讀雲仙散錄
戴黃昇日食鹿肉二斤自晨煮至日影下西門則曰火
候足矣乃知此老雖煮肉亦有故事他可知矣
庶物異名疏盧湛祭法曰四時皆用肺䐣(損)說文䐣切
熟肉于血中和也釋名肺䐣贊也全米糝之如膏鑚也
庶物異名疏酉陽雜俎食品有述蕩之掔(掔腕謙欠三聲)掔掌
後節中也述蕩獸名見獸部
庶物異名疏七發曰肥狗之和冒以山膚山膚即七啟
玄熊素膚之膚産于山故曰山膚
庶物異名疏草木子云北人殺小羊自脊上開一孔逐
旋取去内頭骨肉外皮皆完揉軟用以盛乳酪酒湩謂
之渾脫按宗晉卿舞渾脫公孫大娘渾脫舞長孫無忌
以烏羊毛為渾脫氊帽皆喻其柔軟若無骨而脫亦謂
消肉臞也
留青日札今酒席中之羊背皮所謂薦體在元謂之挈
設上賓用之或用馬背皮餘賓用前手後手鵝則敬胸
今俗敬首在北人則否也若貴戚之家有名曰割牲者
以數十金駿馬奚人當堂呈過一庖丁持利刀飛取其
臀肉一臠而獻之以誇豪奢也
天中記李德裕述夢詩曰荷淨蓬池鱠冰寒郢水醪注
每學士初上賜食悉是蓬萊池魚鱠夏至復賜及頒燒
香酒以酒味稍濃每和水而飲盖禁中郢水酒坊也(此文
饒詩也事文類聚作李白誤)
吳興掌故吳興往時善斫鱠縷切如絲簇成人物花草
雜以薑桂故東坡云運肘如飛看斫鱠隨刀雪落驚飛
縷山谷云爛蒸同州羔灌以杏酪食之以匕不以筯南
都撥心麪作槐芽温淘摻以襄邑抹猪炊共城香稻薦
以蒸子鵝吳興庖人斫松江鱸鱠繼以廬山康王谷水
烹曾坑鬭品少焉解衣仰卧使人誦東坡赤壁前後賦
亦足以一笑也觀此則吳興斫鱠名遠矣而今皆不一
見
吳興掌故秋深時湖上人作裹鮓小魚加香料米粉荷
葉包裹熱過可食名荷葉鮓唐人李頎漁父詞綠水飯
香稻青荷包紫鱗正謂此也
說楛小截山蕷為玉杵羹黃雀脂膏為金綿鮓吳淑詩
曉羹沉玉杵寒酢叠金綿
藝林彙考飲食篇卷四
