欽定四庫全書
藝林彙考飲食篇卷三
蓬萊縣知縣沈自南撰
粉饎類
丹鉛錄左傳粢食不鑿字當作糳精細米也詩召旻彼
疏斯粺鄭玄曰疏粗糲米米之率糲十粺九糳八侍御
七又九章算法云粟五十為糲三十粺二十七糳二十
四御二十一皆三之一也或曰粟一石為糲米六斗舂
一斗為粺九升又云為鑿則八升米之細者乃窮於御
通于糳楊桓六書統曰鑿米五升舂為四升曰毇(虎委切)
為五減而四也古篆作□象四□以見意小篆作□毇
米減而三曰晶古篆作□象三□以見意糲而糳糳而
毇毇而晶細之極也魏校六書精藴曰精粹字皆從米
精者何也米之脫粟也色微黃赤人皆知其粗也糠去
而白毇矣未也糳矣未也舂而近心矣色微若青此生
意所函也粹者何也始而礱米殼也中而舂米去膜也
卒而㠭(音展多工也)米去翳也乃後瑩然玉粒萬粒與一粒
同雖欲去之不可得而去矣學問之極功猶是易曰純
粹精也其是之謂夫慎按說文一斛粟舂為九斗張晏
曰七斗九章算術曰六斗古者斛受十斗一石粟無九
斗之理當以九章算術為是又按緯書引孔子之言曰
七變八臼米出甲謂磑(音位)之為糲米也舂之則粺米也
□(當作&KR0034;音伐舂米也)之則糳米也&KR0034;(音普各切齊謂舂為&KR0034;)之則毇米也
又䆃擇之䑗䑘(音蕩遳)之則為晶米即九章所謂侍御米
之細者窮于御言其可御于君也以字言之則䊆字从
臼从米即古文毇字後人加殳複且贅矣丵入臼即古
文凿字丵士角切音與齪同插簡于地也舂粟以杵亦
象插簡于地之形故說文云凿字从毇省則凿加米已
贅又加殳于傍益贅矣皇象章草止用凿而漢碑隸字
變作&KR2382;可證之古字之始因附著之
丹鉛錄儒書以精鑿喻學精鑿皆言米也糓一石得米
六斗為糲一石五斗為毇得四斗為鑿得三斗為精精
之為字从米為義从青為聲古文作晶象三米之形尤
見意義佛書以醍醐之教喻於佛性從乳出酪從酪出
酥從生酥出熟酥從熟酥出醍醐也(按鑿字宜作糳)
留青日札鄭玄云米之率糲十粺九鑿八漢書曰糲粱
之食粺毇也精米也粟一石舂米一斗四升鑿鮮明貌
左傳粢食不鑿是也即所謂粲
余氏辨林食不厭精注精鑿也左傳粢食不鑿按說文
云糲米一斛舂為九斗曰鑿一斛者一石也擇一石而
為九斗者精米也鑿當作糳及丹鉛錄云一石得米四
斗為糳三斗為精則精糳又自有别
丹鉛錄孟子飦粥之食又作饘說文糜也周謂之饘宋
謂之餬檀弓注厚謂之饘希謂之粥也鬻見說文徐邈
云今饘字又作䭈左傳䭈於是鬻於是又作餰荀子酒
醴餰鬻又作&KR0673;禮記取稻米為酏注酏當讀為&KR0673;古文
作&KR0034;集韻又作䬤&KR1399;□(酏原音夷)
初學記廣雅曰粥糜饘也釋名曰糜煮米使糜爛也粥
濯于糜粥粥然也周書曰黃帝始烹穀為粥風土記曰
天正日南黃鍾踐長是日始牙動為饘粥以養幼俗尚
以赤豆為糜所以象色也天文要集曰玉井主粥厨廣
志曰遼東赤粱魏武帝以為御粥說文曰周謂之饘宋
衛謂之餰揚雄方言陳楚之内相謁食麥謂之餥(扶味反)
鄴中記曰并州之俗以冬至日後百日為介子推斷火
冷食三日作乾粥中國以為寒食涼州異物志曰高昌
僻土有異於華寒服冷水暑啜羅闍(郡人呼粥)
初學記按叙春秋運斗樞曰粟五變以陽化生而為苗
秀為禾三變而粲謂之粟四變入臼米出甲五變而蒸
飯可食周書曰黃帝始蒸糓為飯禮記曰膳夫掌王之
食飲(食飯也飲酒漿也)食用六穀(稌黍稷粱麥苽菰彫胡)黍稷稻粱黃粱
稰穛(稰音醑熟獲也穛音阻聊反生獲也)吕氏春秋曰飯之美者玄山之
禾不周之粟陽山之穄南海之秬闞澤九章曰粟飯五
十糲飯七十稗飯五十糳飯四十八御飯四十二
史記考要項羽記今歲饑民貧士卒食芋菽芋菽漢書
作半菽臣瓉曰食蔬菜以菽雜半之劉孝標廣絕交論
曰莫肯費其半菽蘇軾詩曰願君五袴手招此半菽魂
山家清供青精飯者以比重穀也按本草南燭木今黑
飯草即青精也采枝葉搗汁浸米蒸飯曝乾堅而碧也
久服益顔延算仙方又有青石飯世未知石為何也按
本草用青石脂三斤青粱米一斗水浸越三日搗為丸
如李大日服三丸可不饑是知石脂也二法皆有據杜
詩曰豈無青精飯令我顔色好
丹鉛錄杜詩豈無青精飯令我顔色好青精一名南天
燭又曰墨飯草以其可染黑飯也道家謂之青精飯故
仙經云服草木之正氣與神通食青燭之精命不復隕
謂此也
藝林伐山賈逵曰粱米出於蜀漢香美逾於諸粱號曰
竹根黃粱州之名因此
山家清供凋菰葉似蘆其米黑杜甫故有波漂菰米沉
雲黑之句今胡摖是也暴乾礱洗造飯既香而滑杜甫
又云滑憶凋菰飯(&KR0008;音察)
尚書故實晉書中有飲食名寒具者亦無注解處後於
齊民要術并食經中撿得是今所謂環餅桓玄嘗盛具
法書名畫請客有食寒具不濯手而執書畫因有涴玄
不懌自是會客不設寒具
五總志干寳周禮注司徒儀日祭用&KR2193;&KR1979;晉制呼為撮
(撮字疑是環字)餅又曰寒具今曰饊子桓玄蓄法書名畫一日
方食寒具有客不復拭手輙多染汚坡題古畫云上有
桓玄寒具油(&KR2193;音連&KR1979;音樓)
山家清供晉桓玄不設寒具此必用油蜜煎者要術并
食經皆只曰環餅世疑饊子也巧夕餕蜜食也杜甫十
月一日乃有粔籹作人情之句廣記則載寒食事總三
者俱可疑乃考朱氏注楚詞粔籹蜜餌有餦餭些謂以
米麫煎熬作之寒具是也以是知楚詞一句自是三品
粔籹乃蜜麫之乾也十月間爐餅也蜜餌乃蜜麫少潤
者乃蜜食也餦餭乃寒食寒具無可疑者閩人會婣名
煎餔以糯粉和麫油煎沃以糖食之不濯手則能汙物
且可留月餘宜禁煙用也和靖先生山中寒食詩云方
塘波綠杜蘅青布穀提壺似足聽有客初嘗寒具罷據
梧痛飲散幽襟信乎此為寒食具矣(粔籹音巨汝餦餭音張皇)
丹鉛錄桓玄不設寒具齊民要術并食經皆云環餅世
疑饊子也劉禹錫寒具詩纖手搓來玉數尋碧油輕蘸
嫩黃深夜來春睡濃於酒壓匾佳人纏臂金盖以寒具
為饊子也宋人小說以寒具為寒食之具糯粉和麫油
煎沃以糖食之不濯手則能汚物可留月餘宜禁煙用
也則寒具又非饊子存以俟博古者
五雜俎劉禹錫寒具詩云云則為今之饊子明矣宋人
因林和靖詩有寒具遂解以為寒食之具安知和靖是
日不嘗饊子耶(說略禹錫盖以捻頭為寒具)
丹鉛錄楚詞粔籹蜜餌有餦餭王逸注餦餭餳也以蜜
和米麫熬煎作粔籹擣黍作餌又有美餳衆味甘具也
朱子注云以米麫煎熬作之寒具也可山林供洪曰楚
辭此句自是三品粔籹乃蜜麪之乾者十月間爐餅也
蜜餌乃蜜麫少潤者七夕蜜食也餦餭乃寒食寒具也
丹鉛錄玉燭寳典云洛陽人家正旦造絲雞蠟燕粉茘
枝故宋人賀正啟有瑞霙餞臘粉茘迎年之句
丹鉛錄楚辭精瓊爢以為糧注爢屑也今之米餬羹
玉餌出梁元帝雜纂今之餌塊也
丹鉛錄藝文類聚束晳餅賦有牢丸之目盖食具名也
東坡詩以牢九具對真一酒誠工矣然不知為何物後
見酉陽雜俎引伊尹書有籠上牢丸湯中牢丸九字詩
人貪竒趁韻而不知其誤雖東坡亦不能免也牢丸今
湯餅也
丹鉛錄周禮䵄(芳弓芳勇郎第三音)蕡(見周禮籩人儀禮有司徹)儀禮注作逢
蕡(今按周禮注云蕡枲實也熬麥曰䵄麻曰蕡疏云蕡是麻之子實也儀禮注云䵄熬麥也蕡熬枲實也疏
云案喪服𫝊云菹者麻之有蕡者也牡麻者枲麻也若然枲麻無實鄭云蕡枲實者舉其類耳其實枲是雄麻
無實逢蕡之文注疏俱未之有也按鄭康成云河間以北煑穜麥賣之名曰逢用修或引此而誤作儀禮注
耳)熬麥曰䵄熬麻蕡䵄今之麥芽糖蕡今之麻糖也
名義考周禮羞籩之實有糗(尺救切)餌粉餈内則注擣熬
穀以為糗餌與餈同又糗擣粉熬大豆為之又曰合蒸
曰餌粉之曰餈又曰粉稻米餅之曰餈又曰粉米蒸屑
皆餌也訓皆未辨按說文糗熬米麥也徐曰煼乾米麥
也一曰&KR0008;糗也說文餌先屑米為粉然後溲之為餅也
粉以豆為粉糝餈上也餈炊米爛乃擣之不為粉也諸
家之說莫精於說文(煼&KR0008;俱音炒義同溲音藪)
留青日札今市肆標曰重羅白麫漢束晢賦曰重羅之
麫塵飛雪白又名玉塵橘中叟曰君輸我瀛洲玉塵九
斛
丹鉛錄女麴小麴也繭糖窠絲糖也石蜜糖霜也自然
穀(元作&KR2996;非)禹餘糧也俱見齊民要術
余氏辨林鼎卦爻辭覆公餗餗不解其何物攷房審權
注云餗者鼎實之糝食庖珍之蒸蔬也
野客叢書沈存中筆談曰唐士人專以小詩著名而讀
書滅裂如樂天題坐隅詩俱化為餓殍作夫字押杜牧
之杜秋娘詩厭飫不能飴飴乃餳非飲食也僕觀晉王
薈以私粟作粥飴饑者郗鑒甚窮鄉人共飴之飴字豈
不作飲食用然考晉音乃音嗣非貽字也僕謂牧之用
作貽字必别有所據又觀後漢許楊𫝊舉謠歌曰飴我
大豆享芋魁飴字無音乃知牧之用字有所祖也餓殍
之殍作夫字用按唐韻敷字韻收撫俱切又平表切皆
言餓死也是則殍字有二音樂天所押盖從唐韻之平
聲者二字皆有所據存中自不深考安可以讀書滅裂
非之揚雄箴曰野有餓殍
嬾真子唐人欲作寒食詩欲押餳字以無出處遂不用
殊不知出於六經及楚詞也周禮小師掌教簫注云簫
編小竹管如今賣飴餳所吹者招魂曰粔巨籹蜜餌有
餦餭些注云餦餭餳也但戰國時謂之餦餭至後漢時
亦謂之餳耳
野客叢書劉禹錫嘗曰凡詩用僻字須有來處宋考功
詩云馬上逢寒食春來不見餳疑此字僻因讀毛詩有
瞽注乃知六經中惟此餳字僕觀揚雄方言有此一字
又觀樊儵𫝊三歲獻甘醪膏餳知漢人嘗有此語又考
周禮小師掌教簫注亦有餳字禹錫所言是未深考因
觀唐人詩集有曰馬上逢寒食途中屬暮春可憐江浦
望不見洛橋人此宋考功途中寒食詩也有曰嶺表逢
寒食春來不見餳洛中新甲子何日是清明此沈佺期
詩也禹錫舉考功馬上逢寒食之句而綴以佺期春來
不見餳之句是又誤以二詩為一詩也
演繁露餳(徐盈反)飴(與之反)一也楚辭曰粔籹蜜餌有餦(音張)
餭(音皇)案餳飴餦餭皆一物也而小有異說文曰飴米糵
煎也餳和饊也釋名曰餳餅也煮米消爛洋洋然也飴
小弱於餳形怡怡然也方言曰餳謂之張皇注云即乾
飴也飴謂之該餳謂之餹凡飴謂之餳自關而東通語
也今人名為白糖者是也以其雜米糵為之也飴即餳
之融液而可以入之食飲中者也後漢明德馬后謂含
飴弄孫者是也唐世所食餳粥是其類也張衡七辨曰
沙飴石蜜遠國貢儲即今沙糖也唐玄奘西域記以西
域石蜜來詢知其法用蔗汁蒸造太宗令人製之味色
皆踰其初即中國有沙糖之始耶然唐史已載糖蟹曰
蟹之將糖躁擾彌甚豈其以白糖淹之耶(按古樂府有酒無沙糖味
句沙糖二字不始於唐也)
野客叢書宋景文公曰夢得嘗作九日詩欲用餻字思
六經中無此字遂止故景文九日詩曰劉郎不敢題餻
字虛負詩中一世豪僕讀周禮疏羞籩之實糗餌粉餈
鄭箋今之餈餻(今按此賈公彦疏非鄭注也)安謂六經中無此字邪
又觀揚雄方言亦有此字苕谿漁隠謂古人九日詩未
有用餻字惟崔德符和吕居仁一詩有買餻沽酒之語
豈古人詩未用耶
鶴林玉露劉禹錫欲用餻字以其不經見然白樂天詩
云移坐就菊叢餻酒前羅列則固已用之矣劉白倡和
之時不知曾談及此否
野客叢書黃糜隠居詩話曰杜牧之詩有趁韻而撰造
非事實者如珊瑚破高齊作婢舂黃糜是也李詢得珊
瑚其母令衣青衣而舂無糜字僕謂既言衣青衣而舂
添一字何害但糜自是粥作米粱字用恐有所未安耳
舂黃糜之語牧盖祖後漢志慊慊舂黃粱之意不知糜
豈可以言粱耶
游宦紀聞雲林先生黃長睿云饅頭當用䊡字見束晳
餅賦興元關表諸羣食肆所貨薑䜴用僵字最為有理
老學菴筆記楊朴處士詩云數箇胡皴徹骨乾一壺村
酒膠(去聲)牙酸南楚新聞亦云一楪氊根數十皴盤中猶
自有紅鱗不知皴何物疑是餅餌之屬
墨莊漫錄東坡為翰苑元祐三年供端午貼子有云上
林珍木暗池臺蜀産吳苞萬里來不獨盤中見盧橘時
於粽裏得楊梅每疑粽裏楊梅之句玉臺新詠徐君蒨
共内人夜坐守歲詩酒中喜桃子粽裏覓楊梅今人未
見以楊梅為粽徐公乃守歲詩楊梅夏熟歲暮安有此
果豈昔人以乾實為之耶東坡以角黍為午日之饌故
借言之耳
歸田錄京師食店賣酸&KR1838;者皆大書牌牓於通衢而俚
俗昧於字法轉酸從食&KR1838;從臽有滑稽子謂人曰彼家
所賣餕餡(音俊陷)不知為何物也飲食四方異宜而名號
亦隨時俗言語不同或傳者失其本湯餅唐人謂之不
托今俗謂之餺飥矣晉束晳餅賦有饅頭薄持起溲牢
丸之號惟饅頭至今名存而起溲牢丸皆莫曉為何物
薄持荀氏又謂之薄夜亦莫知何物也
倦游雜錄今人呼煮麫為湯餅唐人呼饅頭為籠餅豈
非水瀹而食者皆可呼湯餅籠蒸而食者皆可呼籠餅
市井有粥胡餅者不曉名之所謂得非熟於爐而食者
呼為爐餅宜矣
資暇錄畢羅者蕃中畢氏羅氏好食此味今字從食非
也餛飩以其象渾沌之形不正書混沌從食可矣至如
不托言舊未有刀机之時皆掌托烹之刀机既有乃云
不托今俗字有餺飥乖之且甚此類頗多推理證排可
也(元和中有姦僧鑒虚以羊之大府特造一味傳之于今時人不得其名遂以其號目之曰鑒虛今往往俗
字又加食旁率多此類也)
丹鉛錄朱文公刈麥詩霞觴幸自誇真一垂鉢何須問
畢羅集韻畢羅修食也按小說唐宰相有櫻笋厨食之
精者櫻桃饆饠今北人呼為波波南人訛為磨磨(胡氏筆
叢畢羅注云修食當作活字元人琵琶記以秕糠饆饠充饑其義可參唐世櫻桃饆饠是備此二字為食物名
非本旨也今北人所謂波波乃麫為之者南人罕能修治文公時南北絶不通焉可據為是物也酉陽雜俎衣
冠食之精者蕭家餛飩庾家粽子韓約櫻桃饆饠不云宰相櫻笋厨也今雜俎刻多誤韻語陽秋十九卷引之
可證)
演繁露湯餅一名餺飥亦名不托李正文刊誤曰舊未
就刀鈷時皆掌托烹之刀鈷既具乃云不托言不以掌
托也俗𫝊餺飥字非予始讀此未審其言信否及見束
晳餅賦知其有本也晳曰仲春之月天子食麥而朝事
之籩煑麥為麫内則諸饌不說餅然則雖云食麥而未
有餅餅之作也其來久矣又曰三冬冽寒涕凍鼻中霜
成口外充虚解戰則湯餅為最而其形容制造之意則
曰火盛湯涌猛氣蒸作攘衣服振掌握搦捬搏麫瀰離
於指端手縈迴而交錯紛紛馺馺星分雹落柔如春綿
白若秋練則當晉之時其謂湯餅者皆手搏而擘置湯
中煮之未用刀几也又宗懍荆楚歲時記六月伏日作
湯餅名辟惡餅庾闡賦之曰當用輕羽拂取飛麫剛軟
適中然後水引細如委綖白如秋練則其時之謂湯餅
皆齊高帝所嗜水引麫也水引今世猶或呼之俚俗又
遂名為蝴蝶麫也水引蝴蝶皆臨鼎手托為之特精麄
不同耳不知何世改用刀几而名不托耳若參束宗所
賦則李正文所紀信而有証也餺飥恐古無此字殆後
人因不托聲稱之而食其旁與歐公餕音俊饀音叨之
謔同一關捩也
猗覺寮雜記北人食麫名餺飥揚雄方言餅謂之飥齊
民要術青麫麥麫堪作飯及餅飥甚美磨盡無麩則飥
之名已見于漢魏五代史李茂貞𫝊朕與宫人一日食
粥一日食不托不托俗語當以方言為正作餺飥字
鼠璞續釋常談引資暇錄云餛飩以象渾沌不正書混
沌從食不載故事事物紀原并無此名件唐逸史載李
宗回客知人飲饌將同謁華隂令客曰與公喫五般餛
飩及見果然酉陽雜俎云今衣冠家有蕭家餛飩漉去
湯肥可以瀹茗是舊有此名本草載艾葉療一切鬼氣
炒作餛飩吞三五枚以飯壓之取混沌之義信矣俱從
食邊何耶
演繁露世言餛飩是胡中混氏沌氏為之按方言餅謂
之飩(徒昆反)或謂之餦(音張)或謂之餛(音渾)則其來久矣非出
胡人也
七修類藁饅頭蠻地以人頭祭神諸葛之征孟獲命以
麫包肉為人頭以祭謂之蠻頭今訛而為饅頭也古人
寒食採桐楊葉染飯青色以祭資陽氣也今變而為青
白團子乃此義耳
因話錄食品饅頭本是蜀饌世傳以為諸葛亮征南時
以肉麫像人頭而為之流傳作饅字不知當時音義如
何適以欺瞞同音孔明與馬謖謀征南有攻心心戰之
說至伐孟獲熟視營障七縱而七擒之豈於事物間有
欺瞞之舉特世俗釋之如此耳
丹鉛錄食經五色小餅作花卉禽獸珍寳形按抑盛之
盒中累積名曰鬭釘今人猶云釘果盒釘春盛是也俗
書作鬭釘非也(今作餖飣)
資暇錄石𨫼餅本曰喭餅同州人好相喭將投公狀必
懷此而去用備狴牢之糧後增以甘辛變其名質以為
貢遺矣
演繁露釋名曰餅併也溲麥使合并也蒸餅湯餅之屬
隨形而名之束晳餅賦曰起溲牢九何曾蒸餅不折作
十字不喫蕭子顯齊書曰詔太廟四時祭薦宣皇帝麫
起餅起者入教麫中(俗書教為酵)令鬆鬆然也本朝讀蒸為
炊以蒸字近仁宗御諱故也
名義考凡以麫為食具者皆謂之餅以火炕曰爐餅有
巨勝曰胡餅漢靈帝所嗜者即今燒餅以水瀹曰湯餅
亦曰煮餅束晳云玄冬為最者即今切麫蒸而食者曰
蒸餅又曰籠餅侯思止令縮葱加肉者即今饅頭繩而
食者曰環餅又曰寒具桓玄恐汚書畫乃不復設即今
饊子他如不托起溲牢九冷淘等皆餅類(按崔鴻前趙錄曰石季龍
諱胡改胡餅曰麻餅)
五雜俎餅麪餈也方言謂之餛飩又謂之餦然餛飩即
今饅頭耳非餅也京師謂之饝饝胡餅即麻餅也石勒
諱胡故改為麻餅又有蒸餅豆餅金餅索餅籠餅之異
而唐時有紅綾餡餅惟進士登第日得賜焉故唐人有
莫嫌老缺殘牙齒曾喫紅綾餡餅來之詩今京師有酥
餅餡餅二種皆稱珍品而内用者加以玫瑰胡桃諸品
尤勝民間所市又内中所製有琥珀糖色如琥珀有倭
絲糖其細如竹絲而扭成團食之有焦麫氣然其法皆
不𫝊於外也
余氏辨林俗𫝊屈原五月五日投汨羅江國人每於此
日祭之往往為蛟龍所攫屈原顯靈於長沙歐回因以
楝葉裹米綵絲縛之投江以二物為蛟龍所憚也不知
古俗五月五日烹龜食糉盖取隂陽尚包裹未分之象
俗以競渡為屈原而作併以角黍亦為屈原而作盖自
續齊諧所載之謬耳
演繁露或論仁人明道不計功曰人有能輕摶黍者不
能無意於百金有能輕百金者不能無意於拱璧數以
摶黍問人人無知者吕氏春秋曰以百金與摶黍以示
兒子兒子必取摶黍也以和氏之璧與百金以示鄙人
鄙人必取百金矣論盖取此語以為之據也特牲饋食
禮曰侑食摶黍授祝以薦之尸也禰衡在黃祖坐上黍
臛至衡先自飽食畢摶以戲弄祖怒其戲謾此即摶黍
也或以為摶黍黃鳥也王介甫詩蕭蕭摶黍聲中日漠
漠舂鋤影外天說舂鋤白鷺也以鷺對鶯也但不知摶
黍之為黃鶯何出耳
竹坡詩話東坡在黃州時嘗赴何秀才會食油果甚酥
因問主人此名為何主人對以無名東坡又問為甚酥
坐客皆曰是可以為名矣又潘長官以東坡不能飲每
為設醴坡笑曰此必錯著水也他日忽思油果作小詩
求之云野飲花前百事無腰間唯繫一葫蘆已傾潘子
錯著水更覓君家為甚酥
留青日札麪小麥末也今市肆標曰重羅白麪束晳賦
曰重羅之麪塵飛雪白又名玉塵橘中叟曰君輸我瀛
洲玉塵九斛元尚食局有御麥麪恐即今之番麥也或
以為因其磨製之巧不沾塵埃而名非也
漁隠叢話今歲時人家作餳蜜油煎花果之類盖亦舊
矣粔籹蜜餌有餦餭些餦餭餳也言以蜜和米麪煎作
粔籹中書趙舍人云方言餌餻今&KR0008;餻是也
藝林彙考飲食篇卷三
