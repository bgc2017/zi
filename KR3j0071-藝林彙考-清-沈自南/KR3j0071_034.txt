欽定四庫全書
藝林彙考稱號篇卷七
蓬萊知縣沈自南撰
編戶類
丹鉛錄唐書編民有鴈戶謂流民也古者民曰編民書
所謂彰善癉惡表厥宅里今之坊牌綽楔排門粉壁是
也古者卒字從衣卒衣有題識三代之畫衣冠秦之赭
衣也古樂府鴈門太守行有云移惡子姓篇著里端又
云財用錢三十買繩禮竿即書其惡跡以標示戒即莊
子所謂竿牘也
丹鉛錄李斯刻石頌秦曰黔首康定太史公因此語遂
於秦紀謂秦更名曰黔首朱子注孟子亦曰周言黎民
猶秦言黔首盖因太史公之語也按祭義曰眀命鬼神
以為黔首則内經曰黔首共飲食莫之知也二書寔先
秦出黔首之稱古矣恐不自秦始也說略或古不以
稱民秦必以稱民故太史公云然耳禮記出漢儒手筆
内經係&KR0915;書恐未可引以為據也
名義考秦本紀更名民曰黔首祭義䟽謂以黑布覆首
謂之黔首戰國策魏蒼頭鮑彪註謂以青帕首項也又
漢名奴亦曰蒼頭黔首則自唐虞以來所謂黎民也亦
曰黔黎
示兒編嘗讀榖梁傳成公元年曰古者有四民有士民
有商民有農民有工民則四民有定名矣故史記貨殖
𫝊曰夫業二十病農九十病末索隠曰言米賤則農人
病也故云農病若米斗直九十則商賈病故云病末謂
逐末為商賈也此言得之如漢食貨志云糶甚貴傷民
甚賤傷農韋昭曰此民謂士工商也夫豈知民即農之
總名也既言民安得又言農哉乃知班固謂傷民傷農
不如馬遷病農病末之為别白也雖然孟堅西都賦有
曰士席舊德之名氏農服先疇之畎畝商循族世之所
鬻工用高曾之規矩又未嘗失言何獨於志而失之豈
智於此而愚於彼乎且為韋昭之說者曰此民謂士工
商強為之别也然周禮司農亦曰凡市偽飾之禁在民
者十有二在商在賈在工者皆十有二又何邪韋昭言
士工商而不言農周禮言民工商賈而不言士農以韋
昭之說是則周禮之說非以周禮之說是則韋昭之說
非周禮亦豈雜於漢儒而然若夫孟子曰信能行此五
者則兼士農商旅民既言商又言旅既言士農商又言
民而不言工亦不得知言之要
示兒編揚子重黎篇若秦楚強䦧震撼跆籍三正播其
惡於黎苗吳秘謂布其虐甚於九黎之亂德三苗之不
恭其說甚迂司馬温公曰黎苗民也余按唐韻黎苗二
字皆訓衆也則温公之說其辭既明其理亦安信而有
證
丹鉛錄唐明皇問張說曰今之姓氏皆云出自帝王後
古者無民耶說對曰古者民無姓有姓者皆有土有爵
者也故左傳曰天子命德因生以賜姓胙之土而命之
氏黃帝之子二十五人得姓者十四而已其後居諸侯
之國土者其民以諸侯之姓為姓居大夫之采地者以
大夫之姓為姓莫可分辨故云皆出自帝王也說此言
考古證今不刊之論予因是知尚書所稱百姓與論語
所言百姓可以類知矣堯典曰百姓昭明協和萬邦黎
民於變時雍蔡氏註云百姓者畿内之民黎民者四方
之民此不通古今之說也聖人之視民遠近一也豈分
畿内與四方哉百姓盖祿而有土仕而有爵者能自明
其德而後協同萬國萬國諸侯協和而後黎民於變時
雍此其序也若以百姓為民庶則黎民又是何物亦豈
有民庶先於諸侯者哉舜典曰百姓如喪考妣三年四
海遏密八音百姓有爵命者也為君斬衰三年禮也禮
不下庶人且有服賈力役農畝之事豈能皆服斬衰則
但遏密八音而已此當時君喪禮制如今大行遺詔非
百姓四海不由上令而自為也至周人尚文則人皆有
姓所稱百姓則民庶也論語曰修己以安人又曰修己
以安百姓書曰百姓有過又曰非敵百姓也是時則人
皆有姓矣故指民庶亦曰百姓耳堯典百姓昭明以
百姓為有爵命者其說出孔安國尚書古注安國為漢
人孔子之後其說必有所授蔡氏生千年之後何據而
變之耶
余氏辨林自周後或以所生之地為姓或以所封之地
為姓或以民為氏或以官為氏或以物為氏或以宗為
氏有以聲而訛因事而改不可勝紀而民皆有姓矣
丹鉛錄氓之為字從亡從民流亡之民也周禮凡治野
以下劑致氓以田里安氓以樂昏擾氓以土宜教氓(洪天
開曰周禮俱甿字以土宜教甿下仍有稼穡二字)又云新氓之治注新徙來者
也若是本國之民已授田矣又何必以田里安之已安
土矣又何必以土宜教之乎以詩與孟子證之尤可驗
詩曰氓之蚩蚩抱布貿絲匪來貿絲來即我謀送子涉
淇至於頓丘此盖氓之離其本土而淫於外州者也孟
子陳相自楚之滕願受一㕓而為氓此盖去其本土而
占籍於他國者也又曰天下之民皆悦而願為之氓若
是本國何得云天下之民若是本民又何得稱氓乎
丹鉛錄春秋左傳隠民皆取食焉國語勤恤民隠而除
其害也隠民貧民也詩曰如有隠憂古字殷與隠同
演繁露韓延夀守東海置正伍長師古曰正若今之鄉
正里正也伍長同伍之中置一人為長也
丹鉛錄天官以九職任萬民一曰三農生九榖鄭司農
註曰三農平地農山農澤農也鄭玄曰三農原農隰農
平地農也司農之說未為不當而鄭玄必欲易之孔穎
達乃附會其說曰積石曰山鍾水曰澤不生九榖故鄭
玄不從之可謂康成之佞臣矣慎觀地官司徒掌葛掌
以時徵絺綌之材於山農徵草貢之材於澤農是山農
澤農周禮本有非鄭司農杜撰而鄭玄原農隰農何所
本乎
辨物志太宰九職一日三農生九穀注三農山澤平地
之農也夫山與平地生九榖澤亦生九榖乎三農者三
時勤動之農也春耕夏耘秋收三時皆農所有事以一
農備三時作苦故農以得名若山澤之産掌之虞衡於
農何與
秕言治農之人曰農夫典農之官亦曰農夫治農之人
曰農夫者孟子上農夫食九人之類典農之官曰農夫
者詩田畯至喜釋言云畯農夫也孫炎云農夫田官也
選俊人主田謂之田畯典農之大夫謂之農夫
容齊五筆元元二字考之六經無所見而兩漢書多用
之如前漢文帝紀全天下元元之民元紀元元之民勞
於耕耘嚴安𫝊元元黎民得免於戰國嚴助𫝊使元元
之民安生樂業東方朔𫝊元元之民各得其所匈奴𫝊
元元萬民是也予謂元元者民也而言元元之民元元
黎民元元萬民近於復重矣故顔注或云元元善意也
留青日札丁差丁當也值也萬物盛於丙成於丁其形
中正象心也今人年二十為成丁古者四十歲曰丁盖
人夀以百歲為期一干十年故丁在四十強仕之時蘇
武丁年奉使是也漢景天下男子年二十而始傅唐男
女始生為黃四歲為小十六為中二十一為丁六十為
老
秕言急就章甘麩殊美奏諸君注云進之君上非也筦
子云海王之國謹正鹽筴十口之家十人食鹽百口之
家百人食鹽終月大男食鹽五升少半大女食鹽三升
少半吾子食鹽二升少半杜佑註云諸君謂老男老女
吾子謂小男小女急就章所云謂以此美味進之老人
耳
丹鉛錄韓長孺𫝊云獄吏田甲辱安國田甲之甲猶某
甲亡其名陰使聶翁壹為間翁者亦士豪之稱
焦氏筆乘學林云論語託六尺之孤據周禮卿大夫之
職國中自七尺以及六十野自六尺以至六十有五皆
征之韓詩外𫝊國中二十行役則七尺者二十也其升
降皆五年則六尺者十五也准此則孟子五尺之童乃
十歲(本升菴集)
春風堂隨筆仲尼之門五尺童子羞稱五霸古以二歲
半為一尺言五尺是十二歲以上十五歲則稱六尺若晏
嬰身不滿三尺是以律起尺矣周尺凖今八寸二尺
四五寸豈成形體當是極言其短耳曹交九尺四寸以
長凖今七尺五寸餘
留青日札孟康曰古者二十而傅三年耕有一年之儲
故二十三而後役之如淳曰律年二十三傅之疇官各
從其父疇學之高不滿六尺二寸以下為罷癃盖漢儀
注民年二十三為正年五十六衰老乃得免為庶民就
田里今未二十三為弱過五十六為老皆發之著名籍
給公家徭役也景帝二年令天下男子年二十始傅
辨物志餘夫程氏訓一夫之弟别授田二十五畝俟其
壯而有室乃授一夫百畝之田予謂一夫授田非一夫
所能辦必其八口竭作始足畢百畝之事一夫之弟則
百畝有事之人也安得為餘夫按陳氏禮書曰古者國
有游倅田有餘夫軍有羨卒皆所以副其正也則知餘
夫一夫之副也周禮七家而賦一兵既已出身為兵則
賦兵之時豈遂置百畝不治以其正夫就役而以其副
者代井則餘夫之名可考而知
戲瑕采薪曰樵采草曰蘇莊子蘇者取而爨之故鮑明
遠寄妹大雷書云樵蘇一歎舟子載泣盖指樵蘇為採
樵者若史記樵蘇後爨周子仲黨樵蘇不爨清談而已
又直指為芻藁之屬矣古人互舉兼稱往往如此
賓退錄陸放翁入蜀記載其父入沌後見舟人焚香祈
神云告紅頭須小使頭長年三老莫令錯呼錯喚問何
謂長年三老云梢工是也長讀如長幼之長乃知老杜
長年三老長歌裏白書攤錢高浪中之語盖如此因問
何謂攤錢云博也按梁冀能意錢之戲注云即攤錢也
則攤錢之謂博亦信矣
輟耕錄吾鄕稱舟人之老者曰長老長上聲盖唐已有
之矣杜工部詩云長年三老長歌裏白晝攤錢高浪中
古今詩話謂川峽以篙手為三老乃推一船之最尊者
言之耳因思海舶中以司舵曰大翁是亦長老三老之
意
代醉編最能負舟水手之名子美有最能行長年舟子
之稱蔡夢弼曰峽中以舟師為長年舵工為三老子美
撥悶詩長年三老遥憐汝
余氏辨林舟人謂之駕長俗呼為家長非也鼠璞云海
壖呼篙師為長年杜詩有長年三老長歌裏之句又古
文詩話川峽以篙師為三長老盖推一船之最尊者呼
之也若家長則奴僕媵妾稱家主之辭矣
閱耕餘錄史記五宗世家趙王使使即縣為賈人𣙜會
索𨼆註會音檜古外反謂為賈人專𣙜賈賣之賈以取
利若今之知市矣按知市者習知市中物價為兩家平
其交易即今所謂牙行
閱耕餘錄鶡冠子曰伊尹酒保立為世師酒保之名始
見於此亦猶韓非目伊尹為庖宰也
老學菴筆記陳亞詩云陳亞今年新及第滿城人賀李
衙推李乃亞之舅為醫者也今北人謂卜相之士為巡
官巡官唐五代郡僚之名或謂以其巡遊賣術故有此
然北方市醫皆稱衙推又不知何謂
余氏辨林南人有言註為南國之人緇衣䟽云南人殷
掌卜之人有遺餘之言稱云人而性行無恒不可為卜
筮龜著猶不能知無恒之人而况於人乎
名義考日者占候時日者也風角占候四方四隅之風
者也
容齋續筆墨子書貴義篇云子墨子北之齊遇日者日
者曰帝以今日殺龍於北方而先生之色黑不可以北
子墨子不聽遂北至淄水不遂而反日者曰我謂先生
不可以北子墨子曰南之人不得北北之人不得南其
色有黑者有白者何故皆不遂也且帝以甲乙殺青龍
於東方以丙丁殺赤龍於南方以庚辛殺白龍於西方
以壬癸殺黑龍於北方若子之言不可用也史記作日
者𫝊盖本於此徐廣曰古人占候卜筮通謂之日者如
以五行所置之日而殺其方龍之旨安在亦可謂怪矣
春風堂隨筆元韶娶魏孝武帝后魏室竒寳多隨后入
韶家有二玉鉢相盛可轉而不可出瑪瑙榼容三升玉
縫之皆西域鬼作也鬼作即世所謂鬼工
輟耕錄世以療馬者曰獸醫療牛者曰牛醫周禮天官
冢宰篇獸醫下士八人注獸牛馬之屬按此則療牛者
亦當曰獸醫矣
老學菴筆記南朝謂北人曰傖父或謂之虜父南齊王
洪軌上谷人事高帝為青冀二州刺史勵清節州人呼
為虜父使君今蜀人謂中原人為虜子東坡詩久客厭
虜饌是也因目北人仕蜀者為虜官
楊公筆錄世謂盗為綠林客按後漢新市人王匡王鳳
等共攻離鄉聚藏於碌林中碌林山在荆州
老學菴筆記唐小說載李紓侍郎罵負版者云頭錢價
奴兵頭錢猶言一錢也故都俗語云千錢精神頭錢賣
亦此意云
解酲語商人獲利者曰遂心不得利曰犯耗買酒脯禳
之至極賤行商呼為貨脚行商亦謂坐賈曰匏漢盖相
譏也
名義考貨殖𫝊駔儈注會二家交易者如今度市師古
曰駔者其首率即今所謂牙行牙本作互以交互為義
互與牙字相近因訛為牙行廣韻儈會合市人
余氏辨林唐人書互作牙互字似牙因轉為牙衙門之
衙押衙之衙俱宜作牙故軍前大旗為牙旗而押衙者
又所以押牙旗者也牙音似衙因訛為衙
五總志長安有龍戸見水即知有龍或引出但如鰍退
之云衙時龍戸集上日馬人來當是用此而馬人不見
於書𫝊更當詳考且質於博古者
同話錄昌黎廣州詩衙時龍戸集上日馬人來馬人乃
馬援所留人種也若龍戸往往以為弦戶而無明文近
聞廣人云有一種蘆渟人在海岸石窟中居止初亦無
定處三四口共一小舟能没入水數丈過半日乃浮出
形骸飲食衣著非人也能食生魚兼取蜆蛤海物從舶
人易少米及舊衣以蔽體風浪作即扛挽船置岸上而
身居水中無風浪則居船中只有三姓曰杜曰伍曰陳
相為婚姻意此乃龍戸之類
演繁露退之上廣帥詩曰上日馬人來傳燈錄曰富那
夜奢昔為毗舍利國王其國有一類人如馬裸露王運
神力分身為蠶彼乃得衣王後復生中印度馬人感戀
悲鳴因號馬鳴大士案中印度在西域西域地與廣近
豈唐時常有中印度人來至廣境耶退之與佛異趣而
此馬人乃出佛典當是佛教已通中國馬人已來亦同
民庶赴上日衙集耶故退之得而記之也荀子蠶賦曰
此夫身女好而頭馬首者歟今蠶頭實不似馬而卿乃
云爾則蠶為馬類古有其𫝊矣周禮禁原蠶為妨馬也
今術家末僵蠶塗傅馬齒馬輒不能齕草則蠶馬同類
信矣𫝊燈之說固專尊佛而自周禮以及荀子皆在佛
教未入中國之前其說已如此殆古來已有此𫝊矣然
蠶背悉有黑紫迹對出宛如馬蹄而頭實不似也
困學紀聞送廣帥詩上日馬人來唐書環王傳西屠夷
盖馬援還留不去者才十五隋末孳衍至三百皆姓馬
俗以其寓故號馬留人與林邑分唐南境演繁露引𫝊
燈錄中印度乃在西域其說誤矣
宛委餘編韓退之上詩云衙時龍戸集上日馬人來吳
坰云長安有龍戸見水即知有龍或引出但如鰍魚按
此是潮州時上廣帥作非長安也馬人程大昌演繁露
引𫝊燈錄毗舍利王時其國有一類人如馬裸露王運
神力分身為蠶彼乃得衣王復生中印度馬人感戀悲
號以為入中國而上日有馬人恐亦非也按俞益期牋
云馬文淵立銅柱岸北出有遺兵十餘家居夀洽岸南
對銅柱悉姓馬婚姻至今二百餘家言語飲食尚與中
華同號曰馬留恐此亦是馬留之類耳又記得一小說
龍戸在儋耳珠崖其人目睛皆青碧入水伏一二日盖
即所謂崑崙奴也
桐薪采珠兒元時有司名曰烏蜑戸故今滇廣之間諸
夷採金珠者得稱蜑人
戒菴漫筆江西省崇義縣正德間新立民皆軬種洞蠻
也軬字在軫韻中音部本切後山叢談云二廣居山谷
間不隸州縣謂之猺人舟居謂之蜑人島上謂之黎人
猺音姚蜑音延韻書作蜑寫者音但下注南夷海種則
蜒字宜以虫從下為正軬種亦曰軬人叢談所載三人
今稱無異盖有四等異人稱矣
玉堂漫筆嘗見閻閎尚有憲副云龍袖嬌民為我文皇
帝白溝之役時事歐陽圭齋南詞中已有此語想是元
時方言不知是何等也
鶴山雅言壤子漢書謂封於肥饒之國山郎漢書楊
惲𫝊以貲多為山郎
藝苑雌黃杜陵詩多言花門喜聞官軍臨賊詩花門騰
絶漠拓羯度臨洮又云花門小箭好此物棄沙場又即
事詩聞道花門破和親事却非又遣憤詩聞道花門將
論功未盡歸又有留花門一篇云花門既須留原野轉
蕭瑟指回鶻為花門注家不言其義予以唐地理志考
之甘州刪丹縣北渡張掖河西北行千里有寧寇軍軍
東北有居延海又北三百里有花門山堡又東北千里
至回鶻牙帳故謂回鶻為花門也
杜詩正訛花門天驕子飽肉氣勇决諸詩之言花門者
皆回紇也舊集作北門盖由字畫小誤唐以太原為北
門非謂回紇明矣卒章申言花門也
彈雅花門刺面以彣也說者但言回紇不著多義因補
之
剡溪漫筆宋孝武校獵江右選白衣左右百八十人皆
面首富室面首疑俗所謂有頭面人也
藝林彙考稱號篇卷七
