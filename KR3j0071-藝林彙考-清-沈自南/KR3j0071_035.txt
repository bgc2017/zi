欽定四庫全書
藝林彙考稱號篇卷八
蓬莱知縣沈自南撰
僕妾類
梁谿漫志律文有官戶雜戶良人之名今無此色人讞
議者已不用此律然人罕知其故唐制凡反逆相坐沒
其男女及奴婢謂之官奴婢男年十四以下者配司農
十五以上者配嶺南為城奴也一免為番戶再免為雜
戶三免為良人皆因赦宥所及則免之凡免皆因恩言
之得降一等二等或直入良人諸律令格式有言官戶
者是番戶雜戶之總號非謂别有一色蓋本扵此
輟耕錄今蒙古色目人之臧獲男曰奴女曰婢總曰驅
口蓋國初平定諸國日以俘到男女匹配為夫婦而所
生子孫永為奴婢又有曰紅契買到者則其元主轉賣
與人立券投稅者是也故買良為驅者有禁又有陪送
者則摽撥随女出嫁者是也奴婢男女止可互相婚嫁
例不許聘娶良家若良家願娶其女者聽然奴或致富
主利其財則俟少有過犯杖而錮之席卷而去名曰抄
估亦有自願納其財以求脱免奴籍則主署執憑付之
名曰放奴刑律私宰牛馬杖一百歐死驅口比常人減
死一等杖一百七所以視奴婢與馬牛無異按周禮其
奴男子入於皂隸女子入於舂藳說文奴婢皆古罪人
夫今之奴婢其父祖初無罪惡而世世不可逃亦可痛
已又奴婢所生子亦曰家生孩兒按漢書陳勝𫝊秦令
少府章邯免驪山徒人奴産子師古曰奴産子猶人云
家生奴也則家生兒亦有所據
名義考奴婢之監知家務者謂之當家或云管家霍光
傳愛幸監奴王建詩不是當家頻向說在朝之蒼頭盧
兒在官之侍史官婢皆當家也(當平聲)
資暇錄呼奴為邦者蓋舊謂僮僕之未冠者曰豎人不
能直言其奴因號奴為豎高歡東魏用事時相府法曹
卒子炎誤犯歡奴杖之歡諱樹而威權傾於鄴下當是
郡寮以豎同音因目奴為邦義取邦君樹塞門以句内
有樹字假豎為樹故歇後為言今兼刪去君字呼之一
說邦字類拜字言奴非惟郎主是賓則拜
余氏辨林前漢司馬𫝊臧獲奴婢應邵曰方言荆淮海
岱之間罵奴曰臧罵婢曰獲燕齊奴謂之臧婢謂之獲
揚雄云凡民男而壻婢謂之臧女而婦奴謂之獲張楫
云壻婢之子謂之臧婦奴之子謂之獲周禮云取貨謂
之臧笞得謂之獲二字未明按風俗通云古制本無奴
婢皆犯罪而為之臧者以被臧罪沒入官為奴婢獲者
以逃亡獲得為奴婢也二字了然
逌㫋璅言說文曰男入罪曰奴女八罪曰婢凡人男而
壻婢曰臧女而婦奴曰獲臧者犯罪沒官為奴獲者在
逃被獲為婢今祖制惟功臣家有給賞奴婢其餘有犯
男稱雇工人女稱使女在卿大夫家且不得有奴婢况
士庶人乎
說原奴如也如女之服事人故字從女婢女之卑者故
字從卑一說男曰奴女曰婢古者買人以為之厮養也
析薪為厮炊爨為養又曰伴當漢子賤丈夫之號
辨物志漢高祖五年詔民飢餓自賣為人奴婢者皆免
為庶人元帝時貢禹言官奴婢十餘萬税良民以給之
宜免為庶人一也乃其實則有異周官太宰以九職任
萬民八曰臣妾聚斂疏材臣妾奴婢也此自鬻於人或
豪家隠占力不能自贖與克自振拔者固常老死賤籍
故高祖憫其飢餓之由而免為庶人賑救之意也王猛
時吏入官為奴婢官奴婢謂之臧獲罪人之名或隸籍
典撡作或分置諸苑養狗馬禽獸此脱籍不得自由貢
禹所謂在官游閒縻食以病民故其免為庶人者宥罪
之意也宥罪之意重故光武嚴殺奴婢與炙灼奴婢者
律
天中記吕不韋家僮萬人師古曰婢妾總稱說文男有
罪曰奴奴曰童女曰妾
名義考左傳王臣公公臣大夫大夫臣士士臣皂皂臣
輿輿臣隸隸臣僚僚臣僕僕臣臺禮奚八人鄭玄曰古
者從坐男女沒官其少才智以為奚今侍史女婢皆古
罪人周禮其奴男入於皂隸女入於舂藁今人家役使
者但可謂之傭王逸云傭厮賤之人前功臣表咸出傭
保之中師古曰傭賣功傭保可任信皆賃作者今律謂
之雇工人也
名義考傅說胥靡莊子注刑徒之人以鐵鎖相連繋周
公曰憎人者憎其餘胥廣韻須者賤妾之稱古人以婢
僕為餘須亦作餘胥
余氏辨林易經歸妹以須本義云女之賤者考天官書
織女三星須女四星陸氏震云織女三星貴須女四星
賤此正取象之意
余氏辨林僕御車名然非賤者之役書云禮有六藝御
居一焉故司徒以之教萬民保氏以之教國子詩以執
轡如組為賢孔子以執御為能而周官大馭戎僕田僕
齊僕之官皆大夫上士為之然有同等為之僕有降等
為之僕禮曰若僕降等則受不然則否是也有貴者為
賤人僕禮曰君命召雖賤人大人必自馭之又襄子為
鄙賢御是也有弟子為師長僕若魯論冉有僕樊遲御
是也
余氏辨林吳俗諱奴為鼻有解云糚門面耳或曰猪鼻
善掘地義取生事云皆臆說也按契丹罵漢兒作十里
鼻猶言奴僕也鼻字當是契丹國語
閱耕餘錄吾鄉罵奴曰客作初不省其義及讀西京雜
記康衡勤學邑有大姓家富多書乃與客作得主人書
徧讀之又魏略焦先飢則為人客作飽食而已不取其
直乃知俗語所自第為主傭作故曰客作本非罵詈之
詞
輟耕錄凡婢役於婢者俗謂之重臺按左氏傳昭公五
年日之數十故有十時亦當十位自王以下其二為公
其三為卿注云日中為王食時為公平旦為卿雞鳴為
士夜半為皂人定為輿黃昏為隸日入為僚晡時為僕
日昳為臺㬂日中出闕不在第等王公曠其位又昭公
七年天有十日人有十等故王臣公公臣大夫大夫臣
士士臣皂皂臣輿輿臣臺則所謂臺者十等之至卑今
豈亦本是與然加以重字尤有意
雪舟&KR3250;語婢之婢世謂重臺評書者謂羊欣書似婢學
夫人米芾學欣書故高宗謂米字為重臺今有人以非
道進身而人又出其門是謂重臺也幹之幹曰踏牀兒
即重臺之謂臺或作擡
名義考陪重也陪臣重臣也諸侯之臣於天子曰陪臣
陪儓猶陪臣也儓亦作臺左傳僕臣臺方言南楚罵庸
賤謂之田臺
留青日札今呼侍婢曰丫頭言頭上方梳雙髻未成人
之時即漢所謂偏&KR0034;也劉賓客詩花面丫頭十三四春
來綽約向人時為小樊而作花面者未開臉也
秇林伐山南史王琨㺐婢所生㺐音騷今罵㺐奴本此
老學菴筆記漢時送葬之禮極厚武帝之葬昭帝幼弱
霍光不學取金錢財物鳥獸魚鱉牛馬虎豹生禽凡百
九十物盡瘞藏之又以後宫守園陵於是園妾自此始
矣後世因之遂不復變白樂天有園陵妾詩讀者傷之
天中記内則聘則為妻奔則為妾註妾之言接也聞彼
有禮走而往焉以得接見於君子也說文有臯女子給
事之得接於君者左傳女為人妾妾不聘也韻會奔則
為妾奔亦辠也
丹鉛錄糓梁傳姪娣者不孤子之義一人有子三人緩
帶注姪音迭娣音第姪之為言迭也娣之為言第(一作遞)
也更迭次第御於君也古者天子一娶九女同姓媵之
易曰其君之袂不如其娣之袂良後世目兄弟之子為
姪夫男子而字從女六書之義舛矣又變迭之音而為
直何啻千里又按干令升左傳注云姪娣者同姓媵
女之稱也兄之女來媵曰姪妹來媵曰娣若兄之女不
媵者但曰兄之女而不曰姪妹不從媵者但曰妹而不
曰娣古人之正名審稱如此由此論之姪之字不惟不
可加於男亦不可混稱於兄之女也
野客叢書說者謂古之媵猶今之從嫁者也媵送也妾
送嫡而行故謂妾為媵如女英隨娥皇事舜是也僕按
公羊傳曰媵者何諸侯娶一國則二國往媵之以姪娣
從姪者兄之子娣者女弟也又考毛詩正義凡送女適
人者男女皆謂之媵僖五年左傳晉人襲虞執其大夫
井伯以媵秦穆姬史傳稱伊尹有萃氏之媵臣是送女
者雖男亦名媵也毛詩求爾新特由不以禮嫁故父母
之家男子婦女皆無肯媵之獨自而來故謂之新特
鼠璞江有氾序有嫡媵之說鄭引公羊諸侯一娶九女
二國媵之及引昏禮注古者女嫁姪娣送之晦翁以此
詩不見勞而無怨之說以序為疑予固不敢妄議然考
經傳媵特送昏之名猶喪之賵與賻史記載伊尹為有
莘媵臣古史載湯婚有莘乃以伊尹為媵送女春秋載
公子結媵陳婦於鄄與執虞公及井伯以媵秦穆姬晉
將嫁女於吳齊侯使析歸父媵之伊尹公子結虞公井
伯析歸父皆嘗為媵初不言某國之女為某國之媵妾
也左氏同姓媵之異姓則否不過謂同姓至親可講餽
送嫁女之禮異姓則可略也然春秋書齊人來媵與衛
晉無異辭書人不書女其事甚明矧當時魯為弱國嘗
為齊晉所凌猶恐不屑以女為媵齊晉大國肯以女為
魯女從妾乎古有一娶九女之事與否皆不可知考之
經傳斷不以妾訓媵楚辭九章云波滔滔兮來迎魚鱗
鱗兮媵予晦庵注媵送也波來迎魚來送易咸封象曰
咸其轉頰舌滕口說也釋文云滕達也鄭康成虞翻作
媵而亦訓為送以此證媵為送益明爾雅曰媵將送也
注遠於將之釋曰謂從行孫炎曰將行之送也即不指
為妾公羊禘於太廟用致夫人稱姜氏貶也譏以妾為
妻脅於齊媵之先者漢志謂董仲舒以[婺-矛+牙]娶於楚而齊
媵之脅公立為夫人此乃漢儒之論恐因詩序而訛自
後記傳所載妾媵紛然矣(纍瓦篇方言媵寄也託也送也)
秕言張南軒云予嘗詳味漢文帝與南越王尉佗書其
首辭曰朕高皇帝側室子也故佗報書首亦曰老夫故
越吏也文帝不以高帝側室之子為諱則佗敢以越吏
為嫌哉愚按禮記云妻將生子及月辰居側室夫使人
日再問之註云凡生子無問妻妾皆在側室然則側室
子未可便以為妾子也孝惠帝無子吕后潛取他人子
養之宫中惠帝崩吕后立少帝及諸王皆非真孝惠子
文帝云朕高皇帝側室子若曰朕高皇帝親子非如少
帝比意佗亦以少帝諸王皆他人子心有不服故文帝
明言此意以厭服之耳若以側室為妾子則於禮記之
義有妨青史子五十三篇今存胎教一篇其首云古者
胎教之道王后有身瑞七月居於蔞室當即側室固亦
王后所居也
鶴山雅言内則妻將生子及月辰居側室注側室夾室
之次燕寢也疏正寢之室在前燕寢在後側室又次燕
室之旁妻既居側室妾亦當然文帝賜尉佗詔自稱側
室之子正是本然非謙詞也論者誤講
丹鉛錄卲文莊云妾之於禮久矣有媵而妾者有卜而
妾者卜而妾者聞命而趨不備六禮故謂之奔傳曰疲
於奔命蓋言速也奔者必非滛滛而奔者謂之滛奔是
故女之嫁者有二道焉有聘而嫁者有奔而嫁者慎按
天文有織女王貴女須女主賤女貴女則嫡也賤女則
諸侯之副宫九媵大夫之側室三歸也禮之所謂買妾
奔則為妾皆不備禮之謂也先王制禮豈不欲六禮皆
備而後歸哉禮不下庶人勢也故仲春奔者不禁恐失
時也荒年殺禮多昏欲繁育也許氏說文妾字從辛女
之有罪者為人妾漢緹縈上書願沒為官婢以贖父罪
此蓋秦法周之盛也决不然也周禮有女奚之條亦劉
歆附會文姦以欺王莽者殆不可信王莽末年令天下
奴婢贖還為良朱子綱目亦善之豈有周公制法不如
王莽乎妾字從辛蓋亦秦篆非古篆也
鶴山雅言三代嫁嫡女則娣姪媵異姓亦媵無嫁少女
法並謂之妾如戴媯生子為宣公亦只說送歸妾疑買
妾不知其姓則卜之此是後世秦漢來語左傳奔曰妾
亦同此
韻語陽秋何彼穠矣之詩美王姬而作也周姬姓故皇
女皆稱姬如陳媯楚芈齊姜之類是也後世凡婦人皆
稱姬誤矣南朝人士皆謂姬人如蕭綸見姬人詩所謂
狂夫不妬妾隨意晚還家劉孝綽詠姬人未出詩所謂
帷開見釵影簾動聞釧聲梁王僧擇為姬人怨詩所謂
還君與妾扇歸妾與君裘江總為姬人怨服藥詩所謂
妾家邯鄲好輕薄特忿仙童一丸藥是也
避暑錄話婦人以姓為稱故周之諸女皆言姬猶宋言
子齊言姜也自漢以來不復辨類以為婦人之名故史
記言高祖居山東好美姬漢書外戚𫝊云所幸姬戚夫
人之類固已失矣注漢書者見其言薄姬虞姬戚姬唐
姬等皆妾而非后則又以為衆妾之稱近世言妾者遂
皆為姬事之流𫝊失實每如是今謂宗女為姬亦因詩
言王姬之誤也
石林燕語古者婦人無名以姓為名或係之字則如仲子
季姜之類或繋之諡則如戴媯成風之類各不同周人
稱王姬伯姬蓋周姬姓故云而後世相承遂以姬為婦
人通稱以戚夫人為戚姬虞美人為虞姬自漢以來失
之政和間改公主而下名曰帝姬此亦沿習熟慣而不
悟國姓自當為嬴余嘗以白蔡魯公憚於改作而止
七修類藁葉石林燕語云云予初讀之亦謂是也諦思
真可謂燕語也夫姬固周姓亦謂婦人美稱韻會之釋
也毛詩又曰彼美淑姬師古曰周貴於衆國之女所以
婦人之美者稱姬若以國姓而後世傳訛則黃帝姓姬
炎帝姓姜左傳雖有姬姜連稱之辭獨用一姜字稱婦
人可乎說略陳風曰彼美淑姬可與晤言非必姬氏
女秦紀吕不韋娶邯鄲姬絶美亦槩為婦人稱也
疑耀古者婦人不稱名出嫁之後即以父母之姓為名
如春秋王姬齊姜宋子之類是也故姬者周之姓也如
齊稱姜宋稱子耳後世字學不明以姬字為女人通稱
已誤漢有薄姬栗姬憲姬是又以姬為妾矣蔡京當國
改公主為帝姬更足掩口時公主乃趙姓既於姬字不
合豈以帝之女可為人之妾耶宋人精於考究而當時
卒無一人駁正者則為京之權所怵也
戲瑕疑耀謂姬者周姓後世字學不明以姬字為女人
通稱耳甚似不然姬故黃帝氏姓周人孠之故春秋稱
王姬諸姑伯姊並得稱焉魯為同姓稱叔姬季姬共姬
猶齊之稱姜宋之稱子陳之稱媯秦之稱女懷嬴之類
是也蓋古者婦人稱名率從其國姓而女之適人者明
有所從則又繋諸國若郯伯姬杞叔姬宋蕩姬鄭季姬
衛穆嬴宋穆姜之謂矣至周穆王娶盛伯之女傳曰同
姓之親故稱盛姬固一說也然水經注載巫山之上帝
女居焉宋玉所謂天帝之季女名曰瑶姬襄陽耆舊𫝊
則稱赤帝女姚姬未行而卒葬於巫山之陽是不在周
以前乎而楚非周姓文王得丹之姬滛朞年不聽朝魏
安釐王如姬最幸為公子盜晉鄙兵符楚莊王立鼔鐘
之間左杖鄭姬右擁越姬又左傳有秦姬燕姬胡姬陳
夏姬彼何以故至漢魏而後相沿為嬪嬙戚畹之通稱
矣然則稱姬者自是美名之意在赤帝時已有之何關
後人謬戾哉竊謂今之稱姬者獨吳人為近古蓋吳之
先故姬姓也六朝三唐詩中往往稱吳姬至燕趙佳人
亦並稱姬罪不在學之不明矣
兼明書宣五年左傳云鄭文公有賤妾曰燕姞而生穆
公石癸曰吾聞姬姞耦其子孫必蕃姞吉人也后稷之
元妃也明曰石癸所言是論姞字之義義即當時姞從
人作吉後代改之從女若當是從女安得吉人之語乎
故是從女者失其義也
讕言長語娘字俗書古無當作孃今通為婦女之稱予
觀韓魏公安陽集公𫝊中云宋宫中稱郭后為大娘劉
妃為小娘則皇家亦如此稱之不獨民間
余氏辨林娘之為稱少女也若古有吳娘泰娘窈娘杜
秋娘之類今俗誤以為母稱蓋母宜作孃字也
輟耕錄娘字俗書也古無之當作孃按說文頻擾也肥
大也從女襄聲女良切其義如此今乃通為婦女之稱
故子謂母曰娘而世謂穏婆曰老娘女巫曰師娘都下
及江南謂男覡亦曰師娘娼婦曰花娘達旦又謂曰草
娘苖人謂妻曰夫娘南方謂婦人之無行者亦曰夫娘
謂婦人之卑賤者曰某娘曰幾娘鄙之曰婆娘考之風
俗通漢何敞為鬼蘇珠娘按誅亭長龔壽隋書韋世康
為絳州刺史與子弟書云况娘春秋已高温凊宜奉教
坊記北齊時丈夫著婦人衣行歌傍人齊和云踏謠娘
南史梁元徐妃與帝左右暨季江私通季江曰徐娘雖
老尚猶多情又梁臨川王宏侵魏魏遺以巾幗歌曰不
畏蕭娘與吳姥但畏合肥有韋虎謂韋睿吕僧珍也大
業拾遺隋煬帝宫婢曰雅娘唐史張旭草書見公孫大
娘舞劍器而通神又武承嗣聞喬知之婢窈娘美奪取
之杜工部詩耶娘妻子走相送又黃四娘家花滿蹊白
樂天詩吳娘暮雨蕭蕭曲韋應物詩春風一曲杜韋娘
柳子厚下殤女暮磚記始名和娘樂府雜錄張紅紅唱
歌丐於市韋青納為姬敬宗召入宫號記曲娘又望江
南曲始自朱崖李太尉鎮浙西日為姬謝秋娘所製明
皇雜錄呼白鸚鵡為雪衣娘甘澤謠武三思晚獲一妓
曰綺娘狄仁傑至遂逃壁隙中曰我天上花月之妖也
樊川集杜秋娘年十五為李錡妾錡敗入宫後坐譴歸
故里又竇桂娘父良建中初為汴州戶曹掾李希烈破
汴州取桂娘去李賀集賀撰申胡子觱篥歌成翔客喜
擎觴起立命花娘出幕徘徊拜客劉賓客集泰娘本韋
尚書家主謳者河東記唐進士段何卧病遇妊娘留詩
而愈𫝊竒崔氏鸎鸎婢曰紅娘霍小玉傳長安中有媒
氏鮑十二娘薛蒼駙馬青衣也余媚娘叙錄陸希聲娶
余媚娘媚娘約媒曰陸郎中若必得兒侍巾櫛須立誓
不置側室及女奴圖經蠶神謂之馬頭娘杜陽雜編南
海貢竒女盧娘娘工巧無比麗情集陳敏兄妾越娘貌
美兄死遂與款狎續齊諧記齊穎寓山陰夜見前宰妾
萬文娘墨莊漫錄李后主令宫嬪窅娘以帛繞脚令纖
小右略舉一二不能悉載是則今之云云皆有所本然
都下自庶人妻以及大官之國夫人皆曰娘子未嘗有
稱夫人郡君等封贈者載考之史隋柴紹妻李氏起兵
應李淵與紹各置幕府號娘子軍唐平陽公主兵與秦
王定京師號娘子軍花蕊夫人宫詞諸院各分娘子位
韓昌黎有祭周氏二十娘子文以此推之古之公主宫
妃已與民間共稱娘子則今之不分尊卑亦有自來矣
丹鉛錄南宋蕭齊崇尚佛法閣内夫娘悉令持戒麾下
將士咸使誦經(見法琳辨正論)夫娘之稱本此謂夫人娘子蓋
是美稱也是時北則胡后却扇於曇獻南則徐妃贈枕
於瑶光龜兹王女納於鳩摩羅什反以為榮千金公主
偶於滛毒丐僧不以為恥後世以夫娘為惡稱緣此東
坡戲語有和尚宿夫娘相牽正上牀云陶九成乃為罵
語蓋未見六朝雜說耳
能改齋漫錄婦女以姐為稱說文曰嬄字或作姐古字
假借也子也切近世稱女兄為姐蓋尊之也按魏繁欽
與文帝牋曰自左&KR1516;史妠謇姐名倡魏志曰文帝令吐
䕫與左&KR1516;等於賓客之中吹笙㰻琴李善注云其史妠
謇姐蓋亦當時之樂人以是知婦之稱姐漢魏已然矣
秕言女兄曰姊字從&KR1659;今人作娣或作姐皆非也女弟
曰娣閩人呼母曰姐不得為女兄之稱
愛日齋叢抄史高帝紀有武負陳丞相世家有張負絳
侯世家有許負皆以為婦人記言王媪武負則信婦人
矣班書如淳注俗謂老大母為阿負師古引劉向列女
傳魏曲沃負者魏大夫如耳之母此古語謂老母為負
耳世家言戶牖富人張負索隠曰婦人老宿之稱然稱
富人或恐是大夫爾予謂張負果婦人當是清女之流
亦富人也許負相者索隠引應劭注老嫗也意其負婦
音同古文相通用不然馮婦固晉善士歟史註猶有異
論者
史記考要高祖記嘗從玉媪武負貰酒漢祖之母曰媪
趙左師觸龍稱太后曰媪貴賤通稱也王氏之媼武氏
之負負亦媪類也郭解𫝊周勃世家所稱許負亦同若
陳平世家所稱張負乃男子之名
吹劍錄女以行稱者既醉詩曰釐爾女士註云女有士
行也漢列女傳搜次材行晉列女傳載循六行班姬女
史箴有婦行篇然古今志婦人者止曰碑曰誌未嘗稱
行狀近有鄉人志其母曰行狀不知何所據
巵言今世俗語凡畫美婦人皆曰士女
桐新吳俗男子呼婦人為女客蓋有自來宋玉高唐賦
昔者先王游高唐怠而晝寢夢見一婦人曰妾巫山之
女也為高唐之客
說楛女為陰象二女為奻三女為姦日女為妟以隂掩
陽之義妨㛴婞嫉㜗嫌婪媮威媿㜮媟嬻等字皆從女
取陰私之義若訓婦人處子則背矣
野客叢書海錄碎事曰越俗以珠為寳生女名珠娘生
男名珠兒綠珠之意用此僕謂不然以女名珠者珍愛
之意也如彭寵之女名女珠竒章公牛僧孺愛姬名珍
珠皆珍愛之意且彭寵南陽人初非越俗也
丹鉛錄說文娃圜深目貌一曰吳楚之間謂好曰娃吳
有館娃宫揚雄賦貲娵娃之珍髦師古曰美女也史記
趙主父内吳廣女娃嬴孟姚徐廣引古史考云内其女
曰娃此因内女之文而妄說也
彈雅女郎本是侍兒正呼亦可泛說如木蘭詞同行十
三年不知木蘭是女郎是也如詳全篇詞意乃庶姓民
家女非侍兒也
彈雅婦(房九切上)字俗音誤讀若務(亡遇切去)古今韻書所不收
而白居易琵琶行老大嫁作商人婦上協故下協去竟
是三韻雜協諸本古今無通用者則知中晚有此方俗
之音亂厠於韻脚前此不然也
留青日札八十曰耋常珍杖於朝非人不暖杜子美詩
暖老須燕玉謂燕趙美婦人如玉也(秕言云思得暖玉之杯也)
說楛杜詩暖老須燕玉古詩云燕趙多佳人美者顔如
玉黃平倩太史贈范遷有云燕玉從教解舉雛
藝林彙考稱號篇卷八
