欽定四庫全書
藝林彙考棟宇篇卷三
蓬莱縣知縣沈自南撰
亭臺類
釋名亭停也人所停集也
初學記劉熙釋名云臺持也言築土堅高能自勝持也
案山海經有軒轅臺帝堯臺帝舜臺(在崑崙山東北)其後殷有
鹿臺(尚書曰散鹿臺之財史記曰紂厚賦以實鹿臺)南單臺(晉束晳汲冢書抄云周武王親禽受
於南單之臺)周有靈臺(淮南子曰文王築靈臺)秦有章臺(見史記)鳳凰臺
(見列仙傳)琅琊臺(史記云始皇作琅琊臺刻石頌德)漢有漸臺(武帝作)神明臺
八風臺(並見漢書)後漢有雲臺(見東觀漢記顯宗圖二十八將)魏有金臺(見魏
志)吳有釣臺(見吳志)晉有崇天臺(見晉宫閣名)此其略也又五
經異義曰天子有三臺靈臺以觀天文時臺以觀四時
施化囿臺以觀鳥獸魚鱉諸侯卑不得觀天文無靈臺
但有時臺囿臺也
余氏辨林六韜云文王既出羑里周公旦築為靈臺淮
南子云文王為玉門築靈臺以待紂之失地志云文王
二十九年伐崇作靈臺新序云周王作靈臺掘地得枮
骨更葬之天下聞之歸心焉按五經異義曰天子有三
臺靈臺以觀天文時臺以觀四時囿臺以觀鳥獸魚鱉
玉海亦云文王作臺主於望氛祲觀民俗以察天人之
意因以疏瀹精神宣節勞逸然則靈囿靈沼對靈臺而
言之耳豈文王得民心故民以靈名臺之謂邪
余氏辨林三歸舊鮑彪註云婦人謂嫁曰歸夫家曰家
仲蓋三取女也又韓非曰桓公使管仲有三歸之家蓋
一妻二妾也說苑本義竝曰三歸之臺今宗之
雋言高后紀趙王宫叢臺災師古曰連聚非一故名叢
臺蓋本六國時趙王故臺也
雋言郊祀志北治大池漸臺名曰泰液師古曰漸浸也
臺在池中為所浸故曰漸臺一音子廉反
雋言逃責臺服虔曰周赧王負責無以歸之主迫責急
乃逃于此臺後人因以名之柏梁臺服虔曰用柏頭
梁作臺因名焉師古曰三輔故事云以香柏為之今書
字皆作柏服說非也通天臺師古曰言高上通于天
也
雋言子虛賦登陽雲之臺孟康曰雲夢中高唐之臺宋
玉所賦者言其高出雲之陽也
秇林伐山唐韓翃青州詩柏寢寒蕪變梧臺宿雨收柏
寢見晏子春秋梧臺伏琛齊地記曰臨淄有梧臺里皆
齊事也
秇林伐山束晳玄居賦夕宿七娥之房朝享五鼎之食
方言吳有桼娥之臺桼即七字字林有七娥三粲百媚
千嬌之語
誠齋襍記響屧廊以楩梓板鋪于地上西施行則有聲
故名
青箱雜記東京記天清寺繁臺本梁王鼔吹臺梁高祖
常閱武於此改為講武臺其後繁氏居其側里人乃呼
為繁臺則繁臺之名始於此也(按阮詩云駕言發魏都南向望吹臺簫管有餘
音梁王安在哉)
丹鉛錄吹臺即繁臺本師曠吹臺梁孝王增築班史稱
平臺唐稱吹臺又因謝惠連嘗為雪賦又名雪臺
青箱雜記蘇有姑蘇臺故蘇州謂之蘇臺相有銅雀臺
故相州謂之相臺滑有測景臺故滑州謂之滑臺
困學紀聞唐律歷志測景在浚儀岳臺按陳次道東京
記宣德門前天街西第一岳臺坊今祥符縣西九里有
岳臺圖經云昔魏王遥事霍山神築此臺禱于其上因
以為名
演繁露漢章臺即秦章臺也地在渭南而秦咸陽乃在
渭北通鑑秦昭王六年楚懷王為秦所詐入秦至咸陽
朝章臺如藩臣禮則秦之章臺乃在咸陽渭北也邪以
予攷之蓋秦之咸陽跨渭而南北焉故武庫章臺雖在
長安亦統之咸陽非正在渭北之咸陽也
說略楚章華臺亳州陳父縣陳州商水縣荆州江陵長
林監利縣皆有之乾谿亦有數處據左傳楚靈王七年
成章華之臺與諸侯落之杜預注章華臺在華容城中
華容即今之監利縣非岳州之華容也至今有章華臺
在縣郭中與杜預之說相符亳州陳父縣有谿其側亦
有章華臺故臺基下往往得人骨云楚靈王戰死于此
商水縣章華臺之側亦有乾谿薛綜注張衡東京賦引
左氏傳乃云楚子成章華之臺于乾谿皆誤說也左傳
實無此文章華與乾谿元非一處楚靈王十二年王狩
于州來使蕩侯潘子司馬督囂尹午陵尹喜帥師圍徐
以懼吳王次于乾谿此則城父之乾谿靈王八年遷于
夷者乃此地十三年公子比為亂使觀從師于乾谿王
衆潰靈王亡不知所在平王即位殺囚衣之王服而流
諸漢乃取葬之以靖國人而赴以乾谿靈王實縊于芊
尹申亥待他年申亥以王柩告乃改葬之而非死于乾
谿也昭王二十七年吳伐陳王帥師救陳次于城父將
戰王卒于城父而春秋又云弑其君于乾谿則後世謂
靈王實死于是理不然也
史記考要封禪書通天莖臺列子曰周穆王築臺號曰
中天之臺司馬相如上林賦曰置酒乎昊天之臺昊天
中天通天皆最高之名臺有銅柱謂之莖張衡西京賦
云通天訬以竦峙徑百常而莖擢即此通天莖臺也漢
書特削莖字索隠諸人亦疑莖為衍字顧未深考耳武
帝前乎此作柏梁臺有銅柱承露盤後乎此作漸臺神
明臺露盤有無史志不載班固西都賦云抗仙掌以承
露擢雙立之金莖張衡西京賦又云立修莖之仙掌承
雲表之清露語意似指唐中太液池之漸臺也然三輔
圖云通天臺上有承露盤仙人掌擎玉杯以承雲表之
露或諸臺之制皆然與
容齋四筆中天之臺有二其一列子曰西極化人見周
穆王王為之改築宫室土木之功赭堊之色無遺巧焉
五府為虛而臺始成其高千仞臨終南之上名曰中天
之臺其一新序曰魏王將起中天臺許綰負操鍤入曰
臣能商臺王曰若何曰天與地相去萬五千里今王因
而半之當起七千五百里之臺高既如是其趾須方八
千里盡王之地不足以為臺趾必起此臺先以兵伐諸
侯盡有其地又伐四夷得方八千里乃足以為臺趾度
八千里之外當定農畝之地足以奉給王之臺者臺具
以備乃可以作王默然無以應乃罷起臺
癸辛襍識王文公詩云功謝蕭規慙漢第恩從隗始媿
燕臺然史記止云為隗改築宫而師事之初無臺字而
李白詩有何人為築黃金臺之語吳虎臣漫錄以此為
據按新序通鑑亦皆曰築宫不言臺也然李白屢用黃
金臺事如誰人更掃黃金臺燕昭延郭隗遂築黃金臺
掃灑黃金臺招邀廣平客如登黃金臺遙謁紫霞仙侍
宴黃金臺傳觴青玉案杜甫亦有揚眉結義黃金臺黃
金臺貯賢俊多柳子厚亦云燕有黃金臺遠致望諸君
白氏六帖有燕昭王置千金於臺上以延天下士謂之
黃金臺此語唐人相承用者甚多不特本於白也又按
唐文粹有皇甫松登郭隗臺詩(松詩云燕相謀在兹積金黃巍巍上者欲何顔
使我千載悲)又梁任昉述異記燕王為郭隗築臺今在幽州
燕王故城中士人呼賢士臺亦謂招賢臺然則必有所
謂臺矣後漢孔文舉論盛孝章詩曰昭王築臺以尊郭
隗然皆無黃金宋鮑昭放歌行云豈伊白璧賜將起黃
金臺然則黃金之名始見於此李善註引王隠晉書段
匹磾討石勒屯故燕太子丹黃金臺又引上谷郡圖經
曰黃金臺在易水東南十八里昭王置千金臺上以延
天下士且燕臺事多以為昭王而王隠以為燕丹何也
余後見水經註云固安縣有金臺耆舊言昭王禮賢廣
延方士故修建下都館之南垂燕昭創於前子丹踵於
後(云云)以此知王隠以為燕丹者蓋始此也(按戰國策燕昭王見
郭隗乃築館而師之今本館作宫)
天中記史記云昭王為郭隗改築宫而師事之孔文舉
與曹公書昭王築臺以尊郭隗善注止引築宫事鮑昭
詩將起黃金臺善引圖經晉書俱不云史記御覽乃引
史昭王置千金于臺上以延天下之士謂之黃金臺不
知所據
五雜俎魏武帝於鄴城西北築三臺中名銅雀南名金
虎北名冰井皆高八九丈有屋百餘間今人但知有銅
雀而不知更有二臺也
筠軒釋略漢制以尚書為中臺御史為憲臺謁者為外
臺因有三臺之名又案鄴中記云曹操建三臺南北相
屬各高四十餘尺在今彰德府東北四十里資暇集曰
鄴有三臺石崇遊宴之地前臺名銅爵中臺名冰井後
臺名金鳳
天中記水經注睢陽縣城中有掠馬臺臺東有曲池池
東有一臺謂之清冷臺北城憑隅又結一池臺晉灼曰
或說平臺在城中東北角亦或言兔園在平臺側如淳
曰平臺離宫所在今城東二十里有臺寬廣而不甚高
俗謂之平臺按漢梁孝王𫝊稱王以功親為大國築
東苑方三百里廣睢陽城七十里大治宫室為複道自宫
東出揚州之門左門陽即睢陽東門也連屬於平臺則
近矣屬之城隅則不能是知平臺不在城中也梁王與
鄒枚相如之徒懽遊于其上故亦一時之盛事謝氏賦
雪亦曰梁王不悦遊于兔園今也歌堂淪宇律管埋音
孤墓塊立無復曩日之望矣以上水經按統志云謝惠
連於此賦雪又名雪臺夫謝居江左賦假相如安得云
於此賦雪邪通志因之俱誤
留青日札余嘗有觀獵詩霜淨草枮盤馬埒風高葉落
呼鷹臺呼去聲沔水南有劉景升呼鷹臺經史呼皆作
去聲蓋北音重濁故也
後山詩話眉山長公守徐嘗與客登項氏戲馬臺賦詩
云路失玉鈎芳草合林亡白鶴埜泉清廣陵亦有戲馬
臺其下有路號玉鈎斜唐高宗東封有鶴一焉乃詔諸
州為老氏築宫名以白鶴公蓋誤用也
雋言蘇武傳圖畫其人於麒麟閣張晏曰武帝獲麒麟
時作此閣圖畫其象於閣遂以為名師古曰漢宫閣疏
名云蕭何造
能改齋漫錄唐太宗貞觀十七年以功臣圖形凌烟閣
閣名凌烟世以始於太宗然宋鮑昭亦有凌烟樓銘曰
瞰江列楹望景延除積清風露含綵烟塗俯窺淮海俛
眺荆吳我王能架操思神居宜此萬春修靈所扶則凌
烟之名六朝已有矣
西溪叢語唐初功臣皆云圖形凌烟閣而河間元王孝
恭碑乃作戢武閣豈凌烟先名戢武而後改之邪又段
志玄碑亦云圖形戢武閣
宛委餘編漢宣帝圖畫功臣霍光等十二人於麒麟閣
按漢宫殿疏天禄麒麟二閣蕭何造以藏秘書畫賢臣
者三輔故事則云天禄石渠二閣不言麒麟閣也光武
畫功臣鄧禹等於雲臺不言閣也按洛陽地志云雲臺
高閣十四間唐文皇畫功臣長孫無忌等於凌烟閣初
名戢武閣後昭宗徙洛陽宰相柳璨奏四鎮元帥梁王
勛業冠古可創一閣圖畫以旌之詔曰魏賞彭陽之功
别創紀勲之觀齊旌泗水之績乃嘉崇德之棲式視新
規爰從舊典宜令所司於皇城内擇善地别造凌烟閣
圖寫賜名天祐旌功之閣蓋閣成而簒弑遂矣真功臣
之辱也凌烟名亦不雅秦二世為之欲與南山齊者
丹鉛錄漢書五城十二樓仙人居也詩家多用之東坡
詞遊人都上十三樓不羨竹西歌吹古揚州用杜牧詩
婷婷嫋嫋十三餘之句也永樂中晏振之金陵春夕詩
花月春江十四樓人多不知其事蓋洪武中建來賓重
譯清江石城鶴鳴醉仙樂民集賢謳歌鼔腹輕烟淡粉
梅妍柳翠十四樓于南京以處官妓蓋時未禁縉紳用
妓也
胡氏筆叢按坡詞遊人都上十三樓或其地自有此樓
名坡直用之如綠衣公言之類非故事也婷婷嫋嫋之
句杜牧本咏婦人於樓何與楊以十三餘即為十三樓
可笑十四樓語近出足為詩家新料當為識之
天中記沈約齊隆昌元年以吏部郎出為東陽太守題
八詠詩于玄暢樓時號絶唱後人因更玄暢為八詠樓
見金華志崔顥題隠侯八詠樓詩梁日東陽守為樓望
越中嚴維詩明月雙溪水清風八詠樓一統志云宋郡
守馮伉更此名按唐詩有馮伉不為郡守宋人更名嚴
維安得預有此句邪
天中記襄陽有文選樓金城内刺史院有高齋昭明太
子於此齋造文選(見襄沔記)隋煬帝自達廣陵嘗幸昭明文
選樓車駕未至先命宫娥數千人昇樓迎侍微風東來
宫娥衣被風綽直泊肩項帝觀之色荒愈熾(見南部烟花錄)按
統志云昭明聚賢士劉孝威庾肩吾徐防江伯操孔敬
通惠子悦徐陵王囿孫爍鮑至十餘人號曰高齋學士
著文選於此今有臺址存又南史云庾肩吾初為晉安
王國常侍王每徙鎮肩吾常隨府在雍州被命與劉孝
威江伯搖申子悦徐摛孔鑠等十人抄撰衆籍號高齋
學士襄沔記同志云昭明學士誤
宛委餘編襄沔記稱襄陽城内刺史宅有高齋梁昭明
太子於此齋造文選今襄陽有文選樓按梁武帝破臺
城後昭明始生未幾即立為太子何嘗出督襄陽文選
乃東宫所編次於襄陽亦無關也常熟虞山福地(俗名李王
宫)七星檜甚奇中有臺志以為昭明太子讀書臺檜乃
昭明手植蓋亦此類
說略今南京鍾山中有昭明讀書臺當可信乃丹陽有
臺太平南康皆有書堂池州有文選閣皆非也
天中記杜牧詩煬帝雷塘路迷藏有舊樓誰家唱水調
明月滿揚州王觀揚州賦云四帳無所兮失迷藏之樓
迷樓記云后帝幸江都唐帝入京見迷樓曰此皆民膏
血所為乃命焚之按烟花錄以迷樓在江都而牧之王
觀皆同劉斧乃妄搆虛詞謂在長安地里莫辨一統志
云樓在揚州而分注引記中語誤
丹鉛錄郡縣更鼓樓多名譙樓出莊子本魏城門名麗
譙壯麗而譙嶤也近見王子充作某府譙樓記首引陳
涉𫝊誤矣
天中記麗譙本莊子中事初學記白帖乃云魏武有麗
譙樓合壁事類及韻府俱因之誤
秇林伐山莊子盛鶴列於麗譙之間注麗譙魏城門名
譙亦作嶕壯麗而嶕嶤也前漢書陳勝傳戰譙門中注
門上為高樓以望故曰譙樓慎按漢書五行志主公車
大誰卒注大誰主問非常之人云姓名是誰何也誰何
一作譙呵城門名麗譙者麗如魚麗之麗力支切譙即
譙呵之譙今都門出入者守門人成列而呼喝之亦是
古制不必改譙作嶕也(正楊莊子注麗譙高樓名一作嶕謂華麗而嶕嶤漢書陳勝傳
戰譙門中顔曰門上為高樓以望也樓一名譙故謂美麗之樓為麗譙譙亦呼為巢所謂巢車者亦謂兵車之
上為樓以望敵也索隠云崔浩云何或為呵漢舊儀宿衞郎官分五夜誰呵呵夜行者誰也何呵字同如淳曰
何猶問也據此則何呵同矣誰與譙同出何註乎)
名義考陳勝傳戰譙門中馬遂傳設二門為譙樓師古
曰門上為高樓以望曰譙廣韻譙樓之别稱古者為樓
以望敵陣兵列於其間下為門上為樓或曰譙門或曰
譙樓也是譙有望意俗以覷視為譙莊徐無鬼篇魏有
麗譙說者謂美麗而嶕嶢則嶕當从山又俗謂門樓曰
巢門巢與譙聲相近巢譙之訛也一說若巢然
留青日札譙亦呼為巢如巢車也
說略麗譙亦呼為巢亦作樵趙充國為木樵宋時曰勅
書樓見淳化二年詔命以藏所受詔勅咸著於籍違者
論罪此尊重王言真良法也今之詔勅府州縣不知置
何所矣(按說文樓重屋也樔澤中守草樓也)
天中記舊紀會要文宗太和九年七月勅造紫雲樓彩
霞亭于曲江芙蓉園北垣合璧事類引孔帖云天寳時
詔兩神策治曲江昆明作彩霞亭詔公卿得列舍堤上
鄭若庸類雋引天寳遺事云天寳時俱誤
丹鉛錄唐人送元中丞江淮轉運詩一首王維錢起集
皆有之其云去問珠官俗来經石&KR0917;春東南卸亭上莫
使有風塵用事頗隠僻石&KR0917;用荀子紫&KR0917;魚鹽及文選
石&KR0917;應節而揚葩事也卸亭吳大帝駐輦所憩後人建
卸亭在晉陵庾信詩卸亭一回望風塵千里昏今刻本
或改石&KR0917;作右却卸亭或改作衍亭轉刻轉誤漫一正
之(今按輿地記不載郡人詢之亦多不知然稱吳帝駐輦卸當作御)
丹鉛錄余舊有紀行詩山遮延鷺堠江繞畫烏亭上句
用元魏改官制以候望官為白鷺取其延望之意其時
亭堠多刻鷺像也下句用漢明帝起居注明帝東巡狩
過亭障有烏飛鳴乘輿上亭長引弓射中之祝曰烏烏
啞啞引弓射洞左腋陛下壽萬年臣為二千石帝悦賜
錢百萬令天下亭障皆畫烏焉二事頗僻故須詮詁
容齋隨筆今人亭館園池多即其方隅以命名如東園
東亭西池南館北榭之類固為簡雅然有當避就處歐
陽公作真州東園記最顯案漢書百官表將作少府掌
治宫室屬官有東園主章注云章謂大材也主章掌大
材以供東園大匠紹興三十年予為省試參詳官主司
委出詞科題同院或欲以東園主章為箴予曰君但知
漢表耳霍光𫝊光之喪賜東園温明服虔曰東園處此
器以鏡置其中以懸尸上師古曰東園署名也屬少府
其署主作此器董賢𫝊東園秘器以賜賢注引漢舊儀
東園秘器作棺若是豈佳處乎同院驚謝而退然則以
東名園是為不可予有兩園適居東西故扁西為西園
而以東為東圃蓋避此也
復齋漫錄烏石岡距臨川三十里荆公外家吳氏居其
間故詩云不知烏石岡邊路到老相尋得幾回鹽步門
在荆公舊居之前故詩云曲池丘墓心空折鹽步庭闈
眼欲穿臨川郡學在州治之東城隅之上其門庭之間
有池不廣而旱暵不乾世傳以為王右軍墨池每當貢
士之歲或見墨汁點滴如潑出於水面則次春郡人必
有登第者荆公送和甫奉使江南詩為我聊尋逸少池
皆紀實也
中吴紀聞吳中舊𫝊池館林木之勝惟辟疆園為第一
辟疆姓顧氏晉人見於題咏者甚衆李太白云柳深陶
令宅竹暗辟疆園陸羽云辟疆舊林園怪石紛相向陸
龜蒙云吳之辟疆園在昔勝槩敵皮日休云更葺園中
景應為顧辟疆近張伯玉亦云于公門館辟疆園放蕩
襟懷水石間今莫知其遺跡所在
演繁露平江嘗有䜟語曰水到夷亭出狀元予問夷亭
何以名夷雖其土人不能知也偶閱陸廣微吳地記而
得其說蓋吳闔閭時名之也闔閭嘗思海魚而難於生
致迺令人即此地治生魚鹽漬而日乾之故名為鮝其
讀如想又玉篇說文無鮝字唐韻始收入也鮝即魚身
矣而其腸胃别名逐夷為此亭之嘗製此魚也故以夷
名之吳地志仍有注釋云夷即鮝之逐夷也熙寧四年
郟亶奏言平江水利所記崑山支港有夷停即其地矣
但以亭為停當是𫝊訛耳
詞隠曰虎丘有亭名可中蓋取生公對宋文帝語天言
可中也今人皆不知之
藝林彙考棟宇篇卷三
