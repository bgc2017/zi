産育寳慶集卷下宋李師聖等編
産乳備要
娩乳大故方書浩博自非素習誰能適從危殆之間頗
艱應用今採摭諸方論中將護要法及預備經效要用
湯藥名曰産乳備要務從簡易以救倉卒
凡産婦合要備急湯藥並須預先修合題號恐臨時倉
卒難致臨月慎勿多飲酒即依産圖方位擇深静房室
入月一日即貼借地法於房内北壁薰令香㓗
安産藏衣方位(此與太平聖惠方同但彼以支言而此以干言故兩存之)
正月丙位安産吉壬位藏衣吉丁天德藏衣吉
二月甲位安産吉庚位藏衣吉坤天德藏衣吉
三月壬位安産吉丙位藏衣吉壬天德藏衣吉
四月庚位安産吉甲位藏衣吉辛天德藏衣吉
五月丙位安産吉壬位藏衣吉乾天德藏衣吉
六月甲位安産吉庚位藏衣吉甲天德藏衣吉
七月壬位安産吉丙位藏衣吉癸天德藏衣吉
八月庚位安産吉甲位藏衣吉艮天德藏衣吉
九月丙位安産吉壬位藏衣吉丙天德藏衣吉
十月甲位安産吉庚位藏衣吉乙天德藏衣吉
十一月壬位安産吉丙位藏衣吉巽天德藏衣吉
十二月庚位安産吉甲位藏衣吉庚天德藏衣吉
凡欲生産切不得喧閙産婦房門常須關閉選一年高
性和善産婆又選穏審謹慎家人一兩人扶持切不用
揮霍致令産婦憂恐又忌閑雜外人喪孝穢濁之人瞻
視若不慎之定是難産小兒若於腹中痛來但令扶行
或行不得且立候行得便行或痛作陣眼中如火生此
是兒回轉即進琥珀散一服直至行不得即扶上蓐草
務要産婦惜力或心中熱閙取白蜜一匙新汲水調下
或未解即吞生雞子一枚
琥珀散治産後惡血不盡結聚小腹疼痛
琥珀(半兩)當歸(三分剉微炒)沒藥(半斤)
青橘皮(半兩湯浸去白瓤焙)赤芍藥(半兩)木香(半兩)
桂心(半兩)香附子(一兩)
右藥𢷬細為散不計時候以豆淋酒調下一錢
若産後心空但時與琥珀散一服或煎芍藥湯進之更
不用他治常進溫粥慎勿與熱食熱食則滯血或三五
日内但覺腹中&KR0146;痛兒枕未定即進定痛散二服
芍藥湯治産後因血不快利氣上攻心腹疼痛
芍藥(二兩)黃耆(剉)白芷人參芎藭(切炒)
生乾地黃(焙)甘草(炙各一兩)白茯苓(去黑皮一兩半)
右為粗末每服三錢匕水一盞煎取七分去滓入酒
少許溫服不拘時候
芍藥湯治産後虛乏不思飲食四肢昏倦心腹陣痛
補虚治氣
當歸(一兩半切焙)人參肉桂生薑(後入)
甘草(炙各一兩)芍藥(一兩)
右為末每服三錢水二盞入棗二枚煎至一盞去滓
溫服日三次
定痛散治産後惡血不止腹内熱痛不可忍及兒枕
未定
當歸(切焙)芍藥(各二兩)桂心(一兩或以川芎代之)
右為末每服二錢水酒共一盞生薑一塊彈子大拍
破同煎至六分去滓溫服
夫人生産自有時候痛不甚者名曰試痛宜須強行熟
忍宜食軟飯若食飯不得即宜食粥及飲蜜漿勿令飢
渴恐産婦無力困乏若經時不産進通靈散一服若生
畢暖少許醋墨與呷以童子小便調七寳散一服心中
自然開爽不住燒磚石以醋沃之直至七日要令産婦
鼻中常聞醋氣宜燒茅香白术皂莢等物慎勿令見穢
惡若産訖忽覺心中昏悶或眼花如在舟車中即是血
暈急須服牡丹飲子黑神散
通靈散催生
用蛇蛻皮一條全者緊捲以蚯蚓泥裹燒黑近藥
處泥些少用不妨細研為末每服一錢溫酒調下
又方治産後惡血不下兒枕不散小腹疼痛
細墨(濃研半盞)好醋(半盞)沒藥(一分)
右用童子小便少許同煎五七沸溫服不拘時候
七寳散治初産後勻血和氣補虛壓驚悸
硃砂(研如粉)桂心乾薑(炮)當歸(切焙)川芎
人參羚羊角灰茯苓(各等分)
右各杵為細末若産婦平和三臘以前直至滿月每
日各取一字匕以羌活豆淋酒調下空心服若覺心
胷煩熱即减薑桂冷即加之腹痛加當歸心悶加羚
羊角心中虛氣加桂不下食或惡心加人參虛戰加
茯苓以意斟酌日二夜一服不飲酒者以童子小便
溫調下
牡丹引子(方缺)
黑神散防暈備急
驢護肝不計多少以桑柴火燒以刀刮取黑煤更
刮令盡研細入真麝香少許如纔産了及覺血上衝
心暈悶取一錢以熱酒和童子小便調下
薑粉散纔産服此藥盪盡兒枕除百病源
當歸官桂(不得見火)人參茯苓甘草
芍藥知母川芎大黃(略炒)黃耆木香
草豆蔲白术訶子高良薑青橘皮(去瓤)
熟地黃(少許)
右除地黃外各等分焙乾次用附子一箇中樣半兩
者炮製入衆藥生薑一片研取自然汁於碗器中停
留一食久傾去清汁取下面粉脚攤在蒻葉中入焙
籠焙乾共合地黃搗羅為末纔産後用末三錢水一
盞薑三片棗一箇擘開同煎至七分乘熱喫喫後自
然産母睡著半日以來睡覺再服全除却腹痛一日
只可三服至九服不可多服肚中冷也
當歸血竭丸治婦人産後惡物不下結聚成塊心胷
痞悶臍下堅痛
當歸(炒剉)血竭蓬莪蒁(炮)芍藥(各二兩)
五靈脂(四兩)
右為細末醋麪糊丸桐子大每服四十丸溫酒下或
溫粥飲下空心食前服
烏金散治産後諸疾
紅芍藥川當歸乾薑蒲黃甘草
熟乾地黃(各一分)
右各為末别用黑豆一合炒令香熟去皮除蒲黃與
餘藥共杵為細末於銀器中漫火炒紫色後入蒲黃
如産後别無疾每日服一盞豆淋酒調下更不生諸
疾若稍有不安服即愈如産後血逆心悶腹搊痛一
兩服立止
血竭散治産後百疾
血竭沒藥(翦碎)
右等分輕手研細頻篩再研取盡為度每服二錢用
小便合細酒半大盞煎一沸溫調下纔産下一服上
床良久再服其惡血自循下行更不衝上免生百疾
保安丸治産前産後三十六種冷血氣半身不遂手
脚疼痛諸疾並宜服之
赤茯苓(去皮)牡丹皮白芍藥(各三分)吳茱萸
沉香(各一分)人參(去蘆)當歸(洗切焙)桂(去皮)
牛膝(酒浸)香白芷木香藳本(去蘆)麻黃(去根節)
川芎附子(炮去皮臍)細辛(揀净)蘭香葉甘草(炙剉)
寒水石(燒)防風(去蘆)桔梗(去蘆)蟬殼(去足翅各半兩)
馬鳴退(一兩炙)生乾地黃(一兩)
右為細末煉蜜為丸如小彈子大每日空心用溫酒
化下一丸療八風十二痺疝瘕乳房中風淋血積聚
并治胎不安子死腹中不過三丸可下死胎生衣不
出一丸便效産前産後痢并赤白帶下及嘔逆填心
疾氣煩滿一丸差産後或産前腹中疼痛遶臍下如
刀刺相似一丸便止盡難月可日一服至産不覺疼
痛産前傷寒中風體如板煎麻黃湯化下一丸立效
經脉不通或頻併或赤白喫食無味瘐惡乍寒乍熱
面赤唇焦手足煩疼遍身黑點血斑一切病眼此藥
悉愈每一丸細嚼宜空心溫酒送下
二聖散治産前安胎産後惡血不盡及胎衣不下
羌活川芎(等分)
右為細末每服二大錢酒少許水七分沸調溫服
方治産後血痛如刀刺
熟乾地黃橘皮(等分)
右為末每服一錢粥飲調下尋常痛發可常服
方治産後頭痛(大全良方作竒散)
大川芎為末每服二錢水一盞煎至七分溫服立
差
方治産後欬逆
石蓮(十箇炒熟)丁香(十箇)
右為末用米三合煎十沸溫服
方治産後欬逆不止
狗膽(一箇)硇砂丁香五靈脂(各少許)
右為末以狗膽丸如白豆大每服一丸生薑水磨下
方治産後小便不通
右用蔥爛擣蜜調以紙花貼臍下
若三日後覺壯熱頭痛此是乳脉行即進玉露散二服
或大小便秘澀或發寒熱頭痛四肢如碎此是蓐勞或
産後大渴胎損吹妳欬嗽别生他疾及帶起宿患亦宜
檢尋别方治之月内不宜多笑強起離床行或作針線
運動恣食生硬不避風脫衣洗當時雖無大損滿月後
或成蓐勞手脚及腰腿酸重冷痛骨髓間颼颼如風吹
縱有明醫卒不能療大都産婦將息須是百日方可平
復大慎犯觸因此多致身體強直如角弓反張名曰蓐
風遂至不救小可虛羸失於將補便成大患終身悔不
及矣慎之慎之
玉露散治産後乳脉行煩熱或大腸滯澀肌體疼痛
凉膈壓熱下乳
茯苓人參甘草(炙各半兩)桔梗白芷
川芎(各一兩)川大黃當歸(炒各一分)芍藥(三分)
右為末每服二平錢水一盞煎至七分溫服日三若
臟腑洩瀉即除大黃
湧泉散下妳
川山甲(半兩醋浸炒令輕空)脂麻(退皮一合)胡桃(二箇敲去殼湯浸去皮)
肉豆蔲(麪包火内炮令麪焦去麪不用)
增損四物湯與十便良方同云治産後乍寒乍熱無
他痛處者隂陽不和只無人參
當歸芍藥人參川芎乾薑(各一兩)
甘草(四錢炙)
右為末每服二錢水一盞生薑五片同煎至六分去
滓微熱服不以時
若産後四肢安和亦不用多喫酒藥緣氣虛禁持未得
却多昏眩惟飲童子小便無妨且勿平身側臥夜常須
一人看承令豎起兩膝卧睡即須頻喚覺虛羸困乏即
空心進理中丸七寳散七日外恐喫粥無味或虛乏無
力即爛煮羊肉汁黃雌雞汁作粥未可喫肉亦不可喫
生及硬物便成積滯之患常以黑豆一升炒令烟出以
酒五升澆淋入羌活一兩槌碎同浸常用此酒下藥或
時飲一盞大辟風邪令諸疾不生
理中丸(方缺)
七寳散(見前)
方治小兒傷食吐不止
丁香(一十粒)巴豆(一箇不出油只用殼)&KR1190;砂仁(五箇)
大烏梅(一箇)
右為細末丸如黍米大每服二三丸煎藿香湯下乳
後服
經氣調治法
論曰經候者經脉之常候血氣運行恒久之度也隂陽
愆伏則月候失常以致太過不及乍多乍少或前或後
隂氣乘陽胞寒氣冷血不運行故乍少陽氣乘隂血熱
流散故乍多隂過於陽則期前來陽過於隂則期後至
久則或崩漏不止斷絶不行至使面色不澤臍腹時痛
久不治之漸至虛損令人斷産漸生他疾此皆由衝任
虛弱榮衞不調之所致也婦人賦柔弱之質易感易傷
氣以榮養之血以滋潤之氣行則血隨而行氣滯則血
凝而窒當調其隂陽順其血氣一有偏勝則經候不調
百病生矣可不慎哉
滋隂丹養血和氣理治榮衞充盛肌膚活血注顔久
服大補衝任調順月經
熟乾地黃生乾地黃人參白茯苓(各二兩)
黃耆甘菊花枸杞子丹參柏子仁(炒)
白芍藥(各一兩)
右為細末煉蜜丸如桐子大每服五十丸米飲下空
心食前日進二三服
没藥丸治婦人本經不調肌瘦發熱飲食减少
沒藥茺蔚子乾薑蒼术川芎
熟乾地黃白芍當歸(各一兩)血竭(半兩)
右除血竭没藥外㕮咀先炒茺蔚子焦黃色次下乾
薑炒令黃次下蒼术微黃色次下川芎等藥並令微
黃色與血竭没藥等同為細末醋煮麪糊為丸桐子
大每服五六十丸漸加至八九十丸空心食前溫酒
或醋湯亦得日進二服
地黃膏子治婦人本藏血氣衰乏困倦無力或發困
熱飲食减少並宜服之
熟地黃(八兩)净蜜(十八兩)
右將熟地黃為末同蜜熬成膏子丸桐子大空心食
前每服四五十丸溫酒下米飲亦得或作膏子酒化
服不飲酒白湯亦得
八珍散調和榮衞理順隂陽滋血養氣進美飲食
人參川芎白芍藥熟地黃當歸茯苓
甘草(炙)縮砂仁(各等分)
右為粗末每服三錢水一大盞生薑七片棗三枚去
核同煎三五沸去滓放溫空心日進二服
萬病丸治婦人久虛血氣衰少怠惰嗜卧飲食不進
肌體瘦悴精神不足(十便良方名滋隂萬病丸鄭汝明産經名内補丸)
熟乾地黃當歸(各四兩)
右為細末麫糊為丸如桐子大空心食前每服五十
丸溫粥飲下
大保生丸調和本氣治療諸疾滋補榮衞久服之大
有功效
人參藁本白茯苓當歸赤石脂白术
生乾地黃白芷延胡索肉桂(去皮)白芍藥
白薇川芎甘草(炙)没藥牡丹皮(各半兩)
右為細末蜜煉為丸彈子大空心食前每服一丸溫
酒化下
六神湯治脾氣不和榮衞不足怠惰困倦不嗜飲食
服之補真養氣進食充肌
當歸熟地黃川芎地骨皮黃耆
白芍藥(各一兩)
右為粗末每服五錢水一盞半煎至八分去滓空心
溫服
當歸没藥丸治婦人真氣虛憊血氣極少不能榮養
致使經氣不來或發寒熱飲食减少怠惰嗜卧以致勞
虛
當歸(剉炒)没藥天仙子(炒黑色)乾薑(炮)
蒼术(炒黃色)熟乾地黃川芎芍藥(各等分)
右為細末麪糊為丸如桐子大每服五十丸溫粥飲
下食前服
活血散治衝任氣虛經事不調或多或少或前或後
並皆治之
當歸川芎白芍藥柴胡(各四兩)肉桂(去粗皮二兩)
右為粗末每服五六錢水一盞半煎至七分去滓稍
熱食後服
詵詵丸治衝任不和子藏怯弱或經墮胎後氣不復
此藥常服調和衝任氣血
當歸熟地黃(各一兩)延胡索澤蘭葉(各一兩半)
川芎赤芍藥白薇人參金釵石斛(各一兩)
牡丹皮(一兩)
右為細末醋麪糊為丸桐子大每服五十丸空心溫
酒下或粥飲亦得
加味四物湯治婦人衝任不調臍腹疼痛月事入時
不來及衝任太過致使隂陽不和或發寒熱减食飲欲
成勞病
當歸地黃芍藥川芎(各一兩)柴胡(半兩)
黃芩(二錢半)
右㕮咀服食依前法
地髓煎丸治婦人經氣不調虛煩發熱肌體瘦悴形
羸弱困飲食不進欲成勞病
熟乾地黃(不計多少)
右為末蜜煉為丸桐子大每服五十丸空心食前溫
粥飲下
當歸地黃丸治婦人血氣不和月事不勻腰腿疼痛
當歸熟地黃川芎白芍藥(各二兩)
牡丹皮延胡索(各兩)一人參黃耆(各半兩)
右為末煉蜜和丸桐子大每服三十丸米飲下食前
日二服平養氣血
滋血湯治婦人皮聚毛落心肺俱損血脉虛弱月水
愆期益氣養血調進飲食
人參白茯苓(去皮)熟乾地黃川芎當歸
白芍藥黃耆乾山藥(各一兩)
右為粗末每服五錢水一盞半煎至一盞去滓溫服
滋榮丸治婦人本經衰弱愆期不來及有血結成塊
臍下堅硬疼痛不消並宜治之
熟乾地黃人參五味子赤芍藥當歸
遠志(去苗)白茯苓(去皮)牡丹皮桂心
藁本(各一兩)防風卷柏細辛山藥(各半兩)
白术(三錢)
右為細末鍊蜜和丸桐子大每服三十丸食前空心
溫酒下日進三服
當歸良薑散補養血氣去心腹疼悶脇肋脹滿經絡
不調或赤白帶下腰脚疼痛一切痼疾
高良薑(五兩)厚朴(二兩去皮薑製)當歸(二兩)桂(去皮二兩)
右為粗末每服二錢水一盞艾十葉同煎至七分去
滓食前熱服
抽刀散治婦人心腹脇肋疼痛不忍産前後亦用
川烏頭(炮去皮臍)牡丹皮芍藥乾薑(炮)
桂心没藥當歸(各等分)
右為細末每服二錢熱酒調下不過三服輕可一服
産後加紅花
禹餘糧散治氣血傷衝任虛損崩傷帶漏久而不斷
或下如豆汁或成片如肝或五色相雜或赤白相兼臍
腹冷痛面體痿黃心忪悸動發熱多汗四肢困倦飲食
减少
禹餘糧(醋淬)伏龍肝赤石脂白龍骨
牡蠣烏魚骨桂(去皮)浮石(各等分)
右為末每服三錢煎烏梅湯調下食前服白多加牡
蠣龍骨烏魚骨赤多加赤石脂禹餘糧黃多加伏龍
肝桂心隨病加治
禹餘糧丸治婦人諸疾方
桂(去皮)禹餘糧(燒醋淬)龍骨人參紫石英
川烏頭桑寄生杜仲(去皮炒)五味子
遠志(去心)澤瀉當歸(洗切焙)石斛(去根)蓯蓉
乾薑(各二兩)川椒(去目炒出汁)牡礪(燒)甘草(炙)
右為末煉蜜為丸桐子大每服二十丸米飲下漸加
至三十丸日三服
五聖散調益榮衞滋養氣血治衝任虛損月水不調
臍腹疼痛崩中漏下血瘕塊硬發歇俱疼姙娠宿冷將
理失宜胎動不安血下不止及産後乘虛風寒内搏惡
露不下結生瘕聚少腹堅痛即作寒熱
當歸熟乾地黃川芎白芍藥(各一兩)
生乾地黃(三兩)
右為末酒煮麪糊為丸桐子大每服六七十丸食前
溫酒送下
延齡護寳丸治婦人血藏虛損經候過多每行時暴
下不可禁止因成崩中連日不斷致五臟空虛失色黃
瘦崩竭暫止日少復發不耐動摇小勞輙極劇此藥但
燈心服大有效
禹餘糧石(二兩燒醋淬七遍)龍骨人參桂
赤石脂紫石英(研)熟地黃杜仲(去粗皮剉碎)
桑寄生續斷香白芷芎藭當歸(剉炒)
遠志(去心)金釵石斛(去根剉炒)白茯苓(去皮)阿膠(炒)
牡蠣五味子艾葉(各一兩)
右為末煉蜜為丸桐子大每服四五十丸溫粥飲下
空心食前服
必效散治婦人本經不調及崩漏不止
㯶皮(燒)木賊(二兩去節燒灰存性研細)麝香(一錢)
右為細末每服二錢食前溫酒調下
方治内損吐血
飛過麪不計多少微炒過濃磨細墨一茶脚調下
二錢立效
方治非時吐血
刺芥連根洗净擣汁半盞飲之
又方
生地黃自然汁一盞槐花揀净一兩用地黃汁炒槐
花候地黃汁盡花乾每用三五十粒細嚼之
又方
新綿半兩燒令存性分二服濃煎人參湯調下
靈寳散治血氣刺痛引兩肋疼痛及痃癖刺氣
丁香(一錢半)木香(一錢半)乳香(一錢半)當歸
延胡索白芍藥(各半兩)
右為末每服一錢温酒調下食前服
烏金散治血崩漏下最治産後血崩并小産血崩漏下
㯶櫚皮烏梅乾薑(燒灰存性各等分)
右為末每服二大錢煎烏梅湯調溫服不以時
旋覆花丸治停痰積飲在脇下久而不愈漸成大癖
心腹脹滿羸瘦不能食食不消化喜睡乾嘔大小便或
澀或利在腸中摇動有水聲或口乾好飲水漿兩脇疰
痛服之必安久服除根
旋覆花(去莖)桂(去皮)枳實(麪炒去瓤)人參(各一兩)
乾薑(炮)芍藥白术(各一兩一錢半)赤茯苓
狼毒川烏頭(炮去皮臍)礬石(燒赤各一兩七錢半)
芫花(醋浸炒乾)吳茱萸(湯浸去滑炒黃色)橘皮
細辛(去苗葉)大黃(微炒)黃芩(去黑心)厚朴(去皮生薑製)
葶藶(隔紙炒各七錢半)甘遂(炒半兩)
右為細末煉蜜和丸桐子大每服一十丸至二十丸
不拘時候
姙娠調養法
螽斯丸治婦人無子術金城太守范羅謙上臣騐此
術若服藥四十日無子請戮臣一家以令天下醫人又
名賜子丸(陳無擇三因方作秦桂丸施圓端效方作白薇丸)
附子(生去皮臍)白茯苓(去黑皮)白薇半夏(湯洗七次)
杜仲(去粗皮)桂心秦艽厚朴(去粗皮各三錢)
防風乾薑(生)牛膝沙參(各二錢)
細辛(去苗半兩)人參(四錢)
右為細末煉蜜丸如小豆大日服五十丸空心任下
如覺無益稍加丸數為度如服七日後隂陽覺有娠
三日後不可更服臣妻年二十七歲無子服此藥有
娠又殘藥與前太子中舍宇文妻李氏年四十歲無
子服此藥十三日有娠此藥名螽斯丸屢用屢騐此
方不可不廣與人如夫不在家不可服
凡女人姙娠若素虛羸血氣不足體中有風氣心下多
痰水者欲有胎喜病阻其狀顔色如常脉理和順但覺
肢體沉重頭目昏眩不思飲食惡聞食氣多噉醎酸中
心憤憊不知患之所在以至三四月以後則大劇吐逆
不能勝舉如有此證則宜服療阻病竹茹湯人參散地
黃丸
竹茹湯(方缺)
人參散治初娠惡食嘔逆
人參(一兩)枳殼(三分麪炒去鬲)厚朴(薑汁塗炙)甘草(炙各半兩)
右為粗末每服四錢水一盞半入生薑彈子大一塊
拍破同煎至七分去滓溫服不拘時候
地黃丸(方缺)
夫姙娠藏氣皆擁關節不利切不宜多睡食粘硬難化
之物亦不須亂服湯藥大慎鍼灸惟須數步心神不得
悲憂驚恐負重振動若覺胎臟不安腹中微痛心意煩
悶四體昏倦宜服安胎順氣阿膠散近産月即服順胎
保安散千金丸
阿膠散治姙娠不問月數深淺因頓仆胎動不安腰
腹痛或有所下或胎奔上刺心短氣
熟乾地黃(二兩細切)艾葉(切焙黃)當歸(切焙)甘草(炙)
芍藥川芎阿膠(炙令燥色各一兩)黃耆(若虛羸加至一兩)
右為末每服四錢水一盞半煎至八分溫服若胷中
冷逆氣加生薑五片棗五枚同煎服
保安散治姙娠胎氣不安心腹疼痛
當歸(一兩半切焙)人參(一兩)阿膠(炙令燥)甘草(炙各半兩)
右為末每服三大錢水一盞半入蔥白一莖拍破煎
至八分去滓食前溫服未定再服
千金丸治産前後一切風冷血氣等候産前胎氣不
安腰腹多疼四肢昏倦姙娠臨月預合下每日空心一
服臨産五藏不痛易産蓐中不生諸疾兼治産後惡血
不盡及胎衣不下憎寒壯熱吐逆煩悶皮膚虛腫或血
暈狂迷眼見神鬼能補勻血氣
金釵石斛(别搗為細末)秦艽川椒(去子微炒)細辛
防風貝母(麪炒微黃)熟乾地黃(切焙)糯米
甘草(炙各一分)當歸(切焙)大麻仁黃芩乾薑(炮)
大豆蘖(以黑豆生芽長二寸焙乾用各三分)石膏(半分)
右精擇為末以蜜煉成劑入臼中杵一千下分為七
十二丸擇除破天德月德日合每服一丸溫酒調下
産後産前赤白帶下溫酒嚼下産前後血氣薄荷湯
嚼下月信不通當歸酒下臨産艱難或三五日難産
及胎衣不下子死腹中横生倒産死絶不語但心頭
有熱氣用藥一丸京棗湯研化灌之下喉立差産後
惡血不盡臍腹疼痛嘔吐壯熱憎寒煩悶月候不調
或少肢體虛怠皮腹浮腫産血不止虚勞中風口噤
不語半身不遂産前後赤白痢大小便秘澁血暈狂
語頭痛面色痿黃漸成勞瘦飲食無味並溫酒研下
一丸産前臨月每旦一丸至臨産用當歸酒下一兩
丸催生五蔵不痛易生
救生散安胎益氣易産
人參(半兩)訶子(濕紙裹煨令熟去核)白术(剉炒黃)
陳橘皮(去白炒)大麥蘖(炒黃)神麯(細剉炒黃各半兩)
右為末每服二錢水一盞煎至六分空心溫服入月
加一倍水二盞煎一盞溫服能令兒緊小乳母無患
十月厥隂行令地氣不收冬氣不藏萬物反生時有濛
霧人病關閉不禁心痛陽氣不收氣嗽孕婦多暴死忽
墮胎之病宜服暖肝藥以治之治婦人胎動不安方無
問太歲但寅申年十月頻有濛霧凄清之化孕婦有胎
動不安之病宜進後方
方
人參(一分)防風(一分)當歸(一分)五味子(一分)
白术(一分)續斷(一分)川芎(半兩)桑寄生(三分)
甘草(三銖)細辛(三銖)
右為末每服一錢水一大盞煎至七分空心去滓服
方治姙娠患時疾
黃芩(尖如錐者)鬱金(各一兩)
右為末每服一錢板藍根地黃水下汗出效未得汗
再服即瘥(夏子益衞生十全方内有白术一錢)
石脂散治姙娠瀉痢
赤石脂(六錢)乾薑(四錢)糯米(一合炒黃)
右為細末分為二服水二盞煎至一盞食前溫服
戊巳丸治泄瀉水榖不分謂之飱泄(方原缺)
