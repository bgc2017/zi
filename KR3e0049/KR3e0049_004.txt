欽定四庫全書
傷寒標本心法類萃卷上
宋劉守真撰
傷風
傷風之証頭疼項強肢節煩疼或目痛肌熱乾嘔鼻塞
手足温自汗出惡風其脉陽浮而緩隂浮而弱此為邪
在表已上傷風之証皆宜桂枝湯第二次以解肌傷寒
汗出怕風而加項強痛者桂枝葛根湯第三傷風及無
汗者雖已服桂枝湯反煩不解而無裏証者先刺風池
風府却與桂枝葛根湯服之不若通用雙解散五十一
免致有桂枝麻黃之悞傷風自汗白虎湯二十二金匱
方太陽病無汗而渴者不可與白虎湯
傷寒
傷寒之證頭項病疼腰脊強身體拘急惡寒不煩燥無
自汗或致頭面目疼肌熱鼻乾或胸滿而喘手足指末
微厥脉浮數而緊者邪在表以上傷寒之証皆宜麻黃
湯第一以發其汗傷寒冒風頭目痛四肢拘倦比金散
四十六不若通用天水散四十九或雙解散之類五十
一甚佳無使藥不中病而加害也白虎合涼膈散二
十三乃調理傷寒之上藥傷風甚妙
中暑
中暑之證身熱頭痛背寒面垢自汗煩燥大渴口乾倦
怠而身不痛或時惡寒或畏日氣脉虛而弱無問表裏
通宜白虎夏月感冒發熱煩渴五苓散二十四桂枝甘
露飲三十四黃連香薷飲五十二或雙解散或裏熱甚
腹滿而脉沉可下者大承氣湯下之或三一承氣湯尤
妙半表半裏者小柴胡涼膈天水散
中濕
中濕之證一身盡疼重者發黃關節煩疼發熱鼻塞時
或腹滿脹大便利脉沉而緩以上中濕之証先用雙解
散微微汗之次用五苓散或淡滲散桂苓甘露飲曾用
甘露飲不愈却用黃連解毒則愈問曰若劑止土之甘
此屬土故以火劑燥土其病則愈
風寒俱中
風寒俱中之証頭痛項強肢體疼手足温為中風反無
汗惡寒脉浮緊為傷寒也或頭項疼腰脊強身體拘急
指末微厥不自汗為傷寒反煩燥而脉緩者為傷風也
風則傷衛寒則傷榮榮衛俱傷則表裏熱甚者通宜以
大青湯或雙解散最妙
内外傷寒
始得脉便沉而裏病表和者内傷也脉浮而表病裏和
者外傷也病在身體四肢為表病病在胸腹之内為裏
病内傷通解散外傷雙解散内外一切所傷通神散然
不若䨇解散以子和為之三法至神
一切汗候
風寒暑濕飢飽勞逸憂愁思慮恚恐悲怒四時中外諸
邪所傷但覺身熱頭疼拘倦強痛無問自汗無汗增寒
發熱渴與不渴微甚傷寒疫癘汗病兩感風氣雜病一
切舊病發作三日裏外並宜雙解散設若感之勢甚本
難解者常服雙解散三兩日間亦漸可減並無所損或
裏熱極甚腹滿實痛煩渴譫妄須可下者三乙承氣湯
為妙或下後未愈或下証未全或大汗前後逆氣或汗
後餘熱不解或遺熱復勞或染他人病氣汗毒傳染或
中瘴氣羊氣牛氣一切穢毒并漆毒酒毒食毒一切藥
毒及墜墮打撲傷損疼痛或久患風眩頭疼中風偏枯
破傷風洗頭風風癎病或婦人産後諸疾小兒驚風積
熱瘡瘍疹痘無問日數但以雙解散服之周身中外氣
血宣通病皆除愈然雙解乃通仙之藥但除孕婦及産
後月經過多并泄瀉者勿與服之惟年老人最宜自有
造化於中矣
傳染
凡傷寒疫癘之病何以别之蓋脉不浮者傳染也設若
以熱藥解表不惟不解其病又甚而危殆矣其治之法
自汗宜以蒼术白虎湯無汗宜滑石涼膈散散熱而愈
其不解者通其表裏微甚隨証治之而與傷寒之法皆
無異也雙解散益元散皆為神方
表證
凡表證脉浮身體肢節疼痛惡風惡寒者可汗之不可
下也傷寒無汗麻黃湯傷風自汗桂枝湯一法不問風
寒通用雙解散或天水散最妙
裏證
凡裏證脉實而不浮不惡寒及惡風身不疼自汗譫語
不大便或咽乾腹滿者可下之不可汗也以上之証宜
小承氣湯大承氣湯調胃承氣湯選而用之一法不問
風寒暑濕或表裏兩証俱不見但無表証而有可下者
通用三乙承氣湯下之此藥發峻效使無表熱入裏而
無結胸及痞之衆疾也或熱結極深而諸藥數下畢竟
不能利不救成死者大承氣湯加甘遂一錢匕下之病
在裏脉沉細者無問風寒暑濕或表裏証俱不見或内
外諸邪所傷有汗無汗心腹痛滿譫妄煩燥畜熱内盛
但是脉沉者宜三乙承氣湯合解毒湯下之解毒調胃
承氣湯能瀉大熱
表裏證
表裏俱見之證或半表或半在裏之証者謂前表裏二
証病在相參有欲汗之而有裏病欲下之而表病未解
汗之不可吐之又不可法當和解傷風白虎湯傷寒中
風或兩感小柴胡湯一法不問風寒暑濕用涼膈散天
水散二藥合一服用煎解之或表熱多裏熱少天水一
涼膈半或裏熱多表熱少涼膈一天水半表熱極裏有
微熱身疼頭痛或眩或嘔不可汗吐下者天水涼膈散
合和解之解之义不能退其熱者用黃連解毒湯表裏
之熱俱微者五苓散表裏之熱俱盛者大柴胡湯微下
之更甚者大柴胡合大承氣湯下之雙除表裏之熱服
雙解散之後若不解病已傳變後三日在裏法當下之
殊不知下之太早則表熱乘虚而入裏遂成結胸虚痞
懊憹發黃之証輕者必危危者必死但宜平和之藥宣
散其表和解其裏病勢或有汗而愈或無汗氣和而愈
用小茈胡涼膈天水合和主之病在半表半裏用小茈
胡涼膈散合和而解之或小茈胡合解毒湯如服熱勢
未退者大柴胡合三乙承氣湯表裏俱微半表半裏若
裏微者宜大柴胡合黃連解毒湯合服諸小柴胡湯証
後病不解表裏熱勢更甚而心下急鬱微煩或發熱汗
出不解心下痞鞕嘔吐不利或陽明病多汗或少隂病
下利清水心下痛而口乾或太隂病腹滿而痛或無表
裏証但發熱七八日雖脈浮而數而脈在肌肉實數而
滑者並宜大柴胡湯病至七八日裏熱已甚表漸微脈
雖浮數用三乙承氣湯合解毒下之下証未全不可下
者用白虎湯或知母石膏湯脈洪燥裏有微熱不可汗
者用黃連解毒湯
汗後不解
凡是表証法當汗之依法汗之其病又不解汗後不解
其証前後别無異証者通宜涼膈散調之以退其熱無
使熱甚危極也除此之外遠勝小柴胡湯兩感至此而
已汗後餘熱用益元散或小柴胡湯宣武人參石膏湯
傷寒大發汗汗出不解反無汗脈尚浮者蒼术白虎湯
解之傷寒用桂枝湯發後半日許復熱煩脈浮者再宜
桂枝湯汗後不解下証未全者白虎湯汗後煩躁不得
眠微熱而渴五苓散汗後不解中外有熱口乾煩渴柴
胡飲子解表之後尚未愈者解毒涼膈天水散能調順
隂陽洗滌藏府
下後不解
凡是裏証法當下之依法下之其病又不解或大下後
或再三下後熱勢尚甚而不退本氣虚損而不能實擬
更下之恐下晩而立死不下之則熱極而死寒涼諸藥
不能退其熱勢之甚者或濕熱内餘下利不止熱不退
者或因大下後濕熱利不止而熱不退脈弱氣虚不可
更下者或諸濕熱内餘小便赤澁大便溏泄頻併少腹
而急痛者必欲作痢也通宜黃連解毒湯以解之傷寒
下之大過胃中無熱飲水無力白术散又有大下之後
其熱不退再三下之熱愈甚若下之不止其人脈微氣
虚氣弱不加以法無可生之理至此下之亦死不下亦
死但用涼膈合解毒湯調之陽熱退除隂脈漸生為之
妙法下之前後無問日數餘熱不解小柴胡湯汗下後
胃虚大橘皮湯汗下後胸膈滿悶赤茯苓湯
在上涌之
言病在膈者當用瓜蒂散吐之或表証罷邪熱入裏結
於胸中煩滿而飢不能食四肢微厥而脈乍急者宜瓜
蒂散吐之傷寒頭疼久不愈令人喪明胸膈亦有宿痰
故也當先涌之次以白虎湯加減
在下泄之
言病畜熱下焦則承氣抵當之類泄之而可也
合病
三陽合病腹滿身重難以轉側口燥而垢譫語遺尿如
悞發汗則譫語益甚下之則便厥額上汗出額必發黃
宜白虎湯
兩感
兩感謂一日太陽少隂兩証俱見二日陽明與太隂俱
病三日少陽與厥隂俱病前六經之証是也小柴胡湯
涼膈散五苓散天水散通聖散雙解散大柴胡湯可選
用之熱勢甚欲可下者三乙承氣湯或解毒合承氣湯
痓病
痓之為病發熱腹滿口噤頭搖瘈瘲不語項強背直腰
身反強或目痛或目赤或閉或反目或足温或妄行其
脈沈弦而遲或帶緊者無汗曰剛痓有汗曰柔痓通宜
三承氣湯合解毒下之
頭疼
頭疼之証無問風寒暑濕雜病自汗頭疼俱宜白虎湯
或加川芎荆芥尤妙頭疼久不愈必致喪明宜先涌痰
次用白虎加減風眩痰逆喘嗽頭痛半夏茯苓湯頭痛
肢體痛黃連解毒湯頭疼口乾桂枝甘露飲風痰喘嗽
頭痛白虎半夏橘皮湯風熱頭疼心煩昏憒人參石膏
湯傷寒壯熱頭疼不卧散
身疼
身疼之証無問風寒通解散表熱甚頭項肢體疼痛黃
連解毒湯傷寒瘟疫遍身疼痛少力頭旋腰脚麻重嘔
&KR0938;壯熱減食三乙承氣減硝加貫衆紫河車入金銀煎
名銀煎散中濕一身盡痛五苓散
腹脹滿痛
腹脹滿脈沈者以三乙承氣湯合解毒下之諸腹滿實
痛煩渴譫妄脈實數而沈者無問日數三乙承氣湯少
陽証腹中痛者小柴胡去黃芩加芍藥湯少陽証脇下
痞鞕者小柴胡去棗子加牡蠣太隂証腹滿時痛桂枝
加芍藥痛甚加桂枝大黃
往來寒熱
往來寒熱屬少陽一日二三作來往無期用小柴胡湯
主之
潮熱
潮熱屬陽明一日一發日晡而作也陽明裏熱極甚或
吐下後不解大便五六日至十餘日日晡潮熱心胸煩
熱而懊憹如瘧狀脈沈實者三乙承氣湯陽明少陽合
病下利日晡發熱如瘧者大柴胡湯通宜三承氣合解
毒
自汗
自汗不發表解肌自出汗也傷風自汗也傷風自汗宜
桂枝湯傷寒自汗脉沈數而實表裏俱熱者三陽合病
自汗者厥逆自汗者頭疼自汗者傷寒自汗未解半入
於裏者中暑自汗脈虚者俱宜白虎湯傷寒寢汗不止
白虎湯加麻黃根浮麥傷寒汗下後自汗脈虚熱不已
白虎加人參蒼术服之汗止身涼通仙之法也
中暑自汗白虎湯後以澹滲湯調之自汗多宣武人參
石膏湯
自利并悮下
自利者不經下藥攻裏而自利也脈浮表不解自利或
小便不利者五苓散一切瀉痢間作桂苓甘露飲溫濕
内甚而作痢者黃連解毒湯或自利清水色純青心下
痞痛口燥者皆濕熱相搏於腸胃之内而成下利者三
一承氣湯當汗而反下及不成結胸而但下利清榖不
化表証在表熱裏寒也急以四逆湯温裏利止裏和急
以桂枝解表或用巴豆熱藥下之而協熱利不止皆宜
五苓散止利兼解表
小便不利
小便不利者小便難而赤澀也中暑并傷寒大發汗後
胃中乾煩燥不得眠脈浮小便不利微熱煩渴者口乾
煩渴小便不利者小便赤澀通宜五苓散桂苓甘露飲
主之
嘔吐
几嘔吐者火性上炎也無問表裏通宜涼膈散傷寒雜
病一切嘔吐調胃承氣湯煩悶乾嘔黃連解毒湯嘔吐
煩渴者桂苓甘露飲五苓散眩咳嘔者白虎加半夏橘
皮傷寒嘔吐四肢厥逆清冷調胃散濕温内甚惡心嘔
吐者白虎合解毒湯
吐瀉
吐瀉者上吐下瀉亦名霍亂也一切吐瀉霍亂通宜五
苓散益元散白术散吐瀉霍亂煩渴并中外諸邪所傷
而吐瀉腹滿痛悶者並皆桂苓甘露飲淡滲湯
喘嗽
大熱喘嗽而滿者黃連解毒湯或熱甚咳嗽悶亂三乙
承氣湯少陽咳者小茈胡去人參大棗生薑加五味子
乾薑喘嗽頭疼者伏苓半夏湯咳嗽者白虎湯加半夏
桔梗咳嗽不已人參石膏湯或宣武人參石膏湯痰逆
咳嗽半夏橘皮湯汗之後氣悶咳嗽五味子湯
渴
凡口乾煩渴者傷寒汗出而渴者飲水反吐名曰水逆
俱宜五苓散少隂病二三日口燥咽乾三一承氣湯或
裏熱燥甚傷寒怫鬱留飲不散煩渴不止則腹高起痛
不可忍但嘔冷涎大渴不能飲飲亦不能止其渴喘急
悶亂但欲死者三乙承氣湯熱下咽立止其渴有若無
病之人須臾大汗而愈至此往往多有不利而汗出亦
有藥力但隨汗之宣通不利而愈或汗吐下後煩渴口
乾脈浮大白虎湯加人參煩燥多渴涼膈散加滑石
煩燥
傷寒煩燥多渴涼膈散加滑石中暑傷寒汗後煩燥五
苓散一切火熱狂躁喘滿黃連解毒湯煩躁而渴白术
散或加滑石甚者加薑汁
懊憹虚煩不得眠
懊憹煩心反復顛倒不得眠者煩熱怫鬱於内而氣不
能宣通也或胸滿結痛或煩微汗出虚煩者梔子湯主
之或氣少者加甘草一錢或嘔者及初悮以圓藥下者
加生薑半兩凡懊憹虚煩者皆用涼膈散甚佳及宜湯
濯手足使心胷結熱宣散而已心煩腹滿坐卧不安梔
子厚朴湯主之或陽明病下之後燥熱而懊憹者三乙
承氣湯汗後煩燥不得眠五苓散或涼膈散口燥呻吟
錯語不得眠五苓散黃連解毒湯煩心者涼膈散少陽
証胸中煩而不嘔者小柴胡去半夏人參加瓜蔞實主
之
留飲
一切留飲不散五苓散桂苓甘露飲黃連解毒湯凉膈
散與白虎湯小陷胸湯三乙承氣湯選用傷寒表未罷
下有水氣乾嘔發熱而咳或嘔或利或噎或小便不利
小腹滿或喘者小青龍湯
痞
傷寒表裏俱熱下証未全法當和解悮下之早則成痞
心下痞滿而不痛按之虚軟者痞脈浮而尚惡寒者表
未解也當先桂枝解表已而後用大黃黃連瀉心湯攻
痞也或只用五苓散使除表裏甚良或痞惡寒而汗出
者或痞而煩小便不利者或痞留飲濕熱下利者或已
成痞因藥尚不止以其痞滿悮更下之其痞轉甚嘔&KR0938;
下利心煩燥者無問痞脈浮沈並宜生薑煎湯調下五
苓散頻服之或痞不已則後亦濕熱煩滿或譫妄脈沈
無他証者宜大黃黃連瀉心湯或小陷胸湯亦可下早
成痞梹榔散
結胸
結胸之証有三不按而痛者名大結胸按之而痛者名小
結胸心下怔忡頭汗出者名水結胸也汗下之後不大
便五六日舌乾而渴日晡少有潮熱從心下至小腹鞕
滿而痛不可近而脈沈緊滑數或但關脈沈緊者宜大
陷胸湯或陷胸圓下之或脈浮者表未罷也不可下下
之則死宜小陷胸湯及小柴胡湯之類和解之表罷者
方可下之或結胸雖脈浮而裏熱勢惡須可下者宜三
乙承氣湯分作三次約三時許服訖得利甚良雖未稍
減脈必沈病微者止用三乙承氣半服按法而下之裏
熱甚者以大陷胸渴大半服而下之或但結胸别無大
段熱証但頭微汗出脈沈潛者水結胸也通宜大陷胸
小結胸心下按之而痛脈浮而滑别無大段熱証及水
結胷者小陷胸湯傷寒下之太早結胸黃連解毒湯加
枳殼傷寒結胸虚痞涼膈散加枳殼桔梗或但自熱結
胸者其胸高起腹雖不滿而但喘急悶結譫妄昏冒關
脈沈數而緊者用大承氣湯加甘遂一錢七下之表証
罷熱入裏結於胸中煩滿而飢不能食微厥而脈乍緊
者瓜蒂散吐之太陽中風下利嘔逆表証罷乾嘔短氣
不惡寒熱熱汗發作有時頭痛心下痞鞕滿引脇下痛
者十棗湯結胸而發黃者茵蔯湯陷胸湯各半服下之
協熱下利不止更結胸發黃茵蔯湯五分陷胸湯三分
大承氣湯二分下之為佳脈浮不可下者小陷胸湯合
小柴胡湯
血証
太陽病日深表証仍在循經熱畜於下焦脈微而深不
結胸而發狂者熱在下焦小腹當鞕滿小便自利也血
下而愈宜攻之或太陽病身黃脈沈者循經而畜熱下
焦也小腹鞕小便不利為無血小便自利如狂者瘀血
症或陽明畜熱内甚而喜妄或狂大便雖鞕而反易其
色者有畜血也或無表裏証但發熱日深脈浮者亦可
下或已下後脈數胃熱稍穀善饑數日不大便有瘀血
也並宜抵當湯下之傷寒有熱小腹滿小便自利者為
有血也當下未敢用湯用抵當圓最為穩當太陽病不
解而畜熱下焦先以桂枝解表已而下血宜桃仁承氣
湯或抵當圓攻之傷風汗下不解熱鬱經絡隨氣湧泄
為衂或清道閉流入胃脘吐出清血及鼻衂吐血不盡
餘血停留以致面黃大便黑犀角地黃湯發狂加黃芩
大黃
譫語
譫語發狂三一承氣湯合解毒湯以下之若傷寒過
經譫語以有熱也當以湯下之若利小便大便當鞕而下利
脈和者醫以圓藥下之非其治也若自利者腹當厥今
反和此為内實調胃承氣湯或涼膈散通用
發黃
陽明病表熱極甚煩滿熱鬱留飲不散以致濕熱相摶
而身體發黃其候但頭汗出身無汗臍頸而還小便不
利渴飲水漿者身體發黃宜茵蔯湯調下五苓散結胸
而發黃者茵蔯同陷胸湯各半下之或誤服熱毒圓藥
下之反損隂氣遂協熱利不止更或結胸而發黃者用
茵蔯湯五分陷胸湯三分承氣湯一分下之或兩感發
黃者用茵蔯湯加黃連解毒湯一服急下之頭微汗小
便利而發微黃者濕熱微也梔子蘗皮湯發黃甚者茵
蔯合三乙承氣湯
發斑
發斑下証未全涼膈散未曾下胃熱發斑白虎湯加人
參白术陽明胃熱發斑脈沈須可下者三乙承氣湯下
之傷寒胃熱發斑涼膈散加滑石調五苓散甚妙傷寒
七八日發黃有斑微熱腹滿者或痰實壅上雖諸承氣
湯不過者仲景曰寸脈浮者則可用瓜蒂散吐之
發狂
傷寒發狂奔走罵詈不避親疏此陽有餘隂不足三乙
承氣湯加當歸薑棗名當歸承氣湯以利數行候微緩以
三聖散吐之後用涼膈散洗心散黃連解毒湯調之譫
妄發狂踰垣上屋赴井投河皆為陽熱極甚用三乙承
氣合解毒下之驚悸顛狂三乙承氣湯發狂極甚投河
入井者三下不過不可下攻便當涌之以瓜蒂散吐出
痰涎宿物一掃而愈後以甘露飲之類調之
發戰
凡熱病大汗將出而反寒戰者表之証氣與邪氣併甚
於裏火熱亢極而反兼水化制之反為寒戰脈微欲絶
者三乙承氣湯或十棗湯下之凡欲作汗無問病之微
甚或已經新下者或下証未全者但以凉膈散調之甚
者黃連解毒湯或下後二三日或未經下腹滿煩渴脈
沈實而有裏証者三乙承氣湯下之勢惡者加黃連解
毒湯或戰不快者或戰後汗出不快者或戰數次經大
戰而汗不當者乃并之不甚而發之不逹通宜三乙承
氣湯或更加黃連解毒湯下之以散怫熱而開鬱結也
發厥
或表熱極甚而恐承氣不能退者或已下後而熱不退
者或畜熱内甚陽厥極深以陽氣怫鬱不能營運於身
表四肢以致通身清冷痛甚不堪項背拘急目青睛疼
昏眩恍惚咽乾或痛躁渴虚汗嘔吐下利腹滿實痛煩
冤悶亂喘急鄭聲脈雖疾數以其畜熱極深而脈道不
利反致脈沈細而欲絶俗未明其造化之理而反謂其
傷寒極隂毒者或始得之陽熱暴甚而便有此証候者
或兩感熱勢甚者通宜解毒如大承氣湯下之熱不退
者宜再下之然雖古人云三下之而熱未退即死矣亦
有按法以下三五次利一二十行熱方退而得活者免
致不下退其熱而必死也下後熱少退而未愈者黃連
觧毒湯調之或失下熱極以致身冷脈微而昏冒將死
者若急下之殘隂暴絶而死盖陽氣後竭而然也不下
亦死宜涼膈散或黃連解毒湯或二藥合服或白虎合
涼膈散養隂退陽積熱漸以宣散則心胸温煖脈漸以
生至於脈復有力方可以三乙承氣湯下之或解毒加
六一散調之愈後宜服退熱之藥忌發熱諸物裏熱脈厥
者宜白虎湯熱極厥深而諸藥下畢竟不能利者不救
必死黃連解毒湯更加甘遂末一錢匕下之
循衣摸牀
陽明病脈遲汗出不惡寒身重短氣狂語如見鬼狀劇者
發則不識人循衣摸牀惕而不安直視微喘三乙承氣
湯
勞復食復
汗下後勞復柴胡飲子飲酒復劇黃連解毒湯或雙
解加黃連在裏者三乙承氣湯在表者益元散或雙解
散半表半裏大柴胡湯小柴胡湯涼膈散解毒湯隨證
用之食服三乙承氣湯
傷寒標本心法類萃卷上
