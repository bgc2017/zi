欽定四庫全書
傷寒直格方卷中
宋劉守真撰
習醫要用直格
傷寒總評
傷寒六經傳受
經言寒傷形寒傷皮毛寒傷血寒傷榮然寒主閉藏
而腠理閟密陽氣怫欝不能通暢怫然内作故身熱
燥而無汗故經曰人之傷於寒也則為病熱又曰夫
熱病皆傷寒之類也内經既直言熱病者言一身為
病之熱氣也以至仲景直言傷寒者言外傷之寒邪
也以分風寒暑濕之所傷主療不同故只言傷寒而
不通言熱病也其寒邪為害至大故一切内外所傷
俱為受汗之熱病者通謂之傷寒也一名大病者皆
以為害之大也又春曰温病夏曰熱病秋曰濕病冬
曰傷寒者是隨四時天氣春温夏熱秋濕冬寒為名
以明四時病之微甚及主療消息稍有不等大而言
之則一也非為外傷及内病有此異耳或云冬伏寒
邪於肌膚骨肉之間至於春變為温病夏變為熱病
秋變為濕病冬變而為正傷寒病者及名冒其寒而
内生怫熱熱微而不即病者以至將來陽熱變動或
又感之而成熱病非為伏其寒氣而反變寒為熱也
經曰冬傷於寒春必病温亦其義也亦有一時冒寒
而便為熱病者或感四時不正乖戾之氣或隨氣運
興衰變動或内外諸邪所傷或因他病變成或因他
人傳染皆能成之但以分門隨證治之耳經言此六
經傳受乃外傷於寒而為熱病之大略主療之要法
也
大法曰傷寒一日太陽受之故頭項痛腰脊強
此足太陽膀胱之經也故與經言五日足少隂腎水
為其表裏或言為手太陽者誤也此六經之證也或
以此直云傷寒不傳手經者亦誤也豈不詳熱論云
五臟六腑皆受病又刺熱篇皆言五臟熱病但以熱
病多于足經而其病甚少于手經而其病微且與足
經微為兼證汗下之治但分表裏故不單言手經而
但寄於足經而已若鍼刺則本經補瀉各分五臟手
足之經矣
二日陽明受之故身熱目疼鼻乾不得眠也
三日少陽受之故胸脅痛而耳聾
四日太陰受之故腹滿而咽乾
五日少隂受之故目燥舌乾而渴
六日厥隂受之則煩滿囊縮
或言傳手厥隂包絡相火則水火既濟而愈傳足厥
隂肝經則土敗木賊而當死者妄說也此經言足厥
隂肝經之證也
大法曰前三日三陽病在表故宜汗之
汗洩熱退身凉而愈
後三日三隂病在裏故宜下之
下退裏熱則怫熱宣通汗出氣和而愈也亦有内熱
下盡無汗氣和而愈者也或者曰前三日寒在表者
誤也此皆熱證也
或未愈者再經衰之七日太陽病衰(自此以下皆言病
自衰滅)頭項少愈八日陽明病衰身熱少愈九日少陽
病衰耳能微聞十日太隂病衰身熱少愈腹滿如故十
一日少隂病衰渴止不滿此言腹不復滿舌乾已而啑
十二日厥隂病衰囊縱少腹微下大氣皆去言大病熱
氣散去病則瘳(音抽愈也)矣
此亦大略言之耳傷寒傳受不必拘此但以明其諸
證而如法治療耳
裏外傷
如得病脉便沉而裏病表和者内傷也脉浮而表病裏
和者外傷也
病在身體四肢為表病病在胸腹之内為裏病
表裏證
身熱為熱在表言皮膚壯熱而反增寒非謂自發熱
燥也
引飲(煩渴)或小便黃赤為熱在裏身熱飲水或小便黃
赤為表裏皆有熱身凉不渴小便清白則表裏皆無熱
不言為寒者蓋表裏熱微則亦有表不熱而裏亦不
渴故也
渾身疼痛拘急表熱惡寒而脉浮者皆為熱在表也引
飲譫妄腹滿實痛發熱而脉沉者皆為熱在裏也胸脇
痞痛或嘔而寒熱往來脉在肌肉不浮不沉則邪熱半
在表半在裏也
夫邪熱在表而淺邪微而畏正故病熱而反增寒也寒
則腠理益閟而怫熱益加故也邪熱在裏而深邪甚則
不畏於正物盛其極故不惡寒而反自惡熱也半在表
半在裏進退無常則寒熱往來也寒多為表多脉稍浮
熱多為裏多脉稍沉也諸病寒熱並同惟瘧疾反此由
表之正氣與邪熱并之於裏表氣虛而裏熱實亢則害
承乃制故裏之火熱極甚而反兼寒冰之化制之故病
熱極而反寒戰也臨汗而戰及諸戰皆然寒戰為裏熱
表虛故也飲水而脉微不見也裏之正氣與邪氣并出
於表則表熱裏虛是以煩熱汗出而脉浮也經以熱并
於裏之隂分則為陰勝而發寒熱并於表之陽分則為
陽勝而發熱也俗未知其為表裏之陰陽而妄為寒熱
之隂陽故皆失内經之本旨也夫傷寒之寒熱者惡寒
為表熱裏和故脉浮發熱為裏熱表氣不虛故發熱而
脉沉實也氣并不并故寒熱相反而有微甚也熱并則
甚不并則微也
主療
傷寒表證當汗而不可下
反下之則畜熱内餘而成結胸或為虛痞懊憹喘滿
腹痛下利不止發黃驚狂班出諸熱變證危而死矣
裏證當下而不可汗
反汗之則熱甚發黃驚狂班出譫妄而喘悶亂危極
而死矣
半在表半在裏則宜和解
相和通解表裏也
不可發汗吐下妄治之則有前諸證
在上則涌(音湧吐也)之
言病在鬲上如胸滿而嘔或眩脉關前緊甚者宜瓜
蒂散吐之
在下者洩之
言蓄熱下焦則承氣抵當之類洩之皆隨病所在攻
之
傷寒無汗表病裏和則麻黃湯汗之或天水散之類亦
佳
身熱惡寒無汗脉浮緊而數者
表不解半入於裏半尚在表者小柴胡湯主之或天水
凉膈二藥各一服合同服之尤佳表裏之熱勢俱甚者
大柴胡湯微下之更甚者大承氣湯下之
表雖未罷而裏證已甚若不下之則表熱更入於裏
而裏熱危極宜以大柴胡大承氣下之雙除表裏之
熱則免使但下裏熱而下後表熱乘虛乂入于裏而
生結胸及痞諸病之類也
表熱多裏熱少天水一凉膈半以和解也
煎凉膈半服調天水一服上下同法
裏熱多表熱少未可下之者凉膈一天水半調之勢更
甚者小承氣湯下之表證罷但有裏證者熱傳于裏也
調胃承氣湯下之但除裏熱也凡此諸可下之言大柴
胡三承氣諸下證通宜三乙承氣下之善能開發峻效
而使之無表熱入裏而成結胸及痞之衆病也
發汗不解下證前後别無異證者通宜凉膈散調之以
退其熱便無熱甚危極也除此之外遠勝小柴胡湯兩
感倣此而已
但隨表裏微甚而以調之兩感謂一日太陽與少隂
兩證俱見二日陽明與太隂三日少陽與厥隂俱病
前六經之證是也
傷風自汗表病裏和者桂枝湯解之
無汗為傷寒不可服桂枝湯
有汗為傷風不可服麻黃湯
半在表半在裏脉在肌肉而半入于裏白虎湯和解之
病在裏脉當沉也大承氣湯下之一法無問風寒暑
濕有汗無汗但有可下諸證或表裏兩證俱不見而病日
深但目睛不了了者昏昧不精明或腹滿實痛者或煩
渴或譫妄或狂燥喘滿者或畜熱極深而將死者通宜
大承氣湯下之或三乙承氣湯下之尤良傷寒大發汗
汗出不解反無汗脉尚浮者蒼术白虎湯再解之
或中暑大汗自出脉虛弱頭痛口乾倦怠煩燥或時惡
寒或畏日氣無問表裏通宜白虎湯或裏熱甚腹滿而
脉沉可下者宜大承氣湯或三乙承氣湯尤妙傷寒表
熱極甚身疼頭疼不可忍或眩或嘔裏有微熱不可發
汗吐下擬以小柴胡天水凉膈之類和解恐不能退其
熱之甚者
表熱勢甚而裏已有熱裏表未開則陽熱暴甚故不
宜汗之表熱勢甚若吐下之則表熱大乘虛而入反
成結胸等證則危極也
或大下後或再三下後熱勢尚甚而不能退本氣損虛
而脉不能實擬更下之恐下脫而立死不下之則熱極
而死寒温諸藥不能退其熱勢之甚者或濕熱内餘下
利不止熱不退者或因大下後濕熱利不止而熱不退
脉弱氣虛不可更下者或諸濕熱内餘小便赤澁大便
溏泄頻併少而急痛者必欲作痢也通宜黃連解毒湯
以解之也
或裏熱極甚而恐承氣不能退者或以下後而熱不退
者或畜熱内甚陽厥極深以至陽氣怫鬱不能營運於
身表四支以致通身清(一作青)冷痛甚不堪項背拘急
目赤睛疼昏眩恍惚咽乾或痛躁渴虛汗嘔吐下利腹
滿實痛煩冤悶亂喘急鄭聲
鬱鬱滯不通鄭音聲連濁邪惡而不清雅也此乃熱
勢過極而語音濁亂不能清利也俗反妄傳以為寒
極陰毒誤之甚矣
脉須疾數以其極熱畜甚而脉道不利及致脉沉細而
欲絶俗未明其造化之理而反謂傳為寒極隂毒者或
始得之陽熱暴甚而便有此證候者
夫辨傷寒隂陽之異證者是以邪熱在表腑病為陽
邪熱在裏而臟病為隂也俗乃妄言有寒熱隂陽之
異證者誤之久矣且素問傷寒直云熱病誠非寒也
其三篇名曰熱論刺熱篇評熱病篇及逐篇明言為
熱竟無寒理兼素問及靈樞諸篇運氣造化之理推
之則明為熱病誠非寒也寒病固有夫非汗病之謂
也且造化為汗液之氣者乃陽熱之氣所為非隂寒
之所能也以觀萬物熱極而出液明可知矣經曰夫
熱病皆傷寒之類也又曰人之傷於寒也則為熱病
然既身内有陰寒者止為雜病終莫能為汗病也况
病法曰身熱為熱在表飲水為熱在裏其傷寒汗病
本末身涼不渴小便不黃脈不數者未之有也雖仲
景有四逆姜附之類熱藥是以治其本裏和誤以寒
藥下之太早表熱未入於裏而寒下利不止及或表
熱裏寒而自利者急以四逆湯攻裏利止裏和急以
解於表也故仲景四逆湯証後復有承氣下熱之說
也由是觀之傷寒汗病經直言熱病而不言其有寒
無疑也經言三隂証者為邪熱在臟在裏以臟與裏
為陰也宜下熱者也夫傷寒陰陽之别者但非表熱當
汗而下之則死裏熱當下而汗之亦死故仲景曰桂
枝下咽陽盛即斃承氣入胃陰實即亡死生之要在
乎須臾噫由仲景之言觀之此陰陽虛實之交錯其
候至微發汗吐下之相反其禍至速而醫術淺短者
懵然不知病源為始乃誤使病者殞沒然則止謂邪
熱在表則汗之邪熱在裏則下之熱在上則吐之熱
在下則泄之邪熱半在表半在裏則和解之豈分寒
熱隂陽之虛實與隂陽汗病之證邪况朱奉議自言
隂毒脉疾至七至八至以上疾不可數者隂毒已深
也夫既云疾至八至已上疾不可數者正是陽熱極
深之脉也豈是隂寒歟凡世俗所謂隂毒諸證以素
問造化驗之皆陽熱亢極之證但畜熱極深在内而
身表有似隂寒也經云亢則害承乃制言五行之道
實甚過極則反似尅其已者是為兼化如萬物熱極
反出水液以火煉金熱極而反似水是以火極而似
水之化也五行皆然故肝熱甚則出泪心熱甚則出
汗脾熱甚則出涎肺熱甚則出涕腎熱甚則出唾今
傷寒為作汗之病氣者乃陽熱怫鬱而否極復泰即
熱氣蒸蒸而為汗出也如天時陽熱亢旱否極而泰
則復為雨也故欲雨則天乃鬱熱晴霽則天反涼人
涼則病愈熱在病在故病寒者自是寒病非此汗病
之氣也雖寒屬隂水而天地隂陽氣液相生之道則
寒之化不能更生隂水也故古聖曰陽中生隂隂中
生陽氣中生液液中生氣又曰積液生氣積氣生液
又經曰氣和而生液然氣為陽物故萬物之水液
皆生於陽熱之氣如天氣陽熱極甚則萬物温潤而
冬寒萬物乾燥由是言之既為作汗之病氣本熱非
寒明矣故經又曰凡傷寒而成温病者先夏至日為
温病後夏至日為暑病暑與其汗皆出止言邪熱隨
汗皆出盡而愈也又經曰飲食飽甚汗出於胃驚而
奪精汗出於心負重遠行汗出於腎疾走恐懼汗出
於肝摇體勞苦汗出於脾此皆動亂勞苦而致陽熱
以為汗出豈可反言作汗之病以為隂寒耶今之俗
醫不明隂陽變化之道而妄取陽主於生隂主於死
而欲養於陽熱者殊不知此言自生之後以顯為陽
陽中生隂故生者死之道也既死之後以隱為隂隂
中生陽故死者生之道也此古人之論道乃死生有
無動静隱顯之隂陽非言寒熱之隂陽也俗又妄言
仙經云純陽升而為仙純陽死而為鬼因以養陽熱
者亦不知此以陽主虛無而言神為陽主形體而言
形為隂言善養生者調順陽隂煉就陽神超升棄其
隂體即純陽之神迺為仙也不明道者寒熱不調以
致隂陽勝負耗絶陽神惟存隂殼則遊魂冥冥非鬼
何哉此則脩養家言形神之隂陽而非醫家寒熱之
隂陽也俗又妄謂周易以陽為尊為美為善為剛為
清為正而隂邪反之因以但欲養於陽熱者此又不
知易象言隂陽體用之道以為教非言一身寒熱之
隂陽也故陽健唱命而隂順和之隂順和之則隂陽
和平而同歸善道非以乾陽特為熱也且夫子云乾
為天為圜為君為父為玉為金為寒為冰然則乾之
純陽豈謂熱耶此亦非特取寒冰為陽是取寒冰之
勁健整肅清剛為乾健之象耳夫寒熱之卦坎為中
男迺少陽之卦即寒冰也離為中女乃少隂之卦即
火熱也坎離水火為夫婦而易以陽剛坎水寒者為
夫而隂柔離火熱者為婦亦非以熱為陽剛而寒為
隂柔也故易言隂陽者但以明其物象而非素問論
病寒熱隂陽之氣也設云乾為寒者本非取乾陽為
寒但取寒之勁慄清整像乾之道也俗又妄言人生
則身温而死則身冷及病雖身熱未至於死將死者
必熱反變寒而後死也因云陽則生隂則死以此專
欲養於陽熱殊不知一身之内寒暑燥濕風火六氣
渾而為一兩停則和平一興一衰病以生也夫和平
之常者温涼得所適當其陽和之氣如俗云人體温
和是也然冬寒而人腠理閟密則身當温和夏熱則
腠理開通而多汗出則身當微涼相反者病過與不
及亦病其中臟腑隂分以為根本則固守陽和之氣
但當温和乃為和平唯臟腑之氣各隨五行休囚旺
相死之時位而微有虛實不一也此之虛實乃自然
之道而不為病者然冬腎水隂至而寒復以天氣寒
則腠理閟密而陽氣收藏固守於内則適當其平而
不妨内外之寒夏心火陽旺而熱復以天氣熱則膚
腠開泄而陽熱散越於外適當其平而不妨内外之
熱萬物皆然此隂陽否泰大道造化之理蓋莫大乎
此也然雖秋冬否閉此以其肺腎隂王而得其所故
康彊省病而病亦輕微也春夏開泰以其肝心陽王
故胠(音區)弱多病而病熱怫鬱則陽氣散越故病甚而
多死亡及夫地理方位高下四時寒熱温涼安危夀
夭病同故經曰隂精所奉人多夀陽精所奉其人夭
又仙經西山記言平人四時嘗有唏謂三焦相火無
不足八節不得吹謂腎臟隂難得實然則豈可不明
隂陽虛實但欲養於陽熱耶凡病致死者陽和氣既
不存則止為隂濕形體而已非冷何哉俗未知熱甚
則熱畜於内而陽氣不能營運於四肢身表故四肢
逆冷以致身冷脉細而微則死畜熱甚者氣血不通
而身面俱青此則畜熱之深也所以仲景言傷寒熱
極失下則厥厥深者熱亦深而厥微者熱亦微如此
則熱極而死者莫不身冷脉微而以至於絶也俗未
明其然直反妄曰陽在則生陽去則死又曰陽熱變
為隂寒則死因以但欲養其陽熱而反致殘隂暴絶
則陽氣後竭而死者不為少也俗醫未深明造化又
以妄為傷寒得之勢惡陽勢暴甚而便畜熱以深身
冷厥逆手足無復温和者直以為寒極而為隂厥以
對陽厥及表裏熱勢俱甚而不畜熱於内者以為陽
毒以配隂毒分為寒熱隂陽之異證曾不知傷寒汗
病便是熱病寔無隂毒隂厥者也嗚呼病本熱甚熱
藴於裏則陽氣陷下以至厥逆身冷或青而脉微乃
妄以寒極而内外急救其陽而反招其暴害因以妄
言必死之證間或彊實之人素本不衰及熱鬱怫結
况衰微者偶中辛甘熱藥發散而腠理氣通怫熱以
隨汗泄而愈者遂以為必死之病而救之以活反恨
往之死者救助其陽之不及因以互相議論但見畜
熱内結厥逆者或未厥者早以温之無用寒涼恐成
隂毒隂證而死俗醫治傷寒悞人多者無過於此後
學之士但以素問運氣自然造化之理原其標本則
明可見焉且以依法救人愼勿惑於衆人之言故經
曰謹熟隂陽無與衆謀又曰知逆與從正行無問此
其道也
或兩感勢甚者通宜解毒加大承氣湯下之熱不退者
宜再下之然雖古人皆云三下之熱未退即死矣亦有
按法以下四五次利一二行熱方退而得活者免致
不下退其熱而必死也下後熱稍退而未愈者黃連
觧毒湯調之或微熱未除者涼膈散調之或失下熱極
以致身冷脉微而昏冒將死者急下之則殘隂暴絶而
死蓋陽氣後竭而然也不下亦死宜涼膈散或黃連解
毒湯養隂退陽畜熱漸以宣散則心胸復暖脉漸以生
至於脉復而有力可以三一承氣湯下之或解毒加大
承氣湯尤良若下後微熱不解涼膈散調之愈後常宜
服愈熱之藥忌發熱諸物
傷寒表證
夫傷寒之候頭項痛腰脊彊身體拘急表熱惡寒不煩
燥無自汗或頭面目痛肌熱鼻乾或胸滿而喘手足指
末微厥脉浮數而緊者皆邪熱在表皆麻黃湯發汗之證
也或天水散之類甚佳無使藥不中效而益加害也
益元散(一名天水散一名太白散)
治身熱嘔吐泄瀉腸澼下痢赤白治淋閉癃閟疼痛利
小腑偏主石淋蕩胸中積聚寒熱大益精氣通九竅六
腑津液去留結消畜水止渴利中除煩熱心燥治腹脹
痛悶補益五臟大養脾腎之氣(此腎水之臟非胃土之腑也)理内傷
陰痿安魂定魄補五勞七傷一切虛損主癎瘈驚悸健
忘止煩滿短氣臟傷咳嗽療飲食不下肌肉疼痛治口
瘡牙齒疳蝕明耳目壯筋骨通經脉和氣血消水榖保
眞元解百藥酒食邪熱毒耐勞役饑渴寒熱辟中外諸
邪所傷久服強志輕身注顏益夀及解中暑傷寒疫癘
饑飽勞損憂愁思慮恚怒驚恐傳染幷汗後遺熱勞復
諸疾兼解兩感傷寒能遍身結滯宣通和氣而愈及婦
人下乳催生并産後損液血虛陰虛熱甚一切諸證並
宜服之兼治吹乳乳發或已覺吹乳乳癰頻服即愈迺
神驗之仙藥也
石淋服金石熱藥結為砂石自小便中出痛不可忍
傷風表證(一曰中風)
夫傷風之候頭痛項強股節煩疼或目疼肌熱乾嘔鼻
鳴手足温自汗出惡風寒脉陽浮而緩陰浮而弱也(關前
曰陽關後曰陰)此為邪熱在表皆桂枝湯解肌之證也或汗出
憎風而加項背強痛者宜桂枝湯加葛根湯也反無汗
者宜葛根湯也雖已服桂枝反煩不解而無裏證者先
刺風池風府却與服之或服桂枝大汗出脉浮而
洪大再宜服之發汗後半日許復熱煩脉浮數者再宜
桂枝湯也當汗而反下之不成結胸而但下利清榖不
化表證尚在者表熱裏寒也
此言承氣寒藥下之者也或誤用巴豆熱藥下之而
脇熱利不止者或表裏皆熱自利或嘔者皆宜五苓
散止利兼解表也
急以四逆湯溫裏利止裏和急以桂枝湯解表
或表熱裏和下利同法
或陽明病脉浮遲汗出微惡寒或太隂病腹滿而脉浮
或宜汗入下之但氣上衝而脉浮者並宜桂枝湯也
脉反沉實者大承氣湯下之
或下之早而心下痞汗出惡寒脉浮者表未解也先桂
枝以解表而後以大黃黃連瀉心湯以攻其痞也太陽
病不解而畜血下焦者(見畜血門)先桂枝解表已而以下血
也
宜桃仁承氣湯或抵當圓攻之
俱中風寒
頭項痛肢體疼手足溫為中風也反無汗惡寒脉浮緊
者為隂寒也或頭項痛腰脊強身體拘急指末微厥不
自汗為傷寒也反煩燥而脉緩者為傷風也風則傷衛
而寒則傷榮
萬物必以隂求陽陽求隂隂陽相應則為和平故榮
者隂氣也寒加之則傷耳故又曰寒傷血血亦隂也
衛陽氣也風亦陽也故風加之則傷耳故曰熱傷氣
氣為陽也經言隂寒主於閉藏而陽熱主於開泄故
寒傷榮則腠理閉密怫熱内作燥熱而無汗故脉數
浮而緊也風傷衛則腠理開泄而自汗也故脉浮而
緩以邪熱泄越故脉不能實陽明主於肌肉故自汗
多而脉反遲也熱乃陽中之至陽故傷熱氣則大汗
自出病雖為熱脉不能實而虛弱也然怫熱痞閉無
汗者固當病也其汗泄通泰而亦病者蓋泰極則否
也夫人氣和而為汗如天地氣和而為雨過多則勞
久不雨則旱有無多少貴乎應時興衰失常則災害
至矣萬事皆然
榮衛俱傷則表裏熱甚也宜大青龍湯
小青龍湯治傷寒表未罷心下有水氣
表雖未罷而已有熱入於裏怫鬱於胃則飲食水液
不能傳化宣行畜積不散而為此非裏熱大實煩渴
引飲過多停積而為病者
乾嘔發熱而欬或渴或利或噎或小便不利少腹滿或
喘者
水不浸潤宣散滋潤腸胃臟腑故熱而渴或噎或喘
或小腑不利少腹滿而喘也水液不能宣行則濕熱
甚於腸胃故或利也
小柴胡湯治傷寒中風其病半在表半在裏(脉在肌肉不沉不浮)
筋脉拘急
身體疼痛寒熱往來(惡寒為表熱發熱為裏熱)寒熱往來者邪熱
半在表半在裏也進退不已而言無常也
或嘔或欬脇痞滿硬痛下之前後無問日數及汗後餘
熱不解或無問傷寒雜病蒸熱作發并兩感可和解者
並宜服之
涼膈散(一名連翹飲子)治傷寒表不解半入於裏下證未全或
復未愈者或燥熱怫結於内而煩心懊憹不得眠者及
無問傷寒雜病大人小兒臟腑積熱煩燥多渴面熱頭
昏脣焦咽燥舌腫㗋痺目赤鼻衂頷頰結硬口舌生瘡
痰實不利欬唾稠粘睡臥不安譫語狂妄腸胃濕燥便
尿閟結一切風熱壅滯風眩瘡癬及傷寒陽明胃熱發
斑下證未全者或誤服煖藥過多為諸熱證并酒甚熱
毒兼小兒斑疹痘瘡未出及驚風積熱傷寒不能辨别
者或熱甚痘瘡已出未快者或熱極黑陷將死者
小兒疹痘未出誤以熱藥發汗致使陽熱轉甚則重密
出不快多致黑陷而死因以世俗多斑疹不敢服藥
以誤小兒諸病多矣亦不知古人所留涼瀉之藥通
治風驚積熱傷寒熱病縱誤是瘢瘡亦使熱勢稍退
而稀少出快早得痊安也若用此最為妙也
閻孝忠集小兒方論未逹錢氏本意不明造化之理
反妄言疹病黑陷為寒及曰凡瘢疹始終不可服涼
瀉之藥後人因之反致熱甚黑陷而死者不可勝計
也閻公豈不詳自所編錢氏方治瘢疹黑陷用牛李
膏及百祥圓凡寒藥下之而多得痊愈者而不救則
必死然則痘疹之為熱病豈不明哉况經曰諸痛痒
瘡瘍皆屬於心及夫瘢瘡黑陷無不腹滿喘喝(嘶聲)而
小便赤澁不通豈不是熱極乎況癍疹本因熱而生
病勢轉甚也豈能反為寒者也
並兩感諸證(三陰三陽雙傳諸證)並宜服之或傷寒熱極將死隂
氣衰殘則不宜下下之則隂氣暴絶陽氣後竭而死矣
惟宜養隂退陽以至脉復而有力而後以三乙承氣湯
微下之下後未愈者更以涼膈散調之雖愈後猶宜少
少服之庶邪熱不致再作也
白虎湯治傷風自汗桂枝證表未解半入裏可以和解者
脉在肌肉而不可下者也
或中暑自汗脉虛弱者
熱傷氣而反自汗大出故脉不能自實而反虛弱
或傷寒自汗脉滑數而實表裏俱熱
脉沉浮皆得有力而數身熱頭痛煩渴腹滿小便赤
黃也
或三陽合病(言太陽少陽陽明合受其為病之熱氣)腹滿身重難以轉側
口燥面垢譫語遺尿如誤發汗則譫言益甚下之則便
頟上出汗後必發黃
或厥逆自汗者是謂熱越(言自汗散越也)如或裏熱而脉厥者
或下證未全者兼和解兩感傷寒此方最解頭痛并止
自汗無問中暑傷寒風熱雜病及傳染時疫本非外傷
風寒脉便不浮而自汗頭痛欲作汗病者並宜服之
無問四時但隨證詳而用之他藥倣此
五苓散治中暑并傷寒大發汗後胃中乾煩燥不得
眠脉浮小便不利後熱煩渴及表裏俱熱飲水反吐(名曰
水逆)或攻痞不解或口乾煩渴小便不利或痞尚在而利
不止者或當汗而反下之利遂不止脉浮表不解自利
或小便不利者
凡用五苓散證無問脉之沉浮
或一切留飲不散以此散水止渴并解兩感太陽少陽
俱病
經言六經病證者是也
或一切吐瀉霍亂(無問寒熱)及小兒瀉驚風(無問急慢)皆宜服之
桂苓甘露散(一名桂苓白术散)治傷寒中風冒暑飲食内外一
切所傷傳受濕熱内甚或頭痛口乾或吐瀉煩渴或小
便赤澁大便急痛或瀉痢間作并一切濕熱霍亂吐瀉
轉筋急痛腹滿痛悶或中外諸邪所傷而并吐瀉者濕
熱之時尤宜服之
并治小兒驚風
白术散治傷寒雜病一切吐瀉煩渴霍亂虛損及氣
弱久虛保衰老兼酒膈嘔噦
四逆湯治傷寒表熱未入於裏誤以寒藥下之太早
其表熱本未入而因裏寒下利不止或表熱裏寒自利
不止者急以四逆温裏
脉浮不渴小便清白不温完谷不化者是也或辨便
溺之色者須臾審其飲食萬物之色也或下後恊熱
利不止者咽乾煩渴也謹不宜温也宜五苓之類散
其濕熱也惟裏寒者可以温之止其寒瀉
利止裏和表謂尚在者急以桂枝湯解表也或雜病寒
飲嘔吐者或寒濕泄瀉者
然雖雜病若濕熱吐瀉者不宜此方雖亦有濕熱痞
閉之微者誤中辛熱開發而效甚者強劫不開則怫
熱病轉加也惟裏寒可通用四逆湯也
茯苓半夏湯治傷寒雜病一切嘔吐或喘欬頭痛者
半夏茯苓湯治傷寒雜病嘔噦風眩疾逆欬喘頭痛
并風熱反胃吐食諸證
黃連解毒湯治傷寒雜病并酒燥熱毒煩悶乾嘔口
燥呻吟錯語不得眠凡一切大熱狂燥喘滿及陽厥極
甚畜熱内深俗妄傳為隂毒者(見前勢)表熱太甚頭項支
體痛不可忍脉洪躁裏有微熱不可汗者或濕熱内甚
或欲作痢者
大便溏數而少急痛小便赤或澁者必欲作痢也
或已利熱勢甚者(并服本方)及下之前後寒涼諸藥不能退
其熱勢之甚者兩感諸證同法
兩感者一日太陽與太隂俱病則頭痛口乾而煩滿
二日陽明與太陰俱病則耳聾囊縮而厥通宜此方
以退表裏諸熱朱氏不明此皆熱證妄言前三日眞
為病寒以四逆湯急温裏而後以桂枝湯急解表大
誤人也此二方皆不可用但隨表與裏熱勢微甚以
退其熱使無致熱極而死者是也若勢甚宜下者加
大承氣湯下之愈夫經言此三日傳受亦大略之法
也大抵宜隨證以施治亦不必拘也
或勢甚欲下慮不能退其熱者加大承氣湯下之或熱
結極深而諸藥數下畢竟不能利不救必死者此法更
下甘遂一錢以急下之(吐利同效)或但自熱結胸中心胸高
起腹雖不滿而但喘急悶結譫妄昏冒關脉沈數而緊
者尤宜此法急以下
吐愈佳
瓜蒂散治表證罷邪熱入裏結於胸中煩滿而飢不能
食微厥而脉乍緊者宜以吐之
諸可下證
大柴胡湯諸服小柴胡湯證後病不解表裏熱勢更
甚而心下急鬱微煩或發熱汗出不解下心痞鞕嘔吐
下利(已上屬太陽)或陽明病多汗或少裏病下利清水心下
痛而口乾或太隂病腹滿而痛或無表裏證但發熱七
八日雖脉浮而數或脉在肌肉實數而滑者及兩感諸
證可微下者雙除表裏之熱者並宜此劑
大承氣湯治大小二柴胡證後表裏俱熱病勢更甚
者或陽明脉遲汗出不惡寒
陽明生肌肉熱甚自汗多故脉不能數而反遲也裏
熱更甚故不惡寒而反微熱也
身重短氣腹滿而喘有時潮熱
惡寒為表熱當汗而不可下發熱為裏熱當下而不
可汗
或手足心濈然汗出者(濈阻立切和也)
此言唯手心足心氣似和然而汗出也
此大便已鞕也或吐下後不解不大便五六日至十餘
日日晡潮熱不惡寒獨語如見鬼狀刺者發則不識人
循衣摸牀惕然而安微喘此陽明裏熱極甚也
足陽明胃經外肌肉為十二經之長内為五臟之本
而六腑之大源故陽明胃病雖為腑病其脉沉數而
實者皆當下之也然腸胃熱甚則大便自黃赤變褐
以至於黑者難治也凡潮熱譫語不能食者腸中已
有燥糞能食者但鞕耳舊云胸中有燥糞是寄手陽
明證在足陽明也燥糞實非在於胸耳
或陽明病下之後心胸燥熱而懊憹煩燥者(亡液故也)或煩
熱汗出則解復如瘧狀日晡發熱而脉沈實者宜以下
也
脉浮虛者桂枝湯主之
或六七日不大便目不了了睛不和無表裏証大便難
身微熱者或小便不利大便乍難乍易時發微熱喘急
不能臥者有燥糞也或三部脉皆平心下鞕或脉大而
緊者或下利脉滑而數者或下利脉遲而滑者遲由熱
泄不止而致之實非寒也
或少陽病二三日口燥咽乾者或自利清水色純青心
下痞痛口燥者皆濕熱相搏於腸胃之内而成下利也
然熱則鬱結濕則痞閉故水液不結
浸潤於外則腸胃之外燥熱太甚而煩渴不止腸胸
之内濕熱瀉也本因熱鬱而留飲以成濕也
或諸腹滿實痛煩渴譫妄脉實數而沉者無問日數並
宜大承氣下之或裏熱燥甚腸胸怫鬱留飲不散煩渴
止胸腹高起痛不可忍但嘔冷液大渴反不能飲飲亦
不能止其渴喘急悶亂但欲死者熱服下咽立止其渴
有若無病之人須臾大汗而愈至此往往多未利而汗
出亦有藥力但隨汗之宣通則不利而愈者也
小承氣湯治傷寒日深恐有燥屎欲知之法少服小
承氣湯腹中轉失氣(謂動轉失泄之氣也)有燥屎也乃可攻之不
轉失氣者必初鞕後溏未可攻之攻則腹滿不能食也
欲飲水而噦其後發熱者大便復鞕而少也宜小承氣
和之若腹大滿不通與小承氣湯微和胸氣勿大洩也
或陽明多汗津液外出腸胃燥熱大便必鞕而譫語也
或譫語脉滑疾或發汗吐下之後微煩小便數大便因
鞕者或下利譫語者多復有燥屎也通宜小承氣湯下
之或得病二三日脉弱無太陽陽明等証煩心心下鞕
至四五日雖然食少少與小承氣湯和之令小安
調胃承氣湯治諸發汗和解吐後不惡寒但發熱而
或蒸蒸然者或日深心下温温欲吐而胸中滿痛大便
及溏腹微滿鬱鬱微煩先此時自極吐下者(先蘇佃切)
先此時者先於此時之前已曾自極吐下而復此證
也
或日深裏熱譫語法當承氣下之誤以銀粉巴豆燥熱
大毒丸藥下之以致眞隂損虛則邪熱轉甚(甚者為邪衰者為正)
因而恊熱下利不止脉反調和也(恊胡劫切和也合也)
今言病本為熱而又與辛熱大毒圓藥下之則兩熱
恊和相合而熱甚下利不止也下利脉當微厥而其
熱藥攻之故脉反適當其調和也言有熱利不止而
脉反平或滑實大而緊者也
或反表裏裏和而下之太早表熱乘虛入裏而或不成
結胸但為熱利不止心下滿鞕成痛煩渴咽乾脉滑數
而或實者或諸腹滿實痛者
或煩渴譫妄者小便赤澁大便或鞕或熱泄脉滑實而
緊甚也並宜調胃承氣湯下之
三一承氣湯通治大小調胃三承氣湯證
大發表證罷熱傳於裏則宜下之熱除即愈宜調胃
承氣也此失下熱極則危而死矣表病裏和則當汗
之熱泄身涼即愈若反下之則表熱乘虛入裏而成
結胸之類諸病也或表熱半傳於裏半尚在表則不
可汗下宜小柴胡之類和解之也或表裏兩證熱勢
俱甚而和解不能已者雖邪熱半在裏半在表法當
寒熱往來以其表裏熱勢俱甚故亦不惡寒而但惡
熱也宜柴胡湯微下之通除表裏之熱也或誤用調
胃承氣則止能攻裏不能除其表熱或用小承氣多
攻裏少除表則表熱乘虛入裏皆能為害也其大柴
胡證勢更甚者宜大承氣下之設未全愈而或有表
之微淺邪熱入之於裏以其厚朴枳實之類善開結
滯而不能成其結胸之類諸病也故活人書言攻裏
之藥調胃承氣最緊小承氣次之大承氣又次之大
柴胡最為緩慢故表證未罷而為裏熱已甚須可緩
下者先大柴胡次大承氣亦可通也若善論開鬱結
怫熱峻疾得利而效至大設未痊除而亦難再鬱結
者大承氣也故活人書復言大承氣最緊小承氣次
之調胃承氣又次之大柴胡最慢也是以可急下之
者宜大承氣也故雖大柴亦可通用而復無急下之
證也或可微下及微和胃氣者小承氣湯調胃承氣
為後先之次由是觀之則緩下急下善開發而難鬱
結可通用者大承氣湯最為妙也故今加甘草名曰
三一承氣湯通治三承氣湯於效甚速而無加害也
然以其甘草味能緩其急結温射潤燥而又善以和
合諸藥而能成功故本草謂之國老也是以大承氣
湯得其甘草則尤妙也然此一方是三承氣湯合而
為一也善能隨證消息但有此方不須復用大小調
胃承氣等湯也
或無問傷寒雜病内外一切所傷日數遠近但以腹滿
咽乾煩渴譫妄心下按之鞕痛或但腹滿實痛或小便
赤澁大便結滯或濕熱内甚而為滑泄或熱甚喘咳悶
亂驚悸癲狂目疾口瘡舌腫㗋痺癰腫瘡瘍或傷寒陽
明胸熱發斑脉沉須可下者及小兒驚風熱極潮搐涎
喘昏塞并斑疹痘瘡熱極黑陷小便不通腹滿喘急將
欲死者或斑疹後熱毒不退久不作痂者(痂音茄瘡痂也)或作
斑癰瘡癬久不已者或怫熱内成痃癖堅積腹滿而喘黃
瘦潮熱驚風熱積及大人小兒久新瘧疾暴卒心痛風
痰酒膈腸垢積滯久壅風暴傷酒食煩心悶亂脉數沉
實或腎水隂虛陽熱暴甚而僵作卒中或一切暴瘖不
語失音或畜熱内甚陽厥極深脉反沈細而欲絶者或
表之冲和正氣與邪氣并之於裏則裏熱亢甚而喝極
似隂反為寒戰脉微而絶者或風熱燥甚客於下焦而
大小便澁滯或不通者
風木能勝濕土火熱能耗水液因而成燥燥則緊歛
堅結滯不通故風熱燥甚於下焦則燥糞結硬腹又
緊歛者其燥糞不能相離并膀胱燥鬱不能滲泄故
不通也愼不可用銀粉巴豆大毒燥熱圓藥下之反
生燥熱而耗其陰液也故傷寒下熱古皆禁之最宜
三乙承氣湯兼用下取法
或産婦胎死不下者
風熱燥濕緊歛則産戸不得自然開通也其證逆脉
弦數而濇面赤或青或變五色腹滿急痛喘閟胎已
不動者是也手足温而脉滑者止為難産但宜滑胎
催生愼不可下也
及兩感表裏熱甚欲可下者並宜二乙承氣大承氣
加甘草是也或下食積及急攻結滯者調下輕粉一
字滯下目疾口瘡咽㗋瘡瘍斑疹加涼膈散下死胎
加益元散
十棗湯治太陽中風下痢嘔逆表證罷乾嘔短氣不
惡寒漐漐汗出發作有時頭痛心下痞鞕滿引下痛者兼
下水腫腹脹并酒積食積一切腸垢積滯痃癖堅積或
畜熱心腹暴痛或瘧氣久不已者或表之正氣與邪熱
并甚於裏熱極似隂而反寒戰表氣入裏而陽厥極深
故脉微而欲絶也并風熱燥甚結於下焦大便不通或
實熱腰痛者及小兒熱結乳癖積熱作發驚風潮搐斑
疹熱毒不能了絶者宜以下之
瘀血下證(瘀於預切積也又音於)
桃仁承氣湯治太陽病不解而循經熱結在膀胱者
其人如狂血自下者愈表不解者先以桂枝湯解表已
而但小腹急結者乃以下之或言少腹者誤也臍上
為腹腹下為小腹小腹兩旁謂之少腹凡下皆作小腹
也
抵當圓治傷寒裏熱少腸滿當小便不利今反利者
有畜血也宜以下之
抵當湯治太陽日深表證仍在循經而熱畜下焦脉
微而沈不結胸而發狂者熱在下焦少腹當鞕滿小便自
利也血下乃愈宜以攻之或太陽病身黃脉沈者循經
而畜熱下焦也少腹鞕小便不利為無血小便自利如
狂者瘀血證也或陽明畜熱内甚而喜忘(喜許記切)或狂大
便雖鞕而反易不難也其色黑者有畜血也或無表裏
証但發熱日深脉雖浮者亦可下之或已下後脉數胸
熱消榖善饑數日不大便者有瘀血也並宜抵當湯下
之
發黃
茵蔯湯治陽明裏熱極甚煩渴熱鬱留飲不散以致
濕熱相摶而身體發黃
或言寒熱相搏而發黃者誤也即如萬物濕熱甚則
自生黃色非寒也本傷寒熱極失下或誤汗之温之
炙之熨之或誤服銀粉巴豆大毒熱藥下之反以亡
液損其隂氣邪熱轉甚或下之太早熱入裏不成結
胸但以發黃者或失寒涼調治或熱勢本惡雖按法
治而不能退其熱勢之甚者或下後熱勢不退皆能
發於黃也大抵本因熱鬱極甚留飲不散濕熱相摶
而黃也
其候但頭汗出身無汗劑頸而還小便不利渴飲水漿
者身必發黃也
怫熱在表燥而無汗濕熱在裏氣甚不能散越於外
則濕熱之氣鬱甚而上行以至頭面陽極之分則濕
熱蒸為微汗而頸下無汗然濕熱不能自然宣通散
越於周身故濕熱鬱之極甚而面目遍身發黃色也
故白虎湯證遍身自汗出者仲景謂之散越不發於
黃也小便不利者濕熱發黃之證也或小便自利或
狂或大便黑者瘀血證也發黃亦有譫妄者本所不
言以黃證未明故不須言也
宜茵蔯湯調下五苓散以利小便退其濕熱也以黃者
茵蔯湯利大小便也
結胸
汗下之後不大便五六日舌乾而渴日晡小有潮熱從
心至少腹鞕滿而痛不可近脉尚沈緊滑數或但關脉
沈緊者通宜大陷胸湯或丸下之或脉浮者表水罷也
不可下之(下之死)宜小陷胸湯及小柴胡之類和解未罷
者方可下之或結胸雖脉浮而裏熱勢惡須可下者宜
三乙承氣湯一服分作三次約三時許服訖得利甚良
雖未利稍減脉必漸沉病微者止用三一承氣湯半服
按而下之裏熱甚者以大陷胸湯大半服而下之
謂有前藥之力也然須二方中甘遂反甘草或勢惡
者故意以甘草擊甘遂使開發峻疾而為效速矣故
世方及活人書雙圓子亦直用甘草甘遂也
或但結胸别無大段熱證但頭微汗出脉沉潜者冰結
胸也通宜大陷胸湯小結胸者心下按之而痛脉浮而
滑别無大段熱證也
此亦下之早而熱結心胸也但以熱微於大結胸而
甚於痞但熱之微甚也俗未明之又以妄謂但結胸
無大熱證為寒實結胸殊不和素問明言熱病而實
非寒也及夫臟結隂結陽結者經以熱結於腑而腑
為陽是名陽結熱結於臟而臟為隂是名隂結一名
臟結也然熱結於腑則微而淺故病厥微而易治熱
結於臟則深而當病甚故厥深而難治矣其或有臟
結畜熱極深而至身冷脉微而欲絶者表之熱證反
不見也俗未知本熱極而致反言隂寒臓結本亦病
熱極俗又妄加熱藥反絶殘隂而暴死十無一生因
以世傳臟結便為死病也若以素問六氣脉證標本
驗之則明可見其熱證也留飲不散而成頭汗而脉
沉潜反附於骨者積飲以成水結胸
及水結胸者通宜小陷胸湯也
痞
傷寒表裏俱熱下證未全法當和解誤下之早則成痞
心下痞滿而不痛按之軟虚也
然須裏之陰分已受熱入而為病是謂病發於隂也
或熱微下證未全則不任轉瀉誤下之早則裏之微
熱除去之外反為熱入所損虚而表熱故虛入裏雖
不能成結胸亦作痞也俗醫妄謂隂寒之作發下之
早而成痞者誤也然病既已為隂寒何得更言發於
陰也寒病畢竟不可下何得言其下之早也既言其
早則病熱發於隂也故此之邪熱病之表於陽分而
裏和未有邪熱反以下之太早則裏乃極虚而表之
全熱大入於裏此失之至大故成結胸而病熱勢惡
也痞則誤之小故為熱勢輕微也小結胸者微於大
結胸而甚於痞也但分誤之大小熱之微甚非謂痞
為寒也故仲景本攻痞多用大黃黃連黃芩寒藥耳
後或以加附子乾姜之類者是以辛熱佐其寒藥欲
令開發痞之怫熱結滯也非攻寒耳故攻痞不開者
後當陷胸湯寒藥下其熱也或當用大柴胡大承氣
雙下表裏而無使表熱入裏以成結胸及痞若誤用
調胃承氣但攻其裏則表熱入裏而亦成痞也或無
問可下不可下而誤用銀粉巴豆燥熱大毒圓藥下
之反以損陰亡液以使怫熱太甚亦或成痞或為諸
熱變證各以本論詳之
痞脉浮而尚惡寒者表未解也當先桂枝湯解表已而
後攻痞也或只服五苓散便雙散表裏甚良或痞惡寒
而汗出者或痞而煩渴小便不利者或痞而留飲濕熱
下痢者或已成痞而因藥利尚不止以其痞滿誤更下
之其痞轉甚嘔噦下利心煩燥者無問痞脉沉浮並宜
煎生姜湯生姜湯一味調下五苓散每服四五錢頻服
或痞不已則後亦實熱煩滿或譫妄脉沉無他證者宜
大黃黃連瀉心湯或用前方小陷胸亦得
懊憹
懊憹者煩心熱燥悶亂不寧也甚者似中巴豆草烏頭
之類毒藥之狀也
梔子湯治懊憹煩心反復顛倒不得眠者燥熱怫鬱
於内而氣不能宣通也
經曰血氣者人之神由榮衛血氣運行則神在乎其中
也然神行於表則榮衛流注於經謂之行陽令人寤猶
天之日出為晝也神行於裏則五臓相生而順傳謂之
行隂令人寐故神識外無所用而惑神迷於内則復為
夢也猶曰入於夜其夫燥金主澁而濕土主滑夫燥濕
之體必先因之於彼氣而後為其兼化也猶先大涼而
物後燥及風勝濕熱耗其液而成燥體及熱太甚則萬
物濕潤而出液者也由是表熱無燥者氣血運行通利
而成癲狂走呼而力大者也燥熱病於外者氣血壅滯
則痿弱而無力也故病内熱而無燥者津液潤澤氣血
滑利則昏冒多睡也如洗心散寒藥言治多睡是也故
小兒晝精健夜安寢由血液不衰也夫燥熱病於内者
氣血澁滯則懊憹煩心不得眠也夫傷寒之燥熱者因
於大發吐下或嘔吐瀉痢自汗過多或陽熱太甚損陰
耗液亡液則血衰而成燥熱也或炙熨炙烙或誤服熱
劑或誤因銀粉巴豆燥熱大毒圓藥下之反損隂亡液
血衰則燥熱太甚多為此誤經曰目得血而能視耳得血
而能聽手指得血而能操掌得血而能握足得血而能
步臟得血而能液腑得血而能氣然則一身之至貴者
莫過於血故陽熱雖甚而血液不衰則榮衛通利而為
病微血液既衰以伐燥熱怫鬱則病甚也且如酒熱方
甚而血液未衰則氣血宣通而和暢因其酒熱損隂亡
液以致血衰而酒漸以散之燥熱怫鬱而煩渴病於酒
也而再飲後得平者氣液宣行而燥熱怫鬱後得散也
或不受復者酒毒已甚燥熱不能散也亦猶世俗妄意
以分陽毒微於隂毒者是謂内外燥熱太甚而血液不
衰則血氣運行之太甚而為病者猶泰極失常以為陽
毒也以血液衰竭燥熱太甚畜之於内則陽氣不能營
運於表故徧身青冷厥逆病危極將死者妄謂寒極隂
毒也因以中外急救其陽而反招暴禍倘或病熱尚微
而誤中素問言辛熱開發強劫之效因以妄矜已能以
謂隂毒必死之證救之以活致使世俗愈惑而惟恨救
之不及誤人多矣殊不知但以退熱潤燥散結則氣液
宣行而愈也故經曰腎苦燥急食辛以温之開腠理致
津液通氣脉也然氣通和即津液宣行也故經曰氣和
而生津液相盛而神自生
或胸滿結滯或頭微汗出處煩者梔子湯主之或少氣
者加甘草一錢或加嘔者及初誤以圓藥下之者加生
姜半兩凡懊憹虛煩者皆用涼膈散甚佳及宜湯濯手
足使心胸結熱宣散而已
梔子厚朴湯治心煩腹滿坐卧不安
傷寒直格方卷中
