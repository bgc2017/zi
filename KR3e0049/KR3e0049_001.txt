欽定四庫全書
傷寒直格方卷上
宋劉守真撰
習醫要用直格
十干
甲乙丙丁戊己庚辛壬癸
臟腑配合
甲膽(手少陽)乙肝(手厥隂)東方木也
丙小腸(手太陽)丁心(手少隂)南方火也
庚大腸(手陽明)辛肺(手太隂)西方金也
壬膀胱(足太陽)癸腎(足少隂)北方水也
戊胃(足陽明)己脾(足太隂)中央土也
凡先言者為剛為陽為兄為腑主於表後言者為柔
為隂為妺為臟主於裏也
十二支
寅卯辰巳午未申酉戌亥子丑
臟腑經絡配合
寅三焦(手少陽)卯大腸(手陽明)辰小腸(手太陽)
巳包絡(手厥隂)午心(手少陰)未肺(手太隂)
申膽(足少陽)酉胃(足陽明)戌膀胱(足太陽)
亥肝(足厥隂)子腎(足少陰)丑脾(足太隂)
手足三陰三陽者十二經絡之名也
手足經絡配天地四時
寅卯辰手三陽天陽春也巳午未手三隂天隂夏也
申酉戌足三陽地陽秋也亥子丑足三隂地隂冬也
合主表裏(合音甘入聲餘不音者並如字)
太陽少隂合陽明太隂合少陽厥隂合
足與足合手與手合如足太陽膀胱水合足少
隂腎水陽為腑屬表隂為臟屬裏
隂陽臟腑
肝與膽(厥隂)風木也心與小腸(少隂)君火暑熱也
包絡及三焦(少陽)相火也此為陽之臟腑
肺與胃(太陰)濕土也肺與大腸(陽明)燥金也
腎與膀胱(太陽)寒水也此為隂之臟腑
脾心肝肺腎兼包絡(一名命門)為六臟
胃小腸膽大腸膀胱兼三焦為六腑
經絡病證
絡者正經脉道之旁小絡如支絡絲絡之類也皆運行
氣血之脉也各宗於本經焉
手太隂肺病則肺脹滿彭彭而喘欬缺盆痛欬喘上氣
喘喝煩心胸滿臑臂内前㾾痛甚則交兩手而瞀肩背
痛而汗出虚則氣不能報息小便數變
十二經始於肺經故其序如此喝(乙介切&KR2291;聲也)
缺盆者(肩前臑内陷中也)臑(音如從肩至肘通名曰臑自手至腕通名曰臂)㾾(猶畔也)
瞀(音莫眼黑也昏也言氣亂兩手相交面昏瞀也)不能報息(俗所云氣少不能接續也)數
(音朔頻也)
手陽明大腸病則齒痛䪼腫虚則目黃口乾鼽衂㗋痺腹
中雷鳴氣常衝胸喘不能久立肩前臑痛大指次指不
能為用
䪼(音拙面秀骨目下起骨也)鼽(音求淸涕也)衂(音濃入聲鼻出血也)不能為用(言屈
伸不能如意也)
足陽明胃經病則洒洒振寒善伸數欠或惡人與火聞
水聲則惕然而驚心欲動獨閉牖而坐處欲高高而歌
棄衣而走賁嚮腹脹罵詈不避親疎氣甚則身前皆熱
消榖善饑尿色黃氣虚則身前皆寒慄胃中寒則腹脹
滿實胷脘當心而痛上支兩脇鬲咽不通食飲不下狂
瘧溫淫汗出鼽衂口喎脣胗脛腫㗋痺腹水腫脹膝臏
腫痛循胸傍過乳衝腹伏兔䯒外廉足胕上皆痛中指
不能動
振(動搖也)善伸(自然能也)數欠(頻呵欠也)心欲動(不寧也)閉戶為
惡人(兼多驚)賁(音奔勇猛也)嚮(向同熱坎也)慄(戰憚也)支(持也固也)淫(亂也)
臏(音牝膝骨也)股(腿脾肉)伏兔(膝上起肉也)䯒(戶當切乃脛骨也)跗(音夫足面
動脉也)
足太隂脾經病則舌本強食則嘔腹脹溏泄瘕水閉飲
發中滿食減善噫身體皆重得後與氣快然而衰甚則
肌肉痿足不收行善瘈脚下痛四肢不舉大小便不通
虛則腹脹腸鳴飱洩食不化舌本痛不能動搖食不下
煩心心下急痛寒瘧溏洩水下黃疸不能卧股膝内腫
厥大指不為用
本(舌根也)強(去聲不和柔也)溏(大便稀薄)瘕(音假肚中結病也)水閉(言水不宣通也)
噫(衣令切轉氣也)後與氣(言下氣也)痿(於為切痺病也)瘈(合也行則不覺脚相揩也)飱
(音孫食也)厥(其也不能運用也)
手少陰心經病則胸中痛脇支滿脇下痛膺背肩脾間
痛兩臂内痛甚則嗌乾心痛渴而欲飲身熱膚痛煩心
譫妄虛則善悲時眩仆胸腹脇下與腰背相引而痛目
黃脇痛臑後㾾痛掌中熱
譫(音占亂言也)妄(見虛妄而言也)眩(玄去聲眩暈昏亂也)仆(音付卒然而倒也)
手太陽小腸經病則嗌乾頷腫不可回顧肩似拔臑似
折虛則少腹控卵引腰脇上衝心痛耳聾目黃頰頷腫
肩臑肘臂卵廉痛
嗌(音亦氣系也)少腹(臍下兩旁也)控(引也)卵(陰丸也)
足太陽膀胱經病則𩕄頰腦中戸痛衝頭目似脫項似
拔腰似折髀不可以曲膕如結腨如列虛則痔盛則瘧
狂巔疾頸頂𩕄頂腦戸中痛目出黃泪項背腰脊尻後
膕脚背痛小指不為用
衝頭痛(腦後横衝眉間痛也)膕(曲脉後也結括也)腨(市兖切一名臁俗所謂脚肚也)巔
(頂也)尻(居刀切)後(陰後分合處也大而言之睢也)
足少隂腎經病則饑不欲食面黑如漆咳唾則有血喝
喝而喘坐而欲起目昏>昏>如無所見心懸如饑腹大脛
腫喘咳身寢汗出憎風虛則腹滿身重濡泄寒瘍流水
腰股痛發膕腨促膝不便煩冤足痿清厥意不樂大便
難善恐心惕如人將捕口熱舌乾咽腫上氣嗌乾而痛
心煩而痛黃疸腸癖脊臀股内後廉痛痿厥嗜臥臥不
安足下熱而痛
喝(乙介切)昏>(音荒)濡(溏泄也)寒瘍(俗言煉瘡)不便(不利便也)煩冤(心悶亂不
寧)痿(痺弱)清厥(十足清冷而厥逆也)痿厥(欲臥而不安也)腸癖(下利也)
手厥陰心胞絡病則手心熱臂肘攣急腋腫甚則胸脇
支滿心澹澹大動面黃目赤喜笑不休虛則煩心心痛
掌中熱
澹澹(水搖動貌)
手少陽三焦病則耳聾渾渾焞焞虛則目銳眥痛耳後肩
臑肘臂外皆痛小指次指不能為用
足厥隂肝經病則腰不可伏仰丈夫㿗疝婦人少腹腫
胘脇痛引少腹甚則嗌乾面塵善怒忽忽眩痛巔疾目
赤腫痛耳聾頰痛虛則目昏>昏>如無所見無所聞善恐
如人欲捕之胸滿嘔逆洞泄狐疝遺尿癃甚
腋下曰脇脇下骨為肋脇肋之下曰胠(音區)面塵(面如浮塵)
忽忽(昏亂也)眩(頭目眩暈也)洞(疾流也)狐疝(言狐者疝氣之變化隱見往來不可
測如狐也)遺尿(小便不閉也)癃(病疲憊也)
内外八邪
外有風寒暑濕内有饑飽勞逸逸非奔逸之逸乃逸豫
怠惰而生病也與勞相反故經曰勞者温之逸者行之
使氣血運行也西山記曰久勞則安閒以保其極力之
處久逸則導引以宣積滯之氣或作役者誤也
内外病生四類
一者因氣變動而内成積聚癥瘕癲狂驚癎之類也
癥(音貞堅積也)瘕(音假血氣聚也)多喜曰癲多怒曰狂
二者因氣變動而外成癰腫瘡瘍痂疥疽痔掉眩浮腫
目赤熛胗胕腫痛痒之類也
不因一時所傷而病乃久以漸積臟腑變動興衰而
病者是曰因氣變動也臟腑和平卒然而即成病者
是曰不因氣之變動也淺而大曰癰深而惡曰疽掉
動搖也熛(音漂)赤丹留毒火熛也
三者不因氣之變動而病生於内則留飲僻食饑飽勞
損宿食霍亂悲恐想慕憂結之類也
僻(邪也)霍亂(上吐而下瀉也)
四者不因氣之變動而病生於外則瘴氣鬼魅蟲蛇蠱
毒蜚尸鬼擊衝薄墜墮斫射刺割捶扑打探&KR0008;拉觸抹
風寒暑濕之類也
蜚(去聲獸也通言獸能傷人)
九氣
怒則氣上喜則氣緩悲則氣消恐則氣下寒則氣收炅
則氣泄驚則氣亂勞則氣耗思則氣結
炅(音桂熱也舊音耿非)人怒則氣逆甚則嘔血及餐泄故氣上
也人喜則氣和而志逹榮衛通利故氣緩緩猶和
也故令人氣散也悲則心緊急肺布葉舉而上焦
不通榮衛不散熱氣在中故令人氣消也恐則精
却却則上焦閉閉則氣還還則下焦張故氣下行也
寒則腠理閉而氣不行故氣收也炅者熱也熱則
腠理開而榮衛通汗大泄故氣泄也驚則心無所
倚神無所歸慮無所定故氣亂也勞則喘且内外
皆越故氣耗也越散越也思則心有所存神有所
歸正氣留而不行故氣結也結者滯而不通也
五邪
母乘子曰虛邪(乘勝也克也)如心火熱乘脾土也
子乘母曰實邪如肺金燥乘脾土也
妻乘夫曰微邪如腎水寒乘脾土也
夫乘妻曰賊邪如肝木風乘脾土也
自病曰正邪如脾土自病濕也
五臟腑同法(各以類推)
五邪微甚
微實正虛賊從微至甚也
此亦大略之言細而推之各有微甚
十干夫婦配合成五運
甲巳合為土運甲剛木克巳柔土為夫婦成土運
乙庚合為金運乙柔木嫁庚剛金
丁壬合為木運丁隂火配壬陽水
丙辛合為水運丙陽火娶辛柔金
戊癸合為火運戊陽土娶癸隂水
五運太過不及
陽剛夫為太過隂柔妻為不及
此其略也凡六十四年而周甲子其中有歲運同司
天曰天府同歲支曰歲會孟年同曰支德符歲運同
司地剛為同天符柔為同歲會凡此二十九歲太過
司天克之曰天刑及年前大寒交氣日反時程與運
程為夫婦者曰程德符皆非太過不及乃年運之氣
也申子辰年寅初交巳酉丑年巳初交寅午戌年申
初交亥卯未年亥初交氣也
十二支應六氣三隂三陽
六氣為本三隂三陽為標
子午少隂君火(暑)丑未太隂濕土
寅申少陽相火(主大熱)卯酉陽明燥金
辰戌太陽寒水巳亥厥隂風木
六氣有餘不足
孟少仲平季多也
内經以寅申巳亥四孟為一隂一陽也子午卯酉四
仲為二隂二陽也辰戌丑未為三隂三陽也然陽為先故
主虚無變化輕微而少陰為後故主形體安静重濁
而多也故風火動亂至陽為先居孟未甚為少寒濕
肅靜至陰為後居季已甚而為多燥熱各得乎中故
居仲而平也註曰氣有多少是言六氣形有旺衰言
五運也
六氣
寒暑燥濕風火
五運應五臟主病
諸風掉眩皆屬肝木諸痛痒瘡瘍皆屬心火
諸濕腫滿皆屬脾土諸寒收引皆屬腎水
諸氣膹鬱病痿皆屬肺金
膹(悶亂也)鬱(結滯壅塞也)
六氣為病
諸暴彊直支病耎戾裏急筋縮皆屬於風(乃厥隂風木肝膽之氣也)
諸病喘嘔吐酸裏注下迫轉筋小便渾濁腹脹大彭之
如鼓有聲癰疽瘍疹瘤氣結核吐下霍亂瞀鬱腫脹鼻
塞鼽衂血泄淋悶身熱惡寒戰慄驚惑悲笑譫妄衂衊皆
屬於熱(少隂君火乃眞心小腸之氣也)
注泄也下迫後痛裏急痛也結核言肌肉結鞕如果
中核也溢上出泄下出衊血汗也衊(音䊡)衂(音肉鼻出血也)
諸痙強直積飲痞隔中滿霍亂吐下體重胕腫肉如泥
而按不復起皆屬於濕也(太隂濕土乃脾與胃之氣也)
痙(其井切)似風狂病也一名曰痓(尺至切)積飲水畜不散
也痞(否)腸胃氣液血脉否閉不能運行謂之痞也
水榖傳化阻隔失常則曰膈胕(音附)
諸熱瞀瘛筋惕悸動搐搦瘈瘲暴瘖目眛躁擾狂越罵
詈驚駭胕腫疼酸氣逆上衝禁慄如喪神守啑嘔瘡瘍
㗋痺耳鳴及聾嘔涌溢食不下目眛不明暴注瞤瘈暴
病死皆主於火也(少陽相火乃心包絡三焦之氣也)
瘈(尺至切)瘖(音)瘂(啞)狂躁亂發狂也禁慄寒戰如喪心
神之守啑(音帝)瘲(音縱小兒病也)瘈(音契小兒病也)
諸澁枯渴乾勁皴揭皆屬於燥(陽明燥金肺與大腸之氣也)諸病
上下所出水液澄徹清冷癥瘕㿗疝堅痞腹滿急痛下
利青白食已不饑吐利腥穢屈伸不便厥逆禁固皆屬
於寒(太陽寒水乃腎與膀胱之氣也)
論脉
三部九候
夫三部者寸關尺也寸應天為上部關應人為中部尺
應地為下部九候者各浮於天沉於地中為人也
脉位輕重
高骨旁動脉為關
中指正按高骨之端是也俗不明其正理但以穩於
下指而差高骨於頭中指之間如此則三指各差在
本位之後半部耳或以頭指正在高骨或更在高骨
之後者此不通脉之正理也便使心精了然既下指
失其本位則亦無以知其為何病也
關前至魚際為寸是名陽位
一名寸口正在東關前堂骨後赤白肥肉際宛中骨
縫陷中可容一豆者是乃名魚際者也
關後為尺是名隂位
關後至本經于太隂所入為合在肘内大約紋動處
是名尺澤長一尺故名尺也隂陽兩者之間則名關
三部長三寸以應三焦凡男左女右以中指與大指
相接如關度中指上仄中節兩横紋之際為一寸凡
取穴以此為則而脈位之尺寸亦應此也凡寸脉主自
心胷上至頭也而關脉主中心胃至臍也尺脉主下
臍以至足也
左寸主心及小腸(君火)左關主肝膽(風木)左尺主腎膀胱(寒水)
右寸主肺大腸(燥金)右關主脾胃(濕土)右尺主命門三焦(相火)
所以然者左手為陽陽為君面南布政而陽始於子
水以一歲六氣正位分之則應於亥正至丑終氣衰
也水之位主於左尺之脉脉從尺入寸故水生風木
於左關應丑至卯初之氣也木生君火於左寸陽道
已成故為君火猶乾始於子而終於巳也自卯正至
巳二之氣也君上而臣下陽進而升隂退而降故右
手為隂始於午火火面北而受氣自己至未正三之
氣也三焦為正火主右尺之脉相火生濕土於右關
正位以至酉四之氣也濕土生金於右寸應酉至亥
五之氣也又主左尺水周而復始也及夫男左女右
為夫婦故左寸君火克右寸之金左關木克右關之
土左尺水克右尺之火及夫命門者右腎也屬火不
屬水乃手厥隂心包絡之藏舉世皆言心包絡之藏
有名而無形由不明理也夫三焦乃水谷傳化之道
路自口至胃上口為上焦下至胃下二腸分處為中
焦下至傳化出處為下焦通曰三焦今俗妄言無形
狀而空有名者誤也且如人從頭數至足皆不謂之
人則亦安可言人無形狀耶全身而言之固名人也
且血脉盡皆環貫臓腑運行周身如果無命三焦之
形體則何得氣血運行之道路耶
各浮於腑而沉於臟中而和緩者胸也
脉在肌肉以上曰浮在肌肉之下曰沉或以肺養皮
毛心養血脉脾養肌肉肝養筋膜腎養骨髓以此浮
沉而分五臟之脉者言脉位則可為用則有失治病
之道也
脉息遲速
呼為陽以應天脉再動以應春夏吸為隂以應地脉再
動以應秋冬
氣出為呼入為吸再兩次也動至也
或潤以太息而又一動者以應長夏脾土故一息四至
五至皆為和平
太息言呼吸或有長者也長夏六月也平和言為
平人不病之脉
謂一歲四時五行俱備也五至以上曰數不滿四至曰
遲數過備者死不及一至者亦死
數為熱遲為寒過備八至之上也是以平人之息合
病人之脉也故經曰常以不病調病人由是小兒八
至為和平十至有熱六至為病寒也自六歲以下
歲以上通以此論人小則脉如數長短亦然
七表
浮芤滑實弦緊洪此名七表為陽少陽之數七
浮脉者輕手乃得重按之不見脉見諸陽為表熱諸隂
為表寒
脉動於肌肉之上也浮屬陽為病在表一名腑病或
傷風自汗脉浮為表熱遲緩在隂者表寒
芤脉者浮大而軟按之中央虚兩邊實也
芤主熱甚失血寸芤則吐血微則衂甚則俱出關芤
則胸癰下血尺芤則大便血微則小便血甚則俱下
滑脉者不澁也多與實數相兼則為病熱或亡液血衰
雖熱而反濇也或滑兼遲則為病寒平而滑者腎之本
脉
實脉大而長浮沉皆得而數陽熱也
弦脉者輭虛而滑端直而長也弦主於風或如琴弦或
如張弓者弦之太過也
緊者不緩也或如轉索或如切䋲者緊之太過也
緊脉主痛多與實數相兼則為熱痛或短緊微細隂
脉相兼者寒痛也
洪脉者極大而數舉按者指實熱之極甚者也
八裏為隂(象易少隂之數八)微沉緩濇遲伏濡弱也
微脉者若有若無極細而軟也多兼於遲主於隂寒然或
熱甚汗泄吐利氣而損虛者或陽厥極深者或熱極將
死脉欲絶者脉亦有微沉緩濇遲伏濡弱諸隂脉見也
不寒便言為寒須以標本明之
先病為本根本也後病為標梢末又為病之氣為本
受病之臟腑經絡為標世俗至此更不明其陽極熱
證但以執其隂脉為寒内外急救於陽則殘隂暴絶
而反致死亡者不少也且察色聽聲問證切脉為神
聖功巧别病之四法而脉最為下則安可執巧之一
法而去其神聖功之三法耶及夫八裏之脉皆有此
義以微脉居先故於此總而言之也
沉脉輕手不見重切之乃得動在肌肉之下其位屬隂
為病在裏一名臟病或畜於胸及膀胱者雖為腑病其
脉亦沉則皆宜下之由十二臟腑俱在裏而經絡皆在
表也大抵但以浮為表沉為裏然雖臟為隂主裏腑為
陽主表其于病脉之浮沉有所不拘也故太隂脾臓之
病腹滿而脉浮者桂枝攻於表也夫脉沉數為裏熱沉
遲為表寒餘脉皆倣此
或裏熱吐利氣液損虛損或陽厥極深或熱極將死
者亦皆見諸隂脉沉切宜審之不可妄以施治
緩脉者縱緩而不急似遲而小疾緩而遲為寒緩大而長
為熱
當傷風自汗或自汗過多亦為遲緩熱更甚也
濇脉者澁而不滑也或如刀刮竹或濇而止住者濇之
太過主液血衰
由汗泄吐利或血溢血泄或熱盛耗液而成燥也一
曰濇主心痛血少故也以心養血
遲脉者一息四至以下也遲為病寒然熱盛自汗吐利
過極則亦為遲也
氣液損虛故脉遲而不能數
伏脉者脉附於骨沉之甚也伏主水畜於内積飲不散
也伏位屬隂在裏深也病之寒熱以隨隂陽别之
附切近也水畜於内一名留飲
濡脉者按之似無舉之無力也有似微弱多兼於遲主
於極冷然或熱洩後或熱極將死者脉亦濡弱須以外
證標本參之
弱脉者軟虛而無力也弱之虛冷必兼微與遲也然而
傷風中暑熱甚而自汗大出則亦緩弱而遲也
四時平脉
春弦(一曰遲)夏洪(一曰數一曰鈞)秋毛(一曰潘一曰浮)冬石(一曰沉)
六步主位平脉
初之氣自大寒日至春分厥隂風木之陽用事而氣微
也故曰冬至後日甲子少陽主然冬至甲子斯無常準
若以大約分之一月如在冬後即大寒交初氣之分也
每一歲六周甲子以應六氣下皆倣此(一氣正月二月也)
脉乍大乍小乍短乍長時物及風木之象也
二之氣春分至小滿少隂君火之位陽氣清正在兩陽
合明之間故又云陽明主
脉弦也
三之氣小滿日至大暑少陽相火之位陽氣萬物皆盛
故亦云太陽主
脉洪大而長天氣萬物人脉與造化同
四之氣大暑日至秋分太隂濕土之位天氣尚盛而夏
後隂已用事故云太隂主此三隂三陽與六氣標本之
陰陽異矣
脉緩大而長或云緊大而長者傳寫之誤也濕土主緩
大而長燥金主緊細而短濇以萬物乾濕明可見焉時
濕土盛膚腠開通汗液時泄故脉雖大長而力緩不能
緊也及至秋後氣衰寒涼乍閉故雖微細而力緊也
五之氣秋分日以至小雪陽明燥金之位氣衰隂盛故
又云少隂主也
脉緊細而微
終之氣(一曰六之氣)小雪日以至大寒太陽寒水之位隂極
而終盡天氣之所收隱故曰厥隂主厥者盡也
脉沉短以敦(敦厚也)萬物收藏在内寒氣閉塞而膚腠不
通氣液不能散越故脉沉短而反有力敦厚而如石也
凡四時六位平脉大退則時氣有餘而為病
如春弦太過則風為病
不及者氣衰而為病
四時脉微見為平此言過微也如秋脉微而兼夏脉
之類也
反見他脉者他氣有餘而來為病也
遲為寒而數為熱之類也
結代促
結脉者遲緩而時一止為隂也主隂盛發燥煩滿或陽
厥極深以至身冷脉微欲絶而緩弱時一止者亦胸煩
燥此止為熱極而非寒也皆須以標本明之
促脉者陽也數而時一止也主聚積氣痞憂思所成亦
或熱劇失下則令脉促下之則平也
代脉者主緩弱而無力不能動因而復動病必危而死
跌陽脉
跌陽脉者胃土之脉也跌陽脉遲而緩者胃氣如經也
其動在足跌陽之經故曰跌陽一曰衝陽者陽明所過
之原也過者衝也如經如本經之常脉
滑為胃實緊為脾強浮而滑者浮為胃虛滑則為噦
浮而鼻中燥者必衂也沉為胃實(上本下故也)數為消
榖(胃熱故也)緊則難治蓋四時五臟皆以胃為本緊燥盛而
土濕氣衰故曰難治浮而大者氣實血虛也(氣為陽血為隂故也)
浮而濇者胃虛下利也(去液故濇)伏而濇者伏則吐逆水榖
不化(内濕故也)濇則氣不下食脉不出則身冷膚鞕
太谿脉
太谿者腎水之脉也動於左足内踝下後跟骨下陷中
足少隂腎水之胃故曰大浮也太谿脉則腎氣如經也
弱則微煩濇則厥逆(微厥也)
死生脉候
陽病熱證不退反見隂脉者死(脉近於絶故也)汗後熱退而
見隂脉者愈隂陽證脉平愈傷寒咳逆上氣脉散
者死(形損故也)脉浮而洪身汗如油喘而不休水漿不入
形體不仁(不仁者不和也)乍靜乍動命絶也汗出髮潤喘
不休者肺先絶也陽反獨留體如烟熏直視搖頭心
先絶也
脣吻(音穩)反青四肢漐習者肝先絶也(漐丑入切汗出也習水流不絶也)
此言汗不止也環口黧黑柔汗發黃者脾先絶也(柔虛也)
溲便遺失狂言直視者腎先絶也(溲小便便大便)寸口脉
隂陽俱緊盛(寸口即氣口此言三部關前為陽關後為隂)大汗出不解者
死脉隂陽俱虛熱不止者死汗後身涼息微見隂脉而
靜者愈身熱喘麄見陽脉而燥者死(汗不勝病也)汗後微
熱不解者病不可便言死也脉如轉索者當日死
譫語身微熱脉浮大手足温者生欲作大汗故也(俗作
好汗)脉暴出者死隂衰欲絶而陽暴獨勝則脉暴出少
間隂氣先絶則陽氣後竭而死矣
逆冷脉沉細者不過一日死
傷寒直格方卷上
