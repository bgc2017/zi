硯山齋雜記雜家類四(雜品之屬)
提要
(臣)等謹案硯山齋雜記四卷不著撰人名氏研
山為孫承澤齋名或疑即為承澤作然所引
查慎行敬業堂詩王士禎居易錄等書皆在
承澤以後則必不出承澤手考承澤之孫烱
有硯山齋珍玩集覽此書或亦烱所撰歟首
論六書而附以璽印及刊板告身表文之屬
次研說墨譜而附以眼鏡次為銅器考窰器
考皆頗足以資考證蓋承澤雖人不足道而
於書畫古器則好事賞鑑兩擅其長其所收
藏至今為世所重烱承其遺緒耳濡目染具
有淵源其所論著一一能詳究始末細别纖
微亦足備考索矣乾隆四十六年十二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
