硯山齋雜記卷三
北平孫承澤編
硯說前篇
蘇易簡研譜曰柳公權論研以青州石為第一絳州者
次之殊不言端溪自漢晉及唐皆稱研瓦所用者未央
宫瓦銅雀臺瓦長沙王吳芮廟瓦即稱佳品但瓦以陶
成終屬泥質泥隨磨而下故研面漸凹而墨亦減色自
石研出而瓦研遂稀必然之勢也當唐之季端溪之靈
尚閟而未洩故青州絳州躐處其上如水晶未生玻璃
遂居第一耳
山堂肆考曰端溪水中石其色青山半石其色紫頂石
尤為光潤如猪肝色者佳其貯水處有白赤黃色點者
謂之鴝鵒眼脈理黃者謂之金線紋其山號曰斧柯昔
人採石為研必以中牢祭之不爾則雷電失石所在端
溪以水坑為貴而水坑之中有所謂老坑者尤貴焉果
係老坑石色在所不論如相馬者之不以驪黃也青紫
猪肝色余皆得見之求所謂磨而能發留而不耗者則
空谷足音也眼之有無本不關研之聲價但有眼者方
為端石則一定不移之理也至於有眼而又必辨其美
惡高下則精而益精之論矣
東坡筆錄曰端石所出巖石為甲石屋次之西坑又次
之然巖石又分上下有活眼淚眼死眼之别圓暈相重
黃黑相間黳睛在内晶瑩可愛謂之活眼四旁浸漬不
甚瑩明謂之淚眼形體略具内外皆白殊無光彩謂之
死眼活勝死死勝無如坡翁論則無眼為下品矣以余
所見有蕉葉青花瑩然明淨如一段玉璞者玩之令人
不忍釋手豈以眼之有無為高下哉
唐彦猷曰端石有上下巖西坑後磨惟上巖有眼眼之
美者青黃黑三色相重多者自外至心凡九重其大者
尤為希有或布研中為下比星房之形其生於墨池之
外者謂之高眼生於墨池之内者謂之低眼世多重下
巖真下巖無眼亦貴者也
邵氏聞見後錄曰端石如德人每過於厚而或廉於才
不能砥滯歙石如俊人遇輒傾倒失之輕而遇事風生
無不一一厭足人意按端石之生水坑者肌理融膩而
研磨之際若吸若粘雖數十年不改歙石至堅其新製
也誠有如邵氏所云而鋒鋩既盡則與墨相拒非再為
磨礲不可邵氏之言蓋徒知兩者之新而不知其舊也
稗海曰小湖石在端州之西四十里石色紫而稍燥間
有有眼者類雀兒眼但無瞳子耳後瀝石在端州之北
十里其色赤紫質亦極細但不甚潤耳性又極軟間有
有眼者但一兩暈不能多也蚌坑在下巖穴之下一小
溪今已歲久中多崩塞其石久為風日雨雪所侵性甚
堅頑極不發墨其石色正紫而瑩淨間亦有眼色殊駁
雜無層暈也大抵諸石在穴中正如石榴子隔楪磈礧
各有石井籠絡之其中皆有硯材大小不等既施斧鑿
十分之中可得三四許耳又有一種圓如瓜瓠暈眼甚
佳者極鮮得之大抵下巖之價二十倍於上巖下穴之價
十倍於半邊山及諸穴半邊山之價十倍於小湘小湘
之價十倍於蚌坑蚌坑之價十倍於後瀝後瀝絶品亦
不過數十倍也
此論甚詳且備水坑真君子也諸石非君子而冒為君
子者也精而察之百不失一矣
又曰端州隸肇慶府石出斧柯山距州四十里所謂靈
羊峽對山也元有四種一曰巖石二曰小湘石三曰後
瀝石四曰蚌坑石而巖石者最精以舟入一小溪即蚌
坑也水陸行八百餘步至下巖自下巖行十許步至上
巖自下巖轉而南凡百餘步至龍巖合計上巖凡三穴
下巖止一穴半邊山巖凡十餘穴然必以下巖為勝焉
龍巖乃唐初取研處其石色正紫而不及下巖後得下
巖遂置龍巖不復取今下巖石已取盡遂取諸半邊巖
近亦塞矣可取者惟上巖耳至下巖止一穴泉水浸溢
歲久石屑崩塞雖千夫終歲掘濬亦不可得也北壁歲
亦在水底石色乾則灰青紫石色濕則深紫其眼正圓
有瞳子暈數十重綠碧與黑白相間如畫其青綠處頗
如翡翠色也南壁石者水半石也上巖三穴則土地之
巖其中穴即梅珠巖其下穴今俗呼為中巖者是也上
穴中穴今已崩塞下穴中亦有開路採石之處下無積
水上有泉滴如飛雨其石色乾濕與下巖相同但稍多
紫色耳北壁者與下巖南壁相類但下巖與南壁石色
微帶黃眼有瞳子暈七八重青黃黑白綠相間不及北
壁眼之無暈也上穴中穴石色益黃其眼亦帶黃色半
邊山諸巖曰大秋風曰小秋風曰獸頭曰獅子曰桃紅
曰荷頭曰新坑曰黃坑其石亦類下巖但眼暈只三四
重色亦青碧可愛惟重層叠暈稍駁雜耳凡巖石俱有
兩壁各石三層上為覆石其質燥甚下為底石其色頗
雜雖潤而不發墨三層石之後其上第一層謂之頂石
其二層謂之腰石或有眼或無眼第三層謂之脚石無
眼大抵有眼之石在本巖中尤為細潤者也下巖之石
謂之鴝鵒眼上巖下穴謂之鸚哥眼上巖中穴謂之鷄
翁眼猫兒眼半邊山謂之雀兒眼鷯哥眼土人以此别
之此說敘述如指掌斧柯山如在目前矣
又曰廣東肇慶府高要縣羚羊峽對山出研三種巖石
為上西坑次之後磨又次之其色深紫瑩潤其聲扣之
清遠有青綠黃重暈圓點者謂之鴝鵒眼此巖石也其
色赤呵之乃潤亦有鴝鵒眼但色紫紋漫而大者此西
坑石也其色青紫向明側視有碎星光點如沙中雲母
乾而少潤者此後磨石也又有子石在大石中匠者識
山之脈理鑿一窟自然有圓石青紫色者琢以為研可
值千金也石分三種分别詳明而指示簡切蓄研者熟
之瞭若指掌矣
又曰潘生為余言端研近無佳者成化中羚羊峽出竒
石嫩軟如肪以刀剜之方圓隨製迎風乃堅有文成花
卉禽魚之狀綵色爛然土人争掘取之往往為崩崖所
壓守臣封閑之今不可得矣按研譜以子石為上子石
者生大石中色理瑩潤蓋石之精者也未聞有嫩軟如
肪者豈精粹之極殆石髓歟研以注水不耗而發墨者
為佳鴝鵒眼為真今之有眼者多矣而不耗發墨者難
得也截肪石子之說如交梨火棗存其說可也不耗發
墨乃研中確論收藏家千百中不能得一也
吳道思曰端研因端州而得名也有曰屏風背有曰宣
德巖有曰梅花坑名亦比比而最佳者則曰老坑蓋老
坑者自宋以来取石鑿山成坑坑深里許廣數里許天
雨水無所洩則水滙於坑故欲取老坑石者必戽盡水
乃可而戽水之費必千金焉且下坑採石從旁而入廣
則數里而高僅三尺許也蓋上下皆砂礫祇此三尺之
石又分三層為界乃有火熖青花鴝鵒眼黃龍尾種種
耳採石者坐一木板傴偻而入鑿之日或止得一二或
砂或皮即得佳者又損者多而全者少故老坑之石以
方且大者為貴焉若巖嘴石則在老坑之口朝天巖則
在老坑之背如得水氣而温潤者可贋為老坑蓋此三
地與老坑同一山故相類也老坑之不可得自前代已
然然則今之端硯皆巖嘴石朝天巖耳
又曰石色不同有馬肝紫者有鳳咮赤者有龍尾紋者
有蕉葉白者大約骨欲堅理欲膩其上有細花浮出自
然青白色者尤佳皆由水石互相涵養經千百年孕成
太隂之精此真下巖之産也此吳君端硯歌約其詩以
為言者也
朱平涵曰端溪舊石久不可得萬歷間採珠内臣至其
地測舊坎水深數丈用皮囊汲至百日水盡人縋而下
拾取鑿零塊頗多水忽大至縋者亟上得免時憨山和
尚在彼覓得致王損庵五六方大者長尺餘高半之召
匠依古式琢成董思白題識細潔瑩淨宛如碧玉天然
竒珍可愛細潔瑩淨評端石最當但云宛如碧玉從未
見有碧色之端石也
王損庵曰端州硯石中唐以後已漸知名柳公權云端
溪石為硯至妙許渾歲暮自廣江至新興詩云洞丁多
鑿石蠻女半淘金自注云端州鑿石李賀歌曰端州匠
者巧如神則此時採者已極盛矣蔡絛曰太上留心文
雅大觀中命廣東漕臣督採端溪石硯上焉時未嘗動
經費乃括二廣頭子錢千萬日役五十夫久之得九千
枚皆珍材也時以三千枚餘二千枚分賜大臣侍從而
諸王内侍咸願得之詔更上千枚餘三千枚藏之大觀
庫於是俾有司封禁端溪之下巖穴蓋欲後世獨貴是
硯也按下巖石在深溪中所謂千夫挽綆百人運斤豈
虚語哉豈五十夫所能辦又安得如許珍材蓋徽宗非
精鍳人只誇多耳而絛之言又未足信也
新語曰羚羊峽口之東有一溪溪長一里許廣不盈丈
其名端溪自溪口北行三十步一穴在山下高三尺許
乃水巖口也匍匐而入至五六丈為正坑從正右轉數
丈為西坑二門最小從其旁入為中坑從正坑坑左轉
十餘丈為東坑東坑外即大江矣坑中水淵渟不竭以
罌甕傳水注槽筧中水稍竭乃可下鑿石有三層上層
者稍粗中層多鸜鵒眼下層在水底多破碎不受斧鑿
凡西中東三洞皆然三洞皆有蕉葉白火捺而東尤美
其美也以有青花微細如塵隠隠浮出或如蟣虱脚者
為上粗點成片者次之蓋石細極乃有青花青花者石
之精華也外則有若黃龍文者朱砂點者麻鵲斑者水
氣縈折如一道川流者圓文如水花珠湧有層數者拖
綠纖長如玉帶者黃若絲縷名金線者斑蝕如蟲嚙名
蟲蛀者兩旁色赭名鱣魚邊者凡十餘種其火捺以紫
氣奔而迴礴又如血暈散開有若雲霧之氣或小而圓
輪若金錢者蕉葉白以純白成大片者黃龍文以黃氣
散布鴻鴻濛濛者麻鵲斑以點黃如粟者朱砂翡翠以
紅綠分明者為上眼大者如五銖錢小者如芥子以活
而清朗有黑睛非肉非淚非死者為上眼又貴碧不貴
黃貴圓不貴長貴陽不貴隂黃明為陽綠暗為隂貴多
暈暈有至十餘重者大率暈有竒無偶然與黃龍金線
等紋皆石之病也火捺蕉葉白亦乃石皮而青花之粗
者又巖底最下一層不足貴也大抵上下四旁者皆不
精上層為天花板粗燥最下層為沙板過細又不精惟
中層者純深秀嫩一片真氣如新泉欲流又如雲霞氤
氲温柔長煖斯乃石之髓也得之可以盡廢諸巖石矣
余嘗得其一名曰水肪其序云端石有五質水質為上
者水之質也水之精華所結虚而為雲實而為石人見
以為石吾見以為水故以水肪稱之肪者水之膏腴也
銘曰水為石命火為石性斯水之精以玄而聖其質尚
柔温然可敬
又曰唐宋古硯大率老坑新坑等十餘種落墨而不發
墨雖有墨痕繡蝕古色可愛然不費水不費筆墨未有
水巖之美者他若黃坑錦雲梅花坑屏風背宣德巖朝
天巖諸石率燥濕渴筆飲墨久用輒成鏡面惟水巖石
停墨不乾墨著筆端即起積痕細薄披之盡脱以薑及
浮炭片磨洗宿墨復堅細浮潤如故墨如雲氣蒸湧少
研輒滿其體重而輕質剛而柔磨之寂寂無纖響按之
若小兒肌膚温潤嫩而不滑秀而多姿握之稍久掌中
水滋蓋筆陳圖所謂浮津耀墨無價之竒者也水巖在
老坑之内宋治平中於此採硯東坡所謂千夫堰水挽
綆汲深篝火下縋百夫運斤而得之者初從頭洞至水
坑自高而卑凡二里許魚貫而入不得昂首直腰中有
軒有竇或盤或援乃得而至以猪脂漬布燃照沿洄曲
水而行行皆向東初至者為西洞其石無眼又入為下
巖宋所開坑名曰康子巖者也此巖最寒能傷人又入
為東洞康子巖之前為南洞多蕉葉白其後為北洞口
石彌純粹水彌深緣外近江水久必有穿漏之患者昔
人取石留數柱支之以防傾圯名為東留柱西留柱今
亦並取之以木柱代矣凡石之外皆有粗石粗石内連
臕剖臕乃得石火捺者石之堅處血之所凝故其色紅
紫或黑也蕉葉白者石之嫩處膏之所成故其色白也
其一片純潔無斑纇真紫碧青微有青花如秋雲錦密
或如水波微塵視之不見浸於水中乃見必須心如毫
髮乃知其妙此石乃在窮淵水之所凝雲之所成玉而
非玉冰而非冰水為其氣雲為其神其石之質欲化而
冰之體已堅此真端溪之精英其價過於瑶瓊者也凡
香有結石亦然香木之結者為香端石之結者為硯其
石大至數尺去其不結者取其結者僅得掌許故硯之
大而佳者最難得通計水巖中石之結者無幾非片片
皆精好也
又曰端溪之南第一峯第一條坑為水巖第三條為文
殊坑當中一條為虎坑水巖之上為屏風背為朝天巖
為新坑為巖仔為宣德巖宣德巖久已無石西洞今亦
鑿穿江水入焉不可以復鑿即鑿亦僅容二斧四人而
已中洞尚可容六斧十二人東洞可容四斧八人此巖
自宋治平四年重開者内官魏封勒名其上封與江西
石匠數十人被巖裂壓死洞中今巖中有魏太監墳葬
其客魂而已石匠常為怪呌呼擲礫以嚇人入洞者毛
髮凛然憂鬼魅之為害或亦山靈不欲精華盡出於人
間也他若亞婆坑在峽北從第一條坑而入黃坑在峽
南從龍華寺後而入石皆有眼而色紫質粗梅花坑在
峽口東從沙步曲水邨而入石亦多眼眼大而暈重不
甚分明質青亦粗則山靈之所不甚吝惜者也當宋時
水巖未開取石者皆於七星巖北將軍嶺之下名為將
軍坑其石色黑無眼質亦粗至今黃岡硯賈尚取之然
諸坑皆易取惟水巖積水淵渟非具大力者不能取取
必於冬始於春終天寒江落峽水稍淺乃可列炬而入
杓泉而出金錢之費甚不貲然得佳石無幾蓋天地之
精華有盡一卷之多與蛟螭争於水府崖壁一坼性命
齊捐可不畏哉大抵佳石之得良有命焉不可以人力
強求余少頗蓄硯以熊制府所開石為最次則某藩王
所開石今時石皆不如昔蓋端溪之精華亦已盡矣能
勿貴哉
又曰磨硯先以水巖口之前亞婆井粗石磨之須以靈
山寺前細沙和粗石磨之次以蚺蛇坑之石細磨之又
以飛鼠巖之石細細磨之然後上蠟使顔色增潤或偽
為佳眼於其上而蠟以沃之亦可觀大抵石以純粹無
諸瑕疵色如羊肝淡紫生氣蒸蒸者為上眼非所貴也
水巖率無眼眼者石之筋絡亦石類耳然石美亦不妨
有眼相傳下巖舊坑卵石色黑如漆細潤有眼眼中有
暈或六七眼相連叩之清越研之無聲著墨不熱無泡
良久微浸若油艷美此種至慶歷間已少矣中巖在
山半名半邊巖其卵石紫嫩肝色細潤有眼小如菉
豆有條紋或白或綠扣之及研皆無聲外有黃臕包
絡久用鋒鋩不退宋時此坑取之亦竭矣中巖新坑
石色淡紫眼如鴝鵒有暈其嫩者扣無甚聲磨墨有
微聲久用鋒鋩退乏此不及下巖遠甚上坑舊坑有
青紫新坑石皆灰色紫亦粗燥眼如雞眼大扣之磨
墨皆無聲有松板紋久用光如鏡而比中巖又遠不
及總之水巖石佳者有窮自宋至今英華日消金礦
銀坑砂窟且已告盡而况於九淵神髓之美踰瓊瑶
者乎
侯官高兆固齋曰端州分野值星紀僧一行曰天
地兩界山河與天之雲漢始末謂星紀得雲漢降
氣為百川下流云羚羊峽距郡東三十里束三江
之水其山産石類瑊玏唐宋以來才人文士采作硯
材蘇文忠稱為寶石蓋東西粤扶輿之氣所藴閟
也未至峽十里為大蕘山皆牛毛細皴宛如畫境
峽山青蒼對峙江流泓淨頗似嚴瀨峽石之鑛凡
十有一北岸坑曰附婆曰白婆墳其石質黯黝不鮮
佳者亦有火捺紋蕉葉白可亂水巖朝天巖惟青花
中黃星密灑如塵眼大於螺若人張目湛湛無神真
賞家以此辨定碧點長斜似眼無瞳每石一片可得
十二三點十數點者梅花坑在峽外三水境中峽將
盡岸南山㘭有洞書宋治平四年差太監魏某重開
土人名曰巖仔坑其石叩之聲泠泠久磨能滑旁有
冢相傳其時開鑿中虚崩閉數百十人太監死焉守
者葬其冠服於此坑下度小山曰新坑其石細潤微青
蕉葉白亦青西上越水澗隔里曰朝天巖隔里者土人
名坑為隔裏也其石堅實不能滑膩火捺紋成結不運
若蠟炬著堊壁斜焰及燒損几案處蕉葉白色晦氣黃
純潔無痕者亦可貴古塔巖之石比朝天巖無火捺紋
蕉葉白古塔巖後為屏風背具石木如譬猪肝曝於風
日宣德巖在屏風背下去水巖二里許其石彷彿水巖
今不可得巖仔坑東有洞廣如屋曰棲安洞舊時開坑
石工所棲之處又東有小山圓阜下為小坑折上數十
武有萬歷二十八年差督理珠池市舶内官監太監李
鳳開坑封坑月日立石洞臨江口小於圭竇石工裸身
盤盛豨膏燃火腰縋螺旋而進入洞西轉有淵不測先
投以石聞水聲急轉西折不則投深淵矣正洞容工一
二十人由正洞入西洞漸寬東洞舊納四人二人運鑿
二人仰卧膝前置磁盤燈於胸以燭之不能坐立以捧
今容七鎚且十四人矣三洞正洞之石上上次東洞西
洞又次之土人皆名曰老坑石凡三層上層近山沙遠
漏如蠧蝕曰蟲蛀其質微遜中層常有翡翠雜拉火捺
紋蕉葉白其絶品也東瓜穰青花及眼生蕉葉白之下
石工所名下層石也又下麻鵲斑紋成魚凍或如唾涎
亦有眼眼中瞳含沙多脱去此中石時有蔚藍者秀色
可餐不一見下此底板石云中層下層火捺紋如朝霞
蔚起散若馬尾若刷絲縈繞絢采熊熊大當錢有芒曰
金火捺品上上黝然黑色曰鐵捺如蚓曰鳳涎皆石疵
蕉葉白上下四旁必有火捺紋掩映舊坑皎潔比紈素
近坑白中雜出青花也青花上品若澗沚細藻朱碧瑩
然濡縷又如魚兒隊行青花明顯如石花菜者石工稱
為芋紋品中中三洞眼各異正洞眼赤圜如珊瑚鳥目
石嫩眼侵土氣者若象牙其瞳分明亦足賞東洞眼碧
色數暈對之奕奕射人曰鴝鵒眼圓正明媚者不易得
他洞偶一有之西洞眼黑圜瞳一黍如豉三洞石正洞
下層第一入手温潤柔膩有生氣鮮潔蒨麗磨之與墨
相親摩挲心動東洞西則深處曰飛鼠巖其石有紋曰
黃龍斜亘石面工指為瑕正洞亦有黃龍紋游揚如雲
氣如薄羅足移人情三洞俱在水中冬日引水盡乃可
取正洞北潭底水深不可引時有鬼神東洞經傾仄水
工列小童長跪舉杯勺揚水水乃涸以故開坑必先引
水閱月費金錢至累千金舊制把總一員專轄守坑律
令盗坑石者比竊盗論其厲禁如此永樂宣德間兩開
坑未幾俱罷去崇禎末蜀人熊文燦總督兩廣日指揮
蘇萬邦致石工於江西緼火中夜開坑不敢在日中也
丁亥後守禁罷至今凡六開坑工受官役計日有程不
擇膚理鑿伐坼裂宋元明五百餘年未聞也大抵石理
日剥精華日盡氣韻顔色不能一執成說要以老坑具
妍姿者為定余至端州正值開坑所見三十年前石與
今異訪之石工其言殊别徵其說各護所偏余既喜身
親古人未言之見聞復重慨夫文明之璞一旦割裂而
出天地真藴山川元氣漸至竭耗不數十年此山便成
陵谷無復問津之處爰述於編陳元孝跋曰硯之用發
墨不損毫二者盡之矣不損毫常硯皆能之惟發墨之
妙非親試水巖不知也他硯粗則挫墨細則拒墨水巖
不然玉肌膩理拊不留手著水研墨則油油然若與墨
相戀不捨墨愈堅者其戀石也彌甚以他硯並之水之
分數同墨同手同而為研之數水巖常少於他十之三
四每春夏間積雨時墨竟日用之則必有稜角軟腐反
張之患惟水巖可免此病驟以他硯易之頃刻不勝其
苦矣硯槽之水隆冬極寒他硯常冰而水巖獨否具此
數妙雖使椎樸無文猶將拂拭用之况其體質之美千
竒百變不可殫窮豈南離文明之德獨萃於端溪耶固
齋所考剖析辨證已無遺義然近歲往往有一二所新
出之石氣韻顔色幾足亂真不深心識别鮮不為所眩
惑亦有出自水巖如固齋所云精華日見不能一執成
說者又不可不辨也
張世南游宦紀聞曰硯品中端石人皆貴重之載於譜
記凡數家取予各異或佳其有眼為端或以無眼為貴
然石之青脉者必有眼嫩則多眼堅則少眼石嫩則細
潤而發墨所以貴有眼不特為石之騐也眼之品類不
一曰鸚哥眼曰鸜鵒眼曰了哥眼曰雀眼曰雞翁眼曰
猫眼曰菉豆眼各以形似名之翠綠為上黃赤為下諺
謂火黯為佳然亦石之病也高廟嘗書翰墨數則以賜
曹勛其一云端璞出下巖色紫如猪肝密理堅緻瀦水
發墨呵之即澤研試則如磨玉而無聲此上品也中下
品則皆砂壤相雜不惟肌理既粗且復燥而色赤如後
歷新背俱不可用製作既俗又滑不留墨且石之有眼
余亦不取大抵瑕翳於石有嫌况病眼假眼韻致尤不
足觀故所藏皆一段紫玉略無點綴已上皆聖語石眼
少而色正者方為佳物
王損齋筆麈曰爛柯山在高要縣東三十六里峰頂常
有紫霞蓋寶石之氣也石之佳者紫氣鮮潤如臙脂中
有青紋謂之青縧其文如雲霞如錦綺李長吉集中所
謂青花紫花硯者是也長吉詩云踏天磨刀割紫雲傭
刓抱水含滿唇暗灑萇弘冷血㾗劉禹錫詩云玉蜍吐
水霞光净綵扇搖風絳錦鮮非目覩斯石不知是詩狀
物之工也
又曰硯譜云下巖北壁石背為泉水所浸瀰漫湧溢下
流為溪巖之中歲久崩摧石屑翳塞積水屈曲淺深莫
測以是石工不復能採矣今世所傳下巖硯皆唐五季
國初時物觀此則今世所傳宋貢硯非下巖石彰彰矣
至萬歷卄七年採珠内史奉詔開採使蛋人泅而取之
則塊生其中有黃臕如玉璞然鑿去始見硯材然百不
得一焉於是下巖石始復出世
又曰歐陽永叔云端石以子石為上在大石中生蓋精
石也而米元章非之謂嘗徧詢石工云子石未嘗有其
在巖實於大石板上鑿豈有中包一子者余意其說必
確今乃知下巖石品貴重隣於寶玉皆有粗臕裹之如
子之在胎胞故名之曰子石耳米氏又云下巖既深工
人所費實多硯直不補故力無能取近年無復有聞則
知所詢石工所見乃半邊石巖及蚌坑石耳豈復知有
下巖子石者哉
又曰端石堅潤如玉而著墨如泥蓋天生硯材也宋時
下巖既不可得而蚌坑等皆山中常石故宋高宗翰墨
志與蘇東坡范石湖輩皆謂端石不發墨而新歙之龍
尾方城之葛仙公巖山温州之華嚴寺巖石品出其上
豈定論哉新歙硯絶無佳者而宋硯光滑拒墨特甚蓋
用久則鋒鋩頓盡遂成棄而方城温州兩石今絶不
聞可硯者惟下巖端石萬古如新今日所得直追中唐
遠出宋硯之上何啻千百倍亦一時之盛也
又曰聞之自嶺南來者云彼中良硯材多石璞解去粗
臕乃得之有重十餘斤者
姚寬西溪叢語曰端硯下巖色紫如猪肝密理堅至温
潤而澤儲水發墨叩之有聲但性質堅礦斷裂尤多瑕
疵秋楓巖石色微淡可亞下巖而堅潤不及梅根巖一
名上巖二巖俱沙壤相雜無水泉之潤故色淡而燥肌
理稍麤然中巖猶勝上巖新坑石色帶紅紫其文細密
材質厚大無瑕然止是崖石頗乏堅潤後崖石與新坑
略相似又處其次西坑六崖石色青微黑佳者如歙石
粗羅紋而發墨過之石眼圓暈數重青白黃黑相間極
大者為最勝土人以晶瑩圓明中無瑕翳者為活眼形
模相類不甚鮮明者為淚眼形體略具内外皆白殊無
光彩者為枯眼
魏泰東軒筆錄曰余為兒童時見端溪硯有三種曰巖
石曰西坑曰後瀝石色深紫襯手而潤幾於有水叩之
其聲清遠石上有點青綠間暈圓小而緊者謂之鸜鵒
眼此乃巖石也採於水底最為土人貴重又其次則石
色亦赤呵之乃潤叩之有聲但不甚清遠亦有鸜鵒眼
色紫綠慢而大此乃西坑石也土人不甚貴重又其下
者青紫色向朗側視有碎星光照如沙中雲母石理極
慢乾而少潤叩之聲頗重濁亦有鸜鵒眼極大而偏邪
不緊謂之後瀝石土人賤之西坑硯三當巖石之一後
瀝硯三當西坑之一則其品價相懸可知矣自三十年
前見士大夫言有得端巖石者予觀之皆西坑石也邇
來士大夫所收者又皆後瀝石也豈惟世無巖石雖西
坑者亦不可得而見矣
本朝宋弇山(順天人)端硯說曰端溪距肇慶三十餘里在
羚羊峽中江之南拗一小河入入即達溪溪繞衆山之
足盤迴頗遠所謂舊坑者已湮没百餘年矣坑採石久
深踰數丈地中流泉滮發與溪流滙竟成巨潭不可入
也石工乃採之新坑坑亦近百餘年石亦竭水復如之
比乃採之朝天巖巖石具青紫二色中有筋膜作黃綠
紋質微粗燥初用亦利墨用之年餘則石亦漸膩墨亦
不發但叩之則其聲清越且久潤可作几案供爾間有
新坑石藏久者冒為舊坑懸價甚昂非數鐶不能得新
坑色如紫玉瑩潤無膚理纖瑕不生墨所經易發置之
匣中餘漬亦能經宿不消日常易摧毫不如舊坑之細
膩也辨硯者不在聲之有無而在相其質質有二有有
眼者有無眼者眼亦有二青紅綠别白在外黃暈在中
居心有墨子一粒儼鴝鵒目突起者謂之活眼其他自
一以至雙或蛾眉或三星或斗文或星宿海文或高下
玉笋斑文皆可貴也獨死眼則稱劣焉死眼者外無青
赤綿痕黯然一斑若豆子中作黑暈雖亦隆起但周
石不過一二眼質最居下也至於石之良劣則不在眼
之有無其稱有眼為佳者物好異耳使紫玉瑩然亦自
可貴何必棄瑜而取瑕耶順治中靖藩鎮粤移閩聞舊
坑名思得之乃出多金募水工車水水盡見坑遂採佳
石以出於是諸司亦捐俸錢各採一二役既竣仍導水
歸坑而舊坑之石乃得再見人間矣近來粤地亦間有
售者一硯之價至索數千金誠鴻寶也余兩見友人所
蓄舊坑色具紫黑質微滑稍加撫摩則濕潤應指而生
呵之研墨可以作字磨墨按納不待用力而滃然蓬勃
少注水粒許可以竟日津津而絶不病穎與新石迥殊
案頭獲此差足樂也東坡謂一錢可以買擔水供數月
何用擇石為此矯癖語耳豈通論哉
硯說後篇
新安志龍尾山在婺源縣東南開元中獵人葉氏逐獸
入山見疊石瑩潔攜歸刊成硯南唐元宗時歙守獻硯
薦工李少微擢硯官高似孫硯箋云龍尾石在水中極
温潤性堅密聲清如玉歐陽公硯譜天下之硯四十餘
品歙硯龍尾石品居第三歙州硯譜云羅紋山亦曰芙
蓉溪硯坑十餘處硯坑訪於彼俗雖有龍尾山實無石
好事者相傳多云水中石
續博物志曰硯譜載天下之硯四十餘品以青州紅絲
石硯為第一端州斧柯山石為第二歙州龍尾石為第
三江南省志歙硯出龍尾山以青色綠暈多金星者
為上郡志又稱有刷絲石棗心石小斑紋粗羅紋細羅
紋瓜子紋總出深溪者始可珍重自南唐置歙硯務搜
取殆盡矣
范石湖婺源硯譜龍尾硯石秀潤玉質天下硯石第一
今其穴塞已數年大木生之不復可取或因洪水漂薄
砂礫間得異時斧鑿之餘至瑣碎者亦製為硯縱横不
二三寸稍大者即是故家所藏舊物士大夫既罕得見
故能察識者少遂以端石為貴端石絶品猶不能大勝
刷絲東坡鳳咮硯銘云生金龍尾羞牛後此乃武夷灘
石耳那得度龍尾前一時謔語非確語也
歐陽文忠曰歙石出龍尾溪以金星者為貴龍尾硯在
端溪上而端溪以後出見貴耳夏曉堂曰龍尾之新也
質粗而傷筆龍尾之舊也質堅而拒墨未可以駕端溪
而上之
東坡贈龍尾硯詩曰君看龍尾豈硯材玉德金聲寓於
石坡公文忠門人亦一時風氣如此
稗海曰徽州婺源石産水中皆可為硯材品色頗多一
種石理有星點者謂之龍尾石蓋出於龍尾溪其質堅
勁最能發墨前世多用之以有金星者為貴其石理微
粗以手摩之索索有鋒鋩者尤妙以深溪為上或如刷
絲羅紋棗心或如瓜子兩兩相對又有一種色青而無
文大抵硯質以精潤發墨者為佳又有祁門縣文溪所
産石色青紫石理温潤發墨較後瀝石差堅近時出處
價倍於常土人以石材厚大者為貴薄小者次之又徽
州歙縣名小溝出石亦青潤可作硯但石理頗堅不甚
發墨其紋亦有刷絲者緣土人不知貴重故不用耳今
之名龍尾而不能發墨者必小溝産也即文溪亦不可
得多而况真龍尾哉
稗海曰歙硯石出龍尾溪堅硬發墨遠勝端溪此即歐
公之論
唐彦猷曰紅絲石硯出青州石外有皮須磨礲去之其
裏紅黃相參裏黃者其絲紅理紅者其絲黃須飲水使
足然後可用不然則燥渴矣用之不減端石也此論與
歐公龍尾說相枝拄然欲以抗端溪更愚矣飲水不足
則燥渴尚得為佳品耶
稗海曰鼉磯石出登州鼉磯島中島距蓬萊百餘里有
石之可硯者金星雪浪頗為世重故取之者不憚於没
溺焉此又硯石之别種也
山堂肆考曰宋張仲機有龍尾紫石東坡以銅劍易之
據此則龍尾亦有紫色者矣
東坡雜記云建州北苑鳳凰山有石聲如銅鐵作硯至
美有如膚筠又云僕好用鳳咮硯論者多異同蓋少得
真者多為黯淡灘石所亂耳子由硯錄序云北苑鳳凰
山咮潭中石蒼黑堅緻如玉以為硯與筆墨宜熙寧中
太原王頤始發其妙然石性厚薄者不及寸
按胡仔溪漁隠叢話云鳳山石頑燥非硯材土人未以
為硯若劍浦黯淡灘有一種石黑眉黃眼人以為硯鳳
咮必此灘石也又云鳳凰山之後有一泉廣三四尺石
甃其底特一小井子由所云咮潭其地初無之又安得
潭中石以為硯乎蘇氏兄弟為王頤所紿耳
歐公硯譜子石在大石中生蓋精石也而俗訛傳遂以
紫石為上唐彦謙硯錄云山有自然圓石刻其璞得焉
謂之子石
葉少藴曰東坡作鳳咮石硯銘云出北苑鳳城山余至
建州求之無有蓋南劍黯淡灘石也此石有二種其一
出鹵水去黯淡四十里細潤而不甚發墨黯淡灘石宜
墨而膚理不逮
稗海曰南劍州黯淡溪水中出石質深青黑而光潤扣
之有聲作硯發墨宜筆土人琢治為香罏諸器極精緻
東坡所謂鳳咮硯者是也
柳子厚柳州山水記曰壁曰龍壁其下多秀石可為硯
劉澄之江州記曰興平縣蔡子池南有石穴深二百丈
許石色青堪為書硯
四譜曰絳縣人善製澄泥硯縫絹袋盛泥置水中踰年
而後取則泥已實囊中矣陶為硯水自不涸
稗史曰歸州大沱山石出江水中其色青黑有紋斑如
鷓鴣質頗粗可為硯土人互相貴重甚發墨峽人謂江
水為沱故名大沱石
宋朱輔溪蠻叢笑曰金帶繫硯石出黎溪今大溪深溪
竹寨溪木林岡石皆可亂真紫石勝揭石熟猺亦能礪
砥黎溪為最蓋於淘金井中取之近亦難得有紫綠二
色圍黃線者名金帶繫
洮石硯乃硯之佳品余所深賞以為在端溪之上而古
今論者絶少惟馮内翰延登雷御史淵二詩頗盡洮硯
之妙馮詩云鸚鵡洲前抱石歸琢來猶自有清輝芸窗
盡日無人到坐看玄雲吐翠微雷詩云緹囊深複有滄
洲文石春融翠欲流退筆成丘竟何益乘時直欲礪吳
鈎觀二詩則洮硯之足珍信夫
四譜曰魏銅雀臺遺址人多發其古瓦琢硯甚工貯水
數日不燥世傳昔人造此臺其瓦俾陶人澄泥以絺綌
濾過加胡桃油埏埴之故與他瓦異
銅雀硯辨
崔後渠彰德府志辨硯云世傳鄴城古瓦硯皆曰曹魏
銅雀塼硯皆曰冰井蓋徇名而未審其實魏之宫室焚
蕩於汲桑之亂趙燕而後迭興代毁何有於瓦礫乎鄴
中記云北齊起鄴南城屋瓦皆以胡桃油油之光明不
蘚筒瓦用在覆故油其背版瓦用在仰故油其面筒瓦
長二尺闊一尺版瓦之長如之而其闊倍今或得其真
者當油處必有細紋俗曰琴紋有花曰錫花傳言當時
以黃丹鉛錫和泥積歲久而錫花乃見古塼大者方四
尺上有盤花鳥獸紋千秋萬歲字其紀年非天保則興
和蓋東魏北齊也又有塼筒者花紋年號如磚内圓外
方用承簷溜亦可為硯宋刺史李琮元豐中於丹陽邵
不疑家得唐元次山家藏鄴城古塼硯背有花紋及萬
歲字與鄴中記合又曰大魏興和二年造則唐賢所珍
已出於南城矣
飛廉館瓦
元王文定惲秋澗集有飛廉館瓦硯歌略云劉郎杳杳
秋風客神鳥冥飛憶初格豹章爵首尾蟠蛇建章千門
風冽冽云云此亦在銅雀之前知漢瓦無不可為硯也
吳震方青壇曰端石出肇慶府羚羊峽有上巖中巖下
巖之别有水坑旱坑之分有舊坑新坑之目其宋時舊
坑包公所謂不持一硯者今亦無所得石矣其石之精
粗美惡人人聚訟皆由身不至端溪以耳為目此倡彼
和究莫能得真石也彼地惟一僧及二三武弁識之蓋
以前當事者開坑令其監督日與土人石工及好事收
藏者講究故能略識其梗概也大約不論石之大小眼
之有無以細潤光嫩者為上其發墨與否久而後貴初
出未有不發墨者也造為種種異名以炫遠近古無此
也其眼不論大小以層次分明色澤圓活者為佳藏硯
之人故自矜許掌大舊坑非數千金不可致至於城外
廟前肆中所賣者皆屏風巖旱坑之石其價極賤即新
坑亦不可得矣端溪龍尾俱見其佳者鼉磯島亦曾見
之不甚佳也讀楊月湖憶硯詩云常山硯多青紫色不
徒發墨仍潤澤則常山亦有硯材矣詩中云獲之如得
琮璧失之如喪珍竒則推許未免過情亦人各有好不
可強乎但云上品更多有紫袍玉帶者何其與楚中浰
溪石相類也先生名廉字方震江西丁酉解元
硯一名墨海黃帝得玉一紐治為墨海篆曰帝鴻氏之
硯然則硯墨之來久矣
硯山齋雜記卷三
