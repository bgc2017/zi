硯山齋雜記卷四
北平孫承澤編
墨譜
程君房(玄元靈氣第一陳玄墨製樣極大玄寥天一有時出玄元靈氣之上寫經墨次之璧下程君)
(房印一面盤螭上有好品字)
方于魯(青麟髓大墨佳日樓九青麟髓小墨有世寶字第一亦有寥天一元三極墨于魯超世之)
(墨于魯墨用熊胆䑛之苦者佳)
程彦輔(九玄三極墨楷書邊微高)
羅小華(一字少華嘉靖時人即嚴世蕃之食客羅龍文也)
邵青丘(爪墨上有青門遺三字嘉靖以前人極品墨有海陽草書字)
吳去塵(太極圖百子文上盤螭鈕旁有去塵監製字名名望字去塵又名拭)
吳百昌(紫雪上有玄枵之精原始之液九轉百煉神明紫雪十六字銘寥天一一而刻玄象監製)
吴玄象(又作楷書上下作雲頭玄象)
潘方凱(石蓮秘寳開天容如韋軒寳藏潄金)
潘方回(宜宜堂)
潘嘉客(客道人)
方伯闇(寫經墨)
方敷遠(碧水神珠)
程孟陽(松圓閣古松煤墨隂有銘陽有孟陽象又有松閣墨大書程孟陽字)
方澤遠(一笏金)
方廣居(神髓)
宣德年造(長寸許塵不容搰者最佳又有龍鳳大定亦佳物也)
以上係桐城方密之所列
方正(牛舌墨冇極品清煙四字嘉靖時人今不可得矣)
余端蒙(上有墨精二字)
汪(仲嘉合造李法墨有百年公孫如石一點如漆二語)
汪仲嘉(自造山竈輕煙復古墨上有復古二字)
汪季常(一莖草墨上有萬歷庚戌字)
葉環源(玉髓墨隂書環源陽書玉髓共四字形小而圓又冇方者上有奎星象亦精)
吳幹古(秋葉墨)
黃賓王(龍文雙脊墨萬歷辛亥年製冇放言居士銘)
紫雲閣藏墨(壬寅春製不書姓名)
吳君章(太紫重玄墨守玄居監製又有天峯神物墨)
方澹玄(非煙墨萬歷癸丑製)
吳喬年(知止堂柔翰墨萬歷戊午製圭形)
詹雲鵬(金盤露墨有落花流水形潄金)
季園墨(無姓上有德藻堂水蒼玉字)
吳藎卿(寫經墨小不盈寸上書心經一卷)
羣玉册府墨(大圓形不書姓名)
汪美中(一莖草墨天啓甲子製)
吳叔大(天琛倣古墨小如筯又有軟劑天琛有倣承晏墨字又有新安上色墨亦天琛上刻玄栗齋墨)
(此叔大第一墨也又有雪堂義墨亦刻天琛字)
徐伯經(龍賓墨)
吳鴻漸(潄金青麟髓又有玄虬脂為桑林里第一墨)
吳汝修(草玄亭墨旁刻庚戌字楷書雙螭嵌珠上有倒香字小圓印潄金)
吳康虞(龍香劑說虎齋藏刻庚戊字灑金嵌珠又有十笏齋墨篆書兩旁萬歷甲辰年製行楷)
汪儒仲(墨皇快雪樓藏有己未楷書字)
吳肇一(觀妙齋墨萬歷壬子楷書潄金嵌珠)
吳雲卿(玄玉吳雲卿珍藏八分書)
方林宗(青藜光藴真閣藏歙方林宗為朱太先生珍賞上下雲頭方印林宗二字)
空賞齋(無姓名楷書潄金嵌珠)
曹和初(函一墨有尚友齋印一面刻曹和初製)
閒道人(玄精墨一面閒道人三字八分書下冇東岡印落花流水式塗金)
吳大年(爽閣墨一面刻壬戌大年氏藏灑金圓扁闊一寸長倍之倣李法墨一面刻水華居珍藏上壬)
(戌字潄金線邊)
虚白齋(一而刻壬戌年製行書灑金線邊上圓疑亦吳大年也)
浚明(野絃堂藏墨一面崇禎元年楷書圖印有家字方印浚明字)
吳元養(延陵吳元養墨篆書崇禎年造楷書鎮紙式)
羅小華(一池春綠四行書字一面刻盤螭戲水上旁有小華逸史字又水雲居製楷書)
當朝一品墨(花邊上仙人吹簫立鼇首)
葉向榮(文嵩友墨隸書下刻葉向榮珍藏有向榮山印一面牡丹雙鳳旁萬歷丙辰年造上大千字楷)
(書)
赤水珠(兩面雙螭盤繞旁刻柔翰齋三篆字上有小銅環當係吴喬年墨)
玄芝墨(夀星文一面楷書銘)
總墨之大凡晉人則有韋誕所云一點如珠者是也六
朝則有張永五季則有奚超超之子廷珪在唐賜姓李
人稱李廷珪宋有常和沈珪陳瞻張遇以龍香劑進御
王迪以遠烟鹿膠而自有龍麝氣稱絶勝焉
至潘谷而妙可為廷珪亞至元時有朱萬初者可亞潘
谷有蘇浩然名澥者自製墨作松紋皴皮堅緻如玉石
又王迪之流也宋徽宗有蘇合油烟墨至金章宗乃以
蘇合油搜烟為之價同黃金以上所謂有其名而無其
物普天大地欲尋其分寸而不可得者也
止雲館寫經墨(一面方氏珍藏兩旁彦成專製萬歷丁未明一元造潄金嵌珠必于魯墨也)
方于魯(寥天一有畫一主人方印一面冇汪伯玉銘一面刻建元墨三字于魯舊字也旁冇辛丑字又)
(有瑞元極品墨漆成斷文閣玄蟬露精一齋藏上刻辛亥楷書潄金来喜製墨有覺我方印)
(萬歷己未楷書墨首兩旁盤螭如古碑九元三極墨刻建元二字式甚竒古羲蒼篆墨紋麟齋)
(藏方于魯倣易水法造一面刻龍文子封氏督製小字潄金嵌珠)
方于魯歙人也初名大滶後以字行改字建元以製墨
名天下朱竹垞曰古人製墨率用松烟漢取諸扶風晉
取諸廬山唐則易州上黨自李超徙歙張谷徙黟皆世
其業其後耿仁遂高慶和戴彦衡吳滋胡智率多歙人
明則羅文龍少華邵正已格之程大約君房輩咸以製
墨稱而于魯所製最夥上自符璽下至雜珮凡三百八
十五式刊成圖譜曾上呈乙覽所造雲箋匪止成都十
樣嘗以百花香露和墨自作長歌世但目為墨工誤矣
竹垞明詩載其二章一送張山人歸越曰雉子斑斑麥
正齊黃梅四月雨凄凄新安江上攜尊酒送爾看山到
浙西一璞石席上作曰十年不慣出家門千里來逢故
舊存正值江干春未晚蔞蒿荻笋煮河豚固自楚楚有
致也按于魯有佳日樓詩集梅季豹評其有唐人風汪
伯玉曾招之入豐干社屠緯真謂其尊函叟而詩不盡
禀函叟蓋布衣中一雅宗也古之名人為技所掩獨一
于魯哉
吳拭字去塵休寧人徐武子稱其慷慨重然諾中年以
結客傾其家晚棲吴市尋避兵虞山困厄死其詩自出
機杼决不冺没朱子蓉述其夙饒於貲破産結客游金陵
徧題十寺廊壁如花雨已過寒食後風筝又傍社壇斜
蠻鄉有夢三千里閩海無書二十年半偈歲深香積飯
一番春老木綿衣移家轉近寒山寺探篋惟存秋水篇
衣上露涼飄桕葉鬢邊霜重壓蘆花誦之神采奪目又
稱其製糜丸不啻沈珪對膠
邵正已字格之休寧人以製墨名於世所謂青丘山人
者也所著有立石山房草朱竹垞曰格之專精墨務詩
亦斐然其銅雀臺詩云寂寂銅雀望飄飄繐帳懸君王
遺令日是妾斷腸年舞影傷羅綺歌聲咽管絃西陵松
檟冷日夕鎻寒烟著語固不自俗信乎隃麋松烟非墨
工所能製也
宋弇山墨品曰世重李廷珪墨以其烟輕色明潤若點
漆歲久不黯不碎故古今無匹也傳其製法以燈草一
莖用紅花膏染就置盞中注蘇合油燃之故烟清而無
煤氣製鹿角膠和烟雜冰片龍腦杵萬杵而成其墨外
不加漆當時已計兩準價盖其工料精良皆出自大官
非他家私製可能方擬者也南唐既亡歸宋内庫宋祖
不知寳惜修大内工作以之代煤而廷珪之佳製殫矣
宋之中葉士大夫家偶有藏者已為希世之寳矣宋代
潘谷墨次於廷珪世亦貴重潘法不傳但聞其注油取
烟和膠製料悉以己意為之不用作墨家常法故東坡
先生平生惟用潘墨而所藏亦多後遷海外舟敗於水
而潘墨盡焉明世有羅小華製小道士一種其烟極清
落紙有潤色不事香料而亦無膠氣真絶品也次則程
君房取烟甚輕製膠得法不用金珠冰腦屑有本色與
施漆二種本色宜南施漆宜北盖北土風高不施漆懼
中斷且裂也世共珍之次則有方于魯其墨品在君房
之下烟微濃微重著紙頗有色澤盖其取烟以松取油
用桐而膠則不免雜皮耳然世亦重之明晚則有程鳳
池吳去塵頡頏後先其製烟施油和膠入料一一中窽
概於本色外不加漆頗稱適用與時製迥殊亦妙品也
近時作者叠出不用古法惟以新意創造雖香澤有餘
而神采殊失矣書畫家折衷諸品李潘不可再遇小華
亦殊難得惟以程方二氏為上品也
豐潤曹冠五太守名鼎望順治己亥進士選庶常改部
屬出守徽州俸額所入悉以製墨其次子賓及舍人名
鈖者博雅好亊亦有所製較太守為亞之德州孫莪山
先生使黔日記中有得江津石硯詩云我有曹氏墨一
金易一銖盖指太守父子也頃見有誤讀此詩者遂以
新安曹素功墨當之不覺失笑莪山之詩為素功增利
市三倍矣
程君房名大約字博初名大滶改字建元焦弱侯謂其
博雅能詩文又稱君房為鴻臚想以墨授官耶
池北偶談宣城梅清嘗遺予墨朴一其堅如石文曰程
燎松丸墨起於唐王方翼少孤被母逐居鳳泉里執苦
養親以墨致富後為名臣
南唐徐常侍鉉言嘗得李超墨一挺長不過尺細才如
筯與弟鍇共用之日書約五千字十年乃盡超與常侍
同時其珍重已如此宜北宋諸公得其斷璧殘圭以為
希有也
宋時士大夫多重兖墨范宣公有詩云誰爇長松製作
勤輕煤勻膩雜蘭薰中疑玄石無纖翳外似靈犀有密
紋溪石乍研浮紫翠蜀牋試寫落煙雲會將點畫傳青
簡千古忠邪為爾分
元有朱萬初善製墨純用松煙盖取三百年摧朽之餘
精英之不可冺者用之非常松也天歷己巳開奎章閣
揀儒臣親侍翰墨榮公存初康里公子山皆侍閣下以
朱萬初所製墨進大稱旨虞文靖公贈之詩曰霜雪摧
殘澗壑非深根千歲斧斤違寸心不作飛煙化還作元
雲繞紫微
眼鏡
眼鏡初入中國名曰靉靆惟一鏡之貴價準匹馬今則
三五分可得然不過山東米汁燒料玻瓈者貴矣水晶
尤貴水晶之墨色者貴至七八金餘值以漸而減真讀
書之一助也西洋天主教人神竒其說云自萬歷年中
彼教入中國始有者非也偶見吳匏翁詩集中有謝屠
公送西域眼鏡篇曰眼鏡從何來異哉不可詰圓與莢
錢同净與雲母匹又若台星然兩比半天出持之近眼
眶偏宜對書帙蠅頭𤨏細字明瑩類椽筆余生抱書淫
視短苦目疾及兹佐吏曹文案夕未畢太宰定知我投
贈不待乞一朝忽得此舊疾覺頓失謝却撥雲膏生白
訝虚室扁鵲見五臟未必有竒術隨身或得此遂使目光
溢世傳離婁明雙睛不能没千年黃壤間化此直百鎰
聞之西域産其名殊不一博物有張華吾當從彼質觀此
鏡之形模畢具又知文定公目近視所云産西域則文
定之為吏侍當在弘治正德間彼時中國久有此鏡矣
何待天主教始能造也
留青日札提學副使潮陽林公有二物如大錢形質薄
而透明如硝子石如琉璃色如雲母每目力昏倦不辨
細書以此掩目精神不散筆畫倍明中用綾絹聯之縛
於腦後人皆不識舉以問余余曰此靉靆也出於西域
滿剌國或問公得自南海賈胡後見張公方洲雜錄云
宣廟賜胡宗伯物即此以金相輪廓而衍之為柄紐制
其末合則為一岐則為二如市肆中等子匣又孫參政
景章亦有一具云以良馬易得於西域似聞其名為僾
逮則其二字之訛也盖靉靆乃輕雲貌言如輕雲之籠
日月不掩其明也若作曖曃亦可
宣鑪注
如臯冒辟疆博雅嗜古嘗為桐城方詹事(拱乾)賦宣鑪
歌自為之注甚精核云宣鑪最妙在色假色外炫真色
内融從黯淡中發竒光爇火久燦爛善變久不著火即
納之汙泥中拭去如故假者雖火養數十年脱則枯槁
宣廟時内佛殿火金銀銅像渾而液又云寳藏焚金銀
珠寳與銅俱結命鑄鑪宣廟詢鑄工銅幾煉始精工對
以六火則殊光寳色現上命煉十二火條之復用赤火
鎔條於鋼鐵篩格上取其極清先滴下者為鑪存格上
者製他器鑪式不規規三代鼎鬲多取宋瓷鑪式仿之
宣鑪以百摺彝乳足花邊魚鰍蜒蚰諸耳薰冠象鼻石
榴足橘囊香奩花素方員鼎為最索耳分襠判官耳角
端象鬲雞脚扁番環六稜四方直脚漏空桶竹節等為
下
宣鑪仿宋燒斑初年沿永樂鑪製中年嫌其掩鑪本質
用番鹵浸擦薰洗易為茶蠟末年愈顯本色著色更淡
後人評宣鑪五等色栗殼茄皮棠棃褐色而藏經紙色
為第一金鎏腹下為湧祥雲金鎏口下為覆祥雲鷄皮
色覆手色火氣久而成也
嘉靖後之學道近之施家皆北鑄北鑄間用宣銅器改
鑄銅非清液又小冶寒儉無精采且施不如學道多矣
南鑄以蔡家勝甘家蔡之魚耳可方學道
真宣鑪本色之厄有二嘉隆前尚燒斑有取本色真者
重燒有過求本色之露如末年淡色取本色真鑪磨治
一新甚有歲一再磨景泰成化之獅頭彝鑪等後人偽
易鑿宣欵以重其價宣鑪又有呈樣無欵最真妙者後
人得之以無欵恐俗目生疑取宣别器有欵者鑿嵌畢
竟㾗跡難冺皆宣之厄也
明宣廟銅器鑪為首其製不一有彝鑪乳鑪花邊天雞
橘囊壓經香奩角端象鬲匾鑪番環六棱纓絡梵書太
極桶鑪竹節馬蹄法盞盋盂馬槽熏冠等式
口有燈草邊花觚直口平口瓮口井
耳有橋耳魚耳冲天魚耳鰌耳鵬耳番象冲天番象海
獅龍鳳天鷄䕫龍螭虎結耳如意風箱索耳寬緊鸚鵡
耳環耳朝冠戟耳蜒蚰香草夀帶鳥獸吞口
肩有金蓮寳相雲肩線肩
所取者橋耳乳足魚耳石榴足鰌耳圈足番象及鵬耳
天鷄海獅獸耳亦圈足或裙足香草高乳高戟耳石榴
足橋耳有三丁戈足其品最上
次取者法盞波斯足鸚鵡象首湯盬足壓經環耳低乳
足香餅足索耳有寬緊足有高低者寬昂於緊
最下桶鑪雲板足湯盬足薰冠馬槽盋盂
鑄耳多仿宋瓷欵識有身耳逼近無餘地者乃另鑄耳
磨治釘入釘耳多偽盖宣鑪鑄耳不稱率㨂出更鑄十
不存一
色種種皆仿宋燒斑者初年色也永樂燒斑本此
蠟茶本色者中年色也謂燒斑掩銅質之精華乃尚本
色用番磠同醋浸擦為之
本色愈淡者末年色也純用本質燒成色愈淡而愈精
采
其色有赤金色三種石榴皮棠棃秋白棃栗殼海棠紅
山查白棗皮紅淺深藏經紙茄皮羯色
其最淺藏經山查白海棠紅秋白棃
其次鎏金色鎏左肩為覆祥雲腹以下為涌祥雲
至於雞皮色則火氣久而自成跡似雞皮摸之無跡即
今所謂橘皮紋也
本色之厄有二嘉隆前有燒斑色時尚燒斑故取本色
鑪重加燒斑
近則磨新厄過求色淺磨治一新至有歲再磨者
欵識隂印陽文真書大明宣德年製字完整地明潤與
鑪色同非經彫鑿熏造者
後有偽造者北鑄嘉靖初之學道前近之施家施不如
學道前間用宣銅别器改鑄然别器銅質原次於鑪且
小冶單鑄氣寒儉乏精華蘇鑄蔡家南鑄甘家甘不如
蔡惟魚耳一種可方學道
有舊鑪偽欵者永樂之燒斑彝耳多寬索腹多分襠景
泰成化間之獅頭彝等厚赤金化雲鳥片帖鑄原欵用
藥燒景泰年製等字
有真鑪真欵而嵌釘者當年監造每種成不敢鑄欵呈
上準用方依欵鑄後謂有欵易售取宣别器欵色配者
嵌入其合縫在欵隅邊際但從覆手審視自得㾗影
故首視官造民造官造任其花素無不工雅華而不妖
樸而不陋極草率處偏耐看玩官鑄分兩無零剰錢數
民鑄不然純是琢磨車碾之精雖窮極工巧自乏大家
規則
宣鑪惟色不能偽黯然竒光在裏望之如至柔之物可
以挼搯廹視如膚有肉色藴火爇之精采善變偽者外
光奪目内質理槁然矣傳宣廟時佛殿災金銀銅像液
因用鑄器非也宣廟欲鑄鑪問工何法煉而佳工奏煉
至六用鑪甘石點則現寳光殊色異恒用矣上曰煉十
二煉足條之置鋼鐵篩格上用赤炭鎔之清者先滴備
鑄存格上者作他器
窑器
窑器所傳柴禹官哥鈞定可勿論矣在勝朝則有永宣
成弘正嘉隆萬官窑其品之高下首成窑次宣次永次
嘉其正弘隆萬間亦有佳者其土骨紫白料法也堊藥
水法也底足火法也花青彩畫法也所忌者三&KR2245;澤不
具曰骨罅折曰蔑邊毁剥曰茅
成窑之草蟲可口子母鷄勸杯人物蓮子酒盞草蟲小
琖青花小盞其質細薄如紙蒲萄&KR2533;杯五色敞口匾肚
齊箸小碟香合小罐皆五采者成杯茶貴於酒采貴於
青其最者鬭鷄可口謂之鷄缸神宗時尚食御前成杯
一雙已值錢十萬成宣&KR2533;杯皆非所貴
宣窑之祭紅杯盤有通體紅者有紅魚者百果者有西
紅寳石堊塗燒者其寳光凸起紫黑者火候失也青花
有茶&KR2533;杯畫龍及松梅有酒&KR2533;杯畫人物海獸硃砂祭
紅少大器壺物有色紅鮮白鎻口者有竹節滷壺小壺
匾罐皆罩盖者鑪缾杯碟敞口花尊蜜漬桶罐多五采
者白壇盞心有壇字暗花白茶琖瓮肚釡底線足裏有
龍鳳暗花底有大明宣德年製暗欵坐墩有漏花填采
皆深青地有藍地填采有白地青花有冰裂紋其形以
拱面為上凹面次之為其積水故也又以花欵青堊光
素品者次之水注有五采桃注石榴注采色雙瓜注雙
鴛注鵝注筆洗有魚藻洗葵洗罄口洗螭洗雨臺鐙檠
幡幢雀食罐蟋蟀盆徐應秋曰宣窑不獨欵式端正色
澤細潤即其字畫亦精絶嘗見一茶盞乃畫輕羅小扇
撲流螢其人物毫髮具備儼然一幅李思訓畫
永窑之壓手杯傳用可久撆口折腰沙足滑底外深青
花内雙獅毬毬内篆書永樂年製細如粟米鴛鴦心次
之近倣蠢厚約略形似耳
嘉窑泡杯其極低小罄口者有三青花者稱最水藻者次
之芝草者又次之壇琖大中小三號内茶字者為最橄
欖字酒字棗湯字次之薑湯字又次之薑湯不恒有
琖色以正白如玉斯美堊嫩則近青堊不净則近黃其
青花五色二窑器製悉備有三色魚匾殘罄口饅心圓
足紅鉛小花合子等有大如錢有青花有紅花盖永尚
厚成尚薄宣青尚淡嘉青尚濃成青為蘇渤泥宣青名
麻葉青宣采未若成采淺深入畫也嘉萬之回青特為
幽菁鮮紅土絶正礬紅而回青盛作
隆窑之秘戲不入鑒藏他物汁水瑩厚如堆脂汁故名
鷄皮橘皮質料厚實不易茅蔑也官窑坯器乾經年方
用車碾薄上堊水候乾數次故入骨最堅而厚出火口
足堊不滿者則碾去土堊更燒之故有鷄橘紋起用久
口不茅身不蔑其發椶眼蟹爪紋者堊中心小疵反以
諗火候之到亦如宣鑪熱銃他鑄無及者至於别見他
産者略於後
彭窑元時戧金匠彭均寳效古定器製折腰樣者甚佳
土脈細白者與定器相似青口欠滋潤極鬆脆稱為新
定近景德倣者用青田石粉為骨燒造名為粉定堊粗
骨鬆更不佳
龍泉窑出浙江處州龍泉縣與哥窑共一地道宋時名
曰青瓷明窑移處州府處州青色土堊火候較舊龍泉
質劣古器質薄一種盤底有雙魚外有銅掇環體厚者
不佳
象窑出浙江寧波府象山縣似定而粗色帶黃有蟹爪
紋色白滋潤者高俱不貴
歐窑出南直常州府宜興縣明歐姓者燒造有倣哥窑
紋片者有倣官均窑色者采色甚多皆花盤匳架諸器
不一舊者頗佳
建窑出福建泉州府德化縣其色有甜白青色深淺不
同古建瓷薄者絶類宋瓷盌盞多是撆口色黑滋潤有
黃免斑滴珠大者真體厚者多少見薄者惟佛像最佳
饒器出江西饒州府浮梁縣景德鎮及廣信府弋陽縣
宋時器色樣甚繁其淋堊甚肥靈透與定相近而稍有
異明官窑皆出於此其官造窑小而器不多甚至一窑
止燒一器者盖取火候和勻周密而無攲斜走烟破嚳
之失祭紅以西紅寳石為堊又有硃砂點翠青花點色
不同堊肥俱有橘皮紋甜白一種色如羊脂者尤可愛
重堊不到磨去復上入窑再燒故椶紋甚厚久用而不
茅蔑御土窑體薄而潤最好素折腰樣茅口者體薄色
潤瑩白尤佳其值低於定器元時燒小定印花者内有
樞府字者高新燒大足素者欠潤有青色及五色花者
今燒此器佳者色白而瑩最高青黑色戧金者多是酒
壺酒盞之屬
吉窑出江西吉州府廬陵縣永和鎮色與紫定相類體
厚而質粗不足貴宋時有五窑書公燒者佳有白紫二
色花缾大者直數金小者有花又有碎器亦佳相傳文
丞相過此窑器盡變成玉遂止不燒
山西窑出太原府榆次縣平定州平陽府霍州又出霍
器
陜窑出平涼府平涼華亭兩縣
廣東窑出潮州府其器與饒器類
高麗窑器類饒産有甜白色而堊乾燥微近黃皮粗骨
輕花素不等細花竟似北定印花青色者似龍泉上有
白花朵者不甚佳
大食國器以銅骨為身起線填五采藥料燒成俗謂法
瑯是也宋官窑色鮮菁可愛明官窑亦佳又謂之鬼國
古瓷器出河南彰德府磁州與定器相似但無淚㾗亦
有劃花繡花素者值昂於定新者不足論也
居易錄萬歷間浮梁人昊十九者自號壺隠隠於陶能
詩書似趙承旨所製磁器妙極人巧嘗作卵幕杯瑩白
可愛一枚重纔半銖性不嗜利所居席門罋牖而已樊
玉衡贈詩云宣窑薄甚永窑厚天下知名昊十九更有
小詩清動人匡廬山下重回首李日華詩云為覓丹砂
到市㕓松聲雲影自壺天憑君點出流霞盞去汎蘭亭
九曲泉宋牧仲中丞最好古銅器在江右予嘗寄訊訪
昊所製不可得矣
高江村酬蒼林宋均窑缾歌古來窑器崇樸質瓦甖土
缶無竒特越窑傳自李唐開(陸魯望詩云九秋風露越窑開奪得千峯秘色來則)
(唐時已有窑器矣)青瓷共寳柴皇式(世傳柴窑色如天聲如磬今人得其碎片皆以裝飾)
(玩具)雅具偏從趙宋多錦邊白定嫌芒棘勅使新窑建汝
州熊熊瑪瑙流光澤(宋以白定有芒不堪用命汝州建青窑器以瑪瑙末為油)渡江
邵局襲故京澄泥笵土何輕明燒成惟獻至尊用鄭重
特以官窑名(南渡後邵成章提舉後苑號邵局法政和間京師舊製名官窑進奉之物臣庶不敢)
(用)處州二章巧更過生一新興百圾破(南宋時處州龍泉章生一生二)
(各主一窑兄陶者為哥弟陶者為龍泉足皆銕色哥窑多斷紋名百圾破更見重於世)一器爭酬
數十緡阿弟龍泉名並播近來纖美說宣城麗彩寒芒
照四坐寳椀雞缸盤積(音祭)紅市中論價稱竒貨(雞缸寶燒碗硃)
(砂盤最為精緻價在宋磁上)僧寮偶見雙耳瓶黛色濃淡光泠泠異
哉均州舊時造幾經兵燹猶完形蒼公為言出内府亂
離遺棄等塵土當今所寳惟蒸民焚裘裂錦輕圖譜不
爾搜求焉得存此物早同簋簠尊(宣和間内府尚古器搜求民間無敢隠者)
禪家本意絶貪愛贈君持去娱朝昏雨過秋天白露時
小齋䬃䬃凉颸吹題詩燈前記佳話紙窗木榻生陸離
京師地鹵艱花木花開花謝空寒燠得此大足消清愁
殷勤滿插東籬菊
成窑鷄缸歌世人耳目貴所少龍勺鷄彝競愛寳杯樽
本是太古風近時誰信趨竒巧趙宋花瓷價最高玉腴
珠潤堅不佻永樂以來制稍變宣磁益復崇纖妖血色
硃盤日輪射小盞青花細描畫後來埏埴日更精五采
紛綸數成化紅粧嬝娜蠟泪垂萬花錦谷揚葳蕤春隂
隔院鞦韆動濃香滿架葡萄披亦有嬰兒與高士鬢眉
栩栩神相似(成窑酒杯種類甚多有名高燒銀燭照紅粧者一美人持燭照海棠也錦灰堆者折)
(枝花果堆四面也鞦韆杯者士女戲鞦韆也龍舟杯者鬭龍舟也高士杯者一面畫周茂叔愛蓮一面畫陶淵)
(明對菊也娃娃杯者五嬰兒相戲也滿架葡萄者畫葡萄也其餘香草魚藻瓜茄八吉祥優鉢羅花西番蓮梵)
(書名式不一皆描畫精工點色深淺磁色瑩潔而質堅)留與人間作秘珍什襲真
堪琬琰比尤其著者推鷄缸陸離寳色搖睛窗鼠姑灼
灼老鷄喚(鷄缸鷄畫牡丹下有子母躍躍欲動)將雛抱鷇三兩雙梅邨
老翁稱解事錯道宣宗製此器(梅邨作宣宗戧金蟋蟀盆歌以鷄缸為宣窑)
此器繇來見者稀更有何人討源始相公愛玩逾圖球
長安好事勤徵搜綈函封固獻閣下千緡一器争相酬
我從平津得暫見兩手摩挲眼光眩歸來倒盡老瓦盆
一醉那分貴與賤
漢書南山有武帝舊匋匋即窑也當以此為正書
硯山齋雜記卷四
