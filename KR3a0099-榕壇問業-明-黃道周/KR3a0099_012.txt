榕壇問業卷十二
明黃道周撰
秋仲之二日為榕壇正會吕而德兄弟為政衣冠之
集四十八人謁夫子及晦翁畢分札敷坐某舉楊貞
復云人心本虛纔一著物便不得其正不正便不
在不在時雖視聽飲食亦不復知即云知視聽飲
食亦說不得心在心在亦說不得心正然則心中即
無忿懥恐懼好樂憂患亦難說心正大家看此心
果是何物此心正果是何象延平教人看未發前氣
象果是何意與貞復亦有異同否而德云無在之心
說不得已發無不在之心說不得未發此見知覺聞
之心尚有欹側偽妄說不得此心真正面目某云如
何是此心真正面目而德云看得他不正所在便看
得他至正所在某云如兄說比貞復更透如貞復說
直要空諸所有終不得此心真正面目也大家問如
何是此心真正面目某云譬如日光晃晃&KR0008;&KR0008;為雲影
所蔽漏出光隙射於巖阿或著霧雨即成虹霓豈是日
光正面而德云月有圓虧成圭成璧成鏡成鈎何者是
月光正面某云都是正面而德云何不直待望舒某云
自家消息或半或全含著明光都是正面如非正面雖
當望中團欒五色亦是隂暈不是月華而德云喜怒哀
樂與忿懥恐懼好樂憂患分别多少某云雨𤾉燠寒風
只别時恒不爭氣候乾坤之中七緯五行俱是正面到
有變亂纔成災沴忿懥恐懼好樂憂患已是亂行難說
猶是喜怒哀樂之性而德云金曰從革木曰曲直水曰
潤下火曰炎上土爰稼穡五行之性到此亦有變動作
鹹作苦作酸作辛作甘亦已不能希淡還於性始如何
有忿懥恐懼好樂憂患便不得其正耶江北人呼著意
曰所先儒稱有所謂失正想依舊說以身從心以有所
為妄心其義易明耳某云身心原無兩物著物便是妄
意意之與識識之與情情之與欲此數者附身而起誤
認為心則心無正面亦無正位都為意識情欲誘向外
去孟子所云操則存舍則亡又云物交物則引而去正
是此話若論格致原頭要曉得意識情欲俱是物上精
魄不是性地靈光也有所是江北人常談未必是齊魯
雅語如曉得忿懥恐懼好樂憂患俱是物感從身而起
不從心生則定靜中間自然安慮人到安慮始識此心
真正面目不然只是自弄精魄
吳雲赤初離堊室言下因問中庸說恐懼是慎獨工夫
易稱恐懼是主鬯作用曾子獨云有所恐懼則不得其
正孟老自家說不動心又云孟施舍似曾子孟施舍不
過無懼而已後來外道說無顚倒恐怖與孟曾一路偶
爾相隣不知大學何與中庸分别某云大學直指心體
中庸纔說聖功心體自是天道雷電破山與碧落何涉
聖功自是人道迅雷風烈亦要變動一番中人所患不
見心體常被事物驚怪賢人所患不見功夫便落無忌
憚裏去看大學中庸前後照管纔知古人用心之微某
承此問亦知雲赤看書極細也雲赤又問孟老說盡心
知性知天又說存心養性事天此是從天道下手從人
道下手盡存兩字比正在兩字孰為精詳某云大學從
本體上說得明白孟氏從工夫上說得真切譬如一天
備得二氣五行留不得一點雲霧雲霧盡淨經緯盡呈
纔見天之正面風雨晦冥日光常在入夷出晉明體自
存此便是盡存正在的消息人曉得天之與日纔曉得
性之與心曉得自存正在纔曉得本體工夫不已無息
格得此物十倍分明始信得意識情欲是心邊物初不
是心風雨雲雷是日邊物初不是日性之與天皆備萬
物不著一物心之與日不著一物乃照萬物只此兩物
原無二物知此一事更無他知吾四十年讀書只曉得
此物任舉一一以俟來賢
吕而遠云大學說正心猶言從繩則正之正今又說出
真正面目纔曉得此心明白不為意欲所亂與無妄各
正對照分明此正字便端正真實更無他解了孟老如
何說必有事焉而勿正漢儒都以正為期必此是何解
某云人讀書都無疑誤賴而遠體勘凡爾雅釋詁正字
十解無云期必者說文反正為乏篆書正與已相近當
是乏與巳之誤也有事勿乏如不乏祀之乏有事勿巳
如純亦不巳之已則義暢而語順矣而遠云此解極是
分明以正為必想諸儒亦有所始某云此道舍爾雅亦
何所始大約期必亦猶正鵠之說以正為射耳記稱諸
侯自為正之具未嘗以正為期也而遠又云魏司馬稱
陜右人稱著意為所想是以俗通書非是以書通俗也
卦傳說之卦原有偏往之義尋常說所字何必以區隂
為詮乎某云嚮纔說過兄又判得分明
鄭孟儲云嚮說貞復語比貞復尚自不同貞復只道有
忿懥等項心便不正如無忿懥等項心如何正不見聞
知味為身不修如果見聞知味身如何修宛轉引導未
曾說人心本虛著物不得又未曾說意識等項皆是物
感不關真心也今日所說與貞復夐然不同但直以忿
懥等項皆繇身起則是正心又先要修身了如何是正
心要著某云如從心起則是要著如從身起則是後著
也知見覺聞皆從心起情欲畏惡皆從身起人從此處
看不分明所以顚倒如看得分明則腑臟官骸個個是
性光所攝身心修正豈有兩路工夫
柯登南亦云先正常言此心之體當求忿懼憂樂所不
遷之地非可就忿懼憂樂求心也譬如巨石壓草石下
草自潛滋惟體妙用神始得情識絶萌靜正自在某云
此語極當人從身上求心如向國中覓王終為權貴所
亂從心上求身如坐王位覓國只覺殿宇隨身忿懥等
項所不得其正只是從身覓心修檢不上戒慎恐懼所
能得其正只是從心覓身隠顯分明也登南又云此章
先輩雖以身為心亦無錯處惟以見聞知味為修身之
驗此處微錯譬如禪家七處徵心在眼曰視在耳曰聞
在鼻聞香在口談論在手提攜在足運奔此已與食色
同旨難道知覺運動便可說心聞見知味便可說修說
正耶某云此處只是修身證佐貞復諸先輩都看得分
明外道七處徵心只說得意邊諸路未曾就心中看得
入夷出晉赫赫如常
柯魯生云大學言正心不言心如何正言不在又不言
心如何在阿難言心不在有亦不在無亦不在根亦不
在塵如是見聞知味分明心在根裏老氏所謂綿綿若
存果是何物不被佛老精說一番耶某云試問楊峻人峻
人云吾門說正心便是真實端整之心他們說者只是
猜謎某為許可又問鄭孟儲孟儲云正心之義已盡在
誠意章不須再說此就身邊發出不正不修樣子便倒
剔分明耳猶之下章說齊家不須更說修身只說不修
不齊樣子亦自明白也某云孟儲說得是凡心正者只
是自慊不正者只是消沮閉藏在者只是誠存於中不
在者只是形掩於外耳峻人又云著有非有著無非無
遂使空門說勝絶内不出絶外不入亦為異學開宗理
會於視聽飲食之間簡點於喜怒哀樂之際便是吾儒
實落正修學問不知此處於格致原流尚有遠近淺深之
别不某云此處說格致無復遠近淺深世間多少讀書人
博極墳典正為身心對簿耳一事露出肺肝雖千種學問
亦自無益也
又云喜怒哀樂是主人分上視聽飲食是僮僕分上主人
體簡僮僕事煩人到卧時便無視聽飲食之用却當卧後
認得喜怒哀樂之性善讀書人只就夢寐一事仔細思量
便識聖賢下手要路
謝爾載云七情之内怒最難融顔子工夫不遷為要然此
是陽剛一路人如隂柔人終日是好樂憂患恐懼耳某云
七情到此處動相勾連通人多是喜怒窮人多是憂懼常
時多是喜怒變時多是憂懼中間連帶根葉相牽只使常
變窮通不礙吾性自然喜怒哀樂各正其所也爾載云常
變窮通是命上事喜怒哀樂是性上事盡性而後至命豈
須至命而後盡性耶某云只是窮理爾載云思量夢寐一
事亦是窮理耶某云此處已有存養工夫
爾載又云能制一情可以成德能忘一情可以契道如
就生質所近制其一偏久當融洽矣譬如忿懥一路當
頭下手能使衆情咸歸於正乎某云此便是顔子所難
窮理盡後如掃雲霧自睹天日也爾載又云龜山先生
云心到寂然不動方是極致古人所貴洗心也東坡嘗
云既醉之後方識此心之正此語是如何某云此是東
坡自勘旁人不知大約他亦寡欲寡欲自然靜正未入
夜氣悔吝一路難道思慮渾忘便是寂感遂通也
羅期生云寂然不動感而遂通此處難分體用近思錄
却云心有指體而言者有指用而言者體似未發用似
已發忿懼憂樂似有未發之體正須靜觀視聽覺知似
有已發之用正須動玩七情之動猶易六爻須是一一
取占抑猶有不動去處可握極而存者乎某云既曉得
身是六爻自然信得心是太極期生云身是六爻如何
取用某云隨身所處各有中位中位不移本末内外自
然恰好内為貞卦外為悔卦貞悔剛柔心宅其中如金
蜂子蹶趨嗜欲有開必先何疑之有期生因問六爻之
象變動不齊大約上下以為本末如咸艮壯履皆如人
豎體心在五中與二相應天君用事則處處得吉四體
用事則悔吝雜生凡諸忿懼憂樂皆生於四體不生於
心耶某云期生看得分明多懼多凶皆生腰膂之際或
顚或蹶皆在本末之間只是誤身為心遂使六爻變動
凡易中三百八十四爻只有六十爻不與四肢分過
王千里云爻象變動能壞本卦四肢妄感能壞本心如
此則修身亦是正心要義何謂倒乎某云無心那得有
身偃師幻人依然束草尋常疲頓百體如尸譬如睡卧
之時聞呼便醒豈有啟衾斂足能令心事神明千里云
熟睡聞呼心從何來如從聲來則是知自外至如從心
來則心初無知某云此是靜爻偶然觸動如論正體寤
夢相循始信此心依然不動
吕而德因問易中六十爻不與四肢分過想是五位中
爻尚有四爻與他分過是為何等某云師履恒兌而德
云履之九五與兌之九五盛滿之卦位雖正當而皆有
厲師之六五恒之六五順動之卦體雖無邪而亦有凶
何也某云凡易每動各有正位正位在二五之中每動
各有正理正理在全象之内履為君臣兌為朋友君臣
朋友不忘其位如漢主臨厠以見廷臣鄧戚張樂以延
高士酈生卻步於徒跣灌夫憤心於半膝皆為高位殊
乏致柔之功師稱動衆恒為守獨衆貴長子之勲獨尚
婦人之志動於隂柔以懷競躁則弟子貽凶於長子婦
人踵事於丈夫九節度以弟子隕李郭之師童貫以婦
人啟馬趙之釁動靜剛柔其義可知矣而德又云中爻
亦是中位何以凶象又倍於五同人六二以正應而得
吝隨之六二以正應而有失剝之六二以蔑貞而得凶
頤之六二以拂經而失類凡上經四卦以隂動者雖正
而有過無應則皆凶姤之九二有妨賓之魚井之九二
有射谷之鮒損之九二凶生於守中節之九二凶生於
不出凡下經四卦以陽動者無應則有過有應則為凶
而節獨以無應極凶何也某云君道用一臣道用二上
經主陽下經主隂主陽者隂動而有應其失小隂動而
無應其失大主隂者陽動而因時其失小隂動而失時
其禍大也隂陽剛柔仁義三才之正應乘於二五在在
著思孟老云思則得之不思則不得也只一思字是正
在盡存之要法艮不出位亦是此意於此參透纔見曾
孟同源
周房仲云咸之九四言思艮之六四言身則易之四爻
當為人身中際忿懥恐懼好樂憂患之所從出四爻猶
未當位也艮稱五曰輔已過一層咸稱五曰脢又同艮
背此是何義某云感之當心者雖動亦靜感之以言者
雖本亦末也房仲云如此則咸其脢又稱志末何也某
云脢字字義尚須明白本義作背上肉背為五臟所繋
初無著肉之處說家讀脢為梅如頷下梅核人迎中路
也言語飲食上下迎接處纔一感動便有逐末之思頤
之拂經咸之輔頰兩義互通於此慎節可以無悔凡說
脢為背肉感而無思者尚屬滯義再須推求
而遠又云定靜安慮自是止後消息如在止前覓知尚
有窮理博約許多要務開口便說良知巳是急於下劑
下手定要格物又恐為藥添病今日纔信得身家上頭
有忿懥恐懼好樂憂患親愛畏敬哀矜傲惰許多種物
物物有知物物有止能格得明通不亂我性然後心體
真實端整不然徒是意識用事終日奔波飄摇無定也
某云此處格物猶差纍黍如要實做須就夢寐中間認
出神之非形情之非識情形動處其實非心神識靜中
未必是性再破神識以納心端重合形情以歸性始如
此十年洞見天地日月星辰纔有定靜田地而遠云如
此則中人上下永無知止之期不如陽明教人良知發
自不慮也某云而遠試自不慮看得和順發揮果成何
物而遠云蓍龜亦自不慮已到至精至變至神田地寢
時夢寐死後神靈活坐閉目當有蓍龜之意某云如此
則是高賢獨手而遠又云窮理讀書患不致用今日諄
諄只道性命身心至如疆場民生日蹙日困便自整頓
不來雖顔閔振袂不能成風若禹臯復生必更有學問
豈能坐覩瘡痍日課玄虛乎某云禹稷顔閔一樣苦心
何曾别有學問如要學問黃農七十二戰豈有兵書烈
山粒食天下未開泉府也而遠云軍旅之事仲尼不談
然如方叔召虎之倫南靖淮夷北驅玁狁吉甫張仲之
輩坐籌帷幄遠御朔方難道只藉虛聲都不講究某云
征伐之道詳於易書周公破斧缺斨精神所注畢在爻
象苦人全不講解耳而遠云此亦要事試為後人說破
某云易作兵書只有八象水守火攻遠明近險而已師
同人謙豫此是馭將要法將一而專兵靜而整中權後
勁將帥所馭不出中爻遠可以制戎狄近可以征邑國
師謙豫皆用之同人用寡師謙豫用衆同人用於險阻
師謙豫用於平原用於險阻者趙奢之趨閼與卷甲乘
墉而秦弗知用於平原者王翦之代李信堅壁乘暇而
楚為戮勞謙之吉天子按轡以下嚴師由豫之得將軍
飲醇而消譎計此四卦者古今皆用之而中外前後可
得而言也坎離兩濟自是黃農以來戰守之方坎以險
而利守故李牧尚鴈門之謀離以明而利戰故崔浩策
柔然之功王霸之不救馬武義真之不救陳倉險而不
失其信虞詡之日夜兼進馬隆之轉鬭千里獲無匪醜之
凶明近於内者算勝於廟堂故李絳捐重賞以與魏博
德裕檄三鎮而平澤潞久克之非憊明在於外者決機
於行陣故裴度納李佑而平蔡州韓愈聽柏耆而收德
棣遠震而行志凡此八象備有諸方神明之動存乎其
人安得謂軍旅之事聖賢不談韜鈐之書經典盡漏也
而遠云戰守之方只在於遠近水火如謙豫兩卦只是
震艮用事何也某云行師之道莫貴致壹丈人之威不
分於弟子謙豫壹將雖臨三四皆在中權艮限於内故
征邑國震動於内故利建侯艮震之義與坎參行其專
志而整暇一也而遠云如此則何者果為長子某云二
與四同功異位互卦為震三與五同功異位互卦為坤
震為長子坤為弟子裏卦為復復為丈人也而遠云如
此則復之上六不利行師亦與師之六五同旨乎某云
復之窮也無明遠之功師之中也有分柄之勢不明而
分何功之有而遠又云夬去一隂勢如隤牆歸妹外震
悅在於内一則云不利即戎一則云征凶何也某云夬
以尚武為心尚之乃窮歸以戀棧為意即出而反與四
象四事了不相合何足存證而遠又云蒙之上九不利
為寇利禦寇然則周公猶有為寇之心乎某云蒙内險
而外艮宜守而不宜攻作易者首著此義後來師謙兩
象皆出於此夫子曰凡兵之作與民偕生戈矛之創與
瓜角俱始但願此途不為忿懥所用耳
張鎮樸云吾門每言易道與人事相應不知用時要如
何看取且如焦易四千九十六卦語語竒驗不過是占
卜試候耳如何得如老氏所云不卜筮而知吉凶且如
光武之策吳漢崔浩之料柔然萬里決勝不差纍黍此
皆知識所經豈是卜度得就某云易稱愛惡相攻而吉
凶生遠近相取而悔吝生情偽相感而利害生凡易之
情近而不相得則凶或害之又云柔之為道不利遠者
只此愛惡遠近之間自成爻象吳漢與劉尚分營二十
餘里勢不相救魏主至涿邪山亦功半九十勢不窮追
何足異乎鎮樸云論大勢則天下猶之一身論至理則
一身已闊於天下了士君子平居正躬修德以行乎人
倫之大至其事報相反則命也如有趨避之心則臣無
死忠子無死孝終日行於無害之途豈是因貳濟行之
意某云晉時吕稽常作此論以為卜筮可廢也某見聖
賢不廢卜筮記稱善則歸君過則歸已詩曰惟龜正之
武王成之古人每事不敢自謂神智凡動大衆興大役
必資卜筮所以折斷邪謀斂戢智慮使人反巳有寂感
遂通之意死忠死孝自是顚沛不違時事洗心退藏自
是居常游泳時事京郭之受禍自是跕足巖牆何得使
存養者動色乎
吕而德因問下學上達之旨某云某則不知試問林朋
䕫看朋䕫因云昨日嘗問乾為成象坤為效法聖人仰
觀俯察遠近類物都是坤道所以必用坤道者人生托
足便在底面開口便是學習只有敬義直方不消學習
亦要從靜辨中來不從靜辨中來便有無數風霧遮蓋
上面冰霜之禍都繇學者自為豪傑處心不下積漸所
成有此不屑下學一念直至亂臣賊子亦做得去有此
專意下學一念直至天地變化草木蕃亦做得去易云
美在其中而暢於四肢發於事業美之至也草木托根
於地一曲一直禽鳥孚化於鷇載飛載翔當其用力只
是本色一日變化皆不自知江水就下河源出山匹夫
厲志星蜺變天此事豈人思想所到而德云坤為效法
此效法時已是上學了聖人只盡人事事事皆下也愈
下愈學十二制作各有所學作者非下取者非上只是
一念孳孳各有竊比眼耳放低心神放定雖使天德乾
乾亦同是此意既同是此意則此意無不通透了先儒
亦云達在學中有獨知而不自知之妙所以不說人知
又說知我其天乎朋䕫云上下中間如何看取而德云
乾坤上下只有此學人人到處是人人不到處到處衆
眼同垂不到處衆足齊絶便說達天亦復何礙某云如
此則同是此意
李質嘉云聖人不知不能只是夫婦與知與能上事曾
子以忠恕悟一貫子貢以文章悟性道此都是學達本
旨如何遺却但以遜志時敏為談某云夫子自道好古
敏求自古至今中間幾千層事登了一級又有一級在
上頭只此一事是我性命是我身心只此是孝只此是
敬只此是仁只此是信便是下學上達難說雙趺著地
一手指天也質嘉又云程子嘗言維天之命於穆不巳
忠也乾道變化各正性命恕也學得忠恕兩字便在乾
元之顛夫子還說違道不遠譬如孔道上達兩字已到
京師不遠兩字猶在郊圻之内不知下學上達别有頓
路抑是漸門某云夫子七十年只說一句三千秋解貫
未了難道此間尚有頓路
是日言說巳多學逹之義未易曉了諸賢更商見賓承祭之
義復以乾道坤道為談某對朱季又云前日此義講之已明
主敬行恕雖有敬恕之分不過誠之一字季又云克己復禮
豈亦是誠字某云然季又云既是如此則都是乾道也朋䕫
何以說聖賢都是坤道某云何曾見坤道不是至誠
鄭長生云聖人教人皆繇知入故說知止而後安慮孟
子不動心亦自知言入手如伯夷伊尹柳下惠一流人
似都在行處得力孟子譬之射的以知為巧以行為聖
如有力到而巧不到者猶可審括徐獲至巧到而力不
到者如何振作得他使登百步之路某云輕弓弱矢隨
人自張大弝強弩不洞秋毫子曰為力不同科吾未見
力不足者
柯威公又問釋家於心性一路辨之極明所以差處只
是致用不同吾門却說他體亦不察何也某云何處是
他察别威公云世尊告阿難汝心汝身暨山河大地皆圓
妙明此處是他别察某云既圓妙明定是何物如是汝
心不應另有圓妙明者如非汝心此圓妙明又立何處
以照汝身大地山河皆成影說吾門於此要實體認積
精所生積精所成出晉入夷輝輝赫赫如有一毫虛假
便與鳥卵同下
楊元實又問聖賢好樂各有不同作易之憂患獨知之
恐懼何嘗不得其正惟有忿懥一途最費撿點當其發
時如何節制當其未發如何消融某云某亦未嘗下手
只如看火一般知之極真自然不餌熾炭司馬君實云
忍過數番自然不動此如頑耐亦與心體無干
唐偉倫云釋家亦只是頑耐不知痛癢久之只是不聞
不見不復知味之人如此不在之心可便指作頑空看
不某云頑空的人是捨身捨宅不在的人是逐主出家
若為吾徒只管養育待他成就宜君宜王
王述之問養心養氣是孟子一生學問莊生稱不聽之
以心而聽之以氣氣能復精於心乎抑心氣之間可認
幾希幾希之間可認性體乎某云性體語大大於天地
語細細於鍼芒長如荳芽消如雪片述之云如此則是
道心也難道堯舜不增桀紂不減者亦是這個某云此
處幾希豈容駁卸孟老云苟得其養無物不長苟失其
養無物不消一部大學格致當頭只是此物說心亦得
說性亦得說氣亦得只不要放之雞犬牧以牛羊耳
張昂生問由仁義行非行仁義則此幾希發皇生下布
滿更不須養不某云明察以來亦有三十載工夫如何
自生自長
黃介俶問思不出其位夫子又說出入無時如是心體
時常出入奈何禁住得他如是心位定要敦臨如何離
此殼子某云負扆只是座頭馬足周流天下只扶幼主
勿樹重臣
吳雲赤問楊龜山云六經不言修性惟揚雄言之晦菴
講時習亦以明善復初為解則亦是修性也易言盡性
不修何繇得盡大學只說至善兩字為性體定符說定
靜安慮四字為心中實境後來一部中庸都為知止一
節註脚耳嚮講正心修身便把知止說起則誠意知止
同為一義大學何以别自命篇某云意識情欲總之非
心事物糾纏所以不止誠者明德之所從生明者羣邪
之所繇息無此靜定之心何繇見他真正面目再尋前
義極是分明
趙希五問夫子叙書斷自唐虞則堯舜以前斷無足錄
而連山歸藏出於元豐三墳諸篇間多偽造秦火之後
不足復存然鄭夾漈博極羣書猶取連山歸藏之篇何
也且如連山首艮紊其君臣歸藏首坤瀆於父子不知
夏商二代何以用之某云世遠無稽非敢臆說然古人
用易各有所取先天之卦以復為首復下震而上坤為
長至之始中間純坤為大雪末候右次為剝剝下坤而
上艮為大雪初中之交皆子月也三代異建而子為歲
初古今不易讀剝者以為首艮讀復者以為首坤何足
疑乎又如後天五行之序皆始於土艮為戊土與坤對
化在東北西南之分夏人建寅寅始於艮而達於震震
兼木火巽離又以木火次於東南坤為已土丑亦隂土
也酉丑始兌兌涵金水而處於西乾坎又以金水次於
西北故納音十甲有火木木火土水金金水土相次而
周軒轅氏所以宅丘也吾門讀書自經史而外可寘不
道獨有圖書起義未能忘懷耳
許爾翼問蔡氏皇極内篇與太玄潛虛孰為優劣某云
太玄如左氏潛虛如公羊皇極如穀梁左氏博深豈復
公榖可及然以揆於春秋亦猶雲甥之於外祖矣爾翼
云王通續經與揚雄擬易均之僭妄其罪孰為軒輊某
云河汾夫子當無王之時有德無位作為元經以紹絶
統始於金墉之年卒於陳亡之歲上稽天道下應德符
何過之有循環中論言簡而精意博而逹桓生之歎法
言君實之服堯夫仲尼而降何可多匹乎爾翼又云或
謂河汾牽引王魏疑是後嗣之書竊比仲尼猶有優孟
之意某云孟軻自學孔子後世共宗仲淹私淑仲尼何
遽為僭乎如使王揚并辜則柳下西山難與元聖同輩
冉求季路不在俎豆之班矣後人讀書更有何用
黃率中最後欲問堯夫之學某云某初不識率中云吾
門每云堯夫學整而疎子雲學雜而密如要整而不疎
密而不雜豈可終緘其口某云堯夫學問備在經世諸
篇何關木舌上事率中云固自難解某試舉似率中云
乾遇巽為月窟地逢雷為天根姤復兩卦自立冬夏之
中何以夏至屬物冬至屬人某云他以隂陽中分人物
若論幾希亦無分屬之路探窟知物躡根識人偶亦興
到成韻耳率中又云三十六宫都是春觧者謂乾三宫
震坎艮各五宫合為十八宫坤六宫巽離兌各四宫合
為十八宫通得三十六也此義云何某云東方生喜對
俗人論難為士夫所非邵堯夫亦喜於術學誦說遂使
末俗競𫝊蚤歲養疎常為失笑凡易六十四卦一反一
復只得三十二卦除乾坤坎離頤大過中孚小過合對
則損四卦為二十有八得日躔之分宫反復則益八卦
為三十有六得日宫之周甲凡七十二卦中分起象何
足疑乎然亦自堯夫始明是說淺儒耳語無足復談耳
吕而德云嚮來講論自評隲人物課督玄奥者率不多
談比來稍復開闊如率中疑難初非堅木亦已與之批
繩不知前日伯玉所問大咸象數何以付之偕來一字
不答某云正為攻堅須留節目如逢破竹何憚迎機而
德云伯玉亦已仰鑽多時猶迷徑竇餘人眯眯更何從
問起某云欲談格物且辨身心禮樂淵源更須他日而
德云房杜王魏同在河汾之門不膺禮樂之託豈有王
鄭賈馬遂能絶塵而奔某云向榮之木皮理不章垂實
之材文肌如繪房杜既有事業豈得與賈鄭同其鏤心
而德云䕫龍契稷既遭盛時又聞絶學此是天地所開
抑是聖賢有造某云元凱比德各自堯年側陋咨求為
日巳久想益稷臯䕫生值重華皆有三十年學問而遠
出云嚮纔許我積精十年洞達儀象以是方之差不為
晚某為粲然
榕壇問業卷十二
