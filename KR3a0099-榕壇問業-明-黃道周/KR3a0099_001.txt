榕壇問業卷一
明黃道周撰
甲戌五月十有六日榕壇諸友會於芝山之正學堂坐
定發端便以格物致知物格知至為第一要義云此義
明時雖仲尼子淵坐晤非遠此義不明雖祖朱禰陸到底
不親諸賢寂然未有問難仰視屏間有李見羅講義一
章顧問諸賢云此章講義盡未諸賢又寂然意似未盡
者某云千古聖賢學問只是致知此知字只是知止試
問止字的是何物象山諸家說向空去從不聞空中有
箇止宿考亭諸家說逐物去從不見即事即物止宿得
來此止字只是至善至善說不得物畢竟在人身中繼
天成性包裹天下共明共新不說物不得此物粹精周
流時乘在吾身中獨覺獨知是心是意在吾身對照過
共覺共知是家國天下世人只于此處不明看得吾身
内外有幾種事物著有著無愈去愈遠聖人看得世上
只是一物極明極親無一毫障礙以此心意澈地光明
纔有動處更無邪曲如日月一般故曰明明德于天下
學問到此處天地皇王都於此處受名受象不消走作
亦更無復走作那移去處故謂之止自宇宙内外有形
有聲至聲臭斷處都是此物貫澈如南北極作定盤針
不繇人安排得住繼之成之誠之明之擇之執之都是
此物指明出來則直曰性細貼出來則為心為意為才
為情從未有此物不明可經理世界可通透照耀說此
話尋常此物竟無着落試問諸賢家國天下與吾一身
可是一物可是兩物又問吾身有心有意有知夢覺形
神可是一物兩物自然谺然摸索未明只此是萬物同
原推格不透處格得透時麟鳳蟲魚一齊拜舞格不透
時四面牆壁無處藏身此是古今第一本義舍是本義
更無要說亦更不消讀書做文章也諸賢釋然各有所
得時日已可中諸賢各濡墨自就課義晚刻徵完急共
辯論廿三人中半依朱義無為陸氏之說者私喜晦翁
實詣之效一遂至此自關諸賢悟性厭薄鑿空非為功
令所懾坐間紬繹謝有懷趙與蓮吳雲赤鄭孟儲洪尊
光唐伯玉盧君復黃太文尹孟寶各作有本之物知止
之知楊玉宸直指誠身明善盧孝登尤詹茹張勗之德
聲唐君璋君瓚參酌明善窮理之間黃共爾魏伉侯王
豐功王元槐戴石星張鎮樸元屛各依朱義以即物窮
理為最實詣意欣然各得坐後且别乃訂諸賢翼日各
質所疑既翼日再補強恕一義謂前義已明無復以格
致精微一再推勘者唯唐伯玉趙與蓮鄭孟儲再申此
意遂以諸賢辯質略載於後
唐伯玉問云格物致知紫陽文成兩家互觭紫陽亦有
參合内外底說晚年亦說象山底是今日已盡破諸紛
紛了但如此知字與知止知先後是一是二與慮字亦
頗有層次異同不某云是問得好明是知之晶光慮是
知之照耀同一日光從地出來透暑透寒是他格物從
天穿過有晦有朔是他能慮從天外看日只是一片光
明從地中看日要是容光必照即此物是有本的物即
此物是不遷的止即此物是先天獨存不落後著唐云
如此則前日課中吳兄說先天之知極是又如何嫌他
某云實會的人且不要高聲
趙與蓮問云博約兼該孔門正印鵝湖横分德性問學
為二離德性既無處尋學問抛學問又把德性如何尊
今日說事物歸原不知德性問學可是一物尊之道之
可是一事不某云物既不分事又何别如說德性無物
便使學問無事既有源瀾正好觀看須信尊是至善寶
座道是格致威儀
鄭孟儲問云格物之物若果有物致知之知應别有知
夫子直說知之為知之不知為不知是知也此知字豈
有物在某云此看極細夫子生平說無知中庸都說有
物佛家極要說無物諸乘都說有知此是玄黃之判然
是夫子對子路說得不同異日無端特呼子路云由知
德者鮮矣彼知字若是無物則此德字亦是無知了此
處參透于本始工夫定無疑悮
翼日張德聲又問格物如是有物則夫子居恒所說知
之者好之者樂之者生而知之學而知之困而知之好
古敏以求之見而知之聞而知之此數之字竟指何物
如是無物又何須著此啞謎某云如賢說較孟儲又緊
聖賢出世只為此知未了未能與日光并亮以此不寝
不食仰思待旦發憤終身如是一句指得何消如此德
聲云如有難指處則萬物一物了不得此物衆明同明
了不得此知任從今日說天下身心洞然無間猶須終
日不食守此疑團也某云且不要疑他子思說至誠動
物書云至誠感人人與天地萬物决有通透一路只怕
人心麤眼窄耳此赫赫原頭切勿礙空礙實
是日唐君瓉推拓此義于象山涑水近代姚江異同上
下對得甚眀大要宗主紫陽以窮至物理為有體有用
某但云如賢說都是不湏辨折未後又問云如下章峻
德格上下中庸云中和成位育此格致又決不從事物
上尋求某亦云不須辨折如賢都說得是是日開駁已
透意諸賢中必有舉聽訟一章為問者久之了不復及
意此事不過是身心中一事蚤年亦常講過遂可付之
無言
翼日諸賢又說聖門只是論仁他無要義格致之義可
是仁不某云為有此箇纔看得萬物皆備古今來只有
西銘極透此意勿說萬物一體是腐生之陋談
盧孝登云且放下物格知至如論語約樂章說仁說智
說處約處樂仁可是物格智可是知至處約處樂可是
物是事某云此正是止處如夫子說聽訟猶人是仁是
智那無情之情欲盡之詞是善物不善物善事不善事
如要與他搬弄雖終年閣筆不得做府縣人有箇詞訟
在人身中有遷善改過都是看得此物眀暗盈虧意色
不同照出影來如要自家光淨放出靈通只是不為約
樂所動看得約樂亦是照身影子以此看車蓋宫室門
巷瓢盂了無罣礙便與山水動静一般意思不到此處
如何放下
魏伉侯云前說萬物一體未免是籠統說話周程說敬
延平說靜唐虞說中此中皆不著一事一物如要靜觀
未發氣象又放不得胞與源頭某云賢說得極好未發
前不看得天地萬物已發後必為天地萬物所倒此處
格透縱有蔽虧是天地萬物影光相射關西延平都此
意只是說不出來為賢參透通身汗下能於此處實實
著手何患聖賢做不出頭
翼日又問諸賢還有疑義不
黃共爾云顔曾俱是聖位上人曾子一生得力忠恕顔
子得力俱在禮上忠恕只得聖心禮字并得聖人作用
然如夫子說他屢空此中更著何物如是影話何所恃
靠便可有是行藏如的有是纔可行藏不知高堅的成
何物某云極是奥藏某亦曾於此處發憤研求極高極
堅無下手處極博極約纔可安身不得安身更無利用
易云精義入神如使聖賢無此工夫縱使發皇滿世亦
是暴虎馮河更要空忘如何得見龍蛇之效共爾云此
處難言但說禮字一日為邦施此六事此六事與復禮
約禮是二是一抑是此處高堅一齊合從抑是此處才
情一齊罷舍耶某云禮如至善復約便是止處認得此
物天下何物分别且如大家看顔淵與禹湯舜文尚有
分别顔淵與夫子兩家對談宛是一物一事異日孟子
述顔淵談話與有虞别無分面又扯禹稷與顔子合作
一身賢豈復疑為邦過為窮大耶共爾意殊有省
元屛又問聖賢所得各自不同顔以開悟入門曾以真
積下手顔稱四勿曾稱一貫後人不以曾學太精顔學
太淺今人紛紛為朱陸異同想亦不是某云此說得好
都是胸中有物不透看得東西大小白黑耳元屏又問
子貢顔淵一般聰明夫子對子淵說得簡易直捷對子
貢說立逹却甚玄奥了如何已立便能立人已逹便能
逹人如說是欲猶懸空想豈古人欲明天下亦是空想
耶某云欲仁得仁欲仁仁至此事如何說落空想元屏
又云如此前日諸賢課中有講欲明的欲字者如何嫌
他某曰也罷何嘗見老婦穿針官人放債
唐君璋云顔子說四勿天下誦為要方憲問說四不行
夫子以為疑藥樊遲說先難孟子說強恕出自夫子口
中箇箇可宗出自原樊意中反成疑難此是如何某云
此正如程伯子說王介甫在平地上談相輪不如相輪
上談平地也
謝有懷云今日言談可謂終日夫子到說無言默識既
有學誨不知默識何物既云默識不知學誨何事某于
言下亦覺有省起謝諸賢云正為此物事灰心杜口未
得有懷又問子貢說學不厭智教不倦仁子思說成己
仁成物智是一是二某云不省到那田地自然省得某
藉諸賢分别何遂敢知諸賢默然又問諸賢今日可别
有所疑不
張勗之云夫子論士以為心有所定計有所守然後不
為約樂損益此事不關領悟而來子貢對衛文子云孔
子之施教也先之以詩書𨗳之以孝悌說之以仁義觀
之以禮樂然後成之以文德今以格致求仁為宗又是
知行合一之旨如薛文清王文成胡敬齋陳公甫路徑
不同終與孔門施教之途隔數十里何能教諸賢不墜
講觧不落文義的的造有為有守上去某云古人風氣
尚醇化柄在上四十強仕成材乃逹今人舞象之年便
要立地頂天文藝百行便奪席登殿矣如不於文藝一
途指出是聖賢晤對滴滴還源如此波瀾何所底極文
成諸公不合教人上屋去住伊自家磨鍊摧折自天隕
來却教人不得人只管上屋不知他是屋匠上下無疑
天下人各有心眼那箇不知龍谿温陵說喫不得至如
羅近溪周海門近來諸公引人入悟初亦不離仁義禮
樂只要自家卓爾高堅雖造屢空不墜空界自家多識
一貫雖多億殖不受物累文藝講觧正是兩澤相麗處
雖遭謠諑不至獨善其身勗之又云曾子言三十四十
無藝即無藝矣五十不以善聞即無聞矣與夫子不足畏
相發似此聖賢念念心心放不得文藝聲聞何繇能斬
斷浮游直証性道某說此處實無分别神龍一日五化
鳳備九德文章豈有鏟華就實之理只看他瑲瑲鏘鏘
委蛇屈伸與魚鳥自然夐異何况出類拔萃之人再無
復疑文藝聲聞足滓性道也
尤詹茹言下亦遂豁然云嚮纔擬議欲問文章何以日
新今知此道本之實悟如使才品成就决無大業不居
之理某默然良久云才品成就是有才品的文章如富
有日新自是忠信進德後事合去做去只是去却畔援
歆羨直抒所見與聖賢相期久之神明可通自然與日
月星辰輝映
戴石星云性道文章既合一何說可聞不可聞且文章
有言不說言字性道無言反說言字此理如何某云天
下事物那箇有口那箇不會說話譬如一草一木有枝
有節雖不說草木現見他是草木如他自家臨春怒生
倚風自笑是誰聽他說話此處只要領會更不須疑諸
賢共云今於此事此物差不疑貳了但於此外即事即
物疑難尚多某云何妨推拓盡去
吳雲赤云士固有同情殊斷者亦有名美實難盡者載
記所及尚有八事罥礙於心某云何妨備說雲赤云圯
下受書商山翼漢此是何處精怪出來當大索十日時
白鬚老公逃躱何處抑是取履奮椎先後異學節候不
同耶某云漢家常有白頭翁怪他何事聖賢手段動忍
而後自然不同雲赤又云董公作春秋災異何不與弟
子商量季漢北地尚可為何無伊周手段王茂弘不答
處仲豈為肘後報仇謝安石偶然折屐豈遂矯情終敗
魏玄成十思十漸難洗前愆趙韓王再誤一言奚當論
語某云某尚未讀書無繇知他功過雲赤又云且如劉
青田勲業造邦文章𫝊世比之子房優劣如何某亦云
不知但如太祖德過漢高自然青田優於圯下也雲赤
默然良久張勗之見過問曰嚮吳兄問八賢此是讀書
窽隙為何不甚開答某云知人不易各有當心處令人
憶愧如何答他勗之云他可不答如劉張優劣答之何
妨某云青田在上前貶剝諸賢了無回護自家抽身非
久正命此間豈有異事異書疑情疑案如留侯之與韓
彭蕭曹功過上下高祖自知即如周昌豈是留侯商量
得到青田之於汪胡緘口不得安得于此看有異同
洪尊光來問春秋所書二百四十二年不過萬八千字
古今良史何以都不參合王河汾作元經始於晉惠終
於四國之亡與春秋可復相印不某云自春秋後只有
元經粗識大意餘者俱在史部耳尊光云如何見得某
云畢竟意義不同尊光云春秋書王狩河陽史書帝在
房州兩者豈有異義某云未嘗生見蟠桃見圖畫中亦
與苦李殊葉尊光未肯某云夫子七十二年纔作此事
切勿容易剖判
張鎮樸云春秋既是夫子絶筆未可頓參如夫子刪詩
時纔四十餘耳弟子講論已自多年如何至今有齊魯
毛韓紛紛不決直至紫陽翩其反而肯綮緊要畢竟何
在某云賢亦尋他何處未得鎮樸云且如三始便自不
同常棣伐木祈父白駒各有風刺崧高蒸民朋友相贈
都有風頌直以大篇列於正雅天保采薇治内治外天
子所用又非短章列於小雅賓筵抑戒一人之詩篇數
俱鉅别分大小此義何居某云此義前人都攻擊去了
畢竟事體不同聲律迥别鎮樸云且不論聲律專論事
體棫樸之官人菁莪之育才斯干之考室靈臺之奏功
六月之北伐江漢之平淮南采芑之南征常武之平淮
北事體并同而大小分置畢竟何居某云此亦無怪如
斯干考室與文王靈臺遣戍勞戍自然與中興克復殊
奏六月江漢采芑常武何疑之有但如賢說終是章句
分會如何得到上有日星下有帝王前有高谷後有深
岸裏去夫子中年作此一事精華方壮於列國水土九
野文象一一包裹這裏依之為禮制之為樂律度權量
鈞石斗甬一一俱從此出豈有他派大小正變尚有差
池之理學者只為章句體貼不了如要把章句理會律
襲上事猶從丘垤上手捫日宮如何可到即如十五國
風一衞之中有邶有鄘王豳與秦意義事物一條千别
曹鄶唐陳無甚足錄存他一國與秦豳上下江漢周召
隱義數千舍之不問諸小小者何詎煩料理耶今人只
蔽於朱詩賴賢此發與嚴坦卿證明極是可敬餘便不
論了張勗之過來坐久又問琠姪尚問魯頌如何徑不
答他某云此道亦自千條不須再說
黃太文問易道精微且不敢問但舉其粗者如仲尼作
十翼除了大象歸併周公只有九翼何處得十來某云
誰作此說太文云是晦翁某云晦翁定不如此漢人說文
言是文王舊話雜卦是九師所傳如此只有八翼見近
人以上下小象别為兩翼此俱不曉文意也文王周公
文字在大彖六爻與夫子意義夐然天淵豈容混說是
日午下鄒定基見過某試舉此義定基云此錯耳註云
兩象六爻此言六爻俱有兩象是文王周公所繫之詞
非惟大象小象也某謝鄒云某初不讀易然亦未嘗錯
過勸諸賢章句文字之外别意相求
尹孟寶云昊尚有一章句易中元亨利貞翫其爻詞皆
云利於正固耳文言直作四德後來何以不通諸書俱
云利義之和某云夫子既言書不盡言言不盡意奈何
讀夫子書不許夫子斷句取義孟寶殊謂未然某云都
且放却某不觧章句文義
於時衆論且畢疑信各半盧君復楊玉宸王豐功王元
槐年最少未有疑難顧問如何王元槐云命瑤有一事
問得太澁不問又抛遠不得如一代之興必須正歷近
日議歷紛然徐閣老既用西域今人又許滿城滿城既
依郭史自然與雲間西域異道不知歸宿齊整欲上合
天道下揆百世定是如何某云問得好但惜太蚤也譬
如格物須看得自家身心是一是二是離是合生死人
鬼了無異義然後通得天下家國幽明神祗今人做歷
不曉得天一地二天三地四茫茫在歲差上下零分多
寡比擬將來寬數十年又是一番謬誤且如日之於天
猶心之於人取道不齊晷影自别今勸他星臺先明二
至日影以定月交淺深無一人肯者又要近舍守敬遠
祖冲之如何得有端竟出來元槐云此事遠近實未深
曉但要探箇消息某云未能格物知字消息如何相探
得來午下張三華世兄并勗之俱在坐元槐是三華外
孫三華云伊說且不湏辯晰但如伊說顓頊歷七政會
于營室此是真是偽某云正如此事亦湏格物當帝堯
時日中星虛顓頊分在堯前虛在危前尚一二十度豈
有數百年後倒行一二十度之理後生人每事審問再
不要為文字所誑但勿以此隔斷稽古之路
王豐功次云經邦不敢遠問只如聖賢躬體力行俱在
倫理日用子臣弟友夫子終身自謂未能自夫子來何
人不是此物何人不做此事却無一人做到夫子田地
夫子於此處說出忠恕分明是以己恕人對仲弓說又
添出敬字仲弓之敬顔淵之禮莫是此處下手不同遂
使終身言行都不慥慥了某云賢說得有歸宿某今日
說格物致知說強恕而行未嘗結得敬字賴賢此說得
到格于上下格于鬼神鳥獸草木魚鱉道理
楊玉宸當日已信格物是箇明善再不復疑某曰且問
看玉宸云朱陸異同勿論格致只如一學字晦翁謂明
善復初陸說是自然有覺將覺先於學抑學後乃覺耶
有學便有習將覺果是性學果是習耶某曰此則不曉
格物是知去格他抑知至是物通至此耶聖賢只是如
此學問猶天上日月東西相起决不是舊歲星辰覺今
年風雨亦不是今歲晦朔覺去歲光明吾人只此一段
精魄上天下地無有停期温故便知千歲知新便損益
百代切勿為時師故紙蔽此晶光
盧君復最簡重嗜古不苟言笑最後離席問士不通經
學古不足致用宋儒講論于斯道極為有功然如當日
經濟視漢唐如何漢治雜霸唐治雜術宋治積衰日淪
日廢議論成功亘然兩轍毋亦德行文章經濟判然兩
物并成兩事歟某曰今日最喜得賢此問異日免被天
下笑罵宋家天下自燕山來半是敵國賴得元祐諸賢
清明潔治末後衰頽不比五代自是氣運使然向無諸
賢不知幾多豪傑臣遼臣夏何况金元且如狄武㐮岳
武穆諸賢經許多危疑從容問道豈是河朔節度皮毛
所及陳同甫騁驟天下作一虞允文不成但看張邦昌
劉豫做不成天子亦是周程諸公手末弩千萬勿說德
行文章不成政事今日只管看得此物透與不透如透
者宓羲神農與今日天下了無分别如不透者呼韓稽
首屠耆接踵猶是隋朝世界天下未平也某昏昧諸賢
高明一一指示勿使後人室裏猶有異同
榕壇問業卷一
