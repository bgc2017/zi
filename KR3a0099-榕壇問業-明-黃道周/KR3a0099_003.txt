榕壇問業卷三
明黃道周撰
六月九日某以内諱還山又十日郡邑較士丙舍下楗
朋從不絶廿九日曹公祖致書以會期難遇再訂初秋
之朔某竟以負土言謝亦謂考期不遠聚會非宜也朔
二日曹公自到榕壇問諸友所請題目先是朔日已封
二題付張勗之去一抑為之不厭一合外内之道也曹公對
諸友發揮大意所未及領初八日徵文始完彙至墓下
僅三十五人趙與蓮郭受子洪尊光唐君瓚諸兄皆不
值而游鱗長施非昃蒋仲旭謝爾載新下教
游鱗長見問云論語一書言仁多端至聖字則靳言之
不知仁聖是一是二抑有天人安勉之分夫子辭聖未
嘗辭仁又辭名未嘗辭實但不知夫子所為何事所誨
何物一時門徒定道不出某云此何須疑勿問夫子所
為何事所誨何物且問古來百千仁聖所為是何事所
誨是何物仁聖是到頭食報之名為誨是三冬穮蓘之
務如富翁長者如何敢居下糞耕田是吾本分說出此
話豈有含糊書生只為聖字喝倒如怕虎人說食虎肉
便怪驚謂無此理不知是獵家常脯耳顔淵曰舜何人
也予何人也有為者亦若是孟子曰堯舜與人同耳又
云亦為之而已兩為字都從此出顔孟以下於此為字
都不體貼經師談到為仁聖便咋舌且說是空空為本
分事無為仁聖理不知仁聖當日亦只為得本分事譬
如堯舜當日兢業終年豈曾標箇堯舜終年去為堯舜
耶
唐君璋云夫子說為誨是下學還是上逹如屬下學何
以從默識說起如屬上逹何以謝仁聖不居某云此中
千萬勿說辭謝如說謝字躬行君子夫子亦不敢居不
為酒困夫子亦說何有於我譬如擔糞下田人老實口
吃當用力時齒亦不開於此處說甚下學說甚上逹到
異日人稱他富翁稱他長者雖極正當亦要打恭起來
豈有呆說我便是也如老農夫祁寒暑雨晨夕田畔不
著一聲咨嗟勿論膏粱子弟勉強不來即伊家麤頑漢
子亦趕不上了只此就是聖人心事聖人樣子
黃太文云夫子到處遜謝到處擔當窮年孜孜憤樂相
乘大家商量無有盡處是本領得的所在如云除却敢
心便有實詣則一味謙卑已證聖果如何還費商量某
云賢說得是除是莽操亦有豈敢之心小兒瓜果親前
亦要讓只是當仁不讓了如說去箇敢心便可證聖將
顔孟無復證聖日子如問本領所在難得直說一樣肥
糞工夫不同一樣工夫時候各别聖人雖遇小事於三
才上不靠一家孟子云地有肥磽雨露之養人事不齊
也一誨一為教斆相長精神心力吐露畢盡矣凡人精
神明清是聖心力融結是仁兩處都下不得手口只要
此處人自鍛鍊到心力融結精神明清便去仁聖何遠
勿說岸上終無人行也
張元屛云從來說家亦云夫子非辭仁聖子華非贊仁
聖一是指出學人為仁聖門路一是悟到至人成仁聖
歸宿是否某云便是此亦不是尋常說家但說門路歸
宿則微不同門路是迹歸宿是室此是吾輩實歴功夫
擔子上起家也此處相長無量成已成物日月不竭君
璋所云任人見仁任人見智是也陽明先生謂發憤忘
食是聖人之志樂以忘憂是聖人之道豈命志時初不
見道得道時了不見志耶不過憤樂相宣如風雷水火
要此兩物生成萬彙如云天地渾然更無憤樂成甚法
界莫云風雷是志雨露是道也佛家只曉得虛空是天
聖人蚤說乾乾兩字真龍心骨勿為蛇蚓所撓耳
楊峻人又問學不厭云何有為不厭云云爾豈學深於
為抑為别有所學乎使為非仁聖則聖門所學的是何
事如以仁聖為之則仁聖如一榜樣似有成格可憑盡
境可居某云賢問都是然夫子下語最不死煞仁聖涯
頭有如天海尋他成格盡境的何所在生平說忠清才
藝算不得仁一旦子貢問施濟是仁反說何事於仁必
也聖乎又如神禹顔淵亦是不矜不伐一旦原憲問不
行克伐是仁反說可以為難仁則不知觸類引伸教斆
之間豈可量乎聖既不深於仁則為何得又淺於學耶
峻人又問夫子對子路說為人究竟亦無實義如說仁
聖便是此人將毋堯舜亦是此等憤樂某云賴賢指得
分明孟夫子云舜往于田號泣于旻天只是念到不得為
人不得為子試就此段想出聖人不得於天涕泣悲號
開眸無處何况發憤而已
蒋仲旭問莫亦是地位難臻工夫可到不某云嚮來吴
雲赤亦疑仁聖是性之為誨是反之然此中只說性教
不說性反如是工夫者自家做不了誨不得别人雖是
教學相長亦如魯雞終伏不得鵠卵出來趙希五云是
夫子恐人把仁聖自居便有歇手特以不厭不倦使人
鼓舞而不自知某云如此則是權教終無實義吾門皆
是實義不用權教蒋仲旭云既是實義不用權教則只
任他地位還我工夫也某亦深以為然吴共玉云如是
實義則子臣弟友格致誠正參入為中終無了法亦無
悟理如何生出憤樂教誨許多妙趣出來某云此事談
之已多吾人只管發憤樂亦無用誨亦無用勿問他是
權是實是假是真
楊玉宸云雞唱吹燈烟飛整案認此是為多少得力如
說修贊刪定在吾身中只是三分日子頭白齒落半坐
空閒亦誨得多少某云賴賢此發孟夫子說舜徒孳孳
於不厭不倦處又領得分明人都不看孟子書被宋儒
麤看誤了玉宸云孟子學本子思於誠字贊得分明於
無息兩字却未曾贊出某云不是無息如何說得誠字
凡事只是不為為又不誠所以厭斁出來孟子每每說
為人君為人臣為人子為人弟又說雞鳴而起日夜之
所息舍此便無作聖工夫亦無做人地位
張勗之云還是作聖工夫難還是做人地位難還是作
聖地位大抑是做人工夫大也某云論聖則有差殊論
人更無分别諸賢說是地位工夫某說終是精神心力
論語中兩說無倦與是合四矣子路子張無倦源頭與
夫子有何差别如有差别夫子亦不勸他冉有說力不
足夫子把不好字面與他使他猛省只從此看便分明
勿就為處看反費爭論也勗之云千聖只是箇學不學
何處見為然如禹湯文武分量氣候寧無不同如何為
之得一某云且勿看他不同只看他同處無怠無荒不
敢怠遑雖使宓羲神農豈有差等必如峻人所指為的
何事則夫子對子路子張亦未曾說無倦何事也且看
不厭不倦的是何物耳
呂而遠云夫子志學云不踰矩平天下云絜矩矩字的
是孔子衣履留與後人譬如上下四方覆仰圓成如何
說一矩字既是矩字如何貫去且如一矩為之又從何
始某云瓊山潛閣兩先生亦曾看到此未曉出處某常
道此事只有管仲曉得曾參用得管子云大圓生大方
大方生規規生矩矩自四方從大圓中五變出來生人
生物生四肢百節禮樂疇象無人曉得顔子問目夫子
把四勿與他版版整齊他人一毫用不得曾參以忠恕
兩字代之漢初儒者把大學中庸置禮書中是聖門奥
義今人抽出以為心學如一方磚磨作圓錢又於矩中
再變回去是樂律中黃鍾子聲五變之後再起清音也
古人為學立一字有千種奥義追尋將來所以發憤為
得不厭今人為學極好是賣弄得去所以自家亦厭薄
了今如賢看到矩字此是管子所謂大圓初生時如一
印璽千聖相受尚有手法孟子所謂巧力一聖難傳譬
如一物渾圓勾而股之此之謂絜絜是絜而使方一物
四方率而圓之此之謂率率是率而得圓一物方圓徑
而通之此之謂貫貫是貫而得一聖人只此三法提挈
天地裁成萬物舉其形迹似云凖繩規矩推其巧力便
捖搏兩造創立精光三千年來無人解得賢不推勘某
亦不敢啓齒但恐言之又生許多口涎費人貶剝且勿辯
論只溷溷大家看四書去也
呂而德又問性體穆然無思無為中庸便說戒慎恐懼
此是後天存省之功是先天流行之體某云而德兄弟
每問得精微某有一語甚粗與而德對破人須曉得人
不是天性不是道人若是天便亦蒼蒼茫茫遠無紀極
性若是道便亦隨人函裹弘闡不來所賴聖人居敬存
誠時時看得人即是天性即是道所以禮樂文章節次
生來成箇變化昭明外道大錯只說天字更不看地看
人更不知天上日月星辰如何安頓天上有箇日月星
辰人面上有箇耳目口鼻只此便須戒懼豈得無思無
為如是未生以前何消探討程伯子所云極上更不須
說也成周盛時公卿士夫箇箇知學如頌云維天之命
於穆不已雅云天生蒸民有物有則夫子乃云乾道變
化各正性命保合太和乃利貞吾儒著眼只在各正不
已中間未到於穆變化上去切勿云毛髮骨節俱是虚
空也
羅期生云中庸以性明道揭一誠字即如老氏所謂其
中有物者窈冥之内信有此物則玄素所求差别不遠
如何刊落兩家且如前日所論繫辭退藏寂感何思何
慮難道無存省流行之别某云賢與而德一樣學問洗
心退藏此中更有何物寂感遂通此外亦有何物只如
憧憧往來此時戒懼已為晚矣人身自床几上下何處
不空頂踵豎來何處不實空實兩字切不須說只看日
方出地萬象昭明雷在澤中萬物宴息泛泛說虚中寶
藏猶入古廟中見鳴蛙以為精怪也如是至誠的人只
管肅衣冠一揖而退耳今日方說為人便到此又玄虛
了且勿談罷
吳雲赤云問苦難切也格而知恕而行為誨而默識默
之與誠同是一藏内外虚實合一圓成若是矯物見清
納物見和於二五妙合之精得無稍著一意某云豈敢
賴賢鍼砭通身發汗人苦不自聞過也某自生世五十
年未曾與物牴牾只是體骨不媚變化未能三代以下
如謝安石王茂弘都是聖人難學得就也雲赤云至誠
動人久而後見矯納之人不能歲月孟子謂聖人得力
在智則至誠得力在成物上吾輩當所共勉耳某云此
道甚大如賢說又非現在所能且須不肖反躬克治識
箇頭緒相與推求也
鄭孟儲乃問嚮來說人不是天性不是道此語得毋捏
怪且如太和保合則本來有完成之義合德合明則神
聖有作為之功合内外成物我費多少鎔鍊陶汰仍不
落博施濟衆局面不入摩頂放踵空門僅僅以性體了
之未知性道兩字作何下落某云自開口來萬語千言
只為此事如何又疑將起來同是此物自天為命自人
為率自聖為修修之與為為之與學同是此事看是文
章便作文章看是性道便作性道只不要突鶻扯來將
禰作祖耳如此尋求吾輩談話不如西銘訂頑包舉得
實也
盧孝登唐伯玉施非昃又把兩義合看一番於誠明格
致上都有體貼
謝有懷謝爾載都與西銘同意然疑此處與二氏同旨
謝有懷云性合外内則無邊際無見相與佛家所說無
人我等相及老氏所云心無其心物無其物有何差别
謝爾載云子瞻亦云骨節皆髮毛孔皆身真實到此纔
扶得世教醒得人心某云呂而德羅期生亦是此意今
日辨論此事雖費筆舌亦是要義然自前日歴歴道盡
此印此手不落白屋人家何須攻擊追討我說合外内
之道他說中邊皆甜不是和合反要籠罩過來何止應
節而已其實此已不成物無成處自己不學誨從何來
現前只說一君一相成就不來天下盗賊兵戈豈有了
日如吾身中一心不活百病横生取譬得出良方立現
以此與二氏差别爾載云亦只是戒慎恐懼不然便有
虚詐變偽出來某云看得世人虚詐變偽是吾身隱痛
此便是聖人學問看得吾身變弄幻化是天地本情便
是外道學問也爾載云佛門亦不如此某云流將到此
王豐功云宋儒有云志伊尹之志學顔子之學伊顔都
有所樂可是志學都從樂上盤旋出來抑别有所志所
學也某云日日要人此問胡湖州問大程顔子所學何
學大程又問諸賢孔門所樂何事二義極是要領前日
亦曾提過喜有此問夫子生平不說伊尹只說伯夷柳
下兼說武王又扶繩了漢帝嘗云不食馬肝未為不知
味也只說堯舜以來一介千駟古今同視貧窶之身常
在苦境無一樂字鼔舞不來直到樂中纔得自在孟老
以是探討精微補出聖人不漏眼界切勿道到功名路
上去也功名是時分推排禹稷顔子伯夷柳下生下看
命豈能知其所至近日羅近溪先生亦於樂字上探得
八分只有樂字便不厭不倦外内圓成了然則憤是如
何某云天降時雨山川出雲氣象盈舒的然可見豐功
又云志字絶隱微誰人詐冒不得亦看他作用如何某
云一介不取千駟弗視此處豈亦詐冒得來如是作用
除却孔子都聽天地推排耳
是日諸賢問者不多都在兩義上折難分合唯黃君琬
問德性問學湏歸結禮上已於呂而遠問中備露此
意
朱季义問至誠之道可以前知前知有甚緊要某云前
黃可遠先生主試楚中亦發此義謂前知不甚緊要只
是心體光明吉凶同患自然為家國開符吐珍先一著
事某於此處實未了徹只得啞口但願諸賢循常格致
到定静中自然知他緩急先後也
張子京問成已先於成物如何又說知及先於仁守復
禮乃可為仁如何又說仁守還須動禮某云此道無窮
東西相起切勿粘他字句
王元槐問書說上分别字義某云此則不知
林非著陳非魚問孔顔作用某云此則現在食的睡
的
林興公唐偉倫問求其放心偉倫語意甚懇却於麯糵
飛鴻之外窘迫塵務焦遭時勢某念此賢立志如此不
覩衽席必被蒲團圍住乃對興公云讀書人莫苦紛囂
莫喜空寂只是不驕不諂不淫不濫如駕安車𨗳坎過
橋常覺六轡在手雞犬放時亦在家園何須建鼓如為
聖賢何妨鬆些直放此心太虚之表六合内外看夫子
對顔淵時何等空闊豈是顔淵亦有鄭聲在旁佞人侍
側耶
陳明師都不發問黃共爾良久乃問昨日施日熺作魯
太師語樂來面請益節於屛風後聽未明白如是器數
難道太師不解如是審音知變不知聖心尚費多少言
說不知夫子正樂心事還於此章便了未了某云萬事
到夫子手中自然簡易直捷如此數言已為多矣一部
周易千竒萬怪自夫子說來如家人耳語社師蒙訓一
樣羲農以來各有樂章百代損益不過如此看心是心
看事是事看禮是禮看政是政禅繼放伐條理不殊聲
振如一無他只是性經相同心緯如一也如說可知處
尚有一半則更有一半不可知了看此十八字六變咸
備天神地祗麟鳳鳥獸總萃於此可知兩字亦是遍閱
六代領略將來不是提耳輕慢樂師也此道亦甚大且
須從容冥心七日
張鎮樸最後問三軍與行藏有何關涉却為子路闡發
豈是顔季便有韶武之分抑是聖人常有征禪之論某
云後世聖人禮樂軍旅在行藏中決是大股單行不得
大武樂成時便有周召分陜之事然未聞顔淵商量到
此黃共爾前日問顔子極好是箇大拜如何謀天樣事
賢今日疑夫子極好是揖遜其次必及征誅耶吾人讀
書只管得不寝不食發憤忘憂以愚柔自處便有明強
人來以明強自負便到愚柔邊去
戴石星云夫子意思不論如何但如此事說豈敢說云
爾一味虚懷開悟後學不知多少某云亦要看他傳手
傳心開胸開目如說豈敢云云濟得後來幾分大事
是日曹公祖聞到壇中諸友至者僅十八人曹公極其
欵洽開𨗳無量但未有載筆從之者尚冀諸賢錄其緒
論益我愚蒙耳
附寄諸友書
某頓首某以頑鄙荒遯之餘不委溝壑得侍函丈備觀
美富三會之下聞所未聞每發一題初無定意及覩諸
丈分曹競奏鐘鼛磬筦備有成音心明目開何樂如之
僭以一度濫登筆長或識所未通低徊不下或意有率
爾妄即刊除自反此心良為發忸昔夏馥一與擯籍終
身不至陳留季緒好為詆譏子桓訾其不類周獨何斯
執此盟載聞此朔二日曹公祖親至講堂𫝊餐命坐此
日諸賢所當咸集共請提誨而猥以不肖所寄題目施
於楮筆倒行凌節愧如之何某既伏匿耳目不張雖有
鼓鐘何繇思享不知誰復載筆記此當日授受之言者
問業比益反約都在題下推求題下既有評隲復有講
論不患不詳所為此條欲諸賢旁攷經傳下逮史籍益
廣聞知破我聾瞶耳前吴雲赤兄屢有引伸今亦反近
以為切篤其實切篤俱從博收單條起義勢必嚼蠟古
人講論春夏禮樂秋冬詩書以春夏晝長精神茂暢秋
冬晝短意思静專耳先輩孫月峰與耿天臺同在南都
分季飜繹史傳數年前祁倪二年伯亦用此法分為六
籍今如禮樂之餘有法器圖象歷律星官地理算數詩
書之餘有諸子百家素問太卜時集要者有會典衍補
通考函史左右兩編何妨以類分限講求如舉子業者
只存於心心淨則筆不囂心深則言不剽加以師友切
磋的知源本千谿萬徑攝月通川隨處理明經心成道
豈必隨人描眉改鬢乎某思此事性習未開立少觀多
指摘盛集咎譽之下顧盼殊勞講說數番大意已畢便
當反舌收聲以省罪過區區此懷再貢函丈非有喜負
欲試同人聊借隣光以舒夜織也中元前一日黃道周
再頓白
榕壇問業卷三
