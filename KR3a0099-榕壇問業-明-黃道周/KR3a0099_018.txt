榕壇問業卷十八
明黃道周撰
去日苦多也得一堂講論殊難程伊川云不啼哭底孩
兒誰抱不得子産遇叔向仲尼遇晏嬰王子晉遇師曠
終日談道搬之不倒吾被蔣先生一問啞得百日也洪
尊光云鑿山甚易得玉殊難蔣先生偶蹴龍宫吾門何
必自移寳藏乎某云自某談論以來風過樹翻無人復
看落葉蔣先生纔拈一枝覺樹樹紅酣山山碧戰也四
坐寂然某云此處不發憤那得樂來前日為誰開此難
端儘成罪過尊光云問吕而德看而德云前日為夫子
誕辰請教蔣先生惹得此問以此罪過不從蔣來不從
諸生却自夫子生下帶來某為&KR0719;然試請而德一一舉
似而德因舉蔣一問云益稷臯䕫生值重華皆有三十
年學問繇今思之其嚮用當在五十餘歲苐不知所學
何事彼時山經未作苗譜稀傳律例樂書豈有定本無
迺天人參半抑從心性透玄某云試問吳雲赤看雲赤
云包羲六佐通隂陽海陸之書軒轅七輔明存亡治亂
之級如無文字則法教不章如有𫝊言則神明破漏神
農半生七十二戰黃帝階下五十四賢論棄甲已自如
山若著書何難成塚述而好古萬古上是此述而先進
從今千歲餘亦此先進只借心性做箇簡紙天人做箇
漆丹益稷臯䕫只是學堂弟子勿復問他髫齓勝衣而
德云契不某云天人亦做得簡紙心性亦做得漆丹參
半透玄蔣公已自說破從今好古誰是真本蘭亭譬如
今人讀書將使後世謂今人無書可讀也而德云如此
則何處著落某云璿璣玉衡隨山刊木芻蕘鹿豕是諸
賢真正行卷而德云如何不到精一本上某云此本已
是畫圖畫師何曾盤礴
而德又舉蔣再問云文王五止具一部圖書此便是易
有太極若於太極外更加無極便入老莊即於卦象外
另圈太極亦非羲皇初筆否某云試問鄭孟儲孟儲云
前日論說已遍又為朱陸重炊箕子九疇備有五方文
王五止初非一畫白虎通略舉義類得其大端易卦驗
得其標瀾遂流方術要如父木君火之說未免偏枯圖
左書右之旋均有順逆既有順逆便有兩畫六變三乘
只是一圈且如三讓之餘不說兄弟嗣徽之裔不道夫
妻圖則兄弟同居書則長幼有序聖賢只是身體圖書
未嘗口談河洛若論口談何嘗識得作睿中央便是聖
人之於天道也而德云蔣公只是看象此又分爻蔣公
為濂溪發藥此并為京郭下鍼可亦契不某云蔣公欲
認羲皇初筆若論初筆漆枯兔秃已在兄弟九首之前
又舉蔣問云中庸是舟一善是柁如無柁匠祇是岸横
一貫如樹學識如花徒取花師終同繒剪某云衆看蔣
公虚心體道如此等語寘之誰復關心一經烹鎔香光
四照誰復看書能如蔣公者而德云人見吾門說性在
止善開手已是迂儒又見吾門談道常有聲光亦疑枝
葉不想瞿曇說善到隱怪路上是有柁無舟秀才說學
在文章裏去是有花無樹也某云搯船上岸亦是别路
神通剪綵上燈亦是心花所造如不信得兩極通天終
是敗舟落葉
又舉蔣問云阿難徵心似與吾儒不别只欠戒懼一著
耳吾儒自割卧榻聽二氏鼾睡若以心論統在天命範
圍某云而德看蔣公論心與二氏論心果有差别抑無
差别而德云吾門說戒懼伊說無怖只是此處差别前
輩亦云不攻二氏二氏自滅如鬼打鼓舉槌與他鼔聲
不作某云試問洪尊光看尊光云月自不殊因眼異色
既有異眼亦生異舌孟子說不動心告子亦說不動心
同一輪車有生有死詩說皇皇后帝佛說衆鬼夜叉同
一空中有精有怪吾儒戒懼只是仁人孝子事親事天
之常如無此心只是鬼奴風犢之無畏敬有所恐懼正
是明淨天中辨出雷根雹子如是無風無雨何人不說
天晴某云疾雷破山晴天自在漏光滅火整頓衣冠終
是蔣公看得明悉尊光云天命範圍依然鶻突此間聞睹
斷不傍人
又舉蔣問云周公驅虎豹犀象后䕫舞百獸鳳凰論他
性學本無精粗然於苗頑殷頑反都棘手將繇人不如
物抑亦頑不易廉盡性爐中决無後先走作某云試問
吕而遠看而遠云蔣公此意似從丘隅伐木感發得來
盡性爐中只是人灰難度人能如鳥猶是百分中人鳥
得如人已是千分靈鳥飛廉惡來力格猛獸不足以服
朝涉之心許孜郭文仁孚異類不足以通時賢之志聖
人意思只是千古上下頑懦難起耳重華五十年不格
父母卒藉帝壻之功西周十五世不靖寳龜終資斧斨
之力為此性爐終難息火只將心目全付交盤如是已
外有人人外有物于田不必號泣待旦不用仰思也獸
惡網羅却是惡人性惡民憎其上只是憎他習深苗頑
之侮慢自賢殷頑之知疵反鄙却是人人都有聖賢之
心虞廷之弊羽頓干文公之破斨缺斧只是此心不敢
與鳥獸同道萬勿外頭錯怪人物莫從這裏輕别精粗
某云蔣公亦是此意而德云蔣公說無先後走作便是
一盡俱盡也某云黎民於變四方是遒此間豈論丹鳥
赤烏又何處胡飛亂走
又舉蔣問云七百歸獄三千出宫片刻事震動天下布
衣身中亦有此一種消息先生救華亭三疏解遼環萬
言自是斬蛇斷蛟手段總之覷得一官七尺輕欲騐歸仁看
此一日某云此是拔劍驅蠅何嘗動得天下杜子美之
救次律李青蓮之贖令公在聖海瀾中如勺鹽水吐此
勺水不成陂池何處是真種消息試問黃共爾看共爾
云太原發蹟一半是要成家神武掛冠七分是要拔宅
都有慾在那得能仁仁者無慾不是半夜踰城便是一
朝斷臂管夷吾九合一匡民到于今受賜夷齊餓於首
陽民到于今稱之一家靠才一家靠節猶未盡得一日
之力吾門只是問心未嘗問世任他半去半來我自獨
克獨復莫說此是大綱未到節目也某云梧桐一葉驚
秋此是天下歸根時候雪裏野梅放眼此是妙華結子
緣由信得過者云是天分從心信不過者云是神明護
力莫聽蔣公從臾太過
又舉蔣問云聖門七十二子個個中人宋儒却言佛門
祖師個個竒偉豈為澹收不住正恐耳食者便云文殊
普賢騎得象王壓倒四科也某云白日衆眼自明中夜
吹燈莫說此事不消再論且問鄭非愈看非愈云任他
騎得象王終是獠頭鬼面吾門三尺不道桓文
又舉蔣問云二南非南國乃南風義取薰解本諸舜然
塗山氏女始作南音則南之義兼本諸禹管子未為二
南故有三歸房杜諸公總是面牆難道人豪無數皆坐
不讀關雎某云程正叔蘇和仲尚坐不讀關雎何况别
個而德云何某云試問朱君薦看君薦云參差荇菜左
右采之南有樛木葛藟纍之程蘇皆未有此意而德云
正叔初直講到處見宰執言路和仲與賢士夫相處極
有情愫豈不是采荇縈藟君薦云此是一德相求上事
不關體面黨與他於此處雖不牽帶尚未分明也而德
云元晦浙東糾唐三疏恐亦不讀關雎某云豈不夙夜
謂行多露既有士民遮訴此事亦難輟手而德云上有
王淮乖異之心下有同父離間之口雖速我訟亦不女
從如何參看某云兄輩看書漸細如某所云只道求之
不得寤寐思服是發憤忘食上事窈窕淑女琴瑟友之
是樂以忘憂上事周孔行徑只在此處覃精鵲巢鳩居
猶是後人事業君薦云如何是後人事業某云周公東
征召畢居守仲尼促駕顔子安絃人人如此便是一家
何患幹不得事業
又舉蔣問云夏時本遵堯歷自商周秦至漢文景皆用
之只以所建頒朔周書曰夏數得天百王所同革命改
正以垂三統至於敬授民時巡狩祭告猶自夏焉周公
原不變四時之名孔子恐無改周公之理行夏時只是
行夏小正以為燮理隂陽之本如春行冬令則水秋行
夏令則旱明堂政事原與洪範相關某云西漢不信左
氏未嘗不信春秋公穀不疑周時後儒苦稱夏月似亦
習於所見不得無駭所聞前日講之甚明試問林朋䕫
看朋䕫云周公創改夏時似亦經怪仲尼憲章近代反
覺尋常不信三家舊𫝊且看十二公經僖公十年冬大
雪如是夏月雪何足書襄公廿八年春無冰若逢寅後
豈有冰理僖公三十三年冬十二月隕霜不殺草明是
亥月稱陽定公元年冬十月隕霜殺菽明是隕蘀豆熟
春秋自本周憲後人習見夏時竹書既有時訓又以周
月命篇意義膚庸徒成破綻所稱日起牽牛已非天黿
之首若云杓指中氣亦乖積差之原想在周人别有閏
法所以五載常正三春今如閏不變月便有二丑二寅
若使卻移歲終即是三正遞建調劑之精非夷所及豈
有周公不識閏餘歲朔反令後輩錯指四立二分如云
小正諸書决難精於時訓月令向使百王同用何必顓
云行夏之時想在列國暗行夏歷仲尼見之已為逮菑
所以確然首舉春王不顧時人私稱古歷依經據傳勿
傍他書漫向羲和重敶七月
又舉蔣問云雅有五際風頌宜亦有之唯商魯寥寥頗
難推算若六笙九夏果否缺殘束廣微補亡固非劉原
父以為有聲無詞聲從詞生似無無詞有聲之曲或以
天保當南陔常棣當華黍伐木當崇丘菁莪當由儀如
以時邁為肆夏執競為樊遏之類而併以思齊當齊夏
行葦當族夏其說亦似可通紫陽故掃詩序雖屬邊見
即如詩說詩傳亦是商賜優伶某云談詩不廢舊說所
以泝遠知風古意尚可推求何妨以經嫓傳鄭夾漈時
有錯綜嚴坦卿亦自明白勖之既有講求且問勖之看
勖之云黃圖說詩有三百十二篇以當日軌消長各六
益巧言之何人斯為實數三百有六損何人斯以去商
頌為二百九十有九日月循行經理百世决非後世所
得動移然聞師說若尋崇丘由儀諸篇即在南山蓼蕭
之内則南陔諸篇初未曾缺傳其序者不容獨遺其文
得其聲者不容并失其字即以魚麗序次何殊酌桓賚
般之文豈必取材天保而上彤弓而下至如斯干之非
新宫楚茨之非肆夏年久樂湮無徵孰信六笙九夏儻
亦存其微言不必施諸鐘鼔矣五際諒非宣經聖門亦
無顯說如有暇日尚勞仰觀既明三垣九野之談可廢
六笙九夏之辨尋聲依永稱容明體自是申毛後乘何
煩蔣老推求某云蔣公此道博深别須見他求其堂室
又舉蔣問云三禮分彙立例凖小學大學繋辭雜卦以
為全書儘是快事惟樂律黃鍾三寸九分與九寸尚無
確論黃鍾一誤諸律全差京房六十律錢樂之三百六
十律均似蛇足請合太玄新書元聲正聲諸說為樂全
經與三禮並懸宇宙某云蔣公發此弘願為天地開目
太玄得領樂書是子雲爽籟然于鍾律實未分明何處
下手試問唐伯玉看伯玉云此道洞璣講之甚明無人
體會律起一尺二寸截其隂陽以為上下二宫故有夷
則之上宫黃鍾之下宫分統十二故有百四十四律自
京房至鄭世子無人覷破徒謂淮南吕韋横起疑端耳
周公製律以尺取晷冬至日晷一尺五寸六分夏至日
晷一尺五寸合此十二以為律本益上則損下益下則
損上律有隂管吕有陽筩分百二十進退其間三萬九
千絲八千一百釐是一是兩是五是十夫子談之廿年
無人肯信枉令諸儒聚訟經年也禮書自是晦翁遺意
吳幼清業有定本樂書備在文圖如是不信周公製律
之原且勿復談古今鍾吕之事某云此道吾雖屢說實
不分明前在京師說律即是歷幾為闇儒唾煞今日談
之又自夢夢亦是此道分數未得昌揚也
又舉蔣問云古歷多疏後歷漸密議者謂至元郭守敬
而盛亦至元而衰近以日食刻數不合將大統回回西
域滿城四歷并較各驗食圖亦多錯出不知古歷之疎
何以反得敬授精意黃圖自在太玄經世之上定有南
針某云此道都非一口所吐劉歆僧一行如在今日與
之談道便有分曉若與郭太史商量亦有同異耳盧肇
不識夏潮云是日光所迫北人不見南極便云地下無
星若說易即是歷枉被拘儒惱死也此道講之亦二十
年無人肯會試問唐君璋看君璋云易起六變以成十
八地行天周各有餘分交會之端起於直爻月行爻中
與日相薄歲十三週積餘微至至六十歲以得食始五
百一十一歲以得會終六千一百三十二月以通贏縮
凡易倍竪一百二十有八以四周之以三割之弧背弦
矢十三強半以度月規而交食晦朔與爻相值隂陽死
生判於爻中小之當辰大之當歲自有易來未之能舉
也三統大衍粗發其端譬之太倉稍颺粒米今日便舉
全囷示人無人信得西洋空竊蒙古之緒滿城又揚郭
史之波比較食差以增損杪法虛立損益以追提食分
縱曰得之久必旋迷近亦數年豈能必世吾門不作長
歷可通三年不靠一家可包衆歷想亦古有此法可惜
今無能徵蔣公以是相推何不當前直闡某云七聖未
嘗作歷刻漏何當春秋道有明時吾不藏頭道有行時
吾不掩尾可惜繡敝說未開鍼
又舉蔣問云建文之後為革除帷幄者極多土木之變
以逃回命官者不少齊黃曹鄺既不足談篤信學道一
章恐當竟屬新建但云過去聖賢初無呆事留與後生
恐逗出鄉原甘草一路某云周則豈敢而德云王新建
恐亦未到篤學善道田地某云篤學善道是潛龍上人
新建遭時遇主已在飛躍之間無一潛字飛躍不得試
問楊玉宸看玉宸云張子房李深源劉誠意都得到此
王景略猶有富貴之心也
又舉蔣問云帝堯元年經世推為甲辰今依竹書定為
丙子堯在位百年依經世起甲申則舜元年己未中間
隔世幾於三紀不如竹書丙辰之去己未正可三年獲
麟迄今二千三百餘年素臣自多苦無闕里豈真子輿
結䜟長作秦人閏冬某因再問謝有懷有懷云共和以
上世譜無稽竹書丙子經世甲辰均之囈說約略賢才
或泰或否子輿之去黨錮黨錮之去河汾河汾之距濂
洛五百上下巳自難齊繩以文孔之年亦可六百餘歲
聖賢立身須是後天而老如為世數所囿猶是食氣中
人不知羲皇前頭可得幾個甲子疏仡上下聞見何家
且請蔣公題其闕里某云蔣公此意實是難承生值開
闢前關莫問斗虹後路啼麟笑鳳果是不祥
又舉蔣問云世間無一物不是日光串透人心頭學問
如一片日纔能貫串六虛透徹上下第虞日有中昃還
須步步看取扶桑某云蔣公防人厭倦也此一片日在
天地中原無蚤暮人為天地所隔自不見日其實日光
無一刻子不貫心眸而德云如此日光猶是外鑠不是
特地光芒某云天命謂性性非外來心中是天天何漏
處試問王千里看千里云天地隔不得日日行地下夜
氣勾萌血肉隔不得心心行體中醉夢自覺譬如無地
日當倍明假使無身心當倍妙也某云某猶未學到此
舉似蔣公當為發粲
又舉蔣問云聖人雖遇小事於三才不靠一家還靠自
家耳到得自家作主更無三才某云蔣公教我隂陽剛
柔仁義在人性中只是一中認得中字何須隂陽剛柔
仁義而德云此說靠不得知微知彰知柔知剛猶怕三
立無一是處無血皮中奈何下砭某云試問楊峻人看
楊峻人云六爻總是一卦三才俱是自家粹精見性旁
通見情只此性情與天地合德日月合明鬼神合撰不
是太虚中間更無隂陽剛柔仁義也某云某說底錯賴
峻人分曉而德又云只靠自家此間何能無倚有膽有
識亦未到聖賢田地某云聖人何曾無膽無識靠中而
存靠和而行靠虚而游靠實而成如此獨立始能不懼
不懼始能無悶無悶始能無倚楊峻人云不長夏以革
不大聲以色不識不知順帝之則此處還靠甚麽某云
亦還有帝則在峻人云有物有則亦不靠人順帝之則
亦不靠天則地之道亦不靠地三極中間一則命貫此
命貫者的是何物蔣公直云自家所謂誠是自誠道是
自道某云生平讀書只有此處未能直領賴諸友剖析
分明
又舉蔣問云虞舜盡孝夫子知天皆費五十年工夫文
王受命亦在中身大衍一關實百聖千賢上下證果向
後六十耳順受者彌虚九十五耳提強益不息千二百
歲崆峒問難剖出隂陽原委乃能與日月參光如此精
進十分始信生曉之無祇歸小慧學無厭倦坐證長生
而德云蔣公善祝孔蘧以來未有這段學問召畢吕散
皆百餘歲不知中身與誰周旋作如許學問伯玉磋磨
於尼父衞武提㩦於張仲亦皆半百之年尚云知非寡
過河汾十五而為人師二程四十而擁臯比以視學易
得無太蚤某云人寡過最難唯有力學可以自勉顔淵
不貳即三十不以為夭彭祖多慾即八百不以為壽羅
期生云蔣公既說大衍一關是千聖證果則五十學易
的是如何參會某云人生百年卧消其半只餘五十任
是現前百歲亦要再加五十工夫虞舜文王仲尼蘧瑗
皆於此處領得一半工夫任是聖賢全副精神亦無全
副受用做得一尺成得五寸若到此關便當證果雖是
仲尼蘧瑗包管不住若過此關不能證果雖是岐黃彭
老夕死為難認得此關是理是數是工是用若得一百
便成二百子瞻所云若得七十年便是百四十也繇夫
子看來千年工夫亦只是五百成就學到天理淨盡尚
有小過難除莫道五十知非便是終身不貳也任對蔣
公一一舉似勿從紙上看作諛詞
翌日朱伯勤從浦中至翻閱諸義因問蔣公發如許問
何者是蔣公大意某云不厭不倦則可謂云爾是蔣公
大意又問吾門如許條答何者是吾門大旨某云忘食
忘憂不知老之將至是吾門大旨伯勤又問蔣公所見自
十二卷以上撮領提綱備聞妙緒自十二卷以下魯生
肇中所緝之明博石星賡穆所記之精微勖之而德重
收之簡至理過百條文逾五萬若要請正如何裁取某
云任看山山樹樹仍是老至倦來一部易書只領得乾
乾終日於時王豐功陳無涯在坐某謂伯勤問他豐功
云衞武公學問老成抑戒一篇四百七十字字字坤道
臯陶哲惠生知九德一章綜貫十八言言言互體如何
專領乾爻某云不是用九那得乾元惟其乾乾所以抑
抑陳無涯云夙興夜寐洒埽廷内惟民之章此處便是
強恕而行抑是致知格物簡而廉剛而塞強而義此處
若有一念隂柔亦是不知不止大家講貫末後分明儘
在兩老身上某云無涯教我任對蔣公一一舉似勿從
紙上看作諛詞
是日丙子歲二月九日也某馬齒五十有二會中諸
賢請宫庶若椰先生提耳為贈若椰翻諸問業揚糠
簡寳得十八條初示聞道之艱難末示成德之不易
叮嚀告誡於孔蘧寡過之年所以裁成吾黨垂引來
哲不為少矣因錄若椰先生問義篇次如左
榕壇十八問(附)
人報君親雙斷後天排雲水兩空痕幼平黃先生壬申
誕日詩也上既深知幼平首俞召用推車過霹靂又得
滂沱吐舌䑛青天寧憂虎豹屬五十加年之旦正三千
遶座之時漳潮諸賢以璟幸托三同雌長數月遠來授
簡遜謝未能聊就榕壇教鐸詮叩膚疑以當席茅下風
之拜
問益稷臯䕫生值重華想皆有三十年學問繇今推之
其嚮用當在五十餘歲第不知所學何事彼時山經未
作苗譜稀傳律例樂書豈有定本無迺天人參半抑從
心性透玄
問文王五止具一部河圖洛書此便是易有太極若于
太極外更加無極便入老莊即于卦象外另圈太極亦
非羲皇初筆否
問中庸是舟一善是柁如無柁匠祇是岸横一貫如樹
學識如花徒取花師終同繒剪
問阿難徵心似與儒門不異只欠戒懼一著耳吾儒自
割卧榻左右間聽二氏鼾睡若以心論統在天命範圍
問周公驅虎豹犀象后䕫舞百獸鳳凰論他性學本無
精麤然於苗頑殷頑反都棘手將繇人不如物抑亦頑
不易廉盡性爐中决無先後走作
問七百歸獄三千出宫片刻事震動天下布衣身中亦
有此一種消息先生救華亭三疏解遼環萬言自是斬
蛇斬蛟手段總之覷得一官七尺輕欲驗歸仁看此一
日
問聖門七十二子箇箇中人宋儒却言佛門祖師箇箇
竒偉豈為淡收不住正恐文殊普賢輩耳食者以為騎
得象王獅子便足壓倒四科也
問二南非南國乃南風義本薰解蓋取諸舜然塗山女
始作南音南之取義似兼取禹否管子惟未為二南故
有三歸房杜諸公總是面牆難道人豪無數皆坐不讀
關雎
問夏時本遵堯歷自商周秦至漢文景皆用之只以所
建頒朔周書曰夏數得天百王所同革命改正以垂三
統至於敬授民時巡狩祭享猶自夏焉周公原不改四
時之名孔子恐無改周公之理行夏時只是行夏小正
以為燮理隂陽之本如春行冬令則水秋行夏令則旱
明堂政事原與洪範相關
問雅有五際風頌宜亦有之惟商魯寥寥頗難推算若
六笙九夏果否缺殘束廣微補亡固非劉原父以為有
聲無辭聲由辭生似無無辭有聲之曲或以天保當南
陔常棣當華黍伐木當崇丘菁莪當由儀如以時邁為
肆夏執競為樊遏之類而并以思齊當齊夏行葦當族
夏其說亦似可通要之無關詩教也紫陽故掃小序雖
屬邊見詩說詩傳恐亦商賜優伶
問三禮分彙立例凖小學大學繋辭雜卦以為全書儘
是快事惟樂律黃鍾三寸九分與九寸尚無確論黃鍾
一誤諸律全差京房六十律錢樂之三百六十律均似
蛇足請合太玄新書元聲正聲諸說為樂全經與三禮
並懸宇宙
問古歷多疏後歷漸密議者謂至元郭守敬而盛亦至
元而衰近以日食刻數不合將大統回回西洋滿城四
歷並較各驗食圖亦多錯出不知古歷之疏何以反得
敬授精意黃圖自在太玄經世之上於易律參同定有
南鍼
問易八卦談兵師同人謙豫是御將要法坎離兩濟是
戰守古方今寵命空優惟聞左次號咷已久不變冥盱
而自醫巫閭抵賀蘭一帶地險盡為敵人飲馬之場山
海之守憊甚鬼方河套大寧空巢奉我濡尾尚賖無望
折首也不知敗局落在何爻即今推環應參何卦
問靖難之後為革除帷幄者極多土木之變以逃回命
官者不少齊黃曹鄺亦不足譚篤信學道一章恐當竟
屬新建但云過去聖賢初無呆事留與後生恐逗出鄉
愿甘草一路
問堯元年經世推為甲辰今依竹書定為丙子堯在位
百年百年外依經世當起甲申而舜元年為己未中間
虚位幾於三紀不如竹書可據獲麟迄今二千三百年
餘素臣自多苦無闕里豈真子輿結䜟長作秦人閏冬
問世間無一物不是日光串透人心頭學問精誠如一
片日纔能貫串六虚透徹上下第虞日有中昃還須步
步認取扶桑
問聖人雖遇小事於三才不靠一家還只靠自家耳到
得自家作主更無三才
問虞舜盡孝夫子知天皆費五十年工夫文王受命亦
在中身大衍一關實百聖千賢證果向後六十耳順受
者彌虚九十五耳提強益不息千二百歲崆峒問難剖
出隂陽原委乃能與日月參光如此精進十分始悟生
曉之無祇歸小慧學無厭倦坐證長生
榕壇問業為吾漳諸弟子講論而發夫子自壬申抵
家諸弟子相從講論皆在浦之北山至甲戌夏始人
郡就芝山之正學堂為講舍其條約見於篇端彙次
成帙者凡十八卷憶乙亥十月十六日正會時環命
初下報人至讙動城邑夫子方與諸弟子論文未輟
閽者不敢以聞翌日諸公勸駕亦會歲暮夫子亦還
山守墓未獲再證諸弟子所次問業已得十六七卷
二月九日為夫子誕辰諸弟子合前後問修二業請
于宫庶蔣先生先生因就問業中拈出十八條推暢
玄風以抒嘉祝乃復錄師說彙於末卷以振諸篇坊
實綱紀其事遂不揣載筆以托後乘云丙子夏門人
吕士坊謹識
榕壇問業卷十八
