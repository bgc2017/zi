續茶經譜錄類二(飲饌之屬)
提要
(臣)等謹案續茶經三卷附錄一卷
國朝陸廷燦撰廷燦字秩昭嘉定人官崇安縣
知縣候補主事自唐以來茶品推武夷武夷
山即在崇安境故廷燦官是縣時習知其說
剏為此藁歸田後訂緝成編冠以陸羽茶經
原本而從其原目採摭諸書以續之上卷續
其一之源二之具三之造中卷續其四之器
下卷自分三子卷下之上續其五之煮六之
飲下之中續其七之事八之出下之下續其
九之略十之圖而以歷代茶法附為末卷則
原目所無廷燦補之也自唐以來閱數百載
凡産茶之地製茶之法業已歷代不同即烹
煮器具亦古今多異故陸羽所述其書雖古
而其法多不可行於今廷燦一一訂定補葺
頗切實用其徵引亦頗繁富觀所作南村筆
記引李日華紫桃軒又綴五臺凍泉一條自
稱此書失載補錄於彼則其搜葺亦可謂勤
矣錄而存之亦足以資考訂至於陸羽舊本
廷燦雖用以弁首而其書久已别行未可以
續補之書掩其原目故今削去不載惟錄廷
燦之書焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
續茶經凡例
一茶經著自唐桑苧翁迄今千有餘載不獨製作各殊
而烹飲迥異即出産之處亦多不同余性嗜茶承乏
崇安適係武夷産茶之地值制府滿公鄭重進獻究
悉源流每以茶事下詢查閱諸書於武夷之外每多
見聞因思採集為續茶經之舉曩以簿書鞅掌有志
未遑及蒙量移奉文赴部以多病家居翻閱舊稿不
忍委棄爰為序次第恐學術久荒見聞疎漏為識者
所鄙謹質之高明幸有以教之幸甚
一茶經之後有茶記及茶譜茶錄茶論茶疏茶解等書
不可枚舉而其書亦多湮沒無𫝊茲特採所見各書
依茶經之例分之源之具之造之器之煮之飲之事
之出之略至其圖無𫝊不敢臆補以茶具茶器圖足
之
一茶經所載皆初唐以前之書今自唐宋元明以至
本朝凡有緒論皆行採錄有其書在前而茶經未錄者
亦行補入
一茶經原本止三卷恐續者太繁是以諸書所見止摘
要分錄
一各書所引相同者不取重複偶有議論各殊者姑兩
存之以示論定至歴代詩文暨當代名公鉅卿著述
甚多因訪茶經之例不敢備錄容俟另編以為外集
一原本茶經另列卷首
一歴代茶法附後
