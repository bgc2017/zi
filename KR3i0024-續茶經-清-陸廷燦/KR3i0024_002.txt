續茶經卷中
候補主事陸廷燦撰
四茶之噐
御史臺記唐制御史有三院一曰臺院其僚為侍御史
二曰殿院其僚為殿中侍御史三曰察院其僚為監察
御史察院廳居南會昌初監察御史鄭路所葺禮察廳
謂之松廳以其南有古松也刑察廳謂之魘廳以寢於
此者多夢魘也兵察廳主掌院中茶其茶必市蜀之佳
者貯於陶器以防暑濕御史輒躬親緘啓故謂之茶瓶
廳
資暇集茶托子始建中蜀相崔寧之女以茶杯無襯病
其熨指取楪子承之既啜而杯傾乃以蠟環楪子之央
其杯遂定即命工匠以漆代蠟環進於蜀相蜀相奇之
為製名而話於賓親人人為便用於當代是後傳者更
環其底愈新其製以至百狀焉
貞元初青鄆油繒為荷葉形以襯茶椀别為一家之楪
今人多云托子始此非也蜀相即今昇平崔家訊則知
矣
大觀茶論茶器
羅碾碾以銀為上熟鐵次之槽欲深而峻輪欲銳而薄
羅欲細而面緊碾必力而速惟再羅則入湯輕泛粥面
光凝盡茶之色
盞須度茶之多少用盞之大小盞高茶少則掩蔽茶色
茶多盞小則受湯不盡惟盞熱則茶發立耐久
筅以觔竹老者為之身欲厚重筅欲疎勁本欲壯而未
必眇當如劍脊之狀蓋身厚重則操之有力而易於運
用筅疎勁如劍脊則擊拂雖過而浮沫不生
瓶宜金銀大小之製惟所裁給注湯利害獨瓶之口嘴
而已嘴之口差大而宛直則注湯力緊而不散嘴之末
欲圓小而峻削則用湯有節而不滴瀝蓋湯力緊則發
速有節不滴瀝則茶面不破
杓之大小當以可受一盞茶為量有餘不足傾杓煩數
茶必冰矣
蔡襄茶錄茶器
茶焙編竹為之裹以篛葉蓋其上以收火也隔其中以
有容也納火其下去茶尺許常温温然所以養茶色香
味也
茶籠茶不入焙者宜密封裹以篛籠盛之置高處切勿
近濕氣
砧椎蓋以碎茶砧以木為之椎則或金或鐵取於便用
茶鈐屈金鐵為之用以炙茶
茶碾以銀或鐵為之黃金性柔銅及䃋石皆能生鉎(音星)
不入用
茶羅以絶細為佳羅底用蜀東川鵝溪絹之密者投湯
中揉洗以罩之
茶盞茶色白宜黑盞建安所造者紺黑紋如兔毫其柸
微厚熁之久熱難冷最為要用出他處者或薄或色紫
不及也其青白盞鬭試自不用
茶匙要重擊拂有力黃金為上人間以銀鐵為之竹者
太輕建茶不取
茶瓶要小者易於候湯且點茶注湯有準黃金為上若
人間以銀鐵或瓷石為之若瓶大啜存停久味過則不
佳矣
孫穆雞林類事高麗方言茶匙曰茶戍
清波雜志長沙匠者造茶器極精緻工直之厚等所用
白金之數士大夫家多有之寘几案間但知以侈靡相
夸初不常用也凡茶宜錫竊意以錫為合適用而不侈
貼以紙則茶味易損
張芸叟云吕申公家有茶羅子一金飾一棕欄方接客
索銀羅子常客也金羅子禁近也棕欄則公輔必矣家
人常挨排於屏間以候之
黃庭堅集同公擇咏茶碾詩要及新香碾一杯不應傳
寳到雲來碎身粉骨方餘味莫厭聲喧萬壑雷
陶榖清異錄富貴湯當以銀銚煮之佳甚銅銚煮水錫
壺注茶次之
蘇東坡集揚州石塔試茶詩坐客皆可人鼎器手自潔
秦少游集茶臼詩幽人躭茗飲刳木事𢷬撞巧製合臼
形雅音伴柷椌
文與可集謝許判官惠茶器圖詩成圖畫茶器滿幅寫
茶詩會說工全妙深諳句特奇
謝宗可咏物詩茶筅此君一節瑩無瑕夜聽松聲潄玉
華萬里引風歸蟹眼半瓶飛雪起龍芽香凝翠髮雲生
脚濕滿蒼髯浪卷花到手纖毫皆盡力多因不負玉川
家
乾淳歲時記禁中大慶會用大鍍金&KR1812;以五色果簇飣
龍鳳謂之繡茶
演繁露東坡後集二從駕景靈宫詩云病貪賜茗浮銅
葉按今御前賜茶皆不用建盞用大湯&KR1812;色正白但其
制樣似銅葉湯&KR1812;耳銅葉色黃褐色也
周密癸辛雜志宋時長沙茶具精妙甲天下每副用白
金三百星或五百星凡茶之具悉備外則以大纓銀合
貯之趙南仲丞相帥潭以黃金千兩為之以進尚方穆
陵大喜蓋内院之工所不能為也
楊基眉庵集咏木茶爐詩紺綠仙人煉玉膚花神為曝
紫霞腴九天清淚沾明月一點芳心託鷓鴣肌骨已為
香魄死夢魂猶在露團枯孀娥莫怨花零落分付餘醺
與酪奴
張源茶錄茶銚金乃水母銀備剛柔味不鹹澀作銚最
良製必穿心令火氣易透
茶甌以白磁為上藍者次之
聞龍茶牋茶鍑山林隠逸水銚用銀尚不易得何况鍑
乎若用之恒歸於鐵也
羅廩茶解茶爐或瓦或竹皆可而大小須與湯銚稱凡
貯茶之器始終貯茶不得移為他用
李如一水南翰記韻書無&KR1812;字今人呼盛茶酒器曰&KR1812;
檀几叢書品茶用歐白甆為良所謂素甆𫝊静夜芳氣
滿閒軒也製宜弇口䆳腸色浮浮而香不散
茶說器具精潔茶愈為之生色今時姑蘇之錫注時大
彬之沙壺汴梁之錫銚湘妃竹之茶竈宣成窰之茶盞
高人詞客賢士大夫莫不為之珍重即唐宋以來茶具
之精未必有如斯之雅致
聞雁齋筆談茶既就筐其性必發於日而遇知己於水
然非煮之茶竈茶爐則亦不佳故曰飲茶富貴之事也
雪庵清史泉冽性駛非扄以金銀器味必破器而走矣
有饋中冷泉於歐陽文忠者公訝曰君故貧士何為致
此奇貺徐視饋器乃曰水味盡矣噫如公言飲茶乃富
貴事耶嘗考宋之大小龍團始於丁謂成於蔡襄公聞
而嘆曰君謨士人也何至作此事東坡詩曰武彛溪邊
粟粒芽前丁後蔡相籠加吾君所乏豈此物致養口體
何陋耶此則二公又為茶敗壊多矣故余於茶瓶而有
感
茶鼎丹山碧水之鄉月澗雲龕之品滌煩消渴功誠不
在芝朮下然不有似泛乳花浮雲脚則草堂暮雲隂松
窗殘雪明何以勺之野語清噫鼎之有功於茶大矣哉
故日休有立作菌蠢勢煎為潺湲聲禹錫有驟雨松風
入鼎來白雲滿盌花徘徊居仁有浮花原屬三昧手竹
齋自試魚眼湯仲淹有鼎磨雲外首山銅瓶攜江上中
&KR0893;水景綸有待得聲聞俱寂後一甌春雪勝醍醐噫鼎
之有功於茶大矣哉雖然吾猶有取盧仝柴門反關無
俗客紗帽籠頭自煎喫楊萬里老夫平生愛煮茗十年
燒穿折脚鼎如二君者差可不負此鼎耳
馮時可茶錄芘莉一名篣筤茶籠也犧木杓也瓢也
宜興志茗壺陶穴環於蜀山原名獨山東坡居陽羡時
以其似蜀中風景改名蜀山今山椒建東坡祠以祀之
陶煙飛染祠宇盡黑
冒巢民云茶壺以小為貴每一客一壺任獨斟飲方得
茶趣何也壺小則香不渙散味不躭遲况茶中香味不
先不後恰有一時太早或未足稍緩或已過箇中之妙
清心自飲化而裁之存乎其人
周高起陽羨茗壺系茶至明代不復碾屑和香藥製團
餅已遠過古人近百年中壺黜銀錫及閩豫甆而尚宜
興陶此又遠過前人處也陶曷取諸取其製以本山土
砂能發真茶之色香味不但杜工部云傾金注玉驚人
眼高流務以免俗也至名手所作一壺重不數兩價每
一二十金能使土與黃金爭價世日趨華抑足感矣考
其創始自金沙寺僧久而逸其名又提學頤山吴公讀
書金沙寺中有青衣供春者仿老僧法為之栗色闇闇
敦龐周正指螺紋隠隠可按允稱第一世作龔春悮也
萬歷間有四大家董翰趙梁玄錫時朋朋即大彬父也
大彬號少山不務妍媚而樸雅堅栗妙不可思遂於陶
人擅空羣之目矣此外則有李茂林李仲芳徐友泉又
大彬徒歐正春邵文金邵文銀蔣伯荂四人陳用卿陳
信卿閔魯生陳光甫又婺源人陳仲美重鎪叠刻細極
鬼工沈君用邵蓋周後溪邵二孫陳俊卿周季山陳和
之陳挺生承雲從沈君盛陳辰輩各有所長徐友泉所
自製之泥色有海棠紅朱砂紫定窰白冷金黃淡墨沉
香水碧榴皮葵黃閃色梨皮等名大彬鐫欵用竹刀畫
之書法閒雅
茶洗式如扁壺中加一盎鬲而細竅其底便於過水漉
沙茶藏以閉洗過之茶者陳仲美沈君用各有奇製水
杓湯銚亦有製之盡美者要以椰瓢錫缶為用之恒
茗壺宜小不宜大宜淺不宜深壺蓋宜盎不宜砥湯力
茗香俾得團結氤氲方為佳也
壺若有宿雜氣須滿貯沸湯滌之乘熱傾去即沒於冷
水中亦急出水瀉之元氣復矣
許次杼茶疏茶盒以貯日用零茶用錫為之從大壜中
分出若用盡時再取
茶壺往時尚龔春近日時大彬所製極為人所重蓋是
觕砂製成正取砂無土氣耳
臞仙云茶甌者予嘗以瓦為之不用磁以筍殼為蓋以
檞葉攢覆於上如篛笠狀以蔽其塵用竹架盛之極清
無比茶匙以竹編成細如笊籬樣與塵世所用者大不
凡矣乃林下出塵之物也煎茶用銅瓶不免湯鉎用砂
銚亦嫌土氣惟純錫為五金之母製銚能益水德
謝肇淛五雜組宋初閩茶北苑為最當時上供者非兩
府禁近不得賜而人家亦珍重愛惜如王東城有茶囊
惟楊大年至則取以具茶他客莫敢望也
支廷訓集有湯藴之傳乃茶壺也
文震亨長物志壺以砂者為上既不奪香又無熟湯氣
錫壺有趙良璧者亦佳吴中歸錫嘉禾黃錫價皆最高
遵生八牋茶銚茶瓶磁砂為上銅錫次之磁壺注茶砂
銚煮水為上茶盞惟宣窰壇為最質厚白瑩樣式古雅
有等宣窰印花白甌式樣得中而瑩然如玉次則嘉窰
心内有茶字小盞為美欲試茶色黃白豈容青花亂之
注酒亦然惟純白色器皿為最上乘餘品皆不取
試茶以滌器為第一要茶瓶茶盞茶匙生鉎致損茶味
必須先時洗潔則美
曹昭格古要論古人喫茶湯用撆取其易乾不留滯
陳繼儒試茶詩有竹爐幽討松火怒飛之句(竹茶爐出惠山者最)
(佳)
淵鑒類函茗盌韓詩茗盌纖纖捧
徐葆光中山傳信錄琉球茶甌色黃描青綠花草云出
土噶喇其質少麤無花但作冰紋者出大島甌上造一
小木蓋朱黑漆之下作空心托子製作頗工亦有茶托
茶帚其茶具火爐與中國小異
葛萬里清異論錄時大彬茶壺有名釣雪似帶笠而釣
者然無牽合意
随見錄洋銅茶銚來自海外紅銅盪錫薄而輕精而雅
烹茶最宜
續茶經卷中
