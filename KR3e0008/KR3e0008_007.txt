註解傷寒論卷第七之八
漢張仲景著晉王叔和撰次
宋成無巳註明汪濟川校正
辨霍亂病脉證并治第十三
問曰病有霍亂者何荅曰嘔吐而利名曰霍亂
三焦者水榖之道路邪在上焦則吐而不利邪
在下焦則利而不吐邪在中焦則旣吐且利以
飲食不節寒熱不調清濁相干隂陽乖隔遂成
霍亂輕者止曰吐利重者揮霍撩亂名曰霍亂
問曰病發熱頭痛身疼惡寒吐利者此屬何病荅
曰此名霍亂自吐下又利止復更發熱也
發熱頭痛身疼惡寒者本是傷寒因邪入裏傷
於脾胃上吐下利令爲霍亂利止裏和復更發
熱者還是傷寒必汗出而解
傷寒其脉微澁者本是霍亂今是傷寒却四五日
至隂經上轉入隂必利本嘔下利者不可治也欲
似大便而反失氣仍不利者属陽明也便必鞕十
三日愈所以然者經盡故也
微爲亡陽澁爲亡血傷寒脉微澁則本是霍亂
吐利亡陽亡血吐利止傷寒之邪未巳還是傷
寒却四五日邪傳隂經之時裏虚遇邪必作自
利本嘔者邪甚於上又利者邪甚於下先霍亂
裏氣大虚又傷寒之邪再傳爲吐利是重虚也
故爲不治若欲似大便而反失氣仍不利者利
爲虚不利爲實欲大便而反失氣裏氣熱也此
属陽明便必鞕也十三日愈者傷寒六日傳遍
三隂三陽後六日再傳經盡則隂陽之氣和大
邪之氣去而愈也
下利後當便鞕鞕則能食者愈今反不能食到後
經中頗能食復過一經能食過之一日當愈不愈
者不屬陽明也
下利後亡津液當便鞕能食爲胃和必自愈不
能食者爲未和到後經中爲復過一經言七日
後再經也頗能食者胃氣方和過一日當愈不
愈者暴熱使之能食非陽明氣和也
惡寒脉微而復利利止亡血也四逆加人參湯主
之
惡寒脉微而利者陽虚隂勝也利止則津液内
竭故云亡血金匱玉凾曰水竭則無血與四逆
湯温經助陽加人參生津液益血
霍亂頭痛發熱身疼痛熱多欲飲水者五苓散主
之寒多不用水者理中丸主之
頭痛發熱則邪自風寒而來中焦爲寒熱相半
之分邪稍高者居陽分則爲熱熱多欲飲水者
與五苓散以散之邪稍下者居隂分則爲寒寒
多不用水者與理中丸温之
理中丸方
人參(甘温)甘草(炙甘平)
白术(甘温)乾薑(辛熱已上各三两)
内經曰脾欲緩急食甘以緩之用甘𥙷之人參
白术甘草之甘以緩脾氣調中寒滛所勝平以
辛熱乾薑之辛以温胃散寒
右四味搗篩爲末蜜和丸如鷄黃大以沸湯數合
和一丸研碎温服之日三四夜二服腹中未熱益
至三四丸然不及湯湯法以四物依兩數切用水
八升煑取三升去滓温服一升日三服加减法
若臍上築者腎氣動也去术加桂四两
脾虚腎氣動者臍上築動内經曰甘者令人中
滿术甘壅𥙷桂泄奔豚是相易也
吐多者去术加生薑三兩
嘔家不喜甘故去术嘔家多服生薑以辛散之
下多者還用术悸者加茯苓二兩
下多者用术以去濕悸加茯苓以導氣
渴欲得水者加术足前成四兩半
津液不足則渴术甘以緩之
腹中痛者加人參足前成四兩半
裏虚則痛加人參以𥙷之
寒者加乾薑足前成四兩半
寒滛所勝平以辛熱
腹滿者去术加附子一枚服湯後如食頃飲熱粥
一升許微自温勿發揭衣被
胃虚則氣壅腹滿甘令人中滿是去术也附子
之辛以𥙷陽散壅
吐利止而身痛不休者當消息和解其外宜桂枝
湯小和之
吐利止裏和也身痛不休表未解也與桂枝湯
小和之外臺云裏和表病汗之則愈
吐利汗出發熱惡寒四肢拘急手足厥冷者四逆
湯主之
上吐下利裏虚汗出發熱惡寒表未解也四肢
拘急手足厥冷陽虚隂勝也與四逆湯助陽退
隂
旣吐且利小便復利而大汗出下利清榖内寒外
熱脉微欲絶者四逆湯主之
吐利亡津液則小便當少小便復利而大汗出
津液不禁陽氣大虚也脉微為亡陽若無外熱
但内寒下利清榖爲純隂此以外熱爲陽未絶
猶可與四逆湯救之
吐巳下斷汗出而厥四肢拘急不解脉微欲絶者
通脉四逆加猪膽汁湯主之
吐巳下斷津液内竭則不當汗出汗出者不當
厥今汗出而厥四肢拘急不解脉微欲絶者陽
氣大虚隂氣獨勝也若純與陽藥恐隂爲格拒
或嘔或躁不得復入也與通脉四逆湯加猪膽
汁膽苦入心而通脉膽寒𥙷肝而和隂引置湯
藥不被格拒内經曰微者逆之甚者從之此之
謂也
吐利發汗脉平小煩者以新虚不勝榖氣故也
内經曰食入於隂長氣於陽新虚不勝榖氣是
生小煩
辨隂陽易差後勞復病證并治第十四
傷寒隂陽易之爲病其人身體重少氣少腹裏急
或引隂中拘攣熱上衝胷頭重不欲舉眼中生花
膝脛拘急者燒裩散主之
大病新差血氣未復餘熱未盡強合隂陽得病
者名曰易男子病新差未平復而婦人與之交
得病名曰陽易婦人病新差未平復男子與之
交得病名曰隂易以隂陽相感動其餘毒相染
著如換易也其人病身體重少氣者損動真氣
也少腹裏急引隂中拘攣膝脛拘急隂氣極也
熱上衝胷頭重不欲舉眼中生花者感動之毒
所易之氣薰蒸於上也與燒裩散以道隂氣
燒裩散方
右取婦人中裩近隱處剪燒灰以水和服方寸匕
日三服小便即利隂頭微腫則愈婦人病取男子
裩當燒灰
大病差後勞復者枳實梔子湯主之若有宿食者
加大黃如慱碁子大五六枚
病有勞復有食復傷寒新差血氣未平餘熱未
盡早作勞動病者名曰勞復病熱少愈而強食
之熱有所藏因其榖氣留搏兩陽相合而病者
名曰食復勞復則熱氣浮越與枳實梔子豉湯
以解之食復則胃有宿積加大黃以下之
枳實梔子豉湯方
枳實(三枚炙苦寒)梔子(十四枚擘苦寒)豉(一升綿褁苦寒)
枳實梔子豉湯則應吐劑此云覆令微似汗出
者以其熱聚於上苦則吐之熱散於表者苦則
發之内經曰火滛所勝以苦發之此之謂也
右三味以清漿水七升空煑取四升内枳實梔子
煑取二升下豉更煑五六沸去滓温分再服覆令
微似汗
傷寒差巳後更發熱者小柴胡湯主之脉浮者以
汗解之脉沉實者以下解之
差後餘熱未盡更發熱者與小柴胡湯以和解
之脉浮者熱在表也故以汗解脉沉者熱在裏
也故以下解之
大病差後從腰已下有水氣者牡礪澤瀉散主之
大病差後脾胃氣虚不能制約腎水水溢下焦
腰以下爲腫也金匱要略曰腰以下腫當利小
便與牡礪澤瀉散利小便而散水也
牡礪澤瀉散方
牡礪(醎平熬)澤瀉(醎寒)括蔞根(苦寒)
蜀&KR0238;(辛平洗去脚)葶&KR0995;(苦寒熬)商陸根(熬辛酸醎平)
海藻(醎寒洗去醎巳上各等分)
鹹味勇泄牡礪澤瀉海藻之鹹以泄水氣内經
曰濕滛於内平以苦佐以酸辛以苦泄之蜀漆
葶&KR0995;括蔞商陸之酸辛與苦以導腫濕
右七味異搗下篩爲散更入臼中治之白飲和服
方寸匕小便利止後服日三
大病差後喜唾久不了了者胃上有寒當以丸藥
温之宜理中丸
汗後陽氣不足胃中虚寒不内津液故喜唾不
了了與理中丸以温其胃
傷寒解後虚羸少氣氣逆欲吐者竹葉石膏湯主之
傷寒解後津液不足而虚羸餘熱未盡熱則傷
氣故少氣氣逆欲吐與竹葉石膏湯調胃散熱
竹葉石膏湯方
竹葉(二把辛平)石膏(一斤甘寒)半夏(半升洗辛温)
人參(三两甘温)甘草(二两甘平炙)粳米(半升甘微寒)
麥門冬(一升甘平去心)
辛甘發散而除熱竹葉石膏甘草之甘辛以發
散餘熱甘緩脾而益氣麥門冬人參粳米之甘
以𥙷不足辛者散也氣逆者欲其散半夏之辛
以散逆氣
右七味以水一斗煑取六升去滓内粳米煑米熟
湯成去米温服一升日三服
病人脉已解而日暮微煩以病新差人強與榖脾
胃氣尚弱不能消榖故令微煩損榖則愈
陽明王於申酉戌宿食在胃故日暮微煩當小下之以
損宿榖
辨不可發汗病脉證并治第十五
夫以爲疾病至急倉卒尋按要者難得故重集諸
可與不可方治比之三隂三陽篇中此易見也又
時有不止是三隂三陽出在諸可與不可中也
諸不可汗不可下病證藥方前三隂三陽篇中
經注已具者更不復出其餘無者於此已經後
注備見
脉濡而弱弱反在關濡反在巔微反在上濇反在
下微則陽氣不足濇則無血陽氣反微中風汗出
而反躁煩濇則無血厥而且寒陽微發汗躁不得
眠
寸關爲陽脉當浮盛弱反在關則裏氣不及濡
反在巔則表氣不逮衞行脉外浮爲在上以候
衞微反在上是陽氣不足榮行脉中沉爲在下
以候榮澁反在下是無血也陽微不能固外腠
理開疎風因客之故令汗出而躁煩無血則隂
虚不與陽相順接故厥而且寒陽微無津液則
不能作汗若發汗則必亡陽而躁經曰汗多亡
陽遂虚惡風煩躁不得眠也
動氣在右不可發汗發汗則衂而渴心苦煩飲即
吐水
動氣者築築然氣動也在右者在臍之右也難
經曰肺内證臍右有動氣按之牢若痛肺氣不
治正氣内虚氣動於臍之右也發汗則動肺氣
肺主氣開竅於鼻氣虚則不能衞血血溢妄行
隨氣出於鼻爲衂亡津液胃燥則煩渴而心苦
煩肺惡寒飲冷則傷肺故飲即吐水
動氣在左不可發汗發汗則頭眩汗不止筋惕肉瞤
難經曰肝内證臍左有動氣按之牢若痛肝氣
不治正氣内虚氣動於臍之左也肝爲隂之主
發汗汗不止則亡陽外虚故頭眩筋惕肉瞤鍼
經曰上虚則眩
動氣在上不可發汗發汗則氣上衝正在心端
難經曰心内證臍上有動氣按之牢若痛心氣
不治正氣内虚氣動於臍之上也心爲陽發汗
亡陽則愈損心氣腎乘心虚欲上凌心故氣上
衝正在心端
動氣在下不可發汗發汗則無汗心中大煩骨節
苦疼目運惡寒食則反吐榖不得前
難經曰腎内證臍下有動氣按之牢若痛腎氣
不治正氣内虚動氣發於臍之下也腎者主水
發汗則無汗者水不足也心中大煩者腎虚不
能制心火也骨節苦疼者腎主骨也目運者腎
病則目&KR1129;&KR1129;如無所見惡寒者腎主寒也食則
反吐榖不得前者腎水乾也王冰曰病嘔而吐
食久反出是無水也
咽中閑塞不可發汗發汗則吐血氣欲絶手足厥
冷欲得踡卧不能自温
咽門者胃之系胃經不和則咽内不利發汗攻
陽血隨發散而上必吐血也胃經不和而反攻
表則陽虚於外故氣欲絶手足冷欲踡而不能
自温
諸脉得數動微弱者不可發汗發汗則大便難腹
中乾胃燥而煩其形相象根本異源
動數之脉爲熱在表微弱之脉爲熱在裏發汗
亡津液則熱氣愈甚胃中乾燥故大便難腹中
乾胃燥而煩根本雖有表裏之異逆治之後熱
傳之則一是以病形相象也
脉微而弱弱反在關濡反在巔弦反在上微反在
下弦爲陽運微爲隂寒上實下虚意欲得温微弦
爲虚不可發汗發汗則寒慄不能自還
弦在上則風傷氣風勝者陽爲之運動微在下
則寒傷血血傷者裏爲之隂寒外氣沸鬱爲上
實裏有隂寒爲下虚表熱裏寒意欲得温若反
發汗亡陽隂獨故寒慄不能自還
欬者則劇數吐涎沫咽中必乾小便不利心中飢
煩晬時而發其形似&KR1211;有寒無熱虚而寒慄欬而
發汗踡而苦滿腹中復堅
肺寒氣逆欬者則劇吐涎沫亡津液咽中必乾
小便不利膈中陽氣虚心中飢而煩一日一夜
氣大會於肺邪正相擊晬時而發形如寒&KR1211;但
寒無熱虚而寒慄發汗攻陽則陽氣愈虚隂寒
愈甚故踡而苦滿腹中復堅
厥脉緊不可發汗發汗則聲亂咽嘶舌萎聲不得
前
厥而脉緊則少隂傷寒也法當温裏而反發汗
則損少隂之氣少隂之脉入肺中循喉嚨挾舌
本腎爲之本肺爲之標本虚則標弱故聲亂咽
嘶舌萎聲不得前
諸逆發汗病微者難差劇者言亂目眩者死命將
難全
不可發汗而強發之輕者因發汗而重而難差
重者脫其隂陽之氣言亂目眩而死難經曰脫
陽者見鬼是此言亂也脫隂者目肓是此目眩
也眩非玄而見玄是近於肓也
欬而小便利若失小便者不可發汗汗出則四肢
厥逆冷
肺經虚冷上虚不能治下者欬而小便利或失
小便上虚發汗則陽氣外亡四肢者諸陽之本
陽虚則不與隂相接故四肢厥逆冷
傷寒頭痛翕翕發熱形象中風常微汗出自嘔者
下之益煩心中懊憹如飢發汗則致痓身強難以
屈伸熏之則發黃不得小便灸則發欬唾
傷寒當無汗惡寒今頭痛發熱微汗出自嘔則
傷寒之邪傳而爲熱欲行於裏若反下之邪熱
乘虚流於胷中爲虚煩心懊憹如飢若發汗則
虚表熱歸經絡熱甚生風故身強直而成痓若
熏之則火熱相合消爍津液故小便不利而發
黃肺惡火灸則火熱傷肺必發欬嗽而唾膿
辨可發汗證并治第十六
大法春夏宜發汗
春夏陽氣在外邪氣亦在外故可發汗
凡發汗欲令手足俱周時出以漐漐然一時間許
亦佳不可令如水流漓若病不解當重發汗汗多
必亡陽陽虚不得重發汗也
汗緩緩出則表裏之邪悉去汗大出則邪氣不
除但亡陽也陽虚爲無津液故不可重發汗
凡服湯發汗中病便止不必盡劑
汗多則亡陽
凡云可發汗無湯者丸散亦可用要以汗出爲解
然不如湯隨證良驗
聖濟經曰湯液主治本乎腠理壅欝除邪氣者
於湯爲宜金匱玉凾曰水能淨萬物故用湯也
夫病脉浮大問病者言但便鞕爾設利者爲大逆
鞕爲實汗出而解何以故脉浮當以汗解
經曰脉浮大應發汗醫反下之爲大逆便鞕難
雖爲裏實亦當先解其外若行利藥是爲大逆
結胷雖急脉浮大猶不可下下之即死况此便
難乎經曰本發汗而復下之此爲逆若先發汗
治不爲逆
下利後身疼痛清便自調者急當救表宜桂枝湯
發汗
外臺云裏和表病汗之則愈
辨發汗後病脉證并治第十七
發汗多亡陽讝語者不可下與柴胡桂枝湯和其
榮衛以通津液後自愈
胃爲水榖之海津液之主發汗多亡津液胃中
燥必發讝語此非實熱則不可下與柴胡桂枝
湯和其榮衞通行津液津液生則胃潤讝語自
止
此一卷第十七篇凡三十一證前有詳說
辨不可吐第十八
合四證已具太陽篇中
辨可吐第十九
大法春宜吐
春時陽氣在上邪氣亦在上故宜吐
凡用吐湯中病即止不必盡劑也
要在適當不欲過也
病胸上諸實胷中欝欝而痛不能食欲使人按之
而反有涎唾下利日十餘行其脉反遲寸口脉微
滑此可吐之吐之利則止
胷上諸實或痰實或熱欝或寒結胷中欝而痛
不能食欲使人按之反有涎唾者邪在下按之
氣下而無涎唾此按之反有涎唾者知邪在胸
中經曰下利脉遲而滑者内實也今下利日十
餘行其脉反遲寸口脉微滑是上實也故可吐
之玉凾曰上盛不已吐而奪之
宿食在上脘者當吐之
宿食在中下脘者則宜下宿食在上脘則當吐
内經曰其高者因而越之其下者引而竭之
病人手足厥冷脉乍結以客氣在胷中心下滿而
煩欲食不能食者病在胷中當吐之
此與第六卷厥隂門瓜蔕散證同彼云脉乍緊
此云脉乍結惟此有異緊爲内實乍緊則實未
深是邪在胷中結爲結實乍結則結未深是邪
在胷中所以證治俱同也
釋音
拒(音巨抑也)函(音含又音咸書函)&KR1129;(音荒目不明也)
腕(音管胃府也)竭(渠孽切盡也)蔕(音帝瓜帝也)
註解傷寒論卷第七之八
