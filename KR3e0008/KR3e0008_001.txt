註解傷寒論卷第一
漢張仲景著晉王叔和撰次
宋成無巳註明汪濟川校正
辨脉法第一
問曰脉有隂陽者何謂也荅曰凡脉大浮數動滑
此名陽也脉沉濇弱弦微此名隂也凡隂病見陽
脉者生陽病見隂脉者死
内經曰微妙在脉不可不察察之有紀從隂陽
始始之有經從五行生玆首論曰脉之隂陽者
以脉從隂陽始故也陽脉有五隂脉有五以脉
從五行生故也陽道常饒大浮數動滑五者比
之平脉也有餘故謂之陽隂道常乏沉濇弱弦
微五者比之平脉也不及故謂之隂傷寒之爲
病邪在表則見陽脉邪在裏則見隂脉隂病見
陽脉而主生者則邪氣自裏之表欲汗而解也
如厥隂中風脉微浮爲欲愈不浮爲未愈者是
也陽病見隂脉而主死者則邪氣自表入裏正
虚邪勝如讝言妄語脉沉細者死是也金匱要
略曰諸病在外者可治入裏者即死此之謂也
問曰脉有陽結隂結者何以别之荅曰其脉浮而
數能食不大便者此爲實名曰陽結也期十七日
當劇其脉沉而遲不能食身體重大便反鞕名曰
隂結也期十四日當劇
結者氣偏結固隂陽之氣不得而雜之隂中有
陽陽中有隂隂陽相雜以爲和不相雜以爲結
浮數陽脉也能食而不大便裏實也爲陽氣結
固隂不得而雜之是名陽結沉遲隂脉也不能
食身體重隂病也隂病見隂脉則當下利今大
便鞕者爲隂氣結固陽不得而雜之是名隂結
論其數者傷寒之病一日太陽二日陽明三日
少陽四日太隂五日少隂六日厥隂至六日爲
傳經盡七日當愈七日不愈者謂之再傳經言
再傳經者再自太陽而傳至十二日再至厥隂
爲傳經盡十三日當愈十三日不愈者謂之過
經言再傳過太陽之經亦以次而傳之也陽結
爲火至十七日傳少隂水水能制火火邪解散
則愈隂結屬水至十四日傳陽明土土能制水
水邪解散則愈彼邪氣結甚水又不能制火土
又不能制水故當劇内經曰一候後則病二候
後則病甚三候後則病危也
問曰病有灑淅惡寒而復發熱者何荅曰隂脉不
足陽往從之陽脉不足隂往乘之曰何謂陽不足
荅曰假令寸口脉微名曰陽不足隂氣上入陽中
則灑淅惡寒也曰何謂隂不足荅曰假令尺脉弱
名曰隂不足陽氣下䧟入隂中則發熱也
一隂一陽謂之道偏隂偏陽謂之疾隂偏不足
則陽得而從之陽偏不足則隂得而乘之陽不
足則隂氣上入陽中爲惡寒者隂勝則寒矣隂
不足陽氣下䧟入隂中爲發熱者陽勝則熱矣
陽脉浮隂脉弱者則血虚皿虚則筋急也
陽爲氣隂爲血陽脉浮者衞氣強也隂脉弱者
榮血弱也難經曰氣主呴之血主濡之血虚則
不能濡潤筋絡故筋急也
其脉沉者榮氣微也
内經云脉者血之府也脉實則血實脉虚則血
虚此其常也脉沉者知榮血内微也
其脉浮而汗出如流珠者衞氣衰也
鍼經云衞氣者所以温分肉充皮毛肥腠理司
開闔者也脉浮汗出如流珠者腠理不密開闔
不司爲衞氣外衰也浮主候衞沉主候榮以浮
沉别榮衞之衰微理固然矣然而衰甚於微所
以於榮言微而衞言衰者以其汗出如流珠爲
陽氣外脫所以衞病甚於榮也
榮氣微者加燒針則血流不行更發熱而躁煩也
衞陽也榮隂也燒針益陽而損隂榮氣微者謂
隂虚也内經曰隂虚而内熱方其内熱又加燒
針以𥙷陽不惟兩熱相合而榮血不行必更外
發熱而内躁煩也
脉藹藹如車蓋者名曰陽結也
藹藹如車蓋者大而厭厭聶聶也爲陽氣欝結
於外不與隂氣和雜也
脉纍纍如循長竿者名曰隂結也
纍纍如循長竿者連連而強直也爲隂氣欝結
於内不與陽氣和雜也
脉瞥瞥如羹上肥者陽氣微也
輕浮而陽微也
脉縈縈如蜘蛛絲者陽氣衰也
縈縈滯也若縈縈惹惹之不利也如蜘蛛絲者
至細也微爲陽微細爲陽衰脉要曰微爲氣痞
是未至於衰内經曰細則氣少以至細爲陽衰
宜矣
脉綿綿如瀉&KR0238;之絶者亡其血也
綿綿者連綿而軟也如瀉&KR0238;之絶者前大而後
細也正理論曰天樞開發精移氣變隂陽交會
胃和脉生脉復生也陽氣前至隂氣後至則脉
前爲陽氣後爲隂氣脉來前大後細爲陽氣有
餘而隂氣不足是知亡血
脉來緩時一止復來者名曰結脉來數時一止復
來者名曰促脉陽盛則促隂盛則結此皆病脉
脉一息四至曰平一息三至曰遲小駃於遲曰
緩一息六至曰數時有一止者隂陽之氣不得
相續也陽行也速隂行也緩緩以候隂若隂氣
勝而陽不能相續則脉來緩而時一止數以候
陽若陽氣勝而隂不能相續則脉來數而時一
止傷寒有結代之脉動而中止不能自還爲死
脉此結促之脉止是隂陽偏勝而時有一止即
非脫絶而止云此皆病脉
隂陽相摶名曰動陽動則汗出隂動則發熱形冷
惡寒者此三焦傷也
動爲隂陽相搏方其隂陽相搏而虚者則動陽
動爲陽虚故汗出隂動爲隂虚故發熱也如不
汗出發熱而反形冷惡寒者三焦傷也三焦者
原氣之别使主行氣於陽三焦旣傷則陽氣不
通而微致身冷而惡寒也金匱要略曰陽氣不
通即身冷經曰陽微則惡寒
若數脉見于關上上下無頭尾如豆大厥厥動搖
者名曰動也
脉經云陽出隂入以關爲界關爲隂陽之中也
若數脉見於關上上下無頭尾如豆大厥厥動
搖者是隂陽之氣相搏也故名曰動
陽脉浮大而濡隂脉浮大而濡隂脉與陽脉同等
者名曰緩也
陽脉寸口也隂脉尺中也上下同等無有偏勝
者是隂陽之氣和緩也非若遲緩之有邪也隂
陽偏勝者爲結爲促隂陽相搏者爲動隂陽氣
和者爲緩學者不可不知也
脉浮而緊者名曰弦也弦者狀如弓弦按之不移
也脉緊者如轉索無常也
脉經云弦與緊相類以弦爲虚故雖緊如弦而
按之不移不移則不足也經曰弦則爲减以緊
爲實是切之如轉索無常而不散金匱要略曰
脉緊如轉索無常者有宿食也
脉弦而大弦則爲减大則爲芤减則爲寒芤則爲
虚寒虚相搏此名爲革婦人則半産漏下男子則
亡血失精
弦則爲减减則爲寒寒者謂陽氣少也大則爲
芤芤則爲虚虚者謂血少不足也所謂革者言
其旣寒且虚則氣血改革不循常度男子得之
爲真陽减而不能内固故主亡血失精婦人得
之爲隂血虚而不能滋養故主半産漏下
問曰病有戰而汗出因得解者何也荅曰脉浮而
緊按之反芤此爲本虚故當戰而汗出也其人本
虚是以發戰以脉浮故當汗出而解也
浮爲陽緊爲隂芤爲虚隂陽爭則戰邪氣將出
邪與正爭其人本虚是以發戰正氣勝則戰戰
已復發熱而大汗解也
若脉浮而數按之不芤此人本不虚若欲自解但
汗出耳不發戰也
浮數陽也本實陽勝邪不能與正爭故不發戰
也
問曰病有不戰而汗出解者何也荅曰脉大而浮
數故知不戰汗出而解也
陽勝則熱隂勝則寒隂陽爭則戰脉大而浮數
皆陽也陽氣全勝隂無所爭何戰之有
問曰病有不戰不汗出而解者何也荅曰其脉自
微此以曾經發汗若吐若下若亡血以内無津液
此隂陽自和必自愈故不戰不汗出而解也
脉微者邪氣微也邪氣巳微正氣又弱脉所以
微旣經發汗吐下亡陽亡血内無津液則不能
作汗得隂陽氣和而自愈也
問曰傷寒三日脉浮數而微病人身凉和者何也
荅曰此爲欲解也解以夜半脉浮而解者濈然汗
出也脉數而解者必能食也脉微而解者必大汗
出也
傷寒三日陽去入隂之時病人身熱脉浮數而
大邪氣傳也若身凉和脉浮數而微者則邪氣
不傳而欲解也解以夜半者陽生於子也脉浮
主濈然汗出而解者邪從外散也脉數主能食
而解者胃氣和也脉微主大汗出而解者邪氣
微也
問曰脉病欲知愈未愈者何以别之荅曰寸口關
上尺中三處大小浮沉遲數同等雖有寒熱不解
者此脉隂陽爲和平雖劇當愈
三部脉均等即正氣巳和雖有餘邪何害之有
立夏得洪大脉是其本位其人病身體苦疼重者
須發其汗若明日身不疼不重者不須發汗若汗
濈濈自出者明日便解矣何以言之立夏得洪大
脉是其時脉故使然也四時倣此
脉來應時爲正氣内固雖外感邪氣但微自汗
出而亦解爾内經曰脉得四時之順者病無他
問曰凡病欲知何時得何時愈荅曰假令夜半得
病明日日中愈日中得病夜半愈何以言之日中得
病夜半愈者以陽得隂則解也夜半得病明日日
中愈者以隂得陽則解也
日中得病者陽受之夜半得病者隂受之陽不
和得隂則和是解以夜半隂不和得陽則和是
解以日中經曰用陽和隂用隂和陽
寸口脉浮爲在表沉爲在裏數爲在府遲爲在藏
假令脉遲此爲在藏也
經曰諸陽浮數爲乘府諸隂遲濇爲乘藏
趺陽脉浮而濇少隂脉如經也其病在脾法當下
利何以知之若脉浮大者氣實血虚也今趺陽脉
浮而濇故知脾氣不足胃氣虚也以少隂脉弦而
浮纔見此爲調脉故稱如經也若反滑而數者故
知當屎膿也
趺陽者胃之脉診得浮而濇者脾胃不足也浮
者以爲氣實濇者以爲血虚者此非也經曰脉
浮而大浮爲氣實大爲血虚若脉浮大當爲氣
實血虚今趺陽脉浮而濇浮則胃虚濇則脾寒
脾胃虚寒則榖不消而水不别法當下利少隂
腎脉也腎爲肺之子爲肝之母浮爲肺脉弦爲
肝脉少隂脉弦而浮爲子母相生故云調脉若
滑而數者則客熱在下焦使血流腐而爲膿故
屎膿也
寸口脉浮而緊浮則爲風緊則爲寒風則傷衞寒
則傷榮榮衞俱病骨節煩疼當發其汗也
脉經云風傷陽寒傷隂衞爲陽榮爲隂風爲陽
寒爲隂各從其類而傷也易曰水流濕火就燥
者是矣衞得風則熱榮得寒則痛榮衞俱病故
致骨節煩疼當與麻黃湯發汗則愈
趺陽脉遲而緩胃氣如經也趺陽脉浮而數浮則
傷胃數則動脾此非本病醫特下之所爲也榮衞
内䧟其數先微脉反但浮其人必大便鞕氣噫而
除何以言之本以數脉動脾其數先微故知脾氣
不治大便鞕氣噫而除今脉反浮其數改微邪氣
獨留心中則飢邪熱不殺榖潮熱發渴數脉當遲
緩脉因前後度數如法病者則飢數脉不時則生
惡瘡也
經常也趺陽之脉以候脾胃故遲緩之脉爲常
若脉浮數則爲醫妄下傷胃動脾邪氣乘虚内
䧟也邪在表則見陽脉邪在裏則見隂脉邪在
表之時脉浮而數也因下裏虚榮衞内䧟邪客
於脾以數則動脾今數先微則是脾邪先䧟於
裏也胃虚脾熱津液乾少大便必鞕鍼經曰脾
病善噫得後出餘氣則快然而衰今脾客邪熱
故氣噫而除脾能消磨水榖今邪氣獨留於脾
脾氣不治心中雖飢而不能殺榖也脾主爲胃
行其津液脾爲熱爍故潮熱而發渴也趺陽之
脉本遲而緩因下之後變爲浮數榮衞内䧟數
復改微是脉因前後度數如法邪熱内䧟於脾
而心中善飢也數脉不時者爲數當改微而復
不微如此則是邪氣不傳於裏但欝於榮衞之
中必出自肌皮爲惡瘡也
師曰病人脉微而濇者此爲醫所病也大發其汗
又數大下之其人亡血病當惡寒後乃發熱無休
止時夏月盛熱欲著複衣冬月盛寒欲裸其身所
以然者陽微則惡寒隂弱則發熱此醫發其汗令
陽氣微又大下之令隂氣弱五月之時陽氣在表
胃中虚冷以陽氣内微不能勝冷故欲著複衣十
一月之時陽氣在裏胃中煩熱以隂氣内弱不能
勝熱故欲祼其身又隂脉遲濇故知血亡也
微爲亡陽濇則無血不當汗而強與汗之者令
陽氣微隂氣上入陽中則惡寒故曰陽微則惡
寒不當下而強盥下之者令隂氣弱陽氣下䧟
入隂中則發熱故曰隂弱則發熱氣爲陽血爲
隂陽脉以候氣隂脉以候血隂脉遲濇爲榮血
不足故知亡血經曰尺脉遲者不可發汗以榮
氣不足血少故也
脉浮而大心下反鞕有熱屬藏者攻之不令發汗
浮大之脉當責邪在表若心下反鞕者則熱已
甚而内結也有熱屬藏者爲别無虚寒而但見
裏熱也藏屬隂爲悉在裏故可下之攻之謂下
之也不可謂脉浮大更與發汗病源曰熱毒氣
乘心心下痞滿此爲有實宜速下之
屬府者不令溲數溲數則大便鞕汗多則熱愈汗
少則便難脉遲尚未可攻
雖心下鞕若餘無裏証但見表證者爲病在陽
謂之屬府當先解表然後攻痞溲小便也勿爲
飲結而利小便使其溲數大便必鞕也經曰小
便數者大便必鞕謂走其津液也汗多則邪氣
除而熱愈汗少則邪熱不盡又走其津液必便
難也鞕家當下設脉遲則未可攻以遲爲不足
即裏氣未實故也
脉浮而洪身汗如油喘而不休水漿不下體形不
仁乍靜乍亂此爲命絶也
病有不可治者爲邪氣勝於正氣也内經曰大
則邪至又曰大則病進脉浮而洪者邪氣勝也
身汗如油喘而不休者正氣脫也四時以胃氣
爲本水漿不下者胃氣盡也一身以榮衞爲充
形體不仁者榮衞絶也不仁爲痛痒俱不知也
針經曰榮衞不行故爲不仁爭則亂安則靜乍
靜乍亂者正與邪爭正負邪勝也正氣巳脫胃
氣又盡榮衞俱絶邪氣獨勝故曰命絶也
又未知何藏先受其災若汗出髮潤喘不休者此
爲肺先絶也
肺爲氣之主爲津液之帥汗出髮潤者津脫也
喘不休者氣脫也
陽反獨留形體如煙熏直視搖頭此心絶也
肺主氣心主血氣爲陽血爲隂陽反獨留者則
爲身體大熱是血先絶而氣獨在也形體如煙
熏者爲身無精華是血絶不榮於身也心脉俠
咽系目直視者心經絶也頭爲諸陽之會搖頭
者隂絶而陽無根也
脣吻反青四肢漐習者此爲肝絶也
脣吻者脾之候肝色青肝絶則真色見於所勝
之部也四肢者脾所主肝主筋肝絶則筋脉引
急發於所勝之分也漐習者爲振動若搐搦手
足時時引縮也
環口黧黑柔汗發黃者此爲脾絶也
脾主口脣絶則精華去故環口黧黑柔爲隂柔
汗冷汗也脾胃爲津液之本陽氣之宗柔汗發
黃者脾絶而陽脫真色見也
溲便遺失狂言目反直視者此爲腎絶也
腎司開闔禁固便溺溲便遺失者腎絶不能約
制也腎藏志狂言者志不守也内經曰狂言者
是失志矣失志者死鍼經曰五藏之精氣皆上
注於目骨之精爲瞳子目反直視者腎絶則骨
之精不榮於瞳子而瞳子不轉也
又未知何藏隂陽前絶若陽氣前絶隂氣後竭者
其人死身色必青隂氣前絶陽氣後竭者其人死
身色必赤腋下温心下熱也
陽主熱而色赤隂主寒而色青其人死也身色
青則隂未離乎體故曰隂氣後竭身色赤腋下
温心下熱則陽未離乎體故曰陽氣後竭鍼經
云人有兩死而無兩生此之謂也
寸口脉浮大而醫反下之此爲大逆浮則無血大
則爲寒寒氣相搏則爲腸鳴醫乃不知而反飲冷
水令汗大出水得寒氣冷必相搏其人即䭇
經云脉浮大應發汗若反下之爲大逆浮大之
脉邪在表也當發其汗若反下之是攻其正氣
邪氣得以深入故爲大逆浮則無血者下後亡
血也大則爲寒者邪氣獨在也寒邪因裏虚而
入寒氣相搏乃爲腸鳴醫見脉大以爲有熱飲
以冷水欲令水寒勝熱而作大汗裏先虚寒又
得冷水水寒相搏使中焦之氣濇滯故令䭇也
趺陽脉浮浮則爲虚浮虚相搏故令氣䭇言胃氣虚
竭也脉滑則爲&KR0938;此爲醫咎責虚取實守空迫血
脉浮鼻中燥者必衂也
趺陽脉浮爲䭇脉滑爲&KR0938;皆醫之咎責虚取實
之過也内經曰隂在内陽之守也陽在外隂之
使也發汗攻陽亡津液而陽氣不足者謂之守
空經曰表氣微虚裏氣不守故使邪中於隂也
隂不爲隂守邪氣因得而入之内搏隂血隂失
所守血乃妄行未知從何道而出若脉浮鼻燥
者知血必從鼻中出也
諸脉浮數當發熱而灑淅惡寒若有痛處飲食如
常者畜積有膿也
浮數之脉主邪在經當發熱而灑淅惡寒病人
一身盡痛不欲飲食者傷寒也若雖發熱惡寒
而痛偏着一處飲食如常者即非傷寒是邪氣
欝結於經絡之間血氣壅遏不通欲畜聚而成
癰膿也
脉浮而遲面熱赤而戰惕者六七日當汗出而解
反發熱者差遲遲為無陽不能作汗其身必痒也
脉浮面熱赤者邪氣外浮於表也脉遲戰惕者
本氣不足也六七日爲傳經盡當汗出而解之
時若當汗不汗反發熱者爲裏虚津液不多不
能作汗旣不汗邪無從出是以差遲發熱爲邪
氣浮於皮膚必作身痒也經曰以其不能得小
汗出故其身必痒也
寸口脉隂陽俱緊者法當清邪中於上焦濁邪中
於下焦清邪中上名曰㓗也濁邪中下名曰渾也
隂中於邪必内慄也表氣微虚裏氣不守故使邪
中於隂也陽中於邪必發熱頭痛項強頸攣腰痛
脛酸所爲陽中霧露之氣故曰清邪中上濁邪中
下隂氣爲慄足膝逆冷便溺妄出表氣微虚裏氣
微急三焦相溷内外不通上焦怫欝藏氣相熏口
爛食齗也中焦不治胃氣上衝脾氣不轉胃中爲
濁榮衞不通血凝不流若衞氣前通者小便赤黃
與熱相搏因熱作使遊於經絡出入藏府熱氣所
過則爲癰膿若隂氣前通者陽氣厥微隂無所使
客氣内入嚏而出之聲嗢咽塞寒厥相逐爲熱所
擁血凝自下狀如豚肝隂陽俱厥脾氣孤弱五液
注下下焦不闔清便下重令便數難臍築湫痛命
將難全
浮爲陽沉爲隂陽脉緊則霧露之氣中於上焦
隂脉緊則寒邪中於下焦上焦者太陽也下焦
者少隂也發熱頭痛項強頸攣腰疼脛酸者霧
露之氣中於太陽之經也濁邪中下隂氣爲慄
足脛逆冷便溺妄出者寒邪中於少隂也因表
氣微虚邪入而客之又裏氣不守邪乘裏弱遂
中於隂隂虚遇邪内爲懼慄致氣微急矣内經
曰陽病者上行極而下隂病者下行極而上此
上焦之邪甚則下干中焦下焦之邪甚則上干
中焦由是三焦溷亂也三焦主持諸氣三焦旣
相溷亂則内外之氣俱不得通膻中爲陽氣之
海氣因不得通於内外怫欝於上焦而爲熱與
藏相熏口爛食齗内經曰隔熱不便上爲口麋
中焦爲上下二焦之邪溷亂則不得平治中焦
在胃之中中焦失治胃氣因上衝也脾坤也坤
助胃氣消磨水榖脾氣不轉則胃中水榖不得
磨消故胃中濁也金匱要略曰榖氣不消胃中
苦濁榮者水榖之精氣也衞者水榖之悍氣也
氣不能布散致榮衞不通血凝不流衞氣者陽
氣也榮血者隂氣也陽主爲熱隂主爲寒衞氣
前通者陽氣先通而熱氣得行也内經曰膀胱
者津液藏焉化則能出以小便赤黃知衞氣前
通也熱氣與胃氣相搏而行出入藏府遊於經
絡經絡客熱則血凝肉腐而爲癰膿此見其熱
氣得行若隂氣前通者則不然陽在外爲隂之
使因陽氣厥微隂無所使遂隂氣前通也内經
曰陽氣者衞外而爲固也陽氣厥微則不能衞
外寒氣因而客之鼻者肺之候肺主聲寒氣内
入者客於肺經則嚏而出之聲嗢咽塞寒者外
邪也厥者内邪也外内之邪合并相逐爲熱則
血凝不流今爲熱所擁使血凝自下如豚肝也
上焦陽氣厥下焦隂氣厥二氣俱厥不相順接
則脾氣獨弱不能行化氣血滋養五藏致五藏
俱虚而五液注下鍼經曰五藏不和使液溢而
下流於隂闔合也清圊也下焦氣脫而不合故
數便而下重臍爲生氣之原臍築湫痛則生氣
欲絶故曰命將難全
脉隂陽俱緊者口中氣出脣口乾燥踡卧足冷鼻
中涕出舌上胎滑勿妄治也到七日已來其人微
發熱手足温者此爲欲解或到八日巳上反大發
熱者此爲難治設使惡寒者必欲嘔也腹内痛者
必欲利也
脉隂陽俱緊爲表裏客寒寒爲隂得陽則解口
中氣出脣口乾燥者陽氣漸復正氣方温也雖
爾然而隂未盡散踡卧足冷鼻中涕出舌上滑
胎知隂猶在也方隂陽未分之時不可妄治以
偏隂陽之氣到七日巳來其人微發熱手足温
者爲隂氣已絶陽氣得復是爲欲解若過七日
不解到八日已上反發大熱者爲隂極變熱邪
氣勝正故云難治陽脉緊者寒邪發於上焦上
焦主外也隂脉緊者寒邪發於下焦下焦主内
也設使惡寒者上焦寒氣勝是必欲嘔也腹内
痛者下焦寒氣勝是必欲利也
脉隂陽俱緊至於吐利其脉獨不解緊去入安此
爲欲解若脉遲至六七日不欲食此爲晚發水停
故也爲未解食自可者爲欲解
脉隂陽俱緊爲寒氣甚於上下至於吐利之後
緊脉不罷者爲其脉獨不解緊去則入安爲欲
解若脉遲至六七日不欲食者爲吐利後脾胃
大虚内經曰飲入於胃遊溢精氣上輸於脾脾
氣散精上歸於肺通調水道下輸膀胱水精四
布五經並行脾胃氣強則能輸散水飲之氣若
脾胃氣虚則水飲内停也所謂晩發者後來之
疾也若至六七日而欲食者則脾胃巳和寒邪
巳散故云欲解
病六七日手足三部脉皆至大煩而口噤不能言
其人躁擾者必欲解也
煩熱也傳經之時病人身大煩口噤不能言内
作躁擾則隂陽爭勝若手足三部脉皆至爲正
氣勝邪氣微陽氣復寒氣散必欲解也
若脉和其人大煩目重臉内際黃者此爲欲解也
脉經曰病人兩目眥有黃色起者其病方愈病
以脉爲主若目黃大煩脉不和者邪勝也其病
爲進目黃大煩而脉和者爲正氣巳和故云欲
解
脉浮而數浮爲風數爲虚風爲熱虚爲寒風虚相
搏則灑淅惡寒也
内經曰有者爲實無者爲虚氣并則無血血并
則無氣風則傷衞數則無血浮數之脉風邪并
於衞衞勝則榮虚也衞爲陽風搏於衞所以爲
熱榮爲隂榮氣虚所以爲寒風并於衞者發熱
惡寒之證具矣
脉浮而滑浮爲陽滑爲實陽實相搏其脉數疾衞
氣失度浮滑之脉數疾發熱汗出者此爲不治
浮爲邪氣并於衞而衞氣勝滑爲邪氣并於榮
而榮氣實邪氣勝實擁於榮衞則榮衞行速故
脉數疾一息六至曰數平人脉一息四至衞氣
行六寸今一息六至則衞氣行九寸計過平人
之半是脉數疾知衞氣失其常度也浮滑數疾
之脉發熱汗出而當解若不解者精氣脫也必
不可治經曰脉隂陽俱盛大汗出不解者死
傷寒欬逆上氣其脉散者死謂其形損故也
千金方云以喘嗽爲欬逆上氣者肺病散者心
脉是心火刑於肺金也内經曰心之肺謂之死
隂死隂之屬不過三日而死以形見其損傷故
也
平脉法第二
問曰脉有三部隂陽相乘榮衞血氣在人體躬呼
吸出入上下於中因息遊布津液流通隨時動作
效象形容春弦秋浮冬沉夏洪察色觀脉大小不
同一時之間變無經常尺寸參差或短或長上下
乖錯或存或亡病輙改易進退低昂心迷意惑動
失紀綱願爲具陳令得分明師曰子之所問道之
根源脉有三部尺寸及關
寸爲上部關爲中部尺爲下部
榮衞流行不失衡銓
衡銓者稱也可以稱量輕重内經曰春應中規
夏應中矩秋應中衡冬應中權榮行脉中衞行
脉外榮衞與脉相隨上下應四時不失其常度
腎沉心洪肺浮肝弦此自經常不失銖分
腎北方水王於冬而脉沉心南方火王於夏而
脉洪肺西方金王於秋而脉浮肝東方木王於
春而脉弦此爲經常銖分之不差也
出入升降漏刻周旋水下二刻一周循環
人身之脉計長一十六丈二尺一呼脉行三寸
一吸脉行三寸一呼一吸爲一息脉行六寸一
日一夜漏水下百刻人一萬三千五百息脉行
八百一十丈五十度周於身則一刻之中人一
百三十五息脉行八丈一尺水下二刻人二百
七十息脉行一十六丈二尺一周於身也脉經
之行終而復始若循環之無端也
當復寸口虚實見焉
脉經之始從中焦注於手太隂寸口二百七十
息脉行一周身復還至於寸口寸口爲脉之經
始故以診視虚實焉經曰虚實死生之要皆見
於寸口之中
變化相乘隂陽相干風則浮虚寒則牢堅沉潜水
畜支飲急弦動則爲痛數則熱煩
風傷陽故脉浮虚寒傷隂故脉牢堅畜積於内
者謂之水畜故脉沉潛支散於外者謂之支飲
故脉急弦動則隂陽相搏相搏則痛生焉數爲
陽邪氣勝陽勝則熱煩焉
設有不應知變所緣三部不同病各異端
脉與病不相應者必緣傳變之所致三部以候
五藏之氣隨部察其虚實焉
太過可怪不及亦然邪不空見中必有姦審察表
裏三焦别焉知其所舍消息診看料度府藏獨見
若神爲子條記傳與賢人
太過不及之脉皆有邪氣干於正氣審看在表
在裏入府入藏隨其所舍而治之
師曰呼吸者脉之頭也
難經曰一呼脉行三寸一吸脉行三寸以脉隨
呼吸而行故言脉之頭也
初持脉來疾去遲此出疾入遲名曰内虚外實也
初持脉來遲去疾此出遲入疾名曰内實外虚也
外爲陽内爲隂内經曰來者爲陽去者爲隂是
出以候外入以候内疾爲有餘有餘則實遲爲
不足不足則虚來疾去遲者陽有餘而隂不足
故曰内虚外實來遲去疾者陽不足而隂有餘
故曰内實外虚
問曰上工望而知之中工問而知之下工脉而知
之願聞其說師曰病家人請云病人若發熱身體
疼病人自卧師到診其脉沉而遲者知其差也何
以知之表有病者脉當浮大今脉反沉遲故知愈
也
望以觀其形證問以知其所苦脉以别其表裏
病苦發熱身疼邪在表也當卧不安而脉浮數
今病人自卧而脉沉遲者表邪緩也是有裏脉
而無表證則知表邪當愈也
假令病人云腹内卒痛病人自坐師到脉之浮而
大者知其差也何以知之若裏有病者脉當沉而
細今脉浮大故知愈也
腹痛者裏寒也痛甚則不能起而脉沉細今病
人自坐而脉浮大者裏寒散也是有表脉而無
裏證也則知裏邪當愈是望證問病切脉三者
相參而得之可爲十全之醫鍼經曰知一爲上
知二爲神知三神且明矣
師曰病家人來請云病人發熱煩極明日師到病
人向壁卧此熱巳去也設令脉不和處言巳愈
發熱煩極則不能靜卧今向壁靜卧知熱巳去
設令向壁卧聞師到不驚起而盻視若三言三止
脉之嚥唾者此詐病也設令脉自和處言汝病大
重當須服吐下藥鍼灸數十百處乃愈
詐病者非善人以言恐之使其畏懼則愈醫者
意也此其是歟
師持脉病人欠者無病也
鍼經曰陽引而上隂引而下隂陽相引故欠隂
陽不相引則病隂陽相引則和是欠者無病也
脉之呻者病也
呻爲呻吟之聲身有所苦則然也
言遲者風也
風客於中則經絡急舌強難運用也
搖頭言者裏痛也
裏有病欲言則頭爲之戰搖
行遲者表強也
表強者由筋絡引急而行步不利也
坐而伏者短氣也
短氣者裏不和也故坐而喜伏
坐而下一脚者腰痛也
内經曰腰者身之大關節也腰痛爲大關節不
利故坐不能正下一脚以緩腰中之痛也
裏實護腹如懷卵物者心痛也
心痛則不能伸仰護腹以按其痛
師曰伏氣之病以意候之今月之内欲有伏氣假
令舊有伏氣當須脉之若脉微弱者當喉中痛似
傷非喉痺也病人云實咽中痛雖爾今復欲下利
冬時感寒伏藏於經中不即發者謂之伏氣至
春分之時伏寒欲發故云今月之内欲有伏氣
假令伏氣已發當須脉之審在何經得脉微弱
者知邪在少隂少隂之脉循喉嚨寒氣客之必
發咽痛腎司開闔少隂治在下焦寒邪内甚則
開闔不治下焦不約必成下利故云雖爾咽痛
復欲下利
問曰人病恐怖者其脉何狀師曰脉形如循絲纍
纍然其面白脫色也
内經曰血氣者人之神恐怖者血氣不足而神
氣弱也脉形似循絲纍纍然面白脫色者鍼經
曰血奪者色夭然不澤其脉空虚是知恐怖爲
血氣不足
問曰人不飲其脉何類師曰其脉自濇脣口乾燥
也
濇爲隂雖主亡津液而脣口乾燥以隂爲主内
故不飲也
問曰人愧者其脉何類師曰脉浮而面色乍白乍
赤
愧者羞也愧則神氣怯弱故脉浮而面色變改
不常也
問曰經說脉有三菽六菽重者何謂也師曰脉者
人以指按之如三菽之重者肺氣也如六菽之重
者心氣也如九菽之重者脾氣也如十二菽之重
者肝氣也按之至骨者腎氣也
菽豆也難經曰如三菽之重與皮毛相得者肺
部也如六菽之重與血脉相得者心部也如九
菽之重與肌肉相得者脾部也如十二菽之重
與筋平者肝部也按之至骨舉指來疾者腎部
也各隨所主之分以候藏氣
假令下利寸口關上尺中悉不見脉然尺中時一
小見脉再舉頭者腎氣也若見損脉來至爲難治
脉經曰冷氣在胃中故令脉不通下利不見脉
則冷氣客於脾胃今尺中時一小見爲脾虚腎
氣所乘脉再舉頭者脾爲腎所乘也若尺中之
脉更或减損爲腎氣亦衰脾復勝之鬼賊相刑
故云難治是脾勝不應時也
問曰脉有相乘有縱有橫有逆有順何也師曰水
行乘火金行乘木名曰縱火行乘水木行乘金名
曰橫水行乘金火行乘木名曰逆金行乘水木行
乘火名曰順也
金勝木水勝火縱者言縱任其氣乘其所勝橫
者言其氣橫逆反乘所不勝也縱橫與恣縱恣
橫之義通水爲金子火爲木子子行乘母其氣
逆也母行乘子其氣順也
問曰脉有殘賊何謂也師曰脉有弦緊浮滑沉濇
此六者名曰殘賊能爲諸脉作病也
爲人病脉名曰八邪風寒暑濕傷於外也飢飽
勞逸傷於内也經脉者榮衞也榮衞者隂陽也
其爲諸經脉作病者必由風寒暑濕傷於榮衞
客於隂陽之中風則脉浮寒則脉緊中暑則脉
滑中濕則脉濇傷於隂則脉沉傷於陽則脉浮
所以謂之殘賊者傷良曰殘害良曰賊以能傷
害正氣也
問曰脉有災怪何謂也師曰假令人病脉得太陽
與形證相應因爲作湯比還送湯如食頃病人乃
大吐若下利腹中痛師曰我前來不見此證今乃
變異是名災怪又問曰何緣作此吐利荅曰或有
舊時服藥今乃發作故名災怪耳
醫以脉證與藥相對而反變異爲其災可怪故
名災怪
問曰東方肝脉其形何似師曰肝者木也名厥隂
其脉微弦濡弱而長是肝脉也肝病自得濡弱者
愈也
難經曰春脉弦者肝東方木也萬物始生未有
枝葉故脉來濡弱而長故曰弦是肝之平脉肝
病得此脉者爲肝氣巳和也
假令得純弦脉者死何以知之以其脉如弦直是
肝藏傷故知死也
純弦者爲如弦直而不軟是中無胃氣爲真藏
之脉内經曰死肝脉來急益勁如新張弓弦
南方心脉其形何似師曰心者火也名少隂其脉
洪大而長是心脉也心病自得洪大者愈也
心王於夏夏則陽外勝氣血淖溢故其脉來洪
大而長也
假令脉來微去大故名反病在裏也脉來頭小本
大者故名覆病在表也上微頭小者則汗出下微
本大者則爲關格不通不得尿頭無汗者可治有
汗者死
心脉來盛去衰爲平來微去大是反本脉内經
曰大則邪至小則平微爲正氣大爲邪氣來以
候表來微則知表和去以候裏去大則知裏病
内經曰心脉來不盛去反盛此爲不及病在中
頭小本大者即前小後大也小爲正氣大爲邪
氣則邪氣先在裏今復還於表故名曰覆不云
去而止云來者是知在表脉經曰在上爲表在
下爲裏汗者心之液上微爲浮之而微頭小爲
前小則表中氣虚故主汗出下微沉之而微本
大爲後大沉則在裏大則病進内經曰心爲牡
藏小腸爲之使今邪甚下行格閉小腸使正氣
不通故不得尿名曰關格脉經曰陽氣上出汗
見於頭今關格正氣不通加之頭有汗者則陽
氣不得下通而上脫也其無汗者雖作關格然
陽未衰而猶可治
西方肺脉其形何似師曰肺者金也名大隂其脉
毛浮也肺病自得此脉若得緩遲者皆愈若得數
者則劇何以知之數者南方火火剋西方金法當
癰腫爲難治也
輕虚浮曰毛肺之平脉也緩遲者脾之脉脾爲
肺之母以子母相生故云皆愈數者心之脉火
剋金爲鬼賊相刑故劇肺主皮毛數則爲熱熱
客皮膚留而不去則爲癰瘍經曰數脉不時則
生惡瘡
問曰二月得毛浮脉何以處言至秋當死師曰二
月之時脉當濡弱反得毛浮者故知至秋死二月
肝用事肝脉属木應濡弱反得毛浮者是肺脉也
肺属金金來剋木故知至秋死他皆倣此
當春時反見秋脉爲金氣乘木肺來剋肝奪王
脉而見至秋肺王肝氣則絶故知至秋死也
師曰脉肥人責浮瘦人責沉肥人當沉今反浮瘦
人當浮今反沉故責之
肥人肌膚厚其脉當沉瘦人肌膚薄其脉當浮
今肥人脉反浮瘦人脉反沉必有邪氣相干使
脉反常故當責之
師曰寸脉下不至關爲陽絶尺脉上不至關爲隂
絶此皆不治决死也若計其餘命死生之期期以
月節剋之也
脉經曰陽生於寸動於尺隂生於尺動於寸寸
脉下不至關者爲陽絶不能下應於尺也尺脉
上不至關者爲隂絶不能上應於寸也内經曰
隂陽離缺精氣乃絶此隂陽偏絶故皆决死期
以月節剋之者謂如陽絶死於春夏隂絶死於
秋冬
師曰脉病人不病名曰行尸以無王氣卒眩仆不
識人者短命則死人病脉不病名曰内虚以無榖
神雖困無苦
脉者人之根本也脉病人不病爲根本内絶形
雖且強卒然氣絕則眩運僵仆而死不曰行尸
而何人病脉不病則根本内固形雖且羸止内
虚爾榖神者榖氣也榖氣旣足自然安矣内經
曰形氣有餘脉氣不足死脉氣有餘形氣不足
生
問曰翕奄沉名曰滑何謂也沉爲純隂翕爲正陽
隂陽和合故令脉滑關尺自平陽明脉微沉食飲
自可少隂脉微滑滑者緊之浮名也此爲隂實其
人必股内汗出隂下濕也
脉來大而盛聚而沉謂之翕奄沉正如轉珠之
狀也沉爲藏氣故曰純隂翕爲府氣故曰正陽
滑者隂陽氣不爲偏勝也關尺自平陽明脉微
沉者當陽部見隂脉則隂偏勝而陽不足也陽
明胃脉胃中隂多故食飲自可少隂脉微滑者
當隂部見陽脉則陽偏勝而隂不足也以陽湊
隂分故曰隂實股與隂少隂之部也今陽熱湊
隂必熏發津液泄逹於外股内汗出而隂下濕
也
問曰曾爲人所難緊脉從何而來師曰假令亡汗
若吐以肺裏寒故令脉緊也假令欬者坐飲冷水
故令脉緊也假令下利以胃中虚冷故令脉緊也
金匱要略曰寒令脉急經曰諸緊爲寒
寸口衞氣盛名曰高
高者暴狂而肥内經曰隂不勝其陽則脉流薄
疾并乃狂衞爲陽氣衞盛而暴狂者隂不勝陽
也鍼經曰衞氣者所以温分肉充皮毛肥腠理
司開闔者也衞氣盛爲肥者氣盛於外也
榮氣盛名曰章
章者暴澤而光榮者血也榮華於身者也榮盛
故身暴光澤也
高章相搏名曰綱
綱者身筋急脉直榮衞俱盛則筋絡滿急
衞氣弱名曰惵
惵者心中氣動迫怯衞出上焦弱則上虚而心
中氣動迫怯也
榮氣弱名曰卑
卑者心中常自羞愧鍼經曰血者神氣也血弱
則神弱故常自羞愧
惵卑相搏名曰損
損者五藏六府之虚惙也衞以護陽榮以養隂
榮衞俱虚則五藏六府失於滋養致俱乏氣虚
惙也
衞氣和名曰緩
緩者四肢不能自收衞氣獨和不與榮氣相諧
則榮病内經曰目受血而能視足受血而能步
掌受血而能握指受血而能攝四肢不收由榮
血病不能灌養故也
榮氣和名曰遲
遲者身體重但欲眠也榮氣獨和不與衞氣相
諧則衞病身體重而眼欲眠者衞病而氣不敷
布也
遲緩相搏名曰沉
沉者腰中直腹内急痛但欲卧不欲行榮氣獨
和於内衞氣獨和於外榮衞不相和諧相搏而
爲病腰中直者衞不利於外也腹内痛者榮不
和於内也但欲卧不欲行者榮衞不營也
寸口脉緩而遲緩則陽氣長其色鮮其顔光其聲
商毛髮長遲則隂氣盛骨髓生血滿肌肉緊薄鮮
鞕隂陽相抱榮衞俱行剛柔相搏名曰強也
緩爲胃脉胃合衞氣衞温分肉充皮毛肥腠理
司開闔衞和氣舒則顔色光潤聲清毛澤矣遲
爲脾脉脾合榮氣榮養骨髓實肌肉濡筋絡利
關節榮和血滿則骨正髓生肌肉緊硬矣隂陽
調和二氣相抱而不相戾榮衞流通剛柔相得
是爲強壯
趺陽脉滑而緊滑者胃氣實緊者脾氣強持實擊
強痛還自傷以手把刃坐作瘡也
趺陽之脉以候脾胃滑則榖氣實是爲胃實緊
則隂氣勝是爲脾強以脾胃一實一強而相搏
擊故令痛也若一強一弱相搏則不能作痛此
脾胃兩各強實相擊府臟自傷而痛譬若以手
把刃而成瘡豈非自貽其害乎
寸口脉浮而大浮爲虚大爲實在尺爲關在寸爲
格關則不得小便格則吐逆
經曰浮爲虛内經曰大則病進浮則爲正氣虚
大則爲邪氣實在尺則邪氣關閉下焦裏氣不
得下通故不得小便在寸則邪氣格拒上焦使
食不得入故吐逆
趺陽脉伏而濇伏則吐逆水榖不化濇則食不得
入名曰關格
伏則胃氣伏而不宣中焦關格正氣壅塞故吐
逆而水榖不化濇則脾氣濇而不布邪氣拒于
上焦故食不得入
脉浮而大浮爲風虛大爲氣強風氣相搏必成[病-丙+(穩-禾)]
疹身體爲痒痒者名泄風久久爲痂癩
痂癩者眉少髮稀身有乾瘡而醒臭内經曰脉
風成厲
寸口脉弱而遲弱者衞氣微遲者榮中寒榮爲血
血寒則發熱衞爲氣氣微者心内飢飢而虚滿不
能食也
衞爲陽榮爲隂弱者衞氣微陽氣不足也遲者
榮中寒經中客邪也榮客寒邪搏而發熱也陽
氣内微心内雖飢飢而虚滿不能食也
趺陽脉大而緊者當即下利爲難治
大爲虚緊爲寒胃中虚寒當即下利下利脉當
微小反緊者邪勝也故云難治經曰下利脉大
者爲未止
寸口脉弱而緩弱者陽氣不足緩者胃氣有餘噫
而吞酸食卒不下氣填於膈上也
弱者陽氣不足陽能消榖陽氣不足則不能消
化榖食緩者胃氣有餘則胃中有未消榖物也
故使噫而吞酸食卒不下氣填於膈上也金匱
要略曰中焦未和不能消榖故令噫
趺陽脉緊而浮浮爲氣緊爲寒浮爲腹滿緊爲絞
痛浮緊相搏腸鳴而轉轉即氣動膈氣乃下少隂
脉不出其隂腫大而虚也
浮爲胃氣虚緊爲脾中寒胃虚則滿脾寒則痛
虚寒相搏腸鳴而轉轉則膈中之氣因而下泄
也若少隂脉不出則虚寒之氣至於下焦結於
少隂而聚於隂噐不得發泄使隂腫大而虚也
寸口脉微而濇微者衞氣不行濇者榮氣不足榮
衞不能相將三焦無所仰身體痺不仁榮氣不足
則煩疼口難言衞氣虚則惡寒數欠三焦不歸其
部上焦不歸者噫而酢吞中焦不歸者不能消榖
引食下焦不歸者則遺溲
人養三焦者血也護三焦者氣也榮衞俱損不
能相將而行三焦無所依仰身體爲之頑痺而
不仁内經曰榮氣虚而不仁鍼經曰衞氣不行
則爲不仁榮爲血血不足則煩疼榮属心榮弱
心虚則口難言衞爲陽陽微則惡寒衞爲氣氣
虚則數欠三焦因榮衞不足無所依仰其氣不
能歸其部金匱要略曰上焦竭善噫上焦受中
焦氣中焦未和不能消榖故令噫耳下焦竭即
遺溺失便以上焦在膈上物未化之分也不歸
者不至也上焦之氣不至其部則物未能傳化
故噫而酢吞中焦在胃之中主腐熟水榖水榖
化則思食中焦之食不歸其部則水榖不化故
云不能消榖引食下焦在膀胱上口主分别清
濁溲小便也下焦不歸其部不能約制溲便故
遺溲
趺陽脉沉而數沉爲實數消榖緊者病難治
沉爲實者沉主裏也數消榖者數爲熱也緊爲
肝脉見於脾部木來剋土爲鬼賊相刑故云難
治
寸口脉微而濇微者衞氣衰濇者榮氣不足衞氣
衰面色黃榮氣不足面色青榮爲根衞爲葉榮衞
俱微則根葉枯槁而寒慄欬逆唾腥吐涎沫也
衞爲氣面色黃者衞氣衰也榮爲血面色青者
榮血衰也榮行脉中爲根衞行脉外爲葉榮爲
隂衞爲陽榮爲根衞爲葉根葉俱微則隂陽
之氣内衰致生寒慄而欬逆唾腥吐涎沫也
趺陽脉浮而芤浮者衞氣衰芤者榮氣傷其身體
瘦肌肉甲錯浮芤相搏宗氣衰微四属斷絶
經曰衞氣盛名曰高高者暴狂而肥榮氣盛名
曰章章者暴澤而光其身體瘦而不肥者衞氣
衰也肌肉甲錯而不澤者榮氣傷也宗氣者三
焦歸氣也四属者皮肉脂髓也榮衞衰傷則宗
氣亦微四属失所滋養致斷絶矣
寸口脉微而緩微者衞氣疎疎則其膚空緩者胃
氣實實則榖消而水化也榖入於胃脉道乃行而
入於經其血乃成榮盛則其膚必疎三焦絶經名
曰血崩
衞爲陽微爲亡陽脉微者衞氣疎衞温分肉肥
腠理衞氣旣疎皮膚不得温肥則空虚也經曰
緩者胃氣有餘有餘爲實故云緩者胃氣實内
經曰食入於胃淫精於脉是榖入於胃脉道乃
行也鍼經曰飲而液滲於絡合和於血是水入
於經其血乃成也胃中榖消水化而爲血氣今
衞疎榮盛是榮氣強而衞氣弱也衞氣弱者外
則不能固密皮膚而謂之氣疎内則不能衞護
其血而血爲之崩經常也三焦者氣之道路衞
氣疎則氣不循常度三焦絶其常度也
趺陽脉微而緊緊爲寒微則爲虚微緊相搏則爲
短氣
中虚且寒氣自短矣
少隂脉弱而濇弱者微煩濇者厥逆
煩者熱也少隂脉弱者隂虚也隂虚則發熱以
隂部見陽脉非大虚也故生微煩厥逆者四肢
冷也經曰隂陽不相順接便爲厥厥者手足厥
冷是也少隂脉濇者隂氣濇不能與陽相順相
接故厥逆也
趺陽脉不出脾不上下身冷膚鞕
脾胃爲榮衞之根脾能上下則水榖消磨榮衞
之氣得以行脾氣虚衰不能上下則榮衞之氣
不得通營於外故趺陽脉不出身冷者衞氣不
温也膚鞕者榮血不濡也
少隂脉不至腎氣微少精血奔氣促迫上入胸膈
宗氣反聚血結心下陽氣退下熱歸隂股與隂相
動令身不仁此爲尸厥當刺期門巨闕
尸厥者爲其從厥而生形無所知其狀若尸故
名尸厥少隂脉不出則厥氣客於腎而腎氣微
少精血厥氣上奔填塞胸膈壅遏陽氣使宗氣
反聚而血結心下鍼經曰五榖入於胃其糟粕
津液宗氣分爲三隧宗氣積於胸中出於喉嚨
以貫心脉而行呼吸又曰榮氣者必其津液注
之於脉化而爲血以營四末今厥氣大甚宗氣
反聚而不行則絶其呼吸血結心下而不流則
四體不仁陽氣爲厥氣所擁不能宣發退下至
隂股間與隂相動仁者柔也不仁者言不柔和
也爲寒熱痛痒俱不覺知者也陽氣外不爲使
内不得通榮衞俱不能行身體不仁狀若尸也
内經曰厥氣上行滿脉去形刺期門者以通心
下結血刺巨闕者以行胸中宗氣血氣流通厥
氣退則甦矣
寸口脉微尺脉緊其人虛損多汗知隂常在絶不
見陽也
寸微爲亡陽尺緊爲隂勝陽微隂勝故云虛損
又加之多汗則愈損陽氣是隂常在而絶不見
陽也
寸口諸微亡陽諸濡亡血諸弱發熱諸緊爲寒諸
乘寒者則爲厥欝冐不仁以胃無榖氣脾濇不通
口急不能言戰而慄也
衞陽也微爲衞氣微故云亡陽榮血也濡爲榮
氣弱故云亡血弱爲隂虚虚則發熱緊爲隂勝
故爲寒諸乘寒者則隂陽俱虚而爲寒邪乘之
也寒乘氣虚抑伏陽氣不得宣發遂成厥也欝
冐爲昏冐不知人也不仁爲強直而無覺也爲
尸厥焉以胃無榖氣致脾濇不通於上下故使
口急不能言戰者寒在表也慄者寒在裏也
問曰濡弱何以反適十一頭師曰五臟六腑相乘
故令十一
濡弱者氣血也往反有十一頭頭者五臟六腑
共有十一也
問曰何以知乘腑何以知乘臟師曰諸陽浮數爲
乘腑諸隂遲濇爲乘臟也
腑陽也陽脉見者爲乘腑也臟陰也隂脉見者
爲乘臟也
釋音
見(音現下同)讝(職廉切病人寐而自語也)劇(竭戟切甚也)
鞕(音硬下同)灑淅(上所下切下音析寒驚皃)惡(烏路切)
呴(香句切噓氣往來也)濡(汝朱切潤也)闔(音合)
噪(子到切動也)藹(於盖切)瞥(匹滅切)
縈(於營切)駃(音夬疾皃)痞(音備)
而濡(音軟柔也)轉索(上株戀切下蘇各切)濈(阻立切汗出和也)
趺(音夫)腐(音府爛也)燥(蘇到切乾也)
噫(乙界切)爍(式灼切)溲(所留切弱也)
漐(直立切)俠(音恊又音夾)黧(力攴切色黑而黃也)
䭇(音噎義同)&KR0938;(於月切逆氣也)衂(女六切)
慄(音栗懼皃)邪中(音衆)溷(胡困切濁亂也)
拂欝(上音佛下音熨)癰(於容切)嗢(乙骨切嗢咽也)
豚(徒渾切)盍(音合)圊(七情切厠也)
湫(子由切又子小切)齗(魚斤切)麋(音迷)
悍(胡旦切)眥(靜計切)參差(上初簮切下楚宜切)
銓(七全切)銖(音殊)滀(音畜水聚也)
其差(楚懈切)呻(音申)卵(音盧管切)
嚨(力公切喉嚨也)菽(音叔豆也)勁(居正切徤也)
淖(奴教切)覆(芳救切)
牝藏(上毗忍切下本浪切隂藏也)瘍(以羊切)
僵仆(上音薑下音副)翕奄(上音吸下音掩)見陽(音現)
股(音古脾也)惵(徒頰切動惧皃)諧(音鞋和也)
戾(音利)痂癩(上音加下力代切)噫(烏介切)
酢(音醋)冒(音帽昏冒也)芤(苦侯切)
註解傷寒論卷第一(終)
