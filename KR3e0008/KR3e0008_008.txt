註解傷寒論卷第九
漢張仲景著晉王叔和撰次
宋成無已註明汪濟川校正
辨不可下病脉證并治第二十
脉濡而弱弱反在關濡反在巔微反在上澁反在
下微則陽氣不足澁則無血陽氣反微中風汗出
而反躁煩澁則無血厥而且寒陽微不可下下之
則心下痞鞕
陽微下之陽氣已虚隂氣内甚故心下痞鞕
動氣在右不可下下之則津液内竭咽燥鼻乾頭
眩心悸也
動氣在右肺之動也下之傷胃動肺津液内竭
咽燥鼻乾者肺属金主燥也頭眩心悸者肺主
氣而虚也
動氣在左不可下下之則腹内拘急食不下動氣
更劇雖有身熱卧則欲踡
動氣在左肝之動也下之損脾而肝氣益勝復
行於脾故腹内拘急食不下動氣更劇也雖有
身熱以裏氣不足故卧則欲踡
動氣在上不可下下之則掌握熱煩身上浮冷熱
汗自泄欲得水自灌
動氣在上心之動也下之則傷胃内動心氣心
爲火主熱鍼經曰心所生病者掌中熱肝爲藏
中之隂病則雖有身熱卧則欲踡作表熱裏寒
也心爲藏中之陽病則身上浮冷熱汗自泄欲
得水自灌作表寒裏熱也二藏隂陽寒熱明可
見焉
動氣在下不可下下之則腹脹滿卒起頭眩食則
下清榖心下痞也
動氣在下腎之動也下之則傷脾腎氣則動腎
寒乘脾故有腹滿頭眩下淸榖心下痞之證也
咽中閉塞不可下下之則上輕下重水漿不下卧
則欲踡身急痛下利日數十行
咽中閉塞胃巳不和也下之則閉塞之邪爲上
輕復傷胃氣爲下重至水漿不下卧則欲踡身
急痛下利日數十行知虚寒也
諸外實者不可下下之則發微熱亡脉厥者當臍
握熱
外實者表熱也汗之則愈下之爲逆下後裏虚
表熱内䧟故發微熱厥深者熱亦深亡脉厥者
則陽氣深䧟客於下焦故當臍握熱
諸虚者不可下下之則大渴求水者易愈惡水者
劇
金匱玉凾曰虚者十𥙷勿一瀉之虚家下之爲
重虚内竭津液故令大渴求水者陽氣未竭而
猶可愈惡水者陽氣已竭則難可制
脉濡而弱弱反在關濡反在巔弦反在上微反在
下弦爲陽運微爲隂寒上實下虚意欲得温微弦
爲虚虚者不可下也
虚家下之是爲重虚難經曰實實虚虚損不足
益有餘此者是中工所害也
微則爲逆欬則吐涎下之則欬止而利因不休利
不休則胷中如蟲齧粥入則出小便不利兩脇拘
急喘息爲難頸背相引擘則不仁極寒反汗出身
冷若冰眼睛不慧語言不休而榖氣多入此爲除
中口雖欲言舌不得前
内經曰感於寒則受病微則爲欬甚則爲泄爲
痛肺感微寒爲欬則脉亦微也下之氣下欬雖
止而因利不休利不休則奪正氣而成危惡胷
中如蟲齧粥入則出小便不利兩脇拘急喘息
爲難者裏氣損也頸背相引臂爲不仁極寒反
汗出身冷如冰者表氣損也表裏損極至隂陽
俱脫眼睛不慧語言不休難經曰脫陽者見鬼
脫隂者目盲隂陽脫者應不能食而榖多入者
此爲除中是胃氣除去也口雖欲言舌不得前
氣已衰脫不能運也
脉濡而弱弱反在關濡反在巔浮反在上數反在
下浮爲陽虚數爲無血浮爲虚數爲熱浮爲虚自
汗出而惡寒數爲痛振寒而慄微弱在關胸下爲
急喘汗而不得呼吸呼吸之中痛在於脇振寒相
搏形如&KR1211;狀醫反下之故令脉數發熱狂走見鬼
心下爲痞小便淋瀝小腹甚硬小便則尿血也
弱在關則隂氣内弱濡在巔則陽氣外弱浮爲
虚浮在上則衞不足也故云陽虚陽虚不固故
腠理汗出惡寒數亦爲虚數在下則榮不及故
云亡血亡血則不能温潤腑臟脉數而痛振而
寒慄微弱在關邪氣傳裏也裏虚遇邪胷下爲
急喘而汗出脇下引痛振寒如&KR1211;此裏邪未實
表邪未解醫反下之裏氣益虚邪熱内䧟故脉
數發熱狂走見鬼心下爲痞此熱䧟於中焦者也若
熱氣深䧟則客於下焦使小便淋瀝小腹甚鞕小
便尿血也
脉濡而緊濡則胃氣微緊則榮中寒陽微衞中風
發熱而惡寒榮緊胃氣冷微嘔心内煩醫爲有大
熱解飢而發汗亡陽虚煩躁心下苦痞堅表裏俱
虚竭卒起而頭眩客熱在皮膚悵怏不得眠不知
胃氣冷緊寒在關元技巧無所施汲水灌其身客
熱應時罷慄慄而振寒重被而覆之汗出而冐巔
體惕而又振小便爲微難寒氣因水發清榖不容
間嘔變反腸出顛倒不得安手足爲微逆身冷而
内煩遲欲從後救安可復追還
胃冷榮寒陽微中風發熱惡寒微嘔心煩醫不
温胃反爲有熱解飢發汗則表虚亡陽煩躁心
下痞堅先裏不足發汗又虚其表表裏俱虚竭
卒起頭眩客熱在表悵怏不得眠醫不救裏但
責表熱汲水灌洗以却熱客熱易罷裏寒益增
慄而振寒復以重被覆之表虚遂汗出愈使陽
氣虚也巔頂也顛冒而體振寒小便難者亡陽
也寒因水發下爲清榖上爲嘔吐外有厥逆内
爲燥煩顛倒不安雖欲拯救不可得也本草曰
病勢已過命將難全
脉浮而大浮爲氣實大爲血虚血虚爲無隂孤陽
獨下隂部者小便當赤而難胞中當虚今反小便
利而大汗出法應衞家當微今反更實津液四射
榮竭血盡乾煩而不得眠血薄肉消而成暴液醫
復以毒藥攻其胃此爲重虚客陽去有期必下如
汚埿而死
衞爲陽榮爲隂衞氣強實隂血虚弱陽乘隂虚
下至隂部隂部下焦也陽爲熱則消津液當小
便赤而難今反小便利而大汗出者隂氣内弱
也經曰隂弱者汗自出是以衞家不微而反更
實榮竭血盡乾煩而不眠血薄則肉消而成暴
液者津液四射也醫反下之又虚其裏是爲重
虚孤陽因下而又脫去氣血皆竭胃氣内盡必
下如汚埿而死也
脉數者久數不止止則邪結正氣不能復正氣却
結於藏故邪氣浮之與皮毛相得脉數者不可下
下之則必煩利不止
數爲熱止則邪氣結於經絡之間正氣不能復
行於表則却結於藏邪氣獨浮於皮毛下之虚
其裏邪熱乘虚而入裏虚叶熱必煩利不止
脉浮大應發汗醫反下之此爲大逆
浮大属表故不可下病欲吐者不可下
嘔多雖有陽明證不可攻之
爲邪猶在胷中也
太陽病外證未解不可下下之爲逆
表未解者雖有裏證亦不可下當先解外爲順
若反下之則爲逆也經曰本發汗而復下之此
爲逆也若先發汗治不爲逆
夫病陽多者熱下之則鞕
陽熱證多則津液少下之雖除熱復損津液必
便難也或謂陽多者表熱也下之則心下鞕
無陽隂強大便鞕者下之則必清榖腹滿
無陽者亡津液也隂強者寒多也大便鞕則爲
隂結下之虚胃隂寒内甚必清榖腹滿
傷寒發熱頭痛微汗出發汗則不識人熏之則喘
不得小便心腹滿下之則短氣小便難頭痛背強
加温針則衂
傷寒則無汗發熱頭痛微汗出者寒邪變熱欲
傳於裏也發汗則亡陽增熱故不識人若以火
熏之則火熱傷氣内消津液結爲裏實故喘不
得小便心腹滿若反下之則内虚津液邪欲入
裏外動經絡故短氣小便難頭痛背強若加温
針益陽增熱必動其血而爲衂也
傷寒脉隂陽俱緊惡寒發熱則脉欲厥厥者脉初
來大漸漸小更來漸漸大是其候也如此者惡寒
甚者翕翕汗出喉中痛熱多者目赤脉多睛不慧
醫復發之咽中則傷若復下之則兩目閉寒多者
便清榖熱多者便膿血若熏之則身發黃若熨之
則咽燥若小便利者可救之小便難者爲危殆
脉隂陽俱緊則清邪中上濁邪中下太陽少隂
俱感邪也惡寒者少隂發熱者太陽脉欲厥者
表邪欲傳裏也惡寒甚者則變熱翕翕汗出喉
中痛以少隂之脉循喉嚨故也熱多者太陽多
也目赤脉多者睛不慧以太陽之脉起於目故
也發汗攻陽則少隂之熱因發而上行故咽中
傷若復下之則太陽之邪因虚而内䧟故兩目
閉隂邪下行爲寒多必便清榖陽邪下行爲熱
多必便膿血熏之則火熱甚身必發黃熨之則
火熱輕必爲咽燥小便利者爲津液未竭猶可
救之小便難者津液巳絶則難可制而危殆矣
傷寒發熱口中勃勃氣出頭痛目黃衂不可制貪
水者必嘔惡水者厥若下之咽中生瘡假令手足
温者必下重便膿血頭痛目黃者若下之則兩目
閉貪水者脉必厥其聲嚶咽喉塞若發汗則戰慄
隂陽俱虚惡水者若下之則裏冷不嗜食大便完
榖出若發汗則口中傷舌上白胎煩燥脉數實不
大便六七日後必便血若發汗則小便自利也
傷寒發熱寒變熱也口中勃勃氣出熱客上膈
也頭痛目黃血不可制者熱烝於上也千金曰
無陽即厥無隂即嘔貪水者必嘔則隂虚也惡
水者厥則陽虚也發熱口中勃勃氣出者咽中
已熱也若下之亡津液則咽中生瘡熱因裏虚
而下若熱氣内結則手足必厥設手足温者熱
氣不結而下行作叶熱利下重便膿血也頭痛
目黃者下之熱氣内伏則目閉也貪水爲隂虚
下之又虚其裏陽氣内䧟故脉厥聲嚶咽喉閉
塞隂虚發汗又虚其陽使隂陽俱虚而戰慄也
惡水爲陽虚下之又虚胃氣虚寒内甚故裏冷
不嗜食陽虚發汗則上焦虚燥故口中傷爛舌
上白胎而煩燥也經曰脉數不解合熱則消榖
喜飢至六七日不大便者此有瘀血此脉數實
不大便六七日熱畜血於内也七日之後邪熱
漸解迫血下行必便血也便血發汗隂陽俱虚
故小便利
下利脉大者虚也以其強下之故也設脉浮革因
爾腸鳴者屬當歸四逆湯主之
脉大爲虚以未應下而下之利因不休也浮者
按之不足也革者實大而長微弦也浮爲虚革
爲寒寒虚相搏則腸鳴與當歸四逆湯𥙷虚散
寒
辨可下病脉證并治第二十一
大法秋宜下
秋時陽氣下行則邪亦在下故宜下
凡服下藥用湯勝丸中病即止不必盡劑也
湯之爲言蕩也滌蕩腸胃漑灌藏府推陳燥結
却熱下寒破散邪疫理導潤澤枯槁悅人皮膚
益人血氣水能净萬物故勝丸散中病即止者
如承氣湯證云若一服利而止後服又曰若一
服讝語止更莫復服是不盡劑也
下利三部脉皆平按之心下鞕者急下之宜大承
氣湯
下利者脉當微厥今反和者此爲内實也下利
三部脉平者巳爲實而又按之心下鞕者則邪
甚也故宜大承氣湯下之
下利脉遲而滑者内實也利未欲止當下之宜大
承氣湯
經曰脉遲者食乾物得之金匱要略曰滑則榖
氣實下利脉遲而滑者胃有宿食也脾胃傷食
不消水榖是致下利者爲内實若但以温中厚
腸之藥利必不止可與大承氣湯下去宿食利
自止矣
問曰人病有宿食何以別之師曰寸口脉浮而大
按之反澁尺中亦微而澁故知有宿食當下之宜大承
氣湯
寸以候外尺以候内浮以候表沉以候裏寸口
脉浮大者氣實血虚也按之反澁尺中亦微而
澁者胃有宿食裏氣不和也與大承氣湯以下
宿食
下利不欲食者以有宿食故也當宜下之與大承
氣湯
傷食則惡食故不欲食如傷風惡風傷寒惡寒
之類也
下利差後至其年月日復發者以病不盡故也當
下之宜大承氣湯
乘春則肝先受之乘夏則心先受之乘至隂則
脾先受之乘秋則肺先受之假令春時受病氣
必傷肝治之難愈邪有不盡者至春時元受月
日内外相感邪必復動而痛也下利爲腸胃疾
宿積不盡故當下去之
下利脉反滑當有所去下之乃愈宜大承氣湯
脉經曰脉滑者爲病食也下利脉滑則内有宿
食故云當有所去與大承氣湯以下宿食
病腹中滿痛者此爲實也當下之宜大承氣湯
金匱要略曰病者腹滿按之不痛爲虚痛爲實
可下之腹中滿痛者裏氣壅實也故可下之
傷寒後脉沉沉者内實也下解之宜大柴胡湯
傷寒後爲表巳解脉沉爲裏未和與大柴胡湯
以下内實經曰傷寒差巳後更發熱脉沉實者
以下解之
脉雙弦而遲者必心下鞕脉大而緊者陽中有隂
也可以下之宜大承氣湯
金匱要略曰脉雙弦者寒也經曰遲爲在藏脉
雙弦而遲者隂中伏陽也必心下鞕大則爲陽
緊則爲寒脉大而緊者陽中伏隂也與大承氣
湯以分隂陽
釋音
齧(魚結切噬也)盥(音貫澡手也)悵怏(上丑亮切望恨也下於亮切不服也)
嚶(於耕切鳥鳴也)溉灌(上居代切下音貫注也)
註解傷寒論卷第九
