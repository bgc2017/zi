註解傷寒論卷五
漢張仲景著晉王叔和撰次
宋成無巳註明汪濟川校正
辨陽明脉證并治第八
問曰病有太陽陽明有正陽陽明有少陽陽明何
謂也荅曰太陽陽明者脾約是也
陽明胃也邪自太陽經傳之入府者謂之太陽
陽明經曰太陽病若吐若下若發汗後微煩小
便數大便因鞕者與小承氣湯即是太陽陽明
脾約病也
正陽陽明者胃家實是也
邪自陽明經傳入府者謂之正陽陽明經曰陽
明病脉遲雖汗出不惡寒其身必重短氣腹滿
而喘有潮熱者外欲解可攻裏也手足濈濈然
汗出者此大便巳鞕也大承氣湯主之即是正
陽陽明胃家實也
少陽陽明者發汗利小便已胃中燥煩實大便難
是也
邪自少陽經傳之入府者謂之少陽陽明經曰
傷寒脉弦細頭痛發熱者属少陽少陽不可發
汗發汗則讝語此属胃即是少陽陽明病也
陽明之爲病胃家實也
邪傳入胃熱毒留結則胃家爲實華陀曰熱毒
入胃要須下去之不可留於胃中是知邪在陽
明爲胃家實也
問曰何緣得陽明病荅曰太陽病發汗若下若利
小便此亡津液胃中乾燥因轉属陽明不更衣内
實大便難者此名陽明也
本太陽病不解因汗利小便亡津液胃中乾燥
太陽之邪入府轉属陽明古人登厠必更衣不
更衣者通爲不大便不更衣則胃中物不得泄
故爲内實胃無津液加之畜熱大便則難爲陽
明裏實也
問曰陽明病外證云何荅曰身熱汗自出不惡寒
反惡熱也
陽明病爲邪入府也邪在表則身熱汗出而惡
寒邪旣入府則表證已罷故不惡寒但身熱汗
出而惡熱也
問曰病有得之一日不發熱而惡寒者何也荅曰
雖得之一日惡寒將自罷即自汗出而惡熱也
邪客在陽明當發熱而不惡寒今得之一日猶
不發熱而惡寒者即邪未全入府尚帶表邪若
表邪全入則更無惡寒必自汗出而惡熱也
問曰惡寒何故自罷荅曰陽明居中土也萬物所
歸無所復傳始雖惡寒二日自止此爲陽明病也
胃爲水榖之海主養四旁四旁有病皆能傳入
於胃入胃則更不復傳如太陽傳之入胃則更
不傳陽明陽明病傳之入胃則更不傳少陽少
陽病傳之入胃則更不傳三隂
本太陽初得病時發其汗汗先出不徹因轉属陽
明也
傷寒傳經者則一日太陽二日陽明此太陽傳
經故曰轉属陽明
傷寒發熱無汗嘔不能食而反汗出濈濈然者是
轉属陽明也
傷寒發熱無汗嘔不能食者太陽受病也若反
汗出濈濈然者太陽之邪轉属陽明也經曰陽
明病法多汗
傷寒三日陽明脉大
傷寒三日邪傳陽明之時經曰尺寸俱長者陽
明受病當二三日發陽明氣血俱多又邪併於
經是以脉大
傷寒脉浮而緩手足自温者是爲繫在太隂太隂
者身當發黃若小便自利者不能發黃至七八月
大便鞕者爲陽明病也
浮爲陽邪緩爲脾脉傷寒脉浮緩太隂客熱邪
在三陽則手足熱邪在三隂則手足寒今手足
自温是知繫在太隂也太隂土也爲邪烝之則
色見於外當發身黃小便自利者熱不内畜不
能發黃至七八日大便鞕者即太隂之邪入府
轉属陽明也
傷寒轉繫陽明者其人濈然微汗出也
傷寒則無汗陽明法多汗此以傷寒邪轉繫陽
明故濈然微汗出
陽明中風口苦咽乾腹滿微喘發熱惡寒脉浮而
緊若下之則腹滿小便難也
脉浮在表緊爲裏實陽明中風口苦咽乾腹滿
微喘者熱傳於裏也發熱惡寒者表仍未解也
若下之裏邪雖去表邪復入於裏又亡津液故
使腹滿而小便難
陽明病若能食名中風不能食名中寒
陽明病以飲食别受風寒者以胃爲水榖之海
風爲陽邪陽殺榖故中風者能食寒爲隂邪隂
邪不殺榖故傷寒者不能食
陽明病若中寒不能食小便不利手足濈然汗出
此欲作固瘕必大便初鞕後溏所以然者以胃中
冷水榖不别故也
陽明中寒不能食者寒不殺榖也小便不利者
津液不化也陽明病法多汗則周身汗出此手
足濈然而汗出而身無汗者陽明中寒也固瘕
者寒氣結積也胃中寒甚欲留結而爲固瘕則
津液不得通行而大便必鞕者若汗出小便不
利者爲實也此以小便不利水榖不别雖大便
初鞕後必溏也
陽明病欲食小便反不利大便自調其人骨節疼
翕翕如有熱狀奄然發狂濈然汗出而解者此水
不勝榖氣與汗共併脉緊則愈
陽病客熱初傳入胃胃熱則消榖而欲食陽明
病熱爲實者則小便當數大便當鞕今小便反
不利大便自調者熱氣散漫不爲實也欲食則
胃中榖多内經曰食入於隂長氣於陽榖多則
陽氣勝熱消津液則水少經曰水入於經其血
乃成水少則隂血弱金匱要略曰隂氣不通即
骨疼其人骨節疼者隂氣不足也熱甚於表者
翕翕發熱熱甚於裏者烝烝發熱此熱氣散漫
不專著於表裏故翕翕如有熱狀奄忽也忽然
發狂者隂不勝陽也内經曰隂不勝其陽者則
脉流薄疾并乃狂陽明藴熱爲實者須下之愈
熱氣散漫不爲實者必待汗出而愈故云濈然
而汗出解也水榖之等者隂陽氣平也水不勝
榖氣是隂不勝陽也汗出則陽氣衰脉緊則隂
氣生隂陽氣平兩無偏勝則愈故云與汗共併
脉緊則愈
陽明病欲解時從申至戌上
四月爲陽土旺於申酉戌向王時是爲欲解
陽明病不能食攻其熱必&KR0938;所以然者胃中虚冷
故也以其人本虚故攻其熱必&KR0938;
不能食胃中本寒攻其熱復虚其胃虚寒相搏
故令&KR0938;也經曰關脉弱胃氣虚有熱不可大攻
之熱去則寒起此之謂也
陽明病脉遲食難用飽飽則微煩頭眩必小便難
此欲作榖疸雖下之腹滿如故所以然者脉遲故
也
陽明病脉遲則邪方入裏熱未爲實也食入於
隂長氣於陽胃中有熱食難用飽飽則微煩而
頭眩者榖氣與熱氣相搏也兩熱相合消摶津
液必小便難利者不能發黃言熱得泄也小便
不利則熱不得泄身必發黃疸黃也以其發於
榖氣之熱故名榖疸熱實者下之則愈脉遲爲
熱氣未實雖下之腹滿亦不减也經曰脉遲尚
未可攻
陽明病法多汗反無汗其身如蟲行皮中狀者此
以久虚故也
胃爲津液之府氣虚津液少病則反無汗胃候
身之肌肉其身如蟲行皮中者知胃氣久虚也
陽明病反無汗而小便利二三日嘔而欬手足厥
者必苦頭痛若不欬不嘔手足不厥者頭不痛
陽明病法多汗反無汗而小便利者陽明傷寒
而寒氣内攻也至二三日嘔欬而支厥者寒邪
發於外也必苦頭痛若不欬不嘔手足不厥者
是寒邪但攻裏而不外發其頭亦不痛也
陽明病但頭眩不惡寒故能食而欬其人必咽痛
若不欬者咽不痛
陽明病身不重痛但頭眩而不惡寒者陽明中
風而風氣内攻也經曰陽明病若能食名中風
風邪攻胃胃氣上逆則欬咽門者胃之系欬甚
則咽傷故必咽痛若胃氣不逆則不欬其咽亦
不痛也
陽明病無汗小便不利心中懊憹者身必發黃
陽明病無汗而小便不利者熱藴於内而不得
越心中懊憹者熱氣欝烝欲發於外而爲黃也
陽明病被火額上微汗出小便不利者必發黃
陽明病則爲内熱被火則火熱相合而甚若遍
身汗出而小便利者熱得泄越不能發黃今額
上微汗出而小便不利則熱不得越欝烝於胃
必發黃也
陽明病脉浮而緊者必潮熱發作有時但浮者必
盗汗出
浮爲在經緊者裏實脉浮而緊者表熱裏實也
必潮熱發作有時若脉但浮而不緊者止是表
熱也必盗汗出盗汗者睡而汗出也陽明病裏
熱者自汗表熱者盗汗
陽明病口燥但欲漱水不欲嚥者此必衂
陽明之脉起於鼻絡於口陽明裏熱則渴欲飲
水此口燥但欲漱水不欲嚥者是熱在經而裏
無熱也陽明氣血俱多經中熱甚迫血妄行必
作衂也
陽明病本自汗出醫更重發汗病已差尚微煩不
了了者此大便必鞕故也以亡津液胃中乾燥故
令大便鞕當問其小便日幾行若本小便日三四
行今日再行故知大便不久出今爲小便數少以
津液當還入胃中故知不久必大便也
先亡津液使大便鞕小便數少津液分别大便
必自下也
傷寒嘔多雖有陽明證不可攻之
嘔者熱在上焦未全入府故不可下
陽明病心下鞕滿者不可攻之攻之利遂不止者
死利止者愈
陽明病腹滿者爲邪氣入府可下之心下鞕滿
則邪氣尚淺未全入府不可便下之得利止者
爲邪氣去正氣安正氣安則愈若因下利不止
者爲正氣脫而死
陽明病面合赤色不可攻之必發熱色黃小便不
利也
合通也陽明病面色通赤者熱在經也不可下
之下之虚其胃氣耗其津液經中之熱乘虚入
胃必發熱色黃小便不利也
陽明病不吐不下心煩者可與調胃承氣湯
吐後心煩謂之内煩下後心煩謂之虚煩今陽
明病不吐不下心煩則是胃有欝熱也與調胃
承氣湯以下欝熱
陽明病脉遲雖汗出不惡寒者其身必重短氣腹
滿而喘有潮熱者此外欲解可攻裏也手足濈然
而汗出者此大便巳鞕也大承氣湯主之若汗多
微發熱惡寒者外未解也其熱不潮未可與承氣
湯若腹大滿不通者可與小承氣湯微和胃氣勿
令大泄下
陽明病脉遲若汗出多微發熱惡寒者表未解
也若脉遲雖汗出而不惡寒者表證罷也身重
短氣腹滿而喘有潮熱者熱入府也四肢諸陽
之本津液足爲熱烝之則周身汗出津液不足
爲熱烝之其手足濈然而汗出知大便已鞕也
與大承氣湯以下胃熱經曰潮熱者實也其熱
不潮是熱未成實故不可便與大承氣湯雖有
腹大滿不通之急亦不可與大承氣湯與小承
氣湯微和胃氣
大承氣湯方
大黃(四兩苦寒酒洗)厚朴(半斤苦温炙去皮)
枳實(五枚苦寒炙)芒硝(三合醎寒)
内經曰燥淫所勝以苦下之大黃枳實之苦以
潤燥除熱又曰燥淫於内治以苦温厚朴之苦
下結燥又曰熱淫所勝治以鹹寒芒硝之鹹以
攻藴熱
右四味以水一斗先煑二物取五升去滓内大黃
煑取二升去滓内芒硝更上火微一兩沸分温再
服得下餘勿服
小承氣湯方
大黃(四兩)厚朴(二兩炙去皮)枳實(三枚大者炙)
大熱結實者與大承氣湯小熱微結者與小承
氣湯以熱不大甚故於大承氣湯去芒硝又以
結不至堅故不减厚朴枳實也
巳上三味以水四升煑取一升二合去滓分温二
服初服湯當更衣不爾者盡飲之若更衣者勿服
之
陽明病潮熱大便微鞕者可與大承氣湯不鞕者
不與之若不大便六七日恐有燥屎欲知之法少
與小承氣湯湯入腹中轉失氣者此有燥屎乃可
攻之若不轉失氣者此但初頭鞕後必溏不可攻
之攻之必脹滿不能食也欲飲水者與水則&KR0938;其
後發熱者必大便復鞕而少也以小承氣湯和之
不轉失氣者愼不可攻也
潮熱者實得大便微鞕者便可攻之若便不鞕
者則熱未成實雖有潮熱亦未可攻若不大便
六七日恐有燥屎當先與小承氣湯賾之如有
燥屎小承氣湯藥勢緩不能宣泄必轉氣下失
若不轉失氣是胃中無燥屎但腸間少鞕爾止
初頭鞕後必溏攻之則虚其胃氣致腹脹滿不
能食也胃中乾燥則欲飲水水入胃中虚寒相
搏氣逆則&KR0938;其後却發熱者則熱氣乘虚還復
聚於胃中胃燥得熱必大便復鞕而少與小承
氣湯微利與和之故以重云不轉失氣不可攻
内愼之至也
夫實則讝語虚則鄭聲鄭聲重語也
内經曰邪氣盛則實精氣奪則虚讝語由邪氣
盛而神識昏也鄭聲由精氣奪而聲不全也讝
語者言語不次也鄭聲者鄭音不正也論語云
惡鄭聲之亂雅樂又曰放鄭聲遠佞人鄭聲淫佞
人殆言鄭聲不正也今新差氣虚人聲轉者是
所謂重語者也若聲重亦聲轉之
直視讝語喘滿者死下利者亦死
直視讝語邪勝也喘滿爲氣上脫下利爲氣下
脫是皆主死
發汗多若重發汗者亡其陽讝語脉短者死脉自
和者不死
亡陽胃燥讝語者脉短津液已絶不可復治脉
自和爲正氣未衰而猶可生也
傷寒若吐若下後不解不大便五六日上至十餘
日日晡所發潮熱不惡寒獨語如見鬼狀若劇者
發則不識人循衣摸牀惕而不安微喘直視脉弦
者生濇者死微者但發熱讝語者大承氣湯主之
若一服利止後服
若吐若下皆傷胃氣不大便五六日上至十餘
日者亡津液胃氣虚邪熱内結也陽明王於申
酉戌日晡所發潮熱熱者陽明熱甚也不惡寒
者表證罷也獨語如見鬼狀者陽明内實也以
爲熱氣有餘若劇者是熱氣甚大也熱大甚於
内昏冐正氣使不識人至於循衣摸牀惕而不
安微喘直視傷寒陽勝而隂絶者死隂勝而陽
絶者死熱劇者爲陽勝脉弦爲隂有餘澁爲隂
不足陽熱雖劇脉弦知隂未絶而猶可生脉澁
則絶隂故不可治其邪熱微而未至於劇者但
發熱讝語可與大承氣湯以下胃中熱經曰凡
服下藥中病即止不必盡劑此以熱未劇故云
若一服利則止後服
陽明病其人多汗以津液外出胃中燥大便必鞕
鞕則讝語小承氣湯主之若一服讝語止更莫復
服
亡津液胃燥大便鞕而讝語雖無大熱内結亦
須與小承氣湯和其胃氣得一服讝語止則胃
燥以潤更莫復與承氣湯以本無實熱故也
陽明病讝語發潮熱脉滑而疾者小承氣湯主之
因與承氣湯一升腹中轉失氣者更服一升若不
轉失氣勿更與之明日不大便脉反微澁者裏虚
也爲難治不可更與承氣湯也
陽明病讝語發潮熱若脉沉實者内實者也則
可下若脉滑疾爲裏熱未實則未可下先與小
承氣湯和之湯入腹中得失氣者中有燥屎可
更與小承氣湯一升以除之若不轉失氣者是
無燥屎不可更與小承氣湯至明日邪氣傳時
脉得沉實緊牢之類是裏實也反得微澁者裏
氣大虚也若大便利後脉微澁者止爲裏虚而
猶可此不曾大便脉反微澁是正氣内衰爲邪
氣所勝故云難治
陽明病讝語有潮熱反不能食者胃中必有燥屎
五六枚也若能食者但鞕爾宜大承氣湯下之
讝語潮熱爲胃熱當消榖引食反不能食者胃
中有燥屎而胃中實也若能食者胃中虚熱雖
鞕不得爲有燥屎雜病虚爲不欲食實爲欲食
傷寒則胃實熱甚者不能食胃中虚熱甚者能
食與雜病爲異也大承氣湯以下燥屎逐結熱
陽明病下血讝語者此爲熱入血室但頭汗出者
刺期門隨其實而瀉之濈然汗出則愈
陽明病熱入血室迫血下行使下血讝語陽明
病法多汗以奪血者無汗故但頭汗出也刺期
門以散血室之熱隨其實而瀉之以除陽明之
邪熱散邪除熱榮衛得通津液得復濈然汗出
而解
汗出讝語者以有燥屎在胃中此爲風也須下之
過經乃可下之下之若早語言必亂以表虚裏實
故也下之則愈宜大承氣湯
胃中有燥屎則讝語以汗出爲表未罷故云風
也燥屎在胃則當下以表未和則未可下須過
太陽經無表證乃可下之若下之早燥屎雖除
則表邪乘虚復䧟於裏爲表虚裏實胃虚熱甚
語言必亂與大承氣湯却下胃中邪熱則止
傷寒四五日脉沈而喘滿沈爲在裏而反發其汗
津液越出大便爲難表虚裏實久則讝語
邪氣入内之時得脉沈而喘滿裏證其也則當
下之反發其汗令津液越出胃中乾燥大便必
難久則屎燥胃實必發讝語
三陽合病腹滿身重難以轉側口不仁而面垢讝
語遺尿發汗則讝語下之則額上生汗手足逆冷
若自汗出者白虎湯主之
腹滿身重難以反側口不仁讝語者陽明也鍼
經曰少陽病甚則面微塵此面垢者少陽也遺
尿者太陽也三者以陽明證多故出陽明篇中
三陽合病爲表裏有邪若發汗攻表則燥熱益
甚必愈讝語若下之攻裏表熱乘虚内䧟必額
上汗出手足逆冷其自汗出者三陽經熱甚也
内經曰熱則腠理開榮衛通汗大泄與白虎湯
以解内外之熱
二陽併病太陽證罷但發潮熱手足漐漐汗出大
便難而讝語者下之則愈宜大承氣湯
本太陽病併於陽明名曰併病太陽證罷是無
表證但發潮熱是熱併陽明一身汗出爲熱越
今手足漐漐汗出是熱聚於胃也必大便難而
讝語經曰手足漐然而汗出者必大便已鞕也
與大承氣湯以下胃中實熱
陽明病脉浮而緊咽燥口苦腹滿而喘發熱汗出
不惡寒反惡熱身重若發汗則燥心憒憒反讝語
若加燒鍼必怵惕煩燥不得眠若下之則胃中空
虚客氣動隔心中懊憹舌上胎者梔子豉湯主之
脉浮發熱爲邪在表咽燥口苦爲熱在經脉緊
腹滿而喘汗出不惡寒反惡熱身重爲邪在裏
此表裏俱有邪猶當雙解之若發汗攻表表熱
雖除而内熱益甚故燥而憒憒反讝語憒憒者
心亂經曰榮氣微者加燒鍼則血不行更發熱
而躁煩此表裏有熱若加燒鍼則損動隂氣故
怵惕煩燥不得眠也若下之裏熱雖去則胃中
空虚表中客邪之氣乘虚䧟於上焦煩動於膈
使心中懊憹而不了了也舌上胎黃者熱氣客
於胃中舌上胎白知熱氣客於胸中與梔子豉
湯以吐胸中之邪
若渴欲飲水口乾舌燥者白虎加人參湯主之
若下後邪熱客於上焦者爲虚煩此下後邪熱
不客於上焦而客於中焦者是爲乾燥煩渴與
白虎加人參湯散熱潤燥
若脉浮發熱渴欲飲水小便不利者猪苓湯主之
此下後客熱客於下焦者也邪氣自表入裏客
於下焦三焦俱帶熱也脉浮發熱者上焦熱也
渴欲飲水者中焦熱也小便不利者邪客下焦
津液不得下通也與猪苓湯利小便以瀉下焦
之熱也
猪苓湯方
猪苓(去皮丼平)茯苓(丼平)阿膠(丼平)
滑石(碎丼寒)澤瀉(丼醎寒各一兩)
丼甚而反淡淡味滲泄爲陽猪苓茯苓之丼以
行小便鹹味湧泄爲隂澤瀉之鹹以泄伏水滑
利竅阿膠滑石之滑以利水道
右伍味以水四升先煑四味取二升去滓内下阿
膠烊消温服七合日三服
陽明病汗出多而渴者不可與猪苓湯以汗多胃
中燥猪苓湯復利其小便故也
鍼經曰水榖入於口輸於腸胃其液别爲五天
寒衣薄則爲溺天熱衣厚則爲汗是汗溺一液
也汗多爲津液外泄胃中乾燥故不可與猪苓
湯利小便也
脉浮而遲表熱裏寒下利清榖者四逆湯主之
浮爲表熱遲爲裏寒下利清榖者裏寒甚也與
四逆湯温裏散寒
若胃中虚冷不能食者飲水則&KR0938;
&KR0938;者欬逆是也千金曰咳逆者&KR0938;逆之名胃中
虚冷得水則水寒相搏胃氣逆而&KR0938;
脉浮發熱口乾鼻燥能食者則衂
脉浮發熱口乾鼻燥者熱在經也能食者裏和
也熱甚於經迫血爲衂胃中虚冷隂勝也水入
於經其血乃成飲水者助隂氣逆爲&KR0938;發熱口
乾陽勝也食入於隂長氣於陽能食者助陽血
妄爲衂三者偏隂偏陽之疾也
陽明病下之其外有熱手足温不結胸心中懊憹
飢不能食但頭汗出者梔子豉湯主之
表未罷而下者應邪熱内䧟也熱内䧟者則外
熱而無手足寒今外有熱而手足温者熱雖内
䧟然而不深故不作結胸也心中懊憹飢不能
食者熱客胸中爲虚煩也熱自胸中薰蒸於上
故但頭汗出而身無汗與梔子豉湯以吐胸中
之虚煩
陽明病發潮熱大便溏小便自可胸脇滿不去者
小柴胡湯主之
陽明病潮熱爲胃實大便鞕而小便數今大便
溏小便自可則胃熱未實而水榖不别也大便
溏者應氣降而胸脇滿去今反不去者邪氣猶
在半表半裏之間與小柴胡湯以去表裏之邪
陽明病脇下鞕滿不大便而嘔舌上白胎者可與
小柴胡湯上焦得通津液得下胃氣因和身濈然
而汗出解也
陽明病腹滿不大便舌上胎黃者爲邪熱入府
可下若脇下鞕滿雖不大便而嘔舌上曰胎者
爲邪未入府在表裏之間與小柴胡湯以和解
之上焦得通則嘔止津液得下則胃氣因和汗
出而解
陽明中風脉弦浮大而短氣腹都滿脇下及心痛
久按之氣不通鼻乾不得汗嗜卧一身及面目悉
黃小便難有潮熱時時&KR0938;耳前後腫刺之小差外
不解病過十日脉續浮者與小柴胡湯脉但浮
無餘證者與麻黃湯若不尿腹滿加&KR0938;者不治
浮大爲陽風在表也弦則爲隂風在裏也短氣
腹滿脇下及心痛風熱壅於腹中而不通也若
寒客於内而痛者按之則寒氣散而痛止此以
風熱内壅故雖久按而氣亦不通陽明病鼻乾
不得卧自汗出者邪在表也此鼻乾不得汗而
嗜卧者風熱内攻不于表也一身面目悉黃小
便難有潮熱時時&KR0938;者風熱攻於胃也陽明之
脉出大迎循頰車上耳前過客主人熱勝則腫
此風熱在經故耳前後腫刺之經氣通腫則小
差如此者外證罷則可攻若外證不觧雖過十
日脉續浮者邪氣猶在半表半裏與小柴胡湯
以和解之若其脉但浮而不弦大無諸裏證者
是邪但在表也可與麻黃湯以發其汗若不尿
腹滿加&KR0938;者關格之疾也故云不治難經曰關
格者不得盡其命而死
陽明病自汗出若發汗小便自利者此爲津液内
竭雖硬不可攻之當湏自欲大便宜蜜煎導而通
之若土瓜根及與大猪膽汁皆可爲導
津液内竭腸胃乾燥大便因硬此非結熱故不
可攻宜以藥外治而導引之
蜜煎導方
蜜七合一味内銅噐中微火煎之稍凝似飴狀
攪之勿令焦著欲可丸併手捻作挺令頭銳大
如指長二寸許當熱時急作冷則硬以内榖道
中以手急抱欲大便時乃去之
猪膽汁方
大猪膽一枚瀉汁和醋少許以灌榖道中如一
食頃當大便出
陽明病脉遲汗出多微惡寒者表未解也可發汗
宜桂枝湯
陽明病脉遲汗出多當責邪在裏以微惡寒知
表未解與桂枝湯和表
陽明病脉浮無汗而喘者發汗則愈宜麻黃湯
陽明傷寒表實脉浮無汗而喘也與麻黃湯以
發汗
陽明病發熱汗出此爲熱越不能發黃也但頭汗
出身無汗劑頸而還小便不利渴引水漿者此爲
瘀熱在裏身必發黃茵蔯湯主之
但頭汗出身無汗劑頸而還者熱不得越也小
便不利渴引水漿者熱甚於胃津液内竭也胃
爲土而色黃胃爲熱蒸則色奪於外必發黃也
與茵蔯湯逐熱退黃
茵蔯蒿湯方
茵蔯蒿(六兩苦微寒)梔子(十四枚擘苦寒)大黃(二兩去皮苦寒)
小熱之氣凉以和之大熱之氣寒以取之茵蔯
梔子之苦寒以逐胃燥宜下必以苦宜𥙷必以
酸大黃之苦寒以下瘀熱
右三味以水一斗先煑茵蔯减六升内二味煑取
三升去滓分温三服小便當利尿如皂角汁狀色
正赤一宿腹减黃從小便去也
陽明證其人喜忘者必有畜血所以然者本有久
瘀血故令喜忘屎雖鞕大便反易其色必黑宜抵
當湯下之
内經曰血并於下亂而喜忘此下本有久瘀血
所以喜忘也津液少大便鞕以畜血在内屎雖
鞕大便反易其色黑也與抵當湯以下瘀血
陽明病下之心中懊憹而煩胃中有燥屎者可攻
腹微滿初頭鞕後必溏不可攻之若有燥屎者宜
大承氣湯
下後心中懊憹而煩者虚煩也當與梔子豉湯
若胃中有燥屎者非虚煩也可與大承氣湯下
之其腹微滿初鞕後溏是無燥屎此熱不在胃
而在上也故不可攻
病人不大便五六日繞臍痛煩燥發作有時者此
有燥屎故使不大便也
不大便五六日者則大便必結爲燥屎也胃中
燥實氣不得下通故繞臍痛煩燥發作有時也
病人煩熱汗出則解又如&KR1211;狀日晡所發熱者属
陽明也脉實者宜下之脉浮虚者宜發汗下之與
大承氣湯發汗宜桂枝湯
雖得陽明證未可便爲裏實審看脉候以别内
外其脉實者熱巳入府爲實可與大承氣湯下
之其脉浮虚者是熱未入府猶在表也可與桂
枝湯發汗則愈
大下後六七日不大便煩不解腹滿痛者此有燥
屎也所以然者本有宿食故也宜大承氣湯
大下之後則胃弱不能消榖至六七日不大便
則宿食巳結不消故使煩熱不解而腹滿痛是
知有燥屎也與大承氣湯以下除之
病人小便不利大便乍難乍易時有微熱喘冐不
能卧者有燥屎也宜大承氣湯
小便利則大便鞕此以有燥屎故小便不利而
大便乍難乍易胃熱者發熱喘冐無時及嗜卧
也此燥屎在胃故時有微熱喘冐不得卧也與
大承氣湯以下燥屎
食榖欲嘔者属陽明也吳茱萸湯主之得湯反劇
者属上焦也
上焦主内胃爲之市食榖欲嘔者胃不受也與
吳茱萸湯以温胃氣得湯反劇者上焦不内也
以治上焦法治之
吳茱萸湯方
吳茱萸(一升洗辛熱)人參(三兩丼温)生薑(六兩切辛温)
大棗(十二枚擘甘温)
内經曰寒淫於内治以丼熱佐以苦辛吳茱萸
生姜之辛以温胃人參大棗之丼以緩脾
右四味以水七升煑取二升去滓温服七合日三
服
太陽病寸緩關浮尺弱其人發熱汗出復惡寒不
嘔但心下痞者此以醫下之也如其不下者病人
不惡寒而渴者此轉属陽明也小便數者大便必
鞕不更衣十日無所苦也渴欲飲水少少與之但
以法救之渴者宜五苓散
太陽病脉陽浮隂弱爲邪在表今寸緩關浮尺
弱邪氣漸傳裏則發熱汗出復惡寒者表未解
也傳經之邪入裏裏不和者必嘔此不嘔但心
下痞者醫下之早邪氣留於心下也如其不下
者必漸不惡寒而渴太陽之邪轉属陽明也若
吐若下若發汗後小便數大便鞕者當與小承
氣湯和之此不因吐下發汗後小便數大便鞕
若是無滿實雖不更衣十日無所苦也候津液
還入胃中小便數少大便必自出也渴欲飲水
者少少與之以潤胃氣但審邪氣所在以法救
之如渴不止與五苓散是也
脉陽微而汗出少者爲自和也汗出多者爲太過
脉陽微者邪氣少汗出少者爲適當故自和汗
出多者反損正氣是汗出太過也
陽脉實因發其汗出多者亦爲太過太過爲陽絶
於裏亡津液大便因鞕也
陽脉實者表熱甚也因發汗熱乘虚蒸津液外
泄致汗出太過汗出多者亡其陽陽絶於裏腸
胃乾燥大便因鞕也
脉浮而芤浮爲陽芤爲隂浮芤相搏胃氣生熱其
陽則絶
浮芤相搏隂陽不諧胃氣獨治欝而生熱消爍
津液其陽爲絶
趺陽脉浮而濇浮則胃氣強澁則小便數浮澁相
搏大便則難其脾爲約麻仁丸主之
趺陽者脾胃之脉診浮爲陽知胃氣強澁爲隂
知脾爲約約者儉約之約又約束之約内經曰
飲入於胃游溢精氣上輸於脾脾氣散精上歸
於肺通調水道下輸於膀胱水精四布五經並
行是脾主爲胃行其津液者也今胃強脾弱約
束津液不得四布但輸膀胱致小便數大便難
與脾約丸通腸潤燥
麻仁丸方
麻子仁(二升丼平)芍藥(半斤酸平)
枳實(半斤炙苦寒)大黃(一斤去皮苦寒)
厚朴(一斤炙去皮苦寒)杏仁(一斤去皮尖熬别作脂丼温)
内經曰脾欲緩急食丼以緩之麻子杏仁之丼
緩脾而潤燥津液不足以酸收之芍藥之酸以
歛津液腸燥胃強以苦泄之枳實厚朴大黃之
苦下燥結而泄胃強也
右六味爲末煉蜜爲丸桐子大飲服十丸日三服
漸加以和爲度
太陽病三日發汗不解蒸蒸發熱者属胃也調胃
承氣湯主之
蒸蒸者如熱薰蒸言甚熱也太陽病三日發汗
不解則表邪已罷蒸蒸發熱胃熱爲甚與調胃
承氣湯下胃熱
傷寒吐後腹脹滿者與調胃承氣湯
内經曰諸脹腹大皆属於熱熱在上焦則吐吐
後不解復腹脹滿者邪熱入胃也與調胃承氣
湯下其胃熱
太陽病若吐若下若發汗微煩小便數大便因鞕
者與小承氣湯和之愈
吐下發汗皆損津液表邪乘虚傳裏大煩者邪
在表也微煩者邪入裏也小便數大便因鞕者
其脾爲約也小承氣湯和之愈
得病二三日脉弱無太陽柴胡證煩燥心下鞕至
四五日雖能食以小承氣湯少少與微和之令小
安至六日與承氣湯一升若不大便六七日小便
少者雖不能食但初頭鞕後必溏未定成鞕攻之
必溏湏小便利屎定鞕乃可攻之宜大承氣湯
針經曰脉軟者病將下弱爲隂脉當責邪在裏
得病二三日脉弱是日數雖淺而邪氣已入裏
也無太陽證爲表證已罷無柴胡證爲無半表
半裏之證煩燥心下鞕者邪氣内甚也胃實熱
甚則不能食胃虚熱甚至四五日雖能食亦當
與小承氣湯微和之至六日則熱甚與大承氣
湯一升若不大便六七日小便多者爲津液内
竭大便必鞕則可下之小便少者則胃中水榖
不别必初鞕後溏雖不能食爲胃實以小便少
則未定成鞕亦不可攻湏小便利屎定鞕乃可
攻之
傷寒六七日目中不了了睛不和無表裏證大便
難身微熱者此爲實也急下之宜大承氣湯
内經曰諸脉者皆属於目傷寒六七日邪氣入
裏之時目中不了了睛不和者邪熱内甚上熏
於目也無表裏證大便難者裏實也身大熱者
表熱也身微熱者裏熱也針經曰熱病目不明
熱不已者死此目中不了了睛不和則證近危
惡也湏急與大承氣湯下之
陽明發熱汗多者急下之宜大承氣湯
邪熱入府外發熱汗多者熱迫津液將竭急與
大承氣湯以下其府熱
發汗不解腹滿痛者急下之宜大承氣湯
發汗不解邪熱傳入府而成腹滿痛者傳之迅
也是湏急下之
腹滿不减减不足言當下之宜大承氣湯
腹滿不减邪氣實也經曰大滿大實自可除下
之大承氣湯下其滿實若腹滿時减非内實也
則不可下金匱要略曰腹滿時减復如故此爲
寒當與温藥是减不足言也
陽明少陽合病必下利其脉不負者順也負者失
也互相剋賊名爲負也脉滑而數者有宿食也當
下之宜大承氣湯
陽明土少陽木二經合病氣不相和則必下利
少陽脉不勝陽明不負是不相剋爲順也若少
陽脉勝陽明脉負者是鬼賊相剋爲正氣失也
脉經曰脉滑者爲病食也又曰滑數則胃氣實
下利者脉當微厥冷脉滑數知胃有宿食與大
承氣湯以下除之
病人無表裏證發熱七八日雖脉浮數者可下之
假令已下脉數不解合熱則消榖善飢至六七日
不大便者有瘀血宜抵當湯
七八日邪入府之時病人無表裏證但發熱雖
脉浮數亦可與大承氣湯下之浮爲熱客於氣
數爲熱客於血下之邪熱去而浮數之脉俱當
解若下後數脉去而脉但浮則是榮血間熱併
於衛氣間也當爲邪氣獨留心中則飢邪熱不
殺榖潮熱發渴之證此下之後浮脉去而數不
解則是衛氣間熱合於榮血間也熱氣合併迫
血下行胃虚恊熱消榖善飢血至下焦若大便
利者下血乃愈若六七日不大便則血不得行畜積
於下爲瘀血與抵當湯以下去之
若脉數不解而下不止必恊熱而便膿血也
下後脉數不解而不大便者是熱不得泄畜血
於下爲瘀血也若下後脉數不解而下利不止
者爲熱得下泄迫血下行必便膿血
傷寒發汗已身目爲黃所以然者以寒濕在裏不
解故也以爲不可下也於寒濕中求之
金匱要略曰黃家所起從濕得之汗出熱去則
不能發黃發汗已身目爲黃者風氣去濕氣在
也脾惡濕濕氣内著脾色外奪者身目爲黃若
瘀血在裏發黃者則可下此以寒濕在裏故不
可下當從寒濕法治之
傷寒七八日身黃如橘子色小便不利腹微滿者
茵蔯蒿湯主之
當熱甚之時身黃如橘子色是熱毒發泄於外
内經曰膀胱者津液藏焉氣化則能出小便不
利小腹滿者熱氣甚於外而津液不得下行也
與茵蔯湯利小便退黃逐熱
傷寒身黃發熱者梔子蘗皮湯主之
傷寒身黃胃有瘀熱當湏下去之此以發熱爲
熱未實與梔子蘗皮湯解散之
梔子蘗皮湯方
梔子(一十五箇苦寒)丼草(一兩丼平)黃蘗(二兩)
右三味以水四升煑取一升半去滓分温再服
傷寒瘀熱在裏身必發黃麻黃連軺赤小豆湯主
之
濕熱相交民多病癉癉黃也傷寒爲寒濕在表
發黃爲瘀熱在裏與麻黃連軺赤小豆湯除熱
散濕
麻黃連軺赤小豆湯方
麻黃(二两丼温去節)赤小豆(一升丼平)連軺(二两連翹根也苦寒)
杏仁(四十箇丼温去皮尖)大棗(十二枚丼温)生梓白皮(一升苦寒)
生薑(二两辛温切)丼草(二两炙丼平)
内經曰濕上甚而熱治以丼温佐以丼平以汗
爲故正此之謂也又煎用潦水者亦取其水味
薄則不助濕氣
巳上八味以潦水一斗先煑麻黃再沸去上沫内
諸藥煑取三升分温三服半日服盡
辨少陽病脉證并治第九
少陽之病口苦咽乾目眩也
足少陽膽經也内經曰有病口苦者名曰膽癉
甲乙經曰膽者中精之府五藏取决於膽咽爲
之使少陽之脉起於目銳眥少陽受邪故口苦
咽乾目眩
少陽中風兩耳無所聞目赤胸中滿而煩者不可
吐下吐下則悸而驚
少陽之脉起於目眥走於耳中其支者下胸中
貫膈風傷氣風則爲熱少陽中風氣壅而熱故
耳聾目赤胸滿而煩邪在少陽爲半表半裏以
吐除煩吐則傷氣氣虚者悸以下除滿下則亡
血血虚者驚
傷寒脉弦細頭痛發熱者属少陽少陽不可發汗
發汗則讝語此属胃胃和則愈胃不和則煩而悸
經曰三部俱弦者少陽受病脉細者邪漸傳裏
雖頭痛發熱爲表未解以邪客少陽爲半在表
半在裏則不可發汗發汗亡津液胃中乾燥少
陽之邪因傳入胃必發讝語當與調胃承氣湯
下之胃和則愈不下則胃爲少陽木邪干之故
煩而悸
本太陽病不解轉入少陽者脇下鞕滿乾嘔不能
食往來寒熱尚未吐下脉沉緊者與小柴胡湯
太陽轉入少陽是表邪入於裏脇下鞕滿不能
食往來寒熱者邪在半表半裏之間若巳經吐
下脉沉緊者邪氣入府爲裏實尚未可吐下而
脉沉緊爲傳裏雖深未全入府外猶未解也與
小柴胡湯以和解之
若巳吐下發汗温鍼讝語柴胡湯證罷此爲壞病
知犯何逆以法治之
少陽之邪在表裏之間若妄吐下發汗温鍼損
耗津液胃中乾燥木邪干胃必發讝語若柴胡
證不罷者則不爲逆柴胡證罷者壞病也詳其
因何治之逆以法救之
三陽合病脉浮大上關上但欲眠睡目合則汗
關脉以候少陽之氣太陽之脉浮陽明之脉大
脉浮大上關上知三陽合病膽熱則睡少隂病但
欲眠睡目合則無汗以隂不得有汗但欲眠睡
目合則汗知三陽合病膽有熱也
傷寒六七日無大熱其人燥煩者此爲陽去入隂
故也
表爲陽裏爲隂邪在表則外有熱六七日邪氣
入裏之時外無大熱内有燥煩者表邪傳裏也
故曰陽去入隂
傷寒三日三陽爲盡三隂當受邪其人反能食而
不嘔此爲三隂不受邪也
傷寒四日表邪傳裏裏不和則不能食而嘔今
反能食而不嘔是邪不傳隂但在陽也
傷寒三日少陽脉小者欲巳也
内經曰大則邪至小則平傷寒三日邪傳少陽
脉當弦緊今脉小者邪氣微而欲已也
少陽病欲解時從寅至辰上
内經曰陽中之少陽通於春氣寅卯辰少陽木
王之時
釋音
厠(初吏切圊溷也)瘕(音假腹中久病)疸(音旦黃病)
憒(古對切心亂也)怵(勑律切愍也)惕(音踼敬也又憂惧也)
癉(丁賀切勞病也)
註解傷寒論卷第五
