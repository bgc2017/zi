名義考卷八目錄
人部
訓詁註疏箋堅白同異
反后之義健羨
兆联裁纔
遲夷契闊間闊
鋒起蜂生乾沒
合從連横委蛇魚雅
蒼黃通方
廉隅渢渢齗齗
䖃䕢風流
轣轆依韋依違
歃血裂繻封𫝊
不食周粟施從施施
推轂博奕
藏&KR2630;傾盖掃軌柴門
岸幘倒屣如廁踞廁
杇鏝折閱
運甓結草銜環
後席前席鳧藻魚水
不三宿桑下籸盆彩燕
蒸報通媧皇三事
尹喜嫪毐乃摎毐
孫臏黥布班厙雋苻四姓
杜康伯樂曹李敏捷
嵇阮醉跬步
脉脉瞽瞍儀狄
酣酗沈湎
名義考卷八明周祈撰
人部
訓詁註疏箋
顔師古曰訓者釋所言之理詁者眀所載事物之故韻
會註解也識也疏陳也又記也說文箋表識書也博物
志鄭玄毛萇郡人謙言不敢註但表識其不明者耳因
謂之箋
堅白同異
趙平原君客公孫龍善為堅白同異之辨成玄英疏云
公孫龍著守白論堅持其說而守之如墨子墨守之義
故曰堅白龍之辨盖將合異以為同故曰同異莊子齊
物篇之堅白胠篋篇之同異與夫蘇秦𫝊注黃所以為
堅白所以為利三說亦辨者之事義與此又别公孫龍
固鄧析之流也(胠音趨箧音挟)
反后之義
說文司臣司事於外者从反后臣事事於外與后相反
也后道寬惠司家褊急違於君也夫臣者行君之令者
也與君相反違於君豈制字之義哉君尊臣卑尊卑反
也君逸臣勞勞逸反也君可臣否可否反也君違臣弼
違弼反也反后之義如此
健羨
說文健伉也羨貪欲也司馬遷𫝊大道之要去健羨如
淳曰知雄守雌是去健也不見可欲使心不亂是去羨
也今人以健羨為嘆美之詞誤矣
兆眹(眹音引)
廣韻吉凶形兆謂之兆眹按兆灼龜坼眹目眶二者著
見幾微故吉凶形兆謂之兆眹或作眹兆而讀者作朕
兆謬矣
裁纔
裁度也纔淺也一曰僅也裁何以謂之度裁本制衣制
衣者必度其身故謂度為裁纔何以謂之淺纔本染色
一入謂之纔僅僅而已故謂淺為纔周易后以財成天
地漢書財擇財察財幸引決自財皆當用裁字用財訛
也謝鯤𫝊才小富馬援𫝊裁知書食裁足裁封數百戶
漢文紀見馬遺財足皆當用纔字用才裁財皆訛也後
人承訛習而用之以為出經史是豈可乎
遲夷
古者遲夷二字通用書遲任有言注遲一音夷河伯謂
之馮夷或謂之馮遲史傳或言陵遲或言陵夷其義一
也
契闊間闊
詩死生契闊注契闊勤苦也諸葛豐𫝊間何闊今人以
契闊作間闊亦誤
鋒起蜂生
東方朔變詐鋒起荀子嘗試之說鋒起謂如鋒刀齊起
銳而難犯中山靖王𫝊讒言之徒蜂生謂衆多也蜂有
鋒之義化書蜂其毒在尾垂穎如鋒故謂之蜂
乾没
張湯傳始為小吏乾沒服虔曰乾沒射成敗也如淳曰
豫居物以待之得利為乾失利為沒昔人謂得利曰乾
削亦此意或以為陸沈之義非徐廣曰隨勢沈浮正義
曰陽浮慕為乾心内不合為没亦非
合從連横(從音宗横音宏)
天下幅圓之勢南北為從東西為横關東地從長六國
共居之關西地横闊秦獨居之蘇秦合六國擯秦故曰
合從張儀破關東從道使連秦之横故曰連横
委蛇魚雅
詩言委蛇晉張華儒雅有籌略由是稱不廹者曰委蛇
不俗者曰儒雅不知委从禾取禾穀垂穗委曲之貌蛇
本蛇虺其行紆曲言大夫動而有法若禾穗之垂與蛇
行也故沈讀作委委蛇蛇儒當作魚雅烏也魚與烏飛
行皆成隊言人動容中禮無錯亂若魚與烏也故韓愈
元和詩云魚魚雅雅魚與儒聲相近訛為儒雅俗作鴉
者非(虺音灰蛇音移)
蒼黃
今人謂怱遽曰倉皇曰蒼惶又曰蒼卒義固不謬而倉
蒼之文則不可解說文倉穀藏也蒼黃取而藏之故謂
之倉徐氏曰蒼黃穀色也農人乘蒼黃而取之謹盖蔵
戒後時也故以蒼黃為怱遽義彼作遑作惶者不知其
為黃而誤也作卒者卒不可與蒼并言也作倉者亦非
也
通方
方道也漢𫝊通方之士不可以文亂武帝紀方聞之士
皆謂聞道與有道博聞之士也記曰隆禮由禮謂之有
方之士語曰且知方也孰謂非道哉今指圓融滑稽之
士為通方此士習之所以日陋也
廉隅
廉徐云稜也隅說文陬也即一物言之如堂之邊垂處
一上一下其稜甚分眀即廉遠地之廉也人有分明不
苟取者曰廉義取諸此如堂之轉角處一正一旁其角
甚峭厲即舉一隅之隅也人外貌端正維德之隅義取
諸此
渢渢齗齗(渢馮泛二音齗音銀)
左傳季札觀樂歌魏曰渢渢乎大而婉漢志周道衰洙
泗之間齗齗如也學者習以渢渢齗齗為美辭不知其
非也渢渢中庸之聲言可與為善可與為惡齗齗辨争
貌又忿嫉之意漢志齗齗當作誾誾所謂魯猶有揖遜
之風也
䖃䕢(䖃音喇䕢音鮓)
山谷集䖃苴泥不熟也中州人謂蜀人不遵軌轍曰川
䖃苴䖃郎假切苴音鮓考韻書無䖃苴有䖃䕢䖃盧下
切讀若喇䕢除瓦切讀若鮓當作䖃䕢為是山谷亦未
深考也
風流
人今稱輕俊者率曰風流南史王儉曰江左風流宰相
惟有謝安安矯情鎮物繫天下蒼生之望若東山所為
其亦輕俊矣宜王儉少之也
轣轆(轣音歷轆音鹿)
漢人有適吳者吳人設筍問之曰竹也歸而煑其簀不
熟謂妻曰吳人轣轆欺我如此博雅車軌道謂之轣轆
借軌道為詭道吳人轣轆猶言吳人詭道也
依韋依違
漢郊祀歌五音六律依韋響昭韋玄成𫝊上重其事依
違者一年歌依韋韋革之韋不相乖離也𫝊依違違背
之違不決也
歃血
索隠曰盟之用牲貴賤不同天子用牛馬諸侯犬猳大
夫以下用鷄毛遂取鷄犬馬血來盖總盟之用牲也增
韻主盟者以血塗口旁曰歃顔師古曰預盟者各歃血
餘者瘞之漢文紀作啑血王陵𫝊作唼血(猳音家)
裂繻封𫝊(繻音須𫝊張戀反)
張晏曰繻符也書帛而分之若券契矣如淳曰兩行書
繪帛分持其一出入關合之乃得過此所謂裂繻也釋
名𫝊𫝊也轉轉相𫝊無常人也如淳曰律諸當乘𫝊及
發駕置傳者皆持尺五寸木𫝊信封以御史大夫印章
其乘𫝊者參封之有期會累封兩端端各兩封凡四封
乘置𫝊者五封之兩端各二中央一也軺𫝊再封之一
馬一封此所謂封𫝊也二者皆漢制今路引乃繻之遺
意符驗勘合猶封𫝊也(軺音堯)
不食周粟
夷齊恥食周粟與微子我罔為臣僕同意粟與論語與
之粟粟字同訓餓而死謂窮困終身也議者謂薇非周
土之毛見何陋耶三秦記謂夷齊食薇三年顔色不變
武王戒之不食而死三年之久豈盡食薇耶豈必待武
王戒之後枵腹以死耶
施從施施(施從之施音尸施施之施音移)
離婁篇施從良人之所之施本作&KR0008;說文&KR0008;伺人也蚤
起伺良人之所之而從之也施施從外來施施當作詑
詑廣韻詑詑自得之貌齊人饜足之狀也
推轂
荆燕世家吕氏推轂高帝就天下言諸吕奉推高帝取
天下若推轂然馮唐𫝊王者之遣將也跪而推轂言以
殊禮寵異之也一以薦賢為義一以遣將為義
博奕
奕圍棋也博局戲也今雙陸古謂之十二棋又謂之六
博又謂之五白博雅云投六著行六棋故為六博著簺
也今名骰子自幺至六曰六着棋局齒也内外各六曰
六棋此六博之義也古者以五木為簺有梟盧雉犢塞
五者為勝負之采梟以食為義便則食不便則為餘行
為最勝盧黑色次梟亦為勝故博者云呼盧此五白之
義也摴蒲經謂盧雉紅點犢塞黑點潘氏紀聞謂唐明
皇賜四緋皆是後來如此楚辭招魂箟&KR1972;象棋有六博
些箟&KR1972;以竹為簺象棋以象齒飾博局今猶然以骨代
簺以兩簺代五木自陳思王始也
藏&KR2630;(&KR2630;音業)
宋丁謂為玉清昭應宫使夏竦為判官一日宴齋宫優
人有雜手藏&KR2630;者謂曰古人無詠藏&KR2630;詩竦為一絶云
舞袖挑珠復吐丸遮藏巧便百千般主公端坐無由見
却被旁人冷眼看竦盖諷之也藏&KR2630;不惟古人無詠其
名今亦罕聞疑即今躇桶戲也(躇音擢)
傾盖掃軌柴門
孔子遇程子於塗傾盖而語志林以為駢車兩盖相切
小欹之意戰國策注傾者却不御也劉勝告歸鄉里閉
門掃軌集覽云掃除轍跡示不與人交也楊震收印綬
於是柴門絶賓客顔師古以為籬落毘陵陳濟云塞斷
其門不通出入也
岸幘倒屣
漢書注幘卑賤執事不冠者所服後世為燕巾廣韻露
頟曰岸光武岸幘見馬援徐氏曰躧履謂足跟不正納
履躧通作屣倒屣既不着跟又倒曳蔡邕倒屣迎王粲
如廁踞廁
孟康曰廁行清也以其不潔常清除之也廣韻如往也
晉侯如廁言往廁也又曰廁㢏㢏廁中受糞函萬石君
作廁牏吕静作楲窬牏窬皆當作㢏楲虎子也又名獸
子今曰馬子古人為虎形取義於服猛為馬可跨也今
則直為桶矣又居高臨邊垂曰廁武帝踞廁見衛青言
臨高蹲踞以見也
杇鏝(杇音烏鏝音瞞)
杇說文所以塗也秦謂之杇關東謂之鏝增韻杇塗鏝
器也因謂塗鏝為杇論語糞土之牆不可杇也鏝說文
鐵杇也徐氏曰所以泥也亦作墁孟子毁瓦畫墁杇與
鏝一也即今泥壁是以鐵為之畫墁謂截止而不為鏝
也
折閱(折音舌)
尚書關石注彼此通同而無折閱謂之關荀子良賈不
為折閱不市注閱賣也謂折所閱賣之價則折閱猶俗
謂折本也
運甓
陶侃運甓甓甎也說文瓴甋甓也廣韻瓴甋謂之塼塼
即甎也詩中唐有甓謂廟中路甎也今繪圖者作抱甕
之狀誤矣
結草銜環
世言報德曰結草銜環結草出左傳銜環無所出魏顆
從武子治命嫁其嬖妾及有輔氏之役見老人結草以
抗秦師秦有力人杜回躓而顛因獲之夜夢老人曰所
嫁婦人之父也楊寳見黃雀將死飼巾箱中毛成飛去
有黃衣以白環四枚與寳言環而非銜隋侯見大蛇被
傷因治之後蛇銜珠以報言銜而非環或合二事為言
也
後席前席
孔子間居注負墻却就後席商鞅見秦孝公與語不自
知膝之前席漢文帝前席賈生古者坐於地以筦蒲為
席天子諸侯則有黼黻純飾坐則居中遜避不敢當則
却就後席喜悦不自覺則促近前席直一席有前後耳
鳧藻魚水
杜詩傳士卒鳧藻蜀志孤之有孔明猶魚之有水也鳧
戲於藻光武之士卒似之魚忘於水先主之君臣似之
一則保有全蜀一則恢復帝業有以哉
不三宿桑下
襄楷諫漢桓帝曰浮屠不三宿桑下不欲久生恩愛精
之至也王幼學以桑下為衞桑中之詩淫奔之事何其
窺釋氏之淺且陋也四十二章云沙門受道法者日中
一食樹亦一宿慎莫再矣不三宿桑下即不再宿樹下
之謂也
籸盆彩燕(籸音辛)
北俗除夕採竹木葉焚之謂之生盆元日剪烏金紙翩
翩若飛翔之狀簪之謂之黑老婆按荆楚歲時記除夕
作蕡燭以麻籸濃油如庭燎謂之油籸今生盆之生當
作籸元日剪彩為燕戴之曹松詩綵燕表年春王沂公
帖字彩燕迎春入鬢飛燕為玄鳥遺卵生契故後人目
為黑老婆即彩燕之遺也
蒸報通
下淫上曰蒸上淫下曰報旁淫曰通
媧皇三事
淮南子女媧鍊五色石補天斷鼇足立四極聚蘆灰止
滔水人多疑其荒唐不經然此不過言媧皇參贊之功
耳江東俗謂正月二十日為天穿以紅縷繫煎餅置屋
上亦謂之補天鍊石即此意斷鼇足如禹鎻巫支祈聚
蘆灰如武王沉璧之類不必疑也
尹喜
世傳老子度關關令尹喜先勑門吏竢其至出迎又内
傳關令尹喜周之大夫也人多讀為關令尹不知尹姓
名喜為函谷關吏故曰關令且令尹楚上卿執政者非
關吏今稱縣令曰令尹亦非
嫪毐乃摎毐(嫪音澇毐音藹摎音劉)
吕不韋傳乃求大隂人嫪毐以其隂關桐輪而行以啗
太后拔其鬚眉為宦者相傳皆曰嫪毐說文釋毐引嫪
毐索隠謂士罵淫曰嫪毐皆非也嫪婟也毐士無行也
二字本不相承嫪當作摎从手廣韻摎居尤切姓也即
索隠亦以為姓孔叢子子順謂魏王曰今秦四境之内
執政以下固曰與摎氏乎與吕氏乎可見盖大隂人姓
摎無行故曰摎毐猶朱邑傳稱魏倩也有謂為劉伯莊
者嫪與劉同音誤作劉也
孫臏黥布(臏音牝)
齊將孫臏名逸不可考臏非名也孫足為龐㳙所斷故
稱為孫臏臏乃肉刑去膝盖骨之名漢淮南王黥布姓
英黥非姓也布嘗坐法黥故人稱曰黥布黥乃墨刑在
面之名韻會以黥為姓今武人有名孫希臏者可笑也
斑厙雋苻四姓(厙音赦雋音選苻音蒲)
斑彪史誤作班彪斑姓出楚令尹子文之後子文為虎
所乳名榖於莬其子以虎文斑名斑後遂以為氏金城
太守厙釣讀者誤作庫釣韻書厙式夜反从厂姓也庫
古故反从广兵車藏也或者謂守庫大夫之後為庫姓
不知倉氏庾氏則倉庫吏之後此姓苑有厙姓庾姓無
庫姓也京兆尹雋不疑誤讀作雋不疑雋从佳乃雋永
之雋肥肉也渤海商音姓若雋从佳音義與俊同秦苻
堅誤作符堅苻从艸乃萑苻之苻堅生背有赤文成艸
付祖蒲洪遂改姓苻若符从竹又别為姓(厂音鹽广音儼佳音皆萑)
(音桓)
杜康伯樂
說文少康一名杜康徐鉉曰孫陽即伯樂也亦曰王良
國語謂之郵無恤
曹李敏捷
曹子建七步成詩李太白自言倚馬可待世稱敏捷者
無如二子史育除夕詩五步而成柳公權賜邊衣詩三
步而成是又過於子建矣桓温北征鮮卑喚袁宏倚馬
前作露布文手不綴筆太白借用其事不然何為文乃
言倚馬耶
嵇阮醉
盧仝詩玉山自倒非人推此嵇康事康醉倒如玉山之
將頽杜甫飲中八仙歌知章騎馬似乘船此阮咸事咸
醉騎馬欹傾人皆指而笑曰箇老子騎馬如乘船行波
浪中二公放逹方其山頽波擁胷次悠然豈直疎遠世
故哉
跬步(跬音窺)
跬玉篇舉一足行也步白虎通人再舉足步備隂陽也
司馬法六尺曰步跬得三尺俗謂之小步人行左步為
彳右步為亍合則為行(彳音斥亍音祝)
脉脉
古詩盈盈一水間脉脉不得語杜詩微微向日薄脉脉
去人遥古詩以牛女相去河漢一水之間不得與語意
甚含蓄此古詩之妙也杜亦是雪詩絶唱然二脉脉字
不可解按脉說文血理之分衺行體中者古詩脉脉當
作覛覛爾雅覛相視貌謂相去雖近彼此盼視而語不
相通意篤至矣杜詩脉脉當作驀驀增韻驀越也謂空
中之雪愈望逾遠脉脉去人遥猶言越越去人遠也古
字通用若直以脉字求之不得其意矣
瞽瞍儀狄
瞽瞍人多以為無目儀狄人多以為男子不知瞽瞍有
目儀狄女也孔穎達曰無目曰瞽舜父有目不能分别
善惡故謂之瞽配字曰瞍盖瞍亦無目之稱戰國策曰
帝女儀狄所謂帝即禹也
酣酗沈湎
酣酗沈湎四者皆酒失也張晏曰中酒曰酣以酒為凶
曰酗詩疏沈湎者飲酒過久若沈浸然湎則湎然俱醉
顔色齊同
名義考卷八
