名義考卷二目錄
天部
東隅桑榆雪用瓊字
雹霰雷
虹蜺慶雲甘露
野馬白駒玉燭醴泉
伏臘木公金母
扶桑若木祥瑞
月惡日忌寒食
五行八卦昧谷
土牛納音
常儀占月正朔
歲本夜子時
百刻更鼔
世節令所起
百六陽九反支往亡
耗磨刑禁上戊
名義考卷二明周祈撰
天部
東隅桑榆
馮異傳失之東隅收之桑榆淮南子西日垂景在樹端
謂之桑榆謂晩也東隅未有解者隅當作嵎即書所謂
嵎夷東方日出之地故曰東隅謂蚤也異與赤眉戰先
敗績回谿後破於澠池言失之於蚤收之於晩回谿澠
池所戰地俱在今河南永寧縣界
雪用瓊字
古人咏雪多用瓊樹瓊枝瓊瑶皆誤也謝惠連賦林挺
瓊樹李商隠詩已隨江令誇瓊樹按瓊赤玉也二公且
誤况其他乎
雹霰(雹音薄霰音線)
洪範五行傳隂陽相脅而雹霰盛隂雨雪凝滯而冰寒
陽氣薄之不相入則散而為霰盛陽雨水温暖而湯熱
隂氣脅之不相入則轉而為雹霰者陽脅隂也雹者隂
脅陽也大戴禮陽之專氣為雹隂之專氣為霰說雹霰
者莫辨於此矣
雷
說文雷隂陽薄動生物者也明是陽氣激隂而出故有
聲奮自地者陽欲升也鳴自天者陽欲降也激物乃其
遇耳然有雷斧雷楔沈括以斧乃銅鐵為之楔乃石又
有雷火括又云内侍李舜舉家&KR0869;上漆器銀釦者銀盡
鎔漆器不焦灼一劔亦鎔劔室儼然斧楔乃氣聚似斧
楔似鐵石即隕星亦似石火乃陽極所生銀與劔鎔而
漆器劔室存者自李舜舉家偶見若此耳此隂陽不測
之謂神也(&KR0869;音紀釦音口)
虹蜺
爾雅螮蝀謂之雩螮蝀虹也蜺為挈二凡虹雙出色鮮
盛者為雄曰虹闇者為雌曰蜺淮南子天二氣則成虹
釋名純陽攻隂之氣朱子曰日與雨交倏然成質天地
之淫氣皆不若詩詁為得詩詁蝃蝀隂氣所為也陽氣
下而隂氣應則為雲而雨隂氣起而陽不應則為虹故
詩以喻淫奔俗名美人虹以此也(螮蝃俱音帝蝀音東)
慶雲甘露
爾雅疏云五色為慶雲三色為矞雲西京雜記慶雲曰
景雲或曰卿雲雲外赤内青謂之矞雲晉中興書甘露
降耆老得敬則松柏受之尊賢容衆則竹葦受之其凝
如脂其美如飴一名天酒雲五色者鮮三色二色者常
有之松脂有誤以為甘露者熙寧中華隂縣民以甘露
降告縣有道人笑曰此木將槁故耳及春果不復榮(矞音)
(聿)
野馬白駒
莊子野馬也塵埃也沈括云塵埃與野馬乃田野間浮
氣遠望如羣羊又如水波佛書謂如熱時野馬陽焰魏
豹傳人生一世間如白駒之過隙注白駒日影也是日
氣謂之野馬日景謂之白駒駒與馬以疾馳上騰為義
野言其處白言其色耳
玉燭醴泉
爾雅四時和謂之玉燭甘雨時降萬物以嘉謂之醴泉
蓋謂四時和光明如玉燭時雨降潤澤如醴泉郭璞注
道光照是矣所以致醴泉非不知璞意何以兩訓
伏臘
歷忌釋秋以金代火故至庚日必伏高堂隆曰王者各
以其行之盛祖以其終臘二說似是而非歷家初伏在
夏至後第三庚中伏第四庚末伏在立秋初庚則初伏
中伏猶在季夏晉張亮曰臘明日為初歲則臘在除日
是非以金代火與以其行之終臘也說文冬至後三戌
為臘顔師古曰隂氣將起迫於殘陽而不得升為伏斯
二言者近之矣伏臘皆祭名三戌三庚猶云上辛上戊
秦德公六月初作伏祠以夏至後隂氣將起磔狗四門
以禦蠱災謂之伏伏者藏也藏隂氣以抑隂也秦惠文
王十二月初臘以冬至後陽氣初起報祭百神謂之臘
臘者接也接陽氣以扶陽也皆秦人為之周以前無是
也歷家與張亮之說亦非
木公金母
木東方生氣有父道故曰公金西方成氣有母道故曰
母曰王公王母者尊之也有謂木公居雲房之間以紫
雲為蓋青雲為城仙童侍立玉女散香真僚皆稟命焉
王母狀如人豹尾虎首蓬髮暠然白首石城金屋穴居
其中在崑崙墟之北又有謂穆王觴西王母於瑶池張
子房拜東王公於道者妄益甚矣(暠音杲)
扶桑若木
十洲記扶桑在碧海中樹長數千丈一千餘圍兩幹同
根更相依倚日所出處山海經灰野之山有樹青葉赤
華名曰若木日所入處夫日所出入最為荒遠桑曰扶
木曰若亦以疑似言之耳根幹花葉孰從而見之耶𤾉
谷虞淵等稱亦不過因義立名非若職方可考而知也
祥瑞
說文祥福也瑞以玉為信也徐氏曰天以人君有德符
將錫之歷年錫之五福先出此以與之為信也如景星
慶雲嘉禾醴泉之類然祥兼禍福而言易注禍福之祥
漢志妖孽自外來謂之祥書亳有祥左傳將有大祥吉
以兆福凶以兆禍皆天之示信也故曰祥瑞今人槩以
為福因說文誤也俗謂福澤曰造化災厄曰星辰不知
造化星辰亦兼禍福二者
月惡日忌
世俗以正五九月為月惡戒殺不上官佛家謂天帝釋
以大寳鏡於此三月照南贍部洲察人善惡或謂月令
孟春毋覆巢仲夏薄滋味季秋寒氣將至民皆入室時
令當然也又以每月初五十四二十三為日忌不出行
不營為隂陽家以此三日為五鬼下哭為飛廉小火或
謂此三日即河圖數之中宫五數五為君象非臣庶所
得用也二家可不論而五數亦何害於用耶
寒食
荆楚歲時記以去冬至一百五日為寒食是在仲春之
末太原舊俗以介子推焚骸至其亡月每冬中輒一月
寒食是在仲冬二說自異今寒食在清明前則是去冬
至一百五日非介子推亡月而用子推事誤也歲時記
以是日有疾風甚雨風雨豈可必亦是臆說周官司烜
氏仲春以木鐸徇火禁於國中禁火則寒食鑽燧乃出
火也此正謂龍忌之禁蓋龍星木位春木行心大火火
盛故禁周制則然與介子推何與仲春一月皆然非獨
去冬至一百五日之日也
五行八卦
五行謂之行者流行而不息也八卦謂之卦者掛萬象
於上也五行各有神以司之卜者以配卦之六爻蒼龍
木神朱鳥火神白虎金神玄武水神勾陳土神而又有
螣蛇何也玄武原有龜蛇二者既分螣蛇則玄武獨為
龜矣勾陳鹿頭龍身天上神獸也
昧谷
尚書堯典宅西曰昧谷謂日所入處冥昧之谷也伏生
尚書作&KR2843;谷&KR2843;與昧同古文今文之别耳徐廣注堯紀
以&KR2843;為柳曰柳谷已譌矣周禮縫人注云度西曰柳穀
並宅與谷而變易之又愈譌矣疏遂云柳者諸色所聚
日將沒其色赤兼有餘色故曰柳穀其附會有如此者
土牛
月令季冬之月出土牛以送寒氣非立春日也成都記
太平興國二年縣司以土牛呈知府就午門前薦以香
燈酒果知府程給事曰芒兒耕墾之人不宜上廳無祭
先農之事也今有司迎春造土牛芒神至日於門外酒
果朝服以祭祭畢擊而碎之謂祭先農似太簡謂祭牛
與芒兒似太過謂勸耕不應反碎之以傷牛謂為勾芒
不應策牛以慢神失不自今相襲之誤也
納音
鬼谷子作納音納者受也音者感物助聲也水音一六
火音二七木音三八金音四九土音五十此生成之數
也甲巳子午九乙庚丑未八丙辛寅申七丁壬卯酉六
戊癸辰戌五己亥四此干支之數也五行之中惟金木
有自然之音水火土必相假而後成音水無音假土則
激火無音假水則沸土無音假火則烈以干支之數合
生成之數感物助聲而音斯受矣如甲子乙丑其數三
十有四四者金之音也故曰金戊辰己巳其數二十有
三三者木之音也故曰木庚午辛未其數三十有二二
者火也土以火為音故曰土甲申乙酉其數三十十者
土也水以土為音故曰水戊子己丑其數三十有一一
者水也火以水為音故曰火六十甲子皆然其曰海中
爐中云者以生旺衰墓為義如子屬水金死於子墓於
丑水旺而金死故曰海中金丙丁屬火又得寅卯之木
以生之天地開爐萬物始生故曰爐中火他可類推
常儀占月(儀叶音俄)
嫦娥始見淮南子許愼張衡又附會之說者益紛紛矣
宋史繩祖引漢志黃帝使羲和占日常儀占月而所謂
嫦娥即常儀字之誤儀叶音俄詩實惟我儀樂且有儀
皆作俄音也近潘塤又引通鑑前編常儀帝嚳之四妃
而人惑於帝妃之文其辨是矣然帝嚳後黃帝幾二百
年何得黃帝使占月又為帝嚳妃也意羲和古歷官常
儀與羲和等故黃帝時有羲和堯時亦有羲和黃帝時
有常儀帝嚳時亦有常儀也妃善占月故帝嚳使之因
謂之常儀與
正朔
記大傳疏云周建子商建丑夏建寅是改正也周夜半
商雞鳴夏平旦是易朔也自漢武以來皆以寅為正而
朔不復論矣今内廷歲首朝賀在平旦王國有司多在
雞鳴是何不同也
歲本
胡汝嘉歲本論謂今夜子時即是來日則今歲子月當
為來歲似亦有理然唐堯授時以春為首夫子告為邦
以夏正為善盖子時之為來日固以子而寅月之為來
歲亦以子子為一陽日月皆更新焉太陽每一日順行
十二方隅在子位為子時歷十二位而為十二時也每
一歲逆躔十二星次當玄枵之次亦在子位歷十二次
而為十二月也胡汝嘉見不及此
夜子時
夜子時謂本日夜子初初刻初一初二初三初四刻尚
屬本日正初以後四刻則為來日矣如三月日夜子時
立夏則月將屬巳日猶本日立秋立冬皆然十二月日
夜子時立春則太歲屬改歲月將屬寅日猶本日其子
時生人不復論夜與否皆以來日之日為日似有遺論
也
百刻
每日百刻每時初凡四刻正凡四刻得八刻十二時得
九十六刻尚餘四刻均分於十二時之中為初初正初
也或以子丑寅卯獨多一刻非
更鼔
古者審時以刻漏晝夜皆然後用日晷與鼔從簡便也
鼔謂之更者率更官名師古曰掌刻漏故曰率更以漏
籌更易為義更鼔義又祖此
世
說文三十年為一世又父子相代為一世大率父子相
代三十年上下耳佛家謂之劫西京雜記劫灰道家謂
之塵丁約謂韋子威郎君得道尚隔兩塵道家以塵埃
視人代佛則梵音不可曉也又浩劫廣韻宫殿大階級
也杜詩浩劫因王造今人誤以為累世無窮之意先天
道德經鍊成浩劫妙一靈元則又似以世為言矣
節令所起
正旦朝賀始於漢制朝賀儀元夜燈火始於漢祠太一
社始於漢以仲春祠社寒食始於周禁火三月三始於
鄭俗上巳祓除魏改用三日清明墓祭始於春秋時有
披髮於野而祭者四月八始於大慧禪師浴佛五日競
渡始於楚人拯屈原伏日始於秦作伏祠六月六始於
宋以天書降詔為天貺節七夕始於成武丁言織女詣
牽牛中元始於佛盂蘭盆供養中秋翫月始於唐明皇
銀橋升月宫九日登高始於費長房教桓景避災下元
始於道家謂是日水官詣天闕言事冬至朝賀始於魏
儀亞於歲朝臘日始於殷之清祀漢以後以運墓為臘
無定日臘八粥始於佛家作五香粥灌佛二十四祭竈
始於隂子方以黃羊祠竈神除日始於周大儺前歲一
日擊鼔驅疫厲之鬼謂之逐除又鬭草昔人以端午今
在春月青精飯昔人以寒食今在四月八
百六陽九
一元之中四千六百一十七歲有九戹陽戹五為旱隂
戹四為水初入元百六歲有戹則前元之餘氣也故凡
言災異者或曰世際陽九或曰百六之會也
反支往亡
潛夫論注反支用月朔日為正戌&KR1344;朔一日反支申酉
朔二日反支午未朔三日反支辰巳朔四日反支寅卯
朔五日反支子丑朔六日反支集覽云立春後七日驚
蟄後十四日清明後二十一日立夏後八日芒種後十
六日小暑後二十四日立秋後九日白露後十八日寒
露後二十七日立冬後十日大雪後二十日小寒後三
十日其日是謂往亡古以反支日不受章奏往亡日不
利行師
耗磨刑禁
正月十六日流傳謂之耗磨日官司不開庫月一日八
日十四日十五日十八日二十三日二十八日二十九
日釋氏謂之十齋日官司不行刑唐并正五九月國朝
并立春以後秋分以前皆為刑禁
上戊
古者舉事卜用上旬之日如舜攝位告廟以正月上日
魯郊以十二月下辛卜正月上辛之類國朝會典祭社
稷以春秋仲月上戊日祭先師孔子以春秋仲月上丁
日戊取義於土丁取義於文明非謂戊次於丁也如仲
月十日之丁祭孔子則當以仲月一日之戊祭社稷此
不待辨而知者奈何舉事者不察每以十日之丁祭孔
子次日祭社稷則是中戊矣不惟於義未恊抑且於制
有違禮官曾未議及者何也
名義考卷二
