名義考卷十二目錄
物部
酒醴食糗餌粉餈
餅麴糵
綠蟻白墮尊彝觴勺
罍飲器
車制冰鑑水鑑
闌干爐瓶
銀囊滚毬梳枇
蘭膏蓮炬關鍵管鑰
銓衡文衡度量衡古今不同
滑稽舟
箜篌即琵琶巵匜
白玉珂紫荷囊蘽梩
鹿中笏手板
竹根藍尾摴蒱
黃流流黃鼔角
車蓋凝缸
風鐸風旌書瓻酒經
骨朵魁
蒯緱模笵
觚艗舟
鸞旗屬車黃屋左纛豹尾儤房
筵席刀圭
金井銀床輜重
什器家火廜㢝
紫詔黃麻紙
碑方策
款識臨摹硬黃響搨
牌揭帳目
案字有六義肉好有二義
廿卅卌
名義考卷十二明周祈撰
物部
酒醴食
酒酉也以米麴酉醳為義黍所成者醴體也以汁滓相
埒為義稌所成者稌即稻稻即稬詩多黍多稌為酒為
醴食飯也以炊穀為義稷所成者詩曰我蓺黍稷以為
酒食又曰黍稷彧彧以為酒食古人以黍稷百穀之長
故祭祀用焉稌則洽百禮不用祼獻矣(醳音亦稌音杜又音凃祼音貫)
糗餌粉餈(糗丘救切餈音慈)
周禮饈籩之實有糗餌粉餈内則注擣熬穀以為糗餌與
餈同又糗擣粉熬大豆為之又曰合蒸曰餌粉之曰餈又
曰粉稻米餅之曰餈又曰粉米蒸屑皆餌也訓皆未辨
按說文糗熬米麥也一曰煼乾米麥也一曰&KR0008;糗也說
文餌先屑米為粉然後溲之為餅也粉以豆為粉糝餈
上也餈炊米爛乃擣之不為粉也諸家之說莫精於說
文(煼&KR0008;俱音炒義同溲音藪)
餅
釋名餅并也溲麥麫使合并也凡以麫為食具者皆謂
之餅以火炕曰爐餅有巨勝曰胡餅漢靈帝所嗜者即
今燒餅以水瀹曰湯餅亦曰煮餅束晢云玄冬為最者
即今切麫蒸而食者曰蒸餅又曰籠餅侯思正令縮葱
加肉者即今饅頭繩而食者曰環餅又曰寒具桓玄恐
汚書畫乃不復設即今饊子他如不托起溲牢丸泠淘
等皆餅類
麴糵
說文麴酒母也徐氏曰麴糵也酒主於麴故曰酒母玉
篇䊈麴酒母孟康曰媒酒酵糵麴也周禮媒人注齊人
名麴麩曰媒說文玉篇媒人注訓麴已明徐氏訓麴并
及糵孟康所訓俱失之蓋麴今麴餅糵今麥芽為餳者
故書注曰麴多則太苦糵多則太甘今人止用麴不復
用糵矣然麴亦麥所成者酒酵酒滓也麴糵以釀酒故
釀成其罪者曰媒糵(䊈音枚酵音教)
綠蟻白墮
釋名酒有汎齊浮蟻在上汎汎然蓋酒之美者其上有
華其色綠斟則汎汎然浮於杯間洛陽伽藍記晉河東
人劉白墮善釀酒飲者醉不能醒謂酒曰白墮者與何
以解憂唯有杜康意同
尊彝觴勺
周禮六尊犧尊象尊著尊壺尊太尊山尊以待祭祀賓
客之禮六彝鷄彝鳥彝黃彝虎彝蜼彝斝彝以待祼將
之禮犧尊沙牛飾尊也象尊三足象其鼻形也著尊著
地無足也壺尊以壺為尊也太尊瓦尊也山尊為山雲
形也壺以壺太以瓦餘皆木也鳥鳳也黃龜目也蜼卬
鼻岐尾獸也斝稼也刻而畫之於彝也尊之為言尊也
彝之為言常也尊用以獻上及於天地彝用以祼施於
宗廟而已尊受五斗彝受三斗曰罍曰卣尊彝之異名
也皆用以盛酒者三禮圖云凡諸觴皆同升數則異詩
疏引韓詩說一升曰爵二升曰觚三升曰觶四升曰角
五升曰散總名曰爵其實曰觴爵雀也故謂之羽觴曰
巵曰觥觴之異名也皆用以飲酒者周禮梓人云勺一
升注勺尊升也明堂位曰夏后氏以龍勺注為龍頭狀
勺口似魁勺柄似杓有似於斗又謂之斗用以挹酒者
此其大略耳取象之不同所受之不一諸儒之說尚多
也(蜼音壘卬音昂)
罍
說文罍龜目酒尊似壺容一斛刻作雲雷象施不窮也
按雲古文作□雷古文作□罍刻□□之文象施不窮
也古器存者文尚可見謂罍作阿香狀連鼔形者蓋俗
也今器邊肉處有迴環文猶是□□之遺意而知者鮮
矣
飲器
趙襄子漆智伯之頭以為飲器韋昭曰飲器椑榼也晉
灼虎子屬也一以為酒器一以為溺器按漢匈奴傳單
于以老上單于所破月氐王頭為飲器者㰱血盟然則
酒器是也每賓會設之示恨深耳(溺音尿)
車制
上古聖人觀轉蓬為輪輪主流運有輻輪中木之直指
者上有爪以輳轂下有菑以指輞有轂居輪之正中而
為輻之所輳三十輻共一轂當輻之空謂之藪大車之
轂長一尺有半兵車之轂長三尺二寸三分其轂之長
二在外以置輻一在内以受軌其内大穿謂之賢小穿
謂之軹有軧轂之旁出者即長二分在外者也有輞輪
之外圍者一曰轑有輨轂中鐵以受轄者亦謂之軑曰
輻曰轂曰藪曰賢曰軹曰輞轑曰輨軑皆附於輪者也
輪行不可載因為之輿輿車底也主容納有軫車上前
後横木大車前軫至後軫其深八尺兵車之軫四尺四
寸有轖車藉交錯也有軨車藉間横木已駕僕展軨也
一曰轛有轓車箱也以障物有&KR1352;車軨間皮箧以藏玉
有軾去輿高三尺三寸有較去軾又高二尺二寸通高
五尺五寸立則憑較應為敬則俯憑軾有輢兩旁植木
以横較者曰軫曰轖曰軨轛曰轓曰&KR1352;曰軾曰較曰輢
居輿之中在輿上者也有軌車下横木以持輪者兵車
乘車之輪其崇六尺六寸軌居輪之中實得其半濟盈
不濡軌是也凡車之制廣皆六尺六寸軌之廣狹既同
則轍迹亦同後人因謂車轍亦曰軌車同軌是也亦謂
之軸又謂之轊有轄車軌頭鐵以鍵輨者無事則脫行
則設之一作牽有輹伏兔也伏於軌上一作轐曰軌軸
曰轊曰轄曰輹居輿之中在輿下者也有轅兩腋木之
前後出者長一丈四尺四寸有輈轅之從軫以前稍曲
而上至衡居衡之上而嚮下鉤之如屋之梁謂之梁輈
一曰軏有輗横居輈下以縳軶者亦謂之衡有軶重縳
於衡上以駕馬領者有軥軶之下曲者曰轅曰輈軏曰
輗衡曰軶曰軥在輿前附於轅者也有蓋以覆輿者也
有輇車無輻直斫木為之若推輪也有軔礙輪木也有
輠盛膏器也輿方象地蓋圓象天三十輻象日月蓋弓
二十八以象列星也他若為楯為樏用之泥乘山乘
者其制非一皆古聖之精意也(輞音㒺軹音止軧音遲轑音老輨音管軑音地)
(轖音色&KR1352;音復轊音遂輠音夥)
冰鑑水鑑
鑑鏡所以照物又器名如甀大口冰鑑以盛冰置食物
於中以禦温氣周禮凌人春治鑑祭祀共冰鑑是也水
鑑如水之照物無有遁形者書人無於水鑑習鑿齒水
鑑無私龐德公以司馬德操為水鑑衛瓘奇樂廣曰此
人之水鑑蔡大寳見柳莊嘆曰襄陽水鑑復在於兹是
也(甀音垂)
闌干
階際木勾欄曰欄干亦作闌干眼眶亦曰闌干蓋闌干
以横斜為義勾欄木縱横為之故曰闌干以木為之故
字从木息夫躬傳涕泣流兮萑蘭臣瓉曰萑蘭泣涕闌
干也萑葦蘭香草躬誤當作渙瀾亦縱横之意淚出于
眼因謂眼眶為闌干曹植詩月落參横北斗闌干薛令
之詩苜蓿長闌干近孫太初詩山中芝草闌干長凡横
斜皆可言闌干
爐瓶
周人尚臭宗廟焫蕭漢人始為博山爐其制象海中博
山下盤貯湯使潤氣蒸香無今之爐也所焚唯蘭蕙劉
后博山爐銘中有蘭錡朱火青煙古樂府香風難久居
空令蕙草殘無今之香也自武帝通南越中國始有龍
腦鷄舌等香通西域始有安息薔薇水等香而蕙蘭與
蕭不復用矣佛氏有供花之說亦未聞用瓶瓶似罋但
以汲水今之爐古鼎也今之瓶古觚也得二器者無所
用以爇香插花謂之爐瓶後又倣而為之其制愈譌矣
(&KR0778;音丙錡音起罋與甕同爇音越)
銀囊滚毬
銀囊帳中爐也滚毬被中爐也鄴中記石季龍冬月為
複帳四角安金銀鑿鏤為香爐白居易詩銀囊貯火懸
西京雜記長安巧匠丁緩作被中香爐為機圜轉之其
運四周爐體常平趙德麟曰今謂之滚毬銀囊甚新滚
毬殊不文曩予名之曰金鞠與銀囊正作對也
梳枇(枇音陛)
廣韻梳櫛也枇細櫛也皆理髮之器炙轂子赫連氏造
梳二十四齒取疏通之義故名梳枇似梳齒而密取密
比之義故名枇匈奴𫝊比疎注比疎解髮之飾以金為
之揚雄頭蓬不暇疏疏即梳也今枇作篦魏武帝病眼
令華陀以金篦刮膜篦乃掠器非細櫛也
蘭膏蓮炬
宋玉招魂蘭膏明燭注以蘭漬膏取其香也唐令狐綯
夜對禁中以金蓮花炬送歸院金蓮花以載炬者範銅
為之天子制也
關鍵管鑰
老子善閉者無關楗而不可開周禮地官掌受管鍵月
令謹管鑰楗或又从金鑰本作[門@龠]亦有作籥者訓者多
未辨按說文關以横木持門戸也廣雅楗拒門木月令
注鍵謂鏁之入内者鑰摶鍵器也以鐵為之搢鏁内摶
取其鍵是知關即今門&KR0146;管即今鏁筒鍵即今鏁鑐鑰
即今鑰匙鍵从金者為鏁鑐从木者為關之入牝處總
曰拒門木鑰从門者以其為門用从竹者古字通用也
(&KR0146;音拴)
銓衡文衡
銓說文衡也非是玉篇平木器今俗謂推鉋衡諸書訓
平廣韻權衡也今俗謂秤笴唐選法尚書銓掌七品以
上選侍郎銓掌六品以下選阿衡古官名阿倚也衡平也
水衡漢官名主平其稅入今吏部曰銓衡主考官曰文
衡顧名思義可不平乎(笴音桿)
度量衡古今不同
宋張表臣云劉仲原得銅斛二於永興軍其一云始元
四年造一云甘露元年十月造數量皆同云容十斗重
四十斤以今權量較之容三斗重十五斤按永興軍漢
左馮翊地始元漢昭帝年號甘露漢宣帝年號則二銅斛
漢器也以此上推之廉頗見魏使一飯斗米肉十斤則
是米三升肉三斤十二兩凡言一石准今三斗一斤准
今六兩于定國飲酒數石不亂劉伶飲一石五斗解酲
孔珪飲酒七八斗曹操帳下士持雙戟八十斤皆可推
且古升上徑一寸下徑六分其深八分古權十黍為絫
十絫為銖八銖為錙二十四銖為兩視漢又輕小矣周
尺纔得今六寸六分家語布指知尺謂以拇指食指一
奓仍以食指屈二節為一尺湯九尺文王十尺亦可推
(奓音揸)
滑稽
楚辭突梯滑稽注滑稽圜轉貌公孫弘傳滑稽則東方
朔注滑稽轉利之稱揚雄酒箴鴟夷滑稽應劭曰鴟夷
酒器師古曰滑稽圜轉縱舍無窮之狀是滑稽本圜轉
之義或以言人或以言酒器耳酒器何以能圜轉崔浩
音義酒器轉注吐酒不已若今之陽燧尊此亦是臆說
按罍說文龜目酒尊刻作雲雷象施不窮也徐氏曰圜轉
之意故曰不窮罍既圜轉則罍亦可稱滑稽此其義何
也蓋雲雷之文圜轉不窮非吐酒不窮也今尊彝諸古
器皆有之人不識以為花樣耳揚雄謂鴟夷腹如大壺
說文謂罍似壺可見鴟夷與罍皆似壺之器知罍之有
雲雷則鴟夷亦有雲雷知鴟夷可稱滑稽則罍亦可稱
滑稽互言之也鴟當作瓻廣韻瓻酒器後通作鴟夫差
取馬革為鴟夷以為榼也范蠡自號鴟夷謙言但可盛
酒耳
舟
周禮天子造舟諸侯維舟大夫方舟士特舟天子以舟
為橋自此造彼曰造諸侯以衆舟維持之曰維大夫二
舟相並曰方士扁舟而已貴賤之分也後乃以造从舟
作艁方从舟作舫扁从舟作艑皆非字之正也楊用脩
謂扁舟作鯿舟亦非
箜篌即琵琶
傅玄琵琶賦序故老云漢遣公主嫁烏孫念其行道思
慕使知音者裁箏筑箜篌之聲以方語目之曰琵琶方
語烏孫語也推手前曰琵引手後曰琶烏孫謂箏筑箜
篌皆曰琵琶以有絃可推引也字本作批把箏即今箏
筑形似箏箜篌其說不一烏孫謂箜篌為琵琶則琵琶
即箜篌箏筑雖可言琵琶而其名仍舊獨箜篌易以方
語耳晉志箜篌出自西域又曰琵琶出自西域皆未深
考釋名箜篌空國之侯所好杜佑謂其聲坎坎應節曰
坎侯吳競樂府謂樂人侯暉依琴造坎故曰坎侯皆未
得其實也
巵匜
應劭曰巵飲酒禮器古以角作受四升師古曰飲酒圜
器也漢高紀奉玉巵為太上皇壽說文匜盥器似羹魁
柄中有道可以注水左傳奉匜沃盥一為酒器一為洗
手器今槩稱酒器曰巵匜失之矣廣韻杯匜似柿非是
白玉珂紫荷囊(荷音賀)
昔人誤以白玉珂作佩玉如杜甫夜㝛左省詩因風想
玉珂又以紫荷囊作侍從事如宋祁事賦筆助荷囊按
爾雅翼貝大者珂黃黑色其骨白通俗文勒飾曰珂以
貝飾馬勒謂之珂其骨白謂之白玉珂非真玉也晉輿
服志文武皆有囊綴綬八座尚書則荷紫謂之生紫為
祫囊綴之服外加於左肩乃負荷之荷非荷蕖也今謂
囊曰荷包本此
蘽梩
孟子蘽梩注籠臿之屬按韻書蔂盛土籠或作蔂詩注
築牆者捊聚壤土盛之以蘽投諸版中是也梩臿也臿
本作鍤鍬也爾雅&KR3032;謂之&KR0008;是也(捊音裒&KR3032;古鍬字&KR0008;古臿字蘽音雷梩音)
(梨)
鹿中
禮記司射奉中注士鹿中大夫兕中疏云刻木如兕虎
而伏背上立圜圈以盛算者猶今之算盤今但平底不
復刻木為鹿與兕矣
笏手板
徐廣車服儀制曰笏即手板也漢魏以來皆執手板有
事則插於紳間故曰縉紳晉王坦之倒執手板唐段秀
實以笏擊朱泚唐故事搢笏於帶而乘馬張九齡體羸
使人持之因置笏囊崔琳每歲時宴于家以一榻置笏
猶重積其上是知古人執笏搢笏不獨對君也
竹根藍尾
杜甫詩共醉終同卧竹根白居易詩三杯藍尾酒竹根
藍尾人多未喻庾信山杯捧竹根是知竹根杯名傾銀
注玉富貴者之器竹根山家之器其醉一也藍又作婪
宋景文詩且盡燈前婪尾杯河東記謂是謙遜不敢先
飲石林燕語謂是處於末席得酒常貪婪二說非是廣
韻飲酒半罷半在曰闌當作闌尾為是淳于髠所謂主
留髠而送客當此之時能飲一石者也宋景文意亦是
但襲用婪字不察耳
摴蒱
摴蒱局戲局戲為博博為今雙陸按韻會樗似椿北人
呼山椿江東呼虎目葉脫處有痕如摴蒱子故名樗虎
目與摴蒱子皆謂葉脫處形迹也知樗以摴蒱得名則
知摴蒱以骰子為義雙陸有骰子也
黃流流黃
詩瑟彼玉瓉黃流在中注黃流鬱鬯也沈佺期詩誰為
含愁獨不見更教明月照流黃人多未喻流黃蓋謂簟
也簟之佳者織文黃色滑膩若流故曰流黃唐人詩珍
簟冷流黃是也韓昌黎詠吾蘄竹簟云攜來當晝不得
卧一府爭看黃琉璃則又以琉璃比黃色矣
鼓角
衛公兵法軍城及野營行軍在外日出沒時鼓千撾三
百三十搥為一通鼓音止角音動吹十二聲為一疊一
角三鼓而昏明畢角之曲有三弄一曰為君難為臣亦
難難又難二曰創業難守成亦難難又難三曰起家難
保家亦難難又難曹子建撰今角聲嗚嗚者皆難字曳
聲耳
車蓋
車上覆者曰蓋其形圓以象天風俗通黃帝戰蚩尤於
涿鹿常有五色雲氣金枝玉葉止於帝上因作華蓋武
王伐紂大風折蓋遂為曲蓋家語孔子之郯遭程子於
途傾蓋而語漢高紀天子車以黃繒為蓋裏謂之黃屋續
漢志二千石皆皂蓋皆車上覆者也後世乘藍輿乃謂
繖為蓋矣
凝缸
佛書凝缸注凝定也缸燈也缸从缶蓋長頸甖佛氏以
注油燃燈故謂缸為燈凝則燈光之凝定也唐人不知
誤以凝為銀以缸為釭黃氏辨釭為車轂中鐵是矣不
知二字俱誤非止釭也
風鐸風旌
開元遺事唐岐王宫於竹林内懸碎玉片每夜聞相觸
之聲即知有風號占風鐸又五王宫中各立長竿挂五
色旌於竿頭四垂綴以金鈴有聲即往視旌之所向可
以知四方風候此後世鐵馬定馬旗之始也
書瓻酒經
瓻酒器亦以盛書大者一石小五斗古語借書一瓻還
書一瓻後人訛以瓻為癡謂借書與人為一癡還書為
一癡經亦酒器小頸環口脩腹受一斗晉安人餉人酒
一經二經至五經他境人不達其義聞五經至束帶迎
於門乃是酒五瓶二事出聞見侯鯖二錄
骨朵(朵本作&KR2426;音髽)
演繁露云宋景文謂俗以撾為骨朵古無稽據字書檛
竹瓜反通作簻徒果反轉為骨朵此說亦非說文檛箠
也本作&KR2426;是&KR2426;與撾簻一也曰骨朵者始製以木从木
曰檛以竹从竹曰簻曰&KR2426;後以骨飾之曰骨&KR2426;猶骰子
以竹从竹曰簺以牙曰牙簺以車渠曰車渠簺今又範
銅為之㝛衛人所執者是也&KR2426;又待可切後人去竹直
曰骨朵遂難曉也今人稱花含胎者曰骨朵上旉下枝
與檛類也(檛簻俱音髽簺音色旉音敷)
魁
說文魁羹斗也蓋挹羹之器北斗七星第一至第四為
首其形方有似於魁故名魁第五至第七為末其形曲
似魁柄故名杓總謂之斗借羹斗為言也凡為首者皆
名曰魁罪首曰渠魁舉首曰倫魁亦曰大魁是又借斗
首為言也又東夷傳三韓皆魁頭露紒注魁頭猶科頭
科當作窠謂人髮縈繞成窠有似於羹斗其取義已遠
作科益謬矣(杓音標窠音科)
蒯緱(蒯音塊緱音勾)
史馮驩往見孟嘗君置之傳舍十日問傳舍長曰客何
為曰馮先生甚貧猶有一劒耳又蒯緱按廣韻刀劒頭
纏絲為緱爾雅蒯草中為索蒯緱言劒緱無絲以草為
之也
模笵
通俗文規模曰笵以土曰型以金曰鎔以木曰模以竹
曰笵今模笵作模範按說文出必先告其神樹茅以依
神為軷既祭軷轢於牲而行為範作範借用耳(軷音鈸)
觚
論語觚注或曰酒器或曰木簡說文觚鄉飲之爵受四
升韓詩外傳一升曰觚此酒器之觚也博雅笘&KR0034;䉉也
小兒所書通俗文木四方為稜八稜為柧䉉柧通作觚
陸士衡文賦或操觚而率爾此木簡之觚也一名而二
物夫子本意所指今不可知即以木簡言之亦得(笘音占&KR0034;)
(音隸)
艗舟(艗音逆)
廣韻艗舟也舟首謂之艗首則凡舟皆可言艗首者對
尾而言後誤作鷁張協七命乘鷁舟兮為水嬉郭璞云
鷁水鳥也今江東貴人船前作青雀是其像也嘗考鷁
即鶂鶂即鶬鴰鶬鴰即鬼車所謂九頭鳥蓋鵂鶹類也
其為禽不祥舟首何取焉且青雀為桑扈又非鷁晉王
濬為益州刺史謀伐吳造戰艦畫怪獸於其首以懼江
神今官舟多獸形無水鳥者是鷁本無與於艗當作艗
首為是後人誤用璞亦誤釋也
鸞旗屬車黃屋左纛
顔師古曰編以羽毛列繋幢旁載於車上謂之鸞旗車
駕出則陳於道而先行輿服志古者諸侯二車九乘秦
滅九國兼其車服大駕屬車八十一乘法駕半之最後
一車懸豹尾蔡邕曰天子車翠羽蓋以黃繒為裏是為
黃屋李斐曰纛羽葆幢也在乘輿車衡上左方注之故
曰左纛
豹尾儤房(儤音豹)
崔豹古今注豹尾車周制象君子豹變尾言謙也蔡邕
云行道豹尾中亦為禁中今鹵簿有旛曰豹尾雖非車
亦其遺意也唐志新到官府併上者謂之儤俗謂程司
課作者為儤上增韻吏官連直也今大内有儤房當是
課作連直之所以為豹房者誤
筵席
古人坐於地以席藉之司几筵疏初地一重者謂之筵
重在上者謂之席皆以莞蒲為之詩上莞下簟是也或
以竹書筍席篾席是也天子諸侯席有黼黻純飾凭則
設几宴饗則設籩豆今俗言椅以代席也言棹以代几
也言楪以代籩豆也椅棹楪本無此字椅則借椅柅之
椅棹與楪皆俗書也今人謂尊俎曰筵席至又謂席一
筵可哂也
刀圭
本草云刀圭十分方寸匕之一藥准如梧桐子大釋名
婦人上服曰袿其下垂者上廣下狹如刀圭夫刀圭本
草以狀藥之大小釋名以見燕尾之廣狹未有明言其
義者蓋刀銳處如圭首故曰刀圭猶刀尖也匕匙也方
一寸得十分一分如梧桐子大衣下垂者割正幅使一
頭狹如燕尾然梧桐子燕尾其大小廣狹纔刀尖若耳
故或言梧桐子或言燕尾或言刀圭也
金井銀床
禇記室世言金井梧飄以葉上有金井字非井也唐人
謂井欄為銀床潘平田之說不知何據葉上恐亦無字
今人家鑿井有置鉛錫其下者蓋青金也或以此得名
銀床亦非井欄蓋轆轤架也廣韻轆轤圓轉木也用以
汲水喪大紀以紼繞碑間之鹿盧南人謂之油葫蘆北
人謂之滑車曰銀者對金而言或其色白也李白詩絡
緯秋啼金井欄亦是指井蘇軾露帳銀床初破睡誤以
銀床為偃息之具也
輜重
說文軿車前衣車後徐氏曰所謂庫車字林載衣物車
前後皆蔽後漢書輿服志注軿車有衣蔽無後轅者謂之輜
釋名輜厠也謂軍糧什物雜厠載之以其累重故稱輜
重說文衣字即字林輿服志蔽字但說文輜後蔽字林
與志則前後俱蔽釋名雜厠正所謂庫也字林衣物即
所謂軍糧什物也或曰輜載衣車重載物車非是
什器家火
軍法五人為伍二伍為什共其器物故稱什器從軍及
作役者十人為火共畜調度故稱家火
廜㢝
博雅廜㢝菴也通俗文屋平曰廜㢝四時纂要作屠蘇
又廣韻酴酥酒名玉篇麥酒不去滓飲是屠蘇為屋酴
酥為酒本不相混也唐人詩手把屠蘇讓少年先把屠
蘇不讓春誤以屠蘇為酴酥後人遂謂屠蘇又為酒古
人正旦飲酒以少者得歲故先飲老者失時故後飲是
日酒皆然亦無屠蘇先飲之說或云屠絶鬼氣蘇醒人
魂妄說也
紫詔黃麻
漢志凡天子璽皆以武都紫泥封聞見後錄謂武都今
階州山水皆赤而泥紫用為印色故詔有紫泥之稱泥
豈堪作印色或如今紫粉之類武都所出為最非真泥
也唐太宗詔用麻紙寫詔勑高宗以制勑為永式白紙
多蠧自今並用黃紙蓋自蔡倫用樹膚敝布為紙故有
麻紙遜齋閒覽謂以檗染紙使不蠧故曰黃麻古今書
籍亦曰黃卷不獨詔勑用黃紙也
紙
古者書用竹帛竹簡策是已其字从竹帛紙是已其字
以糸一作紙从巾馮鑑事始謂蔡倫始造紙史繩祖引
趙飛燕赫蹏書注赫蹏小紙也謂紙已見於前漢其辨
似是而亦未燭其原按說文紙絲滓也以絲繅餘絮為
紙以是為書謂之帛書非真縑帛也後漢蔡倫始用樹
膚及敝布魚網為紙今榖樹皮紙即蔡倫樹膚紙高麗
蠶繭紙即古絲滓紙又有用竹與秸者因樹膚而生智
也紙一音低蹏音題聲相近譌謂紙為蹏赫赤也赫蹏
謂赤紙也鄧展謂赫音䦧孟康謂蹏猶地晉灼謂薄小
物為赫蹏皆非後人以漢人之說多未詳考也(糸音覓赫音黑)
(繅音騷穀谷搆二音閱音奭)
碑
今世所謂碑古無之七十二家封禪言勒石穆天子傳
言為名迹於弇兹石上可見者惟此而已士昏禮入門
當碑揖則廟内之碑用以麗牲者喪大記天子用大木
為碑謂之豐碑諸侯樹兩大木謂之桓盈檀弓注天子
六繂四碑諸侯四繂二碑士二繂無碑則方上之碑用
以下棺者臣子因於其上紀述功德今廟堂墓隧及諸
創建碑林立而不知非古也
方策
春秋正義云簡容一行字數行者書於方方所不容書
於策杜預曰大事書之於策小事簡牘而已大事小事
謂字有多寡也古者折竹為簡以火炙之令其汗取其
青易書青簡汗青殺青皆取炙竹為義曰篇廣韻謂篇
簡成章也連編諸簡謂之策以繩次策謂之編此簡篇
策从竹編从糸也又以木為方謂之柧作觚故曰操觚
又謂之槧故曰鉛槧其體方總謂之方曰劄說文刺著
也竹木以刺著為書竹書當作劄木書當作札曰牒說
文以為札曰牘說文以為書板皆方也此柧槧札从木
牒牘从片說文片判木也大都不過竹木二者後世易
之以紙而其稱名猶故也
款識
古器有款識款謂隂字是凹入者識謂陽字是凸出者
款居外識居内夏器有款有識商器無款有識(凹腰遏二音凸)
(突耋二音)
臨摹硬黃響搨
於古人書畫置紙在傍視其大小濃淡形勢而學之謂
之臨以紙覆其上隨其曲折宛轉用筆謂之摹置紙熨
斗上以黃蠟塗勻儼如魫角毫釐必見謂之硬黃就明
窗上以紙覆映光摹之謂之響榻
牌揭
博雅篁牌籍也周禮職幣以書揭之疏謂府别各為一
牌書知善惡價數多少謂之揭今言牌票揭帖義出此
帳目
今俗謂簿籍曰帳目韻書帳幬也帷也無有以簿籍為
義者按漢制郡國歲時上計顔師古曰計若今諸州之
計帳是師古亦用帳字其來久矣
案字有六義
說文案几屬周禮掌次張氊案魏志曹公作欹案卧視
書又玉篇食器也史高祖過趙趙王自持案進食隠逸
傳孟光每饋食舉案齊眉曹操别傳太祖為人佻至以
頭沒杯案中又據也荀子案飾其辭董仲舒策謹案春
秋又考也丙吉傳無所案驗又下也爾雅疏可以案酒
又止也周紀案兵無出
肉好有二義
爾雅肉好若一謂之環郭璞云肉邊也好孔也禮記寬
裕肉好之音輔氏曰肉好猶俗言美滿也方氏曰肉好
如一旋而不窮者環肉好之音旋而不窮者也義亦相
貫
廿卅卌(廿音入卅音颯卌音習)
說文廿二十并卅三十并卌數名顔之推稽聖賦中山
何夥有子百廿言有子百二十也韓愈孔戣墓志孔世
卅八謂戣為孔子三十八世孫也字統卌插糞把皆讀
為一字後人直以廿為二十卅為三十卌為四十是一
字而讀為二字矣至有讀廿為奴店切又有直作念字
者其謬不知何起也
名義考卷十二
