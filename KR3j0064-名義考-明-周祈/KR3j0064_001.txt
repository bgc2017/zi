名義考卷一目錄
天部
天七襄
房星非馬烏兔
月星之光北辰北斗
天一太一紫微太微少微
台階五星
二十八宿牛女
啓明長庚星辰
中星彗孛長
實沈次王良星參商
玄武分野
薰風光風化日
扶搖羊角花信風
黃梅雨太白
名義考卷一明周祈撰
天部
天
蓋天其說出庖犧謂天形如蓋天運如轉磨日月實東
行而天牽之以西沒宣夜殷氏之制無傳漢郗萌補其
說謂日月五星浮生虚空之中七曜伏見無常北斗不
與衆星西沒攝提鎮星皆東行蓋天寡驗郗萌無承唯
渾天儀自堯舜以來用之其言曰天形如雞子地居中
而天周焉日在地上為晝日在地下為夜渾天圜貌儀
即璣衡也今欽天銅儀其遺制黃帝書曰天在地外水
在天外水浮天而載地考靈曜注二十八宿及諸星皆
循天左行日月五星右行不易之論也
七襄
大東之詩曰跂彼織女終日七襄跂即跂予望之之跂
舉踵望也襄說文織文也漢魏郡有縣能織錦綺因名
襄七襄織文之數也詩意謂望彼織女終日織文至七
襄之多終不成報我之文章也詩注未及此箋謂自卯
至酉更七次殊非
房星非馬
爾雅天駟房也周禮馬八尺以上為龍房東方蒼龍宿
龍為天馬故曰天駟非馬也龍也八尺以上馬之最良
者故曰龍非龍也馬也漢儒以馬祖為天駟星史記王
良策馬車騎滿野至有謂龍與馬交生良馬者皆謬也
烏兔
張衡靈憲日者太陽之精積而成鳥象烏陽之類其數
竒月者太隂之精積而成獸象兔隂之類其數耦論衡
曰烏日氣也酉陽雜俎曰佛氏謂月中所有乃大地山
河影或言蟾兔地影空處水影也此可見烏兔乃日月
積氣非實有烏兔也地影之說恐未然日陽精全體渾
融月隂魄猶少有渣滓耳
月星之光
周髀云日猶火月猶水火施光水含影月光生於日所
照魄生於日所蔽京房云月與星隂也有形無光日照
之乃有光周髀之說無驗京房猶踵之且日既入矣厚
地之下更於何處照考靈曜月當日則光盈近日則明
盡斯言得之蓋月星本自有光獨避日耳朔以後漸遠
於日其光漸增故望日光滿望以後漸近於日其光漸
减故晦日明盡日入而星見日出而星沒猶之月也日
食時歷歷有星亦自可驗辟之人臣在輦轂自藏戢漸
遠則漸烜赫矣月食以與日同道相射遙奪其光雖遠
猶近也
北辰北斗
北辰其星五即北極即中宫天極星天官書天極星其
一明者太一之常居也在紫微中北斗其星七春秋運
斗樞云第一天樞第二璇為魁第三璣第四權第五衡
第六開陽第七瑶光第一至第四為斗第五至第七為
杓杓攜龍角衡殷南斗魁枕參首二星自異人多以北
斗為北辰爾雅疏亦誤(杓音鑣)
天一太一
隋書天一星在紫宫中天帝之神也太一星在天一南
亦天帝之神也天官書天極星其一明者太一之常居
也二書所云不若宋均之說為得均曰天一太一北極
之别名蓋天一太一天極北極皆謂北辰星也北辰又
謂之耀魄寳又謂之昊天上帝漢祀太一正祀此星耳
隋書分為二星非是天官書太一之常居何也蓋北辰
其星有五其一明者為太一之常居太一猶天子其一
明者猶闕庭也
紫微太微少微
紫微即紫宫天官書環之匡衛十二星藩臣皆曰紫宫
前列直斗口三星若見若不見曰隂德晉天文志紫宫
垣十五星其西蕃七東蕃八在北斗北晉志十五星兼
隂德三星而言太微一曰衡天官書衡太微三光之庭
宋均曰太微天帝南宫正義太微宫垣十星在翼軫之
北春秋緯太微為天德中有五帝座五帝者蒼帝威靈
仰赤帝赤熛怒黃帝含樞紐白帝白招拒黑帝叶光紀
即五緯星也座在太微垣中本五帝座而曰三光之庭
者并言之也五帝亦天帝也五帝應五行五行各有德
又曰天德少微四星在太微西一曰處士
台階
天官書魁下六星兩兩而比者曰三能三能色齊君臣
和不齊為乖戾春秋元命苞云三台起文昌抵太微王
公之位晉天文志三台六星西近文昌二星曰上台為
司命主夀次二星曰中台為司中主宗室東二星曰下
台為司禄主兵黃帝泰階六符經曰泰階天子之階也
上階上星為男主下星為女主中階上星為諸侯三公
下星為卿大夫下階上星為士下星為庶人是台階上
自天子下至庶人徵驗皆繫焉獨曰三公者非也(能與台同)
(苞音包)
五星
東方歲星十二歲而周天南方熒惑三十三歲而周天
西方太白八歲而周天北方辰星一歲而周天中央填
星二十八歲而周天與日月右旋謂之五緯同舍為合
是為易行有德者慶亡德者殃晉志五星降於地為人
歲星為貴臣熒惑為小兒歌舞嬉戲太白為壯夫處於
林麓辰星為婦女填星為老人婦女
二十八宿
二十八宿十二次在焉東方七宿其形龍北方七宿其
形龜蛇西方七宿其形虎南方七宿其形朱鳥龍虎南
首而北尾朱鳥龜蛇西首而東尾角亢夀星也房心尾
大辰也亦曰大火箕斗之間析木也即漢津斗牛星紀
也虚玄枵也又名顓頊之虚又名北陸室壁娵訾也奎
婁降婁也昴大梁也又名旄頭又名西陸觜參實沈也
井鬼鶉首也柳鶉火也朱鳥之咮翼軫鶉尾也日月之
會十一月在星紀十二月玄枵正月娵訾二月降婁三
月大梁四月實沈五月鶉首六月鶉火七月鶉尾八月
夀星九月大火十月析木會而為晦晦而復蘇為朔(咮音)
(晝)
牛女
焦林太斗紀天河之西有星煌煌與參俱出謂之牽牛
天河之東有星微微在氐之下謂之織女牽牛一名河
鼔譌為黃姑續齊諧志桂陽成武丁有仙道謂七月七
日織女當渡河弟問故曰織女暫詣牽牛此不過武丁
一人之謬悠耳至今遂謂織女嫁牽牛至有謂烏鵲填
河而渡織女牽牛娶織女借天帝錢二萬久不還被驅
在營室何誣天之甚也
啓明長庚
啓明長庚二星也李氏曰啓明即太白長庚不知何星
夾祭鄭氏曰啓明金星長庚水星金在日西故日將出
則東見水在日東故日將沒則西見郭璞云啓明太白
星也晨見東方為啓明昏見西方為太白且庚又金屬
故人謂長庚為太白不疑也如李母夢長庚子名白不
知庚續也啓明謂旦出長庚謂長續璞亦不免誤李氏
以為太白夾漈鄭氏以為金水二星然太白辰星俱出
以辰戌入以丑未又安得每日東西見也或别是二星
非金水
星辰
星陽之榮也萬物之精也辰日月交會於十二次也不
當日月之會直謂之星日月所會謂之辰謂之次謂之
宿亦謂之房
中星
尚書仲春星鳥仲夏星火仲秋星虚仲冬星昴月令仲
春昏弧中仲夏昏亢中仲秋昏牽牛中仲冬昏東壁中
三統歷立春昏畢十度中元嘉歷立春昴九度中其不
同者何也鄭康成謂月令舉其初朔尚書總舉月中故
月令之中星常在前書之中星常在後然昴又在壁前
初朔之說亦未然南方七宿鶉火井為鶉首其度廣遠
弧星在井度中最易見故書言鳥月令言弧中也心大
火也與亢皆東方宿故書言火月令言亢也虚與牽牛
皆北方宿昴與東壁皆西方宿故書言虚月令言牽牛
書言昴月令言東壁或總言其全或各言其一其為二
十八宿應分至昏見於南方無弗同也至月令與歷不
同者孔穎達以為月令但舉其大略若然則尚書亦是
舉其大略而劉歆何承天之徒視羲和反精詳矣恐如
歲差乃有不同耳
彗孛長(彗音遂孛音僕)
文穎曰彗孛長三星其占異同孛光芒短其光四出蓬
蓬勃勃彗光芒長參參如掃彗長星光芒有一直指或
竟天或十丈三丈二丈大法孛彗多為除舊布新火災
長星多為兵革爾雅彗星為欃槍郭璞云彗亦謂之孛
此說非(欃音餐槍音撐)
實沈次王良星
次有實沈在觜參間而實沈高辛氏子也星有王良在
天駟旁而王良趙簡子時人也蓋星家因高辛氏使實
沈主參故謂觜參為實沈之次王良善御故謂天駟旁
一星為王良至傅說星主後宫女巫禱祠求子之事與
殷傅說不相蒙莊周謂傅說星為殷相蘇軾謂傅說為
列星皆誤也
參商
至親不睦曰參商參參星也商商丘也昔高辛氏有二
子長閼伯次實沈不相能也帝遷閼伯於商丘以主辰
遷實沈於大夏以主參曰參商者錯舉以見也亦有言
參辰者變言辰夏亦得(閼音遏)
玄武
玄武天文北宫七宿也蓋水之精天一所生者虚危以
前其形蛇室壁其形龜居坎位曰玄有鱗介曰武又曰
眞武祀玄武即郊祀黑帝之意乃設象散髮跣足身披
鎧甲以象鱗介玄裳皂纛以應坎置龜蛇於前明其為
七宿非人也國朝崇祀太和山謂太和形勝惟玄武足
以當之故曰武當有曰母某氏生於某代某年為人天
教主者妄也䙝天甚矣(鎧音&KR0008;)
分野(分扶問切)
古者封國皆有分星以觀妖祥或繫之北斗如魁主雍
或繫之二十八宿如星紀主吳越或繫之五星如歲星
主齊吳之類有土南而星北土東而星西反相屬者何
耶先儒以為受封之日歲星所在之辰其國屬焉吳越
同次者以同日受封也故自昔星家以歲之所在為福
歲之所衝為災屢有明驗秦以後則一統矣疆域之廢
置則又大不侔矣如之何皆驗也
薰風
舜南風歌南風之薰兮薰香草風何以謂之薰按薰蕙
也即零陵香是蕙从惠薰从熏以零陵香其氣惠和可
熏因名曰蕙曰薰也南風長養萬物有惠和熏蒸之義
故得薰名莊子薰然慈仁謂之君子義取此
光風化日
光風日出而風也爾雅日出而風為暴夫日出隂消風
日明麗故謂之光而曰暴者誤也化日化國之日也?
夫論化國之日舒以長日有定晷惟民有餘力故覺長
所謂無事此静坐一日似兩日也(晷音詭)
扶摇羊角
莊子摶扶摇羊角而上者九萬里扶摇暴風相扶而動
摇奔疾若犬走然即爾雅所謂猋也羊角旋風望之插
天如羊角即爾雅所謂頽也又轉旋如焰焚輪之狀亦
曰焚輪(猋音鑣)
花信風
東臯雜錄江南自初春至初夏五日一番風候謂之花
信風梅花風最先楝花風最後凡二十四番以為寒絶
楝今苦楝木三四月開花紅紫色其餘二十二花當是
桃杏荼䕷之屬惜雜錄未具言也
黃梅雨
風土記夏至前雨為黃梅雨沾衣服皆敗涴埤雅云江
湘兩浙四五月間梅欲黃落則水潤土溽礎壁皆汗鬱
蒸成雨謂之梅雨今人衣服四五月間為濕氣所敗謂
之上梅說文物中久雨青黑曰黴楚辭顔黴黎以沮敗
則梅雨上梅皆當作黴因雨當梅熟遂譌為梅雨至有
迎梅送梅之說又因梅雨譌為上梅益謬矣(涴烏卧切溽音辱礎音楚)
(黴音眉)
太白
晉灼曰太白隂星上公大將軍之象出東當伏東出西
當伏西過午為經天洪範五行傳太白少隂之星以己
未為界不得經天而行然太白八年而周天周天不免
過午過午不能以己未為界不知星家當周天之年論
經天與否如論是亂紀八年一見矣
名義考卷一
