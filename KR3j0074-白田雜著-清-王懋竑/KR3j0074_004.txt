白田雜著卷四
寳應王懋竑撰
蘇秦
蘇秦傳秦兵不出函谷關十五年考異以為此游說之
士誇大蘇秦云爾故不取然張儀之說趙王言秦兵不
敢出函谷關十五年而范雎言於秦昭王亦有秦十五
年不敢窺兵山東之語則非虛辭也按六國表自顯王
三十六年至慎靚王三年凡十五年中秦四伐魏一圍
魏未嘗交兵他國至慎靚王三年五國共攻秦則從約
猶未解也四年秦攻韓斬首八萬諸侯震恐可見前此
之伐魏特以偏師臨之未嘗大出兵也蓋魏河西與秦
接壤秦日以蠶食之而諸侯如連雞不能俱飛從約雖
在而卒莫能相一秦之不出兵十五年未必以從約之
故而考其事實則誠有之非盡虛辭也蘇秦傳秦使犀
首欺齊魏與共伐趙此在顯王二十七年距約從僅一
年然自至此四十年魏敗楚於陘山四十四年魏敗
韓舉敗越護四十六年楚敗魏襄陵十五年中六國相
攻亦止此四五事爾大抵天下皆宗蘇氏之從約或從
或不從而其名猶在至赧王五年張儀破從為横未一
年而諸侯復畔衡合從則謂蘇秦去趙而從約皆解亦
未盡然也
秦本紀惠文王之七年公子卬與魏戰虜其將龍賈斬
首八萬魏世家襄王五年秦敗我龍賈軍四萬八千於
雕隂所書小異而惠文王之七年乃襄王之四年又差
一年至年表則載秦敗魏於雕隂於惠文王之五年襄
王之二年更復不合以蘇秦傳考之年表為是又按秦
商鞅虜魏公子卬距此八年此公子卬亦非為所虜者
秦公子又不應與卬同名考蘇秦傳秦使犀首伐魏禽
其將龍賈取雕隂則公子卬乃公孫衍之誤無疑也魏
世家敗龍賈軍四萬八千於雕隂是四萬八千龍賈所
將之軍未必盡為秦所殺斬首八萬乃秦紀誇大之語
亦非其實也通鑑從蘇秦傳年表而兼用魏世家為得
之然考異又引惠文王七年秦使公子卬敗魏為約從
二年事以為秦兵未嘗不出之證此則明與鑑相違殆
不可曉蓋考異偶誤爾
論高祖斬丁公
漢高祖赦季布而斬丁公世以為義舉司馬公亦盛稱
之余謂丁公之死固當而高祖之斬丁公恐未足以服
丁公之心也蓋使項王失天下者項伯也非丁公也以
義言之丁公之誅當次於項伯項伯之不誅幸矣而又
封侯何也項伯於鴻門既脱沛公於阨而又深勸羽以
全太公吕后之命其為漢也至矣羽非項氏不任事其
受陳平金以間疏羽君臣者必項氏也羽死而項氏侯
者四人此皆與伯同心為漢者羽東城之敗項氏無一
人與之俱亦無一人為之死且俛首事漢受封爵焉羽
之亡皆項伯為之也而以咎丁公何哉故高祖赦季布
而斬丁公足以明人臣之義而封項伯而斬丁公終不
足以服丁公之心也荀悦漢紀載赦季布而刪斬丁公
事或亦有見於此歟
趙充國
景帝以周亞夫怏怏非少主臣以事殺之而史於傳後
云死後乃封王信為蓋侯則亞夫之死以争王信侯故
也宣帝遣趙充國討西羌又遣彊弩將軍許延夀破羌
將軍辛武賢充國屢抗言非是畫屯田策宣帝雖是充
國言而卒兩從其計後充國歸為帝别疏所以乃罷武
賢歸故官而延夀之功亦不復論其後武賢告充國子
卬至下吏自殺而充國亦因是請老此非武賢之力而
實延夀之為之也延夀為太子外祖父同産弟不數年
為大司馬車騎將軍其氣力過王信遠甚史皆殁不著
而卬之所以死充國之所以請老皆不得其實與亞夫
𫝊異矣漢不如史此亦其一也充國以神爵元年出
二年五月歸其見宣帝當在六七月間史載秋羌降而
充國爭護羌校尉則猶未去位也公卿百官表神爵二
年後將軍充國衛尉忠按充國為後將軍已十餘年歸
自水衡都尉遷衛尉耳充國之請老在秋冬間故别有
衛尉忠而後將軍充國下脱一罷字表文多缺故不詳
也充國請老後八年乃卒其請老也乃以子卬之故班
史已明載之而通鑑於請老一節僅於薨年云先是充
國以老乞骸骨則并此曲折亦不著矣此又通鑑之失
也蘇武年八十餘以典屬國卒官龔遂年亦幾八十
以水衡都尉卒官充國僅逾七十元年方自請為將而
二年即以老乞骸骨非其情也自以避延夀之故觀浩
星賜迎說充國之言其情節槩可睹矣宣帝雖從充國
言而於充國之請老亦卒聽之與蘇武龔遂異矣其後
趙氏與辛氏為仇而不及許氏固以武賢親告卬之故
亦以許氏日盛有所畏而避之耳凡此情節千載後猶
可以意度之也
劉向傳
劉向傳更生(向本名)使外親上變事書奏恭顯疑更生所
為白請考姦詐辭果服遂逮更生繋獄下太𫝊韋玄成
(據玄成𫝊當作太子太𫝊)諫大夫貢禹與廷尉雜考(據百官表廷尉陳遂)劾更
生前為九卿與望之謀排車騎將軍高許史氏侍中者
毁離親戚欲退去之而獨專權為臣不忠幸不復辜復
蒙恩徵用不悔前過而教人言變事誣罔不道更生坐
免為庶人而望之亦坐使子白冤前事恭顯白令詣獄
置對望之自殺是玄成禹公與公顯許史為比而肆行
誣害更生既坐黜而望之之死亦由於此是華龍鄭朋
之流而其罪浮於楊興諸葛豐矣班固謂玄成禹持祿
保位被阿諛之譏而司馬公亦論禹知而不言為罪之
大而不知其公相朋比誣陷正人如此自通鑑刪此條
不載綱目因之而玄成禹之罪遂不大著於後世余因
讀劉向傳為表而出之後之君子得以考焉
蕭望之𫝊望之子散騎中郎伋上書訟望之前事事下
有司復奏望之前所坐明白無譖訴者而教子上書稱
引無辜之辭失大臣體不敬請逮捕其辭較玄成禹為
少平而亦請逮捕不知有司何人也其時丞相于定國
御史大夫陳萬年衛尉王接執金吾馮奉世大司農充
郎廷尉陳遂蓋不可考然以玄成禹著名當世而所奏乃
有甚焉則有司亦不足責矣弘恭石顯建白望之前
為將軍輔政欲排退許史專權擅朝幸得不誅復賜爵
邑與聞政事不悔過服罪深懷怨望教子上書歸非於
上其辭與玄成禹略同則其同心共謀可知故望之之
死亦玄成禹為之也
向極諫外家封事在陽朔二年時王鳳專政其言至為
痛切後音商根相繼向𫝊不載一言史略之耳元延中
上奏亦不甚詳大都口說不欲以書見也傳後言向每
召見數言公族者國之枝葉枝葉落則根本無所庇廕
方今同姓疏遠母黨專政祿去公室權在外家非所以彊漢
宗卑私門保守社稷安固後嗣也蓋述其槩而通鑑不
著其語當補入
嚴光周黨王良
范史傳嚴光最詳而通鑑僅載數語綱目因之范文正
公祠堂記亦僅載兩語然如所叙則子陵之高光武之
大皆不可得而見矣此有待於後人之補正者也袁宏
後漢紀叙光事亦略而較通鑑為詳其云欲以為三公
則與本傳除諫議大夫不合未知何據疑以袁紀為得之
范書嚴光傳不載其被徵之年周黨𫝊建武中為議郎
以病歸復徵不屈王良𫝊建武三年徵為諫議大夫遷
沛郡太守不之官以病乞骸骨徵拜大中大夫六年為
大司徒司直范升奏周黨王良并言而不及光則光與
黨良之徵自非同時而王良之徵在建武三年周黨同
嚴光之徵自在五年以後也侯霸以建武五年為大司
徒光與書位至鼎足之語必在五年後袁紀嚴光周黨
并叙於五年蓋以類叙而王良又别叙於十一年亦以
最後被徵事總及之而周黨之徵非五年王良之徵亦
非十一年也通鑑依袁紀叙嚴光周黨於五年而易其
叙以周黨為首又依范奏并入王良其并王良於周黨
則是而本傳明云三年不云五年又云後歴沛郡太守
大司徒司直亦與本傳不合皆未知所據也王良本
傳建武三年徵為諫議大夫通鑑敘於五年故不書諫
議大夫綱目依𫝊補書之則當改良於三年而嚴光當
别為一條在五年
書卓茂傳後
卓茂傳與同縣孔休陳留蔡勲安衆劉宣楚國龔勝上
黨鮑宣同志不仕王莽時並名重當世光武初即位即
訪求茂詔曰茂束身自脩執節淳固誠能為人所不能
為夫名冠天下當受天下重賞蓋專以不仕莽言此東
漢節義之所自始也范史論曰卓茂斷斷小宰無他庸
能不及不仕莽之事而僅以厚德寬中犯而不校為難
於是荗之節遂以不著而光武褒揚之指亦盡失矣通
鑑因之但言王莽居攝茂以病免歸而本傳與同縣孔
休云云皆削不載其詔辭亦止載名冠天下二語而以
光武能取忠厚之臣旌循良之吏為首稱後之人所以
論茂者不過以此僅與魯恭劉寬並傳而視鮑宣龔勝
遂若殊途此真茂之不幸而自宋以來迄未有表而出
之者也夫士之砥行立名而湮没而不傳者何可勝道
若茂者傳矣而猶有不盡𫝊焉此君子所為三歎息也
按茂傳末附孔休諸人此必因舊史而與魯魏劉同
傳則范史之意與舊史異矣𫝊又言光武即位求休勲
子孫賜榖以旌顯之劉宣襲封安衆侯擢勝子賜為上
谷太守鮑宣子永以功至大官别有傳故史不之及蓋
是時休勲勝宣皆已前殁惟劉宣與茂在宣襲封安衆
茂封褒德其事正同此其褒揚之意顯然明白又蔡邕
𫝊叙勲事云與鮑宣卓茂等同不仕新室當亦舊史之
文范史雖以茂與魯魏劉同𫝊而頼有此附載猶可藉
以考其實若通鑑盡削諸語一切皆没不見是因范史
而愈失之者也又按孔休蔡勲不仕莽世鮑宣為莽
所殺龔勝以節死故休勲子孫僅賜榖而勝子賜宣子
永皆擢用劉宣亦以不仕莽襲封茂則以密令著稱故
更為太𫝊褒揚雖同而其差次如此前史亦未有發明之
者為附及之
論張昭(附張紘)
孫策創業江東以張昭為長史待以師友之禮文武之
事一以委之以策之雄略而所以任昭者如此則昭之
才必有大過人者矣策傳創甚請張昭等謂曰公等善
相吾弟而吴歴云策謂昭曰若仲謀不任事者君便自
取之正復不克捷緩步西歸亦無所慮此與昭烈之託
孔明蓋無以異昭𫝊亦云策臨卒以權託昭昭卒羣僚
立而輔之與吳歴略同(權傳云待昭以師傅之禮而周瑜程普吕範等為將率昭傳又)
(云昭復為權長史授任如初而昭亦自言太后桓王不以老臣託陛下而以陛下託老臣其語太槩相同)則
昭固獨任託孤寄命之責而權以建安五年嗣位至十
三年規模大定力能拒操此昭佐佑鎮撫之功亦不細
矣而權之能嗣守江東之業者皆昭力也及曹操之來
昭與瑜等異議瑜既成功而昭别攻當塗亦不克昭遂
以自絀矣其拒曹操攻朱光借荆州取荆州昭未有一
言史失之耶抑竟不與議也權即尊位昭以老病上還
官位蓋以不用之故權更以為輔吳將軍改封婁侯外
雖尊寵而實疏遠之陳夀評曰張昭受遺輔佐功勛克
舉忠蹇方直動不為巳而以嚴見憚以高見外既不為
宰相又不登師保從容閭巷養老而已以此明權之不
及策也竊謂此評為當而通鑑不著其語故詳錄之
昭之剛直以爭公孫淵事觀之蓋有敵以下所不能堪
者權雖不用而尚能尊禮之此所以卒保有江東也與
綱目書以張昭為輔吴將軍意蓋予之而又書婁侯張
昭卒其重昭也至矣但分注太略其前後情節皆不著
矣竊謂宜并載陳評為得其實也江表傳曰權既即
尊位請會百官歸功周瑜昭舉笏欲褒贊功德未及言
權曰如張公之計今巳乞食矣昭大慙伏地流汗按此
江表傳之謬也昭以剛直見憚權稱為張公而不敢字
之何得於衆中公肆摧折即後案刀責怒之時亦未嘗
及此也昭之議迎操乃過為權計不欲以孤注一擲亦
用策緩步西歸之言耳雖為失策然未至誤大計權即
尊位不當追仇前語昭以師𫝊自居於權未嘗有所降
屈何至以一語之故遂伏地流汗乎其必不然也明矣
陳志不載而通鑑取之私所未曉江表傳又言昭之
不相以駁周瑜等議故此亦不然權初置丞相衆舉昭
權言職統者任重非所以優之及顧雍卒衆再舉昭權
又言此公性剛非所以益之其語自明正陳志所云以
嚴見憚以高見外者江表傳所言非其實也蘇文忠
公王元之畫像贊以昭與汲黯蕭望之李固魏徵狄仁
傑並稱蓋極推之而後來之論未有及者故詳其本末
以信蘇公之說若裴松之之論迎操為忠正習鑿齒之
論閉戸為不臣皆一偏之論不足道也
張紘與張昭俱為策謀謨之臣策待之亞於張昭為策
將命入為王官權之嗣業紘亦有力焉曹操以紘為會
稽東部都尉吳書曰權初統事春秋方富太夫人以方
外多難深懷憂勞數有優令辭謝付屬以輔助之義紘
輙拜牋答謝思惟補察每有異事密計及章表書記與
四方交結常令紘與張昭草創撰作蓋猶如策指時未
之部也後權遣紘之部當在建安七年太夫人卒後至
十二年征黃祖始令紘居守遙領所部十三年秋九月
後操東下紘不與議則破黃祖後紘又遠之部矣十二
月權以紘為長史從征合肥是時張昭别將兵攻當塗
是已罷長史也吴書又曰每從容侍燕微言密指常有
以規諷則權之外尊禮而内疏之亦與昭同紘以十七
年卒留牋與權大抵為昭言亦自况也權之不及策此
又其一徵矣通鑑紘以魏明帝太和三年卒即權稱
帝之年也距建安十四年蓋二十年紘以長史終位不應
權即尊位紘仍為長史也權以魏文帝黃初三年改元
置丞相衆再舉張昭而不及紘則紘之前卒可知矣陳
志紘建計宜出都秣陵權從之令還迎家道病卒按權
傳建安十六年徙治秣陵明年改為建業建安二十五
年權自公安都鄂改名武昌黃龍二年遷都建業因故
府不改館紘之卒在前徙治秣陵之後通鑑以為遷都
建業後所以致誤綱目改於建安十七年為是故申言
之(公安昭烈所治後令麋芳𫝊士仁守之建安二十五年芳士仁降權自建業往公安次年四月自公安徙)
(都鄂在公安不半載其實自建業徙都鄂也并及)
論李豐(附傳嘏)
李豐宿為司馬師所親待其為中書令也師所引用乃
不附師而與魏主謀以夏侯元代師輔政此與漢之王
章無異魏之忠臣莫有過焉者也當是時司馬氏之篡
弑巳成豐元軰所謂區區以一簣障江河用没其身然
功雖不就而意則可悲矣陳夀不為豐立𫝊僅附於夏
侯玄𫝊中其叙事率據獄辭未必皆實而大指尚略可
見魏氏春秋云大將軍責豐豐知禍及遂正色曰卿父
子懷姦將傾社稷惜吾力劣不能相禽滅耳大將軍怒
使勇士以刀鐶築腰斬之夀為晉諱故削此語不載晉
書文帝紀天子與中書令李豐光祿大夫張緝黃門監
蘇鑠等謀以太常夏侯玄代帝輔政帝知其謀使中書
舍人王羡(魏志注作羕)迎豐豐見迫隨羡而至帝數之豐知
禍及遂肆惡言帝怒遣勇士以刀鐶築殺之所謂惡言
即魏氏春秋所云也然則豐實承魏主命而獄辭不欲
明言之廷尉奏所謂迫脅至尊蓋𨼆指此至魏書所謂
陛下儻不從人云云乃獄吏之誣辭耳故夀志亦不載
之通鑑叙豐事專用魏略書削豐謀以玄輔政等語於
獄辭又雜用魏志魏書其意以豐與玄緝隂相黨結師
自以疑忌殺之其獄辭皆虛語與曹爽𫝊同於後又載
杜畿并𫝊嘏語若豐玄與何晏鄧颺等同以浮華相扇
被誅而豐之忠遂以不著於天下後世綱目始正之云
司馬師殺中書令李豐太常夏侯玄光祿大夫張緝書
司馬師殺而不去其官於是豐之忠始明白而分注所
載則仍通鑑未之改政也余是以考之魏志魏氏春秋
晉書為備詳其本末後之君子其必有以斷此矣通
鑑叙豐事先及豐父恢語出魏略然魏略豐父名義與
𫝊子豐父名恢不同又載傳嘏論夏侯玄何晏鄧颺語
論李豐語此與杜畿語皆出傅子傳子傳玄所著玄嘏
從父兄弟故多載其語按嘏本傳魏黃門侍郎以與晏
等不合免官後起為滎陽太守不就司馬懿請為從事
中郎遂附從懿父子以傾魏爽之死齊王之廢嘏皆與
有力焉故爽誅即以嘏為河南尹轉尚書賜爵關内侯
齊王廢進爵武鄉亭侯及母丘儉文欽兵起嘏勸師自
行與之俱東師卒中詔嘏還師嘏輙與昭俱還以成司
馬氏之篡迹其始末蓋與賈充不異幸其早死不與佐
命之數此乃魏之逆臣但以善自韜晦不名其功即如
與昭俱還乃嘏之本謀顧以推之鍾會故世莫得而議
之其與何晏鄧颺及玄豐不平皆以其為魏故而自與
鍾毓鍾會何曾陳泰荀顗善則皆司馬氏之黨也所譏
議晏等語大率以愛憎為之如晏輩固不足道若豐玄
豈不勝於鍾會何曾荀顗而嘏之好惡如此陳夀論嘏
用才達顯而裴松之謂嘏當時高流夀所評不足見其
美庸人之論淺陋可笑故陳夀僅載嘏論何晏數語裴
松之注則盡收傅子所述云云通鑑又因注而為之條
分件繫謂嘏言若蓍龜之騐於是嘏得為魏之名臣而
豐玄遂與何晏鄧颺輩同類而共棄之此真豐元之不
幸也
吴蜀分荆州及取劉璋始未
劉表為荆州刺史有八郡之地治㐮陽曹操征表表子
琮迎降八郡皆平分南郡為㐮陽郡後敗於赤壁北還
則僅有南陵㐮陽及江夏之北境而吴有南郡江夏及
長沙之漢昌下雋瀏陽蜀有武陵長沙零陵桂陽蓋荆
州之地三國分有之也其後先主詣京見孫權求都督
荆州則欲併得南郡江夏之地以周瑜言而止瑜卒以
程普領南郡太守又以魯肅言借荆州普還為江夏太
守又以長沙之漢昌下雋瀏陽及南郡之江陵為漢昌
郡魯肅領漢昌太守是所借者南郡數縣之地而已江
表傳曰周瑜為南郡太守分南岸地以給備備别立營
於油口改名公安備以瑜所給地少不足以安民後從
權借荆州數郡按先主南收四郡立營公安公安即武
陵郡孱陵縣於南郡無所與所分南岸地不知何在(胡注)
(以南岸為南四郡四郡乃備所自取魏蜀吳志皆同此非瑜所分也)是時劉琦為江夏太
守自奔江南後魏以文聘為江夏太守屯沔口吳以程
普為江夏太守治沙羡而先主表琦為荆州刺史南收
四郡各以兵力據而有之孰肯以地分人者且瑜於先
主之詣京方力言以土地業備之不可豈肯自以地分
與之乎先主之欲都督荆州以據地廣大北可向㐮陽
以通宛洛西可由巫秭歸以窺蜀非僅為地少不足以
給也陳志蜀先主吴主𫝊皆不言借荆州魯肅𫝊肅勸
借荆州在周瑜卒之前蓋失其次惟程普𫝊瑜卒普代
領南郡太守權分荆州與備普還領江夏太守此為分
明通鑑瑜以建安十四年十二月據江陵十五年卒其
卒不詳何時蓋在夏秋間也先主之詣京則在春矣其
借荆州當在秋冬間關羽為襄陽太守駐江北張飛為宜
都太守治秭歸皆得南郡後事參考諸𫝊略得其實而
江表所云以地給備及備借荆州數郡之語皆傳聞之
妄不足據也周瑜𫝊瑜詣京見權請與奮威將軍孫瑜
共取蜀還江陵治裝道病卒魯肅傳周瑜甘甯並勸權
取蜀權以咨備備内欲自規乃偽報曰備與璋託為宗
室冀憑威英靈以匡漢朝今璋得罪左右備獨悚懼非
所敢聞願加寬貸若不獲請備當被髮歸於山林及備
西圖璋權曰䜿子乃敢挾詐蜀先主傳權遣使云伐蜀
荆州主簿殷觀曰若為吴先驅進不能克退為吳所乘
即事去矣今但可然贊其伐蜀而自說新據諸郡未可
興功吴必不敢越我而獨取蜀如此可以收吴蜀之利
先主從之權果輟計今詳肅傳所云則瑜在南郡時欲
與孫瑜自取蜀故先主有願加寬貸之語先主傳所云
則借南郡後故殷觀有不敢越我而獨取蜀之語自非
一時之事若獻帝春秋所記欲共取蜀則借荆州後事
而又云不聽孫瑜軍過則又似周瑜在時瑜之請與奮
威取蜀蓋欲以瑜鎮守其地非借瑜之力周瑜既卒魯
肅吕蒙俱在權必不獨任瑜以伐蜀也至云使關羽屯
江陵張飛屯秭歸未借南郡則江陵秭歸非蜀所有既
借南郡關羽為㐮陽太守駐北岸張飛為宜都太守屯
秭歸(蜀分南郡為宜都郡)又非為拒瑜而然若先主之營公安亮
之駐南郡(此指南四郡非江陵之南郡也)自建安十三年以來久矣於
拒瑜尤無與也所述先主語蜀志以與璋託在宗室願
加寬貸其言具有本末若獻帝春秋專以同盟自相攻
伐為說而以被髮入山語繋之前無所承語意齟齬殊
不相合其為傳聞之誤亦無疑也通鑑於借地事一依
江表傳所云考之陳夀志皆不合而所述先主語全用
獻帝春秋附以蜀志託在宗室之語又刪去末若不獲
請之語而更以獻帝春秋拒瑜語繫之刪移改併都非
其實又削殷觀語不載温公之意有未可曉者後人但據
通鑑以吴借荆州而不知荆州之僅為南郡以先主拒
吴伐蜀而自取之而不知其情事有不同者今一一考
正之庶乎不失其真也
孫權之遣周瑜與先主併力拒曹操而赤壁之戰瑜獨
有其功其攻南郡亦不與先主俱先主顧以其間南收
四郡非瑜意也瑜乘戰勝之威以操為不足畏而疑忌
先主特甚權則以新破操操必來攻仍欲指先主以併
力其意少異故權以妹妻先主而先主亦詣京見權勸
權徙治秣陵陳志所云綢繆恩紀蓋其實然權固曰非
劉豫州莫可以當曹操而隆中定計亦云權可與為援
而不可圖是時絶未有相圖之意也權既不納瑜之言
而瑜卒後卒從魯肅而以南郡借先主蓋慮程普之不
能以守南郡而操之所憚惟先主天下所共知(陸遜亦曰劉備)
(天下梟雄曹操所憚)故欲藉其力以拒操操之南征向濡須而不
向南郡乃避先主而不攻使以程普守之操必首攻南
郡不則亦當分兵以圍江陵恐非普之所能抗則權之
計未為不得也(其後魏兩攻吴曹真圍南郡司馬懿向江陵則操之不攻江淩以羽守之故也)
至建安十八年操攻濡須不克而退十九年權又克廬
江禽朱光操不能與爭於是權亦知操之不足畏而無
所藉於先主遂有圖取荆州之意會先主巳得益州而
不以南郡還吴權之忿恨益甚又以關羽在南郡度未
可攻故遣吕蒙襲取三郡後卒中分荆州而吕蒙之計
自是得行未嘗一日忘南郡而羽疏不之防蒙遂乘其
隙而取之凡此間隙之開始於周瑜而成於吕蒙若權
之前後自有猾計其或從或不從亦非因人為轉移者
也向使周瑜不以道病卒則必取蜀而先主幾無駐足
之地又使權得荆州後而曹操不死則當先主伐吴時
操必以大軍蹙吳魏攻其外蜀攻其内江東成敗之機
殆未可料此皆天焉非人力之所與也世皆以圖取荆
州為吕蒙之功而不知其幾敗江東之業是特有天幸
耳大抵吴之諸臣周瑜雄略似孫伯符有并吞中原之
志而不專於自守魯肅明於大勢欲合吳蜀以拒操為
三分之計至吕蒙則一以譎詭為自利計而不顧其後
雖有攻戰之材非瑜肅比也權自得南郡後請降於魏
責貢獻責任子權之上書極為卑㢲至云願寄命交州
以終餘年其屈辱亦巳甚矣使不圖取南郡而與蜀交
好其屈辱豈至於此羽固懷並兼之心而方與操為敵
且權有吕蒙陸遜以守羽未必能為大害其後權卒絶
魏而與蜀交好者終其身蓋亦有鍳於此也先主雖嘗
以敗歸曹操而未嘗一為操屈諸葛孔明當奔亡之餘
求救於權而其言曰荆吳之勢強鼎足之形成與隆中
之言未嘗少異至其兩出祁山堂堂焉伸大義於天下
功雖不就而其志可與日月争光視權之遣周魴遣孫
布專以譎詭取勝者萬萬不侔矣陳夀志於孫劉始末
略而弗詳通鑑又雜取裴松之注其予奪反若有相左
者余是以詳考而備論之未知後之君子以為何如也
論陶長沙侃
余讀朱子乞陶威公廟額狀所載劉羲仲贊吳澥論其
發明陶公忠義之節可謂詳且悉矣而竊疑其猶有所
未盡也蓋以折翼之夢為晚年意欲覬覦之證此真莫
須有之辭有不待辨而明者獨其討蘇峻也遲迴不進
緩於致討以史所書若有觀望之迹使人不能無疑者
今參考前後事實互相質証則史之影響誣謗亦自顯
然是不可以不辨也案晉史侃之督荆州也受明帝之
命與南頓王宗西陽王羕虞胤同被委任皆庾亮所深
忌者宗既被誅羕降爵胤亦左遷侃以素有威名故未
之及而出王舒温嶠以為外援又脩石頭城以備之其
疑忌侃如此峻反嶠請入援而亮以詔止之曰吾憂西
陲過於歴陽使亮能克峻則侃必不免矣亮既奔亡以
太后詔進嶠郄鑒爵位命之討賊(此史所未言郄鑒𫝊鑒得詔書即流涕誓)
(衆入赴國難則命之討賊可知)而不以及侃嶠與亮互相推為盟主意
中原無侃也嶠以從弟充之言始遣使推侃此非亮意
而侃方被疑忌非得詔不敢以出師故有疆場外將不
敢越局之語亮蓋深幸侃之不來故即相聽許及嶠聞
毛寳之言又自度其力之必不能以禦峻將為峻所禽
滅是以改書再遣使而侃即許之遣龔登以師來會時
峻克京城巳一月餘嶠在尋陽密邇京師未敢聲言討
賊比登至乃移檄遠近灑泣登舟及聞侃召登還惶怖
殊甚其與侃書情迫辭危而又深知侃之為人必無變
計不然適以激其怒而沮其事耳侃之召登必有深意
當以登師少不足以殄敵恐亮嶠輕進必為所敗將自
將以往嶠傳亦言侃許自下而未發又遣使召登還是
侃本欲自下可知侃得書即戎服登舟子喪不臨晝夜
倍道而進豈其旬日之間而前後頓易若是嶠以四月
出師僅有衆七千人惴惴不能自保尚在尋陽侃倍道
疾赴以五月即至戎卒四萬旌旗數百里軍威大振勤
王之師未有先焉者也此豈有一毫顧望之心遲疑之
迹也哉侃之疾至尋陽不獨勇赴國難亦救亮嶠於垂
亡蓋已釋然無恨於亮且亮國之元舅非得詔侃安敢
以加誅特以郡議所指而亮亦以前事自疑故用嶠計
詣侃拜謝而侃即歡然與共談宴同趨建康其公心大
度又如此亮藉其威勢又欲自專討峻之功輙自遣督
護王彰攻峻反為所敗乃送節𫝊謝侃是時侃為盟主
亮有不用命之罪然侃絶不以罪亮也比至石頭侃即
言賊衆方盛難與爭鋒宜以歲月智計破之而諸軍不
用其命屢戰輙北乃始委重於侃用李根計築白石壘
又從孔坦言令郄鑒還守京口立大業曲阿庱亭三壘
以分賊兵勢此所謂以歲月智計破之者皆侃本謀也
侃軍惟固守不肯與賊交鋒賊亦畏侃不敢來犯峻分
兵四出戰無不克而數戰力疲已在侃計中矣侃之欲
西歸蓋揚聲以誤敵實未嘗行嶠之力言亦猶前書之
意侃之不答蓋不欲明言其故而毛寳一言即加督護
而遣之李陽一言即分米五萬餉嶠未嘗少有遲疑此
豈真欲西歸者哉其欲自將救湓口又欲自將救大業
忠勇奮發皆嶠亮之所未敢及從殷羡直攻石頭蓋已
度峻之可以一戰而擒使嶠亮將以偏師綴之及嶠亮
一遇峻軍則巳敗走而峻乘勝遂攻侃軍以輕騎突陣
不得入侃部將臨峻斬峻衆乃大潰詳其始末皆侃之
功而嶠自立行臺布告遠近號令百官不復歸其功於
侃矣亮以奔亡之餘束手無策峻鑒雖忠義奮發而用
兵皆非所長故毛寳曰義軍所恃惟公不以及亮并不
以及嶠鑒也侃性周密兼總羣策而不自用其長算遠
計有非諸人所能測識者侃既不名其功故其深沉之
謀奇偉之略遂不著於世而反以指縱之功歸之於嶠
豈其事寔也哉李閎滕含之破管商弘徽亦侃所建遣
嶠之功僅獲蘇碩於奔敗之餘至於斬獲蘇逸則又西
軍之功也京城既復侃即移兵歸鎮不與朝事羣議以
嶠輔政嶠以推導而絶不及侃遷都大事也嶠欲遷豫
章三吳之豪欲遷會稽以王導言而止而侃不與其議
以至請任讓爭劉胤劾卞敦皆不見從而侃坦然不以
為意謝成功而不居屢見却而不怨是真有古大臣之
度豈後世功名之士所能及哉侃自討郭默後在鎮五
年於朝政一無所預慕容廆疏上侃府請封侃答以為
騰牋上聽可否遲速當在天臺其恭謹如是至於末年
告老去位綜理微密精明不亂始終全節蓋莫與比而
史猶以折翼灑血影響烏有之事誣之則史所叙討峻
前後之語豈可據信也哉侃釋然於亮而時有輕侮之
語亮恥為侃屈而忿憾之心愈不解王導位望甚尊至
受帝拜不辭侃亦時加輕侮非獨亮恥之導亦恥之矣
侃之没導即以亮代其任侃諸子夏斌自相殘滅亮之
劾夏亦由私憾至陶稱非有反叛之罪不以詔書輙爾
收殺其他諸子亦無顯用者陶氏遂以不振而庾氏世
執朝權導之諸子亦布在列位其所以掩侃之功誣侃
之罪者影響疑似蓋無所不至豈獨折翼灑血之事己
哉凡史之所以誣侃者一則曰以不與顧命為恨夫顧
命明帝自所引見皆在朝之臣郄鑒雖為兖州而未嘗
出以車騎將軍受顧命此非外鎮之所得預侃何為以
是懷恨乎一則曰遺詔褒進大臣而侃不與疑亮刪除
之成帝幼冲詔自亮出亮之忌侃嫌隙顯然又何庸以
疑乎一則曰緩於討賊而又遣召龔登還夫侃方被疑
若不待詔書而出師恐亮反以為侃罪郄鑒初欲入援
為詔所止及承詔出師而亦未能前進侃至尋陽而後
以師來會未有以緩於討賊責鑒者而可以責侃乎侃
之召登還必有其故或以師少而欲自往且未旬日而
已戎服登舟倍道而進矣豈有中悔之意哉一則曰侃
巳欲西歸以毛寳戰勝乃留不去夫侃之克敵巳有成
算其欲西歸特一時之忿言或提聲以誤敵而實未嘗
以行且巳遣毛寳又分米餉嶠其留不去决矣豈以毛
寳戰勝而後留哉凡此皆影響疑似虛空捏飾欲以掩
其功而釀成其罪與折翼灑血之誣同而相傳既久史
皆承而書之陶氏子孫微弱而故吏亦不顯無能辨明
之者唐初諸臣不知刪正又附梅陶及謝安語以見侃
為名流所重梅陶已不足道侃之功勲遠出安上安言
又豈足重侃者史家之無識如此獨東坡蘇公謂陶公
忠義大節此足以為定論矣余故因劉吳兩贊論而詳
論之庶公之忠義大節著明於世而千百世之下不少
蒙其黯黮焉
按温嶠傳言侃預為盟主而處分規畫一出於嶠今以
嶠𫝊考之亦未知其處分規畫何在也嶠之功在於激
怒侃同赴國難而侃實非激怒之所能致嶠雖推侃為
盟主實不用其命其諸將屢戰輙北疑皆嶠之所遣故
侃曰良將安在其攻石頭嶠亮已為峻偏師所敗頼侃
軍以獲大勝而嶠乃自專其功君子於嶠不能無疑焉
亮之疑侃嶠亦固之故出為外援其後推侃乃出於不
得已侃已釋然而嶠亮於侃則始終不協也庾亮傳言
侃嘗欲起兵廢王導郄鑒不從而止此用亮與鑒牋中
隠忍解釋陶公之語侃之末年深以滿盈為懼於朝政
一無所與若起兵廢導是復為蘇峻也此斷斷不然者
且侃臨終上表猶稱導鑒亮之功勲可知其必無是事
而亮公以見誣則亮之心術豈復可問也哉司馬公通
鑑於舊史誣捏事已多所刪除而於討峻不能不承用
舊史之文綱目因之書温嶠以陶侃入討峻朱子於綱
目每以未及脩改為恨或指此等處耳至乞陶威公廟
額狀直云以表忠義則與綱目所書亦有不同者矣嶠
有破王敦之功而侃有威名於荆楚嶠既以王敦待之
故其疑忌侃與庾亮同其推侃主盟特迫於一時之計
而移檄遠近自專其事於末方乃陶征西而與庾亮同
列其輕之也甚矣侃之遣龔登而不即自下蓋亦以王
敦為鑒恐為嶠所制及得嶠書惶懼窘迫仰命於侃其
倍道而進或亦由此比至石頭侃遣庾亮守白石壘遣
郄鑒還守京口立三壘無不聽命而嶠獨與相抗侃之
欲西歸亦有不樂嶠之意特以恐之故聞嶠言而亦置
不答及破峻嶠即立行臺布告遠近號令百官史云處
分規畫一出於嶠乃嶠自專其功之辭耳侃之還鎮所
謂疆場外將不敢越局固其素志亦以避嶠也嶠以忠
義著而公心大度則不及侃遠矣嶠之臨終與侃書史
削不載而侃言藏之篋笥時時省視至於中夜撫膺臨
飯酸噎并以書上呈謂其死不志忠追恨國恥奬臣戮
力救濟危難是必深相崇重與前有大不同者而書不
存故莫得而論也
又史所載梅陶語其云機神明鑒似魏武蓋言其材略
其下即以武侯比之其言未為大失但儗人非倫耳義
仲辨之亦未盡也吳論謂覽庾亮之傳應詹之書疑其
有跋扈之心今考亮傳出舒嶠為外援脩石頭以備侃
皆亮以私意疑侃於侃豪無所與而後欲起兵廢王導
則又亮之誣辭若應詹之書則以侃勲名既盛相勉以
忠義耳非有所疑吴氏之云皆未為當也朱子取其大
意足以發明陶公之心迹而於小小有不暇論是以亦
附及之
論郭誼
甘露之變王涯賈餗諸人皆以無罪族其子孫并走在
昭義者為郭誼所殺且盡此天下所冤痛而李衛公乃
降詔云逆賊王涯賈餗等巳就昭義誅其子孫宣告中
外衛公不應顛倒至此此必有所甚不得己也當郭誼
殺劉稹以降而并及王羽賈庠等羽庠非有兵權為誼
所忌史亦不言其與誼素有嫌怨誼蓋以王賈宦官所
仇嫉為此以快宦官之忿而以求節鉞度宦官必有與
之通者故誼望節鉞不至而曰必移他鎮絶不料已之
及於誅也衛公既定計誅之又恐宦官之沮其事故特
下此詔見羽等之死乃上所命而非誼之功誼與同黨
皆就誅夷而又以及於其餘是不欲微露其意而亦鑒
於朱克融王庭凑之禍其後昭義帖服皆歸其功於盧
鈞而未必非衛公誅鋤強梗之力也竊因通鑑所書而
論其事如此更當考之新舊唐史而詳訂之
白田雜著卷四
