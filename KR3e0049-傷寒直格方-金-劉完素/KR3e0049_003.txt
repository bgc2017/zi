欽定四庫全書
傷寒直格方卷下
宋劉守真撰
諸證藥石分劑
麻黃散
麻黃(一兩半去節湯泡去黃汁焙乾秤)桂枝(一兩削去皴皮官桂是也)甘草(半兩炙)
杏仁(二十粒湯浸去皮尖雙仁者下並同法)
右剉如麻豆大每服五錢匕(匕匙也謂一匙約重五錢)水一盞半
煎至八分濾去滓温服(滓阻史切澱也&KR0008;也)衣覆以取微汗
或温病身煩痛小便自利者加白术四分微汗之(每一
分二錢半也)
益元散(一名天水散一名太白散)
滑石(六兩白膩好者)甘草(一兩)
右為細末每服三錢蜜多許温水調下或無蜜亦可
每時日三服或欲冷飲者新井泉調下亦得解利發
汗煎葱白豆䜴湯下每服水一盞葱白五寸豆豉五
十粒煮取汁七分調併三四服以效為度此藥是寒
涼解散熱鬱設病甚不解多服無害但有益耳本世
傳名太白散俗惡性寒葱易得之賤物而又不明素
問造化之理故不取本草神驗之言而多不用焉若
以隨證驗之乃凡人之仙藥也何可缺歟夫傷寒
當汗則不可下當下則不可汗且如誤服此藥則汗
自不出而裏熱亦獲不效亦有裏熱便得宣通而愈
者也或半在表半在裏可和解而不可吐下發汗者
若服此藥多愈或不愈亦小減加涼膈散和解尤佳
或自當汗解者更加蒼术粗末三錢同葱䜴煎湯
調服尤良或孕婦不宜滑石麻黃桂枝軰發汗即用
甘草一兩蒼术二兩同為粗末每服四錢水一盞葱
白五寸豉五十粒同煎至六分濾去滓熱服併二三
服取微汗是名逼毒散非孕婦亦可服或太白散加
麻黃二兩去節如法煎服世云神白散或逼毒散
加麻黃與蒼术等分去節濟衆云靑龍散或青龍
散更加滑石末與蒼术二倍是為發汗之妙藥名曰
大逼毒散此方唯正可汗者即用誤服之則轉加熱
也或解利兩感煎涼膈調下益元散四錢或下乳
用猪肉麵羹粥飲湯之類調下四錢不拘時候日三
服及宜食肉麵羹粥催産温香油漿調下五錢併
二三服以産為度或死肝不下者煎三乙承氣湯
一服調下益元散五錢須臾更頻用油漿調益元散
温服前後俱下而胎下可活産母也凡難産或死胎
不下皆由風熱燥澁緊斂結滯而不能舒緩故産戶
不得自然開通也此藥力至則結滯頓開而産矣後
慎不可温補而反生燥熱也俗未知産後亡液損血
痛疼怖懼以致神狂氣亂則隂氣損虚邪熱太甚而
為諸熱證由不讀素問不知造化故不識證候隂陽
反以為凡産諸虚百損便為虚冷而無熱也誤以熱
藥温補或見煩渴者不令飲水本雖善心為害多矣
豈治病之道但以臨時審其臟腑六氣虚實明其標
本如法治之而已矣此藥泛常多用然須為效至大
而俗以病異藥同將謂妄行反招侮慢今以黃丹加
令桃紅色名曰紅玉散加青黛令輕碧色名碧玉
散加薄荷葉一分名雞蘇散主療不殊收效則一
俗目懵然何能别此可遠妄誕可顯玄功後之學者
其究心焉
桂枝湯
桂枝(去皴)芍藥甘草(炙等分三分為率)
右剉如麻黃大每服八錢水一盞半姜三片棗三枚
擘破煎至七分令去滓温服續後啜熱稀粥温覆令
遍身微汗或暖也及初夏可加黃芩一兩名陽旦湯
大熱之分及素有熱人可再加知母半兩石膏一兩
為末或更加升麻一分禁生冷粘滑肉麵五辛酒酪
息物等桂枝證反下之不成結胸及痞但腰滿証在
者本方倍加芍藥大實痛者更加大黃半兩脈弱自
利者不加
桂枝加葛枝湯
桂枝芍藥甘草(各六錢三分)葛枝(一兩三錢)
右如桂枝湯服(謂如桂枝湯剉煎服也下並倣此)
葛枝湯
葛根(一兩)麻黃(泡去黃汁焙乾秤三分)桂枝(去皴)芍藥甘草(炙各半兩)
右如桂枝湯服
大青龍湯
麻黃(泡去黃汁焙乾)石膏(為末各三分)桂枝(一分半)甘草(炙一分)杏仁
(十枚湯去皮尖雙仁)
右剉如麻豆大抄五錢水一盞生姜三片棗三枚擘
破煎至半盞濾去滓温服令身汗濕未潤再服
小青龍湯
麻黃(如前製)半夏(湯洗)芍藥細辛乾姜甘草(炙三分)
桂枝(去皴各三分)五味子(二錢)
右剉麻豆大每服八錢水一盞半生姜四片煎至七
分絞汁温服渴者去半夏加栝蔞根三錢微利
去麻黃加芫花彈子大噎者去麻黃加附子二錢
(炮)以開怫熱結滯小便不利少腹滿者去麻黃加
茯苓四錢喘者去麻黃加杏仁(製如前法)此方治燥温
散其水以潤腸胃臟腑之燥以開發怫熱結滯者也
小柴胡湯
柴胡(去苗秤二兩)黃岑甘草人葠(以上各三分)半夏(六錢炮五
七次)
右剉如麻豆大抄五錢生姜三片棗三枚切煎至半
盞濾去滓温服日三小兒一服作三服(諸藥法同)
涼膈散(一名連翹飲子)
連翹(一兩)山梔子大黃薄荷葉(淨去毛)黃芩(以上各半兩)
甘草(一兩半)朴硝(一分)
右為粗末每服二三錢水一盞蜜少許(或無蜜亦可舊用竹葉或
亦不須)煎至七分濾去滓温服熱甚者可服四錢亦有
可服一二十錢者治咽喉并涎嗽加桔梗一兩荆
芥穗半兩咳而嘔者本方加半夏半兩每劑生姜三
片煎服衂嘔血者加當歸芍藥各半兩生地黃一
兩淋者加滑石四兩茯苓一兩風眩者加川芎防風
各半兩石膏三兩酒毒者加葛根一兩斑疹痘瘡加
荆芥穗赤芍藥川芎防風桔梗各半兩三歲兒可服七
八錢或熱甚黑陷腹滿喘急小便赤澁而將死者此
一服更加大承氣湯約以下之得利立甦
凡言加者皆自本方加也但加者每服五七錢以意
加減調理兩感傷寒下證前後以退表裏之熱者
煎本方四五錢調下益元散三四錢其本方皆能治
此諸證但加即為效也
白虎湯
知母(一兩半)甘草(一兩炙)粳米(一合)石膏(四兩為末)
右剉麻豆大抄五錢水一盞煎至六分去滓温服無
時日三四服熱甚者服七八錢至十餘錢或眩或嘔
或咳者加半夏半兩陳皮半兩每服用生姜三片煎
服或傷寒發汗不解脈(闕)者加蒼术半兩名曰蒼
术白虎湯或發汗或下後煩渴口乾或脈洪大或
微惡寒者或不可下者或除可用之藥外並宜加人
參半兩以調之名人參白虎湯
五苓散
猪苓(去黑皮)茯苓白术(各半兩)桂(去皴一分)澤寫(一兩)
右為細末每服二三錢熱湯調下惡熱欲冷飲者新
水調下或生姜湯調下愈妙或加滑石二兩甚或喘
嗽咳煩心不得眠者更加阿膠半兩泡
桂苓甘露飲(一名桂苓白术散)
桂(半兩)茯苓白术(各半兩)甘草(炙)澤寫石膏寒水
石(各一兩)滑石(二兩製如前)
右為極細末熱湯調下三錢欲冷飲者新水調下或
生姜湯調下尤良小兒服一錢
白术散
白术茯苓(去皮)人葠藿香葉(淨俱各半兩)甘草(炙一兩)木
香(末一分)葛根(一兩)
右為細末白湯調下三錢若煩渴者加滑石二兩病
甚者為粗末每服一兩半水一大升煎至七合絞汁
放冷從意續續飲之小兒尤宜
四逆湯
甘草(炙)乾姜(各一分)附子(半箇生去皮臍)
凡用附子以半兩重者佳小者力弱大者惡性非稱
處方之宜也世皆美其大者未知古人之有則也
右剉麻豆大用水兩盞煑至一盞絞汁分温二服強
實人二劑作三服或畜熱極深者手足厥冷則不宜
此方當以下之也
茯苓半夏湯
茯苓(去皮)生姜(取汁各一分)半夏(一錢)
右剉麻豆大用水一盞煎至四分絞汁下姜汁温服
半夏橘皮湯
半夏(泡如法)陳皮(湯浸洗去穰)甘草(炙)人葠茯苓黃苓
(去其腐心上俱各一分)葛根(半兩)厚朴(去皮一分)
右剉麻豆大用水三盞生姜一分切煎至一盞半絞
取汁分四服作一日食後温服
黃連解毒湯
黃連(去鬚)黃蘗黃芩大梔子(各半兩)
右剉麻豆大每服秤半兩水一茶盞煎至四分絞取
汁温服無時日三四以效為度每一二服效或腹滿
嘔吐或欲作利者每服加半夏三枚全用厚朴二錢
剉茯苓去皮剉水一盞半生姜三片煎至半盞絞汁
温服名曰半夏黃蓮解毒湯或欲急下者本方加大
承氣湯一服生姜煎如前法以利為度一法為細
末水研如小豆大温水下二十圓治積熱勞欬瀉痢
甚良
瓜蒂散
瓜蒂赤小豆(等分)
右為細末以香豉半合(豆豉也)水一盞半煮取汁半盞
調下一錢七不吐加服得快吐乃止虚人不宜
大柴胡湯
柴胡(去苗秤)大黃(各半兩)黃芩芍藥(各一分)半夏(二錢)枳實
(三錢生用小者是也)
枳實不去穰為效甚速下並同
右剉麻豆大分作三服每服水一盞生姜三片棗三
枚煎至半盞絞取汁温服未利再服
大承氣湯
大黃芒硝(朴硝有芒頭者亦可用)厚朴(去皴)枳實(各半兩)
加甘草一兩是名三乙承氣湯
右剉麻豆大分一半用水一盞半生姜三片煎至六
分納硝煎一二沸絞去滓熱服
凡煎藥須慢火煎沸即下火為一沸或言煎至幾分
亦如此法煎不可強火耗去其水也
凡病熱鬱甚而冷服寒藥則病能拒藥多不能下故
經曰寒因熱用未利再服熱甚者此一劑分大半作
一服未利再服少半熱更甚者一劑都作一服熱勢
甚者亦可併此二劑為一服(兩劑作一劑為一料)方得利而效
者臨時消息以利為度(消息謂損益多少也)
凡用藥多少倣於此耳
小承氣湯
大黃(半兩)厚朴(三錢)枳實(三錢)
右剉如麻豆大作二服每服用水一盞生姜三片煎
至半盞絞取汁熱服未利再服或微下者一劑分作
二服或和胃氣不欲利者一劑分為四五服
調胃承氣湯
甘草大黃芒硝(各半兩)
右剉如麻豆大分一半用水一大盞煎至半盞絞去
滓納硝煎一二沸熱服不利再服
十棗湯
芫花(慢火炒變色)大戟甘遂(各等分)
右為散(細末)用水一盞肥棗十枚切開煮取汁半盞調
下半盞匕強實人服一錢匕以意加減快利為度
桃仁承氣湯
桃仁(湯去皮尖雙仁用板槌碎)芒硝(半兩)大黃(六錢)桂(去皴皮)甘草(各三錢)
右剉如麻豆大分作三服每服用水一盞煎至半盞
下硝絞取汁熱服日三以微利為度
抵當圓
水蛭(炒)蝱蟲(炒各七枚)桃仁(八粒)大黃(一錢)
右為細末蜜和作二圓用水一小盞煮一圓至六分
温服脺時血未下者再服
抵當湯
水蛭(炒)蝱蟲(炒去翅足各十枚)桃仁(七枚)大黃(一錢)
右剉如麻豆大分作二服每用水一盞煮半盞絞去
滓温服未下再服(蛭之吉丁結二切水蟣也蝱莫庚切)
茵蔯湯
茵蔯蒿(去莖一兩一名山茵蔯)川大黃(半兩)山梔子(七枚小者十枚)
右剉如麻豆大用水兩盞半慢火煮至一盞絞取汁
温服六分未利再服四分以利為度勢甚者作一服
未利再服以意加減當下如爛魚肚及膿血膠膘等
物及小便多出金色如皂角汁或其證將欲發黃者
此一劑分作四服每服調下五苓散三錢凡治發黃
不越此法也
世俗有𫝊烙黃而或愈者此強實之人素本中氣
不衰以及濕熱鬱之微者烙之而誤中強劫開發
得開氣血宣通即作汗而愈或體質本虚濕熱結
甚則劫發不開而反致死者不為少矣莫若仲景
法對證以藥致之則免致強劫不開而反誤人生
命也又聞近世妄𫝊有寒極隂黃而内外極救其
陽為害多矣設若病微而誤中開發得愈亦以鮮
矣而傷生者不可勝言也大抵凡諸黃者有二一
則濕熱氣而黃萬物皆然又如麥秀而霒雨濕熱
過極則黃疸者也及水澇而天氣濕熱則草木將
死而色變黃者也或病血液衰則虚燥熱太甚而
身面痿黃者猶亢旱而草木萎黃也夫病燥熱而
黃者當退熱潤燥而已此傷寒濕熱極甚而發黃
者開結退熱雙利大小腑以除水濕則利和而愈
也(霒於林切今作隂)
結胸而發黃者同䧟胸湯各半服下之或誤肥巴豆
熱毒圓藥下之及損隂氣遂協熱利不止而發黃者
同大承氣各半服下之亦有協熱利不止更或結胸
而發黃者用茵蔯五分同陷胸湯三分大承氣二分
以下之或兩感發黃者本方加黃連解毒湯一服急
下之或頭微汗小便利而微黃者濕熱微也宜此梔
子蘗皮湯
大山梔子(十五枚)甘草(一錢)黃蘗(半兩)
右剉如麻豆大此劑則作二服每服水三盞煮至一
盞絞取汁分三次作一日服
大陷胸湯
大黃芒硝(各三錢)甘遂末(三字七)
右剉如麻豆大一劑分作二服每服用水一盞煮大
黃至六分納硝煎一二沸絞汁一字七半温服未快
利再服熱惡不利者以意加服
大陷胸圓
大黃(半兩)葶&KR1047;(三錢微炒)芒硝(一分)杏仁(十二箇草灰炒色變)
右大黃為細末下葶&KR1047;杵再羅研杏仁硝如泥和圓
如彈子大每服一圓入甘遂末三字七白蜜半匙水
一盞煮至半盞温服當一宿許乃下未利再服
小陷胸湯
半夏(四錢湯洗全用不剉)生姜(二錢切)黃連(二錢剉)括蔞實(大者半箇惟剉
其殼子則不剉或但用其中子者非也)
右以水三盞煮括蔞取汁一盞半内餘藥煮至一盞
絞取汁一盞分兩次温服以效為度
大黃黃連瀉心湯
大黃黃連黃芩(各一分)一法加生姜一分甚良
梔子湯
大梔子(七枚剉碎)豆豉(半合)
右以水兩盞煮梔子至一盞半内豉煮至半盞絞汁
温服
凡加者皆用梔子先煮
或吐者止後服凡諸梔子湯皆非吐人之藥以其
燥熱鬱結之甚而藥頓攻之不能開通則鬱發而吐
因其嘔吐發開鬱結則氣通津液寬行而已故不須
再服也
梔子厚朴湯
大梔子(七枚)厚朴(半兩炙去粗皮)枳實(二錢)
右剉如麻豆大以水一盞半煮絞汁半盞温服
泛論
凡傷寒熱病下後熱不退下證尚在者再三下之以熱
退為度雖熱退尚未痊愈者隨證調之凡下之前後或
大汗將出或大汗已出(俗言好汗是言大汗)或汗後煩渴及諸吐
瀉雜病一切煩渴者須以細細飲之渴未止者頻頻時
與但不可過多以成留飲不散者也(留飲一名水畜經曰積飲)
夫留飲謂水液留積畜聚於内而不濕潤𫝊化者也
夫腸胃燥熱太甚則結滯而氣液不能宣通故雖飲
而難以止其煩渴也若以頓飲過多則水濕過極而
腸胃燥熱怫鬱轉以加其水濕痞閉故成留飲而心
腹滿痛或為吐瀉也
設若不與飲之則燥熱轉甚危而死矣
夫腸胃之燥濕猶地最澇適當其宜皆不可過與不
及凡治病之道以調六氣隂陽使無偏傾各守其常
平和而已嗟夫世俗或以妄為冷水寒藥水損脾腎
隔却大汗但令中外俱熱而欲望其作大汗者或大
汗欲出腸胃燥熱煩渴及汗已出及慮水却大汗不
與水者或氣弱久虚煩渴者或吐瀉煩渴者或産婦
煩渴皆以妄為氣虚不可飲水也此乃未知古人云
渴欲飲水為熱在裏也若夫正氣即衰邪熱燥甚而
煩渴者若非水液寒藥滋養救其殘隂退其邪熱則
陽熱暴甚而為害速矣况不與水而反以大毒熱藥
乾燥之寧無損者耶且如酒之體者水也比之飲水
則過能多飲而旋能消散之外轉能發於渴者以其
苦熱養於心火則陽盛隂衰而燥去水濕之體故旋
能消散而善多飲水也其酒之善多飲者以其酒之
熱毒若非復以水體勝之則亦少飲疾醉者強以飲
多則燥熱太甚而多生病也然酒力之熱善消水體
復制酒力以其熱力多於水體故飲多則熱醉而燥
盡水體勢力尚在則燥熱煩渴而病於酒也然酒之
熱耗盡水體之外尚能燥熱煩渴為病况病於燥熱
太甚而煩渴反不與水者豈不加其害耶凡燥熱煩
渴者腸胃易為怫鬱常以退熱開結散水潤燥之藥
調之免致燥熱太甚則怫鬱以成留飲雖多飲亦不
止其腸胃臟腑之燥熱煩渴而或腸胃之内濕甚以
成吐瀉也涼膈白虎五苓及桂苓甘露之散類隨證
以調之也
或成留飲諸病者隨證燥之
宜小青龍湯五苓桂苓甘露黃連解毒湯小陷胸大
承氣之類證本方論中
戰汗
夫熱病大汗將出而反寒戰者
古人以百病皆為雜病惟傷寒名曰大病俗言汗病
是也經言大汗者非謂邪熱自汗大出者也乃陽氣
怫熱鬱結後得開通發散宣通則蒸蒸而為汗出是
謂大汗言大病怫熱邪毒之氣鬱極迺發以為汗出
故曰大汗也故經曰大氣皆去病得已矣
表之正氣與邪熱并甚於裏大熱亢極而反兼水化制
之故反寒慄也(化謂造化之化也)
經曰少隂所至為驚或惡寒戰慄譫妄謂少隂君火
熱氣之所至而為此等之病也又經曰諸禁鼓慄如
喪神守皆屬於火注云熱之内作然禁俗作噤鼓振
搖而動也言禁汵振慄反寒戰也經曰亢則害承乃
制謂五行之道微者當其本此實其過亢則反兼勝
已之化以制其甚老子云天之道其張弓乎高者抑
之斯其道也經曰水曰靜順謂靜而自己無為但順
物之氣味也及方圓不與物爭乃至柔順者也水本
寒寒極則水冰如地而能載物又經曰水發而雹雪
是水寒亢極而反似尅水之土化是謂兼化也故病
寒極者反堅滿也夫土主濕霒雲雨而安靜雨濕極
甚則飄驟散落是反兼風木制其土濕也故經言痙
為濕極而反似風強病也木主生榮而王於春其
氣濕其本風風大則反涼而毁折是兼金花制其本
也故風病過極則中外燥澁皮膚皴揭反氣運行之
燥澁而筋脉瘛緩是反兼金花也金主於秋而屬
於隂其氣涼涼極則天氣清明而萬物反燥燥物莫
若火是金極反兼火化制之也故為病血液衰少燥
金之化極甚則反熱也燥物莫若火夏月火盛熱極
甚則天氣曛昩而萬物反潤以出水液林木流津及
體熱極而反出汗液以火煉金熱極而反化為水是
火極而反兼水化制之也故病熱極則反出五濕婦
人帶下淋&KR0377;及厥逆身冷或為惡寒戰慄而或反冷
痛也俗以帶下直言冷病及惡寒戰慄便為隂寒者
俗醫未知此也夫天道造化病微必當其木化寒見水
化熱見火化也病甚者反似勝巳之化如寒極反似
濕土熱極反似寒水之化嗟夫百病之極甚者其狀
反似於己之相反者俗醫不求其病之本氣而百端
擬議莫知真源不得已而但隨兼化之虚象妄為其
治反助其治而害於生命多矣以至舉世皆云病至
危極之時則隂陽反變而無能辨别也殊不知但以
運氣造化之理推之則設若千變萬化而歸其要則
一也何得有難易之二耶故經曰夫標本之為道要
而博小而大可以言一而知百病之害經又曰善言
始者必念於終善言近者必知其遠是則至數而道
不惑所謂明矣故老子曰不窺牖見天道不出戶見
天下其出彌遠其知彌少盖知要與不知要也古聖
曰反常合道謂古聖天理大道合同而常俗之心則
有相反者也然古聖道不離於俗者謂道包於族而
入俗也又云俗自離道者常俗莫能合於道也夫俗
則有相而道本無形者正如五行之變化微則守常
而本化自見乃有相之俗是化以自見也甚則反似
勝已之化乃無相而反常合道是謂變以其取變於
本化之相而反見勝已之化也變化之道多端此則
微甚外相之變化也故仙經曰大道似不肖厚德若
不足即藏其本相於内而反變化勝已之化於外無
相乃反常合於道者也却以道眼觀之則求其内也
若但以俗眼觀其外則逐相而遷何由得其要也故
聖經所論天地變化與道合同而俗無所慊但隨俗
見編集方論有乖其理秪合俗心致使後人皆由說
反自以為明而聖經之妙理瞢然罔究病者無辜竟
罹横夭吁可痛哉且如經言陽勝則熱隂勝則寒俗
直謂陽熱之氣勝則發熱隂寒之氣勝則發寒者皆
經之本旨也此言表裏之隂陽正氣之虛實言正氣勝者
為不病而不勝者為病也故經曰隂勝則陽病陽勝
則隂病陽勝則熱隂勝則寒是謂表陽之正氣為不
病裏隂之正氣衰而為受病也裏隂之正氣勝為不
病表陽之正氣衰而為受病者也此皆熱在表裏隂
陽之部分者也然病勝在裏為陽勝隂虚病當發熱
故發熱為病熱在裏陽勝隂虚下之則愈汗之即死
者是也表熱裏和則病當惡寒為隂勝陽虚汗之則
愈下之即死者是也故熱在表為隂勝陽虚而言惡
寒之寒則為寒也熱在裏為陽勝隂虚而言發熱之
熱則為熱也故傷寒表熱則惡寒當汗裏熱則發熱
而當下之又經曰重寒則熱重熱則寒者非謂病寒而
極重反變也此重言當有兩重惡寒則不惡寒而惡
熱謂表惡寒為一寒也若裏之陽和正氣又出之於
表則又當有一重惡寒是謂重寒則反不惡寒而為
發熱也若表之正陽之氣與邪熱并入於裏則為兩
重發熱則不發熱而後禁慄寒戰也此反言陽和衞
氣并之於表陽分則病氣之勝為陽勝也病氣與衞
氣并甚於裏之隂分則為隂氣也此亦表裏之隂陽
正氣之與邪熱相併而以言為虚實也然邪熱在於
表則惡寒而熱與裏之衛氣并之與表則反煩熱也
邪熱獨在於裏則發熱而表之正氣與邪熱并之於
裏則反寒戰也故經云陽虚則外寒隂虚則内熱此
言不併者也正氣虚而受邪熱故言虚也又曰陽勝
則外熱隂勝則内寒此言併者也夫表裏隂陽之分
受其邪熱之所在其冲和正陽之衛氣又為邪熱相
并而為病之所正氣轉實而不虚故經言勝也是故
經瘧論云陽氣并於隂當是之時陽虚而隂實外無
氣故先寒慄也隂氣逆極則後出之陽陽氣後併於外
則隂虚而陽實故先熱而渴又曰并於陽則陽勝并
於隂則隂勝隂勝則寒陽勝則熱是言表裏之隂陽
熱氣之虚實非寒熱隂陽之虚實也故經曰病在陽
則熱而脈燥在隂則寒而脈靜然氣并於内而外無
氣故寒戰脈不能燥甚而沈細欲絶靜或不見也
夫熱者邪熱與衞氣并則作發而不并則休止也故
經曰衞氣相離或病得休衞氣集則復病也故又云
隂虚而陽實實則熱矣衰則氣復反入入則寒矣此
秪言表裏之隂陽氣不并者為虛而并者為實其為
病之氣者乃熱之一也俗未明之直以經言隂勝則
寒不明其經意以病熱而反惡寒戰慄便為隂寒之
病誤之久矣其隂寒之為病者脈遲細不煩渴小便
清白吐利腥穢屈伸不便厥逆禁固體寒而不熱不
惡寒無戰慄者也故經言人多病氣也陽少隂多故
身寒如從水中出又曰人有身寒湯火不能熱厚衣
不能温不凍慄此是隂寒為病而直云不凍慄寒冷
也夫陽動隂靜故經曰戰慄動搖為陽火熱氣以為
病也反寒冷者亢則害承乃制是火熱極而反似寒
水者也故病寒戰者反渴及雜病而害戰者多有燥
糞也及夫平人冒寒而戰慄者寒主閉藏而外冒於
寒則裏熱怫鬱而表之陽和衞氣以外寒逼入於裏
則陽并於隂而寒戰也夫恐極而戰者經言五志過
極則勞傷本藏恐為腎故經曰恐傷腎然腎傷而虚
則心火自甚而熱也又經曰恐則氣下然陽主出行
舒榮故心火之志喜則身心放肆而隂主收藏故腎
水之志恐則身心收斂也夫恐則腎虚心實而熱正
氣收藏陷下於裏亦是陽并於隂而寒戰也夫酒噤
而戰者腸胃酒熱未散身表酒力已消則陽熱易為
畜熱入裏故但冒於寒則陽并於隂而寒戰也夫欲
汗而寒戰者傷寒日深表證罷畜熱於裏則發熱也
若表裏之正氣并入裏則火熱無極而反寒戰也隂
分陽熱之氣逆極而後出之陽則煩熱而大汗作也
世所謂交陽者非隂寒交熱以為陽熱也乃怫熱畜之
於裏而鬱極迺發則交𫝊出之於表之陽分是謂交陽
而後作汗也或怫鬱過極而不能交出於表者是鬱極
不發否極不泰即正氣衰殘隂氣先絶則陽氣後竭而
死矣夫欲汗而脈忽沈細而或不見者陽表正氣并入
於裏故也交陽而燥亂昏冒者裏熱鬱極迺發而欲出
以怫鬱而陽之氣極不能出故氣亂則神背而燥擾也
凡欲作汗無問病之微甚或以經新下者或下證未
全者恒以涼膈散調之甚者宜黃連解毒湯或下後二
三日或未經下腹滿煩渴脈沈實而有下證者三一承
氣湯下之勢惡者加黃連解毒湯下之或已戰不快者
或戰後汗出不快者或微戰數次經大戰而汗不出者乃
并之不甚而病之不速也通宜三一承氣湯或更加黃
連解毒湯下之以散怫熱而開鬱結也大法曰脈浮
不可下傷寒病已有裏証脈沈之下裏証尚在脈漸浮
至一二日汗不能出者裏証鬱發之不峻病已三乙承
氣湯微下之凡此諸可下者或得利而汗便出者或服
藥而怫鬱頓然開發先汗出而後利者或利性但隨汗
出泄則氣和而愈更不利者說不快交不過而死者止
由裏熱極甚而不能開發也故常以寒涼或下怫熱免
致但以其作汗而為邪熱耗絶隂氣而死矣或不戰而
汗出者衆不能盡而陽不并隂也或戰而無汗而自愈
者津液已衰以經發汗吐利或自汗吐利亡液過多則
津液衰竭無由作津但氣和而愈也
或不戰無汗而愈者陽不并隂則不戰津液已衰故無
汗而已也
世俗未知而直以惡寒戰慄名陽熱氣虚隂寒實勝
因而為治誤人多矣
受汗
夫大汗將出者慎不可限其煩熱而外用水濕及風涼
制其熱也
陽熱開發將欲作汗而出者若為外風涼水濕所薄
則怫熱反入於裏而不能出泄病多危極而死矣
亦不可恨其汗遲而厚衣壅覆欲令大汗快而早出也
怫熱已甚而鬱極迺發其發之微則順甚則逆順則
發易逆則發難病已怫熱作發而煩熱悶亂更以厚
衣壅覆太過則陽熱暴然太甚隂氣轉衰而正氣不
榮則無由開發即燥熱喘滿危而死矣
汗後
雙解散普解風寒暑濕饑飽勞逸憂愁思慮恚怒悲
恐四時中外諸邪所傷億覺身熱頭疼拘倦強痛無問
自汗無汗增寒發熱渴與不渴有甚傷寒疫癘汗病兩
感風氣雜病一切舊病作發三日裏外並宜服之設若
感之勢甚本難解者常服三兩日間亦漸減可並無所
損或裏熱極甚腹滿實痛煩渴譫妄須可急下者以大
承湯下之或三乙承氣湯亦妙也若下後未愈或證未
全或大汗前後逆氣或汗後餘熱不解或遺熱勞復或
感他人病氣汗毒𫝊染或中瘴氣馬氣羊氣一切穢毒
并漆毒酒食一切藥毒及墜墮打撲傷損疼痛或久新
風眩頭疼中風偏枯破傷風洗頭風風癎病或婦人産
後諸疾小兒驚風積熱瘡瘍疹痘諸證無問日數但
服之周身中外氣血宣通病皆除愈(是防風通聖散加天水散各一半)
防風川芎當歸(切焙)芍藥薄荷葉(淨去毛)大黃
麻黃(去根苗節)連翹芒硝(别研各半兩)石膏(别研)桔梗(各一兩)滑石(十五兩别研)
白术山梔子荆芥葉(各二錢半)甘草(四兩)黃苓(一兩)
右為麄末每服五錢六錢水一大盞半入葱白五寸
鹽豉五十粒生姜三片煎至一盞濾汁去滓温服無
時日三四服以效為度常服三錢水一中盞煎六分
絞汁温服不拘時兼夜四服設痊愈後更宜常服使
病不再作新病不生並無過竟無問歲數乃平人常
服之仙藥也凡人已衰老則腎水真隂損虚即風熱
燥鬱甚精血涸竭枯燥而死但以此藥扶補滋潤者
也嗟夫世俗反以妄𫝊中年以上火氣漸衰止是虚
冷更無熱病誤服熱毒之劑害人無數豈知識病之
法全憑勝證以别寒熱隂陽虚實豈可以中年上下
為則耶此藥除孕婦及産後月事經水過多并泄瀉
者不宜服或治雜病亦宜治風熱極妙一名通氣防
風散一名通解散
傷寒傳染論
夫傷寒傳染之由者因聞大汗穢毒以致神狂氣亂邪
熱暴甚於内作發於外而為病也則如西山記曰近穢
氣而觸真氣錢仲陽云步履糞穢之履無使近於嬰兒
若聞其氣則冷兒急驚風搐也孫真人云乘馬遠行至
暮當沐浴更衣然後方可近於嬰兒使不聞馬汗與夫
氣毒不然則多為天弔急驚風搐也故剥死馬者感其
毒氣而成馬氣丁黃之疾皆由聞其毒氣之所作也故
聖惠方一法大汗出則懸藥於戶辟其大汗穢毒無使
傷於人也世以艾炙席隅者皆其義也多染親屬憂戚
侍奉之人勞役者由其神氣怯弱易為變亂故也何以
知傳染脈不浮者是也若誤以熱藥解表不惟不解其
病反甚而危殆矣其治之法自汗宜以蒼术白虎湯無
汗宜滑石凉膈散熱散而愈其不解者適其表裏微甚
隨證治之而與傷寒之法皆無異也
傷寒直格方卷下
