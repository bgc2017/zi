白田雜著雜家類二(雜考之屬)
提要
(臣)等謹案白田雜著八卷
國朝王懋竑撰懋竑有朱子年譜已著錄是編
皆其考證辨論之文而于朱子之書用力尤
深如易本義九圖論家禮考皆反覆研索參
互比校定為後人所依託為宋元以來儒者
之所未發孟子序說考謂集註從史記綱目
從通鑑年月互異書楚詞後謂集註誤從舊
說而以九章所述證史文之舛其讀史諸篇
於通鑑綱目多所拾遺補缺而朱子答江元
適書薛士龍書考一篇語盈一卷皆根柢全
集語錄鉤稽年月辨别異同於為學次第尤
豁若發蒙盖篤信朱子之書一字一句皆沈
潛以求其始末幾微得失無不周知故其言
平允如是非浮慕高名借以劫伏衆論而實
不得其涯涘者也至吕祖謙大事記今未見
其書俟再考絶不以偶闕是編而諱言未見
與惠棟九經古義自稱未見易舉正者相同
均猶有先儒篤實之遺知其他所援引皆實
見本書與楊慎焦竑諸人動輒影撰者異矣
此本後有乾隆丁卯河間紀容舒䟦稱抄自
景州申詡家未知為懋竑所自訂或詡所選
錄近别有白田草堂全集凡此本所載皆在
其中而此所無者幾十之六大抵多酬應之
文不及此本之精核盖其後人珍藏手澤片
語不遺故不免失于簡汰今以新刻全集别
存目于集部中此本篇篇標目雖似雜文而
實皆考證之體故特入於雜家類亦東觀餘
論編入子家之例也乾隆四十六年十一月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
