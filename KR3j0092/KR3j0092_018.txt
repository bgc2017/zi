夢溪筆談卷第十八
沈括存中
技藝
賈魏公爲相日有方士姓許對人未嘗稱名無
貴賤皆稱我時人謂之許我言談頗有可
採然傲誕視公卿蔑如也公欲見使人邀
召數四卒不至又使門人苦邀致之許騎
驢徑欲造丞相廳事門吏止之不可吏曰
此丞相廳門雖丞郎亦須下許曰我無所
求於丞相丞相召我来若如此但須我去
耳不下驢而去門吏急追之不還以白丞
相魏公又使人謝而召之終不至公歎曰
許市井人耳惟其無所求扵人尚不可以
勢屈况其以道義自任者乎
營舍之法謂之木經或云喻晧所撰凡屋有三
分(去声)自梁以上爲上分地以上爲中分階
爲下分凡梁長幾何則配極幾何以爲榱
等如梁長八尺配極三尺五寸則&KR0550;法堂
也此謂之上分楹若干尺則配堂基若干
尺以爲榱等若楹一丈一尺則階基四尺
五寸之類以至承栱榱桷皆有定法謂之
中分階級有峻平慢三等宫中則以御輦
爲法凡自下而登前竿垂盡臂後竿展盡
臂爲峻道(荷輦十二人前二人日前竿女二人曰前絛又次曰前會後三)
(人曰後脇又後曰後絛末後曰後竿輦前隊長一人曰傳唱後一人曰報賽)前
竿平肘後竿平肩爲慢道前竿垂手後竿
平肩爲平道此之爲下分其書三卷近歲
土木之工益爲嚴善舊木經多不用未有
人重爲之亦良工之一業也
審方面勢覆量高深遠近筭家謂之術文
象形如繩木所用墨㪷也求星辰之行步
氣朔消長謂之綴術謂不可以形察但以
筭數綴之而已北齊祖亘有綴術二卷
筭數求積尺之法如芻萌芻童方池冥谷塹堵
鱉臑圓錐陽馬之類物形備矣獨未有隙
積一術古法凡筭方積之物有立方謂六
幕皆方者其法再自乘則得之有塹堵謂
如土墻者兩邊殺兩頭齊其法併上下廣
折半以爲之廣以直高乘之又以直高爲
句以上廣减下廣餘者爲股句股乘弦以
爲斜高有芻童謂如覆㪷者四面皆殺其
法倍上長加入下長以上廣乘之倍下長
加入上長以下廣乘之併二位法以高乘
之六而二隙積者謂積之有隙者如累棋
層壇及酒家積罌之類雖佀覆斗四面皆
殺緣有刻缺及虚隙之處用芻童法求之
常失扵數少予思而得之用芻童法爲上
行下行別列下廣以上廣减之餘者以高
乘之六而一併入上行(假令積罌最上无縱廣各二罌最下)
(行各十二行行罌相次先以上二行相次率至十二當十一行也以芻童法求之倍)
(上行長得四併入下長得十六以上廣乘之得之二十二人倍下二長得十六併入)
(上長得四十大以下廣乘之得三百一十二併二倍得三百四十四以高乘之得二)
(千七百八十四重列下廣十二以上廣减之餘十以高乘之則一百一十併入上行)
(者三千八百九十四六而一得六百四十九此爲罌數也芻童求見實方之積隙積)
(求見合角不盡益出羡積也)履畒之法方圓曲直盡矣
未有會圓之術凡圓田既能拆之須使會
之復圓古法惟以中破圓法拆之其失有
及三倍者予別無折會之術置圓田徑半
之以爲弦又以半徑減去所割數餘者爲
股各自乘以股除弦餘者開方除爲勾倍
之爲割田之直徑以所割之數自乘退一
位倍之又以圓徑除所得加入直徑爲割
田之弧再割亦如之减去巳割之數則再
割之數也(假令有圓田徑十步欲割二步以半徑為弦五步自乘得二十)
(五又以半徑减去所割二步餘三步為股自乘得九用减弦外有十六開平方除得)
(四步為勾倍之為所割直徑以所割之數二步自乘為四倍之得為八退上一倍為)
(四尺以圓徑除今圓徑十已足盈數無可除只用四尺加入直徑為所割之弧凡得)
(圓徑入步四尺也再割亦依此法如圓徑二十步求弧數則當折半乃所謂以圓徑)
(除之也)此二類皆造微之術古書所不到者
漫志于此
蹙融或謂之蹙戎漢書謂之格五雖止用數棋
共行一道亦有能否徐德占善移遂至無
敵其法已常𣣔有餘𥙿而致敵人扵嶮雖
知其術止如是然卒莫能勝之
予伯兄善射自能爲弓其弓有六善一者性體
少而勁二者和而有力三者久射力不屈
四者寒暑力一五者絃聲清實六者一張
便正凡弓性體少則易張而夀但患其不
勁𣣔其勁者妙在治筋凡筋生長一尺乹
則減半以膠湯濡而極之復長一尺然後
用則筋力巳盡無復伸㢮又揉其材令仰
然後傅角與筋此兩法所以爲筋也凡弓
節短則和而虛(虛謂挽過吻則無力)節長則健而柱
(柱謂挽過咳則木強而不来節謂把捎禆木長則柱短則虛)節得中則
和而有力仍絃聲清實凡弓初射與天寒
則勁強而難挽射久天暑則弱而不勝矢
則膠之爲病也凡膠𣣔薄而筋力盡強弱
任筋而不任膠此所以射久力不屈寒暑
力一也弓所以爲正者材也相材之法視
其理其理不因矯揉而直中䋲則張而不
跛此弓人之所當知也
小說唐僧一行曾筭棋局都數凡若干局盡之
予嘗思之此固易耳但數多非世間名數
可能言之今略舉大數凡方二路用四子
可變八千十一局方三路用九子可變一
萬九千六百八十三局方四路用十六子
可變四千三百四萬六十七百二十局
方五路用二十五子可變八千四百七十
二億八千八百六十萬九千四百四十三
局(古法十万爲億十億爲兆萬兆爲稊筭家以万万爲億万萬億爲兆万万兆為)
(㧡今但以筭家𢾗計之)方六路用三十六子可變
十五兆九十四萬六千三百五十二億八
千二百三萬一千九百二十六局方七路
以上數多無名可記盡三百六十一路大
約連書萬字五十二即是局之大數(万字五十)
(二最下万字是藥局第二是万万局第三是万億局第四是一兆局第五是万兆局)
(第六是万二兆謂之一垓第七是垓局第八是萬萬垓第九是万億万万垓此外無)
(名可紀但五十二次万倍乘之即是都大數零中數不與)其法初一路
可變三局(一黑一白一空)自後不以横直但增一
子即三因之凡三百六十一增皆三因之
即是都局數又法先計循邊一行爲法(凡十)
(九路得一十億六千二百二十六万一千四百六十七局)凡加一行即
以法累乘之乘終十九行亦得上數又法
以自法相乘(得一百三十五兆八百五十一萬七千一百七十四億四)
(千八百二十八萬七千三百三十四局此是兩行几三十八路变得此數也)下
位副置之以下乘上又以下乘下置爲上
位又副置之以下乘上以下乘下加一法
亦得上數有數法可求唯此法最徑捷(只五)
(次乘便盡三百六十一路)千變萬化不出此數棋之局
盡矣
西京雜記云漢元帝好蹴踘以蹴踘爲勞求相
類而不勞者遂爲彈棋之戲予觀彈棋絶
不類蹴踘頗與擊踘相近疑是傳寫誤耳
唐薛嵩好蹴踘劉鋼止之曰爲樂甚衆
何必乘危邀頃刻之懽此亦擊踘唐書誤
述爲蹴踘彈棋今人罕爲之有譜一卷盡
唐人所爲其局方二尺中心高如覆盂其
巔爲小壺四角微隆起今大名開元寺佛
殿上有一石局亦唐時物也李商隠詩曰
玉作彈棋局中心最不平謂其中高也白
樂天詩彈棋局上事最妙是長斜長斜謂
抹角斜彈一發過半局今譜中具有此法
柳子厚叙棋用二十四棋者即此戲也漢
書注云兩人對局白黑子各六枚與子厚
所記小異如奕棋古局用十七道合二百
八十九道黑白棋各百五十亦與後世法
不同
筭術多門如求一上驅搭因重因之類皆不離
乘除唯增成一法稍異其術都不用乘除
但𥙷虧就盈而已假如𣣔九除者增一便
是八除者增二便是但一位一因之若位
數少則頗簡捷位數多則愈繁不若乘除
之有常然筭術不患多學見簡即用見繁
即變不膠一法乃爲通術也
板印書籍唐人尚未盛爲之自馮瀛王始印五
經已後典籍皆爲板本慶曆中有布衣畢
昇又爲活板其法用膠泥刻字薄如錢唇
每字爲一印火燒令堅先設一䥫板其上
以松脂臘和紙灰之類冐之𣣔印則以一
䥫範置䥫板上乃密布字印滿䥫範爲一
板持就火煬之藥稍鎔則以一平板按其
面則字平如砥若止印三二本未爲簡易
若印數十百千本則極爲神速常作二䥫
板一板印刷一板已自布字此印者纔畢
則第二板巳具更互用之瞬息可就每一
字皆有數印如之也等字每字有二十餘
印以備一板内有重複者不用則以紙帖
之每韻爲一貼木格貯之有竒字素無備
者旋刻之以草火燒瞬息可成不以木爲
之者文理有疎密沾水則高下不平兼與
藥相粘不可取不若燔土用訖再火令藥
鎔以手拂之其印自落殊不沾汚昇死其
印爲予群從所得至今保藏
淮南人衞朴精於曆術一行之流也春秋日蝕
三十六諸曆通驗密者不過得二十六七
唯一行得二十九朴乃得三十五唯莊公
十八年一蝕今古筭皆不入蝕法疑前史
誤耳自夏仲康五年癸巳歲至熙寕六年
癸丑凡三千二百一年書傳所載日食凡
四百七十五衆曆考驗雖各有得失而朴
所得爲多朴能不用筭推古今日月蝕但
口誦乘除不差一筭凡大曆悉是筭數令
人就耳一讀即能暗誦傍通曆則縱横誦
之嘗令人寫曆書寫訖令附耳讀之有差
一筭者讀至其處則曰此誤某字其精如
此大乘除皆不下照位運籌如飛人眼不
能逐人有故移其一筭者朴自上至下手
循一遍至移筭處則撥正而去熙寕中撰
奉元曆以無候簿未能盡其術自言得六
七而巳然已密扵他曆
醫用艾一灼謂之一壮者以壮人爲法其言若
干壮壮人當依此數老幼羸弱量力减之
四人分曹共圍棋者有術可令必勝以我曹不
能者立于彼曹能者之上令但求急先攻
其必應則彼曹能者爲其所制不暇恤局
則常以我曹能者當彼不能者此虞卿闘
馬術也
西戎用羊卜謂之䟦焦卜師謂之厮乩(必定反)以
艾灼羊髀骨視其兆謂之死䟦焦其法兆
之上爲神明近脊處爲坐位坐位者主位
也近傍處爲客位盖西戎之俗所居正寝
常留中一間以奉鬼神不敢居之謂之神
明主人乃坐其傍以此占主客勝負又有
先呪粟以食羊羊食其粟則自搖其首乃
殺羊視其五藏謂之生䟦焦其言極有驗
委細之事皆能言之生䟦焦土人尤神之
錢氏據兩浙時於杭州𣑽天寺建一木塔方兩
三級錢帥登之患其塔動匠師云未布瓦
上輕故如此方以瓦布之而動如初無可
柰何密使其妻見喻皓之妻貽以金釵問
塔動之因皓笑曰此易耳但逐層布板訖
便實釘之則不動矣匠師如其言塔遂定
盖釘板上下弥束六幕相聮如胠篋人履
其板六幕相持自不能動人皆伏其精練
醫者所論人鬚髮眉雖皆毛類而所主五藏各
異故有老而鬚白眉髮不白者或髮白而
鬚眉不白者臓氣有所偏故也大率髮屬
扵心禀火氣故上生鬚屬腎禀水氣故下
生眉屬肝故側生男子腎氣外行上爲鬚下
爲勢故女子䆠人無勢則亦無鬚而眉髮
無異扵男子則知不屬腎也
醫之爲術苟非得之扵心而恃書以爲用者未
見能臻其妙如术能動鍾乳按乳石論曰
服鍾乳當終身忌术五石諸散用鍾乳爲
主復用术理極相反不知何謂予以問老
醫皆莫能言其義按乳石論云石性雖温
而體本沉重必待其相蒸薄然後發如此
則服石多者勢自能相蒸若更以藥觸之
其發必甚五石散雜以衆藥用石殊少勢
不能蒸須藉外物激之令發耳如火少必
因風氣所鼓而後發火盛則鼓之反爲害
此自然之理也故孫思邈云五石散大猛
毒寕食野葛不服五石遇此方即須焚之
勿爲含生之害又曰人不服石庶事不佳
石在身中萬事休泰唯不可服五石散盖
以五石散聚其所惡激而用之其發暴故
也古人處方大體如此非此書所能盡也
况方書仍多偽雜如神農本草最爲舊書
其間差誤尤多醫不可以不知也
予一族子舊服芎藭醫鄭叔熊見之云芎藭不
可久服多令人暴死後族子果無疾而卒
又予姻家朝士張子通之妻因病腦風服
芎藭甚久亦一旦暴亡皆予目見者又予
嘗苦腰重久坐則旅距十餘步然後能行
有一將佐見予曰得無用苦參㓗齒否予
時以病齒用苦參數年矣曰此病由也苦
參入齒其氣傷腎能使人腰重後有太常
少卿舒昭亮用苦參揩齒歲久亦病腰自
後悉不用苦參腰疾皆愈此皆方書舊不
載者
世之摹字者多爲筆勢牽製失其舊跡須當横
摹之汎然不問其點畫惟舊跡是循然後
盡其妙也
古人以散筆作隷書謂之散隷近歲蔡君謨又
以散筆作草書謂之散草或曰飛草其法
皆生於飛白亦自成一家
四明僧奉真良醫也天章閣待制許元爲江淮
發運使奏課于京師方𣣔入對而其子疾
亟暝而不食惙惙𣣔逾宿矣使奉真視之
曰脾巳絶不可治死在明日元曰觀其疾
勢固知其不可救今方有事須陛對能延
數日之期否奉真曰如此似可諸臓皆巳
衰唯肝臓獨過脾爲肝所勝其氣先絶一
臓絶則死若急瀉肝氣令肝氣衰則脾少
緩可延三日過此無術也乃投藥至晚乃
能張目稍稍復啜粥明日漸蘇而能食元
甚喜奉真笑曰此不足喜肝氣暫舒耳無
能爲也後三日果卒
夢溪筆談卷第十八
