夢溪筆談卷第二
沈括存中
故事二
三司使班在翰林學士之上舊制權使即與正
同故三司使結銜皆在官職之上慶曆中
葉道卿爲權三司使執政有欲抑道卿者
降勅時移權三司使在職下結銜遂立翰
林學士之下至今爲例後嘗有人論列結
銜雖依舊而權三司使初除閤門取旨間
有叙學士者然不爲定制
宗子授南班官世傳王文正太尉爲宰相日始
開此議不然也故事宗子無遷官法唯遇
稀曠大慶則普遷一官景祐中初定祖宗
並配南郊宗室欲緣大禮乞推恩使諸王
宫教授刁約草表上聞後約見丞相王沂
公公問前日宗室乞遷官表何人所爲約
未測其意荅以不知歸而思之恐事窮且
得罪乃再詣相府沂公問之如前約愈恐
不復敢隱遂以實對公曰無他但愛其文
詞耳再三嘉獎徐曰已得旨别有措置更
數曰當有指揮自此遂有南班之授近属
自初除小將軍凢七遷則爲節度使遂爲
定制諸宗子以千縑謝約約辭不敢受予
與刁親舊刁嘗出表藁以示予
大理法官皆親節案不得使吏人中書檢正官
不置吏人每房給楷書一人錄淨而已蓋
欲士人躬親職事格吏姦兼歴試人才也
太宗命創方團毬帶賜二府文臣其後樞密使
兼侍中張耆王貽永皆特賜李用和曹郡
王皆以元舅賜近歲宣徽使王君貺以耆
舊特賜皆出異數非例也近歲京師士人
朝服乘馬以黲衣蒙之謂之涼衫亦古之
遺法也儀禮朝服加景是也但不知古人
制度章色如何耳
内外制凢草制除官自給諫待制以上皆有潤
筆物太宗時立潤筆錢數降詔刻石于舍
人院每除官則移文督之在院官下至吏
人院騶皆分霑元豐中改立官制内外制
皆有添給罷潤筆之物
唐制官序未至而以他官權攝者爲直官如許
敬宗爲直記室是也國朝學士舍人皆
置直院熙寧中復置直舍人學士院但以
資淺者爲之其實正官也熙寧六年舍人
皆遷罷閣下無人乃以章子平權知制誥
而不除直院者以其暫攝也古之兼官多
是暫時攝領有長兼者即同正官予家藏
海陵王墓誌謝眺文稱兼中書侍郎
三司開封府外州長官升廳事則有衙吏前導
告喝國朝之制在禁中唯三告官打杖子
告于中書翰林學士告于本院御史告于
朝堂皆用朱衣吏謂之三告官所經過皆
閽吏以梃扣地警衆謂之打杖子兩府親
王自殿門打至本司及上馬處宣徽使打
于本院三司使知開封府打于本司近歲
寺監長官亦打非故事前宰相赴朝亦有
特旨許張蓋打杖子者繋臨時指揮執絲
梢鞭入内自三司副使以上副使唯乘紫
絲暖座從人隊長持破木梃自待制以上
近歲寺監長官持藤杖非故事也百官儀
範著令之外諸家所記尚有遺者雖至猥
細亦一時儀物也
國朝未改官制以前異姓未有兼中書令者唯
贈官方有之元豐中曹郡王以元舅特除
兼中書令下度支給俸有司言自來未有
活中書令請受則例
都堂及寺觀百官會集坐次多出臨時唐以前
故事皆不可考唯顔真卿與左僕射定襄
郡王郭英乂書云宰相御史大夫兩省五
品供奉官自爲一行十二衛大將軍次之
三師三公令僕少師保傅尚書左右丞侍
郎自爲一行九卿三監對之從古以來未
嘗參錯此亦略見當時故事今錄于此以
備闕文
賜功臣号始於唐德宗奉天之役自後藩鎮下
至從軍資深者例賜功臣本朝唯以賜
將相熙寧中因上皇帝尊号宰相率同
列面請三四上終不允曰徽号正如卿
等功臣何𥙷名實是時吳正憲爲首相乃
請止功臣号從之自是群臣相繼請罷遂
不復賜
夢溪筆談卷第二
