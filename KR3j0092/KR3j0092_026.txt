夢溪筆談卷第二十六
沈括存中
藥議
古方言雲母麤服則著人肝肺不可去如枇把
狗脊毛不可食皆云射入肝肺世俗似此
之論甚多皆謬說也又言人有水喉氣喉
者亦謬說也世傳歐希範真五臟圖亦畫
三喉盖當時驗之不審耳水與食同嚥豈
能就中遂分入二喉人但有咽有喉二者
而已咽則納飲食喉則通氣咽則下入胃
脘次入胃又次入腸又次入大小腸喉則
下通五臟出入息五臟之含氣呼吸正如
冶家之鼓鞴人之飲食藥餌但自咽入腸
胃何嘗能至五臟凢人之肌骨五臟腸胃
雖各别其入腸之物英精之氣味皆能洞
逹但滓穢即入二腸凢人飲食及服藥旣
入腸爲真氣所蒸英精之氣味以至金石
之精者如細研硫黃朱砂乳石之類凢能
飛走融結者皆隨真氣洞逹肌骨猶如天
地之氣貫穿金石土木曾無留礙自餘頑
石草木則但氣味洞逹耳及其勢盡則滓
穢傳入大腸潤濕滲入小腸此皆敗物不
復能變化惟當退洩耳凢所謂某物入肝
某物入腎之類但氣味到彼耳凢質豈能
至彼哉此醫不可不知也
予集靈苑方論雞舌香以爲丁香母蓋出陳氏
拾遺今細考之尚未然按齊民要術云雞
舌香世以其似丁子故一名丁子香即今
丁香是也日華子云雞舌香治口氣所以
三省故事郎官日含雞舌香欲其奏事對
荅其氣芬芳此正謂丁香治口氣至今方
書爲然又古方五香連翹湯用雞舌香千
金五香連翹湯無雞舌香却有丁香此最
爲明驗新𥙷本草又出丁香一條蓋不曾
深考也今世所用雞舌香乳香中得之大
如山茱萸剉開中如柹核略無氣味以治
疾殊極乖謬
舊說有藥用一君二臣三佐五使之說其意以
謂藥雖衆主病者專在一物其他則節級
相爲用大略相統制如此爲宜不必盡然
也所謂君者主此一方者固無定物也藥
性論乃以衆藥之和厚者定以爲君其次
爲臣爲佐有毒者多爲使此謬說也設若
欲攻堅積如巴豆軰豈得不爲君㦲
金罌子止遺洩取其温且澁也世之用金罌者
待其紅熟時取汁熬膏用之大誤也紅則
味甘熬膏則全斷澁味都失本性今當取
半黃時採乾搗未用之
湯散丸各有所宜古方用湯最多用丸散者殊
少煑散古方無用者唯近出人爲之本體
欲逹五臟四肢者莫如湯欲留膈胃中者
莫如散久而後散者莫如丸又無毒者宜
湯小毒者宜散大毒者須用丸又欲速者
用湯稍緩者用散甚緩者用丸此其大槩
也近世用湯者全少應湯皆用煑散大率
湯劑氣勢完壯力與丸散倍蓰煑散者一
啜不過三五錢極矣比功較力豈敵湯勢
然湯旣力大則不宜有失消息用之全在
良工難可以定論拘也
古法採草藥多用二月八月此殊未當但二月
草巳芽八月苗未枯採掇者易辨識耳在
藥則未爲良時大率用根者若有宿根須
取無莖葉時採則津澤皆歸其根欲驗之
但取蘆服地黃軰觀無苗時採則實而沉
有苗時採則虚而浮其無宿根者即候苗
成而未有花時採則根生巳足而又未衰
如今之紫草未花時採則根色鮮澤過而
採則根色黯惡此其效也用葉者取葉初
長足時用牙者自從本說用花者取花初
敷時用實者成實時採皆不可限以時月
緣土氣有早晩天時有愆伏如平地三月
花者深山中則四月花白樂天遊大林寺
詩云人間四月芳菲盡山寺桃花始盛開
蓋常理也此地勢高下之不同也如筀竹
笋有二月生者有四月生者有五月方生
者謂之晚筀稻有七月熟者有八九月熟
者有十月熟者謂之晩稻一物同一畦之
間自有早晚此性之不同也嶺嶠微草凌
冬不凋并汾喬木望秋先隕諸越則桃李
冬實朔漠則桃李夏榮此地氣之不同一
畒之稼則糞漑者先牙一丘之禾則後種
者晩實此人力之不同也豈可一切拘以
定月哉
本草注橘皮味苦柚皮味甘此誤也柚皮極苦
不可向口皮甘者乃橙耳
按月令冬至麋角解夏至鹿角解隂陽相反如
此今人用麋鹿茸作一種殆疎也又有刺
麋鹿血以代茸云茸亦血耳此大誤也竊
詳古人之意凢含血之物肉差易長其次
䈥難長最後骨難長故人自胚胎至成人
二十年骨髓方堅唯麋角自生至堅無兩
月之久大者乃重二十餘斤其堅如石計
一晝夜須生數兩凢骨之頓成長神速無
甚於此雖草木至易生者亦無能及之此
骨之至強者所以能補骨血堅陽道強精
髓也豈可與凢血爲比㦲麋茸利補陽鹿
茸利補陰凢用茸無樂太嫰世謂之茄子
茸但珍其難得耳其實少力堅者又太老
唯長數寸破之肌如朽木茸端如馬瑙紅
玉者最善又北方戎狄中有麋麖麈駞鹿
極大而色蒼麂黃而無班亦鹿之類(角大而有)
(文瑩瑩如玉其茸亦可用)
枸杞陜西極邊生者高丈餘大可作柱葉長數
寸無刺根皮如厚朴甘美異於他處者千
金翼云甘州者爲真葉厚大者是大體出
河西諸郡其次江池間埂上者實圓如櫻
桃全少核暴乾如餅極膏潤有味
淡竹對苦竹爲文除苦竹外悉謂之淡竹不應
别有一品謂之淡竹後人不䁱於本草内
别䟽淡竹爲一物今南人食筍有苦筍淡
筍兩色淡筍即淡竹也
東方南方所用細辛皆杜衡也又謂之馬蹄香
也黃白拳局而脆乾則作團非細辛也細
辛出華山極細而直深紫色味極辛嚼之
習習如椒其辛更甚於椒故本草云細辛
水漬令直是以杜衡僞爲之也襄漢間又
有一種細辛極細而直色黃白乃是鬼督
郵亦非細辛也
本草注引爾雅云蘦大苦注甘草也蔓延生葉
似荷青莖赤此乃黃藥也其味極苦謂之
大苦非甘草也甘草枝葉悉如槐高五六
尺但葉端微尖而糙澁似有白毛實作角
生如相思角作一本生熟則角坼子如小
匾豆極堅齒嚙不破
胡麻直是今油麻更無他說予巳於靈苑方論
之其角有六稜者有八稜者中國之麻今
謂之大麻是也有實爲苴麻無實爲枲又
曰牡麻張騫始自大宛得麻油之種亦謂
之麻故以胡麻别之謂漢麻爲大麻也
赤箭即今之天麻也後人旣誤出天麻一條遂
指赤箭别爲一物旣無此物不得已又取
天麻苗爲之滋僞不然本草明稱採根隂
乾安得以苗爲之草藥上品除五芝之外
赤箭爲第一此神仙𥙷理飬生上藥世人
惑於天麻之說遂止用之治風良可惜㦲
以謂其莖如箭旣言赤箭疑當用莖此尤
不然至如鳶尾牛膝之類皆謂莖葉有所
似則用根耳何足疑哉
地菘即天名精也世人旣不識天名精又妄認
地菘爲火蘝本草又出鶴虱一條都成紛
亂今按地菘即天名精蓋其葉似菘又似
名精(名精即蔓精出)故有二名鶴虱即其實也世
間有單服火蘝法乃是服地菘耳不當用
火蘝(火蘝本草名稀蘝即是猪膏苗後人不識亦重復出之)
南燭草木記傳本草所說多端今少有識者爲
其作青精飯色黑乃誤用烏臼爲之全非
也此木類也又似草類故謂之南草木今
人謂之南天燭者是也南人多植於廷檻
之間莖如朔藋有節高三四尺廬山有盈
丈者葉微似棟而小至秋則實赤如丹南
方至多
太隂玄精生解州塩澤大滷中溝渠土内得之
大者如杏葉小者如魚鱗悉皆尖角端正
如龜甲其裙襴小墮其前則下剡其後則
上剡正如穿山甲相掩之處全是龜甲更
無異也色綠而瑩徹叩之則直理而折瑩
明如鑑折處亦六角如柳葉火燒過則悉
解折薄如柳葉片片相離白如霜雪平㓗
可愛此乃禀積隂之氣凝結故皆六角今
天下所用玄精乃絳州山中所出絳石耳
非玄精也楚州塩城古塩倉下土中又有
一物六稜如馬牙消清瑩如水晶潤澤可
愛彼方亦名太隂玄精然喜暴潤如塩鹻
之類唯解州所出者爲正
稷乃今之穄也齊晉之人謂即積皆曰祭乃其
土音乃無他義也本草左云又名穈子穈
子乃黍屬大雅維秬維秠維穈維芑秬秠
穈芑皆黍屬以色別丹黍謂之穈(穈音門)今
河西人用穈字而音穈
苦耽即本草酸漿也新集本草又重出苦眈一
條河西番界中酸漿有盈丈者
今之蘇合香如堅木赤色又有蘇合油如&KR2365;膠
今多用此爲蘇合香按劉夢得傳信方用
蘇合香云皮薄子如金色按之即少放之
即起良久不定如蟲動烈者佳也如此則
全非今所用者更當精考之
薰陸即乳香也本名薰陸以其滴下如乳頭者
謂之乳頭香鎔塌在地上者謂之塌香如
臘茶之有滴乳白乳之品豈可各是一物
山豆根味極苦本草言味甘者大誤也
蒿之類至多如青蒿一類自有兩種有黃色者
有青色者本草謂之青蒿亦恐有別也陜
西綏銀之間有青蒿在蒿䕺之間時有一
兩株迥然青色土人謂之香蒿莖葉與常
蒿悉同但常蒿色綠而此蒿色青翠一如
松檜之色至深餘蒿並黃此蒿獨青氣稍
芬芳恐古人所用以此爲勝
按文蛤即吳人所食花蛤也魁蛤即車螯也海
蛤今不識其生時但海岸泥沙中得之大
者如棋子細者如油麻粒黃白或赤相雜
蓋非一類乃諸蛤之房爲海水礲礪光瑩
都非舊質蛤之屬其類至多房之堅久瑩
㓗者皆可用不適指一物故通謂之海蛤
耳
今方家所用漏蘆乃飛廉也飛廉一名漏蘆苗
似箬葉根如牛蒡綿頭者是也採時用根
今閩中所用漏蘆莖如油麻高六七寸秋
深枯黑如漆採時用苗本草自有條正謂
之漏蘆
本草所論赭魁皆未詳審今赭魁南中極多膚
黑肌赤似何首烏切破其中赤白理如㯽
榔有汁赤如赭南人以染皮製鞾閩嶺人
謂之餘粮本草禹餘粮注中所引乃此物
也
石龍芮今有兩種水中生者葉光而末圓陸生
者葉毛而末銳入藥用生水者陸生亦謂
之天炙取少葉揉繫臂上一夜作大泡如
火燒者是也
麻子海東來者最勝大如蓮實出屯羅島其次
上郡北地所出大如大豆亦善其餘皆下
材用時去殼其法取麻子帛包之沸湯中
浸候湯冷乃取懸井中一夜勿令著水明
日日中暴乾就新瓦上輕挼其殼悉解簸
揚取肉粒粒皆完
夢溪筆談卷第二十六
廣陵曩丁雲擾幸存黌宫兩廡析爲官舍
儲粟之所士皆暴露時有子衿之歎
大帥周侯開藩之二年慨然謂成俗之方
本乎禮義學宫又禮義之本一日盡屏官
舍儲廪于外因其舊扶顛易圮而新之繼
廣田租稍增生員尋又斥其餘刊沈公筆
談爲飬士亡窮之利今方領侈𬒮彬彬然
禮義之風皆昔之在城闕者也夫教飬相
須旣教而飬之蔑如雖唐虞不能以化民
此稷契二官所以相爲表裏也今旣闢絃
歌之地又開資給之源可謂教飬兼得矣
此書公庫舊有之往往賈易以充郡帑不
及學校今兹及是益見薄於已而厚於士
賢前人遠矣脩年代匱泮宫備校書之職謹
識其本末且證辨訛舛凢五十餘字疑者
無他本不敢以意驟易姑存其舊以俟好
古博雅君子筆談所紀皆
祖宗盛時典故卿相太平事業及前世制
作之美雖目見耳聞者皆有補於世非他
雜誌之比云乾道二年六月日左迪功郎
充揚州州學教授湯脩年跋
