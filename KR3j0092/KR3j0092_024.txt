夢溪筆談卷第二十四
沈括存中
雜誌一
延州今有五城說者以謂舊有東西二城夾河
對立高萬典郡始展南北東三關城予因
讀杜甫詩云五城何迢迢迢迢隔河水延
州秦北戸關防猶可倚乃知天寳中巳有
五城矣
鄜延境内有石油舊說高奴縣出脂水即此也
生於水際沙石與泉水相雜惘惘而出土
人以雉尾裛之乃採入缶中頗似淳漆燃
之如麻但煙甚濃所霑幄幕皆黑予疑其
煙可用試埽其煤以爲墨黑光如漆松墨
不及也遂大爲之其識文爲延川石液者
是也此物後必大行於世自予始爲之蓋
石油至多生於地中無窮不若松木有時
而竭今齊魯間松林盡矣漸至太行京西
江南松山太半皆童矣造煤人蓋未知石
煙之利也石炭煙亦大墨人衣予戲爲延
州詩云二郎山下雪紛紛旋卓穹廬學塞
人化盡素衣冬未老石煙多似洛陽塵
解州塩澤之南秋夏間多大風謂之塩南風其
勢發屋拔木幾欲動地然東與南皆不過
中條西不過席張鋪北不過鳴條縱廣止
於數十里之間解塩不得此風不冰蓋大
滷之氣相感莫知其然也又汝南亦多大
風雖不及塩南之厲然亦甚於他處不知
緣何如此或云自城北風穴山中出今所
謂風穴昔已夷矣而汝南自若了知非有
穴也方諺云汝州風許州葱其來素矣
昔人文章用北狄事多言黑山黑山在大幕之
北今謂之姚家族有城在其西南謂之慶
州予奉使嘗帳宿其下山長數十里土石
皆紫黑似今之磁石有水出其下所謂黑
水也胡人言黑水原下委高水曾逆流予
臨視之無此理亦常流耳山在水之東大
底北方水多黑色故有盧龍郡北人謂水
爲龍盧龍即黑水也黑水之西有連山謂
之夜來山極高峻契丹墳墓皆在山之東
南麓近西有遠祖射龍廟在山之上有龍
舌藏于廟中其形如劒山西别是一族尤
爲勁悍唯啖生肉血不火食胡人謂之山
西族北與黑水胡南與逹靼接境
予姻家朝散郎王九齡常言其祖貽永侍中有
女子嫁諸司使夏偕因病危甚服毉朱嚴
藥遂差貂蟬喜甚置酒慶之女子於坐間
求爲朱嚴奏官貂蟬難之曰今歲恩例已
許門醫劉公才當候明年女子乃哭而起
徑歸不可留貂蟬追謝之遂召公才諭以
女子之意輟是歲恩命以授朱嚴制下
之日而嚴死公才乃囑王公曰朱嚴未受
命而死法容再奏公然之再爲公才請及
制下公才之尉氏縣使人召之公才方飲
酒聞得官大喜遂暴卒一四門助教而死
二醫一官不可妄得况其大者乎
趙韓王治第麻搗錢一千二百餘貫其他可知
蓋屋皆以板爲笡上以方塼甃之然後布
瓦至今完壯(塗壁以麻搗土世俗遂謂塗壁麻爲麻搗)
契丹北境有跳兔形皆兔也但前足纔寸許後
足幾一尺行則用後足跳一躍數尺止則
蹶然仆地生於契丹慶州之地大莫中子
使虜日捕得數兔持歸蓋爾雅所謂蟨兔
也亦曰蛩蛩巨驉也
蟭蟟之小而綠色者北人謂之螓即詩所謂螓
首蛾眉者也取其頂深且方也又閩人謂
大蠅爲胡螓亦螓之類也
北方有白鴈似鴈而小色白秋深則來白鴈至
則霜降河北人謂之霜信杜南詩云故國
霜前白鴈來即此也
熙寧中初行淤田法論者以謂史記所載涇水
一斛其泥數㪷且糞且漑長我禾黍所謂
糞即淤也予出使至宿州得一石碑乃唐
人鑿六陡門發汴水以淤下澤民獲其利
刻石以頌刺史之功則淤田之法其來蓋
久矣
予奉使河北邊太行而北山崔之間往往銜螺
蚌殼及石子如鳥卵者横亘石壁如帶此
乃昔之海濱今東距海已近千里所謂大
陸者皆濁泥所湮耳堯殛鯀于羽山舊說
在東海中今乃在平陸凡大河漳水滹沲
涿水桑乾之類悉是濁流今關陜以西水
行地中不減百餘尺其泥歲東流皆爲大
陸之土此理必然
唐李翺爲來南錄云自淮㳂流至于高郵乃泝
至于江孟子所謂決汝漢排淮泗而注之
江則淮泗固嘗入江矣此乃禹之舊跡也
熙寧中曾遣使按圖求之故道宛然但江
淮已深其流無復能至高郵耳
予中表兄李善勝曾與數年軰鍊朱砂爲丹經
歲餘因沐砂再入鼎誤遺下一塊其徒丸
服之遂發懵冒一夕而斃朱砂至涼藥初
生嬰子可服因火力所變遂能殺人以變
化相對言之旣能變而爲大毒豈不能變
而爲大善旣能變而殺人則宜有能生人
之理但未得其術耳以此知神仙羽化之
方不可謂之無然亦不可不戒也
温州鴈蕩山天下奇秀然自古圖牒未嘗有言
者祥符中因造玉清宮伐山取材方有人
見之此時尚未有名按西域書阿羅漢諾
矩羅居震旦東南大海際鴈蕩山芙蓉峯
龍湫唐僧買休爲諾矩羅贊有鴈蕩經行
雲漠漠龍湫宴坐雨濛濛之句此山南有
芙蓉峯下芙蓉驛前瞰大海然未知鴈蕩龍
湫所在後因伐木始見此山山頂有大池
相傳以爲鴈蕩下有二潭水以爲龍湫又
有經行峽宴坐峯皆後人以貫休詩名之
也謝靈運爲永嘉守凡永嘉山水遊歷殆
遍獨不言此山蓋當時未有鴈蕩之名予
觀鴈蕩諸峯皆峭拔嶮怪上聳千尺穹崖
巨谷不類他山皆包在諸谷中自嶺外望
之都無所見至谷中則森然干霄原其理
當是爲谷中大水衝激沙土盡去唯巨石
巋然挺立耳如大小龍湫水簾初月谷之
類皆是水鑿(音漕去聲)之穴自下望之則高嵓峭
壁從上觀之適與地平以至諸峯之頂亦
低於山頂之地面世間溝壑中水鑿之處
皆有植土龕巖亦此類耳今成臯陜西大
澗中立土動及百尺迥然聳立亦鴈蕩具
體而微者但此土彼石耳旣非挺出地上
則爲深谷林莽所蔽故古人未見靈運所
不至理不足怪也
内諸司舍屋唯祕閣最宏壯閣下穹隆高敞相
傳謂之木天
嘉祐中蘇州崑山縣海上有一船桅折風飄抵
岸船中有一十餘人衣冠如唐人繫紅鞓
角帶短皂布衫見人皆慟哭語言不可曉
試令書字字亦不可讀行則相綴如鴈行
久之自出一書示人乃唐天祐中告授屯
羅島首領陪戎副尉制又有一書乃是上
高麗表亦稱屯羅島皆用漢字蓋東夷之
臣屬高麗者船中有諸糓唯麻子大如蓮
的蘇人種之初歲亦如蓮的次年漸小數
年後只如中國麻子時贊善大夫韓正彦
知崑山縣事召其人犒以酒食食罷以手
捧首而𩥇意若懽感正彦使人爲其治桅
桅舊植船木上不可動工人爲之造轉軸
教其起倒之法其人又喜復捧首而𩥇
熙寧中珠輦國使人入貢乞依本國俗撒殿
詔從之使人以金盤貯珠跪捧於殿檻之
間以金蓮花酌珠向御座撒之謂之撒
殿乃其國至敬之禮也朝退有司埽徹
得珠十餘兩分賜是日侍殿閣門使副内
臣
方家以磁石磨針鋒則能指南然常微偏東不
全南也水浮多蕩摇指爪及盌唇上皆可
爲之運轉尤速但堅滑易墜不若縷懸爲
最善其法取新纊中獨蠒縷以芥子許蠟
綴于針腰無風處懸之則針常指南其中
有磨而指北者予家指南北者皆有之磁
石之指南猶柏之指西莫可原其理
歲首畫鍾馗于門不知起自何時皇祐中金陵
發一塚有石誌乃宋宗慤母鄭夫人宗慤
有妺名鍾馗則知鍾馗之設亦遠
信州杉溪驛舍中有婦人題壁數百言自叙世
家本士族父母以嫁三班奉職鹿生之子
(鹿忘其名)娩娠方三日鹿生利月俸逼令上道
遂死于杉溪將死乃書此壁具逼迫苦楚
之狀恨父母遠無地赴訴言極哀切頗有
詞藻讀者無不感傷旣死藁葬之驛後山
下行人過此多爲之憤激爲詩以弔之者
百餘篇人集之謂之鹿奴詩其間甚有佳
句鹿生夏文莊家奴人惡其貪忍故斥爲
鹿奴
士人以氏族相高雖從古有之然未嘗著盛自
魏氏銓緫人物以氏族相高亦未&KR0825;任門
地唯四夷則全以氏族爲貴賤如天笁以
刹利婆羅門二姓爲貴種自餘皆爲庶姓
如毗舍首陁是也其下又有貧四姓如工
巧純陁是也其他諸國亦如是國主大臣
各有種姓苟非貴種國人莫肯歸之庶姓
雖有勞能亦自甘居大姓之下至今如此
自後魏據中原此俗遂盛行于中國故有
八氏十姓三十六族九十二姓凡三世公
者曰膏梁有令僕者曰華腴尚書領護而
上者爲甲姓九卿方伯者爲乙姓散騎常
侍太中大夫者爲丙姓吏部正員郎爲丁
姓得入者謂之四姓其後遷易紛争莫能
堅定遂取前世仕籍定以博陵崔范陽盧
隴西李榮陽鄭爲中族唐高宗時又增太
原王清河崔趙郡李通謂七姓然地勢相
傾互相排詆各自著書盈編連簡殆數十
家至於朝廷爲之置官譔定而流習所徇
扇以成俗雖國勢不能排奪大率高下五
等通有百家皆謂之士族此外悉爲庶姓
㛰宦皆不敢與百家齒隴西李氏乃皇族
亦自列在第三其重族望如此一等之内
又如崗頭盧澤底李土門崔靖恭楊之類
自爲鼎族其俗至唐末方漸衰息
茶牙古人謂之雀舌麦顆言其至嫰也今茶之
美者其質素良而所植之木又美則新牙
一發便長寸餘其細如針唯牙長爲上品
以其質榦土力皆有餘故也如雀舌麦顆
者極下材耳乃北人不識誤爲品題予山
居有茶論嘗茶詩云誰把嫰香名雀舌定
來北客未曾嘗不知靈草天然異一夜風
吹一寸長
閩中荔枝核有小如丁香者多肉而甘土人亦
能爲之取荔枝木去其宗根仍火燔令焦
復種之以大石抵其根但令傍根得生其
核乃小種之不復牙正如六畜去勢則多
肉而不復有子耳
元豐中慶州界生子方蟲方爲秋田之害忽有
一蟲生如土中狗蝎其喙有鉗千萬蔽地
遇子方蟲則以鉗搏之悉爲兩段旬日子
方皆盡歲以大穰其䖝舊曾有之土人謂
之傍不肯
飬鷹鸇者其類相語謂之㕲漱(㕲音以麦反)三舘書
有㕲漱三卷皆飬鷹鸇法度及醫療之術
處士劉易隱居王屋山嘗於齋中見一大蜂罥
于蛛網蛛搏之爲蜂所螫墜地俄頃蛛鼓
腹欲裂徐行入草蛛嚙芋梗微破以瘡就
嚙處磨之良久腹漸消輕躁如故自後人
有爲蜂螫者挼芋梗傅之則愈
宋明帝好食蜜漬鱁鮧一食數升鱁鮧乃今之
烏鱡腸也如何以蜜漬食之大業中吴郡
貢蜜蟹二千頭蜜擁劒四瓮又何嗣嗜糖
蟹大底南人嗜鹹北人嗜甘魚蟹加糖蜜
蓋便於北俗也如今之北方人喜用麻油
煎物不問何物皆用油煎慶曆中群學士
會於玉堂使人置得生蛤蜊一簣令饔人
烹之久且不至客訝之使人檢視則曰煎
之巳焦黑而尚未爛坐客莫不大笑予嘗
過親家設饌有油煎法魚鱗鬛虬然無下
筯處主人則捧而撗嚙終不能咀嚼而罷
漳州界有一水號烏脚溪涉者足皆如墨數十
里間水皆不可飲飲則病瘴行人皆載水
自隨梅龍圖公儀䆠州縣時㳂牒至漳州
素多病預憂瘴癘爲害至烏脚溪使數人
肩荷之以物蒙身恐爲毒水所霑兢惕過
甚睢盱矍鑠忽墜水中至于沒頂乃出之
舉體黑如崑崙自謂必死然自此宿病盡
除頓覺康健無復昔之羸瘵又不知何也
北岳常岑謂之大茂山者是也半屬契丹以大
茂山分脊爲界岳祠舊在山下石晉之後
稍遷近裏今其地謂之神棚今祠乃在曲
陽祠北有望岳亭新晴氣清則望見大茂
祠中多唐人故碑殿前一亭中有李克用
題名云太原河東節度使李克用親領步
騎五十萬問罪幽陵回師自飛狐路即歸
鴈門今飛狐路在茂之西自銀冶寨北出
倒馬關度虜界却自石門子令水鋪入缾
形梅回兩寨之間至代州今此路已不通
唯北寨西出承天閣路可至河東然路極
峭狹太平興國中車駕自太原移幸常
山乃由土門路至今有行宫
鎮陽池苑之盛冠於諸鎮乃王鎔時海子園也
鎔嘗館李正威于此亭館尚是舊物皆甚
壯麗鎮人喜大言矜大其池謂之潭園盖
不知昔嘗謂之海子矣中山人常好與鎮
人相雌雄中山城北園中亦有大池遂謂
之海子以壓鎮之潭園予熙寧中奉使鎮
定時薛師政爲定帥乃與之同議展海子
