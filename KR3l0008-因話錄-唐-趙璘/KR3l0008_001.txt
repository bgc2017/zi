







　　欽定四庫全書

　　因話録卷一

　　唐　趙璘　撰

　　宫部

　　𤣥宗栁媫妤(余母之叔曽祖姑也)生延王玢(媫妤有學問𤣥宗甚重之)肅宗每
見王則語左右曰我與王兄弟中更相親外家皆關
中貴族栁氏乃尚書右丞範之女睦州刺史齊物之
妹也(栁氏姻眷奕葉貴盛而人物盡髙方與公康城公皆北史有𫝊睦州刺史諱齊物尚書右丞之

子右丞諱範國史有𫝊少而俊邁風格精異能為江南折桂書生詠調精絶見媚於時自周隋已後家富
於財嘗因調集至京師有名娼嬌陳者姿藝俱美為士子所奔走睦州君詣之悦焉嬌陳曰第中有錦帳
三十重即奉事終身蓋將以斯言戲之耳翌日遂如數載席帳以行嬌陳大驚且賞其竒特竟如約入栁
氏之家執僕媵之禮為中表所推𤣥宗在人間常聞嬌陳名訪之及召入宫涕泣稱痼疾且老上知其不
可强也許其歸因語曰我聞栁家多賢子女可以稱内職者可言之嬌陳以睦州君女弟對遂納之立媫
妤生延王及一公主焉睦州君閨門士行為官政績載於家𫝊此偶因嬌陳事書之)

　　肅宗在春宫嘗與諸王從𤣥宗詣太清宫有龍見于殿
之東梁𤣥宗目之顧問諸王有所見乎皆曰無之問

太子太子俛而未對上問頭在何處曰在東上撫之
曰真我兒也

　　安禄山入覲肅宗屢言其不臣之狀𤣥宗無言一日召
太子諸王擊毬太子濳欲以鞍馬傷之上宻謂太子曰
吾非不疑但此人無用汝姑置之

　　政和公主肅宗第三女也降柳潭肅宗宴于宫中女優
有弄假官戲其緑衣秉簡者謂之叅軍樁天寳末蕃
將阿布思伏法其妻配掖庭善為優因使𨽻樂工是

日遂為假官之長所為樁者上及侍宴者笑樂公主
獨俛首嚬眉不視上問其故公主遂諌曰禁中侍女
不少何必須得此人使阿布思真逆人也其妻亦同
刑人不合近至尊之座若果寃横又豈忍使其妻與
羣優雜處為笑謔之具哉妾雖至愚深以為不可上
亦憫惻遂罷戲而免阿布思之妻由是賢重公主(公主
即柳晟之母)

　　代宗獨孤妃薨贈貞懿皇后將葬尚父汾陽王在邠州

以其子尚主之故欲致祭遍問諸從事皆云自古無
人臣祭皇后之儀汾陽曰此事須得柳侍御裁之時
予外伯祖殿中侍御史(諱芳字伯存)掌汾陽書記奉使在
京即以書急召之既至汾陽迎笑曰有切事須藉侍
御為之遂説祭事殿中君初亦對如諸人既而曰禮
縁人情令公勲徳不同常人且又為國姻戚自令公
始亦謂得宜汾陽曰正合子儀本意殿中君草祭文
其官銜之首稱駙馬都尉郭曖父其中叙特恩許致

祭之意辭簡禮備汾陽覧之大喜其文列于左

　　維某年月日駙馬都尉郭曖父關内河東副元帥司
徒兼中書令汾陽郡王臣子儀謹遣上都進奏院官
傅濤敢昭告于貞懿皇后行宫伏惟徳曜坤靈明齊
月魄母儀萬國化洽六宫光輔聖人贊成隂教載榮
史策式播謳謠奄違聖日上仙靈界遐邇痛憤宫闈
哀慕臣幸忝諸親男尚貴主天人之美鞠育所鍾姻
戚光榮宗族咸戴今園陵禮備祖載及期臣限守方

鎮不獲陪侍行宫瞻望靈駕不勝摧慕伏荷皇恩眷
以國戚許申祭禮超越等夷古今所絶獨開聖造無
任惶恐銘戴之至謹獻牲牢庻羞之奠尚饗

　　代宗以郭尚父勲髙兼連姻帝室常呼為大臣而不名
每中使内人徃来必詢其門内休戚尚父二愛姬(或云
南陽夫人及李夫人)嘗競寵爭長互論其公私佐助之功忿媢
不相面尚父不能禁上知之賜金帛及簮鐶命宫人
載酒以和之方飲令選人歌以送酒一姬怒未解歌

未發遽引滿置觴於席前曰酒盡不須歌

　　郭曖嘗與昇平公主琴瑟不調曖罵公主倚乃父為天
子耶我父嫌天子不作(質詞别有所呼不言父)公主恚啼奔車
奏之上曰汝不知他父實嫌天子不作使不嫌社稷
豈汝家有也因泣下但命公主還尚父拘曖自詣朝
堂待罪上召而慰之曰諺云不癡不聾不作阿家阿
翁小兒女子閨幃之言大臣安用聼錫賚以遣之尚
父杖曖數十而已


　　德宗初嗣位深尚禮法諒闇中召韓王食馬齒羹不設
鹽酪皇姨有寡居者持節入宫粧飾稍過上見之極
不悦異日如禮乃加敬焉

　　德宗初登勤政樓外無知者望見一人衣緑乘驢戴帽
至樓下仰視久之俛而東去上立遣宣示京尹令以
物色求之尹召萬年捕賊官李鎔使促求訪李尉佇立
思之曰必得及出召幹事所由於春明門外數里内
應有諸司舊職事伎藝人悉搜羅之而緑衣者果在

其中詰之對曰某天寳教坊樂工也上皇時數登此
每来䲭必集樓上號隨駕老䲭某自罷居城外更不
復見今羣䲭盛集又覺景象宛如昔時心知聖人在
上悲喜且欲泣下以此奏聞勅盡收此軰却係教坊
李尉亦為京尹所擢用後至郡守

　　德宗嘗暮秋獵于苑中是日天色㣲寒上謂近臣曰九
月衣衫二月衣袍與時候不相稱欲遞遷一月何如
左右皆拜謝翌日命翰林議之而後下詔李趙公吉

甫時為承㫖以聖人能上順天時下盡物理表請宣
示萬方編之於令李相程初為學士獨不署名具狀
奏曰臣謹按月令十月始裘月令是𤣥宗皇帝刪定
不可改易上乃止由是與吉甫不協

　　德宗躬親庶政中外除授無不留神余伯父自監察裏
行浙東觀察判官特授髙陵縣令裴尚書武亦自鄜
坊監察宰櫟陽二人同制後數日因逰苑中有執役
者上問何處人云是髙陵百姓上曰汝是髙陵人也

我近為汝揀得一好長官知否(伯父諱傪貞元三年進士及第當年制䇿
登科)

　　憲宗初徴柳宗元劉禹錫至京俄而以柳為柳州刺史
劉為播州刺史柳以劉須侍親播州最為惡處請以
柳州換上不許宰相對曰禹錫有老親上曰但要與
惡郡豈繫母在裴晉公進曰陛下方侍太后不合發
此言上有愧色既而語左右曰裴度終愛我切劉遂
改授連州


　　憲宗知權文公甚真後權長孺知鹽鐡福建院贓汚盈
積有司以具獄奏上曰必致極法崔相羣救之云是
德輿族子上曰德輿必不合有子弟犯贓若德輿在
自犯贓朕且不赦况其宗從也及知其母年髙乃免
死杖一百長流康州

　　文宗將有事南郊祀前本司進相撲人上曰我方清齋
豈合觀此事左右曰舊例皆有已在門外祗候上曰
此應是要賞物可向外撲了即與賞物令去又嘗觀

鬬雞優人稱歎大好雞上曰雞既好便賜汝

　　文宗賜翰林學士章服續有待詔欲先賜本司者以名
上上曰賜君子小人不同日且待别日

　　文宗欲以韋宣州温為翰林學士韋以先父遺命懇辭
上後謂次對官曰韋温朕每欲用之皆辭訴又安用
韋温聲色俱厲戸部崔侍郎蠡進曰韋温禀其父遺
命耳上曰温父不令其子在翰林是亂命也豈謂之
理乎崔曰凡人子能遵理命已是至孝况能禀亂命

而不改者此則尤可嘉之陛下不可怪也上曰然乃
止

　　文宗時有正塔僧履險若平換塔杪一柱傾都奔走皆
以為神上聞之曰此塔固由人工所成當時匠者豈
亦有神沙門後果以妖妄伏法

　　文宗對翰林諸學士因論前代文章裴舎人素數道陳
拾遺名柳舎人璟目之裴不覺上顧柳曰他字伯玉
亦應呼陳伯玉


　　武宗時李崖州嘗面奏處士王龜志業堪為諫官上曰
龜是誰子對曰王起之子曰凡言處士者當是山野
之人王龜父大僚安得居山野自不合有官李無以
對又將賜杜悰之子無逸衣所司條列數目其衫色
未奉進止上久之言曰我不可賜其白衫年小未有
官又難假其服色但賜青衣無衫可也

　　宣宗朝兩省官對上曰卿等皆朕諍臣切須各務公道
但無私黨所論事必與卿行若茍近私雖直無益(時予

任補闕在外)

　　大中七年冬詔来年正月一日御含元殿受朝賀璘時
為左補闕請權御宣政殿(疏曰伏以新正大慶萬國来朝華夷願覩盛儀士庻
固當胥悦但竊聞關輔之内頻歳不登自冬已来降雪極少尚湏祈禱方軫聖慈伏見去歳之初權御宣
政從宜之制出自宸衷事簡禮全人心為便伏乞且推此例停御含元待至豐年却依舊典所兾觴稱萬
壽不愆元㑹之期禮酌一時益表聖明之美臣官忝諌列合陳管見)疏奏之明日聞上
謂宰臣曰有諌官疏来年御含元殿事如何莫湏罷
否宰臣魏公謩奏曰元年大慶正殿稱賀亦是常儀

况當無事之時陛下肆覲百辟朝廷盛禮不可廢闕
上曰近華州奏光化賊刼下邽縣又關輔久無雨雪
皆朕之憂豈謂之無事湏與他罷假如權御宣政亦
何不可也宰臣奉詔方欲宣下而日官奏太陽當虧
遂罷之其後宰相因奏對以遺補多闕請更除八人
上曰諌官但要職業修舉亦豈在多只如張道符牛
業趙璘軰三數人足以使朕聞所未聞

　　因話録卷一

