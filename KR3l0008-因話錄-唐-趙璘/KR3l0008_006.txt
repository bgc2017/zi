







　　欽定四庫全書

　　因話録卷六

　　唐　趙璘　撰

　　羽部

　　南人長林中大樹謂之有神云近此伐木則必神怒致
禍難免乃斧他人之樹為主所訴官捕而鞫之當以
盜論其家質田以賂獄吏鬻衣以備囚粮卒不免笞
背皆被瘡而歸此乃避禍而速禍也近又有里人為

隣巫所惑而當有災宜謝神乃殺家犢釀酒聲鼔以
祀時官禁屠牛私釀法甚峻又當國忌不合動樂併
犯三罪為吏所擒家長隣保皆抵重罪連及數十人
此乃禳災適所以致災也其愚如此

　　洪州優胡曹贊者長近八尺知書而多慧凡諸諧戲曲
盡其能又善為水嬉百尺檣上不解衣投身而下正
坐水面若在茵席又于水上鞾而浮或令人以囊盛
之繋其囊口浮于江上自解其繋至于回旋出沒變易

千狀見者目駭神竦莫能測之恐有他術致之不爾
真輕生也

　　軍中有透劒門伎大燕日庭中設幄數十步若廊宇者
而編劒刅為榱棟之狀其人乗小馬至門審度馬調
道端下鞭而進錚焉聞劒動之聲既過而人馬無傷
宣武軍有小將善此伎每饗軍則為之所獲賞止於
三數疋帛而已一日主者誤漏其名此將忿恨訴于
所管大將得復以名入至呈伎之際極為調審入數

步忽風起馬驚觸劒失序人馬皆斃於刅下

　　有士鬻産於外得錢數百緡懼川途之難賫也祈所知
納于公藏而持牒以歸世所謂便換者寘之衣囊一
日醉指囊示人曰莫輕此囊大有好物盜在側聞之
其夜殺而取其囊意其有金也既開無獲投牒于水
盜為吏所捕得其狀樞機之發豈容易哉此所謂不
宻而致害也

　　進士鄭翬説家在髙郵有親表盧氏莊近水有隣人數

家共殺一白蛇未久忽大震雷電雨發洪數家皆䧟
溺無遺惟盧氏當中一家無恙

　　竇相易直㓜時名祕家貧受業村學教授叟有道術而
人不知一日近暮風雪暴至學童悉歸家不得而宿
于漏屋之下寒争附火惟竇公寢于榻夜深方覺叟
撫公令起曰竇祕君後為人臣貴壽之極勉力自愛
也及德宗幸奉天日公方舉進士亦隨駕而西乘一
蹇驢至開逺門人稠路隘其扉將闔公懼勢不可進

聞一人叱驢兼捶其後得疾馳而入顧見一黒衣卒
呼公曰秀才已後莫忘此情及升朝訪得其子提挈
累至大官吏中榮逹

　　盧賔客貞白父曰老彭有道術兼號知人元和初宗人
𢎞宣簡辭𢎞正簡求俱候焉留坐目之甚久命貞亦
序坐又目之曰一行五節度使可謂盛矣卒如其言
又族子鍇初舉進士就安邑所居謁之謂鍇曰爾求
名大是美事但此後十餘年方得勿以遲晩為恨豋

朝亦得大美官鍇至長慶元年始擢第大中十年終
庻子(簡辭已下三人親昆弟也𢎞宣又簡辭之姨兄弟皆至八座擁旄)

　　張曇為汾陽王從事家嘗有怪召術者問之對以大禍
將至惟休退則免曇不之信又方燕賔席上見血有
巫者聞之勸其杜門不納賔客屏逰宴曇怒杖之其
後曇言語乖度公頗銜之又屢言同列間事每獨候
見多值公方燕寵姬所不令白事必抑門者令通公
謂其以武臣輕忽益不平之後因請公去所任吏遂

發怒囚之以聞竟斃于杖

　　柳員外宗元自永州司馬徴至京意望録用一日詣卜
者問命且告以夢曰余柳姓也昨夢柳樹仆地其不
吉乎卜者曰無苦但憂為逺官耳徴其意曰夫生則
柳樹仆則柳木木者牧也君其牧柳州乎卒如其言
(或傳是陳子諒)

　　李凉公逢吉未掌綸誥前家有老婢好言夢後多有應
李公久望除官因訪于婢一日婢晨至慘然公問其

故曰昨夜與郎君作夢不是好意不欲説公强之婢
曰夢有一人舁一棺至堂後云且置在此不久即移
入堂中此夢恐非佳也公聞竊喜俄爾除中書舎人
後知貢舉未畢而入相

　　都水使者崔綽少年豪俠不拘小節天寳中有方士過
其家崔傾財奉之亦無所望方士臨去留藥一丸為
别崔殊不之重埋于牀下燕薊之亂家人避賊崔在
後未去忽見牀下有菌甚肥鮮因煮而食之雜以葷

味自此體腹輕健至老更無疾病月中視小字夜食
生彘元和初猶在年九十餘卒蘇州刺史韋公(余之祖舅)
集中所贈崔都水詩者是也向得靈藥便能正爾服
之當已輕舉矣其次食所化靈芝不雜葷茹又應反
顔住世夀不可量盖𤣥中但以有夀無疾酬好施之
功而已崔即蘇州之堂妹壻也

　　崔相國羣之鎮徐州嘗以崔氏易林自筮遇乾之大畜
其繇曰典䇿法書藏在蘭臺雖遭亂瀆獨不遇災及

經王智興之變果除祕書監也

　　長慶中鄂州里巷間人每語輒以牛字助之又有一僧
自號牛師乍愚乍智人有忤之者必云我兄即到豈
奈我何未㡬而相國竒章公𢃄平章事節度武昌軍
其語乃絶而牛師尚存僧者乃牛公之名也方知將
相之位豈偶然耶先是元和初韓尚書臯在夏口就
加節度使自後復為觀察使長慶三年崔相國植從
刑部尚書除觀察明年冬牛公實来宰臣建節鎮夏

口自牛公始也

　　博陵崔子年出書一通示余曰劉逸淮在汴時韓𢎞為
右廂虞候王某為左廂虞候與𢎞相善或譖二人取
軍情將不利于劉劉大怒俱召詰之𢎞即劉之甥因
控地碎首大言數百劉意稍解王某年老股戰不能
自辯劉叱令拉坐杖三十時新造赤棒頭徑數寸固
以筯漆立之不仆數五六當死矣韓意其必死及昏
造其家怪無哭聲又謂其懼不敢哭訪其門卒即言

大使無恙𢎞素與某熟遂至臥内問之王曰我讀金
剛經四十年矣今方得力記初被杖時見巨手如簸
箕吸然遮背因袒示韓都無撻㾗韓舊不好釋氏由
此始與僧徃来日自寫十紙及貴計數百軸矣後在
中書盛暑時有諌官因事謁見韓方洽汗寫經諌官
&KR0988;問之韓乃具道王某事予職在集仙常侍柳公常
為予説(已上竝本録崔公名壽)

　　王智興在徐州法令甚嚴有防秋官健交代歸其妹壻

於家中設饌以賀自於厨中磨刀將就生割羊脚磨
訖持之疾行妻兄自堂走入厨倉卒相值鋒正中妻
兄心即死所在擒之以告智興訊問但稱過誤本無
惡意智興不之信命斬之刀輒自刑者手中躍出徑
投於地三換皆然智興異之乃不殺余按廣陵烈士
𫝊曰劉雋字㓜節遷宛句令到官二年政治清平為
吏民所親時縣有友人相過者主人歡喜為具捕犬
因誤中客客死平法者云主人本有殺心應當伏辜

雋曰聞許太子至孝誤不嘗藥史官書弑君曰盡心
力以事君舍藥物可也今主人與客本無讐恨但歡
喜為供有親愛飲食之意無傷害之心不幸而死當
以周禮過誤平之奈何欲用法律所失一時兩殺不
辜主法者拘有常例不聽雋曰界有失禮之民皆令
之罪也解印綬去盖與此亊相近而徐州者神為之
辯耳

　　漢州開元寺有菩薩像自頂及焰光坐趺都是一段青

石潔膩可愛雕琢極工髙數尺㑹昌毀寺時佛像多
遭摧折刓缺惟此不傷絲毫及再立寺僧振古寳而
置放西廊余與京大德知𤣥法事西川從事楊仁贍
同謁楊深于釋氏好古之士也瞻敬彌日而𤣥心精
識多聞話其本末云先是匠人得此石異之䖍心鐫
刻殆忘飡寢有美女常噐食給之其人運思在像都
無邪思久之怠而妄心生女乃不至饑渇既逼兼毒
厲匝體遂悟是天女因焚香叩首悔謝切至女復來

其病立愈而像即成亦嘗有記録因毀寺失其𫝊焉
寺今再立矣

　　元和長慶中兩京閭巷間相見多云合是阿舅及太和
以來文宗欲崇樹外戚而詐稱國舅者數軰竟不得
其真合是之説果有驗矣

　　余年小在江漢嘗與羣兒戲以竹葦為鎗鳥翎飾其上
裂紙為旌旗作戰鬬之像相向云殺俄爾立定又云
再殺不數年憲宗剪除羣冦蔡齊二巨猾相次夷滅

再殺之應也

　　太和初京師有輕薄徒取貢士姓名以義理編飾為詞
號為舉人露布九年冬就戮者多出自文儒

　　太和初王潛為荆南節度使無故有白馬馳入府門而
斃僵臥塞塗是歲潛卒此近馬禍也

　　進士陳存能為古歌詩而命蹇主司每欲與第臨時皆
有故不果許尚書孟容舊相知知舉日萬方欲為申
屈將試前夕宿宗人家宗人為具入試食物兼備晨

食請存偃息以候時五更後怪不起就寢呼之不應
前視之已中風不能言也

　　進士鄭滂在名場歲久流軰多已崇逹常有後時之歎
一夕忽夢及第而與韋周方同年當時韋氏先期舉
人無周方之名者益悶悶太和元年秋移舉洛中時
韋景方居守尚書族弟也赴舉過陜尚書時廉察陜
郊詰景方曰我名𢎞景汝兄𢎞方汝名景方兄弟各
分吾名一字名之殊無義也遂更名周方滂聞之極

喜曰吾及第有望矣四年周方果同年焉滂登朝至
殿中侍御史前宣成觀察大夫鄭常説此事大夫即
滂之再從弟也子溥又自説應舉時曽夢看及第榜
榜上但見大書鳳字大中元年冬求解鳳翔偶看本
府鄉貢士紙之首便是鳳字至東都試緱山月夜聞王
子晉吹笙詩坐側諸詩悉有鳳字明年果登第焉子
溥鄭公之子

　　大中九年沈詢侍郎以中書舎人知舉其登第門生李

彬父&KR1244;為萬年令同年有起居之者㑹倉部李郎中
蠙時在座因戲諸進士曰今日極盛蠙與賢座主同
年時右司李郎中從晦又在座戲蠙曰殊未耳小生
與賢座主同年如何謂郴州柳侍郎也衆皆以為異
是日數公皆詣賓客馮尚書審則又柳公座主楊相
國之同年舉坐嗟嘆侍讀諌議漳説

　　河南孔尹溫裕任補闕日諫討党項事貶郴州司馬久
之得堂兄尚書溫業書報云憲府欲取爾作侍御史

日望勅下忽又得書云宰相以右史處之皆無音耗
一日有鵲喜於庭直若語狀孩稚拜且祝云願早得
官鵲既飛去墜下方寸紙有補闕二字極異之無幾
却除此官

　　鄭又自説早承相國武都公知奬當時為大理司直常
嘆滯淹㑹張謩欲除太常博士李公云鄭司直久屈
必請舉自代旋遇蕭儧服闋且要與官諸坐遂以蕭
為博士前此有大雲寺僧寳鋭者知人休咎因問之

鋭曰司直朝官終得中間且合為數郡如何便得既
而以侍御史歴作河陽浙西淮南累至檢校郎中方
除比部員外郎鋭師説事亦不常中此又極驗者以
隂隲要顯前定之事耳

　　王䝉者與趙門下憬布衣之舊常知其吏才及公入相
䝉自前吉州新淦令来謁公見喜極給䘏甚厚將擢
為御史時憲僚數至少德宗甚難於除授而趙公秉
政其言多行䝉坐待繡衣之拜矣一日偶詣慈恩僧

寺占色者忘其名䝉問早晚得官僧曰觀君之色殊
未見喜兆此後若干年當得一邉上御史䝉大笑而
歸數日宰臣對趙公乘間奏曰御史府闕人太多就
中監察尤為要者臣欲選擇三數人德宗曰非不欲
𥙷其闕員此官須得孤直茂實者充選料卿祗應取
輕薄後生朝中子弟耳此不如不置趙公曰臣之愚
見正如聖慮欲於録事叅軍縣令中求之上大喜曰
如此即朕之意卿有人未公因薦二人其一即䝉也

上曰且將狀来公既出逢裴延齡時以度支次對問
公曰相公奏何事稱意喜色充溢公不之對延齡慍
罵而去云看此老兵所請得行否既見上奏事畢因
問曰趙憬向論請何事上曰趙憬極公心因説御史
事延齡曰此大不可陛下何故信之且趙憬身為宰
相豈諳州縣官績效向二人又不為人所稱説憬何
由自知之必私也復至陛下但詰其所自即知矣他
日上閣問云卿何以知此二人公曰一是故人一與

臣㣲親諳熟之上無言他日延齡又入上曰趙憬所
請果如卿料遂寢不行䝉却歸故林而趙公薨於相
位後數年邉帥奏為從事得假御史焉

　　相國崔公慎由廉察浙西左目眥生贅如息肉欲蔽瞳
人視物極礙諸醫方無驗一日淮南判官楊員外牧
自吳中越職饌召于中堂因話揚州有穆中善醫眼
来為白府主請遺書崔相國鉉令致之崔公許諾後
數日得書云穆生性麤踈恐不可信有譚簡者用心

精審勝穆甚逺遂致以来既見白崔公曰此立可去
但能安神不撓獨㫁於中則必效矣崔公曰如約雖
妻子必不使知譚簡又曰須用九日晴明亭午於靜
處療之若其日果能遂心更無憂矣是時月初也至
六七日間忽隂雨甚譚生極有憂色至八九大開霽
問崔公飲酒多少崔公曰户雖至小亦可引滿譚生
大喜初公將决意用譚之醫惟語大將中善醫者沈
師𧰼師𧰼贊成其事是日引譚生於使宅北樓惟師

𧰼與一小竪隨行左右更無人知者譚生請公飲酒
數杯端坐無思俄而譚生以手㣲捫所患曰殊小事
耳初覺似㧞之雖痛亦忍又聞動剪刀聲白公曰此
地稍暗請移徃中庭𧰼與小竪扶公而至於庭坐既
定聞櫛焉有聲先是譚生請好綿數兩染絳至是以
絳綿拭病處兼傅以藥遂不甚痛譚生請公開眼看
所贅肉大如小指堅如乾筋遂命投之江中方遣報
夫人及子弟譚生立以狀報淮南崔相國復書云自

發醫後憂疑頗甚及聞痊愈神思方安後數日而徴
詔至金陵嗟夫向若楊君不遇譚生不至公心不㫁
九日不晴徴詔遽来歸期是切礙其目疾位當廢矣
安得秉鈞入輔為帝股肱此數事足驗𤣥助而公作
相之後譚生已逝又何命之太薄也












　　因話録卷六

