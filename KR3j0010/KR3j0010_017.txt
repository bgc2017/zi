淮南鴻烈解卷十七
漢高誘注
說林訓(木叢生曰林說萬物承阜若林之聚矣故曰說林)
以一世之度制治天下譬猶客之乘舟中流遺其劒遽
契其舟㧪(契刻也㧪船弦板也墮劒於中流刻下船弦言識其於此下失劒也㧪音汜)暮薄
而求之其不知物類亦甚矣(日暮薄岸而求劒於其所刻㧪下故曰不知物類也)
夫隨一隅之迹而不知因天地以游惑莫大焉雖時有
所合然而不足貴也譬若旱歲之土龍疾疫之芻狗是時
為帝者也(土龍以求雨芻狗以求福時見貴也)曹氏之裂布蛷(求)者貴之
然非夏后氏之璜(楚人名命為曹今俗間以始織布繫著其旁謂之曹布燒以傅蝫蛷瘡則)
(愈故蛷者貴之半璧曰璜璜以發衆國家之寶故曰然非夏后氏之璜也)無古無今無始無
終未有天地而生天地至深微廣大矣(言其深微廣大故能生天地也)
足以&KR2158;(蹍)者淺矣然待所不&KR2158;而後行(&KR2158;履也待所履而行者則不得)
(行故曰待所不履而後行)智所知者𥚹矣然待所不知而後明(褊狹知所)
(知所不知以成明矣)游者以足蹶以手&KR0008;(潑)不得其數愈蹶愈敗
(愈益也敗猶没也)及其能游者非手足者矣鳥飛反鄉兔走歸
窟狐死首邱寒將翔水各哀其所生(寒將水鳥哀猶愛也)毋貽盲
者鏡毋與躄者履毋賞越人章甫非其用也(賞遺也章甫冠越人)
(斷髮無用冠為)椎固有柄不能自㭬(涿)目見百步之外不能自
見其眦(喻人能有所為而不能自為也)狗彘不擇甂(扁)甌而食偷肥其
體而顧近其死(偷取也顧反也肥則享之故近其死也)鳳凰高翔千仞之
上故莫之能致(非聖德君不致也)月照天下蝕於詹諸騰蛇游
霧而殆於蝍(即)蛆(詹諸月中蝦蟇食月故曰食於詹諸殆猶畏也蝍蛆蟋蟀爾雅謂之蜻&KR1465;)
(之大腹也上蛇蛇不敢動故曰殆於蝍蛆也蛆音苴)烏力勝日而服於鵻(追)禮能
有脩短也(烏在日中而見故曰勝日服猶畏也鵻禮爾雅謂禆苙秦人謂之祀祝間蠶時展鳴人舍)
(者鴻鳥皆畏之故曰能有脩短也)莫夀於殤子而彭祖為夭矣(生寄死歸殤子)
(去所寄歸所卜故曰以為夀彭祖蓋楚先夀八百歲不早歸故曰以為夭論語曰竊比於我老彭是也一說彭)
(祖蓋黃帝時學倦者言不如殤子早歸神明矣)短綆不可以汲深器小不可以
盛大非其任也怒出於不怒為出於不為(不怒乃是怒不為乃是為)
(也)視於無形則得其所見矣聽於無聲則得其所聞矣
至味不慊至言不文至樂不笑至音不叫(呌)大匠不斵
大豆不具大勇不鬭(慊快叫譟呼也不斵不自斵削豆簠簋籩豆之器大勇人聞自畏之)
(不復鬭也)得道而德從之矣譬若黃鍾之比宫太簇之比商
無更調焉(更改也)以瓦鉒(柱)者全以金鉒者䟦以玉鉒者
發(鉒者提馬雒家謂之投翩全者全步除䟦者刺䟦走發者疾迅也)是故所重者在外
則内為之掘(所重謂金與玉掘氣不安祥也)逐獸者目不見太山(見獸而已)
嗜慾在外則明所蔽矣(蔽者見利不見其害)聽有音之音者聾聽
無音之音者聰不聾不聰與神明通卜者操龜筮者端
策以問於數安所問之哉(策四十九策可以占吉凶可以問於數數欲卜筮者也)
舞者舉節坐者不期而拚皆如一所極同也日出暘谷
入於虞淵莫知其動須臾之間俛人之頸(俛猶戾也)人莫欲
學御龍而皆欲學御馬莫欲學治鬼而皆欲學治人急
所用也解門以為薪塞井以為臼人之從事或時相似
(或有也相似似於愚)水火相憎&KR0008;(慧)在其間五味以和(鏏小鼎一曰鼎無耳)
(為&KR0008;&KR0008;受水而火炊之故曰在其間)骨肉相愛讒賊間之而父子相危(楚平)
(王晉獻公之類)夫所以養而害所養譬猶削足而適履殺頭而
便冠(所以養喻讒賊害所養喻骨肉殺頭頭大冠小不相宜削殺其頭以便冠也)昌羊去&KR0008;
虱而來蚙窮(昌羊昌蒲蚙窮蝱蜒入耳之蟲也)除小害而致大賊故小
快而害大利牆之壞也不若無也然逾屋之覆(牆之壞更為土)
(歸於本故曰逾屋之覆也)璧瑗成器礛諸之功(礛諸治玉之石礛一讀曰廉)鏌邪
斷割砥礪之力狡兔得而獵犬烹高鳥盡而強弩藏(喻不)
(復用也)䖟與驥致千里而不飛無糗糧之資而不饑失火
而遇雨失火則不幸遇雨則幸也故禍中有福也鬻棺
者欲民之疾病也畜米者欲歲之荒饑也水静則平平
則清清則見物之形弗能匿也故可以為正(匿猶逃也)川竭
而谷虛(虚無水也)丘夷而淵塞(夷平塞滿也)脣竭而齒寒河水之
深其壤在山(言非一朝一夕)鈞之縞也一端以為冠一端以為
&KR1611;冠則戴致之&KR1611;則&KR2158;履之知己者不可誘以物明於
死生者不可却以危故善游者不可懼以涉親莫親於
骨肉節族之屬連也(骨肉謂一人之身故曰節族之連也)心失其制乃反
自害(言心失制度則自害身也)況疏遠乎聖人之於道猶葵之與日
也雖不能與終始哉其鄉之誠也宫池涔則旱旱則涸
江水之原淵泉不能竭蓋非橑不能蔽日輪非輻不能
追疾然而橑輻未足恃也金勝木者非以一刃殘林也
土勝水者非以一墣塞江也躄者見虎而不走非勇勢
不便也傾者易覆也倚者易軵(冗)也幾易助也濕易雨也
(幾近也)設鼠者機動釣魚者泛杭任動者車鳴也(動發也發則得)
(鼠泛釣浮杭動動則得魚任者輦也詩曰我任我輦)芻狗能立而不能行蛇牀似
麋蕪而不能芳(蛇牀臭麋蕪芳)謂許由無德烏獲無力莫不醜
於色(醜猶怒也一曰愧也)人莫不奮於其所不足以兔之走使犬
如馬則逮日歸風(言其疾也)及其為馬則又不能走矣冬有
雷電夏有霜雪然而寒暑之勢不易小變不足以防大
節黃帝生隂陽(黃帝古天神也始造人之時化生隂陽也)上駢生耳目桑林
生臂手(上駢桑林皆神名)此女媧所以七十化也(女媧王天下者也七十變)
(造化此言造化治世非一人之功也)終日言必有聖之事百發之中必有
羿逢蒙之巧然而世不與也其守節非也(非者非其真也)牛蹏
彘顱亦骨也而世弗灼必問吉凶於龜者以其歴歲久
矣近敖倉者不為之多飯臨江河者不為之多飲期滿
腹而已蘭芝以芳未嘗見霜鼓造辟兵夀盡五月之望
(鼓造蓋謂梟一曰蝦蟇今世人五月望作梟羹亦作蝦蟇羹言物不當為用也)舌之與齒孰先
礲也(礲摩盡也)錞之與刃孰先弊也繩之與矢孰先直也今
鱓之與蛇蠶之與蠋(囑)狀相類而愛憎異(人愛鱓與蠶畏蛇與蠋故)
(曰異也)晉以垂棘之璧得虞虢驪戎以美女亡晉國(美女驪姬)
(也亡猶亂也)聾者不謌無以自樂盲者不觀無以接物(接猶見也)
觀射者遺其藝觀書者忘其愛意有所在則忘其所守
古之所為不可更則推車至今無蟬匷(蟬匷車類匷音矍)使但
吹竽使氐厭竅雖中節而不可聽(但古不知吹人但讀燕)無其君
形者也(君官主也)與死者同病難為良醫與亡國同道難與
為謀為客治飯而自藜藿名尊於實也(尊重享仁義之名重於治飯之)
(實也)乳狗之噬虎也伏雞之摶狸也恩之所加不量其力
使景曲者形也(形曲則影曲也)使響濁者聲也(聲濁則響濁也)情泄者
中易測(不閉其情欲發泄於外故其中心易測度知也)華不時者不可食也(華實)
(若今八九月食晩瓜令人病瘧之類故不食喻人言多不時適不可聽用也)蹠越者或以舟
或以車雖異路所極一也(蹠至也極亦至也互文耳)佳人不同體
美人不同面而皆說於目梨橘棗栗不同味而皆調於
口人有盜而富者富者未必盜有廉而貧者貧者未必
廉蔏(荻)苗類絮而不可為絮(蔏荻也楚人謂之蔏即所謂蘆花絮也)黂(焚)
不類布而可以為布出林者不得直道行險者不得履繩
(繩亦直也)羿之所以射遠中微者非弓矢也造父之所以追速致
遠者非轡銜也海内其所出故能大(雷雨出於海復隨溝還入故曰内其)
(所出)輪復其所過故能遠(其所過轉不止也)羊肉不慕螘螘慕羊
肉羊肉羶也醯酸不慕蚋蚋慕於醯酸嘗一臠肉而知
一鑊之味懸羽與炭而知燥濕之氣以小見大以近喻
遠十頃之陂可以灌四十頃(畜水曰陂)而一頃之陂可以灌
四頃大小之衰然(衰差也)明月之光可以遠望而不可以
細書甚霧之朝可以細書而不可以遠望尋常之外畫
者謹毛而失貌(謹悉微毛留意於小則失其大貌)射者儀小而遺大(儀望)
(小處而射之故能中事各有宜)治鼠穴而壞里閭潰小皰(報)而發痤疽
(皰面氣也痤疽廱也)若珠之有纇玉之有瑕置之而全去之而虧
(置其纇瑕也)榛巢者處林茂安也窟穴者託埵防便也(埵坊高處)
(防隄也)王子慶忌足躡麋鹿手摶兕虎置之冥室之中不
能摶龜鼈勢不便也湯放其主而有榮名崔杼弑其君
而被大謗所以為之則同其所以為之則異吕望使老
者奮(吕望鼔刀釣魚年七十始學讀書九十為文王作師佐武王伐紂成王封之於齊故老者慕之而自)
(奮厲)項託使嬰兒矜以類相慕(項託年七歲窮難孔子而為之作師故使小人之疇)
(自矜大也)使葉落者風搖之使水濁者魚撓之虎豹之文來
射(虎豹以有文章來使人射取之)蝯狖之捷來乍(蝯狖屬仰鼻而長尾乍暫疾以其操捷來)
(使疾擊而取之)行一棋不足以見智彈一弦不足以見悲三寸
之管而無當(當猶底也)天下弗能滿十石而有塞百斗而足
矣以篙測江篙終而以水為測惑矣(篙擿船以篙渡江篙没因以江水為)
(盡故曰惑也)漁者走淵木者走山所急者存也朝之市則走
夕過市則步所求者亡也豹裘而雜不若狐裘之粹白璧
有考不得為寶(考釁汚也)言至純之難也戰兵死之鬼憎神
巫(兵死之鬼善行病人巫能祝劾殺之憎畏也)盜賊之醜吠狗(醜猶惡也)無鄉之
社易為黍肉無國之稷易為求福(無祀不禋于神而卒祀之故易為黍肉易)
(為求福也)鼈無耳而目不可以瞥精於明也(不可瞥瞥之則見也)瞽無
目而耳不可以察精於聰也(不可以察察之則聞)遺腹子不思其
父無貌於心也(不知父貌)不夢見像無形於目也(不見父像)蝮蛇
不可為足虎豹不可使緣木(蝮蛇有毒螫人不為足為足益甚虎猛獸不可使能)
(緣木)馬不食脂桑扈不啄粟非廉也(桑扈青雀馬不竊脂)秦通崤塞
而魏築城也(魏徙都大梁聞秦通治崤關知欲來東兼之故築城設守備也)饑馬在廏
寂然無聲投芻其傍爭心乃生引弓而射非弦不能發
矢(引張引也發遣也)弦之為射百分之一也道德可常權不可
常故遁關不可復亡犴(寒)不可再(遁逃也獄嘗以權變出關塞野犴亡逃不)
(可復由其入故曰權不可常也)環可以喻員不可以輪絛可以為繶(亦)
不必以紃(紃亦繶也婉轉數也紃音巡)日月不並出狐不二雄神龍
不匹猛獸不羣鷙鳥不雙循繩而斵則不過懸衡而量
則不差(衡秤也)植表而望則不惑損年則嫌于弟益年則
疑於兄不如循其理若其當(理道當猶實也)人不見龍之飛舉
而能高者風雨奉之(奉助也)蠧衆則木折隙大則墻壞懸
垂之類有時而隧(隧墮也)枝格之屬有時而弛(弛落也)當凍
而不死者不失其適(死乃為失適又死故曰不失其適也)當暑而不暍者
不亡其適(亡亦失之)未嘗適亡其適(亡無也言不凍亦暍何適之有)湯沐具
而蟣虱相弔大厦成而燕雀相賀(厦屋也)憂樂别也柳下
惠見飴曰可以養老盜跖見飴曰可以黏牡見物同而
用之異(牡門戶籥牡也)蠶食而不飲二十二日而化蟬飲而不
食三十日而蜕蜉蝣不食不飲三日而死人食礜(譽)石
而死蠶食之而不饑(礜石出隂山一曰能殺鼠)魚食巴菽而死鼠食
之而肥(菽豆總名)類不可必推瓦以火成不可以得火竹以
水生不可以得水(瓦得火則破竹得水浸則死)揚堁而欲弭塵被裘
而以翣翼豈若適衣而已哉(堁土塵也楚人謂之堁翣扇也)槁竹有火
弗鑽不燋土中有水弗掘無泉蠬象之病人之寶也(蠬大)
(蛤中有珠象牙還以自疾故人得以為寶)人之病將有誰寶之者乎(人之利欲為病)
(無人寶之)為酒人之利而不酤則竭為車人之利而不僦則
不達握火提人反先之熱(背一介之人物思自守者不欲使酒人車人得利不酟僦)
(而先自竭先不達猶以火投人先自熱爛也)隣之母死往哭之妻死而不泣
有所劫以然也(嫌於情色故曰有所劫迫之然如是也)西方之倮國鳥獸
弗辟與為一也(一同也倮國在西南方)一膞(轉)炭熯(一膞一挺也)掇之
則爛指萬石俱熯去之十步而不死同氣異積大勇小
勇有似於此今有六尺之廣卧而越之下材弗難植而
踰之上材弗易勢施異也百梅足以為百人酸一梅不
足以為一人和(喻衆能濟少少不能有所成也)有以飰死者而禁天下
之食有以車為敗者而禁天下之乘則悖矣(申生雉經晉不絶繩)
(子胥自沉吳不斷水)釣者静之&KR3551;(于)者扣舟罩者抑之罣者舉之
為之異得魚一也(&KR3551;者以柴積水中以取魚扣擊也魚聞擊舟聲藏柴下壅而取之也)見
象牙乃知其大於牛見虎尾而知其大於狸一節見而
百節知也(吳伐越至會稽獨獲骨節專車見一節大餘節不得小故曰百節知)小國不鬭
於大國之間(畏見嫌也)兩鹿不鬭於伏兕之旁(畏見食也)佐祭者
得嘗救鬭者得傷蔭不祥之木為雷電所撲(蔭木影撲擊也)或
謂冢或謂隴或謂笠或謂簦(登)頭虱與空木之瑟名同
實異也(頭中虱空木瑟其音同其實則異也)日月欲明而浮雲蓋之蘭芝
欲脩而秋風敗之虎有子不能搏攫者輒殺之為墮武
也(墮廢也武威之也)龜紐之璽賢者以為佩(龜紐之璽衣印也紐係佩服也)土
壤布在田能者以為富(能動者播植嘉穀以為饒富也)予拯溺者金玉
不若尋常之纏索(金玉雖寶非拯溺之具故曰不如尋常之纏索)視書上有酒
者下必有肉上有年者下必有月以類而取之蒙塵而
眯固其理也為其不出戶而堁之也(為不出戶而塵堁眯之非其道)屠
者羹藿為車者步行陶者用缺盆匠人處狹廬為者不
得用用者弗肯為(為者不得用以利動也用者不肯為以富寵也)轂立三十輻
各盡其力不得相害使一輻獨入衆輻皆棄豈能致千
里哉夜行者掩目而前其手涉水者解其馬載之舟事
有所宜而有所不施橘柚有鄉雚(歡)葦有叢獸同足者
相從遊鳥同翼者相從翔(以類聚也)田中之潦流入於海附
耳之言聞於千里也(附近也近耳之言謂竊語聞於千里千里知之語曰欲人不知莫如)
(不為)蘇秦步曰何故趍曰何趍馳有為則議多事固苛(蘇秦)
(為多事之人故見議見苛也)皮將弗覩毛將何顧畏首畏尾身凡有
幾(畏始畏終中身不畏凡有幾何言常畏也)欲觀九州之土足無千里之行
心無政教之原而欲為萬民之上則難(無其術故曰難)的的者
獲提提者射(的的明也為衆所見故獲提提安也若鳥不飛獸不走提提安時故為人所射)故
大白若辱大德若不足(若辱自同於衆人若不足者實若虛之貌)未嘗稼穡
粟滿倉未嘗桑蠶絲滿囊得之不以道用之必橫海不
受流胔(慈)太山不上小人(骨有肉曰胔冇不義之祥流入海海神蕩而出之故曰不)
(受太山東嶽也王者所封禪處不令&KR1223;亂小人得上其上也)旁光不升俎(旁光胞也俎豆之實)
(唯肩髀而脇肋不得升也)駠(留)駮不入牲(犧牲以純色也)中夏用箑(㰱)快之
至冬而不知去褰衣涉水至陵而不知下未可以應變
有山無林有谷無風有石無金(林生於山山未必皆有林風出於谷谷未必皆)
(有風金生於石石未必皆有金喻聖人出衆人衆人未必皆聖賢也)滿堂之坐視鉤各異
(滿堂坐人視其鉤各異形)於環帶一也(鉤與環帶一法也類雖異所用者同)獻公之賢
欺於孋姬(殺申生也)叔孫之知欺於竪牛(三日不食而餓死也)故鄭詹
入魯春秋曰佞人來佞人來(鄭詹鄭文公大夫以齊桓公卒不使鄭伯朝齊而使)
(朝於楚齊人執之自齊逃至魯魯謂之佞人)君子有酒鄙人鼓缶雖不見好
亦不見醜(醜惡也)人性便絲衣帛或射之則被鎧甲為其
所不便以得所便(便利也)輻之入轂各值其鑿不得相通
猶人臣各守其職不得相干(干亂也)嘗被甲而免射者被
而入水嘗抱壺而度水者抱而蒙火可謂不知類矣君
子之居民上若以腐索御奔馬若&KR2158;薄冰蛟在其下若
入林而遇乳虎(言常驚懼恐也化不洽於民民不附)善用人者若蚈之足
衆而不相害若脣之與齒堅柔相摩而不相敗(摩近敗毁也)
清&KR2894;(㼜)之美始於耒耜(&KR2894;清酒也)黼黻之美在于杼軸(白與黑為)
(黼青與赤為黻皆文衣也)布之新不如紵紵之弊不如布或善為新
或惡為故(善猶宜也)&KR2679;(業)䩉(付)在頰則好在顙則醜(&KR2679;䩉者頰上窐)
(也窐者在顙以槃故醜)繡以為裳則宜以為冠則譏(譏人非之也)馬齒
非牛蹏檀根非椅枝故見其一本而萬物知(知猶别也)石生
而堅蘭生而芳少自其質長而愈明(質性也明猶盛也)扶之與
提謝之與讓故之與先諾之與己也相去千里汙準而
粉其顙腐鼠在壇(楚人謂中庭為壇)燒薰於官入水而憎濡懷
臭而求芳雖善者弗能為工(善或作巧也)再生者不穫華大
旱者不胥時落(不胥時落不待秋時而零落也)母曰不幸甑終不墮井
抽簮招燐有何為驚(燐血精似野火招之應聲而至血灑汙人以簮招則不至故曰何驚)
(也)使人無度河可中河使無度不可見虎一文不知其
武(一文一斑也)見驥一毛不知善走水蠆為䗓(聰)孑(廉)孑為
蟁(水蠆化為䗓䗓青蜓也孑孑結蠆水上致跂蟲)兔齧為螚(兔所齧草靈在其心中化為螚一說)
(兔齧蟲名螚音那)物之所為出於不意弗知者驚知者不怪銅
英青金英黃玉英白黂燭捔膏燭澤也(燭光捔澤喻光明有明昧也)
以微知明以外知内象肉之味不知於口鬼神之貌不
著於目捕景之說不形於心(皆所不嘗見之)冬冰可折夏木可
結時難得而易失木方盛茂終日采而不知秋風下霜
一夕而殫(殫盡也)病熱而強之餐救暍而飲之寒救經而
引其索拯溺而授之石欲救之反為惡(惡猶害也)雖欲謹亡
馬不發戶轔(言馬亡不可發戶限而求轔戶限也楚人謂之轔轔音璘)雖欲豫就酒
不懷蓐孟賁探鼠穴鼠無時死必噬其指失其勢也(孟賁勇士)
(為探鼠於穴故曰失其勢)山雲蒸柱礎(楚)潤(礎柱下石礩也)伏苓掘兔絲死
(所生者亡故死)一家失熛(標)百家皆燒讒夫隂謀百姓暴骸粟
得水濕而熱甑得火而液水中有火火中有水疾雷破
石隂陽相薄湯沐之於河有益不多流潦注海雖不能
益猶愈於己(已止也)一目之羅不可以得鳥無餌之釣不
可以得魚遇士無禮不可以得賢兔絲無根而生蛇無
足而行魚無耳而聽蟬無口而鳴有然之者也(然如是也)鶴
夀千歲以極其游蜉蝣朝生而暮死而盡其樂(脩短各得其志)
紂醢梅伯文王與諸侯構之(構謀也)桀辜諫者湯使人哭
之(哭猶弔也)狂馬不觸木猘(制)狗不自投於河雖聾蟲而不
自陷又況人乎(聾無知也)愛熊而食之鹽愛獺而飲之酒雖
欲養之非其道(熊食鹽而死獺飲酒而敗故曰非其道也)心所說毁舟為枤
(第)心所欲毁鍾為鐸(鐸大鈴金口木舌為木鐸金舌為金鐸杕舟尾也)管子以
小辱成大榮(管仲相子紏不能死為魯所囚是其辱卒相桓公以至霸是其大榮也)蘇秦
以百誕成一誠(誠信也)質的張而弓矢集林木茂而斧斤
入非或召之形勢所致者也待利而後拯溺人亦必以
利溺人矣(利溺人者利人之溺得其利也)舟能沉能浮愚者不加足(舟船)
(能載浮物愚者不敢加足畏其沉也)騏驥驅之不進引之不止人君不以
取道里刺我行者欲與我交訾我貨者欲與我市(刺非訾毁)
(也)以水和水不可食一絃之瑟不可聽(以其失和故不可聽刺專用也)
駿馬以抑死直士以正窮賢者擯於朝美女擯於宫(擯棄)
(也)行者思於道而居者夢於牀慈母吟於巷適子懷於
荆(精相往來也)赤肉懸則烏鵲集鷹隼鷙則衆鳥散物之散
聚交感以然食其食者不毁其器食其實者不折其枝
塞其源者竭背其本者枯交畫不暢連環不解其解之
不以解(暢達也不得達至也交止也解連環言不可解則得解也)臨河而羨魚不如
歸家織網明月之珠蠬之病而我之利虎爪象牙禽獸
之利而我之害易道良馬使人欲馳飲酒而樂使人欲
謌是而行之故謂之斷非而行之必謂之亂(斷猶治也)矢疾
不過二里也步之遲百舍不休千里可致聖人處於隂
衆人處於陽聖人行於水衆人行於霜(水有形而不可毁故聖人行之)
(無迹霜雪履有迹故衆人行之也)異音者不可聽以一律異形者不可
合於一體(合同也)農夫勞而君子養焉(君子國君養焉以化澤噢休之)愚
者言而智者擇焉(擇可用者而用之也)捨茂林而集於枯不弋鵠
而弋烏難與有圖(圖謀也言其愚也)寅邱無壑泉源不溥(言汙小潦)
(水名寅寅之邱無大壑故泉流不得溥也)尋常之谿灌千頃之澤(言有源也)見之
明白處之如玉石見之闇昧必留其謀(玉之與石言可别也闇晦不明)
(留猶思謀也)以天下之大託於一人之才譬若懸千鈞之重
於木之一枝負子而登牆謂之不祥為其一人隕而兩
人傷(負抱也隕墜也)善舉事者若乘舟而悲謌一人唱而千人
和(言能得衆人之心也)不能耕而欲黍粱不能織而喜采裳無事而
求其功難矣有榮華者必有憔悴有羅紈者必有麻蒯
(言有盛必有衰也)鳥有沸波者河伯為之不潮畏其誠也(鳥大鵰也)
(翺翔水上扇魚令出沸波攫而食之故河伯深藏於淵畏其精誠為不見)故一夫出死千乘
不輕(主術篇曰兵莫&KR0579;於志莫邪為下言匹夫志意出死必戰故雖大國兵車千乘不輕之也)蝮蛇
螫人傅以和堇則愈(和堇野葛毒藥)物故有重而害反為利者
聖人之處亂世若夏暴而待暮(夏日中甚熱暮凉時言聖人居亂世忍以待凉)
桑榆之間逾易忍也(言亂世將盡如日在西方桑榆間將夕故曰易忍)水雖平
必有波衡雖正必有差尺寸雖齊必有詭(詭不同也)非規矩
不能定方圓非準繩不能正曲直用規矩準繩者亦有
規矩準繩焉舟覆乃見善游馬奔乃見良御(善游故覆舟不溺良)
(御馬奔車不敗故見之)嚼而無味者弗能内於喉視而無形者不
能思於心(形象無形於目不能思之於心)兕虎在於後隨侯之珠在於
前弗及掇者先避患而後就利(隨國在漢東姬姓之後出遊於野見大蛇斷在)
(地隨侯令醫以續傅斷蛇蛇得愈去後銜大珠報蓋明月之珠因號隨侯之珠世以為寶也)逐鹿者
不顧兔決千金之貨者不爭銖兩之價(言在大不顧小)弓先調
而後求勁馬先馴而後求良(勁強馴擾也)人先信而後求能
(人非信不立也)陶人棄索車人掇之屠者棄銷而鍛者拾之所
緩急異也百星之明不如一月之光十牖畢開不若一
戶之明矢之於十步貫兕甲及其極不能入魯縞(言勢有極)
(也)太山之高背而弗見秋毫之末視之可察山生金反
自刻木生蠧反自食人生事反自賊(賊敗也害也物自然也)巧冶
不能鑄木工匠不能斵金者形性然也白玉不雕美珠
不文質有餘也(性自然不復飾)故跬步不休跛鼈千里(跬猶咫尺也)
累積不輟可成邱阜(輟止也)城成於土木直於下非有事
焉所緣使然凡用人之道若以燧取火疏之則弗得(疏猶)
(遲也)數之則弗中(數猶疾也)正在疏數之間(得其節火乃生)從朝視夕
者移從枉準直者虧聖人之偶物也若以鏡視形曲得
其情(偶猶周也)楊子見逵路而哭之為其可以南可以北(道九)
(達曰逵)墨子見練絲而泣之為其可以黃可以黑(練白也)趍
舍之相合猶金石之一調相去千歲合一音也(金曰鐘石曰磬)
(雖久不變故曰相去千歲合一音也)鳥不干防者雖近弗射(鳥燕之屬是也)其當
道雖遠弗釋(當道為作防害者故曰不釋也)酤酒而酸買肉而臭然酤
酒買肉不離屠沽之家故求物必於近之者以詐應詐
以譎應譎若披蓑而救火毁瀆而止水乃愈益多西施
毛嬙狀貌不可同世稱其好美鈞也堯舜禹湯法籍殊
類得民心一也聖人者隨時而舉事因資而立功涔則
具擢對旱則修土龍(擢對貯水器也土龍致雨物也)臨菑之女織紈而
思行者為之悖戾(臨菑齊都悖麤惡也)室有美容繒為之纂繹(不密)
(緻志有感故纂)徵羽之操不入鄙人之耳(徵羽正音小人不知不入其耳)軫和
切適舉坐而善(軫轉也轉其和更作急調激楚之音非正樂故舉坐而善之也)過府而
負手者希不有盜心(府藏貨所生也)故侮人之鬼者過社而搖
其枝(侮猶病也)晉陽處父伐楚以救江故解捽者不在於捌
格在於批伔(批擊也伔推擊其要也伔音沉)木大者根㩴山高者基扶
蹠巨者志遠體大者節疏狂者傷人莫之怨也嬰兒詈
老莫之疾也賊心&KR0034;(賊害也&KR0034;音忙)尾生之信不如隨牛之誕
(尾生效信於婦人信之失隨牛弦高矯君命為誕以存國故不如隨牛之誕也)而又況一不信
者乎(一猶常也況常不為信不為誕乎)憂父之疾者子治之者醫進獻
者祝治祭者庖(庖宰也)
淮南鴻烈解卷十七
