淮南鴻烈解卷十二
漢高誘注
道應訓(道之所行物動而應考之禍福以知驗符也故曰道應)
太清問於無窮曰子知道乎無窮曰吾弗知也(太清元氣之清)
(者也無窮無形也)又問於無為曰子知道乎無為曰吾知道(無為)
(有形故知道也)子之知道亦有數乎無為曰吾知道有數曰其
數奈何無為曰吾知道之可以弱可以強可以柔可以
剛可以陰可以陽可以窈可以明可以包裹天地可以
應待無方此吾所以知道之數也太清又問於無始曰
(無始未始有之氣也)鄉者吾問道於無窮曰吾弗知之又問於無
為無為曰吾知道曰子之知道亦有數乎無為曰吾知
道有數曰其數奈何無為曰吾知道之可以弱可以強
可以柔可以剛可以隂可以陽可以窈可以明可以包
裹天地可以應待無方吾所以知道之數也若是則無
為知與無窮之弗知孰是孰非無始曰弗知之深而知
之淺弗知内而知之外弗知精而知之粗太清仰而嘆
曰然則不知乃知邪知乃不知邪孰知知之為弗知弗
知之為知邪無始曰道不可聞聞而非也道不可見見
而非也道不可言言而非也孰知形之不形者乎故老
子曰天下皆知善之為善斯不善也故知者不言言者
不知也白公問於孔子曰人可以微言(白公楚平王孫建太子建子勝也)
(見殺白公怨而欲復讐故問微言也)孔子不應(知白公有隂謀故不應也)白公曰若以
石投水中何如曰吳越之善没者能取之矣曰若以水
投水何如孔子曰菑(甾)澠(敏)之水合易牙嘗而知之(菑澠)
(齊二水名)白公曰然則人固不可與微言乎孔子曰何謂不
可誰知言之謂者乎夫知言之謂者不以言言也(不以言心)
(知之)爭魚者濡逐獸者趍非樂之也故至言去言至為無
為夫淺知之所爭者末矣白公不得也故死於浴室(楚殺)
(白公於浴室之地也)故老子曰言有宗事有君夫唯無知是以不
吾知也白公之謂也惠子為惠王為國法(惠王梁惠王惠子惠施也)
已成而示諸先生先生皆善之奏之惠王惠王甚說之
以示翟煎曰善惠王曰善可行乎翟煎曰不可惠王曰
善而不可行何也翟煎對曰今夫舉大木者前呼邪許
(虎)後亦應之此舉重勸力之歌也豈無鄭衛激楚之音
哉然而不用者不若此其宜也治國有禮不在文辯故
老子曰法令滋彰盗賊多有此之謂也田駢以道術說
齊王(田駢齊臣)王應之曰寡人所有齊國也道術難以除患
願聞國之政田駢對曰臣之言無政而可以為政譬之
若林木無材而可以為材願王察其所謂而自取齊國
之政焉己雖無除其患害天地之間六合之内可陶冶
而變化也齊國之政何足問哉此老𣆀之所謂無狀之
狀無物之象者也若王之所問者齊也田駢所稱者材
也材不及林林不及雨(雨然後材乃得生也)雨不及隂陽隂陽不
及和和不及道(道者和之由生之本也)白公勝得荆國不能以府
庫分人七日(白公簒得楚國貪其材積七日)石乙入曰(石乙白公之黨)不義得
之又不能布施患必至矣不能予人不若焚之毋令人
害我白公弗聽也九日葉公入(葉公楚大夫子高自方城之外入殺白公)乃
發大府之貨以予衆出高庫之兵以賦民因而攻之十
有九日而擒白公夫國非其有也而欲有之可謂至貪
也不能為人又無以自為可謂至愚矣譬白公之嗇也
何以異於梟之愛其子也(梟子長食其母)故老子曰持而盈之
不如其已揣而銳之不可長保也趙簡子以襄子為後
董閼于曰無卹賤今以為後何也(董閼于趙氏臣無卹襄子之名簡子之庶)
(子也)簡子曰是為人也能為社稷忍羞(襄子能柔能忍耻也)異日知
伯與襄子飲而批襄子之首大夫請殺之襄子曰先君
之立我也曰能為社稷忍羞豈曰能刺人哉處十月知
伯圍襄子於晉陽襄子䟽隊而擊之(䟽分也隊軍二百人為一隊分斯隊)
(卒擊之)大敗知伯破其首以為飲器(飲溺器椑榼也)故老子曰知
其雄守其雌其為天下谿齧缺問道於被衣(齧缺被衣皆堯時老)
(人也)被衣曰正女形壹女視天和將至攝女知正女度神
將來含德將來附若美而道將為女居惷乎若新生之
犢而無求其故言未卒齧缺繼以讐夷(讐夷熟視不言貌)被衣
行歌而去曰形若槁骸心如死灰直實不知以故自持
墨墨恢恢無心可與謀彼何人哉故老子曰明白四達
能無以知乎趙襄子攻翟而勝之尤人終人(尤人終人瞿之二邑)
使者來謁之襄子方將食而有憂左右曰一朝而兩城
下此人之所喜也今君有憂色何也襄子曰江河之大
也不過三日(三日而减也)飄風暴雨日中不須臾(言其不終日也)今
趙氏之德行無所積今一朝兩城下亡其及我乎孔子
聞之曰趙氏其昌乎夫憂所以為昌也而喜所以為亡
也勝非其難者也賢主以此持勝故其福及後世齊楚
吳越皆嘗勝矣然而卒取亡焉不通乎持勝也唯有道
之主能持勝孔子勁杓國門之關(杓引也古者縣門下從上古引之者難也)
而不肯以力聞墨子為守攻公輸般服而不肯以兵知
(墨子雖善為兵而不肯以知兵聞也)善持勝者以強為弱故老子曰道冲
而用之又弗盈也惠孟見宋康王蹀足謦(&KR1064;)欬(咳)疾言
曰寡人所說者勇有功也不說為仁義者也客將何以
教寡人惠孟對曰臣有道於此人雖勇刺之不入雖巧
有力擊之不中大王獨無意邪宋王曰善此寡人之所
欲聞也惠孟曰夫刺之而不入擊之而不中此猶辱也
臣有道於此使人雖有勇弗敢刺雖有力不敢擊夫不
敢刺不敢擊非無其意也臣有道於此使人本無其意
也夫無其意未有愛利之心也臣有道於此使天下丈
夫女子莫不歡然皆欲愛利之心此其賢於勇有力也
四累之上也大王獨無意邪(此上凡四事皆累於世而男女莫不歡然為上也)
宋王曰此寡人所欲得也惠孟對曰孔墨是已孔丘墨
翟無地而為君無官而為長(無地為君以道富也無官為長以德尊也)天下
丈夫女子莫不延頸舉踵而願安利之者今大王萬乘
之主也誠有其志則四境之内皆得其利矣賢於孔墨
也遠矣宋王無以應惠孟出宋王謂左右曰辯矣客之
以說勝寡人也故老子曰勇於不敢則活由此觀之大
勇反為不勇耳昔堯之佐九人(謂禹臯陶稷契伯夷倕益䕫龍也)舜之
佐七人(皆與堯同臣共七人也)武王之佐五人(謂周公召公太公畢公毛公也)堯
舜武王於九七五者不能一事焉然而垂拱受成功焉
善乘人之賢也故人與驥逐走則不勝驥託於車上則
驥不能勝北方有獸其名曰蹷鼠前而菟後(鼠前足短菟後足長)
(故謂之蹷)趨則頓走則顛常為蛩蛩駏(巨)驉(虚)取丼草以與
之(蛩蛩駏驉前足長後足短故能乘虚而走不能上也)蹷有患害蛩蛩駏驉必負
而走此以其能託其所不能故老子曰夫代大匠斵者
希不傷其手薄疑說衛嗣君以王術嗣君應之曰予所
有者千乘也願以受教薄疑對曰烏獲舉千鈞又况一
斤乎杜赫以安天下說周昭文君(昭文君周衰分為西東各自立其君)文
君謂杜赫曰願學所以安周赫對曰臣之所言不可則
不能安周臣之所言可則周自安矣此所謂弗安而安
者也故老子曰大制無割故致數輿無輿也魯國之法
魯人為人妾於諸侯有能贖之者取金於府子贛贖魯
人於諸侯來而辭不受金孔子曰賜失之矣夫聖人之
舉事也可以移風易俗而受教順可施後世非獨以適
身之行也今國之富者寡而貧者衆贖而受金則為不
廉不受金則不復贖人自今以來魯人不復贖人於諸
侯矣孔子亦可謂知禮矣故老子曰見小曰明魏武侯
問於李克曰(李克武侯之相)吳之所以亡者何也李克對曰數
戰而數勝武侯曰數戰數勝國之福其獨以亡何故也對曰
數戰則民罷數勝則主憍以憍主使罷民而國不亡者天下
鮮矣憍則恣恣則極物罷則怨怨則極慮上下俱極吳之亡
猶晩矣夫差之所以自剄於干遂也(越伐吳夫差所以自殺也)故老子
曰功成名遂身退天之道也寗越欲干齊桓公困窮無
以自逹於是為商旅將任車(任載也)以商於齊暮宿於郭
門之外桓公郊迎客夜開門辟任車爝火甚盛(爝炬火也)從
者甚衆寗越飯牛車下望見桓公而悲擊牛角而疾商
歌桓公聞之撫其僕之手曰異哉歌者非常人也命後
車載之桓公及至從者以請桓公贛之衣冠而見說以
為天下桓公大說將任之羣臣爭之曰客衛人也衛之
去齊不遠君不若使人問之問之而故賢者也用之未
晩桓公曰不然問之患其有小惡也以人之小惡而忘
人之大美此人主之所以失天下之士也凡聽必有驗
一聽而弗復問合其所以也(合已聽知之意所以用之)且人固難合
也權而用其長者而已矣當是舉也桓公得之矣故老
子曰天大地大道大王亦大域中有四大而王處其一
焉以言其能包裹之也大王亶父居邠翟人攻之事之
以皮帛珠玉而弗受曰翟人之所求者地無以財物為
也大王亶父曰與人之兄居而殺其弟與人之父處而
殺其子吾弗為皆勉處矣為吾臣與翟人奚以異且吾
聞之也不以其所養害其養杖策而去民相連而從之
遂成國於岐山之下(岐山今之美陽山其下有周地因以為天下號)大王亶父
可謂能保生矣雖富貴不以養傷身雖貧賤不以利累
形今受其先人之爵禄則必重失之所自來者久矣而
輕失之豈不惑哉故老子曰貴以身為天下焉可以託
天下愛以身為天下焉可以寄天下矣中山公子牟(中山)
(鮮虞之國)謂詹子曰身處江海之上心在魏闕之下為之奈
何(江海之上言志在於己身心之魏闕也言内守)詹子曰重生重生則輕利(重生)
(己之性也)中山公子牟曰雖知之猶不能自勝則從之從之
神無怨乎(言不勝己之情欲則當縱心意則己神無怨也)不能自勝而強弗從
者此之謂重傷之人無壽類矣故老子曰知和曰常知
常曰明益生曰祥心使氣曰強是故用其光復歸其明
也楚莊王問詹何曰治國奈何對曰何明於治身而不
明於治國楚王曰寡人得立宗廟社稷願學所以守之
詹何對曰臣未嘗聞身治而國亂者也未嘗聞身亂而
國治者也故本任於身不敢對以末楚王曰善故老子
曰修之身其德乃真也桓公讀書於堂輪人斵輪於堂
下釋其椎鑿而問桓公曰君之所讀者何書也桓公
曰聖人之書輪扁曰其人在焉桓公曰已死矣輪扁曰
是直聖人之糟粕耳(糟酒滓也粕已漉之精也)桓公勃然作色而怒
曰寡人讀書工人焉得而譏之哉有說則可無說則死
輪扁曰然有說臣試以臣之斵輪語之大疾則苦而不
入(苦急意也)大徐則丼而不固(丼緩意也)不丼不苦應於手厭於
心而可以至妙者臣不能以教臣之子而臣之子亦不
能得之於臣是以行年七十老而為輪今聖人之所言
者亦以懷其實窮而死獨其糟粕在耳故老子曰道可
道非常道名可名非常名昔者司城子罕相宋謂宋君
曰夫國家之安危百姓之治亂在君行賞罰夫爵賞賜
予民之所好也君自行之殺戮刑罰民之所怨也臣請
當之宋君曰善寡人當其美子受其怨寡人自知不為
諸侯笑矣國人皆知殺戮之專制在子罕也大臣親之
百姓畏之居不至期年子罕遂却宋君而專其政故老
子曰魚不可脫于淵國之利器不可以示人王壽負書
而行見徐馮於周(王壽古好書之人徐馮周之隱者也)徐馮曰事者應變
而動變生於時故知時者無常行書者言之所出也言
出於知者知者藏書於是王壽乃焚書而舞之(自喜焚其書故)
(舞也)故老子曰多言數窮不如守中令尹子佩請飲莊王
(子佩楚莊王之相請飲請置酒也)莊王許諾子佩䟽揖北面立於殿下
(䟽徒跣也揖舉手也)曰昔者君王許之今不果往意者臣有罪乎
莊王曰吾聞子具於強臺強臺者南望料山以臨方皇
(料山山名方皇水名也一曰山名)左江而右淮其樂忘死若吾薄德之
人不可以當此樂也恐留而不能反故老子曰不見可
欲使心不亂晉公子重耳出亡過曹無禮焉(曹共公聞重耳駢脅)
(使袒而捕魚設薄以觀之)釐負羇之妻謂釐負羇曰君無禮於晉公
子吾觀其從者皆賢人也(從者狐偃趙衰之屬也)若以相夫子反
晉國必伐曹子何不先加德焉釐負羇遺之壺餕而加
璧焉重耳受其餕而反其璧及其反國起師伐曹剋之
令三軍無入釐負羇之里故老子曰曲則全正則直越
王勾踐與吳戰而不勝國破身亡困於會稽忿心張膽
氣如涌泉選練甲卒赴火若滅然而請身為臣妻為妾
親執戈為吳兵先馬走果擒之於干遂(先馬走先馬前而走也)故
老子曰柔之勝剛也弱之勝強也天下莫不知而莫之
能行越王親之故覇中國趙簡子死未葬中牟入齊(中牟)
(自入臣於齊)已葬五日襄子起兵攻圍之未合而城自壤者
十丈襄子擊金而退之(軍法鼓以進衆鉦以退之)軍吏諫曰君誅中
牟之罪而城自壞是天助我何故去之襄子曰吾聞之
叔向曰君子不乘人於利不迫人於險使之治城城治
而後攻之中牟聞其義乃請降故老子曰夫唯不爭故
天下莫能與之爭秦繆公請伯樂曰子之年長矣子姓
有可使求馬者乎(子姓謂伯樂子)對曰良馬者可以形容䈥骨
相也相天下之馬者若滅若失若亡(若滅其相不可見也若失乍入乍出)
(也若亡髣髴不及也)其一若此馬者絶塵弭轍(絶塵不及也弭轍引迹疾也)臣
之子皆下材也可告以良馬而不可告以天下之馬臣
有所與供儋纏采薪者九方堙(纏索也九方堙人姓名也)此其於馬
非臣之下也請見之繆公見之使之求馬三月而反報
曰已得馬矣在於沙邱繆公曰何馬也對曰牡而黃使
人往取之牝而驪繆公不說召伯樂而問之曰敗矣子
之所使求者毛物牝牡弗能知又何馬之能知伯樂喟
然大息曰一至此乎是乃其所以千萬臣而無數者也
若堙之所觀者天機也得其精而忘其粗在内而忘其
外見其所見而不見其所不見視其所視而遺其所不
視若彼之所相者乃有貴乎馬者馬至而果千里之馬
故老子曰大直若屈大巧若拙吳起為楚令尹適魏問
屈宜若曰(屈宜若楚大夫亡在魏者也)王不知起之不肖而以為令
尹先生試觀起之為人也屈子曰將奈何吳起曰將衰
楚國之爵而平其制禄損其有餘而綏其不足砥礪甲
兵時爭利於天下屈子曰宜若聞之昔善治國家者不
變其故不易其常今子將衰楚國之爵而平其制禄損
其有餘而綏其不足是變其故易其常也行之者不利
宜若聞之曰怒者逆德也兵者凶器也爭者人之所本
也今子隂謀逆德好用凶器始人之所本逆之至也(本者)
(謂兵爭也)且子用魯兵不宜得志於齊而得志焉(吳起為將伐齊敗之)
子用魏兵不宜得志於秦而得志焉(吳起為魏西河守秦兵不敢東下也)
宜若聞之非禍人不能成禍吾固惑吾王之數逆天道
戾人理至今無禍差須夫子也(差須猶意須也)吳起惕然曰尚
可更乎屈子曰成刑之徒不可更也(成刑之徒刑禍已成於衆)子不
若敦愛而篤行之老子曰挫其銳解其紛和其光同其
塵晉伐楚三舍不止大夫請擊之莊王曰先君之時晉
不伐楚及孤之身而晉伐楚是孤之過也若何其辱羣
大夫曰先臣之時晉不伐楚今臣之身而晉伐楚此臣
之罪也請三擊之王俛而泣涕沾襟起而拜羣大夫晉
人聞之曰君臣爭以過為在己且輕下其臣不可伐也
夜還師而歸老子曰能受國之垢是謂社稷主宋景公
之時熒惑在心公懼召子韋而問焉(子韋司星者也)曰熒惑在
心何也子韋曰熒惑天罰也心宋分野(宋之分野上属房心之星)禍
且當君雖然可移於宰相公曰宰相所使治國家也而
移死焉不祥子韋曰可移於民公曰民死寡人誰為君
乎寧獨死耳子韋曰可移於歲公曰歲民之命歲饑民
必死矣為人君而欲殺其民以自活也其誰以我為君
者乎是寡人之命固已盡矣子韋無復言矣子韋還走
北面再拜曰敢賀君天之處高而聽卑君有君人之言
三天必有三賞君今夕星必徙三舍君延年二十一歲
公曰子奚以知之對曰君有君人之言三故有三賞星
必三徙舍舍行七里三七二十一故君移年二十一歲
臣請伏於陛下以伺之星不徙臣請死之公曰可是夕
也星果三徙舍故老子曰能受國之不祥是謂天下王
昔者公孫龍在趙之時謂弟子曰人而無能者龍不能
與遊有客衣褐帶索而見曰臣能呼公孫龍顧謂弟子
曰門下故有能呼者乎對曰無有公孫龍曰與之弟子
之籍後數日往說燕王至於河上而航在一汜(汜水涯也)使
善呼之一呼而航來故曰聖人之處世不逆有伎能之
士故老子曰人無棄人物無棄物是謂襲明子發攻蔡
踰之(子發楚宣王之將軍踰越勝之也)宣王郊迎列田百頃而封之執
圭(楚爵功臣賜以圭謂之執圭比附庸之君)子發辭不受曰治國立政諸侯
入賓此君之德也發號施令師未合而敵遁此將軍之
威也兵陳戰而勝敵者此庶民之力也夫乘民之功勞
而取其爵禄者非仁義之道也故辭而弗受故老子曰
功成而不居夫唯不居是以不去晉文公伐原(原周邑周㐮王)
(以原賜文公原叛伐之)與大夫期三日三日而原不降文公令去
之軍吏以原不過一二日將降矣君曰吾不知原三日
而不可得下也以與大夫期盡而不罷失信得原吾弗
為也原人聞之曰有君若此可弗降也遂降温人聞亦
請降(時周人亦以温予文公温相連皆叛)故老子曰窈兮冥兮其中有精
其精甚眞其中有信故美言可以市尊美行可以加人
公儀休相魯(公儀休故魯博士也)而嗜魚一國獻魚公儀子不受
其弟子諫曰夫子嗜魚弗受何也答曰夫唯嗜魚故弗
受夫受魚而免於相雖嗜魚不能自給魚毋受魚而不
免於相則能長自給魚此明於為人為己者也故老子
曰後其身而身先外其身而身存非以其無私邪故能
成其私又曰知足不辱狐丘丈人謂孫叔敖曰(丈人老而杖於)
(人者)人有三怨子知之乎孫叔敖曰何謂也對曰爵高者
士妬之官大者主惡之禄厚者怨處之孫叔敖曰吾爵
益高吾志益下吾官益大吾心益小吾禄益厚吾施益
博是以免三怨可乎故老子曰貴必以賤為本高必以
下為基大司馬捶(朵)鈎者年八十矣而不失鈎芒(捶鍛銀擊)
(也鈎釣鈎也)大司馬曰子巧邪有道邪曰臣有守也臣年二
十好捶鈎於物無視也非鈎無察也是以用之者必假
於弗用也而以長得其用而况持無不用者乎物孰不濟
焉故老子曰從事於道者同於道文王砥德修政三年
而天下二分歸之(砥礪也文王三分天下有其二)紂聞而患之曰余夙
興夜寐與之競行則苦心勞形縱而置之恐伐余一人
崇侯虎曰周伯昌行仁義而善謀太子發勇敢而不疑
中子旦恭儉而知時若與之從則不堪其殃縱而赦之
身必危亡冠雖弊必加於頭及未成請圖之屈商乃拘
文王於羑里(屈商紂臣也羑里地名在河内湯隂)於是散宜生乃以千金
求天下之珍怪得騶虞雞斯之乘(騶虞白虎黑文而仁食自死之獸日行千)
(里雞斯神馬也)玄玉百工(二玉為一工也)大貝百朋(五貝為一朋也)玄豹黃羆
青犴(犴胡地野犬犴音岸)白虎文皮千合以獻於紂因費仲而通
(費仲紂佞臣也)紂見而說之乃免其身殺牛而賜之文王歸乃
為玉門築靈臺相女童擊鍾鼓(玉門以玉飾門為柱樞也相女童相視之一曰)
(相匠也)以待紂之失也紂聞之曰周伯昌改道易行吾無
憂矣乃為炮烙剖比干剔孕婦殺諫者文王乃遂其謀
故老子曰知其榮守其辱為天下谷成王問政於尹佚
曰吾何德之行(尹佚史佚也)而民親其上對曰使之時而敬
順之王曰其度安在曰如臨深淵如履薄冰王曰懼哉
王人乎尹佚曰天地之間四海之内善之則吾畜也不
善則吾讎也昔夏商之臣反讎桀紂而臣湯武宿沙之
民皆自攻其君而歸神農(伏羲神農之間有共工宿沙霸天下者也)此世之
所明知也如何其無懼也故老子曰人之所畏不可不
畏也跖之徒問跖曰盗亦有道乎跖曰奚適其無道也
夫意而中藏者聖也入先者勇也出後者義也分均者
仁也知可否者智也五者不備而能成大盗者天下無
之由此觀之盗賊之心必託聖人之道而後可行故老
子曰絶聖棄智民利百倍楚將子發好求技道之士楚
有善為偷者往見曰聞君求技道之士臣偷也願以技
齎一卒(齎備卒足也)子發聞之衣不給帶冠不暇正出見而
禮之左右諫曰偷者天下之盗也何為之禮君曰此非
左右之所得與後無幾何齊興兵伐楚子發將師以當
之兵三却楚賢良大夫皆盡其計而悉其誠齊師愈強
於是市偷進請曰臣有薄技願為君行之子發曰諾不
聞其辭而遣之偷則夜解齊將軍之幬帳而獻之子發
因使人歸之曰卒有出薪者得將軍之帷使歸之於執
事明又復往取其枕子發又使人歸之明日又復往取
其簮子發又使歸之齊師聞之大駭將軍與軍吏謀曰
今日不去楚君恐取吾頭乃還師而去故曰無細而能
薄在人君用之耳故老子曰不善人善人之資也顔回
謂仲尼曰回益矣仲尼曰何謂也曰回忘禮樂矣(回忘禮樂)
(絶聖棄知入於無為也)仲尼曰可矣猶未也異日復見曰回益矣
仲尼曰何謂也曰回忘仁義矣仲尼曰可矣猶未也異
日復見曰回坐忘矣(言坐自忘其身以至道也)仲尼遽然曰何謂坐
忘顔回曰隳支體黜聰明離形去知洞於化通是謂坐
忘仲尼曰洞則無善也化則無常矣而夫子薦賢(薦先也)
丘請從之後故老子曰載營魄抱一能無離乎專氣至
柔能如嬰兒乎秦穆公興師將以襲鄭蹇叔曰不可臣
聞襲國者以車不過百里以人不過三十里為其謀未
及發泄也甲兵未及銳弊也糧食未及乏絶也人民未
及罷病也皆以其氣之高與其力之盛至是以犯敵能
威今行數千里又數絶諸侯之地以襲國臣不知其可
也君重圖之穆公不聽蹇叔送師衰經而哭之師遂行
過周而東鄭賈人弦高矯鄭伯之命以十二牛勞秦師
而賓之三帥乃懼而謀曰吾行數千里以襲人未至而
人已知之其備必先成不可襲也還師而去當此之時
晉文公適薨未葬先軫言於襄公曰(先軫晉大夫也襄公晉文公子)昔
吾先君與穆公交天下莫不聞諸侯莫不知今吾君薨
未葬而不弔吾喪而不假道是死吾君而弱吾孤也請
擊之襄公許諾先軫舉兵而與秦師遇於殽大破之擒
其三軍以歸穆公聞之素服廟臨以說於衆(說解也)故老
子曰知而不知尚矣不知而知病也齊王后死王欲置
后而未定使羣臣議薛公欲中王之意(薛公田嬰也)因獻十
珥而美其一旦日因問美珥之所在因勸立以為王后
齊王大說遂尊重薛公故人主之意欲見於外則為人
臣之所制故老子曰塞其兊閉其門終身不勤盧敖游
乎北海(盧敖燕人秦始皇召以為博士使求神仙亡而不反也)經乎太隂入乎玄
闕(太隂地名也玄闕北方之山也)至於蒙榖之上(蒙榖山名)見一士焉深目
而玄鬢淚注而鳶肩(淚水)豐上而殺下軒軒然方迎風而
舞顧見盧敖慢然下其臂遯逃乎碑(慢然止舞也匿於碑陰)盧敖
就而視之方倦龜殼而食蛤梨(楚人謂倨為倦龜殼龜甲也蛤梨海蚌也)盧
敖與之語曰唯敖為背羣離黨窮觀於六合之外者非
敖而已乎敖幼而好游至長不渝周行四極唯北隂之
未闚今卒睹夫子於是子殆可與敖為友乎若士者齤
(拳)然而笑曰嘻子中州之民寧肯而遠至此此猶光乎
日月而載列星(言太隂之地尚見日月也)隂陽之所行四時之所生
其此夫不名之地猶穾奥也(言我所游不可以字名之地以盧敖所行比之則如)
(穾奥奥室中也)若我南游乎岡㝗(浪)之野北息乎沉墨之鄉西
窮冥冥之黨東開鴻濛之先此其下無地而上無天聽
焉無聞視焉無矚(屬)此其外猶有汰(太)沃之汜(汰沃四海子天)
(之際水流聲也汜涯也)其餘一舉而千萬里(千萬里汰汜之外也)吾猶未能
之在(吾尚未至此地)今子游始於此乃語窮觀豈不亦遠哉然
子處矣吾與汗漫期于九垓之外吾不可以久駐若士
舉臂而竦身遂入雲中盧敖仰而視之弗見乃止駕(止其)
(所駕之車)止柸(坯)治(楚人謂恨不得為柸治也)悖若有喪也曰吾比夫子
猶黃鵠與蠰蟲也(蠰蟲蟲之幼也)終日行不離咫尺(八寸為咫十寸為尺)
而自以為遠豈不悲哉故莊子曰小人不及大人小知
不及大知朝菌不知晦朔(朝菌朝生暮死之蟲也生水上狀似蚕蛾一名孳母海南)
(謂之蟲邪)蟪蛄不知春秋(蟪蛄貂蟟也)此言明之有所不見也季
子治亶父三年(季子子賤也)而巫馬期絻(問)衣短褐易容貌
往觀化焉見得魚釋之巫馬期問曰凡子所為魚者欲
得也今得而釋之何也漁者對曰季子不欲人取小魚
也(古者魚不盈尺不上俎也)所得者小魚是以釋之巫馬期歸以報
孔子曰季子之德至矣使人闇行若有嚴刑在其側者
季子何以至於此孔子曰丘嘗問之以治言曰誡於此
者刑於彼季子必行此術也故老子曰去彼取此岡兩
問於景(罔兩水之精物也景日月水光晷也)曰昭昭者神明也(罔兩恍惚之物見景)
(光明以為神也)景曰非也罔兩曰子何以知之景曰扶桑受謝
日照宇宙(扶桑日所出之木受謝扶桑受日旦澤出之也)炤炤之光輝燭四海
闔戸塞牖則無由入矣若神明四通並流無所不及上
際於天下蟠於地化育萬物而不可為象俛仰之間而
撫四海之外照照何足以明之故老子曰天下之至柔
馳騁天下之至堅光耀問於無有(光耀可見而無有至虚者)曰子果
有乎其果無有乎(有形生於無形何以能生物故問果有乎其無有也)無有弗應
也光耀不得問而就視其狀貌冥然忽然視之不見其
形聽之不聞其聲搏之不可得望之不可極也光耀曰
貴矣哉孰能至于此乎予能有無矣未能無無也(言我能使)
(形不可得未能殊無形也)及其為無無又何從至於此哉故老子曰
無有入于無間吾是以知無為之有益也白公勝慮亂
(白公將為父復讐起兵亂因思慮之)罷朝而立倒杖策錣(針)上貫頥(策馬捶端)
(有針以刺馬謂之錣倒杖策故錣貫頥也)血流至地而弗知也鄭人聞之曰
頥之忘將何不忘哉(白公之父死鄭人預之故懼之)此言精神之越於
外智慮之蕩於内則不能漏理其形也(漏補空也)是故神之
所用者遠則所遺者近也(近謂身也)故老子曰不出戸以知
天下不窺牖以見天道其出彌遠其知彌少此之謂也
秦皇帝得天下恐不能守發邊戍築長城修關梁設障
塞具傳車置邊吏然劉氏奪之若轉閉錘(閉錘格也上之錘所以編)
(薄席反覆之易)昔武王伐紂破之牧野乃封比干之墓表商容
之閭柴箕子之門(紂死箕子亡之朝鮮舊居空故柴護之也)朝成湯之廟發
鉅橋之粟散鹿臺之錢破鼓折枹(浮)㢮弓絶絃去舍露
宿以示平易解劒帶笏以示無仇於此天下歌謠而樂
之諸侯執幣相朝三十四世不奪故老子曰善閉者無
關鍵而不可開也善結者無繩約而不可解也尹需學
御三年而無得焉私自苦痛常寢想之(寢堅思之)中夜夢受
秋駕於師(秋駕善御之術)明日往朝師望之謂之曰吾非愛道
於子也恐子不可予也今日教子以秋駕尹需反走北
面再拜曰臣有天幸今夕固夢受之故老子曰致虚極
守靜篤萬物並作吾以觀其復也昔孫叔敖三得令尹
無喜志三去令尹無憂色延陵季子吳人願一以為王
而不肯許由讓天下而弗受晏子與崔杼盟臨死地不
變其儀此皆有所遠通也精神通於死生則物孰能惑
之荆有佽(次)非得寳劒於干(寒)隊(干國在今臨淮出寳劒蓋為莫邪洞鄂之)
(形也)還反度江至於中流陽侯之波兩蛟夾繞其船(蛟龍屬也)
(魚滿二千五百斤蛟來為之主也)佽非謂枻船者曰(枻欋也)嘗有如此而
得活者乎對曰未嘗見也於是佽非瞑目㪍然攘臂拔
劒曰武士可以仁義之禮說也不可劫而奪也此江中
之腐肉朽骨棄劒而已余有奚愛焉赴江刺蛟遂斷其
頭船中人盡活風波畢除荆爵為執圭孔子聞之曰夫
善載腐肉朽骨棄劒者佽非之謂乎故老子曰夫唯無
以生為者是賢於貴生焉齊人淳于髠以從說魏王魏
王辯之約車十乘將使荆辭而行人以為從未足也復
以衡說其辭若然(從說說諸侯之計當相從也衡說從之非是當横更計也)魏王乃
止其行而䟽其身失從心志而又不能成衡之事是其
所以固也夫言有宗事有本失其宗本技能雖多不若
其寡也故周鼎著倕而使齕其指先王以見大巧之不
可也故愼子曰匠人知為門能以門所以不知門也故
必杜然後能門(愼子名到齊人不知門不知門之要也門之要在門外)墨者有田
鳩者欲見秦惠王約車申轅(申束也)留於秦周年不得見
客有言之楚王者往見楚王楚王甚悅之予以節使於
秦至因見予之將軍之節惠王見而說之出舍喟然而歎
告從者曰吾留秦三年不得見不識道之可以從楚也
物故有近之而遠遠之而近者故大人之行不掩以繩
(掩猶揮也)至所極而已矣此所謂筦子梟飛而維繩者(言為士者)
(上下無常進退無恒不可繩也以喻飛梟從下繩維之而欲翺翔則不可也)豐水之深千仞
而不受塵垢投金鐵鍼焉則刑見於外非不深且清也
魚鼈龍蛇莫之肯歸也是故石上不生五榖秃山不游
麋鹿無所隂蔽隱也昔趙文子問於叔向曰晉六將軍
其孰先亡乎(六將軍韓魏趙范中行知伯也)對曰中行知氏文子曰何
乎對曰其為政也以苛為察以切為明以刻下為忠以
計多為功譬之猶廓革者也廓之大則大矣裂之道也
故老子曰其政悶悶其民純純其政察察其民缺缺景
公謂太卜曰子之道何能對曰能動地(動震也)晏子往見
公公曰寡人問太卜曰子之道何能對曰能動地地可
動乎晏子默然不對出見太卜曰昔吾見句星在房心
之間地其動乎(句星客星也房句星守房心則地動也)太卜曰然晏子出
太卜走往見公曰臣非能動地地固將動也田子陽聞
之曰晏子默然不對者不欲太卜之死往見太卜者恐
公之欺也晏子可謂忠於上而惠於下矣故老子曰方
而不割廉而不劌魏文侯觴諸大夫於曲陽飲酒酣文
侯喟然嘆曰吾獨無豫讓以為臣乎(豫讓事知伯而死其難故文侯思以)
(為臣)蹇重舉白而進之(蹇重文侯臣舉白進酒也)曰請浮君(浮猶罰也以酒罰君)
君曰何也對曰臣聞之有命之父母不知孝子有道之
君不知忠臣夫豫讓之君亦何如哉(豫讓相其君而君見殺亦何如不足)
(貴也)文侯受觴而飲釂不獻(釂盡也)曰無管仲鮑叔以為臣
故有豫讓之功故老子曰國家昏亂有忠臣孔子觀桓
公之廟(桓公魯君)有器焉謂之宥巵(宥在坐右)孔子曰善哉乎得
見此器顧曰弟子取水水至灌之其中則正(中水半巵中也)其
盈則覆孔子造然革容曰善哉持盈者乎子貢在側曰
請問持盈曰益而損之曰何謂益而損之曰夫物盛而
衰樂極則悲日中而移月盈而虧是故聰明睿智守之
以愚多聞博辯守之以儉武力毅勇守之以畏富貴廣
大守之以陋德施天下守之以讓此五者先王所以守
天下而弗失也反此五者未嘗不危也故老子曰服此
道者不欲盈夫唯不盈故能弊而不新成武王問太公
曰寡人代紂天下是臣殺其主而下伐其上也吾恐後
世之用兵不休闘爭不已為之奈何太公曰甚善王之
問也夫未得獸者唯恐其創之小也(獵禽恐不能殺故恐其創小也)已
得之唯恐傷肉之多也王若欲久持之則塞民於兊(兊耳)
(目鼻口也老子曰塞其兊是也)道全為無用之事煩擾之教彼皆樂其
業供其情昭昭而道冥冥於是乃去其瞀(茂)而載之木
(瞀秛髮也木鶩鳥冠也知文者冠鶩)觧其劒而帶之笏為三年之喪令類
不蕃高辭卑讓使民不爭酒肉以通之竽瑟以娛之鬼
神以畏之繁文滋禮以弇其質厚葬久喪以亶(丹)其家
含珠鱗施綸組以貧其財深鑿高壟以盡其力家貧族
少慮患者寡以此移風可以持天下弗失故老子曰化
而欲作吾將鎮之以無名之樸也
淮南鴻烈解卷十二
