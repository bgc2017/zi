淮南鴻烈解卷二
漢高誘注
俶真訓(俶始也真實也說道之實始於無化育于有故曰俶真俶音出)
有始者有未始有有始者有未始有夫未始有有始者
有有者有無者有未始有有無者有未始有夫未始有
有無者所謂有始者繁憤未發萌兆牙蘖未有形埒垠
(寅)堮(&KR0008;)無無蝡(軟)蝡將欲生興而未成物類(繁憤衆積之貌發憤)
(也)有未始有有始者天氣始下地氣始上隂陽錯合相
與優游競暢于宇宙之間被德含和繽紛蘢蓯欲與物
接而未成兆朕(競逐暢達和氣繽紛雜揉也蘢蓯聚會也兆朕形怪也蘢音龍蓯音聰)有
未始有夫未始有有始者天含和而未降地懷氣而未
揚虚無寂寞蕭條霄雿(翟)無有仿彿(彿)氣遂而大通冥
冥者也有有者言萬物摻(參)落根莖枝葉青葱苓蘢萑
(委)蔰(戶)炫煌蠉飛蝡動蚑行喙息可切循把握而有數
量(摻纖也萑蔰炫煌采色貌切嚤循順也)有無者視之不見其形聽之不
聞其聲捫(門)之不可得也望之不可極也儲與扈冶(儲與)
(扈冶褒大意也)浩浩瀚(汗)瀚不可隠儀揆度而通光耀者(浩浩瀚瀚)
(廣大貌光耀無形也)有未始有有無者包裹天地陶冶萬物大通
混冥深閎廣大不可為外析毫剖芒不可為内無環堵
之宇而生有無之根(混冥大冥之中謂道也)有未始有夫未始有
有無者天地未剖隂陽未判四時未分萬物未生汪然
平靜寂然清澄莫見其形若光燿之間於無有退而自
失也曰予能有無而未能無無也(能有無為也未能本性自無為也)及
其為無無至妙何從及此哉夫大塊載我以形勞我以
生逸我以老休我以死(大塊天地之間休息也)善我生者乃所以
善我死也(欲人同死生也)夫藏舟於壑藏山於澤人謂之固矣
雖然夜半有力者負而趨寐者不知猶有所遁若藏天
下於天下則無所遁其形矣(大丈夫以天下為室以藏萬物)物豈可謂
無大揚攉(鎬)乎(揚攉無慮大數名也)一範人之形而猶喜(範猶遇也遭也)
(言物一法效人形尚由善也)若人者千變萬化而未始有極也(言死生變)
(化也)弊而復新其為樂也可勝計邪譬若㝱(夢)為鳥而飛
於天㝱為魚而沒於淵方其㝱也不知其㝱也覺而後
知其㝱也今將有大覺然後知今此之為大㝱也始吾
未生之時焉知生之樂也今吾未死又焉知死之不樂
也昔公牛哀轉病也七日化為虎(公牛氏韓人轉病易病也江淮之間公牛)
(氏有易病化為虎若中國有狂疾者疾作有時也其為虎者便還食人食人者因作真虎不食人者更復化為)
(人)其兄掩戶而入覘(詀)之則虎搏而殺之(覘視也)是故文
章成獸爪牙移易(移易人爪牙為虎爪牙)志與心變神與形化(志心)
(皆變神形皆化)方其為虎也不知其嘗為人也方其為人不知
其且為虎也二者代謝舛(喘)馳各樂其成形(代更謝敘也舛牙也)
(形謂成虎形人)狡猾鈍惽是非無端孰知其所萌夫水嚮冬則
凝而為冰冰迎春則泮而為水冰水移易于前後若周
員而趨孰暇知其所苦樂乎(泮釋也趨歸也)是故形傷于寒暑
燥濕之虐者形苑而神壯(苑枯病也壯傷也)神傷乎喜怒思慮
之患者神盡而形有餘故罷(皮)馬之死也剥之若槁狡
狗之死也割之有濡(狡少也濡濡濕氣力未盡)是故傷死者其鬼嬈
(嬈煩嬈善行病祟人嬈音遶)時既者其神漠(既盡也時既當老者則神寂漠漠定也)是
皆不得形神俱沒也(道家養形養神皆以壽終形神俱沒不但漠而已也)夫聖人
用心杖性依神相扶而得終始是故其寐不㝱其覺不
憂(精神無所思慮故不㝱志存仁義患不得至故不憂)古之人有處混冥之中神
氣不蕩于外萬物恬漠以愉靜攙(讒)搶(撑)衡杓之氣莫
不彌靡(攙搶彗孛也杓北斗柄第七星)而不能為害當此之時萬民猖
狂不知東西含哺而游鼓腹而熙(鼓擊熙戲也)交被天和食
于地德(交俱和氣也地德五穀也)不以曲故是非相尤茫茫沈沈是
謂大治(曲故曲巧也尤過也茫茫沈沈盛貌)於是在上位者左右而使之
毋淫其性鎮撫而有之毋遷其德是故仁義不布而萬
物蕃殖(古者抱盛德上質是不待仁義而萬物蕃殖)賞罰不施而天下賓服
其道可以大美興而難以算計舉也(言天性萬物但可以大美興而育之)
(難以算計具也)是故日計之不足而歲計之有餘(以限計之故有餘也譬若)
(梅矣百梅足以為百人酸一梅不足為百人酸也)夫魚相忘於江湖人相忘於
道術(言各得其志故相忘)古之真人立於天地之本中至優游抱
德煬(養)和而萬物雜累焉(煬炙也抱其志德而炙於和氣故萬物雜累言成熟也)
孰肯解構人間之事以物煩其性命乎(解構猶合會也煩辱也)夫
道有經紀條貫得一之道連千枝萬葉(一者道之本也得其根本故能)
(連理千枝萬葉)是故貴有以行令賤有以忘卑貧有以樂業困
有以處危夫大寒至霜雪降然後知松柏之茂也據難
履危利害陳于前然後知聖人之不失道也是故能戴
大員者履大方(言能戴天履地之道)鏡太清者視大明立太平者
處大堂(太平天下之平也大堂明堂所以告朔行令也)能游冥冥者與日月同
光(光明也諭得道者能與日月竝明也)是故以道為竿以德為綸禮樂為
鉤仁義為餌投之於江浮之於海萬物紛紛孰非其有
夫挾依於跂躍之術(跂躍猶齟齬不正之道也)提挈人間之際撢(潭)
掞(善)挻(延)挏(同)世之風俗(撢引掞利也挻挏猶上下也以求利便也)以摸蘇
牽連物之微妙(摸蘇猶摸索微妙猶細小也)猶得肆其志充其欲何
況懷環瑋之道忘肝膽遺耳目獨浮游無方之外不與
物相弊(跋)摋(弊摋猶雜揉也摋音殺)中徙倚無形之域而和以天
地者乎若然者偃其聰明而抱其太素以利害為塵垢
以死生為晝夜是故目觀玉輅琬象之狀耳聽白雪清
角之聲不能以亂其神(玉輅王者所乘有琬琰象牙之飾白雪師曠所奏太一五絃之)
(琴)登千仞之谿臨蝯(元)眩之岸不足以滑(汨)其和(蝯臨其岸)
(而目眩也滑亂和適也)譬若鍾山之玉炊以罏炭三日三夜而色
澤不變則至德天地之精也(鍾山崑崙也)是故生不足以使
之利何足以動之死不足以禁之害何足以恐之明於
死生之分達於利害之變雖以天下之大易骭(閈)之一
毛無所槩於志也(骭自膝以下脛以上也)夫貴賤之於身也猶條
風之時麗也(條風鳴條言其迅也麗過也)毁譽之於己猶蚊䖟之一
過也夫秉皓白而不黑行純粹而不糅處玄冥而不闇
休于天鈞而不䃣(䃣敗也天鈞北極之地積寒之野休之輒敗唯體道者為能不敗也䃣音)
(為)孟門終隆之山不能禁(孟門山名太行之隘也終隆終南山在扶風皆險塞也)
唯體道能不敗湍瀨旋淵吕梁之深不能留也(湍瀨急流也旋)
(淵深淵也吕梁水名水險也留滯也)太行石澗飛狐(胡)句望之險不能難
也(太行石澗飛狐句望皆隘險也)是故身處江海之上而神游魏闕之
下(魏闕王者門外闕也所以縣教象之書於象魏也巍巍高大故曰魏闕言真人雖在遠方心存王也)非
得一原孰能至於此哉(一原道之原)是故與至人居使家忘
貧使王公簡其富貴而樂卑賤勇者衰其氣貪者消其
欲坐而不教立而不議虚而往者實而歸故不言而能
飲人以和是故至道無為一龍一蛇(龍能化蛇能解蛻故道以為譬)盈
縮卷舒與時變化外從其風内守其性耳目不燿思慮
不營其所居神者臺簡以游太清(臺持簡大也)引楯(允)萬物
羣美萌生(引楯拔擢也)是故事其神者神去之(事治也)休其神
者神居之(不動擾)道出一原通九門(九門天之門)散六衢(散布於六)
(合之衢)設於無垓(該)坫(玷)之宇(設施也垓坫垠堮也)寂漠以虚無非
有為於物也物以有為於己也(非有為於物者不為之也物以有為於己者物)
(巳為也)是故舉事而順于道者非道之所為也道之所施
也夫天之所覆地之所載六合所包隂陽所呴(吁)雨露
所濡道德所扶此皆生一父母而閱一和也(父母天地閱總也和)
(氣道所貴也)是故槐榆與橘柚(右)合而為兄弟(柚小橘也同異物)有
苗與三危通為一家(三危國名)夫目視鴻鵠之飛耳聽琴瑟
之聲而心在鴈門之間一身之中神之分離剖判六合
之内一舉而千萬里是故自其異者視之肝膽胡越(肝膽)
(諭近胡越諭遠)自其同者視之萬物一圈也(圈陬也)百家異說各
有所出若夫墨楊申商之於治道(墨墨翟之術兼愛楊朱之術全性保真申)
(者申不害也尚刻削商者鞅也尚嚴猛)猶蓋之無一橑(遼)而輪之無一輻
有之可以備數無之未有害於用也已自以為獨擅之
不通之于天地之情也今夫冶工之鑄器(鑄讀作祝)金踊躍
于罏中必有波溢而播棄者其中地而凝滯亦有以象
於物者矣其形雖有所小用哉然未可以保於周室之
九鼎也(保猶葆也寳也)又況比於規形者乎其與道相去亦遠
矣今夫萬物之疏躍枝舉百事之莖葉條㮆(遏)皆本於
一根而條循千萬也(疏躍布散也㮆讀作蘖旁生萌芽也)若此則有所受
之矣而非所授者所受者無授也而無不受也無不受
也者譬若周雲之蘢蓯遼巢彭濞(譬)而為雨(周雲密雲雨也蘢蓯)
(聚合也遼巢彭濞藴積貌)沈溺萬物而不與為溼焉(不與萬物俱溼)今夫善
射者有儀表之度如工匠有規矩之數此皆所得以至
於妙然而奚仲不能為逄蒙(奚仲巧為車逄蒙善於射言未能相兼也)造父
不能為伯樂者(造父善御馬事周穆王伯樂善相馬事秦繆公)是曰諭於一曲
而不通于萬方之際也今以湼染緇則黑於湼以藍染
青則青於藍湼非緇也青非藍也兹雖遇其母而無能
復化已(藍染草湼礬石也母本也)是何則以諭其轉而益薄也何況
夫未始有湼藍造化之者乎其為化也雖鏤金石書竹
帛何足以舉其數由此觀之物莫不生於有也小大優
游矣(言饒多也)夫秋毫之末淪於無間而復歸於大矣蘆苻
之厚通於無整(垠)而復反於敦龐(秋毫微妙故能入於無間間孔言道無形)
(以毫末比道猶復為大也厚猶薄也蘆葦也苻蘆之中白苻言其薄柯則歸於葦故曰反於敦龐也)若夫
無秋毫之微蘆苻(䴸)之厚四達無境通于無圻(道貴無形秋毫)
(蘆苻已有形故曰無秋毫之微蘆苻之厚而四達無境通於無圻圻音寅垠也)而莫之要御夭
遏者其襲微重妙挺挏萬物揣丸變化天地之間何足
以論之夫疾風㪍(渤)木而不能拔毛髮雲臺之高墮者
折脊碎腦而蟁(民)蝱(蒙)適足以翺翔(㪍亦拔也臺高際於雲故曰雲臺也)
(翺翔無傷毁之患道所貴也)夫與蚑蟯同乘天機(蚑行蟯動諭微細也天機神馬)夫
受形於一圈飛輕微細者猶足以脱其命又況未有類
也(類形象也未有形象道所尚也)由此觀之無形而生有形亦明矣是
故聖人託其神於靈府而歸於萬物之初視於冥冥聽
於無聲冥冥之中獨見曉焉(曉明也)寂漠之中獨有照焉
其用之也以不用其不用也而後能用之其知也乃不
知其不知也而後能知之也夫天不定日月無所載地
不定草木無所植所立於身者不寧是非無所形(形見也)
是故有真人然後有真知其所持者不明庸詎知吾所
謂知之非不知歟今夫積惠重厚累愛襲恩以聲華嘔
苻嫗掩萬民百姓使知之訢訢然人樂其性者仁也舉
大功立顯名體君臣正上下明親疏等貴賤存危國繼
絶世決挐治煩興毁宗立無後者義也閉九竅藏心志
棄聰明反無識芒然仿佯于塵埃之外而消搖于無事
之業含隂吐陽而萬物和同者德也是故道散而為德
德溢而為仁義仁義立而道德廢矣百圍之木斬而為
犧尊(犧尊酒器畫犧牛之象以飾尊也)鏤之以剞(技)&KR1403;(厥)雜之以青黃
華藻鎛鮮龍蛇虎豹曲成文章(剞巧工鈎刀也&KR1403;者規度刺畫墨邊箋也所以)
(刻鏤之具也青黃采色之飾也華藻華文也鎛今之金尊也鮮明好也龍蛇虎豹者刻尊彝為蟠龍伏虎之狀)
(故曰曲成文章)然其斷在溝中一比犧尊溝中之斷則醜美有
間矣(間遠也)然而失木性鈞也是故神越者其言華德蕩
者其行偽(越散也蕩逸偽不誠也)至精亡於中而言行觀於外此
不免以身役物矣夫趨舍行偽者為精求于外也精有
湫盡而行無窮極則滑心濁神而惑亂其本矣其所守
者不定而外淫於世俗之風所斷差跌者而内以濁其
清明是故躊躇以終而不得須臾恬澹矣是故聖人内
修道術而不外飾仁義不知耳目之宣而游于精神之
和若然者下揆三泉上尋九天横廓六合揲(設)貫萬物
此聖人之游也若夫真人則動溶于至虚而游于滅亡
之野騎蜚廉而從敦圄(蜚廉獸名長毛有翼敦圄似虎而小圄音語)馳於方
外休乎宇内燭十日而使風雨臣雷公役夸(誇)父(雷公夸父)
(皆仙人也)妾宓妃妻織女(宓妃神女也)天地之間何足以留其志
是故虚無者道之舍平易者道之素(素性也)夫人之事其
神而嬈其精營慧然而有求於外此皆失其神明而離
其宅也(事治也嬈煩也營慧求索名利者也離宅離精神之宅也)是故凍者假兼衣
于春而暍(謁)者望冷風于秋夫有病於内者必有色於
外矣夫梣(尋)木色青翳而蠃(裸)瘉(與)蝸(瓜)睆(梣木青皮蠃蜾蟲蝸)
(牛郎䗂蝓也螺也睆音喚)此皆治目之藥也人無故求此物者必有
蔽其明者聖人之所以駭天下者真人未嘗過焉賢人
之所以矯世俗者聖人未嘗觀焉夫牛蹏之涔(岑)無尺
之鯉(涔潦水也謂水澇之年大道上之積水)塊阜之山無丈之材(塊阜小山也)
所以然者何也皆其營宇狹小而不能容巨大也又況
乎以無裹之者邪(無裹無形也)此其為山淵之勢亦遠矣夫
人之拘於世也必形繫而神泄故不免於虚(形繫者身形疾而精)
(神越泄不處其守虚疾也)使我可係羇者必其有命在於外也至德
之世甘暝于溷(混)澖(閑)之域而徙倚于汗漫之宇(溷澖無垠)
(虚之貌汗漫無生形形生元氣之本神也宇居也)提挈天地而委萬物以鴻濛
為景柱而浮揚乎無畛(軫)崖之際(一手曰提挈舉也委棄也言不以身役物)
(鴻濛東方之野日所出者故以為影柱浮揚猶遨翔也無畛崖畔界因以為名也)是故聖人呼
吸隂陽之氣而羣生莫不顒顒然仰其德以和順當此
之時莫之領理決離隠密而自成渾渾蒼蒼純樸未散
旁薄為一而萬物大優(渾渾蒼蒼混沌大貌優饒也)是故雖有羿之
知而無所用之(羿堯時羿也善射能一日落九烏繳大風殺窫窳斬九嬰射河伯故曰知也)
及世之衰也至伏羲氏其道昧昧芒芒然吟德懷和(昧昧)
(純厚也芒芒廣大貌吟咏其德含懷其和氣未大宣布也)被施頗烈(被其德澤頗烈施於民)而
知乃始昧昧晽(林)晽皆欲離其童蒙之心(昧昧欲明而未也晽晽欲)
(所知之貌離去也)而覺視於天地之間是故其德煩而不能一
(煩多一齊也)乃至神農黃帝剖判大宗竅領天地襲九窽重
九&KR0034;(竅通領理襲因窽法&KR0034;音整形也言因九天九地之形法以通理也)提挈隂陽嫥(專)
捖(桓)剛柔枝解葉貫萬物百族(嫥捖和調也族類也)使各有經紀
條貫於此萬民睢(揮)睢盱(于)盱然莫不竦身而載聽視
(睢盱聽視之貌)是故治而不能和下棲遲至于昆吾夏后之世
(昆吾夏之伯夏后桀世也)嗜欲連於物聰明誘於外而性命失其得
施(讀作易)及周室之衰澆淳散樸雜道以偽儉德以行而
巧故萌生周室衰而王道廢儒墨乃始列道而議分徒
而訟(徒黨也訟爭是非也)於是博學以疑聖華誣以脅衆弦歌鼓
舞緣飾詩書以買名譽於天下繁登降之禮飾紱冕之
服聚衆不足以極其變積財不足以贍其費於是萬民
乃始慲(滿)觟(化)離跂(觟徯徑之徯也)各欲行其知偽以求鑿枘
(芮)於世而錯擇名利(鑿孔也枘筍也工人刻木以入鑿鑿即受之諭人施其巧偽索榮顯)
(之名利也)是故百姓曼衍於淫荒之陂而失其大宗之本夫
世之所以喪性命有衰漸以然所由來者久矣是故聖
人之學也欲以反性於初而游心於虚也(性無不善而情欲害之故)
(聖人能返其性於初游心於虚言無欲也)達人之學也欲以通性於遼廓而
覺於寂漠也若夫俗世之學也則不然擢德&KR2081;(騫)性内
愁五藏外勞耳目(擢取&KR2081;縮也皆不循其理故愁其思慮也耳妄聽目妄視淫故勞也)乃
始招蟯振繾物之毫芒搖消掉(弔)捎(梢)仁義禮樂㬥行
越智於天下以招號名聲於世(搖消掉捎言未能行仁義禮樂也越揚㬥卒也)
(越揚其詐譎之智以取聲名也)此我所羞而不為也是故與其有天下
也不若有說也(說樂也不若有人說樂之也)與其有說也不若尚(徜)
羊(徉)物之終始也而條達有無之際是故舉世而譽之
不加勸舉世而非之不加沮定于死生之境而通于榮
辱之理雖有炎火洪水彌靡於天下神無虧缺於胷臆
之中矣若然者視天下之間猶飛羽浮芥也孰肯分分
然以物為事也(分分猶意念之貌)水之性真清而土汨之人性
安靜而嗜欲亂之夫人之所受於天者耳目之於聲色
也口鼻之於芳臭也肌膚之於寒燠其情一也或通於
神明或不免於癡狂者何也其所為制者異也是故神
者智之淵也淵清則智明矣智者心之府也智公則心
平矣人莫鑑於流沫(會)而鑑於止水者以其靜也(沫雨潦上)
(沫起覆甌也言其濁擾不見人形也)莫窺形於生鐵而窺於明鏡者以覩
其易也夫唯易且靜形物之性也(易平也形見也)由此觀之用
也必假之於弗用也是故虚室生白吉祥止止(虚心也室身也)
(白道也能虚其心以生於道道性無欲吉祥來止舍也)夫鑑明者塵垢弗能薶(薶音)
(倭汚也)神清者嗜欲弗能亂(神清者精神内守也)精神已越於外而
事復返之(越散也事治也)是失之於本而求之於末也外内無
符而欲與物接弊其玄光而求知之于耳目(玄光内明也一曰玄)
(天也)是釋其炤炤而道其冥冥也是之謂失道心有所至
而神喟然在之反之於虚則消鑠滅息此聖人之游也
(反之於虚則情欲之性消鑠滅息故曰聖人之游游行也)故古之治天下也必達乎
性命之情其舉錯未必同也其合於道一也夫夏日之
不被裘者非愛之也燠有餘於身也冬日之不用翣(殺)
者非簡之也清有餘於適也(翣扇也簡賤也)夫聖人量腹而食
度形而衣節於己而已貪汚之心奚由生哉故能有天
下者必無以天下為也能有名譽者必無以趨行求者
也(以用也)聖人有所于達達則嗜欲之心外矣(外棄也)孔墨
之弟子皆以仁義之術教導於世然而不免於儡(雷)身
猶不能行也又況所教乎(儡身身不見用儡儡然也)是何則其道外
也夫以末求返于本許由不能行也又況齊民乎誠達
于性命之情而仁義固附矣趨捨何足以滑心若夫神
無所掩心無所載通洞條達恬漠無事無所凝滯虚寂
以待勢利不能誘也辯者不能說也聲色不能淫也美
者不能濫也(說釋也濫覦也)知者不能動也勇者不能恐也此
真人之道也若然者陶冶萬物與造化者為人(為治也)天
地之間宇宙之内莫能夭遏夫化生者不死而化物者
不化(化生者天也化物者德也)神經於驪山太行而不能難入於四
海九江而不能濡處小隘而不塞横扃天地之間而不
窕(扃猶閉也)不通此者雖目數千羊之羣耳分八風之調足
蹀(牒)陽阿之舞而手會綠水之趨(陽阿古名倡也綠水舞曲趨投節也)智
終天地明照日月辯解連環(始皇遺齊襄王后玉連環曰齊多智解此環后椎破)
(之謝曰已解矣)澤潤玉石猶無益於治天下也靜漠恬澹所以
養性也和愉虚無所以養德也外不滑内則性得其宜
性不動和則德安其位養生以經世抱德以終年可謂
能體道矣若然者血脉無鬱滯五藏無蔚氣(蔚病也)禍福
弗能撓滑非譽弗能塵垢故能致其極非有其世孰能
濟焉有其人不遇其時身猶不能脱又況無道乎且人
之情耳目應感動心志知憂樂手足之㩌(費)疾&KR3967;(養)辟
寒暑所以與物接也蜂蠆(瘥)螫指而神不能憺(憺音詹定也)
蚉蝱噆(雜)膚而知不能平(噆噬也)夫憂患之來攖人心也
非直蜂蠆之螫毒而蚉蝱之慘怛也而欲靜漠虚無奈
之何哉夫目察秋毫之末耳不聞雷霆之聲耳調玉石
之聲目不見太山之高何則小有所志而大有所忘也
今萬物之來擢拔吾性攓(牽)取吾情有若泉源雖欲勿
稟其可得邪(稟猶動用也)今夫樹木者灌以瀿(繁)水(瀿波也㬥溢也)
疇以肥壤一人養之十人拔之則必無餘㮆(㮆櫱也)又況
與一國同伐之哉雖欲久生豈可得乎今盆水在庭清
之終日未能見眉睫濁之不過一撓而不察方員人神
易濁而難清猶盆水之類也況一世而撓滑之曷得須
臾平乎古者至德之世賈便其肆農樂其業大夫安其
職而處士修其道當此之時風雨不毁折草木不夭九
鼎重味珠玉潤澤(九鼎九州貢金所鑄也重厚也潤澤有光也)洛出丹書河
出綠圖(丹書黃帝游于洛見鯉魚長三丈青身無鱗赤文成字故曰丹書綠圖黃帝云夢見兩龍挺白)
(圖即帝以授于河之都天老曰天其授帝圖乎黃帝乃齊河洛之間至于翠媯泉大盧魚折溜而至汎白圖蘭)
(菜朱文以授黃帝舒受之故曰綠圖)故許由方回善卷披衣得達其道(許由)
(方回善卷披衣皆堯時隠士)何則世之主有欲利天下之心是以人
得自樂其間四子之才非能盡善蓋今之世也然莫能
與之同光者遇唐虞之時逮至夏桀殷紂燔生人辜諫
者為炮烙鑄金柱(鑄金柱然火其下以人置其上墮陊火中)剖賢人之心析
才士之脛(賢人比干也析解也剥解有才士脚觀其有奇異脛脚也)醢鬼侯之女葅
梅伯之骸(鬼侯梅伯紂時諸侯梅伯說鬼侯之女美好令紂妻之女至紂以為不好故醢鬼侯之女)
(葅梅伯之骸也)當此之時嶢(堯)山崩三川涸(嶢山蓋在南陽三川涇渭汧也)飛
鳥鎩翼走獸擠脚(言紂田獵禽荒故獸無不被害也)當此之時豈獨無
聖人哉然而不能通其道者不遇其世夫鳥飛千仞之
上獸走叢薄之中禍猶及之又況編戶齊民乎(聚木曰叢深草)
(曰薄)由此觀之體道者不專在於我亦有繫於世矣夫歴
陽之都一夕反而為湖勇力聖知與罷怯不肖者同命
(歴陽淮南國縣名昔有老嫗常行仁義有二諸生過之謂曰此國當沒為湖謂嫗視東城門閫有血便走上北)
(山勿顧也自此嫗便往視門閫閽者問之嫗對曰如是其暮門吏故殺雞血涂門閫明旦老嫗早往視門見血)
(便上北山國没為湖與門吏言其事適一宿耳一夕旦而為湖也勇怯同命無遺脱也)巫山之上
順風縱火膏夏紫芝與蕭艾俱死(巫山在南郡膏夏大木也其理密白如膏)
(故曰膏夏紫芝皆諭賢智也蕭艾賤草皆諭不肖)故河魚不得明目穉稼不得
育時其所生者然也(河水濁故不得明目穉稼為霜所凋故不得待其自熟時故曰其所)
(生然也)故世治則愚者不得獨亂世亂則智者不能獨治
身蹈于濁世之中而責道之不行也是猶兩絆騏驥而
求其致千里也置猨檻中則與豚同非不巧捷也無所
肆其能也舜之耕陶也不能利其里南面王則德施乎
四海仁非能益也處便而勢利也古之聖人其和愉寧
靜性也其志得道行命也是故性遭命而後能行命得
性而後能明(得其本清靜之性故能明)烏號之弓谿子之弩不能無
絃而射(谿蠻夷也以柘桑為弩因曰谿子之弩)越舲蜀艇不能無水而浮
(舲小船也蜀艇一板之舟若無水不能獨浮也)今矰繳機而在上&KR1577;(網)罟張而
在下雖欲翺翔其勢焉得(矰弋射身短矢也機發也翺翔鳥之高飛翼上下曰翺直)
(刺不動曰翔)故詩曰采采卷耳不盈傾筐嗟我懷人寘彼周
行以言慕遠世也(詩周南卷耳篇也言采采易得之菜不滿易盈之器以言君子為國執心)
(不精不能以成其道采易得之菜不能盈易滿之器也嗟我懷人寘彼周行言我思古君子官賢人置之列位)
(也誠古之賢人各得其行列故曰慕遠也)
淮南鴻烈解卷二
