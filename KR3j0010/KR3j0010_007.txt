淮南鴻烈解卷七
漢高誘注
精神訓(精者人之氣神者人之守也本其原說其意故曰精神)
古未有天地之時惟像無形(惟思也念天地未成形之時無有形生)窈窈
冥冥芒(莽)芠(枚)漢閔澒(項)濛鴻(贛)洞(同)莫知其門(皆未成形)
(之氣也芒芠澒鴻洞皆無形之象故曰莫知其門也)有二神混生經天營地(二神隂陽)
(之神混生俱生也)孔乎莫知其所終極滔乎莫知其所止息(孔深)
(貌滔大貌)於是乃别為隂陽離為八極剛柔相成萬物乃形
(離散也剛柔隂陽也)煩氣為蟲(煩亂也)精氣為人是故精神天之有
也而骨骸者地之有也精神入其門而骨骸反其根我
尚何存(精神無形故能入天門骨骸有形故反其根歸土也言人死各有所歸我何猶常存)是故
聖人法天順情不拘於俗不誘於人以天為父以地為
母隂陽為綱四時為紀天静以清地定以寧萬物失之
者死法之者生夫静漠者神明之宅也虚無者道之所
居也是故或求之於外者失之於内有守之於内者失
之於外譬猶本與末也從本引之千枝萬葉莫得不隨
也夫精神者所受於天也而形體者所禀於地也故曰
一生二二生三三生萬物(一謂道也二曰神明三曰和氣也或說一者元氣也生二)
(者乾坤也二生三三生萬物天地設位隂陽通流萬物乃生)萬物背隂而抱陽沖氣
以為和(萬物以背為隂以腹為陽身中空虚和氣所行為隂故腎雙為陽故心特隂陽與和共生物形)
(君臣以和致太平也)故曰一月而膏(始育如膏)二月而胅(跌)三月而胎
四月而肌五月而筋六月而骨七月而成八月而動九
月而躁十月而生形體以成五藏乃形是故肺主目(肺象)
(朱雀朱雀火也火外景故主目)腎主鼻(腎象龜龜水也水所以通溝鼻所以通氣故主鼻)膽主
口(膽勇者决所以處故主口)肝主耳(肝金也金内景故主耳)外為表而内為裏
開閉張歙(脅)各有經紀故頭之圓也象天足之方也象
地天有四時五行九解(四時春夏秋冬五行金木水火土也九解謂九十為一解一說)
(九解六一之所解合也一說八方中央故曰九解)三百六十六日人亦有四支
五藏九竅三百六十六節天有風雨寒暑人亦有取與
喜怒故膽為雲(膽金也金石雲之所出故為雲)肺為氣(肺火也故為氣)肝為風
(肝木也木為風生故為風)腎為雨(腎水也因水故雨兩或作電腎水也水為光故為電)脾為雷
以與天地相參也而心為之主(心土也故為四行之主)是故耳目
者日月也血氣者風雨也日中有踆(逡)烏(踆猶蹲也謂三足烏)而
月中有蟾蜍日月失其行薄蝕無光(薄者迫也)風雨非其時
毁折生災五星失其行州國受殃(五星熒惑太白歲星辰星鎮星也熒犯角)
(亢則州國受其殃他餘凖此)夫天地之道至紘以大尚猶節其章光
愛其神明人之耳目曷能久熏勞而不息乎精神何能
久馳騁而不既乎是故血氣者人之華也而五藏者人
之精也夫血氣能專於五藏而不外越則胷腹充而嗜
慾省矣胷腹充而嗜慾省則耳目清聽視達矣耳目清
聽視達謂之明五藏能屬於心而無乖則㪍志勝而行
不僻矣(㪍志勝言己之㪍志也僻邪也勝或作遯)㪍志勝而行之不僻則精
神盛而氣不散矣精神盛而氣不散則理理則均均則
通通則神神則以視無不見以聽無不聞也以為無不
成也是故憂患不能入也而邪氣不能襲故事有求之
於四海之外而不能遇或守之於形骸之内而不見也
故所求多者所得少所見大者所知小夫孔竅者精神
之尸牖也而氣志者五藏之使候也耳目淫於聲色之
樂則五藏搖動而不定矣五藏搖動而不定則血氣滔
蕩而不休矣血氣滔蕩而不休則精神馳騁於外而不
守矣(多情欲故神不内守)精神馳騁於外而不守則禍福之至雖
如邱山無由識之矣使耳目精明玄達而無誘慕氣志
虚静恬愉而省嗜慾五藏定寧充盈而不泄精神内守
形骸而不外越則望於往世之前而視於来事之後猶
未足為也豈直禍福之間哉故曰其出彌遠者其知彌
少以言夫精神之不可使外淫也是故五色亂目使目
不明五聲譁耳使耳不聰五味亂口使口爽傷(爽病病傷滋味)
(也)趣舍滑心使行飛揚(滑亂也飛揚不從軌度也)此四者天下之所
養性也(性生也)然皆人累也故曰嗜慾者使人之氣越而
好憎者使人之心勞弗疾去則志氣日耗(越失勞病耗猶亂也)夫
人之所以不能終其夀命而中道夭於形戮者何也以
其生生之厚夫惟能無以生為者則所以脩得生也(言生)
(生之厚者何心極嗜慾淫濫無厭以傷耳目情性故不終其夀命中道夭殞於刑辟之戮也無以生為者輕利)
(害之鄉除情性之欲則長得生矣)夫天地運而相通萬物總而為一(總合)
(一同也萬物合同統於一道)能知一則無一之不知也不能知一則
無一之能知也譬吾處於天下也亦為一物矣不識天
下之以我備其物與且惟無我而物無不備者乎然則
我亦物也物亦物也物之與物也又何以相物也(物亦物也)
(何相名為物也)雖然其生我也將以何益其殺我也將以何損
夫造化者既以我為坯(坏)矣將無所違之矣(言既以我為人無所)
(離之諭不求不避也)吾安知夫刺炙而欲生者之非惑也又安知
夫絞經而求死者之非福也或者生乃徭役也而死乃
休息也天下茫茫孰知之哉其生我也不彊求巳(巳止也言)
(不惡生)其殺我也不彊求止(言不畏死)欲生而不事(事治也)憎死
而不辭(唯義所在故不辭也)賤之而弗憎貴之而弗喜(人有惡賤己者己不)
(憎也人有尊己者己不喜也)隨其天資而安之不極(資時也一曰性也極急也諭人)
(之不急求生也)吾生也有七尺之形吾死也有一棺之土吾生
之比於有形之類猶吾死之淪於無形之中也然則吾
生也物不以益衆吾死也土不以加厚吾又安知所喜
憎利害其間者乎(不知喜生之利不知憎死之害守其正性也)夫造化者之
攫援物也(攫撮援引也)譬猶陶人之埏埴也其取之地而已
為盆盎也與其未離於地也無以異其已成器而破碎
漫瀾而復歸其故也與其為盆盎亦無以異矣(明人不當惡死死復)
(歸其未生之故耳譬猶瓦器之破而復反於土也)夫臨江之鄉居人汲水以浸
其園江水弗憎也苦洿之家决洿而注之江洿水弗樂
也是故其在江也無以異其浸園也其在洿也亦無以
異其在江也(道尚空虚貴無形江水大去不可消就易故不憎也窊水小去易小消就不消故不)
(樂也洿水猶澹水也苦猶疾也一說言各自安其處也及其轉易亦無憎樂也)是故聖人因時
以安其位當世而樂其業夫悲樂者德之邪也而喜怒
者道之過也好憎者心之暴也故曰其生也天行(似天氣也)
其死也物化(如物之變化也)静則與隂俱閉動則與陽俱開精
神澹然無極不與物散而天下自服(極盡也散雜亂貌自服服於德也)
故心者形之主也而神者心之寳也形勞而不休則蹶
精用而不已則竭是故聖人貴而尊之不敢越也夫有
夏后氏之璜者匣匱而藏之寳之至也(半璧曰璜珍玉也)夫精
神之可寳也非直夏后氏之璜也是故聖人以無應有
必究其理以虚受實必窮其節恬愉虚静以終其命是
故無所甚䟽而無所甚親抱德煬(養)和以順于天(煬炙也向)
(火中炙和氣以順天道)與道為際與德為隣(際合也隣比也)不為福始不
為禍先䰟魄處其宅而精神守其根死生無變於己故
曰至神所謂真人者性合于道也故有而若無實而若
虚處其一不知其二治其内不識其外(治内守精神也不識其外不好)
(憎也)明白太素無為復樸體本抱神以游于天地之樊(樊崖)
(也音飯)芒然仿佯于塵垢之外而消搖于無事之業浩浩
蕩蕩乎機械之巧弗載於心是故死生亦大矣而不為
變雖天地覆育亦不與之抮抱矣(抮抱猶持著也言不以天地養育萬物故)
(強與持著守其純熟也)審乎無瑕而不與物糅(瑕猶釁也其見利欲之来也能審順)
(之故不與物相雜糅)見事之亂而能守其宗(見事有者止之亂不能眩惑故能守其宗)
(宗本也)若然者正肝膽遺耳目(言精神内守也)心志專于内通達
耦于一(一者道也)居不知所為行不知所之(言志意無所繫)渾(揮)然
而往逯(綠)然而来(渾轉行貌逯謂無所為忽然往来也)形若槁木心若死
灰(槁木無氣死灰無熱諭無為也)忘其五藏損其形骸不學而知不視
而見不為而成不治而辦感而應迫而動(迫切不得不動然後乃動)
(也)不得已而往如光之燿如景之放以道為紃(巡)有待
而然(紃者法也以道待萬物故曰有待而默默如是)抱其太清之本而無所容
與(無所容與於情欲也)而物無能營(營惑也一曰亂)廓惝(厰)而虚清靖而
無思慮大澤焚而不能熱河漢涸而不能寒也大雷毁
山而不能驚也大風晦日而不能傷也(言體道之人閉情守虚雖此四)
(者之大不能感也)是故視珍寳珠玉猶石礫也視至尊窮寵猶
行客也視毛嬙西施猶䫏欺醜也(至尊謂帝王也故曰窮寵行客猶行路過)
(客毛嬙西施皆古之美人䫏頭也方相氏黃金四目衣赭稀世之䫏貌非生人也但其像耳目䫏醜言極醜也)
以死生為一化以萬物為一方(方類也)同精於太清之本
而游於忽區之旁(忽區忽恍無形之區旁也)有精而不使有神而不
行(言不濁其精不勞其神也)契大渾之樸而立至清之中(樸猶質也渾不散之)
(貌)是故其寢不夢其智不萌其魄不抑其䰟不騰(其寢不夢)
(神内守其智不萌無思念魄隂神䰟陽神隂不沈抑陽不飛騰各守其宅也)反復終始不知
其端緒甘暝太宵之宅而覺視于昭昭之宇休息于無
委曲之隅而游敖于無形埓之野(太宵長夜之中也言其直瞑於大道之處)
(冥視昭昭矣無委曲之隅無形埒之野冥冥無形像之貌)居而無容處而無所(言其人居)
(無形容可得見也處無常所)其動無形其靜無體(無形無體道之容也)存而若
亡生而若死出入無間役使鬼神(言能化也人不與鬼同形而能使之者道)
(也)淪於不測入於無間以不同形相嬗(扇)也(嬗傳也萬物之形不)
(同道以相傳生也)終始若環莫得其倫(倫理也道也)此精神之所以
能登假于道也(假至也上至於道)是故真人之所游若吹呴呼
吸吐故内新熊經鳥伸鳬浴蝯躩鴟視虎顧是養形之
人也不以滑心(游行也經動搖也伸頻伸也養形之人導引其神屈伸跳踉是非真人之道也)
(滑亂也言此養形者耳不足以亂真人之心)使神滔蕩而不失其充日夜無
傷而與物為春(充實也體道人同日夜諭賊害也無傷無所賊害也與物為春言養物也)則
是合而生時于心也(若是者合於道生四時化其心也言不干時害物也)且人有
戒形而無損於心有綴宅而無耗精(戒備也綴宅身也精神居其宅則生)
(離其宅則死言人雖死精神終不耗滅故曰無耗精)夫癩者趨不變狂者形不虧
神將有所遠徙孰暇知其所為(言病癩者形生神在故趨不變也狂體具存故)
(曰不虧但精神散越耳故曰神有所遠徙)故形有摩而神未嘗化者以不化
應化千變萬抮而未始有極(摩滅猶死也神變歸於無形故曰未嘗化化猶死也)
(不化者精神化者形骸)化者復歸於無形也不化者與天地俱生
也夫木之死也青青去之也夫使木生者豈木也(使木生者)
(天也故曰豈木也)猶充形者之非形也(充形者氣也故曰非形)故生生者
未嘗死也其所生則死矣(生生者道諭道之人若天氣未嘗死也下所生者萬物矣)
化物者未嘗化也其所化則化矣(化物者道也道不化故未嘗化也所化者)
(萬物也萬物有變故曰則化)輕天下則神無累矣細萬物則心不惑
矣齊死生則志不懾矣同變化則明不眩矣衆人以為
虚言吾將舉類而實之人之所以樂為人主者以其窮
耳目之欲而適躬體之便也今高臺層榭人之所麗也
而堯樸桷不斵素題不枅(樸采也桷椽也素題者不加采飾不枅者不施欂櫨枅音)
(雞或作刮)珍怪竒味人之所美也而堯糲(辣)粢之飯藜藿之
羹(糲粗也粢稷也)文繡狐白人之所好也而堯布衣揜形鹿裘
御寒養性之具不加厚而增之以任重之憂故舉天下
而傳之於舜若解重負然非直辭讓誠無以為也此輕
天下之具也禹南省方濟于江黃龍負舟舟中之人五
色無主禹乃熙笑而稱曰我受命於天竭力而勞萬民
生寄也死歸也何足以滑和視龍猶蝘(堰)蜓(人生不過百年故曰)
(寄死滅没化不見故曰歸滑亂和適也蝘蜓蜥蜴也或曰守宫蜓音廷)顔色不變龍乃弭
耳掉尾而逃禹之視物亦細矣鄭之神巫相壺子林見
其徵告列子列子行泣報壺子(徵兆也列子鄭之隠士壺子弟子)壺子持
以天壤(精神天之有也形骸地之有也死自歸其本故曰持天壤)名實不入機發於
踵(名爵號之名實幣帛貨財之實不入者心不恤也機諭疾也謂命危殆不旋踵而至猶不恐懼)壺子
之視死生亦齊矣子求行年五十有四而病傴僂脊管
高于頂&KR2109;(歇)下迫頥兩脾在上燭營指天(子求楚人也僂脊管下竅)
(也高於頂出頭上也&KR2109;肝胷也迫薄至於頥也兩脾下在上軀正員也燭隂華營其竅也上指天也燭營讀曰)
(括撮)匍匐自闚於井曰偉哉造化者其以我為此拘拘邪
(拘拘言體拘攣也)此其視變化亦同矣故覩堯之道乃知天下
之輕也觀禹之志乃知天下之細也原壺子之論乃知
死生之齊也見子求之行乃知變化之同也夫至人倚
不拔之柱行不關之塗(倚於不可拔搖之柱行於不可關閉之塗言無不通也)禀不
竭之府學不死之師無往而不遂無至而不通生不足
以挂志死不足以幽神屈伸俛仰抱命而婉轉(抱天命而婉轉)
(不離違也)禍福利害千變萬紾(紾轉也)孰足以患心若此人者
抱素守精蟬蛻蛇解游於太清輕舉獨往忽然入冥鳳
凰不能與之儷而況斥鷃乎(儷偕也斥澤之鷃為飛不能出於頃畮諭弱也)勢
位爵祿何足以槩志也晏子與崔杼盟臨死地而不易
其義(晏子名嬰崔舒弑齊莊公盟諸侯曰不唯崔慶是從者如此盟晏子曰嬰所不唯忠於君而利社稷)
(者是從亦如之)殖華將戰而死莒君厚賂而止之不改其行(殖杞)
(梁也華華周皆齊士為君伐莒莒人圍之壮其勇力厚胳而止之不可遂戰而死)故晏子可迫
以仁而不可劫以兵殖華可止以義而不可縣以利(縣視)
(也)君子義死而不可以富貴留也義為而不可以死亡
恐也彼則直為義耳而尚猶不拘於物又况無為者矣
堯不以有天下為貴故投舜公子札不以有國為尊故
讓位(札吳夀夢之少子延州米季子也讓位不受兄國春秋賢之諸侯之子稱公子)子罕不以
玉為富故不受寳(子罕宋司成樂喜也宋人或得玉以獻子罕子罕不受獻玉者曰以示玉)
(人玉人以為寳故敢獻之子罕曰我以不貪為寳子以玉為寳若予我是皆喪寳也不如人有其寳稽首告曰)
(小人懷寳不可以越鄉納此以請死子罕置諸其里使玉人為之攻之富而後使復其所)務光不以
生害義故自投於淵(務光湯時隠士湯伐桀讓天下於務光人謂務光曰湯殺其君將歸)
(不義之名於子務光因抱石自投於深淵而死)由此觀之至貴不待爵至富不
待財天下至大矣而以與佗人身至親矣而棄之淵外
此其餘無足利矣此之謂無累之人無累之人不以天
下為貴矣上觀至人之論深原道德之意以下考世俗
之行乃足羞也故通許由之意金縢豹韜廢矣(金縢豹韜周公)
(太公隂謀圖王之書)延陵季子不受吳國而訟閒田者慙矣(訟閒田者)
(虞芮及暴桓公蘇信公是也)子罕不利寳玉而爭劵契者媿矣務光
不汚於世而貪利偷生者悶矣故不觀大義者不知生
之不足貪也不聞大言者不知天下之不足利也(大義死君)
(親之難也大言體道無欲之言)今夫窮鄙之社也叩盆拊瓴相和而歌
自以為樂矣嘗試為之擊建鼓撞巨鐘乃始仍仍然知
其盆瓴之足羞也(仍仍不得志之貌或作聆聆猶聞也)藏詩書修文學而
不知至論之旨則拊盆叩瓴之徒也夫以天下為者學
之建鼓矣(建鼓樂之大者)尊勢厚利人之所貪也使之左據天
下圖(圖國籍也)而右手刎其喉愚夫不為由此觀之生尊于
天下也聖人食足以接氣衣足以蓋形適情不求餘(接續)
(蓋覆也餘饒也)無天下不虧其性有天下不羡其和(羡過和適也)有
天下無天下一實也(實等也)今贛(貢)人敖倉予人河水(贛賜)
(也敖地名倉者榖蔵也)饑而餐之渴而飲之其入腹者不過簞食
瓢漿則身飽而敖倉不為之減也腹滿而河水不為之
竭也有之不加飽無之不為之饑與守其篅(顓)𥫱(頓)有
其井一實也(篅𥫱受榖器也井家人之井水也)人大怒破隂大喜墜陽
(說在原道訓)大憂内崩大怖生狂除穢去累莫若未始出其
宗乃為大通清目而不以視静耳而不以聽鉗口而不
以言委心而不以慮棄聰明而反太素休精神而棄知
故覺而若昧以生而若死(昧暗厭也楚人謂厭為昧諭無知也)終則反本
未生之時而與化為一體(言人之未生時欲同死生也)死之與生一
體也今夫繇者揭钁(矍)臿(察)負籠土(繇役也揭舉也钁斫也臿鏵也籠受)
(土籠也)鹽汗交流喘息薄喉(白汗醎如鹽故曰鹽汗薄迫也氣衝喉也)當此之
時得茠越下則脫然而喜矣(茠蔭也脫舒也言繇人之得小休息則氣得舒故喜)
(也)巖穴之間非直越下之休也病疵瘕(架)者捧心抑腹
膝上叩頭(抑按也)踡(權)跼(局)而諦通夕不寐當此之時噲
然得卧則親戚兄弟歡然而喜夫脩夜之寧非直一噲
之樂也(謂得安卧極夜者樂於一噲之樂然不得比長夜之樂也)故知宇宙之大則
不可劫以死生知養生之和則不可縣以天下知未生
之樂則不可畏以死知許由之貴於舜則不貪物墻之立
不若其偃也又况不為牆乎冰之凝不若其釋也又况
不為冰乎自無蹠有自有蹠無(自無蹠有從無形至有形也自有蹠無從有形)
(至無形也至無形謂死生變化也)終始無端莫知其所萌非通于外内
孰能無好憎無外之外至大也無内之内至貴也(言天無有)
(垠外而能為之外諭極大也無内言其小小無内而能為之内道尚微妙故曰至貴)能知大貴何
往而不遂(大貴謂無内之内也言道至微能出入於無間)衰世湊學不知原心
反本(湊趨也趨其末不修稽古之典苟邀名號耳)直雕琢其性矯拂其情以
與世交(本情以合流俗與世人交接也)故目雖欲之禁之以度心雖樂
之節之以禮趨翔周旋詘節卑拜肉凝而不食酒澄而
不飲外束其形内總其德鉗隂陽之和而迫性命之情
故終身為悲人(悲哀也謂衰世之學)達至道者則不然理性情治
心術養以和持以適樂道而忘賤安德而忘貧性有不
欲無欲而不得(言其守虚執持不欲之情性則無有所欲而不得也)心有不樂無
樂而弗為(其志正不樂邪淫之樂則無有正樂而不為樂言皆為之樂也)無益情者不
以累德而便於性者不以滑和故縱體肆意而度制無
以為天下儀今夫儒者不本其所以欲而禁其所欲(本所)
(以欲謂正性恬漠也所欲謂情欲驕奢權勢也)不原其所以樂而閉其所樂是
猶決江河之源而障之以手也(障蔽也言不能揜也)夫牧民者猶
畜禽獸也不塞其囿垣使有野心系絆其足以禁其動
而欲脩生夀終豈可得乎夫顔回季路子夏冉伯牛孔
子之通學也然顔淵夭死季路葅於衛子夏失明冉伯
牛為厲此皆迫性拂情而不得其和也故子夏見曾子
一臞一肥曾子問其故曰出見富貴之樂而欲之入見
先王之道又說之兩者心戰故臞先王之道勝故肥(精神)
(内守無思慮故肥)推此志非能貪富貴之位不便侈靡之樂直
宜迫性閉欲以義自防也雖情心鬱殪形性屈竭猶不
得已自強也故莫能終其天年(義以自防故情心鬱殪不通形性屈竭也以不)
(得止而自勉強故無能終其天年之命)若夫至人量腹而食度形而衣容
身而游適情而行餘天下而不貪委萬物而不利(委棄也)
處大廓之宇游無極之野(廓虚也極盡也)登太皇馮太一玩天
地於掌握之中(太皇天也馮依也太一天之形神也玩弄也)夫豈為貧富肥
臞哉故儒者非能使人弗欲而能止之(言不能使人無情欲也己雖欲)
(之能以義自止)非能使人勿樂而能禁之(言不能使人無樂富貴能以禮自禁止之)
夫使天下畏刑而不敢盜豈若能使無有盜心哉越人
得&KR1730;(然)蛇以為上肴中國得而棄之無用(&KR1730;蛇大蛇也其長數丈俗)
(以為上肴)故知其無所用貪者能辭之不知其無所用廉者
不能讓也夫人主之所以殘亡其國家損棄其社稷身
死於人手為天下笑未嘗非為非欲也夫仇由貪大鍾
之賂而亡其國(仇由近晉之狄國也晉智襄子欲伐之先賂以大鍾仇由之君貪開道来受鍾)
(為和親智伯因是以兵滅取其國也)虞君利垂棘之璧而擒其身獻公豔
驪姬之美而亂四世(晉獻公伐驪戎得驪姬及其娣好色曰美好體曰豔獻公豔其色而)
(嬖之生奚齊其姊生卓子遂為殺太子申生而立奚齊殺嫡立庶曰亂四世者奚齊卓子惠公夷吾懷公圉也)
桓公甘易牙之和而不以時葬(齊桓好味易牙蒸其首子而進之遂見信用專)
(任嫡庶桓公卒五公子爭立六十日而殯蟲流出戶五月不葬)胡王淫女樂之娱而亡
上地(胡蓋西戎之君也秦穆公欲伐之先遺女樂以淫其志其臣由余諫不從去戎来適秦秦伐得其上)
(地上地美地也)使此五君者適情辭餘以己為度不隨物而動
豈有此大患哉故射者非矢不中也學射者不治矢也
御者非轡不行學御者不為轡也知冬日之箑(劄)夏日
之裘無用於己則萬物之變為塵埃矣(箑扇也楚人謂扇為箑)故以
湯止沸沸乃不止誠知其本則去火而已矣
淮南鴻烈解卷七
