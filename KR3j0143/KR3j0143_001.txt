研北雜志卷上
元陸友仁撰
余生好游足跡所至喜從長老問前言往行必謹識
之元統元年冬還自京師索居吳下終日無與晤語
因追記所欲言者命小子錄藏焉取段成式之語名
曰研北雜志庶幾賢於博奕爾明年春二月丁夘平
原陸友仁序
晉人論豪士如玉山千人亦見萬人亦見以其峥嶸顯
著人所易見易識者(也趙德麟云)
自唐末更五代天下大亂江南雖偏霸然文獻獨存得
唐遺風
劉原父謂才翁家大父以來收古書畫甚衆至君尤備
王性之銍家有李主與徐鉉書凡數紙所謂小字如聚
鍼釘者
僧智永名法極王右軍七代孫年百歲乃終(會稽志)
篆法自秦李斯至宋吳興道士張有而止後世的的有
所據依(趙子昂云)
秦少游家有唐人書憲宗紀趙德麟贊其後云一十四
年蛇蟠蟻結風移俗替利動義缺君子之病小人所
悦
曾公子宣與劉蹈公允說原父晩年病不識字日月兒
女皆不能認人言永興多發古冢求物致此
劉原父在長安得先秦彝鼎數十銘識奇奥皆按而讀
之因以考知三代制度尤珍惜之每曰我死子孫烝
嘗我朝廷每有禮樂之事必即其家取決焉
張芸叟見虢令陳偲說鳳翔東塔上有石照見南山草
木鳥獸
龐丞相子元直字温叔性寡嗜好獨畜奇石大小形佀
皆有名品澤以清泉終日置之坐隅憂患皆忘往使
江南訪求巖壑或有得者不吝資費也
趙元考彦若有史例論三卷唐典備對六卷紀元新卷
十首游師雄有分疆語錄三卷
韓子蒼云王右軍清眞為江左第一意其為人必能一
死生齊物我不以世故嬰其胷中然其作蘭亭叙感
事興懷有足悲者蕭統不取有以也淵明游斜川亦
悼念歲月卒之縱情忘憂乃知彭澤之高逸少不及
遠甚
世傳武中令行德身長九尺材力絶人
吏部侍郎徐度敦立自言少多與前輩游迨識朱松喬
年及張栻定夫始得為文之灋
周子充聞徐敦立言政和宣和間後生少讀史一日沈
狀元晦以博學至京師東南士子翕然宗之來者滿
門聞舉古事莫不竦聽惟歙人金彦亨在下坐數搖
其首鄉人問故則云某事悞某事非退而考按信然
陳去非善行草得晉人筆意
五代僭偽諸國獨江南文物為盛然每歲科舉取人甚
少多用上書言事拜官唯廣順二年始命江文蔚知
貢舉放進士廬陵王克正等三人而止(王克正字守節)
周子充嘗記其祖母張秦國道祖父之言舊小吏事上
官極恭太守禮上法曹與它掾窄袖捧案
唐人尚氏族至今譜牒具存故雖斷碑闕文猶可以世
考知其人以此知學者不可不明譜系
吾家蓄唐某縣印函製作精古上刻字云攝令李諒元
和三年九月云云四年二月内到縣行用尚有數字
湮滅不可識
張伯雨有金銅舍利匣上刻云維梁貞明二年歲次
丙子八月癸未朔二十日壬寅隨使都教練使右
廂馬步都虞候親軍左衛營都知兵馬使檢校尚
右僕射守崖州刺史御史大夫上柱國謝崇勛捨靈
壽禪院蓋有四竅出烟有環若含鎖者或疑燒香器
李商隠詩云金蟾齧鎖燒香入又云鎖香金屈戍是
則燒香為驗其為燒香器之有鎖者(金屈戍作膝)
朱文公嘗登雲谷晨起穿林薄中無露水沾衣但見煙
霧在下茫然如大洋海衆山僅露峰尖烟雲環遶&KR0616;
來山如移動天下奇觀也
趙子昂學士嘗以皇象章草與王右軍參攷十得八九
蓋右軍草書本出於此皇象天發神讖碑在南臺廏
支槽洛人楊益為御史大夫掾始移置學中
宋紹興中秦檜修禮樂以文太平用内侍邵諤主之時
方造玉輅及鹵簿儀仗百工皆隸之謂之邵局故渾
禮儀器猶鑄諤姓名
賀方回故居在吳中昇平橋所居有企鴻軒郡志誤作
醋坊橋方回有二子曰房曰廩廩字豫登紹興二年
二月甲子進方回手校書五千餘卷得官特添差平
江糧料院方回葬義興之篠嶺其子孫尚有存者
金人馬定國嘗考石鼓字畫以為宇文周時所造作辯
餘萬言余按元魏景明三年帝躬御弧矢射遠及一
百五十步羣臣勒銘射所此北史宣武本紀所載今
世尚有碑刻其詞有云慨岐陽之末訓又有彼岐陽
由此觀之石決非宇文周之物也
晏十五叔原志文晁四以道作今不見其集中世稱叔
原長短句有六朝風致是未見詩文高勝處也
元祐中叔原以長短句行蘇子瞻因黃魯直欲見之則
謝曰今政事半吾家舊客亦未暇見也(邵澤民)
叔原監潁昌府許田鎮手寫自作長短句上府帥韓持
國持國報書得新詞盈卷蓋才有餘而德不足者願
郎君捐有餘之才補不足之德不勝門下老吏之望
云一鎮監敢以杯酒間自作長短句示本道大帥之
嚴猶書門下忠於郎君之意在叔原為甚豪在韓公
為甚德也
程叔微云伊川先生聞叔原誦夢魂慣得無拘束又蹋
楊花過野橋長短句笑曰鬼語也意亦賞之程晏二
家有連云
葉左丞少藴舊居在郡池鄉門前有橋名魚城(石林總集)政
和中寓居城東布德坊
暢師文字純父雒陽人好奇尚怪盧處道摰任陜西廉
訪副使日純父僉司事同按部鞏昌一日總帥汪公
言於盧公曰吾意欲邀兩公至家小飲而僉司性頗
不常不敢造次公試覘之按事之暇盧從容語之曰
總帥公連姻帝室家世勲伐如此吾察其意似欲屈
我輩一至其家者或可報謁否是時憲綱猶得相
往復也純父欣然曰何不可之有彼帥府雖水亦當
飲汪公今時重臣相好有素使其設具見招固當一
往也且不當緩明日即可矣汪即張具以俟翼日聯
騎而往茶罷命酒賓主歡然無不引滿至所謂正飯
者主人親置之案且持筯侑食純父忽頤使其童瀉
羹于地羅籠餅其側主人命再供既至又復如前逕
推案上馬而去舉坐不樂而罷盧後問之故乃作色
曰獨不見其犬乎或寢或訛列于庭下是不以犬見
待且必以犬見噬也吾故飼之而出耳及歸郡官例
送至第一驛行次見水清澈迺駐馬曰此水可濯吾
足諸公請先往汪不獲已留知事者以俟之洗畢呼
知事者取鞾來其人固已不堪矣勉為之前手奉靴
以進乃取靴反向以扣其面曰汝聞吾鞾知事乃即
奪靴投流中躍馬疾馳至驛泣訴之皆為絶倒使人
别持靴與之後處道赴湖南憲舟次郢州驛夜與劉
致時中坐白雲樓上更闌燭盡無可晤語盧曰純父
分司去此未久必有佳話因呼驛丞姬生者沃之酒
問之姬迺曰其未至也聞為性不可測供頓百需莫
不極其嚴潔既至首視廚室怒曰誰為此者館人曰
典史攝之前跽而嫚罵之衆莫曉所謂良久其童從
旁言曰相公不與吏輩同饔爨當别甓小竈且示以
釡之大小薪之長短各有其度俾别為之典史者奔
去持鍋負薪與泥甓偕至仍命典史躬自塗塈之既
畢復怒捽典史跽之曰吾固知汝不克供職行且決
罷汝矣衆亦莫曉所謂其童又言曰釡煬有煤未去
也令館人脱釡覆之地以手拭煤塗典史之面而叱
出之一日作餛飩八枚召知府畢食之其法每枚用
肉四兩名為滿楪紅知府不能半其一彼則享已盡
矣時所供醯頗醨知府云敝舍有佳者當令姬副使
送膳夫所少頃知府遣姬以盌盛醯至問曰何物也
姬應之曰知府送酢即令跪階下飲之至盡曰為我
謝知府出而哇之二公因相顧大笑處道曰純父有
潔疾與人飲必欲至盡以巾拭爵乾而授之則喜尚
有餘瀝必怪之自飲亦然食物多手自製水惟飲前
桶薪必以尺蔥必以寸喜盥手日不知其幾而浣足
亦必以再濯也性疑忘夫人之面家童罕見之出必
鑰其戶溷置寢室中每畜涕滿口以潄其齒久而後
嚥喉中有聲見者輒欲嘔而彼守之終身與人語輒
示以臆或以手指喻而不言唯其童能知之有馬卒
頗慧其童語之曰凡公有指令不可問當為言之忽
一日呼之前以食指立置其鼻復以右手如擊物狀
數點而止退而請於其童迺曰令汝呼釘馬脚色回
鶻耳已而果然又一日持鈔一貫以兩手作一小規
復開兩手尺許動其喙如噍物者其童曰此欲食猪
大臟耳其先夫人貴家女衾褥甚盛方睡未起以水
沃其頂至踵方食以灰投食器中遂感氣疾喪明而
殁其為侍講日時中與文矩子方過其居偵其濯足
聞客至輟洗迎笑而出曰佳客至正有佳味於卧内
取四大桃置案上以二桃洗於濯足水中子方與時
中各持一顆去曰公洗者其自享之無以二桃汚三
士也乃大笑而别或謂其書似米元章時中曰不唯
其書似元章其風有甚於元章者矣
洞庭以種橘為業者其利與農畝等宋政和元年冬大
寒積雪尺餘河水盡冰凡橘皆凍死明年伐而為薪
取給焉葉少藴作橘薪以志其異
天歷二年冬大雨雪太湖冰厚數尺人履冰上如平地
洞庭柑橘凍死幾盡明年秋水又明年春三吳之人
饑疫死者數十萬
葉少藴得陳州蔡寬夫書云旋為花作帽
虎丘有清遠道士養鶴磵
王仲弓寔人物高勝雖貴公子超然不犯世故居官數
自免博學多聞尤長於醫及與前世婁昌言穎士宋
道友諸人遊
郭茂倩字德粲太原人通音律善漢隸尤精古樂府有
所纂樂府詩集行於代
世言李成惜墨如金(葉少藴)
范陽張褘字子偉少不婚宦居京口得故刁約景純之
廢圃結茅齋居焉啜菽飲水嘯傲長松修竹之下十
有餘年一日聞江東湖湘山水之勝杖策獨行登廬
阜汎彭蠡絶洞庭南至衡山幾年而後返所過雖兔
穴鳥道人跡所不及必皆窮搜極覽以盡其意隨輒
疏錄名之曰山水漫遊記
葉少藴閱故書得朱朴所為日歷自記其初得為相時
事昭宗拔於國子博士以為相不可謂無意然所謂
朱朴觀其言鄙淺險躁妄庸人也不知何以遽取重
如此
金華洞有韓无咎諸人同游題云淳熙改元七月既望
陳巖肖子象陳良祐天與黃掞子餘趙師龍德言韓
元吉无咎觀稼秋郊自智者山來謁雙龍洞篝燈蒲
伏徧閱乳石之狀寒氣襲人酌酒竹陰支笻至中洞
飲泉乃歸
韓无咎題北齊校書圖詩云高齋校讐誰作圖一時紬
書亦名儒網羅卷軸三千餘俗傳非眞類迂愚雌黃
是正定不無虚文末學徒區區豈識治道通唐虞文
林高館希石渠後來御覽嗟何書修文偃武事益誣
轉頭鄴城已丘墟峨冠廣袖長眉須丹青寫此猶不
渝高鬟侍女曳紅裾兩騅帕鞍立奚奴罷琴涉筆傾
酒壺蘭臺供擬信樂歟不知畫手安用摹無乃逞巧
聊自娛千年視之一欷歔君不見文皇學士十八人
謀猷事業皆功臣瀛洲舊圖應更眞請君尋觀為拂
塵復書其後云齊文宣天寶七年詔樊遜校定羣書
供皇太子遜與諸羣秀高乾和馬敬德許散愁韓同
寶傅懷德顧道之季道子鮑長暄景孫及梁王主簿
王九元水曹參軍周子深等十一人借邢子才魏收
諸家本共刊定秘府紪繆於是五經諸史殆無遺闕
此圖之所以作也黃太史所謂士大夫十二員今范
明州謂逸其半者皆是矣至唐已隔周隋二代不知
何自得其容貌彷彿耶高氏起北方以兵力奮然敦
尚儒風立石經興黌序定尚書於涼風堂質經義於
春宫意當時文士亦歆艷之故相傳於圖畫哉流及
後裔文林之館既興御覽之書繼作無愁之聲已播
於天下不捄其亡故余感而賦之云
无咎有朔日行記
昔柳子厚記其先友六十七人于其父墓碑之陰考之
於傳卓然知名者蓋二十人子厚曰先君之所友天
下之善士舉集焉
袁高(妃子)姜公輔齊映嚴郢杜黃裳楊憑(弟凝)
穆贊(寧子)裴樞李鄘梁肅韓愈許孟容袁
滋盧羣鄭餘慶奚陟盧景亮楊於陵
高郢柳登(芳子弟冕)
謝師直謂劉貢父曰王介父之知人能知中人以上
者自中人以下或不能知由其性韻獨高而然貢父
曰子好奕棋請以奕為喻李重恩天下之善棋者也
與重恩敵者知之過重恩者知之下於重恩或倍蓰
或什伍重恩有不知者乎介父輕處人以顔子孟軻
得其說者悦而服之故謂介父善知人
貢父所居在宋門城下城脅有地可方尺餘去地一丈
以上每登以眺遠其子戲曰閶闔臺
田承君有廬在亂山中前有竹傍有溪溪畔有大石前
後樹以梨棗日與二弟穿竹渡溪倦則坐石上或藉
以草葛巾草屨詠而歸足以遺老而忘憂
宋次道為修撰日言館閣四部書猥多舛駁請以漢藝
文志目購尋數本委直官重複校正然後取歴代至
唐錄所載第為數等擇其善者校留之餘置不用則
秘書得以完善也蘇子容撰志文
次道撰著有書闈集十二卷後集六卷西垣制集十卷
東觀絶筆二十卷大唐詔令一百三十卷續唐武宣
懿僖昭哀六朝實錄總一百四十八卷東京記三卷
長安河南志各二十卷閤門儀制十三卷集例三十
卷例要五卷蕃夷朝貢錄十卷三川官下錄入蕃錄
春明退朝錄各二卷韻類宗室各五卷安南錄三卷
元會故事一卷諱行後錄五卷寶刻藂章三十卷其
家書數萬卷多文莊宣獻手澤與四朝賜札藏秘惟
謹或繕寫别本以備出入退朝則與子弟繙讐訂正
故其所藏最號精密平生無它嗜好惟沈酣簡牘以
為娛樂雖甚寒暑未嘗釋卷也
劉禹錫唐卿嘗謂繙討書傳最為樂事忽得一異書如
得奇貨人知其如此輒求怪僻難知之籍窮其學之
淺深唐卿皆推其自出以示之有所不及見者累日
尋究至忘寢食必得而後已故當時士大夫多以博
洽推之
吕縉叔夏卿在唐史書謂陸羽秦系避僭藩辟命終窮
(一作躬)不仕宜列隠逸閻立德王璵由藝術躐取高位
宜附方技其表善抑惡之意切矣
山陰陸氏贈光祿卿昭生尚書吏部郎中直史館軫生
國子博士珪字廉叔娶毘陵邊氏兵部調之女生四
子曰佖曰佃曰傳曰倚
吕居仁師友雜志記陽翟辛某前輩賢者蘇子容妻弟
而失其名與字後見蘇魏公集中有朝請郎辛君墓
志始知其名雍字化光有文藝節行
泉石之美與夫佛老之宫嶽瀆之祠環偉之觀人迹所
罕至者皆得以窮探而歴覽晩帥高陽土瘠且陋無
臺榭可以眺望無林樾可以游息獨城之東北隅有
故濠水其袤二里廣二百尺昔嘗瀕水為臺而功未
竟乃因其舊址畚築而成之得廢堂四十楹徙置其
上前值水後為閣道以屬於城又構小榭於西以休
賓佐云
唐子西嘗為關注子東言羅浮山道士觀忽有老虎來
廊廡來子西矍然道士曰此郭文先生守丹竈虎也
年深爪牙落盡亦復無聲可狎而玩然其視耽耽光
彩射人若不馴擾也子東因賦啞虎詩見文集中又
子東詠俞仲羲屏上王内史云手追心慕澷悠悠寫
向丹青入卧遊絶勝山陰問陳迹茂林修竹想風流
吏部侍郎葛立方因陛對高宗從容語及前代書法曰
唐人書雖工至天然處終不及魏晉如鋪算之狀皆
非善書立方對曰古人論書先論筆法若不能求用
筆意於點畫之外便有鋪算之狀矣上曰然
黃魯直書遒媚米元章書俊拔薛道祖書温潤
淳熙紹熙間尤常伯延之王左曾順伯兩公酷好古刻
以收儲之富相角皆能辨别眞贋(倪文正云)
題桓寬鹽鐵論云夫以桑大夫之辯加以憑勢恃貴卒
見屈於賢良文學信功利之不勝仁義也
又跋絳帖云此帖乃林中書攄家舊物其背紙皆用門
狀謝書知其為林中書舊物不疑祖義得之於常賣
擔止九冊欠一冊林政宣間為執政方當太平極盛
之時其所藏碑刻莫非精好故知此帖為難得也方
其盛時自謂蓄藏可以傳世曾不百年已皆散而為
它人之有林乃蔡京黨以非道昌顯位其子孫不肖
家業一空久矣奚獨此帖世間物無常主賢者之後
猶不能常有而況於林乎然觀其帖背謝送惠書其
饋送之物極為微鮮政宣視祖宗侈費矣然不過如
此則知今之侈費又甚也背紙更百年略不蒸動又
以見當時一藝之微亦非今日所及
程正叔嘗遊秦中歴觀漢唐諸陵無有完者惟昭陵不
犯陵旁居人尚能道當日儉素之事此所以歴數百
年屢經寇亂而獨全也
天台山有余爽題詩甚佳福聖觀三章云九峰回合抱
瓊田石蕊雲英潄瀑泉聞說丹成從此路玉虹芝駕
上青天(一)紫府金庭太帝宫露壇蒼檜響天風上清
神虎何年見雲錦官傳兩玉童(二)子晉鸞飛侍帝班
吹臺今在碧雲間高秋白月霜風夜時有吹笙赴洛
還(三)玉京洞三章云羽駕歸來洞已扄洞門深鎖讀
殘經瓊臺一覺仙都夢不覺松根長茯苓(一)東臨滄
海宴羣仙悞入桃源小洞天一局殘棋消幾刻老龍
須甲已蒼然(二)半山松栢散天聲芝蓋當年謁赤城
我是上皇芸閣吏玉京應有舊題名(三)又題桐柏崇
道觀云乘風御雲氣來訪真人家玉闕散朝彩瓊臺
煥晨霞高臨太元天下盼赤水涯陰魄動霜采陽精
散丹華桐君奉玄書姹女弄絳紗祥虹混五色神芝
秀三葩煌煌王母裾飄飄紫皇車飈輪動無迹風馬
去亦賒矯首揖浮丘躡履追皇媧珠宫俯台斗石梁
碍流槎操持却日鞭跨踏食月蛙龍旂拂烟霧鶴袂
策雲斜清都隠虚無金庭鬱嵯峨横霄雜美氣空界
流浩波槖籥勞吹墟吐納煩羲和倏爾度灰刧超然
絶塵羅靈簫步何徐玉斧髩已皤飛駕逐鳳吹班驎
奏鸞歌寧留飲青精幸我栽胡麻交梨瑩肝膽火棗
醒齒牙咽𠻳華池津咀嚼碧奈花有待越三井思慮
何由邪
廖明略謂范曄之文秀整温繹
關子東云叔父廬州使君蔚宗平生好事多蓄書畫嘗
有褚河南所橅虞永興枕卧帖落筆精微僅如絲髮
既存骨氣復有精神米元章愛之重之叔父游宦交
廣二十餘年先兄長源叔父長子也至崇寧間解后
元章於京口是時叔父已捐館從長源求此書長源
靳之曰惟得公陸探微師子乃可從之長源復靳曰
此畫不足以當此帖更得公按上盈尺硃砂乃可又
從之長源又靳之曰細思二物皆有媿於虞帖非得
公頭不可有此帖及長源不赴其約於是移書曰頃
在揚州蔚宗待我甚厚示以此帖追相筆法寫一通
去較其所藏妙若刻楮不復能辨(元章取頭帖)又云襄陽
漫士米公筆法一代餘波為畫亦復造微入妙其子
元暉書畫自謂非古今畫家者流識者或不以為過
元暉作遠山長雲出没萬變古未有輩安得匹紙以
盡其筆勢之妙乎至於林麓近而雄深岡巒遠而挺
拔木露榦而想高茂水見涯而知渺瀰皆發於筆墨
之分(一作外)此常人之所難而元暉之所易也
車溪贇上人為子東言嘗與其徒月夜登閣聽江貫道
鼓琴貫道信手撫絃曲盡其妙於是據琴而弗彈坐
客皆自失莫不超然得意於絲桐之表隆茂宗迺畫
為據琴圖
樓大防言樂之本在聲無知之者而力求於尺度秬黍
之末為可歎也(修太常寺記)
黃鈞太常寺壁記云後世以儀為禮以器為樂其於聖
賢之道遠矣惟儀與器又皆因陋就寡寖非六經之
故
餘姚虞氏寔世南之裔有為農者故譜系尚存自舜氏
以來莫不可紀如漢之詡吳之翻凡有名於史者皆
略載其行事歴晉宋齊梁陳隋皆嘗上於朝而名臣
為之修纂齊則王儉修之它皆類是玉山魯氏有譜
亦然唐史所載甚詳至武氏而譜法大壞唐人猶能
各守其閥閱今則亡矣宋惟一二名門如杜祁公上
世自三代春秋諸侯之子孫千有餘歲不絶世譜
王順伯博雅好古蓄石刻千計單騎賦歸行李亦數篋
家藏可知也評論字法旁求篆隸上下數千載衮衮
不能自休而一語不輕發
趙州石橋色深碧而累甃堅緻中為大洞跨水兩旁橋
基各為小洞三若品字多前人題刻
劉原父有詩云蒼茫六合外渺莽三皇初近既未必有
遠亦未必無
樓大防云家有唐氏風憲記晁以道纂記許氏文字南
唐李後主謂善法書者各得右軍之一體若虞世南
得其美韻而失其俊邁歐陽詢得其力而失其温秀
褚遂良得其意而失其變化薛稷得其清而失於窘
拘顔真卿得其筋而失於麄魯柳公權得其骨而失
於生獷徐浩得其肉而失於俗李邕得其氣而失於
體格張旭得其法而失於狂獨獻之俱得而失於驚
急無藴藉態度觀此言則是終無有得其全者
葉夢得少藴鎮許昌日通判府事韓縉公表少師持國
之孫也與其季父宗質彬叔皆清修簡遠持國之風
烈猶在其伯父丞相莊敏公玉汝之子宗武文若年
八十餘致仕耆老篤厚歴歴能論前朝事王文恪公
樂道之子寔仲弓浮沉久不仕超然不嬰世故慕嵇
叔夜陶淵明為人曾魯公之孫誠存之議論英發貫
串古今蘇翰林二子迨仲豫過叔黨文采皆有家法
過為屬邑郾城令岑穰彦休已病羸然不勝衣窮今
考古意氣不衰許亢宗幹譽沖澹靖深無交當世之
志皆會一府其舅氏晁將之無斁自金鄉來過說之
以道居新鄭杜門不出遥請入社時相從於西湖之
上輒終日忘歸酒酣賦詩唱酬迭作至屢返不已一
時冠蓋人物之盛如此(許昌唱和集)風月勝日時一展玩
於嵁巗之間雖伯牙之絶而山陽之笛猶足慰其懷
之思云(同上)
王寔仲弓許昌人文恪公陶之子未冠從司馬温公學
温公不以膏粱蓄之教以名節授禮易二經仲弓亦
超然不以仕宦進取為意韓少師持國歸以女仲弓
又為授詩祖陶謝韋杜故其文典雅温麗華暢而不
靡詩静而深婉而麗有一唱三歎之音未嘗急於人
知人亦不皆知仲弓也惟范蜀公以耆老退居忘年
接之元祐初梁右丞壽首薦於朝為藉田令秩滿蘇
尚書軾鎮中山辟為屬不行自是浮沉遂欲遠去世
故家與范忠宣公有連末尤為忠宣所許崇寧初強
起一守信陽歸即謝事挂冠里中葉少藴守許昌下
車亟往過之視其貌盎然不為崖異而簡遠蕭散若
初未嘗與世交者口吃不能極語徐聽其言衮衮皆
有遠致善飲酒所居鳳臺園有修竹萬餘本導潩水
貫其中水木幽茂不覺在城市間聞東南山水之勝
輒拊髀雀躍靖康之難南渡死於鄂之咸寧遺命不
為銘文而前自志其大略使納之壙中其曠達無累
於世如此
林虙字德祖其先福州福清人今為吳縣人祖槩集賢
校理父旦直秘閣虙少穎悟絶人能傳其祖父業年
數歲伯父希嘗攜古鑑背有龍朔二字虙從旁曰是
非唐大帝時物乎希奇之曰是兒眉過於目當復以
文名可繼其祖矣乃以德祖字之既長益刻苦自淬
礪故其學蚤成紹聖四年進士及第調宜興主簿改
潤州教授入為太學錄復為常州教授常州號多士
籍於學者常千餘人時方以三舍取士乃身為勸率
從者風靡大司論天下貢士常州得人為最上為下
詔褒美特改宣德郎用從官薦召詣政事堂改揚州
教授擢河北西路提舉學事陛辭日上首以久歴師
儒顧問甚渥且使徧行所部推廣風旨虙頓首奉詔
因請加賜鄒兖二國謚復捐公廨菜圃歸於學示以
不利自封除開封府左司錄一日上章請老夜自書
櫝旦報可家人無知者即日束裝出國門士大夫奔
走餞皆不及既歸杜門一室間與宗族故黨嘯詠山
水間無一言及世事卒年六十六虙為人博學強敏
有志操自六經諸子而下錯綜貫串無不記誦為文
章捉筆數百言閎易敷暢初若不經意然論辯研覈
皆有所抵宿其所欲為自信不疑晩喜浮屠外生死
說不食肉十四年始疾即不呼毉飲藥逮屬纊不亂
所著書有大雲集元豐聖訓錄易說詩義書解禮記
解道德經解子箴
趙師睪家在吳之畫錦坊有聚奎榮桂二堂又有宗表
玉輝與閒堂
曾見白玉荷桮制作精妙上刻臣林泉造
柳子厚自言僕蚤好觀古書家所蓄晉魏時尺牘甚具
又二十年來徧觀長安貴人好事者所蓄殆無遺焉
以是善知書雖未嘗見名氏望而識其時也
祥符中郡國多獻古鼎鍾盤敦之器而其上多科斗文
字夏英公乃學為古文奇字至偃卧以指畫膚其勤
若此
唐人臨模古迹得其形似而失其氣韻米元章得其氣
韻而失其形似氣韻形似俱備者唯吳興趙子昂得
之
鄂州圖經云李陽冰篆鄂字上有四口空中鬼為之幾
繆篆讀如綢繆束薪之繆漢以來符璽印章書也
觀古銅器及太湖靈璧等石先看皮毛
李明仲誠所著書有續山海經十卷古篆說文十卷續
同姓名錄二卷營造灋式廿四卷琵琶錄三卷馬經
三卷六博經三卷
張謙仲有眞静齋程致道作銘
句容縣西五里石門村有吳故衡陽太守葛府君之碑
仆野田中近歲一村大疫巫言立此碑則安民始共
起立之已二三年人猶未有省者至元三年正月童
丘戚光始屬友人樊楷仲式與縣之好事者觀之以
其石理甚麄文皆漫滅可橅者祗額十一字耳
甘棠陰裏片雲開馬首雲山一笑回煩過縣西三四里
倩人模取古碑來戚光
人世寥寥隔幾塵石門下馬獨傷神古碑字斷苔封雪
荒塚䡮消草自春聊得踞龜談往事應無化鶴訪遺
民童丘别有人稽古何日同來薦白蘋樊楷
倉頡四目光熒熒手裂混沌人文形長天蕩蕩幾周星
籀斯邈次猶典刑自從鍾衛變楷法江左草聖如飄
翎萬錢裝褫金石錄大字祗數瘞鶴銘寧知廢塚六
尺碣霜鏺風射横荒坰額題衡陽幸未没往往呵護
煩神靈叢祠淒悄附覡語田翁蕘豎爭來聽登時扶
樹剜枯蘚鬱若山立蒼峆嵤童丘戚實頗好古馳書
樊式敲晝扄披鞍馬上往訪之眼明鸞鵠凝其停試
融䗶汁脱墨本攜歸信拭開軒櫺浯溪以前合第一
向後但覺紛伶俜潁川先生徧披摭胡獨不遇餘千
齡似聞旗蓋既入洛白日慘澹紅塵腥孫陵岡頭杜
宇哭禿樹薜裹重重青況乃功臣子孫盡氓隸豈有
澆酒提罌瓶翁仲無言倒沼底髑髏嘘火寒于冰尚
喜點畫足傳世未與霜草俱凋零項炯
吳國衡陽守神明閟夜臺偶憑巫覡語竟免縣人烖
斷隴生青草荒碑卧綠苔石門秋日落不見子孫
來陸友仁
湯泉知名者七所謂匡廬汝水尉氏驪山凰翔之駱谷
和州之惠濟與渝州之陳氏山居也皆棄於窮山之
中惟驪山當往來之衝華堂玉甃獨為勝絶(燕之昌平李陵)
(臺亦有温泉)
奎章閣有徽宗畫承平殿曲宴圖并書自製曲宴記云
云
趙子昂家智永千文為湯君載借摹易去一百六十五
字
廉廷臣蓄唐雷迅琴乃貞元三年斵
李順父有周伯吉父槃銘一百三十字家人折其足用
為餅槃鮮于伯機驗為古物乃以歸之
謝景初師厚知制誥希深之子詩極高豫章黃魯直娶
其女自以為從師厚得句法而師厚之姑寔歸梅聖
俞其淵源所從來遠矣
吳令昇知靈璧縣日會朝廷定樂下縣造石磬磬成每
泝流進入縣境别有一河號清河取都城稍徑或由
此河載磬入則其聲卒不協律此理殆不可曉也
唐宋制諸笏服朱紫者以象前詘後直服綠者以木上
挫下方假攝官者同
若教樂淫聲過聲凶聲漫聲皆禁之淫聲若鄭衛之音
過聲失哀樂之節凶聲亡國之音若桑間濮上者慢
聲惰慢不恭
袁伯長父謂趙子昂詩法高踵魏晉為律詩則專守唐
法故雖造次酬答必守典則
又云嘗聞善書者云大篆不得入小篆隸書最懼入八
分
宋人書習鍾法者五人黃長睿伯思雒陽朱敦孺希眞
李處權巽伯姜夔堯章趙孟堅子固
姜堯章作絳帖評旁証曲引有功於今古缺亦疑之
趙子固謂姜書精妙過於黃米
龍眠神氣洞馬腹晚修静業追前非
京師人家有王晉卿都尉寶繪堂畫帙仙佛折枝禽畜
凡三帙後入宣和内府徽宗自書畫人姓名復加寶
璽其上
韓侂胄閱古堂圖書皆出于向若水鑒定
蔡君謨所摹右軍諸帖形模骨肉纖悉具備莫敢踰軼
至米元章始變其法超規越矩雖有生氣而筆法悉
絶矣
魏晉隸書以匾古為工至唐虞永興褚河南猶守舊法
唐廣世碑刻作字逾廣遂以長勁為能而悉變矣近
世能書家不屑顔柳競為李北海書而隸體遂絶余
拙於書而善鑒未有能易余言者
梵隆為葉少藴門僧久居弁山故其作畫極多德壽宫
評畫以隆為龍眠嫡嗣
燕文貴為翰林藝學將仕郎守雲州雲應主簿
累代畫家以王士元郭忠恕為第一聞畫史言尺寸層
疉皆以凖繩為則殆猶修内司法式分秒不得踰越
清獻趙公祖墓與陶山陸右丞祖墓相近紹興間陸氏
墓地為攢陵清獻旁近墓地亦皆歸朝廷而不絶其
祠祭先朝陵寢遭賊髠之酷痛通于天而趙氏祖墓
復歸王氏
鄭潛菴先生太末人兩入翰林纂林凡例多出其手清
言介行每談數百年承平事不絶口時則有新安汪
尚書孫漢卿為應奉廬山曹端明子愚為編修四明
袁樞密從孫伯長為檢閱官
趙子昂謂薛道祖書誠美微有按模脱墼之嫌袁伯長
自以不能書而深識其語嘗謂米元章書政如黃太
史作詩之變芒角刷掠求於匵藴川媚則蔑有其學
魯獨居男子於道祖見之懷素書多蘇才翁兄弟所
贋作至金昌諸人尤競習此體
南康黃可玉嗜古剛潔人也
書世倫堂雅集詩後吾鄉盛時比屋皆故家大官咸淳
中賈相擅國絶惡四明由是衣冠皆為月集悉不敢
議時事卒至國亡無賣降於外者當至元末年諸老先
生猶無恙時則有深寧王先生師表模範世倫雅集
猶有洛社耆英之遺意甫三十有四年風塵變更乘
虬上征無有一人在者覽先羣公之遺墨不勝悲慕
世倫主人於是下世亦二十年矣桷以契家子猶得
從封胡羯末之後願相與勉焉以圖無斁(袁伯長清容齋語)
吾子行沈困市隠豐碑巨碣不能以自見寫其幽曠託
焉以自逃者也
定武稧序唐文皇模本所刻故毫髮無踰矩至徧賜諸
王羣臣則皆一時能書所臨精神横逸雖抵掌相似
然猶以為優孟也予所見元嘉賜本第一神龍第二
蘇才翁家第三才翁本則祖神龍褚河南悞字本第
四馮承素本第五褚廷誨本第六陸東之本第七趙
模本第八最後見米老所傚褚河南第九傚馮承素
第十紹興内府藏本第十一本皆臨畫與定武微又
皆蠒紙非雙鉤響搨所作獨張似之家絹本云是湯
普徹所摹本不同耳
評書家嘗言率更書難雙鈎蓋其落筆全在骨法若填
補肥媚則失其體舊見唐彦猷摹陽帖筆意絶近此
卷彷彿之矣(隅隩帖)
李伯時雅集圖有兩本一在元豐間宴於王晉卿都尉
之第所作一蓋作於元祐初安定郡王趙德麟之邸
劉潛夫書其後云重屛圖至汝陰王明清氏始定正
坐者為南唐李中主像嘗見樓宣獻公家周文矩所
畫初本前有徽宗御書白樂天偶眠一章云放杯書
案上枕臂火罏前老愛尋思事慵多取次眠妻教卸
烏帽婢與展青氊便是屛風樣何勞畫古賢此白樂
天詩
江南李中主兄弟四人圍棋屛上書樂天前詩紙上着
色人皆如生
袁伯長有李後主所用玉筆管上有鑴字文鏤甚精云
得之史丞相家賈似道悦生印亦在其處
蔡君謨云智永眞草千文蓋七百本唐初尚多存者太
宗取其最精者橅寫勒石云律吕調陽者是也今宋
宣獻家及王閣老叔原家各藏一本
又云辛夘秋汴渠涸於宿州界上岸旁得一泉甘美清
涼絶異常水其鄉人言水漲則不見冬涸則其泉涓
涓深可愛余以水品中不在第三然出没不常不可
以定論也
顧野王玉篇惟越本最善末題會稽吳氏三一孃寫問
之越人無能知者楷法殊精
蒲葵扇唐韻㯶字注云蒲葵也乃㯶扇耳
宣和間徽宗賜大王御筆檀香板應游翫處所並許直
入
宋師下江南金陵城破兵自城下水窗入故劉貢父有
蟻潰何堪值水窗之句
陟釐乃水苔今取以為紙名苔紙晉武帝賜張華側理
古人數紙以番紙万番南越所獻也漢人言陟俚與
側理相亂南人以海苔為紙其理縱横斜側因以為
名焉
朱文公謂尤延之論古人筆法來處如周太史奠世系
真使人無間然
吳興朱文中尚奇每倣古物立怪名以紿流俗廬於弁
山之下山多巖谷乃披荆棘求其壯觀者刻作前人
題署姓名年月皆詭異不可考據
蘇子由有賦松石圖詩云物生眞偽竟何有適意一時
寧辨眞知言哉
宋紹興中郎官周紫芝乞旌表蘇庠劄子云臣嘗觀漢
之光武以英睿之姿撥亂反正不數年而天下定即
位之初未遑它事惟務側席幽人聘禮高士自衆人
觀之疑若急其所緩後其所先殊不知舉逸民則天
下歸心焉蓋深得乎聖人之意者也竊見鎮江府蘇
堅之子庠人物文采一時之勝而抱泉石烟霞之念
至於終身可謂賢矣往者朝廷束帛羔羊屢賁其門
庠雖不變所守高卧不至而聖主之恩所以光寵於
庠豈不大哉庠既以是終殞於地下倘不稍加旌異
則無以見朝廷敦尚名節終始不倦之意臣愚伏望
聖慈表其門閭賜以美號付之史館使傳萬世非特
後之鄙夫聞其風者莫不興起庶幾識者以謂庠能
始終其節而不變朝廷能終始於禮而不倦亦不可
謂無補於聖化之萬一也取進止
宋制太廟及宫殿皆四阿施䲭尾社門觀寺神祠亦如
之其宫内及京城諸門外州正衙門等並施䲭尾自
外不合
趙子昂學士言嵇侍中廟在湯陰縣西門外二里延祐
元年十一月十九日彰德朱長孺道邦人之意求書
晉嵇侍中之廟六字趙每敬其忠節不辭而書之運
筆如飛若有神助是夜京口石民瞻館于書室中夢
一丈夫晉人衣冠蓬首玄衣血流被面謂民瞻曰我
嵇侍中今日趙子昂為余書廟額故來謝之言訖而
去有聲甚遠民瞻既覺猶汗流亦異夢也
朱昂字舉之其先京兆人世家渼陂唐天復末徙家南
陽梁祖革命父葆光與唐舊臣顔蕘李濤數輩挈屬
南渡寓於潭州每正至必序立於南岳祠前北望號
慟殆二十年後惟濤北歸而葆光遂家于衡山
王著字知微一字成象太祖同時人即模閣帖者有研
格書奩銘云爰有愚叟栖此陋室風雨可蔽戶庭不
出知足為富娛老為逸貂冠蟬冕虎皮羊質處之弗
疑永爾終吉
徐鉉自銘親篆其文刻石寘齋中
李煜葬北邙故吏張佖任河南每清明親拜其墓哭之
甚哀煜子孫陵替常分俸賙給
滔滔大川江湖之紀藹藹名士東南之美詳究典刑優
游文史才賢湊焉國華有煒此宋三朝史院舊所纂
徐鉉張佖等列傳贊
張泊素與徐鉉厚善因議事不協遂絶然手寫鉉文章
訪求其筆札藏篋笥甚於珍玩
鄭文寶仕李氏時校書郎歸宋不復序故官時煜以環
衛奉朝請文寶欲一見慮守衛者難之乃披蓑荷笠
作漁者以見陳聖主寬宥之意宜謹節奉上勿為他
慮煜忠之
唐詢字彦猷好蓄硯客至輒出而玩之有硯錄三卷行
于世
沈立有名都山水記三百卷
鮮于伯機作霜鶴堂落成之日會者凡十有二人
楊子構(肻堂)趙明叔(文昌)郭右之燕公楠高彦敬(克恭)
李仲賓(衎)趙子昂(子)俊張師道(伯淳)石民瞻(巖)吳和
之(文貴)薩天錫
宋乾德二年南郊陶榖為禮儀使法物制度多榖所定
時范質為大禮使以鹵簿清游隊有甲騎具裝莫知
其制度以問榖榖曰梁正明丁丑歲河南尹張全義
獻人甲三百副馬具裝二百副榖嘗見而記之其人
甲以布為裏黃絁表之青緣畫為甲文紅錦緣青絁
為下裙絳韋為絡金銅鉠長短至膝前膺為人面二
目背連膺纏以紅錦騰蛇馬具裝蓋尋常馬甲但加
珂拂於前膺及後鞦爾裝入悉已焚毁質即令有司
如其說造以給用又乘輿大輦久亡其制榖立意造
之至今用馬
吳淑字正儀潤州丹陽人父文正事偽吳至太子中允
好學多自繕寫書淑善筆札好篆籕取說文有字義
者千八百條條撰說文正義三卷行于世
僧曇域補說文三十卷錢承志撰說文正隸二十卷行
于世
周官敺方良音驅罔兩
吳中人家有王摩詰自寫眞其風度高絶非復世人也
上有張芸叟書贊曰虚而不欹涅而不緇若實若虧
不迎不隨濟名殁身德形支離水際石上枯松一株
援筆自寫神留幹移四百年外適與我期終日偶坐
亦莫知乎異世為同時嗟余何知徒能覩公之畫炙
公之詞噫嘻其畫其詞豈余之師浮休家乂有薛稷
一鶴圖所謂少保畫六鶴同時飛沖天一鶴墮人間
者遂號為茒齋三友
余家有後唐人共贇所書放生軌儀一卷行筆精緊有
鈠釵畫沙之妙不知何人而楷法如此題云吳興元
年歲次庚寅九月一日寓四天王寺金毘羅院於藏
經中抄寫漢命放生軌儀法一卷文林郎前攝梁州
司馬共贇書
漢田蚡學田孟諸書
酒齊鱠杖
古文奇字銘石書名跡
太平文藻米元章印文吳彦明家藏米帖上有此印
瓢史梁蕭琛於北僧處瓢中得漢書序傳
朱希眞常言山陰富水竹有洛陽許下氣象
張九齡一名博物見徐浩所撰碑銘
翟公㢲參政墓在丹陽九靈山其父秘書監知應天府
思墓在丹徒罏山思之孫兵部侍郎緩亦葬其山之
東南
米元章墓在丹徒黃鶴山芾之父左衛將軍贈中敬大
夫母贈丹陽縣大君閻氏皆葬于此
京西轉運使蘇舜元墓在丹徒五老山蔡端明君謨志
銘
南唐雖僭偽一方風流特甚逮今楮墨書畫皆為世寶
人物文章亦盛
長安安信之子允為邰澤民言舊藏韓退之家集第二
十六二卷蠒紙正書有退之親改定字後為張浮休
取去
金谷園吳越錢氏時廣陵王元璙所作今朱氏樂圃是
其地
寶帶橋一名小長橋故老相傳為澹臺湖其墓尚在
蘇子美滄浪亭故迹依然有甃井方石上刻字兩行云
滄浪亭奕局慶歷丙戍子美題郡人陳伯雨有詩云
整履上飛虹風高退酒容葉黃翻亂蝶樹老卧蒼龍
古徑秋霜滑空山暮靄濃滄浪棋石在題筆暗塵封
子美墓在石門村
趙忠簡公家故藏韋偃畫松絶妙上題云韋偃歲寒圖
廣政二年十月七日奉旨將仕郎守將作監臣黃居
寀識旁有小古印及得全堂諸印忠簡在貶所嘗失
之其孫盛後於他書畫得之至今藏其家云
陳瀧字伯雨五世祖而上居濟而下渡紹興初曾祖始
家於吳二子鐸字子振錡字子敬
趙子昂學士論書云書法以用筆為上而結字亦須用
工蓋結字因時相傳用筆千古不易右軍字勢古法
一變其雄秀之氣出于天然故古今以為師法齊梁
間人結字非不古而乏儁氣此又在乎其人然古法
終不可失也
歐陽公集錄古文自穆王以來莫不有之而獨無前漢
時字求之久而不得其後劉原父長得前漢數物以
其銘刻遺之由是大償素願蓋其難得如此
趙德甫金石錄謂西漢文字世不多有殆不可曉胡承
公資古紹志集云云獨尤延之以為西漢刻石文自
昔好古之士固嘗博采竟不之見如陽朔甎字要亦
非眞聞是新莽惡稱漢德凡有石刻皆令仆而䃺之
仍嚴其禁略不容留至於秦碑乃更加營覆遂得不
毁故至今猶存者(然洪氏隸釋有前漢哀帝建平五年郫縣一碑或謂乃後人偽為者)
西漢而上紀功述事多寓之金刻自東漢以來石刻
始盛而金刻鮮矣歐陽公集古錄恨獨缺西漢字逮
劉原父出守永興多遺古物奇器因橅林華宫行鐙
蓮勺宫博山鑪槃及谷口銅甬三銘遺之於是始得
西漢字以補其缺而石刻卒無有也或謂西漢至今
歴年甚久所刻石皆已缺壞磨滅因不復有東漢則
以年所差近得存此說非也周宣王石鼓文秦二世
泰山詔今尚在豈西漢石刻獨已缺壞磨滅當是西
漢之俗猶為近古其有功德獨銘之鍾鼎彝槃而冡
墓碑刻則自東漢以來始有耳
趙伯昂攜懷素狂僧帖玉馬玉人劍璏㻫琫李超潘谷
等墨來觀
畢少董作醉蘇堂蔣璨宣卿為銘曰畢子飄零放浪南
國家無儋石聚書佩玉惟東坡老百行一德發為文
章散作翰墨筆端翻瀾泉石竹栢容我沈酣無有醒
日四海一家天地枕席何以解醒視此掛壁
研北雜志卷上
