欽定四庫全書子部七
撼龍經疑龍經葬法倒杖術數類三(相宅相墓之屬)
提要
(臣)等謹案撼龍經一卷疑龍經一卷葬法倒
杖一卷舊本題唐楊筠松撰筠松不見于史
傳惟陳振孫書錄解題載其名氏宋史藝文
志則但稱為楊救貧亦不詳其始末惟術家
相傳以為筠松名益贛州人掌靈臺地理官
至金紫光禄大夫廣明中遇黃巢犯闕竊禁
中玉函秘術以逃後往來于處州無稽之談
盖不足盡信也然其書乃為世所盛傳撼龍
經專言山壠落脈形勢分貪狼巨門禄存文
曲廉貞武曲破軍左輔右弼九星各為之說
疑龍經上篇言幹中尋枝以關局水口為主
中篇論尋龍到頭看面背朝迎之法下篇論
結穴形勢附以疑龍十問以闡明其義葬法
則專論點穴有倚盖撞黏諸說倒杖分十二
條即上說而引伸之附二十四砂葬法亦臨
穴時分寸毫釐之辨案書錄解題有疑龍經
一卷辨龍經一卷云吳炎錄以見遺皆無名
氏是此書在宋並不題筠松所作今本不知
何據而云然其撼龍之即辨龍與否亦無可
考證然相傳已久所論山川之性情形勢頗
能得其要領流傳不廢亦有以也舊本有李
國本註併所附各圖庸陋淺俗了無可取今
並加刊削不使與本文相溷焉乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
撼龍經唐楊筠松撰
須彌山是天地骨中鎮天地為巨物如人背脊與項梁
生出四肢龍突兀四肢分出四世界南北東西為四𣲖
西北崆峒數萬程東入三韓隔杳冥惟有南龍入中國
胎宗孕祖來竒特黃河九曲為大腸川江屈曲為膀胱
分肢擘脉縱横去氣血勾連逄水住大為都邑帝王州
小為郡縣君公侯其次偏方小鎮市亦有富貴居其中
大率龍行自有真星峯磊落是龍身高山須認星峯起
平地龍行别有名峯以星名取其類星辰下照山成形
龍神二字尋山脉神是精神龍是質莫道高山方有龍
却來平地失真蹤平地龍從高脈發高起星峯低落穴
高山既認星峯起平地兩傍尋水勢两水夾處是真龍
枝葉周回中者是莫令山反枝葉散山若反兮水散漫
外山百里作羅城此是平洋龍局段星峯頓伏落平去
外山隔水來相顧平中仰掌似凹窠隠隠微微立丘阜
傾從丘阜覓凹窠或有勾夾如旋螺勾夾是案螺是穴
水去明堂聚氣多四傍遶護如城郭水遶山還聚一窩
霜降水涸尋不見春夏水高龍背現此是平洋看龍法
過處如絲或如線高水一寸即是山低水一寸水回環
水纏便是山纏樣纏得真龍如仰掌窠心掌裏或乳頭
端然有穴明天象水遶山纏在平坡遠有岡陵近有河
只愛山來抱身體不愛水返去從他水抱應知山來抱
水不抱兮山不到莫道高山龍易識行到平洋失蹤跡
藕斷絲連正好尋退卸愈多愈有力高龍多下低處藏
四沒神機便尋得祖宗父母數程遥誤得時師皆不識
凡到平地莫問蹤只觀環遶是真龍念得龍經無眼力
萬卷真藏也是空
北辰一星中天尊上相上將居四垣天乙太乙明堂照
華蓋三台相後先此星萬里不得一此龍不許時人識
識得之時不用藏留與皇朝鎮家國請從垣外論九星
北斗星宫係幾名貪巨武星并輔弼禄文廉破地中行
九星人言有三吉三吉之餘有輔弼不知星曜定錙銖
祻福之門教君識
貪狼頓起笋生峯若是斜枝便不同斜枝側頂為破面
尖而有脚號乘龍脚下横拖為𢃄劒文武功名從此辯
横看是頂側是峯此是貪狼出陣龍側面成峯身直去
不是為朝便不住
莫來此處認高峯道是玄武在其中亦有高峯是玄武
玄武落處四獸聚聚處方為龍聚星四獸不顧只成空
空亡龍上莫尋穴縱然有穴易歇滅
或為關峽似龍形正身潛在峽中行時師多向峽中覓
不識真龍斷續情貪狼自有十二樣尖圓平直小為上
欹斜側巖倒破空祻福輕重自不同欹側似斜斜似側
平似乘龍側似直貪狼似巨倒似空空似虚巖即似石
問君來此如何觀我道貪狼非一般欹是崩崖破是折
斜是邊有邊不同側是面尖身直去空是巖穴多玲瓏
倒是飛峯偏不正七者未是貪狼龍平地卓然頓起笋
此是尖狼本來性圓無欹側四面同平若卧蠶在高頂
直如决脊引繩來小似筆頭插高塔五者方為貪正形
吉凶祻福要詳明
火星要起廉貞位生出貪狼由此勢若見火星動熖時
看他蹤跡落何處此龍不是尋常貴生出貪狼向亦竒
火星若起廉貞位落處須尋一百里中有貪狼小小峯
有時回顧火星宫世人只道貪狼好不識廉貞是祖宗
貪狼若非廉作祖為官也不到三公高山頂上如平掌
中分細脉如蛇樣貴龍多是穿心出富龍只從傍生上
高山如帳後面遮帳裏微微似𢃄斜𢃄舞下來如鼠尾
此是貪狼上嶺蛇𢃄舞下來伸鶴頸此是貪狼下嶺蛇
上嶺解生朱紫貴下嶺須為朽腐家
大山特起小為貴小山忽起大為勢高低大小斷續行
此是貪狼真骨氣大抵九星有種類生子生孫巧相似
剝換方知骨氣真剝換不真皆不是一剝一換大生小
從大剝小最竒異剝換退卸見真龍小峯依舊貪狼起
剝小如人換好裳如蟬退殼蠶退筐或從大山落低小
或從高峯落平洋退卸剥換成幾段十條九條亂了亂
中有一條却是真若是真時斷了斷亂山回抱在面前
不許一條出外邊只有真龍在帳内亂山在外却為纏
此龍多從腰裏落回轉餘枝作城廓城廓彎環生捍門
門外羅星當腰着羅星要在羅城外此與火星常作案
火星龍始有羅星若是羅星不居内居内名為抱養瘝
又為病跟墮胎山羅星若生羅城口城口皆為玉笋班
羅城恰似城墻勢龍在城中聚真氣羅星借在城闕間
時師喚作水口山欲識羅星真妙訣一邊枕水一邊田
田中有骨胍相連或為頑石焦土間此是羅星有餘氣
卓立為星在水邊貪巨羅星方與尖輔弼武曲員匾眠
禄存廉貞多破碎破軍尖破最為害只有尖圓方匾星
此是羅星得正形忽然四面皆是水两山環合欝然青
羅星亦自有種類浪說羅星在水邊
巨門尊星性端莊纔離祖宗即高昂星峯自與衆星别
不尖不圓其體方高處定為頓笏樣但是無脚生两傍
如此星峯止一二方岡之下如驅羊方岡或如四角帳
帳中出𢃄似飛揚飛揚要得穿帳去帳中两角隨身張
枝葉不多關峽少却有護衛隨身傍𢃄旌𢃄節來擁護
旌節之峯多是雙更有刀劍同護送刀劍送後前圓岡
離蹤斷處多失胍抛梭馬跡蛛絲長梭中自有絲不斷
蜂腰過處多趨蹌
自是此星性尊貴護送此星來就體每逄跌斷過處時
两傍定有衣冠吏衣冠之吏似圓峯两傍有脚衛真龍
若是獨行無護衛定作神祠佛道宫平行穿珠行數里
忽然又作方峯起方峯直去如橋扛背長頗類平尖貪
平尖貪狼如一字生在山頂如卧蠶武曲倒從身中出
貪狼直去如僧參夾輔護龍次第列正龍在内左右凾
此龍住處無高壠間生窩穴隱深潭獨在山峽中間者
穴落高岡似草庵四圍要高來朝護前案朝迎亦高舞
却作高穴似人形按歛端嚴似真武
此龍若行三十里内起方峯止三四峯峯端正方與長
不肯欹斜失尊體峯上忽然生摺痕此與廉貞何以異
凡起星辰不許斜更嫌生脚照他家端峯若生四花穴
花穴端嚴要君别真龍直去向前行四向謾成龍虎穴
此是武曲鉗峽來間氣來此偶生峽此龍誤了幾多人
定來此處說真形要說四花穿心過但看護衛不曾停
尊星自有尊星體方正為屏將相位巨門行龍少鬼劫
蓋緣两傍多羅列水界分處夾龍行不肯單行走空缺
水界分及亂生枝枝葉雖多夾水隨護龍亦自有背面
背後如壁面平夷平夷便是貼龍體龍過之時形怪異
不起尖圓即馬旗攢劒繙龍歸此地護衛纏遶如打團
重重包裹外山歸至令巨門少關峽護送無容左右離
明堂斷定無斜瀉横案重重拜舞低平貪覆巨圓武曲
尖圓方整不能齊三星尖圓方整處向此辯别無狐疑
識龍須識辨疑處識得真龍是聖師
禄存之形如頓鼔下生有脚如瓜瓠瓜瓠頭前有小峯
此是禄存𢃄禄處大如螃蠏小蜘蛛此是禄存𢃄殺處
殺中若有横磨歛此是權星先出武
大龍大峽百十程寶殿龍樓去無數(峽口微平曰殿)忽履仁等
入長垣(長垣如城)萬仞不圍君莫顧癡師偷眼傍睥晲曉者
默然佯不睹若然尖脚亂如茅喚作蚩尤旗爪距(天上有蚩
尤旗星)小圓𢃄禄圍本身將相公侯出方虎
大抵星辰嫌破碎不抱本身多作怪端正龍神須無破
醜惡龍神多破敗怪形異穴出凶豪殺戮平民終大壊
草頭作亂因此山赤族誅夷償命債只緣龍上有欃槍
賊旗倒仄非旌幢旌幢對對端正立獨立欹仄名欃槍
頓鼓微方似武曲武曲端正下無足有足周圍真禄存
圓盡方為武曲尊龍家最要仔細辨疑似亂真分背面
背似面非豈有真此是禄存大移轉凹處是面凸是背
作穴分金過如線凡看星辰看轉移轉移須教母顧兒
枝分𣲖别有真種忽作瓜蔓無東西十里半程無岡嶺
平陽砂磧烟塵迷到處君須看水勢水勢莫問江與溪
只要两源相夾出交𤨏外結重重圍禄存好處落平洋
大作方州小鎮縣坪中時復亂石生或起横山或梭面
此處或有輔弼形輔弼無枝禄生辨禄是帝車第二星
也主為文也主兵
九星行龍皆要禄最要夾貪兼巨軸或從武曲左右起
此等貴龍看不足若逢此星遠尋穴莫向高山尋促局
若遇九星相夾行只分有足并無足燕雲下嶺出九關
中𢃄禄存三吉山高山峽裏多尖秀也有圓禄生孱岩
君看山須分種類亂指横山作正班禄破二星形無數
也有正形落低處也有低形上壠頭雜亂分形君莫誤
形在高嶺為高形山頂上生禄存星形在平洋山卓立
頂矮脚手亦横平頂上生形頂必正平地生形脚亂行
請君看我細排列祻福皆從龍上生
第一禄存如頓鼔脚手對對隨身去平行有脚如劒芒
旌節幡幢排次序此等星辰出大江中有小貪并小巨
輔弼侍從左右生隔岸山河遠相顧此是龍身作州縣
雄據十州并一路忽然諸山作垣局更求吉水為門戶
若得吉水為門戶萬水千山不須做
第二禄存如覆釡脚尖如戟周回布有脚方為真禄存
無脚方為禄堆巨此星定是有威權白手成家積巨富
第三禄存鶴爪布两短中長龍出露出露定為低小形
隠隠前行忽蹲踞有穴必生龍虎巧醜陋穴形龍不住
第四禄存肋扇具脚手又似扛絲勢此龍只好結神壇
别有星峯生秀氣
第五禄存如懸鶉破碎箕帚摺無數此星便是平行星
星平生枝自頂分此龍只去平中作橈棹回來斬關做
高山大峽開三路
第六禄存落平洋勢如巨浪横開張他星亦有落平者
此星平地亦飛揚脚擺時復生巨石石色只是黑與黃
两傍請看隨龍峽長短大小宜推詳護龍轉時看他落
落處當隨水斟酌右轉皆右不參差左轉皆左無駁雜
朝迎指正真穴形左右高低君莫錯禄存鬼形如披髮
雖曰衆多勢如掠
第七禄存如長蛇左右無護無攔遮此龍目作貴龍從
枕在水邊自横斜
第八禄存在高頂如載兜鍪有肩領漸低漸小去作穴
定作窩鉗極端正此龍號為八貴龍捉穴真時最昌盛
第九禄存如落花片片段段水夾砂不作蛟潭為鬼穴
定作羅星水口遮
天下山山有禄存或凶或吉要君分莫道禄存全不善
大為將相公侯門要知五嶽真龍落半是禄破相參錯
大行頂上馬耳峯禄存身上貪狼龍泰山頂上有石觀
上有月亭高一半此是禄存上有貪如此高峯孰能判
海中洲渚亦有山君如論脈應難言不知地脉連中國
遠出山形在海間集出青齊為東岳過盡平陽大江壑
地絡連延氣勢生澗水止龍君莫錯我觀破禄滿天下
九星分變無識者君如識得禄存星珍寳連城貴無價
文曲正形蛇行樣若作淫邪如撒網此星柔順最高情
形神恰似生鱔樣問君如何生此山定出廉真絶體上
問君如何尋絶體本宫山上敗絶氣問君如何尋本宫
寶殿之下初出龍認得星峯初出面看得何星細推辦
九星皆挾文曲行若無文曲星無變變星便看何星多
多者為主分惡善文曲星柔最易見每遇旺方生側面
側面成峯身直行直去多如絲雜線此星山骨少星峯
若有星峯輔弼同平地蛇行最為吉半頂娥眉最得力
若有此星連接生女作宫嬪后妃職男家因婦得官班
又得資財并美色凡起星峯必有情自然連接左右生
若是無峯如鱔樣死龍散漫空縱横縱饒住處有穴形
社壇神廟血食腥若是作墳并建宅女插花枝逐客行
男人破家因酒色女人内亂公訟庭變出瘵癆鬼怪病
令人冷退絶人丁
困龍坪下數十里忽然卓立星峯起左右前後忽逢迎
貪巨武輔取次生只得一峯龍便活娥眉也變輔弼形
平行雖云變輔弼只是低平少威力若得尊星生一峯
便使柔星為長雄男人端貌取科第女人主家權勝翁
大抵尋龍少全格雜出星峯多變易弼星似巨輔似文
長短高低細辨識莫道凶龍不可裁也有凶龍起家國
蓋緣未識間星龍貪中有廉文有弼武有破軍間斷生
禄存或有巨武力十里之中卓一峰小者成大弱成雄
此星龍家間星法大頓小伏為真蹤一山便斷為一代
看在何代生間斷便向此星定富貴困弱生旺隨星峰
困弱之龍無氣力死鱔烟炮入砂礫千里百里無從山
獨自單行少收拾君如識得間星龍到處鄕村可尋覓
龍非久遠少全氣易盛易衰非人力
廉貞如何號獨火此星得形最高大高山頂上石嵯峨
傘摺犂頭裂絲破只緣尖熖聳天庭其性炎炎號火星
起作龍樓并寶殿貪巨武曲因此生古人深識廉貞體
喚作紅旗并曜氣此星威烈屬陽精高熖赤黑峯頭起
高尖是樓平是殿請君來此細推辨亂峯頂上亂石間
此處名為聚講山聚講既成即分去分宗拜祖迢迢路
尋蹤尋跡更尋兒龍來此處最堪疑却來此處横生嶂
形如帳幕開張樣二重入帳一重出四重五重如巨浪
嶂中有線穿心行帳不穿心不入相帳幕多時貴亦多
一重只是富豪樣两帳两幕是真龍帳裏貴人最為上
帳中隠隠仙𢃄飛𢃄舞低垂主興旺天關地軸两邊迎
異石龜蛇過處往高山頂上有池水两邊夾得真龍行
問君高頂何生水此是真龍頂上氣樓殿之上水泉生
水還兩處两邊迎真龍却向泉中過也有單池在傍抱
單池終不及两池池若傾崩反生祻池平两水夾又清
此處名為天漢星天漢天潢入閣道此星入相居天庭
更有衛龍在高頂水貼龍身入深井更無水出可追尋
或有蒙泉如小鏡看他辭樓并下殿出帳聳起生何形
應星生處别立形此是分枝劈脉證祖宗分了分兄弟
來此分貪識真性分貪之處莫令差差謬一毫千里迥
笋峯貪狼縱横計鍾釡枕梭武輔弼方峯是為巨門程
最要來辨嫡庶行嫡庶不失出帳形便是龍家五吉星
廉貞惡石衆所畏不曉真陽火裏精此龍多向南方落
北上衆山驚錯愕低頭歛袵山朝來莫向他方妄參錯
凡是星峯皆有石若是土山全無力廉貞獨火氣衝天
石骨稜層平處覓
廉貞不生吉星峯定隔江河作應龍朝迎必應數百里
遠望鼓角聲鼕鼕凡見廉貞高聳石便上頂頭看遠跡
細認真龍此處生華蓋穿心正龍出此龍最貴難尋覓
五吉要聳華蓋出此等真龍不易逢華蓋三峯品字立
两肩分作两護龍此是兄弟同祖宗兄弟便為纏護龍
前迎後送生雌雄雌若為龍雄作應雄若為龍雌聽
命問君如何辨雌雄高低肥瘠瘦不同低肥為雌雄高
瘠只求此處識蹤跡
隨龍身上有正峯時作星峯拜祖宗但看護送似回龍
又有迎龍如虎踞隨龍山水皆朝揖狐疑來處失蹤跡
水口重重生異石定有羅星當水立羅星外面有山關
上生下生細尋覓蓋緣羅星有真假真假天然非人力
羅星旁水便生石羅星端正最高職
廉貞多生顧祖龍祖龍遠遠是朝峯更有鬼脚回顧處
護送須生十數里送龍之山短有後抱山不抱左右手
纏龍纏過龍虎前三重五重福延綿纏多不許外山走
那堪長遠作水口護送托龍若十全富貴雙全真罕有
尋龍千萬看纏山一重纏是一重關關門若有千重鎖
定有王侯居此間廉貞已具貪狼内更述此篇為詳載
有人曉得紅旗星遠有威權近凶怪權星斬砍得自由
不統兵權不肯休若遇廉貞不起石脚下也須生石壁
石壁是背面是平平處尋龍出蹤跡貪巨武輔弼星行
出身生處是真星博龍換處有九段此是公侯將相庭
紅旗氣雄威武在行兵出師駭妖怪權星威福得自專
縱入文階亦武威廉良一變貪巨武文武全才登宰輔
廉貞不作變換星潔身亂倫弑君父
武曲星峯覆鍾釜鍾釡之形有何故鍾高釜矮事不同
高即為武矮為輔二者雖然皆吉星大小不容有差互
武曲端嚴富貴牢輔弼隨龍厚薄取真龍若行五六程
臨落之時剝輔星如梭如印如皎月三三两两牽聮行
前關後峽相引從峽若多時龍猛勇博到輔星三四重
仔細來此認龍蹤貪巨若無輔弼落高嶺如何住得龍
雖然輔弼是入穴作穴隨形又不同穴隨土峯作鉗乳
形神大小隨龍宗圓龍忽然長拖脚恐是鬼龍如覆杓
覆箕仰掌是鬼龍莫來此處失真蹤請君細認前頭穴
莫使參前失後空
問君何以知我落看他尾後圓峯作問君知我如何行
尾星搖動不曾停前官後鬼須細辨鬼尅我身居後面
官星尅我在前朝此是龍家官鬼現真龍落處隂陽亂
五行官鬼無相戰水龍博到火龍出鬼在後頭官出面
坎山來龍作午丁却把地羅差使轉此是隂陽雜五行
不是龍家官鬼辨龍家不要論五行且從龍看分脈上
龍奪&KR0890;時是鬼氣鬼氣不歸龍上行大抵正龍無鬼山
有鬼不出半里間横龍出穴必有鬼送跳翻身穴後環
鬼山若長奪我氣鬼短貼身如抱攔問君如何謂之鬼
主山背後撑者是分枝劈脉不回頭奪我正身少全氣
真龍穴後如有鬼山短枝多為雉尾此是真龍穴後星
星辰亦有尖圓體正龍穴後若有鬼隻隻回頭來護衛
若不回頭衛本身此是空亡歇滅地問君何者是空亡
穴後捲空仰瓦勢便從鬼上細尋覓鬼山星峯少收拾
真龍身上護衛多山山多情來拱揖護衛貼體不敢離
中有泉池暗流入要識真龍鬼山短緣有纏龍在後股
既有纏龍貼護身不許鬼山空散漫鬼山直去投江海
真龍氣絶散漫多如戟如矛亂走去包裹無由奈他何
龍若無纏又無送縱有真龍不堪用護纏多愛到穴前
三重五重福綿延一重護衛一代富護衛十里宰相地
两重亦作典磚城一重只出丞簿尉鬼山亦自有真形
形隨三吉輔弼類九星皆有鬼形樣不類本身不入相
貪狼鬼星必尖小武曲鬼星枝葉少多作圓峯覆杓形
撑住在後最為妙巨門墜珠玉枕形貪作天梯背後生
一層一級漸低小雖然有脚無横行巨門多為小横嶺
托後如屏玉几正弼星作鬼如圍屏或從龍虎後横生
横生瓜瓠抱穴後金斗玉印盤龍形輔星多為獨節鬼
三對平如寫王字三對两對相並行曲轉護身皆有意
廉文破禄本是鬼不必問他穴後尾破禄廉文多作關
近關太闊為散關關門是局有大小破禄三星多外攔
禄星無禄作神壇破星不破為近關善論大地論關局
關局大小水口山鬼山作向横龍作正龍多是平地落
平地勢如蜈蚣行却長便如橈棹形停棹向前穴即近
發棹向後龍未停橈棹向後忽峯起定有真龍居此地
只看護托回轉時朝揖在前拜真氣大抵九星皆有鬼
相類相如各有四四九三十六鬼形識鬼便是識真精
問君如何謂之官朝山背後逆拖山此是朝山有餘氣
與我穴後鬼一般官星在前鬼在後官要回頭鬼要就
官不回頭鬼不就只是虛抱無落首龍穴背後有衣裙
此是關闌多舞袖雖然有袖穴不見官不離鄉任何愛
真氣聚處看明堂明堂裏面要平陽明堂裏面停豬水
第一寬平始為貴側裂傾堆撞射身急瀉崩騰非吉地
請君未斷左右山先向明堂觀水勢明堂亦有如鍋底
横號金船龍虎裏直號天心曲御階馬蹄直兮有曲勢
明堂要似蓮花水盪歸左位長公起盪歸右處小公興
若居中心諸位貴大抵明堂横為貴其次之玄關鎻是
蕩蕩直去不回頭雖似御階非吉地明堂要如衣領會
左紐右䙡方為貴或是曰隴與山脚如此關闌真可喜
忽然横前無關鎻地劫風吹非吉利請君來此細消詳
更分前官并後鬼左脇生來搢笏樣右脇生來魚袋形
方長為象短為水小巧是金肥是銀看此樣形臨局勢
中間乳穴是為真
賜𢃄鬼形如瓜瓠二條連移左轉去回頭貼來侍從官
前案横交金玉盤玉盤賜將金盤相左右在人心眼上
重數如多賜亦多一重數是金屏𢃄二重是屏三金𢃄
横轉穴前官轉大子孫三代垂魚袋右上三魚虎身外
三代子孫賜金𢃄三重横盤龍外生四重即是賜金玉
重數如多福最深此是龍家賜𢃄鬼莫將龍向左邊臨
玉几方屏武曲形身後是几几外屏几屏須要問先後
未有屏先几後生几屏如在後頭托此是公侯將相庭
破軍星峯如走旗前頭高卓尾後低两傍失險落坑䧟
壁立反裂形傾欹不知此星出六府上有三台遠為祖
然後生出六曜星貪巨禄文廉武輔三台星辰號三階
六星两两魚眼挨雙尖雙圓如貪巨却在絶頂雙安排
雙尖定出貪狼去雙圓生出武曲來上台中台下台出
行到六府文昌臺文昌六星如偃月穿星六星似環玦
平頃上頭生六星六處微堆作凹凸凹中微起似六星
生出九星若排列
破軍皆受九星變逐位生峯形象現山形在地水在天
真氣下感祻福騐尊星頓起真形了枝葉皆是禄存占
尊星雖云有三吉三吉之餘有輔弼不知三吉不常生
有處觀來無一實蓋緣不識破軍星星說走旗拖尾出
走旗拖尾是真形若出尊星形變生與君細論破軍體
逐一隨星種類名貪狼破軍如頓起一層一級名天梯
頂尖衝前有巖穴伸頂猶如雞作啼頂頭有𢃄下巖去
引到平處如蛛絲欲斷不斷馬跡過東西有顯梭中絲
三吉之星總如此此處名為吉破地過坪過水皆如是
定有泉塘两夾隨貪下破軍巨門去去為垣局不須疑
巨門破軍裂十字頂上微圓欹側取勢如啄木上高枝
直上高崖石觜露此星出龍生鼎足爪甲巉巖若雞距
此龍富貴生王侯五換六移出宰輔
禄存破軍在平頂两脇蛇行肋微露前如大木倒平洋
生幹生枝葉無數葉中生出嫩枝條又作高峯下平地
當知為穴亦不遠護送不來作神宇
武曲破如破橱櫃身形臃脹崩形勢前頭走出雞伸頸
嶺上下來如象鼻一高一下脚不尖作穴乳頭出富貴
破軍廉貞高崔嵬水流關峽聲如雷輔星破軍如幞頭
两傍有脚如抛毬弼星破軍如鯉躍行到平中一時卓
三三两两平中行直出身來横布脚為神為廟為富貴
只看纏護細斟酌纏多便是富貴龍纏少只為鐘鼓閣
九星皆有破禄文三吉之形輔弼尊平行穿珠巨貪禄
闌掉尖拖是破軍吉星之下無不吉凶星之下凶所存
况是凶龍不為穴只是閒行引過身縱然有穴必是假
假穴如何保久存時師只來尋龍胍來此峽内空低蹲
便指纏護為真氣或有遠秀出他村便說朝山朝水好
下了凶事自入門只緣不識真龍出前面必出星辰尊
尊星沾了死龍骨換了破軍廉禄文破軍忽然横開張
帳裏戈旗出生旺此龍出作將軍形前遇溪流為甲仗
破禄形象最為多枝蔓懸延氣少平不為尖刀即劒戟
不作蛇行即擲梭出逄六秀方位上上與六氣横天河
六氣變而生六秀凶星到此亦消磨凶星消磨生吉氣
定有星辰巨浪波此是神仙絶妙法不比尋常格地羅
與君略舉大形勢舉目一望皆江河天下江山幾萬重
我見破軍到處是禄存文曲輔弼星低小山形總相類
只有高山形象殊略舉大綱與君議崑崙山脚出闐顔
隻隻脚是破軍山連綿走出澣海北風俗強悍人麄頑
生兒三歲學騎射骨鯁剛方是此間山來隴右尖如削盡
是狼峯更高卓此處如何不出文只為峯多反成濁高
山大隴峯多尖不似平原一錐卓行行退卸大散關百
二山河在彼間大纏大護到函谷水出黃河如闕環低
平漸漸出熊耳萬里平陽漸漸低大梁形勢亦無山到
此尋龍何處是識得星峯是等閒平處尋龍最是難若
無江流與淮水渺渺茫茫不見山河流冲决山斷絶又
無石骨又無脉君若到彼說星峯一句不容三寸舌黃
河在北大江南两水夾行勢不絶行到背脊忽起峯兖
州東岳插天雄分技劈脉鍾靈氣聖賢多在魯邦中自
古英雄出西北西北龍神少人識紫微垣局太微宫天
市天苑太行東南龍高枝過總頂黑鐡二山雪峯盛分
出秦川及漢川五嶺分星入桂連山行有斷脉不斷直
至江隂大海邊海門旺氣連閩越南水两夾相交纏此
是海門南脉絡貨財文武相交錯何處是貪何處文何
處辨認武曲尊尋龍望氣先尋脉雲霧多生是龍脊春
夏之交與二分夜望雲霓生處覓雲霓先生絶高頂此
是龍樓寶殿定大脊微微雲自生霧氣如嵐反難證生
尋霧氣識正龍却是枝龍觀遠應此是神仙尋地法百
里羅城不為遠知此然後論九星要識九星觀正形因
就正龍行脚處認取破禄中間行天下山山有破禄破
禄交横有地軸禄存無禄只為關破軍不破只為闌關
闌之山作水口必有羅星在水間大河之中有砥柱四
川之口生灔澦大姑小姑彭蠡前採石金山作門戶更
有焦山羅殺石雖是羅星門不固此是大尋羅星法識
者便知愚未悟吾若論及破軍星多是引龍兼作護大
龍雖要大破軍小龍夾亂破禄文廉貞多是作龍祖輔
弼隨龍富貴生廉貞若高龍不出只是為應兼為門請
君看此州縣間何處不生水口山水口關闌皆破禄無
脚交牙如疊環或有横山如卧虎或作重重如瓜瓠禹
鑿龍門透大河便是當時關水處大行走出河中府河
北河南關两所大河北來曲射東西山作水如眠龍馬
耳山枕大江口絶無脚手為神妙靈壁山來截淮河更
無一脚如横過海門二山鎻二浙兩山相合如環缺文
廉生脚鎻緇流横在水中為两截大關大鎻龍千里定
有羅星横截氣截住江河不許流關住不知多少地小
羅小鎻及小關一州一縣須有闌十闌十鎻百十里定
有王侯居此間鄉落羅星小關鎻枕水如戈石横卧但
看無脚是關闌重數多少分將佐君如能識水口山便
識天戈并禄破
左輔正形如幞頭前高後低大小毬伸舒腰長如杖鼓
後大前小駝峯侔下有两脚平行去或在武曲左右遊
此龍如何近武曲自是分宗為伯叔分宗定作两貴龍
此與他星事不同武曲两傍必生輔不似他星變形去
左輔自有左輔形方峯之下如卓斧此是武曲輔星形
若是真輔不如此真龍自作貴龍身幞頭横脚高低去
高頂高峯圓落肩忽然堆起如螺卵又如梨栗堆簇繁
頂上纍纍山結頂斷定前頭深入垣
要知此星名侍衛入到垣中最為貴東華西華門水横
水外四圍列峯位此是垣前執法星却分左右為兵衛
方正之垣號太微垣有四門號天市紫微垣外前後門
華蓋三台前後衛中有過水名御溝抱城屈曲中間流
紫微垣内星辰足天市太微少全局朝迎未必皆真形
朝海拱辰勢如簇千山萬水皆入朝入到懷中九回曲
入垣輔弼形微細隠隠微微在平地右衛左衛星傍羅
輔在垣中為近侍右弼一星本無形是以名為隠曜星
隨龍博換隠跡去&KR0890;跡便是隠曜行只緣飛宫有九曜
因此強名右弼星天下尋輔知幾處河北河南只三四
更有終南泰華龍出沒為垣盡如此南來莫錯認南岳
雖有弼星垣氣弱却有回龍輔大江水口三峯卓如削
此龍俗云多輔星又隨塞垣入沙漠两京嵩山最難尋
已被前人曾妄作東西垣局並長江中有黃河入水長
後山屛帳如負扆下瞰泰淮枕水鄉輔弼隠曜入大梁
却是英雄古戰場大河九曲曲中有輔弼九曲分入首
夫人識得左輔星識得之時莫開口如何識得左輔星
次第生峯無雜形天門上頭生寶殿寶殿引生鳳樓横
樓中千萬尋池水水是真龍樓上氣两池夾出龍脊高
池中崩傾非大地地中實是輔弼星祇分有迹與無形
有形便是真左輔無迹便是隠曜行縱然不大也節鉞
巨浪重重不堪說巨浪是帳帳有扛扛曲星峯巧如缺
扛星便是華蓋横曲處星峯不作證證出貪巨禄文廉
武破周而復始定天戈直指破軍路此是天門龍出序
若出天門是正龍不出天門形不真一形不具便减力
次第排來君莫誤自貪至破為次第顛倒亂行龍失序
一剝一換尋斷處斷處两傍生擁護旌幢行有蓋天旗
旗似破軍或斜去看他横𢃄如巨浪浪滚一峯名出帳
帳中過去中央行不出中央不入相星形備具入垣行
怪怪竒竒入天象我到京師騐前說帝垣果有星羅列
南北雖短東西長東華水遶西華岡水從闕口復來朝
九曲九回朝帝闕前星儼若在南上周召到此觀天象
上了南岡望北岡聖人卜宅分隂陽北岡峙立天門上
分作長垣在两傍垣上两邊分九箇两垣夾帝中央坐
要識垣中有帝星皇都坐定甚分明君若要識左輔宿
凡入皇城辨垣局重重圍遶八九重九重之外九重復
重出復嶺看輔星高山頂上幞頭横低處恰如千官
入載弁横班如覆笠仔佃觀來真不同應是為垣皆富
局輔為上相弼次相破禄宿衛廉次將文昌分明是後
宫武曲貪狼帝星樣更有巨門最尊貴喚作極星事非
誑三垣各有垣内星凡是星峯皆内向垣星本不許人
知若不明言恐世迷只到京師君便識重重外衛内垣
平此龍不許時人識留與皇家鎮國家請從九曜尋剝
龍剝盡粗龍尋細跡要識真龍真輔相只看高低幞頭
樣若是輔星自作龍隠行不識真形象若還三吉去作
龍隨龍變形却不同貪狼多尖品字立武巨圓方三箇
峯三峯節節隨身轉中有一峯是正面两傍夾者是輔
星大小尖圓要君辨此龍初發在高山高處生峯亦生瓣
肩瓣須明似幞頭衮衮低來是輥毬平行鯉鯽露背脊有
脚横排如覆笠若是降樓并下殿節節如樓下剝換貪下
剝換如抛毬尖處𢃄脚如龜浮此是下嶺方如此上嶺逆
行推覆舟尖圓若是品字立世人誤作三台求禄存剝
換蜈蚣節微微短脚身邊立文曲梭中𢃄線行曲曲飛
梭草藏跡廉下變為梳齒形梳齒中央引龍脊徘徊幞
頭如改換行當平中斷復斷破軍之下夾两槍若作天
戈如走電亂行失序出頭來又似虎狼行𢃄箭纏多便
作斷吉龍若是無纏為道院
弼星本來無正形形隨八曜高低生要識弼星正形處
八星斷處隠藏行隠藏是形名隠曜此是弼星最要妙
抛梭馬跡線如絲蜘蛛過水上灘魚驚蛇入草失行跡
斷脉斷跡尋來無脉是尊名右弼星左右隨龍身上行
行龍之時有輔弼變換隨龍看蹤跡君如識得右弼星
每到垣中多失跡博龍失脉失跡時地上朱絃琴背覓
若識弼星隠曜宫處處觀來皆是吉此星多吉少傍凶
蓋為藏形本無實藏形之時神殺藏却是地中暗來脉
此地平陽千百程不然彼處却是弼坪中還有水流坡
高水一寸即是阿只為時師眼力淺到彼茫然無奈何
便云無處尋蹤跡直到有山方認得如此之人豈可言
有穴在坪原自失只來山上覓龍虎又要圓頭始云吉
不知山穹落平去穴在坪中貴無敵癡師悞了幾多人
又道葬埋畏卑濕不知穴在水中者如此難憑山泉濕
蓋緣水漲在中央水退即同乾地力且如两淮平似掌
也有州軍落巢瀝也有英雄在彼中豈無墳墓與宫室
只將水注與水流两水夾流是龍脊非惟弼曜在其中
八曜入坪皆有蹤前篇有時說平處平裏貪狼皆一同
時師識盡真龍&KR0890;方知富貴與豐隆
貪狼作穴是乳頭巨門作穴窩中求武曲作穴釵鉗覓
禄廉梳齒犁鐴頭文曲穴來坪裏作高處亦是掌心
落破軍作穴似戈矛两傍左右手皆收定有两山皆護
衛不然一水過横流輔星正穴燕巢仰若在高山掛燈
樣落在低平是雞巢縱有圓頭亦凹象此是博換尋星
穴尋穴隨龍細辨别龍若真兮穴亦真龍不真兮少真
穴尋龍雖易裁穴難只為時人昧剝山剝龍換骨星變
易識得疑龍穴不難古人望龍知正穴蓋將失龍尋換
節識得龍家換骨星富貴令人無歇滅
尋龍且用依經訣好把星峯細辨别龍行上應三吉星
皃孫世代産賢哲次第發出有尊卑初龍小巧真龍拙
一起一伏各差殊變換之中分骨節有乳有節足安墳
氣侯潛藏尋取穴吉星之下節目竒凶星之下節目劣
崩洪節目最為強氣脉相連無斷絶
龍星自有真峯應雌山低弱雄山勝行龍雖貴骨節竒
入穴須教骨節稱不欲山曲如反弓不欲山直如伸頸
吉星吉兮凶星凶不由人使由天定時師未識七星形
為作歌兮切須聽
貪狼一木勢尖強鬼星秀麗足文章或然丫角牙丫起
明經魁選細推詳七峯八峯磊落去龍圖學士富文章
左穿右博列筆陣行龍旌節如旗搶其間定有神靈應
或然世代生王侯若作天馬騰躍起富雖不巨盈千倉
若作牙笋攢地面文武官顯居朝堂不世富貴馳聲譽
更兼福禄夀而昌
巨門一土少人知端正秀麗如蛾眉有時覆月出天外
有時隠隠生平夷挺生英傑事明主忠良正直如臯䕫
懸鍾頓起高聳起富貴兼全聲聞美牛奔象舞勢勇猛
授鉞閫外無復疑忽然壘壘凌空碧小更良兮高更竒
斯地勿論富與貴神仙出世同安期肥厚遥長子孫遠
勢若短尖多虧盈
武曲之星號一金卓圭立笏高千尋定主兵權富韜略
登壇既拜夷狄欽稜層高聳立屏障文華秀發稱儒林
簇簇樓臺高且壯危岩古怪當天地此地葬之勿猶豫
世代榮貴輝古今便似方冠清且巧三五相連羅碧岑
子孫聰明復秀麗芝蘭庭砌何森森
禄存一土君切忌醜惡崩欹不綿媚高峯孤起如撚拳
低山卑濕如牛鼻或若棺材隨水流或若死屍卧平地
自然虧缺不足看疾病顛狂遭劓刈皃孫傭嬾走他州
滛慾奸偷總連累
文曲一水何孤單生枝生足如蜓&KR0008;亂花坵壠不接續
三三五五飛翩翩也似驚蛇初出草也如鵝頸枕流泉
坑溪反背無收拾縱然收拾還攣拳此地葬之主遊蕩
男不忠兮女不贒
廉貞獨火大凶災高尖醜惡空崔嵬生枝發足桃符起首
尾分張两畔開形似垜甲勢分列質不清兮濁似血毛
髮焦枯氣&KR0890;散水流滯急聲如雷瘟㾮死盡兼官祻敗
國亡家真可哀
破軍二金招凶惡山猛隂陽各差錯峯巒突兀亂石岡
不然破碎連基鑿也作竹篙馬鞭勢也作兵戈與繩索
左﨑右嶮舉頭看入穴葫蘆塊然落明堂傾䧟水潺潺
龍虎二山伸两脚若犯此星甚乖張當代皃孫見銷鑠
輔弼常隨七星轉多在明堂左右見有時脱體醮清波
形勢或作闌圈西或見龜蛇或見魚迎山連接如絲線
山厚山肥人多豐山薄山走人奸賤須教閉密不通風莫
令大開水流濺
三蓋吉星隨龍入磊落巉巖形卓立或作高峯勢插天或
在明堂皆頓集或在水口相舉連或在輔弼山頭立或
然𨼆𨼆在溪坑胎息成龍勢藏蟄大成州郡産英豪小
作鄕村兼鎮邑定知世代禄綿綿文韜武略精傳習
七星變化無窮極體樣相同人未識四維八幹十二枝
博換化身百千億本自二源分𣲖殊不得明師述大惑
但將分受細推尋何用勞心更勞力凶&KR0852;之星凶祻生
福德之星招福德造化元來指掌間此是神仙真法則
撼龍經
欽定四庫全書
疑龍經唐楊筠松撰
上篇
疑龍何處最難疑尋得星峰却是枝關峽從行并護托
矗矗槍旗左右隨幹上星峰金不作星峰龍法近虛詞
與君少釋狐疑事幹上尋龍真可據幹龍長遠去無窮
行到中間陽氣聚面前山水又可愛背後護龍皆反背
君如就此問疑龍此是幹龍迎送隊譬如齎糧適千里
豈無頓宿分内外龍行長遠去茫茫定有參隨部位長
凡有好山為幹去枝龍盡處有旗鎗旗鎗也是星峰作
圓淨尖方高更卓就中尋穴穴却無幹去未休枝早落
枝龍身上亦可裁半是虚花半是胎若是虚花無朝應
若是結實護送回護纏尚要觀疊數一疊回來龍身顧
莫便將為真實看此是護龍葉交互三重五重抱回來
此就枝龍腰上做幹龍尤自隨水去護送迢迢不回顧
正龍身上不生峰有峰皆是枝葉送君如見此幹龍身
的向幹龍窮處覓君如尋得幹龍窮二水相交穴受風
風吹水劫却非穴君如到此是疑龍請君看水交纏處
水外有山來聚會翻身顧母顧祖宗此是回龍轉身處
宛轉回龍是掛鈎未作穴時先作朝朝山皆是宗與祖
不舉千里遠迢迢穴前諸官皆拜揖千源萬𣲖皆朝入
此是尋龍大法門两水夾來皆轉揖尋龍何處使人疑
尋得星峯却是枝枝葉亂來無正穴真龍到處又疑非
只緣不識两邊護却愛飛峰到脚隨飛峰斜落是龍脚
脚上生峰一邊卓真龍平處無星峰两邊生峰至難捉
背斜面直號飛峰此是真龍夾從龍一節生峰一節插
两節雖長號寬峽峽長繞出真龍前背後星峰又可憐
到此狐疑不能識請向正龍尋两邊两邊起峰為護從
正龍低平最貴重星峰两邊轉前揖揖在穴前為我用
問君州縣正身龍大浪横江那有峰起峰皆是两邊脚
去為小穴為村落如此尋龍看两邊两邊生脚未嘗偏
正身遶却中央去禄破文廉多作關關門是為有大小
破禄二星外為攔禄存無禄作神壇破軍不破作近關
要尋大地尋關局關局大小水口山大凡尋龍要尋幹
莫道無星又無換君如不識枝幹龍每見幹龍多誕謾
不知幹長纏亦長外山外縣山為伴尋龍千里遠迢遞
其次五百三百里先就輿圖看水源两水夾來皆有氣
水源自是有長短長作軍州短作縣枝上節節是鄕村
幹上時時斷復斷分枝劈&KR0890;散亂去幹中有枝枝復幹
凡有枝龍長百里百里周圍作一縣百里各有小幹龍
两水峽來尋曲岸曲巗有水抱龍頭抱處好尋氣無散
到此先看水口山水口交牙内局寬便就寬容平處覓
左右周圍無空閒斷然有穴在此處更看朝水與朝山
朝水與龍一般遠共祖同宗來作伴客山千里來作朝
朝在面前為近案如有朝迎情性真將相公侯立可斷
尋得真龍不識穴不識穴時總空說識龍識穴始為真
下着真龍官不絶真龍𨼆拙穴難尋惟有朝山識倖心
朝若高時高處點朝若低時低處針朝山亦自有真假
若是真時特來也若是假時山不來徒愛尖圓巧如畫
若有真朝來入懷不必尖圓如龍馬惟要低昂起伏來
不愛尖傾直去者直去名為墜朝山雖見尖圓也是閒
譬如貴人背面立與我情意不相關亦有横列為朝者
若是横朝似衙喏前山横過脚分枝枝上作朝首先下
首下作峰或尖圓隻隻來朝列我前大作排牙小作列
如魚駢頭蠶比肩朝餘却去作水口與我後纏两相凑
交牙護斷水不流不放一山一水走到此尋穴定明堂
明堂横直細推别横城寬抱有垣星更以三垣論交結
交結多時垣氣深交結少時垣局洩長垣便是横朝班
局心便是明堂山鈎鈴垂脚向垣口北面重重尊聖顔
大抵山形雖在地地有精光屬星次體魂在地光在天
識得星光真精藝明堂惜水如惜血穴裏避風如避賊
莫令穴缺被風吹莫使溜牙遭水劫問君如何辨明堂
外山抱裏内平洋也有護關亦如此君若到此細推詳
時師每到關峽裏山水周圍秀且麗躊躇四顧說明堂
妄指横山作真地不知關峽自周圍只是護關堂洩氣
洩氣之法妙何觀左右雖回外無攔此是正龍護關峽
莫將堂局此中看與君細論明堂樣明堂須要之玄放
明堂遶曲如遶繩遶在穴前須内向内向之水抱身横
對面抱來弓𢃄象上山下來下山上中有吉穴隨形向
形若真時穴始真形若不真是虚誑虚誑之山看两邊
两邊虚穴亦如然外纏不轉内托返此是貴龍形氣散
龍虎背後有衣裾此是官闌拜舞袖雖然有袖穴不見
官不離鄕任何受貴龍行處有氊褥氊褥之龍富貴局
問君氊褥如何分龍下有坪如鱉裙譬如貴人有拜席
又如僧道壇具伸真龍到穴有祵褥便是枝龍山富足
此是神仙識貴龍莫道肥龍多息肉瘦龍雖是孤寒山
也有瘦龍出高官肥龍須作貴龍體也有肥龍反凌替
問君肥瘦如何分莫把雌雄妄輕議大戴亦嘗有此言
溪谷為牝低伏蹲岡陵為牡必雄峙不知肥瘦有殊分
漢儒以山論夫婦夫山高峻婦低去此是儒家論尊卑
便是龍家雌雄語大抵肥龍要瘦護瘦龍也要肥龍御
瘦龍若有裀褥形千里封侯居此地敢將禹跡來問君
輿圖之上要細論尋龍論&KR0890;尤論勢地勢如何却屬坤
若以山川分两界黃河川江两源派其中有枝濟與河
淮漢湘水亦長源幹中有枝枝有幹長者入海短入垣
若以幹龍會大盡太行碣石至海瓀又有高山入韋嶺
又分汝潁河流吞南幹分枝入海内河北河東皆不背蔥
嶺連緜入桂連又入衡陽到江邊其間屈曲分臂去不
知多少枝葉繁又分一𣲖入東海又登碣石會為垣一
枝分送入海門幹龍盡在江隂墳若以幹龍為至貴東
南沿海天中尊如何垣星不在彼多在枝龍身上分到
彼枝幹又難辨枝上多為州與縣京都多是在中原海
岸山窮風蕩散君如要識枝幹龍更看疑龍中下卷
中篇
雖然已識枝中幹長作京都短作縣枝中有幹幹有枝
心裏能明口能辨只恐尋龍到此窮两水夾來風蕩散
也有方州并大邑直到水窮山絶巗也有城隍一都會
深在山原隈僻畔今日君尋到水窮砂礫坦然纏護竄
右尋無穴左無形無穴無形却尋轉尋轉分枝上覓穴
惟見縱横枝葉亂也識轉換也識纏也識護托也識斷
只是狐疑難捉穴穴若假時無正案到此之時心生疑
若遇高明能剖判為君決破之疑心枝幹亂時分背面假
如两水夾龍來便看外纏那邊回纏山纏水回抱處背
底纏山纏水隈護纏亦自有大小大小隨龍長短來龍
長纏護亦長遠龍短纏護亦近挨大抵纏山必回轉莫
把明堂向外截曲轉之形必是面只恐朝山塞不開尋
得纏護分明了更看落頭尋要妙纏山纏水如扆屏向
前寬闊看多少纏水纏山作案山只恐明堂狹不寬山
回水抱雖似面浪打風吹巖壁寒請君來此看背面水
割石巖龍背轉若是面時寬且平若是背時多陡巖面時
平坦中立穴局内必定朝水緩縈紆環抱入懷來不
似背變風蕩散君如識得背面時枝幹尋龍無可疑
寬平大曲處尋穴此為大地斷無疑詳看朝迎在何處
中有横過水城聚背後纏水與山回相合前朝水相隨
後纏抱來結水口前頭生脚來相湊两山两水作一關
更看羅星識先後羅星亦自有首尾首逆上頭尾拖水
如此尋穴與尋龍不落空亡與失蹤秤定上下左右手
的有真龍在此中忽然數山皆逼水水夾數山來相從
君如看到護送山上坡下坡事一同無疑上坡是真穴
看來下坡亦藏風二疑更看上下轉山水轉抱是真龍
夾龍身上亦作穴此處恐是雙雌雄雖作两穴分貴賤
分高分下更分中也有真形無朝水只看朝山為近侍
朝水案外暗循環此穴自非中下地只愛案山逼水轉
不愛順流隨水勢順流隨水案無力此處名為破城裏
若是逆水作案山關得外垣無走氣也有真形無朝山
只要諸水聚其間汪汪萬頃明堂外内局周回如抱環
鈎鈐鍵閉不漏泄内氣無容外氣殘外陽朝海拱辰入
内氣端然龍虎安枝幹之龍識背面位極人臣世襲官
總饒已能分背面面得寬平背崕巖假如两水夾龍來
屈曲翻身勢大轉一回頓伏一翻身一回轉換一回斷
两邊皆有山水朝两邊皆有水抱巖两邊皆有穴形真
两邊皆有山水案两邊朝迎皆可觀两邊明堂皆入選
两邊纏護一般來两手下邊皆回轉此山背面未易分
心下狐疑又難判不應两邊皆立穴大小豈容無貴賤
只緣花穴使人疑更看護身脚各辨莫來此處談真龍
两水夾來龍必轉逆轉之龍有鬼山鬼山拖脚皆後環
識得背面更識鬼識鬼之外更識官大凡幹龍行盡處
外山隔水來相顧幹龍若是有鬼山回轉向前寬處安
凡山大曲水大轉必有王侯居此間也有幹龍夾两水
更不回頭直為地只是两護必不同定有護關交結秘
幹龍行盡若無鬼須看衆水聚何處衆水聚處是明堂
左右交牙鎖真氣如此明堂雖是真鎖結交牙誠可貴
問君疑龍何處難两水之中必有山两山之中必有水
山水相夾是機源假如十條山同聚必有十水歸一處
其間一水是出門九山同來作門戸東行看西西山好
西上看東東山妙南山望見北上山山竒水秀疑似間
北上看見南山水矗矗尖竒秀且麗君如遇見此處時
两水夾來何處是與君更為何分别先分貴賤星羅列
更須參究龍短長又看頓伏星善良尊星不肯為朝見
從龍雖來撓掉藏貴龍重重出入帳賤龍無帳空雄強
十山九水難同聚貴龍居中必異常問君如何分貴賤
真龍不肯為朝見凡有星峯去作朝此龍骨裏福潛消
譬如吏兵與臣僕終朝跪起庭前伏那有精神立自身
時師只說同關局朝山護送豈無穴輕重多與貴龍别
龍無貴賤只論長纏龍遠出前更強若徒論長不論貴
纏龍有穴反為良只恐尋龍易厭斁雖有眼力無脚力
若不窮源論祖宗也尋頓伏識真蹤古人尋龍尋頓伏
蓋緣頓伏生尖曲曲轉之餘必生枝枝上必為小關局
譬如人行適千里豈無解鞍并頓宿頓宿之所雖未住
亦有從行并部曲頓伏移換并退卸却看山面何方下
移換却須尋回山山回却有迎送還迎送相從識龍面
龍身背上是纏山纏山轉來龍抱體此中尋穴又何難
古人建都與建邑先尋頓伏識龍關升虛望楚與陟巘
此是尋頓與山面降觀於桑與降原此是尋伏下平田
度其夕陽揆以日南北東西向無失乃陟南岡景於京
此是望穴識龍形陟彼百泉觀水去陟彼溥原觀水聚
或陟南岡與太原是尋頓伏非苟然古人卜宅貴詳審
經旨分明與後傳
下篇
龍已識真無可疑尚有疑穴費心思大抵真龍臨落穴
先為虛穴貼身隨穴有乳頭有鉗口更有平坡無左右
亦有高峯下𢃄垂更有昂頭居隴首也曾見穴在平洋
四畔周圍無高岡也曾見穴臨水際俗人見穴無包藏
也曾見穴如仄掌却與仰掌無兩樣也曾出穴直如鎗
两水射脅自難當更有两山合一氣两水三山同一場
君如識穴不識怪只愛左右抱者強此與俗人無以異
多是葬在虛花裏虛花左右似有情仔細辨來非正形
虛穴假穴更是巧仔細看來無甚好怪形異穴人厭看
如何子孫世襲官只緣怪形君未識識得裁穴却無難
識龍自合當識穴已在變星篇内說恐君疑穴難取裁
好向後龍身上别龍上生峯是根荄前頭結穴是花開
根荄若真穴不假蓋從種類生出來若不隨星識根種
妄隨虛穴鑿山隈請君孰認變星篇為鉗為乳為分别
高低平地穴隨身豈肯妄下鉗乳穴穴若不隨龍上星
斷然是假不是真請君更將舊墳覆貪星是乳巨鈐局
外縣京國多平洋也有城邑在高崗淮甸州縣在水尾
䕫峽山嶺是城隍隨他地勢看高下不可執一拘攣他
千萬隨山尋穴形此說斷能辨真假冀州壺口落低下
蓋緣輔弼為垣馬太原落處尖似槍蓋緣廉破龍最長
建康落在坡平地蓋緣輔弼星為體太原平坦古戰場
熊耳為龍星可詳長安帝垣星外峙巨武竹龍生出勢
京師落在垣局中狼星夾出巨門龍太行走入河中府
入首連生六七存入首雖然只是山落處却在回環間
此與窩鉗無以異只在大小識形難我觀星辰在龍上
預定前頭穴形象為鉗為乳或為坡或險或夷或如掌
歴觀龍穴無不然大小隨形無两樣此是流星定穴法
不肯向人謾空誑更有二十八舍間星穴裁之最為上
大凡識星方識龍龍神落穴有真蹤真蹤入穴有形勢
形勢真時尋穴易若不識形穴難尋左右高低如何針
且如龍形有幾樣近水近山隨物象如蛇如虎各有穴
形若真時穴可想龍有耳角與腹腸鼻顙如何却福昌
虎有鼻唇并眼耳肩背如何却出貴看他形象宛在中
最是朝山識正龍高低只取朝山定莫言三穴有仙蹤
千里來龍只一穴正者為優旁者劣枝上有穴雖有形
不若幹龍為至精龍從左來穴居右只為回來方入首
龍從右來穴居左只為藏形如轉磨高山萬仞或低藏
看他左右及外陽左右低時在低處左右高時在高岡
朝山最是龍正穴不必求他金尺量正穴當朝必有將
有將便宜為對向穴在南時北上尋穴在北時南上望
朝迎矗矗两邊遮向内有如雞見蛇對面正來不傾仄
纔方移步便欹斜只將對將尋真穴將若真時穴最佳
乳頭之穴怕風缺風若入來人絶滅必須低下避風吹
莫道低時鱉裙絶鉗穴如釵挂壁隈惟嫌頂上有水來
釵頭不圓多破碎水傾穴内必生災仰掌要在掌心裏
左右挨排恐非是窩形須要曲如窠左右不容少偏陂
偏陂不可名窠穴倒仄傾摧祻奈何尖鎗之穴要外裹
外裹不牢反生祻外山抱裹穴如鎗左右抱來尖不妨
山來雄勇勢難竭便是尖形也作穴只要前山曲抱轉
針着正形官不絶穴法至多難具陳識得龍真穴始真
真形定是有真案三百餘形穴穴新大凡尋穴非一樣
降勢隨形合星象譬如銅人針炙穴穴的宛然方始當
忽然針炙失真機一指隔差連命喪大凡立穴在人心
心眼分明巧處尋重重包褁蓮花瓣正穴却在蓮花心
真龍定是有真穴只為形多難具說朝迎護從亦有穴
形穴雖成有優劣朝迎若是有真情此是真龍斷不疑
朝迎逆轉官星上小作星形分别枝雖然有穴非大器
隨形斟酌事隨宜大凡有形必有案大形大穴如何斷
譬如至尊坐明堂列班排牙不撩亂出人短小與氣寬
皆是明堂與案山明堂寬闊氣寬大案山逼迫人兇頑
案來降我人慈善我去伏案貴人賤龍形若有雲雷案
人善享年亦長遠虎蛇若遇蛤與狸雖出武權勢易衰
略舉此言以為例請君由此細尋推周家農務起后稷
享國享年延八百秦人關内恃威權蠶滅諸侯二世絶
此言雖大可喻小嵩嶽&KR1113;神出申伯大抵人是山川英
天降聖賢為時生祖宗必定有山宅占得山川萬古靈
(闕)
疑龍十問(附)
一問抱養及僧道嗣續疑龍如何
問君葬者乘生炁骨骸受福蔭遺體此說尚有一可疑
抱養之皃非己子僧道嗣續是外來如何却也能承繼
與君詳論古人言舉此大略非徒然骨骸受氣蔭遺體
此理昭然不容議却將僧道并抱養辨論如何同己子
此說誠然是可疑固宜窮理細尋推人家生出英豪子
便是山川鍾秀氣山川靈氣䧏為神神隨主者家生人
此山此穴誰為主即隨香火降人身古人嘗有招䰟葬
招魂天人可為樣招魂葬了祀事嚴四百年間漢家旺
何拘骸骨葬親生只要祀事香火明亦有四五百年祖
棺椁骸骨化為土子孫千百尚榮華人指此山誰是主
此山此穴有主者神靈只向此家住山川秀麗來為嗣
豈慮其家無富貴山川日夜有朝迎生出為人亦如是
乃知抱養與親生同受生靈無以異古人接花接菓義
與此相參非與是後母却蔭前母兒前母亦蔭後母子
只緣受恩與受養如同所生并同氣以此言之在繼承
只與香火無衰替乃知招魂與抱子僧道相承皆類此
二闖公位疑龍如何
問公如何分公位父母生時無少異間或生時有愛憎
死後何由别榮悴譬如一木同根生一枝枯悴一枝榮
榮者芳穠日夜長悴者日就枯槁形此後遂有公位議
分長分中分少位愛憎之說起於心榮枯之說歸於地
心有愛憎死却無地有肥磽此近似東根肥即東枝榮
西枝磽云西枝瘁要知此說未為當似是如非當究理
左長前中右少位此說當初自誰起請君來此細排詳
因别長男中少位震為長子居左方坎為中男坐來岡
艮為少男坐東北乾統三男居坎傍坤為地母西南位
長女東南中午地兑為少女在西方此是乾坤男女位
若以此法論隂陽男居左傍女西廂中子後龍中女向
自有次第堪推詳爰自蕭梁争公位却以玉鵝埋震地
震為長子起春官遂起争端謀玉器公位之說起於斯
斷以長震中居離少居兑位四同長五與二位分毫釐
六與少男無差别七與長男同共說八與五位共消詳
九與三男排優劣此是河圖分九宫上元一四七相同
中元二五八同位下元三六九連此後來執此為定議
只就河圖分次第
三問公位盛衰疑龍如何
問君公位雖能别或盛或衰是何說也有先盛後來衰
也有衰盡復萌孽此理如何合辨明時師謬以水宫折
不知年久世成深豈有長盛無休歇山川之秀雖盤固
氣盛氣衰有時節代代長盛者無他後來接續得吉多
衰者後來無救助年深氣歇漸消磨凡言公位勿固執
先看其人數代祖新舊數墳皆是真新者必為舊者助
如是之家世世昌福禄未艾不可量是真不必問大小
積小成大最為妙是者一墳非者多縱有大地力分了
譬如杯水救薪火水少火多難救祻是多非少反成吉
譬如衆水成江河豈無一穴分公位不取衆墳參合議
大地難得小易求積累不已成山丘衆墳合力却成大
人說小地生公侯那堪大地有數穴世世公侯不休歇
凡觀巨室著姓家必有大地福無涯子孫百世雖分散
内有救地多榮華一穴大地蔭十世小地千墳亦如是
騏驥千里迸一日駑馬十駕亦追至圖大不得且思次
此事當為知者議
四問陽宅隂宅疑龍如何
問君陽宅要安居此與安墳事一如人家無墳有善宅
宅與隂地力無殊大凡陽宅怕穴小穴小只宜安墳妙
小穴若為輪奐居氣脉傷殘俱鑿了況是子孫必衆多
漸次分别少比和一穴裂而為四五正偏前後豈無訛
大凡陽宅要穴大寬闊連緜又平伏前頭横玉面前寬
可為市井於内外如此方為陽宅居窄小難容君莫愛
五問陽宅陽地大小如何
問君隂陽有两宅古人此事要分别吕才詳論有成書
論已分明無别說要知居止只要勢水抱山朝必有氣
忽然陡瀉朝對傾破碎斜傾非吉地下手回環朝揖正
坐主端嚴無返柄縱饒小大也安和住得百年家業盛
葬穴宜小居穴大葬穴側立居穴寬
六問主客山疑龍如何
問君主客皆端正两巖尖圓两相暎主是三山品宇安
客亦三山形一般客山上見主山好主山上見客山端
此處如何辨賓主只將水抱便為真水城反背處為客
多少時師悞殺人凡觀疑穴看堂局堂局真處抱身曲
忽然平過却如何即以從纏分部屬纏送護托辨假真
朝山無從托龍身朝山直來身少曲真龍屈曲不朝人
七問形真假疑龍如何
問君龍固有枝幹識得枝中幹分亂故為幹上忽生枝
枝上連生數穴隨此是枝龍間旺氣譬如瓜蔓始生枝
分枝枝上連生子生子之形必相似或如人形必數穴
禽獸之形必同列凡為形穴必两三蓋緣氣類總如一
是故流形去結實連生種類配偶匹蛇形必定有雌雄
虎形相配無單隻大山峽裏莫尋蛇恐是高山脚溜斜
若是真蛇有鼠蛤如無鼠蛤是虚花或是蜈蚣出面來
亦有蚰蜒為案砂大山猛勇莫言虎恐是朝迎為主住
重峰拜舞似虎行若是真虎無闕屏更有肉堆獅子案
如無此案是朝迎凡辨真假易分判若是假穴無真案
若是真形案必真人形人物两相親獸形降伏如貪噬
禽形必有條為繋龍形雲雷象近水月形星案前陳起
凡是真形有真案試以類求當識算
八問幹作枝衰疑龍如何
問君前經論貴賤上是侯藩次州縣幹龍多是生王侯
枝作幹龍亦蕃衍此說分明尚有疑試舉一說為君辨
前言盛衰固有為枝上又生數條枝節節為龍自有穴
已作未作氣自隨胡為上作下必歇亦有下作上必衰
既饒氣脉相連接自有氣脉非相依如何盛衰尚關屬
為君决此一狐疑蓋小枝龍氣脉短人出小枝無轉換
隨龍附氣氣不長大勢上連枝上幹幹頭未作枝先興枝
上未作幹先榮枝上未作幹後作幹長枝短力難争
恰似一瓶生數嘴嘴小口大生水利不從口出嘴長流
口若盡傾嘴無水又如大樹生小枝小枝易瘦大枝肥
大枝分奪全氣去小枝不伐自衰羸更看新作與舊作
年年深淺自可知
九問穴有花假疑龍如何
問君前論穴難尋唯有朝山識倖心高低既以朝為定
真穴自可高低計只緣前後有花假假穴在後亦堪下
花穴多生連案前朝山對峙亦如然若將前相為證驗
前後花假便不偏到此令人心目亂更有一說與人宣
假穴斷然生在後龍虎雖端涯必溜穴中看見龍虎回
外面點檢山醜走花穴如何生在前蓋緣連臂使其然
連臂為案横生穴案外有脚鋪茵氊其間豈無似穴者
但見外朝尖與圓癡師誤認此花穴不知真穴秘中垣
前花後假人少識此法元來秘仙籍景純雖然不著書
今日明言不容惜花穴最是使人迷後龍斷妙朝又竒
如何使人不牢愛只有一破餘皆非案山必然向裏是
花穴無容有回勢朝山只有頂尖圓定有脚手醜形隨
若登正穴試一看呼吸四圍無不至又有花穴無人知
龍虎外抱左右飛蓋緣正穴多𨼆秘或作釵鉗或乳垂
龍虎數重多外抱龍上看虎左右歸虎上見龍左右抱
或從龍虎上針之不知止穴尚在内凡是穴郛曲即非
曲是抱裏非正穴請君以此决狐疑
十問博換疑龍如何
問君尋龍莫失蹤三吉自有三吉峰前去定作貪狼體
時時回顧火星宗及至剝入輔弼去猶作小峰顧祖宗
如何變星剝換了却與前說事不同蓋緣幹龍行千里
一剝一換一峯起由貪入巨入禄文次第變入廉武裏
破軍盡變入輔弼每星十二大盤屈蛇行鵝頂鶴爪分
失落低平駿馬奔如此行來又數程博換變易又前行
前行直到藩垣裏四外有山關水至低平尚有輔弼形
此是入垣尋至止幹龍行不問祖宗枝上顧祖却不同
幹上剝換節節去枝上落穴必顧宗幹龍一變少亦九
多者或至十二重一星十二節始變周而復始換頭面
貪尖巨方小卧蠶如此周圍換盡貪換貪若盡即入巨
亦如貪狼數節去多至十二少九變却變禄星分臺去
禄存節數如貪巨換了文廉又至武博換若周即轉皇
輔星三四弼起程弼星入手必平漫輔星入首多曲形
此是變星變盡處變盡垣城四外迎凡觀一星便觀變
識得變星知遠近遠從貪起至破軍換盡龍樓生寶殿
雖然高聳却不同還是尖峰高山面一博一換形不同
豈可盡言顧祖宗君如識得變星法千里百里尋來龍
誰人識得大龍脊山正好時無脚力褁費不惜力不窮
其家世代腰金紫凡看變星先看斷斷處多時星必變
如此斷絶曲屈行高入青冥變鶴形鶴形漸低必斷絶
斷絶復起是變星却從變星辨貪巨或是廉文武禄存
只以變星逆求程識得變星節數法不必論程窮脚力
只從變盡至弼星豈愁不識得垣城
衛龍篇(附)
輔弼入垣星既曉纏送護托皆明了如何尚有傍明星
此星能明最精妙左侍右衛形如何此龍生處苦無多
除却天池并夾輔高山頂生有平波天地之水滿則溢
侍衛之水隨龍入深入坎井不聞聲恰似尾閭沒無䟽
道是天地又却非二山環合使人疑不知龍自中央過
两邊侍衛貼身隨要在前侍并後衛只有一叢貼身體
正龍高枝侍衛低前池未滿後池繼看來彷彿似天地
只有流泉活處低或由田源水入次或有乾窠如環隨
两池相逐前後衛两池相夾左右同此是貴龍親侍衛
高處是首低是尾只觀水流與不流水若深潛是衛氣
龍身若有此真形一百里外垣城生分垣遠去似不顧
垣窮盡處面前横垣中横水從中過遠纏如𢃄五里生垣
前外列如打圍垣氣足時無缺破垣前水直入垣來曲
轉東西垣亦開却有隨龍小溪澗彎環抱體常低徊横
城水遶太微勢直朝射入紫垣氣百源來聚天市垣一
水抱曲是天園更有天苑内無澗却有大水環三邊平
洋宛然是紫炁河中河曲是天市關中只是天苑垣伊
洛亦合是天肆京師華蓋是前星東京三水入中庭燕
山最高象天市天市碣石轉抱縈太行之東有天市馬
耳峰上有侍衛長江環外有三結三結垣前水中列中
垣已是帝王州只是垣城氣多洩海門環合似天市
天目天池生侍衛萬里飛騰垣外色海外諸峰補垣氣
盛衰長短固有時亦是山川積氣圍略舉諸垣與君說
更有難言誰得知上相次相既列上上將次將必也两
上衛次衛必居中所論衛龍合天象山川之氣上為星
星辰列次應出形仰觀星象俯察理衛龍内堅隨龍行
只是貼身不關峽以此可見天地情略言侍衛貼龍體
詳别流星入無底衛山環合夾龍身此是垣關常緊閉
屠龍不如且抵狶狶多龍少却成癡大言無當下士笑
或笑或取吾何辭
變星篇(附)
疑龍盡說總無疑真龍藏倖便宜知識得真龍結作處
豈逃真假幹兼枝貪狼一變巨門星星方磊落如屏形
頓笏頓鐘如頓鼓輔弼隨行變禄存禄存𢃄禄為異穴
異穴生成鶴爪形鶴爪之形两邊短一距天然撑正身
此是禄存𢃄禄處長短之穴為正形起頂或成衣冠吏
短短低生左右臂左臂短如插笏形右臂短如佩魚勢
時師到此多狐疑却嫌龍虎不纏衛也有龍虎两頭尖左
紐右紐休要嫌也有龍虎生石觜時師到此何曾喜也
有穴在大石間也有穴在深潭裏也有左長右枝短也
有左短右枝長也有主山似牛軛也有前案如拖槍世
俗庸師多不取那知異穴生賢良有如貪狼變文曲撒
網之形非碌碌撒網之形似牛皮不着緋衣多食禄有
如貪變破軍相天梯隠𨼆如旗樣旗山若作蓋天旗旗
下能生君與相有如破軍變貪狼貪狼入穴如拖鎗拖
鎗之穴人嫌醜只緣纏護两山長貪變廉貞梳齒樣長
枝有穴無人葬人言龍虎不歸隨那知葬了生公相變
作輔星(闕)
變星篇便是隂陽地理仙凡遇龍神都照破只綠心鏡
已昭圓
疑龍經
欽定四庫全書
葬法倒杖唐楊筠松撰
認太極
穴場金魚水界圓暈在𨼆微之間者為太極上是微茫
水分下是微茫水合合處為小明堂容人側卧便是穴
場有此圓暈則生氣内聚故為真穴立標枕對於此而
定無此者非也若暈頂再見一二半暈如初三夜月樣
者名曰天輪影有三輪者大地也
分两儀
暈間凹陷者為隂穴凸起者為陽穴是謂两儀就身作
穴者為隂龍宜陽穴另起星峰作穴者為陽龍宜隂穴
皆有饒減或上截凸起下截凹䧟或下截凸起上截凹
陷或左右凹凸相兼者為二氣相感則取隂陽交媾之
中升降聚會之所不用饒滅
求四象
四象者脈息窟突也脈是暈間微有脊乃少隂之象息
是暈間微有形乃少陽之象窟是暈間微有窩乃太隂
之象突是暈間微有泡乃太陽之象四象作居葬有四
法脈穴當取中定基息穴當剖開定基窟穴當培高定
基突穴當鑿平定基
倍八卦
脈緩者用蓋法當揭高放棺以蓋覆為義脈急者用粘
法當就低放棺以粘綴為義脈直者用倚法當挨偏放
棺以倚靠為義脈不急不緩而横者用撞法當取直放
棺以冲撞為義已上四法高山陽龍用之
息之緩而短者用斬法當近頂放棺以斬破為義息之
不緩不急而長者用截法當對腰放棺以裁截為義息
之低者用隊法當凑脚臨頭放棺以墜墮為義已上四
法高山隂龍用之
窟之狹者用正法當中心放棺以中正為義窟之闊者
用求法當迎氣放棺以求索為義窟之深者用架法當
抽氣放棺四角立石以架閣為義窟之淺者用折法當
量胍放棺淺深中半以比折為義已上四法平地陽龍
用之
突之單者用挨法當靠實放棺以挨拶為義突之雙者
用併法當取短放棺以兼併為義突之正者用斜法當
閃仄放棺以斜仄為義突之偏者用插法當撥正放棺
以栽插為義已上四法平地隂龍用之
蓋者蓋也有如合盆之形蓋之脈自坤而見于乾蓋之
法自乾而施于坤垢復之妙存焉天地之精見焉頂薄
則舍之切勿疎略慎母苟且蓋小蓋大則傷其元氣蓋
大蓋小則閉其生氣蓋上蓋下則脱其來氣蓋下蓋上
則失其止氣蓋左蓋右或犯其剝氣蓋右蓋左或受其
冷氣縱得龍穴之妙必遭横逆之禍頂薄舍蓋云者舍
之不用非舍上就下舍高就卑之謂也此以作穴言彼
以審穴言意義自别穴法不殊略有差池難致效騐
粘者沾也如沾恩寵之義粘之脈自來而止于止粘之
法自止而止于盡施承之道攸存化生之意將著下薄
莫粘焉理法少差天淵懸隔粘上粘下則脱其來氣粘
下粘上則犯其暴氣粘右粘左則失其正氣粘左粘右
或投其死氣縱得砂水之美終是或承之羞下薄莫粘
云者棄之不用非棄低取高棄下取上之謂也苟粘之
真的雖下臨長江大河亦為無礙工巧豈有下薄棄粘
之理乎
倚者依也如依居之義倚之脈自上而冲于下倚之法
自偏而傍于正傍棲之形既成變化之道自現倚左倚
右或受冷倚右倚左或犯剛倚上倚下謂之脱脈倚下
倚上謂之冲殺縱得局面之竒必見衰凌之患本與挨
法相似但挨法施于突之平倚法用于脈之直天精天
粹之機至密至微之理非上智其誰能知
撞者抵也如抵觸之義撞之脈自斜而就于正撞之法
自正而就于斜斜來之脈既專專一之情可見撞上撞
下則氣從上止撞下撞上則氣從下出撞重撞輕則生
氣虚行撞輕撞重則生氣太洩縱得來脈之真終失正
脈之吉本與插相似但插施於突之傍而撞施于脈之
斜一毫千里之遠江河几席之間不可不察
斬者斷也斬竊其生氣生氣見于息之横高不可侵頂
頂暈薄也低不可近足足㡳寒也是以斬上恐失下斬
下怕失上斬左右恐失中心斬中心恐失左右細觀息
象明白次觀穴情的當然後以斬法施之則上下左右
自成體段然息則體之微也斬則用之廣也若不細察
遽爾投棺則生氣受傷子母遭挫縱得包藏之固終非
可久之道且息象用斬其息必小小則難以投其大斬
施于息其塋必大大則難以容于小必極到之理能明
斯中和之義自見
截者剖也剖闢其生氣生氣露于息之直高若侵巔謂
之剖首低若站麓謂之剖足是以截上恐遺下截下恐
遺上截左恐失右截右恐失左呵氣而成謂之一息一
息既成貼于穴體穴體微茫切勿輕舉斬之息多土意
截之息多木意横土用斬截盡生意直垂用截接盡生
意勢不相侔作用迥異若不細玩遽爾輕投則體用两
傷生氣破洩雖有美潤之玉恐損雕琢之手大抵脈息
之穴不可雙葬正謂寧失之小莫失之大此言極當
吊者懸也懸提其生氣生氣直奔入于息下上不可過高
恐漏其氣下不可過低恐犯其氣一隂既息諸陽來復
半在息體之足半在息體之襯氣交感而成形形既完
而成穴左右自無可混上下最宜斟酌若不細用心思
則首受殺伐足踐風寒左右雖有纏綿本主自難抵敵
大抵與粘相似但粘乃吊之垂吊乃粘而起因材施用
之道量職官人之義須當此處辨之
墜者落也墜落其滴露生氣既完如菓脱蒂上不可頂
脈而扦下不可離脉而作頂不離弦來意專一足不離
褥生意直遂息體豐盛褥弦展轉穴星軒昂吐出泡脈
墜左則就于偏枯墜右則入于偏駁墜下則來而不來
墜上則止所非止須審吐落之情竝依墜落之法若有
怠忽必失本體親上要退其剛硬之枯就下要舒其呼
吸之氣高不如吊低不如粘是為得之
正者整也整肅其身體收斂其精神窟象既小生氣初
凝過于大未免傷其元氣之真入于深豈不傷其細嫩
之體損其元氣則精神不足壊其細嫩則本體不完古
今葬者雖多未必盡曉此法是以地吉而人不吉地美
而人不美也亦有上下之誤豈無左右之偏隂陽妙合
歸于中正之天剛柔相濟止于中正之地三分損益一
理推行自然吻合
求者度也量度其大之止追求其止之真窟象既大生
氣瀰漫過于大則氣流而不專過于小則氣遊而不息
流而不專則度之未真遊而不息則求之未切雖見窩
象分明下穴百無一發是能求之于穴不能求之于求
也亦有高低之錯豈無淺深之差一真吐露六義均停
一見了然五行自著上不容下下不必上斯義得之
架者加也加加于木故名曰架窟象既深下藏隂殺上
而畏風故氣聚下下而畏濕故氣泊上下上受敵故氣
凝中失之于上難免暴敗之禍失之于下必受隂消之
患故當度其乘氣之源定其止聚之基須先用木以滲
其凶暴之情然後加棺以顓其融溢之氣水性就下下
之隂殺見木即消隂殺侵上上之暴氣遇風即散生意
不窮嗣續蕃盛若執夫窩不葬心之說是未明通變之
方者也又有一法破土尺餘四角立石架棺六合打牆
培土此須玄武高龍虎壓乃可爾耳天地玄機由人幹
運須憑目巧總在心靈
折者裁也以斤裁物故名曰折窟象既淺四顧茫然立
于上須要砂水均應立于下須看龍虎相登若無包藏
則殺乘風旺若有風殺則氣隨風散風旺則殺愈熾氣
散則殺愈侵故生氣之避殺氣猶君子之避小人須審
其出彼入此之真機預究其參前倚後之大勢折中
其上下分按其左右深不過五淺不失一而折之義詳
矣大抵正與架相似而正則架之深折與求相似而折
則求之闊同而異異而同少有差殊則施于甲者不免
施於乙用于丙者不免用于丁欲求福祉恐難致騐
挨者傍也傍切其生氣突象既彰隂脈單現渺茫無際
恍惚無棲無際則居止難定無棲則捉摸難依(闕)
須傍藉生生之氣借資化
化之機上不投其急而暴氣冲和下不受其寒而隂氣
旋復此挨之法也挨與倚相似而挨則倚之切倚與挨
各别而倚則挨之寬可挨處如種之方芽龍之將蟄當
挨處形如轉皮氣如仰掌
併者合也合併其生氣突象兩彰隂脈重現如浮鷗傍
母之形若嘉粟吐華之勢或兩脈顯其長短或二突露
其巨細投其左則情意不專投其右則生意不固情意
不專或值隂駁之禍生意不固乃值亡陽之殺故須乘
其短而小者穴之合其大而長者併之相依不散理勢
通同斯則元辰完固而不傷理氣合一而不散大義自
覺無事瑣瑣
斜者切也斜切其生氣凡見突脈直下棺骸切莫授首
挨其弦則脈絡不到就其頂則氣勢猖強不到之處謂
之退落猖強之處謂之剛雄退落則陽中之陽偏陽不
生也剛雄則隂中之隂偏隂不成也故斜而切之斜則
不直受其暴氣切則不疎遠其真情凶可去而吉可得
禍患遠而福德旺隂陽相扶急緩相濟而斜穴之名義
明矣
插者下也下插其生氣凡見突脈之斜須詳作穴之義
迎其來則去處牽扯就其止則來處棲遲故乘其過續
之中插之以枯朽之骨可插處脈情活動如横抛之勢
當插處穴情昭著似直撞之形生氣磅礴源源不絶聚
氣充盛浩浩難窮不絶則情意自專難窮則功力自大
鬼福及人效騐悠遠斯插法之理致極矣
倒杖十二法
順杖
脉緩中落用順杖以正受謂之撞穴如龍勢軟活脉情
逶迤不藉饒減湊脉葬吞陽來隂受隂來陽提直奔直
送是也要下砂逆關前案特朝胎水交結于前大小横
過鎻斷作福必大然不可以棺頭正頂其氣恐氣冲腦
散
逆杖
脉急中冲用逆杖以旁求龍之倚穴如龍勢雄強氣脉
急硬饒減轉跌避煞葬吐拂耳枕臂挫急歸緩斜倚直
倚是也要衆山拱固衆水交結明堂平正四獸咸備作
福甚速
縮杖
脉甚急就頂扦蓋曰縮有如柱劒之聚環頭者謂之降
煞穴坐煞穴寒桶漏穴是也如四山高峻環抱本山低
纏而脉短打開百會凑緊蓋送拂頂鬭脉葬之使之乘
氣要四獸全備並不孤露主後跌斷復起穴前明堂又
有一泓真水者方結否則粗氣未脱八風交吹
離杖
脉甚急就龍虚粘曰離有如懸筆之垂珠滴者謂之脱
煞穴抛穴接穴大陽影光穴懸棺長鬛封是也如龍雄
勢猛卸落平洋結成盤珠鋪氊展席遥對來脉壘土浮
扦高大為墳便知聚氣須用客土堆成要有微窩靨或
草蛇灰線者方結否則旺氣未平必主災禍
沒杖
形俯面飽用沒杖如肥乳頑金氣脉微茫乘其所止開
金取水闊理臺道端正沉葬謂之葬煞穴却不可錯認
頑硬天罡以悞人
穿杖
形仰口小用穿杖如瘦體削木氣脉淺促串其所來取
宛宛之中鑿孔穿入側撞斜插横撞深插謂之被煞穴
却不可錯認欹斜掃蕩以悞人
鬭杖
山長横體用鬭杖如鬭斧眼然龍勢延袤借堂收納於
後樂端正之中前朝登對之所貫腰架折貼脊實倚重
插深插謂之馭煞而拿扯牽弓腕藍扳鞍之穴是也
截杖
山長直體用截杖如騎馬脊然氣脉不住直卸前去於
稍停弱緩之處四證有情之所求覓微窩隨脉騎截依
法造作謂之欄煞即直截横截騎龍斬關之穴是也
對杖
上剛下柔就剛柔交接處對脉中扦故曰對蓋居高則
峻急處卑則微軟乃於高低相代之所乾濕暫判之間
平分緩急剛柔相濟中正對撞隨勢裁成使其得宜謂
之中聚撞穴要左右相登並無凹陷穴情明白生氣呈
露方結不然上洩下陡難免土蟻之患
綴杖
勢強脉急就山麓低緩處頂脉實粘故曰綴當脉則大
鬭脱脉則犯冷乃於息氣已脱之前勁氣既闌之後稍
離三尺緩其悍急使其冲和謂之脱煞粘穴要四獸皆
低並不凌壓真氣滴落衆水有情方結不然脱氣尖脉
難免泥水之患
犯杖
饒龍減虎犯過脉中如侵境相犯之犯即棄死挨生外
趨堂氣者是也此多乳突結
二十四砂葬法(附)
夫觀龍觀其起明穴明其止起乃動而生止乃静而死
死處又尋生是名曰生氣故一察其微乃盡其大旨象
其物而取其事順其情而取其理推分合以定淺深明
饒減以存尅制倚撞蓋粘體勢情意差之毫釐謬以千
里
擔&KR0987;
來龍急氣脉直衝中無乳氣穴粘右邊側受倚其後托
左臂長而明堂寬展如人之擔&KR0987;勢也宜淺開金井若
太深必傷宜培加客土填實于塋必主富貴綿遠
正葬
來龍三四節結穴勢既不峻急而纏護又齊整坐下金
魚環會堂氣分明宜扦正穴開井放棺接取真氣墳培
高壘向對中應為的半紀之間富貴雙全
打開
太陽頑金無紋浪須打開深壙作窩約取中堂金魚會
處定穴懸棺而葬取中小温潤氣謂開金取水發須遲
而緜遠不敗
懸棺
來龍脉急而無緩有分有合穴結深泥打開實處而見
實土并内用磚石結起巨壙豎四石柱于壙内懸棺而
下壙前相接金池放三吉之水去壘土成墳以接生氣
壘墳
來龍有蓋有座上急下緩為之墜脉所以平地生突突
中有石不可用工掘鑿似借外城淺開金井浮土正葬
壘土成墳先富後貴之地也
大小剜藍
來龍有情頭高而穴偏或側臂頓起圓金到頭入手有
鼠肉受穴水星外應有金水相生之義為大腕偏受一
伏再頓小金有迎堂顧祖之意為小剜正受此則不可
開井太深更宜高立墳城恐來勢聳而壓穴也凡術者
宜有裁度用之可也
馬鬛封
來龍高岡有窟窟中有突突頂正葬須從穴前挖開下
面吞進突下安穴不可深開鉗壙金骨淺安井内否則
卓棺為吉葬後培墳如舊土不動馬鬛之封微露不可
用磚石結砌侵損其突
回龍顧祖
龍勢急硬過關峽生齁䶎轉回脉從回面結顧祖迎堂
宗族皆轉朝揖玄微不必拘于真與不真穴宜高遷深
開金井謂之黃金登水墓登砂是也
騎龍
龍神盡處有突兀之結案廹前砂而穴露其氣不聚後
龍壘來草蛇灰線過脉分明穴須退後高扦取騎龍下
深井放棺填補明堂以全造化也
拏扯
來龍峻急入穴須有情而堂氣廹狹外山外水左右交
結横觀外堂寬展氣脉側受穴用提起扦之開井不淺
不深酌中裁剪客土培就貼身雌雄扯後拏前葬過一
紀世出富豪特達之士也
停驛
來龍高岡脉緊穴情似有似無登&KR0008;望龍方明端的巒
頭須金水帳脱下平中小結入首有鋪茵停車駐馬之
驛也十字之中深開金井高砌墳城依法裁剪自有妙
理
鬭斧
真龍枕險又無纏護左右前後却有鬼曜翻身横作連
山取水以接生氣情如鬭斧拱揖前朝不許時師妄為
測度蓋出勢直來横受故知之難也
擔凹
來龍横過轉跌降脉穴情有若蜂腰之勢合天財两頭
金樣後有正托樂於仰掌中直扦開井不用太深吞棺
三分之一太深則反傷穴也前關住堂氣不泄發福永
久若砂水直去為凶此天財相似也
抱皃
來龍上急下緩雌雄交度堂氣分明應案秀出龍虎面
前廹逼扦穴可要上穿龍虎腰下取交合水横抱如人
抱皃之狀也
吞下
其來龍勢直落斜擺屈㬹受穴法宜吞入開井以聚真
氣後應其樂前迎其朝此乃大富不絶佳城也穴情雖
高葬了前面再立一虛塤名吞下須要有應托為吉
吐葬
來龍降勢状若草露流珠之情為吐息露珠侵損則真
氣散矣只可粘蹤小開金井低壘磚城若水不流泥前
有秀應必為巨富貴之地
浮葬
其來龍入手情勢低平夾輔高出穴中必有曲窠藏其
真氣四水不拂八風不吹宜淺開金井正放其棺法不
待饒用客土添培厚築其墓使煖氣相接真脉冲融則
富貴立至
沉葬
來龍情高護矮降氣必然深入聚氣朝應有情關闌未
甚周密其穴打低平下夾輔方為是法開井吞棺三分
之一四旁築實可免八風動搖之病真為綿遠之地也
牽牛
土星行龍結穴入首頓起两頂左右之山伸出二臂交
度重聳朝迎有情两般行度深淺高低依法宜開成方
金井放棺借取两傍應樂分肩合脚如土牛之合牽也
隂陽妙理人罕識之一突情可两穴如麒麟頭上品字
是也
就飽
來龍氣緩雖結珠塊坡穴大小不均小面冇牙爪緊密
不成局段大邊飽滿而有分合玄微可就飽處而扦之
廣開金井深入其棺墳城小壘禆補小邊取堂氣坦夷
雖曰就飽而不飽也
傷饑
龍來過脉節節分明蓋下有金金下有横土似上非上
中有灣凹或曲池不淺不深庸術狐疑必矣苟有賓主
相投穴雖有病葬亦有法貼脊扦之小井納棺築後培
前以補造化雖曰傷饑而不饑也
撞穴
來龍情峻堂淺坐下去水撮脚牽飛到此多生疑竇情
勢可取須别立法度開鉗廣撞入吞棺而下撞穴蹲而
視之只見外堂寬展外砂周密避凶就凶假也靈塋
插木生芽
來龍直木插下亦謂之玄武嘴長縱有正佐切不可扦
當頭盡脉一扦則敗絶其中停必有節木須於肥厚處
開井放棺挑饒三分自有生芽之意仍須客土培實端
正則根本固而枝葉榮矣
牽弓
來龍頂欹轉凹側尋肥突放送取龍左右臂灣環有如
牽弓發箭之勢中應分明于鼠肉處開淺井放棺有若
靶搭正箭力能遠發應居两旁棺頭必合棺脚必分借
倚護弦之力極為至理務要前案灣如張弓方吉反弓
便凶
葬法倒杖
