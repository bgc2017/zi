中庸衍義卷十五明夏良勝撰
三重之義(命官之制兵戎之制)(審刑之制崇勲之制)(田賦之制)
舜典帝曰咨汝二十有二人欽哉惟時亮天工三載考
績三考黜陟幽明庶績咸熙分北三苖
蔡沉曰二十二人四岳九官十二牧也周官言内有
百揆四岳外有州牧侯伯盖百揆者所以統庶官而
四岳者所以統十二牧也既分命之又總告之使之
各敬其職以相天事也考核實也三考九載也九載
則人之賢否事之得失可見於是陟其明而黜其幽
賞罰明信人人力於事功此所以庶績咸熙也北猶
背也其善者留其不善者竄徙之使分背而去也命
二十二人之後立此考績黜陟之法以時舉行而卒
言其效如此也
王制曰天子使其大夫為三監監於方伯之國國三人
陳澔曰監者監臨而督察之也自王朝出權亦尊矣
一州三人則二十四人也
臣良勝曰君人者如天運於上若無所為也然而代
之以有為者若星垣日月度次分抄不能差忒而後
運化行焉故内有公卿外有列侯州長可謂專矣而
方伯領之方伯帥州可謂尊矣而三監制之職上於
大夫所謂王人雖微列於諸侯上也天子命一大夫
猶足以制方伯逆邪心窒亂源體統益嚴而天子之
尊為何如哉漢制萬戶以上令秩千石郡守二千石
刺史十三州行部才六百石而六條檢察一治強宗
豪右其五皆治二千石不法秩卑以期於進權重以
責其成此王制三監之遺也唐置觀察則尊官矣而
養尊自愛卒與藩鎮比而為禍宋以前宰相典郡置
帥而以清望為監司不過臺省寺監官藩臣一事不
法即按劾以行猶漢制也聖朝守令統之於方伯周
制也監司按察唐制也重臣撫治宋制也又以御史
代巡守而監察之亦七品官爾則漢制之本於三監
者也是所謂斟酌歴代之善而取其尤者真萬世常
行之法也
漢文帝問右丞相周勃曰天下一歲决獄幾何勃謝不
知又問一歲錢榖出入幾何又謝不知汗出沾背上問
左丞相平平曰有主者陛下即問决獄責廷尉問錢糓
責治粟内史上曰君所主者何事也平謝曰宰相上佐
天子理隂陽順四時下遂萬物之宜外鎮撫四夷諸侯
内親附百姓使卿大夫各得任其職焉帝稱善於是勃
自知其能不如平乃謝病請歸相印上許之平專為丞
相
臣良勝曰自成湯之時伊尹仲虺為左右相至周則
設三公如周公為師召公為保無獨任也至是以勃
之謝病止置一相權專位重其禍滋深至宋太祖始
置參知政事以分其權而專决之政卒難改於其舊
故有如檜如似道者卒以殃人禍國如是也大端宰
相須用讀書人綘侯勃織畚人爾宜其出陳平下也
而貽之𨼆憂亦至於此其後董贒治哀帝喪一無所
知太后乃召王莽謂明習故事遂信向之代漢之事
成於賢矣人君置相亦慎之於始哉
漢宣帝詔曰有功不賞有罪不誅雖唐虞不能以化天
下今膠東相王成勞來不怠流民自占八萬餘口治有
異等之效其賜成爵關内侯秩中二千石未及徵用會
病卒官後詔使丞相御史問郡國上計長史守丞以政
令得失或對言前膠東相成偽自增加以蒙顯賞其後
俗吏多為虚名云
胡寅曰甚哉事之難乎核實也史稱宣帝拜刺史守
相考所行以質其言有名實不相應者必知其所以
然而王成以偽增流民占田之口遂蒙顯賞後帝因
問上計長史既知其妄而不追改王成詔書自是俗
吏多為虚名而棕核名實之政其疵多矣夫所謂虚
名者乃人臣聾瞽君上之奸術也為君者深居九重
堂下之事遠於千里而況四海九州之大乎故寄心
腹於一相而託耳目於臣隣欲其莫我欺也人君不
好名而篤實則宰相務實而去華在下者皆盡忠赤
莫敢誕謾朝廷内外歸於一實而天下之理得矣惟
人君不篤實而好名也於是宰相尚華而廢實在下
者靡然成風為欺為㒺如幻如戲朝廷内外歸於一
虚而天下之理亂矣實則聚歛而名曰理財用實則
掊尅而名曰抑兼并實則開邊而名曰討不庭實則
尚同而名曰一衆志移囚於外舍而奏囹圄空水旱
不以聞而稱大有年諫諍路絶則曰無事可言賢才
盡廢則曰小人退聽人君樂其名良是也使之誇頌
太平玩心宴安而不知天變實章地變實著人心實
離雖禍亂自此而起則雖家置一喙汗竹南山亦不
足以掩蔽矣故為天下國家者貴實則益隆虚則損
自古不易之道也
章帝詔曰夫俗吏矯餙外貌似是而非朕甚厭之甚苦
之安靜之吏悃愊無華日計不足月計有餘如襄城令
劉芳吏民同聲謂之不煩雖未有他異斯亦殆近之矣
夫以苛為察以刻為明以輕為德以重為威四者或興
則下有怨心吾詔書數下冠盖接道而吏不加治民或
失職其咎安在勉思舊令稱朕意焉
戴溪曰甚矣俗吏之為民患也以辦事為功以稱職
為能以刻為威以察為明以政化為高論以風俗為
迂闊當其初也百姓畏其威令行禁止所求者遂所
欲者得有所任使不避劇易皆能成功故朝廷之上
翕然以為能以此馴致大位典領方面往往如是天
下之士争慕效之翕然成風離散民心破壊國體斵
喪元氣而風俗自此耗矣古之君子深嫉俗吏如仇
者惡其為民患也夫天下善人君子安静不擾悃愊
無華其政悶悶若不足以快人意而愷悌慈祥寬洪
廣大將以感動民心扶持教化薰烝和氣與一世共
躋於仁夀之域舍斯人其誰與共治哉
唐太宗謂魏徵曰為官擇人不可造次用一君子則君
子皆至用一小人則小人競進矣對曰然天下未定則
專取其才不取其行喪亂既平則非才行兼備不可用
也
范祖禹曰太宗以治亂在庶官欲進君子退小人此
王者之言也而魏徵之所為才行者不亦異乎夫才
有君子之才有小人之才古之所謂才者君子之才
也後世之所謂才者小人之才也高陽氏有子八人
天下以為才其所以為才者曰忠肅恭懿宣慈惠和
周公制禮作樂孔子以為才然則古之所謂才者兼
德行而言也後世之所謂才辯給以禦人詭詐以用
兵邪僻險陂趨利就事是以天下多亂職斯人之用
於世也在易師之上六曰開國承家小人勿用象曰
小人勿用必亂邦也未濟曰高宗伐鬼方三年克之
小人勿用王者創業垂統敷求哲人以遺後嗣故能
長世也豈其以天下未定而專用小人之才乎夫有
才無行之小人無時而可用退之猶懼其或進也豈
可先用而後廢乃取才行兼備之人乎徵之學駁而
不純故所以輔導其君者卒不至於三代之治也
唐玄宗時姚元之嘗奏請序進郎吏上仰視殿屋元之
再三言之終不應元之懼趨出罷朝高力士諫曰陛下
新總萬幾宰相奏事當面加可否奈何一不省察上曰
朕任元之以庶政大事當奏聞共議之郎吏卑秩乃一
一以煩朕耶會力士宣事至省中為元之道上語元之
乃喜聞者皆服上識人君之體
臣良勝曰玄宗以專任宰相不預除吏固為得體然
不自言於宰相而與宦官言之為大失體矣使力士
變換其言元之何所從質方懷疑震懼之際非去則
死而已此奸臣欲固權寵必預結左右以刺人主意
好惡喜怒無不知之而先意承迎如李林甫盧杞元
載之儔皆玄宗有以啓之也
唐高宗時少常伯裴行儉有知人之鑒與員外張仁禕
設長名姓歴榜行銓注之法又定升降官資高下其後
遂為永制無能革之者大抵唐之選法取人以身言書
判計資量勞而擬官始集而試觀其書判已試而銓察
其身言己銓而注詢其便利已注而唱集衆告之各給
以符謂之告身
宋真宗時寇凖為相用人不以次同類頗不悦目吏持
例簿以進準曰宰相所以進賢退不肖也若用例一吏
職爾
臣良勝曰寇凖之郤例簿真宰相事也而積日取貴
自漢以來便之以為苟禄聖書崔亮始立年格專以
倚解日月為斷而薛琡上書曰選曹惟取年勞不簡
賢否義均行雁次若貫魚執簿呼名一吏足矣同列
欲進例簿者崔亮之格也凖之意薛琡之議也雖然
惟凖行之則可以其無所私也是以上信之下服之
也其後王安石變法吕惠卿軰以為不取衆不悦者
驟用之無以震動人心一時少年新進倖門大張而
作福作威之術隨地而布故有不須用人特旨御前
處分金字牌指揮紛然並出而賞罰紀綱於是大壊
是又不可不慮也故曰資格以畜常調聞望以待異
才二者並行而不相悖此叙官之大要也
仁宗時范仲淹上百官圖指其次第曰如此為序遷如
此為不次如此則公如此則私况進退近臣凡超格者
不宜全委之宰相吕夷簡不悦
臣良勝曰人主之職在論一相相擇十使十使擇其
刺史縣令之賢此姚崇之論官人之最簡而易者也
以漢宣之核於名實未免王成之欺至章帝而厭苦
之吏治之得人亦難矣哉必若唐太宗玄宗為命官
之主裴行儉寇凖當審官之局又必有主張公議如
仲淹者以正其後如是而有官不得人民受其弊未
之有也
漢靈帝時開西邸賣官入錢各有差二千石二千萬四
百石四百萬其以德次應選者半之或三分之一於西
園立庫以貯之或詣闕上書估令長郡縣好醜豐約有
賈富者則先入錢貧者到官然後倍輸又私令左右賣
公卿公千萬卿五百萬初帝為侯時常苦貧及即位每
嘆桓帝不能作家居曾無私錢故賣官聚錢以為私藏
武后時引見存撫使所舉人無問賢愚悉加擢用高者
試鳳閣舍人給事中次試員外郎侍御史補闕拾遺校
書郎試官自此始時人為之語曰補闕連車載拾遺平
斗量欋槌侍御史盌脱校書郎有舉人沈全交續之曰
&KR2914;心存撫使眯目聖神皇
臣良勝曰先是官爵之濫故有曰爛羊頭關内侯竈
下飬中郎將又曰貂不足狗尾續然未有拾遺補闕
御史校書清要之秩亦濫至此盖武曌以匪人竊位
惟恐人不已附以兹清秩為餂人之具也
中宗時安樂長寧公主及皇后妹郕國夫人上官婕妤
等皆依勢用事請謁受賕雖屠沽臧獲用錢二十萬則
别降墨勅除官斜封付中書時人謂之斜封官肅宗時
府庫無畜積朝廷以官爵賞功諸將出征皆給空名告
身自開府特進列卿大將軍下至中郎將聽臨事注名
其後又聽以信牒授人官爵有至異姓王者諸軍但以
職任相統攝不復計官爵高下及清渠之敗復以官爵
收散卒由是官爵輕而貨重大將軍告身一通纔易一
醉凡應募入軍者一切衣金紫至於朝士衣金紫稱大
官而執賤役者名器之濫至是而極焉
范祖禹曰官爵者人君所以馭天下不可以虚名而
輕用也君以為貴而加於君子則人貴之矣君以為
賤而加於小人則人賤之矣肅宗欲以苟簡成功而
濫假名器輕於糞土此亂政之極也
臣良勝曰物之敝以漸而至也官制亦然始若漢靈
君自壊之次而后壊之又次而近習壊之其初猶官
貴而貨賤有一官而至千萬至肅宗大將軍告身才
易一醉則官輕而貨重矣
皇明祖訓曰自古三公論道六卿分職並不曾設立丞
相秦始皇置丞相不旋踵而亡漢唐宋因之雖有賢相
所用多有小人專權亂政今我朝罷丞相設五府六部
都察院大理寺等衙門分理天下庶務彼此頡頏不敢
相壓事皆朝廷處之所以稳當以後子孫做皇帝時並
不許立丞相臣下敢有奏請設立者文武群臣劾奏將
犯人凌遲全家處死
臣良勝曰聖祖此訓所謂洞視千古貽謀萬世者也
但洪武六年命編修張淮等十人入文華堂肄業宋
濂為之師聽政之暇輙幸堂中取其文親評優劣光
禄給酒饌皇太子親王迭為之主給冬夏衣時賜鞍
馬盖有微意在也文皇緣此遂簡解縉等七人入内
閣掌制誥備顧問參預機務秩上五品仁皇以後加
師保殿閣隆名先臣丘濬謂不與以相之名而與以
相之實也臣又嘗聞宋儒胡安國曰古者三公無其
人則以六卿之有道者上兼師保之任禹自司空進
宅百揆是也宰臣或闕亦以三公下行端揆之職周
公為師而位冢宰正百工是也然則聖制宏遠盖將
追復乎有虞成周之盛而秦漢以下不足法也
洪武四年以李守道詹同為吏部尚書聖祖諭之曰吏
部者衡鑑之司鑑明則物之妍媸無所遁衡平則物之
輕重得其當盖政事之得失在庶民任官之賢否由吏
部任得其人則政理民安任非其人則瘝官曠職卿等
居持衡秉鑑之任宜在公平以别賢否毋但庸庸碌碌
充位而已
永樂元年四月吏部尚書蹇義奏請明選官上諭之曰
爾等職專銓部辨别邪正但當揆理不當任情揆理則
以是非為進退任情則以從違為取舍慎之慎之又曰
用人之道各隨所長才優者使治事德厚者令牧民盖
有才者未必皆君子有德者必不同小人
文皇又諭吏部尚書蹇義左都御史陳瑛等曰為國牧
民莫切於守令守令賢則一郡一邑之民有所恃而不
得其所者寡矣如其不賢當速去之盖吏部選授出一
時倉卒未能悉其才行必者察所行乃見賢否其令巡
按監察御史及按察司凡府州縣官到任半歲之上者
察其能否廉貪之實具奏
永樂二年九月上謂蹇義等曰往者慮各處守令未必
皆得人故命御史分巡考察比聞御史至郡邑但坐公
館召諸生及庶人役於官者詢之輙以為信如此何由
得實如入其境田野闢人民安禮讓興風俗厚境無盜
賊吏無奸欺則守令賢能可知無是數者則守令無所
可取矣且詢言之弊非一端好惡不同則毁譽亦異若
只憑在官數人之言以定賢否其君子中正自立小人
賂遺求譽而即墨與阿之毁譽出矣故孟子論取舍必
徵諸國人自今御史及按察司考察有司賢否皆令具
實以聞
永樂十三年正月遣御史吳文等分行天下陛辭上論
之曰百姓艱難有司蔽不以聞爾等受朕耳目之寄宜
悉咨訪凡朝廷所差人及郡縣有貪刻不律者執之闒
茸不職及老病者悉送京師惟布政司按察司堂上官
以狀來聞毋枉毋縱必合公道軍民利病宜一一奏來
爾不恭命爾則有罪
臣良勝曰守聖祖之諭則選舉之法無弗公明者也
守文皇之諭則考課之法無弗精核者也上下各盡
所長内外交修其職如此而吏有弗稱民有弗安太
平之治弗能遠紹於唐虞三代之隆者皆臣下守法
弗虔之過也若我祖宗立法之意無以復加者從古
人君諭下固亦多端惟我祖宗獨舉其要而唐太宗
克舉其詳然有互相發者臣敢附錄之以備考焉其
諭左僕射房玄齡曰卿為百司之首佐理隂陽朕有
不逮宜矯其失吏部尚書侯君集曰職在選舉發言
朕聽宜屛黜不肖進用賢才戶部唐儉曰朕情存兆
庶誠不懈怠宜知其疾苦體其虚實工部杜楚客曰
人君欲竒服異器以散府藏當諫而勿為也鴻臚卿
劉善固曰今遠方之人朝貢不絶來數則煩迎送拒
之便絶通和宜處之以道令懷而不怨嗚呼由唐宗
之詳而執我祖宗之要審官之道幾於舜典周官矣
右衍命官之制
舜典曰象以典刑流宥五刑鞭作官刑朴作教刑金作
贖刑𤯝灾肆赦怙終賊刑欽哉欽哉惟刑之恤哉
蔡沉曰象如天之垂象以示人也典常也示人以常
刑所謂墨劓剕宫大辟五刑之正也所以待夫元惡
大憝殺人傷人穿窬滛放凡罪之不可宥者也流宥
五刑者流遣之使遠去如下文流放竄殛之類也宥
寬也所以待夫罪之稍輕雖入於五刑而情可矜法
可疑與夫親貴勲勞而不可加以刑者則以此而寬
之也鞭作官刑者木末垂革官府之刑也朴作教刑
者夏楚二物學校之刑也皆以待夫罪之輕者金作
贖刑者金黃金贖贖其罪也盖罪之極輕雖入於鞭
朴之刑而情法猶有可議者也此五句者從重入輕
各有條理法之正也肆縱也𤯝災肆赦者𤯝謂過誤
灾謂不幸若人有如此而入於刑則又不待流宥金
贖而直赦之也賊殺也怙終賊刑者怙謂有恃終謂
再犯若人有如此而入於刑則雖當宥當贖亦不許
其宥不聽其贖而必刑之也此二句者或由重而即
輕或由輕而即重盖用法之權衡所謂法外意也聖
人立法制刑之本末此七言者大略盡之矣雖其輕
重取舍陽舒隂慘之不同然欽哉欽哉惟刑之恤之
意則未始不行乎其間也盖其輕重毫釐之間各
有攸當者乃天討不易之定理而欽恤之意行乎其間
則可以見聖人好生之本心也據此經文則五刑有
流宥而無金贖周禮秋官亦無其文至吕刑乃有五
等之罰疑穆王始制之非法之正也盖當刑而贖則
失之輕宜赦而贖則失之重且使富者幸免貧者受
刑又非所以為平也
噬嗑亨利用獄
朱熹曰物有間者齧而合之也為卦上下兩陽而中
虚頥口之象九四一陽間於其中必齧之而後合故
為噬嗑其占當得亨通者有間故不通齧之而合則
亨通矣又三隂三陽剛柔中半下動上明下雷上電
本自益卦六四之柔上行以至於五而得其中是知
以隂居陽雖不當位而利用獄盖治獄之道惟威與
明而得其中之為貴故筮得之者有其德則應其占
也
臣良勝曰天下之患皆自間而生之也近莫若夫婦
以妾媵間之而失其夫婦者多矣親莫若父子以嬖
倖間之而失其父子者多矣至於君臣其勢既遠而所
以間之者日有至也則君臣之保全能幾何哉故噬
嗑之象取於治間治間用獄之大者也若幽王之褒
姒晉獻之驪姬不特附喉之癭其何能治平勃之於
産禄五王之於諸張太子重俊之於三思其成也亦
大幸矣必如是而後明威之用為廣豈但勅罰議獄
之足云哉
漢文帝除肉刑詔曰盖聞有虞氏之時畫衣冠異章服
以為戮而民弗犯何治之至也今法有肉刑三而奸不
止其咎安在非乃朕德之薄而教不明與吾甚自愧故
夫訓導不純而愚民䧟焉詩曰愷悌君子民之父母今
人有過教未施而刑已加焉或欲改行為善而道亡繇
至朕甚憐之夫刑至斷支體刻肌膚終身不息何其刑
之痛而不德也豈稱為民父母之意哉其除肉刑有以
易之及令罪人各以輕重不亡逃有年而免具為令
陳季雅曰古人肉刑之法所以使民易避而難犯也
故人人自愛而重犯法夫以古人用法之意若此而
文帝乃以為可畏易之以笞法殊不知此法一立上
之人輕用之下之人輕犯之按刑法志文帝肉刑之
除乃在於刑措之後自是而下以至人輕冒法而文
書盈於几閣不足以勝奸矣
臣丘濬曰三代以前所謂肉刑者墨劓剕宫大辟五
者是也至漢時僅有三焉黥劓斬趾而已文帝感淳
于少女緹縈之言始下詔除之遂以髠鉗代黥笞三
百代劓笞五百代斬趾自是以來天下之人犯法者
始免斷肢體刻膚肌萬世之下人得以全其身文帝
之德大矣
景帝减笞法詔曰加笞重罪無異幸而不死不可為人
其定律笞五百曰三百笞三百曰二百既减笞法笞者
猶不全乃更减笞三百曰二百笞二百曰一百又定箠
令自是笞者得全然死刑既重而生刑又輕民易犯之
讞獄詔曰獄重事也人有知愚官有上下獄疑者讞有
司有司所不能決移廷尉有令讞而後不當讞者不為
失欲令治獄者務先寬
臣良勝曰史稱景帝刻薄任數得於晁錯為多今觀
其減笞法定箠令下讞獄詔務先從寬其本心之仁
者文帝之遺也其用刑之刻者晁錯之過也君子謂
秦用商鞅法以毒天下而子孫自受其斃則朝服東
市之誅亦錯自服其辜也與
宣帝時廷尉史路温舒上書曰秦有十失其一尚存治
獄之吏是也夫獄者天下之大命也死者不可復生絶
者不可復屬書曰與其殺不辜寧失不經今治獄吏則
不然上下相敺以刻為明深者獲公名平者多後患故
治獄之吏皆欲人死非憎人也自安之道在人之死太
平之未致凡以此也俗語曰畫地為獄議不入刻木為
吏期不對此皆疾吏之風悲痛之詞也惟陛下省法制
寬刑罰則太平之風可興於世上善其言
臣良勝曰獄吏之苛固然也所以使之至是者宣帝
明察之過也不然趙盖韓楊之獄亦吏之為哉善乎
劉德威告唐太宗曰人主好寬則寬好急則急吏各
自愛競執深文非有教使之然畏罪之所致爾噫吏
之弊也久矣獨漢唐為然乎
唐高祖入京師約法十二條及受禪命劉文靜等損益
律令武德三年頒新格伍十三條太宗詔房玄齡復定
舊令玄齡以為肉刑既廢今以笞杖徒流死為五刑而
又刖足是六刑也於是除斷趾法
唐太宗謂侍臣曰死者不可再生用法必從寬恕有司
覆一獄必求深刻作何道理今得平允侍中王珪曰但
用公正善人為法官則奸偽自息帝曰古者斷獄必訊
於三槐九棘之官今三公九卿是也今後大辟罪結正
更取公卿議之
帝嘗覽明堂鍼炙圖見人五臟皆近背針炙失所其害
致死嘆曰箠者五刑之輕死者人之所重安得犯至輕
之刑而或致死詔曰罪人無得鞭背
胡氏曰太宗誠有意於養民者也故耳目所接其心
必在於民禁笞囚背亦可謂善推其所為矣
宋太祖嘗讀二典嘆曰堯舜之罪四凶止投竄何近代
法網之密乎謂宰相曰五代諸侯跋扈有枉法殺人者
朝廷置而不問人命至重姑息藩鎮當如是耶自今諸
州決大辟錄狀聞奏付刑部覆視之著為令
仁宗詔曰獄者人命之至重也故刑罰不中則民無所
措手足方盛夏長養之時有司其蠲煩獄出輕繫以奉
天時夫以苛為察以刻為明豈所以稱哀矜之意
孝宗詔曰比年以來治獄之吏大率巧持多端隨意援
引而重輕之卿等其革巧習之弊明審克之公使奸不
隱情罰必當罪
聖祖吳元年命中書省定律令初以唐宋皆有成律惟
元不訪古制取一時所行之事為條格胥吏易為奸弊
自平武昌以來即議定律至是臺諫已立各道按察司
將巡歴郡縣欲頒成法俾内外遵守乃命丞相李善長
詳定諭之曰立法貴在簡當使言直理明人人易曉若
條緒繁多或一事而兩端可輕可重使奸貪之吏得以
夤緣為奸則所以禁殘暴者反以賊良善非良法也務
求適中以去煩弊卿等宜盡心參究凡刑名條目逐日
來上吾與卿等面議斟酌之庶可以為久遠之法
聖祖諭臺官劉基章溢周禎等曰紀綱法度為治之本
所以振紀綱法度則在臺憲爾等執法上應天象少有
偏曲則紀綱廢弛而民不得其安況或深文以為能苛
察以為知若寗成郅都周興來俊臣之徒巧詆深文恣
為酷虐終亦不免若于公隂德子孫乃至貴顯天道昭
然深可畏也
臣良勝曰道有升降政由俗革三代之政因時損益
有不可泥焉者也昔鄭鑄刑書而叔向貽書子産曰
先王議事以制不為刑辟懼民之有爭心也夏有亂
政而作禹刑商有亂政而作湯刑周有亂政而作九
刑三辟之興皆叔世也臣竊謂叔向子産皆春秋之
季人也議或如是若盛王之世創制立法以酌乎前
而垂於後刑典有可廢乎虞舜之時象以典刑固亦
明示之也周禮懸法象魏安得謂獨無刑章也況世
衰道微吏守於令民徵於法而高下其手其害滋深
自漢高入關蕭何定律令張蒼定章程歴代因之但
通變宜人固有隨世而更者聖祖受命之初首事乎
此頻經更定一恊于中又以繼元紊法之後不能一
日安于煩苛之政故也是謂法天立道孰大於此者
至於諭臺臣者明舉善惡之應以為勸戒嗚呼好生
之德洽于民心其在斯乎
刑部奏決重刑聖祖諭之曰朕嘗命爾等凡有重獄必
三覆奏以人命至重恐不得其情則刑法濫及而死者
不可復生也故必欲詳審今爾等槩以重刑來奏其間
固有瀆倫亂法罪不可原者亦有一時過悮情可矜者
必當分别若一槩言之則輕重不分矣自今凡十惡非
常赦所原者則云重刑其餘雜犯死罪許聽收贖毋槩
言也
淮安府山陽縣民有父得罪當杖請以身代聖祖謂刑
部曰父子之親天性也然不親不遜之徒親遭患難有
坐視而不顧者今此人以身代父出於至情朕為孝子
屈法以勸厲天下其釋之
永樂六年三法司言大辟囚三百餘人已覆訊皆實請
決文皇令行人持節諭之有冤抑者許自陳又召五府
六部六科官諭之曰三百餘人未必人人皆得其情實
有一不實則死啣冤爾等更從容審之一日不盡則二
日三日十日亦何害必使其無冤大抵人之實情難得
有言語便捷輙駕虚辭掩實者有訥於言語懷實情而
口不能發者須詳悉以聽亦不可以刑迫之
都督程逹有罪文皇特宥之命隨西平侯沐晟立功自
贖遂勅晟曰都督程逹犯死罪今惜其才特宥之使從
爾立功盖其才足當一面其餘文武官有罪發立功者
各量罪之輕重察才之高下而用之用當其才成功可
必既而顧侍臣曰君人之道犯極惡則不宥有小善亦
不棄人孰無過論小過而棄大善則為善者怠亦孰無
才若錄小才而免大惡則為惡者肆故惡之難容者乃
不論其才才有可用者乃略其小過如此則善善惡惡
皆不失矣
臣良勝曰繄我祖宗之祥刑也其立法也明慎若此
其用法也平恕若此而矜疑弼教審訊惜才往往行
乎其間無俾大舜專美有虞為法吏者能守立法之
常而推廣用法之意信乎天下無冤民矣
皇明祖訓曰朕自起兵至今日十餘年人情善惡真偽
無不歴涉其中奸頑刁詐之徒情犯深重灼然無疑特
令法外加刑使人知所警懼不敢輕易犯法然此等權
時處置頓挫奸頑非守成之君所當用以後子孫做皇
帝時並不許用黥刺剕劓閹割之刑敢有請用此刑者
將犯人凌遲全家處死
臣良勝曰制法有經用法有權故虞書象以典刑經
之謂也周官治亂國用重典權之謂也聖祖承前元
之亂權以用法撥亂反正之義也而經常示後有如
此訓創業垂統之仁也是以聖子神孫休平翔洽至
我孝皇又刪定明例以輔律令率用平國中典之意
所以衍宗社靈長之慶者端在於此臣故結言之以
申重祖宗好生之德因以警夫興事之臣輙請嚴刑
以濟督責之術者
右衍審刑之制
繫辭曰包犧氏沒神農氏作斵木為耜楺木為耒耒耜
之利以教天下盖取諸益
朱熹曰天下之益莫大於此
臣良勝曰耕穫之益益在下也貢賦之益益在上也
惟下之益上乃益矣
禹貢曰五百里甸服百里賦納總二百里納銍三百里
納秸服四百里粟五百里米
蔡沉曰甸服畿内之地也甸田服事也以皆田賦之
事故謂之甸服五百里者王城之外四面皆五百里
也禾本全曰總刈禾曰銍半藁也半藁去皮曰秸謂
之服者三百里内去王城為近非惟納總銍秸而又
使之服輸將之事也獨於秸言之者總前二者而言
也粟榖也内百里為最近故并禾本總賦之外百里
次之只刈禾半藁納也外百里又次之去藁粗皮納
也外百里為遠去其種而納糓外百里為尤遠去其
榖而納米盖量其地之遠近而為納賦之輕重精粗
也此分甸服五百里而為五等者也
臣良勝曰此貢法田賦之制止於王畿五百里則遠
於五百里有土貢無田賦矣至後秦漢漕粟關中率
二十鍾而致一鍾盖有賦之於千萬里之遠者無復
以五百里為限矣
公劉詩曰篤公劉既溥既長既景迺岡相其隂陽觀其
流泉其軍三單度其隰原徹田為糧度其夕陽豳居允
荒
臣良勝曰周之興也自豳始也易於剥象曰君子以
厚下安宅於益爻曰利用為依遷國然則非剥不遷
也非益不遷也公劉居邠迫西狄之禍匪居匪康其
剥甚矣今而遷豳相土地之宜為田宅之利為益大
矣若其測景以正位相岡以候氣就灌溉之源立井
田之法三軍之賦於是焉定百畆之徹於是焉立雖
遷國邑而居然經制有天下之略有萬世之規在故
後文王作豐曰豐水東注四方攸同武王遷鎬曰自
東自西自南自北無思不服周公體國經野田以是
食賦以是兵徹法之行率循公劉之舊至於相度之
宜亦遵用而不能廢其卜洛則曰澗水東瀍水西惟
洛食大司空土圭測騐則天地之所合也四時之所
交也風雨之所會也隂陽之所和也是故相其隂陽
觀其流泉之遺也若衛文望楚與堂降觀于桑韓獻
子謂郇瑕土薄水淺有沉溺重膇之疾新田土厚水
深居之不疾又周公卜洛之遺也惟我聖祖龍飛淮
甸而劉基曰鳳陽雖帝鄉然非置都之地乃卜金陵
則郭璞所云江東分王三百年之應也文皇遷于北
都雖因潛邸適當朱熹所謂冀州風水之域盖山脉
自雲中發脊為祖脊以西水西流入于河脊以東水
東流入于海華山聳右泰山聳左嵩山居中而前又
前列淮南諸山又前列江南諸山又前列五嶺按圖
審勢今所都為最協或曰熹所云盖古冀州則又曰
河東地形極好乃堯舜禹之故都今河中府是也嗚
呼聖王繼統立極固有先天而天弗違後天而奉天
時者南都之建先天者也北都之遷後天者也相度
之宜亦公劉周公之遺法也臣叙田賦而牽比及於
遷都者貢法甸服皆以王畿為中而禹都朔南暨聲
教訖則五百里亦存其法制之常非必四方均正如
是今所都猶禹制也商制無所考見而公劉度田本
乎商助又為周制徹法之始故牽連書之以存其故
焉爾
初税畆
公羊氏曰初者何始也税畆者何履畆而税也初税
畆何以書譏何譏爾譏始履畆而税也何譏乎履畆
而税古者十一而藉什一者天下之中正也多乎十
一大桀小桀寡乎十一大貊小貊十一者天下之中
正也什一行而頌聲作矣
用田賦
左氏曰季孫欲以田賦使冉有訪諸仲尼仲尼曰丘
不識也三發卒曰子為國老待子而行若之何子之
不言也仲尼不對而私於冉有曰君子之行也度於
禮施取於厚事舉其中歛從其薄如是則以丘亦足
矣若不度於禮而貪冒無厭則雖以田賦將又不足
且子季孫若欲行而法則周公之典在若欲苟而行
又何訪焉
哀公問於有若曰年飢用不足如之何有若對曰盍徹
乎曰二吾猶不足如之何其徹也對曰百姓足君孰與
不足百姓不足君孰與足
朱熹曰民富則君不至獨貧民貧則君不能獨富有
若深言君民一體以止公之厚歛為人上者所宜深
念也
孟子曰夏后氏五十而貢殷人七十而助周人百畆而
徹其實皆什一也徹者徹也助者藉也
朱熹曰夏時一夫受田五十畆而每夫計其五畆之
入以為貢商人始為井田之制以六百三十畆之地
畫為九區區七十畆中為公田其外八家各受一區
但藉其力助耕公田而不復税其私田周時一夫受
田百畆鄉遂用貢法十夫有溝都鄙用助法八家同
井耕則通力合作收則計畆均分故謂之徹其實皆
什一者貢法固以十分之一為常數助法乃是九一
而商制不可考周制則公田百畆中以二十畆為廬
舍一夫所耕公田實計十畆通私田百畆為十一分
而取其一則又輕於十一矣竊料商制亦當類此而
以十四畆為廬舍一夫實耕公田七畆是亦不過十
一也
臣良勝曰三代之制足民以田足國以賦中正之道
此其大較也然自宣公税畆而十取其二哀公用賦
而軍足於農賦民之政壊矣至戰國時諸侯兼并惡
經界之病已有去其籍則受田之制壊矣由賦政之
壊而有鄭子産之丘賦魏文侯之增租田制之壊而
有李悝之盡地力商鞅之開阡陌天下後世無復先
王之舊矣臣於冉求有追責焉魯國之政惟在季氏
桓子之卒遺言必召仲尼康子乃召冉求今而加賦
必命以訪仲尼則其心有慕而不安於所為也哀公
又問於若亦心有所疑而不安於所為也使求於季
氏能申仲尼之意而善道之則田賦之用已矣且哀
公之謂用不足者非直以年飢也以是為名爾魯國
分於三家季氏盡征其二叔孫臣其子孟氏臣其子
弟之半而貢於公固宜公之有不足也有若對以盍
徹則正賦治徹於是焉一舉而正私家張公室乃仲
尼所謂周公之典在則宣公之失可救而後之效尤
者亦或省矣知不及此而徒以加賦附益為能此仲
尼所以曰非吾徒也臣故曰於求有追責焉
漢光武詔曰頃者師旅未解用度不足故行十一之税
今軍士屯田粮儲稍積其令郡國收見田租三十税一
如舊制
臣良勝曰賦民之薄未有甚於漢制者也然自漢文
恭儉國用以饒故或賜民田租之半或通賜焉而當
時家給人足都鄙京師粟陳貫朽塞下積貯人行晁
錯之策而邊食足支五歲率以受爵免罪取充於田
賦無與至景帝而三十税一以為常議者或謂非中
正之道不可以常然而君子之取民也與其失之厚
也寧薄
光武時以天下墾田多不以實自占又戶口年紀互有
增减乃詔下州郡檢覈於是刺史太守多為詐巧苟以
度田為名聚民田中并度廬屋里落民遮道啼呼或優
饒豪右侵刻羸弱時諸郡各遣使奏事見陳留吏牘上
有書視之云穎川弘農可問河南南陽不可問帝詰吏
由吏不肯服祇言於長夀街上得之帝怒時皇子東海
公陽年十二在幄後言曰吏受郡敕當欲以墾田相方
爾帝曰即如此何故言河南南陽不可問對曰河南帝
城多近臣南陽帝鄉多近親田宅逾制不可為凖帝令
虎賁將詰問吏吏乃首服如東海公對
臣良勝曰以光武起自民間周知物情而覈田之令
吏恣欺㒺有如此者則在其極闇弱聽人所為如方
田保甲之令祇擾民爾但當時究心民隱故王成偽
增戶口興此弊端皆於奏使得之庶幾幽隱必逹後
世高拱穆清而曰所貴乎人主者人不識其面乂當
何如
董仲舒䟽曰古者税民不過十一其求易供使民不過
三日其力易足民財内足以養老盡孝外足以事上供
税下足以畜妻子極愛故民說從上至秦則不然用商
鞅之法改帝王之制除井田民得買賣富者田連阡陌
貧者無立錐之地又專川澤之利管山林之饒荒滛越
制踰侈以相高邑有人君之尊里有公侯之富小民安
得不困又加月為更卒已復為正一歲屯戍一歲力役
三十倍於古田租口賦鹽鐵之利二十倍於古或耕豪
民之田見税十五故貧民常衣牛馬之衣而食犬彘之
食重以貪暴之吏刑戮妄加民愁無聊亡逃山林轉為
盜賊赭衣半道斷獄歲以千萬數漢興循而未改古井
田法雖難卒行宜少近古限民名田以贍不足塞兼并
之路鹽鐵皆歸於民去奴婢除專殺之威薄賦歛省徭
役以寬民力然後可善治也
師丹䟽曰古之聖王莫不設井田然後治乃可平孝文
皇帝承亡周亂秦兵革之後天下空虚故務勸農桑帥以
節儉民始充實未有并兼之害故不為民田及奴婢之
限今累世承平豪富吏民貲類鉅萬而貧弱愈困盖君
子為政貴因循而重改作然所以有改者將以救急也
亦未可詳宜略為限天子下其議丞相孔光大司空何
武奏請諸侯王列侯公主名田各有限關内侯吏民名
田皆無過三十頃奴婢無過三十人期盡三年犯者沒
入官時田宅奴婢賈為減賤貴戚近習不便也
臣良勝曰觀二䟽則漢之民田無幾而民之困賦亦
甚文景寬征之後厄於武帝之虚耗賊莽紛更之後
宜有光武之復初也嗟夫一治一亂理數之常然必
極而後變變而通之存乎其人以莽奸雄竊據狹小
漢制更為疎闊更名天下田曰王田奴婢曰私屬不
得買賣男口不盈八而田過一井者分餘田予隣族
君子謂不可以莽所嘗為而指以為非固也然臣以
為莽實未嘗為假虚器以飾名爾其號阿衡啓金縢
作大誥更王田無非託周公故迹以文奸豈其實有
是政而可非哉信有之必無光武復漢制之詔也
唐高祖初定均田租庸調云丁中之民給田一頃篤疾
減十之六寡妻妾減七皆以十之三為世業八為口分
每丁歲入租粟二石調隨土地所宜綾絹絁布歲役二
旬不役則收其傭日三尺有事而加役者旬有五日免
其調三旬租傭俱免水旱蟲霜為灾十損四以上免租
損六以上免調損七以上課役俱免
唐太宗嘗讀周官書辨方正位體國經野設官分職以
為民極之言慨然嘆曰不井田不封建不足以法三代
之治
臣良勝曰太宗亦有志於井田封建之治者封建沮
於羣臣之議而井田遂不復有所施張惜也但其言
曰君依於國國依於民刻民以奉君猶割肉以充腹
飽而身斃君富而國亡矣故其致治斗米三四錢行
旅無賫粮外戶不閉裕民之政固亦效矣
李翺平賦書曰人皆知重歛之為可以得財而不知輕
歛之得財愈多也何也重歛則人貧人貧則流者不歸
而天下之人不來由是土地雖大有荒而不耕者雖耕
之而地力有所遺人日益困則日益匱是謂棄天之時
遺地之利竭人之財如此者雖欲為社稷之事建不朽
之功誅暴逆而威敵國徒有其心豈可得耶故輕歛則
人樂其生人樂其生則居者不流而流者日來居者不
流而流者日來則土地無荒桑柘日繁盡力耕之地有
餘利人日益富兵日益強四鄰之人歸之如父母雖欲
驅而去之豈可得耶是以與之安而居則富而可教危
而守則人皆自固孟軻所謂率其子弟攻其父母自有
生民以來未有能濟者也秦滅古法隳井田而夏殷周
之道廢相承滋久不可卒復翺是以取可行於當時者
為平賦書而什一之法存焉凡為天下者視千里之都
為千里之都者視百里之州為百里之州者起於一畆
之田六尺謂之步二百有四十步謂之畆三百有六十
步謂之里方里之田五百有四十畆十里之田百萬四
千畆百里之州五十有四億畆千里之都五十有四百
億畆方里之内以十畆為之屋室徑路牛豚之所息葱
韮蔬菜之所生植里之家給焉一畆之田以彊并弱水
旱之不時雖不能盡地力者歲不下粟一石公索其十
之一凡百里之州有田五十有四億畆以一十九億四
萬有四千畆為之州縣城郭通川大塗畎遂溝澮丘莽
鄕井屋室徑路牛豚之所息䓤韮蔬菜之所生植餘田
三十四億五萬有六千畆畆率十取粟一石三十四萬
六千有六石以貢于天子以給州縣凡執事之禄以供
賓客以輸四方以禦水旱之灾皆足于是矣
劉晏以戶口滋多則税賦日廣其理財常以養民為本
先是運關東糓入長安者以河流湍悍率一斛得八斗
至者則為成勞受優賞晏以為江汴河渭水力不同各
隨便宜造運船教漕卒江船逹揚州汴船達河隂河船
逹渭口渭船逹太倉其間緣水置倉轉相受給自是每
歲運糓或至百餘萬斛無斗升沉覆者船十艘為一綱
使軍將領之十運無失授優勞官
歐陽修贊曰人生之本食與貨而已知所以取人不
怨知所以予人不乏道御之而王權用之而霸古今
一也劉晏因平準法幹山海排商賈制萬物低昂操
天下贏貲以佐軍興雖治兵數十年歛不及民而用
足唐中僨而復振晏有勞焉可謂知取與矣
胡寅曰劉晏言利之臣君子所不道也而其言有不
可廢者一曰集衆務在得人勾檢簿書出納錢糓必
委之士類吏惟書符牒而已此不可獨施之轉運事
也二曰戶口多則貢賦廣故其理財以養民為先此
雖為守為令皆當力行者也三曰官多則民擾但於
出鹽之鄕置監官自餘州縣不復置故雖天下吏員
皆當減省不貴多也四曰論大事不計小費凡事必
為永久之慮此又合孔子所謂見小利則大事不成
無遠慮則必有近憂也五曰事無閑劇必于一日中
決之凡獄訟文移自上行下未有不以決遣為利滯
淹為害者也此晏可法之五事也
後周世宗嘗夜讀書見唐元禎均田圖慨然嘆曰此致
治之本也王者之政自此始乃詔頒其圖法使吏民先
習知之期以一歲大均天下之田
臣良勝曰世宗有志於復均田之制似非五代主也
且其延儒學考制度修禮樂正刑統皆存遠略毁佛
寺三千三百三十陸所即儀鑄錢斷識不疑王環以
不降賞劉仁瞻以堅守錄棄馮道疎張美好惡予奪
皆非衰世之所宜有司馬光以為近於王道之無偏
無黨則似過矣世宗以明察威世用法過嚴羣臣職
事小有不舉必寘之刑是以七齡嗣帝而託孤寄命
更無其人終歸於亡而已
宋真宗時陳恕久領三司使帝命條具中外錢榖以聞
恕久不進屢詔促之恕對曰陛下富於春秋若知府庫
充實恐生侈心是以不敢進也帝嘉之至是以疾辭帝
曰卿求一人可代者聽卿去爾恕薦寇凖凖檢恕前後
改革興立之事類以為册及其所出榜别用新板躬至
恕第請判押恕亦不讓一一押之自是計使無不循其
舊貫
龜鑑曰陳晉公不答錢穀之問而曰天子富於春秋
若知府庫充實恐生侈心仁人之言其利溥哉何其
簡而切婉而直邪嗚呼丁謂上景德會計錄而封禪
定林時上祥符會計錄而天書成陳公之為慮遠也
臣良勝曰宋興田制無改於舊故太祖受命但聞賑
貸諸州勸課農桑而已積三世至真宗而恕之所掌
必甚殷富是以不上恐生侈也大端太祖立國之初
恒任義理而諸臣亦多以儒學進率恥言利故恕不
具聞準亦循其故案無所興革但循其故而足非惟
恕之事君可法而凖之繼恕亦可法也丁謂林時已
不足言安石用於神宗方欲以經術為經世務而首
事青苗錢大變舊章而祖宗之法幾於大廢非特恕
凖之罪人又謂時之罪人也
蘇洵田制論曰今雖使富民皆奉其田而歸諸公乞為
井田其勢亦不可得何則井田之制九夫為井井間有
溝四井為邑四邑為丘四丘為甸甸方八里旁加一里
為一成成間有洫其地百井而方十里四甸為縣四縣
為都四都方八十里旁加十里為一同同間有澮其地
萬井而方百里百里之間為澮者一為洫者百為溝者
萬既為井田又必兼備溝洫溝洫之制夫間有遂遂上
有經十夫有溝溝上有畛百夫有洫洫上有塗千夫有
澮澮上有道萬夫有川川上有路萬夫之地盖三十二
里有半其間為川為路者一為澮為道者九為洫為塗
者百為溝為畛者千為遂為經者萬此二者非塞溪壑
平澗谷夷丘陵破墳墓壊廬舍徙城郭易疆隴不可為
也縱使能盡得平原廣野而遂規畫於其中亦當驅天
下之人竭天下之粮窮數百年專力於此不治他事而
後可以望天下之地盡為井田盡為溝洫而又為民作
屋廬於其中以安其居而後可噫亦已迂矣井田成而
民之死其骨已朽矣
臣良勝曰若洵之論則井田之制決不可復也臣愚
以為今雖井田克復如三代之舊決不能行也古者
封建諸侯世國大夫世禄不若後世郡縣吏禄之煩
也兵農為一不若後世邊鄙兵衛之養也力役有數
家征三人歲不過三日不若後世征輸調發供億之
浩也故臣愚以為欲行井田須自復封建始復封建
則必削郡縣罷官吏省兵衛弛貢舉諸凡供億力役
一切革絶而後可言也迂儒曲士恒欲法古以徼時
論而不知深究以益時惑幸聖明裁察
林勲本政書曰國家兵農之政宜倣井田之制使民一
夫占田五十畆其有羡田之家毋得市田其無田與游
惰未作者皆驅之使為隸農以耕田之羡者而雜組錢
榖以為什一之税每十六夫為一井每井賦二兵馬一
匹匹婦之貢絹三尺緜一兩非蠶鄉則布六尺麻二兩
其後朱熹甚愛其書陳亮亦曰此書考古騐今思慮周
密世之為井田之學者無加
理宗時賈似道以國計困於造楮富民困於和糴思有
以變法而未得其說知臨安府劉良貴浙西轉運使吳
勢獻買公田之策似道乃命侍御史陳堯道正言曹孝
慶上疏言一事行而五利興帝從之詔買公田置官田
以劉良貴提領陳訔為檢察副之良貴請下都省嚴立
賞罰究歸併之弊帝曰求免和糴無如買逾限之田為
良法然東作方興權俟秋成施行似道憤言上疏乞去
何夢然陳堯道力勸帝勉留帝遂詔似道視事帝曰當
始於浙西諸路視以為則似道乃條陳其制帝悉從之
似道首以己田在浙西者萬畆為公田倡
臣良勝曰青苖之法實亡北宋而安石主之時則有
若吕惠卿為之附和李參為之倡首也公田之法實
亡南宋而似道主之時則有若劉良貴吳勢為之獻
策陳堯道曹孝慶為之役徒也據其初論猶為足軍
餉省和糴停楮幣平物價安富屋有所利也其後至
抑買民田大損其價假以度牒告身遂成公奪有司
爭相迎合以買田多者為功皆偽增租數至有不足
復取足於田主六郡之民無不失業蕩家者至似道
竄逐而葉李贈言曰公田關會今何處仔細思量真
自誤似道俯首謝之悔何及焉人臣謀國務於變法
奪民尚戒之哉
聖祖謂中書省臣曰予嘗親歷田野見人民凋弊土地
荒蕪失業者多盖因久困兵革生息未遂譬之觸熱者
思得清凉冒寒者思就温燠為之上者固當念之且如
太平應天宣城乃吾渡江開創之地供億先勞之民其
有租賦宜與量免少甦民力省臣傅瓛對曰恤民王者
善政主上念之及此真發政施仁之本也民之受賜如
大旱之得霖雨其善當何如聖祖因嘆曰吾昔在軍中
嘗乏粮空腹出戰歸得一食雖甚粗糲食之甚甘今尊
居民上飲食豐美未嘗忘之況吾民居於田野所業有
限而又供需百出豈不重困於是免太平府租賦二年
應天宣城等租賦一年
洪武三年濟南府陳修上言北方郡縣近城之地多荒
蕪宜召鄕民無田者墾闢戶率十五畆又給二畆與之
種蔬有餘力者不限頃畆皆免三年租税其馬驛巡檢
司急逓舖應役者各於本處開墾無牛者官給之守禦
軍中遠者亦移近城若王國所在近城存留五里以備
練兵牧馬聖祖從之
臣良勝曰元政不綱賦政無藝聖祖繼治視之先代
革命可以因其故習者萬倍其難也然觀其賜大平
諸郡之租則所以寬南方之民可占也觀其從濟南
之議則所以來北方之民可占也聖人之心真天地
之覆幬也然以輿圖既廣戶歷為難而當時奉行之
吏寬嚴異志其間貢賦厚薄庸有未盡當於聖心者
即如處州之賦舊額一萬三千石及軍興而加至十倍
御史中丞章溢言之聖祖曰吾勞處民久矣遂從其
舊尚書周忱撫治江南亦奏減官田額八十餘萬石
宣廟可之故天下之賦因時損益如是類者甚衆
然終不敢損上供之數吾民得遂生養於今百七十
年誠不知帝力何有於我也
右衍田賦之制
師貞丈人吉无咎
朱熹曰師兵衆也下坎上坤坎險坤順坎水坤地古
者寓兵于農伏至險於大順藏不測於至静之中又
卦惟九二一陽居下卦之中為將之象上下五隂順
而從之為衆之象九二以剛居下而用事六五以柔
居上而任之為人君命將出師之象故其卦之名曰
師丈人長老之稱用師之道利於得正而任老成之
人乃得吉而旡咎戒占者必如是也
六月詩曰六月棲棲戎車既飾四牡騤騤載是常服玁
狁孔熾我是用急王于出征以匡王國
朱熹曰成康既沒周室寢衰八世而厲王胡暴虐周
人逐之出居于彘玁狁内侵逼近京邑王崩子宣王
靖即位命尹吉甫帥師伐之有功而歸詩人作歌以
叙其事如此司馬法冬夏不興師今乃六月而出師
者以玁狁甚熾其事危急故不得已而王命於是出
征以正王國也
臣良勝曰師者聖人之所甚重也故師出以喪禮行
命下之日三軍涕泣無非以哀敬為本也宣王興衰
撥亂之主而六月出師豈其所得已哉當玁狁内侵
宗社安危所係疆宇之大變生民之大患有不能以
一息以自安者是以寧冒出師之戒而不忌也禮稱
墨衰絰而即戎伯禽有為為之也是門庭之寇雖視
喪而金革之事無避也李晉王薨梁兵壓境而莊宗
有夾寨之師周太祖殂契丹入寇而世宗決高平之
戰君子曰君行為顯親臣行為愛君況宣王之師宗
社安危所繫又何以時月之制為限哉然曰以正王
國非正王國則古制固有不可違者亦詩人之微意
也
周官司馬掌邦政統六師平邦國
蔡沉曰夏官卿主戎馬之事掌國征伐統御六軍平
治邦國平謂強不得凌弱衆不得暴寡而人皆得其
平也軍政莫急於馬故以司馬名官何莫非政獨戎
政謂之政者用以征伐而正彼之不正王政之大者
也
臣良勝曰玩易之占則知用兵之常也考詩之故則
知用兵之變也守周官之職則知兵務之重而不可
輕也
周禮司馬法曰井十為通通為匹馬三十家士一人徒
二人通十為成成百井三百家革車一乘士十人徒二
十人天子畿方千里提封百萬井定出賦六十四萬井
戎馬四萬匹故稱萬乘之主春振旅以蒐夏茇舍以苖
秋治兵以獮冬大閱以狩講武事焉
齊桓公用管仲作内政而寓軍令五家為軌軌為之長
十軌為里里有司四里為連連為之長十連為鄕鄕有
良人以為軍令是故五家為軌故五人為五軌長率之
十軌為里故五十人為小戎里有司帥之四里為連故
二百人為卒連長帥之十連為鄕故二千人為旅鄕良
人帥之五鄕一帥故萬人為一軍五鄕之帥帥之
成公元年三月作丘甲
胡安國曰作丘甲益兵也古者九夫為井四井為邑
四邑為丘四丘為甸甸地方八里旁加一里為成所
取於民者出長轂一乘此司馬法一成之賦也為齊
難作丘甲益兵偹敵重困農民非為國之道其曰作
者不宜作也唐太宗問李靖楚廣與周制何如靖曰
周制一乘步卒七十二人甲士三人以二十五人為
一甲凡三甲共七十五人然則一丘所出十有八人
積四丘而具一乘爾今作丘甲者即丘出一甲是一
甸之中共百人為兵矣
汪克寬曰兵制之變始壊於齊之内政而家一人焉
繼壊於晉之州兵而家五人焉長勺之戰桓公自謂
帶甲十萬車五千乘楚薳啓疆有晉十家九縣長轂
九百其餘四十餘守四千叔向亦謂寡君有甲車四
千乘則兵制之增益於古可知矣厥後楚之乘廣魏
之武士秦之戍卒窮兵極詐以快貪殘而孫吳商白
之徒皆身誅戮於前而國滅亡於後然兵農既分更
歴千載雖有明君賢臣不能復古亦可嘆哉春秋作
丘甲之書垂戒深矣
漢高祖踵秦置材官於郡國京師有南北軍南軍為宫
城兵衛尉主之北軍為京城兵中尉主之南北二軍不
出民兵散在郡國有事以羽檄召之以偹軍旅有輕車
騎士材官樓船之别平地用車騎山陵用材官水泉用
樓船以秋後講肄課試之
文帝躬戎服親御鞍馬從六郡良家材官之士騎射上
林講習戰陣聚天下精兵於壩上棘門細柳
武帝平百粤内增中壘屯騎步兵越騎長水胡騎射聲
虎賁八校外有樓船皆歲時講肄
光武以幽冀并兵定天下始於黎陽立營領兵騎常千
人以謁者監之號黎陽兵而京師南北軍如故
唐高祖置府兵其制始於西魏後周而備於隋為十二
衛帝因之置驃騎車騎兩將軍領之析關中為十二道
皆制府兵以隸後改道為軍其法一寓於農每軍置將
副各一人以督耕戰以車騎府統之及天下既定廢十
二道改驃騎為統軍車騎為别將
唐太宗更號統軍為折衝都尉别將為果毅都尉諸府
總曰折衝府兵天下十道置府六百二十四而關内二
百六十有一皆以隸諸衛凡府三等兵千二百為上千
人為中八百人為下府置折衝都尉一人左右果毅都
尉各一人長吏兵曹别將各一人校尉六人士以三百
人為團團有校尉五十人為隊隊有正十人為火火有
長每人甲兵裝粮皆自備并其介胄戎具藏於庫有所
征行則視其人而出給之
唐玄宗時宰相張說請一切募士宿衛號曰彍騎分隸
十二衛總十二萬人為六番
唐兵志曰夫置兵所以止亂及其弊也適以為亂又
其甚也至困天下以養亂而遂至於亡焉盖唐有天
下三百年而兵之大勢三變其始盛時有府兵府兵
後廢而為彍騎彍騎又廢而方鎮之兵盛矣及其末
也強臣悍將兵布天下而天子亦自置兵于京師曰
禁軍其後天子弱方鎮強而唐遂以亡矣
范祖禹曰唐制諸衛府兵有為兵之利而無養兵之
害田不井而兵猶藏於民後世最近古而便於國者
也開元之時其法寢隳非其法不善盖人之失也張
說不究其所以而輕變之兵農既分其後卒不能復
古則說之為也夫三代之法出於聖人及其末流亦
未嘗無弊救之者舉其偏以補其弊而已若并其法
廢之而以私意為一切苟簡之制則先王之法其存
者幾何天下之務常患於議臣之好改舊章此所以
多亂也
吕祖謙曰太宗既分天下為十道以軍鎮城戍之兵
為十二道而置使處之總之以都督者此其為方鎮
已成之兆特待時而張爾以天下之極邊為天下之
重鎮而撫之以都督其品秩與十六衛將軍同乃在
六尚書之上而與左右僕射為一流所謂五大不在
邊者果若是乎天寳之際沿邊置十節度經略使凡
鎮兵四十九萬馬八萬餘匹而安禄山遂以范陽反
當是時府兵之法已再壊矣其初壊也張說募兵補
之謂之彍騎又其壊也折衝諸府無兵可交李林甫
遂停上下魚書但有兵額存爾而六軍宿衛皆市人
不復受甲更此二壊掃地無餘於是外兵盛強其反
者以鎮兵討平之者亦以鎮兵而居重御輕之意不
復存矣今謂唐兵三變之說者曰府兵變而為彍騎
則可謂彍騎變而為藩鎮特未之考爾
蘇軾曰唐太宗既平天下分四方之地盡以沿邊為
節度使而范陽朔方之兵皆𢃄甲十萬上足以制邊
鄙之難下足以偹匹夫之亂内足以禁大臣之變而
將帥之臣常不至於叛者内有重兵之勢以預制之
也貞觀之際天下之兵八百餘府而在關中者五百
舉天下之衆而後能當關中之半然而朝廷之臣亦
不能至於乘隙伺釁以邀大利外有節度之權以破
其心也故外之節度有周之諸侯外重之勢而易置
從命得以擇其賢不肖之才是以人君無征伐之勞
而天下無世臣暴虐之患内之府兵有秦之關中内
重之勢而左右謹飾莫敢為不義之行是以上無逼
奪之虞下無誅絶之禍盖周之諸侯内無府兵之威
故䧟於逆亂而不能以自止秦之關中外無節度之
援故脅於大臣而不能以自立有周秦之利而無周
秦之害形格勢禁内之不敢為變而外之不敢為亂
未有如唐制之得者也天寳之際府兵四出而德宗
之世禁兵皆戍趙魏是以禄山朱泚得至于京師由
此觀之唐之衰其弊在於外重而外重之弊起於府
兵之在外非制之失乃後世之不用也
肅宗以内侍魚朝恩領神策軍悉以其半歸禁中然尚
未得與北軍齒至是魚朝恩以神策軍從上屯苑中其
勢寢盛分為左右廂居北軍之右朝恩既典禁兵寵任
無比勢傾朝野上令元載為方略擒而縊殺之
胡寅曰古今皆謂宦官難去者以其掌兵也是則然
矣而或不然輔國元振朝恩相繼掌兵氣勢隆重然
代宗去之而無肘腋反噬之變是知宦官非難去顧
人主之喜怒何如耳其至於無可奈何者以人主無
意於可為之時及不可為然後為之故也
宋太祖監五代方鎮之弊聚勁兵於京師定軍制紀律
詳盡其軍制親衛殿禁之名其營立龍虎日月之號分
領於殿前侍衛二司尋詔二司揀其驍勇者升為上軍
瘦弱者退為剰員令諸路選所部兵送至闕下以補其
缺後復簡強壯者為之兵樣散降諸道令依樣招收長
吏部送詣闕分隸諸軍帝御講武殿親臨試之其法刻
木為箭鏃褁以氊罽命引強者兩兩相射又以木挺為
馬撾施韋鞘俾馳騎相擊皆取其不避者分等級以遷
隸之又出内庫錢募諸軍子弟數千人鑿大池於京城
之南引蔡水注之造樓船選精卒號水虎捷習戰池中
又詔諸道選材力技藝過人者收隸禁軍以備宿衛厚
其粮賜常躬自較閱訓練皆以一當百
太宗親閱諸軍參考勞績升詘之曰兵雖衆苟不簡閱
與無兵同先帝訓練之方咸盡其要朕因講習漸至精
銳倘統帥得人何敵不克又幸金明池觀習水戰曰示
不敢忘戰爾
臣良勝曰漢武帝時征越嶲欲通身毒國而為昆明
所蔽昆明有滇池方三百里故武帝鑿池象之以習
水戰期必取之也太祖之鑿金明池以習戰者為取
江南猶武帝意也太宗相承以為習練之常其後真
宗復選江淮水軍習之而淮南諸州亦選教習欲何
為哉是乃為南渡之兆爾
神宗以唐李靖兵法無全書而見之通典命王震解釋
又令内侍李憲以馬步教習之謂憲曰黃帝制八陣武
侯造圖桓温以為常山蛇勢盖即九軍陣法韓擒虎以
授靖時知者多故作六花陳八陳即九軍九軍方陳也
六花陳即七軍七軍圓陳也陳以圓為體方陳者内圓
外方圓陳者内外俱圓六軍者左右虞候各一軍為二
虞候左右廂各二軍為四廂軍與中軍為七軍八陳者
加前後二軍共為九軍朕采古酌今營陳同一法止曰
營行曰陳營為正陳為竒也
臣良勝曰神宗垂情兵事亦已久矣思欲試而用之
故王韶上平虜策即以為竒謀而安石揣知其意青
苖保甲無非假足食足兵以為熙河之役之費也故
韓琦曰始為陛下謀者必曰祖宗以來因循苟且治
國之本當先富強則可以拓土宇收復唐之故疆可
謂得其心矣然當時文武重望不乏其人而制法典
兵一付之内侍李憲此其不足以有為即是可占至
契丹使至剖地畀之而不知有所制馭則平時坐談兵
陳何為也哉
聖祖經理淮甸親閱將士命鎮撫居明率軍士分隊習
戰勝者賞銀十兩其傷而不退者亦勇敢士賞銀有差
且徧給酒饌勞之仍賜傷者醫藥因諭之曰刃不素持
必致血指舟不素操必致傾溺弓馬不素習而欲攻戰
未有不敗者吾故擇爾等練之今爾等勇徤若此臨敵
何憂不克爵賞富貴惟有功者得之顧謂起居注詹同
等曰兵不貴多而貴精多而不精徒累行陳近聞軍中
募兵多冗濫者吾特為戒之冀得精銳庶幾有用也
臣良勝曰立法彷古也而議法有不必泥於古者也
守法從古也而行法有不必泥於古者也古以井田
具賦農夫為兵時有車戰之法也約日交綏曲直勝
負兵用而不用將戰而不戰以農為兵而可也自荀
吳敗狄毁車崇卒乘為參伍後世變詐相尚若復籍
農以兵是驅犬羊以填飢虎之喙也古無重鎮置大
帥不在邊時有封建之制也秦當西戎晉當北燕趙
當東夷吳楚當南粤周室居中無重鎮而可也自秦
罷侯置守無所專統疆場之患王室當之若無專使
是土崩而瓦裂之也古者兵無用養器具自偹至張
說募兵宿衛而唐始困民以養兵京師旬日募十三
萬而鎮兵四十九萬開元之前歲供衣粮費不過二
十萬天寳以後歲用衣千二十萬匹粮百九十萬斛
公私勞費已不克堪至宋蘇軾又曰自唐以來民不
知兵兵不知農農出糓帛以養兵兵出性命以衛農
天下便之雖聖人復起不能易也酌之古今參之論
議則兵戎之制固有權度於胷中如聖朝之制參伍
錯綜皆擇善而從之者也若京營禁兵隸十二萬即
宋集勁兵于京師之制也而别有親軍宿衛捕卒班
操又漢南北軍之制也薊州保宣定府三鎮連十萬
衆並實畿甸呼吸可應即秦關中重内之制也遼東
鎮兵七萬有畸以制東徼大同延綏寧夏甘肅四鎮
聯絡一十八萬以禦西北五鎮分隸僅足以當京營
畿甸之數雖建帥府而兼以文吏統之即唐藩鎮之
兵而非藩鎮之帥也南郡中都留守隸衛兵八萬有
畸山東入衛京班餘三千三百有畸山西一萬九千
五百有畸陜西二萬三千九百有畸河南入衛京班
餘一萬五千九百有畸浙江三萬九千九百有畸江
西一萬二千七百有畸湖廣七萬一千六百有畸四
川九千六百有畸福建四萬八千二百有畸廣東三
萬九千四百有畸廣西一萬二百有畸雲南八萬一
千四百有畸貴州三萬二千九百有畸卒隸衛所即
唐府兵之制而都司所掌猶折衝府之遺也宣調應
時如身之使臂臂之使指萬無尾大不掉之患所養
之費皆出於民而邊鎮之儲又兼之以鹽𣙜飛輓則
亦不專於民也北衛之有班操南衛之有漕卒習勞
居守水陸應援率有長慮深識行乎其間參之既往
殆無遺慮矣祖宗貽謀真萬世之長策也法久而弊
雖三代亦所不免要之用法之弊非立法之弊也凡
今言弊者必曰京軍不可用邊軍不可缺二者而已
盖以京軍習於晏安掌於貴將一旦驅以從事更須
邊卒護持萬有成功攘奪稱首邊伍時發清勾多是
南方孱弱不耐寒勞尋復逃散屢補屢逃逓年幇解
誠為無益於軍有損於民者也然而法不能以盡廢
伍不可以長虚若在邊用曹瑋以廢地募軍之法則
舍餘軍餘補其正伍全粮全賞足以養生餘力餘地
可致殷盛人或樂從原額可足其驍騰慣戰視新補
罷卒一人而當十矣何患邊卒之多缺乎京營之將
必選久歷戰陣之人或用种師道銀的教射之法處
以優任免其輕罰日久人慕技業專精宋初禁軍一
以當百何今日京軍獨不可用乎二弊之除正煩方
尺之令爾但臣嘗聞范祖禹曰天下之患每生議臣
之好亂舊章是則又有可憂者
御史中丞章溢子存道部鄕兵萬五千人從李文忠入
閩閩平詔存道以兵從海道北征溢持不可曰鄉兵農
人爾許以事平歸農今復調之是爽信也繼論曰兵已
入閩者俾還鄉里昔嘗叛之民宜籍為軍使北征一舉
而恩威著矣上喜曰孰謂儒者果迂闊哉非先生為朕
一行無能成此事者
永樂十八年將西征親藩奏江西所垜集民兵可徵
出奏示學士楊榮對曰陛下已命罷之今復徵非信遂
寢
臣良勝曰孔子有云足食足兵民信之矣自古皆有
死民無信不立信之重於兵也審矣國初君臣當戎
馬急遽中而論議施罷必主於信真得孔子之心也
洪武四年春正月聖祖謂中書省臣曰今日天寒有甚
於冬京師尚爾況北邊荒漠之地冰厚雪深吾守邊將
士甚艱苦中書其以府庫所儲布帛製緜襖運赴蔚朔
寧夏等處以給將士省臣對曰守邊將士衣襖歲有常
供無庸再運聖祖曰將士雖有常供朕固知之特以今
天寒異於常時故命加給爾古人一夫不獲引咎在躬
況守邊將士尤朕所深念者其給之勿緩
臣良勝曰天下之兵一也聖祖獨優厚於守邊者盖
有深意存也自封建制廢而天下之禍每起於外自
漢以後募民徙塞至於遣戍雖宰相子弟亦必應行
唐時衣襖皆自宫中製之人君雖深居九重之中而
憂念及萬里之外此邊士所以㤀死也我朝邊士皆
有定籍無更番之擾有衣粮之厚而聖祖推念又復
加賜若是昔楚莊巡撫三軍有如挾纊矧兹實賞其
感激效死當何如哉
文皇謂忠誠伯茹瑺兵部尚書劉㒞曰太祖高皇帝嘗
戒飾諸將校曰軍士家屬既衆月粮有限衣食不足不
免飢寒加以爾等無惻隱之心侵漁私役往往逃亡缺
伍故當時私役者一日追工錢一貫仍論其罪今切慮
内外將校不能撫恤軍士比昔有加所以逃亡者衆自
今計其逃亡之數以論罰如百戶有逃一人者減其俸
之半十人者全不給降充總旗四十人降充小旗五十
人發充軍其千戶逃軍十倍於百戶指揮逃軍五倍於
千戸者減俸逓降一如百戸之例
臣良勝曰方今負經世之略者必曰軍伍日寡法不
能以追補軍官日濫勢不能以裁革故清查條例日
以繁多責數勾解重貽民累一言裁損怨議沸騰宣
廟嘗諭兵部尚書張本曰近年有訴妄解充軍乃有
司之過彼意謂朝廷所重在軍不知民乃國家根本
則清補之弊在昔巳然不知今日又何如也英廟時
軍官俸一季支銀一十四萬餘兩大學士李賢言曰
軍官有增無減如人有生不死無處著矣自古軍功
者雖以金書鐵劵誓以永存然其子孫不一再犯法
即除其國豈有累犯惡罪而不革者今若因循久遠
天下官軍多民少供其賦必至困窮而邦本弱矣上
曰此事誠可慮當徐圖之則軍官之濫在京既然不
知在邊境在天下又何如也臣愚以為存聖祖優厚
邊士之心而舉文皇督責軍職之例又何軍伍日寡
軍官日濫之足憂哉清查之例可以日省俸粮之給可
以日裕所謂足食足兵民信之矣盖不必别創新
法過為危論一取衷祖宗之法而自足也
周官校人掌王馬之政辨六馬之屬曰種馬戎馬齊馬
道馬田馬駑馬天子十有二閑馬六種邦國六閑馬四
種家四閑馬二種
漢文帝初年廐馬止百餘疋下取給於邊郡班氏居塞
則致馬數千羣橋桃居塞則致馬千疋其後邊郡之盛
則三十六苑分置西北邊其良者以給乘輿
武帝征伐繁興益盛養馬以西河上郡為萬騎太守而
馬政始掌於郡二千石矣蓄積廐馬至四十萬自遣衛
霍之師頻出塞馬大耗焉
唐高祖得牝馬三千疋於赤岸澤徙之隴右命太僕張
萬歲掌之萬歲善於其職自貞觀至麟德馬蕃息至七
十萬疋分八坊四十八監置使以領之
玄宗時牧馬二十四萬匹以太僕卿王毛仲為内外閑
廐使少卿張景順副之至四十二萬匹帝東封以牧馬
數萬匹從色别為群望之如雲錦焉
德宗建中元年市關輔馬三萬實内廐元和中命中使
以絹一萬市馬河曲始置四十八監據隴西金城平凉
天水員廣千里繇京度隴置八坊為會計都領其間善
水草腴田以給貧民及軍吏
宋太祖以五代時監牧多廢官失其守國馬不蕃息時
但有左右飛龍院帝始置養馬二務歲遣中使詣邊州
市馬自是閑廐始充
太宗時内廐馬既充牣始分置諸州牧養雍熙初禁邊
臣於邊外市蕃馬勿得虧其直自河北洛陽至許州鎮
凡十八監通利軍十牧草地圖慮多侵民田乃遣中使
檢視畫其疆界又於諸州畜牝馬萬五千匹逐水草放
牧不費芻秣所生駒可資軍用
真宗羣牧司總内外馬政歲遣判官一人巡行諸監取
孳生駒二歲以上者點印之
仁宗時丁度謂羣牧吏上言天聖中牧馬至十餘萬其
後言者以天下無事遂廢八監陜西河東歲市馬一萬
二百猶能補京畿塞下之闕自用兵數年所市馬比常
歲特三之一請下令河東京東京西淮南籍丁壯為兵
處有能畜一戰馬者與免二丁仍不升戶以偹緩急
神宗留意馬政樞密使郤亢以牧馬餘田修稼政以資
牧養之利而羣牧司言馬監草地四萬餘頃今以五萬
為率一馬占地五十畆大名廣平四監餘田無幾宜且
仍舊而原武軍鎮洛陽沙苑淇水安陽東平等監萬七
千頃可賦民以芻豆從之
臣良勝曰兵政以馬為先周官以命夏官之名可知
也歷代修令其法備矣國家法古為治集其善者在
内設太僕寺以總天下馬政率用士人而在外苑寺
長貳亦然時有異擢特用以勵之周命伯冏為大正
其不輕而重可知也市馬於河西猶昔也歲遣巡行
猶昔也攷駒點印猶昔也牧地畫疆猶昔也占畆之
數猶昔也芻豆之賦猶昔也分養諸州猶昔也然而
征行大耗亦猶昔也以為無事而廢監亦猶昔也考
其故而今之利病從可知也臣嘗聞仁廟時兵部尚
書李慶言民間畜馬蕃息請令朝覲正佐官領馬歲
課其駒學士楊士竒奏言非貴賢賤畜之意此令之
失非小遂止已領者准官員乘馬例不責生息由此
觀之則當時馬之充牣將無所容近年以来内廐所
畜損價發賣以省芻秣國馬大耗卒有軍興增價市
補而不得矣諸省之備用畿輔之寄養其弊滋深將
至民逃地廢而莫之為所是不能不煩經國之議以
厪聖明之決也臣敢牽連附議于末曰大叚今之馬
政襲用宋人保馬之法而弊或甚焉宋人聽民願領
今則計戶論丁而配與之宋人免其體量錢及他征
役今則征輸如故也使其有損於民而有益於官猶
或可也今所養馬多不堪乘朋戶輪餵芻秣不時外
瘦中乾馳驟中土已為不任況驅以馳騁於邊塞乎
且養馬著令生必報數死必責償死者未償而生者
捏報歲歲增陪家家困敝朋錢買補公私費耗殆數
十金及領給官軍月支芻豆那移剋減馬随瘦傷展
轉相仍均為虐政故諺云馬領於官者有名而無實
馬養於民者無益而有損或者建議清出原額牧場
水草必為兩便太僕等官誠得如王毛仲張景順者
考其遺法通以時宜昔在民者官牧而給之今在官
者比伍而養之在民粮草照地起科以為買給之費
在軍倒死同伍買償以防剋料之奸縱使未獲其利
亦或可省其&KR0675;矣臣嘗聞宋臣文彦博曰議者欲賦
牧地於農民歛其租課散國馬於編戶責其孳息即
不知所賦之地肥瘠皆可耕乎所歛征賦豐凶皆可
得乎復不知戶配一馬縶之維之皆可蕃息乎既不
蕃息後將何繼乎此皆老成長慮若為今日預言之
者臣故敢并錄以為聖明獻
右衍兵戎之制
盤庚曰兹予大享于先王爾祖其從與享之作福作災
余亦不敢動用非德
蔡沉曰兹我大享于先王爾祖父亦以功而配食于
廟先王與爾祖父臨之在上質之在旁作福作災皆
簡在先王與爾祖父之心我亦豈敢動用非德以加
爾乎
臣良勝曰人臣而配食于先王之廟此崇德報功之
盛典也盤庚推言及其後人亦不敢動用於非德況
當其身乎
洛誥曰伻来毖殷乃命寧予以秬鬯二卣曰明禋拜手
稽首休享
蘇氏曰以黑黍為酒合以鬱鬯所以祼也宗廟之禮
莫盛於祼王使人來戒勅庶殷且以秬鬯二卣綏寧
周公曰明禋曰休享者何也事周公如事神明也
明堂位曰成王以周公為有勲勞於天下是以封周公
於曲阜地方七百里革車千乘命魯公世世祀周公以
天子之禮樂
王安石曰周公能為人臣所不能為之功故可用人
臣所不可用之禮樂
程顥曰是不知人臣之道也夫居周公之位則為周
公之事由其位而能為者皆所當為也周公乃盡其
為臣之職耳豈得獨用天子之禮樂哉成王之賜伯
禽之受皆非也
臣良勝曰成王昔命微子於宋以賓王家必曰慎乃
服命以率由典常其慮至深遠也盖偪生於僣僣生
於疑宋爵上公又王者之後尤易於僣偪而可疑者
故所以命之必慎服命以守典常庶免於僣偪之患
豈其於魯而命其僣越至是哉故先儒有曰成王於
宋謹慎如此必無賜周公以天子禮樂之事豈周室
既衰魯竊僣用託為成王之賜伯禽之受乎
漢高祖封功臣爵誓曰黃河如帶泰山若礪國以永存
爰及苖裔
臣良勝曰高祖定天下列元功十八侯位次而譬之
於獵曰諸將狗也蕭何發縱指示人也可謂明而公
矣沙中偶語張良猶曰所封皆故人所誅皆仇怨是
以其後異姓王者八人侯者一百四十四人其封誓
之詞若此盖欲其傳之永永與國咸休也終高祖世
七王皆絶惟吳芮尚存至武帝時列侯存者止四人
則山河帶礪之誓亦安足恃哉縱曰世禄之家鮮克
由禮多自取敗然在武帝時以酎金爵奪者一百六
人意有不樂而文致之者亦多以蕭何首功至景帝
時以祀絶乃封其孫嘉為後庶幾存一綫之緒足盖
前人之愆爾
宣帝思股肱之美乃圖其人於麒麟閣凡十一人法其
形貌署其官爵姓名惟霍光不名曰大司馬大將軍博
陸侯姓霍氏次曰衛將軍富平侯張安世車騎將軍龍
額侯韓增後將軍營平侯趙充國丞相高平侯魏相博
陽侯丙吉御史大夫建平侯杜延年宗正陽城侯劉德
少府梁丘賀太子太傅蕭望之典屬國蘇武皆有功德
知名當世是以表而揚之
吳養心曰定策如博陸濟治如丙魏靖邊如充國寘
之前列夫誰曰不然安世以謹厚聞延年以安和著
蕭望之梁丘賀以文學顯其他如韓如劉不過一藝
一能之士未見有卓然之功也而蘇武大節凛然乃
寘之於羣臣之後帝豈無見於此哉盖麒麟之圖繪
正遠人觀聽之所係彼其平日之所畏慕者知有武
而已一旦顧瞻傑閣歷數元勲而疇昔敬畏之人乃
居羣臣之後必相顧駭愕私相告語以中郎之大節
如此且居羣臣之下則凡偃然其右者功德顧可量
與將益信中國人才之盛而隱然有虎豹在山之勢
矣
臣良勝曰是非優劣每公於無所弊而已而好惡不
可以有所欺也宣帝寘蘇武於末謂足以誇示外藩
而重中國也彼博陸之尊崇若此獨不知乎赤族之
慘夫誰不知崇虚禮以掩之將無起刻薄少恩之議
乎是近於欲盖而張之也且夫長吏賢否於府史市
卒或不能得而深山窮谷耕樵之夫乃稱量銖兩而
不失以其無所蔽也外藩於中國人才無所忌也無
所爭也何所蔽乎耶律防至王德用與射玉津園防
曰天子以公典樞密而用富公為相將相得人矣及
司馬入相則曰中國相司馬慎無生事朱熹在潭州
曰朱先生安在是諸賢之在中國時或毁譽失真而
外藩定論乃萬世之不可易則凡是非優劣豈得而
欺之也哉故曰中國之待外藩亦推其至誠可也
明帝思中興功臣乃圖畫二十八將於南宫雲臺以鄧
禹為首次馬成吳漢王梁賈復陳俊耿弇杜茂寇恂傅
俊岑彭堅譚馮異王霸朱祐任光祭遵李忠景丹萬修
盖延邳肜姚期劉植耿純臧宫馬武劉隆又益以王常
李通竇融卓茂合三十二人馬援以椒房之親獨不與
焉
臣良勝曰君臣之際相成之難而相保之尤難也榮
於當世為難而榮於嗣世尤難也晉文從亡在外十
有九年介子推不及禄而竟灰於緜上勾踐范蠡﨑
嶇戰鬭而五湖扁舟未免弓藏狗烹之慮也豈獨白
馬之盟血未乾而爼醢繼之哉光武功臣終身保全
而明帝繼治復追崇之斯功臣之大遇也是以鄧景
之後與漢始終視麒麟閣之繪不克全於霍氏者亦
為優矣獨馬援以椒房之親不與是避嫌之過也使
其功之足崇雖途人而可也如諸將是也如其不足
崇雖貴戚而不可也唐太崇以長孫無忌為司空無
忌固辭曰臣忝外戚恐天下謂陛下為私太宗曰吾
為官擇人惟才是與苟或不才雖親不用今日之舉
非私親也後世不以太宗為私則固知明帝之過也
雖然臣又有以發帝之微者帝隂后子也隂識其舅
也亦有賢名於光武時而非功臣列也馬后明帝后
也圖援而不及識將無有厚薄之疑因援而及識懼
無以服功臣之心矣然則帝之是舉非不私馬后之
過也乃私隂后之過也終歸於私而已矣
安帝詔曰建武元功二十八將至此未遠而或至乏祀
朕甚閔之其條二十八將無嗣絶世若犯罪奪國其子
孫應當繼後者分别置狀以上明年二十八將絶國者
皆紹封焉
臣良勝曰君子創業垂統為可繼也高祖裂土侯王
連城兼郡皆所不惜盖攫取他人之有而棄之不甚
惜侯王驕侈自敗故誅除削奪亦不甚惜光武有徵
於此以高密首功而分土不過四縣與朝請參決政
事者不一二人是以保全高帝之後克紹高帝雖文
景亦不甚矜容至武帝而國除者若棄孤雛腐鼠皆
高帝之流禍也光武之後恒思光武明帝追崇至安
帝復繼其絶世皆光武之遺澤也故曰作法於仁其
後猶忍作法於忍其將若之何
唐太宗圖功臣於凌煙閣長孫無忌趙郡元王孝恭杜
如晦魏徵房玄齡高士廉尉遲敬德李靖蕭瑀叚志玄
劉弘基屈突通殷開山柴紹長孫順德張亮侯君集張
公謹程知節虞世南劉政會唐儉李世勣秦叔寳凡二
十四人
唐玄宗天寳六載南郊禮畢詔太廟配享功臣高祖室
宜加裴寂劉文靜太宗室加長孫無忌李靖杜如晦高
宗室加禇遂良高季雅劉仁軌中宗室加狄仁傑魏元
忠王用侯文武之道既惟並用宗敬之儀不可獨闕
宋高宗詔圖像功臣趙普曹彬薛居正石希載潘美李
沆王旦王曾李繼隆吕夷簡曹瑋韓𤦺富弼曾公亮司
馬光韓忠彦十六人配享景靈宫
理宗詔太常寺繪配享景靈宫功臣趙普以下十六人
增趙鼎吕頥浩韓世忠張浚陳康伯史浩葛邲益以趙
汝愚二十四人于昭勲崇德閣
臣良勝曰朱熹嘗謂九廟之制既廢惟景靈都宫别
殿門制亢嚴猶存古廟之制臣謂配享之臣若唐玄
宗之文武並列宋高宗理宗之創業守成並存最為
得體視專祀武功創業之制為大偹矣臣嘗具疏請
建廟如文武世室之制與增祀守成輔相功德之顯
者以集先代之成且足以厲守成君臣之志時為當
事所抑遂寢議焉臣之志未巳也俟别陳之
洪武二年聖祖勅中書省臣曰元末政亂禍及生靈朕
倡義臨濠以全鄕曲繼率英賢度大江遂西取武昌東
定姑蘇北下中原南平閩廣越十有六載始克混一每
念諸將相從損軀戮力開拓疆宇有共事而不覩其成
建功而未食其報追思前勞痛切朕懷人孰無死死而
不朽乃為可貴若諸將者生建忠勇之節死有無窮之
榮身雖沒而名永不磨矣其命有司立功臣廟于雞鳴
山序其封爵為像以配之
文皇即位之初享太廟畢遣官祭功臣于雞鳴山廟先
是禮部侍郎宋禮言功臣自有廟請罷太廟配享但於
本廟祭之文皇曰先帝所定配享不可罷此皆佐命開
國之臣既自有廟俟太廟享畢亦别遣官即其廟祭之
於義可也著為令
臣良勝曰在易有曰雲從龍風從虎聖人作而萬物
覩文王之興而思皇多士生此王國漢高受命而一
時佐命皆豐沛故人聖祖飛龍濠梁勲舊弘名義烈
輝映山川廟祀報功後先隆稱慰精靈於九京啓忠
魂於萬世視韓彭不保其終房杜不恤其後度量相
越豈不遠哉
右衍崇勲之制
中庸衍義卷十五
