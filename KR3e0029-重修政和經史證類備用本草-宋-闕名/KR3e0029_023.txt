重修政和經史證類備用本草卷第二十王(巳酉新增衍義)
成都唐慎微續證類
孝忠奉
敕校勘
果部三品總五十三種
九種神農本經(白字)
一十五種名醫别錄(墨字)
二種唐本先附(注云唐附)
一十四種今附(皆醫家嘗用有效注云今附)
一十三種陳藏器餘
凡墨蓋子巳下並唐慎微續證類
(上品)豆&KR1740;(豆蔻花山薑花拘櫞續注)藕實莖(石蓮子附荷鼻花葉續注)橘柚(自木部今移核筋膜續注)
大棗(生棗及葉附)仲思棗(今附苦棗續注)葡萄
栗蓬菓(力軌切)覆盆子(苺子續注)
芰(音枝)實(菱角也)橙子(今附)櫻桃雞頭實
(中品)梅實(葉根核仁續注)木爪(榠樝續注)柿(蔕續注)
芋(葉續注)烏芋(茨菰鳬茨續注)枇杷葉(子續注)
荔枝子(今附)乳柑子(今附)石蜜(乳糖也唐附)
甘蔗(音柘)沙糖(唐附)椑(音卑)柿(今附)
(下品)桃核仁(花梟毛&KR1500;皮葉膠實附)杏核仁(花實附)安石榴(根殼附)
梨(鹿梨附)林檎(今附)李核仁(根實附)
楊梅(今附)胡桃(今附)獼猴桃(今附)
海松子(今附)柰菴羅果(今附)
橄攬(音覽核中仁附今附)榅桲(今附)榛子(今附)
(麂音几目並小冷爾唐本注云豆&KR1740;苗似山薑花黃白苗根及子赤似杜若枸櫞性冷陶云温誤爾今注此草豆&KR1740;也下)
(氣止霍亂臣禹錫等謹按蜀本圖經云苗似杜若春花在穗端如芙蓉四房生扵莖下白色花開即黃根似高良薑實若)
(龍眼而無鳞甲中如石榴子莖葉子皆味辛而香十月收今苑中亦種之藥性論云草豆&KR1740;可單用能主一切冷氣陳藏)
(器云山薑味辛温去悪氣温中中悪霍亂心腹冷痛功用如薑南人食之根及苗並如薑而大作樟木臭又有㺐子薑黃)
(色緊辛辣破血氣殊強此薑又云枸櫞生嶺南大葉甘橘属也子大如盞味辛酸性温皮去氣除心頭痰水無别功日華)
(子云豆&KR1740;花熱無毒下氣止嘔逆除霍亂調中𥙷胃氣消酒毒又云山薑花暖無毒調中下氣消食殺酒毒)
圖經曰(豆&KR1740;即草豆寇也生南海今嶺南皆有之苗似蘆葉似山薑杜若軰根似高良薑花作穗嫰葉卷之而生)
(初如芙蓉穗頭深紅色葉漸展花漸出而色漸淡亦有黃白色者南人多採以當果實尤貴其嫩者并穗入塩同淹治疊)
(疊作朵不散落又以木槿花同浸欲其色紅耳其作實者若龍眼子而銳皮無鱗甲中子若石榴瓣候熟採之暴乾根苗)
(微作樟木氣其山薑花莖葉皆薑也但根不堪食亦與豆&KR1740;花相似而微小耳花生葉間作穗如麥粒嫰紅色南人取其)
(未大開者謂之含胎花以塩水淹藏入甜糟中經冬如琥珀色香辛可愛用其鱠醋最相宜也又以塩殺治暴乾者煎湯)
(服之極能除冷氣止霍亂消酒食毒甚佳)
︻雷公云(凡使湏去蔕并向裏子後取皮用茱萸同扵𨫼上緩炒待茱萸微黃黑即去茱萸取草豆&KR1740;皮及子)
(杵用之)
千金方(治心腹脹滿短氣以草豆&KR1740;一兩去皮為未以木瓜生薑湯下半錢)
海藥云(豆&KR1740;生交趾其根似益智皮殼小厚核如石榴辛且香蒳草樹也葉如芄蘭而小三月採其葉細破隂乾)
(之味近苦而有甘)
衍義曰(豆&KR1740;草豆&KR1740;也氣味極辛微香此是對肉豆蔻而名之若作果則味不和不知前人之意編入菓部有何)
(意義性温而調散冷氣力甚速花性熱淹置京師然味不甚美微苦必為能消酒毒故為果花乾則色淡紫)
藕實莖味甘平寒無毒主𥙷中養神益氣力除百疾久服輕
身耐老不飢延年一名水芝丹一名蓮生汝南池澤八月採
(陶隠居云此即今蓮子八月九月取堅黑者乾擣破之花及根並入神仙用今云莖恐即是根不爾不應言甘也宋帝時)
(太官作血䘓音勘庖人削藕皮誤落血中遂皆散不凝醫乃用藕療血多效也唐本注云别錄云藕主熱渴散血生肌久)
(服令人心懽臣禹錫等謹按蜀本圖經云此生水中葉名荷圓徑尺餘爾雅云荷芙蕖其莖茄其葉蕸其本蔤其華菡蓞)
(其實蓮其根藕其中的的中薏是也爾雅釋曰芙蕖其緫名也别名芙蓉江東人呼荷菡蓞蓮葉也的蓮實也薏中心也)
(郭云蔤莖下白蒻在泥中者今江東人呼荷華為芙蓉比方人便以藕為荷亦以蓮為荷蜀人以藕為茄或用其毋為華)
(名或用根子為毋葉號此㫮名相錯習俗傳誤失其正體也陸機䟽曰蓮青皮裏白子為的的中有青為薏味甚苦故里)
(語云苦如薏是也藥性論云藕汁亦單用味甘能消瘀血不散節擣汁主吐血不止口鼻並皆治之孟詵云藕生食之主)
(霍亂後虚渴煩悶不能食其産後忌生冷物惟藕不同生冷為能破血故也又蒸食甚𥙷五藏實下膲與蜜同食令人腹)
(藏肥不生諸蟲亦可休粮仙家有貯石蓮子及乾藕經千年者食之至妙矣又云蓮子性寒主五蔵不足傷中氣絶利益)
(十二經脉血氣生食微動氣蒸食之良又熟去心為未蠟蜜和丸日服三十丸令人不飢此方仙家用爾又鴈腹中者空)
(腹食十枚身輕能登高涉遠鴈食糞扵田野中經年尚生又或扵山巖之中止息不逢隂兩經久不壞又諸鳥猿猴不食)
(藏之石室內有得三百餘年者逢此食永不老矣其房荷葉皆破血陳藏器云藕實蓮也本功外食之宜蒸生則脹人腹)
(中薏令人吐食當去之經秋正黑者名石蓮入水必沉惟煎塩鹵能浮之石蓮山海間經百年不壞取得食之令髮黑不)
(老藕本功外消食止洩除煩解酒毒壓食及病後熱渴又云荷鼻味苦平無毒主安胎去惡血留好血血痢煑服之即荷)
(葉蔕也又葉及房主血脹腹痛産後胎衣不下酒煑服之又主食野菌毒水煑服之鄭玄云芙蕖之莖曰荷的中薏食之)
(令人霍亂陳士良云蓮子心生取為末以米飲調下三錢療血渴疾産後渴疾服之立愈日華子云藕温止霍亂開胃消)
(食除煩止悶口乾渴疾止怒今人喜破産後血悶生研服亦不妨擣罯金瘡并傷折止暴痛蒸煑食大開胃節冷解熱毒)
(消瘀血産後血悶合地黃生研汁熱酒并小便服並得又云蓮子温并石蓮益氣止渴助心止痢治腰痛治泄精安心多)
(食令人喜又名蓮的蓮子心止霍亂又云蓮花暖無毒鎮心輕身益色駐顔入香甚妙忌地黃蒜又云荷葉止渴落胞殺)
(蕈毒并産後口乾心肺燥煩悶入藥炙用之)
圖經曰(藕實莖生汝南池澤今處處有之生水中其葉名荷謹按爾雅及陸機䟽謂荷為芙蕖江東呼荷其莖茄)
(其葉蕸加蕸二音或作葭其本蔤士華切莖下白蒻音若在泥中者其華未發為菡蓞巳發為芙蓉其实蓮蓮謂房也其)
(根藕幽州人謂之光旁至深益大如人臂其中的蓮中子謂青皮白子也中有青長二分為薏中心苦者是也凡此數物)
(今人皆以中藥藕生食其莖主霍亂後虚渴煩悶不能食及觧酒食毒花鎮心益顔色入香尤佳荷葉止渴殺蕇毒今婦)
(人藥多有用荷葉者葉中蔕謂之荷鼻主安胎去惡血留好血實主益氣其的至秋来皮黑而况水者謂之石蓮陸機云)
(可磨為豉如米飯輕身益氣令人強健醫人炒末以止痢治腰痛又治噦逆以實仁六枚炒赤黃色研未冷熱水半盞和)
(服便止惟苦薏不可食能令霍亂大抵功用主血多效乃因宋太官作血䘓庖人削藕皮誤落血中遂散不疑自此醫家)
(方用主血也)
︻聖惠方(治時氣煩渴用生藕汁一中盞入生蜜一合令勻分為二服)
又方(治食蟹中毒以生藕汁或煑乾蒜汁或冬瓜汁並佳)
又方(治撲打墜損惡血攻心悶乱疼痛以火乾荷葉五斤燒令煙盡細研食前以童子熱小便一小盞調三錢匕日)
(三服)
又方(益耳目補中聰明強志蓮實半兩去皮心細研先煑令熟次以粳米三合作粥候熟入蓮實攪勻食之)
千金方(治墜馬積血心腹唾血無數乾藕根未酒服方寸匕日三)
肘後方(令易産蓮華一葉書人字吞之立産)
經驗後方(主吐血咯血以荷葉焙乾爲末米湯下二錢匕)
梅師方(治産後餘血不盡奔上衝心煩悶腹痛以生藕汁二升飲之)
孫真人(蓮子不去心食成霍亂)
食醫心鏡(藕實味甘平無毒主𥙷中養神益氣力除百病久服令人歡心止渴去熱輕身耐老不飢延年其根)
(止熱渴破留血生肌久服令人悅澤矣)
救急方(治産後血不盡疼悶心痛荷葉熬令香爲末煎水下方寸匕)
集驗方(治漆瘡取蓮葉乾者一斤水一斗煑取五升洗瘡上日再差)
詩䟽(的五月中生蓮脆至秋来皮黑的成可食可摩以爲飯如粟飯輕身養氣令人強健又可爲粥)
唐書(姜撫言服常春藤使白髮還鬢則長生可致藤生太湖最良終南往往有之不及也帝遣使者至太湖多取以)
(賜中朝老臣又言終南山有旱藕餌之延年狀類葛粉帝作湯餅賜大臣右驍衛將軍甘守誠能訂藥石曰常春者千歲)
(藟也旱藕牡蒙也方家久不用撫易名以神之)
太清諸草木方(七月七日採蓮花七分八月八日採根八分九月九日採實九分隂乾擣篩服方寸匕令)
(人不老)
華山記(華山頂有池生千葉蓮花服之羽化)
衍義曰(藕實就蓬中乾者爲石蓮子取其肉扵砂盆中乾擦去浮上赤色留青心爲末少入龍脑爲湯點寧心志)
(清神然亦有粉紅千葉白千葉者皆不實如此是有四等也其根惟白蓮爲佳今禁中又生碧蓮亦一瑞也)
橘柚味辛温無毒主&KR0909;中瘕熱逆氣利水糓下氣止嘔欬除
膀胱留熱停水五淋利小便主脾不能消糓氣衝匈中吐逆
霍亂止洩去寸白久服去臭下氣通神輕身長年一名橘皮
生南山川谷生江南十月採(陶隱居云此是說其皮功爾以束橘為好西江亦有而不如其)
(皮小冷療氣乃言勝橘北人亦用之並以陳者為良其肉味甘酸食之多痰恐非益也今此雖用皮既是果類所以猶宜)
(相從柚子皮乃可服而不復入藥用此應亦下氣唐本注云柚皮厚味甘不如橘皮味辛而苦其肉亦如橘有甘有酸酸)
(者名胡甘今俗人或謂橙為抽非也按吕氏春秋云果之美者有雲夢之柚郭璞云柚似橙而大扵橘孔安國云小曰橘)
(大曰柚皆為甘也今注自木部今移臣禹錫等謹按藥性論云橘皮臣味苦辛能治匈膈間氣開胃主氣痢消痰涎治上)
(氣欬嗽陳藏器云橘柚本功外中實冷酸者聚痰甜者潤肺皮堪入藥子非宜人其類有朱柑乳柑黃柑石柑沙柑橘類)
(有朱橘乳橘塌橘山橘黃淡子此軰皮皆去氣調中實總堪食就中以乳柑為上本經合入果部宜加實字入木部非也)
(嶺南有柚大如冬瓜孟詵云橘止泄痢食之下食開胃膈痰實結氣下氣不如皮穰不可多食止氣性雖温止渴又乾皮)
(一斤擣爲末蜜為丸每食前酒下三十丸治下膲冷氣又取陳皮一斤和杏仁五兩去皮失熬加少蜜為丸每日食前飲)
(下三十丸下腹臟間虛冷氣脚氣衝心心下結硬悉主之日華子云橘味甘酸止消渴開胃除匈中膈氣又云皮暖消痰)
(止嗽破癥瘕痃癖又云核治腰痛膀胱氣腎冷炒去殼酒服良橘囊上筋膜治渴及吐酒炒煎湯飲甚驗也又云柚子無)
(毒治姙孕人喫食少并口淡去胃中惡氣消食去腸胃氣解酒毒治飲酒人口氣)
圖經曰(橘柚生南山川谷及江南今江浙荆襄湖嶺皆有之木高一二丈葉與枳無辨刺出扵莖間夏初生白花)
(六月七月而成實至冬而黃熟乃可噉舊說小者為橘大者爲柚又云柚似橙而實酢大扵橘孔安國注尚書厥包橘柚)
(郭璞注爾雅柚條皆如此說又閩中嶺外江南皆有柚比橘黃白色而大襄唐間柚色青黃而實小皆味酢皮厚不堪入)
(藥今醫方乃用黃橘青橘兩物不言柚豈青橘是柚之類乎然黃橘味辛青橘味苦本經二物通云味辛又云一名橘皮)
(又云十月採都是今黃橘也而今之青橘似黃橘而小與舊說大小苦辛不類則别是一種耳收之並去肉暴乾黃橘以)
(陳久者入藥良古今方書用之最多亦有單服者取陳皮擣末蜜和丸食前酒吞三十丸梧子大主下焦積冷亦可并杏)
(子仁合丸治腸間虚冷脚氣衝心心下結硬者悉主之而青橘主氣滯下食破積結及膈氣方用之與黃橘全别凡橘核)
(皆治腰及膀胱腎氣炒去皮酒服之良肉不宜多食令人痰滯又乳柑橙子性皆冷並其類也多食亦不宜人今人但取)
(其核作塗面藥餘亦稀用故不悉載又有一種枸音矩亦音鉤櫞音㳂如小瓜狀皮若橙而光澤可爱肉其厚切如蘿蔔)
(雖味短而香氛大勝柑橘之類置衣笥中則數日香不歇古作五和糝素咸切所用陶隠居云性温宜人今閩廣江西皆)
(有彼人但謂之香櫞子或將至都下亦貴之)
︻雷公曰(凡使勿用抽皮皺子皮其二件用不得凡脩事須去白膜一重細剉用鯉魚皮裹一宿至明出用其)
(橘皮年深者最炒)
肘後方(治卒失聲聲咽不出橘皮五兩水三升煑取一升去滓頓服)
又方(治食魚中毒濃煑橘皮飲汁)
經驗後方(治膈下冷氣及酒食飽滿常服青橘皮四兩塩一兩分作四分一分無用湯浸青橘皮一宿漉出去)
(穰又用塩三分一處拌和勻候良久銚子内炒微焦為末每服一錢半茶末半錢水一盞煎至七分放温常服不用入茶)
(煎沸湯點亦妙)
又方(治婦人産後氣逆以青橘皮為末葱白童子小便煎服之)
食醫心鏡云(主&KR0909;中大熱下氣消痰化食橘皮半兩微熬作末如茶法煎呷之)
又方(治卒食噎以陳皮一兩湯浸去穰焙為末以水一大盞煎取半盞熱服)
又方(治吹妳不痒不痛腫硬如石以青橘波二兩湯浸去穰焙為未非時温酒下神驗)
孫尚藥方(治諸吃噫橘皮二兩湯浸去瓤剉以水一升煎之五合通熱頓服更加枳殼一兩去瓤炒同煎之服)
(效)
集驗方(治腰痛不可忍橘子人炒研為末每服一錢酒一盞煎至七分和滓空心服)
列子(吴楚有大木名櫾碧樹而冬生實丹而味酸食皮汁止憒厥之疾)
尚書注(小曰橘大曰柚揚州者為善故錫貢也)
衍義曰(橘柚自是兩種故曰一名橘皮是元無抽字也豈有兩等之物而治療無一字别者即知柚一字為誤後)
(人不深求其意謂柚字所惑妄生分别亦以過矣且青橘與黃橘治療尚别矧柚為别種也郭璞云柚似橙而大扵橘此)
(即是識橘柚者也今若不如此言之恐後世亦以柚皮為橘皮是貽無窮之患矣去古既遠後之賢者亦可以意逆之耳)
(橘惟用皮與核皮天下甚所須也仍湯浸去穰餘如經與注核皮二者湏目收為佳有人患氣嗽將朞或教以橘皮生薑)
(焙乾神麴等分為末丸桐子大食後夜卧米飲服三五十丸兼舊患膀胱緣服此偕愈然亦取其陳皮入藥此六陳中一)
(陳也腎疰腰痛膀胱氣痛微炒核去殼為末酒調服愈)
大棗味甘平無毒主心腹邪氣安中養脾助十二經平胃氣
通九竅補少氣少津液身中不足大驚四肢重和百藥𥙷中
益氣強力除煩悶療心下懸腸澼久服輕身長年不飢神仙
一名乾棗一名美棗一名良棗八月採暴乾
三歲陳核中仁燔(音煩)之味苦主腹痛邪氣
生棗味甘辛多食令人多寒熱羸瘦者不可食
葉覆麻黃能令出汗生河東平澤(殺烏頭毒陶隱居云舊云河東猗氏縣棗特異今青)
(州出者形大核細多膏甚甜欝州玄市亦得之而欝州者亦好小不及爾江東臨沂金城棗形大而虚少脂好者亦可用)
(南棗大悪殆不堪噉道家方藥以棗為佳餌其皮利肉補虚所以合湯皆擘之也唐本注云别錄云棗葉散服使人瘦久)
(即嘔吐揩熱疿瘡良臣禹錫等謹按孟詵云乾棗温主補虚液強志三年陳者核中仁生惡氣卒疰忤又療耳聾鼻塞不)
(聞音聲香臭者取大棗十五枚去皮核草麻子三百顆去皮二味和擣綿裹塞耳鼻日一度易三十餘日聞聲及香臭先)
(治耳後治鼻不可並塞之又方巴豆十粒去殼生用松脂同擣綿裹塞耳又云洗心腹邪氣和百藥毒通九竅補不足氣)
(生者食之過多令人腹脹蒸煑食𥙷腸胃肥中益氣第一青州次蒲州者好諸處不堪入藥小兒患秋痢與蟲棗食良日)
(華子云乾棗潤心肺止嗽𥙷五藏治虚劳損除腸胃癖氣和光粉燒治疳痢牙齒有病人切忌啖之凡棗亦不宜合生葱)
(食又云棗葉温無毒治小兒壯熱煎湯浴和葛粉裛疿子隹及治熱瘤也)
圖經曰(大棗乾棗也生棗並生河東今近北州郡皆有而青晉絳州者特佳江南出者堅燥少脂謹按棗之類最)
(多郭璞注爾雅棗壷棗云今江東呼棗大而銳上者為壷壷猶瓠也邊腰棗云子細腰今謂之鹿盧棗櫅子兮切白棗云)
(即今棗子白乃熟樲酸棗云木小實酢者遵羊棗云實小而圓紫黑色今俗呼之為羊矢棗洗大棗云今河東猗氏縣出)
(大棗子如雞卵蹶泄苦棗云子味苦者晢無實棗云不著子者還味稔而審切棗云還味短味也而酸棗自見别條其餘)
(種類非一今園圃皆種蒔之亦不能盡别其名又其極美者則有水菱棗御棗之類皆不堪入藥盖肌實輕虚暴服之則)
(枯敗惟青州之種特佳雖晉絳大實亦不及青州者之肉厚也並八月採暴乾南郡人煑而後暴及乾皮薄而皺味更甘)
(扵它棗謂之天蒸棗然不堪入藥又有仲思棗大而長有一二寸者正紫色細文小核末甘重北齊時有仙人仲思得之)
(因以為名隋大業中信都郡嘗獻數顆近世稀復有之又廣州有一種波斯棗木無傍枝直聳三四丈至巔四向共生十)
(餘枝葉如㯶櫚彼土亦呼為海椶木三五年一著子都類北棗但差小耳舶商亦有攜本國生者至南海與此地人食之)
(云味極甘似此中天蒸棗之類然其核全别兩頭不尖雙卷而圓如小塊紫礦種之不生疑亦蒸熟者近亦少有將来者)
︻食療云(棗和桂心白瓜仁松樹皮為丸久服香身并衣亦香軟棗温多食動風發冷風并欬嗽)
聖惠方(令髮易長東行棗根三尺横安甑上蒸之兩頭汗出收之傅髮即長)
又方(治傷中筋脉急上氣欬嗽用棗二十枚去核以酥四兩微火煎入棗肉中泣盡酥常含一枚微微嚥之)
外臺秘要(痔發疼痛肥大棗一枚剥去皮取水銀掌中以唾研令極熟傅棗瓤上内下部差)
肘後方(主下部蟲痒蒸大棗取膏以水銀和捻長三寸以綿裹宿内下部中明日蟲皆出)
梅師(治姙娠四五月怱腹絞痛以棗十四枚燒令焦為未以小便服)
孫真人(云脾病宜食)
又方(生棗食之令人氣滿脹作寒熱)
服氣精義云(常含棗核受氣令口行津液佳令人受氣生津液)
何晏九州論曰(安平好棗中山好栗魏郡好杏河内好稻真定好梨)
吳氏本草(棗主調中益脾氣令人好顔色美志氣)
神異經曰(北方荒中有棗林焉其高五丈敷張枝條一里餘子長六七寸圍過其長熟赤如朱乾之不縮氣味)
(甘潤殊扵常棗食之可以安軀益氣力)
衍義曰(大棗今先青州次晉州此二等可煞暴入葉益脾胃為佳餘止可充食用又云御棗甘美輕脆後衆棗熟)
(以其甘故多生蟲今人所謂撲落酥者是又有牙棗先衆棗熟亦甘美但微酸尖長此二等止堪㗖不堪收暴今人將乾)
(棗去核於鐺鍋中微火緩逼乾為末量多少入生薑末為湯點服調和胃氣又將煑棗肉和治脾胃丸藥尤佳又青州棗)
(去皮核焙乾為棗圈達都下為竒果)
仲思棗味甘温無毒主𥙷虚益氣潤五藏去痰嗽冷氣久服
令人肥健好顔色神仙不飢形如大棗長一二寸正𬗋色細
文小核味甘重北齊時有仙人仲思得此棗因以為名隋大
業中信都郡獻數顆又有千年棗生波斯國亦稍温𥙷非此
之儔也(今附臣禹錫等謹按爾雅云棗壷棗邊要棗櫅白棗樲酸棗楊徹齊棗遵羊棗洗大棗煑填棗蹶泄苦棗)
(晳無實棗還味稔棗釋曰壷棗者棗形似壷也郭云今江東呼棗大而銳上者為壼壷猶瓠也邊大而腰細者名邊要棗)
(郭云子細腰今謂之鹿盧棗棗子白熟者名櫅實小而味酢者名樲棗遵一名羊棗郭云實小而圓紫黑色今俗呼之為)
(羊矢棗洗最大之棗名也郭云今河東猗氏縣出大棗子如雞卵蹶泄者味苦之棗名也晢者無實之棗名也還味者短)
(味也徹煑並未詳陳士良云苦棗大寒無毒棗中苦者是也人多不食主傷寒熱伏在臟腑狂蕩煩滿大小便秘澀取肉)
(煑研為蜜丸藥佳今處處有)
葡萄味甘平無毒主筋骨濕痺益氣倍力強志令人肥健耐
飢忍風寒久食輕身不老延年可作酒逐水利小便生隴西
五原燉煌山谷(陶隱居云魏國使人多齎来狀如五味子而甘美可作酒云用其藤汁殊美好北國人多)
(肥健耐寒盖食斯乎不植淮南亦如橘之變扵河北矣人說即此間蘡扵庚切薁於六切恐如彼之枳類橘邯唐本注云)
(蘡薁與葡萄相似然蘡薁是千歲蔂葡萄作酒法總收取子汁釀之自成酒蘡薁山葡萄並堪為酒陶云用藤汁為酒謬)
(矣臣禹錫等謹按蜀本圖經云蔓生苗葉似蘡薁而大子有𬗋白二色又有似馬乳者又有圓者皆以其形為名又有無)
(核者七月八月熟子釀為酒及漿别有法謹按蘡薁是山葡萄亦堪為酒孟詵云葡萄不問土地但收之釀酒皆得美好)
(或云子不堪多食令人卒煩悶眼闇根濃煑汁細細飲之止嘔噦及霍亂後惡心姙孕人子止衝心飲之即下其胎安藥)
(性論云葡萄君味甘酸除腸間水氣調中治淋通小便段成式酉陽雜爼云葡萄有黃白黑三種成熟之時子實逼側也)
圖經曰(葡萄生隴西五原燉煌山谷今河東及近京州郡皆有之苗作藤蔓而極長大盛者一二本綿被山谷間)
(花極細而黃白色其實有𬗋白二色而形之圓銳亦二種又有無核者皆七月八月熟取其汁可以釀酒謹按史記云大)
(宛以葡萄為酒富人藏酒萬餘石久者十數歲不敗張騫使西域得其種而還種之中國始有盖北果之最珍者魏文帝)
(詔群臣說葡萄云醉酒宿醒掩露而食甘而不飴酸而不酢冷而不寒味長汁多除煩解悁他方之果寧有匹之者今太)
(原尚作此酒或寄至都下猶作葡萄香根苗中空相通圃人將慎之欲得厚利暮漑其根而晨朝水浸子中矣故俗呼其)
(苗為木通逐水利小腸尤佳今醫家多暴收其實以治時氣發瘡疹不出者研酒飲之甚效江東出一種實細而味酸謂)
(之蘡薁子)
衍義曰(葡萄先朝西夏持師子未獻使人兼賫葡萄遺州郡比中國者皆相似最難乾不乾不可收仍酸澌不可)
(食李白所謂胡人歲獻葡萄酒者是此瘡疱不出食之盡出多食皆昏人眼波斯國所出大者如鷄卵)
栗味鹹温無毒主益氣厚腸胃𥙷腎氣令人耐飢生山隂九
月採(陶隱居云今會稽最豊諸暨音既栗形大皮厚不美剡時再切及始豊皮薄而甜相傳有人患脚弱往栗樹下)
(食數升便能起行此是補腎之義然應生噉之若餌服故宜蒸暴之唐本注云栗作粉勝於菱芡音儉嚼生者塗瘡上療)
(筋骨断音段碎疼痛腫瘀血有效其皮名扶擣為散蜜和塗肉令急縮毛殼療火丹療毒腫實飼孩兒令齒不生樹白皮)
(水煑汁王溪毒臣禹錫等謹按蜀本圖經云樹高二三丈葉似櫟花青黃色似胡桃花實大者如拳小如桃李又有板栗)
(隹栗二樹皆大又有茅栗似板栗而細其樹雖小然葉與諸栗不殊惟春生夏花秋實冬枯今所在有之孟詵云栗子生)
(食治腰脚蒸炒食之令氣擁患風水氣不宜食又樹皮主癉瘡毒謹按宜日中暴乾食即下氣𥙷益不爾猶有木氣不補)
(益就中吴栗大無味不如北栗也其上薄皮研和蜜塗面展皺又殼煑汁飲之止反胃消渴今所食生栗可扵熱灰火中)
(煨令汗出食之良不得通熱熱則擁氣生即發氣故火煨殺其木氣耳陳士良云栗有數種其性一類三顆一毬其中者)
(栗榍也理筋骨風痛日華子云栗榍生食破冷痃癖日生喫七箇又生爵罯可出箭頭亦罯惡刺并傳瘰&KR0659;腫毒痛樹皮)
(煎汁治沙蝨溪毒殼煑治瀉血)
圖經曰(栗舊不着所出州土但云生山隂今處處有之而兖州宣州者最勝木極類櫟花青黃色似胡桃花實有)
(房彙若拳中子三五小者若桃李中子惟一二將熟則鏬拆子出凡栗之種類亦多詩云樹之莘音搸栗陸機䟽云栗五)
(方皆有之周秦吳楊特饒吴越被城表裏皆栗惟濮陽及范陽栗甜美甜美味長他方者悉不及也倭韓國諸島上栗大)
(如鷄子亦短味不美桂陽有莘而叢生實大如杏子中仁皮子形色與栗無異也但差小耳又有奥栗皆與栗同子圓而)
(細或云即莘也今此色惟江湖有之又有茅栗佳栗其實更小而木與栗不殊但春生夏花秋實冬枯為異耳栗房當心)
(一子謂之栗楔治血尤效今衡山合活血丹用之果中栗最有益治腰脚宜生食之仍略暴乾去其木氣惟患風水氣不)
(宜食以其味鹹故也殼煑汁飲止反胃及消渴木皮主瘡毒醫家多用)
︻外臺秘要(治小兒疳瘡栗子嚼傅之)
肘後方(丹者悪毒之瘡五色無常治之煑栗皮有刺者洗之佳)
又方(治熊虎爪甲所傷嚼栗傳之)
經驗後方(治腎虚腰脚無力生栗袋盛懸乾每日平明喫十餘顆次喫猪腎粥)
孫真人云(栗味鹹腎病宜食)
勝金方(治馬汗入肉血瘡用栗肉嚼傅之)
衍義曰(栗欲乾莫如曝欲生收莫如潤沙中藏至春未夏初尚如初收摘小兒不可多食生者難化熟即滯氣隔)
(食生蟲往往致小兒病人亦不知所謂𥙷腎氣者以其味鹹又滯其氣爾湖北路有一種栗頂圓末尖謂之旋栗圖經引)
(詩言莘音搸栗者謂其象形也)
蓬蘽(力軌切)味酸鹹平無毒主安五藏益精氣長隂令堅強志
倍力有子又療暴中風身熱大驚久服輕身不老一名覆盆
一名陵蘽一名隂蘽生荆山平澤及冤句(陶隱居云李云即是人所食苺音)
(爾今注是覆盆苗莖也陶言蓬蘽是根名乃昌容所服以易顔者盖根苗相近爾李云苺也按切韻苺是覆盆草也又蘽)
(者藤也今據蓬蘽之名明其藤蔓也唐本注云蓬蘽覆盆一物異名本講實而非根此亦誤矣亦如蜀漆與常山異條芎)
(藭與蘼蕪各用今此附入果部者盖其子是覆盆也臣禹錫等謹按陳士良云諸家本草皆說是覆盆子根今觀採取之)
(家按草本類所說自有蓬蘽似蠶苺子紅色其葉似野薔薇有刺食之酸甘恐諸家不識誤說是覆盆也)
圖經曰(蓬蘽覆盆苗莖也生荊山平澤及冤句覆盆子舊不著所出州土今並處處有之而秦吴地尤多苗短不)
(過尺莖葉皆有刺花白子赤黃如半彈丸大而下有莖承如柿蔕状小兒多食其實五月採其苗葉採無時江南人謂之)
(苺然其地所生差晚三月始有苗八九月花開十月而實成功用則同古方多用亦笮其子取汁合膏塗髮不白按葉絞)
(汁滴目中去膚赤有蟲出如絲線便效昌容服之以易顔其法四五月候甘實成採之暴乾擣篩水服三錢匕安五藏益)
(精強志倍力輕體不老久久益佳崔元亮海上方著此三名一名西國草一名畢㮙伽一名覆盆子治眼暗不見物冷淚)
(浸滛不止及青盲天行目暗等取西國草日暴乾擣令極爛薄綿褁之以飲男乳汁中浸如人行八九里久用點目中即)
(仰卧不過三四日視物如少年禁酒油麪)
︻陳藏器云(變白不老佛說云蘇蜜那花點燈正言此花也笮取汁合成膏塗髮不白食其子令人好顔色)
(葉挼絞取汁汁滴目中去膚赤有蟲出如絲線其類有三種四月熟甘美如覆盆子者是也餘不堪入藥今人取茅苺當)
(覆盆誤矣)
唐本餘(耐寒濕好顔色)
衍義曰(蓬蘽非覆盆也自别是一種雖枯敗而枝便不散今人不見用此即賈山策中所言者是此也)
覆盆子味甘平無毒主益氣輕身令髮不白五月採(陶隱居云蓬蘽)
(是根名方家不用乃昌容所服以易顔者也覆盆是實名李云是苺子乃以覆盆之形而以津汁為味其核微細藥中用)
(覆盆子小異此未詳孰是唐本注云覆盆蓬蘽一物異名本謂實非根也李云苺子近之矣其根不入藥用然生處不同)
(沃地則子大而甘瘠地則子細而酸此乃子有甘酸根無酸味陶景以根酸子甘將根入果重出子條殊為孟浪今注蓬)
(蘽乃覆盆之苗也覆盆乃蓬蘽之子也陶注唐注皆非今用覆盆子補虚續絕強隂建陽悅澤肌膚安和藏腑温中益力)
(療勞損風虚補肝明目臣禹錫等謹按蜀本注李云是蓮蘽子也陶云蓬蘽子津味與覆盆子小異而云未審乃慎之至)
(也蘇云覆盆蓬蘽一物也而云剰出此條者亦非也今據蓬蘽即苺也按切韻苺音茂其子覆盆也又按蘽者藤也今此)
(云覆盆子則不言其蔓藤也前云蓬蘽則不言其子實也猶如芎藭與蘼蕪異條附子與烏頭殊用藥性論云覆盆子臣)
(微熱味甘辛能主男子腎精虛竭女子食之有子主隂痿能令堅長孟詵云覆盆子味酸五月於麥田中得之良採得及)
(烈日哂乾免爛不堪江東亦有名懸鈎子大小形異氣味功力同比土即無懸鈎南地無覆盆是土地有前後生非兩種)
(物耳陳藏器云笮取汁合成膏塗髮不白食其子令人好顔色葉挼絞取汁滴目中去膚赤有蟲出如絲線陳士良云蓬)
(蘽似蠶苺大覆盆小其苗各别日華子云苺子安五臟益顔色養精氣長髮強志療中風身熱及驚又有樹苺即是覆盆子)
圖經(文具蓬蘽條下)
︻雷公云(凡使用東流水淘去黃葉并皮蔕盡子用酒蒸一宿以東流水淘两遍又㬠乾方用爲妙也)
衍義曰(覆盆子長條四五月紅熟秦州甚多永興華州亦有及時山中人採来賣其味酸甘外如荔枝櫻桃許大)
(軟紅可愛失採則就枝生蛆益腎藏小便服之當覆其溺器如此取名食之多熱收時五大分熟便可採烈日曝仍湏薄)
(綿蒙之今人取汁作煎爲果仍少加蜜或熬爲稀湯點服治肺虚寒採時着水則不堪煎)
芰(音支)實味甘平無毒主安中𥙷五臟不飢輕身一名菱(音陵陶隱)
(居云廬江間最多皆取火蟠以為米充粮今多蒸暴蜜和餌之斷榖長生水族中又有菰音孤首性冷恐非上品被霜後)
(食之令隂不強又不可雜白蜜食令生蟲也唐本注云芰作粉極白潤宜人臣禹錫等謹按蜀本圖經云生水中葉浮水)
(上其花黃白色實有二種一四角一兩角孟詵云菱實仙家蒸作粉蜜和食之可休粮水族之中此物最不能治病又云)
(令人臟冷損陽氣痿莖可少食多食令人腹脹滿者可煖酒和薑飲一兩盞即消矣)
圖經曰(芰菱實也舊不著所出州土今處處有之葉浮水上花黃白色花落而實生漸向水中乃熟實有二種一)
(種四角一種兩角兩角中又有嫰皮而紫色者謂之浮菱食之尤美江淮及山東人曝其實人以為米可以當粮道家蒸)
(作粉蜜漬食之以斷糓水果中此物最治病觧丹石毒然性冷不可多食)
︻食療(神仙家用發冷氣人含吴茱萸嚥其津液消其腹脹矣)
周禮䟽(屈到嗜芰即菱角也)
衍義曰(芰今世俗謂之菱角所在有煑熟取仁食之代粮不益脾又有水菱亦芰也但大而脆可生食和合治療)
(未聞其用有人食生芰多則利及難化是亦性冷)
橙子皮味苦辛温作醬醋香美散腸胃悪氣消食去胃中浮
風氣其瓤味酸去惡心不可多食傷肝氣又以瓤洗去酸汁
細切和塩蜜煎成煎食之去胃中浮風其樹亦似橘樹而葉
大其形圓大扵橘而香皮厚而皺八月熟(今附臣禹錫等謹按陳士良云橙子)
(暖無毒行風氣發虚熱療癭氣發瘰癧殺魚蟲毒不與獱肉同食發頭旋惡心)
圖經(文貝橘柚條下)
︻食療(温去惡心胃風取其皮和塩貯之又瓤去惡氣和塩蜜細細食之)
衍義曰(橙子皮今人止為果或取皮合湯待賓未見入藥宿酒未醒食之速醒)
櫻桃味甘主調中益脾氣令人好顔色美志(陶隱居云此郎今朱櫻味甘酸)
(可食而所主又與前櫻桃相似恐醫家濫載之未必是今者爾又胡頽子凌冬不彫子亦應益人或云寒熱病不可食唐)
(本注云葉擣傅蛇毒絞葉汁服防蛇毒内攻臣禹錫等謹按孟詵云櫻桃熱益氣多食無損又云此名櫻非桃也不可多)
(食令人發闇風東行根療寸白蚘蟲陳士良云櫻桃平無毒日華子云櫻桃微毒多食令人吐)
圖經曰(櫻桃舊不著所出州上今處處有之而洛中南都者最勝其實熟時深紅色者渭之朱櫻正黃明者謂之)
(蠟櫻極大者有若彈丸核細而肉厚尤難得也食之調中益氣美顔色雖多無損但發虛熱耳惟有闇風人不可噉噉之)
(立發其葉可擣傳蛇毒亦絞汁服東行根亦殺白寸蚘蟲其木多隂最先百果而熟故古多貴之謹按書傳引吴普本草)
(曰櫻桃一名朱茱一名麥甘酣今本草無此名乃知有脱漏多矣又爾雅云楔吉黠切荆桃郭璞云今之櫻桃而孟詵以)
(為櫻非桃類未知何據)
︻食療(云温多食有所損令人好顔色美志此名櫻桃俗名李桃亦名柰桃者是也甚補中益氣主水糓痢止泄)
(精東引根治蚘蟲)
司馬相如賦(山朱櫻即櫻桃也)
禮記(謂之含桃)
爾雅(謂之荆桃)
衍義曰(櫻桃孟詵以為櫻非桃類然非桃類盖以其形肖桃故曰櫻桃又何疑焉謂如木猴梨胡桃之類亦取其)
(形相似爾古謂之唅桃可薦宗廟禮云先薦寢廟者是此唐王維詩云纔是寢園春薦後非千御苑鳥㗸殘小兒食之纔)
(過多無不作熱此果在三月末四月初間熟得正陽之氣先諸果熟性故熱今西洛一種紫櫻至熟時正紫色皮裏間有)
(細碎黃點此最珍也今亦上供朝迁藥中不甚湏)
雞頭實味甘平無毒主濕痺腰脊膝痛𥙷中除暴疾益精氣
強志令耳目聪明久服輕身不飢耐老神仙一名鴈喙實一
名芡(音儉)生雷澤池澤八月採(陶隠居云此即今蒍音葦子形上花似雞冠故名雞頭仙方取)
(此并蓮實合餌能令小兒不長正爾食之亦當益人唐本注云此實去皮作粉與菱音陵粉相似益人勝菱臣禹錫等謹)
(按蜀本圖經云此生水中葉大如荷皺而有刺花子若拳大形似雞頭實若石榴皮青黑肉白如菱米也孟詵云雞頭作)
(粉食之甚妙是長生之藥與小皃食不能長大故駐年耳生食動風冷氣蒸之於烈日哂之其皮即開亦可春作粉陳士)
(良云此種雖生於水而有軟根名䓈菜主小腹結氣痛宜食日華子云雞頭開胃助氣根可作蔬菜食)
圖經曰(雞頭實生雷池今處處有之生水澤中葉大如荷皺而有刺俗謂之雞頭盤花下結實其形類雞頭故以)
(名之其莖菆之嫩者名蘤菆人採以為菜茹八月採實服餌家取其實并中子擣爛暴乾再擣下篩熬金櫻子煎和丸服)
(之云補下益人謂之水陸丹經傳謂其子為芡)
︻經驗後方(冶益精氣強志意聦利耳目以雞頭實三合煑令熟去殼研如膏入粳米一合煑粥空心食之)
淮南子云(雞頭巳瘻頸疾幽人謂之鴈頭)
莊子(徐無鬼篇有雞雍䟽云雞雍雞頭草也服之延年)
周禮(加籩之實菱芡栗脯)
衍義曰(雞頭實今天下皆有之河北㳂溏濼居人採得春去皮搗仁為粉蒸作餅可以代粮食多不益脾胃氣)
(兼難消化)
(中品)梅實味酸平無毒主下氣除熱煩滿安心肢體痛偏枯不
仁死肌去青黑誌惡疾止下痢好唾口乾生漢中川谷五月
採火乾(陶隱居云此亦是今烏梅也用當去核微熬之傷寒煩熱水漬飲汁生梅子及白梅亦應相似今人多用)
(白梅和藥以點誌蝕惡肉也服黃精人云禁食梅實唐本注云别錄云梅根療風痺出土者殺人梅實利筋脉去痺臣禹)
(錫等謹按藥性論云梅核仁亦可單用味酸無毒能除煩熱蕭炳云今人多用煙熏為烏梅孟詵云烏梅多食損齒又刺)
(在肉中嚼白梅封之刺即出又大便不通氣奔欲死以烏梅十顆置湯中湏臾桵去核杵為丸如棗大内下部少時即通)
(謹按擘破水漬以少蜜相和止渴霍亂心腹不安及痢赤治瘧方多用之陳藏噐云梅實本功外止渴令人膈上熱烏梅)
(去痰主瘧瘴止渴調中除冷熱痢止吐逆梅葉擣碎湯洗衣易脫也嵩陽子云清水揉梅葉洗蕉葛衣經夏不脆余試之)
(驗日華子云梅子暖止渴多啖傷骨蝕脾胃令人發熱根葉煎濃湯治休息痢并霍亂又云白梅暖無毒治刀箭止血研)
(傅之又云烏梅暖無毒除勞治骨蒸去煩悶澀腸止痢消酒毒治偏枯皮膚麻痺去黑點令人得睡又入建茶乾薑為丸)
(止休息痢大驗也)
圖經曰(梅實生漢中川谷今襄漢川蜀江湖淮嶺皆有之其生實酸而損齒傷骨發虚熱不宜多食之服黃精人)
(尤不相宜其葉煑濃汁服之巳休息痢根主風痺出土者不可用五月採其黃實火熏乾作烏梅主傷寒煩熱及霍亂躁)
(渴虚勞瘦羸産婦氣痢等方中多用之南方療勞瘧劣弱者用烏梅十四枚豆鼔二合桃柳枝各一虎口握甘草三寸長)
(生薑一塊以童子小便一升煎七合温服其餘藥使用之尤多又以塩殺為白梅亦入除痰藥中用又下有楊梅條亦生)
(江南嶺南其木若荔枝而葉細隂厚其實生青熟紅肉在核上無皮殼南人淹藏以為果寄至北方甚多今醫方鮮用故)
(附於此)
︻聖惠方(主傷寒下部生&KR0630;瘡用烏梅肉三两炒令燥杵為末煉蜜九如梧桐子大以石榴根皮煎湯食前下)
(十九)
又方(治痰厥頭痛以十箇取肉塩二錢酒一中盞令煎至七分去滓非時温服吐即佳)
又方(治痢下積久不差腸垢巳出以二十箇水一盞煎取六分去滓食前分爲二服肘後方同)
又方(治瘡中新努肉出杵肉以蜜和捻作餅子如錢許大厚以貼瘡差爲度)
外臺秘要(治下部蟲齧杵梅桃葉一斛蒸之令極熱内小器中大布上坐蟲死)
肘後方(治心腹俱脹痛短氣欲死或巳絕烏梅二七枚水五升煑一沸内大錢二七枚煑取二升半強人可頓服)
(羸人可分之再服)
又方(治傷寒以三十枚去核以䜴一升苦酒三升煑取一升半去滓服)
又方(治手指怱腫痛名爲伐指以烏梅仁杵苦酒和以指漬之湏臾差)
葛氏(治赤白痢下部疼重以二十枚打碎水二升煑取一升頓服)
又方(治折傷以五斤去核飴五升合煑稍稍食之漸漸自消)
經驗方(治馬汗入肉用烏梅和核爛杵爲未以頭醋和爲膏先將瘡口以針刺破但出紫血有紅血出用帛拭乾)
(以膏傅上以帛繋定)
梅師(治傷寒四五日頭痛壯熱匈中煩痛烏梅十四箇塩五合水一升煎取一半服吐之)
簡要濟衆(治消渴止煩悶以烏梅肉二两微炒為未每服二錢水二盞煎取一盞去滓入豉二百粒煎至半盞)
(去津臨卧時服)
鬼遺方(治一切瘡肉出以烏梅燒為灰杵末傅上惡肉立盡極妙)
吴氏本草(梅核明目益氣不飢)
毛詩䟽云(梅暴乾為脂羹臛虀中又含可以香口)
魏文帝(與軍士失道大渴而無水遂下令曰前有梅林結子甘酸可以止渴)
衍義曰(梅實食梅則津液泄水生木也津液泄故傷齒腎属水外為齒故也王叔和曰膀胱腎合為津慶此語雖)
(鄙然理存焉燻之為烏梅曝乾藏密器中為白梅)
木瓜實味酸温無毒主濕痺邪氣霍亂大吐下轉筋不止其
枝亦可煑用(陶隱居云山隂蘭亭尤多彼人以為良果最療轉筋如轉筋時但呼其名及書上作木瓜字皆)
(愈亦不可觧俗人柱木瓜杖云利筋脛又有榠音冥櫨音摣大而黃可進酒去痰又樝子澀斷痢禮云樝梨曰攅之鄭公)
(不識樝乃云是梨之不藏者然古亦以樝為果今則不入例爾臣禹錫等謹按蜀本注其樹枝狀如柰花作房生子形似)
(栝樓火乾甚香爾雅云楙木瓜注云實如小瓜酢可食然多食亦不益人又爾雅云樝似梨而酢歰陳藏器云木瓜本功)
(外下冷氣強筋骨消食止水痢後渴不止作飲服之又脚氣衝心取一顆去子煎服之嫩者更佳又止嘔逆心膈痰唾又)
(云按榠樝一名蠻樝本功外食之去惡心其氣辛香致衣箱中殺蟲魚食之止心中酸水水痢樝子本功外食之去惡心)
(酸咽止酒痰黃水小扵榅桲而相似北土無之中都有鄭注禮云樝梨之不藏者為無功也孟詵云木瓜謹按枝葉煑之)
(飲亦治霍亂不可多食損齒及骨又臍下絞痛木瓜一兩片桑葉七片大棗三枚碎之以水二升煑取半升頓服之差又)
(云樝子平損齒及筋不可食亦主霍亂轉筋煑汁食之與木瓜功稍等餘無有益人處江外常為果食日華子云木瓜止)
(吐瀉賁㹠及脚氣水腫冷熱痢心腹痛療渴嘔逆痰唾等根治脚氣又云榠樝平無毒消痰觧酒毒及治咽酸煨食止痢)
(浸油梳頭治髮赤并白)
圖經曰(木瓜舊不著所出州土陶隠居云山隂蘭亭尤多今處處有之而宣城者為佳其木狀若柰花生扵春末)
(而深紅色其實大者如瓜小者如拳爾雅謂之楙郭璞云實如小瓜酢可食不可多亦不益人宣州人種蒔尤謹遍滿山)
(谷始實成則鏃紙花薄其上夜露日暴漸而變紅花文如生本州以充上貢焉又有一種榠樝木葉花實酷類木瓜陶云)
(大而黃可進酒去痰者是也欲辨之看蔕間别有重蔕如乳者為木瓜無此者為榠樝也木瓜大枝可作枚策之云利筋)
(脉根葉煑湯淋足脛可以巳蹷又截其木乾之作桶以濯足尤益道家以榠樝生壓汁合和甘松玄參末作濕香云甚爽)
(神)
︻雷公云(凡使勿誤用和圓子蔓子土伏子其色樣外形真似木瓜只氣味效并向裏子各不同若木瓜皮薄)
(微赤黃香甘酸不澁調榮衛助糓氣向裏子頭尖一面方是眞木瓜若和圓子色微黃蔕核麄子小圓味澁微鹹傷人氣)
(蔓子顆小亦似木瓜味絶澁不堪用土伏子似木瓜味絶澁子如大樣油麻又苦澁不堪用若餌之令人目澁目赤多赤)
(筋痛凡使木瓜勿令犯鐵用銅刀削去硬皮并子薄切扵日中煞却用黃牛乳汁拌蒸從己至未其木瓜如膏煎却扵日)
(中薄攤㬠乾用也)
食療(云主嘔啘風氣又吐後轉筋煑汁飲之甚良脚膝筋急痛煑木瓜令爛研作漿粥樣用裹痛處冷即易一宿三)
(五度熱裹便差煑木瓜時入一半酒同煑之)
毛詩(投我以木瓜報之以瓊琚注云木瓜楙木也可食之木)
衍義曰(木瓜得木之正故入筋以鉛霜塗之則失錯味受金之制故如是今人多取西京大木瓜為佳其味和美)
(至熟止青白色入藥絶有功勝宣州者味淡此物入肝故益筋與血病腰腎脚膝無力此物不可闕也)
柿味甘寒無毒主通鼻耳氣腸澼不足(陶隱居云柿有數種云今烏杮火熏者性)
(熱断下又療狗齧瘡火煏皮逼切者亦好日乾者性冷麄心杮尤不可多食令人腹痛生柿彌冷又有椑音卑色青惟堪)
(生噉性冷復甚扵柿散石熱家噉之亦無嫌不入藥用唐本注云别錄云火柿主殺毒療金瘡火瘡生肉止痛軟熟柿觧)
(酒熱毒止口乾壓冐間熱臣禹錫等謹按孟詵云柿寒主𥙷虚劳不足謹按乾柿厚腸胃澁中建脾胃氣消宿血又紅柿)
(𥙷氣續經脉氣又醂杮澁下瞧建脾胃氣消宿血作餅及餻與小兒食治秋痢又研柿先煑粥欲熟即下柿更三兩沸與)
(小兒飽食并妳毋喫亦良又乾肺二斤酥一斤蜜半升先和酥蜜鐺中消之下柿煎十數沸不津噐貯之每日空腹服三)
(五枚療男子女人脾虚腹肚薄食不消化面上黑點久服甚良陳藏器云杮本功外日乾者温補多食去面皯除腹中宿)
(血剡縣火乾者名烏柿人服藥口苦及欲吐逆食少許立止蔕煑服之止噦氣黃杮和米粉作糗蒸與小皃食之止下痢)
(飲酒食紅柿令人心痛直至死亦令易醉陶云解酒毒失矣日華子云杮冷潤心肺止渴澁腸療肺痿心熱嗽消痰開胃)
(亦治吐血又云乾柿平潤聲喉殺蟲火杮性暖功用同前)
圖經曰(杮舊不著所出州土今南北皆有之柿之種亦多黃杮生近京州郡紅柿南北通有朱柿出華山似紅柿)
(而皮薄更甘珍椑音卑柿出宣歙荆襄閩廣諸州但可生噉不堪乾諸杮食之皆美而益人椑杮更壓丹石毒耳其乾杮)
(火乾者謂之烏柿出宣州越州性甚温人服藥口苦欲逆食少許當止兼可断下日乾者為白柿入藥微冷又黃杮可和)
(米粉作糗小皃食之止痢又以酥蜜煎乾柿食之主脾虚薄食柿蔕煑飲亦止噦木皮主下血不止暴乾更焙篩末米飲)
(和二錢匕服之不以上衝下脫兩服可止又有一種小杮謂之軟棗俚俗暴乾貨之謂之牛妳杮至冷不可多食凡食柿)
(不可與蟹同令人腹痛大瀉其枯葉至滑澤古人取以臨書俗傳柿有七絶一夀二多隂三無鳥巢四無蟲&KR1500;五霜葉可)
(翫六嘉實七落葉肥火)
︻聖惠方(治耳聾鼻塞以乾杮三枚細切粳米三合豉少許煑粥空心食之)
産寳(治産後或患欬逆氣亂心煩乾杮一箇碎之以水十分煑熱呷)
衍義曰(柿有着盖柿扵蔕下别生一重又牛心肺如牛之心蒸餅杮如今之市買蒸餅華州有一等朱柿比諸品)
(中最小深紅色又一種塔杮亦大扵諸杮性皆凉不至大寒食之引痰極甘故如是去皮掛大木㧣上使風日中自乾食)
(之多動風火乾者味不佳生則澁以温水養之需澁去可食逮至自然紅爛澁亦自去乾則性平)
芋味辛乎有毒主寬腸胃充肌膚滑中一名土芝(陶隱居云錢塘最多)
(生則有毒薟音杴不可食性滑下石服餌家所忌種芋三年不採成梠音呂芋又别有野芋名老芋形葉相似如一根並)
(殺人人不識而食之垂死者佗人以土漿及糞汁與飲之得活矣唐本注云芋有六種有青芋𬗋芋真芋白芋連禪芋野)
(芋其青芋細長毒多初煑要湏灰汁易水煑熟乃堪食爾白芋真芋連禪芋紫芋毒少並正爾蒸煑噉之又宜冷噉療熱)
(止渴其真白連禪三芋兼肉作羹大佳蹲鴟之饒盖謂此也野芋大毒不堪噉也臣禹錫等謹按孟詵云芋白色者無味)
(𬗋色者破氣煑汁飲之止渴十月後曬乾收之冬月食不發病佗時月不可食又和鯽魚鳢魚作臛良久食令人虚勞無)
(力又煑汁洗膩衣白如玉亦可浴去身上浮風慎風半日陳藏器云芋本功外食之令人肥白小者極滑吞之開胃及腸)
(閉産後煑食之破血飲其汁止血渴芋有八九種功用相似野芋生溪潤非人所種者根葉相類耳取根醋摩傳蟲瘡疥)
(癬入口毒人又有天荷亦相似而大也日華子云芋冷破宿血去死肌其中有數種有芽芋𬗋芋園圃中種者可食餘者)
(有大毒不可容易食薑芋辛辣以生薑煑又换水煑方可食和魚煑甚下氣調中𥙷虛葉裹開了癰瘡毒止痛又云芋葉)
(冷無毒除煩止瀉療姙孕心煩迷悶胎動不安又塩研傅蛇蟲咬并癰腫毒及罯傅毒箭)
圖經曰(芋本經不著所出州土陶隠居注云錢塘最多今處處有之閩蜀淮甸尤殖此種類亦多大抵性效相近)
(蜀川出者形圓而大狀若蹲鴟謂之芋魁彼人蒔之最盛可以當粮食而度饑年左思三都賦所謂徇蹲鴟之沃則以為)
(濟世陽丸是也江西閩中出者形長而大葉皆相類其細者如卵生扵大魁傍食之尤美不可過多乃有損也凡食芋並)
(湏園圃蒔者其野芋有大毒不可輙食食則殺人惟土漿及糞汁觧之說文觧字云齊人謂芋為梠陶云種芋三年不採)
(成莒二音相近盖南北之呼不同耳古人亦單用作藥唐韋宙獨行方療癖氣取生芋子一斤壓破酒五升漬二七日空)
(腹一杯神良)
︻唐本云(多食動宿冷其葉如荷葉而長根類扵薯蕷而圓圖經云其類雖多葉盖相似葉大如扇廣尺餘白)
(芋毒微青芋多子真芋連襌芋𬗋芋並毒少而根俱不堪生噉蒸煑冷噉大治煩熱止渴今畿縣編有諸山南江左唯有)
(青白紫三芋而巳)
食療(煑汁浴之去身上浮氣浴了慎風半日許)
史記(蜀卓氏云汶山之下沃野有蹲鴟至死不飢注蹲鴟大芋也)
沈存中筆談(處士劉湯隱居王屋山嘗扵齋中見一大蜂屑于蛛蛧蛛縳之為蜂所螫墜地俄頃蛛鼔腹欲)
(烈徐徐行入草嚙芋梗微破以瘡就嚙處磨之良久腹漸消輕躁如故自後人有為蜂螫者挼芋梗傅之則愈)
衍義曰(芋所在有之江浙二川者最大而長京洛者差圓小而惟東西京者佳他處味不及也當心出苗者為芋)
(頭四邊附芋頭而生者為芋子八九月巳後可食至時掘出置十數日却以好土勻埋至春猶好生則辛而涎多食滯氣)
(困脾唐杜甫詩曰園收芋栗不全貧者是此以粳擦蜂螫處愈)
烏芋味苦甘微寒無毒主消渴痺熱温中益氣一名籍姑一
名水萍二月生葉如芋三月三日採根暴乾(陶隱居云今藉姑生水田中葉)
(有椏烏牙切狀如澤瀉不正似芋其根黃似芋子而小煑之亦可噉疑其有烏者根極相似細而美葉乖異狀如莧草呼)
(為&KR1856;茨恐此也唐本注云此草一名槎牙一名茨菰音孤主百毒産後血悶攻心欲死産難衣不出擣汁服一升生水中)
(葉似鉀音兮切箭鏃澤瀉之類也千金方云下石淋臣禹錫等謹按孟詵云茨菰不可多食吴人常食之令人患脚又發)
(脚氣癱緩風損齒令人失顔色皮肉乾燥卒食之令人嘔水又云&KR1856;茨冷下丹石消風毒除匈中實熱氣可作粉食明耳)
(目止渴消疸黃若先有冷氣不可食令人腹脹氣滿小兒秋食臍不當痛日華子云&KR1856;茨無毒消風毒除匈胃熱治黃疸)
(開胃下食服金石藥人食之良又云茨菰冷有毒葉研傅蛇蟲咬多食發虚熱及腸風痔瘻崩中帶下瘡癤煑以生薑禦)
(之佳懷孕人不可食又名鷰尾草及烏芋矣)
圖經曰(烏芋今&KR1856;茨也舊不著所出州土苗似龍鬚而細正青色根黑如指大皮厚有毛又有一種皮薄無毛者)
(亦同田中人並食之亦以作粉食之厚人腸胃不飢服丹石人尤宜盖其能觧毒耳爾雅謂之芍)
衍義曰(烏芋今人謂之葧臍皮厚色黑肉硬白者謂之猪葧臍皮薄澤色淡紫肉軟者謂之羊荔臍正二月人採)
(食之此二等藥罕用荒歲人多採以充粮)
枇杷葉味苦平無毒主卒啘不止下氣(陶隱居云其葉不暇煑但嚼食亦差人以)
(作飲則小冷唐本注云用葉湏火炙布拭去毛不爾射人肺令欬不巳又主欬逆不下食今注實味甘寒無毒多食發痰)
(熱臣禹錫等謹按蜀本圖經云樹高丈餘葉大如驢耳背有黃毛子梂生如小李黃色味甘酸核大如小栗皮肉薄冬花)
(春實四月五月熟凌冬不凋生江南山南今處處有孟詵云枇杷温利五臟久食亦發熱黃子食之潤肺熱上膲若和熱)
(炙肉及熱麺食之令人患熱毒黃痛藥性論云枇杷葉使味甘能主胃氣冷嘔噦不止日華子云枇杷子平無素治肺氣)
(潤五臟下氣止吐逆并渴疾又云葉療婦人産後口乾)
圖經曰(枇杷葉舊不著所出州郡今襄漢吴蜀閩嶺皆有之木高丈餘葉作驢耳形皆有毛其木隂密婆娑可愛)
(四時不彫盛冬開白花至三四月而成實故謝瞻枇杷賦云禀金秋之青條抱東陽之和氣肇寒葩之結霜成炎呆乎纖)
(露是也其實作梂如黃梅皮肉甚薄味甘中核如小栗四月採葉暴乾治肺氣主渴疾用時須火炙布拭去上黃毛去之)
(難盡當用粟稈作刷刷之乃盡人以作飲則小冷其木白皮止吐逆不下食)
︻雷公云(凡使採得後秤濕者一葉重一兩乾者三葉重一兩者是氣足堪用使麄布拭上毛令盡用甘草湯)
(洗一遍却用綿再拭令乾每一两以酥一分炙之酥盡為度)
食療(卒嘔啘不止不欲食又煑汁飲之止渴偏理肺及肺風瘡匈面上瘡)
孫真人(咳嗽以葉去毛煎湯服之)
衍義曰(枇杷葉江東西湖南北二川皆有之以其形如枇杷故名之治肺熱欶有功花白最先春也子大如彈丸)
(四五月熟色若黃杏微有毛内薄性亦平與葉不同有婦人患肺熱久嗽身如炙肌瘦將成肺癆以枇杷葉木通欵冬花)
(紫菀杏仁桑白皮各等分大黃减半各如常製治訖同為末蜜丸如櫻桃大食後夜卧各含化一丸未終一劑而愈)
荔枝子味甘平無毒止渴益人顔色生嶺南及巴中其樹高
一二丈葉青隂凌冬不凋形如松子大殼朱若紅羅紋肉青
白若水精甘美如蜜四五月熟百鳥食之皆肥矣(今附)
圖經曰(荔枝子生嶺南及巴中今泉福漳嘉蜀渝涪州興化軍及二廣州郡皆有之其品閩中第一蜀川次之嶺)
(南為下扶南記云此木以荔枝為名者以其結實時枝弱而蔕牢不可摘取以刀斧劙音利取其枝故以為名耳其木高)
(二三丈自徑尺至于合抱頗類桂木冬青之属葉蓬蓬然四時榮茂不凋其木性至堅勁工人取其根作既咸槽及彈棋)
(局木之大者子至百斛其花青白狀若冠之蕤纓實如松花之初生者殼若羅文初青漸紅肉淡白如肪玉味甘而多汁)
(五六月盛熟時彼方皆燕會其下以賞之賓主極量取噉雖多亦不傷人少過度則飲蜜漿一杯便觧荔枝始傳扵漢世)
(初惟出嶺南後出蜀中蜀都賦所云旁挺龍目側生荔枝是也蜀中之品在唐尤盛白居易圖序論之詳矣今閩中四郡)
(所出特竒而種類僅至三十餘品肌肉甚厚甘香瑩白非廣蜀之比也福唐歲貢白暴荔枝并蜜煎荔枝肉俱為上方之)
(珍果白暴湏佳實乃堪其市貨者多用雜色荔枝入塩梅暴之成而皮深紅味亦少酸殊失本真凡經暴皆可經歲好者)
(寄至都下及關陜河外諸處味猶不歇百果流布之盛皆不及此又有焦核荔枝味更甜美或云是木生背陽結實不完)
(就者白暴之尤佳又有綠色蠟色皆其品之竒者本土亦自難得其蜀嶺荔枝初生亦小酢肉薄不堪暴花及根亦入藥)
(崔元亮海上方治喉痺腫痛以荔枝花并根共十二分以水三升煑去滓含細細嚥之差止)
︻陳藏器(味酸子如卵廣州記云荔枝精者子如雞卵大殼朱肉白核如雞舌香廣記曰荔枝冬青實如雞子)
(核黃黑似熟蓮子實白如肪脂甘而多汁美極益人也)
海藥云(謹按廣州記云生嶺南及波斯國樹似青木香味甘酸主煩渴頭重心躁背膊勞悶並宜食之嘉州巳下)
(渝州並有其實熱甘美荔枝熟人未採則百蟲不敢近人才採之烏鳥蝙蝠之類無不殘傷故採荔枝者日中而衆採之)
(荔枝子一日色變二日味變三日色味俱變古詩云色味不渝三日變員安宇荔枝詩云香味三日變今瀘渝人食之多)
(則發熱瘡)
食療(微温食之通神益智徤氣及顔色多食則發熱)
衍義曰(荔枝藥品中今未見惟崔元亮方中收之果實中為上品多食亦令人發虚熱此物喜雙實尤可愛本朝)
(有蔡君謨荔枝譜其說甚詳唐杜牧詩云二騎紅塵妃子笑無人知是荔枝来此是川蜀荔枝亦可生置之長安也以核)
(熳火中燒存性為末新酒調一枚未服治心痛及小腸氣)
乳柑子味甘大寒主利腸胃中熱毒解丹石止暴渴利小便
多食令人脾冷發痼癖大腸洩又有沙柑青柑山柑體性相
類惟山柑皮療咽喉痛效餘者皮不堪用其樹若橘樹其形
似橘而圓大皮色生青熟黃赤未經霜時尤酸霜後甚甜故
名柑子生嶺南及江南(今附臣禹錫等謹按蕭炳云出西戎者佳日華子云冷無毒皮炙作湯可)
(觧酒毒及酒渴多食發隂汗)
圖經(文具橘柚條下)
︻陳藏器(産後肌浮柑皮為末酉下)
聖惠方(治酒毒或醉昏悶煩渴要易醒方取柑皮二兩焙乾為末以三錢匕水一中盞煎三五沸入塩如茶法服)
(妙)
食療(寒堪食之其皮不任藥用食多令人肺燥冷中發痃癖)
經驗方(獨醒湯柑子皮去瓤不計多少焙乾為末入塩點半錢)
衍義曰(乳柑子今人多作橘皮售扵人不可不擇也柑皮不甚苦橘皮極苦至熟亦苦若以皮緊慢分别橘與柑)
(又緣方宜各不同亦互有緊慢者脾腎冷人食其肉多致藏寒或洩利)
石蜜(乳糖也)味甘寒無毒主心腹熱脹口乾渴性冷利出益州
及西戎煎煉沙糖為之可作餅塊黃白色(唐本注云用水牛乳米粉和煎乃得)
(成塊西戎来者佳江左亦有殆勝蜀者云用牛乳汁和沙糖煎之並作餅埾重今注此石蜜其實乳糖也前卷巳有石蜜)
(之名故注此條為乳糖唐本先附臣禹錫等謹按孟詵云石蜜洽目中熱膜明目蜀中波斯者良東吴亦有並不如兩處)
(者此皆煎甘蔗汁及牛乳汁則易細白耳和棗肉及巨勝未丸每食後含一兩丸潤肺氣助五藏津)
圖經(文具甘蔗條下)
衍義曰(石蜜川浙最佳其味厚其他次之煎鍊成汉銅象物逹京都至夏月及久隂雨多自消化土人先以竹葉)
(及紙裹外用石夾埋之仍不得見風遂免今人謂乳糖其作餅黃白色者今人又謂之捻糖易消化入藥至少)
甘蔗(音柘)味甘平無毒主下氣和中助脾氣利大腸(陶隱居云今出江東)
(為勝廬陵亦有好者廣州一種數年生皆如大竹長丈餘取汁以為沙糖甚益人又有攷蔗節疎而細亦可噉也今按别)
(本注云蔗有兩種赤色名崑崙蔗白色名荻蔗出蜀及嶺南為勝並煎為沙糖今江東甚多而劣扵蜀者亦甚甘美時用)
(煎為稀沙糖也今會稽作乳糖殆勝扵蜀去煩止渴觧酒毒臣禹錫等謹按蜀本圖經云葉似荻高丈許有竹获二蔗竹)
(蔗莖麄出江南荻蔗莖細出江北霜下後收莖笮其汁為沙糖鍊沙糖和午乳為石蜜並好日華子云冷利大小腸下氣)
(痢𥙷脾消痰止渴除心煩熱作沙糖潤心肺殺蟲解酒毒臘月窖糞坑中患天行熱狂人絞汁服甚良也)
圖經曰(甘蔗舊不著所出州土陶隠居云今江東者為勝廬陵亦有好者廣州一種數年生者如大竹長丈餘今)
(江浙閩廣蜀川所生大者亦高丈許葉月二種一種似荻節疎而細短謂之荻蔗一種似竹麄長笮其汁以為沙糖皆用)
(竹蔗泉福吉廣州多作之鍊沙糖和牛乳為石蜜即乳糖也惟蜀川作之获蔗但堪噉或云亦可煎稀糖商人販貨至都)
(下者荻蔗多而竹蔗少也)
︻食療(主補氣兼下氣不可共酒食發痰)
外臺秘要(主發熱一乾小便澀取甘蔗去皮盡令喫之咽汁若口痛搗取汁服之)
肘後方(主卒乾嘔不息甘蔗汁温令熱服半升日三又以生薑汁一升服並差)
梅師方(主胃及朝食暮吐暮食朝吐旋旋吐者以甘蔗汁七升生薑汁一升二味相和分為三服)
食醫心鏡(理正氣止煩渴和中補脾利人腸觧酒毒削甘蔗去皮食後喫之)
張恊都蔗賦云(挫斯蔗而療渴若漱醴而含蜜)
衍義曰(甘蔗今川廣湖南北二浙江東西皆有自八九月巳堪食收至三四月方酸壞石蜜沙糖霜皆自北出惟)
(川浙者為勝)
沙糖味甘寒無毒功體與石蜜同而冷利過之笮(音詐)甘蔗汁
煎作蜀地西戎江東並有之(唐本先附臣禹錫等謹按孟詵云沙糖多食令人心痛不與鲫)
(魚同食成疳蟲又不與葵同食生流澼又不與笋同食使笋不消成癥身重不能行履耳)
圖經(文具甘蔗條下)
︻食療云(主心熱口乾多食生長蟲消肌肉損齒發疳&KR0630;不可長食之)
子毋秘錄(治腹緊白糖以酒二升煑服不過再差)
衍義曰(沙糖又次石蜜蔗汁清故費煎鍊致紫黑色治心肺大腸熱兼噉駞馬今醫家治暴熱多以此物為先導)
(小兒多食則損齒土制水也及生蟯蟲裸蟲属土故名甘遂生)
椑(音卑)柿味甘寒無毒主壓石藥發熱利水解酒熱久食令人
寒中去胄中熱生江淮南似柿而青黑閑居賦云梁侯烏椑
之柿是也(今附臣禹錫等謹按日華子云椑柿止渴潤心肺除腹臟冷熱作漆甚妙不宜與蟹同食令人腹疼)
(并大瀉矣)
圖經(文具杮條下)
(下品)桃核仁味苦甘平無毒主瘀血血閉瘕邪氣殺小蟲止欬
逆上氣消心下堅除卒暴擊血破癥瘕通月水止痛七月採
取仁隂乾
桃花殺疰悪鬼令人好顔色味苦平無毒主除水氣破石淋
利大小便下三蟲悅澤人面三月三日採隂乾
桃鳬味苦微温主殺百鬼精物療中悪腹痛殺精魅五毒不
祥一名桃奴一名梟景是實著樹不落實中者正月採之
桃毛主下血瘕寒熱積聚無子帶下諸疾破堅閉刮取毛用
之(臣禹錫等謹按本經月閉通用藥云桃毛平)
桃蠹殺鬼邪悪不祥食桃樹蟲也
莖白皮味苦辛無毒除邪鬼中悪腹痛去胃中熱
葉味苦辛平無毒主除尸蟲出瘡中蟲
膠鍊之主保中不飢忍風寒
實味酸多食今人有熱生太山川谷(陶隱居云今處處有京口者亦好當取觧核種)
(之為佳又有小桃其仁不堪用桃仁作酪乃言冷桃膠入仙家用三月三日採花亦供丹方所湏方言服三樹桃花盡則)
(面色如桃花仁亦無試之者服木人云禁食桃也唐本注云桃膠味苦平無毒主下石淋破血中惡疰忤花主下惡氣消)
(腫滿利大小腸臣禹錫等謹按藥性論云桃仁使桃符主中惡孟詵云桃仁温殺三蟲止心痛又女人隂中生瘡如蟲齩)
(疼痛者可生擣葉綿裹内隂中日三四易差又三月三日採花曬乾杵末以水服二錢匕小兒半錢治心腹痛又秃瘡收)
(未開花隂乾與桑椹赤者等分作未以猪脂和先取灰汁洗去瘡痂即塗藥又云桃能發丹石不可食之生者尤損人又)
(白毛主惡鬼邪氣膠亦然又桃符及奴主精魅邪氣符煑计飲之奴者丸散服之桃仁每夜嚼一顆和蜜塗手面良日華)
(子云桃熱微毒益色多食令人生熱樹上自乾者治肺氣腰痛除鬼精邪氣破血治心痛酒摩暖服之又云桃葉暖治惡)
(氣小皃寒熱客忤桃毛療崩中破癖氣桃&KR1500;食之肥悅人顔色也)
圖經曰(桃核仁并花實等生泰山今處處皆有之京東陜西出者尤大而美大都佳果多是圃人以他木接根上)
(栽之遂至肥美殊失本性此等藥中不可用之當以一生者為佳七月採核破之取仁隂乾今都下市賈多取炒貨之云)
(食之亦益人然亦多雜接實之核爲不堪也千金方桃仁煎療婦人産後百病諸氣取桃仁一千二百枚去雙仁尖皮熬)
(擣令極細以清酒一斗半研如麥粥法以極細爲佳内小頃瓷瓶中密以麪封之內湯中煑一復時藥成温酒和服一匙)
(日再其花三月三日採隂乾太清卉木方云酒漬桃花飲之除百疾益顔色崔元亮海上方治面上瘡黃水出并眼瘡一)
(百五日收取桃花不計多少細末之食後以水半盞調服方寸匕日三甚良其實巳乾著木上經冬不落者名桃梟正月)
(採之以中實者良胡洽治中悪毒氣蠱疰有桃奴湯是此也其實上毛刮取之以治女子崩中食桃木蟲名桃&KR1500;食之悅)
(人顔色莖白皮中悪方用之葉多用作湯導藥標嫰者名桃心龙勝張文仲治天行有支太醫桃葉湯熏身法水一石煑)
(桃葉取七㪷以爲鋪席自圍衣被盖上安桃湯扵床簀下乘熱自熏停少時當雨汗汗遍去湯待歇速粉之并炙大椎則)
(愈陳廪丘蒸法經云連發汗汗不出者死可蒸之如中風法以問張苗苗曾有疲極汗出卧單簟中冷但苦寒倦四日凡)
(八過發汗汗不出燒地桃葉蒸之則得大汗被中傅粉極燥便差後用此發汗得出蒸發者燒地良久掃除去火可以水)
(小洒取𧖟沙若桃葉柏葉糖及麥麩皆可趣用易得者牛馬糞亦可用但臭耳取桃葉欲落時可益收乾之以此等物著)
(火處令厚二三寸布席上坐温覆用此出汗苦過熱當審細消息大熱者重席汗出周身便止温粉粉之勿令過此法舊)
(云出阮河南也桃皮亦三病集驗肺熱悶不止匈中喘急悸客熱往来欲死不堪服藥泄匈中喘氣用桃皮芫花各一升)
(二物以水四升煑取一升五合去滓以故布手巾内汁中薄匈温四肢不盈數刻即歇又必效方主蠱毒用大戟桃白皮)
(東引者以大火烘之斑猫去足翅熬三物等分擣篩爲散以冷水服半方寸匕其毒即出不出更一服蠱並出此李饒州)
(法云竒效若以酒中得則以酒服以食中得以飲服之桃膠入服食藥仙方著其法取膠二十斤絹袋盛櫟木灰汁一石)
(中煑三五沸并袋出掛高處候乾再煑如此三度止暴乾篩末蜜和空腹酒下梧桐子大二十丸久服當仙去又主石淋)
(古今錄驗著其方云取桃木膠如棗大夏以冷水三合冬以湯三合和爲一服日三當下石石盡即止其實亦不可多食)
(善令人熱發)
︻雷公云(凡使湏撣去皮渾用白术烏豆二味和桃仁同於垍堝子中煑一伏時後漉出用手擘作兩片其心)
(黃如金色任用之花勿使千葉者能使人鼻&KR1518;不止目黃凡用揀令净以絹袋盛於簷下懸令乾去塵了用鬼髑髏勿使)
(乾桃子其鬼髑髏只是千葉桃花結子在樹上不落者乾然於十一月内採得可爲神妙凡脩事以酒拌蒸從巳至未焙)
(乾以銅刀切焙取肉用)
聖惠方(補心虚治健忘令耳目聦明用戊子日取東引桃枝二寸枕之千金翼同)
又方(治伏梁氣在心下結聚不散用桃奴三兩爲末空心温酒調二錢匕)
又方(治小皃中蠱毒令腹内堅痛面目青黃淋露骨立病變無常方以桃樹等生二兩末如茶點服日四五服)
外臺秘要(治霍亂腹痛吐痢取桃葉三升切以水五升煑取一升三合分温二服)
又方(治虚熱渴桃膠如彈丸含之佳)
又方(治骨蒸桃仁一百二十枚去皮雙仁留尖杵和為丸平旦井花水頓服令盡服訖量性飲酒令醉仍湏喫水能)
(多最精隔日又服一劑百日不得食肉)
又方(治偏風半身不遂及癖疰方桃仁一千七百枚去雙仁尖皮以好酒一斗三升浸經二十一日出日乾杵令細)
(作丸每服二十丸還將桃酒服之)
又方(治三蟲絞葉取汁一升飲)
又方(酒漬桃花飲之除百病好容色又桃仁服之長生)
千金方(治風項強不得顧視穿地作坑燒令通赤以水洒之令冷内生桃葉鋪其席下卧之令項在藥上以衣着)
(項邊令氣上蒸病人汗出良久差)
又方(治喉閉煑桃皮汁三升服之)
又方(治産後遍身如粟粒熱如火者以桃仁研臘月猪脂調傅上日易)
又方(治少小聤耳桃仁熟末以糓裹塞耳)
又方(人有食桃病時巳晚無復校就桃樹開得梟桃燒服之暫吐病即愈)
千金翼(延年去風令光潤桃仁五合去皮用粳米飯漿研之令細以漿水杵取汁令桃仁盡即休微温用洗面極)
(妙)
又方(以五月五日取東向桃枝日未出時作三寸木人着衣帶中令人不忘)
肘後方(尸生鬼注病者葛云即是五尸之一注又挾諧鬼邪為崇其病變動及有三十六種至九十九種大略使)
(人寒淋瀝沉沉默默不的知其所苦而無處不惡累年積月漸乾頓滯以至扵死死後復傳傍人乃至滅門覺如此候者)
(便宜急治桃仁五十枝碎研以水煑取四升一服盡當吐吐病不盡三两日不吐再服也)
又方(卒心痛東引桃枝一把切以酒一升煎取半升頓服大效)
又方(治卒心痛桃仁匕枚去皮尖熟研水一合頓服良亦可治三十年患)
又方(治卒得欬嗽桃仁三升去皮杵着噐中密封之蒸一次日乾絹袋盛以内二斗酒中六七日可飲四五合稍增)
(至一升)
葛氏(卒中瘑瘡瘑瘡常對在兩脚杵桃葉以苦酒和傅皮亦得)一
又方(治小兒卵㿗杵桃仁傅之亦治婦人隂腫瘙痒)
又方(治腸痔大腸常血杵桃葉一斛蒸之內小口器中以下部榻上坐蟲自出)
又方(治胎下血不出取桃樹上乾不落桃子燒作灰和水服差又産後隂腫痛燒桃仁傅之)
又方(下部瘡巳決洞者桃皮葉杵水漬令濃去滓着盆中漬之有蟲出)
梅師方(治諸蟲入耳取桃葉熟挼塞兩耳出)
又方(治熱病後下部生瘡濃煑桃白皮如稀餳内少許熊膽研以綿蘸藥内下部瘡上)
又方(治狂狗咬人取桃白皮一握水三升煎取一升服)
孫真人(桃味辛肺病宜食又桃味酸無毒多食令人有熱)
又方(主大小腸並不通桃葉取汁和服半升冬用桃樹皮)
又方(主卒患瘰&KR1349;子不痛方取樹皮貼上炙二七壯)
又方(主卒得惡瘡不識者取桃皮作屑内瘡中)
又方(凡人好魘桃仁熬去皮尖三七枚以小便下之)
又方(備急鬼疰心痛桃仁一合爛研煎湯喫)
食醫心鏡(主上氣咳嗽匈隔痞滿氣喘桃仁三兩去皮尖以水一升研取汁和梗米二合煑粥食之)
又方(主傳尸鬼氣咳嗽痃癖注氣血氣不通日漸消瘦桃仁一兩去皮尖杵碎以水一升半煑汁着米煑粥空心食)
(之)
又方(凡風勞毒腫疼攣痛或牽引小腹及腰痛桃仁一升去尖皮者熬令黑煙出熱研擣如脂膏以酒三升攪令相)
(和一服取汗不過三差)
傷寒類要(治黃疸身眼皆如金色不可使婦人鷄犬見取東引桃根切細如筋若釵股以下者一握以水一大)
(升煎取一小升適温空腹頓服後三五日其黃離離如薄雲散唯服最後差百日方平復身黃散後可時時飲一盞清酒)
(則眼中易散不飲則散遲忌食熱麵猪魚等肉此是徐之才家秘方)
又方(治天行&KR0630;下部生瘡濃煎桃枝如糖以通下部中若口中生瘡含之)
又方(治温病令不相染方桃樹蟲矢末水服方寸匕)
又方(凡天時疫癘者常以東行桃枝細剉煑浴佳)
又方(小兒傷寒若得時氣桃葉三兩杵和水五升煑十弗取汁日五六遍淋之後燒雄鼠糞二枚服妙)
子毋秘錄(治隂腫桃仁擣傅之)
又方(小兒瘡初起膘漿似火瘡名爛瘡杵桃仁面脂傅上)
又方(小兒濕癬桃樹青皮為末和醋傅上)
崔氏(主鬼疰心腹痛不可忍取東引桃枝削去蒼皮取白皮一握水二升煑取半升服令盡差如未定再服)
脩真秘旨(食桃訖入水浴令人成淋病)
抱朴子(桃膠以桑灰漬之服百病愈又服之身輕有光明在晦夜之地數月斷榖)
荆楚歲時記(謝道通登羅浮山見數童子以朱書桃板貼戸上道通還以紙寫之貼戸上鬼見畏之)
宋王微(桃飴越地通天液首化玉體貌定仙人知暍日胡不廕年)
宋齊丘化書(李接桃而本強者其實毛)
周禮(戎右掌戎車之兵革使詔贊王鼓傳王命于陳中會同充革車盟則以玉敦碎盟遂役之贊牛耳桃茢注鬼所)
(畏也茢苕菷所以掃不祥)
毛詩(園有桃其實之殽今深山大谷之民熟以為飯)
典術曰(桃者五木之精也今之作桃符着門上厭邪氣此仙木也)
家語(孔子侍坐扵哀公賜之桃與黍焉哀公曰請用孔子先黍而後食桃左右皆掩口而笑公曰黍者所以雪桃非)
(為食之也)
東京賦云(度朔作梗守以曹欝壘神荼副焉對操索葦注上古有神荼與欝壘兄弟二人桃樹下閱百鬼無道)
(理者縳以葦索而飼虎今人作桃符板云左神茶右欝壘者以此)
治瘧(用桃仁一百箇去皮尖於乳鉢中細研成膏不得犯生水候成膏入黃丹三錢丸如梧桐子大每服三丸當發)
(日面北用温酒吞下如不飲酒井花水亦得五月五日午時合忌雞犬婦人見)
衍義曰(桃核仁桃品亦得京畿有油桃光小扵衆桃不益脾有小點斑而光如塗油山中一種正是月令中桃始)
(華者但花多子少不堪㗖惟堪取仁唐文選謂山桃發紅萼者是矣又太原有僉桃色深黃西京有崑崙桃肉深紫紅色)
(此二種尤甘又餅子桃如今之香餅子如此數種入藥惟以山中自生者為正盖取其走泄為用不取肥好者如傷寒八)
(九日間發熱如狂大觧小腹滿痛有瘀血用桃仁三十箇湯去皮尖麩炒赤色别研䖟虫三十枚去翅水蛭二十枚各炒)
(川大黃一兩同為未再與桃仁同擣令勻煉蜜丸如小豆大每服二十丸桃仁湯下利下瘀血惡物便愈未利再服)
否核仁味甘苦温冷利有毒主欬逆上氣雷鳴喉痺下氣産
乳金瘡寒心賁豚驚癎心下煩熱風氣去来時行頭痛觧肌
消心下急殺狗毒五月採之其兩仁者殺人可以毒狗
花味苦無毒主𥙷不足女子傷中寒熱痺厥逆
實味酸不可多食傷筋骨生晉山川谷(得火良惡黃芩黃耆葛根觧錫毒畏蘘草)
(陶隱居云處處有藥中多用之湯浸去尖皮熬令黃臣禹錫等謹按藥性論云杏仁能治腹痺不通發汗主温病治心下)
(急滿痛除心腹煩悶療肺氣欬嗽上氣喘促入天門冬煎潤心肺可和酪作湯益潤聲氣宿即動冷氣孟詵云杏熱面皯)
(者取仁去皮擣和雞子白夜卧塗面明早以燰清酒洗之人患卒瘂取杏仁三分去皮尖熬别杵桂一分和如泥取李核)
(大綿裹含細細咽之日五夜三謹按心腹中結伏氣杏仁橘皮桂心訶梨勒皮為丸空心服三十丸無忌又燒令㷑盡研)
(如泥綿裹内女子隂中治蟲疽陳藏器云杏仁本功外殺蟲燒令㷑未盡細研如脂物裹内&KR0630;齒孔中亦主産門中蟲瘡)
(癢不可忍者去仁及諸畜瘡中風取仁去皮熬令赤和桂未研如泥綿裹如指大含之利喉咽去喉痺痰唾欬嗽喉中熱)
(結生瘡杏酪濃煎如膏服之潤五藏去痰嗽生熟喫俱得半生半熟殺人日華子云杏熱有毒不可多食傷神)
圖經曰(杏核仁生晉川山谷今處處有之其實亦數種黃而圓者名金杏相傳云種出濟南郡之分流山彼人謂)
(之漢帝杏今近都多種之熟最早其扁而青黃者名木杏味酢不及金杏杏子入藥今以東来者為勝仍用家園種者山)
(杏不堪入藥五月採破核去雙仁者古方有單服杏仁脩治如法自朝蒸之至午而止便以慢火微烘至七日乃收貯之)
(每旦腹空時不約多少任意噉之積久不止駐顔延年云是夏姬法然杏仁能使人血溢少悮之必出血不巳或至委頓)
(故近人少有服者又有杏酥法去風虚除百病擣瀾杏仁一石以好酒二石研濾取汁一石五斗入白蜜一斗王升攪勻)
(封扵新瓮中勿洩氣三十日看酒上酥出即掠取内甆器中貯之取其酒滓團如梨大置空屋中作格安之候成飴脯状)
(旦服一枚以前酒下其酒任性飲之杏花乾之亦入藥杏枝主墮傷取一握水一大升煑半下酒三合分再服大效其實)
(不可多食傷神損筋骨劉禹錫傳信方治嗽𥙷肺丸杏仁二大升山者不中揀却雙仁及陳以童子小便一斗浸之春)
(夏七日秋冬二七日并皮尖扵砂盆子中研細濾取汁煑令魚眼沸候欶如麺糊即成仍時以柳篦攪勿令著底後即以)
(馬尾羅或麄布下之日暴通丸即丸服之時食前後總湏服三十丸五十丸任意荼酒下忌白水粥只是爲米泔耳自初)
(浸至成常以紙盖之以畏塵土也如無馬尾羅即以麄布袋下之如取棗穰法)
︻雷公云(凡使湏以沸湯浸少時去皮膜去尖擘作兩片用白大石并烏豆杏仁二件扵鍋子中下東流水煑)
(從巳至午其杏仁色褐黃則去尖然用每脩一斤用白火石一斤烏頭三合水旋添勿令闕免反血爲妙也)
食療云(主熱風頭痛又燒令㷑盡去皮以亂髮裹之咬扵所患齒下其痛便上熏諸蟲出并去風便差重者不過)
(再服)
外臺秘要(治偏風半身不遂兼失音不語生呑杏仁七枚不去皮尖日别從一七漸加至七七枚七七日周而)
(後始食後即以竹瀝下之任意多少日料一升取盡)
又方(治耳聾以杏仁七枚去皮拍碎爲三分以綿裹扵中着顆塩如小豆許以器盛扵飯甑中蒸之候飯熟出裹令)
(患人側卧和綿捻一裹以油汁滴入且中久又以一裹依前法)
千金方(治欬嗽旦夕加重增寒壯熱少喜多嗔忽進退面色不潤積漸少食狀若肺脉強緊浮者杏仁半斤去皮)
(尖入扵瓶内童子小便二斗浸七日了漉出去小便以煖水淘過扵沙盆内研成泥别入甆瓶中以小便三升煎之如膏)
(量其輕重食上熟水下一錢匕婦人室女服之更妙)
又方(主卒中風頭面腫杵杏仁如膏傅之)
又方(治一切風虛常悪頭痛欲破者杏仁去皮尖乾暴爲末水九升研濾如作粥法緩火煎令如麻腐起取和羹粥)
(酒内一匙服之每食前不限多少服七日後大汗出慎風冷猪魚鷄蒜大酢一劑後諸風減差春夏恐酢少作服之秋九)
(月後煎之此法神妙可深秘之)
又方(治鼻中生瘡杵杏仁乳汁和傅之)
又方(治頭面風眼瞤鼻塞眼暗冷泪杏仁三升為末水煑四五沸洗頭冷汗盡三度差)
又方(治破傷風腫厚傅杏仁膏燃燭遥炙)
又方(治疳蟲蝕鼻生瘡燒杏核壓取油傅之)
又方(治喉痺杏仁熬熟杵丸如彈子含嚥其汁為末帛裹含之亦得)
又方(治痔榖道痛取杏仁熬熏杵膏傅之)
又方(治小兒大人欬逆上氣杏仁三升去皮尖炒令黃杵如膏蜜一升分為三分内杏仁杵令得所更内一分杵如)
(膏又内一分杵熟止先食含之熱汁)
又方(治諸牙齗疼杏仁一百枚去皮兩仁以塩方寸匕水一升煑令沫出含之未盡吐却更含之三度差)
肘後方(治榖道赤痛熬杏仁杵作膏傅之良)
又方(箭鏑及諸刀刃在喉咽匈隔諸隱處不出杵杏仁傅之)
梅師方(治食狗肉不消心下堅或脹口乾忽發熱妄語方杏仁一升去皮水三升煎沸去滓取汁為三服下肉為)
(度)
又方(主耳中汁出或痛有濃水熬杏仁令赤黑爲末傅綿裹内耳中日三四度易之或亂髮裹塞之亦妙)
又方(狗咬去皮尖杵傅之研汁飲亦佳矣)
孫真人方(欲好聲杏仁一升熬去皮尖酥一兩蜜少許爲丸如梧桐子大空心米湯下十五丸)
又方(杏味苦心病宜服)
又方(杏核仁傷筋損神其仁作湯如白沫不觧食之令氣壅身熱)
食醫心鏡(主氣喘促浮腫小便澀杏仁一兩去尖皮熬研和米煑粥極熟空心喫二合)
又方(主五痔下血不止去尖皮及雙仁水三升研濾取汁煎减半投米煑粥停冷空心食之)
又方(能下氣主嗽除風去野雞病杏仁一两去皮尖雙仁搥碎水三升研濾取汁扵鐺中煎以杓攪勿住手候三分)
(减二冷呷之不熟及熱呷即令人吐)
勝金方(治久患肺氣喘急至效杏仁去皮尖二两童子小便浸一日一投夏月一日三四換浸半月取焙乾爛研)
(令極細每服一棗大蓴苛一葉蜜一雞頭大水一中盞同煎取七分食後温服甚者不過三劑差永不發動忌腥物)
廣利方(治眼築損弩肉出生杏仁七枚去皮細嚼吐扵掌中及熱以綿裹筯頭將點弩肉上不過四五度差)
子毋秘錄(治小兒臍赤腫杏仁杵如脂内體中相和傅臍腫上)
必效方(治金瘡中風角弓反張以杏仁碎之蒸令溜絞取脂服一小升兼以瘡上摩效)
又方(治狐尿刺螫痛杏仁細研煑一两沸承熱以浸螫處數數易之)
塞上方(治墜馬撲損瘀血在内煩悶取東引杏枝三兩細剉微熬好酒二升煎十餘沸去滓分爲二服空心如人)
(行三四里再服)
傷寒類要(治温病食勞以杏仁五兩酢二升煎取一升服之取汗差)
産寳方(治卒不得小便杏仁二七枚去皮失炒黃米飲服之差)
路公藥準(治咽喉痒痛失音不語杏仁桂心各一兩同研勻用半熟蜜和如櫻桃大新綿裹非時含此嚥津大)
(效)
修真秘旨云(杏不用多食令人目盲)
又方(服杏仁者往往二三年或瀉或臍中出物皆不可治)
左慈秘訣(杏金丹本出渾皇子亦名草金丹方服之壽二千二百年不死只是以杏仁成丹輕重如金軟而可)
(食因此立名從三皇後有得法者服之無有不得力奚仲吕望彭祖皆煉之彭祖曰寧可見此方不用封王寧可見此藥)
(不用封侯老子曰草金丹是衆仙秘要服皆得力只為作之者難世俗之人皆不信有神驗將聖人妄說作之者不肯精)
(心潔净浪有悪物觸犯藥即不成徒勞損廢又何益矣其造不得盲聾瘖啞大病及惡心人女子小人知見丹亦不成丹)
(成無忌只是夏姬服之壽年七百乃仙去煉草金丹法從寅月脩杏樹人罕到者良又以寅月钁漸樹下地間圖陽氣通)
(暢至二月草生以鋤除草恐損地力至三月離樹五步作畦壠淘成擬引天之暴雨以湏遠栽棘遍欄勿使人跡畜獸踐)
(踏只亢旱即泉源水洒潤其樹下初春有霜雪即樹下燒火以救之恐損花苞萼至五月杏熟收取當月句內自落者去)
(核取仁六斗以熱湯退皮去雙仁取南流水三石和研取汁兩石八斗去滓并小美者亦得取新鐵釜受三石巳来作竈)
(湏具五嶽三台形用硃砂圖畫之其竈通四脚去地五寸着鐐不得絶稠恐下灰不得其釜用酥三斤以糠火及炭然釜)
(少少磨三斤酥盡即内汁釜中釜上安盆盆上鑚孔用筝絃懸車轄至釡底其孔以紙纏塞勿令泄氣初着糖火并乾牛)
(糞火一日三動車轄以衮其汁五日有露液生十日白霜起又二日白霜盡即金花出若見此候即知丹霜成開盆用炭)
(火炙乾以雄雞翎掃取以棗肉和為丸如梧桐子大釜中獨角成者為上其釜口次也丹滓亦能治冷疾服丹法如人喫)
(一斗酒醉即喫五升喫一升者只喫半升下藥取滿日空心煖酒服三丸至匕日宿疾除愈聲喑盲攣跛疝氣野雞癭氣)
(風癎痃氣瘡腫萬病皆除愈頭白却黑齒落更生張先師云二兩為一劑一劑延八十年兩劑延二百四十年三劑通靈)
(不死若為天仙一萬年永忌房室若為地仙五千年三年忌房室若為人仙一千五百年百日忌房室陳居士上表十月)
(巳後泥爐造為雷息之時亦不用車馬轟闐聲何以十月造天雷二月起八月息初造丹時祭五嶽神仙地祗亦取童子)
(看火候二十四氣五星五行隂陽十二時取此氣候用火丹乃成矣聖所服皆致長生久夀世人不能常服或言此藥無)
(效若精心確志必就神仙長年矣)
衍義曰(杏核仁大傷人量所傷大小爛嚼沃破處以帛繋定至差無若又湯去皮研一升以水一升半飜復絞取)
(稠汁入生蜜四兩甘草一茎約一錢銀石器中熳火熬成稀膏甆器盛食後夜卧入少酥沸湯點一匙匕服治肺燥喘熱)
(大腸秘潤澤五藏如無上證更入塩點尤佳杏實本經别無治療日華子言多食傷神有數種皆熱小皃尤不可食多致)
(瘡癰及上膈熱煞蓄為乾果其深赭色核大而褊者為金杏此等湏接其他皆不逮也如山杏軰只可收仁又有白杏至)
(熟色青白或微黃其味甘淡而不酸)
安石榴味甘酸無毒主咽燥渴損人肺不可多食酸實殼療
下痢止漏精東行根療蚘蟲寸白(陶隱居云石榴以花亦可愛故人多植之尤為外國)
(所重入藥惟根殼而已其味有甜醋藥家用醋者子為服食者所忌臣禹錫等謹按蜀本圖經云子味甘酸其酸者尤能)
(止痢藥性論云石榴皮使味酸無毒能治筋骨風腰脚不遂行步攣急疼痛主澁腸止赤白下痢一方取汁止目淚下治)
(漏精根青者入染鬚方用陳藏器云石榴本功外東引根及皮主蚘蟲煎服子止渴花葉乾之為未和鐵丹服之年變)
(毛髮色黑如漆錢丹飛鐵為丹亦鐵粉之属是也孟詵云石榴温多食損齒令黑皮炙令黃杵未以棗肉為丸空腹三丸)
(日二服治赤白痢腹痛者取醋者一枚并子擣汁頓服段成式酉陽雜爼云石榴甜者謂之天漿能理乳石毒)
圖經曰(姿石榴舊不著所出州土或云本生西域陸機與弟雲書云張騫為漢使外國十八年得塗林安石榴是)
(也今處處有之一名丹若廣雅謂之若榴木不甚高大枝柯附幹自地便生作叢種極易息折其條盤土中便生花有黃)
(赤二色實亦有甘酢二種甘者可食酢者入藥多食其實則損仁肺東行根并殼入殺蟲及染鬚髮口齒等藥其花百葉)
(者主心熱吐血及䘐血等乾之作末吹鼻中立差崔元亮海上方療金瘡刀斧傷破血流以石厌一升石榴花半斤擣末)
(取少許傅上擦少時血斷便差又冶寸白蟲取醋石榴根切一升東南引者良水二升三合煑取八合去滓著少米作稀)
(粥空腹食之即蟲下又一種山石榴形頗相類而絶小不作房生青齊間甚多不入藥但蜜漬以當果或寄京下甚美)
︻雷公云(凡使皮葉根勿令犯鐵若使石榴殼不計乾濕先用漿水浸一宿至明漉出其水如墨汁若使枝根)
(葉並用漿水浸一宿方可用)
肘後方(治赤白痢下水榖宿食不消者為寒可療酸石榴皮燒赤為末服方寸匕)
百一方(治丁腫以針刺四畔用榴末着瘡上以麵圍四畔炙以痛為度内末傅上急裹經宿連根自出)
經驗方(治腸滑久痢神妙無比以石榴一箇劈破炭火簇燒令煙盡急取出不令作白灰用甆椀盖一宿出火毒)
(為未用醋石榴一瓣水一盞煎湯服二錢瀉亦治)
孫真人云(食之損肺)
又方(治耳聾法以八九月取石榴一䦕上作孔如毬子大留靨子内米醋滿石榴中却以靨子盖之然後搜麵裹却)
(石榴無令醋出煻灰火中燒麺熟藥成入少黑李子仙沼子未取水滴點耳内不得輙轉䐉中痛勿驚如此三夜又點刷)
(耳依前注佳)
又方(糞前有血令人面色黃石榴皮杵末笳子枝湯下)
斗門方(治女子血脉不通用根東生者取一握炙乾濃煎一大盞服之差婦人赤白带下同治)
廣利方(治吐血䘐血以百葉石榴花作末吹在鼻中差)
十全方(治寸白蟲以醋石榴東引根一握净洗細剉用水三升煎取半椀巳下去滓五更初温服盡至明取下蟲)
(一大團永絶根本一日喫粥補)
古今錄驗(治冷熱不調或下帶水或赤白青黃者酸石榴子五枚合殼春絞取二升汁每服五合至二升盡即)
(斷小兒以意服之二三合)
衍義曰(安石榴有酸淡兩種旋開單葉花旋結實實中子紅孫枝甚多秋後經雨則自坼裂道家謂之三尸酒云)
(三尸得此果則醉河隂縣最多又有一種子白瑩澈如水晶者味亦甘謂之水晶石榴惟酸石榴皮合斷下藥仍湏老木)
(所結及收之陳久者佳微炙為未以燒粟米飯為丸梧桐子大食前熱米飲下三十至五十丸以知為度如寒滑加附子)
(赤石脂各一倍)
梨味甘微酸寒多食令人寒中金瘡乳婦尤不可食(陶隱居云梨種)
(復殊多並皆冷利俗人以為快果不入藥用食之多損人也唐本注云梨削貼湯火瘡不爛止痛易産又主熱嗽止渴葉)
(主霍亂吐痢不止煑汁服之今按别本注云梨有數種其消梨味甘寒無毒主客熱中風不語又療傷寒熱發觧石熱氣)
(驚邪嗽消渴利大小便又有青梨茅梨等並不任用又有桑梨惟堪蜜煑食主口乾生食不益又冷中不可多食臣禹錫)
(等謹按孟詵云梨除客熱止心煩不可多食又卒欬嗽以一顆刺作五十孔每孔内以椒一粒以麵裹扵熱火厌中煨令)
(熟出停冷去椒食之只方去核内酥蜜麺裹燒令熟食之又取梨肉内酥中煎停冷食之又擣汁一升酥一兩蜜一兩地)
(黃汁一升緩火煎細細含咽凡治嗽皆湏待冷喘息定後方食熱食之反傷矣令嗽更極不可救如此者可作羊肉湯餅)
(飽食之便卧少時又匈中痞塞熱結者可多食好生梨即通卒闇風失音不語者生擣汁一合頓服之日再服止日華子)
(云梨冷無毒消風療欬嗽氣喘熱狂又除賊風匈中熱結作漿吐風痰)
圖經曰(梨舊不著所出州土今處處皆有而種類殊别醫家相承用乳梨鵝梨乳梨出宣城皮厚而肉實其味極)
(長鵝梨出近京州郡及北都皮薄而漿多味差短扵乳梨其香則過之欬嗽熱風痰實藥多用之其餘水梨消梨𬗋煤梨)
(赤梨甘棠禦皃梨之類甚多俱不聞入藥也梨葉亦主霍亂吐下煑汁服亦可作煎治風徐王效驗方主小見腹痛大汗)
(出名白寒疝濃煑梨葉七合以意消息可作三四服飲之大良崔元亮海上方療嗽單驗方取好梨去核擣汁一荼椀著)
(椒四十粒煎一沸去滓即内黑餳一大兩消訖細細含嚥立定又治啐患赤目弩肉坐卧痛者取好梨一顆擣絞取汁黃)
(連三枝碎之以綿裹漬令色變仰卧注目中又有𬗋花梨療心熱唐武宗有此疾百醫不效青城山邢道人以此梨絞汁)
(而進帝疾遂愈後復求之苦無此梨常山忽有一株因緘實以進帝多食之觧煩躁殊效歲久木枯不復有種者今人不)
(得而用之又江寧府信州出一種小梨名鹿梨葉如茶根如小栂指彼處人取其皮治瘡癬及疥癩云甚效八月採近處)
(亦有但採其實作乾不聞入藥)
︻食療云(金瘡及産婦不可食大忌)
聖惠方(治小兒心藏風熱昏懵躁悶不能食用梨三枚切以水二升煑取汁一升去滓入粳米一合煑粥食之)
梅師方(治霍亂心痛利無汗方取梨葉枝一大握水一升煎取一升服又云正月二月勿食梨)
錢相公(療蠼螋杘瘡黃水出嚼梨汁傳之乾即易)
又方(小兒寒疝腹痛大汗出濃煑梨葉汁七合頓服以意消息可作三四度飲之)
又方(治中水毒取梨葉一把熟杵以酒一盞攪服之)
北夢鎻言(有一朝士見梁奉御侯之曰風疾巳深請速歸去朝士復見鄜州馬醫趙鄂者復詐之言疾危與梁)
(所說同矣曰只有一法請官人試喫消梨不限多少咀齕不及絞汁而飲到家旬日唯喫消梨頓爽矣)
莊子(譬猶樝梨橘柚耶其味相反而皆可扵口)
魏文詔曰(真定郡梨甘若蜜脆若蔆可以觧煩渴)
衍義曰(梨多食則動脾少則不及病用梨之意湏當斟酌惟病酒煩渴人食之甚佳終不能却疾)
林檎味酸甘温不可多食發熱澀氣令人好睡發冷痰生瘡
癤脉閉不行其樹似柰樹其形圓如柰六月七月熟今在處
有之(今附臣禹錫等謹按孟詵云林檎主止消渴陳士良云此有三種大長者為柰圓者林檎夏熟小者味澀為梣)
(秋熟日華子云林檎無毒下氣治霍亂肚痛消痰)
圖經曰(林檎舊不著所出州土今在處有之或謂之來禽木似柰實比柰差圓六七月熟亦有甘酢二種甘者早)
(熟而味肥美酢者差晚須熟爛乃堪噉病消渴者宜食之亦不可多反令人心中生冷痰今俗間醫人亦乾之入治傷寒)
(藥謂之林檎散)
︻食療云(温主榖痢洩精東行根治白蟲蚘蟲消渴好睡不可多食又林檎味苦澀平無毒食之閉百脉)
食醫心鏡(治水痢以十枚半熟者以水一升煎取一升和林檎空心食)
子毋秘錄(治小兒痢林檎構子杵取汁服汉意多與服之差)
又方(小兒閃癖頭髮堅黃瘰&KR1349;羸瘦杵林檎末以和醋傅上癖和移處就傅之)
李核仁味苦平無毒主僵仆躋瘀血骨痛
根皮大寒主消渴止心煩逆奔氣
實味苦除痼熱調中(陶隱居云李類又多京口有麥李麥秀時熟小而甜肥核不入藥今此用姑熟)
(所出南居李觧核如杏子者為佳凡實熟食之皆好不可合雀肉食又不可臨水上噉之李皮水煎含之療齒痛佳今按)
(别本注云李類甚多有綠李黃李𬗋李生李水李並堪食味極甘美其中仁不入藥用有野李味苦名郁李子核仁入藥)
(用之臣禹錫等謹按爾雅云休無實李座接慮李駁赤李釋曰李之無實者名休郭云一名趙李座接慮李郭云今之麥)
(李與麥同熟因名云李之子赤者名駁藥性論云李核仁臣治女子小腹腫滿主踒折骨疼肉傷利小腸下水氣除腫滿)
(又云李根皮使苦李者入用味鹹治脚下氣主熱毒煩躁根煑汁止消渴孟詵云李主女人卒赤白下取李樹東面皮去)
(皺皮炙令黃香以水三升煑汁去滓服之日再驗謹按生子亦去骨節間勞熱不可多食臨水食令人發痰瘧又牛李有)
(毒煑汁使濃含之治&KR0630;齒春骨有疳蟲可後灌此汁更空腹服一盞其子中仁主鼔脹研和麵作餅子空腹食之少頃當)
(瀉矣白華子李温無毒益氣多食令人虛熱又云李樹根凉無毒主赤白痢濃煎服華平無毒治小兒壯熱痁疾驚癎作)
(浴湯)
圖經曰(李核仁舊不著所出州土今處處有之李之類甚多見爾雅者有休無實李李之無實者一名趙李李座)
(祖和切接慮李即今之麥李細實有溝道與麥同熟故名之駁赤李其子赤者是也又有青李綠李赤李房陵李朱仲李)
(馬肝李黃李散見書傳美其味之可食陶隱居云皆不入藥用用姑熟所出南居李鮮核如杏子者為佳今不復識此醫)
(家但用核若杏子形者根皮亦入藥用崔元亮海上方治面䵟黑子取李核中仁去皮細研以雞子白和如稀餳塗至晚)
(每以淡漿洗之後塗胡粉不過五六日有效慎風)
︻孫真人(肝病宜食)
食醫心鏡(李味酸無毒主除固熱調中黃帝云李不可和蜜食食之損五藏)
衍義曰(李核仁其窠大者高及丈今醫家少用實合漿水食令人霍亂澁氣而然今畿内小窑鎮一種最佳堪入)
(貢又有御李子如櫻桃許大紅黃色先諸李熟此李品甚多然天下皆有之所以比賢士大夫盛德及天下者如桃李無)
(處不芬芳也别本注云有野李味苦名郁李子核仁入藥此自是郁李仁别是一種在木部中第十四卷非野李也)
楊梅味酸温無毒主去痰止嘔&KR0938;消食下酒乾作屑臨飲酒
時服方寸匕止吐酒多食令人發熱其樹若荔枝樹而葉細
隂靑其形似水楊子而生青熟紅肉在核上無皮殼生江南
嶺南山谷四月五月採(今附臣禹錫等謹按孟詵云楊梅和五藏能滌腸胃除煩憒惡氣切不可)
(多食甚能損齒及筋亦能治痢燒灰服之日華子云楊梅熱微毒療嘔逆吐酒皮根煎湯洗惡瘡疥癬忌生葱)
圖經(文具梅實條下)
︻陳藏器(止渴張司空云地瘴無不生揚梅者信然矣)
食療(温和五藏腹胃除煩憒悪氣去痰實亦不可久食損齒及筋也甚能断下痢又燒為灰亦断下痢甚酸美小有)
(勝白梅又白梅未乾者常含一枝嚥其液亦通利五藏下少氣若多食之損人筋骨其酸醋之物自是土使然若南方人)
(北居杏亦不食北地人南住梅乃噉多豈不是地氣欝蒸令人煩憒好食斯物也)
經驗後方(主一切傷損不可者瘡止血生肌無瘢痕絶妙和塩核杵之如泥成挺子竹筒中收遇破即填小可)
(即傅之此藥之功神聖)
宋齊丘化書(梅接杏而本強者其實甘)
胡桃味甘平無毒食之令人肥健潤肌黑髮取瓤燒令黑末
斷煙和松脂研傳瘰&KR1349;瘡又和胡粉為泥拔白鬚髮以內孔
中其毛皆黑多食利小便能脫人眉動風故也去五痔外青
皮染髭及帛皆黑其樹皮止水痢可染褐仙方取青皮壓油
和詹糖香塗毛髮色如漆生北土云張騫從西域將来其木
春斫皮中出水承取沐頭至黑(今附臣禹錫等謹按孟詵云胡桃不可多食動痰飲除風)
(令人能食不得併漸漸食之通經脉潤血脉黑鬢髮又服法初日一顆五日加一顆至二十顆止之常服骨肉細膩光潤)
(能養一切老痔疾日華子云潤肌肉益髮食酸齒齼細嚼觧之)
圖經曰(胡桃生北土今陜洛間多有之大株厚葉多隂實亦有房秋冬熟時採之性熱不可多食補下方亦用之)
(取肉合破故紙擣篩蜜丸朝服梧桐子大三十丸又療壓撲損傷擣肉和酒温頓服便差崔元亮海上方療石淋便中有)
(石子者胡桃肉一升細米煑漿粥一升相和頓服即差實上青皮染髮及帛皆黑其木皮中水春所取沐頭至黑此果本)
(出羌胡漢張騫使西域還始得其種植之秦中後漸生東土故曰陳倉胡桃薄皮多肌隂平胡桃大而皮肥急捉則碎江)
(表亦嘗有之梁沈約集有謝賜樂遊園胡桃啓乃其事也今京東亦有其種而實不佳南方則無)
︻孫真人(食動疾吐水)
梅師方(治火燒瘡取胡桃穰燒令黑杵如脂傳瘡上)
衍義曰(胡桃發風陜洛之間甚多外有青皮包之胡桃乃核也核中穰為胡桃肉湏如此說用時湏以湯剥去肉)
(上薄皮過夏至則不堪食有人患酒楂風鼻上赤將橘子核微炒為末每用一錢匕研胡桃肉一箇同以温酒調服以知)
(為度)
獼猴桃味酸甘寒無毒止暴渴觧煩熱冷脾胃動洩辟壓丹
石下石淋熱壅反胃者取汁和生薑汁服之一名藤棃一名
木子一名獼猴棃生山谷藤生著樹葉圓有毛其形似雞夘
大其皮褐色經霜始甘美可食枝葉殺蟲煑汁飼狗療瘑也
(今附)
︻陳藏器(味鹹温無毒主骨節風癱緩不隨長年變白野雞肉痔病調中下氣皮中作紙藤中汁至滑下石淋)
(主胃開取汁和生薑汁服之佳)
食療(候熟收之取瓤和蜜煎作煎去人煩熱久食亦得令人冷能止消渴)
衍義曰(猕猴桃今永興軍南山甚多食之觧實熱過多則令人藏寒淺十月爛熟色淡綠生則極酸子繁細其色)
(如芥子技條柔弱高二三丈多附木而生淺山傍道則有存者深山則多為猴所食)
海松子味甘小温無毒主骨節風頭眩去死肌變白散水氣
潤五臟不飢生新羅如小栗二角其中仁香美東夷食之當
果與中土松子不同(今附臣禹錫等謹按日華子云松子逐風痺寒氣虚羸少氣𥙷不足潤皮膚肥)
(五藏東人以代麻腐食用)
︻海藥云(去皮食之甚香美與雲南松子不同雲南松子似巴豆其味不厚多食發熱毒松子味甘美大温無)
(毒主諸風温腸胃久服輕身延年不老味與卑占國偏桃仁相似其偏桃仁用與比桃仁無異是也)
柰味苦寒多食令人臚(音閭)脹病人尤甚(陶隱居云江南乃有而北國最豐皆作脯)
(不宜人有林檎相似而小亦恐非益人也今注有小毒主耐飢益心氣臣禹錫等謹按孟詵云柰主𥙷中瞧諸不足氣和)
(脾卒患食後氣不通生擣汁服之日華子云柰冷無毒治飽食多肺壅氣脹)
圖絰(文貝林檎條下)
︻食醫心鏡(柰子味苦寒澁無毒主忍飢益心氣多食虚脹)
菴羅果味甘温食之止渴動風氣天行病後及飽食後俱不
可食之又不可同大蒜辛物食令人患黃病樹生狀若林檎
而極大(今附臣禹掦等謹按陳士良云殺寒無毒主婦人經脉不通丈夫營衛中血脉不行久食令人不肌葉似)
(茶葉可以作湯療渴蒺)
衍義曰(菴羅果西洛甚多亦梨之類也其狀亦梨先諸梨熟七夕前後巳堪㗖色黃如鵝梨纔熟便鬆軟入藥絶)
(希用)
橄(音敢)欖(音覽)味酸甘温無毒主消酒療鯸(音侯)鮐(音怡)毒人悮食此
魚肝迷悶者可煑汁服之必觧其木作檝撥著魚皆浮出故
知物有相畏如此也
核中仁研傳脣吻燥痛其樹似木槵子樹而高端直其形似
生訶子無稜瓣生嶺南八月九月採又有一種名㳄斯橄欖
色類亦相似其形核作二瓣可以蜜漬食之生邕州(今附臣禹錫等)
(謹按孟詵云橄欖主鯢魚毒汁服之中此魚肝子毒人立死惟此木能觧生嶺南山谷樹大數圍實長寸許其子先生者)
(向下後生者漸高八月熟蜜藏極甜日華子云橄欖開胃下氣止瀉)
圖經曰(橄欖生嶺南今閩廣諸郡皆有之木似木槵而高且端直可愛秋暁實成南人尤重之咀嚼之滿口香久)
(不歇生噉及煑飲並觧諸毒人誤食鯸鮐肝至迷悶者飲其汁立差山野中主者子繁而木峻不可梯緣但刻其根下方)
(寸許内塩扵中一夕子背落木亦無損其枝節間有脂膏如桃膠南人採得并其皮葉煎之如黑餳謂之欖糖用膠船著)
(水益乾牢扵膠漆邕州又有一種波斯橄㰖與此無異但其核作三瓣可蜜漬食之)
皆陳藏器云(樹大圓實長寸許南方人以為果生實味酸南州異物志曰橄欖子緣海浦嶼間生實大如軸)
(頭皆反垂向下實先生者向下後生者漸高南方草木狀曰橄欖子大如棗八月熟生交趾)
海藥(謹按異物志云生南海浦嶼間樹高丈餘其實如棗二月有花生至八月乃熟甚香橄欖木高大難採以塩擦)
(木身則其實自落)
衍義曰(橄㰖味澁食久則甘嚼汁嚥治魚綆)
榅桲味酸甘微温無毒主温中下氣消食除心間醋水去臭
辟衣魚生北土似樝子而小(今附臣禹錫等謹按陳士良云發毒熱秘大小腸聚匈中痰壅)
(不宜多食澁血脉日華子云除煩渴治氣)
圖經曰(榅桲舊不著所出州土今關陜有之沙苑出者更佳其實大抵類樝但膚慢而多毛味尤甘治匈膈中積)
(食去醋水下氣止渴欲卧噉一兩收而寢生熟皆宜樝子處處有之孟州特多亦主霍亂轉筋並煑汁飲之可敵木瓜常)
(食之亦去心間醋痰皮擣不傅瘡上黃水實初無時其氣氛馥人將致衣笥中亦香)
︻陳藏器云(樹如林檎花白綠色)
衍義曰(榅桲食之湏净去上浮毛不爾損人肺花亦香白色諸果中惟此多生蟲少有不蚛者圖經言欲卧噉一)
(兩枚而寝如此恐太多痞塞胃腕)
榛子味甘平無毒主益氣力寬腸胃令人不肌健行生遼東
山谷樹高丈許子如小栗軍行食之當粮中土亦有鄭注禮
云榛似栗而小關中鄜坊甚多(今附臣禹錫等謹按日華子云新羅榛子肥白仁止飢調)
(中開胃甚驗)
圖經(文具栗條下)
一十三種陳藏器餘
靈床上果子主人夜卧讝語食之差也
無漏子味甘温無毒主温中益氣除痰嗽𥙷虚損好顔色令
人肥健生波斯國如棗一云波斯棗
︻海藥(樹若栗木其實如橡子有三角消食止欬嗽虛羸悅人久服無損也)
都角子味酸澁平無毒久食益氣止洩生南方樹高丈餘子
如卵徐表南方記云都角樹二月花花連著實也
︻海藥云(謹按徐表南州記云生廣南山谷二月開花至夏末結實如卵主益氣安神遺洩痔温腸久服無所)
(損也)
文林郎味甘無毒主水痢去煩熱子如李或如林檎生渤海
間人食之云其樹從河中浮来拾得人身是文林郎因以此
為名也
︻海藥云(又南山亦出彼人呼榅桲是味酸香微温無毒主水瀉腸虚煩熱並宜生食散酒氣也)
木威子味酸平無毒主心中惡水水氣生嶺南山谷樹葉似
棟子如橄㰖而堅亦似棗也
摩厨子味甘香平無毒主益氣潤五臟久服令人肥健生西
域及南海子如瓜可為茹異物志云水有摩厨生自斯調厥
汁肥潤其澤如膏馨香稷射可以煎熬彼州之人仰以為儲
斯調國名也
︻海藥云(謹按異物志云生西域二月開花四月五月結實如瓜許益氣安神養血生肌久服健人也)
懸鈎根皮味苦平無毒主子死腹中不下破血殺蟲毒卒下
血婦人赤帶下久患痢不問赤白膿血腹痛並濃煑服之子
如梅酸美人食之醒酒止渴除痰唾去酒毒莖上有刺如鈎
生江淮林澤取莖焼為末服之亦主喉中塞也
鈎栗味甘平主不飢厚腸胃令人肥健子似栗而圓小生江
南山谷樹大數圍冬月不凋一名巢鈎子又有雀子小圓黑
味甘久食不飢生高山子小圓黑又有櫧(音諸)子小扵橡子味
苦澀止洩痢破血食之不飢令健行木皮葉煑取汁與産婦
飲之止血皮樹如栗冬月不凋生江南子能除惡血止渴也
石都念子味酸小温無毒主痰嗽噦氣生嶺南樹高丈餘葉
如白楊花如蜀葵正赤子如小棗蜜漬為粉甘美益人隋朝
植扵西苑也
君遷子味甘平無毒主止渴去煩熱令人潤澤生海南樹高
丈餘子中有汁如乳汁吴都賦云平仲君遷
︻海藥云(謹按劉斯交州記云其實中有乳汁甜美香好微寒無毒主消渴煩熱鎮心久服輕身亦得悅人顔)
(色也)
韶子味甘温無毒主暴痢心腹冷生嶺南子如栗皮肉核如
荔枝廣志云韶葉似栗有刺斫皮内白脂如豬味甘酸亦云
核如荔枝也
棎子味甘澁平無毒生食主水痢熟者和蜜食之去嗽子似
梨生江南吴都賦云棎榴禦霜是也
諸果有毒桃杏仁雙有毒五月食未成核果令人發癰節及
寒熱又秋夏果落地為悪蟲緣食之令人患九漏桃花食之
令人患淋李仁不可和雞子食之患内結不消
重修政和經史證類備用本草卷第二十三
