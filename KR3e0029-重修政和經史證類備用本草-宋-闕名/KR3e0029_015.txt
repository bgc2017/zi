重修政和經史證類備用本草卷第十五(己酉新增衍義)
成都唐慎微續證類
臣曹孝忠奉
敕校勘
人部總二十五種
一種神農本經(白字)
四種名醫别錄(墨字)
一種今附(醫家嘗用有效注云今附)
八種新分條
一種唐慎微續𥙷(墨蓋子下是)
一十種陳藏器餘
凡墨蓋子巳下並唐慎微續證類
髮髲亂髮人乳汁
頭垢人牙齒(齒垽續注元附天靈蓋條下今分條)
耳塞(元附天靈蓋條下今分條)人屎(東向厠圊溺坑中青泥附)人溺
溺白垽婦人月水浣禈汁
人精懷姙婦人爪甲(巳上六種並元附人屎條下今分條)
天靈蓋(今附)︻人髭
一十種陳藏器餘
人血人肉人胞
婦人禈襠人膽男子隂毛
死人枕夫衣帶衣中故絮
新生小兒臍中屎
髮髲(音被)味苦温小寒無毒主五瘵關格不通利小便水道療
小兒癎大人痓仍自還神化合雞子黃煎之消為水療小兒
驚熱(陶隱居云李云是童男髮神化之事未見别方今俗中嫗母爲小兒作雞子煎用髮雜熬良久得汁與兒服去)
(痰熱療百病而用髮皆取其父梳頭亂者爾不知此髮髲審是何物且髲字書記所無或作蒜音人今呼班髮爲蒜髮書)
(家亦呼亂髮爲鬈恐髲即舜音也童男之理未或全明唐本注云此髮髲根也年久者用之神效即髮字誤矣既有亂髮)
(及頭垢則闕髲明矣又頭垢功劣於髮髲猶去病用陳久者梳及船茹敗天翁䈬席皆此例甄立言作總總亦髮也字)
(書無髲字但有髮鬈鬈髮美貌作丘椎音有聲無質則髲爲真者也臣禹錫等謹按蜀本云本經云仍自還神化斈云神)
(化之事未見别方按異苑云人髮變爲鱓魚神化之異應此者也日華子云髮温止血悶血運金瘡傷風血痢入藥燒灰)
(勿令絶過煎膏長肉消瘀血也)
︻陳藏噐云(生人髮掛菓樹上烏鳥不敢來食其實又人逃走取其髮於緯車上却轉之則迷亂不知所適)
(矣)
雷公云(凡使之是男子年可二十巳來無疾患顔貌紅白於項心剪下者髮是凡於丸散膏中先用苦參水浸一)
(宿漉出入瓶子以火服之令通赤放冷研用)
肘後方(治石淋燒灰水服之良)
傷寒類要(治黃取燒灰水服一寸匕日三)
衍義曰(髮髲與亂髮自是兩等髮髲味苦即陳舊經年歲者如橘皮皆橘也而取其陳者狼毒麻黃吳茱萸半夏)
(枳實之類皆須陳者謂之六陳入藥更良敗蒲亦然此用髲之義耳今人又謂之頭髲其亂髮條中自無用髲之義此二)
(義甚明亦不必如此過謂搜索右以亂髮如雞子大無油噐中熬燋黑就研爲末以好酒一盞沃之何首烏末二錢同勻)
(攪候温嚾之下咽過一二刻再嚾治破傷風及沐髮中風極效)
亂髮微温主欬嗽五淋大小便不通小兒驚癎止血鼻衂燒
之吹内立巳(陶隠居云此常人頭髮爾與髮髲療體相似唐本注云亂髮灰療轉胞小便不通赤白痢哽噎)
(鼻衂廱腫狐尿刺尸疰丁腫骨疸雜瘡古方用之也臣禹錫等謹按藥性論云亂髮使味苦能消瘀血關格不通利水道)
︻外臺秘要(治霍亂煩噪燒亂髮如雞子大塩湯三升和服之不吐再服)
千金方(小兒驚啼燒亂髮灰酒調服之)
又方(治無故遺血亂髮及瓜甲燒灰酒服方寸匕)
肘後方(治黃疸燒亂髮灰水調服一錢匕日三服秘方)
又方(女勞疸身目皆黃發熱惡寒小腹滿急小便難内大熱大勞交接後入水所致亂髮如雞子大猪脂半斤煎令)
(盡分二服)
經驗方(孫真人催胎衣不下亂髮頭髲結撩喉口中)
又方(孩子熱瘡亂髮一團梨許大雞子黃煑熟二物相和於銚子内炭火上熬初甚乾少頃髮燋遂有液出旋取置)
(一甆盞中以液盡爲度取此液傅熱瘡上即以苦參粉粉之予在朗州生子在蓐中便有熱瘡出於臋腿間初以他藥傅)
(無益加劇蔓延半身狀候至重晝夜啼號不乳不睡予閱本草見髮髲云合雞子黃煎之消爲水治小兒驚癎熱注云今)
(俗中嫗母爲小兒作雞子煎用髮雜熬良久得汁令小兒取去痰熱治百病凡用髮皆取梳頭亂者又撿雞子云治火瘡)
(因而用之果驗巳後用之無不差矣)
梅師方(治鼻衂出血眩冐欲死燒亂髮細研水服方寸匕須臾更吹鼻中)
斗門方(治汗血用頭髮灰一字吹入鼻中即止)
簡要濟衆(治小兒重舌欲死以亂髮灰細研以半錢傅舌下日不住用之)
姚氏(治食中誤吞髮繞喉不出取已頭亂髮燒作灰服一幾匕水調)
又方(治大小便不通燒亂髮末三指撮投半升水中一服孫真人同)
子母秘錄(治尸疰燒亂髮如雞子大爲末水服之差)
又方(治小兒鷰口兩角生瘡燒亂髮和猪脂塗之)
又方(治小兒斑瘡豌亘瘡髮灰飲汁服三錢匕)
産書(治大小便利血灰研如粉飲下方寸匕)
服氣精義方(劉君安曰欲髮不脫梳頭滿千遍)
蘇學士云(亂髮露蜂房蛇蛻皮各燒灰每味取一錢匕酒調服治瘡口久不合神驗燒灰須略存性)
老唐云(收自已亂頭髮洗淨乾每一兩入椒五十粒泥封固入爐大火一煆如黑糟細研酒服一錢匕髭髮長黑)
衍義(文具髮髲條下)
人乳汁主𥙷五藏令人肥白悅澤(陶隱居云張蒼常服人乳故年百&KR0882;餘肥白如瓠唐)
(本注云别錄云首生男乳療目赤痛多淚觧獨肝牛肉毒合豉濃汁服之神效又取和雀屎去目赤努肉臣禹錫等謹按)
(唐本云人乳味甘平無毒日華子云人乳冷益氣治瘦悴悅皮膚潤毛髮點眼止淚并療赤目使之明潤也)
︻聖惠方(治卒中風不語舌根強硬陳醬五合三年者妙人乳汁五合二件相和研以生布絞取汁不計時候)
(少少與服良久當語)
千金方(治月經不通飲人乳汁三合)
金匱方(噉蛇牛肉殺人何以知之噉蛇者毛髮向後順者是也食之欲死飲人乳汁一升立愈)
衍義曰(人乳汁治目之功多何也人心生血肝藏血肝受血則能視蓋水入於經則其血乃成又曰上則爲乳汁)
(下則爲月水故知乳汁則血也用以點眼豈有不相宜者血爲隂故其性冷藏寒人如乳餅酪之類不可多食雖曰牛羊)
(乳然亦不出乎隂陽造化爾西戎更以馳馬乳爲酥酪老人患口瘡不能食欲人熱乳良)
頭垢主淋閉不通(陶隱居云術云頭垢浮針以肥膩故爾今當用悅澤人者其垢可丸又主噎亦療勞)
(復臣禹錫等謹按藥性諹云頭垢治噎酸漿水煎膏用之立愈日華子云温治中蠱毒及蕈毒米飲或酒化下並得以吐)
(爲度)
︻外臺秘要(傷寒病欲令不勞復頭垢燒水丸如梧桐子大飲服一丸)
︻葛稚川(治乳癰取人牙齒燒灰細研酥調貼癰上)
李世勣(治箭頭不出及惡刺以齒垽和黑虱研塗之)
耳塞温治顛狂鬼神及嗜酒又名腦膏泥丸脂(巳上二種新分條見日華)
(子)
人屎寒主療時行大熱狂走觧諸毒宜用絶乾者擣末沸湯
沃服之
東向圊(音青)厠溺坑中青泥療喉痺消癰腫若巳有膿即潰(陶隠)
(居云交廣俚人用焦銅爲箭鏃射人纔傷皮便死惟飲糞汁即差而射猪狗不死以其食糞故也時行大熱飲糞汁亦)
(愈今近城寺别塞空甖口内糞倉中積年得汁甚黑而苦名爲黃龍湯療温病垂死皆差唐本注云人屎主諸毒卒惡熱)
(黃悶欲死者新者最效須與水和服之其乾者燒之奎絶水漬飲汁名破棺湯主傷寒熱毒水漬飲彌善破丁腫開以新)
(者封之一日根爛臣禹錫等謹按日華子云糞清冷臘月截淡竹去青皮浸滲取汁治天行熱狂熱疾中毒并惡瘡蕈毒)
(取汁服浸皂莢甘蔗治天行熱疾)
︻外臺秘要(治小兒隂瘡燒灰傅之差)
又方(治骨蒸熱非其人莫浪傅取屎乾者燒令外黑内水中澄清每旦服一小升薄晚小便服一小升以差爲度旣)
(常服新作大坑燒三升夜以水三升漬之稍稍减服小便用童子者佳)
千金方(治産後隂下脫人屎炒令赤以酒服方寸匕日三)
又方(治山中樹木菌毒以糞汁服之)
又方(治蛇咬以屎厚傅上後帛裹之即消)
又方(治人癲狂不識人燒屎灰以酒服之)
又方(治鬼舐頭取兒糞臘月猪脂和傅)
肘後方(治發背欲死燒屎作灰醋和如泥傳腫處乾即易良)
斗門方(治熱病及時疾心躁狂亂奔走狀似癲癎言語不定久不得汗及時疾不知人事者以人中黃不以多少)
(入大鑵内以泥固濟大火煆半日去火候冷取出於地上以盆蓋之又半日許細研如&KR1287;新汲水調下三錢或未退再作)
(差)
姚氏方(毒箭有三種文廣夷州用燋銅作箭鏃嶺北諸處以蛇毒螫物汁著筒中漬箭鏃此二種纔傷皮便洪膿)
(沸爛而死若中之便飲屎汁并以傅之亦可療惟此最妙又一種用射菵以塗箭鏃人中之亦困若著實處不死近腹亦)
(宜急療今葛氏方是菵射者耳)
又方(食欝肉漏脯此並有毒燒屎灰酒服方寸匕)
傷寒類要(治天行病六七日熱盛心煩狂見鬼者絞人屎汁飲數合)
又方(治温病勞復及食勞燒屎灰酒服方寸匕)
博物志(楓樹上生菌人食即令人笑不止飲土漿屎汁愈)
衍義曰(人屎用乾陳者爲末於隂地淨黃土中作五六寸小坈將末三兩匙於坈中以新汲水調勻良久俟澄清)
(與時行大熱狂渴須水人飲之愈今世俗謂之地清然飲之勿極意恐過多耳又治一切癰癖熱毒瘇膿血未潰疼痛不)
(任用乾未麝香各半錢同研細抄一豆大津唾貼瘡心醋麫錢子貼定膿潰出去藥)
人溺療寒熱頭疼温氣童男者尤良(陶隱居云若人初得頭痛直飲人尿數升亦多)
(愈合䓤豉作湯彌佳唐本注云尿主卒血攻心裌打内有療血煎服之一服一升又主癥積滿腹諸藥不差者服之皆下)
(血片塊二十日即出也亦主久嗽上氣失聲尿坑中竹本主小兒齒不生正旦刮塗之即生日華子云小便凉止勞渴嗽)
(潤心肺療血悶熱狂撲損瘀血運絶及困乏揩洒皮膚洎皸裂能潤澤人蛇犬等咬以熱尿淋患處難産及胞衣不下即)
(取一升用薑葱各一分煎三兩沸乘熱飲便下吐血鼻洪和生薑一分絞汁并壯健丈夫小便一升乘熱頓飲差今按陳)
(藏器本草云溺寒主明目益聲潤飢膚利大腸推陳致新去欬嗽肺痿鬼氣痓病彌久停臭者佳恐冷當以熱物和温服)
(久臭溺浸蜘蛛咬於大甕中坐浸仍取烏雞屎炒浸酒服不爾恐毒入口中涎及唾取平明未語者塗癬疥良)
︻楊氏産乳(療傷胎血結心腹痛取童子小便日服二升差)
衍義曰(人溺湏童子者産後温一杯飲壓下敗血悪物有飲過七日者過多恐久遠血藏寒今人發帶病人亦不)
(覺氣血虛無熱者尤不宜多服此亦性寒故治熱勞方中亦用)
溺白垽(魚靳切)療鼻衂湯火灼瘡(唐本注云溺白垽燒研未主賢脣瘡臣禹錫等謹按日華)
(子云人中白凉治傳尸熱勞肺痿心膈熱鼻洪吐血羸瘦渴疾是積尿垽入藥)
︻經驗方(治血汗鼻&KR1518;五七日不住立效以入中白不限多少刮在新瓦上用火逼乾研入麝香少許用酒下)
又方(秋石還元丹大𥙷暖悅色進食益下元久服去百疾強骨髄補精血開心益志煉人中白方男子小便十石更)
(多不妨先榰大鍋竈一副扵空屋内鍋上用深瓦甑接鍋口令高用紙䈥杵石灰泥却甑縫并鍋口勿令通風候乾下小)
(便只可扵鍋中及七八分巳来竈下用焰火煑專令人看之若涌出即添冷小便柴小勿令涌出候乾細研入好合子内)
(如法固濟入炭爐中煆之旋取三二两再研如粉煑棗瓤爲丸如菉豆大每服五七丸漸至十五丸空心温酒塩湯下久)
(服臍下常如火暖諸般冷疾皆愈久年泠勞虚&KR0629;甚者服之皆壮盛其藥未常近火收或時復養火三五日功效大也)
婦人月水解毒箭并女勞復(新𥙷見陶隱居)
︻陳藏器云(經衣主驚瘡血涌出取衣熱炙熨之又燒末傅虎狼傷瘡燒末酒服方寸匕日三主箭鏃入腹)
梅師方(治丈夫熱病差後交接復發忽卵縮入腸腸中絞痛欲死燒女人月經赤衣為灰熟水調方寸匕服)
又方(治剥馬被骨刺破毒欲死以月水傳瘡口立效)
孫真人(治霍亂困篤取童女月經衣和血燒灰和酒服方寸匕)
又方(治聚血兼箭鏃在胸喉燒婦人月經衣酒服)
又方(治馬血入瘡中以婦人月經血塗之)
扁鵲云(治隂陽易傷寒燒婦人月經衣熟水服方寸匕)
博物志(交州夷人以焦銅為鏃毒藥於鏃鋒上中人即沸爛湏臾骨壊以月水屎汁觧之)
浣禈(音昆)汁觧毒箭并女勞復亦善扶南國舊有竒術能令刀
斫不入惟以月水塗刀便死此是汚穢壊神氣也人合藥所
以忌觸之此既一種物故從屎溺之例(新𥙷見陶隱居)
人精和鷹屎亦滅瘢(新𥙷見陶隱居)
︻千金方(去面上靨人精和鷹屎白傅之三日愈白蜜亦得)
肘後方(治瘤人精一合半合亦得青竹筒盛火上燒炮之以器承取汁密置器中數傳瘤上良)
又方(治湯火灼令不痛又速愈瑕痕以人精和鷹屎日日傅上痕自落)
孫真人(治金瘡血出不止以精塗之)
懷姙婦人爪甲取細末置目中去瞖障(新𥙷見陳藏器臣禹錫等謹按日華子云)
(手爪甲平催生)
︻葛稚川(治忍小便胞轉自取爪甲燒灰水服)
又方(治婦人淋自取瓜甲燒灰水服亦治尿血)
衍義曰(人指甲治鼻衂細細刮取俟血稍定去淤血扵所衂鼻中搐之立愈獨不可備則衆人取之甚善&KR1518;藥并)
(法最多或效或不效故湏博採以備道途田野中州)
天靈蓋味鹹平無毒主傳尸尸疰鬼氣伏連久瘴勞瘧寒熱
無時者此死人頂骨十字觧者燒令黑細研白飲和服亦合
諸藥爲散用之方家婉其名爾(今附臣禹錫等謹按日華子云天靈蓋治肺痿乏力羸瘦)
(骨蒸勞及盜汗等入藥酥炙用)
︻陳藏器云(弥腐爛者入用有一片如三指闊此骨是天生天賜蓋押一身之骨未合即未有只有𩕄門取)
(得後用煻灰火罨一夜待腥穢氣出盡却用童兒溺於甆鍋子中煑一伏時滿漉出於屋下掘一坑可深一尺置天靈蓋)
(扵中一伏時其藥魂歸神炒陽人使隂隂人使陽)
外臺秘要(治犬咬衆治不差毒攻人煩亂喚巳作犬聲者燒灰爲末以水服方寸匕以活上)
梅師方(諸犬咬瘡不差吐白沫者爲毒入心呌喚似犬聲以髑髏骨燒灰研以東流水調方寸匕)
别說云(謹按天靈蓋神農本經人部惟髮髲一物外餘皆出後世醫家或禁術之流竒怪之論殊非仁人之用心)
(世稱孫思邈有大功扵世以殺命治命尚有隂責况扵是也近數見醫家用以治傳尸病禾有一效者信本經不用未為)
(害也殘忍傷神又不急於取效苟有可易仁者宜盡心焉苟不以是說為然決為庸人之所惑亂設云非此不可是不得)
(巳則宜以年深塵泥所漬朽者為良以其絶屍氣也)
︻人髭唐李勣嘗疾醫侯之云得鬚灰服之方止
太宗遂自剪髭燒灰賜服之復令傳癰瘡立愈故白樂天云
剪鬚燒藥賜功臣
仁宗皇帝賜吕夷簡古人有語髭可治疾今朕剪髭與之合
藥表朕意
一十種陳藏器餘
人血主羸病人皮肉乾枯身上麩片起又狂犬咬寒熱欲發
者並刺熱血飲之
人肉治瘵疾
人胞主血氣羸瘦婦人勞損面䵟皮黑腹内諸病漸瘦悴者
以五味和之如䭔(音甲餅也)法與食之勿令知婦人胞衣變成
水味辛無毒主小兒丹毒諸熱毒發寒熱不歇狂言妄語頭
上無辜髮立虚痞等此人産後時衣埋地下七八年化為水
清澄如真水南方人以甘草升麻和諸藥罐盛埋之三五年
後撥去取為藥主天行熱病立效
︻梅師方(治草蠱其状入咽刺痛欲死者取胞衣一具切曝乾為末熟水調一錢匕最療蛇蠱蜣蜋草毒等)
婦人裩襠主隂易病當隂上割取燒末服方寸匕童女裩益
佳若女患隂易即湏男子裩也隂易病者人患時行病起後
合隂陽便即相著甚扵本病其候小便赤澁寒熱甚者是服
此便通利不爾灸隂二七壮又婦人裩主胞衣不出覆井口
立下取本婦人者即佳
人膽主鬼氣尸疰伏連
男子隂毛主蛇咬口含二十條嚥其汁蛇毒不入腹内
死人枕及蓆患疣拭之二七遍令爛去疣嘗有嫗人患滯冷
積年不差徐嗣伯為侯曰此尸疰也當以死人枕煑服之乃
愈扵是往古塚中取枕枕巳一邊腐缺嫗服之即差張景年
十五歲患腹脹面黃衆藥不能治以問徐嗣伯嗣伯曰此石
蚘耳極難療當取死人枕煑服之得大蚘䖝頭堅如石者五
六升病即差沈僧翼患眼痛又多見鬼物嗣伯曰邪氣入肝
可覓死人枕煑服之竟可埋枕扵故處如其言又愈王晏問
曰三病不同皆用死人枕而俱差何也荅曰尸疰者鬼氣也
伏而未起故令人沉滯得死人枕治之魂氣飛越不復附體
故尸疰自差石蚘者醫療既癖蚘䖝轉堅世間藥不能遣所
以須鬼物馳之然後乃散故令煮死人枕服夫邪氣入肝故
使眼痛而見魍魉須邪物以鈎之故用死人枕之氣因不去
之故令埋於塚間也
夫衣帶主難産臨時取五寸燒為末酒下裩帶最佳
孫真人(治金瘡未愈而交接血出不止取與交婦人衣帶二寸燒研末水服之)
衣中故綿絮主卒下血及驚瘡出血不止取一握煮汁温服
之新綿一兩燒為黑末酒下主五野雞病
新生小兒臍中屎主惡瘡食瘜肉除面印字盡候初生取胎
中屎也初生臍主瘧燒為灰飲下之
重修政和經史證類備用本草卷第十五
