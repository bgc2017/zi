甖子粟(今附)
一十一種陳藏器餘
師草實寒食飰菵米
狼尾草胡豆子東廧
麥苗糟筍中酒社酒
蓬草子寒食麥人粥
醋味酸温無毒主消癰腫散水氣殺邪毒(陶隱居云醋酒爲用無所不入逾久)
(逾良亦謂之醯以有苦味俗呼爲苦酒丹家又加餘物謂爲華池左味但不可多食之損人肌藏唐本注云醋有數種此)
(言米醋苦蜜醋麥醋麴醋桃醋葡萄大棗蘡薁音燠等諸雜果醋及糠糟等醋會意者亦極酸烈止可噉之不可入藥也)
(臣禹錫等謹按陳藏器云醋破血運除癥塊堅積消食殺惡毒破結氣心中酸水痰飲多食損筋骨然藥中用之當取二)
(三年米酢良蘇云葡萄大棗皆堪作酢緣渠是荆楚人上地儉嗇果敗猶取以釀醋糟醋猶不入藥况於果乎孟詵云醋)
(多食損人胃消諸毒氣能治婦人産後血氣運取美清醋熱煎稍稍含之即愈又人口有瘡以黃蘗皮醋漬含之即愈又)
(牛馬疫病和灌之服諸藥不可多食不可與蛤肉同食相反又江外人多為米醋北人多為糟醋發諸藥不可同食研青)
(木香服之止卒心痛血氣等又大黃塗腫米醋飛丹用之日華子云醋治産後婦人井傷損及金瘡血運下氣除煩破癥)
(結治婦人心痛血氣藥力殺一切魚肉菜毒又云米醋功用同醋多食不益男子損人顔色)
︻食療(治痃癖醋煎大黃生者甚效用米醋佳小麥醋不及糟多妨忌大麥醋微寒餘如小麥也氣滯風壅手臂)
(脚膝痛炒醋糟裹之三兩易當差人食多損腰肌藏)
外臺秘要(治轉筋取故綿以好醋浸甑中蒸及熱用裹病人脚冷更易勿停差止)
又方(治風毒腫白虎病以三年釅醋五升熱煎三五沸切葱白二三升煑一沸許漉出布帛熱裹當病上熨之差寫)
(度)
又方(&KR1349;瘍風酢磨硫黃傅之止)
又方(主狐臭以三年好醋和石灰傅之)
千金方(治耳聾以醇酢微火香附子削令尖塞耳效)
又方(治鼻血出不止以酢和胡粉半棗許服)
又方(治舌腫以酢和釜底墨厚傅舌上下脫皮更傅湏臾即消若洗決出血汁竟知弥佳)
又方(蠼螋尿以酢和粉傅之)
又方(治霍亂心腹脹痛煩滿短氣未得吐下飲好苦酒三升小老羸者何飲一二升)
又方(治身體手足卒腫大醋和蚯蚓屎傅之)
又方(治單服硫黃發為癰以醋和䜴研如膏傅癰上燥則易之)
肘後方(治癰巳有膿當壞以苦酒和雀屎傅癰頭上如小豆大即穿)
又方(齒痛漱方大醋一升煑枸𣏌白皮一升取半升含之即差)
又方(治面多䵟黯或似雀卵色者若酒漬术常以拭面即漸漸除之)
經驗後方(治汗不溜瘦却腰脚并耳聾米醋浸荆三稜夏浸四日冬浸六日杵為未醋湯調下三錢匕)
食醫心鏡(醋主消癰腫散水氣殺邪氣扁鵲云多食醋損人骨能理諸藥毒熱)
又方(治蟬螫人以醋磨附子傅之)
錢相公篋中方(治百節蚰蜒并䖝入耳以苦醋注之起行即出)
又方(治蜈蚣蜘蛛毒以醋磨生鐵傅之)
北夢鎻言(云有少年眼中常見一鏡子趙卿侯之曰來晨以魚鱠奉候及期延於闑内從容久飢候客退方得)
(攀接俄而臺上施一甌芥醋更無他味少年飢甚聞芥醋香輕啜之逡廵再啜遂覺匈中豁然眼花不見卿云君喫魚鱠)
(鱠太多芥醋不快故權誑而愈其疾也)
又云(孫光憲家婢抱小兒不覺落炭火上便以醋泥傅之無痕)
子毋秘錄(治姙娠月未足胎死不出醋煑大豆服三升死皃立便分解如未下再服又云醋二升格口灌之)
丹房鏡源(米醋煑四黃花諸藥丹砂膽礬味蜀本酢酒有數種此米酢也)
衍義曰(醋酒糟為之乞鄰者是此物然有米醋麥醋棗醋米醋最釅入藥多用糓氣全也故勝糟醋産婦房中常)
(得醋氣則為佳酸益血也磨雄黃塗蜂蠆亦取其收而不散也今人食酸則齒軟謂其水生木水氣弱木氣盛故如是造)
(靴皮湏得此而紋皺故知其性收歛不負酸收之說)
稻米味苦主温中令人多熱大便堅(陶隱居云道家方藥有俱用稻米粳米此則是)
(兩物矣云稻米白如霜又江東無此皆通呼粳爲稻爾不知其色類復云何也唐本注云稻者穬榖通名爾雅云稌音渡)
(稻也秔者不糯之稱一曰秈汜勝之云秔稻秫稻三用種秔稻四月種秫稻即並稻也今陶爲二事深不可解也今按李)
(含光音義云按字書觧粳字云稻也解稻字云稻属也不粘解粢音慈字云稻餅也明稻米作粢蓋糯米爾其細穅白如)
(雪粒大小似粇米曰體性粘滯爲異然今通呼粇糯榖爲稻所以惑之新舊注殆是臆說今此稻米即糯米也又檢粇粳)
(二字同音蓋古人當分别二米爲殊爾臣禹錫等謹按爾雅云稌稻釋曰别二名也郭云今沛國呼稌詩周頌云豐年多)
(黍多稌禮記内則云牛宜稌豳風七月云七月穫稻是一物也說文云沛國為稻為糯粇稌属也字林云糯粘稻也粇稻)
(不粘者然秔糯甚相類粘不粘為異耳依說文稻即糯也江東呼&KR2009;乃乱切顔師古刊謬正俗云本草所謂稻米者今之)
(&KR2009;米耳陶以稬為秫不知稻是稬故說之不曉許氏說文解字日秫稷之粘者稻稌也沛國謂稻為稌又急就篇云稻黍)
(秫稷左太冲蜀都賦云粳稻漠漠益知稻即稬共粳並出矣然後以稻是有芒之糓故於後或通呼粳&KR2009;總謂之稻孔子)
(曰食夫稻周官有稻人之職漢置稻田使者此並指属稻稬之一色所以後人混稬不知稻本是稬耳陳藏器云糯米性)
(微寒姙身與雜肉食之不利子作糜食一斗三消渴久食之令人身軟黍米及糯飼小猫犬令脚屈不能行緩人筋故也)
(人云稻穰主黃病身作金色煑汁浸之又稻糓芒炒令黃細研作末酒服之孟詵云糯米寒使人多睡發風動氣不可多)
(食又霍亂後吐逆不止清水研一椀飲之即止陳士良云糯米能行榮衛中血積久食發心悸及癰疽瘡癤中痛不可合)
(酒共食醉難醒觧芫菁毒蕭炳云糯米擁諸經絡氣使四肢不收發風昏昏主痔疾駱駝脂作煎餅服之空腹與服勿令)
(病人知日華子云糯米凉無毒補中益氣止霍亂服一合以水研服煑粥稻穏治蠱毒濃煎汁服稻稈治黃病通身煑汁)
(服)
圖經曰(稻米有秔與粳同稻有糯稻舊不載所出州土今有水田處皆能種之秔糯既通為稻而本經以秔為粳)
(米糯為稻米者謹按爾雅云稌音渡稻釋曰别二名也郭璞云沛國呼稌詩頌云多黍多稌禮記内則云牛宜稌豳詩云)
(十月穫稻是一物也說文觧字云沛國謂稻為糯秔稌属也字林云糯粘稻也秔稻不䊀者今人呼之者如字林所說也)
(本經稱號者如說文所說也前條有陳廩米即秔米以廪軍人者是也入藥最多稻稈灰亦主病見劉禹錫傳信方云湖)
(南李從事治馬墜撲損用稻稈燒灰用新熟酒未壓者和糟入塩和合淋前灰取汁以淋痛處立差直至背損亦可淋用)
(好糟淋灰亦得不必新壓酒也糯米性寒作酒則熱糟乃温平亦如大豆與豉醬不同之類耳)
︻唐本云(無毒)
外臺秘要(治渴方糯米二升淘取泔飲訅則定若不渴不湏一方渴者服當飽研糯米取白汁恣飲之以差為度)
梅師方(治霍亂心悸熱心煩渴以糯米水清研之冷熟水混取米泔汁任意飲之)
孫真人(糯米味甘脾之穀脾病宜食益氣止泄)
食醫心鏡(糯米飰食之主温中令人多熱利大便)
簡要濟衆(治鼻䘐不止服藥不應獨聖散糯米微炒黃為末每服二錢新汲水調下)
靈苑方(治金瘡水毒及竹木簽刺癰疽熱毒等糯三升楝去粳米入甆盆内於端午前四十九日以冷水浸之一)
(日兩度換水輕以手淘轉逼去水勿令攪碎浸至端午日取出隂乾生絹袋盛掛通風處旋取少許炒令燋黑碾為未冷)
(水調如膏藥隨大小裹定瘡口外以絹帛包定更不惡動直候瘡愈若金瘡誤犯生水瘡口作膿洪腫漸甚者急以藥膏)
(裹定一二食久其種處巳消更不作膿直至瘡合若癰疽毒瘡初發纔覺焮腫赤熱急以藥膏貼之明日揭看腫毒一夜)
(便消喉閉及咽喉腫痛吒腮並用藥貼項下及腫處竹木簽刺者臨卧貼之明日看其刺出在藥內若貼腫處乾即換之)
(常令濕為妙惟金瘡及水毒不可換恐傷動瘡口)
傷寒類要(治天行熱病手腫欲脫者以稻穰灰汁漬之佳)
楊氏産乳(療霍亂心煩悶亂渴不止糯米三合以水五升細研和蜜一合研濾取汁分兩服)
慱物志(馬食榖足重不行)
衍義曰(稻米今造酒者是此水田米皆謂之稻前既言粳米即此稻米乃糯稻無疑温故可以為酒酒為陽故多)
(熱又令人大便堅非糯稻孰能與於此西域記天竺國土溽熱稻歲四熟亦可驗矣)
稷米味甘無毒主益氣𥙷不足(陶隱居云稷米亦不識書多云黍與稷相似又有稌音渡)
(亦不知是何米詩云黍稷稻梁禾麻菽麥此即八糓也俗人莫能證辨如此糓稼尚弗能明而况芝英乎按汜勝之種植)
(書有黍即如前說無稷有稻猶是稉榖梁是秫米即是粟莖仲舒云禾是粟苗麻是胡麻枲是大麻菽是大豆大豆有两)
(種小豆一名荅丁合切有三四種麥有大小穬穬即宿麥亦謂種麥如此諸榖之限也菰米一名彫胡可作餅又漢中有)
(一種名枲梁粒如粟而皮黑亦可食釀為酒甚消玉又有烏禾生野中如薭步賣切荒年代粮而殺蟲煑以沃地螻蚓皆)
(死薭亦可食凡此之類復有數種爾唐本注云吕氏春秋云飯之美者有陽山之穄高誘曰關西謂之麋冀州謂之䵖音)
(撁廣雅云䵖穄也禮記云祭宗廟稷曰明粢穆天子傳云赤烏之人獻穄百載音在說文云稷五穀長田正也自商巳来)
(周弃主之此官名非榖號也又按先儒以為粟類或言粟之上者爾雅云粢稷也傳云粢盛解云黍稷為粢汜勝之種植)
(書又不言稷陶云八榖者黍稷稻粱禾麻菽麥俗人尚不能辨况芝英乎即有稷禾明非粟也本草有稷不載穄稷即稷)
(也今楚人謂之稷關中謂之糜呼其米為黃米與黍為仙秫故其苗與黍同類陶引詩云稷恐與黍相似斯並得之矣儒)
(家但說其義而不知其實也尋鄭玄注禮王瓜云是菝葜謂柤為梨之不藏者周官瘍人主祝藥云祝當為注義如附著)
(此尺有所短爾臣禹錫等謹按陳藏器云彫胡是菰蔣草米古今所責彫胡性冷止渴內則云魚宜菰枲粱按枲梁亦粱)
(之類消玉未聞按糜穄一物性冷塞北最多廣雅云穄也如黍黑色稗有二種一黃白一紫黑其紫黑者芭有毛北人呼)
(為烏禾又云五糓燒作灰爇主惡瘡疥癬蟲瘻疽螫毒塗之和松脂雄黃燒灰更良作法如甲煎為之孟詵云稷益諸不)
(足山東多食服丹石人發熱食之熱消也發三十六種冷病氣入糓之中最為下苗黍乃作酒此乃作飯用之殊途不與)
(瓠子同食令冷病發發即黍釀汁飲之即差日華子云稷米冷治熱壓丹石毒多食發冷氣能觧苦瓠毒不可與川附子)
(同服)
圖經曰(稷米今所謂穄米也舊不著所出州土今出粟米處皆能種之書傳皆稱稷為五穀之長五穀不可遍祭)
(故祀其長以配社吕氏春秋云飯之美者有陽山之穄高誘云關西謂之糜冀州謂之䵖音撁皆一物也廣雅觧云如黍)
(黑色稗有二種一黃白一紫黑其𬗋黑者其芭有毛北人呼為烏禾是也今人不甚珍此惟祠事則用之農家種之以備)
(他穀之不熟則為粮耳)
︻食療(黍之莖穗人家用作提拂以將掃地食苦瓠毒煑汁飲之即止又破提掃煑取汁浴之去浮腫又和小豆)
(煑汁服之下小便)
外臺秘要(治脚氣衝心悶洗脚漬脚湯以糜穰一石内&KR3876;中多煑取濃汁去滓内椒目一升更煎十餘沸漬脚)
(三兩度如冷温漬洗差)
食醫心鏡(益氣力安中補不足利胃宜脾稷米飰食之良)
曹子建(七啓芳菰精稗注云菰稗草名其實如細米可以為飰)
衍義曰(稷米今謂之穄米先謂米熟又其香可愛故取以供祭祀然發故疾只堪為飰不粘着其味淡)
腐婢味辛平無毒主痎(音皆)瘧寒熱邪氣洩痢隂不起正消渴
病酒頭痛生漢中即小豆花也七月採隂乾(陶隱居云花用異實故其類不)
(得同品方家都不用之今自可依其所主以為療也但未解何故有腐婢之名本經不云是小豆花後醫顯之爾未知審)
(是否今海邊有小樹狀似梔子莖條多曲氣作腐臭土人呼為腐婢用療瘻有效亦酒漬皮療心腹恐此當是真若爾此)
(條應在木部下品卷中唐本注云腐婢山南相承以為葛花本經云小豆花陶復稱海邊小樹未知孰是然葛花消酒大)
(勝豆花葛根亦能消酒小豆全無此效校量葛豆二花葛為真也今按别本注云小豆花亦有腐氣經云病酒頭痛即明)
(其療同矣葛根條中見其花并小豆花乾末服方寸匕飲多不如醉唐注證葛花是腐婢非也陶隠海邊有小樹土人呼)
(為腐婢其如經稱小豆花是腐婢二家所說證據並非臣巨錫等謹按藥性論云赤小豆花名腐婢能消酒毒明目散氣)
(滿不能食煑一蝢服之又下水氣并治小兒丹毒熱腫)
圖經曰(腐婢小豆花也生漢中今處處有之陶隱居以為海邊有小木狀似梔子氣作臭腐土人呼為腐婢疑是)
(此蘇恭云山南相承呼為葛花是也今注云小豆花亦有腐氣按本經云主病酒頭痛海邊小木自主瘧及心腹痛葛花)
(不言主酒病注云并小豆花末服方寸匕飲酒不知醉然則三物皆有腐婢名是異類同名耳本經此比甚多也一說赤)
(小豆花亦主酒病)
︻外臺秘要(治渴小便利復非淋小豆藿一把搗取汁頓服)
食醫心鏡(主瘄瘧寒熱邪氣泄痢隂氣不足止渴及病酒頭痛以小豆花於豉中煑五味調和作羹食之)
别說云(謹按腐婢今既收在此乃是小豆花設有别物同名自從所說不必多辨外臺小豆治失血尤多功用殊)
(勝)
醬味鹹酸冷利主除熱止煩滿殺百藥熱湯及火毒(陶隱居云醬多)
(以豆作純麥者少今此當是豆者亦以久久者彌好又有肉醬魚醬皆呼爲醢不入藥用唐本注云又有榆仁醬亦辛美)
(利大小便蕪荑醬大美殺三蟲雖有少臭亦辛好也臣禹錫等謹按日華子云醬無毒殺一切魚肉莱𬞞蕈毒并治蛇蟲)
(蜂蠆等毒)
︻食療(主火毒殺百藥發小兒無辜小麥醬不如豆又榆仁醬亦辛美殺諸蟲利大小便心腹悪氣不宜多食又)
(蕪荑醬功力強於榆仁醬多食落髮麞雉兔及鳢魚醬皆不可多食為陳久故也)
聖惠方(治飛蛾入耳醬汁灌入耳即出又擊銅器於耳傍)
千金方(治指掣痛以醬清和蜜任多少温傅之愈)
肘後方(湯火燒灼未成瘡豆醬汁傅之)
楊氏産乳(姙娠不得豆醬合崔肉食之令兒面黑)
衍義曰(醬聖人以謂不得即不食意欲五味和五藏悅而受之此亦安樂之一端)
陳廩米味鹹酸温無毒主下氣除煩渴調胃止洩(陶隱居云此今久入)
(倉陳赤者湯中多用之人以作醋勝於新粳米也臣禹錫等謹按陳土良云陳倉米平胃口止洩瀉煖脾去憊氣宜作湯)
(食日華子云陳倉米𥙷五藏澀腸胃)
︻陳藏器云(和馬肉食之發痼疾凡熱食即熱冷食即冷假以火氣也體自温平吳人以粟為良漢地以粳)
(為善亦猶吴紵鄭縞盖貴遠賤近之義爲確論其功粟居前也)
食療(炊作乾飰食之止痢𥙷中益氣堅筋骨通血脉起陽道又毒腫悪瘡久陳者蒸作飰和酢封腫上立差卒心痛)
(研取汁服之北人炊之於甕中水浸令酸食之煖五藏六腑之氣)
食醫心鏡(除煩熱下氣調胃止泄痢作飰食之)
衍義曰(陳廩米今經與諸家注說皆不言是秔米為復是粟米然秔粟二米陳者性皆冷頻食之令人自利與經)
(所說稍戾煎煑亦無膏膩入藥者今人多用新粟米至如春杵頭細糠又復不言新陳秔粟然皆不及新稻粟二糠陳則)
(氣味巳腐敗)
甖子粟味甘平無毒主丹石發動不下食和竹瀝煑作粥食
之極美一名象榖一名米囊一名御米花紅白色似髇(音哮)箭
頭中有米亦名囊子(今附臣禹錫等謹按陳藏噐云甖子粟嵩陽子曰其花四葉有淺紅暈子也)
圖經曰(甖子粟舊不著所出州土今處處有之人家園庭多蒔以為飾花有紅白二種微腥氣其實作瓶子似髇)
(音哮箭頭中有米極細種之甚難圃人隔年糞地九月布子涉冬至春始生苗極繁茂矣不爾種之多不出出亦不茂俟)
(其缾焦黃則採之主行風氣驅逐邪熱治反胃匈中痰殢及丹石發動亦可合竹瀝作粥大佳然性寒利大小腸不宜多)
(食食過度則動膀胱氣耳南唐食醫方療反胃不下飲食甖粟粥法白甖粟米二合人參末三大錢生山芋五寸長細切)
(研三物以水一升二合煑取六合入生薑汁及塩花少許攪勻分二服不計早晚食之亦不妨别服湯丸)
衍義曰(甖子粟其花亦有多葉者其子一甖數千萬粒大小如葶&KR0995;子其色白隔年種則佳研子以水煎仍加蜜)
(為甖粟湯服石人甚宜飲)
一十一種陳藏器餘
師草實味甘平無毒主不飢輕身出東海洲島似大麥秋熟
一名禹餘粮非石之餘粮也
︻海藥(其實如毬子八月收之彼常飡之物主𥙷虚羸乏損温腸胃止嘔逆久食健人一名然榖中國人未曾見)
(也)
寒食飰主滅瘢痕有舊瘢及雜瘡並細研傅之飯灰主病後
食療
︻外臺秘要(治蛟龍瘕寒食餳三升每服五合一日三服遂吐出蛟龍有两頭及尾也)
菵米味甘寒無毒主利腸胃益氣力久食不飢去熱益人可
爲飰生水田中苗子似小麥而小四月熟爾雅云守田似燕
麥可食一名守氣也
狼尾草子作黍食之令人不飢似茅作穗生澤地廣志云可
作黍爾雅云孟狼尾今人呼爲狼茅子蒯草子亦堪食如秔
米苗似茅
胡豆子味甘無毒主消渴勿與塩煑食之苗似豆生野田間
米中往往有之
東廧味甘平無毒益氣輕身久服不飢堅筋骨能步行生河
西苗似蓬子似葵可爲飯魏書曰東廧生焉九月十月熟廣
志曰東廧之子似葵青色并凉間有之河西人語貸我東廧
償爾田梁廧(疾羊切)
麥苗味辛寒無毒主蠱煑取汁細絹濾服之穩(與本同)即芒粃
也
糟筍中酒味鹹平無毒主&KR0938;氣嘔逆小兒乳和少牛乳飲之
亦可單服少許磨&KR1349;瘍風此糟筍節中水也
社酒噴屋四壁去蚊子内小兒口中令速語此祭祀社餘者
酒也
蓬草子作飯食之無異粇米儉年食之也
寒食麥人粥有小毒主咳嗽下熱氣調中和杏仁作之佳也
千金方(治蛟龍病寒食強餳開皇六年有人正月食芹得之其病發似癎面色青黃服寒食強餳二年日三吐出)
(蛟龍有兩頭可驗)
重修政和經史證類備用本草卷第二十六
