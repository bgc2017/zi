矣或疑其間所載生出郡縣有後漢地名者以為似張仲景
華佗輩所為是又不然也淮南子云神農嘗百草之滋味一
日而七十毒由是醫方興焉蓋上世未著文字師學相傳謂
之本草兩漢以來名醫益衆張機華佗輩始因古學附以新
說通為編述本草繇是見扵經錄然舊經才三卷藥止三百
六十五種至梁陶隠居又進名醫别錄亦三百六十五種因
而注釋分為七卷唐顯慶中監門衛長史蘇恭又摭其差謬
表請刊定乃命司空英國公李世勣等與恭參考得失又增
一百一十四種分門部類廣為二十卷世謂之唐本草國朝
開寳中兩詔醫工劉翰道士馬志等相與撰集又取醫家嘗
用有效者一百三十三種而附益之仍命翰林學士盧多遜
李昉王祐扈蒙等重為刊定乃有詳定重定之目並鏤板摹
行由此醫者用藥遂知適從而偽蜀孟昶亦嘗命其學士韓
保昇等以唐本圖經參比為書稍或增廣世謂之蜀本草今
亦傳行是書自漢迄今甫千歲其間三經譔著所增藥六百
餘種收採彌廣可謂大備而知醫者猶以為傳行既久後来
講求浸多參校近之所用頗亦漏略宜有篹錄以備頥生毆
疾之用嘉祐二年八月有詔(臣)禹錫臣億臣頌臣洞等再加
校正(臣)等亦既被命遂更研覈竊謂前世醫工原診用藥隨
效輒記遂至增多㮣見諸書浩博難䆒雖屢加刪定而去取
非一或本經巳載而所述粗略或俚俗嘗用而大醫未聞嚮
非因事詳著則遺散多矣乃請因其䟽梧更為𥙷注應諸家
醫書藥譜所載物品功用並從採掇惟名近迂僻類乎怪誕
則所不取自餘經史百家雖非方餌之急其間或有參說藥
驗較然可據者亦麁收載務從該洽以副詔意凡名本草者
非一家今以開寳重定本為正其分布卷類經注雜糅間以
朱墨並從舊例不復釐改凡𥙷注並據諸書所說其意義與
舊文相參者則從刪削以避重複其舊巳著見而意有未完
後書復言亦具存之𣣔詳而易曉仍每條並以朱書其端云
(臣)等謹按某書云某事其别立條者則觧於其末云見某書
凡所引書以唐蜀二本草為先他書則以所著先後為次第
凡書舊名本草者今所引用但著其所作人名曰某人惟唐
蜀本則曰唐本云蜀本云凡字朱墨之别所謂神農本經者
以朱字名醫因神農舊條而有增𥙷者以墨字間於朱字餘
所增者皆别立條並以墨字凡陶隱居所進者謂之名醫别
錄並以其注附於末凡顯慶所增者亦注其末曰唐本先附
凡開寳所增者亦注其末曰今附凡今所增𥙷舊經未有者
扵逐條後開列云新𥙷凡藥舊分上中下三品今之新𥙷難
扵詳辯但以類附見如綠礬次扵礬石山薑花次扵豆蔲扶
栘次扵水楊之類是也凡藥有功用本經未見而舊注巳曾
引據今之所增但涉相類更不立條並附本注之末曰續注
如地衣附扵垣衣燕覆附扵通草馬藻附扵海藻之類是也
凡舊注出扵陶氏者曰陶隱居云出扵顯慶者曰唐本注出
扵開寳者曰今注其開寳考據傳記者别曰今按今詳又按
皆以朱字别扵其端凡藥名本經巳見而功用未備今有所
益者亦附扵本注之末凡藥有今世巳嘗用而諸書未見無
所辯證者如葫蘆巴海帶之類則請從太醫衆論參議别立
為條曰新定舊藥九百八十三種新𥙷八十二種附扵注者
不預焉新定一十七種總新舊一千八十二條皆隨類粗釋
推以十五凡則𥙷注之意可見矣舊著開寳英公陶氏三序
皆有義例所不可去仍載扵首篇云
新舊藥合一千八十二種
三百六十種神農本經
一百八十二種名醫别錄
一百一十四種唐本先附
一百三十三種今附
一百九十四種有名未用
八十二種新𥙷
一十七種新定
本草圖經序
昔神農嘗百草之滋味以捄萬民之疾苦後世師祖由是本
草之學興焉漢魏以来名醫相繼傳其書者則有吳普李當
之藥錄陶隱居蘇恭等注觧國初兩詔近(臣)總領上醫兼集
諸家之說則有開寳重定本草其言藥之良毒性之寒温味
之甘苦可謂備且詳矣然而五方物産風氣異宜名類既多
贗偽難别以虺牀當蘼蕪以薺苨亂人參古人猶且患之况
今醫師所用皆出扵市賈市賈所得蓋自山野之人隨時採
獲無復䆒其所從来以此為療欲其中病不亦遠乎昔唐永
徽中刪定本草之外復有圖經相輔而行圖以載其形色經
以釋其同異而明皇御製又有天寳單方藥圖皆所以叙物
真濫使人易知原診處方有所依據二書失傳且久散落殆
盡雖鴻都袐府亦無其本天寳方書但存一卷類例粗見本
末可尋宜乎聖君哲輔留意扵蒐輯也先是詔命儒臣重校
神農本草等凡八書光禄卿直祕閣(臣)禹錫尚書祠部郎中
秘閣校理(臣)億太常博士集賢校理(臣)頌殿中丞(臣)檢光禄
寺丞(臣)保衡相次被選仍領醫官秦宗古朱有章等編繹累
年既而𥙷注本草成書奏御又詔天下郡縣圖上所産藥本
用永徽故事重命編述(臣)禹錫以謂考正群書資衆見則其
功易就論著文字出異手則其體不一今天下所上繪事千
名其觧說物類皆據世醫之所聞見事有詳略言多鄙俚向
非專一整此緣飾以文則前後不倫披尋難曉乃以(臣)頌向
嘗刻意此書扵是建言奏請俾專撰述臣頌既被旨則裒集
衆說類聚詮次粗有條目其間玉石金土之名草木蟲魚之
别有一物而雜出諸郡者有同名而形類全别者則參用古
今之說互相發明其荄梗之細大華實之榮落雖與舊說相
戾並兼存之崖略不備則稍援舊注以足成文意注又不足
乃更旁引經史及方書小說以條悉其本原若陸英為蒴藋
花則據爾雅之訓以言之諸香本同則用嶺表錄異以證之
之類是也生出郡縣則以本經為先今時所宜次之若莬絲
生於朝鮮今則出扵冤句奚獨生扵少室今乃来自三蜀之
類是也收採時月有不同者亦兩存其說若赤箭本經但著
採根今乃并取莖苗之類是也生扵外夷者則據今傳聞或
用書傳所載若玉屑玉泉今人但云玉出扵于闐不䆒所得
之因乃用平居誨行程記為質之類是也藥有上中下品皆
用本經為次第其性類相近而人未的識或出扵遠方莫能
形似者但扵前條附之若溲䟽附扵枸𣏌琥珀附扵茯苓之
類是也又古方書所載簡而要者昔人巳述其明驗今世亦
常用之及今諸郡醫工所陳經效之藥皆并載其方用天寳
之例也自餘書傳所無今醫又不能觧則不敢以臆說淺見
傳會其文故但闕而不錄又有今醫所用而舊經不載者並
以類次系扵末卷曰本經外類其間功用尤著與舊名附近
者則次扵逐條載之若通脫次扵木通石蛇次扵石蠏之類
是也總二十卷目錄一卷撰次甫就將備親覧恭惟主上以
至仁厚德凾養生類一物失所則為之惻然且謂札瘥薦臻
四時代有救恤之惠無先醫術蚤歲屢敕近臣酬校𡵨黃内
經重定鍼艾俞穴或範金揭石或鏤板聮編憫南方蠱惑之
妖扵是作慶曆善救方以賜之思下民資用之闕扵是作簡
要濟衆方以示之今復廣藥譜之未備圖地産之所宜物色
萬殊指掌斯見將使合和者得十全之效飲餌者無未逹之
疑納斯民扵夀康召和氣扵穹壤太平之致兹有助焉(臣)學
不該通職預編述仰奉宸旨深愧寡聞嘉祐六年九月日朝
奉郎太常博士充集賢校理新差知穎州軍州兼管内勸農
及管句開治溝洫河道事騎都尉借紫臣蘇頌謹上
開寳重定序
三墳之書神農預其一百藥既辯本草存其錄舊經三卷世
所流傳名醫别錄互為編纂至梁正白先生陶景乃以别錄
參其本經朱墨雜書時謂明白而又考彼功用為之注釋列
為七卷南國行焉逮乎有唐别加參校增藥餘八百味添注
為二十一卷本經漏功則𥙷之陶氏誤說則證之然而載歴
年祀又踰四百朱字墨字無本得同舊注新注其文互闕非
聖主撫大同之運永無疆之休其何以改而正之哉乃命盡
考傳誤刊爲定本類例非允從而革焉至如筆頭灰兔毫也
而在草部今移附兔頭骨之下半天河地漿皆水也亦在草
部今移附土石類之間敗鼓皮移附扵獸皮胡桐淚改從扵
木類紫鑛亦木也自玉石品而取焉伏翼實禽也由蟲魚部
而移焉橘柚附扵果實食塩附扵光塩生薑乾薑同歸一說
至於雞腸蘩蔞陸英蒴藋以類相似從而附之仍採陳藏器
拾遺李含光音義或討源扵别本或傳效扵醫家參而較之
辯其藏否至如突屈白舊說灰類今是本根天麻根觧似赤
箭今又全異去非取是特立新條自餘刊正不可悉數下採
衆議定爲印板乃以白字爲神農所說墨字爲名醫所傳唐
附今附各加顯注詳其觧釋審其形性證謬誤而辯之者署
為今注考文記而述之者又為今按義既刊定理亦詳明今
以新舊藥合九百八十三種并目錄二十一卷廣頒天下傳
而行焉
唐本序(禮部郎中孔志約撰)
蓋聞天地之大德曰生運隂陽以播物含靈之所保曰命資
亭育以盡年蟄穴棲巢感物之情蓋寡範金揉木逐欲之道
方滋而五味或爽時昧甘辛之節六氣斯沴易愆寒燠之宜
中外交侵形神分戰飲食伺舋成腸胃之眚風濕候隙構手
足之灾機(當作幾)纏膚腠莫知救止漸固膏盲期於夭折暨炎
暉紀物識藥石之功雲瑞名官窮診候之術草木咸得其性
鬼神無所遁情刳麝剸犀驅洩邪惡飛丹煉石引納清和大
庇蒼生普濟黔首功侔造化恩邁裁成日用不知于今是頼
歧和彭緩騰絶軌於前李華張吳振英聲於後昔秦政煨燔
兹經不預永嘉喪亂斯道尚存梁陶景雅好攝生研精藥術
以為本草經者神農之所作不刊之書也惜其年代浸遠簡
編殘蠧與桐雷衆記頗或踳駮興言撰緝勒成一家亦以琱
琢經方潤色醫業然而時鍾鼎峙聞見闕於殊方事非僉議
詮釋拘於獨學至如重建平之防已棄槐里之半夏秋採榆
仁冬收雲實謬梁米之黃白混荆子之牡蔓異蘩蔞扵雞腸
合由䟦扵鳶尾防葵狼毒妄曰同根鉤吻黃精引為連類鉛
錫莫辯橙柚不分凡此比例蓋亦多矣自時厥後以迄于今
雖方技分鑣名醫繼軌更相祖述罕能釐正乃復採杜蘅扵
及巳求忍冬扵絡石捨陟釐而取莂藤退飛廉而用馬薊承
疑行妄曾無有覺疾瘵多殆良深慨歎旣而朝議郎行右監
門府長史騎都尉(臣)蘇恭摭陶氏之乖違辯俗用之紕紊遂
表請修定深副聖懷乃詔大尉楊州都督監修國史上柱國
趙國公臣无忌太中大夫行尚藥奉御(臣)許孝崇等二十二
人與蘇恭詳撰竊以動植形生因方舛性春秋節變感氣殊
功離其本土則質同而效異乖扵採摘乃物是而時非名實
既爽寒温多謬用之凡庶其欺巳甚施之君父逆莫大焉扵
是上禀神規下詢衆議普頒天下營求藥物羽毛鱗介無遠
不臻根莖花實有名咸萃遂乃詳探祕要博綜方術本經雖
闕有驗必書别錄雖存無稽必正考其同異擇其去取鉛翰
昭章定群言之得失丹青綺燠備庶物之形容撰本草并圖
經目錄等凡成五十四卷(臣禹錫等謹按蜀本草序作五十三卷及唐英公進本草表云勒成)
(本草二十卷目錄一卷藥圖二十五卷圖經七卷凡五十三卷又英公序云撰本草并圖經目錄等凡成五十三卷據此)
(三者合作五十三卷又據李含光本草音義云正經二十卷目錄一卷又别立圖二十五卷目錄一卷圖經七卷凡五十)
(四卷二說不同今並注之)庶以網羅今古開滌耳目盡醫方之妙極拯生
靈之性命傳萬祀而無昧懸百王而不朽
梁陶隠居序
隱居先生在乎茅山巖嶺之上以吐納餘暇頗遊意方技覧
本草藥性以爲盡聖人之心故撰而論之舊說皆稱神農本
經余以爲信然昔神農氏之王天下也畫八卦以通鬼神之
情造耕種以省殺生之弊宣藥療疾以拯夭傷之命此三道
者歴衆聖而滋彰文王孔子彖象繇辭幽贊人天后稷伊尹
播厥百糓惠被群生𡵨黃彭扁振揚輔導恩流含氣並歲踰
三千民到于今頼之但軒轅以前文字未傳如六爻指垂畫
象稼穡即事成迹至扵藥性所主當以識識相因不爾何由
得聞至于桐雷乃著在扵編簡此書應與素問同類但後人
多更修飾之爾秦皇所焚醫方卜術不預故猶得全錄而遭
漢獻遷徙晉懷奔迸文籍焚靡(臣禹錫等謹按蜀本作音糜)千不遺一今
之所存有此四卷(臣禹錫等謹按唐本亦作四卷韓保昇又云神農本草上中下并序錄合四卷今按)
(四字當作三傳寫之誤也何則按梁七錄云神農本草三卷又據今本經陶序後朱書云本草經卷上卷中卷下卷上注)
(云序藥性之源本論病名之形診卷中云玉石草木三品卷下云蟲獸果菜米食三品即不云三卷外别有序錄明如韓)
(保昇所云又據誤本妄生曲說今當從三卷為正)是其本經所出郡縣乃後漢時制
疑仲景元化等所記又有桐君採藥錄說其花葉形色藥對
四卷論其佐使相須魏晉巳来吳普(臣禹錫等謹按蜀本注云普廣陵人也華佗弟)
(子撰本草一卷)李當之(臣禹錫等謹按蜀本注云華佗弟子修神農本經而世少行用)等更復損益
或五百九十五或四百四十一或三百一十九或三品混糅
冷熱舛錯草石不分蟲獸無辯且所主治互有得失醫家不
能備見則識智有淺深今輙苞綜諸經研括煩省以神農本
經三品合三百六十五為主又進名醫别品亦三百六十五
合七百三十種精麄皆取無復遺落分副科條區畛(音軫)物類
兼注詺(音明)時用土地所出及仙經道術所須并此序錄合為
七卷雖未足追踵前良蓋亦一家撰製吾去世之後可貽諸
知音爾
本草經卷上(序藥性之源本論病名之形診題記品錄詳覧施用)
本草經卷中(玉石草木三品)
本草經卷下(蟲獸果菜米食三品有名未用三品)
右三卷其中下二卷藥合七百三十種各别有目錄並朱墨
雜書并子注今大書分為七卷(唐本注漢書藝文志有黃帝内外經班固論云經方者本)
(草石之寒温原疾病之深淺乃班固論經方之語而無本草之名惟梁七錄有神農本草三卷陶據此以别錄加之爲七)
(卷序云三品混糅冷熱外錯草石不分蟲獸無辯豈使草木同品蟲獸共條披覧既難圖繪非易今以序爲一卷例為一)
(卷玉石三品爲三卷草三品爲六卷木三品爲三卷禽獸爲一卷蟲魚爲一卷果爲一卷菜爲一卷米穀爲一卷有名未)
(用爲一卷合二十卷其十八卷中藥合八百五十種二百六十一種本經一百八十一種别錄一百一十五種新附一百)
(九十三種有名未用)
上藥一百二十種為君主養命以應天無毒多服久服不傷
人欲輕身益氣不老延年者本上經
中藥一百二十種為臣主養性以應人無毒有毒斟酌其宜
欲遏病𥙷虚羸者本中經
下藥一百二十五種為佐使主治病以應地多毒不可久服
欲除寒熱邪氣破積聚愈疾者本下經
三品合三百六十五種法三百六十五度一度應一日以成
一歲倍其數合七百三十名也(臣禹錫等謹按本草例神農本經以朱書名醫别錄以墨)
(書神農本經藥三百六十五種今此言倍其數合七百三十名是併名醫别錄副品而言也則此一節别錄之文也當作)
(墨書矣蓋傳寫浸久朱墨錯亂之所致耳遂令後世覧之者捃摭此類以謂非神農之書乃後人附記之文者率以此故)
(也)
右本說如此今按上品藥性亦皆能遣疾但其勢力和厚不
為倉卒之效然而歲月常服必獲大益病既愈矣命亦兼申
天道仁育故云應天一百二十種者當謂寅夘辰巳之月法
萬物生榮時也
中品藥性療病之辭漸深輕身之說稍薄扵服之者祛患當
速而延齡為緩人懷性情故云應人一百二十種者當謂午
未申酉之月法萬物成熟時也
下品藥性專主攻擊毒烈之氣傾損中和不可常服疾愈即
止地體收殺故云應地一百二十五種者當謂刖戌亥子丑之
月法萬物枯藏時也兼以閏之盈數加之凡合和之體不必
偏用之自隨人患參而共行但君臣配隷依後所說若單服
之者所不論爾
藥有君臣佐使以相宣攝合和宜用一君二臣三佐五使又
可一君三臣九佐使也
右本說如此今按用藥猶如立人之制若多君少臣多臣少
佐則氣力不周也而檢仙經世俗諸方亦不必皆爾大抵養
命之藥則多君養性之藥則多臣療病之藥則多佐猶依本
性所主而兼復斟酌詳用此者益當為善又恐上品君中復
各有貴賤譬如列國諸侯雖並得稱制而猶歸宗周臣佐之
中亦當如此所以門冬遠志别有君臣甘草國老大黃將軍
明其優劣皆不同秩自非農𡵨之徒孰敢詮正正應領略輕
重爲其分劑也
藥有隂陽配合(臣禹錫等謹按蜀本注云凡天地萬物皆有隂陽大小各有色類尋究其理並有法象故)
(毛羽之類皆生扵陽而屬於隂鱗介之類皆生於隂而屬於陽所以空青法木故色青而主肝丹砂法大故色赤而主心)
(雲母法金故色白而主肺雌黃法土故色黃而主脾磁石法水故色黑而主腎餘皆以此推之例可知也)子母兄
弟(臣禹錫等謹按蜀本注云若榆皮爲母厚朴爲子之類是也)根莖花實草石骨肉有單
行者有相須者有相使者有相畏者有相惡者有相反者有
相殺者凡此七情合和視之當用相須相使者良勿用相惡
相反者若有毒宜制可用相畏相殺者不爾勿合用也(臣禹錫等)
(謹按蜀本注云凡三百六十五種有單行者&KR0901;十一種相須者十二種相使者九十種相畏者七十八種相惡者六十種)
(相反者十八種相殺者三十六種凡此七情合和視之)
右本說如此今按其主療雖同而性理不和更以成患今檢
舊方用藥亦有相惡相反者服之乃不爲害或能有制持之
者猶如宼賈輔漢程周佐吳大體既正不得以私情為害雖
爾恐不如不用今仙方甘草丸有防已細辛俗方玉石散用
栝樓乾薑略舉大體如此其餘復有數十條别注在後半夏
有毒用之必須生薑此是取其所畏以相制爾其相須相使
者不必同類猶如和羹調食魚肉葱䜴各有所宜共相宣發
也
藥有酸鹹甘苦辛五味又有寒熱温凉四氣及有毒無毒隂
乾暴乾採造時月生熟土地所出真偽陳新並各有法
右本說如此又有分劑秤兩輕重多少皆須甄别若用得其
宜與病相會入口必愈身安夀延若冷熱乖衷真假非類分
兩違舛湯丸失度當差反劇以至殞命醫者意也古之所謂
良醫者蓋善以意量得其節也諺云俗無良醫枉死者半拙
醫療病不如不療喻如宰夫以鱓(音善)鼈為蓴羹食之更足成
病豈充飢之可望乎故仲景云如此死者愚醫殺之也
藥性有宜丸者宜散者宜水煮者宜酒漬者宜膏煎者亦有
一物兼宜者亦有不可入湯酒者並隨藥性不得違越
右本說如此又按病有宜服丸服散者服湯者服酒者服膏
煎者亦兼參用察病之源以為其制也
欲療病先察其源先候病機五臟未虚六腑未竭血脉未亂
精神未散服藥必活若病巳成可得半愈病勢巳過命將
難全
右本說如此按今自非明醫聽聲察色至乎診脉熟能知未
病之病乎且未病之人亦無肯自療故桓侯怠於皮膚之微
以致骨髓之痼今非但識悟之為難亦乃信受之弗昜倉公
有言曰病不肯服藥一死也信巫不信醫二死也輕身薄命
不能將慎三死也夫病之所由來雖多端而皆關於邪邪者
不正之因謂非人身之常理風寒暑濕饑飽勞逸皆各是邪
非獨鬼氣疫癘者矣人生氣中如魚在水水濁則魚瘦氣昏
則人病邪氣之傷人最爲深重經絡既受此氣傳入臓腑隨
其虚實冷熱結以成病病又相生故流變遂廣精神者本宅
身以爲用身既受邪精神亦亂神既亂矣則鬼靈斯入鬼力
漸強神守稍弱豈得不致於死乎古人譬之植楊斯理當矣
但病亦别有先從鬼神來者則宜以祈禱祛之雖曰可祛猶
因藥療致愈昔李子豫有赤丸之例是也其藥療無益者是
則不可祛晉景公膏盲之例是也大都鬼神之害則多端疾
病之源惟一種蓋有輕重者爾真誥中有言曰常不能慎事
上者自致百病之本而怨咎於神靈乎當風卧濕反責佗人
扵失覆皆癡人也夫慎事上者謂舉動之事必皆慎思若飲
食恣情隂陽不節最為百痾之本致使虚損内起風濕外侵
所以共成其害如此者豈得關於神明乎惟當勤於藥術療
理爾
若用毒薬療病先起如黍粟病去即止不去倍之不去十之
取去為度
右本說如此按今藥中單行一兩種有毒物只如巴豆甘遂
之輩不可便令至劑爾如經所言一物一毒服一丸如細麻
二物一毒服二丸如大麻三物一毒服三丸如胡豆四物一
毒服四丸如小豆五物一毒服五丸如大豆六物一毒服六
丸如梧子從此至十皆如梧子以數為丸而毒中又有輕重
且如狼毒鉤吻豈同附子芫花輩邪凡此之類皆須量宜(臣禹)
(錫等謹按唐本舊云三物一毒服三丸如小豆四物一毒服四丸如大豆五物一毒服五丸如兔屎注云謹按兔屎大扵)
(梧子等差不類今以胡豆替小豆小豆替大豆大豆替兔屎以爲折衷)
療寒以熱藥療熱以寒藥飲食不消以吐下藥鬼疰蠱毒以
毒藥癰腫瘡瘤以瘡藥風濕以風濕藥各隨其所宜
右本說如此又按藥性一物兼主十餘病者取其偏長為本
復應觀人之虚實𥙷瀉男女老少苦藥榮悴鄕壤風俗並各
不同禇澄療寡婦尼僧異乎妻妾此是逹其性懷之所致也
病在匈膈以上者先食後服藥病在心腹以下者先服藥而
後食病在四肢血脉者宜空腹而在旦病在骨髓者宜飽滿
而在夜
右本說如此按其非但藥性之多方其節適早晩復須條理
今方家所云先食後食蓋此義也又有須酒服者飲服者冷
服者煖服者服湯則有疎有數煑湯則有生有熟各有法用
並宜審詳爾
夫大病之主有中風傷寒寒熱温瘧中惡霍亂大腹水腫腸
澼下痢大小便不通賁㹠上氣欬逆嘔吐黃疸消渴留飲廦
食堅積癥瘕驚邪癲癎鬼疰喉痺齒痛耳聾目盲金瘡踒(烏卧切)
折癰腫惡瘡痔瘻癭瘤男子五勞七傷虚乏羸瘦女子帶下
崩中血閉隂蝕蟲蛇蠱毒所傷此大略宗兆其間變動枝葉
各宜依端緒以取之
右本說如此按今藥之所主止說病之一名假令中風乃有
數十種傷寒證候亦有二十餘條更復就中求其類例大體
歸其始終以本性為根宗然後配合證以合藥爾病之變状
不可一槩言之所以醫方千卷猶未盡其理春秋巳前及和
緩之書蔑聞而道經略載扁鵲數法其用藥猶是本草家意
至漢淳于意及華佗等方今時有存者亦皆條理藥性惟張
仲景一部最為衆方之祖又悉依本草但其善診脉明氣候
以意消息之爾至於刳腸剖臆刮骨續筋之法乃别術所得
非神農家事自晉代巳來有張苗宫泰劉德史脫靳邵趙泉
李子豫等一代良醫其貴勝阮德如張茂先軰逸民皇甫士
安及江左葛洪蔡謨商仲堪諸名人等並研精藥術宋有羊
斦元徽胡洽秦承祖齊有尚書禇澄徐文伯嗣伯群從兄弟
療病亦十愈其八九凡此諸人各有所撰用方觀其指趣莫
非本草者乎或時用别藥亦循其性度非相踰越范汪方百
餘卷及葛洪肘後其中有細碎單行經用者或田舍試驗之
法或殊域異識之術如藕皮散血起自庖人牽牛逐水近出
野老麵店蒜虀乃是下蛇之藥路邊地菘而為金瘡所袐此
蓋天地間物莫不為天地間用觸遇則會非其主對矣顔光
禄亦云詮三品藥性以本草為主道經仙方服食斷糓延年
却老乃至飛丹鍊石之竒雲騰羽化之妙莫不以藥道為先
用藥之理一同本草但制御之途小異世法猶如梁肉主於
濟命華夷禽獸皆共仰資其為主理即同其為性靈則異爾
大略所用不多遠至二十餘物或單行數種便致大益是其
服食歲月深積即本草所云久服之效不如俗人微覺便止
故能臻其所極以致遐齡豈但充體愈疾而巳哉今庸醫處
療皆耻看本草或倚約舊方或聞人傳說或遇其所憶便攬
筆䟽之俄然戴面以此表竒其畏惡相反故自寡昧而藥類
違僻分兩參差亦不以為疑脫或偶爾值差則自信方驗若
旬月未瘳則言病源深結了不反求諸已詳思得失虚搆聲
稱多納金帛非惟在顯宜責固將居幽貽譴矣其五經四部
軍國禮服若詳用乖越者猶可矣止扵事迹非宜爾至扵湯
藥一物有謬便性命及之千乘之君百金之長何不深思戒
慎邪昔許太子侍藥不嘗招弑君之惡季孫饋藥仲尼有未
逹之辭知其藥性之不可輕信也晉時有一才人欲刊正周
易及諸藥方先與祖訥共論祖云辯釋經典縦有異同不足
以傷風教至扵湯藥小小不逹便致夀夭所由則後人受弊
不少何可輕以裁斷祖之此言可為仁識足為龜鏡矣按論
語云人而無恒不可以作巫醫明此二法不可以權飾妄造
所以醫不三世不服其藥九折臂者乃成良醫蓋謂學功須
深故也復患今之承籍者多恃衒名價亦不能精心研習實
爲可惜虚傳聲美聞風競往自有新學該明而名稱未播貴
勝以爲始習多不信用委命虚名諒可惜也京邑諸人皆尚
聲譽不取實事余祖世巳來務御諱方藥本有范汪方一部
斟酌詳用多獲其效内護家門傍及親族其有虚心告請者
不限貴賤皆摩踵救之凡所救活數百千人自余投纓宅嶺
猶不忘此日夜翫味常覺欣欣人亦撰方三卷并效驗方五
卷又𥙷葛氏肘後方三卷蓋欲承嗣善業令諸子姪不敢失
墜可以輔身濟物者也
今按諸藥採造之法既並用見成非能自採不復具論其事
惟合藥須觧節度例之如左
按諸藥所生皆的有境界秦漢巳前當言列國今郡縣之名
後人所改爾江東巳來小小雜藥多出近道氣力性理不及
本邦假令荆益不通則全用歴陽當歸錢塘三建豈得相似
所以療病不及往人亦當緣此故也屬藥及此藥雖有去來
亦非復精者且市人不觧藥性惟問形飾上黨人參世不復
售華隂細辛棄之如芥且各隨俗相竸不能多備諸族故往
往遺漏今之所存二百許種爾衆醫都不識藥惟聽市人市
人又不辯䆒皆委採送之家採送之家傳習造作真偽好惡
並皆莫測所以鍾乳醋煮令白細辛水漬使直黃耆蜜蒸為
甜當歸酒洒取潤螵蛸膠著桑枝蜈蚣朱足令赤諸有此等
皆非事實俗用既久轉以成法非復可改末如之何又依方
分藥不量剥除只如遠志牡丹纔不收半地黃門冬三分耗
一凡去皮除心之屬分兩皆不復相應病家惟依此用不知
更秤取足又王公貴勝合藥之日悉付群下其中好藥貴石
無不竊換乃有紫石英丹砂吞出洗取一片動經十數過賣
諸有此例巧偽百端雖復監檢終不能覺以此療病固難即
效如斯並是藥家之盈虚不得咎醫人之淺拙也
凡採藥時月皆是建寅歲首則從漢太初後所記也其根物
多以二月八月採者謂春初津潤始萌未衝枝葉勢力淳濃
故也至秋枝葉乾枯津潤歸流扵下今即事驗之春寧宜早
秋寧宜晚華實莖葉乃各隨其成熟爾歲月亦有早晏不必
都依本文也經說隂乾者謂就六甲隂中乾之又依遁甲法
甲子旬隂中在癸酉以藥著酉地也實謂不必然正是不露
日暴扵隂影處乾之爾所以亦有云暴乾故也若幸可兩用
益當為善(今按本草採藥隂乾者皆多惡至如鹿茸經稱隂乾皆悉爛令壊今火乾易得且良草木根苗隂之)
(皆惡九月巳前採者悉宜日乾十月巳後採者隂乾乃好)古秤惟有銖兩而無分名今則
以十黍爲一銖六銖爲一分四分成一兩十六兩爲一斤雖
有子榖秬黍之制從來均之巳久正爾依此用之(臣禹錫等謹按唐本)
(又云但古秤皆複今南秤是也晉秤始後漢末巳來分一斤爲二斤一兩爲二兩耳金銀絲綿並與藥同無輕重矣古方)
(唯有仲景而巳涉今秤若用古秤作湯則水爲殊少故知非複秤悉用今者耳)今方家所云等分者
非分兩之分謂諸藥斤兩多少皆同爾先視病之大小輕重
所須乃以意裁之凡此之類皆是丸散丸散竟依節度用之
湯酒之中無等分也
凡散藥有云刀圭者十分方寸匕之一准如梧桐子大也方
寸匕者作&KR0901;正方一寸抄散取不落爲度錢五匕者今五銖
錢邊五字者以抄之亦令不落爲度一撮者四刀圭也十撮
爲一勺十勺爲一合以藥升分之者謂藥有虚實輕重不得
用斤兩則以升平之藥升方作上徑一寸下徑六分深八分
内散藥勿按抑之正爾微動令平調爾今人分藥不復用此
凡丸藥有云如細麻者即胡麻也不必扁扁但令較略大小
相稱爾如黍粟亦然以十六黍為一大豆也如大麻子者准
三細麻也如胡豆者即今青斑豆是也以二大麻子准之如
小豆者今赤小豆也粒有大小以三大麻子准之如大豆者
以二小豆准之如梧子者以二大豆准之一方寸匕散蜜和
得如梧子准十丸為度如弹丸及雞子黃者以十梧子准之
(唐本注云方寸匕散爲丸如梧子得十六丸如弹丸一枚若雞子黃者准四十丸今弹丸同雞子黃此其不等)
凡湯酒膏藥舊方皆云㕮(方汝切)咀(子與切)者謂秤畢擣之如大
豆又使吹去細末此扵事殊不允當藥有易碎難碎多末少
末秤兩則不復均平今皆細切之較略令如㕮咀者乃得無
末而又片粒調和也(唐本注云㕮咀正謂商量斟酌之餘觧皆理外生情爾臣禹錫等看詳㕮咀即)
(上文細切之義非商量斟酌也)
凡丸散藥亦先切細暴燥乃擣之有各擣者有合擣者並隨
方所言其潤濕藥如天門冬乾地黃輩皆先切暴獨擣令偏
碎更出細擘暴乾若逢隂雨亦以微火烘(火工切)之旣燥少停
冷乃擣之
凡濕藥燥皆大耗當先增分兩須得屑乃秤之爲正其湯酒
中不須如此也
凡篩丸藥用重密絹令細扵蜜丸易熟若篩散草藥用輕疎
絹扵酒中服即不泥其石藥亦用細絹篩令如丸者
凡篩丸散藥畢皆更合扵&KR0875;中以杵擣之數百過視其色理
和同爲佳也
凡湯酒膏中用諸石皆細擣之如粟米亦可以葛布篩令調
並以新綿别裹内中其雄黃朱砂輩細末如粉
凡煑湯欲微火令小沸其水數依方多少大略二十兩藥用
水一斗煑取四升以此為准然則利湯欲生少水而多取汁
𥙷湯欲熟多水而少取汁好詳視之不得令水多少用新布
兩人以尺木絞之澄去垽(魚靳切)濁紙覆令密温湯勿令鐡噐
中有水氣扵熟湯上煑令煖亦好服湯寧令小沸熱易下冷
則嘔湧
凡云分再服三服者要令勢力相及幷視人之強羸病之輕
重以為進退增减之不必悉依方說也
凡漬藥酒皆須細切生絹袋盛之乃入酒密封隨寒暑日數
視其濃烈便可漉出不必待至酒盡也滓可暴燥微擣更漬
飲之亦可散服
凡建中腎瀝諸𥙷湯滓合兩劑加水煮竭飲之亦敵一劑新
藥貧人可當依此用皆應先暴令燥
凡合膏初以苦酒漬令淹浹不用多汁密覆勿洩云晬(祖對切)
時者周時也從今旦至明旦亦有止一宿者煮膏當三上三
下以洩其熱勢令藥味得出上之使帀帀沸乃下之使沸静
良久乃止寧欲小小生其中有薤白者以兩頭微焦黃為候
有白芷附子者亦令小黃色為度猪肪皆勿令經水臘月者
彌佳絞膏亦以新布絞之若是可服之膏膏滓亦可酒煮飲
之可摩之膏膏滓則宜以傳病上此蓋欲兼盡其藥力故也
凡膏中有雄黃朱砂輩皆别擣細研如麫須絞膏畢乃投中
以物疾攪至于凝強勿使沉聚在下不調也有水銀者扵凝
膏中研令消散胡粉亦爾
凡湯酒中用大黃不須細剉作湯者先以水浸令淹浹密覆
一宿明旦煮湯臨熟乃内湯中又煮兩三沸便絞出則勢力
猛易得快利丸散中用大黃舊皆蒸之今不須爾
凡湯中用麻黃皆先别煮兩三沸掠去其沫更益水如本數
乃内餘藥不爾令人煩麻黃皆折去節令理通寸剉之小草
瞿麥五分剉之細辛白前三分剉之丸散膏中則細剉也
凡湯中用完物皆擘破乾棗梔子括摟之類是也用細核物
亦打破山茱萸五味子蕤核决明子之類是也細花子物正
爾完用之旋復花菊花地膚子葵子之類是也米麥豆軰亦
完用之諸蟲先微灸之惟螵蛸當中破灸之生薑射干皆薄
切之芒消飴糖阿膠皆須絞湯畢内汁中更上火兩三沸烊
盡乃服之
凡用麥門冬皆微潤抽去心杏仁桃仁湯柔撻去皮巴豆打
破剥去皮刮去心不爾令人悶石韋刮去毛辛夷去毛及心
鬼箭削取羽皮藜蘆剔取根微炙枳實去其瓤亦灸之椒去
實扵鐺中微熬令汗出則有勢力礬石扵瓦上若鐡物中熬
令沸汁盡即止礬石皆以黃土泥苞使燥燒之半日令熟而
觧散犀角羚羊角皆鎊刮作屑諸齒骨並灸擣碎之皂莢
去皮子灸之
凡湯幷丸散用天雄附子烏頭烏喙側子皆煻灰中炮令微
圻削去黑皮乃秤之惟薑附湯及膏酒中生用亦削皮乃秤
之直理破作七八片隨其大小但削除外黑尖處令盡
凡湯酒丸散膏中用半夏皆且完用熱湯洗去上滑以手挼
之皮釋隨剥去更復易湯洗令滑盡不爾戟人咽喉舊方云
二十許過今六七過便足亦可煑之一兩沸一易水如此三
四過仍按洗畢便暴乾隨其大小破爲細片乃秤之以入湯
若膏酒丸散皆須暴燥乃秤之
凡丸散用阿膠皆先灸使通體沸起燥乃可擣有不沸處更
灸之
凡丸中用蠟皆烊投少蜜中攪調以和藥若用熟艾先細擘
合諸藥擣令散不可篩者别擣内散中和之
凡用蜜皆先火煎掠去其沫令色微黃則丸經久不壤掠之
多少隨蜜精麁
凡丸散用巴豆去皮心膜杏仁桃仁葶&KR0995;胡麻諸有膏&KR1401;藥
皆先熬黃黑别擣令如膏指㩢(莫結功)視泯泯爾乃以向成散
稍稍下&KR0875;中合研擣令消散仍復都以輕疎絹篩度之須盡
又内臼中依法擣數百杵也湯膏中用亦有熬之者雖生並
擣破之
凡用桂心厚朴杜仲秦皮木蘭之輩皆削去上虚軟甲錯處
取裹有味者秤之茯苓豬苓削除黑皮牡丹巴戟天遠志野
葛等皆搥破去心紫苑洗去土皆畢乃秤之薤白葱白除青
令盡莽草石南茵芋澤蘭皆剔取葉及嫩莖去大枝鬼&KR0875;黃
連皆除根毛屬椒去閉口者及目熬之
凡狼毒枳實橘皮半夏麻黃吳茱萸皆欲得陳久者良其餘
須精新也
凡方云巴豆若干枚者粒有大小當先去心皮乃秤之以一
分准十六枚附子烏頭若干枚者去皮畢以半兩准一枚枳
實若干枚者去穰畢以一分准二枚橘皮一分准三枚棗有
大小三枚准一兩云乾薑一累者以重一兩為正
凡方云半夏一升者洗畢秤五兩為正屬椒一升者三兩為
正吳茱萸一升者五兩為正莵絲子一升九兩為正菴䕡子
一升四兩為正蛇牀子一升三兩半為正地膚子一升四兩
為正此其不同也云某子一升者其子各有虚實輕重不可
通以秤准昔取平升為正
凡方云用桂一尺者削去皮畢重半兩為正甘草一尺者重
二兩為正云某草一束者以重三兩為正云一把者重二兩
為正云蜜一斤者有七合豬膏一斤者有一升二合也
右合藥分劑料理法則
臣禹錫等謹按徐之才藥對孫思邈千金方陳藏
噐本草拾遺序例如後
夫衆病積聚皆起扵虚也虚生百病積者五臓之所積聚者
六腑之所聚如斯等疾多從舊方不假增損虚而勞者其弊
萬端宜應隨病增减古之善為醫者皆自採藥審其體性所
主取其時節旱晚早則藥勢未成晚則盛勢巳欺今之為醫
不自採藥且不委節氣早晚又不知冷熱消息分兩多少徒
有療病之名永無必愈之效此實浮惑聊復審其冷熱記增
損之主爾虚勞而頭痛復熱加枸𣏌萎蕤虚而欲吐加人參
虚而不安亦加人參虚而多夢紛紜加龍骨虚而多熱加地
黃牡礪地膚子甘草虚而冷加當歸芎藭乾薑虚而損加鍾
乳棘刺蓯蓉巴戟天虚而大熱加黃芩天門冬虚而多忘加
茯神遠志虚而驚悸不安加龍齒沙參紫石英小草若冷則
用紫石英小草若客熱即用沙參龍齒不冷不熱皆用之虚
而口乾加麥門冬知母虚而吸吸加胡麻覆盆子栢子仁虚
而多氣兼微欬加五味子大棗虚而身強腰中不利加磁石
杜仲虚而多冷加桂心吳茱萸附子烏頭虚而勞小便赤加
黃芩虚而客熱加地骨皮白水黃耆(白水地名)虚而冷用隴西黃
耆虚而痰復有氣用生薑半夏枳實虚而小腸利加桑螵蛸
龍骨雞䏶胵虚而小腸不利加茯苓澤瀉虚而損溺白加厚
朴諸藥無有一一歴而用之但據體性冷熱的相主對聊叙
增損之一隅夫處方者宜准此
凡諸藥子仁皆去皮尖及雙仁者仍切之
凡烏梅皆去核入丸散熬之大棗擘去核
凡用麥蘖麴大豆黃卷澤蘭蕪荑殭𧖟乾&KR0238;蜂房皆微炒
凡湯中用麝香犀角鹿角羚羊角牛黃蒲黃丹砂須熟末如
粉臨服内湯中攪令調和服之
凡茯苓芍藥𥙷藥須白者瀉藥惟赤者
凡石蟹皆以槌極打令碎乃入&KR0875;不爾擣不可熟牛膝石斛
等入湯酒拍碎用之
凡莵絲子煖湯淘汰去沙土乾漉暖酒漬經一宿漉出暴微
白擣之不盡者更以酒漬經一宿漉出暴微白擣之不盡者
更以酒漬經三五日乃出更曬微乾擣之須臾悉盡極易碎
凡斑猫等諸蟲皆去足翅微熬用牡蠣熬令黃
凡諸湯用酒者皆臨熟下之
凡用銀屑以水銀和成泥
凡用鍾乳等諸石以玉槌水研三日三夜漂鍊務令極細諸
藥有宣通𥙷洩輕重灑滑燥濕此十種者是藥之大體而本
經都不言之後人亦所未述遂令調合湯丸有昧扵此者至
如宣可去壅即薑橘之屬是也通可去滯即通草防巳之屬
是也𥙷可去弱即人參羊肉之屬是也洩可去閉即葶&KR0995;大
黃之屬是也輕可去實即麻黃葛根之屬是也重可去怯即
磁石鐡粉之屬是也澀可去脫即牡礪龍骨之屬是也滑可
去著即冬葵榆皮之屬是也燥可去濕即桑白皮赤小豆之
屬是也濕可去枯即紫石英白石英之屬是也只如此體皆
有所屬凡用藥者審而詳之則靡所遺失矣
凡五方之氣俱能損人人生其中即隨氣受疾雖習成其性
亦各有所資乃天生萬物以與人亦人窮急以致物今嶺南
多毒足觧毒藥之物即金蛇白藥之屬是也江湖多氣足破
氣之物即薑橘吳茱萸之屬是也寒温不節足療温之藥即
柴胡麻黃之屬是也凉氣多風足理風之藥即防風獨活之
屬是也濕氣多痺足主痺之物即魚鼈螺蜆之屬是也隂氣
多血足主血之物即地錦石血之屬是也嶺氣多瘴足主瘴
之物即常山塩麩涪醋之屬是也石氣多毒足主毒之物即
犀角麝香羚羊角之屬是也水氣多痢足主痢之物即黃連
黃蘖之屬是也野氣多蠱足主蠱之物即蘘荷茜根之屬是
也沙氣多狐足主短狐之物即鸀鳿鸂䳵之屬是也大略如
此各隨所生中央氣交兼有諸病故醫人之療亦隨方之能
若易地而居即致乖舛矣故古方或多𥙷養或多導洩或衆
味或單行𥙷養即去風導洩即去氣衆味則貴要單行乃貧
下豈前賢之偏有所好或復用不遂其宜耳
𥙷注所引書傳
𥙷注本草所引書傳内醫書十六家援據最多今取撰人名
氏及略述義例附于末卷庶使覧之者知所從來餘非醫家
所切不復存此具列如左
開寳新詳定本草(開寳六年詔尚藥奉御劉翰道士馬志翰林醫官翟煦張素王從藴吳復圭王光祐)
(陳昭遇安自良等九人詳校諸本仍取陳藏噐拾遺諸書相參頗有刊正别名及增益品自馬志爲之注觧仍)
(命左司員外郎知制誥扈蒙翰林學士盧多遜等刊定凡二十卷御製序鏤板于國子監)
開寳重定本草(開寳七年詔以新定本草所釋藥類或有未允又命劉翰馬志等重詳定頗有增損仍命)
(翰林學士李昉知制誥王祐扈蒙等重看詳凡神農所說以白字别之名醫所傳即以墨字并目錄共二十一)
(卷)
唐新脩本草(唐司空英國公李勣等奉勑脩初陶隱居因神農本經三卷增脩爲七卷顯慶中監門有長史)
(蘇恭表請脩定因命大尉趙國公長孫無忌尚藥奉御許孝宗與恭等二十二人重廣定爲二十卷今謂之唐)
(本草)
蜀重廣英公本草(僞蜀翰林學士韓保昇等與諸醫土取唐本草并圖經相參校更加則定稍增注釋)
(孟昶自爲序几十卷今謂之蜀本草)
吳氏本草(魏廣陵人吳普撰普華佗弟子脩神農本草成四百四十一種唐經籍志尚存六卷今廣内不復有)
(惟諸子書多見引據其說藥性寒温五味最爲詳悉)
藥總訣(梁陶隠居撰論夫藥品五味寒熱之性主療疾病及採畜時月之法凡二卷一本題云藥像口訣不著撰)
(人名氏文字並相類)
藥性論(不著撰人名氏集衆藥品類分其性味君臣主病之效凡四卷一本題曰陶隠居撰然所記藥性功狀與)
(本草有相戾者疑非隠居所爲)
藥對(北濟尚書令西陽王徐之才撰以衆藥名品君臣作藥性毒相反及所主疾病分類而記之凡二卷舊本草多)
(引以爲據其言治病用藥最詳)
食療本草(唐同州刺史孟詵撰張鼎又補其不足者八十九種并舊爲二百二十七條凡三卷)
本草拾遺(唐開元中京兆府三原縣尉陳藏噐撰以神農本經雖有陶蘇𥙷集之說然遺漏尚多故别為序例)
(一卷拾遺六卷觧紛三卷總曰本草拾遺共十卷)
四聲本草(唐蘭陵處士蕭炳撰取本草藥名每上一字以四聲相從以便計閱凡五卷前進士王收撰序)
刪繁本草(唐潤州醫博士兼節度隨軍楊損之撰以本草諸書所載藥類頗繁難於看檢刪去其不急并有名)
(未用之類為五卷不著年代疑開元後人)
本草性事類(京兆醫工杜善方撰不詳何代人以本草藥名隨類觧釋刪去重復又附以諸藥制使畏惡觧)
(毒相反相宜者爲一類共一卷)
南海藥譜(不著撰人名氏雜記南方藥所産郡縣及療疾之驗頗無倫次似唐本人所作几二卷)
食性本草(僞唐陪戎副尉劎州醫學助教陳士良撰以古有食醫之官因食養以治百病故取神農本經洎陶)
(隱居蘇恭孟詵陳藏噐詣藥關於飲食者類之附以巳載食醫諸方及五時調養臟腑之術集賢殿學士徐錯)
(爲之序)
日華子諸家本草(國初開寳中明人撰不著姓氏但云日華子大明序集諸家本草近也所用藥各以)
(寒温性味華實虫藏為類其言近用功状其悉凡二十卷)
林樞密重廣本草圖經序
良醫之不能以無藥愈疾猶良將不能以無兵勝敵也兵之
形易見善用者能以其所以殺有生人藥之性難窮不善用
者返以其所以生者殺人吁可畏哉寒熱温凉辛甘緩急品
類萬殊非一日而七十毒者孰能辯之彼玉凾金匱肘後囊
中千金之所傳外臺之所祕其為方不知其幾何由是言之
則非獨察脉用方之為難而辯藥最其難者金石之珍草木
之怪飛潜動植之廣且衆也風氣不同南北不通或非中國
之所有或人力之所不可到乃欲真偽無逃扵指掌之間則
本草圖經二者何可須臾離也世所傳曰神農氏本草三卷
梁陶隠居離以為七唐蘇恭李勣之徒又附益為二十卷别
圖藥形以為經其書略備矣開寳中太祖皇帝命盧多遜等
考驗得失增藥尤多號為開寳本草仁宗皇帝嘉祐初又使
劉禹錫林億蘇頌張洞為之𥙷注因唐圖經别為繪畫復增
藥至千有餘種扵是收拾遺逸訂正訛謬刊在有司布之天
下其為夀養生人之術無一不具然世之醫者習故守陋妄
意穿鑿操數湯劑幸而數中自謂足以應無窮之病詰其論
說則漠然不知顧本草與圖經殆虚文耳况偏州下邑雖有
願見者何所售之閬中陳氏子承少好學尤喜扵醫該通諸
家之說嘗患二書傳者不博而學者不兼有也乃合為一又
附以古今論說與已所見聞列為二十三卷名曰重廣𥙷注
神農本草并圖經書著其說圖見其形一啓秩而兩得之不
待至乎殊方絶域山巔水涯而品類萬殊者森在目前譬夫
談輿地者觀扵職方閱戰具者之入武庫也承之先世爲將
相歐陽子所謂四世六公者承其曾孫少孤奉其母江淮間
閉門𬞞食以爲養君子稱其孝間有竒疾衆醫&KR0787;眙不知所
出承徐察其脉曰當投某劑某刻良愈無不然者然則承之
學雖出於圖書而精識超絶兹二者又安能域之哉鬼臾區
𡵨伯遠矣吾不得而知也其視秦越人淳于倉公華它輩爲
何如識者當能知之元祐七年四月朔左朝請大夫充天章
閣待制知杭州軍州事兼管内勸農事充兩浙西路兵馬鈐
轄兼提舉本路兵馬廵檢公事上輕車都尉賜紫金魚袋長
樂林希序
雷公炮灸論序
若夫世人使藥豈知自有君臣既辯君臣寧分相制秖如栨
毛(今塩草也)霑溺立銷班腫之毒象膽揮黏乃知藥有情異鮭魚
插樹立便乾枯用狗塗之(以犬膽灌之插魚處立如故也)却當榮盛無名(無名)
(異形似玉柳面又如石灰味别)止楚截指而似去甲毛聖石開盲明目而如
雲離日當歸止血破血頭尾效各不同(頭止血尾破血)蕤子熟生足
睡不眠立據弊箄淡鹵(常使者甑中箄能淡塩味)如酒霑交(今蜜枳繳枝又云交加枝)
鐡遇神砂如泥似粉石經鶴糞化作塵飛栨見橘花似髓斷
絃折劒遇鸞血而如初(以鸞血煉作膠粘折處鐡物永不斷)海竭江枯投游波
(鸞子是也)而立泛令鉛拒火須仗修天(今呼為𥙷天石)如要形堅豈忘紫
背(有紫背天葵如常食葵菜祇是背紫面青能堅鉛形)留砒住鼎全頼宗心(别有宗心草今呼石)
(竹不是食者椶恐誤其草出欻州生處多虫獸)雌得芹花(其草名為立起其形如芍藥花色青可長三尺巳来)
(葉上黃班色味苦澁堪用煮雌黃立住火)立便成庾&KR1216;遇赤鬚(其草名赤鬚今呼為虎鬚草是用煑)
(&KR1216;砂即生火驗)水留金鼎水中生火非猾髓而莫能(海中有獸名日猾以髓入在油)
(中其油沾水水中火生不可救之用酒噴之即涎勿於屋下收)長齒生牙頼雄鼠之骨末(其齒)
(若折年多不生者取雄鼠脊骨作末揩折處齒立生如故)髮眉墮落塗半夏而立生(眉髮墮落)
(者以生半夏莖煉之取涎塗髮落處立生)目辟眼有五花而自正(五加皮是也其葉有雄雌)
(三葉為雄五葉為雌須使五葉者作末酒浸飲之其目者正)脚生肉栨裩繫菪根(脚有肉栨者取)
(莨菪根於棍帶上繫之感應永不痛)囊皱旋多夜煎竹木(多小便者夜煎萆薢一件服之永不夜起)
(也)體寒腹大全頼鸕鷀(若患腹大如鼓米飲調鸕鷀末服立枯如故也)血泛經過飲
調瓜子(甜苽子内仁摇杵末去油飲調服之立絶)咳逆數數酒服熟雄(天雄炮過以酒調一)
(錢&KR0901;服立定也)遍體疹風冷調生側(附子傍生者曰側了作末冷酒服立差也)腸虚瀉痢
須假草零(搗五倍子作末以熟水下之立止也)久渴心煩宜投竹瀝除癥去塊
全仗硝&KR1216;(硝&KR1216;即&KR1216;砂硝石二味於乳鉢中研作粉同鍜了酒服神效也)益食加觴須煎蘆
朴(不食者并飲酒少者煎逆水蘆根并厚朴二味湯服)強筋徤骨須是蓯鱓(蓯蓉并鱓魚二味作)
(末以黃精汁丸服之可力倍常十也出乾寧記宰)駐色延年精蒸神錦(出顔色服黃精自然汁拌)
(細研神錦於柳木甑中蒸七日了以木蜜丸服顔貌可如糿女之容色也)知瘡所在口點隂膠(隂膠)
(即是甑中氣垢少許於口中即知藏腑所起直徹至住處知痛足可醫也)産後肌浮甘皮酒服(産後)
(肌浮酒服甘皮立愈)口瘡舌拆立愈黃蘇(口瘡舌拆以根黃塗蘇炙作末含之立差)腦痛欲
亡鼻投硝末(頭痛者以硝石作末内鼻中立止)心痛欲死速覓延胡(以延胡索作散)
(酒服之立愈也)如斯百種是藥之功某忝遇明時謬看醫理雖尋聖
法難可窮微略陳藥餌之功能豈溺仙人之要術其制藥炮
熬煮灸不能記年月哉欲審元由須看海集某不量短見直
錄炮熬煮灸列藥制方分為上中下三卷有三百件名具陳
于後
凡方云丸如細麻子許者取重四兩鯉魚目比之
云如大麻子許者取重六兩鯉魚目比之
云如小豆許者取重八兩鯉魚目比之
云如大豆許者取重十兩鯉魚目比之
云如兔蕈(俗云兔屎)許者取重十二兩鯉魚目比之
云如梧桐子許者取重十四兩鯉魚目比之
云如彈子許者取重十六兩鯉魚目比之
一十五箇白珠為凖是一彈丸也
凡方中云以水一鎰至二鎰至十鎰者每鎰秤之重十二
兩為度
凡云一兩一分一銖者正用今絲綿秤也勿得將四銖為
一分有誤必所損兼傷藥力也
凡云散只作散丸只作丸或酒煮或用醋或乳煎一如法
則
凡方煉蜜每一斤秖煉得十二兩半或一分是數若火少
若火過並用不得也
凡膏煎中用脂先須煉去革膜了方可用也
凡修事諸藥物等一一並須專心勿令交雜或先熬後煮
或先煮後熬不得改移一依法則也
凡修合丸藥用蜜秖用蜜用餳止用餳用糖秪用糖勿交
雜用必宜瀉人也
重修政和經史證類備用本草卷第一
