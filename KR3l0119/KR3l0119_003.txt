分門古今𩔖事卷三
異兆門上
孔甲取子
夏孔甲畋於箕山大風晦暝入于人家主人方乳或占
之曰後來而産是子不勝終必有殃孔甲取之曰以為
余子誰敢殃之及子長折薪斧斬左足遂為大閽孔甲
曰嗚呼有疾命矣夫善惡之命若從天墜若從地出不
得以理數推非可以智力要今人不知命之有定而妄
覬于分外命定于貧賤而穿鑿求富貴命定于短折而
臨危求長夀皆惑之甚者也(子劉子)
子方祀竈
後漢隂子方臘日晨炊而竈神形見子方再拜受慶家
有黃羊因祀之自是暴至巨富有田七百頃子方常言
我子孫必將強大其後隂識隂興封侯貴盛三世侯者
四人繁昌如子方之言由是觀之隂氏之貴已定于三
世之前矣(東漢)
王溥三田
漢永初三年國用不足令民人入錢得官有琅琊王溥
家貧無貲不得仕乃傭書洛陽市為人美形貌多文詞
僦其書者丈夫賜其衣冠婦人遺其金玉一日之中衣
實盈車而歸積粟十庾九族宗親皆仰其衣食溥先時
家貧穿井得鐵印銘曰傭力得富粟至億庾一土三田
軍門主簿漙以錢輸官得中壘校尉三田一土壘字也
校尉掌北軍壘門故曰軍門也鐡印之銘已見于貧賤
之時孰謂冨貴而非前定哉(拾遺記)
文昌兩炬
唐丞相段文昌負材傲俗常佐南康王韋臯為成都館
舍巡官忽失意臯逐之攝靈池尉羸童劣馬奔廹就縣
去靈池六七里日已昏黑路絶行人忽有兩炬前引更
呼曰太尉來既及郭門兩炬皆滅先時為臯奉使入長
安素與劉禹錫深交禹錫時為禮部員外郎方與日者
從容文昌入謁日者匿於簾下既去謂禹錫曰員外若
圖省轉事勢殊遠須十年後此客入相方得本曹正郎
耳自是禹錫失意連授外官十餘年文昌果入相乃除
禮部郎中日者之言毫髮不差向之兩炬乃神物護持
也(錄異記)
裴度龍鍾
唐中書令裴度微時羈寓洛中常乘驢入皇城方上天
津橋時淮西不庭已數年矣有二老人倚橋柱而立語
曰蔡州用兵日久未知何時平定忽覩度驚愕而退有
僕者㩦書嚢後至相去稍遠聞老人云適憂蔡州不平
須待此人為將既歸僕具述其事度曰見我龍鍾相戲
耳度明年及第洎秉鈞衡朝廷議授吴元濟節鉞度力
請討之遂命度為淮西節度使興師致討纔兩月擒元
濟以獻遂平淮西及留守洛帥話天津老人之事謂其
必神仙也不然何前知如此(劇談)
僧孺鸂鶒
唐河南府伊闕縣前大溪每僚佐有入臺者即水中先
有小灘漲出石礫金沙澄澈可愛牛僧孺為縣尉一旦
忽報灘出翌日邑宰與同僚列筵于亭上觀之因見耆
宿詢其事有老吏云此必分司御史非西臺之命若是
西臺灘上當有鸂鶒雙立前後以此為驗僧孺因舉杯
祝曰既能有灘何惜一雙鸂鶒語畢俄有鸂鶒飛下不
旬日果拜僧孺西臺監察夫天之示人亦欲知一班一
級皆有定數其所以得之者豈人力哉(談藪)
仲舉貴人
陳仲舉微時嘗行宿主人黃甲家甲婦夜産仲舉不知
夜三更有叩門者久許聞應云門内有貴人不可前宜
從後門往俄聞往者還門内者問之是兒名何當幾
歲還者云是男名阿奴當十五歲又問當若為死答曰
為人作屋落地死仲舉聞而默志之後十五年為豫章
太守遣吏問昔兒阿奴所在家云助東家作屋墮棟而
死仲舉後果大貴嗚呼仲舉之貴與阿奴之死固有定
數而名亦非由人乎(幽明錄)
智興侍中
唐王智興微時嘗自郡赴上都宿逆旅遇店婦將産見
二人入智興所寢舍驚曰徐州王侍中在此又曰所生
子後五歲當以金瘡死智興志之及期過店問婦所生
云近因斧傷已卒智興後官至侍中隂注陽授數不可
逃世之人區區競其智力吁可悲也(逸史)
陶侃為公
陶侃常如厠見一人朱衣介幘歛板曰以君長者故來
相報君後當為公位至八州都督有善相者師圭謂侃
曰君左手中指有竪理當為公若徹於上貴不可言侃
以針决之血灑壁而為公字以紙裛手公字愈明侃後
封長沙公都督荆江雍梁交廣益寧八州諸軍事相者
與朱衣之言若合符節前定可知也(晉史)
魏舒自知
魏舒字陽元少孤貧常詣野主人妻夜産聞車馬聲相
問曰男也女也有應之者曰男十五以兵死復問寢者
誰曰魏公舒後十五載詣主人問所生兒何在曰因條
桑斧傷而死舒自知當為公矣年四十始上計察孝廉
累官至司徒遜位時論謂晉興以來三公能辭榮善終
者未之有也(晉史)
伯龍鬼笑
劉損之宗人有劉伯龍者少而貧薄及長為武陵太守
貧寠尤甚常在家慨然召左右將營什一之方忽見一
鬼在傍撫掌大笑伯龍歎曰貧窮固有命乃為鬼所笑
也遂止嗟夫伯龍歴位太守以清平而營什一之利未
為過分猶為鬼所撫掌况今之人治生則欲暴富入仕
則欲速化幽冥之中烏得而不絶倒乎梵志詩云世無
百年人擬作千歲調以鐵作門關鬼見拍手笑誠非妄
語因併錄之以戒好作妄動者(南史)
欽容何敗
何欽容字國禮仕梁為左僕射少時常見沙門寳誌謂
曰君後必貴終當何敗耳及欽容為宰相謂是何姓當
為其禍故抑沒宗族無仕進者後乃為河東王所敗由
是觀之禍敗固已前定雖欲苟免得乎(南史)
顧琛立廟
顧琛字洪瑋仕宋為吳郡太守初琛為朝請假還東日
晚至方山于時商旅數十船悉泊岸側有一人玄衣介
幘執鞭屏諸船云顧吳郡部伍尋至應泊此岸於是船
各東西俄有一假裝至事力甚寡仍泊向處人問顧吳
郡早晚至否船人答無顧吳郡又問何船曰顧朝請耳
莫不驚怪琛意竊知為善徵因誓之曰若得郡於此當
立廟至是果為吳郡太守乃立廟方山號曰白馬廟云
(南史)
范雲歸心
范雲字彦龍仕梁至宰相初與梁武情好甚懽又常同
宿顧暠之舍暠之妻夜方産有鬼在外曰此中有王有
相雲起曰王當仰屬相以見歸因盡心推事及梁臺建
遷侍中帝受禪遷右僕射為梁名相其兆已見于同宿
之時豈不異哉(南史)
江淹貂蟬
江淹字文通濟陽考城人也永明初累官至侍中衛尉
卿初淹年十三時孤貧採薪以養母曾於樵所得貂蟬
一具將鬻之其母曰此故汝之休徵也汝才行若此豈
長貧賤乎可留待得侍中著之至是果如母言昔子列
子嘗謂窮逹貴賤貧富皆命之所制而非力之所能觀
諸江淹為不誣矣(南史)
馬植黔南
唐丞相馬植罷安南都護與時宰不通又除黔南殊不
得意維舟峽中古寺前堤堤畔林木夜月明甚見人白
衣緩步堤上吟曰截竹為筒作笛吹鳳凰飛上鳳凰池
勞君更向黔南去即是鈞陶萬𩔖時歴歴可聽吟者數
四遣人問之已失不見後果自黔南入為大理卿不久
遂拜相噫行止豈復由人哉出將入相各以數至雖聖
智不能回也(本事傳)
子儀奪馬
郭子儀未貴時一日有故宿郊外田家夜月朦朧田家
垣籬疎缺公繫馬於茅軒前夜深不寐聞燭下有人聲
不見其形又聞榻下有人呼燭下人曰吾二人各直一
更中夜後有盜牽公馬燭下與牀下人出擊盜奪其馬
以歸曰爾何人敢盜汾陽王馬公曉乃去常異之其後
公立大功再造唐室加尚父累封汾陽王中書二十四
考子孫封矦尚主居家三百口二十年内外無絲麻服
為唐室第一人命固前定豈僥倖至是哉(青瑣高議)
文惠艤舟
大丞相文惠陳公受湖州通判㳂漕檄權惠州刺史率
秀才許申偕行中道艤舟古岸江風頗凉新月初出俄
有介胄百輩乘騎數人指揮甚明云今夜丞相漕使宿
此或稍疎虞毫髮不赦公與許相對不知孰為相孰為
漕明年詢其地有姚娘廟存焉後公來秉鈞衡申亦作
本路漕使皆如其言公常使人自京師就其地祭享以
神其事且欲世人知官爵之崇卑皆前定也(青瑣高議)
懶殘撥芋
衡岳寺有執役僧性懶而食殘人多呼為懶殘獨李泌
常異之一日往見正撥火出芋㗖之取其半以授泌曰
勿多言領取十年宰相泌後果相肅宗十年(袁郊甘澤)
(謠)
正已看墻
唐李正已本名懷玉矦希逸之内弟也矦鎮淄青以懷
玉為兵馬使尋被飛語矦怒囚之李抱冤無訴疊石像
佛默祈之方睡聞有人在頭上語云李懷玉汝富貴時
至矣即驚覺略不見人天尚黑甚怪之再睡又聞曰汝
看墻上有青雀噪即是汝富貴時及覺復不見人有頃
天曙忽有青鳥十數飛墻上俄聞三軍叫呼逐出希逸
壊鎖取懷玉知留後然則冨貴真有時時未至而區區
強圖其蔽甚矣(酉陽雜爼)
田方隂府
北京書表司田方為人謹愿書札尤精曹南院瑋判大
名府時一日凌晨呼之不時至曹怒械于直司及賓僚
退而責問之對曰小人不幸别有拘役之處曹愈怒曰
汝為使司典吏復於何處執役方請屏去左右云某久
為隂府所拘主三品以上禄料昨夜升降三人禄廪迨
曉而蘇奔赴早衙不及今日太尉食品某能知之乃書
于紙封之俟暮可騐曹異其說及退歸宅食餛飩甚美
乃以野雉為之曹遽索所封騐之無差乃釋之(幕府燕閒)
(錄)
冀公遇裴
王冀公欽若淳化二年與西京武覃同行赴舉忽失公
所在覃乃散僕尋之一僕驚悸曰此去有一神祠公馬
在宇下有吏云令公與王相歡飲不可入也軍急往見
公來詢之不答因指廟問民家乃裴晉公廟知公之非
常人矣公登第不數年使兩川回至褒城驛忽見導從
至云唐宰相裴令公入謁公忻然接之因密報公大用
之期仍懷中出書一卷示公以富貴爵位默定之事言
終而隱及公登用遂修飾祠宇為文紀之(國史補)
周生參政
乾興中有進士者赴舉京師道次宿州旅邸遇宜春周
生亦以薦送相約偕行而周甚豐富遂為其人所圖是
歲乃登第再授巫山令一日忽報周秀才干謁其刺字
州里姓名乃向所殺者遂倉惶悔謝周曰今未敢理冤
以君前定合作陽間參政此後方奉邀也今某此來以
未能託生合得為神為此邑之城隍願略興葺遂不見
其人遂鼎新其廟由是威靈顯著後其人自禮部侍郎
參知政事才三日周復通謁曰某三十年孤魂無託公
今復何避是日遂暴卒此雖冤報之影響亦以見參政
之命皆前定也(詹玠遺史)
當世侍中
馮當世少孤寓武昌縱飲不羈醉卧郊外有漁者罷漁
困卧其側夢人叱之曰馮侍中在此安得不避漁者驚
起見馮曰秀才必貴具以夢告其後馮貴訪漁者不復
見焉(澠水燕談)
崔韶三牓
崔韶常暴卒復生云見冥間列三牓備書人間姓名將
相列金牓其次列銀牓州縣並列長鐵牓然則姓名不
在三牓之列而區區奔競真癡絶也(王子年拾遺記)
寳藏三品
貞觀中張寳藏為金吾吏下直歎曰吾年七十未嘗一
食酒肉可悲哉傍有一僧曰六十日内官登三品何足
歎也言訖不見異之時太宗苦氣痢醫皆不效寳藏曾
困其疾即具疏以乳煎蓽撥上服之立差宣宰臣與五
品官魏徵難之逾月上疾復發問左右吾前飲乳煎蓽
撥有效復命進之又平因曰與進方人五品官不見除
授何也徵曰未知文武二吏上怒曰治得宰相不妨已
授三品矣我天子不及汝耶乃厲聲曰與三品文官授
鴻臚卿時正六十日矣向使鄭公立除授之則寳藏止
得五品故天使稍難之以激太宗之怒遂授三品以符
異僧之言孰謂非前定歟(蜀異志)
張說横財
盧懷慎與張說同時作宰相盧忽暴亡其夫人崔氏不
泣謂家人曰公命未盡公清儉而說貪侈說尚存公不
應死已而果復生左右以夫人之言告公曰不然適冥
間見數十處皆曰為張說鼓鑄横財我豈可同哉未幾
復卒嗚呼奢儉自人而亦由定數耶(續異志)
孝叔蛇鏡
袁孝叔遇異人得書云每受一命即開一幅累任皆騐
一日晨起巾櫛一物墜鏡中如蛇而有四足驚仆而疾
數日遂卒然留書尚多其妻開視皆空紙最後一幅畫
蛇蟠鏡中異哉(感定錄)
王勃不貴
唐王勃方十三隨舅游江左嘗獨至一處見一叟容服
純古異之因就揖焉叟曰非王勃乎勃曰與老丈昔非
親舊何知勃之姓名叟曰知之勃知其異人再拜問曰
仙也神也以開未悟叟曰中源水府吾所主也來日滕
王閣作記子有清才何不為之子登舟吾助汝清風一
席子回幸復過此勃登舟舟去如飛乃彈冠詣府下府
帥閻公已召江左名賢畢集命吏以筆硯授之遞相推
遜及勃則留而不拒公大怒曰吾新帝子之舊閣乃洪
都之絶景悉集英俊俾為記以垂萬古何小子輒當之
命吏得句即誦來勃引紙方書兩句一吏入報曰南昌
故郡洪都新府公曰老儒常談一吏又報曰星分翼軫
地接衡廬公曰故事也一吏又報曰襟三江而帶五湖
控蠻荆而引甌越公即不語自此往復吏報公但頷頥
而已至落霞與孤鶩齊飛秋水共長天一色公不覺引
手鳴几曰此天才也文成閻公閱之曰子落筆似有神
助令帝子聲流千古吾之名聞後世洪都風月江山無
價子之力也乃厚贈之勃旋再過向遇神地登岸叟已
坐前石上勃再拜曰神既助以好風又教以不敏當修
牢酒以報神賜勃因曰某之夀夭窮逹可得而知否叟
曰夀夭係隂司言之是泄隂機而有隂禍子之窮通言
亦無患子之軀神強而骨弱氣清而體羸腦骨虧䧟目
精不全雖有不羈之才高世之俊終不貴矣况富貴自
有神主之乎請與子别勃聞之不悦後果如言(感定錄)
思温無禄
杜思温正元初太學生也善鼓琴常宿城南擕琴臨水
彈之忽有一叟支頥來聽起而詢之老人曰余秦時河
南太守梁涉也遭難身沒于此聞君鼓琴故來聽之思
温問其窮通之事叟曰余之少子主人間禄籍當為君
問之後二日會此至期見之叟曰惜哉君終不成名亦
無正官然有假禄在巴蜀一十九年俸入不絶慎勿為
武職恐有大禍言訖不見思温明年果下第遂罷舉西
游謁韋令公公甚重之累授要職隨軍所請雜俸月不
下二萬又娶大將女而妻父常欲思温在轅門思温憶
老人之言辭不受大將密白韋公補討擊使牒出不可
辭而常懼禍及劉闢叛時思温在鹿頭城城破為亂兵
殺家族不知所在此皆禄籍注定宜不逃老人之言已
(成都記)
公誼過河
崔公誼鄧州人補莫州任丘主簿熙寧中河北地震未
已而公誼秩滿挈家南行數程一夕孤宿馬鋪中風雷
隂黑夜半有人急叩門呼崔主簿在此否又呼曰莫州
有書崔聞之披衣起未開門先問何人書曰無書只教
傳語主簿合係地動壓殺人數輒敢擅逃過河已收魂
岱岳到家速來殆開門寂無所覩其妻乃陳少卿宗儒
之女陳時知夀州崔度其必死兼程送妻子至夀陽次
日果卒隂注已定何可逭乎(異聞錄)
吳大換名
吳大者賣鞋於虹飛橋鄰人王二叔以掌鞋為業二人
甚相得王謂吳曰我有女君有兒願作親家吳曰諾既
成親而王死越明年吳晚歸百餘步見王自東而來相
見屈吳店飲吳曰親家翁已死何故相見王曰雖死以
女子蒙好看某在隂府頗甚感激今特來相見某今職
此橋來日橋下取五十三人親家翁是一人之數特為
換其姓名矣來日慎勿上此橋記之出門不見吳來日
於橋側俟至午後橋壞打殺者果五十三人豈不異哉
(青瑣高議)
鼎夫鹽中
楊鼎夫頃遊青城過皂江同舟共濟者五十餘人中流
被暴風鼓盪其舟觸巨石而覆同濟者悉為洪浪漂沒
惟鼎夫若有物扶助之泊於岸下上有一老人以杖引
之謂鼎夫曰子是鹽裹中人非水中人也鼎夫致謝未
終已失老人矣後鼎夫為閬中幕權判𣙜鹽院遇疾而
卒因有俸鹽百餘斤妻子用以裹束其屍歸葬成都方
騐老人鹽中之言蓋死生皆有分定不可易也(該聞集)
魏鄭窗下
魏鄭公為僕射有二典事之甚謹一日方晝寢二人窗
下相與言一人曰我等官職總由此翁一人曰不然總
由上天鄭公聞之遂作一書遺言由此翁人令送至侍
郎處書云與此人一員好官其人不知出門忽心痛乃
憑言由上天者人令送書去及明日引注由此翁者被
放由上天者得留鄭公怪而問焉具以心痛憑送書告
鄭公乃歎曰官職禄秩由天蓋不虛也昔夫子不語怪
力亂神王肅謂神不由正無益於教化斯怪亂也今異
兆所錄貴賤貧富死生窮逹皆至神冥冥獨運而成功
非智力然也使見之者知命而不憂豈無益於教乎覽
者詳之(朝野僉載)
分門古今𩔖事卷三
