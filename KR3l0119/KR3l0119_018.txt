分門古今𩔖事卷十八
雜誌門
敬達玉琬
後唐袁洪禦為雲中從事尤精算術同府令算庭下桐
𣗳葉布算良久曰若干葉衆不服命撼去二十二葉復
算曰已少向者二十一葉矣審視之兩葉極小止當一
葉矣張敬達有二玉琬洪禦量其廣深算之曰此琬明
年五月十六日巳時當破敬達曰吾謹藏之能破否即
令貯大籠藉以衣絮鏁之庫中至期庫梁折正壓其籠
二琬俱碎嗟夫一琬之碎猶不逃於定數而况人乎(稽神)
(錄)
文孝石匣
洛中地内多宿藏凡置第未經掘者例出掘錢張文孝
左丞始以數千緡買洛大第價已定又求掘錢甚多文
孝必欲得之累增至千餘緡方售人皆以為妄費及建
廬舍土中得一石匣不甚大而刻鏤精妙皆為花鳥異
形頂有篆字二十餘而書法古怪無人能讀匣得黃金
數百兩鬻之金價正如買第之直掘錢亦在其數不差
一錢觀其欵式文畫皆非近古所有數已前定則雖欲
不妄費安可得也(筆談)
劉毅齋名
桓玄在江州造盤龍齋後劉毅為刺史居之毅小字曰
盤龍云(芝田錄)
南雍羊壇
南雍州記云襄陽有壇號牽羊壇刺史初至必牽羊詣
壇令繞之以其遭數騐臨州之年晉文帝為刺史羊行
六遭不止強之果八年而後遷也(襄陽耆舊傳)
李相紗籠
李藩丞相方未第時有人告曰公是紗籠中人問其故
則曰冥司凡台相則立其𧰼以紗籠護之後藩果至台
輔乃憲宗之時也(原化記)
宣宗探圓
唐宣宗將命相必採中外人望為相者三兩人姓名撚
之致香案上以物覆之焚香虔祝探丸以命草麻上切
意李孝公景讓竟探名不得此可以言命也夫(廬氏雜略)
盧齊暴亡
永徽中盧齊卿暴亡及甦云見其舅為冥司判官有吏
以文書呈曰宇文融為宰相舅曰此人豈堪作宰相吏
曰天符已下不可改若歲月遠近則由裁判舅乃紙尾
判一百日既而融果入相百日而罷人之官爵隂注已
定則不可改人力區區何為哉(唐宋遺史)
鍾李同出
南唐鍾謨李德明寵遇日深勢望輝赫嘗二人同出傍
有老叟竊指之謂人曰此二人一人無頭一人項上有
繩未幾德明棄市謨自經而死(同前)
耿詢太史
隋大業中耿詢造渾儀成進之帝召太史令袁充少府
監何稠等驗三辰度數晝夜運轉毫釐不差甚嘉之欲
用為太史令詢聞之笑曰詢故未合得此官六十四五
所不論耳然得太史令即命終宇文化及簒叛詢為太
史令謀歸唐事覺被害時年六十五觀詢之藝能術數
蓋亦張衡郭璞之流也(大業拾遺)
房琯龜兹
房琯次律河南人也嘗祈邢和璞算終身之事邢曰若
由東南止西北禄命卒矣降魄之處非館非寺病起於
魚飱而休於龜兹板後房自袁州罷歸至閬州舍於紫
極宫適見工人治木房怪其木理成文問之道士曰數
月前有賈人施此龜兹板數斷房始憶邢之言有頃刺
史吳鱠邀房房曰邢君神人也乃具白刺史且以龜兹
板為託是夕病鱠果卒焉(酉陽雜爼)
多遜崖州
盧多遜開寳中自尚書知制誥出鎮州未久召歸將大
用過洛皆郊迎有田啓者見之嘆曰吾曹得似此人足
矣旁有老人曰君無羨此人今雖榮顯後五十年即不
如一切人田方欲揖之忽不見或曰此沈老也久不到
城不知何故忽來田乃訪之欲問終身休咎沈老曰素
不解此田曰昨日同在城中親聞君言沈曰老人不入
州縣二十年矣前日晝寢偶夢到城亦記見君等不知
夢中之言因何而發也啓亦怪之以多遜方奬用不敢
言及其南竄沈言乃驗良由陽受隂注數不可逃彼沈
老以專精知之寓於夢而發於言耳(酉陽雜爼)
顔濬廢閣
會昌中有顔濬秀才遊瓦官寺遇陳宫人同遊是寺語
濬曰今日偶此登臨為惜高閣不久毁除故來一别耳
後數月其閣果因寺廢而毁焉(蜀異志)
抽籖為戲
盧相多遜方丱角其父攜就雲臺觀小學與羣兒戲誦
書廢壇上有古籖一筒競往抽之為戲時多遜尚未識
字歸以示其父詞曰君出中書堂頗因天水白登仙五
十二終為蓬島客父見之頗喜迨作相與秦王連謀事
敗始因遣堂吏趙白遂南竄卒於朱崖果年五十二籖
語無一字差事之前定一至於此可不信哉(蜀異志)
分河取丁
常有人自冥司放還道中聞人語云欲分黃支前者要
令三丁取一計工不集今請二丁取一矣後數月節度
薛公奏議分滑州河一支以免衝城之患先乞三丁取
一後更乞二丁取一乃成皆如所聞大抵天下事雖出
於人為必先定於隂注殆假手於人耳事成而自矜良
可嗤也(幽怪錄)
鶴林花歸
殷七七名文祥每醉歌曰解造逡巡酒能開頃刻花鶴
林寺有杜鵑花貞元時外國僧自天台鉢盂中以藥養
其根來植於此或見紅裳女子遊花下俗傳花神也一
日或謂七七曰此花可開副重九乎曰可乃前一日往
寺中宿中夜女子謂七七曰妾為上玄所命來司此花
非久却歸閬苑今與道士開之來日晨寺僧訝花漸拆
至九日爛漫後經兵火其花遂亡信歸閬苑矣(沈汾續仙傳)
丘巒三笏
丘巒為兩浙進奏開寳末年廣州牙綱到吏私藏一牙
巒易得之命工解笏得五面其中三面甚大工曰此笏
紅文光瑩頗殊等有一聶長史者年過八十餘善相笏
召使相之既至命水洗手取其大者向日視之曰此王
侯笏也然生人不當秉又舉次者曰宰相笏也又取第
三者熟視之曰卿監笏也亦可為節度使而非真其後
不數日忠懿王急須一大笏巒乃以第一面附歸蓋欲
致之於武肅王祠中備供養耳又月餘沈相公遣堂吏
欲致新笏遂以次者進於相第執之十餘年餘第三面
巒以奉錢昭宴昭宴後太平興國二年除衛尉卿知滑
州皆如聶之言嗟乎三笏同出異用物固不逃於數矣
是何聶老之術其妙如此耶(錢希白小說)
沈良借緋
沈良除大理寺丞通判吉州借緋遂至舖家買一笏次
有一道士行乞至舖見沈持笏乃曰貧道善相笏見沈
笏曰此只是借緋笏耳官人爭得賜緋賜紫笏遂自出
一面授沈曰此笏借緋兼是吉州通判執得沈大驚延
於靜室祈以向去之事道士笑曰但且赴任如獲罷後
貧道方為官人别選一面朝官笏曰何時曰明年六月
乃去不見明年六月良果卒於吉州章服品第只此可
以知其前定矣(錢希白小說)
魏瓘築城
魏侍郎瓘初知廣州忽子城一角頽墊得古磚磚面刻
四大字云委於鬼谷蓋合而成魏也感其事異乃大築
子城纔罷詔仲待制簡代之未幾儂智高之亂寇廣外
城一擊而摧獨子城堅固民逃其中獲免者甚衆賊退
朝廷以公有前知之備加諫議大夫城不知起於何年
而四字之應果騐於後事之前定如此豈人力哉(雜錄)
陳氏修廟
鄭内翰毅夫知荆南一日虎入市嚙數人郡大駭競修
浮屠法禳之鄭公諭市民曰城隍廟在子城東北荒頽
久不葺汝曹盍以齋金修之獨一豪民陳務成者前對
曰某願獨葺不須齋金也因遂修之換一巨梁皆鑿一
竅闞一板於其中其下宛若新墨云維大周廣順二年
歲次壬子五月某日建其旁又大題四字曰遇陳則修
陳氏以緹巾襲之獻於府鄭公竒之特為刊其事於新
梁之脅其末云噫此能以物之極理推而至於斯乎寧
得先知之神乎以此知事之前定不可易也可疑者何
古人獨能而今人不能耶治平丁未歲安陸鄭獬荆南
畫堂記(毗陵集)
孝先竹牀
至和二年成都人有費孝先者始來眉山云近遊青城
山訪老人村壊其一竹牀孝先謝不敏且欲償之老人
笑曰子視其上字字云此牀以某年某月造至某年某
月日為孝先所壊自其數耳何以償為孝先知其異乃
留師事之老人授以軌革卦影之術前此未有知此學
者也後五年孝先名聞天下王公大人不遠千里皆以
金錢求其卦影孝先因以致冨今四方治其學者所在
而有皆自託於孝先真偽未可知也聊復記之使後世
知卦影所自也(毗陵集)
全僧修寺
泗州大聖西竺國人唐高宗時始來中國出處無常聽
其言者初若狂已而皆騐常憩毗陵國祥寺殿將毁壊
師潛以衲衣置梁上仍告人曰有人王來修此寺師遂
行後三十年其寺乃大興皆僧全氏之力師言人王之
騐也(王元澤文集)
曹翰屠城
曹翰圍江州三年城始陷太宗嘉其盡節於所事遣使
諭翰城下日拒命之人盡赦之使人至獨木渡大風數
日不可濟及風定而濟則翰已屠江州無遺𩔖適一日
矣唐吏部尚書張喜福奉使河北逆韋之亂有勅處斬
尋遣使人赦之使人馬上昏睡遲行一驛比至已斬訖
與此相𩔖得非命歟(筆談)
更人移廊
寳元己夘歲文瑩遊泗州昭信縣時龍圖吳公中復初
筮尉此邑瑩謁之見其廳事摧倒延瑩别齋因說棟橈
之由云此廳不知其幾千百年凡直更者無一日不在
其下今日五鼔忽摧僕大驚謂更人必齎粉矣急開扉
呼之則五吏皆聲喏怪問汝輩夜來何處知更對曰某
等廳上知更皆見甲士數人仗戈叱起令速移東廊稍
緩則死逐驚怖顛仆疾走而去未及廊則廳已摧矣公
曰皂隸愚賤人也尚有物衛之况崇高聰明冨貴前定
而無護持者歟(雜錄)
拱聖節度
太宗善望氣一歲春晚幸金明池回蹕至拱聖營忽大
雨有司供御無雨仗因駐蹕轅門以避之謂左右曰此
營它日當出節度使二人蓋是時二夏昆仲守恩守贇
在營方丱角後侍真宗於蕃邸乃龍飛二公俱致崇高
守恩為節度使守贇知樞密院終於宣徽使(朝野雜錄)
賈升知觀
道士賈得升陳希夷門人也雍熙中先生謂賈曰華州
老君殿後有神人黑衣冠傳北極紫微帝君之命汝可
立北極殿昔唐時以此為祈真之館今吾復遇此神後
二十年此觀興矣惟汝得當之後先生將終密書奏䟽
遣得升詣闕投進太宗賜之紫衣師號使主其觀事
又賜錢營北極殿以終其志後真宗祀汾隂再幸其所
瞻先生遺像召賈得升對行宫建聖祖本命元辰三殿
先生始言二十年此觀興矣逮此正恊其數果得升當
之由是知廢興之理皆有定數而况於人乎(陳摶傳)
王慶叙功
唐莊宗得天下有從行禁旅王慶乞叙功賞奏大軍濟
河日係第一隊及入汴日又係前鋒合遷補帝頷之使
且去他日又奏帝不納或謂曰帝方好音樂今樂工多
被恩賞子何不為之慶乃學吹管得供御終不獲慶
後事李嗣源嗣源亦陳述其事帝曰朕亦知慶有功但
吾見其面則憤然安更有賜與之意帝因舉太宗詩曰
待余心肯日是汝命通時信哉莊宗之言也人君提賞
罰之柄一喜怒為人之禍福王慶雖有功而前定不合
富貴雖區區陳述烏能回帝之意哉(翰苑名談)
于生遇風
于立禮元豐時自嶺表歸至落星廟舟遇風而沉立禮
為人導至一處有榜曰三江都水使者立禮趨庭有官
坐庭上曰舟覆損幾人吏曰都不救官曰若有數未盡
者立當送還命吏視立禮簿籍吏出曰立禮算未終官
曰速送去立禮出門為吏推之遂浮沉波浪漁者獲之
乃免以此知人之算數皆隂籍注定也(翰苑名談)
張洎修廟
參政張洎常奉使還經宫亭湖風波忽起因心禱求利
涉既而夢一紫衣丈夫與一女子偕至揖與之坐不敢
固命之乃坐終恐懼不安席而去及船至岸見山上有
廟問之乃宫亭神廟入廟見其神與所夢正同因許為
修飾而終不果及參大政始加葺焉初湖側鄉人皆欲
修廟輒夢神曰此自有為吾葺者爾不當治民怪之而
止及是始寤夫大道之行天人交感當公寤寢之際豈
自知輔翌皇運參决天下之務哉而山川之神惕然祇
懼豈非冥數先定而靈心恊應者乎昔顧吳郡得方山
而艤舟王仲德見白狼而紓難皆冥祐既至而豐報隨
之時雖不同事則符合苟非道與運會才由世出則安
能使玄符感發兆於暗昧如是其彰灼乎(吳淑左里廟記)
程公逸事
公諱仁覇眉山人以仁厚信於鄉里蜀平中朝士大夫
惮遠宦官闕選士人有行義者攝之公攝錄參眉山尉
有得盗蘆服根者所持刃誤傷主人尉幸賞以劫聞獄
掾受賕掠成之太守將慮囚囚坐廡下泣涕衣盡濕公
適遇之知其冤呼盗謂曰汝冤盍自言吾為直之盗果
稱冤移獄公既直其事而尉掾爭不已復移獄竟殺盜
公坐誅囚罷歸不及月掾尉皆暴卒後三十餘年公晝
日見盜拜庭下曰尉掾未伏待公而决前此地府欲召
公暫對我叩頭爭之曰不可以我故驚公是以至今公
壽盡今日我為公荷擔而往暫對即生人天子孫壽禄
朱紫滿門矣公具以語家人沐浴衣冠就寢而卒軾幼
時聞此言已而外祖父壽九十舅氏始貴顯壽八十五
曾孫皆仕有聲同時為監司者三人元孫官學益盛而
尉掾之子孫微矣或謂盜德公之深不忍煩公暫對可
矣而獄久不决豈主者惡之亦因以苦尉掾歟然則後
之人希賞而害人者可不戒乎(歸田錄)
孫何第一
太宗時親試進士以先進卷子者賜第一人及第孫何
與李庶幾同在科場皆有時名庶幾文思敏速而何苦
思遲自謂必居其下會言事者上言舉子輕薄為文不
求精理惟以敏速相誇因言庶幾與舉子於餅肆中作
賦以一餅熟成一韻者為勝太宗聞之大怒是歲殿試
庶幾最先進卷子遽叱出之由是何為第一此不謂之
命乎(歸田錄)
亞夫角聲
元祐四年夏王聖涂至河中與郡僚旅見提刑孫亞夫
孫曰近日府中角聲不和應在太守時蒲資政方到未
幾王震待制自同復鎮蒲七日丁母憂去至九月孫復
曰角聲不和尤甚尋報蒲中行龍圖自襄移蒲十月到
任明年春卒兹蓋禍福已定而形於聲音孫以審音而
知之也(澠水燕談)
士衡無失
李士衡為館職使高麗一武人為副高麗禮幣贈遺之
物士衡皆不關意一切委於副使時船底疎漏副使實
士衡所得縑帛藉船底而以己物覆其上以避漏濕至
海中遇大風船欲傾覆舟人大恐請盡棄所載不爾船
重則難免副使倉皇悉取船中之物投之海中更不暇
揀擇約投及半風息船定既而撿點所投皆副使之物
士衡所得在船底一無所失得失之分人力豈能勝天
哉錄之可以為姦巧小人之戒(澠水燕談)
范客薦福
范文正公鎮鄱陽有書生獻詩甚工范公禮之書生自
言平生未嘗一飽天下至寒餓者無在其右時盛習歐
陽率更字薦福寺碑墨本值千錢文正為具紙打千本
使售於京師紙墨已具一夕雷擊碎其碑故時人謂之
語曰有客打碑來薦福無人騎鶴上揚州又窮措大詩
曰一夕雷轟薦福碑(冷齋夜話)
郭注求室
韓魏公客郭注才甚美然求室則病行年五十未有室
家魏公憐之百計賙恤為求婚將遂則其人必死公乃
以侍兒賜之未及門而注死是殆與范公客同科也魏
范功名富貴如泰山黃河日月所不能老而兩客乃爾
謂非前定可乎(同前)
吳僧寳鑑
嘉祐之沈括之伯兄為衛尉丞有吳僧持一寳鑑云齋
戒照之見前途吉凶伯兄如其言以水濡其鑑鑒不甚
明髣髴見人衣緋而坐時伯兄為京寺丞衣綠無緣遽
有緋衣不數月以英宗覃恩果賜緋後其僧來京師蔡
景繁為御史嘗照之見著貂蝉甚善不旬日攝官奉祠
遂假貂蝉鑑之所卜固甚異何人之前定乃如此耶(筆談)
列子力命
力謂命曰若之功奚若我哉命曰汝奚功而欲比朕力
曰壽夭窮達貴賤貧富我力之所能也命曰彭祖之智
不出堯舜之上而壽八百顔淵之才不出衆人之下而
壽三十二仲尼之德不出諸侯下而困於陳蔡商紂之
行不出三仁上而居君位季札無爵於吳田常專有齊
國夷齊餓於首陽季氏冨於展禽若是力之能奈何壽
彼夭此窮聖達逆賤賢貴愚貧善冨惡耶力曰若是則
我固無功乃命之所制也故注曰命者必然之理素定
之分豈不信哉(列子力命篇)
禹錫分定
唐劉禹錫云道宣持律第一忽一日霹靂遶戶外不絶
宣曰我持律無所犯若有宿業則不知之乃褫三衣於
戶外恐有蛟螭憑焉衣出而聲不止宣視其十指甲有
一點如油麻者在右手小指上疑之乃出於隔子空中
一震而失半指黑點是蛟螭之藏處也禹錫云斯龍亦
可謂善求避地之所矣而終猶不免則一切分定豈可
逃乎(嘉話錄)
鄭珏吉凶
鄭珏當唐昭宗時作相文章理道典贍華美小字十九
郎應舉十九年方及第又第十九人至相亦十九年時
皆異之頃歲眉陽有孫六文者妙於推步嘗謂畋曰一
生吉凶須值三即變後如其言年十三有詩名二十三
丁先考憂三十三值李順叛四十三校成都解五十三
直太學講六十三改大理丞知泉州惠安縣七十三罷
和議郡赴闕致仕八十三病革不死今又五年矣不知
此去復何如也乃知禀形識於天地之間者固不可逃
於數也(李畋自述該聞集)
胡宿名言
胡文恭公宿平生守道不以進退為意在文館二十餘
年常語後進曰冨貴貧賤莫不有命士人當脩身俟時
無為造物者所詘世以為名言(澠水燕談)
東坡分定
東坡居士嘗曰吾無求於世矣所須二頃稻田以足饘
粥耳而所至訪問終不可得豈吾道方艱難時無適而
可耶抑人生自有定分雖一飽亦如功名冨貴不可輕
得也(毗陵集)
分門古今𩔖事卷十八
