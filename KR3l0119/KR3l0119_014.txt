分門古今𩔖事卷十四
䜟兆門下
遐周阿環
李遐周有道術天寳中作題人以兆禄山之亂曰燕市
人皆去函關馬不歸若逢山下鬼環上記羅衣又曰木
易若逢山下鬼定知此處喪金環蓋玉妃小名阿環山
下鬼乃馬嵬之兆時蜀有尼造𥙷兵香油本州進之宫
中謂之錦里油亦幸蜀之䜟也(青𤨏記)
蜀主歸國
太祖皇帝乾德之初京師屠宰多煑肉以賣人多德其
利故先售至是煑之差熟即巡里巷呌云熟煑來其後
蜀平少主歸國熟與蜀同音主與煑同音此其䜟也(蜀異)
(志)
偽蜀桃符
偽蜀每歲除日諸宫門各給桃符題字其上偽太子善
書札取桃符親自題曰天垂餘慶地接長春八字聖朝
伐蜀明年蜀平二月除侍郎吕公知成都軍府事公名
餘慶太祖誕聖節號長春天垂地接先兆於桃符矣(國史)
(𥙷)
延瓊孟字
徐延瓊偽蜀王衍之舅於興義門造宅宅内有二十餘
院皆彫牆峻宇高臺深池竒花異木叢桂小山山川珍
物無不畢集秦川董城一村院有紅牡丹一株所植年
代深遠使人取之掘土方丈盛以木櫃自秦川至成都
數千里歴大小曼天隘狹險絶之路方致焉乃植於新
第因請少主臨幸少主歎基創之大侔於宫禁遂戲取
筆於柱上大書一孟字時俗謂孟為不佳也明年孟氏
入成都據其第忽覩楹閒有絳紗籠迫而視之乃一孟
字孟曰吉祥吾無易此居矣孟之有蜀蓋先兆也(成都集記)
誌公畫鹿
誌公嘗畫鹿負鞍走山中云兩角女子綠衣裳却背太
行邀君王一止之月必消亡後安祿山作亂兩角女子
安字也綠之言祿太行即山也一止之月乃正月也正
月敗立之䜟耳李太白詩云太白入月敵可摧後祿山
果正月死太白食月悉如其言(唐宋遺史)
守忠秃鶖
開寳中武昌留守楊守忠就加正節度使宣麻之際有
禿鶖集文德殿鴟尾班退而去居數月守忠薨於鄂渚
達理之士以為非守忠之祥漢獻帝禿鶖來集於鄴亦
野鳥入室之義也(南唐近事)
木平望火
木平和尚不知何許人保大初行在門下常入禁中一
日登百尺之樓後主曰新建此樓制度佳否乃對曰宜
望火初不喻其旨居數月淮甸大擾自壽陽置烽候以
逹於龍山旦夕登覽以候動靜又上最愛慶王王方幼
上問壽幾何木平曰當七十是歲疾終年止十七蓋反
語以對之也亦猶郭璞對晉帝曰二百其數財一百二
年璞盖謂百二之期太促乃婉而倒之耳(同前)
李密邢厄
李密歸國封邢國公後復叛上遣兵征之至六渾乃斬
於邢公山下先是山之側有亂石縱横頗妨行李人謂
之邢公厄密果死於此(紀異志)
執誼崖州
韋執誼京兆人順宗時為宰相以王叔文黨貶崖州司
戶始身未顯時不喜人言嶺南州縣既為郎嘗閱職方
官圖至嶺南輒瞑目命左右徹去及為相坐堂有圖不
就省易旬官之崖州向也以為不祥惡之果貶死(唐書)
昭宗易梁
昭宗季年有一鳥極大晝止含元殿夜棲丹鳳樓俯仰
有聲云塞胡突帝引弓射之中血雨下流直透殿梁入
木尤深削之莫能盡帝惡之命易梁自兹天下多事帝
數蒙塵後為朱温所奪方知易梁之文(秦再思紀異錄)
朱梁龜堂
朱梁既立署宫之南門為建國議者謂建國王莽之年
號與此偽同殆前定矣先是許州節度温為於壕内得
一小龜金色綠毛進之後湖池養之建堂號曰金龜堂
至來年莊宗立國號唐及入汴見之指謂左右曰金龜
堂者歸我也非廢興前定而形之於先兆乎(紀異志)
莊宗唐晉
莊宗起義太原河北創始乃昇魏州為鄴都置興唐府
改貴鄉縣為唐縣元城縣為廣晉縣及晉祖立改為唐
晉府乃知唐後即晉亦先兆也(同前)
清泰小字
清泰本姓王氏恒州平山人也天祐中明宗掠地於恒
定間清泰立於崇福寺階上明宗見而異之因曰與我
作兒得否乃拜曰萬年之幸既歸見夫人乃抱頭哭曰
真我親生子也及明宗即位封潞王後即位小字二十
三蓋正月二十三日生也及為君乃以是日為千春節
凡奏對皆避但云兩旬三日或數物則云二十二更不
過二十四蓋不敢斥尊也在位三年果為晉所滅(同前)
牛字助語
長慶中鄂州里巷間人每語人以牛字助之又有一僧
自號牛師乍愚乍智人有忤者必曰我兄即到豈奈我
何未幾而竒章公(牛僧孺也)帶平章事節制武昌軍其語乃
絶師云我兄即到此其先兆也乃知入相出將豈偶然
哉(翰苑名談)
道昌篆書
天復初有劉道昌吳江人也年九百歲多曰知唐事至
成都郫縣常祝丹名鳥頂一日跨鶴遶市别相知留詩
而去人以為妖後又得篆書於其室曰八雄爭天下猪
鼠先啾唧(自庚子年黃巢及朱全忠等八人僣號)兔子上天床(王建屬兔又以夘年)
(開國)猿猴三下失(朱温三帝屬猴也)李子生狼藉(昭宗也)乃牛生叛
䍽(楊行密王於吳也斗牛吳之分也)羣犬厮首尾走上中華國(即六侵中國也)
其後事皆應(賓仙傳)
彦博貝州
慶歷七年貝州卒王則據城叛詔明鎬加討久無功參
知政事文彦博請行仁宗忻然從之且曰貝字加文為
敗字卿擒賊必矣未逾月以捷報聞詔拜平章事曲赦
河北改貝州為恩州(澠水燕談)
天命迎宋
先是蜀郡秣陵與湘中嶺表交通往來人使絡繹所在
館驛什物皆鐫字云迎送物及王師自峽路西入倒戈
以迎南征廣州望風而遁及視公廨物皆迎送字乃迎
宋之兆也得非天命之先定乎(紀異錄)
李主練帛
李國主未破之前宫中練帛為風所飄凌空而去經宿
方墜變成淺碧色輕翠可愛以自然之色號天水碧國
中皆效之是年國亡蓋天水乃趙之郡號碧音近於逼
也異哉(國史補遺)
符太保骨
王均咸平三年害兵馬鈐轄符昭夀棄其尸於東門外
不見其元觀者咸云此是符太保骨頭蓋昭壽好自親
庖事又僻嗜羹每嫌羹薄庖者嘗多取羊骨煉之云勿
妄觴此此是符太保骨頭至是乃成其䜟焉(益部耆舊傳)
少游藤下
秦少游嘗於夢中作好事近有醉卧古藤陰下了不知
南北之句後南遷北歸留於藤下終於瘴江之上光華
亭時方醉起以玉盂汲泉欲飲笑視之而卒乃醉卧古
藤陰下之䜟也山谷跋其後云少游醉卧古藤下無復
愁眉唱一杯解道江南斷腸句只今惟有賀方回又先
自作挽詞一篇東坡跋之云歲在庚辰六月予與秦少
游相别海康意色自若與平日不少異但自作其挽詞
耳人咸怪之予以謂少游齊生死了物我戲出此語無
足怪者已而果卒於藤州嗚呼豈自知其當然者耶乃
錄其詩云東坡居士書(紀異錄)
孟津雲起
陜右魏野處士蒲中李瀆徵君乃中表也俱有高節以
吟咏相善野於東郊鑿土室蔭以脩竹流泉其前有樂
天洞瀆結茅齋號浮雲堂皆有瀟灑之趣每乘興相過
賦詩飲酒累日乃去一日瀆自孟津訪野曰瀆數日前
恍惚聞床下有人曰行到水窮處未知天盡時即正其
誤曰豈非坐看雲起時耶乃答曰此浮雲安能起耶亟
窺之了無所見此必死期故來訪别痛飲數日還家果
卒(紀異錄)
崔曙一星
崔曙作明堂火珠詩云夜來雙月滿曙後一星孤時稱
佳句未幾曙卒無子惟一女名星星蓋其䜟也(鄭處誨雜錄)
子京两地
宋子京在蜀有詩三百篇名曰猥藁嘗吟曰碧雲自有
三年信明月長為兩地愁以公之才望竟不登兩地愁
憤而薨人以為此詩之䜟也(詩話)
子美蝉蛻
蘇子美久失意不樂一日登蘇之閶門題云時光苒苒
都如夢風物蕭蕭又變秋家在鳳凰城闕下江山安用
苦相留又書其旁曰江山留人也人留江山也後竟不
復用遂作滄浪亭於吳中一日於滄浪觀魚題詩有自
嗟不及游魚樂虚作人間半世人之句已非吉兆矣未
幾作晝寢詩云身如蟬蛻一榻上夢似楊花千里飛歐
陽公見之大驚曰子美可惜子美可惜已而果卒年四
十一天下士大夫共嗟惜之噫夫子嘗言四十不惑孟
子亦言四十不動心其義一也蓋心之於人大矣而外
物或動之者以惑故也四十之年氣已剛矣識已明矣
於此之時而能定内外之分辨榮辱之境則外莫能動
而内自不惑故不以死生窮達而經其意孰謂子美之
賢而不知此耶觀其以非罪謫吳中作滄浪亭與魚鳥
共樂自謂形骸適則神不煩觀聽無邪則道以明返思
向之汩汩榮辱之場與錙銖利害相磨擾為可鄙則胸
中灑然不惑矣其視死生猶去來之常也向者之句吾
見其超然自得以為勝焉(詩話)
宋炎葉齊
淳化中崇文院西序直廬絶高處有人題一聯云秋風
送炎去庭𣗳葉齊落是年立秋日史館撿討宋炎罷職
來年立秋日葉齊黜皆前定也(國史補遺)
安道佛鄕
余安道番禺詔赴闕過韶陽遊龍光山寺題詩云暫離
人世界且到佛家鄉議者謂恐非吉兆至旬日公果卒
於秦淮亭(詩話)
范子病葉
唐末吳人范處士生子七歲能詩嘗作贈隱者詩云掃
葉隨風便澆花趁日陰處士方干曰此子必垂名因令
作夏日詩云火雲生不雨病葉落非秋干曰惜乎不壽
未幾果卒古人嘗謂生有修短之命短者不可緩之於
寸隂修者不可急之於箭漏至德未能踰上智所不免
其范氏之子乎(遺史)
唐卿京官
張唐卿景祐元年第一人及第期集於興國寺題壁云
一舉首登龍虎牓十年身到鳳凰池有人續之云君看
姚曄并梁固不得朝官未可知後唐卿果終於京官蓋
姚曄大中祥符元年梁固祥符二年皆状元而終於京
官乃成其䜟云(筆談)
史二致富
村民史二居京師朝陽門外薄有資産籍属開封京師
人俗語有曰濟殺史二蓋人圖事有不稱意者悉此語
以戲之良為無補益之義也且非先知有史二之名者
國朝行東郊藉田之禮青壇之外皆史二之地事畢賜
之甚厚史二之家遂致富贍然非久而史二卒濟殺之
騐俗謠為之䜟焉(青瑣記)
沂公梅詩
王沂公曾布衣時以所業䞇吕文穆公蒙正卷首有早
梅詩云雪中未問和羹事先向百花頭上開文穆曰此
生次第安排作状元宰相矣咸平五年公果状元及第
遂相真宗仁宗非富貴前定而此詩為之兆乎(詩話)
原夫言謔
鄭谷詩名盛於唐末號雲臺編而世俗但稱鄭都官詩
其詩多佳句而格不甚高今已不行於世矣梅聖俞晚
年官至都官一日會飲劉原父戲之曰聖俞官必止此
座客皆驚原父徐曰昔有鄭都官今有梅都官也聖俞
頗不樂未幾聖俞病卒歐陽公為序其詩為宛陵集而
今人但謂之梅都官詩一言之謂後遂果然豈其䜟耶
斯可歎也(歸田錄)
王公後事
富鄭公弼早年嘗夢青州王相公以後事為託鄭公曰
相公德被生民當得遐壽何遽及此後二年王罷相知
鄆州辟公為倅到任歲餘有大星墜於宅園東北角家
人怪之相公曰後月當見至後月公果薨鄭公為主其
喪事故鄭公挽詞云遺德被生民蓋夢中䜟語也(名賢詩話)
晉公朱崖
丁晉公謂釋褐授饒倅同年白稹為判官一日稹以片
幅假緡五鐶於公公笑曰是紿我也牓下新婚京國富
貴豈無半千耶懼我撓之矯為此耳於紙尾書一絶答
之曰欺天行當吾何有立地機關子大乖五伯青蚨兩
家闕赤洪崖打白洪崖又公嘗為陰獄詩云黑水溪傍
聊駐馬柰何岸上試回頭高崖昏處是隂獄須信人生
到此休朱崖之行蓋兆於此矣又公嘗為真宗山陵使
李維在翰林援其親識為挽郎懇請於公曰更在陶鑄
公應聲曰陶鑄復陶鑄齋郎又挽郎李繼之曰自然堪
下淚何必更斜陽未幾而丁敗又公在中書日因私第
會賓客忽顧衆而言曰謂嘗聞江南李主鍾愛一女聰
慧姿質時無與比及當釐降國主曰吾止一女才色頗
異今將𨕖尚卿等為擇佳壻須得少年竒表抱殊才而
有門地者執政遍詢搢紳及外府將相之家莫能全美
或有詣執政言曰嘗聞洪州劉生為本郡參謀歲未及
冠儀容秀美家門曾列二卿兼富於辭藝可以充選執
政遽言之上亟令召之及至皆如其言國主大喜於是
成禮拜駙馬都尉鳴珂鏘玉出入中禁良田甲第竒珍
異寳赫奕崇盛貴顯當時未周歲而公主卒國主傷悼
悲泣曰吾不欲再覩劉生之面執政削其官籍一簪不
與却送還洪州生恍若夢覺觸𩔖如舊丁語罷因笑曰
謂他日亦不失作劉參謀也席上聞之莫不失色後半
載公貶朱崖資貨田宅悉皆籍没孑然南行疋馬數僕
宛如未第之時豈事有前定而其兆見於言辭耶或謂
丁公姦邪傾險自知不免故屢形於言耳此為得之(詩話)
(及遺史)
禹偁病鶴
王禹偁嘗作病鶴詩云埋没肯同鸚鵡塚飛鳴不到鳳
凰池以公之文學才望歴顯宦登金門玉堂不為難也
竟不至其地豈非前定歟而其䜟已先見於詩矣與宋
子京兩地之意差𩔖故並錄之(詩話)
萊公晚竄
寇萊公詩有野水無人渡孤舟盡日横之句深入唐人
風格初授巴東令人以寇巴東呼之以比趙渭州韋蘇
州也然富貴之時所作詩詞皆悽楚怨感嘗為江南春
二篇云波淼淼柳依依孤邨芳草遠斜日杏花飛江南
春盡離腸斷蘋滿汀州人未歸又曰杳杳煙波隔千里
白蘋香散東風起日落汀州一望時愁情不斷如春水
議者嘗言深於詩詞者盡欲慕騷人情感清愁以主其
格若語意清切灑落高邁始為不俗不知清極則志高
感深則氣謝故萊公嘗有送人使嶺詩云到海只十里
過山應萬重人以為警絶及晚竄海康至境上雷吏呈
圖經拜迎於道公問州去海遠近曰只可十里以來其
憔悴走竄已兆於前矣(摭遺)
廖融得句
廖融處士潭州衡山邑人有道高尚之士年六十以嘉
遁自樂上官多慕其高行融好吟詩有佳句傳湘人齒
牙間一日方苦吟急召其子曰吾不久當去世子曰何
以言之曰吾適得兩句自推非吉子曰何句也融曰雲
穿搗藥屋雪壓釣魚船融自解曰屋破而雲穿其中無
人也船為雪壓無用也其子曰未形紙筆無害融曰雖
未形紙筆然吾已慮之於心矣乃囑子身後事後六十
日果卒(摭遺)
楊軒燈詩
楊軒字公遠衛州人也舉進士兩至省尤有學問多棲
倚貴宦門館平日好吟有燈詩云解照日月不照處獨
明天地未明時倫輩多稱此句然日月不照有用何用
也天地未明而能明非明也軒竟死布衣果不得用符
於詩意其前定乎(同前)
東坡入海
東坡先生在資善堂與吳博正為世外之友嘗作洞庭
春色賦博正頗愛重之求親書其本後又作中山松醪
賦自謂不减前作乃取澄心堂紙杭州程奕鼠須筆易
水供堂墨錄本以寄博正其賦云望西山之咫尺欲褰
裳以遊遨跨超峯之奔鹿接掛壁之飛猱遂從此而入
海渺飜天之雲濤不久果有海南之竄議者謂入海之
䜟也(同前)
元之蘄州
王元之謫黃州有二虎鬭一虎死食之羣鷄夜鳴時謂
守土者當其咎真宗惜其才徙知蘄州謝表有荗陵封
禪之書止期身後之句帝深異之既至聞啼鳥問其名
或對曰此名蘄州鬼元之大惡之未幾果卒於蘄東坡
作五禽言云使君向蘄州更唱蘄州鬼我不識使君寧
知使君死人生作鬼會不免使君已老知何晚皆不祥
之䜟也(澠水燕談及東坡集)
存寳無首
韓存寳本西羌熟戶少負才勇喜功名累立戰功年未
四十為涇原總管一日郡僚繪其像於渭州僧舍或以
其色不𩔖用粉塗之將别加圖寫未及促詔赴闕命經
制戎瀘盜賊後見其像者以為無首不祥明年存寳果
以奏功不實誅(澠水燕談)
陶弼貽詩
皇祐二年陳珙知邕州冬至日旦坐廳寮吏方集有白
虹貫庭自天属地明年五月二龍鬭城南江中馳逐往
來江水暴漲未幾儂智高陷二廣前此陶弼以詩貽楊
畋請為備云虹頭穿府署龍角戰城門兵興之䜟也(同前)
仲英折桂
麻先生仲英幼有俊才七歲能詩隨侍官鄜州時宋翰
林白方謫官鄜時聞而召之座中賦詩十篇宋大稱賞
翌日宋以浣溪牋李廷珪墨諸葛氏筆遺之及贈以詩
曰宣毫歙墨川牋紙寄與麻家小秀才七歲能吟天骨
異前生應折桂枝來年一十七一試禮部歸以二親既
喪祿不及養無復仕宦意退居臨淄下士里記覽該洽
行義高潔鄕黨服其化富鄭公文潞公皆常致幣龐莊
敏公禮之尤厚薦其行義於朝詔以為國子四門助教
一時學者不遠千里裹糧相從卒年九十或以為宋詩
云前生應折桂枝來即今世不復更折矣先生一試不
第終身罷舉宋詩為之䜟也(同前)
状頭入相
本朝状頭入相者吕文穆蒙正王文正曾李文定廸宋
元憲庠元憲登庸知制誥石楊休賀以詩曰皇朝四十
三龍首身到黃扉止四人元憲大喜持示同列樞密副
使王伯庸堯臣矍然色動曰何不云已四人而特言止
哉蓋伯庸實繼元憲魁天下士未幾薨於位自慶歷至
崇觀果未有先多士而後大拜者此詩䜟也(西清詩話)
王嵓詩䜟
嵓字隱夫居武都山風格高邁尤深於詩畋嘗與楊元
照評其詩謂終篇之際氣衰興緩與前志不𩔖如古松
詩前曰何人輕大厦放爾偃深雲可謂警策末云高僧
慣來看踏破綠苔紋湧泉觀云暗穿地脈龍先覺密贊
天工雨不知末云溪分澗奪朝宗晚殘月殘雲信所之
送陳昭文赴學云朝宗任疊千重浪捧日能消幾片雲
末云多慙亦偶休明代擊壤空隨野老羣其𩔖非一元
照曰詩者發志由衷而來孰謂隱夫志不至乎後不厚
乎其後均寇嬰城嵓以名大為其所脅坐是流於荒服
晚節不完蓋已先形於詩矣(該聞集)
分門古今𩔖事卷十四
