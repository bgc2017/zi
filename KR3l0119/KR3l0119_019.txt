分門古今𩔖事卷十九
為善而增門
韓厥紹孤
晉司寇屠岸賈欲治靈公之賊韓厥曰吾先君以為無
罪不誅也賈不聽遂殺趙同趙括趙嬰齊等趙朔妻遺
腹生趙武公孫杵臼以謀死而使程嬰護武匿山中育
之後景公疾卜之以為大業之後不遂者為祟公以問
韓厥厥曰趙氏無罪國人念之故見於龜策且成季之
勲宣孟之忠而無後為善者其懼矣於是薦其孤而立
之以趙氏田邑畀趙武其後韓厥子孫列為諸侯享國
十數世與趙魏相始終韓氏於晉未有大勲其所以至
於此者太史公特以能紹趙孤為天下之隂德而享斯
報焉太史公誠足以為篤論之君子也歟(左傳史記)
臧孫有後
魯隱公將觀魚於棠臧僖伯諫不聽遂往陳魚而觀之
僖伯稱疾不從至桓公取郜大鼎於宋納於太廟臧哀
伯諫之亦不從哀伯名達僖伯之子也周内史聞之曰
臧孫逹其有後於魯乎君違不忘諫之以德其後哀伯之
子辰是謂臧文仲辰之子許是謂臧宣叔許之子紇是
謂臧武仲數世皆為魯之名臣(左傳)
叔敖斷蛇
楚孫叔敖乃蔿賈之子曰為艾獵是也為兒時出遊還
憂而不食母問其故泣曰見兩頭蛇恐死母曰今蛇安
在對曰敖聞見兩頭蛇者不祥恐後人又見殺而埋之也
母曰無憂矣我聞有隂德者天報之福其後果進為楚
令尹城沂之役使封人慮事以授司徒量功命日分財
用平板幹稱畚築程土物議遠邇略基址具餱糧度有
司事三旬而成不愆於素故傳言其能使民是也(列女傳)
張湯有後
張湯仕孝武為御史大夫雖以酷烈及身蒙咎其推賢
揚善固宜有後其子安世忠信謹厚謙慎周密進引士
大夫而不使知出於已有醉郎小便殿上主事曰行法
安世以為飜水漿而釋之其隱人過如此又復志尚廉
退動戒盈滿屢辭俸禄身衣弋綈安世子延壽亦歴位
九卿延壽子勃勃子臨皆有謙儉之德安世兄賀以得
幸衛太子下𧖟室為掖庭令而宣帝以皇孫收養掖庭
賀傷太子無辜視養拊循其恩甚厚及壮教以詩書以
家財為娶妃及宣帝即位而賀已死宣帝為置守冡二
百家封其子為恩德侯安世小男彭祖又少與宣帝同
席研又封為陽都侯賀孫覇年七歲亦拜為散騎中郎
將賜爵關内侯為侍中中常侍諸散騎列校尉者凡十
餘人自漢興至王莽世侯者百數保國持寵未有若富
平者故史氏云安世履道滿而不溢賀之隂德亦有助
云予考騐其事蓋湯之揚善止及其子而後之榮盛累
世皆安世與賀積德之致上天報施確然於此矣(前漢)
王忳繡被
王忳字少林廣漢新都人嘗詣京師於空舍中見一書
生疾困愍而視之謂忳曰我腰下有金十斤死乞藏骸
骨未及問姓名而命絶忳乃鬻一斤營殯葬餘金悉置
棺下後歸署大度亭長初到之日有馬馳入亭中而止
其日大風飄一繡被墮忳前忳言之縣縣以歸忳忳後
乘馬馬奔走入它舍主人見之曰今禽盜矣問忳所由
得并及繡被主人曰被隨旋風與馬俱亡卿何隂德而
致此二物忳因說葬書生事并道其形貎及埋金之處
主人大驚號曰是我子也姓金名彦何意卿乃葬之大
恩久不報天以此彰卿德耳因與忳俱迎彦喪餘金具
存忳由是顯名舉茂才除郿令(後漢)
丙吉非死
丙吉字少卿武帝末年巫蠱事起詔治郡邸獄時宣帝
生數月以皇曾孫坐衛太子事繫吉深哀曾孫无辜會
望氣者言長安獄有天子氣上分遣使者詔獄繫無輕
重皆殺之使者夜到郡邸獄吉閉門不納武帝亦寤曰
天使之也因並赦之繫者頼吉得生恩及四海矣及宣
帝立絶口不道前恩後吉病上憂其不起夏侯勝曰有
隂德者必饗其樂以及子孫今吉未獲報而疾甚非死
疾也病果瘉遂代魏相為丞相(前漢)
王賀必興
王賀翁孺為武帝繡衣御史逐捕魏郡盜賊等黨與及
吏畏懦逗遛當坐者皆縱不誅他郡御史暴勝之等奏
殺二千石誅千石已下及通行飲食坐連及者大部至
斬萬餘人翁孺以奉使不稱免嘆曰吾聞活千人者子
孫必封吾所活萬餘人後世其必興乎翁孺生禁禁生
女政君乃孝元皇后也(西漢)
郭躬仁恕
郭躬字仲孫父弘習小杜律斷獄三十年用法平允諸
為弘所决者退無怨情時人比之于公年九十五卒躬
家世掌法務在寬平及典理官吏斷刑率從矜恕又
條諸重文可從輕者四十一事奏之遂著於令又章和
元年赦繫囚文不及亡命未發覺者躬為上言肅宗善
之詔赦焉躬奏讞法科多所生全子晊至南陽太守子
鎮為尚書孫程立大功遷尚書令封定穎侯子賀成侯
賀弟禎至廷尉禎弟子禧至太尉子鴻城安鄉侯子孫
為三公者一人廷尉七人侯者三人刺史二千石侍中
郎將者二十餘人侍御史正監平者甚衆范曄之論謂
躬平刑審斷幾於得情則哀矜而勿喜者慶延於世蓋
由於此不然于公高門以待封嚴母掃墓以望喪善惡
之報曾不旋踵而應之若答歟(後漢)
裴度還帶
唐中書令晉國公裴度質狀眇小相不入貴既屢黜場
屋頗亦自惑會有相工在洛中大為縉紳所神公時造
之相者曰公形神稍異不入相法若不至貴即當餓死
今則殊未見公貴處可别日垂訪為郎君細看之公去
一日出遊香山寺徘徊於廊廡間忽見一素衣婦人致
緹褶於僧伽欄楯之上祈祝良久瞻拜而去少頃度方
見其緹褶在舊處知其遺忘也又料追付不及遂收取
以待婦人再至而還之日暮不至度乃望歸逆旅詰旦
復攜往寺門始闢覩昨日素衣度趍而至撫聲惋歎若
有非横度從而訊之曰父以罪被繫昨告人假得玉帶
一犀帶一以賂津要不幸失去老父不測之禍無所逃
矣度怳然歸之婦拜泣請留其一以謝度笑而不納後
詣相者審度聲色頓異驚歎曰此必有隂德及物前程
萬里非某所知也度後果位極人臣噫富貴貧賤雖自
有數然不可得而知也裴晉公以隂德而至貴如此為
善者可不勉哉(摭遺)
洪敬嫁婢
唐彭城劉洪敬字元溥世居淮肥間資財數百萬脩德
不耀人莫知之家雖富利人之財不及怨施人之惠不
望報長慶初有善相者於壽春道中見之謂曰君財雖
豐更三年大期至矣元溥憂形於色相者曰夫相不及
德君雖不壽而德量寬厚但勤修令德冀或延之吾後
三載當復此來元溥自此為身後之計有女將出嫁乃
抵維陽為求媵妾用錢八十萬得四人有蘭孫者極姝
麗元溥詰其家世乃洛人父官淮西遭吳寇跋扈因與
國同姓疑為近屬身委鋒刃家盡籍没寇平骨肉皆被
俘倞不可復知妾今再易主矣元溥為太息曰履雖新
不加於首冠雖舊不踐於足衣冠之女而抱冤如此吾
忍置之婢使人列哉遂焚其券先其女而嫁之長慶二
年三月辛夘蘭孫歸夫家是夕元溥夢一人青衣槐簡
望塵而拜曰余蘭孫之父也無以報足下之賜聞君壽
將盡當為君請之於帝後三日元溥復夢前所夢者紫
衣𧰼笏謝元溥曰余不佞請君於帝帝許延君壽二十
五歲富及三代害吾家者悉獲按理帝又憫余之冤受
以重職復主山川於淮海之間嗚咽再拜而去元溥不
敢言後三年相者復至自眉至髮熟視元溥曰隂德之
氣上動於天延壽二十五載慶及三代元溥遂以夢中
所得告之相者曰昔韓子存趙氏孤故十世位至王侯
有隂德故也况蘭孫身為賤隸骨肉淪謝而能不顧殊
色憫而嫁之天之報稱不亦宜乎(影響錄及隂德傳)
明府嫁婢
唐范明府者亡其名頗曉術數調授江南官自課其命
來年秋祿夀俱盡將出京又訪于日者日者曰子來年
七月數盡不可遠適范曰某固知之一女未嫁利薄俸
以資遣爾及之任買一婢詢其所從來婢曰父為某官
兵寇之亂掠賣至此范復問其姓名乃曩昔之交契也
謂其妻曰我女不憂不嫁此而不嫁後不可知乃悉以
女粧奩擇邑客謹善者而配之秩滿歸京日者見之大
駭曰子何見紿前算子祿壽俱盡今乃無恙非甲子差
謬當有隂德范曰俱無之日者詢究不已范偶以嫁婢
事告之日者曰即此是矣子之福壽未可量也後歴官
數任而終(成都集記)
劉霽延母
霽字士湮母明氏寢疾霽已五十衣不解帶者七旬誦
觀音經數萬遍夜中感見一僧謂曰夫人算盡君精誠
篤至當相為申延後六十餘日乃亡嗚呼謂之算盡則
前定可知矣非霽之篤孝精誠烏能少延其母乎(南史)
彦賓歸女
偽蜀羅城使程彦賓臨淄人也進攻遂寧城破獲處女
三人蔚有姿容彦賓以别室處之閱旬父母持金請贖
彦賓還金歸女父母泣謝曰願公早建旄節彦賓笑曰
節旄非我所願願我壽終無病耳後年踰七十果無疾
而終焉(南史)
李質延壽
唐咸通中吉州牙將李質遇疾將死夢入隂府主吏謂
之曰汝嘗活七人命當延十四年壽吏執簿書禀主判
者乃命使人送還質潜誌其事自是疾愈後果十四年
而終焉(南史)
之亨放魚
梁劉之亨任南郡嘗夢二人姓李詣之曰乞命之亨不
解其意既明有人以雙鯉遺之鱗鬛搖動而甚活之亨
悟曰鯉者李也必夢中所感也乃放之其夕復夢前二
人來謝之亨云當令君延一算(南史)
從政延壽
治平之初諭州巴縣主簿黃靖國權懷化軍使有戎卒
詈本轄將官黃語軍校曰詈本轄官罪當死若械禁推
鞫煩紊多矣宜自處之故軍中以次箠擊至死熙寧五
年黃官儀州㳂臺檄出抵良原病疫而死凡二十二日
乃甦因謂所親曰始見二黃衣來追出西門十數里見
宫城儀衛甚盛乃入見王黃再拜王曰何敢枉殺之俄
引一人至厲聲曰可速還我命黃視之乃懷化戎卒也
黃乃陳本末王曰若是豈枉殺耶卒默然而退俄有一
吏引黃出門見門戶鱗次各有防衛黃問之吏指一門
曰此唐武后獄也又指一門曰此唐酷吏獄也又指一
門曰此唐姦臣獄也黃曰何此輩錮之之久耶吏曰此
輩死受無窮之苦歴刧無有出期既而復見王王曰卿
官儀州醫工聶從政識之乎曰識王曰有一事可以警
於世徐驅一婦人年二十餘卒以利刃割其腹刮其腸
流血滿地呌號之聲所不忍聞王曰此華主簿王某妻
李氏也思與聶亂聶不從故受此苦聶延壽一紀隂司
最以此為重也陽間網疎而多漏隂司法密而難逃避
罪圖福君其勉焉乃遣還家及詢聶從政事蓋十五年
矣人無知者幽冥之報可不懼乎(青瑣高議)
查道侍從
查道淳化中赴舉乏資用干諸親舊得數萬緡偶於逆
旅次見一女子甚端麗詢之故人之女也道乃傾囊擇
謹厚壻嫁之其年道罷舉次年登科(青瑣高議)
張女二事
趙州贊皇縣張鑾女治平四年二月七日死三日而甦
語音忽變為河東人曰我樂平縣王璉姪女也十七歸
閻氏夫性酷暴自經而死見二鬼導至大城有王當殿
曰秦廣王也王問所以死左右取大鑒如車輪使我照
之因命一吏曰此婦嘗剔股肉救母病又嘗燃香於臂
祈姑疾安愈此二事可延十二年壽宜令亟還吏送至
家喉已斷乃復告王王許借屍因得至此又說冥間地
獄無異人間畫者作善作惡報如影響可不畏哉(青瑣高議)
和璞斵牆
邢和璞好黃老之道有崔司馬者寓居荆與邢有舊崔
病七年且死心常恃於邢崔一日覺卧室北牆有人鑿
聲命左右視之無所見如此七日而鑿不已牆忽透明
如一粟問左右猶不見經一日穴大如盤崔窺之牆外
有數人荷鍬立於穴側崔問之皆云邢真人處分令開
此司馬厄重倍費功力有頃有導騶五六悉平幘朱衣
曰真人至見邢輿中白幍垂綬執五明扇侍衛數十去
穴數步而止謂崔曰公算盡僕為公再三請得延一紀
自此無苦也言畢壁如舊旬日而病愈果一紀乃終(酉陽)
(雜爼)
世明變格
周世明成都人偽廣政中有一縣令謁問休咎周見其
形露骨薄乃曰官人骨相可到陞朝但多屯災耳切宜
將息後注劒州錄事參軍復見周周曰善保三年一任
平善乃幸也其人聞之殊不足後數日又來周曰骨氣
如是無可增飾且人之心法不可算相如裴晉公密脩
隂德德及於人後貴為台輔前往惟脩德濟物之外餘
無禱矣其人既至任山郡寂寥公事簡少盡日閱書而
已旬日後每夜夢驚不得睡睡則見軍人無數亦有百
姓相雜逼近似有所訴神魂驚悸而魘遂修轉公宇亦
復如是尋於山寺借佛經看讀蔬食以禳災運仍頻夢
衆人告乞判憑乃詢訪耆宿及老僧僧云所夢恐是陣
亡兵士且當時石郎來寇關在當州殺戮不少皆埋瘞
於此必是乞公憑名歸鄉耳遂然之便買紙為錢及自
寫過關牒云應四方士庶五姓軍人陣亡客死於當州
者仰執此公文各還本土所在關津鋪戍不得欄勒開
州印因以印之至夜燎紙錢及茶酒澆酹并牒燒之是
夜夢數百人以次序拜謝告辭而去後又延僧念誦作
功德䟽每日分燒遣一度或三兩日一度燒紙一一夢
拜謝辭去經半年至無人入夢告辭乃止後訪尋掘得
遺骸三千人輟俸錢盡燒葬直至解官歸川復謁周世
明一見驚異曰别後不知作何利濟形氣骨格盡變改
不同往日其人曰守懼供職而巳别無施為又曰作何
修禳利濟而得如是耶再三詰之乃言俸薄家貧固無
可為周終不信遂談及前事周曰此乃隂德變形氣敢
賀明年陞朝官必矣既而磨勘改京秩至明年遷太子
中舍焉(蜀耆舊傳)
康成經騐
唐陸康成嘗任京兆府法曹掾公退忽見亡故吏抱案
數百紙請押問曰公已去世何復來曰此幽府文籍康
成視之但有人姓名略無它事吏曰皆來年兵刃死者
問曰得無我乎吏曰有乃大駭曰君既舊吏得無情乎
曰故來啓明公耳唯金剛經可託即失之乃遽讀金剛
經日數十遍明年朱泚叛署康成為御史康成叱之曰
賊臣敢千國士泚震怒命數百騎環而射之康成但默
念金剛經略無傷者泚曰儒以忠信為甲胄果然乃捨
去遂隱終南山不復仕焉(報應記)
元植及物
陳元植者粗有家道好行隂隲至禽蟲皆蒙其惠將食
則百鳥飛鳴其坐隅凡十年餘一夕夢緋衣人長三尺
謂曰爾甚有隂德及物於一切命皆欲濟活况人乎然
爾壽命短促以此之故必當延壽宜勉為之既覺後飲
食增加至九十九歲曾無疾苦一日晝坐袖中一物投
地化為緋衣人長二尺謂之曰君壽本不逾四十為有
隂功是以倍延今僅百歲須歸料理瞥然不見後逾月
無疾而終(報應記)
母公印書
母公者蒲津人也仕蜀為相先是公在布衣日常從人
借文選及初學記人多難色公浩歎曰余恨家貧不能
力致他日稍達願刻板印之庶及天下習學之者後公
果於蜀顯達乃曰今日可以酬宿願矣因命工匠日夜
雕板印成二部之書公覽之欣然曰適我願矣復雕九
經諸書兩蜀文字由是大興洎蜀歸國豪貴之族以財
賄禍其家者十八九上好書命使盡取蜀文籍及諸印
板歸闕忽見板後有毋氏姓名乃問歐陽烱烱曰此是
毋氏家錢自造上甚悦即命以板還毋氏至今印書者
徧於海内於戲毋氏之志本欲廣學問於後世天果從
之大凡處重位居富貴多是急聚歛恣聲色營第宅植
田産以為子孫之計及一旦失勢或為不肖子所蕩至
其後曾無立錐之地獨毋氏反以印書致家累千金子
孫禄食初其在蜀雕印之日多為衆所鄙笑及其後乃
往假貸雖樊侯種杞梓未可同年而語仲尼之教福善
餘慶一何偉歟左拾遺孫逢吉嘗話及因紀之以為世
戒
丁甫誦經
丁甫鄯州人幼多病有僧教甫日誦金剛經甫從其言
一日病死七日見一吏引入一院有朱衣人呼判官判
官問甫生平造何福業甫答曰十五歲日誦金剛經至
今不廢判官讃嘆曰此第一功德金剛經比儒教論語
聖人法言之根本也令甫誦經甫乃誦之如流判官曰
止此非徒滅罪亦可延年遂更令延壽一紀命吏送還
為門限礙仆而覺後人多慕之而誦經甫從此日加精
勤後果一紀方卒(翰苑名談)
樊元遇僧
樊元都下人元豐初有定安院僧真覺年五十餘不知
何所人也元遇之甚厚一日僧來叩門欲别元適卧病
昏迷僧去元數日乃省曰有一異事我初魂遊幽府至
一門見罪人或縶或枷或帛抹其面或筐籠其頭莫知
其數忽見定安院僧急呼曰何為至此乃引我入衙官
中庭上官見僧下階迎曰法師何為惠訪僧曰一弟子
被攝願判官恕之判官唯唯呼吏撿元善惡吏曰一生
好食鷄鴨卵當入刀鋸獄又問壽數盡未吏曰餘一年
判官曰元雖有一年算孽已甚大燒滅善簿滅其壽也
今且放歸僧乃引元出僧曰吾自今日令元改過日誦
金剛經幸為增其禄壽判官曰果有功德於隂法亦合
延年僧與元共登小坡推元下元乃覺遣人訪僧云已
去兩日矣元自兹更不肉食日誦金剛經數遍老而安
強此足以知為善為惡之報矣(翰苑名談)
崧卿患癰
臨卭倪崧卿初任梓潼尉迎侍其父忽病癰痛甚而未
潰崧卿齋戒默祈於英顯神君夜夢神君投藥於懷既
寤而瘡不痛數日自消後歸臨卭一日忽有一道人叩
門語其父曰公曾遇異人乎吾見子之氣色必有隂隲
者其父具以前病告之道人曰公有隂德故獲神祐不
爾此癰不起自此宜無忘神明言訖辭去數步不見天
意亦欲知其以陰德而蒙祐也為善者可不勉哉(靈應集)
李母放魚
李冲元母元豐元年四月十四夜夢臨大池掬弄池水
有一鮎魚長三四尺躍而登岸化為烏衣小兒拜李母
曰妾翊日合充夫人早饍今腹中有子五千願見哀憫
一身得生則五千子俱得生矣李母許之未明呼家奴
戒勿買魚而奴已如市果持一鮎魚至曰方自溪岸網
中争買得之正如夢中所見腹大如二升器李母嘆異
亟令放溪中嗟夫魚雖微物然知其為李母所得預來
隂訴者蓋前定當充早膳也不然數人争買何為獨李
母之奴得之耶李母平生奉佛不殺壽九十餘此亦為
善之報矣(勸善錄)
分門古今𩔖事卷十九
