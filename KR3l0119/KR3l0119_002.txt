分門古今𩔖事卷二
帝王運兆門下
高祖天啓
隋開皇末有老翁謂唐高祖狀貌甚異曰隋氏將絶李
氏將興天之所命將在君也高祖惕然拒之翁曰既為
神所授寧用爾耶但在丹丘子之後帝曰丹丘謂誰翁
曰公之道侣但公不知耳天之所啓神器所屬必在二
人彼若無意公自得之帝問安在曰鄠杜間隱居帝乃
詣焉既見貌若冰雪隱几持頥塊然自處遽曰吾久厭
濁世汝羶於時者顯晦既殊幸無見忌帝愕而謝因啓
曰隋氏將亡已有神告當天禄者其在我宗僕宿叶冥
徵謂鍾大運切知先生之道亦契天人之兆夫兩不相
下必將决雌雄於鋒刃衒智力於權謀深恐中原久罹
劉項之患是來實有心焉欲濟斯人於塗炭耳殊不知
先生弃唐虞之揖遜躡巢許之遐蹤僕所謂醯鷄夏虫
未足以窺大道也先生頷之帝復進曰天下之廣豈一
心一慮所能周僕視前代之理亂在輔佐得其人耳苟
非伊周臯䕫之徒秦漢以還皆瑣瑣常材不足數今先
生尚不屈堯舜之位固蔑視伊臯矣一言可致昌運得
無誨我乎先生曰功業隨時不可妄致廢興有數非人
力所造且非吾之所知也訖不對帝還後再訪之則其
室已墟矣高祖遂有天下(神告錄)
太宗書生
太宗生方四歲有書生謁高祖曰公在相法貴人也必
有貴子及見太宗曰龍鳳之姿天日之表其年幾冠必
能濟世安民書生已去使人追之不知所往因以為神
乃採其語名之曰世民焉(唐史)
中宗抛石
唐中宗廢處房陵仰天而歎因抛一石于空中而祝之
曰我後帝者此石不落其石遂為桑枝格住至今猶存
常有人渡水拾得古鏡進之帝照面鏡中人忽語曰即
作天子未浹旬復帝位(獨異志)
天后知命
唐武三思已封王后欲立之晚歲獲一妓曰綺娘有出
世色三思寵以專房情意大惑欲詫於人乃置酒會公
卿莫不畢至惟狄梁公託疾不往酒行命綺娘佐酒清
歌豔舞妙絶一時魏元忠有詩曰傾國精神掌上身迴
風驚雪上香裀須臾舞徹霓裳曲騃却高堂滿座人拾
遺蘇琨和之曰紫府開罇召衆賓更令妖豔舞紅裀曲
終獨向筵前立滿眼春光射主人三思大喜惟恨梁公
不至謂其客曰何薄我哉吾欲致之死地易若反掌客
乃告公曰公為社稷計何不外柔順以接之而欲為兇
小所圖乎公然之異日三思復開宴衆客未至公先往
謝三思曰嚮以薄命恨不得見麗人今日先至願一見
之三思喜笑令人召綺娘小僕曰不見矣三命三返皆
曰杳不可見三思色變自入求之至於小閣中聞有異
香俯而聽之乃綺娘其聲細如嬰兒而分明可辨三思
大驚曰何至此也綺娘曰我非人也乃上天花月之妖
帝遣我來奉笑言亦欲蕩公之心爾天方眷李氏他姓
不可當願公無異志則終保富貴不然武氏無遺𩔖狄
公時之正人我不敢見安李氏者必狄也遂寂不聞耗
三思出曰綺娘異疾不可見是日三思曲意迎接梁公
會罷密以此事聞天后后知天命已定不可強求不久
迎廬陵王回闕矣(甘澤謠)
睿宗金牛
唐睿宗在藩邸有蝸涎成天子字在寢室之壁心懼之
以泥塗去數日復如舊如是者三及即位鑄金銀蝸牛
數百枚於功德前供養亦有琢玉為之者後人時有得
之焉(酉陽雜爼)
憲宗龍木
元和時内給事張維則自新羅使回於海上洲島間遇
神仙遺一玉函中有金龜玉印龜五寸上負黃金玉印
方一寸八分其篆文曰鳳芝龍木受命無疆維則具進
是年寢殿前連理生靈芝二株宛如龍形上曰鳳芝龍
木豈無騐乎(酉陽雜爼)
得寳改元
開元末弘農古函谷關得寳符白石赤文成桑字識者
解之云桑者四十八所以示明皇御歷之數及帝幸蜀
之歲果四十八得寶之年改元天寶初帝幸東都因秋
霽與一行師共登天宫寺閣臨眺久之遐顧悽然歎謂
一行曰吾甲子得終無患乎一行曰陛下幸萬里聖祚
無疆及西狩至成都前望大橋上舉鞭問左右是橋何
名節度使崔圓進曰萬里橋上歎曰一行之言今果符
吾無憂矣(松忩錄及開元傳信記)
叱像占年
唐初有神像用金製傳云周隋間術士鎔範成之天后
命置宫中扄其殿宇甚嚴玄宗啟而觀焉時肅宗在東
宫代宗尚稚俱侍上上問力士此像有何異力士曰前
代所製可以占在位之年其法當厲而叱之儻年永則
其像搖震不然一撼而止上即嚴呵之其像若甚懼搖
震移時仆于地上喜笑言誠如說我為天子幾何時力
士拜賀上命太子叱之其像微震命皇孫叱焉亦動搖
久之其後明皇在位四十八載肅宗在位六年代宗在
位十九年盡契其占天命素定惟神得而知之雖郟鄏
之卜不是過也(宣室志)
岧郎似我
德宗降誕三日玄宗觀之肅代二宗以次侍保母襁褓
德宗來呈色不白晳龍體不舒肅代不悦以手自下遞
傳呈上明皇一顧曰真我兒也謂肅宗曰汝不及他又
謂代宗曰汝亦不及他髣髴似我後在位二十七年肅
代真不及也明皇幸蜀至中路曰岧郎亦一度到此來
及後德宗幸梁乃應其騐豈非天命前定不可力改故
明皇先知之審而終不得免耶(注闕)
一行當歸
一行師欲歸寂留物一封令弟子進帝發而視之乃蜀
當歸也初不喻其旨及幸蜀回乃知微意深歎異之其
事與羅公遠無異以此知行止自有前定豈人力哉(開元)
(記)
佐卿留箭
明皇天寳十三載重陽獵于沙苑見雲間孤鶴上御弧
矢一發而中鶴帶箭西南而逝益州去城十五里有明
月觀觀東第一院最為幽絶每有青城道士徐佐卿一
歲三四至甚為道流傾仰一日忽自外來曰吾行山中
為流矢所中此箭非人間所有留之壁上後年箭主到
此當付之仍記云留箭之時則十三載九月九日後明
皇幸蜀偶至斯觀見所掛箭取而翫之蓋御箭也究其
題乃沙苑飜飛當日集此上大竒之因歎其幸蜀之兆
已定于此其事與一行當歸及萬里之䜟相符合焉(薛用)
(弱集異記)
審音知變
明皇一日聞奏霓裳曲不樂取筆記之於前殿之楹高
力士乘間請之帝曰朕所記殿柱半月後當有叛者朕
聽樂知之夫五音克諧無相奪倫早來之音宫聲弛而
商聲重角聲散徵聲廢羽聲漓宫弛者君弱也商重者
臣強也角為民而散則流徵為事而廢則亂羽為物而
漓則浮又商音焦焦者灰之象其應主兵吾憂邊臣將
叛天下將亂主弱而臣強也帝又取蓍布卦得離曰重
離二明相繼上離白虎下離青龍白虎道路神皆西方
之物吾將西遊矣後一日帝幸虢國夫人第貴妃曰妾
昨夢與帝遊驪山方食火發驛旁大木千株皆焚帝遂
跨一白龍去如飛妾跨一黑龍甚緩叱之見一物青面
鞭龍數下龍觸一峰而堕妾亦沈一小室青面曰某此
峰神也妃子合居此俄一騎曰帝命妃子受益州牧蠶
元后仍賜絲百鎰遂覺不知是何祥也後漁陽叛書至
帝果西幸至馬嵬六軍不進以誅楊國忠為名合門少
長皆為兵所殺軍尚未進曰禍胎尚在遂賜貴妃死於
古佛廟以帛縊之陳尸寺門既解帛而氣復來遂再縊
之乃絶前次安平驛帝曰樂音與妃子之夢皆應矣驪
與離同音驛與易同音易旁木楊字也俱焚乃滅族之
象也吾跨白龍乃西遊耳彼跨黑龍隂暗之象龍堕沈
於一室乃古寺之應峰神乃山鬼一騎為馬馬嵬是矣
益州牧蠶蠶必有絲絲而加益縊字也仍賜百鎰再縊
而後絶也略無差誤信夢之前定如此後肅宗即位靈
武非重離之應乎帝曰重明乃一家事吾家失之吾家
得之又何憾然則帝王興衰豈偶然哉(成都廣記)
遇神為備
天寶末崔圓在益州暮春上已與賓客將校數十百人
具舟檝遊于江都人縱觀如堵是日風色恬和波流靜
謐初宴作樂賓從肅然忽聞下流數十里絲竹競奏笑
語喧然風水傳送如咫尺須臾漸近樓船百艘塞江而
上皆以錦繡為帆金玉飾舟旄纛蓋傘旌旗戈戟繽紛
照耀中有朱紫十數人綺羅妓女凡百許飲酒奏樂獻
酬他舟則列從官武士五六千人持兵戒嚴泝㳂中流
良久而退圓即令訪問隨行數里近舟舟中方言曰天
子將幸巴劔蜀中諸望神祗遷移避駕幸無深怪圓駭
愕罷會時朝廷無事自此前為其備明年西狩圓應猝
無闕矣(成都廣記)
武宗改名
唐會昌末年武宗忽改御名為火下火及宣宗乃以光
王龍飛古文光字實從火焉噫先兆之明若是豈偶然
哉(貞陵十七事)
宣宗符夢
太子賓客盧真有猶子為桑門會昌中沙汰歸俗以蔭
補光王府參軍一日夢前師至其家盧告以官卑屑屑
常思再披緇褐師曰像教興復非晩矣語未竟俄見日
月旌旗千乘萬騎言迎光王即皇帝位未幾武宗崩帝
果即位竟符其夢(宣室志)
普王履位
唐李蔚知廣陵日時咸通十二年也有女僧二人至普
光寺忽如風狂云後二年國有更變此寺大聖和尚當
履寶位循廊喧叫齊上峻塔投身而下遂不救至十四
年八月乃僖宗即位蓋普王也(唐闕史)
潞王當帝
清泰初在岐陽有判官姓何者忽暴卒云使者抅入冥
間隂君曰汝無他過今放還與吾言於潞王來年三月
當帝天下言訖引出乃甦欲白其事左右以為妖月餘
又暴卒隂君責之何故不達吾教徐曰放去可速導吾
言仍請畫吾形及地藏菩薩像何退見簿書雜亂問之
使者曰此是朝代將變升降去留將來之官爵耳及再
活託以詞訟見王密白之王默遣去來春果下詔攻岐
陽何知其必驗至三月而何之言毫髮不差清泰即位
擢何天興令固知冥數前定人力豈得而遏之也哉(王氏)
(見聞)
周宗遇僧
世宗南征得六合僧善知人言世宗數事若合符契又
曰陛下得三十年帝大悦賜紫袍師號又賜皇建院居
之即太祖龍潜之舊宅也及世宗即世人咸以為謬後
幼主遜位方騐三十年者乃三主十年也帝王世數非
前定乎(紀異錄)
石晉墜石
長興中雲州雷震一物墜地視之有一石如拳自契丹
界走至太原馮延贇得之覺其中有物遂椎破之復有
一石莫之測也後晉祖鎮并門不受清泰命潜引契丹
為援清泰命張生鐵討之時人謠云生鐵打石頭直待
圓即休未幾契丹破生鐵兵耶律德光乃曰我聞中國
有推背圖欲一見之及視之至一挺墨處曰此碑也碑
非石不立乃立晉祖以兵送入洛陽及帝東遷汴州乃
改為東京一依梁朝故事洎少帝而晉氏滅即石中有
石兩朝之應也其石後在太原維摩院功德堂(紀異錄)
梁祖嗜鷄
天福元年秋汴州衙前馮章請假往宋州省親十日既
滿過八日方參朱全忠遣王鎰責之章曰某八日前忽
暴死再活初到冥司見判官叱云馮章未合死有十五
年禄命可急放還乃令紫衣吏一人引入别城城中有
五大殿第一題額曰河東李克用某窗間窺之見黑龍
一目第二曰蜀城皇帝王氏窺見一白兔坐金床女監
十人立于右第三曰岐陽節度李茂貞窺見短小一紫
衣人憑小玉几而坐第四曰梁王朱氏窺見一小青窠
虎鐡繩縛住中前有鷄肉一盤吏指曰此朱温也又曰
五殿英豪勇猛惟朱温不得善死第五小殿曰楚王楊
氏吏曰河東大王是獨眼龍好富貴子孫三世承之歲
在丁夘必死蜀王但自守一隅又奉三教八年當即帝
位岐陽極有福夀而無後楚王江湖得志梁王滅于申
酉汝慎勿泄只與王鎰言之某乃出寤其後一一如章
言梁祖平生嗜鷄日凡再食前有鷄肉之應也由是知
人之嗜好飲食皆有前定况運兆興衰乎(洞微志)
太元遇仙
天復中有李太元者蜀人也慕道遊靈山至一處田種
紫芝遂摘餌之行至一門有青童出曰彼何人而至此
丈人洞府乃入報引至階前禮丈人遂令坐之階下飲
以玉杯俄有道士至其狀𩔖王先主丈人與執手上堂
坐定道士泣曰余之子孫不久受禍後唐將覇昨告上
帝帝云已定不可免矣又有大將軍十餘人引一少年
衣黃衣太元視之乃後主也又一女子年五十許拜訖道
士訶責令送天獄丈人曰算猶未盡乃止既去命玉女送
太元汎舟去太元拜辭問玉女前老道士與後主何事玉
女曰道士為蜀先主今見子孫不久國破頓追魂爽歸洞
子到世間當自細知後一年乃咸康乙酉興聖太子入蜀
後主遂降唐乃知國主非凡人所為國祚興亡必由天數
王命論謂神器有命不可以智力求其斯之謂歟(賓仙傳)
楊勛吟詩
楊勛者前蜀後主乾德中世號楊僕射不知何處人變
化無常為後主召羣仙於薰風殿刑部侍郎潘嬌奏其
妖怪帝命武士於西市戮之隨刃化為草人未至行法
處僕射吟詩曰聖主何曾識仲都可憐社稷在須臾市
西便是神仙窟何必乘楂汎五湖其年冬後主失國果如
其言此亦可以知興廢之有前定也(賓仙傳)
聖宗征劉
陳摶字圖南太宗召至京師見於延英殿時太平興國
初上欲親征河東先生諫止之約更四年方可取會軍
已興上不以其言為然命寢於御園兵果不利而還後
王師再舉果執劉繼先平并州信乎興衰前定神仙得
而知之也(陳摶傳)
譙開遇仙
譙開於丙午年三月二日夜其家人覺外門扇若有物
觸動者燭而闢之則一老叟布裘赭色方醉熟睡因呼
使起曰恐警夜者誤以汝為盜可速去叟起去獨言曰
明年正月聖人出開以為醉言耳女僕曰地上有一燒
餅一帖藥急令逐而歸之已無見又親逐而索之亦不
獲明日以問諸人則皆曰無是叟也文與可學士聞之
取其餅藥明年神宗即位噫聖人之出固神仙所前知
乎開性簡靜讀書治氣屢逢異人多閒遊大慈寺文與
可呼為大慈仙(澠水燕談)
陳摶睨趙
祖宗潜耀日與趙韓王普遊長安市時陳摶乘一衛遇
之下驢大笑巾簮幾墜左手握聖祖右手挽聖宗曰可
相從市飲乎祖宗曰與趙學究三人並遊可當同之陳
睥睨韓王甚久徐曰也得也得非渠不可預此席既入
酒舍韓王足疲偶坐席左陳怒曰紫微帝垣一小星輙
據上次可乎叱之使居席右後祖宗龍飛韓王乃為佐
命李蕭遠曰運之將隆必生聖明之君必有忠賢之臣
其相遇也不求而自合又曰授之者天也告之者神也
成之者運也其斯之謂歟(朝野雜錄)
仲明天數
周仲明偽蜀時人趙季良常密問孟先主夀仲明曰上
合為真主食蜀中二十年禄既登九五於夀無益季良
曰可為金縢乎曰天數也非人力可為季良又問子孫
運數如何曰二紀外有真人出天下一統矣季良默然
後二十六日先主薨初有丐者自號醋頭手攜一燈檠
無足所至處呼曰不得登登便倒至是人始知其應(成都)
(廣記)
王白術數
太祖收晉水浸河東之年晉危甚使偽命殿直程再榮
求救於契丹至西樓而遇契丹宣徽使王白白深於術
數謂再榮曰晉必無患南兵五月十七日當回晉次日
必大濟後十年晉乃破破即掃地矣非惟晉破而契丹
亦衰仍扶困却犯中原飲馬黃河而返又曰晉破二十
年後契丹微弱幾無遺種子但記之是年王師果不克
晉後十年正當太平興國四年乃平晉壘太宗征漁陽
旋丙戌歲命曹彬伐燕不利冬遼乘勝抵黃河而退王
白扶困之言騐于此矣興廢之數固有前定何王白之
術其妙如此耶(朝野雜錄)
一殿三天子
肅宗在東宫為李林甫所讒髮皆斑白常早朝上見之
愀然遂幸太子宫庭宇不掃樂器生塵上為之動色命
高力士選掖庭宫女以賜太子吳皇后在選一日侍寢
魘而不寤秉燭視之良久方省肅宗問之后手掩左脇
曰夢一神人言帝命吾與汝為子自左脇劒决而入痛
不可忍撿之脇下有綖而赤者遽以聞代宗之生三日
上幸東宫賜之金盆以浴皇后年幼皇孫龍體未舒負
嫗取諸王子同日誕而體豐者以進上視之不樂曰此
非吾兒負嫗叩頭具服上曰取吾兒來於是以太子進
上向日視之笑曰此兒福禄遠過其父因謂高力士曰
此一殿有三天子樂哉(柳氏史)
城下三天子
五代周太祖時有麻衣和尚善望氣李守正叛河中周
祖親征麻衣語趙韓王曰李侍中安得久其城下有三
天子氣未幾城陷時周世宗與本朝太祖太宗從行(唐宋)
(遺史)
乾德名年
建隆末將改年號宣示宰臣擇前代所未用者不得重
疊尋中書商議遽改乾德後二年平蜀宫人有入掖庭
者藝祖皇帝因行幸見一照子鎔鑄竒異視之背云乾
德六年鑄上異之令黃門持出便殿宣問宰臣向所改
年號有無重疊時趙中令當國對云無上急召學士陶
榖詢之榖云偽蜀後主王衍曾改此號上由是重博洽
之士兼知衍之荒怠不足以當乾德之號乃天以此為
吾國家興隆之䜟耳(洞微志及歸田錄)
曹谷易格
唐一行禪師製葉子格進之當時士大夫宴集皆用焉
葉子格者其字乃二十世李也唐果傳二十帝本朝曹
谷撰新格最為詳密其法用金骰子以定私凡名彩二
百四十七逸彩二百二十七總成四百七十有四谷時
為職方員外郎而術符之神妙極造化真一行之流亞
其變新格而為四百七十有四必有微意未可測也(澠水)
(燕談)
錢氏歸朝
唐末錢鏐始兼有吳越將廣牙城以大公府有術者曰
王若改舊為新有國止及百年如填築西湖當十倍鏐
曰豈有千年而天下無真主若有國百年吾所願也遂
增廣之及夫忠懿之歸朝錢氏覇吳越凡九十八年矣
(畢仲詢燕閒錄)
分門古今𩔖事卷二
