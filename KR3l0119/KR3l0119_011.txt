分門古今𩔖事卷十一
卜兆門上
畢萬筮仕
閔公元年晉滅霍滅魏賜畢萬以魏卜偃曰畢萬之後
必大萬盈數也魏大名也以是始賞天啓之矣初畢萬
筮仕於晉遇屯之比辛廖占之曰吉屯固比入吉孰大
焉其必蕃昌震為土車從馬足居之兄長之母覆之衆
歸之六體不易合而能固安而能殺公侯之卦也公侯
之子孫必復其始後萬之孫魏犨為晉卿武子是也自犨
至斯遂三分晉室周威烈王二十三年遂命為諸侯後
之議者謂三晉列於諸侯乃天子之命而不知其兆始
於畢萬乃天命也命既前定雖欲不許可乎(左傳)
懿氏卜妻
初懿氏卜妻陳敬仲曰吉是謂鳳凰于飛和鳴鏘鏘有
媯之後將育于姜五世其昌並于正卿八世之後莫之
與京初敬仲之少也周史有以周易見陳侯者陳侯使
筮之遇觀之否曰此其代陳有國乎不在此其在異國
非此其身在其子孫若在異國必姜姓也陳衰此其昌乎
及昭公八年楚滅陳陳桓子始大于齊自敬仲至桓子
正五世矣又至哀公十七年楚復滅陳成子得政乃敬
仲八世孫也懿氏之卜周氏之筮蓋已先定二百年之
前矣豈偶然哉(左傳)
季友為輔
魯季友莊公母弟也將生桓公使卜楚丘之父卜之曰
男也其名曰友在公之右間于兩社為公室輔季友亡
則魯不昌又筮之遇大有之乾曰同復于父敬如君所
及生有文在其手曰友遂以命之嗟夫季友之生為魯
國輔佐固係於天命而友之名先見於楚丘之卜與季
友之手自然成文名亦由天定耶(左傳)
晉侯食新
魯成公十年晉侯夢大厲壞寢門而入及覺召桑田巫
巫言如夢公曰何如曰不食新矣六月晉侯欲麥使甸
人獻麥饋人為之召桑田巫示而殺之將食張如厠陷
而卒小臣夢負公以登天及日中負晉侯出諸厠遂以
為殉子柳子謂巫新麥以為䜟果不得其所餐信乎一
飲一啄皆有前定也(左傳)
管輅占騐
魏管輅字公明平原人也廣平劉奉林妻病困已買棺
器時正月矣輅占之曰命在八月辛夘日日中時林謂
不然而婦乃漸差至秋發動一如輅言清河王經去官
還家見輅曰近有一怪欲煩作一卦卦成曰爻吉不為
怪遷官之證其應行至頃之遷江夏太守嘗至郭思家
有飛鳩來在梁頭鳴甚悲輅曰當有老人從東方來擕
豚一頭酒一壺主人雖喜當有小故明日果有客如所
占偶射鷄作食箭從𣗳間激中數歲女子手流血驚怖
典農王洪直有雄雉飛來登直内鈴柱上直大不安輅
曰到五月必遷時三月也至期果遷渤海太守後吏部
尚書何晏請之鄧颺在晏許謂輅曰君為作一卦知位
當三公否又問夢青蠅集鼻何也輅曰君侯位重山岳
而懷德者少夫位峻者顛輕豪者亡不可不思害盈之
數輅還為其舅言之舅責其太切輅曰與死人語何畏
十餘日晏颺皆誅其舅乃服正元二年弟辰謂輅曰大
將軍待君甚厚當富貴乎輅歎曰吾自知有分耳天與
我才不與我夀恐四十七八不見汝婚嫁兒女也吾命本
在寅加月蝕夜生天有常數不可得諱但人不知耳後
明年二月卒年果四十八云(三國志)
郭璞占騐
郭璞字景純河東聞喜人妙於陰陽算歷惠懷之際河
東先擾璞筮之投策歎曰嗟乎黔黎將湮于異𩔖桑梓
其剪為荒壟乎遂避地東南有鼯鼠出延陵占之曰此
郡東南有妖人作逆者後當更有妖𣗳生若瑞而非瑞
辛螫之木也妖人期明年矣已而無錫縣歘有茱萸四
株交枝而生若連理其年果盜殺吳興太守袁琇璞嘗
自言殺我者山宗至是有姓崇者䜛璞於王敦敦將舉
兵使璞筮璞曰無成又問璞曰吾夀幾何答曰明公起
事必禍不久若住武昌夀不可涯敦大怒曰卿夀幾何
曰命盡今日敦怒收璞斬之璞臨出謂行刑者曰欲何
之曰南崗頭璞曰必在雙栢下既而果然初璞經越城
間遇一人呼問姓名因以袴褶遺之其人辭璞曰但取
後自當知至是果此人行刑嗟夫郭璞之術為人厭勝
無不竒中自知當死而卒不免南崗之誅豈非生死前
定非厭勝可免哉(晉史)
戴洋卜數
戴洋字國流吳興人妙解占候卜數人問洋曰或言江
南當有貴人顧彦先周宣佩當是否洋曰顧不及臘周
不見來年八月榮果以十二月十七日卒十九日臘玘
以明年七月晦日亡司馬颺坐吏免官洋曰卿雖免更
十一月當作郡加將軍至期為太山太守振武將軍颺
賣宅行洋止之曰君不得至當還不可無宅颺果為徐
龕所逼不得之郡其他占騐甚多具見本傳不可悉錄
今止取周顧之死司馬之遷者以見一死一生一官一
職一行一止莫不先有定數人力區區皆無益也使奔
競躁進者觀此而稍安義命不亦善乎(晉史)
卜珝知死
卜珝字子玉匈奴後部人也少好讀易郭璞見而歎曰
吾所弗如也奈何不免兵厄珝曰然吾大厄在四十一
位為卿將當受禍耳不爾者亦為猛獸所害吾亦未見
子之令終也璞曰吾禍在江南營之未見免兆雖然在
南猶可延期住此不過時月珝曰子勿為公吏可以免
諸璞曰吾不能免公吏猶子之不能免卿將也珝曰吾
此雖當有帝王主終不復奉兩京矣瑯琊可奉卿謹奉
之主晉祀者必此人也珝遂隱于龍門山劉元海僭號
徵為大司農侍中固以疾辭元海曰人各有心卜珝之
不欲在吾朝何異高祖四公哉可遂其高志後復徵為
光禄大夫珝謂使者曰非吾死所也及劉聰嗣偽位徵
為太常時劉琨據并州聰問何時可平珝答曰并州乃
陛下之分今兹剋之必矣聰戲曰朕欲勞先生一行可
乎珝曰臣所以來不及裝者為是行也聰大悅署珝使
持節平北王將軍將行謂其妹曰此行也死自吾分後
慎勿紛紜及攻晉陽為琨所敗珝卒先奔為其元帥所
殺(晉史)
麻𥜗天馬
麻𥜗者不知何許人也石季龍時在魏市中乞丏言語
卓越狀如狂者乞得米穀不食輒散至大路云飼天馬
趙興太守送詣季龍與共語乃無異言惟道陛下當終
一柱殿下季龍不解季龍乃遣驛馬送還本縣既出城
請步云我當有適君至合口橋見待使人如言而馳至
橋麻𥜗已先至後慕容儁殺季龍尸於漳水倚橋柱不
流時人以為一柱殿下即謂此也及元帝嗣位江左亦
為天馬之應云(晉史)
嵩貞算壽
漢安定嵩貞善算術成帝時人常自算其壽七十三綏
和元年正月二十五日晡時死書其屋壁記之後乃二
十四日晡時死其妻曰見算時長下一算欲以告之慮
别有一日今果差一日死有餘恨矣其後三國時有趙
元達者亦精於算術閒居引算自校乃歎曰吾算訖盡
某年月日其終矣妻數見其效聞而哭泣達欲弭妻之
意乃更算云向者謬耳尚未也後如期死嗟夫人之生
死不離定數何二子之妙一至於是耶(見西京雜記及三國志)
江謐棋卜
江謐字令和仕宋為鎮北長史武帝即位不預顧命甚
怨望帝知之除東海太守未發憂甚乃以奕棋占卦云
有客南來金椀玉杯上乃奏謐罪賜死果以金甖盛藥
鴆之非偶然也(南史)
尹思月占
尹思晉人也正月十五夜坐室中遣兒視月中有異物
否兒視之曰今年當大水月中有人被蓑帶劍思出自
視之曰今年將有兵亂月中人乃帶甲仗矛耳後果如
其言異哉(葛稚川神仙傳)
文育得銀
周文育字景德仕梁為開府儀同三司微時嘗詣卜者
卜者曰君北下不過作令長南入則為公侯又謂曰君
須暴得銀至二千兩若不見信以此為騐文育後宿逆
旅有賈人求與文育博遂勝之果得銀二千兩遂南還
武帝喜以麾下配之屢立功封壽昌縣公如卜者之言
云(南史)
淳風推𧰼
太宗得秘䜟言唐中弱有女武代王太宗密召李淳風
訪之淳風曰臣推玄𧰼已定矣其人見生在宫中從今
不滿四十年當有天下而夷唐之子孫且盡太宗曰吾
求疑似者殺之何如淳風曰天之所命不可去也王者
不死枉及無辜且更四十年而老老則慈仁雖受終易
姓而不能絶唐若殺之為讐更生少壯多殺而逞則唐
之子孫無遺種矣帝遂止其後武氏之禍果四十年操
殺生柄刦制天下誅大臣宗室遂攘神器而有之然卒
復唐室者蓋天命已定不可改也淳風之言史臣稱其
有益於時與迂泥矜神詭亂幻怪者異矣(感定錄)
滿師九宫
西京太平坊法壽寺有滿師善九宫大理卿王璿嘗問
之師云公某月當改官似是中書門下嘗近玉階者璿
自謂黃門侍郎未可得若給事則已過矣常疑之後乃
改為金吾將軍果侍玉階之前非前定而何(兩京記)
處謙星算
扶風馬處謙鬻筮自給有一人謁筮謂曰我有秘法能
從我學乎乃隨往至陶仙觀受星算之訣因戒之曰子
有官禄至五十二歲幸勿道我行止於王侯之門馬得
訣甚驗趙巨明入蜀因隨至成都王先主嘗令杜光庭
問享壽幾何對曰王受元陽之氣四斤八兩果七十二
而薨四斤八兩即七十二兩也馬官至中郎果五十二
而卒云(瑣言)
道茂請判
桑道茂善太乙遁甲術建中初上言國家不出三年有
厄奉天有王氣宜高垣堞使可容萬乘帝城之人莫知
其故朱泚之亂頼以濟道茂嘗賫一縑見李晟再拜曰
公將來貴盛無比我今命在公手能見赦否晟大驚不
領其言道茂出懷中書具姓名署其左曰為賊脅迫固
請晟判晟笑曰欲我何語曰第言准狀赦之晟勉從又
以縑易晟衫請題衿膺曰他日為信再拜去後果為朱
泚所汚收長安與逆徒縳旗下將就刑出晟衫及書以
示晟乃為奏原其死道茂居有二栢甚茂曰人居而木
蕃者去之乃以鐵埋其下曰後有發而死者至太和中
温造居之發鐵而造死李明為盛唐令道茂曰君位止
此而冡息位宰相次亦大鎮子孫百世明果卒後其子
石相文宗福歴五鎮諸孫皆通顯焉(閒話錄)
庭芝貸死
竇庭芝與日者胡蘆先生相善一日謂庭芝曰君有大
禍非遇黃中君鬼谷子不可救教庭芝物色求之得李
鄴侯泌傾家結之未幾朱泚亂庭芝陷賊事平德宗命
誅之泌以前事上聞特貸其死德宗云黃中君蓋指朕
謂卿為鬼谷子何也(劇談)
頥素及第
都官員外郎謝頥素常言既過南省就殿試訖獨詣相
國寺艾評事卜肆求筮命艾布卦言曰君必及第謝密
告曰昨日殿試賦只作七韻忘作第八韻必不得也艾
曰據卦足下年命俱合及第餘不知其他後果於蔡齊
狀元下及第竟不知何以得之豈非命乎(青𤨏)
吕憲改名
吕防嘗應舉京師與市易劉神善相遇甚喜同上之市
飲吕曰某今歲如何劉曰且飲奉為言之久而曰將來
春牓只有吕憲而無吕防君其改之蓋南省未試之前
也吕遂改名憲果於李迪狀元下及第(青𤨏)
張李異占
太宗時太史令李淳風與張文同坐有暴風自南至李
云南五里當有哭者張以為有樂者乃令騎馳往觀之
遇葬者有鼓吹焉二人異占而皆應亦技之精者歟(國史)
(𥙷遺)
趙明竒中
崔造初左遷洪州時州帥曹王將辟為倅有術士趙明
者言事多竒中崔問之曰曹王奏某為副果得之否對
曰但得虔州刺史今月某日勅到必先弔而後賀又問
曰我後作宰相否曰後四年必登庸及期果勑到授虔
州刺史是日崔私忌果先弔後賀又謂崔曰到虔州須
先驚恐既而到虔州崔舅源休為朱泚偽署宰相崔甚
憂懼次堂帖召之時崔故人竇參作宰相授崔兵部郎
中未幾遷給事中同平章事計其日恰四年矣劉孝標
辨命論云命體周流變化非一或先號後笑或始吉終
凶或不召自來或因人以濟其崔造之謂與(青𤨏)
王蒙占色
王蒙與趙憬布衣之舊趙既入相蒙以縣令謁之將擢
為御史時德宗方親任憬所言多從蒙自喜謂繡衣之
拜可坐以竢也一日詣慈恩寺見僧占色蒙問早晚得
官僧曰觀君之色未見喜兆此後若干年當得一邊上
御史蒙大笑之數日趙公乘間奏御史府闕官因薦二
人其一蒙也既出裴延齡問曰相公奏何事公不對延
齡罵云看此人奏請得行否既見問上憬向論請何事
上以語裴裴曰此大不可憬所荐必其私也他日上問
憬卿何以知此二人憬曰與臣故且親上無言他日見
延齡上謂曰憬所請果如卿料遂寢不行蒙却歸故社
而趙公薨後數年邊帥奏蒙為從事得假御史焉以趙
憬之力而蒙猶不得官信乎僧之言不虚也(澠水燕談)
惟𧰼要訣
歙州三靈山人程惟𧰼少逢異人授要訣言人貴賤壽
夭無差御史馬遵應舉時問之惟𧰼言二十四當成名
不出十年當知南方大邑仍損前妻再娶徵姓貴族皆
無毫髮不應後為御史責宣城再見惟𧰼曰不久復職
今定四十七已而果復京東漕為之數月卒年四十七
云吕景初自御史出通判江寧以父諱乞換惟𧰼曰已
别有判果移行州張方平問一丁酉人命惟𧰼曰天賓
星行初度不當作内臣壽止五十四已而果然乃嵇平
也其他應驗尤多故杜待制杞曾詩云有驗如有神此
亦可以見人生無一而非前定者(澠水燕談)
章盧同兆
術士李生傳管輅軌革法人影頗有之丞相章公嘗問
之卦影畫水邊一月中有十口未幾除湖州又盧龍圖
秉亦使占卦影同前之𧰼未幾亦除知德州字雖不同
而其影皆符合(同前)
老人飛蓍
明皇將平内難之前遲疑未决一日於春明門外見一
白衣烏帽老人賣卜上請占之俄有蓍一莖突然飛出
挺於空中老人笑曰大吉此卦只宜卜取天下餘悉凶
然利在三日之内上乃與劉幽求鍾紹京等入平内難
安北軍捕逆黨誅韋后尊睿宗為君上使人訪前老人
莫知其處遂於所見地立廟號阿父神上親制碑詞及
書以表其異焉夫蓍筮之靈於人何也曰蓍龜不與於
人聖人用之所以兼人物之智耳卿士從庶民從兼人
之智也龜從筮從兼物之智也明皇既謀於幽求等而
又卜於老人其亦兼人物之智歟(紀異)
分門古今𩔖事卷十一
