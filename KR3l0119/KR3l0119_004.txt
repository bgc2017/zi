分門古今𩔖事卷四
異兆門中
尉遲賜帖
隋末有一書生居太原苦貧以教導為業所居抵官庫
因穴而入有錢數萬貫遂欲取之有金甲人持戈曰汝
要錢可取尉遲公帖來此是敬德錢也書生訪求至鐵
冶有鍛鐵工尉遲敬德書生拜之尉遲曰何故曰某貧
困足下富貴乞錢五百貫得否尉遲怒曰我打鐵人乃
見侮耳生曰若能賜一帖他日當自知乃令書生執筆
曰付某乙錢五百貫具年月日署名於後書生拜謝去
尉遲與其徒大笑書生得帖至庫中復見金甲人呈之
笑曰是也令繫于梁上遣書生取錢止五百貫後尉遲
佐神堯立勲請歸鄉里勅賜錢一庫未曾開者遂得此
庫錢敬德閱簿欠五百貫將罪主者忽見梁上帖子敬
德視之乃打鐵時書也累日驚歎使人求書生具陳所
見公厚遣之以庫錢分惠故舊(逸史)
李什名巷
唐末有李氏者夫妻孤老無子藏鏹十萬嗇不忍用一
日自言曰吾夫婦辛勤治生至此今老矣盍少自奉乃
出錢市酒肉其夕夫妻俱見金甲神人怒顔而責之曰
此蜀王錢也天使汝守之奈何盜用至王建入成都用
度方窘李老獻其鏹建曰欲復讎乎欲得官乎李曰俱
無之乃具述所見建大喜曰吾王蜀矣當令汝名傳後
世乃命以李什名其巷李以見其姓而什以見其鏹也
嗚呼李氏辛勤藏鏹乃為蜀王守錢世之臭徒區區多
積不惟嗇不忍用而朝夕惶惶貪求不足以至自執牙
籌傾身障簏誠可鄙笑亦若有物使之者見此當少悟
矣(成都記)
黃覺大錢
黃覺常送客都門至則客已遠矣旅舍中見一道士因
取酒炙命之共飲既罷道士以水寫吕字始悟其為洞
賓也曰明年江南見君覺果得江南官及期見道士懷
中出大錢七其次十又三小錢曰數不可益也予藥數
寸曰歲以酒磨服之可保一歲無疾如其言至七十餘
藥亦幾盡為詩曰床頭歷日無多子屈指明年七十三
果卒(詩話)
李生白銀
李秀才者亮州人家貧置小學教童蒙日止十人朝夕
供給常不足一日遇疾暴卒二日乃甦謂其妻曰我死
地下見姚狀元主判人間衣食簿與我昔日有同場之
好謂我曰甚貧矣宜早歸衣食某之本職不敢私特為
君添學生一十人贈銀一笏是某之私羡也其後人忽
送兒童上學比舊果加十人生展修其屋果獲白銀一
挺嗟夫學徒之多寡亦復係隂司注定况官職之崇卑
年夀之修短禄廪之厚薄孰謂無其數乎(青瑣)
朱嚴助教
王九齡常言其祖侍中有女子嫁諸司使夏偕因病危
甚服朱嚴藥遂差貂蟬喜甚置酒慶之女子於座間求
為朱嚴奏官貂蟬難之曰今歲恩例已許門醫劉公才
當俟明年女子乃哭而起徑歸不可留貂蟬追謝之召
公才諭以女子之意輟是歲恩命以授朱嚴制下之日
而嚴死公才乃囑王公曰朱嚴未授命而死法容再奏
公然之再為公才請及制下公才之尉氏縣使人召之
公才方飲酒聞得官大喜遂暴卒一四門助教而死二
醫一官不可妄得况其大者乎(筆談)
俊民狀元
嘉祐中進士奏名訖未御試京師妄傳王俊民為狀元
不知言之所起人亦不知俊民為何人及御試王荆公
時為知制誥與天章閣待制楊樂道二人為詳定官舊
制御試舉人設初考官先定等第復彌之以送覆考官
再定等第乃付詳定官發初考所定等第以對覆考之
等第如同則已不同則詳其程文當從初考或從覆考
為定即不得别立等是時荆公以初考覆考所定第一
人皆未允當於行間别取一人為狀首楊樂道守法以
為不可議論未决太常少卿朱從道為封彌官聞之謂
同舍曰二公何用力爭從道十日前已聞王俊民為狀
元事必前定二公浪自苦耳既而二人各以己意進禀
而詔從荆公之請及發封果王俊民也詳定官得别立
等自此始遂為定制(夢溪筆談)
固言遇姥
相國李固言元和六年下第遊蜀遇一姥曰郎君明年
芙蓉鑑下及第後二紀拜相當鎮蜀土願以季女為託
明年果狀元及第詩賦有人鑑芙蓉之目後二十年李
公登庸是姥來謁固言忘之姥曰吾常嘱季女者固言
省前事謝之延入中堂見其女坐定又曰出將入相定
矣乞庇我女至門不見及固言鎮蜀日盧氏外孫九齡
不語忽弄筆硯固言戲曰汝亦用此耶忽曰但庇成都
老姥愛女何愁筆硯無用固言驚悟遣人訪之有巫董
氏事金天神即姥之女言能語此兒請祈華岳三郎固
言如巫所說是兒忽能言由是蜀人待董如神富積數
百金怙勢用事莫敢言者然則富貴早晚皆有定時鬼
神皆知而人獨不知善人君子修己以俟可也(酉陽)
(雜爼)
韓湘開花
韓湘昌黎文公猶子也文公常勉之學湘曰湘之所學
非公所知乃為詩以見志有解造逡巡酒能開頃刻花
之句公曰子安能奪造化乎湘曰此甚易乃聚土以盆
覆之良久曰花發矣舉盆乃碧花二朵公環而觀之有
金字詩一聯云雲横秦嶺家何在雪擁藍關馬不前公
不曉其意湘曰他日乃驗乃告去未幾公以諫佛骨謫
潮州一日塗中遇雪有一人冐雪而來乃湘也曰公憶
花上之句乎正今日事公詢之乃藍田耳公嗟歎曰吾
與汝足此詩云一封朝奏九重天夕貶潮陽路八千本
為聖明除敝事豈將衰朽繼殘年雲横秦嶺家何在雪
擁藍關馬不前知汝遠來深有意好收吾骨瘴江邊
(青𤨏)
仁鈞避地
鄭仁鈞欽說之子也與表弟同居表弟之姊嫁楊國忠
之子表弟以疾喪明甚憐之時洛中有鄭生有異術仁
鈞使窺表弟曰彼天曹判官也仁鈞甚異之忽一日謂
其母曰不久兵起兩京皆亂宜圖淮南避地楊氏百口
皆當誅滅惟姊與甥可免母如其言入京以告其女楊
國忠詬之其母乃理裝東歸是年禄山叛明皇西幸楊
氏無少長皆死屠戮之際其姊先覺負其兒竄得脱悉
符表弟之言彼蓋以天曹判官因得知之耳(唐宋遺史)
李庚食鱠
貞元中萬年縣尉李庚與前進士數人會於西亭方具
鱠一客偶至醉色甚傲問其所能曰善知人食料李公
曰且占今日有人不得鱠喫否客笑曰唯君不預耳李
公曰某為主人安有不預之理術驗則厚賞誕妄則奉
罰請合座證之因促饌饌將進俄有奔騎至云京兆尹
急召李公急上馬適會議盜賊事留連乃密令報諸客
先饌戒庖人留鱠且欲破術士之言是晚李公回諸客
尚在公令進鱠方調醋且誚術士之妄術士辭色安然
唯言必不謬誤言訖官亭為久雨濕漏仰泥方數尺忽
落盤上器皿俱壊李公驚異問復有鱠否報已盡矣乃
厚謝術士以錢五十千贈之(唐宋遺史)
德裕終南
贊皇公李德裕好餌雄朱一道士自云李終南住羅浮
來謁曰聞公久服丹砂敢希一見公以示之道士笑曰
此是世間凡火服之促夀乃探懷中出一玉象子曰可
求勾漏瑩徹者致象之鼻三日𧰼即服之更七日吐出
方可餌此太陽之精凝結萬年矣慎勿泄於人惟忠孝
是念正直是守又出一金象曰此是其雌貴其相伴不
爾亡去公後驗之無差贊皇後不能守正廣求姝美其
象服砂經年不吐果得罪南竄於鬼門關逢前道士怒
索二象至鱷魚潭玉象如犬飛出金象隨之公到崖州
恚恨而卒乃知象者南方之獸也勾漏者朱崖之地也
羅浮者海濱之山也道士自稱李終南乃贊皇不返之
意也事之前定一至於此得非命乎(再忠紀異錄)
楊璀遷官
昔楊璀尚書宦塗未逹年六十為河北一縣宰部下五
伯乃佐冥司楊知而問之對曰某非冥司主事亦伍伯
之流耳當今判者乃鄰縣長官也聞即當來但自求之
旬日鄰宰果至與楊俱上州季集楊頗加禮待之既見
乃一皓首老翁年七十餘謝楊厚禮詞色感愧楊乃以
情懇之老宰曰愧吾丈意深禮厚固不敢隱令掃淨室
置榻施筆硯紙等宰入其中令楊拂晨啓戶而入見之
喜色被面遥曰官禄甚高不足憂也乃遺一文書曰慎
不可先覽但經一事改一官即開之自此後楊辟從事
拜殿中侍御入為省郎又拜諫議大夫當除授之際視
文書皆不差并年月日時並列于上及貶辰州司馬楊
疑其不𫐠取視之亦云為某事貶也後又召為左丞終
于工部尚書所經之事皆與文書無異豈非仕宦進退
皆隂司注定不可得而損益耶(韋詢戎幕閒談)
昭武販馬
封昭武者餘杭酒徒也栖栖不偶乃求隨船舶入新羅
遂得季都綱季都大舶主也未至占城舶主令乘小船
與二篙工取水忽為暴風所飄不知何處乃徐步島上
望見一道士煑一銀鼎面浮一大珠昭武趨禮之具言
窮困狀道士曰視子之面無外夷禄可乘舟歸吾與好
風送還昭武告以生計道士曰但販馬當自給我隂真
人也謝去風起舟去如飛一夕已逹明州矣遂販馬於
衢婺間果得充養以此觀之衣食之數果有前定也(錢希)
(白洞微志)
歸皓溺水
歸皓錢塘人也天成四年泛海來貢忽值風濤船悉破
溺皓抱一木隨波三日抵一島乃捨木登岸見二道士
手談就拜禮之道士曰得非歸皓乎又拜忽一人自水
出曰海龍王請二尊師齋乃與皓同往既出命朱衣吏
送皓還吏引入一院謂皓曰侍郎元無名字除進奉外
人數姓名並已收付逐司皓請見其子吏曰亦係人數
固難得回乃速召吳越溺人歸侍郎一行暫來俄見一
行二百餘人俱至廳前見皓咸拜為之流涕又令取溺
水簿示皓果皓一人不在其數朱衣令取進奉物列于
庭印封如故即令十餘輩送皓出既出食頃則見身乘
小舸并進奉物及表函等皆泊於岸上小舸雖漏而不
溺訪其處曰此萊州界也旋有巡海人軍輦運於岸上
小舸尋自焚滅皓後謝病隱居年八十卒侍郎蓋承制
所授兵部郎中耳(&KR0982;中紀異錄)
高雅見怪
高雅為荆湖轉運使嘗至公安驛假寐於廳上忽聞人
呼其姓名雅驚起應之見一人朱衣自地出云禄命俱
盡言訖不見雅急行至荆南果卒自見怪及卒三日耳
(吴淑祕閣閒談)
伯珍注名
荆伯珍字君玉南陽人累舉進士不第太平興國八年
省試正旦御乾元殿受朝賀賦以正月之節文武稱賀
為韻伯珍下語曰簾霧初捲爐香正焚誤書焚為噴歸
而始覺中夕不寐起曰我聞二相公廟子游子夏也舉
子祈之必應乃草一祝文叙其事以乞夢是夕夢二神
人朱衣坐大壇上謂伯珍曰鶯鳴六合數應二末亦須
頭戴金樞脚蹈玉象懷中出一枝花曰桂也伯珍跪受
之遂覺試策日以祝廟文具叙其事於主司宋公白既
詣省尚早乃息於省前俄有二皂衣吏㩦簿書坐其側
伯珍詢之一吏答曰我輩非人也冥中走吏送今年舉
人過南宫姓名入泰山去伯珍乃求其名答曰荆伯珍
始試賦落韻不合過二相公苦救之前夜已命宋舍人
與改了今却注名過也又問及第否此别有籍吾不知
也逡巡二吏揖去伯珍心喜遂見宋公公云君非荆伯
珍乎所試賦甚佳一噴字固知筆誤前夜已與賈舍人
同改為焚字了勿憂勿憂其年過省御前試六合為家
賦鶯囀上林詩名字在第二等末徙尾第二人魏元樞
之下彭垂象之上並應神人之語伯珍為神告傳以紀
之吏云此别有籍以是知得失高下隂籍注定人力區
區胡為哉(荆伯珍神告傳)
處厚百日
王處厚字元美華陽人也舉進士於孟氏黃政丁卯歲
下第無聊乃出西郊淨衆佛刹見一僧老而癯揖與語
曰吾本太中時人姓王名緘字固言及進士第至今合
得五百九十四甲子一千一百八十八浹辰時壯室有
二今計齒一百三十年矣遭亂為僧遊蕩至此會語久
之别去又曰秀才成在明年處厚歸復訪之已絶迹矣
是歲冬忽聞叩門乃其僧也曰吾欲遊峩眉思一會别
乃引處厚遊寺北社豳公廟俄有數吏由廟出降階列
僧曰新官在此便可公參吏再拜處厚悸悚因問來春
之事僧為一札以授之曰春試畢開之有十六字曰周
士同成二王殊名主居一焉百日為程及放牓處厚果
第一王慎言為牓眼八人謂周之八士也處厚心惡百
日之語日出西郊遊古陌吟曰誰言今古事難窮大抵
榮枯總是空算得生前隨夢蝶爭如雲外指冥鴻暗添
雪色眉根白旋落花光臉上紅惆悵花原懶回首暮林
蕭瑟起悲風及暮還家暴卒同年見處厚藍袍槐簡投
刺云新授司命主簿自登第至死正百日此不謂之前
定可乎(名賢小說)
師道勇退
劉密直師道嘗為淮南轉運使因往荆湖至岳州一山
寺殿上見一老父皤然瞪目相視劉意甚不平乃取别
路去意不欲再見之已而老父則先在其前矣心始異
之因屏人延坐問以人之生死必可知乎老父曰知其
生則知其死只如官人生襄鄧旅亭則死亦可見矣劉
大驚曰某實隨先君於南陽逆旅生此無人知今遇神
明願决平生通塞老父微笑曰官人自此至壬寅年當
居權要若不勇退則禍至既已黜削且居散地可以延
齡儻復舊資則甲寅不可得過語畢拂衣而去劉果以
咸平五年自密直權計省以弟幾道所累責降正屬壬
寅後閒居湘潭乃牽復如舊至大中祥符八年甲寅十
月一日卒略無差異兹可以驗官禄得喪果前定也(洞敝)
(志)
段弼得錢
長興三年始贈東岳三郎為威雄將軍至建隆三年有
段弼者年八十善製笛一夕有人云威雄將軍追汝遂
入府見一黃衣少年謂曰知善製笛可為作三五管弼
即時作三五管獻之少年指最後者曰此尤為妙弼乞
留少年曰爾算未盡不可弼曰某在人間苦饑寒不願
活也少年曰但去將日給錢三百後五年即召弼覺後
日果賣笛得錢如所許之數雖大隂雨亦自有人來買
後五年乃死(錢希白小說)
盧瑩無官
盧瑩兖州使院吏也開寳九年自城歸獨行村路中忽
見旌旗甲馬問之云泰山三郎出獵瑩嘗聞泰山三郎
見者就求官禄多得如願乃伏草中徐見錦袍少年從
者甚盛瑩趨出拜告少年曰爾無官分與錢五百千便
過如飛瑩後歸家因浚渠果獲錢如所許之數以此知
一官皆有分定不可妄得也(錢希白小說)
黃裳狀元
延平黃狀元裳少苦學好夜讀書忽一夕月明聞水涯
人偶語俯而聽之曰吾在此十紀來日當去惟候淮南
二急脚來替黃甚怪之翌日亭午果有二黃衣至水涯
就浴黃乃急止之仍令他日無復過此是夕中夜鬼又
語曰我本當替為黃狀元令過去未有來期黃自是知
其必冠多士至元豐中有梁逖者一夕夢奏事殿中見
御座前揭一碑金字大書黃裳二字意必貴兆乃改名
為黃裳至明年御試進士第果黃裳為天下第一信乎
利名之前定也(紀異錄澠水燕談)
藍守山魈
韶州太守衙有山魈廟甚靈嘉祐中藍丞郎中知州晚
見一叟異之曰山魈神也知公愛民今年五月十八日
當有大水居民漂溺願備之至日果大水民皆獲免時
提刑趙琪與康州守黃郎中者交章爭訟藍守問山魈
神曰趙黃交爭竟誰勝也神曰吾嘗入隂府詢之二公
所爭恐勝負未决相繼皆沒矣公曰二公年少氣熖何
遽死乎神曰隂數已定則何可逃乎後踰月二公皆就
獄果相繼而卒焉(翰苑名談)
吉寳得汗
吉寳臣都下人也熙寧五年卧病六日神遊隂府見紫
衣據案呼云何來寳臣訴以病六日而未得汗紫衣命
左右下汗案撿寳臣汗當下否吏回報更五日寳臣曰
五日則死矣吏曰禄算未終更十日亦無所損俄有二
金人引寳臣出曰此去日誦金剛經一遍生無病苦死
不入惡道引寳臣臨池墜池中而覺見妻子泣守之後
果五日大汗而愈嗟夫一汗之微隂司猶以案牘注定
况大於此者乎二金人則寳臣佛室中所塑二金像也
(翰苑名談)
武侯後身
天竺釋亡其名貌陋衣穿嘗曳鐵錫至于京輦當南康
韋臯之生纔三日其家設齋命僧此僧不召亦赴家人
怒之坐于庭中齋畢韋氏命乳母負嬰兒謂衆僧祝願
梵僧先攝衣昇階視之曰别久無恙乎嬰兒若有喜色
相認之意韋氏怪而問焉僧曰此非檀越所知乃諸葛
亮後身爾武侯為相蜀人受其賜今當却為蜀帥重福
坤維之人吾與此子為友知生君家不遠而來此子作
劒南節度二十一年至中令太尉此外非我所知也父
然之因以武子為字後悉如梵僧之言乃知生有脩短
之命位有通塞之遇定於冥兆終然不變鬼神知之而
莫能預聖哲安之而不敢謀早晚進退各以時至咸不
求而自合不介而自親矣苟能知此又烏有昔人不遇
之文哉(成都廣記)
子正角龍
熙寧丙辰賊寇邕州郡倅唐著作子正盡室遇害唐本
桂州人治平中赴京調舉至全州中塗僦一僕得一肩
夫乃遊袁州日所役舊奴也挈重擔勁若健羽雖鞭馬
疾追長先百步唐恐其逸遂遣之其僕當日自全州至
唐州凡二千七百餘里日午已到留書祝驛吏曰候桂
州唐秀才至即付之唐後月餘方到下馬於驛驛吏曰
君非桂州唐秀才否一月前有人留一書在此書云呈
桂州唐秀才歸真子謹封因啓封惟一詩曰袁州相見
又之全不遇先生道未緣大抵有心求富貴到頭無分
學神仙篋中靈藥宜頻施鼎内丹砂莫妄傳待得角龍
為燕會好來黃壁卧林泉唐得之詰其形貌乃全州黜
僕也留書之日即全州所遣之日始悟神仙人也及遇
害當丙辰正合詩中角龍之句富貴生死莫不前定惟
神仙知之而凡人固莫測也(雜錄)
鄭絪拜相
唐丞相鄭絪宅在昭國坊南門忽有物投瓦礫五六夜
不絶及移於安仁西門宅避之瓦礫又隨而至久之復
還昭國鄭公歸心釋門宴處常在禪室及歸昭國入門
蟢子滿室懸絲去地皆一二尺不知其數其瓦礫亦絶
翌日遂拜相此最為靈異也(集異記)
韋公玉簫
韋公臯少遊江夏止于姜使君之館姜氏之子曰荆寳
兄呼韋而恭事之姜有小青衣曰玉簫年十歲餘常令
祗待韋兄後二載姜使君入關而家累不行韋乃居止
頭陁寺荆寳時遣玉簫往來韋所玉簫年長因而有情
韋後歸覲季父行甚促乃裁書别荆寳寳乃與玉簫俱
來命令從往韋不敢遂與約七年取玉簫因留玉指環
一枚并詩一首遺之七年不至玉簫潜禱於鸚鵡洲又
逾年玉簫歎曰韋家郎君一别八年是不來矣絶食而
殞姜氏憫其節并玉環殯之後韋鎮蜀三日詢獄囚凡
三百人其中一人云僕射昔日韋兄也乃厲聲曰僕射
憶姜家荆寳否韋曰深憶之曰某是也公曰犯何罪而
重繫答曰某後以明經及第選青城縣令家人誤爇廨
舍故致此韋乃即與雪冤仍歸墨綬奏眉州牧未赴任留兵幕
因問玉簫何在姜曰僕射與約七載逾時不至絶食而
死因吟玉環詩云黃雀銜來已數春别時留解贈佳人
長江不見魚書至為遣相思夢入秦韋甚悽歎為修經
像以報之然念之不已時有祖山人者有少翁之術能
令逝者相見韋乃使召之七日清夜玉簫果至謝曰承
僕射寫經造像之力便當託生後十二年再為侍妾臨
訣微笑曰丈夫薄情令人死生隔矣韋以隴右之功終
德宗之代理蜀不替後因生日東川盧八座獻一歌姬
亦玉簫為號觀之乃真姜氏之玉簫矣而中指有玉環
隱出不異留别之玉環也韋歎曰吾乃知存沒之分一
往一來玉簫之言斯可以騐矣(遺史)
分門古今𩔖事卷四
