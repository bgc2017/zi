内外傷寒辨惑論醫家類
提要
(臣)等謹案内外傷寒辨惑論三卷金李杲撰
杲字明之自號東垣老人真定人嘗以納貲
得官監濟源税案元硯堅作東垣老人𫝊稱
杲以辛亥年卒年七十二則當生于世宗大
定二十年庚子金亡時年五十五入元十七
年乃終故舊本亦或題元人而元史亦載入
方技𫝊也初杲母嬰疾為衆醫襍治而死訖
莫知為何證杲自傷不知醫理遂捐千金從
易州張元素學盡得其法而名乃出於元素
上卓為醫家大宗是編發明内傷之症有類
外感辨别隂陽寒熱有餘不足而大旨總以
脾胃為主故特製補中益氣湯專治飲食勞
倦虛人感冒法取補土生金升清降濁得隂
陽生化之旨其闡發醫理至為深微前有自
序題丁未歲序中稱此論束之高閣十六年
以長歴推之其書蓋出於金哀宗之正大九
年辛夘也乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
内外傷辯惑論原序
僕幼自受難素扵易水張元素先生講誦既久稍有所
得中年以来更事頗多諸所診治坦然不惑曾撰内外
傷辯惑論一篇以證世人用藥之悞陵谷變遷忽成老
境神志既惰懶扵語言此論束之高閣十六年矣崑崙
范尊師曲相奬借屢以活人為言謂此書果行使天下
之人不致夭折是亦仁人君子濟人利物之事就令著
述不已精力衰耗書成而死不愈扵無益而生乎予敬
受其言僅力疾成之雖未為完備聊荅尊師慈憫之志
師宋文正公之後也丁未歲重九日東垣老人李杲明
之序
