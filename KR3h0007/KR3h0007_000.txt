述書賦藝術類一(書畫之屬)
提要
(臣)等謹案述書賦二卷唐竇臮撰竇蒙注臮
字靈長扶風人官至檢校戶部員外郎宋汴
節度參謀蒙字子全臮之兄官至試國子司
業兼太原縣令並見徐浩古迹記按張彦遠
法書要錄稱臮作述書賦精窮旨要詳辨秘
義今觀其賦上篇所述自上古至南北朝下
篇所述自唐代高祖太宗武后睿宗明皇以
下而終於其兄蒙及劉秦之妹蓋其文成於
天寶中也首尾凡一十三代一百九十八人
篇末系以徐僧權等署證八人太平公主等
印記十一家徵求寶翫韋述等二十六人利
通貨易穆韋等八人文與上篇相屬蓋以卷
帙稍重故分而為二耳其品題叙述皆極精
核其印記一章兼畫印模于句下遂為朱存
理鐵網珊瑚張丑清河書畫舫真蹟日錄之
祖注文尤典要不支舊以為出其兄蒙考賦
中蒙條下注曰家兄蒙字子全司議郎安南
都護又似乎臮所自注且所叙仕履與卷首
結銜亦不同均為疑竇然張彦遠法書要錄
所題已同今本單文孤證未敢遽易舊文&KR0008;
仍原本錄之焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
