述書賦卷上唐竇臮撰
竇蒙註
古者造書契代結繩初假達情浸乎競美自時厥後迭
代㳂革樸散務繁源流遂廣漸備楷法區别妍蚩洎于
我唐天寳末國有寇難府庫傾覆散墜閭閻而興復京
都所司徵購得其歸者蓋寡矣余至德中往往偶見袪
積年之遐想該此生之新觀雖欣鄙夫之幸遇實為吾
君之痛惜恨深草莽上達無階因記彼而固求願沽諸
而善價然為監臨動靜公私貿遷徒暫披翫終歸他室
今記前後所親見者並今朝自武德以來迄于乾元之
始翰墨之妙可入品流者咸亦書之(周一人史籕秦一人李斯漢二人蔡)
(邕杜操魏五人韋誕虞松司馬師司馬昭鍾會吳二人皇象賀劭晉六十三人齊獻王元帝成帝康帝孝武帝)
(武陵王會稽王楊肇山濤嵇康張翰蔡克顧榮劉琨孔侃孔瑜陶侃熊遠應詹卞壼劉超謝藻庾亮庾懌庾翼)
(庾準郗鑒郗愔郗曇郗超郗儉之郗悏謝尚謝奕謝安王導王劭王珉王羲之王獻之王廞王㴚王述卞潭何)
(充劉訥劉琰張澄劉璞張翼桓温桓玄江灌沈嘉劉瓌之劉廞范汪范寗諸䈓長民劉穆之温放之楊羲宋珽)
(宋二十五人武帝文帝孝武帝明帝南平王海陵王謝靈運謝方明張茂度張永羊欣孔琳之薄紹之王敬弘)
(王思玄顔峻極護之駱簡蕭思話龐秀之巢尚之裴松之徐爰之僧安賀道力齊十五人齊高帝武帝竟陵王)
(禇淵禇賁徐孝嗣王僧虔王慈王志王儉劉撝顧寳光胡楷之徐希秀張融梁二十一人武帝簡文帝卲陵王)
(孝元帝蕭確肅子雲王克陸杲任昉傅昭朱异王籍殷釣阮研王褒蕭特庾肩吾陶弘景江蒨周弘譲范懷約)
(陳二十一人武帝文帝煬帝沈后新祭王廬陵王永陽王柱陽王釋智永智果江總徐陵沈君理袁憲毛喜蔡)
(景歴蔡徵顧野王伏知道謝瑕賀朗北齊一人外五代祖劉珉隋五人劉玄平房彦謙盧昌衝趙文深趙孝逸)
(唐四十五人神堯皇帝文武聖皇帝則天武后睿宗開元皇帝漢王元昌岐王元範李懷琳歐陽詢歐陽通虞)
(世南虞纂虞煥禇遂良陸東之薛稷房玄齡殷仲容王知敬王紹宗孫過庭張旭賀知章徐嶠之徐浩李造韓)
(檡木田琦衛包蔡有隣鄭遷李權李樞李平鈞王維王縉史惟則李陽冰家舅繪姨兄明岩山宋璆蕭誠張從)
(申呂向長兄蒙馬氏妻劉秦殊等應親見者所言)並錯綜優劣直道公論或理
盡名言即外假興喻雖闕標舊品而畢寄斯文刊訛誤
於形聲定目存于指掌其所不覩空居名額并世所傳
搨者不敢憑推一皆略焉其詞曰
嘗考古而閱史病賤目而貴耳述勲庸而任人揮翰墨
而由己則知親矚延想如見君子量風雅之足憑奚卷
舒之能已古猶今也斯得美矣雖六藝之末曰書而四
民之首曰士書資士以為用士假書而有始豈特長光
價於一朝適容貌于千里(王羲之書蕺山姥竹角扇五字字索百錢人競買去梁元)
(帝書亦云千里之面首轉覺為能矣)篆則周史籕秦李斯漢有蔡邕當代
稱之俱遺芳刻石永播清規籕之狀也若生動而神憑
通自然而無涯遠則虹紳結絡邇則瓊樹離披斯之法
也馳妙思而變古立後學之宗祖如殘雪滴溜映朱檻
而垂冰蔓木含芳貫綠林以直繩伯喈三體八分二篆
棨戟彎弧電轉星散纖逾植髮峻極層巘周秦漢之三
賢余目驗之所先石雖貞而云亡紙可寄而保𫝊(史籕周宣)
(王時史官著大篆教學童岐州雍城南有周宣王獵碣十枚並作鼔形上有篆文今見打本吏部侍郎蘇勗叙)
(記卷首云世咸言筆蹟存者李斯最古不知史籕之迹近在關中即其文也李斯上蔡人終秦丞相作小篆書)
(嶧山碑後其石毁失土人刻木代之與斯石上本差稀又至德中安史敗後四從弟沼于河陽清水渠下得傳)
(國璽其文曰受命于天既壽永昌點書皆隠起作龍鳥狀側文小篆曰魏所受漢傳國璽背上蟠螭一角折鼻)
(去有黃疵瑕按驗譒牒乃無差舛云斯所書蔡邕字伯喈陳留人終後漢左中郎將今見打本三體石經四紙)
(石既尋毁其本最稀惟稜雋及光和等碑時時可見)草分章體肇起伯度時君重
而立名自我行而作故掣波循利創質畜怒(杜操字伯度京兆人)
(終後漢齊相章帝貴其蹟詔上章表故號章草今見章草書五行)魏之仲將奮藻獨步
或迸泉湧溢或錯玉班賦蹟遺情忘契入神悟然而負
才藝履危懼膏明自煎鬢髮改素生非其代痛惜不遇
名微格高復見叔茂體裁簡約肌骨豐嫮如空凝斷雲
水泛連鷺(韋誕字仲將京兆人終魏光禄大夫時凌雲臺成先誤釘牓明帝使誕坐籠以轆轤引上)
(就書去地二十五丈及下鬢髮皓然虞松字叔茂會稽人終魏中書令大司農今見隸紙草書具姓名一紙十)
(一行也)挹子元之瓌蹟高子上之雄神量藴文儒才苞古
真或寄詞達禮任道懷仁或仰則鍾繇平視衛臻如晴
郊駟馬維岳降神(司馬師字子元河内人終魏錄尚書事大司馬忠武公及炎受禪追尊曰)
(景黃帝今見正書帶名一紙一十二行弟昭字子上終魏相國錄尚書事封文王追尊文皇帝今見正書具姓)
(名兩紙共一十二行)觀士季之軌轍審鍾家之超越將遺古而偕
能與象賢而蹈拙如後生之可畏實氣蓋於前哲(鍾會字士)
(寄潁川人繇子終魏征西將軍今見帶名行書一紙八行)吳則廣陵休明朴質古情
難以窮真非可學成似龍蠖蟄啟伸盤復行(皇象字休明廣陵人)
(終侍中吳青州刺史今見帶名章草帖一表七行并寫春秋哀公上第二十九卷首元年餘自二年至十三年)
(盡尾足其紙每一大幅有一縫線連合之六元凱押尾云此是蠒紙紫薄有脉似樺皮以諸蠒此類殊有異者)
(也)賀氏興伯同時共體瘠而不疎逸而寡禮等殊皇賀
品類兄弟(賀邵字興伯吳興人終吳太子太傅見章草書帶名一帖五行)司馬氏之受
禪炎為帝祖偉哉齊王手蹟目覩翰墨之外仁賢是優
重則突兀嵩華輕則參差斗牛(司馬攸字大猷文帝第二子武帝弟封齊獻王)
(官至侍中大司馬今見正書帶名凡四段共三紙書有痛惜羊枯之言晉姓司馬國犯先諱不言晉也)逮
乎龍化東遷景文興嗣天然俊傑毫翰英異元帝之用
筆可觀世瑜之呈規仰似如發硎刅虎駭鶚眙懦夫喪
精劒客得志(元帝諱睿字景文東朝中興之主當東遷謠曰五馬浮渡江一馬化為龍即其人也)
(今見潛潤正書其姓名一紙七行兼雜批約有十處)成帝則生知草意穎悟通諳
光使畏魄青疑過藍勁力外爽古風内含若雲開而乍
覩晴日泉落而懸歸碧潭(成帝諱衍字世禄元帝孫明帝子庾氏内見今草批謝草)
(張澄啟七行)康帝則幼少閑慢迥出凡境駟馬安車不尚馳
騁(康帝諱岳字世同成帝弟今見行書批劉訥啟四紙共七行)真率孝武不規不矩
氣有餘高體無所主若露滋蔓草風送驟雨(孝武帝諱擢字昌明)
(簡文子今見行書一紙又兩帖等雜批六處共有二十一行也)﨣﨣道叔遠淳邇俗全
姓名而孰多議風度而不足元子憚其威武吾徒遵其
軌䠱(武陵王晞字道叔明帝弟今見具姓名正書一紙三行)道子雅薄綿密纖潤
露輕藏沈假曲躡峻猶尺水之含衆象小山之擬萬仞
(會稽王道子孝武帝子今見具姓名行書一紙凡七行)季初則隱姓名展纖勁寫
搨共𫝊賞能之盛猶踞牙鈎爪超越陷穽(楊肇字季初滎陽人晉荆)
(州刺史今見草書一紙十行有古署榜無姓名今共𫝊榻之)巨源正書朴略仍餘染
翰忘筌寄情得魚若披堅草澤匿銳茅盧(山濤字巨源河内人晉侍)
(中司徒今見正書帶名一帖四行)叔夜才高心在幽憤允文允武令望
令聞精光照人氣格凌雲力舉巨石芳逾衆芬(嵇康字叔夜譙)
(國人晉中散大夫今見帶名行書一紙五行)季鷹有聲古貎磅礴雖無名驗
攀附張索(芝靖)如凝隂斷雲垂翅一鶚(張翰字季鷹吳郡人晉大司馬掾今)
(見草書一帖三行有古榜口滿騫押尾)子尼簡約片月孤峰千歲之下森
森古容(蔡克字子尼陳郡人晉成都王掾子謨過江食蟹遇毒者本朝尚書僕射見帶名草書一帖四)
(行)彦先尚質無而不有猶崆峒之上世俗誰偶(顧榮字彦先吳)
(郡人晉驃騎將軍今見草書帶名三帖共有一十二行)越石偉度粃糠翰墨如伐
樹而愛人似問鼎而在德(劉琨字越石中山人晉太尉今見行書半紙具姓名五行)
敬思敬康二孔殊芳思行則輕利峭峻類驚虬逸駿康
草則古質鬱紆如落翮摧枯(孔偘字敬思會稽人晉大司農今見具姓名行書一)
(紙七行孔瑜字敬康會稽人車騎將軍今見具姓名一紙三行)雍容士衡季孟公旅肌
骨閒媚精神慢舉如辭山登朝混迹雜處(陶侃字士衡秣陵人晉侍)
(中大將軍今見帶名正書一紙十行)孝文剛斷謹正援毫古雖拙利今稱
且高如貴胄之躍駿武賁之操刀(熊遠字孝文豫章人晉大將軍長史今見)
(具姓名正書啟七紙)思遠則稾草懸解筆墨無在真率天然忘情
罕逮猶羣雀之飛廣厦小魚之戲大海(應詹字思遠汝南人晉鎮南大)
(將軍今見草表帶名二紙共一十七行)望之之草緊古而老落紙䈥槃分
行羽抱如充仞多士交連雜寳(卞壼字望之濟隂人晉侍中驃騎大將軍今見)
(帶名草書一紙共六行)體大法殊實推世踰禀天然而自強亂帝
札而見拘猶朝廷宿舊年德相趨(劉超字世踰瑯琊人晉衞尉零陵忠侯今)
(見帶名正書一帖三行超手筆與元帝相類自職居近密遂絶其與外人所交之書也)叔文法鍾
纖薄精練用筆雖巧結字未善似漸陸之遵鴻等窺巢
之乳燕(謝藻字叔文會稽人晉中書侍郎今見具姓名正書啟兩段合為一紙五行其半先在官半在)
(外及得之勘合如一得新故異也)博哉四庾茂矣六郗三謝之盛八王
之竒至如強骨慢轉逸足難追斷蓬征蔓葛垂任縱盤
薄是稱元規(庾亮字元規潁川人晉太尉今見草書五紙行帖共八行具姓名草書又一紙十一)
(行)遺古效鍾叔豫高蹤雖穩密而傷浮淺猶葉公之愛
畫龍(庾懌字叔豫潁川人晉衛將軍今見正行書帶名一紙四行)積薪之美更覽稚
恭名齊逸少墨妙所宗善草則鷹摶隼擊工正則劒鍔
刀鋒愧時譽之未盡覺知音而罕逢其荒蕪快利彦祖
為容似較狡兔於大野任平陂之所從(庾翼字稚恭晉車騎將軍今見)
(草書四紙共二十六行具姓名正書一帖三行懌與翼並是亮弟庾準字彦祖希子亮孫晉豫州刺史今見其)
(姓名草書一紙凡八行)道徽之豐茂宏麗下筆而剛决不滯揮翰
墨而厚寔深沉等漁父之乘流鼔枻高平奕葉盛德遺
能方回重熙接翼嗣興回則章健草逸發骫廉能若冰
釋泉湧雲奔龍騰密壯竒姿撫蹟重熙若投石拔距怒
目揚眉景興當年曷云世乏正草輕利脫略古法蹟因
心而謂何為利士之所多惜森然之俊爽嗟薎爾於中
和處約道胤家之後俊狂草勢而兄優謹正書而弟潤
俱始登於學次慙一虧於九仞(郗鑒字道徽高平人也晉大宰今見草書三紙)
(共十七行郗愔字方回曇字重熙並鑒子愔晉司空見章草書寫父雜表一首四十三行草書八紙曇晉中郎)
(將今見具姓名草書一紙四行郗超字景興愔子晉臨海太守今見具姓名行草書共四紙郗儉之字處約晉)
(太子率更令今見具姓名草書兩紙郗恢字道胤晉鎮軍將軍今見具姓名草書及行書共兩紙處約道胤並)
(是曇子)謝氏三昆尚草特峻猶注飛澗之瀑溜投全牛之
虚刃達士逸蹟乃推無奕毫翰云為任興所適能事雅
量末歸安石至夫藴虚靜善草正方圓自窮禮法拘性
猶恒德之仁智應物之龜鏡恨其心懼景興書輕子敬
塞盟津而捧土損智力有餘病(謝尚字仁祖陳郡人晉散騎常侍今見具姓名)
(草書一紙六行謝奕字無奕晉鎮西將軍今見帶名行書一紙六行謝安字安石尚弟晉侍中太傅今見具姓)
(名正書二紙三十行安得獻之書時斷作紙夾焉)業盛瑯琊茂弘厥初衆能之
一乃草其書將以潤色前範遺芳後車風稜載蓄高利
有餘類賈勇之武士等相驚之戲魚有子敬倫蹟存目
驗以古窺今調涉浮豔尚期羽翼鴻漸芝蘭香染與兄
榻而弟真將奢也而寧儉繩繩宜爾傑出季琰露鋒芒
而豁懷傍禮樂而無檢猶摶扶搖而坐致超峻極而非
險(王導字茂弘瑯琊人晉丞相謚曰文獻公今見具姓名草書兩紙共六行王劭字敬倫即導子晉車騎將)
(軍今見具姓名草書一紙六行兄即恬洽不見真蹟洽子珉字季琰晉中書令今見具姓名草書一紙凡八行)
然則窮極奥旨逸少之始虎變而百獸跧風加而衆草
靡肯綮遊刃神明合理雖興酣蘭亭墨仰池水武未盡
善韶乃盡美猶以為登泰山之崇高知羣阜之迤邐逮
乎作程昭彰褒貶無方穠不短纖不長信古今之獨立
豈末學而能揚幼子子敬創草破正雍容文經踴躍武
定態遺妍而多狀勢由已而靡罄天假神憑造化莫竟
象賢雖乏乎百中偏悟何慙乎一聖斯二公者能知方
祁氏之奚午天性近周家之文武誠一字而萬殊且含
規而孕矩然而真蹟之稱獨標俁俁忘本世心余所不
取何哉且得于書法失于背古是知難與之渾樸言可
以為礲斲主矣(王羲之字逸少晉右軍將軍前後多見行草書唯正書世上稀絶幼子獻之字)
(子敬晉中書令今世上多見行書獨步不可具舉書品言書稱二王輒加真字其餘雖超越者並通謂之絶跡)
(盖俗學之意也)温温伯輿亦扇其風風流之表軒冕之中骨體
慢正精彩沖融已高天然恨乏其功如承奕葉之貴胄
備夙訓之神童(王廞字伯輿即導孫薈子晉司徒左長史今見帶名草書一紙七行)粤若
太原之英二子間生仲祖慕元常之則懷祖通文獻之
情方言慕而我愧(言慕鍾繇)比叔文而彼榮(比叔文即謝藻)習所通
而不及(言通王導)參放之而先鳴(參温放之)結束體正肆力專成
猶棟梁富于合抱巧匠斲而未精(即王濛也)高利迅薄連屬
欹傾猶鳥避羅而勢側泉激石而分横(即王述也王濛字仲祖太原人)
(晉金紫光禄大夫今見具姓名正書一紙二行王述字懷祖太原人晉尚書令藍田侯今見具姓名草書一紙)
(三行)若夫反古不忘吾推世康似無逸少如禀元常猶落
太階之蓂莢掇祕府之芸芳(丁潭字世康會稽人固孫彌子晉散騎常侍今見正)
(草書各一紙共十行)次道淳實寡於風彩自是雄姿翰墨具在如
士大夫之京華遊處參貴胄而膚質未改(何充字次道廬江人庾亮)
(舅晉侍中司空今見帶名行書三行)行仁靡雜唯鍾是師悦端閑於高軌
能終始于清規雖帶偏薄亦能隣幾若鳳雛始備於五
彩長松僅攀乎一枝(劉訥字行仁瑯琊人晉散騎常侍今見康帝啟四紙共有三十五行)
(也)真長則草含稚恭之厚爽正邇越石之羈束輕浮森
峭穠媚藻縟落衆木於秋杪狎羣鷗于水曲(劉琰字真長沛郡人)
(晉丹陽尹今見具姓名行書及草各一帖共六行)國明勵躬鍾氏餘風壯利纖
薄守雌知雄如道門之子仙路時通(張澄字國明吳郡人嘉之子晉光禄)
(大夫今見咸康八年帶名正書上成帝啟一紙七行)猗歟子成徇蹟過名正隸敦
實藳草沈輕元常高風雖疎復呈猶不考擊之鐘鼔含
律吕之音聲(劉璞字子成南陽人晉光禄勲即得道南岳魏夫人之子夫人魏舒女父義晉河内)
(修武令今見具姓名行書及草兩紙共二十行)君祖馳馭藝忝令譽窮正驗草
而罕逮其能作偽亂真而未可為據正企鍾而悠邈草
師王而莫著與夫敬仁道羣(王脩江灌)或拔茅以連茹猶銳
意鵬舉致身鷹翥(張翼字君祖下邳人晉東海太守時穆帝令翼寫王右軍手表帝自批後)
(右軍殆不能别久乃悟云小人幾欲亂真今見具姓名正草書總三帖共十六行)元子正草厚
而不倫若遺翰墨猶帶真淳似山林之樂道非玉帛之
能親(桓温字元子譙國人尋子晉丞相大司馬南郡宣武公今見其行草書帶名四紙共三十行)敬
道耽翫銳思毫翰依憑右軍志在凌亂草狂逸而有度
正疎澁而猶憚如浴鳥之畏人等驚波之泛岸(桓玄字敬道温)
(子歴晉義興太守自署丞相僣號曰楚今見帶名正行草書總十紙共六十行)道羣閑慢氣格
自充始習新制全移古風與伯輿之合極(王廞)若子敬之
童蒙猶富禮樂之世胄備神彩於厥躬(江灌字道羣陳留人晉侍中中)
(護軍今見帶名行書一紙七行)長茂草勢既捷而疎慕王不及獨斷所
如猶鷙鳥擊摶而失中因蹭蹬於古墟(沈嘉字長茂吴郡人晉吳與太)
(守今見具姓名草書共三行)元寳剛直兩王之次骨正力全軌範宏
麗凌突子敬病於輕肆同變武而習文若訪龍而獲驥
(劉瓌之字元寳沛國人晉御史中丞義城伯今見帶名行書九行)季舒纖勁循古有禮
遇稀難評唯署一啟(劉廞字季舒會稽人晉光禄大夫今見書名啟一紙也)順陽
筆精吾見玄平近瞻元常俯視國明(張澄)利且掩薄能多
似生如班輸之運斧乏棟梁以經營(范汪字玄平順陽人晉安北將軍今)
(見具姓名正書謝賜瓜啟四行矣)武子正筆頗全古質去凡忘情任樸
不失猶高人之與釋子志猶道而秉律(范寗字武子汪子晉中書侍郎)
(今見帶名正書啟三紙共二十一行)長民則全效子敬便於性分宏逸生
於天機衆妙總而獨運凌所師而小薄壯若已而不紊
猶豁其流而冰開殷其響而雷奮(諸葛長氏瑯琊人晉輔國將軍宣城内史)
(今見具姓名行書一紙六行)道和閑雅離古躡真慢正由德高蹤絶
塵若昂藏博達之士謇諤朝廷之臣(劉穆之字道和東莞人晉侍中司徒)
(今見具姓名行書一紙六行)放之率爾草健筆力豈忘保持足見準
則猶片錦呈巧細流不極(温放之太原人嶠子晉黃門侍郎今見草書具姓名二行)
楊真人之正行兼淳熟而相成方圓自我結搆遺名如
舟楫之不繫混寵辱以若驚(真人諱羲弘農人今見行書帶名六行)宋珽
訛緊足光利用習古者或以為輕日新者必因而重猶
樸散而分形器務成而立賦頌(宋珽廣平人晉相府參軍今見行書具姓名凡)
(四行)宋武德輿法含古初見答道和之啟未披有位之書
觀其逸毫巨麗載兆虎變高躅莫究其涯雄風於焉已
扇猶金玉鑛璞包露貴賤(劉裕字德輿彭城人翹子晉太尉中書監封宋公後受禪)
(稱宋武帝今見帶名批劉穆之啟兩紙共六行矣)皇矣文帝天知正隸舉已達
於縱横攀王媚於緊細(獻之)向精專而習熟幾可與之興
替尚瞻擊水之鵬摶且並聞天之鶴唳(文帝諱義隆武帝第三子今見)
(帶名正行書兩帖共七行雜批五處共有二十行也)孝武則武威戡亂翰墨馳聲
雖禀訓而已高恨一簣而未成徒忌人之賢已異及父
之令名(王僧虔書用拙筆以自容)與思話而雄強追彦琳而愧耻(蕭思)
(話孔琳之)若燕趙之佳麗慕顔容於桃李(孝武帝諱駿字休龍文帝第三子今)
(見帶名正書啟十行又行書都四紙共十三行)太宗徽音用壯之心遺棄鄙野
不無高深快突俗工匠古隣今冠柤梨之下果怯鸞鳳
之珍禽(明帝諱彧字休炳孝武帝弟今見帶名行書四紙并雜批啟等共八行也)南平休玄
筆力自全幼齒結構老成天然比夫鳥在&KR1145;龍潛淵符
彩卓爾文詞粲然(南平王鑠字休玄文帝第四子今見帶名啟正書兩行)休茂尚
沖已工法則長於用筆結字短於精神骨力性靈可觀
運用未極猶鳬雛鵠子初備羽翼(海陵王休茂文帝第四十四子今見正書)
(帶名啟四行姚懷珍押尾)後見三謝兩張連輝並俊若夫小王風範
骨秀靈運快利不拘威儀或擯猶飛湍激矢電注雷震
(謝靈運陳郡人宋侍中祕書監今見帶名行書七行)方明寬和穩媚且潤如幽閑
女德禮教士胤(謝方明陳郡人惠連父宋會稽太守今見帶名正書籖三行也)茂度逸
翰景初清規或大言而峻薄(景初對文帝云臣恨二王不得臣之體)或寡
譽而拙竒(王僧虔書用拙筆以自容)並心輕兩王蹟及宗師擬鶴鳴
而子和殊鯉退而學詩(張茂度吴郡人敞子宋會稽太守今見具姓名行草書兩紙共)
(十行張永字景初茂度子宋征西將軍今見正行草書五紙共三十行矣)敬元則親得法于
子敬雖時移而間出手稽無方心敏奥術虚薄而不忘
本分縱横而粗得師骨遇其合時髣髴唐突猶圖騏驥
而莫展塑真仙而非實爾後王羊謬同衆靡餘風彦琳
敬叔允執厥中孔則愈於緊速病於乾偏超舉之餘窺
羊及肩猶蓬瀛心想濩武風傳競其豐利又覩薄氏纖
圓克成骨力猶稚精彩潤密乃誠莫貳掩友凌師抑亦
其㳄雖鍮無金價而珉實玉類(羊欣字敬元泰山人不疑子宋中散大夫與丘)
(道護同授獻之筆法今見正行草具姓名書二十餘紙凡六七卷所言王羊謬同諺云買王得羊不失所望言)
(虚也孔琳之字彦琳會稽人宋太常卿今見具姓名正行書三紙共二十行薄紹之字敬叔丹陽人宋給事中)
(與楊孔並師小王今見具姓名行書四紙共二十八行)淮水茂族敬弘不墜故朝
餘風翰墨兼至既約古而任逸亦遺能而獨駛猶剏埏
埴於昔人全朴略而成器(王敬弘瑯琊人導孫桓玄姊夫宋侍中左光禄大夫今見)
(具姓名草書一紙四行也)蔓衍枝派思玄不忘穩厚而無法度淳和
而蓄鋒芒猶君子自適順時行藏(王思玄瑯琊人宋南康太守今見具姓名)
(行書三行)顔氏儒門士遜墨妙大令典則中散氣調薄首孔
肩體格惟肖如驚弦履險避地膺峭(顔竣字士遜瑯琊人延之子宋右將)
(軍東揚州刺史今見具姓名行書一紙五行言薄首孔肩則獻之羊欣紹之琳之)桓公護之神
凝筆遲富雅景乏士規猶門寒道高衣薜言時(桓護之字彦宗)
(洛陽人宋寧朔將軍今見具姓名行書一紙四行)翩翩正祖恭已法則師資小
王深入閫域安知逸氣未詳筆力猶驥異真龍紫非正
色(駱簡字正祖丹陽人宋鉅野令今見行書一紙五行有姚懷珍徐僧權等押尾)思話綿密緩
步娉婷任性工隸師羊過青似鳬鷗雁鶩游戲沙汀(蕭思)
(話蘭陵人宋征西將軍丹陽尹今見帶名正書啟兩紙共十三行具姓名行書三行)二王變古法
有所屬兢兢秀之斂翰謹束如仙童樂靜不見可欲(龐秀)
(之宋江州刺史今見正書具姓名啟一紙十行)仲遠循常由衷邇俗企彦琳之
墻仞遵茂度之軌躅(張茂度)豈聞一而得三同出吳而入
蜀(巢尚之字仲遠魯國人宋寧朔將軍今見帶名行書七行)世期旁通崛強斷利參
方回之章法(郗愔)得敬元之草意(羊欣)匪庖丁之解牛同君
子之不器(裴松之子世民河東人宋散騎常侍太中大夫今見具姓名章章書慰勞文一卷二十四)
(行)長玉靡慢神閑態穠荷小王之偉質錯明帝之高蹤
執德而風塵不雜發言而禮儀攸從(徐爰字長玉瑯琊人本名瑗避傅亮)
(諱除玉宋太中大夫今見正書具姓名上明帝啟一紙五行)江侯僧安揵利而乾貎
兼輕媚體出多端猶廣庭之卉木小苑之峰巒(江僧安陳留人)
(宋太子中庶子今見具姓名行書一紙八行)道力草雄圓轉不窮壯自躬之
體格疲逸少之遺風猶立言而逍遙出世驗迹乃夙夜
在公(賀道力會稽人宋吴興令今見具姓名章書二紙共二十行)齊高則文武英威
時來運歸挺生紹伯墨妙翰飛觀乎吐納僧虔擠排子
敬昂藏鬱拔勝草負正猶力稽牛刀水展龍性(蕭道成字紹伯)
(蘭陵人永之子宋右僕射太尉封十郡為王及受禪即位稱齊高帝今見具姓名行草書及雜批三十餘紙)
世祖宣遠象賢豈敢仰英規而無功超筆力而有膽莫
顧程式率由胷襟能騁逸氣未忘童心若横波束薪泛
濫淺深(武帝諱頤字宣遠高帝長子今見帶名行草書及雜批等十餘紙)子良則能知
未善心遠蹟邇家風若遺古則翻鄙雖有力而無體將
從真而自美猶土階茅茨儉德之始(竟陵王子良武帝子今見帶名行書)
(四行)彦回無節筆翰亦爾决利不拘足用而已如拔楓柳
抑亦杞梓(禇淵字彦回河南人宋末與高帝同掌樞密後齊臺建以佐命功受司徒中書監今見具)
(姓名草書二紙共一十三行)蔚先忠良自我名揚老成不虧和雅允
臧若窮隱肥遁志傲侯王(禇賁字蔚先淵之子齊祕書監因父憂免職便不仕時人)
(以為耻父失節於宋室遂爾屏居今見正書啟具姓名一紙凡八行)非禮不言從容始昌
如碩德君子道義難量而盛德有素筆精源長(徐孝嗣字始昌)
(東海人齊太尉尚書令今見正書啟共二紙)簡穆父子載茂餘芳僧虔則密
緻豐富得能失剛鼓怒駿爽阻圓任強然而神高氣全
耿介鋒芒發卷伸紙滿目輝光才行兼而雙絶名實副
而特彰如運籌决勝威震殊方伯寳次道並資義訓兄
則雜(大祖高帝)而外兼禀家君於己分弟則纖薄無滯過庭
益俊並能寬閑墨妙逸速毫奮比達士與君子人不知
而不愠仲寳同夫季舒署名莫窺墻仞(王僧虔瑯琊人曇首子齊尚書)
(令簡穆公今見正書具姓名啟二併行書共十五紙王慈字伯寳王志字次道並僧虔子慈齊侍中冠軍今見)
(具姓名行書兩紙共二十五行弟志齊侍中吏部尚書今見具姓名行書三帖共七行王儉字仲寳僧綽子齊)
(尚書令今見署名啟行字而已與孔廞同廞字季舒)茂謙則壯而不密騁志恒俗
輕師模任縱欲如勇夫格獸徑越林麓(到撝字茂謙彭城人齊太子洗)
(馬御史中丞今見行書兩紙共二十行)寳光楷之同調合韻差池去就羽
翮齊振依蕭附王(道成僧虔)俱曰慕藺論骨氣而胡壯驗精
神而顧峻猶岸柳之先春得地連於河潤(顧寳光吴郡人齊司徒左)
(西掾今見具姓名行書兩紙共二十行胡楷之南昌人齊度支尚書今見帶名行書一紙八行)希秀之
蹟敬叔之倫(薄紹之)正則謹促有度草則拘檢靡伸如儉
德君子清朝士人(徐希秀瑯琊人齊驍騎將軍今見具姓名行書草書兩紙共十二行)思
光逸才揮翰無滯超寳光之力從僧虔之制越恒規而
涉往出衆格而靡繼如塞路蓬轉摩霄鳶唳(張融字思光吴郡人)
(齊司徒左長史今見具姓名草書一紙九行)梁則高祖叔達恢弘厥躬冺規
矩合童蒙文勝質而辭寡明察衆而理窮猶巧匠琢玉
心愜雕蟲(蕭衍字叔達蘭陵人順之子齊左僕射征東將軍封梁王及受禪即位稱梁武帝今見帶)
(名行書及制草雜批等四十餘紙)簡文慕鍾不瑕有害慠景喬而含古
(蕭子雲)肩邵陵而去泰(簡文帝諱綱字世纘武帝第三子今見帶名正書啟四紙并寫禪師)
(碑文六紙及行書四行)世調則氣吞元常若置度内方之惠達(蕭特)
旨趣猶昧擅時譽而徒高考遺蹤而罕逮(邵陵王綸字世調武帝第)
(六子今見帶名行書三紙)孝元不拘快利睢盱習寬疎於一體加緊
薄而小殊惟數君之翰墨稱(去聲)天倫之友于皆可比蘭
菊殊芳鴻雁異軀(孝元帝諱繹字世誠武帝第七子今見具姓名行書一十五行)仲正
則寬而壯賒而密婆娑蹣跚綽約文質禀庭訓而微過
任天然而自逸若衆山之連峰探仙洞而不一(蕭確字仲正綸)
(子梁廣州刺史永安侯今見具姓名行草書兩紙一十五行)景喬則潤色鍾門性情
勵已豐媚輕巧纖慢旖旎詩雖易其國風賜豈賢於夫
子猶鸞窺鏡而鼓翼虎不咥而履尾(蕭子雲字景喬蘭陵人梁侍中國子)
(祭酒今見正書具姓名啟及臨右軍書共三十行又見草書六十餘紙)名劣筆健乃逢王
克通流未精疎快不忒猶腐儒宿士運用自得(王克瑯琊人梁)
(尚書僕射今見具姓名草書四行有胡昂印尾)陸杲迅熟騁揵遺能任縱便無
風稜如郊坰羽獵&KR1953;&KR0008;奔騰(陸杲吴郡人梁光禄大夫揚州大中正今見具姓名)
(草書九行)體雜閑利覩夫彦昇構牽掣而無法任胸懷而足
憑猶注懸泉咽凝冰(任昉字彦昇樂安人梁吏部侍郎掌著作今見具姓名草書五行)
茂遠捷銳足以自給彦和連環迅不可及如過雨之奔
簷霤飛燎之赫原隰(傅昭字茂遠北地人梁秘書監金紫光禄大夫貞子今見具姓名草)
(書一紙一十一行朱异字彦和吴郡人中領軍右僕射今見具姓名草書一紙十三行)文海緊快
勢逸氣高未忘俗格銳意操刀猶樂成名於朝野嗤遁
迹於蓬蒿(王籍字文海瑯琊人僧虔子梁左塘令今見具姓名草書凡八行)季和慢速
風規所屬圓轉頗通骨氣未足(殷鈞字季和陳郡人梁國子祭酒今見行草書)
(兩帖共有一紙三行)文磯纖潤穩正利草輭媚横流姿容美好若
其抑阮褒殷庶幾同塵似泉激溜於懸磴木垂條於晚
春(阮研字文磯陳留人梁交州刺史今見具姓名正行草書五十餘紙)惟子深與惠達總
景喬之幼志俱親拂毫同陪結字深正穩而寡力達草
寬而豐意或比父而疎省或過師而巧媚誰與别其羅
紈且欲同乎篋笥(王褒字子深瑯琊人規子梁尚書僕射蕭特字惠達雲子梁海鹽令今見)
(正行草書具姓名共有二十六行)肩吾通塞併乏天性工歸文華拙見
草正徒聞師阮(阮研)何至遼夐使鉛刀之均鋒稱並列而
則佞(庾肩吾字子慎新野人梁度支尚書今見具姓名行書三紙)通明高爽緊密自
然擺闔宋文峻削阮研載窺逸軌不讓真仙猶龍髯鶴
頸奮舉雲天(陶弘景字通明丹陽人隱居山林武帝追謚真白先生今見具姓名正行書一十二)
(行)彦淵氣懦任力或滯猶翮短風高昇沉靡制(江蒨字彦淵濟)
(陽人梁吏部侍郎今見具姓名行書一紙三行)弘讓迅快放誕可觀利疾速著
輕乾若星居僻陋木蔓樛盤(周弘讓汝南人弘正弟今見草書七行有胡昂押尾)
蠢蠢懷約任已作制若孤陋儒生辛勤一藝(范懷約吴郡人梁東)
(宫侍書今見正書寫正覽一卷並具姓名行書一紙)爰及陳氏霸先剏業盤桓有
威牢落無則等王師憑怒挫衂攻刧嗟文煬而不知徒
染毫而敗法(陳霸先穎川人文讚子歴梁司空丞相封為陳公後受禪即位稱陳武帝今見批沈)
(格啟行書四行文帝諱蒨字子華武帝子見批陸瓊行書三行煬帝諱叔寶字元秀宣帝子今見帶名行書一)
(紙)沈氏后德名標婺華允光親署獨美可嘉如晚晴陣
雲傍日殘霞(煬帝后沈氏吳興人君理之女今見署啟一紙婺華后字)叔齊鬱然署
押而已伯仁軟慢尺牘近鄙欽榮之之勁舉雖師心而
入流高疎壯浪復覩伯謀並如策馬馳逐葦航泛浮(新蔡)
(王叔齊字子蕭煬帝弟官至侍中國子祭酒見署名書一紙廬陵王伯仁字壽之煬帝子官至光禄大夫中武)
(將軍今見具姓名行書四行永陽王伯智字榮之廬陵王弟官至左翊將軍今見帶名行書七行桂陽王伯謀)
(字深之永陽王弟官至丹陽尹今見帶名行書五行)智永智果禪林筆精天機淺
而恐泥志業高而克成或拘凝重蕭索家聲或利凡通
周章擅名猶能作緇門之領袖為當代之準繩並如君
子勵躬於有道高人保志而居貞(會稽永欣寺僧智永俗姓王氏右軍孫今)
(見具真草千文數本並帶名草書二紙僧智果會稽人帶名草書一紙)坡陁總持獨步方
外甘率性而衆異非接武於興會若時違隱淪卒不冠
帶(江總持濟陽人陳尚書令今見具姓名草書一紙三行)孝穆鄙重剛毅任拙猶
偏禆武夫膽勇智怯(徐陵字孝穆東海人陳左僕射今見正書帶名啟一紙)仲倫
則快速無度馳突不疎尺題已終筆勢仍餘似逸籠檻
之衆鳥恣飛鳴之所如(沈君理字仲倫吴興人陳尚書吏部郎中駙馬都尉今見具姓)
(名草書一紙)德章率爾流浪急速骨氣乍高風神入俗符縱
志而失道等潰河與顛木(袁憲字德章陳郡人陳右僕射今見具姓名草書兩行有)
(胡昂印尾)快哉伯武心空手敏古風若遺令範惟允如平郊
逸驥晚景飛隼(毛喜字伯武滎陽人陳吏部尚書今見具姓名草行書共有四紙)翩翩
濟陽茂世希祥任樸無聞適俗不忘父輕而迅子澟而
強(蔡邕歴字茂世濟陽人陳度支尚書今見具姓名行草書三紙子徵字希祥陳中書令今見具姓名草書)
(二紙)接武隨波雷同野王如異磽肥之挺質俱竹柏之凌
霜(顧野王字希馮陳黃門侍郎領大著作今見具姓名草書二紙)知道則寬疎弛慢無
可取則削凡常病窒塞猶岸陸縱獺艱辛騁力(伏知道昌平人)
(陳鎮北長史今見具姓名草書三紙)含茂悠悠荐臻同德迫時季而陵替
俱道喪於翰墨徒麋鹿為後先非勝負可差忒(謝嘏字含茂陳)
(郡人陳中書令今見具姓名草書三紙)賀氏曰朗雖非動人不事筆力猶
阻學貧三者若官游旅泊衣化風塵(賀朗會稽人陳祕書監今見具姓名)
(行書三紙)文深孝逸獨慕前蹤至師子敬如欲登龍有宋齊
之面貌無孔薄之心胸(趙文深天水人後周為書學博士書迹為特所重孝逸湯隂人)
(隋四門助教深師右軍逸效大令甚有功業當平梁之後王褒入國舉朝貴胄皆師於褒唯此二人獨負二王)
(之法俱入隋臨二王之迹人間往往為貨耳)蕭條北齊浩汗仲寳劣充凡正
備法緊草遐師右軍&KR1554;爾由道究千變而得一乘薄俗
而居老如海岳高深青分孤島(劉珉字仲寳彭城人彦英子北齊三公郎中今)
(見具姓名草書十二紙)隋則玄平嗣芳訛熟名揚彦謙草力浮緊
循常糟粕右軍之化依稀夫子之墻皆如益星榆之衆
象無月桂之孤光(劉玄平珉之子高道隋贈貞範先生今見具姓名行書二紙房彦謙清河)
(人司隸刺史今見具姓名草書十紙)昌衡跌宕率爾而作雖蔑法而或乖
乃由衷而不怍似野笋成竹長風隕籜(盧昌衡字子均范陽人隋侍中)
(贈司空父道虔子均隋禮部侍郎太子左庶子今見具姓名行書二紙)
述書賦卷上
