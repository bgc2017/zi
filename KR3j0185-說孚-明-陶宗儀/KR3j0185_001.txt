說郛卷一上明陶宗儀撰
大學石經(補)
大學之道在明明德在親民在止於至善古之欲明明
德於天下者先治其國欲治其國者先齊其家欲齊其
家者先修其身欲修其身者先正其心欲正其心者先
誠其意欲誠其意者先致其知致知在格物物有本末
事有終始知所先后則近道矣詩云緡蠻黃鳥止于丘
隅子曰於止知其所止可以人而不如鳥乎知止而后
有定定而后能靜静而后能安安而后能慮慮而后能
得詩云邦畿千里惟民所止子曰聽訟吾猶人也必也
使無訟乎無情者不得盡其辭大畏民志此謂知本自
天子以至於庶人壹是皆以修身為本其本亂而末治
者否矣其所厚者薄而其所薄者厚未之有也此謂知
本此謂知之至也物格而后知至知至而后意誠意誠
而后心正心正而后身修身修而后家齊家齊而后國
治國治而后天下平所謂誠其意者毋自欺也如惡惡
臭如好好色此之謂自謙故君子必慎其獨也小人閒
居為不善無所不至見君子而后厭然揜其不善而著
其善人之視已如見其肺肝然則何益矣此謂誠於中
形於外故君子必慎其獨也曾子曰十目所視十手所
指其嚴乎富潤屋德潤身心廣體胖故君子必誠其意
所謂修身在正其心者身有所忿懥則不得其正有所
恐懼則不得其正有所好樂則不得其正有所憂患則
不得其正心不在焉視而不見聽而不聞食而不知其
味顏淵問仁子曰非禮勿視非禮勿聽非禮勿言非禮
勿動此謂修身在正其心所謂齊其家在修其身者人
之其所親愛而辟焉之其所賤惡而辟焉之其所畏敬
而辟焉之其所哀矜而辟焉之其所敖惰而辟焉故好
而知其惡惡而知其美者天下鮮矣故諺有之曰人莫
知其子之惡莫知其苗之碩此謂身不修不可以齊其
家所謂治國必先齊其家者其家不可教而能教人者
無之故君子不出家而成教於國孝者所以事君也弟
者所以事長也慈者所以使衆也一家仁一國興仁一
家讓一國興讓一人貪戾一國作亂其機如此此謂一
言僨事一人定國康誥曰如保赤子心誠求之雖不中
不遠矣未有學養子而后嫁者也故治國在齊其家詩
云桃之夭夭其葉蓁蓁之子于歸宜其家人宜其家人
而后可以教國人詩云宜兄宜弟宜兄宜弟而后可以
教國人詩云其儀不忒正是四國其為父子兄弟足法
而后民法之也此謂治國在齊其家所謂平天下在治
其國者上老老而民興孝上長長而民興弟上恤孤而
民不倍是以君子有絜矩之道也所惡於上毋以使下
所惡於下毋以事上所惡於前毋以先後所惡於後毋
以從前所惡於右毋以交於左所惡於左毋以交於右
此之謂絜矩之道詩云樂只君子民之父母民之所好
好之民之所惡惡之此之謂民之父母秦誓曰若有一
个臣斷斷兮無他技其心休休焉其如有容焉人之有
技若已有之人之彥聖其心好之不啻若自其口出實
能容之以能保我子孫黎民尚亦有利哉人之有技媢
疾以惡之人之彥聖而違之俾不通實不能容以不能
保我子孫黎民亦曰殆哉唯仁人放流之迸諸四夷不
與同中國此謂唯仁人為能愛人能惡人見賢而不能
舉舉而不能先命也見不善而不能退退而不能遠過
也好人之所惡惡人之所好是謂拂人之性菑必逮夫
身詩云節彼南山維石巖巖赫赫師尹民具爾瞻有國
者不可以不慎辟則為天下僇矣是故君子先慎乎德
有德此有人有人此有土有土此有財有財此有用德
者本也財者末也外本内末爭民施奪是故財聚則民
散財散則民聚詩云殷之未喪師克配上帝儀監于殷
峻命不易道得衆則得國失衆則失國楚書曰楚國無
以為寳惟善以為寳是故言悖而出者亦悖而入貨悖
而入者亦悖而出康誥曰惟命不于常道善則得之不
善則失之矣舅犯曰亡人無以為寳仁親以為寳仁者
以財發身不仁者以身發財未有上好仁而下不好義
者也未有好義其事不終者也未有府庫財非其財者
也生財有大道生之者衆食之者寡為之者疾用之者
舒則財恒足矣孟獻子曰畜馬乘不察於雞豚伐冰之
家不畜牛羊百乘之家不畜聚斂之臣與其有聚斂之
臣寧有盜臣此謂國不以利為利以義為利也長國家
而務財用者必自小人矣彼為善之小人之使為國家
菑害並至雖有善者亦無如之何矣此謂國不以利為
利以義為利也是故君子有大道必忠信以得之驕泰
以失之堯舜帥天下以仁而民從之桀紂帥天下以暴
而民從之其所令反其所好而民不從是故君子有諸
已而后求諸人無諸已而后非諸人所藏乎身不恕而
能喻諸人者未之有也康誥曰克明德太甲曰顧諟天
之明命帝典曰克明峻德皆自明也湯之盤銘曰苟日
新日日新又日新康誥曰作新民詩曰周雖舊邦其命
維新是故君子無所不用其極詩云穆穆文王於緝熙
敬止為人君止於仁為人臣止於敬為人子止於孝為
人父止於慈與國人交止於信詩云瞻彼淇澳菉竹猗
猗有斐君子如切如嗟如琢如磨瑟兮僴兮赫兮喧兮
有斐君子終不可諠兮如切如嗟者道學也如琢如磨
者自修也瑟兮僴兮者恂慄也赫兮喧兮者威儀也有
斐君子終不可諠兮者道盛德至善民之不能忘也詩云
於戲前王不忘君子賢其賢而親其親小人樂其樂而
利其利此以没世不忘也
大學古本(補)
大學之道在明明德在親民在止於至善知止而后有
定定而后能靜靜而后能安安而后能慮慮而后能得
物有本末事有終始知所先後則近道矣古之欲明明
德於天下者先治其國欲治其國者先齊其家欲齊其
家者先修其身欲修其身者先正其心欲正其心者先
誠其意欲誠其意者先致其知致知在格物物格而后
知至知至而后意誠意誠而后心正心正而后身修身
修而后家齊家齊而后國治國治而后天下平自天子
以至於庶人壹是皆以修身為本其本亂而末治者否
矣其所厚者薄而其所薄者厚未之有也此謂知本此
謂知之至也所謂誠其意者毋自欺也如惡惡臭如好
好色此之謂自謙故君子必慎其獨也小人閒居為不
善無所不至見君子而后厭然揜其不善而著其善人
之視已如見其肺肝然則何益矣此謂誠於中形於外
故君子必慎其獨也曾子曰十目所視十手所指其嚴
乎富潤屋德潤身心廣體胖故君子必誠其意詩云瞻
彼淇澳菉竹猗猗有斐君子如切如磋如琢如磨瑟兮
僴兮赫兮喧兮有斐君子終不可諠兮如切如磋者道
學也如琢如磨者自修也瑟兮僴兮者恂慄也赫兮喧
兮者威儀也有斐君子終不可諠兮者道盛德至善民
之不能忘也詩云於戲前王不忘君子賢其賢而親其
親小人樂其樂而利其利此以没世不忘也康誥曰克
明德太甲曰顧諟天之明命帝典曰克明峻德皆自明
也湯之盤銘曰苟日新日日新又日新康誥曰作新民
詩云周雖舊邦其命維新是故君子無所不用其極詩
云邦畿千里維民所止詩云緡蠻黃鳥止于丘隅子曰
於止知其所止可以人而不如鳥乎詩云穆穆文王於
緝熙敬止為人君止於仁為人臣止於敬為人子止於
孝為人父止於慈與國人交止於信子曰聽訟吾猶人
也必也使無訟乎無情者不得盡其辭大畏民志此謂
知本所謂修身在正其心者身有所忿懥則不得其正
有所恐懼則不得其正有所好樂則不得其正有所憂
患則不得其正心不在焉視而不見聽而不聞食而不知
其味此謂修身在正其心所謂齊其家在修其身者人之其
所親愛而辟焉之其所賤惡而辟焉之其所畏敬而辟焉之
其所哀矜而辟焉之其所敖惰而辟焉故好而知其惡惡而
知其美者天下鮮矣故諺有之曰人莫知其子之惡莫知其
苗之碩此謂身不修不可以齊其家所謂治國必先齊其家
者其家不可教而能教人者無之故君子不出家而成教於
國孝者所以事君也弟者所以事長也慈者所以使衆也康
誥曰如保赤子心誠求之雖不中不遠矣未有學養子而后
嫁者也一家仁一國興仁一家讓一國興讓一人貪戾一國
作亂其機如此此謂一言僨事一人定國堯舜帥天下以仁
而民從之桀紂帥天下以暴而民從之其所令反其所好而
民不從是故君子有諸已而后求諸人無諸已而后非諸人
所藏乎身不恕而能喻諸人者未之有也故治國在齊其
家詩云桃之夭夭其葉蓁蓁之子于歸宜其家人宜其家
人而后可以教國人詩云宜兄宜弟宜兄宜弟而后可
以教國人詩云其儀不忒正是四國其為父子兄弟足
法而后民法之也此謂治國在齊其家所謂平天下在
治其國者上老老而民興孝上長長而民興弟上恤孤
而民不倍是以君子有絜矩之道也所惡於上毋以使
下所惡於下毋以事上所惡於前毋以先後所惡於後
毋以從前所惡於右毋以交於左所惡於左毋以交於
右此之謂絜矩之道詩云樂只君子民之父母民之所
好好之民之所惡惡之此之謂民之父母詩云節彼南
山維石巖巖赫赫師尹民具爾瞻有國者不可以不慎
辟則為天下僇矣詩云殷之未喪師克配上帝儀監于
殷峻命不易道得衆則得國失衆則失國是故君子先
慎乎德有德此有人有人此有土有土此有財有財此
有用德者本也財者末也外本内末爭民施奪是故財
聚則民散財散則民聚是故言悖而出者亦悖而入貨
悖而入者亦悖而出康誥曰惟命不于常道善則得之
不善則失之矣楚書曰楚國無以為寳惟善以為寳舅
犯曰亡人無以為寳仁親以為寳秦誓曰若有一个臣
斷斷兮無他技其心休休焉其如有容焉人之有技若
已有之人之彦聖其心好之不啻若自其口出寔能容
之以能保我子孫黎民尚亦有利哉人之有技媢疾以
惡之人之彦聖而違之俾不通寔不能容以不能保我
子孫黎民亦曰殆哉惟仁人放流之迸諸四夷不與同
中國此謂唯仁人為能愛人能惡人見賢而不能舉舉
而不能先命也見不善而不能退退而不能遠過也好
人之所惡惡人之所好是謂拂人之性菑必逮夫身是
故君子有大道必忠信以得之驕泰以失之生財有大
道生之者衆食之者寡為之者疾用之者舒則財恒足
矣仁者以財發身不仁者以身發財未有上好仁而下
不好義者也未有好義其事不終者也未有府庫財非
其財者也孟獻子曰畜馬乘不察於雞豚伐冰之家不
畜牛羊百乘之家不畜聚斂之臣與其有聚斂之臣寧
有盜臣此謂國不以利為利以義為利也長國家而務
財用者必自小人矣彼為善之小人之使為國家菑害
並至雖有善者亦無如之何矣此謂國不以利為利以
義為利也
中庸古本(補)
天命之謂性率性之謂道修道之謂教道也者不可須
臾離也可離非道也是故君子戒慎乎其所不睹恐懼
乎其所不聞莫見乎隠莫顯乎微故君子慎其獨也喜
怒哀樂之未發謂之中發而皆中節謂之和中也者天
下之大本也和也者天下之達道也致中和天地位焉
萬物育焉仲尼曰君子中庸小人反中庸君子之中庸
也君子而時中小人之中庸也小人而無忌憚也子曰
中庸其至矣乎民鮮能久矣子曰道之不行也我知之
矣知者過之愚者不及也道之不明也我知之矣賢者
過之不肖者不及也人莫不飲食也鮮能知味也子曰
道其不行矣夫子曰舜其大知也與舜好問而好察邇
言隠惡而揚善執其兩端用其中於民其斯以為舜乎
子曰人皆曰予知驅而納諸罟擭陷阱之中而莫之知
辟也人皆曰予知擇乎中庸而不能期月守也子曰回
之為人也擇乎中庸得一善則拳拳服膺而弗失之矣
子曰天下國家可均也爵禄可辭也白刃可蹈也中庸
不可能也子路問強子曰南方之強與北方之強與抑
而強與寬柔以教不報無道南方之強也君子居之衽
金革死而不厭北方之強也而強者居之故君子和而
不流強哉矯中立而不倚強哉矯國有道不變塞焉強
哉矯國無道至死不變強哉矯子曰素隠行怪後世有
述焉吾弗為之矣君子遵道而行半塗而廢吾弗能已
矣君子依乎中庸遯世不見知而不悔唯聖者能之君
子之道費而隠夫婦之愚可以與知焉及其至也雖聖
人亦有所不知焉夫婦之不肖可以能行焉及其至也
雖聖人亦有所不能焉天地之大也人猶有所憾故君
子語大天下莫能載焉語小天下莫能破焉詩云鳶飛
戾天魚躍于淵言其上下察也君子之道造端乎夫婦
及其至也察乎天地子曰道不遠人人之為道而遠人
不可以為道詩云伐柯伐柯其則不遠執柯以伐柯睨
而視之猶以為遠故君子以人治人改而止忠恕違道
不遠施諸已而不願亦勿施於人君子之道四丘未能
一焉所求乎子以事父未能也所求乎臣以事君未能
也所求乎弟以事兄未能也所求乎朋友先施之未能
也庸德之行庸言之謹有所不足不敢不勉有餘不敢
盡言顧行行顧言君子胡不慥慥爾君子素其位而行
不願乎其外素富貴行乎富貴素貧賤行乎貧賤素夷
狄行乎夷狄素患難行乎患難君子無入而不自得焉
在上位不陵下在下位不援上正已而不求於人則無
怨上不怨天下不尤人故君子居易以俟命小人行險
以徼幸子曰射有似乎君子失諸正鵠反求諸其身君
子之道辟如行遠必自邇辟如登高必自卑詩曰妻子
好合如鼓瑟琴兄弟既翕和樂且耽宜爾室家樂爾妻
帑子曰父母其順矣乎子曰鬼神之為德其盛矣乎視
之而弗見聽之而弗聞體物而不可遺使天下之人齊
明盛服以承祭祀洋洋乎如在其上如在其左右詩曰
神之格思不可度思矧可射思夫微之顯誠之不可揜
如此夫子曰舜其大孝也與德為聖人尊為天子富有
四海之内宗廟饗之子孫保之故大德必得其位必得
其禄必得其名必得其夀故天之生物必因其材而篤
焉故栽者培之傾者覆之詩曰嘉樂君子憲憲令德宜
民宜人受禄于天保佑命之自天申之故大德者必受
命子曰無憂者其惟文王乎以王季為父以武王為子
父作之子述之武王纘大王王季文王之緒壹戎衣而
有天下身不失天下之顯名尊為天子富有四海之内
宗廟饗之子孫保之武王末受命周公成文武之德追
王大王王季上祀先公以天子之禮斯禮也達乎諸侯
大夫及士庶人父為大夫子為士葬以大夫祭以士父
為士子為大夫葬以士祭以大夫期之喪達乎大夫三
年之喪達乎天子父母之喪無貴賤一也子曰武王周
公其達孝矣乎夫孝者善繼人之志善述人之事者也
春秋修其祖廟陳其宗噐設其裳衣薦其時食宗廟之
禮所以序昭穆也序爵所以辨貴賤也序事所以辨賢
也旅酬下為上所以逮賤也燕毛所以序齒也踐其位
行其禮奏其樂敬其所尊愛其所親事死如事生事亡
如事存孝之至也郊社之禮所以事上帝也宗廟之禮
所以祀乎其先也明乎郊社之禮禘嘗之義治國其如
示諸掌乎哀公問政子曰文武之政布在方策其人存
則其政舉其人亡則其政息人道敏政地道敏樹夫政
也者蒲盧也故為政在人取人以身修身以道修道以
仁仁者人也親親為大義者宜也尊賢為大親親之殺
尊賢之等禮所生也在下位不獲乎上民不可得而治
矣故君子不可以不修身思修身不可以不事親思事
親不可以不知人思知人不可以不知天天下之達道
五所以行之者三曰君臣也父子也夫婦也昆弟也朋
友之交也五者天下之達道也知仁勇三者天下之達
德也所以行之者一也或生而知之或學而知之或困
而知之及其知之一也或安而行之或利而行之或勉
強而行之及其成功一也子曰好學近乎知力行近乎
仁知恥近乎勇知斯三者則知所以修身知所以修身
則知所以治人知所以治人則知所以治天下國家矣
凡為天下國家有九經曰修身也尊賢也親親也敬大
臣也體羣臣也子庶民也來百工也柔遠人也懷諸侯
也修身則道立尊賢則不惑親親則諸父昆弟不怨敬
大臣則不眩體羣臣則士之報禮重子庶民則百姓勸
來百工則財用足柔遠人則四方歸之懷諸侯則天下
畏之齊明盛服非禮不動所以修身也去讒遠色賤貨而
貴德所以勸賢也尊其位重其禄同其好惡所以勸親
親也官盛任使所以勸大臣也忠信重禄所以勸士也
時使薄斂所以勸百姓也日省月試既廩稱事所以勸
百工也送往迎來嘉善而矜不能所以柔遠人也繼絶
世舉廢國治亂持危朝聘以時厚往而薄來所以懷諸
侯也凡為天下國家有九經所以行之者一也凡事豫
則立不豫則廢言前定則不跲事前定則不困行前定
則不疚道前定則不窮在下位不獲乎上民不可得而
治矣獲乎上有道不信乎朋友不獲乎上矣信乎朋友
有道不順乎親不信乎朋友矣順乎親有道反諸身不
誠不順乎親矣誠身有道不明乎善不誠乎身矣誠者
天之道也誠之者人之道也誠者不勉而中不思而得
從容中道聖人也誠之者擇善而固執之者也博學之
審問之慎思之明辨之篤行之有弗學學之弗能弗措
也有弗問問之弗知弗措也有弗思思之弗得弗措也
有弗辨辨之弗明弗措也有弗行行之弗篤弗措也人
一能之已百之人十能之已千之果能此道矣雖愚必
明雖柔必強自誠明謂之性自明誠謂之教誠則明矣
明則誠矣唯天下至誠為能盡其性能盡其性則能盡
人之性能盡人之性則能盡物之性能盡物之性則可
以贊天地之化育可以贊天地之化育則可以與天地
參矣其次致曲曲能有誠誠則形形則著著則明明則
動動則變變則化唯天下至誠為能化至誠之道可以
前知國家將興必有禎祥國家將亡必有妖孽見乎蓍
龜動乎四體禍福將至善必先知之不善必先知之故
至誠如神誠者自成也而道自道也誠者物之終始不
誠無物是故君子誠之為貴誠者非自成己而已也所
以成物也成己仁也成物知也性之德也合外内之道
也故時措之宜也故至誠無息不息則久久則徵徵則
悠遠悠遠則博厚博厚則高明博厚所以載物也高明
所以覆物也悠久所以成物也博厚配地高明配天悠
久無疆如此者不見而章不動而變無為而成天地之
道可一言而盡也其為物不貳則其生物不測天地之
道博也厚也高也明也悠也久也今夫天斯昭昭之多
及其無窮也日月星辰繫焉萬物覆焉今夫地一撮土
之多及其廣厚載華嶽而不重振河海而不洩萬物載
焉今夫山一卷石之多及其廣大草木生之禽獸居之
寳藏興焉今夫水一勺之多及其不測黿鼉蛟龍魚鼈
生焉貨財殖焉詩云維天之命於穆不已蓋曰天之所
以為天也於乎不顯文王之德之純蓋曰文王之所以
為文也純亦不已大哉聖人之道洋洋乎發育萬物峻
極于天優優大哉禮儀三百威儀三千待其人而後行
故曰苟不至德至道不凝焉故君子尊德性而道問學
致廣大而盡精微極高明而道中庸温故而知新敦厚
以崇禮是故居上不驕為下不倍國有道其言足以興
國無道其默足以容詩曰旣明且哲以保其身其此之
謂與子曰愚而好自用賤而好自專生乎今之世反古
之道如此者烖及其身者也非天子不議禮不制度不
考文今天下車同軌書同文行同倫雖有其位苟無其
德不敢作禮樂焉雖有其德苟無其位亦不敢作禮樂
焉子曰吾說夏禮杞不足徵也吾學殷禮有宋存焉吾
學周禮今用之吾從周王天下有三重焉其寡過矣乎
上焉者雖善無徵無徵不信不信民弗從下焉者雖善
不尊不尊不信不信民弗從故君子之道本諸身徵諸
庶民考諸三王而不繆建諸天地而不悖質諸鬼神而
無疑百世以俟聖人而不惑質諸鬼神而無疑知天也
百世以俟聖人而不惑知人也是故君子動而世為天
下道行而世為天下法言而世為天下則遠之則有望
近之則不厭詩曰在彼無惡在此無射庶幾夙夜以永
終譽君子未有不如此而蚤有譽於天下者也仲尼祖
述堯舜憲章文武上律天時下襲水土辟如天地之無
不持載無不覆幬辟如四時之錯行如日月之代明萬
物並育而不相害道並行而不相悖小德川流大德敦化
此天地之所以為大也唯天下至聖為能聰明睿知足
以有臨也寬裕温柔足以有容也發強剛毅足以有執
也齊莊中正足以有敬也文理密察足以有别也溥博
淵泉而時出之溥博如天淵泉如淵見而民莫不敬言
而民莫不信行而民莫不說是以聲名洋溢乎中國施
及蠻貊舟車所至人力所通天之所覆地之所載日月
所照霜露所隊凡有血氣者莫不尊親故曰配天唯天
下至誠為能經綸天下之大經立天下之大本知天地
之化育夫焉有所倚肫肫其仁淵淵其淵浩浩其天苟
不固聰明聖知達天德者其孰能知之詩曰衣錦尚絅
惡其文之著也故君子之道闇然而日章小人之道的
然而日亡君子之道淡而不厭簡而文溫而理知遠之
近知風之自知微之顯可與入德矣詩云潛雖伏矣亦
孔之昭故君子内省不疚無惡於志君子之所不可及
者其唯人之所不見乎詩云相在爾室尚不愧于屋漏
故君子不動而敬不言而信詩曰奏假無言時靡有爭
是故君子不賞而民勸不怒而民威於鈇鉞詩曰不顯
惟德百辟其刑之是故君子篤恭而天下平詩曰予懷
明德不大聲以色子曰聲色之於以化民末也詩曰德
輶如毛毛猶有倫上天之載無聲無臭至矣
說郛卷一上
說郛卷一中明陶宗儀撰
詩小序(卜商)
周南
關雎
后妃之德也風之始也所以風天下而正夫婦也故用
之鄉人焉用之邦國焉風風也教也風以動之教以化
之然則關雎麟趾之化王者之風故繫之周公南言化
自北而南也鵲巢騶虞之德諸侯之風也先王之所以
教故繫之召公周南召南正始之道王化之基是以關
雎樂得淑女以配君子憂在進賢不淫其色哀窈窕思
賢才而無傷善之心焉是關雎之義也
葛覃
后妃之本也后妃在父母家則志在于女功之事躬儉
節用服澣濯之衣尊敬師傅則可以歸安父母化天下
以婦道也
卷耳
后妃之志也又當輔佐君子求賢審官知臣下之勤勞
内有進賢之志而無險詖私謁之心朝夕思念至於憂
勤也
樛木
后妃逮下也言能逮下而無嫉妒之心焉
螽斯
后妃子孫衆多也言若螽斯不妒忌則子孫衆多也
桃夭
后妃之所致也不妒忌則男女以正婚姻以時國無鰥
民也
兔罝
后妃之化也關雎之化行則莫不好德賢人衆多也
芣苢
后妃之美也和平則婦人樂有子矣
漢廣
德廣所及也文王之道被于南國美化行乎江漢之域
無思犯禮求而不可得也
汝墳
道化行也文王之化行乎汝墳之國婦人能閔其君子
猶勉之以正也
麟之趾
關雎之應也關雎之化行則天下無犯非禮雖衰世之
公子皆信厚如麟趾之時也
召南
鵲巢
夫人之德也國君積行累功以致爵位夫人起家而居
有之德如鳲鳩乃可以配焉
采蘩
夫人不失職也夫人可以奉祭祀則不失職矣
草蟲
大夫妻能以禮自防也
采蘋
大夫妻能循法度也能循法度則可以承先祖共祭祀
矣
甘棠
美召伯也召伯之教明于南國
行露
召伯聽訟也衰亂之俗微貞信之教興彊暴之男不能
侵陵貞女也
羔羊
鵲巢之功致也召南之國化文王之政在位皆節儉正
直德如羔羊也
殷其靁
勸以義也召南之大夫遠行從政不遑寧處其室家能
閔其勤勞勸以義也
摽有梅
男女及時也召南之國被文王之化男女得以及時也
小星
惠及下也夫人無妒忌之行惠及賤妾進御于君知其
命有貴賤能盡其心矣
江有汜
美媵也勤而無怨嫡能悔過也文王之時江沱之間有
嫡不以其媵備數媵遇勞而無怨嫡亦自悔也
野有死麕
惡無禮也天下大亂強暴相陵遂成滛風被文王之化
雖當亂世猶惡無禮也
何彼襛矣
美王姬也雖則王姬亦下嫁于諸侯車服不繫其夫下
王后一等猶執婦道以成肅雝之德也
騶虞
鵲巢之應也鵲巢之化行人倫既正朝廷既治天下純
被文王之化則庶類蕃殖蒐田以時仁如騶虞則王道
成也
邶
柏舟
言仁而不遇也衛頃公之時仁人不遇小人在側
綠衣
衛莊姜傷己也妾上僣夫人失位而作是詩也
燕燕
衛莊姜送歸妾也
日月
衛莊姜傷己也遭州吁之難傷己不見答于先君以至
困窮之詩也
終風
衛莊姜傷己也遭州吁之暴見侮慢不能正也
擊鼓
怨州吁也衛州吁用兵暴亂使公孫文仲將而平陳與
宋國人怨其勇而無禮也
凱風
美孝子也衛之滛風流行雖有七子之母猶不能安其
室故美七子能盡其孝道以慰其母心而成其志爾
雄雉
刺衛宣公也滛亂不恤國事軍旅數起大夫久役男女
怨曠國人患之而作是詩
匏有苦葉
刺衛宣公也公與夫人並為滛亂
谷風
刺夫婦失道也衛人化其上滛于新婚而棄其舊室夫
婦離絶國俗傷敗焉
式微
黎侯寓于衛其臣勸以歸也
旄丘
責衛伯也狄人迫逐黎侯黎侯寓於衛衛不能修方伯連率
之職黎之臣子以責于衛也
簡兮
刺不用賢也衛之賢者仕于伶官皆可以承事王者也
泉水
衛女思歸也嫁于諸侯父母終思歸寧而不得故作是
詩以自見也
北門
刺仕不得志也言衛之忠臣不得其志爾
北風
刺虐也衛國並為威虐百姓不親莫不相攜持而去焉
靜女
刺時也衛君無道夫人無德
新臺
刺衛宣公也納伋之妻作新臺于河上而要之國人惡
之而作是詩也
二子乘舟
思伋夀也衛宣公之二子爭相為死國人傷而思之作
是詩也
鄘
柏舟
共姜自誓也衛世子共伯蚤死其妻守義父母欲奪而
嫁之誓而弗許故作是詩以絶之
墻有茨
衛人刺其上也公子頑通于君母國人疾之而不可道
也
君子偕老
刺衛夫人也夫人滛亂失事君子之道故陳人君之德
服飾之盛宜與君子偕老也
桑中
刺奔也衛之公室滛亂男女相奔至于世族在位相竊
妻妾期于幽遠政散民流而不可止
鶉之奔奔
刺衛宣姜也衛人以為宣姜鶉鵲之不若也
定之方中
美衛文公也衛為狄所滅東徙渡河野處漕邑齊桓公
攘戎狄而封之文公徙居楚丘始建城市而營宫室得
其時制百姓說之國家殷富焉
蝃蝀
止奔也衛文公能以道化其民滛奔之恥國人不齒也
相鼠
刺無禮也衛文公能正其羣臣而刺在位承先君之化
無禮儀也
干旄
美好善也衛文公臣子多好善賢者樂告以善道也
載馳
許穆夫人作也閔其宗國顛覆自傷不能救也衛懿公
為狄人所滅國人分散露于漕邑許穆夫人閔衛之亡
傷許之小力不能救思歸唁其兄又義不得故賦是詩
也
衛
淇奥
美武公之德也有文章又能聽其規諫以禮自防故能
入相于周美而作是詩也
考槃
刺莊公也不能繼先公之業使賢者退而窮處
碩人
閔莊姜也莊公惑于嬖妾使驕上僣莊姜賢而不答終
以無子國人閔而憂之
氓
刺時也宣公之時禮義消亡滛風大行男女無别遂相
奔誘華落色衰復相棄背或乃困而自悔喪其配耦故
序其事以風焉美反正刺滛泆也
竹竿
衛女思歸也適異國而不見答思而能以禮者也
芄蘭
刺惠公也驕而無禮大夫刺之
河廣
宋襄公母歸於衛思而不止故作是詩也
伯兮
刺時也言君子行役為王前驅過時而不反焉
有狐
刺時也衛之男女失時喪其妃耦焉古者國有凶荒則
殺禮而多昏會男女之無夫家者所以育人民也
木瓜
美齊桓公也衛國有狄人之敗出處于漕齊桓公救而
封之遺之車馬器服焉衛人思之欲厚報之而作是詩
也
王
黍離
閔宗周也周大夫行役至于宗周過故宗廟宫室盡為
禾黍閔周室之顛覆彷徨不忍去而作是詩也
君子于役
刺平王也君子行役無期度大夫思其危難以風焉
君子陽陽
閔周也君子遭亂相招為禄仕全身遠害而已
揚之水
刺平王也不撫其民而遠屯戍于母家周人怨思焉
中谷有蓷
閔周也夫婦日以衰薄凶年饑饉室家相棄爾
兔爰
閔周也桓王失信諸侯背叛構怨連禍王師傷敗君子
不樂其生焉
葛藟
王族刺平王也周室道衰棄其九族焉
采葛
懼䜛也
大車
刺周大夫也禮義陵遲男女淫奔故陳古以刺今大夫
不能聽男女之訟焉
丘中有麻
思賢也莊王不明賢人放逐國人思之而作是詩也
鄭
緇衣
美武公也父子並為周司徒善于其職國人宜之故美
其德以明有國善善之功焉
將仲子
刺莊公也不勝其母以害其弟弟叔失道而公弗制祭
仲諫而公弗聽小不忍以致大亂焉
叔于田
刺莊公也叔處于京繕甲治兵以出于田國人說而歸
之
大叔于田
刺莊公也叔多才而好勇不義而得衆也
清人
刺文公也高克好利而不顧其君文公惡而欲遠之不
能使高克將兵而禦狄于境陳其師旅翺翔河上久而
不召衆散而歸高克奔陳公子素惡高克進之不以禮
文公退之不以道危國亡師之本故作是詩也
羔裘
刺朝也言古之君子以風其朝焉
遵大路
思君子也莊公失道君子去之國人思望焉
女曰鷄鳴
刺不說德也陳古義以刺今不說德而好色也
有女同車
刺忽也鄭人刺忽之不昏于齊太子忽嘗有功于齊齊
侯請妻之齊女賢而不取卒以無大國之助至于見逐
故國人刺之
山有扶蘇
刺忽也所美非美然
蘀兮
刺忽也君弱臣彊不倡而和也
狡童
刺忽也不能與賢人圖事權臣擅命也
褰裳
思見正也狂童恣行國人思大國之正已也
丰
刺亂也昏姻之道缺陽倡而隂不和男行而女不隨
東門之墠
刺亂也男女有不待禮而相奔者也
風雨
思君子也亂世則思君子不改其度焉
子衿
刺學校廢也亂世則學校不修焉
揚之水
閔無臣也君子閔忽之無忠臣良士終以死亡而作是
詩也
出其東門
閔亂也公子五争兵革不息男女相棄民人思保其室
家焉
野有蔓草
思遇時也君之澤不下流民窮于兵革男女失時思不
期而會焉
溱洧
刺亂也兵革不息男女相棄滛風大行莫之能救焉
齊
鷄鳴
思賢妃也哀公荒滛怠慢故陳賢妃貞女夙夜警戒相
成之道焉
還
刺荒也哀公好田獵從禽獸而無厭國人化之遂成風
俗習于田獵謂之賢閑于馳逐謂之好焉
著
刺時也時不親迎也
東方之日
刺衰也君臣失道男女滛奔不能以禮化也
東方未明
刺無節也朝廷興居無節號令不時挈壺氏不能掌其
職焉
南山
刺襄公也鳥獸之行淫乎其妹大夫遇是惡作詩而去
之
甫田
大夫刺襄公也無禮義而求大功不修德而求諸侯志
大心勞所以求者非其道也
盧令
刺荒也襄公好田獵畢弋而不修民事百姓苦之故陳
古以風焉
敝笱
刺文姜也齊人惡魯桓公微弱不能防閑文姜使至滛
亂為二國患焉
載驅
齊人刺襄公也無禮義故盛其車服疾驅于通道大都
與文姜滛播其惡于萬民焉
猗嗟
刺魯莊公也齊人傷魯莊公有威儀技藝然而不能以
禮防閑其母失子之道人以為齊侯之子焉
魏
葛屨
刺褊也魏地陿隘其民機巧趨利其君儉嗇褊急而無
德以將之
汾沮洳
刺儉也其君儉以能勤刺不得禮也
園有桃
刺時也大夫憂其君國小而迫而儉以嗇不能用其民
而無德教日以侵削故作是詩也
陟岵
孝子行役思念父母也國迫而數侵削役乎大國父母
兄弟離散而作是詩也
十畝之間
刺時也言其國削小民無所居焉
伐檀
刺貪也在位貪鄙無功而受禄君子不得進仕爾
碩鼠
刺重斂也國人刺其君重斂蠶食于民不修其政貪而
畏人若大鼠也
唐
蟋蟀
刺晉僖公也儉不中禮故作是詩以閔之欲其及時以
禮自虞樂也此晉也而謂之唐本其風俗憂深思遠儉
而用禮乃有堯之遺風焉
山有樞
刺晉昭公也不能修道以正其國有財不能用有鐘鼓
不能以自樂有朝廷不能洒掃政荒民散將以危亡
四隣謀取其國家而不能知國人作詩以刺之
揚之水
刺晉昭公也昭公分國以封沃沃盛強昭公微弱國人
將叛而歸沃焉
椒聊
刺晉昭公也君子見沃之盛彊能修其政知其蕃衍盛
大子孫將有晉國焉
綢繆
刺晉亂也國亂則昏姻不得其時焉
杕杜
刺時也君不能親其宗族骨肉離散獨居而無兄弟將
為沃所并爾
羔裘
刺時也晉人刺其在位不恤其民也
鴇羽
刺時也昭公之後大亂五世君子下從征役不得養其
父母而作是詩也
無衣
美晉武公也武公始并晉國其大夫為之請命于天子
之使而作是詩也
有杕之杜
刺晉武公也武公寡特兼其宗族而不求賢以自輔焉
葛生
刺晉獻公也好攻戰則國人多喪矣
采苓
刺晉獻公也獻公好聽讒焉
秦
車鄰
美秦仲也秦仲始大有車馬禮樂侍御之好焉
駟驖
美襄公也始命有田狩之事園囿之樂焉
小戎
美襄公也備其兵甲以討西戎西戎方彊而征伐不休
國人則矜其車甲婦人能閔其君子焉
蒹葭
刺襄公也未能用周禮將無以固其國焉
終南
戒襄公也能取周地始為諸侯受顯服大夫美之故作
是詩以戒勸之
黃鳥
哀三良也國人刺穆公以人從死而作是詩也
晨風
刺康公也忘穆公之業始棄其賢臣焉
無衣
刺用兵也秦人刺其君好攻戰亟用兵而不與民同欲
焉
渭陽
康公念母也康公之母晉獻公之女文公遭驪姬之難
未反而秦姬卒穆公納文公康公時為太子贈送文公
于渭之陽念母之不見也我見舅氏如母存焉及其即
位思而作是詩也
權輿
刺康公也忘先君之舊臣與賢者有始而無終也
陳
宛丘
刺幽公也淫荒昏亂游蕩無度焉
東門之枌
疾亂也幽公滛荒風化之所行男女棄其舊業亟會於
道路歌舞于市井爾
衡門
誘僖公也愿而無立志故作是詩以誘掖其君也
東門之池
刺時也疾其君之滛昏而思賢女以配君子也
東門之楊
刺時也昏姻失時男女多違親迎女猶有不至者也
墓門
刺陳佗也陳佗無良師傅以至于不義惡加于萬民焉
防有鵲巢
憂讒賊也宣公多信讒君子憂懼焉
月出
刺好色也在位不好德而說美色焉
株林
刺靈公也滛于夏姬驅馳而往朝夕不休息焉
澤陂
刺時也言靈公君臣滛于其國男女相說憂思感傷焉
檜
羔裘
大夫以道去其君也國小而迫君不用道好絜其衣服
逍遥遊燕而不能自強于政治故作是詩也
素冠
刺不能三年也
隰有萇楚
疾恣也國人疾其君之滛恣而思無情慾者也
匪風
思周道也國小政亂憂及禍難而思周道焉
曹
蜉蝣
刺奢也昭公國小而迫無法以自守好奢而任小人將
無所依焉
候人
刺近小人也共公遠君子而好近小人焉
鳲鳩
刺不壹也在位無君子用心之不壹也
下泉
思治也曹人疾共公侵刻下民不得其所憂而思明王
賢伯也
豳
七月
陳王業也周公遭變故陳后稷先公風化之所由致王
業之艱難也
鴟鴞
周公救亂也成王未知周公之志公乃為詩以遺王名
之曰鴟鴞焉
東山
周公東征也周公東征三年而歸勞歸士大夫美之故
作是詩也一章言其完也二章言其思也三章言其室
家之望女也四章樂男女之得及時也君子之于人序
其情而閔其勞所以說也說以使民民忘其死其惟東
山乎
破斧
美周公也周大夫以惡四國焉
伐柯
美周公也周大夫刺朝廷之不知也
九罭
美周公也周大夫刺朝廷之不知也
狼䟦
美周公也周公攝政遠則四國流言近則王不知周大
夫美其不失其聖也
小雅
鹿鳴
燕羣臣嘉賓也既飲食之又實幣帛筐篚以將其厚意
然後忠臣嘉賓得盡其心矣
四牡
勞使臣之來也有功而見知則說矣
皇皇者華
君遣使臣也送之以禮樂言遠而有光華也
常棣
燕兄弟也閔管蔡之失道故作常棣焉
伐木
燕朋友故舊也自天子至于庶人未有不須友以成者
親親以睦友賢不棄不遺故舊則民德歸厚矣
天保
下報上也君能下下以成其政臣能歸美以報其上焉
采薇
遣戍役也文王之時西有昆夷之患北有玁狁之難以
天子之命命將率遣戍役以守衛中國故歌采薇以遣
之出車以勞還杕杜以勤歸也
出車
勞還率也
杕杜
勞還役也
魚麗
美萬物盛多能備禮也文武以天保以上治内采薇以
下治外始于憂勤終于逸樂故美萬物盛多可以告于
神明矣
南陔
孝子相戒以養也
白華
孝子之絜白也
華黍
時和歲豐宜黍稷也有其義而亡其辭
南有嘉魚
樂與賢也太平君子至誠樂與賢者共之也
南山有臺
樂得賢也得賢則能為邦家立太平之基矣
由庚
萬物得由其道也
崇丘
萬物得極其高大也
由儀
萬物之生各得其宜也有其義而亡其辭
蓼蕭
澤及四海也
湛露
天子燕諸侯也
彤弓
天子錫有功諸侯也
菁菁者莪
樂育材也君子能長育人材則天下喜樂之矣
六月
宣王北伐也鹿鳴廢則和樂缺矣四牡廢則君臣缺矣
皇皇者華廢則忠信缺矣常棣廢則兄弟缺矣伐木廢
則朋友缺矣天保廢則福禄缺矣采薇廢則征伐缺矣
出車廢則功力缺矣杕杜廢則師衆缺矣魚麗廢則法
度缺矣南陔廢則孝友缺矣白華廢則廉恥缺矣華黍
廢則蓄積缺矣由庚廢則隂陽失其道理矣南有嘉魚
廢則賢者不安下不得其所矣崇丘廢則萬物不遂矣
南山有臺廢則為國之基隊矣由儀廢則萬物失其道
理矣蓼蕭廢則恩澤乖矣湛露廢則萬國離矣彤弓廢
則諸夏衰矣菁菁者莪廢則無禮儀矣小雅盡廢則四
夷交侵中國微矣
采芑
宣王南征也
車攻
宣王復古也宣王能内修政事外攘夷狄復文王之境
土修車馬備器械復會諸侯于東都因田獵而選車徒
焉
吉日
美宣王田也能慎微接下無不自盡以奉其上焉
鴻雁
美宣王也萬民離散不安其居而能勞來還定安集之
至于矜寡無不得其所焉
庭燎
美宣王也因以箴之
沔水
規宣王也
鶴鳴
誨宣王也
祈父
刺宣王也
白駒
大夫刺宣王也
黃鳥
刺宣王也
我行其野
刺宣王也
斯干
宣王考室也
無羊
宣王考牧也
節南山
家父刺幽王也
正月
大夫刺幽王也
十月之交
大夫刺幽王也
雨無正
大夫刺幽王也雨自上下者也衆多如雨而非所以為
政也
小旻
大夫刺幽王也
小宛
大夫刺幽王也
小弁
刺幽王也太子之傅作焉
巧言
刺幽王也大夫傷于䜛故作是詩也
何人斯
蘇公刺暴公也暴公為卿士而譛蘇公焉故蘇公作是
詩以絶之
巷伯
刺幽王也寺人傷于䜛故作是詩也
谷風
刺幽王也天下俗薄朋友道絶焉
蓼莪
刺幽王也民人勞苦孝子不得終養爾
大東
刺亂也東國困于役而傷于財譚大夫作是詩以告病焉
四月
大夫刺幽王也在位貪殘下國構禍怨亂並興焉
北山
大夫刺幽王也役使不均已勞于從事而不得養其父母焉
無將大車
大夫悔將小人也
小明
大夫悔仕于亂世也
鼓鐘
刺幽王也
楚茨
刺幽王也政煩賦重田莱多荒饑饉降喪民卒流亡祭
祀不饗故君子思古焉
信南山
刺幽王也不能修成王之業疆理天下以奉禹功故君
子思古焉
甫田
刺幽王也君子傷今而思古焉
大田
刺幽王也言矜寡不能自存焉
瞻彼洛矣
刺幽王也思古明王能爵命諸侯賞善罰惡焉
裳裳者華
刺幽王也古之仕者世禄小人在位則䜛諂並進棄賢
者之類絶功臣之世焉
桑扈
刺幽王也君臣上下動無禮文焉
鴛鴦
刺幽王也思古明王交于萬物有道自奉養有節焉
頍弁
諸公刺幽王也暴戾無親不能燕樂同姓親睦九族孤
危將亡故作是詩也
車牽
大夫刺幽王也褒姒嫉妒無道並進䜛巧敗國德澤不
加于民周人思得賢女以配君子故作是詩也
青蠅
大夫刺幽王也
賓之初筵
衛武公刺時也幽王荒廢媟近小人飲酒無度天下化
之君臣上下沈湎滛液武公既入而作是詩也
魚藻
刺幽王也言萬物失其性王居鎬京將不能以自樂故
君子思古之武王焉
采菽
刺幽王也侮慢諸侯諸侯來朝不能錫命以禮數徵會
之而無信義君子見微而思古焉
角弓
父兄刺幽王也不親九族而好䜛佞骨肉相怨故作是
詩也
菀柳
刺幽王也暴虐無親而刑罰不中諸侯皆不欲朝言王
者之不可朝事也
都人士
周人刺衣服無常也古者長民衣服不貳從容有常以
齊其民則民歸壹傷今不復見古人也
采綠
刺怨曠也幽王之時多怨曠者也
黍苗
刺幽王也不能膏潤天下卿士不能行召伯之職焉
隰桑
刺幽王也小人在位君子在野思見君子盡心以事之
白華
周人刺幽后也幽王取申女以為后又得褒姒而黜申
后故下國化之以妾為妻以孽代宗而王弗能治周人
為之作是詩也
緜蠻
微臣刺亂也大臣不用仁心遺忘微賤不肯飲食教載
之故作是詩也
瓠葉
大夫刺幽王也上棄禮而不能行雖有牲牢&KR1776;餼不肯
用也故思古之人不以微薄廢禮焉
漸漸之石
下國刺幽王也戎狄叛之荆舒不至乃命將率東征役
久病在外故作是詩也
苕之華
大夫閔時也幽王之時西戎東夷交侵中國師旅並起
因之以饑饉君子閔周室之將亡傷已逢之故作是詩
也
何草不黃
下國刺幽王也四夷交侵中國背叛用兵不息視民如
禽獸君子憂之故作是詩也
大雅
文王
文王受命作周也
大明
文王有明德故天復命武王也
緜
文王之興本由太王也
棫樸
文王能官人也
旱麓
受祖也周之先祖世修后稷公劉之業太王王季申以
百福干禄焉
思齊
文王所以聖也
皇矣
美周也天監代殷莫若周周世世修德莫若文王
靈臺
民始附也文王受命而民樂其有靈德以及鳥獸昆蟲
焉
下武
繼文也武王有聖德復受天命能昭先人之功焉
文王有聲
繼伐也武王能廣文王之聲卒其伐功也
生民
尊祖也后稷生于姜嫄文武之功起于后稷故推以配
天焉
行葦
忠厚也周家忠厚仁及艸木故能内睦九族外尊事黃
耉養老乞言以成其福禄焉
既醉
太平也醉酒飽德人有士君子之行焉
鳬鷖
守成也太平之君子能持盈守成神祇祖考安樂之也
假樂
嘉成王也
公劉
召康公戒成王也成王將涖政戒以民事美公劉之厚
于民而獻是詩也
泂酌
召康公戒成王也言皇天親有德饗有道也
卷阿
召康公戒成王也言求賢用吉士也
民勞
召穆公刺厲王也
板
凡伯刺厲王也
蕩
召穆公傷周室大壊也厲王無道天下蕩蕩無綱紀文
章故作是詩也
抑
衛武公刺厲王亦以自警也
桑柔
芮伯刺厲王也
雲漢
仍叔美宣王也宣王承厲王之烈内有撥亂之志遇烖
而懼側身修行欲銷去之天下喜于王化復行百姓見
憂故作是詩也
崧高
尹吉甫美宣王也天下復平能建國親諸侯褒賞申伯
焉
烝民
尹吉甫美宣王也任賢使能周室中興焉
韓奕
尹吉甫美宣王也能錫命諸侯
江漢
尹吉甫美宣王也能興衰撥亂命召公平淮夷
常武
召穆公美宣王也有常德以立武事因以為戒然
瞻卬
凡伯刺幽王大壊也
召旻
凡伯刺幽王大壊也旻閔也閔天下無如召公之臣也
周頌
清廟
祀文王也周公既成洛邑朝諸侯率以祀文王焉
維天之命
太平告文王也
維清
奏象舞也
烈文
成王即政諸侯助祭也
天作
祀先王先公也
昊天有成命
郊祀天地也
我將
祀文王於明堂也
時邁
廵守告祭柴望也
執競
祀武王也
思文
后稷配天也
臣工
諸侯助祭遣于廟也
噫嘻
春夏祈榖于上帝也
振鷺
二王之後來助祭也
豐年
秋冬報也
有瞽
始作樂而合乎祖也
潜
季冬薦魚春獻鮪也
雝
禘太祖也
載見
諸侯始見乎武王廟也
有客
微子來見祖廟也
武
奏大武也
閔予小子
嗣王朝于廟也
訪落
嗣王謀于廟也
敬之
羣臣進戒嗣王也
小毖
嗣王求助也
載芟
春籍田而祈社稷也
良耜
秋報社稷也
絲衣
繹賓尸也高子曰靈星之尸也
酌
告成大武也言能酌先祖之道以養天下也
桓
講武類禡也桓武志也
賚
大封于廟也賚予也言所以錫予善人也
般
廵守而祀四岳河海也
魯頌
駉
頌僖公也僖公能遵伯禽之法儉以足用寬以愛民務
農重榖牧于坰野魯人尊之于是季孫行父請命于周
而史克作是頌
有駜
頌僖公君臣之有道也
泮水
頌僖公能修泮宫也
閟宫
頌僖公能復周公之宇也
商頌
那
祀成湯也微子至于戴公其間禮樂廢壊有正考甫者
得商頌十二篇于周之大師以那為首
烈祖
祀中宗也
玄鳥
祀高宗也
長發
大禘也
殷武
祀高宗也
說郛卷一中
說郛卷一下明陶宗儀撰
詩傳(端木賜)
周南
文王之妃姒氏思得淑女以共内職賦關睢子曰關睢
哀而不傷樂而不滛能正其心則無怨嫉邪辟之思心
正而身修身修而家齊家齊而國治國治而天下平故
用之鄉人用之邦國其奏樂也必歌關睢以亂之所以
風天下也詩之義六一曰風二曰賦三曰比四曰興五
曰疋六曰頌關睢兼比興以賦而為風之首焉是王化
之本也
太姒將歸寧而賦葛□子曰貴而能勤富而能儉䟽而
能孝可以觀化矣
周人美后妃之德終始歸道賦桃夭子曰宜其家人而
後可以教國人見君子之修其身矣
周人慶文王之多男而賦&KR0977;斯
周人美其公子之多仁也賦麟趾
文王遣使求賢而閔行役之囏也勞之以卷耳
文王得良臣于野周人美之賦兔罝
南國諸侯慕文王之德而歸心于周賦樛木
受辛無道商人慕文王而歸之賦汝墳
文王化行南國男女知禮詩人美之賦廣漢
文王之時萬民和樂童兒歌謠賦芣㠯
召南
公子歸于諸侯國人觀焉賦鵲巢
諸侯之夫人勤于寴蠶國人美之賦采蘩
諸侯之夫人終容其媵也賦江有汜
大夫貞而能儉忠乎公室國史美之賦羔羊
内子勤于祭祀國史美之賦采蘋
召公宣布主命諸侯服焉賦殷其靁
南國之大夫聘于京師睹召公而歸心焉賦草蟲
小臣奉使而勤勞于公賦小星
虞人克舉其職國史美之賦鄒虞
召南之人安於治(闕)時擇(闕)賦摽有梅
野人求昏而不能其禮女氐拒之賦野有死麕
野人強昏不得而訟女氏(闕)終之賦行露
召康公勤于勞民燕人懷之賦甘棠
魯
周公孫于魯殷人畔公憂王室勸王修政以備之賦鴟
鴞
周公帥師征殷三年克之勞其歸士賦東山
周公居于魯魯人觀焉賦狼䟦
周公歸于周魯人欲留之弗克賦九罭
周人思周公而賦伐柯
周人(闕)賦破斧
僖公城楚丘以備戎史克頌之賦楚宫
僖公(闕)賦駉
僖公獻捷于太廟史克(闕)賦泮水
僖公(闕)克頌之賦有駜
僖公八年始用郊禘史克(闕)賦閟宫
邶
管尗封于邶與蔡尗霍尗康尗監殷四國害周公康尗
諫不聽三尗遂以殷畔康尗憂王室賦柏舟子曰仁矣
吾於柏舟見匹夫不可奪志也
管尗將畔大夫諫之賦雄雉
管尗以殷畔邶人風之賦匏有苦葉
管尗以殷畔仕者苦之賦北門
邶之伶柬心乎王室賦柬兮(柬伶人名)
邶風危亂(闕)民去之賦北風
(闕)良婦棄於夫賦谷風
(闕)寡母欲去而子自訟焉賦凱風
時不尚德(闕)陳古以風之賦靜女
鄘
三尗冓周公鄘人風之賦墻有茨
三尗不義鄘人刺之賦相鼠
三尗以殷畔遂伐衛鄘人從軍其妻念之賦伯兮
鄘人美其君子不仕亂邦賦考槃子曰見遯世而無悶
矣
朋友相贈賦木瓜子曰見苞苴之禮行焉
(闕)子不孫鄘人刺之賦芄蘭
國亂民貧君子傷之賦有狐子曰見惻隠之仁焉
女歸非禮衰而見棄刺之賦氓
衛
衛世子餘未立而卒共姜誓以守志賦柏舟
衛武公好學明德國人美之賦淇澳
武公好賢樂善國人美之賦干旄
衛莊公取于齊夫人賢而不禮焉國人閔之賦碩人
衛莊公之嬖人生州吁好兵莊姜憂之賦綠衣
莊姜見怒於公賦終風
衛州吁弑其君桓公莊姜歸于齊賦日月
戴媯歸于陳莊姜贈之于野賦燕燕
州吁求寵于諸侯使公孫文仲帥師及宋公諸侯魯人
蔡人伐鄭衛人怨之賦擊鼓
衛宣公納伋之妻國人惡之賦新臺
宣公殺其世子伋及母弟夀衛人傷之賦二子乘舟
宣姜不閑於禮衛人風之賦君子偕老
衛昭伯無禮於姜國人惡之賦□之賁賁
公室無禮衛人刺之賦采唐
狄入衛衛戴公次于漕許穆姬閔之賦載馳
宋桓姬閔衛之破也賦泉水
宋桓姬之媵和其小君之賦賦竹竿
宋桓姬歸于衛思襄公賦河廣
狄侵黎黎侯出奔衛衛穆公不禮焉黎人怨之賦旄丘
黎大夫勸其君以歸國賦式微
衛靈公召子都于宋國人譏之賦蝃蝀
王
王世子宜臼弑其君幽王自立于雒尹伯封過西都而
傷之賦黍離
荆伐申平王以周師戍申周人怨之賦&KR2885;之水
戍者不歸室家思怨賦君子于役
平王之族流散而(闕)賦葛藟
東遷學廢君子傷之賦子䘳
桓王(闕)卒苦之賦何草不黃
周人從征賦嶃嶃之石
周人從軍室家念之賦采菉
周人行役而訊其室家賦大車
齊襄公(闕)王周人恥之賦何彼穠矣
(闕)王棄賢大夫風之賦唐棣
留子賢而退隠周人慕之賦丘中
(闕)王好䜛大夫憂之賦采葛
大夫(闕)周人諫之賦無將大車
(闕)王好音大夫風之賦君子陽陽
民適異國(闕)賦黃鳥
士就寴(下十字皆半闕當云戚而莫之恤賦我行其埜)
王室亂人不(闕)生賦苕之&KR1191;
京師饑(闕)流而怨賦中谷
萇弘忠於王晉趙鞅殺之周人傷之賦有兔
齊
齊大夫相戒以勤于公賦東方未明
襄公好田大夫風之賦盧
齊俗習於田賦營
公子小白適莒齊人慕之賦丰
魯桓公會襄公于濼遂與夫人姜氏如齊齊人刺之賦
敞笱
襄公留姜氏于齊魯桓公不能制齊人刺之賦南山
襄公伐衛姜氏會之于師齊人刺之賦載敺
魯莊公會齊大夫狩于禚齊人譏之賦猗嗟
齊桓公相管仲以匡天下齊人美之賦風雨
桓公好内衛姬箴之賦鷄鳴
莊公無禮齊人刺之賦東方之日
景公欲求諸侯大夫風之賦甫田
齊俗昏禮不寴迎君子譏之賦著
魏
魏之君子(闕)美之賦伐檀
魏之君子(闕)賦十畆之間
魏之君子訓民孝弟賦杕杜
魏人(闕)賦陟岵
魏人憂其國(闕)賦園有桃
魏人困於(闕)其國賦碩鼠
魏人苦於征(闕)賦鴇羽
魏之内子(闕)怨之賦葛屨
唐
唐(闕)賦蟋蟀
唐侯(闕)賦山有樞
曲沃盛(闕)憂之賦椒聊
曲沃盛彊(闕)賦&KR2885;之水
曲沃偁弑其三(闕處隠隠可見蓋君僖王命為五字)晉侯唐人刺之賦無
衣
晉人久於從(闕)賦葛生
晉獻公好讒(闕)賦采苓
晉文公好賢(闕)賦杕杜
臼季遇郤缺于冀薦于文公(闕)人美之賦野有蔓草
晉大夫賢(闕)美之賦羔求
晉大夫(闕)譏之賦彼汾
晉亂民窮(闕)傷之賦綢繆
曹
曹尗振(闕)之賦尸鳩
曹之君(闕)賦下泉
曹(闕)賦蜉蝣
曹(闕)風候人
鄶
鄶(闕)之賦羔求
鄶之君子(闕)賦匪風
鄶人困於(闕)賦長楚
喪亂不終(闕)賦素冠
鄶人兄弟相棄(闕)賦&KR2885;之水
鄶人夫婦相棄(闕)賦大路
鄭
鄭武公養賢而賦緇衣子曰於緇衣見好賢之至也
鄭武公封弟段于京祭足諫之不聽大夫風之賦將仲
子
大尗段多才而好勇鄭人愛之賦尗于田
段不義而得衆鄭人歸之賦大尗
鄭世子忽辭昏於齊祭仲諫之賦有女同車
公子互爭齊楚交伐鄭國大亂其臣謀欲諫而救之賦
籜兮
鄭文公使高克禦狄于境不召師潰大夫憂之賦清人
鄭靈公棄其世臣而任狂狡子良憂之賦扶胥
子良諫用狂狡靈公不聽將去其國賦狡童
子良去國不忘諫君賦褰裳
鄭靈公好倡國人化(闕)子譏之賦溱洧
子皮為政忠直文武子産美之賦羔裘
夫婦相戒以勤生樂善(闕)美之賦女曰鷄鳴
鄭有貞士宜其(闕)俗賦出其東門
陳
陳(闕)賦宛丘
陳之(闕)賦衡門
陳靈公如夏氏(闕)之賦株林
孔寧儀行父從君(闕)泄冶刺之賦墓門
陳靈公聽讒囚泄冶内子憂之賦防有鵲巢
陳殺其大夫泄冶(闕)傷之賦澤陂
陳(闕)賦東門之枌
陳(闕)之賦東門之池
朋友(闕)賦東門之楊
朋友(闕)賦月出
秦
秦襄公以王命征戎周人赴之賦無衣
襄公遣大夫征戎而勞之賦小戎
襄公伐戎初命為秦伯國人榮之賦車鄰
襄公克戎始取周地秦人矜之賦終南
襄公始有田□之事秦人喜之賦駟驖
晉重耳入于晉秦穆公送之賦渭陽
康公葬穆公以子車氏三子殉秦人哀之賦黃鳥
君子隠于川上(闕)慕之賦兼葭
(闕)賦晨風
(闕)賦權輿
小疋
周公制作禮樂用之燕享有小疋焉(闕)鶴鳴(闕)所以
修身也(闕)鹿鳴伐木菁莪隰桑白駒皆所以燕賢也常
棣燕兄弟也頍&KR0034;燕寴戚也魚麗嘉魚瓠葉皆所以燕
大臣也南山有臺天保大臣所以報王也煌華遣使臣
也四牡勞使臣之勤也杕杜勞戍也邠風陳農政也南
山楚茨甫田皆所以勸農也大田農夫所以報上也斯
干落寴宫也鴻鴈懷流人也蓼蕭常常者&KR1191;湛露彤弓
桑鳸采菽皆天子之燕諸侯也瞻彼洛矣鴛鴦魚藻皆
諸侯所以報天子也子曰凡為天下國家有九經修
身則道立尊賢則不惑親親則諸父昆弟不怨敬大臣
則不眩體羣臣則士之報禮重子庶民則百姓勸來百
工則財用足柔遠人則四方歸之懷諸侯則天下畏之
斯周道之所以正乎
小疋續
宣王中興而小疋續焉六月北伐也出車勞將帥也采
薇勞師也采芑南征也黍苗城申也車工吉日閱武也
庭燎勤政也沔水念亂也無羊考牧也車牽樂新昏也
小疋傳
昭王南(闕)大夫憂之賦鼓鐘
圻招(闕)道穆王西征祭公述民怨以諫賦圻招
懿王之(闕)勞于王事賦北山
(闕)王之時大夫避(闕)賦緜蠻
厲王信讒大夫憂之賦青蠅
厲王之時諸侯勞(闕)賦小東
厲王不禮于諸侯(闕)相戒以避之賦菀柳
厲王出居于彘(闕)賦小明
尹伯竒(闕)後母鄰大夫閔之賦小弁
幽王(闕)賦巷伯
大夫傷于(闕)賦巧言
大(闕)賦小旻
(闕)相戒賦鳲鳩
申后(闕)賦白華
兄弟不(闕)賦角弓
皇父專政(闕)賦十月之交
(闕)思(闕)母賦蓼莪
衛武公(闕)賦賓之初筵
衛武(闕)賦懿戒
(闕)賦四月
西周□䢙(闕)大夫傷之賦正月
王室播遷大(闕)臣閔之賦雨無其極
桓公伐鄭(闕)家父諫之賦節
朋友(闕)之賦谷風
君子懷(闕)賦都人士
大疋
周公制(闕)會朝受(闕)有大疋焉文王
生民公劉□大明棫樸旱麓思齊皇矣靈臺大武文王
有聲行葦既醉鳬鷖嘉樂皆周(闕)德以訓成王也
泂酌卷阿(闕)王也
大疋續
宣王中興大疋續焉雲漢(闕)高(闕)
伯(闕)伯也韓奕(闕)
漢平(闕)也
大疋傳
吕穆公諫(闕)賦蕩
(闕)賦柔桑
(闕)賦民勞
(闕)賦板
(闕)賦瞻卬
(闕)賦召旻
周頌
周公(闕)天之(闕)清(闕)思
文(闕)
廟(闕)將(闕)
烮(闕)鷺(闕)
子(闕)時(闕)
般(闕)
武(闕)載見(闕)
瞽合(闕)寢廟(闕)
成(闕)朝(闕)
朝干(闕)之
(闕)之也(闕)
祀成王(闕)堂(闕)
臣工(闕)執競(闕)成康
(闕)報(闕)
也(共闕二百三十五字)
商頌(商頌五篇毛鄭韓孔吕朱錯于魯頌之後非也)
宋公孫正(闕)那烮祖祀成湯(闕)
大禘也玄鳥(闕)殷武祀高宗也
詩說(申培)
周南
關睢文王之妃太㚶思得淑女以充嬪御之職而供祭
祀賓客之事故作是詩首章於六義中為先比而後賦
也以下二章皆賦其事而寓比興之意
葛□此亦太姒所自作賦也
桃夭周人美后妃終始婦道之詩皆比而後賦也
&KR0977;斯美周室多男之詩興也
麟止文王之子多仁賢美之皆比中有賦也
卷耳文王遣使求賢而勞之以詩首章先比而後賦也
後三章皆賦也
兔罝文王聞太顛閎夭散宜生皆賢人而舉之國史詠
其事而美之皆比而後賦也
樛木諸侯慕文王之德而歸心焉故作此詩皆比而後
賦也
汝墳商人苦紂之虐歸心文王而作是詩首二章賦也
末章興也
漢廣文王化行江漢而男女知禮國史美之而作是詩
皆比中有賦也
芣苢童兒鬭草嬉戲歌謠之詞賦也
召南
鵲巢諸侯嫁女其民觀焉即其事而賦之也
采蘩美夫人親蠶之詩賦也
江有汜諸侯之媵始不容於嫡終而進之故作是詩興
也
羔羊美大夫之詩賦也
采蘋内子敬祀詩人賦之
殷其靁武王克商諸侯受命于周廟出就終南之館故
作此詩皆比而後賦也
草蟲南國大夫夏聘于周次于終南睹王室之多賢相
率以歸心焉賦也
小星小臣奉使行役之詩賦也
鄒虞美虞人之詩賦也
摽有梅女父擇壻之詩興也
野麇昏婣惡無禮之詩賦也
行露強委禽而不受至於興訟大夫以禮斷之而國史
美之一章比也二章三章皆興也
甘棠燕人追美召公之詩賦也
魯
鴟鴞管叔及其羣弟流言于國周公避居於魯殷王禄
父遂與十七國作亂周公憂之作此詩以貽成王欲王
省悟以備殷全篇以鳥之育子成巢者比先王之創業
而代之為言也
東山周公伐武庚既克而歸勞其從行之士故作此詩
皆賦中有興焉
狼䟦周公居于魯魯人睹其德容而作是詩先比而後
賦也
伐柯管叔以殷圍衛大夫議迎周公乃作此詩一章全
比也二章比而賦也
九罭周公歸於周魯人欲留之不可得作是詩興也
破斧周公至自征殷四國美之賦也
僖公城楚丘以備戎太史克美之賦也
駉史克美僖公考牧之詩賦也
泮宫僖公作泮宫而落其成太史克頌禱之詞前三章
皆賦其事以起興也下四章皆賦也
有駜燕飲而頌禱之詞興也
閟宫魯僖公新作后稷文王之廟于太廟世室及孝惠
桓莊四寴廟之上而史克作詩以頌之非孔子所錄也
十一章皆賦也
邶
柏舟康叔因管叔欲害周公挾武庚以叛憂之而作一
章興也下四章皆賦也
雄雉邶之臣諫管叔而作此一章二章皆興也三章四
章皆賦也
匏有苦葉邶人刺管叔之詩一章比也二章興而比也
三章四章全比也
北門邶之仕者處危國事亂君因征役而出門賦之以
自嘆也
柬兮伶官心乎王室而自傷之詩前三章賦也末章興
也
北風邶人厭亂之詩皆比而賦也
谷風邶之良婦見棄于夫而作是詩一章比中有賦也
二章賦也三章比而賦也四章比而後賦也五章六章
皆賦也
凱風邶人母不安其室七子自咎而作一章二章比而
賦也三章四章皆興也
靜女陳古諷今之詩賦也
鄘
牆有茨鄘人刺三監之詩興也
相鼠刺三叔之詩興也
伯兮鄘人有從武庚而伐衛者室家憂而作一章二章
賦也三章比而後賦也四章賦也
考槃美隠者之詩賦也
木瓜朋友相贈之詩賦也
芄蘭刺霍叔也以童子僣成人之服比其不度德量力
而助武庚作亂
有狐君子于寒夜見貧民與狐涉水而傷之賦也
氓淫婦為人所棄鄘人述其事以刺之首二章皆賦也
三四章皆興也五章賦也六章賦中有比也
衛
柏舟衛釐侯在位世子恭伯先卒恭姜守義齊武公欲
召之歸寧而嫁之恭姜不許故作此詩興也
淇奥美衛武公之詩興也
干旄美武公好賢賦也
碩人衛莊公娶于齊曰莊姜賢而公不禮焉國人閔之
而作是詩前一章賦也二章賦而比也三章賦也四章
興也
綠衣衛莊公嬖人生州吁有寵而好兵莊姜憂之而作
前二章皆賦也三與四皆比而賦也
終風莊姜戒州吁公不悅姜憂而作詩四章皆比而後
賦也
日月州吁弑桓公莊姜大歸而作是詩賦也
燕燕莊姜與娣戴媯皆為州吁所逐同出衛野而别莊
姜作詩以贈媯焉前三章皆興也後一章賦也
擊鼓州吁伐鄭國人怨之而作賦也
新臺衛宣公為伋娶婦而美築新臺而自納之衞人惡
之而賦其事也末章比中有賦也
二子乘舟宣公欲立少子朔使伋夀如齊而沉之于河
衛人傷之而作是詩賦也
君子偕老刺宣姜之詩賦也
□之奔奔刺宣姜與公子頑之詩興也
采唐宣姜召公子頑于公桑久處而遠送之國人刺之
而作是詩興也
載馳許穆夫人閔衛之亾傷許之小力不能救思歸唁
其兄義又不得故賦是詩前二章皆賦也三章四章皆
興也
泉水宋桓夫人閔衛之破而作首興後皆賦也
竹竿宋桓夫人之媵和泉水而作首章興也二章三章
先比後賦也
河廣宋桓夫人生襄公而出歸于衛襄公即位夫人思
之而義不可往故作此詩賦也
旄丘狄逐黎侯黎侯寓于衛衛穆公不克納黎大夫怨
之而作是詩一章興也二章三章四章賦也
式微黎侯失國而寓于衛其臣勸之歸賦也
蝃蝀衛靈公為南子召宋朝國人譏之二章皆先比而
後賦也末章賦也
王
黍離幽王伐申申侯逆戰于戲射王弑之立平王于申
自申遷洛命秦伯帥師逐(闕)于鎬京尋遣尹伯封犒
秦伯之師過故宗廟宫室秦人皆墾為田咸生禾黍旁
皇不忍去故作此詩賦也
&KR2885;之水荆子討申侯弑幽王之罪伐申侵甫及許平王
遣兵戍之周人怨思而作興也
君子于役戍申者之妻所作賦也
葛藟王族流散而作興也
子䘳王室下衰學政廢弛弟子多倍其師君子傷之而
作是詩賦也
何草不黃桓王之世伐滕薛唐杞諸國連歲不息周人
苦之而作是詩前二章興也三章賦也末興也
嶃嶃之石桓王伐鄭將帥不堪勞苦而作是詩賦也
采菉周人從征其妻念之而作是詩賦也
大車周人從軍寓其室家之詩賦也
何彼穠矣齊襄公殺魯桓公莊王將平之使榮叔錫桓
公命因使莊公主昏以桓王之妺嫁襄公周人傷之焉
而作是詩一章賦中有比也二章賦也三章興也
唐棣僖王者棄賢而諷之首章興也二章三章賦也
采葛賢者被䜛見黜于野周人閔之而作興也
無將大車周大夫有寴信小人者其臣諫之而作是詩
比而後賦也
君子陽陽景王好音而士遂習音君子諷之而作是詩
賦也
黃鳥民適異國見拒于人而思歸故鄉乃作是詩比而
後賦也
苕之華景王崩王室亂兵連歲饉民物盡耗君子自傷
生逢其難而作是詩二章興也末章賦也
中谷民饑而流夫婦不保君子閔之而作是詩興也
有兔趙鞅殺萇弘周人傷之而作是詩比而賦也
齊
東方未明齊大夫相戒以勸于公故作此詩前二章皆
賦也末比而賦也
盧齊襄公好田君子諷之而作是詩賦也
營齊俗好田君子刺之賦也
丰襄公無道即位之四年公弟小白避之莒齊人慕之
而作是詩賦也
敝笱魯桓與夫人文姜如齊而襄公通焉齊人刺之比
而後賦也
南山襄公久留文姜齊人刺之比而後賦也
載敺齊襄納衛朔抗王人魯人從之文姜歸齊以犒師
齊人刺之賦也
猗嗟魯莊公朝于齊遂及齊大夫狩禚齊人刺之賦也
風雨齊桓得管仲以為相齊人喜之而作是詩比而後
賦也
雞鳴齊衛姬勸桓公以勤政故作此詩賦也
東方之日齊莊公好女樂君子譏之賦也
甫田齊景公急於圖覇大夫諷之二章興也末比也
著齊俗廢親迎之禮君子譏之賦也
魏
伐檀君子能其官而不用魏人慕之而作是詩比而興
也
十畆之間政亂國危賢者不樂仕于其朝而思與友歸
于農畆賦也
杕杜君子教人孝友之詩興也
陟岵魏人行役而思其親故作此詩賦也
園有桃君子憂國而歎之故作此詩賦也
碩鼠大夫貪戾魏人怨之而作是詩比而後賦也
鴇羽民從征役而不得養其父母故作此詩興也
葛屨魏之内子儉不中禮媵者怨之一章興也二章賦
也
唐
蟋蟀唐人相戒之詩興也
山有樞唐人憂國之詩興也
椒唐昭侯封公子成師于曲沃成師治聚盛強師服憂
之而作是詩比中有賦也
&KR2885;之水成師有簒國之謀唐人知之而作是詩比而後
賦也
無衣唐公孫偁弑三君而取其國盡以寳器賂周僖王
王命之為晉侯國人作此以刺之賦也
葛生晉獻公之時國人久於征役室家念之而作是詩
二章興也後三章賦也
采苓晉人諫獻公信䜛之詩賦也
杕杜晉文公好賢而國人美之興也
野有蔓草晉臼季薦郤缺于文公晉人美之比也
羔求晉人美其大夫之詩興也
彼汾晉人刺其大夫之詩興也
綢繆晉亂民窮昏婣失時君子傷之而作是詩興也
曹
鳲鳩曹叔為政有度國人美之而作是詩興也
下泉東遷之初曹人閔周而作皆比而後賦也
蜉蝣君怠國危曹大夫閔之而作皆比而賦也
候人曹君多任非人國人諷之首章賦也後三章比也
鄶
羔求鄶君不能自強于政治國人憂之而作賦也
匪風周室衰微賢人憂久而作賦也
萇楚鄶人困於賦役而作賦也
素冠三年之喪廢君子傷之而作賦也
&KR2885;之水兄弟為人所間而被䜛者訴之詞比而賦也
大路棄婦之詞賦也
鄭
緇衣鄭武公好賢賦詩貽之賦也
將仲子鄭莊公欲陷弟段授以大邑祭仲諫陽拒之大
夫原其情而刺之皆賦中有比也
叔于田叔段多才而好勇大夫憂之而作是詩賦也
大叔段不義而得衆大夫憂之而作是詩賦也
有女同車鄭世子忽辭昏于齊祭仲足諫之而作是詩
賦也
蘀兮鄭莊公卒公子爭立而齊楚交伐忠臣憂之欲相
率獻謀以救其國故作此詩皆先比而後賦也
清人鄭文公惡其大夫高克欲遠之而使禦狄于境久
而不召師將潰散公子素憂之而作是詩賦也
扶胥鄭靈公棄其世臣而任嬖人狂狡子良諫之而作
是詩興也
麥秀靈公不聽子良之諫將逐之故作是詩以責狂狡
一章興也二章賦也
褰裳子良如晉作詩以寓靈公賦也
溱洧刺亂也皆賦體
羔求鄭子皮卒子產思之追頌焉賦也
女曰雞鳴夫婦相警戒之詞賦也
出其東門鄭之貞士宜其室家不染淫俗而作此詩賦
也
陳
宛丘陳人譏其大夫之詩賦也
衡門君子樂隠之詩賦也
株林陳靈公通乎夏姬國人刺之賦也
墓門泄冶諫靈公孔寧儀行父譖而囚之冶作是詩興
也
防有鵲巢泄冶被䜛内子憂之而作比而後賦也
澤陂泄冶諫而死君子傷之興也
東門之枌東門之池東門之楊
月出朋友相期不至而作興也
秦
無衣秦襄公以王命征戎周人赴之賦也
小戎秦襄公征戎而勞其大夫之詩賦也
車鄰襄公初為諸侯周大夫與燕美之而作首章賦也
下二章比也
終南襄公初為諸侯秦人祝之而作興也
駟驖秦人從狩而作賦也
渭陽晉公子重耳歸于晉秦穆公送之而作是詩賦也
黃鳥秦穆公卒世子罃以三良殉之秦人傷之而作是
詩興也
蒹葭君子隠于河上秦人慕之而作是詩興而比也
晨風秦君遇賢始勤終怠賢人譏之興也
權輿則與前篇同義賦也
小疋
鹿鳴天子燕賓師之歌蓋鹿鳴伐木菁莪隰桑皆燕賢
者而詞有重輕敬有隆殺所謂尊賢之等也三章皆以
鹿鳴起興而賦之
伐木天子燕友之歌興也
菁莪天子燕賓興之士則歌此詩比而賦也
隰桑天子燕士之詩前三章比而賦也末章賦也
白駒賢者將隠去王者留之而作是詩賦也
常棣天子燕兄弟之歌首章興也二章賦也三章至末
皆賦也
頍&KR0034;此燕王族之詩賦中有比也
嘉魚此前二章皆賦也後二章先比而後賦也
魚麗此詩全篇皆賦也
瓠葉全篇皆賦也(以上二詩子貢傳以為皆燕大臣之詩而其詞亦有隆殺焉)
南山有臺大臣頌美天子之詩興也
天保大臣祝頌天子之詩賦也
煌&KR0990;天子遣使于四方歌此餞之首章興也下四章皆
賦也
四牡天子勞使臣之詩首二章皆賦也三章四章皆興
也末章賦也
杕杜勞還戍之詩前三章皆興也末章賦也
邠風周公陳農政之詩賦也
南山王者勸農而禱祀之詩賦也
楚茨農事既成乃祭宗廟燕及王族之詩賦也
甫田農事既成祀田祖而并犒農夫之詩賦也
大田農夫報上之詩賦也
斯干王者落其新宫史佚美之賦也
鴻鴈王者懷柔遠人流民喜之而作是詩比而賦也
蓼蕭諸侯來朝天子燕之而歌此詩興也
常常者華天子美諸侯之詩前三章興也末章賦也
湛露天子燕同姓諸侯之詩興也
彤弓諸侯敵愾獻功天子賜弓矢燕之而奏樂歌賦也
桑鳸天子燕方伯之詩前二章皆興也後二章賦也
采菽諸侯免喪入朝天子錫賚之詩前二章皆興也中
一章賦也末章皆興也
瞻彼洛矣天子會武于洛邑諸侯美之賦也
鴛鴦諸侯祝天子之詩興也
魚藻亦諸侯美天子之詩興也
小疋續(此卷十一篇皆宣王中興之詩當時亦奏之燕享以續周公之疋樂矣毛氏為變小)
(疋非也)
六月尹吉甫帥師征獫狁史籀美之賦也
出車宣王再命南仲伐獫狁遂平西戎勞其還師史籒
美之賦也
采薇宣王之世既驅獫狁勞其還師之詩前四章皆興
也下二章皆賦也
采芑宣王命方叔征荆荆人來歸史籒美之前三章皆
興也末章賦也
黍苗宣王命召穆公往城謝以遷申伯史籒美之首章
興也下四章皆賦也
車攻宣王大閱于東都諸侯畢會史籒美之賦也
吉日宣王畋獵復古史籒美之賦也
庭嶚宣王勤政史籒美之賦也
沔水宣王即位乞言于羣后而作是詩皆興也
無羊宣王考牧史籒美之賦也
車舝宣王中興士得寴迎其友賀之而作此詩首章賦
也次章興也三章興也四章興也
小疋傳(鼓鐘而下二十八篇蓋自昭穆至於幽平或公卿大夫諷諫于上或士君子怨思于)
(下亦皆出于好惡之公而得夫情性之正夫子錄之以存鍳或謂之傳者以其非奏樂之正經而亦)
(可傳也大疋傳倣此)
鼓鐘昭王南遊宴樂于淮水之上君子憂傷而作是詩
賦也
圻招穆王西征七萃之士咸怨祭公謀父作此詩以諷
諫賦也
北山大夫行役不得以養其父母而作是詩賦也
緜蠻大夫失位遠適它國其過賓之主人閔之而作是
詩興也
青蠅厲王之世䜛言繁興君子憂之而作興也
小東東國困于役而傷于財大夫作此以告病首章賦
中有比也次章賦也三章興也後四章皆賦也
菀柳厲王暴虐諸侯相戒而作興也
小明厲王流于彘大夫之從行者歴時既久悲傷而作
皆賦也
小弁尹伯奇為後母所譖而出其鄰大夫作此詩以諷
其父吉甫首章至第五章皆興也六章興也七章賦中
有興也八章興也
巷伯幽王之時孟子遭䜛而被宫刑為寺人而作此詩
前六章皆賦也末章先比而後賦也
巧言周幽王時大夫傷于䜛而作是詩前三章皆賦也
四章興而比也五章興也下章皆賦也(分何人斯二篇非也)
小旻大夫以王惑于邪謀不能斷以從善而作此詩賦
也
鳲鳩此大夫遭周之亂而兄弟相戒以免禍之詩首章
興也二章賦也此下三章皆興也(毛朱作小宛)
白華幽王寵褒姒廢申后后歸申而作此詩興也
角弓王不寴九族而好䜛佞宗族相怨之詩首章興也
下三章皆賦也五章比也下三章皆先比而後賦也
十月之交幽王之時天變見于上地變動于下而姦臣
亂政于外嬖妾敗德于内大夫憂亂亾之將至故作是
詩賦也
正月周室喪亂大夫傷之而作是詩前三章皆賦也四
五章賦也六章興也七章賦中有比也八章九章皆比
也十章先比而後賦也十一章十二章皆賦也
賓之初筵衛武公自警之詩賦也
懿戒衛武公自警兼訓國人前四章皆賦也五章賦中
有興也六七章皆賦也八章賦中有比也九章興也至
末三章皆賦也
四月大夫遭䜛流離南國而作是詩前三章皆賦也中
三章興也七章賦也末章亦興也
蓼莪王室昏亂䜛邪肆行其大夫士有没而不得其所
者孝子痛傷而作是詩前三章皆先比而後賦也四章
賦也五章六章皆興也
雨無其極東遷之初大夫有不忠于王室者&KR0591;御之臣
閔之而作賦也
節桓王之時任用非人諸侯咸叛兵敗民殘家父憂之
作此以諫王焉首二章興也下六章皆賦也
谷風朋友相怨之詩興也
都人士尹伯封作周既東遷見西周風俗之美而傷今
之不古若賦也
大疋
文王周公追述文王之德明周家所以受命而代商者
作詩歌奏于清廟受釐陳戒之時以訓嗣王賦也
生民周公制禮作樂尊后稷以配天故作此詩以推本
其始命之祥明其受命于天者其原如此賦也
公劉周報公劉召公述其事以訓嗣王使知民事之詩
賦也
緜周報太王周公述其事以訓嗣王之詩首章起句為
比下五句皆直賦之也下七章皆賦也
棫樸周公詠歌文王之德以訓嗣王首章興也二章賦
也三章興也四章五章皆先比而後賦也
旱麓詠嘆文王之德前三章皆興也第四章賦也五章
六章皆有義之興也
思齊歌文王之德而推本言之賦也
皇矣詩叙太王太伯王季之德以及文王伐密伐崇之
事賦也
靈臺文王遷都于豐作靈臺以齊七政奏辟雝周公述
之以訓嗣王賦也
大明周公述文武受命之功以訓嗣王八章皆賦也
文王有聲周公述文武遷都豐鎬以訓嗣王前七章皆
賦也末章興也
行葦天子祭畢而燕父兄耆老之詩首章興也下三章
皆賦也
既醉王族與燕畣行葦之詩賦也
鳬鷖祭之明日繹公尸之樂歌興也
嘉樂公尸美王者之詩賦也
泂酌召康公戒成王之詩賦也
卷阿召康公從成王遊歌于卷阿之上因王之歌作此
以進戒首章總叙以發端也二章以下凡五章皆召公
陳其歌詠之辭皆賦體七八章皆興也九章即其所見
賦之以寓進戒之意第十章從上鳳皇之鳴而賦之以
興下章之義高岡卷阿之脊末章賦也
大武康王大禘報祀成王奏大武六成既畢受釐陳戒
之詩賦也
大疋續(此卷六篇皆宣王時詩亦奏之會朝以續周召之大疋矣毛詩列之民勞板蕩抑桑)
(柔之後而謂之變大疋非也)
雲漢宣王憂旱史籒美之賦也
崧高宣王之舅申伯出封于謝尹吉甫詩以送之賦也
烝民宣王命樊侯築城于齊尹吉甫詩以送之賦也
韓奕韓侯來朝受命將歸顯父餞之贈以是詩六章皆
賦也
江漢召穆公帥師征淮南之夷史籒美之而作是詩賦
也
常武宣王寴征淮北之夷既服而歸召穆公美之賦也
大疋傳(此卷四篇皆厲王時詩二篇為幽王時詩本非用之為會朝之樂及受釐陳戒之辭)
(也夫子特以其文體音節之相以而傳之以示戒焉)
蕩厲王無道召穆公諫之賦也
桑柔芮良夫傷厲王之失國而作是詩首章先比而後
賦也二三四章皆賦也五章賦中有比也六七八章皆
賦也九章興也十章賦也十一章興也十二章十三章
皆興也末三章皆賦也
民勞厲王之時公卿憂亂同列相戒而作此詩賦也
板厲王用事之臣多懷不忠以致禍敗公卿賦此以責
之賦也
瞻卬幽王嬖褒㚶任奄人尹伯奇憂亂而作此詩前三
章皆賦也第四章賦中有興也五章六章皆賦也末章
興也
召旻幽王邇刑人近頑童諂巧用䜛慝諸侯攜貳戎狄
内侵饑饉因之國人流散尹伯奇諫王而作是詩前三
章皆賦也四章比而賦也五章賦中有比也六章比而
賦也末章賦也
頌
清廟周公成洛也奉成王見諸侯作明堂宗祀文王以
配昊天上帝率諸侯祀之而作此樂歌賦也
維天之命亦祭文王之詩賦也
維清亦祭文王于明堂而奏象舞之詩賦也
思文郊祀后稷以配天之樂歌賦也
天作周祭岐山配以大王文王之詩賦也
我將季秋禘上帝于明堂而配以文王之樂歌也賦也
雝成王祀文武之詩賦也
烈文成王祭宗廟而獻助祭諸侯之樂歌賦也
振鷺先代之後助祭于周而勞之之歌興也
武大武一成之歌賦也
賚述武王大封于廟之詩為大武之二成賦也
峕邁述武王廵狩而朝會祭告之樂歌蓋大武之三成
也賦也
般此述廵守之詩為大武之四成賦也
勺亦頌武王之詩蓋大武之五成賦也
桓此大武六成之歌賦也
頌
閔予小子成王免喪始朝先王之廟作詩四篇以自警
皆賦也
訪落成王既朝于廟因作此詩以道延訪羣臣之意賦
也
敬之成王受羣臣之戒而述其言賦也
毖亦訪落之意賦也
載見此諸侯助祭于武王廟之詩賦也
有客成王既討武庚封微子啟于宋來朝于周見于祖
廟此其燕樂之歌賦也
有瞽始作樂而合乎祖之詩賦也
潜薦魚于寢廟之樂歌賦也
絲衣士執事于王祭而飲以旅酬之樂歌賦也
臣工祭先農之詩賦也
豐年秋冬報賽之樂歌蓋祀田祖先農方社之屬賦也
載芟亦豐年之意賦也
良耜與載芟同意賦也
昊天有成命康王禘成王于明堂之詩賦也
噫嘻康王孟春祈榖于東郊以成王配享之詩賦也
執競昭王禘康王于明堂之詩賦也
商頌
那祀成湯之樂歌賦也
烈祖與上篇同
長發大禘之詩賦也
玄鳥此亦禘祀之詩賦也
殷武祀高宗之樂蓋帝乙之世武丁寴盡當祧以其中
興功高存而不毁特新其廟稱為高宗而祀之故作此
歌賦也
說郛卷一下
