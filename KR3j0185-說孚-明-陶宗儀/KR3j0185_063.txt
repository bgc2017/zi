說郛卷六十三上元陶宗儀撰
吳地記(陸廣微)
按史記及吳越春秋自禹治水已後分定九州禹貢揚
州之域吳國四至東亘滄溟西連荆郢南括越表北臨
大江蓋吳國之本界也今郡在京師東南三千一百九
十里當磨竭斗牛之位列婺女星之分野從秦始皇併
吞六國之後至漢順帝永建四年有山隂縣人殷重獻
策於帝請分江置兩浙詔司空王襲封從錢唐江中分
向東為會稽郡向西為吳郡至陳朝貞明元年改為吳
州隋文帝開皇九年改郡邑至横山東新立城郭(一云隋開)
(皇十三年却為蘇州)唐武德七年移新州却復舊址升為望管鄉
七鄉一百九十四戶一十四萬三(本作二)千二(當作三)百六
十一(闕)税茶鹽酒等錢六十九萬二千八百八十五貫
七十六文
吳縣九萬九千九百六十三貫七十三(本無三字)文
長洲縣九萬八千五百七十六貫五百七十六文
嘉興縣一十七萬八千七十六貫一百二十文
崑山縣一十萬九千五百三貫七百三十八文
常熟縣九萬七百五十貫七百七十四(本無四字)文
華亭縣七萬二千一百八十二貫四百三十一文
海鹽縣四萬六千五百八十一貫五十八文
續添
吳江縣三萬六千二百六十九貫一百文
使司割隸醬菜錢一十萬七千七百二十貫二百四
(作四)十六(作八)文
留蘇州軍事醬菜衣糧等錢一十七萬八千三百四
十九貫九十八文(當作九百二文)
團練使軍資等三十(本無十字)萬六(當作七)千八百三十貫
文送納(本無納字)上都
地名甄胃水名通波城號闔閭臺曰姑蘇隩壤千里是
號全吳昔周太王三子長泰伯次仲雍次季歷歷生子
昌有聖瑞太王有疾泰伯仲雍以入山採藥乃奔吳文
身斷髮示不可用以讓季歷子昌立是為西伯即文王
也吳人義泰伯歸之為王泰伯三讓弟仲雍仲雍立號
勾吳(所居地名)卒葬梅里(又名番麗今横山)而仲雍立仲雍生季簡
季簡生釋達釋達生固章固章卒其後至夀夢始别築
城為宮室於平門西北二里(基址見存)自泰伯至夀夢十九
世夀夢生四子長諸樊次餘祭次餘昧次季札季札賢夀夢欲
立之札讓不可乃立諸樊諸樊卒吳人固立札札棄室
而畊之野乃止封札延陵季子而餘祭立四年吳使季
子行聘諸國餘祭卒授弟季子讓逃去餘昧之子曰僚
立為諸樊之子公子光所弑在位十三年僚好炙魚非
專諸炙不食諸樊之子光譛以百金令專諸進魚上僚
置七首於炙魚中刺僚死子光簒立是為闔閭王又令
刺客要離袖劍殺吳公子慶忌即王僚子也季子歷三
年回聞僚被殺乃匍匐往其墳號哭於是子光謝過於
季子季子曰苟先君無廢祀民無廢主社稷有奉乃吾
君子哀死事生以待天命耳
闔閭城周敬王六年伍子胥築大城周迴四十二里三
十步小城八里二百六十步陸門八以象天之八風水
門八以象地之八卦吳都賦云通門二八水道六衢是
也西閶胥二門南盤蛇二門東婁匠二門北齊平二門
不開東門者為絶越之故也
閶門亦號破楚門吳伐楚大軍從此門出陸機詩曰閶
門勢嵳峩飛閣跨通波又孔子登山望東吳閶門歎曰
吳門有白氣如練今置曳練坊及望舒坊因此胥門本
伍子胥宅因名石碑見存出太湖等道水陸二路今陸
廢門南三里有儲城越(疑作吳)王貯糧處十五里有魚城
越王養魚處門西五里有越來溪
盤門古作蟠門嘗刻木作蟠龍以此鎮越又云水陸相
半㳂洄屈曲故名盤門又云吳大帝蟠龍故名門内有
武烈大帝廟在祀典東北二里有後漢破虜將軍孫堅
墳又有討虜將軍孫策墳
蛇門南面有陸無水春申君造以禦越軍在已地以屬
蛇因號蛇門前漢梅福字子貞為南昌尉避王莽亂政
稱得仙棄妻子易姓名有人見福隠市卒即此門也
匠門又名干將門東南水陸二路今陸路廢出海道通
大萊㳂松江下滬瀆闔閭使干將於此鑄劍材五山之
精合五金之英使童女三百人祭爐神鼓槖金銀不銷
鐵汁不下其妻莫邪曰鐵汁不下曰有計干將曰先師
歐冶鑄劍之穎不銷親鑠耳以(闕)成物(闕)可女人
聘爐神當得之莫耶聞語躍入爐中鐵汁出遂成二劍
雄號干將作龜文雌號莫邪鰻文餘鑄得三千竝號(闕)
文劍干將進雄劍於吳王而藏雌劍時時悲鳴憶其
雄也門南三里有葑門赤門有赤欄將軍墳在蛇門東
陸無水道故名赤門東南角又有魴鱮門吳曾&KR0008;鱮見
因號竝非八門之數也婁門本號疁門東南秦時有古
疁縣至漢王莽改為婁縣東南二里有漢吳郡太守朱
梁墳本名趙避後漢和帝諱改為梁今吳郡朱氏皆梁
之後塘北有顧三老墳見存
齊門北通毗陵昔齊景公女聘吳太子終纍闔閭長子
夫差兄也齊女喪夫每思家國因號齊門後葬常熟海
隅山東南嶺與仲雍固章等墳相近葬畢化白龍沖天
而去今號為母塜墳門東二里有廬江太守關臻墳
平門北面有水陸通毗陵子胥平齊大軍從此門出故
號平門東北三里有殷賢臣申公巫咸墳亦號巫門西
北二里有吳偏將軍孫武墳西北三里有醬醋城漢劉
濞築東北三里有潁川太守陸宏墳
吳縣在望下秦始皇二十六年置漢王莽改秦德縣陳
貞明元年後主復為吳縣隋開皇九年越國公楊素移
郡及縣於横山東五里今復移城内管鄉三十戶三萬
(闕)千三百六十一坊三十
吳公子慶忌墳在縣東北三十五里今呼慶墳
步隲墳在縣東北三里隲任吳為驃騎將軍代陸遜為
丞相有石碑見存臨頓橋西南
周瑜墳在縣東二里瑜字公瑾廬江舒人仕吳大將軍
南郡太守美姿貎時年二十四吳中皆呼為周郎及孫
權稱號謂公卿曰非周公瑾不帝矣瑜少精思音樂雖
三爵之後樂有闕誤必知之則回顧時人謠曰曲有誤
周郎顧
顧野王墳在横山東平陸地遺言不起墳野王字休倫
仕陳武帝為門下侍郎博綜羣書廣搜經籍撰梁瑞應
圖七十卷御覽三百六十卷宫人各念一卷常隨駕行
内人謂之着脚御覽
姑蘇臺在吳縣西南三十五里闔閭造經營九年始成
其臺高三百丈望見三百里外作九曲路以登之射臺
在吳縣横山安平里
鴨城在吳縣東南二十里匠門外沙里中城東五里有
豨墳是吳王畜豨之所東二里有豆園吳王養馬處又
有鷄陂闔閭置豆園在陂東
織里今織里橋在麗娃鄉俗呼失履橋利娃鄉訛也
澹臺湖在吳縣東南十里孔子弟子澹臺滅明字子羽
宅䧟為湖湖側有墳
夏駕湖夀夢盛夏乘駕納涼之處
鑿湖池置苑囿故今有苑橋之名
蔡經宅在吳縣西北五十步經後漢人有道術練大丹
服菖蒲得仙今蔡仙鄉即其隠處也
馮驩宅在吳縣東北二里五十步驩平原君門下客今
有彈鋏巷其墳在側石碑見存
長洲縣望在郡下貞觀七年分吳縣界以苑為名地名
茂苑水名僊山鄉東一百里有秦時古疁王莽改為婁
縣北三里有甪溪廣八里深四丈西入太湖北四十二
里有湖廣四里深三丈縣北二十七里有岑陂夏駕陂
馬的陂(吳囤古有此)管坊三十鄉三十戶二萬三千七百
華池在長洲縣大雲鄉安昌里
華林園在長洲縣華林橋
南宫城在長洲縣干將鄉長樂里
嘉興縣本號長水縣在郡南一百四十三里周敬王十
年置在谷口湖秦始皇二十六年重移改由拳縣景龍
二年嘉禾野生改嘉禾縣吳赤烏五年避吳王太子名
改嘉興縣前有晉妓錢塘蘇小小墓東五里有天心池
二里有會稽太守朱買臣墳西五百步有晉兵部尚書
徐恬宅捨為靈光寺縣北三十里有檇里池是吳越戰
敵處縣南一百里有語兒亭勾踐令范蠡取西施以獻
夫差西施於路與范蠡潜通三年始達於吳遂生一子
至此亭其子一歲能言因名語兒亭越絶書曰西施亡
吳國後復歸范蠡同泛五湖而去北二十五里有長谷
亭入華亭縣西北行七十里有震澤今升縣望管鄉五
十戶一萬七千五十四
崑山縣在郡東七十里地名全吳水名新陽貞觀十三
年分在吳縣東置縣南一百九十步有晉將軍袁山松
城隆安二年築時為吳郡太守以禦孫思軍在滬瀆池
濱半毁江中山松能楷書梁武帝評其書云山松書如
深山道者見之往往縮頭卒贈司空將軍葬横山東二
里會昌四年升縣管鄉二十四戶一萬三千九百八十
一
常熟縣在郡北一百里晉建安二年分吳縣海虞置本
號海虞縣至唐貞觀九年改常熟縣北一百九十步有
孔子弟子言偃宅中有聖井闊三尺深十丈傍有盟(即壇)
(也)盟北百步有浣沙石可方四丈縣北二里有海虞山
仲雍固章並葬山東嶺上闔閭三子長曰終纍婚齊女
蚤亡亦葬此山山有二洞穴穴側有石壇周迴六十丈
山東二里有石室太公吕望避紂之處山西北三里有
越王勾踐廟郭西二里有夫差廟折姑蘇臺造管鄉二
十四戶一萬三千八百二十
華亭縣在郡東一百六十里地名雲間水名谷水天寳
五年置蓋晉元假陸遜宅造池亭華麗故名有陸遜陸
機陸瑁三墳在東南二十五里横山中有鶴鳴鶴唳玄
鶴管鄉二十二戶一萬二千七百八十
海鹽縣在郡東南二百二十里地名殷水水名福見秦
始皇二十六年置陷為柘湖又改武元縣湖為當湖隆
安五年改東武洲移在故邑上咸康七年改禦越復號
海鹽縣陳貞明元年割屬鹽官廣德七年隸歸嘉興景
隆二年重置光天二年廢開元五年刺史張廷珪奏請
重置縣東十一里有晉穆公何皇后宅十五里有公孫
挺陳開強顧冶子三墳俱事齊景公勇烈有功於景公
為晏子餽以桃二顆令言功三人同日而死葬于此縣
東南三十里有秦柱山有五百童女避秦始皇難於此
後竝得仙縣西五里有會稽山是陸華兄弟尋金牛之
處管鄉一十五戶一萬三千二百會昌四年升為縣
虎丘山避唐太祖諱改為武丘又名海湧山在吳縣西
北九里二百步闔閭葬此山中發五郡之人作塜銅槨
三重水銀灌體金銀為坑史記云闔閭塜在吳縣閶門
外以十萬人治塜取土臨湖葬經三日白虎踞其上故
名虎丘山吳越春秋云闔閭葬虎丘十萬人治葬經三
日金精化為白虎蹲其上因號虎丘秦始皇東廵至虎
丘求吳皇寳劍其虎當墳而踞始皇以劍擊之不及悞
中于石(遺跡尚存)其虎西走二十五里忽失扲今虎疁唐諱
虎錢氏諱疁改為滸墅劍無復獲乃陷成池古號劍池
池傍有石可坐千人號千人石其山本晉司徒王珣與
弟司空王珉之别墅咸和二年舍山為東西二寺立祠
於山寺側有貞娘墓吳國之佳麗也行客才子多題詩
墓上有舉子鐔銖作詩一絶其後人稍稍息筆
花山在吳縣西三十里其山蓊鬱幽邃晉太康二年生
千葉石蓮花因名山東二里有胥葬亭吳越闔閭置亭
東二里有舘娃宫吳人呼西施作娃夫差置今靈巖山
是也晉太尉陸玩舍宅置寺宫傍有石鼓大三十圍吳
志云其鼓有兵則鳴晉隆安二年賊孫思作亂鼓鳴山
上有池旱亦不涸中有蒓甚美夏食之則去熱吳中以
為佳品
支硎山在吳縣西十五里晉支遁字道林嘗隠於此山
後得道乘白馬升雲而去山中有寺號曰報恩梁武帝
置
岝㟧山在吳縣西十二里吳王僚葬此山中有寺號思
益梁天監二年置
餘杭山又名四飛山在吳縣西三十里有漢豫章太守
陸烈墳東二里有漢山隂縣令陸寂墳山有白土如玉
甚光潤吳中每年取以充貢號曰石脂亦曰白堊白磰
東三里有夫差義子墳十八所
横山又名據湖山在吳縣西南十六里中有朱植墳及
晉門下侍郎陸雲公墳
鷄籠山在吳縣西三十里以形似鷄籠因名晉太康二
年司空陸玩葬此山掘地得石鳳飛出今鳳凰墩是也
陸玩字君瑶為左僕射蘇峻之難與兄曄隨帝在石頭
城以曄玩吳民之望不敢加逼遷既登公輔嘗歎息謂
賓客曰我為三公是天下無人其謙抑若是疾薨以佐
命之勲特置七十家守墳子納字祖言(訥玩之弟子訥誤也)清操
絶俗不改素業為吳興守至郡不受俸禄征討大都督
謝安詣訥殊無供辦茶果清談而退終尚書令亦葬此
山
昇猶山在吳縣西二十里吳太宰嚭所葬嚭楚伯州犂
之孫楚誅伯州犂奔吳吳以為大夫䜛佞夫差而誅子
胥后句踐滅吳誅嚭以其不忠也
女墳湖在吳縣西北六里越絶書曰夫差小女字幼玉
見父無道輕士重色其國必危遂願與書生韓重為偶
不果結怨而死夫差思痛之金棺銅槨葬閶門外其女
化形而歌曰南山有鳥北山張羅鳥既高飛羅當奈何
志欲從君䜛言孔多悲怨成疾沒身黃坡又趙曄吳越
春秋云闔閭有女哀怨王先食蒸魚乃自殺王痛之厚
葬於閶門外其女化為白鶴舞於吳市千萬人觀之後
陷成湖今號女墳湖流杯亭在女墳湖西二百步闔閭
三月三日泛舟遊賞之處
太湖按漢書志云爾雅九藪曰吳越之間有具區郭璞
云今吳縣西南太湖即震澤也中有包山去縣一百三
十里其山高七十丈周迴四百里下有洞庭穴潜行水
底無所不通號為地脈又有大小二雷山按越絶書曰
太湖周迴三萬六千頃亦曰五湖虞翻云太湖有五道
之别故謂之五湖國語曰吳越戰於五湖在笠澤一湖
耳張勃吳錄云五湖者太湖之别名以其周行五百里
以五湖為名周處風土記曰舜漁澤之所也揚州記曰
太湖一名震澤一名洞庭今湖中包山有石穴其深莫
知其極即十大洞天之第九林屋洞天也洞庭山記曰
洞庭有二穴東南入洞幽邃莫測昔闔閭使令威丈人
尋洞秉燭晝夜而行繼七十日不窮而返啓王曰初入
洞口狹隘傴僂而入約數里忽遇一石室可高二丈常
垂津液内有石牀枕硯石几上有素書三卷持回上於
闔閭不識乃請孔子辯之孔子曰此夏禹之書竝神仙
之事言大道也王又令再入經二十日却返云不似前
也唯上聞風水波濤又有異蟲撓人撲火石燕蝙蝠大
如鳥前去不得丈人姓毛名萇號曰毛公今洞庭有毛
公宅石室并壇存焉
松江一名松陵又名笠澤(闕)越伐吳禦之笠澤
其江之源連接太湖一江東南流五十里入小湖一江
東北二百六十里入於海一江西南流入震澤此三江
之口也咸仲云松容也容裔之貎尚書云三江既入震
澤底定是也晉張翰仕齊王冏在京師見秋風起思松
江鱸魚鱠遂命駕東歸俄而冏敗人皆謂之見機卒葬
横山東五里
唐曹恭王廟在松江恭王太宗第十四子調露元年則
天皇后出為蘇州刺史
百口橋後漢郡人顧訓家有百口五世同居鄉人效之
共議近宅造百口橋以彰孝義也
乘魚橋在交讓瀆郡人丁法海與琴高友善高世不仕
共營東皋之田時歲大稔二人共行田畔忽見一大鯉
魚長可丈餘一角兩足雙翼舞於高田法海試上魚背
静然不動良久遂下請高登魚背乃舉翼飛騰沖天而
去
琴高宅在交讓瀆法海寺西五十步法海寺濟陽丁法
海舍宅所置法海蓋丁令威之裔殿西浮圖下有令威
煉丹井也
皋橋在吳縣北三里有五十步漢議郎皋伯通字奉卿
所居因名伯通卒葬胥門西二百步號伯通墩高士梁
鴻隠居伯通廡下為人賃舂每歸妻為具食舉案齊眉
伯通察而異之曰彼傭能使其妻敬之如此非凡人也
舍於家鴻潜閉門著書十餘篇疾困告主人曰昔延陵
君葬子嬴博之間不歸鄉里慎勿令我子持喪歸去乃
卒伯通等求葬地於吳要離塜傍咸曰要離烈士伯鸞
清高宜令相近葬畢妻子歸扶風
都亭橋夀夢於此置都驛招四方賢客基址見存
炭渚橋吳時海渚通源後沙漲為陸基址見存
定跨橋闔閭於行苑内置游賞之處基址見存
重玄寺梁衛尉卿陸僧瓚天監二年旦暮見住宅有瑞
雲重重覆之遂奏請舍宅為重雲寺臺省誤寫為重玄
時賜大梁廣德重玄寺
乾元寺晉高士戴顒舍宅置乾元初蘇州節度採訪使
鄭桂清書額奉敕依年號為乾元寺
通玄寺吳大帝孫權吳夫人舍宅置晉建興二年郡東
南二百六十里有滬瀆漁人夜見海上光明照水徹天
明日覩二石神像浮水上衆言曰水神也以三牲日祝
迎之像背身泛流而去時郡有信士朱應及東陵寺尼
率衆香花鐘磬入海迎之載入郡城像至通玄寺前諸
寺競爭數百人牽拽不動衆議玄像應居此寺言畢數
人舁試像乃輕舉便登寳殿神驗屢彰光明七日七夜
不絶梁簡文帝制石佛碑曰有迦葉佛維衛佛梵字刻
於像背唐東宫長史陸柬之書碑載初九年則天皇后
遣使送珊瑚鏡一面鉢一副宣賜供養兼改通玄寺為
重雲寺開元五年兼賜金魚字額舊通玄寺移鹽官縣
東四十里鮑郎市其後像失一軀後人造一軀以竝之
龍光寺梁天監二年金紫光禄大夫(闕)舍宅置陸柬
之書額
永定寺梁天監三年蘇州刺史吳郡顧彦先舍宅置陸
鴻漸書額
宴聖寺梁天監三年司徒沈長史吳郡張融舍宅置右
衛翊陸遠書額
禪房寺宋建武元年蘇州刺史張岱舍宅置吳郡陸曾
書額
流水寺吳郡陸襄舍宅置三殿三樓高僧清閑建吳郡
縣令田業伯葉書額
唐慈寺宋建武元年高士將軍舍宅置
朱明寺晉隆安二年郡人朱明孝義立身而家大富與
弟同居弟妻言樹壊欲棄兄異居明知弟意乃以金帛
餘糓盡給與弟唯留空宅忽一夕狂風驟雨悉吹財帛
還歸明宅弟與妻羞見鄉里自盡明乃舍宅為寺號朱
明寺
般若臺晉穆疾何曾置内有水池石橋銅像一軀高一
丈六尺高士戴顒建唐景龍二年有神光現數日不歇
奉敕改神景寺東北有般若橋因寺而名
崇福寺梁天監三年武帝置周朝廢之寳應元年重置
龍興寺則天皇后置御書額八方開元五年再興此寺
刺史張廷珪模勒御書于碑
慈悲寺齊永明二年吳人薛曇舍宅置宋周曇卒遺言
遷其靈柩於殿下
陸卿寺梁庄舍宅置
崇善玉芝二觀竝天監二年置
右館八所
全吳通波龍門臨頓
升羽(帶城橋二百步)烏鵲(在郡南高橋)江風(渴馬港是)夷亭(養魚之亭)
右坊三十六所
通波三讓水浮闔閭
坤維館娃調啁平權
金風南宫通關蓋簮
吳越白賁南記長干
望館曳練萇楚處暑
常縣白華即次甘節
吳渝洊雷義和噬嗑
嘉魚陋燭
已上三十坊在吳縣
遷善旌孝儒教繡衣
太玄黃鸝玉鉉布德
立義孫君青陽建善
從義迎春載耜開水
麗澤釋菜和令(闕)則
南政仲吕必大豸冠
八貂同仁天宫布農
富春循陔
已上三十坊在長洲縣
周太王三子長曰泰伯次曰仲雍次曰季歷季歷賢而
生聖子文王昌昌必有天下故泰伯以天下三讓於季
歷焉周與吳皆后稷之後姓姬氏吳國泰伯在位四十
九年無子弟仲雍立
周繇王在位三十七年(子熊遂立之)
熊遂在位四十九年(子早軫立之)
早軫在位五十九年(子&KR0833;吾立之)
&KR0833;吾在位三十八年(子闕兄夷處立之)
夷處在位三十九年(姪壁羽立之)
壁羽在位三十六年(子齊玄立之)
齊玄在位五十年(子柯盧立之)
柯盧在位二十七年(弟柯轉立之)
柯轉在位二十四年(子嬌夷立之)
嬌夷在位二十四年(姪鴟夷立之)
鴟夷在位三十年(子界嗣立之)
界嗣在位三十五年(子知濟立之)
知濟在位二十七年(子諸樊立之)
餘祭在位十七年(子夷昩立之)
餘昧在位二十一年(子僚立之)
子僚在位十三年(堂弟子光立之)
子光在位二十年(子光諸樊之子殺僚簒位號闔閭子夫差立之)
夫差在位二十三年(為越王句踐所殺國滅)
已上計二十五王治國總六百二十四年
羅城作亞字形周敬王六年丁亥造至今唐乾符三年
丙申凡一千八百九十五年其城南北長十二里東西
九里城中有大河三横四直蘇州名標十望地號六雄
七縣八門皆通水陸郡郭三百餘巷吳長二縣古坊六
十虹橋三百有餘地廣人繁民多殷富古蹤靈跡實異
事後因王郢叛亂羅城乃以重修今姑纂成圖畫以俟
後來者添修矣
遊城南注(張禮)
元祐改元季春戊申明微茂中同出京兆之東南門
唐皇城之安上門也至德二載改為先天門尋復舊
肅宗以禄山國讐惡聞其姓京兆坊里有安字者率
易之續注曰志總序云唐開元元年改雍州為京
兆府以京城為西京天祐元年昭宗東遷降為佑國
軍梁開平元年改府曰大安越二年改軍曰永平後
唐同光元年復為西京晉天福元年改軍曰晉昌漢
乾祐元年改軍曰永興其府名皆仍舊有宋因之故
其南北相值之街亦曰安上
歷興道務本二坊
興道坊在安上門街之西景龍三年改瑶林坊務本
坊在安上門街之東與興道坊相對景龍二年改玉
樓坊景雲元年並復舊二坊之地今為京兆東西門
外之草市餘為民田
由務本西門入聖容院觀薦福寺塔
聖容院蓋唐薦福寺之院也今為二寺寺之浮圖今
正謂之薦福寺塔尚存焉其寺文明元年立謂之大
獻佛寺天授元年改為薦福寺景龍中宫人率出錢
起塔十五層續注曰貞祐乙亥歲塔之纏腰尚存
辛卯遷徙廢蕩殆盡惟磚塔在焉
南行至永樂坊
即横岡之第五爻也今謂之草場坡古場存焉隋宇
文愷城大興以城中有六大岡東西横亘象乾之六
爻故于九二置宫室以當帝王之居九三置百司以
應君子之數九五貴位不欲常人居之故置玄都觀
大興善寺以鎮之玄都觀在崇業坊大興善寺在靖
善坊其岡與永樂坊東西相直長安志云坊東有裴
度宅度欲入朝有張權輿上疏云度名應圖䜟宅據
岡原蓋嘗有人與度作䜟云非衣小兒坦其腹天上
有口被驅逐言度曾討淮西平吳元濟宅據岡原與
興善玄都相連故也
東南至慈恩寺少遲登塔觀唐人留題
寺本隋無漏寺貞觀二十一年高宗在春宫為文德
皇后立為慈恩寺永徽三年沙門玄奘起塔初惟五
層磚表土心效西域窣堵波即袁宏漢記所謂浮圖
祠也長安中摧倒天后及王公施錢重加營建至十
層其云鴈塔者天竺記達嚫國有迦葉佛伽藍穿石
山作塔五層最下一層作鴈形謂之鴈塔蓋此意也
嘉話錄謂張莒及進士第間行慈恩寺因書同年姓
名于塔壁後以為故事按唐登科記有張台無張莒
台于大中十三年崔鉶下及第馮氏引之以為自台
始若以為張莒則台詩已有題名之說焉塔自兵火
之餘止存七層長興中西京留守安重霸再修之判
官王仁裕為之記長安士庶每歲春時遊者道路相
屬熙寧中富民康生遺火經宵不滅而遊人自此衰
矣塔既經焚塗圬皆剝而磚始露焉唐人墨迹於是
畢見今孟郊舒元輿之類尚存至其它不聞於後世
者蓋不可勝數也續注曰正大遷徙寺宇廢毁殆
盡惟一塔儼然塔之東西兩龕唐禇遂良所書聖教
序及唐人題名記碑刻存焉西南一里許有西平郡
王李公晟先廟碑工部侍郎張彧撰建業韓秀弼八
分書字畫歷歷可讀
倚塔下瞰曲江宫殿樂遊燕喜之地皆為野草不覺有
黍離麥秀之感
江以水流屈曲故謂之曲江其深處下不見底司馬
相如賦曰臨曲江之隑洲蓋其地也劇談曰曲江本
秦隑洲唐開元中疏鑿為勝境江故有泉俗謂之漢
武泉又引黃渠之水以漲之泉在江之西旱而禱雨
有應今為濱江農家湮塞然春秋積雨池中猶有水
焉黃渠水出義谷北上少陵原西北流經三像寺鮑
陂之東北今有亭子頭故廵渠亭子也北流入鮑陂
鮑陂隋改曰杜陂以其近杜陵也自鮑陂西北流穿
蓬萊以注之曲江由西北岸直西流經慈恩寺而西
歐陽詹曲江記其略曰茲地循原北峙迴岡旁轉圓
環四匝中成坎窞窙&KR1038;港洞生泉翕源東西三里而
遥南北三里而近崇山濬川鈎結盤護不南不北湛
然中停蕩惡含和厚生蠲疾涵虚抱景氣象澄鮮滌
慮延歡棲神育靈觀此可得其槩矣唐進士新及第
者往往汎舟遊宴于此文宗時曲江宫殿廢十之九
帝因誦杜甫哀江頭之詩慨然有意復升平故事太
和九年𤼵左右神策軍三千人疏濬修紫雲樓彩霞
亭仍勅諸司有力建亭館者官給閒地任營造焉今
遺址尚多存者江水雖涸故道可因若自甫張村引
黃渠水經鮑陂以注曲江則江景可復其舊不然疏
其已塞之泉渟瀦歲月亦可觀矣樂遊原亦田園在
曲江之北即秦宜春院也漢宣帝起樂遊廟因以為
名在唐京城内每歲晦日上已重九士女咸此登賞
袚褉樂遊之南曲江之北新昌坊有青龍寺北枕高
原前對南山為登眺之絶勝賈島所謂行坐見南山
是也
出寺涉黃渠上杏園望芙蓉園西行過杜祁公家廟
杏園與慈恩寺南北相直唐新進士多遊宴於此芙
蓉園在曲江之西南隋離宫也與秦園皆秦宜春下
苑之地園内有池謂之芙蓉池唐之南苑也杜祁公
家廟咸通八年建石室尚存俗曰杜相公讀書堂其
石室曰藏書龕續注曰石室奉安神主之室也
出啓夏門覽南郊百神靈星三壇
啓夏門唐皇城之南門也北當皇城之安上門少西
蓋京城之南凡三門中曰明德門今謂之五門西曰
安化門今為之三門此其東門也三壇在門外西南
二里百神靈星二壇頗毁而圓丘特完南一里有蓮
花村未詳其所以名也續注曰少西北有唐贈戶
部尚書楊貞公瑒廟碑晉公李林甫撰王曾書王敬
從題額次東南有唐相國令狐氏廟碑太和三年劉
禹錫撰并書陳錫篆額楊氏苗裔太和間尚盛人呼
為廟坡楊辛夘遷移後無聞焉
次杜光村
杜光村有義善寺俗謂之杜光寺貞觀十九年建蓋
杜順禪師所生之地順觧華嚴經著法界觀居華嚴
寺證圓寂今肉身在華嚴寺
東南歷仇家庄
庄即唐宦官仇士良别業也士良死籍沒其家後晉
錫晉昌軍節度使安彦威安氏子孫世守之士良墓
碑俱存其南為郭子儀墓西南長孫無忌之墓碑皆
斷仆續注曰撫定後府南趙牛里皓陽觀主李可
貞喬志朴相過語余觀西北有二大碑云是郭氏墓
碑他日往觀其一夀州刺史郭敬之神道碑敬之字
敬之子儀父也以子儀貴贈太保徐國公碑額御題
韓國公苗晉卿撰序蕭華書其一郭氏所尚昇平公
主墓碑書撰姓名失傳
過高望西南行至蕭灌墓讀碑
灌嵩之父也碑乃明皇題額張說為文梁升卿書嵩
墓别葬張曲
由趙村訪章敬寺基經撥川王論弓仁墓
五代周太子太師致仕皇甫玄庄在趙村建隆二年
置墓在村東碑在其庄内章敬寺長安志曰在通化
門外本魚朝恩庄也後為章敬皇后立寺故以為名
殿宇總四千一百三十間分四十八院以曲江亭館
華清宫觀風樓百司行解及將相沒官宅舍給其用
今此基不甚侈且輿志所載地里不同豈四十八院
之一耶論弓仁者吐蕃普贊之族也世相普贊戎言
謂宰相為論因以為氏聖歷三年以所統吐渾七千
帳降唐累有戰功死贈撥川王葬趙村張說為碑今
已毁仆字無存者獨其題額在焉
下勲蔭坡入牛頭寺登長老文公禪堂夜宿寺之南軒
勲蔭坡今牛頭寺之坡也寺即牛頭山第一祖遍照
禪師之居也貞元十一年建内有徐士龍所撰碑太
平興國中改寺曰福昌元豐癸亥長老道文自南方
來居于寺之北堂其南軒為延客之所今有朱公掞
題壁
己酉謁龍堂循清明渠而西至皇子陂徘徊久之
龍堂在牛頭寺之西寺故有龍泉塔院此堂即其地
也泉北有塔俗稱龍堂坡地甚平衍中多植杏謂之
杏花坪見杜詡勝遊錄清明渠隋開皇初引沉水西
北流屈而東流入城當大安坊南街又東流至安樂
坊入京城今其渠自朱坡東南分流水穿杜牧之九
曲池循坡而西經牛頭寺下穿韓符庄西過韋曲至
渠北村西北流入京城皇子陂又在龍堂之西秦葬
皇子於陂起塜塜於陂北原上因以名之隋文帝改
永安坡唐復舊
覽韓鄭郊居至韋曲扣堯夫門上逍遥公讀書臺尋所
謂何將軍山林而不可見因思唐人之居城南者往往
舊蹟湮没無所考求豈勝遺恨哉
韓店即韓昌黎城南雜題及送子符讀書之地今為
里人楊氏所有鑿洞架閣引泉為池穿地得大鳴起
信論碑之上篇鄭谷庄在坡之西今為里人李氏所
有韋曲在韓鄭庄之北堯夫進士韋師錫之字也世
為韋曲人遠祖夐後周時居此蕭然自適與族人處
玄及安定梁曠為放逸之友時人慕其閑素號為逍
遥公明帝貽之詩曰香動秋蘭佩風飄蓮葉衣北史
有傳今其讀書臺儼然屹立逍遥谷則在驪山西南
蓋亦慕夐而名之也杜甫何將軍山林詩有不識南
塘路今知第五橋又曰憶過楊柳渚走馬定昆池今
第五橋在韋曲之西與沈家橋相近定昆池在韋曲
之北楊柳渚今不可考南塘按許潭詩云背嶺枕南
塘其亦在韋曲之左右乎嘗讀唐人詩集岑嘉州有
杜陵别業終南别業而石鼈谷高冠谷皆有其居郎
士元有吳村别業段覺有杜村閒居元微之亦有終
南别業蕭氏有蘭陵里梁升卿有安定庄今皆湮没
謾不可尋蓋不特何將軍山林而已
晩抵申店李氏園亭夜宿祁子虚書舍
申店夾潏水之兩溪李氏名之邵字公材嘗為進士
祁子虛名(闕)人婿也園之東有閣曰秘春北有
小軒曰明月
庚戌子虚邀飲韋氏會景堂及門主人出迓明微以為
不足子虚道其景且誦其詩明微聞之始入其奥
韋氏名宗禮字中伯世為下杜人蓋唐相之裔家失
其譜不知為何房城南諸韋聚處韋曲宜其屬系系
易知然或東眷或西眷或逍遥公或鄭公或東陂公
或龍門公不知其實何房也中伯博學好古葺治園
亭竒花異草中莫不有日與賓客宴遊朝奉郎白序
題其堂曰會景中伯圃中有對金竹其狀與對青相
似長安有此竹者惟處士蘇季明張思道與中伯三
家而已
復相率濟潏水陟神禾原西望香積寺塔原下有樊川
御宿之水交流謂之交水西合於澧北入於渭
長安志曰潏水今名泥水一作坃水自南山流至皇
子陂今潏水不至皇子陂由瓜州村附神禾壍上穿
申店而原愈高鑿原而通深至八九十尺俗謂之坃
河是也瓜洲村之東北原上潏水北岸上尚有川流
故道西北過張王村之東又西北經内家橋又西北
經下杜城過沈家橋杜城之西有丈八溝即杜子美
陪諸公子納涼遇雨之地潏水上原西北流而合御
宿川水是名交水在香積寺之西南香積寺唐永隆
二年建中多石象塔磚中裂院中荒涼人鮮遊者
下原訪劉希古過瓜洲村
劉希古名舜才為進士不第退居申店潏水之隂瓜
洲村俗以為牧之種瓜之地予讀許渾集有和淮南
相公重遊瓜洲别業詩淮南相公杜佑也佑三子師
損式方從郁牧之從郁子也由此考之在佑已有瓜
洲别業則非牧之種瓜地明矣今村南原上有瓜洲
墓豈始有瓜洲人居此而名之耶亦猶長安縣有高
麗曲因高麗人居之而名也
復涉潏水遊范公五居
范公庄本唐岐國杜公佑郊居也門人權德輿為之
記纂敘幽勝極其形容舊史稱佑城南樊川有桂林
亭卉木幽邃佑日與公卿宴集其間元和七年佑以
太保致仕居此式方𫝊又云杜城有别墅亭館林池
為城南之最牧之之賦亦曰予之思歸兮走杜陵之
西道巖曲泉深地平木老隴雲秦樹風高霜早周臺
漢園斜陽衰草其地有九曲池池西有玉釣亭許渾
詩所謂九曲池西望月來池蹟尚存亭則不可考也
又其地有七葉樹每朵七葉因以為名羅隠詩所謂
夏窗七葉連簷暗是也以是求之其景可知矣此庄
向為杜氏所有後歸尚書郎胡拱辰熙寧中侍御史
范巽之買此庄于胡故俗謂之御史庄中有溪柳巖
軒江閣圃堂林館故又謂之五居
東上朱坡憩華巖寺下瞰終南之勝霧巖玉案圭峰紫
閣粲在目前不待足履而盡也
朱坡在御史庄東華寺寺西牧之朱坡三絶句極言
其景華巖寺貞觀中建寺之北原下瞰終南可盡其
勝岑參詩所謂寺南幾千峰峰翠青可掬是也終南
一名太乙一名地肺關中記曰終南太乙左右三百
里内為福地柳宗元碑曰據天之中在都之南西至
於褒斜又西至於隴首以臨於(闕)東至於商顔又東
至於太華以距於關秦末四皓隠於其間後因立廟
唐文宗詔建終南山祠冊為廣惠公圭峰紫閣在祠
之西圭峰下有草堂寺唐僧宗密所居因號圭峰禪
師紫芝之隂即渼陂杜甫詩曰紫閣峰隂即渼陂是
也太乙在祠之東霧巖玉案附麗而列二峰之間有
冰井經暑不消長安歲不藏冰夏則取冰於此紫閣
之東有高觀峪岑參作高冠蔣之竒作高官未知孰
是
已而子虚希古開樽三門寺僧子齊出詩凡七百篇皆
詠寺焉予賞蘇子美詩明微吟唐僧子蘭詩疎鐘搖雨
脚積雨浸雲容之句及讀相國陳公悔把吾廬寄杜城
之言則又知華巖之為勝也酒闌過東閣閣以華巖有
所蔽而登覽勝之真如塔在焉謂之東閣以西有華巖
寺故也今為草堂别院
長安志曰真如塔在華巖寺今其塔在東閣法堂之
北壁間二石記皆唐刻也具載華巖寺始末則華巖
東閣本一寺也不知其後何以隸草堂焉
下閣至澄襟院院引北岩泉水架竹落庭注石盆
徹可挹使人不覺頓忘俗意時子虚希古先歸院之東
元醫之居也予與明微宿焉
澄襟院唐左行僧錄遍覺大師智慧之塔院也碑云
起塔於萬年縣神禾鄉孫村今屬鴻固鄉元醫世為
樊川人其居北倚高坡泉聲泠泠竹隂相接圃中植
花穴洞巖間架閣池上茂林修竹與之隠映真有幽
勝之趣續注曰澄襟院水久涸今為長濱濱巨源
衣鉢院莊則金興定辛巳間尚為元氏之居遷徙後
遂無聞焉近代李構即庄建閣鑿洞立三清像遂呼
為三清閣兵後高竇老奉披雲真人為十方院門人
樊志高盡有元莊典刑雖在盛事則廢
辛亥歷廢延興寺過夏侯村王白二庄林泉
延興寺在楊萬坡斷碑遺址瓦礫遍地興廢之由無
可考今為里人劉氏所有竹木森蔚泉流清淺景勝
元醫之居但不葺治耳駙馬都尉王銑林泉在延興
寺之東與朝奉郎白序為隣王氏林泉久不治白字
聖均莊有揮金堂順年堂疑夢室醉吟菴翠屏閣寒
泉亭辛夷亭桂嵓亭今為王員外家所有
東次杜曲前瞻杜固盤桓移時
唐史稱杜正倫與城南諸杜素遠求通譜不許銜之
世傳杜固有王氣諸杜居之衣冠世美及正倫執政
建言鑿杜固通水以利人既鑿川流如血閱十日方
止自是南杜稍不顯居杜固者謂之南杜以北有杜
曲故也杜固今謂之杜坡所鑿之處崖塹尚存俗曰
馬塴崖或曰鳳凰嘴不知何謂也杜氏世葬少陵原
司馬村之西南杜甫嘗稱杜曲諸生少陵野老正謂
杜曲少陵相近故也甫為晉征南將軍預之後預玄
孫某隨宋武帝南遷遂為襄陽人甫曾祖某為鞏令
又徙河南宋孫洙為甫𫝊以牧之為甫族孫蓋同出
於預也是甫乃城南諸杜之裔耳然唐宰相世系不
載不知何故俟再考之
越姜堡至興教寺上玉峰軒南望龍池廢寺
興教寺總章二年建有三藏玄奘慈恩西明三塔寺
倚北岡南對玉案峰元豐中知京兆龍圖李公登眺
於斯命僧創軒是名玉峰擢明年令陳正舉為之記
龍池寺直玉案山之北續注曰興教寺開成四年
沙門令總載修三藏塔銘屯田郎中兼侍御史劉軻
撰慈恩塔銘太子左庶子御史中丞李宏度撰西明
塔銘貢士宋復撰三藏塔奠中差大右慈恩左西明
差小殿宇法制精密莊嚴
過塔院抵韋趙覽牛相公樊鄉郊居
塔院者京兆開元寺福昌塔之莊也俗謂之塔院修
竹喬林森結參天池臺廢基頗多不知在唐為誰氏
業俗𫝊國初狂人李琰居之琰誅沒官後福昌塔成
賜之為常住韋趙村有牛相僧孺郊居子孫尚有存
者僧孺八世祖某隋封竒章公長安城南下杜樊鄉
有賜田數頃書千卷僧孺居之依以為學後為相與
李德裕相惡門生故吏各相為黨先是泓沙相德裕
宅為玉碗僧孺宅為金杯且云金毁可作他器玉毁
不復用矣其言果驗然唐史傳方技者不載其事其
亦闕文乎
迺登少陵原西過司馬村穿三像院尋舊路暮歸孫君
中復之廬
長安志云少陵原南接終南山北直滻水本為鳳棲
原漢許后葬少陵在司馬村之東因即其地呼少陵
原杜牧之自志云葬少陵司馬村柳宗元志伯妣墓
曰墓萬年之少陵原實鳳棲原也原脈起自南山曲
原西北岡阜相連纍纍不斷凡五十里然則鳳栖少
陵其實一本因地異名耳漢總謂之洪固原今萬年
縣有洪固鄉司馬村今在長安城之東南少陵在村
之東北則滻水在東非在北矣少陵東接豐梁原或
作鳳涼原滻水出焉東北對白鹿原荆谷水出焉二
水合流入渭杜甫詩所云天高素滻原是也少陵之
東岡下即滻水之西岸其地有泉舊𫝊有犢跑鳴而
泉出今謂之鳴犢鎮三像寺開元中建背倚北原高
數百尺始寺依原刻三大佛故名又云開元末為武
惠妃建武氏墓在鳳棲原長興坊與寺亦相近中復
田家子今為進士
壬子渡潏水而南上原觀乾湫憩塗山寺望翠微百塔
子虚約遊五臺而與僕夫負行李者相失遂飲于御宿
川之王渠醉還申店幾半夜矣
乾湫在神禾原皇甫村之東舊傳有龍移去南山炭
谷原之湫水遂涸故謂之乾湫炭谷之水遂著靈異
歷代崇為太乙湫或曰炭谷本太乙谷土人語急連
呼之耳續注曰塗山寺在皇甫村神禾原之東南
舊傳皇甫村有三社曰鸞駕坪(闕)及廢栖真觀
翠微寺在終南山上本太和宫武德八年建貞觀十
年廢廿年太宗厭禁内煩熱命將作大匠閻立本再
葺改為翠華宫元和元年廢為翠微寺杜甫詩曰雲
薄翠微寺則元和之前固已謂之寺矣百塔在梗梓
谷口唐信行禪師塔院今謂之興教寺唐裵行儉妻
厙狄氏嘗讀信行集錄及歿遷窆於終南山鴟號
堆信行塔之後由是異信行者往往歸葬於此今小
塔纍纍相比因謂之百塔塔東為石鼈谷廣惠神祠
在焉西為豹林谷种放隠居之地放居今為女冠所
有蘇季明松門亦在其西而董村寺翠微寺下院也
又在其西自董村西行幾十里曰豐德寺豐德長老
所居今其寺猶有僧焉南五臺者曰觀音曰靈應曰
文殊曰普賢曰現身皆山峰卓立故名五臺圓光寺
王建集為靈應臺寺陸長源辯疑志為慧光寺韓渥
集為神光寺今謂之圓光寺五臺之北有留村數寺
皆下院也御宿川按揚雄傳曰武帝開上林南院至
宜春鼎湖昆吾傍南山而西至長楊五柞北繞黃山
瀕渭而東遊觀則止宿其中故曰御宿大抵樊川御
宿皆上林苑地也
癸丑詣張思道循原而東詣蓮花洞經裵相舊居越幽
州庄上道安洞抵炭谷既行小雨而還復尋會景堂清
談終日
思道唐學士鷟之後居潏水之隂好讀書善屬文雅
麗有祖風自思道之居東行五六里直樊川之上倚
神禾原有洞曰蓮花舊為村人鄭氏之業鄭氏遠祖
乾曜尚明皇之女臨晉公主杜甫詩有宴鄭駙馬洞
中云主家隂洞細煙霧宜即此地也自洞東行三四
里為唐裵相國郊居林泉之勝亦樊川之亞今為鄱
陽沈思之居又南行三里至幽州庄李氏林亭李氏
燕人也故以幽州名泉竹之盛過沈庄矣南行四里
至道安洞今為尼院院中起小塔西倚高崖東眺樊
南之景舉目可盡又南行七八里至炭谷自谷口穿
雲渡水躡亂石冒懸崖行十餘里數峰聳削蹬道之
半有司馬温公隸書二十八字曰登山有道徐行則
不困擇平穏之地而置足則不跌人莫不知之鮮能
慎谷前太乙觀有希夷先生所撰碑觀南為故處士
雷蕳夫隠居之地
甲寅北歸及内家橋子虚别焉子與明微自翠臺庄由
天門街上畢原西望三會寺定昆池迤邐入明德門
内家橋今名也或曰雷家或曰能家皆姓也橋之西
又有沈家橋第五橋亦以姓名羅隠城南雜感詩有
賴家橋上潏河邊之句似當以能為是翠臺庄不知
其所以庄之前有南北大路俗曰天門界北直京城
之明德門皇城之朱雀門宫城之承天門則界當為
街俗呼之訛耳許渾有天門街望之詩可據天門街
當畢原之中長安志曰少陵原西入長安縣界五里
蓋畢原也志誤以為少陵西望三會寺寺邊有大塜
世傳為周穆王陵北有池舊與昆明池相通唐為放
生池有臺俗曰迦葉佛說法臺而傳記以為蒼頡造
書臺景龍中中宗幸三會寺與羣臣賦詩上官倢伃
所謂釋子談經處軒臣刻字留是也定昆池安樂公
主之西庄也在京城之延平門外景龍初命司農卿
趙履温將作少監楊務廉為園鑿沼延十數里時號
定昆中宗臨幸與羣臣賦詩
歷延祚光行道德永達四坊之起至崇業坊覽玄都觀
之遺基過岡論唐昌觀故事
唐昌觀又曰唐興觀在安業坊玄都觀北中有玉蘂
花元和中有仙子來觀嚴休父元稹輩俱有倡和
既而北行數里入含光門而歸焉實閏月十六也
城南之景有聞其名而失其地者有具其名得其地
而不知其所以者有見於近世而未著於前代者若
牛頭寺碑隂記永清公主庄長安志載沙城鎮薛據
南山别業羅隠雜感詩有景星觀姚家園葉家林聞
其名而失其地者也翠臺庄高望樓公主浮圖温國
塔朱坡具其名得其地而不得其所以者也楊舍人
庄唯釋院神禾少陵兩原三清觀塗山寺陳氏昆仲
報德廬劉翔集之濛溪劉子衷之樊谿五臺僧墳院
見於近世而未著於前代者故皆略之以俟再考至
於名蹟可據而暴于人之耳目者皆得以詳書焉
北戶錄(段公路)
通犀
通犀置大霧重露下終不沾濡又堪辨毒藥酒藥酒生
沫若貯米飼鷄鷄見輒驚散一呼為駭鷄犀或中毒箭
刺于創中立愈蓋犀食百毒棘刺故也
孔雀媒
雷羅數州收孔雀雛養之使極馴擾致於山野間以物
絆足傍施羅網伺野孔雀至則倒網掩之無遺一說孔
雀不疋偶但音影相接便有孕如白鶂雌雄相視則孕
或曰雄鳴上風雌鳴下風亦孕見博物志宋紀曰孝武
大明五年有獻白孔雀為瑞者愚按說文曰率鳥者繫
生鳥以來之名曰㘥字林音由今獵師有㘥也淮南萬畢
術曰鷄鵂致鳥注云取鷄鵂拆其大羽絆其兩足以為
媒博物志又云鵂鶹一名鷄鵂
鷓鴣
衡州南靈鷓鴣解嶺南野葛諸菌毒及辟温瘴又一名
樢(音述)多對啼廣志言鷓鴣鳴云但南不北古今注云其
名自呼南越志云其鳴自號杜薄州食之亡厲惟本草
說鳴云鉤輈格磔(竹客反)
鸚鵡瘴
廣之南新勤春十州呼為南道多鸚鵡凡養之俗忌以
手頻觸其背犯者即多病顫而卒土人謂為鸚鵡瘴愚
親驗之
赤白吉了
普寧有廉州民𫉬赤白吉了各一頭獻于刺史者其赤
者尋卒白者久而能言
緋猨
公路咸通十年往高凉程次青山鎮其山多猿有黃緋
者緋者絶大毛彩殷鮮真謂竒獸夫猨則狙玃猱狖之
類其色多𫝊青白玄黃而已今則豈可窮其族類與其
猨能伏鼠多羣行猨善啼者其音凄入肝脾方知當一
部鼓吹豈獨鼃聲然哉
蚺蛇牙
蚺蛇大者長十餘丈圍可七八尺多在樹上候麞鹿過
者吸而吞之至鹿消即纏大樹上出其頭角乃不復動
土人伺之以竹籖籖煞之取其膽也故南裔異物志曰
蚺蛇牙長六七寸土人尤重之云辟不祥利遠行賣一
枚直牛數頭
紅蛇
公路至雷州對岸倚舟候風勢見羣小兒簇二巨蛇各
長丈餘一如孔雀尾毛色金翠奪目一如真紅色鮮明
若血又有十餘頭白蛇前後相次若導從俱入一榕藤
竅内竟不復去故知蛇有草木水土四種其類不可窮
也又歸化縣有兩頭蛇南越志云無毒蠻人餌之兼名
苑云兩頭蛇一名越王約髮俗占見之不祥然論衡引
楚相孫叔敖事者何也會叢又云渾夕之山有蛇一首
兩身名曰肥遺見則大旱管子曰固水之精名曰蟡(音威)
一頭兩身以其名呼之可使取魚鱉
蛤蚧
蛤蚧首如蟾蜍背綠色上有黃斑點若古錦文長尺餘
尾絶短其族則守宮蜥蜴蝘蜓多居古木竅間自呼其
名聲絶大又有十二時亦其類也大者一尺尾長于身
傳云自旦至暮變十二般色傷人必死愚嘗獲一枚閉
于籠中玩之止見變黃褐赤黑四色
紅蟹殼
儋州出紅蟹大小殼上多作十二點深臙脂色其殼與
虎蟹堪作疊子按蟹一名蛫(音詭)廣雅云雄曰蜋螘雌曰
博帶抱朴子又云山中辰日稱無腸公子蟹也古今注
云小蟹一名長卿廣志云鋪(音脯)小蟹大如貨錢又蟹奴
如榆莢在其腹中生死不相離山海經載千里蟹洞冥
記有貢百足蟹長九尺四螯者今恩州又出石蟹
蛺蝶枝
公路南行歷懸藤峽維舟飲水覩巖側有一木五綵初
謂丹青之樹因命僮僕采之頃獲一枝尚綴軟蝶凡二
十餘箇有翠紺縷者金眼者丁香服者紫斑眼黑花者
黃白者緋脈者大如蝙蝠者小如榆莢者愚因登岸視
乃知木葉化焉是知蝶生江南柑橘樹蠧變為蛺蝶鳥
足之葉為蝴蝶皆造化使然非虚語也又會要云大食
國西鄰大海嘗遣人乘船經八年未極西岸中有一方
石石上有樹榦赤葉青樹生小兒長六七寸見人皆笑
動其手脚若著樹枝其使摘取一枝小兒即死異苑大
元中汝南人入山伐木見一竹中央蛇形已成上枝葉
如故吳郡桐廬民嘗伐余遺竹一宿見雉頭頸盡就身
猶未化此亦竹為蛇蛇為雉也
紅蝙蝠
紅蝙蝠出隴州背深紅色惟翼脈淺黑多雙伏紅蕉花
間採者若獲其一則一不去南人收為媚藥王子年拾
遺云有五色蝙蝠異物志鼉蝨魚因風入空木而化為
蝙蝠靈枝圖說曰蝙蝠服之夀萬歲又媚藥載軟金鳥
辟寒金龍子布糓脚脛骨鵲腦砂䅗莖草&KR2792;草左行草
獨未見錄紅蝙蝠處豈闕載乎又有無風獨搖草男女
帶之相媚又陳藏器云榼子蔓生取子中仁帶于衣令
人有媚多迷人
金龜子
金龜甲蟲也五六月生于草蔓上大於榆莢細視之真金
帖龜子行則成雙其蟲死金色隨滅如螢光也南人收
以養粉云與汞粉相宜
乳宂魚
金義之西南有山曰盤龍山有乳洞乳洞有金沙龍盤
魚皆四足修尾丹腹狀若守宫游泳水濱人莫敢犯按
御覽云龍蟠山有石洞洞中小水水有四足魚皆如龍
形人殺之即風雨也然唐韻云鰨魚各四足山海經云
人魚如䱱(音啼)魚四脚出丹洛二水有鯢大者謂之鰕(音啼)
爾雅注鯢似鮎四足聲似小兒但未見言其可致風雨
耳公路因思道書說五頭魚三足麂皆神化所致不可
以類而推也若以魚之異者則澧水之魚名朱鱉六足
有珠又歷澗潭有五色魚又丹水出丹魚割肉以塗足
下則可步履水上又翔法師云鮆(音薺)魚一首十身博物
志云金魚腦中有麩金出功婆塞江又吳王食鱠有餘
棄江中為魚今名吳王鱠餘者長數寸又魏武四時食
制曰望魚側如刀可以割草出豫章白髮魚戴髮形如
婦人白肥無鱗出滇池又郭延生述征記云城陽縣南
堯母慶都墓廟前一池魚頭間有印文謂之印頰魚非
告祠者捕不得又臨海異物志云䱼魚如指長七八寸
但有脊骨曝作燭極有光明又比目魚一名鰈(音榻)一名
&KR0008;沈懷遠南越志謂之板魚亦曰左介介亦作䰺吳都
賦云雙則比目片則王餘異物志南方鏡魚圓如鏡也
又異苑云䱤(音陷)魚凡諸魚欲産䱤魚輒以頭衝其腹世
謂衆魚之生母又臨海水土異物志鹿魚頭上有兩角
如鹿又云鯪(閭蒸反)魚腹背有刺如三角菱又神異經黃
公魚長七八尺狀如醴魚以烏梅三七煑之即熟食之
無鯁
魚種
南海諸郡人至八九月於池塘間采魚子著草上懸於
竈煙上至二月春雷𤼵時却收草浸于池塘間旬日内
如蝦䗫子狀鬻于市號魚種育池塘間一年内可供口
腹也愚按陶朱公養魚經曰朱公謂威王治生之法有
五水畜第一水畜魚也又拂菻國有羊羔生于土中然
其臍與地連割之則死惟人著甲走馬擊鼓駭之其羔
驚鳴而臍絶便逐草矣博物志云取鱉挫如棋搗赤莧
汁和令厚以茅苞之六月中投於池澤間經旬臠臠
成鼈也
水母
水母一名蚱一名石鏡南人治而食之云性熱偏療河
魚疾也
蚊母扇
端新州有鳥類青鯢而嘴大常在池塘間捕魚而食每
作一聲則有蚊子羣出其口按爾雅曰鷏鳥似烏而大
廣志云蚊母此鳥吐出蚊也土人云其翅堪為扇惟辟
蚊子與陳藏器說同又云塞北有䖟母草嶺南有䖟母木
南越志云古度樹一呼䢷子南人號曰秺(日亞反)不華而
實實從木皮中出如綴珠璫其實大如櫻桃黃即可食
過則實中化蛾飛出亦有為蚊子者
鵝毛被
鵝毛被邕之南有酋豪多熟鵝毛為被如稻畦衲之其
温軟不下綿絮也
紅蝦杯
紅蝦出潮州潘州南邑縣大者長二尺土人多理為杯
王子年拾遺記云大蝦長一尺鬚可為簮洞冥記載鬚杖
兼名苑云廣州獻蝦頭杯簡文將盛酒無故自躍乃不
復用愚又按毛詩義其大者有一尺六七寸今九真交
趾以為杯盤實竒物也
鷄毛筆
番禺諸郡多以羊毛毫為筆韶州擇鷄毛為筆亦有圓
如錐方如鑿可抄寫細字者昔溪源有鴨毛筆以山鷄
毛雀雉毛間之五色可愛筆有豐狐之毫(博子云漢末筆)虎僕
之毛(博物似豹毛可為筆)䖮蛉鼠毛(廣志可以為筆)鼠鬚(均州出)羖䍽羊毛
(卭州取腋族毛)麝毛貍毛(鄭虔云貍毛筆)鹿毛馬毛羊鬚(陶隱居燒丹封鼎際用羊)
(鬚筆)胎髮(姬玄以小兒髮為筆之鄭虔云蕭祭酒常用)龍筯(拾遺記)為之然未若
兔毫
雞卵卜
邕州之南有善行術者取鷄卵墨畫祝而煑之剖為二
片以驗其黃然後決嫌疑定禍福言如響答據此乃古
法也神仙傳曰人有病就茅君請福煑鷄子十枚以内
帳中須臾茅君擲出中無黃者病多愈有黃者不愈常
以此為候愚又見卜者流雜書傳虎卜紫姑卜牛蹄卜
灼骨卜鳥卜雖不法於蓍龜亦有可稱者
鷄骨卜
南方逐除夜及將發船皆殺鷄擇骨為卜傳古法也卜
占即以肉祠船神呼為孟公孟姥其來尚矣按梁簡文
船神記云船神名馮耳五行書云下船三拜三呼其名
除百忌又呼為孟公孟姥劉思真云玄冥為水官死為
水神冥孟聲相似又云孟公父名㥽母名衣孟姥父名
板母云履或云冥父冥姥因玄冥也
象鼻炙
廣之屬城循州雷州皆産黑象牙小而紅土人捕之爭
食其鼻云肥脆偏堪為炙愚按象有十二肉陳藏器云
惟鼻是其本肉諸即雜肉梁翔法師云象一名伽那古
訓云象孕子五歲始生
鵝毛脡
恩州出鵝毛脡乃鹽藏其味絶美其細如針郭義恭云
小魚一斤千頭未之過也
桄榔炙
桄榔莖葉與波斯棗古散(古散堪為拄杖)椰子檳榔小異其水
如莎樹皮釀木皮出麫可食洛陽伽藍記云昭儀寺有
酒樹麫木得非桄榔乎其心為炙滋腴極美
紅鹽
恩州有鹽場出紅鹽色如絳雪驗之即由煎時染成差可愛也
鄭公虔云琴湖池桃花鹽色如桃花隨月盈縮在張掖
西北按鹽有赤鹽紫鹽黑鹽青鹽黃鹽亦有如虎如印
如繖如石如水晶狀者
米䴵
廣州南尚米䴵合生熟粉為之白薄而軟按劉孝威謝
官賜交州米䴵四百屈詳其言屈豈今之數乎且前朝
短書雜說有呼食為頭(晉元帝謝賜功德淨饌一頭又謝齎功德食一頭又劉孝威謝)
(賜果食一頭)以魚為㪷(梁科律生魚若干斗)茗為薄為夾(温貢茗二百尺薄又梁科)
(律薄茗千夾云云)筆為雙為床為枝(搜神記益州西神祠祈禱者持一雙筆南朝呼筆四)
(管為一床梁簡文帝答書云乍置筆床又云寫書筆一枝一萬字)墨為螺為丸為枚(陸云)
(以兄送墨二螺梁科律御墨一量十二丸蔡質漢官儀曰尚書令僕丞郎月賜隃麋大墨一枚小墨一枚)紙
為番錦為兩(王佐云錦二兩)衣為裁(陸緯謝安城王楚越衣二裁沈約有謝葛衫裁也)
袈裟為緣(簡文帝云蒙惠袈裟一緣)奴為頭(簡文帝書言安城王餉胡子一頭)麝為
子蠟為䴵(麝香如干子蠟如干䴵齊建武四年事)㯽榔為口胡桃為子(陸陲)
(謝安成王賜檳榔一千口并胡桃一千子)其事不可備論
睡菜
睡菜五六月生田塘中葉類茨菰根如藕梢土人採根
為鹽葅或曰食之好睡郭子横云五味草食之不使人
睡亦名却睡草
水韭
水韭生於池塘中葉似薤得非龍瓜韭乎字林云簽(音嚴)
水中野韭也又荶(音吟)見字林似蒜生水中
蕹菜
蕹菜葉如柳三月生陳藏器云主解胡蔓草毒胡蔓即
野葛也愚按廣之菜有掉(辛葉也)東風(味如酪香氣似馬蘭)蕊(音戢蜀人)
(所謂葅者)荺(音晶&KR1856;茨苖也)之類無足竒者吳志孫皓時有蕒(音買)菜
晉安帝義熙二年有苦蕒菜生揚州國初建達國獻佛
土菜泥婆羅國獻波稜菜
斑皮竹笋
湘源縣十二月食斑皮竹笋諸笋無以及之吳錄云馬
援至荔浦見冬笋名曰苞笋博物志曰斑皮竹堯女以
涕揮竹竹盡斑也爾雅曰笋竹之萌說文曰笋竹胎詩
疏義笋皆四月生巴竹笋生八月篃(音媚)竹笋冬夏生永
嘉記含墮竹笋六月生愚按山海經竹生花其年便枯
六十年一易根必結實而枯死實落土復生六年還成
町也竹譜曰䈙必六十年復亦六年是也南中有以竹
為刀錯子者如少鈍復以漿水洗之如初廣州記云石
林竹勁利削為刀切截象皮如截草也愚聞貞元五年
番禺有海戶犯鹽禁避罪羅浮山入至第十三嶺遇巨
竹百丈萬竿竹圍二十一尺有三十九節節長二丈海
戶因破之為篾會罷吏捕逐遂挈而歸時有軍人獲一
篾以為竒貨後獻于刺史李復復命陸子羽圖而記之
許氏說文有長節竹謂之䇗(音鍾)得非羅浮山龍鍾之義
乎
無核荔枝
南方果之美者有荔枝梧州火山者夏初先熟而味少
劣其高潘者最佳五六月方熟有無核類鷄卵大者其
肪瑩白不減水晶性熱液甘乃竒實也
變柑
新州出變柑有苞大於升者且皮薄如洞庭之橘餘柑
之所弗及傳云移植不百里形味俱變因以為名亦如
踰淮為枳乃水土異也
橄欖子
八九月熟其大如棗廣志云有大如鷄子者有野生者
高不可梯但刻其根方數寸許入鹽于中子皆落矣今
高凉有銀坑橄欖子細長味美於諸郡産者其價亦貴
陳藏器云其木主䲅魚毒此木作檝撥著䲅魚皆浮出
山橘子
冬熟有大如土瓜者次如彈丸者皮薄下氣普寧多有
之
山胡桃
山胡桃皮厚底平狀如檳榔
白楊梅
楊梅葉如龍眼樹冬青一名朹(音求)潘州有白色者甜而
絶大
偏核桃
占卑國出偏核桃形如半月狀波斯人取食之絶香美
紅梅
嶺南之梅小於江左居人采之雜以朱槿花和鹽曝之
梅為槿花所染其色可愛又有選大梅刻鏤瓶罐結帶
之類取棹汁漬之(棹木葉汁)亦甚甘脆
五色籐筌蹄
瓊州出五色藤合子書囊之類細于錦綺亦藤工之妙
手也新州作五色藤筌臺皆一時之精絶者梁劉孝儀
謝太子五色藤筌蹄一枚云炎州采藤麗窮綺褥得非
筌臺與蹄語訛歟
香皮紙
羅州多箋香樹身如柜柳皮堪搗紙土人號為香皮紙
抱木屧
抱木産水中葉細如檜其身堅類栢惟根軟不中刀鋸
今潮州新州多刳之為屧
紅藤簟
瓊州出紅簟一呼為笙或謂之蘧蒢亦謂之行唐其色
殷紅瑩而不垢
方竹杖
澄州産方竹體如削成勁挺堪為杖亦不讓張騫笻竹
杖也其隔州亦出大者數丈又海晏(地名)出蘆堪為拄杖
高潘州出千歲蕨拄杖之類甚多更有疎節竹(五六尺一節)
僧道多以為杖又按王最云溱州通竹直上無節空心
也
山花臙脂
山花叢生端州山崦間多有之其葉類藍其花似蓼正
月開花土人採含苞者賣之用為臙脂粉或持染帛其
紅不下藍花又鄭公虔云石榴花堪作臙脂
鶴子草
鶴子草蔓花也當夏開南人云是媚草甚神可比懷子
夢芝采之曝乾以代面靨形如飛鶴狀翅羽嘴距無不
畢備亦草之竒者草蔓延春生雙蟲常食其葉土人收
於奩粉間餉之如養蠶諸蟲老不食而蜕為蝶女子佩
之如細鳥皮號為細蝶郭子横記勒畢獻細鳥以方尺
玉籠盛數百形大如蠅狀如鸚鵡聲聞數百里間如黃
鵠也國人以此為候日晷亦曰候日蟲帝得之旬日飛
盡明年有細鳥集於帷帟或襲人衣袖因名禪衣宫内
嬪御有鳥集其衣者輒蒙愛幸至武帝末稍稍自死人
服其皮者多為丈夫所媚余訪花子事如面光眉翠月
黃星靨其來尚矣然事有相類者見拾遺引孫和悦鄧
夫人嘗置膝上和月下舞水晶如意誤傷夫人頰流血
染袴和自䑛瘡太醫曰獺髓雜玉及琥珀屑當滅痕和
乃作膏琥珀太多痕未滅而頰有赤點細視之更益其
妍諸嬖要寵者以丹青點頰而後進幸一說上官昭容
自製花子以掩黯處
越王竹
嚴州産越王竹根於石上狀若荻枝高尺餘土人用代
酒籌次有沙筯産于海島間其心若骨可為籌筯凡欲
采者須輕步從之不爾聞人行聲則縮入沙中不可取
陳藏器云越王餘算味醎生南海長尺許
無名花
廣州之南數百里有蔓草生吐一葉白花片大如掌初
夏開徧問土人莫有知者
指甲花
花細白絶芳香番人重之未詳其名又弭&KR0662;耶花白茉
莉花(紅者不香)皆波斯移植夏中如金錢花也本出外國大
同二年始來中土又扶南傳曰頓遜國有區撥花葉逆
花致祭花摩夷花唐初罽賓國獻俱佛頭花伽失不國
獻泥樓鉢羅花皆中國所無者
相思子
相思子有蔓生者與龍腦相宜能令香不耗干寳搜神
記云大夫韓馮妻美宋康王奪之馮自殺妻自投臺下
死王怒令冡相望宿昔有文梓木生二冡之端根交于
下枝錯其上宋王哀之因號其木曰相思樹
睡蓮
睡蓮葉如荇而大沉於水面其花布葉數重凡五種色
當夏晝開夜縮入水底晝復出也與夢草晝入地夜即
復出一何背哉
說郛卷六十三上
說郛卷六十三下元陶宗儀撰
湖山勝槩(泗水潜夫)
南山路
自豐樂樓南至暗門錢湖門外入赤山烟霞石屋止
南高峰方家峪大小麥嶺並附于此
豐樂樓
舊為衆樂亭又改聳翠樓政和中改今名淳祐間趙
京尹與籌重建宏麗為湖山冠又甃月池立秋千梭
門植花木構數亭春時遊人繁盛舊為酒肆後以學
館致争但為朝紳同年會拜鄉會之地
湖堂
舊在聳翠樓側又有集賢亭今並不存
吕洞賓祠
舊傳洞賓嘗至此
靈芝崇福寺
錢王故苑以芝生其間捨以為寺故名靈芝高宗孝
宗嘗到凡四臨幸有浮碧軒依光堂亦為新進士會
拜題名之地
顯應觀
祀磁州神崔府君六月六日生朝遊人甚盛咸淳間
改昭應今歸靈芝寺舊有蕭照山水及蘇漢臣畫壁
今不復存矣
楊郡王府上船亭聚景園(詳見御園門)
靈應堂(俗呼包道堂)寳蓮院
紫霄宫廨院寳成院(舊名釋伽)
興福院永隆院
慧光尼菴(張循王府)省馬院船步(内有正覺超化二院)
長橋妙净院
寳德寺
楊和王重建充三衙建聖節道場
希夷道堂
劉蓑衣建于南屏園左今移于此
真珠園
有真珠泉高寒堂杏堂水心亭御港曾經臨幸今歸
張循王府
南園
中興後所剏光宗朝賜平原郡王韓侂胄陸放翁為
記後復歸御前改名慶樂賜嗣榮王與苪又改勝景
有許閒堂和容射廳寒碧臺藏春門凌風閣西湖洞
天歸耕莊清芳堂歲寒堂夾芳豁望矜春鮮霞忘機
照香堆錦遠塵幽翠紅香多稼晩節香等亭秀石為
山内作十樣錦亭并射圃流杯等處弁陽翁詩云清
芳堂下千株桂猶是韓家舊賜園白髮老翁和淚說
百年中見兩平原又云舊事凄涼尚可尋斷碑空卧
草深人凌風閣下槎牙樹當日人疑是水沉
雷峰顯嚴院
郡人雷氏所居故名雷峰錢王妃建寺築塔名王妃
塔或云地産黃皮遂譌為黃皮塔山頂有通玄亭望
湖樓
普寧寺(又名白蓮有鐡塔一石塔二)雲濤觀
淨相院
舊名瑞相有無盡意閣娛客軒一段竒軒幽深可喜
今皆不存
上清宫
葛仙鍊丹舊址道士胡瑩微祖築菴鄭丞相清之曾
此讀書淳祐中重建賜今額理宗御書清净道院
甘園
内侍甘昪園又名湖曲曾經臨幸至今有御愛松望
湖亭小蓬萊西湖曲曲後歸趙觀文又歸謝節使弁
陽翁詩云小小蓬萊在水中乾淳舊賞有遺蹤園林
幾換東風主留得庭前御愛松
御船坊(理宗御舟在焉)
净慈報恩光孝禪寺
孝宗常臨幸山曰南屏有慧日峰舊名慧日永明太
宗賜夀寧院額孝宗御書慧日閣有千佛閣五百羅
漢堂理宗御書華嚴法界正徧知閣等額梁貞明大
鐵鍋存焉畫壁作五十三參等寺後菴宇甚幽大抵
規模與靈隠相若故二寺號南北山之最東坡詩云
卧聞禪老入南山净掃風塵五百間其弘壯自昔已
然今益侈大矣
南山昭慶院惠照寺(後為齋宫今歸净慈)
南屏御園(正對南屏又名翠芳)
南屏興教寺
舊名善慶有齊雲亭清曠樓米元章書琴臺及唐人
磨崖八分家人卦中庸樂記篇後人于石傍刊右司
馬温公書六字其實非也
廣法院(齊王功德院有清曠亭)法因院(景獻太子殯所有古鐵塔錢王井)
寳林院(莊文太子殯所舊名總持有可賦軒)
赤山殯宫
舊瑞龍寺後為安穆成公慈懿恭淑四后殯所今為
熾盛光寺
修吉寺(舊瑞龍寺移于此有西湖竒艷)正濟寺(又名普門)
法雨寺(舊名水心)安福寺
極樂尼寺
高麗寺
舊名惠因寺湖山間惟此寺無勅額元豐間高麗王
子僧統義天入貢學賢首教于此因施金建華嚴閣
有易菴期懴堂皇姑成國公主殯所
玉岑山
惠因橋(秦少游龍井記游所謂濯足于惠因澗即此)
廣果寺開化尼寺
六通慈德院(舊名惠德塔)法興寺
保福院長耳相院(舊名法相)
定光菴(有定光泉)永慶院
延長真如院延夀山
净梵院(舊名瑞峰)崇教院
石屋洞
大仁院有石菴天成石羅漢其洞後又一洞名蝙蝠
洞
水樂洞
院名西關淨化即滿覺院山孝宗時賜李隶慈明殿
賜楊郡王後歸賈平章山石竒秀中一洞嵌空有聲
以此得名有聲在堂界堂愛此留照獨喜玉淵潄石
宜晩上下四方之宇諸亭及金蓮池
滿覺院
舊名圓興今在水樂洞嶺旁
石佛接待菴
烟霞洞
清修院有象鼻石佛手巖石羅漢東坡留題等
歸雲菴
寧宗時水菴清禪師坐禪石窟中聞南峰鐘鳴遂大
悟今改永興菴
關真人道院小龍井(井側有龍王祠)
南高峰塔
榮國寺有白龍祠五顯祠險峻甚於北峰中有墜石
相傳云昔有道者鎮魔于此又有潁川泉
方家峪
自方家峪至冷泉峪慈雲嶺泥路嘉會門外至大慈
山龍山
遇真道院悟真道院
崇真道院廣教院(號小南屏)
褒親崇夀寺
在鳳皇山劉貴妃功德有鳳凰泉瑞應泉松雲亭觀
音洞筆架池偃松交枝檜三門有陳公儲畫龍甚竒
西蓮瑞相院(黃貴妃功德)地藏尼寺
慈光尼寺(張府功德)廣慈院(舊名廣福)
寳藏院(有烏龍井錢武肅廟碑今錢氏五王廟在焉)
寧親廣福院(陳淑妃香火院雖小而幽邃可喜)
福全尼寺廣嚴院(舊名妙嚴有徐正節墓)
净教院(蔡貴妃殯所)安福禪院(内侍陳都知香火名小陳寺)
水月寺(路口有靈固石)崇教院(舊名薦福有珍珠泉)
華津洞
趙冀王府園水石甚竒勝有仙人棋臺
西林法惠院
舊名興慶錢王建有雪齋秦少游記東坡詩
冷水峪梯子嶺
慈雲嶺
淨明院
郊壇齋宫有易安齋梅巖高孝兩朝御和詩滿階㯶
梠舊有江月菴笻寫亭
龍華寳乘院
本錢王瑞萼園捨建有𫝊大士塔并栢板門槌猶存
有温公祠堂題名
天華寺
鏡清禪師道場舊名千春龍冊有頥軒妙因樓化生
池
感業寺(舊名天龍有木觀音像)
勝相院
舊名龍興千佛有五丈觀音像二并閣釋迦丈六金
身像
大通院(舊名顯明)天真院(舊名登雲臺有靈化洞)
龍華山(有石如龍與兩石龍寺接)下石龍净勝院
上石龍永夀院(舊名資賢石崖刻仁宗佛牙贊)
郊臺(錢王郊臺亦近焉)道林院(舊名普濟)
大慈寺般若院
寳惠院(舊名普濟)錢王墳(文穆忠獻二王墳在此)
長慶崇福院(皇叔祖太師和王功德)窑池(一名烏菱池)
聖果寺(在包家山)真覺院(舊名奉慶有東坡瑞香花詩)
包家山桃花關
桃花甚盛舊有蒸霞二字春日遊人甚多
法雲寺(舊名資崇)大慈山(舊有廣福金書院額)
虎跑泉
舊傳性空禪師居此無泉二虎跑地而出東坡詩云
虎移泉眼趁行脚龍作浪花拱撫掌
乾溪寨小楊寺
香嚴寺
小麥嶺(飲馬橋前後至龍井止九溪十八澗)
道人山(有石洞)飲馬橋(地名放馬場)
旌德顯慶教寺
咸淳甲戌冬改旌德襲慶慈明太后香火方丈有軒
曰雲扉後山有泉石甚竒曰林泉有清壑凝紫静雲
等諸亭
南山禪關(舊名龍井路今又改南天竺)
仰妃墓(吳越錢王妃)梅坡園(楊郡王園又名總秀)
靈隠觀
寧宗朝張知宫剏御書冲隠菴淳祐中道士范善遷
重建賜名今額今菴在觀右而今改仁夀院矣
太清宫
寧宗時朱靈寳守固建楊太后書道德經石幢有歲
寒軒養性凝神二堂後為賈貴妃功德今改觀音院
松菴(楊郡王府)
崇德顯慶院
舊名棲真章楶質夫功德後為永王祈王殯所
章司徒墓
名得象樞使楶之祖棲真院碑可考
翁五峰墓(名孟寅字賓𤾉)徐典章墓(名申字幹臣號青山翁)
強金紫墓
名至字幾聖今石羊虎猶存其子文憲公淵明墓在
西溪鄉諸子亦多附此
陳拾遺墓(唐人歲久莫考名字在積慶山下)
冰壑書堂
金樞密淵號冰壑嘗作書堂于此因葬焉積慶永清
二山在後平鼎山在左湖山在前凡錢塘城邑江湖
之勝皆近在几席間乃南北二峰中之最高一山也
有君子天一二泉理宗御書積慶山怡顔藏書農圃
以賜又賜功德寺名曰積慶教忠後不及建而止
贊寧塔(天聖間葬此)靈石山
薛開封墓(名居正諡貞顯)崇因報德院
有靈石泉又名歲寒泉甚清高宗常臨幸院與積慶
山後永清院皆薛開府功德此院已廢獨靈石塔猶
存
淨林廣福院
開府楊慶菴祖墳土人呼為上楊菴有松關南泉芳
桂亭
無垢寺
舊名無着乃無著禪師道場舊在石人嶺慶元中韓
平原以寺為生墳遂移寺于此嘉定十一年重修有
雅鷄巗仙人臺清音軒偃松下有茯苓因名泉為茯
苓泉後為演福寺遂廢
崇恩演福教寺
寳祐丁巳重建咸淳中改禪寺德祐後復為教寺賈
貴妃殯所周漢國端孝公主祔焉舊山門有妙莊嚴
域及生清淨心亭真如亭諸天閣羅漢閣
鷄籠山金鐘峰
禇家坎(漢末禇盛族舊有居此者)白蓮院(相傳晉肇法師講經于此)
風篁嶺小水樂(福祇園)
二老亭
後改德威舊在風篁嶺頭東坡辯才往來于此皆有
詩今移于龍井祠下
龍井
吳赤烏中葛稚川嘗鍊丹于此在風篁嶺上巖壑林
樾幽古石竇一泓清澈翠寒甘美可愛雖久旱不涸
石上流水處其色如丹遊者視久水輒溢人去即減
其深不可測相傳與江海通有龍居之每禱雨必應
或見小蟹斑魚蜥蜴之類井傍有惠濟龍王祠
陳寺丞墓
名剛中紹興中以言事與張狀元九成連坐謫知虔
州安遠縣而卒後葬風篁嶺沙盆塢
胡侯墓(名則知杭州廟在墓前)劉菴(孝宗朝劉婉所今歸龍井)
龍井延恩衍慶寺
辯才故地舊名報恩看經院後改夀聖東坡書額猶
存又改廣福元祐以來諸賢留題甚多及東坡竹石
廉宣仲枯木寺前有過溪橋又名歸隠橋又名二老
橋寺有方圓菴寂照閣清獻趙公閒堂訥齋潮音堂
滌心沼鏡清堂冲泉薩埵石辯才清獻東坡三賢祠
辯才塔諸天閣山有獅子峰
葉苔矶墓(元索字唐卿詩人)五雲山(中有真際院嶺上有天井大旱不竭)
九溪十八澗
大麥嶺
法空寺(舊名資慶)南資聖院(濮王墳)
花家山
盧園(内侍盧允昇園景物竒秀西湖十景所謂花港觀魚即此也)
淨安院(内侍董宋臣香火)崇真宫(昔為女冠今為永淨尼寺)
茆家步獨角門
淨嚴廣報院(内侍董永仲功德)隆興菴(楊寺廨院)
黃泥嶺水陸菴(楊寺廨院後名慶安院)
妙心寺水竹塢
西湖三堤路
蘇公堤自南新路直至北新路口小新堤自麴院至
馬蝗橋
蘇公堤
元和中東坡守杭日所築起南迄北横截湖面夾道
雜植花柳中為六橋九亭坡詩云六橋横絶天漢上
北山始與南屏通忽驚二十五萬丈老葑席卷蒼煙
空後守林希榜之曰蘇公堤
第一橋(港通赤山教場名映波)
旌德觀
元係定香寺舊址寳慶間京尹袁韶改建為觀有西
湖道院虛舟雲錦二亭今復為定香寺
先賢堂
名仰高祠許由已下共四十人刻石作贊具載事迹
第二橋(通赤山麥嶺路名鎖瀾)湖山堂(旁有水閣尤宏麗)
三賢堂
祠白樂天林和靖蘇東坡
第三橋(通花家山港名望山)第四橋(通茆家步港名壓堤北新路第三橋)
施水菴(名圓通有石臺籠燈以照夜船)雪江書堂(胡賢良侊所居)
新水仙王廟(龍王祠與葛嶺者為二)
崇真道院(賈平章建後有閣今改為僧寺)
松窗(張濡别墅)第五橋(通麴院港名東浦北新路第二橋)
第六橋(通耿家步港名跨虹北新路第一橋)
小新堤
淳祐中趙京尹與籌自北新路第二橋至麴院築堤
以通靈竺之路中作四面堂三亭夾岸花柳比蘇堤
或名趙公堤
履泰將軍廟
有天澤井葛仙翁所植虬松將軍錢塘人姓孫名顯
忠任吳越時嘉熙中趙與懽尹京禱雨有驗奏聞因
勑封天澤侯
楊園(楊和王府)
永寧崇福院
又名小隠寺元係内侍陳源適安園近世所歌菊花
新曲破之事正係此處獻重華宫為小隠園孝宗撥
賜張貴妃寺前有澗曰雙峰又曰金沙
裴園
裴橲園誠齋詩云岸岸園亭傍水濱裴園飛入水心
横傍人莫問遊何處只揀荷花開處行
喬園(喬幼聞園)史園(史屏右徽孫)
資國園(舊名報國有東坡書隱秀齋趙令畤德麟䟦語)
淳固先生墓(斌姓宋號庸齋師晦菴先生)
馬蝗橋
孤山路
西陵橋(又名西林橋又名西泠橋又名西村)
孤山(舊有栢堂竹閣四照閣巢居閣林處士廬今皆不存)
四聖延祥觀
有韋太后沉香四聖像小蓬萊閣瀛嶼堂金沙井六
一泉餘見御園類
西太乙宫
舊四聖觀園理宗朝建今黃庭殿乃昔凉堂也兩壁
蕭照畫尚存亭館名並見御園類有和靖墓瑪瑙坡
陳朝栢
四面堂處士橋(以和靖得名)
涵碧橋高菊磵墓(名九萬葬孤山後談家山)
斷橋
又名段家橋萬柳如雲望如裙帶白樂天詩云誰開
湖寺西南路草綠裙腰一道斜
北山路
自豐樂樓北沿湖至錢塘門外入九曲路至德勝橋
南印道堂小溜水橋黃山橋掃帚塢鮑家田青芝塢
玉泉駝巘棲霞嶺東山衕霍山昭慶教場水磨頭葛
嶺九里松靈隠寺石人嶺西溪路止三天竺附
柳洲
龍王廟(名會靈所謂柳洲五龍王也)
惠明院(舊名資福今呼柳洲寺其地舊為通元菴)
上船亭養魚莊(楊郡王廟)
環碧園(楊郡王府堂扁皆御書)迎光樓(張循王府)
劉氏園(内侍劉公江所居)一清堂(後改玉蓮競渡爭標於此)
菩提院
舊名惠嚴與昭慶寺相連有靈感大悲像閣綠野白
蓮堂碧軒四觀軒南有迎熏澄心涵碧玉壺氍毺今
廢
玉壺御園楊和王水閣
賈府上船亭錢塘門上船亭
秀邸新園謝府園(有一碧萬頃堂)
隠秀園(劉鄜王府)先得樓(即古望湖樓)
釋勝園(秀邸有御書擇勝愛間二堂)九曲城下
法濟院(舊名觀音院有明爽二軒)五聖廟(有蘇漢臣畫壁)
妙因院(元係慈光菴)寳嚴院
真覺尼院(元係隠静菴)錢氏園(華亭錢府)
新嶽廟東湖道院
關王廟(舊滿路種桃號半道紅)古北關
楊府廨宇(楊郡王府今捨為寺)玉虚觀
崇果院(德勝橋南舊名羅漢)印道堂
趙郭園羅漢院
史府(今為慧日寺)水丘園
西隠精含豐樂院
鐵佛寺梅岡御院
張氏園王氏園
小溜水橋精進院(齋宫舊名精脩)
廷夀院澄寂院(桃花衕)
黃山橋掃帚塢
萬花小隠(謝府園)常清宫(沂王功德)
聚秀園(楊府)鮑家田
秀野園(謝府)南禪資福尼寺
極樂尼寺思故塔
屠虚聖昭廟(廣慧侯)資夀院(元係大聖菴)
明覺院(舊名報先有虚心軒)永菴(閻府)
萬安院(舊名清化永安)
慈聖院(舊名慈雲潘李二貴妃殯所有聖水池大旱不涸)
羅寺妙智院(舊名報國觀音)
玉泉淨空院(泉色清澈蓄大金魚有龍王祠)
西觀音山青芝塢
愍忠資福普向院(楊和王建專充殿前諸軍功德及為諸軍瘞所)
上關寺(内侍關少師功德名崇先顯慶)竹所
杜北山墓(汝能字叔謙太后諸孫居麴院能詩有聲)
天清宫(女冠)靈峰院(裴氏功德)
裴墳(有雙節亭)駝巘嶺
靈耀觀西峰净嚴院(感義郡王功德)
大明院
圓明崇福禪寺(巖阿有井泉極清冽内侍霍汝弼功德)
棲霞嶺神仙宮(有偃松如龍名御愛松)
乾濕水洞(有一寺在側)淨元觀
妙明院東山衕
不空院(舊名傳經)永安院(元係吳秦王府香火菴有清芬亭)
護國仁王禪寺(後有龍洞龍王祠在焉)
西靖宫(女冠)寧國院
廣照院霍山
長慶院(舊名華嚴菴主張王香火)張王廣惠廟
永慶院光相塔院(山水甚竒)
湧泉(高宗嘗取瀹茗)清心院(舊名湧泉)
淫池園(吕氏)金輪梵天院(舊名金輪寺後即巾子峰)
寳勝院(舊名應天)金牛護法院
洞明菴天龍洞(道者開無門所居)
雲洞園
楊和王府有萬景天全方壺雲洞瀟碧天機雲錦紫
翠間濯纓五色雲玉龍玲瓏金粟洞天砌臺等處花
木皆蟠結香片極其華㓗盛時凡用園丁四十餘人
監園使臣二名
大昭慶寺(與前菩提寺相連舊名菩提寺有戒壇)
策選鋒教場古柳林
錢塘縣尉司
舊有平湖軒英游閣又有片石周益公字之曰竒俊
蓋相傳為王子高舊居故也
葛嶺路
水磨頭石涵橋(有水閘泄湖水入下湖)
放生亭德生堂(理宗御書)
泳飛亭(理宗御書)
總宜園(本張太尉後歸趙平遠淇今為西太乙宫)
大吳園小吳園
水月園
紹興中賜楊和王孝宗撥賜嗣秀王水月瀛燕堂玉
林堂皆御書
兜率院葛嶺(葛仙常往來於此故得名亦名葛塢)
十三間樓相嚴院
舊名十三間樓石佛院東坡守杭日每治事於此有
冠勝軒
大石佛院
舊傳為秦皇纜船石俗名西石頭宣和中僧思净就
石鐫成大佛半身或云下通海眼
保叔塔崇夀院
咸平中僧永保脩故得名有應天塔極樂菴落星石
石獅峰又名巾子峰及石屏風在焉碑刻舊有屏峰
院記封山記
寳積山敷惠廟
多寳院(舊名寳積有綠隂堂)嘉澤廟祠(水仙有薦菊泉及亭)
孫花翁墓
惟信字季蕃隠居湖山棄官自放詩詞尤工趙節齋
葬之劉後村為誌杜清獻為文以祭
普安院挹秀園(楊駙馬)
秀野園(劉鄜王有四井堂)上智果院(有參寥泉東坡題)
治平寺(有錦塢煙雲閣)夀星院
江湖偉觀(即觀臺舊址盡得江湖之勝)
寳雲菴
舊名千光玉寺邳王殯所有寳雲菴清軒月窟澄心
閣南隠堂妙思堂雲巢今不復存又有靈泉井寳雲
菴初陽臺亦廢
瑪瑙寳勝院
昔在孤山後改為四聖觀遂遷于此有中庸子陶器
墓乃法惠法師智圓自號也有高生閣僕夫泉
養樂園
賈平章有光淥閣春雨觀瀟然養樂堂嘉生堂生意
生物之府
玉清宫(有葛仙鍊丹井)半春園(史衛王府)
小隠園(史府)
集芳御園
後賜賈平章内有假山石洞通出湖濱名曰後樂園
有蟠翠雪香翠巗倚繡挹露玉蕊清勝已上皆高宗
御題亦集芳舊物也西湖一曲竒勛理宗御書賈秋
壑遂初容堂度宗御書又有初陽精舍警室熙然臺
無邊風月見天地心琳琅步歸舟等不一
香月鄰(廖瑩中園後歸賈相)
嘉德永夀教寺(毛娘娘功德有翔泳堂芝巖)
喜鵲寺
即禪宗院以鳥窠禪師得名魏婉儀殯所白樂天有
紫楊花詩
寳嚴院(舊名垂雲)
定業院(鳥窠禪師道埸有君子泉石甑山環峰堂襲夢軒)
虎頭巗(介于寳嚴定業之間)
施梅川墓
名岳字仲山吳人能詞精於律吕楊守齋為寺後樹
梅作亭以葬薛梯颷為誌李篔房書周草窗題蓋
仁夀尼菴招賢寺
報恩院
舊名報先即孤山六一泉寺後以其地為延祥觀遂
遷于此德國公主殯所
廣化院
舊名永福自孤山遷于此舊有白公竹閣柏堂水鑑
堂涵暉亭凌雲閣金沙井辟支佛骨塔慧琳塔白公
祠堂
快恬園(趙氏)
水竹院落
賈平章園御書閣曰奎文之閣有秋水觀第一春思
剡亭道院
顯明院
舊名興福保清儀王仲堤殯所有鑑空閣綠净堂
北新路口棲霞嶺口
古劍關(棲霞嶺下)
岳王墳
岳武穆王飛所葬其子雲亦祔焉葉靖逸詩云萬古
知心只老天英雄堪恨復堪憐如公少緩須臾死此
地安能八十年漠漠凝塵空偃月堂堂遺像在凌烟
早知埋骨西湖路悔不鴟夷理釣船
褒忠演福院
元係智果觀音院後充岳鄂王香火岳雲所用鐵鎗
猶存
冲虛宮(舊名寧夀菴)耿家步
東山衕口福夀院
廖葯洲園小石板口
九里松一寺門
唐刺史袁仁敬守杭日植松於左右各三行門扁吳
說書高宗嘗欲易之自以不及但金飾其字
駝巘嶺口石板巷口
麴院巷口行春橋
小行春橋忠勇廟(統制張祠)
左軍教場三歲塔院
明真宫(女冠今改為三藏寺)資德廟(慕容貴妃香火)
萬夀院(南山白雲宗建)唐家衕
後澗溪紫芝道院(道士陳崇真)
瑞岡塢燕脂嶺(以土色得名)
普福教寺崇夀院
崇親資福院(張淑妃香火)
天申萬夀圓覺教寺
舊為了義法師塔院有歸雲堂三昩正受閣並高宗
御書累朝臨幸有御座御榻理宗御書清凉覺地
石獅子路香林園
斑衣園(韓府)金沙澗(靈竺之水自此東入于湖)
顯慈集慶教寺
閻貴妃香火寺扁殿閣皆理宗御書有月桂亭甚佳
金碧為湖山諸寺之冠
靈隠天竺寺門
俗呼二寺門袁居中書白樂天詩一山門作兩山門
兩寺元從一寺分正此也
合澗橋(靈竺二山之水會合于此)龍脊橋
武林山
又曰靈隠山又曰靈苑山又曰仙居山上有五峰曰
飛來曰白猿曰嵇留曰月桂曰蓮華山前有澗即武
林泉也
呼猿洞
龍泓洞
有蔣之竒篆字前後諸賢題字極多二洞在飛來峰
女兒山(一名玉女巖)青林巖
理公巖(乃靈隠開山惠理法師在靈鷲寺後)
冷泉
有亭在泉上冷泉二字乃白樂天書亭字乃東坡續
書詩扁充棟不能悉錄林丹山詩云一泓清可浸詩
脾冷暖年來只自知流向西湖載歌舞回頭不似在
山時
温泉醴泉(二泉在冷泉之上)
葛塢朱墅
候仙亭壑雷亭
觀風亭
又有虚白見山袁君紫微翠微石橋月桂等亭及丹
竈隠居許邁思真三堂連巗棧伏龍濺等今皆廢
景德靈隠禪寺
相傳靈隠禪寺乃葛仙翁書或云宋之問書景德中
續加景德二字有百尺彌勒閣蓮峰堂方丈曰直指
堂千佛殿延賓水閣望海閣理宗御書覺玉寳殿妙
莊嚴域又有巢雲亭見山堂白雲菴松源菴東菴等
在山後尤幽寂可喜
北高峰塔
在靈隠寺山後絶頂比南高峰尤高上有五顯祠遠
近炷香四時不絶
法安院
舊名廣嚴唐韜光禪師築菴于院後有清獻東坡題
名
保寧院(舊名保安無量夀)資聖院(舊名大明開山咸澤禪師)
韜光菴
韜光禪師道場與樂天同時周伯㢸有詩前後諸賢
留題甚多舊有僧嘗於此降仙請至釋子蘭以下十
人凡七士三釋皆唐人能詩者各書一詩語皆竒絶
曲盡其景今詩尚存壁間
永福寺
隆國黃夫人功德咸淳九年建位靈隠西石筍山下
石筍普圓院
天福二年黃氏重修舊名資嚴山有石如筍高數十
丈故名石筍寺有超然臺金沙白沙二泉鄴公菴杭
守祖無擇愛此山之勝結菴於此取公所封名之方
丈左右金漆板扉皆趙清獻諸賢蘇秦陳黃留題及
文與可竹數枝如張總得父子吳𫝊朋等題字甚多
歲久暗淡猶隠隠可見寺極清古幽邃為湖山諸刹
之冠後隆國黃夫人以超然臺為葬地遂移此院于
山之西而古意不復存矣
天聖靈夀院(僧德賢建)鐵石菴
隆親永福院
時思薦福寺
吳益王墳寺舊以下竺為墳寺後以古刹遂别建于
此高宗嘗臨幸吳太后手書金剛經有楊太后䟦及
高宗御書心經並刻石藏下竺靈山塔下益王神道
碑蔣燦書甚佳墓前二石馬琢刻如生舊傳夜輒馳
驟其鞦轡光瑩如玉至今苔蘚不侵寺有宜對亭雙
珠亭萬玉軒湖山至此極幽邃矣
黃妃墓(錢王妃)卓筆峰
明惠尼院(舊名定惠錢王孫妃香火)石人嶺
海峰菴
無着禪師塔
舊有無垢院韓平原以為夀地遷院于靈石山側後
楊郡王復取為夀地遂啓其塔乃陶龕容色如生髮
垂至眉指爪皆遶身舍利無數留三日不壊竟茶毗
之僧肇淮海有詩云一定空山五百年不須惆悵啓
頽甎路邊多少麒麟塜過眼無人贈紙錢今地為永
福所有
西溪路
畢宫師墓(畢再遇之父子皆葬於此)
三天竺(自靈鷲至上竺郎當嶺止)
陳明大王廟
漢熹平餘杭令陳渾後唐長興中封太平靈衛王
靈鷲興聖寺
惠理法師卓錫之地吳越王建有靈山海會閣理宗
御書理公巖滴翠軒九品觀東坡祠東坡題名
隋觀法師塔(下竺開山祖師真觀)
下天竺靈山教寺
在隋號南天竺五代時號五百羅漢院祥符初號靈
山寺天禧復名天竺寺紹興改賜天竺時思薦福為
吳秦王香火慶元復今額有御書閣藏仁宗及中興
五朝御書曲水亭前塔跳珠泉枕流亭適安亭清暉
亭九品觀堂石面靈桃石蓮華水波石悟侍者塔並
祠草堂西嶺卧龍石石門澗神尼舍利塔日觀菴方
丈曰佛國山法堂二字乃雲房鍾離權書甚竒古金
光明三昩堂神御殿瑞光塔普賢殿無量夀閣回軒
亭七葉堂客兒亭大悲泉重榮檜葛仙丹井白少𫝊
烹茶井石梁翻經臺望海閣香林亭香林洞無根藤
鬭鷄巖夜講堂登嘯亭靈山後塔慈雲懴主榻七寳
普賢閣㫋檀觀音瑞像有記大抵靈竺之勝周回數
十里巖壑尤美實聚於下天竺寺自飛來峰轉至寺
後諸巖洞皆嵌空玲瓏瑩滑清潤如虬龍瑞鳳如層
華吐萼如皺縠疊浪穿幽透深不可容貎林木皆自
巖骨拔起不土而生𫝊言兹巖韞玉故腴潤若此石
間波紋水迹不知何時有之其間唐宋遊人題名不
可殫記覽者顧景興懷云
吳越孝獻世子墓(文穆王子)楓林塢
永清寺(薛開府居正香火)
中天竺天寧萬夀永祚禪寺
隋開皇千歲寳掌和尚開山建寺吳越時名崇夀院
政和中改賜今名有摩利支天像華嚴閣如意泉
彌陀興福教院(皇子兖邠二王殯所)
顯親多福院(舊名光福)大明寺(元係興國菴)
上天竺靈感觀音院
天福中建名天竺看經院咸平初賜今名淳祐中賜
廣大靈感觀音教寺舊寺額蔡襄書後理宗易以御
書外山門乃蔡京書紹興乾道淳熙皆嘗臨幸有十
六觀堂應真閣超諸有海理宗御書有雲漢之閣藏
累朝所賜御書兩峰堂白雲堂中印堂凊華軒延桂
閣秋芳閣伴雲閣前後賜珠冠玉爐珍玩甚多每水
旱朝廷必禱焉外古迹有肅儀亭梅峰菴琮老橋金
佛橋復菴流虹澗夢泉植杖亭謝履亭凝翠泉觀音
泉雲液池孫公亭無竭亭
雙檜峰白雲峰
乳竇峰楊梅嶺
郎當嶺
約齋燕遊志(張鎡)
淳熙丁未秋余舍所居為梵刹爰命桂隠堂館橋諸池
名各賦小詩總八十餘首逮慶元庚申歴十有四年之
久匠生於心指隨景變移徙更葺規模始全因刪易增
補得詩凡數百綱舉而言之東寺為報上嚴先之地西
宅為安身携幼之所南湖則管領風月北園則娱宴賓
親亦庵神居植福以資净業也約齋晝處觀書以助老
學也至於暢懷林泉登賞吟嘯則又有衆妙峰山包羅
幽曠介于前六者之間區區安身嗜静之志造物亦不
相負矣或問予曰造物不負子子其惡負造物哉釋名
宦之拘囚享天真之快適要當於筋骨未衰時今子三
仕中朝顛華齒墜涉筆總無十二旬如之何則可余應
之曰仕雖多不使勝閑日余之願也余之幸也敢不勉
㫋壬戌歲仲夏張鎡功父書
東寺(勅為廣夀慧雲)
大雄尊閣(千佛像)静高堂(寢室)
真如軒(種竹)
西宅
叢奎閣(安奉被賜四朝宸翰)德勲堂(祖廟以高宗御書二字名)
儒聞堂(前堂用告詞取名)現樂堂(中堂用朱岩壑語)
安閒堂(後堂)瀛巒勝處(東北小堂前後山水)
綺互亭(有四小軒)柳堂花院
應鉉齋(筮得鼎卦故名)振藻(取告詞中字名)
宴頥軒尚有軒
賞真亭(山水)
亦菴
法寳千塔(鐵鑄千塔藏經千卷)如願道場(藥師佛壇)
𫝊衣軒寫經寮(書華嚴等大乘諸經)
約齋
泰定軒烟波觀
南湖御風橋(十間)
閬春堂(牡丹芍藥)把菊亭
天鏡亭(水心)星槎(舟名)
鷗渚亭泛月闕(水門)
北園
羣仙繪幅樓(前後十一間下臨丹桂五六十株盡見江湖諸山)
桂隠(諸處總名今揭樓)清夏堂
玉照堂(梅花四百株)蒼寒堂(青松二百株)
艷香館(雜春花百餘槮)碧宇(修竹十畆)
水北書院(對山臨溪)界華精舍(夢中得名)
撫鶴亭(近松株)芳草亭(臨池)
味空亭(臘梅)垂雲石(高二丈廣十四尺)
攬月橋飛雪橋(在梅林中)
蘂珠洞(荼䕷二十五株)芙蓉池(紅蓮十畆四面種芙蓉)
珍林(雜果小園)涉趣門(總門入松徑)
安樂泉(竹間井)杏花莊(村酒店)
鵲泉(井名)
衆妙峰山
詩禪堂黃寧洞
景白軒(寘香山畫像)文光軒(臨池)
綠畫軒(木犀臨側)書葉軒(柿二十株)
俯窠軒(高檜旁)無所要軒
長不昧軒摘星軒
餐霞軒(櫻桃三十餘株)讀易軒
詠永軒(道德經)凝薰堂
楚佩亭(蘭)宜雨亭(千葉海棠二十株夾流水)
滿霜亭(橘五十餘株)聽鶯亭(柳邊竹外)
千歲菴(仁皇飛白字)恬虚菴
憑暉亭美芝亭
都徽别館(誦度人經處經乃徽宗御書)
水湍橋漪嵐洞
施無畏(觀音銅像)澄霄臺(面東)
登歗臺金竹岩
隠書岩(石五仙書在岩穴中可望不可取)古雪岩
新岩疊翠亭(茂林中容十許人坐)
釣磯菖蒲澗(上有小石橋)
中池(養金魚山澗中)珠旒瀑
藏丹谷煎茶磴
說郛卷六十三下
