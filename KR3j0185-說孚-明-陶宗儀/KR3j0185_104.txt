說郛卷一百四上元陶宗儀撰
洛陽牡丹記(歐陽修)
花品叙第一
牡丹出丹州延州東出青州南亦出越州而出洛陽者
今為天下第一洛陽所謂丹州紅延州紅青州紅者皆
彼土之尤傑者然來洛陽纔得備衆花之一種列第不
出三已下不能獨立與洛陽敵而越之花以遠罕識不
見齒然雖越人亦不敢自譽以與洛陽爭高下是洛陽
者果天下之第一也洛陽亦有黃芍藥緋桃瑞蓮千葉
李紅郁李之類皆不減他出者而洛陽人不甚惜謂之
果子花曰某花某花至牡丹則不名直曰花其意謂天
下真花獨牡丹其名之著不假曰牡丹而可知也其愛
重之如此說者多言洛陽於三河間古善地昔周公以
尺寸考日出没測知寒暑風雨乖與順於此此蓋天地
之中草木之華得中氣之和者多故獨與他方異予甚
以為不然夫洛陽於周所有之土四方入貢道里均乃
九州之中在天地崑崙旁礴之間未必中也又況天地
之和氣宜遍四方上下不宜限其中以自私夫中與和
者有常之氣其推於物也亦宜為有常之形物之常者
不甚美亦不甚惡及元氣之病也美惡隔并而不相和
入故物有極美與極惡者皆得於氣之偏也花之鍾其
美與夫癭木擁腫之鍾其惡醜好雖異而得一氣之偏
病則均洛陽城圍數十里而諸縣之花莫及城中者出
其境則不可植焉豈又偏氣之美者獨聚此數十里之
地乎此又天地之大不可考也已凢物不常有而為害
乎人者曰災不常有而徒可怪駭不為害者曰妖語曰
天反時為災地反物為妖此亦草木之妖而萬物之一
怪也然比夫癭木擁腫者竊獨鍾其美而見幸於人焉
余在洛陽四見春天聖九年三月始至洛其至也晚見
其晚者明年會與友人梅聖俞游嵩山少室緱氏嶺石
唐山紫雲洞既還不及見又明年有悼亡之戚不暇見
又明年以留守推官歲滿解去只見其蚤者是未嘗見
其極盛時然目之所矚已不勝其麗焉余居府中時嘗
謁錢思公於雙桂樓下見一小屏立坐後細書字滿其
上思公指之曰欲作花品此是牡丹名凢九十餘種余
時不暇讀之然余所經見而今人多稱者纔三十許種
不知思公何從而得之多也計其餘雖有名而不著未
必佳也故今所錄但取其特著者而次第之
姚黃魏花細葉壽安
鞓紅(亦曰青州紅)牛家黃潜溪緋
左花獻來紅葉底紫
鶴翎紅添色紅倒暈檀心
朱砂紅九蕊真珠延州紅
多葉紫麤葉壽安丹州紅
蓮花萼一百五鹿胎花
甘草黃一擫紅玉板白
花釋名第二
牡丹之名或以氏或以州或以地或以色或旌其所異
者而志之姚黃左花魏花以姓著青州丹州延州紅以
州著細葉麤葉壽安潜溪緋以地著一擫紅鶴翎紅珠
砂紅玉板白多葉紫甘草黃以色著獻來紅添色紅九
蕊真珠鹿胎花倒暈檀心蓮花萼一百五葉底紫皆志
其異者
姚黃者千葉黃花出於民姚氏家此花之出於今未十
年姚氏居白司馬坡其地屬河陽然花不傳河陽傳洛
陽洛陽亦不甚多一歲不過數朵
牛黃亦千葉出於民牛氏家比姚黃差小而堪與競勝
真宗祀汾陰還過洛陽留宴淑景亭牛氏獻此花名遂
著
甘草黃單葉色如甘草洛人善别花見其樹知為某花
云獨姚黃易識其葉嚼之不腥
魏家花者千葉肉紅花出於魏相(仁溥)家始樵者於壽
安山中見之斵以賣魏氏魏氏池舘甚大傳者云此花
初出時人有欲閱者人税十數錢乃得登舟渡池至花
所魏氏日收十數緡其後破亡鬻其園今普明寺後林
池乃其地寺僧耕之以植桑麥花傳民家甚多人有數
其葉者云至七百葉錢思公嘗曰人謂牡丹花王今姚
黃真可為王而魏花乃后也
鞓紅者單葉深紅花出青州一曰青州紅故張僕射(齊)
(賢)有第西京賢相坊自青州以馲駞䭾其種遂傳洛中
其色類腰帶鞓謂之鞓紅
獻來紅者大多葉淺紅花張僕射罷相居洛陽人有獻
此花者因曰獻來紅
添色紅者多葉花始開而白經日漸紅至其落乃類深
紅此造化之尤巧也
鶴翎紅者多葉花其末白而本肉紅如鴻鵠毛色
細葉麤葉壽安者皆千葉肉紅花出壽安縣錦屏山中
細葉者尤佳
倒暈檀心者多葉紅花凢花近萼色深至其末漸淺此
花自外深色近萼反淺白而深檀點其心此尤可愛
一擫紅者多葉淺紅花葉杪深紅一點如人以三指擫
之
九蕊真珠紅者千葉紅花葉上有一白點如珠而葉密
蹙其蕊為九叢
一百五者多葉白花洛花以榖雨為開候而此花常至
一百五日開最先
丹州延州花者皆千葉紅花不知其至洛之因
蓮花萼者多葉紅花青趺三重如蓮花萼
左花者千葉紫花葉密而齊如截亦謂之平頭紫
朱砂紅者多葉紅花不知其所出有民門氏子者善接
花以為生買地於崇德寺前治花圃有此花洛陽豪家
尚未有故其名未甚著花葉甚鮮向日視之如猩血
葉底紫者千葉紫花其色如墨亦謂之墨紫花在藂中
旁必生一大枝引葉覆其上其開也比他花可延十日
之久噫造物者亦惜之耶此花之出比他花最遠傳云唐
末有中官為觀軍容使者花出其家亦謂之軍容紫歲
久失其姓氏矣
玉板白者單葉白花葉細長如拍板其色如玉而深檀
心洛陽人家亦少有余嘗從思公至福嚴院見之問寺
僧而得其名其後未嘗見也
潜溪緋者千葉緋花出於潜溪寺寺在龍門山後本唐
相李藩别墅今寺中已無此花而人家或有之本是紫
花忽於藂中特出緋者不過一二朵明年移在他枝洛
人謂之轉(音篆)枝花故其接頭尤難得
鹿胎花者多葉紫花有白點如鹿胎之紋故蘇相(禹珪)宅
今有之
多葉紫不知其所出初姚黃未出時牛黃為第一牛黃
未出時魏花為第一魏花未出時左花為第一左花之
前唯有蘇家紅賀家紅林家紅之類皆單葉花當時為
第一自多葉千葉花出後此花黜矣今人不復種也牡
丹初不載文字唯以藥載本草然於花中不為高第大
抵丹延已西及褒斜道中尤多與荆棘無異土人皆取
以為薪自唐則天已後洛陽牡丹始盛然未聞有以名
著者如沈宋元白之流皆善詠花草計有若今之異者
彼必形於篇詠而寂無傳焉唯劉夢得有詠魚朝恩宅
牡丹詩但云一藂千萬朵而已亦不云其美且異也謝
靈運言永嘉竹間水際多牡丹今越花不及洛陽甚遠
是洛花自古未有若今之盛也
風俗記第三
洛陽之俗大抵好花春時城中無貴賤皆插花雖負擔
者亦然花開時士庶競為遊遨往往於古寺廢宅有池
臺處為市井張幄帟笙歌之聲相聞最盛於月陂隄張
家園棠棣坊長壽寺東街與郭令宅至花落乃罷洛陽
至東京六驛舊不進花自今徐州李相(迪)為留守時始
進御歲遣牙校一員乘驛馬一日一夕至京師所進
不過姚黃魏花三數朵以菜葉實竹籠子藉覆之使馬
上不動搖以蠟封花蔕乃數日不落大抵洛人家家有
花而少大樹者蓋其不接則不佳春初時洛人於壽安
山中斵小栽子賣城中謂之山篦子人家治地為畦塍
種之至秋乃接接花工尤著者一人謂之門園子豪家
無不邀之姚黃一接頭直錢五千秋時立劵買之至春
見花乃歸其直洛人甚惜此花不欲傳有權貴求其接
頭者或以湯中蘸殺與之魏花初出時接頭亦直錢五
千今尚直一千接時須用社後重陽前過此不堪矣花
之木去地五七寸許截之乃接以泥封裹用軟土擁之
以蒻葉作庵子罩之不令見風日唯南向留一小戶以
逹氣至春乃去其覆此接花之法也(用瓦亦竒)種花必擇善
地盡去舊土以細土用白歛末一斤和之蓋牡丹根甜
多引蟲食白斂能殺蟲此種花之法也澆花亦自有時
或用日未出或日西時九月旬日一澆十月十一月三
日二日一澆正月隔日一澆二月一日一澆此澆花之
法也一本發數朵者擇其小者去之只留一二朵謂之
打剥懼分其脉也花纔落便翦其枝勿令結子懼其易
老也春初既去蒻庵便以棘數枝置花叢上棘氣暖可
以辟霜不損花芽他大樹亦然此養花之法也花開漸
小於舊者蓋有蠧蟲損之必尋其穴以硫黃簮之其旁
又有小穴如鍼孔乃蟲所藏處花工謂之氣窗以大鍼
點硫黃末鍼之蟲乃死花復盛此毉花之法也烏賊魚
骨用以鍼花樹入其膚花輒死此花之忌也
洛陽牡丹記(周氏)
姚黃千葉黃花也色極鮮潔精采射人有深紫檀心近
瓶青旋心一匝與瓶並色開頭可八九寸許其花本出
北邙山下白司馬坡姚氏家今洛中名圃中傳接雖多
惟水北歲有開者大率間歲乃成千葉餘年皆單葉或
多葉耳水南率數歲一開千葉然不及水北之盛也蓋
本出山中宜高近市多糞壤非其性也其開最晚在衆
花彫零之後芍藥未開之前其色甚美而高潔之性敷
榮之時特異于衆花故洛人貴之號為花王城中每歲
不過開三數朵都人士女必傾城往觀鄉人扶老携幼
不遠千里其為時所貴重如此
勝姚黃靳黃千葉黃花也有深紫檀心開頭可八九寸
許色雖深于姚然精采未易勝也但頻年有花洛人所
以貴之出靳氏之圃因姓得之皆在姚黃之前洛人貴
之皆不減姚花但鮮潔不及姚而無青心之異焉可以
亞姚而居丹州黃之上矣
牛家黃亦千葉黃花其先出于姚黃蓋花之祖也色有
紅與黃相間類一捻紅之初開時也真宗祀汾陰還駐
蹕淑景亭賞花宴諸從臣洛民牛氏獻此花故後人謂
之牛花然色淺于姚黃而微帶紅色其品目當在姚靳
之下矣
千心黃千葉黃花也大率類丹州黃而近瓶碎蕊特盛
異于衆花故謂之千心黃
甘草黃千葉黃花也色紅檀心色微淺于姚黃蓋牛丹
之比焉其花初出時多單葉今名園培壅之盛變千葉
丹州黃千葉黃花也色淺于靳而深于甘草黃有檀心
深紅大可半葉其花初出時本多葉今名園載接得地
間或成千葉然不能歲成就也
閔黃千葉黃花也色類甘草黃而無檀心出于閔氏之
圃因此得名其品第蓋甘草黃之比歟
女真黃千葉淺黃色花也元豐中出于洛陽銀李氏園
中李以為異獻于大尹潞公公見心愛之命曰女真黃
其開頭可八九寸許色類丹州黃而微帶紅温潤勻榮
其狀色端整類劉師閣而黃諸名圃皆未有然亦甘草
黃之比歟
絲頭黃千葉黃花也色類丹州黃外有大葉如盤中有
碎葉一簇可百餘分碎葉之心有黃絲數十莖聳起而
特立高出于花葉之上故目之為絲頭黃唯天黃寺僧
房中一本特佳它圃未之有也
御袍黃千葉黃花也色與開頭大率類女真黃元豐時
應天院神御花圃中植山篦數百忽于其中變此一種
因目之為御袍黃
狀元紅千葉深紅花也色類丹砂而淺葉杪微淡近萼
漸深有紫檀心開頭可七八寸其色甚美迥出衆花之
上故洛人以狀元呼之惜乎開頭差小于魏花而色深
過之遠甚其花出安國寺張氏家熙寧初方有之俗謂
之張八花今流傳諸譜甚盛龍歲有此花又特可貴也
魏花千葉肉紅花也本出晉相魏仁溥園中今流傳特
盛然葉最繁密人有數之者至七百餘葉面大如盤中
堆積碎葉突起圓整如覆鐘狀開頭可八九寸許其花
端麗精采瑩潔異于衆花故洛人謂姚黃為王魏花為
后誠為善評也近年又有勝魏都勝二品出焉勝魏似
魏花而微深都勝似魏花而差大葉微帶紫紅色意其
種皆魏花之所變歟豈寓于紅花本者其子變而為勝
魏寓于紫花本者其子變而為都勝邪
瑞雲紅千葉肉紅花也開頭大尺餘色類魏花微深然
碎葉差大不若魏之繁密也葉杪微卷如雲氣狀故以
瑞雲目之然與魏花迭為盛衰魏花多則瑞雲少瑞雲
多則魏花少意者草木之妖亦相忌嫉而勢不並立歟
岳山紅千葉肉紅花也本出于嵩岳因此得名色深于
瑞雲淺于狀元紅有紫檀心鮮潔可愛花唇微淡近萼
漸深開頭可八九寸
間金千葉紅花也微帶紫而類金繫腰開頭可八九寸
許葉間有黃蕊故以間金目之其花蓋必黃蕊之所變
也
金繫腰千葉黃花也類間金而無蕊每葉上有金線一
道横于半花上故目之為金繫腰其花本出于緱氏山
中
一捻紅千葉粉紅花也有檀心花葉葉之杪各有深紅
一點如美人以胭脂手捻之故謂之一捻紅然開頭差
小可七八寸許初開時多青拆開時乃變成紅耳
九萼紅千葉粉紅花也莖葉極高大其苞有青趺九重
苞未拆時特異于衆花花開必先青拆數日然後色變
紅花葉多皺蹙有類揉草然多不成就偶有成者開頭
盈尺
劉師閣千葉淺紅花也開頭可八九寸許無檀心本出
長安劉氏尼之閣下因此得名微帶紅黃色如美人肌
肉然瑩白温潤花亦端整然不常開率數年乃見一花
耳
壽安有二種皆千葉肉紅花也出壽安縣錦屏山中其
色似魏花而淺淡一種葉差大開頭不大因謂之大葉
壽安一種葉細故謂之細葉壽安云
洗妝紅千葉肉紅花也元豐中忽生于銀李圃山篦中
大率似壽安而小異劉公伯壽見而愛之謂如美婦人
洗去朱粉而見其天真之肌瑩潔温潤因命今名其品
第蓋壽安劉師閣之比歟
蹙金毬千葉淺紅花也色類間金而葉杪皺蹙間有黃
稜斷續于其間因此得名然不知所出之因今安勝寺
及諸園皆有之
探春毬千葉肉紅花也開時在榖雨前與一百五相次
開故曰探春毬其花大率類壽安紅以其開早故得今
名
二色紅千葉紅花也元豐中出于銀李園中于接頭一
本上岐分為二色一淺一深深者類間金淺者類瑞雲
始以為有兩接頭詳細視之實一本也豈一氣之所鍾
而有淺深厚薄之不齊歟大尹潞公見而賞異之因命
今名
蹙金樓子千葉紅花也類金繫腰下有大葉如盤盤中
碎葉繁密聳起而圓整特高于衆花碎葉皺蹙互相粘
綴中有黃蕊間雜于其間然葉之多雖魏花不及也元
豐中生于袁氏之圃
碎金紅千葉粉紅花也色類間金每葉上有黃點數星
如黍粟大故謂之碎金紅
越山紅樓子千葉粉紅花也本出于會稽不知到洛之
因也近心有長葉數十片聳起而特立狀類重臺蓮故
有樓子之名
彤雲紅千葉紅花也類狀元紅微帶緋色開頭大者幾
盈尺花唇微白近萼漸深檀心之中皆瑩白類御袍花
本出于月波堤之福嚴寺司馬公見而愛之目之為彤
雲紅也
轉枝紅千葉紅花也蓋間歲乃成千葉假如今年南之
千葉北之多葉明年北之千葉南之多葉每歲互換故
謂之轉枝紅其花大率類壽安云
紫絲旋心千葉粉紅花也外有大葉十數重如盤盤中
有碎葉百許簇于瓶心之外如旋心芍藥然上有紫粉
數十莖高出于碎葉之表故謂之曰紫粉旋心元豐中
生于銀李圃中富貴紅不暈紅壽妝紅玉盤妝皆千葉
粉紅花也大率類壽安而有小異富貴紅色差深而帶
緋紫色不暈紅次之壽妝紅又次之玉盤妝最淺淡者
也大葉微白碎葉粉紅故得玉盤妝之號
雙頭紅雙頭紫皆千葉花也二花皆並蔕而生如鞍子
而不相連屬者也唯應天院神御花圃中有之亦有多
葉者蓋地勢有肥瘠故有多葉之變耳培壅得地力有
簇五者然開頭愈多則花愈小矣
左紫千葉紫花也色深于安聖然葉杪微白近萼漸深
突起圓整有類魏花開頭可八九寸大者盈尺此花最
先出國初時生于豪民左氏家今洛中傳接者雖多然
難得真者大抵多轉枝不成千葉惟長壽寺彌陀院一
本特佳歲歲成就舊譜所謂左紫即齊頭紫如碗而平
不若左紫之繁密圓整而有夫含稜之異云
紫繡毬千葉紫花也色深而瑩澤葉密而圓整因得繡
毬之名然難得見花大率類左紫云但葉杪色白不如
左紫之唇白也比之陳州紫袁家紫皆大同而小異耳
安勝紫紫花也開頭徑尺餘本出於城中千葉安勝院
因此得名延歲左紫與綉毬皆難得花唯安勝紫與大
宋紫特盛歲歲皆有故名圃中傳接甚多
大宋紫千葉紫花也本出于永寧縣大宋川豪民李氏
之譜因謂大宋紫開頭極盛徑尺餘衆花無比其大者
其色大率類安勝紫云
順聖千葉花也色深類陳州紫每葉上有白縷數道自
唇至萼紫白相間淺深同開頭可八九寸許熙寧中方
有
陳州紫袁家紫一色花皆千葉大率類紫繡毬而圓整
不及也
潛溪緋本千葉緋花也有皂檀心色之殷美衆花少與
比者出龍門山潛溪寺本後唐相李潘别墅今寺僧無
好事者花亦不成千葉民間傳接者雖衆大率皆多葉
花耳惜哉
玉千葉白花無檀心瑩潔如玉温潤可愛景祐中開于
苑上書宅山篦中細葉繁密類魏花而白今傳接于洛
中雖多然難得花不歲成千葉也
玉樓春千葉白花也類玉蒸餅而高有樓子之狀元豐
中生于河清縣左氏家獻于潞公因名之曰玉樓春
玉蒸餅千葉白花也本出延州及流傳到洛而緐盛過
于延州時花頭大于玉千葉杪瑩白近萼微紅開頭可
盈尺每至盛開枝多低亦謂之軟條花云
承露紅多葉紅花也每朵各有二葉每葉之近萼處各
成一個鼓子花樣凡有十二個唯葉杪拆展與衆花不
同其下玲瓏不相倚着望之如雕鏤可愛凌晨如有甘
露盈個其香益更旖旎與承露紫大率相類唯其色異
耳
玉樓紅多葉花也色類彤雲紅而每葉上有白縷數道
若雕縷然故以玉樓目之
一百五者千葉白花也洛中寒食衆花未開獨此花最
先故此貴之
陳州牡丹記(張邦基)
洛陽牡丹之品見于花譜然未若陳州之盛且多也園
(戶)植花如種黍粟動以頃計政和壬辰春予侍親在郡
時園戶牛氏家忽開一枝色如鵝雛而淡其面一尺三
四寸高尺許柔葩重疉約千百葉其本姚黃也而于葩
英之端有金粉一暈縷之其心紫蕊亦金粉縷之牛氏
乃以縷金黃名之以籧篨作棚屋圍幛復張青帟護之
于門首遣人約止遊人人輸千錢乃得入觀十日間其
家數百千予亦獲見之郡守聞之欲剪以進于内府衆
園戶皆言不可曰此花之變易者不可為常他時復來
索此品何以應之又欲移其根亦以此為辭乃已明年
花開果如舊品矣此亦草木之妖也
蘇長公記東武舊俗每歲四月大會於南禪資福兩
寺芍藥供佛而今歲最盛凡七千餘朵皆重跗累萼
繁麗豐碩中有白花正圓如覆盂其下十餘葉稍大
承之如盤姿格絶異獨出於七千朵之上云得之於
城北蘇氏園中周宰相莒公之别業此亦異種與牛
氏家牡丹並足傳異云
天彭牡丹譜(陸游)
花品序第一
牡丹在中州洛陽為第一在蜀天彭為第一天彭之花
皆不詳其所自出土人云曩時永寧院有僧種花最盛
俗謂之牡丹院春時賞花者多集于此其後花稍衰人
亦不復至崇寧中州民宋氏張氏蔡氏宣和中石子灘
楊氏家嘗買洛中新花以歸自是洛花散於人間花戶
始盛皆以接花為業大家好事者皆竭其力以養花而
天彭之花遂冠兩川今惟三并李氏劉村母氏城中蘇
氏城西李氏花特盛又有餘力治亭舘以故最得名至
花戶連畛相望莫得其姓氏也天彭三邑皆有花惟城
西沙橋上下花尤超絶由沙橋至堋口崇寧之間亦多
佳品自城東抵濛陽則絶少矣大抵花品近百種然著
者不過四十而紅花最多紫花黃花白花各不過數品
碧花一二而已今自狀元紅至歐碧以類次第之所未
詳者姑列其名於後以待好事者
狀元紅祥雲紹興春胭脂樓玉腰樓
金腰樓雙頭紅富貴紅一尺紅鹿胎紅
文公紅政和春醉西施迎日紅彩霞
叠羅勝叠羅瑞露蟬乾花大千葉
小千葉
右二十一品紅花
紫繡毬乾道紫潑墨紫葛巾紫福嚴紫
右五品紫花
禁苑黃慶雲黃青心黃黃氣毬
右四品黃花
玉樓子劉師哥玉覆盆
右三品白花
歐碧
右一品碧花
轉枝紅朝霞紅灑金紅瑞雲紅壽陽紅
探春毬米囊紅福勝紅油紅青絲紅
紅鵝毛粉鵝毛蹙金毬間綠樓銀絲樓
六對蟬洛陽春海芙蓉膩玉紅内人嬌
朝天紫陳州紫袁家紫御衣紫靳黃
玉抱肚勝瓊白玉盤碧玉盤界金樓
樓子紅
右三十一品未詳
花釋名第二
洛花見紀於歐陽公者天彭往往有之此不載載其著
於天彭者彭人謂花之多葉者京花單葉者川花近歲
尤賤川花賣不復售花之舊栽曰祖花其新接頭有一
春兩春者花少而富至三春則花稍多及成樹花雖益
繁而花葉減矣狀元紅者重葉深紅花其色與鞓紅潜
緋相類而天姿富貴彭人以冠花品多葉者謂之第一
架葉少而色稍淺者謂之第二架以其高出衆花之上
故名狀元紅或曰舊制進士第一人即賜茜袍此花如
其色故以名之祥雲者千葉淺紅花妖艷多態而花葉
最多花戶王氏謂此花如朵雲狀故謂之祥雲紹興春
者祥雲子花也色淡佇而花尤富大者徑尺紹興中始
傳大抵花戶多種花子以觀其變不獨祥雲耳胭脂樓
者深淺相間如胭脂染成重趺累萼狀如樓觀色淺者
出於新繁勾氏色深者出於花戶宋氏又有一種色稍
下獨勾氏花為冠金腰樓玉腰樓皆粉紅花而起樓子
黃白間之如金玉色與胭脂樓同類雙頭紅者並蔕駢
萼色尤鮮明出於花戶宋氏始秘不傳有謝主簿者始
得其種今花戶往往有之然養之得地則歲歲皆雙不
爾則間年矣此花之絶異者也富貴紅者其花葉圓正
而厚色若新染乾者他花皆落獨此抱枝而槁亦花之
異者一尺紅者深紅頗近紫色花面大幾尺故以一尺
名之鹿胎紅者鶴翎紅子花色紅微帶黃上有白點如
鹿胎極化工之妙歐陽公花品有鹿胎花者色紫花與
此頗異文公紅者出於西京潞公園亦花之麗者其種
傳蜀中遂以文公名之政和春者淺粉紅花有絲頭政
和中始出醉西施者粉白花中間紅暈狀如酡顔迎日
紅與醉西施同類淺紅花中特出深紅花開最早而妖
麗奪目故以迎日名之彩霞者其色光麗爛然如霞叠
羅者中間瑣碎如叠羅紋勝叠羅者差大如叠羅此三
品皆以形而名之瑞露蟬亦粉紅花中抽碧心如合蟬
狀乾花者粉紅花而分蟬旋轉其花亦大千葉小千葉
皆粉紅花之傑者大千葉無碎花小千葉則花萼瑣碎
故以大小别之此二十一品皆紅花之著者也紫綉毬
一名新紫花蓋魏花之别品也其花間正如綉毬狀亦
有起樓者為天彭紫花之冠乾道紫色稍淡而暈紅出
未十年潑墨者新紫花之子花也單葉深黑如墨歐公
記有葉底紫近之葛巾紫花圓正而富麗如世人所戴
葛巾狀福嚴紫亦重葉紫花其葉少於紫綉毬莫詳所
以得名按歐公所紀有玉板白出於福嚴院土人云此
花亦自西京來謂之舊紫花豈亦出於福嚴耶禁苑黃
蓋姚黃之别品也其花閑淡高秀可亞姚黃慶雲黃花
葉重馥郁然輪囷以故得名青心黃者其花心正青一
本花往往有兩品或正圓如毬或層起成樓子亦異矣
黃氣毬者淡黃檀心花葉圓正間背相承敷腴可愛玉
樓子者白花起樓高標逸韻自然是風塵外物劉師哥
者白花帶微紅多至數百葉纖妍可愛莫知何以得名
玉覆盆者一名玉炊餅蓋圓頭白花也碧花止一品名
曰歐碧其花淺碧而開最晩獨出歐氏故以姓著大抵
洛中舊品獨以姚魏為冠天彭則紅花以狀元紅為第
一紫花以紫綉毬為第一黃花以禁苑黃為第一白花
以玉樓子為第一然戶歲益培接新特間出將不特此
而已好事者尚屢書之
風俗記第三
天彭號小西京以其俗好花有京洛之遺風大家至千
本花時自太守而下往往即花盛處張飲帟幕車馬歌
吹相屬最盛於清明寒食時在寒食前者謂之火前花
其開稍久火後則易落最喜陰晴相半時謂之養花天
栽接剔治各有其法謂之弄花其俗有弄花一年看花
十日之語故大家例惜花可就觀不敢輕翦蓋翦花則
次年花絶少惟花戶則多植花以牟利雙頭紅初出時
一本花取直至三十千祥雲初出亦直七八千今尚兩
千州家歲常以花餉諸臺及旁郡蠟蔕筠籃旁午于道
予客成都六年歲常得餉然率不能絶佳淳熙丁酉歲
成都帥以善價私售於花戶得數百苞馳騎取之至成
都露猶未晞其大徑尺夜宴西樓下燭焰與花相映影
搖酒中繁麗動人嗟乎天彭之花要不可望洛中而其
盛已如此使異時復兩京王公將相築園第以相誇尚
予幸得與觀焉其動盪心目又宜何如也明年正月十
日山陰陸游書
牡丹榮辱志(丘璩)
花卉蕃膴於天地間莫踰牡丹其貌正心荏莖節蔕蕊
聳抑撿曠有剛克柔克態遠而視之疑美丈夫女子儼
衣冠當其前也苟非鍾純淑清粹氣何以備全德於三
月内迂愚叟頥造化意以榮辱志其事欲姚之黃為王
魏之紅為妃無所忝冒何哉位既尊矣必授之以九嬪
九嬪佐矣必隸之以世婦世婦廣矣必定之以保傅保
傅任矣則彤管位矣則命婦立命婦立則嬖倖愿嬖倖
愿則近屬睦近屬睦則疎族親疎族親則外屏嚴外屏
嚴則宫闈壯宮闈壯則叢脞革叢脞革則君子小人之
分達君子小人之分達則亨泰屯難之兆繼繼之者莫
大乎善也成之者莫大乎性也禀乎中根本茂矣善歸
已色香厚矣如是則施之以天道順之以地利節之以
人欲其栽其接無竭無滅其生其成不縮不盈非獨為
洛陽一時歡賞之盛將以為天下嗜好之勸也
姚黃為王
名姚花以其名者非可以中色斥萬乘之尊故以
王以妃示上下等夷也
魏紅為妃
天子立后以正内治故關雎為風化之治妃嬪世
婦所以輔佐淑德符家人之卦焉然後鵲巢采蘋
采蘩列夫人職以助諸侯之政今以魏花為妃配
乎王爵視崇高富貴一之於内外也
九嬪
牛黃細葉壽安九蕊真珠
鶴翎紅鞓紅潜溪緋
朱砂紅添色紅蓮葉九蕊
世婦
麤葉壽安甘草黃一捻紅
倒暈檀心丹州紅一百五
鹿胎鞍子紅多葉紅
獻來紅
今得其十别求異種補之
御妻
玉版白多葉紫葉底紫
左紫添色紫紅蓮萼
延州紅駱駝紅紫蓮萼
蘇州花常州花潤州花
金陵花錢塘花越州花
青州花密州花和州花
自蘇臺會稽至歴陽郡好事者衆栽殖尤夥八
十一之數必可備矣
花師傅
蓂莢指佞草莆蓮
㷼胎芝螢火芝五色靈芝
九莖芝碧蓮瑤花
碧桃
花彤史
同穎禾兩歧麥三脊茅
朝日蓮連理木薝蔔花
長樂花
花命婦
上品芍藥黃樓子等粉口
柳浦茅山冠子醉美人
紅纈子白纈子黃絲頭
紅絲頭蟬花重葉海棠(出蜀中)
千葉瑞蓮
花嬖倖
中品芍藥長命女花(出蜀中)素馨
茉莉荳蔲虞美人(出蜀中)
丁香含笑男真
鴛鴦草(出蜀中)女真七寳花
石蟬花(出蜀中)玉蟬花(出蜀中)
花近屬
瓊花紅蘭桂花
娑羅花棣棠迎春
黃拒霜黃雞冠忘憂草
金鈴菊酴醿山茶
千葉石榴玉蝴蝶黃酴醿(出蜀中)
玉屑
花疎屬
麗春七寳花(出蜀中)石瓜花(出蜀中)
石巖千葉菊紫菊
添色拒霜羞天花金錢
金鳳山丹吉貝
木蓮花石竹單葉菊
滴滴金紅雞冠矮雞冠
黃蜀葵千葉郁李
花戚里
旌節玉盤金盞鵝毛金鳳(出蜀中)
瑞聖瑞香御米
都勝玉簪
花外屏
金沙紅薔薇黃薔薇
玫瑰密有刺紅
紅薇紫薇朱槿
白槿海木瓜錦帶
杜鵑梔子紫荆
史君子凌霄木蘭
百合
花宮闈
諸類桃諸類李諸類梨
諸類杏紅梅早梅
櫻桃山櫻蒲桃
木瓜桐花栗花
棗花木錦紅蕉
花叢脞
紅蓼牽牛鼓子
芫花蔓陀羅金燈
射干水葓地錦
地釘黃躑躅野薔薇
薺菜花夜合蘆花
楊花金雀兒菜花
花君子
温風細雨清露
暖日微雲沃壤
永晝油幕朱門
甘泉醇酒珍饌
新樂名倡
花小人
狂風猛雨赤日
苦寒蜜蜂蝴蝶
螻蟻蚯蚓白晝青蠅
黃昏蝙蝠飛塵妬芽
蠧麝香桑螵蛸
花亨泰
閏三月五風十雨
主人多喜事婢能歌樂
妻孥不倦排當僮僕勤幹
子弟韞藉正開值生日
欲謝時待解醒門僧解栽接
借園亭張筵從貧處移入富家
花屯難
醜婦妬與憐猥人愛與嫌
盛開值私忌主人慳鄙
和園賣與屠沽三月内霜雹
賞處着棋鬭茶筵上持七八
盛開債主臨門箔子遮圍
露頭跣足對酌遭權勢人乞接頭
剪時和花眼正歡賞酗酒
頭戴如厠聽唱辭傳家宴
酥煎了下麥飯凋落後苕菷掃
園吏澆濕糞落村僧道士院觀裏
揚州芍藥譜(王觀)
天地之功至大而神非人力之所能竊勝惟聖人為能
體法其神以成天下之化其功蓋出其下而曾不少加
以力不然天地固亦有間而可窮其用矣余嘗論天下
之物悉受天地之氣以生其小大短長辛酸甘苦與夫
顔色之異計非人力之可容致巧於其間也今洛陽之
牡丹維揚之芍藥受天地之氣以生而小大淺深一隨
人力之工拙而移其天地所生之性故竒容異色間出
於人間以人而盜天地之功而成之良可怪也然而天
地之間事物紛紜出於其前不得而曉者此其一也洛
陽風土之詳已見於今歐陽公之記而此不復論維揚
大抵土壤肥膩於草木為宜禹貢曰厥草惟夭是也居
人以治花相尚方九月十月時悉出其根滌以甘泉然
後剥削老硬病腐之處揉調沙糞以培之易其故土凢
花大約三年或二年一分不分則舊根老硬而侵蝕新
芽故花不成就分之數則小而不舒不分與分之太數
皆花之病也花之顔色之深淺與葉蕊之繁盛皆出於
培壅剝削之力花既萎落亟剪去其子屈盤枝條使不
離散故脉理不上行而皆歸於根明年新花繁而色潤
雜花根窠多不能致遠惟芍藥及時取根盡取本土貯
以竹席之器雖數千里之遠一人可負數百本而不勞
至於他州則㙲以沙糞雖不及維揚之盛而顔色亦非
他州所有者比也亦有踰年即變而不成者此亦係夫
土地之宜不宜而人力之至不至也花品舊𫝊龍興寺
山子羅漢觀音彌陀之四院冠於此州其後民間稍稍
厚賂以匄其本㙲培治蒔遂過於龍興之四院今則有
朱氏之園最為冠絶南北二圃所種幾於五六萬株意
其自古種花之盛未之有也朱氏當其花之盛開飾亭
宇以待來游者逾月不絕而朱氏未嘗厭也揚之人與
西洛不異無貴賤皆喜戴花故開明橋之間方春之月
拂旦有花市焉州宅舊有芍藥廳在都廳之後聚一州
絶品於其中不下龍興朱氏之盛往歲州將召移新守
未至監護不密悉為人盜去易以凢品自是芍藥廳徒
有其名爾今芍藥有三十四品舊譜只取三十一種如
緋單葉白單葉紅單葉不入名品之内其花皆六出維
揚之人甚賤之余自熙寧八年季冬守官江都所見與
夫所聞莫不詳熟又得八品焉非平日三十一品之比
皆世之所難得今悉列于左舊譜三十一品分上中下
七等此前人所定今更不易
上之上
冠羣芳
大旋心冠子也深紅堆葉頂分四五旋其英密簇廣可
及半尺高可及六寸艷色絶妙可冠羣芳因以名之枝
條硬葉疎大
賽羣芳
小旋心冠子也漸添紅而緊小枝條及綠葉並與大旋
心一同凢品中言大葉小葉堆葉者皆花瓣也言綠葉
者謂枝葉也
寳粧成
髻子也色微紫於上十二大葉中密生曲葉回環裹抱
團圓其高八九寸廣半尺餘每一小葉上格以金線綴
以玉珠香欺蘭麝竒不可紀枝條硬而葉平
盡天工
柳浦青心紅冠子也於大葉中小葉密直妖媚出衆儻
非造化無能為也枝硬而綠葉青薄
曉粧新
白纈子也如小旋心狀頂上四向葉端點小殷紅色每
一朵上或三點或四點或五點象衣中之點纈也綠葉
甚柔而厚條硬而絶低
點粧紅
紅纈子也色紅而小並與白纈子同綠葉微似瘦長
上之下
疊香英
紫樓子也廣五寸高盈尺於大葉中細葉二三十重上
又聳大葉如樓閣狀枝條硬而高綠葉疎大而尖柔
積嬌紅
紅樓子也色淡紅與紫樓子不相異
中之上
醉西施
大軟條冠子也色淡紅惟大葉有類大旋心狀枝條軟
細漸以物扶助之綠葉色深厚疎而長以柔
道粧成
黃樓子也大葉中深黃小葉數重又上展淡黃大葉枝
條硬而絶黃綠葉疎長而柔與紫紅者異此品非今日
之黃樓子也乃黃絲頭中盛則或出四五大葉小類黃
樓子蓋本非黃樓子也
掬香瓊
青心玉板冠子也本自茅山來白英團掬堅密平頭枝
條硬而綠葉短且光
素粧殘
退紅茅山冠子也初開粉紅即漸退白青心而素淡稍
若大軟條冠子綠葉短厚而硬
試梅&KR1149;
白冠子也白纈中無點纈者是也
淺粧勻
粉紅冠子也是紅纈中無點纈者也
中之下
醉嬌紅
深紅楚州冠子也亦若小旋心狀中心緊堆大葉葉下
亦有一重金線枝條高綠葉疎而柔
擬香英
紫寳相冠子也紫樓子心中細葉上不堆大葉者
妬嬌紅
紅寳相冠子也紅樓子心中細葉上不堆大葉者
縷金囊
金線冠子也稍似細條深紅者於大葉中細葉下抽金
線細細相雜條葉並同深紅冠子者
下之上
怨春紅
硬條冠子也色絶淡甚類金線冠子而堆葉條硬而綠
葉疎平稍若柔
妬鵝黃
黃絲頭也於大葉中一簇細葉雜以金線條高綠葉疎
柔
蘸金香
蘸金蕊紫單葉也是髻子開不成者於大葉中生小葉
小葉尖蘸一線金色是也
試濃粧
緋多葉也緋葉五七重皆平頭條赤而綠葉硬皆紫色
下之中
宿粧殷
紫高多葉也條葉花並類緋多葉而枝葉絶高平頭凢
檻中雖多無先後並開齊整也
取次粧
淡紅多葉也色絶淡條葉正類緋多葉亦平頭也
聚香絲
紫絲頭也大葉中一叢紫絲細細是也枝條高綠葉疎
而柔
簇紅絲
紅絲頭也大葉中一簇紅絲細細是也枝葉並同紫者
下之下
效殷粧
小矮多葉也與紫高多葉一同而枝條低隨燥濕而出
有三頭者雙頭者鞍子者銀絲者俱同根而土地肥瘠
之異者也
會三英
三頭聚一萼而開
合歡芳
雙頭並蔕而開二朵相背也
擬繡韉
鞍子也兩邊垂下如所乘鞍狀地絶肥而生
銀含稜
銀緣也葉端一稜白色
新收八品
御衣黃
黃色淺而葉疎蕊差深散出於葉間其葉端色又微碧
高廣類黃樓子也此種宜升絶品
黃樓子
盛者五七層間以金線其香尤甚
袁黃冠子
宛如髻子間以金線色比鮑黃
峽石黃冠子
如金線冠子其色深如鮑黃
鮑黃冠子
大抵與大旋心同而葉差不旋色類鵝黃
楊花冠子
多葉白心色黃漸拂淺紅至葉端則更深紅間以金線
湖纈
紅色深淺相雜類湖纈
黽池紅
開須並萼或三頭者大抵花類軟條也
後論
維揚東南一都會也自古號為繁盛自唐末亂離羣雄
據有數經戰焚故遺基廢迹往往蕪没而不可見今天
下一統井邑田野雖不及古之繁盛而人皆安生樂業
不知有兵革之患民間及春之月惟以治花木飾亭榭
以往來遊樂為事其幸矣哉揚之芍藥甲天下其盛不
知起於何代觀其今日之盛古想亦不減於此矣或者
以謂自有唐若張祜杜牧盧仝崔涯章孝標李嶸王播
皆一時名士而工於詩者也或觀於此或遊於此不為
不久而略無一言一句以及芍藥意其古未有之始盛
於今未為通論也海棠之盛莫甚於西蜀而杜子美詩
名又重於張祜諸公在蜀日久其詩僅數千篇而未嘗
一言及海棠之盛張祜輩詩之不及芍藥不足疑也芍
藥三十一品乃前人之所次余不敢輒易後八品乃得
於民間而最佳者然花之名品時或變易又安知止此
八品而已哉後將有出兹八品之外者余不得而知當
俟來者以補之也
說郛卷一百四上
說郛卷一百四下元陶宗儀撰
梅譜(范成大)
梅天下尤物無問智賢愚不肖莫敢有異議學圃之士
必先種梅且不厭多他花有無多少皆不繫重輕余於
石湖玉雪坡既有梅數百本比年又於舍南買王氏僦
舍七十楹盡拆除之治為范村以其地三分之一與梅
吳下栽梅特盛其品不一今始盡得之隨所得為之譜
以遺好事者
江梅遺核野生不經栽接者又名直脚梅或謂之野梅
凡山間水濱荒寒清絶之趣皆此本也花稍小而疎瘦
有韻香最清實小而硬
早梅花勝直脚梅吳中春晚二月始爛漫獨此品於冬
至前已開故得早名錢塘湖上亦有一種尤開早余嘗
重陽日親折之有横枝對菊開之句洛都賣花者争先
為竒冬初折未開枝置浴室中薰蒸令坼強名早梅終
𤨏碎無香余頃守桂林立春梅已過元夕則嘗青子皆
非風土之正杜子美詩云梅蕊臘前破梅花年後多惟
冬春之交正是花時耳
官城梅吳下圃人以直脚梅擇他本花肥實美者接之
花遂敷腴實亦佳可入煎造唐人所稱官梅止謂在官
府園圃中非此官城梅也
消梅花與江梅官城梅相似其實圓小鬆脆多液無滓
多液則不耐日乾故不入煎造亦不宜熟惟堪青噉比
梨亦有一種輕鬆者名消梨與此同意
古梅會稽最多四明吳興亦間有之其枝樛曲萬狀蒼
蘚鱗皴封滿花身又有苔鬚垂於枝間或長數寸風至
綠絲飄飄可玩初謂古木久歴風日致然詳考會稽所
産雖小株亦有苔痕蓋别是一種非必古木余嘗從會
稽移植十本一年後花雖盛發苔皆剥落殆盡其自湖
之武康所得者即不變移風土不相宜會稽隔一江湖
蘇接壤故土宜或異同也凡古梅多苔者封固花葉之
眼惟罅隙間始能發花花雖稀而氣之所鍾豐腴妙絶
苔剥落者則花發仍多與常梅同去成都二十里有卧
梅偃蹇十餘丈相傳唐物也謂之梅龍好事者載酒遊
之清江酒家有大梅如數間屋傍枝四垂周遭可羅坐
數十人任子嚴運使買得作凌風閣臨之因遂進築大
圃謂之盤園余生平所見梅之竒古者惟此兩處為冠
隨筆記之附古梅後
重葉梅花頭甚豐葉重數層盛開如小白蓮梅中之竒
品花房獨出而結實多雙尤為瑰異極梅之變化工無
餘巧矣近年方見之蜀海棠有重葉者名蓮花海棠為
天下第一可與此梅作對
綠萼梅凡梅花跗蒂皆絳紫色惟此純綠枝梗亦青特
為清高好事者比之九疑仙人萼綠華京師艮嶽有萼
綠華堂其下專植此本人間亦不多有為時所貴重吳
下又有一種萼亦微綠四邊猶淺絳亦自難得
百葉緗梅亦名黃香梅亦名千葉香梅花葉至二十餘
瓣心色微黃花頭差小而繁密别有一種芳香比常梅
尤穠美不結實
紅梅粉紅色標格猶是梅而繁密則如杏香亦類杏詩
人有北人全未識渾作杏花看之句與江梅同開紅白相
映園林初春絶景也梅聖俞詩云認桃無綠葉辨杏有青
枝當時以為著題東坡詩云詩老不知梅格在更看綠葉
與青枝蓋謂其不韻為紅梅解嘲云承平時此花獨盛於
姑蘇晏元獻公始移植西岡圃中一日貴游賂園吏得一
枝分接由是都下有二本嘗與客飲花下賦詩云若更開
遲三二月北人應作杏花看客曰公詩固佳待北俗何淺
也晏笑曰傖父安得不然王琪君玉時守吳郡聞盜花種
事以詩遺公曰館娃宮北發精神粉瘦瓊寒露蕊新園
吏無端偷折去鳳城從此有雙身當時罕得如此比年展
轉移接殆不可勝數矣世傳吳下紅梅詩甚多惟方子通
一篇絶唱有紫府與丹來換骨春風吹酒上凝脂之句
鴛鴦梅多葉紅梅也花輕盈重葉數層凡雙果必並蔕
惟此一蔕而結雙梅亦尤物
杏梅花比紅梅色微淡結實甚匾有斕斑色全似杏味
不及紅梅
蠟梅本非梅類以其與梅同時香又相近色酷似蜜脾
故名蠟梅凡三種以子種出不經接花小香淡其品最
下俗謂之狗蠅梅經接花疎雖盛開花常半含名磬口
梅言似僧磬之口也最先開色深黃如紫檀花密香穠
名檀香梅此品最佳蠟梅香極清芳殆過梅香初不以
形狀貴也故難題詠山谷簡齋但作五言小詩而已此
花多宿葉結實如垂鈴尖長寸餘又大如桃奴子在其
中
後序
梅以韻勝以格高故以横斜疎瘦與老枝怪竒者為貴
其新接穉木一歲抽嫩枝直上或三四尺如酴醿薔薇
輩者吳下謂之氣條此直宜取實規利無所謂韻與格
矣又有一種糞壤力勝者於條上茁短横枝狀如棘針
花密綴之亦非高品近世始畫墨梅江西有楊補之者
尤有名其徒倣之者實繁觀楊氏畫大略皆氣條耳雖
筆法竒峭去梅實遠惟廉宣仲所作差有風致世鮮有
評之者余故附之譜後
梅品(張功甫)
序曰梅花為天下神竒而詩人尤所酷好淳熙歲乙巳
予得曹氏荒圃於南湖之濱有古梅數十爰輟地十畝
移種成列增取西湖北山别圃紅梅合三百餘本築堂
數間以臨之又夾以兩室東植千葉緗梅西植紅梅各
一二十章前為軒楹如堂之數花時居宿其中環潔輝
映夜如對月因名曰玉照復開澗環繞小舟往來未始
半月捨去自是客有遊桂隱者必求觀焉頃者太保周
益公秉鈞予嘗造東閣坐定首顧予曰一棹徑穿花十
里滿城無此好風光盖予舊詩尾句衆客相與歆豔於
是遊玉照者又必求觀焉值春凝寒又能留花過孟月
始盛名人才士題詠層委亦可謂不負此花矣但花豔
並秀非天時清美不宜又標韻孤特若三閭首陽二子
寧槁山澤終不肯頫首屏氣受世俗湔拂間有身親貌
悦而此心落落不相領會甚至於汚䙝附近略不自揆
者花雖眷客然我輩胸中空洞幾為花呼叫稱冤不特
三歎而足也因審其性情思所以為奬護之策凡數月
乃得之今䟽花宜稱憎嫉榮寵屈辱四事總五十八條
揭之堂上使來者有所警省且示人徒知梅花之貴而
不能愛敬也使與子之言傳布流誦亦將有媿色云
花宜稱凡二十六條
為澹陰為曉日為薄寒為細雨為輕烟為佳月為夕陽
為微雪為晚霞為珍禽為孤鶴為清溪為小橋為竹邊
為松下為明窗為疎籬為蒼厓為綠苔為銅瓶為紙帳
為林間吹笛為膝上横琴為石枰下棋為掃雪煎茶為
美人澹粧簪戴
花憎嫉凡十四條
為狂風為連雨為烈日為苦寒為醜婦為俗子為老鴉
為惡詩為談時事為論差除為花徑喝道為對花張緋
幕為賞花動鼔板為作詩用調羹驛使事
花榮寵凡六條
為烟塵不染為鈴索護持為除地鏡淨落瓣不淄為王
公旦夕留盼為詩人閣筆評量為妙妓澹粧雅歌
花屈辱凡十二條
為主人不好事為主人慳鄙為種富家園内為與麄婢
命名為蟠結作屏為賞花命猥妓為庸僧窗下種為酒
食店内插瓶為樹下有狗矢為枝下晒衣裳為青紙屏
粉畫為生猥巷穢溝邊
花經(張翊)
翊世本長安因亂南來先主擢置上列時邦西平昌
令卒翊好學多思致嘗戲造花經以九品九命升降
次第之時服其允當
一品九命
蘭牡丹䗶梅
酴醿紫風流(睡香異名)
二品八命
瓊花蕙巖桂
茉莉含笑
三品七命
芍藥蓮薝蔔
丁香碧桃垂絲海棠
千葉桃
四品六命
菊杏辛夷
豆蔻後庭忘憂
櫻桃林禽梅
五品五命
楊花月紅梨花
千葉李桃花石榴
六品四命
聚八仙金沙寳相
紫薇凌霄海棠
七品三命
散花真珠粉團
郁李薔薇米囊
木瓜山茶迎春
玫瑰金燈木筆
金鳳夜合躑躅
金錢錦帶石蟬
八品二命
杜鵑大清滴露
刺桐木蘭雞冠
錦被堆
九品一命
芙蓉牽牛木槿
葵胡葵鼔子
石竹金蓮
花九錫(羅虬)
花九錫亦須蘭蕙梅蓮輩乃可披襟若芙蓉躑躅望
仙山木野草直惟阿耳尚錫之云乎
重頂帷(障風)金剪刀(剪折)
甘泉(浸)玉缸(貯)
雕文臺座(安置)畫圖
翻曲美醑(賞)
新詩(詠)
附韓熙載五宜說
對花焚香有風味相和其妙不可言者
木犀宜龍腦酴醿宜沈水
蘭宜四絶含笑宜麝
薝蔔宜檀
附陳仲醇花寵幸
梅芬傲雪偏饒吟魂杏蕊嬌春最憐粧鏡
梨花帶雨青閨斷腸荷氣臨風紅顔露齒
海棠桃李爭豔綺席牡丹芍藥乍迎歌扇
芳桂一枝足開笑語幽蘭盈把堪贈仳離
以此引類連情境趣多合
附袁中郎花沐浴
浴梅宜隱士浴海棠宜韻致客
浴牡丹芍藥宜靚粧妙女
浴榴宜豔色婢浴木犀宜清慧兒
浴蓮宜道士浴菊宜好古而竒者
浴臘梅宜清瘦僧
洛陽花木記(周氏)
予少時聞洛陽花卉之盛甲于天下嘗恨皆未能盡觀
其繁盛妍麗竊有憾焉熙寧中長兄倅絳因自東都謁
告往省親三月過洛始得遊精藍名圃賞及牡丹然後
信謂向之所聞為不虛矣會迫于官期不得從容遊覽
元豐四年予蒞官于洛吏事之暇因得博求譜錄得唐
李衛公平泉花木記范尚書歐陽參政二譜按名尋討
十始見其七八焉然范公所述五十二品可攷者纔三
十八歐之所錄者二篇而已其敘錢思公雙桂樓下小
屏中所錄九十餘種但槩言其略耳至于花之名品則
莫得而見焉因以余耳目之所聞見及近世所出新花
參校三賢所錄者凡百餘品其亦殫于此乎然前賢之
所記與天下之所知洛之所植牡丹而已至于芍藥天
下以維揚為稱首然而知洛之所植其名品不減維揚
而開頭之種殆不如也又若天下四方所産珍藂佳卉
得一于園館足以為美景異致者洛中靡不兼有之然
天下之人(原闕)
牡丹(千葉五十九品多葉五十品)
千葉黃花其别十
姚黃勝姚黃牛家黃千心黃
甘草黃丹州黃閔黃女真黃
絲頭黃御袍黃
千葉紅花其别三十二
狀元紅魏花勝魏紅都勝
紫都勝瑞雲紅岳山紅間金紅
金繫腰一捻紅九萼紅劉師閣
大葉壽安細葉壽安洗妝紅蹙金毬
探春毬二色紅蹙金樓子碎金紅
彤雲紅轉枝紅蓋園紅越山紅樓子
紫絲旋心富貴紅不暈紅壽妝紅
玉盤妝雙頭紅(亦多開葉)遇仙紅簇四簇五
千葉紫花其别十
雙頭紫左紫紫繡毬安勝紫
大宋紫順聖紫陳州紫袁家紫
婆臺紫平頭紫
千葉緋花一
潜溪緋
千葉白花其别有四
玉千葉玉樓春玉蒸餅一百五
多葉紅花其别三十二
鞓紅大紅(深粉紅)濕紅承露紅(有十二個子)
添色紅(深似鶴翎)鶴翎紅朱砂紅揉紅
胭脂紅獻來紅賀紅大暈紅
林家紅(色深紅)兩京強觀音紅青州紅
玉樓紅雙頭紅汝州紅獨看紅
鹿胎紅綴州紅試妝紅玲瓏紅
青線稜延州紅蘇家紅白馬山
夾黃蕊丹州紅柿紅唐家紅
多葉紫花其别十四
潑墨紫冠子紫葉底紫光紫
段家紫銀合稜(左紫之單葉者)經箴紫
蓮花萼大紫(亦名長壽紫)索家紫陳州紫
雙頭紫承露紫唐家紫
多葉黃花其别三
絲頭黃呂黃古姚黃
多葉白花一
玉醆白
芍藥
千葉黃花其别十六
御衣黃凌雲黃南黃樓子尹家黃樓子
銀褐樓子表黃延壽黃硤石黃
新安黃壽安黃温家黃郭家黃
青心鮑黃紅心鮑黃絲頭黃黃纈子
千葉紅花其别十六
紅樓子紅冠子朱砂旋心硬條旋心
斑幹旋心深紅小魏花淡紅小魏花
紅纈子靈山纈子馬家紅楚州冠子
四蜂兒醉西施剪平紅茆山冠子
柳圃新接(紅絲頭)
千葉紫花其别六
紫樓子龍間紫紫按子粉面紫
紫絲頭紫纈子
千葉白花二
玉樓子白纈子
千葉桃花一
緋樓子
雜花八十二品
瑞香(紫色本出廬山宜陰翳延)黃瑞香川海棠
垂絲海棠(名軟條)杜海棠(淡者)黃海棠
繡綿海棠(一名嬌海棠)南海棠黃香梅
紅香梅(千葉)臘梅(黃千葉)紫梅(千葉)雪香(千葉)
海石榴散水(單葉)千葉散水垂絲散水
玉瓏璁真珠花玉屑花錦帶花
大錦帶細葉錦帶文冠花紅龍栢
白龍栢紫龍栢山茶(臘月開)晚山茶(寒食開)
粉紅山茶白山茶棣棠(單葉)千葉棣棠
二色郁李白郁李(千葉一名玉帶)單葉郁李
千葉櫻桃垂絲櫻桃山桃山木瓜
軟條木瓜紅薇緋薇紫薇
千葉紅梨石藍玉拂子木犀
木蘭(似木筆但木高丈餘開花與牡丹同時發)木筆(似木蘭但木極大乃有花花正月初發)
辛夷紫荆瓊花(八仙而香者)玉蝴蝶
八仙花丁香花百結花迎春花
金纏花黃雀兒映山紅(即紅躑躅)赬桐(一名百日花)
紅木梨千葉木梨芙蓉(亦名拒霜)千葉芙蓉
黃芙蓉(千葉)千葉朱槿三春花(一名長命)莎蘿花
抹厲花素馨花佛桑花夜合花
黃夜合檉柳倒仙花紅蕉
仙人耳墜(一名滿堂花)連翹花鷺鷥兒花
千葉秋花
菓子花
桃之别三十
小桃十月桃(出西太乙宫)冬桃(至冬方熟)
蟠桃(一名餅子桃千葉)千葉纏桃二色桃(一枝上二色)
合歡二色桃(朵上二色)千葉緋桃千葉碧桃
大御桃金桃銀桃白桃
崑崙桃憨利核桃胭脂桃白御桃
旱桃油桃人桃蜜桃
平頂桃胖桃紫葉大桃社桃
方桃邠州桃圃田桃紅穰利核桃
光桃(無毛)
梅之别六
紅梅千葉黃香梅䗶梅
消梅蘇梅水梅
杏之别十六
金杏銀杏水杏香白杏
纏金杏赤脥杏真大杏詐赤杏
大緋杏撮帶金杏晩紅杏黃杏
方頭金杏千葉杏黑葉杏梅杏
梨之别二十七
水梨紅梨雨梨濁梨
鵝梨穰梨消梨乳梨
袁家梨車寳梨紅鵝梨敷鵝梨
大浴梨甘棠梨紅消梨秦王掐消梨
早接梨鳳西梨密指梨罨羅梨
細帶罨羅棒槌梨清沙爛棠梨
壓沙梨梅梨榅桲梨
李之别二十七
粉紅桃(花紅)御李操李麝香李
北京水李珍珠李真桃李粉香李
小桃李偏縫李密綠李胡天李
黃甘李麥熟李揀枝李牛心李
紫灰李冬李晩李焦紅李
金條李横枝李湆帶李纏枝李
漿水李憲臺李嘉慶李
櫻桃之别十一
紫櫻桃臘櫻桃滑臺櫻桃朱皮櫻桃
臘嘴櫻桃旱櫻桃(一名熱熟子)吳櫻桃
水焰兒櫻桃甜菓子急溜子
千葉櫻桃
石榴之别九
千葉石榴粉紅石榴黃石榴青皮石榴
水晶漿榴朱皮石榴重臺榴(東京奉慈觀出此)
水晶甜榴銀含稜石榴(偃師縣出)
林檎之别六
蜜林檎花紅林檎水林檎金林檎
轉身林檎操林檎
木瓜之别五
山木瓜軟條木瓜宣州木瓜香木瓜榠樝
柰之别十
蜜柰大柰紅柰兔頭柰
寒毬黃寒毬頻婆海紅
大秋子小秋子
刺花三十七種
倒提黃薔薇千葉白薔薇
刺紅密枝月季千葉月桂(粉紅)
黃月季川四季深紅月季長春花
日月花四季長春川金沙黃金沙
水林檎(單葉金沙也)寳相(千葉)盧川寳相
黃寳相荼䕷千葉荼䕷金荼䕷
薔薇(單葉)二色薔薇千葉薔薇錦被堆
黃薔薇馬蕤花粉團兒單葉寳相
玫瑰穿心玫瑰玉香梅千葉紅香梅
茶梅千葉茶梅黃玫瑰減伏
木香花
草花八十九種
蘭(出澶州者佳春開紫色)秋蘭黃蘭(出嵩山)
水仙花(一名金盞銀臺)單葉菊金鈴菊
毬子菊雞冠菊地嵩菊黃蔟菊
柿黃菊青心菊葉紅菊黃窵廷子
探白子五色菊粉紅菊千葉大黃菊
碧菊千葉晚菊白菊六月紫菊
釵頭菊紫菊(一謂之旱蓮)金錢菊(一名夏菊)萬翎菊
川金錢菊(深紅色單葉)川剪金鵝黃萱草
大山萱草千葉萱草四季萱草糙萱草
北極萱草紅金燈黃金燈白金燈
粉紅金燈碧金燈紫金燈紅絲花
石竹花(粉紅)鵝毛石竹(一名綉竹)御金花
麗春(亦名望仙)黃麗春金鳳花麗秋
玉簪花紅蓑荷水仙花曼陀羅花
千葉曼陀羅花層臺曼陀羅花
雞冠花矮雞冠黃雞冠白雞冠
粉紅雞冠芫花胡蜀葵千葉紅葵
剪金剪稜蜀葵千葉紫葵鵝黃蜀葵
九心蜀葵千葉緋葵千葉鼔子水紅
鬢邊嬌家水紅(開百餘日)白山丹水丹花(深紅)
金蓮花(出嵩山頂)雲夢花地錦花照天花(出岷州)
水牡丹杜參花(出憲州)碧鳳花(一名鴨脚)碧玉盞(一名薺苨)
紫金帶紅百合紅山薑碧山薑
黃百合萱草紫榦子
水花十七種
單葉蓮千葉紅蓮玉骨朵(白蓮也)白樓子
紅樓子碧蓮子(出惠泉及超化寺心中湧泉者是也)白蘋
草荇水紅穿心蓮瑞蓮(一名朱沙穀)
雙頭瑞蓮佛頭蓮(碧千葉)朝日蓮(李駙馬園)千葉珠子蓮
釵頭蓮甘草黃
蔓花六種
凌霄驕藤雪茸花荷葉花
千葉鼔子牽牛花
四時變接法(此唯洛中氣候可依若變接它處須各隨地氣早處接)
立春前後接諸般鍼刺花(自有刺花一門)
雨水後木瓜上接(石南軟山木瓜大木瓜條木瓜宣木瓜)
櫻桃上接(諸般桃半杖紅)木筆上接(木蘭辛夷)
玉拂子上接(玉蝴蝶瓊花八仙花)楂子上接(榅桲)
野薔薇上接(千葉黃薔薇并諸般刺花)榅桲上接(榠樝)
二月節㯲椑上接(林檎海棠)桃椑上接(諸般桃諸般梅)
杏椑上接(諸般杏李子)棠梨上接(諸般梨海棠)
春分節壓檜栢分玉簪接玫瑰栽芙蓉
分碧蘆分芭蕉灌百合剪金石竹
種山丹分早蓮下金錢子栽紫條玫瑰
石榴上接諸般石榴棗椑上接諸般棗
軟棗上接諸般柿
三月上旬種諸般花子栽百般花
榖雨分諸般菊栽五色莧種諸般雞冠
五月節種諸般竹十三日竹迷
六月節種玉筋子栽望仙子(六月已前皆可種須澆灌乃活)
七月節種木瓜壓軟條檜
處暑種牡丹子種諸般芍藥
八月節分牡丹接牡丹篦子分芍藥
栽諸般針刺花種鹿春望仙
撒石竹并剪金錢等花子合分栽
九月節種核桃麗春子望仙子石竹
紫條玫瑰
霜降種諸般菓子樹
十月節種小桃諸般雜木
十二月節揭凍榆木分擘錦被堆減拔粉團子
接花法
接花必于秋社後九月前餘皆非其時也接花預于二
三年前種下祖子唯根盛者為佳蓋家祖子根肥而嫩
嫩則津脉盛而木實山祖子多老根少而木虛接之多
失削接頭須平而闊常令根皮包含接頭勿令作陡刃
刃陡則帶皮處厚而根浹刃太陡則接頭多退而皮出
不相對津脉不通遂致枯死矣接頭繫縛欲密勿令透
風不可令濕瘡口接頭必以細土覆之不可令人觸動
接後月餘須時時看覩勿令根下生妬芽芽生即分減
却津脉而接頭枯矣凡選接頭須取木枝肥嫩花芽盛
大平圓而實者為佳虛尖者無花矣
栽花法
凡願栽花須于四五月間先治地如地稍肥美即翻起
深二尺以耒去石瓦礫皮頻鉏削勿令生草至秋社後
九月以前栽之若地多瓦礫或帶醎鹵則鉏深三尺以
上去盡舊土别取新好黃土培填切不可用糞即生蠐
螬而蠧花根矣根蠧則花頭不大而不成千葉也凡栽
花不欲深深則根不行而花不發旺也但以瘡口齊土
面為佳此深淺之度也掘土坑須量花根長短為淺深
之堆坑欲闊而平土欲肥而細然于土坑中心堆成小
土墩子其墩子欲上銳而下闊將花于土墩上坐定然
後整理花根令四向横垂勿令屈摺為妙然後用一生
黃土覆之以瘡口齊土面為凖
種祖子法
凡欲種花子先于五六月間擇背陰處肥美地治作畦
鉏欲深而頻地如不佳翻換而栽花法每歲七月以後
取千葉牡丹花子候花瓶欲折其子微變黃時采之破
其瓶子取子于已治畦地内一如種菜法種之不得隔
日隔日多即花瓶乾而子黑則種之萬無一生矣撒子
願密不欲疎疎則不生不厭太密地稍乾則先以水灌
之候水脉均潤然後撒子訖杷耬一如種菜法每十日
一澆有雨即止冬月須用木葉蓋覆有雪即以雪覆木
葉上候月間即生芽葉矣生時頻去草久無雨即須日
日澆灌切不得用糞候八月社後别為治畦而分種之
如栽菜法如花子已熟不曾治地即先取花瓶連花子掘
地坑窖之一面速治地候熟可種即取窖中子依前法
撒之其中間或有却成子葉者
打剥花法
凡千葉牡丹須于八月社前打剥一番每株上只留花
頭四枝餘者皆可截先接頭于祖上接之候至來年二
月間所留花芽間小葉見其中花蕊切須子細辯認若
花芽須平而圓實即留之千葉花也若花蕊虛即不成
千葉當此須去之每株止留三兩蕊可也花頭多即不
成千葉而開頭小矣
分芍藥法
分芍藥處暑為上時八月為中時九月為下時取芍藥
須闊鉏勿令損根取出净洗土看窠株大小花芽多寡
須時分之每窠須留四芽以上一用好細黃土和泥採
蘸花根坐于坑中土墩上整理根令四向横垂然後以
細黃土培之根不欲深深則花不發旺令花根低如土
面一指以下為佳耳不得用糞候春間花芽發如頭圓
平而實即留之虛大者無花矣新栽時每窠只可留花
頭一兩朵候一二年花得地力可四五朵花頭多即不
成千葉矣慎之慎之栽芍藥于陰處晾根令微乾然後
種則花速起發掘取後可留月餘不妨寄遠尤宜
魏王花木志(闕名)
思惟
思惟樹漢時有道人自西域持貝多子植於嵩之西峯
下後極高大有四樹樹一年三花
紫菜
吳郡邊海諸山悉生紫菜
木蓮
木蓮葉似辛夷花類蓮
山茶
山茶似海石榴出桂州
溪蓀
溪蓀如高良薑生水中出茆山
朱槿
重臺朱槿似桑南中呼為桑槿
蓴根
蓴根羹之絶美江東謂之蓴龜
孟娘菜
江淮有孟娘菜並益肉食
牡桂
牡桂葉大如苦竹葉葉中一脉如筆跡
黃辛夷
衛公平泉莊有黃辛夷紫丁香
紫藤花
吳苑生
鬱樹
鬱樹高五六尺其實大如李色赤食之甘
盧橘
盧橘蜀生有紿客橙似橘而非若䄂而香冬夏華實相
繼或如彈丸或如拳通歲食之亦名盧橘
楮子
南方記楮子如桃實二月花仍連著實七八月熟土人鹽
蔵之味辛出交趾
石南
石南樹野生二月花仍連着實如燕卵八月熟民採之
取曝乾其皮作魚羹和之尤美出九真
都勾
都勾似栟櫚木中出屑如麫可取為餌食如桄榔
茶葉
茶葉似梔子可煑為飲其老葉謂之茅嫩葉謂之茗
桂海花木志(范成大)
上元紅
上元紅深紅色絶似紅木瓜花不結實以燈夕前後開
故名
白鶴花
白鶴花如白鶴立春開
南山茶
南山茶葩萼大倍中州者色微淡葉柔薄有毛别自有
一種如中州所出者
紅荳蔲花
紅荳䓻花叢生葉瘦如碧蘆春末發初開花先抽一榦
有大籜包之籜解花見一穗數十蕊淡紅鮮妍如桃杏
花色蕊重則下垂如葡萄又如火齊瓔珞及剪綵鸞枝
之狀此花無實不與草荳䓻同種每蕊心有兩瓣相並
詞人托興曰比目連理云
泡花
泡花南人或名柚花春末開蕊圓白如大珠既坼則似
茶花氣極清芳與茉莉素馨相逼番人采以蒸香風味
超勝
紅蕉花
紅蕉花葉瘦類蘆箬心中抽條條端發花葉數層日坼
一兩葉色正紅如榴花荔子其端各有一點鮮綠尤可
愛春夏開至歲寒猶芳又有一種根出土處特肥飽如
膽缾名膽缾蕉
枸那花
枸那花葉瘦長略似楊柳夏開淡紅花一朵數十萼至
秋深猶有之
史君子花
史君子花蔓生作架植之夏開一簇一二十葩輕盈似
海棠
水西花
水西花葉如萱草花黃夏開
裹梅花
裹梅花即木槿有紅白二種葉似蜀葵采紅者連葉包
裹黃梅鹽漬暴乾以薦酒故名玉修花
楚辭芳草譜(謝翺)
江離
江離之草屈原幼時所先採盖自其初度則固已扈江
離辟芷矣張勃云江離出臨海縣海水中正青似亂髮
楚辭之于江離畦而種之則非水物本草蘪蕪一名江
離又云被以江離揉以蘪蕪又不應是一物也
薰草
世以蕙草盖即薰草臭如蘪蕪可以已厲故古之袚除
以此草薰之因謂之薰草王逸章句云菌薰也今之零
陵香
菌
按王逸云菌即薰司馬云大芝支遁云舜華則王說恐
非七諫云飲菌若之朝露即莊子所謂朝菌者豈此耶
蘭
離騷云滋蘭九畹又云光風轉蕙汜崇蘭蘭草大都似
澤蘭其香可着衣帶者是素問云治之以蘭除陳氣也
皆槩指香草可見
蕙
蕙大抵似蘭皆柔荑其端作花蘭一荑一花蕙一荑五
六花香次于蘭楚辭蘭每及蕙畹蘭而畆蕙也汜蘭而
轉蕙也蕙殽蒸蘭藉也
杜若
杜若一名杜蘅苗似山薑花黃赤子大如棘九歌湘君
曰采芳洲兮杜若將以遺兮下女湘夫人云搴汀洲兮
杜若將以遺兮遠者杜若之為物令人不忘搴采而贈
之以明其不相忘也
茞
楚辭以芳草比君子而言茞者最多盖今香白芷也出
近道下濕地可作面脂其葉可用沐浴故曰浴蘭湯兮
沐芳
蘼蕪
芎藭之苗葉為蘼蕪似蛇牀而香魏文帝以蕙草為香
燒之以蘼蕪藏衣中故少司命曰秋蘭兮蘼蕪羅生兮
堂下綠葉兮素枝芳菲菲兮襲子古詩上山采蘼蕪
卷葹
卷葹草拔心不死江淮間謂之宿莽說見郭璞贊故離
騷經曰朝搴阰之木蘭兮夕攬洲之宿莽非宿草也
菉
離騷云薋菉葹以盈室兮判獨離而不服皆指惡草異
菉竹之菉
菊
菊季秋寒露後五日始有華華得土之正色離騷夕餐
秋菊之落英觀崔寔費長房九日採菊語則茹菊延齡
自古已然
荃
荃昌蒲也一名蓀楚辭曰數惟蓀之多怒兮蓀佯聾而
不聞辭言香草皆以喻臣唯言蓀者喻君盖蓀于藥為
君也
薜荔
離騷云貫薜荔之落蕊王逸章句曰薜荔香草緣木而
生蘂實也
款冬
款冬葉似葵而大叢生花出根下十一十二月雪中出
花茂悦郭氏曰款涷也故楚辭云款冬而生兮凋彼葉
柯
艾
蕭與艾本皆香草離騷則薄之曰戶服艾以盈要兮謂
幽蘭其不可佩然要之庶人所服比之蘭蕙則有間矣
蔞
蔞蔞蒿也其葉似艾白色長數寸高丈餘好生水邊大
招云英酸蒿蔞不沾薄只王逸曰蒿繁草也蔞香草也
莎
莎莖葉都似三稜和香用之招隱云青莎雜樹兮蘋草
靃靡
匏
匏瓠也可刳以涉水按楚辭王襃九懷稱援匏瓜兮接
糧
蓼
蓼生水澤楚辭曰蓼虫不知徙乎葵菜言蓼辛葵甘虫
各安其故不知遷也
茨
茨蒺藜也布地蔓生細葉子有三角狀如菱而小刺人
生道上按七諫曰江離棄于窮巷兮蒺藜蔓乎東廂
䔖
䔖生水中實兩角或四角一名芰離騷曰製芰荷以為
衣兮集芙蓉以為裳盖芰葉雜遝荷葉博大有為衣之
象而芙蓉若可緝者也
蘋
蘋葉正四方中拆如十字根生水底葉敷水上天問曰
靡蓱九衢言其枝葉分為衢道猶今言花五出六出也
萍
萍無根浮水而生楚辭曰竊傷浮萍兮無根
南方草木狀上(嵇含)
南越交趾植物在四裔最為竒周秦以前無稱焉自
漢武帝開拓封疆搜求珍異取其尤者充貢中州之
人或昧其狀乃以所聞詮叙有禆子弟云爾
草類
甘蕉
甘蕉望之如樹林大者一圍餘葉長一丈或七八尺
廣二尺許花大如酒杯形色如芙蓉著莖末百餘子
各為房相連累甜美亦可蜜藏根如芋魁大者如車轂
實隨花長每華一闔各有六子先後相次子不俱生花
不俱落一名芭蕉或曰巴苴剥其子上皮色黃白味似
蒲萄甜而脆亦療饑此有三種子大如拇指長而銳有
類羊角名羊角蕉味最甘好一種子大如雞卵有類牛
乳名牛乳蕉微減羊角一種大如藕子長六七寸形正
方少甘最下也其莖解散如絲以灰練之可紡績為絺
綌謂之蕉葛雖脆而好黃白不如葛赤色也交廣俱有
之三輔黃圖曰漢武帝元鼎六年破南越建扶荔宫以
植所得竒草異木有甘蕉十二本
耶悉茗
耶悉茗花末利花皆胡人自西國移植于南海南人憐
其芳香競植之陸賈南越行紀曰南越之境五糓無味
百草不香此二花特芳香者緣自别國移至不隨水土
而變與夫橘北為枳異矣彼之女子以綵絲穿花心以
為首飾
末利
末利花似薔薇之白者香愈于耶悉茗
豆䓻花
豆蔲花其苗如蘆其葉似薑其花作穗嫩葉卷之而生
花微紅穗頭深色葉漸舒花漸出舊說此花食之破氣
消痰進酒增倍太康二年交州貢一篚上試之有驗以
賜近臣
山薑花
山薑花莖葉即薑也根不堪食于葉間吐花作穗如麥
粒軟紅色煎服之治冷氣甚效出九真交趾
鶴草
鶴草蔓生其花麴塵色淺紫蒂葉如柳而短當夏開花
形如飛鶴觜翅尾足無所不備出南海云是媚草上有
蟲老蜕為蝶赤黃色女子藏之謂之媚蝶能致其夫憐
愛
甘&KR1538;
甘&KR1538;盖薯蕷之類或曰芋之類根葉亦如芋實如拳有
大如甌者皮紫而肉白蒸䰞食之味如薯蕷性不甚冷
舊朱崖之地海中之人皆不業耕稼惟掘地種甘&KR1538;秋
熟收之蒸曬切如米粒倉圌貯之以充糧糗是名&KR1538;糧
北方人至者或盛具牛豕膾炙而末以甘&KR1538;薦之若粳
粟然大抵南人二毛者百無一二惟海中之人壽百餘
歲者由不食五榖而食甘&KR1538;故爾
水蓮
花之美者有水蓮如蓮而莖紫柔而無刺
水蕉
水蕉如鹿葱或紫或黃吳永安中孫休嘗遣使取二花
終不可致但圖畫以進
蒟醬
蒟醬蓽茇也生于蕃國者大而紫謂之蓽茇生于番禺
者小而青謂之蒟焉可以為食故謂之醬焉交趾九真
人家多種蔓生
菖蒲
菖蒲番禺東有澗澗中生菖蒲皆一寸九節安期生採
服僊去但留玉舄焉
留求子
留求子形如梔子稜瓣深而兩頭尖似訶梨勒而徑及
半黃已熟中有肉白色甘如棗核大治嬰孺之疾南海
交趾俱有之
諸蔗
諸蔗一曰甘蔗交趾所生者圍數寸長丈餘頗似竹斷
而食之甚甘笮取其汁曝數日成飴入口消釋彼人謂
之石蜜吳孫亮使黃門以銀椀并盖就中藏吏取交州
所獻甘蔗餳黃門先恨藏吏以鼠屎投餳中啟言吏不
謹亮呼吏持餳器入問曰此器既盖之且有油覆無緣
于此黃門將有恨汝吏叩頭曰嘗從臣求莞席臣以席
有數不敢與亮曰必是此問之具服南人云甘蔗可消
酒又名干蔗司馬相如樂歌曰泰尊柘漿析朝酲是其
義也太康六年扶南國貢諸蔗一丈三節
草麴
草麴南海多矣酒不用麴糵但杵米粉雜以衆草葉冶
葛汁滌溲之大如卵置蓬蒿中蔭蔽之經月而成用此
合糯為酒故劇飲之既醒猶頭熱涔涔以其有毒草故
也南人有女數歲即大釀酒既漉候冬陂池竭時寘酒
罌中密固其上瘞陂中至春瀦水滿亦不復發矣女將
嫁乃發陂取酒以供賓客謂之女酒其味絶美
芒茅
芒茅枯時瘴疫大作交廣皆爾也土人呼曰黃茅瘴又
曰黃芒瘴
肥馬草
南方冬無積藁瀕海郡邑多馬有草葉類梧桐而厚取
以秣馬謂之肥馬草馬頗嗜而食果肥壯矣
冬葉
冬葉薑葉也苞苴物交廣皆用之南方地熱物易腐敗
惟冬葉藏之乃可持久
蒲葵
蒲葵如栟櫚而柔薄可為葵笠出龍川
乞力伽
藥有乞力伽木也瀕海所産一根有至數斤者劉涓子
取以作煎令可丸餌之長生
赬桐
赬桐花嶺南處處有自初夏生至秋盖草也葉如桐其
花連枝萼皆深紅之極者俗呼貞桐花貞皆訛也
水葱
水葱花葉皆如鹿葱花色有紅黃紫三種出始興婦人
懷姙佩其花生男者即此花非鹿葱也交廣人佩之極
有驗然其土多男不厭女子故不常佩也
蕪菁
蕪菁嶺嶠已南俱無之偶有士人因官攜種就彼種之
出地則變為芥亦橘種江北為枳之義也至曲江方有
菘彼人謂之蓁菘
茄
茄樹交廣草木經冬不衰故蔬圃之中種茄宿根有三
五年者漸長枝榦乃成大樹每夏秋盛熟則梯樹採之
五年後樹老子稀即伐去之别栽嫩者
綽菜
綽菜夏生于池沼間葉類茨菰根如藕條南海人食之
云令人思睡呼為瞑菜
蕹
蕹葉如落葵而小性冷味甘南人編葦為筏作小孔浮
于水上種子于水中則如萍根浮水面及長莖葉皆出
于葦筏孔子隨水上下南方之竒蔬也冶葛有大毒以
蕹汁滴其苗當時萎死世傳魏武能噉冶葛至一尺云
先食此菜
冶葛
冶葛毒草也蔓生葉如羅勒光而厚一名胡曼草寘毒
者多雜以生蔬進之悟者速以藥解不爾半日輒死山
羊食其苗即肥而大亦如鼠食巴豆其大如㹠盖物類
有相伏也
吉利草
吉利草其莖如金釵股形類石斛根類芍藥交廣俚俗
多蓄蠱毒惟此草解之極驗吳黃武中江夏李俁以罪
徙合浦初入境遇毒其奴吉利者偶得是草與俁服遂
解吉利即遁去不知所之俁因此濟人不知其數遂以
吉利為名豈李俁者徙非其罪或俁自有隠德神明啟
吉利者救之耶
良耀草
良耀草枝葉如麻黃秋結子如小粟煨食之解毒功不
亞于吉利始昔有得是藥者梁氏之子耀因以為名梁
轉為良爾花白似牛李出高涼
蕙
蕙草一名薰草葉如麻兩兩相對氣如蘼蕪可以止癘
出南海
南方草木狀中
木類
楓人
楓人五嶺之間多楓木歲久則生瘤癭一夕遇暴雷驟
雨其樹贅暗長三五尺謂之楓人越巫取之作術有通
神之驗取之不以法則能化去
楓香
楓香樹似白楊葉圓而岐分有脂而香其子大如鴨卵
二月華發乃著實八九月熟曝乾可燒惟九真郡有之
薰陸香
薰陸香出大秦在海邊有大樹枝葉正如古松生于沙
中盛夏樹膠流出沙上方採
榕
榕樹南海桂林多植之葉如木麻實如冬青樹榦拳曲
是不可以為器也其本稜理而深是不可以為材也燒
之無焰是不可以為薪也以其不材故能久而無傷其
蔭十畝故人以為息焉而又枝條既繁葉又茂細軟條
如藤垂下漸漸及地藤稍入地便生根節或一大株有
根四五處而横枝及鄰樹即連理南人以為常不謂之
瑞木
益智子
益智子如筆毫長七八分二月花色若蓮著實五六月
熟味辛雜五味中芬芳亦可鹽曝出交趾合浦建安八
年交州刺史張津嘗以益智子粽餉魏武帝
桂
桂出合浦生必以高山之巔冬夏常青其類自為林間
無雜樹交趾置桂園桂有三種葉如柏葉皮赤者為丹
桂葉似柿葉者為菌桂其葉似枇杷葉者為牡桂三輔
黃圖曰甘泉宫南有昆明池池中有靈波殿以桂為柱
風來自香
朱槿
朱槿花莖葉皆如桑葉光而厚樹高止四五尺而枝葉
婆娑自二月開花至中冬即歇其花深紅色五出大如
蜀葵有蘂一條長于花葉上綴金屑日光所爍疑若焰
生一叢之上日開數百朵朝開暮落插枝即活出高涼
郡一名赤槿一名日及
指甲花
指甲花其樹高五六尺枝條柔弱葉如嫩榆與耶悉茗
末利花皆雪白而香不相上下亦北人自大秦國移植
于南海而此花極繁細纔如半米粒許彼人多折置襟
袖間盖資其芬馥爾一名散沫花
蜜香沈香鷄骨香黃熟香雞舌香
棧香青桂香馬蹄香
按此八香同出于一樹也交趾有蜜香樹榦似柜柳其
花白而繁其葉如橘欲取香伐之經年其根榦枝節各
有别色也木心與節堅黑沉水者為沈香與水面平者
為雞骨香其根為黃熟香其榦為棧香細枝緊實未爛
者為青桂香其根節輕而大者為馬蹄香其花不香成
實乃香為雞舌香珍異之木也
桄榔
桄榔樹似栟櫚實其皮可作綆得水則柔韌北人以此
聯木為舟皮中有屑如麫多者至數斛食之與常麫無
異木性如竹紫黑色有文理工人解之以製弈枰出九
真交趾
訶梨勒
訶梨勒樹似木梡花白子形如橄欖六路皮肉相著可
作飲變白髭髮令黑出九真
蘇枋
蘇枋樹類槐花黑子出九真南人以染絳漬以大庾之
水則色愈深
水松
水松葉如檜而細長出南海土産衆香而此木不大香
故彼人無佩服者嶺北人極愛之然其香殊勝在南方
時植物無情者也不香于彼而香于此豈屈于不知己
而伸于知己者歟物理之難窮如此
刺桐
刺桐其木為材三月三時布葉繁密後有花赤色間生
葉間旁照他物皆朱殷然三五房凋則三五復發如是
者竟歲九真有之
棹
棹樹榦葉俱似椿以其葉䰞汁漬果呼為棹汁若以棹
汁雜彘肉食者即時為雷震死棹出高涼郡
杉
杉一名柀檆合浦東二百里有杉一樹漢安帝永初五
年春葉落隨風飄入洛陽城其葉大常杉數十倍術士
廉盛曰合浦東杉葉也此休徵當出王者帝遣使驗之
信然乃以千人伐樹役夫多死者其後三百人坐斷株
上食過足相容至今猶存
荆
荆寧浦有三種金荆可作枕紫荆堪作牀白荆堪作履
與他處牡荆蔓荆全異又彼境有牡荆指病自愈取節不
相當者月暈時刻之與病人身齊等置牀下雖危困亦
愈
紫藤
紫藤葉細長莖如竹根極堅實重重有皮花白子黑置
酒中歴二三十年亦不腐敗其莖截置煙炱中經時成
紫香可以降神
榼藤
榼藤依樹蔓生如通草藤也其子紫黑色一名象豆三
年方熟其殼貯藥歴年不壞生南海解諸藥毒
蜜香紙
蜜香紙以蜜香樹皮葉作之微褐色有紋如魚子極香
而堅韌水漬之不潰爛太康五年大秦獻三萬幅常以
萬幅賜鎮南大將軍當陽侯杜預令寫所撰春秋釋例
及經傳集解以進未至而預卒詔賜其家令藏之
抱香履
抱香履抱木生于水松之旁若寄生然極柔弱不勝刀
鋸乘濕時刳而為履易如削瓜既乾而韌不可理也履
雖猥大而輕者若通脱木風至則隨飄而動夏月納之
可禦濕蒸之氣出扶南大秦諸國太康六年扶南貢百
雙帝深歎異然哂其制作之陋但置諸外府以備方物
而已按東方朔瑣語曰木履起于晉文公時介之推逃
禄自隱抱樹而死公撫木哀歎遂以為履每懷從亡之
功輒俯視其履曰悲乎足下足下之稱亦自此始也
南方草木狀下
果類
㯽榔
㯽榔樹高十餘丈皮似青銅節如桂竹下本不大上枝
不小條直亭亭千萬若一森秀無柯端頂有葉葉似甘
蕉條𣲖開破仰望眇眇如插叢蕉于竹杪風至獨動似
舉羽扇之掃天葉下繫數房房綴數十實實大如桃李
天生棘重累其下所以禦衛其實也味苦澁剖其皮䰞
其膚熟其實之堅如乾棗以扶留藤古賁灰并食則滑
美下氣消榖出林邑彼人以為貴婚族客必先進若邂
逅不設用相嫌恨一名賓門藥餞
荔枝
荔枝樹高五六丈餘如桂樹綠葉蓬蓬冬夏榮茂青華
朱實實大如雞子核黃黑似熟蓮實白如肪甘而多汁
似安石榴有甜酢者至日將中翕然俱赤則可食也一
樹下子百斛三輔黃圖曰漢武帝元鼎六年破南越建
扶荔宫扶荔者以荔枝得名也自交趾移植百株于庭
無一生者連年移植不息後數歲偶一株稍茂然終無
華實帝亦珍惜之一旦忽萎死守吏坐誅死者數十遂
不復茂矣其實則歲貢焉郵𫝊者疲斃于道極為生民
之患
椰
椰樹葉如栟櫚高六七丈無枝條其實大如寒瓜外有
麤皮次有殼圓而且堅剖之有白膚厚半寸味似胡桃
而極肥美有漿飲之得醉俗謂之越王頭云昔林邑王
與越王有故怨遣俠客刺得其首懸之于樹俄化為椰
子林邑王憤之命剖以為飲器南人至今效之當刺時
越王大醉故其漿猶如酒云
楊梅
楊梅其子如彈丸正赤五月中熟熟時似梅其味甜酸
陸賈南越行紀曰羅浮山頂有湖楊梅山桃繞其際海
人時登採拾止得于上飽噉不得持下東方朔林邑記
曰林邑山楊梅其大如杯椀青時極酸既紅味如崖蜜
以醖酒號梅香酎非貴人重客不得飲之
橘
橘白華赤實皮馨香有美味自漢武帝交趾有橘官長
一人秩二百石主貢御橘吳黃武中交趾太守士燮獻
橘十七實同一蔕以為瑞異羣臣畢賀
柑
柑乃橘之屬滋味甘美特異者也有黃者有赬者赬者
謂之壺柑交趾人以席囊貯蟻鬻于市者其窠如薄絮
囊皆連枝葉蟻在其中并窠而賣蟻赤黃色大于常蟻
南方柑樹若無此蟻則其實皆為群蠧所傷無復一完
者矣今華林園有柑二株遇結實上命群臣宴飲于旁
摘而分賜焉
橄欖
橄欖樹身聳枝皆高數丈其子深秋方熟味雖苦澁咀
之芬馥勝含雞舌香吳時歲貢以賜近侍本朝自太康
後亦如之
龍眼
龍眼樹如荔枝但枝葉稍小殼青黃色形圓如彈丸核
如木梡子而不堅肉白而𢃄漿其甘如蜜一朵五六十
顆作穗如葡萄然荔枝過即龍眼熟故謂之荔枝奴言
常隨其後也東觀漢記曰單于來朝賜橙橘龍眼荔枝
魏文帝詔群臣曰南方果之珍異者有龍眼荔枝令歲
貢焉出九真交趾
海棗
海棗樹身無閒枝直聳三四十丈樹頂四面共生十餘
枝葉如栟櫚五年一實實甚大如杯盌核兩頭不尖雙
卷而圓其味極甘美安邑御棗無以加也太康五年林
邑獻百枚昔李少君謂漢武帝曰臣嘗遊海上見安期
生食巨棗大如瓜非誕說也
千歲子
千歲子有藤蔓出土子在根下鬚綠色交加如織其子
一苞恒二百餘顆皮殼青黃色殼中有肉如栗味亦如
之乾者殼肉相離撼之有聲似肉豆䓻出交趾
五斂子
五斂子大如木瓜黃色皮肉脆軟味極酸上有五稜如
刻出南人呼稜為斂故以為名以蜜漬之甘酢而美出
南海
鉤緣子
鉤緣子形如瓜皮似橙而金色北人重之極芬香肉甚
厚白如蘆菔女工競雕鏤花鳥漬以蜂蜜點燕檀巧麗
妙絶無與為比太康五年大秦貢十缶帝以三缶賜王
愷助其珍味夸示于石崇
海梧子
海梧子樹與中國松同但結實絶大形如小栗三角肥
甘香味亦樽俎間佳果也出林邑
菴摩勒
菴摩勒樹葉細似合昏花黃實似李青黃色核圓作六
七稜食之先苦後甘術士以變白鬚髮有驗出九真
石栗
石栗樹與栗同但生于山石罅間花開三年方結實其
殼厚而肉少其味似胡桃仁熟時或為群鸚鵡至啄食
略盡故彼人多珍貴之出日南
人面子
人面子樹似含桃結子如桃實無味其核正如人面故
以為名以蜜漬之稍可食以其核可玩于席間飣餖禦
客出南海
竹類
雲丘竹
雲丘竹一節為船出扶南然今交廣有竹節長二丈其
圍一二丈者往往有之
&KR1217;簩竹
&KR1217;簩竹皮薄而空多大者徑不過二寸皮麤澁以鎊犀
象利勝于鐵出大秦
石林竹
石林竹似桂竹勁而利削為切割象皮如刀竿出九真
交趾
思摩竹
思摩竹如竹大而筍生其節筍既成竹春而筍往生節
焉交廣所在有之
簞竹
簞竹葉疎而大一節相去五六尺出九真彼人取嫩者
磓浸紡績為布謂之竹疎布
越王竹
越王竹根生石上若細荻高尺餘南海有之南人愛其
青色用為酒籌云越王棄餘筭而竹生
園林草木疏(王方慶)
金燈隰生花開纍纍明艷垂條不自支俗惡人家種之
蜀葵一名茙葵本胡中葵也花有重臺者紅紫蜜白鮮
麗多殊色
蔓胡桃一作葡萄或言蠻中藤子也子甘滑如乳霜風
下潰
鬼皂莢生江南池澤如皂莢高一二尺沐之長髮去垢
蒟蒻根大如椀至秋葉滴露隨滴生苖細花輕艷翻如
黃蝶
金錢花梁大同二年來中土花黃重叠魚弘謂得花勝
得錢
椒枝條蕃蔚子離離䔩䔩紅秋風白露中段柯古謂茱
萸氣好上椒氣好下
野狐絲多蔓生于閒庭幽砌色白花微紅大如粟米然
牽牛條緣竹木而上花色如藍蒨風露沾灑何限麗艷
說郛卷一百四下
