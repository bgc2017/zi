說郛卷九十元陶宗儀撰
古畫品錄序
夫畫品者盖衆畫之優劣也圖繪者莫不明勸戒著升
沈千載寂寥披圖可見雖畫有六法罕能盡該而自古
及今各善一節六法者何一氣韻生動是也二骨法用
筆是也三應物象形是也四隨類賦彩是也五經營位
置是也六傳移模寫是也唯陸探微衛協備該之矣然
迹有巧拙藝無古今謹依遠近隨其品第裁成序引故
此所述不廣其源但傳出自神仙莫之聞見也南齊謝
赫撰
古畫品錄(謝赫)
第一品(五人)
陸探微(事五代宋明帝吳人)
窮理盡性事絶言象包前孕後古今獨立非復激揚所
能稱贊但價重之極乎上上品之外無他寄言故屈標
第一等
曹不興(五代吳時事孫權吳興人)
不興之迹殆莫復傳唯秘閣之内一龍而已觀其風骨
名豈虚成
衛協(五代晉時)
古畫之略至協始精六法之中迨為兼善雖不該備形
妙頗得壯氣凌跨羣雄曠代絶筆
張墨荀勖
風範氣候極妙參神但取精靈遺其骨法若拘以體物
則未見精粹若取之象外方厭高腴可謂微妙也
第二品(三人)
顧駿之
神韻氣力不逮前賢精微謹細有過往哲始變古則今
賦彩製形皆創新意若包犧始更卦體史籀初改畫法
嘗結搆層樓以為畫所風雨炎奥之時故不操筆天和
氣爽之日方乃染毫登樓去梯妻子罕見畫蟬雀駿之
始也宋大明中天下莫敢競矣
陸綏
體韻遒舉風彩飄然一點一拂動筆皆竒傳世盖少所
謂希見卷軸故為寳也
袁蒨
北方陸氏最為高逸象人之妙亞美前賢但志守師法
更無新意然和璧微玷豈貶十城之價也
第三品(九人)
姚曇度
畫有逸方巧變峰出&KR0146;魁神鬼皆能絶妙固流真為雅
鄭兼善莫不俊拔出人意表天挺生知非學所及雖纖
微長短往往失之而輿皂之中莫與為匹豈直棟梁蕭
艾可搪揬璵璠者哉
顧愷之(五代晉時晉陵無錫人字長康小字虎頭)
格體精微筆無妄下但跡不逮意聲過其實
毛惠遠
畫體周贍無適弗該出入窮竒縱橫逸筆力遒韻雅超
邁絶倫其揮霍必也極妙至於定質塊然未盡其善神
鬼及馬泥滯於體頗有拙也
夏瞻
雖氣力不足而精彩有餘擅名遠代事非虛美
戴逵
情韻連綿風趣巧拔善圖賢聖百工所範荀衞已後實
為領袖及乎子顒能繼其美
江僧寳
斟酌袁陸親漸朱藍用筆骨梗甚有師法像人之外非
其所長也
吳暕
畫法雅媚製置才巧擅美當年有聲京洛
張則
意思横逸動筆新竒師心獨見鄙於綜採變巧不竭若
環之無端景多觸目謝題徐落云此二人後不得預焉
陸泉
體致不凡跨邁流俗時有合作往往出人點畫之間動
流恢服傳於後者殆不盈握桂枝一芳足&KR0008;本性流液
之素難效其功
第四品(五人)
蘧道愍章繼伯
並善寺壁兼長畫扇人馬分數毫釐不失别體之妙亦
為入神
顧寳先
全法陸家事事宗稟方之袁蒨可謂小巫
王微史道碩(五代晉時)
並師荀衞各體善能然王得其細史傳其真細而論之
景玄為劣
第五品(三人)
劉頊
用意綿密畫體纖細而筆跡困弱形製單省其於所長
婦人為最但纖細過度翻更失真然觀察詳審甚得姿
態
晉明帝(諱紹元帝長子師王厲)
雖略於形色頗得神氣筆跡超越亦有竒觀
劉紹祖
善於傳寫不閑其思至於雀鼠筆跡歴落往往出羣時
人為之語號曰移畫然述而不作非畫所先
第六品(二人)
宋炳
炳明於六法迄無適善而含毫命素必有損益跡非準
的意足師放
丁光
雖擅色蟬雀而筆跡輕羸非不精謹乏於生氣
後畫品序
夫丹青妙極未易言盡雖質㳂古意而文變今情立萬
象於胸懷傳千祀於毫翰故九樓之上備表仙靈四門
之墉廣圖賢聖雲閣興拜伏之感掖庭致聘遠之别凡
斯緬邈厥迹難詳今之存者或其人冥滅自非淵識博
見孰究精麄擯落蹄筌方窮致理但事有否泰人經盛
衰或弱齡而價重或壯齒而聲遒故前後相形優劣舛
錯至如長康之美擅高往策矯然獨步終始無雙有若
神明非庸識之所能傚如負日月豈末學之所能窺荀
衛曹張方之蔑矣分庭抗禮未見其人謝陸聲過於實
良可於邑列於下品尤所未安斯乃情有抑揚畫無善
惡始信曲高和寡非直名謳泣血謬題寧止良璞將恐
疇訪理絶永成淪喪聊舉一隅庶同三益夫調墨染翰
志存精謹課兹有限應彼無方燧變墨回治點不息眼
眩素縟意猶未盡輕重微異則妍鄙革形絲髮不從則
歡慘殊觀加以頃來容服一月三改首尾未周俄成古
拙欲臻其妙不亦難乎豈可曾未涉川遽云越海俄覩
魚鼈謂察蛟龍凡厥等曹未足與言畫矣陳思王云傳
出文士圖生巧夫性尚分流事難兼善躡方趾之跡易
不知圓行之步難遇象谷之風翔莫測吕梁之水蹈雖
欲游刃理解終迷空慕落塵未全識曲若永尋河書則
圖在書前取譬連山則言由象著今莫不貴斯鳥跡而
賤彼龍文消長相傾有自來矣故倕斷其指巧不可為
杖策坐忘既慚經國據梧喪偶寧足命家若惡居下流
自可焚筆若冥心用舍幸從所好戲陳鄙見非謂毁譽
十室難誣佇聞多識今之所載並謝赫所遺猶若文章
止於兩卷其中道有可采使成一家之集且古今書評
高下必銓解畫無多是故備取人數既少不復區别其
優劣可以意求也吳興姚最撰
後畫品錄(姚最)
湘東殿下(梁元帝初封湘東王嘗畫芙蓉湖醮鼎圖)
右天挺命世幼稟生知學窮性表心師造化非復景行
所能希涉畫有六法真仙為難王於像人特盡神妙心
敏手運不加點治斯乃聽訟部領之隙文談衆藝之餘
時復遇物援毫造次驚絶足使荀衞閣筆袁陸韜翰圖
製雖寡聲聞於外非復討論木訥可得而稱焉
劉璞
右胤祖之子少習門風至老筆法不渝前制體韻精研
亞於其父信代有其人兹名不墮矣
沈標
右雖無偏擅觸類皆涉性尚鉛華甚能留意雖未臻全
美殊有可觀
謝赫
右寫貌人物不俟對看所須一覽便工操筆點刷研精
意在切似目想毫髮皆無遺失麗服靚粧隨時變改直
眉曲髩與世争新别體細微多自赫始遂使委巷逐末
皆類效顰至於氣韻精靈未窮生動之致筆路纖弱不
副壯雅之懷然中興以後象人莫及
毛惠秀
右其於繪事頗為詳悉太自矜持番成羸鈍遒勁不及
惠遠委曲有過於稜
蕭賁
右稚性精密後來難尚含毫命素動必依真嘗畫團扇
上為山川咫尺之内而瞻萬里之遙方寸之中乃辨千
尋之峻學不為人自娛而已雖有好事罕見其迹
沈粲
右筆迹調媚專工綺羅屏幛所圖頗有情趣
張僧繇
右善圖塔廟超越羣工朝衣野服今古不失奇形異貌
殊方夷夏實參其妙俾晝作夜未嘗厭怠惟公及私手
不停筆但數紀之内無須臾之閒然聖賢矖矚小乏神
氣豈可求備於一人雖云晩出殆亞前哲
陸肅
右綏之弟早藉趨庭之教未盡敦閱之勤雖復所得不
多猶有名家之法方效輪扁甘苦難投
毛稜
右惠遠之子便捷有餘真巧不足善於布置略不煩草
若比方諸父則牀上安牀
嵇寳鈞聶松
右二人無的師範而意兼真俗賦彩鮮麗觀者悦情若
辯其優劣則僧繇之亞
焦寳願
右雖早游張謝而靳固不傳旁求造請事均盜道之法
殫極斲輪遂至兼採之勤衣文樹色時表新異點黛施
朱重輕不失雖未窮秋駕而見賞春坊輪奏薄伎謬得
其地今衣冠緒裔未聞好學丹青道堙良足為慨
袁質
右蒨之子風神俊爽不墜家聲始逾志學之年便嬰痟
癎之病曾見草莊周木鴈卞和抱璞兩圖筆勢遒正繼
父之美若方之體物則伯仁龍馬之頌比之書翰則長
胤狸骨之方雖復語迹異途而妙理同歸一致苗而不
實有足悲者無名之實諒在斯人
釋僧珍釋僧覺
右珍蘧道愍之甥覺姚曇度之子並弱年漸漬親承訓
勖珍乃易於酷似覺豈難負析薪染服之中有斯二道
若品其工拙蓋嵇聶之流
釋迦佛陀吉底俱摩羅菩提
右此數手並外國比丘既華戎殊體無以定其差品光
宅威公雅躭好此法下筆之妙頗為京洛所知聞
解蒨
右全法章蘧筆力不逮通變巧捷寺壁最長
續畫品錄(李嗣真)
夫丹青之妙未可盡言皆法古而變今也立萬象於胸
懷傳千祀於毫墨故九樓之上備表仙靈四門之墉廣
圖賢哲今之所載並謝赫之所遺有可採者更稱一家
之集且古今評畫高下必詮其中優劣可以意求諸爾
湘東殿下
開列至釋迦佛陀吉底俱摩羅菩提竝剽姚最語脫
落不全今更不錄
上一品(凡三人)
劉褒桓範趙岐
上品中(凡三人)
陸探微閻立德閻立本
上品下(凡三人)
王廙張僧繇楊契丹
中品上(凡二十一人)
衞協史道碩曹髦
曹不興(吳)顧凱之(東晉)戴逵
顧寳先顧景秀(南齊)袁蒨
史敬文蘧僧珍陸杲
戴顒姚曇度張善果
張德童(諒男)曹仲達袁子昂
鄭法輪楊子華董伯仁
中品中(凡四人)
楊循宗炳陶景真
展子虔
中品下(凡一十二人)
荀勖王獻之毛稜
顧駿之謝赫謝惠遠
戴蜀陸整江僧寳
解蒨王知慎劉堇
下品上(凡四人)
毛惠秀史粲嵇康
高貴鄉公
下品中(凡一十八人)
王羲之毛惠遠康元之
陸探微范懷珍梁元帝
聶松高尚士外國僧迦陀
吉底俱摩羅菩提康菩薩
鄭德文孜尚子江志
吳智敏楊須跋檀知政
下品中(凡三人)
晉明帝蔡贇范長夀
又
蔡邕夏瞻謝雉
劉頊張墨戴勃
史藝劉斌王微
尹長生吳暕張則
僕道興陸紹祖劉徹
康昕濮萬年朱僧繇
褚靈石蕭賁張季和
章愜伯謝約蘧道敏
沈粲僧惠覺鍾宗斐
王奴兒丁寬王殿
陳公恩沈標虞堅
焦寳願嵇寳鈞田僧亮
徐德祖劉殺鬼高孝珩
閻思光解悰劉烏賊
陳善見程瓉季雅
王仲舒楊德紹周烏孫
張仲舒范龍樹倪武端
陳靜心
右唐御史大夫李嗣真所錄盡剽取姚最之說上中
下三品姓名則最所無者嗣真遂不能措一辭其間
不愧於人亦甚矣
益州名畫錄序
大凡觀畫而神會者鮮矣不過視其形似其或洞達氣
韻超出端倪用筆精緻不謂之功傅采炳縟不謂之麗
觀乎象而忘象意先自然始可品繪工於彀中揖畫聖
于方外有造物者思唯是得之江夏黃氏休復字歸本
通春秋學校左氏公糓書暨摭百家之說鬻丹養親行
達於世恬如也加以游心顧陸之藝深得厥趣居常以
魏晉之竒蹤隋唐之懿迹盈縑溢帙類而珍之適值博
雅之士欵扉求見則敞茅屋拂榻塵架而陳之娛賓賞
心萬虞一泯及其僧舍道居靡不往而玩之環歲忘惓
蓋益都多名畫富視他郡謂唐二帝播越及諸侯作鎮
之秋是時畫藝之傑者游從而來故其標格楷模無處
不有聖朝伐蜀之日若升堂邑彼廨宇寺觀前輩名畫
纖悉無圯者迨淳化甲午歲盜發二川焚劫略盡則牆
壁之繪甚乎剝盧家秘之寳散如決水今可覿者十二
三焉噫好事者為之幾鬱矣黃氏心鬱久之又能筆之
書存錄之也故自李唐乾元初至皇宋乾德歲其間圖
畫之尤精取其目所擊者五十八人品以四格離為三
卷命曰益州名畫錄書來謂余有陶隠居之好恨無畫
之癖首貺讀之序以見託且曰畫之神妙功格往躅前
範黃氏錄之詳矣至如蜀都名畫之存亡繫後學之明
昧斯黃氏之志也故其書婉而當博而有倫體而不亂
信夫學者得意忘象觀前賢之逸軌然後考黃氏之四
格則思過半矣非獨鳴圖畫之譽于坤維者哉時景德
三年五月二十日虞曹外郎致仕李畋述序
益州名畫錄卷上(黃休復)
逸格一人
孫位
孫位者東越人也僖宗皇帝車駕在蜀自京入蜀號會
稽山人性情疎野襟抱超然雖好飲酒未嘗沈酩禪僧
道士常與往還豪貴相請禮有少慢縱贈千金難留一
筆唯好事者時得其畫焉光啟年應天寺無智禪師請
畫山石兩堵龍水兩堵寺門東畔畫東方天王及部從
兩堵昭覺寺休夢長老請畫浮漚先生松石墨竹一堵
倣潤州高座寺張僧繇戰勝一堵兩寺天王部衆人鬼
相雜矛戟鼔吹縱橫馳突交加戛擊欲有聲響鷹犬之
類皆三五筆而成弓弦斧柄之屬並掇筆而描如從繩
而正矣其有龍拏水洶千狀萬態勢欲飛動松石墨竹
筆精墨妙雄壯氣象莫可記述非天縱其能情高格逸
其孰能與於此邪悟達國師請於眉州福海院畫行道
天王松石龍水兩堵並見存不知其後有何所遇改名
遇矣景朴者蜀人也蜀廣政年輒於應天寺門西畔畫
西方天王及部從兩部以對孫遇筆識者比之蹄涔巨
浸未萬分之一焉慮誤後人因附而正之
神格二人
趙公祐
公祐者長安人也寳歷中寓居蜀城攻畫人物尤善佛
像天王神鬼初贊皇公(李德裕)鎮蜀之日賓禮待之自寳
歷太和至開成年公祐于諸寺畫佛像甚多會昌年一
例除毁唯存大聖慈寺文殊閣下天王三堵閣裹内東
方天王一堵藥師院師堂内四天王并十二神前寺石
經院天王部屬並公祐筆見存公祐天資神用筆奪化
權應變無涯罔象莫測名高當代時無等倫數仞之牆
用筆最尚風神骨氣唯公祐得之六法全矣
范瓊
范瓊者不知何許人也開成年與陳皓彭堅同時同藝
寓居蜀城三人善畫人物佛像天王羅漢鬼神三人同
手於諸寺圖畫佛像甚多會昌年除毁後餘大聖慈一
寺佛像得存洎宣宗皇帝再興佛寺三人於聖夀寺聖
興寺淨衆寺中興寺自大中至乾符筆無暫釋圖畫二
百餘間牆壁天王佛像高僧經驗及諸變相名目雖同
形狀一無同者自淳化五年咸平三年兩遇兵火得存
三寺筆蹤大聖慈南廊下藥乂大將和修吉龍王鬼子
母天女五堵謂之十七護神北廊下石經院門兩金剛
東西二方天王中寺大悲院門上阿彌陀佛及四菩薩
院門兩畔觀音像藥師像石經板上七佛四仙人大悲
變相大將堂兩畔南北二方天王文殊閣下北方天王
及天王變相此寺畫壁自唐至今年紀深遠彩色故暗
重粧損者十四五矣聖夀寺大殿釋伽像行道北方天
王像西方變相殿上小壁水月觀音浴室院旁西方天
王大悲院八明王西方變相并大中年畫此寺壁畫年
祀亦遠倒損者十四五矣聖興寺大殿東北二方天王
藥師十二神釋迦十弟子彌勒像大悲變相並咸通畫
其中西方一堵甚著奇工精妙之極也焉芻瑟磨像兩
堵設色未半筆蹤儼然後之妙手終莫能繼自聖夀聖
興兩寺佛僧范瓊親描並見存
妙格上品六人
陳皓(彭堅附)
陳皓彭堅者不知何許人也開成中與范瓊寓止蜀城
大中年府主杜相公(悰)起淨衆等寺門屋相國知三人
中范瓊年齒雖低手筆稱冠矣因請陳彭二公各畫天
王一堵各令一客將伴之以幔幕遮蔽不令相見欲驗
誰之強弱至畫告畢之日相國與諸府寮徹其幃幕南
畔仗劒振威者彭公筆北畔持弓奮赫者陳公筆二公
筆力相似觀者莫能昇降大約宗師吳道玄之筆而傅
采拂澹過之畫之六法一曰氣韻生動是也二曰骨法
用筆是也三曰應物象形是也四曰隨類賦采是也五
曰經營位置是也六曰傳移模寫是也斯之六法名輩
少該唯此三人俱盡其美矣
張騰
張騰者不知何許人也太和末年偶止蜀川於某寺壁
圖畫亦多會昌年除毁皆盡大中初佛寺再興於聖夀
寺大殿畫文殊一堵普賢一堵彌勒下生一堵浴室院
北對范瓊畫持弓北方天王一堵大聖慈寺文殊閣下
畫報身如來一堵並騰之筆見存
趙温奇
趙温奇者公祐子也幼而穎秀長有父風父歿之後於
大聖慈寺文殊閣内繼父之蹤畫北方天王及梵王帝
釋大輪部屬大將堂大將部屬并梵王帝釋普賢閣下
南方天王華嚴閣上畫東西二方天王梵王帝釋中興
寺大殿文殊普賢及天王部衆並温奇筆見存
趙德齊
德齊者温奇子也乾寧初王蜀先主府城精舍不嚴禪
室未廣遂於大聖慈寺大殿東廡起三學延祥之院請
德齊於正門西畔畫南北二方天王兩堵院門舊有盧
楞伽畫行道高僧三堵六身賴德齊遷移至今獲在光
化年王蜀先主受昭宗勅置生祠命德齊與高道興同
手畫西平王儀仗旗纛旌麾車輅法物及朝真殿上皇
姑帝戚后妃嬪御百堵已來授翰林待詔賜紫金魚袋
蜀光天元年戊寅歲蜀先主殂逝再命德齊與道興畫
陵廟鬼神人馬及車輅儀仗宫寢嬪御一百餘堵大聖
慈寺竹溪院釋迦十弟子并十六大羅漢崇福禪院帝
釋及羅漢崇真禪院帝釋梵王及羅漢堂文殊普賢皆
德齊筆見存議者以德齊三代居蜀一時名振克紹祖
業榮耀何多
盧楞伽
楞伽者京兆人也明皇帝駐蹕之日自汴入蜀嘉名高
譽播諸蜀川當代名流咸伏其妙至德二載起大聖慈
寺乾元初於殿東西廊下畫行道高僧數堵顔真卿題
時稱二絶至乾寧元年王蜀先主於寺東廊起三學院
不敢損其名畫移一堵於院門南移一堵於門北一堵
於觀音堂後此行道僧三堵六身畫經二百五十餘年
至今宛如初矣西廊下一堵馬鳴提婆像二驅雖遭粉
飾猶未損其筆蹤餘者重粧皆昧前迹蜀中諸寺佛像
甚多會昌年皆盡毁
張素卿
道士張素卿者簡州人也少孤貧性好畫在川主相國
夏侯公(孜)宅多見隋唐名畫藝成之後落拓無羈束遂
衣道士服唯畫道門尊像豪貴之家少得其畫者乾符
中居青城山常道觀焚修至中和元年僖宗皇帝遣使
與賜紫道士杜光庭封丈人山為希夷公癸夘歲素卿
上表云五嶽既已封王丈人位居五嶽之上不可稱公
是歲勅宣改封五嶽丈人為希夷真君素卿賜紫素卿
有老子過沙圖五嶽朝真圖九皇圖五星圖老人星圖
二十四化真人像太無先生像素卿於諸圖畫而能敏
速落錐之後下筆如神自始及終更無改正今龍興觀
甚有畫壁年深皆盡頽損餘張百子堂板龕内門兩畔
龍虎兩軀素卿筆見存王蜀先主修青城山丈人觀請
素卿於丈人真君殿上畫五岳四瀆十二溪女山林溪
沼樹木諸神及岳凟曹吏詭怪之質生於筆端上殿觀
者無不恐懼又於簡州開元觀畫容成子董仲舒嚴君
平李阿馬自然葛玄長夀仙黃初平葛永瑰竇子明左
慈蘇躭十二仙君像各寫當初賣卜貨藥書符𨗳引時
真筆蹤灑落彩畫因循當代名流皆推畫手蜀檢校太
傅安公(思謙)好古博雅唐時名畫人皆獻之黃筌滕昌
祐石恪皆在其門館賓禮優厚甲寅歲十一月十一日
值蜀主誕生之辰安公進素卿所畫十二仙真形十二
幀蜀主躭玩欲賞者久因命翰林學士禮部侍郎歐陽
炯次第讃之令翰林待詔黃居寳八分書題之凡有醮
奏於玉局開懸供養乾德三年聖朝克復吏部侍郎吕
公(餘慶)鎮蜀日求古畫圖書並將進呈斯畫預焉
妙格中品十人
辛澄
辛澄者不知何許人也建中元年大聖慈寺南畔創立
僧伽和尚堂請澄畫焉纔欲援筆有一士人云僕有泗
州真本一見甚奇遂依樣描寫及諸變相未畢蜀城士
女瞻仰儀容者側足將香燈供養者如驅今已重粧損
矣普賢閣下五如來同坐一蓮花及鄰壁小佛九身閣
裹内如意輪菩薩並澄之筆見存
李洪度
洪度者蜀人也元和中府主相國武公(元衡)請於大聖
慈寺東廊下維摩詰堂内畫帝釋梵王兩堵笙竽鼓吹
天人姿態筆蹤妍麗時之妙手莫能偕焉會昌前諸寺
圖畫亦多除毁後餘此一處
左全
左全者蜀人也世傳圖畫跡本名家寳歷年中聲馳闕
下於大聖慈寺中殿畫維摩變相師子國王菩薩變相
三學院門上三乘漸次修行變相降魔變相文殊閣東
畔水月觀音千手眼大悲變相極樂院門兩金剛西廊
下金剛經驗及金光明經變相前寺南廊下行道二十
八祖北廊下行道羅漢六十餘軀多寳㙮下倣長安景
公寺吳道玄地獄變相當時吳生畫此地獄相都人咸
觀懼罪修善兩市屠沽經月不售王蜀時令雜手重粧
已損惟存大體也大中初又於聖夀寺大殿畫維摩詰
變相一堵樓閣樹石花雀人物冠冕蕃漢異服皆得其
妙今見存
張南本
張南本者不知何許人也中和年寓止蜀城攻畫佛像
人物龍王神鬼有金谷園圖勘書圖詩會圖白居易叩
齒圖高麗王行香圖今聖夀寺中門賓頭盧變相東廊
下靈山佛會大聖慈寺華嚴閣下東畔大悲變相竹溪
院六祖興善院大悲菩薩八明王孔雀王變相並南本
筆相傳南本於金華寺大殿畫明王八軀纔畢有一老
僧入寺蹶撲於門下初不知是畫但見大殿遭火所焚
其時孫位畫水南本畫火代無及者世之水火皆無定
質唯此二公之畫冠絶今古僖宗駕回之後府王陳太
師於寳歷寺置水陸院請南本畫天神地祇三官五帝
雷公電母岳瀆神仙自古帝王蜀中諸廟一百二十餘
幀千怪萬異神鬼龍獸魍魎魑魅錯雜其間時稱大手
筆也至孟蜀時被人模塌竊換真本鬻與荆湖人去今
所存偽本耳(偽本淳化年遭賊搓劫已皆散失)
高道興
高道興者成都人也攻雜畫觸類皆長尤善佛像高僧
光化年昭宗勅許王蜀先主置生祠命道興與趙德齊
同手畫西平王儀仗車輅旌旗禮服法物朝真殿上皇
姑帝戚后妃女樂百堵已來授翰林待詔賜紫金魚袋
及先主殂逝再命道興與德齊畫陵廟鬼神人馬兵甲
公主儀仗宫寢嬪御一百餘堵今大慈寺中兩廊下高
僧六十餘軀華嚴閣東畔丈六天花瑞像並見存
房從真
房從真者成都人也攻畫甲馬人物鬼神冠絶當時有
寧王獵射圖羌人移居圖陳登斫鱠圖冷朝陽王昌齡
常建冒雪入京圖蒲師訓師其筆法王蜀先主於浣花
龍興寺修聖夫人堂合水津起通波侯廟請從真畫甲
馬旍旗從官鬼神授翰林待詔賜紫金魚袋今寳歷寺
五丈天王閣下天王部屬諸神並從真筆後人重粧已
損蒲師訓因再修之
趙德玄
趙德玄者雍京人也天福年入蜀攻畫車馬人物屋木
山水佛像鬼神筆無偏擅觸類皆長獨步川中標名大
手其有樓殿臺閣向背低昂代無比者有朱陳村圖豐
稔圖漢祖歸豐沛圖盤車圖臺閣樣入蜀時將梁隋唐
名畫百本至今相傳裴孝源公私畫錄云自魏晉以來
終于貞觀秘府并人間畫共集成二百九十八卷二百
三十卷是隋唐官本十三卷是左僕射蕭瑀進二十卷
楊素家得三卷許善心進十卷高平縣書佐女張氏所
獻四卷安福進十八卷先在秘府無得處人名唯有天
和年月集賢校理張懷瓘云昔武帝博雅好古鳩集名
畫令鑒者數人共詳名氏兼定品格供御賞玩及侯景
作亂江陵府將䧟元帝先焚内庫書畫數萬卷深可歎
息其後帝王亦有兼愛人多進之又盈秘府天后朝張
易之奏召天下名工修諸圖畫因竊換真本私家收藏
偽本將進納易之歿後薛稷所得稷歿之後岐王所獲
岐王慮帝忽知乃盡焚爇吁天下重寳再經灰燼當時
天府所藏多涉於偽人間所畜或乃是真古畫頻經焚
燒積年散失能秘在者得非稀世之寳邪蜀因二帝駐
蹕昭宗遷幸自京入蜀者將到圖書名畫散落人間固
亦多矣杜天師在蜀集道經三千卷儒書八千卷德玄
將到梁隋及唐百本畫或自模塌或是粉本或是真跡
無非秘府散逸者本相傳在蜀信後學之幸也今福慶
禪院隠形羅漢變相兩堵德玄筆見存
常粲
常粲者雍京人也咸通年路侍中(巖)牧蜀之日自京入
蜀路公賓禮待之粲善傳神雜畫有七賢像六逸像女
媧伏羲神農像謂之三皇圖立釋迦像五天胡僧像孔
子西周問禮像名醫下蠱像摴蒱圖龍樹驗丹圖先賢
卷軸至今好事者收得為後學師範矣玉局化壁畫道
門尊像甚多王蜀時修改後頽損已換今大聖慈寺悟
達國師(知玄)真粲之筆見存
常重胤
重胤者粲之子也僖宗皇帝幸蜀回鑾之日蜀民奏請
留寫御容於大聖慈寺其時隨駕寫貌待詔盡皆操筆
不體天顔府主陳太師(敬瑄)遂表進重胤御容一寫而
成内外官屬無不歎駭謂為僧繇之後身矣宣令中和
院上壁及寫隨駕文武臣寮真殿上御容前寫西川節
度副大制置指揮諸道兵馬兼供軍使太師中書令成
都尹潁川郡王陳敬瑄義成軍節度使中書令王鐸門
下侍中韋昭度檢校司徒守太子太保鄭畋檢校司徒
鄭延林翰林學士承旨守兵部尚書樂朋龜翰林學士
守禮部尚書杜讓能翰林學士戶部侍郎崔凝翰林學
士中書舍人沈仁偉翰林學士中書舍人侯䎖尚書左
僕射裴璩禮部尚書兼太常禮儀使牛叢左散騎常侍
楊堪右散騎常侍柳涉右散騎鄭瑣左諫議大夫李紹
鰌右諫議大夫蕭說尚書左丞知中朝御史中丞盧澤
給事中李輝給事中宋旦中書舍人鄭欣比部郎中知
制誥蘇循尚書右丞判戶部張禕尚書吏部侍郎張讀
尚書刑部侍郎充集賢殿學士李燠尚書禮部侍郎知
貢舉歸仁澤行在十軍司馬工部侍郎判度支秦韜玉
御容後寫左神策軍觀軍容使護軍中尉田令孜右神
策護軍中尉觀軍容使西門思恭内飛龍使知内侍省
楊復恭内樞密使田匡禮内樞密使李順融宣徽南院
使劉景宣宣徽北院使田獻銖左衞大將軍石守悰左
金吾大將軍劉巨容行在諸軍馬步都虞候趙及諸司
使副一百餘員尋授駕前翰林待詔賜緋魚袋自駕歸
京韋相國(昭慶)授西川節制陳太師與都護田軍容(令)
(孜)拒命據城王蜀先主時為行軍司馬重圍三年陳太
師田軍容以城降既克下王先主拜僖宗御容于時繪
壁百寮咸在唯不見陳太師田軍容真因問二公何無
寫貌寺僧對云拒扞王師近方塗抹先主曰某豈與丹
青為參商遽命重寫常待詔曰不必援毫乃挼皂莢水
洗之而風姿宛然先主嘉賞賜以金帛常公自言我畫
爛梁摧之外雨淋水洗終無剝落者矣衆歎所謂前無
去者後無繼者偽通王(宗裕)性多猜忌或於媵嬖意欲
寫貌惡人久見謂常待詔曰頗不熟視審觀可乎常公
但諾之王曰夫人至矣立斯須而退翌日想貌姿容短
長無遺毫髮其敏妙皆此類也玉局化寫王蜀先主為
使相日真容後移在龍興觀天寳院夀昌殿上大聖慈
寺興善院泗州和尚真華亭張居士真寳歷寺請塔天
王寧蜀寺都官土地並重胤筆見存
黃筌
黃筌者成都人也幼有畫性長負奇能刁處士入蜀授
而教之竹石花雀又學孫位畫龍水松石墨竹斆李昇
畫山水竹樹皆曲盡其妙筌早與孔嵩同師嵩但守師
法别無新意筌既兼宗孫李學力因是博贍損益刁格
遂超師之藝後唐莊宗同光年孟令公(知祥)到府厚禮
見重建元之後授翰林待詔權院事賜紫金魚袋至少
主廣政甲辰歲淮南通聘信幣中有生鶴數隻蜀主命
筌寫鶴於偏殿之壁警露者啄苔者理毛者整羽者唳
天者翹足者精彩態體更愈於生往往生鶴立于畫側
蜀主歎賞遂目為六鶴殿焉尋加至内供奉朝議大夫
檢校少府少監上柱國先是蜀人未曾得見生鶴皆傳
薛少保畫鶴為奇筌寫此鶴之後貴族豪家竟將厚禮
請畫鶴圖少保自此聲漸減矣廣政癸丑歲新搆八卦
殿又命筌于四壁畫四時花竹兔雉鳥雀其年冬五方
使於此殿前呈雄武軍進者白鷹誤認殿上畫雉為生
掣臂數四蜀王歎異久之遂命翰林學士歐陽炯撰壁
畫奇異記以旌之筌有春山圖秋山圖山家晩景圖山
家早景圖山家雨景圖山家雪景圖山居詩意圖瀟湘
圖八壽圖今石牛廟畫龍水一堵見存
益州名畫錄卷中
妙格下品十一人
李昇
李昇者成都人也小字錦奴年纔弱冠志攻山水天縱
生知不從師學初得張藻員外(唐時名士善畫山水)山水一軸玩
之數日云未盡妙矣遂出意寫蜀境山川平遠心思造
化意出先賢數年之中創成一家之能俱盡山水之妙
每含毫就素必有新奇桃源洞圖武陵溪圖青城山圖
峨眉山圖二十四化山圖好事得之為箱篋珍後學得
之為亡言師明皇朝有李將軍擅名山水蜀人皆呼昇
為小李將軍蓋其藝相匹爾悟達國師自京入蜀重其
高手請于聖夀寺本院同居數年因於廳壁畫出峽圖
一堵霧中山圖一堵既而又請于大聖慈寺真堂内畫
漢州三學山圖一堵彭州至德山一堵時稱悟達國師
真堂四絶常粲寫真僧道盈書額李商隠讚李昇畫山
水今見存
張玄
張玄者簡州金水石城山人也攻畫人物尤善羅漢當
王氏偏霸武成年聲跡喧然時呼玄為張羅漢荆湖淮
浙令人入蜀縱價收市將歸本道前輩畫佛像羅漢相
傳曹樣吳樣二本曹起曹弗興吳起吳暕曹畫衣紋稠
疊吳畫衣紋簡略其曹畫今昭覺寺孫位戰勝天王是
也其吳畫今大聖慈寺盧楞伽行道高僧是也玄畫羅
漢吳樣矣今大聖慈寺灌頂院羅漢一堂十六軀見存
杜齯龜
杜齯龜者其先本秦人避禄山之亂遂居蜀焉齯龜少
能博學涉獵經史專師常粲寫真雜畫而妙於佛像羅
漢王蜀少主以高祖受唐深恩將興元節度使唐(道襲)
私第為上清宫塑王子晉為遠祖於上清祖殿命齯龜
寫大唐二十一帝御容於殿堂之四壁每三會五獵差
太尉公卿薦獻宫内殿堂行事齋宫職掌並依太清宫
故事又命齯龜寫先主太妃太后真於青城山金華宫
授翰林待詔賜紫金魚袋今嚴君平觀杜天師(光庭)真
大聖慈寺華嚴閣東廊下祐聖國師(光業)真並齯龜筆
見存
刁光胤
刁光胤者雍京人也天福年入蜀攻畫湖石花竹猫兔
鳥雀性情高潔交遊不雜入蜀之後前輩有攻花雀者
頓減價矣有師問筆法者黃筌孔嵩二人親授其訣孔
類昇堂黃得入室刁公居蜀三十餘年筆無暫暇非病
不休非老不息卒時八十以來豪貴之家及好事者收
得其畫將為家寳傳視子孫大聖慈寺熾盛光院明僧
錄房&KR1624;傍小壁四堵畫四時雀竹廣政中黃居寀重粧
雀蝶精奇轉甚三學院大廳小壁花雀兩堵光胤畫時
年已耄矣
蒲師訓
蒲師訓者蜀人也幼師房從真畫人物鬼神蕃馬長興
年值孟令公改元興修諸廟師訓畫江瀆廟諸葛廟龍
女廟及先主殂畫陵廟鬼神蕃漢人物旗幟兵仗公王
車馬禮服儀式縱横浩瀚莫不周至授翰林待詔賜紫
金魚袋甲寅歲春末蜀王或夜夢一人破帽故襴龐眉
大目方頥廣顙立于殿階跂一足曰請修理之言訖寢
覺翌日因檢他籍見此古畫是前夕所夢者神故絹穿
損畫之左足遂命師訓令驗此畫是誰之筆師訓對云
唐吳道玄之筆曾應明皇夢云痁者神也因令重修此
足呈進後蜀主復夢前神謝曰吾足履矣上慮為崇即
命焚之青城山丈人觀真君殿内五嶽四瀆部屬諸神
張素卿筆廣政中山水泛溢衝損數堵蜀王命師訓曰
素卿之筆公往繼之可矣四堵師訓筆也(今丈人觀聖朝廣其殿宇)
(重新興創别畫無舊蹤矣)王蜀先主祠堂東畔正門東畔鬼神一堵
寳歷寺天王閣下天王部屬房後真筆從人粧損師訓
再修兼自畫兩堵大聖慈寺南廊下觀音院門兩金剛
鄰壁請塔天王並師訓筆見存
趙忠義
趙忠義者德玄子也德玄自雍襁負入蜀及長習父之
藝宛若生知孟氏明德年與父同手畫福慶禪院東流
傳變相一十三堵位置鋪舒樓殿臺閣山水竹樹蕃漢
服飾佛像僧道車馬鬼神王公冠冕旌旗法物皆盡其
妙冠絶當時蜀王知忠義妙於鬼神屋宇遂令畫關將
軍起玉泉寺圖於是忠義畫自運材立基以至丹楹刻
桷皆役鬼神疊拱下㭿地&KR0008;一坐佛殿將欲起立蜀王
令内作都料看此畫圖枋栱有準的否都料對曰此畫
復較一座分明無欠其妙如此授翰林待詔賜紫金魚
袋先是每年杪冬末旬翰林攻畫鬼神者例進鍾馗焉
丙辰歲忠義進鍾馗以第二指挑鬼眼睛蒲師訓進鍾
馗以拇指剜鬼睛二人鍾馗相似唯一指不同蜀王問
此畫孰為優劣筌以師訓為優蜀王曰師訓力在拇指
忠義力在第二指二人筆力相敵難議昇降並厚賜金
帛時人謂蜀王深鑒其畫矣今衙北門大安樓下天王
院自濮陽吳公(行曾)鎮蜀之日創興其中有唐時名畫
數堵及高道興杜齯龜房從真趙德齊畫佛像羅漢經
驗變相廣政初忠義與黃筌蒲師訓合手畫天王變相
十堵以來各盡所能愈于前輩淳化五年甲午兵火焚
盡今餘王蜀先主祠堂正門西畔神鬼大聖慈寺正門
北牆上西域記石經院後殿天王變相中寺六祖院傍
藥師經變相並忠義筆見存
黃居寳
黃居寳字辭玉筌之次子也畫性最高風姿俊爽前輩
畫太湖石皆以淺深墨淡嵌空而巳居寳以筆端摤攃
(上七賞反下七葛反)文理縱横夾雜砂石稜角峭硬如此虎將踴
厥狀非一也其有畫松竹花雀變態舊規皆如湖石之
類授翰林待詔賜紫金魚袋不幸早亡秀而不實者也
黃居寀
居寀字伯鸞筌少子也畫藝敏贍不讓於父蜀之四主
崇奢宫殿苑囿池亭世罕其比居寀父子入内供奉迨
四十年殿庭牆壁門幃屏幃圖畫之數不可紀錄授翰
林待詔將仕郎試太子議郎賜金魚袋淮南通好之日
居寀與父同手畫四時花雀圖青城山圖蛾眉山圖春
山圖秋山圖用荅國信使命將發秋山全未及畫蜀王
令取在庫秋山圖入角居寀與父奉命别畫經月方畢
工更愈於前者翰林學士徐光溥進秋山圖歌以紀之
廣政甲子歲蜀王令居寀往葛仙山修蓋仙化回至彭
州棲真南軒畫水石一堵自未至酉而畢敏而復妙者
也今見存居寀有四時野景圖湖灘水石圖春田放牧
圖當時卿相及好事者得居寀子父圖障卷簇家藏戶
寳為稀世之珍今衙廳餘理毛啄苔鶴兩堵水石兩堵
龍門圖一堵武侯廟龍水一堵並居寀筆見存聖朝克
蜀之後居寀赴京頗為翰長陶尚書(榖)殊禮相見因收
得名畫數件請居寀驗之其中秋山一圖是故主荅淮
南國信者畫絹縫之内自有銜名陶公云此是淮王所
遺看之果符其說聖朝授翰林待詔朝請大夫寺丞上
柱國賜紫金魚袋淳化四年充成都府一路送衣襖使
時齒六十一於聖興寺新禪院畫龍水一堵天台山圖
一堵水石兩堵工夫雖少大體宛存
李文才
李文才者華陽人也攻畫人物屋木山水善寫真罕及
周昉之亞也蜀廣政中荆南高太王令邸務丁晏入蜀
請文才寫興義門兩雙石笋兼徵其故實將歸本道文
才告道士范德昭皆云真珠樓基或云是海眼未審孰
是德昭曰吾聞諸至人斯乃蠶叢啟國鎮蜀之碑中以
鐵柱貫之下以横石相連埋于地際上有文字言歲時
豐儉兵革水火之事諸葛曾掘驗之真珠樓基海眼皆
非也蜀人少知云出圓方記未詳廣政末主置真堂大
聖慈寺華嚴閣後命文才寫諸新王文武臣僚等真授
翰林待詔將仕郎試太子司議郎賜緋魚袋畫未畢聖
朝吊伐盡已除毁三學院經樓下西天三藏真定惠國
師真華嚴閣迎廊下奉聖國師真應天寺無智禪師真
並文才筆見存
阮知誨
阮知誨者成都人也攻畫女郎筆蹤妍麗及善寫真王
氏乾德年寫少主真于大聖慈寺三學院經樓下孟氏
明德年寫先主真于三學院真堂内寫福慶公主真玉
清公主真于内庭知誨兩朝多寫皇姑帝戚渥澤累遷
授翰林待詔銀青光禄大夫檢校尚書左僕射兼御史
大夫上柱國
張玫
張玫者成都人也父授蜀翰林寫貌待詔賜緋玟有超
父之藝尤精寫貌及畫婦人鉛華姿態綽有餘妍議者
比之張萱之儔也孟先主明德年於大聖慈寺三學院
置真堂玟曾與故東川董太尉(璋)寫真先主惡之不為
寫巳乃命阮知誨獨寫已真文武臣僚玫之筆也(今並塗抹)
(無畫蹤矣)授翰林待詔賜紫金魚袋玫有自漢至唐治蜀君
臣像三卷
能格上品十五人
吕嶤(竹虔附)
吕嶤者京兆人也唐翰林待詔自京隨僖宗皇帝車駕
至蜀授將佐郎守漢州雒縣主簿賜緋魚袋今大聖慈
寺華嚴閣上天王部屬諸神及王波利真並嶤之筆見
存竹虔者雍京人也攻畫人物佛像聞成都創起大聖
慈寺欲將吳道玄地獄變相於寺畫焉廣明年隨駕到
蜀左全已在多寳塔下畫境遂與華嚴閣下後壁西畔
畫丈六天花瑞像一堵
周行通
周行通者蜀人也攻畫人物鬼神蕃馬衣服器械氊帳
鷹犬羊鴈之類及川原放牧盡得其妍有李陵送蘇武
圖奪馬圖三困圖射鵰圖隂山七騎圖蜀人皆傳周胡
蕃馬為妙行通多髯故也
孔嵩
孔嵩者一名景蜀人也幼攻花雀長遇刁處士入蜀師
其筆法至晩年巾裹衣服言論動止俱斆刁公在蜀公
侯門四十餘載圖畫甚多人皆寳之黃筌於石牛廟畫
龍一堵黃居寀於諸葛廟畫龍一堵嵩於廣福院畫龍
一堵蜿蜒怪狀不與常同逼視遠觀勢欲躩躍時人異
之此三公畫龍宗師孫位位宗顧愷之曹弗興行龍之
筆謝赫古畫錄云弗興之筆代不復傳秘閣之内一龍
而已魏赤烏元年冬十月(此赤烏是吳太祖年號非魏武帝)武帝游青
溪見一赤龍自天而下凌波而行遂命弗興圖之武帝
讃曰赤烏孟冬不時見龍青溪深澗奮鬛來空有道則
吉無德則兇匪兼雲雨靡帶雷風弗興畫畢未讃奇工
我因披閱藴隆忡忡至宋文帝時累月亢旱祈禱無應
乃取弗興畫龍置于水上應時畜水成霧經旬霶霈其
所畫流落人間至今相傳
石恪
石恪字子專成都人也幼無羈束長有聲名雖博綜儒
學志唯好畫攻古體人物斆張南本筆法有田家社會
圖鼈靈開峽圖夏禹治水圖新羅人較力圖陳子昂盧
藏用宋之問高適畢搆李白孟浩然王維賀知章司馬
承禎仙宗十友圖嚴君平拔宅升仙圖五星圖南北斗
圖夀星圖儒佛道三教圖道門三官五帝圖雖豪貴相
請少有不足圖畫之中必有譏諷焉城中寺觀壁畫亦
多兵火後餘聖夀寺經閣院玄女堂六十甲子神龍興
觀仙遊閣下龍虎君並見存
杜措
杜措者蜀人也幼慕李昇山水長亦勤學廿年中晝夕
不捨今大聖慈寺六祖院傍地藏菩薩竹石山水一堵
并院内羅漢閣上小壁翠微寺禪和尚真三學院經堂
上小壁太子捨身餵餓虎一堵善惠仙人布髮掩泥一
堵並措之筆見存
杜弘義
杜弘義者蜀州晉原人也攻畫佛像羅漢今寳歷寺東
廊下一堵文殊西廊下一堵普賢及行道高僧十餘堵
見存蜀人相傳杜老朱羅漢為妙老朱弘義小字
杜子瓌
杜子瓌者成都人也擅於賦采拂淡偏長唯攻佛像王
蜀時於龍華泉東禪院畫毗盧佛據紅日輪乘碧蓮花
座每誇同輩云某粧此圓光如日初出淺深瑩然無筆
玷之迹見存
杜敬安
敬安子瓌子也美繼父蹤妙於佛像今大聖慈寺普賢
閣下北方天王三學院羅漢閣下無量夀尊並敬安筆
蜀城寺院敬安父子圖畫佛像羅漢甚衆蜀偏霸時江
吳商賈入蜀多請其畫將歸本道孟氏明德年授翰林
待詔賜金魚袋
蒲延昌
蒲延昌者師訓養子也筆力遒健甚得師法廣政中進
畫授翰林待詔賜緋魚袋時福感寺禮塔院僧模寫宋
展子虔獅子于壁延昌一見曰但得其樣未得其筆爾
遂畫獅子一圖獻通進王昭遠公有嬖妾患痁是夕懸
於卧内其疾頓減王公召而問其神異延昌云宋展氏
子處於金陵延祚寺佛殿之内畫此二獅子患人因坐
壁下或有愈者梁昭明太子偶患風恙御醫無減吳興
太守張僧繇模此二獅子密懸寢堂之内應夕而愈故
頭曰辟邪有此神驗久矣展氏古本獅子一則奔走奮
迅一則回擲咆哮僧繇後亦繼之二獅子翻身側視鬃
尾俱就八分爪牙似二龍拏珠之狀其本至今相傳延
昌於諸葛廟壁畫亦多兵火後餘聖夀寺青衣神廟神
鬼人物數堵見存
趙才
趙才者蜀人也攻畫人物鬼神甲馬廣政年才與蒲師
訓子父較敵其藝浣花甘亭侯廟頗當神廟鬼神人物
旗幟甲馬及資福寺門南北二方天王甲午歲兵火倒
損已盡今存諸葛廟第三門兩畔鬼神兩堵見存
程承辯
程承辯者眉州彭山人也攻畫人物鬼神當孟氏廣政
中與蒲師訓蒲延昌趙才逓相較敵其藝皆推妙手兼
善雕刻機巧人物鬼神怪異禽獸之類奇絶當時今彭
山縣洞明觀天蓬黑殺玄武火鈴一堂有丘山王堂遊
變神鬼一堵見存
丘文播
丘文播者漢州人也後改名潛攻畫山水人物佛像神
仙今新都乾明禪院六祖漢州崇教禪院羅漢紫極宫
二十四化神仙皆文播筆見存其有花雀文播男餘慶
畫
阮惟德
惟德者知誨子也襲承父藝美繼前蹤子父同時入内
供奉畫貴公子夜晏圖宫中賞春圖宫中戲鞦韆圖宫
中七夕乞巧圖宫中熨鐵圖宫中按舞圖宫中按樂圖
皆畫當時宫苑亭臺花木皇妃帝后富貴之事精妙頗
甚授翰林待詔將仕郎試太常寺齋郎賜緋魚袋蜀廣
政初荆湖商賈入蜀竟請惟德畫川樣美人卷簇將歸
本道以為奇物
楊元真
楊元真者石城山張玄外族也攻畫佛像羅漢兼善粧
鑾當王氏武成中善塑像者簡州許侯東川雍中本二
人時推妙手今聖興寺天王院天王及部屬熾盛光佛
九曜二十八宿天長觀龍興觀龍虎宫并雍中本塑大
聖慈寺熾盛光佛九曜二十八宿華嚴閣下西畔立釋
迦像并許侯塑皆元真粧肉色髭髮衣紋錦繡及諸禽
類備著奇功時輩罕及今四天王寺壁畫五臺山文殊
菩薩變相一堵元真筆見存
真容二十二處
蜀自炎漢至于巨唐將相理蜀皆有遺愛民懷其德多
寫真容年代既遠頽損皆盡唯唐杜相國及聖朝吕侍
郎二十二處見存六處有寫貌人名一十六處亡失寫
貌人姓氏皆評妙格
益州名畫錄卷下
能格中品五人
陳若愚
道士陳若愚者左蜀人也師張素卿畫遂衣道士服師
事素卿受其筆法王氏永平廢興聖觀為軍營其觀有
五金鑄天尊形明皇御容一軀移在大聖慈寺御容院
供養餘道門尊像殿堂皆就龍興觀起立今精思院北
帝殿是也殿上壁畫有青龍君白虎君朱雀君玄武君
四像並若愚筆見存
張景思
張景思者金水石城山張玄之裔也思之一族世傳圖
畫佛像羅漢景思王氏永平年於聖夀寺北廊下畫降
魔變相一堵見存
麻居禮
麻居禮者蜀人也幼師張南本筆法親得其訣光化天
福年聲跡已喧資簡卭蜀州寺觀壁畫甚多今聖夀寺
偏門北畔畫八難觀音一堵見存
僧楚安
僧楚安蜀州什邡人也俗姓句氏攻畫人物樓臺有明
皇幸華清宫避暑圖吳王宴姑蘇臺圖此二圖皆畫于
牆壁圖簇團扇之上其牆壁圖簇團扇大小雖殊功夫
並無減者奇巧如此當時公侯相重皆稱妙手今大聖
慈寺三學院大廳後明皇帝幸華清宫避暑圖一堵楚
安筆見存僧惠堅者蜀人也亦好圖畫而最謬焉廣政
中三學院僧請畫姑蘇臺一堵對句楚安避暑宫圖識
者以為無鑒之甚也今亦見存恐後人誤認故附而正
之
滕昌祐
滕昌祐字勝華先本吳人隨僖宗入蜀以文學從事唯
昌祐不婚不仕書畫是好情性高潔不肯趨時常於所
居樹竹石把菊種名花異草木以資其畫歿時年齒八
十有五初攻畫無師唯寫生物以似為功而已有蟲魚
圖蟬蝶圖生菜圖折枝花圖折枝果子圖雜竹樣造夾
紵果子隨類傅色並擬諸生攻書時呼滕書今大聖慈
寺文殊閣普賢閣蕭相院方丈院多利心院藥師院天
花瑞像數額並昌祐筆也其畫蟬蝶草蟲謂之點畫蓋
唐時陸果劉襃之類也其畫折枝花下筆輕利用色鮮
妍蓋唐時邊鸞之類也
能格下品七人
姜道隠
姜道隠者蜀州綿竹人也年纔齠齓盡日不歸父母尋
之多於神佛廟中畫處纔見及長為人木訥不務農桑
唯畫是好不畜妻孥孑然一身常戴一竹笠布衣草履
筆墨而已雖父母兄弟亦罕測其行止人皆呼為木柔
頭(蜀語謂其鬢髮蓬鬆)偽相趙國公(昊)知其性迹請畫屏風相公
問何姓名蜀語對云姜姓無名相國曰既無名何不以
道隠名之自此始名焉宋王趙公(庭隠)於淨衆寺創一
禪院請道隠於長老方丈畫山水松石數堵宋王與諸
侍從觀其運筆道隠未嘗回顧旁若無人畫畢王贈之
十縑置僧堂前拂衣而去他皆放此今綿竹縣山觀寺
多有畫壁見存
禪月大師
禪月大師婺州金溪人也俗姓姜氏名貫休字德隠天
福年入蜀王先主賜紫衣師號師之詩名高節宇内咸
知善草書圖畫時人比諸懷素師閻立本畫羅漢十六
幀龐眉大目者朵頥隆鼻者倚松石者坐山水者胡貌
梵相曲盡其態或問之云休自夢中所覩爾又畫釋迦
十弟子亦如此類人皆異之頗為門弟子所寳當時卿
相皆有歌詩求其筆唯可見而不可得也太平興國年
初太宗皇帝搜訪古畫日給事中程公(羽)牧蜀將貫休
羅漢十六幀為古畫進呈
西嶽高僧名貫休高情峭拔凌清秋天教水墨畫羅漢
魁岸古容生筆頭時幀大綃泥高壁閉目焚香坐禪室
或然夢裏見真儀脱下袈裟點神筆高握節腕當空擲
窣窣毫端任狂逸逡巡便是兩三軀不似畫工虚費日
碎石安排嵌復枯真僧列坐連跏趺形如瘦鶴精神健
骨似伏犀頭骨麤一倚松根傍巖縫曲綠腰身長欲動
看經弟子擬同聲瞌睡山童欲成夢不知夏臘幾多年
一手搘頥偏袒肩口開或若共人語身定復疑初坐禪
案前卧象低垂鼻崕裡老猿斜展臂芭蕉花裏刷輕紅
苔蘚文中暈深翠硬節笻杖矮松牀雪色眉毛一寸長
繩關梵夾兩三片線補衲衣千萬行林間落葉紛紛墮
一印殘香斷煙火皮穿木履不曾拖笋織蒲團鎮長坐
休公休公逸藝無人加聲譽喧喧遍海涯五七字詩一
千首大小篆字三十家唐朝歴歴多名士蕭子雲吳道
子若將書畫比休公只恐當時浪生死休公休公始自
江南來入秦于今到蜀多交親詩名畫手皆奇絶覰你
凡人事事精瓦棺寺裏維摩詰舍衞城中辟支佛若將
此畫比量看最是人間為第一
張詢
張詢者南海人也爰自鄉薦下第久住帝京精于小筆
中和年隨駕到蜀與昭覺寺休夢長老故交遂依托焉
忽一日長老請于本寺大慈堂後留少筆蹤畫一堵早
景一堵午景一堵晩景謂之三時山蓋貌吳中山水頗
甚工畫畢之日遇僖宗駕幸兹寺盡日歎賞王氏朝皇
太子簡王欲要遷於東宫為壁泥通枋移損不全乃寢
前命今見存
宋藝
宋藝蜀人也攻寫真王蜀時充翰林寫貎待詔模寫大
唐二十一帝聖容及當時供奉道士葉法善禪僧一行
沙門海會内侍高力士於大聖慈寺玄宗御容院上壁
今見存
李夀儀
道士李夀儀者卭州依政人也壯年慕道于本縣有德
觀為道士齋醮之外專精畫業人呼為李水墨多畫道
門尊像往來青城山丈人觀宗師張素卿筆法每點簇
五嶽四瀆部屬歸家習學之如此數年簡州開元觀有
張素卿畫十二仙君一堂(乾德四年遭火所焚)廣政中夀儀往彼
焚香齋潔模寫將歸卭州天師觀西院上畫其壁但窮
精粹筆力因于素卿神彩氣韻有過時流一堂六堵見
存
僧令宗
僧令宗丘文播異姓弟也攻畫山水人物佛像天王今
大聖慈寺三學院下經樓院下兩畔四天王兩堵放生
池揭諦堂内六祖並令宗筆見存
丘文曉
丘文曉播弟也攻畫花雀人物佛像今淨衆寺延夀禪
院天王祖師及諸高僧竹石花名二十餘堵廣德癸卯
歲文曉與僧令宗合手描畫今見存
有畫無名
大聖慈寺六祖院羅漢閣上峨眉山青城山羅浮山霧
中四堵中和年畫不留姓名評妙格中品
三學院舊名東厨院門兩畔畫東北二方天王兩堵王
蜀先主修改後移在院内北廊下亡失姓名評能格上
品
多寳塔下南北二方天王彌勒佛會師子國王菩薩普
賢閣外北方天王不記畫人姓名評能格中品
聖夀寺東廊下維摩詰堂内畫居士方丈花竹芭蕉山
水松石風候雲氣三堵景福年畫不留姓名評能格中
品
昭覺寺大悲堂内四天王兩堵堂外觀音一堵寺門後
兩畔東西天王兩堵並中和年畫不知畫人名姓評能
格中品
無畫有名
益州學館記云獻帝興平元年陳留高朕為益州太守
更葺成都玉堂石室東别創一石室自為周公禮殿其
壁上圖畫上古盤古李老等神及歴代帝王之像梁上
又畫仲尼七十二弟子三皇以來名臣耆舊云西晉大
康中益州刺史張收筆古有益州學堂圖今已别重粧
無舊迹矣劉瑱齊永明十年成都刺史劉悛再修玉堂
禮殿靈宇嚴肅悛弟瑱性自天真時推妙手畫仲尼四
科十哲像并車服禮器今已重粧别畫無舊蹤矣
薛少保者名稷天后朝位至太子少保文章學術名冠
當時而好圖畫畫品錄云秘書省有薛少保畫鶴時稱
一絶又聞蜀郡多有公畫盧求成都記云府衙院西廳
少保畫鶴與青牛幷少保自眉州司馬遷移文記今改
舊制無畫蹤矣
王宰者大歷年家于蜀川善畫山水樹石意出像外故
杜甫歌云十日畫一水五日畫一石能事不受相促迫
王宰始肯留真跡壯哉崑崙方壺圖掛君高堂之素壁
巴陵洞庭日本東赤岸水與銀河通中有雲氣隨飛龍
舟人漁子入浦漵山水盡亞洪濤風尤工遠勢古莫比
咫尺應須論萬里焉得并州快剪刀剪取吳松半江水
今蜀中寺觀亦無畫蹤唯好事者收得畫品錄定為妙
格
韋偃者京兆人也寓止蜀川善畫馬韓幹之亞也故杜
甫歌云韋侯别我有所適知我憐君畫無敵戲拈禿筆
掃驊騮歘見騏驎出東壁一匹齕草一匹嘶坐看千里
當霜蹄時危安得真置此與人同生亦同死蜀中寺觀
亦無筆蹤唯好古者收得畫品錄定為妙品
浣花龍興寺成都記云本正覺寺内有前益州長史臨
淮武公(元衡)并從事五人具朝服繪于中堂淳化五年
兵火後無畫蹤矣
成都記云府衙西北前益州五長史真李太尉(德裕)文
記今無畫蹤唯文字相傳爾
說郛卷九十
