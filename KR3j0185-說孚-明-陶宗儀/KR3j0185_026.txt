說郛卷二十六上明陶宗儀撰
東園友聞(闕名)
信義湯
昔見周草窗先生弁陽客談有信義湯一服盖修竹先
生筆也其方云信義等分每晨至暮服之無斁自然心
廣體胖積以歲月日用常行惟信義是服不患不到聖
賢地位也
客談
虎林先生所書客談皆六經語而於儀禮尤致意焉觀
此則先生之學可見先生嘗為困學老人館賓鮮于深
敬之教其二子鮮于聞先生之訓其學益進先生戲曰
某教其子乃教其父相與一笑
休糧方
胡牧仲先生以經學名世行義聞望著於東南國初金
宋諸老宗之吳興趙承旨嘗有詩挽之曰淚濕黔婁被
情傷郭泰巾觀此則先生之為人可知矣所謂獨行不
愧影獨寢不畏衾先生其人也弟汲仲先生亦特立獨
行一毫不苟取趙承旨嘗為羅司徒以禮請先生作其
父墓銘先生勃然怒曰我豈為宦官作墓銘邪觀此則
其剛介可知當時承旨為司徒以金百定奉先生潤筆
是日先生在陳其子千里以情白座上諸客勸先生受
先生却之愈堅聞先生之風諛墓而求金者寧不自警
乎先生送蔡如愚歸東陽詩云薄糜不繼襖不裏謳吟
猶是鐘球鳴嘗語惟善曰此余祕密藏中休糧方也
臺諫
世祖暮年僧格專權納賄中書之政漸弛上初不知也
時徹爾為御史中丞力言之至再不聽且怒命舒庫爾齊
批其頰遣之一日上方燕坐便殿中徹爾公入上作色迎
謂之曰徹爾又欲言僧格耶公曰然臣諦思之國家置
臺諫猶人家畜犬也譬則賊至而犬吠主人不見乃箠
犬犬遂不吠豈良犬乎上悟頷之未幾僧格敗噫使臺
諫一如公天下寧有亂邪
丘真人
至順庚午赴南宫嘗侍虞奎章坐談及東平富人新居
落城有丘真人者道行重一時凡欲徼福利者慕其道
爭迎致之幸其一至咸自慰足富人以禮致真人將冀一
言以頌其居真人既入室默不一語輒以所持鐵杖於
墻壁窗戶頗毁裂之亟出富人怏怏率家人羅拜以希
解悟真人曰若室完美蔑以加矣雖然完必毁吾不先
毁之若將無以圖厥終今毁矣若宜思其毁而欲完者
克保全之則若與若子孫庶幾歌斯哭斯永終無替富
人悦服
習俗之厚
吳興陳伯敷翰林編修時為璋言參政王公繼學自筮
仕京師遊宦四方久去鄉里及拜中書參議歸省逮里
門舍騎徒步遇長者輒拜過市有老翁坐肆公趨拜肆
下翁倨坐曰小大久不見汝汝來奚自公曰自京師翁
曰仕否公曰忝參議中書翁又曰小大朝廷官爵不可
得在意公逡巡拜謝翁倨坐如故吁中原習俗之厚王
公謙德之隆君子所樂道也(小大卑幼之稱)
同籍
余客京口聞有閔仲達陳子方者幼同讀書長同習吏
事又同籍杭郡吏循次錄叙則陳在先閔乃以計先之
陳終無幾微怨嫉意適故人約陳偕入京達官貴卿交
薦以仕尋僉憲浙西閔方以日月陞掾憲府聞陳之來
歎曰何面目見之稱疾不出陳下車亟問吏曰閔仲達
何不見邪咸以疾對陳曰非疾憚我也我將見之及其
門閔皇懼出肅陳曰吾與君交至深誼至篤君昔先我
而吏郡者命也非此吾所就寧至是耶今又幸同處苟
有未至方賴於君何稱疾為宜亟出閔感激從事相好
如初
五聲韻
杜清碧先生本以翰林待制聘至杭日有所編五聲韻
自大小篆隸以至外化番書及國朝蒙古新字靡不收
錄題曰華夏同音一日喀喇子山平章公庫庫見訪語
及聲律之學因問國字何以用司字為首先生答曰正
如嬰兒初墮地時作此一聲乃得天地全氣也平章甚
善其說
譎詐
上海民有以譎詐而致富者丙申夏四月其居燬於兵
為卒所執索窖藏物民紿之曰此非我居我逃難至此
耳我居距此纔百餘步汝欲窖可同往卒然之民遂導
卒至其故人之居發地數處終不得窖卒知其紿已怒
而殺之
族未廣
昔有富翁方與客對談適一人垢衣敝屣如屠沽者自
外至翁肅容而起迎之上坐退而拱立其人曰汝坐翁
乃坐客問翁曰彼何人邪翁曰某族叔父也客哂之曰
吾族則無此翁曰但君族未廣耳客大慙
劉馮事始(劉存馮鑑)
詩三字至八字皆自毛詩
三字若鼓淵淵醉言歸之類四字若關關雎鳩在河之
洲之類五字若誰謂雀無角何以穿我屋之類六字若
俟我於庭乎而充耳以青乎而之類七字若交交黃鳥
止于棘之類八字若節南山云我不敢效我友自逸之
類
曲張續長
世本曰揮于作弓夷則作矢皆黃帝臣弓之神名曲張
矢之神名續長
齊戒六丁
春秋命成圖曰黃帝請問太一長生之道太一曰齋戒
六丁可功成注云丁取丁寧戒取戒慎也
神魚子英祠
列仙𫝊子英者舒鄉捕魚得赤鯉愛其色養之經年長
丈餘角翼皆具子英乘之飛昇而去後歸亦乘此赤鯉
人為立祠焉
黃帝六相
管子黃帝得六相而天地理風后明天道太常審地理
奢龍辨東方祝融辨南方大封辨西方后土辨北方謂
之黃帝六相
崇玄舘學士
唐明皇置崇玄館命生徒習道德經莊列文子以門下
侍郎陳希烈兼崇玄館大學士檢挍兩京宫觀又别置
道學隸崇玄館課試如明經謂之道舉
曳白
天寶中御史中丞張倚男奭判入高等為人所訴明皇
于勤政樓親臨覆試終日不能措一辭謂之曳白
中書通事舍人
魏置通事郎掌誥命晉置中書通事舍人北齊改為中
書舍人隋號内史舍人唐初因之龍朔中改為西臺舍
人光宅中改為鳳閣舍人開元中改為紫微舍人復為
中書舍人
四匭
唐天后垂拱二年置匭四枚共為一室以銅鑄四面各
依方色東曰延思有以養人勸農之事及賦頌求官爵
者投之南曰招諫有言時政得失及直言正諫者投之
西曰伸冤有披陳屈抑者投之北曰通玄有非常災變
及隱秘者投之天寶以匭音同鬼改為獻院後又改知
匭使掌其四匭
門牀
古者削竹木以書姓名故謂之刺後以紙書謂之名紙
至唐時李德裕為相貴盛人務加禮每通謁改具銜起
居謂之門狀
苾芻
尊勝經號僧曰苾芻此物本草有五義一生不背日二
冬夏常清三體性柔軟四香氣遠勝五引蔓傍布為佛
之徒弟理亦宜然故以為之名也
僧爵秩
後魏太祖以沙門㳒果為輔國宜城子累加忠信侯卒
後贈老壽將軍胡靈公隋文以沙門彦琮為翻經館學
士甚寵
解脱履
單底曰履重底曰舄永嘉中為伏鳩頭鳳頭履梁武帝
以絲為之曰解脱履
羃&KR0034;
唐初以隋制宫人乘馬着羃&KR0034;雖為(闕)服而全障蔽永
徽後帷帽施裙漸成為淺露天后朝帷帽大行羃&KR0034;遂
廢
帛拜代香纓
古者婦始見舅姑持香纓以拜五色采為之隋牛弘議
以素絹八尺中擗名曰帛拜以代香纓
卷白波
古有酒令名卷白波起於東漢初擒白波賊如席卷故
酒席言之以快人意耳
偏提
酌酒器元和間謂之注子後仇士良惡其名同鄭注乃
去其柄安系名之曰偏提
白肥修瘠
貞元中穆寧為刺史方食其子列侍熊白及鹿修曰乃
白肥修瘠相資為宜即以白裹修而進因以羊雜白為
生
虎幄雲幕
說文在上曰幕在傍曰帷女媧作雲幕衞侯為之虎幄
幄亦帷帳之類
博陸
聲諾曰博陸采名也六隻骰子皆六
西墅記譚(潘遠)
辨碧落碑
絳有碑篆千餘字李陽冰愛之其中有碧落二字人謂
之碧落碑後有識者云有唐十三祀龍集敦片哀子李
訓等為母造道門尊像
鳳尾諾
齊高帝使江夏王學鳳尾諾一學便工帝以玉麒麟賜
之盖諸侯牋奏皆批曰諾諾字有尾若鳳焉
詩語暗合
元白酬和千篇元守浙東白牧蘇臺置驛遞詩筒及云
有月多同賞無杯不共持其句都是暗合處耳
空梁落燕泥
隋煬帝作詩有押泥字者羣臣皆以為難和薛道衡後
至詩成有空梁落燕泥之句帝惡其出已因事誅之臨
刑問道得空梁落燕泥否
錦帳三十里
京師名倡曰嬌陳如姿藝俱美陸州尹一見求納焉陳
如曰得錦帳三十里乃可盖戲之也
骰子緋賜
明皇與楊妃彩戰將北惟重四可解連叱之果重上悦
顧高力士令賜緋後遂不易
胎髮筆
南朝有姥善作筆以胎髮作者尤佳又有筆工名鐵頭
能瑩管如玉世莫𫝊其法焉
金鼇光
于頔在海南日一夜方三更忽曉如日初出移時復暗
徧嶺南悉然復有客言某日夜見海中大鼇浮出目光
照耀天地如白晝徐徐復没驗其日正同
輔唐山
太和先生服餌得道請於高密牢山合煉明皇許之改
牢山為輔唐令居之
定婿店
韋固未娶道遇異叟持婚牘載人間夫婦謂固曰此店北
賣菜媪女乃公妻後為貴人取婦果然其女也
野狐落
宋次道為西洛詩以野狐落五鳳樓言野狐落唐人宫
名宫人所聚也
遺史記聞(詹玠)
衣錦將軍
錢鏐臨安人里中有大木鏐幼時常戲其下後為吳越
國王宴父老山林皆覆錦名其木衣錦將軍
范攎子詩
唐末吳人范攎處士子七歲能詩贈隱居者云掃葉
隨風便澆花趁日隂處士方干曰此子必垂名因作夏
日詩云閒雲升不雨病葉落非秋干曰惜其不壽爾未
幾果卒
金蓮燭
宣宗將命令狐綯為相前數日夜召更深方歸院以御
前金蓮燭賜以送歸院吏望見燭以為駕幸已而綯至
時以為榮
手印屏風
明皇所幸美人王氏數夢人招飲密會具言於上上曰
必術士所為汝若再往以物誌之其夕夢中又往因就
研中濡手印於屏風上既悟即告潜索於外果於東明
觀中得其手印紋而道士已遁矣
如意女子詩
如意中有女子七歲能詩則天召見試之令賦送别兄
弟云别路雲初起離亭葉乍飛所嗟人異鴈不作一行
歸
龍興倉
沐都興國寺也舊有龍興寺周世宗廢為倉國初寺僧
屢訴求復為寺太宗怒其煩瀆遣使封劒誅之且曰懼
即斬不懼再奏僧臨行刑不懼使以聞太宗甚喜即日
如其請復改為寺
抱琴踰垣
真宗祀汾隂登山望林麓中有亭檻問曰何所乃隱士
魏埜草堂遣使往召之野方鼓琴教鶴舞聞使至抱琴
踰垣遁去使聞上甚嘆美之
釜中龍
南唐時有蒼頭持龍水圖求貨或得之將練以服忽釡
中雲蒸起見二龍騰躍穿壁而去
清非生
太子中允王綸有女十八一日晝寢若魘有物憑附而
語稱清非生呼其女為燕華君能三十六體天篆又能
詩後數月如故皆不能記矣
姑蘇筆記(羅志仁)
父子立論不同
老泉論高帝云帝嘗語吕后曰周勃重厚少文然安劉
氏必勃也可令為太尉是時劉氏安矣勃又將誰安耶
高帝之以太尉屬勃也知有吕氏禍矣然其不去吕后
何也勢不可也東坡論高帝云或曰吕后雖悍亦不思
其為變故欲立趙王此又不然自高帝之時而言之計
吕后之年當死於惠帝之手吕后雖悍亦不思奪其子
以與姪惠帝既死而吕后始有邪謀此出於無聊而帝
逆之父子立論亦自不同如此
薛萬回
薛昂賦蔡京君臣慶會閣詩云逢時可謂真千載拜賜
應須更萬回時人謂之薛萬回賈秋壑柄國時浙漕朱
峻深源每有劄子稟事必稱云萬拜覆時人謂之朱萬
拜深源晦翁曾孫
隱逸
錢文僖公演雖生富貴家而文雅樂善出天性晩以使
相留守西京時通判謝綘掌書記尹洙留守推官歐陽
修皆一時勝彦遊宴吟詠未嘗不同洛下多水竹竒卉
凡園囿勝處無不到有郭延卿者居水南少與張文定
吕文穆公遊累舉不第以文行稱於鄉閭張吕繼相乃
更薦之得職官延卿亦未出仕幽亭蓺花足迹不及城
市至是年八十餘矣一日文僖率僚屬訪之去其居一
里外屏騎從肩輿張盖及門不告以名氏洛下士族多
過客衆延卿不常出見莫知其何人也但所出相接道
服對談而已數公疎爽闓明皆天下之選延卿笑曰陋
居罕有過從平日所接之人亦無如數公者老夫幸甚
惟願少留對花小酌於是以陶尊果䔩而進文僖愛其
高逸亦留而不辭而吏報申牌府史牙兵列庭中延卿
徐曰公等何官而從吏之都也尹師魯揖文僖語之曰
留守相公也延卿笑曰不圖相公肯顧野人遂相與大
笑又曰尚能飲否文僖欣然從之又飲數杯盤肴無少
加於前而談笑自若已而辭去延卿送之門顧而曰老
病不能造謝希勿誚也文僖登車茫然自失語歐公諸
人曰此真隱者也渠視富貴為何等物邪嘆息累日
又
宣和間廣川董&KR0034;為鎮江府教官有李迥老高尚不出
人亦頗宗仰之董時往見與之欵語出所著書及所嘗
獻朝廷者又知其通於治道皆切時用非尋常事文采
取人娛悦者董回白知府虞燮曰治下有隱君子盍訪
之虞問為誰董以李迥字叔友對虞曰斯人則願見久
矣一日携具邀董而入叔友預辭未嘗製衫帽虞許野
服相見至門下車與董步而入叔友降階迎客神情蕭
散虞守甚高之既飯叔友起懇虞曰迥有母年八十矣
願得薦迥名於朝丐處士號庶遇恩可記虞唯而去明
日董誚之曰胡不見請而遽啓此齒叔友色愧悔曰恐
其不再來耳董具以語諸生共嗟惜之予謂虞守不失
為有錢文僖之遺風而李叔友有愧於郭延卿多矣
賈秋壑醮詞
賈秋壑德祐乙亥八月生日建醮詞語云老臣無罪何
衆議之不容上帝好生奈死期之已迫適值垂弧之旦
預揚易簀之詞切念臣際遇三朝始終一節為國任怨
但知存大體以杜私門遭時多難安敢顧微軀而思末
路屬(闕)順率驕兵悍將以徂征用命不前
致成酷禍惜無所用為有後圖衆口皆詆其非百喙難
明此謗四十年勞悴悔不及留侯之保身三千里流離
猶恐置霍光於赤族仰慙覆載俯愧劬勞伏願皇天厚
土之鍳臨理考度宗之昭格豈似道所自為也讀之雖
可笑可哀其文自好
題梁
張于湖代為和州守設廳題梁云宋乾道丁亥正月朔
旦郡守胡昉新作黃堂其綏靖和民千萬年永無斁詞
翰竒偉至今猶存彭大雅帥蜀築重慶城幕客門士各
撰記誦俱不當其意雅乃自記十七字云大宋嘉熙庚
子制臣彭大雅城渝為蜀根本大字深刻之諸人歎服
文子布衣位至方伯連率功名震耀其胷次亦不凡矣
文本不工然吐辭超勝以少少勝多多暗合于湖想見
豪氣
意合
東坡言梅二丈長身秀眉大耳紅頰飲酒過百盞輒正
坐高拱此其醉也然不可謂之能飲盖謂聖俞剛正不
為酒所動矣馮當世好佛知太原以書寄王平甫曰并
門歌舞妙麗但閉目不觀惟自以談禪為事平甫答曰
若如所諭即明公未達禪理閉目不觀已是一重公案
平甫此諭與東坡意合
南部新書(錢希白)
落星石
祕省内落星石薛稷畫鶴賀知章草書郎餘令畫鳳相
𫝊號為四絶
瀑泉
司空圖舊隱三峯天祐末移居中條山王官谷周迴十
餘里泉石之美冠於一山北巖之上有瀑泉流注谷中
溉良田數十頃至今子孫猶存為司空之莊耳
墜井
白樂天之母因看花墜井後有排擯者以賞花新井之
作左遷穆皇嘗題柱曰此人一生爭得水喫
夢為虎趁
武宗夢為虎所趁命京兆同華格虎以進至大中即屬
格虎例
諫遊
上在驪山華清宫值元夜欲出遊陳玄禮奏曰宫外曠
野須有預備必欲夜遊願歸城闕上不能奪
鷄兔筭
鷄兔筭國史譜紀之尚不明上下頭下下脚脚即折半
下見頭除脚見脚除頭上是鷄下是兔
弄子忘恚
李訥僕射性卞急酷尚奕棋每下子安詳極於寬緩往
躁怒作家人輩則密以奕具陳於前訥覩便忻然改容
以取其子布弄忘其恚矣
滋水
滋水驛在長樂驛之東睿皇在藩日此廳之西壁畫一
胡頭因題曰喚出眼何用苦深藏縮却鼻何畏不聞香
五花
荆南舊有五花館待賓之上地也故蔣肱上成汭詩云
不是主人憐姓字五花賓館敢從容
置權量
柳仲郢拜京兆尹置權量於東西市使貿易用之禁私
製者北司史入粟違約仲郢殺而尸之自是人無敢犯
野狐
野狐泉店在潼關之西泉在道南店後坡下舊𫝊云野
狐掊而泉涌店人改為冷淘過者行旅止焉今法饌中
有野狐泉者以菉粉為之亦象此也
五縣天子
王延彬獨據建州稱偽號一旦大設為伶官作戲辭云
只聞有泗州和尚不見有五縣天子
草市
蜀東西川之人常互相輕薄西川人言梓州者乃我東
門之草市也豈得與我耦哉柳仲郢為東川節度使聞
之謂幕賓曰吾立朝三十年清華備歴今日始得為西
川作市令聞者皆笑之故世言東西兩川人多輕薄
刺血濡章
駙馬都尉鄭&KR0008;潜曜睿皇之外孫尚明皇第十二女臨
晉長公主母即代國長公主也開元中母寢疾曜刺血
濡奏章請以身代及焚章獨神道許三字不化翌日主
疾間鄭固命左右勿敢言其請天之章門客尹靈琛之
詞也靈琛為人言之
薜荔
武翊皇以三頭冠絶一代後惑婢薛茘苦其冢婦盧氏
雖李紳以同年為護而衆論不容終至流竄狀頭宏詞
勑頭是謂三頭
六籍奴婢
劉蕡精於儒術嘗看文中子忿然言曰才非殆庶擬上
聖述作不亦過乎客曰文中子於六籍何如蕡曰若以
人望人文中子於六籍猶奴婢之於郎主也世遂以文
中子為六籍奴婢
少白
裴洎入相之年才四十四鬚髮盡白
臼塘
衞中行自福察有贓流於播州會赦北還死於播之館
置於臼塘中南人送死無棺槨之具稻熟時理米鑿木
若小舟以為臼土人呼為臼塘
事决於子
令狐綯在相每朝廷大事一取決於子滈如元載之用
伯和李吉甫之用德裕
龍城錄(柳宗元)
吳嶠精明天文
吳嶠霅溪人也年十三作道士時煬帝元年過鄴中告
其令曰中星不守太微主君有嫌而旺氣流萃於秦地
子知之乎令不之信至神堯即位方知不誣嶠精明天
文即袁天罡之師也
魏證嗜醋芹
魏左相忠言讜論贊襄萬機誠社稷臣有日退朝太宗
笑謂侍臣曰此羊鼻公不知遺何好而能動其情侍臣
曰魏徵好嗜醋芹每食之欣然稱快此見其真態也明
旦召賜食有醋芹三杯公見之欣喜翼然食未竟而芹
已盡太宗笑曰卿謂無所好今朕見之矣公拜謝曰君
無為故無所好臣執作從事獨癖此收歛物太宗默而
感之公退太宗仰睨而三歎之
上帝追攝王遠知易總
上元中台州一道士王遠知善易於觀感間曲盡微妙
善知人死生禍福作易總十五卷世祕其本一日因曝
書雷雨忽至隂雲騰沓直入卧内雷殷殷然赤電遶室
暝霧中一老人下身所衣服但認青翠莫識其制作也
遠知焚香再拜伏地若有所待老人叱起怒曰所泄者
書何在上帝命吾攝六丁雷電追取遠知方惶懼據地
起旁有六人青衣已捧書立矣老人責曰上方禁文自
有飛天保衞玉笈金科祕藏玄都汝是何者輒混藏緗
帙據其所得實以告我遠知戰悸對曰青丘元老以臣
不逮故傳授焉老人頥頷頃曰上帝敕下汝仙品已及
於授度期展二十四年二紀數也遠知拜命次旋風颶
起坼帷裂幕時已二鼓明月在東星斗燦然俱無影響
所取將書乃易總耳遠知志頗自失後閉戶不出經歲
不食人因窺閴中但聞勸酧交歡竟不知為誰也嗣聖
中召至京玉清觀安泊間或逃去如此者數次天后封
金紫光禄大夫但笑而不謝一日告殂遺言屍赴東流
湍水中天后不允其語敕葬開明原上後長壽中台州
有人過海阻風飄蕩船欲坼妄行不知所止忽見畫船
一葉渺自天末來驚視之乃遠知也漸相近台人拜而
呼之遠知曰君涉險何至於此告台人此洋海之東十
萬里也台人問歸計奈何遠知曰借子迅風正西一夕
可到登州為𫝊語天壇觀張光道士台人既辭去舟回
如飛羽但覺風毣毣而過明日至登州方知遠知死久
矣訪天壇道士其徒云死兩日矣方驗二人皆仙去
武居常有身後名
武居常天后高祖也少時遊洛下人呼為猴頰郎以居
常頥下有鬚若猿頷也其上有四靨一日伊水土遇一
丐者曰郎君當有身後名面骨法當刑然有女當八十
年後起家暴貴尋亦浸微居常不信後卒如言匄者豈
非異人乎
房玄齡為相無嗣
房玄齡來買卜成都日者笑而掩象曰公知名當世為
時賢相奈無嗣相紹何公怒時遺直已三歲在側日者
顧指曰此兒此兒絶房氏者此也公大悵而還後皆信
然也
韓仲卿夢曹子建求序
韓仲卿一日夢一烏幘少年風姿磊落神仙人也拜求
仲卿言某有文集在建鄴李氏公當名出一時肯為我
討是文而序之㑭我亦隂報耳仲卿諾之去復回曰我
曹植子建也仲卿既寤撿鄴中書得子建集分為十卷
異而序之即仲卿作也
趙師雄醉憩梅花下
隋開皇中趙師雄遷羅浮一日天寒日暮在醉醒間因
憩僕車於松林間酒肆傍舍見一女人淡粧素服出迓
師雄時已昏黑殘雪對月色微明師雄喜之與之語但
覺芳香襲人語言極清麗因與之扣酒家門得數杯相
與飲少頃有一綠衣童來笑歌戲舞亦自可觀頃醉寢
師雄亦懵然但覺風寒相襲久之時東方已白師雄起
視乃在大梅花樹下上有翠羽啾嘈相須月落參横但
惆悵而已
李太白得仙
退之嘗言李太白得仙去元和初有人自北海來見太
白與一道士在高山上笑語久之頃道士於碧霧中跨
赤虬而去太白聳身健步追久共乘之而東去此亦可
駭也
韓退之夢吞丹篆
退之常說少時夢人與丹篆一卷令強吞之傍一人撫
掌而笑覺後亦似胷中如物噎經數日方無恙尚可記
其上一兩字筆勢非人間書也後識孟郊似與之目熟
思之乃夢中傍笑者信乎相契如此
寧王畫馬化去
寧王善畫馬開元興慶池南華萼樓下壁上有六馬衮
塵圖内明皇最眷愛玉面花驄謂無纖悉不備風鬃霧
鬛信偉如也後壁唯有五馬其一者失去信知神妙將
變化俱也
含元殿丹石隱語
開元末含元殿火去基下出丹石上有隱語不可知云
天漢二年赤光生栗木下有子傷心遇酷此亦不能辨
也
景州龍見三頭
開元四年景州水中見一龍三頭時州中大水後一日有
風自龍見處西南來飛屋拔木半晝暝
神堯皇帝破龍門賊
神堯皇帝拜河東節度使九月領大使擊龍門賊母端
兒夜過韓津口時明月方出白霧初澄於小橋下有二
人語言明日毋大郎死我輩勤亦不少矣神堯停馬問
二人再拜起泣曰某二人漢兵也昨奉東嶽命嶽神管
押七十人付龍門助將軍討賊某二人尸骨在此因少
憩於此亦自感傷兼欲先知於將軍耳神堯訝其言深
切詢其姓氏但笑謝言將軍貴人也某僕卒之賤分不
當逾言訖蒼惶辭去言大隊至矣倏忽不見頃疾風如
過矢風塵蔽天而過神堯默喜之明日破賊發七十二矢
皆中而復得其矢信知聖王所向至靈亦先為佐佑焉
明皇夢遊廣寒宫
開元六年上皇與申天師道士鴻都客八月望日夜因
天師作術三人同在雲上遊月中過一大門在玉光中
飛浮宫殿往來無定寒氣逼人露濡衣袖皆濕頃見一
大宫府榜曰廣寒清虚之府其守門兵衞甚嚴白刃粲
然望之如凝雪時三人皆止其下不得入天師引上皇
起躍身如在煙霧中下視王城崔巍但聞清香靄欝視下
若萬里琉璃之田其間見有仙人道士乘雲駕鶴往來
若遊戲少焉步向前覺翠色冷光相射目眩極寒不可
進下見有素娥十餘人皆皓衣乘白鸞往來舞笑於廣
寒大桂樹之下又聽樂音嘈雜亦甚清麗上皇素解音
律熟覽而意已傳頃天師亟欲歸三人下若旋風忽悟
若醉中夢迴爾次夜上皇欲再求往天師但笑謝而不
允上皇因想素娥風中飛舞袖被編律成音製霓裳羽
衣舞曲自古洎今清麗無復加於是矣
任中宣夢水神持鏡
長安任中宣家素畜寶鏡謂之飛精識者謂是三代物
後有八字僅可曉然近籕篆云水銀隂精百鍊成鏡詢
所得云商山樵者石下得之後中宣南騖洞庭風浪洶
然因泊舟夢一道士赤衣乘龍詣中宣言此鏡乃水府
至寶出世有期今當歸我矣中宣因問姓氏但笑而不
答持鏡而去夢迴亟視篋中已失所在
夜坐談鬼而怪至
君誨嘗夜坐與退之余三人談鬼神變化時風雪寒甚
窗外點點火明若流螢須臾千萬點不可數度頃入室
中或為圓鏡飛度往來乍離乍合變為大聲去而三人
雖退之剛直亦為之動顔君誨與余但匍匐掩目前席
而已信乎俗諺曰白日無談人談人則害生昏夜無談
鬼談鬼則怪至亦知言也余三人後皆不利
裴武公夜得鬼詩而化為燼
開元末裴武公軍夜宿武休帳前見一介胄者擲一紙
書而去武公取視乃四韻詩云屢策羸驂歴亂峋叢嵐
映日晝如曛長橋駕險浮天漢危棧通岐觸岫雲却念
淮隂還得計又嗟忠武不堪聞廢興盡係前生數休衒
英雄勇冠軍武公得詩大不悦紙隨手落為燼信知鬼
物所製也出師大不利武公射中臆下病月餘薨
房玄齡有大譽
房玄齡幼穉日王通說其文謂此細眼奴非立忠志則
為亂賊輔帝者則為儒師綽有大譽矣
閻立本有丹青之譽
閻立本畫宣王吉日圖太宗文皇帝嘗為題中諸公皆
議論東都從幸上出示圖於諸臣稱為越絶前世已而
忽藏於衣袖笑謝而退自是立本有丹青之譽
王宏善為八體書
王宏濟南人太宗幼日同學因問為八體書太宗既即
極因訪宏而鄉人竟傳隱去是亦子陵之徒歟
張昶著龍山史記注
沈休文有龍山史記注即張昶著昶後漢末大儒而世
亦不稱譽余少時江南李育之來訪余求進此文後為
火所焚更不復得豈斯文天欲秘者耶
龍城無妖邪之怪
柳州舊有鬼名五通余始到不之信一日因發篋易衣
盡為灰燼余乃為文醮訴於帝帝憫我心遂爾龍城絶
妖邪之怪而庶士亦得以寧也
王漸作孝經義
國初有孝子王漸作孝經義成五十卷事亦該備而漸
性鄙朴凡鄉里有鬭訟漸即詣門高聲誦義一卷反為
漸謝後有病者即請漸來誦書尋亦得愈其名藹然余
時過汴州適會路逢一老人亦談此事頗亦敬其誠也
晉哀帝著書深闡至理
晉哀帝著丹青符經五卷丹臺錄三卷青符子即神丘
先生也深闡至理而近世有胡宗道海上方士得其術
老叟講明種蓺之言
余南遷度高鄉道逢老叟帥年少於路次講明種蓺其
言深耕穊種時耘時耔却牛馬之踐履去螟蜷之戕害
勤以朝夕滋之糞土而有秋之利盖富有年矣若夫堯
湯之水旱霜雹之不時則在夫天也余感此言將書諸
紳質於治民理生者無所施而不可而又至言也
李明叔精明古器
建康李生名照字明叔真可人書生好古博雅者一日
就京師謁余裹飯從游於汧渭之間此人宦意畏巧而
淡然蔽於古器凡自戰國洎於蕭梁之間譜所載者十
得五六而皆精製竒巧後世莫逮然生頗為文思澁設
用勤求古器心在於文書間亦足以超偉於當代也
賈奭著書仙去
賈奭河陽人字師道與余先人同室讀書為人謹順少
調官河南尉才吏也後五十歲棄家隱伊陽小水鄉和
樂村鳴臯山中著書二十卷號鳴臯子邇年不知其所
終山中人竟言仙去然訛幻莫之信也有子餗字子美
亦有才然不逮於父風
開元藏書七萬卷
有唐惟開元最備文籍集賢院所藏至七萬卷當時之
學士盖為褚無量裴煜之鄭譚馬懷素張說佚行水陸
堅康子元輩凡四十七人分司典籍靡有闕文西賊遽
興兵火交紊兩都灰燼無存惜哉
明皇識射覆之術
上皇始平禍亂在宫所與道士馮存澄因射覆得卦曰
合因又得卦曰斬關又得卦曰鑄印乘軒存澄啓謝曰
昔此卦三靈為最善黃帝勝炎帝而筮得之所謂合因
斬關鑄印乘軒始當果斷終得嗣天上皇掩其口曰止
矣默識之矣後即位應其術焉
明皇夢姚宋當為相
上皇初登極夢二龍一符自紅霧中來上大隸姚崇宋
璟四字扐之兩大樹上宛延而去夢迴上召申王圓兆
王進曰兩木相也二人名為天遣龍致於樹即知崇璟
當為輔相兆矣上歎異之
太宗沈書於滹沱
太宗文皇帝平王世充於圖籍有交關語言構怨連結
文書數百事太宗命杜如晦掌之如晦復禀上當如何
太宗曰付諸曹吏行頃聞於外有大臣將自盡者上乃
復取文書背裹一物疑石重上親裹百重命中使沉滹
沱中更不復省此與光武焚交謗數千章者何異
尹知章夢持巨鑿破其腹
尹知章字文叔絳州翼城人少時性懵夢一赤衣人持
巨鑿破其腹若内草茹於心中痛甚驚寤自後聰敏為
流輩所尊開元中張說表詣朝上召見延英上問曹植
幽思賦何為遠取景物為句意旨安在知章對以植所
謂賦作不徒然若倚高臺之曲嵎望且重也處幽僻之
閒深位至卑也望翔雲之悠悠嗟朝霽而夕隂以為物
無止定之意而上多改易也顧秋華之零落歲將暮也
感歲暮而傷心年將易也觀躍魚於南沼使智者居於
明非得志也聆鳴鶴於北林怨且和也搦素筆而慷慨
守文而感也揚大雅之哀吟憫其時也仰清風以嘆息
思濯煩也寄予思於悲絃志在古也信有心而在遠措
者大也重登高以臨川及上下也何余心之煩錯寧翰
墨之能𫝊意不盡也此幽思所以賦也上敬異之擢禮
部侍郎集賢院正字
高皇帝宴賞牡丹
高皇帝御羣臣賦宴賞雙頭牡丹詩惟上官昭容一聯
爲絶麗所謂勢如連璧友心若臭蘭人者使夫婉兒稍
知義訓亦足為賢婦人而稱量天下何足道哉此禍成
所以無赦於死也有文集一百卷行於世
魏證善治酒
魏左相能治酒有名曰醹淥翠濤常以大金甖内貯盛
十年飲不歇其味即世所未有太宗文皇帝嘗有詩賜
公稱醹淥勝蘭生翠濤過玉薤千日醉不醒十年味不
敗蘭生即漢武百味旨酒也玉薤煬帝酒名公此酒本學
釀於西域人豈非得大宛之法司馬遷所謂富人藏萬
石葡萄酒數十歲不敗者乎
裴令公訓子
裴令公常訓其子凡吾輩但可文種無絶然其間有成
功能致身為萬乘之相則天也
華陽洞小兒化為龍
茅山隱士吳綽素擅潔譽神鳳初因採藥於華陽洞口
見一小兒手把大珠三顆其色瑩然戲於松下綽見之因
前詢誰氏子兒犇忙入洞中綽恐為虎所害遂連呼相從
入欲救之行不三十步見兒化作龍形一手握三珠填
左耳中綽素剛膽以藥斧斸之落左耳而三珠已失所
在龍亦不見出不十餘步洞門閉矣綽後上皇封素養
先生此語賈宣伯說
賈宣伯有治三蟲之藥
賈宣伯有神藥能治三蟲止熬黃栢木以熱酒沃之别
無他味一日過松江得巨魚置於水罟中因投水刀圭
藥魚引吸中即死取視則見八足若爪利焉後吳江有
怪土人謂蛟為害宣伯以數刀圭投潭中明旦老蛟死
浮於水而水蟲莫知數皆為藥死山人此藥云本受之
於閤皂山王天師乃仙方耶而涉海者亦或需焉故書之
李林甫以毒虐弄正權
惠州一娼女震厄死於市衢脇下有朱字李林甫以毒
虐弄正權帝命列仙舉三震之疑此女子偃月公後身
耶譎而可懼元和元年六月也
張復條山集論世外事
張復澧州人飽書帙作條山集三十卷論世外事此人兼
得神鬼趣隱不仕有文集行於世
羅池石刻
羅池北龍城勝地也役者得白石上微辨刻畫云龍城柳
神所守驅厲鬼山左首福土氓制九醜余得之不詳其理
特欲隱予於斯歟
劉仲卿隐金華洞
賈宣伯愛金華山即金雙谿别界其北有仙洞俗呼為劉
先生隱息處其内有三十六室廣三十六里石刻上以松
炬照之云劉嚴字仲卿漢室射聲校尉當恭顯之際極
諫被貶於東陬隱迹於此莫知所終即道士蕭至玄所記
也山口人時得玉篆牌俗𫝊劉仲卿每至中元日來降
洞中州人祈福尋谿口邊得此者當巨富此亦未必為
然然仲卿亦梅子真之徒歟
趙昱斬蛟
趙昱字仲明與兄冕俱隱青城山從事道士李珏隋末
煬帝知其賢徵召不起督讓益州太守臧賸強起昱至
京師煬帝縻以上爵不就獨乞為蜀太守帝從之拜嘉
州太守時犍為潭中有老蛟為害日久截沒舟船蜀江
人患之昱涖政五月有小吏告昱會使人往青城山置
藥渡江溺死者没舟航七百艘昱大怒率甲士千人及
州屬男一萬人夾江岸鼓噪聲振天地昱乃持刀沒水
頃江水盡赤石岩半崩吼聲如雷昱左手執蛟首右手
持刀奮波而出州人頂戴事為神明隋末大亂潜以隱
去不知所終時嘉陵漲溢水勢洶然蜀人思昱頃之見
昱青霧中騎白馬從數獵者見於波面揚鞭而過州人
爭呼之遂吞怒眉山太守薦章太宗文皇帝賜封神勇
大將軍廟食灌江口歲時民疾病禱之無不應上皇幸
蜀加封赤城王又封顯應侯昱斬蛟時年二十六珏𫝊
仙去亦封佑應保慈先生
宋單父種牡丹
洛人宋單父字仲儒善吟詩亦能種藝術凡牡丹變易
千種紅白鬭色人亦不能知其術上皇召至驪山植花
萬本色樣各不同賜金千餘兩内人皆呼為花師亦幻
世之絶蓺也
說郛卷二十六上
說郛卷二十六下明陶宗儀撰
桂苑叢談(馮翊)
張綽有道術
咸通初有進士張綽者下第後多遊江淮間頗有道術
常養氣絶粒嗜酒耽碁又以爐火藥術為事一旦覩天
大哂命筆題云爭奈金烏何頭上飛不住紅爐謾燒藥
玉顔安可駐今年花發枝明年葉落樹不如且飲酒莫
管流年逝人以此異之不喜装飾多歴旗亭而好酒杯
也或人召飲若遂合意則索紙剪蛺蝶三二十枚以氣
吹之成列而飛如此累刻以指收之俄皆在手見者求
之即以他事為阻常遊鹽城多為酒困非類輩欲乘酒
試之相競較力留繫是邑中醒乃述課得陳情二首以
上狄令乃立釋之詩所紀惟一篇云門風常有蕙蘭馨
鼎族家𫝊霸國名容貌靜懸秋月彩文章高振海濤聲
訟堂無事調琴軫郡閣何妨醉玉觥今日東漸(音尖)橋下
水一條從此鎮長清自後狄宰多張之才次求其道日
久延接欲𫝊其術張以明府勲貴家流年少而宰劇邑
多聲色狗馬之求未暇志味玄奥因贈詩以開其意云
何用梯媒向外求長生只在内中修莫言大道人難得
自是行心不到頭他日將欲離去乃書琴堂而别後人
多云江南上昇初去日乘醉因求搗網剪紙鶴二隻以
水噀之俄而翔翥乃曰汝先去吾即後來時狄公亦醉
不暇拘留遂得去其所題云張綽張綽自不會天下經
書在腹内身却騰騰處世間心即逍遙出天外至今江
淮好事者記綽時事詩極多
太尉朱崖辯獄
太尉朱崖出鎮浙右有甘露寺主事者訴交代得常住
什物被前主事隱用却常住金若干兩引證前數輩皆
有遞相交割文字分明衆詞皆指以新得替者隱用之
且初上之時交領既分明及交割之日不見其金鞫成
具獄伏罪昭昭然未窮破用之所由或以僧人不拘細
行而費之以是無理可伸甘之死地一旦引處之際公
疑其未盡微以意揣之髠人乃具實以聞曰居寺者樂
於知事前後主之者積年已來空交分兩文書其實無
金郡衆以某孤立不雜輩流欲乘此擠排之因流涕不
勝其冤公乃憫而惻之曰此固非難也俛仰之間曰吾
得之矣乃立即召兜子數乘命關連僧入對事咸遣簾
子畢令門不相對命取黃泥各令模前後交付下的金
樣以憑證據僧既不知形段竟模不成公怒令刻前輩
皆一一伏罪其所排者遂獲清雪
崔張自稱俠
進士崔涯張祜下第後多遊江淮常嗜酒侮謔時輩或
乘飲興即自稱俠二子好尚既同相與甚洽崔因醉作
俠士詩云太行嶺上三尺雪崔涯袖中三尺鐵一朝若
遇有心人出門便與妻兒别由是往往播在人口崔張
真俠士也以此人多設酒饌待之得以互相推許一旦
張以詩上牢盆使出其子授漕渠小職得堰俗號冬瓜
張二子一椿兒一桂子有詩曰椿兒遶樹春園裏桂子
尋花夜月中人或戲之曰賢郎不宜作這等職張曰冬瓜
合出祜子戲者相與大哂後歲餘薄有資力一夕有非
常人裝飾甚武腰劒手囊貯一物流血於外入門謂曰
此非張俠士居耶曰然張揖客甚謹既坐客曰有一讐
人十年莫得今夜獲之喜不可已指其囊曰此其首也
問張曰有酒否張命酒飲之客曰此去三數里有一義
士余欲報之則平生恩讐畢矣聞公氣義可假余十萬
緡立欲酬之是余願矣此後赴湯蹈火為狗為雞無所
憚張且不吝深喜其說乃扶囊燭下籌其縑素中品之
物量而與之客曰快哉無所恨也乃留囊首而去期以
却回及期不至五鼓絶聲東曦既駕杳無蹤跡張慮以
囊首彰露且非已為客既不來計將安出遣家人將欲
埋之開囊出之乃豕首矣因方悟之而歎曰虛其名無
其實而見欺之若是可不戒歟豪俠之氣自此而喪矣
班支使解大明寺語
太保令狐相出鎮淮海日支使班蒙與從事俱遊大明
寺之西廊忽覩前壁題云一人堂堂二曜重光泉深尺
一點去冰旁二人相連不欠一邊三梁四柱烈火燃添
却雙勾兩日全諸賓至而顧之皆莫能辨獨班支使曰
一人非大字乎二曜者日月非明字乎尺一者寸土非
寺字乎點去冰旁水字也二人相連天字也不欠一邊
下字也三梁四柱烈火燃無字也添却雙勾兩日全比
字也以此觀之得非大明寺水天下無比八字乎衆皆
恍然曰黃絹之竒智亦何異哉降歎彌日詢之老僧曰
頃年有客獨遊題之而去不言姓氏
賞心亭
咸通中丞相姑臧公拜端揆日自大梁移鎮淮海政績
日聞未期周榮加水土移風易俗甚洽羣情自彭門亂
常之後藩鎮瘡痍未平公按轡恭已而治之補綴頽毁
整葺壞綱功無虛日以其郡無勝遊之地且風亭月榭
既已荒涼花圃釣臺未愜深旨一朝命於戲馬亭西連
玉鈎斜道開闢池沼搆葺亭臺揮斤既畢萃其所芳春
九旬都人士女得以遊觀一旦聞浙右小校薛陽陶監
押度支運米入城公喜其姓同曩日朱崖左右者遂令
詢之果是其人矣公愈喜似獲古物乃命衙庭小將代
押留止别館一日公召陶同遊問及往日蘆管之事陶
因獻朱崖陸鬯元白所撰歌一曲公亦喜之即於兹亭
奏之其管絶微每於一觱栗管中常容三管也聲如天
際自然而來情思寬閒公大佳賞之亦贈其詩不記終
篇其發端云虚心纖質鴈銜餘鳳吹龍吟定不如於是
賜賚甚豐出其二子皆授牢盆倅職初公構池亭畢未
有名因名賞心諸從事以近公諱盖賞字有尚也公曰
宣父言徵不言在言在不稱徵且非内官宫妾何避其
疑哉遂不改作其亭自秦畢陷逆乃為芻豢之地嗟乎
公孫弘之東閣劉屈氂後為馬廐亦何異哉
方竹柱杖
太尉朱崖公兩出鎮於浙右前任罷日遊甘露寺因訪
别於老僧院公曰弟子奉詔西行祗别和尚老僧者熟於
祗接至於談話多空教所長不甚對以他事由是公憐而
敬之煑茗既終將欲辭去公曰昔有客遺笻竹杖一條聊
與師贈别亟令取之須臾而至其杖雖竹而方所持向
上節眼鬚牙四面對出天生可愛且朱崖所寶之物即
可知也别後不數歲再領朱方居三日復因到院問前
時拄杖何在曰至今寶之公請出觀之則老僧規圓而
漆之矣公嗟歎再彌日自此不復目其僧矣太尉多蓄
古遠之物云是大宛國人所遺竹唯此一莖而方者也
昔者友人嘗語愚云往歲江行風阻未得前去沿岸野
步望山嶺而去忽見蘭若甚多僧院覩客來皆扃門不
内獨有一院大敞其戶見一僧翹足而眠以手書空顧
客殊不介意友生竊自思書空有換鵝之能翹足類坦
牀之事此必竒僧也直入造之僧雖強起全不樂客不
得已而問曰先達有詩云書空蹺足睡路險仄身行和
尚其庶幾乎僧曰貧道不知何許事適者畫房門拔匙
&KR0838;客不辭而出嗚呼彌天四海之談澄汰簸揚之對故
附於此
杜可均却鼠
僖宗末廣陵有窮丐人杜可均者年四十餘人見其好
飲絶粒每日常入酒肆巡坐求飲亦不見其醉盖自量
其所得人有憐之者命與之飲三兩杯便止有姓樂者
列酒旗於城街之西常許以隂雨往諸旗亭不及即令
來此與飲可均有所求亦不造矣或無所獲乃必過之
樂亦無阻一旦遇大雪詣樂而求飲其主事者白云既
已齧損即須據物陪來樂不喜其說可均乃問曰何故
曰有人將衣物換酒收藏不謹致鼠齧壞杜曰此間屋
院幾何曰若干杜曰某弱年曾記得一符甚能却鼠即
不知可有驗否請書以試之術或有驗則盡此室永無
鼠矣就將符依法命焚之自此鼠蹤遂絶不知何故杜
屬府城傾陷之後秦畢重圍之際容貌不改皆為絶粒
耳
李將軍為左道所悞
護軍李將軍全皋罷淮海日寓於開元寺以朝廷艱梗
未獲西歸一旦有一小校紹介一道人云能爐火之事
護軍乃延而客之自此常與之善一日話及黃白事道
人曰唯某頗能得之可求一鼎容五六萬已來者得金
二十餘兩為每日給水銀藥物火候足而換之莫窮歲
月終而復始李喜其說顧囊有金帶可及其數以付道
人諸藥既備用火之後日日親自看驗居數日覺有微
倦乃令家人親愛者守之數日既滿齋沐而後開金色
燦然的不虚矣李拜而信之三日之内添換有一日道
人不來藥爐一切如舊疑之俄經再宿初且訝其不至
不得已啟爐而視之不見其金矣事及導引小校代填
其金道人杳無蹤跡
沙彌辯詩意
乾符末有客寓止廣陵開元寺因友會語愚云頃年在
京權寄青龍寺日見有客嘗訪寺僧届賓署屬主者忽
遽不暇留連翌日復至又遇要地朝客不得展敬别時
又來亦阻他事客怒色取筆題門而去詞曰龕龍東去
海時日隱西斜敬文今不在碎石入流沙僧衆皆不能
詳獨有沙彌能解之衆問其由則曰龕龍去矣乃合字
也時日隱西寺字也敬文不在苟字也碎石入沙卒字
也此不遜之言辱我曹矣僧人大悟追前人杳無蹤跡
客云沙彌乃懿皇朝文皓供奉
客飲甘露亭
有甘露寺僧語愚云吳王收復浙右之歲明年夏中夜
月瑩無雲望江澄澈如晝諸徒侣悉已禪寂竟無人蹤
禽犬皆息矣獨某默默持課時亦惜其皎月未沈房廊臨
江恰幽靜俄有數人自西軒而來領僕厮輩携酒壺直
抵望江亭而止皆話今宵明月江水清澄得與諸人邂
逅相遇且不辜兹景矣僧窺之而思曰中夜禁行客自
何來必是幽靈異人乎乃於窗際俯伏而伺之既至坐
定命酒羅列果食器皿隨時所有東向一人南朝之衣
清揚甚美西坐一人北(闕)之服魁梧亹亹北行一人逢
掖之衣指東向者設禮而坐南行一人朱衣霜簡清瘦
多髯飛杯之頃東向者語西坐曰項羽重瞳猶有烏江
之敗湘東一目寧為四海所歸果致如是乎(闕)服乃笑
而言曰往者賢金昆不竪籬棘見未萌吾子豈有向來
之患乎由是二客各低頭不樂南向朱衣曰時世命也
知復何為且某又忽致此二三君子以為何如東向者
曰朝代雖殊古今一致俾公縱無滿宫多少承恩者似
有容華妾也亦恐不脱此難北向逢掖衣曰此猶可也
大忌者滿身珠翠將何用唯與豪客拂象牀大患此也
朱衣欷歔低頭而已東向曰今日得恣縱江南之遊皆
乏風流矣僕記云邑人種得西施花千古春風開不盡
可謂越古超今矣酒至西行北服曰各徵曩日臨危一
言以代絲竹自吟自送可乎衆曰可北服乃執杯而吟
曰趙壹能為賊鄒陽解獻書可惜西江水不救轍中魚
次至逢掖舉杯而歌曰偉哉横海鱗壯矣垂天翼一旦
失風水翻為螻蟻食巡至東向曰功遂侔昔人保退無
智力既涉太行險兹路信難陟以至朱衣乃朗吟曰握
裏龍蛇紙上鸞逡巡千幅不將難顧雲已往羅隱耄更
有何人逞筆端吟罷東樓晨鐘遽鳴僧戶軋然而啟歘
爾而散竟無蹤矣僧之聰慧不羣多有遺之者愚故得
而錄其略焉
崔英
崔英年九歲在秦王苻堅宫内讀書堅殿上方卧諸生
皆趨英獨緩步怪而問之英曰陛下如慈父非桀紂君
何用畏乎又問卿讀何書曰孝經堅曰有何義曰在上
不驕堅為之起更問有何義曰自天子至於庶人章上
愛下下敬上堅曰卿好待十七必用卿為大夫英曰日
月可重見陛下至尊不可再覩洪恩士或可用則用何
在後期堅曰須待十七必召卿也及期拜諫議大夫
高浟
高浟為滄牧善捕賊有人失黑牛背上有白毛韋道建
曰高浟捉賊無不獲矣得此可為神浟乃詐為州縣市
牛皮不限多少倍酬其直使主認之因獲是賊
高延宗
高延宗北齊文帝之弟縱恣過度為齊牧乃於樓上溺
而使人向上張口承之又以猪肉和糞以飼左右
崔弘度
崔弘度隋文時為太僕卿嘗戒左右曰無得誑我後因
食鱉問侍者曰美乎曰美弘度曰汝不食安知其美皆
杖焉長安為之語曰寧飲三斗醋不見崔弘度寧茹三
斗艾不逢屈突盖盖同時虐吏也
王梵志
王梵志衞州黎陽人也黎陽城東十五里有王德祖者
當隋之時家有林檎樹生癭大如斗經三年其癭朽爛
德祖見之乃撤其皮遂見一孩兒抱胎而出因收養之
至七歲能語問曰誰人育我及問姓名德祖具以實告
因林木而生曰梵天後改曰志我家長育可姓王也作
詩諷人甚有義旨盖菩薩示化也
法慶
釋法慶煬帝時在長安先天寺造文六夾柱像未成暴
亡時寶昌寺僧大智亦卒三日而還良久云見宫殿若
王者見法慶在一像前語曰法慶造像未畢何乃令我
死檢簿者曰命祿俱盡像曰須成我矣可給荷葉以終
其事言訖大智再生衆異之往問法慶亦話說其驗迹
竟不能食每旦食荷葉一枚齋時三枚如此五年功就
而卒
崔膺
崔膺博陵人也性狂少長於外家不齒及長能文首出
衆子作道旁孤兒歌以諷外氏其文典而美常在張建
封書院憐其才引為上客善為畫時因酒興偶畫得一
疋馬為諸小兒竊去一旦將行營大呌稱膺失馬張公
令捕之廂將問毛色應云膺馬昨夜猶在氊下監軍怒
請殺之建封與監軍先有約彼此不相違建封曰却乞
取崔膺軍中遂捨之
任廸簡
任迪簡為天德軍判官飲酒吏誤以醋供迪簡以李景
略令酷發之必死乃強飲之吐血而歸軍中人聞皆泣
感後景略卒軍請為主自衞佐拜中憲為軍使後鎮亦
定
采娘
鄭代肅宗時為潤州刺史兄侃嫂張氏女年十六名采
娘淑貞其儀七夕夜陳香筵祈於織女是夕夢雲輿雨
盖蔽空駐車命采娘曰吾織女祈何福曰願丐巧耳乃
遺一金針長寸餘綴於紙上置裙帶中令三日勿語汝
當竒巧不爾化成男子經二日以告其母母異而視之
則空紙矣其針迹猶在張數女皆卒至娠女病而不言
張氏有恨言曰男女五人皆卒復懷何為將復服藥以
損之藥至將服采娘昏奄之内忽稱殺人母驚而問之
曰某之若終當為男子母之所懷是也聞藥至情急是
以呼之毋異之乃不服藥采娘尋卒既葬母悲念乃收
常所戲之物而匿之未逾月遂生一男子有動所匿之
物兒即啼哭張氏哭女孩兒即啼哭罷即愈及能言常
戲弄之物乃采娘後身也因名曰叔子後乃位至柱史
唐衢
周鄭客唐衢有文學老而無成善哭每一聲音調哀切
聞者泣下常遊太原遇享軍酒酣乃哭滿座不樂主人
為之罷宴矣
靈徹
越僧靈徹得蓮花漏於廬山𫝊江西廉使丹以惠遠山
中不知刻漏乃得銅葉制器狀如蓮花置盆水之上底
孔漏水半之則沉每晝夜十二沉之節雖冬夏雲隂月
黑無所差矣
義山襍記(李商隱)
象江太守
滎陽鄭璠自象江得怪石六其三聳而銳上又一如世
間道士存思圖畫人肺胃肝腎次第懸絡者又一空中
而隱外若癃癭殃疝病不作物者又一色紺冰而理平
漫彈之好聲璠為象江三年不病瘴平安寢食乃還長
安無家居婦兒寄止人舍下計輦六石道費俸六十萬璠
嗜好有意極類前輩人
華山尉
陶生有恒人善養又善與人遊又善為官會昌初生病
骨熱且死是年長安中進士為陶生誄者數十人生在
時吾已得之矣及既死吾又得之
宜都内人
武后篡既久頗放縱耽内習不敬宗廟四方日有叛逆
防豫不暇時宜都内人以唾壺進思有以諫者后坐帷
下倚檀机與語問四方事宜都内人曰大家知古女卑
於男耶后曰知内人曰古有女媧亦不正是天子佐伏
羲理九州耳後世孃姥有越出房閤斷天下事者皆不
得其正多是輔昏主不然抱小兒獨大家革天姓改厺
釵釧襲服冠冕符瑞日至大臣不敢動真天子也然今
内之弄臣狎人朝夕進御者久未屏厺妾疑此未當天
意后曰何内人曰女隂也男陽也陽尊而隂卑雖大家
以隂事主天然宜體取剛亢明烈以消羣陽陽消然後
隂得志也今狎弄日至處大家夫宫尊位其勢隂求陽
也陽勝而隂亦微不可久也大家始今日能屏去男妾
獨立天下則陽之剛亢明烈可有矣如是過萬萬世男
子益削女子益專妾之願在此后雖不能盡用然即日
下令誅作明堂者
齊魯二生
程驤
右一人字蟠之其父少良本鄆盜人也晩更與其徒畜
牝馬草驘一私作弓矢刀杖學發冡抄道常就迥遠坑
谷無廬徼處依大林木蚤夜偵候作姦李師古貪諸土
貨下令䘏商鄆與淮海近出入天下珍寶日日不絶少
良致貲以萬數每旬時歸妻子輒置食飲勞其黨後
少良老前所置食有大臠連骨以牙齒稍脱落不能食
其妻輒起請黨中少年曰公子與此老父椎埋剽奪十
數年竟不計天下有活人今其尚不能食況能在公子
叔行耶公子此厺必殺之草間無為鐵門外老捕盜所
得快少良默憚之出百餘萬謝其黨曰老嫗真解事敢
以此為諸君别衆許之與盟曰事後敗出約不相引少
良由是以其貲發舉貿轉與隣伍重信義䘏死喪斷魚
肉葱薤禮拜畫佛讀佛書不復出里閈竟若大君子能
悔咎前惡者十五年死子驤率不知後一日有過其母
駡之曰此種不良庸有好事耶驤泣問其語母盡以少
良時事告之驤號哭數日不食乃悉散其財踰年驤甚
苦貧就里中舉負給薪水洒掃之事讀書日數千言里
先生賢之時與饘糗布帛使供養其母後漸通五經歴
代史諸子雜家往往同學人厺其師從驤講授又其為
人寬厚滋茂動靜有繩墨人不敢犯烏重胤為鄆帥喜
聞驤與之錢數十萬令市書籍驤復以其餘賚諸生其
里閭故德少良者亦常來與驤孳息其貨數年復致萬
金驤固不以為已有繩契管楗雜付比近用度費耗了
不勘詰道益高開成初相國彭城公遣其客張谷聘之
驤不起
劉义
右一人字义不知其所來在魏與焦濛閭冰田滂善任
氣重義大軀有膂力嘗出入市井殺牛擊犬豕羅網鳥雀
亦或時因酒殺人變姓名遁去會赦得出後流入齊魯
始讀書能為歌詩然恃其故時所為輒不能俛仰貴人
穿屐破衣從尋常人乞丐酒食為活聞韓愈善友天下
士步行歸之既至賦冰柱雲車二詩一旦居盧全孟郊
之上樊宗師以文自任見义拜之後以爭語不能下諸
公因持愈金數斤厺曰此䛕墓中人所得耳不若與劉
君為壽愈不能止復歸齊魯义之行固不在聖賢中庸
之列然其能面道人短長不畏卒禍及得其服義則又
彌縫勸諫有若骨肉此其過人無限
文藪襍著(皮日休)
讀司馬法
古之取天下也以民心今之取天下也以民命唐虞尚
仁天下之民從而帝之不曰取天下以民心者乎漢魏
尚權驅赤子於利刃之下爭寸土於百戰之内由士為
諸侯由諸侯為天子非兵不能威非戰不能服不曰取
天下以民命者乎由是編之為術術愈精而殺人愈多
㳒益切而害物益甚嗚呼其亦不仁矣蚩蚩之類不敢
惜死者上懼乎刑次貪乎賞民之於君由子也何異乎
父欲殺其子先紿以威後㗖以利哉孟子曰我善為陣
我善為戰大罪也使後之士於民有是者雖不得王吾
以為猶王焉
請行周典
周禮載師之職曰宅不毛者有里布田不耕者出屋粟
凡民無職事者出夫家之征日休曰征税者非以率民
而奉君亦將以勵民而成其業也今之宅樹花卉猶恐
不竒減征賦惟恐不至苟樹桑者必門嗤戶笑有能以
不毛而税者哉如曰必也居不樹桑雖勢家亦出里布
則途無踝丐之民矣今之田貧者不足於耕耨轉而輸
於富者富者利廣占不利廣耕如曰必也田不耕者雖
勢家亦出屋粟則途無餒斃之民矣今之民善者少不
肖者多苟無世守之業必鬭雞走狗格簺擊鞠以取飡
於游閒太史公曰刺繡文不如倚市門是也如曰必也
凡民無職事者出夫家之征則世無游惰之民矣此三
者民之最急者也有國有家者可不務乎周公聖人也
周典聖人之制也未有依聖制而天下不治者執事者
以為如何
正尸祭
聖人知生足其事事之知死不足其思制之生象其死
窮其思也尸象其生極其敬也夫禮者足以守不以加
加則弊足以加不以闕闕則怠足以闕不以廢廢則亂
故祀享立尸于廟王則迎有拜有酳尸有酢所以立象
生之敬也今視唐禮皇帝神降而拜象乎妥尸受福於
神象乎酢尸嗚呼唐有天下化乎三百年其禮典赫然
可以蠛漢蠓魏豈不能守周孔禮制哉故曰不以加加
則弊禮無匜盥之文漢魏以來加之是也以加不以闕
者周官射人祭祀則贊射牲王親射也自漢魏以來惟
以毛血為薦是也足以闕不以廢古者屈到嗜芰屈建
薦之謂乎非禮梁氏祀以蔬食是也嗚呼讀漢魏及梁
書代無其人忍使其禮弊怠廢闕相接至此耶豈天使
之然俟吾唐之人補其逸典哉是宗廟祭尸不當廢也
已
惑雷刑
彭澤縣鄉曰黃花有農戶曰逢氏田甚廣己牛不能備
耕嘗僦他牛以兼其力逢氏之猾惡為一鄉之師焉得
他牛則晝役夕歸箠耕於烈景笞耨於晦昃未嘗一息
容其怠忽一日猝雷發山逢氏震死日休曰逢氏之猾
惡天假雷刑絶其命信矣夫生民之基不過乎稼穡之
功皆不為是畜之力哉則天之保牛齊乎民命也宜矣
今逢氏苦其力天則震死如燕趙無賴少年椎之以私
享烹之以市貨㳒不可戢刑不可威則天之保牛皆不
降於雷刑哉則逢氏之死吾不知是天地也
悲摯獸
滙澤之場農夫持弓矢行其稼穡之側有苕頃為農夫
息其傍未久苕花紛然不吹而飛若有物娭視之虎也
跳踉哮[口闞]視其狀若有所獲負不勝其喜之態也農夫
謂虎見已將遇食而喜者乃挺矢匿形伺其重娭發貫
其腋雷然而踣及視之枕死麕而斃矣意者謂獲其麕
將食而娭將娭而害日休曰噫古之士獲一名受一位
如已不足於名位而已豈有喜於富貴娭於權勢哉然
反是者獲一名不勝其驕也受一位不勝其傲也驕傲
未足於心而刑禍已滅其屬其不勝任與夫獲死麕者
幾希悲夫吾以名位為死麕以刑禍為農夫庶乎免於
今世矣
誚莊生
莊生免范蠡之子死至矣夫范蠡子復取其金則怒乃
言於楚王死之嗚呼夫交者以義合至死不離也以利
合者全於利前者鮮矣況利死之後哉則莊生謂畢事
而歸金其言信矣至其取金則復言而死之焉有夫歸
金之心也哉是莊生與范蠡果曰利合也或曰莊生非
利金而渝言是范蠡之子利金而渝言也曰夫赦者楚
之常㳒也范蠡子謂乎赦為楚之常㳒以其弟自合不
死非莊生之力也故取夫金是愚豎之纖鄙也何足責
哉如莊生與范蠡義合寕取金之忿以易乎人命也哉
是果曰利合兼不全於利前者也
旌王宇
王莽竊弄漢柄擅斥帝族當其時有名臣名士身被漢
祿者闔朝皆然也莫不迴忠作佞變直為邪曾不敢一
忤莽色以平帝得親乎外氏者也而宇乃以為謀事泄
受禍日休旌之曰若宇之道真忠烈之士哉不以其父
得天下為利以反道為慮不以己將為天子之子為貴
以愆咎為戒嗚呼宇之道大不負天地幽不慙鬼神貞
不愧金石明不讓日月於臣子之義備矣而班氏忘讃
皮子旌之美夫
斥
古者將在軍君命有所不受若穰苴之斬莊賈孫武之
僇宫嬪魏絳之辱楊干是也如建者為軍正丞設御史
有奸在建職當以狀聞自有天子之刑名如擅斬者乃
一夫之㬥賊上吏者也以辱國威國威者軍刑者也夫
軍政之職當申明其㳒於軍帥亦不可擅行誅殺也正
且不可況又丞哉嗚呼漢不以是僇建以正其罪反以
詔命賞之嘻妄矣過直近乎㬥物過訐近乎擅命有之
不戢在家為賊子在國為亂臣其建之謂矣
無項託
符朗著符子言項託詆訿夫子之意者以吾道將不勝
於黃老嗚呼孔子門惟回稱少故仲尼曰顔氏之子其殆
庶幾乎又曰賢哉回也嘆其道與已同固未嘗或蔽之
也如託之年與回少遠矣託之智與回又遠矣豈仲尼
不稱之於其時耶夫四科之外有七十子七十子外有
三千之徒其人也有一善仲尼未嘗不稱之豈於項氏
獨掩其賢哉必不然也嗚呼項氏之有無亦如乎莊周
稱盜跖漁父也墨子之稱墨尿娟嬋也豈足然哉豈足然
哉
法苑珠林(闕名)
孫壽
顯慶中平州人有孫壽於海濱遊獵遇野火草木蕩盡
唯有一叢茂草獨不焚疑草中有伏獸遂燭之以火竟
不爇壽甚怪之入草中窺視乃獲一函金剛般若經其
傍又有一死僧顔色不變火不延燎盖由此也始知經
像非凡所測孫壽親自說之
李觀
唐隴西李觀顯慶中寓止滎陽丁父憂乃刺血寫金剛
般若心經隨願往生經各一卷自是院中恒有異香非
常馥烈鄰側亦常聞之無不稱歎中山郎餘令過鄭
州見彼親友具陳其事
五侯寺僧
後魏范陽五侯寺僧失其名誦法華為常業初死權殮
隄下後改葬骸骨並枯唯舌不壞雍州有僧誦法華隱
白鹿山感一童子供給及死置尸巖下餘骸並枯唯舌
不朽
醴泉
太山之東有醴泉其形如井本體是石也欲取飲者皆洗
心跪而挹之則泉出如流多少足用若或汚慢則泉縮
焉盖神明之異常者也
柳儉
邢州司馬柳儉在隋大業十年任岐州岐陽宫監義寧
元年坐誣枉繫大理寺儉至心誦金剛般若經有兩紙
未通不覺眠睡夢一婆羅門僧報云檀越宜誦經令遍
即應得出儉忽寤勤誦不懈經二日忽有敕喚就朝堂
放免又儉别時夜誦經至三更忽聞有異香散漫滿宅
至曉不絶盖感應所致也儉至終計誦經得五千餘遍
蒼梧雜志(胡珵)
酒債
孫權叔濟嗜酒不治生産嘗欠人酒緡謂人曰尋常行
處欠人酒債欲質此緼袍償之酒債尋常行處有本此
望闕亭
李衛公在珠崖郡北有望闕亭公題詩云獨上江亭望
帝京鳥飛猶是半年程碧山也恐難歸去百匝千遭繞
郡城城南小禪院因步遊之見老僧壁内掛十餘葫蘆
公指曰中有藥物乎僧曰非也皆人骨灰耳太尉當軸
朝列為私憾黜於此者貧道憫之因收其骸焚之貯其
灰俟其子孫來訪耳公惕然如失返走心痛是夜卒
椰樹
椰樹高六七尺無枝葉葉如束蒲在上其實如瓠繫之
顛實外皮如葫蘆膚中有汁升餘清如水味美於蜜食
其膚則不饑食其汁則增渴又有如兩眼處俗人謂之
越王頭
青瑣高議(劉斧)
雪擁藍關
韓退之姪湘有仙術方退之在朝暇日湘種頃刻花上
擁出詩一聯云雲横秦嶺家何在雪擁藍關馬不前未
幾退之言佛骨貶潮州一日途中遇雪俄有一人冒雪
而來乃湘也湘曰憶花上之句乎公詢其地乃藍關嗟
嘆久之為續其詩載集中
迷樓
迷樓記云浙人項昇能搆宫室先進圖本帝大悦詔有
司營之經歲而成工巧之極自古無有帝幸之大喜顧
左右曰使真仙遊其中亦當自迷也可目之曰迷樓后
帝幸江都唐帝入京見迷樓曰此皆民人膏血所為乃
命焚之經月火不滅
插竹表忠
寇萊公赴貶雷州道出公安剪竹插於神祠之前而祝
之曰準之心若有負於朝廷此竹必不生若不負朝廷
此竹當再生其竹果生又云公貶死於雷州詔還葬道
過公安民皆迎祭斬竹插地以挂紙錢而焚之尋復生
笋成林邦人神之號曰相公竹
議醫
夫醫之為道尤難於他術從來久矣方其疾也雖金玉
滿堂子弟骨肉環圍莫能為計必得良醫以起之即醫
之為功非小焉主執人之性命者也此所以良醫患少
而庸醫患多也不意為庸醫持其疾反覆寒熱弗辯形
脈是亟其疾使加焉則從而失者有之余嘗患其若是
前集嘗言之矣意不為諸君得也誠欲士君子治病得
其人云耳
本朝善卜
仁廟時後苑有水亭將壞方議修整帝以記年月日詔
苖逹而問焉達乃籌於帝前奏云若人則其人見病必
恐不起如物則將壞之兆帝甚喜以束帛賜之以旌其
術
士子對荆公論文
王荆公介甫時處金陵一日幅巾杖屨獨遊山寺遇數
客盛談文史詞辨紛然公坐其下人莫之顧有一客徐
問公曰亦知書否公唯唯而已復問公何姓公拱手答
曰安石姓王衆人惶恐遽慚俯而去
出侍姬皆處女
王均李順亂蜀之後凡官於蜀者多不挈家以行至今
成都府主尤有此禁張詠知益州單騎赴任是時一府
官屬憚張之嚴峻莫敢蓄婢媵者張不欲絶人情遂自
置侍婢以侍巾幘自此官屬稍置侍姬矣張在蜀四年
被召還闕呼婢父母出貲以嫁之皆處女也
大桶載食物
張僕射齊賢體質豐大飲食過人尤嗜肥猪肉每食數
斤天壽院風藥黑神丸常人服之不過一彈丸耳公常
以五七兩為大劑夾以胡餅而頓食之淳化中罷相知
安州安陸山郡未嘗試達官見公飲㗖不類常人舉郡
駭訝一日食客厨吏置一金漆大桶於廳窺公所食如
其物投桶中至暮酒漿浸漬漲溢滿桶
殺猫生子
治平三年咸平朱沛家粗豐足尤好養鵓鴿編竹為室
數動踰百一日為猫捕食其鴿沛乃斷猫之四足猫轉
堂室之間數日乃死他日猫又食鴿又斷其足前後所
殺十數猫後沛妻連産二子俱無手足皆棄之沛終不
悟惜哉
一門二相
本朝大丞相吕公蒙正大丞相夷簡一門二丞相二十
年居政地鈞陶羣品運斡元化四方畏服天下太和終
始一節玉立無玷曳青紫者盈門嗚呼盛哉
本朝丞相賈黃中丞相昌朝一門二相公在鈞軸百廢
條舉卿士大夫各安其軄天下稱為賢相美哉
三元一家
大丞相王曾青州解元南省省元殿前狀元樞密馮京
鄂州解元南省省元殿前狀元楊學士賞開封府解元
南省省元殿前狀元本朝太平百餘年文物最為隆盛
數路得人推進士為上第天聖三元纔三人耳繼之者
又何其稀也
鹿銜牡丹
宫中牡丹品最上者御衣黃次曰甘草黃次曰建安黃
次皆紅紫各有佳名終不出三花之上他日宫中貢一
尺黃乃山下民王文仲所接也花面幾一尺高數寸祗
開一朵綘幃籠護之帝未及賞會為鹿銜去帝以為不
祥有佞人奏云釋氏有鹿銜花以獻金仙帝私曰野鹿
遊宫中非佳兆也殊不知應祿山之亂也
秘閣閒話(闕名)
金梭
蔡州丁氏女精於女工每七夕禱以酒果忽見流星墜
筵中明日瓜上有金梭自是巧思益進
辟蠧
熊山野好訪異物有石龜石桃石棗之類嘗夢人自云
姓石相依附後得一石人長尺餘眉目皆具今世有石
燕石蟹之類又松亦化為石隴州有魚石子置書籍中
能辟蠧
司書鬼
司書鬼曰長恩除夕呼其名而祭之鼠不敢嚙蠧魚不
生
宫市
南部新書云自貞元來多令中官強買市人物謂之宫
市
本草白字
善醫者取本草白字藥用之多騐黑者是漢人益之者
也
耕餘博覽(闕名)
念佛生蓮
昔天台黃巖寺僧畜一鴝鵒常隨僧念佛不待僧教亦
自念得一日立死籠中僧葬之生紫色蓮花穿土而出
大智律師為之頌曰籠中立死渾閒事化紫蓮花也大
竒
各携一嚢
盧把遇馮盛於塗各携一囊把發盛囊有墨一枚把大
笑盛正色曰天峰煤和針魚腦入金谿子手中錄離騷
古本比公日提綾文刺三百為名利奴顧當孰勝已而
□把囊果是三百刺
櫻桃詩
安禄山亦好作詩作櫻桃詩云櫻桃一籃子一半青一
半黃一半寄懷王一半寄周贄或請以一半寄周贄句
在上則叶韻禄山怒曰豈可使周贄壓我兒子耶
異嗜
宋南康公劉邕嗜瘡痂比於鰒魚唐劒南節度使鮮于
叔明嗜臭䖝每採拾得三五升浮於微熱水洩其氣以
酥及五味熬卷餅食之云天下佳味權長孺嗜人爪甲
見之輒流涎
說郛卷二十六下
