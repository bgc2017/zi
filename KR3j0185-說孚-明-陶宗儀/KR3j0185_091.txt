說郛卷九十一元陶宗儀撰
畫學秘訣(王維)
夫畫道之中水墨最為上肇自然之性成造化之功或
咫尺之圖寫百千里之景東西南北宛爾目前春夏秋
冬生於筆下初鋪水際忌為浮泛之山次布路岐莫作
連綿之道主峰最宜高聳客山須是奔趨迴抱處僧舍
可安水陸邊人家可置村莊著數樹以成林枝須抱體
山崖合一水而瀑瀉泉不亂流渡口只宜寂寂人行須
是疎疎泛舟檝之橋梁且宜高聳著漁人之釣艇低乃
無妨懸崖險峻之間好安怪水峭壁巉岩之處莫可通
途遠岫與雲容相接遥天共水色交光山鈎鏁處㳂流
最出其中路接危時棧道可安於此平地樓臺偏宜高
柳映人家名山寺觀雅稱竒杉襯樓閣遠景烟籠深岩
雲鎖酒旗則當路高懸客帆宜遇水低掛遠山須宜低
排近樹惟宜拔迸手親筆硯之餘有時遊戲三昧歲月
遥永頗探幽微妙悟者不在多言善學者還從規矩
塔頂參天不須見殿似有似無或上或下茒堆土埠半
露簷厫草舍廬亭略呈檣橣山分八面石有三方閒
雲切忌芝草樣人物不過一寸許松栢上現二尺長
凡畫山水意在筆先丈山尺樹寸馬分人遠人無目遠
樹無枝遠山無石隱隱如眉遠水無波高與雲齊此是
訣也山腰雲塞石壁泉塞樓臺樹塞道路人塞石看三
面路看兩頭樹看頂𩕳水看風脚此是法也凡畫山水
平夷頂尖者巔峭峻相連者嶺有穴者岫峭壁者崖懸
石者岩形圓者巒路通者川兩山夾路名為壑也兩山
夾水名為澗也似嶺而高者名為陵也極目而平者名
為坂也依此者粗則山水之髣髴也觀者先看氣象後
辨清濁定賓主之朝揖列羣峰之威象多則亂少則慢
不多不少要分遠近遠山不得連近山遠水不得連近
水山腰回抱寺舍可安斷岸坂堤小橋可置有路處則
林木岸絶處則古渡水斷處則煙樹水闊處則征帆林
密處則居舍臨巖古木根斷而纏滕臨流石岸欹竒而
水痕凡畫林木遠者疎平近者密緻有葉者枝嫩柔無
葉者枝硬勁松皮如鱗栢皮纏身生土上者根長而莖
直生石上者拳曲而伶仃古木節多而半死寒林伏雛
而蕭森有雨不分天地不辨東西有風無雨只看樹枝
有雨無風樹頭低壓行人傘笠漁父蓑衣雨霽則雲收
天碧薄霧霏微山添翠潤日近斜暉早景則千山欲曉
霧靄微微朦朧殘月氣色昏迷晩景則山銜紅日帆捲
江渚路行人急半掩柴扉春景則霧鎖烟籠長烟引素
水如藍染山色漸青夏景則古木蔽天綠水無波穿雲
瀑布近水幽亭秋景則天如水色簇簇幽林鴈鴻秋水
蘆鳥沙汀冬景則借地為雪撨者負薪漁舟倚岸水淺
沙平凡畫山水須按四時或曰烟籠霧鎖或曰楚岫雲
歸或曰秋天曉霽或曰古塚斷碑或曰洞庭春色或曰
路荒人迷如此之類謂之畫題山頭不得一樣樹頭不
得一般山藉樹而為衣樹藉山而為骨樹不可繁要見
山之秀麗山不可亂須顯樹之精神能如此者可謂名
手之畫山水也
林泉高致(郭熙)
山水訓
君子之所以愛夫山水者其旨安在丘園養素所常處
也泉石嘯傲所常樂也漁樵隱逸所常適也猿鶴飛鳴
所常觀也塵囂韁鎖此人情所常厭也烟霞仙聖此人
情所常願而不得見也直以太平盛日君親之心兩隆
苟潔一身出處節義斯係豈仁人高蹈遠引為離世絶
俗之行而必與箕潁埒素黃綺同芳哉白駒之詩紫芝
之詠皆不得已而長往者也然則林泉之志烟霞之侣
夢寐在焉耳目斷絶今得妙手鬱然出之不下堂筵坐
窮泉壑猿聲鳥啼依約在耳山光水色滉漾奪目此豈
不快人意實獲我心哉此世之所以貴夫畫山之本意
也不此之主而輕心臨之豈不蕪雜神觀溷濁清風也
哉
畫山水有體鋪舒為宏圖而無餘消縮為小景而不少
看山水亦有體以林泉之心臨之則價高以驕侈之目
臨之則價低
山水大物也人之看者須遠而觀之方見得一障山川
之形勢氣象若士女人物小小之筆即掌中几上一展
便見一覽便盡此皆畫之法也
世之篤論謂山水有可行者有可望者有可遊者有可
居者畫凡至此皆入妙品但可行可望不如可居可遊
之為得何者觀今山川地占數百里可游可居之處十
無三四而必取可居可游之品君子之所以渴慕林泉
者正謂此佳處故也故畫者當以此意造而鑒者乂當
以此意窮之此之謂不失其本意
畫亦有相法李成子孫昌盛其山脚地面皆渾厚闊大
上秀而下豐合有後之相也非特論相兼理當如此故
也
人之學畫無異學書今取鍾王虞柳久必入其彷彿至
於大人達士不局於一家必兼收並覽廣議博考以使
我自成一家然後為得今齊魯之士惟摹營丘關陜之
士惟摹范寬一己之學猶為蹈襲況齊魯關陜輻&KR0695;數
千里州州縣縣人人作之哉專門之學自古為病正謂
出于一律而不肯聽者不可罪不聽之人迨由陳迹人
之耳目喜新厭故天下之同情也故予以為大人逹士
不局於一家者此也
柳子厚善論為文余以為不止於文萬事有訣盡當如
是況於畫乎何以言之凡一景之畫不以大小多少必
須注精以一之不精則神不專必神與俱成之神不與
俱成則精不眀必嚴重以肅之不嚴則思不深必恪勤
以周之不恪則景不完故積惰氣而強之者其迹軟懦
而不決此不注精之病也積昏氣而汨之者其狀黯猥
而不爽此神不與俱成之弊也以輕心挑之者其形脫
略而不圓此不嚴重之弊也以慢心忽之者其體疎率
而不齊此不恪勤之弊也故不決則失分解法不爽則
失瀟洒法不圓則失體裁法不齊則失緊慢法此最作
者之大病也然可與眀者道
畫論(郭思)
敘自古規鑒
易稱聖人有以見天下之賾而擬諸其形容象其物宜
是故謂之象又曰象也者象此者也嘗考前賢畫論首
稱像人不獨神氣骨法衣紋向背為難蓋古人必以聖
賢形像往昔事實含毫命素製為圖畫者要在指鑒賢
愚發眀治亂故魯殿紀興廢之事麟閣繪勲業之臣迹
曠代之幽潛託無窮之炳煥昔漢孝武帝欲以鉤弋趙
婕妤少子為嗣命大臣輔之惟霍光任重大可屬社稷
乃使黃門畫者畫周公輔成王朝謝諸侯以賜光孝成
帝遊於後庭欲以班婕妤同輦載婕妤辭曰觀古圖畫
聖賢之君皆有名臣在側三代末主乃有嬖倖今欲同
輦得無近似之乎上善其言而止太后聞之喜曰古有
樊姬今有班婕妤又嘗設宴飲之會趙李諸侍中皆引
滿舉白談笑大噱時乘輿幄坐張畫屏風畫紂醉踞妲
己作長夜之樂上因顧指畫問班伯曰紂為無道至於
是乎伯曰書云乃用婦人之言何有踞肆於朝所謂衆
惡歸之不如是之甚者也上曰苟不若此此圖何戒伯
曰沈湎於酒微子所以告去也式號式謼大雅所以流
連也謂書淫亂之戒其原在於酒上喟然歎曰久不見
班生今日復聞讜言後漢光武眀德馬皇后美於色厚
於德帝用嘉之嘗從觀畫虞舜見娥皇女英帝指之戲
后曰恨不得如此為妃又前見陶唐之像妃指堯曰嗟
乎羣臣百僚恨不得為君如是帝顧而笑唐德宗詔曰
貞元己巳歲秋九月我行西宫瞻閎閣崇構見老臣遺
像顒然肅然和敬在色想雲龍之叶應感致業之艱難
覩往思今取類非遠文宗太和二年自撰集尚書中君
臣事迹命畫工圖於太液亭朝夕觀覽焉漢文翁學堂
在益州大城内昔經頽廢後漢蜀郡太守高朕復繕立
乃圖畫古人聖賢之像又禮器瑞物於壁唐韋臯為檀
州刺史以邊人僻陋不知文儒之貴修學館畫孔子七
十二弟子漢晉名儒像自為讃敦勸生徒繇兹大化夫
民是豈非文未盡經緯而書不能形容然後繼之於畫
也所謂與六籍同功四時並運亦宜哉
敘圖畫名意
古之秘畫珍圖名隨意立典範則有春秋毛詩論語孝
經爾雅等圖其次後漢蔡邕有講學圖梁張僧繇有孔
子問禮圖隋鄭法士有眀堂朝會圖唐閻立德有封禪
圖尹繼昭有雪宫圖觀德則有帝舜娥皇女英圖隋展
子虔有禹治水圖晉戴逵有列女仁智圖宋陸探微有
勲賢圖忠鯁則隋楊契丹有辛毘引裾圖唐閻立本有
陳元逹鏁諫圖吳道子有朱雲折檻圖高節則晉顧凱
之有祖二疏圖王廙有木雁圖宋史藝有屈原漁父圖
南齊蘧伯珍有巢由洗耳圖壯氣則魏曹髦有卞莊刺
虎圖宋宗炳有獅子擊象圖張僧繇有漢武射蛟圖寫
景則晉眀帝有輕舟迅邁圖衛協有穆天子宴瑶池圖
史道碩有金谷園圖顧凱之有雪霽望五老峰圖靡麗
則戴逵有南朝貴戚圖宋袁倩有丁貴人彈曲項琵琶
圖唐周昉有楊妃架雪衣女亂雙陸局圖風俗則南齊
毛惠遠有剡中溪谷村墟圖陶景貞有永嘉居邑圖隋
楊契丹有長安車馬人物圖唐韓滉有堯民擊壤圖此
雖不能具載其可為鑒戒當與六籍並傳云
論製作楷模
大率圖畫風力氣韻固在當如其人種種之要不可不
察矣畫人物者必分貴賤氣貌朝代衣冠釋門則有善
功方便之顔道像必具修真度世之範帝王當崇上聖
天日之表外夷應得慕華欽順之情儒賢即見忠信禮
義之風武士固多勇悍英烈之貌隱逸俄識肥遯高世
之節貴戚蓋尚紛華侈靡之容帝釋須眀威福嚴重之
儀鬼神乃作醜䰩(尺者切)馳趡(于見切)之狀士女宜富秀色
婑(烏果切)媠(奴坐切)之態田家自有醇甿村野之真畫衣紋
林石用筆全類於書畫衣紋有重大而調暢者有縝細
而勁健者勾綽縱掣理無妄下以狀高側深斜卷摺飄
舉之勢畫林木者有樛枝挺幹屈節皺皮紐裂多端分
敷萬狀作怒龍驚虺之勢聳凌雲翳日之姿宜須崕岸
豐隆方稱蟠根老壯也畫山石者多作礬頭亦為凌面
落筆便見堅重之性皴淡即生窊凸之形每留素以成
形或借地而為雪其硏墨之功尤為難也畫畜獸者全
要停分向背筋力精神肉分肥圓毛骨隱起仍分諸物
所禀動止之性(四足唯兔掌底有毛謂之建毛)畫龍者折出三停(自首至膊)
(膞至腰腰至尾也)分成九似(角似鹿頭似駞眼似鬼項似蛇腹似蜃鱗似魚爪似鷹掌似虎耳似)
(牛)窮游泳蜿蜒之妙得回蟠升降之宜仍要騣鬛肘毛
筆畫壯快直自肉中生出為佳也(凡畫龍開口者易為巧合口者難為功畫)
(家稱開口猫兒合口龍言其兩難也)畫水者有一擺之波三摺之浪布之
字之勢分虎爪之形湯湯若動使觀者浩然有江湖之
思為妙也畫屋木者折筭無虧筆畫勾壯深遠透空一
去百斜如隋唐五代以前洎國初郭忠恕王士元之流
畫樓閣多見四角其斗栱逐鋪作為之向背分眀不失
繩墨今之畫者多用直尺一就界畫分成斗栱筆迹繁
雜無壯麗閑雅之意畫花果草木自有四時景候隂陽
向背笋條老嫩苞萼後先逮諸園蔬野草咸有出土體
性畫翎毛者必須知識諸禽形體名件自嘴喙口臉眼
緣(去聲)叢林腦毛披蓑毛翅有梢(去聲)翅有蛤翅翅邦(上聲)上
有大節小節大小窩翎次及六梢又有料(平聲)風掠草(彌縫)
(翅習之間)散毛壓磾尾肚毛腿袴尾錐脚有探爪(三節)食爪(三節)
撩爪(四節)托爪(一節)宣黃八甲鷙鳥眼上謂之看棚(一名看簷)背
毛之間謂之合溜山鵲鷄類各有歲時蒼嫩皮毛眼爪
之異家鵝鴨即有子肚野飛水禽自然輕梢(去聲)如此之
類或嗚集而羽翮緊戢或寒棲而毛葉鬆泡(去聲)已上具
有名體處所必須融會闕一不可設或未識漢殿吳殿
梁柱斗栱乂手替木熟柱駞峰方莖額道抱間昂頭羅
花羅幔暗制綽幕猢猻頭琥珀枋龜頭虎座飛簷撲水
膊風化廢垂魚惹草當鈎曲脊之類憑何以畫屋木也
畫者罕能精究況觀者乎
論衣冠異制
自古衣冠之制洊有變更指事繪形必分時代衮冕法
服三禮備存物狀實繁難可得而載也漢魏已前始戴
幅巾晉宋之世方用羃䍦後周以三尺皀絹向後幞髮
名折上巾通謂之幞頭武帝時裁成四脚隋朝惟貴臣
服黃綾紋袍烏紗帽九環帶六合靴(起於後魏)次用桐木黑
漆為巾子裹於幞頭之内前繫二脚後垂二脚貴賤服
之而烏帽漸廢唐太宗嘗服翼善冠貴臣服進德冠至
則天朝以絲葛為幞頭巾子以賜百官開元閒始易以羅
又别賜供奉官及内臣圓頭宫樣巾子至唐末方用漆
紗裹之乃今幞頭也三代之際皆衣襴衫秦始皇時以
紫緋綠袍為三等品服庶人以白國語曰袍者朝也古
公卿上服也至周武帝時下加襴唐高宗朝給五品已
上隨身魚又勅品官紫服金玉帶深淺緋服並金帶深
淺綠服並銀帶深淺青服並鍮石帶庶人服黃銅鐵帶
一品已下文官帶手巾筭袋刀子礪石武官亦聽睿宗
朝制武官五品已上帶七事跕蹀(佩刀刀子磨石契苾真噦厥針筒火石袋)
(也)開元初復罷之晉處士馮翼衣巾大袖周緣以皀下
加襴前繫二長帶隋唐朝野服之謂之馮翼之衣今呼
為直裰(禮記儒行篇魯哀公問於孔子曰夫子之服其儒服與孔子對曰丘少居魯衣逢掖之衣長居)
(宋冠章甫之冠注云逢大也逢掖大袂禪衣也逢掖與馮翼音相近)又梁志有袴褶以從
戎事三代已前人皆跣足三代已後始服木屐伊尹以
草為之名曰履秦世參用絲革靴本胡服趙靈王好之
制有司衣袍者宜穿皀靴唐代宗朝令宫人侍左右者
穿紅錦靿靴凡在經營所宜詳辨至如閻立本圖昭君
妃(音配)番戴帷帽以據鞍王知慎畫梁武南郊有衣冠而
跨馬殊不知帷帽創從隋代軒車廢自唐朝雖弗害為
名蹤亦丹青之病爾(帷帽如今之席帽周回垂網也)
論氣韻非師
謝赫云畫有六法一曰氣韻生動二曰骨法用筆三曰
應物像形四曰隨類傅彩五曰經營位置六曰傳模移
寫六法精論萬古不移然而骨法用筆以下五法可學
而能如其氣韻必在生知固不可以巧密得復不可以
歲月到默契神會不知然而然也嘗試論之竊觀自古
竒迹多是軒冕才賢巖穴上士依仁游藝探賾鈎深高
雅之情一寄於畫人品既已高矣氣韻不得不高氣韻
既已高矣生動不得不至所謂神之又神而能精焉凡
畫必周氣韻方號世珍不爾雖竭巧思止同衆工之事
雖曰畫而非畫故楊氏不能授其師輪扁不能傳其子
繫乎得自天機出於靈府也且如世之相押字之術謂
之心印本自心源想成形迹迹與心合是之謂印爰及
萬法緣慮施為隨心所合皆得名印矧乎書畫發之於
情思契之於綃楮則非印而何押字且存諸貴賤禍福
書畫豈逃乎氣韻高卑夫畫猶書也揚子曰言心聲也
書心畫也聲畫形君子小人見矣
論用筆得失
凡畫氣韻本乎游心神彩生於用筆用筆之難斷可識
矣故愛賓稱惟王獻之能為一筆書陸探微能為一筆
畫無適一篇之文一物之像而能一筆可就也乃是自
始及終筆有朝揖連綿相屬氣脉不斷所以意存筆先
筆周意内畫盡意在像應神全夫内自足然後神閒意
定神閒意定則思不竭而筆不困也昔宋元君將畫圖
衆史皆至受揖而立䑛筆和墨在外者半有一史後至
者儃儃然不趨受揖不立因之舍公使人視之則解衣
盤礴臝君曰可矣是真畫者也又畫有三病皆繫用筆
所謂三者一曰版二曰刻三曰結版者腕弱筆癡全虧
取與物狀平褊不能圓混也刻者運筆中疑心手相戾
勾畫之際妄生圭角也結者欲行不行當散不散似物
凝結不能流暢也未窮三病徒舉一隅畫者鮮克留心
觀者當煩拭眥(大抵氣韻高筆畫壯則愈玩愈妍其或格凡亳懦初觀縱似可採久之還復意)
(怠矣)
論婦人形相
歴觀古名士金童玉女及神仙星官中有婦人形相者
貌雖端嚴神必清古自有威重儼然之色使人見則肅
恭有歸仰心今之畫者但貴其姱麗之容是取悅於衆
目不逹畫之理趣也觀者察之
論三家山水
畫山水惟營丘李成長安關仝華原范寬智妙入神才
高出類三家鼎跱百代標程前古雖有傳世可見者如
王維李思訓荆浩之倫豈能方駕近代雖有專意力學
者如翟院深劉永紀真之軰難繼後塵(翟學李劉學關紀學范)夫
氣象蕭疎煙林清曠毫鋒穎脫墨法精微者營丘之制
也石體堅凝雜木豐茂臺閣古雅人物幽閑者關氏之
風也峰巒渾厚勢狀雄強搶(上聲)筆俱勻人屋皆質者范
氏之作也(烟林平遠之妙始自營丘畫松葉謂之攅針筆不染淡自有榮茂之色關畫木葉間用墨)
(揾時出枯梢筆蹤勁利學者難到范畫林木或側形如偃蓋别是一種風規但未見畫松栢耳畫屋既質以墨)
(籠染後軰目為鐵屋)復有王士元王端燕貴許道寧高克眀郭熙
李宗成丘訥之流有一體或具體而微或預造堂室或
各開戶牖皆可稱尚然藏畫者方之三家繇諸子之於
正經矣
論黃徐體異
諺云黃筌富貴徐熙野逸不惟各言其志蓋亦耳目所
習得之於心而應於手也何以眀其然黃筌與其子居
寀始並事蜀為待詔筌後累遷如京副使既歸朝筌領
真命為宫贊(或曰筌到闕未久物故今之遺跡多見在蜀中日作故往往有廣政年號宫贊之命)
(亦恐傳之誤)居寀復以待詔錄之皆給事禁中多寫禁籞所
有珍禽瑞鳥竒花怪石今傳世桃花鷹鶻純白雉兔金
盆鵓鴿孔雀龜鶴之類是也又翎毛骨氣尚豐滿而天
水分色徐熙江南處士志節高邁放逹不羈多狀江湖
所有汀花野竹水鳥淵魚今傳世鳬鴈鷺鷥蒲草蝦魚
叢豔折枝園蔬藥苗之類是也又翎毛形骨貴輕秀而
天水通色(言多狀者緣人之稱聊分兩家作用亦在臨時命意大抵江南之藝骨氣多不及蜀人而)
(瀟洒過之也)二者春蘭秋菊各擅重名下筆成珍揮毫可範
復有居寀兄居寳徐熙之孫曰崇嗣曰崇矩蜀有刁處
士(名光胤)劉贊滕昌祐夏侯延祐李懷衮江南有唐希雅
希雅之孫曰中祚曰宿及解處中輩都下有李符李吉
之儔及後來名手間出跂望徐生與二黃繇山水之有
三家(黃筌之師刁處士繇關仝之師荆浩)
論畫龍體要
畫龍惟五代四眀僧傳古大師其名最著觀其體則筆
墨遒爽善為蜿蜒之狀(皇建院法堂屏風是其真迹)至任從一待詔
之作稍加怪怒(建隆觀翊教院玉皇殿後是其真迹)今崔白所圖又得其
要(建隆觀翊教院玉皇殿中羅睺邊有一龍頭北都大安寺羅漢壁有龍一條)恨不見弗興
秘閣之頭軌範同否又不知葉公當日所遇厥狀何如
自昔豢龍氏殁龍不復擾所謂上飛于天晦隔層雲下
歸于泉深入無底人不可得而見也今之圖寫固難惟
以形似但觀其揮毫落墨筋力精神理契吳畫鬼神(前論)
(三停九似亦以人多不識真龍先匠所遺傳授之法)
論古今優劣
或問近代至藝與古人何如答曰近代方古多不及而
過亦有之若論佛道人物士女牛馬則近不及古若論
山水林石花竹禽魚則古不及近何以眀之且顧陸張
吳中及二閻皆純重雅正性出天然(晉顧愷之宋陸探微梁張僧繇唐閻)
(立本閻立德暨吳道子也)吳生之作為萬世法號曰畫聖不亦宜哉
(已上皆極佛道人物)張周韓戴氣韻骨法皆出意表(唐張萱周昉皆工士女韓)
(幹畫馬戴嵩工牛或問曰何以但舉韓幹而不言曹霸止引戴嵩而弗稱韓晃答曰韓師曹將軍戴法韓晉公)
(但舉其弟可知其師也至如韋鑒暨猶子鶠皆善畫馬但取其尤著者眀之難即遍舉也)後之學者
終莫能到故曰近不及古至如李與關范之迹徐暨二
黃之蹤前不謝師資後無復繼踵借使二李三王之輩
復起邊鸞陳庶之倫再生亦將何以措手於其間哉故
曰古不及近(二李則李思訓將軍并其子李昭道中舍三王則王維右丞暨王熊王宰悉工山水)
(邊鸞陳庶工花鳥並唐人也)是以推今考古事絶理窮觀者必辨金
鍮無焚玉石
紀藝(郭思)
唐永昌元年後盡五代至宋朝熙寧七年名人逸士
編而次之凡一百一十六人
唐末二十七人
左全趙公祐趙温其趙德齊
范瓊陳皓彭堅常粲
常作徹吕嶤竹虔孫遇
張詢張南本麻居禮張素卿
陳若愚胡瓌(子虔)荆浩刁光胤
尹繼昭李洪度辛澄張騰
張贊王俠
五代九十一人
于兢趙嵓劉彦齊袁㠖
羅塞翁東丹王胡擢胡翼
王殷李羣燕筠杜霄
李玄應(弟審)厲歸真李靄之韋道豐
朱簡章王喬士鄭唐卿關同
支仲元枚行思郭乾暉鍾隱
郭權史瓊程凝王道古
李坡唐垓王道求宋卓
富玖左禮張南王偉
黃延浩韓求李祝張圖
朱繇李昇杜楷杜子瓌
杜洪義房從真宋藝高道興
阮知晦杜齯龜黃筌高從遇
阮惟德杜敬安黃居寶趙元德
趙忠義蒲思訓蒲延昌張玖
徐德昌周行通張玄孔嵩
丘文播丘文曉趙才滕昌祐
姜道隱楊元真董從晦張景思
跋異王仁壽衛賢朱悰
曹仲玄陶守立竹夢松丁謙
何遇陸晃施璘貫休
楚安𫝊古岳闍黎智藴
德符
宋朝(建隆元年至熙寧七年共一百五十八人)
仁宗皇帝天姿穎悟聖藝神竒遇興援毫超逾庶品伏
聞齊國獻穆大長公主喪眀之始上親畫龍樹菩薩命
待詔傳模鏤板印施聖心仁孝又非愚臣所能稱頌若
虚舊有家藏御畫御馬一疋其毛赭白玉銜勒上有宸
翰題云慶歷四年七月十四日兼有押字印寶後因伯
父内藏借觀不日赴杭錢之任既久假而不歸居無何
伯父終于任所此寶遂歸表兄張湍今不復可見為終
身之痛兼曾見張文懿家有卜猿一軸仍聞禁中有
天王菩薩像太上游心難可與臣下並列故尊之卷首
王公士大夫依仁游藝臻乎極致者十三人
燕恭肅王嘉王李後主燕肅
武宗元劉永年郭忠恕王士元
宋道宋廸文同郭元方
董源
高尚其事以畫自娛者二人
李成宋澥
業於繪事馳名當代者一百四十六人(人物山水花鳥雜畫分為)
(四門)
人物門(五十三人僧道并繪工傳寫者附)
王靄高益王瓘孫夢卿
趙光輔趙隱士孫知微勾龍爽
李文才石恪袁仁厚趙長元
王齊翰周文矩顧德謙郝處
厲昭慶顧洪祝李雄侯翼
高文進王道真李用及李象坤
高懷節張昉高元亨楊朏
王兼濟孫懷悅陳用智孟顯
陳士元王拙王居正葉進成
葉仁遇郝澄童仁益毛文昌
南簡龍章(子淵)武洞清江惟清
鍾文秀田景李元淵王易
陳坦令宗李八師劉道士
獨工傳寫者七人
牟谷高大沖尹質歐陽黌
元靄維真何充
山水門(凡二十四人僧附)
范寬劉永王端翟院深
燕貴許道寧紀真黃懷玉
商訓丘訥龐崇穆李隱
高克眀屈鼎郝銳梁忠信
李宗成郭熙董贇侯封
符道隱擇仁巨然繼肇
花鳥門(凡三十九人僧道附)
黃居寀劉贊夏侯延祐丘慶餘
高懷寶徐熙徐崇矩徐崇嗣
唐希雅唐宿唐忠祚解處中
祁序陶裔母咸之傅文川
劉夢松劉文惠李符李懷衮
王曉趙昌王友鐔宏
易元吉崔白崔慤艾宣
李吉侯文慶董祥葛守昌
李祐丁貺閻士安居寧
慧崇何尊師牛戩
雜畫門(凡三十人僧道附)
單顯張翼張戡丘士元
裴文睨胡九齡馮進成吳進
吳懷董羽任從一趙幹
曹仁熙荀信戚文秀路衙推
楊揮朱澄徐易徐白
劉文通蔡潤蒲永昇何霸
張經支選藴能吕拙
趙裔鄧隱
畫梅譜序
墨梅始自華光仁老之所酷愛其方丈植梅數本每花
放時輒移床其下吟咏終日莫知其意偶月夜未寢見
窗間疎影横斜蕭然可愛遂以筆規其狀凌晨視之殊
有月下之思因此好寫得其三昩標名於世山谷見而
美之曰嫩寒清曉行孤村籬落間但欠香耳往往士大
夫有索數年而未下筆者有不求而自得者華光每寫
時必焚香禪定意適則一掃而成人或戲之曰昔王子
猷愛竹師何癖於梅華光正色曰其趣安輕重哉聞者
蕭然可愛及其臨老縱心筆墨愈作愈高于時宗寫六
人補之亦在其列當時名公巨卿詩詞褒美不下數千
首而公平日所作一千二百餘本逮其在西時獨留披
風帶露几案與山谷最為絶筆
畫梅譜(華光道人)
口訣
梅傳口訣本性天然下筆有力最莫遷延醮墨濃淡不
許浪傳起筆縱逸曲徑垂敧仰如秋月曲似彎弓轉如
曲肘直似箭邊老如龍角嫩似釣竿拈如丁折條似直
弦嫩梢忌柳舊梢若鞭弓梢鹿角下筆忌繁枝無十字
舉花大錢閙處莫閙閑處莫閑老嫩依法新舊分年棄
條無萼勁梢指天枯如蒼眼一刺兩連枯梢多刺黎梢
是焉梢如鐵戟花無十全花有重犯枝分後先花分錢
眼鬚是虎髯花有六六泣露含烟如愁如語傲雪凝寒
大放小放正偏側偏大偏少偏移春朝元羞容背日骷
髏笑顔離披側謝先春狀元背萼五點正萼一圈笑春
向陽蓓蕾珠聮左偏右偏護寒衝烟藏春放白蝴蝶蜂
先披風帶蒂萼取其圓一開一謝花欲大然正鬚排七
一鬚爭先吐三背四切忌圈繁造無盡意只在精嚴斯
為標格不可輕傳
取象
梅之有象由制氣也花屬陽而象天木屬隂而象地而
其故各有五所以别竒偶而成變化蒂者花之所自出
象以太極故有一丁房者花之所自彰象以三才故有
三點萼者花之所自出象以五行故有五葉鬚者花之
所自成象以七政故有七莖謝者花之所自究復以極
數故有九變此花之所自出皆陽而成數皆竒也根者
梅之所自始象以二儀故有二體木者梅之所自放象
以四時故有四向枝者梅之所自成象以六爻故有六
成梢者梅之所自備象以八卦故有八結樹者梅之所
自全象以足數故有十種此木之所自皆隂而成數皆
偶也不惟如此花正開者其形規有至圓之象花背開
者其形矩有至方之象枝之向下其形規俯有覆器之
象枝之向上其形矩仰有載物之象于鬚亦然正開者
有老陽之象其鬚七謝者有老隂之象其鬚六半開者
有少陽之象其鬚三蓓蕾者有天地未分之象體鬚未
形其理已著故有一丁二點而不加三點者天地未分
而人極未立也花萼者天地始定之象故有所自而取
象莫非自然而然也識者當以類推之
一丁其法須似丁香之狀貼枝而生一左一右不可
相並丁點須要端摺有力無令其偏丁偏即花偏矣是
故詩有曰丁點須端摺安排不要偏丁偏花不正難使
葉如錢
二體謂梅根也其法根不獨生須分為二一大一小
以别隂陽一左一右以分向背隂不可加陽小不可加
大然後為得體故詩曰根莫與獨發獨發則成孤二體
強同勢開源有放殊
三點其法貴如一字上闊下狹兩邊者連丁之狀向
兩角中間者據中而起蒂萼相接不可不相接接不可
斷續也故詩曰三點加丁上舉房自此全落毛衝斷却
蒂萼不相連
四向其法有自上而下者有自下而上者有自右而
左者有自左而右者須布左右上下取焉
五出其法須是不尖不圓隨筆而偏分折如花開七
分則全露如半開則見其半正開者則見其全不可無
分别也
五萼其法須分别圓尖要識中隨花成上下掩映莫
相同
六枝其法有偃仰枝覆枝從枝分枝折枝凡作枝之
際須是遠近上下相間而發庶有生意也故詩曰六位
須分别毋令寫處同有人能識此何必覓春工
七鬚其法須是勁其中勁長而無英側六莖短而不
齊長者乃結子之鬚故不加英噉之味酸短者乃從者
之鬚故加英點噉之味苦詩曰舉鬚如虎鬚七莖有等
殊中莖結青子六短就成虚
八結其法有長梢短梢嫩梢疊梢交梢孤梢分梢怪
梢須是用木而成隨枝而結若任意而成無體格也
九變其法一丁而蓓蕾蓓蕾而萼萼而漸開漸開而
半拆半拆而正放正放而爛漫爛漫而半謝半謝而薦
酸詩曰九變如終始從丁次第開正開還識謝飄落委
蒼苔
十種其法有枯梅新梅繁梅山梅疎梅野梅宫梅江
梅園梅盤梅其木不同不可無别也詩曰十種梅花木
須憑墨色分莫令無辨别寫作一般春
三十六病枝成指撚落筆再填停筆作節起筆不顛枝
無生意枝無後先枝老無刺枝嫩刺連落花多片畫月
取圓樹老花繁曲枝重疊花無向背枝無南北雪花全
露參差積雪寫景無景有煙有月老榦墨濃親枝墨輕
過枝無花枯枝無蘚挑處捲蚩圈花太圓隂陽不分賓
主無情花大如桃花小如李棄條寫花當㧎起蘂樹輕
枝重花併犯忌陽花犯少隂花過取奴花並生二本並
舉
畫梅總論木清而花瘦梢嫩而花肥交枝而花繁纍
纍分梢而萼疎蘂疎一為樹二為體三為梢長如箭短
如戟宇宙高而結頂地步窄而無盡若作臨崕傍數枝
枝怪花疎只欲半開若作疎風洗雨枝閑花茂只看離
披爛漫若作披烟帶霧枝嫩花茂只要含笑盈枝若作
臨風帶雪榦老枝稀只要墨撥淡蕩花閑若作停霜映
日森空峭直只要花細香舒學者須要審此梅有數家
之格或有疎而嬌或有繁而勁或有老而媚或有清而
健豈有類哉有生山岑者有生山谷者有生籬落者有
生江湖者其枝疎密長短各異不可不推
華光指迷凡作花萼必須丁點端楷丁欲長而點欲
短鬚欲勁而萼欲尖丁正則花正丁偏則花偏枝不可
對發花不可並生多而不繁少而不虧枝枯則欲其意
稠枝曲則欲其意舒花須相合枝須相依心欲緩而手
欲速墨須淡而筆欲乾葉須圓而不類杏枝欲瘦而不
類柳似竹之清如松之實斯成梅矣
又
畫梅别理或問云鬚不下數十莖今寫其七何也公
曰花鬚少者梅禀少陽之氣而成霜露之姿偶獨發其
七耳或又曰花或有六出者今獨寫其五葉豈有況乎
公曰四出者六出者獨謂疎梅乃村野人接之荆棘樹
上今或雜而受氣不清使其然乎五出者禀中和之氣
有自然之性故寫者取此棄彼或曰信矣梅為木不公
又曰梅為木不下一二丈小者此類儘令人作圖障纔
數花梢根皆具或有加山坡水石之類豈不失其本真
乎
又
梅有四字疊花如品字交枝如义字交木如椏字結梢
如爻字枝小有花多花少則不繁枝細嫩而不怪枝多
花少言其氣之全也枝老而花大言其氣之壯也枝嫩
花細言其氣之微也梅有高下尊卑之别有大小貴賤
之辨有疎密輕重之象有間闊動靜之用枝不得並發
花不得並生眼不得並點木不得並接枝有文武剛柔
相合花有大小君臣相對條有父子長短不同蘂有夫
妻隂陽相應其木不一當以類推
畫竹譜(李衎)
文湖州授東坡訣云竹之始生一寸之萌耳而節葉具
焉自蜩腹蛇蚹至於劍拔十尋者生而有之也今畫竹
者乃節節而為之葉葉而累之豈復有竹乎故畫竹必
先得成竹於胸中執筆熟視乃見其所欲畫者急起從
之振筆直遂以追其所見如兔起鶻落少縱則逝矣坡
云與可之教予如此予不能然也夫既心識所以然而
不能然者内外不一心手不相應不學之過也且坡公
尚以為不能然者不學之過況後之人乎人徒知畫竹者
不在節節而為葉葉而累抑不思胸中成竹從何而來
慕遠貪高踰級躐等放弛情性東抺西塗便為脫去翰
墨蹊徑得乎自然故當一節一葉措意於法度之中時
習不倦真積力久至於無學自信胸中真有成竹而後
可以振筆直遂以追其所見也不然徒執筆熟視將何
所見而追之耶苟能就規矩繩墨則自無瑕纇何患乎
不至哉縱失於拘久之猶可逹於規矩繩墨之外若遽
放逸則恐不復可入於規矩繩墨而無所成故學者必
自法度中來始得之畫竹之法一位置二描墨三承染
四設色五籠套五事殫備而後成竹粘幀礬絹本非畫
事苟不得法雖筆精墨妙將無所施故併見附於此
粘幀先須將幀幹放慢靠墻壁頓立平穩熟煮稠麵糊
用㯶刷刷上看照絹邊絲縷正當先貼上邊再看右
邊絲縷正當然後貼上次左邊亦如之仍勿動直待
乾徹用木楔楔緊將下一邊用鍼線密縫箭桿許一
杖子次用麻索網羅綳緊然後上礬畢仍再緊之
礬絹不可用眀膠其性太緊絹素不能當久則破裂須
紫色膠方妙
又云凡春秋隔宿用温水浸膠封蓋勿令塵土得入
眀日再入沸湯調開勿使見火見火則膠光出於絹
上矣夏月則不須隔宿冬月則浸二日方開别用淨
磁器注水將眀淨白礬研水中嘗之舌上微澀便可
太過則絹澀難落墨仍看絹素多少斟酌前項浸開
膠礬水相對合得如淡蜜水微温黃色為度若夏月
膠性差慢頗多亦不妨再用稀絹濾過用刷上絹隂
乾後落墨近年有一種油絲絹并藥粉絹先須用熱
皀莢水刷過候乾依前上礬
一位置須看絹幅寬窄横豎可容幾竿根梢向背枝葉
遠近或榮或枯及土坡水口地面高下厚薄自意先
定然後用朽子朽下再看得不可意且勿著筆再審
看改朽得可意方始落墨庶無後悔然畫家自來位
置為最難蓋凡人情尚好才品各各不同所以雖父
子至親亦不能授受況筆舌之間豈能盡之惟畫法
所忌不可不知所謂衝天撞地偏重偏輕對節排竿
鼓架勝眼前枝後葉此為十病斷不可犯餘當各從
己意
衝天撞地者謂梢至絹頭根至絹末阨塞填滿者偏
輕偏重者謂左右枝葉一邊偏多一邊偏少不停趁
者對節者謂各竿節節相對
二描墨握筆時澄心靜慮意在筆先神思專一不雜不
亂然後落筆須要圓勁快利仍不可太速速則失勢
亦不可太緩緩則癡濁復不可太肥肥則俗惡乂不
可太瘦瘦則枯弱起落有准的來去有逆順不可不
察也如描葉則勁利中求柔和描竿則婉媚中求剛
正描節則分斷處要連屬描枝則柔和中要骨力詳
審四時榮枯老嫩隨意下筆自然枝葉活動生意臭
定若待設色而後成竹則無復有畫矣
三承染最是緊要處須分别淺深翻正濃淡用水筆破
開時忌見痕蹟要如一段生成發揮畫筆之功今在
於此若不加意稍有差池即前功俱廢矣法用番中
青黛或福建螺青放盞内入稠膠殺開慢火上焙乾
再用指面旋點清水隨點隨殺不厭多時愈殺則愈
眀淨看得水脉著中醮筆承染嫩葉則淡染老葉則
濃染枝節間深處則濃染淺處則淡染更在臨時相
度輕重
四設色須用上好石綠如法入清膠水研淘出分五等
除頭綠麄惡不堪用外二綠三綠染葉面色淡者名
枝條綠染葉背及枝幹更下一等極淡者名綠花亦
可用染葉背枝幹如初破籜新竹須用三綠染節下
粉白用石青花染老竹用藤黃染枯竹枝榦及葉梢
筍籜皆土黃染筍籜上斑花及葉梢上水痕用檀色
點染此其大略也若夫對合淺深斟酌輕重更在臨
時
調綠之法先入稠膠研勻别煎槐花水相輕重和調
得所依法濡筆須輕薄塗抹不要厚重及有痕迹亦
須嵌墨道遏截勿使出入不齊尤不可露白若遇夜
則將綠盞以盡水出膠了放乾眀日更依前調用若
只如此經宿則不可用矣
五籠套此是畫之結裏尤須縝密後設色乾了子細看
得無缺空漏落處用乾布淨巾著力拂拭恐有色脫
落處隨便補治勻好除葉背外皆用草汁籠套葉背
只用澹藤黃籠套
草汁之法先將好藤黃浸開却用殺開青螺汁看深
淺對合調勻便用若隔夜則不堪用若暑月經半日
則不堪用矣
往歲遠使交趾深入竹鄕究觀詭異之産於是辨
析疑似區别品彙不敢盡信紙上語苦志考訂嗒
忘余之與竹庶幾得之薊丘李衎
墨竹譜(管夫人)
墨竹位置一如畫竹法但榦節枝葉四者若不由規矩
徒費工夫終不能成畫也凡濡墨有深淺下筆有重輕
逆順往來須知去就濃淡麄細便見榮枯乃要葉葉著
枝枝枝著節山谷云生枝不應節亂葉無所歸須一筆
筆有生意一面面得自然四面團欒枝葉活動方為成
竹然古今作者雖多得其門者或寡不失之於簡略則
失之於繁雜或根榦頗佳而枝葉謬誤或位置雖當而
向背乖方或葉似刀截或身如板束麄俗狼藉不可勝
言其間縱有稍異常流僅能盡美至於盡善良恐未暇
獨文湖州挺天縱之才比生知之聖筆如神助妙合天
成馳騁於法度之中逍遥於塵垢之外縱心所欲不踰
凖繩故一依其法布列成圖庶後之學者不䧟於俗惡
知所當務焉
一畫竿若只畫一二竿則墨色且得從便若三竿之上
前者色濃後者色淡若一色則不能分别前後矣然後
梢至根雖一節節畫下要筆意貫穿梢頭節短漸漸放
長比至節根漸漸放短每竿須要墨色勻停行筆平直
兩邊如界自然圓正若擁腫偏邪墨色不勻間麄間細
間枯間濃及節空勻長勻短皆文法所忌斷不可犯頗
見世俗用蒲絟槐皮或疊紙濡墨畫竿無問根梢一樣
麄細又且板平全無圓意但堪發笑學者切忌不宜倣
效
二畫節立竿既定畫節為最難上一節要覆蓋下一節
下一節要承接上一節中間雖是斷離却要有連屬意
上一筆兩頭放起中間落下如月少彎則便見一竿圓
混下一筆看上筆意趣承接不差自然有連屬意不可
齊大不可齊小齊大則如旋環齊小則如墨板不可太
彎不可太遠太彎則如骨節太遠則不相連屬無復生
意矣
三畫枝各有名目生葉處謂之丁香頭相合處謂之雀
爪直枝謂之釵股從外畫入謂之垜疊從裏畫出謂之
迸跳下筆須要遒健圓勁生意連綿行筆疾速不可遲
緩老枝則挺然而起節大而枯瘦嫩枝則和柔而婉順
節小而肥滑葉多則枝覆葉少則枝昂風枝雨枝觸類
而長亦在臨時轉變不可拘於一律也尹白鄆王隨枝
畫斷節既非文法今不敢取
四畫葉下筆要勁利實按而虛起一抹便過少遲緩則
鈍厚不銛利矣然寫竹者此為最難虧此一功則不復
為墨竹矣法有所忌學者當知麄忌似桃細忌似柳一
忌孤生二忌並立三忌如乂四忌如井五忌如手指及
似蜻蜓翻正向背轉側低昂雨打風翻各有態度不可
一例抹去如染皀絹無異也
說郛卷九十一
