說郛卷七十八上元陶宗儀撰
織錦璇璣圖(蘇蕙)
前秦苻堅時秦州刺史扶風竇滔妻蘇氏陳畱令武功
道質第三女也名蕙字若蘭識知精明儀容秀麗謙默
自守不求顯揚行年十六歸於竇氏滔甚敬之然蘇性
近於急頗傷妬嫉滔字連波右將軍眞之孫朗之第二
子也風神秀偉該通經史允文允武時論高之苻堅委
以心膂之任備歴顯職皆有政聞遷秦州刺史以忤旨
謫戍燉煌會堅寇晉襄陽慮有危逼藉滔才略乃拜安
南將軍留鎮襄陽焉初滔有寵姬趙陽臺歌舞之妙無
出其右滔置之别所蘇氏知之求而獲焉苦加捶辱滔
深以為憾陽臺又專伺蘇氏之短䜛毁交至滔益忿焉
蘇氏時年二十一及滔將鎮襄陽邀其同往蘇氏忿之
不與偕行滔遂擕陽臺之任斷其音問蘇氏悔恨自傷
因織錦迴文五采相宣瑩心耀目其錦縱廣八寸題詩
三千餘首計八百餘言縱横反覆皆成文章其文點畫
無缺才情之妙超古邁今名曰璇璣圖然讀者不能盡
通蘇氏笑而謂人曰徘徊宛轉自成文章非我佳人莫
之能解遂發蒼頭賫至襄陽焉滔省覽錦字感其妙絶
因送陽臺之關中而具車徒如禮邀迎蘇氏歸於漢南
恩好愈重蘇氏著文詞五千餘言属隋季喪亂文字散
落追求不獲而錦字迴文盛見傳寫是近代閨怨之宗
旨屬文之士咸龜鑑焉朕聽政之暇留心墳典散帙之
次偶見斯圖因述若蘭之才復美連波之悔過遂製此
記聊示將來也如意元年五月一日大周天册金輪皇
帝御製
璇璣圖詩
按蘇氏織錦回文縱廣八寸許計八百餘言形如
璇璣理難盡識起宗道人分圖析類獨得其旨附
錄左方
共七圖總計三千七百三十四首
北里志序
自大中皇帝好儒術特重科第故其愛壻鄭詹事再掌
春闈上往往微服長安中逢舉子則狎而與之語時以
所聞質於内庭學士及都尉皆聳然莫知所自故進士
自此尤盛曠古無儔然率多膏粱子弟平進歲不及三
數人由是僕馬豪華宴游崇侈以同年俊少者為兩街
探花使鼔扇輕浮仍歲滋甚自歲初等第于甲乙春闈
開送天官氏設春闈宴然後離居矣近年延至仲夏京
中飲妓籍屬教坊凡朝士宴聚須假諸曹署行牒然後
能致于他處惟新進士設有顧吏故便可行牒追其所
贈之資則倍于常數諸妓居平康里舉子新及第進士
三司幕府但未通朝籍未直館殿者咸可就詣如不恡
所費則下車水陸備矣其中諸妓多能談吐頗有知書
言話者自公卿以降皆以表德呼之其分别品流衡尺
人物應對非次良不可及信可輟叔孫之朝致楊秉之
惑比常聞蜀妓薛濤之才辯必謂人過言及覩北里二
三子之徒則薛濤遠有慚德矣予頻隨計吏久寓京華
時亦偷游其中固非興致每思物極則反疑不能久常
欲紀述其事以為他時談藪顧非暇豫亦竊俟其叨忝
耳不謂泥蟠未伸俄逢喪亂鑾輿巡省崤函鯨鯢逋竄
山林前志掃地盡矣靜思陳事追念無因而久罹驚危
心力減耗向來聞見不復盡記聊以編次為太平遺事
云時中和甲辰歲孫棨序
孫棨唐翰林學士居長安中頗有介靜之名其撰北
里志風韻爾雅雪簔子靑樓集崔令欽教坊記莫能
逮也此志不典無補風教然天子狎游膏梁平進粉
黛之妖幾埒鄭衛萬乘西巡端由北里作志者其有
憂患乎陳繼儒識
北里志目錄
海論三曲中事天水僊哥
楚兒鄭舉舉
牙娘顔令賓
楊妙兒王團兒
俞洛眞王蘇蘇
王蓮蓮劉泰娘
張住住
附錄
胡證尚書裴思謙狀元
鄭光業補袞楊汝士尚書
鄭合敬先輩
北里志(孫棨)
海論三曲中事
平康里入北門東回三曲即諸妓所居之聚也妓中有
錚錚者多在南曲中曲其循牆一曲卑屑妓所居頗為
二曲輕斥之其南曲中曲門前通十字街初登館閣者
多於此竊游焉二曲中居者皆堂宇寬靜各有三數廳
事前後植花卉或有怪石盆池左右對設小堂垂簾茵
榻帷幌之類稱是諸妓皆私有所指占廳事皆彩版以
記諸帝后忌日妓之母多假母也(俗呼為爆炭不知其因應以難姑息之故)
(也)亦妓之衰退者為之諸女自幼丏有或傭其下里貧
家常有不調之徒潜為漁獵亦有良家子為其家聘之
以轉求厚賂誤陷其中則無以自脫初教之歌令而責
之其賦甚急微涉退怠則鞭朴備至皆冐假母姓呼以
女弟女兄為之行第率不在三旬之内諸母亦無夫其
未甚衰者悉為諸邸將輩主之或私蓄侍寢者亦不以
夫禮待(多有游惰者於三曲中而為諸倡所豢飬必號為廟客不知何謂)比見東洛諸
妓體裁與諸州飲妓固不侔矣然其羞匕筯之態勤參
請之儀或未能去也北里之妓則公卿與舉子其自在
一也朝士金章者始有參禮大京兆但能制其舁夫或
可駐其去耳諸妓以出里艱難每南街保唐寺有講席
多以月之八日相牽率聽焉皆納其假母一緡然後能
出於里其於他處必因人而游或約人與同行則為下
婢而納資於假母故保唐寺每三八日士子極多蓋有
期於諸妓也有一嫗號汴州人也盛有財貨亦育數妓
多蓄衣服器用僦賃於三曲中亦有樂工聚居其側或
呼召之立至每飲率以三鍰繼燭即倍之
天水僊哥
天水僊哥字絳眞住於南曲中善談謔能歌令常為席
糾寬猛得所其姿容亦常常但藴籍不惡時賢雅尚之
因鼔其聲價耳故右史鄭休範(仁表)嘗在席上贈詩曰嚴
吹如何下太淸玉肌無奈六銖輕雖知不是流霞酌願
聽雲和瑟一聲劉覃登第年十六七永寧相國鄴之愛
子自廣陵入舉輜重數十車名馬數十駟時同年鄭賨
先輩扇之(鄭賨本吳人或薦裴讃為東床因與名士相接素無操守粗有詞學乾符四年裴公致其)
(捷與覃同年因詣事覃以求維揚幕不慎廉隅猥褻財利又薄其中饋竟為時輩所棄斥)極嗜欲於
長安中天水之齒甚長於覃但聞衆譽天水亦不知其
妍醜所由輩潛與天水計議每令辭以他事重難其來
覃則連增所購終無難色會他日天水實有所苦不赴
召覃殊不知信增緡不已所由輩又利其所乞且不忠
告而終不至時有戶部府吏李全者(戶部煉子也)居其里中
能制諸妓覃聞立使召之授以金花銀榼可二斤許全
貪其重賂徑入曲追天水入兜輿中相與至宴所至則
蓬頭垢面涕泗交下褰簾一覩亟使舁回而所費已百
餘金矣
楚兒
楚兒字潤娘素為三曲之尤而辯慧往往有詩句可稱
近以退暮為萬年捕賊官郭鍜所納置於他所潤娘在
娼中狂逸特甚及被拘繫未能悛心鍜主繁務又本居
有正室至潤娘館甚稀每有舊識過其所居多於忩牖
間相呼或使人詢訊或以巾箋送遺鍜乃親仁諸裔孫
也為人異常兇忍且毒每知必極笞辱潤娘雖甚痛憤
已而殊不少革嘗一日自曲江與鍜行前後相去十數
步仝版使鄭光業(昌國)時為補袞道與之遇楚兒遂出簾
招之光業亦使人傳語鍜知之因曳至中衢擊以馬箠
其聲甚冤楚觀者如堵光業遥視之甚驚悔且慮其不
任矣光業明日特取路過其居偵之則楚兒已在臨街
窗下弄琵琶矣駐馬使人傳語已持彩箋送光業詩曰
應是前生有宿冤不期今世惡因緣蛾眉欲碎巨靈掌
雞肋難勝子路拳祗疑嚇人傳鐵劵(汾陽王有鐵劵免死罪今則無矣蓋)
(恐嚇之詞)未應教我踏金蓮曲江昨日君相遇當下遭他數
十鞭光業馬上取筆答之曰大開眼界莫言冤畢世甘
他也是緣無計不煩乾偃蹇有門須是疾連拳據論當
道加嚴箠便合披緇念法蓮如此興情殊不減始知昨
日是蒲鞭光業性疎縱且無畏憚不拘小節是以敢駐
馬報復仍便送之聞者皆縮頸鍜累主兩赤邑捕賊故
不逞之徒多所效命人皆憚焉
鄭舉舉
鄭舉舉者居曲中亦善令章嘗與綘眞互為席糾而充
博非貌者但負流品巧談諧亦為諸朝士所眷常有名
賢醵宴辟數妓舉舉者預焉今左諫王致君(調)右貂鄭
禮臣(彀)夕拜孫文府(儲)小天趙為山(崇)皆在席時禮臣
初入内庭矜誇不已致君已下倦不能對甚減歡情舉
舉知之乃下籌指禮臣曰學士語太多翰林學士雖甚
貴甚美亦在人耳至如李隲劉允承雍章亦嘗為之又
豈能增其聲價耶致君已下皆躍起拜之喜不自勝致
禮臣因引滿自飲更不復有言於是極歡至暮而罷致
君已下各取彩繒遺酬孫龍光為狀元(名偓文府弟為狀元在乾符五)
(年)頗惑之與同年侯彰臣(潛)杜寧臣(彦殊)崔勛美(昭愿)趙延
吉(光逢)盧文舉(擇)李茂勲(茂藹弟)等數人多在其舍他人或
不盡預故同年盧嗣業訴醵罰錢致詩於狀元曰未識
都知面頻輸復分錢苦心親筆硯得志助花鈿徒步求
秋賦持杯給暮饘力微多謝病非不奉同年(嗣業簡辭之子少有)
(詞藝無操守之譽與同年非舊知聞多稱力窮不遵醵罰故有此篇曲内妓之頭角者為都知分管諸妓俾追)
(召勻齊舉舉綘眞皆都知也曲中常價一席四鐶見燭即倍新郎君更倍其數故云復分錢也今左史劉郊文)
(崇及第年亦惑於舉舉同年宴而舉舉有疾不來其年酒糾多非舉舉遂令同年李深之邀為酒糾坐久覺狀)
(元微哂良久乃吟一篇曰南行忽見李深之手舞如蜚令不疑任爾風流兼藴藉天生不似鄭都知)
牙娘
牙娘居曲中亦流輩翹舉者性輕率惟以傷人肌膚為
事故硤州夏侯表中(澤)相國少子(離辭年自北員刺硤州不到任)及第
中甲科皆流品知聞者宴集尤盛而表中性疎猛不拘言
語或因醉戲之為牙娘批頰傷其面頗甚翼日期集於
師門同年多竊視之表中因厲聲曰昨日子女牙娘抓
破澤頥同年皆駭然裴公俛首而哂不能舉者久之(裴公)
(瓚其年主司)今小天趙為山每因宴席偏眷牙娘謂之郡君
為山内子予從母妹也甚明悟為山頗憚之或親姻中
聞為山屬意牙娘遂以告其内子他日為山自外歸内
子謂為山曰今日顔色甚悅暢定應是見郡君也為山
愕然久之無言以答亦終不敢詰其言之所來
顔令賓
顔令賓居南曲中舉止風流好尚甚雅亦頗為時賢所
厚事筆硯有詞句見舉人盡禮祗奉多乞歌詩以為畱
贈五彩箋常滿箱篋後疾病且甚値春暮景色晴和命
侍女扶坐於砌前顧落花而長歎數四因索筆題詩云
氣餘三五喘花剩兩三枝話别一樽酒相邀無後期因
教小童曰為我持此出宣陽親仁已來逢見新第郎君
及舉人即呈之云曲中顔家娘子將來扶病奉候郎君
因令其家設酒果以待逡巡至者數人遂張樂歡飲至
暮涕泗交下曰我不久矣幸各制哀挽以送我初其家
必謂求賻送於諸客甚喜及聞其言頗嫌之及卒將瘞
之日得書數篇其母拆視之皆哀挽詞也母怒擲之於
街中曰此豈救我朝夕也其鄰有喜羌竹劉駞駞聰爽
能為曲子詞或云嘗私於令賓因取哀詞數篇教挽柩
前同唱之聲甚悲愴是日瘞於靑門外或有措大逢之
他日召駞駞使唱駞駞尚記其四章一曰昨日尋僊子
轜車忽在門人生須到此天道竟難論客至皆連袂誰
來為鼔盆不堪襟袖上猶印舊眉痕二曰殘春扶病飲
此夕最堪傷夢幻一朝畢風花幾日狂孤鸞徒照鏡獨
燕懶歸梁厚意那能展含酸奠一觴三曰浪意何堪念
多情亦可悲駿奔皆露膽麏至盡齊眉花墜有開日月
沈無出期寧言掩丘後宿草便離離四曰奄忽那如此
夭桃色正春捧心還動我掩面復何人岱岳誰為道逝
川寧問津臨喪應有主宋玉在西鄰自是盛傳於長安
挽者多唱之或詢駞駞曰宋玉在西莫是你否駞駞哂
曰大有宋玉在諸子皆知私於樂工及鄰里之人極以
為恥遞相掩覆綘眞因與諸子爭金相謔失言云莫倚
居突肆既而甚有恨色後有與綘眞及諸子昵熟者勤
問之終不言也
楊妙兒
楊妙兒者居前曲從東第四五家本亦為名輩後老退
為假母居第最寬潔賓甚翕集長妓曰萊兒字蓬僊貌
不甚揚齒不卑矣但利口巧言詼諧臻妙陳設居止處
如好事士流之家由是見者多惑之進士天水(光遠)故山
北之子年甚富與萊兒殊相懸而一見溺之終不能捨
萊兒亦以光遠聰悟俊少尤諂附之又以俱善章程愈
相知愛天水未應舉時已相昵狎矣及應舉自以俊才
期於一戰而取萊兒亦謂之萬全是歲冬大誇於賓客
指光遠為一鳴先輩及光遠下第京師小子弟自南院
徑取道詣萊兒以快之萊兒正盛飾立於門前以俟榜
小子弟輩馬上念詩以謔之曰盡道萊兒口可憑一冬
誇壻好聲名適來光遠門前見光遠何曾解一鳴萊兒
尚未信應聲朗答曰黃口小兒口沒憑逡巡看取第三
名孝廉持水添瓶子莫向街頭亂椀鳴其敏捷皆此類
也是春萊兒毷氉久不痊於光遠(京師以宴下第者謂之打毷氉)光遠
嘗以長句詩題萊兒室曰魚鑰獸環斜掩門萋萋芳草
憶王孫醉憑靑瑣窺韓壽困擲金梭惱謝鯤不夜珠光
連玉匣辟寒釵影落瑶樽欲知明惠多情態役盡江淹
别後魂萊兒酬之曰長者車塵每到門長卿非慕卓王
孫定知羽翼難隨鳳却喜波濤未化鯤嬌别翠鈿粘去
袂醉歌金雀碎殘樽多情多病年應促早辦名香為返
魂萊兒亂離前有闤闠豪家以金帛聘之置於他所人
頗思之不得復覩萊兒以敏妙誘引賓客倍於諸妓𣙜
利甚厚而假母楊氏未嘗優恤萊兒因大詬假母拂衣
而去後假母常泣訴於他賓次妓曰永兒字齊卿婉約
於萊兒無他能今相國蕭司徒遘甚眷之在翰苑時每
知聞間為之致宴必約定名占之㳄妓曰迎兒既乏丰
姿又拙戲謔多勁詞以忤賓客次妓曰桂兒最少亦窘
於貌但慕萊兒之為人雅於逢迎
王團兒
王團兒前曲自西第一家也(昨車駕反正朝官多居此)已為假母有
女數人長曰小潤字子美少時頗籍籍者小天崔垂休
(名徹本字似之及第時年二十)變化年溺惑之所費甚廣嘗題記於小
潤髀上為山所見(名就今字衮求近曰小求宰臨晉)贈詩曰慈恩塔下
親泥壁滑膩光華玉不如何事博陵崔四十金陵腿上
逞歐書(垂休本第四十後改為四十一即崔四十崔相也)次曰福娘字宜之甚
明白豐約合度談論風雅且有體裁故天官崔知之侍
郎嘗於筵上與詩曰(名澹贈詩方在内庭)怪得淸風送異香娉婷
僊子曳霓裳惟應錯認偷桃客曼倩曾為漢侍郎(時為内庭)
(戶部侍郎)次曰小福字能之雖乏風姿亦甚慧黠予在京師
與羣從少年習業或倦悶時同詣此處與二福環坐淸
談雅飲尤見風態予嘗贈宜之詩曰彩翠僊衣紅玉膚
輕盈年在破瓜初霞杯醉勸劉郎飲雲髻慵邀阿母梳
不怕寒侵緣帶寶每憂風舉倩持裾謾圖西子晨粧樣
西子元來未得如得詩甚多頗以此詩為稱愜持詩於
窗左紅牆請予題之及題畢以未滿壁請更作一兩篇
且見戒無豔予因題三絶句如其自述其一曰移壁回
窗費幾朝指環偷解薄蘭椒無端鬭草輸鄰女更被拈
將玉步搖其二曰寒繡紅衣餉阿嬌新團香獸不禁燒
東鄰起樣裙腰闊刺蹙黃金線幾條其三曰試共卿卿
戲語麤畫堂連遣侍兒呼寒肌不奈金如意白獺為膏
郎有無尚校數行未滿翼日詣之忽見自札後宜之題
詩曰苦把文章邀勸人吟看好箇語言新雖然不及相
如賦也直黃金一二斤宜之每宴洽之際常慘然悲鬱
如不勝任合坐為之改容久而不已靜詢之答曰此蹤
跡安可迷而不返耶又何計以返每思之不能不悲也
遂嗚咽久之他日忽以紅箋授予泣且拜視之詩曰日
日悲傷未有圖懶將心事話凡夫非同覆水應收得只
問僊郎有意無余因謝之曰甚知幽旨但非舉子所宜
何如又泣曰某幸未係教坊籍君子倘有意一二百金
之費爾未及答因授予筆請和其詩予題其箋後曰韶
妙如何有遠圖未能相為信非夫泥中蓮子雖無染移
入家園未得無覽之因泣不復言自是情意頓薄其夏
予東之洛或醵飲於家酒酣數相囑曰此歡不知可繼
否因泣下洎冬初還京果為豪者主之不復可見(曲中諸子)
(多為富豪輩日輸一緡於母謂之買斷但未免官使不復祗接於客)至春上巳日因與親
知禊於曲水聞鄰棚絲竹因而視之西座一紫衣東座
一縗麻北座者徧連(反甲反)麻衣對米盂為糾其南二妓
乃宜之與母也因於棚後候其女傭以詢之曰宣陽綵
纈舖張言為街使郎官置宴張即宜之所主也時街使
令坤為敬瑄二縗蓋在外艱耳及下棚復見女傭曰來
日可到曲中否詰旦詣其里見能之在門因邀下馬予
辭以他事立乘與語能之團紅巾擲予曰宜之詩也舒
而題詩曰久賦恩情欲託身已將心事再三陳泥蓮既
沒移栽分今日分離莫恨人予覽之悵然馳回且不復
及其門每念是人之慧性可喜也常語予本解梁人也
家與一樂工鄰少小常依其家學針線誦歌詩總角為
人所誤聘一過客云入京赴調選及挈至京置之於是
客紿而去初是家以親情接待甚至累月後乃逼令學
歌令漸遣見賓客尋為計巡遼所嬖韋宙相國子及衛
增常侍子所娶輸此家不啻千金矣間者亦有兄弟相
尋便欲論奪某量其兄力輕勢弱不可奪無奈何謂之
曰某亦失身矣必恐徒為因尤其家得數百金與兄乃
慟哭永訣而去每遇賓客話及此嗚咽久之
俞洛眞
俞洛眞有風貌且辯慧頃曾出曲中値故左揆于公貴
主許納别室于公(琮)尚廣德公主宣宗女也頗有賢淑
之譽從子(梲)冐其季父(梲球之子)于公柄國時頗用事曾貶
振州司戶後改名應舉左揆為力甚切竟不得後投跡
今左廣令孜門因中第遂佐十軍先通洛眞而納之月
餘不能事諸媵之間彰其迹以告貴主主即出之亦獲
數百金遂嫁一胥吏未朞年而所有索盡吏不能給遂
復入曲携胥一女亦當時絶色洛眞雖有風情而淫冶
任酒殊無雅裁亦時為席糾頗善章程鄭右史(仁表)常與
詩曰巧製新章拍指新金罍巡舉助精神時時欲得横
波盻又怕回籌錯指人離亂前兩日與進士李文遠(渭)
渥之弟今改名(澣)其年初舉乘醉同詣之文遠一見不
勝愛慕時日已抵晩新月初升因戲文遠題詩曰引君
來訪洞中僊新月如眉拂戶前領取嫦娥攀取桂便從
陵谷一時遷予題於楣間訖先回間兩日文遠因同詣
南院文遠言前者醉中題姓字於所詣非宜也回將撤
去之及安上門有自所居追予者曰潼關失守矣文遠
不肯中返竟至南院及回固不暇前約聳轡而歸及親
仁之里已奪馬紛紜矣因倉皇而回途乃奔竄因與文
遠思所題詩眞䜟詞也
王蘇蘇
王蘇蘇在南曲中屋室寬博巵饌有序女昆仲數人亦
頗善諧謔有進士李標者自言李英公勣之後久在大
諫王致君門下致君弟姪因與同詣焉飲次標題窗曰
春暮花株遶戶飛王孫尋勝引塵衣洞中僊子多情態
畱住劉郎不放歸蘇蘇先未識不甘其題因謂之曰阿
誰畱郎君莫亂道遂取筆繼之曰怪得犬驚雞亂飛羸
童瘦馬老麻衣阿誰亂引閒人到留住靑蚨熱趕歸標
性褊頭面通赤命駕先歸後蘇蘇見王家郎君輒詢熱
趕郎在否
王蓮蓮
王蓮蓮字沼容微有風貌女弟小僊已下數輩皆不及
但假母有郭氏之癖假父無王衍之嫌諸妓皆攫金特
甚詣其門者或酬酢稍不至多被盡留車服賃衞而返
曲中惟此家假父頗有頭角蓋無圖者矣
劉泰娘
劉泰娘北曲内小家女也彼曲素無高遠者人不知之
亂離之春忽於慈恩寺前見曲中諸妓同赴曲江宴至
寺側下車而行年齒甚妙粗有容色時遊者甚衆爭往
詰之以居非其所久乃低眉及細詢之云門前一樗樹
子尋遇暮雨諸妓分散其暮予有事北去因過其門恰
遇犢車返矣遂題其舍曰尋常凡木最輕樗今日尋樗
桂不如漢高新破咸陽後英俊奔波遂喫虚同遊人聞
知詰朝詣之者結駟於門也
張住住
張住住者南曲所居卑陋有二女兄不振是以門甚寂
寞為小舖席貨草剉薑果之類住住其母之腹女也少
而敏慧能辨音律鄰有龐佛奴與之同歲亦聰警甚相
悅慕年六七歲隨師於衆學中歸則轉教住住私有結
髮之契及住住將筓其家拘管甚切佛奴稀得見之又
力窘不能致聘俄而里之南有陳小鳳者欲權聘住住
蓋求其元已納薄幣約其歲三月五日及月初音耗不
通兩相疑恨佛奴因寒食爭毬故逼其窗以伺之忽聞
住住曰徐州子看看日中也佛奴龐勛同姓傭書徐邸
因私呼佛奴為徐州子日中蓋五日也佛奴甚喜因求
住住云上巳日我家踏靑去我當以疾辭彼即自為計
也佛奴因求其鄰宋嫗為之地嫗許之是日舉家踏靑
去而嫗獨畱住住亦畱住住乃鍵其門伺於東牆聞佛
奴語聲遂梯而過佛奴盛備酒饌亦延宋嫗因為謾寢
所以遂平生既而謂佛奴曰子既不能見聘今且後時
矣隨子而奔兩非其便千秋之誓可徐圖之五日之言
其何如也佛奴曰此我不能也但願保之他日住住又
曰小鳳亦非娶我也其旨可知也我不負子矣而子其
可便負我家而辱之乎子必為我之計佛奴許之曲中
素有畜鬭雞者佛奴常與之狎至五日因髠其冠取丹
物託宋嫗致于住住既而小鳳以為獲元甚喜又獻三
緡于張氏遂往來不絶復貪住住之明慧因欲嘉禮納
之時小鳳為平康富家車服甚盛佛奴傭於徐邸不能
給食母兄喻之鄰里譏之住住終不捨佛奴指階井曰
若逼我不已骨董一聲即了矣平康里中素多輕薄小
兒遇事輒唱住住誑小鳳也鄰里或知之俄而復値北
曲王團兒假女小福為鄭九郎主之而私於曲中盛六
子者及誕一子滎陽撫之甚厚曲中唱曰張公喫酒李
公顚盛六生兒鄭九憐舍下雄雞傷一德南頭小鳳納
三千久之小鳳因訪住住微聞其唱疑而未察其與住
住昵者詰旦告以街中之辭曰是日前佛奴雄雞因避
鬭飛上屋傷足前曲小鐵鑪田小福者賣馬街頭遇佛
奴父以為小福所傷遂毆之住住素有口辯因撫掌曰
是何龐漢打他賣馬街頭田小福街頭唱舍下雄雞失
一足街頭小福拉三拳且雄雞失足是何謂也小鳳既
不審且不喻遂無以對住住因大咍遞呼家人隨弄小
鳳甚不自足住住因呼宋媪使以前言告佛奴奴視雞
足且良遂以生絲纏其雞足置街中召羣小兒共變其
唱住住之言小鳳復以住住家噪弄不已遂出街中以
避之及見雞跛又聞改唱深恨向來悞聽乃益市酒肉
復之張舍一夕宴語甚歡至旦將歸街中又唱曰莫將
龐大作荍(音翹)團龐大皮中的不乾不怕鳳凰當額打更
將雞腳用筋纏小鳳聞此唱不復詣住住佛奴初傭徐
邸邸將甚憐之為致職名竟禆邸將終以禮聘住住將
連大第而小鳳家事日蹙復不侔矣
附錄
胡證尚書
胡證尚書質狀魁偉膂力絶人與裴晉公度同年公嘗
狎遊為兩軍力士十許輩淩轢勢甚危窘公潛遣一介
求救於胡胡衣皂貂金帶突門而入諸力士睨之失色
胡後到飲酒一舉三鍾不啻數升杯盤無餘瀝逡巡主
人上燈胡起取鐵燈臺摘去枝葉而合其跗橫置膝上
謂衆人曰鄙夫請非次改令凡三鍾引滿一遍三臺酒
須盡仍不得有滴瀝犯令者一鐵躋(自謂燈臺)胡復一舉三
鍾次及一角觥者凡三臺三遍酒未能盡淋漓逮至並
坐胡舉躋將擊之羣惡皆起設拜叩頭乞命呼為神人
胡曰鼠輩敢爾乞汝殘命叱之令去
裴思謙狀元
裴思謙狀元及第後作紅箋名紙十數詣平康里因宿
於里中詰旦賦詩曰銀缸斜背解鳴璫小語低聲賀玉
郎從此不知蘭麝貴夜來新惹桂枝香
鄭光業補袞
鄭光業新及第年宴次有子女卒患心痛而死同年皆
惶駭光業撤筵中器物悉授其母别徵酒器盡歡而散
楊汝士尚書
楊汝士尚書鎮東川其子知温及第汝士開家宴相賀
營妓咸集汝士命人與紅綾一匹詩曰郎君得意及靑
春蜀國將軍又不貧一曲高歌紅一匹兩頭娘子謝夫
人
鄭合敬先輩
鄭合敬先輩及第後宿平康里詩曰春來無處不閒行
楚潤相看别有情好是五更殘酒醒時時聞喚狀元聲
(楚娘字潤卿妓之尤者)
余頃年往長安中鰥居僑寓頗有介靜之名然惚
率交友未嘗辭避故勝遊狎宴常亦預之朝中知
己謂余能立於顔生子祚生之間矣余不達聲律
且無躭惑而不免俗以其道也然亦懲其事思有
以革其弊嘗聞大中以前北里頗為不測之地故
王金吾式令狐博士滈皆目擊其事幾罹毒手實
昭著本末垂戒後來且又焉知當今無之但不値
執金吾曲臺之泄耳王金吾故山南相國起之
子少狂逸曾昵行此曲遇有醉而後至者遂避之
床下俄頃又有後至者仗劍而來以醉者為金吾
也因梟其首而擲之曰來日更呵殿入朝耶遂據
其牀金吾獲免遂不入此曲其首家人收瘞之
令狐博士滈相君當權日尚為貢士多往此曲有
昵熟之地往訪之一旦忽告以親戚聚會乞輟一
日遂去之滈於鄰舍密窺見母與女共殺一醉人
而瘞之室後來日復再詣之宿中夜問女女驚而
扼其喉急呼其母將共斃之母勸而止及旦歸告
大京尹捕之其家已失所在矣以博文事不可不
具載於明文耳頃年舉子皆不及此里惟新郎
君恣遊於一春近不知誰何啓迪嗚呼有危梁峻
谷之虞則回車返策者衆矣何危禍之惑甚於彼
而不能戒於人哉則鼔洪波遵覆轍者甚於作俑
乎後之人可以作規者當力制乎其所志是不獨
為風流之談亦可垂誡勸之旨也述才慧所以痛
其辱重廩也述誤陷所以警其輕體也敘宜之所
以憐拯己之惠也敘洛眞所以誡上姓之容易也
舉令賓所以念蚩蚩者有輕才之高見也舉住住
所以嘉碌碌者有重讓之明心也引執金吾與曲
臺所以禆將來為危梁峻谷之虞也可不戒之哉
說郛卷七十八上
說郛卷七十八下元陶宗儀撰
教坊記(崔令欽)
西京右教坊在光宅坊左教坊在延政坊右多善歌左
多工舞蓋相因習東京兩教坊俱在明義坊而右在南
左在北也坊南西門外即苑之東也其間有頃餘水泊
俗謂之月陂形似偃月故以名之
妓女入宜春院謂之内人亦曰前頭人常在上前也其
家猶在教坊謂之内人家敇有司給賜同十家雖數十
家猶故以十家呼之每月二日十六日内人母得以女
對無母則姊妹若姑一人對十家就本落餘内人並坐
内教坊對内人生日則許其母姑姊妹皆來對其對所
如式
樓下戲出隊宜春院人少即以雲韶添之雲韶謂之宫
人蓋賤隸也非直美惡殊貌居然易辨明内人帶魚宫
人則否平人女以容色選入内者教習琵琶三絃箜篌
箏等者謂搊彈家
開元十一年初製聖壽樂令諸女衣五方色衣以歌舞
之宜春院女教一日便堪上場惟搊彈家彌月不成至
戲日上令宜春院人為首尾搊彈家在行間令學其舉
手也宜春院亦有工拙必擇尤者為首尾首既引隊衆
所屬目故須能者樂將闋稍稍失隊餘二十許人舞曲
終謂之合殺尤要快健所以更須能者也
聖壽樂舞衣襟皆各繡一大窠皆隨其衣本色製純縵
衫下纔及帶若短汗衫者以籠之所以藏繡窠也舞人
初出樂次皆是縵衣舞至第二疊相聚場中即於衆中
從領上抽去籠衫各納懷中觀者忽見衆女咸文繡炳
煥莫不驚異
凡欲出戲所司先進曲名上以墨點者即舞不點者即
否謂之進點戲日内伎出舞教坊人惟得舞伊州五天
重來疊不離此兩曲餘盡讓内人也垂手羅同波樂蘭
陵王春鸎半社渠借席烏夜啼之屬謂之軟舞阿遼柘
枝黃麞拂林大渭州達摩之屬謂之健舞北樓下兩院
進雜婦女上必召内人姊妹入内賜食因謂之曰今日
娘子不須唱歌且饒姊妹並兩院婦女於是納妓與兩
院歌人更代上舞臺唱歌内妓歌則黃幡綽贊揚之兩
院人歌則幡綽輒訾詬之有肥大年長者即呼為屈宇
干阿姑貌稍胡者即云康太賓阿妹隨類名之標弄百
端諸家散樂呼天子為崖公以歡喜為蜆斗以每日長
在至尊左右為長入
筯斗裴承恩妹大娘善歌兄以配竿木侯氏又與長人趙
解愁私通侯氏有疾因欲藥殺之王輔國鄭銜山與解
愁相知又是侯鄉里密謂薛忠王琰曰為我語侯大兄
晩間有人送粥愼莫喫及期果有贈粥者侯遂不食其
夜裴大娘引解愁謀殺其夫銜山願擎土袋燈既滅銜
山乃以土袋置侯身上不壓口鼻餘黨不之覺也比明
侯氏不死有司以聞上令范安窮究其事於是趙解愁
等皆决一百衆皆不知侯氏不掩口而不死也或言土
袋綻裂故活是以諸女戲相謂曰自今後縫壓壻土袋
當加意夾縫縫之更勿令開綻也
坊中諸女以氣類相似約為香火兄弟每多至十四五
人少不下八九輩有兒郎聘之者輒被以婦人稱呼即
所聘者兄見呼為新婦弟見呼為嫂也兒郎有任官僚
者官忝與内人對同日垂到内門車馬相逢或褰車簾
呼阿嫂若新婦者同黨求達殊為怪異間被呼者笑而
不答兒郎既娉一女其香火兄弟多相奔云學突厥法
又云我兄弟相憐愛欲得嘗其婦也主者知亦不妬他
香火即不通
蘇五奴妻張少娘善歌舞有邀迓者五奴輒隨之前人
欲得其速醉多勸酒五奴曰但多與我錢喫鎚子亦醉
不煩酒也今呼鬻妻者為五奴自蘇始
范漢女大娘子亦是竿木家開元二十一年出内有姿
媚而微愠羝(謂腋氣也)
曲名
獻天花和風柳美唐風透碧空
巫山女度春江衆仙樂大定樂
龍飛樂慶雲樂繞殿樂泛舟樂
抛毬樂淸平樂放鷹樂夜半樂
破陣樂還京樂天下樂同心樂
賀聖朝奉聖樂千秋樂泛龍舟
泛玉池春光好迎春花鳳樓春
負陽春帝臺春繞池春滿園春
長命女武媚娘杜韋娘柳靑娘
楊柳枝柳含烟簮楊柳倒垂柳
浣溪沙浪淘沙撒金沙紗窗恨
金簔嶺隔簾聽恨無媒望梅花
望江南好郎君想夫憐别趙十
憶趙十念家山紅羅襖烏夜啼
牆頭花摘得新北門西煮羊頭
河瀆神二郎神醉鄉遊醉花間
燈下見醉思鄉太邊郵太白星
剪春羅會佳賓當庭月思帝鄉
歸國遥感皇恩戀皇恩皇帝感
戀情深憶漢月憶先皇聖無憂
定風波木蘭花更漏長菩薩蠻
破南蠻八拍蠻芳草洞守陵宫
臨江仙虞美人映山紅獻忠心
臥沙堆怨黃沙遐方怨怨胡天
送征衣送行人望梅愁阮郎迷
牧羊怨掃市舞鳳歸雲羅裙帶
同心結一捻鹽阿也黃劫家雞
綠頭鴨下水船畱客住離别難
喜長新羌心怨女王國繚踏歌
天外聞賀皇化五雲仙滿堂花
南天竺定西番荷葉杯感庭秋
月遮樓感恩多長相思西江月
拜新月上行杯團亂旋喜春鶯
大獻壽鵲踏枝萬年歡曲玉管
傾杯樂謁金門巫山一段雲望月波羅門
後庭花西河獅子西河劒氣怨陵三臺
儒士謁金門武士朝金闕摻工不下麥秀兩岐
金雀兒滻水吟玉搔頭鸚鵡杯
路逢花初漏滿相見歡蘇幕遮
遊春苑黃鍾樂訴衷情折紅蓮
征步郎洞仙歌太平樂長慶樂
喜回鑾漁父引喜秋天大郎神
胡渭州夢江南濮陽女静戎煙
三臺上韻中韻下韻
普恩光戀情歡楊下采桑大酺樂
合羅縫蘇合香山鷓鴣七星管
醉公子朝天木笪看月宫
宫人怨歎疆場拂霓裳駐征遊
泛濤溪胡相問廣陵散帝歸京
喜還京遊春夢柘枝引畱諸錯
如意娘黃羊兒蘭陵王小秦王
花黃發大明樂望遠行思友人
唐四姐放鶻樂鎮西樂金殿樂
南歌子八拍子魚歌子七夕子
十拍子措大子風流子吳吟子
生查子胡醉子山花子水仙子
綠鈿子金錢子竹枝子天仙子
赤棗子千秋子心事子胡蝶子
沙磧子酒泉子迷神子得蓬子
剉碓子麻婆子紅娘子甘州子
歴刺子鎮西子北庭子采蓮子
破陣子劒器子獅子女冠子
仙鶴子穆護子贊普子蕃將子
回戈子帶竿子摸魚子南鄉子
大吕子南浦子撥棹子河滿子
曹大子引角子隊踏子水沽子
化生子金娥子捨麥子多利子
毗砂子上元子西溪子劒閣子
嵇琴子莫壁子胡攅子喞喞子
翫花子西國朝天大曲名踏金蓮
綠腰涼州薄媚賀聖樂
伊州甘州泛龍舟采桑
千秋樂霓裳玉樹後庭花伴侣
雨霖鈴柘枝胡僧破平翻
相駞逼呂太后突厥三臺大寶
一斗鹽羊頭神大姊舞大姊
急月記斷弓絃碧霄吟穿心蠻
羅步底回波樂千春樂龜兹樂
醉渾脫映山雞昊破四會子
安公子舞春風迎春風看江波
寒鴈子又中春翫中秋迎仙客
同心結
大面出北齊蘭陵王長恭性膽勇而貌婦人自嫌不足
以威敵乃刻木為假面臨陣著之因為此戲亦入歌曲
踏謠娘北齊有人姓蘇䶌鼻實不仕而自號為郎中嗜
飲酗酒每醉輒毆其妻妻銜悲訴於鄰里時人弄之丈
夫著婦人衣徐步入場行歌每一疊旁人齊聲和之云
踏謠和來踏謠娘苦和來以其且步且歌故謂之踏謠
以其稱冤故言苦及其夫至則作毆鬭之狀以為笑樂
今則婦人為之遂不呼郎中但云阿叔子調弄又加典
庫全失舊旨或呼為談容娘又非
烏夜啼宋彭城王義康衡陽王義季帝囚之潯陽後宥
之使未達衡王家人扣二王所囚院曰昨夜烏夜啼官
當有赦少頃使至故有此曲亦入琴操
安公子隋大業末煬帝幸揚州樂人王令言以年老不
去其子從焉其子在家彈琵琶令言驚問此曲何名其
子曰内裏新翻曲子名安公子令言流涕悲愴謂其子
曰爾不須扈從大駕必不回子問其故令言曰此曲宫
聲往而不返宫為君吾是以知之
春鶯囀高宗曉聲律晨坐聞鶯聲命樂工白明達寫之
遂有此曲
記曰夫以廉潔之美而道之者寡驕淫之醜而陷之
者衆何哉志意劣而嗜慾強也借如涉畏途不必皆
死而人知懼溺聲色則必傷夭而莫之思不其惑歟
且人之生身所稟五常耳至有悅其妻而圖其夫前
古多矣是違仁也納異寵而薄糟糠凡今衆矣是忘
義也重袵席之娱輕宗祀之敬是廢禮也貪耳目之
玩忽禍敗之端是無智也心有所愛則靦冐苟得不
顧宿諾是棄信也敦諭履仁蹈義修禮任智而信以
成之嗚呼國君保之則比德堯舜士庶由之則齊名
周孔矣當為永代表式寧止一時稱舉儻謂修小善
而無益犯小惡而無傷殉嗜慾近情忘性命大節施
之於國則國風敗行之於家則家法壞敗與壞不其
痛哉是以楚莊悔懼斥遣夏氏宋武納諫遽絶慕容
終成霸業號為良主豈比高緯以馮小憐滅身叔寶
以張貴妃亡國漢成以昭儀絶冡嗣燕熙以符氏覆
邦家乎非無元龜自有人鑑遂形簡牘敢告後賢
靑樓集(黃雪蓑)
梁園秀
姓劉氏行第四歌舞談謔為當代稱首喜親文墨作字
楷媚間吟小詩亦佳所製樂府如小梁州靑歌兒紅衫
兒抧塼兒寨兒令等世所共唱之又善隱語其夫從小
喬樂藝亦超絶云
張怡雲
能詩詞善談笑藝絶流輩名重京師趙松雪商正叔高
房山皆為寫怡雲圖以贈諸名公題詩殆遍姚牧菴閻
靜軒每於其家小酌一日過鍾樓街遇史中丞中丞下
道笑而問曰二先生所往可容侍行否姚云中丞上馬
史於是屏騶從速其歸擕酒饌因與造海子上之居姚
與閻呼曰怡雲今日有佳客此乃中丞史公子也我輩
當為爾作主人張便取酒先壽史且歌雲間貴公子玉
骨秀横秋水調歌一闋史甚喜有頃酒饌至史取銀二
定酧歌席終左右欲徹酒器皆金玉者史云休將去留
待二先生來此受用其賞音有如此者又嘗佐貴人樽
俎姚閻二公在焉姚偶言暮秋時三字閻曰怡雲續而
歌之張應聲作小婦孩兒且歌且續曰暮秋時菊殘猶
有傲霜枝西風了却黃花事貴人曰且止遂不成章張
之才亦敏矣
曹娥秀
京師名妓也賦性聰慧色藝俱絶一日鮮于伯機開宴
座客皆名士鮮于因事入内命曹行酒適遍公出自内
客曰伯機未飲曹亦曰伯機未飲客笑曰汝以伯機相
呼可為親愛之至鮮于佯怒曰小鬼頭敢如此無禮曹
曰我呼伯機便不可却只許爾呌王羲之也一座大笑
解語花
姓劉氏尤長於慢詞廉野雲招盧疎齋趙松雪飲於京
城外之萬柳堂劉左手持荷花右手舉杯歌驟雨打新
荷曲諸公喜甚趙即席賦詩云萬柳堂前數畆池平鋪
雲錦蓋漣漪主人自有滄洲趣遊女仍歌白雪詞手把
荷花來勸酒步隨芳草去尋詩誰知咫尺京城外便有
無窮萬里思
珠廉秀
姓朱氏行第四雜劇為當今獨步駕頭花旦軟末泥等
悉造其妙胡紫山宣慰嘗以沉醉東風曲贈云錦織江
邊翠竹絨穿海上明珠月淡時風淸處都隔斷落紅塵
土一片閒情任春舒挂盡朝雲暮雨馮海粟待制亦贈
以鷓鴣天云憑倚東風遠映樓流鶯窺面燕低頭蝦鬚
瘦影纖纖織龜背香紋細細浮紅霧歛彩雲收海霞
為帶月為鈎夜來捲盡西山雨不著人間半點愁蓋朱
背微僂馮故以簾鈎寓意至今後輩以朱娘娘稱之者
趙眞眞楊玉娥
善唱諸宫調楊立齋見其謳張五牛商正叔所編雙漸
小卿恕因作鷓鴣天哨遍耍孩兒煞以詠之後曲多不
錄今錄前曲云煙柳風花錦作園霜芽露葉玉裝船誰
知皓齒纖腰會只在輕衫短帽邊啼玉靨咽冰絃五
牛身去更無傳詞人老筆佳人口再喚春風在眼前
劉燕歌
善歌舞齊參議還山東劉賦太常引以餞云故人别我
出陽關無計鎖雕鞍今古别離難兀誰畫蛾眉遠山一
尊别酒一聲杜宇寂寞又春殘明月小樓閒第一夜相
思泪彈至今膾炙人口
順時秀
姓郭氏字順卿行第二人稱之曰郭二姐姿態閑雅雜
劇為閨怨最高駕頭諸旦本亦得體劉時中待制嘗以
金簧玉管鳳吟鸞鳴擬其聲韻平生與王元鼎密偶疾
思得馬板腸王即殺所騎駿馬以㗖之阿魯温參政在
中書欲屬意於郭一日戲曰我何如王元鼎郭曰參政
宰臣也元鼎文士也經綸朝政致君澤民則元鼎不及
參政嘲風弄月惜玉憐香則參政不敢望元鼎阿魯温
一笑而罷
小娥秀
姓邳氏世傳邳三姐是也善小唱能曼詞張子友平章
甚加愛賞中朝名士贈以詩文盈軸焉
杜妙隆
金陵佳麗人也盧疎齋欲見之行李匆匆不果所願因
題踏沙行於壁云雪暗山明溪深花早行人馬上詩成
了歸來聞說妙隆歌金陵郤比蓬萊渺寶鏡慵窺玉容
空好梁塵不動歌聲悄無人知我此時情春風一枕松
窗曉
喜春景
姓段氏姿色不逾中人而藝絶一時張子友平章以側
室置之
聶檀香
姿色嫵媚歌韻淸圓東平嚴侯甚愛之
南春宴
姿容偉麗長於駕頭雜劇亦京師之表表者
李心心楊柰兒袁當兒于盻盻于心心吳女燕
雪梅
此數人者皆國初京師之小唱也又有牛四姐乃元壽
之妻俱擅一時之妙壽之尤為京師唱社中之巨擘也
宋六嫂
小字同壽元遺山有賦觱栗工張觜兒詞即其父也宋
與其夫合樂妙入神品蓋宋善謳其夫能傳其父之藝
滕玉霄待制嘗賦念奴嬌以贈云柳顰花困把人間恩
愛尊前傾盡何處飛來雙比翼直是同聲相應寒玉嘶
風香雲捲雪一串驪珠引元郎去後有誰著意題品誰
料渴羽淸商繁絃急管猶自餘風韻莫是紫鸞天上曲
兩兩玉童相竝白髮梨園靑衫老傅試與畱連聽可人
何處滿庭霜月淸冷
周人愛
京師旦色姿藝竝佳其兒婦玉葉兒元文苑嘗贈以南
呂一枝花曲又有瑶池景呂總管之妻也賈島春蕭子
才之妻也皆一時之拔萃者王玉帶馮六六王榭燕王
庭燕周獸頭皆色藝兩絶又有劉信香因李侯寵之名
尤著焉
秦玉蓮秦小蓮
善唱諸宫調藝絶一時後無繼之者
司燕奴
精雜劇聲名與宋郭相頡頏後有班眞眞程巧兒李趙
奴亦擅一時之妙
天然秀
姓高氏行第二人以小二姐呼之母劉嘗侍史開府高
丰神靚雅殊有林下風致才藝尤度越流輩閨怨雜劇
為當時第一手花旦駕頭亦臻其妙始嫁行院王元俏
王死再嫁焦太素治中焦後沒復落樂部人咸以國香
深惜然尚高潔凝重尤為白仁甫李漑之所愛賞云
國玉第
教坊副使童關高之妻也長於綠林雜劇尤善談謔得
名京師
張玉梅
劉子安之母也劉之妻曰蠻婆兒皆擅美當時其女關
關謂之小婆兒七八歲已得名湘湖間
王金帶
姓張氏行第六色藝無雙鄧州王同知娶之生子矣有
譛之於伯顔太師欲取入教坊承應王因一尼為地求
問於太師之夫人乃免
魏道道
勾欄内獨舞鷓鴣四篇打散自國初以來無能繼者妝
旦色有不及焉
玉蓮兒
端麗巧慧歌舞談諧悉造其妙尤善文揪握槊之戲嘗
得侍於英廟由是名冠京師
樊事眞
京師名妓也周仲宏參議嬖之周歸江南樊飲餞于齊
化門外周曰别後善自保持毋貽他人之誚樊以酒酧
地而誓曰妾若負君當刳一目以謝君子亡何有權豪
子來其母既迫於勢又利其財樊則始毅然終不獲已
後周來京師樊相語曰别後非不欲保持卒為豪勢所
逼昔日之誓豈徒設哉乃抽金篦刺左目血流遍地周
為之駭然因歡好如初好事者編為雜劇曰樊事眞金
篦刺目行於世
賽簾秀
朱簾秀之高弟欠耍俏之妻也中年雙目皆無所覩然
其出門入戶步線行鍼不差毫髮有目莫之及焉聲遏
行雲乃古今絶唱
天錫秀
姓王氏侯總管之妻也善綠林雜劇足甚小而步武甚
壯女天生秀稍不逮焉後有工於是者賜恩深謂之邦
老趙家又有張心哥亦馳名淮浙
金獸頭
湖廣名妓也貫只歌平章納之貫沒流落湘湖間酸齋
嘗有老鶴啄之誚
周喜歌
字悅卿貌不甚揚而體態温柔趙松雪書悅卿二字鮮
于困學衞山齋都廉使公及諸名公皆贈以詞至今其
家寶藏之
王巧兒
歌舞顔色稱於京師陳雲嶠與之狎王欲嫁之其母密
遣其流輩開喻曰陳公之妻乃鐵太師女妬悍不可言
爾若歸其家必遭凌辱矣王曰巧兒一賤倡蒙陳公厚
眷得侍巾櫛雖死無憾母知其志不可奪潛挈家僻所
陳不知也旬日後王密遣人謂陳曰母氏設計置我某
所有富商約某日來君當圖之不然恐無及矣至期商
果至王辭以疾悲啼宛轉飲至夜分商欲就寢王搯其
肌膚皆損遂不及亂既五鼔陳宿搆呼喇該排闥縛商
欲赴刑部處置商大懼告陳公曰某初不知幸寢其事
願獻錢二百緡以助財禮之費陳笑曰不須也遂厚遺
其母携王歸江南陳卒王與正室鐵皆能守其家業人
多所稱述云
王奔兒
長於雜劇然身背微僂金玉府總管張公置於側室劉
文卿嘗有買得不直之誚張没流落江湖為教師以終
時小童
善調話即世所謂小說者如丸走坂如水建瓴女童亦
有舌辨嫁末泥度豐年不能盡母之伎云
于四姐
字慧卿尤長琵琶合唱為一時之冠名公士夫皆以詩
贈之後有朱春兒亦得名於淮浙
平陽奴
姓徐氏一目𦕈四體文繡精於綠林雜劇又有郭大香
陳德宣之妻也亦微眇一目韓獸頭曹皇宣之妻也亦
善雜劇皆馳名金陵者也
趙偏惜
樊孛闌奚之妻也旦末雙全江淮間多師事之樊院本
亦罕與比
連枝秀
姓孫氏京師角妓也逸人風高老點化之遂為女道士
浪遊湖海間嘗至松江引一髽髻曰閩童亦能歌舞有
招飲者酒酣則自起舞唱靑天歌女童亦舞而和之眞
仙音也欲於東門外化緣造菴陸宅之為造疏語多寓
譏謔其中有不比尋常鉤子曾經老大鉗槌百煉不回
萬夫難敵之句孫於是飄然入吳遇醫人李恕齋乃欲
下舊好遂從俗嫁之後不知所終
王玉梅
善唱慢調雜劇亦精緻身材短小而聲韻淸圓故鍾繼
先有聲似磬圓身如磬槌之誚云
李芝秀
賦性聰慧記雜劇三百餘段當時旦色號為廣記者皆
不及也金玉府張總管置於側室張沒後復為娼
朱錦繡
侯耍俏之妻也雜劇旦末雙全而歌聲墜梁塵雖姿不
逾中人高藝實超流輩侯又善院本時稱負絶藝者前
輩有趙偏惜樊孛闌奚後則侯朱也
樊香歌
金陵名姝也妙歌舞善談謔亦頗涉獵書史臺端雖廌
角峩峩悉皆愛賞士夫造其廬盡日笑談惜壽不永二
十三歲而卒葬南關外好事者春遊必擕酒奠其墓至
今率以為常
小玉梅
姓劉氏獨步江浙其女匾匾姿格嬌冶資性聰明雜劇
能迭生按之號小技後嫁末泥安太平常鬱鬱而卒有
女寶寶亦喚小技梅藝則不逮其母云
楊買奴
楊駒兒之女也美姿容善謳唱公卿士夫翕然加愛性
嗜酒後嫁樂人查查鬼張四為妻憔悴而死貫酸齋嘗
以髻挽靑螺裙拖白帶之句譏之蓋以其有白帶疾也
張玉蓮
人多呼為張四媽舊曲其音不傳者皆能尋腔依詞唱
之絲竹咸精蒱博盡解笑談亹亹文雅彬彬南北今詞
即席成賦審音知律時無比焉往來其門率富貴公子
積家豐厚喜延欵士夫復揮金如土無少靳惜愛林經
歴嘗以側室置之後再占樂籍班彦功與之甚狎班司
儒秩滿北上張作小詞折桂令贈之末句云朝夕思君
泪點成班亦自可喜又有一聯云側耳聽門前過馬和
泪看簾外飛花尤為膾炙人口有女倩嬌粉兒數人皆
藝殊絶後以從良散去余近年見之崑山年餘六十矣
兩鬢如黧容色尚潤風流談謔不減少年時也
趙眞眞
馮蠻子之妻也善雜劇有遶梁之聲其女西夏秀嫁江
閏甫亦得名淮浙間江親文墨通史鑑教坊流輩咸不
逮焉
李嬌兒
王德名妻也姿容姝麗意度閑雅時人號為小天然花
旦雜劇特妙江浙駙馬丞相常眷之李生辰相君致賀
禮遇公燕則遺以馬腰截至今歌館以為盛事
張奔兒
李牛子之妻也姿容丰格妙於一時善花旦雜劇時人
目奔兒為温柔旦李嬌兒為風流旦
龍樓景丹墀秀
皆金門高之女也俱有姿色專工南戲龍則梁塵暗簌
丹則驪珠宛轉後有芙蓉秀者婺州人戲曲小令不在
二美之下且能雜劇尤為出類拔萃云
賽天香
李魚頭之妻也善歌舞美風度性嗜潔玉骨冰肌纖塵
不染無錫倪元縝有潔病亦甚愛之則其人可知矣
翠荷秀
姓李氏雜劇為當時所推自維揚來雲間石萬戶置之
别館石沒李誓不他適終日却掃焚香誦經石之子雲
壑萬戶孫伯玉萬戶歲時往拜之余見其年已七旬鬢
髮如雪兩手指甲皆長尺餘焉
趙梅哥
張有才之妻也美姿色善歌舞名雖高而壽不永張繼
娶和當當雖貌不揚而藝甚絶在京師曾接司燕奴排
場由是江湖馳名老而歌調高如貫珠其女鸞章能傳
母之技云
陳婆惜
善彈唱聲遏行雲然貌微陋而談笑風生應對如響省
憲大官皆愛重之在絃索中能彈唱韃靼曲者南北十
人而已女觀音奴亦得其彷彿不能造其妙也
汪憐憐
湖州角妓美姿容善雜劇湼古伯經歴甚屬意焉汪曰
若不棄寒微當以側室處我湼遂備禮納之克盡婦道
人無間言數年湼沒汪髠髮為尼公卿士夫多訪之汪
汩其形以絶衆之狂念而終身焉
米里哈
回回旦色歌喉淸宛妙入神品貌雖不揚而專工花旦
雜劇余曾識之名不虚得也
顧山山
行第四人以顧四姐呼之本良家子因父而俱失身資
性明慧技藝絶倫始嫁樂人李小大李沒華亭縣長哈
喇布哈置於側室凡十二年後復居樂籍至今老於松
江而花旦雜劇猶少年時體態後輩且蒙其指教人多
稱賞之
李芝儀
維揚名妓也工小唱尤善慢詞王繼學中丞甚愛之贈
以詩序余記其一聯云善和坊裏驊驑搆出繡鞍來錢
塘江邊燕子銜將春色去又有塞鴻秋四闋至今歌館
尤傳之喬夢符亦贈以詩詞甚富女童童善雜劇間來
松江後歸維揚次女多嬌尤聰慧今畱京口
李眞童
張奔兒之女也十餘歲即名動江浙色藝無比舉止温
雅語不傷氣綽有閨閤風致達天山檢校浙省一見遂
屬意焉周旋三歲(一作載)達秩滿赴都且約以明年相會
李遂為女道士杜門謝客日以焚誦為事至期達授諸
暨州同知而來備禮取之後達沒復為道士節行愈勵
云
眞鳳歌
山東名妓也善小唱彭庭堅為沂州同知確守不亂眞
恃以機辨圓轉欲求好於彭一日大雪彭會客深夜方
散眞托以天寒不回直造彭室竟不辭後意甚密
大都秀
姓張氏其友張七樂名黃子醋善雜劇其外脚供過亦
妙
喜温柔
曾九之妻也姿色端麗而舉止温柔淮浙馳名老而不
衰江西亦有喜温柔姓孫氏其藝則不逮焉
金鶯兒
山東名姝也美姿色善談笑搊箏合唱鮮有其比賈伯
堅任山東僉憲一見屬意焉與之甚昵後除西臺御史
不能忘情作醉高歌紅繡鞋曲以寄之曰樂心兒比目
連枝肯意兒新婚燕爾畫船開抛閃的人獨自遥望關
西店兒黃河水流不盡心事中條山隔不斷相思常記
得夜深沉人靜悄自來時來時節三兩句話去時節一
篇詩記在人心窩兒裏直到死由是臺端知之被劾而
去至今山東以為美談
一分兒
姓王氏京師角妓也歌舞絶倫聰慧無比一日丁指揮
會才人劉士昌程繼善等於江鄉園小飲王氏佐樽時
有小姬歌菊花會南呂曲云紅葉落火龍褪甲靑松枯
怪蟒張牙丁曰此沈醉東風首句也王氏可足成之王
應聲曰紅葉落火龍褪甲靑松枯怪蟒張牙可詠題堪
描畫喜觥籌席上交雜荅刺蘇頻斟入禮厮麻不醉呵
休扶上馬一座歎賞由是聲價愈重焉
般般醜
姓馬字素卿善詞翰達音律馳名江湘間時有劉廷信
者南臺御史劉廷翰之族弟俗呼曰黑劉五落魄不羈
工於笑談天性聰慧至於詞章信口成句而街市俚近
之談變用新竒能道人所不能道者與馬氏各相聞而
未識一日相遇於道偕行者曰二人請相見曰此劉五
舍也此即馬般般醜也見畢劉熟視之曰名不虛得馬
氏含笑而去自是往來甚密所賦樂章極多至今為人
傳誦
劉婆惜
樂人李四之妻也江右與楊春秀同時頗通文墨滑稽
歌舞迥出其流時貴多重之先與撫州常推官之子三
舍者交好苦其夫間阻一日偕宵遁事覺決杖劉負愧
將之廣海居焉道經贛州時有全普菴撥里字子仁由
禮部尚書値天下多故選用除贛州監郡平昔守官淸
廉文章政事敭歴臺省但未免躭於花酒每日公餘即
與士夫酣歌賦詩帽上常喜簪花否則或果或葉亦簪
一枝一日劉之廣海過贛謁全公全曰刑餘之婦無足
與也劉謂閽者曰妾欲之廣海誓不復還久聞尚書淸
譽獲一見而逝死無憾也全哀其志而與進焉時賓朋
滿座全帽上簪靑梅一枝行酒全口占淸江引曲云靑
靑子兒枝上結令賓朋續之衆未有對者劉歛衽進前
曰能容妾一辭乎全曰可劉應聲曰靑靑子兒枝上結
引惹人攀折其中全子仁就裏滋味别只為你酸畱意
兒難棄舍全大稱賞由是顧寵無間納為側室後兵興
全死節劉克守婦道善終於家
小春宴
姓張氏自武昌來浙西天性聰慧記性最高勾闌中作
場常寫其名目貼於四周遭梁上任看官選揀需索近
世廣記者少有其比
孫秀秀
都下小旦色也名公巨卿多愛重之京師諺曰人間孫
秀秀天上鬼婆婆
事事宜
姓劉氏姿色歌舞悉妙其夫玳瑁臉其叔象牛頭皆副
淨色浙西馳名
簾前秀
末泥任國恩之妻也雜劇甚妙武昌湖南等處多敬愛
之
燕山景
田眼睛光妻也夫婦樂藝皆妙
燕山秀
姓李氏其夫馬二名黑駒頭朱簾秀之高第旦末雙全
雜劇無比
荆堅堅
善唱工於花旦雜劇人呼為小順時秀
孔千金
善撥阮能曼詞獨步於時其兒婦王心竒善花旦雜劇
尤妙
李定奴
歌喉宛轉善雜劇勾闌中曾唱八聲甘州喝采八聲其
夫帽兒王雜劇亦妙凡妓以墨點破其面者為花旦
羅春伯聞見錄載陳子翁題蔡奴像曰觀全盛時風
塵中人物尚如此嗚呼盛哉余於靑樓集不能無感
云爾至正丙午夏五月郡人夏邦彦書於風月樓中
麗情集(張君房)
浣沙桂子
霍小玉侍兒之名
遺策郎
鄭生過李妓宅見娃徘徊不能去詐遺策駐馬後訪自
呼曰前遺策郎也
卷中人
唐裴敬中為察官奉使蒲中與崔徽相從敬中回徽以
不得從為恨久之成疾自寫其眞以寄裴曰崔徽一旦
不如卷中人矣
寄淚
灼灼錦城官中奴御史裴質與之善裴召還灼灼每遣
人以軟紅絹聚紅淚為寄
環者還也
崔郎寄張生信有玉指環云環者還也
燕子樓集
盼盼徐之名娼張建封納之于燕子樓張卒盼盼思之
問者輒合以詩僅三百篇名燕子樓集
秋雲羅帕
賈知微曾城夫人杜蘭香既别贈賈秋雲羅帕褁丹五
十粒云此羅是玉女繅玉蠶繭以織成
沈翹翹
文宗時宮人有白玉方響以犀為椎以紫檀為架後出
宫歸秦氏秦出翹製曲以寄之名曰憶秦郎
非煙
咸通中武公妓也善擊甌其隣趙象窺見因門媪以玉
葉牋題詩寄之非煙以連蟬錦香囊并碧花牋贈象以
通其意
薛瓊瓊
開元中第一箏手中官楊羔潛還崔懷寶飲羔薰香酒
曰此以春草所造羔令崔作詞方得見瓊瓊崔曰平生
無所願願作樂中箏近得佳人纖手子砑羅裙上放嬌
聲
柳枝娘
洛中里孃也聞誦義山燕臺詩乃折柳結帶贈義山乞
詩
香兒
元載乘薛瓊英幼以香雜飲食啖之長而肌香
說郛卷七十八下
