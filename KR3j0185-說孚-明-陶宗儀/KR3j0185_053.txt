說郛卷五十三上元陶宗儀撰
南渡宫禁典儀(周密)
慶壽册寳
壽皇聖孝冠絶古今承顔兩宮以天下養一時盛事莫
大于慶壽之典今摭錄大略于此淳熙三年光堯聖壽
七十預于舊歲冬至加上兩宮尊號立春日行慶壽禮
至十三年太上八十正月元日再舉慶典其日文武百
僚集大慶殿各服朝服用法駕五百三十四人大樂四
十八架正樂一百八十八人及列儀仗鼓吹于殿門外
上服通天冠絳紗袍執大圭恭行册寶之禮鼓吹振作
禮儀使已下皆導從上乘輦從至德壽宮俟太上升御
座宮架樂作皇帝北向再拜奏起居致詞曰臣某稽首
言伏惟聖號太上皇帝陛下壽同天永德與日新典册
揚徽華夷賴慶左相宣荅曰聖號太上皇帝聖旨皇帝
迎陽展采縷牒榮親何幸吾身屢觀盛事次皇太子已
下稱賀致詞宣荅訖並再拜舞蹈禮畢次詣太上皇后
殿行禮如前候解嚴訖皇帝入宮進奉禮物行家人禮
御宴極歡自皇帝以至羣臣禁衛吏卒往來皆簪花後
三日百官拜表稱賀于文德殿四方萬姓不遠千里快
覩盛事都民垂白之老喜極有至泣下者楊誠齋詩云
長樂宮前望翠華玉皇來賀太皇家青天白日仍飛雪
錯認東風轉柳花春色何須羯鼓催君王元日領春回
牡丹芍藥薔薇朵都向千官帽上開任斯菴詩云金爵
觚稜曉日開三朝喜氣一時回聖人先御紅鸞扇天子
龍輿萬騎來霜曉君王出問安寶香隨輦護朝寒五雲
深處三宮宴九奏聲中二聖歡
四孟駕出
先期禁衛所閣門牒臨安府約束居民不許登高及衩
袒觀看男子並令衫帶婦人裙背仍先一日封閉樓門
取責知委不許容着來歷不明之人殿步三司各撥統
制將官軍兵六千二百人擺齪諸巷(大禮則倍此數)至日五鼓
地分頭項沿門驅逐雜人外儀衛節次如后
地分約攔諸廂約攔
緝捕使臣都轄官約攔
軍器庫從物内藏庫從物
御酒庫從物御厨從物
祗候庫從物騏驥院御馬(兩行)
御藥院藥架引從舍人(兩行)
諸司庫務官(兩行)搜視行宮司
行宮殿門控攏親從(二百十五人)
前驅親從(兩行各二十一人)贊喝舍人(兩行各八人)
天武(兩行各八人居内)都下親從(兩行各八人居内)
駕頭(閤門祗候乘騎捧駕)引主駕首(兩行各五人)
閤門提點(兩行)御史臺知班(兩行)
尚書省錄事密院副承旨
珠子御座院馬御馬(喝御座)
閤門薄書(兩行)宣贊舍人(兩行)
茶酒班環衛官
帶御器械攔前等
輦官人員逍遥輦(輦官十六人)
御輦院官閤門承受(兩行)
御燎子頭籠翰林司官
御絲鞋所御服所
御座馬(兩行十匹)馬院總管
御軍器庫睿思殿庫
閤子庫閤門覺察官(兩行)
長入祗候(兩行各二十六人)茶酒班殿侍(各三十一人)
快行親從(各三十二人)繫鞭(兩行各七人)
殿前指揮使(兩行各三十一人居外)茶酒班殿侍(兩行各六人執從物居内)
編排禁衛行子(三十一人于内往來編排)
等子人員十將(兩行各四人居外)御龍直(共八十二人執從物居内)
知閣門事(乘馬行圍于内)步帥(乘馬行圍子内)
親從方圍子(兩行各一百四十人)
圍子兩邊各四重
第一重(内殿直已下兩邊各一百人)第二重(崇政殿圍子兩邊各一百人)
第三重(御龍直兩邊各一百人)第四重(崇政殿圍子兩邊各一百人)
水手并戲捕等子(兩邊各五人)攔前崇政殿親從(十七人)
殿師(乘騎行圍子内中道)主管禁衛所(内官)
等子(兩邊各二十五人居外)
中道(第二日并恭謝教坊樂人迎駕念致語口號等并教坊樂部于此排立)
快行親從(兩邊各三十人)麈斧拂子
水晶骨朵香毬二
打燭快行(兩行駕回不用)編排官(二人)
執燈籠親從(兩行各七十四人列至衆安橋去燭駕回先行)
行門(兩行各十二人)當食官
聽宣官輦官人員
平輦(輦官三十六人)黃羅御繖二
黃羅御扇二挾輦御藥
帶插外御帶帶插閣下官
閣門覺察舍人攔後圍子
挾輦指揮使(各二十一人)輦後樂(東西兩班各三十六人第一日不作)
天武(兩行各八人居外)都下親從(兩行各八人)
扇筤挾輦内殿直(各二十二人)
宰臣使相
執政宰執後約攔親從(各二十二人)
閤門覺察宣贊舍人侍從後約攔親從(各二十二人)
從駕臣僚分東西班(東班係尚書侍郎兩制等官西班係正任宗室遥郡)
車駕所經諸百官司皆結綵門迎駕起居俟駕頭將至
知班行門喝班到排立次唱躬身拜再拜(駕回不拜値雨免拜)
班首奏聖躬萬福唱喏直身立(齪巷軍兵則呼萬歲)
大禮(南郊明堂)
三歲一郊預于元日降詔以冬至有事于南郊或用次
年元日行事(明堂止于半年前降詔用是歲季秋上辛日)先于五六月内(擇日)
(命帥)漕及修内司修飾郊壇及絞縳青城齋殿等屋凢數
百間悉覆以葦席護以青布并差官兵修築泥路自太
廟至泰禋門又自嘉會門至麗正門計九里三百二十
步(明堂止自太廟至麗正門)皆以潮沙填築其平如席以便五輅之
往來每隊各有歌頭以綵旗為號唱和杵歌等曲以相
兩街居民各以綵叚錢酒為犒又命象院教象前導朱
旗以二金三鼔為節各有幞頭紫衣蠻奴乘之手執短
钁旋轉跪起悉如人意市井因競市繪塑小象以饋遺
四方又以車五乘壓之以鐵多至萬斤與輅輕重適等
以觀疾徐傾側之勢至前一月進呈謂之閃試及駕出
前一日縳大綵屋于太廟前置輅其中許都人觀瞻先
自前一月以來次第按試習儀殆無虚日郊前十日執
事陪祀等官並受誓戒于尚書省(宗室赴太廟受誓戒)前三日百
官奏請皇帝致齋于大慶殿是日上服通天冠絳紗袍
綪結佩陞高座侍中奏請降座就齋室次日車駕詣景
靈宮服衮冕行禮(儀從並同四孟)禮畢駕回就赴太廟齋殿宿
殿是夕四鼓上服衮冕詣祖宗諸室行朝饗之禮是夜
鹵簿儀仗軍兵于御路兩傍分列間以籸盆蕡燭自太
廟直至郊壇泰禋門輝映如晝宰執親王貴家巨室列
幕櫛比皆不遠千里不憚重費預定于數月之前而至
期猶有為有力所奪者珠翠錦繡絢爛于二十里間雖
寸地不容閒也歌舞遊遨工藝百物輻輳争售通宵駢
闐至五更則䂍矟先驅所至皆滅燈火蓋清道祓除之
義黎明上御玉輅從以四輅(金象革木)導以訓象千官百司
法駕儀仗錦繡雜遝蓋十倍孟饗之數聲容文物不可
盡述次第出嘉會門至青城宿齋(明堂則徑入麗正門齋殿宿齋)四壁
皆三衙諸軍周廬坐甲軍幕旌旗布列前後傳呼唱號
列燭互廵往來如織行宮至暮則嚴更警惕(太廟齋宿亦然)鼔
角轟振又有衛士十餘隊每隊十餘人互喝云是與不
是衆應曰是又喝曰是甚人衆應曰殿前都指揮使某
人謂之喝探至三鼓執事陪祀官並入就黃壇排立萬
燈輝耀粲若列星凢齪燈皆自為誌號如捧爼官則畫
一人為捧爼之狀等類蓋燈多不容不以此辯認亦有
好竒可笑者用丑時一刻行事至期上服通天冠絳紗
袍乘輦至大次禮部侍郎奏中嚴外辦禮儀使奏請皇
帝行事上服衮冕步至小次升自午階天步所臨皆藉
以黃羅謂之黃道中貴一人以大金合貯片腦迎前撒
之禮儀使前導殿中監進大圭至版位禮直官奏有司
謹具請行事(宮架樂作自此上進止皆樂作)時壝壇内外凢數萬衆皆
肅然無譁天風時送佩環韶濩之音眞如九天吹下也
太社令升煙燔牲首上先詣昊天位次皇地祗次祖宗
位奠玉祭酒讀册文武二舞次亞終獻行禮畢上詣飲
福位爵飲福酒(登歌樂作)禮直官喝賜胙次送神次望燎訖
禮儀使奏禮畢上還大次更衣乘輦還齋宮百僚追班
賀禮成于端誠殿黎明上乘大安輦從以五輅進發教
坊排立奏念致語口號訖樂作諸軍隊伍亦次第鼓吹
振作千乘萬騎如雲奔潮涌四方萬姓如鱗次蟻聚迤
邐入麗正門教坊排立再奏致語口號舞畢降輦小憩
以俟辦嚴登門肆赦弁陽老人有詩云黃道宮羅瑞腦
香衮龍升降佩鏘鏘大安輦奏乾安曲萬點明星簇紫
皇又曰萬騎雲從簇錦圍内官排立馬如飛九重閶闔
開清曉太母登樓望駕歸李鶴田詩云嚴更頻報夜何
其萬甲聲傳遠近隨梔子燈前紅烱烱大安輦上赴壇
時
郊壇天盤至地高三丈二尺四寸通七十二級分四
成上廣七丈共十二階分三十六龕午階闊一丈
主上升降由此階其餘各闊五尺
圓壇之上止設昊天上帝皇地祗二神位及太祖太
宗配天十六龕共祀五帝太一感生北極北斗及
分祀衆星三百六十位
儀仗用六千八百八十九人自太廟排列至青城玉
輅下祗應人共三百二十一人
呵喝人員二人教馬官二人
挾捧輪將軍四人推輪車子官健八人
駕士斑直二百三十二人
千牛衛將軍二員抱太常龍旗官六員
職掌五人專知官一名
手分一名庫子八人
裝掛匠二人諸作工匠十五人
蓋覆儀鸞司十一人監官三員
金象革木輅每輅下一百五十六人
玉輅青飾金輅黃飾
象輅紅飾革輅淺色飾
木輅黑飾(輅下有人冠服並依輅色)
玉輅前儀仗騎導
騎導宫左壁文臣
右壁武臣
六軍儀仗官兵二千二百三十二人
左右諸將軍十三員(中道五員左右八員)
金吾街仗司
執䂍矟八十人攝將軍八員
仗下監門二十六員鼓吹五百八十三人
導駕樂人三百三十人
車駕幸學
先期三日儀鸞司及内侍省官至國子監相視八廂亦
至學中搜檢次日諸齋生員盡行般出學外安泊各齋
門並用黃封學官預擬御課(咸淳丁卯出辟雍楊緝熙賦)用黃羅裝
背大册面僉云太學某齋生臣姓某供以大黃羅袱護
之置于各齋之前以備駕至點索崇化堂後即聖駕歇
泊之所皆設御屏黃羅幃設供御物等凢勑入宮門號
止于國子監外門勑入殿門號止于國子監内門勑入
禁衞號止于崇化堂天井謂之隔門除司業祭酒外其
餘學官前廊長諭並帶黃號于隔門外席地坐賜酒食
三品以俟迎駕駕至純禮坊隨駕樂部參軍色念致語
雜劇色念口號起引子導駕至大成殿櫺星門禮部太
常寺官國子監三學官及三學前廊長諭率諸生迎駕
起居上乘輦入門至大成殿門降輦有旨免鳴鞭以昭
至敬閤門太常禮直官前導入御幄太常卿跪奏稱太
常卿臣某言請皇帝酌獻之禮上出御幄升殿詣文宣
王位前三上香跪受爵三祭酒奠酌兩拜在位皆兩拜
降階歸幄太常卿奏禮畢陪位官並退上乘輦鳴鞭入
崇化堂降輦入幄更衣(上所至皆設御幄)禮官國子監官三學
官三學生並于堂下分東西立次引執經官講書官于
堂下東壁面西立宰臣執政已下北向立閤門奏班齊
上服帽紅上蓋玉束帶絲鞋出崇化堂坐宰臣已下宣
名奏聖宮萬福御藥傳旨宣升堂各兩拜贊賜坐分東
西階升堂席後立次引執經官講書官奏萬福(官該宣名者即)
(宣名)兩拜次引國子監三學官并三學生奏萬福兩拜分
引升兩廊席後立内官進書案聽宣以經授執經官進
于案上講筵内承受對展經册入内官進牙界方舍人
贊賜坐宰相以下及兩廊學官生員應喏訖各就坐聽
講講書官進讀經義執經官執牙篦執讀入内官收撤
經書再以講義授講官講書官指講訖入内官撤書堂
上兩廊官並起分行宰臣以下降階講書官當御前躬
身致詞北向立兩拜御藥降階宣荅云有制謁欵將聖
肅尊視學之儀講繹中庸爰命敷經之彦茂明彛訓允
當朕心再兩拜御藥傳旨宣坐賜茶訖舍人贊躬身不
拜各就坐分引升堂席後立兩拜各就坐翰林司供御
茶訖宰臣已下并兩廊官贊喫茶宰臣已下降階北向
立御藥傳旨不拜引兩廊官北向各再拜訖出皇帝起
易服幞頭上蓋玉帶絲鞋乘輦鳴鞭出學百官諸生迎
駕如前隨駕樂部參軍色迎駕念致語雜劇色念口號
曲子起壽同天引子導駕還宮在學前廊並該恩出官
諸生各有免解恩例餘並推恩有差
登門賜赦
其日駕自文德殿詣麗正門御樓教坊作樂迎導參軍
色念致語雜劇色念口號至御幄降輦門下閣門進中
嚴外辦牌訖御樂喝捲簾上出幄臨軒門下鳴鞭宮架
奏曲簾捲扇開樂止撞右五鐘黃繖纔出門下宰臣已
下兩拜分班立門上中書令稱有敕立金雞門下侍郎
應喏宣奉敇立金雞雞竿一起門上仙鶴童子捧赦書
降下閤門接置案上太常寺擊鼓鼓止捧案至樓前中
心知閣稱宣付三省參政跪受捧制書出班跪奏請付
外施行門上中書令承旨宣曰制可門下參政稱宣付
三省遂以制書授宰臣跪受訖閣門提點開拆授宣赦
舍人捧詣宣制位起居舍人一員摘句讀舍人稱有制
宰臣已下再拜俟讀至咸赦除之獄級奏脱枷訖罪囚
應喏三呼萬歲歌呼而出候宣赦訖門上舍人贊樞密
及中書令曲賀兩拜門下宣制舍人捧制書授宰臣宰
臣授刑部尚書尚書授刑房錄事訖歸班兩拜致詞三
舞蹈三扣頭知閣稱有制宰臣已下再拜知閣宣荅(云云)
(若時大慶與卿等同之)又拜舞如前門上中書令奏禮畢扇合宮
架樂作簾降樂止撞左五鐘門下禮部郎中奏解嚴上
還幄次門下鳴鞭舍人喝奉敕放仗宰臣已下再拜退
次宣勞將士訖乘輦歸内至南宮門教坊司迎駕念致
語口號如前至文德殿降輦舞畢退弁陽翁詩云換輦
登門捲御簾侍中承制舍人宣鳳書乍脱金雞口一𣲖
歡聲下九天
金雞竿長五丈五尺四面各百戲一人緣索而上謂
之搶金鷄先到者得利物呼萬歲(纈羅襖子一領絹十疋銀碗一隻重)
(三兩)諸州進奏院各有逓舖腰鈴黃旗者數人俟宣赦
訖即先發太平州萬州壽春府取太平萬壽之語以
次俱發鈴聲滿道都人競觀
樓下排立次第
青龍白虎旗各一信旗二
方圓䍐罼二方扇二
&KR1242;四劍二
將軍二僧衆居左
道衆居右玉輅居中
大常宮架樂宣赦臺
招拜紅旗繫鼓
三院罪囚獄級居左御馬六匹居右
宣制位居中横門
快行承旨
三省官已下
恭謝
大禮後擇日行恭謝禮第一日駕出如四孟儀詣景靈
宮天興殿聖祖前行恭謝禮次詣中殿祖宗神御前行
禮還齋殿進膳訖引宰臣已下賜茶茶畢奏事訖還内
第二日上乘輦自後殿門出教坊都管已下于祥曦殿
南迎駕起居參軍色念致語雜劇色念口號樂作駕後
樂東西班則于和寧門外排立後從作樂將至太一宮
道士率衆執威儀于萬壽觀前入圍子内迎駕起居作
法事前導入太一宮門降輦候班齊詣靈休殿參神次
詣五福十神太一次詣申佑殿(本命)北辰殿通眞殿(佑聖)順
福殿(太后本命)延壽殿(南極)火德殿禮畢宣宰臣已下合赴坐
官並簪花對御賜宴上服幞頭紅上蓋玉束帶不簪花
教坊樂作前三盞用盤盞後二盞屈巵御筵畢百官侍
衛吏卒等並賜簪花從駕縷翠滴金各競華麗望之如
錦繡衙前樂都管已下三百人自新椿橋西中道排立
迎駕念致語口號如前樂動滿路花至殿門起壽同天
曲破舞畢退姜白石有詩云六軍文武浩如雲花簇頭
冠樣樣新惟有至尊渾不戴盡將春色賜羣臣萬數簪
花滿御街聖人先自景靈回不知後面花多少但見紅
雲冉冉來(是日皇后及内中車馬先還宮中呼后為聖人)
聖節
其日俟宰執奏事訖退班上坐垂拱殿先引樞密院并
管軍官上壽(東京分為二日今只併為一日)禮畢再坐紫宸殿上公已
下分立候奏班齊上公詣御茶牀前躬進御酒跪致詞
云文武百僚臣某等稽首言天基令節(聖節名逐朝換)臣等不
勝大慶謹上千萬歲壽下殿再拜樞密宣荅云得公等
壽酒與公等内外同慶又再拜教坊樂作接盞訖跪起
舞蹈如儀閣門官喝不該赴坐官先退樞密喝羣臣升
殿閣門分引上公已下合赴坐官升殿第一盞宣視盞
送御酒歌板色唱祝堯齡賜百官酒觱篥起舞三臺(後並)
(准此)供進内鹹豉第二盞送御酒歌板起中腔供進雜爆
第三盞歌板唱踏歌供進肉鮓候内官起茶牀樞密跪
奏禮畢羣臣降階舞蹈拜退此上壽大略也若錫宴節
次大率如夢華所載兹不贅書今偶得理宗朝禁中壽
筵樂次因列于此庶可想承平之盛觀也
公主下降
南渡以來公主無及嫁者獨理宗朝周漢國公主出䧏
慈明太后姪孫楊鎮禮文頗盛今摭梗槩于此
先是擇日遣天使宣召駙馬至東華門引見便殿賜玉
帶靴笏鞍馬及紅羅百疋銀器百兩衣著百疋聘財銀
一萬兩對御賜筵五盞用教坊樂俟畢謝恩訖乘塗金
御仙花鞍轡狨座馬執絲鞭張三簷傘教坊樂部五十
人前引還第謂之宣繫進財物件並照國朝會要太
常寺關報有司辦造
先一月宣宰執常服繫鞵詣後殿西廊觀看公主房奩
眞珠九翬四鳳冠䄖翟衣一副
眞珠玉佩一副金革帶一條
玉龍冠綬玉環
北珠冠花篦環七寶冠花篦環
眞珠大衣背子眞珠翠領四時衣服
壘珠嵌寶金器塗金器
貼金器出從貼金銀裝檐等
錦繡銷金帳幔陳設茵褥地衣步障等物
其日駙馬常服玉帶乘馬至和寧門易冕服至東華門
用鴈幣玉馬等行親迎禮用熙寧故事公主服九翬四
鳳冠䄖翟纁䄂升&KR0008;其前
天文官本位從物從人
燭籠二十本位使臣
插釵童子八人方扇四
圓扇四引障花十
提燈二十行障坐障
皇后親送乘九龍&KR0008;子皇太子乘馬圍子左右兩重其
後太子判宗正寺榮王榮王夫人及諸命婦至第賜御
筵九盞筵畢皇后太子先還公主歸位行同牢禮(用開寶禮)
然後親行盥饋舅姑之禮(開寳通禮)謁見舅姑用名紙一副
衣一襲手帕一合粧盝澡豆袋銀器三百兩衣著五百
疋餘親各有差三朝公主駙馬並入内謝恩宣賜禮物
賜宴禁中外庭奉表稱賀賜宰執親王侍從内職管軍
副都指使已上金銀錢盛包子有差(依熙寧式)駙馬家親屬
各等第推恩
册皇后儀
先一日宣押翰林學士鎻院草册后制詞賜學士潤筆
金二百兩次日百官聽宣布皇后三辭不允差官奏告
天地宗廟社稷諸陵太史局擇日先期命有司陳設至
日早文武百僚集于大慶殿門外節次贊引執事官入
立班定皇帝自内服幞頭紅袍玉帶靴入幄更服通天
冠絳紗袍禮部侍郎奏中嚴外辦禮儀使俛伏跪稱禮
儀使臣某言請皇帝發册(餘與德壽宮上册寶禮儀並同)侍中詣御坐
前躬承旨訖降東階立稱有制皆再拜太傅太保躬身
侍中宣制曰册妃某氏立為皇后命公等持節展禮太
傅太保再拜參政帥掌節者脱節衣詣太傅位掌節者
以節授參政參政奉節西向以節授太傅太傅受訖以
節授掌節者次中書令以册授太傅太傅受訖置于案
次侍中轉寶授太保並于前儀復位並再拜持節者前
導册寶進行太傅押册太保押寶(止安樂作)由中道出文德
殿東偏門(樂止)掌節者加節衣至穆清殿外幄次初册寶
出門禮儀使至御坐前跪奏禮儀使臣某言禮畢内侍
承旨索扇扇合簾降鳴鞭協律郎舉麾鼓祝(乾安樂作)皇帝
降坐入東房(戞敔樂作)侍中版奏解嚴是日至穆清殿設樂
架黃麾仗皇帝常服乘金龍肩輿至穆清殿後兩閤内
命婦等應陪者列奉從至閤内侍中版奏中嚴外辦應
行事執事官各就門外位立定持節者立于左内命婦
各就位皇后首飾禕衣内侍引司言引尚宮尚宮引皇
后出閤協律郎舉麾(坤安樂作)由西房至殿上南向立定(樂止)
禮直官引太傅太保就内給事詣皇后前跪奏如前次
太傅以册授内侍内侍授册舉册官奠册舉册舉案俱
詣内謁者監位以册授内謁者監受册奠訖次太保轉
寶授内謁者監如前儀掌節者脱節衣節授掌節内侍
前導册寶進行入殿門内謁者監都大主管後從以次
入殿(宜安樂作)至位(樂止)尚宮引皇后自東階至殿下中褥位
北向(承安樂作)至位(樂止)舉册寶官并案進于皇后之右少前
西向跪奠訖内侍稱有制后再拜讀册官跪宣册文后
又再拜次内謁者監奉册授皇后皇后受訖以授司言
次奉寶授皇后皇后受訖(樂止)皇后再拜退内侍以謝皇
太后牋授皇后皇后置于案再拜内侍奉表以出授進
次謝皇帝表如前内侍奏禮畢次尚宮引后升堂(和安樂作)
司寶奉寶至于坐前(樂止)司賓引内命婦次就位班首初
行(惠安樂作)至位(樂止)命婦皆再拜司贊引班首升階(惠安樂作樂止)
進當皇后北向致詞稱贊階自西降(惠安樂作)至位(樂止)内外
命婦皆再拜司言稱令旨命婦皆再拜宣令旨訖又皆
再拜司賓以次引命婦還宮(惠安樂作)出門(樂止)次内侍引外
命婦出(咸安樂作)至階上(樂止)北向致詞(咸安樂作)降階(樂止)外命婦
皆再拜又宣荅如前内侍奏禮畢皇后降坐(徽安樂作)皇后
歸閤(泰安樂作)至閤(樂止)受賀畢皇后更常服升坐命外命婦
如宮中儀會畢再拜以次出
皇后歸謁家廟
太史局預擇日降旨命禮寺參酌禮典所屬排辦至日
皇后出宮至祥曦殿上升龍檐出和寧門至皇后家廟
本府幹辦使臣等並穿秉兵士並衫帽于大門外香案
前排立俟儀衛至各兩拜本府親屬于門内婦人于廳
下側立候龍檐升廳至堂門降檐入幄次少歇次本府
親屬並立幄前與居退詣家廟以俟陪立次本閣官奏
請皇后服團冠背兒乘小車入詣家廟(内侍傳呼樂官樂作)西階
降車(樂止)皇后升堂西向位(樂作)兩拜陪位官各兩拜讀祝
文兩拜陪位各兩拜如上儀(樂作樂止如上)皇后還位再拜陪
位官各兩拜皇后降東側階升車(樂止)又詣後堂炷香如
前儀次赴賜筵皇后坐于堂中南向堂前施簾親屬並
常服詣廳下南向謝恩俟皇后升堂詣簾前兩拜婦人
于簾内兩拜親屬並繫鞋立定以俟就坐供進酒食如
家人禮至第五盞各于席前立俟皇后降坐少歇再坐
並如前儀又至第九盞酒畢並靴笏各兩拜賜筵賜物
次于廳前排立謝恩各兩拜俟皇后出幄乘龍檐親屬
北向兩拜退皇后還内詣御前謝恩筵内御前及送諸
閤分夫人御侍詔部職事内人及諸位次内人本殿内
人並細色疋帛盤盞細菓海鮮時新喫食及支給内侍
省大官已下及本殿官吏銀絹有差次日内降指揮皇
后封贈三代親屬並行推恩
早泛索
皇后下飯七件小楪兒五件
菜蔬五件菜果十合
親屬各早食十味
賜筵
皇后繡高飣十時果十楪
脯腊十楪細京果十楪
細蜜煎十楪看果十楪
親屬京果四十壘脯腊三百楪
時果乾果共五百楪
初坐
皇后下酒喫食九盞上細看食十件
果子意思十件
歇坐下酒喫食十盞果子十件
時果十件
宣賜折食錢
大官四員閤長已下十三員皇后閤内人
押班等二十五人本殿隨從官儀鸞司官
御酒庫官御輦院官御厨官翰林司官
祗候庫官講殿幕士樂官
賜筵樂次
宗廟酌獻三盞諸部合長生樂引子
賜筵初坐蕙蘭芳引子
第一盞觱栗起玉漏遲慢笛起側犯
笛起眞珠髻觱栗起鶯穿柳合喜慶曲破對
舞
第二盞觱栗起聖壽永歌曲子琵琶起傾杯樂
第三盞琵琶起憶吹簫觱栗起獻仙音
第四盞琵琶獨彈壽千春笛起芳草渡
念致語口號勾雜劇時和等堯舜禹湯斷送萬
歲聲合意思副末念(雨露恩濃金穴貴風光遠送馬侯家)
第五盞觱栗起賣花聲笛起魚水同歡
歇坐
第一盞觱篥起合小唱簾外花
第二盞琵琶獨彈無疆壽
第三盞筝琶方響合雙雙燕神曲
第四盞唱賺
第五盞鼔板觱篥合小唱舞楊花
再坐
第六盞笙起壽南山方響起安平樂
第七盞筝彈會羣仙笙起吳音子勾雜劇吳
國寳等做年年好斷送四時歡合意思副末念
(香生花富貴綠嫩草精神)
第八盞笛起花犯觱篥起金蓮倒垂蓮
第九盞諸部合喜新春慢曲犯樂官五十人各
帽子紫衫腰帶都管一人幞頭公服腰帶繫鞋
執杖子
樂官犒設
内藏庫支賜銀皇后殿外庫支賜錢酒
本府支犒錢酒
皇后散付本府親屬宅眷幹辦使臣已下
金谷金瓶金盤盞金環金鋜金釵金
錢共金五百兩銀盤盞共二千兩細色疋叚
翠領翠花翠冠翠扇翠篦環銀錢畫扇
龍涎香畫領刺繡領生色羅
宮中誕育儀例略
宮中凡閤分有娠將及七月本位醫官申内東門司及
本位提舉官奏聞門司特奏再命醫官指定降誕月分
訖門司奏排辦産閤及照先朝舊例三分减一于内藏
庫取賜銀絹等物于後羅二百疋絹罒千六百七
十四疋(釘設産門二三朝百三臘頭滿月一臘臘晬晬)金二十四
兩八錢七分二釐(裹木幹枝篦鈴鋜)(銀計鍍盆)銀四千四百四
十兩銀錢三貫足大銀盆一面醽醁沉香酒五十
三石二十八升裝畫扇子一座裝畫油盆八面
簇花生色袋身單袋一副催生海馬皮二張檀香
匣盛唾銅剃刀二把金鍍銀鎻鑰全彩畫油栲栳簸
箕各一彩畫油甎八口彩畫油瓶二新羅漆馬
啣鐵一副裝畫胎衣瓶鐵秤錘五箇鐵鈎五十
條眠羊卧鹿二合各十五事金銀果子五百箇
影金貼羅散花兒二千五百錦沿席一綠席氊繡
合褥子各二碼碯纈絹一疋大氊四領乾蓐草
一束雜用盆十五箇暖水釜五箇綠油柳木槌
十箇生菜一合生艾一斤生母薑二斤黑豆
一斗(栲栳全)無灰酒二缾米醋二缾紐地黃汁布
二條濾藥布二條(金箱兒漆全)香墨十鋌(紅羅影金匣)雞
子五十箇(金漆箱兒)小石子三十顆(竹籠作)竹紫五十把
紅布袋二(盛馬通未用)帶泥藕十挺生芋子一合(彩畫)
銀杏一合五十斤(内裝畫一千箇)嘉慶子五十斤(内裝畫七百箇)
菱米五十斤(内裝畫七百箇)胡桃二千箇(裝畫)圓眼五十
斤(裝畫)荔枝五十斤蓮肉五十斤栗子五十斤
果子十合喫食十合(蒸羊一口生羊剪花文色子棗豌豆)(八節羊棗塔兒)
(糖餅髓餅)(炊餅圖糕棗浮兒)仍令太醫局差産科大小方脉醫
官宿直供畫産圖方位飲食禁忌合用藥材催生物件
合本位踏逐老娘伴人乳婦抱女洗人等申學士
院撰述淨胎髮祝壽文排辦産閤了畢犒賜修内司
會通門官本司人吏庫子醫官儀鸞司等人銀絹官會
有差候降誕日本位官郎便申内東門司轉奏降
誕三日一臘兩臘四節次折産閤三臘滿月二次百晬
頭晬已上十次支賜銀絹仍添本位聽宣内人請給十
分已上並係常例此外特恩臨時取旨不在此限外廷
儀禮不在此内
皇子行冠禮儀略
太史擇日降旨命太常寺參酌舊禮有司具辦儀物至
日質明百僚立班皇帝即御坐禮直官通事舍人太常
博士引掌冠贊冠者入就位(掌冠以太常卿贊冠以閤門官)初入門(祗安)
(樂作)至位(樂止)典儀贊再拜在位皆再拜跪左輔詣御坐前
承制降自東階詣掌冠者前稱有制典儀贊再拜在位
皆再拜訖左輔宣制曰皇子冠命卿等行禮掌冠贊冠
者再拜左輔復位王府官入詣皇子東房禮直官通事
舍人太常博士引皇子内侍二人夾侍王府官後從(自從)
(並准此)皇子初行(恭安樂作)即席南向坐(樂止)禮直官等引掌冠
贊冠詣罍洗(樂作)搢笏盥手帨手訖執笏升(樂止)執折上巾
者升掌冠者降一等受之右執項左執前進皇子席前
北向跪冠(修安樂作)掌冠者興席南北面立贊者進席前北
面跪進服服訖(樂止)掌冠揖皇子復坐贊冠者跪取爵内
侍以酒注為爵掌冠受爵跪進皇子席前北向立祝曰
酒醴和旨籩豆静嘉受爾元服兄弟具來永言保之降
福孔皆皇子搢笏跪受爵(翼安樂作)飲訖奠酌執笏太官令
奏饌設于皇子席前皇子搢笏食訖執笏太官令撤饌
並如前贊冠者進席北向跪脱七梁冠置于匴興内侍
跪受服興置于席執九旒冕者升掌冠者降三等受之
右執項左執前進皇子席前北向跪冠(廣安樂作)掌冠者興
贊冠者進席前北面跪簪結紘興立皇子興内侍進服
服訖(樂止)皇子復坐贊冠者再進酒如前祝曰旨酒既清
嘉薦令芳三加爾服眉壽無疆永承天休俾熾而昌皇
子跪爵(賢安樂作)太官令奉饌如前皇子降自東階詣朵殿
東房易朝服降立于横街南王府官階下西向皇子初
行(樂作)至位(樂止)禮直官等引掌冠者詣皇子位少進字之
曰歲日云吉威儀孔時昭告厥字君子攸宜順爾成德
永受保之奉勑字某皇子再拜舞蹈再拜奏聖躬萬福
又再拜左輔詣御坐前承旨降階詣皇子前宣曰有勑
皇子再拜左輔宣勑戒曰好禮樂善服儒講藝蕃我王
室友于兄弟不溢不驕惟以守之宣訖皇子再拜餘如
皇太子儀次日文武百僚詣東上閤門拜表稱賀
人使到闕
北使到闕先遣伴使賜御筵于赤岸之班荆舘中使傳
宣撫問賜龍茶一斤銀合三十兩次日至北郭税亭茶
酒上馬入餘杭門至都亭驛中使傳宣賜龍茶銀合如
前又賜被褥銀沙鑼等明日臨安府書送酒食閣門官
說朝見儀投朝見榜子又明日入見于紫宸殿見畢赴
客省茶酒遂賜宴于垂拱殿酒五行從官已上與坐是
日賜茶酒名果又賜使副衣各七事幞頭牙笏二十兩
金帶一條并金魚袋靴一䨇馬一匹鞍轡一副共折銀
五十兩銀沙鑼五十兩色綾絹一伯五十疋餘並賜衣
帶銀帛有差明日賜牲餼折博生羅十疋綾十疋絹布
各二疋朝見之二日與伴使偕往天竺寺燒香三十兩
並齋筵乳糖酒果次至冷泉亭呼猨洞遊賞次日又賜
肉中酒果風藥花餳赴守歲夜筵用傀儡元正朝賀禮
畢遣大臣就驛賜御筵中使傳宣勸酒九行三日客省
簽賜酒食禁中賜酒果遂赴浙江亭觀潮酒七行四日
赴玉津園燕射命善射者假官伴之賜弓矢酒行樂作
伴射與大使射弓舘伴與副使射弩酒九行五日大燕
集英殿尚書郎官監察御史已上並與學士院撰致語
六日裝班朝辭退賜襲衣金帶三十兩銀沙鑼五十兩
紅錦二色綾二疋小綾十色絹三十疋雜色絹一百疋
餘各有差臨安府書送贈儀復遣執政就驛賜燕晚赴
解換夜筵伴使始與親勸酧且以衣物為賄謂之私覿
次日賜龍鳳茶金銀合乘馬出北關登舟又次日遣近
臣賜御筵自到關至朝辭密賜大使銀一千四百兩副
使八百八十兩衣各三襲金帶各三條都管上節各銀
四十兩衣兩襲下節各銀三十兩衣一襲塗金帶副之
乾淳御教記(周密)
壽皇留意武事在位凡五大閱(乾道二年四年六年淳熙四年十年)或幸
白石或幸茅灘或幸龍山一時儀文士馬戈甲旌旗之
盛雖各不同今撮其要以著于此
先一日諸軍人馬金裝執色于教場東布列軍幕宿營
至日殿前馬步諸軍先赴教場下方營并親隨軍排列
將壇之後質明三衙管軍官並金裝從駕上自祥曦殿
戎服乘馬太子親王宰執近臣並戎服乘馬以從護聖
馬軍八百騎分執鎗旗弓矢軍器前後奏隨軍番部大
樂等(詳見後御教儀衛次第)駕入教場升幄殿殿帥執撾躬奏諸
司人馬排立齊舉黃旗招諸軍向御殿梆子一鼓唱喏
一鼓呼萬歲再一鼓又呼萬歲疊鼓呼萬萬歲又一鼓
唱喏殿帥奏取聖旨鳴角發嚴上御金裝甲胄登將壇
幄殿鳴角戒嚴殿帥奏取聖旨馬步軍整隊成屯以備
教戰連三鼓馬軍上馬步軍起旗槍分東西為應敵之
勢舉白旗教方陣黃旗變圓陣皂旗變曲陣青旗變直
陣緋旗變銳陣緋心皂旗作長蛇陣緋心白旗作伏虎
陣殿帥奏取聖旨兩陣各遣勇將挑戰變八圓陣疊鼓
舉旗左馬軍戰右步軍右馬軍戰左步軍再疊鼓交旗
擊刺混戰三疊金分陣大勢馬軍四面大戰三疊金分
陣殿帥奏教陣訖取旨人馬排列當頭鳴角簇隊以俟
放教諸軍呈大刀車炮烟槍諸色武藝御前傳宣撫諭
將士射生官進獻獐鹿上更戎服賜宰臣已下對御酒
五行殿帥奏取旨謝恩如前唱喏訖駕出教場是日太
上皇于都亭驛設簾幄以觀駕至邀上入幄宣喚管軍
官賜大金碗酒于簾外都人贊歎以為盛觀時殿司旗
幟以黃馬司以緋步司以白以道路隘促止用從駕軍
一萬二千四百人分為二百四十八小隊戈甲耀日旌
旗蔽天連亘二十餘里粲如錦繡都人縱觀以為前所
未有凡支犒金銀錢帛以鉅萬計悉出内庫戸部不與
焉
御教儀衛次第
文物儀衛並同四孟駕出今止添入後項
彈壓前隊侍立使臣都轄
執黃龍旗使臣執繡龍旗使臣
帶弓箭汗胯豹尾使四員
帶汗胯員騎劍使臣十員
彈壓後隊侍立使臣都轄
黃羅戲珠龍旗黃繡龍旗二
豹尾使臣四員騎劍使臣十人
供進馬四匹帶甲御馬
御前金裝甲馬管押使臣幕士
内中正供馬獸醫押槽
黃繡龍傳宣旗二小龍傳宣旗十
隨逐廵視官馬院禁衛官
引馬監官二員供馬監官二員
聖駕供鞭通管二員
掇梢提轄二員日烏獨脚旗
挾駕指揮四十二人
銷金龍旗二犀皮御座椅
鈐鎚刀子(左)匙筯刀子(右)
青氊御笠褐氊御笠
金鳳瓶絲鞵篋子
御膳篋子玉靶于闐刀
馬腦于闐刀水晶于闐刀
金洗𠻳皂白御靴
通犀于闐刀角靴于闐刀
酒鱉子(大小)白虎皮杖榼
白豹皮杖榼梳刷馬盂袋
黑漆套盤圭木套盤
銷金弓箭葫蘆虎豹皮弓箭袋葫蘆
飲水角拍板二
哨笛四番鼓二十四人
彈壓樂器使臣管押訓練官
杏黃龍旗二觱篥二
札子九大鼔十
龍笛四臨安府彈壓官屬
從駕官宰臣已下並如常日
燕射記(周密)
淳熙元年九月孝宗幸玉津園講燕射禮皇太子宰執
使相侍從正任皆從輦至殿門外少駐教坊進念致語
口號作樂于麗正門由嘉會門至玉津園賜宴酒三行
上服頭巾窄衣束帶絲鞵臨軒内侍御帶進弓箭看箭
人喝看御箭教坊樂作射垜前排立招箭班應喏皇帝
第二箭射中皇太子已下各再拜稱賀進御酒拜宣勸
訖皇太子已下及臣僚射弓第四箭射中上再射第三
箭又中的傳旨不賀舍人先引皇太子當殿賜窄衣金
束帶次引射中臣僚受賜如前再進御酒奏樂用雜劇
次賜宰臣已下十兩銀碗各一隻上賦七言詩丞相曾
懷已下屬和以進上乘逍遥輦出玉津園門教坊雜念
口號至祥曦殿降輦招箭班者服紫衣幞頭人手立於
垜前御箭之來能以幞頭取勢轉導入的亦絶伎也
唱名記(周密)
第一名承事郎
第二第三名並文林郎
第一甲賜進士及第
第二甲同進士及第
第三第四甲賜進士出身
第五甲同進士出身
武舉第一名秉義郎
特奏第一名同進士出身
上御集英殿拆號唱進士名各賜綠襴袍白簡黃襯衫
武舉人賜紫羅袍鍍金帶牙笏賜狀元等三人酒食五
盞餘人各賜泡飯前三名各進謝恩詩一首皆重戴綠
袍絲鞭駿馬快行各持敕黃於前黃旗雜沓多至數十
百面各書詩句于上呵殿如雲皆平日交遊親舊相迓
之人或三學使令齋臧輩若執事之人則係帥漕司差
到狀元局祗應亦有術人相士輩自衒預定魁選鼓舞
於中自東華門至期集所豪家貴邸竸列綵幕縱觀其
有少年未有室家者亦往往於此擇壻焉期集所例置
局於禮部貢院前三人主之於内遴選所長以充職事
有紏彈戕表主管題名小錄掌儀典客掌計掌器掌膳
掌酒果監門等後旬日朝謝又數日拜黃甲叙同年其
儀三名設褥于堂上東西相向四十已上立于東廊四
十已下立于西廊皆再拜拜已擇榜中年長者一人狀
元拜之復擇少者一人拜狀元又數日赴國子監謁謝
先聖先師訖賜聞喜宴于局中侍從已上及館職皆與
知舉官押宴遂立題名石刻凡費悉出於官及諸閫饋
遺云
天基聖節排當樂次(周密)
樂奏夾鐘宮觱篥起萬壽永無疆引子王恩壽
第一盞觱篥起聖壽齊天樂慢周潤
第二盞笛起帝壽昌慢潘俊
第三盞笙起昇平樂慢侯璋
第四盞方響起萬方寧慢余勝
第五盞觱篥起永遇樂慢楊茂
第六盞笛起壽南山慢盧寧
第七盞笙起戀春光慢任榮祖
第八盞觱篥起賞仙花慢王榮顕
第九盞方響起碧牡丹慢彭先
第十盞笛起上苑春慢胡寧
第十一盞笙起慶壽樂慢侯璋
第十二盞觱篥起柳初新慢劉昌
第十三盞諸部合萬壽無疆薄媚曲破
初坐樂奏夷則宮觱篥起上林春引子王榮顕
第一盞觱篥起萬歲梁州曲破齊汝賢
舞頭豪俊邁舞尾范宗茂
第二盞觱篥起聖壽永歌曲子陸恩顯
琵琶起捧瑶巵慢王榮祖
第三盞唱延壽長歌曲子李文慶
嵇琴起花梢月慢李松
第四盞玉軸琵琶獨彈正黃宮福壽永康寧俞逹
拍王良卿
觱篥起慶壽新周潤進譚子笛哨潘俊
杖鼔朱堯卿
拍王良卿進念致語等時和
伏以華樞紀節瑶墀先五日之春玉歷發祥聖世啓千
齡之運歡騰薄海慶溢大庭恭惟皇帝陛下濬哲如堯
儉勤邁禹躬行德化躋民壽域之中治洽泰和措世春
臺之上皇后殿下道符坤順位儷乾剛宮闈資隂教之
修海㝢仰母儀之正有德者必壽八十个甲子環周申
命其用休億萬載皇圖鞏固臣等生逢華旦叨預伶官
輙采聲詩恭陳口號
上聖天生自有眞千齡寶運紀休辰
貫樞瑞彩昭璇象滿室紅光裊翠麟
黃閣清夷瑶莢曉未央閑暇玉巵春
箕疇五福咸敷歛皇極躬持錫庶民
日遲鸞旆喜聆舜樂之和天近鵷墀宜進齊諧之伎上
奉天顔吳師賢已下上進小雜劇
雜劇吳師賢已下做君聖臣賢㸑斷送萬歲聲
第五盞笙獨吹小右角長生寶宴樂侯璋
拍張亨笛起降聖樂慢盧寧
雜劇周朝清已下做三京下書斷送遶池遊
第六盞筝獨彈高䨇調聚仙歡陳儀
拍謝用方響起堯階樂慢劉民和
進聖花金寶
第七盞玉方響獨打道調宮聖壽永余勝
拍王良卿筝起出墻花慢吳宣
雜手藝祝壽進香仙人趙喜
第八盞萬壽祝天基斷隊
第九盞簫起縷金蟬慢傅昌寧
笙起託嬌鶯慢任榮祖
第十盞諸部合齊天樂曲破
再坐第一盞觱篥起慶芳春慢楊茂
笛起延壽慢潘俊
第二盞筝起月中仙慢侯端
嵇琴起壽爐香慢李松
第三盞觱篥起慶簫韶慢王榮祖
笙起月明起花燈慢任榮祖
第四盞琵琶獨彈高䨇調會羣仙
方響起玉京春慢余勝
雜劇何晏喜已下做楊叛斷送四時歡
第五盞諸部合老人星降黃龍曲破
第六盞觱篥獨吹商角調筵前保壽樂
雜劇時和已下做四偌少年遊斷送賀時豐
第七盞鼓笛曲拜舞六么
弄傀儡踢架兒盧逢春
第八盞簫獨吹䨇聲調玉簫聲
第九盞諸部合無射宮碎錦梁州歌頭大曲
雜手藝永團圓趙喜
第十盞笛獨吹高手調慶千秋
第十一盞琵琶獨彈大呂調壽齊天
撮弄壽果放生姚潤
第十二盞諸部合萬壽興隆樂法曲
第十三盞方響獨打高宮惜春
傀儡舞鮑老
第十四盞筝琶方響合纏令神曲
第十五盞諸部合夷則羽六么
巧百戲趙喜
第十六盞管下獨吹無射商柳初春
第十七盞鼓板舞綰壽星姚潤
第十八盞諸部合梅花伊州
第十九盞笙獨吹正平調壽長春
傀儡羣仙會盧逢春
第二十盞觱篥起萬花新曲破
祗應人
都管
周朝清陸恩顯
雜劇色
吳師賢趙恩王太一朱旺(猪兒頭)
時和金寶俞慶何晏喜
沈定吳國賢王壽趙寧
胡寧鄭喜陸壽
歌板色
李文慶
拍板色
王良卿張亨謝用
簫色
傅昌寧朱明復李允信
筝色
陳儀豪輔文吳宣豪俊賢
徐顕祖張廣
琵琶色
王榮祖豪俊民俞逹豪俊邁
叚繼祖
嵇琴色
李松侯端孫民顕
笙色
侯璋葉茂青任榮祖董茂
張瑾潘寶姚拱范椿
孫昌莫正周珍馬椿
陳寶姚舜臣
觱篥色
齊汝賢周潤楊茂王恩
王榮顕姜師賢劉昌楊彬
王福杜明喻祥周忠恕
夏福徐珏周喜聞澄
沈壽丁預鄭亨周佐
楊瑾沈康鄭聰莫壽
潘顕祖時潤胡佾周信
李圭李潤史顕金壽
笛色
楊德茂潘俊盧寧彭俊
賀昌賀壽胡師文壽椿
姚寶張茂祖崔興朱珍
張茂才金貴潘顕祖沈壽
周興李大用董大有金明
趙喜莫及張春葉茂
胡寧任顕張椿孫寧
彭進李榮全寧金彦恭
董喜王佑來亨王喜
顧和顧松金顕董寧
杜松李椿張椿何福
管思齊朱喜花椿李拱辰
方響色
金勝彭先黃桂劉民和
姜大亨張榮
杖鼓色
朱堯卿馮喜時忠施榮
朱拱辰周忠李顕姚寶
葉茂李榮祖
大鼓色
王喜鄧珍王宣顧榮
舞旋色
范宗茂
内中上教
張明倪椿潘恩石琇
張琳
弄傀儡盧逢春等六人雜手藝姚潤等九人
女厮撲張椿等十人
築毬軍陸寶等二十四人
百戲沈慶等六十四人
百禽鳴胡福等二人
說郛卷五十三上
說郛卷五十三下元陶宗儀撰
乾淳教坊樂部(泗水潛夫)
雜劇色
德壽宫
劉景長(使臣)王喜(保義郎頭名都管使臣又名公謹號玩隱老人)
茅山重(茅芽頭)蓋門貴蓋門慶(末)
侯諒(次末侯大頭)張順曹辛
宋興(燕子頭)李泉現(引兼舞三臺)
衙前
龔士美(使臣都管)劉恩深(都管)陳嘉祥(節級)
吳興祐(德壽宮引兼舞三臺)吳賦
金彦昇(管幹教頭)王青孫子貴(引)
潘浪賢(引兼末部頭)王賜恩(引)吳慶全(蠟燭頭)
周泰(次)郭名顯(引)宋定(次德夀宮蚌蛤頭)
劉信(副部頭)成貴(副)陳烟息(副大口)
王侯喜(副)孫子昌(副末節級)焦色金
楊名高(末)宋昌榮(副歡喜頭)
前教坊
伊朝新王道昌
前鈞容直
杵穀豐(五味粥)李外善
和顧
劉慶(次劉衮)梁師孟朱和(次貼衙前鱔魚頭)
寗貴(寗钁)蔣寧(次貼衙前利市頭)司進(絲瓜兒)
郝成(次貼衙前小鍬兒)高門興高門顯(羔頭兒)
高明(燈搭兒)張舜朝趙民歡
司政(仙鶴兒)劉貴叚世昌(叚子貴)
龔安節嚴父訓宋朝清
宋昌榮(二名守衙前)周旺(丈八頭)卞疇
宋吉伊俊汪泰
王原全(次貼衙前)王景鄭喬
王來宣張顯(守闕祗應黑俏)焦喜(焦梅頭)
歌板色
德壽宮
李行高(笛兼)
衙前
王信(拍兼)
拍板色(衙前笛色王均觱篥色鄭彦周賢良兼拍板)
德壽宮
劉益(使臣)謝春澤
衙前
吳興祖(節級)趙永(部頭)花成
時世俊(守闕節級)
前鈞容直
崔喜
琵琶色(衙前豪師古兼琵琶)
德壽宮
胡永年(武功大夫)謝聖澤
衙前
焦進(部頭)趙昌祖段從容
和顧
吳良輔豪士英曹彦國
簫色
衙前
曾延慶(部頭)劉珦周濟(部頭)
和顧
朱世昌(兼筝)王謹劉宗旺
周亨陳籥
嵇琴色
德壽宮
曹友聞(承節郎守闕都管)
衙前
楊春和(人員守闕都管)魏國忠(節級兼舞)孫良佐
高俊馮師賢
和顧
劉運成趙進(杖鼓兼)惠和
馮師賢王處仁
箏色
德壽宮
朱邦直(忠訓郎)
衙前
張行福(部頭)豪士良高俊
前教坊
聶廷俊
前鈞容直
李吉
笙色
德壽宮
湯士成孫顯祖
衙前
宋世寧(節級)豪師古(兼琵琶)傅紹(管幹人)
鄧孝仁趙福(兼德壽宮)
前鈞容直
吳勝
前教坊
劉永顯
和顧
張世宗康彦和王興祖
觱篥色
德壽宮
田正德(教坊大使)鞠思忠孫慶祖
劉舜俞陳永良
衙前
李祥(守闕節級)仇彦(節級)王恩(節級)
李和(部頭)時世榮(部頭)王正德
王道和慢守恭李遇
金宗信(兼德壽宮)鄭彦(兼拍板)張勻
劉道曹彦興吳良佐
朱貴(管幹人)孟誠陳祐
丘彦(管幹人)鄧孝元王永
周賢良陳師授(兼德壽宮)陳永良
前教坊
戚興道李彦美郭席珍
前鈞容直
王宣唐政
和顧
于慶(兼舞)馮宣王椿
倪潤李祥(守闕都級)陳繼祖
季倫張彦明陳良璹
馮異商翼時世顯
王文信王延慶謝潤
張榮(第三名守闕衙前)時顯祖費仍裕
任再興李樂正秦邦彦
鄭彬時允恭金潤
王壽王思齋于成
孫良輔崔顯盧茂春
王師忠宋康寧張端
顧宣王仲禮郭建宗
劉順(守闕衙前)
笛色
德壽宫
元守正(忠翊郎)孫福(使臣)孫繼祖
張行謹
衙前都管
孫福(使臣)朱榛(人員守闕都管)張守忠(節級)
楊勝(節級)王喜(節級)張師孟(部頭)
岳興(部頭)李智友段從禮
朱順陳俊雷興祖
王仕寧時寶(部頭兼德壽宮)孫進
郭彦楊選(兼德壽宮)金儀
趙俊(守闕節級)趙順楊元慶
時定趙興祖隂顯祖
丘遇徐識孫顯
王筠(兼德壽宮拍板)張榮郭亨
元舜道
前教坊
金宗訓俞德謝祖良
曾延廣李進
前鈞容直
王喜俞德冀恩
和顧
張億茆慶張師顔
劉國臣趙昌張廣
元舜臣沈琮(杖鼔)胡良臣
王師仲徐亨張義
林顯鄭清陳士恭
巫彦朱世榮朱紹祖
翟義張孝恭汪定
費興李昇馮士恭
陳寶楊善尹師授
張介賀宣朱榮
朱元(守闕衙前)軒定(鼓板)張成(鼔板)
閻興(鼓板)王和(鼓板)陳煥
張世亨許珍張淵
孫顯宗崔成(守闕衙前)
方響色
德壽宮
齊宣田世榮
衙前
葛元德(部頭)于喜齊宗亮(管幹人)
前鈞容直
高福
和顧
馬仲榮尹朝于通
劉才高
杖鼓色
德壽宮
張名高孟清
衙前
高宣(節級)時思俊(守闕節級部頭兼板)
程盛齊喜孟文叔(守闕節級)
時和鄧友端徐宗旺
吳興福(兼德壽宮)鄧世榮張興禄(管幹人)
葉喜
前教坊
鞠端
前鈞容直
閻興邢智
和顧
張士成張潤張義
張世昌張世顯孫榮
段錦新蔡顯忠齊宗景
郭興祖時康寧高潤
張臯傅良佐李晉臣
思芸范琦段錦
大鼓色
德壽宮
張佑李吉
衙前
董福(部頭)李進周均(小唱)
張佑(兼德壽宮)
和顧
趙慶(鼓兒)劉成孫成(鼓兒習學大鼔)
王富(勾般習學大鼔)尹師聰(鼔兒)張守道(唱道情)
張昇(鼓兒)宋棠(掌儀下書寫文字)喻祥(小唱)
錢永(守闕衙前)
舞旋(嵇琴魏國忠琵琶豪士英並兼舞三臺)
德壽宮
劉良佐(武德郎)
衙前
杜士康
和顧
于慶
雜劇四甲
劉景長一甲八人
戲頭李泉現引戲吳興佑
次淨茆山重侯諒周泰副末王喜
裝旦吳子貴
蓋門慶進香一甲五人
戲頭孫子貴引戲吳興佑
次淨侯諒副末王喜
内中祗應一甲五人
戲頭孫子貴引戲潘浪賢
次淨劉衮副末劉信
潘浪賢一甲五人
戲頭孫子貴引戲郭名顯
次淨周泰副末成貴
築毬三十二人
左軍一十六人
毬頭張俊蹺毬王憐正挾朱選
副挾施澤左竿網丁詮右竿網張林
散立胡椿等
右軍一十六人
毬頭李正蹺毬朱珍正挾朱選
副挾張寧左竿網徐賓右竿網王用
散立陳俊等
雜班
䨇頭侯諒散耍劉衮劉信
小樂器
嵇琴曹友聞簫管孫福&KR0793;劉運成
拍侯諒
鼓板
衙前一火
笛楊勝張師孟鼓兒尹師聰
拍張順
和顧二火
笛張成(老僧)閻俊(望伯)張喜
鼓兒張昇笛王和(小四)
鼓兒孫成(換僧)拍張榮(狗兒)
馬後樂
拍板吳興祖觱篥田正德孫慶祖
陳師授笛孫福時寶
元守正提鼓孫子貴札子孟清
時世俊高宣吳興福
張興禄
内中上教博士
王喜劉景長曹友聞
朱邦直孫福吳永年(各支月銀一十兩)
雜劇
王喜侯諒吳興福
吳興佑劉景長張順
拍板
田正德謝春澤
琵琶
胡永年
舞
劉良佐
嵇琴
曹友聞楊春和
箏
朱邦直
方響
齊宣
笙
楊士成
&KR0793;
劉運成
觱篥
孫慶祖
笛
孫福時寶
掌儀範等合干人
掌儀範
朱邦直曹友聞元守正
孫福朱榛(守闕)
衙前都管
劉思深孫福王公謹(守闕)
管幹教頭
朱貴張興禄丘彦
傅紹齊宗亮
逐色部頭
劉信趙永焦進
周濟楊春和宋世寧
李和時世榮時寶
岳興葛元德高宣
董福時世俊杜士康
潘浪賢
雜劇段數(周密)
爭曲六么扯攔六么
教鰲六么鞭帽六么
衣龍六么王子高六么
孤奪旦六么厨子六么
崔護六么骰子六么
照道六么鶯鶯六么
大宴六么驢精六么
女生外向六么暮道六么
三偌暮道六么雙欄哮六么
趕厥夾六么羹湯六么
索拜瀛府厚熟瀛府
哭骰子瀛府醉縣君瀛府
燠骨頭瀛府賭錢望瀛府
四僧梁州三索梁州
詩曲梁州頭錢梁州
食杏梁州法事饅頭梁州
四哮伊州領伊州
鐵指甲伊州閙五百伊州
裴少陵伊州食店伊州
橘檐新水燒花新水
雙哮新水簡帖薄媚
請客薄媚錯取薄媚
傳神薄媚九裝薄媚
本事現薄媚打調薄媚
拜褥薄媚鄭生過龍女薄媚
土地大明樂列女降黃龍
雙妲降黃龍燈毬大明樂
三爺老大明樂桺比上官降黃龍
趕厥胡渭州單番將胡渭州
銀器胡渭州看澄胡渭州三厥
入寺降黃龍榆標降黃龍
打地鋪逍遥樂瀽麵逍遥樂
卑打石州石和那石州
趕厥石州塑金剛大聖樂
卑打大勝樂柳毅大聖樂
霸王中和樂馬頭中和樂
大打調中和樂喝貼萬年歡
能知他泛清波三鈎魚泛清波
五柳菊花新青陽觀碑綵雲歸
夢巫山綵雲歸小四將整乾坤
四季夾竹桃花禾打千春樂
牛五郎擺金征新水㸑
三十拍㸑天下太平㸑
百花㸑三十六拍㸑
門子打三教㸑孝經借衣㸑
大孝經狐㸑喜朝天㸑
說月㸑風花雪月㸑
醉青樓㸑宴瑶池㸑
錦手帕㸑(小字太平歌)詩書禮樂㸑
醉花隂㸑錢㸑
鷝&KR0008;㸑借聽㸑
大徹底錯㸑黃河賦㸑
睡㸑門兒㸑
上借門兒㸑抹紫粉㸑
夜半樂㸑棹孤舟㸑
借衫㸑火發㸑
調燕㸑燒餅㸑
託合萬年歡迓鼓兒熙州
駱駝熙州二郎熙州
大打調道人歡會子道人歡
打拍道人歡越孃道人歡
打勘長壽仙偌賣妲長壽仙
分頭子長壽仙棋盤法曲
狐和法曲藏瓶兒法曲
車兒法曲病爺劒器
霸王劒器黃傑進延壽樂
義養孃延壽樂扯檻兒賀皇恩
催裝賀皇恩封陟中和樂
唐輔採蓮雙哮採蓮
病和採蓮諸宮調霸王
諸宮調掛册兒相如文君
崔智韜艾虎兒王崇道休妻
李勉負心四鄭舞楊花
四偌皇州檻偌保金枝(磕瓦)
浮漚傳永成雙浮漚暮雲歸
老狐嘉慶樂裴航相遇樂
進筆慶雲樂兩相一萬年芳
木蘭花㸑月當廳㸑
醉還醒㸑閙夾棒㸑
撲胡蝶㸑閙八粧㸑
鍾馗㸑銅博㸑
戀雙雙㸑惱子㸑
像生㸑金蓮㸑
思鄉早行孤睡孤
諱樂孤論憚孤
迓鼓孤大暮故孤
小暮故孤老孤遣妲
孤慘雙孤慘(骨突肉)
三孤慘四孤醉留客
四孤夜宴四孤好
四孤披頭四孤擂
病孤三鄉題王魁三鄉題
強偌三鄉題文武問命
兩同心掛鋪兒一井金掛鋪兒
滿皇州掛鋪兒變猫掛鋪兒
白苧掛鋪兒探春掛鋪兒
慶時豐掛兒三哮掛鋪兒
三哮揭榜三哮上小樓
三哮文字兒三哮好女兒
三哮一擔脚襤哮合房
襤哮店休妲襤哮負酸
秀才下酸擂急慢酸
眼藥酸食藥酸
風流藥黃元兒
論淡醫淡
醫馬調笑驢兒
雌虎(崔智韜)解熊
鶻打兔變二郎神二郎神變二郎神
毁廟入廟霸王兒
單調霸王兒單調宿
單背影單頂戴
單唐突單折洗
單兜單搭手
雙搭手雙厥送
雙厥投拜雙打毬
雙頂戴雙園子
雙索帽雙三教
雙虞候雙養孃
雙抉雙捉
雙禁師雙羅羅喙木兒
賴房錢啄木兒圓城喙木兒
大雙頭蓮小雙頭蓮
大雙慘小雙慘
小雙索雙排軍
醉排軍雙賣妲
三合入三出合
三笑月中行三登樂院公狗兒
三教安公子三杜爭賽
三頂戴三偌一賃驢
三盲一偌三教閙着棋
三借窑貨兒三獻身
三教化三京下書
三短鐙打三教奄宇
普天下滿皇州打三教
領三教三姐醉還醒
三姐黃鶯兒賣花黃鶯兒
大四小將四小將
四國朝四脱空
四教化泥孤
高宗幸張府節次略(周密)
紹興二十一年十月高宗幸清河郡王第供進御筵節
次如後
安民靖難功臣太傅靜江軍武靖海軍節度使醴泉觀
使清河郡王臣張俊進奉
繡花高飣一行八果壘
香圓眞柑石榴橙子鵝梨乳梨
榠楂花木瓜
樂仙乾果子乂袋兒一行
茘枝圓眼香蓮榧子榛子松子
銀杏梨肉棗圈蓮子肉林檎旋
大蒸棗
縷金香藥一行
腦子花兒甘草花兒硃砂圓子水龍腦
木香丁香史君子縮砂花兒宮桂花兒
白术人參
雕花蜜煎一行
雕花梅毬兒紅消兒雕花筍蜜冬瓜魚兒
雕花紅團花木瓜大段花雕花金菊青梅荷
葉兒雕花薑蜜筍花兒雕花橙子木瓜方花
兒
砌香鹹酸一行
香藥木瓜椒梅香藥藤花砌香櫻桃砌
香萱草拂兒紫蘇柰香砌香蒲萄甘草花
兒梅肉餅兒薑絲梅雜思梅餅兒水紅
薑
脯腊一行
線肉條子皂角鋌子鰕腊雲夢&KR0008;兒
肉腊妳房旋鮮金山鹹豉酒醋肉
肉瓜虀
垂手八盤子
棟蜂兒番蒲萄香蓮事件念珠巴欖子
大金橘新椰子象牙板小橄欖榆柑子
再坐切時菓一行
春藕鵝梨餅子甘蔗紅柿切棖子
切綠橘乳梨月兒生藕鋌兒
時新菓子一行
金橘葴楊梅新羅葛切蜜簟切脆棖榆
柑子新椰子切宜母子甘蔗柰香梨五
花兒藕鋌兒新柑子
雕花蜜煎一行(同前)
砌香鹹酸一行(同前)
龍纏菓子一行
荔枝甘露餅荔枝蓼花荔枝好郎君龍纏
桃條酥胡桃纏棗圈纏梨肉香蓮事件
香藥蒲萄纏松子糖霜玉蜂兒白纏桃條
脯腊一行(同前)
下酒十五盞
第一盞花炊鵪子荔枝白腰子
第二盞妳房簽三脆羹
第三盞羊舌簽萌芽肚胘
第四盞&KR1975;掌簽鵪子羹
第五盞肚胘膾鴛鴦煠肚
第六盞沙魚膾炒沙魚襯湯
第七盞膳魚炒鱟鵝肫掌湯虀
第八盞螃蟹釀棖妳房玉蕊羹
第九盞鮮鰕蹄子膾南炒膳
第十盞洗手蟹鯚魚假蛤蜊
第十一盞五珍膾螃蟹清羹
第十二盞鵪子水晶膾猪肚假江瑶
第十三盞鰕棖膾鰕魚湯虀
第十四盞水母膾二色蠒兒羹
第十五盞蛤蜊生血粉羹
勸酒小色一行
炒白腰子炙肚胘炙鵪子脯潤鷄潤兔
炙炊餅不炙炊餅彎骨
勸酒菓子庫十番
砌香菓子雕花蜜煎時新菓子獨裝巴欖
子裝大金橘小橄欖鹹酸蜜煎對裝揀松
番葡萄獨裝新椰子對裝春藕陳公梨四
色時菓
厨勸酒一味
江&KR2090;煠肚江&KR2090;生蝤蛑簽薑醋香螺香
螺煠肚薑酸假公權煨牡蠣牡蠣煠肚
蟑蚷煠肚
凖備上細壘四卓
又次細壘二卓(内蜜煎鹹酸時新脯腊等)
對食十盞二十分
蓮花鴨簽蠒兒羹三珍膾南炒膳水母
膾鵪子羹鯚魚膾三脆羹洗手蟹煠
肚胘
對展每分時菓五盤兒
知省御帶御藥門司直殿官
晚食五十分名件
二色蠒兒肚子羹笑靨兒腊鴨小頭羹
飯脯腊雞
直殿官大煠下酒
鴨簽水母膾鮮鰕蹄子羹糟蟹野鴨紅
生水晶膾五珍膾蛤蜊羹
直殿官合子食
脯雞油飽兒野鴨二色薑豉雜熝入
糙雞&KR0146;魚麻脯雞臟炙焦片羊頭菜羹
一葫蘆
直殿官菓子
時菓十隔楪
凖備
薛方匏羹
備辦外官食炙
第一等(並簇送)
太師尚書左僕射同中書門下平章事秦檜
燒羊一口滴粥燒餅食十味大碗百味羹
餻兒盤勸簇五十饅頭血羹燒羊頭雙下雜
簇從食五十事肚羹雙下火膀子羊舌託胎
羹三脆羹鋪羊粉飯大簇飣鮓糕鵪子
蜜煎五十楪時菓一合(切榨十楪)酒三十瓶
少保觀文殿大學士秦熺
燒羊一口滴粥燒餅食十味蜜煎一合
時菓一合(切榨)酒十瓶
第二等
參知政事余若水
簽書樞密巫伋
少師恭國公殿帥楊存中
太尉兩府吳益
普安郡王
恩平郡王
各食十味蜜煎一合切榨一合燒羊一盤
酒六瓶
第三等侍從七員
左朝散郎禮部侍郎兼權吏部尚書陳誠之
左中大夫刑部侍郎兼權吏部侍郎韓仲通
右承議郎權吏部侍郎李如崗
右奉議郎起居舍人湯思退
右朝散大夫大府卿兼戸部侍郎徐宗說
右宣教郎樞密院檢詳諸房文字兼兵部侍郎陳相
右宣教郎中書門下省檢正諸房公事兼給事中陳䕫
管軍二員
馬軍太尉成閔
步軍太尉趙密
知閤六員
保信軍節度使領閤門使兼客省四方舘事提點皇城
司鄭藻
照化軍承宣使領閤門使兼客省四方舘事提點皇城
司錢
成州團練使領閤事兼客省四方館事提點皇城司趙
愷
貴州團練使領閤門事兼客省四方館事提點皇城司
宋
武節大夫吉州刺史領閤門事兼客省四方館事提點
皇城司孟
武節大夫惠州刺史領閤門事兼客省四方館事提點
皇城司蘇
御帶四員
降授郢州防禦使帶御器械潘端卿
忠州防禦使帶御器械石清
武功大夫遥郡防禦使帶御器械冀彦明
武功大夫兼閤門宣贊舍人帶御器械李彦實
宗室三員
安慶軍承宣使同知太宗正事士銜
建州觀察使士劇
瓊州觀察使居廣
外官六員
建寧軍節度使提舉萬壽觀韋謙
崇慶軍節度使提舉萬壽觀韋
慶遠軍節度使提舉萬壽觀吳蓋
崇信軍承宣使提舉佑神觀劉光烈
永寧軍承宣使提舉佑神觀朱孝莊
武慶軍承宣使提舉佑神觀王安道
各食七味蜜煎一合時菓一合
第四等環衛官九員
右監門衛大將軍貴州刺史居閑
右監門衛大將軍福州防禦使士輻
右監門衛大將軍榮州團練使士邳
右監門衛大將軍貴州團練使士歆
右監門衛大將軍宣州刺使士銖
右監門衛大將軍宣州刺使士赫
右監門衛大將軍吉州刺使士隌
右監門衛大將軍吉州刺使士暗
右監門衛大將軍吉州刺使士閘
宣贊舍人十八人
王漢臣陳清王肯郭蔓之許彦洪
鄭應之裴良弼陳廸李大有王邦昌
張彦圭梁份鄭立之李邦傑蔡舜臣
谷璹王德霖張安世
閤門祗候二十人
李丙李唐誼鄭明范涉周諲
張令綽張拱楊价賈公正陳仲通
劉堯咨張耘何忱李儒王謙
董原劉伉劉康祖何超祖朱邦逹
看班祗候八人
梁振之王誼董珩司馬紀潘思䕫
張赫馮倚劉堯卿
提點兼祗應行首五人
李觀邊思聰逯鎬鄭孝禮常士廉
三省樞密房副承旨逐房副承旨六人
劉興仁劉興賢韓師文武鑄邊俊民
嚴經安
隨駕諸局幹辦監官等十八人
成州團練使幹辦皇城司馬持
右武郎幹辦皇城司劉允升
保義郎幹辦御厨潘邦
保義郎幹辦御厨馮藻
保義郎幹辦翰林司王喜
修武郎幹辦儀鸞司郭公既
保義郎幹辦祗候司黎安國
武翼郎閤門宣贊舍人兼翰林幹辦御輦院邵璿一
忠翊郎幹辦左右騏驥院班彦通
武忠郎幹辦左右騏驥院張淳
承信郎閤門祗候兼幹辦左右騏驥院裴良從
武功大夫幹辦行在左藏庫石瑜
右朝散大夫幹辦行在左藏庫劉份
武功大夫幹辦行在左藏庫吳鑄
忠翊郎閤門祗候兼幹辦行在左藏庫趙節
承節郎閤門祗候兼幹辦行在左藏庫劉懃
忠翊郎主管軍頭司兼祗應杜淵
保義郎主管軍頭司兼祗應徐宗彦
各食三味酒二瓶
第五等
閤門承受十人
知班十五人
御史臺十六人
各食五味酒一瓶
聽呌喚中官等五十分
各食五味斬羊一觔饅頭五十箇角子一箇
鋪薑粉飯下飯鹹豉各酒一瓶
進奉盤合
寶器
御藥帶一條玉池面帶一條
玉獅蠻樂仙帶一條玉鶻兔帶三條
玉璧環二玉素鍾子一
玉花高足鍾子一玉枝梗瓜杯一
玉瓜杯一玉東西杯一
玉香鼎二蓋全玉盆兒一
玉椽頭楪兒一玉古劒璏等十七件
玉圓臨安樣楪兒一玉靶獨帶刀子二
玉並三靶刀子四玉犀牛合替兒一
金器一千兩翠毛二百合
珠子十二號共六萬九千五百九顆
珠子念珠一串一百九顆馬價珠金相束帶一條
白玻璃圓盤子一玻璃花瓶七
玻璃碗四馬腦碗大小共二十件
古器
龍文鼎一商彛二高足商彛一周盤一商父
彛一周敦二周舉罍一有蓋獸耳周罍一
汝窑
酒瓶一對洗一香爐一香合一香毬一盞
四隻盂子二出香一對大匳一小匳一
合伏
螺鈿合一十具(織金錦縟子全)犀皮合一十具(織金錦縟子全)
書畫有御寶十軸
曹霸五花驄馮瑾霽烟長景
易元吉寫生花黃居寶雀竹
吳道子天王張萱唐後竹叢
邊鸞萱草山鷓黃筌萱草山鷓
宗婦曹氏蓼岸杜庭睦明皇斫膾
無寶有御書九軸
趙昌躑躅鵪鶉梅竹思躑躅母雞
杜霄撲蝶巨然嵐鎻翠峰
徐熙牡丹易元吉寫生枇杷
董元夏山早行二軸
偽主李煜林泉渡水人物
無寶御書
荆浩山水吳元俞紫氣星
疋帛
撚金錦五十疋素綠錦百五十疋
木錦二百疋生花番羅二百疋
暗花婺羅二百疋摴蒱綾二百疋
進奉犒設
隨駕官知省御帶御藥門司直殿官
紫羅五百疋雜色纈羅五百疋
馬下目子錢一萬貫文
禁衛一行祗應人等
錢二萬貫文炊餅二萬箇
熟猪肉二千觔熝爆三十合
酒二千瓶
本家親屬推官
弟拱衛大夫張保
男右奉議郎直敷文閣主管台州崇道觀賜紫金魚袋
張子顔
男右宣教郎直敷文閣主管台州崇道觀賜紫金魚袋
張子正
孫承事郎籍田令賜紫金魚袋張宗元
姪龍神衛四廂都指揮使清海軍承宣賜添差兩浙江
路馬步軍副總管張子蓋
姪右朝請大夫直徵猷閣主管佑神觀賜金魚袋張子
儀
姪承奉郎張子安
姪忠翊郎張子文
姪孫保義郎張宗旦
姪孫保義郎張宗亮
姪孫登仕郎張宗說
姪孫成忠郎張宗益
姪孫登仕郎張宗穎
妻秦國夫人魏氏
妾咸寧郡夫人章氏
妾和寧郡夫人楊氏
妾碩人潘氏
妾碩人沈氏
妾碩人曹氏
妾碩人周氏
弟婦太碩人王氏
弟婦恭人任氏
第二女孺人張氏第三女孺人張氏
第四女孺人張氏男子顔婦王氏
男子正婦王氏姪子蓋婦碩人趙氏
姪子儀婦宜人郭氏孫宗元婦王氏
紹興二十一年十一月日和州防禦事幹辦府事差
提點排辦一行事務張青具
藝流供奉志(泗水潛夫)
棋待詔
鄭日新(越重)吳俊臣(安吉具)施茂(施猢猻)
朱鎮章先杜黃(象)
徐彬(象)林茂(象)禮重(象)
尚端(象)沈姑姑(女流象)金四官人(象)
上官夫人(象)王安哥(象)李黑子(象)
書會
李霜涯(作賺絶倫)李大官人(譚詞)葉庚
周竹窗平江周一郎(猢猻)賈廿二郎
演史
喬萬卷許貢士張解元
周八官人檀溪子陳進士
陳一飛陳三官人林宣教
劉進士䡗八官人徐繼先
穆書生戴書生張小娘子
宋小娘子陳小娘子李黑子
陸進士丘機山
說經
長嘯和尚彭道(名法和)陸妙慧(女流)
余信庵陸妙静(女流)周春辨(和尚)
逹理(和尚)嘯庵隱秀
借庵保庵戴悦庵
息庵混俗許安然
有緣(和尚)戴忻庵
小說
蔡和李公佐小張四郎
朱修(德壽宫)孫奇(德壽宮)任辨(御前)
施主(御前)葉茂(御前)方端(御前)
劉和(御前)王辯(鐵衣親兵)盛顯
王琦陳良王班直(淇)
翟四郎(升)粥張二許濟
張黑踢俞住庵包頭陳彬
泰州張顯酒李一郎(國林)喬宣
王四郎(明)王十郎(國林)王六郎(師古)
胡十五郎(彬)故衣毛三倉張三
棗兒徐榮徐保義汪保義
張柏張訓沈佺
沈喎湖水周熝肝米
掇絛張茂王三教徐茂(象牙孩兒)
王主管翁彦嵇元
陳可庵林茂夏逹
明東王壽白思義
史惠英(女流)
影戲
賈震賈堆三賈(賈偉賈儀賈佑)
尚保義三伏(伏大伏二伏三)沈顯
陳松馬俊馬進
王三郎(昇)朱祐蔡諮
張七周端郭眞
李二娘(隊戲)王潤興(女流黑媽媽)
唱賺
濮三郎扇李二郎郭四郎
孫端葉端牛端
華琳黃文質盛二郎
顧和(蠟燭)馬升熊春
梅四汪六沈二
王六許曾三邵六(偉)
小王三媳婦徐沈七
謝一珪
小唱
蕭婆婆(韓太師府)賀壽陳尾犯
畫魚周陸思顯(都管)笙張
周頥齋(執禮)仵都事丁八
丁未年撥入勾欄弟子嘌唱賺色
施二娘時春春時住住
何總憐童二嚴偏頭
白大鼻葛四徐勝勝
耿四朱安安陳伴伴(火虎頭)
余元元錢寅奴
鼓板
段防禦(捨生)張眼光張開
張驢兒(謂之三張)陳宣娘(笛)陳喜生(拍)
周䨇頂潘小䨇陳喜(拍)
莫及(笛)來七(笛)董大有
金四(札子皮)未關生
雜劇
趙泰慢星子(女流)王侯喜
宋邦寧唐都管(世榮)三何(晏喜晏清晏然)
鋤頭段唧伶頭諸國朝
宋朝清王大(鐵笠)郝成(小鍬)
宋喜宋國珍趙恩
王太吳師賢朱太(猪兒頭)
王見喜鐡太馮舜朝
王珍美吳國賢鄭太
惠恩澤時和顔喜
蕭金蓮一窟王時豐稔
時國昌金寶趙祥
吳國昌王吉王䨇蓮(女流)
沈小橋杜太
雜扮
鐡刷湯江魚頭兔兒頭
菖蒲頭眼裏喬胡蜀葵
迎春蠒卓郎婦笑靨兒
科頭扮韻梅頭小菖蒲
金魚兒銀魚兒胡小俏
周喬鄭小俏魚得水(旦)
王道大王壽香(旦)厲太
顧小喬陳橘皮小橘皮
莱市喬自來俏
彈唱因緣
童道費道蔣居安
陳遂李道沈道
顧善友甘道俞道
俞康孫張道
唱京詞
蔣郎婦孟客吳郎婦
馬客
諸宮調(傳奇)
高節婦黃淑卿王䨇蓮
袁本道
唱耍令
大禍胎小禍胎李俊
陳香淵大小王熊二
路叔卿陳昌葉道道情
王保王定陸槐
郭忠牛昌郭䨇蓮
陳新徐喜趙防禦(䨇無目御前)
唱撥不斷
張鬍子黃三
說諢話
蠻張四郎商謎胡六郎
魏大材張振周月岩(江西人)
蠻明和尚東吳秀才陳贇
張月齋陳機和尚魏智海
小胡六馬定齋王心齋
覆射
女郎中
學鄉談
方齋郎
舞綰百戲
張遇喜劉仁貴朱十將
常十將錯安頭歡喜頭
柴小昇歌林賽哥張名貴
花念一郎花中寶
神鬼
謝興哥花春王鐡一郎
王鐡三郎
撮弄雜藝
林遇仙趙十一郎趙家喜
渾身手張寶歌王小仙
姚遇仙趙廿五郎趙世昌
趙世祥耍大頭(踢弄)金寶
施半仙金逄仙林遇仙
小關西陸壽施小仙
女姑姑
泥丸
王小仙施半仙章小仙
袁承局
頭錢
包顯包喜包和
黃林
踢弄
吳金脚耍大頭吳鷂子
傀儡(懸絲杖頭藥發肉傀儡水傀儡)
陳中喜陳中貴盧金線
鄭榮喜張金線張小僕射(杖頭)
劉小僕射(水傀儡)張逢喜(肉傀儡)
頂撞踏索
李賽強一塊金李眞會
間生強
清樂
黃顯貴没眼動樂
角觝
王僥大張關索撞倒山
劉子路盧大郎鐡板沓
賽先生金重旺賽板沓
曹鐡凛賽僥大賽關索
周黑大張僥大劉春哥
曹鐡拳王急快嚴關索
韓銅柱韓鐡僧王賽哥
一拔條溫州子韓歸僧
黑八郎鄭排昌化子
小佳哥嚴鐡條武當山
金壽哥周僧兒廣大頭
孟來住董急快董僥大
周板沓鄭三住周重旺
小關索小黑大阮捨哥
傅賣鮮鄭白大
喬相撲
元魚頭鶴兒頭鴛鴦頭
蹴毬
黃如意范老兒小孫
張明蔡潤
射弩兒
周長遊弩康沈(造箭)黃一秀
查大林四九娘(女流)
散耍
楊寶陸行莊秀才
沈喜桃菊
裝秀才
陳齋郎花花帽孫秀
吟呌
吳百四姜阿得鍾勝
余慶潘喜壽蘇阿黑
合生䨇秀才
抄書
金道姚遇仙李三郎(改畫)
教走獸
馮人喜李三(教熊)
教飛禽(蟲蟻)
趙十一郎趙十七郎猢猻王
弄水
啞八畫牛兒僧兒
謝捧
放風筝
周三呂偏頭
煙火
陳太保夏島子
說藥
楊郎中徐郎中喬七官人
捕蛇
戴官人
七聖法
杜七聖
消息
陸眼子高道
說郛卷五十三下
