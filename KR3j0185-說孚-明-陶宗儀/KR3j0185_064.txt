說郛卷六十四上元陶宗儀撰
入越記(吕祖謙)
淳熙元年八月二十八日自金華與潘叔度為會稽之
游辰後出旌孝門五里至關頭南折入會稽路二里桐
樹嶺八里東藕塘城東陂塘此為大十五里含香民居
頗成聚落道旁野塘水芙蓉初𤼵映水殊有思致十里
義井五里上下倉十里孝順鎮十里自驛路北折入香
山路五里宿杭慈潘氏莊是日凝隂不開風襲人已有
力始御裌四山雲氣滃然岡巒出沒二十九日早冐雨
行二里小鳳林寺涉溪屈曲稻塍間泥淖沒屨五里苦
山二十里梅口十五里香山林壑稍邃八里下稠巖景
德寺寺屋可百年繪事皆朴質飯于小軒方池叢竹皆
有趣七里唐口自是復出驛路老梧離立道旁濯濯如
青玉榦又二里宿逆旅三十日早𤼵二里石斛橋溪流
潺潺岸旁大石如屋橋西走浦江道也度橋而北十里
石牛有樓臨路樓下牖戶亦明敞所謂石牛者道下塘
卧石若牛水滿不可見五里洞井居民依小坡植雞冠
花數百本冠距低昂大類尸鄉祝雞翁舍雲薄見日已
而大霽十里新界自石斛橋道出兩山間少曠土至此
山圍始寬秋稼極目黃雲蔚然五里邵家灣觀五指山
其巔石如駢拇飯民家舍後水竹可步逢驅羊行賈者
數百蹄散漫川谷風毛沙肋頓有汧隴秋色五里步楓
江土俗諺云第一揚子江第二錢塘江第三楓江盖甚
言其水波惡實小溪耳聞春夏頗湍悍今僅至脛而已
南岸有覆斗山山形正方若斗覆五里興樂槿花夾道
室廬籬落皆整五里界牌隴平坡淺草隠隠起伏環山
城立真監牧地也五里牌頭市道分為兩北道出漁浦
度浙江入杭東道入越輪蹄擔負東視北不能十一市
傍斗子巖巖旁獅子山首昂背偃略類狻猊五里寒熱
阪五里宿硯石村九月一日晨霧上横隴東嶂出日金
暈吞吐少焉金璧徑升晃濯不可正視升數尺韜於雲
絢采光麗因蔽益竒非浮翳所能揜露稻風葉皆鮮鮮
有生意五里裏湖五里蔡家塢五里桐木嶺五里諸暨
縣入縣北門人煙猶蕭疎縣方築社南垣兩松樛枝小
異里許至市自縣治前東折度小橋橋屋半圯矣並大
溪行流甚壯其源一自東陽一自浦江一自孝義至街
亭合流逕縣城又逕蕭山浮橋入浙江縣東陶朱山頗
雄自入新界已巋然見之出縣東門山益遠川原益曠
五里放生橋道左女貞新葉生黃綠間錯如行閩粤荔
枝林五里馬秀才店店旁小室隨事蒔花草三里雙橋
畈二里烏石其南入剡百里而近十五里苦李橋溪磧
頗清淺木隂扶疎百餘步入山徑五里至新店灣復得
平地五里栗橋登栗嶺五里冷水望東嶺神祠縹緲雲
間下坂稻穟垂黃際山數十里平鋪如拭洋洋乎富哉
豐年之象道中所未見也五里宿楓橋鎮薄暮小雨二
日辨色發楓橋隂風薄穿十里乾溪溪橋櫸柳數百株
有十圍者過橋繞山足行十里古博嶺嶺左右皆叢篠
五里洪口有别徑入明自楓橋而上美竹佳樹相望近
洪口曲折循小溪水聲㶁㶁風物漸佳十里含暉橋亭
天章寺路口也遂穿松徑至寺寺盖晉王羲之蘭亭山
林秀潤氣象開敞寺右臂長岡達橋亭植以松檜法堂
後砌筒引水激高數尺堂後登階四五十級有照堂兩
旁修竹木樨盛開軒檻明潔又登二十餘級至方丈眼
界頗闊寺右王右軍書堂庭下皆杉竹觀右軍遺像出
書堂徑田間百餘步至曲水亭鑿小池云是羲之鵝池
墨池曲水乃汙渠蜿蜒若蚓必非流觴之舊斟酌當是
寺前溪但歲久失其處耳由曲水亭穿小徑涉溪復出
官道數里買舟泛鑑湖湖多堙為田所存僅如溪港然
秋水平岸菰蒲青蒼會稽秦望雲門諸山互相映發城
堞樓觀跨空入雲耳目應接不暇入水門過南堰歴府
學天慶觀至禹跡寺門三日游外氏園有梅坡臺菊潭
杞菊堂竹隠蒲澗橘洲因寺廢地葺治之十六七成矣
最勝者梅坡遶亭皆梅前對蒲澗橘洲野水灣環島溆
掩映如在江湖而竹隠一逕深幽階庭清閟亦其次也
又過義恩師院院與杞菊堂鄰午後自園後門穿僧庵
度小橋轉三兩曲至圓通寺面勢端直殿廡華敞循舊
路復穿園中歸園後邊河岸木成隂舅氏云此即蜀榿
木也植之方數年往時表裏無障蔽今不復見道上車
馬矣杜子美所謂飽聞榿木三年大信然是日薄隂四
日侍伯舅同叔度詹季章泛小舟出南堰繞城緣鑑湖
訪蘇仁仲計師德於偏門外砌下瑞香兩本高皆丈餘
仁仲蘇子容丞相孫致仕閒居年垂八十道前輩事亹
亹不厭出舊書數種管子後子容手書紙尾銘欵云惟
蘇氏世官學以儒何以遺後其在此書非學何立非書
何習終以不倦聖賢可及其曰書帙銘戒者子容所識
其曰先公銘戒者銘語亦同盖子容之子所識也歸舟
煙雨晻靄游大能仁寺閎壯光麗甲於會稽重殿複閣
金碧相照寺吴越錢氏所建五日開霽晴光𤼵窗心目
頗快晚步過寺橋歴沈氏李氏園皆荒蕪獨修竹猶森
然六日偕石天民潘升度自寺橋直道過郡庠道傍多
流水喬木殊不類鄽市教授廳後環碧亭小愒環亭皆
水敗荷折葦秋思甚濃石應之高應朝繼來遂自直舍
入學夫子殿居中修廊廣庭長松錯列講堂榜以明倫
後有稽古閣制作皆雄偉而閣下尤勝疏達開豁擁牆
密竹如雲七日雨不可出過詹季章位小閣因重屋樓
板其間縦二弓横半之南北取屋山為明遠山竹樹歴
歴如畫蘆簟仰承穹窿若船背幽潔極可愛名以越舲
其狀真類小舟也八日早過大中戒珠寺王右軍故宅
也屋多人少頗牢落門有兩池亦稱右軍鵝池墨池略
無意趣政如天章者皆後人強名之耳殿後地漸峻石
應之寓居在焉遂與應之登雪軒軒占卧佛殿右偏湖
山聚落皆來獻狀以宜於觀雪得名今雖不與雪值然
霧雨空濛亦竒觀也寺後即蕺山蕺菜名圖經云越王
嗜蕺嘗採於此九日侍伯舅同潘叔度詹季章泛舟經
卧龍山下竹洲柳岸略如苕霅卧枝拂水尤竒中途小
泊步游西園郡圃也其北飛盖堂下臨大池其中集春
堂四隅各一亭東春榮西秋芳南夏隂北冬瑞其南揚
波堂面城水木幽茂兩小亭對峙東曰逍遥西曰裴回
園之西即曲水先入敷榮門右轉至右軍祠穿修竹塢
遂登山山盖版築所成繚繞深䆳曲逕回復迷藏亭觀
乍入者惶惑不知南北山背有流杯巖鑿城引鑑湖為
小溪穿巖下鍵以横閘激浪怒鳴過閘遂為曲水長廡
華敞榱棟椽柱皆塗鬭象竹遶以清流甃以蒼石犬牙
參錯殆若天成俯砌琢石為墩流杯至墩傍輙自近岸
盖廡中為三井吸水勢宛然曲水之上激湍亭惠風閣
規模若都下王公家山頂崇峻庵其脇騁懷亭面亭依
山為巖壑下山右遶至情真軒刻桷象栟櫚平階荼蘼
架甚茂第為蔓草縈亂刺眼耳曲水乃前守史丞相浩
所鑿往年見其新成今竹樹皆成隂而亭榭稍稍圯剥
矣復登舟還禹跡十日午後同叔度泛舟過南堰出門
穿鑑湖支港斜雨入蓬衣袂沾濡七里獨山野橋煙樹
可畫出山口港漸狹又七里道樹舍舟步田間泥潦没
屐一里許至堅密庵夜分四山風雨翛然始聞秋聲十
一日晨起冐雨躡屐登舟入城至能仁寺遂過報恩光
孝寺寺後飛来山即圖經所謂怪山也傳云自琅邪飛
至其說不經其巔有塔采絢甚華塔下有鰻井乃小石
竅自唐以来神之謂鰻能時出祅祥近世不復見矣井
故依山㘭坡陁有古意近僧甃使就整遂無可觀濮安
懿王祠廟寓此寺有園令領吏卒守之晚還禹跡十二
日雨不可出借圖經尋近城名山須雨霽徧游晚石應
之来宿十三日過午雨止諸葛壽之高應朝石應之孫
季和約往丁氏園遂同汎舟至新河步入園園多梅檜
後牆皆密竹軒楹太敞宜夏不宜冬宿東偏小室十四
日自丁氏園偕叔度輩登舟出五雲門入鑑湖湖面獨
此為闊隆興初吴給事芾浚湖未一二尺多得古棺皆
刳木為之盖漢未鑿湖前塜墓也今自五雲門重堤隠
然達于曹娥五六十里民間謂之省塘此乃故湖堤湖
田之民每毁堤以決積水故堤缺而湖廢異時有意復
湖者第修崇省塘則盜湖之田不待廢而自為陂濼矣
自湖尾入若耶溪過後漢鄭弘廟傳所記樵風蚤暮迎
送舟楫采薪者云至今猶然半里石帆山山横若張帆
又數十步秦始皇酒甕乃山脚兩石粗類甕盎又一二
里&KR0712;舟游龍瑞宫方士謂之陽明洞天穿松徑數百步
至宫宫後三峯翔舞飛動勢若覆壓大略如栖賢望五
老特欠其二耳中峯乃會稽山祠官春秋用事焉由西
廡循山逕觀龍見壇其旁即禹穴乃大石中斷成罅殊
不古殆非司馬子長所探也又數步飛來石老木槎牙
石壁如削緣磴道至錢秀才菴遂自東廡出院復登舟
徑鑑湖湖天夕照水村漁屋皆被光景日所入諸峯俱
在全霧中天下絶境也暮泊先以觀宿于明遠堂下小
室
吴郡諸山錄(周必大)
乾道丁亥五月戊戌朔乙巳午後至滸市登法華菴望
陽山在數里間其下有澄照寺今為朱諤右丞功德院
其旁龍母廟頗靈異晩抵平江入閶門泊北寺尋徙承
天能仁寺觀銅佛圖經云梁陸僧瓉舍宅為寺中有聖
姑廟盖陸氏女今號惠感夫人郡人祈子頗驗頃之章
濟之運幹來同過從母宅章氏甥楊昉明叔同宿丙午
唐致遠判院來友之壻也丁未赴范致能吏部會己酉
早同濟之明叔致遠游虎丘圖經云山在長洲縣西北
九里一名海湧山上有雲巖寺真孃墓劍池飯罷謁陳
省華王禹偁葉參蔣堂畫像歴東西庵歸過半塘寺朱
長文續圖經云虎丘寺即晉東亭獻穆公王珣及其弟
珉之宅寺前有高僧竺道講堂生公立片石以作聽徒
折松枝而為談柄其虎跑泉陸羽井見存壬子獨遊北
禪主者惠深住數十年一力新之十六觀甚嚴潔圖經
本戴顒宅甲寅赴張漢卿會約為天池之游乙夘早别
從母登舟同濟之至崇真宫相别於閶門范至能顔休
文相别於門外致遠聯舟繞城望姑蘇館而過八里至
横塘入般若寺又數里至黃山入法雲寺陳國長公主
及石駙馬葬堂上寺之軒窗皆可眺望登塔一級以窄
峻而止諸峯高下相連如筆格俗號筆格山又數里過
木瀆鎮遂至靈巖廨院村民磔蝦蟇可閔以錢二千市
千二百縦之呼筍輿上山山半有憩亭由支徑訪西施
洞今為石龕塑佛像回視已見太湖按吴越僧智賢乾
德三年所作智積記云圖志言闔閭城西硯石山高三
百六十丈在吴縣西三十里闔閭置宫苑琴臺響屧廊
館娃宫復有硯池翫花池明月池山前十里採香徑梁
天監二年置寺十五年有僧自畫梵相於佛殿壁間後
有西天僧見之云此智積菩薩也舊號靈巖秀峰院今
韓世忠請為功德院長老喜卿来迓同自響屧廊過草
堂上琴臺下視川原華麗太湖數百里在眼中致遠置
酒勝集堂旁有圜照禪師塔塔臨石池即硯池也故此
山號硯石山近地别有&KR0008;村其石可作硯及器用堂上
望湖邊兩山相對東曰胥山西曰香山其中曰胥口故
老言香山産香堂下平田之中有徑直達山頭西施自
此採香故一名採香亦云箭徑言其直也或云由此投
伍員尸故有胥山胥口之名香山西北連穹窿山湖中
山之大者有東西二山皆號洞庭山餘多島嶼云夜待
月望湖光然後就枕頃年嘗同章茂之兄弟劇飲於草
堂濯足偃松間中夜方寢今日之樂又過昔游所惜偃
松一枝已瘁致能走价送薰香松黃新茶其簡云来日
登天平須攀援至遠公亭及諸石屏處白雲泉名在水
品其色凝白盖乳泉也張又新以虎丘石井松江在第
三第六而下此泉未知如何試一别之向夀老欲作亭
泉上及别築遠公亭而范氏媪居寺中擾之遂退寺右
上山路旁有石龜形極似向亦有名近無知者忠烈廟
具有文正以下畫像宜掛壁謁之丙辰早以香茶供智
積殿周行寺宇惟倦於登塔塔乃吴越平江節度使孫
承佑為光國妃所造成於太平興國二年丁丑歲猶未
納土今一百九十一年矣卿老具飯人力輩能鼓笛用
徑山例呼而奏之登諸天閣烹致能雪液步至後門觀
大井其徑丈餘正東望崑山縣百里皆平田惟一山突
起盖縣郭之馬鞍山山寺在焉東北連山甚長常熟縣
之虞山也自此升小車過天平下嶺甚長約數里至白
雲寺圖經云唐寳歴二年置在縣西南二十五里本遠
錄公道場今為范文正公功德院義倉在其中文正父
祖葬山下故范氏多寓傍近或居寺廊不振寺有白樂
天蘇子美王君玉蔣希魯詩刻久闕主僧庶事不治欲
同致遠登山而脚力頓疲頗難之然思致能簡中語恐
遺恨他年遂奮衣右轉而上酌白雲泉甚白而甘躡石
磴至卓筆峯高數丈截然立雙石之上附着甚[危臬]卼疑
其將墜餘如屏如矗或插或倚備極竒怪行十六七里
石愈衆而力愈&KR0629;迺循左徑訪石屋三面壁立覆以二
大石少休其中下至小石屋一石覆之又下至飛來峯
高二丈上銳下侈微附磬石前臨崖谷兹其異也又東
下遠公庵一名望湖臺正直寺後今廢又下至五丈石
亦閣石上次至頭陀巖有盖斜蔽之次至龜石脊勢隠
起名不虚得此山大抵皆石也瓌形詭狀可喜可愕今
日適疲倦又當暑不得窮其㒹然郡人能至予之所至
者寡矣況游客乎歸寺欲拜文正及四子像坐待魚鑰
移時乃至明日盖文正忌辰云寺右有明因塔院詰曲
隨山殊廹窄初僧智華與蔡京善政和間為乞此額且
立碑焉茶罷即行過晨臺山大石特立進至羊腸嶺道
旁有曾旼和甫墓碑未百年已荒敗又度賀家嶺大石
如横案上立兩石俗云嶺北有新婦石此其箱箧也午
飯王份知縣墳庵未時至張漢卿天池菴漢卿相待久
矣按圖經吴縣西六十里曰華山由絶頂而上有大池
晉太康中嘗産千葉蓮花今池在山半未知是否漢卿
於此營墓就隠負崖為屋鑿徑穿洞流水四達其間種
梅藝菊以待游人費盖不貲然山石粗礦殊乏秀潤晩
置酒更好亭亭在池上酒闌肩輿過燕窠山觀魏氏山
地入魏奉議志庵右過北峯禪院其實魏侍郎憲之菴
規模倣寺額而為移廢額於此入門久之一僧方出歸
宿天池丁已早飯罷同漢卿致遠行三里至張唐卿排
岸菴後大石間有&KR0008;雲亭皆人力也自此度廟嶺並花
山凡數里至朱右丞諤永慕菴塋域頗侈盖蔡京當國
與諤善勑葬故也又數里至陽山下望田間一辟邪甚
古不知何人墳耕夫云近之輙有蜂螫人陽山吳郡之
主山也有元居實者紹興間掌市骨董於𣙜場坐致高
貲今為平江總管陽山既横鶩乃大興土工築支隴為
生墳其傍起冡舍雖溷軒亦極甃砌之工門外栽花木
約數千株不知糜金錢幾萬緡又二三里度老鼠嶺入
張齊賢承節菴與漢卿小飲而别致遠扣魏廸功菴過
黃峴嶺遂至白馬澗舟人已來與致遠酌一杯各解維
去吳郡惟城西多山起黃山盡陽山兩日幾遍歴夜宿
望亭
乾道壬辰二月乙夘予任權禮部侍郎兼侍講直學士
院同修國史實錄院修撰坐不草新除簽書樞密張說
王之竒不允詔與在外宫觀戊午早冐雨行十餘里至
桐扣行四里許至佛日山淨慧禪院晉臨平岸崩得石
鼓張華以蜀中桐材刻為魚形扣之響聞數里即此地
近世訛為同口寺不經兵火面對黃鶴峯有清泠一擊
等軒庫堂後有池池中有渥洼泉出石罅中東坡常題
五絶句所謂東麓雲根露角牙細泉咽咽走金沙不堪
土肉藏山骨未放蒼龍浴渥洼是也齋罷復登舟晚宿
臨平辛酉早行至本覺寺登岸觀覽即古檇李也舊號
小長蘆東坡元祐間帥杭往復過此為文長老賦詩二
首舊聞巴叟臥荒村來打三更月下門前詩也三過門
間老病死一彈指頃去來今後詩也予癸酉冬来遊見
池中大魚數千咋咋有聲今亡矣癸亥至吳江甲子從
王季海提刑别借舟就驛中治疊行李盖去國匆匆殊
無倫理也浴院在驛旁有建隆初吳江西城鎮遏使徐
某乞置無碍浴院狀錢鏐判任者二字用天下兵馬大
元帥府印寺僧寳藏又有治平四年蘇州牒皆用短少
紙古人不侈費類此戊辰出吴江界三月己巳朔風順
俄頃至尹山以小舫入崇福寺同主僧惟妙訪何氏園
亭園池雖狹種植甚繁海棠盛開聞牡丹多佳品少休
還舟中繞城抵盤門易舟徑赴范致能石湖之招過横
塘(即賀方回所謂波陵不過者)入般若院長老祖康蜀中士族也風
横而逆薄暮方至初吴王築姑蘇前後兩臺相距半里
(俗呼拜郊壇)為城三重遺基儼然夫差與西施宴游之地也
前有溪越王勾踐由此攻吴今號越来溪溪上築城與
吴人夾溪相持致能之園因城基高下而為臺榭所植
多名花别築農圃堂對楞伽山臨石湖盖太湖之派范
蠡所泛之五湖者望吴江縣纔二三十里飲酒至夜分
留題壁間云吳臺越壘距盤門纔十里而陸沉於荒煙
野草者千七百年紫微舍人始創别墅登臨得要甲于
東南豈鴟夷子成功於此扁舟去之天閟絶景須苖裔
之賢者然後享其樂耶乾道壬辰三月上巳東里周某
子充侍家兄子上来游紫微方腰桂林組過家實為東
道主云庚午登舟辛未至靈巖山癸酉隂肩輿二里觀
金沙塔其地有金屑雜沙中丁亥歲所未至也甲戌清
明節早濃霧既開湖山競秀方快心目俄而大風同大
兄至延壽堂再游本禪師塔過偃松堂登琴臺望崑山
慧聚寺狂風動地幾不能立北峯長老師璨相候乙亥與
大兄肩輿數里至天平長老欲謁五范畫像而童行持
鑰匙出復行數里過天峯禪院俗呼南峯盖支遁道林
别菴也鐵杖重十餘斤云是當時物佛殿前有碧琳泉
寺宇頗佳多葉少藴詩刻門外百餘步有道林放鶴亭
基進度石門有馬蹄雙跡其旁即石室嘗為孕婦所觸
雷震其頂相傳云道林夏居别峯冬居石室别峯即南
峯石室即此室也又有中峯不暇往焉跡去石室甚近
為觀音院僧限以籬落紆曲半里乃能至焉觀音院方
修葺無足觀由南峯又數里乃至天池菴置酒池上觀
競渡池心有橋可以徙倚晚策杖登月觀下視空闊盖
華山之顛也丙子至北峯赴璨老飯遂過元氏菴距天
池十里丁丑復還靈巖初過王知縣墳菴次度賀家嶺
又數里登靈巖後嶺下視&KR0008;村乃鑿石為器之所地本
土山掘之即石云遠望嶺上積土如塚墓者甚多相傳
吴時伏兵其中未知信否過金沙塔乃至寺(自天池來約十里)
與卿老登水陸堂臨池散餅餌候金銀魚久之不出夜
同卿老坐勝集堂望湖賞月遂訪明月池乃在柴場中
殊不治戊寅早巾車游穹窿約八九里入山口即行石
衢夾道多丘墓有富人余佐監簿覺華菴雅潔而閣深
軒窗間海棠盛開極可人又二三里乃至福臻禪院古
碑云朱買臣捨宅為之殆不可信或曰吴越忠懿王時
德韶國師道場也因山疊基甎壁十餘重登陟雖勞而
氣象淳古大兄謂甚類南嶽諸寺元豐八年七月米元
章和仲殊詩親題壁間方丈後有法雨泉葉少藴為之
銘又其上有韶師石室雷雨作不果豋時諸僧皆出匆
匆下山避雨於林奉直振白雲菴稍雨霽遂歸中道復
雨衣履盡濕至&KR0008;村靈巖遣人來迓己夘欲游杭塢雨
大作而止辛巳同卿老下山行二里觀韓王墳欲歸登
舟過寳華而天氣晴和忽有游杭塢之興遂與大兄呼
車往焉約十里度小峴嶺入唐子明侍郎墳菴又二三
里至白馬穹窿禪寺(景德中寺碑云南梁天監中取梅梁於此因白馬之奠而得唐會昌)
(六年置禪寺)飯訖行數里至墅里又數里過支塢嶺遂至法
華院本皆荒山中官利州觀察使李中立造塋於此捐
家貲數千萬創精舍十年而成四山環抱宛若化城三
門為閣七間華麗擬宫闕其間棟宇甃砌種植皆稱是
門外數百步即太湖極目彌天之浸裴徊不忍去飯茶
於塔院登候李之丘讀孫仲益所著銘主僧具飯投客
館壬午發杭塢約十里入寳相寺風雨交作行近一里
至梅舍訪鄉人張氏運屬公之子德遜置酒畱宿癸未
晴德遜畱再飲而别出門僅半里即太湖近岸水纔三
四尺稍深者丈餘聞湖心苦不深但水聚而渺瀰耳登
舟值西風揚颿極駛望洞庭諸山恨不一往移刻入胥
口遂至木瀆平生未有如是之快也行李船尚在靈巖
之下即往就之至圓通菴再約范致能會石湖復掛帆
而東及園致能未來梨花金林檎緋碧桃盛開與伯氏
徧賞遂游楞伽治平寺主僧房有日觀稍佳門外八角
大井視石欄刻字云隋開皇十年楊素開素初平陳徙
吳郡於此近地尚有新郭之名其後吳人不安之復還
今城云薄晚致能來望夜月色如晝乘小舟入石湖之
心風露浩然登岸杖策度行春橋(石橋極壯大)次度越來溪
橋新修歸飯煙波亭飲農圃堂此飲此樂未易得也夜
分乃寢甲申大風致能具飯訖同跨馬游横山寳積寺
寺亦唐餘本朝祥符中賜額聞丁謂當國念其貧故畀
此名有五代時吴越國碑稱寳大二年亦足證錢氏嘗
改元矣寺旁乃唐致遠先隴五代以来接續葬一山平
江世家惟此為久次登上方教院在山之巔即楞伽塔
也望太湖瀰漫石湖僅如斷港有隋大業四年碑字畫
類虞書小酌御風而下回望姑蘇前堂周遭城基故在
致能畏風不果登登後臺而歸二臺相距甚近但隔楞
伽治平寺致能辭還城復侍大兄絶湖入境約十五里
游寳華寺未至二里捨舟而徒及門已暮夜宿焉去靈
巖止十餘里乙酉早周覽寺宇修廊華屋吳中之名刹
按碑志本梁天監中西域僧&KR0008;&KR0008;和尚卓錫出泉今在
寺左百步深纔數尺大旱不竭寺高泉低為石槽仰而
注之僧有衆寡恃以給用齋前流多齋後差少兹其異
也舊號知顯寺紹聖四年樞密林希請為功德寺遂加
慈嚴之額林氏墳在寺後數十步又數十步即葉清臣
内翰墓夢得左丞之母亦葬此飯罷命車登堯峯中道
有半峯亭蔣堂賦詩今廢雍熙二年己酉大理評事知
縣事羅處約記云昔在帝唐以洪水肆暴吴人族遁於
此俗呼免水鼎蘇帥錢元璙易名堯峯唐天復以後有
僧惠齊姓朱氏郡人也結精舍於此山下名魯塢山蔣
堂所居既死葬焉此寺乃奉其香火蔣之竒壬子歲畱
題數百字尚可辨寺有清輝軒碧玉沼寺左觀音巖石
象佳白龍洞(俗云通洞庭)多景巖寳雲井(井在寺左山頂人以為難皇祐四年)
(長老顥暹所鑿蔣堂有詩)偃盖松二鐵塔妙高峯下視空曠東齋敞
甚晩同長老了悆徧覽畢由龍洞觀音巖而下盖寺後
路也復至寳華飯寳林軒修竹參天極可人飯罷登舟
行二里至環谷乃王珏總領之居園亭池沼花竹竒石
環繞其屋珏字德全介甫之後乾道元年年五十三失
明罷歸相者告以其亭某所而已珏不見也又里餘復
登舟觀吴王魚城城在田間當時養魚於此基厚而方
其高二丈博倍之中為田百二十畆今屬練墟趙氏圡
極細故久而不壊欲訪顧野王墓不果遂自石湖入少
府港歸盤門舟中已昏暮自寳華至此三十餘里丙戌
黎明别大兄過崑山丁亥夜抵崑山丙申挈家登舟隨
潮宿怡亭丁酉早過閶門與大兄同游虎丘夜宿寺禮
長老希範戊戌登觀音殿几案四壁皆石也觀試劔石
憨憨泉點頭石晩移舟過楓橋四月己亥朔外姑仲賢
置酒出餞壬寅次無錫癸夘次常州訪周德友運幹其
子煇示近作一卷乙巳以小舟挈家趨宜興己酉同大
兄至臺莊祭外氏墳甲寅挈家登舟過溧陽縣三里宿
乙夘行七十里至三塔院院在水中有元豐中劉誼所
作記三塔者相傳僧伽過江造塔至此為第三耳寺宇
弊甚有寒光亭可望湖二三年来亦廢又三十里至鄧
步(隸溧水縣)有數十家及税場又十里至東壩亦數十家丙
辰雨意甚濃時時洒塵程泰之運使先諭溧水宰備車
乘相待治疊移時乃登陸天氣稍霽行十五里至銀樹
(亦有一二百家若泛水則自此便通舟)又六七里至雙港口復登舟約十
餘里至固城湖日猶未晡蓋數百家之聚也登妙智菴
晚與菴僧散步固城之上父老謂之楚王城其周數里
地勢甚高丁巳同大兄肩輿五六里至禪林山惠照院
啟天申節寺僧云相去二十里有游子山儒童院盖夫
子游學之地不記圖志所載云何歸舟解維度湖水纔
數尺然亦瀰漫其中多茭葑凡三十里至石橋頭入溪
港(地名石橋而無橋)約五十里至太平州河口兩岸多民居溪
流不甚闊煙樹如畫稍前即永豐圩(八十四圩共之)夜泊黃池
鎮距固城湖已百一十里而商賈輻凑市井繁盛俗諺
有三不如謂太平州不如蕪湖不如黃池也己未至小
漳淮登岸入棲隠寺敝陋無足觀又十里至郭城登普
化寺遣人先往隠静借人轎遂自别港約行二十里泊
新林小商十數皆以船為家登岸三里至小市有民居
酒坊及韋察院祠守者曰興於後唐同光中庚申早隠
静人至挈家行十里至寺五峯不高而形氣環抱本梁
朝杯渡禪師道場禪師諡慧嚴寺名普惠邃廊傑閣江
東之巨刹隸太平州繁昌縣寺後三百步碧霄峯下有
泉出石中流入寺&KR0008;&KR0008;有聲且給烹煮灌溉長老行機
台州人頗為僧徒所推有衆三百飯罷瀹茗泉上聞登
山則見巖洞之勝初暑不果往歸寺登禪𫝊閣徧歴寮
舍再飯訖出寺觀卓錫泉夾道林中王孫纍纍然行近
里許至夢堂前上藍長老彦岑在焉又半里至杯渡塔
乃升車由南陵路行十里落路過趙家步已見星矣早
来先移舟於此辛酉舟行十餘里近南陵縣午時挈家
入行衙為遵陸計壬戌風雨顧夫亦未齊為畱一日縣
西二十里有工山遠望秀拔縣南六十里有吕山圖經云
孔聖曾游置書堂於此見有石室其山南石縫内泉水
湧出流於漳淮(去縣三十五里曰孔村落路五里至石室)癸亥早飯敬亭山
(去縣三十里)山在宣城而名在此當考過孔村(土人無此姓聞專以夫子)
(得名)晩宿隔口何氏酒坊(去縣六十里)甲子早行十五里路旁
有泉甚清尋伏流而去次至燕兒礲上山數十步有石
洞刻云劉公巖又二十里飯水瓜塘徐家店又十五里
見游人来者憧憧問之云半月來樵夫新得一洞深數
十丈其大如數間屋有石鐘等而近時人皆不知惜乎
行李已過不及一游晩至青陽望九華如見故人館於
妙音禪院乙丑早𤼵青陽二十里至長橋回望九華甚
竒路旁復有泉自山石中出飯葉氏新店即鐵劵路口
去縣已三十五里至齊山從者告疲擕家入寺登覽投
宿寺中主僧智瑺丙寅早入城館司戶廨中報謁程倅
同登拱翠亭望溪山李庚子長改其名曰如剡蓋用李
太白秋浦歌云江山如剡縣風日似長沙也又登九華
樓蓋城東門也丁夘張知彦胡宣叔共置酒常平司初
食鰣魚是日大兄獨遊雲光寺江祖石戊辰早發池陽
飯十八里店又十二里過紫巖民居稍衆即産紙之地
有紫巖大王廟又十五里至柯村東流縣境也凡三十
里乃入建德縣界五月己巳朔早行二十里過白面渡
又十餘里飯烏楓潭又四十里宿藍橋張氏庚午早行
二十里飯石潭稍前有仙女井撫掌則觱沸俗云仙女
喜也按圖經去縣三十五里畱山頂有葛仙壇相傳葛
真人煉丹得道今丹井尚存而好事者因有藍橋遂傳
雲英事自石潭四十里至建德縣館於行衙其前石山
蒼翠謂之後山以縣治正倚此山故也山頂有朝峯亭
梅聖俞作宰時常賦詩今廢又有蛻龍巖晚同大兄散
步山下有青山文殊東菴三僧院相連接皆無足觀辛
未早行三里過堯城渡方輿記云堯南巡至此又縣北
二十里櫟山下有舜城古老云舜南巡至此又縣北六
里斷崖石壁之上有印文圓如馬蹄兩兩相對圖經云
許旌陽逐蛟至此所留也邑官送别二十里地飯三十
里之楓門嶺晚宿遶山去縣已七十五里地壬申晡時
抵石門市為鄱陽西尉治所乙亥早發石門游道旁南
臺院破敝無足觀又二十里飯車陂又三十里過童子
渡相望有小山俗號童子塜其說謂九女溺死甚不經
又二十里宿觀岡丙子早行二十里飯三口又二十里
有居民百餘家謂之四十里店又二十五里落路過薦
福禪寺避入城人事之勞也寺蓋古刹所謂轟碑者其
前即東湖方丈後大竹中有青亭甚佳丁丑晩登舟壬
午至餘干江口距邑尚十五里自此順流而下溪水瀰
浸田野皆為陂池癸未黎明至鄔子寨入湖巨浸稽天
非丙戌經從之比未後將入港湍流不可泝復行石磉
湖約二十里穿小竇達於港繫舟蘆間四無人烟彌望
皆水是日過湖略無風濤有小蛇昂首引舟抵岸乃回
戲作小詩云萬頃湖光似鏡平蜿蜒遂得導舟行從来
仕路風波惡却是江山不世情乙酉風雨不止水益漲
入池口趨寂照院僧言院興於天祐十五年戊寅舊名
資福仁宗治平中改今名丁亥風稍定解舟行數里望
大門院在水中棹小舟往游至則破敝將傾一僧出門
隔淺水遥語而回稍前涉高機湖菰蘆之場皆為水沒
野鼠無數被浸灌依聚沫而立晩泊徐汊龔帥差小舟
來戊子捨鄱陽之舟以小艇乘順風而行晚泊龍沙章
江禪院挈家投宿己丑飯罷挈家游秋平酌淺沙泉遂
過列岫亭入報恩禪院長老曉林眉山人藏後有鐵文
殊像甚大歸入景德禪院觀銅佛鍾傳所鑄也登閣閒
望庚寅移舟滕王閣下挈家屬寓閣上如遷喬木也丙
申大兄先乘舟歸廬陵六月戊戌朔己亥舟行泊蔣家
灣庚子早行十里過生米鎮又二十餘里泊曲尺湖辛
丑行二十里至市汊又十里泊稈堆步相對即龍霧洲
癸夘至豐城甲辰早行縣官送别李家坪距樟鎮十餘
里宿乙巳夜至臨江軍戊申早移舟慧力寺下㩦家少
休江月亭午後解去晚宿永泰寺己酉宿青泥庚戌早
至神頭之龍安寺辛亥早移舟入邑壬子早過江癸丑
早發新淦甲寅晚宿硤江灘下乙夘晚宿敖山丙辰晚
至元潭登觀觀古劔其長尺餘頃之抛江復行數里丁
巳抵白沙戊午至吉水縣晡後解去北風微作猶移時
方能上滑石灘宿墨潭庚申早挈家入宅
廬山後錄(周必大)
十月乙未朔壬子次南康軍水殊未落入泊寨中癸丑
欲游廬山值大雨乙夘拂旦出西門過開先路口數里
由别徑入簡寂觀宋陸静修故居也其旁有嶽廟守者
云先生煉丹井已過回步訪之深三尺在田間酌訖乃
至觀中陳賢良記云觀在白雲峯下其間一峯獨秀曰
紫霄其北又有屏風山其前一里有雞籠山觀門有朝
真閣(今廢)殿前有先生醮石亦名禮斗石道藏石刻銅天
尊像石磬白雲樓西澗懸瀑落於廡前甜苦笋間歲一
生相傳先生手種者邂逅章繢與之同過度仙橋記云
許堅聯衣石澗中間道士則云沙石湮埋久矣進觀連
理樹次至先天觀次至祥符觀舊名靈溪記云三武士
嘗棲溪側漢武賜名齊朝修創南唐重修今石衢甚廣
而屋宇極不振自此數百步即歸宗禪寺樅老来迎飯
而後行道中有三將軍别祠即所謂三武士其名曰唐
建威李德及宋刁雲正廟自歸宗登山纔里餘又其上
八里則紫霄峯峯頂有鐵浮圖九級藏舍利遠望如枯
木而晉梵僧耶舍亦有墳在其衢又三里有謝景先草
堂乃杏林故地天氣未佳且無向導不果徧游杏林者
後漢董奉活人疾不取貲使愈者人植杏五株然奉自
有太乙觀在山北或曰杏林在此而上昇太乙觀耳記
又言歸宗後峯半右石室中有夏禹刻字僅百餘人無
復至者過歸宗望紫霄峯亦有瀑布行官道約三里入
小路訪栗里求醉石土人直云此去有陶公無栗里也
屈曲行三里遇數道人草菴背有崖古潤醉石在焉仰
視飛瀑披大石而下甚為竒觀石有㘭處俗云陶公枕
痕也又指若虎跡者其說尤荒唐嘗記前人題詩云五
字高吟酒一瓢廬山千古想風標至今門外青青柳不
為東風肯折腰惜乎不記其姓名餘具記中久之復出
官道訪謝康樂經臺或云地屬皇甫道人已樊之矣次
至黃龍靈湯院敗落特甚而湯泉固自若或題東坡和
可遵絶句于壁間又十五里落路數百步至康王景德
觀對天柱峯倚凌雲峯兵火後殊草創其西有四菴一
院相去不遠而記中無所取故不往夜宿山月軒下臨
大溪簾水所注也終夜如大風聲丙辰早同道士喬大
和渡溪入谷五里至舊觀基(記云隋開皇徙)今為菜圃又半里
至龍泉院破屋數間而已又十里至董氏茅屋蔬食畢
望簾而進此陸羽茶經第一水也熙寧元年七月夏倚
所記信而有徵言過石磴路甚危蓋鳥道緣崖其下即
澗壑又草木蒙密須盡芟去乃能徐步耳倚所謂平石
可坐數人者正與簾對過此則大石散亂不可行予跳
躍其間從者皆驚逼簾濺沫噴人如霧雨毛髮凛然水
初束於石硤勢猶未廣既而散布傾瀉雖冬深水縮猶
為十餘派聞山後乃開先路豈非與山半之瀑同源耶
谷中若用兩壯士挾山轎則可代步然屢涉溪流春夏
漲溢亦未易進也今日予皆徒行幸天氣晴和歸路方
有微雨回至山月軒道士喬大和猶未飯且言嘗有雪
覆谷中不知也去觀五里至荆林寺是為山北江州境
大風人不能立晡時至侯溪市入圓通崇勝禪院古有
侯氏故以名溪長老不在首座祖勝潼川人可與語同
過旻古佛塔謁西堂修誼故人惟訥之兄也東塔廣福
院相去二里寒甚不可往步至磨院風益甚或云寺前
山中有風穴故多風飯罷登至樂亭(在法堂後)觀李後主及
昭惠后畫像訪清音亭兵火後偶餘此亭乃摧壊弗葺
惟石渠二百五十丈尚無恙夜宿寺中丁巳早謁圓通
殿(但舊樟木觀音今亡乃設釋迦觀音文殊三像於中而環以二十五圓通)會食於東軒出
門望馬耳石耳峯方出昨夜疑大雪今日天氣乃稍開
晴過甘泉市至七里嶴落路飯廣福菴菴泉水即石門
澗也同主僧慧辨行百餘步訪尊勝菴下有大石高數
丈長如之中若剸裁可過二三人謂之石門相傳古有
僧誦尊勝咒而石開遂以名菴菴對仙步峯又數十步
至保寧菴三面皆出其南石旌峯在焉此三菴皆沿石
門澗激水碓茶資其利次度橋上雙龍菴雙龍謂錦繡
澗及菴傍小澗過此直上天池凡十五里或云兩旁通
謂之錦繡谷蓋春時山花盛開望之如錦繡云山路峻
甚每三四里輙為亭以憩凡五亭第一亭跨澗頗雄偉
行至半山有處州道人草菴在錦繡峯下指其旁以為
竹林隠寺游人或聞鐘鼓聲按山記云香像岡北名阿
那衡内有寺暮時聞鐘梵而寺隠不見其旁半里有羅
漢巖亦阿那寺之類而近世誤謂之竹林耳(山南真有竹林寺)
由道人菴而上路愈岐每數十步即回視江淮無遁形
者過第四亭有大石凌虛而出可坐數十人百千里略
無障蔽(俗呼四望石以山記攷之亦非是)平視一峯上有巧石(俗呼香爐峯以)
(山記攷之乃在東林化城路)亭午至天池禪院雖鑿二沼其涸可待
所謂天池今不可到號曰龍潭在鐵船峯下亦有黑龍
潭祈雨則至焉長老不在同首座道徹登文殊亭下視
鐵船峯望石門澗自山委蛇而出直達於江然則尊勝
菴之石門非水源矣院有崇寧間西天僧金總持像及
貝多葉梵書數十辟支佛牙觀畢回道徹謁隆禪師塔
其傍即定心石也(記中下有望仙臺)道徹指其前一峯為十八
賢臺未知是否新羅巖草深路迷不能至歸院日方斜
復度嶺行二里許至主簿塔洞視空闊又非第四亭而
上可比東西二林歴歴在眼而江州屋壁已可辨有九
十九峯櫛比磬折如城垜然王韶觀文葬其下此登眺
最佳處也稍前至佛手巖雪花滿樹菴門尚閉乃知昨
日大雪今日驟霽望南山雪氣猶未散賦小詩云十月
頑隂不見山山中一夜雪封菴伊予的有尋仙分日照
北山雲在南聞每歲自九月便有雪至三四月乃消去
巖石空洞不止容百人下有泉水道徹云巖上立峯如
指故號佛手近為野火焚裂矣緣巖後細路數百步東
望一峯即舊峯頂院今廢或云其間方是錦繡谷達於
平田又下視磐石相傳遠公講經臺也自佛手巖一二
里渡小溪乃至大林寺遭野火僅有基址其額為教練
者徙寘墳菴并令一僧據其田人無知者予按白樂天
詩心實慕之物色乃能至其旁小徑即下山南棲賢路
也地在山頂而反平衍謝靈運詩云冬夏共霜雪其高
可知予作弔大林詩云上盡諸峯地轉平天低雲近日
多隂古來南北通雙徑此去東西啟二林虞世南碑從
泯沒白居易序合推尋康廬第一金仙境忍使如今遂
陸沉黃昏歸至天池禮文殊來燈閃爍合離或在淮南
或在近嶺高者天半低者掠地又賦小詩云代馬腥膻
暗五臺南方世界且裵回傳燈便是真知識不用犇波
學善才是日雲散日出寒燠適中甚惬素志山中薯預
花全類蝴蝶又有萬年松羅漢泉菩薩石(即記中所謂白石英也)
戊午早同道徹望羅漢巖即下山山上微雪山半乃為
雨矣由石門澗出官路稍前即岳家市(岳飛葬母於此故為市)自
此可上化城不惟足力有限又山記止言石盤之美而
樓閣已非昔遥睇而去回視文殊亭渺在峯頂主簿塔
僅如枯木佛手巖屋仿彿可辨始歎昨日登涉之不易
也午時至林口寺(謂二林之口)過杳谷慧永禪師塔入西林
寺即慧永道場也流水㶁㶁循階除賞玩不能去寺不
經火但不葺耳牛僧孺書寺額佛像獨被冠纓訪水閣
院已廢但存浮圖七級次至東林晉慧遠法師道場法
師鴈門人於是寺前方興鴈門市虎溪在寺門之外山
記云清溪有亭(今廢)牛僧孺太和四年書神運之殿(今殿非其)
(舊)南唐元宗題神運木(今亡)流泉匝寺下入虎溪殿後白
蓮池晉輦(或云政和間太守焚之)經藏院白公草堂雙玉澗明皇
銅像(今作𫝊大士装飾觀其豐下真明皇也)唐壁畫等(今亡)上方舍利子(有南)
(唐保大碑在門首)顔魯公題名上方之外虎跑泉(深入九尺)五彩閣
甘露戒壇(今亡)其西石磴三百級(岳飛母拆砌墳)滴翠亭(今亡)殷仲
堪聰明泉佛影臺(今亡)晉朝三杉(亦為岳飛取出)是寺最為古刹
而兵火中巋然獨存入門樓閣華煥宛如仙宫長老本
然自號混融師宦族也共飯畢同訪遠公塔次至照覺
佛海二塔歸登五伯羅漢閣望諸峯閣下即内三門也
出東林二里至廣福院本大明公廟(保大五年陳元裕撰記)靖國
元年封清公真人記云真人姓匡名續字君孝出自殷
周之際居此山或云受道於仙人共游此山人謂其所
止為神仙之廬因以名山或云匡裕漢人漢初封越廬
君故曰廬山次至太平興國宫街衢門闕氣象清華劉
越石高三四尺根植地中在宫門之外仙鄉亭廢矣宫
倚聖治峯正殿惟設採訪使者像其後乃太上本命殿
兩廊繪使者變相儀衞次以五百靈官又其後有雲無
心堂臨流水可愛道士皆星居有劉烈者號虚谷先生
嘗進易解云知宫畱宿不果登新創鐘樓而行樓名景
陽華麗殊甚日落至清虚道人皇甫坦菴飯罷館焉坦
被遇太上結菴撥雲峯下自言兖州瑕丘人久在川陕
嘗遇朱桃椎善布氣時時書字決人禍福或云年七十
二山中道士言其顔貎已不逮二十年前矣近損足未
能步而茅山張椿齡亦被遇太上今年亦得此疾異哉
菴側有泉太上題曰神泉又為閣以藏御書及像設己
未早皇甫道人再具飯飯訖行數百步至雲溪菴(即蓮花洞)
(也側近云冇數廟聞不甚佳)自此若出官道則過妙智院及蛇岡(即䢼)
(亭湖神分風化身之地)予欲趨太乙宫或謂小路差近乃過擊牛
墩皆茅峡峻嶺亦六七里方至(真宗賜名大中祥符觀)即董奉上
昇之地大槩二十一日已記之其事出葛洪神仙𫝊觀
在蓮花峯下不經兵火有昇元大年韓王知証記是時
猶謂之廟保大十二年記則為觀矣宣和二年封奉為
昇元真人觀中猶種杏前殿一株甚大其後又有種杏
軒春時不妨宴游也先道士蕭惟憶年七十餘未嘗出
門視其貎蓋有所養者自觀五里至禪智院(對雙劔峯稍偏正對)
(山之外白小石橊峯)以其為舊屋故游焉記言院後有綠野亭忘
記詢問進至雙溪寳嚴禪院再飯同長老世顯步過雲慶
菴記言因流泉為池多畜魴鯉今僅存㘭窪耳假世顯
之驢令菴僧致康前導過寳積菴殊不葺治但有程公
闢師孟詩刻訪白雲亭已為王秀才治冡其上披荆棘
尋所謂磐石鳴泉久之訪見泉石誠佳而又北望湓江
宜陳舜俞以為山北最佳之菴此去江州纔二十餘里
山北之境盡矣跨驢五里上吴章嶺亂石聱牙頗亦險
峻嶺脊分江東西兩路界過界便見五老峯是為山南
嶺下有小路至智林淨慧院昭德觀會日斜僕疲乃由
官路過大富莊至相辭橋(俗云蔡李二真人相别處也)已昏黑秉燭
行至尋真舖風大作入小路二三里敲觀門道士疑為
盜久之方出真誥言廬山乃元辰福地而此觀為第八
詠真洞天五老峯正在其後而倚香爐峯(記言南北山各有香爐峯)
庚申登採訪使者閣望五老峯記言漢武築羽章館於
屏風叠下臨相思澗今五老之峯叠石如屏障蓋其故
里自閣而望相去若在百步間廬阜之甲觀也為題其
榜曰雲錦閣李太白屏風九叠雲錦張之句云五老第
二峯即獅子峯與九疊屏相連山無草木曉日照之殆
如赤城自廊廡望之則竒姿巧勢尤不可狀龍潭在觀
後一里水作琉璃色其中數尺正黑知觀湯善翺云深
數十丈盖洞天之門云潭上有龍王祠疑即記中所謂
綠淨亭也已初借善翺小驢令四明徐道人前導過永
福院舊名雲龍煨燼之餘方稍營葺次至疊石菴蓋近
世僧德正所創門外大石長數丈復疊一石前眺江湖
宛如池菴背即五老峯乃几案間物陳舜俞所未見蓋
後来菴宇之絶景也次度華嚴石橋華嚴院今廢次至
折桂院今名證寂折桂因唐李逢吉得名記言山名幡
竿源而土人不知登南唐惠濟禪師石塔有巢雲軒而
記不載不經兵火氣象便可愛前有僧房可望湖而不
見山次至解空院其旁聖果院已廢次至谷源菴地形
甚高面對重湖記言疊石竒偉豈謂德正之菴耶後有
幽泉但屋弊無足觀者自此為折桂小童指路迂枉忽
下峻嶺木葉被霜滑汰幾不能移步至雲臺菴乃得平
地菴後石崖如記中所載次至淨妙院記云古名青牛
谷即楊衡所謂隨雲步入者儼然如造仙境門外數十
步回望五老及他山如圖畫凡此寺觀庵宇大抵環繞
五老峯每至一處山色峯數輙不同造物之無盡藏也
獅子峯尤肖今日但少雲氣飾之次至承天白鶴觀唐
混成先生劉玄和故居舊屋偶存獨無廊廡唐杉圍二
丈在門内問東北木瓜菴道士不知觀前百餘步出官
路過三峽橋遣從者先入棲賢獨與徐道人㩦二僕復
由小路為卧龍之遊初過中興菴(即舊禪静院)次寳慶菴近
各有一道人主西澗即劉凝之菴無知者既過澗徐道
人迷路度峻嶺踰棧閣遇炭窑方知路窮得一夫引至
上偃臺即祖教院亦無僧行自此又盤一嶺至卧龍新
菴有江州蔡道人主之復行半里過舊菴基沿澗乃至
其處蒼崖之下怒瀑淙擊高十餘丈與九華山雪潭争
為長雄凡陳舜俞所記一無誇詞今日不憚﨑嶇險阻
凡以為此未至而悔既至則樂以忘勞焉舊菴隔溪巖
石層出粲如百疊之雲中有流泉注于澗亦一佳處也
望五老峯甚近香積院在其下業畱從者於棲賢遂問
歸路數里至出邃菴今為尼居主者覺殊鄆人壁間舊
刻馮宗詩蓋嘗讀書於此菴前度溪至上塔記所謂拭
眼禪師石像如生者舊屋甚整潔大竹成林酌飛錫泉
登環翠閣望五老峯背自此下山數里即至棲賢徽老
不在藏主可昇眉山人與予同庚為占四韻云我比同
年百不能只餘霜鬢愧師兄殷勤覓句無言說共撥寒
灰聽水聲寺比今春稍葺但殘僧四五輩不稱大刹飯
罷同昇上人過五老玉淵二亭山水不辜老眼而足蠒
矣遣人至軍城招妻孥來早會此辛酉拂曉自寺後渡
澗行里許過百藥灘石岸坡陀道人於此曬藥陟山嶺
度茅坰約四五里並五老峯至明真尼院冰霜滿屨扣
門久之方開盖舊屋也同尼師登凌霄巖巖在地竒石
如巖古有僧坐禪其間繞洞别過石門謂之喝石其前
一石甚大即記中所謂對五老如賓客者傍有石屏亦
可愛出門數十步望宫亭湖横出而揚瀾左里左右相
對落星僅如葉舟惟軍城為紫荆山所蔽耳回過百藥
灘分路行三四里入楞伽院亦古屋也正倚朱砂峯舊
號白石佛殿創於保大中釋迦像與西林同李公擇尚
書藏書閣在東偏元豐以後畱題皆存有趙天啟者歴
叙公擇作中丞救蔡確故改戶書云云西廡有東坡作
山房碑又刻南唐佛像野夫公擇及黃魯直皆有題字
崇德君墨竹高下校在鐘閣蓋公擇妹魯直母也寺門
外即上天池大林路至為險峻老僧惠寳生於元豐八
年云自此别有捷徑約一二里過澗入棲賢磨院院在
石人峯側又里許遂至棲賢骨肉方來同觀玉淵先是
澗水犇衝遇大石上侈下斂懸布潨射極其雄壯濤頭
瀵湧散為玻瓈色記言沙石萬數古今不塞誠下通於
海矣相對有寒泉亭泉自山出按記文訪羅漢巖寳陀
巖于僧堂之後皆無知者山上竹樹間多崖石其下有
觀音泉疑自寳陀巖而出稍加刜治必得之其南有小
徑疑白雲菴路也飯罷遣徐道人乘驢歸詠真同骨肉
再過三峡橋裵徊久之始知過橋之泉為陸子泉其旁
有沈錫大書廬山二字行小路望五老峯了然便道入
高遥景德院亦舊屋有元豐間無為子題字老僧年八
十云李徵右書堂僅一里今廢但刻其名銜于石洗滌
乃可見進至萬杉院上滴翠亭(餘具三月記中)又二里入開先
登潄玉亭度橋俯澗澗中石含雲母如記所載天寒甚
太守適致餽徧飲從者而行澗外招隠橋近為寺僧徙
數十步而招隠泉無人知者物色久之得於二百步外
叢篠之後石井依然三酌而歸路口有披雲亭稍前即
古楊梅亭基又稍前當四達之衝即古四會亭而俗子
改曰屏翠矣回望山色竒甚倒載而觀之紫霄峯劔立
衆峯之間鐵塔僅如一線將至軍城一里有承天院臨
溪湖僧嘗被盜殺三人今遂不振入西門日已暮昔白
樂天記匡廬竒秀甲天下誠非虛語陳氏山記北起江
州盡圓通乃轉山南起康王觀迄吴章嶺其序如此予
今自南而北與之相反故問津多誤然記中指名竒特
處十得六七其餘當路者遊迂曲者略異時再以旬日
窮探極覽可使無遺藴矣初南唐元宗賜田給諸菴巖
故所至有産業中經李成焚蕩十存二三又税重租薄
僧道往往逃移寺觀日以摧毁近雖稍修復而廢絶為
多惟舊屋則氣象終可愛舟中賦四韻云南北周廬阜
東西徧九華宴安無酖毒痼疾有烟霞淡薄村村酒甘
香院院茶馳驅君莫厭此出勝居家壬戌五更雪打篷
平明出别郡官望廬山已横白練欲解去南風作章德
象游落星詩云來游未盡登臨興且喜南風阻去船殆
為予設飯罷遂㩦家棹小船往焉寺去軍城僅五里水
乾則路通今歲尚深丈餘按圖經石高五丈周迴百五
十步九江記云潯陽湖内隕星化石上連彭蠡下接潯
陽其石圓潔不生草木峭然孤峙獨出水際寺興於唐
景福年天祐二年賜額福星龍安院本朝祥符二年例
改法安南唐戊辰歲(即本朝開寳間)宣義郎湯淨譔記云保大
中寺僧修葺元宗嘗臨幸僧齊已范文正公章郇公王
介甫平甫程公闢蔣穎叔黃魯直父子郭功甫洪駒父
皆嘗畱詩文龍圖閣學士吴仲庶(中復)猶酷愛西軒更名
曰嵐漪魯直詩云龍閣老人来賦詩謂仲庶也出邑滿
眼湖光千里真世間之絶景又嘗有玉京軒今皆廢但
存清暉閣(或云保大中命名)西對廬阜如青天翠屛初至白雲
英英起山腰少焉散漫俄復退斂已而山坡絮帽變態
不常舉酒賞之不覺徑醉午後移坐佛屋之前東南觀
巨浸右為揚瀾左為左里其中兩山如門是為鄱陽湖
由寺門而望則東北直宫亭湖西南軒窗對流青山其
脅亦有湖汊西北乃軍城也再舉酒而歸晚自舟中望
山色不勝眷眷再以小艇入西草湖過東古山下觀釣
魚臺鴻雁鷗鷺徧野見人驚飛轉而之流清港上流清
菴菴在鳳凰山古殿殘毁慨想承平之遺址回棹已曛
黑過落星聞鐘聲往復殆二十里癸亥早發南康北風
微作已而轉南過左里揚瀾泊珠溪而北風復作去軍
城已八十里有巡檢司及小市登岸北望廬山甲子南
風晡時方行四十里至吴城山謁廟畢登望湖亭猶見
廬山也殿左有穴如井異時湖中或損米船則見於穴
中謂之神倉云
說郛卷六十四上
說郛卷六十四下元陶宗儀撰
九華山錄(周必大)
九月乙丑朔丙戌入清溪水碧色泊弄水亭入門即池
州州治謁太守同年趙朝散彦博富文提舉常平李承
議庚子西通判陳朝散璘同年湯平甫知縣適在此丁
亥都統制寧國軍承宣使時四廂俊及其子閤門祗候
政貴池宰趙宣政芹司戶袁廸功祖嚴趙修武公頎並
相候約湯平甫共飯同渡陳公橋淺水橋秀鮮橋遂至
齊山山脚插入清溪石色青蒼可畫洞穴半出水中泛
舟扣其戶而返步登延慶先為指南環寺巖洞可見者
羅漢殿後曰妙空巖在大石中次曰丹砂巖俯僂乃可
入片石斜出扣之聲控控然四旁屈曲皆竒石也法堂
之下曰蕉筆巖亦名唐公巖有黃大臨諸人題字山之
上曰春流泉進窺無底洞歴武功巖遂至觀音巖巖本
名上清兩崖對起三面環抱有程正輔蔣穎叔題字右
轉登寄隠亭西面皆翠石有小巖刻寄隠巖三字其前
有熙寧甲寅重陽日太守劉斁思甫題名東北乃紫微
亭故基面淮南諸山下臨秋浦清溪直接大江眼界豁
然又其旁拔起數峯竒甚謂之小九華蓋與上清巖皆
齊山最勝處也﨑嶇行峡中僅可通人稍前曰大石谷
又稍前曰定力窟深不可測又其上即翠微亭是為山
巔杜牧之云江涵秋影雁初飛此地此時也東望碧峯
劔立於遠山之㘭者九華也南望大山横陳者太婆嶺
綠諸峯也北眺州城邑屋可數大槩主山自紫巖蜿蜒
西來其左即貴池口輿地志所謂梁昭明太子食貴池
湖魚而美者其右即清溪秋浦望之全類臨安之西湖
而一隄隠然屬城亦類蘇公隄此又登臨最勝處也予
賦小詩云地占齊山最上頭州城宛在水中洲蜿蜒正
作長虹墮吸住江河萬里流又天遣江山助牧之詩材
猶及杜筠兒向来稍喜唐風集今悟樊川是父師久之
由别徑下九頂洞上有九頂圓如盤覆中頗平廣有磐
石可坐嘉祐中因太守王哲易名集仙宫洞後有穴側
身可過一小洞也竇穴上穿頗類月巖而其背山上乃
唐觀郡樓基王哲易名青霄亭今亦廢其下曰獨秀巖
翠壁横峙可愛訪左史洞為馬軍寨所限出寺行里許
乃至焉實寺之後山也其深數丈可達於外左史謂李
方玄景業也杜牧之代景業来守故為立名而張祜書
之又有石燕洞大抵皆石也遊已還寺再登翠微亭置
酒時侯趙守致餽平甫賦二詩予次韻云上清别殿舊
通明仙聖飛騰戶不扄出谷尚疑窗列岫絶堤始露嶽
真形竒竒怪怪無非洞下下高高總可亭但把醺酣酬
絶景天風吹面徑須醒相君早日翼天飛晚落江湖事
以微好事一時開翠壁佳名千古記黃扉朝遊要及鴉
翻樹夕照何妨螢濕衣更得湯休竒絶句後來誰憶謝
元暉甲夜歸戊子早至郡齋中和堂登蕭丞相樓復游
景德禪寺訪見山堂為添差路鈐王宗所占排闥造焉
見山而已次過天慶觀讀徐鉉碑李煜紫極觀也已後
赴提舉司會荷池中有秋浦堂頗幽爽會散出北門二
里登貴池亭俗呼望江亭以其見大江可望淮南也亦
見九華諸峯亭久廢今方重立歸上南樓南門城樓也
正對齊山循城而東有拱翠樓亭隸邑廳又稍前即九
華樓三者相望皆下臨清溪見九華大抵為太婆嶺所
障不能盡見諸峯太婆山極高而其名不典圖志亦不
及之己丑赴州會坐中見梅花賦小詞云踏白江梅大
都玉斵酥凝就雨肥霜逗癡騃閨房秀莫待冬深雪壓
風欺後却嫌伊瘦仍怕伊僝僽營伎曹盻頗潔白淳静
或病其訥而不頎戱以况之已夜富文出家姬小瓊舞
袖翩翩往聞范至能云頃朝士姝麗有三傑謂韓無咎
晁伯如家姬及小瓊也禁中亦聞之又作小詞云秋夜
乘槎客星容到天孫處眼波微注將謂牽牛渡見了還
非重理霓裳舞都無誤幾年一遇莫訝周郎顧富文近
再醮有所競而設榻於外時侯方為兩解故戱之如此
庚寅早欲如九華而雲夢宋宰及歸州助教張蒙正相
候過午乃能上馬時侯差中訓郎趙良弼等同行辭之
不可五十里至鐵劵山投宿葉薈秀才家薈有子楠登
進士第山深夜甚寒辛夘早再赴葉君飯乃行尉亦並
轡二十餘里至青陽縣令成文林雩丞熊從政實褒主
簿陳朝立巡檢程大夫同來迓館於驛中尉廨即宋齊
丘宅其旁對九華而齊丘之墓在牛心山下去縣東五
里赴陳朝立會以能仁院為廨傍有妙音院同至縣學
登經史閣望九華紫翠千仞造物融結竒巧真尤物也
縣東二十里有潮洞大如卓面而石穴極深日三潮每
潮魚蝦輙先出壬辰早同陳簿葉尉趙忠訓出郭十餘
里登雙練亭度西拱嶺入龍安院自此徐行歴永安塔
虎跑泉過石龍口虎跑嶺此兩處地勢稍高望雙峯九
子甚竒遂入廣修院去縣已二十五里院宇頗雅潔寢
堂望雙峯幘峯真人峯蓮花峯是為五老峯步至上雪
潭源高而遠仰視蓮花峯正如所倚之屛其前即石門
水所注也峭壁削成懸瀑十丈怒濤駭浪不減三峡或
瀦為深淵或散為犇湍電轟雷擊約二百餘步為下雪
潭其間多大石水平布者數丈潭中産石班魚不常得
有瓔珞泉水跳石上如貫珠尤為竒絶而土人不貴也
食罷轉山而行終日觀山面殊不厭約十餘里入無相
院有觀音閣對峯巒數重畱題而去又二三里至協濟
廟神兄弟三人日方晡或謂化城遠不可到遂止陳朝
立置酒中坐帥諸人下九華溪踏石涉水以為戱葉尉
體肥甚獨墮水中溪自龍池来欲訪其源或云路太遠
惟禱雨乃至今蕪穢不治不果行終夜如大雨可聽癸
巳早隨溪而入至亂山環合處登化城嶺嶺峻窄時時
回望諸峯層出殊快心目少休半霄亭巳時至化城寺
寺宇甚佳唐時新羅王子金地藏修行之地飯罷謁金
地藏塔又在寺後突然一山上常時可望大江是日適
為晴嵐所蒙僧祖瑛獨居塔院獻土産茶味敵北苑陳
朝立以翰先歸邑乃同葉趙行二里訪龔泉其旁乃李
太白書堂基今為張氏墳地自此下嶺過苦竹坑俯視
羣山左右對列中有平田氣象極好稍前即寨頭蓋建
炎間張遇寇青陽縣官移治於此真關隘也行近縣橋
雙瀑石山對瀉未經名人品題故無聞焉又行至蜃盤
嶺而化城峯盡矣化城九華最高處蔣穎叔嘗有悔游
之語俗傳十里殆不止此賦小詩云攀蘿度險捷猱猿
石角鈎衣屨盡穿莫訝遠尋金地藏也曾徐步玉階前
又數里至龜山一上復數里尤為險峻有崇夀寺慈寺
閣對雙劍峯又賦詩云注坡緣壁化城中客愠奴嗔我
亦慵及至龜山還一上為憐高閣對雙峯寺僧善修年
八十六贈以詩云老僧九十視眈眈二十年來不下山
我得九華充法供亦能禁足老山間日尚早愛其景物
遂宿焉甲午早下龜山行十餘里入聖泉院泉在院側
石巖下號無底泉試之僅二丈盖游者未嘗測其淺深
耳水自巖出甚清駛中有五色石飯罷即行過慕善鎮
回望九峯横側高低無一同者又五里至曹溪寺又五
里至覺安寺五溪合流於此故地名五溪又五里入大
路過鐵劵葉元質别去又二十五里投宿馬牙酒坊二
三里有常安寺夜不果往陳朝立自青陽致餽是行自
西洪嶺入山盖西南也終日觀山面既至聖泉蓋自北
而出所謂山之東乃山背(闕)聞有廣福等院甚佳而從
者猥衆頗不自由不無遺恨十月乙未朔早自白沙入
小路數里遊雲光寺寺亦華煥登閣望六尺圖屏欲少
畱而提舉常平李察院領客將至畱二小詩戱之云來
如負弩先去為乘驄避江祖一片石畱伴幽人醉又云
作者正七人飲中空八仙長齋詎容醉晉也合逃禪遂
同趙生過江祖興道院主僧行餘置酒訪李白祠堂但
有廢碑在壁角令行餘道至石邊攀緣而下得小舟同
泛清溪水正碧色下淺灘數里至玉鏡潭水自南来觸
岸西折灣環可喜潭深纔二三丈云李白詩云江祖一
片石青天掃畫屛又云溪水正南奔廻作玉鏡潭皆實
錄也塗中占小詩云清溪水色勝於藍祖石移舟下鏡
潭妙絶畫屏并碧玉謫仙不見與誰談晡回至弄水亭
以五杯酌趙生徧飲從者晩趙守在九華樓上梁就見
之
金華游錄(方鳳)
己丑歲正月謝翺皋羽方鳳韶卿約游洞天十一日辛
夘韶卿㩦子肖翁入邑與皋羽及陳公凱君用弟公舉
帝臣會韶卿夜賦詩示同遊者十二日壬辰隂寒韶卿
拂曉取道上洛之吴溪過吴似孫續古約俱行至横溪
訪柳時聲父子君用不至帝臣從五路嶺先過門皐羽
繼至會宿時聲居十三日癸巳枕上聞雨是晚以雨宿
柳明府新居各賦一首十四日甲午隂未曉即行午度
太陽嶺晚泊上坦欲訪雙巖鄭子有子有聞之先至旅
寓邀宿陵雲山房城友葉謹審言適相遇於陵雲約翌
日同至赤松是夕子有出家藏先資政北山先生遺墨
及久近諸賢書帖共觀至夜分韶卿書北山感雪竹賦
後皋羽亦題十五日乙未曉聞窗外葉聲疑雨起而視
之則霽既飯話良久子有之姪復畱飲凝香閣晩抵赤
松自源口入一里許萬松矗翠有亭跨中路扁赤松山
舊樞密潛齋王公埜書今往觀唐元素易以他書矣沿
溪入橋亭扁金華福地郡人潘繼先篆過橋入三門勑
寳積觀額大中祥符元年所賜與殿中四錦旛及獻花
四木孩俱今猶存入門而右有堂臨池上為濯纓堂默
成先生潘待制良貴書入而為松遊亭又入而為枕流
亭觀之前為卧羊山即皇初平叱石成羊處也道士王
元台謝天與欵宿謁沖應養素二真祠二真初起初平
兄弟也松下有遇仙石坐其上相傳往年唐公李度有
目眚寓觀中嘗憩兹石遇二仙問故采草拂其目遂明
且祝曰後十八年當相見郴州及唐登第授郴教有二
道士過之唐不知省道人曰子亦記松下治眼時語乎
既而邀之不知所適方知為二仙云時韶卿病目甚故
道士言之為詳回宿王謝房各賦上元遊赤松詩十六
日丙申微陽道士水竹唐元素妙虚王德厚竹泉倪守
約房中觀羊石其詳具皋羽觀羊石記中云金華洞為
皇初平叱石處予髫而聞之髮種種乃一至而叱石處
復不在金華洞未至洞十五里有山曰赤松今為寳積
觀觀旁祠二仙二仙即皇初平兄弟是其處也石故在
山之巔變怪牴牾宛然如羊形多為樵牧及好事者取
去道士拾其餘蓄觀中余得借而觀者三處其一在天
井東僅十數角嶄然羣伏且起狀無抵觸意苔蒙茸若
草藉地可近而玩其一並曲池之岸纍石為山參布伍
列犬牙其上卧者十八九伏者十七抵者蹶者十五履
險而跂者十三倚而齕跪而乳者十一若觀古&KR0595;尊之
跡于石形不求全而意自足其一積小坻位置加密跂
伏齕乳抵蹶與前變態略同復有拱而人立者竒崛特
甚非前所有道士易以他名使不與羣羊伍余曰是不
可易左元放之遇曹瞞其化而為羊與兹羊之化為石
是或一物也今而後觀兹石馮而游若脫而休茫乎曰
與之對而泊不知所求其有不復化為是物乎道士顧
笑衆皆沉寂起立若植以余言為然故書以啟後之遊
者其所觀三處道士曰倪守約唐元素王德厚云石去
初平仙後若干年為樵牧好事所取又若干年為樵牧
好事所取又若干年道士悉能言之於遊者非有繫故
不書妙虚石旁有方竹一叢蕭疎可愛堂名蕭閒樓有
減筆隸物化二字極佳水竹畱饍王倪各為煮茗入小
桃源路口有小桃源物外洗耳三石刻竒古皆餘杭虞
似良仲房八分書未過橋為物外亭過橋有亭泉上有
臺名滄浪溪石皆磊塊水激射為峭峽為盤過道士徐
南華㩦酒肴并青窗王易所書趙元清夢遊小桃源四
時詩來青窗即故樞密王公之孫名進思官惠院號淳
齋善書而好吟以避世立兄子為子使出贅復分田送
其妻歸母家而自為道士於此南華酌酒滄浪臺槲隂
下行至巖扉間新搆小亭名别有天地復酌亭上巖扉
有諸公題墨新種桃梅來道道士周雲巖世昌要會酌
樓上石泉之徒王德謙益之㩦琴鼓再行午從觀右登
丹山行窮林巨石間觀丹竈及丹石相傳某年丹光見
石上有道人養雞見雞啄丹取之丹即飛去今立祠與
菴祠前舊有老樹並其一中斷倒架上半於其一附着
而生下半則僵立不相接狀甚竒怪今為改祠道士伐
去曾遊者以為言丹山而左稍下有丹井泉極甘冷一
徑出小桃源之上抵二仙祠回宿寳積觀中西廡石刻
赤松山三大字李陽冰篆偉甚以赤字從大下作火揭
之有火灾故置不用而存其跡云十七日丁酉雨往欲
三洞不可遂入城泊祥符寺待霽取道智者以往十八
日戊戌雨畱祥符皋羽有塔影霧中深之句韶卿足之
十九日己亥隂入寳婺觀謁星祠登八詠樓寳祐丙辰
歲郡守謝奕修改創潜齋王埜書扁今易以他書矣時
拏丁夫急所帶奚奴不敢出市衢韶卿自同皋羽訪芙
蓉盛太傅共談世故晩歸祥符二十日庚子新霽約審
言自蘭溪門會于北栅韶卿父子續古審言登七寳寺
塔樓拂塔院至道年碑石遇且菴徐玉汝於盧士安卜
肆韶卿皋羽甚欲畱訪諸老以雨餘得霽重於妨衆遂
行既出城遇抑齋劉權院梅居邵深道成齋王玉成於
菱塘之東王謝二道士自赤松來西鹿田寺僧懷玉畱
而相導韶卿賦北山道中衆客皆和晡至智者寺山路
有亭扁北山唐乾元二年八月縉雲縣令李陽冰篆書
入而為倚松亭過橋有亭扁靈源小憩亭上又潛齋王
公書靈源勝地四大字寘之雲堂後廡寺僧莫之貴也
日夕過鳳凰山法清院山形如鳳凰舊為法朗石晉開
運二年為國泰今改法清山西有一怪松偃蹇如盤龍
院僧圓矩云昔潜齋王公嘗護以闌楯遊憩其下是夜
宿院中二十一日辛丑有徐生館法清酒狂士也曉起
㩦詩見贈有鳳凰山上鳳凰翔之句聯中又以耕田鹿
化石羊為對臨别密謂審言曰余以鹿比僧羊比道士
鳳凰比諸君子審言途中述其語衆皆絶倒從法清而
西過故康懿秦國長公主墳園未至觀半里有岐徑行
五十里自金華觀登山可至九龍寺上有劉先生講堂
劉孝標讀書處也三洞上為朝真中為冰壺下為雙龍
三石扁皆飛白書立下洞口觀有天下名山四大字觀
之左為椒亭所從入洞路也以山下平地言之此則山
巔然而迢逓寬衍觀之前居民成聚則此乃洞天之趾
爾雙龍洞口石室明淨坐可二三百人仰視石室紺碧
其隠約可名狀者為雲物為仙桃為道人比肩而立龍
首見其左而尾懸右石壁上又懸石至地獨黃色俗呼
吕先生藏身霞衣挂其旁有北斗星窠洞穴如蟇頥水
淙淙從中出即流入右偏暗出洞外溪澗衆束炬揭裳
傴僂踏水入内洞凡三數丈首背皆擦石舊卧小舟而
入今敝漏閤水際既入復虛曠如外洞水從右流莫測
其淺深執炬者一一相指告見蜂窠石水蛙石石鍾手
搥之鍾聲仙珠纍纍貫巖上石門限雪山山前雪山後
雪梁之皎然仙笠懸巖石石鼔搥之鼔聲有形蜿蜒頭
角鬚尾凡三屈蟠𨼆見爪尖皆白石如玉所謂雙龍也
猫一獅子一頭足尾其額有珠大龜黑色白蛇斜繞其
背首入甲下竒甚筆格一霜崖粲如繁霜有卷石小竅
指面大有水正滴竅中名仙人硯滴候片時纔一滴仰
視洞中他無漏泉獨此爾浴室石櫺三足蟾懸鐘寳盖
如名刹講臺上所設而加高大海角虎蹲立雲霞五色
欲飛極裏從暗處俯伏遠望洞口水中所從入處僅一
小隙透明如十五夜月名仙人望月又大象足二小一
仙桂水波石粼粼然大者如浪轉雪山後而左為滑臺
為池為田畦町高下可數仙人挂衣横十數丈衣純素
袪褏蹙摺皆天成又仙人眠石方整可卧仙人帽日月
二宫復從洞口踏水而出凡洞中所見不假一毫鐫鑿
而形狀自然其妙處殆不可言也登山幾半里至中洞
洞口視深處乃暗穴但聞潺潺水聲束數炬相後先若
入井然稍斜向内衆魚貫而下石滑且險約三十丈至
水簾自高巖噴出下有巨石盛之即不知水之所往水
簾出處前有懸石如鐘又如飛鳳視水簾以下復沉沉
深黑人多不敢復入皋羽毅然揚炬而前韶卿續古從
之由水簾之右轉而深入巨石無數回視水簾乃在目
前愈入愈深下復無水有石筍入空曠中高可三四丈
色瑩如玉從石筍而下極底有石室燥潔曾遊者畱題
在焉回至水簾漸可望明而上不如入之險也然不能
深入則不得盡其竒來遊者率望水簾而止爾又登山
二里韶卿父子皋羽續古倩兩山童買竹薪束炬至上
洞入洞而右為觀音洞從巖罅越石限而入展轉愈高
扳援至觀音前其石像天成垂衣伸一足如土偶者但
高入巖罅以炬燭之僅得其半而臂與面莫盡見也旁
有潭深不可近名觀音井又名龍潭復路出從大洞正
面而入歴三數坡陀其石上雲霞波浪霜雪屋室之類
皆不減下洞所見洞口天日之光斜射洞中石崖上淡
如月色竒甚内有石梁高挂深可二三十丈白龍護其
左蒼龍護其右又入有天池深廣四畔峻壁不可下池
之裏有崖如兩扉而啟其一極黑暗中遠望石扉啟處
天光下燭蓋洞天漏明而人莫知其處名一線天既隔
天池不得復深入也雙龍洞口題名石上韶卿賦三洞
云金華山北三洞天垂髫欲往今華顛春風吹衣雨洗
履瘦笻忽拄蒼山煙山高地平走幽澗根絡石上森楠
楩步從飛橋瞰石洞厓色閱世知幾年風痕霧迹化異
物龍首昂左尾右旋就中暗穴如蟇頥急水瀉碧鳴媧
絃遡流束炬照徒涉肩皆擦石行拳攣水窮路夷内景
得以炬交燭窮幽玄細紋蹙波湧&KR0008;接皎彩凝雪飛霜
鮮大為獅子虎犀象瑣碎亦復蜂屯然蜿蜒雙蟠角尾
具一一玉爪拏蒼堅窮龜負甲色深墨長蛇白質相縈
纏鐘能鐘聲鼔能鼓不假樅簴知誰懸直櫺斜檻藏湢
室短畦長町移原田青雲白霓五色霞笑盡敗絮畱丹
鉛中途經過最深窅伏身低眺洞口泉空時一隙隔遠
見秋蟾浴海光嬋娟左巖袈衣頗横亘疊摺衆皺垂蹁
躚自餘神怪不可極似鑿非鑿鐫非鐫出登山腰叩中
洞外視石井聲潺潺入深踏險思搥綆長竿揭炬後且
先水簾可俯心為掉到此十九歸言遄嗜竒不憚歴磊
砢足以目故差輕便翻身却望水簾處銀河天落懸吾
前常情疑復下百尺積水定作神龍淵石乾徑闢却易
進玉筍拔地修而圓宜為淵處乃為屋亦或摩挲題新
篇同遊疑我久未出笑謂豈欲井底眠林幽風起日已
晚猶晲高洞山之巔薪蒸可買樵我導不遠數里仍攀
緣傍從右壁入深圻如鐵戶限瓊為檐儼然海相挂珠
絡熟視豈信非夸𫝊左為朝真正面入便想笙鶴遨羣
仙雲霞波濤仙衣裳竒詭豈必下洞專歘然修梁架巖
起左右蒼白龍形全望中極底勝漆黑雙扉隠隠起半
邊天光一道燭扉内知此明罅從何穿&KR0034;深壁峭不可
往安得插羽如飛鳶嗟余兹遊尚牽俗身所驟歴辭難
宣但思乞水學坡老洗眼看字消餘年是夕僧懷玉同
歸西鹿田寺止宿寺丈室後有竒石峭立罅坼間可行
林泉幽勝特甚默成先生潘公大書其處云余往東南
北兩山餘二十年獨未曾至鹿田紹興七年四月十七
日同智者長老法銓來於﨑嶇險隘之中得虚曠寬閒
之地修篁喬木巨石瀑泉氣象雄偉此盖未之見不獨
甲於金華也自是評吾鄉山水以此為第一云其丈室
遂榜第一軒上為思賢閣是夜聽雨軒中二十二日壬
寅曉霽過東鹿田寺廊廡列詩石内有葉丞相衡集杜
五言四韻中二聯云水花分塹弱山木抱雲稠更宿招
提境還同惠遠遊又僧舍壁間有郡倅金陵吴琳題詩
中一聯云雲暗雨來疑是夜山深寒在不知春潜齋王
公嘗和其後行數里至潜齋所營山橋穆陵御書山橋
書堂四大字下有懶瓉巖巖上有亭亭之西有石筍又
旁巖臨溪為亭臺遠望州城城中之塔鑚小雙溪如篆
紋路口有亭扁北山今亭臺皆蕪廢既下山王謝道士
登山取别徑歸赤松至潜岳寺前帝臣審言同入城韶
卿皋羽續古肖翁取赤松源口虎頭巖下道遇雨抵上
坦旅宿二十三日癸卯曉霽近午度太陽嶺晚宿柳時
聲居聖𫝊之蘭溪畱詩以待續古先歸二十四日甲辰
過松巖陳粹翁午與皋羽别晚復雨二十五日乙巳韶
卿父子回抵吴氏書塾客有問金華勝遊者韶卿以詩
序其槩云赤松上下雨霏微八詠樓頭重拂衣西港晴
來汀草長北巖幽處洞泉飛風敲定磬鹿春過月滿丹
墀鶴夜歸歴覽因知古詞客盛誇雲夢未全非皋羽歸
後作金華洞人物古蹟記
大嶽志(方升)
刻志略之閱四月將訖事升述所以作之意授之工曰
升少時則聞武當竒勝甲天下裹糧走觀之亡一乘之
便卒莫能往嘉靖癸巳督屯唐鄧間庶幾望見諸道子
之宫而又不敢越他境以勸邑人乃止甲午提調命下
升奉以趨曰(缺)命也(缺)得以指揮其宫事行有辭矣明
年三月既至(缺)亭樂曰美哉巖巖乎上逼太紫而下
壓城闉也(缺)大者三十六焉今見其一未覩其餘也
(缺)有大焉其又(缺)之餘烈乎吾聞之(缺)
美哉神仙窟宅也其東則
(缺)之所無也其南則桃源希夷之所(缺)
曰美哉天作之者歟地生之者歟人及之者歟觀
于紫霄曰美哉傳有之天下七十二福地此其一也觀
于太和曰美哉亭亭乎吾莫知其幾千萬里矣其去地
益遠而去天益邇也乎日月出沒(缺)不
足言矣既歸(缺)誌(缺)讀之
卒篇曰誇(缺)
十之五(缺)十之三為之(缺)四十六處杜
述者十有九首類為五卷既脫藳惟災木是懼質之少
監(缺)公曰雖然不可無刻也遂刻之嘉靖丙申長至日
太和宫四圖述
宫在天柱峯之上舊有小銅殿一永樂十四年始徹小
殿改治大殿塗以黃金制極工緻其梁(缺)渾成
若不假繩削者殿之外為臺臺外為(缺)城臺下
置石梯懸崖間高出木末飛鳥皆俯其下人行其上若
乘空按掌跼趾目不敢旁游舉武則股(缺)搏乃護以石
檻聯以鐵鎖使可憑可引盡數十(缺)横折其磴使稍
就平可坐城闢四天門以象天闕儼然上界五城十二
樓也殿上觀日之出如火之發於足觀灝氣之往来太
虛如呼吸之氣之出於口殿旁諸峯不可盡名其對峙
而起逼几案者呼蠟燭峰其下跪者揖者拜且舞者羅
而立者執戟而衛者(缺)而侍者冉冉而下如羣仙之
擁綘節者源源而來如(缺)之(缺)玉帛者(缺)朝謁狀
盖天造地設以(缺)文皇神道設教之盛心耳宫之制
隨地之力不能相屬其大頂為殿頂南北縮五之四東
西揆者復十之一益以飛棧為更衣二小室地既窮右
折而下于頦規山之曲為聖朝殿為元君殿為聖父母
殿為講經臺為真官堂為龍池龍廟為鐘鼓之樓厨庫
之室地又窮又左折而踰小崦出右脇之下或山曲四
倍之復規為方丈為廊廡為寮室地又窮陟自故道石
折而度朝聖門繞出天柱峯後下三天門門下昔傳有
尹喜巖絶壁不可從三門皆連磴千尺從高山直落或
側道鈎出于石芒間下臨不測之壑階累數十百級強
直如弦投以小石子從欄間一躍便翛然下不及趾不
止行者攀危欄緣長絙仰脇息者數四然後得望一二
其旁負土而争出者為巘累石而欲墜者為崖山曲無
復可窺者地又益窮遂刓磛碞夷齗齶以益之為道房
為齋堂為靈官祠為祖師殿為會星楹大小五百二十
南巖宫七圖述
宫即天一真慶故址自大頂東走二十里有丘焉可屋
有泉焉可瀹莫如南巖其旁多重崦曲阜呀咽之壑嵌
空之洞訪洙入時坐榔梅祠望北壁下懸崖置屋如棧
道劔閣殊竒絶可愛由祠右行南崖百餘步度北崖崖
深峭不可測中通一道如横堵行者側足而上既度升
自南天門循山左支行數十步折行右支百步復折而
左入小天門並崖陡折而行過大巖下山將窮而崖見
擘崖之半為大殿畢諸楹山復起突為小阜復即其上
為圓光殿殿下則黑虎巖也巖大如側鐘口處僅可狀
從大殿後左折而東皆循崖緣石欄屈曲而行俯視欄
外數千尺目窮處正黑不得底投之以石無敲落聲隂
風生於谷中若生騎數百弛枚而馳迅突不可當寒蟬
暝禽鳴聲悲切令人毛髮灑淅戰掉不能休既東二十
步折而陟崖上方轉西行過元君殿入南薰亭亭窮崖
杪為之大可羅胡床七八其上松風響細而長異他處
有禽自呼我師常棲止崖上亭外有石枰從衡十八道
類今俗所彈者相傳為洞賓故物復從元君殿折而下
自是直東過磚室一石室一磚室曰獨陽巖石室曰紫
霄巖對榔梅祠前所望北壁下者也巖前刻龍頭横出
欄外四五尺其奉神謹者則緣龍頭置一瓣于其上以
為敬旁禮斗臺崛起灌莽中莫知所從登崖上片石刻
靈官像高五六尺亂置小竅中其數不能遍閱曰五百
云又東過風月雙清亭值巖窮處二面皆倚石壁壁下
坐可各數人可卧可眺可以觴咏然亂吹不時發亦不
能久畱也亭外石枰一如南薰所見者復從故道抵大
殿後西望捨身崖空懸若垂天之翼狀甚可怖其上為
飛昇臺玄帝改服于此臺下為試心石又下為謝天地
巖殿並山為楮室一為神厨一為碑亭二泉二曰甘泉
曰甘露泉言形露言色池二曰太一曰天一太一水生
氣天一水生數也殿之前偏右為方丈其堂曰蓬莱之
署從方丈左折行堂後其上分為二道左出雙杉下為
五師殿右亂穿道院中為圜室為浴堂為滄水庫池池
上有小間道從之可通鉢堂由鉢堂陟翠微折行山之
後則尋鄧真君所謂歘火巖者又轉而前平行山上北
折而觀于崇福巖西下而復于南天門南巖之游於是
乎始窮矣
紫霄宫五圖述
宫在展旗峯下故宫之側故宫今名香火殿負東小阜
始使者入山將新是圖則觀其貌于堂樹于臺者赫如
蔚如也於是乃議不毁别治于西大麓殿楹三故宫石
屬十之其他建置百之日池一宫前左月池一宫後左
七星池一宫前右真一泉宫後右上善泉一東方丈堂
北大如盆中石鈎塞者半水從旁竅出日可數千斗宫
中皆屬厭焉舊為池名弗稱今更曰泉從殿後又轉陟
山之椒根石壁為龕者太子巖也巖前横書太子巖三
字其左曰蓬萊第一峯亦横書巖下小圜亭松風四入
如敵百道巖上餘瀝飄窗前其散如沫下而出道院左
復北上者煉丹巖也下而出道院右復西上者七星巖
也又上為三清巖石頂不可到其下為榔梅園正德年
間令守臣歲取榔梅以貢太監吕憲乃移植數本于園
自榔梅園東下又轉而南上為福地殿殿兩階下丹井
二北為萬松亭東為賜劔臺相距不數武左右山斷而
復圓起如小兒擎拳狀者大小寳珠峯也諸巖之水合
而東流于石脇者金水渠也渠廣八九尺北折過宫前
抵小寳珠不得出鑿其項以行為後渠既出復東趨大
寳珠溢于其趾為禹跡池池大僅一畝湛湛階戸間尤
為高山勝槩舊傳禹導山至此因名橋一亭一並緣池
設池上仰見三公五老竈門福地諸峯矗矗霄漢之表
或豎如笏或倚如劔或列如牆或錯如碁銳者毫攢斜
者圭葵止者鵠跱奮者鶻突千態萬狀左右盻而目不
敢暇焉自始釋乎地下上五六十里至是凡得三大觀
棲危巔憑大虛如承露仙掌擎出數十百丈日月出沒
皆在其下不如太和立神以扶棟宇鑿翠以開戶牖逞
伎巧于懸崖亂石間因險為竒隨在成趣不如南巖右
虎左龍前雀後武雖當廉貞貪狼二宿之下而環抱天
成楹石所棲各有次第則非太和南巖之所得而有也
故論太和之勝者于其高不于其大論南巖之勝者于
其怪不于其麗論紫霄之勝者于其整不于其竒太和
在上南巖紫霄並列于下足成三台矣
五龍宫八圖述
宫在靈應峯山曲南巖之游既窮從其中以望五龍諸
殿宇在扉屨之下去巖而北過滴水巖仙侣巖下青羊
澗二十六七里山行多虎逆旅無三戶行者始持兵澗
䧟大麓下如行簷底已而南巖五龍皆失所在踰澗而
西復尋山行隂磴苔甚滑﨑嶇二三里山忽平樹忽壯
景物忽佳於是南巖所望青羊所失者始欣然獲一投
足焉顧瞻南巖又復如在目睫之上矣宫東向逆折其
門北向就澗道也宫門内為道九曲十八折蔽以崇垣
行者前後不相見玄帝啟聖二殿階合九重前五重為
級八十一後四重為級七十二望之如在天上真所謂
上帝居也殿前天地池二䧟石龍上中而垂其首于池
水從龍口出注焉龍井五左三井右二井井痕不及欄
者纔二尺寒冽可食碑亭三臺二丈有竒亭倍臺之半
右廊之隂日月池碧色微綠月池深緇色字金魚各可
數十頭殿之左為玉像殿紫玉像一披髮跣盤右膝而
坐沉香像一披髮跣端坐舊白玉像入供于内今像則
當時所易者也蒼玉像一冕而垂紳雲履菜玉像一首
飾不可辨額微起至後如抹帕氅袍圓履碧玉像一頂
左右結雙鬟素袍銳履諸像皆貌玄帝而大小各不同
似非一時所為者其餘從神二龜蛇二香爐連蓋一皆
菜玉製龜蛇大者如蟹小者僅如錢香爐蓋刻獅子為
雙紉繫小毬隆起旁窄不掩爐瘞殿前丹墀内掘得之
無欵識不知為何時物也殿之右出山坎大林下六石
碑在焉皆元物也一為崇封真武誥碑一為揭徯斯所
撰宫碑一為揭徯斯所撰瑞應碑二為戒臣下碑碑尾
書至元三年其下又繫以龍兒年牛兒月盖當時制如
此一仆于地苔蘚所蝕漫滅不可讀宫門左從曲道北
折陟左山為榔梅臺臺上榔梅一株方盛發臺後有小
石碑載賞李素希衣物勑二道其隂則尚書胡濙述上
前面領論素希語也下而折左出大門外盡門下皆為
真官堂為雲堂自雲堂並山西行下小谷澗水出焉所
謂磨針澗也澗上有老姥祠澗出為蒿口東流入于緇
水宫門右從碑亭下南折陟右山為啟聖臺折而南下
行土途數百步側出一小山平聳如臺陳希夷誦經處
也直下為凌虛巖復從故道折而西上規山微曲處為
自然菴菴前石作小池而橋其上金魚十數頭聞人咳
唾從橋下羣起嗾之菴藏李素希故物數事青袍一斜
領博袖製不甚古衲襲裏各一皆用五綵布裁為方寸
間綴以成襲衣領直下不交襟不裳袖徑三尺二寸邊
皆緣裏衣促製小袖襟左右交腰以下疊褶而舒其末
不緣吕公縚一五色絲攬結而三令焉綏長寸半皆文
皇時所賜也其頂為靈應巖其外又有長生巖近巖數
丈皆絶壁百仞下臨大壑横一木于樹上以通往來歲
久木腐不可度
玉虚宫六圖述
宫在展旗峯北遇真故址為真仙張三丰之菴真仙嘗
語人曰此地他日必大興既而去之四方聲迹寂然文
皇遍訪物色不可得遂大其宫以為祝釐之所殿之屬
三曰大殿玄帝所棲也大殿之隂曰啟聖殿尊其所自
出也左曰元君殿明授受也又左曰小觀殿初出之制
未大也三殿合諸楹得大殿者半之元君小觀則入隘
塢中夷山址以奠石焉亭之屬三西塢西山下曰仙衣
亭真仙昔嘗授衣者也亭後磚室一曰張仙洞神所游
也室外銅碑一閹之遺也左聖水池池上室大如斗僅
可置几案沭都尉讀書處也宫之前曰左右碑亭厨之
後曰神泉井亭樓之屬一西塢北山下曰望仙蓋真杖
履所及招之以其故也樓外雪洞一有兩臺洞光臺容
相輝映雖亭午如出月狀堂之屬五石渠北曰齋堂石
澗西曰浴堂宫門左曰鉢堂宫門右曰雲堂西塢北曰
圜堂故西塢則呼小圜以别之齋堂前老桂三其最大
者以指絜之得二十二圍雖柯幹方盛然葉遲如子母
錢花枝間時時綴數點不能多獨異香不減他植一本
十圍空中立枯猶屈強如平昔一本十三圍偃蹇牆下
若付是非欣戚于人者蓋皆百餘年物也院之屬二澗
之東曰東道院智者居之山之西曰西道院仁者居之
橋之屬六曰遇真曰仙源曰游仙曰東萊曰仙都曰登
仙而石渠之所建不與焉門之屬三曰東天曰西天曰
北天而殿中之所闢不與焉石渠一宫門之内廣八尺
深四尺夾以石欄而橋焉中為中橋左為西橋右為東
橋渠首起西山之麓水泉不甚大仰盈于驟霤淫潦以
成其停蓄之勢延袤數十百武斗折蛇行入于東澗石
澗一宫之東九度之所經也自高山傾瀉而下澎湃數
十里出右脇之間與石渠合西北為梅東會于淄東北
入于漢石鼓四南山之陽鼓大徑二尺二寸高殺其一
以象四時或曰取其鎮也真靈祠二祀于門下媚竈之
義也天地壇一前左南嚮禮以義起者也太山廟一前
右北向時所奔走者也八仙臺一仙桃觀一華陽亭一
蓮花池一宫外可游眺者也曰方丈曰寮室曰書房曰
賓所曰倉曰厨曰庫宫室之事不一皆非苟完者也
遇真宫三圖述
宫在仙關外始入山自草店行二三十里忽兩山扼于
澗口口不復可辨循山趾下窮之始得其坎然狀從其
上却望若逆流于山因憶桃源小口意其中必有佳境
者前數武開朗夷曠可耕之地數百堘皆官壤也故遂
為諸道子所業阡陌相通殆不異桃源今代既非秦諸
道子類非避世者冠盖相屬于道無復昔日漁人之迷
矣按宫先曰會仙舘真仙張三丰所築也真仙去今百
四十年追尋遺跡于山水間無復存者行束廊下得觀
所謂銅像西嚮坐戴笠内加小冠左右侍僮二杖一扇
一笠徑一尺八寸中外旋攬如椒眼狀寸約二眼平布
其裏㐮漢間呼為斗蓬杖刻龍頭左侍者執焉扇鏤蕉
葉右侍者執焉皆糜銅以成形而襲之以金蓋三物真
仙平時所御者也宫中道士云故物藏之内府入東方
丈得觀所謂遺像身長五六尺面方紫平頬豐頥項腴
如瓠自須以上隠隠中起眉目修而銳其末微鈎而下
垂髮纔二寸半納于冠半披兩耳後髮黑而疏在頷下
者握之不盈把在口上者横出磔如戟紫木冠藍袍袍
製甚促直領窄袖不緣獨裠飄飄然有乘風上征之意
繫吕公縚芒履見踵縳兩袴脛盡露于外右足側半武
睨之若短荷笠曳杖行于松下考之圖誌真仙居菴時
常獨棲大樹下猛獸不近鷙鳥不攫想像其人當如野
鶴冥鴻臞然物表今觀其狀貎殊不類豈所謂仙者固
亦土木其形骸耶
迎恩宫一圖述
宫在石板灘舊有關王廟盖鄖㐮官道也灘合山前諸
小澗之水驟為一川雨甚則潰潦四出行者半陟而水
大至則漂溺隨之有司以漲落不常舟楫不時具於是
初作石橋成化二年州大水橋囓且絶者百數而兹橋
獨完或者謂玄武實相之乃治宫于橋南崖以報神功
以祈神庥宫成而諸美畢集焉清泠者日與耳遇飛泳
者日與目遇天風弗作煙霾消歇則天柱紫霄諸峯劃
見面目遂為勝地始來游者惟亟亟山行也過者僅立
宫門外伸首一望竟去用是弗大顯宫落成于成化十
七年中為殿十六楹以祀玄帝殿之左為堂十二楹六
以祀啟聖六以祀真官殿之右為廟十楹以祀關羽外
又為方丈為書房為寮室為倉庫之舍為庖湢之所百
五十楹以居道衆太監韋貴疏其事以額請于朝賜曰
迎恩觀
淨樂宫二圖述
宫在均州城北諸宫高或于山于巖下或于谷獨淨樂
于市蓋即其所封治宫焉考之圖經均古麇地也傳稱
玄帝降生于淨樂之國淨樂治麇按春秋文十一年楚
子伐麇注水國近楚左氏敗麇師于防復伐麇至于錫
穴應劭曰錫穴今均州鄖縣則入春秋麇固在也與傳
所載不合今不可考矣麇君音舊誌作縻縻音糜糜字
相近傳寫之誤也宫半于城中居民弘敞不及玉虚而
壯麗過之崇其堂峩其陛豁其綺疏文其璇題階墀門
廡皆石平布旛幄之末綴玉以垂宫右為玄帝啟聖殿
者也宫左紫雲亭亭之制八稜其上去梁桶重簷疊拱
而璇結于頂如攬囊口圓起城中狀類垂蓋江行者皆
見之亭下石階石欄二級可以環而走修竹長松遍植
欄外類村塢亭外舍居者為道人李大瓢不知何許人
年八十餘人問其姓字不答與之錢不受飲之酒醉則
起去亦不告也杖上懸方寸木書不語二字可否諸事
任首長以瓢自隨因號大瓢宫右香錢庫凡鏹楮輸于
山者悉輦以入累朝所賜諸器物金鐘玉磬之屬皆藏
焉又折而右為三方丈為齋堂為浴堂為賓客之所為
道子之室為案牘之房為蔬藥之圃宫前亭二以庋御
碑祠一以祀真官進貢厰一歲時上物以貢則董其役
于此内臣主之宫外左為提督之署前左為提調之署
前右為五龍行宫出大東門望江東岸為巨石立于山
麓昂聳如馬首平如几高數十尺其上有亭曰滄浪之
亭其狀酷似嚴瀨釣臺然釣臺遠于瀨非百丈不可及
又不如此之可以垂綸于亭也下而左行江岸百餘武
復上觀音閣閣後有小石洞廣步有半入坐雖盛夏無
暑氣與人語不甚了了相與奕其中敲子聲隠壁案間
久不得出下閣復拿舟順流行六七里抵龍山山横絶
水口屹然有一夫當關之勢地理家所謂華表捍門者
也山上禹王廟一玉皇閣一卧雲亭一山下三義廟一
皆附于宫可游者也
說郛卷六十四下
