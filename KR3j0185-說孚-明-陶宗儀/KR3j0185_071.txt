說郛卷七十一元陶宗儀撰
涑水家儀(司馬光)
凡為家長必謹守禮法以御羣子弟及家衆分之以職
授之以事而責其成功制財用之節量入以為出稱家
之有無以給上下之衣食及吉凶之費皆有品節而莫
不均一裁省冗費禁止奢華常須稍存贏餘以備不虞
凡諸卑幼事無大小毋得專行必咨禀于家長
凡為子為婦者毋得蓄私財俸祿及田宅所入盡歸之
父母舅姑當用則請而用之不敢私假不敢私與
凡子事父母婦事舅姑天欲明咸起盥潄櫛總具冠帶
昧爽適父母舅姑之所省問父母舅姑起子供藥物婦
具晨饈供具畢始退各從其事將食婦請所欲于家長
退具而供之尊長舉筯子婦乃各退就食丈夫婦人各
設食于他所依長幼而坐其飲食必均一幼子又食于
他所亦依長幼席地而坐男坐于左女坐于右及夕食
亦如之既夜父母舅姑將寢則安置而退居閒無事則侍
于父母舅姑之所容貎必恭執事必謹言語應對必下氣
怡聲出入起居必謹扶衛之不敢涕唾喧呼於父母舅姑
之側父母舅姑不命之坐不敢坐不命之退不敢退
凡子受父母之命必籍記而佩之時省而速行之事畢則
返命焉或所命有不可行者則和色柔聲具是非利害
而白之待父母之許然後改之若不許苟于事無大害
者必當曲從若以父母之命為非而直行己志雖所執
皆是猶為不順之子況未必是乎
凡父母有過下氣怡色柔聲以諫諫若不入起敬起孝
悦則復諫不悦與其得罪于鄉黨州閭寧熟諫父母怒
不悦撻之流血不敢疾怨起敬起孝
凡為人子弟者不敢以富貴加于父兄宗族
凡為人子者出必告反必面有賓客不敢坐于正廳升
降不敢由東階上下馬不敢當廳凡事不敢自擬於其
父
凡父母舅姑有疾子婦無故不離側親調嘗藥餌而供
之父母有疾子色不滿容不戲笑不宴遊舍置餘事專
以迎醫檢方合藥為務疾已復初
凡子事父母父母所愛亦當愛之所敬亦當敬之至于
犬馬盡然而況于人乎
凡子事父母樂其心不違其志樂其耳目安其寢處以
其飲食忠養之幼事長賤事貴皆倣此
凡子婦未敬未孝不可遽有憎疾姑教之若不可教然
後怒之若不可怒然後笞之屢笞而終不改子放婦出
然亦不明言其犯禮也子甚宜其妻父母不悦出子不
宜其妻父母曰是善事我子行夫婦之禮焉終身不衰
凡為宫室必辨内外深宫固門内外不共井不共浴堂
不共厠男治外事女治内事男子晝無故不處私室婦
人無故不窺中門男子夜行以燭婦人有故身出必擁
蔽其面男僕非有繕脩及有大故不入中門入中門婦
人必避之不可避亦必以袖遮其面女僕無故不出中
門有故出中門亦必擁蔽其面鈐下蒼頭但主通内外
之物毋得輒升堂室入庖廚
凡卑幼于尊長晨亦省問夜亦安置坐而尊長過之則
起出遇尊長于途則下馬不見尊長經再宿以上則再
拜五宿以上則四拜賀冬至正旦六拜朔望四拜凡拜
數或尊長臨時减而止之則從尊長之命吾家同居宗族
衆多冬至朔望聚于堂上丈夫處左西上婦人處右東
上皆北向共為一列各以長幼為序共拜家長畢長兄
立于門之左長姊立于門之右皆南向諸弟妹以次拜
訖各就列丈夫西上婦人東上共受卑幼拜受拜訖先
退後輩立受拜于門東西如前輩之儀若卑幼自遠方
至見尊長遇尊長三人以上同處者先共再拜叙寒暄
問起居訖又曰再拜而止
凡受女壻及外甥拜立而扶之外孫則立而受之可也
凡節序及非時家宴上夀於家長卑幼盛服序立如朔
望之儀先再拜子弟之最長者一人進立於家長之前
幼者一人搢笏執酒盞立于其左一人搢笏執酒注于
其右長者搢笏跪斟酒祝曰伏願某官備膺五福保族
宜家尊長飲畢授幼者盞注反其故處長者出笏俛伏
興退與卑幼皆再拜家長命諸卑幼坐皆再拜而坐家
長命侍者徧酢諸卑幼諸卑幼皆起序立如前俱再拜
就坐飲訖家長命易服皆退易便服還復就坐
凡子始生若為之求乳母必擇良惠婦人稍温謹者子
能食飼之教以右手子能言教之自名及唱喏萬福安
置稍有知則教之以恭敬尊長有不識尊卑長幼者則
嚴訶禁之六歲教之數與方名男子始習書字女子始
習女工之小者七歲男女不同席不共食始誦孝經論
語雖女子亦宜誦之自七歲以下謂之孺子早寢晏起
食無時八歲出入門戶及即席飲食必後長者始教之
以謙讓男子誦尚書女子不出中門九歲男子誦春秋
及諸史始為之講解使曉義理女子亦為之講解論語
孝經及列女傳女戒之類略曉大意十歲男子出就外
傅居宿于外讀詩禮傳為之講解使知仁義禮智信自
是以往可以讀孟荀揚子博觀羣書凡所讀書必擇其
精要者而讀之其異端非聖賢之書傳宜禁之勿使妄
觀以惑亂其志觀書皆通始可學文辭女子則教以婉
娩聽從及女工之大者未冠笄者質明而起總角靧面
以見尊長為供養祭祀則左執酒食若既冠笄則皆責
以成人之禮不得復言童幼矣
凡内外僕妾鷄初鳴咸起櫛總盥漱衣服男僕灑掃聽
事及庭鈐下蒼頭灑掃中庭女僕灑掃堂室設椅桌陳
盥漱櫛靧之具主父主母既起則拂床襞衾侍立左右
以備使令退而具飲食得閒則浣濯紉縫先公後私及
夜則復拂床展衾當晝内外僕妾惟主人之命各從其
事以供百役
凡女僕同輩謂長者為姊後輩謂前輩為姨務相雍睦
其有鬪爭者主父主母聞之即訶禁之不止即杖之理
曲者杖多一止一不止獨杖不止者
凡男僕有忠信可任者重其祿能幹家事次之其專務
欺詐背公徇私屢為盜竊弄權犯上者逐之
凡女僕年滿不願留者縱之勤舊少過者資而嫁之其
兩面二舌飾虛造讒離間骨肉者逐之屢為盜竊者逐
之放蕩不謹者逐之有離叛之志者逐之
顔氏家訓(顔之推)
自古明王聖帝猶須勤學况凡庶乎此事遍於經史吾
亦不能鄭重聊舉近世切要以終寤汝耳士大夫子弟
數歲已上莫不被教多者或至禮傳少者不失經論及
至冠婚體性稍定因此天機倍須訓誘有志尚者遂能
磨礪以就素業無履立者自兹墮慢便為凡人人生在
世會當有業農民則計量耕稼商賈則計論貨賄工巧
則致精器用伎藝則深思法術武夫則慣習弓馬文士
則講議經書多見士大夫恥涉農商羞務工伎射既不
能穿札筆則纔記姓名飽食醉酒忽忽無事以此銷日
以此終年或因家世餘緒得一階半級便謂為足安能
自苦及有吉凶大事議論得失蒙然張口如坐雲霧公
私宴集談古賦詩塞默低頭欠伸而已有識傍觀代其
入地何惜數年勤學長受一生愧辱哉梁朝全盛之時
貴遊子弟多無學術至於諺云上車不落則著作體中
何如則秘書無不燻衣剃面傳粉施朱駕長簷車跟高
齒屐坐棋子方褥憑斑絲隠囊列器玩於左右從容出
入望若神仙明經求第則顧人答策三九公讌則假手
賦詩當爾之時亦快士也及離亂之後朝市遷革銓衡
選舉非復曩者之親當路秉權不見昔時之黨求諸身
而無所得施之世而無所用披褐而喪珠失皮而露質
兀若枯木泊若窮流孤獨戎馬之間轉死溝壑之際當
爾之時誠駑材也有學藝者觸地而安自荒亂已來諸
見俘虜雖百世小人知讀論語孝經者尚為人師雖千
載冠冕不曉書記者莫不耕田養馬以此觀之安可不
自勉耶若能常保數百卷書千載終不為小人也夫明
六經之指涉百家之書縱不能增益德行敦厲風俗猶
為一藝得以自資父兄不可常依鄉國不可常保一旦
流離無人庇廕當自求諸身耳諺曰積財千萬不如薄
伎在身伎之易習而可貴者無過讀書也世人不問愚
智皆欲識人之多見事之廣而不肯讀書是猶求飽而
懶營饌欲暖而惰裁衣也夫讀書之人自羲農已來宇
宙之下凡識幾人凡見幾事生民之成敗好惡固不足
論天地所不能藏鬼神所不能隠也有客難主人曰吾
見強弩長戟誅罪安民以取公侯者有矣文義習史匡
時富國以取卿相者有矣學備古今才兼文武身無祿
位妻子饑寒者不可勝數安足貴學乎主人對曰夫命
之窮達猶金玉木石也脩以學藝猶磨瑩雕刻也金玉
之磨瑩自美其鑛璞木石之段塊自醜其雕刻安可言
木石之雕刻乃勝金玉之鑛璞哉不得以有學之貧賤
比於無學之富貴也且負甲為兵咋筆為吏身死名滅
者如牛毛角立傑出者如芝草握素披黃吟道詠德苦
辛無益者如日蝕逸樂名利者幾秋荼豈得同年而語
矣且又聞之生而知之者上學而知之者次所以學者
欲其多智明達耳必有天才拔羣出類為將則闇與孫
武吳起同術執政則懸得管仲子産之教雖未讀書吾
亦謂之學矣今子即不能然不師古之蹤跡猶蒙被而
卧耳人見隣里親戚有佳快者使子慕而學之不知使
學古人何其蔽也哉世人但知跨馬被甲長弰強弓便
云我能為將不知明乎天道辨乎地利比量逆順鑒達
興亾之妙也但知承上接下積財聚穀便云我能為相
不知敬鬼事神移風易俗調節隂陽薦舉賢聖之至也
但知私財不入公事夙辦便云我能治民不知誠已刑
物執轡如組反風滅火化鴟為鳳之術也但知抱令守
律早刑晚舍便云我能平獄不知同轅觀罪分劍追財
假言而奸露不問而情得之察也爰及農商工賈厮役
奴隸釣魚屠肉飯牛牧羊皆有先達可為師表博學求
之無不利於事也夫所以讀書學問本欲開心明目利
於行耳未知養親者欲其觀古人之先意承顏怡聲下
氣不憚劬勞以致甘腝惕然慙懼起而行之也未知事
君者欲其觀古人之守軄無侵見危授命不忘誠諫以
利社稷惻然自念思欲效之也素驕奢者欲其觀古人
之恭儉節用卑以自牧禮為教本敬者身基瞿然自失
斂容抑志也素鄙恡者欲其觀古人之貴義輕財少思
寡慾忌盈惡滿賙窮䘏匱赧然悔恥積而能散也素暴
悍者欲其觀古人之小心黜己齒敝舌存含垢藏疾尊
賢容衆薾然沮喪若不勝衣也素怯懦者欲觀古人之
達生委命強毅正直立言必信求福不回勃然奮厲不
可恐懾也歴兹以往百行皆然縱不能淳去泰去甚學
之所知施無不達世人讀書者但能言之不能行之忠孝
無聞仁義不足加以斷一條訟不必得其理宰千戶縣
不必理其民問其造屋不必知楣横而梲竪也問其為
田不必知稷早而黍遲也吟嘯談謔諷詠詞賦事既優
閒材增迂誕軍國經綸略無施用故為武人俗吏所共
嗤詆良由是乎夫學者所以求益爾見人讀數十卷書
便自高大凌忽長者輕慢同列人疾之如仇敵惡之如
鴟梟如此以學自損不如無學也古之學者為己以補
不足也今之學者為人但能說之也古之學者為人行
道以利世也今之學者為己脩身以求進也夫學者猶
種樹也春翫其華秋登其實講論文章春華也脩身勵
行秋實也人生小幼精神專利長成已後思慮散逸固
須早教勿失機也吾七歲時誦靈光殿賦至於今日十
年一理猶不遺忘二十之外所誦經書一月廢置便至
荒蕪矣然人有坎壈失於盛年猶當晚學不可自棄孔
子云五十以學易可以無大過矣魏武袁遺老而彌篤
此皆少學而至老不倦也曾子七十乃學名聞天下荀卿
五十始來遊學猶為碩儒公孫弘四十餘方讀春秋以
此遂登丞相朱雲亦四十始學易論語皇甫謐二十始
授孝經論語皆終成大儒此並早迷而晩寤也世人婚
冠未學便稱遲暮因循面墻亦為愚爾幼而學者如日
之光老而學者如秉燭夜行猶賢乎瞑目而無見者也
學之興廢隨世輕重漢時賢俊皆以一經弘聖人之道
上明天時下該人事用此致卿相者多矣末俗已來不
復爾空守章句但誦師言施之世務殆無一可故士大
夫子弟皆以博涉為貴不肯專儒梁朝皇孫已下總丱
之年必先入學觀其志嚮出身已後便從文吏略無卒
業者冠冕為此者則有何胤劉瓛明山賓周捨朱异周
弘正賀琛賀革蕭子政劉縚等兼通文史不徒講說也
洛陽亦聞崔浩張偉劉芳鄴下又見邢子才四儒者雖
好經術亦以才博擅名如此諸賢故為上品以外率多
田里閒人音辭鄙陋風操蚩拙相與專固無所堪能問
一言輒酬數百責其指歸或無要會鄴下諺云博士買
驢書劵三紙未有驢字使汝以此為師令人氣塞孔子
曰學也祿在其中矣今勤無益之事恐非業也夫聖人
之書所以設教但明練經文粗通注義常使言行有得
亦足為人何必仲尼居即須兩紙疏義燕寢講堂亦復
何在以此得勝寧有益乎光隂可惜譬諸逝水當博覽
機要以濟功業必能兼美吾無間焉俗間儒士不涉羣
書經緯之外義疏而已吾初入鄴與博陵崔文彦交游
嘗說王粲集中難鄭玄尚書事崔轉為諸儒道之始將
發口懸見排蹙云文集止有詩賦銘誄豈當論經書事
乎且先儒之中未聞有王粲也崔笑而退竟不以粲集
示之魏收之在議曹與諸博士議宗廟事引據漢書博
士笑曰未聞漢書得證經術魏便忿怒多不復言取韋
玄成傳擲之而起博士一夜共披尋之達明乃來謝曰
不謂玄成如此學也
石林燕語(葉夢得)
太祖皇帝微時嘗被酒入南京高辛廟香案有竹柸筊
人取以占己之名位俗以一俯一仰為聖筊自小校而
上至節度使一一擲之皆不應忽曰過是則為天子乎
一擲而得聖筊天命豈不素定已哉晏元憲為留守題
廟中之所謂庚庚大横兆謦欬如有聞蓋記是也
漢凡王宫皆曰禁中後以元后父名禁遂改禁為省唐
以前天子之命通稱詔武后名照遂改詔為制肅代後
集賢院有待制之名即漢東方朔之徒所謂待詔金馬
門者也既云凡王宫即是諸王矣伏儼引蔡邕說省中
本為禁中門閤有禁非侍御之臣不得妄入行道豹尾
中亦為禁中避王后父名故曰省中不聞諸王皆曰禁
中也漢制度帝之下書一曰策書二曰制書三曰詔書
四曰戒敇此云天子之命通稱詔書非也唐永徽中命
弘文館學士一日一人待制于武德西門則待制之名
非始于肅代以後也皇朝置翰林院延文章之士至數
術之士皆處之謂之待詔即待詔之名初不改也
母后加諡自東漢始本朝后諡初止二字明道中以章
獻明肅嘗臨朝特加四字元豐中慶壽太皇太后上仙
章子厚為諡議請於朝詔以太皇太后功德盛大四字猶
懼未盡始仍故事遂諡慈聖光獻自是宣仁聖烈與欽
聖憲肅皆四字云始仍當作始循詔云始循故事而已
宜以四字定諡
父没稱皇考於禮本無見王制言天子五廟曰考廟王
考廟皇考廟顯考廟祖考廟則皇考者曾祖之稱也屈
原離騷稱朕皇考曰伯庸則以皇考為父故晉司馬機
為燕王告祔廟文稱敢昭告于皇考清惠亭侯後世遂
因不改漢議宣帝父稱蔡義初請諡為悼曰悼太子魏
相以為宜稱尊曰皇考則皇考乃尊號之稱非後世所
得通用沿襲已久雖儒者亦不能自異也
古者天子之居總言宫而不名其别名皆曰堂明堂是
也故詩云自堂徂基而禮言天子之堂初未有稱殿者
秦始皇紀言作阿房甘泉前殿蕭何傳言作未央宫前
殿其名始見而阿房甘泉未央亦以宫名疑皆起於秦時
然秦制獨天子稱陛下漢魯有靈光殿下則司馬仲逹稱
曹操范縝稱竟陵王子良皆曰殿下則諸侯自漢以來
皆通稱殿下矣至唐初制令惟皇太后皇后百官上疏
稱殿下至今循用之蓋自唐始也其制設吻者為殿無
吻不為殿矣
漢梁王立自言宫殿之裏毫釐過失無不暴陳又黃霸
傳云為一輩先上殿顏師古曰丞相所坐屋古者屋之
高麗通呼為殿不必宫中也齊高帝為齊公以石頭城
為其世子宫王引靈光殿例以廳事為崇光殿齋為宣
德殿則雖曰宫而有以殿為擬也梁武陵王紀在蜀開
寢殿以通内廐又丘遲與陳伯之書謂臨川王宏為臨
川殿下也
神宗初欲為韓魏公神道碑王禹玉為學士密詔禹玉
具故事有無禹玉以唐太宗作魏徵碑高宗作李勣碑
明皇作張說碑德宗作段秀實碑及本朝太宗作趙普
碑仁宗作李用和碑故事以聞于是御製碑賜魏公家
或云即禹玉之辭也熙寧三年十二月王禹玉參知政
事八年六月韓魏公薨此云禹玉為學士非也
太平興國中司天言太一式有五福大游小游四時天
一地一真符君綦民綦臣綦凡十神皆天之貴神而五
福所臨無兵疫凡行五宫四十五年一易今自甲申歲
入黃室巽宫當吾分請即蘇州建宫祠之已而復有言今
京城東南蘇村可應姑蘇之兆乃改築于蘇村京師建
太乙宫自此始
太宗留意字書淳化中嘗出内府及士大夫家所藏漢
晉以下古帖集為十卷刻石貯祕閤世傳為閤帖是也
後禁中被火焚綘人潘師旦取閤本再摹藏于家為綘
本慶歷間劉丞相深知潭州亦令僧希白摹刻于廨為潭
本元祐間徐王府又取閤本刻于木板無甚精采建中
靖國初曾丞相布當國命劉燾取淳化所遺與近出世
者别為續法帖十卷又為下矣
淳化官帖黃魯直秦少游所記皆云板刻此乃云石刻
也魯直云元祐中賢宅從禁院中借板墨百本間遺官
僚此云徐王府取閤本刻于木板豈各自一事耶
續法帖跋云元祐五年四月十三日秘書省以祕閤所
藏墨跡未經太祖宗廟纂刻者刊于石有旨從之至建
中靖國元年四月二十三日出内藏緡錢十五萬趣其
工以八月旦日畢釐為十卷上之此乃云曾丞相當國
命劉燾别為續法帖十卷也
大駕儀仗通號鹵簿蔡邕獨斷己著此名唐人謂鹵櫓
也甲楯之别名凡兵衛以甲楯居外為前道捍蔽其先
後皆著簿籍故曰鹵簿因舉南朝御史中丞建康令皆有
鹵簿為君臣通稱二字别無義此說為差近或又以鹵
為鼓簿為部謂鼓駕成於部伍不知鹵何以謂之鼓又
謂石季龍以女騎千人為鹵部簿乃作部皆不可曉今
有鹵簿紀宋宣獻公所修當以簿為簿籍之簿則記云
簿不應更言紀
王僧孺幼貧母攜之至市遇御史中丞鹵簿驅逐墮溝
中又蕭誕為建康令與朱陵令同乘行車前𨗳四卒左
丞沈照奏凡有鹵簿官共乘不得兼列騶從請免誕等
官此書所云南朝御史中丞建康令皆有鹵簿盖謂此也然
此外如宋文帝以宜都郡王鎮江陵司馬張邵性豪每
行來常引夾轂與諮議王華相遇華佯若不知謂左右曰
鹵簿甚盛必是殿下乃下牽車立于道側及邵至乃驚又
顔延之常乘羸牛逢其子俊鹵簿即屏住道側又沈慶之
夢引鹵簿之厠中又陳顯達車乘朽敗𨗳從鹵簿皆羸
小又虞悰朱衣乘車鹵簿至于宣揚門外入馬行内驅逐
人又吕僧&KR0903;常𨗳從鹵簿為南兖州刺史娣適于氏往
市中小屋僧&KR0903;常𨗳從鹵簿到其宅不以為恥又朱异
引其鹵簿自宅至城异自衞率領至領軍四馬並驅鹵
簿代未有又陳長沙王叔堅始興王叔陵每朝會鹵簿
不肯為先後必分道而趨則南朝人臣而用鹵簿非特
前兩事而已按唐制皇太子太子非親王文武職官四
品以上散官二品以上并長安縣令内命婦才人以上
外命婦四品以上皆給鹵簿本朝王太子鹵簿遇升儲
則草具儀注其王公以下惟大禮奉引乘輿及身薨敇
葬則給太子妃以下内外命婦皆不復給則是本朝人
臣亦有給者而比舊諭嚴以故中官麥允言及充媛董
氏之喪詔給鹵簿而司馬溫公皆爭之以其非常典也
史記黔布𫝊常為軍綘索隠云漢書作楚軍前簿簿者
鹵簿也司馬相如上林賦云扈從横行出乎四校之中
吕延濟曰横行不如簿鹵簿也又云鼓嚴簿孟康曰簿
鹵也李善曰言擊嚴鼓簿鹵之中則是或曰簿鹵或曰
簿又簿部亦通用也景德中王欽若進鹵簿記
臣僚上殿劄子末㮣言取進止猶言進退也蓋唐日輪
清望官兩員于禁中以待召對故有進止之辭崔祐甫奏待
制官候奏事官盡然後趨出于内廊賜食待進止至酉時
放是也今乃以為可否取決之辭自三省大臣論事皆
同一體著為定式若爾自當為取聖旨蓋沿襲唐制而
不悟也高宗永淳元年待制郭舉岑長情郭正一魏玄
同與中書門下同承受進止平章事又乾封以後召學
士元萬頃范履冰等于北門候進止時為北門學士又
肅宗即位明皇令四海軍國事皆先取皇帝進止仍正
朕知唐人將䟽初云奉進止或云某人奉宣進止末云
伏候進止之類則進止正是可否取決之辭非專為待
對官設也
尚書省樞密院劄子體制各不同尚書年月日宰相書
别無兩行蓋以上為重樞密知院自下先書同知以次
書于上簽書亦然蓋以下而不别行
唐誥敇宰相複名者皆不出姓蓋以為宰相人所共知
不待書姓而見余多見古人告身類如此國朝雖單名
亦不出姓他執政則書所以異宰相之禮也大中祥符
五年玉清昭應宫成王魏公為首相始命充使宫觀置
使自此始然每為見任宰相兼職天聖七年吕申公為
相時朝廷崇奉之意稍緩因上表請罷使名自是宰相
不復兼使康定元年李若谷罷參知政事留京師以資
政殿大學士為提舉會靈觀事宫觀置提舉自此始自
是學士待制知制誥皆得為提舉因以為優閒不任事
之職熙寧初先帝患四方士大夫年高者多疲老不可
寄委罷之則傷恩留之則玩政遂承舊宫觀名而增杭
州洞霄及五岳廟等並依西京崇福宫置管勾或提舉
官以知州資序人充不復限以員數人皆得以自便宫
觀使非獨宰相為之亦不可云兼職其後宰相吕夷簡
樞密使張昊副使夏竦各乞罷宫觀使從之非吕申公
獨請也先帝當作神宗
訓學齋規(朱熹)
夫童蒙之學始于衣服冠履次及語言步趨次及灑
掃㳙潔次及讀書寫文字及有雜細事宜皆所當知
今逐目條列名曰童蒙須知若其修身治心事親接
物與夫窮理盡性之要自有聖賢典訓昭然可考當
次第曉達兹不復詳著云
衣服冠履第一
大抵為人先要身體端正自冠巾衣服鞋襪皆須收拾
愛護常令潔淨整齊我先人常訓子弟云男子有三緊
謂頭緊腰緊脚緊頭謂頭巾未冠者總髻腰謂以縧或
帶束腰脚謂鞋襪此三者要緊束不可寬慢寬慢則身
體放肆不端嚴為人所輕賤矣
凡着衣服必先提整襟領結兩袵紐帶不可令有闕落
飲食照管勿令汚壞行路看顧勿令泥漬
凡脱衣服必齊整摺叠箱笥中勿散亂頓放則不為塵
埃雜穢所汚仍易于尋取不致散失着衣既久則不免
垢膩須要勤勤洗澣破綻則補綴之儘補綴無害只用
完潔
凡盥面必以巾帨遮護衣領捲束兩袖勿令有所濕凡
就勞役必去上籠衣服只着短便愛護勿使損汚凡日
中所着衣服夜卧必更則不藏蚤蝨不即敝壞苟能如
此則不但威儀可法又可不費衣服晏子一狐裘三十
年雖意在以儉化俗亦其愛惜有道也此最飭身之要
毋忽
語言步趨第二
凡為人子弟須要常低聲下氣語言詳緩不可高言喧
閧浮言戲笑父兄長上有所教督但當低首聽受不可
妄自議論長上檢責或有過悞不可便自分解姑且隠
嘿久却徐徐細意條陳云此事恐是如此向者當是偶
爾遺忘或曰當是偶爾思省未至若爾則無傷忤事理
自明至于朋友分上亦當如此
凡聞人所為不善下至婢僕違過宜且包藏不應便爾
聲言當相告語使其知改
凡行步趨蹌須是端正不可疾走跳躑若父母長上有
所喚召却當疾走而前不可舒緩
灑掃㳙潔第三
凡為人子弟當灑掃居處之地拂拭几案常令潔淨文
字筆硯凡百器用皆當嚴肅整齊頓放有常處取用既
畢復置原所父兄長上坐起處文字紙劄之屬或有散
亂當加意整齊不可輒自取用凡借人文字皆置簿抄錄
諸名及時取還窗壁几案文字間不可書字前輩云壞
筆汚墨瘝子弟職書几書研自黥其面此為最不雅潔
切宜深戒
讀書寫文字第四
凡讀書須整頓几案令潔淨端正將書册整齊頓放正
身體對書册詳緩看字子細分明讀之須要讀得字字
響亮不可悞一字不可少一字不可多一字不可倒一
字不可牽強暗記只是要多誦遍數自然上口久遠不
忘古人云讀書千遍其義自見謂讀得熟則不待解說
自曉其義也余嘗謂讀書有三到謂心到眼到口到心
不在此則眼不看子細心眼既不專一却只漫浪誦讀
决不能記記不能久也三到之中心到最急心既到矣
眼口豈不到乎
凡書册須要愛護不可損汚縐摺濟陽江祿書讀未竟
雖有急速必待掩束整齊然後起此最為可法
凡寫文字須高執墨錠端正硯磨勿使墨汁汚手高執
筆雙鈎端楷書字不得令手揩着毫
凡寫字未問寫得工拙如何且要一筆一畫嚴正分明
不可潦草
凡寫文字須要子細看本不可差誤
雜細事宜第五
凡子弟須要早起晏眠凡喧閧闘争之處不可近無益
之事不可為(謂如賭博籠養打毬踢毬放風禽等事)
凡飲食有則食之無則不可思索但粥飯充饑不可缺
凡向火勿廹近火傍不惟舉止不佳且防焚爇衣服凡
相揖必折腰凡對父母長上朋友必稱名凡稱呼長上
不可以字必云某丈如弟行者則云某姓某丈凡出外
及歸必于長上前作揖雖暫出亦然凡飲食于長上之
前必輕嚼緩嚥不可聞飲食之聲凡飲食之物勿爭較
多少美惡凡侍長者之側必正立拱手有所問則當誠
實對言不可妄凡開門揭簾須徐徐輕手不可令震驚
響凡衆坐必斂身勿廣占坐席凡侍長上出行必居
路之右住必居左凡飲酒不可令至醉凡如厠必去上
衣下必浣手凡夜行必以燈燭無燭則止凡待婢僕必
端嚴勿得與之嬉笑執器皿必端嚴惟恐有失凡危險
不可近凡道路遇長者必正立拱手疾趨而揖凡夜卧
必用枕勿以寢衣覆首凡飲食舉匙必置筯舉筯必置
匙食已則置匙筯于案
雜細事宜品目甚多姑舉其略然大槩具矣凡此(缺)
厚德錄(李元綱)
曹彬侍中攻金陵垂克忽稱疾不視事諸將皆來問疾
彬曰余之病非藥石所愈惟諸公共發誠心自誓以不
妄殺一人則自愈矣諸將許諾共焚香為誓明日稱愈
及克金陵城中皆按堵如故曹翰克江州忿其久不下
屠戮無遺彬之子孫貴盛至今不絶翰卒未三十年子
孫有乞丐於海上者矣
曹彬侍中為人仁愛多恕平數國未嘗妄斬人嘗知徐
州有小吏犯罪既立案逾年然後杖之人皆不曉其旨
彬曰吾聞此人新娶婦若杖之彼舅姑必以此婦為不
利而惡之朝夕笞罵使不能自存吾緩其事而法亦不
可赦也其用志如此
王太尉旦薦寇萊公為相萊公數短太尉於上而太尉
專稱其長上一日謂太尉曰卿雖稱其美彼專談卿惡
太尉曰理固當然臣在相位久政事闕失必多準對陛
下無所隠益足以見其忠直此臣所以重準也上由是益
賢太尉萊公在藩鎮嘗因生日建山棚大宴又服用僣
侈為人所奏上怒甚謂太尉曰寇準每事欲效朕可乎
太尉徐對曰準誠能臣無如騃何上意解遽曰然此止
是騃耳遂不問太尉疾亟上問以後事唯對以宜早召
寇準為相
呂蒙正丞相不喜記人過初參知政事入朝堂士於簾
内指之曰是小子亦參政耶蒙正佯為不聞而過之其
同列怒令詰其官位姓名蒙正曰若一知其姓名則終
身不能復忘固不如不知也不問之何損時皆服其局
量
趙閱道少保寬厚長者與物無忤家于三衢所居甚隘
弟姪有欲悦公意者厚以直易鄰翁之居以廣公第公
聞不樂曰吾與此翁三世為鄰矣忍棄之乎命亟還翁
居而不追其直常知越州值歲大歉公召州之富民畢
集勸誘以賑濟之義即自解腰間金帶置庭下於是施
者雲集所全活十數萬人曾子固作救災記備述其事
范文正公少貧悴依睢陽朱氏家常與一術者遊會術
者病篤使人呼文正而告曰吾善煉水銀為白金吾兒
幼不足以付今以付子即以其方與所成白金一斤封
誌納文正懷中文正方辭避而術者已絶後十餘年文
正為諫官術者之子長呼而告之曰而父有神術昔之
死也以汝尚幼故俾我收之今汝成立當以還汝出其
方并白金授之封識宛然
自王均李順之亂後凡官於蜀者多不挈家以行至今
成都猶有此禁張忠定公詠知益州單騎赴任是時一
府官屬憚張之嚴峻莫敢蓄婢使者張不欲絶人情遂
自買一婢以侍巾幘自此官屬稍稍置姬屬矣張在蜀
四年被召還闕呼婢父母出貲以嫁仍處女也
范文正公在睢陽遣堯夫到姑蘇般麥五百斛堯夫時
尚少既還舟次丹陽見石曼卿問寄此久近曼卿曰兩
月矣三喪在淺土欲葬之西北歸無可與謀者堯夫以
所載麥舟付之單騎自長廬捷徑而去到家拜起侍立
良久文正曰東吴見故舊乎曰曼卿為三喪未舉方留滯
丹陽時無郭元振莫可告者文正曰何不以麥舟付之
堯夫曰已付之矣
曹州于令儀者市井人也長厚不忤物晩年家頗豐富
一夕盜入其家諸子擒之乃鄰舍子也令儀曰爾素寡
過何苦而為盜耶迫於貧耳問其所欲曰得十千足以
資衣食如其欲與之既去復呼之盜大懼語之曰爾貧
甚負十千以歸恐為邏者所詰留之至明使去盜大感
愧卒為良民鄉里稱君為善士
蘇子美慶歷中監進奏邸承舊例以斥賣故紙錢祠神
因以其餘饗賓客言事者欲因子美以累一二大臣彈
擊甚急宦者操文符捕人送獄皆一時之名士都下為
之紛駭左右無敢救解者獨韓魏公從容言於仁宗曰
舜欽一醉飽之過止可付有司治之何至如此帝悔見
于色魏公之仁厚愛賢實可尚已
張忠定公詠在蜀主帥平賊如風悖草亂久不寧息公
謂主帥曰有平民無害者在黨中亦宜治之翌日帥送
賊三十餘人請公治之悉給公憑遣之曰各著業去帥
怒曰何擅縱賊人公曰昨日李順脇民為賊今日僕與
足下化賊為民用固邦本
張忠定公視事退後有一廳子熟睡公詰之汝家有甚
事對曰母久病兄為客未歸訪之果然公翌日差場務
一名給之且曰吾廳上有敢睡者邪此必心極幽懣使
之然爾故憫之
楊玢尚書致仕歸長安舊居多為鄰里侵占子弟欲詣
府訴其事以狀白玢玢批紙尾云四隣侵我我從伊畢
竟須思未有時試上含元殿基望秋風秋草正離離子
弟不敢復言
丁崖州謂險詐然亦有長者言真宗嘗怒一朝士再三
語及輒稍退不答上作色曰如此叵耐問輒不應謂進
曰雷霆之下臣若更加一言則虀粉矣真宗欣然嘉納
韓魏公知北都有中外親獻玉盞一隻云耕者入塜而
得表裏無纖瑕可指蓋絶寳也公以百金答之尤為寳
愛開醼召漕使顯官特設一桌覆以繡衣致玉盞其上
且將用之酌酒遍勸坐客俄為吏將誤觸檯倒玉盞俱
碎坐客皆愕然吏將伏地待罪公神色不動笑謂坐客
曰物破亦自有時謂吏將曰汝誤也非故也何罪之有
曹武惠王彬國朝名將勲業之盛無與為比嘗曰自吾
為將殺人多矣然未嘗以私喜怒輒戮一人其所居堂
室敝壞子弟請加修葺公曰時方大冬墻壁瓦石之間
百虫所蟄不可傷其生其仁心愛物蓋如此
李丞相沆有長者譽一世僕逋宅金數十千忽一夕遁
去有女將十歲美姿格自寫一劵繫於帶願賣於宅以
償焉丞相大惻之祝夫人曰願如己子育於室訓教婦
德俟成求偶嫁之止請夫人親結縭以主婚然而務在
明潔夫人如所誨及笄擇一壻亦頗良具奩幣歸之女
範果堅白其二親後歸舊京聞之淪感心骨丞相病夫
婦刲股為羹饋之至薨衰絰三年以報
真廟時有卜者上封事言干宫禁上怒令捕之繫獄坐
以法因籍其家得朝士往還書尺上曰此人狂妄果臣
僚與之遊從盡可付御史獄案劾王文正公旦得之以
歸翌日獨對曰臣看卜者家藏文字皆與之筭命選日
草本即無言及朝廷事臣託往來亦曾令推步星辰具
狀尚存因出以奏曰果行乞以臣此狀同問上曰卿意
如何公曰臣不欲因以卜祝賤流累及朝臣上乃解公
至政府即時焚去繼有大臣力言乞行欲因而擠之上
令中使再取其狀公曰得旨已寢焚去之
韓魏公在魏府僚屬路拯者就案呈有司事而狀尾忘
書名公即以袖覆之仰首與路稍稍潜卷語定從容以
授之路君退而自見且媿且歎曰真天下盛德也
韓魏公嘗言内官王昭德絶不類内官往年執政賈昌
朝陳執中惡歐陽公欲因張氏事深治之令蘇世昌鞫
獄獄不成蘇云不如鍛鍊仍乞不錄問昭德時為勘官
正色曰上令某監勘正欲盡公道爾鍜鍊何等語耶歐
公遂得脱
韓魏公帥定武時夜作書令一侍兵持燭於旁兵他顧
燭燃公鬚公以袖麾之而作書如故少頃回視則已易
其人矣公恐主吏鞭卒急呼曰勿易之渠方解持燭軍
中為之感服
韓魏公為丞相每見文字有攻人隠惡者即手自封之
未嘗使人見
韓魏公知歐陽永叔不以繫辭為孔子書又多以文中
子為可取中書相會累年未嘗與之言及
工部侍郎胡宿為邑日丁晉公為遊客見之胡待之甚
厚丁因投詩索米明日胡延晉公常日所用樽皿悉屏
去但陶瓦而已丁失望以為厭己遂辭去往見之出銀
一篋遺丁曰家素貧惟此飲器願以贐行丁始喻設陶
器之因其後晉公極力推挽卒至顯位
李翰林宗諤其父文正公昉秉政時避嫌遠勢出入僕
馬與寒士無辨一日中路逢文正公前騶不知其為公
子而遽呵辱之是後每見斯人必自隠蔽恐其知而自
媿也
蘇子瞻云慶歷三年有李京者為小官吳鼎臣在侍從
二人相與通家一日京薦其友人於鼎臣求聞達於朝
廷鼎臣即繳其書奏之京坐貶官未行京妻謁鼎臣妻
取别鼎臣妻慙不出京妻立廳事召鼎臣幹僕語之曰
我來既為往還之久欲求一别亦為乃公嘗有數帖與
吾夫禱私事恐汝家終以為疑索火焚之而去
孫學士元忠朴吕正獻公所薦館職也嘗為吕居仁言
元祐間某嘗對侍講非笑程正叔侍講謂某正叔有多
少好事元忠不說何故只言其短某因釋然心服後不
復敢深議正叔因思今人如元忠樂善者少矣侍講謂
滎陽公吕原明也
曹彬侍中討蜀初克成都有獲婦女者彬悉閉於一第
竅以度食曰是將進御嘗密衛之洎事寧咸訪其親以
還之無者嫁之
孫莘老知福州時民有欠市易錢者繫獄甚衆適有富
人出錢五百萬葺佛殿請于莘老莘老徐曰汝輩所以
施錢者何也衆曰願得福耳莘老曰佛殿未甚壞又無
露坐者孰若與其錢為獄囚償官遂使數百人釋枷鏁
之苦其得福豈不多乎富人不得已諾之即日輸官囹
圄遂空
前宰相蔡確坐詩語譏訕簾中臺諫章疏交上必欲朝
廷誅殛宰執侍從皆謂當然范忠宣公獨以為不可遂
於簾前開陳方今聖朝宜務寬厚不可以語言文字之
間曖昧不明之過誅竄大臣今日舉動宜與將來為法
式此事甚不可開端也
李謙溥有招收將劉進者勇力絶人數以少擊衆并人
患之乃以蠟丸封書讒進陽遺其兄晉帥趙贊得之以
聞太祖即詔謙溥械送闕下謙溥曰此反間也願以闔
門保之太祖得奏遽釋進厚賜金帛遣之
陳秦國公省華三子已貴秦公尚無恙每賓客至其家
堯佐及仲季子侍立左右坐客踧踖不安求去秦公笑
曰此兒子輩爾後天下皆以秦公教子為法而以陳氏
世家為榮
竇儀尚書家法整肅每對客坐即二侍郎三起居四參
政五補闕皆侍立焉
韓許國公億在中書日嘗見天下諸路有職司捃拾官
吏小過輒顔色不懌曰今天下太平主上之心雖蟲魚
草木皆欲得所夫仕者大則望為公卿次則望為侍從
職司二千石其下亦望京朝幕職奈何錮之於聖世持
心如此昔袁安不以贓罪鞫人其韓公之謂乎
宋宣憲公綬判三司憑由司建言比歲下赦令釋逋而
稽期未報者六十八州軍請諸路選官覆校限半月以
聞以是脱械繫三千二百人所除數百萬
范文正公為參知政事會王倫寇淮南州縣官吏有不
能守朝廷盡欲誅之公曰時諱言武備盜賊猝至而專
責守臣死事不可故守令皆得不誅
楊侍郎偕知審官院元昊乞和而不稱臣偕上言以謂
連年出帥國力日以蹙莫如以書遺之徐圖誅滅之計
諫官歐陽脩蔡襄交章劾奏偕職為從官不思為國討
賊而助元昊不臣之請罪當誅偕不自安求知越州道
改知杭而襄謁告迎親杭而輕遊里市或謂曰何不以
言於朝偕曰襄嘗以公事詆我我豈可以私報也
馬少保亮通判常州時吏有忘失官物械繫妻子至連
逮者數百人亮一切縱去許自償所負不踰月而盡輸
之咸平初命往京西河東二道放積欠官物奏除者數
百萬還奏稱旨
馬少保為御史中丞上言近歲以來父祖未葬而多别
財異㸑甚傷風教請自今未葬者不得析居
知制誥韓綜通判天雄軍會河水漲金隄民依丘冡者
凡數百家水大至綜出令能活一人者予千錢民爭操
舟栰盡救之已而丘冢潰
胡待郎則提舉江南路銀銅場鑄錢監時得吏所匿銅
數萬斤吏懼且死則曰馬伏波哀重囚而縱亡之吾豈
重貨而輕數人之生止籍為羨餘及除廣西轉運按宜
州重辟十九人而為辨活者九人
胡侍郎在福州時前守陳絳坐嘗延蜀儒龍昌期為州
人講易得錢一萬事發自成都械昌期至則破械館以
賓禮出俸錢為償之
扈諫議稱為梓州路轉運使屬歲饑道殣相望稱先出
祿米以賑民故富家大族皆願以米輸入官而全活者
數萬人
方諫議慎言為侍御史時丁謂貶遣慎言籍其家得士
大夫書多干請關通者悉焚之不以聞世稱長者胥内
翰偃未仕時家有良田數千頃既貴悉以與族人嘗與
謝絳受詔試中書吏而大臣有以簡屬偃不發視而焚
之且曰發而言之不亦傷刻薄乎
薛簡肅公奎知益州里父訟其子不孝者詰之乃曰貧
無以為養奎因出俸錢與之
王待制質權知荆南府有媪訴其婦薄於養婦曰舅姑
家既窮而歸且奉事無不謹質曰姑雖不良獨不顧若
夫耶取家人衣衣媪又給以廪粟使歸養之皆感泣而
去
劉吏部䕫不治財産所收私田有餘糓則以賑救鄉里
貧人前死數日作遺表以祿賜所餘分親族
馬少保亮知潭州屬縣有亡命卒剽劫為鄉人共謀殺
之在法當死者四人亮謂其僚屬曰夫能為民去害而
乃坐以死豈法意耶乃批其案悉貸之
楊諫議告除京西轉運副使時屬部歲饑所至發公廪
又募富室出粟以賑之民伐桑易粟不能售告命高其
估以給酒官由是獲濟者甚衆
方諫議慎言知泉州會歲饑大發官廪以貸民又恤其
鰥寡孤獨而皆愛之至有生子以方兒為名者
錢祕監昆知梓州時會歲旱歉民多流移大發常平粟
賑之而自劾釋不問
陳龍學從易知虔州歲饑有持杖盜殺發囷倉者請一
切減死論於是全活者千餘人
梅諫議摯通判蘇州初二浙饑官貸種食已而督償之
甚急摯上言賑民所以為惠也反撓民不便因下其奏
他州悉得緩期償之
嵇内翰穎父適嘗為荆南石首主簿民有父子坐重辟
府特命適按劾之為免其子死而父以抵法託言於人
曰主簿仁人也且生令子明年穎生天聖中進士及第
張侍郎溥知楚州會歲饑貽書發運使求貸糧不報
歎曰民轉死溝壑矣尚待報耶乃發上供倉粟賑之所
活以萬計因上章待罪降勑奬諭
陳節使堯咨權通判流内銓時舊制選人皆用制奏舉
乃得京寺官而士有孤寒不為人知者堯咨特為陳其
功狀升擢之
陳郎中貫擢利州路轉運使屬歲饑出所得職田粟盡
以賑民富民有積粟者率令計口自占其數有餘則皆
發之
趙觀察滋知雄州時契丹大饑舊米出塞下不得過三
升滋曰彼吾民也令出米無所禁
桑崇班懌嘗遇大水有粟二廪將以舟載之見百姓走
避水者遂棄其粟而載之得皆不死歲饑聚人盡食其
粟盡而止
潤州金壇縣陳亢熙寧八年餓殍無數作萬人冢每一
尸設飯一甌席一領紙四貼藏尸不可紀是歲生廊又
生度皆為監司孫登仕者相繼
馬知節樞密知秦州州嘗質羌酋二十人屬殆逾二紀
知節曰此亦人也豈不懷土悉遣還蕃落感其惠訖受
代無敢有叛者
蔡卞章惇同肆羅織遷謫元祐諸公卞率惇以奏乞發
司馬光墓門下侍郎許將獨無言卞等退哲宗留將問
曰卿不言何也將曰發人之墓非盛德事哲宗曰朕與
卿同乃不從
仁宗初蒞政問輔臣四方奏獄來上不知所以裁之如
之何則可吕文靖公夷簡進曰凡奏獄必出於疑疑則
從輕可也帝深以為然故終仁宗之世疑獄一從於輕
王文康公溥初周祖鎮蒲津召置幕府從征李守正王
景崇得朝臣交結書周祖欲暴其事溥力請焚之後世
宗嘗問漢相李崧蠟丸書結北人有記其辭者否溥曰
使崧有此肯以示人耶逢吉輩為之爾世宗遂優贈其
官
王沂公曾知審刑院初違制之法無故失率坐徒二年
公請分故失非親被制書者止以失論上不悦曰如是
無復有違制者曾曰如陛下言亦無復有失者矣自是
違制遂分故失
張文懿公士遜在相位陳堯佐罷參知政事有挾怨上
言堯佐欲反復有誣諫官隂附宗室者遜置二奏上前
且言憸言動搖朝廷若一開姦萌則臣亦不能自保矣
上悟置告者于法誣諫官事亦寢
王章惠公隨知戎州戎人多蓄逃卒或忤意則執以求
賞故坐法衆隨至下令能自歸者免仍隸舊籍多所全
活
陳文忠公堯叟嘗為廣西轉運使其俗有疾不服藥唯
禱神堯叟以集驗方刻石挂州驛舍是後始有服藥者
嶺外少林木井泉堯叟為植木道傍鑿井置亭舍至今
為利
陳文惠公堯佐在樞府日太常博士陳詁知祥符縣以
法繩吏吏悉遁去章獻太后怒事下樞密院詁連姻宰
相吕夷簡欲因詁中傷夷簡者堯佐以為罪詁則姦人
得計而能吏沮矣詁遂獲免
程文簡公琳知永興元昊死諒祚尚幼以三大將分治
其國或謂應各授三將節度使以分弱其勢琳曰幸人
之喪非所以示天下不如因而撫之
田樞密況知成都府自李順王均之亂蜀守皆得便宜
從事雖或小罪并其家内徙流離道路失所者頗衆況
察其非有甚惡釋之
寇忠愍知永興軍於其誕日排設如聖節儀晩衣黃道
服簮花走馬承受且奏寇準有叛心真宗驚手出奏示
執政曰寇準乃反耶范文正熟視笑曰寇準許大年紀
尚騃耶可劄與寇準知上意亦解
公言李沆相秉鈞日有狂生扣馬獻書歴詆其短李遜
謝曰俟歸家當得詳覽狂生遂發訕怒隨公馬後肆言
曰居大位不能康濟天下又不能引退久妨賢路寧不
媿於心乎但於馬上踧踖再三曰屢求退以主上未賜
允終無忤色公言以帷箔之罪加於人最為暗昧萬一
非辜則令終身被其惡名至使君臣父子之間難施面
目言之得無訒乎
華隂吕君舉進士聘里中女行既中第婦家言曰吾女
故無疾既聘而後盲敢辭吕君曰既聘而後盲君不為
欺又何辭遂娶之生五男皆中進士第其一人丞相汲
公是也
應山二連伯氏庶字君錫仲氏庠字元禮少從學於二
宋相繼登科君錫為人清脩孤潔故當官人號為連底
清元禮加以肅人號為連底凍其父處士名舜實字輔
之為鄉里所說服歲饑出穀萬斛損價以鬻之惠及傍
邑
鄭屯田建中其先本雍人五季時徙家安陸貲鏹鉅萬
城中居人多舍客也每大雨過則載瓦以行問有屋漏
則補之若舍客自為之屋亦為繕完又隆冬苦寒蠲舍
緡仍日屯田公晚得一子即侍郎公紓也
說郛卷七十一
