說郛卷五上明陶宗儀撰
三墳書
山墳
天皇伏羲氏
連山易
崇山君君臣相君民官君物長君陰后
君陽師君兵將君象首
伏山臣臣君侯臣民土臣物龜臣陰子
臣陽父臣兵卒臣象股
列山民民君食民臣力民物貨民陰妻
民陽夫民兵器民象體
兼山物物君金物臣木物民土物陰水
物陽火物兵執物象春
潛山陰陰君土陰臣野陰民鬼陰物獸
陰陽樂陰兵妖陰象冬
連山陽陽君天陽臣幹陽民神陽物禽
陽陰禮陽兵譴陽象夏
藏山兵兵君帥兵臣佐兵民軍兵物材
兵陰謀兵陽陣兵象秋
疊山象象君日象臣月象民星象物雲
象陰夜象陽晝象兵(闕)
地墳
人皇神農氏
歸藏易
天氣歸歸藏定位歸生魂歸動乘舟
歸長兄歸育造物歸止居域歸殺降
地氣藏藏歸交藏生卯藏動鼠
藏長姊藏育化物藏止重門藏殺盜
木氣生生歸孕生藏害生動勲陽
生長元胎生育澤生止性生殺相尅
風氣動動歸乘軒動藏受種動生機
動長風動育源動止戒動殺虐
火氣長長歸從師長藏從夫長生志
長動麗長育違道長止平長殺順性
水氣育育歸流育藏海育生愛
育動漁育長苗育止養育殺傗
山氣止止歸約止藏淵止生貌
止動濟止長植物止育潤止殺寬宥
金氣殺殺歸尸殺藏墓殺生無忍
殺動干戈殺長戰殺育無傷殺止動
形墳
地皇軒轅氏
乾坤易
乾形天地天降氣日天中道月天夜明
山天曲上川天曲下雲天成陰氣天習蒙
坤形地天地圓丘日地圜宮月地斜曲
山地險徑川地廣平雲地高林氣地下濕
陽形日天日昭明地日景隨月日從朔
山日沈西川日流光雲日蔽霠氣日昏蔀
陰形月天月淫地月伏輝日月代明
山月升騰川月東浮雲月藏宮氣月冥陰
土形山天山岳地山磐石日山危峰
月山斜巔川山島雲山岫氣山巖
水形川天川漢地川河日川湖
月川曲池山川澗雲川溪氣川泉
雨形雲天雲祥地雲黃霙日雲赤曇
月雲素雯山雲疊峰川雲流&KR0034;氣雲散彩
風形氣天氣垂氤地氣騰氲日氣晝圍
月氣夜圓山氣籠烟川氣浮光雲氣流霞
易飛候(京房)
鼠舞國門厥咎亡鼠舞於庭厥咎誅死
四方常有大雲五色具其下賢人隱靑雲潤澤蔽日在
西北為舉賢良
正月有偃月必有嘉王
凡日食背於晦朔不於晦朔食者名曰薄主人民有災
患也
視四方常有靑雲主豐
雲在西南為舉士
春冬乾王不周風用事人君當興邊兵治城郭行刑斷
獄訟繕宮殿
何以知聖人隱也風淸明其來長久不動摇物此有龍
德在下也
凡候雨以晦朔弦望雲漢四塞者皆當雨如斗牛彘當
雨暴有異雲如水牛不三日大雨黑雲如群羊奔如飛
鳥五日必雨雲如浮舡皆雨北斗獨有雲不五日大雨
四望見靑白雲名曰天寒之雲雨徵蒼黑雲細如杼軸
蔽日月五日必雨雲如兩人提鼓持桴皆為暴雨
太平之時十日一雨凡歲三十六雨此休徵時若之應
有雲大如車蓋十餘此陽火之氣必暑有暍者
易洞林(闕名)
郭璞避難至新息有人以茱萸令璞射之璞曰子如小
鈴含玄珠搆支言之是茱萸
太子洗馬荀子冀家中以龍銅魁作食歘鳴李尤羹魁
銘曰羊羹不徧駟馬長驅
丞相從事中郎王文英家枕自作聲
曲阿令趙元瞻兒字虎舒從吾學卜自求蓍作卦見吾
有盛艾小陵龜欲得之不與語之曰當作卦相為致此
物合自來復數曰果有一龜入廏虎舒後見吾言偶有
一物試可占之若得當再拜輸一好角弓即便作卦曰
案卦之是為龜虎舒奉弓起再拜
郭璞為左尉周恭卜云君墮馬傷頭尉後乘馬行黃昏
坂下有犢車觸馬馬驚頭打石上流血殆死
日為流珠靑龍之俱
東夷之人以牛骨占事呈示吉凶無往不中牛非含智
之物骨有若此之效
趙朔善占卦氣客有卜田者得履之四朔曰子歸笠有
逸豚已而果然
易稽覽圖(闕名)
太平時陰陽和風雨咸同海内不偏地有險易故風有
遲疾雖太平之政猶有不能均同也唯平均乃不鳴條
降陰為雨降陰之雨潤而不破塊
夏至後三十日極溫夏至景風至蟬始鳴螳蜋生
夏至之後三十日極熱
冬至之後三十日極寒
陰陽和合為電輝輝也其光長
日春行東方靑道曰東陸
夏日月行東南赤道曰南陸
天有十二分以日月之所躔也
日者陽德之母也
天地開闢五緯各在其方至伏羲氏乃合故歴以為元
陰宅以日竒陽宅以月耦陰宅先内男子當令竒陽宅
内女子當令耦乃吉陰宅内男子三人陽宅内女子二
人
易川靈圖(闕名)
帝者天號也德配天地不私公位稱之曰帝天子者繼
天治物改正一統各得其宜父天母地以養生人至尊
之號也大君者君人之盛也
靈蓍四十九莖下有千歲龜守之
宓犧作易無書以畫事
黃氣抱日輔臣納忠德至於天日抱戴
吐珠於澤誰能不含
至德之萌日月若連璧
至德之萌五星若貫珠
聖人受命瑞應先於河瑞應之至聖人殺龍龍不可殺
皆感氣君子得衆人之助瑞應先見於陸瑞應之至君
子發蛇蛇不如龍陸不如河
蠶陽者火火惡水故食不飲桑者土之液木生火故蠶
以三月葉類會精合相食
建曰始五際而八節通卯酉之際為革政午亥之際為
革命
陽氣出于東北入于西北發于孟春畢于孟冬
易通卦驗(闕名)
震東方也立春春分日靑氣出直震此正氣也氣出右
物半死氣出左蛟龍出震氣不出則歲中少雷萬物不
實人民疾熱
離南方也夏至日中赤氣出直離此正氣也氣出右萬
物半死氣出左赤地千里
遂皇始出握機矩表計實其刻白蒼牙通靈昌之成孔
演命明道經&KR0034;羲作易仲命德紀衡周文增通八八之
節轉序三百八十四爻以繫王命之瑞故正其本而萬
物理失之毫釐差以千里
人君冬至日使八能之士鼓黃鍾之瑟瑟用槐木長八
尺一寸夏至日瑟用桑木長五尺七寸
鵲者陽鳥先物而動先事而應見於木風之象
夏至小暑伯勞鳴搏勞性好單棲其飛&KR2905;其聲嗅嗅夏
至應陰而鳴冬至而止
仲夏之月反舌無聲反舌有聲佞人在側
驚蟄大壯初九桃始華不華倉庫多火
冬至初陽雲出箕如樹木之狀
尚書旋璣鈐(闕名)
上淸下濁號曰天地
禹開龍門導積石出玄珪出刻曰延喜王受德天錫佩
少室之山大竹堪為釜甑
有神人名石年蒼色大眉戴玉理駕六龍出地輔號皇
神農始立地形甄度四海東西九十萬里南北八十一
萬里
人皇氏九頭駕六羽乘雲車出谷口分九州
在政不私公位稱之曰帝
帝者天號王者人稱天有五帝以立名人有三王以正
度天子爵稱也皇者煌煌也
天子之尊也神精與天地通血氣含五帝精天愛之子
也
冬至陰雲郡寒有雲迎日者來歲大美此並聖德光被
上感天心請付有司以彰嘉瑞從之
房為明堂主布政參為大辰主斬刈兼此二者故聖王
重齒為表
尚書帝命期(闕名)
桀失玉鏡用其噬獸
桀無道夏出霜
有人大口兩耳參漏足文履已首戴鈎鈴胸懷玉斗分
别九州隨山濬川任土作貢
天道無適莫常傳其賢者
禹白帝精以星感修已山行見流星意感栗然生姒戎
文禹
桀失其玉鏡用其噬虎
夏桀無道殺伐龍逢紀滅皇圖壞亂歴紀殘賊天下賢
人遁逃淫色嫚易不事祖宗
賊起蜚卵生虎
有人雄起戴玉英祈旦失籥亡其金虎東南紛紛注精
起
虞舜聖在側陋無耀顯都握石椎懷神珠
秦失金鏡魚目入珠
卯金出軫握命孔符
春鳥星昏中以種稷夏火星昏中以種黍菽
尚書考靈耀(闕名)
通天文者明審地里者昌明者天之時也昌者地之財
也明王之治鳳凰下之
地有四游冬至地上行北而西三萬里夏至地下行南
而東三萬里春秋二分是其中矣地常動移而人不知
譬如人在大舟中閉牖而坐舟行不覺也
從上臨下八萬里天以圓覆地以方載
晦而月見西方謂之朓朔而月見東方謂之側匿
秦王政以白璧沈河有黑頭公從河中出呼政曰祖龍
來授天寶開中有尺二玉牘
五百載聖紀符
五星若編珠旋璣中星星調則風雨時
日旁氣白者為虹
火星為夏期專陽相同精感符
虛星為秋候昴為冬期陰氣相佐德乃不邪子助母收
合子符
桑木者箕星之精木虫食葉為文章人食之老翁為小
童
尚書中候(闕名)
堯沈璧于河白雲起迴風搖落
帝堯即政景星出翼
堯即政七十載鳳凰止庭巢阿閣讙樹
周天子發渡孟津火自上復于下至於王屋流為烏其
色赤其聲魄云
周公歸政于成王太平制禮鸞鳳見
天乙在亳諸鄰國襁負歸德東觀於洛習禮堯壇降三
分沈璧退立榮光不起黃魚雙躍出濟于壇黑烏以雄
隨魚亦止化為黑玉赤勒曰玄精天乙受神福伐桀克
三年天下悉合
成王觀于洛河沈璧禮畢王退俟至于日昧榮光併出
幕河靑雲浮洛
醴甘也取名醴酒堯祇德匪懈醴泉出文命盛德俊義
在官醴泉出山
秦穆公出狩至于咸陽日稷庚午天震大雷有火下化
為白雀銜籙丹書集于公車公俯取其書言繆公之霸
也訖胡亥秦家世事
詩含神霧(闕名)
詩者誠為天地之心君德之祖百福之宗萬物之戶也
治世之音溫以裕其政平亂世之音怨以怒其政乖詩
道然也
曹地處季夏之位土地勁急音中徵其聲淸以急是也
日月揚光者人君之象也風雲列勢者將帥之氣也聲
容具之
上以風化下下以風刺上主文而譎諫言之者無罪聞
之者足以戒
德化充塞照潤八冥則鸞臻也
含始吞赤珠刻曰玉英生漢皇後赤龍感女媧劉季興
也
古之火正或食于心或食于咮以出内火故咮為鶉火
心為大火
菖蒲益聰茱萸耐老
鬱金十葉為貫百二十葉采以煮之為鬯合芳物釀之
以降神
雷震百里去相附近
詩紀歴樞(闕名)
箕為天口主出氣尾為逃臣賢者叛十二諸侯列於庭
天霜樹落葉而鴻鴈南飛
立秋促織鳴女工急促之候也
凡黍為酒陽據陰力能動故以麴釀黍為酒
陰陽之會一歲再遇于南方者以中夏遇于北方者以
中冬
王者受命必先祭天乃行王事詩曰濟濟辟王左右奉
璋此文王之郊也
詩無達話易無達言春秋無達辭
古者劒在左刀在右鈎在前
彼茁者葭一發五豝孟春獸肥草短之候也
蟋蟀在堂流火西也
蒹葭秋水其思凉猶秦西氣之變乎
聖人事明義以炤燿其所闇故民不陷詩云示我顯德
行
梅柳驚春羊牛來暮
春秋元命苞(闕名)
天不足西北陽極於九故天周九九八十一萬里天如
雞子天大地小表裏有水地各承氣而立載水而浮天
轉如車轂之過
地者易也言萬物懷任交易變化也自東極至於西極
五億十萬九千八百八步
危東六星兩兩而北曰司空主水金守之天下憂水也
木之為言觸也氣動躍也
水之為言演也陰化淖濡流施潛行也故其立字兩人
交一以中出者為水一者數之始兩人譬男女言陰陽
交物以一起也
水者天地之包幕五行之始焉萬物之所由生元氣之
津液也
翼星主南宮之羽儀文物聲名之所豐茂為樂庫為天
倡先王以賓於四門而列天庭之衛主俳倡近太微而
為尊
地所以右轉者氣濁精少含陰而起遲故轉右迎天佐
其道
山者氣之包含所以含精藏雲故觸石而出
昴畢間為天街散為冀州分為趙國立為常山牽牛流
為揚州分為越國立為楊山軫星散為荆州分為楚國
荆之為言強也陽盛物堅其氣急悍也虛危之精流為
靑州分為齊國立為萊山天弓星流為徐州别為魯國
徐之言舒也言陰牧内安詳也五星流為兖州兖之言
端也言隄精端故其氣纖殺鈎鈐星别為豫州豫之為
言序也言陰陽分布各得處也東井鬼星散為雍州分
為秦國得東井動深之萌其氣險也嘴參流為益州益
之言隘也謂物類並決其氣急切決列也箕星散為幽
州分為燕國營室流為并州分為衞國并之為言誠也
精舍交并其氣勇抗誠信也
頭者神所居上圓象天氣之府也歲必十二故人頭長
一尺二寸
掌圓法天以運動指五者法五行
王者置廷尉讞疑刑者官之平下之信也尉者尉民心
撫其實也安立字士垂一人詰屈折著為廷示戴尸首
以寸者為言寸度治法數之分示帷尸稽於十舍則法
有分故為尉示與尸寸宋均注曰士事也垂係也屍人
死也人死不可無乃戴之者示天下不可無死也
春秋運斗樞(闕名)
天文地理各有所主北斗有七星天子有七政也
北斗七星所謂璇璣玉衡以齊七政杓攜龍角衡殷南
斗魁枕參首是謂帝車運于中央臨制四鄉分陰陽建
四時均五行移節度定諸紀皆繫於斗
斗第一天樞第二璇第三璣第四權第五衡第六開陽
第七摇光第一至第四為魁第五至第七為杓合而為
斗居陰布陽故稱北斗
皇者天天不言四時行焉百物生焉三皇垂拱無為設
言而民不違道德玄泊有似皇天故稱曰皇皇者中也
光也弘也含弘履中開陰布綱上合皇極其施光明指
天畫地神化潛通煌煌盛美不可勝量
璇星明則嘉禾液
瑤光散而為鹿江淮不祠則瑤光不明彘生鹿
飛翔羽翮為陽陽氣仁故烏哺公也
瑤光星散而為烏
璣星散為鶉德義少殘
玉衡星散為䲭
天樞得則鸞集
玉衡星散為雞遠雅頌著倡優則雄雞五足
璣星散為雉
瑤光星散為鷰
瑤光星散為雀
玉衡星散為李
璇星散為橘
玉衡星散為椒
玉衡星散為菖蒲遠雅頌著倡優則玉衡不明菖蒲冠
環
舜為天子東巡臨觀黃龍五采負圖出置舜前圖以黃
玉為柙黃金繩封兩端章曰黃帝符璽也
赤龍負圖以出河見堯典太尉舜等百二十年集發藏
大麓
璣星得則麒麟生萬人壽
瑤光之星散而為象
樞星散而為虎
玉衡星散而為兔行世瑤光則兔出月
璇星散為薑風土失得逆時則薑有翼辛而不臭
春秋文曜鈎(闕名)
魁戴匡六星曰文昌官為六府
軫南衆星曰天庫
曰咸池曰天潢五帝居舍也
楚有蒼雲如霓圍軫七蟠中有荷斧之人向軫而蹲于
是楚唐史畫遺灰而雲滅故曰唐史之策上滅蒼雲
老人星見則主安不見則兵起
王者往也神所同往人所歸落
庶人爭權赤帝之精
咸池天潢五星五帝居舍也
楚立唐氏以為史官蒼雲如蜺圍軫七蟠中有荷斧之
人嚮軫而蹲楚驚
商絃絶蠶合絲
七九六十三陽氣通故斗運狗三月而生也
土勝水故守宮食蠆蝍蛆搏蛇
金伐木故鷹擊雉
三九二十七七者陽氣成故虎七月而生陽立於七故
虎首尾長七尺般般文者陰陽雜也
水滅火故䖟螫鷃
鴝鵒者飛行居于陽(闕)之鳥穴居于陰
春秋合誠圖(闕名)
天皇大帝北辰星也含元秉陽舒精吐光居紫宮中制
御四方冠有五采文
帝坐玄扈洛上與大司馬容先等臨觀鳳皇銜圖帝前
黃帝再拜受圖
帝堯之母曰慶都生而神異常有黃雲覆上
黃帝遊玄扈洛上與大司馬容光左右輔周昌等百二
十人臨之有鳳銜圖以置帝前
堯母慶都蓋大帝之女生於斗維之野常三河東南天
大雷電有血流闊天石之中生慶都
軒轅星主雷雨之神
大帝之精起三河之州中土之腴
霹靂擊于宮殿者妃后爭政
五光垂彩天下大嘉
赤彗火精如火曜長七尺
五殘主出亡
獄漢居正北方出地可六丈而赤主逐王
天皇大帝北辰星也含元秉陽舒精吐光居紫宮中制
御四方冠呈五采
黃帝請問太乙長生之道太乙曰齋戒六丁道乃可成
春秋孔演圖(闕名)
有人卯金豐擊玉鼓駕六龍
舜之將興白雲入房
湯將興白雲入房
鳳火精也
孔子曰&KR0588;援律吹律有姓
聖人在後曰望陽苞懷至德據少陽
舜目四瞳謂之重明承乾乾踵堯海内富庶
天命之見侯其門靈龜穴庭玄龍御雲
戴玉英光中再仁雄出日月角
其人日角龍顏姓卯金刀含仁義
正氣為帝間氣為臣宮商為姓秀氣為人
天子皆五帝精寶各有題序次第相據起必有神靈符
紀請神扶助使開階立遂
王者當置圖籙坐旁以自立
鳥化為書孔子奉以告天赤烏集書上化為黃玉文注
曰孔提命仰應法為赤制
黑帝治生五角之禽以觸民
孔子母徵在遊大冢之陂睡夢黑帝使請已往夢交語
女乳必於空桑之中覺則若感生丘於空桑之中
天子舉賢則景星放於天
王者德政海内富昌則鎮星入闕
黃帝將興黃雲升於堂
蒼之滅也麟不榮也麟木精也麒麟鬭日無光
天命蕩白虎戲朝其終白虎在野
八政不中則鐵飛
詩含五際六情即六義也一曰風二曰賦三曰比四曰
興五曰雅六曰頌
作法五經束之天地稽之圖象質之三□施之四海也
八政不中則人無唇
孔胸文曰制作定世符運
春秋說題辭(闕名)
星之為言精也陽之榮也陽精為日日分為星故其字
日下生為星
雲之為言運也觸石而起謂之雲含陽而起以精運也
地之為言嫓也承天行其義也山陵之大非地不制含
功以牧生也
易者氣之節含精宣律上經象天下經叶歴文言立符
象出期節彖言變化繫設類迹
尚書者二帝之迹三王之義所以推其期運明命授之
際書之言信而言天地之情帝王之功凡百二篇第次
委曲尚者上也上帝之書也
在事為詩未發為謀恬淡為心思慮為志故詩之為言
志也
詩者天文之精星辰之度
禮者體也人情有哀樂五行有興滅故立鄉飲之禮終
始之哀婚姻之宜朝聘之表尊卑有序上下有體王者
行禮得天中和禮得則天下咸得厥宜陰陽滋液萬物
調四時和動靜常用不可須臾惰也
麥之為言殖也寢生觸凍而不息精射刺直故麥含芒
事且立也
稻之為言藉也稻冬含水盛其德也故稻太陰精含水
漸洳乃能化也江旁多稻固其宜也
粟助陽扶性粟之為言續也粟五變一變而以陽生為
苗二變而秀為禾三變而祭然謂之粟四變入臼米出
甲五變而蒸飯可食陽以一立為法故粟積大一分穗
長一尺文以七烈精以五六立故其字粟為粟西者金
所立米者陽精故西字合米而為粟
天文以七列精以五故嘉禾之滋莖長五尺五七三十
五神盛故連莖三十五穗以成盛德禾之極也
斗星時散精為彘四月生應天理
鴈之言鴈起聖以招期知晩蚤故鴈南北以陽動故也
鷄為積陽南方之象火陽精物炎上故陽出鷄鳴以類
感也雞之為言佳也佳而起為人期莫寶也
地精為馬十二月而生應陰紀陽以合功故人駕馬任
重致遠以利天下月度疾故馬善走
槐木者虛星之精
春秋感精符(闕名)
人主與日月同明四時合信故父天母地兄日姊月注
曰父天於圜丘之祀也母地於方澤之祭也兄日於東
郊姊月於西郊
黃帝之將興黃雲升於堂文命之候玄龍御雲天命於
湯白雲入房
霜殺伐之表秋季霜始降鷹隼擊王者順天行誅以成
肅殺之威若政令苛則夏下霜誅伐不行則冬霜不殺
草
人主含天光據璣衡齊七政操八極故君明聖人道得
正則日月光明五星有度
日下淪於地則嘉禾興
麟一角明海内共一主也王者不刳胎不剖卵則出於
郊
王者上感皇天則鸞鳳至
大電繞樞星炤郊野感附寶而生黃帝
山冬大霧十日已上不除者山崩之候
八月白露降鶴即高鳴相儆
說郛卷五上
說郛卷五下元陶宗儀撰
春秋潛潭巴(闕名)
火從井出有賢士從人起
天子有三寶謂璿璣玉衡律度也
下不兼蜚廉之草為不生
蟋蟀來天子無遠兵
君德應陽君臣得道叶度則日含王字含王字者日中
有王字也王者德象日光所照無不及也
霹靂擊宮失君精泄下有謀起
君德應陽則醴泉出又旅星得則醴泉出
里社鳴此里有聖人其呴百姓歸之
疾風拔木讒臣恣忠臣辱
天赤有大風發屋折木兵大起行千里
虹五色迭至照于宮殿有兵革之事
異之為言怪也謂先發感動
女子化為丈夫賢人去位君獨居丈夫化為女子陰氣
淖小人聚
宮有牛鳴政教衰諸侯相并牛兵之符也
天子文繡布地必動絶無嗣
枉矢黑軍士不勇疾流腫
春秋佐助期(闕名)
天子法斗諸侯應宿也
廐星傳令神名詩時
天廩食神名均明
虞舜之時景星出房
豆神名靈殖姓藥
麥神名福習
咸池主五穀
大尉主甲卒神名辦會曰庫兵動鼓自鳴諸侯得衆也
繆公即位仲夏大寒冰錯亂也
黃帝將興時有黃雀赤頭立于日傍黃帝曰黃者土精
赤者火榮爵者賞也余今當立大功乎黃雀者桑也
僖公九年秋三年冬並大雨雹時僖公專樂齊女綺畫
珠璣之好掩月光陰精凝為災異昭公事晉陰精用密
故災
黃星騁海水躍宋均曰黃星土精土主安靜躍則失常
春秋緯(闕名)
月之將蝕則斗第二星變色微赤不明而蝕
黃帝坐於扈閣鳳凰銜書致帝前其中得五始之文焉
天皇地皇人皇兄弟九人分九州長天下也又曰天皇
被跡在柱州崑崙山下
黃帝將起有黃雀赤頭立日旁帝占曰黃者土精赤者
火熒雀者賞萌余當立乎
孔子坐玄扈洛水之上赤雀銜丹書隨至
玉澤馬者師曠時來
堯時龍馬銜甲赤文綠色臨壇上甲似龜廣袤九尺上
有五色文
湯帝白狼握禹籙
帝伐蚩尤乃睡夢西王母遣道人披玄狐之裘以符授
之
黃帝出游洛水之上見大魚殺五能牲以醮之天乃甚
雨
武王渡河中流白魚躍入舟中
春秋後語(孔衍)
秦穆公將兄三人囚於内宮
蘇秦去韓之魏說襄王曰大王之地南有鴻溝陳留汝
南郾邵陵武陵新都東有淮潁煮棗無䟽西有長城之地
北有河外卷燕酸棗地方千里田舍廬廡之數無所不
蓄牧人民之衆牛馬之多夜行不絶輷輷殷殷夫魏天
下之強國也王天下之賢王也
張孟談謂趙襄子曰董安于之在晉陽公宮之垣皆荻
蒿
晉太史屠黍見晉之亂以其國法歸周
秦破魏軍於華陽走我將軍孟卯王使段干木子從與
秦南陽木以千金和蘇代謂王曰欲璽者段干木子也
欲地者秦也今王使欲地者制璽欲璽者制地魏地不
盡則不和且夫以地事秦譬猶以薪救火薪不盡火不
滅也王曰是則然矣雖然事始已行不可更矣
蘇秦歸周雖多蓄亦何以為於是夜發書篋數十得周
書陰符而讀之欲睡引錐刺股血流至踝暮年以出揣
摩曰此可以說當世之君矣
秦急攻趙求救於齊齊王曰必以長安君為質兵乃出
長安君者太后之小子也太后愛之不肯遣大臣強諫
太后怒謂左右曰敢復言長安君為質者老婦必唾其
面
平原君對趙王曰沔池之會臣察武安君之為人也小頭
而銳瞳子白黑分明小頭而銳斷敢行也瞳子白黑分
明者視事明也
荆軻謂樊於期曰願得將軍之首以獻秦王秦王必喜
而見臣臣左手把其袖右手揕其胸
燕太子丹豫求天下名利匕首得趙人徐夫人匕首取
之百金使工以藥淬之以試人血濡縷無不立死者
春秋繁露(董仲舒)
薺以美冬水氣也薺甘味也乘于水氣故美者甘勝寒
也薺之言濟所以濟大水也
禮之所為興也刀之在右白虎之象也
地出雲為雨起氣為風風雨者地之所為地不敢有其
功名必上之于天
人之好惡化天之暖凊人之喜怒化天之寒暑
春氣愛秋氣嚴夏氣樂冬氣哀
祭天地之牛繭栗宗廟之牛握賓客之牛尺此言德滋
美而牲滋微也
醞去煙䲭羽去眯磁石取鐵頸金取火
蕪荑生于燕橘枳死于荆
木已生而火養之金已死而水藏之火樂木而養以陽
水克金而喪以陰
大富則驕大貧則憂憂則為盜驕則為暴
性如繭如卵卵待覆而為雛繭待繅而為絲性待教而
為善
春秋無通辭從變而移
禮稽命徵(闕名)
王者得禮制則澤谷之中有白玉焉
出號令合民心則祥風至
天子祭天地宗廟六宗五岳得其宜則五穀豐雷雨時
至四夷貢物
外内之制各得所四方之事無有畜滯則遊囿六畜繁
多天苑有德星應
王者刑殺當罪賞賜當功得禮之儀則醴泉出
祭五岳四瀆得其宜則黃雀見
孔子謂子夏曰羣鵠至非中國之禽也
三年一祫五年一禘經紀所論禘祫與禴祭其言鮮矣
顓頊有三子生而亡去為疫鬼一居江水是為虐鬼&KR0146;
鬼一居宮室區隅善驚人小兒于是常以正歲十二月
令禮官方相氏掌熊羆黃金四目玄衣纁裳執戈揚盾
帥百隸及童子而時儺以索室而驅疫鬼以桃弧葦矢
土鼔且射之以赤丸五穀等洒掃以祛除疾殃
禮含文嘉(闕名)
王者得禮制則澤谷之中有白玉焉
五祀南郊北郊西郊東郊中兆正謀五者天子公侯伯
子男卿大夫士所以承天也
玉石得宜則太白常明
明堂所以通神靈感天地正四時出教化崇有德章有
道也
祭五岳四瀆得其宜則黃雀見
伏羲德洽上下天應以鳥獸文章地應以龜書乃則象
作易
禹垂意于溝洫百穀用成神龍至靈龜服玉女敬養天
賜
作樂制禮得天心則景星見
雲者運氣布恩普也
保章氏以五雲之物辨吉凶水旱豐荒之祲
出號令合民心則祥風至
神靈滋液百寶為用則白象至
神鼎者質文精也知吉凶存亡能輕能重能息能行王
者興則出
禮斗威儀(闕名)
帝者得其英華王者得其根核霸者得其附枝故帝道
不行不能王王道不行不能霸霸道不行不能守其身
歲凶年穀不登君膳不祭肺馬不食穀孟春之月天子
乃以元日祈穀于上帝孟夏驅獸無害五穀仲夏之月
乃命百縣雩祀百辟以祈穀實孟秋之月農乃登穀天
子嘗新先薦寢廟臣專政私其君位則草木不生禾榖
不實
君乘木而王其政升平則福草生廟中朱草别名又曰
南海翰以蒼烏
君乘金而王其政訟平芳桂常生麒麟在郊又曰乘金
而王則黃銀見
君乘水而王為人黑色大耳其政和平則景雲至北海
輸以文狐
君乘火而王其政和平梓為常生又曰南海輸以駿馬
君乘土而王其政太平鳳凰集于苑林
政理太平則時日五色
政太平則月圓而多輝政升平則月淸而明
大戴禮逸(闕名)
菙氏掌供燋契以待卜事杜子春注曰燋讀如薪樵之
樵謂所爇灼龜之木
高后崩丞相陳平等使人迎代王計未定遂卜之龜花
得大黃庚
我龜既厭不我告猷鄭玄注卜筮數而瀆龜龜靈厭之
不復告其所圖之吉凶也言雖得兆繇不中也
武王有疾不豫二公曰我其為王穆卜
卜法天地象四時
大夫已上事卜且筮士則但筮尊卑之差
晉獻公欲以驪姬為夫人卜之不吉筮之吉公曰從筮
筮短龜長不如從長
王者必制巡狩之禮何尊天重民也所以五年一巡狩
何五歲再閏天道大備所以至四嶽者盛德之山四方
之中能興雲致雨也巡狩者何巡循也狩牧也為天循
行牧民也
楚焞以荆為之燃以灼正以荆者凡木心圓荆心方也
樂稽耀嘉(闕名)
武王承命興師誅于商萬國感喜軍渡盟前歌後舞乃
大安家給人足酌酒鬱搖
冬至日祭天于圜丘用蒼璧牲同玉色樂用夾鍾為宮
樂作六變
社土地之主地闊不可以盡祭故封土為社以報功也
稷五穀之長穀衆不可以徧祭故祀稷為神以主之也
凡求雨男女欲和而樂又曰開神山神淵積薪夜擊鼔
譟而燔之
殷之德陽德也故以子為姓周之德陰德也故以姬為
姓
郊祀之辭九句九陽數也
鍾太陽其聲宏寬瑟少陰其音淸遠
心不得義不能樂體不得利不能安
先王之德澤在民民樂而歌之以為詩說而化之以為
俗
地蓄莫如山天開莫如樂
孝經援神契(闕名)
三皇步五帝驟三王馳五霸騖或稱帝王接上稱天子
明以爵事天接下稱帝王明以號令臣下
元氣混沌孝在其中天子孝天龍負圖地龜出書妖孽
消滅景雲出遊庶人孝則澤林茂浮珍舒怪艸秀水出
神魚
明堂之制東西九筵筵長九尺也明堂東西八十一尺
南北六十三尺故謂之太室
黑墳宜黍麥
泰山天地帝孫也主召人魂
人頭圓像天足方法地五藏像五行四胑法四時九竅
法九分目法日月肝仁肺義腎智心禮膽斷脾信膀胱
决難髮法星辰節法日歲腸法鈐
伏羲氏日角衡連珠
仲冬昴星中叔莒芋
神靈滋液則碧玉出
周成王時越裳獻白雉去京師三萬里王者祭祀不相
踰晏食袍服有節則至
奎主文章蒼頡效象洛龜曜書丹靑垂萌畫字宋均注
曰奎星屈曲相鈎似文字之畫蒼頡視龜而作書則河
洛之應與人意惟取通矣
孔子制作孝經使七十二子向北辰磬折使曾子抱河
洛事北向孔簪縹筆衣絳單衣向北辰而拜
椒薑禦濕菖蒲益聰巨勝延年感喜辟兵此皆上聖之
至言方術之實錄也
伏犧大目孔子海口言若含擇斗脣吐教陳機授度舜
手握褒
計九州之别壤山陵之大川澤所注菜沮所生鳥獸所
聚凡九百一十萬八千二十四頃磽埆不墾者千五百
萬二千頃
德至山陵則景雲出德下至地則嘉禾生德至水泉則
黃龍見
德至草木則芝草生又曰善養老則芝草茂又曰德至
於草木則木連理
德至鳥獸則麒麟臻鳳凰翔鸞鳳舞又曰德至鳥獸則
白鳥下
王者奉已儉約臺榭不侈尊事耆老則白雀見
天子孝夭孽消滅景雲出遊
孝經鈎命決(闕名)
先立春七日勑獄吏決詞訟有罪當入無罪當出立春
勑門攔無關鑰以迎春之精下弓載楯鼔示時聲動昆
虫也
三皇步五帝驟三王馳五霸騖或稱帝王接上稱天子
明以爵事天接下稱帝王明以號令臣下
國多孝則風雨時
孝旨如醴泉
春政不失五穀蘖初夏政不失甘雨時季夏政不失地
無笛秋政不失人民昌冬政不失少疾喪五政不失百
穀稚熟日月光明
作樂制禮孝以事天則景星見也
流深者其水不測孝至者其敬無窮
正朝夕者視北辰正情性者視孝子
父之所生其子長之父之所長其子養之父之所養其
子成之諸父所為其子皆奉承而續行之不敢不致如
父之意
不時謂之敗歲不孝謂之戮民
孝經左契(闕名)
元氣混沌孝在其中天子孝天龍負圖地龜出書夭孽
消滅景雲出游庶人孝則澤林茂浮珍舒怪草秀水出
神魚
孝悌之至通於神明病則致其憂顧額消形求醫翼全
孝順二親得筭二千天司錄所表事賜筭中功社福永
來
赤雀者王者孝則銜書來
孝經者篇題就號也所以表指括意序中書名出義見
道曰著一字苞十八章為天地喉襟道要德本故挺以
題符篇冠就
孝悌之至通於神明則鳳凰巢
周襄王不能事其母弟彗入斗亡其度
不孝敬痺在喉壽命凶
天序日月星辰以自光人序孝弟忠敬以自彰務一德
也
孝之瀰身也猶春氣之澹澹也
孝經右契(闕名)
孔子夜夢豐沛邦有赤烟氣起顏回子夏侶往觀之驅
車到楚西北范氏之廟見芻兒捶麟傷其前左足束薪
而覆之孔子曰兒汝來姓為誰兒曰吾姓為赤松子孔
子曰汝豈有所見乎吾所見一禽一如麏羊頭頭上有
角其末有肉方以是西走孔子發薪下麟孔子而蒙其
獸
制作孝經道備使七十二弟子向北辰星而磬折孔子
絳單衣向星而拜
孔子在庶德無所施功無所就志在春秋行在孝經以
春秋屬商孝經屬參
曾子撰斯問曰孝文手駮不同何予曰吾作孝經以素
王無爵禄之賞斧鉞之誅與先王以託權自至德要道
以題行首仲尼以立情性言子曰以開號列曾子示撰
輔詩書以合謀
内深藏不足為神外博觀不足為明惟孝者為能法天
之神麗日之明
孝匪形迺格神
孝經内事(闕名)
天子行孝則景星見
王者動得天度止得地意從容中道陰陽合度則太微
五帝座星明以光也
王者得禮之制不傷財不害民君臣和草木昆蟲各象
正性則三台為齊明不闊不狹如其度宋均云君臣制
度宫室車旗多少各有斜品則應也
王者敬諸父有差則火角光明以揚宋均云諸父伯仲
叔季也斗為帝車所乘也角堅剛而居帝前帝敬諸父
感天應之也
王者遠嫌别微殊貴賤抑驕臣息亂子則屏星為之明
以潤章大也
天子得雲臺之禮則五車均明河行不離其常宋均云
天子考察天氣若梓愼見星之侵者也所以獲福禳灾
五車主五穀民&KR1241;災得福民無飢寒之困五穀星之明
以應之河若離常則有決溢之憂則九穀失所植矣
昆弟有親親之思則鈞鈴入房宋均云鈞鈴遠房則䟽
闊今昆弟相親故天相近明其友也
王者厚長幼各得其正則房心有德星之應宋均云房
心為天子明堂布政之宫長幼厚則政著明房心應之
而時也
彗在北斗禍大起在三台臣害至在太微君害至在天
獄諸侯作禍彗行所指其國大惡四彗在月中者君有
德天下欣心大豐盛
五經折疑(邯戰綽)
夫笙者法萬物始生導達陰陽之氣故有長短黃鍾之
始象法鳳皇
矢絶於弦不可追上執戟在手制之在人
諸侯黼裘以誓田雜羔狐為黼文也
鼓所以檢樂為群音之長也
王者一歲七祭天地仲春后妃郊禖禖亦祭天也
明堂在國之陽三里之外七里之内地就陽位也
春秋公羊說禮郊及日皆不卜常以正日上丁也魯于
天子並事變禮今成王命魯使卜從乃郊不從即已下
天子也魯以上辛郊不敢與天子同也
謹按周禮說五玉贄自孤卿以下執禽尊卑有差也禮
不下庶人工商之無朝儀五經無朝儀五經無說庶人
工商有贄
禮祭法云天子有祧遠廟曰祧將祧而去之故曰祧去
祧曰壇去壇曰墠皆藏於祖廟有事則禱無事則止
八風殺生以節翺翺
五經通義(闕名)
鄭國有溱洧之水男女聚會謳歌相感
玉有五德溫潤而澤有似於智銳而不害有似於仁抑
而不撓有似於義有瑕於内必見於外有似於信垂之
如墜有似於禮
月中有兔與蟾蜍兔月陰也蟾蜍陽也而與兔並明陰
係於陽也
冬至寢兵鼔商旅不行君不聽政事又曰冬至陽氣萌
陰陽交精始成萬物氣徵在下不可動泄王者承天理
故率天下靜而不擾也
夏至陰始動而未達故寢兵鼓不設政事所以助微氣
之養也
冬至陽動于下推陰而上之故大寒於上夏至陰動于
下推陽而上之故大熱于上故易云日月運行一寒一
暑日在牽牛則寒在東井則暑牽牛外宿遠人故寒東
井内宿近人故溫也
寒氣凝以為霜霜從地升也
諸侯冢樹柏
東夷之樂持矛舞助時之生南夷之樂持羽舞助時之
養
舞四夷之樂明澤廣被四表也東夷之樂曰韎南曰任
太寧末又詔阮孚等增益之咸和中乃復置太樂官鳩
習遺逸尚未有金石也初荀勗既以新律造三舞次更
修正鐘磬勗薨事猶不竟元康三年詔其子黃門郎蕃
修定
吳公卿奏曰烈祖未制樂舞非所以昭德著功夫歌以
詠德舞以象事于文武為斌兼秉文武聖德所以彰也
受命而王者六樂焉以太一樂天以咸池樂地以肆夏
樂人以大夏樂四時以大濩樂五行神明以大武樂六
律各象其性而為之制以樂其先祖
湯作濩聞其宮聲使人溫良而寬大聞其商聲使人方
廉而好義聞其角聲使人隱惻而愛人聞其徵聲使人
樂養而好施聞其羽聲使人自恭儉而好禮
王者所以祭天地何王者父事天母事地故以子道事
之祭日以丁與辛何丁者反覆自丁寧辛者當自剋辛
也
王者諸侯所以三年以祫五年以禘何三年一閏天道
小備故三年一祫禘皆取未遷廟主合食太祖廟中五
歲再閏天道大備故五歲一禘禘者禘也取已遷廟主
合食太祖廟中
諸侯不得觀四方故缺以東南頖天子之學故曰頖宮
王者受命而起所以立靈臺靈臺何以為在於中也國
之南附近辟雍依仁宮也靈臺制度奈何師說曰積土
崇增其高九仞上平無屋高九仞者極陽之數上平無
屋望氣顯著
龍魚河圖(闕名)
太白之精下為風伯之神主司刑星辰之精下為靈星
之神主得土
風者天之使也
玄洲在北海中地方三千里去南岸十萬里上有芝草
玄澗澗水如蜜味服之長生
崑崙山天中柱也
蚩尤兄弟八十一人並銅頭鐵額食沙石
高皇攝正總萬廷四海歸詠治武明文得道治承天精
元祚興隆恊聖靈
黃龜負圖鱗甲成字從河中出付黃帝令侍臣圖寫以
示天下
黃帝攝政蚩尤兄弟八十人並獸身人語銅頭鐵額食
沙石造兵杖威震天下誅殺無道不仁不慈黃帝行天
下仰事天而歎天遣玄女下授黃帝兵信神符而令制
伏蚩尤歸臣因使鎮兵以制八方
流洲在西海中地方三千里上多山川積石名為昆吾
石冶其石為鐵作劍光明照洞如水精以割玉如土
河圖括地象(闕名)
天有五行地有五岳天有七星地有七表天有八氣地
有八風天有九道地有九州天有四維地有四瀆天有
九部八紀地有九州八柱東南神州曰晨土正南卭州
曰深土西南戎州曰滔土正西弇州曰开土正中冀州
曰白土西北柱州曰肥土北方玄州曰成土東北咸州
曰隱土正東揚州曰信土崑崙山為柱氣上通天崑崙
者地之中也地下有八柱柱廣十萬里有三千六百軸
互相牽制名山大川孔穴相通
天不足西北地不足東南西北為天門東南為地戸天
門無上地戶無下
八極之廣東西二億三萬三千里南北二億三萬一千
五百里夏禹所治四海内地東西二萬八千里南北二
萬六千里
井絡纏曜江漢昞靈泉流深遠盛為四潰之首
竒肱氏能為飛車從風遠行
有民食桑二十七年而化九年生翼
令訾野中有玉虎晨鳴雷聖人感期而興
河圖稽命徵(闕名)
帝劉即位百七十年太陰在庚辰江充詭其變天鳴地
坼
君急恚怒無雲而雨
瑶光之星如虹貫日正白感處女於幽房之宮生帝顓
頊
慶都與赤龍合生帝堯於伊祁
女登見大虹意感生舜於姚墟
修已見流星意感生帝戎文禹一名文命
扶都見白氣貫日意感生黑帝子湯
太姙夢長人感已生文王
怪目勇敢重瞳大口力楚之邦
秦距之帝名政虎口日角大目隆鼻長八尺六寸大七
圍手握兵執矢名祖龍
帝劉季日角戴北斗胷龜背龍眼長七尺八寸明聖而
寬仁好任士
劉受紀昌光出軫五星聚井
大星如虹下流華渚女節氣感生白帝朱宣
河圖稽燿鈎(闕名)
五星散為五色之彗
太白散為天狗主候兵
辰星散為枉矢流枉矢所射可誅
填星散為五殘主奔亡
熒惑散為蚩尤旗主惑亂
鎮星散為虹霓主肉淫又霓者氣也起在日側其色靑
赤白黃
十月立冬為節者冬終也立冬之時萬物終成為節名
小雪為中者氣序轉寒雨變成雪故以小雪為中也
狗三月而生陽主于三故狗各高三尺
七九六十三陽氣通故斗運狗三月而生
百世之後地高天下不風不雨不寒不暑民復食土皆
知其母不知其父如此千歲之後而天可倚杵洶洶隆
隆曾莫知其始終
王者封泰山禪梁父易姓奉度繼興崇功者七十二君
河圖始開圖(闕名)
黃帝問風后曰余欲知河之始開風后曰河凡有五皆
始開乎崑崙之墟
黃帝名軒北斗黃帝之精母地祇之女附寶之郊野大
電繞斗樞星耀感附寶生軒胷文曰黃帝子
帝命伯禹曰告汝九術五勝之常可以克之汝能從之
汝師徒將興
伏羲禪於伯牛錯木作火
孔甲見逢氏抱小女妺喜帝孔甲悦之以為太子履癸
妃
伏羲氏以木德王天下之人未有宅室未有水火之和
於是乃仰觀天文俯察地理始畫八卦定天地之位分
陰陽之數推列三光建分八節以文應瑞凡二十四消
息禍福以制吉凶
黃帝修德立義天下大治乃召天老而問焉余夢見兩
龍挺白圖即帝以授余於河之都
天地開闢元歴名月首甲子冬首日月五星俱起牽牛
洛書甄耀度(闕名)
周天三百六十五度四分度之一夫一度為千九百三
十二里則天地相去六十七萬八千五百里
黃帝曰凡人生一日天帝賜算三萬六千又賜紀二千
聖人得三萬六千七百二十凡人得三萬六千一紀主
一歲聖人加七百二十
天之東西南北極各有銅頭鐵顙兵長三十萬丈三千
億萬人
千歲之後天可倚杵
元氣無形匈匈隆隆偃者為地伏者為天
嶓冡山上為狼星武開山為地門上為天高星主囹圄
荆山為地雌上為軒轅星大别為地理以天合地以通
三危山在鳥鼠之西南上為天苑星政山在崑崙東南
為地乳上為天糜星汶山之地為井絡帝以會昌神以
建福上為天井星桐柏為地穴鳥鼠同穴山之幹也上
為掩畢星熊耳山地門也精上為畢附星耳
月者陰之精地之理
遁甲開山圖(闕名)
有巨靈者偏得元神之道故與元氣一時生混沌
女狄暮汲石紐山下泉水中得月精如雞子愛而含之
不覺而吞遂有娠十四月生夏禹
遼東有襄平山多饒鬼目之菜生而有神虎龍蛇大魚
守之雲氣覆之食之令人不飢
霍山南岳有雲師雨虎
五龍受爰皇後君也兄弟四人皆人面龍身長曰角龍
木仙也次曰羽龍水仙也父曰宮龍土仙也父子同得
仙治在五方今五行之神也
盧氏山宜五穀可以避水災因山以名縣
帝少昊死葬雲陽山
天皇被跡在柱州崑崙山下
石樓山在琅琊昔有巢氏治此山南
仇夷山西絶孤立太昊之治伏羲生處
女媧氏沒大庭氏王有天下五氣異色次有柏皇氏中
央氏栗陸氏驪連氏赫胥氏尊盧氏祝融氏混沌氏英
氏有巢氏葛天氏隂康氏朱襄氏無懷氏凡十五代皆
襲庖羲之號自無懷氏已上史經不載莫知都之所在
霍山南岳其獸多赤貂
梧桐不生則九州異
河東有獨頭山多靑檀可以為良弓
榮氏解曰女狄暮汲於石紐山下大祠前水中得月精
如雞子愛而含之不覺而吞遂有身十四月而生夏禹
淮南畢萬術(闕名)
七月七日採守宮陰乾之合以井華水和塗女身有文
章即以丹塗之不去者不淫去者有奸
埋石四隅家無鬼
夜燒雄黃水虫成對來水虫聞燒雄黃晁氣皆趨火
磁石拒碁取雞用作針針磨鐵擣之以和磁石日塗碁
頭曝乾之置局上即相拒不休
磁石一名磁君
取曾靑十斤燒之以水灌其地雲起如山雲矣曾靑為
藥令人不老
天雄鸛胎日行千里
烏喙蛇肝病不苦
螢火却馬註云取螢火裹以羊皮置土中馬見之鳴却
不敢行
守宮塗臍婦人無子取守宮一枚置甕中及蛇衣以新
布密裹之懸於陰處百日治守宮蛇衣分等以唾和之
塗婦人臍磨令溫即無子矣
鵲腦令人相思取雌雄鵲各一蟠之四道通丙寅(闕)與
人共飲酒置腦酒中則相思也
首澤浮針取頭中垢以塗塞其孔置水即浮
苓皮螾脂魚鼈自聚注曰取苓皮漬水斗半燒石如炭
狀以碎螾脂置苓皮水中七日已置沼則魚鼈日聚矣
老槐生火膠橈水則淸弊箕止鹹取箕以内醬中鹹著
箕矣
取蚢脂為燈置火中即見諸物
沙虱一名蓬活一名地脾
靑蚨還錢靑蚨一名魚或曰蒲以其子母各等置瓮中
埋東行陰垣下三日後開之即相從以母血塗八十一
錢亦以子血塗八十一錢以其錢更互市
竹蟲飲人自言其誠
蜘蛛塗布而雨自稀取蜘蛛置甕中食以膏百日然以
塗布不濡也
取蜘蛛與水狗及猪肪置甕中密以新縑仍懸室後百
日視之蜘蛛肥殺之以塗足涉水不沒矣又一法取蜘
蛛二七枚内甕中合肪百日以塗足得行水上故曰蜘
蛛塗足不用橋梁
為毛犬尾親友自絶
蝦蟇得瓜平時為鶉
燒角入山則虎豹自遠
拔劒倚戶兒不夜驚
說郛卷五下
