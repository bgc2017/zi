說郛卷六十七上元陶宗儀撰
豫章古今記(雷次宗)
郡城縣部
豫章之地南接五嶺北帶九江春秋時以為楚之東境
然據天文則吳之分野至漢高五年潁隂侯灌嬰追滅
項羽遂定江南是年始立為郡郡城即灌嬰所築舊領
一十八縣南昌廬陵彭澤鄱陽歴陽餘干柴桑艾縣(今分)
(寧縣)新淦南城建昌宜春海昏雩都潯陽(屬古鄱陽)南野安平
贛縣等縣漢高祖十一年又以豫章會稽贛縣等三郡
立兄仲子濞為吳王四十七年與七國謀反為周亞夫
殺於丹徒其國依舊為郡王莽攝政為九江郡後漢還
復為豫章焉至和帝永元中更置臨安(今杭州)石陽(屬吉州)
建昌等三縣桓帝元嘉中復立上饒縣(後改弋陽縣屬饒州)靈帝
元和中乂立樂安縣(復改樂平屬饒州)順帝中平中又立永脩
縣(今屬建昌縣)上蔡(今屬高安)新吳縣等四縣初平中又立喻脩
縣(今屬遠州)南安縣(今屬麥州)獻帝建安中又立宜黃富城(今豐城)
西安(後改豫章)等三縣自後漢分置諸縣後更立宜豐永興
中陵南豐永城安涌西寧(今入豐城)陽安(今屬高安)新建廣晉南
康平固揭陽葛郡(以上屬麥州)西昌東昌南昌巴丘興平陽
豐遂興吉陽(以上屬吉州)以前二十四縣並無是豫章境内
地也漢靈帝末揚州刺史東採劉遵行部以豫章地廣
遠奏請分置廬陵鄱陽二郡至獻帝初平二年始分置
廬陽石陽平都贛縣南野雩都等六縣為廬陵郡(今吉州)
漢末建安十五年漢祚巳季三分天下孫權又分鄱陽
歴陽餘干樂安石陽等五縣及廬江共為鄱陽郡(今饒州)
其年又以柴桑縣入武昌郡吳少帝太平二年又分南
城臨安宜黃等三縣為臨川郡(今屬杭州)寳鼎二年分宜陽
平都新淦等三縣及長沙安城共為安城郡(今吉州安福縣)晉
永嘉七年分柴桑廬江九江為潯陽郡(今江州)其年又以
彭澤益陽潯陽太康五年割廬陵郡之南野雩都贛縣
及南康平固等縣為康郡(今處州)太康十一年以豫章潯
陽武昌鄱陽臨川廬陵安城南康建安進安等十郡置
江州授陳留高誕為刺史(在豫章郡)太興元年以王敦為刺
史在武昌郡太寧元年以王彬為刺史(亦在武昌郡)二年以
應瞻為刺史(在武昌郡)成帝咸和元年以温嶠為刺史(在盆城)
五年陶侃以荆州領江州置在江陵九年庾亮以豫州
領江州鎮蕪湖成康元年王凝之為刺史(在豫章郡)其年又
王允為刺史(在盆城)建元二年以禇裒為刺史(在蚌州江州側)其
年又庾翼為刺史(在武昌郡)太寧九年桓秀為刺史(在潯陽郡)太
元二年桓嗣為刺史(在江州)六年桓沖以荆州領江州鎮
江陵九年桓伊為刺史(在潯陽郡)元興元年郭昶為刺史(在江)
(州又移潯陽)安帝義熙六年庾悅為刺史(在豫章邵)八年孟玉為
刺史(在潯陽)自置江州以來刺史三政在豫章餘皆在它
郡晉武帝析江州南昌東界立鍾陵縣至太康元年入
南康至永定三年分南昌立西昌至陳滅猶屬江州至
隋文帝開皇九年己酉歲滅陳之日改郡為總管府以
西有山洪崖先生所居之處其年因以洪為州名至大
業二年又改為豫章郡復為南昌縣十三年為饒州師
操師乞林士弘等破廢割豫章以西置三府縣入縣州
南昌至唐朝武德五年平定復為洪州總管以歸首賊
張善安為總管至六年復翻版其年總管崔順討之至
七年改為都督領洪鄂袁處吉饒撫等八州諸軍事至
唐高祖顯慶四年除饒鄂江等三州
城闕部
郡城灌嬰所築周迴十里八十四步六門一曰南門二
曰松陽門西二門一曰昌門二曰皋門東北各一門門
以東北為名晉太康中太守范寗更開東之北以為東
北門以對皋門又開西之北為西北門以對松陽門今
八門也
郡牆東南雙欵吳鳳凰二年太守維陽府君張俊字子
彦所造
昌邑王城在海昏縣(今建昌也)
太史慈城在海昏縣西三百里
東丘城在郡下流一百四十里臨江
孫奮城在郡北二里
劉繇城在豫章縣北四十里
脩城在豐城北三十里
古情城在豐城東一里
孫盧城在建昌縣南一百里(盧孫權第二子)
余孝項城在建昌南湖井村
山石部
西山在豫章縣四十二里高四十丈周迴三百里
逍遙山在高安天寳鄉其山高峻
象山在高安縣西南
馬鞍山在豫章西山遙看如馬鞍也
松門在豫章北二百里江水遶山上有松栢則江西第
五六重水口也
吉州山江西與松門山相對上有千戸
檐石湖江西東北如石堆湖心遂成小山
軍山在建昌北
幕府山在建昌西
雲居山在建昌西四十里
洪泙山有僧居號氻潭寺
盆山在豐城山形如覆盆
兆洲山在建昌西南
石門山在建昌下流有石梁如門
堯山在豐城東堯時衆水不沒
羅山在豐城南上有池水晉羅文於此得仙
澄嶺在豐城南
河山在高安南晉丁遙二子於此脩道
米山在高安北山有石穴兵寇生靈避難
石山在高安西南有石燒為灰
遼山今入高安
藥王山在新吳西北五十里晉吳猛騎虎入山處
華林山在新吳西五十里浮丘公李八百隠遁此山
古浮雲山唐封今名百丈山在新吳縣源上流又名大
雄山
黃龍山在分寧縣西二百里
星子石今星子縣是也在廬山南
水沙部
龍沙在城北十里帶沙微白
豫章川章江縣三里源出東北接處吉撫袁也
蜀水高安縣南江是也
溉口在昌邑東十三里水入豫章大江
掘土江在建昌縣西北十九里
巾口在建昌縣
新韶江在建昌縣西北
鍾口江在高安縣西南
樂康江在高安縣西
脩江在建昌縣南
津濟部
上遼津在海昏縣東二十里
谷鹿州在州城西南百步有一大橋
石頭津在郡江之西岸一名沉書浦殷羨字洪喬為豫
章太守臨去因附書百封羨將至石頭啓之内有嘱托
事擲於水中曰有事者沉無事者浮故名焉
楊子州在州北九里
鱏州在城北九十里
泉池部
輔山今廬山也有泉二其一常熱可燖鷄㹠之類今為
湯院源之西洪井洪崖隠處
東湖郡城東周四十里與江通
風雷池在東湖側亢旱禱於此
寺觀部
宣明寺龍興寺兩寺晉安侯世高所立也高是西域胡
安西王太子讓位於弟避而來也
太一觀豫章縣東舊是梅福宅
女道觀高安縣東南一里
洞眞觀
祚仙觀高安縣東北二十五里黃輔仙人宅
三皇觀高安縣西南四十五里
元陽觀高安縣西二里
玄元觀高安縣東南二百一十六里
玄風觀高安縣北五十五里
崇玄觀高安縣東一里
許眞觀高安縣西北
許仙觀高安縣西北
飛皇觀豐城縣南一里甘仙人住場也
丹陵觀象牙湖岸鍾離住宅
龍岡寺高安縣東一里
方等寺
葛仙人壇高安縣東北三十里西山小峯
王喬壇西山高峯
凌雲觀
眞一觀縣西南三十里
至海觀縣西三里
翊真觀州西北三十八里
丁仙觀武寧縣東十里
建業觀在高安縣豐安鄉
太清觀在分寧縣西一百八十里
開元寺在府下去州一里
觀音院葛鱏嵩宅
吳仙人壇在縣南二百里
東林寺當廬山北
九天使者廟在建昌南六十里
應聖宫在西山去府四十里
翠岩寺在西山去州六十里
天寳觀在西山去州府七十里
淨貞觀
雲臺觀去州西北四十二里
神祠部
賈廟在郡北津河東人漢更始二年為郡太守謀王莽
師敗死即亡日顯靈於津立祠
張華廟在豐城劒光
伍相廟在豐城北
浮槎神祠在豐城東
石人祠廟在豐城南
石侯廟在建昌
第宅部
石姑宫在上遼西五里漢昌邑王勝所居處
尉廨在王步北二里漢梅福所居處福嘗為南昌尉
徐孺宅在梅福宅東又云孺宅去城一里(亦曰書臺)
度支步在郡城西臨江晉度支校尉所立也府舍之處
領戸三千五百余福向釣磯也在叔丘城下流一百六
里有鄉村閣度支尉所居之處太尉陶侃置也(晉陶侃字士衡)
潯陽人少喪父母孤貞貧濟於澤嘗坐此石而釣累年
不移其石膝磨今有痕在釣磯後仕晉為太尉
滕王閣近章江而眺西山王諱元嬰唐高祖之二孫節
度洪州時立之
郡西學堂晉元康六年太守胡淵字世源造
塚墓部
郡東一十里有大冢曰丹陽墩古老相傳為丹陽太守
聶孜墓
徐孺子墓在郡西十里
鄧粲墓撰晉書十卷者
翹俊部
後漢徐孺子名稚豫章南昌人也
劉陵字孟高豫章人也為侍中
程曾字秀升豫章人也建初三年舉孝廉遷海西令
鄧通字子淵豫章人有學行為太守凝然恬默京師號
鄧獨坐
羊茂字季寳豫章人東郡太守
張載字仲宗豫章人廣陵太守
陳重字景公豫章宜春人與同郡雷義為友舉孝廉讓
於義
雷義字仲公豫章鄱陽人舉茂才讓於重刺史曰膠漆
雖堅然不如陳雷
宋度字文叔豫章人為定陵令
昔向豫章人路中拾珠一函訪主還之
徐崇豫章人有聲望為吳侍中
聶友字悌豫章新淦人吳封丹陽太守
陶侃母湛氏豫章新淦人范逵嘗歎曰非此母不生侃
非侃不有此母墓在撫州五十里
胡蕃豫章人為宋相府參軍
胡諧字士會豫章南昌人為齊侍中
吳相休字吉甫一名列為江東太守
胡勃字欽宗仕晉為郡功曹
王琮豫章人為兖州刺史
施陽字倫豫章人遷尚書令道遇賊劫財物去尚餘錢
五千文遣人追賊與之
熊行字欽明為吳大將軍長義都尉
鄧粲字文艷為堂巴太守撰晉史十卷
熊鴻晉初七辟不就
鄧中缶著交州記三卷
雷次宗字仲倫入廬山侍沙門惠遠篤志好學屢徵不
起卒有文集註禮記周易元嘉六年撰豫章記
諶仲字文亹有孝行漢荆州刺史
徐雅確博覽經傳仕晉至南平太守
陸遜字伯言吳郡人吳黃龍四年任荆州及豫章三郡
事
吳愛字子重濮陽人仕唐蓬郡刺史
李思玄字文成高安邑人滕王請為師友
滕王字元嬰高祖弟二十三子顯慶元年除洪州三十
年築閣
應智項高安萬載鳳嶺人起義師佐大唐仕靖州刺史
睦州古蹟記(謝翺)
金華洞去縣三十里洞有三道赤松東西鹿田上而下
遠望若建瓴水及至復平夷無他險道北山由上下氣
喘喘不暇息然亦不覺勞苦下洞之右為椒亭亭上望
洞口若鐡甕石正青黑洞内外分為兩由鐡甕入可坐
數百人有穴如蟇頥水出自頥入地中下山復不知何
處由頥入卧小舟童僕篝火傳舟進至岸寥泬空廓行
颿颿有聲由右轉左復從頥出洞外洞外二百步至中
洞口自洞口東炬回旋入地底一出出良久有二里至
上洞上洞分左右為兩變怪開闔為體各不同而天地
山海人物之類最多歸而以其類識之總六十有四併
十二而五得五十七為仙人藏身處一石黃色亘地在
外洞右為道人比肩而立各一在外洞上頂旁為大士
垂珠纓絡箕踞而坐者一在石之右凡為人之類四而
形影小大有不犯焉為碧桃枝實纍纍垂下者一處在
於外洞頂右為石筍拔地而玉立者一斜上蒼紫而迸
於地者一在洞中水簾後凡為植物之類三而苞萌蕡
蕡有不犯焉為蒼龍首尾相應者一在外洞左右對為
龍頭角鬛尾及爪痕如生者各一在内洞右為蒼白兩
龍鱗鬛欲夾石梁飛度者一在上洞左角為右黑龍而
白蛇自背繞其脇者一為蟾蜍三足一在石門限北為
游魚布影於石者一在外洞頂西北為蝦蟇匝地者一
在蟇頥蓄水旁為石蜂窠房牖如紋者一在蝦蟇石上
頂為石獅子而石虎者而虎者各一在雪山前為大小
象脚大二小一在内右轉左凡為山海竒怪之物總十
有四離而為二十有一而鱗介羽毛飛走有不犯焉前
後雪山一在上洞為雲霞五色二在霜石上稍西及上
洞右為仙人望月者一在蟇頥受日處正圓如三五夜
為日影射石壁類月光在地者一處在上洞石之左為
北斗七星窠一在外洞外之左凡為在天垂象之類九
不犯二三焉為天涯海角各一在下洞内右滑臺一在
内之左為石紋細湧如水波浪痕者一在下石上左為
仙人種玉田者一在下左丘畆步角可數為天地一在
上洞天扉下石井一在上右角下皆深黑莫測所窮凡
為在地之類八不犯一二焉為石門限溜室窗櫺各一
在石限内為石柱一在大小象脚外石室一在水簾石
筍後水落沙石盛之輒滲下不溢簾後束炬可立先出
者視互出入者與束炬立簾後者若神人然為石梁一
在天池左可數十丈為天扉中折日光射其内者一從
洞背尋折處復不可見凡為棟宇之類七而求其犯者
無一焉為石鐘鼓自洞頂懸而虚其下而聲各如其所
名者一在僊笠東為僊笠一在鼔西為筆格而山立者
一為硯滴石穿溜若一蟻鑚珠而洞頂滴泉正當其處
一與筆格自為左右為懸鐘寳盖類雲氣結而天花雨
者一在鐘鼓南為天人掛衣痕蹙蹙如新者一在石床
右石床一在衣左為小掛衣一在外洞黃石上側為水
簾飛空而下類珠碧綴成者一在中洞旋石中為小懸
鐘二在中洞及上左凡為器玩之物十有二而求其犯
者無一焉余嘗喜獨行山水間遇古蹟竒玩見於外有
過此無不及者至内觀若神犀寳鼎燭影圖物䕫龍罔
兩天地山海之藏皆莫得逃其狀此為尤絶友人方君
鳳既集為行紀志所變怪先後有差余嘗欲與善畫者
日夜相對盤礴其下寫為圖分合數面求書尾於山林
畸人靜者傳之後數百年以為希世之寳而力有未能
輒叙其槩而為之記凡以昔之得游而觀者數千百年
既不可知其人而往矣後之欲圖而觀者數千百年豈
無有與我同志者其於此庶乎其有考也
南海古蹟記(吴萊)
南海盖禹貢揚州之南境春秋戰國時地本百越至秦
始通而尉佗王者五世漢元鼎中南越平立南海等郡
屬交州治蒼梧建安中徙治南海吳孫權初割交州立
廣州而南海郡屬廣晉因之宋以後江左州郡析置不
一至唐即以南海郡立廣州永徽後嶺南五管悉隸廣
府咸通中復分嶺南為東西道廣為東道唐末迄五代
南漢劉氏據之及宋初而後平今廣州上路領縣七番
禺秦縣南海增城漢縣新會淸遠隋縣東莞唐縣香山
宋縣廣大府也山水人物古蹟之灼然可記者夥矣粗
載其大略於篇
番禺山在番禺東近城兩山相屬高丈餘山海經黃帝
生禺號禺號生禺京處南海一曰二禺山或云黃帝二
庶子善音律南採崑崙竹制黃鍾宫遂隠此山
五仙觀山在子城内楚高古時有五仙人人持穀穗一
莖六出乘羊衣羊具五方色遺穗州人羊化石仙人騰
空去
南海廣利王廟在番禺南廟有唐韓文公碑玉簫玉硯
象鞭精緻鄭絪出鎮時林靄守高州獻銅鼓面闊五尺
臍隠起海魚蝦蟆周匝今藏廟中宋眞宗賜南海玉帶
蕃國刻金書表龍牙火浣布並存
浮丘山在海南西木羅山朱明之門戸浮在水中篙痕
宛然今去海四里有葛洪珊瑚井洪煉丹海神獻珊瑚
中宿峽一曰峽山在淸遠東山對峙江中秦趙胡曾釣
得金鯉可重百斤貢之秦王有釣鯉臺東有尉佗萬人
城南有煙幡嶺唐大歷間哥舒晃叛廣州討晃夢神人
謂曰見幡即回及晃平回師山頂有掛幡
白雲山在番禺東山高無泉有龍化為九童子泉遽涌
時有五色小蛇蜿蜒下為大小水簾洞秦安期生隠處
始皇嘗遣人訪安期生或云子城東有安期生蒲磵溪
磵中産菖蒲一寸九節食之仙
任囂墓山在西城内囂秦二世時南海尉病召龍川令
趙陀使行尉事囂死秦亂佗竟自王
越王臺在大城北尉佗築西有越王朝漢臺歲時望漢
拜兩臺踞山巔屹然山有達磨泉達磨自天竺航海至指
其地曰地有黃金萬餘兩貪者力鑿得泉達磨曰是可
銖兩計哉今海水鹵鹹泉最冽
越王趙佗墓山在南海南自雞籠岡北至天井連岡接
嶺佗葬輀車四出棺塴無定處吳黃武中交川從事吳
瑜訪佗墓莫能得獨得王嬰齊墓珠襦玉匣玉璽金印
三十六銅劒三爛若龍文悉璃玉匣金飾後瑜攜劒經
贛上飛入江水
南越王弟建德故宅在西城内吳虞翻移交州時有園
池唐六祖慧能剃髮受戒寺有壇壇有菩提樹房相國
融譚楞嚴經有筆授軒大硯融自刻大唐神龍改元七
月七日天竺僧般剌密諦自廣譯經出此硯堅潤可愛
藏殿内有屈眴布西天衣繡内相大如雨指
越井崗在南海南一曰趙佗井一曰鮑姑井鮑姑葛稚
川妻嘗行炙南海善炙贅疣唐崔偉遇姑得越井岡艾
南海劉龑號玉龍泉禁民不得汲
石門在南海北山夾江對峙如門漢樓船將軍楊僕討
南越先將精卒陷尋峽破石門東有貪泉晉吳隠之刺
廣州酌泉賦詩處隠之北歸家人攜沈香一斤覺投香
江中
漢徵士董正墓山在番禺東正州人清白不羣晉隆和
中太守袁彦伯求其後旌之
馬鞍山在番禺北秦時望氣者言南海有王氣發卒千
人鑿山狀如馬鞍漢伏波將軍馬援嘗駐兵山岡每風
雨晦冥聽之若有軍聲殷然
盧循故城在番禺南城南小洲狀如方壺蓋循故居處
金盧亭蠻人男女椎髻俗採魚蠣藤竹又有龍戸一曰
蜑戸舊傳循字元龍此恐循遺種五月一日禁水蜑戸
舊不設網罟
石鼓山在東莞南山有石如鼓鼓鳴世亂兵起盧循東
寇隠隠有聲
金牛潭在增城南本增江水潭有金牛晉羅公釣得金
繂牛從繂出見人復投斷其繂得一尺義熙中周霛甫
勇掣得三尺唐韓文公宿增江口有詩示姪湘
甘溪在南海東晉廣州刺史陸自西北百餘里築堤瀦
水給城南漢劉氏闢甘泉苑汎杯池南有陸公亭故基
溪夾種刺桐木綿花開殷艷如畫
博大山在番禺東山有盧循母檀氏墓東南有盧堠循
浮海與吳隠之戰立烽堠處山下溪有神鼎唐劉道錫
刺廣州遣人係鼎引出鼎耳斷鼎沒執鄉者耳盡痛
馮盎墓山在新會北盎世為南越首領祖父寶守高凉聘
譙國夫人冼氏寶死冼懷集百越斬歐陽紇陳給冼鼓
吹麾幢至盎三世武德中盎將南越衆附唐
赤石岡在番禺西南山色赤如火燃唐有扶南人請以黃金萬鎰
市山發寶藏刺史韋明曰南州鎮山也弗許
景泰山在番禺東北山巍然聳拔下為越溪唐景泰禪
師卓錫處古有七仙人守山後發得石履二古鏡一紹
興間風雨山裂又得唐天寳時銅鐘並藏寺中
黃雲山在新會北唐一行禪師來游此山黃雲自山内
輝映衣袖遂卓菴山巔弟子至者餘五百人
寳莊嚴舍利塔在西城内梁大同間曇俗法師奉武帝
命求釋迦舍利創千佛塔唐高宗時廣州都督李重建
王勃記有古井九繞塔内有古鼎藏劒一鏡一銛瑩下
發得佛牙舍利似是梁代故物
金芝巖在清遠北唐天寳間望氣者言南海東南内有
霛山發金草遣使得金芝二十四莖錚然作金鐵聲
黃巢磯在清遠南黃巢寇廣州殺李佋覆舟處
西樵巖在南海西南巖有石室石珠飛瀑如瀉下為玉
女淘沙灘漉梨泉龍泓九真洞歲時恒禱龍龍泓占風
雨雲氣南漢時有烏利仙迹
鎮象塔在東莞西南漢禹餘宫使邵廷琄造廷琄劉氏
愛將嘗告劉鋹曰漢承唐亂幸天下有故干戈弗及漢
寖驕今諸國悉珍寶奉中國漢不可後否則宜歛兵自
守已而宋師至廷㻆將舟師出洗口鋹疑廷㻆必叛殺
廷㻆禹餘宫漢離宫九曜石在西城内城有湖長百餘
丈水凝綠列石嵌竒突兀類大湖霛壁者九南漢劉氏
集方士煉丹處
蘇文忠公古舍利塔在東莞西資福寺羅漢閣狀若覆
盂文理類芭蕉五色備具盖古佛腦骨也比丘祖堂夜
夢赤蛇吐珠白壁上且果得舍利建塔公自作銘以實
之
東坡泉在西城内天慶觀蘇文忠公初鑿得一石狀如
龜泉涌出號龜泉清冽亞達磨泉淳祐間經略使方大
琮浚泉護以定林廢寺鐡井欄大琮有鐵井欄銘
仙女灣在香山南海中宋益王昰南遷泊仙女灣丞相
陳宜中欲奉昰犇占城颶作昰殂葬香山宜中遁殿帥
蘇劉義追宜中不及夜有火燒仙女灣舟艫幾盡
崖山在新會南山有兩崖對峙海潮出入宋紹興間嘗
置戍衛王昺南遷結營崖山海中海水鹹汲道斷天狗
墮海聲隆隆如雷丞相陸秀夫朝服抱衛王沈海文武
嬪御從死者萬數
大奚山在東莞南大海中一曰碙州山有三十六嶼山
民渠魚鹽不農宋紹興間招其少壯置水軍嘯聚遂墟
其地今有數百家徙米種藷羊射麋鹿時載所有至城
易醯米去
為說者曰東陽李生自海上回為言南越事山川風土
悉有可考者夫南越本一州地自秦漢以來始通尉佗
之自王劉龑之事制亦嘗自同中州崛強數代至於天
下盡一而後能有定豈不以其山海之險遠故哉當今
廣為大府自江嶺而上經大庾關隘之高峻自閩徼而
入過潮陽嵐路之稀遠自䍧牱而下則又將歴灕江湟
水瀧石之嵓崿黃茅青草炎瘴襲人毒蛇猛虎山谷&KR0777;
踞是故世之仕者恒未嘗願至至則常數期日而或不
足以償其苟且塞責之心然而晴天勝景山霾開而海
氣伏珍禽嚶鳴異草叢生花有素馨朱槿果有荔枝龍
眼檳榔蒟醬之屬芬香豔冶鮮甜爽脆魚雞蜆菜堆積於
市酒支數年苟能順其風氣時其調適宜若無間於中
州至於控制山䝤厭服海外大蠻其歲時蕃舶金珠犀
象香藥雜産之富充溢耳目抽賦帑藏蓋不下鉅萬計
必又頼矣夫涕泣還金之吏而後有以愧夫輕生好貨
之俗厥任至重故常劇於他郡而必欲其稱職是又豈
得以其險遠之故毒瘴乘之而或略於民事者哉然則
世之仕者勿以其險遠可忘必圖其政山海之氓勿以
其險遠自恃必奉其法度此則天子堂陛之間即為廣
府誠不可以不慎也雖然自秦漢以還南越幅員數千
里莫不自歸於經理撫綏之中至唐而後列為五府廣
府寔大叢山深峒惡民頑俗獷草搖風動常必德懷而
威懾之然後自己間者一時山峒顓顓無所覺知之氓
弄兵潢池假息湯釜至使父兄子弟修城栅繕壕塹晝
夜鉦鼓凛焉若鉅敵之壓境訛言相驚繼之朝廷以是
而厲法令儆盜賊修馬政禁兵器是雖一指疥痬之微
而徧身猶或謂之不寧者盖久而後克有定此豈可以
輕視南越一區之地而不深戒其山海之險遠者哉嗚
呼今之所紀者山川故在人物則悉已往而不可復追
矣遂因及其風土政事之槩者著於末節苟有觀者曾
可謂為晉宗少文之卧游云爾哉予故得以具論之
甬東山水記(吳萊)
昌國古會稽海東洲也東控三韓日本北抵登萊海泗
南到今慶元城三五百里泰定元年夏六月自慶元桃
華渡覓舟而東海際山童無草木或小僅如筯輒刈以
鬻鹽東逼海有招寶山或云他處見山有異氣疑下有
寶或云東夷以海貨來互市必泊此山山故有砲臺曾
就臺蹠弩射夷人矢洞船猶入地尺又别作大筒曳鐵
鏁江水夷舟猝不得入前至浹口怪石嵌險離立南曰
金雞北曰虎蹲又前則曰蛟門峽束浪激或大如五石
斗甕躍入空中却墮下碎為雰雨或遠如雪山冰岸挾
風力作聲勢崩擁舟蕩蕩與上下一僧云此特其小小
者耳秋風一作海水又壯排空觸岸杳不辨舟楫所在
獨帆檣上指潮東上風西來水相鬭舟不能尺咫一撞
嶕石且靡解不可支持又前則為三山大洋山多磁石
舟板釘鐵或近山則膠制不動昌國境也昌國中多大
山四面皆海人家頗居篁竹蘆葦間或散在沙墺非舟
不相往來田種少類入海中捕魚蝤蛑蛇母彈塗傑步
腥涎䙝味逆人鼻口歲或仰榖他郡東從舟山過赤峙
轉入外洋望岸客山山出白艾地多蛇東到梅岑山梅
子真煉藥處山梵書所謂補怛落迦山也唐言小白花
山自山東行西折為觀音洞洞瞰海外巉中裂大石辟
紫黑旁罅而兩岐亂石如斷圭積伏蟠結怒潮摐擊晝
夜作魚龍嘯吼聲又西則為善財洞峭石囓足泉流滲
滴懸纓不斷前入海數百步有嶕土人云曾有老僧秉
燭行洞穴且半里山石合一竅有光大如盤盂側首睨
之寬弘潔白非水非土遠不辨厓際又自山北轉得盤
佗石山粗怪益高壘石如垤東望窅窅想像高麗日本
界如在雲霧蒼莽中日初出大如米蓯海盡赤跳踊出
天末六合奣然鮮明及日光照海薄雲掩蔽空水弄影
恍類鋪僧伽黎衣或現或滅南望桃花望秦諸山嵌空
刻露䇄立巨浸如世叠太湖靈璧不著寸土尺樹天然
可愛東南望東霍山山多大樹徐市蓋嘗駐舟於此土
人云自東霍轉而北行盡昌國北界有蓬萊山衆山四
圍峙立旋繞小嶼屹如千尺樓臺而中又有紫霞洞與
山為鄰中畔明通方如大車之輿潮水一退人或可入
或云人不可到隠隠有神仙題墨漫不能辨又有沙山
細沙所積海日照之有芒手攫則霏霄下漸成窪穴潮
過又補終不少損旁有石龍蒼白角爪鱗鬛具蜿蜒跨
空亘三十里舟徑其下西轉别為洋山中多大魚又北
則為胊山岱山石蘭山魚鹽者所聚又自北而南則為
徐偃王戰洋處偃王既敗不之彭城而之越棄王几硯
會稽之水又南則為黃公墓黃公赤刀厭虎厭不行為
虎所食者也夫昌國本禹貢島夷後乃屬越曰甬句東
越王勾踐欲使故吳王夫差居之然不至也海中三山
安期羨門之屬或避秦亂至此方士特未始深入或云
三山在水底或云山近則風引舟去蓋妄說也東土人
士每愛會稽山水故稱入會稽者為入東抱朴子亦云
古仙者之樂登名山為上海中大島嶼如會稽之東翁
洲者次之今昌國也是年秋八月自昌國回姑蘇山海
竒絶處明昔人之不妄時一展翫宗少文卧遊不是過
矣
洛陽伽藍記(楊衒之)
城内
永寧寺熙平元年靈太后胡氏所立也中有九層浮圖
一所架木為之舉高九十丈有刹復高十丈合去地一
千尺去京師百里已遥見之僧房樓觀一千餘間雕梁
粉壁青璅綺疏難得而言栝椿松柏扶疎拂檐翠竹香
草布濩階墀是以常景碑云須彌寶殿兜率淨宫莫尚
於斯也外國所獻經像皆在此寺永熙三年二月浮圖
為火所燒帝登臨雲臺望火遣羽林一千救赴火所莫
不悲惜垂淚而去五月中有人從象郡來云見浮圖於
海中光明照耀儼然如新十月而京師遷鄴
建中寺普泰元年尚書令樂平王尒朱世隆所立也本
是閹官司空劉騰宅屋宇奢侈梁棟踰制一里之間廊
廡充溢堂比宣光殿門匹乾明門博敞弘麗諸王莫及
也騰誅以宅賜王雍建義元年尒朱世隆為榮追福題以
為寺金花寶蓋遍滿其中有一涼風堂本騰避暑之處
淒涼常冷經夏無蠅有萬年千歲之樹也
長秋寺劉騰所立也騰初為長秋令卿因以為名中有
三層浮圖一所金盤靈刹耀諸城内作六牙白象負釋
迦在虚中莊嚴佛事悉用金玉工作之異難可具陳四
月四日此像常出辟邪獅子導引其前吞刀吐火騰驤
一面綵幢上索詭譎不常竒伎異服冠於都市像停之
處觀者如堵迭相踐躍常有死人
瑶光寺世宗宣武皇帝所立講堂尼房五百餘間綺疏
連亘戶牖相通珍木香草不可勝言牛筋狗骨之木雞
頭鴨腳之艸亦悉備焉椒房嬪御學道之所掖庭美人
並在其中亦有名族處女性愛道場落髮辭親來依此
寺屏珍麗之飾服修道之衣投心入正歸誠一乘永安
三年中尒朱兆入洛陽縱兵大掠時有秀容胡騎數十
人入寺滛穢自此後頗獲譏誚京師語曰汝陽女兒急
作髻瑶光寺尼奪女壻寺北有金墉城城門作重樓飛
閣遍城上下從地望之有如雲也
景樂寺太𫝊清河文獻王懌所立也門外有叢樹數株
枝條繁茂下有甘井一所石槽鐡罐供給行人飲水庇
蔭多有憩者有佛殿一所象輦在焉雕刻巧妙冠絶一
時堂廡周環曲房連接輕條拂戸花蕊被庭至於大齋
常設女樂歌聲遶梁舞袖徐轉絲管寥亮諧妙入神
昭儀尼寺閹官等所立也太后臨朝閽寺專寵宦者之
家積金滿堂故蕭忻云高軒斗升者盡是宦官之嫠婦胡馬
鳴珂者莫非英門之養息也寺有一佛二菩薩塑工精
絶京師所無寺南有宜夀里段暉宅地下常聞鐘聲時
見五色光明照於堂宇暉甚異之遂掘光所得金像一
軀可高三尺有二菩薩趺坐暉遂捨宅為光明寺其後
盜者欲竊此像與菩薩合聲喝賊盜者驚怖應即殞倒
衆僧聞像呌聲遂來捉得賊
胡統寺太后從姑所立也入道為尼遂居此寺在永寧
南一里許寳塔五重金刹高聳洞房周匝對戸交忩朱
柱素壁甚為佳麗其寺諸尼帝城名德善於開道工談
義理常入宫與太后說法其資養緇流從無此也
修梵寺清陽門内御道北嵩明寺復在修梵寺西並墁
牆峻宇比屋連甍亦是名寺也修梵寺有金剛鳩鴿不
入鳥雀不棲菩提達摩云得其真相也寺北有永和里
里中皆高門華屋齋館敞麗楸槐蔭途桐楊夾植當世
名為貴里掘此地者輒得金玉寳玩之物無筭
景林寺講殿疊起房廡連屬丹檻炫日繡桷迎風實為
勝地寺西有園多饒竒果春鳥秋蟬鳴聲相續加以禪
閣虚靜隠室凝邃嘉樹夾牖芳杜匝階雖云朝市想同
巖谷
城東
明懸尼寺彭城武宣王勰所立也有三層塔一所未加
莊嚴寺東有中朝時常滿倉高祖令為租場天下貢賦
所聚蓄也
龍華寺宿衛羽林虎賁所立也里有土臺高三丈上作
二精舍趙逸云此臺是中朝旗亭也上有二層樓懸鼓
擊之以罷市
瓔珞寺即中朝時白杜地董威輩所居處里内有瓔珞
慈善暉和通覺暉玄宗聖魏昌熙平崇真因果等十寺
里内士庶二千餘戸信崇三寶衆僧利養百姓所供也
宗聖寺有像一軀高三丈八尺端嚴殊特相好畢備士
庶瞻仰目不暫瞬此像一出市井皆空炎光輝赫獨絶
世表妙伎襍樂亞於劉騰城東士女多來此寺觀看也
石橋南道有景興尼寺亦閹官等所共立也有金像輦
去地三尺施寶蓋四面垂金鈴七寶珠飛天伎樂望之
雲表工作甚精難可揚㩁像出之日常詔羽林一百人
舉此像絲竹襍伎皆由旨給
正始寺正始中立因以為名里内有典虞簷宇淸淨美
於景林衆僧房前高林對牖青松靑檉連枝交映多有
枳樹而不中食
平等寺廣平武穆捨宅所立堂宇宏美林木蕭森平臺
複道獨顯當世寺門外金像一軀孝昌三年十二月中
此像面有悲容兩目垂淚遍體皆濕時人號曰佛汗京
師士女空市里往而觀之有比丘以淨綿拭其淚湏臾
之間綿濕都盡更以他綿換俄然復濕如此三日乃止
景寧寺太保司徒公楊椿所立也高祖遷都洛邑椿創
居此里遂分宅為寺因以名之制飾甚美綺柱珠簾
城南
景明寺宣武皇帝所立景明年中立因以為名在宣陽
門外一里御道東其寺東西南北方五百步前望嵩山
少室却負帝城青林垂影綠水為文形勝之地&KR1065;塏獨
美山縣臺觀光盛一千餘間複殿重房交疏對霤青臺
紫閣浮道相通雖外有四時而内無寒暑房簷之外皆
是山池松竹蘭芷垂列階墀含風團露流香吐馥
報德寺高祖孝文皇帝所立也為馮太后追福在開陽
門外三里開陽門御道東有漢國子學堂堂前有三種
字石經二十五碑表裏刻之寫春秋尚書二部作篆科
斗隸三種字漢右中郎蔡邕筆之遺跡也武定四年大
將軍遷石經於鄴周圍有園珍果出焉有梨如承光之
柰承光寺亦多果木柰味甚美冠於京師
龍華寺廣陵王所立也追聖寺北海王所立也並在報
德寺之東法事僧房比秦太上公京師寺皆種襍果而
此三寺園林茂盛莫與之爭
菩提寺西域胡人所立也在慕義里沙門達多發塜取
甎得一人以進時太后與明帝在華林都堂以為妖異
謂黃門侍郎徐紇曰上古以來頗有此事否紇曰昔魏
時發冢得霍光女壻范明友家奴說漢朝廢立與史書
相符此不足為異也
高陽王寺高陽王雍之宅也在津陽門外三里御道西
傍雍為尒朱榮所害也捨宅以為寺正光中雍為丞相
給羽葆鼓吹虎賁班劒百人貴極人臣富兼山海居止
第宅匹於帝宫白殿丹楹窈窕連亘飛簷峻宇轇轕周
通僮僕六千妓女五百隋珠照日羅衣從風自漢晉以
來諸王豪侈未有也
崇虚寺在城西即漢之躍龍園也延熹九年桓帝祠老
子於躍龍園設華蓋之坐用郊天之樂此其地也高祖
遷京之始以地給民憩者多見妖怪是以人皆去之遂
立寺焉
城西
宣忠寺東王典御寺閹官王桃湯所立也時閹官伽藍
皆為尼寺惟桃湯獨造僧寺世人稱之英雄門有三層
浮圖一所工踰昭義宦者招提最為人寶至於六齋常
擊鼔歌舞也
白馬寺漢明帝所立也明帝崩起袛洹於陵上自此以
後百姓冢上或作浮圖焉寺上經函至今猶存常焼香
供養之經函時放光明耀於堂宇是以道俗禮敬之如
仰真容浮圖前柰林蒲萄異於餘處枝葉繁衍子實甚
大柰林實重七斤蒲萄實偉於棗味並殊美冠於中京
帝至熟時常詣取之或復賜宫人宫人得之轉餉親戚
以為竒味得者不敢輒食
寳光寺在西陽門外御道北京邑士子至於良辰美日
休沐告歸徵友命朋來遊此寺雲車接軫羽蓋成隂或
置酒林泉題詩花圃折藕浮瓜以為興適
法雲寺西域烏陽國胡沙門曇摩羅所立也在寳光寺
西隔牆並門摩羅聰慧利根學窮釋氏至中國即曉魏
言隸書凡所聞見無不通解是以道俗貴賤同歸仰之
作祗洹一所工制甚精佛殿僧房皆為塗飾丹素發彩
金碧垂輝摹寫真容似丈六之見鹿苑神光壯麗若金
剛之在雙林伽藍之内珍果蔚茂芳草蔓合嘉木被庭
京師沙門好胡法者皆就摩羅受持之
凖財里内有開善寺京兆人韋英宅也河隂之役諸元殱盡
王侯宅第多題為寺壽丘里間列刹相望祗洹鬱起寳塔高
臨四月八日京師士女多至河間寺觀其殿廡綺麗無
不歎息以為蓬萊仙室亦不足過入其後園見溝瀆蹇
産石磴嶕嶢朱荷出地綠萍浮水飛梁跨樹層閣出雲
咸皆喞喞
大覺寺廣平王環捨宅在融覺寺西一里許北瞻芒嶺
南眺洛汭東望宫闕西顧旗亭神臯顯敞實為勝地是
以温子昇碑云面水背山左朝右市是也壊所居之堂
上置七佛林池飛閣比之景明至於春風動樹則蘭開
紫葉秋霜降草則菊吐黃華名僧大德寂以遣煩
永明寺宣武皇帝所立也在大覺寺東時佛法經像盛
於洛陽異國沙門咸來輻輳負錫持經適茲洛土宣武
故立此寺俾以憩之房廡連亘一千餘間庭列脩竹簷
拂高松竒花異草駢闐階砌
城北
禪虛寺在大夏門御道西寺前有閱武場歲終農隙甲
士習戰千乘萬騎常在於此羽林馬僧相善觝角戲擲
戟與百尺樹齊等虎賁張車渠擲刀出樓一丈帝亦觀
戲在樓恒令二人對為角戲中朝時宣武場在大夏門
東北今為光風園苜蓿在焉
凝圓寺閹官濟州刺史賈燦所立也在廣門外一里御
道東所謂永平里也注即漢太上王廣處遷京之初創
居北里直母亡捨以為寺地形高顯下臨城闕房廡精
麗竹栢成林實是淨行息心之所也王公卿來遊觀為
五言者不可勝數
洛陽餘寺四百二十一所北芒山上有馮王寺齊獻武
王寺京東石關有元領軍寺劉長秋嵩高中有閒居寺
京南關口有石窟寺靈巖寺京西瀍澗有白馬寺照樂
寺
京師塔記(叚成式)
武宗癸亥三年夏予與張君希復善繼同官秘書鄭君
符夢復連職仙署會暇日遊大興善寺因問兩京新記
及遊目記多所遺略乃約一旬尋兩街寺以街東興善
為首二記所不具則别錄之遊及慈恩初知官將併寺
僧衆草草乃泛問一二上人及記塔下畫跡遊於此遂
絶後三年予職於京洛及刺安成至大中七年歸京在
外六甲子所留書籍揃壊居半於故簡中覩與二亡友
遊寺瀝血淚交當時造適樂事邈不可追復方刊整纔
足續穿蠧然十亡五六矣次成兩卷傳諸釋子東牟人
段成式字柯古
靖善坊大興善寺寺取大興兩字坊名一字為名新記
云優填像總章初為火所燒據梁時西域優填在荆州
言隋自臺城移來此寺非也今又有旃檀像開目其工
頗拙尤差謬矣
不空三藏塔前多老松歲旱則官伐其枝為龍骨以祈
雨盖三藏役龍意其樹必有靈也
行香院堂後壁上元和中畫人梁洽畫雙松稍脱俗格
曼殊堂工塑極精妙外壁有泥金幀不空自西域賫來
者
旃檀像堂中有時非時經界朱寫之盛以漆龕僧云隋
朝舊物
寺後先有曲池不空臨終時忽然涸竭至惟寬禪師止
住因潦通泉白蓮藻自生今復成陸矣
東廊之南素和尚院庭有青桐四株素之手植元和中
卿相多遊此院桐至夏有汗汚人衣如輠脂不可浣
左顧蛤像舊傳云隋帝嗜蛤所食必兼蛤味數逾數千
萬矣忽有一蛤推擊如舊帝異之寘諸几上一夜有光
及明肉自脱中有一佛二菩薩像帝悲悔誓不食蛤
陳宣帝有于闐玉像高一尺七寸闊寸餘一佛四菩薩
一飛仙一段玉成截肪無玷膩彩若滴
天王閣長慶中造本在春明門内與南内連牆其形大
為天下之最太和二年勑移就此寺折時腹中得布五
百端漆數十筩今部落鬼神形像隳壊唯天王不損
長樂坊安國寺紅樓睿宗在藩時舞榭
東禪院亦曰木塔院院門北西廊五壁吳道玄弟子釋
思道畫釋梵八部不施彩色尚有典刑
光明寺中鬼子母及文惠太子塑像舉止態度如生工
名李岫
山庭院古木崇阜幽若山谷當時輦土營之
上座璘公院有穗柏一株衢柯偃覆下坐十餘人
常樂坊趙景公寺隋開皇三年置本曰弘善寺十八年
改焉南中三門裏東壁上吳道玄白畫地獄變筆力勁
怒變狀隂怪覩之不覺毛蛓吳畫中得意處
三階院西廊下范長夀畫西方變及十六對事寶池池
尤妙絶諦視之覺水入深壁院門上白畫樹石頗似閻
立德予攜立德行天祠粉本驗之無異
西中三門裡門南吳生畫龍及刷天王鬚筆蹟如鐡有
執爐天女竊眸欲語
華嚴院中鍮石盧舍立像高六尺古樣精巧
塔下有舍利三斗四升移塔之時僧守行建道場出舍
利俾士庶觀之唄讃未畢滿地現舍利士女不敢踐之
悉出寺外守公乃造小泥塔及木塔近十萬枚葬之今
尚有數萬存焉
寺有小銀象六百餘軀金佛一軀長數尺大銀象高六
尺餘古樣精巧又有篏七寳字多心經小屏風盛以寳
函上有雜色珠及白珠駢甃亂目禄山亂宫人藏於此
寺屏風十五牒三十行經後云發心主司馬恒存願成
主上柱國索伏寳息上柱國真德為法界衆生造黃金
牒善繼疑外國物
遊目記所說刺柏太和中伐為殿材
道政坊寳應寺韓幹藍田人少時常為貰酒家送酒
王右丞兄弟未遇每一貰酒漫遊幹常徵債於王家戲
畫地為人馬右丞精思丹青竒其意趣乃成與錢二萬
令學畫十餘年今寺中釋梵天女悉齊公妓小小等寫
眞也寺有韓幹畫下生幀彌勒衣紫袈裟右邊仰面菩
薩及二獅子猶入神
西北角院内有懷素書顔魯公序張渭侍郎錢起郎中
讃
平康坊菩提寺食堂東壁上吳道玄畫智度論色偈
變偈是吳自題筆跡遒勁如磔鬼神毛髮次堵畫禮骨
仙人天衣飛揚滿壁風動
佛殿内槽後壁面吳道玄畫消災經事樹石古嶮元和
中上欲令移之慮其摧壊乃下詔擇畫手寫進
佛殿内槽東壁維摩變舍利拂角而轉睞元和末俗講
僧文淑裝之筆蹟盡矣
寺之制度鐘樓在東唯此寺緣李右座林甫宅在東故
建鐘樓於西寺内有郭令玳瑁鞭及郭令王夫人七寳
帳寺主元竟多識釋門故事云李右座每至生日常轉
請此寺僧就宅設齋有僧乙嘗嘆佛施鞍一具賣之材
直七萬又僧廣有聲名口經數年次當嘆佛因極祝右
座功德冀獲厚襯齋畢簾下出綵篚香羅帕藉一物如
朽釘長數寸僧歸失望慚惋數日且意大臣不容欺已
遂攜至西市示於商胡商胡見之驚曰上人安得此物
必貨此不違價僧試求百千胡人大笑曰未也更極意
言之加至五百千胡人曰此直一千萬遂與之僧訪其
名曰此寳骨也
又寺先有僧不言姓名常負束藁坐卧於寺兩廊下不
肻住院經數年寺綱維或勸其住房曰爾厭我耶其夕
遂以束藁焚身至明唯灰燼耳無血膋之臭衆方知異
人遂塑灰為像今在佛殿上世號束草師
光宅坊光宅寺普賢堂本天后梳洗堂蒲萄垂實則
幸此堂今堂中尉遲畫頗有竒處四壁畫像及脱皮白
骨匠意極嶮又變形三魔女身若出壁又佛圓光均彩
相錯亂目成講東壁佛座前錦如斷古標西壁逼之摽
摽然
宣陽坊静域寺本太穆皇后宅寺僧云三階院門外
是神堯皇帝射孔雀處上蟠蛇汗烟可懼東廊樹石嶮
怪高僧亦怪
招國坊崇濟寺寺後有天后織成蛟龍披襖子及繡
衣六事又東廊從南第二院有宣律師製袈裟堂曼殊
堂有松數株甚竒
崇聖坊資聖寺淨土院門外相傳吳生一夕秉燭醉
畫就中戟手視之惡駭院門裏盧楞伽常學吳勢吳亦
授以手訣乃畫捴持三門寺方半吳大賞之謂人曰楞
伽不得心訣用思太苦其能久乎畫畢而卒
慈恩寺寺夲淨覺故伽藍因而營建焉凡十餘院揔
一千八百九十七間勑度三百僧初三藏自西域廻詔
太常卿江夏王道宗設九部樂迎經像入寺綵車凡千
餘輛上御安福門觀之太宗常賜三藏衲約直百餘金
其工無鍼綖之迹
寺中柿樹白牡丹是法力上人手植
說郛卷六十七上
說郛卷六十七下元陶宗儀撰
益部方物贊(宋祁)
海㯶
大抵㯶類然不皮而幹葉叢於杪至秋乃實似楝子今
城中有四株理緻幹堅風雨不能撼杜子美有海㯶行
詩
㯶皆褫皮此獨自榦攅葉於顛纛首披散秋華而實其
植則罕
楠
蜀地最宜者生童童若幢蓋然枝葉不相礙荗葉美蔭
人多植之樹甚端偉葉經歲不彫至春陳新相換有花
實似母丁香云
在土所宜亭擢而上枝枝相避葉葉相讓繁隂可庇美
榦斯仰
榿
民家蒔之不三年材可倍常斧而薪之疾種亟取里人
以為利杜子美有覓榿栽詩
厥植易安數歲輒林民賴其用實代其薪不棟不梁亦
被斧斤
竹柏
生峨眉山中葉繁長而籜似竹然其榦大抵類柏而亭
直
葉與竹類緻理如柏以狀得名亭亭修直
海芋
生不高四五尺葉似芋而有榦根皮不可食方家號隔
河仙云可用變金或云能止瘧
木榦芋葉擁腫盤戾農經弗載不用治厲
紅豆
花白色實若大紅豆以似得名葉如冬青蜀人以為果
飣
葉圓以澤素葩春敷子生莢間纍纍綴珠
紫竹
蜀諸山中尤多園池亦種為玩然生二年色乃變三年
而紫
竹生三歲色乃變紫伐榦以用西南之美
慈竹
性叢産根不外引其密間不容笴笋生夏秋閱歲枝葉
乃茂别有數種節間容八九寸者曰籠竹一尺者曰苦
竹弱梢垂地者曰釣絲竹或取節修膚緻者用為簟笠
根不它引是得慈名中實外堅筍不時萌末或下垂苒
弱緣縈
㯶竹
性亦叢産葉似㯶有刺徑不二三寸或曰桃竹未得其
詳
葉㯶身竹族生不蔓有皮無枝實中而榦
方竹
圓衆方寡取貴方者差小
竹箇皆圓此獨方形厚倍於竅細節稜稜
柑
生果渠嘉等州結實埒於江南味亦差為薄云
碧葉素葩厥包之珍丹裏既披香液飴津
赤鸇芋
蜀芋多種鸇芋為最美俗號赤鸇頭芋形長而圓但子
不繁衍又有蠻芋亦美其形則圓子繁衍人多蒔之最
下為槫果芋槫接也言可接果山中人多食之惟野芋
人不食本草有六種曰青芋紫芋白芋真芋蓮禪芋野
芋
芋種不一鸇芋則貴民儲於田可用終歲
綠蒲萄
北方蒲萄熟則色紫今此色正綠云
西南所宜柔蔓紛衍縹穗綠實其甘可薦
天師栗
生青城山中他處無有也似栗味美惟獨房為異久食
已風攣
栗類尤衆此特殊味專蓬若橡託神以貴
天仙果
樹高八九尺無花其葉似荔枝而小子如櫻桃纍纍綴
枝間六七月熟味至甘
有子孫枝不蘤而實薄言采之味埒蜂蜜
隈枝
生卭州山谷中樹高丈餘枝修弱花白實似荔枝肉黃
膚甘味可食大若爵卵
挺榦既修結蘤兹白戟外澤中甘可以食
錦被堆
花出彭州其色一似薔薇有刺不可玩俗謂薔薇為錦
被堆花
花跗芬侈叢刺於梗不可把玩艷以妍整
錦帶花
蜀山中處處有之長蔓柔纖花葉間側如藻帶然因象
作名花開者形似飛鳥里人亦號髩邊嬌
苒苒其條若不自持綠葉丹英蔓衍紛垂
石蟬花
始生其苕森擢長二三尺葉如菖蒲紫萼五出與蟬甚
類綠碧相側蜀人因名之又白者號玉蟬花
有苕穎然有萼敷然取其肖象莫類於蟬
長生草
山隂蕨地多有之修莖茸葉色似檜柏而澤經冬不凋
損故號長生
色與柏類苒苒其莖冬不甚黃故謂長生
瑞草
蜀人多種之庭檻蔓延長三四尺珍而愛之故謂之瑞
草
翠蔓紺苕回繚可喜蒔之庭堂珍以為瑞
紅蕉花
於芭蕉蓋自一種葉小而花鮮明可喜蜀人語染深紅
者謂之蕉紅蓋倣其殷麗云
蕉無中榦花産葉間綠葉外敷絳質凝殷
重葉海棠
海棠大抵數種又時小異惟其盛者則重葩疊萼可喜
非有定種也始濃稍淺爛若錦章北方所植率枝強花
瘠殊不可玩故蜀之海棠誠為天下所竒艷云
修柯柔蔓濃淺繁總盛則重蘤不常厥種
月季花
此花即東方所謂四季花者翠蔓紅蘤蜀少霜雪此花
得終歲十二月輒一開
花亘四時月一披秀寒暑不改似固常守
佛豆
豆粒甚大而堅農夫不甚種唯圃中蒔以為利以鹽漬
食之小兒所嗜
豐粒茂苖豆别一類秋種春斂農不常蒔
添色拒霜花
生彭漢蜀州花常多葉始開白色明日稍紅又明日則
若桃花然
自濃而淺花則常態今顧反之亦反之怪
黃荼䕷
蜀荼䕷多白而黃者時時有之但香減於白花
人情尚竒賤白貴黃厥英略同實寡於香
艾子
艾子大抵茱萸類也實正綠味辛蜀人每進羹臛以二
三粒投之少選香滿盂醆或曰作為膏尤良按揚雄蜀
都賦當作藙藙艾字同云
綠實若萸味辛香苾投粒羔臛椒桂之匹
鴛鴦草
春葉晩生其稚蘤在葉中兩兩相向如飛鳥對翔
翠蘤對生甚似匹鳥逼而觀之勢若偕矯
仙人縚
生大山中與苔同種但巖隂石隈多鮮翠長二三尺叢
垂若縚或言深谷有長丈餘者
附陽而生垂若文縚大槩苔類土石所交
娱美人草
蜀中傳虞美人草予以虞作娱意其草柔纖為歌氣所
動故其葉至小者或動搖美人以為娛樂耳
翠莖纖柔稚葉相當逼而歌之或合或張
羞寒花
蜀地處處有之不為人所愛根莖綴花蔽葉自隱俗曰
羞天花予易為羞寒花按本草名曰鬼臼
冒寒而茂莖修葉廣附莖作花葉蔽其上以其自蔽若
有羞狀
瑞聖花
出青城山中榦不條高者乃尋丈花率秋開四出與桃
花類然數十跗共為一花繁密若綴先後相繼新蘂開
而舊未萎也蜀人號豐瑞花故程相刺史益州之日繪
圖以聞更號瑞聖花然有數種其小者號寶仙淺紅者
為醉太平白者名玉真成都人競移蒔囿中以為尤玩
云
衆跗聚英爛若一房有守繪圖厥名乃章繁而不艷是
異衆芳
七寳花
條葉大抵玉蟬花類也其生叢蔚花紫質蔚云
擢穎挺挺盛夏則榮丹紫合英以寳見名
旗節花
修修華碧皆層層而擢正類使所持節然故以名見益
州圖經
擢條亭亭層層紫丹狀若使節方圖實刊
娑羅花
生峨眉山中類枇杷數葩合房春開葉在表花在中或
言根不可移故俗人不得為玩
聚葩共房葉附花外根不得徙見偉兹世
木蓮花
生峨眉山中諸谷狀若芙蓉香亦類之木榦花夏開枝
葉茂蔚不為園囿所蒔
葩秀木巔狀若芙蕖不實而榮馥馥其敷
鵝毛玉鳳花
木至卑纖蓬如釵股秋開不蘤而鬚狀似禽故曰鳳色
白故曰玉以其分輕故曰毛
華而無采狀類翔鳳么質毛輕翩欲飛動
蒟
出渝瀘茂威等州即漢唐蒙所得者葉如王瓜厚而澤
實若桑椹緣木而蔓子熟時外黑中白長三四寸以蜜
藏而食之辛香能温五臟或用作醬善和食味或言即
南方所謂浮留藤取葉合檳榔食之
蔓附木生實若椹纍或曰浮留南人謂之和以為醬五
味告宜
真珠菜
戎瀘等州有之生水中石上翠縷纖蔓若貫珠蜀人以
蜜熬食之或以醢煮可致數千里不壞也
植根水中端若串珠皿而瀹之可代蔬茹
朝日蓮
花色或黃或白葉浮水上翠厚而澤形如菱花差大開
則隨日所在日入輒斂而自藏於葉下若葵藿傾太陽
之比
素花碧葉浮秀波面日中則向日入還斂
蟬花
二川山林中皆有之蟬之不蛻者至秋則花其頭長一
二寸黃碧色治小兒瘈瘲又能已瘧
蟬不能蛻委於林下花生厥首兹謂物化
燖麻
自劍以南處處有之或觸其葉如蜂螫人以溺濯之即
解莖有刺葉似花葉或青或紫善治風腫按杜詩當作
䕭
葉能螫人有花無實冒冬弗悴可以袪疾
水硫黃
出資榮州山澗中秋潦已收里人布茅水上流沫擁聚
取而熬之復投於水則成號真珠黃以淺黃色者為上
其用次海舶所來者
厥生在石水蕩其液觸梗凝體品亞南舶
附子
生綿州彰明縣者最良有一子重及一兩者花色紫本
草言附子無正種附烏頭而生然則與烏頭天雄附子
共一物耳陶弘景以天雄烏頭附子皆出建平謂之三
建唐人非之以綿龍二州所生為良今則彰明者佳
附堇而生翠莖紫蕤生蜀者良三建則非
石瓜
生峨眉山中樹端挺葉肥滑如冬青甚似桑花色淺黃
實長不圓殼解而子見以其形似瓜里人名之煮為液
黃善能治痺
修幹澤葉結實如綴膚解核零可用治痺
芎
蜀中處處有之葉為蘼蕪楚辭謂江蘺者根為芎似雀
腦者善成都九月九日藥市芎與大黃如積香溢於㕓
或言其大若胡桃者不可用人多蒔於園檻葉落時可
用作羔蜀少寒莖葉不萎今醫家最貴川芎川大黃云
柔葉美根冬不殞零采而掇之可糝於羔
大黃
蜀大山中多有之尤為東方所貴苖根皆長盈二尺本
草言之尤詳藥市所見大者治之為枕紫地錦文唐人
以為産蜀者性和厚沈深可以治病形似牛舌緊緻者
善蜀所生藥尚多如川之巴豆峡之椒梓之厚朴尚數
十輩
葉大莖赤根若巨皿治疾則多方家所詺(音瞑)
餘甘子
生戎瀘等州山樹大葉細似槐實若李而小咀之前苦
後歆歆有味故號為餘甘核有稜或六或七解硫黃毒
即本草所謂菴摩勒者
黃葩翠葉圓實而澤咀久還甘或號菴勒
金星草
生峨眉青城山葉似萱草其背有雙點行相偶黃澤類
金星人號金星草亦云金釧草皆以肖似取之今醫家
以傅疽創甚良
長葉叢生背點星布高毉近識傅疽可愈
桐花鳳
三月桐花始開是鳥翺翔其間丹碧成文纖觜長尾仰
露以飲至花落輒去蜀人珍之故號為鳳或為人捕置
樊間飲以蜜漿哺以炊粟可以閱歲蜀士以繪扇唐李
衛公嘗為賦
飲花之露俗曰鳳類綠羽纖爪藻背翠尾花落則隱以
是見貴
紅桐觜
出永康軍山谷中絳體若赭惟羽間差黑人亦畜之然
不能久也
絳質剛啄孱黑於衿因網就羇亦馴厥心
荏雀
每歲荏且熟烏則羣至食其實性好鬭人捕之裒錢使
决勝負閭里嘈觀至一雀直數千錢官司惡民贅聚每
下符禁叱之
緇綠厠采喜荏充軀奮頸陪顋矜健於咮里人裒貲以
佐其鬭
護花鳥
青城峨眉間往往有之至春則啼其音若云無偷花果
髣髴人言云
茜首黑裳黃駮其羽厥嗚嚶嚶若禁若護名而不情盜
者猶懼
百舌鳥
出卭蜀山谷間毛采翠碧蜀人多畜之一云翠碧鳥善
效他禽語凡數十種非東方所謂反舌無聲者往往亦
矜鬭至死不解然捕者告罕故惜之不使極其擊云
綠衣紺尾一啼百囀可樊而畜為世嘉玩
狨
威茂等州南詔夷多有之大小正類猿惟毛為異朝制
内外省以上官乘馬者得以狨為藉武官則内客省使
宣徽使乃得用
狀實猿類體被金毳皮以藉焉中國之貴
龍羊
出吐蕃及威茂州形似畜羊而大其角繚繚重八九兩
黑質而白文可以為帶胯其用亂犀
羊質而大角繚於首以角之珍軀殘獵手
玃
出卭蜀間與猿猱無異但性不躁動肌質豐腴蜀人炮
蒸以為美味
玃與猿猱同類異種彼美豐肌登俎見用
魶魚
出西山溪谷及雅江狀似鯢有足能緣木其聲如兒啼
蜀人養之
有足若鯢大首長尾其啼如嬰緣木弗墜
嘉魚
丙穴在興州有大丙小丙山魚出石穴中今雅州亦有
之蜀人甚珍其味左思所謂嘉魚出於丙穴者
二丙之穴厥産嘉魚鯉質鱒鱗為味珍腴
&KR2752;魚
出蜀江皆鱗黑而膚理似玉蜀人以為鱠味美
比鯽則大膚縷玉瑩以鱠諸庖無異雋永
黑頭魚
形若鯶長者及尺出嘉州歲二月則至惟郭璞臺前有
之里人欲怪其說則言璞著書臺魚吞其墨故首黑云
黑首白腹修體短額春則羣泳促罟斯獲
沙綠魚
魚之細者生隈瀨中狀若鯔大不五寸美味蜀人珍之
長不數寸有駮其文淺瀨曲隈惟泳而羣
石鼈魚
狀似䱀䰲而小上春時出石間庖人取為竒味
鯫鱗么質本不登俎以味見錄雖細猶捕
金蟲
出利州山中蜂體綠色光若金里人取以佐婦釵鐶之
飾云
蟲質甚微翠體金光取而橋之參飾釵梁
嶺表錄異記(劉恂)
綠珠井在白州雙角山下昔梁氏之女有容質石季倫
為交趾采訪使以真珠三斛買之梁氏之居舊井存焉
耆老云汲此井者誕女必多美麗里閭有識者以美色
無益於時因以巨石填之迨後雖有産女美者而七竅
四支多不完具異哉
廉州海水之中有洲島島上有大池謂之珠海每年刺
史修貢自監珠戸入池采珠以充貢賦耆舊傳云太守
貪珠即逃去孟嘗還珠之池皆生老蚌剖而取珠池在
海上其底與海通又池水至深無可測也取小蚌肉貫
之篾曝乾謂之珠母容桂人率如脯燒之以薦酒内有
細珠如粱粟乃知珠池之蚌隨其大小悉胎中有珠矣
犀牛大約似牛形而蹄脚似象蹄有二甲二角一在額
上為兕犀一在鼻上較小為胡帽犀鼻上皆裙口束而
花點小多有竒文牯犀亦有二角皆謂毛犀俱有粟文
堪為腰帶千百犀中或有通者尖花大而振花小者謂
之倒插通此二種亦玉巵無當矣若通無處白黑花分
差竒則計價巨萬舉世之寳也余比居番禺謂犀角曾
經閱又有堕羅犀犀中最大一株有重七斤者云是牯犀
額上有心花多是撒豆斑色深者堪為胯具斑散而淺
者即治為杯盤器皿之類又有駭雞犀有白縷如絲以
置米中雞輒駭也辟塵犀為婦人簮梳塵埃不著髮也
辟水犀此犀入江海水為之開置角於霧露中經夕不
濕也光明犀此犀置暗室中自有光明也此數犀但聞
其說不可得而見也廣之屬郡潮循州多野象牙小而
紅最堪為笏潮循人或捕其象爭食其鼻云肥脆偏堪
作炙或云象肉有十二膽不附於肝每月轉在諸肉假
令此月建寅即膽在尻肉上楚越之間象皆青黑惟南
方拂林大食國即多白象余有親舊曾奉使雲南見彼
中豪族各家養象負重致遠若中夏之畜牛馬也
兩頭蛇嶺外多有此類時有見者如小指大長尺許腹
下鱗紅背錯錦文一頭有口眼一頭似有口眼兩頭俱
能進退亦謬也昔孫叔敖見之為不祥乃殺而瘞之慮
後人見之必受其禍而南人見之以為常其禍安在
海鏡廣人呼為膏藥盤兩片合以成形殼圓中甚瑩滑
日照如雲母光内有少肉如蚌胎腹中有小紅蟹子其
小如黃豆而螯足俱備海鏡飢則蟹子出拾食蟹飽
即歸腹海鏡亦飽余曾市得數箇驗之或廹以火即
蟹子走出離腹立斃或生剖之有蟹子活在腹中逡廵亦
死
水母廣州謂之水母閩人謂之䖳(除駕切)其形乃渾然一
物有淡紫色大者如覆帽小者如碗下有物如縣絮俗
謂之足而無口眼常數十蝦寄腹下咂食其涎浮泛水
上捕之者或過之則歉然而沒以其蝦有所見越絶書
云海鏡蟹為腹水母蝦為目南中人好食之云性温能
已冷熱之疾其理未詳
蟛螖(音滑)吳人呼為彭越蓋語訛也足上無毛堪食
章舉形如烏賊閩越間多采鮮者華如水母以薑醋食
之
石拒乃章舉之類也身小而足長入鹽乾燒食極美
瓦屋子蓋蚌蛤之類也南中舊呼為空慈子頃因盧鈞
尚書作鎮遂改呼為瓦屋子以其殼上有稜如瓦故以
名焉殼中有肉紫色而滿腹廣人尤重之多燒以薦酒
俗呼為天臠炙吃多即壅氣背膊頗疼未測其性也
蟻卵醬交廣溪洞間酋長收蟻卵淘滓令淨鹵以為醬
或云其味酷似肉醬非官客親友不可知其味也
聖虀容南土風好食水牛肉既飽即下聖虀以消之虀
如青苔云是牛腸胃中未化草欲結為糞者既飽則以
鹽酪薑桂調而啜之遂不飽也
蚺蛇膽普安州有養蛇戸每年五月五日即擔蚺蛇入
府秖候取膽余曾親見皆於大籠中藉以軟草盤屈其
上兩人舁一條在地上即以十數拐子從頭翻其身旋
以拐子按之不得轉側即於腹上約其尺寸用利刃决
之肝膽突出即割下其膽皆如鴨子大曝乾以備上貢
却合内肝以線合其瘡口却收入籠或云舁歸放川澤
舂堂者以渾木刳而為槽一槽兩邊約排十杵男女間
立以舂稻粱敲磕槽舷皆有遍拍槽聲敲聞於數里雖
思婦之巧秋砧之悽不能比其瀏亮也
鵝毛被者南蠻之酋豪多選鵝之細毛夾以布帛絮而
為被復縱横納之其温柔不下於挾纊也俗云鵝毛被
柔暖而性不偏冷宜覆嬰兒兼辟驚癎
番禺地無狐兔用鹿毛野貍毛為筆又昭富春勤等州
則擇雞毛為筆其為用與兔毫不異但恨鼠鬚之名未
得見也
沓潮者廣州去大海不遠二百里每年八月潮水最大
秋中復多颶風當其潮水退之間颶風作而潮又至遂
至波濤溢岸淹沒人廬舍蕩失苖稼沉溺舟船南中謂
之沓潮或十數年上有之亦繫時之失數耳俗呼為海
翻為漫天
沙筯生於海岸沙中春吐苗其心若骨白而且勁可為
酒籌凡欲采者輕步向前及手急挼之不然聞行者聲
遽縮入沙中掘尋之終不可得也
嶺表山川盤鬱氣聚不易疎洩故多嵐霧作瘴人感之
多病臚脹成蠱俗傳有睟百蟲為蠱以毒人蓋濕熱之
地毒蟲生之非苐嶺表之家性慘害也
溪蠻叢笑序
五溪之蠻皆盤瓠種也聚落區分名亦隨異沅其故壤
環四封而居者今有五曰猫曰猺曰獠曰獞曰犵狫風
聲氣習大略相似不巾不屨語言服食率異乎人由中
州官於此者其始見也皆訝之既乃笑之久則恬不知
怪通守朱公灊山先生之季子風流博雅手錄溪蠻事
識其所産所習之異目曰叢笑誠可笑也士大夫來是
方者其可闕諸慶元乙夘葉錢序
溪蠻叢笑(朱輔)
木契刻木為符契長短大小不等穴其傍多至十數各
志其事持以出驗名木契
犵黨出入坐卧必以刀自隨小者尤銛利名犵黨
釣藤酒酒以火成不醡不篘兩缶東西以藤吸取名釣
藤酒
金雞羽族似雉者金項火背斑尾揚翹志意揭驕籠之
不能馴
茅花被犵狫無綿揉茅花絮布被一被數幅聫貫以成
山猺皆卧板夜然以火犵狫視猺則為富矣
辰砂辰錦砂最良麻陽即古錦州舊隸辰郡砂自折二
至折十皆顆塊佳者為箭鏃結不實者為肺砂碎則有
趢趗末則有藥砂砂出萬山之崖為最犵狫以火攻取
犵狫裙裙幅兩頭縫斷自足而入闌斑厚重下一段純
以紅范史所謂獨力衣恐是也蓋裸袒以裙代袴雖盛
服不去去則犯鬼
金繫帶硯石出黎溪今大溪深溪竹寨溪木林岡石皆
可亂真紫石勝揭石熟猺亦能礪砥黎溪為最蓋於陶
金井中取之近亦艱得有紫綠二色圍黃線者名金繫
帶
粉紅水銀水銀出於朱砂因火而就或謂砂腹生水銀
非也名粉紅水銀
砂牀石之不碎而砂附著其上者名砂牀
水秀鐵鐵之精英在水數十年者名水秀
順水班蠶事少桑多柘繭薄小不可繰可緝為紬或以
五色間染布為偽名順水班
葫蘆笙潘安仁笙賦曲沃懸匏汶陽匏篠皆笙之材蠻
所吹葫蘆笙亦匏瓠餘意但列管六與說文十三簧不
同耳名葫蘆笙
燕子花紫花全類燕子生於藤一枝數葩
不闌帶蠻女以織帶束髮狀如經帶不闌者斑也蓋反
切語俚俗謂團為突欒孔為窟籠亦此意也
野鷄斑枋板皆杉也木身為枋枝梢為板又分等則曰
出等甲頭曰長行曰刀斧皆枋也曰水路曰笏削曰中
扛皆板也腦子香以文如雉者為最佳名野鷄斑
娘子布漢傳載闌于闌于獠言紵金有績織細白苧麻
以旬月而成名娘子布
點蠟慢溪洞愛銅鼓甚於金玉模取鼓文以蠟刻板印
布入靛缸漬染名點蠟慢
絲金沙中揀金又出於石碎石而取者色視沙金為勝
金有苗路夫匠識之名絲金
馬王菜葉似蔓青味苦多刺即諸葛菜也
三脊茅麻陽苞茅山茅生三脊孟康曰零茅揚雄曰璚
茅皆三脊也(齊桓責楚苞茅不入者即此)
鴉銜草紫草爾雅謂之藐廣雅謂之茈䓞本草云生楚
地三月采根隂乾猺人以社前者為佳名鴉銜草
鷄骨香降真本出南海今溪洞山僻處亦有似是而非
勁瘦不甚香名鷄骨香
出山銀西溪接靖州境出鉛鉛中有銀銀體差黑未經
坯銷名出山銀
鷄末子古有細蟲曰焦螟集於蚊睫蠻地有蟲極細拭
目難覩黑點著身抓搔不可耐名鷄末子
九肋鼈沙鼈似馬蹄者佳九肋出沅江
銅鼓蠻地多古銅有銅柱馬希範所立麻陽有銅鼔蓋
江水中掘得如大鐘長筩三十六乳重百餘斤今入天
慶觀并有銅像二相傳唐明皇像餘散他處鼓尤多其
文環以甲士中空無底名銅鼓
不乃羹牛羊腸臟略擺洗羹以饗客臭不可近食之既
則大喜嶺表錄異曰交趾重不乃羹先鼻引其汁不乃
者反切擺也
圈布桑味苦葉小分三叉𧖟所不食犵狫取皮績布繫
之於腰以代機紅緯回環通不過丈餘名圈布
竪眼犵狫犵狫蠻之尤怪者兩目直生惡青衣人遇之
則有禍去麻陽百餘里不常見
獨木船蠻地多楠有極大者刳以為舟
芷香草見離騷有一穗數花與蕙茝不同開亦先後皆
蘭類也
黃猫頭蠻類不巾髮拳曲照日金色故名
光面蠟蠟出山不經偽者名光面作偽者雜以粟
飛紽土俗歲節數日野外男女分兩朋各以五色綵囊
豆粟往來抛接名飛紽
客鼓鼔之節不一有暗箭鼔集人鼔犒設鼔饗客亦以
此遠近聽以為凖酒酣少有參商則鼓聲隨變終席無
他者名客鼓
固項朱漆牛皮以護頭頸名固項
銀鵓鳩犵狫之富者多以白金象鳥獸形為酒藤或為
牛角鵓鳩之狀尤多每聚飲盛列以誇客
筒環犵狫妻女年十五六敲去右邊上一齒以竹圍五
寸長三寸裹錫穿之兩耳名筒環
門欵彼此㰱血誓約緩急相援名門欵
大設富洞以九月燕及三年一犒為大設
入地犵狫自别洞奔來此地居止名入地
鸕鷀號戰鬭出入羣聚𤼵喊以張聲勢也
羊棲犵狫以鬼禁所居不著地雖酋長之富屋宇之多
亦皆去地數尺以巨木排比如省民羊柵杉葉覆屋名
羊棲
左右押衙犵狫比猺猫則妄自尊大歲時旦望或客至
皆排衙主盟其事者為隊公又其次名左右押衙
坐草山猺潛出省地茅葦中射弩奪物機不虚發名坐
草
客語能省民之言者名客語
凖把互市踰約價償未足則劫去省民或甲以乙代名
凖把
踏歌習俗死亡羣聚歌舞輒聯手蹋地為節喪家椎牛
多釀以待名踏歌
讐殺俗性好殺一語不合便刺以刃百十年必報乃已
名讐殺
專事溪洞文移他人不能特選往來之熟者名專事
骨債或為傭而亡或以煙而死約牛牲若干償還名骨
債
走鬼初夏徙居數日以舍祖居否則有禍名走鬼
鼻飲犵狫飲不以口而以鼻名曰鼻飲
喫鄉秋冬之交聚飲以樂名喫鄉
癆魚山猺無漁具上下斷其水揉蓼葉困魚魚以辣出
名癆魚
賣首犵狫之受犒者如熟戶之猺既納欵聽命縱其出
入省地州縣差人管轄或許自推首名賣首
打寮山猺穴居野處雖有屋以庇風雨不過剪茅义木
而已名打寮
生界去州縣堡寨遠不屬王化者名生界
呈生祭祀必先以生物呈獻神許則殺以血和酒名呈
生
拕親山猺婚娶聘物以銅與鹽至端午約於山上相攜
而歸名拕親
骨浪猺獠睡不以床冬不覆被用三义木支闊板旁燃
火炙背板焦則易蓋以板之易得也以展轉之意名骨
浪
隊小犵狫之隨從者如軍中行伍名隊小
舞杴醉後以長柄木杴跳舞亦有音節也
平垣巢穴外雖峙嶮中極寬廣且以一處言之犵狫有
鳥落平言鳥飛不能盡也周數十里皆腴田凡平地曰
平坦
例牛牛客多行桃源路洞中占軍事勝負及疾病祈禳
皆以牛用名例牛
跳雞模藝精者擲刀空中接之名雞模
洗面借人助相讐殺以牛酒往謝名洗面
奴狗狑狫之為傭者名奴狗
背籠負物不以肩用木為半枷之狀箝其項以布帶或
皮繫之額上名背籠
葬堂死者諸子照水内一人背屍以箭射地箭落處定
穴穴中藉以木貧則已富者不問歲月釀酒屠牛呼團
洞發骨而出易以小函或架崖屋或掛大木風霜剥落
皆置不問名葬堂
爬船蠻鄉最重重午不論生熟界出觀競渡三日而歸
既望復出謂之大十五船分五色皂船之神尤惡去一
必有風雨一月前衆船下水飲食男女不敢共處弔屈
原正楚俗也名爬船
隘口凡衆山環鎖盤紆岪鬱絶頂貫大木數十百穴一
門來去此古人因谷為寨因山為嶂之意名隘口
十莊院數十年前猺獠侵占蝦蟇行寨省地土人申請
招致請州犵狫防托借田買屋以居名十莊院
漚榔牛榔木多漿猫猺歲饑闕食則先以火窖地握根
置窖中壓以石又用火漚熟(漚漬盦也)搗作餅餌名漚榔
椎結胎髮不薙除長大而無櫛篦不裹巾蓬垢鬇鬡自
古已然莫可化也名椎結
富貴坊競渡預以四月八日下船俗聚飲江岸舟子各
招他客盛列飲饌以相誇大或獨酌食前方丈羣蠻環
觀如雲一年盛事名富貴坊
對刀甲與乙有隙兩相鬭敵背牌護身遠以標鎗鎗盡
挺刅而前名對刀
出面拕親之後年生子引妻攜酒歸見婦家名出面
函潼關要志(程大昌)
自華至陜凡三關
河南府永寧縣西至京兆府二百里三崤山在縣北二
十八里
河南府新安縣西至府界七十里漢函谷關在縣東一
里虢州閿鄉桃原在縣東南十里
陜府靈寳縣在府西南七十五里秦函谷關在縣南十
里
華州在長安東一百八十里治鄭縣少華山在縣東南
十里
華隂縣在華州東六十五里太華山在縣南八十里渭
口在縣東北三十五里潼關在縣東北三十九里自華
而虢自虢而陜自陜而河南中間千來里地古嘗立關
塞者凡三所由長安東一百八十里出華州華隂縣外
則唐潼關也自潼關東一百里至陜州靈寳縣則秦函
谷關也自靈寳縣三百餘里至河南府新安縣則漢函
谷關也凡云關者明有門扉晨夜啓閉禁束道路而於
關之間别有古來嘗為阨塞者二桃林之塞一也殽山
二也世遠事重複難以一見遽曉今叙别其地貴於可
攷
秦函谷關
秦函谷關在唐陜州靈寳縣南十里靈寳縣者漢弘農
縣也路在谷中深險如函故以為名其中劣通行路東
西十五里絶岸壁立巖上柏林隂蔭谷中常不見日關
去長安四百里日入則閉雞鳴則開東自殽山西至潼
津通名函谷實為天險
漢函谷關
漢函谷關在唐河南府新安縣之東一里蓋漢世楊僕
移秦函谷關而立之於此也以比秦舊則移東二百七
十八里楊僕者宜陽縣人也漢武帝時數立大功以其
家居宜陽宜陽者靈寳縣東其地即在秦函關之外矣
僕恥其家不在關内乞移秦關而東之使關反在外武
帝允焉僕自以其家僮築立關隘是為漢世函關自此
關移在河南府新安縣而秦關之在靈寶者廢矣縣東
有南北塞垣即僕所築郭緣生云至今謂之新關
唐潼關
潼關在華州華隂縣東北而太華山之北也太華在縣
南八里通典曰本名衝關言河自龍門向南而流衝激
華山之東故以為名後因關西一里有潼水因以名關
哥舒翰軍敗引騎絶河還營至潼津收散卒即關西之
潼水也元和志謂因潼水名關者是也潘安仁賦亦曰
愬黃巷以濟潼則潼名古故有之至唐始於其地立關
耳
桃林(華陽)
春秋時晉侯使詹嘉處瑕守桃林之塞杜預曰桃林塞
潼關是也三秦記曰塞在長安東四百里今案元和志
漢關在長安東止二百里若更增百里即為虢之閿鄉
矣不得云在潼關也志於閿鄉縣曰縣東南十里有桃
原焉古之桃林周武王放牛之地也以此言之桃原為
桃林雖去長安不啻四百里而方鄉為順可云應古矣
而元和志於陜州靈寶縣則又有所謂桃林塞者焉蓋
元和一書其於桃林之名自始至此凡三變其地也一
以為潼關一以為閿鄉一以為靈寶則三者竟孰是也
志於靈寶又該為之說曰靈寶縣西至潼皆是桃林塞
此其為說雖若泛漫而實有理也書著武王之事曰歸
馬於華山之陽放牛於桃林之野蓋桃林者武王嘗著
放牛之迹後人展轉攀慕故一名而該地如此其多也
既有此名後人因而傳疑不敢改定故三地同分一名
者不云羡溢也若夫華山之陽則在華州華隂縣南為
甚明矣其於潼關不甚相遠然嘗思而求之塞以阨塞
為義野以平曠為義函關之間凡數百里其中行路皆
阨束河山狀皆數函故名之為塞如元和志所著桃原
之地則在閿鄉縣南正在河山阨束之内則安得夷曠
之地而名之為野也孔穎達引杜預語亦以桃林塞為
在關矣且曰華山之旁尤乏水草非長養牛馬之地欲
使自生自死以示戰時牛馬不復服乘耳孔之此言深
得事情之衷則雖桃林無野理亦長也
崤
二崤山又名嶔崟山春秋時秦將襲鄭蹇叔哭送其子
曰晉人禦師必於殽殽有二陵其南陵夏后臯之墓也
北陵文王之所避風雨也必死是間元和志曰自東崤至
西崤三十五里東崤長阪數里峻阜絶澗車不得方軌
西崤全是石坂十二里險不異東崤此之二崤皆在秦
關之東漢關之西
駱谷關
在盩厔縣西南一百二十里有路可通梁州漢世名為
駱谷道魏少帝正始二年曹爽伐蜀自此道入甘露三
年蜀將姜維圍長城由此路出武德七年高祖於此立
關通梁州名駱谷關西抵興元府一百二十里德宗在
奉天將幸梁州若由襃斜最為近便緣李楚琳方殺張
鎰於鳳翔不敢由鳳翔入故東自駱谷入而轉西以達
梁州也及還京即於襃斜取徑而出是駱谷路迂也
大震關
在隴州西漢武至此遇雷震因以為名代宗時吐蕃自
此入寇帝遂倉卒幸陜以其廹近也
蕭關
在原州高平縣東南三十里漢文帝時匈奴入蕭關即
此也神龍元年於隋它樓縣置蕭關縣特取古關名之
非漢蕭關地也
瓦亭關
在原州高平縣南即壠山北垂隗囂使牛邯守瓦亭即
此也
靑泥城(嶢關)(嶢柳城)
藍田縣即嶢柳城也嶢山在前又名嶢關亦名藍田關
也杜甫渼陂詩曰水面月出藍田關也水經曰嶢柳城
俗謂之青泥城
以簡質志險要倍見雄高
故都宫殿記(周密)
門
麗正(南門)和寧(北門)東華(東門)
西華(西門)苑東苑西
北宫南宫南水門
東水門會通上閣
宣德隔門斜門
關門玉華閣含和
貽謨(二門係天章閣)
殿
垂拱(常朝四參)文德(六參宣布)大慶(明堂朝賀)
紫宸(生夀)集英(策士)
以上謂之正朝亦有隨事更名者
後殿
延和(宿齋避殿)崇政(即祥㬢)福寧(寢殿)
復古(高宗建)選德(孝宗建御屏有監司郡守姓名)
緝熙(理宗建)熙明(即脩政度宗建)明華
清燕膺福慶瑞(即順慶理宗改)
射殿需雲(大燕)符寶(貯恭膺天命之寶)
嘉明(度宗以繹巳堂改)明堂(即文德合祭改)坤寧(皇后)
穠華(皇后)慈明(楊太后累朝母后皆旋更名)
慈元(謝太后)仁明(全太后)進食(即勤政)
欽先(神御)孝思(神御)清華
堂
翠寒(高宗以日本羅木建古松數十株)澄碧觀堂
芳春凌寒鍾美(牡丹)
燦錦(海棠)燕喜静華
清賞稽古(御書院)清遠
清徹澄碧(水堂)蘂淵
環秀(山堂)文囿(御書院)書林(御書院)
華館衍秀披香
德勤雲錦(荷堂)清霽
萼綠華(梅堂度宗易名瓊姿)碧琳凝光
澄輝繡香呈秀
會景(青花石柱香楠袱額瑪瑙石砌)正始(后殿謝后改夀寧殿)
怡然(惠順位)信美(婉容位)
齋
損齋(高宗建)彛齋謹習齋
燕申齋
樓
博雅(書樓)觀德萬景
清暑淸美明遠
倚香
閣
龍圖(太祖太宗)天章(真宗並祀祖宗神御)寶文(仁宗)
穠香暗香晩節香(菊)
巖香(桂)雲岫(山亭)映波
含暉達觀秀野
凌寒(梅竹)涵虚平津
真賞方遠垂綸(近池)
魚樂(池上)噴雪(放水)流芳
芳嶼(山子)玉質此君(竹)
聚芳延芳蘭亭
激湍崇峻惠和
浮醴泛羽(並流杯亭)凌穹(山頂)
迎薰會英正巳(射亭)
丹暉凝光雪逕(梅)
參月共樂迎祥
瑩粧植杖(村莊)可樂
文杏壺中天
别是一家春(度宗初剏或謂此非佳識也未幾果驗)顯謨(神宗)
徽猷(哲宗)敷文(徽宗)煥章(高宗)
華文(孝宗)寶謨(光宗)寶章(寧宗)
顯文(理宗)雲章(度宗御書)清華
凌虚清漏倚桂
來鳳觀音芙蓉
萬春(太后殿)
臺
欽天(奉天)宴春秋芳
天開圖畫舒嘯蹌臺
軒
晩清
閣
清華睿思怡真
容膝受釐綠綺
觀
雲濤
亭
清泳清趣清暉
清顥清迴清隠
清寒清激(放水)清翫
清興静香静華
春妍春華春陽
春信(梅)融春尋春
映春餘春留春
皆春寒碧寒香
香瓊香玉(梅)香界
碧岑灔碧(魚池)瓊英
瓊秀明秀深秀(假山)
衍秀濯秀錦煙
錦浪(桃花)繡錦萬錦
麗錦叢錦照粧(海棠)
浣綺綴金(橙橘)綴瓊(梨花)
園
小桃源杏塢梅岡
瑶圃村莊桐木園
菴
寂然怡真
坡
瑪瑙洗馬
橋
萬歲清平春波
玉虹
泉
穗泉
御舟
蘭橈荃橈旱船
教場
南教場北教場
禁中及德夀宫皆有大龍池萬歲山擬西湖冷泉
飛來峯若亭榭之盛御舟之華則非外間可擬春
時競渡及買賣諸色小舟並如西湖駕幸宣喚錫
賚鉅萬大意不欲數蹕勞民故以此為奉親之娱
耳
御園
聚景園
清波門外孝宗致養之地堂扁皆孝宗御書淳熙
中屢經臨幸嘉泰間寧宗奉成肅太后臨幸其後
並皆危廡不修高疎寮詩云翠華不向苑中來可
是年年惜露臺水際春風寒漠漠官梅却作野梅
開
會芳殿瀛春堂攬遠堂
芳華堂花光亭(八角)瑤津
翠光桂景灧碧
凉觀瓊芳彩霞
寒碧柳浪橋學士橋
玉津園
嘉會門外紹興間北使燕射於此淳熙中孝宗兩
幸紹熙中光宗臨幸
富景園
新門外孝宗奉太后臨幸不一俗呼東花園
屏山園
錢湖門外以對南屏山故名理宗朝改名翠芳園
餘見西湖門
玉壺園
錢塘門外本劉鄜王園有明秀堂
集芳園
葛嶺元係張婉儀園後歸太后殿内有古梅老松
甚多理宗賜賈平章舊有清勝堂望江亭雪香亭
等
瓊華園
延祥園
西依孤山為林和靖故居花寒水潔氣象幽古三
朝臨幸
瀛嶼
在孤山之椒舊名涼堂四壁蕭照畫山水理宗易
今名今為太一宫黃庭殿
挹翠堂
舊名黑漆堂理宗御書
清新(舊六椽堂)香月(倚裏湖舊名水堂理宗御書)
香遠(舊秀蓮亭)白蓮堂六一泉堂
檜亭梅亭上船亭
東西車馬門西村水閣御舟港
林逋墓陳朝檜(有御書詩)金沙井
瑪瑙坡
六一泉
高疎寮詩云水明一色抱神州雨壓輕塵不敢浮
山北山南人喚酒春前春後客凭樓射熊館暗花
扶扆下鵠池深柳拂舟白髮邦人能道舊君王曾
奉上皇遊
聚遠樓
高宗雅愛湖山之勝恐數蹕煩民乃於宫内鑿大
池引水注之以象西湖冷泉疊石為山作飛來峯
因取坡詩頼有高樓能聚遠一時收拾與人間名
之周益公進端午帖子云聚遠樓高面面風冷泉
亭下水溶溶人間炎熱何由到真是瑶臺第一重
孝宗御製冷泉堂詩以進高宗和韻真盛事也
香遠堂(荷)清深堂(竹)松菊三徑(菊芙蓉竹)
梅坡月榭清妍(荼䕷)
清新(桂)芙蓉岡(已上並東地分)射廳
載忻堂(御宴之所)臨賦(荷池)粲錦(金林擒)
至樂(池上)清曠(桂)半綻紅(郁李)
瀉碧(金魚池已上並南地分)冷泉堂(古梅)文杏館
宫
德夀宫(孝宗奉親之所)
重華宫(孝宗内禪所居)
慈福宫(宫聖夀成二太后所居)
夀慈宫(即慈福宫改)
東宫
資善堂鳳山樓榮觀堂
玉淵堂清賞堂新益堂
繹巳堂射圃
說郛卷六十七下
