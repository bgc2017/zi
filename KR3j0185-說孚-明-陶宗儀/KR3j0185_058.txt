說郛卷五十八上元陶宗儀撰
汝南先賢傳(周斐)
鄭敬居于蟻陂之陽以漁釣自娛彈琴咏詩常方坐於
陂側以蒹葭為席常随把柳之隂
周燮好潜養靖志唯典籍是樂有先人草廬在於東坑
其下有陂魚蚌生焉非身所耕漁則不食也
戴良家五女皆布裙無緣裙四等
蔡順母平生畏雷自亡後每有雷震順輒登塚泣曰順
在此
永平十三年楚王英謀為逆事互相牽引拘繫者千餘
人三年而獄不决坐掠幽而死者百餘人天用災旱赤
地千里袁安拜楚郡太守即控轡而行既到决獄事人
人具錄其辭狀本非首謀為主所引應時理遣一旬之
中活千人之命其時甘雨滂霈歲大稔
周舉字宣光姿貌短陋有晏子之風
新蔡鄭敬都尉高懿廳前槐樹有白露類甘露懿問椽
屬皆言是甘露敬曰明府德政未致甘露但樹汁耳懿
不悦稱疾而去
太原舊俗以介子推焚骸一月寒食莫敢烟㸑
薛苞好學篤行喪母以至孝聞父娶後妻而憎苞分之
令出苞日夜號泣不能去至被毆杖不得已廬於舍外
旦入而掃父怒又逐之乃廬於里門晨昏不廢積歲餘
父母慚而還之
周燕字少卿為决曹椽平囚罪不當死太守劉虔欲殺
之燕犯顔諫至於九復虔怒竟殺之死後其家人有書
稱冤使覆考虔見燕曰太平相負燕百引私隠陷人之
罪傳詣長安當下蠶室未至燕乃慷慨絶命者是葬玉
城之隠樹碑以旌其葬
前隊大夫有范仲翁塩䜴蒜果共一筩
李宣之子名表宋公令寇端召表為主簿表不樂為吏
於寺門中焚燒衣幘端怒收表欲殺之陳仲舉聞之至
宋公欲請表先過宣宣問何故來曰欲見寇令請足下
兒宣曰吾子犯罪罪當死如有白君豈妄殺人宜此還
端追問仲舉仲舉具以語之端乃歎曰李宣烈士也即
原之
葛玄見賣大魚者玄謂暫煩此魚到河泊處魚主曰魚
已死玄曰無苦以丹書紙内魚口中擲水中有頃魚還
躍上岸吐墨書青黑色如木葉而飛又玄與吳王坐樓
上見作請雨土人玄曰雨易得耳即書符着社中一時
之間大雨流淹帝曰水中有魚乎玄復書符擲中須臾
有大魚數百頭使人治之
建武八年車駕西征隗囂郭憲諫曰天下初定車駕未
可以動憲乃當車拔佩刀以斷車鞅帝不從遂上隴其
後穎川兵起迴駕而還帝歎曰恨不用光禄之言
黃憲不矜名以詭時不抗行以矯俗闚其門者莫敢踐
其庭觀其流者不能測其深論者咸曰顔子復生乎漢
代矣而其祖族出自孤鄙父為牛醫少無度教而後能
傑然秀出可謂天授者也
范滂被收曰願得一幡薄埋于首陽山上不負黃天下
不愧夷齊
薛直歸先人冢側種稻芋稻以祭祀芋以充飢耽道說
禮玄虚無為
周防字偉公年十六任郡小吏世祖巡狩汝南掾史試
經防尤能誦讀拜為守丞防以未冠請去師事徐州刺
史盖豫明經舉孝廉拜郎中
陳留耆舊傳(蘇林)
圉人魏尚高帝時為太史有罪詔繫獄有萬餘頭雀集
獄棘樹上拊翼而鳴尚占曰雀者爵命之祥其鳴即復
也我當復官有頃詔還故官
董宣為北海太守大姓公孫舟造起大宅工占之曰宅
當出一喪舟使子取行人殺之以塞咎宣收舟考殺之
高順字孝甫敦厚少華子式至孝蝝蝗為災不食式麥
小黃恒牧為都尉功曹與郎君共歸鄉里為赤眉所得
欲殺啖之牧求先死賊義釋之送與豆一斛
范丹學通三經常自賃灌園
吳祐為膠東相嗇夫孫性盗富民錢五百為父市单衣
父恐便以单衣謁門自謝祐遂以单衣遺其父
董宣為洛陽令摶擊豪彊莫不震慄京師號為卧虎歌
曰枹鼓不鳴董少平在縣五年年七十四卒於官詔遣
使者臨視惟見布被覆屍妻子對哭有大麥數斛敝車
一乘帝傷之曰董宣廉潔死乃知之以宣嘗為二千石賜
葬以大夫禮子並為郎中後官至齊相
會稽先賢傳(謝承)
孔愉字敬康嘗至吳興縣餘不亭見人籠龜於路愉求
買放之於溪中龜行至水反顧愉及封此亭侯而鑄印
龜首迴屈三鑄不正有似昔龜之顧靈德應感如此愉
悟乃取而佩焉
闞澤字德潤在母胞八月叱聲震外年十三夢見名字
炳然在月中
董崑字文通為大農帑丞坐無完席
陳業字文理業兄度海傾命時依止者五六十人骨肉
消爛而不可辨别業仰皇天誓后土曰聞親戚者必有
異焉因割臂流血以洒骨上應時受血餘皆流去
魏朗字少英為郡功曹佐正旦掾吏顧龕被裘以加朝
服朗以裘非臣服龕不敬勑卒撤去龕恚而不聽朗右
手鳴鼓左手撤裘以聞府君喜朗遂退龕以朗代之朗
辭病不就
賀劭為人美容止與人交久益敬之在官府常着韈希
見其足
陳修字奉先為豫章太守廳事薦編絶不改易郡風俗
不整常卷坐席唯徐穉李贄數詣問乃待以殊禮焉
益都耆舊傳(陳夀)
楊田為成都文學掾少治易曉占候忽有風起太守問
田答曰南方有薦木實者色黃赤頃之五官掾獻橘數
苞
趙瑶為閬中令時西州遭旱瑶率掾吏齋戒於靈星池
歸咎自責稽首流血應時大雨
洛下閎字長公明曉天文隠於洛下武帝徵待詔太史
於地中轉渾天改顓頊歷作太初歷拜侍中不受曰後
八百歲此歷差一日當有聖人定之
漢武帝時蜀張寬為侍中從祀甘泉至渭橋有女子浴
於渭水乳長七尺上怪其異遣問之女曰帝後第七車
知我已知寬在第七車對曰天星主祭祀者齋戒不潔
則女人星見
李孟元修易論語大義略舉質性恭順與叔子就同居
就有痼疾孟元推所有田園悉以讓就夫婦紡績以自
供給
趙閎字温柔幼時讀尚書默識其音句
朱倉字卿雲之蜀從處士張寧受春秋糴小豆十斛屑
之為粮閉戶精誦寧矜之歛得米二十石倉不受一粒
郭賀拜荆州刺史明帝巡狩到南陽特見嗟嘆賜以三
公之服黼黻旒冕勅云幨帷露冕使百姓見此衣服以彰
其德
張松為人短小放蕩不治節操然識達精果有才幹劉
璋遣詣曹公曹公不甚禮公主簿楊修深器之白公辟
松公不納修以公所撰兵書示松松晏飲之間一看便
闇誦修以此益竒之
廣漢馮顥為謁者逐單于至雲中大將軍梁冀遣人求
鷹止晉陽舍人不避顥收之使人挈鷹而亡顥追捕甚
急冀辭乃止
張充為州治中從事刺史每日坐高床為從事設单席
於地
張霸字伯饒為會稽太守舉賢士勸請教授一郡慕化
但聞書聲又野無遺寇民語曰上烏嗚哺父母府中諸
吏皆孝友
何祇字君肅汶山夷不安以祇為汶山太守民夷服信
遷廣陵後夷反叛辭曰令得前何府君乃能安我耳時
難復屈祗挾族人為之汶山復得安
柳宗字伯騫為治中與人交結久而益親其所拔進皆
世所稱致位牧守鄉里為之語曰得黃金一笥不如柳
伯騫所識
何祗夢桑生井中趙直占曰桑非井中之物桑字四十
八君壽恐不過此祗年四十八而卒
楊子拒妻者劉懿公女也字恭璞貞静達禮有四男二
女拒早亡教遵閨門動有法則長子元琮常出飲酒自
輿而歸母不見十日因諸弟謝過乃數責之曰夫飲食
有節不至流湎者禮也汝乃沈荒慢而無禮自為敗首
何以帥先諸弟
楚國先賢傳(張方)
黃香字文強江夏人博覽傳記羣書無不涉獵京師號
曰天下無雙江夏黃香
孟宗字恭武至孝母好食笋宗入林中哀號方冬為之
出因以供養時人皆以為孝感所致
石偉字公操南郡人仕吳為光禄大夫吳建威將軍王
戒親詣偉大康二年詔以偉為議郎加二千石秩以終
厥身偉遂陽狂久竟不受
隂嵩字文玉南陽新野人衛尉興從祖兄也少喪父母
與叔父居恭謙婉順温良節儉王莽末義兵初起乃與
叔父避世蒼梧後徵拜謁者以叔父憂棄官張掖
孫雋字文英與李元禮俱娶太尉桓焉女時人謂桓叔
元兩女俱乘龍言得壻如龍也
韓塈將終遺言曰夫俗奢示之以儉儉則節之以禮歷
見前世送終過制失之甚也若曹敬聞吾言歛以時服
葬以土藏穿畢使葬送之以瓦器慎勿有增益也
李善字次孫南陽人也本同縣李元蒼頭建武中元家
死沒産孤兒續始生善親自哺養世祖拜善及續並為
太子舍人善顯宗時辟公府時以能治劇再遷日南太
守從京師之官道經南陽李元塜未至一里乃脱服持
劒去草及拜墓哭泣甚悲身炊㸑自執俎鼎以修祭
應余字子正為郡功曹是時吳蜀不賓山民皆叛余與
太守東方衮迸力得出賊便射衮余以身當箭被七瘡
因謂賊曰我以身代君已被重瘡若身死君全殞殁無
恨因仰天號泣涕血俱下如雨賊見其義烈釋衮不害
襄陽耆舊傳(習鑿齒)
宋玉
宋玉者楚之鄢人也故宜城有宋玉塚始事屈原原既
放逐求事楚友景差景差懼其勝已言之於王王以為
小臣玉讓其友友謝之復言於王玉識音而善文襄王
好樂愛賦既美其才而憎之似屈原也曰予盍從俗使
楚人貴子之德乎對曰昔楚有善歌者始而曰下里巴
人國中屬而和之者數百人既而曰陽春白雪朝日魚
離國中屬而和之者不至十人含商吐角絶倫赴曲國
中屬而和之者不至三人矣其曲彌高其和彌寡
龐德公
後漢龐德公襄陽人居峴山之南未嘗入城府躬耕田
里夫妻相待如賓琴書自娛覩其貌者肅如也荆州牧
劉表數延請不能屈乃自往候之諸葛孔明每至公家
獨拜公於牀下公殊不令止司馬德操嘗造公值公渡
沔上先人墓操徑入堂上呼德公妻子使作黍徐元直
向言有客即來就公談論妻子皆奔走供設德操少德
公十歲以兄事之呼作龐公也人乃謂公是德公名非
也後遂携其妻子登鹿門山託言採藥因不知所在從
子統
龐統
統字士元少未有識者惟德公重之年十八使詣司馬
德操德操與語自晝達夜乃嘆息曰德公誠知人此實
盛德也必南州士之冠冕由是顯名後劉備訪世事於
德操曰後生俗士豈識時務識時務者在乎俊傑此間
有卧龍鳳雛備問誰曰諸葛孔明龐士元也
王逸
後漢王逸字叔師南郡宜城人元初中舉上計吏為校
書郎累至侍中著楚詞章句行於世其賦誄書論及雜
文凡二十一篇作漢詩百二十三篇子延壽字文考作
靈光殿賦蔡邕亦造此賦未成及見甚竒之遂輟翰曾
有竒夢惡之作夢賦以自勵後溺死
蔡瑁
後漢蔡瑁字德珪襄陽人性豪自喜少為魏武所親劉
琮之敗武帝造其家入瑁私室呼見其妻子謂曰德珪
故憶往昔共見梁孟星孟星不見人時否聞今在此那
得面目見卿邪是時瑁家在蔡洲上屋宇甚好四墻皆
以青石結角婢妾數百人别業四五十處漢末諸蔡最
盛
楊慮
後漢楊慮字威方襄陽人少有德行為沔南冠冕州郡
禮重諸公辟命皆不能屈年十七而夭門徒數百人宗
其德範號為德行楊君許洗是慮同里人少師慮為魏
武從事中郎事劉備昔在劉表坐論陳元德者其人也
慮弟儀
繁仲皇
後漢繁仲皇襄陽人為青州刺史自爾以來雖無名德
重位世世作書生門戸
習融
後漢習融襄陽人有德行不仕子郁字文通為黃門侍
郎封襄陽公
習温
習温識度廣大歷長沙武昌太守選曹尚書廣州刺史
從容朝位三十年不立名跡不結權豪飲酒一石乃醉
有别業在洛上每休沭常宴其中長子宇執法郎曾取
急趨車乘道從甚盛温怒杖責之曰吾聞生於亂世貴
而能貧始可以亡患况復以侈靡競乎
黃承彦
黃承彦高爽開朗為沔南名士謂孔明曰聞君擇婦身
有醜女黃頭黑面才堪相配孔明許即載送之時人以
為笑樂鄉里為之諺曰莫作孔明擇婦正得阿承醜女
馬良
蜀馬良字季常襄陽宜城人也兄弟五人並有才名而
良稱白眉先主領荆州辟良為從事
廖化
蜀廖化本名淳中盧人也世為沔南冠族為關羽前將
軍主簿敗沒於吳思嚮劉備乃詐死因將老母晝夜西
奔備於秭歸備大悦以為宜都太守後為亮參軍
董恢
蜀董恢字休緒襄陽人事先主為宣信中郎諸葛辟為
丞相府屬遷巴郡太守侍中董允等共期游宴即命解
驂
李衡
吳李衡字叔平襄陽人習竺以女英習配之漢末為丹
陽太守衡每欲治家事英習不聽後密遣客十人往武
陵龍陽泛洲上作宅種橘千株臨死勅兒曰汝母每怒
吾治家事故窮如是然吾州里有千頭木奴不責汝食
歲上匹絹亦當足用爾衡既亡後二十餘日兒以白英
習曰此當是種柑也汝家失十客來七八年必汝父遣
為宅汝父恒稱太史公言江陵千樹橘當封君家吾答
云士患無德義不患不富若貴而能貧方好爾用此何
為吳末衡柑成歲得絹數千匹家道富足晉咸康中其
宅上枯樹猶在
韓係伯
齊韓係伯襄陽人也事父母謹隣居種桑樹於界上為
誌係伯以桑枝蔭妨他地遷數尺隣畔隨復侵之係伯
輒更改種隣人慙愧還所侵地躬往謝之
郭祖湥
梁郭祖湥襄陽人也武帝溺情内教朝政縱弛祖深輿
襯詣闕上封事
蔡道貴
齊蔡道貴襄陽人拳勇秀出當時以比關羽張飛
魚弘
梁魚弘襄陽人白晢美姿容凡五為太守卒官
長沙耆舊傳(劉彧)
劉壽
太尉壽少遇相師相曰凡鼻為氣戸君鼻大貴之象順
帝時為洛陽令歲時亢旱天子祈雨不得壽暴身階庭
告誠引罪自晨至中紫雲沓起甘雨登降人為之歌曰
天久不雨蒸人失所大王自出祝令特苦精符感應滂
沱下雨
文虔
文虔字仲孺為郡功曹時霖雨廢民業太守憂悒召虔
補戸曹掾虔奉教齋戒在社三日夜夢見白頭翁謂曰
爾來何遲虔具白所夢太守曰昔禹夢青繡衣男子稱
滄水使者禹知水脉當通若掾此夢將其比也明日果
大霽
徐偉
徐偉奴善叛知識欲為偉售之偉曰不可奴往當復逃
亡豈可虚受其價廉平義正若此
虞芝
虞芝州命辟南陽從事太守張忠連姻王室罪名入重
芝依法執按刺史畏勢召芝芝曰吾年往志盡譬如八
百錢馬死生同價且欲立效於明時耳遂投𫝊去
零陵先賢傳(司馬彪)
劉巴
劉先主欲遣周不疑就劉巴學巴曰昔游荆北時涉師
門記問之學不足紀名猶天之南箕虚而不用賜書乃
欲賢甥摧鸞鳳之翮游燕雀之宇將何以啓明之哉
鄭産
鄭産零陵人為白土鄉嗇夫時民家産子一歲輒出口
錢以故貧家鮮有舉子者産勸百姓勿殺子口錢皆為
代出郡縣具以聞上錢因得免改白土曰更生鄉
葉譚
葉譚字令思零陵人少負節操未幾舉孝廉王濟謂譚
曰君吳楚人也亡國之餘有何秀異而應斯舉譚曰君
不聞明珠大貝獨生江海之濱乎武子為之默然
蔡倫
蔡倫字仲敬零陵人少負才名官常侍造紙有聲
廣州先賢傳(鄒閎甫)
丁密蒼梧人非家織布不衣非已種耕菜菓不食
丁茂字仲慮交阯人至孝母終負土成墳列樹松栢白
鹿遊乎左右
頓琦字孝異蒼梧人至孝母喪琦獨身立墳歷年乃成
居喪踰制感物通靈白鳩棲廬側見人輒去見琦而留
董正字伯和渤海人也隠士南陽車遂字德陽聞正令
名不遠萬里徑來就正正道同志合恩如伯仲數年中
遂得病正為傾家救恤疾篤命絶停屍於堂殯歛之禮
如同生身自送喪於南陽
尹牙字猛德合浦人太守南陽滿寵憂見顔色常用怪
焉牙造膝伏見明府四節悲歎有慘瘁之思者何也寵
曰父為周張所害重仇未報是以長愧也牙乃傭僕自
貶吏役而至於宛陵與張校圉交通竭節於張伺其隙
出入三年乃先醉張左右近侍以夜解縱諸馬令之亂
駭張果出問其故牙即用手刅張首而去
廣州先賢傳(闕名)
頓𤦺
頓琦至孝母喪感慕哀聲不絶有飛鳬白鳩棲廬側見
人即去見琦而留又丁密遭父艱致飛鳬一雙游廬旁
小池見人則馴附如家所畜後遭母喪密歸至所居一
宿故雙鳬復游戲池中
廖冲
廖冲明經修行武帝好儒學招天下名士冲與焉比上
耄荒諸子皆嚚汰冲歎曰根本撥矣天下能久治乎
梅鋗
梅鋗家湞水上從吳苪定百粤有功梅嶺因鋗封地得
名後鋗將庾勝兄弟居守又名太庾嶺非謂嶺上有梅
也
羅威
羅威性至孝遇寒常以身温蓆母乃寢夏月必撤帳而
卧曰吾供蚊蚋恐去齧老母也遇老稚負戴於途即為
代其任邑人化之
閩川名士傳(黃璞)
周匡物
周匡物字幾本漳州人為元和十二年王播榜下進士
及第時以歌詩著名初周以家貧徒步應舉落魄風塵
懷刺不偶路經錢塘江乏僦船之資久不得濟乃於公
館題詩云萬里茫茫天塹遥秦皇底事不安橋錢塘江
口無錢過又阻西陵兩信潮郡牧出見之乃罪津吏至
今天下津渡尚傳此詩諷誦舟子不敢取舉選人錢者
自此始也
林藻
貞元中杜黃裳知舉試珠還合浦賦進士林藻賦成憑
几假寢夢人謂之曰君賦甚佳但恨未叙珠來去之意
爾藻悟視其草乃足四句其年擢第謝恩黃裳謂曰唯
林生叙珠來去之意若有神助
王播
王播年五十始登第同年陳通方年最少因戱拊播背
曰王老王老奉贈一第言日暮途遠便同贈官也播曰
擬應三篇通方曰一之謂甚其可再乎王銜之及為相
通方竟為所困而終
西州後賢志(常璩)
聞之善志者述而不作序事者實而不華是以史遷之
記詳於秦漢班生之書備乎哀平皆以世及事邇可得
而言也西州自奉聖晉後俊瑋倜儻之士或修德讓行
止從時或播功立事羽儀上京策勲王府甄名史錄侔
於先賢會遇喪亂軋遘華夏顛墜典籍多缺族祖武平
府君愍其若斯乃操簡援翰拾其遺闕然但言三蜀巴
漢未列又務在舉善不必珍異揆之耆舊竹素宜闡今
更撰次損益足銘後觀凡二十人綴之斯篇雖行故墜
沒大較舉其一隅
衛尉散騎常侍文立廣休
散騎穆穆誠感聖君
西河太守柳隠休然
西河烈烈秉義居真
漢嘉太守司馬勝之興先
漢嘉克讓謙德之倫
郫令州主簿常助修業
郫君謇諤自固底身
江陽太守何隨季業
江陽皎皎命世清淳
梓潼太守王化伯遠
梓潼矜矜在險能平
太子中庶子陳壽承祚
庶子稽古遷固並聲
漢中太守李宓令伯
漢中韙曄才盖羣生
犍為太守杜軫超宗
犍為卬卬友于是令
給事中任熙伯遠
給事温恭尚德蔑榮
中書郎王長文德雋
中書淵識寳道韜明
大長秋壽良文淑
長秋忠肅明允篤誠
大司農西城公何攀惠興
司農運籌思侔良平
少府成都威侯李毅允剛
少府果壯文武是經
衡陽内史楊邠岐之
衡陽固節隠然不傾
尚書三州都費立建熙
尚書凖繩古之遺直
湘東太守常騫季慎
湘東汎愛仁以接物
武平太守常寬季恭
武平亹亹冰清玉嶷
揚烈將軍梓潼内史譙登慎明
(闕)
江陽太守侯馥世明
(闕)
五公
司空何武司空趙戒
太尉趙謙司徒趙温
司空張皓
文士傳(張隠)
成公綏
成公綏口不能談而有劇問以筆答之見其湥智
張儼
張儼朱異張純三人共詣驃騎將軍朱據據聞三人才
名告各為賦然後乃坐純乃賦席曰席為冬設簟為夏
施揖讓而坐君子攸宜
孔融
孔融年四歲與諸兄食梨輒取其小者人問其故答曰
我小兒法當取小者由此宗族竒之
江統
江統召補洗馬每有凝滯大事章奏駁議輒為同官所
推常為之作草
束晳
束晳晚應司空除著作佐郎撰晉書草創三帝紀及十
志
孫盛
孫盛為秘書監篤尚好學自少長常手不釋卷既居史
官乃著三國陽秋
張純
吳郡張純少有令名嘗謁鎮南將軍朱據據令賦三物
然後坐純應聲便成文不加點
王肅
王肅對明帝曰司馬遷記事不虛美不隠惡劉向揚雄
服其叙事有良史之才謂之實錄
賈謐
賈謐與愍懷太子𫝊争道成都王厲聲曰皇帝太子國
之儲君賈長淵何得無禮
張衡簡
張衡拜侍中恒居帷幄從容風議拾遺左右
劉楨
劉楨字公幹少有才辨常預魏文帝座見甄后不伏武
帝嘗怒配上方武帝輦至上方觀作署楨故匡坐正色
磨石不仰武帝問曰石何如楨因得喻已自理乃跪曰
石出自荆山玄岩之巔外有五色之章内有含和之性
磨之不瑩雕之不增美禀氣堅貞受兹自然顧其理枉
屈紆繞猶不得申武帝顧左右大笑即日還官赦楨復
署吏
潘尼
潘尼與同僚飲主人有瑠璃椀使客賦之尼於座立成
武帝
初武帝招延後進二十餘人置酒賦詩不成罰酒一斗
臧盾飲盡顔色不變言笑自若蕭介染翰便成文無加
點帝兩美之曰臧盾之飲蕭介之文即席之美
張秉
張秉自知短命乃作千年歌詩以自傷
孔煒
孔煒字正忠解音律彈琵琶
桓驎
桓驎字元鳳伯父焉官至太尉精察好學年十三四在
焉坐有宿年客焉告之曰吾此弟子頗有異才令已涉
獵書𫝊殊能作詩賦爲口賦詩與之客乃為詩曰甘羅
十二楊烏九齡昔有二子今則桓生參差等蹤異世齊
名驎即答曰邈矣甘羅超等絶倫卓彼楊烏世稱賢人嗟
予惷弱殊才棄年仰慙二子俯愧前言
顧榮
顧榮兼侍中安慰河北以前後功封嘉興伯求急還既
造江渚欣然自得
列女傳(皇甫謐)
齊孤逐女其狀甚惡又齊宿留女項有大瘤梁鴻之妻
孟光醜黑而肥力能舉石臼
會稽翟素者翟氏之女也受聘未及配適遭賊欲犯之
臨以白刅素婢名青青乞代素賊殺素後欲犯青青曰
向欲代素恐被耻獲害耳今素尚死何以生為賊復殺
之
魯漆室女倚柱而嘯隣婦謂之曰何嘯之悲也子欲嫁
乎吾為子求偶女曰吾豈嫁哉吾憂魯君老而太子少
也隣婦曰此乃魯大夫之憂也且魯國雖有事婦人何
與女曰子知其一不知其二也
魯漆室之女曰昔有客繫馬園中馬逸踐葵使予終歲
不飽葵
湯妃有莘之女也擇德高如伊尹者為之臣佐湯致王
訓正後宫嬪御有序咸無嫉妬逆理之人生三子太丁
外丙仲壬教誨有成太丁早卒丙壬嗣登大位
有虞二妃帝堯之二女也長曰娥皇次曰女英堯舉舜為
相攝行王政舜每事常謀於二女舜既受禪為天子娥皇
為后女英為妃事瞽瞍猶若初焉天子稱二妃聰明貞仁
舜陟方死蒼梧二妃死於江湘之間故謂之湘君
齊人杞梁襲莒戰而死其妻就夫之死城下哭之七日
而城崩
楚江乙母者當恭王之時乙為大夫有入王宫盗者令
尹以罪乙請於王而黜之處無幾其母亡布八尋言令
尹盗之王曰令尹在上而寇盗在下令尹不知有何罪
焉母曰昔日妾子為郢大夫人盗王宫中之物妾子坐
之而黜令尹獨何不以是為過也王曰善令吏償母之
布因賜金十鎰母讓金而曰妾豈貪貨而干王哉怒令
尹之治也遂不肯受王曰母智若此其子必不愚乃復
召江乙而用之
魯黔婁先生死曾子與門人往吊焉曰何以為謚其妻
曰以康為謚昔先王嘗賜之粟三十鍾先生辭而不受
是其餘富也君嘗欲授之以國相先生辭而弗為是其
餘貴也彼先生者(闕)之淡味安(闕)之(闕)位不戚
戚於貧賤不急急於富貴求仁而得仁求義而得義其
諡為康不亦宜乎
廣漢汝歸者汝敦之妻也居世殷富兄弟早孤而嫂貪
悋敦以所受田宅奴婢三百餘萬悉讓與兄裁留園地
數十畆起舍耕作土中得金一器敦以示妻妻曰本言
讓先祖所有也此金非其有耶敦曰固吾意也乃俱擔
金與兄嫂嫂初謂叔窮乏來欲借貸有不悦之色見金
而喜兄乃惻然感悟棄妻還金
鄒氏孟軻之母見孟子少而學歸母方織問之曰子之
廢學若吾斷織孟子懼因更勤不息遂成大儒
說郛卷五十八上
說郛卷五十八下元陶宗儀撰
梓潼士女志(常璩)
文齊字子竒梓潼人也孝平帝末以城門校尉為犍為
屬國遷益州太守造開稻田民咸頼之公孫述時拒郡
不服述拘其妻子許之公侯招之不應乃遣使由交趾
貢獻河北述平世祖嘉之徵拜鎮遠將軍封成義侯南
中咸為立祠子忳有令德為北海太守
李業字巨遊梓潼人也少執志清白太守劉咸慕其名
召為功曹不詣咸怒欲殺之業徑入獄咸釋之公孫述
累聘不應述怒遣鴻臚尹融持毒藥酒逼之業笑曰名
不可毁身可殺不可辱也遂飲藥死述耻殺名士賻贈
百匹子翬逃辭不受建武中蜀平光武下詔表其閭
景毅字文堅梓潼人也太守丁羽察舉孝廉司徒舉治
劇為沇陽侯相高陵令立文學以禮讓化民遷太守上
計吏守闕請之三年不絶以子顧師事少府李膺膺誅
自免久之拜成都令遷益州太守上計吏民涕泣送之
至沮者七百人白水縣者三百人值益州亂後米斗千
錢毅至恩化暢洽比去米斗八錢鳩鳥巢其廳孕育而
去三府表薦徵拜議郎自免歸牧州劉焉表拜都尉為
人廉正疾淫祠敇子孫惟修善為禱仁義為福年八十
一而卒
楊克字盛國梓潼人也少好學求師遂業受古學於扶
風馬季長呂叔公南陽朱明叔潁川白仲職精究七經
其朋友則潁川荀慈明李元禮京兆羅叔景漢陽孫子
夏山陽王叔茂皆海内名士還以教授州里常言圖緯
空說去事希略疑非聖不以為教察孝廉為郎卒
景鸞字漢伯梓潼人也少與廣漢郝伯宗蜀郡任叔本
潁川李仲渤海孟元叔遊學七州遂明經術還乃撰禮
略河洛交集風角雜書月令章句凡五十餘萬言太守
某貺命為功曹察孝廉舉有道博士徵不詣然上陳時
政言經得失又戒子孫人紀之禮及遺令期死葬不設
衣襟務在節儉甚有法度卒終布衣
張壽字伯禧涪人也少給事縣丞楊放家放為梁賊所得
壽求之積六年始知其生存乃賣家鹽井得三十萬市
馬五匹往蜀放道為羌所劫掠盡凡往三年計道遠不
可得數乃單身詣(闕)涕泣自說(闕)衣其屢求遣放隨還
郡召為中候詔書除巫尉以身佩印盡來所有財物與
三弟復為郡掾章平賦役歲出三百五十萬遷功曹吏
徙五官掾卒
李餘涪人父早世兄夷殺人亡命母慎當死餘年十三
問人曰兄弟相代能免母否人曰趣得一人耳餘乃詣
吏乞代母死吏以餘年小不許餘因自死吏以白令令
哀傷言郡郡上尚書天子與以財幣圖畫府廷
寇祺字宰朝梓潼人也與邑子矦蔓俱學凉州蔓後為
渤海王象所殺祺仗劍至象家值象病象謝曰君子不
掩人無備安有為友報讐殺病人也祺乃還久之復往
殺象由是察孝廉為灞陵令濟隂相
王晏字叔博涪人也與廣漢張昌寗叔受業太學昌為
河南呂條所殺晏叔殺條事在叔解
李助字翁君涪人也通名方校醫術作經方頌說名齊
郭王(以上多闕文)
李仁字德賢涪人也益部多貴今文而不崇章句仁知
其不博乃遊學荆州從司馬德操宋仲子受古學以修
文自終
杜微字國輔涪人也任安弟子先主定蜀常稱聾闔門
不出建興二年丞相亮領州牧選為主簿輿而致之亮
引見與書誘勸欲使以德輔時微固辭疾篤亮表拜諫
議大夫從其所志
尹默字思潜涪人也少與李仁俱受學司馬徽宋忠等
博通五經專精左氏春秋自劉歆條例鄭衆賈逵父子
陳元方服虔注說略皆誦述希復案本以左傳授後主
後主立拜諫議大夫丞相軍祭酒子宗亦為博士耳
李譔字欽仲仁子也少受父業又講問尹默自五經四
部百家諸子伎藝筭計卜數醫術弓弩機械之功皆致
思焉為太子中庶子右中郎將著古文周易尚書毛詩
三禮左氏注解太玄指依則賈馬異於鄭玄與王肅初
不相見而意歸多同
李福字孫德涪人也先主初為成都令建興九年遷巴
西太守後為江州都督陽武將軍入為尚書僕射封平
陽亭矦延熙初以前監軍司馬福同郡梓潼文恭仲寳
亦以才幹為牧亮侍中從事丞相參軍
季姜梓潼文氏女將作大匠廣漢王敬伯夫人也少讀
詩禮敬伯前夫人有子博女紀流三人季姜生康稚芝
女始示凡前後八子撫育恩愛親繼若一堂祖母性嚴
子孫雖見官二千石猶杖之婦跪受罰於堂歷五郡祖
母隨之官後以年老不願遠鄉里姜亦常侍養左右紀
流出適分已侍婢給之博好寫書姜手為作袠於是内
門相化動行推讓博妻犍為楊進及博子遵婦蜀郡張
叔紀服姑之教皆有賢訓號之三母堂亡義敇康稚芝
婦事楊進如舅姑中外則之皆成令德季姜年八十一
卒四男棄官行服四女亦從官舍交赴内外冠冕百有
餘人當時榮之王氏遂世興
杜慈涪杜季女巴郡虞顯妻也十八適顯顯亡無子季
欲改嫁與同縣楊上慈曰受命虞氏虞氏早亡妾之不
幸當生事賢姑死就養成室存亡等但欲在終供養亡
不有恨願不易圖季知不可告而奪也乃密謀與強逼
迫之慈縊死
敬揚涪郭孟妻楊文之女也始生失母八歲父為梁盛
所殺無宗親依外祖鄭行年十七適孟孟與盛有舊盛
數往來孟家敬揚涕泣謂孟曰盛凶惡薄命為女非男
比但惡讐未報未嘗一日忘也雖婦人拘制然父子恩
深恐卒狂惑益君禍患君宜疎之孟以告盛盛不納安
漢元年盛至孟家敬揚以大杖打殺盛將自殺孟止之
與俱逃涪令雙勝出追聞其故而止安尉二門會赦得
免中平四年涪令向遵為立圖表之
漢中士女志(常璩)
鄭子真褒中人也玄靜守道履至德之行乃其人也教
曰忠孝愛敬天下之至行也神中五徵帝王之要道也
成帝元舅大將軍王鳳備禮聘之不應家谷口世號谷
口子真亡漢中與立祠
衛衡字伯梁南鄭人也少師事隠士同郡樊季齊以高
行聞郡九察孝廉公府州十辟公車三徵不應董扶任
安從洛還過見之曰京師天下之市朝也足下猶之人
耳何其在遠以虛名屢動徵書若至中國則價盡矣衡
笑曰時有險易道有汙隆若樊季齊楊仲桓雖應徵聘
何益於時乎苟無所則尼軻恓恓是以君平子真不屈
其志其予之徒也哉吾何虛假之有安扶服之敬其言
也
鄧先成固人也景帝時御史大夫晁錯患諸矦強大建
議減削會吳楚七國謀反假言誅錯故吳相袁盎譛帝
殺之拜盎太常使赦七國七國遂叛鄧公為謁者人言
軍事問曰七國聞晁錯死罷兵不對曰吳王即山鑄錢
煮海為鹽謀反積數十年錯患之故欲削弱為萬世策
諸侯謀之計畫始行身死東市諸侯莫憚内杜忠臣之
口外為諸侯報怨臣竊為陛下不取也帝歎息曰吾亦
恨之武帝初為九卿
張騫成固人也為人強大有謀能涉遠為武帝開西域
五十三國窮河源南至絶遠之國拜校尉從討匃奴有
功遷衛尉博望矦於是廣漢緣邊之地通西南之蹇豐
絶遠之貨令帝無求不得無思不服至今方外開通騫
之功也
張猛字子游騫孫也師事光禄勲周堪以光禄大夫給
事中侍元帝帝當廟祭濟渭欲御樓船御史大夫薛廣
德當車免冠乞頸血汚車輪陛下不得廟祭矣帝不悅
猛進曰主聖則臣直今乘船危就橋安聖主不乘危故
大夫言之帝曰曉人不當如是耶後與周堪俱以中正
為幸臣弘恭石顯所譛毁乍出乍徵堪會以疾卒猛自殺
楊王孫成固人也治黃老家累千金厚自奉養臨終告
其子曰我死躶葬以復吾真但為布囊盛尸入地七尺
既下從足引脱其囊以身親土其子不忍見王孫友人祁矦
諫之王孫曰厚葬無益死者也夫殫財送死今日入明
日發此真無異暴骸中原裹以幣帛隔以棺槨含以珠
玉後腐朽乃得歸土不可故吾欲早就真宅祁矦無以
易卒躶葬如其言
李郃字孟節南鄭人也少明經術為郡侯吏和帝遣使
者二人微行至蜀宿郃候舍郃為出酒夜飲露坐郃問
曰君來時寧知二使何日發來耶二人怪問之郃指星
言曰有二使星入益部後一人為漢中太守命為功曹
察孝廉遂馳名為尚書郎徙左丞稍遷至尚書僕射尚
書令拜司空又進司徒清公直亮當世稱名順帝世薨
李固字子堅郃子也陽嘉三年以對策忠亢拜議郎大
將軍梁商后父也表為從事中郎授荆州刺史值州部
有亂至州先友其賢者南陽鄭叔躬宋孝節零陵支宣
雅表薦長沙桂陽太守趙歷卒已奏免江夏南郡太守
孔疇高賜等州土自然安靜(按本傳固奏高賜等贓穢賜等懼罪厚賂梁冀仍徙)
(固太山太守)徙泰山太守克寧盜賊入為將作大匠多致海
内名士南陽樊英江夏黃瓊廣漢楊厚會稽賀純光禄
周舉侍中杜喬陳留楊倫河南尹存東平王惲陳國何
臨清河房植等皆蒙徵聘轉大司農順帝崩太后臨朝
拜太尉與后弟大將軍梁冀太傅趙峻並錄尚書沖帝
崩時徐揚有盜賊太后欲不發喪須召諸王至固爭不
可言國家多難宜立長君太后欲專權乃立樂安王為
質帝質帝崩太后復與梁冀謀所立固與司徒南郡胡
廣司空蜀郡趙戒書與冀引周勃霍光立文宣以安漢
之策閻鄧廢立之禍言國統三絶期運厄會興崩之漸
在斯一舉宜求賢王親近不可寢嘿也冀得書召公卿
列矦議所立三公及鴻臚杜喬僉舉清河王蒜冀然之
奏御太后中常侍曹騰私恨蒜說冀明日更議廣戒從
冀固與喬必爭蒜宜立中興才也且年長識義必有厚
將軍冀不聽策免固喬歲餘取下獄以無事出之京師
市邑皆稱千萬歲冀惡其為人所善更奏擊之固書與
二公曰吾欲扶持漢室使之比隆文宣何圖梁將軍迷
謬諸子曲從以吉物為凶成事為敗漢家衰微從是始
矣將軍亦有不利吾雖死上不慚於天下不愧於人求
義得義死復何恨遂自殺二公得書歎息流涕士民咸
哀哭之桓帝無道冀尋受誅漢家遂微政在閹宦無不
思固也
張亮則字元修南鄭人也為牂牱太守威著南土永昌
越嶲夷謀欲反亮則換臨其郡相諫而止號曰卧虎以
戍狄勲遷護羌校尉徵拜扶風又換臨桂陽皆平盜賊
巴郡板楯反拜隆集校尉鎮漢中徙梁州刺史又為魏
郡太守所在稱治靈帝崩後大將軍袁紹表為長史不
就丞相曹公拜度遼將軍
趙宣字子雅南鄭人也出自寒微以温良博雅太守犍
為楊文方深器異之遂察孝廉官至犍為太守
趙瑶字元珪琰字稚珪凡七兄弟宣子也皆以令德著
聞瑶少有公望瑶始為緱氏袁趙二公相與書曰趙瑶
在緱氏猛虎歸迹百里均耳叔平何難遷扶風太守徙
蜀郡司空張温謂之曰昔第五伯魚徙蜀郡為司空掃
吾第以待足下矣瑶曰諾尋換廣漢卒琰始為青州刺
史部下清肅徙梁相徵拜尚書不就卒
陳綱字仲卿成固人也少與同郡張宗受學南陽以母
喪歸宗為安衆劉元所殺綱免喪往復之值元醉卧還
須醒乃殺之自拘有司會赦免三府並辟舉茂才拜弘
農太守初至有兄弟自相責引退是後無訟者在官九
年卒天子痛惜賜其家錢四十萬
李法字伯度南鄭人也桓帝時為侍中光禄大夫數表
宦官太盛椒房太重史官記事無實錄之才虚相褒述
必為後笑帝怒免為庶人恬然以咎失為已責久之徵
拜汝南太守遷司隸校尉湛然無自得之容
李燮字德公太尉固子也父死時二兄亦死燮為姊所遣
隨父門生王成亡命徐州傭酒家酒家知非常人以女妻
之延熹二年梁冀誅後月經陽道暈五車吏官上書昔有
大星升漢而西捲舌揚芒迫月熒惑犯帝座則有大臣枉
誅星在西方太尉固應之今暈如之宜有赦命錄其遺
嗣以除此異於是下赦燮得返舊四府並辟公車徵議
郎與趙元珪潁川賈偉節荀慈明張伯慎為友伯慎為
潁川太守與慈明交相言論偉節與焉京師以為臧否
伯慎問趙元珪曰德公所言何元珪曰無言也伯慎追
歎曰當如德公兒輩徒靡沸耳慈明亦寤而心變拜東
平相國王為黃巾所沒得出天子復封之燮以為不可
果敗遷京兆尹時人為之語曰李德公父不欲立帝子
不欲立王
陳雅字伯臺成固人也靈帝時為諫大夫閹宦用事上
䟽曰昔孝和帝與中常侍鄭衆謀誅大將軍竇憲由是
宦官秉權安帝幼沖和憙太后兄大將軍鄧隲輔政太
后適崩中常侍江京等殺隲安帝登遐黃門孫程又殺
車騎將軍閻顯孝桓帝又與中常侍單起等共誅大將
軍梁冀陛下即祚太傅陳蕃大將軍竇武尚書令尹勲
等欲誅宦官絶其奸擅盡忠王室建萬世策機事不密
為中常侍朱瑀等所殺此皆陛下所見今宦官強盛威
傾人主天下鉗口莫敢言者海内怨望妖異並作四方
兵起萬姓辛苦陛下尚可以安奈後嗣何帝不省納出
為巴郡太守年七十五卒臨終戒其子曰期運推之天
下將大亂雄夫力爭無以資財為意吾亡依山薄葬亡
歲餘靈帝崩大將軍何進復為黃門所殺海内果亂終
成三國也
閻憲字孟度成固人也名知人為綿竹令以禮讓為化
民莫敢犯男子杜成夜行得遺物一囊中布錦二十五
疋求其主還之曰縣有明君何敢負其化童謠歌曰閻
尹賦政既明且㫤去苛去辟動以禮讓遷蜀郡民泣涕
送之以千數
李歷字季子太尉固從弟也少修文學性行清白與鄭
康成陳元方齊名弱冠拜新城令朝請都督
程苞字元道南鄭人也光和二年上計吏時巴郡板楯
反軍旅數起征伐頻天子患之訪問益州計考以方略
苞對言板楯忠勇立功先漢為帝義民羌入漢中輒蒙
其力東征南戰世有功勞由不料䘏以致叛亂非有僣
盜能相羣殺兵臨之未必卒得不如但選明能太守恩
信懷服自然安定矣天子從之卒如其言後在道卒
祝龜字元靈南鄭人也年十五遠學汝潁及太學通博
蕩達能屬文太守張府君竒之曰吾見海内士多矣無
如祝龜者也州牧劉焉辟之不得已行授葭萌長撰漢
中耆舊𫝊以著述終
段崇字禮高南鄭人也太守河間鄭廑命為主簿永初
四年凉州羌反溢入漢中從廑屯褒中羌東攻廑欲戰
崇諫不可願固壘待之廑不聽出戰敗績崇與門下吏
王宗原展及子勃兄子伯生摧鋒死戰衆寡不敵崇等
皆死羌遂得廑殺之
程信字伯義南鄭人也時為功曹守居馳來赴難殯殮
廑喪送還鄉里訖乃結故吏冠盖子弟二十五人謀共
報羌各募敢死士以待時太守鄧成命信為五官元初
二年羌復來信等將其同志率先奮討大破之信被八
創死天子咨嗟元初五年下詔書賜信崇家穀數千斛
有王宗原展及嚴孳李容姜濟陳巳曹廉勾矩劉旌九
人皆以令義為鄭廑所命王宗原展與廑同死孳容等
七人與信共并命詔書既賜崇信家又賜九子家穀各
五百斛給死事
燕邠字元矦趙嵩字伯高南鄭人也陳調字元化仲卿
孫也邠為刺史郤儉從事使在葭萌與從事董馥張胤
同行儉為黃巾賊王饒趙播等所殺邠聞故哀慟說馥
胤赴難二子不可邠歎曰使君已死用生何為獨死之
牧劉焉嘉之為圖象學宫誅馥等嵩事太守蘇固固為
米賊張修所疾殺嵩痛之仗劍直入修營殺十餘人幾
獲修死陳調少尚遊俠聞固死聚賓客百餘人攻修大
破之進攻修營乃與戰以傷死又有陳術字申伯作耆
舊𫝊者也失其行事歷新城魏興上庸三郡太守及錫
光等不列也
穆姜安衆令程祗妻司隸校尉李法姊也祗前妻有四
子興敦覲豫穆姜生二子淮基祗亡興等憎惡姜姜視
之愈厚其資給六子以長幼為差衣服飲食凡百如之
久興等感寤自知失子道謁南鄭獄受不愛親罪太守
嘉之復除門戸常以二月八日社致肉三十斤酒米各
二斛六斗六子相化皆作令士五人州郡察舉基字稚
業特雋免為南郡太守
泰瑛南鄭楊相妻大鴻臚劉巨公女也有四男二女相
亡教訓六子動有法矩長子元珍出行醉母十日不見
之曰我在汝尚如此我亡何以帥羣弟子元珍叩頭謝
過次子仲珍白母請客既至無賢者母怒責之仲珍乃
革行交友賢人兄弟為名士泰瑛之教流於三世四子
才官隆於先人故時人為語曰三苖不止四珍復起
杜泰姬南鄭人趙宣妻也生七男七女若元珪稚珪有
望五人皆令德其教男也曰中人情性可上下也在其
檢耳若放而不檢則入惡也昔西門豹佩韋以自寬宓
子賤帶弦以自急故能改身之恒為天下名士戒諸女
及婦曰吾之委身在乎正順及其生也恩自於撫愛其
長之也威儀以先後之體貌以左右之恭敬以監臨之
懃恪以勸之孝順以内之忠信以發之是以皆成而無
不善汝曹庶幾勿忘吾法也後七子皆辟命察舉牧州
守郡而漢中太守南鄭令多與七子同歲季考上計無
不修敬泰姬執子孫禮
禮珪成固陳省妻也楊元珍之女生二男長娶張度遼
女惠英少娶荀氏皆貴家豪富從婢七八資財自富禮
珪敇二婦曰吾先姑母師也常言聖賢必勞民者使之
思善不勞則逸逸則不才吾家不為貧也所以粗食給
吾者使知苦難備獨居時二婦再拜奉教從孫奉上微
慢珪抑絶之感悟革行遭亂流行宗表欲見之必自嚴
飭從子孫侍婢乃引見之曰此先姑法也四時祭禮自
親養牲釀酒曰夫祭禮之尊也年八十九卒惠英亦有
淑訓母師之行者也
文姬南鄭趙伯英妻太尉李固女也父為梁冀所免兄
憲公季公罷官歸文姬歎曰李公滅矣乃與二兄議匿
弟燮父門生王成亡命徐州涕泣送之謂成曰託君以
六尺之孤若李氏得嗣君之名義參於程杵矣久之遇
赦燮得還行喪服闋勅之曰先公為漢忠臣雖死之日
猶生之年梁冀以族弟幸得濟豈非天乎慎勿有一言
加梁氏加梁氏則連主上是又掇禍也奉行之燮成在
徐州各異處傭賃而私相往來成病亡燮四時祭之
陳順謙成固人也順謙適鄧令曹寧十九寡居長育遺
孤八十餘卒兄弟陳規著書歎述之惠謙適張亮則在
扶風官下吏白欲重禁嚴防以肅非法元修訪於惠謙惠
謙曰恢弘德教養廉免耻五刑三千盖亦多矣又何加
也兄弟伯思學仙道惠謙戒之曰君子疾没世名不稱
不患年不長也且夫神仙愚惑如繫風捕影非可得也
伯思乃止陳伯臺稱云女尚書之後耳
禮修趙嵩妻張氏女也姑酷惡無道遇之不以禮修終
無愠色及寧父母父母問之但引咎不道姑卒感寤更
慈愛之鄉人相訓曰作婦不當如趙伯高婦乎使惡姑
知變可謂婦師矣後姑病女來省疾姑却之曰我死固
當絶於賢婦手中後遭米賊嵩死乃碧塗面亂首懷刀
託言病賊不逼也養遺生女依父叔立義終身者也
韓樹南南鄭人趙子賤妻也子賤初為郡功曹李固之
誅詔書下郡殺固二子憲公季公太守知其枉遇之甚
寬二子託服藥死具棺器欲因出逃子賤畏法敇更驗
實就殺之及固小子燮得還子賤慮燮報仇賃人刺之
燮覺告郡殺子賤初樹南諫子賤子賤不從及臨死許
共并命兄弟嫂侍婢視守之經百餘日乃紿兄嫂曰念
一死萬不得生不敢復圖死也上下以為信然無幾時
於幕下自殺
孝子傳(徐廣)
老萊子至孝奉二親行年七十著五綵斒斕衣弄雛鳥
於親側
吳恒之性至孝母葬之夕設九飯茶每臨一祭輒號慟
斷絶至七祭吐血而死
羅威母年七十天寒常以身温席而後授其處
杜孝巴郡人也少失父與母居以至孝稱後在成都母喜
食生魚孝於蜀截大竹筒盛魚二頭塞之以草祝曰我
母必得此因投中流婦出汲乃見筒横來觸岸異而取
視有二魚含笑曰必我壻所寄熟而進之聞者嘆駭
吳人陳遺為郡吏母好食鍋㡳焦飯遺在役恒帶一囊
每煑食取焦者以貽母
郭巨河内温人也妻生男謀曰養子則不得營業妨於
供養當殺而埋焉鍤入地有黃金一釡上有鐵劵曰黃
金一釡賜孝子郭巨
閔子騫事後母極孝騫衣以蘆花御車失靷父怒笞之
撫背之衣单父欲去後妻騫啟父曰母在一子寒母去
三子单
管寧避地遼東遇風船人危懼皆叩頭悔過寧惟諐言
咎念常如厠不冠而已向天叩頭風亦尋靜
巴郡文壤母死墳土未足耕一畆地為壤羣鳥數千銜
所作壤以著墳上
北平陽公輦水作漿以給過者兼補履屩不取其直天
神化為書生問云何不種菜曰無菜種即與數升公種
之化為白璧餘皆為錢公得以娶婦
王靈之廬陵西昌人喪父母二十年鹽酢不入其口所
住屋夜有光庭中橘樹隆冬三實
吳猛年七歲時夏日伏於親牀下恐蚊䖟及父母
鄧展父母在牗下卧多蚊展伏牀下以膚飼之
陳玄陳太子也後母譛之陳侯令自投遼水魚負之以
出玄曰我罪人也故求死耳魚乃去
蕭芝忠孝除尚書郎有雉數十頭飲啄宿止當上直送
至岐路下直及門飛鳴車側
余嘗至綏安縣逢途逐猴猴母負子没水水雖深而清
乃以戟刺之自脇以下中斷脊尚連䏚着船中子隨其
傍以手捫子而死
幼童傳(劉昭)
任嘏
樂安任嘏者十二就師學不再問一年通三經鄉人歌
曰蔣氏翁任氏童言蔣氏之門老而方篤任家之學幼
而多慧
楊氏
楊氏子者梁國人也九歲甚聰慧孔君平詣其父父不
在乃呼兒出為設果果有楊梅指以示兒此君家果兒
即答曰未聞孔雀是夫子家禽
夏侯榮
夏侯榮字幼權沛國譙人也幼聰慧七歲能屬文誦書
日千言經目輒識之
祖瑩
祖瑩范陽人十二為中書學生博士張天龍講尚書選
為都講生徒悉集瑩夜讀書勞倦不覺天曉誤持同房
生趙郡李孝怡曲禮卷上座置禮於前誦尚書三篇不
遺一字
孫士潜
士潜字石龍六歲上書七歲屬文金樓子自叙曰余六
歲解為詩奉勅為詩曰池萍生已合林花發稍周因而
稍學為文也
高道傳(賈善翊)
司馬承禎
開元中文靖天師與司馬承禎各就枕忽聞小兒誦經
聲泠泠如金玉天師窺之額上有小目如錢光照一席
逼而聽之乃承禎腦中聲也
張果
明皇問葉法善張果何人法善曰混沌初分白蝙蝠精
也果嘗乘一白驢日行數萬里夜即疊之其厚如紙置
巾箱中以水噀之復成驢也
蘇校書
蘇校書者好酒唱望江南善製毬杖外混於衆内潜修
真每有所闕即以毬杖干於人得所酬之金以易酒一
旦於郡中白日升天
朱桃槌
朱桃槌居女毛村草服素冠晦名匿位織履自給口無
二價或招以弓旌或遺以尺牘並笑傲不答後虚室而
逝
袁起
袁起者後漢時湘中人在鄉忽醉三日始醒起吐皆聞
酒氣自云起與天人共飲
李生
李生不知何許人與李羲範善一夕詣别曰某受命於
冥曺主給一城内戸口逐日所用之水今月限既畢不
可久住後三日死矣所缺者顧送終之人少一千錢託
道兄貸之因曰人世用水不過日用三五升過此極有
減福折算切宜慎之
郄法遵
郄法遵居廬山簡寂觀道行精確獨力檢校以歷數年
全無徒弟
方外志(闕名)
王江
王江魏之考城人嘗舉周易學究不遂慨然有超世之
志醉則卧衢路或值雪則邏者戲以雪埋之其氣蒸然
消釋盡去或值其宴坐從旁竊聽之潺潺然若流水之
聲此盖仙經所謂飛精入腦晝夜之間水聲潺湲不絶
者是為金丹第二轉之應也
張明
張明者永靜農家子也有道人者呼去入牢山授以修
煉内丹之法明後館於劉毅一日塞其兩楹間使毅立
階阼上明袒臂中立頓撼支體俯而噦者數四忽仰而
大呼噴吐一赤丸其大如橘霞彩四發時毅家人婦女
皆竊窺之光芒射隙間皆驚明却立須臾復吸而吞之
出謂毅曰此吾十五年之所養也翌日不告而去莫知
所之
胡恬如
胡恬如道高卧雲林善隂陽緯候星歷推步罏火黃白
之事景福年遇上蔡人馬處謙賣卜於世憫其瞽疾而
致孝於二親學術未至旨甘不足因挈入山授其推課
之訣歲餘業就送之出山
列仙傳(劉向)
初武帝好方士淮南王招致賓客有枕中鴻寳秘密之
書言神仙使鬼物及鄒衍重道延命之術世人莫見先
是安先謀反伏誅向父為武帝治淮南王獄獨得其書
向幼而從之因得受讀及宣帝即位修武帝故事向與
王章王喬等並以通敏有才進侍左右及見淮南鑄金
之術上言黃金可成上使向典尚方鑄金費多不驗下
吏當死兄隠安成侯乞入國中半贖向罪上亦以其才
得減死論復徵為黃門侍郎講五經於石渠至成帝時
向既司典籍頗修神仙之事乃知鑄金之術實有不虛
仙顔久視真乎不謬但世人求之不勤者遂緝上古以
來三代秦漢博采諸家言神仙事約載其人集斯傳焉
赤松子者神農時人雨師
寗封子者黃帝時人也世傳為黃帝陶正
馬師皇黃帝時馬醫也
赤將子輿者黃帝時人
黃帝者號曰軒轅
方回者堯時隠人也
偓佺者槐山採藥人也堯時人
容成公者自稱黃帝師亦云老子師
老子姓李名耳字伯陽陳人生於殷為周柱下史
關令尹喜者周大夫也
呂尚者冀州人也避紂亂隠於遼東西適周釣於磻溪
嘯父者冀州人也少在西州市上補履
師門者嘯父弟子也為夏孔甲龍師
務光者夏時人也
仇生者不知何所人當殷湯時為木正
彭祖者殷大夫也姓籛名鏗帝顓頊之孫
陸終氏中子卭疏者周封史也
介子推者姓王名光晉人也
馬丹者晉人也當文侯時為大夫
糓城鄉平常生者不知何所人也
陸通者云楚狂接輿也
葛由者周成王時人也
江妃二女者不知何所人也逢鄭交甫者
范蠡字少伯徐人也事師太公望為越大夫
琴高者趙人也以鼓琴為宋康王舍人
寇先者宋景公時人也
王子喬者周靈王太子晉也
幼伯子者周蘇氏客也
安期生者瑯琊阜鄊人也
酒客者梁市上酒家人也
任光者上蔡人也趙簡子嘗聘之
蕭史者秦穆公時人也
祝鷄翁者洛人也
朱仲者會稽人也高后時來獻珠
修羊公者魏人也後以道干景帝
稷丘君者泰山下道士也武帝時為立祠
崔文子太山人也
赤須子者豐人也秦穆公時作魚吏
東方朔平原厭次人也
鈎弋夫人者齊人也姓趙武帝幸之生昭帝
犢子鄴人也
騎龍鳴者渾亭人也
王柱者不知何所人也
園客者濟隂人也或云陳留濟陽氏
鹿皮公者淄州人也
山圖者隴西人也
谿父者南郡傭人也
谷春者櫟陽人也成帝時為郎
昌容者常山道人也
隂生者長安中渭橋下乞兒也
子英者舒鄉人也
毛女者字玉姜在華隂山中自言始皇宫人也
服閭者不知何所人也往來海邊
文賓者太丘鄉人也
商丘子胥者高邑人也
子尚者楚語而細音不知何所人
陶安公者六安鑄冶師也
赤斧者巴戎人也
呼子先者漢中關下卜師也
負局先生者不知何所人也語似燕代間人
朱璜者廣陵人也
女丸者陳市上沽酒婦人也
黃阮丘者睢山道士也
陵陽子明者銍鄉人也
木羽者鉅鹿南和平鄉人也
玄俗者自言河間人也
神仙傳(葛洪)
予著内篇論神仙之事凡二十卷弟子滕升問曰先生
云仙化可得不死可學古之得仙者豈有其人乎予答
曰秦大夫阮倉所記有數百人劉向所撰又七十餘人
然神仙幽隠與世異流世之所聞者猶千不得一者也
故寗子入火而陵烟馬皇見迎於護龍方回變化於雲
母赤將茹葩以隨風涓子餌术以著經嘯父别火於無
窮務光游淵以哺薤仇生却老以食松卭疏煑石以鍊
形琴高乘鯉於碭中桂父改色以龜腦女丸七十以增
容陵陽吞五脂以登高商丘咀菖蒲以無終雨師鍊五
色以屬天子先轡兩虬於玄塗周晉跨素寉於緱氏軒
轅控飛龍於鼎湖葛由策木羊於綏山陸通匝遐紀於
槖盧蕭史乘鳳而輕舉東方飄幘於京師犢子鬻桃以
淪神王柱飛行以餌砂阮丘長存於睢嶺英氏乘魚以
登遐修羊陷石於西岳馬丹迴風以上徂鹿翁陟險而
流泉園客蟬蛻於五華予今復抄集古之仙者見於仙
經服食五方百家之書先師所說耆儒所論以為十卷
以傳知真識遠之士其繫俗之徒思不經微者亦不強
以示之則知劉向所述殊甚簡略美事不舉此傳雖深
妙竒異不可盡載猶存大體竊謂有愈於劉向多所遺
棄也晉抱朴子葛洪稚川題
廣成子者古之仙人也居空同黃帝造焉
若士者古之神仙也莫知其姓燕人盧敖見之
彭祖者姓籛名鏗帝顓頊之玄孫至殷末年七百六十
歲
蒙谷山沈文太者九疑人也
白石先生者中黃丈人弟子也至彭祖已年二千有餘歲
皇初平者丹溪人也金華牧羊者
衛叔卿者中山人也
沈羲者吳郡人也
李八百者蜀人也莫知其名
王遠字方平東海人也
墨子者名翟宋人也仕為大夫
孫博者河東人也
班孟者不詳何人也或云女子也
王子者姓章名震南郡人也周幽王徵之不起
天門子者姓王名綱
北極子者姓隂名恒
太陽子者姓離名明本王子同年之親友也
太隂女者姓蘆名仝太陽子教以補道之要
太玄女者姓顓名和治王子之術
黃極子者姓柳名融
馬鳴生者齊國臨淄人也本姓和字君賢
隂長生者新野人也
天師張道陵字輔漢沛國豐縣人也
茅君者名盈字叔中咸陽人也秦始皇時學道幾年道
成治句容山君之次弟名固字季偉季弟名衷字思和
亦得成真
欒巴蜀郡成都人也
漢淮南王劉安高皇帝親孫也
李少君者齊人也漢武帝時人
王真者上黨人也嘗見魏武帝時年已四百歲
陳長者在嶼上已六百餘歲
劉綱者下郡人也初居四明山後為上虞令
樊夫人劉綱妻也
東陵聖母廣陵海州人也適杜氏師事劉綱
孔元方者許昌人也
涉正者字元真巴東人也
焦先生者字孝然河東人也
孫登者不知何許人也
靈壽光者扶風人也
嚴清者會稽人也
趙翟者字子榮上黨人也
宫嵩者琅琊人也
容成公者字子黃遼東人也行玄素之道年二百歲善
房中之術
許由巢父服箕山石流黃丹今在中岳山中
石陽服三黃得仙
清平吉者沛國人也漢高帝時卒
王都仲者漢人也漢元帝嘗見之
漢旗門郎程偉妻者得道者也
葛玄洪族祖字孝先吳大帝欲加以榮位玄不可
左慈者字元放廬江人也
王遥者字玄伯遼鄱陽人也
太山老父者莫知姓名漢文帝嘗詣之
劉根字君安長安人也漢孝成帝時為郎中
壺公者不知其姓名費長房得其道
尹軌字公度太原人也
董奉者字君異侯官縣人也吳先主時得道
李根字子源許昌人也
李意期蜀都人也漢文帝時人
王興者陽城人也漢武帝時人
黃敬字伯嚴武陵人也
甘始者太原人也
薊子訓者齊人也
分象者字元則會稽人也
伯山甫者雍州人也
黃山君者修彭祖之術年數百歲猶有少容
魏伯陽者吳人也
陳安世者京兆人也
李阿者蜀人也
九靈子者姓皇名化
絶洞子者姓李名修
劉政者沛人也
王烈者字長休邯鄲人也
鳳綱者漁陽人也
東郭延者山陽人也
樂子長者齊人也
和貴者字仲理遼東人也
黃蘆子者姓葛名起
曾女生者長樂人也
封君達者隴西人也
劉京者本孝文帝侍郎也
董仲君者臨淮人也
續神仙傳(沈汾)
古人神仙舉世知之飛騰隠化俗稀可覩先賢有言人
間得仙之人猶千不得其一況史不書神仙之事故多
不傳於世詳其史意以君臣父子理亂忠孝之道激勵
終古也若尚虚無自然之道則人無所拘制矣史記言
三神山在海中仙人居金銀宫闕不死之藥生其上人
有至者則風引船而去終莫能到斯亦激勵之意也大
哉神仙之事靈異罕測初之修也守一鍊氣拘謹法度
孜孜辛勤恐失於半塗往海儲山積功之高者便為仙
官卑者猶為仙民十洲間動有仙家四十萬耕植芝田
課計頃畆如稻焉是仙官分理仙民及人間仙凡也其
隠化者如蟬留皮換骨保氣固形於岩洞然後飛昇成
於真仙信非虚矣汾生而慕道尤喜積書及長遊歷凡接
高士所說兼復積年之間聞見皆銘於心又以國史不
書事散於野矧當中和兵火之後墳籍猶缺詎有秉筆札而
述作處世斯久又漸希𫝊惜哉它時寂無遺聲今故編
集其事分為三卷冀持兹好事君子道之以資談柄用
顯真仙者哉
飛昇一十六人内女真三人
玄真子姓張名志和會稽山隂人也
藍采和不知何許人也
王老坊州宜君縣人也
道華自言蛾眉山來泊於河中永樂觀
馬湘字子然杭州鹽官縣人也
鄔通微莫知何所人也
金可紀新羅人也
賀自真莫究其來也
鄷去奢衢州龍丘人也
張氏道名玄靜縣令昇之女鄠縣尉李言之妻也
戚氏道名逍遥冀州南宫人也適同邑薊潯
宋元白不知何許人
賣藥翁莫知其姓名
謝自然蜀華陽女真也
茅淑女真人也
朱儒子永嘉安固人也
許碏自稱高陽人也
隠化二十人
孫思邈京兆華原人也
張果隠於常州條山往來汾晉間
劉商彭城人也家長安
許宣平新安歙人也
劉□小字宜歌瞻兄也
羅方象不知何許人
李珏廣陵江陽人也
李昇字雲舉自言江夏人也
葉千韶字魯聰洪州建昌人也
徐鈞者不知何許人
王可交蘇州華亭人也
錢朗字内光洪州南昌人也
司馬承禎字子微隠天台山
曹德林自言從東海青嶼山來遊於曲江東海蓬萊鄉
人也
聶師道字宋徵新安歙人也
羊愔者太山人也
殷七七名文祥又名道筌不知何所人也
譚峭字景昇國子司業珠之子
杜昇字可雲自言京兆杜陵人也
集仙傳(曾慥)
道家者流學黃老神仙之術鍊形成氣鍊氣成神及道
成形神俱妙遥興輕舉浮遊蓬萊變化超忽將與山石
無極其次坐脫立亡有所謂尸解按真誥云人死必視
其形足不青皮不皴目光不毁無異生人毛髮盡脫但
失形骨者皆尸解也又云尸解之仙但不得御華蓋乘
飛雲登太極遊九宫其中有火解者要之一性常存周
遊自在有道士宿植根本積功累行乃能飛昇是以三
千行滿獨步雲歸兹語信而有証或修心鍊性自日益
至於日損自有為至於無為功成丹就住世成仙固自有
次第又云親遇至人餌丹藥得要訣不假修為一起直
入蓬萊之地則繫於緣分如何耳劉向有列仙傳葛洪
有神仙傳沈汾有續仙傳予晩學養生潜心至道因采
前輩所錄神仙事迹并所聞見編集成書皆有証據不
敢增損名曰集神仙傳異代事得於碑碣者姑以其世
冠於卷首其年不可考者次之其著見於本朝者又次
之至於亡其姓名者皆附之卷末中有長生久視之道
普勸功周同証道果浮生光景如流生老病死苦隨之
事在勉強而已覽者詳焉紹興辛未至遊子曾慥述
岑道願江陵人也隋末已百餘歲
翟法言字乾祐䕫州雲安人也唐天寳十四載年四十一
矣
王昌遇梓州人也大中十三年成道
楊雲外字慕仙徐州人也唐大中末抵萬洲
爾朱洞字通微不知何許人也唐懿宗朝學道
鍾離權字雲房不知何許人也唐末入終南山
呂嵓字洞賓又字希聖九江人也曾授真簽於正陽子
應靖不知何許人唐僖宗時為封令
屈突無為字無不為世不知其牒但云五代時得道人
張鼇不知何許人也唐末得道
賀元不知何許人仕五代時至晉為水部
馬自然不知何許人也
張四郎眉州人也
黃損不知何許人也五代時仕南漢為尚書僕射
陳摶字圖南譙郡人也唐長興中舉進士不第
郭忠恕字恕先不知何許人也漢湘隂公辟以事
王昭素酸棗人也開寳二年召至講易
趙靈運不知何許人也雍熙中為睦州令
穆若拙莫詳其牒端拱中為洛州肥鄉令
張无夢字靈隠鳳翔盩厔人也真宗召見
楊谷字虚白太室山人也真宗召之
藍方字道元亳州人也仁宗召至
劉昉字中明酸棗人也
晁迴字明達澶州人仁宗時以太子少保歸老
劉凡字伯壽開封尹華之子
雷應本馮翊人家全州
鮮于先生蜀州人也嘗為司戸參軍
劉誼字宜翁湖州人也少登進士科官至二千石
王安國字平甫臨川人也神宗時入崇文館
高存不知何許人也政和初監泰州酒務
石延年字曼卿其先幽州人
張大夫魏州人也亡其名官至押班
周從泗州鼎族也
馬宣悳不知何許人仕至宣悳郎
田端彦齊魯間人也崇寧中僉事荆南節度府
傅林青州人也
劉希岳字秀峰漳川人也端拱中為道士
王江考城人也
趙吉泰州人也
張用成字叔平天台人也一名百端熙寧二年遇異人
劉卞功濱州人也徽宗三召之不應
劉生棣州人也
張繼先信州貴溪人天師道陵三十代孫也
武抱一建康人也
徐問真濰州人也
袁元不知何所人也
徐忍公不知何許人少為京都徐氏携養
孫希齡不知其里居亦莫詳何代人
李鑒天不知何人太平興國初來遊蓬州
陳太初眉川道人子也蘇軾方八歲與先生同學
徐守信海陵人也人稱為神翁徽宗召之
劉元真字子真華原人也
劉益京兆藍田人也徽宗召之
景知常鄧州人也太宗時從趙秙襖至闕下
姚道真合州人也
楊扆榮悳人也
塗辭蓬州人也
王鶴不知何許人也
趙筆師不知何所人也
張子充字元實邵武人也
趙元精良山人也
張先生黃州人也
張明永静軍人也
田三禮不知何許人也元豐中教授洺州
王老志濮州人徽宗召至
陳舉蘇州人也
張士遜字順之光化人
木生奉天人也
率子廉衡山農夫也
水丘子真州人也
段穀不知何所人也
李昊劍州人也
施無疾不知何所人也
王山人不知何所人來遊于東都
李士寧字安道蓬州人也
張閏不知何所人也
張風子不知何所人也
張開光中江人也
越崖夏州人也
竇道士山東人也
梁公趙州人也
黃道覺蓬州蕘牧童也
普道成東平人也
崔知古舒州靈仙觀道士
李五郎汝州密人也
馮五郎永康青城人也
皇甫先生唐州人也
王先生隠王屋山常衣紙襖人呼王紙襖
房先生不知始何許人延安房氏養為子
祝太伯不知何所人嘗為傭於信州貴溪
褚先生不知何所人嘗遊東都
張先生池州人也
孫賣魚楚州人也徽廟解衣衣之
焦覺洛州人也
趙道翁蜀人也
吳大郎大名成安人也
周貫不知何許人也治平熙寧間往來南昌郡
潘谷伊洛間人也
劉野人青州人也
魏二翁濮雷澤世農也徽宗召至
郝老兒鄭州人也
趙先生趙州人也
井柳華州蒲城人也
牛道士不知何許人
呂道者鳳翔寳鷄人也
王帽師居涪陵
羅晏子少明閬州人也
袁處仁䕫州雲安人也
張世寧太原人也
董隠宿州人也
郭竹師汾州人也
曾志靜廬陵人也
趙麻衣不知何所人唐僖宗時道者避於終南山
王履順思州人也
劉信㐮邑兵也
魏守清鳳翔逃卒也
朱有經州人也少竄名五符
杜模鼈冀州人也
石道人齊州人也坐法而黜
覃道翁開州鈐下卒也
靳清絳州𫝊置卒也
王吉單州老兵也
王友秦中人也嘗從軍
覃道人與覃道翁俱隸開州五符中人
朱慶開封人也少隸尺籍
袁青潁州兵卒也
孟德神勇軍之退卒也
何仙姑零陵人也
于仙姑鳳翔人也徽宗召至
向湍字東叔文簡公之後從仙姑學道
何氏二女秣陵人也
鄭仙姑徽州人也
張姥王氏獲也
劉妍代州嫗也
張仙姑南陽人也
徐道生山陽軍婦也
冠嫗晉寧人也
侯道姑兖州妓也
江淮異人錄(吳淑)
錢處士天祐末遊於江淮嘗止金陵楊某家中夜忽起
曰地下兵馬相閧云接令公聒我不得眠人莫之測明
日義祖自京口至金陵時人無有預知者錢又每為䜟
詩說方來事言李氏之祚曰髣髴之間倍初吳氏有江
東四十六年而李氏三十九年或謂楊氏自稱尊至禪
代二十年故髣髴倍之耳
周廣順初江南伏龜山圯得石函長二尺廣八寸中有
鐵銘云維天監十四年秋八月葬寳公于是銘有引曰
寳公嘗為偈大字書於版帛羃之人欲讀之者必施數
錢乃得讀訖即羃之是時名士陸倕王鈞姚察而下皆
莫知其旨或問之云在五百年後至卒乃歸其銘同葬
焉銘曰莫問江南事江南自有馮乘雞登寳位跨犬出
金陵子建司南位安仁秉夜燈東隣家道闕隨虎遇明
徵其字皆小篆體勢完具徐鉉徐鍇韓熙載皆不能解
及煜歸朝好事者云煜丁酉年襲位即乘雞也開寳八
年甲戌江南國滅是跨犬也當王師圍其城而曹彬營
其南是子建司南位潘美營其北是安仁秉夜燈也其
後太平興國三年淮海王錢俶舉國入覲即東隣也家
道闕竟無錢也隨虎遇戊寅年也
說郛卷五十八下
