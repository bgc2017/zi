說郛卷八十六上元陶宗儀撰
六義圖解(王應電)
六義貫珠圖
此圖本出六書本義六義相關圖但□糸本象形字
彼因指事之義不明遂誤為指事故别為中數圖欲
使多見則易明也
筆勢論略(王羲之)
告汝子敬吾觀汝書性過人仍未閑規矩父不親教自
古有之今述筆勢論十篇開汝之性凡諸字勢總立十
章章有指歸定其模楷審其舛謬撮其要實錄其便宜
或變體處多罕測其本轉筆者衆莫識其源懸針垂露
之法固難體制揚波騰氣之勢足可迷人故謂變其所
由堪愈膏肓之疾今書樂毅論一本筆勢論一篇貽子
藏之勿播於外窮研篆籀功省而易成纂習精專形彰
而勢顯存意學者兩月可見其成天性靈者百日即知
其本此筆勢可為家珍學者秘之世有名譽筆削久矣
始克有成妍精覃思審諸規矩存其要略以為斯論
一曰凡欲書時先乾研墨安筆水中研墨湏調不得生
用生用即浸潯漫澁點筆之法只可大如菽麥也不可
多點多點則不利横畫之法不得緩緩則不緊竪牽之
法不得急宜卓把筆筆頭先行筆管須卓立竪傍則曲
也箭竿之勢亦須緩干戈形勢頭尾大小輕健妙好真
書如此行草任意
二曰初學字時不可盡其形勢先想字成意在筆前一
徧正其脚手二徧須形勢三徧須稍令似木四徧加其
遒潤五徧每加抽拔使不生澁如筆下未滑不可便休
三行兩行臨之惟取滑健為能勿計其徧數也
三曰平穩為本分間布置上平齊平均其體勢大者促
之令小小者縱之令大自然寬狹得所不失其宜横則
正若長舟之截江渚豎則直如冬笋之挺寒谷也
四曰作點之法皆須磊磊如大石當衢路或如蹲鴉或
如蝌蚪或如瓜子凡此之類各禀其宜用之落筆之法
峩峩若長松之倚谿也
五曰立人之法如鳥在柱首亻彳之類是也利脚之法
彎彎如角弓見鳥張焉為鳥是也急引疾牽如雲中之
電還遠之流是也
六曰日月白用等字之例中畫不得觸其右右又宜粗
中畫之法遠近宜均上下得所並須遞相掩蓋不可孤
露影象也一云勿令偏枯點畫既勻自然妙矣
七曰用筆之法復有數勢藏鋒者大側筆者乏抽筆者
人態筆者必為憩筆者失矣息筆者逐逼蹙筆者于將
戰筆者合含蹶筆者或幾翻筆者先光叠筆者時寺起
筆者不下打筆者廣度
八曰擎不宜緩緩則鈍磔筆不宜遲遲則失力復不宜
促促則大潤啄不宜斜斜則失勢迴角不宜峻峻則拙
二字合為一體者不宜寬寬則陋重者不宜長單者不宜
小復不宜大密勝疎短勝長也
九曰字體之形不宜上闊下狹如此則輕重不相稱也
大密則似痾瘵纏身不能轉舒過疎則似翔禽溺水諸
處皆慢傷長則似既死之虺腰間無力傷短則似巳踐
之蛙形醜而闊此為大忌
十曰學者有二種若擬倣學者要須似本緩緩臨時定
其形勢勿失規矩若擬目下要急者但少得形勢復令
快健手脚輕便衆據得所方圓大小各不觸犯或一點
失所若美女無一目一畫失所如壯士無一肱樂毅之
本王氏累世學此得成自外皆達勿以難學而慢之此
論日有丹陽僧求吾吾不復與也
筆陣圖(衛夫人)
夫三端之妙莫先乎用筆六藝之奥莫重乎銀鈎昔秦
丞相斯見周穆王書七日興歎患其無骨蔡尚書邕入
鴻都觀碣十旬不返嗟其出羣故知達其源者少闇於
其理者多近代以來殊不師古而緣情棄道纔記姓名
或學不該贍聞見又寡致使成功不就虛費精神自非
通靈感物不可與談斯道今刪李斯筆妙更加潤色摠
七條并作其形容列事如左貽諸子孫永為模範庶將
來君子時復覽焉筆要取崇山絶仞中兔毛八九月收
之其筆頭長一寸管長五寸鋒齊腰強者其硯取煎涸
新石潤澁相兼浮津耀墨者其墨取廬山之松烟代郡
之鹿膠十年以上強如石者為之紙取東陽魚卵虛柔
滑淨者先學書字先學執筆若真書去筆頭二寸一分
若行草書去筆頭三寸一分執之下筆點畫波撆屈
曲皆須盡一身之力而送之若初學先大書不得從小
善鑒者不寫善寫者不鑒善筆力者多骨不善筆力者
多肉多骨微肉者謂之筋書多肉微骨者謂之墨猪多
力豐筋者聖無力無筋者病一二從其消息而用之
一如千里陣雲隱隱然其實有形
丶如高峰墜石磕磕然實如崩也
丿陸斷犀象
□百鈞弩發
丨萬歲枯藤
乀崩浪雷奔
&KR1525;勁弩筋節
右七條筆陣出入斬斫圖執筆有七種有心急心而執筆
緩者有心緩而執筆急者若執筆近而不能緊者心手
不齊意後筆前者敗若執筆遠而急意前筆後者勝又
有六種用筆結搆圓備如篆法飄颺灑落如章草凶險
可畏如八分窈窕出入如飛白耿介特立如鶴頭鬱拔
縱横如古隸然心存委曲每為一字各象其形斯造妙
矣書道畢矣永和四年上虞製記
王右軍書衛夫人筆陣圖後
夫紙者陣也筆者刀矟也墨者鍪甲也水硯者城池也
心意者將軍也本領者副將也結搆者謀略也颺筆者
吉凶也出入者號令也屈折者殺戮也夫欲書者先乾
研墨凝神靜思預想字形大小偃仰平直振動令筋脉
相連意在筆前然後作字若平直相似狀如算子上下
方整前後齊平此不是書但得其點畫爾昔宋翼常作
此書翼是鍾繇弟子繇乃叱之翼三年不敢見繇即潛
心改迹每作一波常三過折筆每作一點常隱鋒而為
之每作一横畫如列陣之排雲每作一戈如百鈞之弩
發每作一點如高峰墜石屈折如鋼鈎每作一牽如萬
歲枯藤每作一放縱如足行之趣驟翼先來書惡晉太
康中有人於許下破鍾繇墓遂得筆勢論翼乃讀之依
此法學名遂大振欲真書及行書皆依此法若欲學草
書又有别法須緩前急後字體形勢狀等龍蛇相鈎連
不斷仍須稜側起復用筆亦不得使齊平大小一等每
作一字須有點處且作餘字摠竟然後安點其點須空
中遥擲筆作之其草書亦復須篆勢八分古隸相雜亦
不得急令墨不入紙若急作意思淺薄而筆即直過惟
有章草及章程行狎等不用此勢但用擊石波而已其
擊石波者缺波也又八分更有一波謂之隼尾波即鍾
公泰山銘及魏文帝受禪碑中已有此體夫書先須引
八分章草入隸字中發人意氣若直取俗字不能先發
羲之少學衛夫人書將謂大能及渡江北游名山比見
李斯曹喜等書又之許下見鍾繇梁鵠書又之洛下見
蔡邕石經三體書又於從兄洽處見張昶華岳碑始知
學衛夫人書徒費年月耳羲之遂改本師仍於衆碑學
習焉遂成書爾時年五十有三或恐風燭奄及聊遺教
於子孫耳可藏之石室千金勿𫝊
筆髓論(虞世南)
敘體
文字經藝之本王政之始也蒼頡象山川江海之狀蟲
蛇鳥獸之迹所為六體戰國政異俗殊書文略别秦患
多門約為八體筆病訛謬凡五易焉並不述用筆之妙
及乎蔡邕張索之輩鍾繇衛王之流皆造意精微自悟
其道也
辨應
心為君妙用無窮故為君也手為輔承命竭股肱之用
故也力為任使纖毫不撓尺丈有餘故也管為將帥處
運用之道執生殺之權虛心納物守節藏鋒故也毫為
士卒隨管任使跡不凝滯故也字為城池大不虛小不
孤故也
指意
用筆須手腕輕虛虞安吉云未解書者一點一畫皆求
象本乃轉致取拙豈成書耶太緩而無筋太急而無骨
側管則鈍慢而肉多豎筆直鋒則乾枯而露骨終其誤
也麄而能銳細而能壯長者不為有餘短者不為不足
釋眞
筆長不過六寸捉管不過三寸真一行二草三指實掌
虚右軍云書弱紙強筆強紙弱筆強者弱之弱者強之
遲速虛實若輪扁斵輪不疾不徐得之於心應之於手
口所不能言也拂掠輕重若浮雲散蔽晴天波撆勾截
若微風搖於碧海氣如奔馬亦如朵鈎輕重出乎心而
妙用應其手然且體約八分勢同章艸而各有趣無問
巨細皆有虚散其鋒圓毫蕝按轉易也豈真書一體篆
艸章行八分等當覆腕上搶掠毫開下撒撥歴鋒轉則
稍有筋力指端横鈎蹲踞轉腕之狀矣
釋行
行書之體略同於眞至於頓挫磐礴若猛獸之搏噬進
退斂距若秋鷹之迅擊故覆腕搶毫乃按鋒而直引其
綰也則外拓内旋結鋒而環轉結者上蹙旋毫不絶内
轉鋒也加以掉筆聯毫若石璺玉瑕自然之理亦如長
空遊絲容曳而來往又似蟲網絡壁勁而復虛遊絲斷
而能續皆契以天眞同於輪扁羲之云每作一點畫皆
懸管掉之令其鋒開自然勁健
釋艸
艸即縱心奔放覆腕轉蹙懸管聚鋒柔毫外拓左為外
右為内伏連卷收攬吐納内轉藏鋒也既如舞袖揮拂
而縈紆又若垂藤摎盤而繚繞蹙旋轉鋒亦如騰猿過
樹逸虯得水輕兵追虜烈火燎原或體雄而不可抑或
勢逸而不可止縱狂逸不違筆意也羲之云透嵩華而
不高踰懸壑而能越或連或絶如花亂飛若雄若強逸
意不相副亦何益矣但先緩引興心逸自急也仍接鋒
而取興興盡即已又生&KR0008;鋒毫任毫端之竒象兔絲之
縈結轉剔刓角多鈎篆體或如蛇形亦如兵陣故兵無
常陣字無常體矣謂如水火勢多不定故云字無常定
也
契妙
欲書之時當收視反聽絶慮凝神心正氣和則契於妙
心神不正書則欹斜志氣不和字即顛仆同魯廟之器
虚則欹滿則覆中則正正者冲和之謂也然字雖有質
跡本無為稟隂陽而動靜體萬物以成形達性通變其
常不主故知書道玄妙必資神遇不可以力求也必須
心悟不可以目取也字形者如目之視也為目有止障
明執字體既有質滯為目所視遠近不同如水在方圓
豈由其水且筆妙喻水方圓喻字所視即同遠近即異
故明執字體也字有態度心之暢也心悟非心合於妙
也借如鑄銅為鏡非匠者之明假筆轉心非毫之致妙
必在澄心運思至微至妙之間神應思徹又同鼓瑟綸
音妙響隨意而生握管使鋒逸態逐毫而應學者心悟
於至道書契於無為苟涉浮華終懵於斯理也
書法(歐陽詢)
排疊
字欲其排疊疎密停均不可或闊或狹如壽臺畫筆
麗羸爨糸旁言旁之類八訣所謂分間布白又曰調
勻點畫是也高宗書法所謂堆垜亦是也
避就
避密就疎避險就易避遠就近欲其彼此映帶得宜
又如廬字上一撆既尖下一撆不當相同府字一筆
向下一筆向左逢字下辵拔出則上必作點亦避重
疊而就簡徑也
頂戴
字之承上者多惟上重下輕者頂戴欲其得勢如疊
壘藥鸞驚鷺&KR0034;聲醫之類八訣所謂正如人上稱下
載又謂不可頭輕尾重是也
穿插
字畫交錯者欲其疎密長短大小勻停如中弗井曲
冊兼禹禺爽爾襄甬耳婁由垂車無密之類八訣所
謂四面停勻八邊具備是也
向背
字有相向者有相背者各有體勢不可差錯相向如
辭卯好知和之類是也相背如北兆肥根之類是也
偏正
字之正者固多若有偏側欹斜亦當隨其字勢結搆
偏向右者如心戈衣之類偏向左者如夕朋乃步少
厷之類正如偏者如亥女丈乂互不之類字法所謂
偏者正之正者偏之又其妙也八訣又謂勿令偏側
亦是也
挑&KR2488;
字之形勢有須挑&KR2488;者如戈弋武丸氣之類如獻勵
散斷左邊既多須得右邊&KR2488;之如省炙之類上偏者
須得下&KR2488;之使相稱乃善
相讓
字之左右或多或少須彼此相讓方為盡善如馬旁
糸旁鳥旁諸字須左邊平直然後右邊可作字否則
妨礙不便如䜌字以中央言字上畫短讓兩糸出如
辦其中近下讓兩辛出如鷗鶠馳字兩旁俱上狹下
闊亦當相讓使不妨礙然後為佳此類是也
補空
如我哉字作點須對左邊實處不可與成戟戈諸字
同如襲辟餐贛之類欲其四滿方正也如醴泉銘建
字是也
貼零
如令今冬寒之類是也
粘合
字之本相離開者即欲粘合使相著顧揖乃佳如諸
偏旁字臥鑿非門之類是也
滿不要虛
如園圃圖國四包南隔目四勾之類是也
意連
字有形斷而意連者如之以心必小川州水求之類
是也
覆冒
字之上大者必覆冒其下如雲頭穴宀&KR3209;頭奢金食
夆巷泰之類是也
垂曳
垂如都鄉卿卯夆之類曳如水支欠皮更辶走民也
之類是也
借換
如醴泉銘祕字就示字右點作必字左點此借換也
黃庭經庭字&KR0034;字亦借換也又如靈字法帖中或作
&KR0034;或作小亦借換也又如蘇之為蘇秋之為秌鵝之
為鵝為䳘之類為其字難結體故互換如此亦借換
也所謂東暎西帶是也
增減
字有難結體者或因筆畫少而增添如新之為新建
之為建是也或因筆畫多而減省如曺之為曹美之
為美但欲體勢茂美不論古字當如何書也
應副
字之點畫稀少者欲其彼此相暎帶故必得應副相
稱而後可又如龍詩讐轉必一畫對一畫相應亦相
副也
撐拄
字之獨立者必得撐拄然後勁健可觀如可下永亨
亭寧丁手司卉草矛巾千予于弓之類是也
朝揖
字之凡有偏旁者皆欲相顧兩文成字者為多如鄒
謝鋤儲與三體成字者尤欲相朝揖八訣所謂迎相
顧揖是也
救應
凡作字一筆纔落便當思第二三筆如何救應如何
結裹書法所謂意在筆先文向思後是也
附麗
字之形體有宜相附近者不可相離如形影飛起超
飲勉凡有文欠攴㫄者之類以小附大以少附多是
也
回抱
回抱向左者曷丐易匊之類向右者如艮鬼包旭它
之類是也
包裹
謂如園圃打圈之類四圍包裹也尚向上包下幽凶
下包上匱匡左包右旬匃右包左之類是也
卻好
謂其包裹鬭湊不致失勢結束停當皆得其宜也
小成大
字以大成小者如冂辶下大者是也以小成大則字
之成形及其小字故謂之小成大如孤字只在末後
一乀寧字只在末後一勾欠字一拔弋字一點之類
是也
小大成形
謂小字大字各字有形勢也東坡先生曰大字難於
結密而無間小字難於寬綽而有餘若能大字結密
小字寬綽則盡善盡美矣
小大大小
書法曰大字促令小小字放令大自然寬猛得宜譬
如日字之小難與國字同大如一字二字之疎亦欲
字畫與密者相間必當思所以位置排布令相映帶
得宜然後為上或曰謂上小下大上大下小欲其相
稱亦一說也
左小右大
此一節乃字之病左右大小欲其相停人之結字易
於左小而右大故此與下二節皆字之病也
左高右低左短右長
此二節皆字之病不可左高右低是為單肩左短右
長八訣所謂勿令左短右長是也
褊
學歐書者易於作字狹長故此法欲其結束整齊收
歛緊密排疊次第則有老氣書譜所謂密為老氣此
所以貴為褊也
各自成形
凡寫字欲其合而為一亦好分而異體亦好由其能
各自成形故也至於疎密小大長短闊狹亦然要當
消詳也
相管領
欲其彼此顧盼不失位置上欲覆下下欲承上左右
亦然
應接
字之點畫欲其互相應接兩點者如小八小自相應
接三點者如糸則左朝右中朝上右朝左四點如然
無二字則兩旁二點相應中間相接又作□亦相應
接至於丿乀水木州無之類亦然已上皆言其大略
又在學者能以意消詳觸類而長之可也
五十六種書法(韋續)
自三皇已前結繩為政至太昊文字生焉所以依類象
形謂之文形聲相益謂之字著于竹帛謂之書書者以
代結繩之政也故字有六文一曰象形日月是也二曰
指事上下是也三曰諧聲江河是也四曰會意武信是
也五曰轉注考老是也六曰假借令長是也又云字有
五易蒼頡變古文史籀製大篆李斯製小篆程邈隸書
漢代作艸是也其八體者更加刻符摹印蟲書署書殳
書𫝊信是也并大小篆為八後漢東陽公徐安于搜諸
史籍得十二時書皆象神形又加三十三體共定五十
六種書列於後
一
太昊庖犧氏獲景龍之瑞始作龍書
二
炎帝神農氏因上黨羊頭山始生嘉禾八穗作八穗書
用頒行時令
三
黃帝史蒼頡象鳥跡為文作篆書
四
因卿雲作雲書亦黃帝時也
五
少昊金天氏作鸞鳳書以鳥紀官文章衣服取象古文
六
科斗書者因科斗之名故飾之以形不知年代或云顓
頊高陽氏所作
七
帝嚳高辛氏以人紀事作仙人形書車器衣服皆為之
八
帝堯陶唐氏因軒轅靈龜負圖作龜書
九
夏后氏作鐘鼎書以鐘鼎形為象也
十
殷湯時仙人務光作倒薤書
十一
周文王史史佚作虎書有虎不害人名騶虞因兹始也
十二
周文王赤雀銜書集戶武王丹烏入室以二祥瑞故作
鳥書
十三
周法魚書者因素鱗躍舟所作
十四
填書者亦周之媒氏作魏韋誕用題宮闕王&KR1771;王隱皆
好之
十五
大篆書周宣王臣史籀所作也
十六
複篆者亦史籕所作漢武帝用題建章闕
十七
殳書者伯氏所職文記笏武記殳因而制之
十八
小篆者周時所作漢武帝得汾隂鼎即其文也
十九
仙人篆者古者所有李斯善辨古文字改為篆形也
二十
麒麟書者魯西狩獲麟仲尼反袂拭面稱吾道窮弟子
申為素王紀瑞所製書
二十一
轉宿篆者宋司馬以熒惑退舍所作也象蓮花未開形
也
二十二
蟲書者魯秋胡妻涴蠶所作
二十三
𫝊信鳥跡者六國時書節為信象鳥形也
二十四
細篆者李斯摹寫始皇碑序皆用此體
二十五
小篆者李斯刪古文始皇以祈禱名山皆此書
二十六
刻符書者鳥頭雲脚李斯趙高並善之用題印璽
二十七
古隸書者秦程邈獄中變大篆所作始皇嘉焉拜侍御
史徒隸之書今正書也
二十八
徒隷之書因程邈幽囚為徒隸書也
二十九
署書者漢蕭何所作用題蒼龍白虎二闕
三十
槀書者行艸之文也晉衛瓘索靖善之
三十一
氣候書者漢文帝時令蜀郡司馬長卿採日辰禽屈伸之
體升伏之狀象四時為書
三十二
芝英書者六國時各以異體為符信所製也
三十三
芝英書者漢代有靈芝三種植於殿前遂爾歌芝房之
曲
三十四
金錯書者古之錢名周之泉府漢之銖兩刀布所製也
三十五
尚方大篆者程邈所述後人飾之斯法焉
三十六
鶴頭書者與偃波皆詔版所用漢尺一之簡是也
三十七
偃波書即版書狀如連文謂之偃波
三十八
蚊脚書者尚書詔版也其字仄纖垂下有似蚊脚
三十九
垂露篆者漢章帝時曹喜作也
四十
懸針篆者亦曹喜所作有似針鋒而名用題五經篇目
四十一
章草書者漢齊相杜伯度援藁所作因章帝好焉韋誕
謂之艸聖
四十二
飛帛書者蔡邕待詔見門下吏堊帚成字所作
四十三
一筆書者張芝所製其狀﨑嶇有循環之狀
四十四
八分書者王次仲所作魏鍾繇謂之章程書
四十五
蛇書者魯人唐終夢蛇遶身寤而作之
四十六
行書者正之小偽也鍾繇謂之行狎書
四十七
散隷者衛恒所作跡同飛白也
四十八
龍爪書者晉王右軍所作也
四十九
藁及行隷者鍾繇變之羲獻好之
五十
體書者二王重變行隷及藁體所作也
五十一
艸書者王羲之飾古亦甚善
五十二
虎爪書者王僧虔擬龍爪所作也
五十三
鬼書者宋元嘉中京口有人震死臂上有篆似八分書
也
五十四
外國胡書者阿馬鬼魅王之所授其形似小篆
五十五
天竺書者梵王所作湼磐經所謂四十二章經也
五十六
花書者河東山胤所作
九品書(李嗣真)
上古創意製字務在形質自夏禹之後乃精妙間生體
操屢移實難具美今繼眞約古品藻錄其長分為三等
皆旁通上中下總一百九人列之於後
上上十九人
夏禹作象形篆以銘鐘鼎
周史籀大篆
高祖神堯皇帝行隷
魯司寇文宣王大篆
太宗文皇帝行艸
至道大聖大明孝皇帝八分
秦相李斯小篆
後漢崔瑗隷艸等書
後漢蔡邕隷篆八分
後漢杜伯度章艸時稱艸聖
後漢王綺正隷艸
後漢師宜官正隷
仙人務光倒薤篆
漢張芝艸
魏梁鵠八分
魏鍾繇正書散隷
吳皇象八分
王羲之正書行艸飛白
唐張旭大小艸正書
上中十三人
秦程邈正行
漢蕭何署及艸隷
漢武帝正篆
後漢張旭八分及艸
後漢王次仲正隷及八分
魏韋誕正章艸及署
晉索靖行書
晉衛瓘行艸隷
晉李矩妻衛夫人正行
晉羊衡母蔡夫人正書
晉衛恒隷書艸書
齊王僧虔行艸
晉王獻之行艸飛白
上下十三人
漢武帝行艸八分
漢張彭祖行艸
魏鍾會八分
晉庾亮妻荀夫人正行篆隷
晉庾翼行艸
晉謝安行艸
晉桓温行艸
晉虞安吉正艸大篆
宋羊欣艸隷
陳智永禪師正艸
晉王洽八分隷
梁武帝正行艸篆
晉庾亮行艸
中上十四人
後漢張旭正艸
晉王克行艸
晉阮籍行艸
晉嵇康艸
晉劉伶行艸
晉王曠行隷
晉王凝之行隷艸
晉王徽之行隷艸
宋史稜行隷
齊蕭思話行艸
歐陽詢正行
陸簡之行艸
禇遂良正行隷艸
虞世南正艸
中中十一人
後漢羅肹行
後漢皇甫規妻馬夫人行隷
後漢趙襲行隷
吳大帝孫權行艸
晉阮咸行艸
晉王戎行艸
晉郗超行艸
宋王藻之行艸
梁蕭子雲行隷
陳阮研正行
周庾信行及艸
中下十二人
後漢崔實行隷
吳大帝孫權行隷艸
晉桓玄行隷
晉郗愔行隷
宋謝靈運行隷
齊周顒行艸
陳沈君理行艸隷
賀知章大行
陸彦遠行艸
梁陶隱居行艸
陳蔡聖正行艸
仙人司馬鍊師正及大篆
下上八人
魏鍾毅行隷
晉陸機行艸
謝道韞行艸
晉郗愔妻傅夫人正篆
齊張融行艸
梁簡文帝行隷
邵陵王行艸
陳張正見行艸
下中十人
吳主孫皓行隷
晉王子敬行隷
晉山濤行隷
齊武帝行艸
齊丘道護正艸
梁庾肩吾隷行艸
梁陸倕行艸
隋賀混行艸
房玄齡行艸
薛稷行艸
下下九人
蜀相許靖行艸
晉虞綽行隷
齊王晏行艸
齊藺靜行艸
北齊劉逖行艸
周鮮于斯彦行艸
張士隱行艸
北齊魏夫人正行
晉康昕行艸
書品優劣(韋續)
篆一人
李陽冰書若古釵倚物力有萬夫李斯之後一人而已
八分書五人
梁昇卿如驚波往來巨石前却
盧藏用如露潤花妍煙凝修竹
張庭珪如古木崩沙花開映竹
韓擇木如龜開萍葉鳥散芳洲
史惟則如鴈足印沙深淵躍魚
眞行書二十二人
薛稷如風驚苑花雪惹山栢
蕭誠如舞鶴交影騰猿在空
韋陟如蟲穿古木鳥踏花枝
李邕如華岳三峰黃河一曲
蔡邕如古質放意自如一家
宋儋如暮春花發夏柳低枝
徐浩固多精熟無有異趣
顔真卿如鋒絶劍摧驚飛逸勢
沈千運如饑鷹殺羽忍瘦筋骨
關採如淵月沉珠露花濯錦
鄭虔如風送雲收霞催月上
李璆如垂藤差池古木將折
吳郁字體綿密不謝當時
賴文雅如騰沙鬱霧翻浪揚鷗
賀知章縱筆如飛酌而不竭
何昌裔子敬餘波時時可觀
宋之望天性卓絶而功未深
張從申遠近稱善獨步江外
李清吉變化自逸代有斯人
釋玄悟骨氣無雙迥出時輩
釋湛然子書之後難可比肩
釋崇簡臨寫逸少時有亂真
艸書十二人
張旭筆鋒詭怪點畫生意
孫過庭丹崖絶壑筆勢堅勁
張懷瓘繼以章艸新意頗多
張芬孤松聳身弱艸垂露
張彪孤峰削成藏筋露骨
鄔彤寒鴉栖木平崗走兔
陸曾驚波躍魚深水潛龍
史麟逸氣雄振超然不羣
梁耿錯落魚文縱横鳥跡
房黃婉美分靄春鶯欲嬌
沈益春鷺窺魚秋蛇赴穴
釋懷素援毫掣電隨身萬變
續書品(韋續)
上品上六人
張芝(章艸)鍾繇(真正隷八分)
王羲之(破體以上三人出悟)王獻之
程邈崔瑗
上品中七人
蔡邕索靖
梁鵠鍾會
衛瓘韋誕
皇象
上品下十一人
崔實王廙
王洽郗愔
李式庾翼
衛夫人羊欣
歐陽詢虞世南
褚遂良
中上品七人
張昶衛恒
杜預張翼
郗嘉賓阮研
漢王元昌
中中品十二人
謝安康昕
桓玄丘道護
許靖蕭子雲
陶弘景釋智永
劉珉房玄齡
陸柬之王知敬
中下品七人
孫皓張超
謝道韞宋炳
宋文帝齊高帝
謝靈運
下上品十三人
陸機袁崧
李夫人謝朓
庾肩吾蕭綸
王襃斛斯彦明
房彦謙殷令明
張大隱藺靜文
錢毅
下中品十人
范曄蕭思話
張融梁簡文帝
劉逖王晏
周顒王崇素
釋智果虞綽
下下品七人
劉穆之褚淵
梁武帝梁元帝
沈君理陳文帝
張正見
說郛卷八十六上
說郛卷八十六下元陶宗儀撰
書評(韋續)
陸彦遠韓滉
顔真卿賀知章
張從申陸長源
永禪師史凌
辯才歐陽通
裴行儉董侹
韓潭徐浩
懷素趙模
崔邈齊推
歸登張弘靖
鄭餘慶王參元
柳宗元殷啓
左興宗皇甫閱
袁滋盧左元
釋惟則儲伯陽
裴佶劉伯芻
蕭結李則
李巽韋渠年
吳通微通玄
雷咸李泌
禇齊貞長文
夏侯玄姚向
許康佐李戎
歸融楊敬之
鄭絪裴麟
權璩賀拔其
封敖寇章
李景初房直温
柳公權李虞
劉夢錫楊泰
柳公綽崔卓
段環賈易
馬署高元裕
裴休李佁
張迨李安章
撑梨孤屠
屠耆單于
虞世南書體段遒媚舉止不凡能中更能妙中更妙
歐陽詢書若艸裏蛇驚雲間電發若金剛之瞋目力士
之揮拳
孔琳書放縱快健筆勢流利二王已後難其比肩但功
夫少故劣於羊欣
蕭子雲書如上林春花遠近瞻望無處不發
禇遂良書字裏金生行間玉潤法則温雅美麗多方又
一掃泥壁書作大字方丈觀者日有數千
張越書如蓮花出水明月開天露發金峰雲低玉嶺
衛夫人書如插花舞女低昂芙蓉又如美女登臺僊娥
弄影又若紅蓮映水碧沼浮霞
桓夫人書如快馬入陣屈伸隨人也
傅操書如金花細落徧地玲瓏荆玉分輝遥嵓璀璨
王羲之書若壯士拔劍擁水絶流頭上安點如高峰墜
石作一横畫若千里陣雲捺一偃波若風雷震駭作一
豎畫如萬歲枯藤立一倚竿若虎卧鳳闕自上揭竿如
龍躍天門
李斯書骨氣風雲方圓妙絶
嵇康書如抱琴半醉酣歌高眠又若衆鳥時翔羣烏乍
散
宋文帝書如叢裡花紅雲間白日
陸柬之書彷彿堪看依稀可擬
王紹宗書筆下流利快健難方就視熟看轉增妙美
程廣書若鴻鵠弄翅頡頏飛翔
書評(袁昂)
王右軍書如謝家子弟縱復不端正者奕奕有一種風
氣王子敬書如河洛間少年雖有充悦而舉體沓拖殊
不可耐羊欣書如大家婢為夫人雖處其位而舉止羞
澁終不似真徐淮南書如南岡士大夫徒好尚風範終
不免寒乞阮研書如貴胄失品次叢悴不復排突英賢
王儀同書如晉安帝非不處尊位而都無神明施肩吾
書如新亭傖父一往見似揚州人共語便音態出陶隱
居書如吳興小兒形容雖未成長而骨體甚駿快殷鈞
書如高麗使人抗浪甚有意氣滋韻終乏精味袁崧書
如深山道士見人便欲退縮蕭子雲書如上林春花遠
近瞻望無處不發曹喜書如經論道人言不可絶崔子
玉書如危峰阻日孤松一枝有絶望之意師宜官書如
鵬羽未息翩翩自逝韋誕書如龍威虎振劒拔弩張蔡
邕書骨氣洞達爽爽有神鍾司徒書字十二種意意外
殊妙實亦多竒邯鄲淳書應規入矩方圓乃成張伯英
書如漢武帝愛道憑虛欲仙索靖書如飄風忽舉鷙鳥
乍飛梁鵠書如太祖忘寢觀之喪目皇象書如歌聲繞
梁琴人捨徽衛恒書如插花美女舞笑鏡臺孟光禄書
如崩山絶崖人見可畏李斯書世為冠盖不易施平張芝經
竒鍾繇特絶逸少鼎能獻之冠世四賢共類洪芳不滅
羊真孔草蕭行范篆各一時絶妙右二十五人自古及
今皆善能書奉勅遣臣評古今書臣既愚短豈敢輒量
江海但聖旨委臣斟酌是非謹品字法如前伏願照覽
謹啟普通四年二月五日内侍中尚書令袁昂啟凡百
具之如卿所品臣謂鍾繇書意氣密麗若飛鴻戲海舞
鶴遊天行間茂密實亦難過蕭思話書走墨連綿字勢
倔強若龍跳天門虎卧鳳閣薄紹之書字勢蹉跎如舞
女低腰仙人嘯樹乃至揮毫振紙有疾閃飛動之勢臣
淺見無聞暗於明滅寧敢謬量山海以聖命自天不得
斟酌過失是非如獲湯炭
論篆(李陽冰)
吾志於古篆殆三十年見前人遺跡美則美矣惜其未
有點畫但偏傍摹刻而已緬想聖達立卦造書之意乃
復仰觀俯察六合之際焉於天地山川得方圓流峙之
常於日月星辰得經緯昭回之度於雲霞艸木得霏布
滋蔓之容於衣冠文物得揖讓周旋之禮於眉髮口鼻
得喜怒慘舒之分於蟲魚禽獸得屈伸飛動之理於骨
角齒牙得擺拉咀嚼之勢隨手萬變任心有成可謂通
三才之品彙備萬物之情狀者矣常痛孔壁遺文汲冢
舊簡年代浸遠謬誤滋多蔡中郎以豐同豊李丞相將
束為柬亦魚魯一惑涇渭同流學者相承靡所遷復每
一念至未嘗不廢食雪泣攬筆長歎焉天將未喪斯文
也故小子得篆籀之宗旨皇唐累聖逮兹八葉天生尅
復之主人樂維新之命以淳古為務以文明為理欽若
典謨疇咨故實誠願刻石作篆備書六經立於明堂為
不刊之典號曰大唐石經使萬代之後無所損益仰聖
朝之鴻烈法高代之盛事死無恨矣
王次仲秦始皇時製八分建初中以隷艸作楷法字方
八分言有模楷又蕭子良云靈帝時王次仲飾隷為八
分二家俱言後漢而兩帝不同又王次仲始皇時載序
仙記始皇徵不至制檻車送之於道化為大鳥出在檻
外翻飛而去又漢世祖有二王次仲善隷書始為楷法
至靈帝好書時多能者而師宜官甚矜其能每書輒削
其柎梁鵠乃益板飲之酒候其醉而竊其柎鵠亦工書
至選部尚書曹操平荆州假司馬使在祕書以勤書自
效曹公常懸帳中及釘壁翫之謂勝宜官鵠字孟皇魏
宮題額皆鵠書秦燒先典而古文絶矣漢武帝時人已
不復知有古文謂之科斗尚書漢朝秘藏不得見魏初
𫝊古文者出於邯鄲淳敬侯寫尚書後以示淳而淳不
别敬侯謂顗書其序篆書曰秦時李斯號為工篆諸山
及銅人銘皆李斯書也漢建初年曹喜少異於斯亦善
書邯鄲淳師焉略究其妙韋誕師淳而不及誕以能書
遷補侍中魏氏寳器題名皆誕書末又有蔡邕採斯喜
之法為古今雜形然精密理閑不如淳也其序隷書有
上谷王次仲隷書始為楷法至靈帝時好書多能者而
師宜官最大則一字徑丈小則方寸千言或時不持錢
詣酒家飲因書其壁顧觀者以售酒直計錢足而滅之
梁鵠竊其本以工書其序書曰漢興而有艸書不知作
者姓名至章帝時齊相杜伯度號善作篇復有崔瑗崔
實二人皆稱習杜氏然字甚多而體瘦崔氏甚得筆勢
而結字小䟽弘農張伯英者因而轉精甚巧凡家之衣
帛必書而後練之臨池學書池水盡黑下筆必為楷則
號怱怱不暇艸書寸紙不見遺至今世人為寳之韋仲
將謂之艸聖伯英弟文舒者次伯英仲將伯英弟子有
名於世殊不及文舒也
陽冰筆訣(李陽冰)
側勢第一
側者側下其筆使墨精暗墜徐乃反揭則稜利矣乃永
字頭一點是也
先左揭其腕次輕蹲其鋒取勢緊則乘機傾剉借勢
出之疾則失中過又成俗
勒勢第二
即是永字第二筆横畫之法築鋒而策仰筆而後收准
此用筆之形勢自彰矣
努勢第三
努者即是永字第三筆為努筆之法豎筆而徐行近左
引勢(一本無近左引勢四字)勢不欲直直則無力矣
凡傍卷微曲蹙筆累走而進之直則衆勢失力滯則
神氣怯散夫勢須側鋒顧右潜趯輕挫其揭
趯勢第四
即是努筆下殺筆趯起是也法須挫衂一云其法早回
轉筆出鋒竚思消息之則神一作先蹤不墜矣
傍鋒輕揭借勢之不勁筆不剉剉則意不深趯與挑
一也鋒貴於澁出適期於倒取所謂欲挑而還置也
策勢第五
策者即永字第五筆其法始築筆而仰策徐轉筆而成
形依形以獲妙則迥爾而超羣也
仰筆潜鋒以鱗勒之法揭腕䟐一作趯勢欲右潜鋒
之要在盡勢暗捷歸於右也夫策筆仰鋒豎趯借勢
峻傾於掠也
掠勢第六
掠者即永字第六筆法從策筆下左出而鋒利下不墜
則自然佳
撇過謂之掠借于策勢以輕駐鋒右揭其腕加以迅
出勢旋於左法在澁而勁意欲暢而腕遲留則傷於
緩滯庶疾之旁永木左皆是也夫側鋒左出謂之掠
啄勢第七
即永字第七筆也其法則側筆而速進勁硬若鐵石而
不墜於斯為妙矣
左向之勢須盡為啄接筆蹲鋒潜蹙于右借勢收鋒
迅直旋合須精嶮衂出去其緩滯白鳥字頭斜皆是
也夫筆鋒及紙為啄在潜動而啄之
磔勢第八
即是永字第八筆其法始入筆緊築而仰便下徐行勢
足以磔開其筆或藏鋒出鋒由重鋒緩則其質肥宜以
嶮澁而遒勁徐行勢而後磔藏鋒出鋒豈必固也
右逸之波皆名磔右揭其腕逐勢緊趯傍筆迅磔盡
勢輕揭潜以暗收在勁迅得之夫磔法筆鋒須趯勢
欲嶮而澁得勢而輕揭暗收存勢候其勢盡磔之
張長史十二意筆法(顔真卿)
予罷秩醴泉特詣東洛訪金吾長史張公請師筆法長
史于時在裴儆宅憩止已一年衆師張公求筆法或有
得者皆曰神妙僕頃在長安二年師事張公竟不蒙𫝊
授使知是也人或問筆法者張公皆大笑而已即對艸
書或三紙五紙皆乘興而散不復有得其言者僕自再
遊於洛下相見眷然不替僕因問裴儆足下師敬長史
有何所得曰但得書絹素屏數本亦嘗請論筆法唯言
倍加功學臨寫書法當自悟矣僕自停裴家月餘日因
與裴儆從長史言話儆前請曰既承九丈奬諭日月滋
深夙夜工勤溺於翰墨儻得聞筆法要訣則終為師學
以冀至於能妙豈任感戴之誠也長史久不言乃左右
眄視拂然而起僕乃從行歸來竹林院小堂張公乃當
堂踞床坐而命僕居乎小榻而曰筆法玄微難妄𫝊授
非志士高人詎可與言要妙也書之未能且攻真艸今
以授子可須思妙乃曰夫平為横子知之乎僕思以對
曰常聞長史令為一平畫皆須縱横有象此豈非其謂
乎長史乃笑曰然又曰直為縱子知之乎曰豈不為直
者必不令邪曲之謂乎曰均為間子知之乎曰嘗蒙示
間不容光之謂乎曰密為疎子知之乎曰豈不為築鋒
下筆皆令宛成不令甚疎之謂乎曰鋒為末子知之乎
曰豈不謂末以成畫其鋒健之謂乎曰力為骨體子知
之乎曰豈不謂趯筆則點畫皆有筋骨字體自然雄媚
之謂乎曰輕為曲折子知之乎曰豈不謂鈎筆轉角折
鋒輕過之謂乎亦謂轉角為闇過之謂乎曰决為牽掣
子知之乎曰豈不謂牽掣為撇决意柱鋒使不怯滯令險峻而
成以謂之决乎曰補為不足子知之乎曰豈不為點畫
或有失趨者則以引點畫救之謂乎曰損為有餘子知
之乎曰豈不謂趣長筆短常使意勢有餘謂畫若不足
之謂乎曰巧為布置子知之乎曰豈不謂欲書先預想
字形布置令其平穩或意外生體令有異勢是謂之巧
乎曰稱為大小子知之乎曰豈不謂大字蹙之令小小
字展之為大兼為茂密所以為稱乎長史曰子言頗皆
近之矣夫書道之妙煥乎其有為自外之竒妙所以不
盡世之書者宗二王元常逸跡曾不睥睨筆法之妙遠
邇雷同獻之書謂之古肥張旭書謂之今瘠古今殊異
肥瘠頗反如自省覽有異衆說鍾繇巧趣精細始自機
神肥瘦古今豈易致意真跡雖少可得而推逸少至于
學鍾勢巧形容及其獨運意疎字緩譬楚人習夏不能
無楚過言不絶未為篤論又子敬之不逮逸少猶逸少
之不逮元常學子敬者畫虎也學元常者畫龍也余雖
不習久得其道不習而言必慕之歟儻著巧思思盈半
矣子其勉之功精勤悉自當妙筆真卿前請曰幸蒙長
史𫝊授筆法敢問工書之妙何如得齊於古人張公曰
妙在執筆令得圓轉勿使拘攣其次識法謂口𫝊手授之
訣勿使無度所謂筆法在也其次在於布置不慢不越
功便合宜其次紙筆精佳其次變法適懷縱捨規矩五
者備矣然後齊於古人矣敢問執筆之理頗得聞乎長
史曰予傳授筆法得之於老舅彦遠曰吾聞昔日說書
若學有功而跡不至後聞於褚河南公用筆當須知印
泥畫沙始而不悟後於江島見沙地平靜令人意悦欲
書乃偶以利鋒畫其勁險之狀明利媚好乃悟用筆如
錐畫沙使其藏鋒畫乃沉著當其用鋒常欲使其透過
紙背此功成之極矣真艸用筆悉如畫泥沙則其道至
矣是乃其迹可久自然齊於古人矣但思此理以專想
功用故其畫點不得妄動子其書紳余遂銘謝再拜逡
廵而退自此得功墨之術于兹五年真艸自知可成矣
四體書勢(衛恒)
昔者黃帝創制造物有沮誦蒼頡者始作書契以代結
繩蓋覩鳥跡以興思也因而遂書則謂之字有六義焉
一曰指事上下是也二曰象形日月是也三曰形聲江
河是也四曰會意武信是也五曰轉注考老是也六曰
假借令長是也夫指事者在上為上在下為下象形者
日滿月虧象其形也形聲者以類為形以配為聲也會
意者止戈為武人言為信也轉注者以老壽考也假借
者數言同字其聲雖異文意一也自黃帝至三代其文
不改及秦用篆書燒焚先典而古文絶矣漢武時魯恭
王壊孔子宅得古文尚書春秋論語孝經時人已不復
知古文謂之蝌蚪書漢世秘藏希得見魏初𫝊古文者
出於邯鄲淳恒祖敬侯為寫尚書後以示淳而淳不别
至正始中立三字石經轉失淳法因蝌蚪之名遂效其
形太康元年汲縣人盜發魏襄王塚得策書十餘萬言
按敬侯所書猶有髣髴古書者數種其一卷論楚事者
最為工妙恒竊悦之故竭愚思以諧其美愧不足以厠
前賢之作冀以存古人之象焉古無别名謂之字勢云
黃帝之史沮誦蒼頡眺彼鳥跡始作書契紀綱萬事垂
法立制帝典用宣質文著世爰暨暴秦滔天作戾大道
既泯古文亦滅魏文好古世𫝊丘墳歴代莫發真偽靡
分大晉開元弘道敷訓天垂其象地曜其文天地乃位
燦矣其章因聲附意類物有方日處君而盈其度月執
臣而虧其傍雲委蛇而上布星離披以舒光禾卉苯䔿
以垂穎山嶽峩嵳而連岡蟲起蟄而若動鳥似飛而未
揚觀其措筆綴墨用心精專勢和體均發止無間或守
正循撿規折矩旋或方圓靡則因事制權其曲如弓其
直如絃矯然特出若龍騰于川森爾下頽若雨墜於天
或引筆奮力若鴻鴈高飛邈邈翩翩或縱肆婀娜若流
蘇懸羽靡靡綿綿是故遠而望之若翔鳳厲水清波漪
漣就而察之有若自然信黃唐之遺跡為六藝之範先
籀篆盖其子孫隸草乃其曾玄聊觀象以致思非言辭
之所宣
昔周宣王時史籀始著大篆十五篇或與古同或與古
異世謂之籀書者也及平王東遷諸侯力政家殊國異
而文字乖形秦始皇帝初兼天下丞相李斯乃損益之
罷不合秦文者斯作蒼頡篇中車府令趙高作爰歴篇
太史令胡母敬作博學篇皆取史籀大篆或頗省改所
謂小篆者或曰下邽人程邈為獄吏得罪始皇幽繫雲
陽十年從獄中作大篆少者增益多者損減方者使圓
圓者使方奏之始皇始皇善之出以為御史使定書或
曰邈所定乃隸字也自秦壊古文有八體一曰大篆二
曰小篆三曰刻符四曰蟲書五曰摹印六曰署書七曰
殳書八曰隸書王莽時使司空甄豐校文字部改定古
文復有六書一曰古文孔氏壁中書也二曰竒字即古
文而異者三曰𫝊書秦篆書也四曰佐書即隸書也五
曰繆篆所以摹印也六曰鳥書所以書幡信也許氏撰
說文用篆書為正以為體例最可得而論也秦時李斯
號為工篆諸山及銅人銘皆斯書也漢建初中扶風曹
喜少異於斯而亦稱善邯鄲淳師焉略究其妙韋誕師
淳而不及也太和中誕為成都太守以能書留補侍中
魏氏寳器銘題皆誕書也漢末又有蔡邕采斯喜之法
為古今雜形然精密閑理不如淳也邕作篆勢曰因為
鳥跡蒼頡循聖作則制文體有六篆妙巧入神或象龜
文或比龍鱗紆體放尾長翅短身頽若黍稷之垂穎藴
若蟲蛇之棼緼揚波振擊龍躍鳥震延頸脅翼勢似凌
雲或輕舉内投微本濃末若絶若連似冰露緣絲凝垂
下從者如懸衡者如編杪者邪趣不方不圓若行若飛
跂跂翾翾遠而望之象鴻鵠羣遊絡繹遷延近而視之
端際而不可得見指撝不可勝原研桑不能數其詰屈
離婁不能覩其隙間般倕揖讓而辭巧籀誦拱手而韜
翰處篇籍之首目粲斌斌其可觀摛華豔於紈素為學
藝之範先嘉文德之弘懿藴作者之莫刊思字體之俯
仰舉大略而論旃秦既用篆奏事繁多篆字難成即今
隸人佐書曰隸字漢因行之獨符印璽幡信題署用篆
隸書者篆之捷也上谷王次仲始作楷法至靈帝好書
時多能者而師宜官為最大則一字徑丈小則方寸千
言甚矜其能或時不持錢詣酒家飲因書其壁顧觀者
以佳酒討錢足而滅之每書輙削而焚其柎梁鵠乃益
為版而飲之酒候其醉而竊其柎鵠卒以書至選部尚
書宜官後為袁術將今鉅鹿宋子有耿球碑是術所立
其書甚工云是宜官書也梁鵠奔劉表魏武帝破荆州
募求鵠鵠之為選部也魏武欲為洛陽令而以為北部
尉故懼而自縳詣門署軍假司馬在祕書自效是以今
者多有鵠手跡魏武帝懸著帳中及以釘壁玩之以為
勝宜官今宮殿題署多是鵠書鵠宜為大字邯鄲淳宜
為小字鵠謂淳得次仲法然鵠之用筆盡其勢矣鵠弟
子毛弘教於秘書今八分皆弘法也漢末有左子邑小
與淳鵠不同然亦有名魏初而有鍾胡二家為行書法
俱學之於劉德昇而鍾氏小異然亦各有其巧今大行
於世作隸勢曰鳥跡之變乃為佐隸蠲彼繁文崇此簡
易厥用既行體象有度煥若星陳鬱若雲布其大徑尋
細不容髮隨事從宜靡有常制或穹窿恢廓或櫛比鍼
列或砥平繩直或蜿蜒繆戾或長斜角趣或規旋矩折
修短相副異體同勢奮筆輕舉離而不絶纖波濃點錯
落其間若鍾簴設張庭燎飛煙嶄巖崔嵳高下屬連似
崇臺重宇層雲冠山遠而望之若雲龍在天近而察之
如心亂目眩竒姿譎誕不可勝原研桑所不能計宰賜
所不能言何草篆之足算而斯文之未宣豈體大之難
覩將祕奥之不𫝊聊佇思而詳觀舉大較而論旃
漢興而有草書不知作者姓名至章帝時齊相杜伯度
號稱善作篇後有崔瑗崔寔亦皆稱工杜氏結字甚安
而書體微瘦崔氏甚得筆勢而結字小疎弘農張伯英
者因而轉精其巧凡家之衣帛必書而後練之臨池學
書池水盡黑下筆必為楷則常曰怱怱不暇草書寸紙
不見遺至今世尤寳其書韋仲將謂之草聖伯英弟文
舒者次伯英又有姜孟潁梁孔達田彦和及韋仲將之
徒皆伯英弟子有名於世然殊不及文舒也羅叔景趙
元嗣者與伯英並時見稱於西京而矜巧自與衆頗惑
之故伯英自稱上比崔杜不足下方羅趙有餘河間張
超亦有名雖然與崔氏同州不如伯英之得其法也崔
瑗作草書勢曰書契之興始自頡皇寫彼鳥跡以定文章
爰暨末葉典籍彌繁時之多辟政之多權官事荒蕪勦
其墨翰惟作佐隸舊字是刪草書之法盖又簡略應時
踰指用於卒廹兼功并用愛日省力竒險之變豈必古
式觀其法象俯仰有儀方不中矩圓不中規抑左揚右
兀若竦﨑獸跂鳥跱志在飛移狡兔暴駭將奔未馳或
黝黭&KR1709;&KR1677;狀似連珠絶而不離畜怒奮鬱放逸生竒忽
凌邃惴慄若據槁臨危旁點邪附似蜩螗挶枝絶筆收
勢餘綖虬結若杜伯捷毒看隙緣巇螣蛇赴穴頭没尾
垂是故遠而望之摧焉若阻岸崩崖就而察之一畫不
可移機微要妙臨時從宜略舉大較髣髴若斯
法書苑(周越)
鶴頭蚊脚
二書皆漢詔板所用各象形
葬玉埋香
玉溪編事王蜀時秦州節度使王承儉築城獲瓦棺中
有石刻曰隋開皇二年渭州刺史張崇妻王氏銘文有
深深葬玉鬱鬱埋香之語也
筆虎
竇泉謂李陽冰篆
屈玉垂金
有泉又作小篆贊曰丞相斯法神慮清深釵頭屈玉鼎
足垂金
李陽冰書
陽冰李大夫書云某志在古篆於天地山川(一作山河)得
方圓流峙之常日月星辰得經緯昭回之度於雲霞艸
木得霏布滋蔓之容於衣冠文物得揖讓周旋之禮於
眉髮口鼻得喜怒慘舒之分於蟲魚鳥獸得屈伸飛動
之理於骨角齒牙得拉擺咀嚼之勢隨手萬變任心所
成常痛孔壁遺文汲塚舊簡年代浸遠謬誤滋多蔡中
郎以豐為豊李相府以束為柬使學者無據耳
論右軍書
陽冰又與李嗣真書論王右軍體云羲之每不同者以
變難儔樂毅論太史箴體皆正直有忠臣烈士之象告
誓文曹娥碑容皆慘悴有孝子之象逍遥篇孤鴈賦跡
遠趣高有拔俗抱素之象畫象贊洛神賦姿儀雅麗有
矜莊嚴肅之象凡所揮染皆見義以成字以得意
僧傑
隋僧敬脱善作方丈大字號曰僧傑
戈法逼眞
唐太宗學虞監隸書每難於戈法一日書遇戩字召世
南補寫其戈以示魏鄭公曰仰窺聖作内戩字戈法逼
真帝賞其鑒識
茯苓芝
唐李邕善書仍自刻多假立刻字人名如茯苓芝黃仙
鶴之類是也
章草
杜操字伯度善草書章帝愛之詔令上表亦作草字謂之
章草
屋漏痕
顔魯公與懷素同學草書于烏兵曹或問曰張長史見
公孫大娘舞劒器始得低昂回翔之狀兵曹有之乎懷
素以古釵脚對魯公曰何如屋漏痕懷素抱魯公唱賦
復問師何所得曰觀夏雲竒峯及壁折路常師之
手畫肚
王昭宗云書翰由水墨積習虞七被中以手畫肚
古今雜體
宋末王融圖古今雜體有六十四書少年倣效家藏紙
貴而風魚蟲鳥是七國時書元長皆作隸字故貽後來
所詰湘東王遣沮陽令韋仲定為九十一種次功曹謝
善勛增其九法合成百體其中以八卦為書以一為太
為兩法不差一字方寸千言
衍極序
鄭子經閩人也所稱回溪肯亭皆其先世此書包括古
今論著精核殆不愧其家風者與惟謂虞褚為疲薾不
無大過豈知顔出於褚耶至論張即之陳讜之廢法實
臨池之戒也是編為吾師泰泉先生家藏有劉有定著
釋頗詳贍不能盡刻也刻此為用筆鑒焉隆慶二年秋
八月羅浮山樵黎民表書
衍極(鄭枃)
至朴篇第一
至朴散而八卦興八卦興而書契肇書契肇而篆籀滋
飛天八會已前不可得而詳也皇頡以降凡變五矣其
人亡其書存古今一致作者十有三人焉予生千載之
下每覽昔人殘銘斷碣未嘗不為之歔欷而三歎也在
昔結繩之政始分龍穗之章中輟於是倉史氏出仰觀
俯察以造六書通天地之幽祕為百王之憲章非天下
之至精其孰能與于此若稽古大禹既平水土鑄鼎象
物勒銘告成而功被萬世三代之末周籀蔚有竒秀篆
隸攸祖孔子採摭舊作緣飾篆文天授其靈剙物垂則
呂政暴興天人之道壊亂極矣李斯者適際其時陶埏
偃仰專名擅作悉燔舊章天下行秦篆矣程邈亦參定
篆文增衍隸佐趨時便宜蔡邕鴻都石經為古今不刊
之典張芝鍾繇咸得其道伯英聖于一筆書元常神妙
於銘石王羲之有高人之才一發新韻晉宋能人莫敢
讐擬李陽冰生於中唐獨蹈孔軌潜心改作過於秦斯
張旭天分極深渾然無蹟顔真卿含弘光大為書統宗
其氣象足以儀表衰俗五代而宋奔馳崩潰靡所底止
蔡襄毅然獨起可謂間世豪傑之士也嗚呼書其難哉
文籍之生久矣能書者何闊希焉盖夫人能書也吾求
其能於夫人是以難也今予得其人而不表章之使來
者無所取則以至乎書道之妙予則有罪也厥今區夏
同文奎壁有爛異能間作黼黻皇猷三代以還莫此為
盛大比之制已興保氏之教必立草茅論著或者有取
焉爾
書要篇第二
六書之要其諧聲乎聲原於虛而妙於物言者聲之宣
也書者聲之寄也飛龍肇音㵳哉閴乎其罔聞也夾漈
山人嘗是正之有音無文者多矣皇元圖書重啟人文
諧聲之義實宗乎五雖古之三皇龍書穗書雲人諸作
蔑以加諸猗歟休哉商之倒薤周之虎書魚書其象形
邪曰夷考禽書龜鸞諸體不過名物作也曰孔壁舊書
皆科斗文字佳城之文獨顯於世曰古文雜用籀體非
一於科斗也蓋古文有填書麒麟鍾鼎篆有垂露複書
雜體隸之八分變而飛白行草草本隸隸本篆篆出于
籀籀始於古文皆體於自然效法天地然則予何取衷
哉曰漢時遠步晉唐至宋滋弗逮矣倉史之跡遠矣幣
刀鼎鬲世復寡𫝊贊皇石刻其非西周乎詛楚其興於
近代乎石鼓泰山碑暨於兩京遺書舊畫學者不可不
厭觀焉黃庭謂非右軍其誰作耶曰永僧徐浩輩為之
也樂毅論舊本希見於世宋初王侍書别寫刻之洛神
賦亦後人託獻之而詭行之墓田丙舍其鍾大尉之懿
乎霜寒數帖其王會稽之奥乎李陽冰庶子泉銘怡亭
刻石二世詔無是過也浯溪碑雅厚雄深森嚴於瘞鶴
萬安記其苗裔乎郎官廳壁序祭濠州文末年誥身同
出一軌所謂不約於法而允蹈焉者一掃歐虞褚薛之
疲薾張顔疇宗與曰宗古文籀篆其開於程蔡乎石室
之書今亡矣其言曰書肇於自然隂陽生焉形勢立焉
勢來不可止勢去不可遏若日月雲霧若蟲食葉若利
刀戈縱横皆有意象左迴右顧無使孤露藏頭護尾力
在字終疾澁之分執筆之度八體變法之玄&KR0034;崔瑗之
儔咸受業焉光和建安諸作高明粹精非魏晉所擬議
籀隸與篆同筆意與張留侯蕭相國談筆道鍾大傅著
論可為格言矣諸葛武侯其知書之變矣揚子雲訓纂
其說文切韻之本乎回溪書衡肯亭包蒙其義則衍極
竊取之矣夫字有九德九德則法法始乎庖犧成乎軒
頡盛乎三代草乎秦漢極乎晉唐萬世相因體有損益
而九德莫之有損益也或曰九德孰傳乎天𫝊乎曰天
𫝊之又問自得曰無愧於心為自得
造書篇第三
至哉聖人之造書也其得天地之用乎盈虛消長之理
竒雄雅異之觀靜而思之漠然無联散而觀之萬物紛
錯書之時義大矣哉自秦以來知書者不少知造書之
妙者為獨少無他由師法之不𫝊也或曰三代不聞其
囂囂也漢魏以降何其瑣瑣耶曰古昔之民天淳未隳
動靜云為自中乎矩夏商以前非無𫝊也略也保氏之
教立於周官後世漸尚巧智設官師以訓勅之去本愈
遠而防之愈密去道愈疎而言之愈切夫法者書之正
路也正則直直則易易則可至至則妙未至亦不為迷
人偭則邪邪則曲曲則難於是閩中蘇援轉脱淫夸以
梟亂世俗君子道諸學者審其正易邪難幾于方向矣
然則子襄阻誦氏法乎曰法倉頡四目而神靈其造書
天雨粟鬼夜哭有諸曰吾不知也李斯云九百年後有
發吾筆意者卒如其言曰陽冰非直繼斯者也蔡邕學
書嵩山石室得素書八角乘芒鬼物授以筆法何其神
耶曰古書至秦而絶斯邈之法復絶微邕斬然矣鍾繇
見筆經于韋誕求之不得誕死而發其墓又祕之將死
授其子會大康中許人破冢宋翼得之何其祕耶曰法
者天下之公也奚其祕王羲之筆論同志求之弗與誡
其子孫勿𫝊曷𫝊乎曰天將啟之人能秘之顔魯公下
問於長史宜有異對而獨以鍾書十二意何耶曰發之
也其曰妙在執筆又曰如錐畫沙如印印泥書道盡矣
索靖之銀鈎蠆尾顔清臣之屋漏懷素之壁路及釵股
諸法不若是之明且要也或曰李斯憸人書奚傳曰君
子不以人廢言顔氏之書李重光曷議之李氏之書可
乎曰使天下塞其兑開其門可也唐數宋史何夥乎曰
未修之書也古今書品其效尤班固人物表與孫虔禮
姜堯章之譜何夸乎曰語其細而遺其大趙伯暐之辨
妄所以作也宣和譜石峻等書其誕章之尤者也蘭亭
考愈松續考濫采羣言吾不知其然也黃伯思之論其
自欺者也
古學篇第四
秦廢古學諸書不可行矣蒙恬書經胡母敬等剽掠遺
範造倉頡博學諸書散落復盡然道在兩間法出于道
書雖不𫝊法則常在故執筆貴圓字貴方篆貴圓隸貴
方圓效天方法地圓有方之理方有圓之象隸不隸吾
不知其為書也紫真授羲之其似乎或曰梁武謂元常
古肥子敬今瘦子敬不逮逸少逸少不逮元常學者以
二王比肩曰父作之子述之逸少無蹟可尋獻之則未
至也羲之曰意在筆前字居心後存筋藏鋒滅跡隱端
而分起伏諸用又題衛氏筆陣曰夫書先引八分章草
入隸字中草書象篆隸八分相雜斯言旨哉衛氏曰善
鑒不書善書不鑒又刪李斯筆妙而分七勢可與八永
參焉張懷瓘十法其誠頌之緒論乎翰林禁經發諸家
筆意背抛引蠆毒法趯戈曰清潤遲澁而左顧善於形
容矣邊衫衂側其月闇築未善也蕭何韋誕其能署書
乎或問廣成子應候僧一行釋微燕卿葛氏諸作極論
題署其幾法乎曰法則法矣然泉忌諱適足以累法真
卿之劍池陽冰之講臺從横生動不假修飾其署書之
雄秀者乎陳旅之記能持論矣世稱李邕善題署然其
銘刻歐虞褚數公若優乎曰古之銘石典重端雅使人
興起於千載之下邕以行押相參後世嵬異百出邕作
俑也歐虞褚深得書理信本傷於勁利伯施過於鈍孰
登少開闔之勢柳誠懸其遊張顔之閫奥乎徐李沈宋
諸家殆闖其藩落者乎韓擇木韓秀實李莒李儉綽有
古意太白得無法之法子美行之昌黎知其理而功淺
子厚雅有負抱而有永興公之餘韻議者以退之為極
疎利曰彼盖不知九方歅之相馬也黃魯直云書道弊
於唐末惟楊凝式有古人筆意曰中流失船一壺千金
請問宋之名家曰錢忠懿杜祁公之流便蘇才翁倩仲
之爽峭蘇子瞻之才贍米元章之清拔加於人一等矣
蹈道則未也若夫魯直之環變劉陶諸人所不能及惜
乎態之靡靡也然其真行多得於瘞鶴問周越李時雍
鍾離景伯曰如法何吳說張孝祥范成大法乎曰此而
法天下無法矣然則即之諸人其稱降乎曰吁磔裂塗
地矣或問蔡京下之書曰其悍誕姦嵬見於顔面吾知
千載之下使人掩鼻而過之也曰張即之陳讜之書一
時籍甚豐碑鉅刻散流江左迨今書家尚祖餘習曰速
勿為所染如深焉雖盧扁無所容其靈矣然則其自知
耶曰知則不為也人生不幸不聞過大不幸無恥蘇氏
有言曰書於魯公文於昌黎詩於工部至矣或曰彼人
耳若夫呂巖鍾離權之瑰雄神險不其愈乎曰吾論書
不論仙然抱朴稱皇象為書聖陶真逸有頑仙之論或
問懷素草書隣于長史君謨有僕奴之譏過乎曰人無
百歲之壽而有千歲之信豪傑從起相知於異世之下
齺然若合符節未達曰人莫不飲食也鮮能知味也夫
張公者人龍也藐焉寡儔而素欲策駑駘與之方駕九
地之下重天之巔乎然則高閑亞栖之流歟曰二僧跚
若後矣程子之持敬可謂知其本矣或曰朱元晦諸賢
其簡畢乎曰道德之充乎中而溢乎外也王子文書感
興其幾矣書學何所止曰圽身而已矣然則張伯高行
業未彰獨以書酣身益乎曰吾聞之精於一則盡善徧
用智則無成聖人疾没世而名不稱彼張公者東吳之
精去之五百再見伯英以此養生以此忘形以此玩世
以此流名
天五篇第五
天地之數合乎五皇極之道中于五四時之用成於五
六書之變極於五是故古文如春籀如夏篆如秋隸如
冬八分行草歲之餘閏也隸之興也其周之末造乎其
民趨於簡陋乎或問石鼓顯于李唐韓退之韋應物以
為周文王宣王時歐陽永叔蘇子瞻謂非史籀不能作
而夾漈以為秦文信乎曰以漆文知之然則筆曷始乎
曰尚矣書曰作會非筆何會紀于太常非筆何紀蘇望
歐陽棐以三仁為漢趙德大洪景伯非之諒也或曰古
書籀隸其渝渝乎久矣而何言之䑁耶曰吾聞達於理
者古今不能鬲審其幾者鬼神莫能閟夫道一而已矣
然則用筆有異乎曰有請問曰篆用直分用側隸楷曰
間出存乎其人其人可得聞乎曰顔柳篆七而分三歐
褚分八而篆二問行草曰篆多禊序問以分側有石書
之遺意焉然則執筆有異乎曰夫執筆者法書之機鍵
也近世善執筆者莫如張顔吾以此按天下圖書不能
逃乎玉尺也夫善執筆則八體具不善執筆則八體廢
寸以内法在掌指寸以外法兼肘腕掌指法之常也肘
腕法之變也魏晉間帖掌指字也嗚呼師法不𫝊人便
其所習便其所習此法之所以不𫝊故惠施卒而莊子
深瞑不言鍾子期死而伯牙毁琴絶絃盖傷世之難與
知也或曰絳州潘氏蒐摭竒墨秘楮昉於倉頡訖於宋
初其雅博乎曰淳化間太宗出内藏古蹟命王著臨榻
工用精嘉大觀絳潭猶有似人之喜戲魚黔江鼎汝無
慮數十有無不足計也汪季路之辨審矣曰營咨道二
十萬購夫子廟碑劉潜夫十餘載求邕僧塔銘琛乎曰
鴻都斷石猶有存者其古刻之天球乎黃初缺里記詞
翰爾雅其南金乎漢碑三百銷蝕亡幾何君閣道夏淳
于碑可以全見古人面貌君謨隸纂其憂思深矣魏晉
相承善學隸古莫如鍾王自庾謝蕭阮諸人神氣浸殊
體式未散歴隋而唐始有專門之學自此益分矣嗚呼
媮風並起其末造之孱民乎豪傑之生不數其精神猶
參錯於元化之間乎書不盡言言不盡意孔氏遺蹟陽
冰獨神會之魯公之書懷素喜而有得似不在語言文
字之苴乎諸子之窮高極微長於詞說知本者厭於言
或問衍極曰極者中之至也曷為而作也曰吾懼夫學
者之不至也
元人書無踰趙榮禄雖古廢於榮祿卒能自以其法
擅元至今者也顧同時若鄭子經不獨記著所不少
及至詬斥永興北海而諵諵以金石魏晉防人便其
所習總之隂擯榮禄耳然榮禄名高亦足以豪吾恐鄭
口不勝趙手至論法于寸以内外掌指腕肘之說真
書家名言也
說郛卷八十六下
