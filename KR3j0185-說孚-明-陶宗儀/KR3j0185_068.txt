說郛卷六十八上元陶宗儀撰
東京夢華錄(孟元老)
御街
坊巷御街自宣德樓一直南去約闊二百餘步兩邊乃
御廊舊許市人買賣於其間自政和間官司禁止各安
立黑漆杈子路心又安朱漆杈子兩行中心御道不得
人馬行往行人皆在廊下朱杈子之外杈子裏有磚石
甃砌御溝水兩道宣和間盡植蓮荷近岸植桃李梨杏
雜花相間春夏之間望之如繡
州橋夜市
出朱雀門直至龍津橋自州橋南去當街水飯爊肉乾
脯王樓前貛兒野狐肉脯雞梅家鹿家鵝鴨鷄兔肚肺
鱔魚包子鷄皮腰腎鷄碎每箇不過十五文曹家從食
至朱雀門旋煎羊白腸鮓脯㸇凍魚頭薑豉&KR3060;子抺臟
紅絲批切羊頭辣脚子姜辣蘿蔔夏月麻腐鷄皮麻飲
細粉素簽沙糖冰雪冷元子水晶角兒生淹水木瓜藥
木瓜鷄頭穰沙糖菉豆甘草冰雪涼水荔枝膏廣芥瓜
兒醎菜杏片梅子薑萵苣笋芥辣瓜兒細斜餶飿兒香
糖果子間道糖荔枝越梅&KR1579;刀紫蘇膏金絲黨梅香棖
元皆用梅紅匣兒盛貯冬月盤兔旋炙猪皮肉野鴨肉
滴酥水晶鱠煎角子猪臓之類直至龍津橋須腦子肉
止謂之雜嚼直至三更
酒樓
凡京師酒店門首皆縛綵樓歡門唯任店入其門一直
主廊約百餘步南北天井兩廊皆小閤子向晩燈燭熒
煌上下相照濃粧妓女數百聚於主廊槏面上以待酒
客呼喚望之宛若神仙北去楊樓以北穿馬行街東西
兩巷謂之大小貨行皆工作伎巧所居小貨行通鷄兒
巷妓館大貨行通牋紙店白礬樓後改為豐樂樓宣和
間更修三層相高五樓相向各有飛橋欄楹明暗相通
珠簾繡額燈燭晃耀初開數日每先到者賞金旗過一
兩夜則已元夜則每一瓦隴中皆置蓮燈一盞内西樓
後來禁人登眺以第一層下視禁中大抵諸酒肆瓦市
不以風雨寒暑白晝通夜駢闐如此州東宋門外仁和
店姜店州西宜城樓藥張四店班樓金梁橋下劉樓曹
門蠻王家乳酪張家州比八仙樓戴樓門張八家園宅
正店鄭門河王家李七家正店景靈宫東墻長慶樓在
京正店七十二戶此外不能遍數其餘皆謂之脚店賣
貴細下酒迎接中貴飲食則第一白厨州西安州巷張
秀以次保康門李慶家東鷄兒巷郭厨鄭皇后宅後宋
厨曺門塼筒李家寺東骰子李家黃胖家九橋門街市
酒店綵樓相對繡旆相招掩翳天日政和後來景靈宫
東墻下長慶樓尤盛
飲食果子
凡店内賣下酒厨子謂之茶飯量酒博士至店中小兒
子皆通謂之大伯更有街坊婦人腰繫青花布手巾綰
危髻為酒客換湯斟酒俗謂之焌糟更有百姓入酒肆
見子弟少年輩飲酒近前小心供過使令買物命妓取
送錢物之類謂之閒漢又有向前換湯斟酒歌唱或獻
菓子香藥之類客散得錢謂之厮波又有下等妓女不
呼自來筵前歌唱臨時以些小錢物贈之而去謂之劄
客亦謂之打酒坐又冇賣藥或果實蘿蔔之類不問酒
客買與不買散與坐客然後得錢謂之撒暫如此處處有
之唯州橋炭張家乳酪張家不放前項人入店亦不賣
下酒唯以好淹藏菜蔬賣一色好酒所謂茶飯者乃百
味羹新法鵪子羹三脆羹二色腰子蝦蕈鷄蕈渾砲等
羹旋索粉玉碁子羣仙羹假河魨白渫韲貨鱖魚假元
魚決明兜子決明湯虀肉醩托胎襯腸沙魚兩熟紫蘇
魚假蛤蜊白肉夾面子茸割肉胡餅湯骨頭乳炊羊閙
廳羊角&KR0034;腰子鵝鴨排蒸荔枝腰子還元腰子燒臆子
入爐細項蓮花鴨簽酒炙肚胘虛汁垂絲羊頭入爐羊
羊頭簽鵝鴨簽鷄簽盤兔炒兔葱潑兔假野狐金絲肚
羹石肚羹假炙獐&KR1571;煎鵪子生炒肺炒蛤蜊蟹渫蟹洗手
蟹之類逐時旋行索喚不許一味有闕或别呼索變造
下酒亦即時供應又有外來托賣炙鷄燠鴨羊脚子點
羊頭脆筋巴子薑蝦酒蠏獐巴鹿脯從食蒸作海鮮時
果旋切萵苣生菜西京笋又有小兒子著白虔布衫青
花手巾挾白磁缸子賣辣菜又有托小盤賣乾果子乃
旋炒銀杏栗子河北鵝梨梨條梨乾梨肉膠枣棗圈梨
圈桃圈核桃肉牙棗海紅嘉慶子林檎旋烏李李子旋
櫻桃煎西京雨梨尖梨甘棠梨鳳棲梨鎮府濁梨河陰
石橊河陽查子查條沙苑榅桲回馬孛萄西川乳糖獅
子糖霜峰兒橄欖温柑綿棖金橘龍眼荔枝召白藕甘
蔗漉梨林檎乾枝頭乾芭蕉乾人面子巴㰖子榛子榧
子蝦具之類諸般蜜煎香藥菓子罐子黨梅柿膏兒香
藥小元兒小臘茶鵬沙元之類更外賣軟羊諸色包子
猪羊荷包燒肉乾脯玉板鮓把鮓片醬之類其餘小酒
店亦賣下酒如煎魚鴨子炒鷄兔煎燠肉梅汁血羹粉
羹之類每分不過十五錢諸酒店必有廳院廊廡掩映
排列小閤子弔忩花竹各垂簾幕命妓歌笑各得穩便
萬姓交易
相國寺每月五次開放萬姓交易大三門上皆是飛禽
猫犬之類珍禽竒獸無所不有第三門皆動用什物庭
中設綵幕露屋義鋪賣蒲合簟席屏幃洗潄鞍轡弓劒
時果脯腊之類近佛殿孟家道冠王道人蜜煎趙文秀
筆及潘谷墨占定兩廊皆諸寺師姑賣繡作領抹花朵
珠翠頭面生色銷金花樣幞頭帽子特髻冠子絛線之
類殿後資聖門前皆書籍玩好圖畫及諸路罷任官員
土物香藥之類後廊皆日者貨術傳神之類寺三門閣
上并資聖門各有金銅鑄羅漢五百尊佛牙等凡有齋
供皆取旨方開三門左右有兩缾琉璃塔寺内有智海
惠林寳梵河沙東西塔院乃出角院舍各有住持僧官
每遇齋會凡飲食茶菓動使器皿雖三五百分莫不咄
嗟而辦大殿兩廊皆國朝名公筆跡左壁畫熾盛光佛
降九曜鬼百戲右壁佛降鬼子母揭盂殿庭供獻樂部
馬隊之類大殿朵廊皆壁隱樓殿人物莫非精妙
天曉諸人入寺
每日交五更諸寺院行者打鐵牌子或木魚循門報曉
亦各分地分日間求化諸趨朝入市之人聞此而起諸門
橋市井已開如瓠羹店門首坐一小兒呌饒骨頭間有
灌肺及炒肺酒店多點燈燭沽賣每分不過二十文并
粥飯點心亦開或有賣洗面水煎點湯藥者直至天明
其殺猪羊作坊每人擔猪羊及車子上市動即百數如
果木亦集於朱雀門外及州橋之西謂之果子行紙畫
兒亦在彼處行販不絶其麥麵每秤作一布袋謂之一
宛或三五秤作一宛用太平車或驢馬䭾之從城外守
門入城貨賣至天色明不絶更有御街州橋至南内前
趁朝賣藥及飲食者吟呌百端
京瓦伎藝
崇觀以來在京瓦肆伎藝張廷叟孟子書主張小唱李
師師徐婆惜封宜奴孫三四等誠其角者為王子青張
七七王京奴左小四安娘毛團等教坊減罷并温習張
翠盖張成弟子薛子大薛子小俏枝兒揚總惜周壽奴
稱心等般雜劇枝頭傀儡任小三每日五更頭回小雜劇
差晩看不及矣懸絲傀儡張金線李外寧藥𤼵傀儡張
臻妙温奴哥真個強没勃臍小掉刀筋骨上索雜手伎
渾身眼李宗正張哥毬杖錫弄孫寬孫十五曾無黨高
恕李孝詳講史李慥楊中立張十一徐明趙世亨賈九
小說王顔喜蓋中寳劉名廣散藥張真奴舞旋楊望京
小兒相撲雜劇掉刀蠻牌董十五趙七曹保義朱婆兒
没囷駝風僧哥爼六姐影戲丁儀瘦吉等弄喬影戲劉
百禽弄蟲蟻孔二傳耍秀才諸宫調毛詳霍伯醜商謎
吳八兒合生張山人說渾話劉喬河北子帛遂吴牛兒
逹眼五重明喬駱駝李敦等雜班外入孫三神鬼霍四
究說三分尹常賣五代史文八娘呌果子其餘不可勝
數不以風雨寒暑諸棚看人日日如是教坊鈞容直每
遇旬休按樂亦許人觀看每遇内宴前一月教坊内勾集
弟子小兒習隊舞作樂雜劇節次
立春
立春前一日開封府進春牛入禁中鞭春開封祥符兩
縣置春牛於府前至日絶早府僚打春如方州儀府前左
右百姓賣小春牛往往花装欄坐上列百戲人物春幡
雪柳各相獻遺春日宰執親王百官皆賜金銀幡勝入
賀訖戴歸私第
元宵
正月十五日元宵大内前自歲前冬至後開封府絞縳
山棚立木正對宣德樓游人已集御街兩廊下竒術異
能歌舞百戲鱗鱗相切樂聲嘈雜十餘里擊丸蹴踘踏
索上竿趙野人倒喫冷淘張九歌吞鐵劒李外寧藥法
傀儡小健兒吐五色水旋澆泥丸子大特落灰藥榾柮
兒雜劇温大頭小曹嵇琴党千簫管孫四燒煉藥方王
十二作劇術鄒遇田地廣雜扮蘇十孟宣築毬尹常賣
五代史劉百禽蟲蟻楊文秀鼓笛更有猴呈百戲魚跳
刀門使喚蜂蝶追呼螻蟻其餘賣藥賣卦沙書地謎竒
巧百端日新耳目至正月七日人使朝辭出門登山上
綵金碧相射錦繡交輝面北悉以綵結山沓上皆畫神
仙故事或坊市間賣藥賣卦之人横列三門各有綵結
金書木牌中曰都門道左右曰左右禁衛之門上有大
牌曰宣和與民同樂綵山左右以綵結文殊普賢跨獅
子白象各於手指出水五道其手摇動用轆轤絞水上
登山尖高處用木櫃貯之逐時放下如瀑布状又於左
右門上各以草把縛成戲龍之狀用青幕遮籠草上密
置燈燭數萬盞望之蜿蜒如雙龍飛走自燈山至宣德
門樓横大街約百餘丈用棘刺圍繞謂之棘盆内設兩
長竿高數十丈以繒綵結束紙糊百戲人物懸於竿上
風動宛若飛仙内設樂棚差衙前樂人作樂雜戲并左
右軍百戲在其中駕坐一時呈拽宣德樓上皆垂黃緣
簾中一位乃御座用黃羅設一綵棚御龍直執黃蓋掌扇
列於簾外兩朵樓各掛燈毬一枚約方圓丈餘内燃椽燭
簾内亦作樂宫嬪嬉笑之聲下聞於外樓下用枋木壘
成露臺一所綵結欄檻兩邊皆禁衛排立錦袍幞頭簮
賜花執骨朵子面此樂棚教坊鈞容直露臺弟子更互
雜劇近門亦有内等子班直排立萬姓皆在露臺下觀
看樂人時引萬姓山呼
收燈都人出城探春
收燈畢都人爭先出城探春州南則玉津園外學方池
亭榭玉仙觀轉龍灣西去一丈佛園子王太尉園奉聖
寺孟景初園四里橋望牛岡劒客廟皆自轉龍灣東去
陳州門外園館尤多州東宋門外快活林勃臍陂獨樂
岡硯臺蜘蛛樓麥家園虹橋王家園曹宋門之間東御
苑乾明崇夏尼寺州北李駙馬園州西新鄭門大路直
過金明池西道者院院前皆妓館以西宴賓樓有亭榭
曲折池塘鞦韆畫舫酒客税小舟帳設遊賞相對祥祺
觀直至板橋有集賢樓蓮花樓乃之官河東陜西五路
之别館尋常餞送置酒於此過板橋有下松園王太宰
園杏花岡金明池角南去水虎翼巷水磨下蔡太師園
南洗馬橋西巷内華嚴尼寺王小姑酒店北金水河兩
浙尼寺巴婁寺養種園四時花木繁盛可觀南去藥梁
園童太師園南去鐵佛寺鴻福寺東西柏榆村州北模
天坡角橋至倉王廟十八壽聖尼寺孟四翁酒店州西
北元有庶人園有創臺流杯亭榭數處放人春賞大抵
都城左近皆是園圃百里之内並無閴地次第春容滿
野暖律暄晴萬花爭出粉墻細柳斜籠綺陌香輪暖輾
芳草如茵駿騎驕嘶杏花如繡鶯啼芳樹燕舞晴空紅
粧按樂如寳榭層樓白面行歌近畫橋流水舉目則鞦
韆巧笑觸處則蹴踘疎狂選勝尋芳花絮時墜金樽折
翠簮紅蜂蝶暗隨歸騎於是相繼清明節矣
清明節
清明節尋常京師以冬至後一百五日為大寒食前一
日謂之炊熟用麵造棗䭅飛燕柳條串之插於門楣謂
之子推燕子女及笄者多以是日上頭寒食第三節即
清明日矣凡新墳皆用此日拜掃都城人出郊禁中前
半月𤼵宫人車馬朝陵宗室南班近親亦分遣詣諸陵
墳享祀從人皆紫衫白絹三角子青行纏皆係官給節
日亦禁中出車馬詣奉先寺道者院祀諸宫人墳莫非金
装紺幰錦額珠簾繡扇雙遮紗籠前導士庶闐塞諸門
紙馬舖皆於當街用紙衮疉成樓閣之状四野如市往
往就芳樹之下或園囿之間羅列杯盤互相勸酬都城
之歌兒舞女遍滿園亭抵暮而歸各携棗䭅炊餅黃胖
掉刀名花異果山亭戲具鴨卵鷄雛謂之門外土儀轎
子即以楊柳雜花装簇頂上四垂遮映自此三日皆出城
上墳但一百五日最盛節日坊市賣稠餳麥餻乳酪乳餅
之類緩入都門斜楊御柳醉歸院落明月梨花諸軍禁
衛各成隊伍跨馬作樂四出謂之&KR0008;脚其旌旗鮮明軍
容雄壯人馬精銳又别為一景也
駕回儀衛
是月季春萬花爛漫牡丹芍藥棣棠木香種種上市賣
花者以馬頭竹籃鋪排歌呌之聲清竒可聽晴簾靜院
曉幕高樓宿酒未醒好夢初覺聞之莫不新愁易感幽
恨懸生最一時之佳況諸軍出郊合教陣隊
端午
端午節物百索艾花銀樣鼔兒花花巧畫扇香糖菓子
糭子白團紫蘇菖蒲木瓜並皆茸切以香藥相和用梅
紅匣子盛裹自五月一日及端午前一日賣桃柳葵花
蒲葉佛道艾次日家家鋪陳於門首與糭子五色水團
茶酒供養又釘艾人於門上士庶迎相宴賞
七夕
七月七夕潘樓街東宋門外瓦子州西梁門外瓦子北
門外南朱雀門外街及馬行街内皆賣磨喝樂乃小塑
土偶耳悉以雕木彩装欄座或用紅紗碧籠或飾以金
珠牙翠有一對直數千者禁中及貴家與士庶為時物
追陪又以黃蠟鑄為鳬鴈鴛鴦鸂鶒龜魚之類彩畫金
縷謂之水上浮又以小板上傅土旋種粟令生苖置小茅屋
花木作田舍家小人物皆村落之態謂之糓板乂以瓜
雕刻成花樣謂之花瓜又以油麵糖蜜造為笑靨兒謂
之果食花樣竒巧百端如捺香方勝之類若買一斤數
内有一對被介胄者如門神之像蓋自來風流不知其
從謂之果食將軍又以菉豆小豆小麥於磁器内以水
浸之生芽數寸以紅藍綵縷束之謂之種生皆於街心
綵幕帳設出絡貨賣七夕前三五日車馬盈市羅綺滿
街旋折未開荷花都人善假做雙頭蓮取玩一時提携
而歸路人往往嗟愛又小兒須買新荷葉執之蓋效顰
磨喝樂兒童輩特地新粧競誇鮮麗至初六日七日晩
貴家多結綵樓於庭謂之乞巧樓鋪陳磨喝樂花瓜酒
炙筆硯針線或兒童裁詩女郎呈巧焚香列拜謂之乞
巧婦女望月穿針或以小蜘蛛安盒子内次日看之
若網圓正謂之得巧里巷與妓館往往列之門首争以
侈靡相向
立秋
立秋日滿街賣楸葉婦女兒童輩皆剪成花樣戴之是
月瓜果梨棗方盛京師棗有數品靈棗牙棗青州棗亳
州棗鷄頭上市則梁門裏李和家最盛中貴戚里取索
供賣内中泛索金合絡繹士庶買之一裹十文用小新
荷葉包槮以麝香紅小索兒繫之賣者雖多不及李和
一色揀銀皮子嫰者貨之
中秋
中秋節前諸店皆賣新酒重新結絡門面綵樓花頭畫
竿醉仙錦旆市人等飲至午未間家家無酒拽下望子
是時螯蠏新出石榴榅勃梨棗栗孛萄弄色棖橘皆新
上市中秋夜貴家結飾臺榭民間爭占酒樓翫月絲篁
鼎沸近内庭居民夜深遥聞笙竽之聲宛若雲外閭里
兒童連宵嬉戲夜市駢闐至於通曉
重陽
九月重陽都下賞菊有數種其黃白色蘂若蓮房曰萬
齡菊粉紅色曰桃花菊白而檀心曰木香菊黃色而圓
者曰金鈴菊純白而大者曰喜容菊無處無之酒家皆
以菊花縛成洞戶都人多出郊外登高如倉王廟四里
橋愁臺梁王城硯臺毛駝岡獨樂岡等處宴聚前一二
日各以粉麵蒸糕遺送上插剪綵小旗摻釘果實如石
榴子栗黃銀杏松子肉之類又以粉作獅子蠻王之状置
於糕上謂之獅蠻諸禪寺各有齋會惟開寳寺仁王寺
有獅子會諸僧皆坐獅子上作法事講說遊人最盛下
旬即賣冥衣靴鞋席帽衣段以十月朔日燒獻故也
立冬
是月立冬前五日西御園進冬菜京師地寒冬月無蔬
菜上至宮禁下及民間一時收藏以充一冬食用於是
車載馬駞充塞道路時物薑豉&KR3060;子紅絲末臟鵝梨榅
桲蛤蜊螃蠏
冬至
十一月冬至京師最重此節雖至貧者一年之間積累
假借至此日更易新衣備辦飲食享祀先祖官放關撲
慶賀往來一如年節
除夕
至除日禁中呈大儺儀並用皇城親事官諸班直戴假
面繡畫色衣執金鎗龍旗教坊使孟景初身品魁偉貫
全副金鍍銅甲装將軍用鎮殿將軍二人亦介胄装門
神教坊南河炭醜惡魁肥装判官又装鍾馗小妹土地
竈神之類共千餘人自禁中驅祟出南薰門外轉龍灣
謂之埋祟而罷是夜禁中爆竹山呼聲聞于外士庶之
家圍爐團坐逹旦不寐謂之守歲
古杭夢遊錄(耐得翁)
自大内和寧門外新路南北寳玉珍異及花果時新海
鮮野味竒器下所無者悉集於此以至朝天門清河坊
中瓦洋壩頭官巷口相心衆安橋食物店舖人烟浩穰
其夜市除大内前後諸處亦然惟中瓦前最勝撲賣竒
巧器皿百色物件與日間無異其餘坊巷市井買賣𣙜
關酒樓歌館直至四鼓後方静而五鼓朝馬將動其有
趁賣早市者復起開張無論四時皆然如遇元宵尤盛
排門私貨民居作肆觀玩鱗次不可勝紀
市肆謂之行者因官科索而得此名以其物小大但合
充用者皆置為行雖醫卜亦有職業尅擇之差占則與
市肆當行固也内亦有不當行而借名之者如酒行食
飯行是也又有名為園者如城南之花園泥路之青果
園江下之養魚園後市街之柑園是也其他工技之人
或為作如名篦刀作腰帶作金銀鍍作鈒作是也
酒肆店宅子酒店花園酒店直賣店散酒店菴酒店羅
酒店除官庫子脚店之外其餘皆謂之&KR0008;戶有茶飯店
包子店所云菴酒店者謂娼妓内可以就觀而於酒閣
暗藏卧床也門前懸紅子燈上不以暗雨必用若□盖
之以為記認其他大酒店娼妓只伴坐客而已欲買歡
則多往其居
大茶坊張掛名人書畫在京師只熱食店掛畫所以消
遣久時也今茶坊皆然人情茶坊本作大茶坊為正但
將此為由多下茶錢也又有一等專是娼妓父兄打聚
處又有一等專是諸行借工買伎人會聚打老處謂之
市頭水茶坊乃娼家聊設桌凳以茶為由後生軰甘於
戲錢謂之乾茶錢官府貴家置四司六局各有所業故
筵席排當凡事整齊都下街市亦有之常時人戶每遇
禮席以錢倩之皆可辦也四司者帳設司庖厨司茶酒
司臺盤司也排辦局也凡四司六局人祗應慣熟便省
賓主一半力
瓦者野人戶易歆之意也散樂𫝊樂坊十三部唯以雜
劇為正色舊教坊有咸用策部大鼓部杖鼔部拍板色
笛色琵琶色筝色方響色笙色舞施色歌板色雜劇色
參軍色有色長部有部頭上有教坊使副鈴轄都掌儀
範者皆是命官紹興十一年省廢教坊之後遇大宴則
差撥臨安府衙前樂等人充應屬修内司教樂所掌雜
管劇中末泥為長每四人或五人為一場先做尋常熟
事一段名曰豔叚次做正雜劇通名為兩段末泥色主
張引戲色分付副淨色𤼵喬副末色打諢又或添一人
妝孤老其次曲破紤送者謂之把也
諸宫調本京師孔三傳撰傳竒靈怪入曲說唱
細樂以簫管笙箏方嚮笙笛用小提鼔之類合動小樂
器只一二人合動清樂北馬後樂加方響笙笛用小提
鼔
唱呌小唱執板唱慢曲曲破大率重起輕殺嘌唱謂上
鼓面唱令曲小謳驅駕虚聲縱弄宫調與呌果子唱耍
曲兒為一體呌聲自京師起撰鄉國市井諸色歌吟賣
物之聲採合宫調而成也嗛在京只有纏合纏連中興
後張五牛大夫遂撰為賺賺者悞賺之意也
雜扮或分雜班義名扭元子又名拔和乃雜劇之散段
在京師時村人罕得入城遂撰此端
百戲相撲踢弄雜手熱弄懸絲傀儡影戲
說話有四家一曰小說謂之銀字兒如烟粉靈怪傳竒
公說案皆是摶拳提刀趕棒及發跡戀態之事說鐵騎
兒謂士馬金鼓之事說經謂演說佛書說參謂參禪說
史謂說前代興廢戰争之事合生與起令随令相似
商謎舊用鼓板吹負聖朝聚人猜詩謎字謎之類本是
隐語有道謎來客念引語說謎又名打謎正猜來客索
語下套商者以物類相似者譏之又名對智貼奪貼智思
索云智改物類以困猜者横下許旁人猜門囚商者為
喝問句頭調爽假作難猜以定其智都城天街舊自清
河坊南則呼瓦北謂之界北中瓦謂之語化兒中心自
五間樓北至官巷南到都街兩行多是土戶金銀錢鈔
交易鋪僅百餘家内列金銀見銀謂看垜錢自融和坊
北至市坊謂之珠子市頭如遇買賣動以萬數間有富
第府富室質庫十餘數皆不以萬貫收質其他如名家
綵帛鋪堆上細匹段錦綺縑素皆諸處所無者
錢塘𤨏記(于肇)
錢塘遊手數萬以騙局為業初願納交或稱契家言鄉
里族屬脗合稍稔邀至其家妻妾羅侍寳玩充案屋宇
華麗好飲者與之沉酗同席或王府或朝士親屬或太
學生狎戱喧呼或詐失錢物誣之倍償好遊者與之放
恣衢陌或入豪家與有勢者共騙之好呼者或使之旁
觀以金玉資襁遂易瓦礫訪之則封門矣或詐敗以誘
之少則合謀傾其囊或竊彼物為證索鏹其家變化如
神如淨慈寺前瞽嫗揣骨聽聲知貴賤忽有虞候一人
荷轎八人訪嫗曰某府娘子令請登轎至清河坊張家
匹帛舖前少駐虞候謂舖中曰娘子親買匹帛數十端
虞候随一卒荷歸取鏹七卒列坐舖前候久不至二卒
促之又不至二卒繼之少焉棄轎皆遁矣有富者揖一
丐曰幼别尊叔二十年何以在此引歸沐浴更衣以叔
事之丐者亦因以為然久之同買匹帛數十端曰叔留
此我歸請償其直店翁訝其不來挾丐者物色之至其
所則其人往矣有華衣冠者買匹帛令僕荷歸授鑰開
篋取鏹坐舖候久晩不來店翁随歸入明慶寺如厠易
僧帽褁僧衣以逃戴生貨藥觀者如堵有青囊腰纏者
雖企足引領而兩手捧護甚至白衫者拾地芥御刺其
頸方引手㧓則腰纏失矣有術士染銀為藥先以水銀
置鍋内雜投此藥水銀化烟去銀在其中或者欲𫝊之
欺以藥盡重需市藥則墮其計矣殿步軍多貸鏹出戍
令母氏妻代領衣賜出庫即貨以償債有少年高價買
老嫗絹引令坐茶肆内曰候吾母交易少焉復高價買
一嫗絹引坐茶肆外指曰内吾母也錢在母處取其絹
又入附耳謂内嫗曰外吾母也錢在母處又取其絹出
門莫知所之嗚呼盜賊姦宄臯陶明刑則治晉用士會
盜奔于秦治之之法在上不在下
六朝事迹(張敦頥)
六朝宫殿
吳孫權遷都建業徙武昌宫儲材瓦繕治太初宫晉琅
琊王渡江鎮建業因吳舊都修而居之即太初宮為府
舍及即帝位稱為建業宫更明帝不改至成帝繕苑城
作新宫窮極伎巧侈靡殆甚宋齊而下因之稱為建康
宫以此攷之六代宫室門墻雖時有改築然皆因吳舊
址也
石城
吳孫權沿淮立栅又於江岸必爭之地築城名曰石頭
諸葛亮論金陵地形云鍾阜龍盤石城虎踞真帝王之
宅
冶城
今天慶觀即其地也本吳冶鑄之所因以為名晉元帝
大興初以王導疾久方士戴洋云君本命在申而申地
有冶金火相鑠不利遂移冶城于石頭城東以其地為
園
金城
金城吳築晉桓温咸康七年出鎮江乘之金城後温北
伐經金城見為琅琊時所種柳皆十圍因嘆曰木猶如
此人何以堪因攀枝執條泫然流涕
臺城
晉成帝咸和七年新宫成名建康宫注即今之所謂臺
城也
白下
本江乘之白石壘也齊武帝以其地帶江山移琅琊居
之唐武德元年罷金陵縣築城于此因其舊名曰白下
朱雀門
晉咸康二年作朱雀門新立朱雀浮航南渡淮水亦名
朱雀橋對吳都城相去六里為御道夾御溝植柳其上
真武湖
吳後主皓寳鼎元年開城北渠引後湖水流入新宫巡
遶殿堂窮極伎巧本朝天禧四年改為放生池今城北
十三里有古池俗呼為後湖見作大軍教場處是也
景陽樓
宋元嘉二十二年築至孝武大明中紫雲出景陽樓因
名之今法寳寺西南遺址尚存
新亭
宋孝武即位于新亭城南十五里俯近江渚
白下亭
李白金陵白下亭留别詩云驛亭三楊樹正當白下門
雨花臺
梁武帝時有雲光法師講經于此感得天雨賜花天厨
獻食
聽箏堂
晉元帝幸謝安宅命讌安侍坐使桓伊吹笛為一弄畢
又撫箏按徽金縢曲聲節慷慨俯仰可觀安淚下霑襟
馳道
宋孝武帝作馳道自閶闔北出承明抵玄武湖十餘里
為調馬之所也
大江
西接江寧界東接句容界北接真州六合縣界沿流一
百二十里周世宗問孫忌江南虛實忌曰長江千里險
過湯池可敵十萬之師
秦淮
秦始皇東巡會稽經秣陵因鑿鍾山斷金陵長隴以䟽
淮
横塘
吳大帝時自江口沿淮築堤謂之横塘
霹靂溝
王荆公詩云霹靂溝西路柴荆四五家憶曾騎款段随
意入桃花
青溪
今縣東有渠北接覆舟山近後湖里俗相傳此青溪也
其水迤邐西出京都記云京師鼎族多在青溪溪北有
江總宅
邀笛步
在城東南青溪橋之右今上水閘是也晉書云桓伊善
樂盡一時之妙為江左第一有蔡邕柯亭笛常自吹之
桃葉渡
在縣南一里秦淮口桃葉者晉王獻之愛妾名也其妹
曰桃根獻之詩曰桃葉復桃葉渡江不用楫不用楫者
謂横波急也嘗臨此渡歌送之
白鷺洲
在城西南八里對江寧之新林浦唐李白詩云三山半
落青天外二水中分白鷺洲
景陽井
臺城中景陽宫井也按南史隋克臺城陳後主與張麗
華孔貴妃俱入井隋軍出之故杜牧之詩云三人出眢
井謂此也其井有石欄上多題字舊傳云欄有石脉以
帛拭之作胭脂痕
白楊路
縣南十二里石山岡之橫道是也宋袁粲常酌於此忽
逢村父便留連笑語人怪而問之荅曰吾侣偶游非知
音也
謝安墩
在半山報寧寺之後基址尚存謝安與王羲之嘗登此
超然有高世之志
桃花塢
在蔣山寳公塔之西北舊有桃花甚盛今不復存
射雉場
在縣東二十里齊東昏侯置射雉場五百所皆以七寳
裝翳
烏衣巷
在縣東南四里晉書王導紀瞻宅皆在此巷劉禹錫詩
曰朱雀橋邊野草花烏衣巷口夕陽斜舊時王謝堂前
燕飛入尋常百姓家
長干
長干是秣陵縣東里巷名江東謂山隴之間曰干建康
南五里有山岡其間平地庶民雜居有大長干小長干
東長干並是地名小長干在瓦棺寺南巷西頭出大江
藏冰井
覆舟山上有凌室乃六朝每歲藏冰於此也
汴故宫記(楊奐)
己亥春三月按部至於汴汴長吏宴于廢宫之長生殿
懼後世無以考為纂其大槩云皇城南外門曰南薰南
薰之北新城門曰豐宜橋曰龍津橋北曰丹鳳而其門
三丹鳳北曰州橋橋少北曰文武樓遵御路而北横街
也東曰太廟西曰郊社正北曰承天門而其門五雙闕
前引東曰登聞檢院西曰登聞鼓院檢院之東曰左掖
門門之南曰待漏院鼓院之西曰右掖門門之南曰都
堂承天之北曰大慶門而日精門左昇平門居其東月
華門右昇平門居其西正殿曰大慶殿東廡曰嘉福樓
西廡曰嘉瑞樓大慶之後曰德儀殿德儀之東曰左昇
龍門西曰右昇龍門正門曰龍德曰蕭墻曰丹墀曰龍
德殿龍德之左曰東上閣門右曰西上閣門皆南嚮東
西二樓鐘鼔之所在鼓在東鐘在西龍德之次曰仁安
門仁安殿東則内侍局内侍之東曰近侍局近侍之東
曰嚴祇門宫中則曰撒合門少南曰東樓即授除樓也
西曰西樓仁安之次曰純和殿正寢也純和西曰雪香
亭雪香之北后妃位也有樓樓西曰瓊香亭亭西曰凉
位有樓樓北少西曰玉清殿純和之次曰寧福殿寧福
之後曰苑門由苑門而北曰仁智殿有二大石左曰敷
錫神運萬歲峯右曰玉京獨秀太平巖殿曰山莊莊之
西南曰翠微閣苑門東曰僊韶院院北曰湧翠峯峯之
洞曰大滌湧翠東連長生殿殿東曰湧金殿湧金之東
曰蓬萊殿長生西曰浮玉殿浮玉之西曰瀛洲殿長生
之南曰閱武殿閱武南曰内藏庫由嚴祇門東曰尚食
局尚食東曰宣徽院宣徽北曰御藥院御藥北曰右藏
庫右藏之東曰左藏宣徽東曰點檢司點檢北曰祕書
監秘書北曰學士院學士之北曰諫院諫院之北曰武
器署點檢之南曰儀鸞局儀鸞之南曰尚輦局宣徽之
南曰拱衛司拱衛之南曰尚衣局尚衣之南曰繁禧門
繁禧南曰安泰門安泰西與左升龍門直東則壽聖宫
兩宫太后位本明俊殿試進士之所宫北曰徽音殿徽
音之北曰燕壽殿燕壽殿垣後少西曰震肅衛司東曰
中衛尉司儀鸞之東曰小東華門更漏在焉中衛尉司
東曰祇肅門祇肅門東少南曰將軍司徽音壽聖之東
曰太后苑苑之殿曰慶春慶春與燕壽並小東華與正
東華對東華門内正北尚廐局尚廐西北曰臨武殿左
掖門正北尚食局局南曰宫苑司宫苑司西北曰尚醖
局湯藥局侍儀司少西曰符寳局器物局西則撒合門
嘉瑞樓西曰三廟正殿曰德昌東曰文昭殿西曰光興
殿並南嚮德昌之後宣宗廟也宫西門曰西華與東華
直其北門曰安貞二大石外凡花石臺榭池亭之細並
不錄觀其制度簡素比土階茅茨則過矣視漢之所謂
千門萬戶珠璧華麗之飾則無有也然後之人因其制
度而損益之以求其稱斯可矣
汴都平康記(張邦基)
晁无咎和李秬雙頭牡丹有云二喬新獲吳宫怯雙隗
初臨晉帳羞月地故應相伴語風前各是一般愁政和
間汴都平康之盛而李師師雀念月二妓名著一時晁
冲之叔用每會飲多召侑席其後十許年再來京師二
人尚在而聲名溢於中國李生者門第尤峻叔用追往
昔成二詩以示江子之其一云少年使酒來京華縱步
曾遊小小家看舞霓裳羽衣曲聽歌玉樹後庭花門侵
楊柳垂珠箔窗對櫻桃捲碧紗坐客半驚随逝水吾人
星散落天涯其二云春風踏月過章華青鳥雙邀阿母
家繫馬柳低當戶葉迎人桃出隔墻花髩深釵暖雲侵
臉臂薄衫寒玉照紗莫作一生惆悵事鄰州不在海西
涯靖康中李生與同輩趙元奴及築毬吹笛袁陶武震
輩例籍其家李生流落來浙中士大夫猶邀之以聽其
歌然憔悴無復向來之態矣
一云李生慷慨飛揚有丈夫氣以俠名傾一時號飛
將軍每客退焚香啜茗蕭然自如人靡得而窺之也
邦基又識
艮嶽記(張淏)
徽宗登極之初皇嗣未廣有方士言京城東北隅地協
堪輿但形勢稍下儻少增高之則皇嗣繁衍矣上遂命
土培其岡阜使稍加于舊矣而果有多男之應自後海
内乂安朝廷無事上頗留意苑囿政和間遂即其地大
興工役築山號壽山艮嶽命宦者梁師成專董其事時
有朱勔者取淛中珍異花木竹石以進號曰花石綱專
置應奉局於平江所費動以億萬計調民搜巖剔藪幽
隐不置一花一木曾經黃封護視稍不謹則加之以罪
斵山輦石雖江湖不測之淵力不可致者百計以出之
至名曰神運舟楫相繼日夜不絶廣濟四指揮盡以充
輓士猶不給時東南監司郡守二廣市舶率有應奉又
有不待旨但進物至都計會宦者以獻者大率靈璧太
湖諸石二淛竒竹異花登萊文石湖湘文竹四川佳果
異木之屬皆越海度江鑿城郭而至後上亦知其擾稍
加禁戢獨許朱勔及蔡攸入貢竭府庫之積聚萃天下
之技藝凡六載而始成亦呼為萬歲山竒花美木珍禽
異獸莫不畢集飛樓傑觀雄偉瓌麗極於此矣越十年
金人犯闕大雪盈尺詔令民任便斫伐為薪是日百姓
奔往無慮十萬人臺榭宫室悉皆拆毁官不能禁也予
頃讀國史及諸傳記得其始末如此每恨其他不得而
詳後得徽宗御製記文及蜀僧祖秀所作華陽宫記讀
之所謂壽山艮嶽者森然在目也因各摭其略以備遺
忘云御製艮嶽記略曰於是按圖度地庀徒僝工累土
積石設洞庭湖口絲谿仇池之深淵與泗濱林慮靈璧
芙蓉之諸山最瓌竒特異瑶琨之石即姑蘇武林明越
之壤荆楚江湘南粤之野移枇杷橙柚橘柑榔栝荔枝
之木金蛾玉羞虎耳鳳尾素馨渠那茉莉含笑之草不
以土地之殊風氣之異悉生成長養於雕闌曲檻而穿
石出罅岡連阜屬東西相望前後相續左山而右水(缺)
而傍隴連綿而彌滿吞山懷谷其東則高(缺)立其
下植梅以萬數綠萼承趺芬芳馥郁結構山根號綠萼
華堂又傍有承嵐崑雲之亭有屋内方外圓如半月是
名書館又有八仙館屋圓如規又有紫石之巖祈真之
磴攬秀之軒龍吟之堂其南則壽山嵯峨兩峰並峙列
嶂如屏瀑布下入鴈池池水清泚漣漪鳬鴈浮泳水面
棲息石間不可勝計其上亭曰噰噰北直綘霄樓峯巒
崛起千疊萬複不知其幾十里而方廣兼數十里其西
則參术杞菊黃精芎藭被山彌塢中號藥寮又禾麻菽
麥黍豆秔&KR1045;築室若農家故名西莊上有亭曰巢雲高
出峯岫下視羣嶺若在掌上自南徂北行岡脊兩石間
綿亘數里與東山相望水出石口噴薄飛注如獸面名
之曰由龍淵濯龍峽蟠秀練光跨雲亭羅漢巖又西半
山間樓曰倚翠青松蔽密布於前後號萬松嶺上下設
兩關出關下平地有大方沼中有兩洲東為蘆渚亭曰
浮陽西為梅渚亭曰雲浪沼水西流為鳳池東出為研
池中分二館東曰流碧西曰環山館有閣曰巢鳳堂曰
三秀以奉九華玉真安妃聖像東池後結棟山下曰揮
雲廳復由磴道盤行縈曲捫石而上既而山絶路隔繼
之以木棧倚石排空周環曲折有蜀道之難躋攀至介
亭此最高於諸山前列巨石凡三丈許號排衙巧怪巉
巖藤蘿蔓衍若龍若鳳不可殫窮麓雲半山居右極目
蕭森居左北俯景龍江長波遠岸彌十餘里其上流注
山間西行潺湲為潄玉軒又行石間為煉丹亭凝觀圖
山亭下視水際見高陽酒肆清斯閣北岸萬竹蒼翠蓊
鬱仰不見天有勝雲菴躡雲臺消間館飛岑亭無雜花
異木四面皆竹也又支流為山莊為回溪自山蹊石罅
搴條下平陸中立而四顧則巖峽洞穴亭閣樓觀喬木
茂草或高或下或遠或近一出一入一榮一彫四面周
匝徘徊而仰顧若在重山大壑深谷幽巖之底不知京
邑空曠坦蕩而平夷也又不知郛郭寰會紛萃而慎委
也真天造地設神謀化力非人所能為者此舉其梗槩
焉祖秀華陽宫記曰政和初天子命作壽山艮嶽於禁
城之東陬詔閹人董其役舟以載石輿以輦土驅散軍
萬人築岡阜高十餘仞增以太湖靈璧之石雄拔峭峙
功奪天造石皆激怒觝觸若踶若齧牙角口鼻首尾爪
距千態萬狀殫竒盡怪輔以磻木癭藤雜以黃楊對青
竹蔭其上又随其幹旋之勢斬石開徑憑險則設磴道
飛空則架棧閣仍於絶頂增高樹以冠之搜遠方珍材
盡天下蠧工絶伎而經始焉山之上下致四方珍禽竒
獸動以億計猶以為未也鑿池為溪澗疊石為隄捍任
其石之怪不加斧鑿因其餘土積而為山山骨暴露峰
稜如削飄然有雲姿鶴態曰飛來峯高於雉堞翻若長
鯨腰徑百尺植梅萬本曰梅嶺接其餘岡種丹杏鴨脚
曰杏岫又增土疊石間留隙宂以栽黃楊曰黃楊巘築
修岡以植丁香積石其間從而設險曰丁嶂又得頳石
任其自然增而成山以椒蘭雜植於其下曰椒崖接水
之末增土為大陂從東南側柏枝幹柔密揉之不斷葉
葉為幢盖鸞鶴蛟龍之狀動以萬數曰龍栢坡循壽山
而西移竹成林復開小徑至百數步竹有同本而異幹
者不可紀極皆四方珍貢又雜以對青竹十居八九曰
斑竹麓又得紫石滑淨如削面徑數仞因而為山貼山
車立山陰置木櫃絶頂開深池車駕臨幸則驅水工登
其頂開閘注水而為瀑布曰紫石壁又名瀑布屏從艮
嶽之麓琢石為梯石皆温潤淨滑曰朝真磴又於洲上
植芳木以海棠冠之曰海棠川壽山之西别治園囿曰
藥寮其宫室臺榭卓然著聞者曰瓊津殿絳霄樓綠萼
華堂築臺高千仞周覽都城近若指顧造碧虚洞天萬
山環之開三洞為品字門以通前後苑建八閣亭于其
中央榱椽窗楹皆以瑪瑙石間之其地琢為龍礎導景
龍江東出安遠門以備龍舟行幸東西擷景二園西則
溯舟造景龍門以幸曲江池亭復自瀟湘江亭開閘通
金波門北幸擷(缺)提外築壘衛之瀕水蒔綘桃海棠
芙蓉垂楊略無隙地又於舊地作野店麓治農圃開東
西二關夾懸巖磴道隘迫石多峯稜過者膽戰股栗凡
自苑中登羣峯所出入者此二關而已乂為勝遊六七
曰躍龍澗漾春陂桃花閘鴈池迷真洞其餘勝跡不可
殫紀工已落成上名之曰華陽宫然華陽大抵衆山環
列於其中得平蕪數十頃以治園圃以闢宫門於西入
徑廣於馳道左右大石皆林立僅百餘株以神運昭功
敷慶萬壽峯而名之獨神運峯廣百圍高六仞錫爵盤
固侯居道之中束石為亭以庇之高五十尺御製記文
親書建三丈碑附於石之東南陬其餘石或若羣臣入
侍帷幄正容凛若不可犯或戰栗若敬天威或奮然而
趨又若傴僂趨進其怪狀餘態娛人者多矣上既悅之
悉與賜號守吏以奎章畫列於石之陽其他軒榭庭徑
各有巨石棋列星布並與賜名惟神運峯前巨石以金
飾其字餘皆青黛而已此所以第其甲乙者乃命羣峯
其略曰朝日昇龍望雲坐龍矯首玉龍萬壽老松棲霞
捫參銜日吐月排雲衝斗雷門月窟蹲螭坐獅椎青凝
碧金鰲玉龜疊翠獨秀棲烟軃雲風門雷穴玉秀玉竇
銳雲巢鳳雕琢渾成登封日觀蓬瀛須彌老人壽星卿
雲瑞靄溜玉噴玉藴玉琢玉積玉疊玉叢秀而在於渚
者曰翔鱗立於涘者曰舞仙獨踞洲中者曰玉麒麟冠
於壽山者曰南屏小峯而附於池上者曰伏犀怒猊儀
鳳烏龍立於沃泉者曰留雲宿霧又為藏烟谷滴翠巖
摶雲屏積雪嶺其間黃石仆於庭際者曰抱犢天門又
有大石二枚配神運峯異其居以壓衆石作亭庇之寘
于寰春堂者曰玉京獨秀太平巖寘於綠萼華堂者曰
卿雲萬態竒峯括天下之美藏古今之勝于斯盡矣靖
康元年閏十一月大梁䧟都人相與排墻避敵于壽山
艮嶽之顛時大雪新霽丘壑林塘傑若畫本凡天下之
美古今之勝在焉祖秀周覽累日咨嗟驚愕信天下之
傑觀而天造有所未盡也明年春復遊華陽宫而民廢
之矣
說郛卷六十八上
說郛卷六十八下元陶宗儀撰
洛陽名園記(李廌)
富鄭公園
洛陽園池多因隋唐之舊獨富鄭公園最為近闢而景
物最勝游者自其第東出探春亭登四景堂則一園之
景勝可顧覽而得南渡通津橋上方流亭望紫筠堂而
還右旋花木中有百餘步走蔭樾亭賞幽臺抵重波軒
而止直北走土筠洞自此入大竹中凡謂之洞者皆斬
竹丈許引流穿之而徑其上横為洞一曰土筠縱為洞
三曰水筠曰石筠曰榭筠歴四洞之北有亭五錯列竹
中曰叢玉曰披風曰漪嵐曰夾竹曰兼山稍南有梅臺
又南有天光臺臺出竹木之杪遵洞之南而東還有臥
雲堂堂與四景堂並南北左右二山背壓通流凡坐此
則一園之勝可擁而有也鄭公自還政事歸第一切謝
賓客燕息此園幾二十年亭臺花木皆出其目營心匠
故逶迤衡直闓爽深密皆曲有奥思
董氏西園
董氏西園亭臺花木不為行列區處周旋景物歲增月
葺所成自南門入有堂相望者三稍西一堂在大地間
逾小橋有高臺一又西一堂竹環之中有石芙蓉水自
其花間湧出開軒窗四面甚蔽盛夏燠暑不見畏日清
風忽來留而不去幽禽静鳴各誇得意此山林之景而
洛陽城中遂得之於此小路抵池池南有堂面高亭堂
雖不宏大而屈曲甚邃游者至此往往相失豈前世所
謂迷樓者類也元祐中有留守喜宴集於此
董氏東園
董氏以財雄洛陽元豐中少縣官錢糧盡籍入田宅城
中二園因蕪壊不治然其規模尚足稱賞東園北鄉入
門有栝可十圍實小如松實而甘香過之有堂可居董
氏盛時載歌舞游之醉不可歸則宿此數十日南有敗
屋遺址獨流杯寸碧二亭尚完西有大池中為堂榜之
曰含碧水四面噴瀉池中而陰出之故朝夕如飛瀑而
池不溢洛人盛醉者走登其堂輒醒故俗目曰醒酒池
環谿
環谿王開府宅園甚潔華亭者南臨池池左右翼而北
過涼榭復匯為大池周圍如環故云然也榭南有多景
樓以南望則嵩高少室龍門大谷層峯翠巘畢效竒於
前榭北有風月臺以北望則隋唐宫闕樓殿千門萬戶
岧嶤璀璨延亘十餘里凡左太沖十餘年極力而賦者
可瞥目而盡也又西有錦廳秀野臺園中樹松檜花木
千株皆品别種列除其中為島塢使可張幄次各待其
盛而賞之涼榭錦廳其下可坐數百人宏大壯麗洛中
無逾者
劉氏園
劉給事園涼堂高卑制度適愜可人意有知木經者見
之且云近世建造率務峻立故居者不便而易壊唯此
堂正與法合西南有臺一區尤工緻方十許丈地而樓
横堂列廊廡回繚闌楯周接木暎花承無不妍稳洛人
目為劉氏小景今析為二不能與他園争矣
叢春園
今門下侍郎安公買於尹氏岑寂而喬木森然桐梓檜
柏皆就行列其大亭有叢春亭高亭有先春亭叢春亭
出荼蘼架上北可望洛水盖洛水自西洶湧奔激而東
天津橋者疊石為之直力滀其怒而納之于洪下洪下
皆大石底與水争噴薄成霜雪聲聞數十里予嘗窮冬
月夜登是亭聽洛水聲久之覺清冽侵人肌骨不可留
乃去
天王院花園子
洛中花甚多種而獨名牡丹曰花王凡園皆植牡丹而
獨名此曰花園子盖無他池亭獨有牡丹數十萬本凡
城中頼花以生者畢家於此至花時張幕幄列市肆管
絃其中城中士女絶烟火游之過花時則復為丘墟破
垣遺竈相望矣今牡丹歲益滋而姚黃魏紫一枝千錢
姚黃無賣者
歸仁園
歸仁其坊名也園盡此一坊廣輪皆里餘北有牡丹芍
藥千株中有竹百畆南有桃李彌望唐丞相牛僧孺園
七里檜其故木也今屬中書李侍郎方剙亭其中河南
城方五十餘里中多大園池而此為冠
苗帥園
節度使苗侯既貴欲極天下佳處卜居得河南河南園
宅又號最佳處得開寳宰相王溥園遂搆之園既古景
物皆蒼老復得完力藻飾出之於是有欲憑陵諸園之
意矣園故有七葉二樹對峙高百尺春夏望之如山然
今剙堂其北竹萬餘竿皆大滿二三圍疎筠琅玕如碧
玉椽今剙亭其南東有水自伊水𣲖來可浮十石舟今
剙亭壓其溪有大松七今引水繞之有池宜蓮荇今剙
水軒板出水上對軒有橋亭制度甚雄侈然此猶未盡
得王丞相故園水東為直龍圖閣趙氏所得亦大剙第
宅園池其間稍北曰郟鄏陌列七丞相之第文潞公程
丞相宅傍皆有池亭而趙韓王園獨可與諸園列
趙韓王園
趙韓王宅園國初詔將作營治故其經畫制作殆侔禁
省韓王以太師歸是第百日而薨子孫皆家京師罕居
之故園池亦以扄鑰為常高亭大榭花木之淵藪歲時
獨厮養擁彗負畚插者於其間而已盖人之於宴閒每
自吝惜宜甚於聲名爵位
李氏仁豐園
李衛公有平泉花木記百餘種耳今洛陽良工巧匠批
紅判白接以它木與造化争妙故歲歲益竒且廣桃李
梅杏蓮菊各數十種牡丹芍藥至百餘種而又遠方竒
卉如紫蘭茉莉瓊花山茶之儔號為難植獨植之洛陽
輒與其土産無異故洛中園圃花木有至千種者甘露
院東李氏園人力甚治而洛中花木無不有中有四并
迎翠濯纓觀德超然五亭
松島
松柏樅杉檜栝皆美木洛陽獨愛栝而敬松松島數百
年松也其東南隅雙松尤竒在唐為袁象先園本朝屬
李文定公丞相今為吳氏園傳三世矣頗葺亭榭池沼
植竹木其傍南築臺北搆堂東北曰道院又東有池池
前後為亭臨之自東大渠引水注園中清泉細流涓涓
無不通處在他郡尚無有而洛陽獨以其松名
東園
文潞公東園本藥圃地薄東城水渺瀰甚廣汎舟游者
如在江湖間也淵映瀍水二堂宛宛在水中湘膚藥圃
二堂間列水石西去其第里餘今潞公官太師年九十
尚時杖履游之
紫金臺張氏園
自東園竝城而北張氏園亦繞水而富竹木有亭四河
圖志云黃帝坐玄扈臺郭璞云在洛汭或曰此其處也
水北胡氏園
水北胡氏二園相距十許步在邙山之麓瀍水經其傍
因岸穿二土室深百餘尺堅完如埏埴開軒窗其前以
臨水上水清淺則鳴潄湍瀑則奔駛皆可喜也有亭榭
花木率在二室之東凡登覽徜徉俯瞰而峭絶天授地
設不待人力而巧者洛陽獨有此園耳但其亭臺之名
皆不足載載之且亂實如其臺四望盡百餘里而縈伊
繚洛乎其間林木薈蔚烟雲掩映高樓曲榭時隐時見
使畫工極思不可圖而名之曰玩月臺有庵在松檜藤
葛之中闢旁牖則臺之所見亦畢陳於前避松檜騫藤
葛的然與人目相會而名之曰學古菴其實皆此類
大字寺園
大字寺園唐白樂天園也樂天云吾有第在履道坊五
畆之宅十畆之園有水一池有竹千竿是也今張氏得
其半為會隐園水竹尚甲洛陽但以其圖攷之則某堂
有某水某亭有某木其水其木至今猶存而曰堂曰亭
者無復彷彿矣豈因於天理者可久而成於人力者不
可恃耶寺中樂天石刻存者尚多
獨樂園
司馬温公在洛陽自號迂叟謂其園曰獨樂園園卑小
不可與它園班其曰讀書堂者數十椽屋澆花亭者益
小弄水種竹軒者尤小曰見山臺者高不過尋文曰釣
魚菴曰採藥圃者又特結竹杪落蕃蔓草為之爾温公
自為之序諸亭臺詩頗行於世所以為人欣慕者不在
於園耳
湖園
洛人云園圃之勝不能相兼者六務宏大者少幽邃人
力勝者少蒼古多水泉者艱眺望兼此六者惟湖園而
已予嘗游之信然在唐為裴晉公宅園園中有湖湖中
有堂曰百花洲名盖舊堂盖新也湖北之大堂曰四并
堂名盖不足勝盖有餘也其四達而當東西之蹊者桂
堂也截然出於湖之右者迎暉亭也過横地披林莽循
曲徑而後得者梅臺知止菴也自竹逕望之超然登之
修然者環翠亭也𦕈𦕈重邃猶擅花卉之盛而前據池
亭之勝者翠樾軒也其大略如此若夫百花酣而白晝
眩青蘋動而林陰合水静而跳魚鳴木落而羣峯出雖
四時不同而景物皆好則又其不可殫記者也
吕文穆園
伊洛二水自東南分注河南城中而伊水尤清徹園亭
喜得之若又當其上流則春夏無枯涸之病吕文穆園
在伊水上流木茂而竹盛有亭三一在池中二在池外
橋跨池上相屬也洛陽又有園池中有一物特可稱者
如大隐莊梅楊侍郎園流杯師子園師子是也梅盖早
梅香甚烈而大說者云自大庾嶺移其本至此流杯水
雖急不傍觸為異師子非石也入地數十尺或以地攷
之盖武后天樞銷鑠不盡者也舍此又有嘉猷會節恭
安溪園等皆隋唐官園雖已犁為良田樹為桑麻矣然
宫殿池沼與夫一時會集之盛今遺俗故老猶有識其
所在而道其廢興之端者游之亦可以觀萬物之無常
覽時之倏來而忽逝也論曰洛陽處天下之中挾殽澠
之阻當秦隴之襟喉而趙魏之走集盖四方必争之地
也天下常無事則已有事則洛陽先受兵予故嘗曰洛
陽之盛衰者天下治亂之候也方唐貞觀開元之間公
卿貴戚開館列第於東都者號千有餘邸及其亂離繼
以五季之酷其池塘竹樹丘車蹂踐廢而為邱墟高亭
大榭烟火焚燎化而為灰燼與唐共滅而俱亡者無餘
處矣予故嘗曰園圃之廢興洛陽盛衰之候也且天下
之治亂候於洛陽之盛衰而知洛陽之盛衰候於園圃
之廢興而得則名園記之作予豈徒然哉嗚呼公卿大
夫方進於朝放乎以一己之私自為而忘天下之治忽
欲退享此樂得乎唐之末路是矣
洛陽名公卿園林為天下第一靖康後祝融回祿盡取
以去矣予得李格非文叔洛陽名園記讀之至流涕文
叔出東坡之門其文亦可觀如論天下之治亂候於洛
陽之盛衰洛陽之盛衰候於園圃之廢興其知言哉河
南邵博記
晉王右軍聞成都有漢時講堂秦時城池門屋樓觀慨
然遠想欲一游目其與周益州帖盖所致意焉近時吕
太史有宗少文卧游之語凡昔人記載人境之勝為一
編其奉祀亳社也自以為譙沛真源恍然在目視兖之
太極嵩之崇福華之雲臺皆將臥游之噫嘻弧矢四方
之志高人逹士之懷古今一也顧南北分裂蜀在境内
惟遠患不往爾往則至矣亳兖嵩華視蜀猶爾封也欲
往其可得乎然則太史之情其可悲也已予近得此記
手為一通與東京記長安河南志夢華錄請書竝蔵而
時自覽焉是亦臥游之意云爾永嘉陳瑗伯玉書
吳興園林記(周密)
吳興山水清遠昇平日士大夫多居之其俊秀安僖王
府第在焉尤為盛觀麓中二溪横貫此天下之所無故
好事者多園池之勝倪文節經鉏堂雜志嘗紀當時園
圃之盛余生晚不及盡見而所見者亦有出於文節之
後今摭城之内外常所經游者列於後亦可想像作夢
也
南沈尚書園
沈德和尚書園依南城近百餘畆果樹甚多林檎尤盛
内有聚芝堂藏書堂前鑿大池幾十畆中有小山謂之
蓬萊池南竪太湖三大石各高數丈秀潤竒峭有名於
時其後賈師憲欲得之募力夫數百人以大木搆大架
懸巨絙縋城而出載以連舫涉溪絶江致之越第凡僨
數夫其後賈敗官斥賣其家諸物獨此石臥泥沙中適
王子才好之請買於官募工移植其費不貲未幾有指
為盜賣者省府追逮半歲所費十倍於石遂復舁還之
可謂石妖矣
北沈尚書園
沈賓王尚書園正依城北奉勝門外城號北村葉水心
作記園中鑿五池三面皆水極有野意後又名之曰自
足有靈壽書院怡老堂溪山亭對湖臺盡見太湖諸山
水心嘗評天下山水之美而吳興特為第一誠非過許
也
章參政嘉林園
外祖文莊公居城南後有地數十畆元有潜溪閣昔沈
晦嵓清臣故園也有嘉林堂懷蘇書院相傳坡翁作守
多游於此城之外别業可二頃桑林果樹甚盛濠濮横
截車馬至者數返復有城南書院然其地本郡志之南
園廢出售於民與李寳謨者各得其半李氏者後歸牟
存齋
牟端明園
本郡志南園後歸李寳謨其後又歸牟存齋園中有碩
果軒(大梨一株)元祐學堂芳菲二亭荼蘼䨇杏亭浮舫齋岷
峨一畆宫宅前枕大溪曰南漪小隐
趙府北園
舊為安僖故物後歸趙德勤觀文其子春谷文曜葺而
居之東浦書院桃花流水薰風池閣東風第一梅等亭
正依臨湖門之内後依城城上一眺盡見具區之勝
丁氏園
丁總領園在奉勝門内後依城前臨溪盖萬元亨之南
園楊氏之水雲鄉合二園而為一後有假山及砌臺春
時縱郡人遊樂郡守每歲勸農還必於此艤舟宴焉
蓮花庄
在月河之西四面咸水荷花盛開時錦雲百頃亦城中
之所無也昔為莫氏産今為趙氏
趙氏菊坡園
新安郡王之園也昔為趙氏蓮庄分其半為之前面大
溪為循堤畫橋蓉柳夾岸數百株照影水中如鋪錦繡
其中亭宇甚多中島植菊至百種為菊坡中甫二卿自
命也相望一水則其宅在焉舊為曾氏極目亭最得觀
覽之勝人稱曰八面曾家今名天開圖畫
程氏園
程文簡尚書園在城東宅之後依東城水濠有至游堂
鷗鷺堂芙蓉徑
丁氏西園
丁葆光之故居在清源門之内前臨苕水築山鑿池號
寒嵓一時名士洪慶善王元渤俞居易芮國器劉行簡
曾天隐諸名士皆有詩臨沼有茅亭或稱為丁家菴
倪氏園
倪文節尚書所居月河即其處為園池盖四至傍水易
於成趣也
趙氏南園
趙府三園在南城下與其第相連處勢寬閒氣象宏大
後有射圃崇樓之類甚壯
葉氏園
石林右丞相族孫溥號克齋者所創在城之東多竹石
之勝
李氏南園
李鳳山參政本蜀人後居霅因創此為游遨之地中有
傑閣曰懷岷穆陵御書也
王氏園
王子壽使君家於所居之中規模雖小然回折可喜有
南山堂臨流有三角亭苕霅二水之所匯苕清霅濁水
行其間略不相混物理有不可曉者
趙氏園
端肅和王之家後臨顔魯公池依城曲折亂植拒霜號
芙蓉城有善慶堂最勝
趙氏清華園
新安郡王之家後依北城有林田二頃有清華堂前有
大池静深可愛
俞氏園
俞子清侍郎臨湖門所居謂之俞氏自退翁四世皆未
及年告老各享高壽晚年有園池之樂盖吾鄉衣冠之
盛事也假山之竒甲於天下
趙氏瑶阜
蘭坡郡城之别業去城既近景物頗幽後有石洞常萃
其家法書刊石為瑶阜帖
趙氏蘭澤園
園亦近世所葺頗宏大其間規為葬地作大寺牡丹特
盛未幾寺為有力撤去
趙氏繡谷園
舊為秀印今屬趙忠惠家一堂據山椒曰霅川圖畫盡
見一城之景亦竒觀也
趙氏小隐園
在北山法華寺後有流杯亭引澗泉為之有古意梅竹
殊勝
趙氏蜃洞
近為趙忠惠所有一洞窅然而深不可測聞昔有蜃居
焉
趙氏蘇灣園
菊坡所剙去南關三里而近碧浪湖浮玉山在其前景
物殊勝山椒有雄跨亭盡見太湖諸山
畢氏園
畢最遇承宣所葺正依迎禧門城三面皆溪其南則丘
山在焉亦歸之趙忠惠家
倪氏玉湖園
倪文節别墅在峴山之傍取浮玉山碧浪湖合而為名
中有藏書樓極有佳趣
章氏水竹塢
章農卿北山别業也有水竹之勝
韓氏園
距南關無二里昔屬平原從後歸余家名之曰南郭隐
城南讀書堂萬松關太湖三峰各高數十尺當韓氏全
盛時役三百壯夫移致於此
葉氏石林
左丞葉少藴之故居在卞山之陽萬石環之故名且以
自號正堂曰兼山傍曰石林精舍有承詔求志從好等
堂及静樂菴愛日軒躋雲軒碧琳池又有嵓居真意知
止等亭其鄰有朱氏怡雲庵涵空橋玉澗故公復以玉
澗名書大抵一徑産楊梅盛夏之際十餘里間朱實離
離不減閩中荔枝也此園在霅最古今皆没於蔓草影
響不復存矣
黃龍洞
與卞山佑聖宫相隣一穴幽深真蜿蜒之所宅居人於
雲氣中每見頭角但歲旱禱之輒應真宗朝金字牌在
焉在唐謂之金井洞亦福地名山之一也
玲瓏山
在卞山之陰嵌空竒峻略如錢塘之南屏及靈隐薌林
皆竒石也有洞曰歸雲張有謙中篆書于石梁闊三尺
許横繞兩石間名定心石傍有唐杜牧題名云前湖州
刺史杜牧大中五年八月八日來及紹興癸卯葛曾卿
林彦政劉無言莫彦平葉少藴題名章文莊公有詩云
短鍤長鑱出萬峯鑿開混沌作玲瓏市朝可是無巇嶮
更向山林巧用工玲瓏山近在一二里許近歲沈氏抉
剔為之大率此山十里中間皆竒石也今亦皆蕪没於
空山矣
劉氏園
在此山德本村富民劉思所葺後亦歸之趙忠惠
錢氏園
在毗山去城五里因山為之嵓洞秀竒亦可喜下瞰太
湖手可攬也錢氏所居在焉有堂曰石居
程氏園
文簡公别業也去城數里曰河口藏書數萬卷作樓貯
之
孟氏園
在河口孟無庵第二子既為趙忠惠壻居霅遂創業於
此有極高明樓亭宇凡十餘所
廬山草堂記(白居易)
匡廬竒秀甲天下山山北峰曰香爐峰北寺曰遺愛寺
介峰寺間其境勝絶又甲廬山元和十一年秋太原人
白樂天見而愛之若遠行客過故鄉戀戀不能去因面
峰腋寺作為草堂明年春草堂成三間兩柱二室四牖
廣袤豐殺一稱心力洞北戸來陰風防徂暑也敞南甍
納陽日虞祁寒也木斵而已不加丹墻圬而已不加白
墄階用石羃窗用紙竹簾紵幃率稱是焉堂中設木榻
四素屏二漆琴一張儒道佛書各三兩卷樂天既來為
主仰觀山俯聽泉傍睨竹樹雲石自辰及酉應接不暇
俄而物誘氣随外適内和一宿體寧再宿心恬三宿後
頽然嗒然不知其然而然自問其故荅曰是居也前有
平地輪廣十丈中有平臺半平地臺南有方池倍平臺
環池多山竹野卉池中生白蓮白魚又南扺石澗夾澗
有古松老杉大僅十人圍高不知幾百尺脩柯戛雲低
枝拂潭如幢竪如盖張如龍蛇走松下多灌叢蘿蔦葉
蔓駢織承翳日月光不到地盛夏風氣如八九月時下
鋪白石為出入道堂北五步據層崖積石嵌空垤塊雜
木異草盖覆其上綠陰蒙蒙朱實離離不識其名四時
一色又有飛泉植茗就以烹燀好事者見可以永日堂
東有瀑布水懸三尺瀉階隅落石渠昏曉如練色夜中
如環珮琴筑聲堂西倚北崖右趾以剖竹架空引崖上
泉脉分綫懸自簷注砌纍纍如貫珠霏微如雨露滴瀝
飄灑随風遠去其四傍耳目杖屨可及者春有錦繡谷
花夏有石門澗雲秋有虎谿月冬有鑪峰雪陰晴顯晦
昏旦含吐千變萬狀不可殫記覼縷而言故云甲廬山
者噫凡人豐一屋華一簀而起居其間尚不免有驕稳
之態今我為是物主物至致知各以類至又安得不外
適内和體寧心恬哉且永遠宗雷軰十八人同入此山
老死不反去我千載我知其心以是哉矧予自思從幼
迨老若白屋若朱門凡所止雖一日二日輒覆簣土為
臺聚拳石為山環斗水為池其喜山水病癖如此一旦
蹇剝來佐江郡郡守以優容而撫我廬山以靈勝待我
是天與我時地與我所卒獲所好又何以求焉尚以冗
員所羈餘累未盡或往或來未遑寧處待予異時弟妹
婚嫁畢司馬歲秩滿出處行止得以自遂則必左手引
妻子右手抱琴書終老於斯以成就我平生之志清泉
白石實聞此言時三月二十七日始居新堂四月九日
與河南元集虚范陽張允中南陽張深之東西二林寺
長老湊朗滿晦堅等凡二十有二人具齋施茶果以落
之因為草堂記
祭廬山文
維元和十二年歲次丁酉二月二十五日乙酉將仕郎
守江州司馬白居易以香火酒脯告于廬山遺愛寺四
旁上下大小諸神居易夙聞匡廬天下神秀幸因佐宦
得造兹山又聞永遠宗雷同居於是道俗並處古之遺
風而遺愛西偏鄭氏舊隐三寺長老招予此居創新堂
宇疏舊泉沼或來或往棲遲其間不惟耽翫水石以樂
野性亦欲擺去煩惱漸歸空門儻秩滿以來得以自遂
餘生終老願託於斯今葺構既成遊息方始爰以潔敬
薦兹馨香不敢媚神不敢禳福但使疫癘不作魑魅不
逢猛獸毒蟲各安其所苟人居之静謐則神道之光明
齋心露誠庶幾有答
香鑪峰下新置草堂即事詠懷題于石上香鑪峰
北面遺愛寺西偏白石何鑿鑿清流亦潺潺有松數
十株有竹千餘竿松張翠傘盖竹倚青琅玕其下無
人居惜哉多歲年有時聚猿鳥終日空風烟時有沉
冥子姓白字樂天平生無所好見此心依然如獲終
老地忽呼不知遷架巖結茅宇斵壑開茶園何以洗
我耳屋頭飛落泉何以洗我眼砌下生白蓮左手挈
一壺右手挈五絃傲然意自足箕倨于其間興酣仰
天歌歌中聊寄言言我本野夫誤為世網牽時來昔
捧日老去今歸山倦鳥得茂樹涸魚反清源捨此欲
焉往人間多險難
終南十志(盧鴻)
草堂第一
草堂者盖因自然之溪阜以當墉洫資人力之締架後
加茅茨將以避燥濕成棟宇之用昭簡易叶乾坤之德道
可容膝休閒谷神全道此其所以貴也及靡者居之則妄
為翦飾失天理矣歌曰山為宅草為堂芝室兮葯房羅蘼
蕪拍薜荔荃壁兮蘭砌蘼蕪薜荔成草堂中有人兮信
宜常讀金書飲玉液童顔幽操長不易
樾館第二
樾館者盖即林取材基巔柘架以加茅茨居不期逸為
不至勞清淡娛賓斯為尚矣及蕩者鄙其隘閴苟事宏
麗乖其實矣歌曰紫嵒隈清溪側雲松烟蔦兮千古色
芳靃蘼陰蒙籠幽人架館在其中臥風霄坐霞旦靃蘼
蒙籠依樾館粤有賓兮時戾止樵蘇不㸑清談而已永
歲終朝常若此
羃翠庭第三
羃翠庭者盖峰巘積陰林蘿沓翠其上緜羃其下深湛
可以王神可以冥道矣及喧者游之則酣謔永日汩其
清而薄其垢矣歌曰青厓陰丹磵曲重幽叠邃隐淪躅
草跗緜羃翠蒙籠當其無在庭中當其有羃翠庭神可
谷道可冥幽有人兮張素琴白玉徽兮高山流水之清
音聽之愔澹兮冥是心
洞元室第四
洞元室者盖因嵒即室即理談元室成自然元斯洞矣
及邪者居之則假容竊次妄作虚誕竟生異言歌曰嵐
氣肅兮嵒翠冥室陰戶虚兮芳迎披蕙帳促蘿筵談空
空兮覈元元蕙帳蘿筵洞元室秘而幽直且吉道於斯
兮可冥繹妙思洞兮草元經結幽門兮在黃庭
倒景臺第五
倒景臺者盖太室南麓天門右崖傑峰如臺氣凌倒景
登路有三皆可少憩或曰三休臺可以會馭風之客邀
絶塵之子超越真神蕩滌塵襟此其所以絶勝也及世
人登焉則䰟散神越目極心傷矣歌曰天門豁仙臺聳
傑屹崪兮雲傾湧窮三休曠一觀忽若登崑崙兮終期
汗漫山聳雲間倒景臺舒顥氣軼囂埃皎皎之子兮自
獨立雲可朋赮可吸曾有榮辱之可及
桃烟廷第六
桃烟廷者盖特峯秀起意若桃烟秘廷窅如仙會即揚
雄所謂爰清爰静遊神之廷是也可以超絶世紛永潔
精神矣及機士登焉則寥閴戃怳裴懷情累矣歌曰臨
泱漭背青熒吐雲烟兮合窅冥怳欻翕兮杳幽靄意漂
渺兮羣仙會窅冥仙會桃烟廷竦魂形凝視聽聞夫至
誠必感兮祈此巔潔顥氣養丹田終彷像兮覿羣仙
期仙磴第七
期仙磴者盖危磴穹窿迴接雲路靈仙彷彿想若可期
及儒者毁所不見則黜之矣歌曰霏微陰壑兮氣騰虹
迤邐危磴兮上凌空咫尺雲路期仙磴虚可憑道可證
青霞杪紫烟垂鸞歌鳳舞吹參差迎鴻駕揖瑶軒山中
人好神仙想像於此欲升烟鑄丹鍊液佇還年
滌煩磯第八
滌煩磯者盖穹谷峻崖𤼵地盤石飛流噴激積潄成渠
澡性滌煩迥有幽致可為智者說難與俗人言歌曰靈
磯盤薄兮噴滔碏潄靈風兮鎮冥壑研苔滋泉珠潔一
憩一飲塵鞅滅磷磷瀉漣漪兮滌煩磯靈仙境兮仁智
歸中有琴徽似玉峩峩湯湯彈此曲寄聲知音同所欲
雲錦淙第九
雲錦淙者盖激溜攅衝傾石叢倚鳴湍叠濯噴若風雷
晷輝分麗煥若雲錦可瑩徹靈矚幽翫忘歸及匪士觀
之則反曰寒泉傷玉趾矣歌曰水攅衝石叢聳煥雲錦
兮噴汹湧苔駁犖草夤緣芳羃羃兮瀨濺濺水石攅衝
雲錦淙波跳珠泉結流有潔冥者媚此幽潄靈液樂天
休實獲我心夫何求
金碧潭第十
金碧潭者盖水潔石鮮光涵金碧嵒葩林蔦有助芳隂
空洞虚徹道斯勝矣而世事纏乎利害者則未暇遊之
歌曰水碧色石金光灧熠熠兮濙湟湟泉葩映烟蔦臨
嵒霏林翠積芳陰霜月洞烟景涵水色石光金碧潭幽
有人兮好冥絶炳其煥凝其潔悠悠終古長不滅
盧鴻草堂圖真跡尚在京口張氏安得一見以當臥
游
平泉山居雜記(李德裕)
經始平泉追先志也吾随侍先太師忠公在外十四年
上會稽探禹穴歴楚澤登巫山游沅湘望衡嶠先公每
維舟清眺意有所感必凄然遐想屬目伊川嘗賦詩曰
龍門南岳盡伊源草樹人烟目所存正是北州棃棗熟
夢䰟秋日到郊園吾心感是詩有退居伊洛之志前守
金陵于龍門之西得喬處士天寳末避地遠游為荒榛
首陽翠微尚有薇蕨山陽舊徑唯餘竹木吾乃剪荆莽
驅狐狸如立班生之宅漸成應叟之地又得他州珍木
竒石列於庭際平生素懷于此足矣吾嘗以出處者貴
得其道進退者貴不失時古來賢逹多有遺恨至于玄
祖潜身于柱史柳惠養德于士師漢代邴曼容官不過
六百石終無辱殆邈難及矣越蠡激牛以肥遁留侯託
黃老以辭世亦其次焉范睢感蔡澤一言超然高謝鄧
禹見功臣多敗委遠名勢又其次也矧吾者刈葵無衛
足之知處鴈有不鳴之患雖有泉石杳無歸期留此林
居貽厥後代鬻平泉者非吾子孫也以平泉一樹一石
與人者非佳子弟也吾百歲後為權勢所奪則以先人
所命泣而告之此吾志也詩曰維桑與梓必恭敬止言
其父所植也昔周人之思召伯愛其所憩之樹近代薛
令君于禁省中見先祖所據之石必泫然流涕汝曹可
不慕之唯岸為谷谷為陵然後已焉可也
平泉山居草木記(李德裕)
余嘗覽想石泉公家藏藏書目有園庭草木疏則知先
哲所尚必有意焉余二十年間三守吳門一莅淮服嘉
樹芳草性之所躭或致自同人或得於樵客始則盈尺
今已豐尋因感學詩者多識草木之名為騷者必盡蓀
荃之美乃記所出山澤庶資博聞木之竒者有天台之
金松琪樹稽山之海棠榧檜剡溪之紅桂厚朴海嶠之
香檉木蘭天目之青神鳳集鍾山之月桂青颼楊梅曲
房之山桂温樹金陵之珠柏欒荆杜鵑茆山之山桃側
柏南燭宜春之柳柏紅豆山櫻藍田之栗梨龍柏其水
物之美者荷有蘋州之重臺蓮芙蓉湖之白蓮茅山東
溪之芳蓀復有日觀震澤巫嶺羅浮桂水嚴湍廬阜漏
澤之石在焉其伊洛名園所有今並不載豈若潘賦間
居稱郁棣之藻麗陶歸衡宇喜松菊之猶存爰列嘉名
書之于石己未歲又得番禺之山茶宛陵之紫丁香會
稽之百葉木芙蓉百葉薔薇水嘉之紫桂簇蝶天台之
海石楠桂林之俱那衛台嶺八公之怪石巫峽之嚴湍
琅琊臺之水石布于清渠之側仙人跡鹿跡之石列于
佛榻之前是歲又得鍾陵之同心木芙蓉剡中之真紅
桂稽山之四時杜鵑相思紫苑貞桐山茗重臺薔薇黃
槿東陽之牡桂紫石楠九華山藥樹天寥青櫪黃心㭠
子朱山龍骨(缺)庚申歲復得宜春之筆樹楠稚子金
荆紅筆密蒙勾栗木其草藥又得山薑碧百合
憶平泉樹石雜詠
潭上紫藤
故鄉春欲盡一歲芳難再巖樹已青葱吾廬日堪愛幽
溪人未去芳草行應碍遥憶紫藤垂繁英照潭黛
紅桂樹(此樹白花紅心因以為號)
欲求塵外物此樹是瑶林後素合餘絢如丹見本心妍
姿無點辱芳意託幽深願以鮮葩色凌霜照碧潯
金松(出天台山葉葉金色)
台嶺生竒樹佳名世未知纖纖疑大菊落落是松枝照
日含金晰籠烟淡翠滋勿言人去晚猶有歲寒期
月桂(出蔣山淺黃色)
何年霜夜月桂子落寒山翠幹生巖下金英在世間幽
崖空自老清漢未知還惟有凉秋夜嫦娥來暫攀
山桂(此花紫色英藻繁縟)
吾愛山中樹繁英滿目鮮臨風飄碎錦映日亂非烟影
入春潭底香凝月榭前豈知幽獨客賴此當朱絃
柏(别樹經霜枝葉盡丹)
聞有三株樹惟應秘閬風珊瑚不生葉朱草又無叢未
若凌霄柏常能終歲紅晨霞與落日相照在巖中
蓀(生茅山東溪溪蓀花紫色)
楚客重蘭蓀遺方今未歇葉抽清淺水花照暄妍節紫
艷映渠鮮輕香含露結離居若有贈暫與幽人折
花藥欄(花藥四時相續常可留翫)
蕙草春已碧蘭花秋更紅四時發英艷三徑滿芳叢秀
色濯清露鮮輝搖惠風王孫未知返幽賞竟誰同
重臺芙蓉
芙蓉含露時秀色波中溢五女襲朱裳重重映皓質數
枝耀晨霞一片明秋日蘭澤多衆芳妍姿不相匹
辛夷
昔年將出谷幾日對辛夷倚樹憐芳意攀條惜歲滋清
陰須暫憩秀色正堪思只待揮金日慇懃泛羽巵
平泉草木記䟦
劇談錄李德裕東都平泉莊去洛城三十里卉木臺榭
若造仙府有虛檻對引泉水縈回䟽鑿像巫峽洞庭十
二峰九𣲖迄於海門江山景物之狀以間行徑有平石
以手磨之皆隐隐見雲霞龍鳳草樹之形初德裕營平
泉遠方之人多以異物奉之有題平泉詩曰隴右諸侯
供語鳥日南太守送名花
賈氏談錄贊皇公平泉莊周圍十里搆臺榭百餘所今
基址猶存天下竒花異草珍松怪石靡不畢致其間故
德裕自製平泉草木記今悉蕪絶唯鴈翅檜珠子柏蓮
房玉藻等盖僅有存焉怪石名品甚衆多為洛城有力
者取去唯禮星石及獅子石今為陶學士徙置梨園别
墅
河南志河南長殿南有婆娑亭貯竒石處世傳李德裕
醒酒石以水沃之有林木自然之狀今謂婆娑石盖以
樹名
五代史張全義字國維監軍嘗得李德裕平泉醒酒石
德裕孫延古因託全義復求之監軍忿然曰自黃巢亂
後洛陽園池無復能守豈獨平泉一石哉全義嘗在巢
賊中以為譏已因大怒奏笞殺監軍者
平泉草木記䟦
李文饒平泉草木記云以吾平泉一草一木與人者非
吾子孫也歐陽永叔嘗笑之余謂文饒之惑何止平泉
草木而已哉後讀五代史至張全義監軍與其孫延古
争醒酒石事全義殺之延古可謂克家之子矣然以與
監軍則違其戒守其戒則或因之以至於殺身一石亦
何足言使文饒而先悟此豈直無以累後人亦當自免
其身矣好石良是一癖古今文士每見于詩詠者未必
真好也其好者正不能自解余紹聖間春試下第歸道
靈壁縣世以為出竒石余時病卧舟中行槖蕭然聞茶
肆多有求售公私未乏貴人亦不甚重亟得其一長四
尺許價當八百取之以歸探所有僅得七百錢假之同
舍而足不覺病頓愈夜抱之以眠知余之好石不特其
言也自此行壑刳剔巖洞與藏于土中者愈得愈竒今
巖洞殆十餘處而竒石林立左右不可以數計心猶愛
之不已豈非余之癖哉賴晚粗知道文饒之病則無復
有客欲得者皆聽其自取以去未嘗較嘗戲謂爾軰云
此不但吾無所累汝亦可以免矣天下事何嘗不類爾
每以文饒之言觀之世間安得更有一物也葉夢得䟦
說郛卷六十八下
