說郛卷十七上元陶宗儀撰
愛日齋藂抄(宋葉)
稱帝
太史公夏本紀自禹即天子位以後云帝禹至于帝履
癸又曰帝桀殷本紀自太甲書帝太甲至于帝紂孔氏
雜說言二王亦得稱帝引史記夏紀稱帝桀是也何獨
桀云帝哉商紀云周武王為天子其後世貶帝號號為
王索隠曰按夏殷天子亦皆稱帝代以德薄不及五帝
始貶帝號號為王故本紀皆帝而總曰三王也又譙周
云夏殷之禮生稱王死稱廟主皆以帝名配之見索隠
國語云玄王勤商帝甲亂之又云商王帝辛大惡于民
帝辛紂也然而易曰帝乙書亦曰帝乙夏殷之稱帝莫
信於此
釋奠釋菜
釋奠釋菜古禮僅存而行于學歐陽公記襄州榖城縣
夫子廟有云釋奠釋菜經之略者也古之見師以菜為
贄故始入學者必釋菜以見其先師其學官四時之祭
乃皆釋奠奠有樂無尸而釋菜無樂則其又略也祭之
以禮以迎尸酌鬯為盛釋奠薦饌直奠而已故曰祭之
略者余讀其文因考之禮凡學春官釋奠于其先師秋
冬亦如之凡始立學者必釋奠於先聖先師及行事必
以幣凡釋奠必有舍也天子視學適東序釋奠於先老
三聖見文王世子出征執有罪反釋奠於學以訊馘告
見王制凡皆言釋奠而釋奠必于學春官大祝大會同
皆造于太廟宜於社過大山川則用事焉反行舍奠甸
祝掌四時之田表貉之祝號舍奠于祖禰亦如之師甸
致禽於虞中乃屬禽及郊饁獸舍奠於祖禰亦云舍奠
也始立學者既興器用幣然後釋菜見文王世子仲春
上丁命樂正習舞釋菜見月令大學始教皮弁祭菜示
敬道也見學記大胥春入學舍菜合舞見春官凡皆言
釋菜也而亦莫不於學士婚禮舅姑既歿則婦入三月
乃奠菜士喪禮君釋菜入門喪大記大夫士既殯而君
往焉釋菜於門内春官簭人乃舍萌于四方以禳惡夢
注謂猶釋菜萌菜始生則凡祭禮皆有釋菜也鄭氏以
釋菜奠者設薦饌酌奠而已無迎尸以下之事又以縣
釋菜奠幣孔氏以為直奠置于物方氏以為釋其所執
之物而祭之故其字或作舍奠言物就可薦以菜則特
用菜而已儀禮疏奠之為言停停饌具而已又按周禮
注鄭司農云舍菜謂舞者皆持有香之菜或曰古者士
見於君以雉為贄見於師以菜為贄菜直為蔬食菜羹
之菜或曰學者皆人君卿大夫之子衣服采飾舍采者
减損解釋盛服以下其飾也玄謂舍即釋也采讀為菜
蘋菜之屬吕氏春秋註舍猶置也初入學宫必禮先師
置采帛於前以贄神采菜兩音而異義其說惟議禮之
家有以折衷也
婦拜禮
太祖嘗問趙中令禮何以男子跪拜而婦人不跪趙不
能對徧訊禮官皆無知者王貽孫祁公溥之子也為言
古詩長跪問故夫即婦人亦跪也唐太后朝婦人始拜
而不跪趙問所出因以太和中幽州從事張建章勃海
國記所載為證大重之事具國史王貽孫傳及他雜說
葉氏燕語正舉此且云天聖初明肅太后垂簾欲被衮
冕親祠南郊大臣争莫能得薛簡肅公問即服衮冕陛
下當為男子拜乎議遂格禮九拜雖男子亦不跪貽孫
之言盖陋矣簡肅亦不達幸其言偶中使當時有以貽
孫所陳密啟者則亦無及矣汪聖錫端明作燕語證誤
又云漢書周昌𫝊吕后見昌為跪謝周宣帝詔命婦皆
執笏其拜宗廟及天臺皆俛伏則其時婦人已不跪矣
故特有是詔云始於則天非也明肅乃謁太廟非郊也
九拜有稽首有頓首非皆不跪也不跪雖有之蓋拜之
輕者爾余觀歐公所為簡肅墓志及湘山野錄皆云后
欲以衮冕謁太廟謂親祠南郊誠燕語之疑宜汪氏引
宋子京謁廟賦以證至程氏考古篇又因貽孫之說考
其詳云按後周天元静帝大象二年詔曰縣命婦皆執
笏其拜宗廟及天臺皆俯伏如男子据此詔特令於廟
跪則他拜不跪矣張建章所著武后時婦拜始不跪豈
至此始拜與廟朝跪禮而去之而紀之不詳耶周昌諫
高帝吕后見昌為跪戰國策蘇秦過洛其嫂蛇行匍匐
四拜自跪而謝隋志皇帝冊后后先拜後起則唐以前
婦拜皆跪伏也又朱文公語錄或問禮婦人吉拜雖君
賜肅拜則古人於拜亦伏地曰古有女子伏拜者乃太
祖問范質之姪古者女子拜如何遂舉古樂府云長跪
問故夫以為古婦女皆伏拜自則天欲為自尊之計始
不用伏拜看來此說不然樂府只說長跪問故夫不曾
說伏拜古人坐地是跪一處云直身長跪若拜時亦只
俯手如揖便是肅拜故禮註云肅俯手也盖婦人首飾
盛多如副笄六珈之類自難以俯伏地上古人所以有
父母拜其子亦有姑答拜者盖只跪坐在地拜時易不
曾相對拜各有問當答拜亦然大祝九拜肅拜但俯下
手今時傳云肅者不拜故肅使者而已文公舉貽孫之
對為范果當别有據其論婦拜為詳矣鶴林玉露别記
文公之說云古者男子拜兩膝齊屈如今之道拜是也
杜子美註周禮竒拜以為先屈一膝如今之雅拜即今
拜也古者婦女以肅拜為正謂兩膝齊跪手至地而頭
不下也拜手亦然南北史有樂府詩說婦人曰伸腰再
拜跪問客今安否伸腰亦是頭不下也周宣帝令命婦
相見皆跪如男子之儀不知婦人膝不跪地變為今之
拜者起于何時程泰之以為始於武后不知是否而項
氏家說則云鄭氏註周禮肅拜云若今婦人撎安世按
古之拜如今之揖折腰而已介冑之士不拜故以肅為
禮以其不可折腰也然則儀式持劍斂手回身微作曲
勢爾鄭氏之所謂撎盖如此正今時婦人揖禮也據鄭
氏說則婦人之拜不過如此或者乃謂自唐武氏始尊
婦人不令拜伏則妄誕之甚矣周天元時令婦人拜特
撎作男子拜則雖其俗婦人亦不作男子之拜也况古
者男子之拜但如今之揖則婦人之拜安得已如今之
伏今之男子以古男子之拜為揖故其拜也加之以跪
伏為稽顙之容今之婦人亦以古婦人之拜為揖故其
拜也加之以拳曲作虛坐之勢視古已加不得謂之減
矣禮所謂女拜尚右手者特言斂手向右如孔子拱而
尚右之尚非若今用手按膝作跪也男子之尚左亦然
古跪自是一禮以拜與伏皆不相干此論尤詳于諸書
疑跪拜之制後周始變后唐初或因之武后乃復其舊
然王建宫詞云射生宫女宿紅粧請得新弓各自張臨
上海時齊賜酒男兒跪拜謝君王殿前舖設兩邊樓寒
食宫人步打毬一半走來争跪拜上棚先謝得詹頭等
建太和中為陜州司馬豈武后以後婦拜猶跪禮特行
於宫掖復齋漫錄謂後周制令宫人廷拜為男子拜引
建前一詩證之唐宫詞無預後周故實也
古人貴字
禮檀弓幼名冠字五十以伯仲孔氏曰人始生三月而
加名故云幼名年二十有為人父之道同等不可復呼
其名故冠而加字年至五十耆艾轉尊又捨其二十之
字直以伯仲别之士冠禮二十已有伯某甫而言至五
十直呼伯仲爾朱文公曰至五十即稱伯仲除了下面
兩字猶今人不敢仵尊者呼為幾丈之類是不可以字
尊也玉藻士于君所言大人沒矣則稱謚若字名與士
大夫言名士大夫言於君前士名而大夫字字為貴及
與大夫言而字字為尊矣馬永卿赴亳州永城簿初見
劉器之諫議問曰王築安否曰王學士安樂後劉公為
孫宰言新主簿可見後生不稱前輩表德此為得體童
蒙訓曰故家惟晁氏羣居相處呼外姓尊長必曰某姓
第幾叔若兄諸姑尊姑之夫必曰某姓姑夫某姓尊姑
夫未嘗敢呼字也又云滎陽公外弟楊公韓環&KR0034;與他
人語稱楊公但曰内兄或曰侍講未嘗敢稱字也舍人
襍志云張正素先生子厚名壆東萊公從表兄也長東
萊公十餘歲與書未嘗呼字楊器之大夫名&KR0034;實滎陽
公表弟於東萊尊行也與東萊公書亦未嘗呼字往時
俗人有視楊應之學士為尊行者在朝中呼應之應之
回首不應滎陽公以應之當如卑不敢字尊尊固不得
字卑也故吕進伯逐門客謂呼小子字豈可為人師醻
酢世變亦云字者朋友之職也嘗見前輩不呼後進者
要稱字以代名為成人之禮尊者疑其斥之卑者且不
敢當獨朋友無相尊卑可字也李文公答朱載書論此
書云古人相接有等輕重有儀如師之於門人則名之
於朋友則字而不名稱之於師則雖朋友亦名之夫子
于鄭兄事子産于齊兄事晏嬰平仲𫝊曰子謂子産有
君子之道四焉又曰晏平仲善與人交子夏曰言游過
矣子張曰子夏云何曾子曰堂堂乎張也是朋友字而
不名驗也謂朋友字而不名正孔子同等不可以名而
加字者也顔氏家訓云名以體正字以表德名終則諱
之字乃可以為孫氏孔子弟子記事皆稱仲尼吕后微
時常字高祖為季至漢袁種字其叔父曰絲王丹與侯
霸子語字霸為君房江南至今不諱字也河北士人全
不辨之名亦呼為字字固因呼為字尚書王元景兄弟
皆號名人其父名雲字羅漢一皆諱之其餘不足怪也
續家訓云魏常林年七歲父黨造門問林伯先在否林
不拜伯先父之字也林曰臨子字父何拜之有庾翼子
爰嘗候孫盛見盛子放問曰安國何在放答曰在庾稚
恭家盖放以子爰既字父亦字其父王丹對侯曰上而
字其父曰上不以為嫌且字何以為孫氏古尊卑通稱
春秋書記季美盖季者字也杜預曰書字者伸父母之
尊以稱字為貴也謂子諱父字非諱之也稱其父字於
人之子子有所尊而不敢當亦宜也顔氏舉字可以詳
荆公序石仲卿字以為成人則貴而字之春秋二百四
十二年以字而不名者十二人而已不失其所以貴乃
爾少也石林葉氏云孔子雖大司寇而但稱仲尼哀公
誄之曰尼父仲山甫尹吉甫皆周之卿士而山甫吉甫
猶通稱或者亦以字為重欵陸務觀筆記字所以表其
人之德故傳者謂夫子曰仲尼非嫚也先左丞每言及
荆公只曰介甫蘇季明書張横渠事亦只曰子厚左丞
謂農師也鶴山魏氏尤信此說其記常熟縣學有曰昔
柳宗元謂論語所載弟子必以字惟曾子有子不字遂
謂是書出於曾門盖以字輕而子重也及考諸孔門之
訓則字為至貴蓋字與子皆得兼稱如門人之于孔子
進而稱子不字退而稱仲尼不言子其次亦有既子且
氏如閔子騫等不一二人或字者又數人然淵弓至游
夏最號為高弟子而不得子也有子曾子子而不得字
也就二者而論則字為尊盖子雖有師道之稱然繫子於
氏者不過男子之美稱耳故孝經字仲尼而子曾子禮
運字仲尼而名言偃至于子思字其祖孟子字其師之
祖相𫝊至今人之字仲尼者毋敢以為疑字既尊矣則
雖以孟子亞聖亦不得以字行不寧惟是仲尼作春秋
二百四十二年間字而不名者僅十有二人而游夏諸
子之門人亦各字其師相承至於漢初猶未敢輕以字
許人答張行甫書古人稱字者最不輕儀禮子孫於祖
禰皆稱字孔門弟子多謂夫子為仲尼子思孫也孟子
又子思弟子也亦皆稱仲尼至漢魏後只稱仲尼雖今
人亦稱之而人不為怪游夏之門人皆字其師漢初惟
子房一人得稱字中世有字其諸父字其諸祖者近世
猶有後學呼退之兒童誦君實者今曰胡子仁仲張子
敬夫朱子元晦是尊敬之至答羅愚書古人以字為重
雖孔子弟子與子思皆呼孔子為仲尼與誦相似皆人
所通稱也今人呼前輩字遂謂不然題韓氏墓志復或
問先賢可字乎曰若用孔門弟子與子思孟子稱仲尼
例則字先賢已過矣凡此俱推稱字為甚貴洪景盧云
論語所記孔子與人語及門弟子并對其人問答皆斥
其名未有稱字者雖顔冉高弟亦曰回曰雍唯至閔子
獨云子騫終此書無損名昔賢謂論語出於曾子有子
之門人予意亦出於閔氏觀所言閔子侍側之辭與冉
有子貢子路不同則可見矣其說正魏氏所謂游夏之
門人各字其師者也周益公疑無已作王平父集序字
歐公至子固則曰南豐先生無已何尊焉至於𫝊道之
師則不可以不别是知其字為天下通稱若不逮所尊
而尊之者特别其師資之私敬無以過於字也蓋參古
今而論則臨文記事尊者稱之以字非不敬也應對之
頃書疏之間則字於其朋友從吕氏說可也世俗去古
遠徒知不可以字而更以號稱猶未可也况不惟尊其
不可字者如此故雜記之冀來者識字之所以貴也夫
帕首
元和聖德詩云以紅帕首注者引實錄曰禹會塗山之
夕大風雷震有甲步卒千餘人其不被甲者以紅絹帕
抹其額自此遂為軍容之服退之送幽州李端公序紅
帕首帕一作抹送鄭權尚書序帕首鞾袴盖屢用之陸
氏筆記舉孫榮傳張津常著絳帕頭帕頭者巾幘之類
猶今言幞頭也韓文公云以紅帕首已為失之東坡云
絳帕蒙頭讀道書增一蒙字尤誤務觀固不引塗山事注
韓文者亦不援孫榮語然李鄭二序皆連帕首鞾袴取
義為幞頭正合范史云向栩者性卓詭不倫讀老子狀
如學道好披髮著絳綃頭李賢注說文絹生絲也按此
字當作幧其字從巾古詩云少年見羅敷脫巾著幧頭
已上史註紅綃頭或即無紅絹帕子謂孫伯符所稱南
陽張津為交州刺史着絳帕頭鼔琴燒香讀邪俗道書
或由東都之季習妖妄者輒以為首飾栩其類也韓詩
帕為虛字坡詩帕為實字因文著字為蒙所用本别俱
不免陸氏之核唐婁師德使吐蕃喻國威信制為畏&KR0868;
後募猛士討吐蕃乃自奮戴紅抹額來應詔此近塗山
軍容之遺制雖不敢以釋帕首其云戴紅抹額抑亦帕
首巾幘之物爾
古有涪翁
復齋漫錄云山谷謫涪州别駕因自號涪翁按益都耆
舊𫝊廣陵有老翁釣于涪水自號涪翁然則涪翁之稱
古有之矣苕溪漁隠曰後漢逸民𫝊初有父老不知何
出常漁釣於涪水因號涪翁復齋不取於此乃取益都
耆舊𫝊後漢郭玉𫝊語謂涪翁之稱古有之矣不始於
魯直也蒙隠筆記引援亦同余記唐書陸龜蒙傳時謂
江湖散人或號天隨子甫里先生自比涪翁注云巴西
人居漢上獨不用前二書為證當别有考也
公為尊稱
古之稱公有不以爵者如董公吕公夏黃公蓋公泄公
申公毛公吳公殆以老成尊之諸老歷秦漢間齒既宿
矣司馬德操年少龐德公十歲兄事之呼作龐公可見
尊稱也雖于定國父為獄吏决曹亦稱于公正以年德
見推唯史於夏侯嬰稱滕公時為滕令後方賜侯爵班
書云嬰為滕令奉車故號滕公此猶項羽所使薛公郯
公或例以令長稱公也孔融告高密縣為鄭康成立鄭
公鄕有云昔太史公廷尉吳公謁者僕射鄧公皆漢名
臣又商山四皓有園公夏黃公潛光隠耀世嘉其高皆
悉稱公然則公者立德之正號不必三事大夫也柳子
厚書相國房心琯銘隂曰天子之三公稱公諸侯之入
為王卿士亦曰公有土封其臣稱之曰公尊其道而師
之稱曰公楚之僭凡為縣者皆曰公古之人通謂年之
長老曰公故言三公若周公召公王者之後若宋公為王
卿士若衛武公虢文公鄭桓公其臣稱之則列國皆然
師之尊若太公楚之為縣者若葉公白公年之長老若
毛公申公涪公而大臣罕能以姓配公者近雖有之然
不能著也唐之大臣以姓配公最著者曰房公東坡記
墨君堂云凡人相與號呼者貴之則曰公是足證公者
不專以爵貴也洪景盧采子厚東坡語記公為尊稱又
曰范曄漢史惟三公乃以姓配之未嘗或紊如鄧禹稱
鄧公吳漢稱吳公伏公湛宋公究牟公融袁公安李公
固陳公寵橋公玄劉公寵崔公烈胡公廣王公龔楊公
彪荀公爽皇甫公嵩曹公操也三國亦有諸葛公馬公
顧公張公其在本朝唯韓公富公歐陽公司馬公蘇公
為最著洪氏偶不引孔融語宋顔延之與何偃伺從上
南郊偃遙呼延之曰顔公延之以其輕脫怪之答曰身
非三公之公又非田舍之公又非君家阿公何以見呼
為公偃羞而退或以田舍公阿公皆當為翁豈延之不
知其義疑其不欲當尊稱語因過激耳自時俗崇謬敬
若彼猶賢矣班書書公主亦云翁主公翁古亦雜用
許由
樓𤾉叔云從來人說莊周盡是寓言却不曾深考如堯
讓許由依舊是有此人盖申吕許甫皆四岳之後許由
亦其一也以當時咨四岳觀之則堯有讓四岳之事但
周之言不無文飾過當處此論有蕃陽湯君錫亦云堯
始讓四岳舉舜乃讓于舜左傳云夫許太岳之後杜註
云堯四岳則太岳非由乎後人遂有洗耳之說劉潛夫
舉湯論語許由事不見於經故楊雄以為無誠齋云子
雲到老不曉事不信人間有許由雖沈著痛快終未有
以折衷此獨援引切而說不鑿予知劉公偶不記𤾉叔
何以言之在左氏外傳齊許申吕由大姜解謂四國皆
姜姓四岳之後大姜之家高氏𫝊堯召許由為九州長
豈即四岳之任歟湯名師中嘉定進士伯記端明之父
與𤾉叔時相後先識見俱高考論自然符合也
繭栗
記王祭之牛繭栗左氏外𫝊楚觀射父曰郊禘不過繭
栗史漢書志天地牲角繭栗顔師古注牛角之形或如
繭或如栗言其小於郊禮志始著其義西京雜記惠莊
聞朱雲折五鹿充宗之角歎息曰栗犢乃能爾邪栗喻
小而不謂其角或非本此舞隂大姓李氏擁城不下更
始徵趙喜喜年未二十既見更始歎曰繭栗犢豈能負
重致遠乎除為郎中行偏將軍使諸舞隂而李氏降范
史注犢角如繭栗言小也則惠莊長安一儒生亦祖古
語耳晉王上表繭栗之質當豺狼之路以自喻微弱也
坡詩云耆年日凋喪但有犢角栗魯直云紅藥枝頭初
繭栗於是朱仲新紀繭栗言小也頭成繭栗高續古紅
藥詞云紅翻繭栗稍頭徧姜堯章芍藥詞亦云繭栗稍
頭弄詩句取羣花之舍蕊為工魯直食筍詩繭栗戴地
翻用之于筍尤切
紙錢
事林廣記考論寓錢之始云今楮鏹也唐書王璵傳曰
玄宗時璵為祠祭使專以祠解中帝意有所禳祓大斥
數巫覡漢以來葬者皆有瘞錢後世里俗稍以紙寓錢
為鬼事至是璵乃用之則是喪祭之焚紙錢起於漢世
之瘞錢也其禱神而用寓錢則自王璵始耳法苑珠林
云紙錢起于殷長火也按此則里俗以紙寓錢璵始用
之非剙於璵矣朱文公云紙錢起玄宗時王璵盖古人
以玉幣後來易以錢玄宗惑於王璵之術而鬼神事繁
無許多錢來埋得璵作紙錢易之文字便是難理會且
如唐禮書載范𫝊正言唯顔魯公張司業家祭不用紙
錢易之文字便是難理會且如唐故衣冠效之而國初
言禮者錯看遂作紙衣冠而不用紙錢不知衣冠紙錢
有何間别近世戴氏鼠璞云法苑珠林載紙錢起於殷
長史唐王璵𫝊載漢末皆有瘞錢後里俗稍易以紙錢
王璵乃用於祠祭今儒家以為釋氏法於喪祭皆屏去
予謂不然之死而致死之不仁之死而致生之不知謂
之明器神明之也漢之瘞錢近於之死而致生以紙寓
錢亦明器也與塗車芻靈何以異俗謂果資於冥塗則
可笑是說雖異亦有文公紙衣冠何别意吕南公有錢
鄧公不燒楮鏹頌有云古用幣以禮神祗後之罪士為
多則假之以請禳禱祈假之不已則翻楮代焉而弗支
是故罪者滿世而莫救其非大抵深惡夫寓錢以徼福
者也予觀洪慶善杜詩辨證戴文宗備問云南齊廢帝
東昏侯好鬼神之術剪紙為錢以代束帛至唐盛行其
事云有益幽冥又牛僧孺云楮錢唐初剪紙為之此足
以補事林廣記之未及
負為婦人
史高帝紀有武負陳丞相世家有張負絳侯世家有許
負皆以為婦人記言王媼武負則信婦人矣班書如淳
注俗謂老大母為阿負師古引劉向列女𫝊魏曲沃負
者魏大夫如耳之母此古語謂老母為負耳世家言戶
牖富人張負索隠曰婦人老宿之稱然稱富人或恐是
大夫爾予謂張負果婦人當是清女之流亦富人也許
負相者索隠引應劭注老嫗也意其負婦音同古文相
通用不然馮婦固晉善士歟史註猶有異論者
九百
陳無已云世人以痴為九百謂其精神不足也項平甫
家說云註司業言九百草書喬字也朱彧可談云青州
王大夫為詞鄙俚每投獻當路以為笑具季父為青禄
王亦與詩他日季父見其子謝之其子曰大人九百亂
道玷瀆高明盖俗謂神氣不足者九百豈以一千即足
數邪以書釋之不若陳朱之說通予讀張平子西京賦
云小說九百本自虞初注者為小說九百篇本虞初著
又曰九百四十三篇言九百舉大數也漢志云小說家
者流蓋出於稗官街談巷語道聽途說者之所造也如
淳曰街談巷說其細碎之言也俗豈云九百或取喻細
碎之為者俚語本於史錄固有矣故漫記之東坡作文
字中有一條以彭祖八百歲其父哭之以九百者尚在
李方叔問東坡曰俗語以憨痴駘䭾為九百豈可筆之
文字間乎坡曰子未知所據耳張平子西京賦云乃有
秘書小說九百盖稗官小說凡九百四十三篇皆巫毉
厭祝及里巷之所傳言集為是書西漢虞初洛陽人以
其書事漢武帝出入騎從衣黃衣號黃衣使者其說亦
號九百吾言豈無據也方叔後讀文選見其事具文選
註始歎曰坡翁於世間書何往不精通邪近見雜說載
此乃知前輩考証無所不至
駕頭
舊制駕頭未詳所始相𫝊更一朝即加覆黃帽一重孔
氏談苑云駕頭者祖宗即位時所坐也相𫝊寳之夢溪
筆談云正衙法座香木為之加金飾四足墮角其前小
偃織藤冐之每車騎出幸則使老内人馬上抱之謂之
駕頭江鄰幾雜志云韓持國問李端明駕頭何物曰諸
座之一原父訪王原叔云此坐𫝊四世矣放翁筆記云
駕頭舊以一老宦者抱綉裹杌子於馬上高廟時亦然
今乃代以閣門官不知自何年始參諸紀載疑渡江後
兀子以非法座故物乘輿所至百官道次班迎惟望駕
頭致敬而已
滿月
禮生男子設弧於門左女子設帨於門右三日始負子
男射女否如東魏高澄尚馮翊公主生子三日時帝幸
其第錫錦綵唐章敬吳后生代宗三日玄宗臨澡之王
毛仲妻産子三日玄宗命高力士贈酒饌金帛授其兒
五品官姜㟧以公主子生三日玄宗曰他物無以餉吾
孫賜六品官緋衣銀魚又武后時拾遺張德生男三日
殺羊會同僚補闕杜肅告其屠殺楊太真以錦綉為襁
褓裹禄山云貴妃三日洗兒也皆以三日為重東坡賀
子由生孫元昨聞萬里孫已振三日浴今俗以三朝浴
兒殆古意也晬謂子生一歲顔氏家訓江南風俗兒生
一期為製新衣盥浴裝飾男則用弓矢紙筆女則刀尺
針縷并加飲食之物及珍寶玩置之兒前觀其發意所
取以驗貪愚廉知名之為試兒親表聚集燕享云玉壺
野史記曹武惠王始生周歲日父母以百玩之具羅于
席觀其所取武惠王左手提干戈右手提俎豆斯須取
一印餘無所視曹真定人江南遺俗乃在此今俗謂試
周是也惟相𫝊滿月且文之為彌月指詩誕彌厥月言
之按毛詩曰誕大也彌終也鄭氏曰終十月而生吕成
公註莆田鄭氏曰彌滿也其義非謂兒生及月唐書高
宗龍朔三年子旭輪生滿月大赦北戸錄云嶺俗家富
者婦産三日或足月洗兒作團油飯以煎魚蝦雞鵝猪
羊灌腸蕉子薑桂豆豉為之陸務觀謂此即東坡記盤
遊飯語相近必傳者之誤其云足月即滿月也東坡又
記閩人生子三日浴兒時家人及賓客皆戴葱錢曰葱
使兒聰明錢使兒富大要三日之禮通古今當近其重
耳
婦人封邑
史姚氏註楚漢春秋高祖封許負為鳴雌亭使是知婦
人亦有封邑班志漢從秦制爵二十級十九關内侯二
十徹亭侯侯未詳也范志謂列侯所食縣為侯國承秦
爵二十等為徹侯大者食縣小者食鄕亭豈亭侯者以
十里一亭之地封焉或已自漢初有之婦人封邑班書
云高后嘗以蕭相國夫人同為酇侯按司馬氏表孝惠
三年哀侯禄元年高后二年懿侯同元年班志孝惠六
年哀侯禄薨高后二年封何夫人祿同母為侯二表所
紀異索隠又疑其事非予謂吕后欲侯吕氏先封高帝
功臣欲王吕氏先封孝惠後宫子四年封吕&KR0912;為臨光
侯亦先封功臣妻矣自許負之封及酇侯夫人疑先漢
婦人封邑之始
上梁文
吳氏漫錄考其所始云後魏温子昇有閶闔門上梁祝
文云惟王建國配彼太微大君有命高門啟扉良辰是
簡枚卜無違雕梁乃駕綺翼斯飛八龍杳杳九車巍巍
居辰納祐就日垂衣一人有慶四海爰歸乃知上梁有
祝文矣苐不若今時有詩語也樓大訪參政又考兒郎
偉始於方言其說云上梁文必言兒郎偉或以為唯諾
之唯或以為竒偉之偉皆未安在勑局時見元豐中獲
盗推賞刑部例皆即元案不改俗語有陳棘云我部領
你懣厮遂去深州邊吉云我隨你懣去懣本音悶俗音
門猶言輩也獨秦州李德一案云自家偉不如今夜云
余啞然笑曰得之矣所謂兒郎偉者猶言兒郎懣蓋呼
而告之此關中方言也上梁有文尚矣唐都長安循襲
之以語尤延之諸公皆以為前未聞或有云用相兒之
偉者殆誤矣樓公考證如此予記吕氏春秋月令舉大
木者前呼與謣後亦應之高誘注為舉重勸力之歌聲
也與謣注或作邪謣淮南子曰邪許豈偉亦古者舉木
隠和之音
自稱字
乾道間陸放翁取家藏前輩筆札刻石嘉州茘枝樓下
名宋法帖予得其本有陳文惠書首云堯佐曰而後云
希元再拜希元文惠字也自稱於書間不可解黃氏法
帖刊誤云柳少師與弟帖末云誠懸呈人多疑之以籕
注漢書丞相衡𫝊云字以表德豈人所自稱抑不當稱
字然常觀逸少敬謝帖自云王逸少白廬山遠公集盧
循與遠書自云范陽盧子先叩頭則古人稱字盖或有
之黃長睿精於考古從其辨證如文惠稱字無疑矣按
漢書張晏注云匡衡少時字鼎長乃易字稚圭世所𫝊
衡與貢禹書上言衡敬報下言臣鼎白知是字也顔師
古以為張氏說穿鑿假有其書乃後人見此傳云匡鼎
來不曉其意妄作衡書云鼎白爾字以表德豈人所自
稱乎長睿所引顔注謂此西京雜記云鼎衡小名也若
文惠前名後字或取法漢人
生日
顔氏家訓言江南風俗二親若在每至生日常有酒食
之事無教之徒雖以孤露其日皆為供頓酣暢聲樂不
知有所感傷程氏云人無父母生日當倍悲傷更安忍
置食張樂以為樂若具慶者可矣此同顔訓之意固不
論在上也者然如梁元帝當載誕之辰輒齋素講經唐
太宗謂長孫無忌曰是朕生日世俗皆為歡樂在朕翻
為感傷今君臨天下富有四海而欲承歡膝下永不可
得此子路有負米之恨也詩云哀哀父母生我劬勞奈
何以劬勞之日更為宴樂乎泣數行下羣臣皆流涕則
世人生本以生日為重而慶賀成俗已久矣漫錄又記
唐中宗以降誕日宴侍臣内戚與學士聯句人主生日
樂宴為夀殆始見此時固莫盛於明皇也按唐開元十
七年八月上以生日宴百官於花萼樓下左丞相乾曜
右丞相說帥百官上表請以每歲八月初五日為千秋
節布於天下咸寧宴樂休暇三日此置節之始十九年
以千秋節降死罪流以下原之此恩赦之始二十四年
八月千秋節羣臣皆獻寳鏡錄九齡獻千秋金鏡錄至
代宗大歷元年十月上生日諸道節度獻金帛器服珍
玩駿馬此受貢之始德宗以誕日歲詔佛老者大論麟
德殿并詔給事中徐岱等講說此說法之始穆宗長慶
元年詔七月六日是朕載誕之辰其日百僚命婦宜于
光順門進名參賀朕門内與百僚相見雖嘗勑停尋復
行之此進名受賀之始長慶四年敬宗初立徐泗觀察
使王知興以上生日請於泗州置戒壇度僧尼資福此
度僧之始文宗開成二年詔朕之生辰不欲屠宰用表
好生非是信尚空門將希無妄之福自今宴會蔬食任
陳&KR0008;醯永為常例此禁屠宰之始紀節以來襲為大典
雖本自開元而明皇久以生日為重矣王皇后寵衰泣
曰三郎獨記不得何忠脫紫半臂換一斗麵為生日湯
餅耶盖舊事也明皇不惟自夀每自讓皇帝憲生日必
幸其宅移時宴樂惠宣太子業被疾明皇自視會既愈
幸其第置酒賦詩為初生歡此愷弟之至情天寳十四
年六月一日貴妃楊氏生日幸華清宫於長生殿奏新
曲會南海進茘枝因名茘枝香天寳十載正月安禄山
生日賜衣服玩器酒饌以宫妾蕃將亦用此朱仲新云
唐人生日多具湯餅引夢得送張與詩爾生始懸弧邀
我作上賓引箸舉餅湯祝賜天麒麟此當謂初生時少
陵自有宗武詩也雲溪友議載西川韋相公皋因作生
日節鎮皆貢珍竒獨東川盧八座送一歌姬為饋
稱老為波
林謙之詩驚起何波理殘夢自注述夢中所見何使君
蜀人以波呼之猶丈人也范氏吳船錄記嘉州王波渡
云蜀中稱尊老者為波又有所謂天波月波日波雷波
者皆尊之稱此王波盖王老或王翁也宋景文嘗辨之
謂當作皤字魯直貶涪州别駕自號涪皤或其俗云按
景文所記云蜀人謂老為皤音波取皤皤黃髮義
孺人
張文昌祭韓吏部詩公疾浸日加孺人視藥湯以為姬
妾則云乃二侍女合彈琵琶筝已有侍女矣以為妻則
皇甫湜撰神道碑云夫人高平郡此不稱夫人退之曾
云已呼孺人戛鳴瑟豈以言内子邪說詩者韓詩孺人
對穉子自杜詩老妻穉子句中來儲光羲云孺人善逄
迎穉子解趨走又出於江淹恨賦左對孺人右對穉子
凡皆並指妻子唐棣王琰有二孺人争寵盖親王有孺
人二人云唐制按曲禮天子之妃曰后諸侯曰夫人大
夫妻曰孺人士曰婦人庶人曰妻則孺人不得以為妾
張文昌或取此宣和罷縣君改孺人為第八等
土名傳訛
揚州天長道中有古冢土人呼為琉璃王冢馬氏嬾真
子錄辨為漢廣陵王胥謚厲後人誤謂劉厲為琉璃爾
長安董仲舒墓門人至皆下馬謂之下馬陵訛呼為蝦
蟆陵
相經
相人之法古矣而物無不可相史云黃魯直陳君夫相
馬畱長孺相彘榮陽褚氏相牛吕覽又記古有善相馬
者寒風相口齒麻衣相頰子女厲相目衛忌相髠許鄙
相尻投代褐相胸脇管青相膹肳陳悲相股脚奏牙相
前君贊相後與獸羣焉人可知矣昭德讀書志伯樂相
馬經浮丘伯相鶴經甯戚相牛經鄭氏通志又加以周
穆王相馬經諸葛潁徐成相馬經高堂隆相牛經淮南
八公相鵠經相鴨經相雞經相鵝經抑皆古事也不惟
是也凡物皆然故自西都藝文之目已著相人相寳劍
刀相六畜班孟堅謂相人及六畜骨法之度數器物之
形容以求其聲氣貴賤吉凶要其術如是而已世代相
𫝊當有存者陳氏書曰相貝經未詳何書緯略云師曠
有禽經浮丘伯有鶴經雖六畜亦有牛經馬經狗經下
至蟲魚有龜經魚經唯朱仲所傳貝經竒怪豈即相貝
經歟或述其名類而謂相也緯略又舉東方朔相笏經
袁天綱郭先相笏經陳混常相笏經古相手板經亦驗
人禍福也齊其母稱之在州時有一手板相者云富貴
又吳氏漫錄引陸長源辨志載唐天寳中有李旺稱善
相笏驗之以事卒皆無驗以為不可概論遂記開寳末
聶長史相水立蠻三笏一王侯笏生人不敢秉一宰相
笏一卿監笏亦為節度而作真沒一歸錢武肅祠堂一
歸沈相一歸錢昭晏以衛尉卿守滑州真廟朝老道士
為沈良擇笏云此借緋笏兼是吉州通判沈時除吉州
通判借緋又云候罷任别為揀朝官笏期明年六月沈
果以是時卒由前一事則貴賤在笏由後一事則吉凶
在人漫錄云館中有陳混常相笏經其說推本管輅李
淳風之言又常氏相板印法魏程伯相印法盖相笏之
類而有相字法者術亦傳也
能改齋漫錄(吳曾)
凌煙閣名
唐太宗貞觀十七年以功臣圖形凌煙閣閣名凌煙世
以始於太宗然宋鮑照亦有凌煙樓銘曰瞰江列楹望
景延除積清風露含綵煙塗俯窺淮海俛眺荆吳我王
能架操思神居宜此萬春脩靈所扶則凌煙之名六朝
已有矣
婦人有謚
王岐公作吕公綽墓誌云公綽以古者婦人無謚自晉
漢以來皇后多因帝謚為稱國家順僖翼宣四帝暨太
祖太宗皇后悉同廟謚獨章聖皇帝王后節惠曰宣莊
與謚典不合願易名為章追正前失仁宗從之余按晉
時婦人有謚虞譚母卒謚曰宣桓温母卒謚曰敬然則
公綽以古者婦人無謚盖不知所本矣漢祖尊先媪曰
昭靈夫人後高后五年又尊曰昭靈后然謚法曰婦人
有謚自周景王穆后始也一左傳云聲子生隠公杜預
注聲謚也正義曰謚法不生其國曰聲
放生碑
放生建碑世以起於唐非也按梁朝元帝已有荆州放
生亭碑見藝文類聚之七十七卷
寄附舖
今世所在市井有寄附舖唐世已然矣按唐異聞集薛
防作霍小玉𫝊有云大理中寄附舖侯景家
猊糖
近世造糖之精者謂之獅子乳糖亦有所本耳按後漢
顯宗紀注云以糖作狻猊形號猊糖
酉陽
荆州記曰小酉山上石穴有書千卷相𫝊秦人於此學
因扄之故梁湘東王山賦云訪酉陽之逸典余乃悟段
成式名書之所自也
真率會
司馬温公有真率會盖本於東晉初時拜官相設供饌
羊曼在丹陽日客來早者得佳設日晏則漸不復精隨
客早晚而不問貴賤時羊固拜臨海守竟日皆美雖晩
至者猶獲精饌時言固之豐腆不如曼之真率
焚香始於漢
李相之貿已集謂焚香之始云本佛圖澄𫝊襄陽國城
塹水源暴竭石勒問澄澄曰今當勑龍下取水乃至澄
上坐繩床燒安息香咒數百言水大至余按江表𫝊有
道士于吉來吳會立静舍燒香讀道書制作符水以療
病又按漢武帝故事亦云昆邪王殺休屠王以其衆來
降得其金人之神置之甘泉宫金人者皆長丈餘其祭
不用牛羊唯燒香禮拜然則焚香自漢已然矣
傳風
今之屋翼謂之𫝊風見儀禮士冠禮篇云直於東榮鄭
氏注云榮屋翼也唐賈公彦疏曰榮屋翼也者即今之
𫝊風又雲榮在屋疎兩頭與屋為翼若鳥之有翼故斯
干詩美宣王之室云如鳥斯革如翬斯飛與屋為榮故
云榮也
蘇小小
劉次莊樂府解題曰錢塘蘇小小歌蘇小小非唐世人
見樂天夢得詩多稱咏遂謂與之同時耳次莊雖知蘇
小小非唐人而無所據予按郭茂倩所編引賡曰蘇小
小錢塘名娼也盖南齊時人西陵在錢塘江之西故古
詞云何處結同心西陵松栢下
和買
和買二字見孔穎達左氏義昭公十六年晉韓起聘鄭
有環在鄭商謁諸鄭伯子産弗與至既成買矣商人曰必
告君夫夫子産曰今吾子以好來辱而謂敝邑強奪商
人是教敝邑背盟誓也穎達云上稱買諸賈人則是和
買而子産謂之強奪者韓子以威偪之其賈必賤商人
欲得告君大夫子産知非其和買故云然也
經典無騎字
春秋左氏傳昭公二十五年左師展將以公乘馬而歸
欲與公輕騎歸劉炫謂左師展將以公乘馬而歸欲與
公單騎而歸此騎馬之漸也予按古者服牛乘馬以駕
車不單也其六國之時始有單騎蘇秦所謂車千乘騎
萬疋是也曲禮云前有車騎者禮記乃漢人書耳經典
並無騎字
登聞鼓
按資治通鑑魏世祖懸登聞鼔以達冤人乃知登聞鼓
其來甚久第院之始或起於本朝也
給公驗
唐宣宗時中書門下奏若官度僧尼有闕則擇人補之
仍申祠部給驗其欲遠遊尋師者須有本州公驗乃知
本縣僧尼出遊給公驗自唐已然矣
裁旨
近世自鈞台旨而天下稱裁旨按李罕之擅引澤州兵
夜入潞將以狀白李克用曰薛鉄山死州民無主慮不
逞者為變故罕之專命鎮撫取王裁旨
行狀
自唐以來未為墓誌銘必先有行狀蓋南朝以來已有
之按梁江淹為宋建太妃周氏行狀任昉裴野皆有行
狀
乾笑
世言笑之不情者為乾笑按宋范曄謀逆就刑於市妻
來别罵曄曰身固不足塞罪奈何枉殺子孫曄乾笑而
已按乾笑自此始
舍弟
舍弟兄稱弟曰舍弟亦有所本魏文帝與鍾繇書曰是
以令舍弟子建因荀仲茂時從容喻鄙旨
併當
併當二字俗訓收拾然晉時已有此語按世說長豫與
丞相語嘗以謹密為端丞相還臺及行未嘗不送至車
後為曹夫人併當箱篋長豫亡後丞相還臺發車後哭
至臺門曹夫人作奩封而不忍開
一頓
食可以言一頓世說羅友嘗伺人祠欲乞食主人迎神
出曰何得在此荅曰聞卿祠欲乞一頓食耳
經紀
江西人能以幹還者為經紀唐已有此語滕王元嬰與
蔣王皆好聚斂太宗嘗賜諸王帛敇曰滕叔蔣兄自能
經紀不須賜物
恩府
以恩地為恩府始於唐焉戴著大中初為掌書記于太
原李司空幕正言被斥貶郎州龍陽尉戴著曰自痛不
得盡忠於恩府而動天下之浮議見金華子
風聞
風聞二字出漢書尉陀曰風聞老夫父母墓已壊削賈
逵國語注曰風聞采也采聽商旅之言故沈約彈王源
曰風聞東海王源嫁女與富陽滿氏而魏任王澄表以
為法忌煩苛治貴清約御史之體風聞是司
婦女稱姐
婦女以姐為稱說文曰嬄字或作姐古字假借也子也
切近世稱女兄為姐盖尊之也按魏繁欽與文帝牋曰
自左&KR1516;史妠謇姐名倡見魏志魏志曰文帝令杜夔與
左&KR1516;等於賓客之中吹笙鼔琴李善注云其史妠謇姐
盖亦當時之樂人以是知婦之稱姐漢魏已然矣
點心
世俗例以早晨小食為點心自唐時已有此語按唐鄭
傪為江淮留後家人僃夫人晨饌夫人顧其弟曰治妝
未畢我未及餐爾且可點心其弟舉甌已罄俄而女僕
請飯庫鑰匙備夫人點心傪曰適已給了何得又請云
云
起居何如
今世書問往還必曰不審比來起居何如按漢武帝内
𫝊載上元夫人曰承阿母相邀詣劉徹家不意天靈至
尊下降於至濁不審起居比來何如廼知此語久矣
飲席酹酒
飲席酹酒之始唐僕射孫會宗集内外親表開宴有一
甥姪間朝官後至及中門見緋衣官人衣襟皆是酒涴
咄咄而出不相識洎即席說於主人咸無此官沈思之
乃是行酒升於階上酹酒草草傾潑也自此每酹引令
側身恭跪一酹而已自孫氏始也今人三酹非也
丈人
以妻父為丈人本於漢時語所謂漢天子我丈人行也
笭箵
大唐新語曰漁具總曰笭箵唐書元結𫝊載自釋語曰
能帶笭箵全獨而保生能學聲齖保宗而全家聲也如
此漫乎非耶語皆協韻故箵音平聲與生相協今唐書
音釋仍作弊挺切誤矣故蘇子美松江觀魚詩云鳴榔
莫觸蛟龍睡舉網時聞魚鼈腥我實宦游無况者擬來
隨爾帶笭箵皆作平聲今韻略不收此字
蘭若
蘭若二字白樂天詩作惹字押爾雅於操切上官儀酬
薛舍人萬年宫晚景寓直懷友詩中四句云東望安仁
署西臨子雲閣長嘯求煙霞高步尋蘭若此又作日灼
切也
開元錢
世所𫝊青瑣集楊妃别𫝊以為開元錢乃明皇所鑄上
有甲痕乃貴妃搯迹殊不知唐談賓錄云武德中廢五
銖錢行開元通寳錢及書皆歐陽詢之所為初進樣文
德皇后搯一痕因鑄之
條脫
唐盧氏襍說文宗問宰臣條脫是何物宰臣未對上曰
真誥言安妃有條脱為臂飾即今釧也又真誥萼綠華
贈羊權金玉條脱各一枚余按周處風土記云仲夏造
百索繫臂又有條達等織組襍物以相贈遺唐徐堅撰
初學記引古詩云繞臂雙條達則條達之為釧必矣苐
以達為脫不知又何謂也徐堅所引古詩乃後漢繁欽
定情篇云何以致契闊繞腕雙跳脫但條跳兩字不同
花驚定
鮑彪譜論杜詩戱作花卿歌云花卿舊注名花驚定新
舊史無其人余按舊史崔光遠𫝊光遠為成都尹及段
子璋反東川節度使李奐敗走投光遠率將花驚定討
平之將士肆剽劫婦女有金銀臂釧皆斷腕以取之光
遠不能禁肅宗按其罪高適𫝊花驚定者恃勇誅子璋
大掠東蜀天子怒光遠不能戢軍乃罷之以適代光遠
為成都尹惟新史不見花驚定名字鮑彪不讀舊史故
耳
精舍
王觀國學林新編曰晉書孝武帝幼奉佛法立静舍於
殿内引沙門居之因此世俗謂佛寺為静舍觀國按古
之儒者教授生徒其所居皆為之精舍故後漢包咸𫝊
曰咸住東海立精舍講授又劉淑𫝊曰隠居之精舍授
講又檀敷𫝊曰立精舍教授又姜肱𫝊曰盗就精廬求
見注曰精廬即精舍也以此觀之精舍本為儒士設至
晉孝武立精舍以居沙門亦謂之精舍非有儒釋之别
也以上皆王說余按三國志注引江表𫝊曰于吉來吳
立精舍燒香讀道書製作符水以療病然則晉武以前
道士亦立精舍矣
掩耳偷鐘
諺有掩耳偷鈴非也亦有所本吕氏春秋范氏亡有得
其鐘者欲負而走則大鐘不可負以椎毁之鐘怳然有
音恐人聞之而奪急掩其耳然世之恐聞其過者亦猶
此也任昉勸進牋云惑甚盗鐘功疑不賞
一頓食
杜詩頓頓食黃魚晉謝僕射陶太常同詣吳領軍坐久
吳留客作食今日已中使婢賣物供客比得一頓食殆
無氣可語
女墻
春秋左氏𫝊襄公六年晏弱圍萊堙之環城於堞注云
堞女墻也又二十五年吳子門于巢巢牛臣隠於短墻
以射之二十七年盧蒲嫳攻崔氏堞其宫而守之注曰
堞短垣也陴倪短墻短垣女墻皆一物也說文云堞城
上女垣也廣雅云陴倪女墻也釋名曰女墻言其卑小
比之於城如女子之於丈夫也故杜子美上白帝城詩
城峻隨天壁樓高望女墻劉長卿登餘干城懷古云官
舍已空秋草綠女墻猶在夜烏啼劉禹錫詩云夜深猶
過女墻來韓億懷故鄕云塞雁已侵池籞宿宫鴉猶戀
女墻啼此學長卿也
虛牝
韓退之贈崔立之詩云可憐無補費精神有似黃金擲
虛牝洪慶善曰牝谿谷也古詩云哀壑叩虛牝予按古
詩之意虛牝當是壑中之空穴耳所以老子曰玄牝之
門是為天地之根然大戴禮以丘陵為牝谿洪取大戴
之意耳
醉如泥
後漢周澤時人為之語曰生世不諧作太常妻一歲三
百六十日三百五十九日齋一日不齋醉如泥按稗官
小說南海有蟲無骨名曰泥在水中則活失水則醉如
一堆泥然
笑林
秘閣有古笑林十卷晉孫楚笑賦曰信天下之人笑林
調謔之具觀笑林本此
上人
唐詩多以僧為上人曰杜子美已上人茅屋是也按摩
訶般若經云何名上人佛言若菩薩一心行阿耨菩提
心不散亂是名上人十誦律云人有四種一麄人二濁
人三中間人四上人
天洗兵
說苑武王伐紂風霽而乘以大雨散宜生諫曰此非妖
歟武王曰非也乃天洗兵也故杜子美有洗兵馬行
瑣語
唐孫光憲有北夢瑣言按晉書大唐二年汲郡人卜準
盜發魏襄王墓或言安釐王冢得竹書數十車有瑣語
十一篇乃知古已有瑣語
曲江
曲江有三枚乘七發云觀於廣陵之曲江今蘇州也廣
東有曲江今韶州也司馬相如弔二世賦云臨曲江之
隑州即長安也按唐劉餗𫝊記云京師芙蓉園本名曲
江園隋文帝以名不正改之故杜子美詩云曲江翠幕
排銀牓又云春日潛行曲江曲七發所謂曲江有弭節
伍子之山今胥山在蘇州
萬乘作平聲
天子萬乘諸經音訓皆作去聲余讀晉𫝊至漢高祖書
贊曰赫赫漢祖受命龍興五星協象神母告徵討秦滅
項如日之升超從側陋光據萬乘亦可作平聲用也
箕子易牙名
箕子名胥餘見司馬彪注莊子於他書不見易牙名巫
易牙其字也見孔穎達左𫝊疏
花蕊夫人
偽蜀主孟昶徐匡璋納女於昶拜貴妃别號花蕊夫人
意花不足擬其色似花蕊翾輕也又升號慧妃以號如
其性也王師下蜀太祖聞其名命别護送途中作辭自
解曰初離蜀道心將碎離恨綿綿春日如烟馬上時時
聞杜鵑三千宫女皆芳樹妾最嬋娟此去朝天只恐君
王寵愛偏陳無已以夫人姓費誤也
崔念四詞
政和間一貴人未達時嘗遊妓崔念四之舘因其行第
作踏青遊詞云識箇人人恰正年年歡會似賭賽六隻
渾四向巫山重重去如魚水兩情美同倚畫樓十二倚
畫樓兮又還重倚兩日不來時時在人心裏擬問卜常
占歸計拚三八清齋望永同鴛被驀然被人驚覺夢也
有頭無尾
喏樣
李祐晉臣初任河潮守官監司怒其喏太文對衆責之
翌日請見遂極武監司愈怒稱文責問祐供狀云高來
不可低來不可乞指揮明降喏樣一箇盖用俚語也
鞋底樣
楊文公億有重名嘗因草制為執政者多所塗竄楊甚
不平因取藁本上塗抹處以濃墨傅之就加為鞋底樣
題其旁曰世業楊家鞋底人或問其意曰此語是他别
人脚迹當時𫝊以為鞋爾後舍人草制被點抹者則相
謔曰又遭鞋底
說郛卷十七上
說郛卷十七下元陶宗儀撰
識遺(羅璧)
余舊為筆記凡經傳所得家庭所講師友所聞莫不
筆識以備遺忘歲久成帙追憶舊讀間於是編有考
暇日因剔繁纂要粹為一書目曰識遺庶幾往者之
筆力不徒爾嘿耕羅璧子蒼甫
師老耼
孔子師老耼之說肇於莊子師老子故其著書譏侮古
今聖賢獨推老子甚至假設孔子言語譽之後來漢儒
輯禮記承其言曰聞諸老耼司馬遷史記老子𫝊復增
許多老子訓誨孔子言語孔鮒作家語著孔子事實因
據以為證由是堅後學之信不知莊子一書多駕空寓
言時去孔子未遠知天下崇信其學故記時所最重者
尊其師庶幾耼之道益隆耳此莊子抑孔子尊老子之
迹也後儒不察禮記家語史記出莊子後見孔子萬世
師表不應禮樂無所自來而問禮老耼一語又備見諸
書莫詳始自莊子不知老子之教主於清淨無為其著
書厭薄禮樂學曰禮者忠信之薄亂之首也莊子𫝊其
學從而有剖斗折衡推提仁義焚符破璽絶聖棄知等
論則耼又何有禮之可問耶太史公謂道家以虚無為
本因循為用有法無法有度無度故後之尊老莊者蕩
棄禮法蓬首垢面喪酒弔肉晉代可證也已豈有以禮
訓孔子而勖其徒則異是耶孔子於人之有善若管仲
之仁子産之惠皆亟稱不暇豈有耼聖師之而故沒之
此為莊子寓言無疑余嘗語孔子師表蓋推周公被其
夢想猶冀見之孟子去孔子甚近且曾思之𫝊最的誦
孔子派接不過文武周公使孔子果師耼於莊子輩爾
道之是非莊子述而𫝊之足矣何必假孔子言明之此
其借孔子尊師可見也後之衛道者多為孔子分說未
以寓言及尊師之意照破莊子之妄爾若孔子從耼之
事莊子外篇著耼為周藏史藏蓄書多或者耼所取多
書孔子因往問耼焉容有此理不然魯論何無一語及
耼而耼之禮何不盡𫝊其徒而甘為棄名撿蕩禮教之
罪人耶東坡嘗謂莊子雖譏孔子實尊孔子書末叙百
家之學有曰譬如耳目鼻口各有所明而不能相通故
墨翟宋鉼禽滑釐尹文彭蒙田駢慎到關尹老耼以至
莊周皆列叙名之至鄒魯之士縉紳先生其在詩書禮
樂多能明之則推而不敢斥此又可見莊子前之推老
耼者借孔子也
雉釋文
左𫝊都城過百雉周禮名城以五雉七雉九雉釋者謂
一雉之墻長三丈高一丈而雉所以名文之義未詳(公羊)
(五堵而雉則二百尺)山隂陸氏著埤雅謂雉性&KR0008;壟護疆飛不越
分域一界之内以一雉為長潘安仁雉賦曰畫墳衍以
分畿者此也其飛崇不過丈修不過三丈所以以雉計
丈也禮記晉太子申生縊死鄭玄注曰雉經晉語亦曰
申生雉於新城廟孔氏釋雉性耿介被獲必屈折其頭
而死言申生以殺死也因思城之丈有取於雉亦有望
於耿介死守封疆之臣豈泛然哉
姬周姓
左𫝊晉平公以同姓四人備嬪御鄭子産聘晉言於叔
向曰今君内實有四姬焉盖指其不别同姓之醜非目
賤妾為姬也按古婦人皆有字與諡或國名下繫其姓
先儒謂示不忘本且别他族今考字下繫姓如周女曰
伯姬叔姬齊女曰孟姜季姜宋女曰孟子仲子狄女曰
叔隗季隗是也謚下繫姓如齊女曰宣姜莊姜宋女曰
聲子秦女曰懷嬴楚女曰文芊把女曰定姒是也國下
繫姓如秦女曰徐嬴葛嬴陳女曰息媯之類是也惟姬
姓後世以目賤人戰國曰幸姬如姬漢史曰諸姬薄姬
愛姬釋者不辨其為周姓如淳曰姬音怡臣瓚曰漢内
官也秩比二千石五婕妤下惟顔師古謂漢内官無姬
者姬職周姓貴於衆國之女故婦人美號皆稱姬宋大
觀間公主易號曰帝姬貴之也世例以目妾豈反賤乎
然則姬女貴而以姓著反不若齊宋女不辱其姓之為
愈也
兩韓信非
司馬遷班固漢史韓信傳贊中皆稱兩韓信據其說韓
王古韓國之後項羽殺望父成復立信為韓王都晉陽
與淮隂侯韓信不同劉知幾史通闢遷固之繆曰韓王
名信都古韓國後姓姬則名信都者非姓韓亦不單名
信二史不别姬韓兩姓且去韓王名下都字遂與淮隂
侯韓信無辨余考班馬誤姬為韓誠如劉說但謂韓王
名信都劉說亦差按王充潜夫姓氏論云沛公起張良
屬焉沛公使韓信略定韓地立横陽君成為韓王而拜
良為信都又曰信都者司徒也或為勝徒漢功臣表云
張良以廏將從起下邳以韓申都下韓楚漢春秋作信
都信音申史記亦作韓申徒良𫝊直作韓司徒盖信都
勝徒昔賢司徒之聲轉然則信都乃張良官名即非韓
王知幾之說亦未免繆尚何班馬責乎
子冠氏上
子者男子通稱孔子大聖孟子大賢例只稱子孔子漢
號夫子者邢昺孝經疏云孔子嘗為魯國大夫故弟子
連官稱尊之以别餘人也後之尊師者因例曰夫子近
時朱文公稱周程特曰子周子子程子復於姓上繫子
按公羊傳曰子(闕)子子公羊子子司馬子何休釋云加
子姓上名其為師也若非師而但有德者不以子冠氏
上朱子於周程盖尊師之
孔子生年
左傳記孔子卒而不記其生公羊記孔子生魯襄二十
一年十一月庚子榖梁以為生十二月二十三庚子與
公羊差一月五行書謂孔子生庚戌年二月二十三庚
子日甲申時考庚戌乃魯襄公二十二年周靈王二十
一年與公榖年月俱差如公榖則孔子乃生己酉非庚
戌也故劉氏外紀謂孔子年七十四終與他書生庚戌
終壬戌七十三之說異從公榖也信五行書固不若信
公榖然公羊言十一月庚子而杜預長歷魯襄二十一
年庚戌歲十一月無庚子(左傳書孔子壬戌歲夏四月己丑卒杜預注歲四月無己)
(丑有乙丑)故孔氏家譜祖庭廣記俱云魯襄二十二年十月
二十七日庚子孔子生與公榖五行書俱差不知又何
所本乎或謂周建子魯襄十月庚寅正八月以改朔不
改月之說推之又不然
寺觀藏
漢改秦典客官為大鴻臚掌諸侯歸義蠻夷古行人之
官也因設鴻臚寺待四方賓客永平中佛入中國首名
其居曰白馬寺(以白馬負經來故)盖並緣鴻臚待四方賓客之
故此中國有寺之始詳其故寺非佛得專漢世官有九
寺之目劉昭注曰寺官舍也風俗通曰寺司也又曰寺
嗣也理事之吏嗣續其中則非獨為佛也觀之義亦遠
仲尼與於蜡賓事畢出遊於觀之上蓋魯有兩觀門旁
高處也爾雅釋觀為闕孫炎曰宫門雙闕懸法象使民
觀之闕居巍巍高處因名象魏謂之闕者觀法象則可
闕去疑事春秋晉楚邲之戰潘黨請收晉尸築為京觀
封土觀示後人也胡澹菴言觀有四一曰朵樓魯兩觀
是也一曰藏書所漢東觀是也一曰遊觀處謝玄暉賦
屬玉觀是也一曰高可望皇帝内傳置元始真容於高
觀上是也今老氏居疑本内𫝊詳此觀非老可專凡高
可縱觀皆觀也至於藏只貯藏之義狐兔穴居例名藏
老耼為周守蔵吏名柱下吏藏乃貯書所漢東觀藏書
號柱史藏室書所在也釋道法其制度佛經遂為二氏
之私今復以事祈禳豈以經典所在福可集乎若鐸鈸
胡致堂謂本西域樂彼俗吉凶並奏今華俗專以送凶
不察吉亦以從吉也
佛入中國
後漢西域𫝊云明帝時佛始入中國按漢武故事昆邪
王殺休屠王以其衆來降得其金人之神武帝置之甘
泉宫祭不用牛羊惟燒香禮拜帝使依其國俗祀之又
時作昆明池掘得黑灰東方朔曰可問西域道人則前
漢時佛流中國矣况帝事四方蒟醬竹杖猶入王府又
方祀神仙佛以超度為術張騫輩肯賤佛書乎劉向列
𫝊序言仙者一百四十六人而七十四人已見佛經向
成哀時人其言如此則前漢有佛經矣向又曰今覽載
籍往見有經洪慶善因言周時義流釋典按列子仲尼
篇曰西方之人有聖者焉詳禦寇鄭人在孔子後孟子
先其時已說西方聖人則佛𫝊中國晚周也就後漢言
之光武閉玉門謝西域佛豈有不通者何必待明帝之
迎而後有耶通鑑著其始於明帝盖本西域𫝊豈以帝
者尚佛自明帝始故待本西域𫝊表之邪
豚犬斥子
豚犬斥子詳語意疑賤之之稱按二字出越語范蠡欲
速報吳使國民衆多令國人女子十七不嫁丈夫三十
不娶皆罪父母生丈夫乃與酒三盞犬一生女子與酒
一壺豚一盖幼之之事論語六尺之孤周禮國中七尺
野自六尺皆不從征亦謂幼者六尺年十五七尺年二
十也
飲器
趙襄子漆智伯之頭為飲器漢建元中匈奴破月氏王
以其頭為飲器史韻飲音去聲漢書韋昭釋椑榼也盛
酒器晉灼曰飲器虎子屬溲便䙝器也顔師古引(闕)
傳以所破月氏王頭共飲血盟為証謂飲酒器如顔說
貴之也且死骨凶穢又惡人頭顱豈俎豆所宜乎溲便
釋盖似之
夏后氏
經書稱夏皆曰夏后氏殷周皆曰人班固白虎通曰夏
禹受禪為君故稱后殷周順人心征伐得天下故稱人
則舜曰有虞氏亦以堯禪爾
三教
三教各植門庭互有詆訾儒者闢天堂地獄輪回懴悔
之非據理執正而論也若二氏互相詆訾則釋氏云摩
訶迦葉下生世間號曰老子老氏云老君遣尹真人喜
乘月精白象下天竺於淨飯夫人口中托生為佛又云
老耼入秦西歴流沙化胡成佛盖各相軋以求勝之論
也至二氏於儒教莊子首言孔子問禮老耼釋氏天地
經云寳歷菩薩下生號伏羲吉祥菩薩下生號女媧儒
童菩薩下生號孔子月明儒童往為顔回昌黎原道佞
佛者曰孔子吾師之弟子也本此南唐景福二年易漂
水縣南孔子祠為孔子寺以孔子適楚嘗經之地後復
改為儒童寺意子真佛派吁不能訂其繆過矣又從而
溺焉豈不甚哉古今論衡著周書異紀周昭王之二十
四年甲寅歲四月八日井泉溢宫殿震夜恒星不見太
史蘇繇占為西方聖人生乃周書紀佛生之異也則又
安有前唐虞夏商預託生為伏羲女媧等理乎况春秋
書恒星不見於莊王十年甲午歲上去昭王甲寅三百
四十年周紀亦附會無稽之談也陳太建五年恒星不
見史占為徑不嚴法度消天子失政諸侯暴横國亡之
象又豈生異人之祥乎
姦雄入科目
漢以孝廉取士而孫仲謀曹孟德皆舉孝廉唐重進士
而黃巢屢舉進士
退齋雅聞錄(侯延慶)
宋郊氏名庠
宋莒公初名郊在翰苑上意大用為同列所譖言姓名
之䜟不利國家上賜名庠莒公因有詩云紙尾何勞問
姓名禁林依舊接羣英欲知七略稱臣向便是當時劉
更生
爉炬詩
張芸叟初左遷集兒女把酒芸叟有慨然不樂之意命
各探坐中物賦詩一女賦爉炬云尊前獨垂淚應為未
灰心盖以諷也芸叟稱之
食藥方
衡陽試院中同官趙傅霖𫝊食藥方以巴豆一粒同枳
殼一枚切作二片去穰内巴豆以麻皮繫合不拘多少
水煑令枳殼軟爛即去巴豆焙乾枳殼為末麵糊如桐
子大食後熟水下十五丸老人小兒皆可服之
治暴吐血方
孫詔先傳治暴吐血方急以竹子去屋簷頭取蜘蛛網
搓成丸子用米湯下飲一服立止
梅花詩
蔡載天任賦梅花落句應有化人巢木末之間一國自
行春其冥搜如此
題唐書詩
予與尹東珣温叔同考信德府進士温叔言頃在都下
市書處見有寫本唐書節要一冊後題一絶云中原不
可生強盜強盜纔生不易除一盜既誅羣盜起功臣却
是盜根株竟不知誰所作
時令諺語
河朔人謂清明雨為潑天雨立夏雨為隔轍雨秦晉間
農夫語云小麥鑚火秀旱殺豌豆花稙榖拖泥秀爛起
田中瓜
瑞香花
瑞香花種出江州廬山今長沙競種成俗一採有至百
千花者最忌麝或佩麝觸之花輒萎死惟頻瀹茶灌其
根則不為蟲所蝕
江行初雪圖詩
章子厚題李邦直蒙江初雪圖詩云江頭微雪北風急
憶泊武昌舟尾時潮來浪打船欲破擁被醉眠人不知
羅浮山隠者詩
羅浮山有隠者自謂黃野人或云吕洞賓之流嘗題詩
山間云雲來萬山動雲去山一色長嘯兩三聲天高秋
月白
李處能詩
劉拱衛遠宣和初守祁州嘗接伴北使有李處能者北
朝故相李某之子李狀元家燕人最以文學著者處能
謂遠曰本朝道宗皇帝好文先人昔荷異眷嘗於九日
進花賦次日賜批荅一絶句云昨日吟卿菊花賦碎剪
金英作佳句至今襟袖有餘香冷落秋風吹不去
南墅閒居錄(闕名)
龍精石
丁謂有小山高才數寸蒼翠嵌空盛夏常設盆水置小
山其中一日張宴有客掬水洒之須臾雲霧自竅中出
有光如電細視之蜿蜒小龍如線掛雲霧中已而散繹
蜿蜒亦莫知所之衆客驚異謂曰此龍精石也龍交海
上流精于石
鬼官人
宋之末年姑蘇賣餅家撿所鬻錢得冥幣焉因怪之每
鬻餅必識其人與其錢久之乃一婦人也跡其婦至一
塜而滅遂白之官啟塜見婦人卧柩中有小兒坐其側
恐其為人所覺必不復出餓死小兒有好事者收歸養
之既長與常人無異不知其姓鄕人呼之曰鬼官人元
初猶在數年方死
神珠
蘇子瞻嘗言其先祖光祿云有一書生晝坐簷下見大
蜂觸網相螫久之俱墮地起視之已化為小石矣書生
異而收之因置衣帶中一日過市遇蠻賈數輩視書生
愕眙揖曰願見神珠笑而辭之書生戱以帶中石示之
羣賈相顧喜曰此破霧珠蠻人至海上採珠寳常以霧
暗為苦有此珠即霧自開因以寳貨易之值數千緡耳
雪浪齋日記(闕名)
用事
玉溪生牡丹詩錦帳佳人乃越絶書中事退之燈花詩
全似老杜所用黃裏事見前漢黃屋注中荆公詩曰溪
邊飲啄白浮鳩浮鳩出晉志
小詩
温庭筠小詩尤工如墻高蝶過遲又蝶翎胡粉重鴉背
夕陽多又過蘇武宅詩云歸日樓臺非甲帳去時冠劍
是丁年
老杜句法
李衛公詩云五月畬田收火米三更津吏報潮雞頗似
少陵句王荆公詩云紛紛易變浮雲白落落難鍾老栢
青山谷蟹詩已標天上三辰次未免人間五鼎烹此皆
得老杜句法
小詞
晏叔原工小詞如舞低楊柳樓心月歌盡桃花扇底風
不媿六朝宫掖到荆公小詞云揉藍一水縈花草寂寞
小橋千嶂抱人不到柴門自有清風掃略無塵土思山
谷小詞云春未透花枝瘦正是愁時候極為學者所稱
賞又秦湛處度嘗有小詞云春透水波明寒峭花枝瘦
盖法山谷也
廬陵官下記(段成式)
蛙謎
曹著機辨有客試之因作謎云一物坐也坐卧也坐立
也坐行也坐著應聲曰在官地在私地復作一謎云一
物坐也卧立也卧行也卧走也卧卧也卧客不曉曹曰
我謎吞得你謎客大慚
借書
今人云借書還書等為二癡據杜荆州書告貺云知汝
頗欲念學今因還車致副書可案錄受之當别置一宅
中勿復以借人古諺云有書借人為嗤借人書送還為
嗤也
盜
李廓在穎州獲光火賊七人前後殺人必食其肉獄具
廓問食人之故其首言某授教於巨盜食人肉者夜入
人家必昏沈或有魘不悟者故不得不食兩京逆旅中
多畫鸜鵒及茶椀賊謂之鸜鵒辣者記嘴所向椀子辣
者亦示其緩急也
夢
成式表兄盧有則夢看擊鼔及覺小弟戱叩門為街鼓
也
牡丹
牡丹前史中無說處惟謝康樂集中言竹間水際多牡
丹成式檢隋朝種植法七十卷中初不記說牡丹則知
隋朝花藥中所無也
蠅
長安秋多蠅成式蠧書常日讀百家五卷頗為所擾觸
睫隠字敺不能已偶拂殺一焉細視之翼甚似蜩冠甚
似蜂性察於腐嗜於酒肉按理首翼其類有蒼者聲雄
壯負金者聲清聒其聲在翼也
黥
上都街肆惡少率髠而膚劄備衆物形狀恃諸軍張拳
強劫至有以蛇集酒家捉羊胛擊人者今京兆薛公元
賞上言白令里長潛部約三千餘人悉杖殺屍於市市
人有點青者皆炙滅之時大寧坊力者張幹劄左膊曰
生不怕京兆尹右膊曰死不畏閻羅王
又
韋少卿少不喜書嗜好劄青其季父嘗令解衣視之胷
上刺一樹樹杪集鳥數十其下懸鏡鏡鼻繫索有人止
於側牽之叔不解問焉少卿笑曰叔不曾讀張燕公詩
否挽鏡寒鴉集耳
秦馬
秦叔寳所乘馬號忽雷駮常飲以酒每於月明中試能
䜿越三領黑氊及胡公卒嘶鳴不食而死
盜俠
瓦官寺因商人無遮齋衆中有一年少請弄閣乃投盖
而上單練&KR1806;履膜皮猿挂鳥跂捷若神鬼復建甖水於
結脊下先溜至簷空一足欹身承其溜焉覩者無不毛
戴
妓忌
成式曾一夕堂中會時妓女玉壺忌魚炙見之色動因
訪諸妓所惡者有蓬山忌鼠金子忌蝨尤甚坐客乃兢
徵蝨拏鼠事多至百餘條余戱摭其事作破蝨錄
小奴
馬侍中嘗寳一玉精盌有小奴七八歲偷弄墜破焉時
馬出未歸左右驚懼忽失小奴三日尋之不獲有婢晨
治地見紫衣帶垂於寢牀下視之乃小奴蹶張其牀而
負焉不食三日而力不衰
褮
褮鬼衣也桐人起虞卿明衣起佐伯桃挽歌起紼謳故
舊律發冡弃市冢者重也言為孝子所重發一蠒土則
坐不須物也
雷
李鄘在北都介休縣百姓送解牒夜止晉祠宇下夜半
有人叩門云介休王暫借霹靂車某日至介休收麥良
久有人應曰大王𫝊語霹靂車正忙不及借
碧筩
歴城北有使君林魏正始中鄭公慤三伏之際每率賓
僚避暑於此取大蓮葉置硯格上盛酒三升以簪刺葉
令與柄通屈莖上輪茵如象鼻𫝊噏之名為碧筩杯以
下斆之
卧箜篌
魏高陽王雍美人徐月華能彈卧箜篌為明妃出塞之
聲
玉溪編事(闕名)
仲庭預
舊蜀嘉王召一經業孝廉仲庭預令教授諸子庭預雖
通墳典當厄饑寒至門下亦未甚禮時方凝寒王以舊
火爐送學院庭預方獨坐太息以筯撥灰俄灰中得一
雙金火筯遽求謁見王王曰貧窮之士見吾必有所求
命告庭預曰見為製衣庭預白曰非斯意嘉王素樂神
僊多採方術恐其别有所長勉強而見庭預遽出金火
筯陳其本末王曰吾家失此物已十年吾子得之還以
相示真有古人之風贈錢十萬衣一襲米麥三十石竟
以賓介相遇禮待甚厚薦授榮州錄事參軍
劉檀
王蜀員外郎劉檀本名審義忽夢一孝子引令上檀香
樹而謂曰君速登劉乃登遂向懷内出緋衣令服之覺
因改名檀未及一年蜀郡牧請一杜評事充倅職奉授
殿中侍御史内供奉賜緋敇下杜丁憂不行杜遂舉劉
於郡侯郡侯乃奏檀而所授官與杜充奏擬無别是時
劉方閒居力困杜因遺劉新緋公服一領果徵夢焉
震旦
南詔以十二月十六日謂之星回節日遊于避風臺命
清平官賦詩驃信詩曰自我居震旦翊衛類䕫契元昶
同一心子孫堪貽厥清平官趙叔達曰下令俚柔洽獻
賝弄揀來其國謂天子為震旦詞臣為清平官謂朕曰
元卿曰昶百姓俚柔也
參軍
王蜀相周庠者初在卭南幕中畱司府事時臨卭縣送
失火人黃崇嘏纔下獄便貢詩一章曰偶離幽隠住臨
卭行止堅貞比澗松何事政清如水鏡絆他野鶴向深
籠周覽詩遂召見稱鄉貢進士年三十許祗對詳敏即
命釋放後數日獻歌周極竒之召於學院與諸生姪相
伴善棋琴妙書畫翌日薦攝府司戶參軍頗有三語之
稱胥吏畏伏案牘麗明周既重其英聰又美其風彩在
任將逾一載遂欲以女妻之崇嘏又袖封狀謝仍貢詩
一篇曰一辭拾翠碧江涯貧守蓬茅但賦詩自服藍衫
居郡掾永抛鸞鏡畫蛾眉立身卓爾青松操挺志鏗然
白璧姿幕府若容為坦腹願天速變作男兒周覽詩驚
駭不已遂召見詰問乃黃使君之女幼失覆蔭唯與老
娘同居元未從人周益仰貞潔郡内咸皆歎異旋乞罷
歸臨卭之舊隠竟莫知亡焉
古人之風
仲廷預為蜀嘉王教授諸子雖通墳典常厄饑寒至門
下亦未甚禮時方凝寒王以舊火爐送學院廷預方獨
坐太息以筯撥灰俄灰中得一雙金火筯遽求見王王
意其别有所求也勉強見之廷預乃出金筯陳其本末
王曰吾家失此物已十年吾子得之還以相示真有古
人之風乃厚贈之竟以賓介相遇禮待甚厚薦授榮州
錄事參軍
祈泉
西蜀將王暉任集州刺史城中無水泉值岐兵攻城且
絶其水路城内焦渴王公乃中夜祈請神祗及寐夢一
老父告曰州獄之下當有靈泉出王驚寤遲明亟命操
鍤於所止之處掘之乃有泉流居人蒙活甚衆岐兵以
城中無水將坐俟其斃王公命汲泉水于城上揚而示
之其寇乃去是日神泉亦竭
渚宫故事(余知古)
桓玄
殷仲堪與桓玄共藏鈎一朋百籌桓朋欲不勝唯餘虎
探在顧愷之為殷仲堪參軍屬病疾在廨桓遣信請顧
起病令射取虎探即來坐定語顧云君可取鉤顧答云
賞百匹布顧即取得鈎桓朋遂勝
劉之亨
梁劉之亨仕南郡嘗夢二人姓李詣之亨乞命之亨不
解其意既明有人遺生鯉兩頭之亨曰必夢中所感乃
放之其夕夢二人謝恩云當令君延一筭
隨王
齊隨王嘗率佐使上樊姬墓酣宴其夕夢樊姬怒曰獨
不念封崇之義奈何溷我當令爾知詰旦王被病使巫
覡引過設祀積日方愈
司馬休之
晉司馬休之為荆州宋公遣使圍之休之未覺常所乘
馬養於床前忽連鳴不食注目視鞍休之試鞴之即不
動鞴訖還坐馬又驚跳如此者數四騎馬即驟出門奔
馳數里休之顧望已有使至矣遂去而獲免
一柱觀
劉宋臨川王義慶在鎮于羅公洲立觀甚大而惟一柱
雄鶴赴雌
湘東王修竹林堂新陽太守鄭裒送雌鶴於堂畱其雄
者尚在裒宅霜天月夜無日不鳴商旅江津聞者墮淚
時有野鶴赴堂中驅之不去即裒之雄也交頸頡頏撫
翼聞奏鐘磬翻然共舞婉轉低昂妙契絃節
萍實
宋文帝為宜都王臨川人獻王萍實六子大者如升小
者如鶴卵圓而赤初莫有識者以問長史王華曰此萍
實也宣尼所謂王者之應宋祚當卜年六百頃之宜都
王即位祚終于六十矣
鬼揶揄
晉羅友家貧乞禄桓温雖以才學遇之而謂其誕肆非
治世才許而不用同府人有得郡者温為坐序别友亦
被命至尤遲温問之答曰臣昨奉教旨出門於中路見
鬼揶揄云我只見汝送人上郡何不見人送汝上郡友
始怖終慙不覺成淹緩之罪温笑其滑稽而顧愧焉後
以為襄陽太守
湘東苑
湘東王於子城中造湘東苑穿池搆山長數百丈植蓮
浦緣岸雜以竒木其上有通波閣跨水為之南有芙蓉
堂東有禊飲堂堂後有隠士亭亭北有正武堂堂前有
射堋馬埒其西有鄉射堂堂置行堋可得移動東南有
連理堂堂㮈生連理太清初生此連理當時以為湘東
踐祚之瑞北有映月亭修竹堂臨水齋齋前有高山山
有石洞潜行宛委二百餘步山上有陽雲樓樓極高峻
遠近皆見北有臨風亭明月樓顔之推詩云屢陪明月
宴並將軍扈義熙所造
恥為郎
世祖選丁邯為郎邯託疾不就詔問實病着為郎乎對
曰臣實不病恥以孝廉為令史耳世祖怒使虎賁杖之
數十詔問欲為郎否對曰能殺臣者陛下不能為郎者
臣也詔出不為郎
麟臺故事(程租)
天神祥異書
寳元二年上嘗集天地辰緯雲氣雜占凡百五十六篇
離三十門為十焉號寳元天神祥異書召輔臣于太清
樓出而示之命發於祕閣
文苑英華
淳化七年九月詔翰林學士承旨李昉翰林學士扈蒙
給事中直學士院徐鉉中書舍人宋白知制誥賈黃中
吕蒙正李至司封員外郎李穆庫部員外郎楊徽之監
察御史李範秘書丞楊礪著作佐郎吳淑吕文仲胡河
汀著作佐郎直史舘戴貽慶國子監丞杜鎬將作監丞
舒雅等閱前代文集撮其精要以類分之為文苑英華
續命翰林學士蘇易簡中書舍人王祐知制誥范果宋
湜與宋白等共成之雍熙三年上之凡一千焉
續通典
咸平三年十月命翰林學士承旨宋白起居舍人知制
誥李宗諤脩續通典以祕閣校理舒雅直集賢院李維
右中立王隨為編脩官直祕閣事杜鎬為檢討官四年
九月成二百焉上乃詔付秘閣先是淳化中太宗命翰
林學士蘇易簡與三館文學之士撰集此書會易簡等
各涖他務尋罷其事至是復詔成之
冊府元龜
景德二年九月命刑部侍郎資政殿學士王欽若右司
諫知制誥楊億脩歴代君臣事迹欽若等奏請以太僕
少卿直秘閣錢惟演都官郎中直秘閣龍圖閣待制杜
鎬駕部員外郎直秘閣刁衎戶部員外郎直集賢院李
維右正言秘閣校理龍圖閣待制戚綸太常博士直史
館王希逸祕書丞直史館陳彭年姜嶼太子右贊善大
夫宋貽序著作佐郎直史館陳越同編脩初命欽若億
等俄又取秘書丞陳從易祕閣校理劉筠及希逸卒貽
序貶官又直史館查道太常博士王曙後復直集賢院
夏竦又命職方員外郎孫奭注撰音義凡九年至大中
祥符六年成一千卷上之總三十一部部有總序一千
一百四門門有小序又目錄音義各十卷上覽久之賜
名册府元龜又錄婦人事迹為八十卷賜名彤範懿編
九域志
熙寧八年六月尚書都官員外郎劉師旦言今九域圖
涉六十餘年州縣有廢置名號有改易等第有升降而
所載古跡有出於俚俗不經者詔三館祕閣刪定其後
又專命太常博士直集賢校理趙彦若衛州獲嘉縣令
館閣校勘曾肇刪定就祕閣不置局彦若免刪定從之
以舊書不繪地形難以稱圖更賜名曰九域志
國朝會要
天聖末國史成始於脩史院續纂會要明道二年命參
知政事宋綬看詳脩纂至慶歷四年四月監脩國史章
得象上新脩國朝會要一百五十卷
五國故事(闕名)
偽吳楊氏
先主行密(唐淮南節度使中書令終吳王渭僣號乃追冊為武皇帝廟號太祖)
渥(不僣號渭稱吳乃追謐為景皇帝)
渭(僣號大吳殂謚曰宣皇帝)
溥(偽號為讓皇帝乃李氏𫝊位之後册為高上思玄崇古讓皇帝亦非吳也)
偽唐李氏
先主昇(偽謚為李高皇帝廟號烈祖)
嗣主景(偽諡為至道文宣孝皇帝廟號太祖)
後主煜(入朝封違命侯旋封隴西郡公追封吴王)
前蜀王氏
先主建(偽謚神武孝德明惠皇帝廟號太祖)
後主衍(歸降唐明宗追封順聖公)
後蜀孟氏
先主知祥(偽謚文皇帝廟號高祖)
後主昶(歸朝封秦國公薨追封楚王謚曰恭孝)
偽漢彭城氏
先主嚴(偽諡玉皇大帝廟號高祖)
第二主玢(偽諡殤帝)
第三主晟(偽謚文武光聖明孝皇帝廟號中宗)
後主鋹(入朝封恩赦侯死封南越侯)
偽閩王氏
忠懿王王審知(不僣號朝廷封閩王終謚忠懿延鈞僣號偽冊太祖)
王延翰(偽稱閩不僣帝號踰年而終無聞偽號)
王延鈞(偽稱大閩皇帝偽號惠宗)
王延羲(襲偽號為宋氏所滅無聞偽號)
王延政
宋屬王延禀王延彬附朱文進
卓嚴明李儒贇
泉州婁從效張漢思陳洪進
偽吳先主吳王行密廬州合淝人力舉三百斤微時居
常獨處必見黑衣人侍其側後既有衆遂令部兵悉以
黑繒幕其首號曰黑雲都渥密長子既襲父位徐温張
灝謀殺之立楊渭為主渭卒弟丹陽王溥襲位偽謚渭
為先皇帝温出鎮潤州以其子知訓知廣陵政事為朱
瑾所殺即日其事聞於景州知誥誥謀於宋齊丘丘曰
請明公即今渡江定其事仍馳聞令公(即温也時在潤州)則政
事之任歸公矣不然令公當以諸子入代明公無望矣
知誥立從之温聞之誥已入遂因而許之知誥既代知
訓以厚重清儉鎮其時俗温嘗入覲泊知誥第侍奉彌
謹温謂弟子曰事在二哥矣知誥之兄知詢以徐温既
卒乃代為金陵節制為政暴急仍與知誥争權知誥遂
紿以楊氏將申輔相之命使知詢入朝至處環衛之列
徐氏將移楊氏之祚乃以昇州為大吳西郡揚州為東
都聲言將遷楊氏於江南改白沙為迎鑾鎮俄而逼禪
稱楊氏欲入道乃營室於茆山遷溥居之冊白受禪老
臣知誥謹上尊號曰高尚思玄崇古讓皇帝溥既渡江
賦詩略曰烟凝楚岫愁千點雨滴吳江淚萬行兄弟四
人三百口不堪端坐細思量及將遇弑方誦佛書于樓
上使者前趨溥以香爐擲之俄而見害知誥自以取國
艱難乃志勤儉金陵雖升都邑但以舊衙署為之唯加
鴟尾欄檻而已其餘女妓音樂園苑器玩之屬一無增
加知誥殂景乃即位壬子癸丑間有狂人遍罵市人曰
待顯德三年總殺之又曰不得韓白二人殺之無噍類
人皆莫測俄而周太祖南郊改元顯德世宗襲位因仍
其號至三年丙辰王師遂入淮南時韓侍衛令坤白太
師重過並為戎帥王師既入將屠其城而二公戢兵淮
人得過江而南者尤衆悉如狂者人言周師未南征而
淮南市井小兒普喝曰擅來也及揚州建春門有鼉(鼉本)
(陀音而俗謂之擅)出于水次衆以為應矣未幾王師入先鋒騎
兵皆唱蕃歌其首句曰擅來也方明其兆煜景之次子
本名從嘉嗣偽位乃更今名有辭藻尚奢侈嘗于宫中
以銷金羅幕其壁以白銀釘瑇瑁而押之又以綠鈿刷
隔眼糊以紅羅種梅花於其外又以花間設畫小木亭
子才容二座煜與愛姬周氏對酌于其中如是數處煜
善音律造為山家及振金鈴曲破言者取要而言云山
家破金鈴曲又建康市中染肆之傍多題曰天水碧尋
而皇家蕩平之悉前兆也
偽蜀先主建許州舞陽人世為餅師初以唐朝之命析
黎雅卭蜀四州為永平軍節度旋領兩川封蜀王及梁
太祖受禪乃僣大號長子元膺謀作亂伏誅乃立其少
子鄭王衍以為主建在偽位十有二年急于督責雖倉
庫充溢而聚歛不已末年苦於痢疾疼楚尤劇但坐錦
囊而疾中顧左右曰我見百姓無數列於牀前詬我曰
重賦厚斂以至我傷害而死今已得訴於帝矣建曰我
實不知外間如此今如之何未幾而殂衍即偽位荒滛
酒色出入無度嘗以繒綵數萬段結為綵樓山上立宫
殿亭閣一如居常棟宇制衍宴樂其中或踰旬不下又
别立二綵亭於山前列諸金銀錡釜之屬取御厨食料
烹燀於其間衍凭綵樓以視之謂之當面厨綵山之前
復穿一渠以通其宫中衍乘醉夜下綵山即泛小龍舟
於渠中使宫人乘短畫船倒執炬蠟千餘條逆照水面
以迎其船歌樂之聲沸於渠上及抵宫中復酣宴至暁
綵樓山遇風雨霜雪所損乃重易之無所愛惜好戴大
裁帽盖欲沌已而人以為泥首包羞之兆耳初建立衍
為嗣鑄銅鐘于佛寺其聲洪遠建乃謂其下曰吾立此
鐘為立太子故也令其洪遠是必東宫將來之慶未及
八日其鐘隕地龍首摧落建知不懌衍果八年而亡衍
之末年率其母后等同幸青城至成都山上清宫隨駕
宫人皆衣畫雲霞道服衍自制甘州曲辭親與宫人唱
之曰畫羅裙能解束稱腰身柳眉桃臉不勝春薄媚足
精神可惜淪落在風塵宫人皆應聲而和之衍之本意
以神仙而在凡塵耳後衍降中原宫妓多淪落人間始
騐其語後朝廷追封為順正公後唐既平蜀定乃以太
原節度使孟知祥走馬入蜀以鎮撫之及明宗時安重
誨用事知祥乃絶朝貢尋以長興五年遂僣大號初王
氏在蜀建剙宫殿皆紀太匠孟德名氏於梁俄而終為
孟氏所處知祥僣號才七月而終昶嗣偽位昶尚年少
乃與其母后同宫數年餘遂遷新宫而居其宫宇稍廣
乃選民間女子有殊色者充之及有司引至後苑昶親
選佳者亦賜諸王餘則縱去而民間懼其搜選皆立求
媒伐而嫁之謂之驚婚昶之母后即後唐積慶公主之
從娣也頗務慈儉而昶亦能禀之及歸皇朝終訖天命
遠視李氏近觀王衍禍福之道盖相萬焉蜀之末年百
官競執馬鞭自馬至地婦人競戴高冠子皆謂之朝天
又製新曲名之曰萬里朝天意謂萬里皆朝於已及歸
降之後﨑嶇川陸至於京師乃萬里朝天之騐矣
偽漢先主名嚴後名龑(龑之字曰儼本無此字龑欲自大乃以龍天合成其字殊不典)
(也)其先上蔡人徙閩之仙遊復遷番禺因家焉父謙為
賀水鎮將既卒以其子隠嗣隠即嚴之兄也先時唐末
天下藩鎮不受代而薛王知柔以石門扈蹕功授唐廣
帥丞相齊公徐彦若復代知柔隠皆迎納朝論嘉之尋
自為廣帥隠卒嚴代其任梁朝命拜南平王以中原多
事乃僣號改元乾亨封其子十有八人為王九年八月
白虹入其偽三清殿中頗憂畏會有詞臣王宏欲說嚴
以白虹為白龍見上賦以賀之嚴大悅乃改元白龍更
名龔又改為襲嚴性嚴酷果於殺戮每視事則垂簾於
便殿使有司引罪人於殿下設以非法之具而屠膾之
故有湯鑊鐵床之獄又有投湯鑊之後更加日曝沃以
鹽醋肌體腐爛尚能行立久之乃死其餘則鎚鋸互作
血肉交飛腥穢之氣冤痛之聲充沸庭廡而嚴之唇吻
必垂涎及頤額若噏膏肉之氣者久之方復常態有司
俟其復常乃引罪人而退盖妖蜃毒蛇之類非可待以
人倫也嚴暴政之外惟以治宫殿為務故作昭陽諸殿
秀華諸宫皆極瓌麗昭陽殿以金為仰陽銀為地面簷
楹榱桷皆飾之以銀殿下設水渠浸以真珠又琢水精
琥珀為日月列於東西玉柱之上嚴親書其牓其餘宫
室殿宇悉同之嚴殂子玢嗣位是為殤帝昏暴益甚亦
為長夜之飲其弟晟使壯士夜以角觝進而弑之於長
春宫玢卒晟乃襲偽位改元應乾晚年積忌功臣宗室
誅戮相繼每誅親族其子皆鴆死女有色遂置嬪御之
列晟之所為雖蠻夷不足與論理而人倫之内實所不
忍聞焉鋹晟之長子也襲偽位改元大寳委政内官龔
澄樞及方人盧瓊仙又引巫樊胡子妖言以陳禍福由
是内外淫亂鋹踵父之奢立萬政殿飾一柱用銀三千
兩又以銀為殿衣間以雲母無名之費日有千萬末年
野蕈生於宫殿御井石自行百餘步狐鳴鬼哭妖怪日
作至於亡國鋹既為天兵所敗其下乃燔爇府庫寳貨
之外其真珠至美者凡四十有六甕焉及至京師鋹乃
自結真珠龍鳳鞍帊以獻太祖謂羣臣曰聞鋹所貢悉
皆手製其所善止如此不亡何待耶鋹在南越偽封衛
王及歸朝封恩赦侯旋改彭城郡公又進封衛國公及
薨追封南越王
閩忠懿王諱審知光州固始人長兄潮次兄圭及審知
軍中號為三龍皆以唐末起兵為黃巢部伍巢敗乃領
其衆入泉州旋自泉州復入福州初碎石僧為䜟辭曰
巖高潮水沒潮退矢口出盖言潮破福州陳巖而審知
終嗣其地也延翰審知子也襲父偽位踰年而終母博
陵氏之女性悍妒而殘忍嘗以練縛姬侍而鞭之練染
血赤乃止又置木掌摑人一旦盛暑天無纖雲而霆電
擊博陵斃於中庭或曰忠懿暴終博陵之鴆故也延鈞
審知次子延翰殂遂襲其位僣稱大號號國曰大閩改
元龍啟即位日既被衮冕遂恍惚不能自知久之方蘇
乃心許飯僧三百萬繕經三百藏尋而稍安後於諸寺
賽所許願文疏中明述其事聞者哂之曰大閩其應天
順人有如此者延鈞即位改名鏻鏻將死有赤虹入其
室飲以金盆水吸之俄盡又芝生殿門俄而遇弑延稟
審知之養子眇一目人亦謂之獨眼龍延鈞之兄也翰
既死稟自泉州率兵而至因立延鈞為主自還泉州將
行謂鈞曰善守之無煩老兄再至鈞憾其言後因詐疾
以趨召稟稟復來遂以兵迎於南臺江斃之舟中取其
首至而責之曰果煩老兄再至矣因梟之無諸市稟之
子繼昇繼倫皆奔浙中昶本名繼鵬偽封福王即鈞之
長子也鈞為皇城使李倣所弑而立昶昶遂改元通文
性狂狷忠懿之勲舊悉屏去之威武軍亦棄不用威武
軍忠懿王之親兵也威武怒一日潜取延羲於私第而
立之延羲審知之第二十八子也延羲即位改元永隆
移書於鄰國曰六軍踊躍於門前羣臣歡呼於日下延
羲在位為長夜之飲自宗室洎宰臣而下多以拒命見
誅末年為偽客省使朱文進所殺王氏遂滅忠懿嘗問
山僧國祚脩短僧曰大王騎馬來騎馬去忠懿以丙午
得閩至開運丙午歲而國亡其言騐矣
延政延羲弟羲即位乃請以建州為威武軍延羲不許
因授延政為建州鎮安軍節度使延政乃自更為鎮武
後復僣號稱大殷皇帝改元天德延羲遇害閩人有迎
延政者會為兵所攻不能下使其子繼雄至文進拒而
殺之延政終歸於江南封自在王尋改光山王終鄱陽
焉
延彬圭之子忠懿之猶子也圭死襲其父封於泉州性
多藝而奢縱日服一巾櫛日易一汗衫能為詩亦好說
佛理詞人禪客謁見多為所沮宅中聲妓皆北人將求
妓必圖已形而書其歌詩於圖側題曰才如此貌如此
以是冀其見慕圭初領兵至泉州舍於佛寺始生延彬
於寺之堂既生而有白雀一栖於堂中迄延彬之終方
失其所在凡三十年仍歲豐年每發蠻舶無失墜者人
因謂之招寳侍郎朝廷贈延彬雲州節度使及卒復葬
雲臺山迄今閩人謂之雲臺侍中其詩有尤者曰兩衙
前後訟堂清軟錦披袍擁鼻行雨後綠苔侵履迹春深
紅杏鎖鶯聲因擕久醖松醪酒自煮新抽竹笋羹也解
為詩也為政儂家何似謝宣城人多誦之
偽朱文進者王氏時為客省使既弑其君延羲乃稱藩
於朝廷行天福年號朝廷授文進福州節度使同中書
門下平章事封閩國王泉州指揮使婁從效殺文進所
署制史文進發兵攻之為泉州所敗連重遇乃殺文進
𫝊首建州以從子繼昌來守福州為淮兵所阻指揮使
李儒贇乃推僧卓儼明為主卓儼明本神光寺僧住上
方達將自立懼人情不附乃假立之未幾殺之遂自立
儒贇本名達既自立乃表朝廷授檢校太尉同平章事
充福建節度知閩國事復求爵于朝廷不允遂歸江南
編入屬籍賜名義預其偽皇子之列既而召之使入覲
復不聽命遂為江南所攻告急於浙發兵救之圍解乃
覲於浙未幾還本任復謀叛為浙兵所戮其弟儒贇亦
誅焉
婁從效泉州桃林人父諱璋初與董思安張漢思陳洪
進等俱為本州偏將及朱文進簒滅王氏以其將黃紹
頗守泉州從效等因殺紹頗而立王繼勲以應建州文
進舉兵攻之不克及江南克建州從效首請江南之命
累授從效至檢校太尉兼中書令泉州清源軍節度使
鄂國公十數年間頗亦強盛建隆壬戌歲發疽死衆立
張漢思為帥以洪進副之初從效有泉南之地洪進為
其大將與張漢思同列從效死漢思有其地且請節制
於江南以洪進為節度副使而頗忌洪進一日設筵將
害洪進俄而地震漢思惶惑洪進遂起出他日洪進率
子弟徑入衙署取其符印而廢之洪進因請命於朝廷
授平海節度使太宗即位乃脩朝覲改授徐州節鎮兼
使相封岐國公終贈中書令諡忠順
郡閣雅言(潘若同)
杜牧
杜牧舍人罷任浙西郡道中有詩曰鏡中絲鬢悲來慣
衣上塵痕拂漸難惆悵江湖釣魚手却遮西日向長安
與杜甫齊名時號大小杜
李遠
李遠體物緣情皆謂臻妙嘗有贈筝妓伍卿詩云輕輕
沒後更無筝玉腕紅紗到伍卿坐客滿筵都不語一行
哀雁十三聲咏鴛鴦云鴛鴦離别傷人意似鴛鴦試取
鴛鴦看多應共寸腸又盧尚書哭李詩云昨日舟還浙
水湄今朝丹旐欲何為纔收北浦一竿釣未了西齋半
局棋洛下已𫝊平子賦臨川争寫謝公詩不堪舊里經
行處風木蕭蕭鄰笛悲
王易簡
王易簡蕭希甫下及第名居榜尾不看榜歸華山尋就
山釋褐授華州幕官後拜左拾遺又辭官歸隠畱詩曰
汨沒朝過愧不才誰能低折向塵埃青山得去且歸去
官職有來且自來再入升朝官位諫垣臺閣三十年官
至八座乞致仕歸華山十年而終
裴皥
裴皥官至禮部尚書放三榜四人拜相桑維翰竇正固
張礪馬裔孫清泰二年馬裔孫知貢舉纔放榜謝恩引
諸生詣座主宅謁拜裴公以詩示云宦途最重是文衡
天與愚夫著盛名三主禮闈年八十門生門下見門生
未開宴裔孫登庸
崔公佐
崔公佐牧名郡日宴賓僚有一客巾屨不完衣破肘見
突筵而入崔喜其來令下牙籌引滿數觥神色自若飲
妓駭其藍縷因大噱客獻詩曰破額幞頭衫也穿使君
猶許對華筵今朝幸倚文章守遮莫青蛾笑揭天崔令
掩口無咍賢士
張祜
張祜素籍詩名凡知己者皆當世英儒故杜牧之云誰
人得似張公子千首詩輕萬戶侯祐有華清宫詩為世
所稱云龍虎旌旗雨露飄鳳池歌斷玉山遙明皇上馬
太真去紅杏滿園香自銷
王定保
王定保唐光化三年李渥侍郎下及第吳子華侍郎臠
為婿子華即世定保南遊湖湘無北歸意吳假緇服自
長安來明日訪其良人白於馬武穆王令引見定保於
定保寺吳隔簾誚之曰先侍郎重先輩以名行俾妾侍
箕箒侍郎沒慮先輩以妾改適是以不遠千里來明侍
郎之志定保不勝慚赧致書武穆乞為婿吳確乎不拔
定保為盟畢世不婚矣吳歸吳中外家沈彬有詩贈定
保云仙桂曾攀第一枝薄遊湘水阻佳期皋橋已失齊
眉願蕭寺行逢落髮師廢苑露寒蘭寂寞丹山雪斷鳳
參差聞公已有平生約謝絶女蘿依兔絲定保後為馬
不禮奔五羊依劉氏官至卿
王著
王著洛陽人也七歲能屬文十四進士及弟初依師宛
勾縣張嘏東京應舉久不知消息賃居相國寺東因出
通衢忽遇張嘏遂邀茶肆叙闊至乃賦蝴蝶詩最嘉云
今夜君棲芳草裏為𫝊消息到王孫嘏無言忽然不見
但驚問鄉人云卒已半年著自及第便歴華省至翰林
學士只及中年而終
說郛卷十七下
