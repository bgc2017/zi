說郛卷七十七上元陶宗儀撰
小名錄(陸龜蒙)
娥姁
漢吕后名娥姁
戊兒
武帝即位尊太后母戊兒為平原君
太孫
成帝名鷔元帝之子以宣帝之世生於甲觀畫堂號曰
世嫡皇孫皇帝愛之因曰太孫常置左右
犬子
司馬相如字長卿母少字之曰犬子長好讀書學擊劍
慕藺相如乃更名
童烏
揚雄之子小字童烏九歲與子雲論玄
匡鼎
匡衡字稚圭少勤學家貧邑有大姓文不識家富墳籍
衡乃為客作而不求直主人怪問衡曰願得主人書徧
觀之主人感歎遂給書衡能說詩時人語曰無說詩匡
鼎來匡說詩解人頤鼎衡小字也其畏服如此
緹縈
齊太倉令淳于公有罪當刑以無子為歎少女緹縈感
激上書願没入官婢以贖父刑天子憐其意為除肉刑
改定律令
陳持弓
成帝元始中有渭城小女陳持弓年九歲走入城門入
未央宫内尚方掖庭殿門門者莫見至鉤盾禁中乃覺
阿嬌
初武帝為太子時長公主欲以女配帝帝尚小長公主
指女問帝曰得阿嬌好不帝曰若得阿嬌作婦當以金
屋貯之公主大喜乃以配帝是曰陳后阿嬌小字也
劉秀
東漢世祖諱秀字文叔初南頓君為濟陽令而世祖生
是歲嘉禾生縣界大熟因名秀(按此即小名也當時尚質長遂不復改耳)故
䜟言劉秀作天子於是世祖亦自負焉
聖通
皇后郭氏真定人父昌眞定恭王以女妻昌昌早終其
妻號曰郭主好禮節儉以王女之富手常操作女曰聖
通有寵生皇子彊以况為城門校尉封綿曼侯况皇后
弟也賞賜甚厚京師號為金穴
班昭
班昭字惠姬曹世叔妻彪之女也大家集云父為陳留
長大家隨至作東征賦
阿瞞
魏武帝曹操字孟德一小名阿瞞故有曹瞞傳南陽許
攸字子遠少與袁紹及太祖善官渡之役攸諫紹勿與
太祖争紹不從乃往詣太祖紹破走及後得冀州攸有
功焉攸恃勲勞時與太祖相戱每在座席不自限至呼
太祖小字曰阿瞞卿不得我不得冀州太祖笑曰汝言
是也
女王
文德郭皇后少清慧父永竒之曰吾此女女中王遂以
女王為字早失二親遭難流離在銅鞮侯家太祖為魏
公時得入東宫文帝所愛
薛靈芸
美人姓薛名靈芸靈芸年十七容貌絶世時文帝選良
家子以入六宫靈芸别父母升車以玉唾壺承淚壺皆
紅色帝遣文車十乘以迎靈芸芸去京十里帝乘雕玉
之輦以望車徒之盛嗟曰昔言朝為行雲暮為行雨今
非雲非雨非朝非暮因易名為夜來夜來妙於針工非
夜來裁制帝不服也宫中號為針神
小同
關内侯鄭小同玄之孫也玄别傳曰玄有子為孔融吏
舉孝廉融之被圍往赴為賊害有遺腹子以丁夘月生
而玄以丁夘歲生命之曰小同長遂名焉
萬億
李通字文達江夏平春人也小字萬億勇冠三軍為太
祖所知卒諡剛侯
寇奴
臧覇字宣高泰山人也聞黃巾起覇從陶謙擊破之拜
騎都尉遂收兵於青徐間與孫觀吳敦尹禮並聚衆覇
以兵助吕布布敗歸太祖太祖善之覇一名寇奴孫觀
名嬰子吳敦名黯奴尹禮名盧兒觀官至青州刺史從
征孫權為矢貫足力戰不顧
曹黠
曹爽之專政也其黨何晏鄧颺丁謐爽敬之言無不從
於時謗書謂臺中三狗二狗崖柴不可當一狗憑黠作
狙囊三狗謂何鄧丁黠爽小字其意言三狗皆欲齧人
者
紡績
孫權末臨海羅陽縣有神自稱王表(羅陽今之安國)周旋民間
言語飲食與人無異然不見其形有一婢名紡績權遣
中書郎李崇齎輔國將軍羅陽王印綬迎表表隨崇俱
出所歷山川遣紡績與神相聞崇與表至權立第舍於
蒼龍門外數使近臣齎酒往表問水旱小事往往奇中
彭祖
後主孫皓字元宗一名彭祖字皓宗或云彭祖小字也
阿斗
蜀後主禪小字阿斗孟達與劉封書曰自立阿斗以來
可為寒心
南風
晉愍太子名遹字熙祖惠帝長子聘王衍小女字惠風
其將廢也有童謠曰南風烈烈吹白沙南望魯國鬱嵬
峩千歲髑髏生齒牙南風賈后小字也白晉行沙門太
子小字魯賈謐國言太子遭賈后與謐相危之酷也
桃符
齊獻王攸字大猷少岐嶷及長清和平易親賢好施愛經
籍能屬文善尺牘世推才望出武帝之右景帝無子命
立為嗣及帝崩攸年十歲哀動左右武帝踐阼臨朝時
病創攸總統軍事撫寧内外莫不景附焉初獻王寵攸
每見輒撫床呼其小字曰此桃符座幾為太子者數矣
(文明太后將崩謂武帝曰桃符性急汝宜私之矣)
齊奴
石崇字季倫渤海清河人苞之子生於青州故小字齊
奴苞六男崇是小子苞臨終分諸子財獨不及崇其母
為之言苞曰此兒雖小大能自得拜黃門累遷荆州刺
史崇有愛婢名翔風魏末於胡市買得年始十歲至二
十遂有容色妙别玉聲觀寳色石氏之富瑰寳皆殊方
異國所得莫辨其處翔風别之皆出人地崇艷麗者數
千翔風以文詞擅愛(綠珠弟子宋緯國色善吹蕭後入秦明帝官中)
阿童
王濬字士治弘農人也小字阿童為益州刺史時吳中
有童謠曰阿童復阿童銜刀浮渡江不畏岸上虎但畏
水中龍羊祐聞之乃表濬監益州加龍驤將軍竟平吳
謠言應矣
婉淑
賈充字公閭娶李氏名婉淑生二女一曰褒裕二曰筌
裕李氏父豐被誅李坐流徙充復娶陽城太守郭配女
槐妬忌甚李氏會赦得歸帝特詔充置左右夫人充謙
不敢當其實畏槐也
銅環
瑯琊恭王覲妃小字銅環生元帝先有䜟云銅馬入海
建業期後元帝果興於江左
阿戎
王戎字濬沖瑯琊臨沂人祖雄父渾阮籍素與渾友年
十五在郎舍籍每過渾俄頃輒去過視戎良久方出謂
渾曰濬沖清儻非卿比與卿言不如共阿戎談士季目
王安豐曰阿戎阿戎解人語
遙集
阮咸字仲容性任誕不拘小節私姑家之貉婢姑徙居
初云留後乃攜去咸時居喪聞之借客驢追之連騎而
返獲議於世廢棄者久之及孚之生也其姑取王延夀
魯靈光殿賦語曰胡遙集於上楹乃字曰遙集仲容每
歎曰我雖失三公然得遙集
阿大中郎
王凝之妻謝氏道韞安西將軍奕之女也初適凝之還
甚不悦叔父安曰王郎逸少子不惡汝何恨耶答曰一
門叔父則有阿大中郎羣從兄弟復有封胡遏末(封胡遏末)
(謝玄軰四小字)不意天壤之中乃有王郎
謝遏
謝公因諸子集聚問毛詩何句最佳遏稱曰昔我往矣
楊柳依依今我來思雨雪霏霏公曰訏謨定命遠猷辰
告此句偏有騷人深致(遏玄小字)遏年少時好著紫羅香囊
垂裏子叔父患之而不欲傷其意乃譎與碁賭賭得乃
燒之
謝虎子
桓宣武作徐州時謝奕為晉陵先桓經虛懷而無異常
及桓遷荆州時面晤之間意氣甚篤奕弗之疑惟謝虎
子(據小字奕之弟)婦王(據取太原王輻女名經)悟其旨曰每日桓荆州用
意殊異必與晉陵俱西矣俄而引奕為司馬奕在溫座
席岸幘嘯詠宣武曰我方外司馬
買得郎
桓沖字幼子彝之子溫諸弟中最淹識有武幹溫甚器
之初彝亡弟兄並小家貧母患須羊以解無由得之溫
乃以沖為質羊主甚富言欲為質幸為養買得郎(沖小字)
及沖為江州出射羊主於射堂邊看沖識之曰買得也
遂厚報之沖性儉素常浴後其妻送以新衣沖怒促持
去其妻曰衣不經新何緣得故沖笑而服之
靈寳
桓玄字敬道一字名靈寳玄南郡被召作洗馬泊船荻
渚王大(王大忱小字也)服散已小醉往看桓玄為設酒(或云忱字佛大)
王大能飲顧左右令溫酒來玄以手巾淹淚王求去因
謂王曰犯我家諱何預卿事王歎曰靈寳故自達(語林曰玄)
(木立忌日止忌五時其達而不拘皆此類也)桓循少為玄所侮每言論常鄙
薄之循深以為憾及玄將簒循請於母庾夫人計襲玄
庾曰靈寳視我為骨肉忍相圖耶循乃止(循小字阿厓)
盤龍
劉毅字希樂彭城人破桓玄以功授都督淮南五郡軍
事豫州刺史封南平郡開國公都督宣城軍事初桓玄
在南州起齋悉畫盤龍號盤龍齋毅小字盤龍至是居
焉
桓鎮惡
桓石虔小字鎮惡豁之子有材幹趨捷絶倫從父在荆
州於獵圍中有猛獸被箭而伏諸督將素知其勇戱令
拔箭石虔亦跳高於獸獸伏復拔一箭以歸有患瘧者
呼石虔來疾者多愈
期生
禇爽字茂弘河南人太傅裒之孫祕書監詔之子太傅
謝安見其少歎曰若期生(爽小字)不佳我不復論事長果
俊邁有風氣
阿大
王忱字元達坦之子王恭隨父蘊在會稽王大(忱小字)都
來拜墓恭暫往墓下看之二人素善遂十餘日方還父
問何故多日對曰與阿大語蟬連不得歸
又
司馬太傅為二王題目曰孝伯亭亭直上阿大羅羅清
疎
佛大
王衍嘗為天下士題目曰阿平第一(王澄小字)庾家阿嵩(庾敳)
第二處仲得第三(王敦)王孝伯(恭字)問王大曰阮籍何如司
馬相如王大曰阮籍胸中壘塊故須酒澆之王佛大笑
曰三日不飲酒便覺形神不復相親
赤玉
庾統字長仁衛將軍懌之子也少有令名仕至尋陽太
守簡文目庾赤玉省率除理謝仁祖常云庾赤玉胸中
無宿物(統小字赤玉)
嘉賓阿源
郗超小字嘉賓少有才氣越世邁俗常檢語曰大才槃
槃謝家安盛德日新郗嘉賓桓公聞之向佛大歎語曰
嘉賓阿源(殷浩字巨源小字阿源)有德有言向使便作令僕足以
儀刑百揆朝廷用違其才耳
袁虎
郗嘉賓書與袁虎(寵小字)戴安道謝居士云恒任之風當
有所引耳以袁無恒以此激之
阿林
王臨之字仲産僕射彪之子位至東城太守王右軍曰
我家阿林(臨之小字)情章太出
阿乞
郄恢字道允小字阿乞王子猷詣郗雍州郄在内見有
毾㲪云阿乞那得此物勅左右送還家郗出覓之曰向有
大力者負之而趨郗無忤色
阿齡
王胡之子循齡清約以風操自居才器率衆舉有秀悟
小字阿齡謝太傅語劉長卿曰阿齡於此事欲大屬劉
曰亦名士之高操者也
阿興
王蘊恭之父也小字阿興世稱苟子秀出阿興清和
僧珍法護
王珣字元琳小字法護一云阿苽王珉字季琰小字僧
珍並有才藝時人語曰僧珍難為兄法護難為弟
小虎
吳步夫人生二女長曰魯班字虎少曰魯育字小虎
怪名造字
孫休字子烈權第六子即位立子[雨單]為太子乃下詔曰
人之有名以相紀别長為作字憚其名矣禮名子欲令
難犯易避今為四男作名字太子名[雨單](音如湖水灣瀨之灣)字&KR1342;
(音如迄今之迄)次名&KR0034;(音如兕觥之兕)字&KR0034;(音如礥首之礥)次名壾(音如草莽之莽)字
昷(音如舉物之舉)次名&KR0034;(音如裒寬大之襃)字㷏(音如有所擁持之擁)此都不與
世所用同故鈔舊文今造此字既不相配又字但一庶
易避也普告天下咸使聞知(此名之奇怪故附於此)
朝姝麗居潔華洛寳
孫亮字子明權少子權薨即尊號亮有愛姬四人皆振
古絶倫一名朝姝二名麗居三名潔華四名洛寳又作
綠琉璃屏風甚薄而徹每月下清夜舒之使四姬坐屏
風内而外望之如無隔唯氣不通耳為四姬合四氣香
皆異國所出香氣在衣歷年彌盛百濯不歇因名百濯
香
阿螭
王恬字敬豫小字阿螭少好武不為文公所重丞相每
見長豫(悦字)則喜見敬豫則瞋阿螭棋為中興第一謝公
嘗與謝萬共出西過吳郡萬欲相與萃王恬所(恬時為吳郡)太
傅曰恐汝不必酬汝意不足爾萬猶苦要太傅堅不迴
萬獨往坐少時王便入内謝殊有忻色以為厚待已良
久乃沐頭散髮而出亦不坐仍據胡牀在中庭晒頭神
氣傲邁無相酬對意萬於是乃還未至船乃逆太傅曰
阿螭不作爾
虎㹠虎犢
王彭之字安夀小字虎㹠彪之字叔武小字虎犢皆彬
之子彪之年二十鬢皓白時人號為生白髮為會稽内
史豪右斂手
又
王右軍在南丞相與書每歎子姪不令云虎㹠虎犢還
其所知
園客
庾翼字稚恭為荆州臨終自表以子園客(庾爰之字仲直小字)自
代朝廷慮其不從命未知所為乃共議桓溫劉恢曰使
伊去必能克定荆州恐不可復至後果如恢言
桓王
桓伊字叔夏譙國銍人伊少有才藝善音律有柯亭笛
常自吹之一日王徽之赴召京師泊舟於青溪側伊素
不與徽之相識伊於岸上過船中客稱伊小字曰桓王
也徽之使人謂伊曰聞君善吹笛試為我一奏伊時貴
顯素聞徽之名便下車踞胡牀作三調弄上車便去主
客不交一言一云字子野也
豹奴(崖附)
桓嗣字恭祖沖之子也小字豹奴人或謂之桓豹奴是
王丹陽(王混)外甥形似其舅桓甚諱之宣武云不恒似時
似耳或謂恒似是形時似是神桓愈不悦
桓允素輕桓崖(桓修小字)家在京下有好桃玄連就之遂得
佳者玄與殷仲文書曰德之休明肅慎貢其楛矢如其
不爾籬壁間物亦不可得
胡奴
陶範字道則侃第十九子諸子中最知名王修齡嘗在
東甚貧乏陶胡奴(範小字)為烏程令送一舟米遺之郤不
肯取直答語王修齡若飢自當就謝仁祖索不須陶胡
奴來
盧奴
江敳字仲愷濟陽人父彪僕射敳歷黃門侍郎御驃騎
諮議王恭請盧奴(敳小字)為長史晨往請江江猶在帳中
王坐不敢即言良久乃得及江不應直呼人取酒自飲
一椀又不與王王乃笑而去
棘奴
後趙石季龍殺勒子弘僣位大饗羣臣於太武殿佛圖
澄吟曰殿乎殿乎棘子成林將壞人衣季龍令發殿石
下視之有棘生焉諸石後為冉閔滅略盡閔小字棘奴
阿䥫
石季龍立子邃為太子邃字大淵少而雄慧帝深愛之
及為嗣每顧左右曰馬家父子兄弟自為殘滅若其不
然吾豈有今日如我當有殺阿䥫理乎䥫邃小字
白瓜
涼天水太守史稷暴疾而死五旬乃書云見涼光殿中
皆生白瓜至秦使梁熙至熙小字白瓜
長生桐椎
西涼武超王李暠小字長生後立歆字士業玄盛夢為
涼公領涼州牧代沮渠為蒙遜所殺又燉煌父老令狐
熾家見白頭翁衣袷識曰南風動吹長木胡桐椎不中
轂言訖不見士業小字桐椎至是乃亡
鳳皇惡奴
前燕慕容沖小字鳳皇後燕慕容農小字惡奴
寄奴
宋高祖劉裕字德輿小字寄奴
車兵
少帝義符小字車兵武帝長子
車兒
文帝名義隆小字車兒武帝第三子
道民
孝武帝駿字休龍小字道民文帝第三子
法師
前廢帝子業小字法師孝武長子殘忍無道湘東王彧
廢之
榮期
明帝彧字休炳小字榮期文帝第十二子
慧震
後廢帝昱字德融小字慧震明帝長子
智觀
順帝準字仲謀小字智觀
道鄰
廣陵王義直字車士為揚州刺史太后謂帝曰道鄰汝
布衣時兄弟宜用為揚州上曰寄奴為道鄰豈有所惜
但揚州根本所寄事務至多非道鄰所了太后曰道鄰
年出五十不如汝十歲兒也上曰車士雖為刺史事無
大小皆由寄奴道鄰年長不親其事則於聽不足太后
默然
王駒
王愉小字駒晉尚書僕射江右冠族子綏亦有重名
劉道民
劉穆之字道和小字道民高祖初克京城謂何無忌曰
急須得一府主簿如何何無忌曰無過劉道民也
何秀
劉秀之小字何秀瑀族叔秀之為丹陽尹瑀與親故書
曰吾家黑面何秀逐居劉安衆處朝廷不為多士
王鎮惡
王鎮惡祖猛父休五月五日生家以俗忌欲以出繼疎
宗猛見曰此非常兒昔孟嘗君以五月五日生此將興
吾門矣遂用為嗣鎮惡後封博陵侯進號征虜將軍
向稱
向靖小名稱與高祖諱同改稱小字今傳稱向稱是也
阿夀
劉敬宣為青州都督諸葛長民招以同叛敬宣遂遣使
呈高祖曰阿夀(敬宣小字)正謂不負我也
道兒
謝述與劉湛為異常之交湛美甚有風度謂人曰我見
謝道兒未嘗足(道兒述小字)
客兒
謝靈運小字客兒初錢塘杜明師夜夢東南有人來入
館是夕即靈運生於會稽旬日而謝玄亡其家以子難
得遂送靈運於杜治養之十五方還郡故名曰客兒
虎頭
始興王濬字休明將産之夕有鵩鳥鳴於屋上巫蠱事
發上語潘淑妃曰太子圖貴富更是一理虎頭(濬小字也)復
如此非思慮所及汝母子豈可一日無我也皆賜死
阿遠
謝弘微父母思武昌太守從叔峻無子峻以弘微為嗣
本名密犯所係内諱故以字稱與族子靈運瞻曜竝以
文義賞會居烏衣巷同遊叔父混敬賞之嘗曰阿遠(瞻小)
(字)剛而負氣阿客博而無檢曜奴才而昧操篤善不同
設後功濟三子終亦以此為恨微子吾無間然
班虎
劉湛字弘仁小字班虎殷景仁與湛俱為太守任遇初
相欵洽後漸猜隙義康專權而湛昔為上佐以舊情自
結傾黜景仁義康盡屬湛諸人附款無復至殷氏門湛
黨劉敬文父成未悟其機詣景仁求郡敬文遽往謝湛
曰老父悖耄遂就殷䥫求郡有負生成闔門慚懼其姦
諂如此阿䥫景仁小字
范博
范曄字蔚宗父泰母如厠産之額為博所傷故小字博
女生
曾爽小字女生祖宗之南陽郡公宗之子軌一名象齒
即爽之父也
劉胡
劉南陽泹陽人本字拗胡以其顔面拗黑似胡及長乃
單為胡出牙郡將捷口善處分稍至隊主蠻甚畏之小
兒啼怖之曰劉胡來便止
阿舒
陶潛字元亮一字淵明集載責子詩云白髮披兩鬢肌
膚不復實雖有五男兒初不好紙筆阿舒已十六懶墮
故無匹阿宣行志學而不好文術雍端年十三不識九
與七通子垂六齡但覓棗與栗天運苟如此且進杯中
物又載與儼等疏云告儼俟份修等云云又有命子詩
云三千之罪無後其急我誠念哉呱聞爾泣卜云嘉日占亦良
時名爾曰儼字汝求思按此儼即阿舒也
鮑令暉
鮑照字明遠妹字令暉有才思亞於明遠著香茗賦集
行於世
鬭將龍兒
齊高帝名道成字紹伯小字鬭將世祖皇帝賾字宣遠
太祖長子生於建康青溪宅其夕陳孝后劉昭后同夢
龍據因小字曰龍兒初高祖在府夢著屐上太極殿三
人從一人武帝一人明帝一人張天地圖而不識意言
是梁太祖子弟及踐祚常與梁太祖密晏謂曰我辛苦
得天下而祚不傳孫我死龍子當得(龍兒也)龍子死當屬
阿度(元度也)此後當還卿子
法身
鬱林王昭業字文尚文惠太子長子小字法身文惠薨
立為皇太孫美容止好隸書世祖勑皇孫手書不得妄
出意貴重之嘗呼為法身坐之重幄别撫問即位不君
以罪廢
玄度
高宗明皇帝鸞字栖景始安王道生子小字玄度自宣
城王即位
白澤
文惠太子長懋字雲喬世祖長子小字白澤
阿答
前湘州刺史王蘊太后兄弟有膽力以父楷名官不達
將欲自奮每撫劒曰龍泉太阿汝知我者叔父景文曰
阿答滅我門戶蘊答曰與童烏貴賤覺異童烏景文子
絢小字阿答蘊小字後與劉康元粲謀反死
崑崙
王琨祖薈(音衛)將軍父懌不慧初不為娶家以貉婢侍之
生琨遂名崑崙懌後娶南陽樂玄女無子改名琨立以
為嗣性清慎官至侍中
白象
長沙威王晃宣明太祖第四子有武力太祖愛子臨崩
以晃屬世祖晃愛武飾鞫罪徐州私載數百人犯還都
為禁司所覺棄之江水世祖大怒豫章王嶷御前稽首
涕泣曰晃罪誠不足宥陛下當憶先朝念白象上亦垂
泣舍之白象晃小字
阿五
武陵昭王曄字宣照太祖第五子母羅氏以罪誅曄見
愛世祖即位曄數以言語忤旨世祖嘗幸豫章王嶷東
田晏諸長王獨不召曄嶷曰風景殊美今日甚憶武陵
上乃令呼之曄善射屢發命中顧四座曰手如何上神
色甚怪嶷曰阿五常日不爾今日可謂仰藉天威帝意
乃釋阿五曄小字
玉兒
東昏侯潘淑妃小字玉兒帝為潘起神仙永夀玉殿中
為蓮花貼地上令潘妃行曰步步生蓮花常市琥珀釵
一隻直百七十萬
阿稱
劉瓛字子珪沛郡相人晉丹陽尹恢六世孫少篤學博
通五經聚徒教授常有數千性至孝祖母病疽經年手
持膏藥漬指皆爛母孔氏甚嚴明謂所親曰阿稱(瓛小字)便
是今世曾子也謚真簡先生
張梨
張沖字思約吳人沖出繼伯父景徹景徹字樝父邵小
字梨宋文帝戱景徹曰樝何如梨徹答曰梨是百果之
宗樝何敢及
狗兒
張敬兒南陽冠軍人也父醜為郡將母常在田捃拾困
極乃卧於瀆間夢有物如犬子頭有角砥之因感而有
娠故小字狗兒宋明帝以其名鄙改焉年少便馬有膽
氣好射虎發無不中累以軍功為南陽守
蠻奴
巴東王子嚮為荆州刺史直閣將軍董蠻奴粗有氣力
子嚮要與同行蠻奴曰殿下癲如雷敢相隨乎子嚮笑
曰君敢出此言亦復奇癲上聞而不悦曰人名蠻奴復
何容得蘊藉乃改名仲舒
練兒
梁武帝衍字叔達小字練兒
六通
簡文帝諱綱字世讚高祖第三子小字六通
七符
元帝諱繹字世誠高祖第七子小字七符
法真
敬王方智字惠相世祖第九子小字法真
維摩迦葉
昭明太子統字德施高祖長子母曰丁貴嬪小字維摩
蕭藻字靖藝少立名行志操清潔善屬文好古體詩高
祖每曰子弟並如迦葉吾復何憂累遷尚書左僕射(迦葉)
(統小字)
仙婢
馬仙琕字靈馥小名仙婢長乃改名仙琕善為將與士
卒同勞苦居無帷幕衾屏與厮養最下者同
東里西華南容北叟
任昉字彦升樂安人文章之美冠絶一時官至太常昉
有四子東里西華南容北叟俱小名並無術墜其家業
劉孝標見昉諸子流離不能自振平生舊交莫有收䘏
者西華冬月著葛帔練裠路逢峻峻惕然矜之乃廣朱
公叔絶交論劉溉見其論抵几於地終身為恨
申子
柳中禮小字申子故庾信哀江南賦云申子奮發勇氣
咆勃實總元戎身先士卒
養矩
謝覽弟舉與王筠王泰俱有令名時人為之語曰王有
養矩謝有覽舉養矩筠泰小字也
阿士
劉孝綽字孝綽幼聰敏能屬文舅王融深賞異之每言
曰天下文章若無我當歸阿士阿士綽小字也
大善
羊偘字祖忻少瑰偉身長七尺八寸愛文雅博涉書記
關弓至十石嘗於兖州堯廟牆直上至五尋横行亡迹
性豪侈善音律自造採蓮歌甚有新致姬妾列侍窮極
侈靡有彈筝人名大善著鹿角爪長七寸舞人張静琬
腰圍一尺六寸時人咸推能掌上舞又有孫荆玉能反
腰帖地銜得蓆上玉簮大同中魏使楊斐同晏賓客三
百餘人皆食金寳器奏三部女樂至夕侍女百餘人皆
執金花燭偘不飲酒而好賓遊終日獻酬同其醒醉
法生
陳高祖霸先字興國小字法生
藥王
廢帝伯宗字奉業小字藥王世祖長子也
師利
宣帝頊字紹世小字師利始興王第二子
黃奴
後祖叔寳字元秀小字黃奴宣帝長子
僧悦
徐陵字孝穆摛之子幼聰敏善屬文為兒時沙門寳誌
見之驚曰天上麒麟何因至此小字僧悦
任蠻奴
任忠字奉誠小字蠻奴汝隂人少孤微不為鄉里所重
及長詭譎多計後累以戰功進鎮南將軍
黃頭
游雅字伯度小字黃頭廣平任人也太武時與渤海高
允俱知名徵拜中書博士
侍兒小名錄(王銍)
瓊枝
建康小史曹著見廬山夫人夫人命女婉出與著相見
女欣然命婢瓊枝令取琴出婉撫琴而歌既畢婉便回
去
蕭同叔子
齊惠公妾蕭同叔子生子棄之有貍乳而鸇覆之取而
養之字曰無野是為頃公代有齊國
張耀美
宋何恢為廣州刺史有妓曰張耀美而有寵將之任要
權貴阮佃夫飲設樂佃夫見耀美悦之頻求於恢曰恢
可得此人不可得也佃夫怒拂衣出戶曰惜指失掌遂
諷有司以公事彈恢坐免
女嬪
晉泰始二年使使持節兼五官中郎將宗正丞司馬恢
拜崇陽園妾李琰為修華王宣為修容徐琰為修儀吳
淑為婕妤趙&KR1256;為充華十年使太常洛陽令司馬啟拜
采女胡方為貴嬪又使御史中丞太子舍人司馬誕拜
采女劉瑗為淑妃臧曜為淑媛趙娟為修容陳秀為修
容咸寧三年拜美人左嬪為修儀邢蘭為婕妤朱姜為
容華
妊娘
唐進士段何太和八年賃居卧病有四人負金碧而從
二青衣一雲髻一半髻皆絶色說論再三何終不應乃
以紅牋題詩一篇置何樓上而去其詩云樂廣清羸經
幾年妊娘相托不論錢輕盈妙質歸何處惆悵碧樓紅
玉鈿書跡柔媚亦無姓名紙末惟書一我字何自此疾
日退
春條
南陽張不疑開成四年應宏詞寓京師以錢六萬置青
衣鴉鬟垂耳曰春條善書音旨清婉有所指使無不愜
適不疑素禮門徒尊師者謂不疑曰郎君有邪氣不疑
令作法春條撲然作聲視之一朽冥器耳背上題曰春
條其衣服若蟬殼然
輕素
武德中曹惠為江州參軍官舍佛堂中有二木偶人長
尺餘工飾甚巧因持歸與稚兒戲稚兒食木偶引手請
之惠問曰爾何時物頗能作怪曰輕素與輕紅是宣城
謝太守家備偶且曰廬山神要索輕素等為舞姬久矣
請命畫工賜以粉黛惠令工人為飾之輕素笑曰此度
非論舞妓亦當為彼夫人矣
竇梁賓
竇梁賓夷門人詞筆容態皆可觀進士盧東表念其才
藻緣而錄之嘗為喜東表及第詩云曉粧初罷眼初瞤
小玉驚人踏破裙手把紅牋書一紙上頭名字有郎君
操絃侍人
程洛賓長水人為京兆參軍李華所錄自安史亂常分
飛南北華後為江州牧登庾樓見中流㳂棹有鼓胡琴
者李喪色而言曰振絃者宛如故舊令問之乃岳陽郡
民王氏之舟詢其操絃者是所錄侍人也
鳳兒
貞元中進士賈全虛者黜於春官春深臨御溝而坐忽
見一花流至全虚之前以手接之香馥頗異旁連數葉
上有詩一首筆蹟纖麗言詞幽怨詩曰一入深宫裏無
由得見春題詩花葉上寄與接流人全虚得之悲想其
人涕泗交墜不能離溝上街吏頗疑其事白金吾奏其
實德宗亦為感動令中人細詢之乃於翠筠宫奉恩院
王才人養女鳳兒者詰其由云初從母學文選初學記
及慕陳後主孔貴嬪為詩數日前臨水折花偶為宫思
今敗露死無所逃德宗為之惻然召全虛授金吾衛兵
曹以鳳兒賜之車載其院資皆賜全虚焉
露仙
經行寺僧行藴洒掃堂殿見所畫女人姿顔妖冶戲曰
世間女人得如此者我必作妻其夕有款扉者蓮花娘
子來從一侍婢妖姿麗質妙絶人倫蓮花顧侍婢曰露
仙可準備幃帳
青童
天水趙旭家於廣陵夢一青衣挑笑窗牖間及覺忽有
清香滿室有一女子年可十四五容範曠代笑曰吾天
上青童久居清禁時有世念帝罰下人間感配於君子
時叩柱清歌曰白雲飄飄星漢斜獨行窈窕浮雲車
麗質
唐韋諷家於汝潁間遣小童理草鋤地忽見人髮鋤漸
深漸多而不亂諷異之即掘深尺餘乃一婦人肌膚容
色儼然如生再拜言曰某是郎君之祖女奴名曰麗質
娘子嫉妬生埋此園中
阿青
開元中有士人從洛陽道見一女子容服鮮麗泣謂曰
己非人昆明池神之女嫁劒閣神之子夫婦不和無由
得白父母故欲送書一封耳士人問其處女曰池西有
斜柳樹君可叩之若呼阿青當有人從水中出士人入
京便送書池上果有此樹叩之頻喚阿青俄見幼婢從
水中出得書甚喜曰久不得小娘子消息延士人入謂
曰君後日可暫至此如期果有女子從水中出手持真
珠一笥笑以授士人云
轉轉
趙王鎔命馬或使於燕劉守光命韓定辭館之時燕之
酒妓轉轉者一代名姝無比韓之所眷也每當酒席馬
頻目之韓曰昔文公分季隗於趙衰伯符輟小喬於公
瑾蓋惟名色可奉名人所慮倡婦不勝賢者顧矚願垂
一詠故得奉之或即命筆授毫文不停綴
麗雲
穆員稱其麗雲善歌聽之使人醉者醒醒者醉悲者樂
樂者悲聲音能移人為工
素娥
韋洵美先輩開平歲及第受鄴都從事辟焉乃挈所寵
素娥行羅紹威聞其姝麗才達臨河令女使齎二百疋
及生餼而露意焉洵美無所容足遂令粧束更衣修緘
獻之素娥姓崔氏亦大梁良家子善諧謔筆札
薛九
薛九江南富家子得侍宫中善歌嵇康嵇康江南曲名
也學舞於鍾離氏建業破零落於江北予遇於洛陽福
善坊趙春舍飲酣於是歌嵇康其詞即後主所製焉嘗
感激坐人皆泣春舉酒請舞謝曰老矣腰腕衰硬無復
舊態乃強起小舞終曲而罷
余
楚春申君有妾曰余
侍兒小名錄(溫豫)
原碧
初莽妻以莽殺其子涕泣失明令太子臨居中養焉莽
妻旁侍者原碧莽幸之初莽為侯就國時幸侍者增秩
懷能開明懷能生男興增秩生男匡女開明生女捷
五暠
皇太子詠武陵王左右五暠傳杯詩曰頂分如兩髻簪
長驗上頭捉杯如欲轉疑殘已復留
輕綃
王霞卿者藍田人才華清贍節行尤高進士鄭殷彛旅
於會稽寓唐安寺樓見粉壁間有題云瑯琊王氏霞卿
光啟三年陽春二月登於是閣臨軒軫恨覩物增悲雖
觀煥爛之華但比凄涼之色時有輕綃捧硯小玉看題
其詩曰春來引步強尋遊恨覩煙霄簇寺樓舉目盡為
停待景雙眉不覺自如鉤
獠婢
王琨父懌不辨菽麥時以為殷道矜之流人無肯與婚
家以獠婢恭心待之遂生琨初名崑崙懌後娶樂氏無
子故以琨為名立以為嗣
採薇
劉曠豫章海昏人因畫眠聞語何女郎通使便覺颯然
已至自說東海何氏八歲而夭於今十歲應為君妻故
來修好何女郎曰昔日樓上之擊節我也衆以君見棄
是以相笑智瓊杜蘭香咸我曹也婢名採薇奴名邊羅
俊娥
煬帝自到廣陵沈湎失度每睡須搖動或歌吹聲齊方
就一夢侍兒韓俊娥尤得意每寢必令振舉支節乃得
睡不厭賜名為來夢兒
舜英
余媚娘者才婦也夫亡以介潔自守陸希聲時為正郎
聞其容美娶而歸二年夫妻敦睦無何希聲又獲名姬
柳舜英者姿殊麗逾於媚娘媚娘知而深怨之比間候
希聲他出即召舜英閉私室中手刃殺之
金扈
蜀青石鎮陳洪裕妻丁氏因妬忌打殺婢金扈潛於本
家埋瘞仍榜通衢云金扈逃走經年遷居夾江因夏潦
漂壞舊居渠岸見死婢容質不變鎮將報州追勘擬伏
其婢屍一夕壞爛遂寘丁氏於法
孟思賢
潞之女伶曰孟思賢巧黠人也嘗為君侯王制之寵貯
焉制之所私伊宙亦衙門將多與制遊思賢舍故僕射
&KR0008;之子也風流善杯酒思賢心悦之遂私焉
成風
成風聞成季之繇乃事之而屬僖公焉杜預注成風莊
公之妾僖公之母也
瑤英
元載寵姬瑤英之母趙姬本岐王愛妾也後出為薛氏
妻生瑤英
歸秦
沈詢在昭義嘗宴府中賓友歌著詞令曰莫打南來鴈
從他向北飛打時雙打取休使兩分離及歸而夫妻皆
為嬖妾歸秦所殺
弘夜姝
梁元帝為妾弘夜姝謝東宫賚合心花釵啟曰夜姝昔
往陽臺雖逢四照曾遊澧浦慣識九衢未有仍我爵釵
還勝翠羽飾以南金裝兹麗玉
夏王豐
梁元帝為妾夏王豐謝東宫賚錦啟略曰舒將並石堪
來暮雨縈持結纜剩可蕩舟
唐兒
長沙定王發母唐姬故程姬侍者景帝召程姬程姬有
所避不願進而飾侍者唐兒使夜進上醉不知以為程
姬而幸之
王昭平
廣川王去有所幸姬王昭平王地餘許以為后去常疾
姬陽成昭信待視甚謹更愛之去與地餘戱得裒中刀
笞問狀服欲與昭平共殺昭信笞問平不服以鐵鍼鍼
之強服乃會諸姬去以劍自擊地餘令昭信擊昭平皆
死立昭信為后幸姬陶望卿為修靡夫人主繒帛崔修
成為明真夫人主永巷
善佞
禽滑釐問於子墨子曰魯氏有叔姪同處者叔曰無恒
姪曰數奇無恒有妾曰善佞蓄私夫以生子曰不類數
奇愛不類如其子無恒久乃告數奇曰不類非吾子他
人之子也汝勿以為弟
侍兒小名錄(洪遂)
延娟延嬋
周昭王二十四年東甌獻二女一曰延娟一曰延嬋此
二人辯口麗辭巧善歌笑步塵無跡行日中無影及昭
王遊於漢水二女與王乘舟擁夾王身同溺於水故江
漢之人到今思之立祠於江湄數十年間人於江漢之
上猶見王與二女乘舟戱於水際
旋娟提漠
燕昭王二年廣延國善舞者二人一名旋娟一名提漠
並玉質凝膚體輕氣馥綽約而窈窕絶古無倫其舞一
名縈塵次曰集羽末曰旋懷昭王知其神異處於崇霞
之臺王好神仙之術玄天之女托形作此昭王之末莫
知所在
朝姝麗居洛珍潔華
孫亮作琉璃屏風甚薄而瑩徹每於月下清夜舒之嘗
與愛姬四人皆振古絶色一名朝姝二名麗居三名洛
珍四名潔華使四人坐屏風内而外望之了如無隔惟
香氣不通於外為四人合四氣香百浣不歇名曰百濯
或以人名香每遊皆同輿席以前後為次所居室名為
思香媚寢
麗娟
漢武帝所幸宫人麗娟年十四玉膚柔軟吹氣如蘭娟
身輕弱不欲衣纓拂之恐傷為痕每歌李延年和之於
芝生殿旁唱回風之曲庭中樹為之翻落常致娟於琉
璃帳恐垢汚體也常以衣帶繫娟袂閉於重幕中恐隨
風起娟以琥珀佩置衣中不使人知乃言娟骨節自鳴
相與為神怪也
降仙
隋煬帝宫妃吳降仙善畫長娥眉帝甚憐之由是嬪御
皆倣此宫吏日供螺子黛五斛名娥綠而進之帝每倚
簾顧之移時不去
西施
越王勾踐隂謀吳乃得國中苧蘿山鬻薪之女曰西施
飾以羅縠教以容步三年使范蠡進於吳夫差大悦
蒻蘭
國初朝廷遣陶穀使江南以假書為名實使覘之丞國
李獻以書抵韓熙載曰五柳公驕甚其善待之穀至則
果如李所言熙載謂所親曰陶秀實非端介者其守可
隳當使諸君一笑因令宿竢謄六朝書半年乃畢熙載
使歌姬秦蒻蘭衣敝衣為驛卒女穀見之而喜遂犯慎
獨之戒作長短句贈之明日中主燕客穀凜然不可犯
中主持觥立使蒻蘭出歌續斷絃之曲侑觴穀大慙而
罷詞名風光好好因緣惡因緣秖得郵亭一夜眠别神
仙琵琶撥盡相思調知音少再把鸞膠續斷絃是何年
婁婉
秦少游在蔡州與營妓婁婉字東玉者甚密贈之詞云
小樓連苑橫空又云玉佩丁東别後者是也又贈云天
外一鈎橫月帶三星謂心字也
玉環
楊貴妃小字玉環
秋娘
唐杜秋娘金陵女子也年十五為浙西觀察使李錡妾
嘗為錡詞云勸君莫惜金縷衣勸君須惜少年時有花
堪折君須折莫待花殘空折枝長慶中裴航游襄漢與
樊夫人同舟樊贈詩云一飲瓊漿百感生玄霜搗盡見
雲英藍橋便是神仙宅何必區區上玉京航後經藍橋
驛遇仙女雲英遂娶之後俱得仙
紀陵
袁真在豫州遣女妓紀陵送薛郭馬三妓與桓宣武馬
遂生桓南郡
衛少兒
霍去病父仲孺河東人以縣吏給事平陽侯家與侍女
衛少兒私通生去病仲孺吏畢歸家娶婦生光因絶不
相聞久之去病為驃騎大將軍擊匈奴道出河東河東
太守郊迎至平陽傳舍遣吏迎仲孺趨入拜謁將軍迎
拜因跪曰去病不早知為大人遺體也仲孺叩頭曰老
臣得託命將軍此天力也去病為仲孺大貿田宅奴婢
而去
承福
晉賈后召愍懷太子入朝置於别室遣婢陳舜賜太子
酒三升太子辭不能飲舜逼之曰不孝也天賜汝酒而
不飲中有惡物耶太子不得已強飲遂大醉又令小婢
承福以紙筆授太子使書之曰陛下不自了吾當手了
之字半不成后補成之呈帝廢太子
辟邪
孫綽韓非靈語責李中書曰建元元年六月余家婢辟
邪夜眠如夢囈語半時云忽有一老公著黃練巾身短
衣長甚自矜厲瞑目切齒云吾是刑名先生韓非弟子
李充日習吾業綜習吾書云云
鸚鵡
宋元凶劭姊東陽公主應閤婢王鸚鵡
瓊樹夜來尚衣巧笑
魏文帝宫中侍女所絶寵者有莫瓊樹薛夜來陳尚衣
段巧笑四人
紫雲
崔紫雲兵部李尚書樂妓詞華清峭眉目端麗李公罷
鎮北都為尹東洛時方家妓盛列諸府有宴臺官不赴
杜紫微時為分司御史過公有宴故留南行一位待之
為訪諸妓併歸北行三重而坐宴將醉杜公輕騎而來
連飲三觥顧北行回顧主人曰嘗聞有能篇詠紫雲者
今日方知名不虛得儻垂一惠無以加焉諸妓皆回頭
掩笑杜作詩曰華堂今日綺筵開誰召分司御史來忽
發狂言驚滿座三重粉面一時回詩罷升車嚲鞚而歸
李公尋以紫雲送贈之紫雲臨行獻詩曰從來學得斐
然詞不料霜臺御史知愁見便教隨命去戀恩腸斷出
門時
碧玉
唐右司郎中馮翊喬知之有美妾曰碧玉知之為之不
昏武承嗣借以教諸姬遂留不還知之作綠珠怨詩以
寄之碧玉赴井死承嗣得詩於裠帶大怒諷酷吏羅告
族誅之
柳條
柳條女奴也成都米市橋偽蜀時有柳條家酒肆蓋當
時皆以當爐者為名柳條偶得患沈綿經歲俟死而已
有一道士常來貰酒柳條每加勤奉乃留丹數粒柳條
初服一粒疾起能食再服能行終服充盛如初
静君
元公鎮南海日疽發於鬢氣息惴然忽有一少年道士
直來牀前謂元曰本師知公病遣某將少膏藥來可傅
之元公寵姬號静君收藥貼之至暮而愈失道士所在
小東
小東長沙之妓女以能詩得幸於馬氏後國入為郡窮
於京師里而人絶不知余憫其老詢長沙宫中事則必
南望泣涕而後言因為作小東詩焉
寵姐
寵姐寧王愛姬王宴客妓妾皆在獨寵姐無得見者李
太白恃酒強之乃設七寳簾使寵姐隔簾而歌
楚賓
前南鄭尉李雲於長安求納一姬其母未許雲曰予誓
不婚乃許之號姬曰楚賓數年後姬卒卒後經歲遂婚
前南鄭沈氏及婚日雲浴於淨室見楚賓執一貼藥末
徑前謂雲曰誓余不婚今又與沈家作婿無物相奉贈
君香一貼以資沐浴寫藥末入斛中以釵攪水訖而去
雲甚覺不安羸困不能出浴遂死肢體如綿筋骨並散
鄭櫻桃
石季龍趫捷便弓馬勇冠當時勒深嘉之拜征虜將軍
為聘將軍郭榮妹為妻季龍寵惑優僮鄭櫻桃而殺郭
氏更納清河崔氏女櫻桃又譖而殺之
雅娘
隋煬帝幸月觀中夜凭蕭妃肩說東宫時事適有小黃
門映薔薇叢調宫婢衣帶為薇刺骨結笑聲吃吃不止
帝望見腰肢纖弱意為寳兒而有私帝披單衣長衫不
帶急行擒之乃宫婢雅娘也
櫻桃
霍小玉命侍兒櫻桃褰幃執燭授李生筆硯又取珠絡
縫繡囊中出越姬烏絲襴素段以授生生素多才思援
筆成章
鮑十一娘
長安中有媒氏鮑十一娘故薛蒼駙馬家青衣也折劵
從良十餘年矣性便僻巧言語豪家戚里無不經過追
風挾策推為渠帥
紅娘
崔氏鸎鸎婢曰紅娘嘗為崔持彩牋以授張生
申胡子
申胡子朔客李氏之蒼頭也李氏本亦世家子得祀江
夏王廟吾與對舍於長安崇義里遂將衣質酒命余合
飲氣熟杯闌因謂吾曰李長吉爾徒能長調不能作五
言歌詩直強回筆端與陶謝詩勢相遠幾里吾請撰申
胡子觱栗歌以五字斷句歌成朔客大喜擎觴起立命
花娘出幕徘徊拜客稱善三弄於是以弊辭配聲與予
為夀
縞練
謝秀才有妾縞練改從於人秀才引留之不得後生感
憶座人製詩嘲謝賀復繼四首
雷尚書
王丞相有幸妾姓雷頗預政事納賄蔡公謂之雷尚書
仙鵝
唐監察御史清河張佶侍兒仙鵝能歌舞解書翰常出
使以仙鵝充使典有密知者將發之佶鈎鉅多數竟得
不發
侍兒小名錄(張邦畿)
楊孟珠
劉商少遊湘中秋月方皎忽見一畫水輿中有七八女
子環麗容止若為呼盧戱其具俱布希世之寳前有紅
蠟枝擎以金盤商駭訝未絶聞舟中語曰紫陽眞人昨
給劉商黃精二斤乃玉帝所餌之餘食之者為地仙一
女子曰此人不遠可邀致之忽聞人呼商遂即舟邊拜
一女子命侍兒楊孟珠斟一杯雲母漿商取飲一女子
笑曰此人不固者無丹元氣耳
蒨桃
寇萊公有妾曰蒨桃公因會贈歌姬以束綾蒨桃作二
詩呈公曰一曲清歌一束綾美人猶自意嫌輕不知織
女螢窗下幾度抛梭織得成風勁衣單手屢呵幽窗軋
軋度寒梭臘天日短不盈尺何似妖姬一曲歌
穠李昭華
山谷云竹夫人廼涼寢竹器憩臂休膝非夫人之職而
冬夏青青竹之所長故名曰青奴嘗作詩曰穠李四絃
風掃席昭華三弄月侵牀我無紅袖堪娛夜正要青奴
一味涼穠李昭華貴人家兩女奴也
錦兒
愛愛姓楊氏本錢唐倡家女年十五尚垂鬟性善歌舞
幼學胡琴數曲遂能緣其聲以通其調泛舟西湖採荷
香為金陵少年張逞所調後三年念逞不置感疾而死
小婢子錦兒今尚在出其繡手籍香囊纈履數物香皆
郁然而新
招奴
晁無咎之貶玉山也過彭門而陳履常廢居里中無咎
出小鬟招奴舞梁州以佐酒履常作小闋木蘭花贈之
朝雲
東坡先生侍妾曰朝雲字子霞姓王氏錢塘人敏而好
義事先生二十有三年忠敬若一生子遁未期而夭
大喬小喬
周瑜初從孫策攻拔之時獲喬公兩女皆國色也策自
納大喬瑜納小喬江表傳策從容戱瑜曰喬公二女雖
流離得吾二人作婿亦足為歡
弄玉
秦穆公女名弄玉善吹簫與蕭史共登樓吹簫作鳳皇
音感鳳皇從天而降後升天矣
蘇小
白公杭州春詩云柳色初藏蘇小家本朝賢良馬槱嘗
夢一美人謂之曰妾幼以姿色名冠天下而身無所依
輒有小詞浼瀆其詞有妾本錢塘江上住之句及後得
錢塘幕官而蘇小墓乃見公宇之後
眞娘
眞娘吳中樂妓墓在虎丘山路傍
瑤英
唐元載末年納薛瑤英處以金絲帳郤塵褥衣以龍純
衣一襲無一兩載以瑤英體輕不勝重衣於異國求此
服也
紅蓮
五代時有一僧號至聰禪師祝融峯修行十年自以為
戒行具足無所誘掖也夫何一日下山於道傍見一美
人號紅蓮一瞬而動遂與合歡至明僧起沐浴與婦人
俱化
桂英
王魁遇桂英於萊州北市深巷桂英酌酒求詩於魁魁
時下第桂英曰君但為學四時所須我為辦之由是魁
朝去暮來踰年有詔求賢桂為辦西游之用將行往州
北望海神廟盟曰吾與桂英誓不相負若生離異神當
殛之魁後唱第為天下第一魁父約崔氏為親授徐州
僉判桂英不之知乃喜曰徐去此不遠當使人迎我矣
遣僕持書魁方坐廳決事大怒叱書不受桂英曰魁負
我如此當以死報之揮刀自刎魁在南都試院有人自
燭下出乃桂英也魁曰汝固無恙乎桂英曰君輕恩薄
義負誓渝盟使我至此魁曰我之罪也為汝飯僧誦佛
書多焚紙錢捨我可乎桂英曰得君之命即止不知其
他後魁竟死
英瑗
王藻尚宋文帝第六女臨川長公主諱英瑗公主性妬
而藻别愛左右人吳崇祖主讒之於廢帝藻下獄死主
與王氏離婚
說郛卷七十七上
說郛卷七十七下元陶宗儀撰
釵小志(朱揆)
如夫人
齊侯多内寵如夫人者六人
教美人戰
孫武以兵法見吳王闔閭於是出宫中美人百人分為
二隊以王之寵姬二人為隊長
妾與政
王導有幸妾姓雷頗豫政事蔡公謂之雷尚書
攜妓東山
謝安棲遲東山放情丘壑好音樂每遊賞必以妓從
開閣放妾
王處仲嘗荒恣於色左右諫之處仲曰吾乃不覺爾如
此甚易耳乃開後閣驅諸婢妾數十人任其所之
妾為夫人
杜佑議者謂佑治行無缺惟晩年以妾為夫人有所蔽
云
妓圍
唐申王每冬月苦寒令宫女密圍而坐謂之妓圍
簾衣
梁夏侯亶性儉率有妓妾十數並無被服每有客常隔
簾奏樂時謂簾為夏侯妓衣
白頭吟
張跂欲娶妾其妻曰子誦白頭吟妾當聽之跂慙而止
霓裳羽衣曲
上皇令宫妓佩七寳瓔珞舞霓裳羽衣曲曲終珠翠可
掃
雪兒歌
雪兒者李密愛姬每賓朋文章有奇麗者付雪兒協律
歌之
絳紗帳
馬融施絳紗帳前授生徒後列女樂
肉臺盤
南唐孫晟官至司空每食不設几案使衆妓各執一器
環立而侍號肉臺盤
以倡進
漢武帝李夫人本以倡進
婦女連百
秦皇婦女連百倡優累千
賜妓樂
夏侯惇從太祖征孫權還賜妓樂名倡
毆殺笛妓
王愷嘗置酒女妓吹笛小失聲韻愷便令黃門毆殺之
一座改容
奪傷指
張均妓多麗彈琵琶曲頂上有高麗絲結趙詩争奪致
傷二指
綾羅袴褶
武帝嘗降王武子家武子供饌並用琉璃器婢子百餘
人皆綾羅袴褶以手擎飲食
自為小君裁剪
李紳為相時俗尚輕綃染蘸碧為婦人衣紳自為小君
裁剪
琥珀釧
東昏侯為潘妃作一隻琥珀釧直七十萬
樂天姬侍
樂天詩曰菱角執笙簧谷兒抹琵琶紅綃信手舞紫綃
隨意歌自注云皆臧獲名
燕子樓
張建封節制武寧納妓盼盼於燕子樓公薨不他適
不許妾妝
崔樞夫人治家整肅容儀端麗不許羣妾作時世妝
呼琵琶
蔡持正謫新州侍兒名琵琶嘗養一鸚鵡持正每呼琵
琶即扣響板鸚鵡傳言呼之
盡記歌詞
歐陽永叔在汝隂時一妓能盡記公所為歌詞
唱金縷
杜秋娘金陵女也年十五為李錡妾嘗為錡唱金縷詞
柳枝
退之二侍姬名柳枝絳桃
二妾歌舞
樂天有二妾樊素善歌小蠻善舞
記曲娘子
張紅善歌每聽新聲一遍即能記其節奏後入宫號記
曲娘子
百濯香
吳孫亮寵姬有異香歴年彌盛浣百遍不歇名曰百濯
香
善吹箎
河間王侍兒朝雲善吹箎諸羌叛王令朝雲假為老嫗
吹箎羌皆流涕復降語曰快馬健兒不如老嫗吹箎
别錦兒
韓渥集中有别錦兒詩
房老
石崇愛婢翔風年三十遂退之使為房老
燒指吞炭
高聰有妓十餘人及病欲不適他人並令燒指吞炭出
家為尼
教誦賦
蜀劉琰侍婢教誦魯靈光殿賦
手語
崔生謁一品問其疾與之手語
善琴筝
李汧公妾名七七善琴與筝
香兒
元載妓薛瓊英幼以香屑親飲啖之長而肌香故名香
兒
燭圍
韋涉家宴使每婢執一燭四面行立人呼為燭圍
宴客典斟
陳無咎宴一客用一婢典斟必十二而後使滿以盡誠
敬之道
金牌盈坐
河間王夜飲妓女謳歌一曲下一金牌席終金牌盈座
笑春紅
閬中參軍黃涉婢曰笑春紅死涉念之淚洒犀簾至皆
損壞
二花
阮文姬插鬢用杏花陶溥公呼曰二花
妾無副衣
諸葛亮答李嚴書云吾受賜八千斛今畜財無餘妾無
副衣
愛妾換馬
後魏曹彰性倜儻偶逢駿馬愛之其主所惜也彰曰彰
有美妾可換惟君所擇馬主因指一妓彰遂換之馬名
白鵲故後人作愛妾換馬詩奏之絃歌焉
婢皆讀書
鄭玄家奴婢皆讀書一婢不稱旨使人拽著泥中須臾
一婢來問曰胡為乎泥中答曰薄言往愬逢彼之怒
以婢馬賭
爾朱文略豪縱不遜平秦王有七百里馬文略敵以好
婢賭取之明日平秦王致請文略殺馬列婢以二銀器
盛婢頭馬肉遺之
以妓易帶
嚴續相公歌姬唐高給事通犀帶皆一代尤物因呼盧
之會出姬解帶角之唐彩大勝乃酌酒令美人歌一曲
而别
我見亦憐
南郡主見桓溫妾抱之曰阿子我見汝亦憐何况老奴
侍女合彈
韓退之晚年二侍女合彈琵琶筝
妾不衣帛
季文子相宣成無衣帛之妾無食粟之馬
妓堂
司馬郎君時貴好作妓堂然香煙薰之屋為之暗
女倡著羅縠
曹洪令女倡著羅縠之衣
望江南
李太尉鎮關西日為亡姬謝秋姬作望江南曲
弓腰
梁羊侃妾孫荆玉能反腰貼地銜席上之珍謂之弓腰
鏡兒善筝
郭曖宴客有婢鏡兒善彈筝姿色絶代李端在坐時竊
寓目屬意甚深曖覺之曰李生能以彈筝為題賦詩娛
客吾當不惜此女李即席口號曰鳴筝金粟柱素手玉
房前欲得周郎顧時時誤拂絃曖大稱善徹席上金玉
酒器并以鏡兒贈李
袖裏春
元宗為太子時愛妾號鸞兒多從中貴董逍遙微行以
輕羅造梨花散蕊裛以月麟香號袖裏春所至暗遺之
金鳳皇
周光祿諸妓掠髩用鬱金油傅面用龍消粉染衣以沈
香水月終人賞金鳳皇一隻
鄭姬香
鄭注赴河中姬妾百餘盡薰麝香氣數里逆於人鼻是
歲自京兆至河中所過瓜盡一蒂不獲
梅妝閣
郭元振落梅妝閣有婢數十人客至則拖鴛鴦擷裠衫
一曲終則賞以糖雞卵明其聲也宴罷散九和握香
窈窕湯
嘉平二十五日叔良宿酲未解窈窕烹百和解酲湯進
之隨飲而醒後遂依法作湯名窈窕湯
染花奩
郭代公愛姬薛氏貯食物以散風奩收妝具以染花奩
謝郎衣
蘇紫藭愛謝耽咫尺萬里靡由得親遣侍兒假耽恒著
小衫晝則私服於内夜則擁之而寢耽知之寄以詩曰
蘇娘一别夢魂稀來借青衫慰渴飢若使閒情重作賦
也應願作謝郎衣謝亦取女袒服衷之後為夫婦
不用落塵
麗居孫亮愛姬也鬒髮香淨一生不用洛成疑其有辟
塵犀釵子也註曰洛成即今篦梳似落塵子誤未考
萱草浣衣
鄭元令婢萱草浣衣萱草輒云郎君塵土太多令人手
皮俱脱
白團扇
王珉與嫂婢通嫂知撻之珉好持白團扇婢製白團扇
歌贈珉云團扇復團扇許持自障面憔悴無復理羞與
郎相見
枕畔著衣
韓熙載北人仕江南致位通顯不防閑婢妾侍兒往往
私客客賦詩有最是五更留不住向人枕畔著衣裳之
句
鳳窠羣女
姑臧太守張憲使娼妓戴拂壺中錦仙裳密粉淡妝使
侍閣下奏書者號傳芳妓酌酒者號龍津女傳食者號
仙盤使代書札者號墨娥按香者號麝姬
玳瑁牀
楚娘名伎也江都王寵之寢玳瑁之牀懸翡翠之帳
諢衣
穆宗以玄綃白書素紗墨書為衣服賜承幸官人皆淫
鄙之詞時號諢衣
春草
白樂天有姬善舞名春草
碧絹蚊幬
宋武帝節儉張妃房惟碧絹蚊幬
作芙蕖香
歐公知潁州有官妓盧媚兒姿貌端秀口中常作芙蕖
花香有蜀僧云此人前身為尼誦法華經二十年
停隼旟
劉禹錫泰娘詩風流太守韋尚書路旁忽見停隼旟
半妝
諺曰白頭花鈿滿面不若徐妃半妝
幃婢作樂
謝安夫人劉氏幃諸婢使在前作伎太傅暫見便下幃
太傅索更開夫人云恐傷盛德
青綃紫袖
竟陵王青綃持拂紫袖吹簫
鶬鶊止妬
梁武平齊盡有其内獲侍兒十餘輩忌於郄后左右進
言曰以鶬鶊為膳可以止妬
寵盪墜牀
顔延之有愛姬姬憑寵盪延之墜牀至損
脂肉滑
元稹詩越婢脂肉滑
老不遣妾
齊張瓌妓妾盈房或譏其衰暮畜妓瓌曰我少好音律
老而方解平生嗜欲無一復存唯未能遣此耳
卜姓
禮買妾不知其姓則卜之
專房
霍后傳寵之專房
畫衣粉面
梁陳士人春遊畫衣粉面絃歌相逐
纖手烹
白傅詩茶教纖手侍兒烹
蘭葉載
柳惲書請以一小蘭葉載桃葉小姬以往
燕燕相見
趙飛燕姐妹並幸童謠曰燕燕尾涏涏張公子時相見
響玉鳴
楊士弘曰江南貴家每宴響玉一鳴青衣紅綃十許曹
籠燈迎立
巾箱之寵
記曰豈惟炊爨之勞抑亦巾箱之寵
顧語婢子
韓愈序今人持被直三省丁寧顧婢子語刺刺不能休
莫敢當夕
禮妻不在妾御莫敢當夕
聲清性惡
魏武有一妓聲音清高而情性酷惡欲殺則愛才欲置
則不堪於是選一人聲及之便殺性惡者
推婢墓中
干寳父有寵婢母妬甚及父亡母乃生推婢於墓中後
十餘年開墓婢伏棺而甦言其父常取飲食與之恩情
如生
榴花染
詩鬱金香汗裛歌巾山石榴花染舞裠
誚失婢榜
唐人有誚失婢榜詩詩曰撫養在香閨嬌癡教不依總
然桃葉寵打得柳花飛曉露空調粉春羅枉賜衣内家
方妬殺好處任從歸
妝樓記(張泌)
玉觀音
有女子卸冠者奉觀音大士甚肅比丘尼往往勸其修
淨土云當作觀音觀觀其法身愈大愈妙自此夜恒夢
見之然甚小若婦人釵頭玉佛狀一日其夫寄一玉觀
音類夢中所見自是奉之益篤
翡翠指環
何充妓於後閣以翡翠指環換刺繡筆充知歎曰此物
洞仙與吾欲保長年之好乃命蒼頭急以蜻蜓帽贖之
粉指印青編
徐州張尚書妓女多涉獵人有借其書者往往粉指痕
並印於青編
待闕鴛鴦社
朱子春未㛰先開房室帷帳甚麗以待其事旁人謂之
待闕鴛鴦社
錢龍宴
洛陽人有妓樂者三月三日結錢為龍為簾作錢龍宴
四圍則撒珍珠厚盈數寸以班螺命妓女酌之仍各具
數得雙者為吉妓乃作雙珠宴以勞主人又各命作餳
緩帶以一丸餳舒之可長三尺者賞金菱角不能者罰
酒
油花卜
池陽上巳日婦女以薺花點油祝而洒之水中若成龍
鳳花卉之狀則吉謂之油花卜
桃花&KR0008;面
北齊盧士琛妻崔氏有才學春日以桃花和雪與兒&KR0008;
面云取白雪與兒洗面作光悦取紅花與兒洗面作妍
華
十眉圖
明皇幸蜀令畫工作十眉圖横雲斜月皆其名
丹脂
吳孫和悦鄧夫人嘗置膝上和弄水精如意誤傷夫人
頰血洿袴帶醫者曰得白獺髓雜玉與琥珀屑當減痕
及差有赤點更益其妍諸嬖人更以丹脂點頰以要寵
薔薇水
周顯德五年昆明國獻薔薇水十五瓶云得自西域以
洒衣衣敝而香不滅
妖態
梁冀妻孫夀色美善為妖態作愁眉啼妝墮馬髻折腰
步齲齒笑以為媚惑
環榴臺
吳王潘夫人以火齊指環挂石榴枝上因其處臺名曰
環榴臺
漆畫屐
延嘉中京師長者皆著木屐婦女始嫁作漆畫屐五色
采為系
翦刀池
翦刀池昔車胤讀書於此婦以女紅佐之落翦刀於此
池
半陽泉
半陽泉世傳織女送董子經此董子思飲舀此水與之
曰寒織女因祝水令暖又曰熱乃拔六英寳釵祝而畫
之於是半寒半熱相和與飲
香溪
明妃姊歸人臨水而居恒於溪中盥手溪水盡香今名
香溪
以女名
黃姑牛郎也馮婦勇士也皆以女名
待女
蘭待女子同種則香故名待女
夜飛蟬
杜甫每朋友至引見妻子韋侍御見而退使其婦送夜
飛蟬以助妝飾
醉來妝
金陵子能作醉來妝
黃昏散
孫眞人黃昏散夫妻反目服之必和
女奴
猫一名女奴
不勝匕箸
飛燕驕逸體微病輒不自飲食須帝持匕箸
王母小女
太眞夫人王母小女也諱婉羅
曉霞妝
夜來初入魏宫一夕文帝在燈下詠以水晶七尺屏風
障之夜來至不覺面觸屏上傷處如曉霞將散自是宫
人俱用臙脂倣畫名曉霞妝
金鳳
除夕梅妃與宫人戲鎔黃金散瀉入水中視巧拙以卜
來年否泰梅妃一瀉得金鳳一隻首尾足翅無不悉備
吉慶花
薛瑤英於七月七日令諸婢共剪輕綵作連理花千餘
朵以陽起石染之當午散於庭中隨風而上徧空中如
五色雲霞久之方没謂之渡河吉慶花藉以乞巧
猫名
張搏好猫其一曰東守二曰白鳳三曰紫英四曰袪憤
五曰錦帶六曰雲圖七曰萬貫皆價値數金次者不可
勝數
女侍中
北史後魏女侍中視二品然本後宫嬪御之職
贈芍藥
芍藥一名將離故鄭之士女取以相贈
燕支
燕支染粉為婦人色故匈奴名妻閼氏言可愛如燕支
也匈奴有燕支山歌曰失我祁連山使我六畜不繁息
失我閼氏山使我婦女無顔色
婦女封侯
漢隂安侯乃高帝兄伯妻羹頡侯母丘嫂也樊伉母吕
&KR0912;封臨光侯
西施毛嬙皆越女
莊子注西施夏姬也勾踐獻吳又毛嬙司馬云古美人
一曰越王美姬則二女皆越産矣
斜紅
斜紅繞臉蓋古妝也
紅潮
紅潮謂桃花癸水也又名入月王建詩密奏君王知入
月
雪衣女
廣南進白鸚鵡洞曉言辭呼為雪衣女一朝飛上妃鏡
臺上自云雪衣女昨夜夢為鷙鳥所搏上令妃授以多
心經記誦精熟
印臂
開元初宫人被進御者日印選以綢繆記印於臂上文
曰風月常新印畢漬以桂紅膏則水洗色不退
作剪刀
姑園戲作剪刀以苜蓿根粉養之裁衣則盡成墨界不
用人手而自行
婦人之貴
苗夫人其父太師其舅張河東其夫張延賞其子弘靖
其婿韋皋近代婦人之貴無如此者
嫂知音
于頔令客彈琴其嫂知音曰三分中一分筝聲二分琵
琶全無琴韻
始影
女星旁一小星名始影婦女於夏至夜候而祭之得好
顔色
七歲女子
如意中有七歲女子能詩則天召見令賦遂别兄弟云
别路雲初起離亭葉正飛所嗟人異雁不作一行歸
愁眉
梁冀婦改鴛翠眉為愁眉
婦人卿婿
王安豐婦卿安豐安豐曰婦人卿婿禮為不敬後勿如
之婦曰親愛卿故卿卿我不卿卿誰復卿卿
綠珠井
綠珠井在白州雙角山下耆老云汲此井者誕女多美
麗識者以美色無益以巨石填之迨後雖産女而七竅
不完
女表
羊緝之女佩在母亡不飲食三日而死鄉里號曰女表
女宗
宋鮑蘇之妻不妬宋公表其閭曰女宗
尼之始
漢聽陽城侯劉俊等出家僧之始也又聽洛陽婦阿潘
等出家尼之始也
陳達妹
陳達妹才色甚美髮長七尺石季龍以為夫人
珠娘
越俗以珠為上寳生女為珠娘生男為珠兒
善臨寫
劉秦妹善臨寫右軍蘭亭及西安帖足奪眞蹟秦亦當
時翰林書人也
書法
書法蔡邕受於神人而傳崔瑗及女文姬文姬傳鍾繇
衛夫人
如平生
李行修喪妻偶得稠桑老人以術見其妻如平生
寡婦莎
秦趙間有相思草節節相續又名斷腸草孀婦草寡婦
莎
鬱金
鬱金芳草也染婦人衣最鮮明然不奈日炙染成衣則
微有鬱金之氣
盜寫
女几陳市上酒婦也朱仲嘗於會稽賣珠一日仲以素
書倚酒於女几家几盜寫學其術
化蝶
壞裠化蝶
相思子
相思子即紅豆赤如珊瑚詩所謂贈君頻采摘此物最
相思
紫雲娘
魯敢遇仙女曰嘗見紫雲娘誦君佳句
四十九妻
彭祖喪四十九妻五十四子
木瓜粉
良人為漬木瓜粉遮卻紅腮交午痕
練行尼
孝文廢皇后馮氏眞謹有節操遂號練行尼
女郎花
詩曰木蘭開遍女郎花
蘅蕪香
漢武夢李夫人遺蘅蕪香覺而衣枕香三月不歇
作裠
燉煌俗婦人作裠攣縮如羊腸用布一疋皇甫隆禁改
之
錦襪
馬嵬嫗得錦襪一隻過客一玩百錢前後獲錢無數
妬女泉
并州妬女泉婦女靚妝綵服至其地必興雲雨一名是
介推妹
鄉里
沈休文山隂柳家女詩云還家問鄉里詎堪持作夫鄉
里謂妻也南史張彪傳呼妻為鄉里云我不忍令鄉里
落他處
治家
崔樞夫人治家整肅婦妾皆不許時世妝
家法
房太尉家法不著半臂
並枕樹
潘章夫婦死葬塚木交枝號並枕樹
妝臺記(宇文氏)
舜加女人首飾釵雜以牙瑇瑁為之
周文王於髻上加珠翠翹花傅之鉛粉其髻高名曰鳳
髻又有雲髻步步而搖故曰步搖
始皇宫中悉好神仙之術乃梳神仙髻皆紅妝翠眉漢
宫尚之
後有迎春髻垂雲髻時亦相尚
漢武就李夫人取玉簪搔頭自此宫人多用玉時王母
下降從者皆飛仙髻九環髻遂貫以鳳頭釵孔雀搔頭
雲頭篦以瑇瑁為之
漢明帝令宫人梳百合分髾髻同心髻
魏武帝令宫人梳反綰髻插雲頭篦又梳百花髻
晉惠令宫人梳芙蓉髻插通草五色花
陳宫中梳隨雲髻即暈妝
隋文宫中梳九眞髻紅妝謂之桃花面插翠翹桃蘇搔
頭帖五色花子
煬帝令宫人梳迎唐八鬟髻
插翡翠釵子作日妝又令梳翻荷鬢作啼妝坐愁髻作
紅妝
唐武德中宫中梳半翻髻又梳反綰髻樂遊髻即水精
殿名也
開元中梳雙鬟望仙髻及迴鶻髻
貴妃作愁來髻
貞元中梳歸順髻帖五色花子又有閙掃妝髻
古今注云長安作盤桓髻驚鵠髻復作俀鬌髻一云梁
冀妻墮馬髻之遺狀也
晉永嘉間婦人束髮其緩彌甚紒之堅不能自立髮被
於額自出而已吳婦盛妝者急束其髮而劘角過於耳
惠帝元康中婦人之飾有五兵佩又以金銀瑇瑁之屬
為斧鉞戈戟以當笄
太元中王公婦女必緩髩傾髻以為盛飾用髮既多不
可恒戴乃先於木及籠上裝之名曰假髻或名假頭
宋文帝元嘉六年民間婦人結髮者三分髮抽其鬟直
向上謂之飛天紒始自東府流被民庶
天寳初貴族及士民好為胡服胡帽婦人則簪步搖釵
衫袖窄小
楊貴妃常以假鬢為首飾而好服黃裠
蜀孟㫤末年婦女治髮為高髻號朝天髻
理宗朝宫妃梳高髻於頂曰不走落
梁簡文詩同安鬟裏撥異作額間黃撥者捩開也婦女
理鬟用撥以木為之形如棗核兩頭尖尖可二寸長以
漆光澤用以鬆髩名曰髩棗競作薄妥髩如古之蟬翼
髩也
後周靜帝令宫人黃眉墨妝
漢武帝令宫人掃八字眉
漢日給宫人螺子黛翠眉
魏武帝令宫人掃青黛眉連頭眉一畫連心細長謂之
仙蛾妝齊梁間多效之
唐貞元中又令宫人青黛畫蛾眉
古今注云梁冀妻改翠眉為愁眉
魏宫人畫長眉
西京雜記云司馬相如妻文君眉色如望遠山時人效
畫遠山眉
五代宫中畫眉一曰開元御愛眉二曰小山眉三曰五
岳眉四曰三峯眉五曰垂珠眉六曰月稜眉又名却月
眉七曰分梢眉八曰涵煙眉九曰拂雲眉又名横煙眉
十曰倒暈眉東坡詩成都畫手開十眉横煙却月爭新
奇
唐末點唇有胭脂暈品石榴嬌大紅春小紅春嫩吳香
半邊嬌萬金紅聖檀心露珠兒内家圓天宫巧恪兒殷
淡紅心猩猩暈小朱龍格雙唐眉花奴
婦人畫眉有倒暈妝古樂府有暈攏髩之句
今婦人面飾用花子起自唐上官昭容所制以掩黥迹
也
隋文宫中貼五色花子則前此已有其制矣乃彷於宋
夀陽公主梅花落面事也宋淳化間京師婦女競翦黑
光紙團靨又裝縷魚腮骨號魚媚子以飾面皆花子之
類耳
美人妝面既傅粉復以胭脂調勻掌中施之兩頰濃者
為酒暈妝淺者為桃花妝薄薄施朱以粉罩之為飛霞
妝梁簡文詩云分妝閒淺靨繞臉傅斜紅則斜紅繞臉
即古妝也
婦人染指甲用紅按事物考楊貴妃生而手足爪甲紅
謂白鶴精也宫中效之
靚妝錄(温庭筠)
婦人畫眉有倒暈妝故古樂府云暈眉攏髩又云暈淡
眉目
點唇有石榴嬌嫩吳香露珠兒内家圓洛兒殷淡紅心
華的一作玄的又曰星的繁欽賦點圜的之濙濙又飛
須垂的
古樂府雙行纏詞云新羅繡行纏足趺如春妍吳均詩
羅窄裹春雲
諸葛恪曰穿耳貫珠蓋古尚也子美詩玉環穿耳誰家
女
晉惠帝令宫人梳芙蓉髻插通草五色花又作暈紅籹
延嘉中京師婦人作漆畫屐五色采為系又作紅絲屫
梁簡文詩分妝閒淺靨繞臉傅斜紅斜紅繞臉古妝也
周靜帝宫人黃眉墨妝
髻鬟品(段柯古)
髻始自燧人氏以髮相纏而無繫縛
周文王加珠翠翹花名曰鳳髻又名步搖髻
秦始皇有望仙髻參鸞髻凌雲髻
漢有迎春髻垂雲髻
王母降武帝宫從者有飛仙髻九環髻
漢元帝宫中有百合分髾髻同心髻
太元中公主婦女必緩鬢欣髻又有假髻
合德有欣愁髻
貴妃有義髻
魏明帝宫有涵煙髻
魏武帝宫有反綰髻又梳百花髻
晉惠帝宫有芙蓉髻
梁宫有羅光髻
陳宫有隨雲髻
隋文宫有九貞髻
煬帝宫有迎唐八鬟髻又梳翻荷髻坐愁髻
高祖宫有半翻髻反綰樂游髻
明皇帝宫中雙鐶望仙髻迴鶻髻
貴妃作愁來髻
貞元中有歸順髻又有閙掃妝髻
漢梁冀妻作墮馬髻
長安城中有盤桓髻驚鵠髻又抛家髻及倭鬌髻
王憲亦作解散髻斜插簪
周弘文少時著錦絞髻
說郛卷七十七下
