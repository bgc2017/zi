說郛卷一百五元陶宗儀撰
桐譜(宋陳翥)
古者汜勝之書今絶傳者獨齊民要術行於世雖
古今之法小異然其言亦甚詳矣雖茶有經竹有
譜吾皆略而不具植桐乎西山之南乃述其桐之
事十篇作桐譜一卷其植桐則有紀誌存焉聊以
示於子孫庶知吾既不能干祿以代耕亦有補農
之說云耳皇祐元年十月七日夜
一之叙源二之類屬
三之種植四之所宜
五之所出六之采斫
七之器用八之襍說
九之記誌十之詩賦
叙源第一
桐柔木也月令曰淸明桐始華又吕氏季春月紀云桐
始華高誘曰梧桐也是日生葉故云始華爾雅釋木曰
櫬桐又曰榮桐木郭璞云即今梧桐也疏引詩大雅云
梧桐生矣于彼朝陽是也書云嶧陽孤桐釋木所謂櫬
榮者乃桐之一木耳古詩云椅桐傾高鳳又曰井桐栖
雲鳳故詩書或稱桐或云梧或曰梧桐其實一也初生
葉脆而易長一年可聳七八尺更糞之圍五六寸萌子
采伐之巨樁者或可尺圍毳其萌至二月三月方漸向
陽者尤早背陰差遲其枝幹濡脆而嫩又空其中皮膚
葉薄易為風物所傷必須成氣而後花是故幹稚嫩者
先榮葉茂盛者先榮其花開有先後先者未有葉而開
自春徂夏迺結其實實如乳尖長而成穟莊子所謂桐
乳致巢是也後者至冬葉脫盡後始開秀而不實其蕊
萼亦小於先時者是知桐獨受陰陽之淳氣故開春冬
之兩花而異於羣木也其葉味苦寒無毒主惡蝕瘡蔭
皮主五痔殺三虫療賁豚氣病其花飼豬肥大三倍然
其皮葉亦有效於人也或者謂鳳凰非梧桐而不栖且
衆木森森胡有不可栖者豈獨梧桐乎答曰夫鳳凰仁
瑞之禽也不止強惡之木梧桐葉軟之木也皮理細膩
而脆枝幹扶疎而軟故鳳凰非梧桐而不栖也又生於
朝陽者多茂盛是以鳳喜集之即詩所謂梧桐生矣于
彼朝陽鳳凰鳴矣于彼高岡者也詩稱椅桐梓漆後之
人不别椅桐之異以為是一木古詩云椅桐傾高鳳嵇
叔夜琴賦云惟椅桐之所生注云椅梧桐也又陶隱居
云梧桐一名椅桐也是不知椅與桐别耳故毛傳云椅
桐屬也孔氏引釋木云椅梓合而曰一名椅郭云即楸
也湛露曰其桐其椅既為類而梓一名椅故云椅桐為
梓屬言梓屬則椅桐别而釋木椅梓為一者陸云梓者
楸之疏理白色而生子者梓實桐皮曰椅則大類同小
别也定本椅梓屬無桐字於理是也是知椅與桐非一
木也夫桐之為木其異於羣類卓矣生則肌骨脆而嫩
死則材體堅而韌燥之所加而不坼裂濕之所漬而不
腐敗雖松栢有凌霄冐雪之姿苟就以燥濕則與朽木
無異耳王氏謂受氣淳矣眞不虛也於桐可獨見之矣
其體濕則愈重乾則愈輕生時以斧砟之甚易乾乃軟
而拒斧故鄙諺云輕是桐重是桐難砟亦是桐此之謂
也
類屬第二
桐之類非一也今略志其所識者一種文理麄而體性
慢葉圓大而尖長光滑而毳稚者三角因子而出者一
年可拔三四尺由根而出者可五七尺已伐而出於巨
樁者或幾尺圍始小成條之時葉皆茸毳而嫩皮體淸
白喜生於朝陽之地其花先葉而開白色心赤内凝紅
其實穟先長而大可圍三四寸内為兩房房中有肉肉
上細白而黑點者即其子也謂之白花桐一種文理細
而體性緊葉三角而圓大白花花葉其色靑多毳而不
光滑葉硬文微赤擎葉柄毳而亦然多生於向陽之地
其茂拔但不如白花者之易長也其花亦先葉而開皆
紫色而作穟有類紫藤花也其實亦穟如乳而微尖狀
如柯子而粘莊子所謂桐乳致巢正為此紫花桐實而
中亦兩房房中與白花實相似但差小謂之紫花桐其
花亦有微紅而黃色者蓋亦白花之小異者耳凡二桐
皮色皆一類但花葉小異而體性緊慢不同耳至八月
俱復有花花至葉脫盡後始開作微黃色今山谷平原
間惟多有白花者而紫花者尤少焉一種枝幹花葉與
白桐花相類其聳拔遲小而不侔其實大而圓一實中
或二子或四子可取油為用今山家多種成林蓋取子
以貨之也一種文理細緊而性喜裂身體有巨刺其形
如欓樹其葉如楓多生於山谷中謂之刺桐晉安海物
異名志云刺桐花其葉丹其枝有刺云凡二桐者雖多
榮茂而其材不可入器用乃不為工匠之所瞻顧也一
種枝不入用身葉俱滑如㮏之初生今兼并之家成行
植於階庭之下門牆之外亦名梧桐有子可噉與詩所
謂梧桐者非矣一種身靑葉圓大而長高三四尺便有
花如眞紅色甚可愛花成朵而繁葉尤疎宜植於階壇
庭榭以為夏秋之榮觀厥名眞桐亦曰赬桐焉凡二種
雖得桐之名而無工度之用且不近貴色也
種植第三
凢種其子當先糞其地然後勻散之一春可高三四尺
瘠地只一二尺耳土膏腴則莖葉靑嫩而烏黑土瘦薄
則成蒼黃之色至冬便可易而植之易之則獨根者不
深而又易蔓苟從小而易至大則多為疾風之所倒拆
以其一根不能自持故也凡桐之子輕而喜颺如柳絮
飛可一二里其子遇地熟則出在林麓間則不生矣夫
種子所長猶遲不如倒條壓之覆以肥地自然節節生
條其上又多散根莖大斷而植之勝於種者又種子之
地宜高原之處低濕則不能萌矣或要其栽之速者當
於桐處耕鋤其下使蔓根寸斷則其根斷自萌而茂與
夫子種者又相萬矣凡植之法於十月十一月十二月
止月葉隕汁歸其根皮幹未通之時必先坎其地而復
糞之擇植一二春者全其根勿令凍損經久為霜雪所
薄掘後即時以内坎中厥坎惟寬而深先糞之以栽著
其上又復以糞覆其上以黃土蓋焉一無爪爬二無振
搖至春則榮茂而木又易於傑幹其新莖可抽五六尺
者迨又至春則根行而蔓其發乃尤愈於初春時也如
用春植則皮汁通葉將萌根一傷故枝葉瘁矣至來春
則齊土砟去矣忌其空心者免為雨所灌令别抽心者
不然至别下栽時更砟去植則尤妙于春砟也蓋春砟
則破損其樁又搖其根故也桐之性不耐低濕惟喜高
平之地如植於沙濕低下泉潤之處則必枯矣縱抽茂
不如高平之所凡植後至於抽條時必生岐枝日頻視
之如岐枝萌五六寸則去之高者手不能及則以竹夾
折之至二三年則勿去其枝恐其長而頭下垂故也伺
其大則緣身而上以鉄刀貼身去慎勿留椿只經一兩
春自然皮合也桐之皮甚軟脆而易傷切忌耕鋤之時
及牛馬等損之如有所損當以楮皮纏縛之不爾則汁
出也及才一二丈則多斜曲亦可以物對夾縛之令直
以木牽之亦可蓋桐抽條不戴首而出又虛軟故耳仍
不喜巨材所蔭如此葺之其長可至十丈者故枚乘七
發云龍門之桐高百尺而無枝信哉凡桐之茂大尤速
於餘木故鄙語云相訟好栽桐桐樹好做甑訟方興言
其易大也
所宜第四
桐陽木也多生於崇岡峻嶽巉巖盤石之間茂拔顯敞
高煖之地即嵇叔夜所謂榮綺季之疇乃相與登飛梁
越幽壑拔璚枝陟峻嶽以游乎其下是也今桐之所生
未必皆茂于崇岡峻嶽但平原幽顯之處向陽之地悉
宜之其性喜虚肥之土植者其下當常鋤之令熟無使
草之滋蔓為諸藤之所纏縛致形材曲而不滑及其有
竹木根侵之盡鋤去更用諸糞擁之則其長愈出野者
數倍十餘年間可幾也矣其地宜黃土之地則自然榮
矣若沙石之所雖與時皆昌其長拔有遲焉樂肥與熟
者惟桐耳縱桑柘亦無所敵夫肥熟則葉圓而大條虛
而嫩葉圓而大則鼓風矣條虚而嫩則易折矣凡欲避
鼓折之患則以竹竿破其葉令作三片又摘之令疎則
雖過疾風不能損也以其葉破故耳至三四春乃自堅
成不必然也桐之性皆惡陰寒喜明煖陰寒則難長明
煖則易大故詩雅云梧桐生矣于彼朝陽是也或陰濕
之地植之終不榮矣夫陰濕則枝幹曲而斜漬濕則根
葉黃而槁凡植于高平黃壤經三兩春後鋤其下令見
蔓根以糞擁之尤良蓋厥性耐肥故也
所出第五
夫桐之所出豈獨蜀之為美植之亦可以為器詩不云
乎樹之榛栗椅桐梓漆爰伐琴瑟斯可知矣江南之地
尤多今略志其書傳所出堪美材者嶧山書曰嶧陽孤
桐注云嶧山書曰嶧陽之陽特生桐中琴瑟龍門山周
禮春官大司樂云龍門之琴瑟注云龍門山名也枚乘
七發云龍門之桐高百尺而無枝中欝結之輪&KR0818;根扶
疎以分離上有千仞之峰下臨百丈之谿湍流遡波又
澹淡之其根半死半生冬則冽風漂霰飛雪之所激也
夏則雷霆霹靂之所感也朝則黃鸝鴰鴠鳴焉暮則羈
雌迷鳥宿焉獨鵠晨號乎其上鵾鷄哀鳴翔乎其下是
言龍門所生之桐也雲和山周禮大司樂云雲和之琴
瑟以禮天神注云雲和山名也空桑山又大司樂云空
桑之琴瑟注云空桑山名也此言雲和空桑山之桐耳
可為琴瑟以禮天神地祗也寒山張協七命云寒山之
桐出自太冥含黃鍾以吐榦據蒼岑而孤生又云晞三
春之溢露遡九秋之鳴飈零雪寫其根霏霜封其條木
既繁而後綠艸未素而先凋剪葳蕤之陽柯剖大吕之
陰莖注云太冥北方也其有驃國吹臺所生之類備于
襍說篇中此不具也
采斫第六
夫别地之肥瘠辨木之善否明長育之法識栽接之宜
者惟山家流能之然至其長養剝斫之術多不能盡之
蓋只知其長養之道而不詳乎器用所妨者今山家凡
剝樹之枝悉皆去枝二寸或尺餘云免為雨所灌損而
不知槁椿長則皮不能包矣迨至材巨槁椿方没却反
引水自灌及取用之時以斧鋸刃之即槁椿腐而所置
器者必為空穴矣良由去之不早耳凡長桐木三二春
其岐枝可以竹夾去之竹夾不能及則緣身而上用快
刀去之其去之務令與身相平勿留餘枿不二三春自
然皮合矣至大而用之則無腐穴之病于其中也岐枝
只候長五寸便可折矣亦無留嫩椿則萌矣夫豈惟桐
乎斫諸木者亦可平身而去但人自昧耳桐材成可為
器其伐之也勿高留焉齊上而取之若在山岩險絶之
地邃塢坑崖之處其倒之則必拗驚折裂撲傷體理以
其勢不可以絜故也如法之伐宜當所伐之下斧破之
上用巨繩纏縛一尺有餘則免折裂之虞矣復用繩牽
之俾向上山而從仍先去其臨險之枝則亡撲損之害
矣不然則周鋤其下以斧悉斷其根則其倒也無二者
之患然臨事籌計知出於匠氏但貴其勿傷為善者也
凡諸材之用其伐必當八九月伐之為良不爾必多蛀
虫惟桐木無時焉
器用第七
古今匠氏為小大之器度而用之其可貴者則必云烏
椑白楊梓&KR1431;圭&KR0008;山桃白石檮栗楩柟松栢椅棐之類
善則善矣然而采伐不時則有蛀虫之害焉漬濕所加
則有腐敗之患焉風吹日曝則有坼裂之釁焉雨濺泥
淤則有枯蘚之體焉夫桐之材則異於是采伐不時而
不蛀虫漬濕所加而不腐敗風吹日曝而不坼裂雨濺
泥淤而不枯蘚乾濡相兼而其質不變楩柟雖類而其
永不敵與夫上所貴者卓矣故施之大厦可以為棟梁
桁柱莫比其固但雄豪侈靡貴難得而尚華藻故不見
用者耳今山家有以為桁柱地伏者諸木屢朽其屋兩
易而桐木獨堅然而不動斯久效之驗矣又世之為棺
槨其取上者則以紫沙&KR1431;為貴以堅而難朽不為乾濕
所壞而不知桐木為之尤愈於沙木沙木齧釘久而可
脫桐木則粘而不銹久而益固更加之以漆措諸重壤
之下周之以石灰與夫沙&KR1431;可數倍矣但識者則然亦
弗為豪右所尚也凡用琴瑟之材雖皆用桐必須擇其
可堪者周禮取雲和龍門空桑之桐為琴瑟陶隱居云
惟岡桐與白桐堪作琴瑟書曰嶧陽孤桐風俗通云生
岩石之上采東南孫枝以為琴是擇其泉石向陽之材
自然其聲淸雅而可聽蔡伯喈聞㸑下桐聲取以為琴
號曰焦尾則知桐之材有賢不肖皆混而無别惟賞音
者識之耳凡白花桐之材以為器燥濕破而用之則不
裂今多以為甑杓之類其性理慢之故也紫花桐之材
文理如梓而性緊而不可為甑以其易坼故也使尤良
焉餘桐之材但有名耳不入棟梁棺槨器具之用矣今
之僧舍有刻以為魚者亦白花之材也匠氏之用尤喜
紫花者白花澁而難光淨紫花緊而易光滑故也
襍說第八
魏明帝猛虎行曰雙桐生枯井枝葉自相加通泉溉其
根玄雨潤其柯王逸少曰木有扶桑梧桐松栢皆受氣
異於羣類者也莊子云空門來風桐乳致巢注門戶空
風喜投之桐子似乳者葉而生鳥喜巢之易緯曰桐枝
濡毳而又空中難成易傷須成器而華新論曰神農皇
帝削桐為琴風俗通曰梧桐生於嶧陽山岩石之上采
東南孫枝為琴聲淸雅莊子曰外子之神勞子之精則
倚樹而吟據梧而瞑注云勞困故耳吕氏春秋曰成王
與唐叔虞燕居剪桐葉以為圭曰以此封汝淮南子曰
智者有所不足故桐不可以為弩遁甲曰梧桐不生則
九州異君梧桐以知日月正閏生十二葉一邊有六葉
從下數一月有閏則十三葉視葉小者則知閏何月也
不生則九州異君崔綺七蠲曰爰有梧桐生於亥溪傳
根朽壤托險生危淮南子曰桐木成雲注云取十石瓮
滿以水置桐其中蓋之三四日氣如雲作莊子曰鵷鶵
發南海而飛于北海非梧桐不止非竹實不食名山志
曰吹臺有高桐皆白圍嶧陽孤生方此為劣淮南子又
曰以巨斧擊桐薪不待利日良時後而破之加斧桐薪
之上而無人力之奉雖順招搖刑德而不能破無其勢
也論衡曰李子長為政欲知囚情刻桐象囚形鑿地為
坎卧木囚其中囚若正木囚不動若有冤木囚動出蓋
人之精誠着木人也古詩曰井梧栖雲鳳又曰椅桐傾
高鳳孟子曰拱把之桐梓人苟欲生之皆知所以養之
者至於身而不知所以養之者豈愛身不若桐梓哉弗
思甚也今有場師舍其梧檟養其樲棘則為賤場師焉
廣志曰驃國有白桐木其葉有白毳取其毳淹漬緝織
以為布齊地記曰齊城有梧臺即梧宫也齊書曰豫章
王於郡起山列種桐梧武帝幸之置酒為樂瑞應圖曰
王者任用賢良則梧桐生於東廂禮斗威儀曰君乘火
而王其正平梧桐長生述異記曰梧桐園在吳夫差蕉
國一名琴川梧園在句容縣傳曰吳王别館有楸梧成
林焉古樂府云梧宫秋吳王愁是也秦記曰初長安謠
曰鳳凰鳳凰止阿房符堅遂於阿房城植桐數萬株以
待之其後慕容沖入阿房城而止焉沖小字鳳也晉書
武帝時臨平岸崩出一石鼓打之無聲張華曰可以蜀
中桐木刻魚形扣之得鳴如其言果聲聞數十里後漢
書蔡邕在吳吳人有燒桐以㸑者邕聞火裂之聲知其
良木也因請裁為琴果有美音故詩人名之曰焦尾琴
齊書曰王晏為員外郎父普曜齋前松樹忽成梧桐論
者以為梧桐雖有栖鳳之美而失後彫之節晏後果不
終高僧傳曰僧瑜幼入釋門擔薪欲焚身以宋孝建中
集薪為龕請僧設齋禮别而入火中經三日而瑜房内
忽生雙桐樹根枝豐茂欝翠非常道輩異之號為雙桐
沙門
記誌第九
西山植桐記云咸聱子陳翥子翔少漸義方訓涉孤哀
淪于季孟惸疾否滯十有餘年蝎蠧木虛根枝不附志
願相畔退而治生至慶歷八年戊子冬十有一月於家
後西山之南始有地數畆東止陳詡西止柴&KR2455;凡東西
延二十丈有奇南止弟翊北止兄剪凡南北袤十丈有
奇自十二月至于皇祐三年辛卯冬澆而植之凡數百
株南栽戟榆以累翊北樹槿籬以分剪餘桐皆布於内
靡有列也未植前斫其地有圃者至而問曰將胡為乎
余答曰植桐于其中圃者笑曰得利之速植桐不如植
桑之博矣余應之曰吾非不知衣食之源為世所急但
足而已夫仲尼豈不能明老圃之業乎下惠豈不能為
盜跖之事乎苟議利而後動誠聖賢之所不取亦吾心
之所未能也翌日將植撫而祝之曰爾其材森森直而
理敷榮朝陽立而不倚吾將激淸風將其聲聽之以為
古琴之操焉爾其葉萋萋綠而繁應時開落不為物頑
吾將招君子游其下樂之以待霛鳳之栖焉又曰吾今
四十以傒我數十年當蘄爾為周身之具斯吾植之心
也因書為植桐記西山桐竹志云慶歷八年冬十有一
月咸聱子陳翥治地數畆于山之南其下舊有水竹之
苗陳子以厥土惟黃壤非桑之宜堪桐與竹耳始其謀
而童氏謂曰吾謂植數畆桐竹不如植桑且以桑一年
一葉質之以買桐竹可數倍矣桐竹豈為生之急務乎
陳子默然不對卒皆植桐與竹而已自謂曰農圃之事
余豈不能為哉苟有白圭陶朱之術以致富而亡白圭
陶朱之心誠一聚禍之林藪窟宅耳昔齊豫章王於郡
起山列種桐竹號桐山武帝幸之置酒為樂吾雖布衣
孤而且否亦心有所好焉夫竹歲寒不彫所以堅志性
之撡也桐識時之變所以順天地之道也俟桐茂竹盛
則當列坐石命交友談詩書論古今以招涼乎其下豈
有期我桑中之刺哉俾後之好事者觀之知陳子雖無
桑子起家之能亦有虛心待鳳之意其豫章子猷之儔
乎乃自號桐竹君既為植桐記又作桐竹誌以盡之云
詩賦第十
植桐詩(并序)書曰嶧陽生桐詩云椅桐梓漆謂其可以
為淸廟之雅器含太古之正音也然自非蔡伯喈之奇
識張茂先之博物亦竈下之勞薪林中之常木耳慶歷
八年冬予手植兩行八十株于西山之南因為植桐詩
(詩缺)桐竹君詠(并序)吾年至不惑命乖強仕塤箎不合遂
成支離始有數畆之地于西山之南乃植桐與竹伯仲
皆竊笑之以為不能為農圃之事而不知吾無錐刀之
心不迫於世利但將以游焉而至其中休焉而坐其下
可以外塵紛邀淸風命詩書之交為文酒之樂亦人間
之逸老壺中之天地也乃自號桐竹君又為之詠云高
桐臨紫霞修篁拂碧雲吾常居其間自號桐竹君不解
倣俗利所希脫世紛會友但文學啟談皆典墳嘘嗟機
巧徒反道是胡云西山桐十詠(并序)吾始植桐于西山
之陽議者誚其治生之拙及數年桐茂森然可愛而翫
復私羨之始知桐之易成耳因作西山桐十詠識所好
也桐栽曰吾有西山桐植之未盈握所得從野人移來
出喬嶽節凝(去聲)葉尚祕根凍土自剝匪為待籬鷃庸將
栖鸑鷟異日成茂林論材誰見擢巨則為棟梁微亦任
楹桷仍堪雅琴器奏之反淳朴大匠如顧怜委軀願雕
斲桐根曰我有西山桐蚤隣桃與李得地自行根受芘
踰高壘上濯春雲膏下滋醴泉髓盤結侔循環岐分類
肢體乘虚肌體大憤漲土脉起扶疎向山壤蔓衍出林
址願偕久深固無為伴生死死議大厦材合抱由滋此
桐花曰我有西山桐桐成茂其花香心自蝶戀縹縹帶
無遮華白含秀色粲如凝瑶華紫者吐芳英爛若舒朝
霞素柰未足擬紅杏寧相加世但貴丹藥夭豔姿驕奢
歌管繞庭檻翫賞成今誇倘或求美材為爾長吁嗟桐
葉曰吾有西山桐下臨百丈溪布葉雖遲遲庇本亦萋
萋密類張翠幄靑堪剪封圭滑澤經日久濡毳隨幹躋
迎風帶影動墜雨向身低寧隱凡鳥巢自蔽儀鳳栖松
栢徒爾頑蒲柳空思齊但有知心時應候常弗迷桐乳
曰吾有西山桐厥實狀如乳含房隱綠葉致巢來翠羽
外滑自為穗中犀不可數輕漸曝秋陽重即濡綿雨霜
後感氣裂隨風倒煙塢雖非松栢子受命亦於土誰能
好琴瑟種之向春圃始知非凡材諸核豈余伍桐孤曰
高梧已繁盛蕭蕭西山隴毳葉竟開展孫枝自森聳擅
美惟東南滋榮藉萋菶不能容燕雀只許栖鸞鳳寧入
吳人㸑堪隨伯禹貢雨露時加潤霜雪胡為凍况有奇
特材足任雅琴用中含太古音可奏淸風頌桐風曰分
材植梧桐桐茂成翠林日日來輕風時時自登臨拂榦
動微毳吹葉破圓陰虚涼可解愠鼓拂如調琴莫傳獨
鵠號願送栖鳳吟豈羞楚襄王蘭臺堪披襟亦陋陶隱
居高閣聽松音無為搖落意慰我休閒心桐陰曰枝軟
自相交葉榮更分茂所得成淸陰仍宜當白晝陰疑翠
帟展翳若繁雲覆日午密影叠風搖碎花漏冷不蔽空
井高堪在庭甃吾本閒野人受樂忘煢疚亭亭如張蓋
翼翼如層構月夕獨徘徊猶思一重覆桐徑曰時人羨
桃李下自成蹊徑而我愛梧桐亦以成乎性中平端隧
道還往非遼夐直入無欹斜橫延亦徑挺月夕照影碎
春暮花光映淸朝濛露濕落日隨烟暝不使艸蔓滋任
從根裂迸堪詣蔣詡徒惟任蓬蒿盛桐賦(并序)始吾植
桐與竹于西山南見誚乎天倫間以謂拙難於生計不
如桑柘果實之木有所利吾決而遂其志乃自號桐竹
君以固而拒之又作西山桐詩十二首復掇其詩之餘
次而為賦所以伸植之之心也其辭曰伊梧桐之柔木
生崇絶之高岡盜天地之淳氣吐春冬之奇芳借濡潤
於夕陛藉和煖於陰陽緜歲月之久持森欝茂而延昌
爾其溪臨千仞岩空百丈增巘岌以周列重峯嶪其相
向勢崔嵬而峭且峻形嶇嶮而不可上崖嶮巇以無土
壑嶒巉而弗敞枝上拔而雖榮根下朵而不長迅雷疾
風之所飄擊湧濡飛溜之所滌蕩蒙苦霧而含暝鏁愁
雲於寫望霏霜封條而欲折積雪擁根而致強枝蠧則
中間節傷則液滿同枌棘以溷殽襍樞榆而蒼莽於是
哀狖晨吟飢梟夜啼熊狐傍宿麏麑下蹊悲號呌嘯回
惶慘悽勇夫聞之而心碎山鬼尋之而晝迷寒鵰啄鷹
以之游集妖烏怪鵩以之安栖蓋人迹罕履故物類來
萃材雖具不見用於匠氏根已固故不可以移陟其或
春氣和木向榮飛子結孕其柢抽萌條毳毳以嫩聳葉
茸茸而綠成水再離而自茂氣猶缺而未英當斯時也
吾孤且否人無我諳既支離而不煖始有地于西山之
南遂忘刻銳任情意命&KR0008;以薙艸向陽以避地列行行
之坑坎有鱗鱗之位次庸以梧桐植而異群類也由是
召山叟訪場師披榛棘之叢薄陟峰巒之險危望椅梓
以相近求拱把而見移全根本之延蔓擇材榦之珍奇
迺等地以森植亦分株而對之侔底道之矢直鄙左右
之器欹邁夾道之細柳類通衢之高椅略歲時而茂盛
發花葉之繁滋土膏泉液以澤乎根春風夏雨以長其
枝晨霞暮雨以蔭其榦淸露薄霧以潤其肌陽烏舒煖
以條布陰兔飛光而影垂佳庭雪之難積噱岩霜之易
晞是以其上則鵯鷓鷩鴺之所不敢栖也其下則騰猿
飛&KR1702;之所不獲息也結藤垂蔓莫得而依也犇泉依瀨
亡由而及矣故遠而望之而列戟與排矛即而憩之若
綠幄與翠裯將以集鸑鷟鳴飄鶹翫之以興詠聽之以
消憂於是招直諒之賓命端善之友坐萋萋之陰蔭論
詩書之盛否逍遥乎志氣宴樂以文酒賞兹桐之森森
玩桑柘之黝黝彼槐嘆婆娑樗傷擁腫一則為盡其生
意一則嗟無其器用未若葉中藥餌材堪梁棟雲和曾
入於周制嶧陽乃隨於禹貢有名實以相副豈虛偽以
動衆吾將采東南之孤枝創疏白之雅琴絃以檿桑之
絲徽以雙南之金同䕫牙以揮鼓並鍾期而側聆追淳
風於先德寫太古之遺音使紂桀之樂慚靡鄭衛之聲
愧淫非鏗鏘也不足以傾鄙夫之耳有幽靜也自可以
悅君子之心桐竹君乃神䰟淸心志和以道自任孰知
其它據高梧以釋俗申素臆以長歌歌曰蒿艾茂郁兮
芝蘭不馨柞櫟芬芳兮楩柟不亨苟毁方以趨勢兮雖
棫樸而見稱儻容援之云依兮雖楸梓而弗名且斥遠
於匠石兮終見委於林衡自樂天以知命兮故無慮而
自營歌卒瞬目周翫沉吟自斷復以餘音系而為亂曰
貴遠賤近時之宜兮衆咸去朴争華偽兮花葉不能資
耳目兮子實無堪充口腹兮人誰采用到林麓兮雖材
還同不材木兮無願終身老林泉兮器與不器居其間
兮梓桐放懷事都捐兮優游共得終天年兮
竹譜(晉戴凱之)
植類之中有物曰竹不剛不柔非草非木
山海經爾雅皆言以竹為草事經聖賢未有改易然
則稱草良有難安竹形類既自乖殊且經中文說又
自皆訛經云其草多族復云其竹多篃又云雲山有
桂竹若謂竹是草不應稱竹今既稱竹則非草可知
矣竹是一族之總名一形之偏稱也植物之中有草
木竹猶動品之中有魚鳥獸也年月久遠傳寫謬誤
今日之疑或非古賢之過也而此之學者謂事經前
賢不敢辯正何異匈奴惡郅都之名而畏木偶之質
耶
小異空實大同節目
夫竹之大體多空中而時有實十或一耳故曰小異
然雖有空實之異而未有竹之無節者故曰大同
或茂沙水或挺巖陸
桃枝篔簹多植水渚篁篠之屬必生高燥
條暢紛敷靑翠森肅質雖冬蒨性忌殊寒九河鮮育五
嶺實繁
九河即徒駭太史馬頰覆釡胡蘇簡絜鉤盤鬲津禹
所導也在平原郡五嶺之說互有異同余往交州行
路所見兼訪舊老考諸古志則今南康始安臨賀為
北嶺臨漳寧浦為南嶺五都界内各有一嶺以隔南
北之水俱通南越之地南康臨賀始安三郡通廣州
寧浦臨漳二郡在廣州西南通交州或趙佗所通或
馬援所併厥跡在焉故陸機請伐鼓五嶺表道九眞
也徐廣雜記以剡松陽建安康樂為五嶺其謬遠矣
俞益期與韓康伯以晉興所統南移大營九岡為五
嶺之數又其謬也九河鮮育忌隆寒也五嶺實繁好
殊温也
萌筍苞籜夏多春鮮根榦將枯花&KR1597;乃縣
竹生花實其年便枯死&KR1597;竹實也&KR1597;音福
䈙必六十復亦六年
竹六十年亦易根易根輒結實而枯死其實落土復
生六年遂成町竹謂死為䈙䈙音紂
籦龍之美爰自崑崙
籦龍竹名黃帝使伶倫伐之於崑崙之墟吹以應律
聲譜云籦龍大竹此言非大小之稱笛賦云籦龍非
也自一竹之名耳所生若是大竹豈中律管與笛
員丘帝竹一節為船巨細已聞形名未傳
員丘帝俊竹一節為船郭注云一節為船未詳其義
俊即舜字假借也
桂實一族同稱異源
桂竹高四五丈大者二尺圍闊節大葉狀如甘竹而
皮赤南康以南所饒也山海經云靈原桂竹傷人則
死是桂竹有二種名同實異其形未詳
&KR2035;尢勁薄博矢之賢
&KR2035;細竹也出蜀志薄肌而勁中三續射博箭&KR2035;音衛
見三倉
篁任篙笛體特堅圓
篁竹堅而促節體圓而質堅皮白如霜粉大者宜行
船細者為笛篁音皇見三倉
棘竹駢深一叢為林根如椎輪節若束針亦曰笆竹城
固是任篾筍既食鬢髮則侵
棘竹生交州諸郡叢生有數十莖大者二尺圍肉至
厚實中夷人破以為弓拔節皆有刺彼人種以為城
卒不可攻萬震異物志所謂種為藩落阻過層墉者也
或卒崩根出大如十石物縱橫相承如縿車一名笆
竹見三倉筍味落人鬚髮
單體虛長各有所育
單竹大者如腓虛細長爽嶺南夷人取其筍未及竹
者灰煮績以為布其精者如縠焉
苦實稱名甘亦無目
苦竹有白有紫而味苦甘竹似篁而茂葉下節味甘
合湯用之此處處亦有
弓竹如藤其節郄曲生多卧上立則依木長幾百尋狀
若相續質雖含文須膏乃縟
弓竹出東垂諸山中長數十丈每節輒曲既長且軟
不能自立若遇木乃倚質有文章然要須膏塗火灼
然後出之篾卧竹上出也
厥族之中蘇麻特奇修幹平節大葉繁枝凌群獨秀蓊
茸紛披
蘇麻竹長數丈大者尺餘圍概節多枝叢生四枝葉
大如履竹中可愛者也此五嶺左右徧有之
篔簹射筒箖箊桃枝長爽纖葉淸肌薄皮千百相亂洪
細有差
數竹皮葉相似篔簹最大大者中甑笋亦中射筒薄
肌而最長節中貯箭因以為名箖箊葉薄而廣越女
試劒竹是也桃枝是其中最細者並見方志賦桃枝
皮赤編之滑勁可以為席顧命篇所謂篾席者也爾
雅釋草云四寸一節為桃枝郭注云竹四寸一節謂
桃枝余之所見桃枝竹節短者不兼寸長者或踰尺
豫章徧有之其驗不遠也恐爾雅所載草族自别有
桃枝不必是竹郭注加竹字取之謬也山海經云其
木有桃枝劒端又廣志層木篇云桃枝出朱提郡曹
爽所用者也詳察其形寧近於木也但未詳爾雅所
云復是何桃枝耳經雅所說二族決非作席者矣廣
志以藻為竹是誤後生學者往往有為所誤者耳
相繇既戮厥土維腥三堙斯沮尋竹乃生物尤世遠略
狀傳名
禹殺共工相繇二臣膏流為水其處腥臊不植五穀
禹三堙皆沮尋竹生焉在崑崙之北南嶽之山見大
荒北經中
般腸實中與笆相類於用寡宜為筍殊味
般腸竹生東郡緣海諸山中其筍最美云與笆竹相
似出閩中並見沈志其形未詳
筋竹為矛稱利海表槿仍其榦刃即其杪生於日南别
名為篻
筋竹長二丈許圍數寸至堅利南土以為矛其筍未
成竹時堪為弩絃見徐忠南中奏劉淵林云夷人以
史葉竹為矛余之所聞即是筋竹豈非一物而二名
者也
百葉參差生自南垂傷人則死醫莫能治亦曰篣竹厥
毒若斯彼之同異余所未知
百葉竹生南垂界甚有毒傷人必死一枝百葉因以
為名沈志劉淵林云篣竹有毒夷人以刺虎豹中之
輒死或有一物二名未詳其同異
䈏與由衙厥體俱洪圍或累尺䈏實衙空南越之居梁
柱是拱
䈏實厚肥孔小幾於實中二竹皆大竹也土人用為
梁柱䈏竹安成以南有之其味苦俗號䈏由衙竹交
州廣志云亦有生於永昌郡為物叢生吳郡賦所謂
由衙者篁䈏音雹性柔弱見三倉
竹之堪杖莫尚於笻磥砢不凡狀若人功豈必蜀壤亦
産餘邦一曰扶老名實縣同
笻竹高節實中狀若人刻為杖之極廣志云出南廣
卭都縣然則卭是地名猶高梁堇張騫傳云於大夏
見之出身毒國始感卭杖終開越雋越雋則古身毒
也張孟陽云卭竹出興古盤江縣山海經謂之扶竹
生尋伏山去洞庭西北一千一百二十里黃圖云華
林園有扶老三株如此則非一處賦者不得專為蜀
地之生也禮記曰五十杖於家六十杖於鄕者扶老
之器也此竹實既固杖又名扶老故曰名實縣同也
&KR1696;&KR0034;二族亦甚相似杞髮苦竹促節薄齒束物體柔殆
同麻枲
&KR1696;&KR0034;二種至似苦竹而細軟肌薄&KR1696;筍亦無味江漢
間謂之苦&KR1696;見沈志&KR1696;音聊&KR0034;音禮齒有文理也
蓋竹所生大抵江東上密防露下疎來風連畆接町竦
散崗潭
蓋竹亦大薄肌白色生江南深谷山中不聞人家植
之其族類動有頃畆典錄賀齊傳云討建安賊洪明
於蓋竹蓋竹以名地猶酸棗之名邑豫章之名邦者
類是也
雞脛似篁高而筍脆稀葉梢杪類記黃細
雞脛篁竹之類纖細大者不過如指疎葉黃皮彊肌
無所堪施笋美靑班色綠㳂江山崗所饒也
狗竹有毛出諸東裔物類衆詭千百不計
狗竹生臨海山中節間有毛見沈志
有竹象蘆因以為名東甌諸郡緣海所生肌理勻淨筠
色潤貞凡今之箎匪兹不鳴
此竹膚是蘆出揚州東垂諸郡浙江以東為甌越故
曰東甌蘇成公始作箎似於今箎故曰凡今之箎
會稽之箭東南之美古人嘉之因以命矢
箭竹高者不過一丈節間三尺堅勁中矢江南諸山
皆有之會稽所生最精好故爾雅云東南之美者有
會稽之竹箭也非總言矣大抵中矢者雖多此箭為
最古人美之以首其目見方言是以楚俗(闕)伯細
箭五十跪加莊王之背明非矢者也
箘簵載籍貢名荆鄙
箘簵二竹亦皆中矢皆出雲夢之澤禹貢篇出荆州
書云底貢厥名言其有美名故貢之也大較故是會
稽箭類耳皮特黑澁以此為異吕氏春秋云駱越之
箘然則南越亦産不但荆也
篃亦箘徒概節而短江漢之間謂之竹䈛
山海經云其竹名篃生非一處江南山谷所饒也故
是箭竹類一尺數節葉大如履可以作蓬亦中作矢
其筍冬生廣志云魏時漢中太守王圖每冬獻筍俗
謂之䈛笴䈛苦怪反
根深耐寒茂彼淇苑
北土寒冰至冬地凍竹根類淺故不能植唯䈛根深
故能晩生淇園衛地殷紂竹箭園也見鮑彪志淮南
子曰烏號之弓貫淇衛之箭也毛詩所謂瞻彼淇澳
綠竹猗猗是也
篲篠蒼蒼接町連篁性不卑植必也嵓崗踰矢稱大出
尋為長物各有用掃之最良
篲篠中掃箒細竹也特異他篠見廣志至大者不過
如箭長者不出一丈根杪條等下節生惟高陰動有
町畆廬山所饒也掃箒之選尋陽人往往取下都貨
焉
又有族類爰挺嶧陽懸根百仞竦幹風生簫笙之選有
聲四方質淸氣亮衆管莫伉
魯郡鄒山有篠形色不殊質特堅潤宜為笙管諸方
莫及也笙賦云所謂鄒山大竹孤桐此山特能
貞絶也
亦有海篠生於島岑節大盈尺幹不滿尋形枯若筯色
黃如金徒為一異罔知所任
海中之山曰島山有此篠大者如筯内實外堅拔之
不曲生既危埇海又多風枝葉稀少狀若枯筯質雖
小異無所堪施交州海石林中偏饒是也
赤白二竹還取其色白薄而曲赤厚而直沅澧所豐餘
邦頗直
頗少也俗曰白鹿竹亦可作簟潯陽郡人呼為白木
竹燥時皮肉皆赤武陵溪中是所豐足也
肅肅䈄&KR0034;畟畟攅植擢筍於秋冬乃成竹無大無小千
萬修直&KR0034;幕内暠綉文外赩
䈄&KR0034;竹大如脚指堅厚修直腹中白幕闌隔狀如濕
麵生衣將成竹而笋皮未落輒有細蟲齧之隕籜之
後蟲齧處往往成赤文頗似綉畫可愛南康所生見
沈志也
箛&KR2426;誕節内實外澤作貢漢陽以供輅策
箛&KR2426;竹生於漢陽時獻以為輅馬策見南郡賦
浮竹亞節虛軟厚肉臨溪覆潦栖雲蔭木洪筍滋肥可
為旨蓄
浮竹長者六十尺肉厚而虚軟節闊而亞生水次彭
蠡以南大嶺以北徧有之其笋未出時掘取以甜糟
藏之極甘脆南人所重旨蓄謂草萊甘美者可蓄藏
之以候冬詩曰我有旨蓄可以禦冬
厥性異宜冬有所育&KR0034;植于宛□生于蜀
&KR0034;竹見南郡賦□竹見蜀都賦
細篠大簜
書云篠簜既敷鄭玄云篠箭簜大竹也
竹之通目互名綂體譬牛與犢人之所知事生軌躅
車迹曰軌馬迹曰躅
赤縣之外焉可詳錄臆之必之匪邁伊瞩
鄒子云今四海謂之瀛海瀛海之内謂之赤縣瀛海
之外如赤縣者復有八故謂之九州非禹貢所謂九
州也天地無邊蒼生無量人所聞見因軌躅所及然
後知耳蓋何足云若耳目所不知便斷以不然豈非
愚近之徒者耶故孔子將聖無意無必莊生達邁以
人所知不若所不知豈非苞鑒無窮師表群生之謂
乎
續竹譜(元劉美之)
蜀土有狀若垂釣俗名釣絲竹也
毛竹生武夷山李義山詩云安得流霞酒一杯空中簫
鼔當時回武夷洞裏毛生竹老盡玄孫不更來
方竹生嶺外大者如巾筒小者如界方
瑞竹合歡發地尺餘分為兩竿
沙摩竹生桂嶺一人止可擎一竿欲種則鈖其苗載二
尺許釘入土不踰月而生根葉期年長芽筍不三載而
為林
簞竹葉疎而大一節相去五六尺南人取嫩竹細破搥
漫之織而為布
&KR0034;竹皮上有文可為錯子錯甲利勝於鐵若鈍以漿洗
之還復快利
北戶錄云貞元年有鹽戶犯禁逃于羅浮山深入第内
三嶺(南越志云本即有羅山忽海外有山浮來相合是曰浮山有五嶺三十峯九百六十瀑泉域中無出)
(其右也)見巨竹千萬竿圍皆二丈餘有三十九節節長二
尺許逃者遂伐一竿破以為篾會赦遂挈以出有人得
一篾奇之獻之太守李復乃圖而記之今海南以竹為
甑者屢見之矣皆羅浮之竹也
斑竹世傳二妃將沈湘水望蒼梧而泣洒淚染竹成斑
黃竹穆天子作詩三章以哀民謂之黃竹之歌
紫竹其莖如染出靑城蛾眉山可作笙竽簫管
㯶竹蜀中多有之皮葉皆似㯶亦謂之桃竹
猫兒竹長沙有之下豐上細其笋甚甘美大者重十餘
斤
斑竹出峽州宜都州縣飛魚口大者不過寸鮮美可愛
顧凱之竹譜云南嶺實煩有毛竹簹竹靑皮竹木竹釣
魚竹桃竹越王竹(越根生石上細荻高丈餘以其靑色者用為竹籌越王弃餘算而生焉)
箣竹即節上有刺南人呼刺為箣邕州舊以為城蠻蜑
來侵竟不能入即箣竹也
荔枝譜(蔡襄)
第一
荔枝之於天下唯閩粤南粤巴蜀有之漢初南粤王尉
佗以之備方物於是始通中國司馬相如賦上林云答
遝離支蓋夸言之無有是也東京交阯七郡貢生荔枝
十里一置五里一堠晝夜奔騰有毒蟲猛獸之害臨武
長唐羌上書言狀和帝詔太官省之魏文帝有西域蒲
桃之比世譏其繆論豈當時南北斷隔所擬出於傳聞
耶唐天寶中妃子尤愛嗜涪州歲命驛致時之詞人多
所稱詠張九齡賦之以託意白居易刺忠州既形於詩
又圖而序之雖髣髴顔色而甘滋之勝莫能著也洛陽
取於嶺南長安來於巴蜀雖曰鮮獻而傳置之速腐爛
之餘色香味之存者亡幾矣是生荔枝中國未始見之
也九齡居易雖見新實驗今之廣南州郡與䕫梓之間
所出大率早熟肌肉薄而味甘酸其精好者僅比東閩
之下等是二人者亦未始遇夫眞荔枝者也閩中唯四
郡有之福州最多而興化軍最為奇特泉漳時亦知名
列品雖高而寂寥無紀將尤異之物昔所未有乎蓋亦
有之而未始遇乎人也予家莆陽再臨泉福二郡十年
往還道由鄕國每得其尤者命工寫生稡集既多因而
題目以為倡始夫以一木之實生於海瀕巖險之遠而
能名徹上京外被夷狄重於當世是亦有足貴者其於
果品卓然第一然性畏高寒不堪移植而又道理遼絶
曾不得班於盧橘江橙之右少發光彩此所以為之嘆
惜而不可不述也
第二
興化軍風俗園池勝處唯種荔枝當其熟時雖有他果
不復見省尤重陳紫富室大家歲或不嘗雖别品千計
不為滿意陳氏欲採摘必先閉戶隔牆入錢度(音鐸)錢與
之得者自以為幸不敢較其直之多少也者列陳紫之
所長以例衆品其樹晩熟其實廣上而圓下大可徑寸
有五分香氣淸遠色澤鮮紫殼薄而平瓤厚而瑩膜如
桃花紅核如丁香母剝之凝如水精食之消如絳雪其
味之至不可得而狀也荔枝以甘為味雖百千樹莫有
同者過甘與淡失味之中唯陳紫之於色香味自拔其
類此所以為天下第一也凢荔枝皮膜形色一有類陳
紫則已為中品若夫厚皮尖刺肌理黃色附核而赤食
之有查食已而澁雖無酢味自亦下等矣
第三
福州種植最多延貤原野洪塘水西尤其盛處一家之
有至於萬株城中越山當州署之北鬱為林麓暑雨初
霽晩日照曜絳囊翠葉鮮明蔽映數里之間焜如星火
非名畫之可得而精思之可述觀攬之勝無與為比初
著花時商人計林斷之以立劵若後豐寡商人知之不
計美惡悉為紅鹽(去聲)者水浮陸轉以入京師外至北戎
西夏其東南舟行新羅日本流求大食之屬莫不愛好
重利以醻之故商人販益廣而鄕人種益多一歲之出
不知幾千萬億而鄕人得飫食者蓋鮮以其斷林鬻之
也品目至衆唯江家綠為州之第一
第四
荔枝食之有益於人列仙傳稱有食其華實為荔枝仙
人本草亦列其功葛洪云蠲渴補髓所以唐羌疏曰未
必延年益壽蓋云雖有其傳豈果能哉亦諫止之詞也
或以其性熱人有甘噉千顆未嘗為疾即少覺熱以蜜
漿解之其木堅理難老今有三百歲者枝葉繁茂生結
不息此亦其驗也
第五
初種畏寒方五六年深冬覆之以護霜霰福州之西三
舍曰水口地少加寒已不可殖大略其花春生蔌蔌然
白色其色多少在風雨時與不時也有間歲生者謂之
歇枝有仍歲生者半生半歇也春雨之際旁生新葉其
色紅白六七月時色已變綠此明年開花者也今年實
者明年歇枝也最忌麝香或遇之花實盡落其熟未更
採摘蟲鳥皆不敢近或已取之蝙蝠蜂蟻爭來蠧食園
家有名樹旁植四柱小樓夜棲其上以警盜者又破竹
五七尺搖之答答然以逼蝙蝠之屬
第六
紅鹽(去聲)之法民間以鹽梅&KR0008;浸佛桑花為紅漿投荔枝
漬之曝乾色紅而甘酸可三四年不蟲(去聲)脩貢與商人
皆便之然絶無正味白曬者正爾烈日乾之以核堅為
止畜之甕中蜜封百日謂之出汗去(去聲)汗耐久不然踰
歲壞矣福州舊貢紅鹽蜜煎二種慶歷初大官問歲進
之狀知州事沈邈以道遠不可致減紅鹽之數而增白
曬者兼令漳泉二郡亦均貢焉蜜煎剝生荔枝笮去其
漿然後蜜煎之予前知福州用曬及半乾者為煎色黃
白而味美可愛其費荔枝減常歲十之六七然脩貢者
皆取於民後之主吏利其多取之責賂曬煎之法不行
矣
第七(陳紫已下十二品有等次虎皮已下二十品無等次)
陳紫因治居第平窳坎而樹之或云厥土肥沃之致今
傳其種子者皆擇善壤終莫能及是亦賦生之異也
江綠大較類陳紫而差大獨香薄而味少淡故以次之
其樹已賣葉氏而民間猶以為江家綠云
方家紅可徑二寸色味俱美言荔枝之大者皆莫敢擬
歲生一二百顆人罕得之方氏子名蓁今為大理寺丞
游家紫出名十年種自陳紫實大過之
小陳紫其樹去陳紫數十步初一家并種之及其成也
差小又時有槱核者因而得名其家别居二紫亦分屬
東西陳焉
宋公荔枝樹極高大實如陳紫而小甘美無異或云陳
紫種出宋氏世傳其樹已三百歲舊屬王氏黃巢兵過
欲斧薪之王氏媪抱樹號泣求與樹偕死賊憐之不伐
宋公名諴公者老人之稱年餘八十子孫皆仕宦
藍家紅泉州為第一藍氏兄弟圭為太常博士丞為尚
書都官員外郎
周家紅獨立興化軍三十年後生益奇聲名乃損然亦
不失為上等
何家紅出漳州何氏世為牙校嘗有郡將全樹買之樹
在舍後將熟其子日領卒數十人穿其堂房乃至樹所
其來無時舉家伏藏欲即伐去而不忍今猶存焉
法石白出泉州法石院色靑白其大次於藍家紅
綠核頗類江綠色丹而小荔枝皆紫核此以綠見異出
福州
圓丁香丁香荔枝皆旁(去聲)蔕大而下銳此種體圓與味
皆勝
虎皮者紅色絶大繞腹有靑紋正類虎斑嘗於福州東
山大乘寺見之不知其出處
牛心者以狀言之長二寸餘皮厚肉澁福州唯有一株
每歲貢乾荔枝皆調於民主吏常以牛心為準民倍直
購之以輸予嘗黜而不用
玳瑁紅荔枝上有黑點疎密如玳瑁斑福州城東有之
硫黃顔色正黃而刺微紅亦小荔枝以色名之也
朱柹色如柹紅而扁大亦云朴柹出福州
蒲桃荔枝穗生一朵至一二百將熟多破裂凢荔枝每
顆一梗長三五寸附於枝此等附枝而生樂天所謂朵
如蒲桃者正謂是也其品殊下
蚶殼者殼為深渠如瓦屋焉
龍牙者荔枝之變怪者其殼紅可長三四寸彎曲如爪
牙而無瓤核全樹忽變非常有也興化軍轉運司廳事
之西嘗見之
水荔枝漿多而淡食之蠲渴荔枝宜依山或平陸有近
水田者淸泉流漑其味遂爾出興化軍
蜜荔枝純甘如蜜是謂過甘失味之中
丁香荔枝核如小丁香樹病或有之亦謂之槱核皆小
實也
大丁香出福州天慶觀厚殼紫色瓤多而味微澁
雙髻小荔枝每朵數十皆並蔕雙頭因以目之
眞珠剖之純瓜圓白如珠荔枝之小者止於此
十八娘荔枝色深紅而細長時人以少女比之俚傳閩
王王氏有女第十八好噉此品因而得名其塜今在城
東報國院塜旁猶有此樹云
將軍荔枝五代間有為此官者種之後人以其官號其
樹而失其姓名之傳出福州
釵頭顆紅而小可間婦人女子簪翹之側故特貴之
粉紅者荔枝多深紅而色淺者為異謂如傅朱粉之飾
故曰粉紅
中元紅荔枝將絶纔熟以晩重于時予嘗七月二十四
日得之
火山本出廣南四月熟味甘酸而肉薄穗生梗如枇杷
閩中近亦有之(出在梧州)
右三十二品言姓氏尤其著者也言州郡記所出也
不言姓氏州郡四郡或皆有也
橘錄(韓彦直)
按開寶中陳藏器補神農本草書柑類則有朱柑乳柑
黃柑石柑沙柑今永嘉所産實具數品且增多其目但
名少異耳凡圃之所植柑比之橘纔十之一二大扺柑
之植立甚難灌溉鋤治少失時或歲寒霜雪頻作柑之
枝頭殆無生意橘則猶故也得非瓊杯玉斝自昔易闕
邪永嘉宰勾君燽有詩聲其詩曰只須霜一顆壓盡橘
千奴則黃柑位在陸橘上不待辨而知
眞柑
眞柑在品類中最貴可珍其柯木與花實皆異凡木木
多婆娑葉則纖長茂密濃陰滿地花時韻特淸遠逮結
實顆皆圓正膚理如澤蠟始霜之旦園丁採以獻風味
照座擘之則香霧噀人北人未之識者一見而知其為
眞柑矣一名乳柑謂其味之似乳酪温四邑之柑推泥
山為最泥山地不彌一里所産柑其大不七寸圍皮薄
而味珍脉不黏瓣食不留滓一顆之核纔一二間有全
無者南塘之柑比年尤盛太守燕賞為秋日盛事前太
守參政李公賞柑之詩曰忘機白鳥衝船過堆案黃柑
噀手香侍郎曾公之詞曰滿樹葉繁枝重綴靑黃千百
皆佳句也
生枝柑
生枝柑似眞柑色靑而膚麤形不圓味似石榴微酸崔
豹古今注曰甘實形如石榴者為壺柑疑此類是鄕人
以其耐久留之枝間俟其味變甘帶葉而折堆之盤俎
新美可愛故命名生枝
海紅柑
海紅柑顆極大有及尺以上圍者皮厚而色紅藏之久
而味愈甘木高二三尺有生數十顆者枝重委地亦可
愛是柑可以致遠今都下堆積道旁者多此種初因近
海故以海紅得名
洞庭柑
洞庭柑皮細而味美比之他柑韻稍不及熟最早藏之
至來歲之春其色如丹鄕人謂其種自洞庭山來故以
得名東坡洞庭春色賦有曰命黃頭之千奴卷震澤而
與還翠勺銀甖紫絡靑綸物固唯所用醖釀得宜眞足
以佐騷人之淸興耳
朱柑
朱柑類洞庭而大過之色絶嫣紅味多酸以刀破之漬
以鹽始可食園丁云他柑必接唯朱柑不用接而成然
鄕人不甚珍寵之賓祭斥不用
金柑
金柑在他柑特小其大者如錢小者如龍目色似金肌
理細瑩圓丹可翫噉者不削去金衣若用以漬蜜尤佳
歐陽文忠公歸田錄載其香淸味美置之樽俎間光彩
灼爍如金彈丸誠珍果也都人初不甚貴其後因元温
成皇后好食之由是價重京師
木柑
木柑類洞庭少不慧耳膚理堅頑瓣大而乏膏在外彊
中乾故得名以木
甜柑
甜柑類洞庭高大過之每顆必八瓣不待霜而黃比之
他柑加甜柑林未熟之日是柑最先摘置之席間靑黃
照人長者先嘗之子弟懷以歸為親庭壽焉然是種不
多見治圃者植一株二株焉故以少為貴
橙子
橙子木有刺似朱欒而小永嘉植之不若古栝之盛比
年始競有之經霜早黃膚澤可愛狀微有似眞柑但圓
正細實非眞柑北人喜把翫之香氣馥馥可以熏袖可
以芼蘚可以漬蜜眞嘉實也若眞柑則無是二三者人
自珍之得非瞭然在人耳目者蓋眞柑之細邪
橘錄卷中
牛僧孺幽怪錄有生於橘者摘剖之有四老人焉其一
曰橘中之樂不減商山恨不能深根固蔕耳由是有橘
隱名楚屈原作離騷其橘頌一章有曰后皇嘉樹橘來
服受命不遷生南國宋謝惠連橘賦亦曰園有嘉樹橘
柚煌煌以是知橘實嘉物昔人所愛慕若此孔安國曰
小曰橘大曰柚郭璞亦云柚似橙而大於橘温無柚而
種橙者少非土所宜也本草載橘柚味辛温無毒主去
胸中瘕熱利水穀止嘔欬久服通神輕身長年陶隱居
云此言橘皮之功效若此其實之味甘酸食之多痰無
益其說為是隱居不敢輕注本草蓋此類也陳藏器補
本草謂橘之類有朱橘乳橘塌橘山橘黃淡子今類見
之
黃橘
黃橘狀比之柑差褊小而香霧多於柑歲雨暘以時則
肌充而味甘其圍四寸色方靑黃時風味尤勝過是則
香氣少減惟遇黃柑則避舍置之海紅生枝柑間未知
其孰勝先名之曰千奴眞屈稱也
塌橘
塌橘狀大而褊其南枝之向陽者外綠而心甚紅經春
味極甘美瓣大而多液其種不常有特橘之次也
包橘
包橘取其纍纍然若包聚之義是橘外薄内盈隔皮脉
瓣可數有一枝而生五六顆者懸之極可愛然土膏而
樹壯者多有之不稱奇也
綿橘
綿橘微小極軟美可愛故以名圃中間見一二樹結子
復稀物以罕見為奇此橘是也
沙橘
沙橘取細而甘美之稱或曰種之沙洲之上地虚而宜
於橘故其味特珍然邦人稱物之小而甘美者必曰沙
如沙瓜沙蜜沙糖之類特方言耳
荔枝橘
荔枝橘多出於橫陽膚理皺蜜類荔子故以取名橫陽
與閩接軫荔子稱奇于閩黃橘擅美于温故慕而名之
有言橘踰淮為枳植物豈能變哉疑似之亂名多此類
軟條穿橘
軟條穿橘其幹弱而條遠結實頗大皮色光澤滋味有
餘其心虛有瓣如蓮子穿其中蓋接橘之始以枝之杪
者為之其體性終弱不可以犯霜不可以耐久又名為
女兒橘
油橘
油橘皮似以油飾之中堅而外黑蓋橘之若柤若柚者
擘之而不聞其香食之而不可於口是又橘之僕奴也
綠橘
綠橘比他柑微小色紺碧可愛不待霜食之味已珍留
之枝間色不盡變隆冬采之生意如新橫陽人家時有
之不常見也
乳橘
乳橘狀似乳柑且極甘芳得名又名漳橘其種自漳浦
來皮堅穰多味絶酸不與常橘齒鄕人以其頗魁梧時
置之客間堪與飣座梨相値耳他日有以乳橘為眞柑
者特碔砆之似玉也
金橘
金橘生山逕間比金柑更小形色頗類木高不及尺許
結實繁多取者多至數升肉瓣不可分止一核味不可
食惟宜植之欄檻中園丁種之以鬻於市亦名山金柑
周美成詞有露葉煙梢寒色重攅星低映小珠簾為是
橘作
自然橘
自然橘謂以橘子下種待其長歴十年始作花結實味
甚美由其本性自然不雜之人為故其味全蓋他柑與
橘必以柑淡子著土俟其婆娑作樹以枝接之為柑為
橘為多種俱非天也故是橘以自然名之然十年之計
種之以木今之闢圃者多不年歲間爬其膚以驗其枯
榮糞其本以計其久近誰能遲十年之久以收效耶是
橘名之曰自然當矣接木之詳見於下篇
早黃橘
早黃橘著花結子比其類獨早秋始半其心已丹千頭
方酸而早黃橘之微甘已回齒頰矣王右軍帖有曰奉
橘三百枚霜未降未可多得豈是類耶
凍橘
凍橘其顆如常橘之半歲八月人日為小春枝頭時作
細白花既而橘已黃千林已盡乃始傲然冰雪中著子
甚繁春二三月始採之亦可愛前輩詩有曰梅柳攙先
桃李晩東風元是一般春此詩不獨詠桃李物理皆然
朱欒
朱欒顆圓實皮麤瓣堅味酸惡不可食其大有至尺三
四寸圍者摘之置几案間久則其臭如蘭是品雖不足
珍然作花絶香鄕人拾其英烝香取其核為種折其皮
入藥最有補於時其詳具見下篇
香欒
香欒大於朱欒形圓色紅芳馨可翫
香圓
香圓木似朱欒葉尖長枝間有刺植之近水乃生其長
如爪有及一尺四五寸者淸香襲人橫陽多有之士人
置之明窗淨几間頗可賞翫酒闌并刀破之蓋不減新
橙也葉可以藥病(藥疑作療)
枸橘
枸橘色靑氣烈小者似枳實大者似枳殼能治逆氣心
胸痺痛中風便血醫家多用之
橘錄卷下
種治
柑橘宜斥鹵之地四邑皆距江海不十里凡圃之近塗
泥者實大而繁味尤珍耐久不損名曰塗柑販而遠適
者遇塗柑則爭售方種時高者畦壟溝以泄水每株相
去七八尺歲四耡之薙盡草冬月以河泥壅其根夏時
更溉以糞壤其葉沃而實繁者斯為園丁之良
始栽
始取朱欒核洗淨下肥土中一年而長名曰柑淡其根
荄蔟蔟然明年移而疎之又一年木大如小兒之拳遇
春月乃接取諸柑之佳與橘之美者經年向陽之枝以
為貼去地尺餘&KR0008;䋧截之剔其皮兩枝對接勿動搖其
根撥掬土實其中以防水蒻護其外麻束之緩急高下
俱得所以候地氣之應接樹之法載之四時纂要中是
蓋老圃者能之工之良者揮斤之間氣質隨異無不活
者過時而不接則花實復為朱欒人力之有參於造化
每如此
培植
樹高及二三尺許翦其最下命根以瓦片抵之安於土
雜以肥泥實築之始發生命根不斷則根迸於土中枝
葉乃不茂盛
去病
木之病有二蘚與蠧是也樹梢久則枝幹之上苔蘚生
焉一不去則蔓衍日滋木之膏液蔭蘚而不及木故枝
幹老而枯善圃者用鐵器時刮去之删其繁枝之不能
華實者以通風日以長新枝木間時有蛀屑流出則有
蟲蠧之相視其宂以物鈎索之則蟲無所容仍以眞杉
木作釘窒其處不然則木心受病日以枝葉自凋異時
作實瓣間亦有蟲食柑橘每先時而黃者皆其受病於
中治之以早乃可
澆灌
圃中貴雨暘以時旱則堅苦而不長雨則暴長而皮多
拆或瓣不實而味淡園丁溝以泄水俾無浸其根方亢
陽時抱甕以潤之糞壤以培之則無枯瘁之患
採摘
歲當重陽色未黃有採之者名曰摘靑舟載之江浙間
靑柑固人所樂得然採之不待其熟巧於商者間或然
爾及經霜之二三夕纔盡翦遇天氣晴霽數十輩為群
以小翦就枝間平蔕斷之輕置筐筥中護之必甚謹懼
其香霧之裂則易壞霧之所漸者亦然尤不便酒香凡
採者竟日不敢飲
收藏
採藏之日先淨埽一室密糊之勿使風入布稻藁其間
堆柑橘於地上屏遠酒氣旬日一翻揀之遇微損謂之
點柑即揀出否則侵損附近者屢汰去之存而待賈者
十之五六人有掘地作坎攀枝條之垂者覆之以土至
明年盛夏時開取之色味猶新但傷動枝苗次年不生
耳
製治
朱欒作花比柑橘絶大而香就樹采之用箋香細作片
以錫為小甑每入花一重則實香一重使花多於香竅
花甑之旁以溜汗液用器盛之炊畢徹甑去花以液浸
香明日再蒸凡三換花始暴乾入甆器密盛之他時焚
之如在柑林中柑橘并金柑皆可切瓣勿離之壓去核
漬之以蜜金柑著蜜尤勝他品鄕人有用糖&KR1582;橘者謂
之藥橘入蒻之灰于鼎間色乃黑可以將遠又橘微損
則去皮以肉瓣安竈間用火熏之曰熏柑置之糖蜜中
味亦佳
入藥
橘皮最有益於藥去盡脉則為橘紅靑橘則為靑皮皆
藥之所須者大抵橘皮性温平下氣止藴熱攻痎瘧服
久輕身至橘子尤理腰膝近時難得枳實人多植枸橘
于籬落間收其實剖乾之以之和藥味與商州之枳幾
逼眞矣枸橘又未易多得取朱欒之小者半破之日暴
以為枳異方醫者不能辨用以治疾亦愈藥貴於愈疾
而已孰辨其為眞偽耶
打棗譜(元柳貫)
事
埤雅云棘大者棗小者棘盖若酸棗所謂棘也于文重
束為棗
詩曰八月剥棗十月穫稻剥擊也棗實未熟雖擊不落
也
孟子曰養其樲棘樲酸棗也
世云噉棗多令人齒黃
養生論曰齒居晉而黃晉食此故也
爾雅曰今江東棗大而銳上者呼為壹棗猶瓠也細腰
者今鹿盧棗
盧諶祭法春祠用棗油
蘇秦說燕文侯曰比有棗栗之利民雖不由田作棗栗
之實足食于民矣
潘岳賦曰周有弱枝之棗
唐本注云棗噉服使人瘦久即嘔吐揩熱疿瘡也
食療云棗和桂心白瓜仁松樹皮為丸久服之令人香
身
名
鹿盧棗(子細腰者)雞冠棗(出睢陽宜作脯)
拭酸棗(樹最小實酢)醍醐棗(出睢陽宜生噉)
櫅白棗(核白也)白棗(即鹽官棗也)
羊棗(實小而圓紫黑色)無實棗(不著子者)
邊腰棗楊徹齊棗(爾雅未詳)
煑填棗(爾雅未詳)波斯棗(生波斯國長三寸)
牛頭棗上皇棗
赤心棗崎廉棗
駢白棗灌棗
細腰棗西王母棗(三月熟)
桂棗雞心棗
弱枝棗狗牙棗
玉門棗蹙婆棗
靑華棗糓城紫棗(長二寸)
棠棗獼猴棗
棣棗三心棗
紅棗(出山東紅色)紫紋棗
香棗(出哈密)圓愛棗
火棗(見穆天子傳)三寸棗
金槌棗御棗(出靑州)
鳳眼棗凍棗
沙棗(出赤斤蒙古衛)嵭嵣棗(漢嵭嵣山獻萬年一實)
几棗(出本草圖經)安平棗(出何晏九州論)
糯棗(出北夢瑣言)太棗(出河東猗氏)
溟海棗(李少君食之大如瓜)玉文棗(西王母食之大如瓶)
細核棗(拾遺記北極岐峯有其核細)羊角棗(石季龍園所種十子二尺)
仙人棗(長四寸其核如針)天蒸棗(乾紅于樹上)
騩山棗(色甚美)膠棗
南棗(大惡不堪噉)團棗
美棗匾棗
良棗卧棗
鹽官棗(出海鹽紫色味佳)莬棗(高尺許實如棗出丹陽)
七尺棗(見述異記)蜜雲棗(出蜜雲縣味最甘)
牙棗(先熟亦甘美)金城棗(形大而虚少脂)
靑州棗赤棗(子如赤棗味酸)
萬歲棗(出三佛齊國)山棗(狀如棗而圓色靑黃而味甘酸出廣州)
西玉棗(出崑崙山)
說郛卷一百五
