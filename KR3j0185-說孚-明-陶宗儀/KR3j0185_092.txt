說郛卷九十二上元陶宗儀撰
畫史(米芾)
杜甫詩謂薛少保惜哉功名迕但見書畫𫝊甫老何汲
汲于功名豈不知固有時命殆是平生寂寥所慕嗟乎
五王之功業尋為女子笑而少保之筆精墨妙摹印亦
廣石泐則重刻絹破則重補又假以行者何可數也然
則才子鑒士寶鈿瑞錦繅襲數十以為珍玩回視五王
之煒煒皆糠粃埃壒奚足道哉雖孺子知其不逮少保
遠甚明白余故題所得蘇氏薛稷二鶴云遼海未稀顧
螻蟻仰霄孤唳留清耳從容雅步在庭除浩蕩閒心存
萬里乘軒未失入佳談寫真不妄傳詩史好事心靈自
不凡臭穢功名皆一戲武功中令應天人束髮遼陽侍
帝晨連城照乘不保寶黃圖孔誥悉珍真百齡生我欲
公起九原蕭蕭松薿薿得公遺物非不多賞物懷賢心
不已其後以帖易與蔣長源字仲永吾書畫友也余平
生嗜此老矣此外無足為者嘗作詩云棐几延毛子明
窗館墨卿功名皆一戲未覺負平生九原不可作漫呼
杜老曰杜二酹汝一巵酒愧汝在不能從我遊也故敘
平生所覩以示子孫題曰畫史識者為余增廣耳目也
晉畫
顧愷之維摩天女飛仙在余家
女史箴横卷在劉有方家已上筆彩生動髭髮秀潤太
宗實錄載購得顧筆一卷今士人家收得唐摹顧筆列
女圖至刻板作扇皆是三寸餘人物與劉氏女史箴一
同
吾家維摩天女長二尺名畫記所謂小身維摩也
戴逵觀音在余家天男相無髭皆貼金
六朝畫
蘇氏古賢像十人一卷衣紋自非晉筆
蔣長源字仲永收宣王姜后免冠諫圖宣王白帽此六
朝冠也
王戎像元在余家易李邕帖與吕端問已上皆假顧愷
之筆元以懷素帖易于王詵字晉卿家
梁武帝翻經像在宗室仲忽處亦假顧筆
天帝釋像在蘇泌家皆張僧繇筆也張筆天女宫女面短
而豔顧乃深靚為天人相武帝作居士服反脣露齒宫
女四人擎花後四武士持戈劒髮如神也
余家收英布像類六朝時石刻
唐畫(五代國朝附)
唐初畫高鳳并梁鴻故事横卷在蔡堪字道勝家
唐太宗步輦圖有李德裕題跋人後脚差是閻令畫真
筆今在宗室仲爰君發家
道德經一卷出相間不知何人畫絹本字大小不勻真
褚遂良書在范相堯夫家與馮京當世家西昇經不同
雖有裴度柳公權跋非閻令畫褚筆唐人自不鑒爾
蘇氏種瓜圖絶不畫故事蜀人多作此等畫工甚非閻立
本筆立本畫皆著色而細銷銀作月色布地今人收得
便謂之李將軍思訓皆非也江南李主多有之以内合
同印集賢院印印之蓋收遠物或是珍貢
王維畫小輞川摹本筆細在長安李氏人物好此定是
真若比世俗所謂王維全不類或傳宜興楊氏本上摹
得
張修字誠之少卿家有辟支佛下畫王維仙桃巾黃服
合掌頂禮乃是自寫真與世所傳關中十大弟子真法
相似是真筆世俗以蜀中畫騾綱圖劍門關圖為王維
甚衆又多以江南人所畫雪圖命為王維但見筆清秀
者即命之如蘇之純家所收魏武讀碑圖亦命之維李
冠卿家小卷亦命之維與讀碑圖一同今在余家長安
李氏雪圖與孫載道字積中家雪圖一同命之為王維
也其他貴族家不可勝數諒非如是之衆也
文彦博太師小輞川拆下唐跋自連真還李氏一日同
出坐客皆言太師者真唐張彦遠名畫記云類道子又
云雲峰石色絶迹天機筆思縱横參於造化孫氏圖僅
有之餘未見此趣
蘇軾子瞻家收吳道子畫佛及侍者誌公十餘人破碎
甚而當面一手精彩動人點不加墨口淺深暈成故最
如活
王防字元規家二天王皆是吳之入神畫行筆磊落揮
霍如蓴菜條圓潤折算方圓凹凸裝色如新與子瞻者
一同
李公麟字伯時家天王雖佳細弱無氣格乃其弟子輩
作貴侯家所收率皆此類也
宗室令穰字大年處天蓬亦真吳筆
周穜字仁熟家大悲亦真今人得佛則命為吳未見真
者唐人以吳集大成面為格式故多似尤難鑒定余白
首止見四軸真筆也
世俗見馬即命為曹韓韋見牛即命為韓滉戴嵩甚可
笑唐名手衆未易定惟薛道祖紹彭家九馬圖合杜甫
詩是真曹筆餘唐人大抵不相遠也又金陵有唐人韓
滉畫牛今人皆命為戴蓋差瘦也
馬佳本所見高公繪字君素二馬一齕草一嘶王詵家
二馬相咬是一本後人分開賣蘇激字志東家三匹王
元規家一匹宗室令穰家五匹劉涇字巨濟家三匹皆
筆法相似並唐人妙手也劉所收白子母牛王仲修字
敏甫家黑牛令穰家黑牛皆命為戴甚相似貴侯家多
不同皆命為戴不可勝數
張退傳丞相孫德淑收仁宗畫黑猿上有小御寶旁一
印胡蘆王素字畫甚竒
唐畫張志和顔魯公樵青圖在朱長文字伯原家無名
人畫甚佳今人以無名命為有名不可勝數故諺云牛
即戴嵩馬即韓幹鶴即杜荀象即章得也
山水李成只見二本一松石一山水四軸松石皆出盛
文肅家今在余齋山水在蘇州寶月大師處秀潤不凡
松勁挺枝葉鬱然有隂荆楚小木無冗筆不作龍蛇鬼
神之狀今世貴侯所收大圖猶如顔柳書藥牌形貌似
爾無自然皆凡俗林木怒張松幹枯瘦多節小木如柴
無生意成身為光祿丞第進士子祐為諫議大夫孫宥
為待制贈成金紫光祿大夫使其是凡工衣食所仰亦
不如是之多皆俗手假名余欲為無李論
巨然師董源今世多有本嵐氣清潤布景得天真多巨
然少年時多作礬頭老來平淡趣高
劉道士亦江南人與巨然同師巨然畫則僧在主位劉
畫則道士在主位以此為别
董源平淡天真多唐無此品在畢宏上近世神品絶高
無與比也峰巒出沒雲霧顯晦不裝巧趣皆得天真嵐
色鬱蒼枝幹勁挺咸有生意溪橋漁浦洲渚掩映一片
江南也
關同人物俗石木出于畢宏有枝無幹
張友正家收古栢一株枝枝如龍蛇糺結甚異石亦皴
澁不凡題為韋侯平生收畫後多歸王
大抵牛馬人物一模便似山水摹皆不成山水心匠自
得處高也
滕昌祐邊鸞徐熙徐崇嗣花皆如生黃筌惟蓮差勝雖
富豔皆俗
李王山水唐希雅黃筌之倫翎毛小筆人收甚衆好事
家必五七本不作深論
李瑋公炤自言收李成八幅此特以氣與好事相尚爾
宗室仲忽字周臣收孫可玄笠澤垂釣圖亦不俗然世
無可玄筆又收唐道德經一卷人物三寸許皆如吳畫
潤州節推莊鼎字節之青州人收麻紙爾雅圖衣冠人
物與蘇氏一同
王球䕫玉收西域圖謂之閻令畫褚遂良書與馮京家
同假名耳
蔣長源字永仲家周昉三楊圖馮京當世家横卷皆入
神
蘇州丁氏五星圖宗室叔盎字伯充家金星一小幀並
真迹也
宗少文一筆畫唐人摹絹本在劉季孫家故蘇太簡物
薛稷鶴在蘇之孟家
北史人物衣冠乘馬甚古亦在蘇之孟家題云曹將軍
也
徐熙大小折枝吾家亦有士人家往往見之翎毛之倫
非雅玩故不錄桃一大枝謂之滿堂春色在余家
李公麟家展子虔朔方行小人物甚佳韓馬破裂四足如涉
水中皆南唐文房物
宗室仲爰字君發收唐畫陶淵明歸去來其作廬山有
趣不俗
楊崇字之損收唐畫村田踏歌樂上題廣政年入御府
人物亦佳
凡收畫必先收唐希雅徐熙等雪圖巨然或范寬山水
圖齊整相對者裝堂遮壁乃于其上漸漸挂名筆絹素
大小可相當成對者又漸漸挂無對者蓋古畫大小不
齊鋪挂不端正若晉筆須第二重挂唐筆為襯乃可挂
也許道寧不可用模人畫太俗也
余家顧淨名天女長二尺五應名畫記所述之數唐鏤
牙軸紫錦裝褾李公麟見之賞愛不已親琢白玉牌鼎
銘古篆虎頭金粟字皆碾雲鶴以結緣也
戴逵觀音亦在余家家山乃逵故宅其女捨宅為寺寺
僧傳得其相天男端静舉世所覩觀音作天女相者皆
不及也名畫記云自漢始有佛至逵始大備也
古畫若得之不脱不須背褾若不佳換褾一次背一次壊屢更
矣深可惜蓋人物精神髮彩花之穠豔蜂蝶只在約略
濃淡之間一經背多或失之也
蔡駰子俊家收老子度關山水林石車從關令尹喜皆
奇古老子乃作端正塑像戴翠色蓮花冠手持碧玉如
意此蓋唐為之祖故不敢畫其真容漢畫老子于蜀郡
石室有聖人氣象想去古近當是也
仲爰收巨然半幅横軸一風雨景一皖公山天柱峰圖
清潤秀拔林路縈回真佳製也
余家董源霧景横披全幅山骨隠顯林梢出沒意趣高
古
余家所收李成至李冠卿大扇愛之不已為天下之冠
既購得之背于真州昭宣使宋用臣自舒州召還見之
太息云慈聖光獻太后於上温清小次盡購李成畫貼
成屏風以上所好至輒玩之因吳丞相沖卿夫人入朝
太后使引辨真偽成之孫女也内以四幅為真拆奉上
别購補之勅用臣背于内東門正與此類因語泫然囑
吾愛惜余亦甚珍之及得盛文肅家松石片幅如紙幹
挺可為隆棟枝茂淒然生隂作節處不用墨圈下一大
點以通身淡筆空過乃如天成對面皴石圓潤突起至
坡峰落筆與石脚及水中一石相平下用淡墨作水相
準乃是一磧直入水中不若世俗所效直斜落筆下更
無地又無水勢如飛空中使妄評之人以李成無脚蓋
未見真耳劉涇自以李成真筆多于是出示之乃良久
曰此必成師也
唐希雅作林竹韻清楚但不合多作禽鳥又作棘林間
戰筆小竹非善是效其主李重光耳
錦峰白蓮居士又稱鍾峰隠居又稱鍾峰𨼆者皆李重光
畫自題號意是鍾山𨼆居耳每自畫必題曰鍾隱筆上著内
殿圖書之印及押用内合同集賢院墨印有此印者是典
于文房物也内合同乃其璽唐室皆用内合同為御印至
梁高祖始用御前之印也錢氏以内院倣之封函曰制姓
名内曰制公某人可某官官上用此印日月用國印
今人絶不作故事者由所為之人不考古衣冠皆使人
發笑古人皆云某圖是故事也蜀人有晉唐餘風國初
已前多作之人物不過一指雖乏氣格亦秀整林木皆
用重色清潤可喜今則不復見矣
范寬師荆浩浩自稱洪谷子王詵嘗以二畫見送題勾
龍爽畫因重背入水于左邊石上有洪谷子荆浩筆字
在合綠色抹石之下非後人作也然全不似寬後數年
丹徒僧房有一軸山水與浩一同而筆乾不圓于瀑水
邊題華原范寬乃是少年所作却以常法較之山頂好
作密林自此趨枯老水際作突兀大石自此趨勁硬信
荆之弟子也于是以一畫易之收以示鑒者
荆浩畫畢仲愈將叔處有一軸段緘家有横披然未見
卓然驚人者寬固青于藍又云李成師荆浩未見一筆
相似師關同則葉樹相似
關同真迹見二十本范寬見三十本其徒甚多滕昌祐
邊鸞各見十本丘文播花木見三十本祝夢松雪竹見
五本巨然劉道士各見十本餘董源見五本李成真見
兩本偽見三百本徐熙崇嗣花果見三十本黃筌居寀
居實見百本李重光見二十本偽吳生見三百本
關中小孟人謂之今吳生以壁畫筆上絹素一一如刀
劃道子界墨訖則去弟子裝之色蓋本筆再添而成唯
恐失真故齊如劃小孟遂只見壁畫不見其真至于點
睛皆用濃墨愈光愈失神彩不活又畫人面耳邊地闊
口鼻眼相近武宗元亦然以吳生畫其手多異然本非
用意各執一物理自不同宗元乃為過海天王二十餘
身各各高呈似其手各作一樣一披之猶一羣打令鬼
神不覺大笑俗以為工也
李公麟病右手三年余始畫以李嘗師吳生終不能去
其氣余乃取顧高古不使一筆入吳生又李筆神彩不
高余為目睛面文骨格自是天性非師而能以俟識者
唯作古忠賢像也
東丹王胡瓌蕃馬見七八本雖好非齋室清玩
余昔購丁氏蜀人李昇山水一幀細秀而潤上危峰下
橋涉中瀑泉松有三十餘株小字題松身曰蜀人李昇
以易劉涇古帖劉刮去字題曰李思訓易與趙叔盎今
人好偽不好真使人歎息
沈括存中家收周昉五星與丁氏一同以其淨處破碎
遂隨筆翦却四邊帖于碧絹上成横軸使人太息
王鞏字定國收李成雪景六幅清潤今歸林希字子中
家又收唐竹圖著色亦好一横竹比他竹太麄也
余家收唐人麻紙畫揚子雲腰下懸一兕觥細轉絛索
蔣永仲收古銅兕觥其形勢骨髗凹凸全備轉旋絛索
一如余家畫遂以帖易去以證謂之子雲觥
潤州甘露寺張僧繇四菩薩長四尺一板長八尺許又
陸探微神面黃口角露二向上齒金甲手持幡下一白
獅子神彩驚人殿梁天監中蓋拱明間有二吳道子行
脚僧吾移置行脚僧於淨名齋以避風雨已上並會昌
中廢寺於本道合毁寺處移來於此寺其殿中置明皇
銅像因得不廢元符末一旦為火所焚六朝遺物掃地
江左更無一晉筆藏是六朝所書卷末晉王總持煬帝
小字也平江南鳩集置寺題跋具存李衛公祠手植檜
皆焚蕩寺後重重金碧參差多景樓背山面江為天下
甲觀五城十二樓不過也所存惟衛公鐵塔米老庵三
間余作詩悼之曰色改重重構春歸戶戶嵐槎浮龍委
骨畫失獸遺耽神護衛公塔天留米老庵栢梁終厭勝
會副越人談
榮咨道字詢之收雪獵圖命為王維不類張氏辟支佛
所畫合掌象林木類蜀人筆雪山精好是唐物維則未
也
李冠卿少卿收雙幅大折枝千葉桃一海棠一梨花
一大枝上一枝向背五百餘花皆背一枝向面五百餘
花皆面命為徐熙余細閱於一花頭下金書臣崇嗣上
進公歎曰平生所好終被弟看破破除平生念矣今歸
李莘老野夫家又收兩幅樓臺甚古上有三十餘宫人
唐裝約略行筆髮彩生動又收六幅大龍旁畫龍王不
知何人筆精彩動人云五郡祈輒雨
易元吉徐熙後一人而已善畫草木葉心翎毛如唐徐
後無人繼世但以獐猿稱可歎或云畫孝嚴殿壁畫院
人妬其能只令畫獐猿竟為人鴆
趙昌王友之流如無才而善佞士初甚可惡終須憐而
收錄裝堂嫁女亦不棄
王端學關同人物益入俗
元靄傳寫真有神彩
孫知微作星辰多奇異不類人間所傳信異人也然是
逸格造次而成平淡而生動雖清拔筆皆不圓學者莫
及然自有瓌古圓勁之氣畫龍有神彩不俗也
楊朏學吳生點晴髭髮有意衣紋差圓尚為孫知微逸
格所破
武岳學吳有古意子洞清元作佛像羅漢善戰掣筆
作髭髮尤工天人畫壁髮彩生動然絹素畫以粉點眼
久皆先落使人惜之南岳後殿壁天下竒筆
江南劉常花氣格清秀有生意固在趙昌王友上
傅古龍如蜈蚣董羽龍如魚
趙叔盎家舊有出蟄圖江南畫魚蝦相隨山石林木人
物如董源龍不俗佳作也是龍吞珠圖
曹仁熙水今古無及四幅圖内中心一筆長丈餘自此
分去高郵有水壁院
長沙富民收水鳥蘆花六幅圖乃唐人手妄題作韋偃
押字後人題也
古人圖畫無非勸戒今人撰明皇幸興慶圖無非奢麗
吳王避暑圖重樓平閣徒動人侈心
余嘗與李伯時言分布次第作子敬書練裙圖圖成乃
歸權要竞不復得余又嘗作支許王謝於山水間行自
挂齋室又以山水古今相師少有出塵格者因信筆作
之多煙雲掩映樹石不取細意似便已知音求者只作
三尺横挂三尺軸惟寶晉齋中挂雙幅成對長不過三
尺褾出不及椅所映人行過肩汗不著更不作大圖無
一筆李成關同俗氣
禮部侍郎燕穆之司封郎宋迪復古直龍圖閣劉明復
皆師李成復古比二公特細秀作松枝而無向背荆楚
細甚秀
大夫蔣長源作著色山水頂似荆浩松身似李成葉取
真松為之如靈鼠尾大有生意石不甚工作凌霄花纏
松亦佳作
嗣濮王宗漢作蘆鴈有佳思余題詩曰偃蹇汀眠鴈蕭
梢風觸蘆京塵方滿眼速為喚花奴又曰野趣分苕水
風光翦鑑湖塵中不作惡為有鄴公圖
王詵學李成皴法以金碌為之似古今觀音寶陁山狀
作小景亦墨作平遠皆李成法也
宗室令穰大年作小軸清麗雪景類世所收王維汀渚
水鳥有江湖意
蘇軾子瞻作墨竹從地一直起至頂余問何不逐節分
曰竹生時何嘗逐節生運思清拔出於文同與可自謂
與文拈一瓣香以墨深為面淡為背自與可始也作成
林竹甚精子瞻作枯木枝幹虬屈無端石皴硬亦怪怪
奇竒無端如其胸中盤鬱也吾自湖南從事過黃州初
見公酒酣曰君貼此紙壁上觀音紙也即起作兩枝竹
一枯樹一怪石見與後晉卿借去不還
朝議大夫王之才妻南昌縣君李尚書公擇之妹能臨
松竹木石畫見本即為之難卒辨文與可每作竹貺人
一朝士張潜迂疎修謹文作䊸竹以贈之如是不一又
作横絹丈餘著色偃竹以貺子瞻南昌過黃借得以倣
臨之後數年會余真州求詩非自陳不能辨也余曰偃
蹇宜如季揮毫已逼翁衛書無曲妙琰惠有遺工乍覩
虬如物初披颯有風顧藏唯謹鑰化去或難窮
章友直字伯益善畫龜蛇以篆筆畫亦有意又能以篆
筆畫棋盤筆筆相似其女並能之
杭僧真慧畫山水佛像近世出品惟翎毛墨竹有江南
氣象寫一大牛大數尺形似虎
艾宣張涇寶覺大師翎毛蘆鴈不俗寶覺畫一鶴王安
上純甫見以謂薛稷筆取去
印湘見畫即摹無不亂真
杭士林生作江湖景蘆鴈水禽氣格清絶南唐無此畫
可並徐熙在艾宣張涇寶覺之右人罕得之
大抵畫今時人眼生者即以古人向上名差配之似者
即以正名差配之好事者與賞鑒之家為二等賞鑒家
謂其篤好遍閱記錄又復心得或自能畫故所收皆精
品近世人或有貲力元非酷好意作標韻至假耳目于
人此謂之好事者置錦囊玉軸以為珍祕開之或笑倒
余輒撫案大叫曰慙惶殺人王詵每見余作此語亦常
常道後學與曹貫道貫道亦嘗道之每見一可笑必曰
米元章道慙惶殺人至書啟間語事每用之大抵近世
人所收多可贈此語也
余老矣每求新賞與賞鑒之家博易書畫最多不一一
記上多有印記可辨無非奇筆萬金之玩自付識者擊
節不為好事道
鍾離景伯字公序收燕公畫一幅題曰禮部侍郎燕穆
之畫付女五娘氣格如此
王琪字君玉收王維畫堯民鼔腹圖
劉涇巨濟收唐人畫脱殼筍如生
錢藻字醇老收張璪松一株下有流水澗松上有八分
詩一首斷句云近溪幽濕處全藉墨烟濃又有璪答詩
在大夫孫載家
古書畫筆皆圜盖有助於器晉唐皆鳳池研中心如瓦凹
故曰研瓦如以一花頭瓦安三足爾墨稱螺製必如蛤
粉此又明用凹硯也一援筆因凹勢鋒已圓書畫安得
不圜本朝研始心平如砥一援筆則褊故字亦褊唐詢
字彦猷始作𨫼心凸研云宜看墨色每援筆即三角字
安得圜哉余稍追復其樣士人間有用者然稍平革𨫼
背未至于瓦惟至交一兩人頓悟者用之矣亦世俗不
能發藥也
坦然明白易辨者顧陸吳周昉人物滕邊徐唐祝花竹
翎毛荆李關董范巨然劉道士山水也戴牛曹韓馬韋
馬亦復難辨蓋相似衆也今人畫亦不足深論趙昌王
友鐔黌輩得之可遮壁無不為少程坦崔白侯封馬賁
張自方之流皆能汙壁茶坊酒店可與周越仲翼草書
同挂不入吾曹議論得無名古筆差排猶足為尚友
端州有陳高祖之後收陳世諸佛帝真白畫唐使下御
史姓韋作記頂幅巾不冠後主作醉舞狀
蘇泌家有巨然山水平淡奇絶
蘇洎字及之家有徐熙四花其家故物
蘇汶字達復有江南瞑禽圖徐熙一酸榴余家有丁晉
公所收甜榴滕中孚元直有徐熙對花果子四幅
石揚休有吾家唐畫韋侯故事六横幅山水人物車馬
備具後人題作張萱易李邕帖衆物之一也并徐熙牡
丹海棠兩幅也
余家收古畫最多因好古帖每自一軸加至十幅以易
帖大抵一古帖不論貲用及他犀玉瑠璃寶玩無慮十
軸名畫其上四角皆有余家印記見即可辨
余家晉唐古帖千軸蓋散一百軸矣今惟絶精只有十
軸在有奇書亦續續去矣晉畫必可寳蓋緣數晉物命
所居為寶晉齋身到則挂之當世不復有矣書畫不可
論價士人難以貨取所以通書畫博易自是雅致今人
收一物與性命俱大可笑人生適目之事看久即厭時
易新玩兩適其欲乃是達者
余家最上品書畫用姓名字印審定真迹字印神品字
印平生真賞印米芾祕篋印寶晉書印米姓翰墨印鑒
定法書之印米姓祕玩之印玉印六枚辛夘米芾米芾
之印米芾氏印米芾印米芾元章印米芾氏已上六枚
白字有此印者皆絶品玉印唯著于書帖其他用米姓
清玩之印者皆次品也無下品者其他字印有百枚難
參用于上品印也自畫古賢唯用玉印
馮永功字世勣有日本著色山水南唐亦命為李思訓
蘇澥浩然處見夀州人摹明皇幸蜀道圖人物甚小云
是李思訓本與宗室仲忽本不同
黃筌畫不足收易摹徐熙畫不可摹
蘇子美黃筌鶺鴒圖只蘇州有三十本更無少異今院
中作屏風畫用筌格稍舊退出更無辨處
王晉卿昔易六幅黃筌風牡丹圖與余後易戴白牛小
幅于才翁子鴻字遠復上有大宗御書戴嵩牛三字其
後浙中所在屏風皆是此牡丹圖更無辨蓋帖屏風易
破故也後牛易懷素絹帖及陸機衛恒等摹晉帖與數
種同歸劉涇王晉卿又嘗以韓馬照夜白題曰王侍中
家物以兩度牒置易顔書朱巨川告于余劉以硯山一
石易馬去及得白牛始自喜以為有韓馬戴牛然但少
杜荀鶴章得象耳劉既作歌云元章好古過人書畫驚
世起余作歌云天下愛奇人沒量奇不䛕人奇解相奇
人奇物方合璧乞與世間人物樣六朝唐盛始兼得訪
古知名已蕭爽人亡物喪付衰夢注想後來逢好尚元
章心自鑒秋月一路仍行九霄上家時菜色無斗粟書
畫奇奇世人望譬如大海沈百寶爾輩乘風得之浪二
王褚陸已天作老顧如來更天匠其餘緹襲凡幾重但
見光明爛垂象珍犀瑞錦扶蘭茝龍躍鸞驚訶魍魎金
仙詎敢觸以手雪子玉人聊置掌余家壁素最沈著退
舍還師覺難傍世人往往力能幹未免目蝦終惚恍緘
機偽謬各臣妾未覩堂堂筆中王袖間澁縮氣如線淨
几明窗謾瞻仰從來所有萬錢價不即臭帑當火葬傾
心妙絶豈求勝妄意臨摹須殺謗端居自號書一品好
事如封繪三藏諸郎青出即護持未肯充飢謬為駔(書史)
(載薛道祖詩云寧馨動破千金資是也)余衰二物擬高閣子可專之世無
兩書來詩往但悠悠塵土斯人正惆悵余答云劉郎收
畫早甚畢折枝花草首徐熙十年之後始聞道取吾韓
戴為神奇邇來白首進道奥學者信有髓與皮始知什
襲但遮壁牛馬便可裹敝帷峩峩太平老寺主白紗帽
首無冠蕤武士後列肅大劒宫女旁侍顰修眉神清眸
子知寡欲齒露脣反法定飢世人見服似摩詰不知六
朝居士衣後人勿把亂唐突梁時筆法了可知道子見
之必再拜曹劉何物望藩籬本當第一品天下却緣顧
筆在漣漪時初報余得梁武帝像此像今在仲忽處
魏泰字道輔有徐熙澄心堂紙畫一飛鶉如生智永真
草歸田賦奇物也
范大珪有富公家折枝梨花古筆非江南蜀畫
蘇舜欽子美家有畢宏一幅山水奇古題數行云筆勢
凶險是也
王敏甫收李重光四時紙上横卷花一軸每時則自寫
論物更謝之意文一篇畫一幅字亦少時作花清麗可
愛
江南周文矩士女面一如昉衣紋作戰筆此蓋布文也
惟以此為别昉筆秀潤勻細
沈括存中收唐人壁畫兩大軸或一手一面或半身是
學者記其難處遂題為真
蘇洎及之處收古茴香一枝耆字國老題為閻令畫
寳月所收李成四幅路上一才子騎馬一童隨清秀如王
維畫孟浩然成作人物不過如是他圖畫人醜怪賭博
村野如伶人者皆許道寧專作成時畫
李公麟云海州劉先生收王獻之畫符及神一卷呪小
字五斗米道也李伯時只一見求摹不許其子居金陵
與王荆公連袂陳元輿帥金陵余託訪之云久為一貴
人取去竟不知誰何
蔣永仲收韋侯松一幅千枝萬葉非經歲不成鱗文一
一如真筆細圓潤
梅澤有張璪澗底松葛氏物余託購乃自取之
古畫至唐初皆生絹至吳生周昉韓幹後來皆以熱湯
半熟入粉搥如銀板故作人物精彩入筆今人收唐畫
必以絹辨見文麄便云不是唐非也張僧繇畫閻令畫世
所存者皆生絹南唐畫皆麄絹徐熙絹或如布
裝背畫不須用絹補破處用之絹新時似好展卷久為
硬絹抵之却于不破處破大可惜古書人惜其字故行
間勒作痕其字在筒瓦中不破今人得之却以絹或絹
背帖所勒行一時平直良久於字上裂大可惜也紙上
書畫不可以絹背雖熟絹新終硬文縷磨書畫面上成
絹紋蓋取為骨久之紙毛是絹所磨也用背紙書畫日
月損磨墨色在絹上王晉卿舊亦以絹背書初未信久
之取桓温書看墨色見磨在紙上而絹紋透紙始恨之
乃以歙薄一張蓋而收之其後不用絹也絹素百片必
好畫文裂各有辨長幅横卷裂文横也横卷直裂裂文
直各隨軸勢裂也直斷不當一縷歲久卷自兩頭蘇開
斷不相合不作毛掐則蘇也不可偽作其偽者快刀直
過當縷兩頭依舊生作毛起掐又堅紉也濕染色棲縷
間乾薰者煙臭上深下淺紙古素有一般古香也
劉子禮以五百千買錢樞密家畫五百軸不開看直交
過錢氏喜既交畫只一軸盧鴻自畫草堂圖已直百千
矣其他常筆固多也
小八分詩句帶筆如行草奇甚今無此體
宗室君發以七百千置閻立本太宗步輦圖以熟絹通
身背畫經梅便兩邊脱磨得畫面蘇落
文彦博以古畫背作匣意在寶惜然貼絹背著綳損愈
疾今人屏風俗畫一二年即斷裂恰恰蘇落也匣是收
壁畫製書畫以時卷舒近人手頻自不壊歲久不開者
隨軸乾斷裂脆粘補不成也
王球字䕫玉有兩漢而下至隋古帝王像云形狀有怪
甚者恨未見之此可訪為祕閣物也
檀香辟濕氣畫必用檀軸有益開匣有香而無糊氣又
辟蠹也若玉軸以古檀為身檀身重今却取兩片刳中
空合柄軸鑿乃輕輕不損畫常卷必用桐杉佳也軸重
損絹軸不宜用金銀既俗且招盜若桓靈寳不然水晶
作軸挂幅必兩頭墜性重蜀青圓錢雙鸎錦最俗不可
背古畫只背今人裝堂亦俗也
蘇木為軸以石灰湯轉色歲久愈佳又性輕角軸引蟲
又開軸多有濕臭氣檀犀同匣共發古香紙素既古自
有古香也
范寬山水嶪嶪如恒岱遠山多正面折落有勢晩年用
墨太多土石不分本朝自無人出其右溪出深虛水若
有聲其作雪山全師世所謂王摩詰
王士元山水作漁村浦嶼雪景類江南畫王鞏定國收
四幅後與王晉卿命為王右丞矣趙叔盎伯充處有摹
本
余以范寬圖易僧夢休雪竹一幅巨石倒影下落葉數
片浮水上旁一枯木亦倒影後易韋馬于蔣長源凡去
十一種物方得蔣後易與王詵今蔡勝道有六幅長丈
餘奇甚大屋梁方可挂森森如坐竹下
濮州李文定丞相家畫三等上等書名用名印中等書
字用字印下等亦用字印押字而已及收鍾王迹甚多
未得見
江東漕李孝廣字世美處有鍾王迹嘗于金陵重背拆
下背紙乃硾熟唐人門刺其孫奉世語余如此近官太
常遂得見
王冀公家書畫用太原欽若圖書品少精者余嘗于蔣
氏得此鍍金大印劉巨濟借未還
大年收得南唐集賢院御書印乃墨用于文房書畫者
大年收古絹本横卷經書畫皆精過于當時西昇經馮
京當世託王定國背西昇經其古絹紙背四五分透别
裝作一卷
道士牛戩筆落麄豪縱放亦不俗格固在艾宣惠崇寶
覺張涇之上也
李甲華亭逸人作逸筆翎毛有意外趣木不佳
范大珪字君錫富鄭公壻同行相國寺以七百金於常賣
處買得雪圖破碎甚古如世所謂王維者劉伯玉相值
笑問買何物因衆中展示伯玉曰此誰筆余曰王維伯
玉曰然適行一遭不見其有所歸乎余假范人持之良
久并范不見翌日去取云已送西京背同行梅子平大
怒曰吾證也可理于官豈有此理余笑曰吾故人也因
以贈之今二十年矣范卒已十年不知所在
趙叔盎收張璪松石一軸李公炤家物已破糜不可重
背
葉助字天祐收蜀范瓊畫梁武帝寫誌公圖一幅武帝
白冠衣褐晉尚白宋齊梁陳習見不同各以所尚色皆
白帽帝首叔季文物如此豈非餘分國位乎顧愷之畫
維摩猶白首周木德冕皆尚青仲尼曰吾殷人也生于
宋故服章甫之冠此殷制殷水德故尚玄玄端章甫皆
黑色也封二王後各行其正朔服其文物也漢火德尚
赤用赤幘舜土德尚黃故服黃冠圖宜觸類而長之乃
不凡
王通元經書晉宋齊梁陳三有餘意也
江南陳常以飛白筆作樹石有清逸意人物不工折枝
花亦以逸筆一抹為枝以色亂點花欲奪造化本朝妙
工也鄒極大夫有之
池州匠作秋浦九華峰有趣師董源
高公繪字君素又有張璪澗底松山上苗山水一軸唐
韓幹圖于闐所進黃馬一軸馬翹舉雄傑余感今無此
馬故賦云方唐牧之至盛有天骨之超俊勒四十萬之
數而隨方以分色焉此馬居其中以為鎮目星角而電
發蹄捥踣以風迅鬐龍顒而孤起耳鳳聳以雙峻翠華
建而出步閶闔下而輕噴低駑羣而不嘶横秋風以獨
韻若夫躍溪舒急冒絮征叛直突則建德項勢横馳則
世充領斷皆絶材以比德敢伺蹶以致吝豈肯浪逐苜
蓿之坡蓋常下視八方之駿高標雄跨而獅子讓獰逸
氣下衰而照夜矜穏於是風靡格頽色妙才駘入仗不
動終日如坯乃得玉為銜飾繡作鞍儓㯤秣粟豢肉脹
筋埋其報德也蓋不如偷盧噬盜策蹇勝柴鑄黃蝸而
吐水畫白澤以除災但覺駞垂就節鼠伏防猜妬心雖
厲馴號斯諧誓俛首以畢世未伏櫪以興懷所謂英風
頓盡冗仗常排嗟乎若不市駿骨致龍媒如此馬者一
旦天子廵朔方升喬嶽掃四裔之塵較岐陽之獵則飛
黃腰䮍籋雲追電何所從而遽來又有唐蜀中畫雪山
世以為王維也劒門關圖雪景五代筆也又有唐畫山
水雙短幅徐熙海棠雙幅二軸江南裝堂畫富豔有生
意趙叔盎亦有一軸
王晉卿收江南畫小雪山二軸易余歲餘小木一筆纏
起作枝葉如草書不俗後易書與蘇之友李伯時云其
父所收失去知在晉卿家不知歸余恨不得易云王維
筆非也
余收易元吉逸色筆作蘆如真上一鸜鵒活動晉卿借
去不歸
徐熙風牡丹圖葉幾千餘片花只三朵一在正面一在
右一在衆枝亂葉之背石竅圓潤上有一猫兒余惡畫
猫數欲翦去後易研與唐林夫蔣長源以二十千置黃
筌畫狸猫顫葧荷甚工
薛紹彭道祖有花下一金盆盆旁鵓鳩謂之金盆鵓鳩
豈是名畫可笑又收吳王斫鱠圖江南衣文金冠右袵
紅衫大榻上背擦兩手吳王衣不當右袵
濟州破朱浮墓有石壁上刻車服人物平生隨品所乘
曰府君作令時車是曲轅駕一馬車輪略離地上一蓋
坐一人三梁冠面與馬尾平對自執綏馬有裙遮其尾
一人御又曰作京兆尹時四馬轅小曲車差高蓋下坐
儀衛多有曰鮮明隊又某隊隊十人騎馬作一隊内一
隊背持鐃多不能紀也從者皆冠
唐人軟裹蓋禮樂闕則士習賤服以不違俗為美余初
惑之當俟君子留意耆舊言士子國初皆頂鹿皮冠弁
遺制也更無頭巾掠子必帶篦所以褁帽則必用篦子
約髮客至即言容梳褁乃去皮冠梳髮角加後以入幞
頭巾子中篦約髮乃出客去復如是其後方有絲絹作
掠子掠起髮頂帽出入不敢使尊者見既歸于門背取
下掠子篦約髮訖乃敢入恐尊者令免帽見之為大不
謹也又其後方見用紫羅為無頂頭巾謂之額子猶不
敢習庶人頭巾其後舉人始以紫紗羅為長頂頭巾垂
至背以别庶人黔首今則士人皆戴庶人花頂頭巾稍
作幅巾逍遙巾額子則為不敬衣用褁肚勒帛則為是
近又以半臂軍服被甲上不帶者謂之背子以為重禮
無則為無禮不知今之士服大帶拖紳乃為禮不帶左
袵非士服此必有君子制之矣漢制從者巾與殷毋追
同今頭巾若不作花頂而四帶兩小者在髮兩差大者
垂則此制也禮豈有他君子制之耳余為漣水古徐州
境每民去巾下必有鹿楮皮冠此古俗所著良足美也
又唐初畫舉人必鹿皮冠縫掖大袖黃衣短至膝長白
裳也蕭翼御史至越見辨才云著黃衣大袖如山東舉
子用證未軟褁曰襴也李白像鹿皮冠大袖黃袍服亦
其制也
又有麟鳳圖半篆半隸以九字九行為率云惟永建元
年秋十月饗時山陽太守河内孫君見碑不合禮掾重
造記初瑞象麟鳳其銘辭曰漢威德中興即政二年辛
酉之節首歴四十青龍起云云三月季春爰易立碑石
順禮典文九九度數萬世常存又一云天有奇鳥名曰
鳳凰時下有德民富國昌黃龍嘉禾皆不隠藏漢德巍
巍永布宣揚天有奇獸名曰麒麟時下有德安國富民
忠臣竭節義以修身聞愆來善明明我君不知九字九
行之數合何典必有識者麟鳳狀一角直上高如足翹
如惡馬鳳冠高尾長甚可怪也余題曰非篆非科璞已
彫形容振振與蕭蕭曾因忠厚方周德坐想訏謨覽舜
韶漢德已衰還應孽魯邦既弱不為妖虚齋自是驚人
玩不勝雄狐逐怒鵰嘉祐中一貴人使江南攜韓馬一
匹行及回渡采石磯風大作三日不可過欲過又大作
於是禱于中元水府廟典祀也是夕夢神告留馬當相
濟翌日詣廟獻之風止乃度至今典于廟中因知天才
神不能化天生是物自然而生自乘秀氣而成才也天
不能資神不能化所以玉樓成必李賀記也
蘇耆少子風神如畫目如點漆面如凝脂天男相畫不
及有器度好學一旦相國寺遇其兄問安否曰已不幸
吾曰豈神奪之乎君大驚曰一旦夢嫁其妻而議婚心
惡之又一旦夢神迎婚禮因得疾醫曰不可治翌日卒
公非神人也何從知之
有吳中一士大夫好畫而裝背以舊古為辨仍必以名
畫記差古人名嘗得一七元畫題云梁元帝畫也又得一
伏羲畫卦像題云史皇畫也問所自荅云得于其孫了
不知軒轅孫史皇孫也若是史皇孫必于戾園得之其
他畫稱是嘗見余家顧愷之維摩更不論筆法便云若
如此近世畫甚易得顧侍史曰明日教胡常賣尋兩本
後數日果有兩凡俗本即題曰顧愷之維摩陸探微維
摩題顧愷之者無文殊只一身是曾見瓦棺像者也其
一有文殊睡獅子故曰陸探微曾見甘露陸探微有張
目獅子故也此收章得象杜荀鶴之流其兄有鑒别曰
舍弟極損終與一日燒了會其先化不然梁元帝又夢
秦始皇也士流當以此為戒其物不必多以百軸之費
置一軸好畫不為費以五鐶價置一百軸繆畫何用黃
卷五經赤軸三史猶有俟于抄錄若如是佛畫止可渡
江投水府也
漣漪藍氏收晉畫渾天圖直五尺素畫不作圜勢别作
一小圈畫北斗紫極亦易于點閱又列位多異于常圖
余嘗作天說以究天地日月旁側之形盈虧之質作成
晝夜圖六十本因得究潮候大小又為晝夜六十圖所
引六經以黜古今百家星歷之妄說又著潮說以證盧
肇皮日休之緣飾釋氏假佛之詭論將上之御府藏之
名山
餘杭刻印五聲音六律十二宫旋相為君圖極精微夫
五音之聲出于五行自然之理管仲深明其要著其形
似太平之具也作樂之道必自此始沈隠侯只知四聲
求其宫聲不得乃分平聲為二以欺後學幾于千年無
人辨正愚陋之人從而祖述作為字母謹守前說陸德
明亦復吳音𫝊其祖說故以東冬為異中鍾為别以象
為奬以上為賞因其吳音以聾後學莫之能正余於是
以五方立五行求五音乃得一聲於孟仲季位因金寄
土了然明白字字調聲五音皆具削去平上去入之號
表以宫商角徵羽之名有聲無形互相假借千歲之後
疑互判清太初漏露神姦鬼祕無所逃形著云大宋五
音正韻用以制律作樂能召太和致太平藏之名山百
世以俟與我同志者不徒為蒙陋生設也
鑒閱佛像故事圖有以勸戒為上其次山水有無窮之
趣尤是煙雲霧景為佳其次竹木水石其次花草至于
士女翎毛貴游戲閱不入清玩
李文定孫奉世子孝端字師端收薛稷二鶴唐李昇着
色畫二軸三幅山水舟舫小人物精細兩幅畫林石岸
茅亭溪水數道士閒適人物差大反不工于小者石岸
天成都無筆蹤其三幅峯巒秀拔山頂蒙茸作遠林巖
巒洞穴松林層際木身圓挺都無筆蹤其二度非歲月
不可了一畫人間未見其如此之細且工雖大密茂林
中不虚而種種木葉古未有倫今固無有與余得于丁
氏者無以異也
雒陽張狀元師德家多名畫其姪孫南都倅兟字茂宗
處見唐畫嵇康廣陵散松石遠岸奇古所書故事空民
字世未見同品畫真佳作也黃筌六幅著色山水有江
南徐崇嗣桃六幅折枝江南周文矩士女徐熙鯿魚蟹
皆有丁晉公親題印餘畫皆張狀元及景儉字印李成
淡墨如夢霧中石如雲動多巧少真意范寬勢雖雄傑
然深暗如暮夜晦暝土石不分物象之幽雅品固在李
成上
關同麄山工關河之勢峯巒少秀氣
董源峰頂不工絶澗危徑幽壑荒迥率多真意
巨然明潤鬱葱最有爽氣礬頭太多
荆浩善為雲中山頂四面峻厚
王球䕫玉家古帝王像後一年余于畢相孫仲荀處見
白麻紙不裝像云楊褒嘗摹去乃䕫玉所購上有之美
印記
趙叔盎云線褊絛闊指半絲細如綿者作畫帶不生毛
以刀刺褾中開絲縷間套挂褾後卷即縛之又不在畫
心省損畫無摺帶隠痕尋常畫多中損者縛破故也書
多腰損亦然略略縛之烏用力
宗室仲儀收古廬山圖一半幾是六朝筆位置寺基與
唐及今不同石不皴林木格高挽舟人色舟製非近古
今所惜不全也
畢仲欽家有荆浩山水一軸
畢仲游家有六軸關同畫
王欽臣長子有六幅關同古本特奇董源四幅真意可
愛
刁約家有董源霧景四軸
林虞家有王維六幅雪圖董源八幅李成雪圖
余家收紙本曹不興畫如意輪一軸
嘉祐中三人收畫楊褒邵必石揚休皆酷好竭力收後
余閱三家畫石氏差優楊以四世五公字印號之無一
軸佳者邵印多巧篆字其旁大略標位高略似江南畫
即題曰徐熙蜀畫星神便題曰閻立本王維韓滉皆可
絶倒其孫攜韓滉散牧圖至乃雙幅上驢二十餘枚不
及崔白輩絹素染深黃絲文總緊索價四百貫面上左
以粉作牌子題曰韓晉公散牧圖不疑家寶其上一印
鎮江軍節度使印是油單印者其大四寸許文麄下一
印只略有唐印最小乂文細諸人共笑其偽久之無人
信遂以五十千質與江氏而去因嗟之曰華堂之上清
晨一羣驢子厮咬是何氣象
潁州公庫顧愷之維摩百補是唐杜牧之摹寄潁守本
者置在齋龕不攜去精彩照人前後士大夫家所傳無
一毫似蓋京西工拙其屏風上山水林木奇古坡岸皴
如董源乃知人稱江南蓋自顧以來皆一樣隋唐及南
唐至巨然不移至今池州謝氏亦作此體余得隋畫金
陵圖於畢相孫亦同此體余因題其顧畫幅上云米芾
審定是杜牧之本仍以撥發司印印之蓋證勾諶刻石
妄指為人易去也余與潁簽善託尋善工摹須切記似
凡三寄蠟本無一筆似者或可上之御府乞國工摹賜
世間為千年之傳如唐文皇蘭亭豈非一代盛美
真絹色淡雖百破而色明白精神彩色如新惟佛像多
經香煙薰損本色
染絹作濕香色棲塵紋間最易辨仍蓋色上作一重古
破不直裂須連兩三經不可偽作
薛紹彭家三天女謂之顧愷之實唐初畫
邵必家維摩文殊六朝畫西山十二真君亦其次題為
閻立本
余相國寺中八金得紙桃兩枝綠葉蟲透背二葉著桃
上二桃突兀高出紙素徐熙真筆也
錢世京家謝靈運盤足坐像亦奇古
高公繪家杏花二枝百破碎無名在徐黃上自余家往
江州張氏收李重光道裝像神骨俱全云是顧宏中筆
沈括收畢宏畫兩幅一軸上以大青和墨大筆直抹不
皴作柱天高半峰滿八分一幅至向下作斜鑿開曲欄
約峻崕一瀑落下兩大石塞路頭一幅作一圓平山半
腰雲遮下磧石數塊一童抱琴由曲欄轉山去一古木
卧奇石奇古沈謫秀日見之及居潤問之云已易與人
竟不再出至今常在夢寐
說郛卷九十二上
說郛卷九十二下元陶宗儀撰
畫品(李廌)
番客入朝圖
梁元帝為荆州刺史日所畫粉本魯國而上二十有五
國皆寫其使者欲見胡越一家要荒種落共來王之職
其狀貌各不同然皆野怪寖陋無華人氣韻如丁簡公
家凌煙功臣孔子七十門人小樣亦唐朝粉本形性態
度人人殊品畫家蓋以此為能事也此圖題字殊妙高
昌等國皆注云貞觀某年所滅又落筆氣韻閻立本所
作職貢圖亦相若得非立本摹元帝舊本乎或以為梁
元帝所作傳至貞觀後人因事記於題下亦未可知然
畫筆神妙不必較其名氏或梁元帝或閻立本皆數百
年前第一品畫也紙縫有褚長文審定印章長文鑒畫
有名于古定然知非此不凡也
大悲觀音像
唐大中年范瓊所畫像軀不盈尺而三十六臂皆端重
安穏如汝州香山大悲化身自作塑像襄陽東津大悲
化身自作畫像意韻相若蓋臂手雖多左右對偶其意
相應混然天成不見其有餘所執諸物各盡其妙筆跡
如縷而精勁温潤妙窮毫釐其盧楞伽曹仲宣之徒歟
春龍起蟄圖
蜀文成殿下道院軍將孫位所作山臨大江有二龍自
山下出龍蜿蜒驤首雲間水隨雲氣布上雨自爪鬛中
出魚蝦隨之或半空而隕一龍尾尚在穴前踞大石而
蹲舉首望雲中意欲俱往怒爪如腥草木盡靡波濤震
駭澗谷瀰漫山下橋路皆没山中居民老小聚觀闔戶
闞牗人人驚畏若屋顛墜筆勢超軼氣象雄放非其胸
中磊落不凡能窺神物變化窮究百物情狀未易能也
位後名異蓋遇異人得度世法信乎非俗士也
樓居仙圖
郭忠恕恕先所作中書令趙韓王普思默堂印相國王
冀公欽若太原欽若圖書作石似李思訓作樹似王摩
詰至于屋木樓閣恕先自為一家最為獨妙棟樑楹桷
望之中虚若可提足闌楯牖戶則若可以捫歴而開闔
之也以毫計寸以分計尺以尺計丈增而倍之以作大
宇皆中規度曾無小差非至詳至悉委曲於法度之内
者不能也然恕先仕於朝跅㢮不羈放浪玩世卒以傲
恣流竄海島中道仆地蛻形仙去其圖寫樓居乃如此
精密非徒精密也蕭散簡遠無塵埃氣東坡先生嘗為
之贊長松參天蒼壁插水縹緲飛觀憑欄誰子空蒙寂
歴烟雨滅没恕先生焉呼之或出非神仙中人孰能知
神仙之樂而審于畫也予嘗見恕先清泰元年所作盤
車圖粉本水磨大圖今併此圖最能知其妙處孔子所
謂從心所欲不踰矩莊子所謂猖狂妄行而蹈乎大方
者乎其為人無法度如彼其為畫有法度如此則知天
下妙理從容自能中度使恕先規度量而為之則亦疲
矣恕先亦為是乎
仙游圖
唐關同所作故相國丁公印章在焉同畫山水入妙然
於人物非工每有得意者必使胡翼主人物此圖神仙
翼所作也大石叢立矻然萬仞色若精鐵上無塵埃下
無糞壤四面斬絶不通人跡而深巖委澗有樓觀洞府
鸞鶴花竹之勝杖履而遨遊者皆羽毛飄飄若仰風而
上征者非仙靈所居而何石之並者左右視之各見其
圓銳長短遠近之勢石之坐卧者上下視之各見其方
圜廣狹薄厚之形筆墨略到便能移人心目使人必求
其意趣此又足以見其能也
鶴竹圖
南唐朝霸府之庫物舊有集賢院印章梅翰林詢塗去
故印復用梅昌言印以蓋之徐熙所作也藂生竹篠根
幹節葉皆用濃墨麄筆其間櫛比略以青綠點拂而其
梢蕭然有拂雲之氣兩鶴馴啄其下羽翼鮮華啄欲鳴
距欲動地近時畫師作翎毛務以疏渲細密為工一羽
雖似而舉體或不得其大全雖羽毛不復疏渲分布衆
采映帶而成生意真態無不具非造妙自然莫能至此
棘鷂柘條銅嘴
皆南唐鍾隠所作隠天台人以其隠於鍾山遂為姓名
蓋處士也畫筆高澹簡遠工於用墨筆跡混成外無稜
刺木身鳥羽皆用淡色意就而成世俗畫鵰狸鷹兔鷂
雉鸇雀之類皆作禽奮搏擊之狀欲示其猛隠所作鷂
子坐枯枝上貌甚閒暇注目草中之鵪其意欲取蹲縮
作得兵家所謂鷙鳥之擊必匿之形使人想其霜拳老
足必無虚下也世俗銅嘴多作環子艷婦琱籠采縷以
為之飾雖或工巧而凡猥可憎隠所作銅嘴坐柘條上
有得隂忘之意傍有大樹蒼皮蘚駁下有藂竹茂密春
風野色駘蕩在目然老樹欹卧不見條枚竹枝雖多景
若未盡當是金陵霸府中大屏之一扇或大圖之一幅
筆墨相若而景物與此連屬疑為此畫之旁軸惜乎不
能觀其全也
熒惑像
朱髮森然上衝冠荷長戟貌甚忿怒口鼻出息煙熖皆
飛然氣息超然有天人之意
應感公像
秦蜀守李冰之子開二江制水怪蜀人德之祠於灌口
二郎者也風貌甚都威嚴𦦨然挾彈遨遊於二江之邊
成廟食之氣
雪鍾馗
破巾短褐束縛一鬼荷於擔端行雪林中想見武舉不
第胸中未平又怒鬼物擾人擒捕擊摶戲用餘勇也皆
孫知微所作知微華陽真人有尊行寓意於畫隠者也
筆墨神妙超然度越衆人乖崖公詠鎮蜀雅聞其名欲
一見之終不可致張公去在僧舍飲亟損車騎却鳴騶
往詣之即投閣遁去乖崖公還朝出劒關逢一村童持
知微書負一篋迎道左書曰公所喜者畫也今以二圖
為獻問知微所在即曰適一山人以書授我信去已遠
矣張公益歎其高余外曾祖正惠馬公知節守成都知
微日居府中相從甚善得畫最多馬公解所服金帶贈
之即繫於紵袍上人見其標韻蕭散白衣金帶皆以為
孫思邈李太白也馬公在前朝貴人中最名識畫一時
公卿家畫往往聽其審定蓋久與知微語得辨之要故
也
大佛像
蜀張南本所作也世之畫史但能寫物之定形故水火
之狀難盡其變始張南本與孫位並學畫水皆得其法
南本以為同能不如獨勝遂專意畫火獨得其妙今此
辟支佛結跏趺坐火周其身筆氣猋銳得火之性觀者
以煙飛電掣烈烈有焚林燎原之勢佛以定慧力坐其
間安然不動則毫末小利害足以動其心乎予為之偈
曰大士坐禪心若水月火周其身熾熖炎烈静觀無始
火本不熱與火相忘何生何滅吾觀若人孰懼燒劫
寒龜曝背圖
蜀黃監所作(即黃筌也)筆墨老硬無少柔媚監平時所作雀
竹魚鼈龍亦皆淡色鮮華以示其巧此獨為水墨枯林
之下一龜蹣跚曳尾而行若春雷已動餘寒未去負朝
陽以曝其背有舒緩彎跧之態其趣甚樂頃在丞相尤
公家見監一龜筆與此無異但其色光澤水旁之草方
茂蓋方自水中出又非寒時其狀不得不殊故觀者當
審其畫時用意處也
正坐佛
唐趙公祐所作予遠祖相國衛公為浙西觀察使幕中
僚也世俗畫佛菩薩者或作西域相則拳髮虬髯穹鼻
黝目一如胡人或作莊嚴相妍柔姣好奇衣寳服一如
婦人皆失之矣公祐所作三十二相八十種好皆具而
慈悲威重有巍巍天人師之容筆迹勁細用色精密縑
素暗腐而丹青不渝真可寶也
玉皇朝會圖
蜀石恪所作天仙靈官金童玉女三官太乙七元四聖
經緯星宿風雨雷電諸神岳瀆君長地上地下主者皆
集於帝所玉皇大天帝南面端扆而坐衆真仰首承望
清光見之者神爽超然如在乎通明殿中也恪性不羈
滑稽玩世故畫筆豪放出入繩檢之外而不失其奇所
以作形相或醜怪奇倔以示變水府官吏或繫魚蟹於
腰以侮觀者頃見恪所作翁媪嘗醋圖褰鼻撮口以明
其酸又嘗見恪所作鬼百戲圖鍾馗夫婦對案置酒供
張果肴乃執事左右皆述其情態前有大小鬼數十合
樂呈伎倆曲盡其妙此圖玉皇像不敢深戲然猶不免
懸蟹欲調後人之一笑也
渡水牛出林虎
皆朱梁時道士厲歸真所作缺岸平波遠山坡&KR0008;青林
淺草牛與牧人情味俱適筆簡意盡氣韻蕭爽與戴嵩
韓滉所畫未知其孰賢也歸真畫虎毛色明潤其視躭
躭有威加百獸之意嘗作棚於山中大木上下觀虎欲
見真態又或自衣虎皮跳躑于庭以思倣其勢今觀此
圖非心識意解未易得其自然也
普陁觀音像
蜀勾龍爽所作具天人種種殊相寶珠纓絡銖衣紺髻
使人瞻之敬心自起筆氣清潤意通幻妙所居普陀伽
山在海岸孤絶處烟巒蒙密佳氣藹然予嘗與德鱗雨
後望襄陽鳳林諸山氣象略相似頗恨是中無此大士
也
紫微朝會圖
朱梁時將軍張圖所作帝被衮執圭五星七曜七元四
聖左右執侍十二宫神二十八舍星各居其次乘雲來
下其容色皆端敬其服章皆嚴謹道家謂玉皇大帝為
衆仙天子紫微大天帝為衆星天子觀此圖者知君臣
之義雖九天之上亦未嘗廢也圖作衣文不思吳衣當
風曹衣出水之例用濃墨麄筆如草書顫掣飛動勢極
豪放至於作面與手及諸服飾儀物則用細筆輕色詳
緩端慎無一欹仄亦一家之妙用
乳虎圖
宣城包鼎所作絹素雖破而毛色精潤如新包氏以虎
世其家而鼎之所畫居最虎天下之至猛於牽制父子
牝牡之情則雖威而不怒荒榛赤草鳥噪其上兩虎引
子而行意甚安佚其雄前行觀其意中亦有禦衛之意
小虎爪牙未備已有食牛之氣但吞噬之獸夫婦父子
相從而羣行人或遇之誠可懼也
被髮觀音變相
在水中石上襲衣寶絡被髮按劒而坐非近時所能為
必五代或晩唐名輩所作筆細而有力似吳道玄獨設
色太重衣上花文不類吳筆或云朱繇疑或是也觀世
音聞聲以示現今此形相世所罕作吾弗知其為何等
身得度故現此身而為說法也
歸龍入海圖
毗陵戚化元所作筆力峥嶸善作風浪起伏之勢令人
心目眩漾一龍蜿蜒翔于水上然先後之浪皆勻未有
翻湧濆薄之形雲氣雖從然不自水出予見而知之曰
此非游龍出海圖乃歸龍入海圖也因以名之
菡蓞圖
趙昌作昌善畫花設色明潤筆跡柔美國朝以來有名
於蜀士大夫舊云徐熙畫花傳花神趙昌畫花寫花形
然比之徐熙則差劣其後鐔宏王友之輩皆弗逮也蓮
荷花生泥汚之中出於水而不着水昌此花標韻清遠
能識此意耳
長帶觀音
龍眠居士李伯時所作名公麟登進士第以文學有名
于時學佛悟道深得微旨立朝籍籍有聲博求鍾鼎古
器珪璧寶玩森然滿家雅好畫心通意微直造玄妙蓋
其天才軼舉皆過人也士大夫以謂鞍馬愈於韓幹佛
像可近吳道玄山水似李思訓人物似韓滉非過論也
今觀此像固非世俗可以彷彿而紳帶特長一身有半
蓋出奇玄異使世俗驚惑而不失其勝絶處也比見伯時
為延安吕觀文吉甫作石上卧觀音像前此未聞有此
樣亦出奇也唐閻立本楊炎能畫不害其為貴人王維
鄭虔能畫不害其為賢士國朝燕龍圖穆之宋郎中復
古與伯時皆能畫何愧於古耶
畫鑒(湯垕)
采真子妙於考古在京師時與鑒書博士柯君敬仲論
畫遂著此書用意精到悉有據依惜乎尚多疏略乃為
删補編次成帙名曰畫鑒後有高識賞其知言采真子
東楚湯垕君載之自號也
吳畫
曹弗興古稱善畫作人物衣紋皴縐畫家謂曹衣出水
吳帶當風宣和内府刻意摉訪不過兵符圖一卷余常
見于一人家上有紹興題印筆意神彩疑是唐末宋初
人所為也
晉畫
衞協晉人也唐名畫記品第在顧生之上世不多見其
蹟畫譜所傳高士圖刺虎圖余並見之乃唐末五代人
所為耳真蹟不可得見矣
顧愷之畫如春蠶吐絲初見甚平易且形似時或有失
細視之六法兼備有不可以語言文字形容者曾見初
平起石圖夏禹治水洛神賦小身天王其筆意如春雲
浮空流水行地皆出自然傅染人物容貌以濃色微加
點綴不求藻飾唐吳道玄早年常摹愷之畫位置筆意
大能彷彿宣和紹興便作題真蹟覽者不可不察也
六朝畫
陸探微與愷之齊名余平生止見文殊降靈真蹟部從
人物共八十人飛仙四皆各有妙處内亦有番僧手持
髑髏盂者蓋西域俗然此卷行筆緊細無纖毫遺恨望
之神采動人真希世之寶也今藏秘府後見維摩像觀
音像摩利支天像皆不迨之張彦遠謂風神遒舉畫力
頓挫一點一拂動筆新竒非虚言也
展子虔畫山水法唐李將軍父子多宗之畫人物描法
甚細隨以色暈開余嘗見故實人物春山人馬等圖又
見北齊後主幸晉陽宫圖人物面部神彩如生意度具
足可為唐畫之祖
六朝人畫魯義姑圖一兵士持戈作勇猛之勢義姑作
安詳荅問之態棄所生子於地作畏懼怖急挽母衣之
狀而所抱之子以兩手抱義姑之項回視兵士一一如
生筆法細潤傅色鮮明望而知其非唐畫舊藏申屠大
用家今歸義興王氏王藏繆畫至三百軸此為最也
唐畫
閻立本畫三清像異國人物職貢圖傳法大士像五星
像皆宣和明昌物余並見之及見步輦圖畫太宗坐步
輦上宫人十餘輿輦皆曲眉豐頰神采如生一朱衣髯
官執笏引班後有贊普使者服小團花衣及一從者贊
皇李衛公小篆題其上唐人八分書贊普辭婚事宋高
宗題印完真奇物也
王芝子慶家收閻令畫西域圖為唐畫第一趙集賢子
昂題其後云畫惟人物最難器物舉止又古人所特留
意者此一一備盡其妙至於髮采生動有欲語狀蓋在
虚無之間真神品也
吳道子筆法超妙為百代畫聖早年行筆磊落揮霍如
蓴菜條人物有八圖生意活動方圓平正高下曲直折
算停分莫不如意其傅采於焦墨痕中略施微染自然
超出縑素世謂之吳褒當風弟子甚多如盧稜伽楊廷
光其尤者也五代朱繇一像行筆甚細恐其弟子輩所
為耳
王右丞維工人物山水筆意清潤畫羅漢佛像至佳平
生喜作雪景劒閣棧道螺崗曉行捕魚雪灘村墟等圖
其畫輞川圖世之最著者也蓋其胸次瀟洒意之所至
落筆便與庸史不同
周昉善畫貴游人物善寫真作士女多穠麗豐肥有富
貴氣
李思訓畫著色山水用金碧輝映為一家法其子昭道
變父之勢妙又過之時人號為大李將軍小李將軍至
五代蜀人李昇工畫著色山水亦呼為小李將軍宋宗
室伯駒字千里復倣傚為之嫵媚無古意余嘗見神女
圖明皇御苑出遊圖皆思訓平生合作也又見昭道海
岸圖絹素百碎粗存神采觀其筆墨之源皆出展子虔
輩也
曹霸畫人馬筆墨沈著神采生動余平生凡四見真蹟
一奚官試馬圖在申屠侍御家一調馬圖在李士弘家
並宋高宗題印其一下槽馬圖一黑一騮色圉人背立
見須眉髣髴竒甚其一余所藏人馬圖紅衣美髯奚官牽
玉面騂綠衣閹官牽照夜白筆意神采與前三畫同趙
集賢子昂嘗題云唐人善畫馬者甚衆而曹韓為之最
蓋其命意高古不求形似所以出衆工之右耳此卷曹
筆無疑圉人太僕自有一種氣象非世俗所能知也集
賢當代賞識豈欺我哉
韋偃畫馬松石更佳世不多見其筆法磊落揮霍振動
杜子美詩所謂戲拈禿筆掃驊騮倏見騏驎出東壁者
余嘗收紅韀覆背駿馬圖筆力勁健騣尾可數如顔魯
公書法往歲鮮于伯幾見之驚嘆累日嘗賦詩曰渥洼
産馬如産龍韋偃畫馬如畫松竒文也惜不成章而卒
韓幹初師陳閎後師曹霸畫馬得骨肉停均法遂與曹
韋並馳争先及畫貴游人物各臻其妙至於傅染色入
縑素余嘗見其人馬圖在錢唐王氏二奚官引連錢驄
燕支驕又見一卷朱衣白帽人騎棗騮五明馬四蹄破碎
如行水中乃李伯時舊藏在京師見明皇試馬圖三馬
圖調馬圖五陵遊俠圖照夜白粉本上有幹自書内供
奉韓幹照夜白粉本十字要知唐人畫馬雖多如曹韋
韓特其最著者後世李公麟伯時畫馬專師之亦可謂
優入聖域者也
戴嵩專畫牛為韓晉公滉幕客專師法於韓而青出於
藍者也不惟畫牛至於川原樹石牧子樵童亦各臻妙
余凡七見真蹟一在揚州司德用家二牛相鬭毛骨竦
然一在四明士人家一牛引犢竒甚又見三牛圖渡水
牛歸牧圖皆合作也古人云牛畜非文房清玩若其筆
意清潤開卷古意勃然有田家原野氣象余於嵩有取
焉
韓晉公滉畫人物及爲牛圖嘗見其田家移居圖村童
螘戲圖醉客圖鼔腹圖醉學士圖及牛圖數本人物源
流顧陸牛圖是其所長戴嵩得其緒餘有名於世是蓋
人物不及而牛獨過之也
陳閎開元中畫人物得名明皇幸蜀作金橋圖人物閎
主之余見其照夜白馬圖筆法細潤不在曹韓下
唐人花鳥邊鸞最為馳譽大抵精於設色穠艷如生其
佗畫者雖多互有得失歴五代而得黃筌資集諸家之
善山水師李昇鶴師薛稷龍水師孫位至於花竹翎毛
超出衆史筌之可齊名者惟江南徐熙熙志趣高遠畫
草木蟲魚妙奪造化非世之畫工所可及也熙畫花落
筆頗重中略施丹粉生意勃然黃之子居寶居宷熙之
孫崇嗣崇矩各得一家學熙之下有唐希雅亦佳多作
顫筆棘針是效其主李重光畫法後有長沙易元吉作
花果禽畜尤長於獐猿多游山林窺猨狖禽鳥之樂圖
其天趣若趙昌惟以傅染為工求其骨法氣韻稍劣也
又如滕昌祐丘慶餘葛守昌崔白艾宣丁貺之徒皆得
其緒餘以成一家要知花鳥一科唐之邊鸞宋之徐黃
為古今規式所謂前無古人後無來者是也
尉遲乙僧外國人作佛像甚佳用色沈著堆起絹素而
不隠指平生凡四見真蹟要不在盧稜伽之下楊庭光
學吳生行筆甚細而不弱畫佛像多在山林中雜畫一
一臻妙
裴寬善畫小馬宣和所藏一卷余嘗見之作山林間小
馬十數蕭散閒適筆墨甚閒雅真竒作也
張璪松石清潤可愛平生嘗見四本並佳後得山堂琴
會圖趙子昂見之欲得不與因題云張璪松人間最少
此卷幽深平遠如行山隂道中誠寶繪也
翟琰師吳生筆法大不及惟得傅色之法嘗見孔雀明
王像甚佳
周古言畫在周昉之下文矩之上有夜游圖傳于世張
萱工士女人物尤長於嬰兒不在周昉之右平生凡見
十許本皆古作畫婦人以朱暈耳根以此為别覽者不
可不知也
王洽潑墨成山水煙雲慘淡脱去筆墨畦町余少時見
一幅甚有意度今日思之始知為洽畫再不可見也
湯子昇畫人物極妙江南人家有鑄鑑圖真竒物也
盧鴻一畫傳世不多余見數人摩其草堂圖筆意位置
清氣襲人真蹟可知其妙也
范長夀醉道圖曾見二本皆真軸筆法緊實可愛用色
亦潤
蜀人畫山水人物皆以孫位為師龍水尤位所長者也
世言孫位畫水張南本畫火水火本無情之物二公深
得其理常見孫位水官魚龍出没於海濤神鬼變滅於
雲漢覽之凛凛然真傑作也
唐無名人畫至多要皆望而知其為唐人别有一種氣
象非宋人所可比也
荆浩山水為唐末之冠關仝嘗師之浩自號洪谷子作
山水訣為范寬輩之祖
陸晃畫人物極工元章畫史稱其庶人章余常從同里
葉氏見之描法甚細而有力又有解厄天官像等數圖
皆粗惡可厭蓋晃畫自有二種細者為上
五代左禮與韓虬同名畫佛入妙曾見畫十六身小羅
漢坐岩石中筆意甚工不在韓虬下
關仝霧鎖山關圖差嫩是早年真蹟在京師人家董元
天真爛漫平淡多姿唐無此品在畢宏上此米元章議論
唐畫山水至宋始備如元又在諸公之上樹石幽潤峰
巒清深蚤年礬頭頗多暮年一洗舊習余於秘府見春
龍出蟄圖孔子失虞丘子春山圖溪岸圖秋山圖及窠
石二幀於人間約見二十本皆其平生得意合作元之
後有鍾陵僧巨然及劉道士劉與巨然同時畫亦同但
劉畫則以道士在左巨然則以僧在左以為别耳要皆
各得元之一體至米氏父子用其遺法别出新意自成
一家然得元之正𫝊者巨然為最也
董元山水有二種一樣水墨礬頭疎林遠樹平遠幽深
山石作麻皮皴一樣着色皴文甚少用色穠古人物多
用紅青衣人面亦用粉素者二種皆佳作也
周文矩畫人物宗周昉但多顫掣筆是學其主李重光
書法如此至畫士女則無顫筆
李後主命周文矩顧弘仲圖韓熙載夜燕圖余見周畫
二本至京師見弘仲筆與周事蹟稍異有史魏王浩題
字并紹勲印雖非文房清玩亦可為淫樂之戒耳
徐熙畫花果多在澄心紙上至於畫絹絹文稍麄元章
謂徐熙絹如布是也
唐希雅弟忠祚花鳥亦入妙品在易元吉之下若用墨
作棘針易不能及之也
李昇畫山水常見之至京師見西嶽降霛圖人物百餘
體勢生動有未填面目者是其稿本上有紹興題印若
無之則以為唐人稿本也
道士牛一畿信筆作寒鵲野雉佳甚
宣和畫譜載唐李漸畫馬筆和氣調今古無儔及見三
馬圖與所聞甚不逮然自有一種氣韻不可以形似求
之也
支仲元畫神仙人物多作弈棋之勢筆法師顧陸緊細
有力人物清潤不俗每見高宗題作晉六朝高古名筆
者多仲元所作當有知者賞余言
唐畫龍圖在東浙錢氏家絹十二幅作二幀其高下稱
是中心畫一龍頭一左臂雲氣騰湧墨痕如臂大筆蹟
圓勁沈著如印一鱗如二尺盤大不知當時用何筆如
此峻利上有吳越錢王大書曰感應祈雨神龍并書事
蹟舊題作吳道子要知唐人無疑也
嘗見紙上畫一人一騎甚佳後題永徽年月日太原王
弘畫不知弘為何人徧考不出信知唐人能畫者固多
紀錄不能盡也
士女之工在於得其閨閣之態唐周昉張萱五代杜霄
周文矩下及蘇漢臣輩皆得其妙不在施朱傅粉鏤金
佩玉以飾為工余嘗見收宫女圖文矩筆也置玉笛於
腰帶中目觀指爪情意凝竚知其有所思也又見文矩
畫高僧試筆圖見錢唐民家一僧攘臂揮翰旁觀數士
人各嗟嘖嘖之態如聞有聲真竒物也
董元夏山圖今在史崇文家天真爛漫拍塞滿軸不為
虚歇烘銷之意而幽深古潤使人神情爽朗古人行山
隂道中應接不暇豈意數尺敗素亦能若是耶
顧德謙蕭翼賺蘭亭圖在宜興岳氏作老僧自負所藏
之意口目可見後有米元暉畢少董諸公跋少董畢良
史也跋云此畫能用朱砂石粉而筆力雄健入本朝諸
人皆所不及比丘塵柄指掌非盛稱蘭亭之美則力辭
以無蕭君袖手營度瑟縮其意必欲得之皆是妙處畫
必貴古其說如此又山西童藻跋云對榻僧靳色可掬
旁僧亦復不悦僧物果難取哉
唐人畫李八百妹洗黃庭經圖曾於司德用家見一本
萬山中一白衣婦人踞地臨溪洗一本經經之毫光燭
天殊不知其意也
胡環畫番部人馬用狼毫製筆疎渲[騣-凶+(鬯-匕)]尾緊細有力至
於窮廬什物各盡其妙司德用家㗖鷹圖真妙品也
阮郜畫人物士女極工且秀美見者愛玩錢唐人家有
賢妃盥手圖尤佳絶
五代婦人童氏畫六隠圖見于宣和畫譜今藏山隂王
子才監簿家乃畫范蠡至張志和等六人乘舟而隠居
山水樹石人物如豆許亦甚可愛
黃筌畫枯木信筆塗抹畫竹如斬丁截鐵至京見二幅
信天下竒筆也
衛賢五代人作界畫可觀余嘗收其盤車水磨圖佳甚
又見王子慶驢鳴圖亦佳但樹木古拙皴法不老耳
胡翼工畫人物關仝畫山水人物非其所長多使翼為
之僧貫休畫羅漢高僧不類世俗貌
郭乾暉畫鷹鳥得名于時鍾隠亦負重名自謂不及乃
變姓名受傭於郭經年得其筆意求去再拜陳所以郭
憐之盡以傳授故與齊名古人用心獨苦如此
郝澄畫馬甚俗嘗見人馬圖不過一工人所為殊無古
意上有宣和題印又曾見衮塵馬圖後有篆文曰金陵
郝澄極妙知是兩手又見渲馬圖亦俗始悟衮塵馬是
無名人筆後人妄加篆文以取重不知反累畫也陸瑾
江南人畫捕魚圖大抵宗王右丞嫵媚過之又嘗見溪
山風雨圖尤佳
厲歸貞五代人畫牛甚妙嘗見牧牛圖大幅遠山清潤
人牛閒適後有八分書羽士厲歸真筆舊藏喬仲山家
今不知在何處
張符畫牛得名于唐曾見渡水牛一卷甚平常在戴嵩
之下符自號煙波子
曹仲玄三官及五方如來像余曾見聞江南王氏家有
白衣觀音像未見大抵曹師吳生不得其法晩自作細
筆畫以自别為一家在支仲元下
孫夢卿松石問禪圖在錢唐人家一松清潤一僧甚閒
雅一士人作問荅尊禮筆法精妙古稱為孫吳生名不
虚得也
僧傳古龍體勢勝董羽作水甚不逮㒒平生於龍畫最
多留心省覽葉公之迹不可復見秘閣曹弗興龍首於
傳見之張僧繇吳道子輩所作不傳於世唐畫曾見錢
氏所藏十二幅絹素作一首一臂五代傳古龍約看至
十四五本亦曾收過三十本大抵得蜿蜒升降之態而
猶未免拘於畫法且看馬圖要識神駿龍圖要識變化故
畫龍馬最難蓋一主於變出没必流於戲墨於畫法甚
虧若拘於畫法則又乏變化之意故龍畫尤難董羽專
門之學亦不拘於形似元章云董羽龍似魚傳古龍似
蜈蚣真知言哉嘗見董元龍數本皆清奇可愛元之長
政不在是姑置勿論近世陳容公儲本儒家者流畫龍
深得變化之意潑墨成雲噀水成霧醉餘大呌脱巾濡
墨信手塗抺然後以筆成之昇者降者俯而欲嘘者怒而
視者踞而爪石者相向者鬭者乘雲躍霧戰沙出水者
以珠為戲而争者或全體發見或一臂一首隠約而不
可名狀者曾不經意而皆得神妙豈胷中自有得於天
者耶
五代袁義宋徐白善畫魚及觀其迹不過刀几間物耳
使人徒起羹膾之興獨文臣劉寀畫水中魚雖風萍水
荇觀之活動至於鱗尾性情遊潜迴泳皆得其妙平生
嘗觀其畫近見落花遊魚圖紅桃一枝飛花數片赤鯉
漾輕波吹落英深得詩人之意
僧運能五代人善畫佛像
宋畫(國朝附)
武宗元宋之吳生也畫人物行筆如流水神采活動嘗
見朝元仙仗圖作五方帝君部從服御眉目顧盼一如
生前輩甚稱賞之
營丘李成世業儒胷次磊落有大志寓意於山水凡煙
雲變滅水石幽閒平遠險易之形風雨晦明之態莫不
曲盡其妙議者以為古今第一傳者世雖多真者極少
元章平生只見二本至欲作無李論蓋成平生所畫秪
自娱耳既勢不可逼利不可取宜世傳者不多宣和御
府所藏一百五十九卷真偽果能辨者耶翟院深臨摹
彷彿亂真若論神氣則霄壤之分也宋復古李公年王
詵陳用志皆宗師之得其遺意亦足名一世郭熙其弟
子中之最著者也
范寬名中正以其豁達大度人故以寬名之畫山水初
師李成既乃嘆曰與其師人不若師諸造化乃脱舊習
遊京中徧觀奇勝落筆雄偉老硬真得山骨家宋世山
水超絶唐世者李成董元范寬三人而已嘗評之董元
得山之神氣李成得山之體貌范寬得山之骨法故三
家照曜古今為百代師法寬尤長雪山見之使人凛凛
其徒黃懷玉紀真商訓然黃失之工紀失之似商失之
拙各得其一體若懷玉刻意臨摹其雪山遇得意處淺
深未易斷也
郭熙河陽人宗李成善得煙雲出没峯巒隠顯之態嘗
論畫山曰春山淡冶而如笑夏山蒼翠而如滴秋山明
淨而如沐冬山慘淡而如睡觀其議論可知其畫也㒒
平生見真蹟約五十本然絶佳者不過一二十軸而已
然山頂峻險學者苟失其意竟成匾薄無雲深林密之
態後世楊士賢顧諒皆學之許道寧初賣藥長安市中畫
山水以集衆故蚤年畫俗惡太甚至中年成名稍自檢
束至細微處始入妙理傳世甚多佳本極少峯頭直皴
而下是其得意也
王詵字晉卿學李成山水清潤可愛又作著色山水師
唐李將軍不今不古自成一家内臣馮瑾慕其筆墨臨
倣亂真高宗竟題作王詵觀者不可不察也然余能望
而知之
李伯時畫人物第一專師吳生照映前古者也畫馬師
韓幹不為著色獨用澄心紙為之惟臨摹古畫用絹素
著色筆法如雲行水流有起倒作天王佛像全法吳生
士人高仲常專師伯時彷彿亂真至南渡吳興僧梵隆
亦師伯時但人物多作出水紋稍乏神氣若畫馬則全
不能也伯時暮年作畫蒼古字亦老成余嘗見徐神翁
像筆墨草草神氣烱然上有二絶句亦老筆所書甚佳
又見伯時摹韓幹三馬神駿突出縑素今在杭州人家
使韓復生亦恐不能盡過也王端畫人物古拙無神氣
石恪畫戲筆人物惟面部手足用畫法衣紋麄筆成之
武岳長沙人工畫人物尤長於天神星像用筆純熟其
子洞清能世其學過父遠甚凡世間星像天神藥王等
像傳流甚多神妙不俗大抵與武宗元相上下而神采
勝之宗元朝元仙仗圖昔藏張君錫家今歸杭人崔氏
儘一疋絹作五帝朝元人物仙仗背項相倚大抵如寫
草書然亦竒物也
王士元善畫山水屋木宣和畫譜止於山水部收山水
閣圖一卷至稱其兼有諸家之妙人物師周昉山水師
關仝屋木師郭忠恕凡所下筆皆極精微郤於宫室叙
論中貶之云如王士元輩可以皂隸目之議論相反者
每如此
高克明山水雖工不免畫人之習無深厚高古之氣
趙幹畫山水多作江南景風致不俗杭人收其秋涉圖
上有宣和題印佳甚
翟院深學李成畫山水臨摹逼真自作多不佳世所有
成畫多此人為之
王齊翰畫佛像神仙山水筆法雖佳不免近俗若入細
者固勝
易元吉徐熙後一人而已畫花鳥如生人但以獐猿名
之燕文季作山水細碎清潤可愛能取其氣骨無有也
裴文睆工畫牛有聲然形似有之古意不足也
李伯時摹李將軍海岸圖雖摹昭道法至於筆意水痕
林藂處不能脱其習此卷在京師人家
孫太古湖灘水石圖在浙石民瞻家雙幅長軸中畫一
石高數尺湍流激注飛濤走雪聽之自覺有聲筆法甚
老黃筌不能過也
徽宗性嗜畫作花鳥山石人物入妙品作墨花墨石間
有入神品者歴代帝王能畫至徽宗可謂盡意當時設
建畫學諸生試藝如取程文等高下為進身之階故一
時技藝皆臻其妙嘗命人學畫孔雀升墩障屏大不稱
旨復命餘子次第呈進有極盡工力亦不得用者乃相
與詣闕請所謂旨曰凡孔雀升墩必先左脚卿等所圖
俱先右脚驗之信然羣工遂服其格物之精類此當時
承平之盛四方貢獻珍木異石竒花佳果無虛日徽宗
乃作册圖寫每一枝二葉十五版作一册名曰宣和睿
覽集累至數百及千餘册余度其萬幾之餘安得工暇
至於此要是當時畫院諸人倣傚其作特題印之耳然
徽宗親作者余自可望而識之鄆王徽宗第二子也能
畫花鳥克肖聖藝墨花妙入能品嘗見一卷後題年月
日臣某畫進呈徽宗御批其後曰覽卿近畫似覺稍進
但用墨稍欠生動耳後作當謹之以此知一時諸王留心
於畫者皆如此也
張敦禮汴梁人畫人物師六朝筆意哲宗時也嘗見其
論畫曰畫之為藝雖小至於使人鑒善勸惡聳人觀聽
為補豈可儕於衆工哉敦禮畫人物貴賤美惡容貌可
見筆法緊細神彩如生江南見陳元連鎖樹諫圖其忠
義之氣突出縑素在京師見阮孚蠟屐圖人物樹石並
倣顧陸後有敦禮所受追贈太師誥命是其家藏之物
子孫就以誥命附其後真竒品也
文與可竹真者甚少平生止見五本偽者三十本往見
張受益古齋渥壁屏上倒垂枝上題熙寧二年己酉冬
至日巴郡文與可戲墨竒作也後見絹畫三本一如此
題筆墨皆相似天地間未見者尚多豈與可一日間能
作此數本耶真偽一見自可辨之東坡先生文章翰墨
昭耀千古復能留心筆墨戲作墨竹師文與可枯木竒
石時出新意㒒平生見其謫黃州時於路途民家雞栖
豕牢間有藂竹木石因圖其狀作木葉亦細紋其縷及
在秘監見拳石老檜巨壑海松二幅竒怪之甚墨花凡
見十四卷大抵寫意不求形似㒒曾收怪木竹石圖上
有元章一詩今為道士黃可玉所有矣亦竒品也
米芾元章天資高邁書法入神宣和立畫學擢為博士
初見徽宗進所畫楚山清曉圖大稱旨復命書周官篇
於御屏書畢擲筆於地大言曰一洗二王惡體照曜皇
宋萬古徽宗潜立於屏風後聞之不覺步出縱觀稱賞
元章再拜求索所用端硯因就賜元章喜拜置之懷中
墨汁淋漓朝服帝大笑而罷其為豪放類若此作畫喜
寫古賢像山水其源出董元天真發露怪怪竒竒枮木
松石時出其新意然傳世不多耳其子友仁字元暉皆
傳家學作山水清致可掬亦略變其尊人所為成一家
法煙雲變滅林泉點綴生意無窮平生亦珍重不曾易
予人當時翟耆年有詩云善畫無根樹能描朦&KR0008;雲如
今身貴也不肯與閒人為世貴重如此
元章常稱華亭李甲字景元作翎毛有天趣樹木不佳
僕屢見其畫樹木甚拙禽鳥佳處多
宋宗室如千里希遠皆得丹青之妙如大年小景墨雁
雜禽又出尋常宗室筆墨之外者濮王宗漢墨雁可入
神品宋迪字復古師李成清甚士大夫畫中最佳不在
李公平之下其猶子子房亦得家法
劉涇字巨濟與元章同為書畫友作枯木有竒思
周怡者畫院人宣和末承應摹倣唐畫有可觀
崔白蘆雁之類雖清致余平生不喜見之獨有一大軸
絹闊一丈許長二丈許中濃墨塗作八大雁盡飛鳴宿
食之態東坡先生大字題詩曰扶桑之蠒如&KR0034;盎天女
織綃雲漢上往來不遣鳳銜梭誰能鼓臂投三丈云云
真白之得意筆也
李伯時十六小馬圖至京師始見之紙素數寸中作山
林十六馬飲水齕草樂天趣於其間神駿可愛伯時小
字題其後今在郝大參家
徽宗自畫夢遊化城圖人物如半小指累數千人城郭
宫室麾幢鍾鼓仙嬪真宰雲霞霄漢禽畜龍馬凡天地
間所有之物色色具備為甚工觀之令人起神遊八極
之想不復知人間世竒物也今在嘉興陳氏又見臨李
昭道摘瓜圖曩在京師人處畫明皇騎三駿照夜白馬
出棧道飛仙嶺乍見小橋馬驚不進墜地二人摘瓜後
有數騎漸至竒迹也
程坦元章時人善襍畫往見之張愛益收松竹幛三大
幅頗佳如人物甚俗城南李氏收鍾馗小妹二幅甚惡
元章謂程坦能塗茶坊酒肆壁者此論真是也
花光長安以墨暈作梅如花影然别成一家政所謂寫
意者也傳世不多㒒平生止見四五本子昂學其枝條
花用别法
宋南渡士人多有善畫者如朱敦儒希真畢良史少董
江參道一貫皆能畫山水窠石若畫院諸人得名者如
李唐周曾馬賁下至馬遠夏圭李迪李安忠樓觀梁楷
之徒僕於李唐差加賞閱其餘亦不能盡别也
畢少董能畫山水不在朱希真之下僕嘗見故表異以
語後人
馬和之作人物甚佳行筆飄逸時人目為小吳生更能
脱去俗習留意高古亦人未易到也
池州畫工作九華秋浦圖元章云甚有清趣師董元㒒
平生見有七八本其工緻甚多信元章之說不妄
楊補之墨梅甚清絶水仙亦竒自號逃禪老人
湯叔雅江右人墨梅甚佳大抵宗補之别出新意水仙
蘭亦佳趙孟堅子固墨蘭最得其妙其葉如鉄花莖亦
佳作石用筆輕拂如飛白書狀前人無此作也畫梅竹
水仙松枝墨戲皆入妙圖水仙為尤高子昂專師其蘭
石覽者當自别其高下近世牧溪僧法常作墨竹麄惡
無古法
廉布字宣仲畫枯木藂竹竒石清致不俗本學東坡青
出於藍自號射澤老人畫松栢亦竒杭州龍井寺版壁
畫松石枯木二真得意筆後有王清叔亦畫枯木竹石
臨倣逼真但筆墨麄惡少生意耳
常州太平寺佛殿後壁有徐友畫水名清濟貫河中有
一筆尋其端末長四十丈觀者竒之友之妙豈在是哉
筆法既老波浪起伏得其水勢相對活動愈看愈竒兵
火間寺屋盡焚而此殿巍然獨存豈水能厭之邪
王筠字子端畫枯木竹石山水往往見之獨京口石民
瞻家幽竹枯槎圖武陵劉進甫家山林秋晩圖上逼古
人胷次不在元章之下也
金人楊秘監者畫山水全師李成
任詢字君謨金國人草書入能品畫山水亦佳在王子
端之下
金顯宗章宗父也畫墨竹俗德章宗每題其籖
金人畫馬極有可觀惜不能盡知其姓名
近世龔聖予先生名開淮隂人身長八尺碩大美髯讀
書為文能成一家法畫馬專師曹霸得神駿之意但用
筆頗麄此不足耳畫人物亦師曹韓畫山水師米元暉
梅菊花卉雜師古作卷後必題詩或贊跋皆新竒嘗自
畫瘦馬題詩曰一從雲霧降天關空進先朝十二閑今
日有誰憐駿骨夕陽沙岸影如山
江南畫工陳琳仲美其先本畫院待詔琳能師古凡山
水竹花禽鳥皆稱其妙見畫臨摹倣彿古人子昂相與
講明多所資益故其畫不俗宋南渡二百年工人無此
手也
外國畫
高昌國畫用金銀箔子及朱墨點綴如雨銷洒在紙上
畫翎毛如中國花草亦佳
高麗畫觀音像甚工其源出唐尉遲乙僧筆意流而至
於高麗
畫論(湯垕)
古人作畫皆有深意運思落筆莫不各有所主況名下
無虛士相傳既久必有過人處故畫之法六得其一二
者尚能名世又得其全者可知也今人看畫不經師授
不閱紀錄但合其意者為佳不合其意者為不佳及問
其如何是佳則茫然失對僕自十七八歲時便有迂闊之
意見圖畫愛玩不去手見鑒賞之士便加禮問遍借紀
錄髣髴成誦詳味其言歴觀往迹參考古說如有少悟
多不留心不過為聽聲隨影終不精鑒也
人物於畫最為難工蓋拘於形似位置則失神運氣象
顧陸之蹟世不多見唐名手至多吳道子畫家之聖也
照映千古至宋李公麟伯時一出遂可與古作者並驅
争先得伯時畫三紙可換吳生畫一二紙得吳生畫二
紙可易顧陸一紙其為輕重相懸若此
古人以畫得名者必有一科是其所長如唐之鄭虔蜀
之李昇並以山水名宣和畫譜皆入人等部畫目稱其
能山水而所收止人物神仙耳其他不可枚舉㒒凡欲
脩宣和譜者數矣惜未得遂所欲也
宋高宗每搜訪至書畫必命米友仁鑒定題跋往往有
一時附會迎合上意者嘗見畫數卷頗未佳而題識甚
真鑒者不可不知也
世人收畫必欲盛飾以金玉不知金玉乃誨盜之端前
賢事蹟可鑒
燈下不可看畫醉餘酒邊亦不可看畫俗客尤不可示
之卷舒不得其法最為害物至於庸人繆子見畫必有
妄加雌黃品藻本不識物亂訂真偽令人短氣
書畫之好本士大夫適興寄意而已有力收購有目力
鑒賞遇勝日有好懷彼此出示較量高下政欲相與誇
竒鬭異今之輕薄子則不然縱目力略知一二見人好
物故貶剝疵纇用心計購至於必得倘不得則生造毁
謗必欲此物名譽不彰若賞鑒高尚之士固不待說破
平常目力未定者或為所惑已收一物性命與俱妄自
稱譽人或欲之必作說艱阻得善價而後已此皆心術
不正不可不鑒
看畫不可一途而取古人命意立迹各有其道豈可拘
以所見繩律古人之意哉
古人畫藁謂之粉本前輩多寶蓄之蓋其草草不經意
處有自然之妙宣和紹興所藏粉本多有神妙
宋人賞鑒精妙無出於米元章然此公天資極高立論
時有過處當時如劉巨濟薛道祖林子中蘇志東兄弟
輩皆不及之後有黃伯思長睿者出作法帖刊誤專攻
米公之失㒒從而為辨析甚詳作法帖正誤專指長睿
之過當使元章復生不易吾言也
俗人論畫不知筆法氣韻之神妙但先指形似者又上
達之士有一等論畫之神妙便云畫十二時辰圖有十
二游蜂循環飛動畫婦人則有迴身動頭之異不可枚
舉此皆迂繆之說以求竒也
唐人畫卷多有碧縷剜背當時名士於闌道上題字自
經宣和紹興裝飾盡用折去古迹邈不可得也
唐人褙手卷多有紫綾作褾首至有紅綾作引首用珊
瑚為小軸如今藏經之狀
宋末士大夫不識畫者多縱得賞鑒之名亦甚苟且蓋
尤物盡在天府人間所存不多動為豪勢奪去賈似道
擅國柄留意收藏當時趨附之徒盡心搜訪以獻今往
往見其所收有真偽相半豈當時聞見不廣抑似道目
力不高一時附會致然邪
古人作畫有得意者多再作之如李成寒林范寬雪山
王詵烟江疊嶂之類不可枚舉
畫梅謂之寫梅畫竹謂之寫竹畫蘭謂之寫蘭何哉蓋
花之至清畫者當以意寫之不在形似耳陳去非詩云
意足不求顔色似前身相馬九方皋其斯之謂歟
畫有賓主不可使賓勝主謂如山水則山水是主雲烟
樹石人物禽畜樓觀皆是賓且如一尺之山是主凡賓
者遠近折算須要停均謂如人物是主凡賓者皆隨遠
近高下布景可以意推也
染絹上深下淡薰絹上墨顔色黯淡搥碎者文理不直
絲亂斷惟自然古者絹黑而丹青自明看畫不必以縑
素明闇為辨
看畫如看美人其風神骨相有在肌體之外者今人看古
迹必先求形似次及𫝊染次及事實殊非賞鑒之法也
元章謂好事家與賞鑒家自是兩等家多資力貪名好
勝遇物收置不過聽聲此謂好事若賞鑒則天資高明
多閱𫝊錄或自能畫或深曉畫意每得一圖終日寶玩如
對古人雖聲色之奉不能奪也
收畫之法道釋為上蓋古人用工於此欲覽者生敬慕
愛禮之意其次人物可為鑒戒其次山水有無窮之趣
其次花草其次畫馬可以閱神駿若士女番族雖精妙
非文房所可玩者此元章之論也今人收畫多貴古而
賤近且如山水花鳥宋之數人超越往昔但取其神妙
勿論世代可也只如本朝趙子昂金國王子端宋南渡
二百年間無此作元章收晉六朝唐五代畫至多在宋
朝名筆亦收置稱賞若以世代遠近不看畫之妙否非
真知者也
觀畫之法先觀氣韻次觀筆意骨法位置傅染然後形
似此六法也若看山水墨竹梅蘭枯木奇石墨花墨禽
等游戲翰墨高人勝士寄興寫意者慎不可以形似求
之先觀天真次觀筆意相對忘筆墨之迹方為得趣今
人觀畫不知六法開卷便加稱賞或人問其妙處則不
知所荅皆是平昔偶爾看熟或附會一時不知其原深
可鄙笑
收畫若山水花竹窠石等作挂軸文房館挂若故實人
物必須横卷為佳
山水之為物禀造化之秀隂陽晦冥晴雨寒暑朝昏晝
夜隨形改步有無窮之趣自非胷中丘壑汪洋如萬頃
波者未易摹寫如六朝至唐初畫者雖多筆法位置深
得古意自王維張璪畢宏鄭虔之徒出深造其理五代
荆關又别出新意一洗前習迨于宋朝董元李成范寬
三家鼎立前無古人後無來者山水之法始備三家之
下各有入室弟子三二人終不逮也
世俗論畫必曰畫有十三科山水打頭界畫打底故人
以界劃為易事不知方圓曲直高下低昂遠近凹凸工
拙纖麗梓人匠氏有不能盡其妙者況筆墨規尺運思
於縑楮之上求合其法度準繩此為至難古人畫諸科
各有其人界畫則唐純無作者歴五代始得郭忠恕一
人其它如王士元趙忠義輩三數人而已如衛賢高克
明抑又次焉近見趙集賢子昂教其子雍作界畫云諸
畫或可杜撰瞞人至界畫未有不用工合法度者此為
知言也
大凡觀畫未精多難為物此上下通病也僕少年見神
妙之物稍有不合所見便目為偽今則不然多聞闕疑
古人之所以傳世者必有其實古云下士聞道則大笑之不笑不
足以為道即此意也
觀六朝畫先觀絹素次觀筆法次觀氣韻大槩十中可
信者一二有御府題印者尤可不信
古畫東移西掇撏補成章此弊自高宗朝莊宗古始也
說郛卷九十二下
