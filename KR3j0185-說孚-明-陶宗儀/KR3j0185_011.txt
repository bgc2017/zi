說郛卷十一上元陶宗儀撰
輶軒絶代語(揚雄)
鬱悠惟慮願念思也
鬱晉宋魯衛間謂之鬱悠猶鬱陶也惟凡思也慮謀思
也願欲思也念常思也
眉梨耋鮐老也
東齊曰眉言秀眉也燕代北鄙曰梨言面色如凍梨也
宋衞曰耋言八十為耋秦晉曰鮐言背皮如鮐魚也
餥飵食也
陳楚間相謁而食麥饘謂之餥注云饘糜也楚曰飵上
音非下音昨
朦龐豐大也
秦晉之間凡大貌謂之朦或謂之龐燕趙北鄙凡大人
謂之豐故燕記曰豐人杼首長也燕趙度物圍者豐圍
朦音忙紅龐音&KR2301;
娃娥窈窕豔美也
吳有舘娃宫秦有榛娥宫秦晉間美貌為娥言娥蛾也
美狀為窕言閑都也美色為豔言光豔也美心為窈言
幽靜也榛音秦
奕僷容也
注云奕奕僷僷輕麗貌也自關以西凡美容謂之奕或
謂之僷又好自謂之順言流澤也僷音葉同
私纖䓲(音銳)穉杪策小也
自關至梁益間凡物小者謂之私繒帛之細者謂之纖
凡草生而初達謂之䓲言鋒萌始出也穉年少也木細
枝謂之杪燕之北鄙謂之策齊又謂之[菱-土+(鬯-匕)]註云如馬[騣-凶+(鬯-匕)]
也傳曰慈母之怒子也折[菱-土+(鬯-匕)]笞之其惠存焉耳
臺敵
東齊海之間謂之臺自關以西凡物力同者謂之臺敵
餬飥媵(音孕)寄也
寓食為餬口傳言餬口四方是也凡寄為飥寄物為媵
釐㝈僆子
東楚間凡人獸雙産者謂之釐㝈秦晉間謂之僆子自
關以東謂之㝈生女謂之嫁子言往適人也東齊壻為
倩言可借倩也宫婢女厮謂之娠女厮言婦人之供給
使者也僆音輦㝈音所患娠音振同
亭公弩父
楚東海間亭父謂之亭公卒謂之弩父言主擔弩因以
為名也
贓獲奴婢賤稱也
淮海間罵奴曰贓婢曰獲燕齊間民凡男而壻婢謂之
贓女而婦奴謂之獲又亡奴謂之贓亡婢謂之獲醜稱
爾
褸裂須捷敗也
南楚凡人貧衣被醜弊謂之須捷或謂褸裂注云衣壊
貌也左氏曰蓽路襤褸以啓山林蓽路柴車也褸音縷
䘪䘿筩褹倒頓䘨&KR2344;
秦晉間謂無緣之衣曰䘪䘿江湘之間謂複襦曰筩褹
大袴謂之倒頓小袴謂之䘨&KR2344;讀音皎了
屝履屨
徐兖間謂之屝音翡自關而西謂之屨中有木者謂之
履舄絲作者曰不借
酢饀
甑自關西東謂之甗或謂之&KR1092;或謂之酢饀甗音輦&KR1092;
音岑饀音䧟
繘綆
關東謂綆關西謂之繘綆皆汲繩也繘音橘
渠拏
杷宋魏間謂之渠拏或曰渠疏又有齒為杷無齒為朳
拏諾諸切
特介
物無偶曰特獸無偶曰介傳曰澤有介麋
鋪湏索也
東齊曰鋪湏秦晉抖藪鋪音甹
嫢盈怒也
燕之外郊朝鮮之間凡言呵叱者謂之嫢盈
李父
陳魏間謂虎為李父江淮謂之李耳言虎食物值耳即
止觸其諱也又謂之於䖘音烏塗關西或謂虎伯都
䳚鴠
鳥似鷄色五色冬亦無毛常赤倮晝夜鳴音侃旦宋魏
間謂之定甲或曰獨舂言好自低昂也
飛鼠
蝙蝠自關以東謂之鵩翼或曰飛鼠或曰仙鼠北燕謂
之蟙䘃音職墨
守宫諸名
秦晉謂之守宫或曰蠦&KR2598;又曰蜥易又曰蝘蜓其在澤
中者易蜴楚曰蛇醫又曰蠑螈又曰螔䗔桂林又大者
蛤蚧盧纏斯侯榮原六音
舟楫諸名
江湖間大船曰舸小舸曰艖(音又)小艖曰艒小艒䑿曰艇
長而薄者曰艜(音𢃄)短而深者曰䒀(音步)小而深者曰□(音卯)
方舟謂之艎䒃舟謂之浮梁䒃(音造)楫曰橈或曰櫂所以
穏棹曰槳槳搖櫓小㭾也所以縣櫂曰緝繫櫂索也所
以刺舟曰篙維謂之鼎係船也首謂之閭今江東呼舡
為飛閭或曰鷁首今舟前所作青雀是也後曰舳今呼
為舵舳制末也偽謂之仡仡不安也仡音吾勃偽音訛
舡搖動傾側之貌也
螻蛄曰社狗
南楚間名螻蛄曰社狗
笛師
蠭燕趙間名曰蠓螉(音蒙翁)其小者蠮螉大而密者曰壺
蠭注穿竹木作孔有蜜者謂之笛師
鼻祖
鼻始也獸之初生謂之鼻人之初生謂之首梁益謂鼻
為初或謂之祖
巨斧
兖豫間謂螗螂為巨斧
獨斷(蔡邕)
漢天子正號曰皇帝自稱曰朕臣民稱之曰陛下其言
曰制詔史官記事曰上車馬衣服器械百物曰乘輿所
在曰行在所所居曰禁中後曰省中印曰璽所至曰幸
所進曰御其命令一曰策書二曰制書三曰詔書四曰
戒書
皇帝皇王后帝皆君也上古天子庖犧氏神農氏稱皇
堯舜稱帝夏殷周稱王秦承周末為漢驅除自以德兼
三皇功包五帝故并以為號漢高祖受命功德宜之因
而不改也
王者至尊四號之别名
王畿内之所稱王有天下故稱王
天王諸夏之所稱天下之所歸往故稱天王
天子中外之所稱父天母地故稱天子
天家百官小吏之所稱天子無外以天下為家故稱天
家
天子正號之别名
皇帝至尊之稱皇者煌也盛德煌煌無所不照帝者諦
也能行天道事天審諦故稱皇帝
朕我也古者尊卑共之貴賤不嫌則可同號之義也堯
曰朕在位七十載臯陶與帝舜言曰朕言惠可底行屈
原曰朕皇考此其義也至秦天子獨以為稱漢因而不
改也
陛下者陛階也所由升堂也天子必有近臣執兵陳于
陛側以戒不虞謂之陛下者羣臣與天子言不敢指斥
天子故呼在陛下者而告之因卑達尊之意也上書亦
如之及羣臣士庶相與言曰殿下閣下執事之屬皆此
類也
上者尊位所在也太史令司馬遷記事當言帝則依違
但言上不敢渫瀆言尊號尊王之義也
乘輿出於律律曰敢盜乘輿服御物謂天子所服食者
也天子至尊不敢渫瀆言之故托之于乘輿乘猶載也
輿猶車也天子以天下為家不以京師宫室為常處則
當乘車輿以行天下故羣臣託乘輿以言之或謂之車
駕
天子自謂曰行在所猶言今雖在京師行所至耳巡狩
天下所奏事處皆為宫在京師曰奏長安宫在泰山則
曰奏奉高宫唯當時所在或曰朝廷亦依違尊者所都
連舉朝廷以言之也親近侍從官稱曰大家百官小吏
稱曰天家
禁中者門戸有禁非侍御者不得入故曰禁中孝元皇
后父大司馬陽平侯名禁當時避之故曰省中今宜改
後遂無復言之者
璽者印也印者信也天子璽以玉螭虎紐古者尊卑共
之月令曰固封璽春秋左氏傳曰魯襄公在楚季武子
使公冶問璽書追而與之此諸侯大夫印稱璽者也衛
宏曰秦以前民皆以金玉為印龍虎紐唯其所好然則
秦以來天子獨以印稱璽又獨以玉羣臣莫敢用也
幸者宜幸也世俗謂幸為僥倖車駕所至臣民被其德
澤以僥倖故曰幸也先帝故事所至見長吏三老官屬
親臨軒作樂賜食皂帛越巾刀佩帶民爵有級數或賜
田租之半是故謂之幸皆非其所當得而得之王仲任
曰君子無幸而有不幸小人有幸而無不幸春秋傳曰
民之多幸國之不幸也言民之得所不當得故謂之幸
然則人主必慎所幸也御者進也凡衣服加于身飲食
入于口妃妾接于寢皆曰御親愛者皆曰幸
策書策者簡也禮曰不滿百丈不書于策其制長二尺
短者半之其次一長一短兩編下附篆書起年月日稱
皇帝曰以命諸侯王三公其諸侯王三公之薨于位者
亦以策書誄謚其行而賜之如諸侯之策三公以罪免
亦賜策文體如上策而隸書以尺一木兩行唯此為異
者也
制書帝者制度之命也其文曰制詔三公赦令贖令之
屬是也刺史太守相劾奏申下土遷書文亦如之其徵
為九卿若遷京師近官則言官具言姓名其免若得罪
無姓凡制書有印使符下遠近皆璽封尚書令印重封
唯赦令贖令召三公詣朝堂受制書司徒印封露布下
州郡
詔書者詔誥也有三品其文曰告某官官如故事是為
詔書羣臣有所奏請尚書令奏之下有制曰天子答之
曰可若下某官云云亦曰詔書羣臣有所奏請無尚書
令奏制字則答曰已奏如書本官下所當至亦曰詔
戒書戒敇刺史太守及三邊營官被敇文曰有詔敇某
官是為戒敇也世皆名此為策書失之遠矣
凡羣臣上書于天子者有四名一曰章二曰奏三曰表
四曰駮議
章者需頭稱稽首上書謝恩陳事詣闕通者也
奏者亦需頭其京師官但言稽首下言稽首以聞其中
者所請若罪法劾案公府送御史臺公卿校尉送謁者
臺也
表者不需頭上言臣某言下言臣某誠惶誠恐頓首頓
首死罪死罪左方下附曰某官臣某甲上文多用編兩
行文少以五行詣尚書通者也公卿校尉諸將不言姓
大夫以下有同姓官别者言姓章曰報聞公卿使謁者
將大夫以下至吏民尚書左丞奏聞報可表文報已奏
如書凡章表皆啓封其言密事得皂囊盛其有疑事公
卿百官會議若臺閣有所正處而獨執異意者曰駮議
駮議曰某官某甲議以為如是下言臣愚戇議異其非
駮議不言議異其合于上意者文報曰某官某甲議可
漢承秦法羣臣上書皆言昧死言王莽盜位慕古法去
昧死曰稽首光武因而不改朝臣曰稽首頓首非朝臣
曰稽首再拜公卿侍中尚書衣帛而朝曰朝臣諸營校
尉將大夫以下亦為朝臣
王者臨撫之别名天子曰兆民諸侯曰萬民(今之令長古之諸侯)
百乘之家曰百姓(百姓之家子男之國也)
天子所都曰京師京水也地下之衆者莫過于水地上
之衆者莫過于人京大師衆也故曰京師也
京師天子之畿内千里象日月日月躔次千里
天子命令之别名一曰命(出君下臣名曰命)二曰令(奉而行之名曰令)
三曰政(著之竹帛名曰政)
天子父事天母事地兄事日姊事月常以春分朝日于
東門之外示有所尊訓人民事君之道也秋夕夕月于
西門之外别隂陽之義也
天子父事三老者道成于天地人也兄事五更者訓于
五品也更者長也更相代至五也能以善道改更已也
又三老老謂久也舊也壽也皆取首妻男女完具者古
者天子親袒割牲執醬而饋三公設几九卿正履使者
安車輭輪送迎而至其家天子獨拜于屏其明旦三老
詣闕謝以其禮過厚故也又五更或為叟叟老稱與三
老同義也
三代建正之别名夏以十三月為正十寸為尺律中太
蔟言萬物始簇而生故以為正也殷以十二月為正九
寸為尺律中大吕言隂氣大勝助黃鍾宣氣而萬物生
故以為正也周以十一月為正八寸為尺律中黃鍾言
陽氣踵黃泉而出故以為正也
三代年歲之别名唐虞曰載載歲也言一歲莫不覆載
故曰載也夏曰歲一曰稔也商曰祀周曰年
閏月者所以補小月之減日以正歲數故三年一閏五
年再閏
天子諸侯后妃夫人之别名天子之妃曰后后之言後
也諸侯之妃曰夫人夫之言扶也大夫曰孺人孺之言
屬也士曰婦人婦之言服也庶人曰妻妻之言齊也公
侯有夫人有世婦有妻有妾皇后赤綬玉璽貴人緺綟
金印緺綟色似綠
天子后立六宫之别名三夫人帝嚳有四妃以象后妃
四星其一明者為正妃三者為次妃也九嬪夏后氏增
以三三而九合十二人春秋天子一取十二夏制也二
十七世婦殷人又增三九二十七合三十九人八十一
御女周人上法帝嚳正妃又九九八十一增之合百二
十人也天子一取十二女象十二月三夫人九嬪諸侯
一取九女象九州一妻八妾卿大夫一妻二妾士一妻
一妾
王者子女封邑之差帝之女曰公主儀比諸侯帝之姊
妹曰長公主儀比諸侯王異姓婦女以恩澤封者曰君
比長公主
天子諸侯宗廟之别名左宗廟東曰左帝牲牢三月在
外牢一月在中牢一月在明牢一月謂近明堂也三月
一時已足肥矣徙之三月示其潔也右社稷西曰右宗
廟社稷皆在庫門之内雉門之外天子三昭三穆與太
祖之廟七七廟一壇一墠曰考廟王考廟皇考廟顯考
廟祖考廟皆月祭之諸侯二昭二穆與太祖之廟五五
廟一壇一墠曰考廟王考廟皇考廟皆月祭之
大夫以下廟之别名大夫一昭一穆與太祖之廟三三
廟一壇考廟王考廟四時祭之也士一廟降大夫二也上
士二廟一壇考廟王考廟亦四時祭之而巳自立二祀
曰門曰行下士一廟曰考廟王考無廟而祭之所謂祖
稱曰廟者也亦立二祀與上士同府史以下未有爵命
號為庶人及庶人皆無廟四時祭于寢也
周祧文武為祧四時祭之而已去祧為壇去壇為墠有
禱焉祭之無禱乃止去墠曰鬼壇謂築土起堂墠謂築
土而無屋者也
薦考妣于適寢之所祭春薦韭卵夏薦麥魚秋薦黍豚
冬薦稻鴈制無常牲取與新物相宜而已
天子之宗社曰泰社天子所為羣姓立社也天子之社
曰王社一曰帝社古者有命將行師必于此社授以政
尚書曰用命賞于祖不用命戮于社
諸侯為百姓立社曰國社諸侯之社曰侯社
亡國之社古者天子亦取亡國之社以分諸侯使為社
以自儆戒屋之掩其上使不通天柴其下使不通地自
與天地絶也面北向隂示滅亡也
大夫以下成羣立社曰置社大夫不得特立社與民族
居百姓以上則共一社今之里社是也
天子社稷土壇方廣五丈諸侯半之
天子社稷皆太牢諸侯社稷皆少牢
天子為羣姓立七祀之别名曰司命曰中霤曰國行曰
國門曰泰厲曰戶曰竈
諸侯為國立五祀之别名曰司命曰中霤曰國門曰國
行曰公厲
大夫以下自立三祀之别名曰族厲曰門曰行
五祀之别名門秋為少隂其氣收成祀之于門祀門之
禮北面設主于門左樞戸春為少陽其氣始出生養祀
之于戸祀戸之禮南面設主于門内之西行冬為太隂
盛寒為水祀之于行在廟門外之西拔壤厚二尺廣五
尺輪四尺北面設主于拔上(一作軷壤)竈夏為太陽其氣長
養祀之于竈祀竈之禮在廟門外之東先席于門奥西
東設主于竈陘也中霤季夏之月土氣始盛其祀中霤
霤神在室祀中霤設主于牖下也
五方正神之别名東方之神其帝太昊其神勾芒南方之神
其帝神農其神祝融西方之神其帝少昊其神蓐收北方之
神其帝顓頊其神玄冥中央之神其帝黃帝其神后土
六神之别名風伯神箕星也其象在天能興風雨師神
畢星也其象在天能興雨明星神一曰靈星其象在天
舊說曰靈星火星也一曰龍星火為天田厲山氏之子
柱及后稷能殖百穀以利天下故祠此三神以報其功
也漢書稱高帝五年初置靈官祠后土祠位在壬地社
神蓋共工氏之子勾龍也能平水土帝顓頊之世舉以
為土正天下賴其功堯祠以為社凡樹社者欲令萬民
加肅敬也各以其野所宜之木以名其社及其野位在
未地稷神蓋厲山氏之子柱也柱能植百穀帝顓頊之
世舉以為田正天下賴其功周棄亦播殖百穀以稷五
穀之長也因以稷名其神也社禝二神功同故同堂别
壇俱在未位土地廣博不可徧覆故封社禝露之者必
受霜露以達天地之氣樹之者尊而表之使人望見則
加畏敬也先農神先農者蓋神農之神神農作耒耜教
民耕農至少昊之世置九農之官如左
春扈氏(扈止也)農正趣民耕種(鳻鶞)夏扈氏農正趣民芸除
(竊玄)秋扈氏農正趣民收歛(竊藍)冬扈氏農正趣民蓋藏(竊黃)
棘扈氏農正常謂茅氏一曰掌人百果(竊丹)行扈氏農正
晝為民驅鳥(唶唶)宵扈氏農正夜為民驅獸(嘖嘖)桑扈氏農
正趣民養蠶(竊脂)老扈氏農正趣民收麥(鷃鷃)
疫神帝顓頊有三子生而亡去為鬼其一者居江水是為瘟鬼
其一者居若水是為魍魎其一者居人宫室樞隅處善驚小
兒于是命方相氏黃金四月蒙以熊皮玄衣朱裳執戈
楊楯常以歲竟十二月從百隸及童兒而時儺以索宫
中敺疫鬼也桃弧棘矢土鼓鼔且射之以赤丸五穀播
洒之以除疾殃已而立桃人葦索儋牙虎神荼鬱壘以
執之儋牙虎神荼鬱壘二神海中有度朔之山上有桃
木蟠屈三千里卑枝東北有鬼門萬鬼所出入也神荼
與鬱壘二神居其門主閱領諸鬼其惡害之鬼執以葦
索食虎故十二月歲竟常以先臘之夜逐除之也乃畫
荼壘并懸葦索于門戸以禦凶也
四代稱臘之别名夏曰嘉平殷曰清祀周曰大蜡漢曰
臘
五帝臘祖之别名青帝以未臘卯祖(青帝太昊木行)赤帝以戌
臘午祖(赤帝炎帝火行)白帝以丑臘酉祖(白帝少昊金行)黑帝以辰臘
子祖(黑帝顓頊水行)黃帝以辰臘未祖(黃帝軒轅后土土行)
天子大蜡八神之别名蜡之言索也祭曰索此八神而
祭之也大同小異為位相對向祝曰土反其宅水歸其
壑昆蟲毋作豐年若上歲取千百
先嗇司嗇農
郵表畷猫虎(猫食田鼠虎食田豕迎其神而祭之)
坊水庸昆蟲
五祀之别名(祀臣五義)法施于民則祀以死勤事則祀以勞
定國則祀能禦大災則祀能扞大患則祀
六號之别名神號尊其名更為美稱若曰皇天上帝也
鬼號若曰皇祖伯某祇號若曰后土地祇也牲號牛曰
一元大武羊曰柔毛之屬也齊號黍曰薌合梁曰香萁
之屬也幣號玉曰嘉玉幣曰量幣之屬也
凡祭宗廟禮牲之别名牛曰一元大武豕曰剛鬛豚曰
腯肥羊曰柔毛鷄曰翰音犬曰羹獻雉曰䟽趾兔曰明
視
凡祭號牲物異于人者所以尊鬼神也脯曰尹祭稾魚
曰商祭鮮魚曰脡祭水曰清滌酒曰清酌黍曰薌合粱
曰香萁稻曰嘉蔬鹽曰鹹鹺玉曰嘉玉幣曰量幣
大祝掌六祝之辭順祝願豐年也年祝求永真也吉祝
祈福祥也化祝弭災兵也瑞祝逆時雨寧風旱也策祝
遠罪病也
宗廟所歌詩之别名清廟一章八句洛邑既成諸侯朝
見宗祀文王之所歌也維天之命一章八句告太平于
文王之所歌也維清一章五句奏象武之所歌也烈文
一章十三句成王即政諸侯助祭之所歌也天作一章
七句祝先王公之所歌也昊天有成命一章七句郊祀
天地之所歌也我將一章十句祀文王于明堂之所歌
也時邁一章十五句巡守告祭柴望之所歌也執競一
章十四句祀武王之所歌也思文一章八句祀后稷配
天之所歌也臣工一章十句諸侯助祭遣之于廟之所
歌也噫嘻一章八句春夏祈穀于上帝之所歌也振鷺
一章八句二王之後來助祭之所歌也豐年一章七句
蒸嘗秋冬之所歌也有瞽一章十三句始作樂合諸樂
而奏之所歌也潛一章六句季冬薦魚春獻鮪之所歌
也雍一章十六句禘太祖之所歌也載見一章十四句
諸侯始見于武王廟之所歌也有客一章十三句微子
來見祖廟之所歌也武一章七句奏大武周武所定一
代之樂之所歌也閔予小子一章十一句成王除武王
之喪將始即政朝于廟之所歌也訪落一章十二句成
王謀政于廟之所歌也敬之一章十二句羣臣進戒嗣
王之所歌也小毖一章八句嗣王求忠臣助己之所歌
也載芟一章三十一句春耤田祈社稷之所歌也良耜
一章二十二句秋報社稷之所歌也絲衣一章九句繹
賓尸之所歌也酌一章九句告成大武言能酌先祖之
道以養天下之所歌也桓一章九句師祭講武類禡之
所歌也賚一章六句大封于廟賜有德之所歌也般一
章七句巡狩祀四嶽河海之所歌也右詩三十一章皆
天子之禮樂也
五等爵之别名三公者天子之相相助也助理天下其
地方百里侯者候也候逆順也其地方百里伯者白也
明白于德其地方七十里子者滋也奉天王之恩德其
地方五十里男者任也立功業以化民其地方五十里
(一云周制也)
守者秦置也秦兼天下置三川守伊河洛也漢改曰河
南守武帝會曰太守世祖都洛陽改曰正
諸侯大小之差諸侯王皇子封為王者稱曰諸侯王徹
侯羣臣異姓有功封者稱曰徹侯避武帝諱改曰通侯
或曰列侯也朝侯諸侯有功德者天子特命為朝侯位
次諸卿
王者耕耤田之别名天子三推三公五推卿諸侯九推
三代學校之别名夏曰校殷曰序周曰庠天子曰辟雍
謂流水四面如璧以節觀者諸侯曰頖宫頖言半也義
亦如上
五帝三代樂之别名黃帝曰雲門顓頊曰六莖帝嚳曰
五英堯曰咸池舜曰大韶一曰大招夏曰大夏殷曰大
濩周曰大武天子八佾八八六十四人八者象八風所
以風化天下也公之樂六佾象六律也侯之樂四佾象
四時也
朝士卿朝之法左九棘孤卿大夫位也羣臣在其後右
九棘公侯伯子男位也羣吏在其後三槐三公之位也
州長衆庶在其後
四代獄之别名唐虞曰士官史記曰臯陶為理尚書曰
臯陶作士夏曰均臺周曰囹圄漢曰獄
四夷樂之别名王者必作四夷之樂以定天下之歡心
祭神明和而歌之以管樂為之聲東方曰韎南方曰任
西方曰侏離(一作禁)北方曰禁(一作昧)
易曰帝出乎震震者木也言宓犧氏始以木德王天下
也木生火故宓犧氏没神農氏以火德繼之火生土故
神農氏没黃帝以上德繼之土生金故黃帝没少昊氏
以金德繼之金生水故少昊氏没顓頊氏以水德繼之
水生木故顓頊氏没帝嚳氏以木德繼之木生火故帝
嚳氏沒帝堯氏以火德繼之火生土故帝舜氏以土德
繼之土生金故夏禹氏以金德繼之金生水故殷湯氏
以水德繼之水生木故周武以木德繼之木生火故高
祖以火德繼之
伏羲為太昊氏炎帝為神農氏黃帝為軒轅氏少昊為
金天氏顓頊為高陽氏帝嚳為高辛氏帝堯為陶唐氏
帝舜為有虞氏夏禹為夏后氏湯為殷商氏
武王為周
高祖為漢
高帝(在位十二年生惠帝)
惠帝(七年無後)
吕后攝政(八年立惠帝弟代王為文帝)
文帝(二十三年生景帝)
景帝(十六年生武帝)
武帝(五十四年生昭帝)
昭帝(十三年無後立先衛太子孫為宣帝)
宣帝(三十五年生元帝)
元帝(十六年生成帝)
成帝(二十六年無後立弟定陶王子為哀帝)
哀帝(五年無後立弟中山王子為平帝)
平帝(五年王莽篡)
王莽(十六年劉聖公殺之)
聖公(二年光武殺之)
光武(三十三年生明帝)
明帝(十八年生章帝)
章帝(十三年生和帝)
和帝(十七年生殤帝)
殤帝(一年無後取清河王子為安帝)
安帝(十九年生順帝)
順帝(十九年生沖帝)
沖帝(一年無後取和帝孫安樂王子為質帝)
質帝(一年無後取河間敬王孫蠡吴侯子為桓帝)
桓帝(二十一年無後取解犢侯子立為靈帝)
靈帝(二十二年生史侯董卓殺之立史侯弟陳留王為帝)
從高帝至桓帝三百八十六年除王莽劉聖公三百六
十六年從高祖乙未至今壬子歲四百一十年吕后王
莽不入數高帝以甲午歲即位以乙未為元
帝嫡妃曰皇后帝母曰皇太后帝祖母曰太皇太后其
衆號皆如帝之稱秦漢以來少帝即位后代而攝政稱
皇太后詔不言制漢興惠帝崩少帝弘立太后攝政哀
帝崩平帝幼孝元王皇后以太皇太后攝政和帝崩殤
帝崩安帝幼和熹鄧皇后攝政孝順崩沖帝質帝桓帝
皆幼順烈梁后攝政桓帝崩今上即位桓思竇后攝政
后攝政則后臨前殿朝羣臣后東面少帝西面羣臣奏
事上書皆為兩通一詣太后一詣少帝
一世二世三世四世五世六世七世八世九世十世十
一世十二世十三世十四世十五世十六世
(中山平孝王帝)
(定陶哀共王帝)
(戾太子)(史皇孫)(宣元成帝帝帝)
高祖(惠文景武昭帝帝帝帝帝)
(長沙舂陵鬱林鉅鹿南頓光武明章和殤定王節侯太守都尉令帝帝帝帝帝)
(清和安孝王帝)(順帝)(沖帝)
(千乘樂安貞王夷王)(渤海孝王)(質帝)
(河間蠡吾孝王侯翼)(桓帝)
(靈獻帝帝)
文帝第雖在三禮兄弟不相為後文帝即高祖子于惠
帝兄弟也故不為惠帝後而為第二宣帝第次昭帝史
皇孫之子於昭帝為兄孫以係祖不得上與父齊故為
七世光武雖在十二于父子之次于成帝為兄弟于哀
帝為諸父于平帝為父祖皆不可為之後至元帝于光
武為父故上繼元帝而為九世故河圖曰赤九世會昌
謂光武也十世以光謂孝明也十一以興謂孝章也成
雖在九哀雖在十平雖在十一不稱次
宗廟之制古學以為人君之居前有朝後有寢終則前
制廟以象朝後制寢以象寢廟以藏主列昭穆寢有衣
冠几杖象生之具總謂之宫月令曰先薦寢廟詩云公
侯之宫頌曰寢廟奕奕言相連也是皆其文也古不墓
祭至秦始皇出寢起居于墓側漢因而不改故今陵上
稱寢殿有起居衣冠象生之備皆古寢之意也居西都
時高帝以下每帝各别立廟月備法駕遊衣冠又未定
迭毁之禮元帝時丞相匡衡御史大夫貢禹乃以經義
處正罷遊衣冠毁先帝親盡之廟高帝為太祖孝文為
太宗孝武為世宗孝宣為中宗祖宗廟皆世世奉祠其
餘惠景以下皆毁五年而稱殷祭猶古之禘祫也殷祭
則及諸毁廟非殷祭則祖宗而已光武中興都洛陽乃
合高祖以下至平帝為一廟藏十一帝主于其中元帝
于光武為禰故雖非宗而不毁也後嗣遵承遂常奉祀
光武舉天下以再受命復漢祚更起廟稱世祖孝明臨
崩遺詔遵儉毋起寢廟藏主于世祖廟孝章不敢違是
後遵承藏主于世祖廟皆如孝明之禮而園陵皆自起
寢廟孝明曰顯宗孝章曰肅宗是後踵前孝和曰穆宗
孝安曰恭宗孝順曰敬宗孝桓曰威宗唯殤沖質三少
帝皆以未踰年而崩不列于宗廟四時就陵上祭寢而
已今洛陽諸陵皆以晦望二十四氣伏社臘及四時日
上飯大官送用物園令食監典省其親陵所宫人隨鼓漏
理被枕具盥水陳嚴具天子以正月五日畢供後上原
陵以次周徧公卿百官皆從四姓小侯諸侯家婦凡與
先帝先后有瓜葛者及諸侯王大夫郡國計吏匈奴朝
者西國侍子皆會尚書官屬陛西除下先帝神座後大
夫計吏皆當軒下占其郡穀價四方災異欲皆使先帝
魂神具聞之遂于親陵各賜計吏而遣之正月上丁祠
南郊禮畢次北郊明堂高祖廟世祖廟謂之五供五供
畢以次上陵也四時宗廟用牲十八太牢皆有副倅西
廟五主高帝文帝武帝宣帝元帝也高帝為高祖文帝
為太宗武帝為世宗宣帝為中宗其廟皆不毁孝元功
薄當毁光武復天下屬第于元帝為子以元帝為禰廟
故列于祖宗後嗣因承遂不毁也
東廟七主光武明帝章帝和帝安帝順帝桓帝也光武
為世祖明帝為顯宗章帝為肅宗和帝為穆宗安帝為
恭宗順帝為敬宗桓帝為威宗廟皆不毁少帝未踰年
而崩皆不入廟以陵寢為廟者三殤帝康陵沖帝懷陵
質帝靜陵是也追號為后者三章帝宋貴人曰敬隠后
葬北陵安帝祖母也清河孝德皇后安帝母也章帝梁
貴人曰恭懷后葬西陵和帝母也安帝張貴人曰恭愍
后葬北陵順帝母也
兩廟十二主三少帝三后故用十八太牢也
漢家不言禘祫五年而再殷祭則西廟惠帝景昭皆别
祠成哀平三帝以非光武所後藏主長安故高廟四時
祠于東廟京兆尹侍祠衣冠車服如太常祠行陵廟之
禮順帝母故云姓李或姓張高祖得天下而父在上尊
號曰太上皇不言帝非天子也孝宣繼孝昭帝其父曰
史皇孫祖父曰衛太子太子以罪廢及皇孫皆死宣帝
但起園陵長承奉守不敢加尊號于祖父也光武繼孝
元亦不敢加尊號于祖父也世祖父南頓令曰皇考祖
鉅鹿都尉曰皇祖曾祖鬱林太守曰皇曾祖高祖舂陵
節侯曰皇高祖起陵廟置章陵以奉祠之而已至殤帝
崩無子弟安帝以和帝兄子從清河王子即尊號依高
帝尊父為太上皇之義追號父清河王曰孝德皇順帝
崩沖帝無子弟立樂安王子是為質帝帝偪於順烈梁
后父大將軍梁冀未得尊其父而崩桓帝以蠡吾侯子
即尊位追尊父蠡吾先侯曰孝崇皇母匡太夫人曰孝
崇后祖父河間孝王曰孝穆皇祖母妃曰孝穆后桓帝
崩無子今上即位追尊父解犢侯曰孝仁皇母董夫人
曰孝仁后祖父河間敬王曰孝元皇祖母夏妃曰孝元
后
天子大社以五色土為壇皇子封為王者受天子之社
土以所封之方色東方受青南方受赤他如其方色苴
以白茅授之各以其所封方之色歸國以立社故謂之
受茅土漢興以皇子封為王者得茅土其他功臣及鄉
亭他姓公侯各以其戶數租入為限不受茅土亦不立
社也
漢制皇子封為王者其實古諸侯也周末諸侯或稱王
而漢天子自以皇帝為稱故以王號加之總名諸侯王
子弟封為侯者謂之諸侯羣臣異姓有功封者謂之徹
侯後避武帝諱改曰通侯法律家皆曰列侯功德優盛
朝廷所異者賜位特進位在三公下其次朝侯位次九
卿下皆平冕文衣侍祠郊廟稱侍祠侯其次下士但侍
祠無朝位次小國侯以肺腑宿衛親公主子孫奉墳墓
在京者亦隨時見會謂之猥朝侯也
巡狩校獵還公卿以下陳洛陽都亭前街上乘輿到公
卿下拜天子下車公卿親識顔色然後還宫古語曰在
車則下惟此時施行
正月朝賀三公奉璧上殿向御座北面太常贊曰皇帝
為君興三公伏皇帝坐乃進璧古語曰御坐則起此之
謂也舊儀三公以下月朝後省常以六月朔十月朔旦
朝後又以盛暑省六月朝故今獨以為正月十月朔朝
也冬至陽氣始起麋鹿解角故寢兵鼓身欲寕志欲靜
不聽事送迎五日臘者歲終大祭縱吏民宴飲非迎氣
故但送不迎正月歲首亦如臘儀冬至陽氣起君道長
故賀夏至隂氣起君道衰故不賀鼓以動衆鍾以止衆
夜漏盡鼓鳴則起晝漏盡鍾鳴則息也
天子出車駕次第謂之鹵簿有大駕有小駕有法駕大
駕則公卿奉引大將軍參乘太僕御屬車八十一乘備
千乘萬騎在長安時出祠天于甘泉備之百官有其儀
注名曰甘泉鹵簿中興以來希用之先帝時時備大駕
上原陵他不常用唯遭大喪乃施之法駕公卿不在鹵
簿中唯河南尹執金吾洛陽令奉引侍中參乘奉車郎
御屬車三十六乘北郊明堂則省諸副車小駕祠宗廟
用之每出太僕奉駕上鹵簿于尚書侍中中常侍侍御
史主者郎令史皆執注以督整諸軍車騎春秋上陵
又省于小駕直事尚書一人從令以下皆先行
法駕上所乘曰金根車駕六馬有五色安車五色立車
各一皆駕四馬是謂五時副車俗人名之曰五帝車非
也又有戎立車以征伐三蓋車名耕根車一名芝車親
耕耤田乘之又有蹋猪車縵輪有畫田獵乘之綠車名
曰皇孫車天子孫乘之以從
凡乘輿車皆羽蓋金華蚤黃屋左纛金鑁方釳繁纓重
轂副舝
黃屋者蓋以黃為裏也
左纛者以氂牛尾為之大如斗在最後左騑馬[騣-凶+(鬯-匕)]上金
[騣-凶+(鬯-匕)]者馬冠也高廣各五寸如玉華形在馬[騣-凶+(鬯-匕)]前方釳者
鐵廣數寸在[騣-凶+(鬯-匕)]後有三孔插翟尾其中繁纓在馬膺前
如索帬者是也
重轂者轂外復有一轂抱舝其外乃復設舝施銅金鑁
形如緹亞飛軨以緹油廣八寸長注地左畫蒼龍右白
虎繫軸頭今二千石亦然但無畫耳
前驅有九斿雲罕闟戟皮軒鑾旗車皆大夫載鑾旗者
編羽毛引繫橦旁俗人名之曰雞翹車非也後有金鉦
黃鉞黃門鼓車古者諸侯貳車九乘秦滅九國兼其車
服故大駕屬車八十一乘也尚書御史乘之最後一車
懸豹尾以前皆皮軒虎皮為之也
永安七年建金根耕根諸御車皆一轅或四馬或六馬
金根箱輪皆以金鎛正黃兩臂前後刻金以作龍虎鳥
龜形上但以青縑為蓋羽毛無後戸
冕冠周曰爵弁殷曰哻夏曰收皆以三十升漆布為殼
廣八寸長尺二寸加爵冕其上周黑而赤如爵頭之色
前小後大殷黑而微白前大後小夏純黑而赤前小後
大皆有收以持笄詩曰常服黼哻禮朱干玉戚哻而舞
大武周書曰王與大夫盡弁古皆以布中古以絲孔子
曰麻冕禮也今也純儉漢雲翹冠樂祠天地五郊舞者
服之冕冠垂旒周禮天子冕前後垂延朱綠藻有十二
旒公侯大夫各有差别漢興至孝明帝永平二年詔有
司採尚書臯陶篇及周官禮記定而制焉皆廣七寸長
尺二寸前圓後方朱綠裏而玄上前垂四寸後垂三寸
繫白玉珠於其端是為十二旒組纓如其綬之色三公
及諸侯之祠者朱綠九旒青玉珠卿大夫七旒黑玉珠
皆有前無後組纓各視其綬之色旁垂黈纊當耳郊天
地祠宗廟祀明堂則冠之衣黼衣佩玉佩履絇履孔子
曰服周之冕鄙人不識謂之平天冠
天子冠通天冠諸侯王冠遠遊冠公侯冠進賢冠公王
三梁卿大夫尚書二千石博士冠兩梁千石六百石以
下至小吏冠一梁天子公卿特進朝侯祀天地明堂皆
冠平冕
天子十二旒三公九諸侯卿七其纓與組各如其綬之
色衣玄上纁下日月星辰山龍華蟲祠宗廟則長冠袀
玄其武官太尉以下及侍中常侍皆冠惠文冠侍中常
侍加貂蟬御史冠法冠謁者冠高山冠其鄉射行禮公
卿冠委貌衣玄端執事者皮弁服宫門僕射冠却非大
樂郊社祝舞者冠建華其状如婦人縷簏迎氣五郊舞
者所冠亦為冕車駕出後有巧士冠其冠似高山冠而
小
幘者古之卑賤執事不冠者之所服也孝武帝幸館陶
公主家召見董偃偃傅青褠綠幘主贊曰主家庖人臣
偃昧死再拜謁上為之起乃賜衣冠引上殿董仲舒武
帝時人其止雨書曰執事者皆赤幘知皆不冠者之所
服也元帝額有壯髮不欲使人見始進幘服之羣臣皆
隨焉然尚無巾如今半幘而巳王莽無髮乃施巾故語
曰王莽禿幘施屋冠進賢者宜長耳冠惠文者宜短耳
各隨所宜
通天冠天子常服漢服受之秦禮無文遠遊冠諸侯王
所服展筩無山禮無文高山冠齊冠也一曰側注高九
寸鐵為卷梁不展筩無山秦制行人使官所冠今謁者
服之禮無文太傅胡公說曰高山冠蓋齊王冠也秦滅
齊以其君冠賜謁者
進賢冠文官服之前高七寸後三寸長八寸公侯三梁
卿大夫尚書博士兩梁千石八百石以下一梁漢制禮
無文
法冠楚冠也一曰柱後惠文冠高五寸以纚裹鐵柱卷
秦制執法服之今御史廷尉監平服之謂之獬豸冠獬
豸獸名蓋一角今冠兩角以獬豸為名非也太傅胡公
說曰左氏傳有南冠而縶者國語曰南冠以如夏姬是
知南冠盖楚之冠秦滅楚以其君冠賜御史
武冠或曰繁冠今謂之大冠武冠服之侍中中常侍加黃金
附貂蟬鼠尾飾之太傅胡公說曰趙武靈王效胡服始施貂
蟬之飾秦滅趙以其君冠賜侍中齋冠或曰長冠竹裏
以纚高七寸廣三寸形制如板高祖冠以竹皮為之謂
之劉氏冠楚制禮無文鄙人不識謂之鵲尾冠
建華冠以鐵為柱卷貫大珠九枚今以銅為珠形制似
縷簏記曰知天文者服之左傳曰鄭子臧好聚鷸冠前
圖以為此制是也天地五郊明堂育命舞者服之
方山冠以五采縠為之漢祀宗廟大享八佾樂五行舞
人服之衣冠各從其行之色如其方色而舞焉
術士冠前圓吳制邐迤四重趙武靈王好服之今者不
用其說未聞
巧士冠高七寸要後相通埽除從官服之禮無文
却非冠宫門僕射者服之禮無文
樊噲冠漢將軍樊噲造次所冠以入項籍營廣七寸前
出四寸司馬殿門大儺護衞士服之
却敵冠前高四寸通長四寸後高三寸監門衛士服之
禮無文
珠冕爵哻收通天冠進賢冠長冠緇布冠委貌冠皮弁
惠文冠古者天子冠所加者其次在漢禮
帝諡
違拂不成曰隠靖民則法曰黃翼善傳聖曰堯
仁聖盛明曰舜殘人多壘曰桀殘義損善曰紂
慈惠愛親曰孝愛民好與曰惠聖善同文曰宣
聲聞宣遠曰昭克定禍亂曰武聰明睿智曰獻
温柔聖善曰懿布德執義曰穆仁義說民曰元
安仁立政曰神布綱治紀曰平亂而不損曰靈
保民耆艾曰明辟土有德曰襄貞心大度曰匡
大慮慈民曰定知過能改曰恭不生其國曰聲
一德不懈曰簡夙興夜寢曰敬清白自守曰貞
柔德好衆曰靖安樂治民曰康小心畏忌曰僖
中身早折曰悼慈仁和民曰順好勇致力曰莊
恭人短折曰哀在國逢難曰愍名實過爽曰繆
壅遏不通曰幽暴虐無親曰厲致志大圖曰景
辟土兼國曰桓經緯天地曰文執義揚善曰懷
短折不成曰殤去禮遠衆曰煬怠政外交曰擕
治典不敷曰祈(一作震)
臆乘(楊伯嵒)
經史字音經史中字註音韻世人流傳訛舛不以為嫌
談話及散文中用之故無害若夫對偶與夫押韻詎可
不審哉今聊疏數字魁梧(梧去聲西漢)枝梧(梧音悟項羽傳)膠(膠上)
(聲莊子)榷酟(酟上獲切武帝紀)隠几(隠去聲孟子莊子)
粟馬秣馬也西漢匈奴傳云以為漢兵不能至乃粟馬
注云以粟秣馬蓋用詩鴛鴦篇乘馬在廐摧之秣之注
秣粟也前秣之用粟字已奇注又云無事則委之以筮
有事乃予之以穀若筮馬穀馬尤奇
枉渚岐注陸士龍荅張士然詩通波激枉渚五臣注枉
渚是今曲池之義楚辭九章云發枉渚又小灣曰枉渚
郭璞江賦曰因岐成渚云岐山岸曲處江水潮因曲成
渚此又岐渚也
思牢竹南番思牢國産竹質甚澁可以礪指甲唐崔鷃
詩云一自出輕芒皚皚落微雪又李商隠射魚曲云思
牢弩箭磨清石綉額蠻渠三虎力是知亦可作箭今東
廣新州有此種製琴樣為礪甲之具但微滑當以酸漿
漬之過信則澁後視字書六書豪韻簩字下註云&KR1217;簩
竹名淮南子云女夷鼔吹以思天和以長穀禽鳥草木
註云女夷主春夏長養之神也郭璞江賦云冰夷倚浪
以傲睨注云水仙人也
鼎卦雉膏鼎卦雉膏不食云美也黃山谷詩數面欣羊
胛論詩喜雉膏乃借用美之意唐張演先有詩云雉膏
美景在藂隂紅蕊丹跗次第尋羊胛即夷狄傳曰入烹
羊脾熟東方已明說文曰未戴角曰膏
衢尊明尊人皆用之淮南子云聖人之道猶中衢而致
尊邪注云道通謂之衢尊酒器也六尊為衢尊人絶未
用晁無咎和東坡梅詩云一篇尚可三致意聽人酌去
如衢尊蓋用此也
柳花柳絮柳花與柳絮迥然不同生於葉間成穗作鵝
黃色者花也花既褪就帶結實其實之熟亂飛如綿者
絮也古今吟咏往以絮為花以花為絮略無分别可發
一笑杜工部詩有雀啄江頭黃柳花又有生憎柳絮白
於綿之句則花與絮不同顯然可見又曰糝徑楊花鋪
白氊得非又一時鹵莽而然邪
墨墨墨無也新序晉平公閒居師曠侍坐平公曰予生
無目朕甚矣子之墨墨也曠對曰國有五墨墨而不危
者未之有也臣之墨墨眇墨耳何害乎國家哉
掉磬内則舅姑若使介婦毋敢敵偶於冢婦不敢並行
不敢並命不敢並坐注云不敢掉磬齊人以絞訐為掉
磬崔云北海人以相激争為掉磬掉徒釣反
科頭俗謂不冠謂科頭此二字出史記張儀傳注云謂
不着兜鍪入敵
朝定真冷契丹主聞唐莊宗為亂兵所害哭曰我朝定
猶華言朋友也真冷遺命也出莊子山木篇桑雩曰舜
之將死真冷禹曰汝戒之哉形莫若緣情莫若率注冷
曉也謂以真道暁語禹也
空弮史遷言李陵轉鬭千里矢盡道窮士張空弮漢書文
穎註曰弮弓弩&KR0034;也師古曰拳去權反字與絭同又音
眷李善注文選援李登聲類云拳或作捲言兵已盡但
張空拳以擊耳桓寬鹽鐵論曰陳勝奮空捲而破百萬
之軍師古曰讀為拳者謬矣拳則屈指不當言張陵時
矢盡故張弩之空弓非手拳也今流俗謂奮空拳蓋以
拳手之拳則失之矣
字音異容齋隨筆載樂天詩字音異處蒙嘗暇隙徧閱集
中如四十著緋軍司馬司作入聲四絃不似琵琶聲琵
字作入聲為問長安月誰教不相離相字上聲紅樓許
住否樓鑰請不用否請字並作平聲池通淺沮溝沮秋
夜切歸來無可可霑衣下可字可紇切穿衣妨寬袖妨
字作去聲如此之類意其為方言或一時借用耳政如
少陵詩會須上番看成竹番字作上聲恰似春風相欺
得相字作入聲其義一也若曰巴絃趣數彈數字從速
切恐如孟子數罟不入洿池又曰嵬峩字並上聲恐如
韓文聖德頌頌嶽抵&KR0034;峩峩音我又曰捫腹方果然果
字音顆此却正用莊子逍遙遊腹猶果然注苦火切又
曰荅然無所有荅音塔亦正用莊子齊物南郭子綦嗒
然似喪其偶嗒字吐荅切又詩曰作底歡娱過此夜作
音做正如韓文方橋如此做又曰桮讌喜過喜字去聲
此史中多用之如漢陳遵傳遵大喜之又十八人名空
一人空字去聲正如選詩潭影空人心又云司馬人間
冗長官長字去聲正用陸機文賦無故取乎冗長是也
又有非本韻而叶韻呼者乃方言耳外有盡君花下醉
青春盡字音津上聲&KR0034;銀中貴帶&KR0034;字去聲飄然轉旋
迺雲程旋字去聲匹如元是九江人匹字去聲醉依香
枕坐依字烏皆切却未知所據候扣博聞者
茶名茶之所産六經載之詳矣獨異美之名未備謝氏
論茶曰此丹丘之仙茶勝烏程之御荈不止味同露液
白况霜華豈可為酪蒼頭便應代酒從事楊衍之作洛
陽伽藍記日食有酪奴指茶為酪粥之奴也杜牧之詩
山實東南秀茶稱瑞草魁皮日休詩石盆煎臯盧曹鄴
詩劒外九華英施肩吾詩茶為滌煩子酒為忘憂君此
見於詩文者若南越志若苦澁為之果羅北苑曰葉布
絶品豫章曰白露曰白茅南劒曰石花曰籛芽東川曰
獸目湖常曰白茶紫筍壽州曰黃芽福州曰方山露芽岳
陽曰含膏外此無多頗疑似者不書若蟾背蝦須鵲舌
蠏眼瑟瑟歷霏霏靄及鼔浪湧泉琉璃眼碧玉池又皆
茶事中天然偶字也
丈二尺一今俗語丈二尺一之類亦有所本前漢匈奴
傳尺一牘尺二寸牘嚴助傳丈二之組後漢陳蕃傳尺
一選舉李雲傳尺一拜用考工記注殳長丈二杜少陵
詩同歸尺五天容齋隨筆略載今詳書之
責負漢高帝紀折劵棄負師古注次簡牘為契劵折毁
之棄其所負其谷永傳起責分利受謝師古注曰言富
貴有錢與他人以取利息今之人謂放債取償蓋本諸
此殊不知周禮天官小宰聽稱責以傳别注稱責為貸
予傳别謂劵也舉此言之則起責之說其來尚矣
鵪鶉續釋常談引白樂天鵪鶉之句解未得其似凡䳺鶉
之䳺世多寫為鵪殊不知乃鴨字按丁度集韻鵪字在
入聲三十三狎韻内與鴨字一同若鶉屬當從䳺在下
平聲二十二覃韻與䳺鴒䳺鵲一同
雲族莊子云雲氣不待族而雨族聚也未聚而雨言澤
少也李義山雪賦云雲市飄蕩當從於月月窟淅瀝合
隨於雲雲云族云市亦奇字
宰相稱號史傳載居相位妍醜之稱如漢袁盎呼申屠
嘉曰愚相公孫弘贊曰儒相田千秋曰車丞相張蒼贊
曰名相翟方進曰通明相後漢杜林曰任職相晉謝安
曰風流宰相武后呼杜景佺憲宗稱李絳俱曰真宰相
唐盧懷慎曰伴食宰相蘇環蘇頲贊曰再世為賢宰相
關播曰盲宰相楊再思曰癡宰相本朝李沆曰聖相丁
謂曰鶴相杜衍曰清白宰相陳升之曰筌相蔡確曰三
旨丞相呼人爵之崇莫若秉軸淑慝之行皆得而議焉
不可不謹也
公稱古以公稱者獨范蠡曰陶朱公人號之者晉諸葛
恢曰黑頭公宋沈慶之羣蠻號曰蒼頭公梁張綰曰百
六公齊何戢稱曰小楮公後魏于栗碑曰黑矟公古弼
曰筆頭公北齊許惇曰長鬛公齊鬛公崔日謙曰白鬚
公後周韋瓊帝呼曰逍遙公唐李德裕稱牛僧孺曰太
牢公
若翁號則漢田蚡罵竇嬰曰一秃翁北齊武成帝小字
曰鳬翁唐盧從愿帝稱曰多白翁竇鞏人號曰囁嚅翁
陸羽自稱曰桑苧翁杜牡自號曰樊川翁本朝黃魯直
自號涪翁張師雄人嘲之曰蜜翁
郎如晉桓冲小字曰買得郎人稱吳周瑜曰周郎晉謝
道韞稱夫王凝之曰王郎何晏曰何郎粉郎潘岳曰潘
郎檀郎宋王僧虔曰王郎齊江斆曰江郎劉顯父曰劉
郎梁顧協曰顧郎北齊盧師道曰盧郎袁聿修曰清郎
後周獨孤信曰獨孤郎隋滕穆王曰楊郎宇文晶曰宇
文三郎唐明皇曰三郎張昌宗曰六郎元結曰漫郎錢
起曰錢郎程元振曰十郎蕭悦曰蕭郎劉禹錫自稱曰
劉郎五季閩王王審知曰白馬三郎乃皆郎稱也
兒晉王敦曰可兒司馬曰犬子唐白居易姪曰羅兒龜
兒皆是小字也後漢賈復稱其子曰大宛兒崔暹曰癩
兒人稱者漢東方朔曰偷桃小兒西蜀譙周曰長兒晉
王衍呼裴逸曰白眼兒山濤稱王衍曰寧馨兒後魏長
孫業諸子曰鐵小兒祖瑩曰聖小兒唐楊儉蘇特曰黃面
兒五季李業曰僂羅兒李信曰牧羊兒乃皆兒稱也
以童得名則漢終軍曰終童後漢杜安晉潘岳唐李百
藥俱曰奇童齊鬱林王曰顛童
以奴得名晉桓嗣曰豹奴王濛曰阿奴石崇曰齊奴潘
岳曰檀奴後漢古弼帝稱曰齊奴孫騰曰僧奴皆小字
也晉陸機人罵曰貉奴明帝人號曰鮮卑奴宋廢帝稱
父武帝曰齇奴後魏古弼帝稱曰尖頭奴唐顔杲卿罵
安禄山曰牧羊奴本朝梅聖俞呼謝師直曰錦衣奴
魄莫物之虛浮而不堅實者俗謂之魄莫嘗疑其無據
及觀内則去其皽注云皮肉之上魄莫魄普各反莫音
漠皽音闡膜也
索妻俗謂娶婦曰索妻關羽傳孫權遣使索羽女為子婦又
隋書太子勇傳獨孤后曰為伊索得元家女
澳沐當後漢時明帝永平四年詔京師冬無宿雪春不
澳水注云言無暄潤之氣何平叔景福殿云冬不淒寒
夏無炎燀國語亦云火無炎燀
果仁俗稱果核中子曰仁或曰人相傳如此於義未明余謂
當以仁是蓋仁者生意之所寓謂百果得此為發生之
基
擊鮮世多用烹鮮字未若前漢陸賈傳曰數擊鮮毋久
溷汝為也注云擊殺鮮字美擊鮮二字為勝劉汾注引
史記云數見不鮮謂言人之常情頻見則不美又引馬
宫傳不鮮謂漢人語而史記本傳注云不鮮之義乃必
令鮮美作食莫令見不鮮之物按馬宫三公之位鼎足
承君不有鮮明風守無以居位如是則人與所援不同
未知孰是尚書益稷篇暨稷播奏庶鮮食註云鳥獸之肉
也無逸篇惠鮮鰥寡言窮民垂首喪氣文王之惠綏莫
不鮮鮮然有生意鮮字鮮惠亦奇
莊馗王仲宣從軍詩館宅充㕓里女士滿莊馗李善注
引韓詩肅肅兔罝施於中馗爾雅曰六達謂之莊九達
謂之逵說文逵或作馗故毛詩兔罝云施于中逵莊馗
蓋衢道之稱也
賈區胡建傳時監軍御史為姦北軍穿垣以為賈區師
古曰坐賣曰賈古之為區也小室之名若今小菴屋之
類衛士之屋謂之區廬宿衛宫衛士稱為區士也
行第前輩以第行稱多見之詩少陵稱謫仙為十二鄭
虔為鄭十八嚴武為嚴八鄭賁為鄭十八蘇徯為蘇四
張建封為張十三唐診為唐十五裴虬為裴二李銜為
十一文公稱王涯為王二十李建為李十一李程為李
二十六崔立之為崔二十六張署為張十一熊籍為熊十
八李正封為李二十八馮宿為馮十七侯喜為侯十一
柳州稱韓文公為韓十八劉禹錫謂元稹為元九又韋
蘇州稱李澹為李十九歐陽瞻稱徐晦為徐十八錢起
稱李勸為李四李勉為李七嚴武高適俱稱少陵為杜
二樂天稱劉敦筫為劉三十二李文略為李二十王貝
夫為王十八崔元亮為崔十八李義山稱杜勝為杜二
十七李潘為李十七趙滂為趙十五令狐綯為令狐八
高適稱張旭為張九陳子昂稱王無競為王二韋虚乙
為韋五趙真固為趙六李崇嗣為李三儲光羲稱王維
為王十三皇甫冉稱柳柳州為柳八鄭堪為鄭三孟浩
然稱張千容為張八王摩詰稱韋穆為韋十八山谷稱
東坡為蘇二后山稱少游為秦七少游稱后山為陳三
山谷為黃九
浹辰浹日左傳成公九年云浹辰之間楚克其三都辰
指十二辰自子至亥也周禮天官云浹日而歛之以甲
至甲為浹日凡十一日也
鬻爵事物紀元載鬻爵始於漢文帝受晁錯言令人入
粟與官及援武帝靈帝事殊不知秦始皇時蝗蔽天下
詔百姓納粟千石拜爵一級蓋又在漢文之前也
行李左傳一介行李杜預曰行李使人通聘問者按古
文使字從山从人从子豈悮以使字為李字耶
出九山谷詩云肉食傾人如出九注引律詩博戲賤物
並停止出九和合者各令衆五日蓋博徒勝則八十其
負則出僕止以九云
絶字之義絶字義訓不同如子絶四者無也絶筆於獲
麟之一句者止也韋編三絶者斷也絶妙好辭者奇也
絶類離倫者冠也超絶物表者超也物倫已絶者息也
相望遼絶者遠也烽烟始絶者熄也絶壁蒼蒼者峭極
也意好殆絶者盡也絶江海者横渡也前漢武帝紀載
衛將軍絶幕者謂直度匈奴沙土之界也
芥蔕世稱芥蔕或蔕芥往往字音皆未詳按文選張平
子西京賦云睚眦蠆芥五臣注怒貌李善注引張揖子
虛賦注曰蔕芥刺鯁也蠆與蔕同郭象莊子注亦云蠆
芥
負兹曲禮云有負薪之憂孟子云有采薪之憂義皆相
近周益公謝祠來曰介竹無功懇辭劇郡負兹有疾願
備祠官人謂誤寫不知公自注云出公羊桓公十六年
屬負兹注云屬托也諸侯疾稱負兹大夫稱犬馬士稱
負薪此言托疾也
獻成發成斯干考室注考成也歌詩以落之又左傳欲
與諸侯樂之饗大夫以落之然落有隕墜衰謝之義今
人用落成非宜檀弓晉獻文子成室諸大夫發焉注獻之
謂賀也諸大夫亦發禮以往獻之與發二字為美
一散李經載酒器如曰單尊爵觶角觥觚至後世有伯雅叔
雅季雅大曰婪尾觴號人皆知之詩簡兮公言錫爵註
惠下不過一散散酒爵也受五升此二字亦奇
絲竹管絃舊傳王羲之蘭亭修禊引用絲竹管絃字故
不入文選殊不知西漢張禹傳嘗用是四字矣羲之用
祖此而劉原父注亦云絲竹管絃物二等爾於文為駢
說郛卷十一上
說郛卷十一下元陶宗儀撰
芥隠筆記序
士非博學之難能審思明辨之為難古人固有耽玩典
籍涉獵書記窮年皓首貪多務得者矣然履常蹈故誦
書綴文趣了目前不求甚解疑誤相傳莫通倫類漫無
所考按也檢討龔公以學問文章知名當世諸公要人
爭欲令出其門下自六藝百家諸史之籍無所不讀河
圖洛書山鑱冢刻方言地志浮屠老子騷人墨客之類
無所不記至於討論典故訂正事實辨明音訓評論文
體雖片言隻字必欲推原是正俾學者知所依據此其
閒居暇日有得於一時之誦覽者隨而錄之號曰筆記
若夫他日當大典冊渙大號令則武夫感泣癃老扶觀
當埒燕許輩秉太史筆褒貶是非勸善懲惡凜然有遺
直之風回視筆記特翰墨之游戲耳嘉泰改元孟冬既
望汶人劉董敬用鋟木于東寧郡庠庶侈其傳
芥隠筆記(龔公)
八十一萬歲
李太白詩云拜龍顔獻聖壽北斗戾南山摧天子九九
八十一萬歲歲歲長傾萬壽杯余嘗為聖節詩用八十
一萬歲事或問有所據否因舉此且云道藏雲笈七籖
二帙混元聖紀云混元一始萬劫至于百成百成亦八
十一萬年而有太初太初之時老君從虛空而下為太
初之師又自太上生後復八十一萬億八十一萬歲乃
生一炁
禍雙
荆公金陵懷古詩逸樂安知與禍雙雙字最佳史龜筴
傳禍與福同刑與德雙聖人察之以知吉凶
擲火萬里流鈴八衝四目
杜牧之詩老翁四百牙爪利擲火萬里精神高蓋用天
蓬呪蒼舌綠齒四目老翁而今本誤以目為百爾擲火
萬里亦用度人經擲火萬里流鈴八衝之語而東坡亦
用之於芙蓉城詩云仙風鏘然韻流鈴也
東坡宸奎閣碑銘
東坡宸奎閣碑銘巍巍仁皇體合自然神曜得道非有
師傳蓋出八師經吾今自然神曜得道非有師也
蜂蠆
又蜂蠆發於懷袖出晉書鄒湛對晉文帝曰猛虎在山
荷戈而出凡人能之蜂蠆發於懷袖勇夫為之驚駭出
於意外也(蜂蠆二字東坡屢用之)
殺之三宥之三
東坡試刑賞忠厚之至論其間有云臯陶曰殺之三堯
曰宥之三梅聖俞以問蘇出何書答曰想當然耳此語
蘇蓋宗曹孟德問孔北海武王伐紂以妲己賜周公出
何典答曰以今準古想當然耳一時猝應亦有据依
退之用字
退之孔戣(音逵)誌銘云孔世三十八吾見其孫白而長身
據說文□而集反二十并也卉速達反三十并也&KR1920;先
立反四十并也退之自謂識字故用之為四字銘今刊
正書者改作三十八非是(案玉篇□字如拾切二十并也卉字先闔切三十也册先)
(入切四十也廣韻二十七合卉字音趿二十八盍又收)
騰驤字
老杜瘦馬行此豈有意仍騰驤蓋用史記騶衍此豈有
意阿世苟合而已哉意最為奇
黃石白猿
杜牧之詩授圖黃石老學劔白猿翁蓋出庾信字文盛
墓誌云授圖黃石不無師表之心學劔白猿遂得風雲
之志
折綿冰酒
山谷詩霜威能折綿風力欲冰酒蓋用阮籍詩陽和微
弱隂氣竭海凍不流綿絮折呼吸不通寒洌洌庾肩吾
詩勁氣方凝海清威正折綿張說塞上綿應折江南草
可結語也
退之詩
歡華不滿眼咎責塞兩儀蓋用前漢叙傳福不盈眥禍
溢於世
東坡泗州塔詩
耕田欲雨刈欲晴去得順風來者怨蓋用劉夢得同施
于陸其時在澤伊穜之喜乃稑之厄同舟于江其時在
風沿者之吉泝者之凶
杜子美詩
東坡謂老杜竊比稷與卨蓋求之於其詩舜舉十六相
身尊道何高秦時用商鞅法令如牛毛意特有所指余
以為見此老容民畜衆之度莫若水深魚極樂林茂鳥
知歸又林茂鳥攸歸水深魚知聚重言之此其意有在
滕王閣記
王勃滕王閣記落霞與孤鶩齊飛秋水共長天一色蓋
宗庾子山華林馬射賦落花與芝蓋齊飛楊柳共春旗
一色
退之用丞輔字
田氏先廟碑銘訖其外庸可作丞輔乃用吕氏春秋晉
文公出已反國介子推不肯受賞為賦詩曰有龍于飛
周徧天下五蛇從之為之丞輔龍返其鄉得其處所四
蛇從之得其露雨一蛇羞之槁死中野而刊正者以丞
為承其未知此歟
陳琳書
魏陳琳與曹洪書云縈帶為垣高不可登折箸為械堅
不可入蓋宗畫地為獄議不入刻木為吏期不對
山谷用巴西字
山谷詩啜羹不如放麑樂羊終媿巴西按說苑樂羊為
魏將以攻中山其子在中山中山懸其子示樂羊樂羊
不為奪志攻之愈急中山因烹子而遺之樂羊食之盡
一杯中山見其誠也不忍與其戰果下之遂為魏文侯
開地文侯賞其功而疑其心孟孫獵得麑使秦西巴持
歸其母隨而鳴秦西巴不忍縱而與之孟孫怒而逐秦
西巴居一年召以為太子傅左右曰夫秦西巴有罪於
君今以為太子傅何也孟孫曰夫以一麑而不忍又將
能忍吾子乎山谷謂巴西可乎
退之越裳操辨田字
越裳操孰荒于門孰治于田四海既均越裳是臣詩定
之方中靈雨既零命彼倌人星言夙駕說(音税)于桑田顔
師古急就章注古者田陳聲相近漢童謠邪徑賊良田
讒口害善人桂樹華不實黃雀巢其顛易林噬嗑之未
濟曰邪徑賊田政惡傷民節之井曰宣髮龍身為王主
田
閔已賦辨寬字
退之閔已賦獨閔閔其曷已兮憑文章以自宣昔顔氏
之庶幾兮在隠約而平寬固哲人之細事兮夫子乃嗟
歎其賢詩考槃考槃在澗碩人之寬獨寐寤言永矢弗
諼(寬音區權切裕也寬也諼光元切)
淮西碑辨謀字(莫胡切)
帝為不聞與神為謀易林比之家人曰懿公淺愚不深
受謀夬之乾曰狼戾靡謀無言不殊節之比曰張陳嘉
謀贊成復都又淮蔡為亂天子伐之詩死生契闊與子
成說執子之手與子偕老于嗟闊兮不我活兮太玄斷
首欲決不決爾仇不闕乃後有鉞成公綏天地賦斷鼇
足而續毁鍊五色而補缺豈斯事之有徵將言者之虛
設何隂陽之難測偉二儀之奓闊
辨古人用牙字(吪胡切)
毛穎傳今日之獲不角不牙衣褐之徒詩祈父予王之
爪牙胡轉予于恤靡所止居易林訟之鼎曰虎聚磨牙
以待㹠豬太玄執夷其牙或飫之徒豨豰其牙發以張
弧急就章欵冬貝母薑狼牙亭歷桔梗龜骨枯楊雄豫
州箴陪臣執命不慮不圖王室陵遲喪其爪牙(牙吪)
(胡切齒也)
古人用山字(所旃切)
退之謝自然詩童騃無所識但聞有神仙輕生學其術
乃在金泉山詩斯干秩秩斯干幽幽南山古詩藁砧今
何在山上復有山何當大刀頭破鏡飛上天楚詞招魂
高堂邃宇檻層軒層臺累榭臨高山網戶珠綴刻方連
揚雄解嘲藺先生收功於章臺四皓采榮於南山公孫
創業於金馬驃騎發迹於祁連史記龜筴傳河雖神賢
不如崑崙之山漢書衛霍敘傳飲馬翰海封狼居山西
規大河列郡祁連山所旃切說文山宣也祈連山名謂
置郡至此
辨口字(孔五切)
元和聖德詩疆外之險莫過蜀土韋臯去鎮劉闢守後
血人于牙不肯吐口詩正月不自我先不自我後好言
自口莠言自口憂心愈愈是以有侮正考父(昭七年)鼎銘
一命而僂再命而傴三命而俯循牆而走亦莫余敢侮
饘於是鬻於是以餬余口漢溝洫志白渠之歌田於何
所池陽谷口鄭國在前白渠起後舉臿為雲决渠為雨
涇水一石其泥數斗日溉月糞長我禾黍衣食京師億
萬之口上林賦出乎椒丘之闕行乎州淤之浦徑乎桂
林之中過乎泱莽之壄汩乎混流順阿而下赴隘陿之
口西京賦鄙生生乎三百之外傳聞於未聞之口曾髣
髴其若夢未一隅之能覩
辨厚字(根口切)
又孩養無告仁滂施厚皇帝神聖通達先古詩巧言蛇
蛇碩言出自口矣巧言如簧顔之厚矣易林頥之節曰
文王四乳仁愛篤厚枚叔七發貴人之子必宫居而閨
處飲食則温淳甘膬(音昌苪)脭(音呈)膿肥厚
辨畝字音(德補切)
各安厥位訓厥甿畮(周禮畒字)正月元日初見宗祖詩南山
蓻麻如之何衡從其畝取妻如之何必告父母易林歸
妹之坤曰喘牛傷暑弗能成畝班固西都賦士食舊德
之名氏農服先疇之畎畝商修族世之所鬻工用高曾
之規矩
辨垢厚字
帝車回來日正當午御丹鳳門大赦天下滌濯剗磢(初雨)
(切)磨滅瑕垢續功臣嗣拔賢任耉孩養無告仁滂施厚
皇帝神聖通達先古下與厚(皆下五切)垢與耉(皆果羽切)詩南山
有臺南山有枸(俱甫切)有楰(勇主切)耉為(果羽切)崔駰慰志賦
闢四門以博延兮彼幽牧之我舉分畫定而計決兮豈
云賁乎鄙耉陸機愍懷太子文當究遐德登茲黃耉緝
熙有晉克壯常宇
辨寫字音(賞羽切)
末乃取闢駭汗如寫揮刀紛紜爭切膾脯詩蓼蕭零露
湑兮我心寫兮是以有譽處兮寫(賞羽切)諺云書三寫魚
成魯帝成虎
辨間字音(居賢切)
退之詩孟東野失子詩彼於女何有乃令蕃且延此獨
何罪辜生死旬日間詩還十畝之間兮桑者閑閑兮行
與子還兮漢李廣傳自以大黃射其裨將服注曰黃肩
弩也晉灼曰黃肩即黃間也上林賦赤瑕駁犖雜臿其
間鼂采琬琰和氏出焉班固西都賦裛以&KR0034;繡絡以編
連(一作綸)隨侯明月錯落其間曹植瑟瑟歌東西經七陌
南北越九阡卒遇回風起吹我入雲間
辨渴字音(巨列切)
送文暢師下開迷惑胷庨(音哮)豁(呼括切)斸株橜(音屈)僧時不
聽瑩若飲水救渴列子黃帝之所聽瑩也詩君子于役
日之夕矣牛羊下括君子于役苟無飢渴易林豫之賁
曰泉閉澤竭黃庭經時念太倉不飢渴役使六丁神女
謁渴(巨列切)括(古活切)
辨乖字音(公回切)
猛虎行自矜無當對氣性縱以乖朝怒殺其子暮還食
其妃六月蓼蕭廢則恩澤乖矣湛露廢則萬國離矣漢
蘇武詩胡馬失其羣思心常依依何况雙飛龍羽翼臨
當乖漢律歷敘傳官失學微六家分乖一彼一此庶研
其幾崔駰達旨淳朴散離人物錯乖高辛攸降厥趣各
違王逸九思紛載矩兮高馳將咨詢兮皇羲道何臯兮
周流路變易兮時乖(乖瞪切)
辨稼字音(古護切)
送李愿歸盤谷序盤之中維子之宫盤之土維子之稼
詩七月九月築場圃十月納禾稼易林豐之未濟曰沾
洽時澍生我禾稼小過之大畜曰雨溢過度傷害禾稼
圃(音溥故)稼(古護切)
辨角字音(盧谷切)
贈唐衢虎有爪兮牛有角虎可搏兮牛可觸詩麟之趾
麟之角振振公族漢律歷志角觸也物觸地而出戴芒
角也又曰角(於斛切)東方朔傳曰臣以為龍又無角謂之
為蛇又有足仲長統騰蛇弃鱗神龍喪角至人能變達
士拔俗郭璞共工贊共工赫怒不周是觸地虧巽維天
缺乾角(角盧谷切見資暇集)
辨蛇字音(唐河切)
東方朔詩方朔聞不喜褫身絡蛟蛇瞻相北斗柄兩手
自相挼詩羔羊素絲五紽委蛇委蛇易林曰長尾委蛇
畫地成河揚雄反離騷既亡鸞車之幽藹兮駕八龍之
委蛇臨江瀕而掩涕兮何有九招與九歌張衡西京賦
感河馮懷湘娥驚蝄蜽(皆水神)憚蛟蛇郭璞流沙贊經帶
西極頽塘委蛇注于黑水永溺餘波
辨降字音(乎攻切)
劉統軍碑琳後來降公不有功詩草蟲憂心忡忡我心
則降孟子曰洚水者洪水也楚辭四用降劉歆徐邈(皆胡郎切)
揚雄河東賦雲䬠䬠而來迎兮澤渗灕而下降鬱蕭條
其幽藹兮滃(烏孔切)汎沛以豐隆馬融笛賦無相奪倫以
宣八風律吕既和哀聲五降阮籍寄懷詩陽精蔽不見
隂光代為雄亭亭在須臾厭厭將復降
辨售字音
送劉師服詩齎財入市賣貴者常難售豈不久憔悴為
功忌中休詩谷風賈用不售樂府壠頭水歌將頓樓蘭
厀就解月支裘勿令如李牧功多信不售(時周切)賣物出
手也
正餐字音(須倫切)餐(音素餐千安切)
祭嫂鄭夫人文念寒而衣念飢而餐(音孫)疾疹水火無災
及身詩伐檀彼君子兮不素餐兮宋玉九辨竊慕詩人
之遺風願託乎素餐蹇充詘而無端兮汩莽莽而無垠
易林謙之坎曰懸鶉素餐餐非其任失亡遠民實勞我
心餐餔也
哀字音(於希切)
祭周氏姪女文今當長歸與一世違凡汝親戚孰能不
哀詩采薇我心傷悲莫知我哀說文從口衣聲爾雅哀
哀懷報德也裴瑜音衣國語各娶其所有以待所歸兮
猗兮違兮心之哀兮宋玉九辨覿杪秋之遙夜兮心憭
悷而有哀春秋逴逴而日高兮愀然惆悵而自悲劉向九
歎欲遷志而改操兮心帉結而未離外仿偟而遊覧兮
内惻隠以含哀張衡南都賦布綠葉之萋萋敷華蘂之
蓑蓑玄雲合而重隂谷風起而增哀
壹似字
退之聖德詩壹似堯禹壹似蓋用禮記夫子之言(檀弓孔子)
(過泰山側有婦人哭於墓者而哀夫子使子路問之曰子之哭也壹似重有憂者)
用泐字
荆公常夷甫誌文石可泐也用考工記石有時以泐鄭
司農注讀為再扐而後掛之扐謂石解散也
荆公押而字
荆公在歐公坐分韻送裴如晦知吳江以黯然消魂唯
别而已分韻時客與公八人荆公子美聖俞平甫老蘇
姚子張焦伯強也時老蘇得而字押談詩究乎而荆公
乃又作而字二詩采鯨抗波濤風作鱗之而蓋用周禮
考工記梓人深其爪出其目作其鱗之而(注之而頰&KR1867;也)又云
春風垂虹亭一杯湖上持傲兀向賓客兩忘我與而最
為工君子不欲多上人王蘇之憾未必不稔於此也
正老杜自平詩
杜詩自平宫中吕太一按唐史有兩吕宦官吕太一為
廣南市舶使反故下云收兵南海千餘日復何疑而說
詩者紛紛不可暁至謂唐有自平宫開元中中書舍人
吕太一與張嘉正號四優者又吕寧為太一宫使尤謬
作詩下字來歷
史記秦虎狼之國也唐史太宗龍鳳之姿而子美昭陵
詩云䜟歸龍鳳質威定虎狼都各易一字最為妙處洪
氏辨證謂急急能鳴鴈輕輕不下鷗能鳴用莊子不下
用列子語於此見其用出處下字之法
杜詩古今本不同
王仲言自宣城歸得杜甫詩三帙有南唐澄心堂紙有
建鄴文房印沈思遠印及勑賜印筆法精妙殆能書者
試考一二詩多與今本不同如憶李白詩白也詩無數
飄然意不羣清新庾開府豪邁鮑參軍渭北春天樹江
東日暮雲何時一樽酒重與話斯文九日詩乃云今朝
醉裏為君歡笑倩傍人為正冠又再把茱萸子細看又
芹泥隨燕觜蘂粉上蜂鬚宫草霏霏隨委佩雲近蓬萊
常五色酒醒思汗簟已近苦寒夜長貧怪婦愁雨映行
宫辱贈詩騎馬誰家白面郎不通姓字麤疎甚忍待江
山麗之類不可槩舉也
荆公用麥氣字
荆公晴日晚風生麥氣麥氣蓋用何遜新林分别詩麥
氣始清和
老杜秦城字
三輔黃圖長安故城城南為南斗形城北為北斗形故
號斗城何遜咸陽詩云城斗疑連漢老杜秦城近斗杓
秦城北斗邊北斗故臨秦而秦中詩春城依北斗郢樹
發南枝乃秦城耳劉夢得望賦亦云城依斗兮闌干春
亦無義亦不可對郢樹也
樂天詩
醉翁迂叟東坡之名皆出於白樂天詩云
荆公用歸字
荆公詩綠攪寒蕪出紅爭暖樹歸妙甚歸字蓋用老杜
紅入桃花嫩青歸柳葉新李白寒雪梅中盡春風柳上
歸意
老杜用受字進字逗字
老杜受字進字逗字最用工夫吹面受和風脩竹不受
暑飛燕受風斜野航恰受兩三人樹濕風凉進山谷進
風凉殘生逗江漢遠逗錦江波隂鏗詩有行舟逗遠樹
作詩祖述有自
謝靈運有雲中辨煙樹天際識歸舟王僧孺有岸際樹
難辨雲中鳥易識梁元帝有遠村雲裏出遙船天際歸
隂鏗詩有天際晚帆孤天邊看遠樹大江靜猶浪老杜
所以有江流靜猶湧雲中辨煙樹鏗詩有薄雲巖際出
初月波中上杜詩薄雲巖際宿孤月浪中飜鏗有中川
聞棹謳杜有中流聞棹謳鏗有花逐下山風杜有雲逐
度溪風祖述有自青出於藍也
作詩得意句
陳去非嘗語先君云吾平生得意十字云開門知有雨
老樹半身濕先君故效之作感興詩云夜半微雨濕凌
晨春草長謂頥正云吾十字似有味後讀河嶽英靈集
閻訪詩荒庭人何許老樹半空腹殷璠謂皎然可佳殆
亦有所祖云
唐朝酒價
丁晉公對真廟唐酒價以三百亦出於一時耳若李白
金樽清酒斗十千白樂天共把十千酤一斗又軟美仇
家酒十千方得斗又十千一斗猶賖飲何况官供不著
錢又崔輔國與酤一斗酒恰用十千錢
八十為八秩
禮年八十日有秩故以八十為八秩又道家流用此語
白樂天屢用之自注行開第八秩可謂盡天年(時俗謂七十以)
(上為開第八秩)又云已開第七秩屈指幾多人
蒲(仄聲)桃琵(仄聲)琶調(仄聲)笑司(仄聲)馬
樂天詩羌管吹楊柳燕姬酌蒲桃(蒲桃太原酒名)銀含鑿落盞
金屑琵琶槽秦再思記異錄温州朱史君有一妓善胡
琴忽亡念之追悼詩云魂飛寥闊魄歸煙只住人間十
八年昨日施僧裙帶上斷腸猶繫琵琶絃琵字亦從仄
聲(晉書阮咸傳唐元行沖傳琵琶字並無音唐書音訓外戚傳調笑音調)打嫌調笑易飲
訝卷波遲(調笑抛打曲名卷白波酒令)燭淚連盤罍蒲桃又對東溪
野枇杷上林賦枇杷蒲桃皆無音四十著緋軍司馬男
兒官職未蹉跎一為州司馬三見歲重陽武元衡亦有
唯有白鬚張司馬不言名利尚相從
樂天用淵明詩
淵明詩弱女雖非男慰情良勝無故樂天云衰病四十
身嬌癡三歲女非男猶勝無慰情時一撫
東坡德星句
東坡詩斯人乃德星遣出虛危間用樂天德星降人福
時雨助歲功福似歲星移望如時雨至意
東坡用樂天詩格
樂天詩去歲暮春上巳共泛洛水中流今歲暮春上巳
獨立香山下頭東坡用之為海外上元詩(東坡惠州上元夜詩前年)
(侍玉輦端門萬枝燈云云今年江海上雲房寄山僧)
樂天與子美詩一意
老杜安得廣厦千萬間大庇天下寒士俱歡顔嗚呼何
時眼前突兀見此屋吾廬獨破受涷死亦足樂天百姓
多寒誰可捄一身雖煖亦何情安得大裘長萬丈一時
都蓋洛陽城
李商隠詩
商隠有點竄尭典舜典字塗改清廟生民詩樂天有毛
詩三百篇後得文選六十卷中無
詩中用愛閒字
多病愛閒始見南史王儉傳樂天有經忙始愛閒劉夢
得有功成却愛閒杜牧之有愛閒能有幾人來
老杜樂天詩語
詩中用而今匹如些些耳冷妬他欺我生似勿留羸垂
温暾皆樂天語相(仄聲)欺有底也自也知差底斬新遮莫
皆老杜詩
太史公司馬相如贊
太史公作司馬相如贊曰春秋推見至隠易本隠以之
顯大雅言王公大人德逮黎庶小雅譏小巳之得失其
流及上所以言雖外殊其合德一也而自序曰易著天
地隂陽四時五行故長於變禮經紀人倫故長於行書
記先王之事故長於政詩記山川谿谷禽獸草木牝牡
雌雄故長於風樂樂所以立故長於和春秋辨是非故
長於治人
魚千里
山谷用魚千里事蓋出關尹子以盆為沼以石為塢魚
環游之不知其幾千萬里也(山谷屢用魚千里字尋師訪道魚千里蓋世功名黍)
(二炊又小池已築魚千里隙地仍裁芋百區又爭名朝市魚千里觀道詩書豹一斑)
北征詩
北征詩皇帝二載秋閏八月初吉盧仝月蝕詩元和庚
寅斗柄插子律調黃鍾白樂天賀雨詩皇帝嗣寳歷元
和三年冬又苦寒詩八年十二月五日雪紛紛(韓詩元和庚寅)
(斗插子)
柳耆卿詞語
隂鏗有夜雨滴空階柳耆卿用之人但知為柳詞耳
樂天長恨歌
樂天有玉容寂寞淚闌干梨花一枝春帶雨不知又有
薔薇詩露垂紅萼淚闌干
牧之劻勷字
牧之詩塵土驚劻勷樂天委命不劻勷
詩用鬭在字
詩中用鬭在蓋出樂天詩世上爭先從盡(上聲)汝人間鬭
在不如吾(樂天用格是字)
轉席
今新婦轉席唐人已爾樂天春深娶婦家詩云青衣轉
(去聲)氊褥錦繡一條斜
蘇小小
樂天詩揚州蘇小小人道是夭斜(音伊邪反)
鄭重字
前漢王莽傳皇天所以鄭重降符命之意師古言頻煩
也又三國志國家哀汝故鄭重賜汝好物樂天謝庾順
之送紫霞綺云千里故人心鄭重一端香綺紫氤氲又
交情鄭重金相似
季布毁譽
史記季布言陛下以一人譽召臣以一人毁去臣乃祖
韓非子魯丹曰夫以一言善我必以一言罪我
落吾手
老杜不意青草湖扁舟落吾手樂天天與愛水人終焉
落吾手
杜詩用前人意
老杜寒日出霧遲清江轉山急亦用隂鏗野日燒中昏
山路入江窮意
席壽
唐書百官志席壽謂器用經久謂之壽考工記犀甲壽
百年起於此(唐志帷帟則題歲月席壽三年氊壽五年褥壽七年考工記犀甲壽百年兕甲壽二)
(百年合甲壽三百年)
裝潢兩字
裝潢(音黃又音晃)染黃紙修治之名本齊民要術(按唐百官志校書郎)
(掌校理典籍注云有學生三十八人令史二人楷書十二人熟紙装潢匠八人)
鉗勒
唐后妃傳舉能鉗勒鉗字蓋本漢梁冀妻性鉗忌(鉗銸也言)
(性忌害如鉗之銸物也女輒反)
善禁架(即禁術也如費長房之術唐書后妃列傳上第二)
善禁架用後漢徐登傳語(徐登傳云但行禁架所療皆除)
唾手
高祖隠太子建成傳云云利兵鏖之唾手可決用九州
春秋唾掌語
盜亦有道
唐王竇傳贊盜亦有道用莊子記盜跖之言
左方
左方謂簡册之左唐書亦有此語
桑蔭不徙(唐書屈突通尉遲敬德等傳贊桑蔭不徙而大功立)
劉子云堯之知舜不違桑隂(劉子知人篇堯之知舜不違桑隂文王之知吕望不)
(以永昌)
諸史語
二李傳賢長城用漢賢於兵十萬騎五千之文
房杜傳忠於所事用魏志注登殺用唐律即時為登
即時殺之也(律登時殺傷者勿論)
曲折出李廣傳(報天子失軍曲折猶委曲也)
楊國忠傳以計勝色者昌荀悦之語
餌藥
唐傳張臯疏人無故不應餌藥出千金方序論云病患
已成須勤藥餌故立補養之方平人無事不宜著手
經史雜語
回鶻傳不一而足用公羊傳(文九年又襄二十九年)許夷狄者不
一而足也
蘭亭敘云後之視今亦猶今之視昔用京房傳語房曰
臣恐後之視今猶今之視前也
唐儒學傳禪其家用東漢敘贊世禪雕龍語
掫師用左氏扞掫事文藝傳義形於色用左氏孔文子
語
唐書乾没干没乾匿皆同義
賈捐之語
後漢南匈奴傳語曰父戰於前子死於後弱女乘於亭
障孤兒號於道路老母寡妻設虛祭飲泣淚想望歸魂
於沙漠之表全用西漢賈捐之語
鷙鳥累百不如一鶚
史記趙簡子曰鷙鳥累百不如一鶚鄒陽上書亦用之
孔文舉薦禰衡表又用此語孫權曰云云令蒙討賊誅
其首惡
曹植用墨子語
墨子雖有賢君不愛無功之臣雖有慈父不愛無益之
子故曹植自試表云故慈父不能愛無益之子仁君不
能畜無用之臣
羊祜宗管子語
羊祜讓開府表云德未為人所服而受高爵則使才臣
不進功未為人所歸而荷厚禄則使勞臣不勸用管子
德業未明於朝而處尊位者則良臣不進有功未見於
國而有重禄者則勞臣不勸
倒行逆施
史記伍子胥傳吾日暮途遠吾故倒行而逆施之主父
偃曰吾日暮故倒行逆施之
歐陽建
文選歐陽堅石臨終詩天網布紘綱投足不獲安劉夢
得所以有天網雖寬投足誰厝
淵明詩
王仲宣悟彼泉下人喟然傷心肝淵明所以有感彼柏
下人安得不為歡
子美詩有祖述
杜審言綰霧青條弱牽風紫蔓長又云寄語洛城風月
主明年春色倍還人子美有林花著雨燕脂潤水荇牽
風翠帶長又傳語風光共流轉暫時相賞莫相違皆祖
述其意
古人作文皆有依倣
司馬長卿大人賦全用屈平遠遊中語退之送窮文
學逐貧賦老杜杜鵑詩模寫鮑照荆公作虎圖行
全倣老杜老杜用元自見來東坡所以用之
意匠
意匠慘澹經營中用陸機文賦意司契而為匠(老杜丹青引詔)
(謂將軍拂絹素意匠慘澹經營中)
老杜倣淮南子語
淮南子水清則魚聚木茂而鳥樂所以老杜有林茂鳥
攸歸水深魚知聚
古人用字
王維詩九天閶闔開宫殿萬國衣冠拜冕旒(雜詩)老杜閶
闔開黃道衣冠拜紫宸淵明日月不肯遲(雜詩)晨雞不
肯鳴(飲酒詩)老杜有秋天不肯明江平不肯流兵戈不肯
休王室不肯微
太湖
上林賦東注太湖郭璞注曰太湖在吳縣尚書所謂震
澤也
窫窳封豨鑿齒
淮南子應劭注堯之時窫(音軋)窳(音愈)封豨鑿齒皆為人害
鑿齒齒長五尺似鑿故長楊賦秦封豕其上窫窳其民
鑿齒之徒相與摩牙而爭之
徐凝用界字
天台山賦瀑布飛流而界道所以徐凝有界破青山色
孰謂其惡而無所自耶(賦云赤城霞起以建標云云)
崔駰宗揚雄
崔駰達旨譬猶衡陽之林岱隂之麓伐尋抱不為之稀
蓻拱把不為之數蓋宗揚雄解嘲譬江湖之崖勃解之
島乘鴈集不為之多雙鳬飛不為之少
社日停針線
周美成社日停針線蓋用張文昌吳楚詞今朝社日停
針線有自來矣
真贗字
退之與崔十六詩前計頓乖張居然見真贗贗字字書
云偽物也蓋出韓非子齊伐魯索饞鼎魯以其贗往齊
曰鴈魯曰真也古止用鴈字宋景文有真贗不同物治
亂不同目又贗賈亂㕓窳農亂田東坡亦用之茯苓詩
山谷亦用之
抑鮓
宋景文詩蟹美持螯日魚香抑鮓天用楊淵五湖賦連
&KR0008;抑鮓
雨絶
太白詩雨絶無還雲用三國志吳虞翻傳罪弃雨絶陳
孔璋檄又曰雨絶於天
東坡用韓非子語
韓非子國平則養儒俠難至則用介士所養非所用所
用非所養東坡六國論用此語
鄂鄂
史記趙世家趙簡子有臣曰周舍好直諫舍死簡子每
聽朝不悦大夫請辠簡子曰大夫無辠吾聞千羊之皮
不如一狐之腋諸大夫朝徒聞唯唯不聞周舍之鄂鄂
是以亡也又商君傳商君曰我治秦孰與五羖大夫賢
趙良曰千羊之皮不如一狐之腋千人之諾諾不如一
士之鄂鄂必出於此
左氏與史遷
左氏晉重耳謂季隗曰待我二十五年不來而後嫁對
曰我二十五矣又如是而嫁則將就木焉史記晉世家
重耳謂其妻曰待我二十五年不來乃嫁其妻笑曰犂
二十五年吾冢上柏大矣雖然妾待子
天啓之矣
左氏(閔元年)畢萬以是始賞天啓之矣史記晉世家以是
始賞天開之矣
不當如此
史記張釋之傳云吏不當如此耶薛廣德傳云曉人不
當如是耶魏志傳曰事不當爾耶皆有味也
豚犢
曹子丹佳人生汝兄弟犢耳(魏書注)劉景升兒子若豚犬
耳(孫權傳)生子當如李亞子吾兒豚犬耳(五代史)
首鼠
史記灌夫傳與長孺共一老秃翁何為首鼠兩端後漢
鄧訓傳首施兩端(注猶首鼠也)西羌傳亦云首施兩端
破碎大道
前漢夏侯勝傳章句小儒破碎大道後漢楊終傳章句
之徒破壊大體(下云宜如石渠故事求為後世則)
綠沈綠檀
老杜有苔卧綠沈槍南史有綠沈屏風杜牧之有䏶壓
綠檀槍檀與沈宜相近
反水不收
光武紀反水不收何進傳覆水不收太白詩雨落不上
天水覆難再收
千石魚
前漢貨殖傳水居千石魚波(波讀為陂)言養魚一歲收千石
唐皮日休釣侣詩一斗霜鱗換濁醪注云吴中賣魚論
斗酒乃論斤(巴寡婦清傳水居千石魚陂山居千章之萩萩即萩樹也)
王岐公宗樂天詩
王岐公元豐中餞文潞公歸洛詩有精神如破貝州時
蓋用樂天上裴晉公詩聞說風情筋力健只如初破蔡
州時語
矢來無鄉
山谷作蘇李枯木道士賦有懼夫子之獨立矢來無鄉
出韓非子矢來有鄉鄉方也有來從之方則積鐡以備
一鄉謂聚鐡一身以備一處則甲之不全者矢來無鄉
則鐡室以盡備之謂甲之全者自首至足無不有鐡故
曰鐡室備之則體不傷破
富貴他人合
富貴他人合貧賤親戚離文選曹顔遠詩又見晉書殷
浩傳蓋用慎子家富則疎族聚家貧則兄弟離語
森如束
文選張景陽雜詩叢林森如束唐元稹連昌宫中滿宫
竹歲久無人森似束蓋用此(東坡過李公擇故居詩四鄰戒莫犯十畝森似束)
來兹
文選古詩何能待來兹用吕氏春秋今兹美禾來兹美
麥注兹年也
思君令人老
文選古詩有思君令人老曹子建有沉憂令人老其本
出唯憂用老耳(文選古詩思君令人老歲月忽已晚)
東坡西江月(在惠州作時侍兒朝雲新亡其寓意為朝雲作)
東坡梅詞不與梨花同夢蓋用王建夢中梨花雲詩(王昌)
(齡梅花詩落落寞寞路不分夢中喚作梨花雲坡用此語)
東坡真蹟
東坡四時詞冬詞云真態生香誰畫得玉奴纖手嗅梅
花真蹟乃云王如墨莊謂意方全子兄孫昌符家坡朱
陳詞真蹟云半依古柳賣黃瓜今印本多作牛依或遷
就為牛衣矣
往古來今(慕容雋傳内李産傳)
鶡冠子橢枋一術奚足以游往古來今事孰無郵晉載
記慕容雋曰不可復以西夕之年取笑來今
笑啼俱不敢
玉臺新詠詠樂昌云笑啼俱不敢李商隠亦云又云啼
笑兩難分
飢鷹待一呼
老杜有飢鷹待一呼白樂天呼鷹正及飢温庭筠飢鷹
不待呼吳融飢鷹只待呼
金斗熨波
白樂天金斗熨波刀剪紋陸龜蒙波平熨不如又天如
重熨皺温庭筠綠波如熨豁愁腸王君玉金斗熨沈香
又金斗熨秋江
劉夢得東坡用字法
劉夢得稱韓文云鸞鳳一鳴蜩螗革音東坡有振鬛長
鳴万馬皆瘖
五柞三楊(柞音作)
荆公次韻酬龔深甫詩云北尋五柞固未憖東挽三楊
仍有樛輿地志鍾山本少林木宋時使諸州刺史罷職
還者栽松三千株下至郡守各有差焉山之最高峰有
五願樹樹柞木也元嘉中百姓祈禱率有驗又李太白
白下亭詩驛亭三樹楊正當白下門王詩三楊白下亭
荆公用事
河南志盧元明侯山記曰漢有王玄者隠於此山景帝
再徵不屈就其山封侯因以為名唐宋之問侯山詩云
王玄拜隠侯荆公草堂懷古周顒宅作阿蘭若婁約身
歸窣堵波他日隠侯身亦老為尋陳迹到烟蘿世多謂
沈約耳不知乃用此王氏事
理絲竹筦絃
漢張禹傳後堂理絲竹筦絃故右軍用之蘭亭敘而或
者謂昭明所不取其未知班孟堅之詞耶(文選不載蘭亭)
涪翁(後漢郭玉傳有老父不知所出嘗漁釣於涪水因號涪翁山谷亦以此為號)
益部耆舊傳廣陵有老翁釣於涪水自號涪翁後漢郭
玉傳亦然山谷責涪州因此為號
退之徐偃王銘
退之徐偃王廟碑銘秦桀以顛徐由邈綿蓋用揚雄廷
尉箴殷以刑顛秦以酷敗之語意義尤遠
退之聯句
退之石鼎聯句豕腹脹彭亨乃用詩蕩炰烋于中國注
炰烋彭亨也(退之詩又澁旋皮卷臠苦開腹膨脝)
不子也(唐書后妃列傳)
玄宗貞順皇后武氏初妃專寵封所生母楊鄭國夫人
弟忠國子祭酒信秘書監將遂立皇后御史潘好禮上
疏曰禮父母讎不共天春秋子不復讎不子也陛下欲
以武氏為后何以見天下士妃再從叔三思也從父延
秀也皆干紀亂常天下共疾夫惡木垂蔭志士不息盗
泉飛溢廉夫不飲匹夫匹婦尚相擇况天子乎願慎擇
華族稱神祇之心薨年四十餘贈皇后
民獻朅來分教玉融荒陋絶少書籍間有闕疑無復
訂正一日使君袖出此書相與誦詠片言隻字音辨
義明迺知公之該博尤深探討宜闡之以不艾後學
公之學問殆不止是俾來者窺一斑云苕溪雍民獻
敬書
宜齋野乘(吳枋)
五帝非官天下
說苑載鮑白令之對始皇曰天下官則讓賢家則世繼
故曰五帝以天下為官三王以天下為家今觀帝王世
紀云黃帝次妃女節生少昊則少昊乃黃帝子也是傳
位與子自黃帝始而非起於夏禹家語五帝德及書序
注史顓帝紀并通歷皆云顓帝為昌意子則亦黃帝孫
也是少昊傳位於姪史記家語皆云帝嚳祖元囂父蟜
極又高辛紀注書序注與帝王世紀載嚳為黃帝曾孫
則顓帝傳位與從姪大戴禮并史記云帝嚳下妃生摰
則高辛又傳位於子高辛次妃慶都生堯則摰又傳位
與弟史記并舜典疏以舜為黃帝八代孫則堯傳位與
五世姪孫前漢律歷志載顓帝五世生鯀則舜傳位與
六世祖之從兄弟如是則五帝亦可謂之家天下今遡
五帝之上而觀之禮記注云女媧承伏羲而淮南子覽
冥訓注古天子姓風則亦伏羲之子孫也禮記國語皆
云炎帝少典之子而家語與史記云黃帝有熊國君少
典之裔子國語又云黃帝炎帝之弟則二君同是少典
之子以此而觀家天下之制其來遠矣或曰夏之十
七君皆姓姒商之三十君皆姓子周之三十七君皆姓
姬非如五帝之異姓曰不然五帝之時世變不同人各
自為一姓故黃帝姓公孫而少昊黃帝子也改姓巳顓
帝亦黃帝孫也乃姓姬堯寄於伊長孺家從母所居故
姓伊耆舜生姚墟故姓姚稷契與堯同父兄弟也而稷
姓姬契以簡狄吞玄鳥卵而生故姓子若以異姓而論
謂皇帝與少昊非父子而堯與稷契非同父之兄弟可
乎或曰家以傳子今五帝獨黃帝高辛傳位於子少
昊顓帝皆與姪而摰則與弟蓋已非傳子矣堯傳之曾
姪孫而舜又傳之同六世祖之從兄弟服紀尤為差遠
曰不然長子考監明既以罪死而放齊固嘗薦次子朱
啓明矣堯未嘗不欲傳之子奈何朱之不肖不足以嗣
位堯則擇同宗之姪孫而授之舜亦不敢遽然以為君
而猶避朱於南河舜亦未嘗不欲傳之子奈何商均之
不肖不能以繼緒舜則擇同宗之從兄弟而傳之禹亦
不敢冒然以為君猶避商均於陽城堯舜豈以異族而
授之天下哉且如商之外丙傳弟仲壬仲壬傳姪太
甲太甲傳弟雍巳祖辛傳弟沃甲沃甲傳姪祖丁祖丁
傳堂弟南庚南庚傳堂弟陽甲祖庚傳弟祖甲廪辛傳
弟庚丁而周懿王傳弟孝王匡王傳弟定王則商周亦
有傳弟姪者其後如漢惠帝傳弟文帝昭帝傳姪孫宣
帝成帝傳姪哀帝哀帝傳從弟平帝東海殤帝傳堂兄
安帝若冲帝傳質帝則同高祖之從兄弟質帝傳桓帝
則又同五世祖之從姪比之舜禹蓋無異也且以祭
法觀之周則祖文而宗武商則祖契而宗湯夏則祖顓
帝而宗禹而舜則祖顓帝而宗堯若舜為異姓之國奚
必宗堯哉蓋曰弟曰姪曰姪孫既皆吾之族屬而謂之
非家天下不可也
過秦論誤
賈誼過秦論言始皇吞二周而亡諸侯按秦昭王五十
一年滅西周其後七年莊襄王滅東周四年莊襄卒始
皇方即位則吞二周乃始皇之曾祖與父非始皇也
先輩
唐世舉人呼巳第者為先輩其自目則曰前進士按魏
文帝黃初五年立太學初詣學者為門人滿歲試通一
經補弟子滿二歲試通二經者補文學掌故不通經者
聽須後試故後試稱先試而得第者為先輩由此也前
進士云者亦放此猶曰早得進士而其輩行在先也此
皆演繁露載通典語枋即容齋續筆載貽子錄云同年
小錄是雙隻先輩各一人分寫宴上長少分雙隻相向
而坐以東為上儭以西為首給舍員外遺補多來突宴
東先輩不遷而西先輩避位又紹聖間王聖塗渑水燕
談云蘇德詳漢相禹珪之子建隆四年進士第一人登
第初還鄉里太守置宴以慶之樂作伶人致語曰昔年
隨侍嘗為宰相郎君今日登科又是狀元先輩又司馬
温公勸學歌云一朝雲路果然登姓名亞等呼先輩詳
味温公之言則登雲路者方呼先輩如今黃甲並呼狀
元一般先輩猶言前名也又葛常之丹陽集云小說載
優人有以李義山服藍縷之衣而出或問曰先輩之衣
何在曰為館中諸學士撏將去矣人以為笑又王直方
詩話云蕭貫嘗夢至宫庭中賦詩有一人曰先輩異日
必貴又春渚紀聞載棋待詔劉仲甫聞祝不疑先輩名
品高着人傳今秋來試南省若以二家所載觀之則以
先輩為稱呼決非前輩之比又韋莊浣花集有癸丑年
下第獻新先輩詩又墨客揮犀言今人於榜下擇壻號
曰臠婿有一新先輩少年為貴家所慕欲以女妻之又
彭應來有賀新先輩二十八人及第詩結句云回頭應
念差池者重待陽和振羽毛言新先輩則謂狀元為前
名明矣若以為長上先生則安得加一新字又曰少年
摭言載牛僧孺應舉時韓愈皇甫湜見之於青龍寺稱
牛為即先輩又田表聖錫咸平集與胡旦書云秀才即
先輩乃即日可為先輩也其義甚明今人詩集中因見
唐詩有先輩二字不深考其故皆誤作前輩近時有稱
道士為先輩尤可笑也
千字文字重複
千字文有女慕清潔又有紈扇圓潔重兩潔字今宜改
清潔為清貞庶不重複
孟子與孟嘗君同時
或問孟子與孟嘗君同時否曰同周顯王三十三年乙
酉孟子見梁惠王王有利國之問慎靚王二年壬寅惠
王薨孟子去魏適齊而齊宣之立在顯王三十七年乙
丑其卒在赧王元年丁未孟子是年去齊赧王乃慎靚
王之子顯王之孫方顯王四十八年庚子齊薛公田嬰
卒其子文嗣為薛公號曰孟嘗君能招致諸侯游士名
重天下則田文之立在梁惠王未薨之前而孟子適齊
之時田文已立二年矣以戰國策考之馮諼西遊於梁
說惠王聘孟嘗君齊王聞而謝之則與孟嘗君正同時
也曰孟子既游於齊而孟嘗君之食客數千人有一亞
聖之大才而不克置於賓客之列何也曰太史公謂孟
嘗君招致天下任俠姦人入薛中則當時之客皆非賢
士可知蓋孟嘗君非不欲招致孟子而孟子決不屑就
也一魯仲連尚不為平原君留則孟子安肯為君之客
哉其後孟嘗君廢而賓客一日皆背去此市井勢利之
交毋足怪者君於此時不能自責其取士之乖謬而欲
唾客之面愚矣
先子先君先人
今人稱先子先君先人為父然不獨父也祖宗皆可如
曾西稱曾參曰予先子之所畏也則稱祖為先子子順
曰吾先君之相魯也則稱六世祖為先君孔安國曰先
君孔子又曰我先人用藏其家書於屋壁則稱十一世
祖為先君稱五世祖子襄為先人也
顔子非二十九歲死
史記云顔子少孔子三十歲年二十九蚤死則是魯哀
公二年也按圍陳蔡時孔子年六十三而顔子當是時
年三十三矣論語曰從我於陳蔡者皆不及門也德行
顔淵則顔子尚無恙史記載圍陳蔡後使子貢至楚昭
王將以書社地七百里封孔子令尹子西曰王之輔相
有如顔回者乎由是觀之則顔子之未死益信而有證
非二十九歲明矣
畫野分州
黃帝時畫野分州八家為井井一為鄰鄰三為朋朋三
為里里五為邑邑十為都都十為師師十為州一州是
百五十三萬家
名不可稱
唐人多有稱人名者詩中為甚今人學唐詩者多倣傚
之不知其不可枋記李習之答梁載言書云孟子曰天
下之達尊三德爵年惡得有其一以慢其二足下之書
韋君詞楊君潜足下之德與二君未知先後也足下齒
幼而位卑而皆名之傳曰吾見其與先生並行也觀習
之之言則當時亦以稱前輩名為非枋謂古者君稱臣
名父兄稱子弟名師稱子弟名禮疏云名者職賤之稱
仲尼於弟子外不敢稱人名曾子稱子夏之名蓋因子
夏稱無罪怒而責之也嘗考桓公四年夏天王使伯糾
來聘注禮君於臣而不名者五諸父兄不名詩云王曰
叔父是也子大夫不名祭伯是也盛德之士不名叔肸
是也老臣不名宰渠伯糾是也如桓二年及其大夫孔
父十七年蔡季自陳歸莊三年紀季以酅入于齊閔元
年季子來歸僖十六年公子季友卒公羊曰何以不名
賢也閔二年齊高子來盟公羊曰何以不名喜之也又
白虎通曰王者臣有不名者五先王老臣不名與先王
戮力共治者尊而不名尚書曰咨爾伯不言名也不名
者貴賢者而已故吕望郭子儀俱稱尚父管夷吾稱仲
父裴寂稱裴監魏晉以來多有贊拜不名者以人主之
待臣子猶爾況常人乎
小人小生
小人二字見於左傳若小生則漢書朱雲傳小生欲相
吏耶張禹傳新學小生皆是責人之語若自稱小生則
始於唐韓退之與孟東野寄孟幾道聯句云小生何足
道又酬司馬盧四兄雲夫院長望秋作云嗟我小生值
強伴又吕和叔渭海昏集序云不遠數千里授簡小生
狀元詞誤
今人唱五百名中第一仙鷓鴣天詞第二句便云花如
羅綺柳如綿最無意義當是錯誤分暁其詞以第二句
與第十句對換過義理方通合云五百人中第一仙等
閒平步上青天綠袍乍着君恩重黃榜初開御墨鮮龍
作馬玉為鞭花如羅綺柳如綿時人莫訝登科早自是
嫦娥愛少年
說郛卷十一下
