說郛卷十二上元陶宗儀撰
中華古今注卷上(馬縞)
帝王宫闕都邑羽儀冕服州縣儀仗軍器等部注凡
六十六門
宫
宫謂之室室謂之宫皆所以通古今之語明同寔而兩
名之也秦始皇造阿房宫闕五百步南北千丈上可坐
萬人下可建五丈旗幟咸陽二百里内為宫觀二百七
十所皆複道相連
闕
闕者觀也古每門樹兩觀於其前所以標表宫門也其
上可居登之則可遠觀故謂之觀人臣將朝至此則思
其所闕故謂之闕其上皆丹堊其下皆畫雲氣僊靈竒
禽怪獸以昭示萬民焉蒼龍闕畫蒼龍白虎闕畫白虎
玄武闕畫玄武朱雀闕上有朱雀二枚
城
城者盛也所以盛受人物也城門皆築土為之累土曰
臺故亦謂之臺門也
城隍
隍者城池之無水者也
秦所築長城
秦始皇三十二年得䜟書云亡秦者胡也乃使蒙恬築
長城以備之盖秦終於二世帝胡亥也非為胡人所患
秦所築城土色皆紫漢塞亦然故稱紫塞者焉
長安御溝
謂之楊溝植高楊於其上也一曰羊溝謂羊喜觝觸垣
墻故為溝以隔之故曰羊溝亦曰禁溝引終南山水從
宫内過所謂御溝
封疆
畫界者封土為臺以表識疆境也畫界者於二封之間
又為壝埓以畫分界域也
闤闠
闤者市墻也闠者市門也
肆店
肆者所以陳貨鬻之物也店者所以置貨鬻之物也
罘罳
屏之遺象也塾門外之舍也臣來朝君至門外當就舍
更詳熟其所應對之事也塾之者言熟也行至門内屏
外復應思惟也罘罳復思也漢西京罘罳合板為之亦
築土為之每門闕殿舍皆有焉如今郡國廳前亦樹之
也
宗廟
宗者宗祀也廟者貌也所以髣髴先人之靈貌也天子
七廟諸侯五廟大夫三廟士二廟庶人無廟四時之饗
也
拘攔
漢成帝顧成廟有三玉鼎二真金鑪槐樹悉為扶老拘攔
畫飛雲龍角於其上也
堯誹謗木
程雅問曰堯設誹謗之木何也答曰今之華木也以横
木交柱頭狀如華也形如桔橰大路交衢悉施焉或謂
之表木以表王者納諫也亦以表識衢路秦乃除之漢
始復修焉今西京謂之交午柱也
方徼
徼者繞也所以繞逆蠻夷使不得侵入中國也方者方
面也南方徼色赤故稱丹徼焉
關塞
關者長安之關門也函谷關潼關之屬也塞者塞也所
以擁塞
孫亮金螭屏風
孫亮吳主權之子也作金螭屏風鏤作瑞應圖一百二
十種之祥物也
孫權舸船
孫權吳之主也時號舸為赤龍小船為馳馬言如龍之
飛于天如馬之走陸地也
漢高祖斬白蛇劒
漢世傳高祖斬白蛇劒長七尺漢高祖自稱提三尺劒
而取天下有問余者余告之曰漢高為泗上亭長送徒
驪山所提劒理應三尺耳後富貴别得七尺寳劒捨舊
而服之漢之後世唯聞高祖以所佩劒斬白蛇而高祖
常佩此劒即斬蛇之劒也
魏武帝軍&KR0008;
魏武所制也以軍中服之輕便有作五色&KR0008;以表方面
也
吳大帝寳刀
吳大皇帝有寳刀三其一曰百鍊二曰青犢三曰漏影
孫文臺青玉馬鞍
孫文臺獲青玉馬鞍其光照於衢路也
魏武帝馬勒酒椀
魏武帝以馬勒車渠石為酒椀
大駕指南車
起於黃帝與蚩尤戰於涿鹿之野蚩尤作大霧皆迷四
方於是乃作指南車以示四方遂擒蚩尤而即位故後
漢恒建舊說云周公所作也周公治致太平越裳氏重
譯來獻白雉一黑雉二象牙一使者迷其歸路周公錫
以文錦二疋軿車五乘皆為司南之制使越裳氏載之
以南緣扶南林邑海際朞年而至其國使大夫窶將送
至國而還至始制車轄轊皆以鐵還至鐵亦銷盡以屬
巾車氏攻而載之常為先導示服遠人而正四方也車
法在尚方故事漢末喪亂其法中絶焉先生鈞紹而作
焉今指南車馬先生之遺法也
金根車
秦制也秦併天下閱三代之輿服謂殷得瑞山車一曰
金根故因作為金根之車秦乃增飾而乘輿焉漢因而
不改
辟惡車
秦制也桃弓葦矢所以禳除不祥也春秋傳云桃弧棘矢
以除其灾所謂辟惡也
記里鼓車
所以識道里也謂之大章車起於西京亦曰記里車車
上有二層皆有木人焉行一里下一層擊鼔行十里上
層擊鐘尚方故事有作車法
街鼔
唐舊制京城内金吾昏曉傳呼以戒行者馬周請置六
街鼔號之曰鼕鼕鼔
華蓋
黃帝所作也與蚩尤戰於涿鹿之野常有五色雲氣金
枝玉葉止於帝上有花蘤之象故因而作華蓋焉
曲蓋
太公所作也武王伐紂大風折蓋太公因折蓋之形制
曲蓋焉戰國常以賜將帥自漢朝乘輿用四謂為䡶輗蓋
有軍號者賜其一焉
雉尾扇
起於殷世高宗有雊雉之祥服章多用翟羽周制以為
王后夫人之車服輦車有翣即緝雉羽為扇翣以障翳
風塵也漢朝乘輿服之後以賜梁孝王魏晉已來以為
常惟諸王皆得用之
障扇
長扇也漢世多豪俠象雉尾而制長扇也
五明扇
舜所作也舜受堯禪廣開視聽求賢人以自輔故作五
明扇秦漢公卿士大夫皆得用之魏晉非乘輿不得用
之也
警蹕
所以戒行徒也周禮蹕而不警秦制出警入蹕謂出軍
者皆警戒入國者皆蹕止也故曰出警入蹕也至漢朝
梁孝王稱警稱蹕降天子一等焉一曰蹕路也謂行者
皆警於塗路也
唱
上所以促行徒也上鼔為行節也
冕服
牛亨問冕旈稱繁露何也答曰綴玉而下垂如露而繁也
文選云衮冕垂旒所以蔽明黈纊塞耳所以閉聰尚書
云日月星辰山龍華蟲作會宗彛藻火粉米黼黻絺繡
以五彩彰施于五色也所謂天子衮冕之服也
金斧
黃鉞也鐵斧玄鉞也三代通用之以斷斬今以黃鉞為
乘輿之飾玄鉞諸公王得建之武王以黃鉞斬紂故王
者以為戒太公以玄鉞斬妲己故婦人以為戒漢制諸
公亦建玄鉞以太公秉之助武王斷斬故為諸公之飾
焉大將出征特加黃鉞者以銅為之黃金塗刃及柄不
得純金也得賜黃鉞則斬持節
公王建鍠
秦改鐵鉞為鍠也一本云鍠秦制也今諸王妃公主與
乘輿通建之
信幡
古之徽號也所以題表官號以為符信故謂之信幡乘
輿則畫為白虎取其義而有威信之德也魏朝有青龍
幡朱雀幡玄武白虎幡黃龍幡而五色以詔東方郡國
以青龍信南方郡國以朱雀信西方郡國以白虎信北
方郡國以玄武信朝廷畿内則以黃龍信亦以麒麟幡
高貴鄉公討晉文王自秉黃龍幡以麾是也晉朝唯用
白虎幡書信幡用鳥書取其飛騰輕疾也一曰以鴻鴈
鷰鳦有去來之信也
豹尾
周制也所以象君子之豹變也尾言謙也古軍正建之
今唯乘輿得建焉
馬前弓箭
兩漢京兆及河南尹執金吾司隸校尉皆使人導引傳
呼行者止坐者起四人持弓矢走者則射之有乘高窺
闞者亦射之魏晉已來則用角弓設而不用焉
狸頭白首
昔秦始皇東廵狩有猛獸突於帝前有武士戴狸皮白
首獸畏而遁遂軍仗儀服皆戴作狸頭白首以威不虞
也
龍虎節
孝經云制節謹度滿而不溢高而不危所以長守貴也
唐節制皆從太府寺准三禮定之周禮云山國用虎節
土國用人節澤國用龍節紫檀木畫其形象御親金書
以賜重臣碧油籠之歿而不用則倒進之漢蘇武使單
于不拜單于怒令武北海窖中牧羊氊褁節食雪卧節
旄落還漢仗節而廻旄落盡也
軍容抹額
昔禹王集諸侯於塗山之夕忽大風雷震雲中甲馬及
卒一千餘人中有服金甲及鐵甲不被甲者以紅絹
抹其首額禹王問之對曰此抹額蓋武士之首服皆佩
刀以為衛從乃是海神來朝也一云風伯雨師自此為
用後至秦始皇廵狩至海濱亦有海神來朝皆戴抹額
緋衫大口袴以為軍容禮至今不易其制
櫜鞬三仗
起自周武王之制也武王伐紂散鹿臺之財發巨橋之
粟歸馬于華山之陽放牛于桃林之野鑄劔戟以為農
器示天下不復用兵武王以安必防危理必防亂故弢
弓匣劔以軍儀示不忘武也舊儀&KR0008;轆三仗首袜額紅
謂之櫜鞬三仗也
戈戟
魯陽以長戈指日日為之退舍戈猶殳也戟以木為之
後世滋偽無復典刑赤油韜之亦謂之油戟亦謂之棨
戟公王已下通用以為前驅唐五品已上皆施棨戟於
門
矛殳
矛冒也殳亦戟之象也詩云伯也執殳為王前驅其
器也以木為之
刀劔
河圖云黃帝攝政前有蚩尤兄弟八十一人並獸身人
語銅頭鐵額食砂石子造立兵仗刀戟大弩威震天下
誅殺無道不仁不慈萬民欲令黃帝行天子事黃帝仁
義不能禁蚩尤遂不敵黃帝乃仰天而歎天遣玄女授
黃帝兵法符制以服蚩尤吳大帝有寳刀三見上注中吳
大帝有寳劔六其一曰白虹二曰紫電三曰辟邪四曰
流星五曰青冥六曰百里晉朝武帝時武庫火焚有智
伯頭(又云王莽)孔子履高祖斬蛇劔二物皆為火焚之唯劔
飛上天而去也又晉時牛斗間常有紫氣張華知非王
者之氣乃是劔氣乃以雷煥為豐城令張華知煥博識
到縣乃掘縣獄深得劔兩枚一送與張華一煥自佩後
華卒子韙佩過延平津躍入水使人尋之乃見化為龍
也雷煥卒子亦佩之於延平津亦躍入水化為龍矣高
祖斬白蛇劔見上注中
枷棒
易云荷校滅耳凶禮云去桎梏桎梏亦枷杻也六月盛
暑去囚人枷杻决斷刑獄放宥之也唐時則天朝周興
來俊臣羅織天下衣冠遇族者不可勝數俊臣特制刑
獄造十枚大枷一曰定百脉二曰喘不得三曰突地吼
四曰著即枷(棒號即承)五曰失魂魄六曰實同反七曰反是
實八曰死猪愁九曰求即死十曰求破家遭此枷者宛
轉于地斯須悶絶别有二枷名曰&KR2871;(普迷切)尾榆見即臣
復有鐵圈籠頭名號數十又招集告事者常數百人造
立密羅織經一卷每栲訊囚人先設枷棒破平人家不
知其數
棒
棒者崔正熊注車輻也漢朝執金吾金吾亦棒也以銅
為之黃金塗兩足以謂之金吾御史大夫司隸校尉亦
得執焉用以夾車故謂之車輻一曰形似輻故曰車輻
魏曹操為洛陽比部尉乃懸五色棒於門以威豪猾也
車輻
棒形如車輻見上注中
旌旃
旌者旌也旌表賢人之德旃者善也以彰善人之德旌
類旗之象旃類白旄之制書云旌别淑慝
麾旄
麾者所以指麾也武王秉白旄以麾是也乘輿以黃諸
公以朱刺史二千石以纁也
文武車耳
古重較也文官青耳武官赤耳或曰重較在軍車藩上重
起如牛角故曰重較
青布囊
所以盛印也劾奏之日則以青布囊盛印於前示奉王
法而行也非劾奏之日則以青繒為囊盛印於後謂劾
奏尚其質直故用布非劾奏日文明故用繒自晉朝巳
來劾奏之官專以印居前非劾奏之官專以印居後
簮白筆
古珥筆之遺象也腰帶劔頭珥筆示君子有文武之備焉
文武冠
文官進賢冠古委貌冠之遺象也武官惠文冠古緇布冠之
遺象也緇布冠上古之法武人質木故取法焉
鑾輅
鑾者所謂和鑾也禮云行前朱雀或謂朱鳥也鑾輅衡
上金爵者朱鳥口銜鈴鈴謂之鑾所謂和鑾者也前有
鸞鳥故謂鸞鸞口銜鈴故謂之鸞鈴或謂為鑾事一而異
義也
五輅
禮云春乘青輅駕蒼龍載青旂衣青衣服蒼玉夏乘朱
輅駕赤騮載赤旂衣朱衣服赤玉秋乘白輅駕白駱載
白旂衣白衣服白玉冬乘玄輅駕鐵驪載玄旂衣玄衣
服玄玉其制見三禮圖
貂蟬
武冠也貂者取其文而不炳煥外柔易而内剛勁也蟬
者清虚識變也在位者有文而不自耀有武而不示人
清虚自牧識時而動也
部伍兵陣
部伍者一伍之伯也五人曰伍五長為伯故稱伍伯一曰
戸伯漢制兵吏五人一戸竈置一伯故云戸伯亦
曰火伯以為一竈之王也漢諸王公行戸伯各率其伍
以導引也古兵士服韋弁今戸伯服赤幘纁衣素韎弁
之遺法也
部
部者封部之屬也語云千室之邑百乘之家可使治其賦也
兵陣
左傳云兵猶火也不戢將自焚老子云兵者不祥之器
不得已而用之是以上將軍居右偏將軍居左言以喪
禮處之
陣
陣者勝拒敵也類常山之率然擊其首則尾應擊其尾
則首應擊其中則首尾俱應率然者常山之長蛇也唐
朝高宗臨殿策問員半千曰兵書言天陣地陣人陣何
也半千對曰天陣者是星辰孤虚地陣者是山川向背
人陣者是偏裨彌縫以臣所見則不然夫師出以義有
若時雨得天之時此天陣也兵在足食且戰且耕得地
之利此地陣也卒乘輕利將師和睦此人陣也高宗大
賞策為上第
武臣缺胯襖子
隋文帝征遼詔武官服缺胯襖子取軍用如服有所妨
也其三品已上皆紫至武德元年高祖詔其諸衛將軍
每至十月一日皆服缺胯襖子織成紫瑞獸襖子左右
武衛將軍服豹文襖子左右翊衛將軍服瑞鷹文襖子
其七品已上陪位散員官等皆服綠無文綾襖子至今
不易其制又侍中馬周請於汗衫等上常以立冬日加
服小缺襖子詔從之永以為式
文武品階腰帶
蓋古革帶也自三代已來降至秦漢皆庶人服之而貴
賤通以銅為銙以韋為鞓六品已上用銀為銙九品已
上及庶人以鐡為銙沿至貞觀二年則自三品已上以
金為銙服綠庶人以鐵為銙服白向下插垂頭而取順
合呼撻尾漢中興每以端午賜百僚烏犀腰帶魏武帝
賜營人金隠起師子銙腰帶以助將軍之勇也太宗貞
觀中端午賜文官黑玳瑁腰帶武官黑銀腰帶示色不
改更故也
九環帶
唐革隋政天子用九環帶百官士庶皆同
靴笏
靴者蓋古西服也昔趙武靈王好西服常服之其制短
靿黃皮閒居之服至馬周改制長靿以殺之加之以氊
及絛得著入殿省敷奏取便乘騎也文武百僚咸服之
至貞觀三年安西國進緋韋短靿靴詔内侍省分給諸
司至大歷二年宫人錦靿靴侍於左右笏者記其忽忘
之心禮云天子以圭諸侯以球大夫以魚須一品至五
品以象為之六品至九品以木為之禮云端畢紳搢笏
唐德宗朝太尉段秀實以笏擊逆臣朱泚不忠反遭其
禍
履舄
履者屨之不帶也不借草屨也以其輕賤易得故人人
自有不假借也漢文帝履不借以視朝是也舄者以木
置屨下乾腊不畏泥濕也天子赤舄凡舄色皆象裳也
禮云解屨不敢當階就屨跪而舉之春申君客三千皆
珠屨也漢制功臣閣老四賜曰入朝不趨贊拜不名劔
履上殿肩輿入宫淳于髠諫楚王曰若堂上燭滅男女
雜坐履舄交錯臣當此之時一飲一石晏子諫齊王曰
今屨賤而踊貴也言齊王好刖人之足微諫之也
厨人&KR1241;衣
厨人&KR1241;衣厮徒之服也取其便於用耳乘輿進食者有
服&KR1241;衣前漢董偃綠幘青褠加&KR1241;衣以見武帝厨人之
服也
伺風烏
夏禹所作也禁中置之以為恒式
玉佩
玉佩之法漢末喪亂而不傳至魏侍中王粲識古佩之
法更制焉
天子乘輿赤綬
天子乘輿之制黃赤綬四采黃赤縹紺淳黃圭長二丈九尺
九寸五百首諸侯王赤綬四采赤黃縹紺淳赤圭長二丈一尺
三百首
公侯大將軍紫綬
紫綬二采紫白淳紫圭長一丈七尺一百八十首公主
封君服紫綬九卿中二千石二千石青綬三采青白紅淳青
圭長一丈七尺一百二十首一千石六百石黑綬三采青赤紺
淳青圭長一丈六尺八十首四百石五百石之長同前
制也三百石二百石黃綬一采淳黃圭長一丈五尺六
十首一百石青紺綬一采婉轉繆織長一丈二尺
自青綬已上縌皆長三尺三寸與綬同采而首半之縌者
古佩璲也佩綬相迎受故曰縌紫綬已上縌綬之間施
玉環玦自黑綬已下縌皆長三尺與綬同采而首半
之凡先合單紡為一絲四絲為一扶五扶為一首五首
為一文文采淳為一圭皆廣一尺六寸
中華古今注卷中(馬縞)
皇后冠帶士庶衣裳文籍書契草木答問釋義部注
凡四十四門
皇后太后印綬
太皇太后皇太后皇后綬其制與天子乘輿同黃赤綬四采黃
赤縹紺淳黃為圭長二丈九尺九寸五百首長公主天子貴
人與諸侯王同其制赤綬四采赤黃縹紺淳赤圭長二丈
一尺三百首諸國貴人相國皆綠綬三采綠紫紺淳綠
圭長二丈一尺二百四十首(縌綬玉環玦等已在天子乘輿綬門中見上卷注中)
羃䍦
羃䍦者唐武德貞觀年中宫人騎馬多著羃䍦而全身
障蔽至永徽年以後皆用帷帽拖裙到頸漸為淺露至
顯慶年百官家口若不乘車便坐檐子至神龍末羃䍦
殆絶其羃䍦之象類今之方巾全身障蔽繒帛為之若
便於事非乘車轝及坐檐子即此制誠非便於時也開
元初宫人馬上著胡帽靚粧露面士庶咸效之至天寳
年中士人之妻著丈夫靴衫鞭帽内外一體也
魏宫人長眉蟬鬢
魏宫人好畫長眉令作蛾眉驚鶴髻魏文帝宫人絶所
愛者有莫瓊樹薛夜來陳尚衣段巧笑皆日夜在帝側
瓊樹始制為蟬鬢望之縹緲如蟬翼故曰蟬鬢巧笑始
以錦衣絲履作紫粉拂面尚衣能歌舞夜來善為衣裳
皆為一時之冠絶
頭髻
自古之有髻而吉者繫也女子十五而笄許嫁於人以
繫他族故曰髻而吉榛木為笄笄以約髮也居喪以桑
木為笄表變孝也皆長尺有二寸沿至夏后以銅為笄
於兩旁約髮也謂之髮笄殷后服盤龍步搖梳流蘇珠
翠三服服盤龍步搖若侍去流蘇以其步步而搖故曰
步搖周文王又制平頭髻昭王又制小鬚雙裙髻始皇
詔后梳凌雲髻三妃梳望僊九鬟髻九嬪梳參鸞髻至
漢高祖又令宫人梳奉聖髻武帝又令梳十二鬟髻又
梳墮馬髻靈帝又令梳瑶臺髻魏文帝令宫人梳百花
髻芙蓉歸雲髻梁天監中武帝詔宫人梳廻心髻歸真
髻作白粧青黛眉有怱鬱髻隋有凌虛髻祥雲髻隋大
業中令宫人梳朝雲近香髻歸秦髻奉僊髻節暈粧貞
觀中梳歸順髻又太真偏梳朵子作啼粧又有愁來髻
又飛髻又百合髻作白粧黑眉
冠子朵子扇子
冠子者秦始皇之制也令三妃九嬪當暑戴芙蓉冠子
以碧羅為之插五色通草蘇朵子披淺黃藂羅衫把雲
母小扇子靸蹲鳳頭履以侍從令宫人當暑戴黃羅髻
蟬冠子五花朵子披淺黃銀泥飛雲帔把五色羅小扇
子靸金泥飛頭鞋至隋帝於江都宫水精殿令宫人戴
通天百葉冠子插瑟瑟鈿朵皆垂珠翠披紫羅帔把半
月雉尾扇子靸瑞鳩頭履子謂之僊飛其後改更實繁
不可具紀
釵子
蓋古笄之遺象也至秦穆公以象牙為之敬王以玳瑁
為之始皇又金銀作鳳頭以玳瑁為脚號曰鳳釵又至
東晉有童謠言織女死時人插白骨釵子白粧為織女
作孝至隋煬帝宫人插鈿頭釵子常以端午日賜百僚
玳瑁釵冠後漢書貴人助簮玳瑁釵
梁冀盤桓釵
盤桓釵梁冀婦之所制也梁冀妻改翠眉為愁眉長安
婦女好為盤桓髻到于今其法不絶墮馬髻今無復作
者倭墮髻一云墮馬之餘形也
粉
自三代以鉛為粉秦穆公女弄玉有容德感僊人蕭史
為燒水銀作粉與塗亦名飛雲丹傳以簫曲終而同上
昇
燕脂
盖起自紂以紅藍花汁凝作燕脂以燕國所生故曰燕
脂塗之作桃紅粧
花子
秦始皇好神仙常令宫人梳仙髻帖五色花子畫為雲
鳳虎飛昇至東晉有童謠云織女死時人帖草油花子
為織女作孝至後周又詔宫人帖五色雲母花子作碎
粧以侍宴如供奉者帖勝花子作桃花粧插通草朵子
著短袖衫子
衫子背子
衫子自黃帝為衣裳而女人有尊一之義故衣裳相連
始皇元年詔宫人及近侍宫人皆服衫子亦曰半衣盖
取便於侍奉背子隋大業末煬帝宫人百官母妻等緋
羅蹙金飛鳳背子以為朝服及禮見賓客舅姑之常服
也天寳年中西川貢五色織成背子玄宗詔曰觀此一
服費用百金其後金玉珍異並不許貢
裙襯裙
古之前制衣裳相連至周文王令女人服裙裙上加翟
衣皆以絹為之始皇元年宫人令服五色花羅裙至今
禮席有短裙焉襯裙隋大業中煬帝制五色夾纈花羅
裙以賜宫人及百僚母妻又制單絲羅以為花籠裙常
侍宴供奉宫人所服後又於裙上剪綵鳳綴於縫上取
象古之褕翟至開元中猶有制焉
宫人披襖子
盖袍之遺象也漢文帝以立冬日賜宫侍承恩者及百
官披襖子多以五色繡羅為之或以錦為之始有其名煬
帝宫中有雲鶴金銀泥披襖子則天以赭黃羅上銀泥
襖子以燕居
鞋子
自古即有皆謂之履絇繶皆畫五色至漢有伏虎頭始
以布鞔繶上脫下加以錦為飾至東晉以草木織成即
有鳳頭之履聚雲履五朵履宋有重臺履梁有笏頭履
分捎履立鳳履又有五色雲霞履漢有繡鴛鴦履昭帝
令冬至日上舅姑
靸鞋
盖古之履也秦始皇常靸望仙鞋衣藂雲短褐以對隠
逸求神仙至梁天監年中武帝解脫靸鞋以絲為之今
天子所履也
女人披帛
古無其制開元中詔令二十七世婦及寳林御女良人
等尋常宴參侍令披畫披帛至今然矣至端午日宫人
相傳謂之奉聖巾亦曰續壽巾續聖巾盖非參從見之
服
麻鞋
起自伊尹以草為之名草屫周文王以麻為之名曰麻鞋
至秦以絲為之令宫人侍從著之庶人不可至東晉又
加其好公主及宫中貴人皆絲為之凡娶婦之家先下絲麻
鞋一䩫取其和鞋之義
襪
三代及周著角襪以帶繫於踝至魏文帝吳妃乃改樣
以羅為之後加以綵繡畫至今不易至隋煬帝宫人織
成五色立鳳朱錦襪靿
席帽
本古之圍帽也男女通服之以韋為之四周垂絲網之施
以珠翠丈夫去飾至煬帝淫侈欲見女子之容詔去帽
戴幞頭巾子幗也以皂羅為之丈夫藤席為之骨鞔以
繒乃名席帽至馬周以席帽油御雨從事
大帽子
本嵓叟草野之服也至魏文帝詔百官常以立冬日貴
賤通戴謂之温帽
搭耳帽
本戎服以韋為之以羔皮絡縫趙武靈王更以綾絹皂
色為之始並立其名爪牙帽子盖軍戎之服也又隠太
子常以花搭耳帽子以畋獵遊宴後賜武臣及内侍從
烏紗帽
武德九年十一月太宗詔曰自今已後天子服烏紗帽
百官士庶皆同服之
幞頭
本名上巾亦名折上巾但以三尺皂絹向後褁髮盖庶人
之常服沿至後周武帝裁為四脚名曰幞頭以至唐侍
中馬周更以羅代絹又令重繫前脚以象二儀兩邊各
為三襵取法三才百官及士庶為常服
巾子
隋大業十年禮官上䟽裹頭者宜裹巾子以桐木為之
内外皆漆在外及庶人常服沿至證聖元年則天賜羣
臣絲葛巾子呼為武家高巾子亦曰武氏内樣
汗衫
盖三代之襯衣也禮曰中單漢高祖與楚交戰歸帳中
汗透遂改名汗衫至今亦有中單但不緶而不開
半臂
尚書左僕射馬周上䟽云士庶服章有所未通者臣請
中單上加半臂以為得禮其武官等諸服長衫亦謂之
判餘以别文武詔從之
袜肚
盖文王所制也謂之腰巾但以繒為之宫女以綵為之
名曰腰綵至漢武帝以四帶名曰袜肚至靈帝賜宫人
蹙金絲合勝袜肚亦名齊襠
裩
裩三代不見所述周文王所製裩長至膝謂之弊衣賤
人不下服曰良衣盖良人之服也至魏文帝賜宫人緋
交襠即今之裩也
袴
盖古之裳也周武王以布為之名曰褶敬王以繒為之
名曰袴但不縫口而已庶人衣服也至漢章帝以綾為
之加下緣名曰口常以端午日賜百官水紋綾袴盖取
清慢而理人若百官母及妻妾等承恩者則别賜羅紋
勝袴取其日勝今太常二人服紫絹袴褶緋衣執籥
以舞之又時黃帝講武之臣近侍者朱韋袴褶已下屬
於鞋
布衫
三皇及周末庶人服短褐儒服深衣秦始皇以布開胯
名曰衫用布者尊女工之尚不忘本也侍中馬周取深
衣之造加襴衫為庶人之禮見之表致仕官服之
袍衫
袍者自有虞氏即有之故國語曰袍以朝見也秦始皇
三品以上綠袍深衣庶人白袍皆以絹為之至貞觀年
中左右尋常供奉賜袍丞相長孫無忌上議於袍上加
襴取象於緣詔從之
緋綾袍
舊制北齊長帽短靴合胯襖子朱紫玄黃各從所好天
子多著緋袍百官士庶同服隋改江南天子則曰袷褶
公卿則曰褐襦北朝雜以(闕)之制北齊貴臣多著黃
文綾袍百官士庶同服之
被
語云必有寢衣長一身有半
燧銅鏡
以銅為之形如鏡照物則影倒向日則火生與艾承之
則火出矣
莫難珠
一名莫難珠色黃出東方國也
程雅問三皇五帝
程雅問董仲舒曰曷為稱三皇五帝對曰三皇者三才
也五帝者五土也三王者三明也五覇者五岳也
牛亨問將離草名
牛亨問曰將離别相贈以芍藥者何答曰芍藥一名可離
故將别以贈之亦猶相招召則贈之以文無文無一名當歸
也欲忘人之憂則贈以丹棘丹棘一名忘憂草使人忘其憂也
欲蠲人之忿則贈以青堂青堂一名合歡合歡則忘忿也
程雅問拾攎鬼木
程雅問拾攎鬼木曰無患何也荅曰昔有神巫曰珤眊
能符劾百鬼得鬼則以木為棒棒殺之世人傳以此木
為衆鬼所畏取此木為器用以却厭邪鬼故曰無患也
牛亨問書契所造
牛亨問曰自古有書契以來便應有筆世稱蒙恬造筆
何也答曰自蒙恬始作秦筆耳以柘木為管以鹿毛為
柱以羊毛為被所為蒼毫非為兔毫竹管筆也
孫興公稱黃帝龍鬚草
孫綽字興公也作天台賦擲地作金石聲孫興公問曰世
稱黃帝鑿峴山得仙乘龍上天羣臣援龍鬚鬚墜地而
生草世名曰龍鬚有之乎荅曰非也有龍鬚草一名縉
雲草故世人為之傳非也今草有虎鬚者江東亦織為
席曰西王母席可復是西王母騎虎而墮其鬚乎
牛亨問籍者何云
答曰籍者一尺二寸竹牒記人之年紀名字物色懸之宫
門案省相應乃得入也
程雅問傳者何云
答曰傳者以木為之長一尺五寸書符信於其上又一
板封以御史印章所以為期信即如今之過所也言經
過所在為證也
牛亨問草木
牛亨問曰草木生類乎答曰生類也有識乎曰亡識問
亡識寧為生類也答曰物有生而有識者有生而無識
者有不生而有識者有不生而無識者夫生而有識者
蟲類是也生而無識者草木是也不生而有識者神鬼
是也不生而無識者水土是也
中華古今注卷下(馬縞)
古今音樂鳥獸魚蟲龜鼈等部凡六十八門
雉朝飛
牧犢子所作也齊處士湣宣時人年五十無妻出薪
於野見雉雌雄相隨意動心悲乃作雉朝飛曲以自傷
焉其聲中絶魏武帝宫人有盧女者故冠軍隂并之姊
年七歲入漢宫學鼔琴琴特鳴異於餘妓善為新聲能
傳此曲盧女至明帝崩後出嫁為尹更生妻
别鶴操
商陵牧子所作也娶妻五年無子父兄將為改娶妻聞
之中夜倚戸而悲嘯牧子聞之愴然而悲乃歌曰將乖
比翼隔天端山川悠遠路漫漫攬衣不寢食忘飱後人
因為樂章
走馬引
樗里牧恭所作也為父報讎殺人而亡藏於山谷之下
有天馬夜降圍其室而鳴夜覺聞其走聲以為吏追乃
犇而亡明朝視之乃天馬跡也遂暢然而悟曰(闕)吾所
處之將危矣遂荷衣糧而去入于沂澤援琴而鼔之為
天馬聲故曰走馬引
淮南王歌
淮南小山所作也淮南王服食求仙遍禮方士遂以八公相
攜俱去莫知所在小山之徒思戀不已乃作淮南王歌焉
武溪深
馬援南征所作也援門生袁寄生善吹笛援作歌以和
之名曰武溪深其曲曰滔滔武溪一何深鳥飛不渡獸
不能臨嗟哉武溪多毒滛
吳趨曲
吳人以歌其地
箜篌引
朝鮮津卒霍里子高妻麗玉所作也子高晨起刺船而
濯有一白首狂夫披髮提壺亂河游而渡其妻隨呼止之
不及遂墮河水死於是援箜篌鼔之作公無渡河聲音
悽愴曲終自投河而死霍里子高還以其聲語妻麗玉
麗玉傷之乃引箜篌而寫其聲聞者莫不墮淚飲泣焉
麗玉以其曲傳鄰女麗容名曰箜篌引
平陵東
翟義門人所作也王莽殺義義門人作此歌以怨
之
薤露蒿里歌
竝喪歌也出田横門人横自殺門人傷之為悲歌言人
命如薤上之露易晞滅也亦謂人死魂魄歸于蒿里故
有二章其一章曰薤上朝露何易晞露晞明朝更復落
人死一去何時歸其二章曰蒿里誰家地聚斂魂魄無
賢愚鬼伯一何相催促人命不得少踟蹰至孝武帝時
李延年乃分二章為二曲薤露送公卿貴人蒿里歌送
士大夫庶人使挽柩者歌之世亦呼挽歌
長歌短歌
言人壽命長短不可妄求
陌上桑歌
出秦氏女子秦氏邯鄲人有女名羅敷為邑人千乘王
仁妻王氏後為趙王家令羅敷出採桑於陌上趙王登
臺見而悦之因飲酒欲奪之羅敷行彈筝乃作陌上桑
歌以自明焉
杞梁妻歌
杞植妻妹朝日之所作也杞植戰死妻曰上無考中無
夫下無子人之苦至矣乃抗聲長哭長城感之頽遂投
水而死其妹悲姊子賢貞操乃為作歌名曰杞梁妻賢
杞梁植字也
董逃歌
後漢遊童所作也後有董卓作亂卒以逃亡後人習之
以為歌章樂府奏之以為規戒
短簫鐃歌
軍樂也黃帝岐伯所作以建武揚德風動戰士也周禮
所謂王大捷則令奏凱樂是也漢樂有黃門鼔吹天子所
以宴樂羣臣短簫鐃歌鼔吹之一章耳亦以賜有功諸
侯也
上留田
地名也其地人有父母沒兄不字其孤弟者鄰人為其
弟作悲歌以諷其兄故曰上留田曲也
日重光月重輪
羣臣為漢明帝所作也明帝為太子樂人作歌詩四首
以贊太子之德其一曰日重光其二曰月重輪其三曰
星重耀其四曰海重潤漢末喪亂後二章亡舊說云天
子之德光明如日規輪如月衆耀如星沾潤如海光明
皆比太子德賢故曰重耳
横吹
胡樂也張博望入西域傳其法西京唯得摩訶兜勒
二曲李延年因胡曲更造新聲二十八解乘輿以為
武樂後漢以給邊將軍和帝時萬人將軍得用之魏
晉已來二十八解不復具存世用者有黃鵠隴頭出
關入關出塞入塞折楊柳黃華子赤之楊望行人
共有十曲
鞞鼔
高羊氏娶于陳豐氏女制鞞鼔鍾磬塤箎
問大琴大瑟
荅曰古者伏羲氏造二十五絃瑟不聞二十絃之瑟廣
雅云瑟長三尺六寸六分五絃琴舜之所造有琴即有瑟
云
問女媧笙簧
問曰上古音樂未和而獨制笙簧其義云何荅曰女媧
伏羲妹蛇身人首斷鼇足而立四極欲人之生而制其
樂以為發生之象其大者十九簧小者十三簧也
釣竿歌
伯常子妻所作也伯常子避仇河濱為漁父其妻思之
每至河則作釣竿之歌後司馬相如作釣竿歌詩今傳
為古曲
楊鳥
白鷢也似鷹而尾上白
扶老
禿鶖也狀如鶴而大大者頭高八尺善與人鬭好啖蛇
鴈
自河北渡江南瘠瘦能高飛不畏繒繳江南沃饒每至
還河北體肥不能高飛恐為虞人所獲常銜蘆長數寸
以防繒繳
鳬
常在江邊沙上食沙石皆消爛唯食海蛤不消隨其矢
出用為藥倍勝者也
鶴
千載則變蒼又千歲變黑所謂玄鶴也
馬
自識其駒非其駒則齧殺之
猿
五百年化為玃
鷓鴣
南方有鳥曰鷓鴣其名自呼常向日而飛畏霜露早晩
稀出有時夜飛飛則輒以樹葉覆背上
驢
為牡則馬為牝則駏
秦始皇馬
有七名馬一曰追風二曰白兔三曰躡景四曰追電五
曰飛翮六曰銅雀七曰神鳬
曹真駃馬
曹真有駃馬名為驚帆言其馳驟如烈風舉帆之疾也
鴛鴦
水鳥鳬類也雌雄未嘗相離人得其一則其一相思而死
故謂之匹鳥也
兔
口有闕尻有九孔
獐
有牙而不噬一名麕獐見人懼謂之章慴
鹿
青州人謂鹿為獐也
鵲
一名神女俗云七月填河成橋詩云維鵲有巢維鳩居
之言其鳩拙假鵲而成巢也
雀
一名嘉賓言常棲宿人家如賓客也詩云誰謂雀無角
何以穿我屋
鷰
一名天女一名鷙鳥詩云燕燕于飛差池其羽齊人呼
為鳦也
鴝鵒
一名鳲鳩一名鴶鴝今之布糓也江東呼為穫糓也
烏
一名孝鳥一名玄烏燕白脰烏也白脰烏子須食母亦能
自食其子也
鷄
一名燭夜禮云雞曰翰音鶾雞赤羽逸周書曰文鶾若
彩雞周成王時蜀人獻之
狗
一名黃耳禮云犬曰羹獻
䶂犬
周成王時渠搜國獻䶂犬能飛食虎豹
猪
一名參軍一名豕禮云豕曰剛鬛豚曰腯肥亦曰彘江
東呼為狶皆通名也豕生子多謂之豵
羊
一名髯鬚參軍禮云羊曰柔毛易曰羝羊觸藩羸其角
不能退不能遂盖羊好觝能觸墻垣
鵁鶄
似鳬脚高毛冠江東人家養之以厭火災
螢火
一名耀夜一名景天一名熠耀一名燐一名丹鳥一名
夜光一名宵燭一名丹良腐草為之食蚊蚋
螻蛄
一名天螻一名&KR2431;一名碩鼠有五能而不成伎術其一
曰飛不過屋其二曰緣不過木其三曰泅不度谷其四
曰能穴不能掩身其五曰能走不能先人
蟋蟀
一名吟蛬秋初生得寒則鳴噪濟南人謂之嬾婦一
名青&KR1465;今之促織也
蝙蝠
一名仙鼠一名飛鼠五百歲色白腦重集物則頭垂故
謂為倒折食之神仙
蟛蚏
小蟹也生海邊塗中食土一名長卿其有一螯大者名
為擁劒一名執火
長跂
蠨蛸也身小足長故謂長跂小蜘蛛長脚也俗呼為喜
子
蠅虎
蠅狐也形似蜘蛛而色灰白善捕蠅一名蠅蝗一名蠅豹
莎雞
一名促織一名絡緯一名蟋蟀促織謂其鳴聲如急一
曰促機絡緯一曰紡緯
蚯蚓
一名蜿蟺一名曲蟺善長吟於地中江東謂之歌女或
謂鳴砌亦呼為䗙蚓
飛蛾
善拂燈一名火化一名慕光
蝘蜓
一曰守宫一曰龍子善於樹上捕蟬食之其長細五色
者名曰蜥蜴短大者名蠑螈一曰蛇醫大者長三尺其色
玄紺善螫人一曰玄螈一名綠螈
蜻蛉
一名青亭一名蝴蝶色青而大是也小而黃者曰胡梨
一曰胡離小而赤者曰赤卒一曰絳騶一曰赤衣使者
好集大水上亦名為赤弁丈人
蛺蝶
一名野蛾一名風蝶江東人謂之撻末色白而背青者
是也其大如蝙蝠者或黑色或青斑名曰鳳子一名鳳車
一名鬼車生江東柑橘園中
紺蝶
一曰青令似蜻蛉而色玄紺江東人呼為紺幡亦曰童幡
亦曰天雞好以七月羣飛暗天海邊蠻貊食之謂海中
青蝦化為之也
魚子
魚子曰鱦亦曰鯤言如散稻米凡魚子總名鯤也
鯉魚
鯉魚之大者鱣魚即今之赤鯉魚也兖州人謂赤鯉為
赤驥謂青鯉為青馬謂黑鯉為玄駒謂白鯉為白騏謂
黃鯉為黃騅
鮪魚
鱧之大者曰鮪鮪鱣屬也大者名王鮪小者名鮛鮪今
宜都郡自京門已上江中通出鱏鱣之魚有一魚狀如
鱣而小建平人謂之鮥子即此魚也
蜣蜋
能以土苞屎轉而成丸團正無邪角莊周所謂蛣蜣之
智在於轉丸者也蜣蜋一名蛣蜣一名轉丸一名弄丸
蝸牛
陵螺也形如螔蝓殼如小螺熱則自懸葉下野人為圓
舍如蝸牛故曰蝸舍亦曰蝸牛之子舍蝸殼婉轉有文
章絞縛為結似螺殼文故曰螺縛童子結髮亦曰螺䯻
亦謂其形似螺殼也
白魚
赤尾曰魟一曰魧或曰魟雄又曰魧魚子好羣浮水上
者曰白萍
蝦蟇子
一名科斗一名玄針一名玄魚形圓而尾大尾脱即脚
生
烏賊
一名河伯度事小吏
鯨魚
海魚也大者長千里小者數千丈一生數萬子常以五
六月就岸邊生子至七八月導從其子還大海中鼓浪
成雷噴沫成雨水族驚畏皆逃匿莫敢當者其雌曰鯢
大亦長千里眼為明月珠
水君
狀如人乘馬衆魚導從一名魚伯大水有之漢末有人
河際見之人馬皆有鱗甲如大鯉魚但手足别耳目鼻與人
不殊視之良久乃入水
龜名
玄衣督郵又龜名十號一曰神龜二曰靈龜三曰攝龜
四曰寳龜五曰文龜六曰筮龜七曰山龜八曰澤龜九
曰水龜十曰火龜大凡物含異氣不可以常理推也火
龜猶火鼠耳千歲之龜常有白氣冉冉而起
鼈名
河伯從事江東人謂青衣魚為婢&KR0008;呼童子魚為土父
呼鼉為河伯使者
草蟲
結草蟲一名結葦好於草末折屈草葉以為巢窟處處
有之
鶢鶋
國語云海鳥曰爰居漢元帝有大鳥如馬駒時人謂之
爰居出即凶也
程雅問蠶
蠶為天駟星化何云女兒荅曰太古時有人遠征家有一
女并馬一匹女思父乃戲馬曰爾能為我迎得父歸吾
將嫁汝馬乃絶韁而去之父所父疑家有故乘之而還
後馬見女輙怒而奮擊父怪之而密問其女女具以
實荅父乃射殺馬曝皮於庭所女以足蹙之曰爾馬也
欲人為婦自取屠剝何如言未竟皮歘然起抱女而行
父還失女後於大桑樹枝間得女及皮盡化為蠶績於樹其繭厚
大於常蠶鄰婦取養之其收數倍今世人謂蠶為女兒
盖古之遺語也
程雅問龜
問曰靈龜五色知吉凶何也荅曰靈龜五色似玉似金背隂
向陽知存亡吉凶千歲遊於蓮之上五色具焉其雄額上
兩骨起骨起似角解人言浮於藂蓍下南方人以龜支
床足經二十餘歲老人死移床龜尚生不死能行氣導
引至神若此
牛亨問蟬
問蟬曰齊女何也荅曰昔齊后忿而死尸變為蟬登庭
樹嘒唳而鳴王悔恨故世名蟬為齊女焉
牛亨問蟻名
玄駒何也荅曰昔河内人見有人馬數千萬皆如黍米
遊動往來從旦至暮家人以火燒之人皆是蚊蚋馬皆成
大蟻故呼蚊蚋曰黍民蟻曰玄駒也
玄晏先生問鳳
問曰鳳為羣鳥之王有之乎答曰非也鳳瑞應之鳥也
其雌曰凰雞頭蛇頸鷰頷龜背魚尾五色具采其高六
尺與衆鳥異也出則為祥非常見之鳥也人自敬之與
鳥别也
說郛卷十二上
說郛卷十二下元陶宗儀撰
古今考序
渠陽山中暇日編校經傳自西漢諸儒去古未遠已不
能盡識三代遺制凡冕服車旗類以叔孫通所作漢禮
器制度為據其所臆度者無以名之則曰猶今之某物
然孔賈諸儒為之疏義則又謂去漢久遠雖漢法亦不
可考因歎三代遺制始變於周末大壊於秦漢而盡亡
於魏晉以後雖名物稱謂字義音釋亦鮮有存者故使
經生學士白首窮經而疲弊於訓詁佔畢之末有終其
身而不能盡知者方秦之焚書者(云云)嗚呼是誰之咎
歟解之繇曰无所往其來復吉有攸往夙吉漢承秦敝
大難既解是无所往也而昧於來復夙吉之戒徒能隨
世就是為秦漢以後規模賈誼所謂建久安之勢成長
治之業者盖欲及時定制盡復三代之舊為萬世太平
計而一時君臣不足以知此至董仲舒王吉則浸遠浸
疏盖自是人情習於簡陋古制盖不可考矣姑即漢紀
隨文辯證作古今考
古今考(魏了翁)
高帝紀
自秦而上即始封之國或王跡所基以為代號舜起
側微然自顓帝以來有國至瞽瞍故因居媯汭以虞
為號由匹夫而有天下乃自漢始故無所因襲與陳
項諸人各以始王為號至魏晉齊梁隋唐以後則往
往由枋臣禪代故多以封爵亦與漢異
高皇帝者何漢五年羣臣上皇帝尊號此有天下十一
年諡號曰高祖皇帝
戴氏所集禮記如中庸如閒居諸篇始有三王之文
至左氏始有五伯之文孟子始有五霸之說
人主自號皇帝自秦政始而漢因之謚曰高皇帝則
亦襲始皇之陋也三皇五帝之稱號聖人未嘗言雖
三王五伯亦未嘗及僅見於孟氏書戴氏禮而禹之
為王亦未嘗見凡書之言夏王者皆桀也商人周人
始正王號自陋儒俗師強為等差於是抗皇號於至
高而妄意帝稱羞與王伍盖春秋時吳楚越皆稱王
矣至於戰國則齊魏韓趙諸君亦稱王王號既卑則
強者不得不帝於是秦昭王稱西帝齊閔王稱東帝
尋懼而復稱王至秦政廿六年遂兼皇帝號然猶遲
之以廿六年之久亦見其有未慊於心者漢初大抵
反秦以從民望而於典章法度猥襲秦餘如皇帝之
稱最為固陋而因仍不改於是有效尤而動如南越
王稱南武帝盖生而自為謚矣極於後世如漢哀帝
以方士之說為聖劉太平之號唐高宗中宗以武韋
二婦人之言有天皇應天之號紛紛錯出由是踵為
故常姑摘其人言之元宗德宗皆以聖神文武皇帝
為號此二君昏僻召亂者也而以是稱之又將誰欺
德宗尚以為未足乃於朱泚未平之日徇羣臣之請
欲更加二字夫此四言且不敢當其一而唐之君臣
少之乃知後世虚名侈號君臣同一愚也成湯曰武
王周文曰寧王則人稱之而已不自居也安有累善
積美至十餘言而不厭乎頼神宗皇帝黜去尊號之
之請足以一洗千載之陋然尚有未盡改者謚者節
以壹惠也今自唐至于國朝帝謚之多至七八字反
以字多而難于省記義廣而不能取信且以一二言
之如所謂曰聖曰神則大而化聖而不可知今猶以
為未足也加之以文武抑不知聖神不足以統文武
耶藉曰書既言之矣又姑舉其一言之唐帝之謚莫
多于宣宗盖高祖太宗猶不過七字宣宗至十有八
字宣視諸帝固亦稍優游而遂謂玄聖至明與武文
睿智仁神等字無一不備夫如是過于堯舜三王遠
矣而唐業之衰實始于此
漢者何高皇帝起漢中即始王以為代號也自羲昊
以來書志可考者皆有始祖舜雖側微然自顓帝以
來有國至瞽瞍失之至夏后氏殷人周人以訖于嬴
政則皆以始封為代號夏之後為杞至楚悼王而後
息殷之後為宋至齊湣王而後息周自后稷迄于赧
王大抵三代之宗廟血食皆二千餘年自秦罷矦置
守于是始有由匹夫而有天下者故往往無所因襲
一時如劉如項如陳不得不以始王為號至魏晉齊
梁隋唐以後則率以枋國浸成禪代故又以封爵為
號亦與漢異
高祖
既曰高祖矣此其言高祖何繫之帝則謚也繫之祖
則廟號也武丁祖甲太甲雖有廟號而丁甲以目為
紀由殷而上無謚或以堯舜禹湯等為謚非也至殷
始有三宗至周始有文武等謚至高帝以後而一人
有謚有號然謚曰高皇帝廟曰高祖猶通一高字也
至文帝以後然後號與謚異猶曰太宗世宗中宗世
祖云爾又東漢後則一人之身既曰明帝又曰顯宗
既曰章帝又曰肅宗不知節惠者安所據也明章猶
可宗也又其後也和帝曰穆宗殤帝曰(闕)宗安帝曰
恭宗則終漢之世無一而非宗矣又其後也帝謚少
而五六言多至十七八言雖有博識強記之士固已
不能悉數施諸召命奏疏亦以文繁難于節約其勢
必以廟號陵名代之則是一人而兼十餘字之美義
有相包字猶别出雖有昏僻之主猶得仁聖之名施
諸當時人已議朝臣之庸鄙書諸簡册人復議世道
之澆訛相承至今謚為虛設僅以陵廟見諸典章又
極其事而言之則必如殷三宗漢七制無害其為廟
號以其有德可宗而不在迭毁之數也和殤安順以
來胡為而皆無不可宗之帝有天下者知和殤安順
亦復為宗則知廟號乃承陋襲訛不可不速已也
沛豐邑中陽里人
此謂泗水郡之屬縣曰沛沛之聚邑曰豐其里曰中
陽盖自秦滅古制郡縣里邑之别茫不可考今姑言
之古者大而别之曰九州細而别之曰天子諸矦所
治皆曰國國之外曰野則六鄉六遂與三等采地在
焉其得名縣者有三總王畿之内曰縣則天子之寰
内是也(寰即縣字)六遂之内有縣凡二千五百家則四甸
為縣是也三百里至四百里為縣則甸稍縣都是也
至春秋末趙簡子誓師則謂上大夫受縣下大夫受
郡杜預引周書作雒篇謂千里一縣縣有四郡魯昭
五年左傳亦云晉有四十縣遺守四十乘則縣有百
乘合乎周書而背乎周禮未知孰為可信大抵皆未
是後所謂縣在秦孝公併邑聚而為縣而縣之名始
此也郡之名不見於經亦始見於趙鞅之言乃是縣
統郡而不以郡統縣自秦始皇并天下為三十六郡
然後以郡統縣其時縣猶有邑在焉故曰沛豐邑
姓劉氏
古未有姓氏併書者春秋傳曰天子建國因生以賜
姓胙之土而命之氏杜預謂若舜由媯汭故陳為媯
姓胙之以土而命氏以陳外傳亦曰帝嘉禹德賜姓
曰姒而氏曰有夏胙四岳國賜姓曰姜而氏曰有吕
盖繫之以姓命之以氏故子孫雖同姓而各别氏也
氏又謂之族盖舉其人則曰華氏向氏指其宗則曰
戴族桓族若此者可以類求大率姓受於天子族禀
之國君然其間容有不賜姓者各從其父之姓族如
黃帝之子二十五人而得姓者纔十有二是也又有
不禀時君之命而自為氏者士會之帑處秦為劉氏
伍員之子在齊為王孫氏智伯之將滅智果自别其族為
輔氏雖曰别氏然未有總書曰姓某氏者至於後世
則姓氏之制不明故舉稱氏為姓而不知别且同姓
别氏禮所謂雖百世而昏姻不通者今豈復知此或
疑劉氏之始詳見贊末
母媼父太公
古者父為士子為天子諸矦祭以天子諸矦其尸服
以士服盖天子諸矦之有父者鮮矣儀禮喪服有為
君之父母期則君固有父在者第始封之君則有之
天子之父則罕瞽瞍之卒不知何時此不可攷武王
滅殷則文考已殁故併取太王王季為王迹所由興
者而追王焉漢高帝起自亭長祖豐公父太公皆不
知名母媼不知姓與前代之興絶異古人有謂父為
太公者雖不見於經而齊世家云西伯獵遇吕尚曰
吾太公望子久矣故號太公望以此知太公者古人
以為父稱周之時有爵者稱公至楚縣尹為公晉大
夫伯有稱公盖名稱之紊至秦時滋不可制故亭長
之父亦稱公至後漢章帝紀祠太上皇於萬年縣(注)
名煓(它官反)一名執嘉此不知何所據而遷固乃不及
之恐未可信也自五年以後先媼曰昭靈夫人盖自
初起兵時媼已卒於小黃北矣既有天下惟父獨存
而止稱太公非敢忘之以古無此典耳因家令言始
剏太上皇之號以隆之不惟古制所無且古亦未有
太字後人加點以别大字于是人主之父母皆曰太
至于祖母則曰帝太太后或曰太皇太后夫皇云者
祭祀之所稱太云者後世以為父卒母存之號今用
之人主之父母則無所忌盖所沿襲者久矣其後昭
靈為后高祖之兄之姊之女皆追尊為王后而最可
怪者高帝之伯嫂為隂安矦仲嫂皆王后豈隂安尚
有撩釜之憾故下后一等耶名稱之不正莫甚于此
自是而後則天子之妾母若本生父母皆有生封死
贈之文晉魏以後則曉然著令文武官各得以品秩
封贈父祖大非古意盖追冊追命追祖春秋時雖已
有之然出于王朝所賜未有持法令以自陳者況以
三歲一贈無所限極墓中士服而廟貌公衮者有之
此于禮奚據故鄭康成謂追王者以王禮改葬盖疑
名與服異使如後世三歲一贈則死者數離發掘之
害亦不得一安於其土矣
母媼夢與神遇(闕)
隆凖而龍顔
凖於五則為揆平取正之器所謂繩直生凖是也亦
所以協樂律而史記謂始皇長凖高祖隆凖皆相承
為鼻豈面目以是取正邪經傳有顙有角未有稱顔
者曰額曰顔亦後世之稱史册用字之訛如此類甚
衆本不足辨因一及之以見風氣既降稱謂亦非
試吏廷中吏
古者三公曰三吏卿大夫以及邦國之仕者皆曰羣
吏而别為府史胥徒賈奚之等以異貴賤府史胥徒
無吏稱也至此始混為一區
亭長(亭有兩卒一為亭父掌開閉掃除一為求盜掌捕盜賊)
周制五家為比五比為閭四閭為族五族為黨五黨
為州五州為鄉秦人易之十里一亭十亭一鄉盖田
制壊而鄉法廢專以譏防征商檢柅盜賊為事而先
王相保相愛相賙相貰之實正無復有存者矣
嘗從王媼武負貰酒
古者戒羣飲使萍氏紀酒未聞使民為酒以自粥也
私粥不已民相與爭利則暴君汚吏必至𣙜酤盖此
時實啓之
蕭何為主吏主進令諸大夫曰進不滿千錢坐諸堂下
按顔注大夫客之貴者夫大夫之稱至隆極貴豈沛
縣吏民可得而通稱乎公邑長亦曰大夫蕭叔大夫
之類是也卿亦號大夫單伯會伐宋傳云周大夫而
記亦曰諸矦之上大夫卿是也孤亦曰大夫春秋書
宋人殺其大夫是也公亦曰大夫詩謂三事大夫是
也韓信謂諸軍為士大夫容有軍吏在焉要是自春
秋以後名稱混亂矣
賀錢萬
詩所謂錢盖農器也上聲以泉幣為錢不知自何時
始小學書亦無此字史記平凖書載虞夏之幣三品
管子論禹湯以金鑄幣未有錢之號也至管子國語
吕氏春秋史記漢則周齊秦晉楚趙之幣皆名錢矣
吕公者好相人
相人二字始見於左傳文公元年内史叔服能相人
至荀卿始為書非之然未得其要大抵吕公能相高
祖之當貴而不能相吕后之覆宗此大學曰莫知其
子之惡其是之謂歟
高祖為亭長素易諸吏乃紿為謁曰賀錢萬實不持一
錢入吕公大驚起迎之門
古者歲時月吉以禮會民讀法必習射必行飲酒之
禮所以申之孝悌書其德行道藝非以事虞樂也所
謂周禮其猶醵歟則古亦有合錢飲酒之禮特民自
樂耳今縣有重客而民得持錢入縣縣遣功曹主進
滿千錢者升之堂上不則退之堂下惟商財賄毋問
齒德亭長以警盜送徒為事亦一役夫耳乃得以虚
聲紿謁恐喝重使起迎之門遂坐上坐且上坐賓位
也必令一亭長以氣奪之絶無鄉飲謀賓澹臺以公
事造偃之風俗之壊已久矣而史書之以為美談
魯元公主
韋昭以元為謚顔籀非之劉攽曰此史臣追書也是
皆未聞古者婦人有字配姓如伯姬仲子孟姜季嬴
之等是也有以氏以姓者魯國姜是也有以姓繫之
夫氏者衛孔姬晉趙姬之等是也有以姓繫夫爵如
楚息媯齊棠姜魯秦姬之等是也有系夫謚如宋共
姬齊昭姬晉懷嬴魯定姒秦穆姬衛莊姜之類是也
有系之子如陳夏姬宋景曹是也又有越禮而妄自
為謚則齊共姬昭姬魯聲子出姜晉辰嬴衛戴媯之
等不可勝數魯元生而封魯死而追謚名之不正甚
矣古者邑于謝則歸謝邦之蔡則治蔡若假之名而
實不往則其于義也何居必責之就國則婦無與公
事使以魯爵而居趙古亦未有此此一時率意變古
極于後世有父為秦公而母為魏國夫人者以秦公
而母為魏國夫人者以秦公之妻而爵之魏則疑于
再適矣有一婦人而封兩大國者則疑于兩從矣至
于國朝命婦封爵之不正與后之有謚猶如舊制后
謚以上一字係之帝此亦稍得禮意惟公卿大夫之
妻無謚始為合禮公主之稱雖曰非古亦周女下嫁
命魯主昏之意
老父相吕后曰夫人天下貴人也
古者邦君之妻曰夫人邦人稱之曰君夫人卿大夫
之妻曰内子人亦曰内子夫人之號無敢竊也今亭
長之妻客稱之曰夫人然則過相稱謂不知起于何
時雖春秋時亦未有此流及後世則夫人遂為貴賤
之通稱
高祖為亭長以竹皮為冠及貴常冠所謂劉氏冠
古者衣服不貳所以同風俗壹民德自春秋以後如
鷸冠翠被胡服以皆先王之所禁今以亭長自為竹
皮冠亦見王制之不明人皆得以率情妄作其後爵
公乘以上方得冠劉氏冠一時之為一人之見而遂儕於先
王之命服服之日變月變而不復先王之舊盖由日
改月化民由之而不知可勝歎夫
高祖為亭長為送徒驪山
送徒驪山秦政自營墳墓也古之帝王未始有是劉
向曰黃帝葬于橋山堯葬濟隂丘隴皆小葬具甚微
舜葬蒼梧二妃不從禹葬會稽不改其列文武周公
葬于畢皆無丘壠之處雖然此僅言薄葬耳而經傳
咸無帝王自營墳墓之文考之儀禮自始死小歛大
歛殯奠後始記筮宅然則筮宅盖生者之事也或曰
事不預定而取便于倉卒可乎曰古之葬與今異冡
人掌公墓之地辨其兆域而為之圖先王之葬居中
以昭穆為左右若文王葬于畢則子孫皆就而葬之
文王居中武王為昭居左成王為穆居右則兆域之
列固有定序下至公卿大夫皆以爵列為丘封之度
雖萬民墓地亦墓大夫掌之盖自天子以至庶人未
有不族葬而序列者故兆域既有定序丘封亦有定
制非如後世有某山某水之說則取辦于殯歛殷奠
之後乃人情事理之當然闔閭秦惠文等五王始大
作丘壠多其瘞藏至秦政自為驪山用吏徒數十萬
人曠日者十年上崇山墳下錮三泉其高五十餘丈
周廻五里餘石槨為游館人膏為燈燭水銀為江海
黃金為鳬雁被以珠玉飾以翡翠中成遊觀上成山
林慮人之窺伺也則為機械之變以射穿掘之人慮
為機者之泄也則生薶工匠慮無與其共樂也則多
殺宫人以實之曾未幾何外被項籍之災内罹牧豎
之禍然則役徒數十萬祗以自戮其尸焉耳矣由是
而後襲為故常漢之陵與廟率是人主自為之
高祖送徒驪山徒多道亡自度比至皆亡之夜皆解縱
所送徒徒中壯士願從者十餘人
古者井牧之制修則五家為比五比為閭四閭為族
五族為黨五黨為州五州為鄉絲聯繩貫有保有愛
不惟寓親睦之意亦以察姦宄之萌夫間有遂遂上
有徑溝上有畛洫上有涂澮上有道川上有路以逹
于畿不惟為瀦泄之計亦以嚴出入之限行旅之往
來有節然後可以逹國民之轉徙有授然後可以出
鄉而諜賊之人相戕之人鬭囂之人不時不物之人
各有官以察之當是時也使有驪山亡徒一人則必
有縳而問之寧聽其肆行阡陌間而無所忌憚與高
帝身履其事而不知變秦以復于古盖自是後門關
道路之政戸口客主之數徒為具文豈惟無復賙䘏
親睦之意雖蒐姦隠慝無由察知民立乎覆載之間
自生自死自往自來縣官亦不以為事而君師之職
廢矣
秦二世元年陳勝起蘄
自秦以前未有以全盛之天下十五年而亡者亦未
有隴上之耕夫無尺寸之資以取天下者此罷封建
廢井田之明驗也古者封國之制計不易之田以為
都畿田方千里公矦田方百里伯七十里子男五十
里不能五十里附於諸侯曰附庸其山林陵麓川澤
各隨田以為封疆之界大抵制國不過千乘都城不
過百雉家富不過百乘五國以為屬屬有長十國以
為連連有帥三十國以為卒卒有正二百一十國以
為州州有伯天子賜之弓矢然後得專征賜之斧鉞
然後得專殺天子適諸矦曰廵守廵所守也春省耕
而補不足秋省歛而助不給入其疆土地辟田野治
養老尊賢俊傑在位則有慶慶以地反是則有責一
不朝則貶其爵再不朝則削其地三不朝則不師移
之諸矦朝於天子曰述職述所職也唐虞三代其制
各異或五載一廵守羣后四朝或比年一小聘三年
一大聘五年一朝或六年五服一朝又六年王乃大
時廵制雖小異大抵東南西北朝聘循環天子無踰
時不與四方諸矦接四方諸矦無踰年不禀命于天
子此開誠心布公道正矦度逹民隠故能君無失道
臣無干紀民無覬覦裔無謀夏此封國之大略也方
里為井一井八家為田九百畆四井為邑四邑為丘
四丘為乘凡六十四井一丘之賦戎馬一匹牛三頭
四甸為縣四縣為都盖甸地方八里八八六十四井
旁加一里為成即三十六井是為百井一成之賦長
轂一乘甲士三人步卒七十二人(八百夫中取七十五人亦什一之法)
五家為比五比為閭四閭為族五族為黨五黨為州
五州為鄉六鄉出車百乘六遂亦百乘五人為伍五
伍為兩四兩為卒五族為旅五旅為師五師為軍總
萬二千五百人千乘之車步卒甲士七萬五千人是
為六軍天子提封百萬井出車萬乘為六軍者十大
都之田方三十二里為井一千有竒為家八千有竒
出車十乘有竒公矦之國方百里為田萬井或為十
都或為九都為夫家八萬出車百乘步卒甲士七千
五百人為師者三是故天子萬乘言車數也諸侯千
乘大夫百乘言夫數也
雜識諸條附
至陽赫赫發自坤兮至隂肅肅躋於乾兮寂然反照珠
在淵兮沃之不滅又不燔兮長虹流電光燭天兮(東坡)
(服胡麻賦語)
晦翁云舊有監本荀子節奏皆作族常疑其誤後見漢
書亦然盖古字通用未可以臆見輕改也(與黃商伯帖)
又云大丈夫當斬新自做家計豈可碌碌隨人後乎
晦翁託黃商伯撿太宗實錄中白鹿洞一事在太平興
國五年(會要作六年更詳之)六月以洞主明起為褒信主簿其
下有少本末並告錄示
釋常談卷上(亡名氏)
世有輕裘公子長鋏少年策玉轡於春朝風流可愛
酌金壺於月夜逸樂無偕洎乎陪佳客之談諧與儒
士之言論理涉隠諭不究津涯幾至面牆真可痛惜
遂乃採古經之祕義掇前史之奥詞僅以成編隨目
註解總得二百事名曰釋常談庶有飾於蕪詞固不
愧於博學其或繼玉麈尾者無倦習諸云爾
投筆
從文入武謂之投筆漢班超字仲叔家貧傭書以自給
乃擲筆於地曰大丈夫當效張騫傅介子立功於異域
以取封侯萬里之外安能久事筆硯乎時大將軍耿康
用超為行軍司馬討西域有功封為定遠侯
甲第
好宅謂之甲第甲者首也漢書平恩侯許伯入新宅蓋
寬饒訪之入門仰視而歎曰富貴無常如此甲第所閱
甚多忽即易主
醇醪
好酒謂之醇醪吳書程據常以氣凌周瑜瑜未嘗有愠
色承奉愈謹程據自慙遂投分於瑜曰與公瑾(公瑾周瑜字也)
為友如飲醇醪不覺自醉
小冠子夏
患目者謂之小冠子夏漢書杜欽杜鄴俱有大名於世兩
人皆字子夏欽眇一目被人呼之盲子夏欽惡以盲字
為號自作一小冠戴之時皆呼為小冠子夏
喋喋
多語話謂之喋喋漢文帝幸上林苑虎圈問上林尉虎
圈中事尉一詞不措有嗇夫代奏對言語無窮應答不
滯帝乃命與嗇夫官張釋之諫曰不可嗇夫利口捷給
陛下若與之官即使天下之人唯事口舌喋喋而已帝
遂納諫
泰山
丈人謂之泰山玄宗開元十三年封禪于泰山張說為
封禪使說女壻鄭鎰本是九品官舊例封禪後自三公
已下皆轉遷一階一級惟鄭鎰是封禪使女壻驟遷至
五品兼賜緋服因大酺次玄宗見鎰官位騰跳怪而問
之鎰無詞以對優人黃幡綽奏曰此乃泰山之力也因
此以丈人為泰山
渭陽
舅謂之渭陽左傳云秦康公之母即晉獻公之女也康
公送晉獻公之子文公至渭陽曰見我舅氏如母存焉
(凡山以南面為陽水以北面為陽)是康公送舅至渭水之北因曰渭陽
也
宅相
外甥謂之宅相魏舒字陽元少孤為外家寗氏所養寗
氏起宅相者曰此宅合出貴甥魏舒聞之曰吾為外家
成此宅相也舒後位至晉卿果如宅相者之言因呼外
甥為宅相
玉潤
女壻謂之玉潤晉樂廣字彦輔衆皆呼為冰清女壻衛
玠字叔寳世號為玉人故時為之語曰婦翁冰清女壻
玉潤
東牀
女壻謂之東牀晉太尉郗鍳遣門生求女壻於王導家
導命來使徧觀之王氏子弟咸自矜持唯一人於東牀
坦腹而卧旁若無人郗太尉聞之曰東牀坦腹者佳壻
也訪問乃是羲之遂以女妻焉
有尺布斗粟之事
兄弟不睦謂之有尺布斗粟之事漢文帝時淮南王長
乃文帝弟也謀不軌文帝不忍戮謫於蜀在道不食而
死時人謠言曰一尺布尚可縫一斗粟尚可舂兄弟二
人不相容帝聞之追悔不及
參商
兄弟不和夫婦不睦皆謂之參商也左傳曰昔高辛氏
有二子長曰閼伯次曰實沉居于曠林皆不相善日尋
干戈以相征討后帝不臧遷閼伯于商丘主辰星(商人以辰)
(星為商星也)遷實沉于大夏主晉星(唐人以晉星為參星)故謂之參商
(商丘宋地大夏則今山西晉陽縣是也)
張盖
戴席帽謂之張盖春秋後語曰商君問趙良曰吾相秦
何如五羖大夫良曰五羖大夫相秦也勞不坐乘暑不
張盖及其薨也童子不謌謠舂者不相杵君不如也
傾盖
卸帽謂之傾盖家語曰孔子之郯遇程子於途傾盖而
語終日甚悦顧謂子路曰取束帛以贈先生傾盖駐車
者也
愛忘其醜
人有相善不顧其過謂之愛忘其醜吕氏春秋曰陳有
醜人名敦洽龍眉權顙廣眼垂肩唇薄鼻昂皮膚皴黑
陳侯悦之外使治國内使制身後為楚兵所圍發言拙戇
楚遂大怒促兵伐陳三月而滅人有言曰敦洽貌陋足
以駭人語拙足以喪國陳侯可謂愛忘其醜
水竇
溝渠謂之水竇左傳曰蓽門圭竇之人而皆凌其上又
曰禮義者人情之竇大可通流也
素領
項後白髮謂之素領漢馮唐白首為郎官素髮垂領
銅臭
將錢買官謂之銅臭後漢崔烈有重名靈帝時入錢五
百萬拜司徒烈名譽遂減乃問其子鈞曰外人議我以
為如何鈞對曰人盡嫌大人銅臭烈怒舉杖擊之鈞服
武弁而走烈曰撾不受而走豈為孝乎鈞曰舜事瞽叟
小杖則受大杖則走烈慙而止今以富者亦曰銅臭也
躍馬肉食
乘肥馬食珍味謂之躍馬肉食史記秦國蔡澤問善相
者唐舉曰聞君相李兑百日内持國柄有諸乎舉曰有
之請相予何如唐舉視之曰君揭鼻戾唇魋顔蹙頸吾
聞聖人不相殆先生乎蔡澤知唐舉戱之乃問年曰君更得
四十三年矣蔡澤笑曰吾躍馬肉食更得四十三年亦
足矣後果代應侯為秦相
元昆
長兄謂之元昆周易曰元者善之長也亨者嘉之會也
元則長也故論語曰人不間于其父母昆弟之言注云
昆即兄也非長兄不得呼元昆也
義方之訓
教子弟謂之義方之訓左傳曰石碏云臣聞愛子教之
以義方也
絺綌
葛衫謂之絺綌論語曰當暑袗絺綌必表而出之注曰
單着葛衫而出非禮也
挾纊
著綿衣謂之挾纊史記楚與齊戰楚既衆時值切寒楚
王撫慰將士甘言勉之三軍皆如挾纊不覺寒也
倒載
沉醉謂之倒載晉山簡字季倫為荆州牧每出酣唱而
歸人歌曰山翁住何處來往高陽池日夕倒載歸酩酊
無所知
加籩
增添飯味謂之加籩左傳曰鄭伯享楚子加籩豆六品
矣
狐假虎威
託威權者謂之狐假虎威春秋後語曰楚莊王問江乙
曰寡人自以昭奚䘏為相諸國不敢犯境豈非賢相之
力乎江乙對曰王曾聞狐假虎威乎
周郎
士流會音樂謂之周郎吳志周瑜字公瑾妙於音律每
有筵宴所奏音樂小有誤失瑜必舉目瞪視時人曰曲
有誤周郎顧初孫權兄名策與周瑜同征夏侯獲喬公
二女策與瑜各納一人策謂瑜曰喬氏雖至流離得吾
二人採納可謂佳壻矣吳國因此呼瑜為周郎也
蚌鷸相持
兩人相捃拾謂之蚌鷸相持國策趙欲伐燕蘇代為燕
說趙王曰臣今來時水中見一蚌出曝其腹有鷸鳥啄
其肉而蚌合其嘴蚌曰今必見死鷸鷸曰今必見死㕩
鷸相持之際有漁父見併而擒之今燕趙相持為弊甚
衆臣恐強秦有漁父之功願大王熟計之趙王乃止
排闥
推門入謂之排闥漢書曰樊噲沛人也以屠沽為業後
從高祖征伐有功高祖既定天下嘗卧疾於禁中不欲
見人詔閽者不令放羣臣入噲乃排闥直入見高祖流
涕曰陛下與臣等起於豐沛其何壯也今天下已定又
何憊也帝乃笑而起
鼓盆
喪妻謂之鼔盆莊周妻亡惠子往弔莊周不哭乃鼔盆
而歌人問其故莊周曰哭且無益自損而已
巨卿之信
與人相約應時而至謂之巨卿之信後漢范式字巨卿
與張元伯為友春别京師暮秋為期元伯至九月十五
日殺雞炊黍以待之母曰相去千里何以審的元伯曰
巨卿信士必不愆期言訖巨卿果至
鄧艾之疾
口吃謂之鄧艾之疾魏將鄧艾患吃晉文帝戲艾曰每
稱艾艾不知有幾艾艾答曰假如孔子云鳳兮鳳兮亦
只有一鳳耳
文過飾非
有過不改但說詞理謂之文過飾非論語曰小人之過
也必文
釋常談卷中
彈鋏
譏諷主人覓食物謂之彈鋏史記馮驩在孟嘗君門下
為客每給蔬飯驩乃倚柱彈鋏而歌曰長鋏兮歸去來
食無魚孟嘗君知之乃依上客給以魚肉後果有市義
三穴之功以報孟嘗君
傭書
受僱寫文字謂之傭書吳志闞澤字德潤會稽人好學
居貧為人傭書以自給抄寫纔畢已誦在口後位至侍
中
蒲鞭之耻
罪重而懲輕者謂之蒲鞭之耻漢書劉寬字文饒為南
陽太守吏有過以蒲鞭決責示其耻也
開東閤
接待賓客謂之開東閤漢公孫弘起客舍謂之東閤招
迎賢士後為丞相封平津侯
東道
接待賓客謂之東道史記秦欲破鄭鄭國君謂秦王曰
若能捨鄭願為東道之主有賓客往來可以救接其不
逹者也
楊朱之泣
泣於途路謂之楊朱之泣淮南子曰楊朱見岐路而泣
之曰何以南何以北高誘曰嗟其别易而會難也
七步之才
文章敏捷謂之七步之才陳思王字子建魏文帝親弟
也有大才文帝嫉之令作詩限七步内須成子建詩曰
煑豆燃豆萁豆在釜中泣本是同根生相煎何太急
八斗之才
文章多謂之八斗之才謝靈運嘗曰天下才有一石曹
子建獨占八斗我得一斗天下共分一斗
膠柱鼓瑟
不見機而守舊規者謂之膠柱鼔瑟史記趙有名將趙
奢能用兵奢既死趙王憐之使其子括將兵拒秦藺相
如諫曰大王以其父之能而用其子者如膠柱鼔瑟耳
鬱壘
桃符謂之鬱壘干寳續搜神記及應邵風俗通云東海
之中度朔山有盤桃屈曲三千里枝間東北山有二鬼
一名鬱壘一名神荼萬鬼皆怕之今歲首立桃符于門
畫此之形以辟鬼也
弊帷之嘆
馬死謂之弊帷之嘆禮記曰弊帷不棄為埋馬也弊盖
不棄為埋狗也
雪東門之耻
堅心報怨謂之雪東門之耻越王勾踐不納范蠡之諫
興兵伐吳果大敗于吳之東門越王以餘兵五千退保
會稽遂苦身勞思置膽于坐卧之所出入嘗之不忘其
苦後果獲吳軍以雪東門之耻
折劵
毁除文契謂之折劵齊相孟嘗君受封邑于薛(薛地名)召
門客往薛徵租時有下客馮驩請行驩至薛召欠租者
悉至合其劵既同(劵今契也)詐稱孟嘗君令放欠租盡焚其
劵
分謗
救人行非事謂之分謗昔韓獻子將欲斬人郄獻子往
救之至則已斬訖郄獻子徇之曰吾為韓君分謗也
棄繻之志
人有决意求官者謂之棄繻之志漢書終軍字子雲西
遊入關關吏曰若還當合符繻軍曰大丈夫西遊終不
徒還遂棄繻而度關後為謁者持節出關關吏見之曰
此前棄繻生也
伐柯
媒人謂之伐柯詩曰析薪如之何匪斧不克娶妻如之
何匪媒不得
王濟之僻
諳馬性謂之王濟之僻晉王濟乘馬度水馬不肯度濟
曰必是惜錦連乾今之紫䄡是也令解去之馬乃過水
杜預謂晉帝曰王濟有馬僻和嶠有錢僻帝問曰卿有
何僻臣有傳僻
潤屋
家富謂之潤屋曾子曰德潤于身富潤于屋
修容
重梳裹謂之修容漢馮黎字叔平為人矜嚴好修容儀
動作可觀
鬒髮皓齒
女人髮黑齒白謂之鬒髮皓齒漢武帝幸平陽公主宅
見歌者鬒髮皓齒悦而問之主曰姓衛字子夫帝遂納
之即令升車從帝入宫後册為皇后
鮮粧帕服
婦人施粉黛花鈿著好衣裳謂之鮮粧帕服李夫人别
傳曰夫人久病武帝親往問之夫人面牆而卧都不廻
顧默然不語帝垂泣而去延年已下責夫人曰帝既再
三顧問合轉面一見帝囑託骨肉何乃略不廻顧夫人
曰我若不起此病帝必追思我鮮粧帕服之時是深囑
託也
么麽
身小謂之么麽春秋後語曰齊相孟嘗君入秦秦王留
之不放歸本國君乃逃去至函谷關關猶未開秦法候
雞鳴關方開孟嘗君有門客詐作雞鳴關乃開遂得出
關徑往趙趙之人聞孟嘗君至觀者如堵及見乃曰向
來聞孟嘗君之名將謂是魁梧之士此乃么麽丈夫耳
持兩端
事有未決臨時看勢謂之持兩端史記魏信陵君之姊
嫁趙平原君為夫人秦發兵圍平原君平原君遂遣使
告信陵君令求魏王救之王曰欲救趙又恐秦國強大
不救又與趙有骨肉之情
色莊
面嚴毅謂之色莊論語曰君子色莊者乎
屣步
不乘鞍馬謂之屣步屣鞋也蔡邕雅重王粲屣步迎之
匕筯
匙筯謂之匕筯蜀志先主劉備從曹操歸許昌操因從
容次謂先主曰天下英雄唯使君與操耳本初之徒不
足數也先主食次不覺七筯墮地盖怕曹操此語恐相
害也
握髮吐餐
不倦賓客謂之握髮吐餐史記周公輔政七年其子伯
禽驕慢公誡之曰吾是文王之子武王之弟成王之叔
於天下可謂貴矣猶一沐三握髮一食三吐餐以接賓
客恐遭人怨恐遺天下賢士汝慎勿驕慢於四方
掛冠
休官謂之掛冠西漢馮萌字子康見王莽簒逆乃曰不
去禍將及身遂解冠掛於城東門而去
步履蹣跚
患脚謂之步履蹣跚春秋時平原君趙勝有愛妾登樓
見一跛躄者於樓下蹣跚而行妾見之大笑躄者詣其
門謂平原君曰某不幸有足疾君家美人笑某請君斬
其頭平原君許之而終不斬門下諸客聞之稍稍而去
有一客謂君曰君許躄者斬美人而終不斬是君無信
也平原君遂斬其妾以謝之諸客再至
檟楚
杖謂之檟楚禮記曰檟楚二物權其威也
塞上翁失馬
禍福相隨謂之塞上翁失馬淮南子云塞上翁有好道
者家有走馬入胡地隣人皆嘆其失馬翁曰未必為禍
居數日其馬引别一駿馬同歸鄰人又皆賀之翁曰未
必為福既得駿馬翁之子墮馬折臂鄰人又來借問翁
曰未必為禍居一年籍選天下丁壯者皆控弦而戰翁
之子以臂折得免
釋常談卷下
投轄
留客飲宴謂之投轄昔陳遵飲酒賓客滿座盡取客之
車轄投于井中
罍耻
飲酒次酒盡謂之罍耻禮記曰瓶之罄矣罍之耻矣
無投杼之疑
清慎之士被人䜛毁謂之無投杼之疑魯人有與曾參
同姓名者殺人而參母方織有人來告其母曰曾參殺
人母曰參必不殺人俄頃又有人來告其母曰曾參殺
人母亦不信如此三度其母乃驚疑投杼出門而望復
有人來其母問之答曰殺人者非母之子也
登徒子
男子好色謂之登徒子宋玉曰登徒子真好色者也婦
人有蓬頭垢面彎耳露齒皆滛之
不速之客
凡筵宴有不須命而自來者謂之不速之客周易曰包
有魚不利賓有不速之客三人來敬之終吉
憔悴
人有失意瘦惡謂之憔悴國策云屈原事楚懷王為三
閭大夫為佞臣靳尚所䜛王乃流放之原遂遊于江潭
行吟澤畔形容憔悴
陸雲之癖
愛笑謂之陸雲之癖晉陸機見司空張華華曰賢弟何
不來機曰舍弟有笑疾不敢不先陳之張華鬚偏遂以
錦囊盛之雲見果大笑華終不怪又嘗縗絰上船水中
見已之影大笑落水幾死
無鹽
女人醜陋謂之無鹽齊有醜女號無鹽臼頭深目垤胷
墜腰肥項少髮皮膚如漆
伐善
凡人自衒其能謂之伐善論語曰願無伐善無施勞
盤庚
五遷謂之盤庚尚書盤庚云殷帝五遷其國
杖頭
百錢謂之杖頭晉阮修字宣子嘗以百錢掛杖頭至酒
家獨飲酣暢而歸
上巳日
三月三日謂之上巳日漢書禮儀至三月三日士流祓
禊飲酒於東流自魏但以三月三日不計上巳日
落帽之辰
重陽謂之落帽之辰晉孟嘉為桓溫參軍温甚重之重
陽會飲于龍山嘉後至忽風起吹帽落而嘉不覺温誡
左右勿言以觀舉止也
喪明之慼
子死謂之喪明之慼禮記曰子夏死其子而喪其明曾
子弔而問曰吾嘗與汝事夫子于洙泗之間退而老于
西河之上使西河之民疑汝于夫子汝罪一也喪汝親
使人未有聞焉汝罪二也汝子死而自喪其明汝罪三
也子夏投其杖而拜之曰吾過也
倨傲
見人輕慢謂之倨傲漢酈食其(食音易其音箕)謁高祖高祖方
使二婢洗足次令引食其入食其既入見高祖乃長揖
而不拜問高祖曰大王欲助秦乎為復破秦若擬破秦
豈可倨傲見長者耶
亹亹
事有相續謂之亹亹亹亹者莫善乎蓍龜故天生神物
聖人則之亹亹即是相續不絶也
以己方人
人自所好而指與他人同者謂之以己方人謂以己身
比方他人也論語云子貢方人子曰賜賢乎哉夫我則
不暇今人多云以己方人也
絶纓
夜飲次忽燭滅謂之絶纓楚莊王與羣臣夜飲次燭滅
有一人起牽美人衣美人告王曰有人牽妾衣已絶得其
纓矣王曰飲人以酒而責人以禮吾不為也遂令左右
盡絶其纓然後繼燭
哀王孫
見貧士與錢及食謂之哀王孫漢書韓信淮隂人也少
時家貧嘗至下邳釣魚有漂母哀之將歸家致食因止
信數十日信謂漂母曰異日必願酬答漂母曰哀王孫
而進食豈望報乎
掃門
凡欲求事先施功力謂之掃門漢書魏勃欲見齊相曹
參無人相導勃每日早來平明即往參之門掃淨街路
參怪而潜問之乃魏勃也引而問之答曰願見丞相于
是為之通逹參遂納之擢為舍人
俯拾地芥
能修志業苦求身事謂之如俯拾地芥漢書夏侯勝字
長公常云男子所患不明一經經術既明取朱紫如俯
拾地芥
歸遺細君
從外將物歸與妻謂之歸遺細君細君即妻也漢武帝
因伏日賜東方朔肉太官不在朔乃自抽所佩劔割肉
將歸太官遂錄奏帝帝令朔自責朔曰拔劍割肉一何
壯也割之不多又何廉也歸遺細君又何仁也
逹于未萌
知未來事謂之逹于未萌春秋後語云趙武靈王欲衣
胡服公子成以不便奏之王問服之義肥義遂對曰愚
者逹于成事智者逹于未萌遂不納公子成之言即日
胡服
何日脂轄
問人何日遠行謂之何日脂轄詩曰巾車脂轄行在何
日
有鴻鵠之志
人雖居貧而志大者謂之有鴻鵠之志史記陳勝字涉
少時家貧為人傭耕忽謂同耕者曰他日富貴不忘汝
等同耕者笑曰貧寒如此焉有富貴勝曰鷰雀豈知鴻
鵠之志哉
掛劔之義
心許人物而不勇移者謂之掛劔之義史記吳季札吳
王最小子也王使札聘于晉帶寳劔以自衛北過徐君
念札之劔雖不形言札心已惻札以遠使未逹心私許
之及札回徐君已死乃以劔掛墓樹而去
忠信獲罪
為事盡忠反招疑忌者謂之忠信獲罪史記蘇秦自齊
歸燕國人毁之于燕王曰蘇秦左右賣國反覆之臣也
王遂棄而不用蘇秦謂燕王曰王聞有忠信獲罪者乎
燕爾
新婚者謂之燕爾詩曰燕爾新婚
于飛
夫妻同行謂之于飛詩曰鳳凰于飛
自掇其咎
公然為非自致其禍謂之自掇其咎周易曰不克訟歸
逋竄也自下訟上患至掇也
趙逹
筯謂之趙逹趙逹吳國人也善將一筯而算無不徵應
吳國興亡之事並中其算
失餁
飲食過熟謂之失餁論語曰臭惡不食失餁不食
風流醖藉
人有温柔雅謂之風流醖藉漢書薛廣德如此
六出
雪謂之六出草木諸花皆有五出唯雪有六出
二毛
髮半白謂之二毛昔潘安仁年三十二歲髩已二毛
馳騖
驅馳求名利謂之馳騖
風馬牛
人事不相干不相接謂之風馬牛
黈纊
聾謂之黈纊天子以綿擁其耳不聽人過
圓規方矩
指教謂之圓規方矩
聾瞽
不嚮好事謂之聾瞽
敗于垂成
凡事欲成却不成謂之敗于垂成
靡惡不為
不善之事並曾為之謂之靡惡不為
續釋常談(龔熙正)
御前
後漢蔡邕獨斷天子所在曰御前
陛下
漢高祖紀注王者必有執兵陳於階陛之側陛下者羣
臣嚴至尊之意也
計較
三國志孫堅傳堅夜馳見袁術畫地計較
下官
通典曰宋孝武帝多猜忌諸國使人於本國者不得稱
臣而稱下官事在孝武帝紀中也一說者云稱臣者通
稱為梁武帝史改臣為下官
面折
漢王陵傳陳平曰於面折廷爭臣不如君汲黯傳黯為
人性倨少禮面折不能容人之過公孫弘傳每朝會議
開陳其端使人主自擇不肯面折廷争
相門有相
按南史王訓召見文德殿上目送之謂朱异曰可為相
門有相
將門有將
王鎮惡傳宋武帝曰鎮惡王猛孫所謂將門有將
郎君
世說諸葛瑾為豫州遣别駕詣臺語云小兒恪知談卿
可與語速連往詣恪恪不與相見後相遇别駕喚恪咄
咄郎君云
半子
唐回紇傳咸安公主下嫁可汗上書恭甚其言昔為兄
弟今為半子也
姨夫
元氏小叔與姪大淵書云吾時在鳳翔每借書與齊倉
曹家徒步執陸姨夫師受
小姑
古樂府焦仲卿妻詞云却與小姑别泪落連珠子
令弟
文選謝靈運酬從弟惠連云末路值令弟開顔披心胸
姑夫
五代史石敬瑭入簒時皇后云姑夫
妹婿
三輔决錄趙岐娶馬續女宗姜為妻續兄子融岐曰妹
壻之故屈志于融
弟婦
弟談數王詢祖曰唯覺妹夫疎于弟婦
先輩
世說王子敬問謝公休何如庾公謝殊不受答曰先輩
初無論又人有問太傅子敬可是先輩誰比謝曰阿敬
近撮王劉之標
火伴
古木蘭詞云出門見火伴
家屬
孔毅父雜說前漢西域傳屯田輪臺募民壮健有累重
徙者詣田所注累重謂妻子家屬也
丫頭
劉賓客寄贈小樊詩云花面丫頭十三四春來綽約向
人時
小家子
殷雲小說李膺州縣聶季保小家子不敢見膺
打草驚蛇
主簿貪賄于魯魯乃判曰汝雖打草吾已驚蛇
乞兒
漢官儀曰張衡云明帝臨辟雍歴二府見皆壯麗而太
尉府獨卑陋顯宗東顧嘆息曰椎牛縱酒勿令乞兒為
宰
檀郎
李商隠詩謝傳門庭舊末行今朝歌管屬檀郎李賀詩
檀郎眠何處
妳妳
焦仲卿妻古詩云阿母白媒人貧賤有此女始適還家
門又云阿母謝媒人女子先有誓又云媒人下床去諾
諾復妳妳
陪酒陪歌
釋仲殊花品序每歲禁煙前後置酒饌以待來賓賞花
者不問親疎謂之看花局故俚語云彈琴種花陪酒陪
歌
暖寒之具
開元天寳遺事巨豪王元寳每至冬月大雪之際令僕
夫自本坊巷口掃雪為徑路躬親至坊前之巷揖賓客
就本家具酒炙宴樂之為暖寒之具
書手
報應記宋術士淮人應明經舉元和至河隂縣因疾病
廢業為鹽鐵院書手
阿妳
李商隠雜纂七不稱意内云少(去聲)阿妳
村氣
劉餗隋唐嘉話薛萬徹尚丹陽公主太宗嘗謂人曰此
乃薛駙馬村氣也
客氣
左傳定公八年陽虎曰盡客氣也南史宋尚書左丞荀
赤松奏顔延之啓云高自比擬客氣虛張
幹事
南史沈文季傳宋明帝就禇彦回求一幹事人為晉平
王之上佐
後生子
鮑明遠少年時至衰老行篇云寄語後生子作樂當及
春今俗少年者呼為後生子士往往笑之不謂此乃古
語而人尚用之也
事原(劉孝孫)
紫袈裟
唐代宗實錄云大歷三年詔杭州僧惠崇内賜紫袈裟
桃板
玉燭寳典曰元日造桃板著戸謂之仙木以欝林山桃
百鬼畏之即今謂之桃符也其上或書神荼欝壘之字
爆竹
荆楚歲時記曰元日庭前爆竹起于古之庭燎
剪綵勝
初學記云起于晉代賈充夫人所作瑞綵圖之形又云
取似王母戴勝也董勛曰禮俗人日以七種菜為羹剪
綵為人勝或鏤金箔為人以帖屏風亦戴之于頭髮又
造花勝以相遺之
鞦韆
古今藝術圖云北方戎狄愛習輕䢪之態每至寒食為
之中國女子學之乃以綵繩懸樹立架為之
餳粥
陸翽鄴中記云寒食之日作醴酪煮粳米及大麥為酪
擣杏仁煮作粥玉燭寳典曰今人悉以大麥粥研杏仁
為酪以餳飲之盖斷火故作此粥也
半臂
實錄曰隋大業中内官多服半除即今之長袖也唐高
祖减其袖謂之半臂
偏
後衣古者衣服短而齊不至于地後漢書梁冀始制狐
尾单衣注云後裾曳地若狐尾至今婦人裙衫皆偏裁
其後俗呼曰偏後衣也
大帽
實錄曰大帽野老之服至後魏朝臣皆戴之唐初以縠
為之以隔風塵
流杯
晉書束晢曰昔周公卜洛流水以汎酒故逸詩曰羽觴
隨流波其後三月三日曲水流杯即其遺事
卷白波
資暇錄云起于東漢初擒白波賊戮之于席卷故酒席
倣之以快人情也
注子偏提
元和初酌酒用尊杓無何改為注子其形如罃而有盖
嘴柄皆具元和中貴人仇士良惡其名同鄭注乃去其
柄安系若茗瓶而小異之目曰偏提
阮咸
唐代宗朝元行冲為太常少卿時有人于古冡獲銅器
似琵琶而圓獻于元公曰此阮仲容所造乃命工人以
木為之音韻清朗頗難為權以仲容之姓名呼焉况阮
公昔賢豈可以其名氏號樂器乎元以其形似月其聲
合琴名為月琴
骰子
聲譜云博陸采名也魏陳思王曹子建製雙陸局置骰
子二至唐末有葉子之戲未知誰置遂加骰子至于六
按烏曹始置六博之戲乃行十二棋者及老子度函谷
關置樗蒲戲俱曰博李氏資暇錄云按諸家字書骰子合
作投子投擲之義今作骰子字非史記蔡澤說范睢曰
博者欲大投裴駰注云投投子也及投擲之義是樗&KR0034;
盧雉犢曰五采骰子也非謂今自么至六者盖陳思王
之作也潘氏紀聞譚曰骰子餙四以朱者因玄宗與貴
妃采戰將北唯重四可轉敗為勝上擲而連呼叱之骰
子宛轉良久而重成四上大悦命將軍高力士賜四緋
彈棋
事始引世說始自魏白氏六帖誤也按西京雜記漢武
帝好蹴鞠言事者為勞體非至尊所宜帝曰朕好之可
擇似而不勞者奏之因而作彈棋貢
角抵戲
史記秦二世在甘泉宫作樂角抵俳優之戲其後漢武
帝好此戲即今之相撲也
簨簴
禮記曰夏后氏之籠簨簴植曰簨横曰簴用懸鍾磬也
金根車
漢巴漢輿服志曰秦王作金根車
華盖
崔豹古今注云黃帝所作也與蚩尤戰常有五色雲在
帝上下故為華盖也
曲盖
古今注云武王伐紂大風折盖太公因而為折盖之形
甲乙帳
漢武帝以琉璃珠夜光珠雜天下珍寳為甲帳其次為
乙帳甲者居神乙者自居
袖中錦(太平老人)
天下第一
監書内酒端硯洛陽花建州茶蜀錦定甆浙漆吳紙晉
銅西馬東絹契丹鞍夏國劍高麗祕色興化軍孑魚福
州荔眼温州掛臨江黃雀江隂縣河豚金山鹹䜴簡寂
觀苦筍東華門把鮓右兵福建出秀才大江以南士大
夫江西湖外長老京師婦人皆為天下第一他處雖效
之終不及
三出
鳳州三出手柳酒宣州四出漆栗筆蜜
嶺南節
嶺南所重之節臘一伏二冬三年四
峽舟三字
川人雇舟出陜有三字新輕卓(卓謂不攬客貨)
京婦美陋
京師婦人美者謂之搭子陋者謂之七盖搭子者女傍
着子為好字七者謂其不成婦女也七字不成女
二妙
蘇州兒越州女
四禁
中書四禁一曰漏洩二曰稽緩三曰遺失四曰忘誤
知酒法
知酒美惡法但以手扣其罈其聲清而長者其酒必佳
聲重而短者其酒苦聲不響其酒必壊
老人十拗
老人有十拗白日頓睡夜間不交睫哭則無淚笑則泣
下三十年前事總記得眼前事轉頭忘了喫肉肚裏無
總在牙縫裏面白反黑髮反白
帶子之人
常言帶子之人性多毒忽戲之恐招悔吝如瞎子缺子
跛子之類是也
少見三兒
世間少見三兒謂麻面老兒秃髩小兒凸肚乞兒
四事不可久
世間四事不可久恃春寒秋熱老健君寵
古所不及
章相言近世有古所不及者三事洛花建茶婦人脚
盜有三畏
盜者有常語曰不怕你鐵墻鐵壁只怕你惡犬健人偷
兒云夜入人家有三畏一畏有老人二畏有牙兒三畏
乳犬如金銀物在大櫃有鐵鈕賊不能入
唐畿尉六道
唐畿尉有六道入御史為佛道入評事為仙道入赤縣
為人道入畿丞為苦海入縣令為畜生道入判司為餓
鬼道
四妖
世有四妖宫殿高侈謂之土木之妖珠璣錦繡謂之服
飾之妖洛中牡丹維揚芍藥謂之花妖婦人美色能文
翰謂之人妖
仕宦三還
仕宦改官後有三還教官改秩作縣為還俗職官後作
縣為還債作令了作縣為還魂
四忌
人有四忌一日之忌暮無飽食一月之忌暮無大醉一
歲之忌暮無遠行終身之忌暮無燃燭行房也
鷄有五德
鷄一名燭夜一名司晨有五德頭有冠象文足有距象
武遇敵則鬭象勇得食相呼象義鳴不失時象信也
易為美
婦人三上三中三下皆易為美墻上馬上樓上旅中醉
中日中月下燭下簾下
仕宦五瘴
仕宦有五瘴急催暴歛剝下奉上名曰賦租之瘴深文
以逞善惡不白名曰刑獄之瘴昏晨酣宴弛廢王事名
曰飲食之瘴侵牟民利以實私儲名曰貪財之瘴盛畜
侍妾以娛聲色名曰帷薄之瘴
五絶
漢篆晉字唐詩宋詞元曲
三賤
明州有三賤燒底賤着底賤喫底賤或問其故曰燒底
是燈草着底是草鞋喫底是鹽
三薦
有人嘲小邑市云茶店湯瓶不曾薦客店床上無藳薦
大街上好放薦
說郛卷十二下
