說郛卷九十三上元陶宗儀撰
茶經序
案周禮酒正之職辨四飲之物其三曰漿又漿人之職
供王之六飲水漿醴涼醫酏入于酒府鄭司農云以水
和酒也蓋當時人率以酒醴為飲謂乎六漿酒之醨者
也何得姬公製爾雅云檟苦荼即不擷而飲之豈聖人
之純于用乎亦草木之濟人取捨有時也自周以降及
于國朝茶事竟陵子陸季疵言之詳矣然季疵以前稱
茗飲者必渾以烹之與夫瀹蔬而啜者無異也季疵始
為經三卷由是分其源制其具教其造設其器命其煑
俾飲之者除痟而去癘雖疾醫之不若也其為利也於人
豈小哉余始得季疵書以為備矣後又獲其顧渚山記
二篇其中多茶事後又太原温從雲武威段&KR0008;之各補
茶事十數節並存於方冊茶之事由周至今竟無纖遺
矣昔晉杜育有荈賦季疵有茶謌余缺然于懷者謂有
其具而不形于詩亦季疵之餘恨也遂為十詠寄天隨
子唐皮日休撰
茶經卷上(陸羽)
一之源
茶者南方之嘉木也一尺二尺迺至數十尺其巴山峽
川有兩人合抱者伐而掇之其樹如瓜蘆葉如梔子花
如白薔薇實如栟櫚蒂如丁香根如胡桃(瓜蘆木出廣州似茶至苦)
(澁栟櫚蒲葵之屬其子似茶胡桃與茶根皆下孕兆至瓦礫苖本上抽)其字或從草或從
木或草木并(從草當作茶其字出開元文字者義從木當作&KR1431;其字出本草草木并作茶其字出)
(爾雅)其名一曰茶二曰檟三曰蔎四曰茗五曰荈(周公云檟苦荼)
(陽執戟云蜀西南人謂茶曰蔎郭弘農云早取為茶晩取為茗或一曰荈耳)其地上者生爛
石中者生櫟壤(按櫟當從石為礫)下者生黃土凡藝而不實植
而罕茂法如種瓜三歲可採野者上園者次陽崖隂林
紫者上綠者次笋者上牙者次葉卷上葉舒次隂山坡
谷者不堪採掇性凝滯結瘕疾茶之為用味至寒為飲
最宜精行儉德之人苦熱渴凝悶腦疼目澁四支煩百
節不舒聊四五啜與醍醐甘露抗衡也採不時造不精
雜以卉莽飲之成疾茶為累也亦猶人參上者生上黨
中者生百濟新羅下者生高麗有生澤州易州幽州檀
州者為藥無效況非此者設服薺苨使六疾不廖知人
參為累則茶累盡矣
二之具
籯(加追反)一曰籃一曰籠一曰筥以竹織之受五升或一
㪷二㪷三㪷者茶人負以採茶也(籯漢書音盈所謂黃金滿籯不如一經顔)
(師古云籯竹器也容四升耳)
竈無用突者釜用唇口者
甑或木或瓦匪腰而泥籃以箄之篾以系之始其蒸也
入乎箄既其熟也出乎箄釡涸注於甑中(甑不帶而泥之)又以
榖木枝三亞者制之(亞當作椏木椏枝也)散所蒸牙笋并葉畏
流其膏
杵臼一曰碓惟恒用者佳
規一曰模一曰棬以鐵制之或圓或方或花
承一曰臺一曰砧以石為之不然以槐桑木半埋地中
遣無所搖動
檐一曰衣以油絹或雨衫單服敗者為之以檐置承上
又以規置檐上以造茶也茶成舉而易之
芘莉(音杞离)一曰嬴子一曰旁筤以二小竹長三尺軀二
尺五寸柄五寸以篾織方眼如圃人土羅闊二尺以列
茶也
棨一曰錐刀柄以堅木為之用穿茶也
樸一曰鞭以竹為之穿茶以解茶也
焙鑿地深二尺闊二尺五寸長一丈上作短牆高二尺泥之
貫削竹為之長二尺五寸以貫茶焙之
棚一曰棧以木構於焙上編木兩層高一尺以焙茶也
茶之半乾升下棚全乾升上棚
穿(音釧)江東淮南剖竹為之巴州峽山紉榖皮為之江東
以一斤為上穿半斤為中穿四兩五兩為小穿峽中以
一百二十斤為上穿八十斤為中穿五十斤為小穿
舊作釵釧之釧字或作貫串今則不然如磨扇彈鎖縫
五字文以平聲書之義以去聲呼之其字以穿名之
育以木制之以竹編之以紙糊之中有隔上有覆下有
床傍有門掩一扇中置一器貯煻煨火令煴煴然江南
梅雨時焚之以火(育者以其藏養為名)
三之造
凡採茶在二月三月四月之間茶之笋者生爛石沃土
長四五寸若薇蕨始抽凌露採焉茶之牙者發於藂薄
之上有三枝四枝五枝者選其中枝穎拔者採焉其日
有雨不採晴有雲不採晴採之蒸之擣之拍之焙之穿
之封之茶之乾矣茶有千萬状鹵莽而言如胡人鞾者
蹙縮然(京錐文也)犎牛臆者廉檐然(犎音朋野牛也)浮雲出山者
輪菌然輕飈拂水者涵澹然有如陶家之子羅膏土以
水澄泚之(謂澄泥也)又如新治地者遇暴雨流潦之所經此
皆茶之精腴有如竹籜者枝幹堅實艱於蒸搗故其形
籭簁然(上离下師)有如霜荷者莖葉凋沮易其狀貌故厥狀
委萃然此皆茶之瘠老者也自採至于封七經目自胡
靴至于霜荷八等或以光黑平正言嘉者斯鑒之下也
以皺黃坳垤言嘉者鑒之次也若皆言嘉及皆言不嘉
者鑒之上也何者出膏者光含膏者皺宿製者則黑日
成者則黃蒸壓則平正縱之則坳垤此茶與草木葉一
也茶之否臧存於口訣
茶經卷中
四之器
風爐(灰承)
風爐以銅鐵鑄之如古鼎形厚三分緣闊九分令六
分虚中致其杇墁凡三足古文書二十一字一足云
坎上㢲下離于中一足云體均五行去百疾一足云
聖唐滅(缺)明年鑄其三足之間設三窗底一窗以為
通飈漏燼之所上並古文書六字一窗之上書伊公
二字一窗之上書羔陸二字一窗之上書氏茶二字
所謂伊公羔陸氏茶也置墆&KR0008;於其内設三格各畫
卦其一格有翟焉翟者火禽也畫一卦曰離其一格
有彪焉彪者風獸也畫一卦曰㢲其一格有魚焉魚
者水蟲也畫一卦曰坎㢲主風離主火坎主水風能
興火火能熟水故備其三卦焉其飾以連葩垂蔓曲
水方文之類其爐或鍛鐵為之或運泥為之其灰承
作三足鐵柈擡之
筥
筥以竹織之高一尺二寸徑闊七寸或用藤作木楦
(楦古筥字)如筥形織之六出圓眼其底蓋若利篋口鑠
之
炭檛
炭檛以鐵六稜制之長一尺銳一豐中執細頭系一
小&KR0008;以飾檛也若今之河隴軍人木吾也或作鎚或
作斧隨其便也
火筴
火筴一名筯若常用者圓直一尺三寸頂平截無䓗
臺勾鏁之屬以鐵或熟銅製之
鍑(音輔或作釡或作鬴)
鍑以生鐵為之今人有業冶者所謂急鐵其鐵以耕
刀之趄鍊而鑄之内模土而外模沙土滑於内易其
摩滌沙澁於外吸其炎熖方其耳以正令也廣其緣
以務遠也長其臍以守中也臍長則沸中沸中則末
易揚末易揚則其味淳也洪州以瓷為之萊州以石
為之瓷與石皆雅器也性非堅實難可持久用銀為
之至潔但涉於侈麗雅則雅矣潔亦潔矣若用之恒
而卒歸於銀也
交床
交床以十字交之剜中令虛以支鍑也
夾
夾以小青竹為之長一尺二寸令一寸有節節已上
剖之以炙茶也彼竹之篠津潤于火假其香潔以益
茶味恐非林谷間莫之致或用精鐵熟銅之類取其
久也
紙囊
紙囊以剡藤紙白厚者來縫之以貯所炙茶使不泄
其香也
碾(拂末)
碾以橘木為之次以梨桑桐柘為之内圓而外方内
圓備於運行也外方制其傾危也内容墮而外無餘
木墮形如車輪不輻而軸焉長九寸闊一寸七分墮
徑三寸分中厚一寸邊厚半寸軸中方而執圓其拂
末以鳥羽製之
羅合
羅末以合蓋貯之以則置合中用巨竹剖而屈之以
紗絹衣之其合以竹節為之或屈杉以漆之高三寸
蓋一寸底二寸口徑四寸
則
則以海貝蠣蛤之屬或以銅鐵竹七策之類則者量
也准也度也凢煑水一升用末方寸七若好薄者减
嗜濃者增故云則也
水方
水方以椆(音胄木名也)木槐楸梓等合之其裏并外縫漆
之受一斗
漉水囊
漉水囊若常用者其格以生銅鑄之以備水濕無有
苔穢腥澁意以熟銅苔穢鐵腥澁也林栖谷隠者或
用之竹木木與竹非持久涉遠之具故用之生銅其
囊織青竹以捲之裁碧縑以縫之細翠鈿以綴之又
作綠油囊以貯之圓徑五寸柄一寸五分
瓢
瓢一曰犧杓剖瓠為之或刊木為之晉舍人杜毓荈
賦云酌之以匏匏瓢也口闊脛薄柄短永嘉中餘姚
人虞洪入瀑布山採茗遇一道士云吾丹丘子祈子
他日甌犧之餘乞相遺也犧木杓也今常用以䔧木
為之
竹夾
竹夾或以桃柳蒲葵木為之或以柿心木為之長一
尺銀裹兩頭
鹺簋(揭)
鹺簋以瓷為之圓徑四寸若合形(或即今盒字)或甁或壘
貯鹽花也其揭竹制長四寸一分闊九分揭策也
熟盂
熟盂以貯熟水或瓷或沙受二升
盌
盌越州上鼎州次婺州次岳州次夀州洪州次或者
以邢州處越州上殊為不然若邢瓷類銀越瓷類玉
邢不如越一也若邢瓷類雪則越瓷類冰邢不如越
二也邢瓷白而茶色丹越瓷青而茶色綠邢不如越
三也晉杜毓荈賦所謂器澤陶揀出自東甌甌越也
甌越州上口脣不卷底卷而淺受半斤已下越州瓷
岳瓷皆青青則益茶茶作白紅之色邢州瓷白茶色
紅夀州瓷黃茶色紫洪州瓷褐茶色黑悉不宜茶
畚
畚以白蒲捲而編之可貯盌十枚或用筥其紙帊以
剡紙夾縫令方亦十之也
札
札緝栟櫚皮以茱萸木夾而縛之或截竹束而管之
若巨筆形
滌方
滌方以貯滌洗之餘用楸木合之制如水方受八升
滓方
滓方以集諸滓製如滌方處五升
巾
巾以絁布為之長二尺作二枚互用之以潔諸器
具列
具列或作床或作架或純木純竹而製之或木或竹
黃黑可扄而漆者長三尺闊二尺高六寸具列者悉
斂諸器物悉以陳列也
都籃
都籃以悉設諸器而名之以竹篾内作三角方眼外
以雙蔑闊者經之以單篾纖者縛之遞壓雙經作方
眼使玲瓏高一尺五寸底闊一尺高二寸長二尺四
寸闊二尺
茶經卷下
五之煑
凡炙茶慎勿於風燼間炙熛熖如鑚使炎涼不均持以
逼火屢其飜正候炮(普教反)出培塿狀蝦蟆背然後去火
五寸卷而舒則本其始又炙之若火乾者以氣熟止日
乾者以柔止其始若茶之至嫩者蒸罷熱搗葉爛而牙
笋存焉假以力者持千鈞杵亦不之爛如漆科珠壯士
接之不能駐其指及就則似無禳骨也炙之則其節若
倪倪如嬰兒之臂耳既而承熱用紙囊貯之精華之氣
無所散越候寒末之(末之上者其屑如細米末之下者其屑如菱角)其火用炭
次用勁薪(謂桑槐桐櫪之類也)其炭曾經燔炙為膻膩所及及膏
木敗器不用之(膏木為栢桂檜也敗器為朽廢器也)古人有勞薪之味信
哉其水用山水上江水中井水下(荈賦所謂水則岷方之注挹彼清流)其
山水揀乳泉石池漫流者上其瀑湧湍潄勿食之久食
令人有頸疾又多别流於山谷者澄浸不洩自火天至
霜郊以前或潜龍蓄毒於其間飲者可決之以流其惡
使新泉涓涓然酌之其江水取去人遠者井取汲多者
其沸如魚目微有聲為一沸緣邊如湧泉連珠為二沸
騰波鼓浪為三沸已上水老不可食也初沸則水合量
調之以鹽味謂棄其啜餘(啜嘗也市税反又市悦反)無迺&KR3566;&KR3203;而鍾
其一味乎(上古暫反下味濫反無味也)第二沸出水一瓢以竹筴環
激湯心則量未當中心而下有頃勢若奔濤濺沫以所
出水止之而育其華也凡酌置諸盌令沫餑均(字書并本草餑)
(均茗沫也蒲笏反)沬餑湯之華也華之薄者曰沫厚者曰餑細
輕者曰花如棗花漂漂然於環池之上又如迴潭曲渚
青萍之始生又如晴天爽朗有浮雲鱗然其沫者若綠
錢浮於水渭又如菊英墮於樽俎之中餑者以滓煑之
及沸則重華累沫皤皤然若積雪耳荈賦所謂煥如積
雪煜若春&KR1929;有之第一煑水沸而棄其沫之上有水膜
如黑雲母飲之則其味不正其第一者為雋永(徐縣全縣二反)
(至美者曰雋永雋味也永長也史長曰雋永漢書蒯通著雋永二十篇也)或留熟以貯之以
備育華救沸之用諸第一與第二第三盌次之第四第
五盌外非渴甚莫之飲凡煑水一升酌分五盌(盌數少至三多)
(至五若人多至十加兩爐)乘熱連飲之以重濁凝其下精英浮其上
如冷則精英隨氣而渴飲啜不消亦然矣茶性儉不宜
廣則其味黯淡且如一滿盌啜半而味寡況其廣乎其
色縮也其馨&KR3590;也(香至美曰&KR3590;&KR3590;音備)其味甘檟也不甘而苦荈
也啜苦咽甘茶也(一本云其味苦而不甘檟也甘而不苦荈也)
六之飲
翼而飛毛而走呿而言此三者俱生於天地間飲啄以
活飲之時義遠矣哉至若救渴飲之以漿蠲憂忿飲之
以酒蕩昏寐飲之以茶茶之為飲發乎神農氏聞於魯
周公齊有晏嬰漢有揚雄司馬相如吳有韋曜晉有劉
琨張載遠祖納謝安左思之徒皆飲焉滂時浸俗盛於
國朝兩都并荆俞(俞當作渝巴渝也)間以為比屋之飲飲有觕
茶散茶末茶餅茶者乃斫乃熬乃煬乃舂貯於瓶缶之
中以湯沃焉謂之痷茶或用葱薑棗橘皮茱萸薄荷之
等煑之百沸或揚令滑或煑去沫斯溝渠間棄水耳而
習俗不已於戲天育萬物皆有至妙人之所工但獵淺
易所庇者屋屋精極所著者衣衣精極所飽者飲食食
與酒皆精極之茶有九難一曰造二曰别三曰器四曰
火五曰水六曰炙七曰末八曰煑九曰飲隂採夜焙非
造也嚼味嗅香非别也羶鼎腥甌非器也膏薪庖炭非
火也飛湍壅潦非水也外熟内生非炙也碧粉縹塵非
末也操艱攪遽非煑也夏興冬廢非飲也夫珍鮮馥烈
者其盌數三次之者盌數五若坐客數至五行三盌至
七行五盌若六人已下不約盌數但闕一人而已其雋
永補所闕人
七之事
三皇炎帝神農氏周魯周公旦齊相晏嬰漢仙人丹丘
子黃山君司馬文園令相如揚執戟雄吳歸命侯韋太
傅弘嗣晉惠帝劉司空琨琨兄子兖州刺史演張黃門
孟陽傅司隸咸江洗馬統孫參軍楚左記室太沖陸吳
興納納兄子會稽内史俶謝冠軍安石郭弘農璞桓揚
州温杜舍人毓武康小山寺釋法瑶沛國夏侯愷餘姚
虞洪北地傅㢲丹陽弘君舉高安任育長(育長任膽字元本遺長字)
(今增之)宣城秦精燉煌單道開剡縣陳務妻廣陵老姥河
内山謙之後魏瑯琊王肅宋新安王子鸞鸞弟豫章王
子尚鮑昭妺令暉八公山沙門譚濟齊世祖武帝梁劉
廷尉陶先生弘景皇朝徐英公勣
神農食經茶茗久服人有力悦志
周公爾雅檟苦荼廣雅云荆巴間採葉作餅葉老者餅
成以米膏出之欲煑茗飲先炙令赤色搗末置瓷器中
以湯澆覆之用葱薑橘子芼之其飲醒酒令人不眠
晏子春秋嬰相齊景公時食脫粟之飯炙三戈五卵茗
菜而已
司馬相如凡將篇烏啄桔梗芫華𣢾冬貝母木蘖蔞芩
草芍藥桂漏蘆蜚廉雚菌荈詫白斂白芷菖蒲芒消莞
椒茱萸
方言蜀西南人謂茶曰蔎
吳志韋曜傳孫皓每饗宴坐席無能否率以七升為限雖
不盡入口皆澆灌取盡曜飲酒不過三升皓初禮異密
賜茶荈以代酒
晉中興書陸納為吳興太守時衛將軍謝安常欲詣納
(晉書云納為吏部尚書)納兄子俶怪納無所備不敢問之乃私蓄
數十人饌安既至所設唯茶果而已俶遂陳盛饌珍羞
畢具及安去納杖俶四十云汝既不能光益文叔奈何
穢吾素業
晉書桓温為揚州牧性儉每讌飲唯下七奠拌茶果而
已
搜神記夏侯愷因疾死宗人字苟奴察見鬼神見愷來
收馬并病其妻著平上幘單衣入坐生時西壁大床就
人覓茶飲
劉琨與兄子南兖州刺史演書云前得安州乾薑一斤
桂一斤黃芩一斤皆所須也吾體中潰悶常仰其茶汝
可置之(潰當作憒)
傅咸司隸教曰聞南方有以囷蜀嫗作茶粥賣為廉事
打破其器具乃又賣餅於市而禁茶粥以蜀姥何哉
神異記餘姚人虞洪入山採茗遇一道士牽三青牛引
洪至瀑布山曰予丹丘子也聞子善具飲常思見惠山
中有大茗可以相給祈子他日有甌犧之餘乞相遺也
因具奠祀後常令家人入山獲大茗焉
左思嬌女詩吾家有嬌女皎皎頗白晳小字為紈素口
齒自清歴有姊字惠芳眉目粲如畫馳鶩翔園林果下
皆生摘貪華風雨中倏忽數百適心為茶荈劇吹嘘對
鼎䥶
張孟陽登成都樓詩云借問揚子舍想見長卿廬程十
累千金驕侈擬五都門有連騎客翠帶腰吳彄鼎食隨
時進百和妙且殊披林採秋橘臨江釣春魚黑子過龍
醢果饌踰蟹蝑芳茶冠六情溢味播九區人生苟安樂
兹土聊可娛
傅㢲七誨蒲桃宛柰齊柿燕栗峘陽黃梨巫山朱橘南
中茶子西極石蜜
弘君舉食檄寒温既畢應下霜華之茗三爵而終應下
諸蔗木瓜元李楊梅五味橄欖懸豹葵羹各一杯
孫楚歌茱萸出芳樹顛鯉魚出洛水泉白鹽出河東美
䜴出魯淵薑桂茶荈出巴蜀椒橘木蘭出高山蓼蘇出
溝渠精稗出中田
華陀食論苦茶久食益意思
壺居士食忌苦茶久食羽化與韭同食令人體重
郭璞爾雅注云樹小似梔子冬生葉可煑羹飲今呼早
取為茶晚取為茗或一曰荈蜀人名之苦荼
世說任瞻字育長少時有令名自過江失志既下飲問
人云此為茶為茗覺人有怪色乃自申明云向問飲為熟
為冷耳(下飲謂設茶也)
續搜神記晉武帝世宣城人秦精常入武昌山採茗遇一
毛人長丈餘引精至山下示以&KR3991;茗而去俄而復還乃
探懷中橘以遺精精怖負茗而歸
晉四王起事惠帝蒙塵還洛陽黃門以瓦盂盛茶上至
尊
異苑剡縣陳務妻少與二子寡居好飲茶茗以宅中有
古塚每飲輒先祀之二子患之曰古塚何知徒以勞意
欲掘去之母苦禁而止其夜夢一人云吾止此塚三百
餘年卿二子恒欲見毁賴相保護又享吾佳茗雖潜壤
朽骨豈忘翳桑之報及曉於庭中獲錢十萬似久埋者
但貫新耳母告二子慙之從是禱欽愈甚
廣陵耆老𫝊晉元帝時有老姥每旦獨提一器茗往市
鬻之市人競買自旦至夕其器不减所得錢散路傍孤
貧乞人人或異之州法曹縶之獄中至夜老姥執所鬻
茗器從獄牖中飛出
藝術𫝊燉煌人單道開不畏寒暑常服小石子所服藥
有松桂蜜之氣所飲茶蘇而已
釋道該說續名僧𫝊宋釋法瑶姓楊氏河東人永嘉中
過汪遇沈臺真請真君武康小山寺年垂懸車(懸車喻日入)
(之候指人垂老時也淮南子曰日至悲泉爰息其馬亦此意也)飯所飲茶永明中勑吳
興禮致上京年七十九
宋江氏家傳江統字應遷愍懷太子洗馬常上疏諫云
今西園賣醯麫藍子菜茶之屬虧敗國體
宋錄新安王子鸞豫章王子尚詣曇濟道人於八公山
道人設茶茗子尚味之曰此甘露也何言茶茗
王微雜詩寂寂掩高閣寥寥空廣厦待君竟不歸收領
今就檟
鮑昭妺令暉著香茗賦
南齊世祖武皇帝遺詔我靈座上慎勿以牲為祭但設
餅果茶飲乾飯酒脯而已
梁劉孝綽謝晉安王餉米等啟傳詔李孟孫宣教旨垂
賜米酒瓜筍菹脯酢茗八種氣苾新城味芳雲松江潭
抽節邁昌荇之珍疆場擢翹越葺精之美羞非純束野
麏裛似雪之鱸鮓異陶瓶河鯉操如瓊之粲茗同食荈
酢類望柑免千里宿舂省三月種聚小人懷惠大懿難
忘
陶宏景雜錄苦茶輕換膏昔丹丘子黃山君服之
後魏錄瑯琊王肅仕南朝好茗飲蓴羹及還北地又好
羊肉酪漿人或問之茗何如酪肅曰茗不堪與酪為奴
桐君錄西陽武昌廬江晉陵好茗皆東人作清茗茗有
餑飲之宜人凡可飲之物皆多取其葉天門冬拔揳取
根皆益人又巴東别有真茗茶煎飲令人不眠俗中多
煮檀葉并大皂李作茶並冷又南方有瓜蘆木亦似茗
至苦澁取為屑茶飲亦可通夜不眠煮鹽人但資此飲
而交廣最重客來先設乃加以香芼輩
坤元錄辰州溆浦縣西北三百五十里無射山云蠻俗
當吉慶之時親族集會歌舞于山上山多茶樹
括地圖臨遂縣東一百四十里有茶溪
山謙之吳興記烏程縣西二十里有温山出御荈
夷陵圖經黃牛荆門女觀望州等山茶茗出焉
永嘉圖經永嘉縣東三百里有白茶山
淮隂圖經山陽縣南二十里有茶坡
茶陵圖經云茶陵者所謂陵谷生茶茗焉本草木部茗
苦茶味甘苦微寒無毒主瘻瘡利小便去痰渴熱令人
少睡秋採之苦主下氣消食注云春採之
本草菜部苦荼一名茶一名選一名游冬生益州川谷
山陵道傍凌冬不死三月三日採乾注云疑此即是今
茶一名茶令人不眠本草注按詩云誰謂荼苦又云堇
荼如飴皆苦菜也陶謂之苦茶木類非菜流茗春採謂
之苦茶(途遐反)
枕中方療積年瘻苦茶蜈蚣並炙令香熟等分搗篩煑
甘草湯洗以末傅之
孺子方療小兒無故驚蹶以苦茶葱鬚煑服之
八之出
山南以峽州上(峽州生遠安宜都夷陵三縣山谷)襄州荆州次(襄州生南鄣縣)
(山谷荆州生江陵縣山谷)衡州下(生衡山茶陵二縣山谷)金州梁州又下(金州生西)
(城安康二縣山谷梁州生襄城金牛二縣山谷)淮南㠯光州上(生光山縣黃頭港者與峽州同)
義陽郡舒州次(生義陽縣鍾山者與襄州同舒州生太湖縣潜山者與荆州同)夀州下
(盛唐縣生霍山者與衡山同也)蘄州黃州又下(蘄州生黃梅縣山谷黃州生麻城縣山谷並與)
(荆州梁州同也)浙西以湖州上(湖州生長城縣顧渚山谷與峽州光州同生山桑儒師二寺白)
(茅山懸腳嶺與襄州荆南義陽郡同生鳳亭山㐲翼間飛雲曲水二寺啄木嶺與夀州常州同生安吉武康二)
(縣山谷與金州梁州同)常州次(常州義興縣生君山懸腳嶺北峯下與荆州義陽郡同生圈嶺善權)
(寺石亭山與舒州同)宣州杭州睦州歙州下(宣州生宣城縣雅山與蘄州同太平縣生)
(上睦臨睦與黃州同杭州臨安於潜二縣生上目山與舒州同錢塘生天竺靈隠二寺睦州生桐廬縣山谷歙)
(州生婺源山谷與衡州同)潤州蘇州又下(潤州江寧縣生傲山蘇州長洲縣生洞庭山與金州)
(蘄州梁州同)劍南以彭州上(生九隴縣馬鞍山至德寺棚口與襄州同)綿州蜀州
次(綿州龍安縣生松嶺關與荆州同其西昌昌明神泉縣西山者並佳有過松嶺者不堪採蜀州青城縣生)
(丈人山與綿州同青城縣有散茶木茶)卭州次雅州瀘州下(雅州百丈山名山瀘州瀘)
(川者與金州同也)眉州漢州又下(眉州丹校縣生鐵山者漢州綿竹縣生竹山者與潤州同)
浙東以越州上(餘姚縣生瀑布泉嶺曰仙茗大者殊異小者與襄縣同)明州婺州
次(明州鄞縣生榆筴村婺州東陽縣東目山與荆州同)台州下(台州曺縣生赤城者與歙州同)黔
中生恩州播州費州夷州江南生鄂州袁州吉州嶺南
生福州建州韶州象州(福州生閩方山山隂縣也)其恩播費夷鄂袁吉
福建泉韶象十一州未詳往往得之其味極佳
九之略
其造具若方春禁火之時於野寺山園叢手而掇乃蒸
乃舂乃復以火乾之則又棨樸焙貫棚穿育等七事皆
廢其煑器若松間石上可坐則具列廢用槁薪鼎櫪之
屬則風爐灰承炭檛火筴交牀等廢若瞰泉臨澗則水
方滌方漉水囊廢若五人已下茶可味而精者則羅廢
若授藟躋嵓引絙入洞於山口炙而末之或紙包合貯
則碾拂末等廢既瓢盌筴札熟盂醝簋悉以一筥盛之
則都籃廢但城邑之中王公之門二十四器闕一則茶
廢矣
十之圖
以絹素或四幅或六幅分布寫之陳諸座隅則茶之源
之具之造之器之煑之飲之事之出之略目擊而存於
是茶經之始終備焉
茶錄(蔡襄)
茶論
色
茶色貴白而餅茶多以珍膏油(去聲)其面故有青黃紫黑
之異善别茶者正如相工之眎人氣色也隠然察之於
内以肉理潤者為上既己末之黃白者受水昏重青白
者受水詳明故建安人鬭試以青白勝黃白
香
茶有真香而入貢者微以龍腦和膏欲助其香建安民
間試茶皆不入香恐奪其真若烹點之際又雜珍果香
草其奪益甚正當不用
味
茶味主於甘滑惟北苑鳳凰山連屬諸焙所産者味佳
隔溪諸山雖及時加意製作色味皆重莫能及也又有
水泉不甘能損茶味前世之論水品者以此
藏茶
茶宜蒻葉而畏香藥喜温燥而忌溼冷故收藏之家以
蒻葉封裹入焙中兩三日一次用火常如人體温温則
禦濕潤若火多則茶焦不可食
炙茶
茶或經年則香色味皆陳於淨器中以沸湯漬之刮去
膏油一兩重乃止以鈐箝之微火炙乾然後碎碾若當
年新茶則不用此說
碾茶
碾茶先以淨紙密裹搥碎然後熟碾其大要旋碾則色
白或經宿則色已昏矣
羅茶
羅細則茶浮麤則沫浮
候湯
候湯最難未熟則沫浮過熟則茶沈前世謂之蟹眼者
過熟湯也况瓶中煑之不可辨故曰候湯最難
熁盞
凡欲點茶先須熁盞令熱冷則茶不浮
點茶
茶少湯多則雲脚散湯少茶多則粥面聚(建人謂之雲脚粥面)鈔
茶一錢七先注湯調令極勻又添注入環迴擊拂湯上
盞可四分則止眎其面色鮮白著盞無水痕為絶佳建
安鬭試以水痕先者為負耐久者為勝故較勝負之說
曰相去一水兩水
器論
茶焙
茶焙編竹為之裹以蒻葉蓋其上以收火也隔其中以
有容也納火其下去茶尺許常温温然所以養茶色香
味也
茶籠
茶不入焙者宜密封裹以蒻籠盛之置高處不近濕氣
砧椎
砧椎蓋以砧茶砧以木為之椎或金或鐵取於便用
茶鈐
茶鈐屈金鐵為用以炙茶
茶碾
茶碾以銀或鐵為之黃金性柔銅及䃋石皆能生鉎(音星)
不入用
茶羅
茶羅以絶細為佳羅底用蜀東川鵝溪畫絹之密者投
湯中揉洗以羃之
茶盞
茶色白宜黑盞建安所造者紺黑紋如兔毫其柸微厚
熁之久熱難冷最為要用出他處者或薄或色紫皆不
及也其青白盞鬭試自不用
茶匙
茶匙要重擊拂有力黃金為上人間以銀鐵為之竹者
輕建茶不取
湯瓶
瓶要小者易候湯又點茶江湯有凖黃金為上人間以
銀鐵或瓷石為之
試茶錄(子安)
隄首七閩山川特異峻極迴環勢絶如甌其陽多銀銅
其隂孕鉛鐵厥土赤墳厥植惟茶會建而上羣峯益秀
迎抱相向草木叢條水多黃金茶生其間氣味殊美豈
非山川重複土地秀粹之氣鍾於是而物得以宜歟北
苑西距建安之洄溪二十里而近東至東宫百里而遥
(姬名有三十六東東宫其一也)過洄溪踰東宫則僅能成餅耳獨北苑
連屬諸山者最勝北苑前枕溪流北涉數里茶皆氣弇
然色濁味尤薄惡況其遠者乎亦猶橘過淮為枳也近
蔡公作茶錄亦云隔溪諸山雖及時加意製造色味皆
重矣今北苑焙風氣亦殊先春朝隮常雨霽則霧露昏
蒸晝午猶寒故茶宜之茶宜高山之隂而喜日陽之早
自北苑鳳山南直苦竹園頭東南屬張坑頭皆高遠先
陽處歲發常早芽極肥乳非民間所比次出壑源嶺高
土決地茶味甲於諸焙丁謂亦云鳳山高不百丈無危
峯絶崦而岡阜環抱氣勢柔秀宜乎嘉植靈卉之所發
也又以建安茶品甲於天下疑山川至靈之卉天地始
和之氣盡此茶矣又論石乳出壑嶺斷崖缺石之間蓋
草木之仙骨丁謂之記錄建溪茶事詳備矣至於品載
止云北苑壑源嶺及總記官私諸焙千三百三十六耳
近蔡公亦云唯北苑鳳凰山連屬諸焙所産者味佳故
四方以建茶為目皆曰北苑建人以近山所得故謂之
壑源好者亦取壑源口南諸葉皆云彌珍絶傳致之間
識者以色味品第反以壑源為疑今書所異者從二公
紀土地勝絶之目具疏園隴百名之異香味精粗之别
庶知茶於草木為靈最矣去畝步之間别移其性又以
佛嶺葉源沙溪附見以質二焙之美故曰東溪試茶錄
自東宫西溪南焙北苑皆不足品第今略而不論
總叙焙名(北苑諸焙或還民間或隸北苑前書未盡今始終其事)
舊記建安郡官焙三十有八自南唐歲率六縣民採造
大為民間所苦我宋建隆已來環北苑近焙歲取上供
外焙俱還民間而裁税之至道年中始分游坑臨江汾
常西濛洲西小豐大熟六焙隸南劒又免五縣茶民專
以建安一縣民力裁足之而除其口率泉慶歷中取蘇
口曾坑石坑重院還屬北苑焉又丁氏舊錄云官私之
焙千三百三十有六而獨記官焙三十二東山之焙十
有四北苑龍焙一乳橘内焙二乳橘外培三重院四壑
嶺五謂源六范源七蘇口八東宫九石坑十連溪十一
香口十二火梨十三開山十四南溪之焙十有二下瞿
一濛洲東二汾東三南溪四斯源五小香六際會七謝
坑八沙龍九南鄉十中瞿十一黃熟十二西溪之焙四
慈善西一慈善東二慈惠三船坑四北山之焙二慈善
東一豐樂二
北苑(曾坑石坑附)
建溪之焙三十有二北苑首其一而園别為二十五苦
竹園頭甲之鼯鼠窠次之張坑頭又次之苦竹園頭連
屬窠坑在大山之北園植北山之陽大山多修木叢林
鬱廕相及自焙口達源頭五里地遠而益高以園多苦
竹故名曰苦竹以高遠居衆山之首故曰園頭直西定
山之隈土石迴向如窠然南挾泉流積隂之處而多飛
鼠故曰鼯鼠窠其下曰小苦竹園又西至于大園絶山
尾疎竹蓊翳昔多飛雉故曰鷄藪窠又南出壤園麥園
言其土壤沃宜麰麥也自青山曲折而北嶺勢屬如貫
魚凡十有二又隈曲如窠巢者九其地利為九窠十二
壠隈深絶數里曰廟坑坑有山神祠焉又焙南直東嶺
極高峻曰教練壠東入張坑南距苦竹帶北岡勢横直
故曰坑坑又北出鳳凰山其勢中跱如鳳之首兩山相
向如鳳之翼因取象焉鳳凰山東南至于袁雲壠又南
至于張坑又南最高處曰張坑頭言昔有袁氏張氏居
于此因名其地焉出袁雲之北平下故曰平園絶嶺之
表曰西際其東為東際焙東之山縈䊸如帶故曰帶園
其中曰中歴坑東又曰馬鞍山又東黃淡窠謂山多黃
淡也絶東為林園又南曰柢園又有蘇口焙與北苑不
相屬昔有蘇氏居之其園别為四其最高處曰曾坑際
上又曰尼園又北曰官坑上園下坑園慶歷中始入北
苑歲貢有曾坑上品一斤叢出於此曾坑山淺土薄苗
發多紫復不肥乳氣味殊薄今歲貢以苦竹園茶充之
而蔡公茶錄亦不云曾坑者佳又石坑者涉溪東北距
焙僅一舍諸焙絶下慶歴中分屬北苑園之别有十一
曰大畬二曰石鷄望三曰黃園四曰石坑古焙五曰重
院六曰彭坑七曰蓮湖八曰嚴歴九曰烏石高十曰高
尾山多古木脩林今為本焙取材之所園焙歲久今廢
不開二焙非産茶之所今附見之
壑源(葉源附)
建安郡東望北苑之南山叢然而秀高峙數百丈如郛
郭焉(民間所謂捍火山也)其絶頂西南下視建之地邑(民間謂之望州山)
山起壑源口而西周抱北苑之羣山迤邐南絶其尾巋
然山阜高者為壑源頭言壑源嶺山自此首也大山南
北以限沙溪其東曰壑水之所出水出山之南東北合
為建溪壑源口者在北苑之東北南徑數里有僧居曰
承天有園隴北税官山其茶甘香特勝近焙受水則渾
然色重粥面無澤道山之南又西至于章歴章歴西曰
後坑西曰連焙南曰焙山又南曰新宅又西曰嶺根言
北山之根也茶多植山之陽其土尺埴其茶香少而黃
白嶺根有流泉清淺可涉涉泉而南山勢回曲東去如
鈎故其地謂之壑嶺坑頭茶為勝絶處又東别為大窠
坑頭至大窠為正壑嶺實為南山土皆黑埴茶生山隂
厥味甘香厥色青白及受水則淳淳光澤(民間謂之冷粥面)視
其面渙散如粟雖去社茅葉過老色益青明氣益鬱然
其止則苦去而甘至(民間謂之草木大而味大是也)他焙芽葉遇老色
益青濁氣益勃然甘至則味去而苦留為異矣大窠之
東山勢平盡曰壑嶺尾茶生其間色黃而味多土氣絶
大窠南山其陽曰林坑又西南曰壑嶺根其西曰壑嶺
頭道南山而東曰穿欄焙又東曰黃際其北曰李坑山
漸平下茶色黃而味短自壑嶺尾之東南溪流繚遶岡
阜不相連附極南塢中曰長坑踰流為葉源又東為梁
坑而盡于下湖葉源者土赤多石茶生其中色多黃青
無粥面粟紋而頗明爽復性重喜沈為次也
佛嶺
佛嶺連接葉源下湖之東而在北苑之東南隔壑源溪
水道自章阪東際為丘坑坑口西對壑源亦曰壑口其
茶黃白而味短東南曰曾坑(今屬北苑)其正東曰後歴曾坑
之陽曰佛嶺又東至于張坑又東曰李坑又有硬頭後
洋蘇池蘇源郭源南源畢源苦竹坑岐頭槎頭皆周環
佛嶺之東南茶少甘而多苦色亦重濁又有篢源(篢音膽未)
(詳此字)石門江源白沙皆在佛嶺之東北茶泛然縹塵色
而不鮮明味短而香少為劣耳
沙溪
沙溪去北苑西十里山淺土薄茶生則葉細芽不肥乳
自溪口諸焙色黃而土氣自龔漈南曰挺頭又西曰章
坑又南曰永安西南曰南坑漈其西曰砰溪又有周坑
范源温湯漈厄源黃坑石龜李坑章坑章村小梨皆屬
沙溪茶大率氣味全薄其輕而浮浡浡如土色製造亦
殊壑源者不多留膏蓋以去膏盡則味少而無澤也(茶之)
(面無光澤也)故多苦而少甘
茶名(茶之名類殊别故錄之)
茶之名有七一曰白葉茶民間大重出於近歲園焙時
有之地不以山川遠近發不以社之先後芽葉如紙民
間以為茶瑞取其第一者為鬭茶而氣味殊薄非食茶
之比今出壑源之大窠者六(葉仲元葉世萬葉世榮葉勇葉世積葉相)壑源
巖下一(葉務滋)源頭二(葉團葉肱)壑源後坑(葉久)壑源嶺根三(葉公)
(葉品葉居)林坑黃漈一(游客)丘坑一(游用章)畢源一(王大照)佛嶺尾
一(游道生)沙溪之大梨漈上一(謝汀)高石巖一(雲摖院)大梨一
(吕演)砰溪嶺根一(任道者)次有甘葉茶樹高丈餘徑頭七八
寸葉厚而圓狀類柑橘之葉其芽發即肥乳長二寸許
為食茶之上品三曰早茶亦類柑葉發常先春民間採
製為試焙者四曰細葉茶葉比柑葉細薄樹高者五六
尺芽短而不乳今生沙溪山中蓋土薄而不茂也五曰
稽茶葉細而厚密芽晩而青黃六曰晩茶蓋雞茶之類
發比諸茶晚生於社後七曰叢茶亦曰蘖茶叢生高不
數尺一歲之間發者數四貧民取以為利
採茶(辨茶須知製造之始故次)
建溪茶比他郡最先北苑壑源者尤早歲多暖則先驚
蟄十日即芽歲多寒則後驚蟄五日始發先芽者氣味
俱不佳唯過驚蟄者最為第一民間常以驚蟄為候諸
焙後北苑者半月去遠則益晩凡採茶必以晨興不以
日出日出露晞為陽所薄則使芽之膏腴俱耗於内茶
及受水而不鮮明故常以早為最凡斷芽必以甲不以
指以甲則速斷不柔以指則多温易損擇之必精濯之
必潔蒸之必香火之必良一失其度俱為茶病(民間常以春隂)
(為桴茶得時日出而採則茅葉易損建人謂之採摘不鮮是也)
茶病(試茶辨味必須知茶之病故又次之)
芽擇肥乳則甘香而粥面著盞而不散土瘠而芽短則
雲脚渙亂去盞而易散葉梗半則受水鮮白葉梗短則
色黃而泛(梗謂芽之身除去白合處茶民以茶之色味俱在梗中)烏帶白合茶之
大病不去烏帶則色黃黑而惡不去白合則味苦澁(丁謂)
(之論備矣)蒸芽必熟去膏必盡蒸芽未熟則草木氣存(適口則知)
去膏未盡則色濁而味重受烟則香奪壓黃則味失此
皆茶之病也(受烟謂過黃時火中有烟使茶香盡而烟臭不去也壓去膏之時久留茶黃未造使)
(黃經宿香味俱失弇然氣如假雞卵臭也)
大觀茶論(宋徽宗)
嘗謂首地而倒生所以供人求者其類不一榖粟之于
饑絲枲之于寒雖庸人孺子皆知常須而日用不以時
歲之舒迫而可以興廢也至若茶之為物擅甌閩之秀
氣鍾山川之靈禀袪襟滌滯致清導和則非庸人孺子
可得而知矣中澹間潔韻高致静則非遑遽之時可得
而好尚矣本朝之興歲修建溪之貢龍團鳳餅名冠天
下而壑源之品亦自此而盛延及于今百廢俱舉海内
晏然垂拱密勿幸致無為縉紳之士韋布之流沐浴膏
澤薰陶德化盛以雅尚相推從事茗飲故近歲以來采
擇之精製作之工品第之勝烹點之妙莫不盛造其極
且物之興廢固自有時然亦係乎時之汙隆時或遑遽
人懷勞悴則向所謂常須而日用猶且汲汲營求惟恐
不獲飲茶何暇議哉世既累洽人恬物熙則常須而日
用者固久厭飫狼籍而天下之士勵志清白競為閒暇
修索之玩莫不碎玉鏘金啜英咀華較筐篋之精争鑒
裁之别雖下士于此時不以蓄茶為羞可謂盛世之清
尚也嗚呼至治之世豈惟人得以盡其材而草木之靈
者亦得以盡其用矣偶因暇日研究精微所得之妙後
人有不自知為利害者叙本末列于二十篇號曰茶論
地産
植産之地崖必陽圃必隂蓋石之性寒其葉抑以瘠其
味疎以薄必資陽和以發之土之性敷其葉疏以暴其
味強以肆必資隂蔭以節之(今圃家皆植木以資茶之隂)隂陽相濟
則茶之滋長得其宜
天時
茶工作于驚蟄尤以得天時為急輕寒英華漸長條達
而不迫茶工從容致力故其色味兩全若或時暘欝燠
芽甲奮暴促工暴力隨稿晷刻所迫有蒸而未及壓壓
而未及研研而未及製茶黃留積其色味所失已半故
焙人得茶天為慶
采擇
擷茶以黎明見日則止用爪斷芽不以指揉慮氣汗熏
漬茶不鮮潔故茶工多以新汲水自隨得芽則投諸水
凡芽如雀舌榖粒者為鬭品一鎗一旗為揀芽一鎗二
旗為次之餘斯為下茶之始芽萌則有白合既擷則有
烏帶白合不去害茶味烏帶不去害茶色
蒸壓
茶之美惡尤係于蒸芽壓黃之得失蒸太生則芽滑故
色青而味烈過熟則芽爛故茶色赤而不膠壓久則氣
竭味漓不及則色暗味澁蒸芽欲及熟而香壓黃欲膏
盡亟止如此則製造之功十已得七八矣
製造
滌芽惟潔濯器惟淨蒸壓惟其宜研膏惟熱焙火惟良
飲而有少砂者滌濯之不精也文理燥赤者焙火之過
熟也夫造茶先度日晷之短長均工力之衆寡會采擇
之多少使一日造成恐茶過宿則害色味
鑒辨
茶之範度不同如人之有首面也膏稀者其膚蹙以文
膏稠者其理斂以實即日成者其色則青紫越宿製造
者其色則慘黑有肥凝如赤蠟者末雖白受湯則黃有
縝密如蒼玉者末雖灰受湯愈白有光華外暴而中暗
者有明白内備而表質者其首面之異同難以槩論要
之色瑩徹而不駁質縝繹而不浮舉之凝結碾之則鏗
然可驗其為精品也有得于言意之表者可以心解又
有貪利之民購求外焙已采之芽假以製造碎已成之
餅易以範模雖名氏采製似之其膚理色澤何所逃于
鑒賞哉
白茶
白茶自為一種與常茶不同其條敷闡其葉瑩薄崖林
之間偶然生出雖非人力所可致有者不過四五家生
者不過一二株所造止于二三胯而已芽英不多尤難
蒸焙湯火一失則已變而為常品須製造精微運度得
宜則表裏昭徹如玉之在璞它無與倫也淺焙亦有之
但品不及
羅碾
碾以銀為熟鐵次之生鐵者非掏揀搥磨所成間有黑
屑藏于隙穴害茶之色尤甚凡碾為製槽欲深而峻輪
欲銳而薄槽深而峻則底有凖而茶常聚輪銳而薄則
運邊中而槽不戛羅欲細而面緊則絹不泥而常透碾
必力而速不欲久恐鐵之害色羅必輕而平不厭數庶
已細者不耗惟再羅則入湯輕泛粥面光凝盡茶之色
盞
盞色貴青黑玉毫條達者為上取其燠發茶采色也底
必差深而微寬底深則茶宜立而易于取乳寬則運筅
旋徹不礙擊拂然須度茶之多少用盞之大小盞高茶
少則掩蔽茶色茶多盞小則受湯不盡盞惟熱則茶發
立耐久
筅
茶筅以觔竹老者為之身欲厚重筅欲疎勁本欲壯而
末必𦕈當如劒瘠之狀蓋身厚重則操之有力而易于
運用筅疎勁如劒瘠則擊拂雖過而浮沫不生
缾
缾宜金銀小大之制惟所裁給注湯害利獨缾之口嘴
而已嘴之口差大而宛直則注湯力緊而不散嘴之末
欲圓小而峻削則用湯有節而不滴瀝蓋湯力緊則發
速有節不滴瀝則茶面不破
杓
杓之大小當以可受一盞茶為量過一盞則必歸其餘
不及則必取其不足傾杓煩數茶必冰矣
水
水以清輕甘潔為美輕甘乃水之自然獨為難得古人
品水雖曰中泠惠山為上然人相去之遠近似不常得
但當取山泉之清潔者其次則井水之常汲者為可用
若江河之水則魚鼈之腥泥濘之汙雖輕甘無取凡用
湯以魚目蟹眼連繹迸躍為度過老則以少新水投之
就火頃刻而後用
點
點茶不一而調膏繼刻以湯注之手重筅輕無粟文蟹
眼者謂之静面點蓋擊拂無力茶不發立水乳未浹又
復增湯色澤不盡英華淪散茶無立作矣有隨湯擊拂
手筅俱重立文泛泛謂之一發點蓋用湯已故指腕不
圓粥面未凝茶力已盡雲霧雖泛水脚易生妙于此者
量茶受湯調如融膠環注盞畔勿使侵茶勢不欲猛先
須攪動茶膏漸加擊拂手輕筅重指遶腕旋上下透徹
如酵蘖之起麵疎星皎月燦然而生則茶之根本立矣
第二湯自茶面注之周回一線急注急上茶面不動擊
拂既力色澤漸開珠璣磊落三湯多寘如前擊拂漸貴
輕勻周環旋復表裏洞徹粟文蟹眼泛結雜起茶之色
十已得其六七四湯尚嗇筅欲轉稍寬而勿速其清真
華彩既已煥發雲霧漸生五湯乃可少縱筅欲輕勻而
透達如發立未盡則擊以作之發立已過則拂以斂之
結浚靄結凝雪茶色盡矣六湯以觀立作乳點勃結則
以筅著居緩遶拂動而已七湯以分輕清重濁相稀稠
得中可欲則止乳霧洶湧溢盞而起周回旋而不動謂
之咬盞宜勻其輕清浮合者飲之桐君錄曰茗有餑飲
之宜人雖多不為過也
味
夫茶以味為上香甘重滑為味之全惟北苑壑源之品
兼之其味醇而乏風骨者蒸壓太過也茶鎗乃條之始
萌者木性酸鎗過長則初甘重而終微澀茶旗乃葉之
方敷者葉味苦旗過老則初雖留舌而飲徹反甘矣此
則芽胯有之若夫卓絶之品真香靈味自然不同
香
茶有真香非龍麝可擬要須蒸及熟而壓之及乾而研
研細而造則和美具足入盞則馨香四逹秋爽洒然或
蒸氣如桃人夾雜則其氣酸烈而惡
色
點茶之色以純白為上真青白為次灰白次之黃白又
次之天時得于上人力盡于下茶必純白天時暴暄芽
萌狂長采造留積雖白而黃矣青白者蒸壓微生灰白
者蒸壓過熟壓膏不盡則色青暗焙火太烈則色昏赤
藏焙
數焙則首面乾而香减失焙則雜色剝而味散要當新
芽初生即焙以去水陸風濕之氣焙用熟火置爐中以
静灰擁合七分露火三分亦以輕灰糝覆良久即置焙
簍上以逼散焙中潤氣然後列茶于其中盡展角焙未
可蒙蔽候火速徹覆之火之多少以焙之大小增减探
手中爐火氣雖熱而不至逼人手者為良時以手挼茶
體雖甚熱而無害欲其火力通徹茶體爾或曰焙火如
人體温但能燥茶皮膚而已内之濕潤未盡則復蒸暍
矣焙畢即以用久竹漆器中緘藏之隂潤勿開終年再
焙色常如新
品名
名茶各以聖産之地葉如耕之平園台星岩葉剛之高
峯青鳳髓葉思純之大嵐葉嶼之屑山葉五崇&KR2761;之羅
漢上水桑芽葉堅之碎石窠石臼窠(一作穴窠)葉瓊葉輝之
秀皮林葉師復師貺之虎岩葉椿之無又岩芽葉懋之
老窠園葉各擅其美未嘗混淆不可概舉後相争相鬻
互為剝竊參錯無據不知茶之美惡在于製造之工拙
而已豈崗地之虚名所能增减哉焙人之茶固有前優
而後劣者昔負而今勝者是亦園地之不常也
外焙
世稱外焙之茶臠小而色駁體耗而味淡方之正焙昭
然則可近之好事者篋笥之中往往半之蓄外焙之品
蓋外焙之家久而益工製之妙咸取則于壑源傚像規
模摹外為正殊不知其臠雖等而蔑風骨色澤雖潤而
無藏蓄體雖實而縝密乏理味雖重而澁滯乏香何所
逃乎外焙哉雖然有外焙者有淺焙者蓋淺焙之茶去
壑源為未遠製之能工則色亦瑩白擊拂有度則體亦
立湯惟甘重香滑之味稍遠于正焙耳于治外焙則迥
然可辨其有甚者又至于采柿葉桴欖之萌相雜而造
味雖與茶相類點時隠隠如輕絮泛然茶面粟文不生
乃其驗也桑苧翁曰雜以卉莽飲之成病可不細鑒而
熟辨之
說郛卷九十三上
說郛卷九十三下元陶宗儀撰
宣和北苑貢茶錄(熊蕃)
陸羽茶經裴波茶述者皆不第建品說者但謂二子未
嘗至建而不知物之發也固自有時蓋昔者山川尚閟
靈芽未露至于唐末然後北苑出為之最是時偽蜀時
辭臣王文錫作茶譜亦第言建有紫筍而臘面乃産于
福五代之季屬建南唐歲率諸縣民采茶北苑初造研
膏繼造臘面既又製其佳者號曰京鋌聖朝開寳末下
南唐太平興國初特置龍鳳模遣使即北苑造團茶以
别庶飲龍鳳茶蓋始于此又一種茶藂生石崖枝葉尤
茂至道初有詔造之别號石乳又一號的乳又一種號
白乳蓋自龍鳳與京石的白四種紹出而臘面降為下
矣蓋龍鳳等茶皆太宗廟所制至咸平初丁晉公漕閩
始載之于茶錄慶歷中蔡君謨將漕創小龍團以進被
旨仍歲貢之自小龍團出而龍鳳遂為次矣元豐間有旨
造密雲龍其品又加于小龍團之上紹聖間改為瑞雲
翔龍至大觀初今上親製茶論二十篇以白茶者與常
茶不同偶然出非人力可致于是白茶遂為第一既又
製之已細茶及試新銙貢新銙自三色細第出而瑞雲
翔龍頋為下矣凡茶芽數品最上曰小芽如雀舌鷹爪
以其勁直纖挺故號芽茶次曰揀芽乃一芽帶一葉者
號一鎗一旗次曰中芽乃一芽帶兩葉號一鎗兩旗其
帶三葉四葉皆漸老矣芽茶早春極少景德中建守周
絳為補茶經言芽茶只作早茶馳奉萬乘嘗之可矣如
一鎗一旗可謂竒茶也故一鎗一旗號揀芽最為挺特
光正舒王送人閩中詩云新茗齋中試一旗謂揀芽也
或者乃謂茶芽未展為鎗已展為旗指舒王此詩為誤
蓋不知有所謂揀芽也夫揀芽猶貴重如此而況芽茶
以供天子之新嘗者乎芽茶絶矣至于水芽則曠古未
之聞也宣和庚子歲漕臣鄭公可問始創為銀線水芽
蓋將已揀熱芽再剔去秪取其心一縷用珍器貯清泉
漬之光明瑩潔若銀線然以制方寸新銙有小龍蛇蜒
其上號龍團勝雪又廢白的石乳鼎造花銙二十餘色
初貢茶皆入龍腦至是慮奪真味始不用焉蓋茶之妙
至勝雪極矣故合為首冠然猶在白茶之次者以白茶
上之所好也異時郡人黃儒撰品茶要錄極稱當時靈
芽之富謂使陸羽數子見之必爽然自失蕃亦謂使黃
君而閱今日則前此者未足詫焉然龍焙初興貢數殊
少累增至于元符以斤計者一萬八千視初已加數倍
而猶未盛今則為四萬七千一百斤有竒矣(此數見范達所省龍)
(焙美成茶錄達茶官也)白茶勝雪以次厥名實繁今列于左使好
事者得以觀焉
貢新銙(大觀二年造)試新銙(政和二年造)白茶(政和二年造)
龍團勝雪(宣和二年造)御苑玉芽(大觀二年)萬夀龍芽(大觀二年)
上林第一(宣和二年)乙夜清供(宣和二年)承平雅玩(宣和二年)
龍鳳英華(宣和二年)玉除清賞(宣和二年)啟沃承恩(宣和二年)
雪英(宣和二年)雲葉(宣和二年)蜀葵(宣和二年)
金錢(宣和三年)玉華(宣和二年)寸金(宣和三年)
無比夀芽(大觀四年)萬春銀葉(宣和二年)宜年寳玉(宣和三年)
玉清慶雲(宣和二年)無疆夀龍(宣和二年)玉葉長春(宣和四年)
瑞雲翔龍(紹聖二年)長夀玉圭(政和二年)興國岩銙
香口焙銙上品揀芽(紹興二年)新收揀芽
太平嘉瑞(政和二年)龍苑報春(宣和四年)南山應瑞(宣和四年)
興國岩揀芽興國岩小龍興國岩小鳳(已上)
(號細色)揀芽小龍
小鳳大龍大鳳(以上號粗色)
又有瓊林毓料浴雪呈祥壑源供李篚推先價倍南
金暘谷先春夀岩却勝延平石乳清白可鑒風韻甚
高凡十色皆宣和二年所製越五歲省去
右歲分十餘綱惟白茶與勝雪自驚蟄前興役浹日乃
成飛騎疾馳不出仲春已至京師號為頭綱玉芽以下
即先後以次發逮貢足時夏過半矣歐陽文忠公詩曰
建安三千五百里京師三月嘗新茶蓋異時如此以今
較昔又為最早因念草木之微有瓌竒卓異亦必逢時
而後出而況為上者哉昔昌黎先生感上鳥之蒙采擢
而自悼其不如今蕃于是茶也焉敢效昌黎之感姑務
自警而堅其守以待時而已
貢新銙(竹圈銀模)方一寸二分試新銙(竹圈)同上
龍團勝雪(竹圈銀模)同上白茶(銀圈銀模)徑一寸五分
御苑玉芽(銀圈銀模)徑一寸五分萬夀龍芽(銀圈銀模)同
上上林第一方一寸二分
乙夜清供(竹圈)同上承平雅玩
龍鳳英華玉除清賞啟沃承恩(同上)
雪英横長一寸五分
雲葉同上蜀葵徑一寸五分
金錢(銀模)同上玉華(銀模)横長一寸五分
寸金(竹圈)方一寸二分無比夀芽(銀模竹圈)
同上萬春銀葉(銀模銀圈)兩尖徑二寸二分
宜年寳玉(銀圈銀模)直長三寸玉清慶雲(銀模銀圈)
方一寸八分無疆夀龍(銀模竹圈)直長一寸
玉葉長春(竹圈)直長三寸六分
瑞雲翔龍(銀模銅圈)徑二寸五分長夀玉圭(銀模)
直長三寸興國岩銙(竹圈)方一寸二分
香口焙銙(竹圈)同上上品揀芽(銀模銅圈)
新收揀芽(銀模銀圈)同上太平嘉瑞(銀圈)
徑一寸五分龍苑報春徑一寸七分
南山應瑞(銀模銀圈)方一寸八分興國岩揀芽(銀模)
徑三寸小龍小鳳(銀模銅圈)上同
大龍(銀模銅圈)大鳳(銀模銅圈)
先人作茶錄賞貢品極勝之時凡有四千餘色紹興戊
寅歲克攝事北苑閱近所貴皆仍舊其先後之序亦同
惟躋龍團勝雪于白茶之上及無興國岩小龍小鳳蓋
建炎南渡有旨罷貢三之一而省去之也先人但著其
名號克今更寫其形製庶覽之無遺恨焉先是壬子春
漕司再攝茶政越十三載乃復舊額且用政和故事補
種茶二萬株(正和周漕種三萬株)比年益虔貢職遂有創增之目
仍改京鋌為大龍團由是大龍多于大鳳之數凡此皆
近事或者猶未之知也三月初吉男克北苑寓舍書
北苑貢茶最盛然前輩所錄止于慶歷以上自元豐後
瑞龍相繼挺出制精于舊而未有好事者記焉但于詩
人句中及大觀以來增創新銙亦猶用揀芽蓋水芽至
宣和始名顧龍團勝雪與白茶角立歲元首貢自御苑
玉芽以下厥名實繁先子觀見時事悉能記之成編具
存今閩中漕臺所刊茶錄未備此書庶幾補其闕云淳
熙九年冬十二月四日朝散郎行秘書郎國史編修官
學士院權直熊克謹記
北苑别錄(無名氏)
建安之東三十里有山曰鳳凰其下直北苑旁聫諸焙厥
土赤壤厥茶惟上上太平興國中初為御焙歲模龍鳳
以羞貢篚蓋表珍異慶歷中漕臺益重其事品數日增
制度日精厥今茶自北苑上者獨冠天下非人間所可得
也方其春蟲震蟄羣夫雷動一時之盛誠為大觀故建人
謂至建安而不詣北苑與不至者同僕同攝事遂得研
究其始末姑摭其大概修為十餘類目曰北苑别錄云
御園
九窠十二隴麥窠壤園
龍游窠小苦竹苦竹裏
鷄數窠苦竹苦竹源
鼯鼠窠教練隴鳳凰山
大小焊横坑猿游隴
張坑帶園焙東
中歷東際西際
官平石碎窠上下官坑
虎膝窠樓隴蕉窠
新園天樓基院坑
曾坑黃際馬鞍山
林園和尚園黃淡窠
吳彦山羅漢山水桑窠
銅場師如園靈滋
苑馬園高畬大窠頭
小山
右四十六所廣袤三十餘里自官平而上為
内園官坑而下為外園方春靈芽萌拆先民
焙十餘日如九窠十二隴龍游窠小苦竹張
坑西際又為禁園之先也
開焙
驚蟄節萬物始萌每歲常以前三日開焙遇閏則後之
以其氣候少遲故也
采茶
采茶之法須是侵晨不可見日晨則夜露未晞茶芽肥
潤見日則為陽氣所薄使芽之膏腴内耗至受水而不
鮮明故每日常以五更撾鼓集羣夫於鳳凰山(山有打鼓亭)
監采官人給一牌入山至辰刻則復鳴鑼以聚之恐其
踰時貪多務得也大抵採茶亦須習熟募夫之際必擇
土著及諳曉之人非特識茶發早晩所在而於採摘亦
知其指要蓋以指而不以甲則多温而易損以甲而不
以指則速斷而不柔(從舊說也)故采夫欲其習熟政為是耳
(采夫日役二百二十二人)
揀茶
茶有小芽有中芽有紫芽有白合有烏帶不可不辨小
芽者其小如鷹爪初造龍團勝雪白茶以其芽先次蒸
熟置之水盆中剔取其精英僅如針小謂之水芽是小
芽中之最精者也中芽古謂之一鎗二旗是也紫芽葉
之紫者也白合乃小芽有兩葉抱而生者是也烏帶茶
之帶頭是也凡茶以水芽為上小芽次之中芽又次之
紫芽白合烏帶皆在所不取使其擇焉而精則茶之色
味無不佳萬一雜之以所不取則首面不均色濁而味
重也
蒸茶
茶芽再四洗滌取令潔淨然後入甑俟湯沸蒸之然蒸
有過熟之患有不熟之患過熟則色黃而味淡不熟則
色青易沈而有草木之氣唯在得中為當
榨茶
茶既熟謂茶黃須淋洗數過(欲其冷也)方入小榨以去其水
又入大榨出其膏(水芽則以高榨壓之以其芽嫩故也)先是包以布帛束
以竹皮然後入大榨壓之至中夜取出揉勻復如前入
榨謂之翻榨徹曉奮擊必至于乾淨而後已蓋建茶之
味遠而力厚非江茶之比江茶畏沈其膏建茶唯恐其
膏之不盡膏不盡則色味重濁矣
研茶
研茶之具以柯為杵以瓦為盆分團酌水亦皆有數上
而勝雪白茶以十六水下而揀芽之水六小龍鳳四大
龍鳳二其餘皆一十二焉自十二水而上曰研一團自
六水而下曰研三團至七團每水研之必至于水乾茶
熟而後已水不乾則茶不熟茶不熟則首面不勻煎試
易沈故研夫尤貴于強有力者也嘗謂天下之理未有
不須而成者有北苑之芽而後有龍井之水龍井之水
清而且甘書夜酌之而不竭凡茶自北苑上者皆資焉
亦猶錦之于蜀江膠之于阿井詎不信然
造茶
造茶舊分四局匠者起好勝之心彼此相誇不能無弊
遂併而為二焉故茶堂有東局西局之名茶銙有東作
西作之號凡茶之初出研盆盪之欲其勻操之欲其膩
然後入園製銙隨笪過黃有方故銙有花銙有大龍有
小龍品色不同其名亦異隨綱繫之于貢茶云
過黃
茶之過黃初入烈火焙之次過沸湯爁之凡如是者三
而後宿一火至翌日遂過煙焙之火不欲烈烈則面炮
而色黑又不欲煙煙則香盡而味焦但取其温温而已
凡火之數多寡皆視其銙之厚薄銙之厚者有十火至
于十五火銙之薄者八火至于六火火數既足然後過
湯上出色出色之後置之密室急以扇扇之則色澤自
然光瑩矣
綱次
細色第一綱
龍焙貢新
水芽十二水十宿火正貢三十銙
創添二十銙
細色第二綱
龍焙試新
水芽十二水十宿火正貢一百銙
創添五十銙
細色第三綱
龍團勝雪
水芽十六水十二宿火正貢三十銙(續添)
(二十銙創添二十銙)
白茶
水芽十六水七宿火正貢三十銙(續添)
(五十銙創添八十銙)
御苑玉芽
小芽十二水八宿火正貢一百片
萬夀龍芽
小芽十二水八宿火正貢一百片
上林第一
小芽十二水十宿火正貢一百銙
乙夜清供
小芽十二水十宿火正貢一百銙
承平雅玩
小芽十二水十宿火正貢一百銙
龍鳳英華
小芽十二水十宿火正貢一百銙
玉除清賞
小芽十二水十宿火正貢一百銙
啟沃承恩
小芽十二水十宿火正貢一百銙
雪英
小芽十二水七宿火正貢一百片
雲葉
小牙十二水七宿火正貢一百片
蜀葵
小芽十二水七宿火正貢一百片
金錢
小芽十二水七宿火正貢一百片
寸金
小芽十二水九宿火正貢一百銙
細色第四綱
龍團勝雪已見前正貢一百五十銙
無比夀芽小芽十二水十五宿火
正貢五十銙創添五十銙
萬春銀葉小芽十二水十宿火
正貢四十片創添六十片
宜年寳玉小芽十二水十宿火
正貢四十片創添六十片
玉清慶雲小芽十二水十五宿火
正貢四十片創添六十片
無疆夀龍小芽十二水十五宿火
正貢四十片創添六十片
玉葉長春小芽十二水七宿火
正貢一百片
瑞雲翔龍小芽十二水九宿火
正貢一百八片
長夀玉圭小芽十二水九宿火
正貢二百片
興國岩銙中芽十二水十宿火
正貢一百七十銙
香口焙銙中芽十二水十宿火
正貢五十銙
上品揀芽小芽十二水十宿火
正貢一百片
新收揀芽中芽十二水十宿火
正貢六百片
細色第五綱
太平嘉瑞小芽十二水九宿火
正貢三百片
龍苑報春小芽十二水九宿火
正貢六十片創添六十片
南山應瑞小芽十二水十五宿火
正貢六十銙創添六十銙
興國岩揀茶中芽十二水
十宿火正貢五百十片
興國岩小龍中芽十二水
十五宿火正貢七百五片
興國岩小鳳中芽十二水
十五宿火正貢五十片
先春雨色
太平嘉瑞已見前正貢二百片
長夀玉圭已見前正貢一百片
續入額四色
御苑玉芽已見前正貢一百片
萬夀龍芽已見前正貢一百片
無比夀芽已見前正貢一百片
瑞雲翔龍已見前正貢一百片
麤色第一綱
正貢
不入腦子上品揀芽小龍一千二百片
六水十宿火
入腦子小龍七百片四水十五宿火
增添
不入腦子上品揀芽小龍一千二百片
入腦子小龍七百片
建寧府附發小龍茶八百四十片
麤色苐二綱
正貢
不入腦子上品揀芽小龍六百四十片
入腦子小龍六百七十二片
入腦子小鳳一千三百四十片四水
十五宿火
入腦子大龍七百二十片二水十五宿火
入腦子大鳳七百二十片二水十五宿火
增添
不入腦子上品揀芽小龍一千二百片
入腦子小龍七百片
建寧府附發小鳳茶一千三百片
麤色第三綱
正貢
不入腦子上品揀芽小龍六百四十片
入腦子小龍六百四十片
入腦子小鳳六百七十二片
入腦子大龍一千八百片
入腦子大鳳一千八片
增添
不入腦子上品揀芽小龍一千二百片
入腦子小龍七百片
建寧府附發
大龍茶四百片大鳳茶四百片
麤色第四綱
正貢
不入腦子上品揀芽小龍六百片
入腦子小龍三百三十六片
入腦子小鳳三百三十六片
入腦子大龍一千二百四十片
入腦子大鳳一千二百四十片
建寧府附發
大龍茶四百片大鳳茶四十片
麤色第五綱
正貢
入腦子大龍一千三百六十八片
入腦子大鳳一千三百六十八片
京鋌改造大龍一千六百片
建寧府附發
大龍茶八百片大鳳茶八百片
麤色第六綱
正貢
入腦子大龍一千三百六十片
入腦子大鳳一千三百六十片
京鋌改造大龍一千六百片
建寧府附發
大龍茶八百片大鳳茶八百片
京鋌改造大龍一千二百片
麤色第七綱
正貢
入腦子大龍一千二百四十片
入腦子大鳳一千二百四十片
京鋌改造大龍二千三百二十片
建寧府附發
大龍茶二百四十片大鳳茶二百四十片
京鋌改造大龍四百八十片
細色五綱
貢新為最上後開焙十日入貢龍團為最精而建
人有直四萬錢之語夫茶之入貢圈以箬葉内以
黃斗盛以花箱護以重篚花箱内外又有黃羅羃
之可謂什襲之珍矣
麤色七綱
揀芽以四十餅為角小龍鳳以二十餅為角大龍
鳳以八餅為角圈以箬葉束以紅縷包以紅紙緘
以蒨綾惟揀芽俱以黃焉
開畬
草木至夜益盛故欲尊生長之氣以糁雨露之澤
每歲六月興工虛其本培其末滋蔓之草遏鬱之
木悉用除之政所以導生長之氣而滲雨露之澤
也此之謂開畬唯桐木則留焉桐木之性與茶相
宜而又茶至冬則畏寒桐木望秋而先落茶至夏
而畏日桐木至春而漸茂理亦然也
外焙
石門乳吉香口
右三焙常後北苑五七日興工每日採茶蒸榨以
其黃悉送北苑併造
品茶要錄(黃儒)
說者常怪陸羽茶經不第建安之品蓋前此茶事未甚
興靈芽真笋往往委翳消腐而人不知惜自國初已來
士大夫沐浴膏澤詠歌升平之日久矣夫身世灑落神
觀沖淡惟兹茗飲為可喜園林亦相與摘英誇異制棬
鬻新而趣時之好故殊異之品始得自出于蓁莽之間
而其名遂冠天下借使陸羽復起閱其金餅味其雲腴
當爽然自失矣因念草木之材一有負瓌偉絶特者未
嘗不遇時而後興況于人乎然士大夫間為珍藏精試
之具非尚雅好真未嘗輒出其好事者又常論其采制
之出入器用之宜否較試之湯火圖于縑素𫝊翫于時
獨未有補于賞鑒之明耳蓋園民射利膏油其面色品
味易辨而難詳子因閱收之暇為原采造之得失較試
之低昂次為十說以中其病題曰品茶要錄云
一采造過時
茶事起于驚蟄前其采芽如鷹爪初造曰試焙又曰一
火其次曰二火二火之茶已次三火矣故市茶芽者惟
同出于三火前者為最佳尤喜薄寒氣候隂不至凍(芽發)
(時尤畏霜有造于一火二火皆遇霜而三火霜霽則三火之茶勝矣)晴不至于暄則榖芽
含養約勒而滋長有漸采工亦優為矣凡試時泛色鮮
白隠于薄霧者得于佳時而然也有造于積雨者其色
昏黃或氣候暴暄茶芽蒸發采工汗手薰漬揀摘不給則
製造雖多皆為常品矣試時色非鮮白水脚微紅者過
時之病也
二白合盜葉
茶之精絶者曰鬭曰亞鬭其次揀芽茶芽鬭品雖最上
園戸或止一株蓋天材間有特異非能皆然也且物之
變勢無常而人之耳目有盡故造鬭品之家有昔優而
今劣前負而後勝者雖人工有至有不至亦造化推移
不可得而擅也其造一火曰鬭二火曰亞鬭不過十數
銙而已揀芽則不然徧園隴中擇其精英者耳其或貪
多務得又滋色澤往往以白合盜葉間之試時色雖鮮
白其味澁淡者間白合盜葉之病也(一鷹爪之芽有兩小葉抱而生者白)
(合也新條葉之初生而白者盗葉也造揀芽常剔取鷹爪而白合不用況盗葉乎)
三入雜
物固不可以容偽況飲食之物尤不可也故茶有入他
葉者建人號為入雜銙列入柿葉常品入桴檻葉二葉
易致又滋色澤園民欺售直而為之試時無粟紋甘香
盞面浮散隠如微毛或星星如纖絮者入雜之病也善
茶品者側盞視之所入之多寡從可知矣嚮上下品有
之近雖銙列亦或勾使
四蒸不熟
榖芽初采不過盈筐而已趣時争新之勢然也既采而
蒸既蒸而研蒸有不熟之病有過熟之病蒸不熟則雖
精芽所損已多試時色青易沈味為桃仁之氣者不蒸
熟之病也唯正熟者味甘香
五過熟
茶芽方蒸以氣為候視之不可以不謹也試時色黃而
粟紋大者過熟之病也然雖過熟愈于不熟甘香之味
勝也故君謨論色則以青白勝黃白余論味則以黃白
勝青白
六焦釡
茶蒸不可以逾久久而過熟又久則湯乾而焦釡之氣
出茶工有乏新湯以益之是致蒸損茶黃試時色多昏
黯氣焦味惡者焦釡之病也(建人號熱鍋氣)
七壓黃
茶已蒸者為黃黃細則已入捲模制之矣蓋清潔鮮明
則香色如之故采佳品者常于半曉間衝蒙雲霧或以
罐汲新泉懸胸間得必投其中蓋欲鮮也其或日氣烘
爍茶芽暴長工力不給其采芽已色不鮮明薄如瓌卵
氣者壓黃之病也
八漬膏
茶餅光黃又如蔭潤者榨不乾也榨欲盡去其膏膏盡
則有如乾竹葉之意唯吾飾首面者故榨不欲乾以利
易售試時色雖鮮白其味帶苦者漬膏之病也
九傷焙
夫茶本以芽葉之物就之捲模既出捲上笪焙之用火
務令通熟即以灰覆之虚其中以熟火氣然茶民不喜
用實炭號為冷火以茶餅新濕欲乾以見售故用火常
帶煙熖煙熖既多稍失看候以故薰損茶餅試時其色
昏紅氣味帶焦者傷熖之病也
十辨壑源沙溪
壑源沙溪其地相背而中隔一嶺其去無數里之遠然
茶産頓殊有能出力移栽植之亦為土氣所化竊嘗怪
茶之為草一物爾其勢必猶得地而後異豈水絡地胍
偏鍾粹于壑源豈御焙占此大岡巍隴神物伏護得其
餘蔭耶何其甘芳精至而美擅天下也觀夫春雷一驚
筠籠纔起售者已擔簦挈槖于其門或先期而散留金
錢或茶纔入笪而争酬所直故壑源之茶常不足客所
求其有桀猾之園民隂取沙溪茶黃雜就家捲而製之
人耳其名睨其規模之相若不能原其實者蓋有之矣
凡壑源之茶售以十則沙溪之茶售以五其直大率倣
此然沙溪之園民亦勇于覓利或雜以松黃飾其首面
凡肉理怯薄體輕而色黃試時雖鮮白不能久泛香薄
而味短者沙溪之品也凡肉理實厚體堅而色紫試時
泛盞凝久香滑而味長者壑源之品也
後論
余嘗論茶之精絶者其白合未開其細如麥蓋得青陽
之輕清者也又其山多帶砂石而號佳品者皆在山南
蓋得朝陽之和者也余嘗事閒乘晷景之明淨適軒亭
之瀟洒一一皆取品試既而神水生于華池愈甘而新
其有助乎然建安之茶散人下者不為也而得建安之
精品不善炙蓋有得之者亦不能辨或不善于烹試矣
或非其時尤不善也況非其賓乎然未有主賢而賓愚
者也夫惟知此然後盡茶之事昔者陸羽號為知茶然
羽之所知者皆今之所謂茶草何哉如鴻漸所論蒸笋
幷葉畏流其膏蓋草茶味短而淡故常恐去膏建茶力
厚而甘故惟欲去膏又論福建為未詳往往得之其味
極佳由是觀之鴻漸未嘗到建安歟
本朝茶法(沈括)
本朝茶法乾德二年始詔在京建州漢蘄口各置𣙜貨
務五年始禁私賣茶從不應為情理重太平興國二年
删定禁法條貫始立等科罪淳化二年令商賈就園戸
買茶公于官場貼射始行貼射法淳化四年初行交引
罷貼射法西北入粟給交引自通利軍始是歲罷諸處
𣙜貨務尋復依舊至咸平元年茶利錢以一百三十九
萬二千一百一十九貫為額至嘉祐三年凡六十一年
用此額官本雜費皆在内中間時有增虧歲入不常咸
平五年三司使王嗣宗始立三分法以十分茶價四分
給香藥三分犀象三分茶引六年又改支六分香藥犀
象四分茶引景德二年許人入中錢帛金銀謂之三說
至祥符九年茶引益輕用知秦州曹瑋議就永興鳳翔
以官錢收買客引以捄引價前此累增加饒錢至天祐
二年鎮戎軍納大麥一斗本價通加饒共支錢一貫二
百五十四乾興元年改二分法支茶引三分東南見錢
二分半香藥四分半天聖元年復行貼射法行之三年
茶利盡歸大商官場但得黃晩惡茶乃詔孫奭重議罷
貼射法明年推治元議省吏計覆官旬獻官皆決配沙
門島元詳定樞密副使張鄧公參知政事吕許公魯肅
簡各罰俸一月御史中丞劉筠入内内侍省副都知周
文買西上閣門使薛招廓三部副使各罰銅二十斤前
三司使李諮落樞密直學士依舊知洪州皇祐三年筭
茶依舊只用見錢至嘉祐四年二月五日降勑罷茶禁
國朝六𣙜貨務十三山場都賣茶歲一千五十三萬三
千七百四十七斤半租額錢二百二十五萬四千四十
七貫一十其六𣙜貨務取最中嘉祐六年抛占茶五百
七十三萬六千七百八十六斤半租額錢一百九十六
萬四千六百四十七貫二百七十八荆南府租額錢三
十一萬五千一百四十八貫三百七十五受納潭鼎澧
岳歸峽州荆南府片散茶共八十七萬五千三百五十
七斤漢陽軍租額錢二十一萬八千三百二十一貫五
十一受納鄂州片茶二十三萬八千三百斤半蘄州蘄
口租額錢三十五萬九千八百三十九貫八百一十四
受納潭建州興國軍片茶五十萬斤無為軍租額錢三
十四萬八千六百二十貫四百三十受納潭筠袁池饒
建歙江洪州南康興國軍片散茶共八十四萬二千三
百三十三斤真州租額錢五十一萬四千二十二貫九
百三十二受納潭袁池饒歙建撫筠宣江吉洪州興國
臨江南康軍片散茶共二百八十五萬六千二百六斤
海州租額錢三十萬八千七百三貫六百七十六受納
睦湖杭越衢温婺台常明饒歙州片散茶共四十二萬
四千五百九十斤十三山場租額錢共二十八萬九千
三百九十九貫七百三十三共買茶四百七十九萬六
千九百六十一斤光州光山場買茶三十萬七千二百
十六斤賣錢一萬二千四百五十六貫子安場買茶二
十二萬八千二十斤賣錢一萬三千六百八十九貫三
百四十八商城場買茶四十萬五百五十三斤賣錢二
萬七千七十九貫四百四十六夀州麻步場買茶三十
三萬一千八百三十三斤賣錢二萬四千八百一十一
貫三百五十霍山場買茶五十三萬二千三百九斤賣
錢三萬五千五百九十五貫四百八十九開順場買茶
二十六萬九千七十七斤賣錢一萬七千一百三十貫
廬州王同場買茶二十九萬七千三百二十八斤賣錢
一萬四千三百五十七貫六百四十二黃州麻城場買
茶二十八萬四千二百七十四斤賣錢一萬二千五百
四十貫舒州羅源場買茶一十八萬五千八十二斤賣
錢一萬四百六十九貫七百八十五太湖場買茶八十
二萬九千三十二斤賣錢三萬六千九十六貫六百八
十蘄州洗馬場買茶四十萬斤賣錢二萬六千三百六
十貫王祺場買茶一十八萬二千二百二十七斤賣錢
一萬一千九百五十三貫九百九十二石橋場買茶五
十五萬斤賣錢三萬六千八十貫
煎茶水記(張又新)
故刑部侍郎劉公諱伯芻於又新丈人行也為學精
博頗有風鑒稱較水之與茶宜者凡七等
揚子江南零水第一
無錫惠山寺石水第二
蘇州虎丘寺石水第三
丹陽縣觀音寺水第四
揚州大明寺水第五
吳松江水第六
淮水最下第七
斯七水余嘗具瓶於舟中親挹而比之誠如其說也
客有熟於兩浙者言搜訪未盡余嘗志之及刺永嘉
過桐廬江至嚴子瀨溪色至清水味甚冷家人皆用
陳黑壞茶潑之皆至芳香又以煎佳茶不可名其鮮
馥也又愈於揚子南零殊遠及至永嘉取仙巖瀑布
用之亦不下南零以是知客之說信矣夫顯理鑒物
今之人信不迨於古人蓋亦有古人所未知而今人
能知之者元和九年春予初成名與同年生期于薦
福寺余與李德垂先至憩西廂玄鑒室會適有楚僧
至置囊有數編書余偶抽一通覽焉文細密皆雜記
卷末又一題云煮茶記云代宗朝李季卿刺湖州至
維揚逢陸處士鴻漸李素熟陸名有傾蓋之懽因之
赴郡泊揚子驛將食李曰陸君善於茶蓋天下聞名
矣況揚子南零水又殊絶今者二妙千載一遇何曠
之乎命軍士謹信者挈瓶操舟深詣南零陸利器以
俟之俄水至陸以杓揚其水曰江則江矣非南零者
似臨岸之水使曰某擢舟深入見者累百敢虚紿乎
陸不言既而傾諸盆至半陸遽止之又以杓揚之曰
自此南零者矣使蹶然大駭伏罪曰某自南零齎至
岸舟蕩覆半至懼其尠挹岸水增之處士之鑒神鑒
也其敢隠焉李與賓從數十人皆大駭愕李因問陸
既如是所歴經處之水優劣精可判矣陸曰楚水第
一晉水最下李因命筆口授而次第之
廬山康王谷水簾水第一
無錫縣惠山寺石泉水第二
蘄州蘭溪石下水第三
峽州扇子山下有石突然洩水獨清冷狀如龜形俗云
蝦&KR0034;口水第四
蘇州虎丘寺石泉水第五
廬山招賢寺下方橋潭水第六
揚子江南零水第七
洪州西山西東瀑布泉第八
唐州柏巖縣淮水源第九(淮水亦佳)
廬州龍池山嶺水第十
丹陽縣觀音寺水第十一
揚州大明寺水第十二
漢江金州上游中零水第十三(水苦)
歸州玉虚洞下香溪水第十四
商州武關西洛水第十五(未嘗泥)
吳松江水第十六
天台山西南峯千丈瀑布水第十七
柳州圓泉第十八
桐廬嚴陵灘水第十九
雪水第二十(用雪不可大冷)
此二十水余嘗試之非繫茶之精麄過此不之知也
夫茶烹於所産處無不佳也蓋水土之宜離其處水
功其半然善烹潔器全其功也李實諸司馬遇有言
茶者即示之又新刺九江有客李滂門生劉魯封言
嘗見說茶余醒然思往歲僧室獲是書因盡篋書在
焉古人云瀉水置瓶中焉能辨淄澠此言不必可判
也萬古以為信然蓋不疑矣豈知天下之理未可言
至古人妍精固有未盡強學君子孜孜不懈豈止思
齊而已哉此言亦有禆於勸勉故記之
大明水記(歐陽脩)
世傳陸羽茶經其論水云山水上江水次井水下又云
山水乳泉石池漫流者上瀑湧湍潄勿食食久令人有
頸疾江水取去人遠者井取汲多者其說止於此而未
嘗品第天下之水味也至張又新為煎茶水記始云劉
伯芻謂水之宜茶者有七等又載羽為李季卿論水次
第有二十種今考二說與羽茶經皆不合羽謂山水上
而乳泉石池又上江水次而井水下伯芻以揚子江為
第一惠山石泉為第二虎丘石井為第三丹陽寺井為
第四揚州大明寺井為第五而松江第六淮水第七與
羽說相反季卿所說二十水廬山康王谷水第一無錫
惠山石泉第二蘄州蘭溪石下水第三扇子峽蝦&KR0034;口
水第四虎邱寺井水第五廬山招賢寺下方橋潭水第
六揚子江南零水第七洪州西山瀑布泉第八桐栢淮
源第九廬山頂水第十丹陽寺井水第十一揚州大明
寺井第十二漢江南零水第十三玉虚洞香溪水第十
四武關西洛水第十五松江水第十六天台千丈瀑布
水第十七柳州圓泉水第十八嚴陵灘水第十九雪水
第二十如蝦&KR0034;口水西山瀑布天台千丈瀑布皆羽戒
人勿食食而生疾其餘江水居山水上井水居江水上
皆與茶經相反疑羽不當二說以自異使誠羽說何足
信也得非又新妄附益之耶其述羽辨南零岸水特怪
其妄也水味有美惡而已欲舉天下之水一一而次第
之者妄說也故其為說前後不同如此然此井於揚水
之美者也羽之論水惡渟浸而喜泉源故井取汲多者
江雖長流然衆水雜聚故次山水惟此說近物理云
浮槎山水記(歐陽脩)
浮槎山在慎縣南三十五里或曰浮巢二山其事出於
浮圖老子之徒荒怪誕妄之說其上有泉自前世論水
者皆弗道余嘗讀茶經愛陸羽善言水後得張又新水記
載劉伯芻李季卿所列水次第以為得之於羽然以茶
經攷之皆不合又新妄狂險譎之士其言難信頗疑非
羽之說及得浮槎山水然後益知羽為知水者浮槎與
龍池山皆在廬州界中較其味不及浮槎遠甚而又新
所記以龍池為第十浮槎之水棄而不錄以此知其所
失多矣羽則不然其說曰山水上江次之井為下山水
乳泉石池漫流者上其言雖簡而於論水盡矣浮槎之
水發自李侯嘉祐二年李侯以鎮東留後出守廬州因
遊金陵登蔣山飲其水又登浮槎至其山上有石池涓
涓可愛蓋羽所謂乳泉漫流者也飲之而甘乃考圖記
問故老得其事迹因以其水遺余於京師余報之曰李
侯可謂賢矣夫窮天下之物無不得其欲者富貴之樂
也至於蔭長松藉豐草聽山溜之潺湲飲石泉之滴瀝
此山林者之樂也而山林之士視天下之樂不一動其
心或有欲於心顧力不可得而止者乃能退而獲樂於
斯彼富貴者之能致物矣而其不可兼者惟山林之樂爾
惟李侯生長富貴厭於耳目又知山林之為樂至於攀
緣上下幽隠窮絶人所不及者皆能得之其兼取於物
者可謂多矣李侯折節好學喜交賢士敏於為政所至
有能名凡物不能自見而待人以彰者有矣其物未必
可貴而因人以重者亦有矣故予為誌其事俾世知竒泉
發自李侯始也
十六湯品(蘇廙)
第一得一湯火績已儲水性乃盡如斗中米如稱上魚
高低適平無過不及為度蓋一而不偏雜者也天得一
以清地得一以寧湯得一可建湯&KR0564;
第二嬰湯薪火方交水釡纔熾急取旋傾若嬰兒之未
孩欲責以壯夫之事難矣哉
第三百夀湯人過百息水踰十沸或以話阻或以事廢
始取用之湯已失性矣敢問皤髩蒼顔之大老還可執
弓抹矢以取中乎還可雄登闊步以邁遠乎
第四中湯亦見夫鼓琴者也聲合中則失妙亦見磨墨
者也力合中則失濃聲有緩急則琴亡力有緩急則墨
喪注湯有緩急則茶敗欲湯之中臂任其責
第五斷脉湯茶已就膏宜以造化成其形若手顫臂嚲
惟恐其深缾觜之端若存若忘湯不順通故茶不勻粹
是猶人之百脉氣血斷續欲夀奚苟惡斃宜逃
第六大壯湯力士之把針耕夫之握管所以不能成功
者傷於麄也且一甌之茗多不二錢茗盞量合宜下湯
不過六分萬一快瀉而深積之茶安在哉
第七富貴湯以金銀為湯器惟富貴者具焉所以榮功
建湯業貧賤者有不能遂也湯器之不可捨金銀猶琴
之不可拾桐墨之不可捨膠
第八秀碧湯石凝結天地秀氣而賦形者也琢以為器
秀猶在焉其湯不良未之有也
第九壓一湯貴欠金銀賤惡銅鐵則甆瓶有足取焉幽
士逸夫品色尤宜豈不為瓶中之壓一乎然勿與誇珍
衒豪臭公子道
第十纏口湯猥人俗輩煉水之器豈暇深擇銅鐵鉛錫
取熟而已夫是湯也腥苦且澁飲之逾時惡氣纏口而
而不得去
第十一減價湯無油之瓦滲水而有王氣雖御銙宸緘
且將敗德銷聲諺曰茶瓶用瓦如乘折脚駿登高好事
者幸誌之
第十二法律湯凡木可以煮湯不獨炭也惟沃茶之湯
非炭不可在茶家亦有法律水忌停薪忌薰犯律踰法
湯乖則茶殆矣
第十三一面湯或柴中之麩大或焚餘之虚炭木體雖
盡而性且浮性浮則湯有終嫩之嫌炭則不然實湯之
友
第十四宵人湯茶本靈草觸之則敗糞火雖熱惡性未
盡作湯泛茶减耗香味
第十五賊湯(一名賤湯)竹篠樹梢風日乾之燃鼎附瓶頗甚
快意然體性虚薄無中和之氣為茶之殘賊也
第十六魔湯調茶在湯之淑慝而湯最惡煙燃柴一枝
濃煙蔽室又安有湯耶苟用此湯又安有茶耶所以為
大魔
湯者茶之司命若名茶而濫湯則與凡末同調矣煎
以老嫩言者凡三品注以緩急言者凡三品以器標
者共五品以薪論者共五品
述煮茶小品(葉清臣)
夫渭黍汾麻泉源之異稟江橘淮枳土地之或遷誠物
類之有宜亦臭味之相感也若乃擷華掇秀多識草木
之名激濁揚清能辨淄澠之品斯固好事之嘉尚博識
之精鑒自非笑傲塵表逍遥林下樂追王濛之約不讓
陸納之風其孰能與於此乎吳楚山谷間氣清地靈草
木穎挺多孕茶荈為人採拾大率右於武夷者為白乳
甲於吳興者為紫筍産禹穴者以天章顯茂錢塘者以
徑山稀至於桐廬之岩雲衡之麓鴉山著於吳歙蒙頂
𫝊於岷蜀角立差勝毛舉實繁然而天賦尤異性靡俗
諳苟制非其妙烹失於術雖先雷而贏未雨而擔蒸焙
以圖造作以經而泉不香水不甘爨之揚之若淤若滓
予少得温氏所著茶說嘗識其水泉之目有二十焉會
西走巴峽經蝦蟇窟憩蕪城汲蜀岡井東遊故郡絶揚
子江留丹陽酌觀音泉過無錫㪺慧山水粉搶牙旗蘇
蘭薪桂且鼎且缶以飲以歠莫不瀹氣滌慮蠲病折酲
祛鄙恡之生心招神明而達觀信乎物類之宜得臭味
之所感幽人之佳尚前賢之精鑒不可及已噫紫華綠
英均一水也皆忘情於庶彙或求伸於知己不然者藂
薄之莽溝瀆之流亦奚以異哉遊鹿故宫依蓮盛府一
命受職再朞服勞而虎邱之觱沸松江之清泚復在在
封畛居然挹注是嘗所得於鴻漸之目二十而七也昔
酈元善於水經而未嘗知茶王肅癖於茗飲而言不及
水表是二美吾無愧焉凡泉品二十列於右幅且使盡
神方之四兩遂成其功代酒限於七升無忘真賞云南
陽葉清臣述
採茶錄(温庭筠)
辨
代宗朝李季卿刺湖州至維揚逢陸鴻漸抵揚子驛將
食李曰陸君别茶聞揚子南&KR0893;水又殊絶今者二妙千
載一遇命軍士謹慎者深入南&KR0893;陸利器以俟俄而水
至陸以杓揚水曰江則江矣非南&KR0893;似臨岸者使者曰
某掉舟深入見者累百敢有紿乎陸不言既而傾諸盆
至半陸遽止之又以杓揚之曰自此南&KR0893;者矣使者蹶
然駭曰某自南&KR0893;賫至岸舟蕩覆過半懼其尠挹岸水
增之處士之鑒神鑒也某其敢隠焉
李約汧公子也一生不近粉黛性辨茶嘗曰茶須緩火
炙活火煎活火謂炭之有熖者當使湯無妄沸庶可養
茶始則魚目散布微微有聲中則四邊泉湧纍纍連珠
終則騰波鼔浪水氣全消謂之老湯三沸之法非活火
不能成也
嗜
甫里先生陸龜蒙嗜茶荈置小園於頋渚山下歲入茶
租薄為甌犧之費自為品第書一篇繼茶經茶訣之後
易
白樂天方齋禹錫正病酒禹錫乃饋菊苖虀蘆菔鮓換
取樂天六班茶二囊以自醒酒
苦
王濛好茶人至輙飲之士大夫甚以為苦每欲候濛必
云今日有水厄
致
劉琨與弟羣書吾體中憤悶仰真茶汝可信致之
鬭茶記(唐庚)
政和二年三月壬戌二三君子相與鬭茶於寄傲齋
予為取龍塘水烹之而第其品以某為上某次之某閩
人其所賫宜尤高而又次之然大較皆精絶蓋嘗以為
天下之物有宜得而不得不宜得而得之者富貴有力
之人或有所不能致而貧賤窮厄流離遷徙之中或偶
然獲焉所謂尺有所短寸有所長良不虛也唐相李衛
公好飲惠山泉置驛𫝊送不遠數千里而近世歐陽少
師作龍茶錄序稱嘉祐七年親享明堂致齋之夕始以
小團分賜二府人給一餅不敢碾試至今藏之時熙寧
元年也吾聞茶不問團銙要之貴新水不問江井要之
貴活千里致水真偽固不可知就令識真已非活水自
嘉祐七年壬寅至熙寧元年戊申首尾七年更閱三朝
而賜茶猶在此豈復有茶也哉今吾提瓶去龍塘無數
十步此水宜茶昔人以為不減清遠峽而海道趨建安
不數日可至故每歲新茶不過三月至矣罪戾之餘上
寬不誅得與諸公從容談笑于此汲泉煮茗取一時之
適雖在田野孰與烹數千里之泉澆七年之賜茗也哉
此非吾君之力歟夫耕鑿食息終日蒙福而不知為之
者直愚民耳豈我輩謂耶是宜有所紀述以無忘在上
者之澤云
說郛卷九十三下
