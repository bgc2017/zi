說郛卷九十四上元陶宗儀撰
酒譜(竇華)
酒之源一
世言酒之所自者其說有三其一曰儀狄始作酒與禹
同時又曰堯酒千鍾則酒作於堯非禹之世也其二曰
神農本草著酒之性味黃帝内經亦言酒之致病則非
始於儀狄也其三曰天有酒星酒之作也其與天地並
矣予以謂是三者皆不足以考據而多其贅說也夫儀
狄之名不見於經而獨出於世本世本非信書也其言
曰儀狄始作酒醪以變五味少康始作秫酒其後趙邠
卿之徒遂曰儀狄作酒禹飲而甘之遂絶旨酒而疎儀
狄曰後世其有以酒敗國者乎夫禹之勤儉固嘗惡旨
酒而樂讜言附之以前所云則贅矣或者又曰非儀狄
也乃杜康也魏武帝樂府亦曰何以消憂惟有杜康予
謂杜氏本出於劉累在商為豕韋氏武王封之於杜傳
國至杜伯為宣王所誅子孫奔晉遂有杜為氏者士會
亦其後也或者康以善釀得名於世乎是未可知也謂
酒始於康果非也堯酒千鍾其言本出於孔叢子蓋委
巷之說孔文舉遂徵之以責曹公固已不取矣本草雖
傳自炎帝氏亦有近世之物始附見者不觀其辨藥所
生出皆以二漢郡國名其地則知不必皆炎帝之書也
内經言天地生育五材休王人之壽夭繫焉信三墳之
書也然考其文章知卒成是書者六國秦漢之際也故
言酒不可據以為炎帝之始造也酒三星在女御之側
後世為天官者或考焉予謂星麗乎天雖自混元之判
則有之然事作乎下而應乎上推其驗於某星此隨世
之變而著之也如宦者墳墓弧矢河鼓皆太古所無而
先有是星推之可以知其類然則酒果誰始乎予謂智
者作之天下後世循之而莫能廢故聖人不絶人之所
同好用於郊廟享燕以為禮之常亦安知其始於誰乎
古者食飲必祭先酒亦未嘗言所祭者為誰兹可見矣
夏書述大禹之戒歌辭曰酣酒嗜味孟子曰禹惡旨酒
而好善言夏書所記當時之事而孟子所言追道在昔
之事聖賢之書言可信者無先於此雖然酒未必此始
造也若斷以必然之論則誕謾而無以取信於世矣
酒之名二
春秋運斗樞曰酒之言乳也所以柔身扶老也許愼說
文云酒就也所以就人性之善惡也一曰造也吉凶所
造起釋名曰酒酉也釀之米麯酉繹而成也其味美亦
言踧踖也能否皆強相踧持也予謂古之所以名是物
以聲相命取别而已猶今方言在在各殊形之於文則
其字曰滋味必皆有意謂也舉吳楚之音而語於齊人
不知者十有八九妄者欲探古名物造聲之意以示博
聞則予笑之矣
說文曰賒酒母也醴一宿成也醪滓汁酒也酎三重酒
也醨薄酒也醑厚酒也昔人謂酒為歡伯其義見易秋
蓋其可愛無貴賤賢不肖華夏夷戎共甘而樂之故其
稱謂亦廣造作謂之釀亦曰醖賣之為沽者當肆之曰
壚釀之再者曰&KR0008;&KR1847;酒曰釃酒之酒曰釃醥白酒曰醝
厚酒曰醑甚白曰醙相飲曰配相強曰浮飲盡曰釂使
酒曰酗甚亂曰醟飲而面赤曰酡病酒曰醒主人進酒
於客曰酬客酌主人曰酢酌而無酬酢曰醮合錢共飲
曰醵賜民共飲曰酺不醉而怒曰奰美酒曰醁其言廣
博不可殫舉
周官酒人掌酒之政令辨五齊三酒之名一曰泛齊二
曰醴齊三曰盎齊四曰醍齊五曰沈齊一曰事酒二曰
昔酒三曰淸酒此蓋當時厚薄之差而經無其說傳注
悉度而解之未必得其眞故曰之言也略西京雜記有
漂玉酒而著其說枚乘賦云尊盈漂玉之酒爵獻金漿
之醪云梁人作&KR3799;蔗酒名金漿不釋漂玉之義然此賦
亦非乘之辭後人假附之耳輿地志云村人取若下水
以釀而極美故世傳若下酒張恊作七命云荆州烏程
豫章竹葉烏於九州屬揚州而言荆州未詳西漢尤重
上尊酒以賜近臣注云糯米為上尊稷為中尊粟為下
尊顔籀曰此說非是酒以醇醴乃分上中下之名非因
米也稷粟同物而分為二大繆矣抱朴子所為玄鬯者
醇酒也
皮日休詩云明朝有酒充君信&KR2276;酒三缾寄夜航&KR2276;酒
江外酒名亦見沈約文集
張籍詩云釀酒愛乾和即今人不入水酒也并汾間以
為貴品名之曰乾酢(音詐)酒
宋之問詩云尊溢宜城酒笙裁曲沃匏宜城在襄陽古
之羅國也酒之名最古于今不廢唐人言酒之美者有
郢之富水滎陽土窟富春石凍春劒南燒春河東乾和
蒲東桃博嶺南靈溪博羅宜城九醒潯陽溢水京城西
市空蝦蟇陵其事見國史譜又有浮蟻榴花諸美酒雜
見於傳記者甚衆
酒之事三
詩云有酒湑我無酒酤我而孔子不食酤酒者蓋孔子
當亂世惡姦偽之害已故疑而不食也
韓非子云宋人酤酒懸幟甚高酒市有旗始見於此或
謂之帘近世文士有賦之者中有警策之辭云無小無
大一尺之布可縫或素或靑十室之邑必有
古之善飲者多至石餘由唐已來遂無其人蓋自隋室
更置度量而斗石倍大爾
紂為長夜之飲而失其日問於百官皆莫知問於其子
子曰國君飲而失日其國危矣國人不知而我獨知之
我其危矣辭以醉而不知
魏正始中鄭公糓避暑歴城之北林取大蓮葉置硯格
上貯酒三升以簮通其柄屈莖如象鼻傳噏之名為碧
筒
晉阮修每以百錢掛杖頭遇店即酣暢
山簡在荆襄每飲於習家池人歌曰日暮竟醉歸倒着
白接䍦
揚雄嗜酒而貧好事者或載酒飲之
陶潜貧而嗜酒人亦多就飲之既醉而去曾不恡情嘗
以九日無酒獨於花中徘徊俄見白衣人乃王弘遣人
送酒也遂盡醉而罷
魏氏春秋云阮籍以步兵營人善釀厨多美酒求為步
兵校尉
唐王無功以美酒之故求為大樂丞丞乃賤職自無功
居之後遂為淸流
北齊李元中大率嘗醉家事大小了不關心每言寧無
食不可無酒
今人元日飲屠蘇酒云可以辭瘟氣亦曰藍尾酒或以
年高最後飲之故有尾之義爾
王莽以臘日獻椒酒於平帝其屠蘇之漸乎
元魏太武賜崔浩漂醪十斛
唐憲宗賜李綘酴釄桑落唐之上尊也良酲令掌供之
漢高祖為布衣時常從王媪武負貰酒
西漢已來臘日飲椒酒見四民月令
天漢三年初𣙜酒酤元始五年官賣酒每升四錢酒價
始此
任昉嘗謂劉杳曰酒有千日當是虚言杳曰桂陽程鄕
有千日酒飲之至家而醉亦其例昉大驚乃自出楊元
鳳所撰置郡事檢之而信又嘗有人遺昉&KR2517;酒者劉杳
為辨其&KR2517;字之誤&KR2517;音陣木名其汁可以為酒
春秋說題辭曰為酒據陰乃動麥陰也黍陽也先漬麴
而投黍是陽得陰而沸乃成
淮南子云酒感東方木水風之氣而成其言荒忽不足
考信故不悉載
楚辭云奠桂酒兮椒漿然則古之造酒皆以椒桂
呂氏春秋云孟冬命有司秫稻必齊麴糵必時湛熾必
潔水泉必香陶器必良火齊必得兼用六物無或差忒
大酋監之
唐薄白公以戶小飲薄酒
五代時有張逸人嘗題崔氏酒壚云武陵城裏崔家酒
地上應無天上有雲遊道士飲一斗醉卧白雲深洞口
自是酤者愈衆
卞彬喜飲以瓠壺瓠勺燒皮為肴
陶潜為彭澤令公田皆令種黍酒熟以頭上葛巾漉之
唐陽城為諫議每俸入度其經用之餘盡送酒家
西京襍記漢人采菊花并莖葉釀之以黍米至來年九
月九日熟而就飲謂之菊花酒
酒之功四
勾踐思刷會稽之恥欲士之致死力得酒則流之於江
與之同醉
秦穆公伐晉及河將勞師而醪惟一鍾蹇叔勸之曰雖
一米可投之於河而釀也於是乃投之於河三軍皆醉
孔文舉云趙之走卒東迎其主非巵酒無以辦巵之事
史記及漢書皆不載惟見於楚漢春秋
王莽時瑯琊海曲有呂母者子為小吏犯微法令枉殺
之母家業素豐財乃多釀酒少年來沽必倍售之終歲
多不取其直久之家稍乏諸少年議償之母泣曰所以
厚諸君者以令不道枉殺吾子托君復讎耳豈望報乎
少年義之相與聚誅令後其衆為赤眉
晉時荆州公厨有齊中酒廳事酒猥酒優劣三品劉弘
作牧始命合為一不得分别人伏其平
河東人劉白墮善釀六月以甕酒曝於日中經旬味不
動而愈香美使人久醉朝士千里相饋號曰寉觴一名
騎驢酒永熙中南靑州刺史毛洪賓齎酒之蕃路逢盜
劫之皆醉因執之乃名擒姦酒時人語曰不畏張弓拔
劒惟思白墮春醪見洛陽伽藍記
温克五
禮云君子之飲酒也一爵而色洒如也二爵而言言斯
三爵而油油以退
揚子雲曰侍坐於君子有湎則觀禮
于定國飲酒一石治獄益精明
晉何充善飲而温克
魏邴原别傳曰原舊能飲酒自行役八九年間酒不向
口至陳畱則師韓子助穎川則親陳仲弓涿郡則親盧
子幹臨歸友以原不飲酒會米肉送原原曰本能飲酒
但以荒思廢業故斷之耳今當遠别因見貺餞可一飲
乎於是飲酒終日不醉
鄭玄别傳馬季長以英儒著名玄往從參考異同時與
盧子幹相善在門下七年以母老歸養玄餞之會三百
餘人皆離席奉觴度玄所飲三百餘杯而温克之容終
日無怠
孔融好飲而能文常云座上客常滿尊中酒不空吾無
患矣
裴均在襄陽合燕有裴弘泰後至責之謝曰願赦罪而
取在席之器滿酌而納其器合坐壯之又有一銀海受
酒一斗餘亦釂而抱海去均以為必腐脅而死使覘之
見紗帽箕踞秤銀海計二百兩
李白每大醉為文未嘗差誤與醒者語無不屈服人目
為醉聖
樂天在河南自稱為醉尹
皮日休稱曰醉士
開元中天下康樂自招應縣至都門官道之左右當路
市酒錢量數飲之亦有施者為行人解乏故路人號為
歇馬杯亦古人衢尊之義也
文王元寶賢而好施每大雪自坊口掃雪立於坊前迎
賓就家具酒煖寒
梁謝譓不妄交有時獨醉曰入我室者但有淸風對吾
飲者惟當明月
宋沈文季為吳興太守飲酒五斗妻王亦飲一斗竟日
對飲視事不廢
五代之亂干戈日尋而鄭雲叟隱於華山與羅隱終日
怡然對飲有酒詩二十章好事繪為圖以相貺遺
亂德六
小說云紂為糟丘酒池一鼔而牛飲者三千人池可運
舟
冲虚經云子産之兄曰穆其寳聚酒千鍾積麴成封糟
漿之氣逆於人鼻日荒於酒絶不知世道之安危也
史記紂及齊威王晉書王道子秦苻堅王悅皆為長夜
飲
楚恭王與晉師戰於鄢而敗方將復戰召大司馬子反
謀之子反飲酒醉不能見王嘆曰天敗我也乃班師而
戮子反
鄭良宵為窟室而晝夜飲鄭人殺之
三輔决錄漢武帝自以功大更廣秦之酒池肉樹以賜
羌人而酒可浮舟
魏志徐邈字景山為尚書郎時禁酒邈私沉醉趙達問
以曹事邈曰酒中聖人達白太祖太祖怒渡遼將軍鮮
于輔進曰醉客謂酒淸者為聖人濁者為賢人此醉言
爾
三十國春秋曰阮孚為散騎常侍終日酣縱嘗以金貂
換酒為友所彈
裴楷别傳曰石崇與楷孫綽宴酣而綽慢節過度崇欲
表之楷曰季舒酒狂四海所知足下飲人狂藥而責人
正禮乎
宋孔顗使酒仗氣彌日不醒僚類之間多為凌忽
漢末政在奄宦有獻西涼州葡萄酒十斛於張讓者立
拜涼州刺史
元魏時汝南王悅兄懌為元乂所枉殺悅略無復讎之
意復以桑落酒遺乂遂拜侍中
韓子云齊桓公醉而遺其冠恥之三日不朝管仲因請
發倉廩賑窮三日民歌曰何不更遺冠乎
晉阮咸每與宗人共集以大盆盛酒不用杯勺圍坐相
間更飲羣豕來飲其酒咸接去其上便共飲之
晉文王欲為武帝求婚於阮籍醉不得言者六十日乃
止
胡母輔之等方散髮裸袒閉室酣飲已異日阮逸將排
戶入守者不聽逸乃脫頭露頂於狗竇中呌輔之遽呼
入飲不捨晝夜
唐進士劉遇劉參郭保衡王仲張道隱每春選妓三五
人乘犢小車裸袒園中呌笑自若曰顚飲
元魏時崔儦每一醉八日
三國時鄭泉願得美酒滿一百斛船甘脆置兩頭反復
輒飲之憊即往啖肴膳酒有斗升減即益之將終謂同
志曰必葬我陶家側庶百年化為土或見取為酒壺實
獲我心
晉人周顗過江積年恒日飲酒惟三日醒時人謂之三
日僕射
畢卓為吏部比舍郎釀酒熟卓夜盜飲
劉伶嘗乘鹿車携一壺酒使人荷鍤隨之曰死便埋我
誡失七
周書酒誥曰文王誥教小子有正有事無彛酒
管輅别傳曰諸葛景與輅别誡以二事言卿性樂酒量
雖温克然不可保寧當節之輅曰酒不可盡吾欲持才
以愚何患之有也
晉祖台之與王荆州書願君屏爵弃巵焚罍毁榼殛儀
狄於羽山放杜康於三危古人繫重離必有贈言僕之
與君其能已乎
宋書曰王悅卷從弟也詔為天門太守悅恃酒輒醉及
醒則儼然端肅卷謂悅曰酒雖悅性亦所傷生
蕭子顯齊書臧榮緒東莞人也以酒亂言常為誡
世說晉元帝過江猶飲酒王茂弘與帝友舊流涕諫帝
許之即酌一杯從是遂斷
梁典曰劉韶平原人也年二十便斷酒肉
梁王魏嬰觴諸侯於范臺酒酣請魯君舉觴魯君曰昔
者帝令儀狄作酒而美之進於禹禹飲而甘之遂疎儀
狄而絶旨酒曰後世必有以酒亡國者
周官萍氏掌幾酒謂之萍古無其說按本草述水萍之
功云能勝酒萍之意其取於此乎
陶侃飲酒必自制其量人或以為言侃曰少時嘗有酒
失亡親見約故不敢盡量耳
桓公與管仲飲掘新井而柴焉十日齋戒召管仲管仲
至公執尊觴三行管仲趨出公怒曰寡人齋戒以飲仲
父以為脫於罪矣對曰吾聞湛於樂者洽於憂厚於味
者薄於行是以走出公拜送之
又云桓公飲大夫酒管仲後至公舉觴以飲之管仲弃
半酒公曰禮乎曰臣聞酒入舌出則言失者弃身臣計
弃身不如弃酒公大笑曰仲父就坐
北夢瑣言陸扆在夷陵有士子入謁因命之飲曰天性
不飲扆白已減半矣言當寡過也
蕭齊劉玄明政事為天下最或問政術答曰作縣令但
食一升飯而不飲酒此第一策也
長孫登好賓客雖不飲酒而好觀人酣飲談論古今或
繼以火常恐客去畜異饌以畱之
趙襄子飲酒五日五夜不醉而自矜優眞曰昔紂飲酒
七日七夜不醉君勉之則及矣襄子曰吾幾亡乎對曰
紂遇周武所以亡今天下盡紂何遽亡然亦危矣
釋氏之教尤以酒為戒故四分律云飲酒有十過失一
顔色惡二少力三眼不明四見嗔相五壞田業資生六
增疾病七益鬭訟八惡名流布九智慧減少十身壞命
終墮諸惡道
韓詩外傳飲之禮跣而上坐之宴能飲者飲之不能飲
者已謂之醧齊顔色均衆寡謂之沈閨門不出謂之湎
君子可以宴可以醧不可以沈不可以湎
魏略曰太祖禁酒人或私飲以白酒為賢人淸酒為聖
人
典論云漢靈帝末有司湎酒斗直千錢
西京襍記云司馬相如遠成都以鷫鸘裘就人陽昌換
酒與文君為歡
宋明帝文章志云王忱每醉連日不醒自號上頓時人
以大飲為上頓自忱始也
益部傳曰楊子拒妻劉泰瑾貞懿達禮子元宗醉歸舍
劉十日不見諸弟謝過乃責之曰汝沈荒不敬何以帥
先諸弟
神異八
張華有九醖酒每醉即令人傳止之嘗有故人來與共
飲忘勅左右至明華寤視之腹以穿酒流床下
王子年拾遺記張華為酒煑三薇以漬麯糵出西羌麴
出北胡以釀酒得美醇鬯久含令人齒動若大醉不摇
蕩使人肝腸爛俗謂消腸酒或云酒可為長宵之樂兩
說聲同而事異也
崔豹古今注云漢魏弘為閿鄕嗇夫夜宿一津逢故人
四顧荒郊無酒可沽因以錢投水中盡夕酣暢因名沈
釀川
義寧初有一縣丞甚俊而文晩乃嗜酒日必數升病甚
酒臭數里旬日卒
張茂先博物志云昔人有名玄石從中山酒家與之千
日酒而忘語其節歸日沈暝而家人不知以為死也棺
歛葬之酒家經千日忽悟而往告之發其冢適醒
尸子曰赤縣洲者是為昆侖之墟其滷而浮為蓬芽上
生紅草食其一實醉三百年
王充論衡云須曼都好道去家三年而返曰仙人將我
上天飲我流霞一杯數月不飢
道書謂露為天酒見東方朔神異經
劉向列女傳曰安期先生與神女會于圓丘酣玄碧之
酒
石虎於大極殿起樓高四十丈上有銅龍腹空着數百
斛酒使一人於樓上潄酒風至望之如霧名曰粘雨臺
用以洒塵事見拾遺記
魏賈&KR2010;有奴善别水嘗乘舟於黃河中流以匏瓠接河
源水不過七八升經宿色如綘以釀酒名昆侖觴香味
妙絶曾以三十斛上魏帝
李肇云鄭人以滎水釀酒近邑之水重於遠郊之水數
倍
堯登山山湧一泉味如九醖色如玉漿號曰醒泉
南岳夫人傳曰夫人貺王子喬瓊蘇淥酒
十洲記云瀛洲有玉膏如酒名曰玉酒數升令人長生
東方朔别傳云武帝幸甘泉嘗平阪道中有虫赤如肝
頭目口齒悉具朔曰此怪氣必秦獄處積憂者得酒而
解乃取虫置酒中立消後以酒置屬車為此也
異域九
天竺國謂酒為酥今北僧多云般若湯蓋庾辭以避法
禁爾非釋典所出
古今注云烏孫國有靑田核莫知其樹與花其實大如
五六升匏空之盛水而成酒劉章曾得二焉集賓設之
可供二十人一核纔盡一核復成久置則味苦矣
波斯國有三勒漿類酒謂庵摩勒毗梨勒也
訶陵國人以柳花柳子為酒飲之亦醉
大宛國多以葡萄釀酒多者藏至萬石雖數十年亦不
敗
扶南傳曰頓孫國有安石橊取汁停盆中數月成美酒
眞臘國人不飲酒比之淫惟與妻飲于房中避尊長見
房千里投荒錄云南方人有女數歲即大釀酒候陂水
竭寘壺其中密固其上候女將嫁決水取之供客謂之
女酒味絶美居常不可致也
扶南有椰漿又有蔗及土瓜根酒色微赤爾
性味十
本草云酒味苦甘辛大熱有毒主行藥勢殺百虫惡氣
注陶隱居云大寒凝海惟酒不冰明其性熱獨冠羣物
飲之令人神昏體弊是其毒也昔有三人晨犯霧露而
行空腹者死食粥者病飲酒者無疾明酒禦寒邪過於
糓氣矣酒雖能勝寒邪通和諸氣苟過則成大疾傳曰
惟酒可以忘憂無如病何内經十八卷其首論後世人
多夭促不及上古之壽則由今之人以酒為漿以妄為
常醉以入房其為害如此凡酒氣獨勝而糓氣劣脾不
能化則發於四肢而為熱厥甚則為酒醉而風入之則
為漏風無所不至凢人醉而卧黍穰中必成癩醉而飲
茶必發膀光氣食醎多則必成消中
皇甫松醉鄕日月記云松脂蠲百疾每糯米一斛松脂
十四兩别以糯米二升煑如粥稍冷着小麥麴一片半
每片重二三兩火曝乾搗為末攪作酵五日以來候起
辦炊飯來須薄之更以麴二十片火焙乾作末用水六
斗五升酵及麴未飯等一時攪和入甕瓮煖和如常春
冬四日秋夏三日成
又云酒之酸者可變使甘酒半斗黑錫一斤炙令極熱
投中半日可去之矣
南史記虞宗有鯖鮓云可以醒酒而不著其造作之法
魏文帝詔曰且說葡萄解酒宿醒淹露汁多除煩解熱
善醉易醒
禮樂志云柘漿析朝醒言甘蔗汁治酒病也
開元遺事云興慶池南有草數叢葉紫而莖赤有醉者
摘葉臭之立醒故謂之醉醒草
五代史云李德裕平泉有醒酒石尤為珍物醉則踞之
飲器十一
上古汙尊而坏飲未有杯壺制也
漢書云舜祀宗廟用玉斝其飲器歟
周書詩云兕觥其觩
周王制一升曰爵二升曰斛三升曰觶四升曰角五升
曰散一斗曰壺别名有醆斝尊杯不一其號或曰小玉
杯謂之琖又曰酒微濁曰醆俗書曰盞爾由六國以來
多云製巵形製未詳
劉向說苑云魏文侯與大夫飲曰不盡者浮以大白漢
書或謂舉盞以白釂非也
豐杆杜舉皆因器以為戒者
漢世多以鴟夷貯酒揚雄為之贊曰鴟夷滑稽腹中如
壺盡日盛酒人復借沽常為國器託於屬車
南史有蝦頭杯蓋海中巨鰕其頭甲為杯也
十洲記云周穆王時有杯名曰常滿
自晉以來酒器又多云鎗故南史有銀酒鎗鎗或作鐺
陳喧好飲自云何水曹眼不識杯鎗吾口不離瓢杓李
白云舒洲杓力士鐺北史記孟信與老人飲以鐵鐺温
酒然鎗者本温酒器也今遂通以為蒸飪之具云
宋何點隱於武丘山竟陵王子陵遺以嵇叔夜之杯徐
景山之酒鎗
松陵唱和又有癭木杯詩蓋木節為之
老杜詩云醉倒終同卧竹根蓋以竹根為飲杯也見江
淹集
唐人尤尚蓮子杯白公詩中屢稱之
樂天又云榼木來方瀉蒙茶到始煎
李太白有山尊詩云尊成山岳勢材是棟梁餘今世豪
飲多以焦葉梨花相強未知出於誰氏
訶陵國以鱟魚殼為酒尊事見松陵唱和詩云用合對
江螺
唐韓文公贈崔斯立詩云我有雙飲盞其銀得朱提黃
金塗物象雕鐫妙工倕乃令千鍾鯨么麽徵螽斯猶能
爭明月擺掉出渺瀰野草花葉細不辨薋菉葹緜緜相
&KR0008;結狀似環城陴四隅天吞樹擢豔皆猗猗云云蓋皆
有興喻故歴言其狀如此今好事者多按其文作之名
為韓杯
西屬有酒杯藤太如臂葉似葛花實如梧桐花堅可酌
實大如杯味如豆蔲香美土人持酒來藤下摘花酌酒
乃實消酒國人寶之不傳中土事見張騫出關志
酒令十二
詩雅云人之齊聖飲酒温克又云既立之監或佐之史
然則飲之立監史也所以已亂而傋酒禍也後世因之
有酒令焉
魏文侯飲酒使公乘不仁為觴政其酒令之漸歟
漢初始聞朱虛侯以軍法行酒
逸詩云羽觴隨波流後世浮波疎泉之始也
唐柳子厚有序飲一篇始見其以洄泝遲駛為罰爵之
差皆酒令之變也又有藏鈎之戲或云起於鈎弋夫人
有國色而手拳武帝自披之乃伸後人慕之而為此戲
白公詩云徐動碧芽籌又云轉花移酒海今之世酒令
其類尤多有捕醉仙者為偶人轉之以指席者有流杯
者有揔數者有密書一字使誦持勾以抵之者不可殫
名昔五代王章史肇之燕有手勢令此皆富貴逸居之
所宜若幽人賢士既無絲竹金石之玩惟嘯咏文史可
以助歡故曰閒徵雅令窮經史醉聽新吟勝管絃今略
志其美而近者於左
孟嘗門下三千客大有同人湟水渡頭十萬羊未濟小
畜
馬援以馬革褁屍死而後已李耳指李樹為姓生而知
之
江革隔江見魯般般櫓李元園裏喚蔡釋釋菜
拆字為反切者矢引矧欠金欽
名字相反切者干謹字巨引尹珍字道眞
孫程字稚鄕
古人名姓點畫絶省者宇文士及爾朱天光
子州友父公父文伯王子比干王士平
呂太一王子中王太丘江子一于方
卜已方干王元丁乂江乙文丘卜式
王丘
字畫之繁者蘇繼顔謝靈運韓麒麟李繼鸞
邊歸讜欒黶鱗鱹蕭鸞
音聲同者高敖曹田延年劉幽求
字畫類者田甲李季
臺字去吉增點成室居字去古增點成戶
火炎昆岡山出器車土圭封國
百金之士千萬五刑之屬三千
蕩蕩乎民無能名欣欣焉人樂其性
公子牟身在江湖心游魏闕鄭子眞耕於岩石名動京
師
前徒倒戈以北長者扶義而東
運天德以君世散皇明而燭幽
今人多以文句首末二字相聯謂之粘頭續尾嘗有客
云維其時矣自謂文句必無矣字居首者欲以見窘於
答者不知矣焉也者决辭也出柳子厚文遂浮以大白
白公東南行云鞍馬呼教住骰盤喝遣輸長駈波卷白
連擲采成盧注云骰盤卷白波莫走鞍馬皆當時酒令
法未詳蓋元白一時之事爾
國史譜稱鄭弘慶始剏平素精看四字令未詳其法
總論
予行天下幾大半見酒之苦薄者無新塗以是獨醒者
彌歲因筦庫餘閑記憶舊聞以為此譜一覽之以自適
亦猶孫公想天台而賦之韓吏部記畫之比也然傳有
云圖西施毛嬙而顧之不如醜妾可立御於前覽者無
笑焉甲子六月既望日在衡陽汣公竇子野題
續北山酒經(李保)
大隱先生朱翼中壯年勇退著書釀酒僑居西湖上而
老焉屢朝廷大興醫學求深於道術者為之官帥乃起
公為博士與余為同僚明年中翼坐東坡詩貶達州又
明年以宫祠還未至余一旦夢翼中相過且誦詩云投
老南遷愧轉蓬會令淨土變夷風由來祗許杯中物萬
事從渠醉眼中明日理書帙得翼中北山酒經法而讀
之蓋有禦魑魅於烟嵐轉炎荒為淨土之語與夢頗契
余甚異乃作此詩以志之他時見翼中當以是問之其
果夢之非耶政和七年正月二十五日也赤子含得天
所均日漸月化滋澆淳惟帝哀矜憫兹民為作醪醴發
其蒸炊香釀玉為物春投糯酴米授之神成此美禄功
非人酣適安在味甘辛一醉徑與羲皇隣薰然盈腹皆
慈仁陶冶窮愁孰知貧頌德不獨有伯倫先生作經賢
聖分獨醒正侣非全身全德不許世人聞夢中作詩語
所親不愿萬戶誤國恩乞取醉鄕作封君幾乎道已敢
紀之
醖酒法
思春堂酒雲膄酒瓊液酒
秋前麴法銀波麴法石室麴法
藍橋麴法玉漿麴法麫麴法
菉豆麴法蓮花麴法香藥麴法
淸白泉麴法相州碎玉法玉露麴法
薑麴法銀花麴法碧香麴法
雙投酒法麦麴法眞珠麴法
醉鄕竒法白酒麴法瓊漿麴法
蓮花白麴法石室鄭家麴法
知州公庫白酒麴法芙蓉麴法
南安庫宜城麴法三柪麴法
玉醅麴法玉液麴法竹葉淸麴法
淸泉麴法木香麴法木豆麴法
岷州大潭縣麴法冷仙麴法
耀州譚道士傳異麴法羊羔麴法
密酒法雪花肉酒法酴醿酒法
四明碧香酒麴法春紅酒法
軟春酒法
酒經(蘇軾)
南方之氓以糯與秔雜以卉藥而為餅嗅之香嚼之辣
揣之枵然而輕此餅之良者也吾始取麫而起肥之和
之以薑汁蒸之使十裂繩穿而風戾之愈久而益悍此
麴之精者也米五斗為率而五分之為三斗者一為五
升者四三斗者以釀五升者以投三投而止尚有五升
之贏也始釀以四兩之餅而每投以三兩之麯皆澤以
少水足以解散而勻停也釀者必罋按而井泓之三日
而井溢此吾酒之萌也酒之始萌也甚烈而微苦蓋三
投而後平也凡餅烈而麴和投者必屢嘗而增損之以
舌為權衡也既溢之三日乃投九日三投通十有五日
而後定既定乃注以斗水凡水必熟冷者也凡釀與投
必寒之而後下此炎州之令也既水五日乃篘得三斗
有半此吾酒之正也先篘半日取所謂贏者為粥米一
而水三之操以餅麴凡四兩二物并也投之糟中熟潤
而再釀之五日壓得斗有半此吾酒之少勁者也勁正
合為五斗又五日而飲則和而力嚴而猛也篘不旋踵
而粥投之少畱則糟枯中風而酒病也釀久者酒醇而
豐速者反是故吾酒三十日而成也
酒經(朱翼中)
酒之作尚矣儀狄作酒醪杜康作秫酒豈以善釀得名
蓋抑始終如此酒味甘辛大熱有毒雖可忘憂復能作
疾所謂腐腸爛胃浸髓蒸筋而劉詞養生論酒所以醉
人者麵糵之氣故耳麵糵之氣消化為水昔先王誥庶
邦庶士無彛酒又曰祀兹酒言天之命民作酒惟祀而
以六彛有舟所以戒其覆六尊有罍所以戒其淫陶侃
劇飲亦自制其限後世以酒為漿不醉反恥豈知百味
之長黃帝所以治疾耶大抵晉人嗜酒孔羣作書族人
今得秫七百斛不了麴糵事王忱三日不飲酒覺形神
不復相親至於劉殷稽阮之徒尤不可一日無此要之
酣放自肆托於麴糵以逃世網未必眞得酒中趣爾古
之所謂得全於酒者正不如此是知狂藥自有妙理豈
特洗其礧磈者邪五斗先生棄官而歸耕於東臯之野
浪遊醉鄕没身不返以謂結繩之政已薄矣雖黃帝華
胥之遊殆未有以過之由此觀之酒之境界豈餔歠者
所能與之哉儒學之士如韓愈者猶不足以知此返悲
醉鄕之徒為不遇大哉酒之於世也禮天下事鬼神射
鄕之飲鹿鳴之歌賓主百拜左右秩秩上至縉紳下逮
閭里詩人墨客樵夫漁父無一可以缺此投閒自放懷
襟露腹便然酣卧於江湖之上扶頭解醒忽而睡醒雖
道術之士鍊陽消陰飢腸如筋而熟榖之液亦不能去
惟胡人禪律以此為戒恐至於濡首敗性失理傷生往
往屏爵棄巵焚罍折榼終身不復知其味者酒復何過
邪平居無事汙尊斗酒發狂蕩之思助江湖之興亦未
足以知麵糵之力稻米之功至於流離放逐秋聲暮雨
朝登糟丘暮遊麯封禦魑魅於煙嵐轉炎荒為淨土酒
之功力其近於道邪與酒遊者死生驚懼交於前而不
知視窮泰違順特戲事爾彼饑餓其身焦勞其思牛衣
發兒女之感澤客現可憐之色又烏足以議此哉鴟夷
丈人以酒為名含垢受侮與世浮沈而彼騷人高自標
持分别黑白且不足以全身遠害猶以為惟我獨醒善
乎酒之移人也慘舒陰陽平治險阻剛愎者薰然而慈
仁懦弱者感慨而激烈陵轢王公玩弄妻妾滑稽不窮
斟酌自如識量之高風味之微足以還澆薄而發猥瑣
豈特此哉夙夜在公豈樂飲酒魚藻酌以大斗荇葦不
醉無歸湛露君臣相遇播於聲詩亦未足以語太平之
盛至於黎民休息日用飲食祝史無永神其醉止斯可
謂至德之世矣然則伯倫之頌德樂天之論功蓋未必
有以形容之夫其道深遠非冥搜不足以發其義其術
精微非三昧不足以善其事昔唐逸人追述焦革酒法
立祠配享又采自古以來善酒者以為譜雖其書脫略
卑陋聞者垂涎酣適之言誦而心醉非酒之董狐其孰
能為之哉昔人有齊中酒聽事酒猥酒雖以麯糵為之
而有聖有賢淸濁不同周官酒正以式法受酒材辨五
齊之名三酒之物歲中以酒式誅賞月令乃命大酋(酒之)
(長官也)&KR1045;稻不齊麯糵必時湛饎必潔水泉必香陶器必
良火齊必得六者盡善更得醘漿則酒人之事過半矣
周官漿人掌共王之六飲水漿醴凉醫酏入于酒府而
漿醉為先古語為之空桑穢飯醖以稷麥以成醇醪酒
之始也說文酒白謂之醙醙者壞飯也醙者老也飯老
即壞飯不壞則酒不甜又曰烏梅又䴷(胡板切)甜醹九投
澄淸百品酒之終也麴之於黍猶鉛之於汞陰陽相制
變化自然春秋緯曰麦陰也黍陽也先漬麴而投黍是
陽得陰而沸後世麴有用藥者所以治疾也麴用豆亦
佳神農氏赤小豆飲汁愈酒病酒有熱得豆為良便硬
薄少藴藉耳古者醴酒在室醍酒在堂澄酒在下而酒
以辛醇為上飲家須察麦性陳新天氣冷煖春夏及黍
性新軟則先湯(平聲)而後米酒人謂之倒湯(去聲)秋冬黍性
陳硬先米而後湯酒人謂之正湯醖釀須酴米偷酸(說文)
(酴酒母也酴音途)投醹偷甜淛人不善偷酸所以酒熟入灰北
人不善偷甜所以飲多令人膈上懊憹桓公所謂靑州
從事平原督郵者此也酒甘易釀味辛難醖釋名酒者
酉也酉者陰也酉用事而為收也用奚而散散者辛也
酒之名以甘辛為義金木間隔以土為媒自酸之甘自
甘之辛而酒成焉(酴米所以要酸也投醹所以要甜也)所謂以土之甘合
水作酸以木之酸合土作辛然後知投者所以作辛也
說文投者釀也張華有九醖酒齊民要術桑落酒有六
七投者酒以投多為善要在麴力相及䤖酒所以有&KR0008;
酒亦以其再投故也過度亦多術尤忌見日若太陽出
即酒多不中後魏賈思勰亦以夜半蒸炊昧旦下釀所
謂以陰制陽其義如此着水無多少拌和黍麦以勻為
度張籍詩釀酒愛乾和即今人不入定酒也晉人謂之
乾榨酒大抵用水隨其湯(去聲)黍大小斟酌之若投多水
寬亦不妨要之米力勝於麴麴力勝如水即善矣北人
不用酵祗用别案水謂之信水然信水非酵也酒人以
此體候冷煖甘苦凡醖不用酵即難發酵來遲則脚不
正祗用正發酒醅最良不然則掉取醅面絞令稍乾和
以麴糵掛于衡茅謂之乾酵用麴四時不同寒即多用
温即減之酒人冬月用酵緊用麴少夏月用麴多用酵
緩天氣極熱置瓮於深屋温室多用&KR0146;毯繞之語林云
抱瓮冬醪言冬月釀酒令人抱瓮速成而味好大抵冬
月蓋覆即陽氣在内而酒不凍夏月閉藏而陰氣在内
而酒不動非深得卯酉出入之義孰能知此哉於戲酒
之梗槩曲盡於此若夫心手之間不傳文字固有父子
一法而氣味不同一手自釀而色澤殊絶此雖酒人亦
不能自知也
總論
頓遍祠祭麴香泉麴
香桂麴(己上罨麴)瑶泉麴
金波麴滑臺麴
豆花麴(已上風麴)玉友麴
白醪麴小酒麴
眞一麴蓮子麴(已上䤖麴)
卧漿淘漿煎漿
蒸醋漉米湯米用麴
合酵蒸甜麋投醹
酴米(酴米酒母也今人謂之脚飯)酒器
上糟收酒煑酒
火迫酒曝酒法白羊酒
地黃酒菊花酒酴醿酒
蒲菊酒法煨酒神仙酒法
武陵桃源酒法眞人變髭髮方
時中麴法冷泉酒法
續添麴法
酴醿麴華亭麴(造思堂春)瓊液麴
靑水麴(造雲膄)麩麴(造雲膄并合酵用)
說郛卷九十四上
說郛卷九十四下元陶宗儀撰
安雅堂觥律(曹繼善)
觥贊一觥例五觥綱五觥律百八
以葉子行觴歡場雅事也陶九成說郛載瀼東漫士
所造一卷俱醉鄕宗工詞益典美勝唐人小令遠矣
因重訂授梓屠田叔題
觴政述(趙與時)
容齋隨筆云白樂天詩鞍馬呼教住骰盤喝遣輸長驅
波卷白連擲采成盧注云骰盤卷白波莫走鞍馬皆當
時酒令余按皇甫崧所著醉鄕日月三卷載骰子令云
聚十隻骰子擲自手出而人依采飲焉堂印本采人勸
合席碧油勸擲外三人骰子聚於一處謂之酒星依采
聚散骰子令中改易不過三章次改鞍馬令不過一章
又有旗旛令閃擪令抛打令今人不復曉其法矣唯優
伶家猶用手打令以戲云以上皆洪說余謂酒令蓋始
於投壺之禮雖其制皆不同而勝者飲不勝則罰後漢
賈逵亦嘗作酒令唐世最盛樂天詩如籌插紅螺碗觥
飛白玉巵打嫌調笑易飲訝卷波遲碧籌攅采碗紅袖
拂骰盤之句不一不特如洪所云本朝歐陽文忠公作
九射格獨不别勝負飲酒者皆出於適然其說云九射
為一大侯而寓以八侯熊中虎上鹿下雕雉猿居右鴈
兔魚居左而物各有籌射其物則視籌所在而飲之射
者所以為羣居之樂也而古之君子以爭九射之格以
為酒禍起為爭爭而為歡不若不爭而樂也故無勝負
無賞罰中者不為功則無好勝之矜不中者無所罰則
無不能之誚探籌而飲飲非觥也無所恥故射而自中
者有不得免飲而屢及者亦不得辭所以息爭也終日
為樂而不恥不爭君子之樂也探籌之法一物必為三
籌蓋射賓之數多少不常故多為之籌以備也凡今賓
主之數九人則人探其一而置其餘籌可也益以籌而
人探其一或二皆可也惟主人臨時之約然皆置其熊
籌中則在席皆飲若一物而中再則視執籌者飲量之
多少而飲器之大小亦惟主人之命若兩籌而一物者
亦然几射者一周既飲釂則飲籌而復探之籌新而屢
變矢中而無情或適當之或幸而免此所以歡然為樂
而不厭也周文忠謂醉翁亭記云射者中奕者勝觥籌
交錯恐或謂此陳述古亦嘗作酒令每用紙帖子其一
書司舉其二書秘閣其三書隱君子其餘書士令在座
默探之得司舉則司貢舉得秘閣則助司舉搜尋隱君
子進於朝搜不得則司舉并秘閣自受罰酒後增置新
格聘使館主各一員若搜出隱君子則二人伴飲二人
直候隱君子出即時自陳不待尋問隱君子未出之前
即不得先言違此二條各倍罰酒注云聘使蓋賞其能
聘賢之義館主兼取其館伴之義唐有昭文館學士時
人號為館主人又云秘閣雖同搜訪隱君子或司舉不
用其言亦不得爭權或偶失之即不得以司舉不用已
言而辭同罰也然則倍罰司舉秘閣既探得即各明言
之不待人發問如違先罰一觴司舉秘閣止得三搜客
滿二十人則五搜餘人探得帖子並默然若妄宣傳罰
巨觴别行令昔人集載潘家山同章衡飲次行令探得
隱君子為章衡搜出賦詩云吾聞隱君子大隱㕓市間
道義充諸中測度非在顔堯帝神且知知人亦孔艱勉
哉二秘閣賢行如高山近歲李寶之作漢法酒云漢法
酒立官十曰丞相曰御史大夫曰列卿曰京兆尹曰丞
相司直曰司隸校尉曰侍中曰中書令曰酒泉太守曰恊
律都尉拜司隸校尉者持節鉞舉劾劾及中書令酒泉
太守者則太守以佞幸湎涶即得罪劾及侍中則司隸
去節劾及京兆尹則上愛其才事畱中不下皆别舉劾
劾丞相司直則劾之劾列卿則列卿自訟廷辨之罪其
不直者劾丞相御史大夫者亦聽須先謁而後劾丞相
御史亦得罪丞相得罪則中書令酒泉太守皆望風自
劾御史得罪則惟酒泉太守自劾司隸以不畏彊禦後
若有罪以贖論若汎劾而及丞相御史者罪司隸劾及
中書令者事雖畱中酒泉太守亦自劾劾及中書令者
侍中自劾諸劾自劾得罪者皆降平原督郵恊律都尉
歌以餞之劾及恊律者下之蠶室弦歌詩為新聲而求
幸又書其後云右酒令也官用漢制為之集者止九人
則缺京兆尹八人則缺侍中七人則缺御史大夫行丞
相事六人則缺司直當飲者皆即飲之或未舉飲者亦
可計集者之數以為除官之數每官飲者予一筭除官
既周視其筭以為飲齊三筭者即飲之二筭者與其筭
等者决之一筭則畱以須後律令載所不及者比附㴀
事云館閣有小酒令一卷慶歴中錦江趙景撰飲戲助
勸三卷元豐中安陽竇黽撰酒令在焉酒籖詩一卷皇
朝知黔南縣黃鑄撰以詩百首為籖使探得者隨文勸
酒鑄字海器柳州人釣鰲圖一卷不知作者刻木為鰲
魚之屬作水中釣之以行勸罰凡四十類各有一詩又
有采珠局亦此類序稱撰人為王公不知其名凡三十
餘數亦各有一詩又有投卧瓮人格皇朝李庭中撰以
畢卓稽康劉伶阮籍儀狄顔回屈原陶潜孔融陶侃張
翰李白白樂天為目蓋與陳李之格大同小異特各更
其名耳投壺經唐上官儀嘗奉敕删定史道玄續注蓋
集周顒郝同梁簡文數家之書為之司馬文正公更以
新格舊書為之盡廢晁子止侍郎公武郡齋讀書志又
有木射圖一卷云唐陸秉撰為十五筍以代侯擊毬以
觸之笋飾以朱墨字以貴賤之朱者仁義禮智信温良
恭儉讓墨者慢傲佞貪濫仁者勝濫者負而行賞罰焉
亦此具也梁王魏帝金谷蘭亭又皆於遊燕之際以賦
詩作賦不成者罰酒高似孫緯略已詳此不重出
蘇孟淑曰聞古人几筵既設佐史是臨故衆偶敵觴
則終宵競謔而一人司政滿座無譁若夫藏䦰射覆
拆字聯篇亦足以禁沈湎之思發才情之致矣昔之
觴政可無述云
醉鄕日月(皇甫崧)
飲論第一謀飲第二
為賓第三為主第四
明府第五律錄事第六
觥律事第七選徒第八
改令第九令誤第十
骰子令第十一詳樂第十二
旗幡令第十三下次據令第十四
閃&KR0034;令第十五上酒令第十六
並著詞令第十七按門人第十八
手勢第十九拒潑第二十
逃席第二十一使酒第二十二
勤學第二十三樂規第二十四
小酒令第二十五雜法第二十六
進戶第二十七釀酒第二十八
風俗第二十九自序第三十
飲論
醉花宜晝(襲其光也)醉雪宜夜(樂其沍也)醉得意宜豔唱(宣其和也)醉
將離宜鳴鼉(一作擊鉢壯其神也)醉文人宜謹節奏愼章程(畏其侮也)
醉俊人宜益觥盂加旗幟(助其烈也)醉竹宜暑(資其清也)醉水宜
秋(泛其爽也)此皆以審其宜收其景以與憂戰也嗚呼反此
道者失飲之天也凡酒以色淸味重而飴為聖色如金
而味醇且苦者為賢色黑酸醨者為愚人以家醪糯觴
醉人者為君子以家醪黍觴醉人者為中人以巷醪灰
觴醉人者為小人夫不懽之候有九主人恡一也賓輕
主二也鋪陳雜而不叙三也樂生而妓嬌四也數易令
五也騁牛飲六也迭詼諧七也互相熟(一作手相屬)八也讙
骰子九也懽之徵有十三得其時一也賓主久間二也
酒醇而主嚴三也非觥盂而不謳雖觥盂而纍不謳者
四也不能令有恥五也方飲不重膳六也不動筵七也
錄事貌毅而法峻八也明府不受請謁九也廢賣律十
也廢替律十一也不恃酒十二也使勿懽勿暴十三也
審此九候十三徵以為術者飲之王道也其懽樂者飲
之霸道也
謀飲(闕)
為賓
愚同柴也僻若子張當宣令乃充耳不聽及行令則瞋
目重問此陪席座人耳
為主
主前定則不繁賓前定則不亂樂前定則必暢酒前定
則必嚴時然後懽人乃不厭
明府
明府之職前輩極為重難二十人共飲立一人為明府
所以規其斟酌之道每一明府官骰子一雙酒釣一雙
此皆律錄事分配之承命者法不得拒凡主人之右主
酒者申明府得以糾諸座之罪夫酒懦為曠官酒猛為
苛政(懦為冷也猛為熱也)若明府貪務承命酌席人遂使請告紛
喧黷撓錄事(請告謂席人請&KR0596;之類)明府之辜暴於四席矣
律錄事
夫律錄事者須有飲材材有三謂善令知音大戶也凡
籠臺以白金為之其中實以籌一十枚旂一纛一旂所
以指巡也纛所以指犯也賓主就坐錄事取一籌以旂
與纛偕立於中餘置器右首執爵者告請骰子命受之
復告之曰某忝骰子令乃條其說於錄事錄事告於四
席曰某官忝骰子令然累宣之錄事之令也必令其詞
異於席人所謂巧宣也席人有犯即下籌犯者執爵請
罪輒曰一爵法未當言犯者不徒退請併下三籌然告
其狀讞不當理則反其籌以飲焉席人刺錄事亦如之
觥律事
凡烏合為徒以言笑動衆暴慢無節或纍纍起坐或附
耳囁語律錄事以本戶繩之奸不衰止者宜觥錄事糾
之(以剛毅木訥之士為之)有犯者輒投其旂於前曰某犯觥令(抛法)
(先旂而后纛也)犯者諾而收執之拱曰知罪明府餉其觥而斟
焉犯者右引觥左執旂附于胸律錄事顧伶曰命曲破
送之飲訖無墜酒稽首以旂觥歸於觥主曰不敢滴瀝
復觥于位後犯者投以纛累犯者旂纛俱舞觥籌盡有
犯者不問
選徒
大凡寡於言而敏於令者酒徒也怯猛飲而惜終歡者
酒徒也不動搖而貌愈毅者酒徒也聞其令而不重問
者酒徒也不停觥而言不雜亂者酒徒也改令及時而
不涉重者酒徒也持屈爵而不紛訴者酒徒也知内樂
而惡外囂者酒徒也故吉飲之法選徒為根幹選酒為
枝葉選令為敷萼則可以愼難者斷可知矣
改令(闕)
令誤(闕)
骰子令
大凡初筵皆先用骰子蓋欲微酣然後迤邐入酒令
詳樂(闕)
旗旙令(闕)
下次據令(闕)
閃&KR0034;令(闕)
上酒令(闕)
並著詞令(闕)
按門人(闕)
手勢
大凡放令欲端其頸如一枝孤栢其神如萬里長江揚
其膺如猛虎蹲踞運其眸如烈日飛動差其指如鸞欲
翔舞柔其腕如龍欲蜿蜒旋其盞如羊角高風飛其袂
如魚躍大浪然後可以畋漁風月繒繳笙竽
拒潑
孟子曰殺人以挺與刃有以異乎然則酗酒以拒與潑
有異乎同歸酗酒也蓋有聞飲必來見杯即拒或酒紏
不容明府責飲則必固為翻灔推作周章始持杯而喏
呼繼背燭而傾潑如此則俱為害樂併是蠧歡自當抑
之别室延以淸風展薤葉而開襟極茗芽以從事
逃席
酒徒有逃席之病棄之如脫屣
使酒
大凡蔑章程而務牛飲者非歡源也醒木訥而醉喋喋
者非歡源也飾已非而尚議讞者非歡源也得淺酒索
深酌者非歡源也飲愈多而貌彌淡者非歡源也已謬
而惡人言者非歡源也不諭令而疾敏者非歡源也好
請醉罪而諱以籌者非歡源也此八者蓋沈酗之濫觴
紛喧之鴻漸也
勤學(闕)
樂規(闕)
小酒令(闕)
雜法(闕)
進戶
進戶法葛花小豆花各陰乾七兩為末精羊肉一斤如
法作生以二花末一兩勻入於生中如先只飲得五盞
以十盞好酒熱煖沃生生服之三五日進一服花盡則
戶倍矣
釀酒(闕)
風俗(闕)
自序(闕)
熙寧酒課(趙珣)
四十萬貫以上
東京成都(二十八務)
三十萬貫以上
開封(三十五務)秦(十八務)杭(十務)
二十萬貫以上
京兆(二十三務)延(十二務)鳳翔(二十五務)渭(十三務)
蘇(七務)
十萬貫以上
西京(二十三務)北京(二十七務)齊(二十六務)鄆(十一務)
徐(七務)許(十三務)滄(二十三務)眞定(八務)
定(六務)華(十務)慶(十三務)鎮戎(六務)
太原(十一務)亳(十二務)鄜(六務)宿(十三務)
楚(五務)泗(七務)眞(務)越(十務)
湖(六務)婺(九務)秀(十七務)江寧(六務)
常(九務)江陵(十五務)綿(十四務)漢(十九務)
卭(十九務)果(二務)梓(十八務)閬(四十三務)
五萬貫以上
南京(九務)靑(十務)密(五務)萊(四務)
淄(七務)淮陽(四務)兗(九務)濟(六務)
單(四務)濮(七務)襄(八務)鄧(八務)
孟(五務)蔡(二十二務)陳(六務)潁(七務)
鄭(八務)澶(九務)冀(十四務)瀛(十務)
博(十罒務)棣(十三務)德(十六務)思(十一務)
濱(八務)相(七務)邢(十二務)洛(十一務)
深(五務)趙(七務)河中(七務)陜(十五務)
同(十一務)耀(五務)邠(五務)寧(八務)
環(二十五務)保安(二務)涇(六務)隴(十務)
階(六務)德順通遠晉(十二務)
儀(七務)綘(八務)隰(八務)汾(四務)
揚(九務)泰(八務)壽(十六務)廬(三務)
舒(十九務)無為(十務)潤(六務)明(五務)
温(七務)台(八務)衢(四務)睦(七務)
宣(七務)信(八務)潭(八務)鄂(八務)
鼎(五務)眉(十六務)蜀(八務)彭(八務)
嘉(三務)遂(四務)合(九務)興元(三十六務)
建(十二務)
五萬貫以上
沂(六務)濰(三務)曹(四務)光化(一務)
汝(十務)滑(四務)永靜(六務)懷(十務)
磁(十一務)衛(五務)祁(三務)保(一務)
通利(六務)解(四務)&KR0593;(六務)商(八務)
坊(四務)鳳(五務)岷乾(七務)
忻(二務)嵐(四務)保德(一務)岢嵐(二務)
石(二務)海(四務)通(四務)蘄(八務)
和(五務)光(七務)黃(八務)漣水(一務)
高郵(三務)太平(六務)江(六務)洪(七務)
饒(九頭石)(在城景德)(五縣興利)興國(三務)安(五務)
灃(二務)岳(四務)簡(十五務)資(十六務)
懷安(十二務)劒(三務)
三萬貫以下
廣濟(一務)隨(二務)金(一務)均(三務)
郢(三務)唐(五務)莫(四務)雄(一務)
乾寧(二務)灞(四務)安肅(一務)永寧(二務)
廣信(一務)順安(一務)丹(三務)北平(一務)
熙(一務)成(三務)路(十務)府(一務)
代(七務)威勝軍(八務)平定軍(四務)澤(五務)
憲(一務)慈(三務)遼(三務)滁(六務)
濠(七務)處(八務)歙(六務)南康(四務)
廣德(二務)虔(十三務)池(六務)撫(一務)
筠(一務)臨江(三務)建昌(三務)衡(六務)
漢陽(三務)陵井監(二十務)永康(八務)荆門(一務)
昌(四務)普(四十三務)榮(六務)渠(一務)
廣安(三務)利(六務)南劒(十五務)三泉(一務)
蓬(七務)興(一務)洋(五務)
一萬貫以下
登(三務)信陽(二務)信安(一務)保定(一務)
房(三務)慶成(三務)寧化軍(一務)南安(二務)
吉(九務)袁(四務)永(三務)邵(二務)
峽(一務)歸(務)雅(七務)瀘(一務)
巴(十四務)邵武(四務)文(一務)
五千貫以下
原(十一務)開寶監火山軍(一務)道(一務)
郴(一務)全(一務)桂陽(六務)戎(三務)
富順監(一務)龍(三務)集(二務)壁(二務)
大寧監(一務)渝(四務)萬(一務)忠(一務)
無定額
萊蕪監利國監河康定軍
沙苑監太平監司竹監大通監
麟豐永平監辰沅
淯州監黎茂威
劒門關
無𣙜
䕫黔達開
施涪雲安梁山
福汀泉漳
興化廣南東西兩路州軍
罰爵典故(李薦)
周禮觥其不敬者觥罰爵也
詩桑扈兕觥其觩注罰爵也觩然不用
禮記檀弓杜蕢酌飲師曠李調及晉平公投壺偝立諭
言有常爵又若是者浮注有常爵謂有常例罰爵也浮
亦罰也一說謂罰爵之盈滿而浮泛也
論語下而飲
韓詩外傳齊桓置酒令曰後者罰飲一經程
說苑魏文侯與大夫飲酒令曰不釂者浮以大白於是
公乘不仁舉白浮君
漢書叙傳皆飲滿舉白服虔曰舉滿桮有餘白瀝者舉
罰之孟康曰舉白見驗飲酒盡不師古曰引取滿觴而
飲飲訖舉觴告曰盡不一說白者罰爵之名飲不盡者
以此爵罰之
徐邈云御叔罰於飲酒
陳后主先令張貴妃等襞采箋製五言詩孔範等十客
一時繼和遲則罰酒
酉陽雜俎酒至鸚鵡杯徐君房飲不盡屬魏肇師肇師
曰海蠡蛇蜒尾翅皆張非獨為玩好亦所以為罰
韓安國作几賦不成罰三升
蘭亭之會王子敬詩不成飲三觥
景龍文館記詩序云人題四韻後者罰三杯
郝隆不能詩受罰及金谷酒數
王乂在江總席上曰雖深杯百罰吾亦不辭
杜工部詩百罰深杯亦不辭
新豐酒法(林洪)
初用麵一斗糟醋三升水二擔煎漿及沸以麻油用椒
葱白候熟浸米一石越三日蒸飯熟及以元漿煎強半
及沸去又浸以川椒及油候熟注缸面入斗許飯及麵
末十斤酵半升暨晩以元飯貯别缸却以元酵飯同下
入水一擔麵二斤熟踏覆之既晩以木擺越三日止四
五日可熟其初餘漿又加以水浸米每値酒熟則取酵
相接續不必灰其麯只磨麥和皮用淸水搜作餅令堅
如石初無它藥僕嘗從危巽齋子驂之新豐故知其詳
危君此時嘗禁竊酵以所釀以今所釀且給新以潔所
酵誘客舟以通所釀故日而利不虧是以知一酒政之
微危亦究心矣昔入丹陽道中詩云乍入新豐市猶聞
舊酒香抱琴沽一醉盡日臥斜陽正其地也沛中自有
舊豐馬周獨酌之地乃長安效新豐也
酒乘(韋孟)
周公作酒誥一篇
衛武公作賓筵詩一章
汝陽王璡甘露經又酒譜一卷
宋志酒錄一卷又白酒方一卷四時酒要一卷秘修藏
釀方一卷
王績酒經又酒譜二卷
劉炫酒孝經貞元飲略三卷
竇子野酒譜一卷又酒錄一卷
朱翼中酒經三卷
胡節還醉鄕小略五卷白酒方一卷
胡氏醉鄕小略一卷
皇甫崧醉鄕日月三卷條刺飲事三十篇
臨安徐炬酒譜
侯白酒律
東坡釀酒經一章
陽曾龜令譜芝蘭一卷
同塵先生小酒令一卷
焦革酒譜一卷
高允酒訓一卷
劉乙百悔經
觥記注(鄭獬)
黃帝時有瑪瑙甕中有寶露堯時猶存時淳則露滿時
澆則露竭
紂為瓊杯南昌國獻敬宗玳瑁盆周穆王時西域
獻常滿杯秦始皇赤玉甕漢文帝時方士新坦衍
獻玉杯唐時高麗國獻紫霞杯渤海㮦柃癭盂
罽賓國獻水晶杯波祗國文螺巵唐武德二年西
域獻玻瓈杯
内庫一杯靑色紋如亂絲其薄如葉杯足有鏤金字曰
自煖杯上命以酒置之温温然有氣相吹如沸
魏后有瑪瑙榼容三升玉縫之人稱為西域鬼作
撒馬罕兒國即漢時之罽賓國也進一杯名照世杯光
明洞徹照之可知世事
爵者容一升周曰爵
觚者鄕飲酒之爵也受二升
角者以角為之受四升
觶者適也當適可也所以節飲金屈巵如菜椀而有手
把子
觥者受五升毛詩注七升罰不敬也兕觥以兕牛角為
之
斝者畫禾稼之象於上受六升商曰斝
斗者取象於北斗受十升
鹵者中尊也受五斗
彛者上尊也受三斗
罌者下尊也受六斗
甒者紂臣昆吾作瓦器也受五斗
罍者象雲雷施不窮也受一石金罍容一斛山罍夏尊
也
壺者圜器也受十斗乃一石也重一百二十斤或曰劉
伯倫一飲一石五斗古時斗窄以今量較之古一石得
三斗其五斗當一斗五升也
琖者夏曰琖與盞同
鍾者二缶謂之鍾
杯桮否&KR0008;&KR0008;&KR0146;六字通同
匜者亦杯也
罇本作尊周禮罇&KR0034;&KR4078;墫樽通同
大貝出日南可為酒杯見爾雅翼
觴者巵之總名也謂之羽觴者如生爵之形有頸尾羽
翼
瓶缻缾&KR0008;通用似鍾而頸長
盌者小盂也椀㼝同
缶者小瓦盆也秦人擊之以節歌杜子美詩莫笑田家
老瓦盆自從盛酒長兒孫
坎者小罍也見爾雅
勺者挹酒之器容一升與杓同有龍勺蒲勺疏勺皆祼
爵也
劉表三爵一曰伯雅七升二曰仲雅六升三曰季雅五
升
嵇叔夜刻杯為鸞鳥之形名鸞觴
烏孫國貢劉表號靑田壺貯水即如酒可供二十人
天帝仙家有流花寶爵日中爭光
車渠椀玉屬纖理縟文出西車渠國
綠文測海蠡陳后主之酒器也
大甕大杓晉諸阮之酒器也
唐寧王有煖玉杯
隋文帝時突厥獻玻瓈七寶杯唐玄宗以酌李白
張易之有鴛鴦盞
李太白詩酒飛鸚鵡重有鸚鵡鐺
九曲杯以螺為之藪穴極灣曲可以藏酒
李適之七品曰蓬萊盞海山螺舞仙螺匏子巵幔卷荷
金蕉葉玉蟾兒皆因象為名
金鑿落韓昌黎詩酡顔傾鑿落宋姜堯章詩剪燭屢呼
金鑿落
馮道家有水晶不落一隻白樂天詩銀花不落從君勸
唐文宗賜牛僧孺龍杓
西京有香螺巵
昭宗有鸂鶒巵
唐時有蓮子杯又有注子名偏提
五位瓶南唐以銅為之高三尺圍八九尺上下置如桶
宋乾德間高昌國進琥珀盞
蘇東坡有藥玉盞又有荷葉杯工製美妙
黃庭堅有梨花盞
玉東西金叵羅皆古飲器
火鷄卵杯注酒自熱
廣州人取大蝦頭為杯
蟹杯以金銀為之飲不得其法則雙螯鉗其唇必盡乃
脫其製甚巧
椶杯織成花鳥可愛
南海出龜同鶴頂杯酒船以金銀為之内藏風帆十副
酒滿一分則一帆舉飲乾一分則一帆落眞鬼工也
服匿如甖小口大腹方底受酒酪二斗匈奴之器
卺破瓢為杯也婚禮婿揖婦入共牢而食合卺而酳
汕碗折酒之大椀也
玉缸唐詩花撲玉缸春酒香
雙鳬杯一名金蓮杯即鞋也王深輔道有雙鳬杯詩則
知昔日狂客亦以鞋杯為戲也
白玉蓮花杯王永年與竇卞楊繪飲于私室出其妻趙
氏間坐令妻以左右手酌酒獻卞繪謂之白玉蓮花杯
文宗有神通盞了事盤
自同光至開運中有五位缾九曲杯
耀州陶匠創造一等平底深盌狀簡古號小海甌
房州元自誠抵鵲杯
陶榖家有魚英酒琖
畢卓酒船
麴本草(田錫)
廣西蛇酒罈上有蛇數寸許言能去風其麴乃山中取
草所造良毒不能無慮
江西麻姑酒以泉得名今其泉亦少其麴乃羣藥所造
浙江等處亦造此酒不入水者味勝麻姑以其米好也
然皆用百藥麴均不足尚
淮安菉豆酒麴有菉豆乃解毒良物固佳但服藥飲之
藥無乃亦有灰不美
南京瓶酒麴米無&KR1838;以其水有醶亦着少灰味太甜多
飲畱中聚痰
山東秋露白色純味冽
蘇州小瓶酒麴有葱及川烏紅豆之類飲之頭痛口渴
處州金盆露淸水入少薑汁造麴以浮飲法造酒醇美
可尚香色味俱劣於東陽以其水不及也
東陽酒其水最佳稱之重於他其酒自古擅名事林廣
記所載釀法麴亦入藥今則絶無惟用麩麴蓼汁拌造
假其辛辣之力蓼性解毒亦無甚碍俗人因其水好競
造薄酒味雖少酸一種淸香遠達入門就聞雖鄰邑所
造俱不然也好事者淸水和麩麴造麴米多水少造酒
其味辛而不厲美而不甜色復金黃瑩徹天香風味竒
絶飲醉並不頭痛口乾此皆水土之美故也
暹羅酒以燒酒復燒二次入珍貴異香每罈一箇用檀
香十數斤燒烟薰之如漆脂後入酒蠟封埋土中二三
年絶去燒氣取出用之有帶至船上者能飲之人三四
杯即醉價値比常數十倍有疾病者飲一二杯即愈且
殺蠱予親見二人飲此酒打下活蟲長二寸許謂之鞋
底魚蠱
枸杞酒補虚損去勞熱長肌肉益顔色肥健人止肝虚
目淚
菊花酒淸頭風明耳目去痿痺開胃健脾煖陰起陽消
百病
葡萄酒補氣調中然性熱北人宜南人多不宜也
桑椹酒補五臟明耳目
狗肉酒大補然性大熱若陰虛人及無冷病人飲之成
病
豆淋酒以黑豆炒熟用熱酒淋之療男婦諸風産後一
切惡疾酒不可與乳同飲令氣急白酒用牛肉食腹内
生蟲
酒爾雅(何剡)
酴酒母也醿酒本也醱重醖酒也酎醖酒也醅未泲之
酒也醪汁滓酒也醑厚酒也醨薄酒也醴一宿酒也醆
酒微淸而濁也黃封官酒也醥淸酒也酏清而甜也醠
濁酒也&KR0008;苦酒也醍紅酒也醽綠酒也醝白酒也玄鬯
醇酒也上尊糯米酒也中尊稷米酒也下尊粟米酒也
玄酒明水也四酎四重釀也三友者樂天以詩酒琴為
三友今人指三友為酒音同之訛也&KR1385;蠡乾酩也
酒者酉也釀之米麯酉澤久而味美也
亦言踧也能否皆強相踧持也又入口咽之皆踧其面
也
酒者就也所以就人性之善惡也亦言造也吉凶所由
造也
飲食者所以合歡也
酒以成禮不繼以淫義也以君成禮弗納于淫仁也酒
者天之美祿帝王所以頥養天下享祀祈福扶衰養疾
百福之會
夫酒之設合禮致情遍體歸性禮終而退此和之至主
意未殫賓有餘豪可以致醉無致于亂
酒小史(宋伯仁)
春秋椒漿酒西京金漿醪
杭城秋露白相州碎玉
薊州薏苡仁酒金華府金華酒
高郵五加皮酒長安新豐市酒
汀州謝家紅南唐臘酒
處州金盤露廣南香蛇酒
黃州茅柴酒燕京内法酒
漢時桐馬酒關中桑落酒
平陽襄陵酒山西蒲州酒
山西太原酒郫縣郫筒酒
淮安苦蒿酒雲安麯米酒
成都刺麻酒建章麻姑酒
榮陽上窟春富平石凍春
池州池陽酒宜城九醖酒
杭州梨花酒博羅縣桂醑
劍南燒春江北擂酒
唐時玉練槌灞陵崔家酒
汾州乾和酒山西羊羔酒
安成宜春酒潞州珍珠紅
魏徵醽醁翠濤閩中霹靂春
嶺南瓊琯酧蒼梧寄生酒
唐憲宗李花釀宋昌王八桂酒
晉阮籍步兵厨曹湜介壽
劉后瑶池馮翊含春
隋煬帝玉薤孫思邈酴酥
王公權荔枝綠廖致平綠荔枝
謝侍郎章丘酒王莽進椒菊酒
楊世昌密酒肅王蘭香酒
漢武蘭生酒蔡攸棣花酒
陸士衡松醪淮南菉豆酒
華氏蕩口酒顧氏三白酒
鳳州淸白酒劉拾遺玉露春
曹晟保平宋劉后玉腴
王師約瑶源秦檜表勲
宋開封瑶泉梁簡文鳬花
宋高后香泉劉孝標雲液
宋德隆月波安定郡王洞庭春色
東坡羅浮春范至能萬里春
段成式湘東美品魏賈將崑崙觴
劉白墮擒奸燕昭王瓀珉膏
洪梁縣洪梁酒高祖菊萼酒
梁孝王縹玉酒漢武百味旨酒
扶南石橊酒辰溪鈎籐酒
梁州諸蔗酒蘭溪河淸酒
蘇禄國蔗酒南粤食蒙枸醬
高麗國林慮醬訶陵國柳花酒
西域葡萄酒烏孫國靑田酒
彭坑釀漿為酒東西竺以椰子為酒
北胡消腸酒南蠻檳榔酒
答刺國釀茭樟為酒
眞蜡國有酒五一曰蜜糖酒一曰朋牙四一曰包稜
角一曰糖鑑酒一曰茭漿酒
暹羅國釀秫為酒假馬里丁釀蔗為酒
酒名記(張能臣)
后妃家高太皇香泉向太后天醇張温成皇后&KR0812;醁朱
太妃瓊酥劉明達皇后瑶池鄭皇后坤儀曹太后瀛玉
宰相蔡太師慶會王太傅膏露何太宰親賢親王家鄆
王瓊腴肅王蘭芷五正位椿齡嘉琬醑濮安懿王重醖
建安郡王玉瀝戚里李和文駙馬獻卿金波王晉卿碧
香張駙馬敦禮&KR0812;醁曹駙馬詩字公雅成春郭駙馬獻
卿香瓊大王駙馬瑶琮錢駙馬淸醇内臣家童貫宣撫
褒公又光忠梁開府嘉義楊開府美誠府寺開封府瑶
泉市店豐樂樓眉壽又和旨(即白&KR0552;樓也)忻樂樓仙醪(即任店也)
和樂樓瓊漿(即莊樓也)遇仙樓玉液玉樓玉醖鐵薛樓瑶&KR0812;
仁和樓瓊漿高陽店流霞淸風玉髓會仙樓玉醑八仙
樓仙醪時樓碧光班樓瓊波潘樓瓊液千春樓仙醪(今廢)
(為舖)中山園子店千日春(今廢為邸)銀王店延壽蠻王園子正
店玉漿朱宅園子正店瑶光邵宅園子正店法淸大桶
張宅園子正店仙醁方宅園子正店瓊酥姜宅園子正
店羊羔梁宅園子正店美禄郭小齊園子正店瓊液楊
皇后園子正店法淸三京北京香桂又法酒南京桂香
又北庫西京玉液又酴醿香四輔澶州中和堂許州潩
泉鄭州金泉河北眞定府銀光河間府金波又玉醖保
定軍知訓堂又杏仁定州中山堂又九醖保州巡邊銀
條又錯著水德州碧琳濱州石門又宜城博州宜城又
蓮花衛州栢泉棣州延相堂恩州揀米又細酒洺州玉
瑞堂夷白堂又玉友邢州沙醅金波磁州風麯法酒深
州玉醅趙州瑶波相州銀光懷州宜城又香桂又定州
瓜麴又錯著水河東太原府玉液又靜制堂汾州甘露
堂隰州瓊漿代州金波又瓊酥陜西鳳翔府橐泉河中
府天禄又舜泉陜府蒙泉華州蓮花又冰堂上尊邠州
靜照堂又玉泉慶州江漢堂又瑶泉同州淸洛又淸心
堂淮南揚州百桃廬州金城又金斗城又杏仁江南東
西宣州琳腴又雙溪江寧府芙蓉又百桃义淸心堂處
州谷簾洪州雙泉又金波杭州竹葉淸又碧香又白酒
蘇州木蘭堂又白雲泉明州金波越州蓬萊潤州蒜山
堂湖州碧蘭堂又霅溪秀州月波三州成都府忠臣堂
又玉髓又錦江春又浣花堂梓州瓊波又竹葉淸劒州
東溪漢州簾泉合州金波又長春渠州葡萄果州香桂
又銀液閬州仙醇峽州重麋至喜泉䕫州法醹又法醖
荆南湖北荆南金蓮堂鼎州白玉泉辰州法酒歸州瑶
光又香桂福建泉州竹葉廣南廣州十八仙韶州換骨
玉泉京東靑州揀米齊州舜泉近泉又淸燕堂又眞珠
泉(第一也)兗州蓮花淸曹州銀光又三酘又白羊又荷花
鄆州風麴白佛泉又香桂濰州重醖登州朝霞萊州玉
液徐州壽泉濟州宜城濮州宜城又細波單州宜城又
杏仁京西汝州揀米滑州風麴又冰堂金州淸虚堂郢
州漢泉又香桂隨州白雲樓唐州淮源又泌泉蔡州銀
光香桂房州瓊酥襄州金沙又宜城又檀溪又竹葉淸
鄧州香泉又寒泉又香菊又甘露穎州銀條又風麴均
州仙醇河外府州歲寒堂
說郛卷九十四下
