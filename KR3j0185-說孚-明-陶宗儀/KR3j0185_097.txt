說郛卷九十七上元陶宗儀撰
漢晉印章圖譜(王厚之)
紐制
一曰黃金槖駞鈕
二曰金印龜鈕
三曰銅印駞鈕
四曰塗金龜鈕
五曰銅印龜鈕
六曰塗銀龜鈕
七曰銅印環鈕
八曰銅印鼻鈕
學古編(吾丘衍)
三十五舉
一舉曰科斗為字之祖象蝦䗫子形也今人不知乃巧
畫形狀失本意矣上古無筆墨以竹挺點漆書竹上
竹硬漆膩畫不能行故頭麤尾細似其形耳至於筆
古謂筆為聿蒼頡書從手持半竹加畫為聿□秦謂
不律由切音法云
二舉曰今之文章即古之直言今之篆書即古人平常
字歴代更變遂見其異耳不知上古初有筆不過竹
上束毛便于寫畫故篆字肥瘦均一轉折無稜角也
後人以真草行或瘦或肥以為美茂若筆無心不可
成體今人以此筆作篆難于為古人尤多若初學未
能用時略于燈上燒過庶幾便手
三舉曰學篆字必須博古能識古器則其欵識中古字
神氣敦朴可以助人又可知古字象形指事會意等
未變之筆皆有妙處于說文始知有味矣前賢篆之
氣象即此事未嘗用力故也若看模文終是不及
四舉曰凡習篆說文為根本能通說文則寫不差又當
與通釋兼看
五舉曰字有古今不同若檢說文頗覺費力當先熟于
復古編大槩得矣
六舉曰篆書多有字中包一二畫如日字目字之類若
初一字内畫不與兩頭相黏後皆如之則為首尾一
法若或接或否各自相異為不守法度不可如此又
圓點圓圈小篆無此法古文有之口字作三角形不
可引用學者慎勿于難寫處妄意增入
七舉曰篆法匾者最好謂之□(音果)匾徐鉉謂非老手莫
能到石鼔文字也
八舉曰小篆一也而各有筆法李斯方圓廓落李陽冰
圓活姿媚徐鉉如隸無垂脚字下如釵股稍大鍇如
其兄但字下如玉箸微小耳崔子玉多用隸法似乎
不精然甚有漢意李陽冰篆多非古法效子玉也當
知之
九舉曰寫成篇章文字只用小篆二徐二李随人所便
切不可寫詞曲
十舉曰小篆俗皆喜長然不可太長長無法但以方楷
一字半為度一字為正體半字為垂脚豈不美哉脚
不過三有無可奈何者當以正脚為主餘略收短如
幡脚可也有下無脚字如□□□等却以上枝為出
如艸木之為物正生則上出枝倒懸則下出枝耳
十一舉曰凡寫碑匾字畫宜肥體宜方圓碑額同此俱
以小篆為正不可用雜體
十二舉曰以鼎篆古文錯雜為用時無跡為上但皆以
小篆法寫自然一法此雖易求却甚難記不熟具法
未免如百家衣為識者笑此為逸法正用廢此可也
十三舉曰凡□(音□)圈中字不可填滿但如斗井中着一
字任其下空可放垂筆方不覺大圈比諸字亦須略
收口不可圓亦不可方只以炭墼(音擊)範子為度自好
若□□等字須臾放小若印文中匾口井口字及子
字上口却須略寬使口半見空稍多字始渾厚漢印
皆如此
十四舉曰寫篆把筆只須單鈎却伸中指在下夾襯方
圓平直無有不可意矣人多不得師傳只如常把筆
所以字多欹斜畫亦不能直且字勢不活也若初學
時當虛手心伸中指并二指于几上空畫如此不拗
方可操筆此說冣要緊學者審之其益甚矣
十五舉曰凡篆大字當虛腕懸筆手腕着紙便字不活
相多有人不能用筆用棕櫚條及紙箇等物皆俗夫
所為士大夫不可用此
十六舉曰漢篆多變古法許氏作說文救其失也
十七舉曰隸書人謂宜匾殊不知妙在不匾挑拔平硬
如折刀頭方是漢隸書體括云方勁古折斬釘判鐡
備矣隸法頗深具其大略
十八舉曰漢有摹印篆其法只是方正篆法與隸相通
後人不識古印妄意盤屈且以爲法大可笑也多見
故家藏漢印字皆方正近乎隸書此即摹印篆也王
球嘯堂集古錄所載古印正與相合凡屈曲盤回唐
篆始如此今碑刻有顔魯公官誥尚書省印可攷其
說
十九舉曰漢魏印章皆用白文大不過寸許朝爵印文
皆鑄盖擇日封拜可緩者也軍中印文多鑿盖急于
行令不可緩者也古無押字以印章為官職信令故
如此耳自唐用朱文古法漸廢至宋南渡絶無知者
故後宋印文皆大謬
二十舉曰白文印皆用漢篆平方正直字不可圓縱有
斜筆亦當取巧寫過
二十一舉曰三字印右一邊一字左一邊兩字者以兩
字處與為一字處相等不可兩字中斷又不可十分
相接
二十二舉曰四字印若前二字交界略有空後二字無
空須當空一畫地别之字有有脚無脚故言及此不
然一邊見分一邊不分非法度也
二十三舉曰軒齋等印古無此式唯唐相李泌有端居
室三字印白文玉印或可照例終是白文非古法不
若則從朱文
二十四舉曰朱文印用雜體篆不可太怪擇其近人情
免費詞說可也
二十五舉曰白文印用崔子玉寫張平子碑上字及漢
器上并碑蓋印章等字最為第一
二十六舉曰凡姓名表字古有法式不可随俗用雜篆
及朱文
二十七舉曰白文印必逼于邊不可有空空便不古
二十八舉曰朱文印不可逼邊須當以字中空白得中
處為相去庶免印出與邊相倚無意思耳字宜細四
傍有出筆皆滯邊邊湏細於字邊若一體印出時四
邊虚紙昂起未免邊肥于字也非見印多不能曉此
粘邊朱文建業文房之說
二十九舉曰多有人依欵識字式作印此大不可蓋漢
時印文不差如此三代時郤又無印學者慎此周禮
雖有璽節及職金掌辨其媺惡揭而璽之之說註曰
印其實手執之卩(音節)也正面刻字如秦氏璽而不可
印印則字皆反矣古人以之表信不問字反淳朴如
此若戰國時蘇秦六印制度未聞淮南子人聞訓曰
魯君召子貢授以大將軍印劉安寓言而失詞耳
三十舉曰道號唐人雖有不曾有印故不可以道號作
印用也三字屋扁唐却有法
三十一舉曰凡印文中有一二字忽有自然空缺不可
映帶者聽其自空古印多如此
三十二舉曰凡印僕有古人印式二册一為官印一為
私印具列所以實為甚詳不若嘯堂集古錄所載只
具音釋也
三十三舉曰凡名印不可妄寫或姓名相合或加印章
等字或兼用印章字曰姓某印章不若只用印字冣
為正也二名可廻文寫姓字下着印字在右二名在
左是也單名者曰姓某之印卻不可廻文寫若曰姓
某私印不可印文墨只宜封書亦不可廻文寫名印
内不可着氏字表德可加氏字亦當詳審之
三十四舉曰表字印止用二字此為正式近人欲并加
姓氏于其上曰某氏某若作姓某父古雖有此稱係
他人美已却不可入印人多好古不論其原不為俗
亂可也漢人三字印非複姓及無印字者皆非名姓
蓋字印不當用印字以亂名耳漢張長安字幼君有
印曰張幼君(右一字左二字)唐李温字化光有印曰李化光
亦三字表德印式(幼君西漢王式弟子化光見柳文吕衡州也)
三十五舉曰諸印文下有空處懸之最佳不可妄意伸
開或加屈曲務欲填滿若寫得有道理自然不覺空
也字多無空不必問此
合用文集品目
一小篆品五則
許氏說文解字十五卷(慎字叔重汝南石陵人太尉祭酒)
徐鉉校正定本有新增入字始一終亥者係正本分
韻川本乃後人所更非古人之本意
蒼頡十五篇(蒼頡侯剛氏黃帝史也亦曰皇頡)即是說文目錄五百
四十字許氏分為每部之首人多不知謂已久滅
此為字之本原豈得不在後人又并字目為十四
卷以十五卷著序表人益不意其存矣僕聞之師
云
徐鍇說文解字繫𫝊四十卷(鍇字楚金廣陵人集賢學士)嘗與許
氏本相參首卷上部分六書甚詳末卷辨陽冰差
誤
張有復古論二卷(有字闕有吴興人湖州板)載古今異文字不
可以為字少乂五聲韻譜五卷比常韻無差
二鐘鼎品二則
薛尚功欵識法帖十卷(尚功字用敏錢塘人僉亊定江軍節度判官廳事)
碑在江州蜀中亦有翻刻者字加肥
薛尚功重廣鐘鼎篆韻七卷江州使庫板一卷象形
竒字一卷器用名目五卷韻
三古文品一則
夏竦古文四聲韻五卷(竦字子喬江州德安人樞密使)前有序并全
銜者好别有僧翻本不可用此書板多而好看極
不易得韻内所載字多云某人字集初無出處不
可據信且又不與三代欵識相合不若勿用然古
文别無文字故前列之
四碑刻品九則
李斯嶧山碑(鄭氏曰此頌德碑也斯字通古上蔡人秦丞相)直長者為真本
横刊者皆摹本有徐氏門人鄭文寳依真本式長
刊者法度全備可近於真但攸字立人相近一直
筆作兩股近李處㢲于建康新刻甚謬
李斯泰山碑咸陽志曰泰山碑秦相李斯書跡妙時
古為世所重鄭文寳模刊石于長安故都國子學
今在文廟石皆剝落唯二世詔一面稍見
李斯秦望山碑在會稽今無
李陽冰新泉銘(陽冰趙郡人將作少監)廼陽冰最佳者人多以
舒原輿之言稱新驛記殊不知此碑勝百倍也陽
冰名潮杜甫甥也後以字行因以為名而别字少
温木玄虛海賦有云其下陽冰不冶隂火潛然則
知與潮又且有理人多不知因詳其說又有李騰
善偽作陽冰書
碧落碑在絳州字雖多有不合法度處然布置美茂
自有神氣當以唐碑觀之世傳陽冰卧看三日毁
其佳者數字又言道士寫畢化鳥飛去後及字欠
一筆尤為可笑不知古文正當如此耳(一云唐韓元嘉子李)
(訓等為妣房氏立)
詛楚文(俗云詛足文李斯篆在鳳翔府)有巫咸大沈攵(音故)湫&KR0008;(音夸)駞
三種辭則一廼後人假作先秦之文以先秦古器
比較其篆全不相類其偽明矣篆文皇本從自世
傳始皇謂與皋臭相似因去一畫不足為病在前
亦有如此者嶧山數成等字皆與古異此碑用之
及用秦權殹字作也蓋知見嶧山秦權而後創造
者未必不欲人曰嶧山用此法誠古也其如辨者
何
史籕石鼔文(鄭氏曰在鳳翔府宣和間移置東宫周宣王太史或云柱下史)
薛尚功法帖所載字完于真本多故不更具真本在
燕都舊城文廟
崔瑗張平子碑(瑗字子玉安平人濟北相碑在鄭州前後兩叚)字多用隸法
不合說文郤可入印篆全是漢
古印式二册(即漢官威儀)無印本僕自集成者後人若不
得見只于嘯堂集古錄十數枚亦可為法
五附用器品九則
王楚鐘鼎篆韻七卷(楚字闕雲仙觀人管衡州)衡州本字少
所出在薛氏前
無銜鐘鼎篆兩册即薛舊本後重廣作七卷恐人無
别故去其銜亦間有帶銜者
石鼔音後附詛楚文者乂載周穆王吉日癸巳之文
石鼓鄭樵音不可信
吕大臨考古圖十卷(大臨字與叔永興人)有黑白兩樣黑字者
後為有韻圖中欠璊玉彘白字者博山鑪上誤畫
作人手
王球嘯堂集古錄二卷(球字䕫玉)正文共一百紙序䟦在
外其間有古文印數十有一曰夏禹係漢巫厭水
災法印世俗傳有渡水佩禹字法此印乃漢篆所
以知之又一印曰孔夫音誤是孫兹二字又有滕
公墓銘鬱鬱作兩字書且妄為剝落狀然考之古
法疊字只作二小畫附其下秦時大夫猶只以夫
字加二小畫况此疊文者乎偽無疑矣
高衍孫五書韻總五卷(衍孫字闕四明人)此書篆隸眞行草
一字五體别體皆作小字随體分註可備初學者
用間有差處宜自斟酌
徐鉉篆(鉉廣陵人左散騎常侍)二徐字蹟最多以其近世故不
條具鉉字鼎臣鍇字楚金筆法(見前)
林罕字源偏旁小說三卷(罕字闕博士人國子)此書言篆
與隸相通源流亦自可採但有數說與說文悖却
係陽冰變法知之足矣是字上從□巴上從已加
點之類
葛刪正續千字文雖是近人然字法極好千文有兩
續本不可無之别有陳道士冐名擬本不見好處
間有碑刻惜其不多
六辯謬品六則
延陵季子十字碑在鎮江人謂孔子書文曰嗚呼有
吴延陵君子之墓按古法帖上止云於乎有吴君
子而已篆法敦古似乎可信今此碑妄增延陵之
墓四字除之外三字是漢人方篆不與前六字合
借夫子以欺後人罪莫大于此又且因君字作季
字漢器蜀郡洗字半邊正與此君字同用此法也
以季字音顯見其謬比干墓前有漢人篆碑亦有
此說蓋洪氏□釋漢隸字源辨之甚眀此不復具
三墳書此偽本大不可信言詞俗謬字法非古尚書
無也字自此書有之乙戊字合□儿□此從心加
一筆走字合□(音悼)此隨俗作之字引脚其餘頗多
古文尚書係後人不知篆者以夏竦韻集成亦有不
合古處若言古今篇次文法同異姑存之言字畫
則去之
古文孝經内一篇大謬今文無之後人妄欲作古以
古文字集成者觀者當取其字
泉志聞有泉文近于道者可以廣見又有妄作三皇
幣及禹時幣不可為信卍此字人謂萬字乃出古
錢不見此書終不知也故引入以待好事者
戴侗六書故侗以鐘鼎文編此書不知者多以為好
以其字字皆有不若說文與今不同者多也形古
字今雜亂無法鐘鼎偏旁不能全有卻只以小篆
足之或一字兩法人多不知此□(本音睘)加□不過
為寰字乃音作官府之官村字從□邨不從寸木
今乃書此為村引杜詩無村眺望賖為証甚誤學
者許氏解字引經漢時猶篆隸乃得其宜今侗亦
引經而不能精究經典古字及以近世差謬等字
引作正據□鐘鋫鋸尿屎等字世俗作鐘鐘鼎文
各有詳註卵字解尤為不到此書為一厄矣學者
先觀古人字書方知吾言之當
七隸書品七則
諸漢碑洪氏隸釋備具其說更不再言
婁機漢隸字源六卷(機字彦發嘉興人參知政亊)字法最好洪氏
本有碑目在前
劉球碑本隸韻十卷外一卷紀源
隸韻兩册麻沙本與隸韻為一副刊字體不好以
其册數少乃可常用之故目此
洪适隸釋二十七卷并隸釋續二十一卷(适字景伯鄱陽人左)
(僕射)皆漢碑釋文隸釋續畫諸碑形及墓壁畫像其
碑多圭首或笏首上有垂虹或題處偏僻畫則如
影像狀渾黑
洪适隸篆十卷以漢碑摸臨偏旁竒古者上石
石經遺字碑會稽蓬莱閣飜本破缺磨滅不異真古
碑今無矣
佐書韻編姑蘇顔氏本字比諸隸的為最多寫得却
不好以上書計三十九種美惡兼舉學者皆當知
之此等事業以博為貴數外更有文字不欲大繁
始言其不可無者僕亦自有續古篆韻五卷疑字
一卷附後未暇刊板且令學者傳寫又有說文續
釋方更刪定同志能為刻之流傳將来亦盛德事
八字源八辯字
一曰科斗書科斗書者蒼頡觀三才之文及意度為
之乃字之祖即今之偏旁是也畫文像蝦蟆子形
如水虫故曰科斗
二曰籀文籀文者史籀取蒼頡形意配合為之損益
古文或同或異加之銛利鈎殺大篆是也史籀所
作故曰籀文
三曰小篆小篆者李斯省籕文之法同天下書者比
籕文體十存其八故小篆為之八分小篆也既有
小篆故謂籕文為大篆文云
四曰秦隸秦隸者程邈以文牘繁多難于用篆因減
小篆為便用之法故不為體勢若漢欵識篆字相
近非有此法之隸也便于佐隷故曰隷書即是秦
權秦量上刻字人多不知亦謂之篆誤矣或謂秦
未有隸且疑程邈之說故詳及之
五曰八分八分者漢隸之未有挑法者也比秦隷則
易識比漢隷則微似篆若用篆筆作漢隷字即得
之矣八分與隷人多不分故言其法
六曰漢隸漢隸者蔡邕石經及漢人諸碑上字是也
此體最為後出皆有挑法與秦隸同名其實異寫
法載前卷十七舉下此不再敷
七曰欵識欵識文者諸侯本國之文也古者諸侯書
不同文故形體各異秦有小篆始一其法近世學
者取欵識字為用一紙之上齊楚不分人亦莫曉
其謬今分作外法故末置之不欲亂其源流使可
考其先後耳
附錄
洗印法
圖書久為油硃所熾者先于燈盞内浸一宿次日取出
蘸香爐内灰用硬㯶刷乾洗之若硃未盡更蘸刷以盡
為度不損印文而清麗若新凡𣣔洗刷先當用䋲約定
以防其滑此法最良
印油法
香油浸皂角于甆器内煎過放冷和熟艾成劑次加銀
硃以紅為度入絹袋内用甆玉器盛之數日一飜忌銅
錫器若日久油乾復用煎下油滴取盛器内以印色置
其上使自沁又不可自上澆下此法不蒸不煉久而益
佳與好事者共之
世存古今圖印譜式
宣和印譜四卷
晁克一圖書譜一卷(又名集古印格)
王厚之復齋印譜一卷
顔叔夏古印譜二卷
姜䕫集古印譜二卷
吾衍古人印式二卷
趙孟頫印史二卷
取字法
碙砂瓦粉白龍骨木賊草蜜陀僧白石
脂桑柴灰(各等分)人言(少許)
右為細末先濕字後滲藥末以熨斗熨之乾随落
摹印四妙
李陽冰曰摹印之法有四功侔造化寘受鬼神謂之神
筆畫之外得微妙法謂之竒藝精于一規矩方圓謂之
工繁簡相參布置不紊謂之巧
書幼學也古以記錄而已然筆法寓焉故學者必有
師承始能名家筆銓墨旨人咸秘吝之篆籕之學又
其甚焉者元吾子行作爲此書援證圖牒捃摭金石
論辯頗詳觀者如親獲指授信其能盡書之法也往
者先君得刻本于燕都藏于家笥垂五十年不佞少
好六書嘗手觀焉以日久漫漶因授于梓俾摹印者
有所考據子行畸人也不必論其世傳其可傳者斯
可矣
說郛卷九十七上
說郛卷九十七下元陶宗儀撰
傳國璽譜(鄭文寳)
國璽者本卞和所獻之璞琢而成璧楚求婚于趙以璧
納聘故稱趙璧而秦昭王請以十五城易之趙使藺相
如送璧于秦秦納璧而恡城相如乃詭而奪至秦皇并
六國獨有天下廼命李斯篆書詔工人孫夀用是璧為
之一云用藍田玉作之其篆文云受命于天既夀永昌
至始皇崩二世立天下大亂劉項起二世為趙高所弑
立子嬰子嬰立四十日漢高祖先與諸侯期入關子嬰
乃乘素車白馬繫頸以組奉傳國璽降於軹道旁高祖
收璽以子嬰屬吏項羽後殺子嬰誅戮秦族封高祖還
定關中立漢社稷五年誅項羽而有天下至平帝時王
莽輔政鴆殺平帝立孺子自號安漢公王莽使向元后求
國璽后知不能留乃從綬帶解下投地故一角有缺莽
就得之遂稱新室按玉璽方闊四寸龍鼻色黃上大篆
文飾以蟲鳥魚龍之狀秦相李斯篆其字有八云受命
于天既夀永昌側小書七字即魏太祖命黃象篆之文
曰魏所受漢傳國璽初王莽之末天下大亂赤眉入長
安長安人公孫賓殺莽于漸臺遂得國璽歸于劉盆子
建武中盆子降世祖故璽入後漢至獻帝董卓作亂張
讓段珪將帝出小平津投璽于洛陽井中孫堅入洛見
井上有五色氣使人濬井乃獲璽孫堅得之尋為袁術
所奪袁術敗璽入魏太祖至常道鄉公禪位于晉璽入
晉室懷帝為劉聰所陷帝降聰聰于承塵得之璽入聰
聰死粲為靳凖所殺劉曜平靳凖國稱趙及曜為後趙
石勒所滅其璽入勒至季龍死石世遂亂中原魏冉閔盡
誅石氏遂稱魏為前燕慕容雋所敗有戴施者得璽謝
尚以五百騎送之歸于東晉即穆帝時也及恭帝傳位
宋主劉裕璽入宋至順帝時禪位于南齊齊王蕭道成
求璽璽又入齊至和帝時禪位于梁主蕭衍以璽入
梁武帝太清時侯景作亂臺城不守武帝崩蕭綱為簡
文帝俄而幽死永福省景立昭明子棟又廢棟自立百餘
日軍敗為羊鯤所殺有趙賢者為棟所親掌璽綬及鯤
敗將一疋載璽至京口時有載金者為盗所劫載璽者
乃躍舟中至瓜洲復遇盗力不能制投璽於草中而告
大將軍郭敬之敬之取得與北齊主高洋至高緯為後
周武帝宇文邕所殺璽入周室静帝衍禪位于隋文帝
璽入隋煬帝幸江都宇文化及行弑帝崩其璽為蕭后
所掌遂歸于宇文化及為竇建德所殺璽入建德後建
德為突厥可汗所敗蕭后將璽入蕃庭至唐武德中使
人入蕃取蕭后及傳國璽突厥乃遣蕭后及璽并煬帝
少子玄帝歸遂入唐高祖神尭皇帝受之按唐年譜錄
廣明元年十二月五日僖宗幸蜀王建囊負傳國璽從
駕以行天祐初濟隂王祝以夀終璽入于梁梁亡入後
唐莊宗同光之亂歸于明宗明宗崩清泰即位于岐下
王思同張虔劉之舉同奔潞潞帥石敬塘不納殞于驛
署璽後歸于清泰晉高擁戎馬自晉陽入洛河橋不守
清泰積薪累日盡驅宗室六宫珍玩一旦偕焚于摘星
樓秦璽煨燼其亦眀矣按陷蕃記北戎入梁園晉少主
奉上璽綬戎王怪玉璽制用疎樸筆工又非真絶疑將
有隠易者晉人具以實對文寳淳化中司訃陜右督芻
軍于塞下有虔州永夀縣主簿趙應良者北燕人老而
能記自謂少年事戎為偽丞相高公堂後官嘗從公至
燕子城登重閣閱晉舊物得觀璽綬與陷蕃略同今傳
者云秦璽入戎其亦誤矣至道三年五月十五日榮陽
鄭文寳舟中述
玉璽譜(徐令信)
傳國璽是秦始皇所刻其玉出藍田山是丞相李斯所
書其文曰受命于天既受永昌漢高祖定三秦秦王子
嬰獻此璽及漢高即位仍佩之因以相傳故號曰傳國
璽漢昭帝時殿中一夜相驚霍光即召持節郎取璽郎
不與光欲奪之郎按劍曰頭可得璽不可得光善之明
日遷郎秩二等光後廢昌邑王賀立宣帝光自手解取
賀璽扶令下殿至漢平帝王莽簒位向元后求璽乃出
璽投之於地璽上螭一角缺及莽敗時帶璽綬避火于
漸臺商人杜吴殺莽取綬不知取璽及莽頭公賓就見
綬問綬主所在乃斬莽首并璽與王憲憲得無所送又
自乘天子車輦李松入長安斬憲送璽詣宛上更始赤
眉大司馬謝祿至高陵更始奉壐赤眉赤眉立劉盆子
建武三年盆子敗于宜陽璽還光武孫堅從桂陽入討
董卓卓時已焚燒洛邑徙都長安堅軍于城南見井中
旦旦有光軍人莫敢汲堅乃探得璽初卓作亂掌璽者
投于井中故堅得之袁術有僣盗意乃拘堅妻逼求之
紹得璽見魏舉以向肘魏武惡之紹敗得璽還漢以禪
魏魏以禪晉趙王倫簒立使義陽王威就惠帝取璽帝
不與強奪之晉帝永嘉五年王彌立入洛陽執懷帝及
傳國六璽詣劉曜後為石勒所并璽復屬勒刻一邊云
天命石氏此題今不復存勒為冉閔所滅此璽屬閔閔
敗璽存閔之部屬蔣幹晉鎮西將軍謝尚遣督護何融
至購賞得之以晉穆帝永和八年還江南晉元帝東渡
歴數帝無玉璽北人皆云司馬家是白板天子
相貝經(朱仲)
黃帝唐尭夏禹三代之貞瑞靈竒之秘寳其有次此者
貝盈尺狀如赤電黑雲謂之紫貝素質紅黑謂之朱貝
青地綠文謂之綬貝黑文黃蓋謂之霞貝紫愈疾朱明
目綬清氣障霞伏蛆蟲雖不能延齡增夀其禦害一也
復又下此者鷹啄蟬脊以逐温去水無竒功貝大者如
輪文王得大秦貝徑半尋穆王得其殼懸於觀秦穆公
以遺燕&KR1007;可以明目遠察宜玉宜金南海貝如珠礫或
白駮其性寒其味甘二水毒浮貝使人寡無以近婦人
黑白各半是也濯貝使人善驚無以親童子黃脣點齒
有赤駮是也雖貝使病瘧黑鼻無皮是也䂃貝使胎消
勿以示孕婦赤帶通脊是也慧貝使人善忘勿以近人
赤熾内殼赤絡是也醟貝使童子愚女人淫有青脣赤
鼻是也碧貝使童子盗脊上有縷句脣是也雨則重霽
則輕委貝使人志強夜行伏迷鬼狼豹百獸赤中圓是
也雨則輕霽則重
緯略云師曠有禽經浮丘公有鶴經雖相畜亦有牛
經馬經狗經下至蟲魚有龜經魚經唯朱仲所傳貝
經怪竒甚朱仲受經於琴高
相手板經(闕名)
相手板法出蕭何或曰四皓初出殆未行世東方朔見
而喜之曰此非庸人所至衞司空陳長見此書歎服以
示許士宗韋仲將
板首尾取五行尋四時定八節明二十四時百不失一
板長一尺五寸廣一寸五分上狭而薄下廣而厚八角
十二芒並無欹端平板形皆完净合法者吉不合者凶
板凶少吉多者可用吉少凶多者不可用
舊用白直檀刺榆桑初四林也番當令理通直從上至
下直如絃不得出邊絶理
板頭是君座板頭與君共事必不得中分
板作四分座一分為二親左為父右為母第二分都為
婦第三分左為男右為女左為奴右為婢
板第四分為田宅財物牛馬猪羊雞犬之屬以五行十
二時分若其處崩毁傷踢破裂弔節蝎穿兆隨所屬物
必損失死亡
板兩邊左為城右為社寬博文彩班班光澤清淨必得
封邑
帶格(陳随隠)
格三十二
笏頭一字(王外執政兩府)
笏頭毬絞(宰執)
排方御仙花(正侍郎知閣節使)
螺犀(權侍郎)
絲頭茘枝(正任副使横行)
毬路(内侍)
海揵(幕士輦宫)
剔梗茘枝(訓武郎下)
柘枝(快行親從)
太平花(随龍忠佐)
碎草(茶酒班)
師蠻
人仙
犀牛
寳甄
行虎
戱童
寳相
胡荽
鳳子
野馬
䨇鹿
方勝
雲鶴
坐神(並班直)
天王(親事官)
行獅(行門)
行鹿(御厨教馶)
盤鳳(翰林司)
凹面(教坊)
醉仙(御龍直)
獐鹿(軍頭司儀鸞司)
三品以上玉四品以上金餘並金塗銀錯班
金塗銅
三器圖義(程迥)
敘曰天地肇判隂陽攸分六位時乘萬物形著是故體
有長短所以起度也夀有多寡所以生量也物有輕重
所以用權也是器也皆准之上黨羊頭山之秬黍焉以
之測幽隠之情以之達精微之理推三光之運則不失
其度通八音之變則可召其和以辨上下則有品以分
隆殺則有節凡朝廷之出治生民之日用未有頃刻不
資焉者也歴考往古如虞舜垂重華之典周公作太平
之書孔子欲行政於四方孟軻欲揆敘於萬類舍是則
何以哉嘗見有司頒禮既謬誤而莫知先儒談經又闊
略而未講於是采歴代之制載籍之文而述度量衡三
品圖義焉淳熙十年閠十一月丁酉序
古者度以北方秬黍中者一黍之廣為分十分為寸十
寸為尺十尺為丈十丈為引量容一千二百黍為龠(謂十)
(二銖)二&KR1371;為合(謂二十四銖)十合為升十升為斗十斗為斛碩
權以百黍之重為銖二十銖為兩(謂兩黃鍾之律)十六兩為斤
(謂八百十四銖准易文)三十斤為鈞(重萬有一千五百二十銖當二篇之策數)四鈞為
石(准四營之數)令文調鍾律則景合藥劑制官則准式用之
餘悉用大者謂一尺二寸為一大尺三斗為一大斗三
兩為一大兩
古人以度定量以量定權必參相得然後黃鍾之歴可
求八音五聲從之而應也國朝皇祐中阮逸胡瑗累黍
定尺既大于周尺姑欲合其量也然竟於權不合乃謂
黍稱三兩已得稱一兩反疑史書之誤及韓忠獻公丁
文簡公詳定知阮胡之失然莫能以三品參相攷也先
是范蜀公論曰樂者和氣也發和氣者音聲也音聲生
於無形故古人以有形之物傳其法俾後人參攷之有
形者何秬黍也律也尺也&KR1371;也鬴也斛也筭數也權秤
也鐘也磬也是十者必相合而不相戾而後為得也是
謂以黍定三品則十者無不該三者尺為之本周尺也
者先儒攷其制脗合者不一至宋景文公取隋書大業
中歴代尺十五等獨以周尺為之本以攷諸尺韓忠獻
公嘉祐累黍尺二其一亦與周尺相近頃者司馬備刻
石存此尺樣蓋温國文正公舊物也苟以是定尺又以
是參定權量以合諸器如挈裘而振其領其順者不可
勝數也
度周官典瑞云璧羡以起度注云羡不圜之貌蓋廣徑
八寸袤一尺漢書律歴志說見存前蔡邕鄭康成杜䕫
荀勖(本字諱呼玉切)所論尺有增損始終校大樂八音不知後
漢至魏尺長於古四分有餘勖乃為劉恭依周禮制尺
所謂古尺也是以古尺更鑄銅律調叶聲韻後汲郡盗
發六國時魏襄王冡得古周時玉律及鐘磬為新聲闇
同于時郡國或得漢時故鐘吹律勖以合之其聲皆應
時人稱為精密武帝以荀勖律與周漢器合遂施用之
勖去千載之下推百代之上法度既合聲音又諧亦可
謂密切而有證也
一周尺漢劉歆銅斛尺後漢建武銅尺荀勖所定而晉
前尺祖冲之銅尺並同近年司馬備刻周尺漢劉歆尺
晉玉尺今圖于後備之云高敏之以漢錢五物參校尺
同先是嘉祐中韓忠獻公丁文簡公累黍尺二條其一
亦與周尺相近
二晉田父玉尺梁法尺實比周尺一尺七釐
三梁表尺實比周尺一尺二分二釐一毫有竒隋時始
用水尺而定律吕大業中更詔用梁表律調八音之器
四漢官尺晉時始平掘得古銅尺實比周尺一尺三分
七釐晉荀勖既定晉前尺惟阮咸譏其聲則悲非興國
之音廼古今尺有長短所致也後始平掘地得古銅尺
不知所出何代果長勖尺四分時人咸服其妙而莫能
措意焉宋景文公謂時人掘地得尺乃破周漢之二器
亦近夫貴耳賤目者也
五魏尺實比周尺一尺四分七釐即杜䕫所用
六晉後尺實比周尺一尺六分七釐晉氏江東所用者
七後魏前尺實比周尺一尺二寸七釐
八中尺實比周尺一尺二寸二分一釐
九後尺實比周尺一尺二寸八分一釐即隋開皇官尺
謂之鐵尺及後周市尺
十東後魏尺實比周尺一尺三寸八毫
十一蔡邕銅籥尺後周土尺同實比周尺一尺一寸五
分八釐
十二宋氏尺錢樂之渾天儀尺後周鐵尺同實比周尺
一尺六分四釐
後周時達溪震等議今勘周漢古錢大小有合宋氏渾
儀尺庶無舛者古黃金方寸重一斤今鑄金校驗鐵尺
為近司馬備刻宋尺後周尺又云太常寺樂律尺少府
監祭器景圭渾儀尺皆同實比周尺一尺五分
十三隋萬寳常水尺實比周尺寸八分六釐
十四雜尺實比周尺一尺五分趙劉曜渾天儀土圭所
用者
十五梁朝俗間尺實比周尺一尺七分一釐
五代周王朴律准尺比周尺一尺二分有竒
本朝和峴景表尺比周尺一尺六分有竒
阮逸胡瑗皇祐樂書黍尺比周尺一尺七分
韓忠獻公丁文簡公校阮胡尺令尺匠石素等再累到
尺二條其一比周尺一尺三分五釐
司馬備刻三司布帛尺一尺三寸五分
頃年禮部頒祭祀儀式畫到造化器尺比周尺一尺三
寸二分
量考工記㮚民為量深尺内方尺而圜其外其實一鬴
註云六斗四升為鬴漢書律歴志說見前
廻以考工記鬴法積百萬分乘除布等則&KR1371;為七百八
十一分二釐五毫實黍千二百合為子
五百合合為千五百六十二分五釐實釐二千四百升
為萬五千六百二十五分實釐二萬四千釡為億分實
黍百五千三萬六千太元數目凡七十有八黃鐘之數
立焉正與此合於是見阮胡&KR1371;合升斗皆大而鄧保信
林億等皆小權周禮玉人云駔騌五寸宗后以為權注
駔讀為組繫之因名焉鄭司農云以為堅以起量駔騌
七寸鼻有半寸天子以權注以為權故有鼻也漢書律
歴志總見前
唐志武德四年鑄開元通寳積錢十錢重一兩計一千
重六十斤四兩蘇冕曰今錢為古珍七銖以上比古五
銖錢則加重二銖以上廻謂一
大兩為七十二銖即一錢為七銖畸十分銖之二則所
謂三兩為一大兩者可無疑矣
皇祐新樂圖有銖秤其圖幹上分二十四銖為一兩止
一面有星一繫一盤如民間金銀等子者其鍾形如鐶
寳記(闕名)
五寳八寳
唐開元中李氏者嫁于賀若氏夫卒為尼號曰真如其
行高潔天寳元年七月七日忽于寺庭見五色雲墜眎
之一囊中有五物真如藏之祿山亂真如流離楚州安
宜縣肅宗元年建子月十八夜真如為神人召往化城
見天帝投以八寳俾獻於朝以消沴氣真如乃并前得
五寳皆獻之
玄黃天符
長八尺闊三寸形如笏上圓下方近圓有孔黃玉也色
比蒸粟澤若凝脂可以辟人間兵疫之氣
玉鷄
毛文悉備白玉色王者以孝理天下則見
榖璧
亦白玉也徑五六寸其文粟粒自生非雕鐫之迹王者
寳之則五榖豐稔
如意寳珠
大如鷄卵而圓正光色極瑩置室中明如滿月
紅靺鞨
大如巨粟赤爛若朱櫻眎之若不可觸而觸之甚堅不
可破
琅玕珠
形如環四分缺一徑可五六寸許
玉印
大如半手其文如鹿陷之印中着物則形見
皇后採桑鈎二枚
各長五寸其細如箸屈之似金似銀又似銅
雷公石二枚
形如斧長可四寸闊二寸無孔膩如青玉諸寳置之日
中則光氣連天既進肅宗已被疾召代宗曰汝自楚王
為太子今天賜寳于楚州天祚汝也宜保之代宗受賜
即日改元寳應既監國賜真如號寳和改縣為寳應自
是兵革消息海内小康亦其應也
三代鼎器錄(吴協)
商鼎文王鼎
周公鼎周姜鼎
虢姜鼎鄭伯姬鼎
伯姬鼎晉姜鼎
孔文公鼎魯文公鼎
宋公鼎單冏鼎
宋君鼎宋君夫人鼎
東宫方鼎得鼎
庚鼎乙鼎
大鼎始鼎
欒鼎趠鼎
辛鼎癸鼎
龍鼎陀鼎
東宫鼎盤鼎
公緘鼎子斯鼎
子吴鼎師&KR0034;鼎
魯侯彜&KR0008;彝
伯宗彝楚公彝
沈子彝鬳伯彝
司空彝□姬彝
仲舉彝單從彝
品伯彝單冏彝
交父彝楚王盞
祖戊彝商癸彝
季媍彝父癸彝
祖乙彝父乙彝
父丁彝父已彝
父辛彝母乙彝
師艅彝仲父彝
商彝五彝
伯彝□彝
甗彝形彝
尹彝應彝
亞彝伊彝
父乙鼎叔夜鼎
季媍鼎父癸鼎
父甲鼎父丁鼎
蟬文鼎龍生鼎
召父鼎師毁敦
師毛敦師&KR0146;敦
周姜敦周虞敦
應侯敦屈生敦
仲駒敦孟金敦
刺公敦叔榴敦
虢姜敦散季敦
仲酉敦冀師敦
龍敦□敦
始敦何敦
尹敦牧敦
□敦周敦
&KR0008;敦内史彝
周公彝召公彝
仲父彝小子師彝
庚父鬲高姜鬲
書鬲父子鬲
父己鬲毛乙鬲
乃子鬲母鬲
虢叔鬲莫敖鬲
寳德鬲聿遠鬲
伯鬲許子鍾
甹鍾商鍾
元子鍾走鍾
遲父鍾南和鍾
分寧鍾許子小鍾
盂和鍾召公尊
朝事尊韋子尊
魚尊叔寳尊
虎尊父戊尊
祖戊尊祖辛尊
中尊太甲尊
父丁尊商從尊
父癸尊父辛尊
庚爵父庚尊
丁青爵商爵
父戊爵祖己尊
父己爵己舉爵
己爵舉爵
篆帶爵父乙爵
祖乙爵伯爵
飲爵&KR0008;爵
父甲爵主人舉
癸舉父辛爵
寅簋左父舉
叔高簋師冥簋
師奕簋張仲&KR1286;
劉公&KR1286;太公&KR1286;
子斯&KR1286;史黎&KR1286;
姬&KR0034;&KR1286;姬&KR0034;豆
卑疑豆仲虔洗
仲虞洗田季匜
寒戊匜叔匜
杞公匜義母匜
張伯匜季姬匜
季毫匜祖戊匜
齊侯匜卭仲盤
伯盞盤夀盤
史孫盤卭仲盫
伯盞盫應婦甗
周陽侯甗仲信甗
䣄甗孟嬭甗
父已甗庚甗
飲甗伯温甗
冀舟師師淮卣
周卣冀卣
商卣兄癸卣
母辛卣母乙卣
父甲卣祖癸卣
父己卣祖戊卣
王伯齍趠齍
諸友盉伯玉盉
沈子盉季毫盉
父丁盉兹女觚
象觚父庚觚
甲子觚平周缸
窖磬丁舉甌
伯索盂熙之筏
同武安釡
軹家釡
鼎錄(虞荔)
昔虞夏之盛遠方皆至使九牧貢九金鑄九鼎於荆
山之下于昆吾氏之墟白若甘攙之地圖其山川竒
怪百物而為之備使人知神姦不逢其害以定其祥
鼎成三足而方不炊而自沸不舉而自藏不遷而自
行九鼎既成定之國都桀有亂德鼎遷於殷載祀六
百殷紂暴虐鼎遷于周成王定鼎于郟鄏卜世三十
卜年七百天所命也及顯王姬德大衰鼎淪入泗水
秦始皇之初見於彭城大發徒出之不能得焉
金華山黃帝作一鼎高一丈三尺大如十石甕像龍騰
雲百神螭獸滿其中文曰真金作鼎百神率服複篆書
三足
漢孝景帝鑄一鼎名曰食鼎高二尺銅金銀雜為之形
若瓦甑無足中元六年造其文曰五熟是滋君王膳之
小篆書
武帝登泰山鑄一鼎高四尺銅銀為之其形如甕有三
足太始四年造其文曰登于泰山萬夀無疆四海寧謐
神鼎𫝊芳大篆書
元鼎元年汾陽得寳鼎即吾丘夀王所識之鼎高一丈
二尺受十二石雜金銀銅錫為之四面蛟龍兩耳能鳴
三足馬蹄刻山雲竒怪之象紀靈圖未然之狀其文曰
夀考天地百祥臻侍山伏其靈海伏其異此銘在底下
又别有銘或浮或沈皆古文複篆此上古之鑄造也總
有九枚
昭帝元平元年於藍田覆車山鑄一鼎高三尺受五斗
刻其文曰宜君王和四方調滋味去腥傷小篆書三足
廢帝賀以天鳳六年登位廢為海昏侯鑄一小鼎貯酒
其形若甕四足受二斗其文曰長滿上小篆書
宣帝甘露元年於華山仙掌鑄一鼎高五尺受四斗擬
承甘露刻其文曰萬國伏貽長久鑄神鼎承天酒三足
小篆書又建章宫銅人生毛以為美祥作一金鼎埋之
本宫
元帝初元二年鑄一鼎大如甕無足其文曰皇帝膳鼎
小篆書
成帝綏和元年(闕)平鑄一鼎其文曰寇盜平黃河清
八分書三足高五尺六寸
哀帝元夀元年鑄一鼎貯酒高四尺三足其文曰羣臣
元日用醴鼎小篆書
平帝元始五年鑄一鼎受二斗其文曰藥鼎三足八分
書
王莽建國元年鑄一大鼎高一丈其文曰建國鼎莽自
書埋之漸臺又作一鼎其文曰君臣之鼎並小篆書三
足
後漢光武建元元年鑄一鼎其文曰定天下萬物伏小
篆書三足高九尺
明帝永平十年鑄一鼎於洛水高六尺其文曰蛟龍伏
大篆書三足又鑄一鼎於榖水高五尺其文曰榖洛小
篆書罒足
章帝元和二年於北嶽鑄一鼎高四尺無足其文曰鎮
地鼎小篆書
安帝延光四年鑄一鼎於少室山其文曰承露鼎小篆
書四足
順帝永建六年鑄一鼎於伊水名曰魚鼎高四尺三足
靈帝嘉平元年鑄一大鼎埋之鴻都門其文曰儒鼎古
書三足
漢官儀曰開陽門夜直樓上帝因作一鼎其文曰柱鼎
一足如馬蹄
蜀先主章武二年於漢川鑄一鼎名曰克漢鼎埋之丙
穴中八分書三足又鑄一鼎沈於永安水中紀行軍竒
變又於成都武擔山埋一鼎名曰受禪鼎又埋一鼎於
劍口山名曰劍山鼎並小篆書皆武侯迹又時龍見武
陽之水九日因鑄一鼎像龍形沈水中
蜀章武三年先主作二鼎一與魯王文曰富貴昌宜侯
王一與梁王文曰大吉祥宜公王竝古隸書高二尺
魏武帝鑄一鼎於白鹿山高乙丈紀征伐戰陣之能古
文篆書四足更作鼎於太子名曰孝鼎畫刻古來孝子
姓名小篆書
文帝黃初元年鑄受禪鼎其文曰受祚鼎小篆書
明帝太和六年鑄一鼎三足名曰萬夀鼎小篆書
吴孫權黃武元年於彭蠡水沈一鼎其文曰百神助陽
侯伏三足大篆書又獵於樊山見一姥問得何獸荅曰
得一豹曰何不截尾遂為姥立廟并作一鼎文曰豹尾
鼎
孫亮建興元年於武昌鑄一鼎其文曰鎮山鼎小篆書
三足
孫皓鑄一鼎於蔣山紀吴之歴數八分書
晉懷帝永嘉六年鑄一鼎沈於瓜步江中無文字鼎似
龜形
宋主劉裕晉永初三年從秦中還紀功鑄一鼎於九江
其文曰沸秦洛伏大漠古篆書
宋文帝得鰕魚遂作一鼎其文曰鰕魚四足
順帝昇明元年有人於宫亭湖得一鼎上有古文洵漠
二字
齊高祖諱道成於齊中池内見龍聞簫鼓聲遂埋一鼎
其文曰龍鼎真書三足
梁武帝大通元年於蔣山埋一鼎文曰大通真書又鑄
一鼎書老子五千言沈之九江中並蕭子雲書又天監
二年安豐得一角靈龜武帝遂作一鼎投得龜處
陳武帝即位鑄一鼎文曰元勲鼎沈于淛江
陳宣帝於太極殿中鑄一鼎文曰忠烈常侍丁初正書
太公於渭水得玉璜鑄一鼎刻其文曰璜鼎
秦丞相樗里子作一鼎文曰智囊獨足古文大篆書
荀况在嵩溪作一鼎大如五石甕表裏皆紀兵法大篆
書四足
張儀伐蜀鑄一鼎高三尺文曰定蜀大篆書
李斯為丞相鑄一鼎其文曰上丞相鼎埋於上蔡東門
蕭何為丞相鑄一鼎大如三石甕自表已功其文曰紀
功鼎亦是何自作署書體四足
張陵在雲臺山得仙作一鼎寫丹經埋於靈臺山下
車千秋為丞相鑄一鼎文曰車丞相鼎八分書
司馬遷字子長南遊探禹穴作一鼎而小記年月日埋
之秦望山
黃覇為潁川守神雀集遂刻鼎記之
孔光拜丞相鑄一鼎文曰丞相博山侯大篆書
王商為單于所畏遂令鑄一鼎刻記其功以勸功臣
錫震為太尉作一鼎其文曰太尉鼎古&KR1559;書
胡廣鑄一鼎其文曰孝子鼎八分書
陳太丘鑄一鼎藏于陘山
王允字子師郭林宗見而器之允自鑄一鼎曰千里八
分書
王仲子為大司徒鑄一鼎其文曰司徒鼎大篆書
王朗為司空鑄一鼎其文曰司空鼎複篆書
董卓為太師鑄一鼎其文曰太師鼎古隸書
蔡伯喈為侍中封為高陽侯作一鼎記漢家歴數邕自
書藏于泰山
諸葛亮殺王雙還定軍山作一鼎埋於漢川其文曰定
軍鼎又作八陣鼎沈之永安水中皆大篆書又於玄武
郡金山作二鼎一大一小並無文時亮行軍見此山勢
似有王者故鎮之
鍾繇魏文帝賜五熟鼎
吴顧邕鑄一鼎文曰顧元凱之鼎八分書三足
陸遜破劉備軍鑄一鼎紀功其文曰破備鼎
孔愉獲龜放之遂作一鼎刻其文曰孔敬康鼎沈之於
水
張衡制地動圖記之於鼎沈於西鄂水中
王羲之於九江作書鼎高五尺四面周匝書遍刻之沈
於水中真隸書
泉志(洪遵)
正用品
虞錢夏錢商錢周錢景王錢齊錢晉錢
楚錢趙錢秦錢秦半两錢漢莢錢八銖錢
四銖錢三銖錢半两錢五銖錢鍾官赤側錢
後漢五銖錢四出文錢魏五銖錢蜀直百錢
直百五銖錢𫝊形五銖錢吳大泉五百錢大泉
當千錢宋四銖錢當兩大錢孝建四銖錢二
銖錢景和錢鵝眼錢梁五銖錢公式女錢
五銖鐡錢大吉鐡錢大通鐡錢大富鐡錢當
十錢四柱錢陳五銖錢大貨六銖錢後魏太
和五銖錢五銖錢永安五銖錢永安土字錢
西魏五銖錢東魏永安五銖錢北齊常平五銖錢
後周布泉錢大布錢永通萬國錢隋白錢
唐開元錢乹封錢乾元十當錢重輪錢小乾
元錢大歴錢開元大錢建中錢新開元錢
咸通錢後唐天成錢晉天福錢漢漢通錢周
周通錢
偽品
項梁大錢吴王濞半兩錢鄧通半兩錢王莽大
錢小錢貨泉錢公孫述鐵錢董卓小錢五
銖錢沈充小錢張軌五銖錢王則河陽錢史
思明得壹錢順天錢李&KR1402;永通錢開元鐵錢
唐國錢大唐錢王建永平錢通正錢天漢錢
光天錢王衍乾德錢咸康錢孟昶廣政錢鐵
錢劉襲乹亨錢鉛錢馬殷乹封錢天策錢
錢俶錢王審知鉛錢開元鐵錢王延羲永隆錢
王延政天德錢馮洪大興錢劉仁恭土錢劉守
光應天錢
不知年代品
平當五銖錢大泉四出錢大泉五銖錢雙五五
銖錢左右五銖錢太元貨泉錢通行貨銖錢
兩銖錢續銖錢兩柱錢女錢雉錢對文錢
五銖錢定平錢𫝊形半兩錢太平四錢兩
嗇錢一文錢四曲文錢永光錢五金錢太
朝錢天鎮錢萬歲錢大興錢大千錢天感
錢太興錢古錢古文錢三字錢千字錢
黃河錢
天品
天帝錢寳錢咸陽錢金五銖錢五銖錢
刀布品
白金三品契刀錯刀大布次布第布壯
布中布差布厚布幼布么布小布貨
布大黃布刀古布刀蒙城古刀長平古刀
沂州銀刀長平異布異布異布異布異布
異布異布異布異布異布異布異布
異布異布異布藕心錢蟻鼻錢古銅片
外國品
罽賓國錢烏弋山離國錢安息國錢大月氐國
錢泥波羅國錢何國錢康國錢拔汙國錢
條支國錢拂䔉國錢大食國錢因墀國天夀錢
日本國和面錢神功錢萬年錢隆平錢乾
文錢屋䭾國梵書錢疎勒國大五銖錢龜兹國
五銖錢吐蕃國胡字錢倭國延喜錢梵字錢
契丹國天贊錢應歴錢重熙錢清寧錢大康
錢大安錢夀昌錢乾統錢天慶錢千秋錢
高麗國海東錢三韓錢東國錢闍婆國梵書
錢交趾國黎字錢大秦國錢三佛齊國錢佛
湼國錢東沃沮國錢新羅國錢高昌國錢波
斯國錢女國錢大月氐國錢小月氐國錢中
天竺國錢于闐國錢投和國錢阿耆國錢屈
支國錢覩貨邏國錢梵衍那國錢迦畢試國錢
那揭羅曷國錢徤䭾邏國錢室羅伐悉氐國錢
羯若鞠闍國錢鉢邏那伽國錢婆羅痆斯國錢
尼波羅國錢摩揭陁國錢伊爛孥缽伐多國錢
橋薩羅國錢摩突羅國錢乹陁越國錢杜薄
國錢康居國錢末祿國錢軒渠國錢三童國
錢阿鈎羌國錢舍衞國錢層檀國錢裸人國
錢碎葉國錢驃國錢巴氏錢倓錢賨錢
沙州玉錢
竒品
臺主衣庫錢羅紋錢翅紋錢北斗錢軒轅錢
柄文錢日月錢井文錢雙五錢雙十錢
星月錢四五錢八星錢鯨文錢兔犬錢明
月錢四神錢萬國錢龍文錢三雀錢龜背
錢水波紋錢雙星錢玄武錢千秋錢龍鳳
重輪錢雙鳳錢雙魚錢四事錢單面龍鳳錢
龍鳳錢藕心錢
神品
輕影錢淯水錢會稽船錢青溪宅錢太平錢
齊興郡錢齊安郡錢令公百爐錢廣宗郡錢
偽趙錢軒轅錢孫先生錢桐城錢白雀錢
夀春錢應元錢北海鐵錢嚴君平錢科斗
錢鸞口洞錢
厭勝品
永安五男錢七夕錢福慶錢撒帳錢男錢
辟兵錢千金錢豐樂錢君宜侯王錢長年錢
冨錢五男二女錢天下太平錢
錢譜(董逌)
管子曰湯七年之旱禹五年之水湯以莊山之金禹以
歴山之金並鑄幣以救人之困也至周始以金銀為錢
太公立九府圜法始名為錢錢之形以圓含方輕重以
銖國語注云古曰泉後轉而曰錢食貨志曰禹湯始用
金鑄錢周立九府圜法貨寳扵金利扵刀流扵泉布扵
布束扵帛言泉之流布通扵泉流秦鑄半兩錢漢高祖
鑄八銖錢文帝鑄四銖錢武帝鑄五銖錢又鑄半兩錢
又鑄側錢一當五漢興有榆莢錢以前錢難用更鑄榆
莢小錢以一當百状如榆莢王莽鑄貨泉徑六分重一
銖曰小錢一當十三銖曰法錢一當十五銖曰幼錢一
當二十七銖曰中錢一當三十九銖曰壯錢一當四十
并大錢一當五十立為九品漢公孫述鑄鐵錢梁王鑄
鵝眼錢食貨志曰貯藏曰泉流行曰布古文錢半兩漢
志曰秦始皇鑄質如周錢重如之其文曰半兩漢吕后
鑄重八銖文帝鑄重四銖應劭曰今民間半兩中最小
輕者是四銖錢也漢武帝建元元年鑄重三銖如錢文
曰三銖封寅曰三銖又有别銖穿下有三豎文恐以此
三畫為三銖之别銖重三銖文曰半兩今有折二小錢
共六樣皆篆文五銖漢武帝元符五年罷半兩錢行五
銖錢王莽廢光武復興魏帝黃初二年鑄西晉南朝宋
武帝亦鑄小五銖錢謂之帷文帝後魏宣帝魏文帝又
有鷄目五銖隋文帝鑄小五銖其制輕小八九萬纔滿
半斛唐高祖武德四年廢五銖錢行開元錢今以篆文
推之有七樣大五銖錢今有内廓者小五銖錢亦有内
廓者而前文之面後有點兩星大五銖錢無内廓者錢
之背有點四星者昔人錢譜引錢合曰五銖又有穿上
一星五字上下各一星南朝梁宋名兩柱錢鏝面傍一
星至三星者五字之内上下各一星上或有小星者或
有五字穿上横文穿下横文外四角缺文有廓無廓闊
然不可窮盡疑皆當時工人之意非有别扵年代今考
扵古四角缺之有廓無廓自是一種總未嘗考也又封
寅曰别有冣小五銖文字輕薄未見晉志曰吴興沈充
又鑄小五銖錢謂之沈郎錢是也四道五銖後漢靈帝
鑄錢背内廓四角有路抵扵外輪漢書云靈帝中平三
年鑄四出文錢流布四海
錢譜曰五銖錢有四出道於邊緣俗謂之角錢或謂豈
非此錢既成京師將壊而出流布四海乎至董卓焚宫
乃劫鑾輿西幸長安悉壊五銖錢矣傳形五銖封寅曰
傳形五銖劉備所鑄文字輕重大小與五銖無别但以
五字為五銖字在右謂之𫝊形今考古蜀嘗鑄矣但不
言𫝊形耳
貨泉王莽所鑄徑一寸重五銖今又有内廓者有重廓
者其後光武起舂陵泉鄉文成白水眞人是驗其䜟也
大泉五十國語注云王莽鑄大錢五十徑一寸二分重
十二銖直如其文今有折二錢又有小鑄亦不多見今
見鏝有斗劍龜蛇之文者未之考也
大泉五百吳王孫權嘉禾五年鑄一當五百文
大泉二千未詳所鑄年代一當二千
大泉當千吴孫權赤烏元年鑄一當千
太平百錢未詳所鑄年代一當百
四銖南朝宋文帝鑄又宋世祖鑄比重四銖
直百五銖南朝梁武帝鑄一當百
布泉陳文帝天嘉二年鑄錢文曰布泉一當百與五銖
並行後周武帝寳定元年亦鑄布錢以一當五今有玉
筯篆者有柳葉篆文有重廓者董逌錢譜云藏曰泉流
曰布又引石氏日錢徑重四銖懸針書日者自梁武帝
以來有之文曰布泉世謂之男錢梁書曰布泉徑一寸
重四銖半婦人佩之即生男也天子頻下詔非勅鑄之
錢並不許用敦素疑王莽時鑄亦無所據後周布泉字
皆玉筯與此甚異
大貨六銖陳書宣帝紀曰大建十一年七月辛卯初用
大貨六銖隋志曰陳宣帝鑄大貨六銖以一當五銖之
十與五銖並行後復當一人皆不從乃相與訛言六銖
錢有不利縣官之象徐氏曰謠言大貨六銖有類人乂
腰哭未幾宣帝崩竟至陳亡嶺南諸州多以鹽米布交
易俱不用此錢矣
五行大布後周武帝紀曰建德三年六月壬子更鑄五
行大布錢以一當十與布泉並行四年七月又以邊境
之人多盗鑄乃禁五行大布錢不得入四關張合曰小
者至徑八分舊錢之文上五下行又有上大下布者皆
古篆文永通萬國後周宣帝紀曰大象元年十一月初
鑄文曰永通萬國徑一寸三分重十二銖背面肉好又
有徑一寸二分半重八銖皆一當十貨永通泉後周宣
帝鑄永泉貨以一當十南唐李璟亦鑄大錢以一當十
大定錄曰顯德五年七月江南李氏鑄永通錢貨永安
五銖
大和五銖後魏獻文帝皇興年中鑄其文曰大和五銖
徑一寸重五銖常平五銖北齊文帝天保三年改鑄其
文曰常平五銖徑八分重五銖皆篆文
以上古錢計二十一樣自秦至隋所鑄之錢其錢之
大小文之篆籕廓之有無推之共五十三樣董逌曰
又有所謂異錢雖不見扵𫝊記然制作之近古者今
錄之如李唐鑄撒帳錢其文有曰長命冨貴金玉滿
堂又有忠孝𫝊家五男二女天下太平封侯拜相之
類又博戲之錢背有字皆縵者不及錄
平錢
開元通寳唐會要曰唐高祖武德四年七月十七日鑄
歐陽詢制司及書字含八分篆隸二體俗謂之開元通
寳其錢徑八分重十二銖積十錢僅重一兩得輕重大
小之中今開元通寳錢縵有文如初月者談賓錄曰武
德初行開元通寳錢初進樣時文德皇后搯一粉甲痕
因不復改鄭虔薈萃云熙寧中劉斧攅青鎻高議且曰
事由眀皇貴妃彼徒見錢文有開元字便乃謂明皇亦
不考實之過又有左桃開元錢䨇桃開元錢篆字開元
錢封寅曰武宗會昌五年鑄開元錢時廢天下佛寺宰
相李德裕請以廢寺銅鐘佛像及僧瓶碗等物命所在
鑄錢楊州節度使李紳乃以所廢寺品鑄錢背加昌字
以表年號又有勅令鑄錢所各加本郡州號名為背文
京(京兆)洛(河南)興(鳳翔)梁(汴梁)荆(江陵)桂(廣西)
潭(湖南)廣(廣東)福(浙東)越(浙東)洪(江西)潤(鎮江)
昌(成都)鄂(湖廣)兖(兖州)梓(東川)襄(襄州)丹(河北)
益(西川)宣(宣州)平(燕山)揚(揚州)藍(藍田)
共二十三件
乾封泉寳唐會要高宗祀昊天上帝於泰山改乾封年
鑄徑一寸重十二銖六分以一當十其年凡舊錢皆廢
明年因榖價湧貴商賈不行又明年詔罷之仍行開元
錢洎乾封泉寳唐肅宗乾元二年第五錡請鑄小錢徑
寸每緍重十斤與開元通寳恭用以一當十今有折二
錢又有小錢第五錡復為相命鑄重輪乾元錢徑一寸
四分重十二銖其文承目背之外廓為之重輪又為之
重稜每緍重十二斤以一當五十法既屢易物貨騰湧
米斗錢至七十餓死者滿道上元元年滅重輪錢一當
二十開元舊錢與乾元錢皆以一當十代宗即位乾元
小錢一當二重輪大錢一當三元載作相凡大小錢皆
以一當一唐書謂之重窺錢今有當三折二小錢
大歴元寶唐代宗鑄
建中通寶唐德宗鑄
天成元寶後唐明宗年號至德年間安慶緒亦改元天
成未知鑄錢否
天福鎮寶晉氏舊史以為趙石晉所鑄
漢元通寶後漢劉知遠年號
周元通寶後周世宗毁天下銅佛鑄
以上錢係大唐至於五代末所鑄共四十二樣
僭偽錢
得一元通寶唐史思明僭鑄
順天元寶見上
保大元寶江南王璟鑄
唐國通寳
大唐通寳南唐世家鑄五代史不載又有錢子
天感元寳(未詳所鑄之地)
夀昌元寳遼道宗夀昌年鑄
大興平寳錢之鏝有丁字疑五代僣偽錢也
大德重寳偽殷王建所鑄之鏝有殷字者
乾亨重寳偽漢劉儼所鑄
永平元寳前偽蜀王建鑄
通政元寳
天漢元寳
光天元寳(俱同上)
乾德通寳前偽蜀王衍鑄
咸康元寳前偽蜀王衍鑄
廣政通寳前偽蜀孟㫤改元
以上係唐末并五代間僣偽所鑄共二十四樣
北地錢
乾亨通寳宋太平興國七年耶律隆序鑄
統和元寳宋太平興國八年耶律隆序鑄
太平元寳宋天禧五年耶律隆序鑄
清寧通寳宋至和二年耶律隆序鑄
咸雍通寳宋治平二年耶律洪基鑄
大康元寳宋寧熙七年耶律洪基鑄
大康通寳(同上)
大安元寳宋神宗元豐七年洪基鑄
乾通元寳徽宗崇寧元年延基鑄
天慶元寳宋政和二年契丹國主在燕山府鑄
阜昌重寳宋高宗建炎四年知濟南府劉豫叛降金金
人以山東河南陜西為濟國立豫僣號改元
阜昌以上並載于聖政錄及見紀年通譜
大定元寳金世宗鑄鏝有甲酉字
正隆元寳金海陵王鑄於大元府
以上係北地錢共一十三樣
三韓重寳(楷書一樣)東國通寳(楷書篆二樣)
東國重寳海東通寳
海東重寳朝鮮通寳
以上係海東番錢共八樣董逌錢譜引徐氏曰又有
屋駝國錢徑七分厚薄肉好不異中夏敦素曰字文
若梵書凡十樣
宋朝錢
聖宋元寳(宋太祖鑄)宋元通寳(同上)
太平通寳(宋太宗鑄)至道元寳(宋真宗鑄)
淳化元寳咸平元寳
景德元寳大中通寳
祥符通寳天禧通寳(已上宋真宗鑄)
天聖元寳景祐元寳
皇宋通寳慶歴重寳
明道元寳至和元寳
至和通寳至和重寳
嘉祐元寳嘉祐通寳(已上宋仁宗鑄)
治平元寳治平通寳(英宗鑄)
熙寧元寳熙寧重寳
元豐通寳(神宗鑄)元祐通寳
紹聖元寳紹聖通寳
元符通寳(已上宋哲宗鑄)崇寧通寳(徽宗年號)
崇寧重寳大觀通寳
政和通寳重和通寳
宣和通寳宣和元寳
靖康元寳(欽宗年號)靖康通寳
建炎通寳(高宗年號)建炎元寳
建炎重寳紹興元寳
紹聖通寳隆興通寳(孝宗年號)
乾道元寳淳熙元寳
熙寧元寳(光宗年號)慶元通寳(寧宗年號)
嘉泰元寳開禧元寳
開禧通寳嘉定元寳
大宋通寳(理宗年號)紹定通寳
端平元寳端平通寳
嘉熙元寳淳祐元寳
寳祐元寳開慶元寳
景定元寳咸淳元寳
德祐元寳(度宗年號)
已上係宋朝錢共一百三十五樣
元朝錢鈔
中統元寳(世祖造)至元中行寳鈔
至大銀鈔(武宗造)至大通寳(武宗造)
皇慶通寳(仁宗)至治通寳(英宗)
至和通寳至正通寳(順帝年號)
已上元朝鈔三樣錢一十四樣
說郛卷九十七下
