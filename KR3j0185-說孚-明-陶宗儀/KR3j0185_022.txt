說郛卷二十二上元陶宗儀撰
後山談叢(陳師道)
澶淵之役所下一紙書爾州縣堅壁鄉村入保金幣自
隨穀不可徙隨在瘞藏寇至勿戰故敵雖深入而無得
方破德清一城而得不補失未戰而困
澶淵之役真宗使候萊公曰相公飲酒矣唱曲子矣擲
骰子矣鼾睡矣
韓公再使將見契丹曰主將為使不能久有言可即道
公恐北使來使遂以為例數請對曰吾不敢也當與君
議于館爾契丹劉六符貴用事建議割地及館客怒謂
韓公曰公為主言諸臣利于用兵不為國計六符豈欲
間兩國邪公曰君寧出此顧余人為之耳如宋不過弼
數輩不欲戰爾其以戰說者何限六符既喜且懼然終
以此得罪也
契丹犯澶淵急書日至一夕凡五至萊公不發封談笑
自如明日見同列以聞真宗大駭取而發之皆告急也
又大懼以問公曰陛下欲了此不過五日爾其說請幸
澶淵真宗不語同列懼欲退公曰士庶等止候駕起從
駕而北真宗難之欲還内公曰陛下既入則臣不得到
又不得見則大事去矣請無還内而行也遂行六軍百
司追而及之
楊内翰會云莊遵以易傳揚雄雄傳侯芭自芭而下世
不絶傳至沛周郯郯傳樂安任奉古奉古傳廣凱凱傳
繪所著索緼乃其學也
延師闕李誠之以幕府行使方下國宥州牒保安軍故
事歲賜賮明年六月乃畢緩不及方請以歲終為限幕
府以聞樞密院牒草報如納李易其草報如故與遂上
奏曰敵國之欲無厭許之不足為恩而長其貪且示之
弱而人不堪其轉輸之勞矣樞密使夏竦劾李擅改制
書遣吏部郎訊李曰改保安軍牒非制書也竦不能屈
敵亦不敢復請
善書不擇紙筆妙在心手不在物也古之至人耳目更
用惟心而已
余與貴人語偶當其心明日使人來求異書士不知有
自智專謂出于卷册之間良可悲也
北人獵而不漁熙寧中官軍復熙河洮水之魚浮取之
如拾久而魚潛治世可俯鳥巢惟不暴爾至人入鳥獸
不亂群行之著也
蜀人王冕為舉子詩義左之右之君子宜之而悟針法
規矩可得其法不可得其巧捨規矩則無所求其巧矣
法在人故必學巧在已故必悟今人學書而擬其點畫
已失其法况其巧乎
歐陽公像公家與蘇眉山皆有之而各自是也蓋蘇本
韻勝而失形家本形似而失韻夫形而不韻乃所畫影
爾非傳神也
唐令民年二十為丁其下為推宋次道曰推者稚也避
高宗諱闕而為推邑縉叔曰推者推也獨髻為推傳者
誤爾蓋唐人不諱嫌梁氏之父茂始以戊為武温嗜殺
人畏之并諱其嫌耳夫人少而分髻長則合而未冠今
人猶然縉叔是也
道士王太初受天心法治鬼神有功于人常謂為室當
使戶牖疎達若四壁隱密終為鬼所據耳
唐魏鄭公狄梁公張燕公墓棘直而不岐世以為異而
孔林無枳棘也
秦少游有李廷珪墨半錠不為文理質如金石潘谷見
之而拜曰真李氏故物也我生再見矣王四學士有之
與此為二也墨乃平甫之所寶谷所見者其子游以遺
少游也又有張遇墨一團面有盤龍鱗鬛悉具其妙如
畫其背皆有張遇麝香墨字潘墨之龍略有大都耳亦
妍妙有紋如盤系二物世未有也語曰良玉不琢謂其
不借美于外也
張又後子供備使李唐卿嘉祐中以書待詔者也喜墨
常謂余曰和墨用麝欲其香有損于墨而竟亦不能香
也不若並藏以熏之潘谷之墨香徹肌骨磨研至盡而
香不衰陳惟達之墨一篋十年而麝氣不入但自作松
香耳盖陳墨膚理堅密不受外熏潘墨外雖美而中疎
爾
龍圖燕學士肅悟木理造指南車不成出見車馳門動
而得其法
祕書丞張鍔嗜酒得竒疾中身而分左常苦寒雖暑月
中着襪袴紗綿相半
魚行隨陽春夏浮而遡流秋冬沒而順流漁者隨其出
没上下而取之
韓幹畫走馬絹壞損其足李公麟謂雖失其足走自若
也
獐無膽兔無脾豚無筋
澄心堂南唐烈祖節度金陵之宴居也世以為元宗書
殿誤矣趙内翰彥若家有澄心堂書目才三千餘卷有
建業文房之印後有主者皆牙挍也
宣城包鼎每畫虎掃溉一室屏人聲塞門塗牖穴屋取
明一飲斗酒脱衣據地卧起行顧自視真虎也復飲斗
酒取筆一揮意盡而去不待成也
閻立本觀張僧繇江陵畫壁曰虚得名爾再往曰猶近
代名手也三往于是寢食其下數日而後去夫閻以畫
名一代其于張高下間爾而不足以知之世之人強其
不能而論能者之得失不亦疎乎
御厨不登彘肉太祖常畜兩彘謂之神猪熙寧初罷之
後有妖人登大慶殿據鴟尾既獲索彘血不得始悟祖
意使復蓄之盖彘血解術云
茶洪之雙井越之日注登萊鰒魚明越江瑶柱莫能相
先後而強為之第者皆勝心耳
熙寧中作坊以門巷委狹請直而寬廣之神宗以太祖
創始當有遠慮不許既而衆工作苦持兵奪門欲出為
亂一老卒閉而拒之遂不得出捕之皆獲
都市大賈趙氏世居貨寶言玉帶有刻文者皆有疵疾
以蔽映爾美玉盖不琢也比歲荆揚兩州化洛石為假
帶質如瑾瑜然可辨者以有光也
浙西地下積水故春夏厭雨諺曰夏旱脩倉秋旱離鄉
浙東地高燥過雨即乾故春得雨即耕然常患少耳
田里有横有立間謂之立土横土立土不可稻為其不
停水也
許安世家有伯成樽如今羯鼓鞚也
文思殿奉帝者之私凡物必具宣后當國九年不索一
物
或勸太祖誅降王久則變生太祖笑曰守千里之國戰
十萬之師而為我擒孤身遠客能為變乎
吳越錢氏人成丁歲賦錢三百六十謂之身錢民有至
老死而不冠者
乖崖在陳一日方食進奏報至且食且讀既而抵案慟
哭人之哭止復彈指罵詈久之乃丁晉公逐萊公也乖
崖知禍必及已乃延三大戶於便坐與之博袖間出彩
骰子勝其一坐乃買田宅為歸計以自汙晉公聞之亦
不害也余謂此智者為之賢者不為也賢者有義而已
寧避禍哉禍豈可避耶
萊公資豪侈自布衣夜常設燭厠間燭淚成堆及貴而
後房無嬖幸也
水浮百物而不能勝玉可以試玉也
王某公薨祕書晁少監端彦以外姻為懴罪而戒僧和
我乃大唱曰妬賢嫉能罪消滅聞者莫不為之笑也
錢塘江邊土惡不能堤錢氏以薪為之水至輒潰隨補
其處日取于民家出束薪民以為苦張夏為轉運使取
石西山以為岸募捍江軍以供其役于是州無水患而
民無横賦
前世陋儒謂秦壐所在為正綂故契丹自謂得傳國璽
欲以歸太祖太祖不受曰吾無秦璽不害為國且亡國
之餘又何足貴乎契丹畏服
教坊之樂已不齊凡樂作不偕作止不偕止以先後次
第而起止故婉而長然亦未始不齊也余于此得為政
之法焉
油絹紙石灰麥糠馬矢糞草皆能出火
詩云惟寡婦之笱寡婦乃用笱爾古之漁笱亦有制也
穎諺曰黃&KR0008;口噤喬麥斗夏中候黃&KR0008;不鳴則喬麥可
廣種也八月一日雨則角田下熟角田豆也角者麥之
訛也
釋氏之願儒者所謂志也志則欲遠大遠大則成志在
萬里則行不千里而已也
古鏡懸而旋入之四平扣之玉聲
參寥徙兗布衣李南式家甚貧供蔬菽洗補恩為甚篤
他日為曾子開言之子開曰吾軰當為公報之使知為
善之效
馬騾驢陽類起則先前治用陽藥羊牛駝隂類起則先
後治用隂藥故獸醫有二種
林下偶譚(吳氏)
退之慚筆
王黃州以昌黎祭裴太常文甔石之儲常空于私室方
丈之食每盛于賓筵為慚筆蓋不免類徘陳止齋亦以
昌黎顔子不貳過論為慚筆蓋不免有科舉氣余觀昌
黎祭薛中丞文豈亦所謂慚筆者邪然顔子論乃少作
不足怪二祭文皆為衆人作則稍屈筆力以略傍衆人
意雖退之亦有不得已焉耳
水心文章之妙
四時異景萬卉殊態乃見化工之妙肥瘠各稱妍淡曲
盡乃見畫工之妙水心為諸人墓誌廊廟者赫奕州縣
者艱勤經行者粹醇辭華者秀穎馳騁者竒崛隱遯者
幽深抑鬱者悲愴隨其資質與之形貌可以見文章之
妙
歐公文林
歐公凡遇後進投卷可采者悉錄之為一册名曰文林
公為一世文宗于後進片言隻字乃珍重如此今人可
以鑑矣
水心能斷大事
水心平生靜重寡言有雅量喜怒不形于色然能斷大
事紹興末年光廟不過重華宫諫者盈庭中外洶洶未
幾夀皇將大漸諸公計無所出水心時為司業御史黃
公度使其壻太學生王棐仲温密問水心曰今若更不
成服當何如水心曰如此却是獨夫也仲温歸以告黃
公公大悟而内禪之議起於此
晦翁斬大囚
晦翁帥潭一日得趙丞相簡密報已立嘉王為今上當
首以經筵召公晦翁藏簡䄂中竟入獄取大囚十八人
立斬之纔畢而登極赦至
和平之言難工
和平之言難工感慨之詞易好近世文人能兼之者惟
歐陽公如吉州學記之類和平而工者也如豐樂亭記
之類感慨而好者也然豐樂亭記意雖感慨辭猶和平
至於蘇子美集序之類則純乎感慨矣乃若憤悶不平
如王逢原悲傷無聊如邢居實則感慨而失之者也
詞科習氣
東坡言妄論利害攙說得失為制科習氣余謂近世詞
科亦有一般習氣意主于諂辭主于誇虎頭鼠尾外肥
中枵此詞科習氣也能消磨盡者難耳東萊早年文章
在詞科中最號傑然者然藻繢排比之態要亦消磨未
盡中年方就平實惜其不多作而遂無年耳
李習之諸人文字
文字之雅淡不浮渾融不琢優游不廹者李習之歐陽
永叔王介甫王深甫李太白張文潛雖其淺深不同而
大略相近居其最則歐公也淳熙間歐文盛行陳君舉
陳同甫尤宗之水心云君舉初學歐不成後乃學張文
潛而文潛亦未易到
劉原父文
劉原父文醇雅有西漢風與歐公同時為歐公名盛所
掩而歐曾蘇王亦不甚稱其文劉嘗歎百年後當有知
我者至東萊編文鑑多取原父文幾與歐曾蘇王並而
水心亦亟稱之于是方論定
近世詩人
大序云亡國之音哀以思退之論魏晉以降以文鳴者
其聲清以浮其節數以急其辭淫以哀其志弛以肆近
世詩人爭效唐律就其工者論之即退之所謂魏晉以
降者也而况其不能工者乎
太史公循吏傳
太史公循吏傳文簡而高意淡而遠班孟堅循吏傳不
及也
賈誼傳贊
曩見曹器遠侍郎稱止齋最愛史記諸傳贊如賈誼傳
贊尤喜為人誦之蓋語簡而意含蓄咀嚼儘有味也
程蘇分黨
山谷稱周濓溪胸次如光風霽月又云西風壯士淚多
為程灝滴東坡為濓溪詩云夫子豈我軰造物乃其徒
蓋蘇氏師友未嘗不起敬于周程如此惜乎後因嘻笑
而成仇敵也
孟子文法
孟子七篇不特推言義理廣大而精微其文法極可觀
如齊人乞墦一叚尤妙唐人雜說之類蓋倣於此也
王介甫初字介卿
王深甫集有臨河寄介卿詩曾南豐集亦有寄王介卿
詩能改齋漫錄載南豐懷友篇蓋集中所遺者其篇末
云作懷友書兩通一自藏一納介卿家
山谷詩與杜牧鄭谷同意
張祜有句云故國三千里深宫二十年以此得名故杜
牧云可憐故國三千里虛唱宫詞滿後宫鄭谷亦云張
生有國三千里知者惟應杜紫微秦少游有詞云醉卧
古藤陰下故山谷云少游醉卧古藤下誰與愁眉唱一
杯解作江南斷腸句只今惟有賀方回正與杜鄭語意
同
飲墨
俚俗謂不能文者為胸中無墨蓋亦有據通典載北齊
策秀才書有濫劣者飲墨水一升東坡監試呈諸試官
云麻衣如再着墨水真可飲山谷次韻楊明叔云睥睨
紈袴兒可飲三斗墨又題子瞻畫竹石云東坡老人翰
林翁醉時吐出胸中墨唐王勃屬文初不精思先磨墨
汁數升酣飲引被覆面卧及寤援筆成篇不改一字人
謂勃為腹藳
食酒
飲酒謂之食酒于定國傳定國食酒至數石不亂如淳
曰食酒猶言喜酒師古曰若依如氏之說食字當音嗜
此說非也食酒者謂能多飲費盡其酒猶云食言焉今
流俗書輙改食字作飲字失其真也然食酒至數石不
亂可謂善飲古今所罕有也柳子厚序飲亦云吾病痞
不能食酒至是醉焉
離騷名義
太史公言離騷者遭憂也離訓遭騷訓憂屈原以此命
名其文則賦也故班固藝文志有屈原賦二十五篇梁
昭明集文選不併歸賦門而别名之曰騷後人沿襲皆
以騷稱可謂無義篇題名義且不知而况文乎
坡賦祖莊子
莊子内篇德充符云自其異者視之肝膽楚越也自其
同者視之萬物皆一也東坡赤壁賦云蓋將自其變者
觀之雖天地曾不能一瞬自其不變者觀之則物與我
皆無盡也而又何羡乎蓋用莊子語意
詩人以草為諷
自離騷以草為諷諭詩人多效之者退之秋懷云白露
下百草蕭蘭共憔悴青青西墻下已復生滿地樂天咸
陽原上草云野火燒不盡春風吹又生僧贊寧詩要路
花爭發閒門草易荒後山詩集牆頭霜下草又作一番
新後徐師川詩遍地閒花草乘春傍路生意皆有所譏
也
文字有江湖之思
文字有江湖之思起于楚辭嫋嫋兮秋風洞庭波兮木
葉下模想無窮之趣如在目前後人多倣之者杜子美
云蒹葭離披去天水相與永意近似而語亦老陳止齋
送葉水心赴吳幕云秋水能隔人白蘋况連空意尤遠
而語加活水心送王成叟姪云林黃橘柚重渚白蒹葭
輕意含蓄而語不費
水心文可資為史
水心文本用編年法自淳熙後道學興廢立君用兵始
末國勢汙隆君子小人離合消長歷歷可見後之為史
者可資焉
緗素雜記(黃朝英)
黃閣
天子曰黃闥三公曰黃閣給事舍人曰黃扉太守曰黃
堂凡天子禁門曰黃闥以中人主之故號曰黃門令秦
漢有給事黃門之職是也天子之與三公禮秩相亞故
黃其閣以示謙漢舊儀云丞相聽事門曰黃閣
蚩尾
蘇鶚演義云蚩者海獸也漢武帝作栢梁殿有上䟽者
云蚩尾水之精能辟火災可置之堂殿今人多作鴟字
顔之推亦作此鴟劉孝孫始作此蚩尾是水獸作蚩尤
字是也蚩尤銅頭鐵額牛角牛耳獸之形也作鴟鳶字
恐無意義古老𫝊云蚩聳尾出于頭上遂謂之蚩尾
夕郎
職林日初秦漢别有給事黃門之職後漢併為一官故
有給事黃門侍郎余案漢舊儀曰黃門郎屬黃門令每
日暮入對青𤨏門拜名曰夕郎亦謂之夕拜
軒渠
後漢薊子訓𫝊云兒識父母軒渠笑悅欲往就之蓋軒
渠欲舉其身體以就父母之狀案字說軒上下渠一直
一曲受衆小水將達而不購也而東坡書魯直草書後
云他日黔安見之當捧腹軒渠也恐引此軒渠於義未
安
婪尾
蘇鶚演義云今人以酒巡匝為啉尾即苒命其爵也云
南朝有異國進貢藍牛其尾長三丈一云藍穎水其尾
三丈時人倣之以為酒令今兩盞從其簡也此皆非正
行酒廵匝即重其盞蓋慰勞其得酒在後也又云啉者
貪也謂處于座末得酒最晩腹癢于酒既得酒廵匝更
貪婪之故曰啉尾啉字從口足明貪婪之意此說近之余
觀宋景文公守歲詩云迎新送故只如此且盡燈前婪
尾杯又東坡寒食詩藍尾忽驚新火後遨頭要及浣花
前注引樂天寒食詩三杯藍尾酒一揲膠牙餳乃用藍
字蓋婪藍一也
乾没
漢書張湯始為小吏乾没與長安富賈田甲魚翁叔之
屬交私服虔曰乾没射成敗也如淳曰豫居物以待之
得利曰乾失利曰没愚謂乾讀為乾燥之乾蓋謂有所
徼射不計乾燥之與沉没而為之也又蘇鶚演義云乾
没之說如陸沉之義言乾地而没不待沉於江湖也故
謂之乾没
貌侵
史記武安侯列傳云武安者貌侵韋昭注云侵音寢短
小也又云醜惡也又漢本傳云蚡為人貌侵服虔注云
侵短小也韋昭則以侵為寢服虔止讀如本字皆有短
小之義而顔師古並無註釋余謂當以侵為正
阿堵
晉王夷甫雅尚口未嘗言錢一日其妻令以錢繞牀使
不得行夷甫晨起見錢閡行謂婢曰舉阿堵物去其措
意如此世之學者有賢愚類求阿堵之義而未之得殊
不知阿堵初自無據作史者但記一時語言而已顧愷
之傳亦云傳神寫照正在阿堵中獨不見此何耶宋景
文公寫真詩云誰謂彼巳子而傳阿堵神又荅詩云久
謝輪囷器羞言阿堵神皆用此也豈有他意
格五
漢吾邱夀王以善格五召待詔注云格五簺也說文曰
行基相塞謂之簺鮑宏簺經曰塞有四采塞白乘五是
也乘五至五即格不得行步云格五簺先代反又世俗
有蹙融之戲謂以奕局取一道人各行五棋即所謂格
五也唐資暇集謂融宜作戎此戲生于黃帝蹙鞠意在
軍戎也殊無圓融之義又引庾元威所著座右方所言
蹙戎者即今之蹙融也其說甚佳然謂生於黃帝則又
誤矣
刊詔
晉書劉邈傳云時孝武帝觴樂之後多賜侍臣文辭詔
義有不雅者邈輒焚毁之其它侍臣被詔或宣揚之故
誦者以此多邈又徐邈傳云帝宴集酣樂之後好為手
詔詩章以賜侍臣或文辭率爾所言穢雜邈輒應時收
斂還省刊削皆使可觀經帝重覽然後出之是時侍臣
被詔者或宣揚之故時議以此多邈
濌伯
家訓云晉羊曼常頽縱任俠飲酒誕節兖州號為濌伯
此字更無音訓梁張纘呼為嚃羹之嚃亦不知所出但
耆老相傳世間又有濌濌語蓋無所不施無所不容之
意也顧野王玉篇誤為黑旁沓顧雖博物猶出張纘之
下
慮囚
漢書何武傳云武為揚州刺史行部錄囚又雋不疑為
京兆尹每行縣錄囚徒還其母輒問有所平反活幾何
人顔師古注云省錄之知其情狀有冤滯與不也今云
慮囚本錄聲之去者耳音力具反而近俗不曉其意訛
其為思慮之慮失其源矣余案太玄云蹛于狴獄三歲
見錄集韻云錄音良倨切寬省也蓋唐亦循襲舊史語
言以錄為慮未之改耳顔氏所謂近俗不曉其意訛其
文為思慮之慮蓋指唐人言也故劉餗嘉話稱高祖平
京師李靖見收太宗慮囚見靖引與語竒之又王涯說
通作慮此唐人用慮字之明驗也
鄭重
漢王莽傳稱非皇天所以鄭重降符命之意註云鄭重
猶言頻煩也顔氏家訓亦云吾亦不能鄭重聊舉近世
切要以啟寤汝耳此真得漢書之意近沈存中筆談言
石曼卿事云他日試使人通鄭重則閉門不納亦無應
門者即以鄭重為殷勤又不知何所據而言然不爾曾
謂使人通頻煩可乎
伎養
應劭風俗通嘗論太史公記高漸離一名易姓為人庸
保匿作于宋子久之作苦聞其家堂上有客擊筑伎養
不能無出言案伎養者謂懷其伎而腹癢也是以潘岳
射雉賦亦云從心煩而伎養李善云有伎藝欲逞曰伎
養今史記並作徬徨不能去出言曰彼有善有不善或
作徘徊不能無出言是為俗傳寫誤也故景文公詩云
技癢新禽百種啼蓋用此義
醖藉
漢書薛廣德傳云温雅有醖藉顔師古注云醖言如醖
釀也藉言有所薦藉也醖于問切藉才夜切或用藴字
而蘇鶚演義云藴藉者人雅度之稱也藴者蓄也藉者
籍也籍者積也言蓄美積德之謂陸賈傳云聲名籍甚
謂積累聲名之多也或曰聲名藉甚謂狼籍甚盛也蘇
鶚解狼籍者物雜亂之貌言狼卧起游戲多藉其草草
皆雜亂遂成狼藉之名藉為籍者逐其語順也
捫虱新話(陳善)
道在六經不在浮屠
吾書中頗有贅訛處便是禪家公案但今人未嘗窺究
耳孔子曰二三子以我為隱乎吾無隱乎爾吾無行而
不與二三子者是丘也不知所隱者何事顔回在陋巷
一簞食一瓢飲人不堪其憂回也不改其樂不知所樂
者何道孟子曰睟然見于面盎于背施于四體四體不
言而喻不知所喻者何物此豈區區口耳所能證也哉
易曰精氣為物遊䰟為變故知鬼神之情狀原始要終
故知死生之說而孔子曰朝聞道夕死可矣故子路問
死又問事鬼神古之達者類有以知此至其得力處曾
子病革而易簀子路臨死而結纓蓋于死生之際其嚴
如此顧但設教自有先後耳豈如今之俗學乃全不攷
究以六經為治世語言至欲求道則以為盡在浮屠氏嗚
呼此宜今世脫空謾語者云所以得肆其欺誕而不顧
也耶
楊龜山三經義
楊龜山立著三經義辨以譏正王氏當矣然不作可也
林元齡說易
林元齡謂予言龍門山人者以卜易而善言易蓋嘗與
論爻易卦只有六爻而乾坤有用九用六似有七爻何
也山人曰易數也數竒則無窮三百八十四爻外則用
九用六此所以為竒也周天三百六十五度四分度之
一亦竒數也楊雄作太玄遂有踦嬴二贊蓋亦用九用
六之謂也不然則易之數窮矣元齡甚喜其說大抵易
之為書無所不有或以歷數或以卜筮蓋不但性命之
說也大衍之數五十其用四十有九而乾用九坤用六
則非聖人不能也故曰仁者見之謂之仁智者見之謂
之智
中庸非全書
予舊曾為中庸說謂中庸者吾儒證道之書也然至今
疑自春秋修其祖廟陳其宗器以下一段恐只是漢儒
雜記或因上文論武王周公達孝遂附于此當時雖為
之解然非誠說也又云郊社之禮所以祀上帝也宗廟
之禮所以祀乎其先也明乎郊社之禮禘嘗之義治國
其如示諸掌乎此尤不可曉按論語或問禘之說子曰
不知也知其說者之于天下也其如示諸斯乎指其掌
此孔子以當時之禘有不如禮不欲斥言之因以掌而
示門人曰其甚易如此耳弟子因而記孔子所謂示諸
斯者是指其掌也今中庸乃言治國其如示諸掌無乃
非其義乎及觀仲尼燕居又曰明乎郊社之禮禘嘗之
義治國其如指其掌而已乎予以此知二者皆漢儒誤
讀論語之文因而立說非孔子意也中庸本四十九篇
今一篇獨存然以此觀之恐亦非全書
道人說論語
林邦翰為余言嘗見一道人說論語子釣而不綱弋不
射宿頗有理余願聞之邦翰曰道人云此兩句是聖人
心存教化聖人本無心于取物其釣而不綱者示其貪
則取之也弋不射宿者示其動則取之也其意在于戒
世之貪得與妄動者耳不然聖人豈徒為是弋與釣也
哉時一坐莫不稱歎予曰此說本是道人家一邊所見
而已聖人之言要非一端可盡
孟子難讀
孟子之書有言而可為萬世用者有言之今日而明日
不可用者孟子之書要自難讀孟子不見諸侯而見梁
惠王學者至今疑之雖然孟子豈無操持者哉此固孟
子開卷第一義也孟子之書類多如此學者遂立說以
非孟子所謂蚍蜉撼大樹可笑不自量者耶
讀書須知出入法
讀書須知出入法始當求所以入終當求所以出見得
親切此是入書法用得透脫此是出書法蓋不能入得
書則不知古人用心處不能出得書則又死在言下惟
知出知入得盡讀書之法也
讀書牢記則有進益
讀書惟在牢記則日見進益陳晉之一日只讀一百二
十字後遂無書不讀所謂日計不足歲計有餘者今人
誰不讀書日將誦數千言初若可喜然旋讀旋忘一歲
未嘗得百二十字雖然况一日乎予少時實有貪多之
癖至今每念腹中空虛方知陳賢良為得法云
作文貴首尾相應
桓溫見八陣圖曰此常山蛇勢也擊其首則尾應擊其
尾則首應擊其中則首尾俱應予謂此非特兵法亦文
章法也文章亦要宛轉回復首尾俱應乃為盡善山谷
論詩文亦云每作一篇先立大意長篇須曲折三致意
乃成章耳此亦常山蛇勢也
文章貴錯綜
楚辭以日吉對良辰以蕙殽燕對奠桂酒存中云此是
古人欲錯綜其語以為矯健故耳予謂此法本自春秋
春秋書隕石于宋五是日六鷁退飛過宋都說者皆以
石鷁五六先後為義殊不知聖人文字之法正當如此
既曰隕石于宋五又日退飛鷁于宋六豈成文理故不
得不錯綜其語因以為健也楚辭正用此法其後韓退
之作羅池碑云春與猿吟兮秋鶴與飛以與字上下言
之蓋亦欲語反而辭從耳今羅池碑石刻古本如此而
歐陽公以所得李生昌黎集較之只作秋與鶴飛遂疑
古本為誤惟沈存中為始得古文意然不知其法自春
秋出蓋自予始發之予乃今知古人文字始終開闢有
宗有趣其不苟如此
作文使事之難
文章不使事最難使事多亦最難不使事難于立意使
事多難于遣辭能立意者未必能造語能遣辭者未必
能免俗此又其最難者大抵為文者多知難者少
觀人文章
文章雖工而觀人亦自難識知梵志翻著襪法則可以
行文知九方皋相馬法則可以觀人文章
晉唐國朝之文
晉無文章惟陶淵明歸去來辭一篇而已唐無文章惟
韓退之送李愿歸盤谷序一篇而已予亦謂國朝無文
章惟范文正公嚴子陵祠堂記一篇而已
東坡作文用事
東坡省試論刑賞梅聖俞一見以為其文似孟子置在
高等坡後往謝梅梅問論中用堯皋陶事出何書坡徐
應曰想當然耳至今傳以為戲予讀坡應制科試形勢
不如德論坡時亦似不曉出處
歐蘇之文
仕宦而至將相富貴而歸故鄉此歐公晝錦堂第一句
也其後東坡作韓文公廟碑其破題云匹夫而為百世
師一言而為天下法語句之工便不减前作議者謂歐
公語工于叙富貴坡語工于說道義蓋此二句皆即其
人而記其事已道盡二人平生事實如此自非筆端有
力那能至是
唐宋文章皆三變末流不免有弊
唐文章三變宋朝文章亦三變矣荆公以經術東坡以
議論程氏以性理三者要各自立門戶不相蹈襲然其
末流皆不免有弊雖一時舉行之過其實亦事勢有激
而然也至今學文之家又皆逐影吠聲未嘗有公論實
不見古人用心處予每為之太息
蘇子由文
蘇子由著歷代論以牛僧孺李德裕俱為一代之偉人
以馮道事四姓九君為非其過庶幾以忠恕格物者至
神宗皇帝御集序乃以曹操比而以挽辭曰量書廢典
寢則又是秦始皇也不知當時下筆之際意果何在
東坡兄弟議論相反
東坡兄弟文章議論大率多同惟子由文字晩年屢皆
加刊定故與子瞻有相反處蓋以矯王氏尚同之弊耳
至子瞻易傳論天地之數五十有五而太衍之數五十
者土無成數無定位者專氣故不特見而子由遂曰此
野人之說也則似矯枉太過
秦少游文自成一家
呂居休嘗言少游從東坡游而其文字乃自學西漢以
予觀之少游文字格似正此所進論策辭句頗若刻露
不甚含蓄若此坡不覺望洋而嘆也然亦自成一家
蕭統徐鉉文選文粹之陋
柳子厚夀州安豐縣孝門銘自夀州刺史臣承思而下
蓋序也以表為序亦文之一體也而徐鉉所編文粹乃
錄銘于前而于題下注云并夀州刺史表于銘後以附
見焉此鉉之陋也高唐神女賦自王曰唯唯以前皆賦
也而蕭統為之序東坡嘗笑其陋若鉉者又何足笑之
杜陶二公詩話天成
陶淵明詩採菊東籬下悠然見南山採菊之際無意于
山而景與意會此淵明得意處也而老杜亦曰夜闌接
軟語落月如金盆予愛其意度閒雅不减淵明而語句
雄健過之每詠二詩便覺當時清景盡在目前二公寫
之筆端殆若天成兹為可貴
杜詩句句可出題目
老杜詩如董仲舒策句句典雅堪出題目餘人詩非不
佳但可出題者終少耳好詩與好句正自不同
韓退之符讀書城南
符讀書城南有少長語本匈奴傳云兒能引予射鳥鼠
少長則射狐兔用少長猶稍長
周朴杜荀鶴詩
處士周朴有能詩名于唐末歐陽公嘗稱朴詩風煖鳥
聲碎日高花影重之句然此杜荀鶴詩非朴句也見唐
風集公言少時見其集今不復傳又言鄭谷詩號雲編
者今亦不行于世然今市肆實有此集二人唐史皆不
為立傳獨朴死巢邱不屈其節目見巢傳中予家有朴
詩百餘篇嘗為之序異日當别加搜訪遺逸為全集以
傳于世
東坡西湖詩
東坡酷愛西湖嘗作詩云若把西湖比西子淡粧濃抹
也相宜識者謂此兩句己道西湖好處公又有詩曰雲
山已作歌眉淺山下碧流清似眼予謂此詩又是為西
子寫生也要識西子但看西湖要識西湖但看此詩
梅聖俞河豚車螯詩
梅聖俞河豚詩云但言美無厭誰知死如麻歐公食車
螯詩亦云但知美無厭誰謂來甚遐便覺牽強不似梅
詩為切題
林子山詩
林子山詩中亦多佳句其自叙過門人指朝郎宅入室
渾如野老家人皆許其有隠者之致然輕薄子猶誦其
出山詩云尺書中夜至清曉即揚鞭人謂子山三詔不
起于是聞者莫不絶倒
王荆公論李杜韓歐四家詩
荆公論李杜韓歐四家詩而以歐公居太白之上曰李
白詩詞迅快無疎脫處然其識汙下十句九句言婦人
酒耳予謂詩者妙思逸想所寓而已太白之神氣當遊
戲萬物之表其于詩寓意焉耳豈以婦人與酒敗其志
乎不然則淵明篇篇有酒謝安石每遊山必攜妓亦可
謂之其識不高耶
詩有四雨句優劣
予與林邦翰論詩及四雨字句邦翰云梨花一枝春帶
雨句雖佳不免有脂粉氣不似朱簾暮捲西山雨多少
豪傑予因謂樂天句似茉莉花王勃句似含笑花李長
吉桃花亂落如紅雨似薝蔔花而王荆公以為總不似
院落深沉杏花雨乃似闍提花邦翰撫掌曰吾子此論
不獨詩評乃花譜也
詩有格高韻勝之辨
予每論詩以陶淵明韓杜諸公皆為韻勝一日見林倅
于徑山夜話及此林倅曰詩有格有韻故自不同如淵
明詩是其格高謝靈運池塘春草之句乃其韻勝也格
高似梅花韻勝似海棠花予聽之矍然若有悟自此讀
詩頓進便覺兩眼如月盡見古人旨趣然恐前軰或有
所未聞
韓文杜詩用字有來處
文人自是好相採取韓文杜詩號不蹈襲者然無一字
無來處乃知世間所有好句古人皆已道之能者時復
暗合孫吳耳大抵文字中自立語最難用古人語又難
於不露筋骨此除是倒用大司農印手段始得
李杜韓柳有優劣
唐世詩稱李杜文章稱韓柳今杜詩語及太白處無慮
十數篇而太白未嘗有與杜子美詩只有飯顆一篇意
頗輕甚論者謂以此可知子美傾倒太白至難晏元獻
公嘗言韓退之扶𨗳聖教剗除異端是其所長若其祖
述墳典憲章騷雅上傳三古下籠百氏横行闊視于綴
述之場者子厚一人而已然學者至今但雷同稱述其
實李杜韓柳豈無優劣達者觀之自可默喻
歐公變文格而不能變詩格
歐陽公詩猶有國初唐人風氣公能變國朝文格而不
能變詩格及荆公蘇黃輩出然後詩格極于高古
唐末詩體卑陋小詞竒絶
唐末詩體卑陋而小詞最為竒絶今人盡力追之有不
能及者予故嘗以唐花間集當為長短句之宗
以文體為詩四六
以文體為詩自韓退之始以文體為四六自歐陽公始
顧愷之張長史書畫
顧愷之善畫而人以為癡張長史工書而人以為顛予
謂此二人之所以精于書畫者也莊子曰用志不分乃
凝于神
王右軍蘇東坡字
王右軍書本學衞夫人其後遂妙天下所謂風斯在下
也東坡字本出顔魯公其後遂自名家所謂青出于藍
也
前代牌額先掛後書碑石先立後刻
前代牌額必先掛而後書碑石必先立而後刻魏凌雲
臺至高韋誕書榜即日皓首此先掛之驗也今則先書
而後掛唐吐突承瓘欲立石紀功德李絳上言請罷之
帝悟命百牛倒石此先立之驗也今則先刻而後立
䜟緯害經
五經正文多引䜟緯反害正經皆可刪歐陽公昔嘗有
劄子論其事今三國志註多引神怪小說無補正史處
亦可刪
漢光武唐武宗信圖䜟受籙
光武却祥瑞不受而信圖䜟武宗除去浮屠而躬受道
之籙此與招一放一何異
佛家悟入
學道之士未聞有自儒書入者或者以為此治世語言
非道蹟谿徑彼宗門建立要須一句中具三玄一玄中
具三要乃能啟悟學者作將來眼目予以為不然世尊
在日有比丘鈍根無多聞性佛令誦苕箒二字旦夕誦
之言苕則已忘箒言箒則又忘苕每自尅責繫念不休
忽一日能言曰苕箒于此大悟得無礙下中使學者用
心能如誦苕箒則雖笑跳擊竹猪肉滿案猶可以悟而
况治世語言乎
李翺學佛
李翺親從韓退之遊而學佛自若也今之讀韓文者則
皆闢佛老然公自言籍湜輩屢叛其教而獨不及翺此
又何也
李翺問藥山語
李翺問藥山如何是道藥山以手指上下翺不會山云
雲在天水在瓶予始讀此而悟中庸鳶飛戾天魚躍于
淵言其上下察之文
黃山谷五觀
山谷嘗約釋氏法作士大夫食時五觀此古人一飯不
忘君終食不違仁之意近時士大夫乃多效浮屠家以
鉢盂而食之時謂之衣鉢無乃好竒之過
天堂地獄
傅奕與蕭瑀論佛瑀曰地獄正為是人設耳張唐卿著
唐史發潛遂曰蒼天之上何人見其有堂黃泉之下何
人見其有獄然予觀國史補李肇云天堂無則已有則
賢人升地獄無則已有則小人入如此則又何必較其
有無哉
韓退之服硫黃
韓退之譏服食必死而自餌硫黃親見大顛而後作答
孟簡書似無特操者或者戲曰退之但立教而已可盡
信乎此又可笑
崇觀太學三舍之弊
崇觀三舍一用王氏之學及其弊也文字語言習尚浮
虚千人一律嘗見人說當時京師優人有致語云伏惟
體天法道皇帝趨時立本相公惟其所以秀才和同天
人之際而使之無間者禁人也於時觀者莫不絶倒蓋
數語皆當時之弊也
國朝始置通判
國朝始置通判謂之監州往往與知州爭權錢昆少卿
家世餘杭之人嗜蟹嘗求外補或問欲何郡昆曰但得
有蟛蟹無通判處可矣聞者以為笑予按大唐傳載元
和中郎吏數人省中飲酒因話平生愛尚及憎怕者工
部員外周愿獨曰愛宣州觀察使怕大蟲此事始得一
對
王沂公李順之優劣
艾慎幾嘗為予言咸平中王沂公狀元及第日嘗于佛
寺供僧一年人以為難近逮建炎初李順之廷對第一
以為離亂之後亦于揚州僧寺特施錢二緡轉大輸藏
欲為陳亡戰士追福由是聞者笑之謂其所欲者奢也
予謂李公平生滑稽玩侮無所不至乃欲以二千錢為
陳亡之福便可想見其為人然王李優劣于是可見
竇灌田蚡罵坐
讀竇灌田蚡𫝊想其使酒罵坐口語歷歷如在目前便
是靈山一會儼然未散
東坡行脚僧
東坡嘗言見今行脚僧但喫些酒肉耳予謂坡不獨是
行脚僧乃苦行僧也坡蓋自謫黃州後便見學道工夫
晩年筆墨挾海上風濤之氣益窮益工則苦行僧又不
是也
徐邈中聖人
魏武帝方禁酒而徐邈私飲至於沉醉從事趙逢問以
曹事邈曰中聖人逢白之武帝帝怒將軍鮮于輔進曰
平日酒客謂清者為聖人濁者為賢人邈性修慎偶飲
言耳邈遂得免郭璋截君角徐邈中聖人可并案也
周公晉惠帝語
周公作無逸曰先知稼穡之艱難則知小人之依此古
今天下一人也晉惠帝問饑民曰何不食肉糜此亦古
今天下一人也
北人不識梅南人不識雪
北人不識梅南人不識雪蓋梅至北方則變而成杏今
之江湖二浙四五月間梅欲黃而雨謂之梅雨轉淮而
北則杏亦地氣然也語曰南人不識雪向道似楊花然
南方楊實無花以此知北人不但不識梅而且無梅雨
南人不識雪則亦不識楊花矣予聞關中人不識蟛蟹
人有得一乾蟛蟹者或病則掛之門其病遂愈沈存中
曰不但人不識鬼亦不識也
段太尉倒用司農印追賊
段太尉倒用司農印以追賊將韓旻旻得符印遂還此
太尉一時權以濟事也然予在鎮江嘗見林倅云今在
州縣獄中或走去罪人但倒用印印所追捕文書賊可
必得不知古人還用此法或偶合耶予又觀抱朴子曰
古人入山皆佩黃神越章之印行見新虎跡以順印印
之虎即去以逆印印之虎即還此亦倒用印法也但未
知其說
歐公收東坡東坡收秦黃
歐陽公不得不收東坡所謂老夫當避路放他出一頭
地者其實掩抑渠不得也東坡亦不得不收秦少游黃
魯直輩少游歌詞當在坡上少游不遇東坡當絶自立
必不在人下也然提獎大成就坡力為多
牛僧孺李德裕之黨
唐人指牛僧孺李德裕之黨謂牛李之黨新唐書乃嫁
其名于李宗閔人指為牛李非盗為謂何雖欲為德裕
諱然非其實矣德裕在海南作窮愁志論周秦行記謂
僧孺有不臣之志且以為兩角犢子自顛狂為牛氏之
讖不知兩角犢子自全忠姓也德裕信賢要與僧孺立
敵議論偏異多如此類悔悔之氣至老不衰謂非當得
乎
說郛卷二十二上
說郛卷二十二下元陶宗儀撰
研北雜志(陸友仁)
余生好游足跡所至喜從長老問前言往行必謹識
之元統元年冬還自京師索居吳下終日無與晤語
因追記所欲言者命小子錄藏焉取段成式之語名
曰研北雜志庶幾賢于博奕爾
自唐更五代天下大亂江南雖偏霸然文獻獨存得唐
遺風
篆法自秦李斯至宋吳興道士張有而止後世的的有
所據依
趙元考彦若有史例論三卷唐典備對六卷紀元新卷
十首游師雄有分疆語錄三卷
虎邱有清遠道士養鶴磵
劉禹錫唐卿嘗謂繙討書傳最為樂事忽得一異書如
得竒貨人知其如此好求怪僻難知之籍窮其學之淺
深唐卿皆推其自出以示之有所不及見者累日尋究
至忘寢食必得而後已故當時士大夫多以博洽推之
天台山有余爽題詩甚佳
樓大防言樂之本在聲無知之者而力求于尺度秬黍
之末為可歎也
廖明略謂范曄之文秀整温繹
黃釣太常寺壁記云後世以儀為禮以器為樂其于聖
賢之道遠矣惟儀與器又皆因陋就寡寖非六經之故
李明仲誠所著書有續山海經十卷古篆說文十卷續
同姓名錄二卷營造法式廿四卷琵琶錄三卷馬經三
卷六博經三卷
趙子昂家智永千文為湯君載借摹易去一百六十五
字
若教樂淫聲過聲凶聲澷聲皆禁之淫聲若鄭衞之音
過聲若哀樂之節凶聲亡國之音若桑間濮上者澷聲
惰慢不恭
袁伯長父謂趙子昂詩法高踵魏晉為律詩則專守唐
法故雖造次訓答必守典則
姜堯章作絳帖評旁正曲引有功於古今
累代畫家以王士元郭忠恕為第一聞畫史言尺寸層
纍皆以準繩為則殆猶修内司法式分杪不得踰越
韓侂胄閱古堂圖書皆出于向若水鑒定
吾子行沈困市隱豐碑巨碣不能以自見寫其幽曠託
焉以自逃者也
南康黃可玉嗜古剛潔人也
顧野王玉篇惟越本最善末題會稽吳氏三一孃寫問
之越人無能知者楷法殊精
蒲葵扇唐韻椶字注云蒲葵也乃椶扇耳
吳興朱文中尚竒每倣古物立怪名以紿流俗廬于弁
山之下山多巖谷乃批荆棘求其壯觀者刻作前人題
署姓名年月皆詭異不可考據
張洎素與徐鉉厚善因議事不協遂絶然手寫鉉文章
訪求其筆札藏篋笥甚于珍玩
鄭文寳仕李氏時挍書郎歸宋不復序故官時煜以環
衛奉朝請文寳欲一見慮守衛者難之乃披簔荷笠作
漁者以見陳聖主寬宥之意宜謹節奉上勿為他慮煜
忠之
沈立有名山都水記三百卷
鮮于伯機作霜鶴堂落成之日會者凡十有二人
朱希真常言山陰富水竹有洛陽許下氣象
南唐雖僭偽一方風流特甚逮今楮墨書畫皆為世寳
人物文章亦盛
金谷園吳越錢氏時廣陵王元璙所作今朱氏樂圃是
其地
趙子昂學士論書云書法以用筆為上而結字亦須用
工蓋結字因時相傳用筆千古不易右軍字勢古法一
變其雄秀之氣出于天然故古今以為師法齊梁間人
結字非不古而乏儁氣此又在乎其人然古法終不可
失也
歐陽公集錄古文自穆王以來莫不有之而獨無前漢
時字求之久而不得其後劉原父長得前漢數物以銘
刻遺之由是大償素願蓋其難得如此
趙伯昂攜懷素狂僧帖玉馬玉人劍璏㻫琫李超潘谷
等墨來觀
袁伯長學士博聞洽識江左絶倫謂張伯雨曰宋東都
典故能以歲記之渡江後事能月記之
劉孝標遊東陽山作山志其文富有妙語
長安人言漢阿房建章遺址猶有存者其前殿可容數
千人杜樊川之賦非夸詞也
劉夢得嘗愛終南太華以為此外無竒愛女几荆山以
為此外無秀及見九華始悼前言之容易也
天歷初雲南大擾武昌運米至八番一石用楮幣一千
五百貫
宋會五十貫准中統鈔一貫
天下鹽課歲以引計者二百五十六萬四千有竒以鈔
計者歲入之數七百六十六萬一千定
漢銅馬式藏周公瑾家其初破為數段鑄工以藥銲柵
之復完如新
辛幼安墓在鉛山州南十五里陽原山中
趙子固清放不羈好飲酒醉則以酒濡髮歌古樂府自
執紅牙以節曲其風流如此
季宗元蓄唐摹王右軍周大嫂帖乃開元五年十一月
陪戎副尉張善慶裝
鮮于伯機目趙子昂神情簡遠為神仙中人
古陶器或言舜時物按三代銅器至令存者多不完舜
時更遠陶益難完吾子行謂當是秦鑄金人之後合土
為器耳
趙子昂云唐人之畫實描雲水蓋刻畫中有飛動之意
後人所難能也
田師孟家有歐陽率更書漢史節
故宋宫中用魚鑰降魚取匙降匙取魚古制也
宋鞏雒陵寢歲以四月科柏前期遣官奏告
東坡云梅二丈聖俞身長秀眉大耳紅額飲酒過百&KR0678;
輒正坐高拱此其醉也
張可與家有周昉五星真形圖昉為宣州長史日所畫
其星法亦昉手自書
竹簡之法絶而不𫝊米元章得古簡始更制法
畢少董命所居之室曰死軒凡所服皆用上古壙中之
物玉如彼含蟬是也
曹公作欹案卧視書周美成又謂之倚書床
唐使兩省官對立謂之蛾眉班
吾家太史云冬至後九日遇壬法當有年
陳思王讀書堂在冀州有人于其側得小玉印文曰曹
植私印
徐明叔家書樓榜曰五經藏
鮮于伯機論石以太湖為第一山次之
嘉興天聖寺有唐宣宗真蹟羅漢佛牙郡學有戊己鬲
魏文靖云咸平錢十文重一兩
汲仲胡先生言終今之世無治之日
吾家太史云漢中之民當春月男女行哭首戴白楮幣
上諸葛公墓其哭甚哀
今人呼墓地為明堂唐世嘗詔改為券臺
余觀中秘所藏前代書畫宋高宗為上徽宗次之金章
宗最下
趙子固目姜堯章為書家申韓
范文穆云漢家作隸雖不為工拙然皆有筆勢腕力其
法嚴于後世真行之書精采意度粲然可以想見筆墨
畦徑也
廣雅云兄況于父今俗語為況蓋有所本
李仲賓學士言交趾茶如綠苔味辛烈名之日登
鍾王筆法隋人所得與唐人不同大抵隋多鍾唐多王
爾
歐陽公號醉翁林中子稱醒老兩公不同如此
令人不善乘船謂人苦船北人謂之苦車苦音庫
天寳四載詔太清宫用事停祝版用清詞
世謂正月三日為田本命浙西人謂之下正三言夏正
之三日俗以是日秤水以重為上有年則極驗
光武分尚書為六曹并一令一僕為八座
丹陽葛魯卿論書云晉宋人書法妙絶未必盡曉字學
胡汲仲謂趙子昂書上下五百年從横一萬里舉無此
書
余平生見黃荃畫雪兔凡三四本蓋偽蜀孟昶卯生每
誕辰荃即畫獻也
廬山道士黃可立之言曰寇謙之醮錄不如杜光庭之
科範吳筠之之詩不如率子廉楊世昌之酒何則漸近
自然
周公謹云姜堯章鐃歌鼓吹曲乃步驟尹師魯皇雅越
九歌乃規模鮮于子駿九誦然言詞峻潔意度高遠頗
有超越驊騮之意
程義父云三老五更更字當作叟今嫂字或作㛐可以
驗知其故
王元之有童名青猿梅聖俞有馬名鐵獺
蜀妓薛濤字度弘
漢人喜獵兩都二京三都子虚賦七發皆說一段獵事
張說西嶽碑云西嶽太華山者當少陰用事萬物生華
故曰華山然則不當為去聲也
唐玄宗得楊貴妃時年五十七矣唐紀可攷
莊周曰六經先王之陳迹也予亦曰周之所以痛詆而
務去者去六經之陳迹也
世𫝊陶學士風光好詞是奉使江南日所作近見沈睿
達集有任杜娘𫝊書其事甚詳始知陶使吳越非江南
也
清波雜志(周輝)
士大夫于馬上披涼衫婦女步通衢以方幅紫羅障蔽
半身俗謂之蓋頭蓋唐帷帽之制也籠餅蒸餅之屬食
必去皮皆為北地風埃設舊見說汴都細車前列數人
持水罐子旋洒路過車以免埃壒蓬勃江南階衢皆甃
以磚與北方不侔
男子施敬于婦女男一拜婦荅兩拜名曰夾拜古禮也
今則不然古之男女皆跪詩曰長跪問故夫或問婦跪
如何嘗聞海上之國僧尼婦人皆作男子拜拜尚不以
為異則跪宜有之
熙寧五年詔賜新及第進士錢三千緡諸科七百緡為
期集費進士諸科舊用甲次高下率錢貧者或稱貸于
人過于浮費至是始賜之後以為例
士大夫欲永保富貴動有禁忌尤諱言死獨溺于聲色
一切無所顧避聞人家姬侍有惠麗者伺其主翁屬纊
之際已設計賄牙儈俟其放出以售之雖俗有熱孝之
嫌不䘏也又佩玉以尸沁為貴酬價增數倍墟墓之物
反為生人寳玩是皆不可以理詰
東坡自海外歸毘陵病暑著小冠披半臂坐船上夾運
河千萬人隨觀之坡顧坐客曰莫看殺我否則素知彼
民愛慕坡亦眷眷此地而不忘強伯尸而祝之之意出
此
王夫人者一日于看樓見一僧頂笠自樓下過問左右
笠甚重内有何物告以行脚僧生生之具皆在焉因嘆
曰都是北珠金箔能有多少亟使人追之意欲厚施其
僧不顧而去異夫巡門持鉢者
蘭亭序絲竹筦絃或病其說而歐陽公記真州東園汎
以畫舫之舟南豐曾子固亦以為疑
司馬遷文章所以竒者能以少為多以多為少唯唐宣
公得遷文體蘇子容為公序云
為文之體意不貴異而貴新事不貴僻而貴當語不貴
古而貴淳事不貴平而貴竒宋元獻公序云
大觀東庫物有入而無出只端硯有三千餘枚張滋墨
世謂勝李廷珪亦無慮十萬斤
米元章善畫能以古為今蓋妙于薰染縑先人在丹徒
嘗以自畫寒林見予為好事者䄂去先人復得于元章
少年所作楚山清曉圖嘗上于御府今猶可想像為之
病懶未暇也
隆興改元夏符離之役王師入城點府庫有金一千二
百兩銀二萬兩絹一萬二千疋錢二萬五十貫米豆共
六萬餘石布袋十七萬條
政和三四年間府畿蔡汝之間所出瑪瑙尚方因多作
寳帶器玩之屬至宣和以後御府所藏往往變而為石
成白骨色悉為棄物民間有得之者竟莫測所以特記
異耳
南渡後有司降樣下外郡置御爐炭胡桃紋鵓鴣色者
若干斤知婺州王居正論奏高宗曰朕平居衣服飲食
且不擇美惡隆冬附火止取温煖豈問炭之紋色也詔
罷之宣和閒宗室為爐次索炭既至訶斥左右云炭色
紅今黑非是盖嘗供熟火也以此類推之豈識世事艱
難
宣和五年既俞金人乞盟之請明年遣祕書省挍書郎
衛膚敏假給事中往賀北主生辰竣事而旋常贐外别
贈使介各一玉錢北主即宴坐起離席躬奉之左右傳
觀皆驚愕太息錢之製如今之大者其文皆兵端豈虞
我或覘其國故外示厚禮俾叵測歟錢今藏衛氏
撲摗翁陶朱集載閩人韓南老就恩科有來議親者韓
書一絶示之讀盡文書一百擔老來方得一青衫媒人
却問余年紀四十年前三十三撲摗單父人嘗宦于政
宣間或云陳君向也
紹興九年金歸我河南地商賈往來攜長安秦漢間碑
刻求售于士大夫多得善價故人王錫老東平人貧甚
節口腹之奉而事此一日語共遊近得一碑甚竒及出
示顧無一字可辨王獨稱賞不已客曰此何代碑王不
能答客曰某知之是名沒字碑宜乎公好尚之篤也一
笑而散
東坡教諸子作文或辭多而意寡或虚字少實字多皆
批諭之又有問作文之法坡云譬如城市間種種物有
之欲致而為我用有一物焉曰錢得錢則物皆為我用
作文先有意則經史皆為我用大抵論文以意為主今
視坡集誠然
葉少藴云某五十後不生子六十後不蓋屋七十後不
作官然晚年以子舍之多不免犯六十之戒屋成而公
死矣此事得于洪慶善
天聖七年詔士庶僧道不得以朱漆牀榻至宣和間蔡
卞家雖卧榻亦用滴粉銷金為飾趙忠簡公親見之其
奢儉不同如此
東坡云如人善博日勝日負王荆公改作日勝日貧坡
之孫符云元本乃日勝日貧吕正獻尤不喜人博有勝
則傷人敗則傷儉之語
蘇伯昌初筮長安獄掾令買魚飼猫乃供猪襯腸詰之
云此閒例以此為猫食乃一笑留以充庖同寮從而逐
日買猫食蓋北品味止以羊為貴
端拱二年河南府言前郢州刺史穆彦璋以愛子死不
願生挺身入山林飼餓虎異哉喪明尤天古雖有之此
則世未嘗有也
淳化五年翰林學士張洎獻重脩大祖紀一卷以朱墨
雜書凡躬承聖問及史官採摭事即以朱别之神宗正
史類因詆誣而非實錄厥後刪改亦有朱墨于世其用
淳化故事云
邵康節居洛陽宅契司馬温公戶名園契富鄭公戶名
莊契王郎中戶名若使今人為之得不貽寄戶免科誦
之譏乎或謂田宅乃三公所予者特未知王之名亦是
元祐閒人
毘陵士大夫有仕成都者九日藥市見一銅鼎已破闕
旁一人贊取之既得叩何所用曰歸以數爐炷香環此
鼎香皆聚于中試之果然乃名聚香鼎初不知何代物
而致此異
徽宗嘗命米芾以兩韻詩草書御屏次韻乃押中字行
筆自上至下其直如綫上稱賞曰名下無虚士芾即取
所用硯入懷墨汁淋漓奏曰硯經臣下用不敢復進御
臣敢拜賜又一日米回人書親舊有密于窗隙窺其寫
至芾再拜即放筆于案整襟端下兩拜三學士多知其
然
孫莘老請益于歐陽公公曰此無他唯勤讀書而多為
之自工世人患作文字少又懶讀書每一書出必求過
人如此少有至者疵病不必待人指摘多作自見之孫
書于座右
季才元大臨元祐閒知汝州時辰州貢丹砂道葉縣遺
其二篋乃化為二雉鬭山谷間耕者獲之人疑其盜縣
械送州才元識其異訊得實始免耕者砂能變化可謂
異矣夫識其異其誰嗣之
物類相感志(蘇軾)
總論
磁石引針琥珀拾芥蟹膏投漆漆化為水皂角
入竈突烟煤墜胡桃燒灰可藏針酸漿入盂水垢
浮滑石去衣油乾麪相與作燈心能細乳香榧
子能軟甘蔗撒鹽入火炭不爆用鹽擂椒椒味好
川椒麻仁水能解胡桃煮臭肉不臭瓜得白梅
爛栗得橄欖香猪脂炒榧皮自脱韶粉和梅牙
不酸芽茶得鹽不苦而甜井水蟹黃沙淋而清
石灰可以藏鐵器草索可以祛青蠅夏月熱湯入
井成冰藁本湯洗杯青蠅不來烰炭斷道行蟻自回
油殺諸蟲亦殺螻螘狗糞中米鴿食則死桐油
入水池荷死江茶入水池菱枯粉&KR0008;畏椒蜈蚣
畏油松毛可殺米蟲麝香能袪壁虱馬食雞糞
則生骨眼蒼蠅叮蠶則生肚蟲三月三日收薺菜
花置燈檠上則飛蛾蚊蟲不投五月五日收蝦蟆能
治瘧疾又治小兒疳春日火烟青冬日火烟黑香
油抹烏龜眼則入水不沉唾津抺蝴蝶翅則當空高
飛烏賊過小滿小青梅過小滿黃蠶過小滿則無
絲蜀葵過小滿則長乳香久留能生舍利松根年
久則生茯苓橘樹不宜肥枇杷不宜糞羚羊角
能碎佛牙人髮根可粘起舍利銀杏能醉人胡
桃能碎錢柿煮蟹不紅橙合醬不酸綠橘過江
北為枳麥得濕氣則為蛾麩見肥皂則不就韃
靼見酒駱駝見柳荆葉逼蚊蟲臺蔥逼蠅子酒能
發香藕皮散血津唾可溶水銀末茶可結水銀鶴
知子午猫眼亦能清明柳條可止醬醋潮溢芝蔴
萁燒烟熏紙被不作聲榧子煮素羹則甜薄荷去
魚腥荸薺煮銅則軟甘草煮銅則硬芒種日螳蜋
一齊出九月九蚊子嘴生花燕畏艾人蝎畏蝸
牛磬畏茈茹斧怕肥皂螺螄畏雪落蠏怕霧
河豚殺樹狗膽能生蜘蛛申日能越燕子戊日不
歸家燈心能煮江鰍麻葉可逼蚊子物類相感如
斯而已
身體
身上生肉丁芝蔴花擦之
飛絲入人眼而腫者頭上風屑少許揩之一云珊瑚尤
妙
人有見漆多為漆氣上騰着人而生漆瘡用川椒三四
十粒搗碎塗口鼻上則不為漆所害
指甲中有垢者以白梅與肥皂一處洗則自去
彈琴士指甲薄者用僵蠶燒烟熏之則厚
染頭髮用烏頭薄荷入綠礬染之
食梅子牙軟喫藕便不軟一用韶粉擦之
油手以鹽洗之可代肥皂一云將順手洗自落
脚跟生厚皮者用有布紋瓦片磨之
衣服
夏月衣蒸以冬瓜汁浸洗其跡自去
北絹黃色者以雞糞煮之即白鴿糞煮亦好
墨汚絹稠牛膠塗之候乾揭起膠則墨隨膠而落凡絹
可用
血汚衣用溺煎滚以其氣熏衣一宿來日洗之則自落
綠礬百藥煎汚衣服用烏梅洗之
鞋中着樟腦去脚氣用椒末去風則不痛冷
洗頭巾用沸湯入鹽擺洗則垢自落一云以熱麪湯擺
洗亦妙
槐花汚衣者以酸梅洗之即去
䗶靴用黃䗶四兩以二兩粘瀝青入䗶均用
絹作木綿夾裏用杏仁漿之則不吃絹
伏中裝綿布衣無綿珠秋冬則有以燈心少許置綿上
則無珠也
紙被舊而毛起者將破用黃蜀葵梗五七根搥碎水浸
涎刷之則如新
笠子油汚或汗透者以烏頭煎濃湯洗之
茶褐衣段發白花點者以烏梅煎濃湯用筆塗發處立
還原色
酒醋醬汚衣藕擦之則無跡
梅蒸衣以枇杷核研細為末洗之其斑自去
氊韈以生芋擦之則耐久而不蛀
紅莧菜煮生麻布則色白如紵
楊梅及蘇木汚衣以硫黃烟熏之然後洗其紅自能落
油汚衣用炭灰熨之或以滑石擦熨之
墨染衣帶濕以油浸透須用炭汁擺之
衣裳蒸壞先以水浸濕次用蘿蔔汁洗之
洗墨汚衣用杏仁細嚼擦之
飲食
炙肉以芝蔴花為末置肉上則油不流
糟蠏久留則沙見燈亦沙治法用皂角一寸置瓶下則
不沙
煮老鷄以山裏果煮就爛或用白梅煮亦好
枳實煮魚則骨軟或用鳳仙花子
醬内生蟲以馬草烏碎切入之蟲即死
糟茄入石綠切開不黑
糟薑缾内安蟬殼雖老亦無筋
煎白腸用百藥末臨熟撒之則香脆
煮魚羹臨煮熟入川椒多則去腥
食蒜令口中不臭用生薑棗子同食
煮菱要青用石灰水拌過先洗去灰煮則青
煮蠏用蜜塗之候乾煮之則青
酒中火熖以青布拂之自滅
做飯入朴硝在内則自各粒而不相粘
米醋内入炒鹽則不生白衣
用鹽洗猪臟肚子則不臭
煮鷄子令一層層熟相閒者以火煮令一著一滅頻炒
動則層層熟入去
做魚鮓用&KR0552;鹽淹去涎洗淨如魚鮓法造
凡雜色羊肉入松子則無毒
藕皮和菱米食則軟而甜
研芥辣用細辛少許與蜜同研則極辣
晒葫蘆乾以藁本湯洗過不引蠅子
桃花飯做飯了以梅紅紙盛之濕後去紙和勻則紅白
相閒
酒中置茄子柴灰則酒到夜成水
楊梅核與西瓜子用柿子漆柤拌了晒乾自開只揀取
仁
鴨蛋以碙砂畫花及寫字候乾以頭髮灰汁洗之則黃
直透内
乳韲淘用乳餅醬内妙
灌肺用蒲萄汁洗後入灌物永不老
煮銀杏栗子用油紙撚在内則皮自脱
臘肉内用酒脚醋煮肉紅酒調羹則味甜
夏月魚肉内安香油久亦不臭
紅糟酸入鴨子與酒則甜
用蘿蔔梗同煮銀杏不苦
酒漿面上不見人影不可食
日月蝕時飲損牙
銅器内不可盛酒過夜
煮芋以灰煮之則蘇
煎鹽盆中能煮飯不攪動則不鹹也
榧子與甘蔗同食其查自軟如紙一般
花鹻可煮肉易爛
蘿蔔解醬豆腥蘸醬喫不噯
煎血入酒糟不出水
晒肉須油抺不引蠅子
麩夏月易壞用白湯煠過自然如初
食荔枝多則醉以殼浸水飲之則解
做灰鹽鴨子月半日做則黃居中不然則偏一云日中
做
韶粉去酒中酸味赤豆炒過入亦變
爛橄欖研細熝團魚甚香
荷花蒂煮肉精者浮肥者沉
煮紅鴨子以金棡根同煮白皆紅
天落水做飯白米變紅紅米變白
飲酒欲不醉服硼砂末
喫栗子於生芽處咬破些吹氣一口剥之皮自脱竹葉
與栗同食無柤
茄柴灰可淹海蜇
寸切稻草可煮臭肉其臭皆入於草内
煮熝肉用朴硝仍貫氣在肉内
冬瓜切動未喫盡者三五日皆爛以石灰糝之則不爛
淹鹹蛤蜊以蘆灰入鹽鹹之味好且不開口要即熟則
在日中晒
糟酒醬蠏入香白芷則黃不散
水蘿萄滷及鹽虀内放甘露子則不黑以細篾穿之易
取
煮麪令湯清北方用花鹻南方用糠醋撮
煮猪肚及血臟羹不可入椒同煮作猪糞氣臨熟後入
就起
煮老鵝不爛就竈邊取瓦一片同煮即爛如泥羊亦然
喫西瓜喫子不噯
喫蟹了以蟹鬚洗手則不腥
新煮酒灰氣者開時入水一盞
豆油煎豆腐有味
籬上舊竹篾縳肉煮則速靡
餛飩入香蕈在内不噯
器用
商㠌銅器以肥皂塗之燒赤後入梅鍋爍之則黑白分
明
黑漆器上有朱紅字以鹽擦則作紅水洗下
油籠漆籠漏者以馬屁孛塞之即止
柘木以酒醋調礦灰塗之一宿則作間道烏木
漆器不可置蓴菜雖堅漆亦壞
棗木作匙者為其不餿及不粘飯也
熱碗足盪漆卓成跡者以錫注盛沸湯衝之其跡自去
銅器或鍮石上青以醋浸過夜洗之自落
琴阮無聲者乃舊而膠解也宜用沙湯洗之
針眼割線者宜用燈燒眼
錫器黑垢上用燖鷄鵝湯洗之
酒缾漏者以羊血擦之則不漏
碗口上有垢用鹽擦之自落
水烰炭缸内夏月可凍物
刀子銹用木賊草擦之則銹自落
以皂角在竈内燒烟鍋底煤并突煤自落
肉案上抹布猪膽洗之油自落
烰炭缾中安猫食不臭夏月亦不臭
藁本湯布拭酒器并酒卓上蠅不來
燭心散以線縳之
鮓桶漏用醋調合粉泥之
呵鏡子以津唾畫鏡令乾呵鏡自見
燈剪用無名異塗之剪燈則燈自斷
梓木為舟起蜃
香油蘸刀則刀不脆
琉璃用醬湯洗油自去
椒木作擂槌不臭且香
鐵銹以炭磨洗之鈍以乾烰炭擦之則快
泥瓦火煅過作磨石
藥品
甘遂麪裹煮熟毒自去
服茯苓勿食醋
鉛白煎霜入蜜中煎炒
瘡藥中用硫黃氣者以竹葉燒烟薰之則不息
生地黃乾土培之不爛
巴豆大黃同用則反不能瀉人
研乳香為末口念玄胡索
稻草煮香附子不苦
草烏切碎同米作飯喂雀兒盡皆醉倒
收大黃葉鋪薦上去壁虱
服丹石不可食蛤蜊腹中結痛病
疾病
生瘡毒未愈不可食生薑鴨子則肉突出作塊
喫茶多令人黃
蜂叮痛以野莧菜搗傅之
故窗紙治鼻衂
文房
研墨出沫用耳膜頭垢則散
臘梅樹皮浸硯水磨墨有光彩
礬水寫字令乾以五棓澆之則成黑字
絹布上寫字用薑汁磨及粉則不湮開
肥皂浸水磨墨可在油紙上寫字
肥皂水調顔色可畫花燭上
櫟炭灰成花燒之有墨處着無墨處不着
磨黃芩寫字在紙上以水沉去紙則字畫脱在水面上
畫上若粉被黑或硫煙熏了以石灰湯蘸筆洗二三次
則色復舊
萆蔴子油寫紙上以紙灰撒之則見字一云杏仁尤佳
冬月硯凍入酒磨墨不凍
鹽滷寫紙上烘之字黑
冬月令水不冰以楊花鋪硯槽名文房春風膏硯
樺皮燒煙熏紙作故色勝如黑泥
花瓶中欲水不臭用火燒瓦一片在内膠泥亦可
收畫法未雨之先晒乾緊捲入匣以厚紙糊縫過梅月
取出掛之
收筆東坡用黃連煎湯調輕粉蘸筆候乾收之
果子
收棗子蛀以一層栗草一層棗相間安之
收栗不蛀以栗蒲燒灰淋汁澆二宿出之候乾置盆中
用沙覆之
藏西瓜不可見日影見之則芽
收雞頭晒乾入瓶紙蒙了復埋之地中
藏金橘於菉豆中則經時不變
藏柑子以盆盛用乾潮沙蓋之土瓜同法
收湘橘用煮湯錫缾收之經年不壞
藏胡桃不可焙焙則油了
藏梨子用蘿蔔間之勿令相着經年不爛
梨蒂插蘿蔔上亦不得爛藏香圓同此法
松子仁帶皮則不油
橄欖樹高難採以鹽塗樹則實自落
青梅小滿前嫩脆過後則易黃
新榧子以猪脂炒過則黑皮不著肉
栗子與橄欖同食作梅花香
橄欖與鹽同食則無苦味
梅子與韶粉同食不酸不軟梅葉尤佳
炒銀杏在十個以上則不爆
乾果子蒸了者露之味如新
菱煮過以礬湯綽之紅綠如生
爆栗子銀杏拳一個在手則不爆勿令人知
香員蒂上安芋片則不&KR0146;
水楊梅入烰炭不爛
蔬菜
收芥菜子宜隔年者則辣
收冬瓜忌苕帚風
生薑社前收無筋
未霜時不可收芋為其多也
喫茶多腹脹以醋解之
茄子以爐灰藏之可至四五月
小滿前收鹽芥菜可交新
豆䜴内用甜瓜頭生者晒乾方可入不然則爛了晒時
以爐灰糝之不引蠅子
花竹
養荷花用温湯入缾中以紙蒙了以花削尖簪則花開
且久
蜀葵花削煨了以石灰蘸過令乾插水缾中開至頂而
葉不軟
冬青樹上接梅則開洒墨梅
石榴樹以麻餅水澆則花多
梧桐樹閏月多生一葉(按六壬梧桐常年十二葉閏年十三葉)
養石菖蒲無力而黃者用鼠糞洒之
養牡丹芍藥梔子並刮去皮火燒以鹽擦之插花瓶中
或用沸湯插之亦開
鳳仙花欲令再開但將子逐旋摘去則又生花
種蘭去土用水烰炭屑種之
蒲萄樹用麝香入其皮則蒲萄盡作香味
花樹蟲孔以硫黃末塞之
木樨蛀者用芝蔴梗帶殼束懸樹上
竹多年者則生米而死急截去離地三尺許通去節以
犬糞灌之則餘竹不生米也
海棠花用薄荷水浸之則開
橘柚樹澆肥春分後多死
竹葉以沸湯蘸過則不捲藏擫甲
銀杏不結子於雌樹鑿一孔入雄樹木一塊以泥塗之
便生子
葫蘆照水種自正
草木花被羊食並不發
花紅者令白以硫黃燒煙熏盞子蓋花則白
香圓去蒂以大蒜搗爛醢蒂上則滿室香更以濕紙圍
蓋上
芝蔴柴掛樹上無蓑衣蟲
牡丹根下放白术諸般顔色皆是腰金
冬瓜蔓上午時用苕帚打之則生多
禽魚
魚瘦而生白點者名虱用楓樹皮投水中則愈
鱉與蝤蛑被蚊子叮了即死
小犬吠不絶聲者用香油一蜆殼灌入鼻中經宿則不
吠
烏骨鷄舌黑者則骨黑舌不黑者但肉黑
鷄未&KR2181;者以苕菷趕之則&KR2181;毛倒生
母鷄生子與青(一作續)麻子喫則常生不抱卵
水中浮萍乾焚煙熏蚊蟲則死
竹鷄呌可去壁虱并白蟻
鴉鶻帶帽兒飛去立喚則高去伏地喚則來
馬螘畏肥皂
鷄黃雙者生兩頭及三足鷄
使蒼蠅不來席上以稻草索數條懸壁閒則盡
油殺諸蟲
猫兒眼知時有歌云子午線卯酉圓寅申巳亥銀杏樣
辰戌丑未側如錢
樓蔥逼蠅
蠶畏鼓聲則伏而不起亦畏雷故也
燕聚魚
馬誤食鷄糞骨眼生
鷄下卵晨則雄暮則雌日中對日下亦雄
香貍生四個外腎
鷹無肫而有肚子喫肉故也飛禽喫穀者有肫
鷄喫猫飯能啄人
令蛙不鳴三五日以野菊花為末順風撒之
逼蠅臘月猪脂以缾懸厠上
麻葉燒烟能逼蚊子
雜著
溪中水沫取起令乾為末入湯中即冷而不沸
池水渾濁以瓶入糞用箬包札之投水中則清
醉中飲冷水手顫
錫銅相和硬且脆水淬之極硬
銀銅相雜亦易鎔化
釜底煤可代火草引火
陳茶末燒烟蠅速去
油紙燈入荷池葉死
金遇鉛則碎
日未出及已没下醬不引蠅子
銅錢與胡桃一處嚼之錢易碎
水銀撒了以鍮石引之皆上石
打落器中白礬與韶粉研刷真皮色不退
蛇畏薑黃
續麻骨插竹園四向竹不沿出芝麻骨亦可
胡麻麪啖犬則黑光而駿
梓木作柱在下手則木響呌云是爭位
杉木烰炭為末安門桕中開門則自能響
釘月臺板用蹇漆樹削作釘以米泔水浸之待乾釘板
易入且堅如鐵
荷花梗塞鼠穴自去
荷花葉煎湯洗鑞器或用荷梗一方用糟醋
染乾皂皮顔色内入杏仁則光且黑
黃蠟與果子同食則蠟自化去
蘿蔔提硝則白煎亦然
伏中不可鑄錢汁不清名爐凍
水缸内養魚三兩個則活不生脚
伏中合醬與麯不生蟲
燈心蘸油再蘸白礬末粘起炭火
鷄子開小竅去黃白了入露水又以油紙糊了日中晒
之可以自升起離地三四尺
收椒帶眼收不帶葉收不變色
伏中收松柴斫碎以黃泥水中浸皮脱晒乾冬月燒之
無烟竹青亦可
煮象牙用酢滷煮之自軟
說郛卷二十二下
