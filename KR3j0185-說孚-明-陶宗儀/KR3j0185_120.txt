說郛卷一百二十上元陶宗儀撰
清異錄一(陶榖)
天文
龍潤
李煜在國時自作祈雨文曰尚乖龍潤之祥
跋扈將軍
隋煬帝泛舟忽隂風頗緊歎曰此風可謂跋扈將軍
竒水
雨無雲而降非龍而作號爲竒水
天公絮
雲者山川之氣今秦隴村民稱爲天公絮
赤真人
周季年東漢國大雪盛唱曰生怕赤真人都來一夜春
後大宋受命
吼天氏
呂圜貧秋深大風隣人朱錄事富而輕圜後叠小紙擲
圜前云呂圜洛師人也身寒而德備一日吼天氏作孽
獨示威於圜
聖琉璃
王衍伶官家樂侍燕小池水澄天見家樂應制云一段
聖琉璃
豔陽根
僞閩中書吏韋添天字謎云露頭更一日真是豔陽根
碧翁翁
晉出帝不善詩時爲俳諧語詠天詩曰高平上監碧翁
翁
冷飛白
老伶官黃世明常言逮事莊宗大雪内宴鏡新磨進詞
號冷飛白
天公玉戲
比丘清傳與一客同入湖南客曰凡雪仙人亦重之號
天公玉戲
花鞴扇
俗以開花風爲花鞴扇潤花雨爲花沐浴至花老風雨
斷送蓋花刑耳
驚世先生
驚世先生雷之聲也千里鏡電之形也
迷空步障
世宗時水部郎韓彦卿使高麗卿有一書曰博學記偷
抄之得三百餘事今抄天部七事迷空步障(霧)威屑(霜)
教水(露)冰子(雹)氣母(虹)屑金(星)秋明大老(天河)
地理
黃金母
汾晉村野間語曰欲作千箱主問取黃金母意謂多稼
厚畜由耕耘所致
空青府
契丹東丹王突買巧石數峰目爲空青府
隱士泥
秣陵孟娘山土正白色曰白墡土周護始調塗其四堵
因呼隱士泥
寵仙
桑維翰夀辰韋潛德獻太湖石一塊上有鐫字金飾曰
寵仙
琉璃變
劉東叔賦臘月雨云且雨且凍山徑滑是誰作此琉璃
變
青銅海
汴老圃紀生一鉏芘三十口病篤呼子孫戒曰此土十
畆地便是青銅海也
七絃水
武夷山有石如立壁巔隱一泉分七𣲖山僧顛堅名爲
七絃水
十辛
積麥以十辛良下子不得過三辛收潑不得過三辛上
場入倉亦用辛日
君道
蕭閒大夫
劉鋹僭立奢麗自恣在宮中自稱蕭閒大夫
候窗監
南漢劉晟殿側置宮人望明窗以候曉宮人謂之候忩
監
摘瓜手
人君號能選才者莫如唐太宗然瀛洲十八人許敬宗
乃得與如摘瓜手耳取之既多其中不容無濫
掃國眞人
隋裴寂待選京都一日郊飲遇老人畫地上沙土曰掃
國眞人(太宗)又曰玉環天子(玄宗)又曰丹丘上聖(憲宗)告寂云
三百年中最雄者此三人耳
彩局皃
開元中後宮繁衆侍御寢者難於取捨爲彩局兒以定
之集宮嬪用骰子擲最勝一人乃得專夜官璫私號骰
子爲剉角媒人
大昏元年
王曦紹僭號梁閩越淫刑不道黃峻曰合非永隆恐是
大昏元年
紫明供奉
武帝宣内供奉賜坐食甘露毬蜜搗山藥油浴既退侵
夜宮嬪離次上獨映琉璃燈籠觀書久之歸寢殿王才
人問官家今日以何消遣上曰綠羅供奉已去皂羅供
奉(宮人特髻)不來與紫明供奉燈相守熟讀尚書無逸篇數
遍朕非不能取熱閙快活正要與弦管尊罍暫時隔破
容易郎君
晉少主志於富貴纔進姓名即問幾錢拜官賜職出於
談笑幸臣私號容易郎君
媚猪
劉鋹昏縱角出得波斯女年破瓜黑腯而慧豔善淫曲
盡其妙鋹嬖之賜號媚猪
官志
風力相國
越公楊素專恣既久包藏可畏四方寒心不敢直指故
以風力相國槩之
潤家錢
南溪地狹力弱事例卑猥州縣時會僚屬不設席而分
饋阿堵號潤家錢
分身將
梁將葛從周忠義驍勇每臨陣東西南北忽焉如神晉
人稱爲分身將
肉雷
來紹乃唐酷吏俊臣之裔天禀鷙忍以决罰爲樂嘗宰
郃陽生靈困于孽手創造鐵繩千條或有令不承則急
縛之仍以其半槌手往往委頓每肆枯木之威則百囚
俱斷轟響震動一邑時呼肉雷
百和參軍
袁象先判衢州時幕客謝平子癖於焚香至忘形廢事
同僚蘇收戲刺一札伺其亡也而投之云鼎炷郎守馥
州百和參軍謝子平
赤心榜
張聿宰華亭治政凜然凡有府使賦外之需直榜邑門
民感其誠指爲赤心榜
小宰羊
時戢爲青陽丞潔已勤民肉味不給日市豆腐數箇邑
人呼豆腐爲小宰羊
牛皮綳鐵鼓
蘇州錄事參軍薛朋龜廉勤明察胥吏呼爲牛皮綳鐵
鼔言難謾也
軟繡天街
本朝以親王尹開封謂之判南衙羽儀散從粲如圖畫
京師人歎曰好一條軟繡天街近日士大夫騎吏華繁
者亦號半里嬌
脯掾
何敬洙帥武昌時司倉彭湘傑習知膳味就中脯腊尤
殊敬洙檄掌公厨郡中號爲脯掾
裹頭冰
宋城主簿祝天貺勵已如冰玉百姓呼爲裹頭冰天貺
去後和甄來尉頗得天貺餘味加以儒而文民間語曰
去了裹頭冰却得一段著脚琉璃
名字副車
鄧州别駕令狐上選政貪性疎百姓呼名字副車
人事
閙侯
侯元亮馬氏時湖湘宰退居長沙門常有客宴會無虛
日人目爲閙侯
九龍燭
杜黃裳當憲宗初載深謀密議眷禮敦優生日例外别
賜九龍燭十挺
呷大夫
家述常聿修仕偽蜀爲太子左贊善大夫西人皆滑稽
聿修伺述酒瓮將竭叩門求飲未通大道已見罍恥濡
筆書壁曰酒客乾喉去唯存呷大夫
九福
天下有九福京師錢福眼福病福屏帷福吳越口福洛
陽花福蜀川藥福秦隴鞍馬福燕趙衣裳福
蠭窠巷陌
四方指南海爲烟月作坊以言風俗尚淫今京師鬻色
戸將及萬計至于男子舉體自貨進退恬然遂成蠭窠
巷陌又不止烟月作坊也
手民
木匠總號運金之藝又曰手民手貨
女及第
齊魯燕趙之種蠶收繭訖主蠶者簪通花銀碗謝祠廟
村野指爲女及第
不動尊
宣武劉錢民也鑄鐵爲筭子薄遊妓求釵奩劉子辭之
姥曰郎君家庫裏許多青銅教做不動尊可惜爛了風
流抛散能使幾何劉子云我爺喚筭子作長生鐵况錢
乎
甌宰
廣席多賓必差一人慣習精俊者充甌宰使舉軄律衆
金搭膝
温韜少無賴拳人幾死市魁將送官謝過魁前拜逾數
百魁釋之韜每念之以爲恥既貴達拍金薄搭膝帶之
曰聊酬此膝
女行
胭脂虎
朱氏女沉慘狡妬嫁爲陸愼言妻愼言宰尉氏政不在
巳吏民語曰胭脂虎
冠子蟲
俗罵婦人爲冠子蟲謂性若蟲蛇有傷無補
補闕燈檠
冀州儒李大壯畏服小君萬一不遵號令則叱令正坐
爲綰匾髻中安燈盌然燈火大壯屏氣定體如枯木土
偶人諢目之曰補闕燈檠
黑心符
萊州長史于義方著黑心符一卷錄以傳後黑心者繼
婦之德名也
君子
髯佛
滑州賈寧性仁恕賑饑救患耆稚愛慕之以寧多髯遂
皆以髯佛呼之
老雅陳
巴陵陳氏累世孝謹鄉里以老雅陳目之謂烏鴉能反
哺也
百悔經
閩士劉乙嘗乘醉與人争妓女既醒慚悔集書籍凡因
飲酒致失賈禍者編以自警題曰百悔經自後不飲至
于終身
樂天羹
周維簡隱洪州西山嘗云得米三四石樂天羹七百二
十碗足了一年之費
私麽
蟲使
莊宗時伶官朱國賓天姿乖狠衆皆畏恨以其閩人號
爲蟲使
腹兵
荆楚賈者與閩商争宿邸荆賈曰爾一等人横面蛙言
通身劒戟天生玉網腹内包蟲閩商應之曰汝軰腹兵
亦自不淺蓋謂荆字從刀也
瓮精
螺川人何畫薄有文藝而屈意於五侯鯖尤善酒人以
瓮精誚之
釋族
的乳三神仙
太祖陳橋時太后方飯僧于寺懼不測寺主僧誓以身
蔽上受禪賜的乳三神仙
引飯大師
禪家未粥飯先鳴槌維那掌之藂林目淨槌爲引飯大
師維那爲欒槌都督
鉢盂精
行脚僧驚舉子驢舉子不忿僧曰麻衣鬼著汝何時會
林舉子揚鞭曰鉢盂精且理會取養命圓
雙撚布
長安素上人四時止雙撚布爲三衣執一鬼脚杖而已
寄生囊
梓潼雙燈寺僧書一頌曰撞來好箇寄生囊云云趺坐
而化
泥融覺
比丘無染遊廬山春雨路滑忽仆石上由是洞見本原
士大夫稱爲泥融覺
紫織方
獲嘉秃士貫微僭奢如貴要子弟旋織小叠勝羅染椹
服號紫織方
三隻韈
去習者雲行至峨眉山而隱蓄三隻韈常用二補一歲
久裂帛交雜望之茸茸焉自呼爲獅子襪
仙宗
饕餮仙
近世事仙道者不務寡欲多搜黃白術貪婪無厭宜謂
之饕餮仙
草
昌九
宜春太守虞杲郡齋植昌蒲五檻次子夢髯翁自號昌
九言願賜保養
科名草
杜荀鶴舍前椿樹生芝草明年及第以漆彩飾之安几
硯間號科名草
蕉迷
南漢貴璫趙純節性惟喜芭蕉凡軒忩館宇咸種之時
稱純節爲蕉迷
綠天
懷素居零陵菴東郊治芭蕉亘帶幾數萬取葉代紙而
書號其所曰綠天菴曰種紙厥後道州刺史追作綠天
銘
馨列侯
唐保大二年國主幸飲香亭賞新蘭詔苑令取滬溪美
土爲馨列侯擁培之具
蕭寒郡假節侯
蘆之爲物大類此君但霜雪侵陵改素爲愧耳故好事
君子號蘆爲蕭寒郡假節侯
木
綠卿
王彪臨池賦云碧氏方澄宅龜魚而蕩漾綠卿高拂宿
烟霧以參差
平頭筍
海南島中一類筍極腴厚而甚短島人號平頭筍
文章樹
張曲江里第之側有古柘嘗因狂風發其一根解爲器
具花紋甚竒人又以公之手筆冠世目之曰文章樹
蚱蜢竹
江湖間有一種野竹其葉糾結如蟲狀山民曰此蚱蜢
竹也
鞾鞵樹
金鄉路上一老榆往來者就樹下易草屨例以其舊懸
而去行人指爲鞾鞵樹
邊幼節
余爲筍效傅休奕作墓誌曰邊幼節字脆中晉林琅玕
之裔也以湯死建隆二年三月二十五日立石
花
小南強
南漢地狹力貧不自揣度有欺四方傲中國之志每見
北人盛誇嶺海之強世宗遣使入嶺館接者遺茉莉文
其名曰小南強及本朝鋹主面縛僞臣到闕見洛陽牡
丹大駭歎有縉紳謂曰此名大北勝
睡香
廬山瑞香花始緣一比丘晝寢盤石上夢中聞花香烈
酷不可名既覺尋香求之因名睡香四方竒之謂乃花
中祥瑞遂以瑞易睡
獨立仙
孟昶時每臘日内官各獻羅體圈金花樹子梁守珍獻
忘憂花縷金于花上曰獨立仙
錦洞天
李後主每春盛時梁棟忩壁柱栱階砌並作隔筒密插
雜花榜曰錦洞天
黃玉玦
錢俶以弟信鎮湖州後圃芙蓉枝上穿一黃玉玦枝梢
交雜不知從何而穿也信截幹取玦以獻人謂真仙來
遊留此以驚世耳
樓羅歷
劉鋹在國春深令宫人鬪花凌晨開後苑各任採擇少
頃勑還宮鎖花門膳訖普集角勝負于殿中宦士抱關
宮人出入皆搜懷袖置樓羅歷以驗姓名法制甚嚴時
號花禁負者獻耍金耍銀買燕
紫風流
廬山僧舍有麝囊花一藂色正紫類丁香號紫風流江
南后主詔取數十根植于移風殿賜名蓬萊紫
婪尾春
胡嵪詩缾裏數枝婪尾春時人罔喻其意桑維翰曰唐
末文人有謂芍藥爲婪尾春者婪尾酒乃最後之杯芍
藥殿春亦得是名
金剛不壊王
懿宗賞花短歌云長生白久視黃共拜金剛不壞王謂
菊花也
雨天三昧
孟昶春餘宴後苑飛紅滿空昶曰彌陀經云雨天曼陀
羅華此景近似今日觀化工之雨天三昧宜召六宮設
三昧燕
瀛州玉雨
司空圖菩薩蠻謂梨花爲瀛州玉雨
嚴山圭木
韓恭叟離合巗桂二字爲嚴山圭木
百宜枝杖
酴醿木香事事稱宜故賣插枝云百宜枝杖此洛社故
事也
花腊
腊粉流愛重酴醿盛開時置書冊中冬間取以插髩蓋
花腊耳
香瓊綬帶
薛能賞酴醿詩云香瓊綬帶雪纓絡
花太醫
蘇直善治花瘠者腴之病者安之時人競稱爲花太醫
菓
瑞聖奴
天寶年内中柑樹結實帝日與貴妃賞御呼爲瑞聖奴
餘甘尉
鄴中環桃特異後唐莊宗曰昔人以橘爲千頭木奴此
不爲餘甘尉乎
省事三
北戎蓮實狀長少味出藕頗佳然止三孔用漢語轉譯
其名曰省事三
蜜父䗶兄
建業野人種梨者詫其味曰蜜父種枇杷者恃其色曰
䗶兄
赤誌翁
予嘗以鴨卵及蓮枝一捻紅餉符昭遠介還送一詩云
聖胎初出赤誌翁醜杖旁扶赤誌翁
河東飯
晉王嘗窮追汴師糧運不繼蒸栗以食軍中遂呼栗爲
河東飯
雞冠棗
睢陽多善棗雞冠棗宜作脯醍醐棗宜生啖或謂棗是
聖花皃
紅雲宴
嶺南荔枝固不逮閩蜀劉鋹每年設紅雲宴正紅荔枝
熟時
月一盤
蜀孟昶月旦必素飱性喜薯藥左右因呼薯藥爲月一
盤
玉角香
新羅使者每來多鬻松子有數等玉角香重堂棗御家
長龍牙子惟玉角香最竒使者亦自珍之
鐵脚梨
木瓜性益下部若脚膝筋骨有疾者必用焉故萬家號
爲鐵脚梨
黃金顙
丘鵬南出甘蔗啖朝友云黃金顙
百二子
河東葡萄有極大者惟土人得啖之其至京師者百二
子紫粉頭而已
御蟬香
洛南會昌中瓜圃結五六實長幾尺而極大者類蛾綠
其上皺文酷似蟬形圃中人連蔓移土檻貢上命之曰
御蟬香挹腰綠
百子瓮
果中子繁者惟夏瓜冬瓜石榴故嗜果者目瓜爲百子
瓮
獨子青
遼東一處有瓜若澆沃則以酒代水實成破爲十段若
段中止有一子而長數寸食一顆可作十日糧國人珍
之名獨子青
瓜戰
吳越稱霅上瓜錢氏子弟逃暑取一瓜各言子之的數
言定剖觀負者張宴謂之瓜戰
鼻選
瓜最盛者無踰齊趙車擔列市道路濃香故彼人云未
至舌交先以鼻選
褉寶
崔遠家墅在長安城南就中褉池産巨藕貴重一時相
傳爲褉寶又曰玉臂龍
九天材料
一時之菓品類幾何惟假蜂蔗川糖白鹽藥物煎釀曝
粉各隨所宜郭崇韜家最善乎此知味者稱爲九天材
料
蔬
崑味
落蘇本名茄子隋煬帝緣飾爲昆侖紫瓜人間但名崑
味而已
千金菜
高國使者來漢隋人求得菜種酧之甚厚故因名千金
菜今萵苣也
百歲羹
俗號虀爲百歲羹言至貧亦可具雖百歲可長享也
子母蔗
湖南馬氏有雞狗坊卒長能種子母蔗
一束金
杜頤食不可無韭人惡其噉候其僕市還潛取棄之怒
罵曰奴狗奴狗安得去此一束金也
和事草
䓗和羹衆味若藥劑必用甘草也所以文言曰和事草
玉乳蘿萄
王奭善營度子弟不許仕宦每年止火田玉乳蘿萄壼
城馬面菘可致千緡
筍奴菌妾
江右多菘菜粥筍者惡之罵曰心子菜蓋筍奴菌妾也
笑矣乎
菌蕈有一種食之令人得乾笑疾士人戲呼爲笑矣乎
麝香草
蒜五代宮中呼麝香草
鍊鶴一羹醉猫三餅
居士李巍求道雪竇山中畦䔫自供有問巍曰日進何
味荅曰以鍊鶴一羹(蓋爲鍊得身形似鶴形也)醉猫三餅(巍以時蘿薄荷搗餅)
(爲餅)問者語所親者以清饑道者旦暮必以菜解
纏齒羊
袁居道不求聞達馬希範間延入府希範病酒厭膏膩
居道曰大王今日使得貧家纏齒羊詢其故則蔬茹
淨街槌
瓠少味無韻葷素俱不相宜俗呼淨街槌
藥
迎年佩
咸通後士風尚於正旦未明佩紫赤囊中盛人參木香
如豆樣時時傾出嚼吞之至日出乃止號迎年佩
師子术
潛山産善术以其盤結醜怪有獸之形因號爲師子术
却老霜
却老霜九鍊松脂爲之辟穀長生
日面天腸福衢夀車
太清草木方云服雲母者成日面天腸餌鍾乳者登福
衢夀車
草創刀圭
高麗博學記云酥名大刀圭醍醐名小刀圭酪名水刀
圭乳腐名草創刀圭
火輪三昧
凡病膏肓之際藥效難此鍼灸之所以用也鍼長於宣
壅滯灸長於氣血古人謂之延年火又曰火輪三昧
火靈庫
昌黎公愈晩年頗親脂粉故事服食用硫黃末攪粥飯
啖雞男不使交千日烹庖名火靈庫公間日進一隻焉
始亦見功終致絶命
回頭青
香附子湖湘人謂之回頭青言就地剗去轉首已青也
禽
羹本
郝輪陳别墅畜雞數百外甥丁權伯勸諭輪畜一雞日
殺小蟲無數况損命莫知紀極豈不寒心輪曰汝要我
破除羹本雖親而實疏也
插羽佳人
豪少年尚畜鴿號半天嬌人以其蠱惑過於嬌女豔妖
呼爲插羽佳人
家常膃肭臍
膃肭臍不可常得野雀久食積功固亦峻緊蓋家常膃
肭臍也
婆娑皃
鄭遨隱居有高士問何以閱目對曰不注目於婆娑皃
即側耳於鼓吹長謂玩鷗而聽蛙也
黑鳳凰
禮部郎康凝畏妻甚有聲妻嘗病求烏雅爲藥而積雪
未消難以網捕妻大怒欲加捶楚凝畏懼涉泥出郊用
粒食引致之僅獲一枚同雀劉尚賢戲之曰聖人以鳳
凰來儀爲瑞君獲此免禍可謂黑鳳凰矣
兀地奴
世呼鵝爲兀地奴爲謂其行步盤跚耳
減脚鵝
御史符昭遠曰鴨頗類乎鵝但足短耳宜謂之減脚鵝
瓦亭仙
鸛多在殿閣䲭尾及人家屋獸結窠故或有呼瓦亭仙
者
肉寄生
章貢小蒙川蘇氏山林多鳩賓客滿坐可悉饜飫一網
數十百咄嗟可具故其黨戲之曰此君家肉寄生也
啞瑞
于頔董天休俱爲鄜州從事頔文辨天休木訥而衣冠
甚麗一日有吏人獲錦雉來獻頔笑曰此物毛羽粲錯
但鳴不中律呂亦啞瑞而已矣
長生網
鶉之爲性聞同類之聲則至熟其性必求鶉之善鳴者
誘致則無不獲自號引鶉爲長生網
族味
鶉捕之者多論網而獲故雌雄羣子同被鼎俎世人文
其名爲族味
碧海舍人
隋宦者劉繼詮得芙蓉鷗二十四隻以獻毛色如芙蓉
帝甚喜置北海中曰鷗字三品鳥宜封碧海舍人(碧一作北)
人日鳥
南唐王建封不識文義族子有動植疏俾吏錄之其載
鴿事以傳寫訛謬分一字爲三變而爲人日鳥矣建封
信之每人日開筵必首進此味
納膾場小尉
取魚用鸕鷀快捷爲甚人遂謂曰小舟即納膾場鸕鷀
乃小尉耳
相如錦
相如文君用鷫鸘裘貰酒長沙浪士王渲與名倡董和
仙客爲麗服塗鷫鸘狀號相如錦久而都下亦效之
獸
白沙龍
馮翊産羊膏嫩第一言飲食者必推馮翊白沙龍爲首
珍郎
天后好食冷修羊腸張昌宗冷修羊手札曰珍郎殺身
以奉國
角仙
華清宮一鹿十年精俊不衰人呼曰角仙
玉署三牲
道家流書言麞鹿麂是玉署三牲神仙所享故奉道者
不忌
糟糠氏
僞唐陳喬食蒸肫曰此糟糠氏面目殊乖而風味不淺
也
金鞍使者
王昶傾金錢市名馬凡得五匹各有位號曰金鞍使者
千里將軍致遠侯渥洼郎驥國公
尾君子
郭休隱居泰山畜一猢猻謹恪不踰規矩呼曰尾君子
綠耳梯
江南後主同氣宜春王從謙常春日與妃侍遊宮中後
圃妃侍覩桃花爛開意欲折而條高小黃門取綵梯獻
時從謙正乘駿馬擊毬乃引鞚至花底痛採芳菲顧謂
嬪妾曰吾之綠耳梯何如
白雪姑
余在輦轂至大街見揭小榜曰虞太博宅失去猫皃色
白小名曰雪姑
肉胡床
吉祥座杜重威馬也肉胡床景延廣馬也
肉竈燒丹
開運中術士曹盈道來謁自陳能肉竈燒丹借廳修養
詢其說肉竈者末生硃砂飼羊羔腯乃供厨借廳者素
女容成閉陽采隂之意
說郛卷一百二十上
說郛卷一百二十下元陶宗儀撰
清異錄二
蟲
塗金折枝蜻蜓
後唐宮人或網獲蜻蜓愛其翠薄遂以描金筆塗翅作
小折枝花子金線籠貯養之爾後上元賣花者取象爲
之售于遊女
花賊
温庭筠嘗得一句云蜜官金翼使徧干知識無人可屬
久之自聯其下曰花賊玉腰奴予以謂道盡蠭蝶
篆愁君
臨川李善寧之子十歲能即席賦詩親友嘗以貧家壁
試之略不搆思吟曰椒氣從何得燈光鑿處分拖涎來
藻飾惟有篆愁君拖涎指蝸牛也
青林樂(音藥)
唐世京城遊手夏月採蟬貨之唱曰只賣青林樂婦妾
小兒争買以籠懸忩尸間亦有驗其聲長短爲勝負者
謂之仙蟲社
爾雅蟲
小符拆字爲賦得父緒餘予過其家正見莊賓來呈蠒
小符曰此蟲雅哉予曰子將拆蠒爲二出雅字以張本
若作爾雅蟲無疑也適中其謀轟笑而已
魚
一命鰻[魚黎]
江南紫微郎熙載酷好鰻[魚黎]庖人私語曰韓中書一命
二鰻[魚黎]
王字鯉
鯉魚多是龍化額上有真書王字者名王字鯉此尤通
神
裙襴大夫
晉祠小池蓄老鱉大如食盤不知何人題闌柱曰裙襴
大夫烏衣開國何元美後失鱉所在
水晶人
二三友來訪買得蝦蠏具饌語及唐士人逆風至長須
國娶蝦女事坐客謝秉冲曰蝦女豈不好白角衫裹箇
水晶人滿筵無不大笑
黃大
僞德昌宮使劉承勲嗜蠏但取圓殼而已親友中有言
古重二螯承勲曰十萬白八敵一箇黃大不得謂蠏有
八足故云
筴舌蟲
盧絳從弟純以蠏肉爲一品膏嘗曰四方之味當許含
黃伯爲第一後因食二螯夾傷其舌血流盈襟絳自是
戲純蠏爲筴舌蟲
軟釘雪籠
京洛白鱔極佳烹治四方罕有得法者周朝寺人楊承
祿造脱骨獨爲魁冠禁中時亦宣索承禄進之文其名
曰軟釘雪籠
水族加恩簿
吳越功德判官毛勝多雅戲以地産魚蝦海物四方所
無因造水族加恩簿
肢體
髭聖
唐文玉虬須壯冠人號髭聖
玉版刀
小雪昨晴開明忩深爐之會時簷際串脯正乾濕得宜
取以侑觴衆賓用小刀削食獨丘侑之左右咬嚼捷如
虎兕一坐譁云丘主簿口中自有玉版刀也
十樣佛
世有十樣佛皆秃首者也一僧二尼三老翁四小皃五
優伶六角觝七泅魚漢八打狐人九秃瘡十酒秃
五百斤肉磨
晉祖時寺宦者廖習之體質魁梧食量寬博食物勇捷
有若豺虎晉祖嘗云卿腹中不是脾胃乃五百斤肉磨
針史
自唐末無賴男子以劄刺相高或鋪輞川圖一本或砌
白樂天羅隱二人詩百首至有以平生所歴郡縣飲酒
蒱博之事所交婦人姓名齒行第坊巷形貌之詳一一
標表者時人號爲針史
作用
齒牙春色
婁師德位貴而性通豁尤善捧腹大笑人謂師德爲齒
牙春色
口歡手怒
和魯公慷慨厚德每滑稽則哄堂大笑時博士楊永符
能草聖有省郎聞魯公笑聲戲謂楊曰丞相口歡笑永
符曰予忝事筆墨方揮掃之際亦謂太博手怒耶
混沌譜
華山陳真人隱於睡馮翊士寇朝一常事真人得睡之
崖略後還鄉惟睡而已郡南劉垂範往謁其徒以睡告
垂範坐寢外聞齁鼾之聲雄美可聽退而告人曰寇先
生睡中有樂乃華胥調雙門曲也或曰未審譜記何如
垂範以濃墨塗紙滿幅題曰混沌譜云即此是也
小太平
郭尚賢嘗云服餌導引之餘有二事乃養生大要梳頭
浴脚是也尚賢每夜先髮後脚方寢自曰梳頭浴脚長
生事臨卧之時小太平
軟盡虛空藏
人而無信不知其可也浮屠者流謂若將妄語誑衆生
自招拔舌塵沙劫今世假裝桃杏義修樓閣雖士大夫
尚不能免况屠沽乎余不敢詆訾輒借菩薩名加兩字
稱曰軟盡虛空藏
居
竹節洞
洛下公卿第宅棋布而郭從義爲符巧匠蔡竒獻樣起
竹節洞通貫明窈人以爲神工然從義亦不甚以爲佳
終往他所
不思議堂
懿代崇佛法館宇踰制佛骨至起不思議堂將奉遺體
工半帝升遐
秋聲館
余銜命渡淮入廣陵界維舟野次縱步至一村圃有碧
蘆方數畝中隱小室榜曰秋聲館時甚愛之不知誰家
之别墅意主人亦雅士也
覽驥亭
周初樞密王峻會朝臣予亦預吏引坐覽驥亭深不喻
其名呼吏問之曰太尉暇日悉閱廐馬於此爲娛玩焉
幈宮
幈宮孟蜀高祖晩年作以畫屏七十張關百紐而鬭之
用爲寢所
含薰閣
長安富室王元寶起高閣以銀鏤三稜屏風代籬落密
置香槽自花鏤中出號含薰閣
自在忩
韓熙載家故縱姬侍第側建横忩絡以絲繩爲觀覘之
地初惟市物後或調戲贈與所欲如意時人目爲自在
忩
棧王家
王驥家夀春出郊隔山陂以木棧通之其門人遂目爲
棧王家
金迷紙醉
㿈醫孟斧昭宗時常以方藥入侍唐宋竄居蜀中以其
熟於宫故治居宅法度竒雅有一小忩室牖煥明器皆
金紙光瑩四射金采奪目所親見之歸語人曰此室暫
憩令人金迷紙醉
高明世界
陳犀罷司農少卿省女兄于姑蘇適上元夜觀燈車馬
喧騰目奪神醉歎曰涉冰霜泛烟水乍見此高明世界
遂覺神明頓還舊觀
長慶赤
穆宗喜華麗所建殿閣以紙膏膠水調粉飾牆名雪花
泥又一等鰾清和丹砂末謂之長慶赤
藏用仙人
廣府劉龔僭大號晩年亦事奢靡作南薰殿柱皆通透
刻鏤礎石各置爐燃香故有氣無形上謂左右隋帝論
車燒沉水却成麄疎争似我二十四箇藏用仙人縱不
及堯舜禹湯不失作風流天子
蝶菴
李愚告人予夙夜在公不曾爛遊華胥國意欲於洛陽
買水竹作蝶菴謝事居其間菴未下手銘已畢工菴中
當以莊周爲開山第一祖陳摶配食然忙者難爲注籍
供軄
醉漚亭
王震爲天福國子博士好觀雨中漚疎稠出没每雨就
四階狹擁處寓目而心醉焉張麟瑞戲之曰公宜以此
亭爲醉漚
衣服
珠絡平金朝天幞頭
廣順初簿閱太廟雜物其間有珠絡平金朝天幞頭一
事
順裹
郢王鳳歷之叛别制幞頭都如唐巾但更雙脚爲仙藤
耳其徒號爲順裹
聖逍遙
同光既即位猶襲故態身預俳優尚方進御巾裹名品
曰新令伶人所預尚有合其遺製者曰聖逍遙
李家寬
清泰燕服凡兩品幞頭李家寬者漆地加金線稜盤四
脚差細
安豐頂
南漢僭創小國乃作平頂帽自冠之由是風俗一變皆
以安豐頂爲尚
化巾
桑維翰服蟬翼紗大人帽庶表四方名爲化巾
韓君輕格
韓熙載在江南造輕紗帽匠帽者謂爲韓君輕格
減樣方平帽
羅隱帽輕巧簡便省朴人竊倣學相傳爲減樣方平帽
千重襪
唐制立冬日進千重襪其法用羅帛十餘層錦夾絡之
蒸黃透繡襖子
明宗天資恭儉嘗因苦寒左右進蒸黃透繡襖子不肯
服索托羅氊襖衣之
遵王履
宣宗性儒雅令有司傚孔子履製進名魯風鞵宰相諸
王傚之而微殺其式别呼爲遵王履
脆玉絛
武帝緣金丹示孽中境躁亂内侍童膺福希旨進脆玉
絛用錦作虛帶以冰條裸腹繫之心腑俱凉移時銷鎔
復别更替
佛光袴
潞王從珂出馳獵從者皆輕零衫佛光袴佛光者以雜
色横合爲褲
小樣雲
士人暑天不欲露髻則頂矮冠清泰間都下星貨鋪賣
一冠子銀爲之五朵平雲作三層安置計止是梁朝物
匠者遂依傚造小樣求售
雨仙
張崇帥廣在鎮不法酷於聚斂從者數千人出遇雨雪
皆頂蓮花帽琥珀衫所費油絹不知紀極市人稱曰雨
仙
拂拂嬌
同光年上因暇日晩霽登興平閣見霞彩可人命染院
作霞樣紗作十褶裙分賜宮嬪是後民間尚之競爲衫
裙號拂拂嬌
氅裝
男子出家學佛始衣礬墨連裙黮謂之氅裝
闌單帶叠垜衫
諺曰闌單帶叠垜衫肥人也覺瘦嚴岩闌單破裂狀叠
垜補衲蓋掩之多
鳳尾袍
鳳尾袍者相國桑維翰時未仕縕衣也謂其繿縷穿結
類乎鳳尾
芭蕉袴
余在翰苑以油衣漸故遣吏市新者回云馬行油作鋪
目錄入朝避雨衫芭蕉袴一副二貫
圍頭債
晉朝賤者承人乏供八甎之軄猥蒙天眷一日大暑方
下直還私室裸袒揮拂未須臾中使促召左右急報裹
頭巾余歎曰阿僧祗劫中欠此圍頭債天使於禁林嚴
緊地還之也
裝飾
脂粉簿
顯德中岐下幕客入朝因言其家有舊書名脂粉簿載
古今妝飾殊制
開元御愛眉
五代宮中畫開元御愛眉小山眉五岳眉垂珠眉月稜
眉分梢眉涵烟眉國初小山尚行得之宦者竇季明
臙脂暈品
僖昭時都市娼家競事妝唇婦女以此分妍否其點注
之工名字差繁其略有臙脂暈品石榴嬌大紅春小紅
春嫩吳香半邊嬌萬金紅聖檀心露珠皃内家圓天宮
巧洛皃殷淡紅心腥腥暈小珠龍格雙(格一作暈)唐媚花奴
樣子
淺文殊
范陽鳳池院尼童子年未二十濃豔明俊頗通賓游創
作新眉輕纖不類時俗人以其佛弟子謂之淺文殊眉
綠牙五色梳(色一作梳下同)
洛陽少年崔瑜卿多貲喜遊冶嘗爲娼女玉潤子造綠
象牙五色梳費錢近二十萬
北苑妝
江南晩季建陽進茶油花子大小形製各别極可愛宮
嬪縷金于面皆以淡妝以此花餅施于額上時號北苑
妝
膠煤變相
瑩姐平康妓也玉淨花明尤善梳掠畫眉日作一樣唐
斯立戲之曰西蜀有十眉圖汝眉癖若是可作百眉圖
更假以歲年當率同志爲修眉史矣有細宅(一作它)眷而
不喜瑩者謗之爲膠煤變相自昭哀來不用青黛掃拂
皆以善墨火煨染指號薰墨變相
陳設
瑞英簾
人家蓄一簾赤紫色人在簾間自外望之繞身有光云
得於天寶之亂蓋宫禁物也後歸于渾瑊家有貴臣識
之曰此瑞英簾耳
尊重纈帳
顯德中創行尊重纈淡墨體花深黃工部郎陳昌達好
緣飾家貧貨琴劒作纈帳一具
六合被
莊宗滅梁平蜀志頗自逸命蜀匠旋織十幅無縫錦爲
被材被成賜名六合被
起紋秋水席
顯德中書堂設起紋秋水席色如葡萄紫而柔薄類綿
叠之可置研函中吏偶覆水水皆散去不能沾濡不識
其何物爲之
楊花枕
盧文紀有玉枕骨故凡枕之堅實者悉不可用親舊間
作楊花枕贈之遂獲安寢自是縫青繒充以柳絮一年
一易
水精金脈屏風
成德節度王鎔求長生不死日延異人方士坐邃宇映
水精金脈屏風焚香謂飛昇可致吏民莫不竊笑
鬭磨大同簟
李文饒家藏會昌所賜大同簟其體白竹也鬭磨平密
了無罅隙但如一度膩玉耳
左宮枕
左宮枕青玉爲之體方平長可寢二人冬温夏凉醉者
破醒夢者遊仙云是左宮王夫人左宮以授杜光庭光
庭進之蜀主與皇明帳爲幈宮二寶
皇明帳
自知祥傳至昶但稱皇明帳不知所自色淺紅恐是鮫
綃之類於皺紋中有十洲三島象施之大小床皆稱可
此爲怪耳夜則燦錯如金箔狀昶敗失所在
玉羅漢屏
京城北醫者孫氏有木頰小石屏石色赤綠上有正白
如蒙頭坐僧頗類真京人相沿號玉羅漢屏孫家
逍遙座
胡床施轉關以交足穿便絛以容坐轉縮須臾重不數
斤相傳明皇行幸頻多從臣或待詔野頓扈駕登山不
能跂立欲息則無以寄身遂創意如此當時稱逍遙座
器具
十二時盤
唐内庫有一盤色正黃圜三尺四周有物象元和中偶
用之覺逐時物象變更自如辰時花草間皆戲龍轉巳
則爲蛇轉午則成馬矣因號十二時盤流傳及朱梁猶
在
魚英托鏤椰子立壺
劉鋹僞宮中有魚英托鏤椰子立壺四隻各受三斗嶺
海人亦以爲罕有魚英蓋魚腦骨熁治之可以成器
仙臺秘府小中臼
郭從義營洛第發池得一器受五升餘體如綠玉形正
方其中可用杵物四角有胡人坐頂傍有篆文曰仙臺
秘府小中臼按蘇鶚杜陽雜編仙臺秘府乃武宗修和
藥餌之所
神通盞
文宗屬宦豎專横動即掣肘頗以酣飲爲娛嬪御之小
戶者厭患之爭賂内執事則造黃金盞以金蓮荷菱芰
爲玦束盤其實中空盞滿則可潛引入盤中人初不知
也遂有神通盞了事盤之號
五位缾
五位缾自同光至開運盛行以銀銅爲之高三尺圍八
九寸上下直如筒樣安嵌蓋其口有微窪處可以傾酒
春日郊行家家用之
銀稜木瓜胡樣桶
叚文昌微時貧幾不能自存既貴遂竭財奉身晩年尤
甚以木瓜益脚膝銀稜木瓜胡樣桶濯足蓋用木瓜樹
解合爲桶也
九曲杯
以螺爲杯亦無甚竒惟藪穴極彎曲則可以藏酒有一
螺能貯三盞許者號九曲螺杯
小海甌
耀州陶匠創造一等平底深盌狀簡古號小海甌
扺鵲杯
扺鵲杯房州刺史元自誠物也類珉而色淺黃夏月用
浸桃李雖無堅雪而水與果俱冰齒盛冬貯水則竟不
凍
占景盤
郭江州有巧思多創物見遺占景盤銅爲之花唇平底
深四寸許底上出細筒殆數十每用時滿添清水擇繁
花插筒中可留十餘日不衰
燕羽觴
江南中書厨宰相飲器有燕羽觴似常杯而狹長兩邊
作羽形塗以佳漆云者有宰相病目惡五色耗明凡器
用類改令黑
不二山
吳越孫總監承佑富傾霸朝用千金市得石綠一塊天
質嵯峨如山命匠治爲博山香爐峯尖上作一暗竅出
烟一則聚而且直穗凌空實美觀視親朋傚之呼不二
山
夜瀦
溺曰房中弱水見於道書
琖中游妓
余家有魚英酒琖中䧟園林美女象又嘗以沉香水漬
飯入盌清馨左散騎常侍黃霖曰陶翰林甑裏薰香琖
中遊妓非好事而何
水晶不落
白樂天送春詩云銀花不落從君勸不落酒器也乃屈
巵鑿落之類開運宰相馮家玉有滑樣水晶不落一隻
玉太古
李煜僞長秋周氏居柔儀殿有主香宮女其焚香之器
曰把子蓮三雲鳳折腰獅子小三神名字金鳳口嬰玉
太古容華鼎凡數十種金玉爲之
烏舅金奴
江南烈祖素儉寢殿燭不用脂䗶灌以烏臼子油但呼
烏舅案上捧燭鐵人高尺五云是楊氏時馬廐中物一
日黃昏急須燭喚小黃門掇過我金奴來左右竊相謂
曰烏舅金奴正好作對
百八丸
和尚市語以念珠爲百八丸裴休見人執此則喜色可
掬曰手中把諸佛窖子未見有墮三塗者也
還元竹
自紙行于世簡牘之制遂絶予曾與所親許當取江湖
大竹火上出汗候色變白磨瑩破之闊半寸長七寸厚
三分兩兩膠固面目在外細線爲繩三道編聯使卷舒
快利每片書字一行密則倍不欲人見者加囊封宜號
還元竹終以身未至南但成漫語
方便囊
唐季王侯競作方便囊重錦爲之形如今之照袋每出
行雜置衣巾篦鑑香藥詞冊頗爲簡快
龍酥方丈小驪山
吳越外戚孫承佑奢僭異常用龍腦煎酥製小樣驪山
山水屋室人畜林木橋道纖悉備具匠者畢工承祐大
喜贈蠟裝龍腦山子一座
金剛炭
金剛炭有司以進御爐圍徑欲及盆口自唐宋五代皆
然方焼造時置式以受柴梢劣者必退之小熾一爐可
以終日
珠龍九五鞍
劉鋹自結珠龍九五鞍獻闕下頗甚勤勞
小摩尼數珠
漢隱帝之禍手中猶持小摩尼數珠凡一百八枚蓋合
浦珠也郭允明劫去
玉平脱雙蒲萄鏡
開運既私寵馮夫人其事猶秘會高祖御器用有玉平
脱雙蒲萄鏡乃高祖所愛帝初即位舉以賜馮人咸訝
之未久冊爲皇后
仙音燭
同昌公主薨帝傷悼不已以仙音燭賜安國寺冀追冥
福其狀如高層露臺雜寶爲之花鳥皆玲瓏臺上安燭
既燃點則玲瓏者皆動丁當清妙燭盡絶響莫測其理
金泥五簷傘
晉少主北還至孟津界一古寺遺下所張紫羅傘五層
叠垜簷仍泥金作盤花但朱柄折耳
薛醜刀
薛醜刀圃里人善栽植凡花穿接無不冠絶常持厚脊
利刃芟洗繁穢人遂名此樣爲薛醜刀
碧金仙
有刀蕭者攜一鏡色碧體瑩背有字曰碧金仙大中元
年十二月銅坊長老白九峯造余以俸粒五石換之置
于文瑞堂呼爲銅此君
光音王
光叔之賢會昌微忌之帝因引照戲令宮嬪離合鏡字
須臾以光音王奏帝曰鏡子封王耶帝不懌而罷距宣
宗即位止三四年
驕龍杖
天師杜光庭驕龍杖紅如猩肉重若玉石似非藤竹所
爲相傳是仙人留賜
流星輦
蜀衍荒於遊幸乃造平底大車下設四卧軸每軸安五
輪凡二十輪牽以駿馬騎去如飛謂之流星輦
巧先生
石守信掌庫奴蕭雲常博奕大北夜開庫私取錢幣愴
惶失鎖所在雲不敢明言但云不見乂手鐵龍有同類
戲曰何不問巧先生求之意以鎻口上銜鑰譏雲焉
眉匠
篦誠瑣縷物也然丈夫整髩婦人作眉捨此無以代之
余名之曰髩師眉匠
主風神
余遊少室經壇院大暑疲薾其徒以扇進題曰經壇院
主主風神而解事有可愛者
黑金社
廬山白鹿洞遊士輻凑每冬寒醵金市烏薪爲禦冬備
號黑金社十月旦日命酒爲氊爐會蓋禦密忩家張置
毯褥以是日始也
黑太陽
黑太陽法出自韋郇公家用精炭搗治作末研米煎粥
搜和得所預辦圓鐵範滿内炭末運鐵面鎚實擊五七
十下出範隂乾
盧州大中正
焚香賴匙七室既密爐既深非運七治灰則淺深峻緩
將焉托哉七之爲功審矣命之曰盧州大中正
木齒丹
修養家謂梳爲木齒丹法用奴婢細意者執梳理髮無
數日愈多愈神
漆方士
王丞相溥還政閒居四方書牘答報皆手筆然不過百
字目前事與親黨相聞勌於紙扎封叠造赤漆小版書
其上僕吏以帊蒙傳去雖一時間可發數十公自爲木
牋後後加頰拒安抽面以啓閉字濕則能護之故又有
漆方士漆雕開之名
光濟叟
同光年高麗行人至副使者部少卿上柱國朴嵓叟文
雅如中朝賢士既行吏掃除其館舍得餘燭半梃其末
紅印篆文曰光濟叟叟蓋以命燭也
鐵了事
杜岐公悰以剜耳匙子爲鐵了事見悰敗藁有云悰封
邠國公恐非岐字
火寸
夜中有急苦於作燈之緩有智者批杉條染硫黃置之
待用一與火遇得燄穗然既神之呼引光奴今遂有貨
者易名火寸
二儀刀
上饒葛溪鐵精而工細余中表以剪刀二柄遺贈皆交
股屈環遇物如風經年不營一上有鑿字曰二儀刀
惺惺二十一
博徒隱語以骰子爲惺惺二十一又曰象六謂六隻成
副
文用
月團
徐鉉兄弟工翰染崇飾書具嘗出一月團墨曰此價值
三萬
藏鋒都尉
蜀多文婦亦風土所致元微之素聞薛濤名因奉使使
見焉微之矜持筆硯濤走筆作四友贊其略曰磨潤色
先生之腹濡藏鋒都尉之頭引書媒而黯黯入文畝以
休休微之驚服傳記止載菖蒲花發五雲高之句而遺
此故錄之
璧友
余家世寶一硯不知何在形正圓腹作兩池底分三魚
口以承之紫潤可愛背隂有字云璧友銘云華先生製
天受玉質硏磨百爲夫惟歲寒非友而誰似是唐物
定名筆
唐世舉子將入場嗜利者爭賣健豪圓鋒筆其價十倍
號定名筆筆工每賣一枝則錄姓名俟其榮捷則詣門
求阿堵俗呼謝筆
剡溪小等月面松紋紙
先君畜白樂天墨跡兩幅背之右角有方長小黃印文
曰剡溪小等月面松紋紙臣彦古等上彦古得非守臣
之名乎
雪方池
和魯公有白方硯通明無纖翳得之于峨嵋比丘公自
題硯室曰雪方池
小金城
小金城命者徐闡之硯體純紫而截腰有綠紋如城之
女牆是以得名
四鐶鼓硯
宣城裁衣肆用一石鎮紫而潤予以謂堪爲硯材買之
琢爲四鐶鼓硯綴以白玉環方圓逾一尺
發光地菩薩
舒雅才韻不在人下以戲狎得韓熙載之心一日得海
螺甚竒宜用滑紙以簡獻于熙載云海中有無心斑道
人往詣門下名書材糙澀逆意可使道人訓之即證發
光地菩薩熙載喜受之發光地十地之一也出華嚴書
畦宗郎君
歐陽通善書修飾文具其家藏遺物尚多皆就刻名號
研室曰紫方館金苽盛研滴曰金小相鎮紙曰套子龜
(薰陸香魁)小連城(玉氊一作玉壇)千鈞史(水瑩鐵眠兒)界尺曰由準氏芒
筆曰畦宗郎君夾槽曰半身龍
三灾石
蕭穎士文爽兼人而矜躁爲甚嘗至倉曹李韶家見歙
硯頗良既退語同行者君識此硯乎蓋三灾石也同行
不喻而問之曰字札不竒研一灾文辭不美研二灾忩
几狼籍研三灾同行者斂眉頷之
寶箒
僞唐宜春王從謙喜書札學晉二王楷法用宣城諸葛
筆一枝酧以十金勁妙甲當時號爲翹軒寶箒士人往
往爲呼寶箒
副墨子
蜀人景煥博雅士也志尚静隐卜築玉壘山茅堂花榭
足以自娛嘗得墨材甚精止造五十團曰以此終身墨
印文曰香璧隂篆曰副墨子
麝香月
韓熙載留心翰墨四方膠煤多不合意延歙匠朱逢於
書館傍燒墨供用命其所曰化松堂墨又曰玄中子又
自名麝香月匣而寶之熙載死妓妾㩦去了無存者
寶相枝
開元二年賜宰相張文蔚楊涉薛貽寶相枝各二十龍
鱗月硯各一寶相枝斑竹筆管也花點勻密紋如兔毫
鱗石紋似之月硯形象之歙産也
字厄
蔡邕非紈素不下筆書篆老賊古姦太多魏晉人墨跡
類是第一等楮先生可謂自重今人不擇紙而書已納
敗闕更有用故紙者字之大厄也
尺二冤家
少師楊凝式書畫獨步一時求字者紙軸堆叠若垣壁
少師見則浩歎曰無奈許多債主真尺二冤家也少時
怪閻立本戒子弟勿習丹青年長以來始覺以能爲累
退鋒郎
趙光逢薄游襄漢濯足溪上見一方磚類碑上題字云
秃友退鋒郎功成髩髮傷冡頭封馬鬛不敢負恩光獨
孤貞節立甎後積土如盎微有苔蘚蓋好事者瘞筆所
在
砑光小本
姚顗子姪善造五色牋光緊精華砑紙版乃沉香刻山
水林木折枝花果獅鳳蟲魚夀星八仙鍾鼎文幅幅不
同文縷竒細號砑光小本
武器
玉柄龍
朔方禆將其父嘗夢朱衣黑幘人曰吾開陽長史天命
以玉柄龍授君若遇槖籥翁宜付之後汾陽王誕日部
曲競獻珍異禆將以父所寶玉柄龍奉之意汾陽即翁
也得夢六日買是劒既藏四年歸汾陽
護聖將軍
貞明末帝夜於寢間擒刺客乃康王友孜所遣帝自戮
之造雲母匣貯所用劒名匣曰護聖將軍之館
堅利侯
安祿山得飛剛寶劒欲奏上乞封劒爲堅利侯僚屬以
爲不可力止之
風流箭
寶歷中帝造紙箭竹皮弓紙間密貯龍麝末香每宮嬪
羣聚帝躬射之中者濃香觸體了無痛楚宮中名風流
箭爲之語曰風流箭中的人人願
一丈威
隋煬帝將征遼將軍麥鐵杖見帝慷慨誓死扞敵帝賜
御副鎗一丈威
托地仙
槍材難得十全魏州石屋林多有之楊師厚時賜鎗效
節軍皆采于此團典所用多是絶品聖龍筋餘軍不過
四五等托地仙長腰奴范陽嬌金梢裊兒是也更有風
火枝聖蚰蜒頗曲弱軍中不取
小逡廵
王建初起軍中隱語代器械之名以犯者爲不祥至孟
氏時猶有能道其略者劒曰奪命龍刀曰小逡巡鎗曰
肩二斧曰鐵餻糜甲曰千斤使弓曰潘尚書弩曰百步
王箭曰飛郎鼓曰聖牛皃鑼曰響八旗曰愁眉錦鐵蒺
藜曰冷尖
十二機弩
宣武廳子都尤勇悍其弩張一大機則十二小機皆發
用連珠大箭無遠不及晉人極畏此文士戲呼爲急龍
車
火龍標
梁祖自初起每令左右持大赤旗緩急之際用以揮軍
祖自目爲火龍標
玉&KR1639;兒腰品
唐劒具稍短常施於脇下者名腰品隴西人韋景珍有
四方志呼盧酣酒衣玉篆袍珮玉&KR1639;皃腰品修飾若神
人李太白嘗識之見感寓詩云玉劒誰家子西秦豪俠
皃謂景珍也
金翅將軍
葛從周有水瑩鐵甲十年不磨治亦若鏡面遇賊戰不
利甲必前昏事已還復從周常以候尅衂其驗若神日
以香酒奉之設次于中寢曰金翅將軍之位
酒漿
太平君子
穆宗臨芳殿賞櫻桃進西凉州葡萄酒帝曰飲此頓覺四
體融和真太平君子也
天祿大夫
王世充僭號謂羣臣曰朕萬幾繁壅所以輔朕和氣者
唯酒功耳宜封天禄大夫永賴醇德
魚兒酒
裴晉公盛冬常以魚兒酒飲客其法用龍腦凝結刻成
小魚形狀每用沸酒一盞投一魚其中
甘露經
汝陽王璡家有酒法號甘露經四方風俗諸家材料莫
不備具
玉浮粱
舊聞李太白好飲玉浮粱不知其果何物余得吳婢使
釀酒因促其功荅曰尚未熟但浮粱耳試取一盞至則
浮蛆酒脂也乃悟太白所飲蓋此耳
林慮漿
後唐時高麗遣其廣評侍郎韓申一來申一通書史臨
回召對便殿出新貢林慮漿面賜之
觥籌獄
荆南節判單天粹宜城人性躭酒日延親朋強以巨杯
多致狼狽然人以其德善亦喜從之時戲語曰單家酒
筵乃觥籌獄也
麯世界
河陽釋法常性英爽酷嗜酒無寒暑風雨常醉醉即熟
寢覺即朗吟曰優游麯世界爛漫枕神仙
丑未觴
余開運中賜丑未觴法用雞酥棧羊筒子髓置醇酒中
暖消然後飲
甆宫集大成
雍都酒海也梁奉常和泉病於甘劉拾遺玉露春病於
辛皇甫别駕慶雲春病于釃光禄大夫致仕韋炳取三
家酒攪合澄窨飲之遂爲雍都第一名甆宫集大成甆
宫謂耀州倩榼
禍泉
置之缾中酒也酌于杯注于腸善惡喜怒交矣禍福得
失岐矣倘夫性昏志亂膽脹身狂平日不敢爲者爲之
平日不容爲者爲之言騰烟熖事墮穽機是豈聖人賢
人乎一言蔽之曰禍泉而已
瓶盞病
嗜飲者無早晩無寒暑樂固醉愁亦如之閒固醉忙亦
如之肴核有無醪醴善否一不問典當抽那借貸賒荷
一不䘏日必飲飲必醉醉不厭貧不悔俗號瓶盞病徧
揭本草細檢素問只無此一種藥
茗荈
十六湯
蘇廙仙芽傳第九卷載作湯十六法以謂湯者茶之司
命若名茶而濫湯則與凡末同調矣煎以老嫩言者凡
三品注以緩急言者凡三品以器標者共五品以薪論
者共五品
湯社
和凝在朝率同列逓日以茶相飲味劣者有罰號爲湯
社
縷金耐重兒
有得建州茶膏取作耐重兒八枚膠以金縷獻于閩王
曦遇通文之禍爲内侍所盜轉遺貴臣
乳妖
吳僧文了善烹茶游荆南高保勉四子季興延置紫雲
菴日試其藝保勉父子呼爲湯神奏授華定水大師上
人目曰乳妖
清人樹
僞閩甘露堂前兩株茶鬱茂婆娑宫人呼爲清人樹每
春初嬪嬙戲摘新芽堂中設傾筐會
玉蟬膏
顯德初大理徐恪見貽卿信鋌子茶茶面印文曰玉蟬
膏一種曰清風使恪建人也
水豹囊
豹革爲囊風神呼吸之具也煮茶啜之可以滌滯思而
起清風每引此義稱茶爲水豹囊
冷面草
符昭遠不喜茶嘗爲御史同列會茶嘆曰此物面目嚴
冷了無和美之態可謂冷面草也飯餘嚼佛眼芎以甘
菊湯送之亦可爽神
晩甘侯
孫樵送茶與崔刑部書云晩甘侯十五人遣侍齋閣此
徒皆請雷而摘拜水而和蓋建陽丹山碧水之鄉月澗
雲龕之品愼勿賤用之
生成盞
饌茶而幻出物象于湯面者茶匠通神之藝也沙門福
全生于金鄉長于茶海能注湯幻茶成一句詩共點四
甌共一絶句泛乎湯表小小物類唾手辦耳
茶百戲
茶至唐始盛近世有下湯運允别施妙訣使湯紋水脈
成物象者禽獸蟲魚花草之屬纖巧如畫但須臾即就
散滅此茶之變也時人謂之茶百戲
漏影春
漏影春法用鏤紙貼盞糝茶而去紙僞爲花身别以荔
肉爲葉松實鴨脚之類珍物爲蕊沸湯點攪
苦口師
皮光業最躭茗事一日中表請嘗新柑筵具殊豐簪紱
叢集纔至未顧尊壘而呼茶甚急徑進一巨甌題詩曰
未見甘心氏先迎苦口師衆噱曰此師固清高而難以
療飢也
饌羞
無心炙
段成式馳獵飢甚叩村家主人老姥出彘臛五味不具
成式食之有逾五鼎曰老姥初不加意而殊美如此帝
令庖人具此品因呼無心炙
蓮花餅饀
郭進家能作蓮花餅饀有十五隔者每隔有一折枝蓮
花作十五色自云周世宗有故宮婢流落因受顧于家
婢言宮中人號蕊押班
縷子膾
廣陵法曹宋龜造縷子膾其法用鯽魚肉鯉魚子以碧
筒或菊苗爲胎骨
赤明香
赤明香世傳仇士良家脯名也輕薄甘香殷紅浮脆後
世莫及
玲瓏牡丹鮓
吳越有一種玲瓏牡丹鮓以魚葉鬭成牡丹狀既熟出
盎中微紅如初開牡丹
五福餅
湯悦逢士人於驛舍士人揖食其中一物是爐餅各五
事細味之饀料互不同以問士人嘆曰此五福餅也
輞川小樣
比丘尼梵正庖制精巧用鮓臛膾脯醢醬瓜䔫黃赤雜
色鬭成景物若坐及二十人則人裝一景合成輞川圖
小樣
逍遙炙
睿宗聞金仙玉真公主飲素日令以九龍食轝裝逍遙
炙賜之
縷金龍鳳蠏
煬帝幸江都吳中貢糟蠏糖蠏每進御則上旋㓗拭殼
面以金縷龍鳳花雲貼其上
消灾餅
僖宗幸蜀乏食有宫人出方巾所包麵半升許會村人
獻酒一偏提用酒溲麵&KR1572;餅以進嬪嬙泣奏曰此消灾
餅乞強進半枚
道場羹
江南仰山善作道場羹脯麵䔫笋非一物也
法乳湯
明宗在藩不妄費嘗召幕屬論事各設法乳湯半盞蓋
甖中粟所煎者
同阿餅
天成中帝令作同阿餅法用碎肉與麵溲和如臂刀截
每隻二寸厚蒸之
轉身米
貴有力者治飯材舂搗簸汰但中心一顆存焉俗謂之
轉身米
雙弓米
單公潔陽翟人恥言貧嘗有所親訪之留食䭧慙於正
名但云啜少許雙弓
鄒平公食憲章
段文昌丞相尤精饌事第中庖所榜曰鍊珍堂在塗號
行珍館家有老婢掌修變之法指授女僕老婢名膳祖
四十年閱百婢獨九者可嗣法文昌自編食經五十章
時稱鄒平公食憲章
社零星
予偶以農幹至莊墅適秋社莊丁皆戲社零星蓋用猪
羊雞鴨粉麵蔬米爲羹
辣驕羊
和魯公嘗以春社遺節饌用奩惟一新樣大方碗覆以
剪鏤蠟春羅椀内品物不知其幾種也物十而飯二焉
禁庭社日爲之名辣驕羊
小四海
孫承佑在浙右嘗饌客指其盤筵曰今日坐中南之蝤
蛑北之紅羊東之鰕魚西之粟無不畢備可謂富有小
四海矣
鴈櫝
富家出遊運致饌具皆用髹櫝蒙以紫碧重簷罩衣兩
人舁之其行列之盛有若推行旁觀號爲鴈櫝
八珍主人
醬八珍主人也醋食總管也反是爲惡醬爲厨司大耗
惡醋爲小耗
酒骨糟
孟蜀尚食掌食典一百卷有賜緋羊其法以紅麴煑肉
緊卷石鎮深入酒骨淹透使如紙薄乃進注云酒骨糟
也
建康七妙
金陵士大夫淵藪家家事鼎鐺有七妙虀可照面餛飩
湯可注硯餅可映字飯可打擦擦臺濕麵可穿結帶餅
可作勸盞寒具嚼注驚動十里人
糟雲
釋鑒興天台山居頌湯玉入甌糟雲上筯謂湯餅瑩滑
糟薑岐秀焉耳
花餻員外
皇建僧舍旁有餻坊主人由此入貲爲員外官蓋顯德
中也都人呼花餻員外
于闐法全蒸羊
于闐法全蒸羊廣順中尚食取法爲之西施捧心學者
愈醜
薰燎
龍腦著色小兒
以龍腦爲佛像者有矣未見著色者也汴都龍興寺惠
乘寶一龍腦小兒雕製巧妙彩繪可人
刀圭第一香
昭宗嘗賜崔胤香一黃綾角約二兩御題曰刀圭第一
香酷烈清妙雖焚豆大亦終日旖旎蓋咸通所製賜同
昌公主者
䬣&KR2571;香
江南山谷間有一種竒木曰麝香樹其老根焚之亦清
烈號䬣&KR2571;香
靈芳國
後唐龍輝殿安假山水一鋪沉香爲山阜薔薇水蘇合
油爲江池芩藿丁香爲林樹薰陸爲城郭黃紫檀爲屋
宇白檀爲人物方圍一丈三尺城門小牌曰靈芳國或
云平蜀得之者
曲水香
用香末布篆文木範中急覆之是爲曲水香
旖旎山
高麗舶主王大世選沉水近千斤叠爲旖旎山象衡岳
七十二峯錢俶許黃金五百兩竟不售
鬭香
中宗朝宗紀韋武間爲雅會各攜名香比試優劣名曰
鬭香惟韋温挾椒塗所賜常獲魁
平等香
清泰中荆南有僧貨平等香貧富不二價不見市香和
合疑其仙者
鷓鴣沉界尺
沉水帶班點者名鷓鴣沉華山道士蘇志恬偶獲尺許
修爲界尺
香燕
李璟保大七年召大臣宗室赴内香燕凡中國外夷所
出以至和合煎飲佩帶粉囊共九十二種江南素所無
也
沉香甑
有賈至林邑舍一翁姥家日食其飯濃香滿室賈亦不
喻偶見甑則沉香所剜也
山水香
道士譚紫霄有異術蜀王昶奉之爲師月給山水香焚
之香用精沉上火半熾則沃以蘇合油
伴月香
徐鉉或遇月夜露坐中庭但爇佳香一炷其所親私别
號伴月香
雪香扇
孟昶夏月水調龍腦末塗白扇上用以揮風一夜與花
蘂夫人登樓望月悞墮其扇爲人所得外有效者名雪
香扇
奪真盤飣
顯德元年周祖創造供薦之物世宗以外姓繼統凡百
務從崇厚靈前看果雕香爲之承以黃金起突叠格禁
中謂之奪眞盤飣
六尺雪檀
南夷香槎到文登盡以易定物同光中有舶上檀香色
正白號雪檀長六尺地人買爲僧坊刹竿
握君
僧繼顒住五臺山手執香如意紫檀鏤成芬馨滿室繼
元時在潛邸以金易致每接僧則項帽具三衣假比丘
秉此揮談名爲握君
清聞處士
海舶來有一沉香翁剜鏤若鬼工高尺餘舶酋以上吳
越王王目爲清聞處士發源於心清聞妙香也
喪葬
魂樓墓衣
葬處上封謂之魂樓凡兩品一如平頂炊餅一如刻合
水桶上作銅鑼形亦有更用一重甎甃者或刻鎮物象
名墓衣
泉臺上寶冥游亞寶
顯德六年世宗慶陵&KR1238;上發引之日百司設祭於道翰
林院褚泉大若盞口余令雕印字文文之黃曰泉臺上
寶白曰冥遊亞寶
義疾
他疾惟一臟受病勞瘵則異矣次第傳變五臟百脈俱
傷血絶然後奄喪人死則有蟲出中者病如前人非死
不已一傳十十傳百展轉無窮故號義疾
永息菴
右補闕正已四十四致仕預製棺題曰永息菴置諸寢
室人勸移之僻地曰吾欲見之常運死想滅除貪愛耳
夀七十八無疾而逝
漆宅
余嘗臨外氏之喪正見漆工髹裹凶器余因言棺槨甚
如法漆工曰七郎中隨身富貴只贏得一座漆宅豈可
鹵莽
布漆山
天成開運以來俗尚巨棺有停之中寢人立兩邊不相
見者凶肆號布漆山
漆宮沙府
蘇司空禹珪薨百官致祭侍御史何登撰版文曰漆宮
永閟沙府告成禮畢余問沙府之說曰自隧道至窆棺
之穴皆鋪沙以防隂雨泥滑名沙府唐人嘗引用之
大小脱空
長安人物繁習俗侈喪葬陳拽寓像其表以綾綃金銀
者曰大脱空褚外而設色者曰小脱空製造列肆茅行
俗謂之茅行家事
土筵席
葬家聽術士說例用朱書鐵劵若人家契帖標四界及
主名意謂亡者居室之執守不知爭地者誰耶菴墓前
甃石若甎表之面方長高不登三尺號曰劵臺貧無力
則每祭祀以藉尊俎謂之土筵席
鬼
會舉人名鬼
釋種令超遊南岳將至祝融峰逢赤幘紫衣人同憩道
側超問其所之因密語曰我豈人也凡舉子入試天命
俊鬼三番旁護之欲以振發其聰明其中爲名第及時
運未偶者則無所護衛君以一第爲兒戲邪我即其數
也隸蓬萊下宮西臺此來南嶽關會一人隂德增減耳
神
侯白唾神荼
侯白隋人性輕多戲言嘗唾壁誤中神荼像人因責之
應曰侯白兩脚墮地雙眼覷天太平田地步履安然此
皆符耳安敢望侯白哉
妖
活玉巢
盩厔吏魁召士人訓子弟館于門士人素有蛀牙一日
復作左腮掀腫遂張口卧意似瞢騰忽聞有聲發於齦
齶若切切語言人馬喧閧漸次出口外痛頓止至半夜
却聞蚤來之聲仍云小都郎回活玉巢也似訶喝狀頰
上蠢蠢然直入口彈指頃齒大痛詰旦具告主人勸呼
符祝用符水士人從之痛已腫消竟不知何怪也
說郛卷一百二十下
