說郛卷八十二上元陶宗儀撰
六一居士詩話(歐陽修)
李文正公進永昌陵挽歌辭云奠玉五回朝上帝御樓
三度納降王當時羣臣皆進而公詩最為首出所謂三
降王者廣南劉鋹西蜀孟昶及江南李後主是也若五
朝上帝則誤矣太祖建隆盡四年明年初郊改元乾德
至六年再郊改元開寳開寳五年又郊而不改元九年
已平江南四月大雩告謝於西京蓋執玉祀天者實四
也李公當時人必不謬乃傳者誤云五(五字一作之)耳
仁宗朝有數達官以詩知名常慕白樂天體故其語多
得於容易嘗有一聯云有禄肥妻子無恩及吏民有戲
之者云昨日通衢遇一輜軿車載極重而羸牛甚苦豈
非足下肥妻子乎聞者傳以為笑
京師輦轂之下風物繁富而士大夫牽於事役良辰美
景罕或(一作獲)宴遊之樂其詩至有賣花擔上看桃李拍
酒樓頭(一作前)聽管絃之句西京應天禪院有祖宗神御
殿盖(一作寺)在水北去河南府十餘里歲時朝拜官吏常
苦晨興而留守達官簡貴每朝罷公酒三行不交一言
而退故其詩曰正夢寐中行十里不言語處喫(一作飲)三
杯其語雖淺近皆兩京之實事也
梅聖俞嘗于范希文席上賦河豚魚詩云春洲生获芽
春岸飛楊花河豚當是(二字一作於此)時貴不數魚鰕(一有其狀已可)
(怪其毒亦莫加忿腹若封豕怒目猶吳蛙庖煎苟失所入喉為鏌鋣若此喪軀體何須資齒牙持問南方人黨)
(護復矜誇皆言美無度誰謂死如麻我語不能屈自思空咄嗟退之來潮陽始憚餐籠蛇子厚居柳州而甘食)
(蝦蟇一物雖可憎性命無舛差斯言作味曾不比中藏禍無涯甚美惡亦稱此誠可嘉)河豚常出
於春暮羣遊水上食絮而肥南人多與获芽(一作笋)為羹
云最美故知詩者謂秪破題兩句己道盡河豚好處聖
俞平生苦于吟詠以閑遠古淡為意故其構思極艱此
詩作于罇爼之間筆力雄贍頃刻而成遂為絶唱
蘇子瞻學士蜀人也嘗于淯井監得西南夷人所賣蠻
布弓衣其文織成梅聖俞春雪詩(一有朔風三日暗吹沙蛟龍卷起噴成花)
(花飛萬里奪曉月白日爛堆愁女媧大明廣庭踏朝賀雉尾不掃粘官靴宮中才人承聖顔捧觴稱夀呼南山)
(三公免責百姓喜斗酒十千誰復慳)此詩在聖俞集中未為絶唱蓋其名
重天下一篇一詠傳落人間而異域之人貴重之如此
耳子瞻以余尤知聖俞者得之因以見遺余家舊蓄琴
一張乃寳歴三年雷會所斵距今二百五十年矣其聲
清越如擊金石遂以此布更為琴囊二物眞余家之寳
玩也
吳僧贊寧國初為僧錄頗讀儒書博覽強記亦自能撰
述而辭辯縱橫人莫能屈時有安鴻漸者文詞雋敏尤
好嘲詠嘗街行遇贊寧與數僧相隨鴻漸指而嘲曰鄭
都官不愛之徒時時作隊贊寧應聲答曰秦始皇未坑
之軰往往成羣時皆善其捷對鴻漸所道乃鄭谷詩云
愛僧不愛紫衣僧也
鄭谷詩名盛于唐末號雲臺編而世俗但稱其官為鄭
都官詩其詩極有意思亦多佳句但其格不甚高以其
易曉人家多以教小皃余為兒時猶誦之今其集不行
于世矣梅聖俞晚年官亦至都官一日會飲余家劉原
父戲之曰聖俞官必止于此坐客皆驚原父曰昔有鄭
都官今有梅都官也聖俞頗不樂未幾聖俞病卒余為
序其詩為宛陵集而今人但謂之梅都官詩一言之謔
後遂果然斯可歎也
陳舍人從易當時文方盛之際獨以醇儒古學見稱其
詩多類白樂天蓋自楊劉唱和西崑集行後進學者争
效之風雅一(一作之)變謂之崑體繇是唐賢諸詩集幾廢
而不行陳公時偶得(一作收)杜集舊本文多脱誤至送蔡
都尉詩云身輕一鳥其下脱一字陳公因與數客各用
一字補之或云落或云疾或云起或云下莫能定其後
得一善本乃是身輕一鳥過陳公嘆服以為雖一字諸
君亦不能到也
國朝浮圖以詩名于世者九人故時有集號九僧詩今
不復傳矣余少時聞人多稱其一曰惠崇餘八人者忘
其名字也余亦略記其詩有云馬放降來地鵰盤戰後
雲又云春生桂嶺外人在海門西其佳句多類此其集
已(一作既)亡今人多不知有所謂九僧者矣是可歎也當
時有進士許洞者善為辭章俊逸之士也因會(一作命)諸
詩僧分題出一紙約曰不得犯此一字其字乃山水風
雲竹石花草雪霜星月(一作日)禽鳥之類于是諸僧皆閣
筆洞咸平三年進士及第時無名子嘲曰張康渾裹馬
許洞鬧裝妻是也
孟郊賈島皆以詩窮至死而平生尤自喜為窮苦之句
(一作辭)孟有移居詩云借車載家具家具少於車乃是都
無一物耳又謝人惠炭云暖得曲身成直身人謂非其
身備嘗之不能道此句也賈云鬢邊雖有絲不堪織寒
衣就令織得(二字一作堪織)能(一作所)得幾何又其朝飢詩云坐
聞西牀琴凍折兩三絃人謂其不止忍飢而已其寒亦
何可忍也
唐之晚年詩人無復李杜豪放之格然亦務以精意相
高如周朴者搆思尤艱每有所得必極其雕琢故時人
稱朴詩月鍜季煉未及成篇已播人口其名重當時如
此而今不復傳矣余少時猶見其集其句有云風暖鳥
聲碎日高花影重又云曉(一作晩)來山鳥鬧雨過杏花稀
誠佳句也
聖俞常謂予曰詩家雖率(一作主)意而造語亦難若意新
語工得前人所未道者斯為善也必能狀難寫之景如
在目前含不盡之意見于言外然後為至矣賈島云竹
籠拾山果瓦瓶擔石泉姚合云馬隨山鹿放雞逐野禽
棲等是山邑荒僻官况蕭條不如縣古槐根出官清馬
骨高為工也余曰語之工者固如是狀難寫之景含不
盡之意何詩為然聖俞曰作者得於心覽者會以意殆
難指陳以言也雖然亦可略道其髣髴若嚴維柳塘春
水漫花塢夕陽遲則天容時(一作物)態融和駘蕩豈不如
在目前乎又若温庭筠雞聲茅店月人迹板橋霜賈島
怪禽啼曠野落日恐行人則道路辛苦羈愁旅思豈不
見于言外乎
聖俞子美齊名於一時而二家詩體特異子美筆力豪
雋以超邁橫絶為奇聖俞覃思精微以深遠閒淡為意
各極其長雖善論者不能優劣也余嘗于水谷夜行詩
略道其一二云子美氣尤雄萬竅號一噫有時肆顚狂
醉墨灑滂霈譬如千里馬已發不可殺盈前盡珠璣一
一難柬汰梅翁事清切(一作句)石齒潄寒瀨作詩三十年
視我猶後輩文辭愈精(一作清)新心意雖老大有如妖韶
女老自有餘態近詩尤古(一作苦)硬咀嚼苦(一作且)難嘬又
如食橄欖眞味久愈在蘇豪以氣轢舉世徒驚駭梅窮
獨我知古貨今難賣語雖非工謂粗得其髣髴然不能
優劣之也
呂文穆公未第時薄(或作嘗)遊一縣(忘其縣名)胡大監(旦)方隨
其父宰是邑遇呂甚薄客有譽呂(二字一作喻胡)曰呂君工於
詩宜少加禮胡問詩之警句客舉一篇其卒章云挑盡
寒燈夢不成胡笑曰乃是一渴(俗語轉音溘)睡漢爾呂聞之
甚恨而去明年首中甲科使人寄聲語胡曰渴睡漢狀
元及第矣胡答曰待我明年第二人及第輸君一籌既
而次牓亦中首選
聖俞嘗云詩句義理雖通語涉淺俗而可笑者亦其病
也如有贈漁父一聫云眼前不見市朝事耳畔惟聞風
水聲說者云患肝腎風(四字一作此漁父肝藏熱而腎藏虛也)又有詠詩
者云(一無此六字)盡日覓不得有時還自來本謂詩之好句
難得爾而說者云此是人家失却猫兒詩人皆以為笑
也
王建宮詞一百首多言唐宮禁中事皆史傳小說所不
載者往往見于其詩如内(一作兩)中數日無呼喚傳得滕
王蛺蝶圖滕王元嬰高祖子新舊唐書皆不著其所能
惟名畫錄略言其善畫亦不云其工蛺蝶也又畫斷云
工於蛺蝶及見于建詩爾或聞今人家亦有得其圖者
唐世一藝之善如公孫大娘舞劍器曹剛彈琵琶米嘉
榮歌皆見于唐賢詩句遂知名于後世當時山林田畆
潜德隠行君子不聞于世者多矣而賤工末藝得所附
託乃垂于不朽蓋其各有幸不幸也
李白戲杜甫云借問别來太瘦生總為從前(一作來)作詩
苦太瘦生唐人語也至今猶以生為語助如作麽生何
似生之類是也
陶尚書穀嘗曰尖簷帽子卑凡厮短靿靴兒末厥兵末
厥亦當時語余天聖景祐間已聞此句時去陶公尚未
遠人皆莫曉其義王原叔博學多聞見稱于世最為多
識前言者亦云不知為何說也第記之必有知者耳
詩人貪求好句而理有不通亦語病也如袖中諫草朝
天去頭上宮花侍燕歸誠為佳句矣但進諫必以章疏
無直用稾草之理唐人有云姑蘇城外寒山寺夜半鐘
聲到客船說者亦云句則佳矣其如三更不是打(一作撞)
鐘時如賈島哭僧云寫留行道影焚却坐禪僧時謂燒
殺活和尚此尤可笑也若步隨青山影坐學白塔骨又
獨行潭底影數息樹邊身皆島詩何精麤頓(一無此字)異也
松江新作長橋制度宏麗前世所未有蘇子美新橋對
月詩所謂雲頭灔灔開金餅水面沉沉臥彩(一作玉)虹者
是也時謂此橋非此句雄偉不能稱也子美兄舜元字
才翁詩亦遒勁多佳句而世獨罕傳其與子美紫閣寺
聯自無媿韓孟也恨不得盡見耳
晏元獻公文章擅天下尤善(一作喜)為詩而多稱引後進
一時名士往往出其門聖俞平生所作詩多矣然公獨
愛其兩聮云寒魚猶着底白鷺已飛前又絮暖鮆魚繁
豉添蓴菜(一作線)紫余嘗於聖俞家見公自書手簡再三
稱賞此二(一作兩)聮余疑而問之聖俞曰此非我之極致
豈公偶自得意於其間乎乃知自古文士不獨知己難
得而知人亦難也
楊大年與錢劉數公唱和自西崑集出時人爭效之詩
體一變而先生老(一作老先生)軰患其多用故事至於語僻
難曉殊不知自是學者之弊如子儀(一作大年)新蟬云風來
玉宇烏先轉(一作覺)露下金莖鶴未知雖用故事何害于
佳句也又如(一有大年二字)峭帆橫渡官橋柳疊鼓驚飛海岸
鷗其不用故事又豈不佳乎蓋其雄文博學筆力有餘
故無施而不可非如前世號詩人者區區於風雲(一作雪)
草木之類為許洞所困者也
西洛故都荒臺廢沼遺迹依然見於詩者多矣惟錢文
僖公一聮最為警絶云日上故陵煙漠漠春歸空苑水
潺潺裴晉公綠野堂在午橋南往時嘗屬張僕射齊賢
家僕射罷相歸洛(一作終)日與賓客吟宴于其間惟鄭工
部文寳一聯最為警絕云水暖鳬鷖行哺子溪深桃李
臥開花人謂不减王維杜甫也錢詩好句尤多而鄭句
不惟當時人莫及雖其集中自及此者亦少
閩人有謝伯初者字景山當天聖景祐之間以詩知名
余謫夷陵時景山方為許州法曹以長韻見寄頗多佳
句有云長官衫色江波綠學士文華蜀錦張余答云參
軍春思亂如雲白髮題詩愁送春蓋景山詩有多情未
老已(一作先)白髮(三字一作頭先白)野思到春如亂雲之句故余
以此戲之也景山詩頗多如自種黃花添野景旋移高
竹聽秋聲園林換葉梅初熟池舘無人燕學飛之類皆
無媿於唐賢而仕宦不偶終以(一作於)困窮而卒其詩今
已不見于世其家亦流落不知所在其寄余詩殆今三
十五年矣余猶能誦之蓋其人不幸既可哀其詩淪棄
亦可惜因錄於此詩曰江流無險似瞿唐滿峽猿聲斷
旅(一作盡)腸萬里可堪人謫宦經年應合鬢成霜長官衫
色江波綠學士文華蜀錦張異域化為儒雅俗遠民爭
識校讐郎才如夢得多為累情似安仁久悼亡下國難
留金馬客新詩傳與竹枝娘典辭懸待修青史諫草當
來集皂囊莫為明時暫遷謫便將纓足濯滄浪
石曼卿自少以詩酒豪放自得其氣貌偉然詩格竒峭
又工於書筆畫遒勁體兼顔柳為世所珍(一作好)余家嘗
得南唐後主澄心堂紙曼卿為余以此紙書其籌筆驛
詩此曼卿平生所自愛者至今藏之號為三絶眞余家
寳也曼卿卒後其故人有見之者云恍惚如夢中言卿
今為鬼仙也所主芙蓉城欲呼故人往遊不得忿然騎
一素(一作青)騾去如飛其後又云降于亳州一舉子家又
呼(一有其字)舉子去不得因留詩一篇與之余亦略記其一
聯云鶯聲不逐春光老花影長隨日脚流神(一作鬼)仙事
怪不可知其詩頗類曼卿平生語舉子不能道也
王建霓裳詞云弟子部(一作歌)中留一色聽風聽水作霓
裳(一有羽衣二字)曲今教坊尚能作其聲其舞則廢而不傳矣
人間又有望瀛府獻仙音二曲云此其遺聲也霓裳曲
前世傳記論說頗詳不知聽風聽水為何事也白樂天
有霓裳歌甚詳亦無風水之說第記之或有遺亡(四字一作)
(必有知)者爾
龍圖趙學士師民以醇儒碩學名重當時為人沈厚端
默羣居終日似不能言而于文章之外詩思尤精如麥
天晨氣潤槐夏午隂清前世名流皆所未到也又如曉
鶯林外千聲囀芳草階前一尺長殆不類其為人矣
退之筆力無施不可而嘗以詩為文章末事故其詩曰
多情懷酒伴餘事作詩人也然其資(一作發)談笑助諧謔
叙人情狀物態一寓于詩而曲盡其妙此在雄文大手
固不足論而予獨愛其工於用韻也蓋其得韻寬則波
瀾橫溢泛入傍韻乍還乍離(一作乍去乍還)出入回合殆不可
拘以常格如此日足可惜之類是也得韻窄則不復傍
出而因難見巧愈險愈竒如病中贈張十八之類是也
余嘗與聖俞論此以謂譬如(一作夫)善馭良馬者通衢廣
陌縱橫馳逐惟意所之至于水曲蟻封疾徐(一有彌字)中節
而不少蹉跌乃天下之至工也聖俞戲曰前史言退之
為人木強若寬韻可自足而輒傍出窄韻難獨用而反
不出豈非其拗強而然哉坐客皆為之笑也
自科場用賦取人進士不復留意於詩故絶無可稱者
惟天聖二年省試采侯詩宋尚書祁最擅場其句有色
映堋雲爛聲迎羽月遲(一作馳)尤為京師傳誦當時舉子
目公為宋采侯
司馬溫公詩話(司馬光)
詩話尚有遺者歐陽公文章名聲雖不可及然記事一
也故敢續書之
文德殿百官常朝之所也宰相奏事畢乃來押班常至
日旰守堂卒好以厚朴湯飲朝士朝士有久無差遣厭
苦常朝者戲為詩曰立殘階下梧桐影喫盡街頭厚朴
湯亦朝中之實事也
惠崇詩有劍靜龍歸匣旗閒虎繞竿其尤自負者有河
分崗勢斷春入燒痕青時人或有譏其犯古者嘲之河
分崗勢司空曙春入燒痕劉長卿不是師兄多犯古古
人詩句犯師兄進士潘閬常謔之曰崇師爾當憂獄事
吾去夜夢爾拜我爾豈當歸俗耶惠崇曰此乃秀才憂
獄事爾惠崇沙門也惠崇拜沙門倒也秀才得無詣沙
門島耶
梅聖俞之卒也余與宋子才選韓欽聖宗彦沈文通遘
俱為三司僚屬共痛惜之子才曰比見聖俞面光澤特
甚意為充盛不知乃為不祥也時欽聖面亦光澤文通
指之曰次至欽聖矣衆皆尤其暴謔不數日欽聖抱疾
而卒余謂文通曰君雖不為呪詛亦戲殺耳此雖無預
時事然以其與聖俞同時事又相類故附之
鄭工部詩有杜曲花香醲似酒㶚陵春色老於人亦為
時人所傳誦誠難得之句也
科場程試詩國初以來難得佳者天聖中梓州進士楊
諤始以詩著其天聖八年省試蒲車詩云草不驚皇轍
山能護帝輿是歲以策用清問字下第景祐元年省試
宣室受釐詩云願前明主席一問洛陽人諤是年及第
未幾卒慶歴二年韓欽聖試勲門賜立戟詩云凝峯畫
旛轉交鎩彩支繁范景仁云曾見眞本如此傳欽聖作
迎風畫旛轉映日彩支繁故兩存之
蘇州進士丁偃試邇英延講藝詩云白虎前芳掩金華
舊事輕天心非不寤垂意在蒼生有古詩諷諫之體偃
是歲奏名甚高御前下第自是二十年始及第尋卒滕
元發甫皇祐五年御試律聽軍聲詩云萬國休兵外羣
生奏凱中以是得第三人最為場屋所稱
鮑當善為詩景德二年進士及第為河南府法曹薛尚
書映知府當失其意初甚怒之當獻孤鴈詩云天寒稻
粱少萬里孤難進不惜死君庖為𢃄邊城信薛大嗟賞
自是游宴無不預焉不復以掾屬待之時人謂之鮑孤
鴈薛嘗暑月詣其廨舍當方露頂狼狽入易服把板而
出忘其幞頭薛嚴重左右莫敢言者坐久之月上當顧
見髮影大慙以公服袖掩頭而走
林逋處士錢塘人家於西湖之上有詩名人稱其梅花
詩云疎影橫斜水清淺暗香浮動月黃昏曲盡梅之體
態
魏野處士陜人字仲先少時未知名嘗題河上寺柱云
數聲離岸櫓幾點别州山時有幕僚本江南文士也見
之大驚邀與相見贈詩曰怪得名稱野元來性不羣借
冠來謁我倒屣起迎君仍為延譽由是人始重之其詩
效白樂天體眞宗西祀聞其名遣中使召之野閉戸踰
垣而遁王太尉相旦從車駕過陜野貽詩曰昔時宰相
年年替君在中書十一秋西祀東封俱已了如今好逐
赤松遊王袖其詩以呈上累表請退上不許野又嘗上
寇萊公準詩云好去上天辭宰相却來平地作神仙又
有啄木鳥詩云千林蠧如盡一腹餒何妨又竹杯筊詩
云吉凶終在我反覆謾勞君有詩人規戒之風卒贈著
作郎仍詔子孫租税外其餘科役皆無所預仲先詩有
妻喜栽花活童誇鬭草贏眞得野人之趣以其皆非急
務也仲先詩有燒葉爐中無宿火讀書窗下有殘燈仲
先既没集其詩者嫌燒葉貧寒太甚故改葉為藥不唯
壊此一句乃并一首亦無氣味所謂求益反損也仲先
贈先公詩有文雖如貌古道不似家貧先公監安豐酒
税赴官嘗有行色詩云冷於陂水澹於秋遠陌初窮見
渡頭猶頼丹青無處畫畫成應遣一生愁豈非狀難寫
之景也
丁相謂善為詩在珠崖猶有詩近百篇號知命集其警
句有草解忘憂憂底事花能含笑笑何人少時好蹴踘
長韻其二聯云鷹鶻騰䨇眼龍蛇繞四肢躡來行數步
蹺後立多時
寇萊公詩才思融遠年十九進士及第初知巴東縣有
詩云野水無人渡孤舟盡日橫又嘗為江南春云波渺
渺柳依依孤村芳草遠斜日杏花飛江南春盡離腸斷
蘋滿汀洲人未歸為人膾炙
陳文惠公堯佐能為詩世稱其吳江詩云平波渺渺煙
蒼蒼菰蒲纔熟楊柳黃扁舟繋岸不忍去秋風斜日鱸
魚香又嘗有詩云雨網蛛絲斷風枝鳥夢搖詩家零落
景采石合如樵
龐潁公藉喜為詩雖臨邊典藩文案委日不廢三兩篇
以此為適及疾亟余時為諫官以十餘篇相示手批其
後曰欲令吾弟知老夫病中嘗有此思耳字已慘澹難
識後數日而薨
韓退處士絳州人放誕不拘浪跡秦晉間以詩自名常
跨一白驢自有詩云山人跨雪精上便不論程嗅地打
不動笑天休始行為人所稱好着寬袖鶴氅醉則鶴舞
石曼卿贈詩曰醉狂玄鶴舞閒卧白驢號章獻太后上
賓羣臣進挽歌數百首唯曼卿一聮首出曰震出坤柔
變乾成太極虛太后稱制日仁宗端拱至是始親萬幾
曼卿詩切合時宜又不卑長樂也
李長吉歌天若有情天亦老人以為竒絶無對曼卿對
月如無恨月長圓人以為勍敵
詩云牂羊墳首三星在罶言不可久古人為詩貴於意
在言外使人思而得之故言之者無罪聞之者足以戒
也近世詩人唯杜子美最得詩人之體如國破山河在
城春草木深感時花濺淚恨别鳥驚心山河在明無餘
物矣草木深明無人矣花鳥平時可娛之物見之而泣
聞之而悲則時可知矣他皆類此不可徧舉
劉槩字孟節青州人喜為詩慷慨有氣節舉進士及第
為幕僚一任不得志棄官𨼆居野原山去人境四十里
好游山常獨挈飯一甖窮探幽險無所不至夜則宿於
巖石之下或累日乃返不畏虎豹蛇虺富丞相甚禮重
之常在府舍西軒有詩云昔年曾作瀟湘客憔悴東秦
歸未得西軒忽見好溪山如何尚有楚鄉憶讀書誤人
四十年有時醉把欄干拍
唐之中葉文章特盛其姓名湮没不傳于世者甚衆如
河中府鸛雀樓有王之渙暢諸(一云暢當)二詩暢詩曰迥臨
飛鳥上高謝世人間天勢圍平野河流入斷山王詩曰
白日依山静黃河入海流欲窮千里目更上一層樓二
人者皆當時賢士所不數如後人擅詩名者豈能及之
哉
陳亞郎中性滑稽嘗為藥名詩百首其美者有風雨前
湖夜軒窗半夏涼不失詩家之體其鄙者有贈乞雨自
曝僧云不雨若令過半夏定應㬠作胡蘆巴又詠上元
夜游人云但看車前牛領上十家皮没五加皮蔡君謨
嘗嘲之曰陳亞有心終是惡亞應聲曰蔡襄除口便成
衰
楊朴字契玄鄭州人善為詩不仕少時嘗與畢相同學
畢薦之太宗召見面賦蓑衣詩云狂脫酒家春醉後亂
堆漁舍晩晴時除官不受聽歸山以其子從政為長水
尉朴嘗為七夕詩云年年乞與人間巧不道人間巧幾
多
劉子儀與夏英公同在翰林子儀素為先達章獻臨朝
時子儀主文在貢院聞英公為樞密副使意頗不平作
堠子詩云空呈厚貌臨官道大有人從捷徑過先朝春
月多召兩府兩制三舘於後苑賞花釣魚賦詩自趙元
昊背誕西陲用兵廢缺甚久嘉祐末仁宗始復修缺事
羣臣和御製詩是日微隂寒韓魏公時為首相詩卒章
云輕雲閣雨迎天仗寒色留春入夀杯二十年前曾侍
宴台司今日喜重陪時内侍都知任守忠嘗以滑稽侍
上從容言曰韓琦詩譏陛下上愕然問其故守忠曰譏
陛下游宴太頻上為之笑
熙寧初魏公罷相留守北京新進多凌慢之魏公鬱鬱
不得志嘗為詩云花去曉叢蜂蝶亂雨勻春圃桔橰閒
時人稱其微婉
元豐初宦者王紳效王建作宮詞百首獻之頗有意思
其太皇太后生日詩云太皇生日最尊榮獻壽宮中未
五更天子捧觴仍再拜寳慈侍立到天明寳慈皇太后
宮名也太后幸景靈宮駕前露面䨇童女詩曰平明彩
仗幸琳宮紫府僊童下九重整頓瓏璁時駐馬畫工闇
地貌眞容
歐陽公云九僧詩集已亡元豐元年秋余游萬安山玉
泉寺於進士閔交如舍得之所謂九詩僧者劍南希書
金華保暹南越文兆天台行肇沃州簡長貴城惟鳳淮
南惠崇江南宇昭峨眉懷古也直昭文舘陳充集而序
之其美者亦止於世人所稱數聯耳交如好治經所為
奇僻自謂得聖人微旨先儒所不能到貧無妻兒不應
舉常寄食僧舍僧亦不厭苦之始居龍門山猶苦游人
往來多徙居萬安山屏絶人事專以治經為事凡數十
年用心益苦而去人情益遠衆非笑之交如不變益堅
雖非中行其志亦可憐也
范景仁鎮喜為詩年六十三致仕一朝思鄉里遂輕行
入蜀故人李才元大臨知梓州景仁枉道過之歸至成
都日與鄉人樂飲散財於親舊之貧者遂游蛾眉青城
山下巫峽出荆門凡朞歲乃還京師在道作詩凡二百
五篇其一聯云不學都人誇駟馬未饒吾祖泛扁舟此
二事他人所不能用也
嘉祐中有劉諷都官蕳州人亦年六十三致仕夫婦徙
居頼山景仁有詩送之云移家尚恐青山淺隱几惟知
白日長時有朱公綽送諷詩云疏草焚來應見吏黃金
散盡只留書皆為時人所傳
大名進士耿僊芝詩著其一聮云淺水短蕪調馬地澹
雲微雨養花天為人所稱
唐明皇以諸王從學命集賢院學士徐堅等計集故事
兼前世文辭撰初學記劉中山子儀愛其書曰非止初
學可為終身記
宗衮嘗曰殘人矜才逆詐恃明吾終身不為也猶唐相
崔渙曰抑人以遠謗吾所不為
杜甫終於耒陽藁葬之至元和中其孫始改葬於鞏縣
元微之為誌而鄭刑部文寳謫官衡州有經耒陽子美
墓詩豈但為誌而不克遷或已遷而故冢尚存耶
北都使宅舊有過馬廳按唐韓渥詩云外使進鷹初得
按中官過馬不教嘶注云乘馬必中官馭以進謂之過
馬既乘之然後蹀躞嘶鳴也蓋唐時方鎮亦傚之因而
名廳事也
貢父詩話(劉攽)
太宗好文每進士及第賜聞喜宴常作詩賜之累朝以
為故事仁宗在位四十二年賜詩尤多然不必盡上所
自作景祐初賜詩落句云寒儒逢景運報德合如何論
者謂質厚宏壯真詔旨也
劉子贈人詩云惠和官尚小師達禄須干取下惠聖之
和師也達而子張學干之事或有除去官字示人曰此
必番僧也其名達祿須干聞者大笑詩有語病俗忌當
避之此偶自諧合無若輕薄子何非筆力過也
景祐中宋宣獻上楊太妃挽詩云神歸梁小廟禮祔漢
餘陵文士稱其用事精當楊昌言詩曰先帝遺弓劍排
雲上紫清同時受顧託今日見升平雖不用事意思宏
深足為警語
景祐末元昊叛夏鄭公出鎮長安梅送詩曰亞夫金鼓
從天落韓信旌旗背水陳時獨刻公詩於石
僧惠崇詩云河分崗勢斷春入燒痕青然唐人舊句而
崇之弟子吟贈其師詩曰河分崗勢司空曙春入燒痕
劉長卿不是師偷古人句古人詩句似師兄杜工部有
峽束蒼江起巖排石樹圓頃蘇子美遂用峽束蒼江巖
排石樹作七言句子美豈竊詩者大抵諷古人詩多則
往往為己得也
王元之謫黃州詩曰又為太守黃州去依舊郎官白髮
生在朝與執政不相能作江豚詩以譏之曰江雲漠漠
江雨來天意為霖不干汝(俗云豚出則有風雨)又曰飱啗蝦魚頗
肥腯(譏其肥大)
人多取佳句為句圖特小巧美麗可喜皆指詠風景影
似百物者爾不得見雄材遠思之人也梅聖俞愛嚴維
詩曰柳塘春水漫花塢夕陽遲固善矣細較之夕陽遲
則繫花春水漫何須柳也工部詩云深山催短景喬木
易高風此可無瑕纇又曰蕭條九州内人少豺狼多少
人愼莫投多虎信所過飢有易子食獸猶畏虞羅若此
等句其含蓄深遠殆不可模倣
詩以意為主文詞次之或意深義高雖文詞平易自是
奇作世效古人平易句而不得其意義翻成鄙野可笑
盧仝云不即溜鈍漢非其意義自可掩口寧可效之耶
韓吏部古詩高卓至律詩雖稱善要有不工者而好韓
之人句句稱述未可謂然也韓云老公真箇似童兒没
井埋盆作小池直諧戲語耳歐陽永叔江鄰幾論韓雪
詩以隨車翻縞𢃄逐馬散銀杯為不工謂㘭中初蓋底
凸處遂成堆為勝未知眞得韓意否也永叔云知聖俞
詩者莫如某然聖俞平生所自負者皆某所不好聖俞
所卑下者皆某所稱賞知心賞音之難如是其評古人
之詩得無似之乎
潘閬字逍遥詩有唐人風格有云久客見華髮孤棹桐
廬歸新月無朗照落日有餘輝漁浦風水急龍山煙火
微時聞沙上鴈一一皆南飛(歲暮自桐廬歸錢塘)僕以謂不減劉
長卿
太宗晩年燒煉丹藥潘閬嘗獻方書及帝升遐懼誅匿
舒州潜山寺為行者題詩于鐘樓云遶寺千千萬萬峯
(忘第二句)頑童趁暖貪春睡忘却登樓打曉鐘孫僅為郡官
見詩曰此潘逍遥也告寺僧呼行者潘已亡去
王益柔勝之為館軄年少意頡頏張掞叔文亦新貼軄
年長而官已高每羣聚輒居上座王密於屏風題云四
十餘年老健兒(此唐徐州節度王智興自詠詩句)翌日會食王正座詩
下衆無不哂
李絢公素有詩贈同姓人曰吾宗天下著王勝之輒取
注之曰居甘泉者以謳著(京師名倡李氏居甘泉坊善謳)賣藥者以木
牛著(京師李家賣藥以木牛自表人呼為李木牛)圍棋者以憨著(李乃國手而神思昏)
(濁人呼為李憨子)裁幞頭者以拗著(李家幞頭天下稱善而必與人乖剌歲久自以拗李)
(呼)作詩者以豁達著(豁達老人喜為詩所至輒自題寫詩句鄙下而自稱豁達李老嘗書)
(人新素墻壁主人憾怒訴官杖之拘執使市石灰更杇鏝訖告官乃得縱舍聞者哂之)此數人因
勝之有云遂自託不朽
梅昌言出鎮太原黃覺送詩曰五馬雍容出鎮時都人
爭看好風儀文章一代諠高價忠直三朝受聖知帳下
軍容森劍戟門前行色擁旌旗雲籠古戍黃榆暗雪滿
長郊白草衰出去暫開貔虎幕歸來須占鳳凰池鬢間
未有一莖白陶鑄蒼生固不遲梅雅自修飾容狀偉如
大喜之
黃覺仕宦不遂嘗送客都門外不及寓邸舍會一道士
取所携酒炙呼飲之既而道士舉杯摭水寫呂字覺始
悟其為洞賓也又曰明年江南見君覺果得江南官及
期見之出懷中大錢七其次十又小錢三曰數不可益
也予藥數寸許告覺曰一以酒磨服之可保一歲無疾
覺如其言至七十餘藥亦垂盡作詩曰床頭歷日無多
子屈指明年七十三果是歲卒
李商𨼆有錦瑟詩人莫曉其意或謂是令狐楚家青衣
名也
祥符天禧中楊大年錢文僖晏元獻劉子儀以文章立
朝為詩皆宗尚李義山號西崑體後進多竊義山語句
賜宴優人有為義山者衣服敗敝告人曰吾為諸館軄
撏撦至此聞者歡笑大年漢武詩曰力通青海求龍種
死諱文成食焉肝待詔先生齒編貝忍令索米向長安
義山不能過也元獻王文通詩曰甘泉柳苑秋風急却
為流螢下詔書子儀畫義山像寫其詩句列左右貴重
之如此
楊大年不喜杜工部詩謂為村夫子鄉人有強大年者
續杜句曰江漢思歸客楊亦屬對鄉人徐舉乾坤一腐
儒楊默然若少屈歐公亦不甚喜杜詩謂韓吏部絶倫
吏部於唐世文章未嘗屈下獨稱道李杜不已歐貴韓
而不悦子美所不可曉然于李白而甚賞愛將由李白
超趠飛揚為感動也
孟東野詩李習之所稱食薺腸亦苦強歌聲不歡出門
如有礙誰謂天地寬可謂知音今世傳郊集五卷詩百
篇又有集號咸池者僅三百篇其間語句尤多寒澁疑
向五卷是名士所刪取者東野與退之聯句諸詩宏壯
博辯若不出一手王深父云退之容有潤色也
張籍樂府詞清麗深婉五言律詩亦平澹可愛至七言
詩則質多文少材各有宜不可強衣飾文昌有謝裴司
空馬詩曰乍離華廐移蹄澁初到貧家舉眼驚此馬卻
是一遲鈍多驚者詩詞微而顯亦少其比
白樂天詩云請錢不早朝請作平聲唐人語也今人不
用厮字唐人作斯音五代已作入聲陶穀云尖簷帽子
卑凡厮是也白曰金屑琵琶槽雪擺胡騰衫琵琶與今
人同杜曰皂鵰寒始急白曰千呼萬喚始出來人皆為
語病事之終始音上聲有所宿留今甫然者音去聲二
公詩自非語病
唐詩賡和有次韻(先後無易)有依韻(同在一韻)有用韻(用彼韻不必次)吏
部和皇甫陸渾山火是也今人多不曉劉長卿餘干旅
舍云搖落莫天迥丹楓霜葉稀孤城向水閉獨鳥背人
飛渡口月初上鄰家漁未歸鄉心正欲絶何處搗征衣
張籍宿江上舘云楚驛南渡口夜深來客稀月明見潮
上江静覺鷗飛旅宿今已遠此行殊未歸離家久無信
又聽搗砧衣兩詩偶似次韻皆竒作也
管子曰事無終始無務多業此言學者貴能成就也唐
人為詩量力致功精思數十年然後名家杜工部云更
覺良工用心苦然豈獨畫手心苦耶
眞宗問近臣唐酒價幾何莫能對丁晉公獨曰斗直三
百上問何以知之曰臣觀杜甫詩速湏相就飲一斗恰
有三百青銅錢亦一時之善對
海陵人王綸女為神所憑自稱仙人字善數品形製不
相犯吟雪詩云何事月娥欺不在亂飄瑞葉落人間(說云)
(天上有瑞禾開花六出)他詩句詞意飄逸類非世俗可較題金山
云濤頭風捲雪山脚石蟠虬常謂綸為清非孺子不曉
其義亦有詩贈曰君為桐葉我為春風春風會使秋桐
變秋桐不識春風面居數歲神舍女去懵然無知嫁為
廣陵呂氏妻
鞠皮為之實以毛蹙蹋而戲(見霍去病傳注穿城蹋鞠)晩唐已不同
矣歸氏子弟嘲皮日休云八片尖皮砌作毬火中燂了
水中揉一包閒氣如常在惹踢招拳卒未休今柳三復
能之述曰背裝花屈膝(屈口勿反)白打大廉斯進前行兩步
蹺後立多時柳欲見晉公無由會公蹴毬後園偶迸出
柳挾取之因懷所業戴毬以見公出書再拜者三每拜
毬起復於背膂幞頭間公乃笑而竒之遂延于門下然
弟子拜師常理也獨毬多賤人能之每見勞於富貴子
弟莫不拜謝而去此師拜弟子也術不可不愼此亦可
喻大云
洪州西與滕王閣相對一僧盡覽詩板告郡守曰盡不
佳因朗吟曰洪州太白方積翠倚穹蒼萬古遮新月半
江無夕陽守異之遣出閩僧有朋多詩如虹收千嶂雨
潮展半江天又曰詩因試客分題僻棋為饒人下着低
亦巧思也
王丞相嗜諧謔一日論沙門道因曰投老欲依僧客遽
對曰急則抱佛脚王曰投老欲依僧是古詩一句客亦
曰急則抱佛脚是俗諺全語上去投下去脚豈不的對
也王大笑
孟蜀時花蘂夫人號能詩而世不傳王平父因治館中
廢書得一軸八九十首而存者纔三十餘篇大約似王
建句若厨船進食簇時新列坐無非侍從臣日午殿頭
宣索鱠隔花催喚打魚人月頭支給買花錢滿殿宮娥
近數千遇着唱名都不語含羞急過御床前
山東二經生同官因舉鄭谷詩云任是深山更深處也
應無計避王徭一生難之曰野鷹安得王徭一生解之
曰古人寧有失也是年必當率翎毛耳
刁景純有見無類必往復歸每至三鼓宋祁判舘集僚
屬而刁或連日不赴因邀而譙譲之王原叔戲改杜贈
鄭廣文云景純過官舍走馬不曾下驀地趁朝歸便遭
官長罵李獻臣曰我為足之云多羅四十年偶未識摩
氊(時西戎唃氏子名摩氊)近有王宣政時時與紙錢(刁嘗為王宣政作墓銘)
以古文篆隸加褾軸密掛刁廳事會一日大雨不出周
步廳廡間始見此圖問之從者曰掛此已數日矣先造
者往往能通念也
蘇子美魁偉與宋中道並立下眎之笑曰交不着(京師市井)
(語也)號為錐宋為其穎利而么麽云贈詩曰譬如利錐末
所到物已破後倅洺州洺本趙地有毛遂塚聖俞遂舉
處嚢事為送行詩戲之
司馬温公論九旗之名旗與旂相近詩曰言觀其旂左
傳龍尾伏辰取虢之旂然則此旂當為芹音周人語轉
亦如關中以中為蒸虫為塵丹青之青為萋也五方語
異閩以高為歌荆楚以南為難荆為斤昔閩士作清明
象天破題云天道如何仰之彌高會攷官同里遂中選
荆楚士題雪用先字後曰十二峯巒旋旋添反讀添為
天字也向敏中鎮長安土人不敢賣蒸餅恐觸中字諱
也
楊安國判監集學官飲必誦詩譜以侑酒舉杯屬客曰
詩之興也諒不興上皇之世且飲酒裴如晦亦舉杯曰
古者伏羲氏之王天下也不能飲矣一坐皆笑而楊不
悟
泗州塔人傳下藏眞身後閣上碑道興國中塑僧伽像
事甚詳退之詩曰火燒水轉掃地空則眞身焚矣塔本
喻都料造極工巧俗謂塔頂為天門蘇國老詩曰上到
天門最高處不能容物只容身以譏在位者
古詩云袖中有短書欲寄䨇飛燕以燕時物故寓言爾
蜀人自京以鴿寄不浹旬而達船船浮海亦以鴿通信
非虛言也史以陸機黃耳為犬能寄書恐不然自洛至
吳更歴江淮殆數千里安能諭人而從舟楫乎或者為
奴名不然當為神犬也
史著赫連勃勃之暴烝土築城意謂釡甑熟之然不知
北方土工用春首聚土陽氣烝發用築則堅牢特甚故
爾近有獻策築吳江為甕堤土人欲以巨甕實土稍稍
下之不思土實則甕重不可致虛致水中則泛泛曷可
止雖執政亦惑之然治河皆有甕堤形似甕耳不用陶
器也
汪白為平糶詩刺時病云穴垣補墻隙墻成垣已隳斷
屨補穿履履成屨亦虧
晏元獻尤喜江南馮延巳歌詞其所自作亦不减延巳
樂府木蘭花皆七言詩有云重頭歌詠響&KR0008;琤入破舞
腰紅亂旋重頭入破皆絃管家語也歐陽文忠公見張
安陸迎謂曰好雲破月來花弄影韓吏部集有李習之
兩句云前之詎灼灼此去信悠悠若無可取鄭州掘一
石刻刺史李翺詩曰縣君愛塼渠遶水恣行游鄙性樂
山野掘地便池溝兩岸植芳芝中間漾清流所向既不
同塼鑒名自修從他後人見景趣誰為幽王深父編次
入習之集此别一李翺爾而習之不能詩也吏部讀皇
甫湜詩亦譏其掎摭糞壌梅聖俞謂尹師魯以古文名
而不能詩
陳亞以藥名詠白髮云若是道人頭不白老人當日合
烏頭員郎上官佖嘗勸石少傅中立愼緘石勃然曰上
官佖如下官口何
韓吏部贈玉川詩曰水北山人得聲名去年去作幕下
士水南山人又繼往鞍馬僕從塞閭里少室山人索價
高兩以諫官徵不起又曰先生抱材須大用宰相未許
終不仕王向子直謂韓與處士作牙人商度物價也古
稱駔儈今謂牙非也劉道原云本稱互郎主互市唐人
書互為牙因訛為牙理或信然今言萬為力千為撇非
訛也若𨼆語爾
陳文惠堯佐以使相致仕年八十有詩云青雲歧路游
將徧白髮光隂得最多搆亭號佚老後歸政者往往多
效之公喜堆墨書游長安佛寺題名從者誤側硯汙鞋
公性急遂窒筆於其鼻客笑失聲若皇甫湜怒其子不
暇取杖遂齕臂血流
今人呼秃尾狗為厥尾衣之短後者亦曰厥故歐公記
陶尚書詩語末厥兵則此兵正謂末賦爾(末厥對卑凡字)
世語虛偽為何樓蓋國初京師有何家樓其下賣物皆
行濫者非沽濫稱也世語優人為河市樂說者謂南都
石駙馬家樂甚盛詆誚南市中樂人非也蓋唐元和時
燕吳行役記其中已有河市字大抵不隸名軍籍而在
河市者散樂名也世謂事之陳久為瓉蓋五代時有馬
瓉為府幕其人魯戅有所聞見他人已厭熟而已甫為
新竒道之故今多稱瓚為厭熟京師人貨香印者皆擊
鐵盤以示衆人父老云以國初香印字逼近太祖諱故
託物默諭
梁周翰眞宗即位始知誥贈柳開詩曰九重城闕新天
子萬卷詩書老舍人時楊大年朱昂同在禁掖楊未及
滿三十而二公皆老數見凌侮梁謂之曰公毋侮我老
此老亦將留與公爾朱昂聞之背面搖手掖下謂梁曰
莫與莫與大年死不及五十
道人張無夢在真宗朝以處士見除校書郎無夢善
攝生梅昌言知蘇州無夢求見之先與詩壺中一粒
長生藥待與蘇州太守分好為大言處之不疑自比
李少君而然無夢年九十死無夢語人少時將欲
屏居山中十歲自以謂不動及出見婦人美色乃復
歉然又入山十餘年乃始寂定勸人飲食不用鹽醋
煑餅淡食更自有天然味無夢老病耳聾其死亦無
他異
古人多歌舞飲酒唐太宗每舞屬羣臣長沙王亦小舉
袖曰國小不足以回旋張燕公詩云醉後歡更好全勝
未醉時動容皆是舞出語總成詩李白云要須回舞袖
拂盡五松山醉後涼風起吹人舞袖環今時舞者必欲
曲盡竒妙又恥效樂工藝益不復如古人常舞矣古人
重歌詩自隋以前南北舊曲頗似古如公莫舞丁督護
亦自簡澹唐來是等曲又不復入聽矣近世樂府為繁
聲加重疊謂之纏聲促數尤甚固不容一唱三歎也胡
先生許太學諸生鼓琴吹簫及以方響代編磬所奏唯
采蘋鹿鳴數章而已故稍曼延傍邇鄭衛聲或問之曰
無他直纏聲鹿鳴采蘋爾
梅聖俞幼戲謝師直詩曰古錦裁詩句斑衣戲坐隅木
奴今正熟肯效陸郎無師直小名錦衣奴至十歲讀此
方悟之
石曼卿獨行京師一豪士揖之而語曰公幸過我家石
許之同入委巷抵大第藻飾宏麗錦繡珠翠殆非人間
所擬歌舞歡醉丐書為揮籌筆驛詩數篇以金帛數百
千贈之復使騶從送還恍然不知其誰翌日殆無復省
所居矣他日遇諸塗又遺以白金數兩謂曰詩中意中
流水遠愁外舊山青最為佳句
趙少師初在漣水守舘不數年後以學士知漣水繼來
者名其堂豹𨼆曼卿有詩曰熊飛清渭逢何莫龍卧南
陽去不還年少宦游今郡守蔚然疑在立談間後莫偕
者
曹參嘗為功曹而杜詩云功曹無復歎蕭何誤矣按光
武嘗謂鄧禹何以不掾功曹陳子昂云吾聞中山相乃
屬放麑翁放麑本秦西巴孟孫氏之臣謂之中山亦誤
矣唐韓臯鼓廣陵散其說謂毋丘儉諸葛誕刺揚州舉
兵討晉不成而散於廣陵爾劉道原謂漢魏時揚州刺
史治夀春儉誕皆死壽春是時廣陵屬徐州至隋唐始
為揚州不可不察也
景祐中羌人叛詔遺士獻方略率皆得官有題關西驛
舍曰弧星熒熒照寒野漢馬蕭蕭五陵下廟堂不肯用
奇謀天子徒勞聘賢者萬里危機入燕薊八方殺氣衝
靈夏逢時還似不逢時已矣吾生眞苟且
宋次道次西都詩以野狐落對五鳳樓言野狐落唐人
名宮人所聚也
太宗時同年數輩取名似姓者為句云郭鄭鄭東東野
絳馬張張夏夏矦璘熙寧初有崔度崔公度王韶王子
韶又有章君陳陳君章如以西門豹對東方虬也王丞
相云馬子山騎山子馬(馬給事字子山穆王八駿有山子馬之名)久之人對
曰錢衡水盗水衡錢(錢某為衡水令)人謝之曰正欲作對爾實
非有盗也
永州何仙姑不飲食無漏世傳其神異岳州天慶觀柱
以震折有倒書謝仙火字仙姑云雷部夫婦二人長闊
各三尺銀色莫不駭信有熟於江湖間事者曰南方賈
人各以火自名一火猶一部也此賈名仙刻木記己物
耳是亦不可知也嘗有道人自言隋唐間人譚黃巢事
甚悉因曰黃六晩節至此張安道尚書云巢六兄弟而
巢最小當第六由是推之則道人之言信然乎
江州琵琶亭前臨江左枕湓浦地尤勝絕夏梅詩最佳
(英公公儀)夏云年光過眼如車轂軄事羈人似馬銜若遇琵
琶應大笑何湏涕泣滿青衫梅云陶令歸來為逸賦樂
天謫宦起悲歌有絃應被無絃笑何况臨絃泣更多又
有葉氏女(名桂女字月流)詩曰樂天當日最多情淚滴青衫酒
重傾明月滿船無處問不聞商女琵琶聲
詞人以也字作夜音杜云青袍也自公白公云也向慈
恩寺裏游不可如字學也
張湍為河南司錄府當祭社買豬以呈尹而豬輒突入
湍家湍即捉殺之湍對尹曰律云豬無故夜入人家主
人登時殺之勿論尹笑之為别市豬
張介以命術游公卿間寓居錢塘西湖上嘗自京師南
歸士大夫率為詩贈之呂許公王沂公時方執政亦皆
有詩夏鄭公留守南京為詩繼二公曰上公詩筆千金
重逋客歸裝一舸輕莫到青山更招𨼆且留賢哲為蒼
生鄭公在朝數為御史紏劾疑時宰諷旨作青雀詩青
雀孤飛毛羽單卑棲豈敢礙鵷鸞明珠自有千金價莫
為他人作彈丸
自唐以來試進士詩號省題近年能詩者亦時有佳句
蜀人楊諤宣室受釐落句云願前明主席一問洛陽人
滕甫西旅來王云寒日邊聲斷春風塞草長傳聞漢都
護歸奉萬年觴諤有詩名題驪山詩云行人問宮殿耕
者得珠璣最為警策
唐人飲酒以令為罰韓吏部詩云令徵前事為白傅詩
云醉翻襴衫抛小令今人以絲管歌謳為令者即白傅
所謂大都欲以酒勸故始言送而繼承者辭之搖首挼
舞之屬皆却之也至八遍而窮斯可受矣其舉故事物
色則韓詩所謂耳近世有以進士為舉首者其黨人意
侮之會其人出令以字偏傍為率曰金銀釵釧鋪次一
人曰絲綿紬絹綱至其黨人曰鬼魅魍魎魁俗有謎語
曰急打急圓慢打慢圓分為四叚送在窑前初以陶瓦
乃謂令耳
陳文惠善為四句詩在江湖有詩云平波渺渺煙蒼蒼
菰蒲纔熟楊柳黃扁舟繫岸不忍去秋風斜日鱸魚鄉
文惠年六十餘纔為知制誥其後遂至眞宰使相致仕
文惠喜堆墨書深自矜負為前無古人後無來者與石
少傳同在政府石欲戲之政事堂有黑狹大飯床長五
六尺許石取白堊橫畫其中可尺餘而謂陳曰吾頗學
公堆墨字陳聞之歡甚石顧小吏二人舁飯床出曰吾
已能寫口字陳為悵然
江鄰幾善為詩清淡有古風蘇子美坐進奏院事謫官
後死吳中江作詩云郡邸獄冤誰與辨臯橋客死世同
悲用事甚精當嘗有古詩云五十踐衰境加我在明年
論者謂莫不用事能令事如已出天然渾厚乃可言詩
江得之矣江天質淳雅喜飲酒鼓琴圍棋人以酒召之
未嘗不往飲未嘗不醉己醉眠人強起飲之亦不辭也
或不能歸即留宿人家商度風韻陶靖節之比江嘗通
判廬州有酒官善琴以坐局不得出江且就之郡中沙
門羽士及里氓能棋者數人呼與同往郡人見之習熟
因畫為圖前列騶導有一人騎馬青盖其後沙門羽士
褐衣數人葛巾芒屩累累相尋意思蕭散惜時無名手
此畫不足傳後何必減嵇阮也
蜀人李士寧好言鬼神詭異事為余言嘗汎海值風廣
利王使存問己又嘗一夜有人傳相公命己及往燕設
甚盛飲食醉飽既寤乃在梁門外疑所謂相公者二相
神也人皆言士寧能佗心通士寧過予予故默作念侮
戲之竟日士寧不知惡在其通也士大夫多遺其金帛
錢物士寧以是財用常饒足人又以為有術能歸錢與
李少君類矣
說郛卷八十二上
說郛卷八十二下元陶宗儀撰
後山居士詩話(陳師道)
王師圍金陵唐使徐鉉來鉉伐其能欲以口舌解圍謂
太祖不文盛稱其主博學多藝有聖人之能使誦其詩
曰秋月之篇天下傳誦之其句云云太祖大笑曰寒士
語爾吾不道也鉉内不服謂大言無實可窮也以請殿
上驚懼相目太祖曰微時自秦中歸道華下醉臥田間
覺而月出有句曰未離海底千山黑纔到天中萬國明
鉉大驚殿上稱壽
孟嘉落帽前世以為勝絕杜子美九日詩云羞將短髮
還吹帽笑倩傍人為正冠其文雅曠達不减昔人謂詩
非力學可致正須胸中度世耳
望夫石在處有之古今詩人共用一律唯夢得云望來
已是幾千歲只似當年初望時語雖拙而意工黃叔度
魯直之弟也以顧况為第一云山頭日日風和雨行人
歸來石應語語意皆工江南有望夫石每過其下不風
即雨疑况得句處也
歐陽永叔不好杜詩蘇子瞻不好司馬史記余每與黃
魯直怪歎以為異事
費氏蜀之青城人以才色入蜀宮後主嬖之號花蘂夫
人效王建作宮詞百首國亡入備後宮太祖聞之召使
陳詩誦其國亡詩云君王城上竪降旗妾在深宮那得
知十四萬人齊解甲更無一箇是男兒太祖悦蓋蜀兵
十四萬而王師數萬爾
韓退之南食詩云鱟實如惠文山海經云&KR2268;如惠文惠
文秦冠也蠔相粘如山蠔牡蠣也
白樂天云笙歌歸院落燈火下樓臺又云歸來未放笙
歌散畫戟門前蠟燭紅非富貴語看人富貴者也楊蟠
金山詩云天末樓臺橫北固夜深燈火見揚州王平甫
云莊宅牙人語也解量四至吳僧錢塘白塔院詩曰到
江吳地盡隔岸越山多余謂分界堠子語也
黃魯直云杜之詩法出審言句法出庾信但過之耳杜
之詩法韓之文法也詩文各有體韓以文為詩杜以詩
為文故不工耳
黃魯直謂白樂天笙歌歸院落燈火下樓臺不如杜子
美云落花遊絲白日静鳴鳩乳燕青春深也孟浩然云
氣蒸雲夢澤波撼岳陽城不如九僧云雲間下蔡邑林
際春申君也蘇子瞻曰子美之詩退之之文魯公之書
皆集大成者也學詩當以子美為師有規矩故可學退
之于詩本無解處以才高而好爾淵明不為詩寫其胸
中之妙爾學杜不成不失為工無韓之才與陶之妙而
學其詩終為樂天爾
退之詩云長安衆富兒盤饌羅羶葷不解文字飲惟能
醉紅裙而老有二妓號絳桃柳枝故張文昌云為出二
侍女合彈琵琶筝也又為季干志叙當世名貴服金石
藥欲生而死者數輩著之石藏之地下豈為一世戒邪
而竟以藥死故白𫝊云退之服硫黃一病竟不痊也荆
公詩云力去陳言誇末俗可憐無補費精神而公文體
數變暮年詩益苦故知言不可不愼也
子美懷薛據云獨當省署開文苑兼泛滄浪學釣翁省
署開文苑滄浪憶釣翁據之詩也
王摩詰云九天宮殿開閶闔萬國衣冠拜冕旒子美取
作五字云閶闔開黃道衣冠拜紫宸而語益工
楊大年傀儡詩云鮑老當筵笑郭郎笑他舞䄂太郎當
若教鮑老當筵舞轉更郎當舞袖長語俚而意切相傳
以為笑
吳越後王來朝太祖為置宴出内妓彈琵琶王獻詞曰
金鳳欲飛遭掣搦情脉脉看即玉樓雲雨隔太祖起拊
其背曰誓不殺錢王
武人出慶宮色最後庭裕陵得之會教坊獻新聲為作
詩號瑶臺第一層
宋玉為高唐賦載巫山神過楚襄王蓋有所諷也而文
士多效之者又為𫝊記以實之而天地百神舉無免者
余謂欲界諸天當有配偶其無偶者則無欲者也唐人
記后土事以譏武后爾
黃詩韓文有意故有工老杜則無工矣然學者先黃韓
不由黃韓而為老杜則失之拙易矣
永叔謂為文有三多看多做多商量多也
余以古文為三等周為上七國次之漢為下周之文雅
七國之文壯偉其失騁漢之文華贍其失緩東漢而下
無取焉
陳繹批荅曾魯公表云爰露乞骸之請黃裳為曾侍讀
制曰備員勸講乞骸備員乃表語非詔語也曾魯公謂
人曰使布何所道
詩欲其好則不能好矣王介甫以工蘇子瞻以新黃魯
直以竒而子美之詩竒常工易新陳莫不好也
熙寧初有人自常調上書迎合宰相意遂丞御史蘇長
公戲之曰有甚意頭求富貴没些巴鼻便姦邪有甚意
頭没些巴鼻皆俗語也
某公用事排斥端士矯飾偽行范蜀公詠僧房假山曰
倏忽平為險分明假奪眞蓋刺之也
魯直謂荆公之詩暮年方妙然格高而體下如云似聞
青秧底復作龜兆坼乃前人所未道又云扶輿度陽燄
窈窕一川花雖前人亦未易道也然學二謝失於巧爾
蘇詩始學劉禹錫故多怨刺學不可不愼也晩學太白
至其得意則似之矣然失於粗以其得之易也
王荆公暮年喜為集句唐人號為四體黃魯直謂正堪
一笑爾司馬温公為定武從事同幕私幸營妓而公諱
之嘗會僧廬公往迫之使妓踰墻而去度不可𨼆乃具
道公戲之曰年去年來來去忙暫偷閒臥老僧床驚回
一覺游僊夢又逐流鸎過短墻又杭之舉子中老牓第
其子以緋譲之客賀之曰應是窮通自有時人生七十
古來稀如今始覺為儒貴不着荷衣便着緋夀之毉者
老娶少婦或嘲之曰偎他門戸傍他墻年去年來來去
忙採得百花成蜜後為他人作嫁衣裳眞可笑也
熙寧初外學置官師職簡地親多在幕席徐有學官喜
誶語同府苦之詠蠅以刺之曰衣服有時遭點染杯盤
無日不追隨
唐人不學杜詩惟唐彦謙與今黃亞夫庶謝師厚景初
學之魯直黃之子謝之偦也其於二父猶子美之於審
言也然過於出竒不如杜之遇物而竒也三江五湖平
漫千里因風石而竒耳
謝師厚廢居於鄧王左丞存其妹婿也奉使荆湖枉道
過之夜至其家師厚有詩云倒着衣裳迎戶外盡呼兒
女拜燈前
世稱杜牧南山與秋色氣勢兩相高為警絶而子美才
用一句語益工曰千崖秋氣高也
魯直有癡弟畜漆琴而不御蟲蝨入焉魯直嘲之曰龍
池生壁蝨而未有對魯直之兄大臨旦見牀下以溺噐
畜生魚問知其弟也大呼曰我有對矣乃虎子養溪魚
也
歐陽公謫永陽聞其倅杜彬善琵琶酒間請之杜正色
盛氣而謝不能公亦不復強也後杜置酒數行遽起還
内微聞絲聲且作且止而漸近久之抱器而出手不絶
彈盡暮而罷公喜甚過所望也故公詩云坐中醉客誰
最賢杜彬琵琶皮作絃自從彬死世莫傳皮絃世未有
也
尚書郎張先善著詞有云雲破月來花弄影簾幕卷花
影墮輕絮無影世稱誦之張三影王介甫謂雲破月來
花弄影不如李冠䑃朧澹月雲來去也冠齊人為六州
歌頭道劉項事慷慨雄偉劉潜大俠也喜誦之
往時青幕之子婦妓也善為詩詞同府以詞挑之妓荅
曰清詞麗句永叔子瞻曾獨步似恁文章寫得出來當
甚強
黃詞云斷送一生唯有破除萬事無過蓋韓詩有云斷
送一生唯有酒破除萬事無過酒纔去一字遂為切對
而語益峻又云杯行到手更留殘不道月明人散謂思
相離之憂則不得不盡而俗士改為留連遂使兩句相
失正如論詩云一方明月可中庭可不如滿也
子瞻謂孟浩然之詩韻高而才短如造内法酒手而無
材料爾
魯直乞猫詩云秋來鼠輩欺猫死窺甕翻盤攪夜眠聞
道貍奴將數子買魚穿柳聘䘖蟬雖滑而可喜千載而
下讀者如新
龍圖孫學士覺喜論文謂退之淮西碑叙如書銘如詩
子瞻謂杜詩韓文顔書左史皆集大成者也
少游謂元和聖德詩於韓文為下與淮西碑如出兩手
蓋其少作也
王夫人晁載之之母也謂庶子功名富貴有如韓魏公
而未有文士也
退之作記記其事爾今之記乃論也少游謂醉翁亭記
亦用賦體
莊荀皆文士而有學者其說劍成相賦篇與屈騷何異
揚子雲之文好奇而卒不能奇也故思苦而詞艱善為
文者因事以出奇江河之行順下而已至其觸山赴谷
風搏物激然後盡天下之變子雲唯好奇故不能奇也
歐陽公謂退之為樊宗師志便似樊文其始出于司馬
子長為長卿傳如其文唯其過之故兼之也
退之以文為詩子瞻以詩為詞如教坊雷大使之舞雖
極天下之工要非本色今代詞手唯秦七黃九爾唐諸
人不逮也
韓退之上尊號表曰析木天街星宿清潤北嶽毉閭神
鬼受軄曾子賀赦表曰鈎陳太微星緯咸若崑崙渤澥
濤波不驚世莫能輕重之也後當有知之者
國初士大夫例能四六然用散語與故事爾楊文公筆
力豪瞻體亦多變而不脱唐末與五代之氣又喜用古
語以切對為工乃進士賦體爾歐陽少師始以文體為
對屬又善叙事不用故事陳言而文益高次退之云王
特進莫年表奏亦工但傷巧耳
元祐初起范蜀公於家固辭其表云六十三而致仕固
不待年七十九而造朝豈云知禮是時文潞公年八十
餘一召而來人各有所志也
昔之黠者滑稽以玩世曰彭祖八百歲而死其婦哭之
慟其鄰里共解之曰人生八十不可得而翁八百矣尚
何尤婦謝曰汝輩自不喻爾八百死矣九百猶在也世
以癡為九百謂其精神不足也又曰令新視事而不習
吏道召胥魁具道笞十至五十及折杖數令遽止之曰
我解矣笞六十為杖十四耶魁笑曰五十尚可六十猶
癡邪長公取為偶對曰九百不死六十猶癡
唐語曰二十四考中書令謂汾陽王也而無其對或以
問平甫平甫應聲曰萬八千戸冠軍侯不唯對偶精切
其貴亦相當也
范文正公為岳陽樓記用對語說時景世以為竒尹師
魯讀之曰傳竒體爾傳奇唐裴鉶所著小說也
柳三變游東都南北二巷作新樂府骫骳從俗天下詠
之遂傳禁中仁宗頗好其詞每對必使侍從歌之再三
三變聞之作宮詞號醉蓬萊因内官達後宮且求其助
仁宗聞而覺之自是不復歌其詞矣會改京官乃以無
行黜之後改名永仕至屯田員外郎
寧拙毋巧寧朴毋華寧粗毋弱寧僻毋俗詩文皆然魏
文帝曰文以意為主以氣為輔以詞為衛子桓不足以
及此其能有所傳乎
魯直與方蒙書頃洪甥送令嗣二詩風致灑落材思高
秀展讀賞愛恨未識面也然近世少年多不肯治經術
及精讀史乃縱以助詩故致遠則泥想達源自能追琢
之必皆離此諸病漫及之爾與洪朋書云龜父所寄詩
語益老健甚慰相期之意方君詩如鳳雛出鷇雖未能
翔於千仞竟是眞鳳爾
老杜云長鑱長鑱白木柄我生託子以為命黃獨無苗
山雪盛短衣數挽不掩脛往時儒者不解黃獨義改為
王精學者承之以予攷之蓋黃獨是也本草赭魁注黃
獨肉白皮黃巴漢人蒸食之江東謂之土芋余求之江
西謂之土卯煑食之類芋魁云
余讀周書月令云反舌有聲佞人在側廼解老杜百舌
過時如發口君側有讒人之句
韋蘇州詩云憐君卧病思新橘試摘纔酸亦未黃書後
欲題三百顆洞庭須待滿林霜余往以為蓋用右軍帖
中贈子黃甘三百者比見右軍一帖云奉橘三百枚霜
未降未可多得蘇州蓋取諸此
余評李白詩如張樂於洞庭之野無首無尾不主故常
非墨工槧人所可擬議吾友黃介讀李杜優劣論曰論
文正不當如此余以為知言
與潘邠老書曰大受今安在其詩甚有理致語又工也
又曰但詠五言覺翰墨之氣如虹猶足貫日爾
禮部員外郎裴說寄邊衣詩曰深閨乍冷開香篋玉筯
微微濕紅頰一陣霜風殺柳條濃煙半夜成黃葉重重
白練明如雪獨下閒階轉凄切秪知抱杵搗秋砧不覺
高樓已無月時聞塞鴈聲相喚紗窗只有燈相伴幾展
齊紈又懶裁離腸恐逐金刀斷細想儀形執牙尺回刀
剪破澄江色愁捻金針信手縫惆悵無人試寬窄時時
舉手勻殘淚紅牋漫有千行字書中不盡心中事一半
殷勤託邊使裴說詩句甚麗零陵摠記載說詩一篇尤
詼詭也
世語云蘇明允不能詩歐陽永叔不能賦曾子開秦少
游詩如詞韓詩如秋懷别元恊律南溪始泛皆佳作也
鮑昭之詩華而不弱陶淵明之詩切於事情但不文耳
子厚謂屈氏楚詞如離騷乃效頌其次效雅最後如右
丞蘇州皆學於陶王得其自在
眉山長公守徐嘗與客登項氏戲馬臺賦詩云路失玉
鈎芳草合林亡白鶴野泉清廣陵亦有戲馬臺其下有
路號玉鈎斜唐高宗東封有鶴一焉乃詔諸州為老氏
築宮名以白鶴公蓋誤用而後所取信故不得不辯也
裕陵常謂杜子美詩云勲業頻看鏡行藏獨倚樓謂甫
之詩皆不逮此
呂某公歸老于洛常游龍門還閽者執筆歴請官稱公
題以詩云思山乘興看山回烏帽綸巾入帝臺門吏不
須詢姓字也曾三到鳳池來
曹南院為秦帥唃氏方興舉國入寇公自出禦之戰于
三都谷大敗之唃氏遂衰其幕府獻詩云賢守新成蓋
代功臨危方始見英雄三都谷路全師入十萬胡塵一
戰空殺氣尚疑橫塞外捷音相繼徧寰中君王看降如
綸命旌節前驅馬首紅
太祖夜幸後池對新月置酒問當直學士為誰曰盧多
遜召使賦詩請韻曰些子兒其詩云太液池邊看月時
好風吹動萬年枝誰家玉匣開新鏡露出清光些子兒
太祖大喜盡以坐間飲食器賜之
韓魏公為陜西安撫開府長安李待制師中過之李有
詩名席間使為官妓賈愛卿賦詩云願得貔貅十萬兵
犬戎巢穴一時平歸來不用封矦印只問君王乞愛卿
某守與客行林下曰栢花十字裂顧客對其倅晚食菱
方得對云菱角兩頭尖皆俗諺全語也
杭妓胡楚龍靚皆有詩名胡云不見當時丁令威年來
處處是相思若將此恨同芳草却恐青青有盡時張子
野老於杭多為官妓作詞而不及靚靚獻詩云天與羣
芳十樣葩獨分顔色不堪誇牡丹芍藥人題徧自分身
如鼓子花子野於是為作詞也
王岐公詩喜用金玉珠璧以為富貴而其兄謂之至寳
丹
閩士有好詩者不用陳語常鈔寫投梅聖俞答書曰子
詩誠工但未能以故為新以俗為雅爾
蘇公居潁春夜對月王夫人曰春月可喜秋月使人愁
耳公謂前未及也遂作詞曰不似秋光只與離人照斷
腸老杜云秋月解傷神語簡而益工也
余登多景樓南望丹徒有大白鳥飛近青林而得句云
白鳥過林分外明謝朓亦云黃鳥度青枝語巧而弱老
杜云白鳥去邊明語少而意廣余每還里而每覺老復
得句云坐下漸人多而杜云坐深鄉里敬而語益工乃
知杜詩無不有也
周盤龍以武功為散騎常侍齊武帝戲之曰貂蟬何如
兜鍪對曰貂蟬生于兜鍪外大父穎公罷相建節出師
太原其詩曰兜鍪却自貂蟬出敢用前言戲武夫李待
制師中以相業自任嘗帥秦以事去其詩曰兜鍪不勝
任猶可冠貂蟬
東坡居惠廣守月餽酒六壺吏嘗跌而亡之坡以詩謝
曰不謂青州六從事翻成烏有一先生
王斿平甫之子嘗云今語例襲陳言但能轉移爾世稱
秦詞愁如海為新竒不如李國主已云問君能有幾多
愁恰似一江春水向東流但以江為海爾
許彦周詩話(許顗)
詩話者辯句法備古今紀盛德錄異事正訛誤也若
含譏諷著過惡誚紕繆皆所不取僕少孤苦而嗜書
家有魏晉文章及唐詩人集僅三百家又數得奉教
聞前軰長者之餘論今書籍散落舊學廢忘其能記
憶者因筆識之不忍棄也嗟乎僕豈足言哉人之於
詩嗜好去取未始同也強人使同己則不可以己所
見以俟後之人烏乎而不可哉建炎戊申六月初吉
日襄邑許顗序
詩壯語易苦語難深思自知不可以口舌辯
燕燕于飛差池其羽之子于歸遠送于野瞻望不及泣
涕如雨此辭可泣鬼神矣張子野長短句云眼力不知
人遠上溪橋去東坡送子由詩云登高回首坡隴隔惟見烏
帽出復没皆遠紹其意
李太白作草創大還詩云髣髴明窗塵死灰同至寂初
不曉此語後得李氏鍊丹法至明窗塵丹砂妙藥也
老杜北征詩曰微爾人盡非于今國猶活獨以活國許
陳元禮何也蓋禍亂既作惟賞罰當則再振否則不支
持矣元禮首議太眞國忠輩近乎一言興邦宜得此語
儻無此舉雖有李郭不能展用
淮隂勝而不驕乃能師李左車最竒特事荆公詩云將
軍北面師降虜此事人間久寂寥李廣誅覇陵尉薄於
德矣東坡詩云今年定起故將軍未肯先誅霸陵尉用
事當如此向背
箜篌狀如張箕探手摘絃出聲盧玉川詩云捲却羅袖
彈箜篌此語亦未可譏誚司馬温公嘗語程正叔云辯
證古人誤處當兩存之勿加詆訾也
韓退之詩云銀燭未銷窗送曙金釵欲醉座添香殊不
類其為人乃知能賦梅花不獨宋廣平
退之見神仙亦不伏云我能屈曲自世間安能從汝巢
神仙賦謝自然詩曰童騃無所識作誰氏子詩曰不從
而誅未晩耳惟華山女詩頗假借不知何以得此
凡作詩若正爾填實謂之點鬼簿亦謂之堆垜死屍能
如狌狌毛筆詩云平生幾䩫屐身後五車書又如云管
城子無食肉相孔方兄有絶交書精妙明密不可加矣
當以此語反三隅也
詩人寫人物態度至不可移易元微之李娃行云髻鬟
峨峨高一尺門前立地看春風此定是娼婦退之華山
女詩云洗粧試面着冠帔白咽紅頰長眉青此定是女
道士東坡作芙蓉城詩亦用長眉青三字云中有一人
長眉青炯如微雲淡疎星便有神仙風度
季父仲山先大夫同祖弟也讀書精苦作詩有源流昔
嘗上書晩以特奏名得一官政和間御製宫詞三百首
嘗和進今錄一絶於此染指可以知鼎味也其詞曰輕
寒渗滲透衾羅玉剪銅壺漏水多常是未明供御服夢
回頻問夜如何時道君皇帝在睿思殿催進甚急意謂
得美官翌日臺章論列作詩害經旨因報罷調南劍州
順昌縣尉後卒於揚州云
先伯父治平四年舉進士第一少從丁寳臣以文字為
歐陽文忠公王岐公所稱重其試公生明賦曰依違牽
制者既已去矣則明白洞達者乃其自然此不刊之語
也嘗作詠史詩曰天下有誅賞故非君所私太宗泣君
集意恐勞臣疑至公一以廢智術相維持哀哉功名士
汲汲尚趨時推斯志也雖蹈滄海餓西山可也在熙寧
間為荆公薦竟不委曲得貴達然亦為司馬温公呂獻
可呂微仲范堯夫諸公所知元豐七年自都官外郎奔
祖父喪卒于黃州東坡解衣賻之
有李氏女者字少雲本士族嘗適人夫死無子棄家着
道士服往來江淮間僕頃年見之金陵其詩有云幾多
柳絮風翻雪無數桃花水浸霞殊無脂澤氣又喜煉丹
砂僕亦得其方大抵類魏伯陽法而有銖兩加精詳者
也嘗語僕曰我命薄政恐不能成此藥耳後二年再見
之其瘦骨立蓋丹未成而少雲已病僕問曰子丹成欲
仙乎惟甚瘦則鶴背能勝也笑曰忍相戲耶病中作梅
花詩云素豔明寒雪清香任曉風可憐渾似我零落此
山中尋卒後檢方書見丹法及此詩錄之
晦堂心禪師初退黃龍院作詩云不住唐朝寺閒為宋
地僧生涯三事衲故舊一枝藤乞食隨緣過逢山任意
登相逢莫相笑不是嶺南能此詩深静平實道眼所了
非世間文士詩僧所能髣髴也
僧義了字廓然本士族鍾離氏事佛慈璣禪師為侍者
僕頃年迨見佛慈老人廓然與僕在嵩山游甚久頗能
詩僕愛其兩句云百年休問幾時好萬事不勞明日看
不獨喜其語蓋取其學道體段擺落自在如此
東坡作妙善師寫御容詩美則美矣然不若丹青引云
將軍下筆開生面又云襃公鄂公毛髮動英姿颯爽來
酣戰後說畫玉花驄馬而曰至尊含笑催賜金圉人太
僕皆惆悵此語微而顯春秋法也
李太白詩云玉窗青青下落花花已落又曰下增之不
贅語益竒
請紫姑神大抵能作詩然不甚過人舊傳一士人家請
之既降偶書院中子弟作雨詩因卒爾請賦頃刻書滿
紙其警句云簾捲滕王閣盆翻白帝城可喜也
近時僧洪覺範頗能詩其題李愬畫像云淮隂北面師
廣武其氣豈止吞項羽公得李祐不肯誅便知元濟在
掌股此詩當與黔安並驅也頃年僕在長沙相從彌年
其他詩亦甚佳如云含風廣殿聞棋響度日長廊轉柳
隂頗似文章巨公所作殊不類衲子又善作小詞情思
婉約似少游至如仲殊參寥雖名世皆不能及
東坡贈季常詩戒其殺生末云君勿棄此篇嚴詩編杜
集謂嚴武也工部集有武昌和數首又梅花詩云憑仗
幽人收艾蒳國香和雨入莓苔艾蒳香名正松上莓苔
也出本草及沈氏香譜又紅梅詩云玉人頩頰固多姿
頩怒色普庚切見神女賦婦人怒則面赤
杜詩飯抄雲子白雲之子雨也言如雨點爾荀子雲篇
又葛洪丹經用雲子碎雲母也今蜀中有碎礫狀如米
粒圓白雲子石也又杜詩云萬里戎王子何年别月支
異花開絶域幽蔓匝清池漢使慙空到神農竟不知露
翻兼雨打開拆漸離披不曉此詩指何物張騫慚空到
又本草不收定非蒲萄也
齊梁間樂府詩云愛惜加窮袴防閑託守宮今日牛羊
上空隴當時近前面發紅
老杜作麗人行云賜名大國虢與秦其卒曰愼勿近前
丞相嗔虢國秦國何預國忠事而近前即嗔耶東坡言
老杜似司馬遷蓋深知之
司空圖唐末竟能全節自守其詩有綠樹連村暗黃花
入麥稀誠可貴重又云四座賓朋兵亂後一川風月笛
聲中句法雖可及而意甚委曲
鮑明遠松栢篇悲哀曲折其末不以道自釋僕竊恨之
明遠行路難壯麗豪放若決江河詩中不可比擬大似
賈誼過秦論
老杜作曹將軍丹青引云一洗萬古凡馬空東坡觀吳
道子畫壁詩云筆所未到氣已吞吾不得見其畫矣此
兩句二公之詩各可以當之
李長吉詩云楊花撲帳春雲熱才力絶人遠甚如柳塘
春水漫花塢夕陽遲雖為歐陽文忠所稱然不逮長吉
之語
古人文章不可輕易反覆熟讀加意思索庶幾其見之
東坡送安惇落第詩云故書不厭百回讀熟讀深思子
自知僕嘗以此語銘坐右而書諸紳也東坡在海外方
盛稱柳柳州詩後嘗有人得罪過海見黎子雲秀才說
海外絕無書適渠家有柳文東坡日久玩味嗟乎雖東
坡觀書亦須着意研窮方見用心處耶柳柳州詩東坡
云在陶彭澤下韋蘇州上若晨詣超師院讀佛經詩即
此語是公論也
六朝詩人之詩不可不熟讀如芙蓉露下落楊柳月中
疎鍜鍊至此自唐以來無人能及也退之云齊梁及陳
隋衆作等蟬噪此語吾不敢議亦不敢從
陶彭澤詩顔謝潘陸皆不及者以其平昔所行之事賦
之於詩無一點愧辭所以能爾
東坡海南詩荆公鍾山詩超然邁倫能追逐李杜陶謝
荆公愛看水中影此亦性所好如秋水寫明河迢迢藕
花底又桃花詩云晴溝漲春花週遭俯視紅影移魚舠
皆觀其影也其後云攀條弄芳畏晼晩已見黍雪盤中
毛事見家語
李邯鄲公作詩格句自三字至九字十一字有五句成
篇者盡古今詩之格律足以資詳博不可不知也伯父
娶邯鄲孫女嘗聞邯鄲公與小宋飲酒舉一物隸僻事
以多者為勝飲不勝者他人莫敢簉席
梅聖俞詩句句精鍊如焚香露蓮泣聞磬清鷗邁之類
宜乎為歐陽文忠公所稱其他古體若朱絃疏越一唱
三歎讀者當以意求之寵嬖曹氏作一日曲為曹氏也
孟浩然王摩詰詩自李杜而下當為第一老杜詩云不
見古人王右丞又云吾憐孟浩然皆公論也
柳子玉祭文郊寒島瘦元輕白俗此語具眼客見詰曰
子盛稱白樂天孟東野詩又愛元微之詩而取此語何
也僕曰論道當嚴取人當恕此八字東坡論道之語也
歐陽文忠公重讀岨崍集詩莫辯超然能破萬古毁譽
食糟民詩忠厚愛人可為世訓
作詩壓韻是一巧中秋夜月詩押尖字數首之後一婦
人詩云蚌胎光透殼犀角暈盈尖又記人作七夕詩押
江尼字衆人竟和無成詩者僕時不曾賦後因讀藏經
呼喜鵲為芻尼乃知讀書不厭多
寫生之句取其形似故辭多迂弱趙昌畫黃蜀葵東坡
作詩云檀心紫成暈翠葉森有芒揣摸刻骨造語壯麗
後世莫及
杜牧之題桃花夫人廟詩云細腰宮裏露桃新脉脉無
言度幾春畢竟息亡緣底事可憐金谷墜樓人僕嘗謂
此詩為二十八字史論
宣和之初何㮚文縝丞相為中書舍人道君皇帝以御
畫䨇鵲賜之諸公多賦詩韓駒子蒼待制時為校書郎
賦詩二章曰君王妙畫出神機弱羽争巢並占時想見
春風鳷鵲觀一䨇飛上萬年枝舍人簮筆上蓬山輦路
春風從駕還天上飛來兩烏鵲為傳喜色到人間
韋蘇州詩云落葉滿空山何處尋行迹東坡用其韻曰
寄語庵中人飛空本無迹此非才不逮蓋絶唱不當和
也如東坡羅漢贊云空山無人水流花開此八字還許
人再道否
張籍王建樂府宮辭皆傑出所不能追逐李杜者氣不
勝耳
孟東野詩苦思深遠可愛不可學僕尤嗜愛者長安無
緩步一詩
蘇大監文饒嘗有作鴻溝詩云置俎均牢彘峩冠信沐
猴方矜几上肉已墮幄中籌海嶽歸三尺衣冠閟一丘
路人猶指似山下是鴻溝
陳無已賦宗室畫詩云滕王蛺蝶江都馬一紙千金不
當價又作曾子固挽辭云丘園無起日江漢有東流近
世詩人莫及
外祖父邵安簡公布衣時上平元昊策又嘗勸仁廟早
立太子晩年自樞府出知越州又移知鄆州其薨也岐
公作挽辭云被褐曾陳定羌策汗青猶著立儲書春風
澤國吟牋落夜雨溪堂宴豆疎前輩詩不獨語句精鍊
且是着題
鄭周卿僕鄉人也公肅右丞之孫能詩一日鄭之他郡
而愛妾死作詩云鶴歸空有恨雲散本無心於情念中
猶稍自在也後娶熊氏晉如之女丙午丁未年知鄆州
中都縣連年與盜賊鏖戰隤然獨存權朝美曾錄其功
上之後不報今不知消息可憐哉
曹景宗探韻得競病字詩云去時兒女啼歸來笳鼓競
借問路傍人何如霍去病沈約詩人嗟賞之
李衛公作步虛辭云仙女侍董雙成桂殿夜寒吹玉笙
曲終却從仙官去萬戶千門空月明河漢女玉鍊顔雲
軿往往到人間九霄有路去無迹裊裊天風吹珮環嗚
呼皆人傑也哉
季父仲山在揚州時事東坡先生聞其教人作詩云熟
讀毛詩國風與離騷曲折盡在是矣僕嘗以謂此語太
高後年齒益長廼知東坡先生之善誘人也
韓退之詩云酩酊馬上知為誰此七字用意哀怨過於
痛哭
阮步兵醉六旬停昏雖似智矣然禮法之士憎之如仇幾
至於死幸武帝保護之耳而老杜詩云遂令阮籍軰熟
醉為身謀此工部善看史書當有解此意者
春秋三傳束高閣獨抱遺經究終始此詩退之稱盧玉
川也玉川子春秋傳僕家舊有之今亡矣辭簡而遠得
聖人之意為多後世有深於經而見盧傳者當知退之
之不妄許人也
夢中賦詩往往有之宣和己亥僕在拱州宿城北鄭和
叔家夜夢行大路中寒沙没足其傍皆田苗丘隴一婦
人皂衣素裳行田間曰此中無沙易行僕從之不能登
婦人援僕手登焉月明如晝彌望皆野田麥苗婦人求
詩引僕藉草坐有矮塼臺一上有紙筆僕題詩四句云
閒花亂草春春有秋鴻社鴈年年歸青天露下麥苗濕
古道月寒人迹稀拍筆塼上有聲驚覺宛然記憶是歲
大病後亦無他
聮句之盛退之東野李正封也城南聮句云紅皺㬠簷
瓦黃團掛門衡是說乾棗與瓜蔞讀之猶想見西北村
落間氣象征蜀聮句云刑神詫氂旄隂熖颭犀札盡彫
刻之功而語仍壯李正封善押韻如從軍聮句押水沙
嚢涸皆不可及
畫山水詩少陵數首後無人可繼者惟荆公觀燕公山
水詩前六句差近之東坡煙江疊嶂圖一詩亦差近之
退之桃源行云種桃處處皆開花川源遠近蒸紅霞狀
花卉之盛古今無人道此語
本朝王元之詩可重大抵語迫切而意雍容如身後聲
名文集草眼前衣食簿書堆又云澤畔騷人正憔悴道
傍山鬼謾揶揄大類樂天也
玉川子送伯齡詩云努力事干謁我心終不平玉川子
在王涯書院中會食不能自别枉䧟於禍哀哉
栢舟仁人之詩也憂心悄悄愠于羣小簡兮賢者之詩
也碩人俁俁公庭萬舞赫如渥赭公言錫爵能容忍如
此宜乎賢矣
鍾山有一詩云當年睥睨此山阿欲着紅樓貯綺羅今
日重來無一事却騎羸馬下坡陁此王雱訐直不為荆
公所喜然此詩實可傳也
詩有力量猶如弓之斗力其未挽時不知其難也及其
挽之力不及處分寸不可強若出塞曲云落日照大旗
馬鳴風蕭蕭鳴笳三四發壯士慘不驕又八哀詩云汝
陽譲帝子眉宇眞人天虬髯似太宗色映塞外春此等
力量不容他人到
洪覺範在潭州水西小南臺寺覺範作冷齋夜話有曰
詩至李義山為文章之厄僕至此蹙頞無語渠再三窮
詰僕不得已曰夕陽無限好只是近黃昏覺範曰我解
子意矣即時刪去今印本猶存之蓋已前傳出者
僕年十七歲時先大夫爲江東漕李端叔高秀實皆父
執也適在金陵二公游蔣山僕雖年少數從杖履之後
在定林說元微之詩引事皆有出處屈曲隱奥高秀實
皆能言之僕不覺自失因思古人讀書多出語皆有來
處前軰亦讀書多能知之也
高秀實又云元氏豔詩麗而有骨韓渥香奩集麗而無
骨時李端叔意喜韓渥詩誦其序云咀五色之靈芝香
生九竅咽三危之瑞露美動七情秀實云勸不得也勸
不得也
李太白詩云問予何事棲碧山笑而不答心自閒桃花
流水窅然去别有天地非人間東坡嶺外詩云老父爭
看烏角巾應緣曾現宰官身溪邊古路三义口獨立斜
陽數過人賀知章呼李白為謫仙人世傳東坡是戒禪
師後身僕竊信之
白樂天詩云春色辭門柳秋聲到井梧此語未易及誰
人把盞慰深幽閒自無憀落更愁幸有清溪三百曲不
辭相送到黃州南技北枝春事休榆錢可穿柳𢃄柔定
自沈郎作詩瘦不應春能生許愁此東坡魯直梅詩二
章作詩名貌不出者當深攷二詩
宣和癸卯年僕游嵩山峻極中院法堂後簷壁間有詩
四句云一團茅草亂蓬蓬驀地燒天驀地空争似蒲爐
煨榾𣔻慢騰騰地熱烘烘字畫極草草其旁隸書四字
云勿毁此詩寺僧指示僕曰此四字司馬温公親書也
嗟乎此言豈有感於公耶又於柱間大字隸書曰旦光
頥來其上一字公兄也第三字程正叔也又壁間題云
登山有道徐行則不困措足於實地則不危皆公隸書
林和靖梅詩云疎影橫斜水清淺暗香浮動月黃昏大
為歐陽文忠公稱賞大凡和靖集中梅詩最好梅花詩
中此兩句尤奇麗東坡和少游梅詩云西湖處士骨應
槁只有此詩君壓倒僕意東坡亦有微意也然林和
靖詩屬對清切如贈煅藥秀才詩云鵾鵬懶擊三
千水龍虎閑封六一泥
小杜作華清宮詩云雨露偏金穴乾坤入醉鄉如此天
下焉得不亂
宋顔延之問已與靈運優劣於鮑昭昭曰謝五言如初
發芙蓉自然可愛君詩鋪錦列繡亦彫繢滿眼此明遠
對面褒貶而人不覺善論詩也特出之
韓熙載仕江南每得俸給盡散後房歌姬熙載披衲持
鉢就諸姬乞食率以為常東坡以玉𢃄贈寳覺寳覺酬
以磨衲東坡作詩謝之曰病骨難堪玉𢃄圍鈍根仍落
箭鋒機欲教乞食歌姬院故與雲山舊衲衣江南野史
亦載韓事與此小異
錢希白内翰作擬唐詩百篇備諸家之體自序曰今之
所擬不獨其詞至於題目豈欲抛離本集或有事跡斯
亦見之本傳故其擬張籍上裴晉公詩曰午橋莊上千
竿竹綠野堂中白日春富貴極來惟歎老功名高後轉
輕身嚴更未報皇城裏勝賞時游洛水濱昨日庭趨三
節度淮西曾是執戈人擬古當如此相似方可傳
王晉卿得罪外謫後房善歌者名囀春鶯乃東坡所見
也亦遂為密縣馬氏所得後晉卿還朝尋訪微知之作
詩云佳人已屬沙吒利義士今無古押衙僕在密縣與
馬縉輔游甚久知之最詳縉輔在其兄處猶見之國色
也西清詩話中載此事云過穎昌見之傳誤也
李義山詩字字煆鍊用事宛約仍多近體惟有韓碑詩
一首古體有曰塗抹堯典舜典字點竄清廟生民詩豈
立叚碑時躁辭耶
岑參詩亦自成一家蓋嘗從封常清軍其記西域異事
甚多如優鉢羅花歌熟海行古今傳記所不載者也
黃魯直愛與郭功父戲謔嘲調雖不當盡信至如曰公
做詩費許多氣力做甚此語切當有益於學詩者不可
不知也
春水滿四澤夏雲多奇峰秋月揚明輝冬嶺秀孤松此
顧長康詩誤編入陶彭澤集中
元撰作樹萱錄載入夫差墓中見白居易張籍李賀杜
牧諸人賦詩皆能記憶句法亦各相似最後老杜亦來
賦詩記其前四句云紫領寬袍漉酒巾江頭蕭散作閒
人秋風有意吹蘆葉落日無情下水濱嗟乎若數君子
皆不能脱然高蹈猶為鬼耶殊不可曉也若以為元撰
自造此辭則數公之詩尚可庶幾而少陵四句非元所
能道也
唐時有清遠道士同沈恭子游虎丘詩曰余本長殷周
遭羅歷秦漢計之至唐則二千餘歲矣顔魯公愛而刻
之且有詩曰客有神仙者於兹雅麗傳蓋指為神仙也
李衛公追和魯公刻清遠道士詩曰逸人綴清藻前哲
畱篇翰則逸人指清遠而前哲謂魯公也其後皮日休
陸龜蒙軰皆和之仙耶鬼耶則不必問然僕獨深愛其
詩中數句云吟眺川之隂步上山之岸山川共澄澈光
彩交凌亂白雲蓊欲歸青草忽消半嗚呼借使非神仙
亦一才鬼也
天棘蔓青絲江覺範硬差天棘作顛柳高秀實云天棘天
門冬也當以秀實之言為正顛天聲相似又酷似青絲
又江南徐鉉家本云天棘蔓青絲若蔓生如青絲尤見
是天門冬秦州詩云無風雲出塞不夜月臨關無風雲
動不夜而月當細思之句法至此古今一人而已
杜牧之作赤壁詩云折戟沉沙鐵未銷自將磨洗騐前
朝東風不借周郎便銅雀春深鎻二喬意謂赤壁不能
縱火為曹公奪二喬置之銅雀臺上也孫氏覇業繫此
一戰社稷存亡生靈塗炭都不問只恐捉了二喬可見
措大不識好惡
韓退之聽穎師彈琴詩云浮雲柳絮無根葉天地闊遠
隨飛揚此泛聲也謂輕非絲重非木也啾啾百鳥羣忽
見孤鳳凰泛聲中寄指聲也躋攀分寸不可上吟繹聲
也失勢一落千丈強順下聲也僕不曉琴聞之善琴者
云此數聲最難工自文忠公與東坡論此詩作聽琵琶
詩之後後生隨例云云柳下惠則可吾則不可故特論
之少為退之雪冤
黃嗣徽少年時讀書有俊聲不幸為後母訴於官隸軍
籍王岐公丞相宣借得之聞其識字使抄書一日觀宋
復古郎中所畫山水使子弟賦詩嗣徽亦請賦公頷之
頃刻成一絶句曰匣有瑶琴篋有書棲遲猶未卜吾廬
主人况是丹青手乞取生涯似畫圖岐公大嗟賞之及
問知曲折以故人子奏於朝乞以門客恩澤承務郎特
補之命下之日暴卒窮命如此哉
王君玉内翰初登第調揚州江都縣令題九曲池詩云
越調隋家曲當年亦九成哀音已亡國廢沼尚留名儀
鳳終沉影鳴蛙祗沸聲凄涼不可問落日背蕪城晏元
獻閱詩賞歎薦為舘職又嘗乞夢於后土祠夜得報云
君年二十七官至四品時年正二十七大惡之過歲乃
稍自安後以禮部侍郎樞密直學士致仕未改官制時
正四品年七十二云
五年不出青門道邂逅尋春此一回忽憶秦州貴公子
桃花落盡合歸來此高秀實城東寄王越州詩
羅隱詩云只知事逐眼前過不覺老從頭上來此語殊
有味
若有人兮坐山楹雲衮兮霞纓秉芳兮欲寄路漫兮難
征獨惆悵而狐疑蹇獨立兮忠貞此寒山語雖使屈宋
復生不能過也
蜀陜路間有溪曰韓溪蕭文終追淮隂處也劉涇巨濟
題詩一絕云豪傑相從意氣中憐才傾倒獨蕭公後來
可是無奇客東閤投名尚不通
李義山錦瑟詩曰錦瑟無端五十絃一絃一柱思華年
莊生曉夢迷蝴蝶望帝春心托杜鵑滄海月明珠有淚
藍田日暖玉生煙此情何待成追憶只是當時已惘然
古今樂志云錦瑟之為器也其柱如其絃數其聲有適
怨清和又云感怨清和昔令狐楚侍人能彈此四句詩
中四句狀此四曲也章子厚曾疑此詩而趙推官深為
說如此
老杜詩不可議論亦不必稱讃苟有所得亦不可不記
也如唐太宗相工見之云龍鳳之姿天日之表而杜詩云
眞氣驚戸牖可謂簡而盡又經昭陵詩云文物多師古
朝廷半老儒直辭寧戮辱賢路不﨑嶇太宗智勇英峙
武定天下而能如此最盛德也
古樂府云藁砧今何在言夫也山上復有山言出也何
當大刀頭破鏡飛上天言月半當還也王明之在姑蘇
曾有所愛比至京師為岐公丞相強畱之逾時作詩云
黃金零落大刀頭玉筯歸期畫到秋紅錦寄魚風逆浪
碧簫吹鳳月當樓伯勞知我今春别香蠟窺人一夜愁
好去渡江千里夢滿天梅雨是蘇州是詩之巧可傳也
叚成式與温庭筠雲藍紙詩賦序曰予在九江出意造
雲藍紙輒分送五十枚其詩曰三十六鱗充使時數番
猶得表相思蓋龍八十一鱗鯉三十六鱗也至宋景文
詩云君軒結戀蕭蕭馬尺素愁憑六六魚又使六六三
十六也
南齊楊侃性豪侈舞人張静婉腰圍一尺六寸能掌上
舞唐人作楊柳枝辭云認得楊家静婉腰後人除却家
字只使楊静婉誤矣
元稹微之樂府古題序云詩之為二十四名賦頌銘贊
文誄箴詩行詠吟題怨嘆篇章操引謠謳歌曲辭調皆
詩人六義之餘
王筠為沈約作草木十詠直寫文辭不加篇題約曰此
詩指物呈形無假題注東坡作竹䶉鼠詩摹寫肥腯醜
濁之態讀之亦足想見風采漁陽參檛起於禰衡參字
音七鑒反徐鍇引古歌辭以證此字云邊城晏開漁陽
摻黃塵蕭蕭白日暗
李義山賦云豈如河畔牛星隔年祗聞一過不及苑中
人柳終朝剰得三眠注漢苑中有人形柳一日三起三
倒
楊炎歌云雪面淡娥天上女鳳簫鸞翅欲飛去玉釵翹
碧步無塵楚腰如柳不勝春為元載侍姬瑶英作也
五馬事無知者陳正敏云孑孑干旟在浚之都素絲組
之良馬五之以謂州長建旟作太守事又漢官儀注駟
馬加左驂右騑二千石有左驂以為五馬然前軰楊劉
李宋最號知僻事豈不知讀漢官儀注而疑之耶故俱
存之不敢以為是以俟後之知者
李太白云子夜吳歌動君心李義山詩云鶯能子夜歌
云晉有子夜者善歌非時數也
先伯父熙寧九年四月二十七日夜夢至一處牓曰清
香舘東偏有别院東壁有詩牌云題冀公功德院山東
李白其詩曰秋風吹桂子只在此山中待得春風起還
應生桂叢桂叢日以滿清香何時斷只為愛清香故號
清香舘伯父自作記夢一篇書之甚詳嘗記季父說少
張元豐五年自房陵召還一日忽獨言曰清香舘自後
多不屑世間事或默坐終日人莫敢問其曲折
古詩云上山採交藤交藤何首烏也服之令人多慾生
子有采采芣苢之意衛風云伊其相謔贈之以芍藥陸
農師說芍藥破血欲其不成子姓耳不知眞有此意否
季父仲山病中夢至一處泛舟環水皆奇峯可愛賦詩
云山色濃如滴湖光平如席風月不相識相逢便相得
既寤而言之後數日卒叔父楚若先大父母弟甫壯而
亡少時獨不為時學愛穀梁春秋與柳柳州文作詩用
事無一言蹈襲者其所著撰號扼奇集自序曰水激之
以亂石則有聲麝藏之以褻器則馨齊不下者二城田
單因而縱兵文獨不待扼而後奇乎兵火間散落不可
復得略記其序數句以見其措意如此
長安慈恩寺有數女仙夜游題詩云黃子陂頭好月明
強踏華筵到曉行煙波山色翠黛橫折得落花遠恨生
化為白鶴飛去明夜又題一首云湖水團團夜如鏡碧
樹紅花相掩映北斗闌干移晚柄有似佳期常不定長
安南山下一書生作小圃蒔花木一日有犢車麗女下
飲於庭邀書生同席既去作詩云相思無路莫相思風
裏楊花只片時惆悵深閨獨歸處曉鸎啼斷綠楊枝皆
鬼仙詩婉約可愛
司馬公諱池仁廟朝待制温國文正公之父也作行色
詩云冷于陂水淡于秋遠陌初窮見渡頭頼得丹青無
畫處畫成應遣一生愁又黃公諱庶魯直之父作大孤
山詩云銀山巨浪獨天險比于一片崔嵬心人傳温公
家舊有一琉璃盞為官奴所碎落尹怒令紏錄聽温公
區處公判云玉爵弗揮典禮雖聞於往記彩雲易散過
差宜恕於斯人又魯直作詩用事壓韻皆超妙出人意
表蓋其傳襲文章種性如此
饒德操為僧號倚松道人名曰如璧作詩有句法苦學
副其才情不愧前軰尤善作銘贊古文其作佛米贊謂
武將念佛以米記數得三升也將軍念佛難於遣辭而
曰時平主聖萬國自靖不殺而武不征而正矯矯虎臣
無所用命移將東南介我佛會久聞我曹念佛三昧喑
嗚叱吒化為佛聲三令五申易為佛名一佛一米為米
三升自升而㪷自㪷而斛念之無窮太倉不足觀此雖
柳子厚曲折不過是矣
柳子厚守柳州日築龍城得白石微辨刻畫曰龍城柳
神所守驅厲鬼山左首福土氓制九醜此子厚自記也
退之作羅池廟碑云福我兮壽我驅厲鬼兮山之左蓋用
此事
唐高宗御羣臣宴賞䨇頭牡丹詩上官昭容一聯云勢
如聯璧友情若臭蘭人計之必一英竒女子也
東坡受知神廟雖謫而實欲用之東坡微解此意論賈
誼謫長沙事蓋自况也又作神廟挽詞云别馬空思櫪
枯英已泫霜此非深悲至痛不能道此語在元祐間獲
鬼章作告裕陵文云將帥用命爭酬未報之恩神靈在
天難逃不漏之網後人輒謂東坡以微文謗訕天子寧
有是哉
俞秀老紫芝詩有云有時俗事不稱意無限好山都上
心雖狷然中實人情也
有客泊湘妃廟前夜半偶不寐見輿衛入廟中置酒鼓
瑟心悸不敢窺殆明方散隱隱絶水浮空去因入廟中
見詩四句墨色猶未乾云碧杜紅蘅縹緲香冰絲彈月
弄新凉峯巒向曉渾相似九處堪疑九斷腸神怪不足
言但詩殊佳故錄之
錢昭度能詩嘗作呂申公夷簡生日詩曰磻溪重得呂
維嶽再生申當時詩格律止此然可謂着題也已
晁無咎在崇寧間次李承之長短句韻以予承之曰射
虎山邊尋舊迹騎鯨海上追前約便與世江湖永相忘
還堪樂不獨用事的確其指意高古深悲而善怨似離
騷故特錄之
韓退之云橫空盤硬語妥帖力排奡蓋能殺縳事實與
意義合最難能知其難則可以論詩矣此所以稱孟東野
也
楊舜韶友䕫長僕十餘歲向同在姑蘇時盜發孫堅墓
楊作詩云闔廬城邊荒古丘昔誰葬者孫豫州久無行
客為下馬時有牧童來放牛嗚呼舜韶今亡矣他詩皆
工必傳于世也
楊華既奔梁元魏胡武靈后作楊白華歌令宮人連臂
踏歌聲甚凄斷柳子厚樂府云楊白華風吹渡江水坐
令宮樹無顔色搖蕩春心幾千里回看落日下長秋哀
歌未斷城烏起言婉而情深古今絶唱也魏舊歌云陽
春二三月楊柳齊作花春風一夜入閨闥楊花飄落入
南家含情出戶脚無力拾得楊花淚沾臆秋去春來䨇
燕子願銜楊花入窠裏此辭亦自奇麗錄之以存古出
樂府廣題云
風定花猶舞鳥鳴山更幽世傳荆公改舞字作落字其
語頓工然風定花猶落廼梁謝貞八歲時所作春日閒
居詩也從舅王筠奇之曰追步惠連矣
會老堂口號曰金馬玉堂三學士清風明月兩閒人初
謂清風明月古通用語後讀南史謝譓傳曰入吾室者
但有清風對吾飲者惟當明月歐陽文忠公文章雖優
辭亦精緻如此
老杜衡州詩云悠悠委薄俗鬱鬱回剛腸此語甚悲昔
蒯通讀樂毅傳而涕泣後之人亦當有味此而泣者也
陳克子高作贈别詩云淚眼生憎好天色離觴偏觸病
心情雖韓渥温庭筠未嘗措意至此
王豐父待制岐公丞相之子少年詞賦登科文章世其
家我先伯父狀元實岐公客僕亦獲事待制公世所見
者表章序記應用之文耳其詩精密人鮮知者如白髮
衰天癸丹砂養地丁意脉貫串尚勝三甲六丁之語此
所謂參禪中參活句也又作拄杖詩云老境得為丘壑
伴醉鄉還勝子孫扶其風味雍容如此天下有公論僕
不敢私豐父丈嘗與僕言班孟堅兩都賦華壯第一然
只是文辭若叔皮北征賦云劇蒙公之疲民兮為強秦
兮築怨此語不可及僕嘗三復玩味之知前軰觀書自
有見處
李夫人賦序云帝悲感為作詩曰是耶非耶立而望之
偏僕因曰此則退之走馬來看立不正之所祖述也
陶彭澤歸去來辭云既自以心為形役奚惆悵而獨悲
是此老悟道處若人能用此兩句出處有餘裕也
東坡詩不可指摘輕議辭源如長河大江飄沙卷沬枯
槎束薪蘭舟繡鷁皆隨流矣珍泉幽澗澄澤靈沼可愛
可喜無一點塵滓只是體不似江河讀者幸以此意求
之
鮮于子駿作九誦東坡大稱之云友屈宋於千載之上
觀堯祠舜祠二章氣格高古自東漢以來鮮及前軰稱
贊人略緣實也
世間花卉無踰蓮花者蓋諸花皆藉暄風暖日獨蓮花
得意于水月其香清涼雖荷葉無花時亦自香也梁江從
簡為採荷調云欲持荷作柱荷弱不勝梁欲持荷作鏡
荷暗本無光此語嘲何敬容而波及蓮荷矣春時穠麗
無過桃柳桃之夭夭楊柳依依詩人言之也老杜云顚
狂柳絮隨風去輕薄桃花逐水流不知緣誰而波及桃
花與楊柳矣
樂府記大言小言詩錄昭明辭而不書始于宋玉何也
豈誤耶有說耶
梁武帝作白紵舞辭四句令沈約改其辭為四時白紵
之歌帝辭云朱絃玉柱羅象筵飛管促節舞少年短歌
留目未肯前含笑一轉私自憐嗟乎麗矣古今當為第
一也
作詩淺易鄙陋之氣不除大可惡客問何從去之僕曰
熟讀唐李義山詩與本朝黃魯直詩而深思焉則去也
客言李杜詩中說馬如相馬經有能過之者乎僕曰毛
詩過之曰六經固不可擬然亦未嘗子細說馬相態行
步也僕曰願熟讀之兩驂如舞此駔語所謂花踏羊行
是也兩驂如手此駔語所謂熟使喚是也思之便覺走
過掣電傾城知與神行電邁涉恍忽為難騎耳
韓退之元和聖德詩云駕龍十二魚魚雅雅其深於詩
者耶
裴休題泐潭云泐潭形勝地祖塔在雲湄浩劫有窮日
貞風無墜時歲華空自老消息竟誰知到此輕塵慮功
名自可遺詩格律止此然裴參黃蘖其語不誇不怨不
怒也
孤村芳草遠斜日杏花飛大丞相萊國公寇忠愍之語
蜀道觀中鑿井得一碑刻文似賦似贊曰有物有物可
大可久採乎蠶食之前用乎火化之後成湯自上而臨
下夸父虚中而見受氣應朝光功参夜漏白英聚而雪
慙黃酥凝而金醜轉制不已神趣鬼驟金歟玉歟天年
永壽無著於文訣之在口後有𨼆士言是漢時隂眞人
所著鍊丹法後雜著于子玉碑僕恨不得其門戸聊復
存之
說郛卷八十二下
