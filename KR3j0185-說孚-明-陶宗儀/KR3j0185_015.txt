說郛卷十五上元陶宗儀撰
螢雪叢說卷上(子俞子)
余自四十以後便不出應舉人笑其無能為也是則然
矣然而早能知退又有人之所不能為焉以己之無能
為而能為人之所不能為此非其所長矣乎蓋四十而
不惑四十五十而無聞焉斯亦不足畏也已夫子嘗有
是言也幼誦夫子之言力行夫子之訓既而不惑抑又
無聞宜乎退縮一頭地而莫之為也自此功名灰念加
以拙於謀利時復優游黃卷考究討論付之書記囊螢
映雪無所不為塵積日久遂成一編目曰螢雪叢說寳
其實也雖然囊螢映雪豈能照耀方册也哉于以見其
學之篤而志之銳也此史臣所以美其勤勤若是姑欲
激昂後進云爾則知今之叢是說者其亦車胤孫康之
意歟慶元庚申八月望日東陽俞成元德漫錄
致字說
先儒解致字往往不盡如致中和天地位焉鄭康成云
致行之至也致樂以治心云致深審也周易略例主心
致一也孔穎逹云致猶歸也禮器禮也者物之致也鄭
云致之言至也極也其他諸經往往指為極盡之意如
喪致乎哀而止見危致命君子以致命遂志與病則致
其憂之類是也此皆意有未盡蓋致有盡之意有取與
納之意如喪致乎哀而止見危致命謂之極盡可也如
致中和致知之類則又有取之意焉吾聞致師者亦有
取之意也用致夫人凡春秋以其事致七十而致事致
為臣而歸則又有納之意與盡之意凡此皆難以一字
通解也今人謂招致者亦有取意也檀弓齊榖王姬之
喪當為告古毒反聲之誤也告下告上之辭故誤為榖
父母之喪哭無時使必知其反也知當為如字之誤也
言父母之喪號哭思慕知欲父母復反
忍字說
忍之名一也而用不同必有忍其乃有濟小不忍則亂
大謀此皆聖賢之所謂忍忍於不善也所謂吉德也而
世俗之所謂忍如猜忍剛忍之類乃是忍於善而就不
善也所謂凶德也王導不忍美人之勸酒恐為見殺則
強為之飲此則不忍也正所謂忍於不善而就善也非
吉德而何王敦之不顧美人之死而不為之飲此世俗
之所謂忍忍於善而就不善也非凶德而何天之報施
必以其類觀王導王敦之後興衰禍福蓋可見矣然則
不忍者正人之本心孟子所謂人皆有不忍人之心是
也而世俗之所謂忍者殘義害善之本殺身覆族之由
也項羽為人不忍雖不能成事要之良心猶在伍子胥
為人剛戾忍詬雖能成事然良心喪失盡矣子家子曰
一慙之不忍而終身慙乎王導能忍事此皆忍於不善
以就善之謂嘗觀唐張公藝九世同居家無異議人問
其故公藝即書忍字以對亦鑒王敦之得失也
記史法
歷事幾王歷任幾官有何建立有何獻眀何長可錄何
短可戒傳中有何佳對(舊諸史賦如張良傳用赤松子對黃石公)此賈挺才
先生記史法也
解書訣
辭之内不可減減之則為鑿鑿則失本意辭之外不可
增增之則為贅贅則壞本意此王虛中先生解書訣
也
歌頌
盧仝茶歌至尊之餘合王公何事便到山人家上不㤀
君也安知百萬億蒼生命墮巔崖受辛苦下不忘民也
此乃盡臣子敬上念下之意也元結中興頌前代帝王
有盛德大業者必見於歌頌若今歌頌大業便不言德
此乃得春秋一字褒貶之意也夫以歌頌之作不專為
稱美設也多寄意於譏諷一則有愛君之誠一則有貶
上之意二者雖若相反而於措辭立言各有所主不得
不然
祭文
前軰嘗說北朝致祭皇后文楊大年捧讀空紙無一字
隨自撰曰惟靈巫山一朵雲閬苑一團雪桃源一枝花
秋空一輪月豈期雲散雪消花殘月缺伏惟尚饗仁廟
大喜其才敏給有壯國體洪忠宣公自嶺外徙宜春没
於保昌張子韶致祭其文但云維某年月日某官某謹
以清酌之奠昭告于某官之靈嗚呼哀哉伏惟尚饗景
盧深美其情哀愴乃過於詞二者體製大槩相類要之
詞意渾含言語脱俗此誠倉卒之所難也
四凶辯
人皆知渾敦窮竒檮杌饕餮為四凶而不知所以謂之
四凶者果何意耶蓋當舜之時見其罪惡如此而例以
兇徒目之譬猶獸也正如今之罵人畜生禽獸據山海
經載渾敦窮竒檮杌饕餮皆獸名也杜預解經不知出
此妄以義理釋之無怪他人之不識也
賦假人名體狀題意
往年俞文緯監試預薦赴省相過因話賦假人名善體
狀題意者莫若武為救世砭劑云唐室中興賴藥師而
克濟漢家外患藉去病以皆除余嘗賦化下猶甄者欲
以陶唐堯舜為一聯使於變時雍猶埏已埴風動四方
器不苦窳事也曾與舍弟碩夫薖昆仲儕軰較量莫不
領略此說
賦善使事
昔有士人在場屋間賦帝王之道出萬全絶無故實遂
問一老先生荅云只有一舉空朔庭三箭定天山好使
要在人斡旋爾或謂此事乃人臣非帝王也不可用疑
誑之後於程文中見一舉人使得最妙其說題目甚透
有曰一舉朔庭空竇憲受成於漢室三箭天山定薛侯
禀命於唐宗眞所謂九轉丹砂點鐵成金者也
韻學
涵泳聖涯詩盖出唐史文藝叙傳也三字皆仄一字是
平不免以涯字為押然涯之一字而見於三韻五支魚
竒反十三佳宜佳反九麻牛加反謹按韻略及廣韻注
皆云水際水畔紬繹其義通容可押吕東萊先生渠亦
是經義人也初未領略容檢討如可後於錢塘見陳給
事先生(傅良)仍以涯字三韻通用扣之即可而已因謂
省題詩如小經義雖無多字亦是難事至如誤出早鸎
之目錯認黃華之意可勝哂哉
詩隨景物下語
杜詩丹霞一縷輕漁父詞蠒縷一鈎輕胡少汲詩隋堤
煙雨一帆輕至若騷人於漁父則曰一蓑煙雨於農夫
則曰一犂春雨於舟子則曰一篙春水皆曲盡形容之
妙也
詩人警句
同舍李循道舉他秋景一聯曰池藕影疎龜甲冷井梧
凋薄鳳毛寒又張一之舉黃元夫詩曰葦村風下鵶千
點麥隴天垂月一梳皆警句
史臣不載人臣實事
前漢蕭何傳不言律令新唐書李邕傳無一字及筆札
五代史劉昫傳不書修領唐史
功臣特奏朝請
光武功臣所加持進朝請或者謂其官爵止乎如是而
已殊不知春見曰朝秋見曰請示欲疎也蓋光武慮諸
將功大權重有以脅勢而或變生肘腋乃所以遠之故
也
試畫工形容詩題
徽宗政和中建設畫學用太學法補試四方畫工以古
人詩句命題不知掄選幾許人也嘗試竹鎻橋邊賣酒
家人皆可以形容無不向酒家上着工夫惟一善畫但
於橋頭竹外掛一酒帘書酒字而已便見得酒家在竹
内也又試踏花歸去馬蹄香不可得而形容何以見得
親切有一名畫克盡其妙但掃數蝴蝶飛逐馬後而已
便表得馬蹄香出也果皆中魁選夫以畫學之取人取
其意思超拔者為上亦猶科舉之取士取其文才角出
者為優二者之試雖下筆有所不同而於得失之際只
較智與不智而已
陳同甫議論作文之法
嘗見陳同甫亮在太學議論作文之法經句不全兩史
句不全三不用古人句只用古人意若用古人語不用
古人句能造古人所不到處至於使事而不為事使或
似使事而不使事或似不使事而使事皆是使他事來
影帶出題意非直使本事也若夫布置開闔首尾該貫
曲折關鍵意思常新若方若圓若長若短斷自有成模
不可隨他規矩尺寸走也苟自得作文三昧又非常法
所能盡也
文章活法
文章一技要自有活法若膠古人之陳迹而不能點化
其句語此乃謂之死法死法專相蹈襲則不能生於吾
言之外活法奪胎換骨則不能斃於吾言之内斃吾言
者生吾言也故為活法伊川先生嘗說中庸鳶飛戾天
湏知天上者更有大魚躍于淵湏知淵中更有地會得
這個道理便活潑潑地吳處厚常作剪刀賦第五聯對
去爪為犧救湯王之旱歲斷鬚燒藥活唐帝之功臣當
時屢竄易唐帝上一字不妥帖因看游鱗頓悟活字不
覺手舞足蹈吕居仁嘗序江西宗𣲖詩若言靈均自得
之忽然有入然後惟意所出萬變不窮是名活法楊萬
里又從而序之若曰學者屬文當悟活法所謂活法者
要當優游厭飫是皆有得於活法也如此吁有胸中之
活法蒙於伊川之說得之有紙上之活法蒙於處厚居
仁萬里之說得之
注題目出處
印書箋題本為晩學設也不為無益然而所試詩賦題
目或出經史傳記注疏文集諸子百家難以徧知今乃
揭示本文其法亦善矣唐時試題不具出處如孤竹管
賦滿場不知出周禮甚可笑也彼有經義亦效箋題果
何為也矧治經人所業專一若不識出處繆妄之甚兹
固所當略也主文已當缺然
文字節要
今之節書甚亾謂也非惟增入注解又且攙入他說不
勝其繁初不較其簡要緊切為如何使人易於檢閱若
用泛泛如此何似觀正本也前軰節書並用首尾該貫
第一節其緊要第二節其好句第三節其故實繁辭盡
削所以便於燈忩場屋之用爾如舊本司馬温公親節
通鑑可觀可法
以論語法言章句戲有官君子
嘗見有官君子皆以舉削為慮晦菴先生嘗以法言章
句戲之曰勢援上也文章次也政事义其次也咸無焉
為選人其人大笑又見浙中官員子弟謁趙守問及晦
翁學術政事孰優守乃以魯論篇章答之學而第一為
政第二可謂善品題矣二者之言雖曰戲謔亦可助一
時之談笑
夢見主盟道學
余文起主泮湘潭嘗宿嶽麓書院夢見朱晦翁與張南
軒同在郡庠作意主盟道學忽伊川横渠先生從外来
云政不湏如此這道理常使得何恤乎人言須臾聞東
廊有人誦中庸大學二篇覺来鷄唱遥想二公衛道如
此之切
不責酒過
武夷有一狂者爛醉詈及屏山先生劉彦冲次日修書
謝罪先生不責其過但於紙尾復之云蛇本無影弓悞
搖之影既無之公又何疑白首如新傾蓋如故眞逹者
之詞也
不怪炎涼
人之一身已自有輕重足履穢惡則不甚介意若手一
沾汚浣濯無己豈可怪世情之炎涼也哉舊有題湯泉
者最為該理如云比鄰三井在山崗二井冰寒一井湯
造化無私猶冷暖爭教人世不炎涼
矢魚于棠
辛酉秋因如鄱陽閱三十六家春秋解若注矢魚于棠
雖累數說不透皆以矢為觀非也使其以矢為觀當時
何不直書其事而乃云云若是蓋有深意存焉余嘗謂
矢者射也正周禮所謂矢其魚鼈而食之是也推而上
之若臯陶矢厥謨亦射義也釋書者類訓直又非周道
如砥其直如矢乃詩人比喻之辭故可以云直若書之
矢謨春秋之矢魚皆出於任意而為之故可以云射自
臯陶有矢謨之說而後董仲舒有射策之文君子於此
可以意推不可以例觀也
溺於隂陽
陳季陸嘗挽劉韜仲諸公同往武夷訪晦翁朱先生偶
張體仁與焉會宴之次朱張忘形交談風水曰如是而
為笏山如是而為靴山稱賞蔡季通無已季陸遂難云
蔡丈不知世代攻於隂陽方始學此晦翁又從而褒譽
之乃祖乃父眀於龍脉季通尢精季陸復辯之曰據某
所見嘗反此說若儒者世家故能成效若日者世家便
不足取信於人何者公卿宰相皆自其門而出他人何
望焉周居晦應聲曰他家也出官出廵官陳曰譬如燒
金煉銀之術父可傳之於子子可傳之於孫孫何必教
外人古者人皇氏世人有九頭已無定形未有百官已
有許多山了不知何者為笏山何者為靴山坐客皆笑
晦翁搖指季陸道此說不可與蔡丈知僕親聞是語故
紀之以為溺於隂陽者之戒
人之小名
今人生子妄自尊大多取文武富貴四字為名不以希
顔為名則以望回為名不以次韓為名則以齊愈為名
甚可笑也古者命名多自貶捐或曰愚曰魯或曰拙曰
賤皆取謙抑之義也如司馬氏幼字犬子至有慕名野
狗何嘗擇稱呼之美哉嘗觀進士同年錄江南人習尚
機巧故其小名多是好字足見自高之心江北人大體
任真故其小名多非佳字足見自貶之意若夫鴈塔之
題當先正名垂於不朽
事要有分
一切之事皆要有分若是無分而欲極力強求徒然而
已王虚中先生譬如筵席安排十分已飲過數廵忽有
親朋訪及雖欲挽之同坐奈酒闌歌罷不可得而相陪
此乃謂之無分大凡功名富貴貧賤休戚皆是五行𢃄
来無非分定安可嘆息怨恨於斯耶不然晦翁先生何
為有隨緣安分四字也
得失有時
人之得失各自有時初不知其所以然而然也有朋友
於試罷之後聞望不著遂欲捨書學劍無所不至龍舒
王先生舉似一絶曰得則欣欣失則悲桃紅李白各隨
時雖然屬在東君手問着東君也不知
螢雪叢說卷下
克己復禮天下歸仁
或問安定先生胡侍郎何謂克己復禮天下歸仁胡舉
邵堯夫詩以荅之云門前路徑無令窄路徑窄時無過
客過客無時路徑荒人間滿地生荆棘其人默悟
聖人之於天道
陳洪範問艾軒先生林祭酒聖人之於天道如何荅云
恰是恁地未悟間後問魏聘君國錄荅云正如京師人
賣床貼恰用得着觀此二說其意則一
學易無大過
聖人之處事與常人不同常人之處事多有不及惟聖
人之處事不患不及秪恐太過夫子稱加我數年五十
而學易可以無大過者蓋欲勉進中年而學洗心退藏
之書則處事得中斷無不及之患今不曰無不及而特曰
可以無大過者此聖人謙抑之辭也中庸曰有所不足
不敢不勉冇餘不敢盡寧非君子之中庸乎嘗觀夫子
於三百篇之詩而斷以思無邪之一言此見夫子得詩
之中也於易則曰無過於詩則曰無邪是皆一意
解書
洪内翰景盧主泮三山以林少穎為書學諭講帝釐下
土數語曰知之為知之堯典之所以可言也不知為不
知凡共槀飫略之可也惜乎林書不載此說予故表而
出之嘗見王虚中談及林少穎吕伯恭講究書學皆有
所得各有所見學者當詳復其為訓若前人解書言宥
過無大刑故無小乃謂赦宥其過誤者雖大亦宥之刑
責及特故過雖小亦刑之如此則於辭上脱無字添雖
字矣是其辭己不明也若失火而延及官庫此過誤也
此大者也其可宥乎若馳馬而蹂死小兒此過誤也此
大者也其可宥乎是其理已不安矣若命人守果實拈
以小果食之此故也此小者也亦將刑乎若命人守舍
而穴窗之小竅以窺其外此故也此小者也亦將刑乎
是其理已不安矣則若商鞅之法棄灰於道者有誅豈
聖人之法哉若曰宥過悞則無大者謂小者則宥大者
則不宥所以使人警畏非敢懈怠也若曰刑特故者則
無小者謂稍大則刑小者則不刑所以示吾寬德非為
苛細也宥過無大是以見聖人之義刑故無小是以見
聖人之仁是說蓋得於伯氏俞君從俞夢逹平時有得
於書學者如此
解孟子
陳季陸常推賈挺才好先生非惟筆力過人又且講授
不雷同且如說孟子引得杜詩為證極是明白若解文
王為臺為沼而民歡樂之正是丈人屋上烏人好烏亦
好桀紂瑶臺瓊室正是君看墻頭桃樹花盡是行人眼
中血夫以烏鳥本是可惡之物而反喜之桃花本是可
喜之物而反惡是何也蓋由人情所感而然爾靈臺瑶
臺亦莫不然
東萊教學者作文之法
東萊先生吕伯恭嘗教學者作文之法先看精騎次看
春秋權衡自然筆力雄樸格致老成每每出人一頭地
徐積悟作文之法
節孝先生徐積因讀史記貨殖傳見人棄我取人取我
與遂悟作文之法
辯滕王閣序落霞之說
王勃作滕王閣序中間有落霞與孤鶩齊飛秋水共長
天一色之句世率以為警聯然而落霞者乃飛蛾也即
非雲霞之霞土人呼為霞蛾至若鶩者乃野鴨也野鴨
飛逐蛾蟲而欲食之故也所以齊飛若雲霞則不能飛
也見吳獬事始
賦以一字見工拙
曩者吳叔經(郛)在湖南漕試以本經詩義取解魁次名
陳尹賦文帝前席賈生破題云文帝好問賈生力陳㤀
其勢之前席重所言之過人叔經先生改勢字作分陳
大欽服内有打花格云金蓮燭煥煌煌漢天子之儀玉
漏聲沉纚纚洛陽人之語試官已喜此一聯又陳季陸
在福州考較出皇極綂三德五事賦魁者破題云極有
所會理無或遺綂三德與五事貫一中於百為季陸先
生極喜闢初兩句只嫌第四句不是貫百為於一中似
乎倒置改貫字作寓較有意思尤喜陳舜申三策第三
道策題問屯田乃先生撰也最是荅得工夫此皆二公
之警誨也
詩貴熟讀
梁揆叔子解試鵰鶚離風塵詩當時無不擊節都人徑
說鵰鶚冲天品凡禽未易倫三秋乘志氣一舉離風塵
或者喜其自喻見志果超詣上上第幼嘗誦此一篇已
自迅口轉過初不覺其所以妙處及至暮年始悟高騰
霄鳳渚下睨塞鴻賓借渚字對賓無如此之巧始嘆伏
不能自巳大凡玩古人糟粕須是字字究竟句句勘破
方是讀書又要熟讀古人云讀書百遍其義自見又云
舊書不厭百廻讀熟讀應湏子自知
廷對二說
嘗見閩中一士人方領鄉舉叨冒過省廷對有蒙被
教盲之說又見浙中一先生四舉了當廷對有僻在
一隅之說皆不欲言其名也都是套籠說話怕落第
五甲也欲媒試官把做太學川中人看得數較優果
是使得騐其狡猾如此後進之士當自奮勵取高第
而躐巍科决在萬人頭上立不可效此曹為碌碌計
也千萬勉旃
自悟前身
余因以類彰羊祜自省前身為李氏之子邊鎬為謝
靈運後身韋臯既生一日有一胡僧造其家曰兒若
有喜色韋氏問之僧曰此子乃諸葛武侯後身因以
武侯字之見宣室志及觀王十朋絶句石橋未到神
先到日裏還同夢裏時僧教我名劉道者前身曾寫
石橋碑石橋乃天台五百尊羅漢洞口也今世所以
聰明所以福德所以不昧本来面目皆前世有以胎
之不是大修行僧道便是大有德官員功成行滿道
洽政治故有如是滅亦復有如是生彼有靈物託化
星辰降誕神道出世為我等相者應見自性如來豈
他人之所能知哉
天堂地獄
人言天堂高而在上地獄幽而在下疑其勢之相遼
絶也據某所見大有不同蓋與人說好事一切依本
分眼前便是天堂不必更求之於天上欺算人物色
教唆人反事眼前便是地獄不必更求之於地下為
善即天堂為惡即地獄天堂地獄不在乎他而在乎
一念之間不可有毫髮差
修外功德内功德
人於利濟通達者力為之患難困苦者力救之皆如
己身之事修此為外功德也修之勿責人報勿希天
佑人若有知天若有靈此理當何如哉人能清心釋
累懲忿窒慾修此為内功德也修之勿期道勝勿希
瑞應經若不誣教若不虛此理當何如哉
善惡有報
善惡若無報乾坤必有私此古語也善惡到頭終有
報只争來速與來遲此古詩也或者執其為善未必
福為惡未必禍之說遂以謂善惡莫執無應妄啓輕
福遠禍之心果能無應也耶夫善有善報善人為善
而天或不以善報非無報也盖未報也惡有惡報惡
人為惡而天或不以惡報非無報也蓋未報也所謂
未報者乃其未熟故耳逮夫熟時則其報之也其效
如捷胡不觀大藏經云善若無報其善未熟其善熟
時必受其福惡若無報其惡未熟其惡熟時必受其
苦
心目相亂
仰面貪看鳥回頭錯應人是心為眼所亂也忽因馬
首見新月錯認蛾眉憶故人是眼為心所亂也噫眼
中有心心中有眼二者無意於相亂而不能不相亂
也
責己說
責己不責人君子也責人不責己小人也小人惟知
責人而不知責己所以多招外謗盖嘗自恕也人之
子弟或好暏博聲色籠養游獵一切玩弄皆自有以
誘之故外得以投之費用未千百而生事已二三為
父兄者當痛責其子弟之不肖而箠楚之又懲戒之
可也不此之為而妄訴他人于官府冀其悛惡改過
不可也大凡隣舍孩提或有争競不問其是非如何
只是撻其子也遂免他議人有書世情二字并蘇秦
只是舊蘇秦昔日何疎今日親之句於座右責其不
情於我而不知未有可情之勢此所以疎之者何望
焉秦穆公善悔過責己不責人荀子曰君子責己重
以周此之謂也
斷飲說
房琯以片言取宰相楊炎以單議悟天子一言之感人
也如此頃年陳公大卿生平好飲一日席上有一同寮
舉以知命者不立於巖墻之下而問之陳曰酒亦巖墻
也陳因是有聞遂終其身不飲何其一言之感人如此
今人或有所溺而乃諄諄之誨縷縷之詞勉之不從何
也蓋禁之以所欲而勸其所不欲豈遽然惟我是聽而
忘其所愛斷然不能投合不若以節之之說告之漸令
改過可也大凡諫諍之道無出於此
茹蔬說
能為人之所能爲而不能爲人所不能爲庸人也斷葷
戒酒飲食菜茹蔬是人之能爲也割愛妻子絶念色欲
是人之不能爲也喫菜事魔正生此患至於貪財戀色
男女混置修二會子說金剛禪皆幻術也若夫大可誅
者不饗祀家先言送諸天堂上也且人之有身則有父
有父則有祖四時饗獻示不忘其本也豈有俗祟而能
上天堂也耶原其趨向非不慕善要之邪道繆用其心
所以有禁止之令也
聲律對偶假借用字
天子居丹扆廷臣獻六箴此省題詩也白髮不愁身外
事六么且聽醉中詞此律詩也二公之所以對者見之
於詩無非借數而已周以宗強賦故蒼籙之興起始諸
姬而阜康東門種瓜詩青門無外事尺地足生涯二公
之所以對者見於賦詩無非借數與器而已詩史以皇
眷對紫宸曲詞以清風對紅雨或以青州從事對烏有
先生或以披綿黃雀對通印子魚因朱耶之板蕩致赤
子之流離談笑有鴻儒來往無白丁是皆老於文學而
見於駢四儷六之間者自然假借使得好不知膾炙幾
千萬口也嘗記陳季陸應行先生舉似作賦之法用高
皇對小白
戒食菰蕈
夏秋月雜菰蕈皆是惡蟲蛇氣結成前後壞人甚多斷
不可喫爾農民何不勤力種菜四時無缺何用將性命
試此毒物特此勸諭莫招後悔(見王狀元䕫府十誠)
說郛卷十五上
說郛卷十五下元陶宗儀撰
孫公談圃序
紹聖之改元也凡仕於元祐而貴顯者例皆竄貶湖南
嶺表相望而錯趾惟閩郡獨孫公一人遷於臨汀四年
夏五月單車而至屏處林谷幅巾杖履往来乎精藍幽
塢之間其後避謗杜門不出余時侍親守官長汀縣竊
從公遊聞公言皆可以爲後世法亦足以見公平生所
存之大節於是退而筆之集爲三卷命曰孫公談圃公
狀貌竒特眉目孤聳望之凛然可畏元祐時歷三院遷
左史入中書爲舍人危言讜論内外憚之已而忤時宰
意以集賢殿修撰留守南都後遷天章閣待制其謫官
也自南都爲歸州遂以散秩謫臨汀公在汀二年竟以
疾終人皆惜其學成品端不獲用於世明年歲在庚辰
天子嗣位盡還公官職士大夫傷公之不及見也余辱
公之知且久而公之語亦嘗屬余記焉公之子幼而孤
則其事久或不傳於是詳而述之庶幾不為負公者非
特為談圃道也公諱升字君孚高郵人建中靖國元年
正月初四日臨江劉延世述之引
孫公談圃卷上(劉延世)
藝祖生西京夾馬營營前陳學究聚生徒為學宣祖遣
藝祖從之上微時尤嫉惡不容人過陳時時開諭後得
趙學究即舘于汴第杜后錄陳之舊召至門下與趙俱
為門客然藝祖獨與趙計事陳不與也其後藝祖踐祚
而陳居陳州村舍聚生徒如故逮太宗判南衙使人召
之居無何有言開封之政皆出於陳藝祖怒問狀太宗
懼遂遣之且以白金贈行陳歸半道盡為盗掠居陳村
舍生徒日衰饑寒無與從者太宗即位以左司諫召之
官吏大集其門舘于驛舍一夕醉飽而死趙學究即趙
普也陳㤀其名崔伯易能道其詳屢欲作傳
周孟陽春卿英廟宫僚也聖眷素厚書簡以老丈稱之
當儲副時固辭不就而魏公亟欲定大計使人誚春卿
春卿因造卧内諭意時裕陵秉燭侍立上曰所以不就
者避禍也春卿曰今日之事太尉豈不知若果不就必
當别立他人太尉能避禍乎上大悟即拜春卿床下遂
正儲位裕陵在東宫朝廷復以春卿為翼善春卿為人
純直謂不當為父子宫僚上表力辭有親奉堯言躬承
禹拜之句魏公怒曰不易丙言初朝廷闕副樞人以春
卿必膺是命已而寢不報迨裕陵即位孫永述其事始
進天章閣待制入謝上撫慰甚厚未幾以疾終家貧不
克葬露殯佛寺元祐御史賈易請依王雱例中使護葬
宣仁曰待其子來子定民至盡裒英廟所賜御劄上之
賜銀千兩官其一孫
秦州西溪多蚊使者行按左右以艾煙燻之有一廳吏
醉仆為蚊所噆而死世傳飽似櫻桃重饑如柳絮輕但
知從此去不要問前程范文正公詩也西溪瀚海堰呂
蒙正所治至今屋記尚在後文正繼往故堰之城至今
為利
司馬君實之薨當明堂大享朝臣以致齋不及奠肆赦
畢蘇子瞻率同軰以往而程頥固爭引論語子於是日
哭則不歌子瞻曰明堂乃吉禮不可謂歌則不哭也頥
又諭司馬諸孤不得受弔子瞻戲曰頥可謂燠糟鄙俚
叔孫通聞者笑之
吕相端奉使高麗過洋祝之曰回日無虞當以金書維
摩經為謝比回風濤輙作遂取經沉之聞絲竹之聲起
于舟下音韻清越非人間比經沉隐隐而去崔伯易在
禮部求奉使高麗故實遂得申公事故楊康國錢勰皆
寫此經往豐稷為楊掌牋表言東海洋龍宫之寳藏所
也氣如厚霧雖無風亦有巨浪使人臥木匣中雖蕩而身不
搖食物盡嘔唯飲少漿舟前大龜如屋兩目如巨燭光
耀沙上舟人以此卜之見則無虞也
荆公為江西漕夢小龍呼相公求夾注維摩經十卷久
而㤀之後至友人家見佛堂中有是經因錄而送廟及
在相府夢小龍來謝
交趾犯邕州蘇緘知不可守自殘其家坐廳事罵賊而
死朝廷命郭逵討之交趾地熱死者十八九至富梁江
止存一二人所過暴犯無噍類士卒頗思戰逵下令敢
言戰者斬相持久之食盡有覘者言窖粟江外可取食
逵疑有伏兵以蕃落騎五千衛而後往交趾淇真太子
素飬卒五百禁嗜慾教以陣法銳甚人執金牌為號果
遇於窖傍逵以蕃落騎誘至平地大破於江中其卒猶
執金牌而没遂擒太子因是納欵當時多罪逵不深入
乘勝覆其巢穴也
元豐修城李士京主其役日費四百千為傭直元祐初
公為御史按圖眎開發處來山乾艮例皆發掘將至震
地即上言民庶之家猶有避忌况天子衆大之君乎其
論甚切因是罷役浚濠時土中得一物狀類人而無眉
目埋之他處所掘得及舁去之人皆死或言太歲也又獲
大蛇類龍送金眀池是夜大風飄瓦
子瞻以溫公論薦簾眷甚厚議者且為執政矣公力言
蘇軾為翰林學士其任已極不可以加如用文章為執
政則國朝趙普王旦韓琦未嘗以文稱又言王安石在
翰苑為稱職及居相位天下多事以安石止可以為翰
林則軾不過如此而已若欲以軾為輔佐願以安石為戒
子瞻試館職策題論漢文帝宣帝及仁宗神宗公率傅
堯俞王嵓叟言以文帝有蔽則仁宗不為無蔽以宣帝
有失則神宗不為無失雖不眀言其意在此久之御批
軾特放罪
仁廟聖誕乃李淑妃也諡章懿太后晏殊撰碑薨時上
幼章獻飬為己子雖上亦不知也及即位章獻稱制而
楊太妃病革上問疾楊密語其事上大慟即見執政欲
行服章獻難之衆無敢言獨吕夷簡不去進曰陛下萬
歲後獨不念劉氏乎於是持心喪然宫中稍有異說章
獻崩即日遣人發李太后棺驗之形色如生鬢髮鬱然
無少異上於是存撫諸劉晏殊撰神道碑不白其事上
不悦後升袝二后赦文孫扑當筆直言為天下之母盲
天下之君上覽之感涕孫遂參大政
司馬溫公隧碑賜名清忠粹德紹聖初毁磨之際大風
走石羣吏莫敢近獨一匠氏揮斤而擊未盡碎忽仆于
碑下而死
鄭毅夫未第時夢浴池中化為大龍池邊小兒數十拍
手呼為龍公來既覺猶見其尾曳牀間卒于安州十年
貧不克葬滕元發為郡一日夢毅夫來但見轎中一白
龍身首即毅夫也元發因出俸營窆
荆公為許子春作家譜子春寄歐陽永叔而隠其名永
叔未及觀後因曝書讀之稱善初疑荆公作既而曰介
甫安能為必子固也
蘇洵明允作權書永叔大竒之為改書中所用崩亂十
餘字奏于朝明允因得官
崔公度伯易自號曲轅先生作太行山賦以太行近時
忌改作感山賦裴煜得之獻魏公未及品藻示永叔永
叔題其後曰司馬子長之流也魏公因薦其文英廟欲
擢以館職魏公言未見其人之賢否召與語未為晩也
後數日伯易與友人會話坐上忽齎誥身至乃授伯易
潁川防禦推官國子監直講荆公嘗云感山賦不若明
珠賦
公言昔曾得椰子酒嘗之余因曰椰子本出伽盧國其
地熱衢植椰子本為蔭剖其實中有酒能醉人若他國
所釀多不同西域蒲萄酒南蠻㯽榔酒扶南石榴酒辰
溪鈎藤酒赤土國甘蔗酒
子瞻得罪時有朝士賣一詩策内有使墨君事者遂下
獄李定何正臣劾其事以指斥論謂蘇曰學士素有名
節何不與他招了蘇曰軾為人臣不敢萌此心却未知
何人造此意一日禁中遣馮宗道按獄止貶黃州團練
副使
李撰徐禧為同人時善景德寺嚴法華嚴死又與小法
華善一日法華引禧撰往相國寺小巷中至一茅茨間
見一老人藉薦而坐老人見撰曰華山童子也得也得
次見禧詫曰許眞君兒五代時宰相殺人多減三品後
禧敗永洛以給事中贈金紫光禄大夫果第四品也禧
洪州人家住許眞君觀後是時京師盛傳老人有竒術
西駙馬店火先一日往店後孫染家懷中出一木略如
魚狀曰此行雨龍也我於玉皇大帝處借來取水一椀
以木魚盡洒屋壁懷之而去是夜火孫氏完惟焚一厠
乃木洒水不至處也
溫公大更法令欽之子瞻密言宜慮後患溫公起立拱
手厲聲曰天若祚宋必無此事二人語塞而去方其病
也猶肩輿見吕申公議改都省臨終床簀蕭然惟枕間
有役書一卷故公為挽詞云漏殘餘一榻曾不為黃金
儂智高䧟邕州狄青討之列軍陣城下智高大宴城頭
鼓吹振作一人衣道服罵官軍有善射者一矢斃之青
隨行倚河東王簡子為先鋒勇甚為鑣所殺青見之汗
出如雨世言青眞武神也至是曳兩皂旗麾兵而戰先
用蕃落馬貫賊亂之大呼騎步夾進遂破智高是時智
高可擒青疑有伏兵乃止
孫莘老知福州時民有欠市易錢繫獄甚衆有富人出
錢五百萬葺佛殿請于莘老莘老徐曰汝軰所以施錢
者何也衆曰願得福耳莘老曰佛殿未甚壊佛又無露
坐者孰若以錢為獄囚償官逋使數百人釋枷鏁之苦
其得福豈不多乎富人不得已諾之即日輸錢囹圄遂
空
杜祁公為人清約平生非賓客不食羊肉時朝多恩賜
請求無不從祁公尤抑倖所請即封還其有私謁上必
曰朕無不可但這白鬚老子不肯
杜太監植少子灼為李定所捃定曰莫要剥了綠衫灼
從容對曰綠衫未剥恐先剥了紫衫定大怒枷送司理
院求其贓罪不得以他事坐之衝替而已定未幾果以
不持所生母仇氏服貶官而死灼今為循州興寧尉
王德用號黑王相年十九從父討西賊威名大震西人
兒啼即呼黑大王來以懼之德用在朝屢引年仁宗惜其
去兩為減年一日除樞密使孔道輔上言德用狀類藝
祖宅枕乾岡即出知隨州謝表云狀類藝祖父母所生
宅枕乾岡先朝所賜時人莫不多其言
藝祖從世宗征淮南有徐氏世以酒坊為業上每訪其
家必進美酒無小大奉事甚謹徐氏知人望巳歸即從
容屬異日計上曰汝軰来吾何以驗之徐氏曰某全家
人手指節不全不過存中節世謂徐鷄爪迨上登極諸
徐來皆願得酒坊許之今西樞曾布其母朱氏即徐氏
外生亦無中指節故西樞亦然世以其異故貴不知其
氣所傳自外氏諸徐也
仁宗嘗患腰疼李公主薦一黥卒即召見用針刺腰針
才出即奏云官家起行上如其言行步如故遂賜號興
龍穴
劉虚白金陵人善三輔學堂只相兩府見曾子固曰乞
兒也陳執中為撫州通判使者將劾之虚白曰無患公
當作宰相使者果被召半道而去王益知韶州自期必
至公輔韶有張九齡廟相傳兩府過雖赤日亦下雨王
過雨作尤自負還金陵盛服見虚白曰幾時入兩府虚
白笑曰只做得都官益大怒欲危以事時茶禁嚴聞虛
白自南来使人伺察為一郡將庇之得免後虚白竟以
他事杖脊而益果終都官郎中
荆公以雱病夜焚紙錢平甫戲曰天曹也行倉法時新
立倉法胥史重禄者皆用焉人以為不便故平甫譏之
也
夏文莊父為侍禁時文莊尚幼有道士愛之乞為養子
父止文莊一子弗許道士曰是兒有仙骨不爾位極人
臣但可惜墮落了後文莊為通判又見昔日道士曰尚
可作地仙在城都復見道士跨驢於市搖手曰無及矣
遂不復見
公嘗與孫莘老傳師喬希聖閻求仁約異日為林下友
不至者以書督之公曰今莘老希聖相繼謝世獨傳師
尚顯求仁碌碌仕宦而某謪遠方前日之約不能及矣
良可歎也余謂林泉軒冕雖去就不同皆有命焉公曰
然
孫公談圃卷中
林英年七十致仕起為大理卿氣貌不衰如四五十歲
人或問何術致此英曰但平生不曾煩惱明日無飯喫
亦不憂事至即遣之釋然不留胸中治獄多所全活若
有所見者豈其隂相耶
馮大參京嘗患傷寒已死家中哭之已而復甦云適往
五臺山見昔為僧時室中之物皆在有言我俗緣未盡
故遣歸因作文記之屬其子他日勿載墓誌中
玉清昭應宫丁晉公領其使監造土木之工極天下之巧
繪畫無不用黃金四方古名畫皆取其壁龕廡下以其
餘材建五岳觀世猶謂之木天則玉清之宏壯可知玉
清宫道院則今萬夀觀是也後玉清五岳皆焚獨道院
在丁之董役也晝夜不息每畫一栱燃臘炬一枝儲祥
宫太宗建之為民祈福神宗以其地屬震欲新之至元
祐初落成宦人陳衍領其事凡當用黃金處皆以丹朱
代之宫成兩宫臨幸肆赦
蔡確安陸詩吳處厚告於朝臺官唯李公擇言不宜長
此風盛陶言無意餘持兩端故謫辭用首鼠對寒蟬之
句諫官四人朱光庭吳安詩劉安世梁燾交章排論兩
府獨范純仁留身力解之時王存已去行數步為范一
言而留之祭既貶新州范王皆罷政公言使確誠無意
如滄海掦塵之句非佳語也
隋開汴河其勢正衝今南京至城外迂其勢以避之古
老相傳為留趙灣至藝祖以宋州節度使即帝位乃其
䜟也
趙志忠自契丹歸朝官至正郎嘗求差遣不報在都堂
厲聲曰天下只有閻羅大王至公若教不公似志忠底
已死了三二十個志忠歸中國時上書及得契丹文字
甚多蓋志忠嘗為契丹史官也
劉安世范祖禹同作諫官或傳宫中誕公主時上未納
后二人即奏或言未必實二人固上之宣仁曰無此事
大臣誤聽紹聖貶官安世自高州移梅州祖禹自賓州
移化州
張文定嘗苦脚疾無藥可療一日遊相國寺有賣藥者
得菉豆兩粒服之遂愈曾魯公七十餘苦痢疾鄉人陳
應之用水梅花臘茶服之遂愈子孝寬言其父異其術
親記一小册子後
喬執中未遇之時父竦素事普照像甚嚴日夕禱之夜
夢一紫衣僧至階前指庭之東見日初出甚近而光明
不可正眎後英廟登極遂中第御名從日也
蘇少保頌為人深沉有度量不悦於荆公罷知制誥歸
班二年赴常朝未嘗一日在告與人終日無一言及之
元祐中與同列爭賈易事遂以朋黨罷相而蘇平生未
嘗識易也知楊州日吕溫卿出使杖孔目官以下四十
餘人公怡然一聽所為嘗奉親知婺州中途大風舟壞
親濡水公皇遽入水負抱迓吏及卒數百人盡跳波間
須臾風定親獲安全世言公所以作相者孝德所召也
又善言臺閣故事下至閭巷風俗士大夫吉凶禮無不
能記嘗曰先朝人書狀簡尺後多用押字非自尊也後
簡省以代名耳今人不復識見押字便怒
吳頥云荆公薨之前一歲凌晨閽者見一蓬頭小青衣
送白楊木笏褁以青布荆公惡甚棄之墻下曰明年祖
龍死予因言唐相趙憬將薨長安諸城門金吾見一小
兒衣豹犢鼻擕五色繩子覓趙相公不旬日憬薨此相
類也
張靖言荆公在金陵未病前一歲白日見一人上堂再
拜乃故羣牧吏其死也已久矣荆公驚問何故來吏曰
蒙相公恩以待制故來荆公愴然問雱安在吏曰見今
未結絶了如要見可於某夕幕廡下切勿驚呼唯可令
一親信者在側荆公如其言頃之見一紫袍博帶據案
而坐乃故吏也獄卒數人枷一囚自大門而入身具桎
梏曳病足立廷下血汙地呻吟之聲殆不可聞乃雱也
雱對吏云告早結絶良久而滅荆公幾失聲而哭為一
指使掩其口明年荆公薨靖公門人其說甚詳
國朝諡文公者楊億王洙二人歐陽永叔薨欲以文為
謚時議者謂韓愈得文已為僣矣修豈可得於是謚文
忠有曰必留與介甫紹聖初荆公果謚文
仁廟皇嗣未立羣臣多言獨韓魏公有力一日殿上陳
宗廟大計上不得已頷之遂降詔立濮邸比車駕還宫
不食者再左右問安否上垂涕曰汝不知我今日已有
交代宫人有數某妃將入閣者曰何遽使他人為上曰
是他韓琦已處置了復泣下晩年每遇真廟諱日羣臣
拜慰必聞上慟哭其聲哀咽黔川謝師德嘗收梁職貢
圖小筆尤精後有陶尚書跋尾數百字開寳時親筆公
甚愛之公云其畫絶妙世鮮有之師德公之女夫也
曹后稱制日韓琦欲還政天子而御寳在太后閤皇帝
行幸即隨駕琦因請具素仗祈雨比乘輿還御寳更不
入太后閤即於簾前具述皇帝聖德都人瞻仰無不歡
慰且言天下事久煩聖慮太后怒曰教做也由相公不
教做也由相公琦獨立簾外不去及得一言有允意即
再拜駕起遂促儀鸞司折簾上自此親政
神宗時旱一西僧呪水金明池雲氣蔽水加黑僧云羅
义神災劫重戰退天神不令下雨但可於某日内東門
降雨數點而已果如其言
張日用知德清軍大旱民有争水者日用曰今為汝借
水三寸三日内還汝乃於水中刻表為記日用即詣一
廟為文具述借水事立廟中以俟即日大雨夜人視其
表果及三寸而止
滕逹道錢醇老孫莘老孫巨源治平初同在舘中花時
人各歷數京師花最盛處滕曰不足道約旬休日率同
舍遊三人者如其言逹道前行出封丘門入一小巷中
行數步至一門陋甚又數步至大門特壯麗造廳下馬
主人戴道帽衣紫半臂徐步而出逹道素識之因曰今
日風埃主人曰此中不覺諸公宜往小廳至則雜花盛
開雕欄畫棟樓觀甚麗水陸畢陳皆京師所未嘗見主
人云此未足佳頥旨開後堂門坐上已聞樂聲矣時在
諒闇中莘老辭之衆遂去莘老嘗語人平生看花只此
一處
公曰荆公三經學者以謂如何余曰荆公學尤邃於理
非後生所易知故學者又為穿鑿所謂秦有司負秦法
度也然荆公亦有所失如周官言贊牛耳荆公言取其
順聽不知牛有耳而無竅本以鼻聽詩誰謂鼠無牙荆
公謂鼠實無牙不知鼠實有牙昔曾有人引一牛與荆
公辯之又嘗捕一鼠與之較公曰然
石曼卿謫海州日使人拾桃核數斛人迹不到處以彈
弓種之不數年桃花遍山谷中
盧桐昭州人蔡挺薦為國子直講為人朴質不修人事
至京杜門以故皆疎之唯孫莘老與之善莘老見桐看
易詰其義皆非今世所學得京房歷數之說莘老出京
桐夜半餞之言莘老禍福後無不中者
予問公今三歲一郊奏補賞賚有不貲之費漢唐無之
豈祖宗有深意乎公曰然蓋自五代士卒驕無名邀賞
故制此以厭人心議者欲裁損之不知此也
契丹有一佛寺甚壯麗使者至必焚香寺有大佛銀鑄
金鍍豐稷奉使見其供具器皿皆神宗賜高麗之物蓋
高麗制於契丹每遇契丹使至其國所居殿上鴟尾皆
暫徹去
鄭待制穆字閎中福州人與劉彛陳襄皆以德行為世
所尊號四先生時鄭歸閩公亦有詩送之曰清曉都門
祖帳開路人相與嘆賢哉流塵幾翳看山眼落日休停
别酒杯何待諸生留北闕自存遺直在東臺連江四老
嗟誰在白首今朝只獨来
丁晉公執政不許同列留身唯王曾一切委順未嘗忤
其意曾謂丁曰欲面求恩澤又不敢留身丁曰如公不
妨一日留身進文字一卷具道丁事丁去數步大悔之
自是遂有朱崖之行
南北郊其牲用犢取其繭栗者牽特時必先引其母然
後能行及殺之際其母哀鳴人不忍聞攝祀者多避之
真宗一日晡時宣兩府於崇政殿衆疑今日别無奏事
少頃乃賜食比暮召入禁中每人設一小閤子令易衫
帽上曰太平無事與卿等飲酒為樂左右列宫人上曰
卿等家亦有之否獨王旦對曰無有上以二人賜之及
罷又賜香藥皆珍寳也宫人解紅綃金項帕繫於袖中
拜賜而出
陽城謫道州未行有書生五人訪城冠𢃄甚敝城各以
一縑與之比至道州城謁五龍祠其縑皆在神坐側今
刻石載其事
公晩謫歸州遂得唐翰林學士李矗事矗嘗謫知此郡
唐史即不載獨見於圖經今郡宅有翰林堂公至歸生
男子遂以矗名之公在歸尤多詩什有北扉西掖青雲
士千載飄零只兩人謂此也蓋公為紫微日嘗兼權直
學士院
公既謫歸州路逢梁夀夀時貶化州分其子孫一半在
鄆梁有幼子八歲孫三歲至潭州為知州喻陟所逼家
人數日環聚泣别至是梁奮然擲其子于地其孫方挽
衣不肯去梁掣其手而行雨中徒步而出道路為之泣
下
南海有飛鳥自空中遺糞于舟穢不可聞丁晉公之貶
崖鳥雖翔而糞不汙至崖盡縱所乘牛馬於山林間數
年一夕皆集無遺者翊日遂有光州之命
公為京東憲置黑漆牌雌黃字云刑獄冤濫詞理抑屈
州縣不理立此牌下按部使人前佩之一日有婦人慟
哭牌下曰吾女死夫家不知其由公取其案劾之果得
其冤一路震駭
公罷泰州幕時擕家人謁泗州雍熙塔見聖容不悦如
怒色復歸高郵大病相繼一子夭復調官西上復拜塔
下見其容甚悦遂有六察之薦劉士彦為泗州日病甚
其女刲股肉以進夜夢普照云我以與汝取得藥来明
日有徐州尼劉鄉人也來獻袈裟於塔下方掛塔之次
於聖像中得藥一貼題云和州歷陽縣秦家治風藥服
之香氣徹頂即日遂安
范文正少飬於外氏朱家朱南京人今留府後朱少卿
宅是也文正學於府庠同舍有病者文正親調藥以療
病極囑文正曰吾無以報子平生有一術遊遠方未嘗
窮乏者術之力也今以遺子因授藥一囊方書一小册
文正不得已而留之未嘗取視後二十年得其子還之
封識宛然
子瞻在黃州術士多從之游有僧相見數日不交一言
將去懷中取藥兩貼如蓮蕊而黑色曰此燒煉藥也有
緩急服之子瞻在京師為公言至今收之後謫海島無
恙疑得此藥之力
孫公談圃卷下
子由嘗為黃白術先治一室甚密中置大爐將舉火見
一大猫據爐而溺須臾不見子由以謂神僊之術天使
濟貧乏待其人然後傳予非其人遂不復講
吕文靖生四子公弼公著公奭公孺皆少時文靖與其
夫人語四兒他日皆繫金𢃄但未知誰作宰相吾將驗
之他日四子居外夫人使小鬟擎四寳器貯茶而往教
令至門故跌而碎之三子皆失聲或走歸告夫人者獨
公著凝然不動文靖謂夫人曰此子必作相元祐果大
拜
丁崖州多智數在海外有一販夫輒與數百緡任其貨
易歲久不問商人疑其意且欲報之曰相公或使之雖
死不避丁乃預計南京春宴必有中使在坐因作表丐
還封為書投府坐約商人曰汝必湏於是日到仍湏宴
次投之商人欣躍而去至則如其言府坐得書懼不敢
發欲匿之及中使已見遂因中使回附奏自是得移光
州其表云雖遷陵之罪大應立主之功多
黃魯直得洪州解頭赴省試公與喬希聖數人待榜相
傳魯直為省元同舍置酒有僕自門被髮大呼而入舉
三指問之乃公與同舍三人魯直不與坐上數人皆散
去至有流涕者魯直飲酒自若飲酒罷與公同看榜不
少見於顔色公嘗為其婦翁孫莘老言甚重之後妻死
作發願文絶嗜慾不御酒肉至黔州命下亦不少動公
在歸州日見其容貌愈光澤留貶所累年有見者無異
仕宦時議者疑魯直其德性殆夙成非學而能之
予嘗小釀公聞而見訪後度釀熟以詩見索云稍覺香
薰鼻還思酒入唇盈缸止三斗可撥甕頭春予因和云
紫貂寒擁鼻綠螘細侵唇蓮燭當時事壺頭此日春
公問自昔貶官至汀者為誰予對圖經不載按唐史蘇
弁自戸部侍郎以腐粟貶司戸蔣防自翰林學士貶刺
史裴胄自宣州刺史貶司馬張又新自行軍司馬貶刺
史
何殿直黥卒也善行天心正法子由婦遇祟二年何治
之初見四鬼環守後止見一何更造天獄築壇追捕鞭
笞之聲聞於外是夜婦如醉而醒者家人詢二年之病
皆不記但如夢中耳公先娶撫州吳氏因言吳氏有女
為祟所苦得洪州道士治之而愈道士埋符廟下一夕
廟屋盡圯至今修而復壞者數四其術秘不傳世
安南不滅議者歸咎王荆公進郭逵而退李憲荆公咲
曰使逵無功勝憲有功使宦者得志吾屬異日受禍矣
他日有朝士在中書稱李憲字荆公厲聲叱之曰是何
人即出為監當
宋宣獻家藏書過秘府章獻明肅太后稱制未有故實
於其家討論盡得之
王青未遇時貧甚有人告曰何不賣脂灰令人家補璺
器青如其言家貲遂豐是時京師無人賣此今則多矣
蓋自青始也公見高士英說少時見青監倉門時有一
朝士在坐求青相青云眼昏看人不中朝士曰某不遠
千里而來幸無辭也青曰無所諱則言官人山林中有
冤氣所以平生坎坷守官多事不衝替即差替也朝士
愕然曰某五歲時所生母死於江行父遽焚於水濱即
解舟而去後求骨已亡矣無一日不恨青曰如此不湏
問相也
元祐初吕申公欲以張問為給事中張老甚外議恟恟
公上言朝廷欲用老成者謂其有成人之德豈特蒼頭
白髮而已乎人有讒於申公申公以皓首又弟公績除
慶帥辭疾不行請宫觀即以秘書少監領真祠公言近
嘗有某官亦如此請者因得罪不宜以宰相弟遂撓法
申公不悦出公知濟州
胡競除監察御史公連章言禁中何以知此人姓名且
未嘗有大臣論薦及有投獻文字堅執不下引觀近臣
以其所為主觀遠臣以其所主主癰疽瘠環何以為孔子
又主上春秋鼎盛太皇太后簾幃深密正當防竊美之
人蓋指陳衍也其命遂寢(今按家集所載乃裴綸非胡競)凡稱臣寮一
言即御史所陳舊日皆書御史姓名至仁宗朝因事罷
之
蒲恭敏宗孟知鄆州日有盜黃麻胡者劫良民使自掘
地倒埋之觀其足動以為戲樂恭敏獲其黨先剔去足
筋然後置于法先是寇依梁山濼縣官有用長梯窺蒲
葦間者恭敏下令禁毋得乘小舟出入濼中賊既絶食
遂散去公為憲日一倚恭敏凡獲盜即日輦金至市中
行賞以故人人用力斬捕略盡
閩中唯建劒汀邵武四處殺子士大夫家亦然章郇公
建州人生時家嫗將不舉凡滅燭而復明者三有呼於
梁者曰相公家人懼甚遽收養之
藍大卿丞知吉州日朝廷議行新法自陳年老乞致仕
忽有相手紋者曰大卿正做官何故要閒藍驚曰吾雖
有意而未發言何以知之相者曰只為手中一道紋分
明藍之子方病觀其手曰有兩横紋相侵則不可救已
而紋侵果卒
許景山逖知維掦以卒子子春既除服往舊治將丐府
公理遺表事時王丞相隨為郡子春以封狀見之謁通
判拒不見子春大怒拂衣去而丞相聞之曰前日一封
狀甚謹况其氣節如此因立奏遺表遂授太廟齋郎時
年已四十終天章閣待制
瓊崖四州在海島上中有黎戎國其族散處無酋長多
沉香藥貨余靖知桂州時吳蒙為司戸管内機宜文字
以卒五百安撫黎戎蒙謂此不足以立功即深入其地
反為掩殺蒙下馬請降戎得蒙待之甚厚以女妻之而
蒙有子在瓊州令以銀五十星造兩缾贖之戎得缾甚
喜遂放蒙還島上水出黎戎飲四州人少忤其意即毒
其上流故鮮能亽其巢穴國初時有一節度使忘其名
姓王不悦於趙普因使討之王有知術使士卒以鐵底
為襪入其地多使斬馘至今國中一石戎過之必懼而
再拜相傳王節度曾坐其上蒙即荆公夫人之叔父公
先妻吳與荆公夫人同母親見蒙說如此公再娶周即
春卿家有賢行
張舜民芸叟從軍高遵裕有詩曰白骨似沙沙似雪勸
君莫上望鄉臺神廟見詩謫郴州税郴多碧蓮根大如
盌張嘗以墨印於詩藁上以詫北人也
紹聖初復用元豐舊人吕吉甫起知金陵公謫歸州過
之燕勞甚厚回謁於清凉寺問曾上荆公墳否公言不
曾到但妻母墳近一省之蓋是時士大夫上荆公冡者
無虚日吕因是問之
巫山神女廟其像坐帳中秘不可觀馮沆學士之幼子
美秀如玉年十五隨沆知䕫州日戲于郡圃必拍手呼
鹿鹿至則騎之人以為異後改蜀郡過巫山廟其子輒
褰帷見神女目動歸時頭痛疾三日而卒
公言近歲乘輿唐突者多為衛士毆傷宜造一木匣如
匭狀隨駕而行以御史一員掌之庶使冤抑可伸而良
民無毆傷之害
晁尭民端仁嘗得冷疾苦無藥可治惟日中炙背遂愈
范峒善風鑒公為中書舍人時峒曰凡坐狨毛要如半
睡者公在馬上精神太衒恐不久居此未幾果出知南
京
公昔與杜挺之梅聖俞同舟遡汴見聖俞吟詩日成一
篇衆莫能和因密伺聖俞如何作詩蓋寢食游觀未嘗
不吟諷思索也時時於坐上忽引去奮筆書一小紙内
筭袋中同舟竊取而觀皆詩句也或半聯或一字他日
作詩有可用者入之有云作詩無古今惟造平淡難乃
筭袋中所書也
徐君平金陵人親見荆公病革時獨與一醫者對床而
寢荆公矍然起云適夢與王禹玉露髻不巾同立一壇
上已而遂薨此可怪也
杜常及第時在期集處為公言先夢已及第猶着白衣
見主上被髮常在衆中騎馬意欲先行為前三人擁而
不得進又過一大澗幾墮後得一人狀貌甚偉扶掖而
過果第四人及第則前有三人之應也後一人乃沈季
長正如夢中所見時在諒闇中即被髮之應也
儂智高反時官軍屢敗孫沔余靖軍行不整所過殘掠
狄青為帥有婦人賣蔬於道一卒倍取青拽卒馬前斬
之至廣召諸將責陳曉(犯英廟御名)違節制斥起大門外已
羅酒炙遂斬之孫余坐上股栗自是軍聲大振秋毫無
犯遂破賊焉
杜鎬龍圖江南名士植之祖也初登第時將試之前夕
寤而燭之見大鼠銜卷于前視之乃孝經正義明日果
於正義中出題三道
俞次尚與其妻素逹理性次尚病呼其妻曰我將死時
次尚二子在外妻曰我欲先死君俟諸子至未晩也其
妻奄然而化次尚為文誌其墓已而諸子至明日告曰
吾亦行矣即薰沐趺坐而化孫莘老嘗表其墓次尚官
至屯田郎湖州人字退翁云
燕達為兒時賣鴨卵嚴法華取其卵悉啖之既而撫其
背曰惜取身他日一箇節度使
契丹犯澶淵奏至寇凖適在病告上遣數軰召與計事
凖辭疾復遣衛士舁病而入亦不至明日凖入對上引
視二圖一江南一蜀中也凖曰江南必王欽若蜀中必
陳堯咨也二人以其鄉里皆亡國詔不可固請鑾輿親
征即出懷中所擬將校姓名凡數百人詔敕皆具矢戈
即日言邁遂平大寇凖之力也
馬亮善相人為䕫路監司日吕文靖父為州職官一見
文靖即許以女嫁之其妻怒曰君嘗以此女為國夫人
何為與選人子亮曰此所以為國夫人也
墨客揮犀(彭乘)
包拯自御史直諫院危言正議傾動朝野仁廟常温顔
優納近侍以為難帝曰忠鯁之言固苦口而逆耳蓋有
所益也設或無益亦無所害又何必拒而責之大聖之
度慈厚若此
孫資政沔出帥環慶宿管城値夏州進奉使至或曰當
避驛者公曰使夏國王自入朝亦外臣也猶當在某下
况陪臣乎羌使遂宿白沙仁廟聞而嘉之
詩人多用方言南人謂象牙為白暗犀為黑暗故老杜
詩曰黑暗通蠻貨又謂睡美爲黑甜飲酒爲軟飽故東
坡詩曰三杯軟飽後一枕黑甜餘
左傳晉使子員謂鄭人曰君有楚命亦不使一介行李
告于寡君註行李謂行人也今人乃謂行裝為行李非
也
鄭希仲云凡仕宦有三難一謂綂十萬之衆而爲帥二
為翰林學士三謂宰劇邑三者苟非其材則事必隳廢
除是三者雖宰相猶可以常才兼之
世人畫韓退之小面而美髯著紗帽此乃江南韓熙載
耳尚有當時所畫題誌甚眀熙載諡文靖江南人謂之
韓文公因此遂謬以爲退之退之肥而寡髯元豐中以
退之從享文宣王廟郡縣所畫皆是熙載後世不復可
辯退之遂爲熙載矣
舊制三班奉職月俸錢七百驛劵肉半斤祥符中有人
爲題詩寫在驛舍門曰三班奉職實堪悲卑賤孤寒即
可知七百料錢何日富半斤羊肉幾時肥朝廷聞之曰
如此何以責廉隅遂議增月俸
嘗有一名公初任縣尉有舉人投書索米戲爲詩答之
曰五貫五百九十俸虚錢請作足錢用妻兒尚未厭糟
糠僮僕豈免遭飢凍贖典贖解不曾休喫酒喫肉何曾
夢為報江南癡秀才更來謁索覓甚瓮熙寧中例增選
人俸錢不復有五貫九百俸者此實養廉隅之本也
藏書畫者多取空名偶傳爲鍾王顧陸之筆見者爭售
此所謂耳鑒又以觀畫而以手摸之相傳以謂色不印
指者爲佳畫此又在耳鑒之下謂之揣骨聽聲歐陽公
嘗得一古畫牡丹叢其下有一猫永叔未知其精妙丞
相正肅吳公與歐公家相近一見曰此正午牡丹叢何
以明之其花敷妍而色燥此日中時花也猫眼黑睛如
線此正午猫眼也有帶露花則房斂而色澤猫眼早暮
則睛圓正午則如一線耳此亦善求古人之意也
揚州芍藥名著天下郡國最其盛處仁宗朝韓魏公以
副樞出鎮維揚初夏芍藥盛開忽於叢中得黃緣稜者
四朵土人呼為金腰帶云數十年間或有一二朵不常
見也魏公開宴召三人者同賞時王禹玉作監郡王荆
公爲幕官陳秀公初校尉衛寺丞爲過客其後四人者
皆相繼登台輔蓋花瑞也
倪彦及朝奉嘗爲太原府幕官云太原人喜食棗無貴
賤老少常置棗於懷袖間等閑探取食之則人之齒皆
黃緣食棗故乃驗嵇叔夜齒居晉而黃之說
蒲陽壺公山有蟹泉在嵌嵓之側一穴大可容臂其源
常竭求涓滴不可得州縣遇旱暵即遣吏齋沭置淨器
於前以茅接之泉乃徐徐引出滿器而止有一蟹大如
錢色紅可愛緣茅入器中戲泳俄頃乃去若遇蟹出雨
必霑足此亦應天寺鰻井之類也
往歲士人多尚對偶爲文穆修張景輩始爲平文當時
謂之古文穆張嘗同造朝待旦於東華門方論文次適
見有奔馬踐死一犬二人各記其事以較工拙穆修曰
馬逸有黃犬遇蹄而斃張景曰有犬死奔馬之下時文
體新變二人之語皆拙澀當時已謂之工傳之至今
桂州婦人産男者取其胞衣淨濯細切五味煎調之召
至親者合宴置酒而啖若不與者必致怒爭
北人喜鴉聲而惡鵲聲南人喜鵲聲而惡鴉聲鴉聲吉
凶不常鵲聲吉多而凶少故俗呼喜鵲古所謂乾鵲是
也南中多有信鵲者類鵲而小能爲百禽聲春時其聲
極可愛忽飛鳴而過庭簷間者則其占爲有喜凡野禽
或獐狐之類入人家者必有不祥事余累試甚驗不但
人家路行遇飛鳥過者切避之若遺糞汚人衣者亦不
祥又見雀鬭者不得相逐遭官事
毘陵郡士人家有一女姓李氏方年十六歲頗能詩甚
有佳句吳人多得之有拾得破錢詩云半輪殘月掩塵
埃依稀猶有開元字想得清光未破時買盡人間不平
事又有彈琴詩云昔年剛笑卓文君豈信絲桐解誤身
今日未彈心已亂此心元自不由人雖有情致乃非女
子所宜
王君貺爲三司使乞更河北鹽法條約頗精密仁廟批
曰朕不忍河北軍民頓食貴鹽三司即時寢罷後刻詔
於北京望宸閣
雀有色純白者有尾白者搆巢人家多爲祥瑞余曾見
賣藥老人育白雀數枚問何從得之答云雀方出殼未
羽時以蜜和飯飼之乃然
䕫峡間有子母鵲比常鵲差大雌雄未嘗相離虞者必
雙得之閉雌於籠中縱雄出食食飽輒歸縱雌亦然若
雙縱則徑去不復返矣
河州有禽名骨托狀類雕高三尺許常以名自呼能食
鐵石郡守每置酒輒出以示坐客或疑鐵石至堅非可
食之物乃取三寸白石繫以絲繩擲其前即啄而吞之
良久牽出視石已軟爛如泥矣
文潞公住洛日年七十八同時有中散大夫和昫朝儀
大夫司馬旦司封郎中致仕席汝言皆七十八嘗爲同
甲會各賦詩一首潞公詩曰四人三百二十歲况是同
生丙午年招得梁園爲賦客合成商嶺採芝仙詩談亹
亹風盈席素髮飄飄雪滿肩此會從來誠未有洛中應
作畫圖傳
韓侍中薨差内臣張都知督葬事玄堂甃以石一切用
度皆出於官上自撰墓碑題其額曰兩朝顧命定册元
勲之碑明年曾侍中薨上題其墓碑額曰兩朝顧命贊
冊亞勲之碑
虎每食一人則耳成一缺汀州西山有虎爲暴十餘年
後爲射者所殺兩耳如鋸焉
歐陽文忠公好推攬後學王向少時爲三班奉職勾當
滁州一鎮時文忠守滁州有先生爲學子不行束修自
往詣之學子閉門不接先生訟於向向判其牒曰禮聞
來學不聞往教先生既已自屈弟子寧不少高盍二物
以收威豈兩辭而造致先生不喜向判徑持牒以見歐
公公一閱大稱其才遂爲之延譽奬進成就美名卒爲
聞人
慶歷中范希文以資政殿學士判邠州予中途上謁翌
日召食時李郎中丁同席范與丁同年進士也因道舊
日某修學時最爲貧窶與劉某同在長白山僧舍日惟
煑粟米二升作粥一器經宿遂凝以刀爲四塊早晩取
二塊斷虀十數莖醋汁半盂入少鹽暖而㗖之如此者
三年
鍾弱翁所至好貶剥榜額字畫必除去之出新意自立
名令具牌當爲重書之鏤刻工匠十數輩然字畫不工
人皆苦之嘗經過廬陵一山寺有高閣壯麗弱翁與僚
屬部曲擁立望其榜曰定慧之閣自徑入寸旁題姓名
漫滅弱翁故意稱謬使僧呼梯取之拭拂視之乃魯國
顔眞卿書弱翁顧謂客曰似此字畫何不刻石即令刻
石傳者以爲笑
漳州漳浦縣地連潮陽素多象往往十數爲羣然不爲
害惟獨象遇之逐人蹂踐至肉骨糜碎乃去蓋獨象乃
衆象中最獷悍者不爲羣象所容故遇之則蹂而害人
僧悟空在江外見一猿坐樹杪弋人伺其便射之箭中
母腹母呼其雄至付子已哀鳴數聲乃拔箭墮地而死
射者折矢棄弓誓不復射
貉行十數步輒睡以物擊竹警之乃起既行復睡性嗜
紙狀如兔毛質滑膩可愛予元符中於京師賣藥翁處
見之
國子博士李餘慶知常州強於政事果於去惡凶人惡
吏畏之如神末年得疾甚困有州醫博士多過惡常懼
為餘慶所發因其困進利藥以毒之服之洞泄不已勢
已危餘慶察其姦使人扶舁坐廳事召醫博士杖殺之
然後歸卧未及席而死葬於横山人至今畏之過墓者
皆下馬有病瘧者取墓土著牀席間輒差其敬憚之如
此
石守道學士為舉子時寓學於南都其固窮苦學世無
比者王侍郎獨聞其勤約因會客以盤餐遺之石謝曰
甘脆者亦某之願也但日享之則可若止修一餐則眀
日何以繼乎朝享膏粱暮厭粗糲人之常情也某所以
不敢當賜使以食還王益重之
白樂天每作詩令一老嫗解之問曰解否嫗曰解則錄
之不解則又復易之故唐末之詩近於鄙俚也
鞠眞卿守潤州民有鬭毆者本罪之外别令先毆者出
錢以與後應者小人靳財兼不憤輸錢于敵人終日紛
爭相視無敢先下手者
王雩丞相荆公之次子也取撫州龐氏踰年生一子雩
素有心疾至是與其妻不睦丞相念婦之無罪遂離而
嫁之是時侯叔獻死而其妻隗氏幃箔不修丞相表其
事而斥去時有諺語曰王太祝生前嫁婦侯工部死後
休妻
東野下第詩曰出門如有碍誰云天地寬晩登第乃作
詩曰春風得意馬蹄疾一日看盡長安花夫名利之重
輕人所不能免東野尤甚
熙寧中高麗遣使求入貢且求王平甫學士京師題詠
有旨令權知開封府尤厚之内翰抄錄以賜時厚之自
詣平甫求新著平甫以詩戲厚之曰誰使詩仙來鳳沼
欲傳賈客過鷄林
世謂太守爲五馬人罕知其故事或言詩云孑孑干旟
在浚之都素絲組之良馬五之鄭注謂周禮州長旟漢
太守比州長法御五馬故云後見龐幾先朝奉云古乘
駟馬車至漢時太守出則增一馬事見漢官儀也
陳瑩中為予言神宗皇帝一日行後苑見牧猳㹠者問
何所用牧者對曰自祖宗以來長令畜之自稚養之以
至大則殺之必養其稚者前朝不敢易爾不知果何用
神宗沈思久之詔付有司禁中自今不得復畜數月衛
士忽獲妖人急欲血澆之禁中卒不能致神宗方悟太
祖遠略亦及此
舒王在鍾山有道士來謁因與碁輒作數語曰彼亦不
敢先此亦不敢先惟其不敢先是以無所争惟其無所
争故能入於不死不生舒王笑曰此特碁隐語也
杜牧華清宫詩云長安回望綉成堆山頂千門次第開
一騎紅塵妃子笑無人知道荔枝來尤膾炙人口據唐
紀眀皇以十月幸驪山至春即還宫是未嘗六月在驪
山也然荔枝盛暑才熟詞意雖美而失事實矣
李翰林作襄陽歌云清風明月不用一錢買玉山自倒
非人推人皆推為佳句至歐陽文忠公題蘇子美滄浪
亭詩乃云清風明月本無價可惜只賣四萬錢二人致
詞雖異然皆善談風月者也
張端公伯玉大科成名篇什豪邁尤爲清脱過姑熟見
李太白十詠嘆美久之周流泉石間後見一水清激詢
地人曰此水名明月泉公曰太白不題此泉將留以待
我也公有詩曰至今千丈松猶伴數岩雪不見纖塵飛
寒泉皜明月
子曕嘗自言平生有三不如人謂著碁喫酒唱曲也然
三者亦何用如人子瞻之詞雖工而多不入腔正以不
能唱曲耳
荆公禹玉熙寧中同在相府一日同侍朝忽有虱自荆
公襦領而上直緣其鬚上顧之笑公不自知也朝退禹
玉指以告公公命從者去之禹玉曰未可輕去輒獻一
言以頌虱之功公曰如何禹玉笑而應曰屢遊相鬚曾
經御覽荆公亦爲之解頥
館閣新書淨本有悞書處以雌黃塗之嘗校改字之法
刮洗則傷紙紙貼之又易脫粉塗則字不没塗數遍方
能漫滅惟雌黃一漫則滅仍久而不脫古人謂之鉛黃
蓋用之有素矣
東南之美有會稽之竹箭竹爲竹箭爲箭蓋二物也今
採箭以爲矢而通謂矢爲箭者因其材名之也至於用
木爲矢而謂之箭則謬矣
丁晉公之逐士大夫遠嫌莫敢與之通聲問一日忽有
一書與執政執政得之不敢發立具上聞洎發之乃表也
深自叙致詞頗哀切其間兩句曰雖遷陵之罪大念立
主之功多遂有北還命謂多智變以流人無因逹章奏
遂託為執政書度以上聞因蒙寬宥
唐華清宫今靈泉觀也七聖殿之西南隅十數步間有
皂莢一株合數人抱枝榦頗瘁相傳云眀皇洎貴妃共
植于此每歲結實必有十數莢合懽者京兆尹命老卒
數人守視之移接于他枝則不復合懽也
凡夜食必以燭余一夕大醉渴甚取水將飲聞水中有
聲急呼燭觀之得一蟲狀如蚯蚓細而長問左右曰水
蠱蟲也入腹中食人腸胃
黃宗旦晩年病目每奏事先具奏自成誦于口至上前
展奏自誦之其實不見也同列害之密以他書易其奏
目宗旦不知也至上前所誦與奏目不同歸方覺之遂
乞致仕
嶺南有異蟲如蚯蚓長尺餘觜利如錐多夜出半身著
地半指空而行或有誤觸之者直入人心腹食人至死
乃出土人目之為夜虎甚畏避之
蜣蜋夜飛宜避之撞入胸腹或臂股間輒遺子而去人
或不悟子漸隠入肉中為患生股臂間者猶可傅療若
入心腹則不可治也
漢以宫殿多灾術者言天上有魚尾星宜為其象冠于
室以禳之今自有唐以來寺觀舊殿宇尚有為飛魚形
尾指上者不知何時易名為鴟吻狀亦不類魚尾
蘇伯材奉議云凡欲松偃盖極不難栽時當去松中大
根惟留四旁鬚根則無不偃盖
壺山有栢木一株長數尺半化為石半猶是堅木蔡君
謨見而異焉因運置私第余莆陽日親見之
菌不可妄食建寧縣山石間忽生一菌大如車盖鄉民
異之取以為饌食者輒死凡菌為羹照人無影者不可
食食殺人又有菌叢生於朽木或糞壤上其形如瑞芝
潔白可愛夜則有光可以鑑物
江南陳彭年博學書史於禮文尤所詳練歸朝日侍從
朝廷郊廟禮儀多委彭年裁定援引故事頗爲詳洽嘗
攝太常卿導駕誤行黃道上有司止之彭年正色曰自
有典故禮曹素畏其該洽不復敢詰問
至和中余赴任邕至金城驛郵置早膳聞如以手荅腰
鼓者問郵卒曰何處作樂曰非也乃鴆鳥禁蛇
凌霄花金錢花渠那異花皆有毒不可近眼有人仰視
凌霄花露滴眼中後遂失明
楊梅皂角木皆有雌雄雄者不實鑿木榦作方寸穴取
雌木填之乃實銀杏葉如鴨脚獨窠者不實偶生及叢
生者乃實
李璋太尉罷郢州入朝至襄陽疾病止驛舍兩月餘璋
嘗命蜀人費孝先作卦影先畫一鳳止於林下有關焉
又畫一鳳立於臺又畫衣紫而哭者五人盖襄州南數
里有鳳林關傳舍名鳳臺驛始璋止二子侍三子守官
于外聞璋病甚悉来奔視至之翊日璋乃卒果臨喪者
五人
熙寧中鞏大卿申者善事貴權王丞相生日即飯僧具
䟽籠雀鴿造相府以獻丞相方家會即於客宴開籠搢
笏手取雀鴿跪而一一放之每放一鳥且祝曰願相公
一百二十歲
曾有秀才因盗絹被執亦以試賦獲免其警對云窺其
戸而閴其無人心乎愛矣見其利而忘其有義卷而懷
之
蒲傳正知杭州有術士請謁蓋年踰九十而猶有嬰兒
之色傳正接之甚歡因訪以長年之術荅曰其術甚簡
而易行他無所忌惟當絶色慾耳傳正俛思良久曰若
然則夀雖千歲何益
鎮陽於諸節中尤重寒食是日不問貧富皆製新衣煥
然滿目云一歲終惟此日易衣雖甚弊不復易至来歲
是日復圖一新也余素知北人重此節然不聞有易衣
之俗自閩嶺已南視此節則若不聞矣故沈佺期謫嶺
表日有詩云嶺外逢寒食春来不見餳鎮陽新甲子何
日是清明則南北異俗可知矣
師友談記(李廌)
東坡先生嘗謂某曰范淳夫講書為今經筵講官第一
言簡而當無一冗字無一長語義理眀白而成文粲然
乃得講書三昧也
太史公嘗講禮曰擬人必於其倫先儒之說謂擬君於
君之倫擬臣於臣之倫臣以為此特位而已擬人必以
德為貴桀紂人君也謂匹夫為桀紂其人必不肯受孔
孟匹夫也謂人君為孔孟其人必不敢當
秦少游論賦至悉曲盡其妙蓋少時用心於賦甚勤而
專常記前人所作一二篇至今不忘也
少游言賦中作用與雜文不同雜文則事詞在人意氣
變化若作賦則惟貴鍊句之功鬭難鬭巧鬭新借如一
事他人用之不過如此吾之所用則雖與衆同其語之
巧迥與衆别然後為工也
國朝前軰多循唐格文冗事迃獨宋范滕鄭數公得名
於世至於嘉祐之末治平之間賦格始備廢二十餘年
而復用當時之風未易得也已
東坡嘗云頃年文忠歐公薦其先君薦章才上一時公
卿爭先求識面交口推服聲名一日大振蓋歐公之言
既取重於世而當時之人亦有喜賢好善之心無紛紛
翕訿之間言也
東坡云國朝試科目昔在八月中旬頃與黃門公既將
試黃門公忽感疾卧病自料不能及矣相國韓魏公知
之輒奏上曰今歲召制科之士惟蘇軾蘇轍最有聲望
今聞蘇轍偶病未可試如此人兄弟中一人不得就試
甚非衆望欲展限以俟上許之黃門病中魏公數使人
問安否既聞全安方引試凡比常例展二十日自後試
科目並在九月蓋始於此此者相國吕微仲語及科目
何故延及秋末之說東坡為吕相國言之相國曰韓忠
獻其賢如此深可慕爾
蘇過叔嘗言其堂姊嫁蒲澈澈資政傳正之子也傳正
守長安日澈諸婦閉戸不治一事惟滴酥為花果等物
每請客一客二十飣皆工巧盡力為之者只用一次復
速客則更之以此諸婦日夜滳酥不輟
太史公講月令開題凡數千言備陳歷世遵隂陽為政
事之迹與魏相柳宗元之說反復甚明前世論時令者
莫能過也且曰儒者多言不必從月令故時令論立說
誠有以破漢儒附會災異之弊然洪範以五事應五行
有休徵咎徵符契甚明後之人君不可不為鑒也
蘇仲豫言蔣穎叔之為江淮發運也其才智有餘人莫
能欺漕運絡繹蔣吳人暗知風水嘗於所居公署前立
一旗曰占風旗使人日候之置籍焉令諸漕綱日程亦
各記風之便逆蓋雷雨雪雹霧露等或有不均風則天
下皆一每有運至取其日程歷以合之責其稽緩者綱
吏畏服蔣之厺占風旗廢矣
眺無咎云(闕)著作職今不修日歷甚閑但改教坊判官
致語口號等及小祠祭校對祝版爾
東坡云郭子儀鎮河中日河甚為患子儀禱河伯曰水
患止當以女奉妻已而河復故道其女一日無疾而卒
子儀以其骨塑之於廟至今祀之惜乎此事不見之於
史也
東坡謂廌與李祉言曰某平生於寢寐時自得三昧吾
初睡時且於床上安置四體無一不稳處有一未穏湏
再安排令穏既穏或有些小倦痛處略按摩訖便瞑目
聽息既勻直宜用嚴整其天君四體雖復有苛癢亦不
可少有蠕動務在定心勝之如此食頃則四肢百骸無
不和通睡思既至雖寐不昏吾每日湏於五更初起櫛
髮數百頮面盡服裳衣畢湏於一淨榻上再用此㳒假
寐數刻之味其美無涯通夕之味殆非可比平眀吏徒
既集一呼即興冠帶上馬率以為常二君試用吾法自
當識其趣慎無以語人也天下之理能戒然後能慧蓋
慧性圓通必從戒謹中入未有天君不嚴而能圓通覺
悟者也二君試識之
張文潜曰先皇尚經術本欲求賢聖旨趣而一時師說
競以新竒相高妄為臆說即附意穿鑿如說詩曰溱與
洧方渙渙兮士與女方秉蕳兮女曰觀乎士曰既且且
往觀乎洧之外洵吁且樂惟士與女伊其相謔贈之以
芍藥以謂滛泆之會芍藥善墮胎行血故為之贈然詩
言士與女相謔然則士贈女乎女贈士乎借謂女贈士
安用墮胎行血也此殆是以芳香為好之義何至是陋
也劉貢父嘗曰贈之芍藥士女不分若夫視爾如荍貽
我握椒則女贈士必矣本草云椒性溫明目煖水藏則
女無用也莫不以為笑嗚呼有是種種陋說而觸類長
之此為罷經義之禍其本亦以此
太史公講禮王制曰礿禘烝嘗此祭之名天地社稷五
祀名山大川之在其地者因國之在其地而無主後者
此祭之事犆礿祫祭之類此祭之禮然非祭之本祭之
本諸侯得一國之歡心以事其先王天子得四表之歡
心以事其先王者是也夫犧牲幣帛粢盛酒醴皆出於
民力古者先成民而後致力於神凡以祭之本在於民
而已
黃任道見荆公有繆忝辛酉叨竊仲冬之語言同歲也
曾誠存之嘗曰近見少師韓持國云仁皇一日與宰相
議政罷因賜坐從容語曰幸兹太平君臣亦宜以禮自
娛樂卿等各有聲樂之奉否各言有無多寡惟宰相王
文正公不邇聲色素無後房姬媵上乃曰朕賜且細人
二十卿等分為教之俟藝成皆送旦家一時君臣相說
如此
東坡為禮部尚書宣仁上仙乃與禮官與太常諸官直
宿禁中關决諸禮儀事至七日忽有旨下光禄供羊酒
若干欲為太后太妃皇后暖孝東坡上疏以暖孝之禮
出於俚俗王后之舉當化天下不敢奉詔有旨遂罷
東坡帥定武諸館職餞於惠濟坡舉白浮歐陽叔弼陳
伯修二校理常希古少尹曰三君但飲此酒酒釂當言
所罰三君飲竟東坡曰三君為主司而失李方叔兹可
罰也三君者無以為言慙謝而已張文潜舍人在坐輒
舉白浮東坡先生曰先生亦當飲此東坡曰何也文潜
曰先生昔知舉而遺之與三君之罰均也舉坐大笑
東坡嘗言文章之任亦在名世之士相與主盟則其道
不墜方今太平之盛文士軰出要使一時之文有所宗
主昔歐陽文忠常以是任付與某故不敢不勉異時文
章盟主責在諸君亦如文忠之付授也
東坡云頃同黃門公初赴制舉之召到都下是時同召
試者甚多一日相國韓公與客言曰二蘇在此而諸人
亦敢與之較試何也此語既傳於是不試而去者十蓋
八九矣
說郛卷十五下
