說郛卷一百一上元陶宗儀撰
尤射(繆襲)
口贊從王圮厥德縱射觀游罔度獲尤于上天口遂戒
旃觀游内讟□(盡也)悛民于時誦太史胴采(似姓名)作尤射
(志悛也)
粤稽觀射□氏□烈黨嘏䜏惔苦濬靖(言其德也)都淑奕珇
允魏恂繹令順懿揚(言其威儀□□也)有聞旁外三十有一載
射□乃踦艐于門爰䀩于江以□厥㛯有牟有憮有㥾
有馮曰寡人爽義(爽于義謂射也)罔曰弗俚惟&KR0008;咨人亦有言
惟天斯地惟文斯武(諉射不可已也□□□)&KR0008;罔紓(下多闕文)鳳凰来
儀(此錯簡當在有聞旁外之下)
右稽觀第一
□□□我報聘于王亦亟曰求仇二月□□遘射大闓
于江麋弗逆(尤自此也故有後戒)有攓于厥中□于鑠射退我旋
于王惟辰心弗逞釗抽厥畢惟脅䦧艱遘惟曰河濁有
清寧朕挺于倚清哉清哉余惟辰慎哉(闕)
右報聘第二
□□戊□又通射于林丘旋有菲六月□□命漺錫我
以言格我以詠辰我惟禔曰厲哉宿哉漺再格曰厲我于
時聿厥憮曰小子敬告惟略朕詠瘉朕&KR0008;朕&KR0008;庸悀恩
(缺)以詹惟忱以延朕弗德罔承譬華輑(車軸也)而朽枕晠
襦而敗裳奚摭偶已冒子之錫敢弗薄以副格錫畢惟
對厥錫□□□□□□□□惟乃兢兢罔化于朕躬允
若時辰乃朕扈乃錫于萬億&KR1124;罔悛□□諷逞由時罔
夙夜達厥問(先求得其歡心然後諫于射□□□□□□)賦我思二章(此句當在)
(漺再格曰厲下□)
右遇射第三
喘有事于江麋姦芋興咎我灼捭書訓之尤曰烏乎天
産吉人挺吉惟弿稟(敬)采(事)閒躬罔弗終輕采慢躬罔
獲濟古哲有言輕火略焚慢水略溺烏乎戒哉地匪履
勿履采匪迪勿迪(謹于行事□□□)上下䁺(明也)爰易釐隂陽鑈
(正也)爰罔僣(嚴于治國道本也)戒自兹哉古容成氏獵于江百辟
弗邇中央氏遝于應門百姓&KR3477;讟貕(稚豕也)競食于橧靡
或訾鳳鳥妄攫有師具咈自兹聳(願也)勿恣厥遊妄奔傷
足恣遊圮度采蹈于尤靡笙(□□)躬協于義靡&KR3368;(□也)俾惟
曰甫田弗悉去厥莠大璧弗悉去厥瑕辰肆于觀遊亦
惟割于乃懿問俾惟曰吳(大也)牆底壊胎杪穴喬木底朽
胎趙蠧辰檢于厥身亦惟光于乃令德奚臧否于朕觀
□□□□□□□□警戒勔釗朕觀惟辰迹迹冀(所指者廣)
(不必及射而射在其中可謂善諫矣)射□疚旃于時亟悛
右尤戒第四
□□□□我贈玉藉芳報如旃罔藉惟惟曰侯乃已敦
芳奚席于寡人侯□□我贈元毛報如旃□□錫實以
糊憐我滋逞賦無衣于時辰期于江門奄矔筳罔逆辟
惡也侯□□上國之香龕□蠡香辰易□□□夢月墜
于前興賦詩曰明月爛兮何以有翰兮疇曰匪觀兮迹
卬之館兮□□我獻箴嘉旃□□我有松丘之志(將會曰侯)
(□□好也)俾俾訣迺曰寡人弗德幼弃于我前社嗣罹多艱
兹恃乃以薄苟捐何有即弗有寡人將弗有漺匪艾疇
乂厥中罔中惟乃中厥行罔行惟乃行厥言罔言惟乃
言若苗方萌弗耕弗耘弗有旋(成熟也)若雞方卵弗伏弗
逳弗有晨寡人侯媓崽(卿姓名)媓崽侯艾時依艾之松丘
時斃寡人觀觀斃善從艾苦哉弗苦何眷也而松丘之
茹腆服珇止抑嬉愉何弗苦也肆當之(責其去國也)于辰我
請戾于西殿侯魏盈焉弗格惟錫醴餚餴饎我逞弗瞑
眩弗克樹侯聆覆馮以㤿錫我寳枕(軫也)玉席(&KR0034;也)命寧□
□命空于期門弗遘□□□□甘露降于時辰奏樂名
曰玉華(曲名也)靡辰罔奏盛□□合□侯古寳古圓二辰
錫我一辰易如香□□□□乃會八乙卯甲子侯月會
丙子丙辰侯日會癸亥戊辰侯歲會侯時會二咸以戊
子尋好也□□我辰奏篾牒匪攸匿然以服辟泄也□
侯□聘我元玉(上等玉□)誓也錫書弗藉善聿書曰觀恂立
誓筳罔底貳攸貳于厥中有如大江于厥内宫昭告皇
天□□□既而賦大車之末章藏于盟府□□侯曰寡
人惟背(回也反言若治而曰亂也)若在疚匪藥焉有瘳背寡人將以
仲秋之望□□錫我寳環粔鬯一鹵我拜錫□□望不
果背奏書寓忱我庸對曰曩我逖罔或布厥愫幸乃射
恣于游射恂失德展乃皇天置介俾觀觀其乘合我展
嘉天之賜自兹迄兹靡有忘賜胎即命我背寧甲子逭
侯小罔大矢厥胎衷我展憾于古有姦咎我憾姦逝厥
咎覆射于令德垂禔于子孫顯問於後葉憾乃藴于乃
躬靡獲釋兹侯曰盬空異辰豈胎衷胎易我玉莫已腯
兹拒我背莫已葯胎戒乃射莫罔躬兹暌曩誓莫罔人
良苗恒昧于秋穫晴夙恒昧于昏雨首臧末否鮮末然
我焉獲乃終以憾寧靡盟府曩誓匿申永言曰東園有
木其名曰李招我于園曰請食爾恒繁者華恒鮮者子
命乎命乎吾將去此(書□□有□□責其□□旨詩□□□)侯諷有赧盬
㥢䵨請于時我盬空(以上乃□□□□□□以下實□□□)
右贈玉第五
侯□□産厥令幼墜于學我憫旃函純成(筆也)葯黝(墨也)丹
牒媵書訓曰維鑛弗鑠終匪金維人弗學終匪彦肆古
聖后勤劬靡怠聞旃大庭有懿元妃名曰無設大庭墾
勅鄉厥學畀策三千有竒俾抽中宫采采糊厥躬無設
服于靡斁日昏衎輯采藏錠蠢于學恒悖(闕)以羾雞鳴
宿袿瞻厥采旬日之夕僅一瞑朞苂然有成庸作太庭
之歌白鵠牾牾朱鸞籥籥(牾牾鳴聲籥籥闕貌)絡降于厥宫無設
弗厲祥䃷弗憩再朞而後咏明月敷厥行爍曎罔晝貳
學若時焉弗學而可底時侯念于兹内朕訓奏純成葯
黝暨丹牒輿昈玄以妙惟乃索心以從斯罔俾無設專
顯于大庭朕嘉乃錫惟芋維秋九月拜丹牒于内殿夜
殹以佔冀有獲
右學訓第六
侯冬十月□□有東之役我弗送□□我賦卷耳之首
章□歸自東我弗克逆皆道我□□我東厥駕□賦伯
兮之二章我賦䲭鴞之三章□□我暨繹示之圃而旋
(闕)
右東役第七
維三十有三載克終我訓令于辭民歌曰瞻彼世兮靡有
雙曩謂蛇兮今則龍何必佔畢盤游是從□□□□□
□□□□□□□□侯時□内豫信信腆致我玄韜一
兩苴歛二(布之貴重者可以為帶)寳珠二圓丘石一(次玉出海外神山)□
□我報以承澤二(寳扇也出□□志)侯永寳(□□□□□□□□□□□□□玄)
(韜履也)
右腆致第八
春正月□□越□日□□我報□□之聘遂館旃屢伻
問仲秋之背厥庸則書寓我曰欽拜稽首糊言烏乎浸
逖予觀弗克儀惟弗天屬罹凶旋扞于卬下若麋鹿之
在厥籓若野鳥之在厥笯靡敢䓲(少也)逸乃德展龐濬(深也)
侯惙惙于厥衷罔攸寧金疇弗曰厥孔堅恒液于厥熾
淵疇弗曰厥孔深恒測于厥泳翀(至也)予觀之弗諠夫情
厥惟恂堅盬深哉允逾于淵金夫嘗察越于觀(闕)鮮違
于兹厥言幼聆諸黃耉農侯貪耕卒有獲女侯貪績卒
有織夫惟庸固越乃心後惟終獲遂乃願烏乎允監哉
予觀靡啻若厥魚跬步離水罔靡悔苟離未悔食言乃
厥&KR0008;(戾也此章□□言□□)我庸作答曰猷祗膺乃告昭乃忱攸
隠戾弗辰侯予壄焉憾若侯躬隠譬苗之式雨厥旱罔
天咎咎侯苗譬瞽之式相厥顛罔相咎咎侯瞽予攸弗
辰或咎乃允若乃告予誕(大也)禔兹藉右人厥一人辰偕
升若降厥心弗朝卬罔益厥一人逖越參若商厥心辰
在若若何貪若其靡曰寧逖乃心允一予紓背厥罔憾
苟設貳辰在予側亦罔光允若乃告予誕禔予惠乃徽
柔獲乃徽言服乃慰即浸逖乃徽言辰冀嗚呼乃射勿
申盤厥門(又戒射忠哉)人胥譸張皇匪乃之皇慶尚惟背世
音(似有行文此章□□會不□□□也)
右糊言第九
己巳召會于吕圃弗至□□庚午我申欵采越石志遇
也(欵刻也□□□□采事□□□□越□□□□□)夏五月□□越□□□寅
籍詩媵我志服也其一曰鷄鳴歐歐(聲也)明燈晳晳(音制)摩
彼華衾(彼疎之之辭)三載在是薄言眡之爛矣初製(賦也三載而若)
(初製示不寢也□□)其二曰方舠伊何榜人擊鼓其聲橦橦歴我
江滸思子不見踦然獨舞(賦也□□□□□踦孑也)其三曰昔我邂
子菡萏葳蕤今我懷子有蒲參差日月疾邁永矣我思
(賦也□□)其四曰青青綠竹蔭我宫牆馥馥幽蘭發我堂廂
(堂之左右廂)安得覯子薦以兕觥(賦也)其五曰曰汙卬手于彼
清水丹魚羣游衎衎其體彼何修斯天佑之祉(賦也羨佑祉于)
(魚悼已不天也)其六日歴觀重門以眺玄里楊柳方方倉庚囀
止願乘行雲言覯君子(賦也)
右志服第十
六月□□我尋盟侯錫書曰赤帝肆毒金石具泐請紓
厥會商弗果顥蒼實監侯厥攸行我韙(闕文)
右赤帝第十一
□□□□錫我紫綃之幃黃金飾□秋□□寒盟我弗
豫于時曹侯蘄好(蘄求也闕文)
右紫幃第十二
癸酉歸我以承澤□□乙亥錫我服屬觀(寳器也)冬至□
□□日卜夢其繇曰有女㜲娥坐彼虎子有窺厥牗展
侯吉士卜人曰有女有士隂陽協也虎子威始也窺牗
通明也隂陽既協威始而通明罔弗吉尤利于射于時
又縱射觀游我戒之□□□丙子錫我菡萏鴛鴦壁障
觀造也(躬視其造□寳重也□□□□闕)
右承澤第十三
十一月□□我卜會其繇曰言索其綯觀光于朝卜人
曰索綯合也觀光于朝丕慶哉載其繇曰有芳其香侯
合合止曰已合也而芳在其中君罔攸疑會也□□薛
伯葬□侯先往我侯弗遘(闕文)
右卜會第十四
戊寅越七日壬子吉實至于吕圃有陳侯之會我西弗
遘我賚書曰屬古□□夏□□越兹疇曰厥弗逖卒未
獲丕會侯微兹乃命厥[車犬]匪乃忱何底時予方迫于費
會陳侯辰維鼻孟陬禽儀草震東風丕會匪兹疇攸善
予何弗辰乃弗在館疇式授几筵疇式蠲飲食疇式羞
戾疇式逆逝疇式送徒劬于乃躬罔繇丕會乃越上何
仇予越下何戾(上下天地也)俾若時譬舟之幾覆暨壖而風
憩譬大旱踰穫而降霖若弗憩弗降鬱陶乎厥衷予雅
靡攸如乃弗格巳行午格邁巳逾辰格焉汗(勝焉)予中靡
攸泊若孑雁越海若鰥賈之止于遐(闕)芒芒曷獲次尚
乃弗罪厥弗迓予欽辰辰空乃駕(闕文)
右實至第十五
□□丁丑我有京師之役我賚以華虫(帶鉤也)報我趾澤
之履(趾澤在真臘西出竒錦)□□我歸自京師(闕)
右華虫第十六
□□癸酉我賚以追捫(寳扇名)藉用芳報我襦襋(寳器也)奠
交也(闕)□乞膚金(即今銀也)于我
右追捫第十七
右雨會第十八(闕)
四月□□成命史于京師發黃金廿兩(兩一車兩輪也)五月哉
生明□□□□□□□□□丁未錫我辟邪流蘇五色
錦幃(闕)許報合
右命史第十九
□□□□□復射禮也□□□□書曰渡于鴆水舍厥
禽獲越予里先得金嗣射從時昌子孫惟振振永膺天
休(闕)
右復射第二十
射經(王琚)
總訣
凡射必中席而坐一膝正當垜一膝横順席執弓必中
在把之中且欲當其弦心也以弓當左膝前豎按席稍
吐下弰向前微令上傾向右然後取箭覆其手微拳令
指第三節齊平以三指捻箭三分之一加於弓亦三分
之一以左手頭指授之則轉弓令弦稍離身就箭即以
右手尋箭羽下至闊以指頭第二指節當闊約弦徐徐
送之令衆指差池如鳳翮使當於心又令當闊羽向上
弓弦既離身即易見箭之高下取其中平直然後擡弓
離席目睨其的按手頥下引之令滿其持弓手與控指
及左膊肘平如水准令其肘可措杯水故曰端身如榦
直臂如枝直臂者非初直也架弦畢便引之比及滿使
臂直是也引弓不得急急則失威儀而不主皮不得緩
緩則力難為而箭去遲唯善者能之箭與弓把齊為滿
地平之中為盈貫信美而術難成要令大指知鏃之至
然後發箭故曰鏃不上指必不中矢指不知鏃同於無
目試之至也或以目視鏃馬上與暗中則乖此為無術
矣故矢在弓右視在左箭發則靡其弰厭其肘仰其腕
目以注之手以指之心以趨之其不中何為也又曰矢
量其弓弓量其力無動容無作色和其文體調其氣息
一其心志謂之楷式知此五者為上德故曰莫患弓軟
服當自遠若患力羸恒當引之但力勝其弓則容貌和
發無不中故始學者先學持滿須能制其弓定其體後
乃射之然其的必始於一丈百發百中寸以加之漸至
於百步亦百發百中乃為術成或升其的於高山或致
其的於深谷或曳之或擲之使其的縱横前却所以射
禽獸與敵也凡弓惡右傾箭惡其儒音頥惡傍引頸惡
却垂胸惡前凸背惡後偃皆射之骨髓疾也故身前竦
為猛虎方騰額前臨為封兕欲鬭出弓弰為懷中吐月
平箭闊為弦上縣衡此皆有威容之稱也
又曰凡控弦有二法無名指疊小指中指壓大指頭指
當弦直豎中國法也屈大指以頭指壓勾指此胡法也
此外皆不入術胡法力少利馬上漢法力多利步用然
其持妙在頭指間世人皆以其指末齪弦則致箭曲又
傷羽但令指面隨弦直豎即脆而易中其致遠乃過常
數十步古人以為神而秘之胡法不使大指過頭亦為
妙爾其執弓欲使把前入扼把後當四指本節平其大
指承鏃却其頭指使不得則和美有聲而俊快也射之
道備矣哉井儀開弓形所謂懷中吐月也襄尺襄
平也尺曲尺也平其肘所謂肘上可置杯水也白矢矢
白鏃至指也所謂彀率也剡注注指也以弓弰直指
於前以送矢俗所謂㔢&KR0008;也剡銳也弓弰也靡其弰
參連矢行急疾而連參也
步射總法
左肩與胯對垜之中兩脚先取四方立後乃轉左脚大
指垜中心此為丁字不成八字不就左手間虎口微鬆
下二指轉弝側卧則上弰可隨矢直指的下弰可抵胛
骨下此為靡其弰右手摘弦盡勢翻手向後要肩臂與
腕一般平直仰掌現掌紋指不得開露是為壓肘仰腕
射經曰無動容無作色按手頥下引之令滿取其平直
故曰端身如榦直臂如枝箭發則靡其弰壓其肘仰其
腕胸凸背偃皆是射之骨髓疾也
步射病色
開弓勘手謂前手太高後手低不平開弓提手謂前手
太低後手高開弓偃弰謂身直頭偃前手腕仰兩摘謂
不發用力及前後分解不齊所弦謂遣箭分弓實握不
轉腕微鬆手轉弝脫弝謂手太鬆倒提手弝㔇弰弰子
大二件謂下弰𫝊右胛後手約謂手側不仰腕後手小
謂歛定手不放手後手偃後手捲二件謂遣箭不直硬
或剪弦列手
前後手法
宋盧宗邁大尉釋摋說文云側手擊物曰摋謂當後手
如擊物之狀令臂與肩一般平直是也捩說文云捩拗
也謂以前手推弝後手控弦如用力拗捩之狀㔢說文
云㔢斷也謂當以後手摘弦如㔢斷之狀翻手向後仰
掌向上令見掌紋是也&KR0008;說文云&KR0008;擲也即當以前手
點弰如擲物之狀令上弰指的下弰抵胛骨下也
馬射總法
勢如追風目如流電滿開弓緊放箭目勿瞬視身勿倨
坐不失其馳舍矢如破
持弓審固
左手垂下微曲大指羈弝第二第三指着力把弓箭餘
指斜籠下弰指左脚面曲右手當心右臂貼肋以大指
第二第三指於節上四指絃畟捉弰箭筈與手齊訣曰
持弓審固事須知垜在南時面向西右手捉弓左當弝
仍令箭筈兩相齊
舉弝按弦
欽身微曲注目視的左手輪指坐腕弝弓箭如懷中吐
月之勢續以左手第二指與第三指靠心斜入撥弦令
弓上傅着右肩然後舉左脚三移其步以取箭訣曰舉
弝撥弦横縱脚輪指坐腕身微欽上弰斜傅右肩膊左
手持弝横對心
抹羽取箭
以左手三指丞下緊抵前四指五指鉤落上籠先舉右
脚隨步合左手指弰抵弝以二指按箭三指斜擗箭四
指五指向裏斜鉤左手二指三指羈榦掣箭至鏃訣曰
前當弓弝一般齊三實兩虚勢漸離小指取箭羈緊鏃
抹羽入弦無暫遲
當心入筈
右手第二指緊控箭筈大指捻筈當心前手就後手拶
榦入筈左脚尖指垜脚跟微出右脚横直鞋衩對垜淺
坐箭筈左手第二第三指坐腕羈前雙眼斜覷的訣曰
右手二指抱箭筈兩手相迎穏入弦捻筈當心斜覷帖
緊膨兩膝直如衡
鋪膊牽弦
輪指把弝推出前手微合上弰兩臂弦曲不可展盡左
手輪指空第二指過弓弝節上大指面緊着弓弝屈起
指節餘指實屈鋪下前膊左右脚膝着力同入筈法訣
曰前脚鋪下若推山右指彎弓緊扣弦兩臂稍曲不展
盡文牽須用緩投肩
欽身開弓
以右手第二指取箭弝外覷帖側手引箭至鏃大指靠
定血盆骨為進凡鏃與弝齊為滿半弝之間為貫盈貫
盈信美雖有及者大抵脅肋脚膝着力亦同入筈法訣
曰開弓發矢要欽身弝外分明認帖真前肘上翻雙膊
聳脅肋脚膝力須勻
極力遣箭
竦腰出弰上弰畫地下弰𫝊右膊後手仰腕極力&KR0146;後
肘過肋猗後手向後前手猛分虎口着力向下急捺轉
腕以第四第五指緊鉤弓弝兩肩凸出則箭力倍勁訣
曰弰去猶如搦斷弝箭發應同撚折弦前弰畫鞋後靠
脊極力遣出猶自然
捲弦入弰
後箭兩手相迎直右手過胸曲左手捲弦以右第二指
取箭前脚跟着地聳身稍歛雙眼覷帖曲右手貼肘以
左手第二第三指側手羈榦直右手上臂仰腕過胸取
箭訣曰右指羈箭當胸出左手捲弦弰靠肩箭已中時
無動手抹羽入筈法如前
弓有六善
一者性體少而勁二者太和而有力三者久射力不屈
四者寒暑力一五者弦聲清實六者張便正凡弓性體
少則易張而夀但患其不勁欲其勁者妙在治筋凡筋
生長一尺乾則减半以膠湯濡而極之復長一尺然後
用則筋力已盡無復伸弛又揉其材令仰然後𫝊角與
筋此兩法所以為筋也凡弓節短則和而虚(虚謂挽過吻則無力)
節長則健而柱(柱謂挽過咳則木強而不来節謂把稍裨木長則柱短則虛)節得中
則和而有力仍弦聲清實凡弓初射與天寒則勁強而
難挽射久天暑則弱而不勝矢則膠之為病也凡膠欲
薄而筋力盡強弱任筋而不任膠此所以射久力不屈
寒暑力一也弓所以為正者材也相材之法視其理其
理不因矯揉而直中繩則張而不跛此弓人之所當知
也
九射之格其物九為一大侯而寓以八侯熊當中虎居
上鹿居下雕雉猿居右雁兔魚居左而物各有籌射中
其物則視籌所在而飲之射者所以為群居之樂也而
古之君子以争九射之格以為酒禍起於争争而為歡
不若不争而樂也故無勝負無賞罰中者不為功則無
好勝之矜不中者無所罰則無不能之誚探籌而飲飲
非觥也無所耻故射而自中者有不得免飲而屢及者
亦不得辭所以息争也終日為樂而不耻不争君子之
樂也探籌之法一物必為三籌盖射賓之數多少不常
故多為之籌以備也凡今賓主之數九人則人探其一
八人則置其熊籌不及八人而又少則人探其一而置
其餘籌可也益之以籌而人探其一或二皆可也惟主
人臨時之約然皆置其熊籌中則在席皆飲若一物而
再中則視執籌者飲量之多少而飲器之大小亦惟主
人之命若兩籌而一物者亦然凡射者一周既飲釂則
歛籌而復探之籌新而屢變矢中而無情或適當之或
幸而免此所以歡然為樂而不厭也
投壺儀節(司馬光)
合用之人
禮生一人(唱贊)司射一人(司投)
司正一人(司罰)使人一人(執壺薦羞)
贊者二人(取矢)酌者二人(行觴)
弦者(歌詩擊磬擊鼓)
贊者用弟子為之酌者即賓主勝黨之弟子(按方)
(氏曰以弦歌貍首則弦者當有瑟今玆未能姑缺之)
合用之物
壺矢(八)中筭(八十)
豐觶磬鼓
&KR2351;酒壺羞楪水盌
盥盆帨巾
按禮盥手洗爵有罍以盛水有枓勺以㪺水有
洗以盛棄水今人以盥盆盥手以水盌洗爵雖
非古亦可從也
儀節
賓主皆起降坐序立(主東賓西餘見圖)
司正令弟子(司正曰毋憮毋傲毋偕立毋踰言偕立)
(踰言有常爵有諠譁失禮者司正言某人失禮罰之)
使人執壺主人捧矢(於壺取四矢捧之)
主人致辭賓對辭(主人曰某有枉矢哨壺請以樂賓)
(賓曰子有旨酒嘉肴某既賜矣又重以樂敢辭)
(主人曰枉矢哨壺不足辭也敢固以請)(賓曰某既)
(賜矣又重以樂敢固辭)(主人曰枉矢哨壺不足辭)
(也敢固以請)(賓曰某固辭不得命敢不敬從)
賓拜受鞠躬拜興拜興平身(賓將拜主人退避曰)
(敢避)
主人送矢(賓受矢主人復位)
拜送鞠躬拜興拜興平身(賓亦退避曰敢避)
贊者授主人矢(於壺取四矢授主人)
主人進視投所(設席皆南向)
復位主人揖賓就席司射度壺(司射於執壺人)
(處取壺置賓主席之南取主人矢度之各一矢半)
司射設中(坐設中於西階主所立位之前取筭實八)
(筭於中横委其餘筭於中西)
司射奏投壺之令請賓(司射曰順投為入比投不)
(擇勝飲不勝者正爵既行請為勝者立馬一馬從二)
(馬三馬既備請慶多馬)
請主人(司射請)
賓主皆坐司射執筭(於中西東面坐取中之八筭)
(執之改實八筭於中而起)
命弦者奏樂(司射曰請奏貍首間若二)(弦者曰諾)
(奏樂一終)
請投(司射曰矢具請拾投)(樂二終循鼓聲賓主迭)
(投一矢樂五終盡四矢有入者司射北面釋筭一矢)
(釋一筭賓于中右主于中左)
卒投數筭(司射曰左右卒投)(贊者二人撤矢)(司)
(射坐置餘筭於中西起告曰請數)(於中西東面坐)
(先數右筭後數左筭鈞則左右各執一筭以告曰左)
(右鈞有勝者多一筭則執一筭以告左勝曰左賢於)
(右一竒右勝曰右賢於左一竒三則曰三竒多二筭)
(則執二筭以告曰某賢於某一純四則曰二純敗壺)
(則不請數復奏樂請投)
命酌行罰(司射舉手曰請行觴)(酌者曰諾)(勝者)
(之子弟既諾乃於西階上南面設豐復洗觶升酌酒)
(坐奠豐上)
當飲者跪取酒致辭勝者跪對辭(勝者揖飲者東面)
(跪豐旁取酒捧揖勝者曰賜灌勝者西面跪對曰敬)
(養)(左右鈞則不行罰復奏樂請投)
飲酒(使者坐薦羞)
皆起(還酌者觶)
復位(主揖賓就席)
立馬(司射曰請立馬)(坐取勝者已數筭立于勝者)
(初釋筭之前遂兼歛左右筭置中西又取中之八筭)
(執之改實八筭于中而起)
贊者送矢命弦者奏樂(一終請投卒投行罰立馬)
(同前禮)
贊者送矢命弦者奏樂(同前禮)
行慶禮(若勝者得二馬劣者得一馬則司射取劣者)
(一馬盖勝者告曰一馬從二馬)(復告曰二馬既備)
(請慶多馬)(賓主皆曰諾)(若勝者頻得三馬則止)
(告曰三馬既備請慶多馬)
勝者酒(自酌酒立飲)
飲酒(使者薦羞)
撤馬(司射曰請撤馬)(仍置中西賓主皆退)
衆賓僎以次耦投(如前禮止令贊者送矢奏樂請投)
禮畢賓主請復就坐行無筭爵
(憮投傲也踰言遠談他事也曰辟告之以不敢當也順以矢本入也以末入非順矣比頻也以入而)
(喜而頻投雖入亦不為釋也間所間疏數之節均平如一也拾)(若一者詩樂作止投更迭而投也純)
(全也竒隻也灌猶飲也養奉養闕送可答拜而無避命酌行闕)(一或謂拜受拜飲而無跪酌)
(今之宜而使人易行闕)(也是亦一說)
魯鼓音節
圓者擊鼙方者擊鼓磬聲緩急應鼔之句句二
□(句)□(句)□□(句)□(句)
貍首聲調
今取原壤所歌者以士大夫可通用也然例以馬氏
取詩者不以迹害理之說則曾孫侯氏八句亦可通
用故并著其調
貍首之斑然執女手之卷然
曾孫侯氏四正具舉大夫君
子凡以庶士小大莫處御于
君所以燕以射則燕則譽(士)
(叶所譽叶雨)
詩樂作止之節
先擊磬以宣歌聲每歌一終一擊鼓歌五終則五擊
奏詩投壺之節
詩歌五終一終為一節先歌一節以聽再歌一節始投
循歌聲之終鼓聲之始而發矢賓主迭發一矢四節盡
四矢乃卒投數筭
投壺新格(司馬光)
𫝊曰張而不弛文武弗能也弛而不張文武弗為也一
張一弛文武之道也君子學道從政勤勞罷倦必從容
晏息以養志游神故可久也蕩而無度將以自敗故聖
人制禮以為之節因以合朋友之和飾賓主之歡且寓
其教焉夫投壺細事遊戲之類而聖人取之以為禮用
諸鄉黨用諸邦國其故何哉鄭康成曰投壺射之細也
古者君子射以觀德為其心平體正端壹審固然後能
中故也盖投壺亦猶是矣未審度於此而取中於彼仁
道存焉疑畏則疎惰慢則失義方象焉左右前却過分
則差中庸著焉得十失二成功盡棄誡慎明焉是故投
壺可以治心可以修身可以為國可以觀人何以言之
夫投壺者不使之過亦不使之不及所以為中也不使
之偏頗流散所以為正也中正道之根柢也聖人作禮
樂修刑政立教化垂典謨凡所施為不啻萬端要在納
民心於中正而已然難得而制者無若人之心也自非
大賢守道敦固則放蕩傾移無不至求諸少選且不可
得是故聖人廣為之術以求之投壺與其一焉觀夫臨
壺發矢之際性無麄密莫不聳然恭謹志存中正雖不
能久可以習焉豈非治心之道歟一矢之失猶一行之
虧也豈非修身之道乎兢兢業業慎終如始豈非為國
之道歟君子之為之也確然不動其心儼然不改其容
未得之而不懾既得之而不驕小人之為之也俯身引
臂挾巧取竒苟得而無愧豈非觀人之道歟由是言之
聖人取以為禮宜矣彼博奕者以詭譎相高以殘賊相
勝孔子猶云飽食終日無所用心為之猶賢乎已况投
壺者又可鄙略而輕廢哉古者壺矢之制揖讓之容今
雖闕焉然其遺風餘象猶彷彿也世傳投壺格圖皆以
竒雋難得者為右是亦投瓊探&KR0848;之類耳非古禮之本
意也余今更定新格增損舊圖以精密者為右偶中者
為下使夫用機徼倖者無所措其手焉壺口徑三寸耳
徑一寸高一尺實以小豆壺去席二箭半箭十有二枚
長二尺有四寸以全壺不失者為賢苟不能全則積筭
先滿百二十者勝後者負俱滿則餘筭多者勝少者負
為圖列之左方并各釋其指意焉
有初箭十筭
首箭中者君子作事謀始以其能慎始故賞之第
二箭以下連中不絶者皆五算若一箭不中次箭
皆為散箭其違中内有貫耳及驍者其箭别計假
若有初箭仍貫耳則二十算是也舊圖初箭一籌
其次每箭加一籌盡四箭而止甚非勸功之道今自
二箭以下連中不絶者皆賞之所以勉人於不解
也
全壺無算
無算者不以耦之算數多少皆勝之也若兩人俱
全則復計其餘算以次勝負夫為山九仞功虧一
簣全壺實難故君子貴之
有終十五算
末箭中也靡不有初鮮克有終故比之有初又加
五算也
散箭一算
貫耳十算
耳小於口而能中之是其用心愈精故賞之
驍箭十算
亦謂之驍皆俊猛意也謂投而不中箭激反躍捷
而得之復投而中者也為其已失而復得之不遠
復善補過者也故賞之若復投而貫耳者其算别
計復投而不中者廢之
敗壺不問己有之算皆負
謂十二箭皆不中大無功也若兩人皆敗則亦計
餘算以决勝負
横耳横壺皆依常算無賞
横耳謂箭横加耳上舊五十籌横壺謂横加壺口
舊四十籌皆依常算無賞謂偶然而横非投者工
何足以賞若為後箭所擊而墜地者與不中同
倚竿龍首龍尾狼壺帶劒耳倚竿皆廢其算
倚竿謂箭斜倚壺口中舊十五籌龍首謂倚竿正
箭首正向己者舊十八籌龍尾謂倚竿而箭羽正
向己者舊十五籌狼壺謂轉旋口上而成倚竿者
舊十四籌帶劒謂貫耳不至地者舊十五籌耳倚
竿舊十五籌皆廢其算謂皆傾邪險詖不在於善
而舊圖以為竒箭多與之算甚無謂也今廢其算
所以罰之然亦異於不中者故於連中全壺皆得
通數若為後箭所擊及自墜壺若耳中者與不中
同
倒中倒耳壺中之算盡廢之
倒中舊百二十籌倒耳舊不問籌數並滿此則顛
倒反覆惡之大者奈何以為上賞今盡廢其算所
以明逆順之道
丸經集敘
捶丸古戰國之遺策也粤若稽古莊子之書昔者楚莊
王偃兵宋都得市南勇士熊宜僚者工於丸士衆稱之
以當五百人乘以劒而不動捶九丸於手一軍停戰而
觀之莊王免於敵而霸降世尚習盖聞而知之未造其
理也至宋徽宗金章宗皆愛捶丸盛以錦囊擎以綵棒
碾玉綴頂飾金緣邊深求古人之遺製而益致其精也
且夫飽食終日無所用心不有博奕者乎為之猶賢乎
已而聖人稱之方今天下隆平邊陲寧謐將帥晏安於
櫜弓服矢之際士卒嬉遊於放牛歸馬之餘苟非彈石
習閑何以臨機而制敵也至如芳春永晝長夏留隂秋
朗氣清冬晴雪霽高飈微動纖雲不驚半酣乍醒飫飽
含餔於斯塊坐鞅掌其能肌膚固會而筋骸束焉者幾
希矣宜乎視土燥堅坌而安基擇地平峻凹凸以制勝
拽肘運杖擊杓收窩體無低昂意無急躁手持欲固意
運欲和誠足以收其放心養其血胍而怡懌乎神情者
矣不以勇勝不以力争斯可以正己而求諸身者也由
是觀之知亦衛生之微奥而訓將練兵之一技也宜乎
君子不器而與衆樂之考古今制作之詳索籌筭多少
之計述為丸經二卷增註簡諒好事者從而詠歌之因
書以為敘
龍集壬午孟春上澣書于寧志齋之西軒
丸經(無名氏)
承式章第一
捶丸之制全式為上破式次之違式出之(捶丸之式先習家風後學)
(體面折旋中矩周旋中規失利不嗔得雋不逞若喜怒見面利口傷人君子不與也)讓采索窩(讓人)
(先抛毬兒得采者便索窩)忘攛成算(手中無攛者筭輸一籌無鷹觜同)因動為擊(毬兒)
(基上安定或被風吹動當稱風落如不稱風落或自那動者亦算打了)對權不易(對定毬棒不可)
(換易或再換及抹去&KR0008;子者亦筭輸一籌)乖令背式罰不可恕(他人得勝索著法度不依)
(隨者算輸一籌毬兒打在窩中用棒撥出者輸一籌)趨時争利賞不為加(自己毬兒在不)
(得埨處却那在便利之埨者不賞而有罰)勝負靡常色斯舉矣(嬴即矜能逞語輸即發怒)
(便走或至罵僕嗔朋抛毬擲棒此非閑雅君子真小人耳俚語云廢毬棒磨靴底眼睛飽肚裏饑樺皮臉拖狗)
(皮輸便怒嬴便喜喫别人不回禮此之謂也)
崇古章第二
靈臺?虚較若畫一會其至當精藝無二(人心隨時更異謂如窩脚)
(會兒本自一家今分兩處窩脚只使攛棒能走能飛能收窩法度更多人不易學會兒只打撲棒能飛不能走)
(又不能收窩法度更少人甚易學今不曉諸般法度只說别人是窩脚殊不知藝到精處同一理而已豈有差)
(别當去聲)先登者生之徒後撞者死之計(先有人二棒打在窩邊後来人)
(二棒誤撞前毬不問有畫無畫先活後死故意打去撞人者算輸一籌)踰埨毬縱從累其
主(毬兒著身者若在埨上行者死了毬兒但是伴當在埨上行走者死了本官毬兒不在埨上著人無傷)
(縱平聲從去聲)放土安基隨埨起壘(倒棒正棒基中安下墊棒棒上不放土者自死一籌)
(土尖壘起樣子有添無減捶者若將棒於頂上按實即筭輸一籌毬上毬飜杖橛兒皮㙮兒磚角等不放乾土)
(索窩者自死一籌諸雜巧捶皮面打着毬兒者皆是活毬若是本分著毬者謂之上棒死毬也)矜能喪
善(有等人說捶丸時只自高強打處便嬴未嘗有輸及到場上口中說得精細手拙不能應口一籌不展全)
(場輸了俚語云高者不說說者不高是也)方欺苟瞞(有等人場上引着十餘伴當將一般顔色毬兒)
(打在死處却放一箇在好處做活毬又去打行處帶踏&KR0008;子在死處踢在活處俟人眼不見把他人毬兒踢在)
(死處小厮每蹅在土裏然後拿死毬如此者真可耻也)掛窩住傍致疑成隙(凡棒柄窩)
(上横過抹著毬兒筭掛窩抹不著筭上毬兒打在住處傍邊上畫記定教人遠看不要到根前本不那動教人)
(猜疑遂成嫌隙)因人上畫(毬兒被人踢動只教本人上畫若是自家上畫死了毬兒)正賽詭
隨(今人口巧手拙但打得詭隨不得正賽之規度怎争勝負心懵懂性剛燥強辯不伏自害惶恐俚語云有)
(智嬴無智輸只此是也)覽而記之神斯會矣(熟看此書自然捶擊得法衆皆敬服豈不)
(快哉)
審時章第三
作有時(天朗氣清惠風和暢飫飽之餘心無所碍取擇良友三三五五於園林清勝之處依法捶擊風)
(雨隂晦大寒大暑不與也)樂有節(議定會數或五或七會滿為止惟在和血胍養性情滌煩襟消飲食)
(而已勿為荒逸樂音洛)有時則事不廢(知時為嬉則不誤事)有節則志不妨
(既不荒逸志不邪矣)無時無節則事廢而志妨有時有節則身安
而志逸(不得其時則荒廢政亊傷氣動志得其時則心平氣和志自樂矣)
因地章第四
地形有平者有凸者有凹者有峻者有仰者有阻者有
妨者有迎者有裏者有外者(諸形絶無曰平龜背曰凸中低曰凹勢頗曰峻之上)
(曰仰前隔曰阻後碍曰妨可反曰迎左高曰裏右高曰外)平者勿失(地形平則衆皆可及我既及家)
(衆若失家則敗)凸者有取(形如龜背難從中行必觀左右形勢而取用)凹者有行(兩高)
(中低可從中行到家不難)峻者欲緩(毬住峻坡窩在坡下不可力擊輕緩擊之)仰者欲及
(窩在上毬在下不到則不能上必使到窩邊落也)阻者欲越(窩與毬相隔必高超可至)妨者
欲巧(後既有碍難於運棒當取地形對棒端正)迎者勿及(窩後有牆壁或木石者不可定至窩)
(邊落恐迎回無功)裏者裏之(吾左高窩在右當反裏之就其勢)外者外之(吾右高窩)
(在左當反外之就其勢)立飛者囊(撲棒單手盛於革囊也)行蹲者&KR0034;(攛棒杓棒盛於)
(提藍也)所稱既備無不勝矣(凡稱心之棒既全有已如此者無有不勝之道也稱去)
(聲)
擇利章第五
土有堅者有坌者有燥者有濕者(地之形也)堅者損之(土硬毬難)
(止力大則遠故減力而擊之)坌者益之(土鬆毬難行故加力擊之)燥者濕者隨形
處之(觀土燥濕隨地宜而擊處上聲)因地之利制勝之道也(得地利之宜亦)
(取勝之一端也)
定基章第六
基縱不盈尺横亦不盈尺(縱長也横闊也皆不滿一尺也縱平聲)擇地而
處之(揀好地畫基處上聲)直向而畫之(直對窩也)瓦礫則除之(若有瓦礫)
(草木等物除畢然後畫基)權彎者利陷(船樣棒不利劍脊基偏利碟樣基)權直者利
凸(棒直不利碟樣基偏利劍脊基)作基不左立(假如向南擊毬畫基者不得居西可居東)丸
不處基外(毬安在基外者敗處上聲)權不擊基(畫畢及未畫不可基内試棒)足
不踏基手不拭基無易基(恐利他也)無毁基(禁惡徒也)後碍家傍
不處基(後碍損棒難運窩傍復来難為處上聲)不踐家傍恐有作也(窩邊周圍)
(五尺内不許人行恐兇惡之徒埇土阻毬作坑陷毬窩邊行者同班皆輸)故動復擇基兩反
不許作(倘有同班一毬在左一毬在右所住難為彼同類者故為不得已而動之動已復揀好基如此)
(者將動毬人来往兩遭不許擊毬)此禦奸之術也(禁虚詐奸惡之法也)
取友章第七
恭必泰(恭敬者必安詳)浮必亂(輕浮者必争亂)泰者善之徒(君子也)亂者
惡之徒(小人也)君子小人其争也不同其朋也有異(君子小人)
(其志不同在人識察之也)君子之争藝高而服衆(技藝高人自服)小人之争
竒詐而謀利(技藝低以詐取利)是故會朋必以君子而遠小人
也(必進君子退小人遠去聲)昔楚莊王為匏居之臺宴者相者贊
者而皆賢者伍舉稱之(稱其能會賢人也)靈王為章華之臺宴
者相者贊者皆非賢者伍舉諫之(諫其不得賢人也相去聲)捶丸
會朋不可不慎也(捶丸雖為聚娛憸佞之人不可與同樂也君子慎之)
正儀章第八
斸場建旗(毬場上斸成了窩立彩色旗兒)合衆同樂(合聚捶丸之人相與同樂樂音洛)
恪慎其儀各事其事(各人謹守進退各去關牌領籌)奔競躁逸(争取籌棒&KR0034;口)
(逞手)號呶諠譁(在場鬧噪叫囂)比於敗群不可與也(如此之人不循規矩是如)
(敗群攪衆即逐去之)有斐君子其儀不忒(如有文質君子依守規式自有容儀不至差矣)
安如閑如(容止安詳)夭如申如周旋閑雅(轉旋動作夭夭申申如也)不勞
神於極以暢四肢(不太任力至於疲乏但要得四體血胍和暢而已)非手之舞
之足之蹈之耶(所以怡悅性情使自娛樂也)
置序章第九
初擊者擇基而安(頭棒安基)其次隨處而作(二棒隨毬住處便擊不許安基)
(安則敗)其次擇基謂之強(三棒安基者強梁之徒也)初擊不容謂之阻
(頭棒不許人安基是阻人能也)強阻者君子惡之小人作之(強阻之輩君子不悅)
(小人為能)基既處已總投於地以次行列取而安之(取毬安於基内)
(也處上聲行音杭)遠者先近者後左者先右者後(離窩遠者先擊若頭棒者)
(左邊先擊)所以置先後之序也(此乃定先後之法也)
試藝章第十
權(權者所持之棒也故以棒為操之權)有立者(攛當立而運十數為全副八數為中副其次為小副)
(飛者立者次及十棒不可改製行者不可使飛飛者不可使行樸棒單手者當立運者也)蹲者(今人曰減)
(膝是也杓棒鷹嘴當蹲)行者(攛棒是也)飛者(撲棒單手杓棒是也)遠者立近者蹲
(隨宜用力也)無阻則行有阻則飛(隨宜用棒)行者不蹲(攛棒不減膝)飛
者隨宜(撲棒單手當立杓棒鷹嘴當蹲)有阻不定行無阻不定飛有阻
多飛無阻多行(隨宜斟酌用棒務在取中)返此則迷(若執定一端取中難矣)是
以持欲固(緊持棒也)運欲和(使力得中)無低昂(不起身疾也)無空權(二手)
(皆當有棒也空去聲)心手相對古之法也(運棒時手對心)
記止章第十一
丸至之所(毬所住處也)當以杖畫(記其止也)勿前勿後勿左勿遠
(恐彼有所利也)唯畫於右可去寸許長亦相比(定法也)凡動於我
(或毬撞或衣動或足動或手動或棒動或他物動毬也)令安畫首(令彼動我毬者代我安於初所)
(畫之前頭)勿遠勿後(恐彼得利)彼乃為敗(彼既動我毬彼毬已擊則不用未擊則不許擊)
(也)我若無畫彼雖為敗吾亦任去不可復位(若我初無畫彼動我)
(毬則任我毬之所往不可反回復安本處彼雖為輸恐我亦不得其利故也)相去分釐(兩毬相離)
(也)及有妨阻(今人謂之&KR0008;子)無復動移(兩毬相並及有&KR0008;子俱不可動若動者為輸)
中身為敗復從我擊(我毬著他人身者他人為敗取我之毬再復擊之不擊亦從我心)
(中去聲)
制財章第十二
富不出微財(富厚者不吝賽)貧不出重貨(貧薄者不倍償)富出微財則
耻貧出重貨則竭(量力而為之可也)智者有方財不絶(捶擊有法故得)
(常勝所以財不盡也)愚者無方將恐竭(捶擊無法所以常負財不足用也)不絶者
必勝之基(財不絶則心安故勝)將竭者必敗之道(財將盡心不安愈怯愈輸也)
衍數章第十三
十數九數為大會八數七數為中會六數五數為小會
四數三數為一朋二人為單對十數八數六數可分不
分從之九數七數五數四數三數皆不分(雙數可分單數不可分四)
(數雖雙數少亦不可分也)分者相朋也(朋者班也)不分者各逞其能也相
朋者一朋勝多為贏(倘五人為一班於一班中多勝一人者是贏相等曰平)各逞
者他不勝而我勝為贏(初棒贏二棒二棒贏三棒三棒嬴四棒是也)於三會
中(大會中會小會)俱勝一敗免一敗者(俱上獨一不上免一不上者)一朋一
敗勿免其取(三四人擊九獨一不上不可不取其物數少故也)一日不三會(一日)
(不賭三會惜物故也)有遺不為輸(二十籌為滿倘嬴得十九籌是遺一籌若遺一籌利物不可得)
(矣)昨所得今不用義也(昨日勝得十九籌唯一籌未得今日不可理昨日所勝十九籌)
(乃義聚之道也)
運籌章第十四
大籌二十中籌十五小籌一十(此謂分班時三會也)初勝三次勝
二後勝一(牌數)初勝次次勝後後勝四(初嬴二二嬴三三贏四)四者
不可用也(不可打第四棒)最上多初其中多次其下多後(上中下之)
(能也)復有争先滿三竭五(每人五牌三番勝方得一牌如此五番他牌盡)勝得一
(所謂初棒二棒三棒都同止得一牌)無再争(一人上窩餘皆不用)上者不偏能(飛行遠近)
(不偏能一種也)中者亞之(比上者稍低亦不偏能也)下者阻其偏不可行矣
(下等者若不隨意則必窘矣)是故必擅可也(欲專此事必精此藝)
決勝章第十五
衆為巳敗之形(已敗之形者失棒換棒著身著毬懸空挂窩磚上閣毬淤持基拿死毬踏&KR0008;子)
(放&KR0008;子那毬踢人毬兒換死毬基中摸&KR0008;子上棒毬兒自上畫數次安毬基中試棒基外安毬畫基不於左埨)
(上行)吾為決勝之妙(得之於心應之於手志過於人是為決勝)人皆見我所以
中之能而莫知吾所以制勝之能(機深識廣人難度也)妙之妙者
也風墜而中不可為勝若不隔埨可准初中(風吹上窩者别人已)
(安毬在基内則不筭初棒未曾安毬在基者筭初棒中去聲)抑亦乘機決勝之妙也
(此在己之能慮勝而後會亦兵家之成筭也)
出竒章第十六
致於死地則無生致於生地則無怯死而復生生而復
死謂之出竒(心手相應故也)君子無所怯小人有所懼無怯者
坦然有懼者戚若坦則多勝戚則多敗多勝者神舒而
氣和多敗者色厲而内荏(人心有所主則無懼無怯量勝而擊之故無敗衂心無所)
(主則妄動而失利將之用兵亦然)智者察之迫而勝之(彼既怯可急乘機而勝之)若
隕大石於高山矣(彼既怯而敗我既陵而勝則我之勢如高山推石不可阻矣良將以之)
說郛卷一百一上
說郛卷一百一下元陶宗儀撰
權輿章第十七
權輿始計也造衡自權始造車自輿始丸准輪輪量權權
量身(毬欲量棒大小棒欲量身長短相稱則利相欺則不利矣量去聲)琢磨之失雖能
亦敗(造棒刮棒失其法度雖善擊者亦不能以巧勝彼矣)突者寬薄遙者窄厚(突者)
(激起也而欲皮面寬木分薄遙者擊遠也凡撲棒攛棒單手杓棒欲令致遠必須皮面窄木分厚若違此式則)
(不相應矣)偏欹為乖(棒頭不可拽手不可脫手)端為中(棒頭中為妙)不預磨削
(不預磨削恐翹壊矣)不毁心脊(勿將棒中心刮陷及將脊刮低也)先刅次脊後平
其心(最後刮心也)贅木為丸乃堅乃久(贅木者癭木也癭木堅牢故可久而不壊)
無竇為劣輕重欲稱(無眼者不可用太重則遲太輕則飄)工從主料以理
(工者匠也造棒必從擊毬主人心之所好凡治料諸棒必當依此理也)善勝者不恃力唯
恃地(知地形為上)
製器章第十八
工欲善其事必先利其器(夫欲精善其藝必須得好利器謂如擊得毬好亦須得好)
(棒)器利藝精心手相應臨事發機無不中也(又有好棒丸經之妙)
(悟之於心捶擊之法熟之於手百發百中今有新舊權製具錄于左中去聲)
正棒頭打八面倒棒斜插花
卧棒斜插花攛棒斜插花
皮塔斜插花燕尾斜插花
倒棒翻捲簾底板基兒
胲裏基兒兩肩基兒
山口四面基兒山口四面打皮塔
山口打棒尾背身打土兒
背身打翻杖背身彈棒
背身正棒背身撲棒
竹撅兒打四邊皮塔打八面
近雙彈棒遠雙彈棒
三根彈棒疊柄彈棒
三撅三毬彈棒雙撅雙毬倒棒打攛
井裏拔正棒頭翻撅兒
棒尾皮塔棒尾打四邊
棒上安偏棒棒上安正棒
棍兒颭棒前撅翻過後
後撅掀過前棍子翻撅兒
杓兒翻撅兒(已上新法)土尖
磚角毬上毬
翻杖直杖
紐杖靴尖
雁點頭泥撅兒
泥蝦䗫正棒頭
倒棒頭土尖棒尾
颭棒積棒
打燕尾遠近小土兒(已上古法)
取材章第十九
取材之方不可不察(夫欲造棒採取材料不可不知其法)秋冬取木用其
堅也(秋冬木植津氣在内所以堅牢故可取也)筋膠以牛用其固也(牛筋牛膠性最)
(堅固其他不及也)竹取勁幹用其剛也(南方大竹剛勁厚實故可為柄)樸斵以
時用其柔也(春夏天氣温暖筋膠相和可以造棒也)
適宜章第二十
遠近隨宜(或遠或近隨人便益)各安其能(隨各人所能用棒索窩)遠無百步
之遙(雖遠勿出百步之外)近必盈丈之外(一丈之内太近故必一丈之外以及數丈之類)
(也)遠多則疲(運力多故疲)近多則弱(不能致遠故弱)遠者難從近者
易行(致遠者少致近者多)有力者利遠無力者利近(強弱分明)遠者拙
(麄也)近者巧(細也)百步之遙不可再(太遠不可兩遭)半百之遙不可
數(五六十步不可頻數)各適其宜而已矣(遠近適其宜而已矣)
處用章第二十一
熟地必革(謂熟窩不再擊每日須當改革)毋教以利(不許指與人地形埨道便利處教者)
(筭輸)阻利勿許(不許放&KR0008;子及埇土脚躧陷地如此者筭輸)假權勿從(不許借棒與他)
(人使)錯丸棄之(錯擊他人毬者筭輸)為妨出之(或前或後或左或右影他人使棒如此者)
(出之)隂結為奸(謂二人平日相親愛或分班時分開而於自班中故不肯用意以致失利如此乃謂)
(暗中與人相結是為朋奸如此者勿使分開若彼二人自欲分開而復如此者名曰打刦不可以入會矣)非
擊為敗(挑撥推砍兜削刮舀掃碾如此者皆筭輸)代施倍罰(替他人擊者筭輸二埨)馭
衆處用之道也(亦兵家鞠旅用卒之義也)
觀形章第二十二
擊不他視專覩其丸他視傷權專覩必利(夫擊毬時眼勿看窩而下)
(棒專觀於毬必得其利)權從心(棒隨心轉)心從形(心從地勢)從心先形(欲從心所)
(作必先觀其地形)從形必中(隨地形者必上窩中去聲)從形者勝從力者
敗(隨地形者勝恃自力者敗)從力雖勝謂之僥倖(偶然得也)
善行章第二十三
行止者嫌愛之端(行止善則可敬不善則可鄙厭)言語者榮辱之階(言不)
(可妄誕妄誕則辱不妄則榮)訥於言敏於行正己踐言是為善行(慎言)
(語謹行止先行其言斯為善矣行去聲)言行有常君子貴之(言顧行行顧言成德人也)
(行去聲)
寧志章第二十四
心之所之定而處之勿徇於己(心所定向無徇己私處上聲)赧莫赧
於易(易者將本色毬兒相換及毬兒在不好處換在好處)耻莫耻於復(復者初擊不利欲再)
(擊也)既易既復同朋盡敗(若易毬若重擊非但本人為輸同班盡皆作輸雖會得勝亦不)
(為勝)懸有三曰高曰平曰低不可用也(高者仰也平者立也低者盈寸而下)
(空也懸毬於此三者皆不可用)
集智章第二十五
善巧者不以力(不恃力也)善争者不以竒(善争者君子之争君子不作竒怪也)
善巧者左右逢其源善争者默默而取勝(藝高不言而勝也)竒
怪索隠謂之侮平易無頗謂之德(平易可為法竒怪不可學)竒怪者
人所未覩也平易者衆所共知也竒怪數出君子疾之
小人翫之(竒怪者小人之所以争能也平易者君子之所以存心也數入聲)
舉要章第二十六
衆集紜紜吾將傍通(若衆毬聚在窩邊吾取地勢傍通行之傍通者借埨也)鼎足
難通勇者必勝(謂三人毬在我前一毬正對兩毬在正對之左右吾欲左則左有阻吾欲右則)
(右有阻欲正則正有阻是以直至窩中必勝勇音不怯也)有強力之中有勢末之巧
(難至之所用力多復有不須用力但稍擊可隨形上窩者中去聲下同)有不虞之中(偶然中也)
有求中之蹶(用詐求中反成敗蹶)故先度為上(先看地勢土性度其遠近避其妨阻)
(也度入聲下同)先度後動百發百中先動後度百發百蹶(不可)
(僥倖求中不度而中謂之偶然)故曰差之毫釐失之千里(分毫不可苟且)此決
勝之要智者所守也(有智之人必須熟覽此書)
知幾章第二十七
先人者制人(捶擊熟閑心有定向必能制人)後人者制於人(捶擊不熟臨時發幾)
(志先怯弱必為人所制也)制人者人皆仰之(心手相應發無不中人必稱善)制於人
者人皆卑之(多死少活人皆笑之)人仰之三軍之帥也(衆心服而歸之將之)
(用兵亦由是也)人卑之匹夫之諒也(衆所不與難力争矣)幾者動之由事
之微(幾者人心念發動之初善惡從此而分榮辱存焉)勝負之先見者也(勝負者萌)
(於此)知幾知微君子哉(見幾而作不俟終日惟君子能之)
守中章第二十八
擊高當踰致遠當臻(過樹過牆必當高超而過擊遠者必過所限)不踰不臻
為敗之名(不能過不能制為敗)所操從人(所操之棒各從人心)所主從勝(索窩)
(從贏者)操不從人主不從勝君子不為也(君子之人不作此也)
翫心章第二十九
斯術無方制心為上(收其放心也)心體既明翫心為上(自己心體)
(已明必觀他人之心如何)翫心者觀其形聽其聲有怯於心必顯諸
形顯諸形者我得迫而勝之(覩形乘勢)怯者無復(怯而輸者必難復勝)
既無以復我可縱横(縱横者自在乘勝)縱之横之彼心愈驚彼
驚我寧必勝之徵(彼既惶懼我心既安必勝之道也)初勝勿驕驕而必
失(初既勝當自慎毋為驕驕必敗)慎終如始乃可無敵
貴和章第三十
君子無所争(正己而不求於人)和而不同(捶丸處雖若平等相近而尊卑之序不可)
(紊亂)奴顔巧言佞也(就場論是談非稱長道短巧佞之人不可近也)正慮隨情和
也(但思捶擊之法自為娛樂無有争心)和而不同君子貴之(貴賤有等不相夷躐成德)
(者貴重之)便佞取贏君子不貴也(便僻巧佞務取勝於人者君子不與也便平聲)
待傲章第三十一
以多待一曰傲(衆待其来其人慢期不至傲也)衆不悅一曰孤(所作不可人意)
(自逞其能孤也)輕佻曰賤(行止輕薄故曰賤人)取惡曰凶(所為侵犯於人人疾惡之故曰)
(凶人)跛足目盲傴僂耳聾不可與也(殘疾者不與嬉樂)便佞之徒
不足道也(諂曲之人不足與言便平聲道音導)是故貴賤不相效(賤者不敢)
(效貴效則干犯在上之人而取敗矣)同類必相求(朋友之交可以相效)多勝無矜色
數敗無恚容君子也(多勝不誇數敗無怒君子也數入聲)
知人章第三十二
觀志知人(觀其意趣可知人之善惡)觀心知己(内觀此心則己之言行亦可自知也)心
欲寧(心要静定)志欲逸(志欲寧適)氣欲平(氣要温和)體欲安(體要安舒)貌欲
恭(容止端莊)言欲訥(語言簡當)有諸中必形諸外(由乎中而應乎外)勝負
決矣(捶丸勝負已定)正賽行矣(賭賽已畢)體不安(觀其手足失措)貌不恭(容止)
(急躁)作於意(意思嗔恚)見於色(顔色愠怒)形於言(出言不讓)小人也(此等可見)
(其為小人也)心平氣和不形於色不作於意君子也(勝負不動於心)
(容止自若成德人也)
蹴踘圖譜(汪雲程)
毬門社規
初起毬頭用脚踢起與驍色驍色挾住至毬頭右手頓
在毬頭膝上用膝築起一築過不過撞在網上攧下来
守網人踢住與驍色驍色復挾住仍前去頓在毬頭膝
上築過左右軍同或賽二籌或賽三籌先拈&KR0848;子分前
後築過數多者勝衆以花紅利物酒果鼓樂賞賀焉
毬門物色
職事旗毬門彩紅綠絹插戴花
插戴旗紅纓銅鈴銀盤
銀盞香案果盒利物
排旗引旗幌索網上傘
毬門人數
都部署校正社司知賓正挾
副挾解蹬毬挾色主會
守網節級驍色會幹都催
左軍右軍出尖斜飛
下場口訣
身如立筆(身欲直)
手如提物(手欲垂)
身用旋安(要宛轉)
脚用活立(要跳躍)
直身正立不許拗背或打三截解數或打成套解數或
打活解數一身俱是蹴踘旋轉縱横無施不可雖擅場
校尉千百中一人耳
每人兩踢名打二曳開大踢名白打一人單使脚名挑
踢一人使雜踢名厮弄亦惟校尉能之
校尉一人茶頭一人子弟一人立站須用均停校尉過
論與子弟子弟用右膁與茶頭須轉一遭方使雜踢所
謂抛下須當右者是也又有順行轉動名小官場三人
定位名三不顧一人當頭名出尖自古及今罔能或易
其他如四人場戶名下火五人場戶名小出尖六人場
戶名大出尖七人場戶名落花流水八人場戶名涼傘
兒九人場戶名踢花心十人場戶名全場俱是巧立名
色錯亂喧閧頗為不經兹並削去不使淆諸譜焉
健色名
六錠銀虎掌人月圓古老錢
鎖子菊葵花不斷雲曲水萬字
雲臺月五角六葉龍旋羅虎掌
香烟篆斗底葉底桃靈花虎掌
側金盞龜背鵓鴿頭梨花虎掌
一對銀一瓶花十二月兩朵雲
踢搭名色
内外膁左右兩膁入步膁
左右分膁左右完膁左右空膁
左右擺膝左右兩膝左右攝膝
迓鼔膝左右旋膝䎿子膝
入步膝偷步膝走馬膝
左右兩拐兩逼拐兩捽拐
兩聽拐不䎿拐左右攝泊拐
入步拐左右捎拐背劒拐
銷腰拐披掛拐兩脚下拐
鴛鴦拐合扇拐敲根拐
兩殺拐兩右兩搭左右單搭
左右拗搭左右攝搭入步搭
剪搭左右分搭左右八字
左右拗八字摘步八字左右兩拔摟
左右側拔摟左右斜蹬走馬蹬
左右&KR3624;蹬流星蹬左右正蹬
兩拗蹬不䎿蹬左右飛蹬
提袍蹬鎖腰蹬左右兩抄
左右聽抄側脚背抄左右入步抄
走馬抄左右捻虚捻
滿脚捻不䎿捻拍板捻
左右拐捻側捻魚兒捻
寳捻引脚捻拜捻
雙脚捻左右兩肩左右丁字捻
斜肩側肩背肩
左右足幹&KR3624;脚幹拗脚幹
單脚幹不䎿足幹鎖腰足幹
畫眉足幹入步足幹圓光足幹
披肩足幹提袍足幹鴛鴦足幹
打揎訣
打揎添氣也事須易而實難不可太堅堅則徤色浮急
蹴之損力不可太寬寬則徤色虚泛蹴之不起須用九
分着氣乃為適中
下截解數
脚面住脚頭轉關雙轉關
虚捻側捻滿捻脚頭實捻
正騎剪騎側騎鳳銜珠
疊脚滿疊脚挑葉鵝插食
步步隨滿樹花
中截解數
巧膝蹬三棒敲下珠簾膝揸
踏揸䎿子膝孤注拐
上截解數
砑金領大過橋拗鬢拗挾
摺疊鬢十字鬢透鬢三點金
斜插花畫眉兒五花兒風擺荷
掉水燕鶯落架劈破桃仙人過橋
燕歸巢玉項牌套玉環掛玉鉤
玉闌干綉帶兒飛挾十字綉帶
飛鬢繳腦錯認鬢野馬跳澗
復還京朝天子節節高
成套解數
一套實捻虚捻雙實捻雙虚捻
滿脚捻
二套左右那實揸左右脚面住揸
膁揸拐揸
三套左右白住鳳銜珠
左右鵝插食鳳銜珠
左右綉帶鳳銜珠
左右挑起一尺鳳銜珠
四套一對正騎一對挾騎朝天正騎
一對拗騎一對剪騎朝天拗騎
五套搊拾白住兩捧巧白住
三捧巧白住
六套轉關疊脚左右疊脚左右雙疊脚
七套左右脇下綉帶左右肩外綉帶
面前十字綉帶
八套左右砑金領挾左右大過橋挾
左右飛挾
九套左右摺疊鬢左右十字鬢
左右飛鬢左右透鬢左右拗鬢
十套朝天燕歸巢斜插花燕歸巢
三跳澗燕歸巢朝天子燕歸巢
放下脚面住飛起燕歸巢
十一套朝天仙人過橋朝天掉水燕
朝天畫眉兒朝天風擺荷
朝天劈破桃朝天野馬跳澗
朝天套玉環朝天掛玉鉤
坐地解數
脚面住左右膁砑金領大過橋
掉水燕風擺荷五花兒玉闌干
急三踢仙人過橋左右摺疊鬢
野馬跳澗
禁踢訣
左右幹望下順風拐望下兩踢望下
頭踢望下右膝望下右膁望下
左擺摟望下右肩望下右抄望下
左抄望下右八字望下
那&KR3624;側脚訣
那脚即是入步側脚須當步穏務要隨身倒步不可亂
那動脚如踢氣毬只可說不可踢若踢動一踢都不是
須要明師開發親手撇出教一踢有一踢撇一踢得一
踢休想場戶上尋得一踢来如泛在右膁上來就將右
脚向右邊却使左膁如泛在左膁上来就將左脚向左
使右膁如左上泛短先入右脚却使左踢搭如右上泛
短先入左脚却使右踢搭如右上泛深用左脚向後却
使右脚踢搭如左上泛深使右脚向後却使左踢搭如
右上泛深闊使左脚去右脚根後使右踢搭如左上泛
深闊使右脚去左脚根後使左脚踢搭或抄或拿兩踢
或蹬或鎖腰或披肩並以高為易以低為難也
取樣蹺踢側脚捷訣
那步迓鼓膝側脚䎿子膝側脚畫眉
那步圓光足幹那步兩踢側脚鎖腰
那步逼拐那步八字那步攝膝
那步滿脚捻那步不瞅拐側脚聽拐
那步走馬抄那脚步步隨側步披肩
那步走馬膝側脚脇下拐那步擺膝
官場下作
迎頭拐論居中来使右脚向左脚根後却用左拐下
入鬢拐論過右来將左鬢迎入下右拐使搭出論
合扇拐論從右過側脚先使左拐後用右拐出尋論
背劒拐論過頭出使左拐從右肩後出使踢出論
畫眉拐左拐高起到面上過如畫眉相似尋論
急斜拐下若右拐過頭向前後使搭論
十字拐先使左拐後使右拐如十字意
疊二拐不問左右連兩拐尋論
鴛鴦拐先下左拐面前過後用右拐出
日上三竿不問左右連三踢或三搭後尋論
膁拐論泛右来脚向右使右拐用關搭出論
捎拐論泛背後落身望前使拐頭上過出論
鯉魚潑利下一左拐或右拐一膝一蹬以搭出論
鳳翻身論泛後落轉身或下拐或下搭或蹬脚轉身
聽拐下左拐頭歪望右下右頭歪向左使耳聽
秋千搭先起膝高擡伸脚使搭尋出論
招搭先使脚尖相迎招後用搭下尋論
夜义板搭右拐論側步去右邊後使左搭高起
請搭用兩手相請意後下或左搭或右搭尋論
鎗拐下一或左拐或右拐直直起落使搭出論
和尚投井論看高来直下兩手作圍使徤色圍内下雙
捻
實捻正面論来低毒便使捻下
一字搭右脚向左邊劃過右如寫一字意後尋論
磨搭使脚如推磨一般下搭尋論
花肩用左肩攝住放下使足幹上右肩下出論
驍膝使膝高起下住足幹再起膝上放下尋論
屏風拐論泛闊左那脚向左下右拐高起右上尋論
跨口拐正面泛来不動脚使搭下
圓光拐下一左拐從頭上過如圓光一般右上尋論
錯認拐論泛右拐臨下右脚那向右使左拐下
摺疊拐左右上一般或一邊或兩邊連三拐四五拐
尋論
騎住認得泛真下正騎剪騎拗騎
輸贏籌數
膁辭不到者輸一小籌踢脫輸一大籌
失圍出論輸一小籌過頭不到輸一大籌
出論壓左輸一小籌不到輸一大籌
左論偷右下輸一小籌踢脫輸一大籌
迎頭下右輸一小籌踢脫輸一大籌
轉身趕趁輸一小籌踢脫輸一大籌
下搭重四拐輸一小籌踢脫輸一大籌
無關搭出論輸一小籌踢脫輸一大籌
下論轉身輸一小籌踢脫輸一大籌
入步拐輸一小籌踢脫輸一大籌
騎頭出論輸一小籌不到差輸一大籌
退步下搭輸一小籌踢脫輸一大籌
錦語
解數(一)勘膁(二)轉花枝(三)火下(四)皮破(五)出尖(六)
落花流水(七)斗底(八)花心(九)全場(十)
徤色(氣毬)打揎(添氣)添氣(吃物)夾氣(相争)
宿氣(中酒)朝天(巾帽)拐搭(鞋靴)單脬(無錢)
夾脬(有鈔)脬聲(言語)幕串(多口)網兒(衣服)
上網(上盖)下網(裏衣)補踢(幹事)順行(跟隨)
水脉(酒)足目(飽)脉透(醉)褪了(飢)
㿱動(行)上手(得)下馬(與)入步(来)
歪(不好)圓(好)入網(進屋)五角(村)
遭數(老)踢透(死)虎掌(手)梢拐(後)
嵌角(瞎)膁辭(去)插脚(向前)
不踢訣
網兒裏飲酒後筵席前氣毬表乾
有風起泥水處無子弟燈燭下
無下網見相識
打馬圖序
惠則通通則無所不達專即精精即無所不妙故庖丁
之解牛郢人之運斤師曠之聽離婁之視大至於堯舜
之仁桀紂之惡小至於擲豆起蠅中角拂棋皆臻至理
者何妙而已後世之人不惟學聖人之道不到聖處雖
嬉戲之事亦得其依稀彷彿而遂止者多矣夫博者無
他争先術耳故專者能之予性專博凡所謂博者皆耽
之晝夜每忘食事但平生隨多寡未嘗不進者何精而
已自南渡来流離遷徙盡散博具故罕為之然實未嘗
忘於胸中也今年冬十月朔聞淮上警報江浙之人自
東走西自南走北居山林者謀入城市居城市者謀入
山林旁午絡繹莫知所之易安居士亦臨安泝流涉嚴
灘險抵金華卜居陳氏第乍釋舟楫而見軒窗意頗適
然更長燭明奈此良夜何於是乎博奕之事講矣且長
行葉子博簺彈棋世無𫝊者打褐大小猪窩族鬼胡畫
數倉賭快之類皆鄙俚不經見藏酒摴蒱雙蹙融近漸
廢絶選僊加减插關火質魯任命無所施其智巧大小
象戲奕棋又唯可容二人獨采選打馬持為閨房雜戲
嘗恨采選叢繁勞于檢閱彼能通者少難遇勍敵打馬
簡要而苦無文采按打馬世有二種一種一將十馬者
謂之關西馬一種無將二十馬者謂之依經馬流行既
久各有圖經凡例可考行移賞罰互有同異又宣和間
人取二種馬參雜加减大約交加僥倖古意盡矣所謂
宣和馬者是矣予獨愛依經馬因取其賞罰互度每事
作數語隨事附見使兒輩圖之不獨施之博徒實足貽
諸好事使千萬世後知命辭打馬始自易安居士也
打馬圖目錄
打馬圖
色樣圖
打馬賦
鋪盆例
本采例
下馬例
行馬例
打馬例
倒行例
入夾例
落塹例
倒盆例
賞帖例
賞擲例
打馬圖(李清照)
打馬世有二種一種一將十馬者謂之關西馬一種
無將二十馬者謂之依經馬流行既久各有圖經凡
例可考行移賞罰互有異同李易安獨取為閨房雅
戲乃因依經馬取其賞罰互度每事作數語精妍工
麗世罕其儔不僅施之博徒實足貽諸同好韻事竒
人兩垂不朽矣
鋪盆
凡置局二人至五人鈞聚錢置盆中臨時商量多寡從
衆然不可過四五人之數多則本采交錯多至喧閙矣
詞曰既先設席豈憚攫金便請著鞭謹令編埒罪而必
罰已從約法之三章賞必有功勿效遶床之大叫凡不
從衆議喧閙者罰十帖入盆
本采
凡第一擲謂之本采如擲賞罰色即不得認作本采詞
曰公車射策之初記其甲乙神武挂冠之日定彼去留
汝其有始有終我則無偏無黨
下馬
凡馬每二十匹用犀象刻成或鑄銅為之如大錢樣刻
其文為馬文各以馬名别之或只用錢各以錢文為别
仍雜采染其文詞曰夫勞多者賞必厚施重者報必深
或再見而取十官或一門而列三戟又昔人君每有賜
臣下必先以乘馬焉晉襄公悔赦孟明解左驂而贈之
是也豐功重錫爾自取之予何厚薄焉
行馬
凡馬局十一窩遇入窩不打賞一擲詞曰九陽數也或
數九而立窩窩險塗也故入窩而必賞既能據險一以
當干便可成功寡能敵衆請回後騎以避先登凡疊成
十馬方許過函谷關十馬先過然後餘馬隨多少得過
自至函谷關則少馬不許踰别人多馬詞曰自馬不礙
行百里者半九十汝其知乎方兹萬勒争先千羇競輳
得其中道止以半塗如能疊騎先馳方許後来繼進既
施薄效須稍旌甄可倒半盆
凡疊足二十馬到飛龍院散采不得行直待自擲真本
采堂印碧油雁行兒拍板兒滿盆星諸賞采等及别人
擲自家真本采上次擲罰采方許過詞曰萬馬無聲恐
是銜枚之後千蹄不動疑乎立仗之時如能翠幕張油
黃扉啟印雁歸沙漠花發武陵歌筵之小板初齊天際
之流星暫聚或受彼罰或旌己勞或當謝事之時復過
出身之數語曰隣之薄家之厚也以此始者以此終乎
皆得成功俱無後悔
打馬
凡多馬遇少馬點數相及即打去馬馬數同亦許打去
任便再下詞曰衆寡不敵其誰可當成敗有時夫復何
恨或往而旋返有同虞國之留或去亦無傷有類塞翁
之失欲刷孟明五敗之耻好求曹劌一旦之功其勉後
圖我亦不汝棄
凡打去人全垜馬倒半盆被打人出局如願再下者亦
許詞曰趙幟皆張楚歌盡起取功定霸一舉而成方西
隣責言豈可蟻封其處既南風不競固難金埒同居便
請回鞭不須戀廐
被打去全馬人願再下詞曰虧于一簣敗此垂成久伏
鹽車方登峻坂豈期一蹶遂失長塗恨群馬之皆空忿
前功之盡棄但素蒙剪拂不棄駑駘願守門闌再從驅
策訴風驤首已傷今日之障泥戀主銜恩更待明年之
春草
倒行
凡遇打馬過疊馬遇入窩許倒行詞曰唯敵是求唯險
是據後騎欲来前馬反顧既將有為退亦何害語不云
乎日暮途遠故倒行而逆施之也
入夾
凡遇飛龍院下三路謂之夾散采不許行遇諸夾采方
許行詞曰昔晉襄公以二陵而勝者李亞子以夾寨而
興者禍福倚伏其何可知汝其勉之當取大捷
落塹
凡尚乘局下一路謂之塹不行不打雖後有馬到亦同
落塹謂之同處患難直待自擲諸渾花賞采真本采傍
本采别人擲自家真本采傍本采上次擲罰采下次擲
真傍撞方許依元初下馬之數飛出飛盡為倒盆每飛
一匹賞一帖詞曰凜凜臨危正欲騰驤而去駸駸遇伏
忽驚穽塹之投項羽之騅方悲不逝玄德之騎已出如
飛既勝以竒當旌其異請同凡列亦倒金盆
倒盆
凡十馬先到函谷關倒半盆打去人全馬倒半盆全馬
先到尚乘局為細滿倒倍盆遇尚乘局為麤滿倒一盆
落塹馬飛盡同麤滿倒一盆詞曰瑤池宴罷騏驥皆歸
大宛凱旋龍媒並入已窮長路安用揮鞭未賜弊帷尤
宜報主驥雖伏櫪萬里之志長存國正求賢千金之骨
不棄定收老馬欲取竒駒既以解請為三年之賜如圖
再戰願成他日之功
賞帖
凡謂之賞帖者臨時商量用錢為一帖自擲諸渾花賞
采真傍本采各隨下馬匹數在局皆供别人擲人真傍
本采隨手真傍撞上次罰采各隨下馬匹數犯事人供
凡打馬得一馬賞一帖被打人供落塹飛出馬一匹賞
一帖在局人皆供
賞擲
凡自擲諸渾花諸賞采真傍本采打得馬疊得馬飛得
馬皆賞一擲别人擲自家真傍本采上次擲罰采皆賞
一帖
譜雙序
孔子有言不有博奕者乎為之猶賢乎已大抵人之從
事百役勞憊湫底不可以久必務游息以澄神渫氣故
取諸博博之名號不同其志於戲一也然奕棋象戲家
澈戶曉至雙陸打馬葉子視明瓊為標的非圖諜則無
以得彷彿雙陸最近古號雅戲以𫝊記考之獲四名曰
握槊曰長行曰波羅塞戲曰雙陸盖始於西竺流於曹
魏盛於梁陳魏齊隋唐之間我太宗皇帝播之聲詩紀
於奎文雙有光焉閱時益久中州泯泯罕見而殊方偏
譯類能為之家君北歸余虞侍從容始得北雙之說南
遷真陽嘗往覲遂之番禺又聞所謂南雙者私竊自語
以為四荒之戲兹得其二亘遼以東或謂與南無殊惟
西僰踔遠叵得而詳當闕之以俟他日於是摭古審今
悉輯諸書所載彙而著之凡局馬之法與夫拖置入出
之度燦然於此謂之譜雙憶余通判常州時北客狎至
乘舸博雙連日夜不厭信使舉以訪余余反復諗之終
不之解則雙之不絶者無幾矣是書固未能盡要已十
得八九覽者當自得云
譜雙目錄
盤馬制度
北雙陸盤廣州雙陸板
大食雙陸毯真臘闍婆雙陸板
北雙陸
平雙陸打間雙陸
回回雙陸七梁雙陸
三梁雙陸
廣州雙陸
囉嬴雙陸下囋雙陸
不打雙陸佛雙陸
三堆雙陸
南番東夷
四架八雙陸南皮雙陸
大食雙陸(已上南蕃)日本雙陸(東夷)
總錄
常局格制南北局例
事始盤馬骰子賭賽
名稱雜記
平雙陸(一名契丹雙陸)
凡置局二人白黑各以十五馬為數用骰子二據彩數
下馬白馬自右歸左黑馬自左歸右凡馬盡過門後方
許對彩拈出如白馬過門擲六二即出左後一梁左後
五梁馬遇他彩亦然拈馬先盡贏一籌或拈盡而敵馬
未拈贏雙籌
骰子今稱色數兒擲出重色渾花
俱呼為准謂如准么准六之類
打間雙陸
下馬行馬出馬與平雙陸同凡馬十有五而十二馬歸
至一邊兩兩相比間一路無馬故謂之間贏一籌再成
又勝無止法或五路成雙一路馬單即不得籌
回回雙陸
布局行馬大抵與平雙陸相類但出局時不問點色多
少任意出兩馬
七梁雙陸(其詳附三梁雙陸後)
兩馬相比為梁十四馬行過一邊就七路雙立故曰七
梁凡成七梁贏一籌再成又勝他如平雙陸
三梁雙陸(一名漢家雙陸)
馬分為三以三骰子對彩而進行兩馬或三馬併行一
馬亦可局終拈出如常法
七梁雙陸
凡移馬再成七梁相並則又勝後梁有空再移馬成七
梁亦勝如起馬先盡而敵馬未成七梁則勝雙籌如未
成七梁馬未盡歸擲出大采但移動後一梁馬謂之揭
頭輸三籌不下
囉贏雙陸
用骰子二隨彩下馬白馬自右歸左黑馬自左歸右番
禺人多為之南蕃亦能此行路出局如北地之平雙陸
下囋雙陸
下馬出局與囉贏雙陸同凡遇雙彩(雙么雙二雙三之類)併移四
馬如彩數謂如擲雙三則四馬皆進三路又賞一擲番
禺人多為之
不打雙陸
下馬出局如常法不用骰子置一人於暗處喝彩皆以
七為數或二五或么六或四三遇子不打故謂之不打
雙陸番禺人能之
三堆陸
用二骰子為之各用十二馬更不布局遇彩旋丁每局
如常法馬六路置馬十二止在一門二門三門四
(闕)頭屋不過外六門與敵馬相望不復可打則
(闕)就一五路下馬謂如二四路各有雙馬則不
(闕)下馬得他彩方進十二馬入局足却
佛雙雙陸
廣中兒輩置馬為三處如北地之三梁雙陸進馬出一
路置二番禺人能之
門胲屋六
或擲么五
又擲二四
擲彩拈出
四架八雙陸
三佛齊闍婆真臘為之番禺人亦有能者用二骰子進
馬出局如囉贏雙陸惟馬子排置小異局終三馬作一
屋成五屋者謂之子勻贏兩局
南皮雙陸
南皮占城能之布局與四架八雙陸同進馬出局如常
法骰子以木或角為之而長無么六
大食雙陸
以毯為局織成青地白路用三骰子馬分為七白馬居
右黑馬居左八門遇雙彩方得過(八門毯之四角有八門也)十五馬
至外六門未散贏一籌雙彩賞一擲(雙么雙二之類)渾花贏一
籌仍賞擲又渾花亦然(渾花謂三么三二之類)馬先出贏小籌敵
馬未出己馬拈盡贏大籌如棋之籌局也
日本雙陸
日本為盤闊可尺許長尺有五厚三寸刻其中為路置
二骰子於竹筒中撼而擲諸盤上視其采以行馬馬以
青白二色琉璃為之如中國棋子狀馬先歸一處者為
勝倭人甚好之兩人對局自朝至暮不已傍觀者亦移
日不去
總錄
常局格制
雙陸率以六為限其法左右各十二路號曰梁白黑各
十五馬右前六梁左後一梁各布五馬右後六梁二馬
左前二梁三馬白黑相偶用骰子二各以其彩行白馬
自右歸左黑馬自左歸右或以二骰之數共行一馬或
行二馬或移或疊凡馬單立則敵馬可擊兩馬相比為
一梁他馬既不得打亦不得同途凡遭打必候元入局
處空位與彩相當始得下(謂如第二梁空今擲得二彩則下)所打者未
下則他馬不得行至後六梁謂之疊梁凡疊梁已滿如
打得他馬即併馬於近下五路凡開後一梁為敵人地
若不獲他馬即盡移歸頭梁之内每擲視其彩拈出二
馬數有餘則取不足則否彩小不取則併移歸下梁常
須固兩馬不可移動動則頭破後六梁謂之末梁馬先
出盡為勝勝而他馬未歸梁或歸梁而無一馬出局則
勝雙籌凡賞罰之籌唯所約無有定數
南北局例
北人以後一梁為胲(胲音孩)前一梁為門(前一梁與後一梁相隔)胲
門最緊有兩馬至胲謂之把胲拆一馬曰拆胲兩馬至
門謂之把門拆一馬曰拆門後六梁謂之宫馬歸梁曰
入宫狄仁傑所謂雙陸不勝宫中無子也兩馬相比為
梁一道不得過六馬十五馬過門欲出若五六路上馬
多則為頭重盖五六為大彩不常有若擲二三不可便
就大位拈馬須自頭梁移下則頭輕易出南雙陸從頭
出謂之開脚兩子相比謂之做屋亦曰一門屋第一路
曰一門二路曰二門三路曰三門四路曰四門五路曰
胲屋六路曰六頭屋總謂之内六門後六路曰外六門
後第一路亦曰六頭子已出復入曰落子二子相比曰
縳(謂如四路上有馬再有馬来即曰縳四)進一步曰上自出曰喫子十子
作一處亦可南人對局己見敗證則頻打不許成屋謂
之合碎(合碎猶言翻局也)三佛齊闍婆占城曰質犁真臘曰莎
事始
雙陸劉存馮鑑皆云魏曹植始製考之北史胡王之弟
為握槊之戲近入中國又考之竺貝雙陸出天竺名為
波羅塞戲然則外國有此戲久矣其流入中州則曹植
始之也(唐王績集云鬭彩曹王之局謂此也)
盤馬
北雙陸盤如棋盤之半而長兩門二十四路皆刻出用
象牙實之以渤海㮦木為重盖不假施漆而塵垢不能
侵或以花石砌飾以木承之以白木為白馬烏木為黑
馬富者以犀象為之馬底圓平而殺其上長三寸二分
上徑四分下徑寸一分大抵如今人家所用搗衣椎狀
番禺人以板為局布黑道而漆之或以紙或畫地為之
以黃楊木為白子桄榔木為黑子底平柄短如截柿如
浮屠形三佛齊闍婆占城真臘南皮以花梨木為板刀
劃成路多席地置板其上蕃王則板下以銅為簧如響
板然拍子時鏘然有聲以為樂以象牙為白子烏梅木
為黑子或以紅牙為黑子大食國以毯織成局白黑子
與諸國同
骰子
三佛齊闍婆真臘大食以木為骰子六面南皮占城以
烏木或角為之長二寸許無么六三佛齊闍婆占城骰
子曰胡纏么曰薩二曰塗打三曰帝伽四曰暗(闕)五曰
班滓六曰喃真臘骰子曰撒家么曰枚二曰枚毗三曰
琳四曰不琳毗五曰班六曰辛大食么曰亦二曰塗打
三曰拪打四曰察打五曰班打六曰失打
賭賽
北人以金銀奴婢羊馬為博(以所獲男女或買到人謂之奴婢)貧者以
杯酒勝負不問局數多者以十五籌為率先滿者勝少
至十籌或七八籌皆臨局計議技高者饒一籌或三四
籌亦有明瓊未投先牽角頭黑馬歸第三梁謂之牽三
梁仍許先擲者番禺人以百緡至三二百緡約以三局
下至十緡貧者三數鐶至數十金高者饒一子先歸一
點(一路也)至六點或饒先擲三佛齊闍婆真臘南皮占城
以金銀或千緡以三五局為率大食國以其國所用金
錢為博錢面文作象形
名稱
北人打雙陸曰打雙盤曰雙盤馬曰雙馬番禺打雙陸
曰打雙陸盤曰雙陸板馬曰雙陸子三佛齊闍婆占城
打雙陸曰巴僧板曰巴板馬曰姑茶一局曰薩枚大食
打雙陸曰吧吔(下音齊)板曰毯馬曰揠一局曰亦
雜記
北雙有五曰平雙陸曰三梁曰七梁曰打間曰回回平
雙陸易北人多能之三梁雙陸難能者什一而已(闕)
打間合而言之曰梁間燕之茶肆多置局或五或六多
至十餘博者出錢以僦局如中州邸肆置棋具也漢人
契丹戶置雙盤馬行亦令從者挾以出骰子入合撥中
(合撥華言皮箧)番禺雙陸名有五曰下囋曰三推曰囉贏曰不
打曰佛雙陸下囋三推難囉贏不打易佛雙陸止孺兒
為之凡閭閻皂隸輩皆能此戲士大夫則否端康連惠
四州亦頗有能者南蕃名有三曰四架八曰南皮曰大
食惟四架八番禺人能之
說郛卷一百一下
