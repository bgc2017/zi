說郛卷四上明陶宗儀撰
毛詩草木鳥獸蟲魚䟽上(陸璣)
方秉蕳兮
蕳即蘭香草也春秋傳曰刈蘭而卒楚辭云紉秋蘭孔
子曰蘭當為王者香草皆是也其莖葉似藥草澤蘭但
廣而長節節中赤高四五尺漢諸池苑及許昌宮中皆
種之可著粉中故天子賜諸侯&KR0581;蘭藏衣著書中辟白
魚也
采采芣苢
芣苢一名馬舄一名車前一名當道喜在牛跡中生故
曰車前當道也今藥中車前子是也幽州人謂之牛舌
草可鬻與煮同作茹大滑其子治婦人難産
言采其蝱
蝱今藥草貝母也其葉如栝樓而細小其子在根下如
芋子正白四方連累相着有分解也
中谷有蓷
蓷似萑方莖白華華生節間舊說及魏博士濟隂周元
明皆云菴䕡是也韓詩及三蒼說悉云蓷益母也故曾
子見益母感恩案本草云茺蔚一名益母故劉歆曰蓷
臭穢即茺蔚也
集于苞杞
杞其樹如樗一名苦杞一名地骨春生作羹茹微苦其
莖似莓子秋熟正赤莖葉及子服之輕身益氣
言采其藚
藚今澤蕮也其葉如車前草大其味亦相似徐州廣陵
人食之
蔦與女蘿
蔦一名寄生葉似當盧子如覆盆子赤黑甜美女蘿今
兔絲蔓連草上生黃赤如金今合藥兔絲子是也非松
蘿松蘿自蔓松上生枝正青與兔絲殊異
有蒲與荷
荷芙蕖江東呼荷其莖茄其葉蕸莖下白蒻其花未發
為菡蓞已發為芙蕖其實蓮蓮青皮裏白子為的的中
有青長三分如鈎為薏味甚苦故俚語云苦如薏是也
的五月中生生啖脆至秋表皮黑的成食或可磨以為
飯如粟飯輕身益氣令人強健又可為糜幽州揚豫取
備饑年其根為藕幽州謂之光旁為光如牛角
參差荇菜
荇一名接余白莖葉紫赤色正圓徑寸餘浮在水上根
在水底與水深淺等大如釵股上青下白鬻其白莖以
苦酒浸之脆美可案酒
于以采蘋
蘋今水上浮萍是也其粗大者謂之蘋小者曰䓑季春
始生可糝蒸以為茹又可用苦酒淹以就酒
于以采藻
藻水草也生水底有二種其一種葉如鷄蘇莖大如箸
長四五尺其一種莖大如釵股葉如蓬蒿謂之聚藻扶
風人謂之藻聚為發聲也此二藻皆可食煮挼去腥氣
米麵糝蒸為茹嘉美揚州饑荒可以當糓食饑時蒸而
食之
言采其茆
茆與荇菜相似葉大如手赤圓有肥者著手中滑不得
停莖大如匕柄葉可以生食又可鬻滑美江南人謂之
蓴菜或謂之水葵諸陂澤水中皆有
蒹葭蒼蒼
蒹水草也堅實牛食之令牛肥強青徐州人謂之蒹兖
州遼東通語也葭一名蘆菼一名薍薍或謂之荻至秋
堅成則謂之萑其初生三月中其心挺出其下本大如
箸上銳而細揚州人謂之馬尾以今語驗之則蘆薍别
草也
菉竹漪漪
有草似竹高五六尺淇水側人謂之菉竹也綠竹一草
名其莖葉似竹青綠色高數尺今淇澳傍生此人謂此
為綠竹
苕之華
苕一名陵時一名鼠尾似玉芻生下濕水中七八月中
華紫似今紫草華可染皂煮以沐髮即黑葉青如藍而
多華
隰有游龍
游龍一名馬蓼葉麄大而赤白色生水澤中高丈餘
食野之苹
苹葉青白色莖似箸而輕脆始生香可生食又可蒸食
于以采蘩
蘩皤蒿凡艾白色為皤蒿今白蒿春始生及秋香美可
生食又可蒸食一名游胡北海人謂之旁勃故大戴禮
夏小正傳云蘩游胡游胡旁勃也
菁菁者莪
莪蒿也一名蘿蒿生澤田漸洳之處葉似邪蒿而細科
生三月中莖可生食又可蒸食香美味頗似蔞蒿
言刈其蔞
蔞蔞蒿也其葉似艾白色長數寸高丈餘好生水邊及
澤中正月根芽生旁莖正白生食之香而脆美其葉又
可蒸為茹
食野之蒿
蒿青蒿也香中炙啖荆豫之間汝南汝隂皆云菣也
采采卷耳
卷耳一名枲耳一名胡枲一名苓耳葉青白色似胡荽
白華細莖蔓生可煮為茹滑而少味四月中生子正如
婦人耳中璫今或謂之耳璫草鄭康成謂是白胡荽幽
州人呼為爵耳
贈之以勺藥
勺藥今藥草勺藥無香氣非是也未審今何草司馬相
如賦云勺藥之和揚雄賦曰甘甜之和勺藥之美七十
食也
采葑采菲
葑蔓菁幽州人或謂之芥菲似葍莖粗葉厚而長有毛
三月中蒸鬻為茹甘美可作羹幽州人謂之芴爾雅又
謂之蒠菜今河内人謂之宿菜
言采其蕨
蕨鼈也山菜也周秦曰蕨齊魯曰鼈初生似蒜莖紫黑
色可食如葵
言采其薇
薇山菜也莖葉皆似小豆蔓生其味亦如小豆藿可作
羹亦可生食今官園種之以供宗廟祭祀
言采其葍
葍一名䔰幽州人謂之燕䔰其根正白可著熱灰中温
噉之饑荒之歲可蒸以禦饑漢祭甘泉或用之其草有
兩種葉細而背赤有臭氣也
薄言采芑
芑菜似苦菜也莖青白色摘其葉白汁出肥可生食亦
可蒸為茹青州謂之芑西河雁門芑尤美胡人戀之不
出塞
誰謂荼苦
荼苦菜生山田及澤中得霜甜脆而美所謂堇荼如飴
内則云濡豚包苦用苦菜是也
匏有苦葉
匏葉少時可為羹又可淹煮極美揚州人食至八月葉
即苦故曰苦葉
卭有旨苕
苕苕饒也幽州人謂之翹饒生莖如勞豆而細葉似蒺
藜而青其莖葉綠色可生食如小豆藿也
言采其莫
莫莖大如箸赤節節一葉似柳葉厚而長有毛刺今人
繅以取繭緒其味酢而滑始生可以為羹又可生食五
方通謂之酸迷冀州人謂之乾絳河汾之間謂之莫
莫莫葛藟
藟一名巨苽似燕薁亦延蔓生葉如艾白色其子赤可
食酢而不美幽州謂之推藟
視爾如荍
荍一名芘芣一名荆葵似蕪菁華紫綠色可食微苦
北山有萊
萊草名其葉可食今兖州人蒸以為茹謂之萊蒸
取蕭祭脂
蕭荻今人所謂荻蒿者是也或云牛尾蒿似白蒿白葉
莖麄斜生多者數十莖可作燭有香氣故祭祀以脂爇
之為香許愼以為艾蒿非也郊特牲云既奠然後爇蕭
合馨香是也
白茅包之
白茅包之茅之白者古用包裹禮物以充祭祀縮酒用
可以漚紵
紵亦麻也科生數十莖宿根在地中至春自生不歲種
也荆揚之間一歲三收(一作刈)今官園種之歲再割割便
生剝之以銕若竹刮其表厚皮自脱但得其裏韌如筋
者煮之用緝謂之微紵今南越紵布皆用此麻
卭有旨鷊
鷊五色作綬文故曰綬草
南山有臺
臺夫須舊說夫須莎草也可為簔笠都人士云臺笠緇
撮或云臺草有皮堅細滑緻可為簦笠南山多有
茹藘在阪
茹藘茅蒐蒨草也一名地血齊人謂之茜徐州人謂之
牛蔓今圃人或作畦種蒔故貨殖傳云巵茜千石亦比
千乘之家
白華菅兮
菅似茅而滑澤無毛根下五寸中有白粉者柔韌宜為
索漚及曝尤善也
蘝蔓于野
蘝似栝樓葉盛而細其子正黑如燕薁不可食也幽州
人謂之烏服其莖葉煮以哺牛除熱
匪莪伊蔚
蔚牡蒿也三月始生七月華華似胡麻而紫赤八月為
角角似小豆角銳而長一名馬新蒿
隰有萇楚
萇楚今羊桃是也葉長而狹華紫赤色其枝莖弱過一
尺引蔓于草上今人以為汲灌重而善没不如楊柳也
近下根刀切其皮著熱灰中脱之可韜筆管
芃蘭之支
芃蘭一名蘿摩幽州謂之雀瓢柔弱恒蔓于地有所依
緣則起
浸彼苞稂
稂童粱禾秀為穗而不成崱嶷然謂之童粱今人謂之
宿田翁或謂守田也甫田云不稂不莠外傳曰馬不過
稂莠皆是也
言采其蓫
蓫牛&KR2718;揚州人謂之羊蹄似蘆服而莖赤可㵸為茹滑
而美也多啖令人下氣幽州人謂之蓫
梓椅梧桐
梓者楸之䟽理白色而生子者為梓梓實桐皮曰椅今
人云梧桐也則大類同而小别也桐有青桐白桐赤桐
白桐宜琴瑟今雲南牂柯人績以為布似毛布
有條有梅
條槄也今山楸也亦如下田楸耳皮葉白色亦白材理
好宜為車板能濕又可為棺木宜陽共北山多有之梅
樹皮葉似豫章葉大如牛耳一頭尖赤心華赤黃子青
不可食柟葉大可三四葉一藂木理細緻于豫章子赤
者材堅子白者材脆荆州人曰梅終南及新城上庸皆
多樟柟終南與上庸新城通故亦有柟也
北山有楰
楰楸屬其樹葉木理如楸山楸之異者今人謂之苦楸
濕時脆燥時堅今永昌又謂鼠梓漢人謂之楰
常棣
常棣許愼曰白棣樹也如李而小如櫻桃正白今官園
種之又有赤棣樹亦似白棣葉如刺榆葉而微圓子正
赤如郁李而小五月始熟自關西天水隴西多有之
爰有樹檀
檀木皮正青滑澤與繫迷相似又似駁馬駁馬梓榆其
樹皮青白駁犖遥視似馬故謂之駁馬故里語曰斫檀
不諦得繫迷繫迷尚可得駁馬繫迷一名挈橀故齊人
諺曰上山斫檀挈橀先殫下章云山有苞棣隰有樹檖
皆山隰水相配不宜謂獸
柞棫拔矣
柞棫三蒼說棫即柞也其材理全白無赤心者為白桵
直理易破可為犢車軸又可為矛戟鎩
隰有杞夷
梀葉如柞皮薄而白其木理赤者為赤梀一名桋白者
為梀其木皆堅韌今人以為車轂
山有杻
杻檍也葉似杏而尖白色皮正赤為木多曲少直枝葉
茂好二月中葉䟽華如楝而細蕊正白蓋此樹今官園
種之正名曰萬歲既取名于億萬其葉又好故種共汲
山下人或謂之牛筋或謂之檍材可為弓弩幹也
其灌其栵
栵栭葉如榆也木理堅韌而赤可為車轅
其檉其椐
檉河柳生水旁皮正赤如絳一名雨師枝葉似松椐樻
節中腫以扶老今靈壽是也今人以為馬鞭及杖弘農
共北山甚有之
山有樞
樞其針刺如柘其葉如榆㵸為茹美滑于白榆榆之類
有十種葉皆相似皮及木理異爾
山有栲
栲葉似櫟木皮厚數寸可為車輻或謂之栲櫟許愼正
以栲讀為&KR0008;今人言栲失其聲耳
集于苞栩
栩今柞櫟也徐州謂櫟為杼或謂之為栩其子為皂或
言皂斗其殼為汁可以染皂今京洛及河内多言杼斗
或云橡斗謂櫟為杼五方通語也
無浸穫薪
穫今椰榆也其葉如榆其皮堅韌剝之長數尺可為絙
索又可為甑帶其材可為杯器
集于苞杞
杞柳屬也生水傍樹如柳葉麄而白色木理微赤故今
人以為車轂今共北淇水傍魯國泰山汶水邊純杞也
其下維穀
穀幽州人謂之穀桑或曰楮桑荆揚交廣謂之穀中州
人謂之楮殷中宗時桑穀共生是也今江南人績其皮
以為布又擣以為紙謂之穀皮紙長數丈潔白光輝其
裏甚好其葉初生可以為茹
榛楛濟濟
楛其形似荆而赤莖似蓍上黨人織以為斗筥箱器又
揉以為釵故上黨人調問婦人欲買赭不曰竈下自有
黃土問買釵不曰山中自有楛
揚之水不流束蒲
蒲柳有兩種皮正青者曰小楊其一種皮紅正白者曰
大楊其葉皆長廣似柳葉皆可以為箭幹故春秋傳曰
董澤之蒲可勝既乎今人又以為箕鑵之楊也
蔽芾其樗
山樗與下田樗略無異葉似差狹耳吳人以其葉為茗
椒聊之實
椒聊聊語助也椒樹似茱萸有針刺莖葉堅而滑澤蜀
人作茶吳人作茗皆合煮其葉以為香今成臯諸山間
有椒謂之竹葉椒其樹亦如蜀椒少毒熱不中合藥也
可著飲食中又用蒸鷄豚最佳香東海諸島上亦有椒
樹枝葉皆相似子長而不圓甚香其味似橘皮島上麞
鹿食此椒葉其肉自然作椒橘香也
山有苞櫟
苞櫟秦人謂柞為櫟河内人謂木蓼為櫟椒榝之屬也
其子房生為梂木蓼子亦房生
食鬱及薁
鬱其樹高五六尺其實大如李色赤食之甘
樹之榛栗
榛栗屬有兩種其一種之皮葉皆如栗其子小形似杼
子味亦如栗所謂樹之榛栗者也其一種枝葉如木蓼
生高丈餘作胡桃味遼東上黨皆饒山有榛之榛枝葉
似栗樹子似橡子味似栗枝莖可以為燭五方皆有栗
周秦吳揚特饒吳越被城表裏皆栗唯漁陽范陽栗甜
美長味他方者悉不及也倭韓國諸島上栗大如鷄子
亦短味不美桂陽有莘栗藂生大如杼子中仁皮子形
色與栗無異也但差小耳又有奥栗皆與栗同子圓而
細或云即莘也今此惟江湖有之又有茅栗佳栗其實
更小而木與栗不殊但春生夏花秋實冬枯為異耳
摽有梅
梅杏類也樹及葉皆如杏而黑耳曝乾為腊置羹臛韲
中又可含以香口
蔽芾甘棠
甘棠今棠藜一名杜藜赤棠也與白棠同耳但子有赤
白美惡子白色為白棠甘棠也少酢滑美赤棠子澁而
酢無味俗語云澀如杜是也赤棠木理韌亦可以作弓
幹
唐棣之華
唐棣奥李也一名雀梅亦曰車下李所在山中皆有其
花或白或赤六月中成實大如李子可食
隰有樹檖
檖一名赤蘿一名山梨今人謂之楊檖其實如梨但實
甘小異耳一名鹿梨一名鼠梨齊郡廣饒縣堯山魯國
河内共北山中有今人亦種之極有脆美者亦如梨之
美者
北山有枸
枸樹山木其狀如櫨一名枸骨高大如白楊所在山中
皆有理白可為函板枝柯不直子著枝端大如指長數
寸噉之甘美如飴八九月熟江南特美今官園種之謂
之木蜜古語云枳枸來巢言其味甘故飛鳥慕而巢之
本從南方來能令酒味薄若以為屋柱則一屋之酒皆
薄
顔如舜華
舜一名木槿一名櫬一名曰椵齊魯之間謂之王蒸今
朝生暮落者是也五月始花故月令仲夏木槿榮
采荼薪樗
樗樹及皮皆似漆青色耳其葉臭
唯筍及蒲
筍竹萌也皆四月生唯巴竹筍八月九月生始出地長
數寸鬻以苦酒豉汁浸之可以就酒及食
毛詩草木鳥獸蟲魚䟽下
鳳凰于飛
鳳雄曰鳳雌曰凰其雛為鸑鷟或曰鳳凰一名鶠非梧
桐不棲非竹實不食
鶴鳴于九臯
鶴形狀大如鵝長三尺脚青黑高三尺餘赤頂赤目喙
長四寸餘多純白亦有蒼色蒼色者人謂之赤頰常夜
半鳴淮南子亦云鷄知將旦鶴知夜半其鳴高亮聞八
九里雌者聲差下今吳人園囿中及士大夫家皆養之
雞鳴時亦鳴
鸛鳴于垤
鸛鸛雀也似鴻而大長頸赤喙白身黑尾翅樹上作巢
大如車輪卯如三升杯望見人按其子令伏徑舍去一
名負釡一名黑尻一名背竈一名皂裙又泥其巢一傍
為池含水滿之取魚置池中稍稍以食其雛若殺其子
則一村致旱災
鴥彼晨風
晨風一名鸇似鷂青黃色燕頷鈎喙嚮風搖翅乃因風
飛急疾擊鳩鴿燕雀食之
鴥彼飛隼
隼鷂屬也齊人謂之擊征(擊一作鷙)或謂之題肩(肩一作眉)或謂
之雀鷹春化為布糓者是也此屬數種皆為隼
有集維鷮
鷮微小于翟也走而且鳴曰鷮鷮其尾長肉甚美故林
慮山下人語曰四足之美有麃兩足之美有鷮麃者似
鹿而小
關關雎鳩
雎鳩大小如鳩深目目上骨露出幽州人謂之鷲
鳲鳩在桑
鳲鳩鴶鵴今梁宋之間謂布糓為鴶鵴一名擊榖一名
桑鳩按鳲鳩有均一之德飼其子旦從上而下暮從下
而上平均如一
宛彼鳴鳩
鳴鳩今雲南鳥大如鳩而黃啼鳴相呼不同集謂金鳥
或云黃當為鳩聲轉故名移也又云鳴鳩一名爽又云
是鸇
翩翩者鵻
鵻其今小鳩也一名鵓鳩幽州人或謂之鷱&KR1991;梁宋之
間謂之鵻揚州人亦然
脊令在原
脊令大如鷃雀長脚長尾尖喙背上青灰色腹下白頸
下黑如連錢故杜陽人謂之連錢
黃鳥于飛
黃鳥黃鸝鶹也或謂之黃栗留幽州人謂之黃鸎或謂
之黃鳥一名倉庚一名商庚一名鵹黃一名楚雀齊人
謂之搏黍關西謂之黃鳥當葚熟時來在桑間故里語
曰黃栗留看我麥黃葚熟亦是應節趨時之鳥或謂之
黃袍
鴟鴞
鴟鴞似黃雀而小其喙尖如錐取茅莠為巢以麻紩之
如刺襪然縣著樹枝或一房或二房幽州人謂之鸋鴂
或曰巧婦或曰女匠關東謂之工雀或謂之過羸關西
謂之桑飛或謂之襪雀或曰巧女
交交桑扈
桑扈青雀也好竊人脯肉脂及膏故曰竊脂
肇允彼桃蟲
桃蟲今鷦鷯是也微小于黃雀其雛化而為鵰故俗語
鷦鷯生鵰
振鷺于飛
鷺水鳥也好而潔白故謂之白鳥齊魯之間謂之舂鉏
遼東樂浪吳揚人皆謂之白鷺大小如鴟青脚高尺七
八寸尾如鷹尾喙長三寸所頭上有毛十數枚長尺餘
毿毿然與衆毛異甚好將欲取魚時則弭之今吳人亦
養焉好羣飛鳴楚威王時有朱鷺合沓飛翔而來舞則
復有赤者舊鼓吹朱鷺曲是也然則鳥名白鷺赤者少
耳此舞所持持其白羽也
維鵜在梁
鵜水鳥形如鶚而極大喙長尺餘直而廣口中正赤頷
下胡大如數升囊好羣飛若小澤中有魚便羣共抒水
滿其胡而棄之令水竭盡魚在陸地乃共食之故曰淘
河
鴻飛遵渚
鴻鵠羽毛光澤純白似鶴而大長頸肉美如雁又有小
鴻大小如鳬色亦白今人直謂鴻也
弋鳬與雁
鳬大小如鴨青色卑脚短喙水鳥之謹愿者也
肅肅鴇羽
鴇鳥似雁而虎文連蹄性不樹止樹止則為苦故以喻
君子從征役為危苦也
翩彼飛鴞
鴞大如斑鳩綠色惡聲之鳥也入人家凶賈誼所賦鵩
鳥是也其肉甚美可為羹臛又可為炙漢供御物各隨
其時唯鴞冬夏常施之以其美故也
流離之子
流離梟也自關而西謂梟為流離其子適長大還食其
母故張奐云鶹鷅食母許愼云梟不孝鳥是也
麟之趾
麟麕身牛尾馬足黃色圓蹄一角角端有肉音中鐘呂
行中規矩遊必擇地詳而後處不履生蟲不踐生草不
羣居不侶行不入䧟阱不罹羅網王者至仁則出今并
州界有麟大小如鹿非瑞麟也故司馬相如賦曰射麋
脚麟謂此麟也
于嗟乎騶虞
騶虞即白虎也黑文尾長于軀不食生物不履生草君
王有德則見應德而至者也
有熊有羆
熊能攀緣上高樹見人則顚倒自投地而下冬多入穴
而蟄始春而出脂謂之熊白羆有黃羆有赤羆大於熊
其脂如熊白而麄理不如熊白美也
羔裘豹飾
豹赤豹毛赤而文黑謂之赤豹毛白而文黑謂之白豹
獻其貔皮
貔似虎或曰似熊一名執夷一名白狐其子為豰遼東
人謂之白羆
狼跋其胡
狼牡名獾牝名狼其子名獥有力者名迅其鳴能小能
大善為小兒啼聲以誘人去數十步止其猛捷者人不
能制雖善用兵者亦不能免也其膏可煎和其皮可為
裘
教猱升木
猱獼猴也楚人謂之沐猴老者為玃長臂者為猨猨之
白腰者為獑胡獑胡猨駿捷于獼猴其鳴噭噭而悲
有鱣有鮪
鱣出江海三月中從河下頭來上鱣身形似龍銳頭口
在頷下背上腹下皆有甲縱廣四五尺今于盟津東石
磧上釣取之大者千餘斤可蒸為臛又可為鮓子可為
醬鮪魚形似鱣而色青黑頭小而尖以鐵兜鍪口在頷
下其甲可以磨薑大者不過七八尺益州人謂之鱣鮪
大者為王鮪小者為叔鮪一名鮥肉色白味不如鱣也
今東萊遼東人謂之尉魚或謂之仲明魚仲明者樂浪
尉也溺死海中化為此魚又河南鞏縣東北崕上山腹
有穴舊說此穴與江湖通鮪從此穴而來北入河西上
龍門入漆沮故張衡賦云王鮪岫居山穴為岫謂此穴
也
維魴及鱮
魴今伊洛濟潁魴魚也廣而薄肥恬而少力細鱗魚之
美者漁陽泉牣刀口遼東梁水魴特肥而厚尤美于中
國魴故其鄉語居就糧梁水魴鱮似魴厚而頭大魚之
不美者故里語曰網魚得鱮不如㗖茹其頭尤大而肥
者徐州人謂之鰱或謂之鱅幽州人謂之鴞&KR0008;或謂之
胡鱅
魚麗于罶魴鯉
魴鯉爾雅曰鯉鮦也許愼以為鯉魚璣以為似鯉頰狹
而厚
九罭之魚鱒魴
鱒似鯤魚而鱗細于鯤也赤眼多細文
魚麗于罶鱨鯋
鱨一名揚合黃頰魚似燕頭魚身形厚而長骨正黃魚
之大而有力解飛者今江東呼黃鱨魚一名黃頰魚尾
微黃大者長尺七八寸許鯋吹沙也似鯽魚狹而小體
圓而有黑點一名重脣籥鯋常張口吹沙
象弭魚服
魚服魚獸之皮也魚獸似猪東海有之一名魚貍其皮
背上斑文腹下純青今以為弓鞬步义者也其皮雖乾
燥以為弓鞬矢服經年海水將潮及天將雨其毛皆起
水潮還及天晴其毛復如故雖在數千里外可以知海
水之潮氣自相感也
鼉鼓逢逢
鼉形似蜥蜴四足長丈餘生卵大如鵝卵甲如鎧今合
藥鼉魚甲是也其皮堅厚可以冒鼓
成是貝錦
貝水中介蟲也龜鼈之屬大者蚢小者為貝其文彩之
異大小之殊甚衆古者貨貝是也餘蚳黃為質以白為
文餘泉白為質黃為文又有紫貝其白質如玉紫點為
文皆行列相當其大者常有徑一尺小者七八寸今九
眞交趾以為杯盤寳物也
螽斯
爾雅曰螽蜙蝑也揚雄云舂黍也幽州人謂之舂箕舂
箕即舂黍蝗類也長而青長角長股青色黑斑其股似
玳瑁文五月中以兩股相搓作聲聞數十步
喓喓草蟲
草蟲常羊也大小長短如蝗竒音青色好在茅草中今
人謂蝗子為螽子兖州人謂之螣
趯趯阜螽
阜螽蝗子一名負蠜今人謂蝗子為螽子兖州人亦謂
之螣
莎鷄振羽
莎鷄如蝗而斑色毛翅數重翅正赤或謂之天鷄六月
中飛而振羽索索作聲幽州謂之蒲錯
去其螟螣及其蟊賊
螟似虸蚄而頭不赤螣蝗也賊桃李中蠧蟲赤頭身長
而細耳或說云蟊螻蛄食苖根為人害許愼云吏冥人
犯法即生螟吏乞貸則生蟘吏秪冒取人財則生蟊舊
說云螟&KR0008;蟊賊一種蟲也如言寇賊奸宄内外言之耳
故犍為文學曰此四種蟲皆蝗也實不同故分釋之
螟蛉有子
螟蛉者犍為文學曰桑上小青蟲也似步屈其色青而
細小或在草葉上蜾蠃土蜂也一名蒲盧似蜂而小腰
故許愼云細腰也取桑蟲負之于木空中或書簡筆筒
中七日而化為其子里語曰咒云象我象我
蟋蟀在堂
蟋蟀似蝗而小正黑有光澤如漆有角翅一名蛬一名
蜻&KR1465;楚人謂之王孫幽州人謂之趣織督促之言也里
語曰趨織鳴懶婦驚是也
蜉蝣之羽
蜉蝣方土語也通謂之渠略似甲蟲有角大如指長三
四寸甲下有翅能飛夏月隂雨時地中出今人燒炙噉
之美如蟬也樊光曰是糞中蠋蟲隨雨而出朝生而夕
死
如蜩如螗
鳴蜩蟬也宋衛謂之蜩陳鄭云蜋海岱之間謂之蟬蟬
通語也
螗蟬之大而黑色者有五德文清廉儉信一名蝘虭一
名虭蟟青徐謂之螇螰楚人謂之蟪蛄秦燕謂之蛥蚗
或名之蜓蚞
伊威在室
伊威一名委黍一名鼠婦在壁根下甕底土中生似白
魚者是也
蠨蛸在戶
蠨蛸長踦一名長脚荆州河内人謂之喜母此蟲來著
人衣當有親客至有喜也幽州人謂之親客亦如蜘蛛
為網羅居之
碩鼠
樊光謂即爾雅鼫鼠也許愼云鼫鼠五伎鼠也今河東
有大鼠能人立交前兩脚于頸上跳舞善鳴食人禾苖
人逐則走入樹空中亦有五伎或謂之雀鼠其形大故
叙云石鼠也魏今河東河北縣也詩言其方物宜謂此
鼠非今大鼠又不食禾苖本草又謂螻蛄為石鼠亦五
伎古今方土名蟲鳥物異名同故異也
為鬼為蜮
蜮短狐也一名射影如龜二足江淮水濱皆有之人在
岸上影見水中投人影則殺之故曰射影也南方人將
入水先以瓦石投水中令水濁然後入或曰含細沙射
人入人肌其創如疥
卷髮如蠆
蠆一名杜伯河内謂之蚊幽州謂之蠍
胡為虺蜴
虺蜴一名蠑螈蜴也或謂之蛇医如蜥蜴青綠色大如
指形狀可惡
領如蝤蠐
蠐螬生糞中爾雅曰&KR1853;螬也蝤蠐蝎也
魯詩
申公培魯人少事齊人浮丘伯受詩為楚王太子戊傅
及戊立為王胥靡申公申公媿之歸魯以詩經為訓以
教無傳疑是為魯詩于是蘭陵王臧代趙綰皆從申公
受學臧為郎中令綰為御史大夫皆以明堂事自殺其
他弟子如同郡臨淮太守孔安國膠西内史周霸城陽
内史夏寬東海太守碭魯賜長沙内史蘭陵繆生膠西
中尉徐偃膠東内史鄒人闕門慶忌治官皆有廉節稱
申公卒瑕丘江公盡能傳之以授魯許生免中徐公而
韋賢治詩事江公許生至丞相傅子玄成亦至丞相及
兄子賞以詩授哀帝至大司馬由是魯詩有韋氏學而
東平王式以事徐公許生為昌邑王師其後山陽張長
安東平唐長賓沛褚少孫亦先後事式為博士由是又
有張唐褚氏之學張生兄子游卿以詩授元帝為諫大
夫其門人瑯琊王扶為泗水中尉陳留許晏為博士由
是張家更有許氏學初薛廣德亦事王式以博士論石
渠授龔舍廣德至御史大夫舍至山陽太守時平原高
嘉亦以詩授元帝為上谷太守傳子容少為光禄大夫
孫詡以父任為郎中以世傳魯詩知名王莽時逃去不
仕又有曲阿包咸師事博士右師細君習魯詩亦去歸
鄉里世祖即位徵詡為博士至大司農咸舉孝廉除郎
中至大鴻臚永平初任城魏應亦以習魯詩為博士徵
拜騎都尉卒于官
齊詩
轅固生齊人以治詩孝景時為博士竇太后好老子書
召問固曰此家人言耳太后怒令固刺彘帝憐之以利
兵與固彘應手倒後帝以固廉直拜為清河王太傅固
老罷歸已九十餘矣公孫弘亦事固固授昌邑太傳夏
侯始昌始昌授東海剡人后蒼蒼為博士至少府蒼授
諫大夫翼奉前將軍蕭望之丞相匡衡衡授大司空琅
邪師丹高密太傳伏理詹事潁川滿昌由是齊詩有翼
匡師伏之學滿昌又授九江張邯琅琊皮容皆至大官
其後伏黯傳理家學改定章句作解說九篇位至光禄
勲以授嗣子恭恭以黯任為郎永平中拜司空恭刪黯
章句定為二十萬言年九十卒又蜀郡任末廣漢景鸞
皆以明習齊詩教授著述而卒
韓詩
韓嬰燕人景帝時為常山太傳嬰推詩之意而作内外
傳其言頗與齊魯間殊淮南賁生受之燕趙間言詩者
由韓生河内趙子事嬰授同國蔡誼誼至丞相誼授同
國食子公與王吉為昌邑王中尉食生為博士授泰山
豐吉吉授淄川長孫順順為博士豐為部刺史由是韓
詩有王食長孫之學豐授山陽張順順授東海髮福皆
至大官建武初博士淮陽薛漢傅父業尤善說災異䜟
緯受詔定圖䜟當世言詩推為長後為千乘太守坐事
下獄死弟子犍為杜撫會稽澹臺敬伯鉅鹿韓伯高最
知名撫定韓詩章句建初中為公車令卒官其所作詩
題約義通學者傳之曰杜君注撫授會稽趙曄曄舉有
道時又有光禄勲九江召馴閬中令巴郡揚仁山陽張
匡皆習韓詩匡為作章句舉有道徵博士不就
毛詩
孔子刪詩授卜商商為之序以授魯人曾申授魏人李
克克授魯人孟仲子仲子授振牟子振牟子授趙人荀
卿荀卿授魯國毛享享作詁訓傳以授趙國毛萇時人
謂享為大毛公萇為小毛公以其所傳故名其詩曰毛
詩萇為河間獻王博士授同國貫長卿長卿授阿武令
解延年延年授徐敖敖授九江陳俠為新莽講學大夫
由是言毛詩者本之徐敖時九江謝曼卿亦善毛詩乃
為其訓東海衛宏從曼卿受學因作毛詩序得風雅之
旨世祖以為議郎濟南徐廵師事宏亦以儒顯其後鄭
衆賈逵傳毛詩馬融作毛詩傳鄭玄作毛詩箋然齊魯
韓詩三氏皆立博士惟毛詩不立博士耳
詩說(張耒)
衛武公仕於厲王之時而自警曰愼爾出話敬爾威儀
無不柔嘉夫柔其言言遜也蓋邦無道矣惟危行言遜
可以免於禍故也
桑柔曰告爾優恤誨爾序爵夫爵未嘗無序也序之者
使賢者尊不肖者卑而已召旻曰彼䟽斯粺不能序爵
故也卷阿之詩曰爾土宇版章夫治天下者雖無事於
恢大幸而治得於内則土宇廣於外盖人歸者衆則各
以其地附之矣故周公之時斥大九州之界建侯之數
過于商之末世而考之傳記無周公斥大之事所謂治
得於内則人附之者衆非周公侵伐攻取而得之也夫
土小地削非政之病然政亂於内則人相與携持而厺
人厺之則地隨以削故芮伯所以憂心殷殷念我土宇
而凡伯之刺幽王以日蹙國百里而上陳先王之盛時
曰日闢國百里也盖土宇版章與夫蹙國百里者所以
觀治亂之迹也
姜嫄生后稷而謂之生民者盖后稷救民食食者民待
之以生故也故思文祀后稷之詩曰立我蒸民莫匪爾
極蓋免於死之謂生免於仆之謂立食而後免於死亡
顚仆之患則后稷之於民實生之者也
治人之道尚明故施政之堂曰明堂事神之道尚潔故
文王之廟曰清廟禦侮之道尚肅故宫室之墻曰蕭墻
明不蔽也清不汙也肅不亂也
老子曰自後者人先之成王率時農夫播厥百糓而曰
駿發爾私使之先私而後公故也治田者曰雨我公田
遂及我私先公而後私故也夫惟成王自後是以民先
之
有客宿宿一宿為宿宿宿者凡一宿者再也有客信信
再宿為信信信者凡再宿者信也夫如是而猶欲縶其
馬既行矣又薄言追之則微子所以為在此無斁而周
之臣子為好善而不厭也
執競武王無競惟烈此方言武王之事而不及其成故
曰執競而已武奏大武而後曰於皇武王無競惟烈武
王之事既成而見於樂則大矣美矣執競不足以言之
也故曰於皇武王也皇之為用者道其事則美也故於
大武言之蓋武盡美矣
成王之時天下已定矣乃曰將予就之繼猶泮渙然則
承文武之緒而天下猶泮渙離散之患者何耶蓋文武
之德大矣泮然而離無有不至渙然而散無有不及洋
溢滂肆至於成王將繼而圖則所謂我其收之也示我
顯德行者夫德行固道之顯者也而成王尚欲使示之
以顯德行者蓋學之始其道當然也以其德行之幽者
未足以知之故曰示我顯德行非獨成王為然伊尹之
告太甲言明言烈祖之成德夫以言為未足而明言之
未足以言祖之道而言祖之烈未足以言德之妙而言
德之成則亦以太甲始進於學故也
成王懲周公之事將毖後患使後之知人不復如前日
之惑而首之以來助何也蓋昔之不知周公之聖出於
無助故也何以知其然耶夫成王在廷之臣聖莫如周
公而賢莫如召公周公之為師召公固不說之矣召公
且不說則在廷之臣豈復有能辨而言之者也此成王
所以懲前日之事出於左右無有助之者則其懲後患
而首之以求助不亦宜乎破斧刺朝廷之不知蓋舉朝
廷而刺之舉朝廷之不知則孰為成王之助哉
閔予小子遭家不造方是時成王初即政溢者未收泮
渙者未圖則法度未立而功未成故曰不造告成大武
則成王既除喪而即政其武功足以嗣其先君故曰矯
矯王之造夫成王寵受武王之武功而武功則矯矯然
征伐四方以成祖考之業而王業於是成矣蓋治至於
可以用師者治之成故善人為邦至於可以即戎而後
為功也周公之戒成王以立政卒之以詰爾戎兵以陟
禹之迹豈非語戎兵者政之終歟成王之征伐其見於
書則伐奄伐蒲之類是也
思馬斯臧良馬也故曰臧思馬斯才戎馬也故曰才臧
者言其德才者言其用陳於禮者尚德用於戰者尚才
故也思馬斯作者作用馬也故曰作用者習戰習其動
作之節而已矣思馬斯徂駑馬也故曰徂言姑足以行
而已矣駑馬馬之下者也故其類亦下故也有驒有魚
豪骭曰驒二目白曰魚驒則無取於良二目白者目病
也是謂四種之馬
說郛卷四上
說郛卷四下明陶宗儀撰
三禮叙錄(吳澄)
儀禮十七篇漢興高堂生得之以授瑕丘蕭奮奮授東
海孟卿卿授后蒼蒼授戴德戴聖大戴小戴及劉氏别
錄所傳十七篇次第各不同尊卑吉凶先後倫序惟别
錄為優故鄭氏用之今行於世禮經殘缺之餘獨此十
七篇為完書以唐韓文公尚苦難讀况其下者自宋王
文公行新經義廢黜此經學者益罕傳習朱子考定易
書詩春秋四經而謂三禮體大未能緒正晩年欲成其
書於此至惓惓也經傳通解乃其編類草藁將俟喪祭
禮畢而筆削焉無禄弗逮遂為萬世之闕典澄每伏讀
而為之惋惜竊謂樂經既亡禮經僅存而易之彖傳象
傳本與繫辭文言說卦序卦雜卦諸傳共為十翼居上
下經二篇之後者也而後人以入卦爻之中詩書之序
本自為一篇居國風雅頌典謨誓誥之後者也而後人
以冠各篇之首春秋三經三傳初皆别行公榖配經其
來已久最後注左氏者又分傳以附經之年何居夫傳
文序文與經混淆不惟非所以尊經且於文義多所梗
礙歴千數百年而莫之或非也莫之或正也至東萊呂
氏於易始因晁氏本定為經二篇傳十篇朱子於詩書
各除篇端小序合而為一以寘經後春秋一經雖未暇
詳校而亦别出左氏經文併以刊之臨漳於是易書詩
春秋悉復夫子之舊五經之中其未為諸儒所亂者惟
二禮經然三百三千不存蓋十之九矣朱子補其遺闕
則編類之初不得不以儀禮為綱而各䟽其下脱藁之
下必將有所科别決不但如今藁本而已若執藁本為
定則經之章也而以後記補記補傳分隸分古於其左
也與彖象傳之附易經者有以異乎否也經之篇也而
以傳篇記篇補篇錯處於其間也與左氏傳之附春秋
經者有以異乎否也夫以易書詩春秋之四經既幸而
正而儀禮之一經又不幸而亂是豈朱子之所以相遺
經者哉徒知尊信草創之書而不能探索未盡之意亦
豈朱子之所以望後學者哉嗚呼由朱子而來至於今
將百年然而無有乎爾澄之至愚不肖猶幸得以私淑
於其書實受罔極之恩善繼者卒其未卒之志善述者
成其未成之事抑亦職分之所當然也是以忘其僣妄
輙因朱子所分禮章重加倫紀其經後之記依經章次
秩叙其文不敢割裂一仍其舊附于篇終其十七篇次
第並如鄭氏本更不間以它篇庶十七篇正經不至雜
糅二戴之記中有經篇者離之為逸經禮各有義則經
之傳也以戴氏所存兼劉氏所補合之而為傳正經居
首逸經次之傳終焉皆别為卷而不相紊此外悉以歸
諸戴氏之記朱子所輯及黃氏喪禮楊氏祭禮亦參伍
以去其重復名曰朱氏記而與二戴為三凡周公之典
其未墜於地者蓋略包舉而無遺造化之運不息則天
之所秩未必終古而廢壞有議禮制度考文者出所損
所益百世可知也雖然苟非其人禮不虛行存誠主敬
致知力行下學而上逹多學而一貫以得夫尭舜禹湯
文武周孔之心俾吾朱子之學末流不至於漢儒學者
事也澄也不敢自棄同志其尚敦勖之哉
儀禮逸經八篇澄所纂次漢興高堂生得儀禮十七篇
後魯共王壞孔子宅得古文禮經於孔氏壁中凡五十
六篇河間獻王得而上之其十七篇與儀禮正同餘三
十九篇藏在秘府謂之逸禮哀帝初劉歆欲以列之學
官而諸博士不肯置對竟不得立孔鄭所引逸禮中霤
禮禘于太廟禮王居明堂禮皆其篇也唐初猶存諸儒
曾不以為意遂至於亡惜哉今所纂八篇其二取之小
戴記其三取之大戴記其三取之鄭氏注奔喪也中霤
也禘于太廟也王居明堂也固得儀禮三十九篇之四
而投壺之類未有考焉疑古禮逸者甚多不止於三十
九也投壺奔喪篇首與儀禮諸篇之體如一公冠等三
篇雖已不存此例蓋作記者刪取其要以入記非復正
經全篇矣投壺大小戴不同奔喪與逸禮亦異則知此
二篇亦經刊削但未如公冠等篇之甚耳五篇之經文
殆皆不完然實為禮經之正篇則不可以其不完而擯
之於記故特纂為逸經以續十七篇之末至若中霤以
下三篇其經亡矣而篇題僅僅見於注家片言隻字之
未泯者猶必收拾而不敢遺亦我愛其禮之意也
儀禮傳十篇澄所纂次按儀禮有士冠禮士昏禮戴記
則有冠義昏義儀禮有鄉飲酒禮鄉射禮大射禮戴記
則有鄉飲酒義射義以至於燕聘皆然蓋周末漢初之
人作以釋儀禮而戴氏抄以入記者也今以此諸篇正
為儀禮之傳故不以入記依儀禮篇次稡為一編文有
不次者頗為更定射義一篇迭陳天子諸侯卿大夫士
之射雜然無倫釐之為鄉射義大射義二篇士相見義
公食大夫義則用清江劉氏原父所補並因朱子而加
考詳焉於是儀禮之經自一至九經各有其傳矣惟覲
義闕然大戴朝事一篇實釋諸侯朝覲天子及相朝之
禮故以備覲禮之義而共為傳十篇云
周官六篇其冬官一篇闕漢藝文志序列於禮家後人
名曰周禮文帝嘗召至魏文侯時老樂工因得春官大
司樂之章景帝子河間獻王好古學購得周官五篇武
帝求遺書得之藏于秘府禮家諸儒皆莫之見哀帝時
劉歆校理秘書始著于錄略以考工記補冬官之闕歆
門人河南杜子春能通其讀鄭衆賈逵受業於杜漢末
馬融傳之鄭玄玄所注今行於世宋張子程子甚尊信
之王文公又為新義朱子謂此經周公所作但當時行
之恐未能盡後聖雖復損益可也至若肆為排觝訾毁
之言則愚陋無知之人耳冬官雖闕今仍存其目而考
工記别為一卷附之經後云
小戴記三十六篇澄所序次漢興得先儒所記禮書三
百餘篇大戴氏刪合為八十五小戴氏又損益為四十
三曲禮檀弓雜記分上下馬氏增以月令明堂位樂記
鄭氏從而為之注總四十九篇精粗雜記靡所不有秦
火之餘區區掇拾所謂存十一於千百雖不能以皆醇
然先王之遺制聖賢之格言往往頼之而存第其諸篇
出於先儒著作之全書者無幾多是記者旁搜博采勦
取殘編斷簡會稡成篇無復詮次讀者每病其雜亂而
無章唐魏鄭公為是作類禮二十篇不知其書果何如
也而不可得見朱子嘗與東萊先生呂氏商訂三禮篇
次欲取戴記中有關於儀禮者附之經其不係於儀禮
者仍别為記呂氏既不及答而朱子亦不及為幸其大
綱存於文集猶可攷也晩年編校儀禮經傳則其條例
與前所商訂又不同矣其間所附戴記數篇或削本篇
之文補以它篇之文今則不敢故止就夲篇之中科分
櫛剔以類相從俾其上下章文義聯屬章之大指標識
于左庶讀者開卷瞭然若其篇第則大學中庸程子朱
子既表章之以與論語孟子並而為四書固不容復厠
之禮篇而投壺奔喪實為禮之正經亦不可以襍之於
記其冠義昏義鄉飲酒義射義燕義聘義六篇正釋儀
禮别輯為傳以附經後矣此外猶三十六篇曰通禮者
九曲禮内則少儀玉藻通記小大儀文而深衣附焉月
令王制專記國家制度而文王世子明堂位附焉曰喪
禮者十有一喪大記雜記喪服小記服問檀弓曾子問
六篇記喪而大傳間傳問喪三年問喪服四制五篇則
喪之義也曰祭禮者四祭法一篇記祭而郊特牲祭義
祭統三篇則祭之義也曰通論者十有二禮運禮噐經
解一類哀公問仲尼燕居孔子閒居一類坊記表記緇
衣一類儒行自為一類學記樂記其文雅馴非諸篇比
則以為是書之終嗚呼由漢以來此書千有餘歲矣而
其顚倒糾紛至朱子始欲為之是正而未及竟豈無望
於後之人歟用敢竊取其義修而成之篇章文句秩然
有倫先後始終頗為精審將來學禮之君子於此考信
豈有取乎非但為戴氏忠臣而已也
大戴記三十四篇澄所序次按隋志大戴記八十五篇
今其書闕前三十八篇始三十九終八十一當為四十
三篇中間第四十三第四十四第四十五第六十一四
篇復闕第七十三有二總四十篇據云八十五篇則末
又闕其四或云止八十一皆不可考竊意大戴類稡此
記多為小戴所取後人合其餘篇仍為大戴記已入小
戴記者不復錄而闕其篇是以其書冗泛不及小戴書
甚蓋彼其膏華而此其查滓爾然尚或間存精語不可
棄遺其與小戴重者投壺哀公問也投壺公冠諸侯遷
廟諸侯釁廟四篇既入儀禮逸經朝事一篇又一儀禮
傳哀公問小戴已取之則於彼宜存於此宜去此外猶
三十四篇夏小正猶月令也明堂猶明堂位也夲命以
下襍錄事辭多與家語荀子賈傅等書相出入非專為
記禮設禮運以下諸篇之比也小戴文多綴補而此皆
成篇故其篇中章句罕所更定惟其文字錯誤參互考
校未能盡正尚以俟好古博學之君子云
夏小正(闕名)
鴈以北方為居
正月鴈北鄉先言鴈而後言鄉者見鴈而後數其鄉也
鄉者何其居也鴈以北方為居何以謂其居生且長耳
魚負冰
魚陟負冰陟升也負冰者觧蟄也
農緯耒
農緯厥耒緯束也
俊風
時有俊風者大也大風南風也何大於南風也曰合冰
必於南風解冰必於南風生必於南風殺必於南風故
大之也
豺祭獸謂之祭
豺祭獸謂之祭獺祭魚謂之獸何也豺祭其類獺祭非
其類也
小正
何以謂之小正以小著名也
萬用入學
二月萬也者干戚舞也入學也者大學也謂今時大舍
采也
鳴鳩
鳴鳩言始相命也
祈麥實
三月祈麥實者五榖之先也故以急祈而記之者也
執陟攻駒
四月始執駒執駒者離之去母也執而升之君也攻駒
者教之服車也
來降燕乃睇
二月燕乙也降者下也言來者何也莫能見始出也故
曰來降言乃睇何也睇者盻也盻眎可為室者也百鳥
皆曰巢燕言室者操泥而入人之室也
斗柄正在上
六月初昏斗柄正在上五月大火中六月斗柄正在上
此見斗柄之不在當心也
狸子肇肆
七月狸子肇肆始也肆者遂也言其始遂
栗零
八月栗零降零而取之非剝也
陟玄鳥蟄
九月陟升也玄鳥燕也先言陟而後言其蟄者陟而後
蟄故也
黑鳥浴
十月黑鳥烏也浴也者謂飛乍上乍下也
養夜
時有養夜養長也若日之長也
王狩
王狩十一月王狩者言王之時田冬獵為狩
玄駒賁
十二月玄駒賁玄駒者蟻也賁者走於地中也
月令問答(蔡邕)
問者曰子何為著月令說也予幼讀記以為月令體大
經同不宜與記書雜錄並行而記家記之又略及前儒
特為章句者皆用其意傳非其夲旨又不知月令徵驗
布在諸經周官左傳實與禮記通他議横生紛紛久矣
光和元年余被謗章罹重罪徙朔方内有獫狁敵衝之
釁外有寇虜鋒鏑之艱危險凛凛死亡無日過被學者
聞家就而考之亦自有所覺悟庶幾頗得事情而訖未
有注記著於文字也懼顚蹶隕墜無以示後同於朽腐
竊誠思之書有隂陽升降天文歴數事物制度可假以
為夲敦辭托說審求歴象其要者莫大於月令故遂於
憂怖之中晝夜密勿昧死成之旁貫互註參伍羣書至
及國家律令制度遂定歴數盡天地三光之情辭繁多
而蔓衍非所謂理約而逹也道長日短危殆兢惕取其
心盡而已故不能復加刪省蓋所以探賾辨物庶幾多
識前言往行之流苟便學者以為可覽則余死而不朽
也
問者曰子說月令多類周官左傳假無周官左傳月令
為無說乎曰夫根柢植則枝葉必相從也月令與周官
並為時王政令之記異文而同體官名百職皆周官解
月令甲子沈子所謂似春秋也若夫太昊蓐收勾芒祝
融之屬左傳造義立說生名者同是以用之
問者曰既用古文於歴數乃不用三統用四分何也曰
月令所用參諸歴象非一家之事傳之於世不曉學者
宜以當時所施行夫密近者三統已疎闊廢弛故不用
也
問者曰既不用三統以驚蟄為孟春春中雨水為二月
節皆三統法也獨用之何曰孟春月令曰蟄蟲始震在
正月也中春始雨水則雨水二月也以其合故用之
問者曰歴云小暑季夏節也而今文見於五月何也曰
今不以歴節言據時始暑而記也歴於大雪小雪大寒
小寒皆去十五日然則小暑當去大暑十五日不得及
四十五日不以節言據時暑也
問者曰中春令不用犧牲以圭璧更皮幣不犧牲何也
曰是月獻羔以太牢祀高禖宗廟之祭以中月安得用
犧牲祈者求之祭也著令者豫設水旱疫癘當禱祈用
犧牲者是用之助生養傳祈以幣代牲章因於高禖之
事乃造說曰更者刻木代牲如廟有祧更此說自欺極
矣經典傳記無刻木代牲之說蓋書有轉誤三豕渡河
之類也
問者曰中冬令曰奄尹申宮令謹門閭今曰門闈何也
曰閹尹者内官也主宮室出入宫中宫中之門曰闈閹
尹之職也閭里門非閹尹所主知當作闈也
問者曰令曰七騶咸駕今曰六騶何也曰夲官職者莫
正於周官周官天子馬六種種别有騶故知六騶左氏
傳晉程鄭為乘馬御六騶屬焉無言七者知當為六也
問者曰令以中秋築城郭於經傳為非其時詩曰定之
方中作於楚宫定營室也九月十月之交西南方中故
傳曰小昏正而栽築即營室也昏正者昏中也栽築者
栽木而始築也今文在前八月不合於經傳也
問者曰子說三難皆以日行為夲古論周官禮記說以
為但逐惡而已獨安所取之曰取之於月令而已四時
通等而夏無難文由日行也春行少隂秋行少陽冬行
太隂隂陽背使不於其類故冬春難以助陽秋難以逹
隂至夏節太陽行太隂自得其類無所扶助獨不難取
之於是也
問者曰反令每行一時轉三旬以應行三月政也春行
夏令則雨水不時謂孟夏也草木蚤枯中夏也國乃有
恐季夏也今總合為一事不分别施之於三月何也曰
說者見其三旬不得傳注而為之說有所滯礙不得通
矣孟秋反令行冬令則草木枯後乃大水敗其城郭即
分為三事後乃大水在誰後也城郭為獨自壞非水所
為也季冬令曰行春令則胎夭多傷民多蠱疾命之曰
逆即分為三事行季冬令為不感災異但命之曰逆也
知不得斷絶分應一月也其類皆如此令之所述略舉
其尤者也
問春食麥羊夏食菽鷄秋食麻犬冬食黍豕之屬但以
為時味之宜不合於五行月令服食噐械之制皆順五
行者也說所食獨不以五行不已略乎曰蓋亦思之矣
凡十二辰之禽五時所食者必家人所畜丑牛未羊戌
犬酉雞亥豕而已其餘龍虎以下非食也春木王木勝
土土王四季四季之禽牛屬季夏犬屬季秋故未羊可
以為春食也夏火王火勝金故酉雞可以為夏食也季
夏土王土勝水當食豕而食牛土五行之尊者牛五畜
之大者四行之牲無足以配土德者故以牛為季夏食
也秋金王金勝木寅虎非可食者犬豕而無角虎屬也
故以犬為秋食也冬水王水勝火當食馬而禮不以馬
為牲故以其類而食豕也然則麥為木菽為金麻為火
黍為水各配其牲為食也雖有此說而米鹽精粹不合
於易卦所為之禽及洪範傳五事之畜近似卜筮之術
故予略之不以為章句聊以應問見有說而已
問記曰三老五更子獨曰五叟周禮曰八十一御妻今
曰御妾何也曰字誤也叟長老之稱其字與更相似書
者轉誤遂以為更嫂字女旁瘦字從叟今皆以為更矣
立字法者不以形聲何得以為字以嫂瘦推之知是更
為叟也妻者齊也惟一適人稱妻其餘皆妾位最在下
是以不得言妻云也
九經補韻序
字學淹廢已久學者無以寤疑辨惑僕性耆古癖書傳
因涉獵諸經訓釋或同字殊音或假音如字若此者衆
韻書率多不載竊有惑焉如禮部韻一書政為聲律舉
子設紹興間三山黃進士嘗補選進上乃亦闕略弗備
近嘉禾吴教杜復申明僅增三字僕之惑滋甚蓋若禮
記歛般請以機封毛詩猗儺其枝之類庸可諉曰是喪
制所出非程文所當用或音義弗順非韻語所可押至
如周禮舍采合舞之為釋菜毛詩鱣鮪發發之為鱍鱍
皆足正後學之傳訛助文場之窘步一切置之可乎迺
即經釋蒐羅粹為一編非敢上於官以求增補亦非敢
淑諸人以侈聞見姑蔵家塾以擊蒙昧博識君子幸毋
我誚嘉定十有七年冬十月幾望代郡楊伯嵒彦瞻序
九經補韻(楊伯嵒)
周易
假(更白切)(家人入聲王假有家内添入合於二十陌韻)
尚書
夾(音恊)(禹貢入聲夾右碣石字下添入合於三十帖協)
毛詩
殷(音隱)(殷其靁聲十九隱隱字下磤亦作丨合於上)
發(補末反)(碩人入聲鱣鮪發發字下亦作丨合於十三末鱍)
摧(采臥切)(鴛鴦去聲摧之秣之韻内添入合於三十九過)
揄(音由)(生民下平或舂或揄由字下添入合於聲十九尤)
假(音格)(烝民入聲昭假于下字下添入合於二十陌格)
黮(時審反)(泮水上聲食我桑黮甚字下葚一作丨合在四十七寢)
周禮
苦(音古)(天官下典枲姥受苦切添入合於上聲十古字下)
槀(讀為犒)(地官上聲槀人七號犒字下亦作丨合在去三十)
政(音征)(地官上小司徒四施其職而平其政合於下平聲十淸征字下添入)
肆(托歴反)(地官上大司徒三羞其肆添入合於入聲二十錫韻内)
奠(音定)(地官下賈師十展其成而奠其賈合於去聲四六徑定字下添入)
列(禄計切)(地官下稻人二以列舍水入合於去聲十霽韻内添)
果(讀為裸)(春官上大宗伯九攝而載果亦作丨合在去聲二十換裸字下)
甸(音田)(春官上小宗伯先若大甸亦作丨合在下平聲一畋字下)
貍(亡皆反)(春官上鬱人十遂貍之内添入合於上平聲四皆韻)
脩(讀為滌)(春官上司尊彛三凡酒脩酌亦作丨合在入聲二十錫滌字下)
簭(音筮)(春官下占人三以八簭占八頌丨合在去聲十祭筮字下亦作)
舍(音釋)(春官下大胥十春入學舍采合舞丨合在入聲二二昔釋字下亦作)
彌(音敉)(春官下小祝紙彌烖兵亦作丨合在上聲四弭字下)
樊(步干反)(春官下巾車二錫樊歡韻内添入合於上平聲十六)
條(讀為絛)(春官下巾車六革路龍勒條纓丨合於下平聲豪絛字下亦作)
前(子踐反)(春官下巾車十前樊鵠纓添入合於上聲二八獮韻内)
繩(音孕)(秋官下薙氏十秋䋲而芟之添入合於去聲四七證孕字下)
廬(讀為纑)(冬官上平秦無廬模纑字下添入合於上聲十一)
戚(將六反)(冬官上聲無以為戚速也合於入一屋韻内添入)
眼(魚懇反)(冬官上輪人為輪狠欲其眼也合於上聲二十二韻内添入)
卑(音婢)(冬官上輪人為蓋字上欲尊而下欲卑合於上聲四紙婢下添入)
頎(讀為懇)(冬官上輈人十輈欲頎典下添入合於上聲二二狠懇字)
典(讀為殄)(冬官上輈人十輈欲頎典下添入合於上聲二七銑殄字)
屬(讀為注)(冬官上函人遇犀甲七屬入合於去聲十注字下添)
空(音孔)(冬官上函人董眡其鑚空入合於上聲一孔字下添)
欄(音練)(冬官上慌氏十以欄為灰添入合於去聲三二霰練字)
笴(讀為槀)(冬官下矢人十以其笴厚下添入合於上聲三二皓槀字)
奠(讀為停)(冬官下匠人為溝洫亭凡行奠水合於下平聲十五青字下添入)
昔(讀為錯)(冬官下弓人為弓錯老牛之角紾而昔合於入聲十九鐸字下添入)
畏(音隈)(冬官下弓人為弓灰畏也者必撓合於上平聲十五隈字下添入)
校(讀為絞)(冬官下弓人為弓巧中有變焉故校合於上聲三十一校字下添入)
禮記
敖(五報切)(曲禮上聲敖不可長傲字下亦作丨合在去三十七號)
繕(吉政反)(曲禮上聲急繕其怒韻内添入合於去四十五勁)
載(音戴)(月令去聲載青旂戴字下添入合於十九代)
術(音遂)(月令去聲審端經術下添入合於六至遂字)
鮮(音獻)(月令去聲天子乃鮮羔開冰添入合於二十五願獻字下)
疆(其文反)(月令上聲可以美土疆内添入合於三十六養韻)
禘(音藥)(郊特牲聲饗禘有樂字下添入合於入十八藥藥)
鹽(音豔)(郊特牲聲而流示之禽而鹽諸利合於去五十五豔豔字下添入)
温(於運反)(内則去聲柔色以温之内添入合於二十三問韻)
有(音又)(内則去聲三王有乞言字下添入合於四十九宥又)
幽(幼糾反)(玉藻上聲一命緼韍幽衡添入合於四十六黝韻内)
褘(音鞠)(玉藻入聲再命禕衣下添入合於一屋鞠字)
辨(讀為貶)(玉藻上聲立容辨卑毋讇添入合於五十琰貶字下)
顚(音為田)(玉藻下平盛氣顚實揚休添入合於聲一先田字下)
賓(必刃反)(玉藻去聲必與公士為賓也入合於二十一震韻内添)
皇(音往)(少儀上聲齊齊皇皇往字下添入合於三十六養)
匪(芳非反)(少儀上平匪匪翼翼添入合於聲八微韻)
美(音儀)(少儀上平鸞和之美字下添入合於聲五支儀)
區(古侯反)(樂記下平草木茂區萌逹添入合於聲十九侯韻内)
趨(音促)(樂記入聲衛音趨數煩志入合於三燭促字下添)
數(音速)(同前入聲一屋速字下添入合於)
喬(音驕)(樂記下平齊音敖辟喬志添入合於聲四宵驕字下)
橫(古曠反)(樂記去聲號以立横韻内添入合於四十二宕)
建(其展反)(樂記上聲名之曰建櫜内添合於二十八獮韻)
報(保毛反)(樂記下平禮有報而樂有反合於聲六豪韻内添入)
肉(如又切)(樂記去聲廉肉節奏韻内添入合於四十九宥)
羶(音馨)(祭義下平廷燎羶薌馨字下添入合於聲十五青)
進(音餕)(祭統去聲百官進徹之字下添入合於二十二稕餕)
幾(音祈)(哀公問平車不雕幾字下添入合於上聲八微祈)
愁(子留反)(鄉飲酒平秋之為言愁也添入合於下聲十八尤韻内)
孚(音浮)(聘義下平孚尹旁逹浮字下添入合於聲十八尤)
春秋
左氏傳
衆(音終)(隱公元年聲衆父終字下添入合於上平一東)
百(音陌)(僖公二十合於入聲)(年陌距踊三百曲踊三百十陌字下添入)
介(古賀反)(襄公八年三亦不使一介行李合於去聲十八箇韻内添入)
蔭(於金反)(昭公元年聲趙孟視蔭韻内添入合於下平二十一侵)
爽(音霜)(定公三年聲有兩肅爽馬添入合於下平十陽霜字下)
公羊傳
㳅(音流)(成公五年聲壅河三日不㳅亦作丨合在下平十八尤流字下)
曼(音蠻)(昭公四年聲晉人執戎曼子赤歸合於上平二十七刪蠻字添入)
孟子
龍(音壟)(公孫丑下聲有私龍斷焉添入合於上平二腫壟字下)
艾(音刈)(萬章上聲二自怨自艾於桐入合於去十廢刈字下添)
已上九經補韻終其音義弗順喪制所出不可入
韻者附于後
毛詩
猗(於可反)(隰有萇楚)(猗儺其枝)
作(側隱反)(蕩)(侯作侯祝)
疑(魚陟反)(桑柔)(靡所止疑)
適(直革反)(殷武)(勿予禍適)
周禮
劀(音刮)(天官下)(劀殺之齊)
壇(讀為墠)(夏官上)(㬥内陵外則壇之)
綱(讀為亢)(夏官上馬質)(綱惡馬)
披(方寄反)(夏官下司士)(作六軍之士執披)
方(音罔)(夏官下方相氏)(歐方良)
良(音兩)(夏官下方相氏)(歐方良)
犮(畔末切)(秋官上)(赤犮氏)
冥(音覓)(秋官下)(冥氏)
焉(音夷)(秋官下行夫)(焉使則介之)
春(出允反)(冬官下梓人為侯)(則春以功)
羽(音戸)(冬官下弓人為弓)(弓而羽閷)
禮記
拘(古侯反)(曲禮上)(以袂拘而退)
橋(居廟反)(曲禮上)(奉席如橋衡)
辯(音遍)(曲禮上)(然後辯殽)
勿(音没)(曲禮上)(國中以策彗䘏勿驅)
綏(湯果反)(曲禮下)(大夫則綏之)
壇(音善)(曲禮下)(為壇位)
假(音遐)(曲禮下)(曰天王登假)
免(音問)(檀弓上)(檀弓免焉)
居(音姬)(檀弓上)(何居)
蓋(戶臘反)(檀弓上)(子蓋言子之志於公乎)
革(紀力反)(檀弓上)(夫子之病革矣)
從(音揔)(檀弓上)(爾毋從從爾)
厭(于甲反)(檀弓上)(死而不弔有三畏厭溺)
衡(華彭反)(檀弓上)(今也衡縫)
稅(他喚反)(檀弓上)(小功不稅)
披(彼義反)(檀弓上)(設披)
縱(音揔)(檀弓上)(喪事欲其縱縱爾)
椑(蒲歴反)(檀弓上)(君即位而為椑)
舍(音釋)(檀弓下)(有司以几筵舍奠于墓左)
斯(音賜)(檀弓下)(我喪也斯沾)
沾(音覘)(檀弓下)(我喪也斯沾)
蔞(音柳)(檀弓下)(設蔞翣)
封(彼驗反)(檀弓下)(歛般請以機封)
追(音退)(檀弓下)(文子其中追然)
耐(音能)(禮運)(故聖人耐而天下為一家)
綦(音忌)(禮噐)(夏父弗綦逆祀而弗止也)
將(音牂)(内則)(炮取豚若將)
接(讀為捷)(内則)(接以太牢)
踐(音翦)(玉藻)(弗身踐也)
言(魚斤反)(玉藻)(二爵而言言斯禮已)
辟(婢支反)(玉藻)(大夫素𢃄辟垂)
屈(音闕)(玉藻)(君命屈狄)
報(讀為赴)(喪服小記)(報葬者報虞)
省(仕善反)(大傳)(省於其君)
圂(音患)(少儀)(君子不食圂腴)
提(丁禮反)(少儀)(離而不提心)
敦(音純)(樂記)(樂而敦和)
反(音及)(樂記)(武王克殷反商)
適(讀為敵)(雜記上)(大夫訃於同國適者)
稅(他喚反)(雜記上)(繭衣裳與稅衣纁袡為一)
純(側其反)(雜記下)(皆爵弁純衣)
差(七何反)(喪大記)(御者差沐于堂上)
偽(音帷)(喪大記)(加偽荒)
盍(音渴)(坊記)(相彼盍旦)
移(昌氏反)(表記)(衣服以移之)
純(音全)(投壺)(二筭為純)
僇(音六)(大學)(辟則為天下僇矣)
緍(音緜)(大學)(緍蠻黃鳥)
卒(音倅)(燕義)(庶子之卒)
春秋
左氏傳
免(音問)(桓公五年)(免而代之)
瀆(音豆)(桓公十二年)(盟于句瀆之丘)
稅(土活反)(莊公九年)(及堂阜而稅之)
輅(五稼反)(僖公十五年)(輅秦伯)
榖(奴口反)(僖公二十年)(楚鬭榖於莵師)
歛(音廉)(僖公二十八年)(盟于歛盂)
棺(古患反)(僖公二十八年)(棺而出之)
泜(音雉)(僖公三十二年)(與晉師夾泜而軍)
呼(音賀)(文公元年)(呼役夫)
郪(音西)(文公十六年)(盟于郪丘)
被(普皮切)(襄公十四年)(乃祖吾離被苫蓋)
含(戶暗切)(襄公十九年)(而視不可含)
封(求付切)(襄公二十五年)(封具)
稅(讀為繐)(襄公二十七年)(公喪之如稅服終身)
羹(音郎)(昭公十三年)(不羹)
苑(於元切)(昭公二十年)(苑何忌辭曰)
黨(音掌)(哀公十一年)(俟於黨氏之溝)
公羊傳
昧(亾結反)(隱公元年)(公及邾婁儀父盟于昧)
來(力芍反)(莊公五年)(倪黎來來朝)
悕(音希)(成公十六年)(在招丘悕矣)
朾(勑丁切)(成公十八年)(盟于虛朾)
鸛(音瞿)(昭公二十五年)(有鸛鵒來巢)
榖梁傳
傎(都田反)(僖公二十八年)(為已傎矣)
痤(在禾反)(襄公二十八年)(宋公殺其世子痤)
禮部韻以略言人多隘之而議欲增也自元祐國子
博士孫諤陳乞添收繼其後則黃啓宗有補韻吳棫
有補韻補音毛晃有增韻張貴謨有韻略補遺近世
黃子厚蔣全甫則又各有論說然疎者隨韻補輯僅
得一二詳者至盡採子史蒼雅方言欲增入二千六
百五十五而難於行此禮部韻之所以至今未備也
泳齋先生治衢之暇日揖任禮於柯山堂而語曰子
見吾所篹九經補韻乎先生於書無不讀而以經為
根源補韻之作凡九經中字之假借音之旁通考訂
分彙各䟽其下若星象之錯落於天而燦然以明平
齋洪端明所謂杜門論著佳哉者此也平齋欲著語
而後弗果他日上之朝而頒行於禮部使後世知國
家之淑士以經則豈但為聲韻之助任禮敢寫平齋
之志而繫於後淳祐四年十一月初吉日門生文林
郎充衢州州學教授俞任禮謹題
小爾雅(孔鮒)
廣詁一
淵懿邃頥深也封巨莫莽艾祁大也頒賦鋪敷布也蓋
戴燾蒙冒覆也鐘崇府最積灌聚檏叢也閱搜履庀具
也攻為話相旬宰營匠治也蠲祓禋屑潔也勿蔑微曼
末没無也隆巢岸峻高也逼尼附切局隣傅戚近也邵
媚旨伐美也賢裒繁優饒夥多也幾蔡模臬法也(蔡取蓍龜)
(義亦法也)爰換變貿交更易也生造奏詣進也索寒探裒鉤
掠採略也開徹接通達也固歴彌宿舊尚久也彌愈滋
強益也赫斁爽曉昕著讃曙明也皆附襲就因也封畛
際限疆略界也承第班列次也戸悛格扈止也(戸取其闔礙悛)
(取其改皆止之義)幽曀闇昧冥也最冗自質要也疆窮充竟也
而乃爾若汝也控彎挽引也承贊凉助佐也尋由以用
也要捷集載成也肆赴捷疾也造之如適也掇督撫拾
也肆子燼餘也拓斥啓闢開也杜實充牣塞也實牣滿
也奬率勵勸也勤勉事力也經屑省過也闕缺閒隙也
迭逓交更也熸剗没滅也玄黔驪黝黑也縞皓素白也
彤&KR0008;緼朱也淫溢沉滅没也載功物事也
廣言二
晏明陽也旰晏晩也筭麗數也&KR1621;艾老也僉皆同也交
校報也舒布展也揚翥舉也索略求也奚害何也里度
居也周浹匝也充該備也列厥陳也轓輈輿也廢措置
也駕乘凌也收戢歛也禁錄也掌司主也偏贅屬也麗
著思也載略行也沓襲合也抵享當也庚徹通也修舒
長也校戰交也謁復白也勑質正也商蔑末也延衍散
也末没終也仳辨别也菲凉薄也復旋還也祖翼送也
走卬我也姓命孥子也諧籲和也悛寤覺也憾猜恨也
艾盡止也&KR0972;忿也奸犯也汩猾亂也縮續抽也暨捷及
也苞跋本也肆臬極也睇題視也犯肆突也束縻縛也
肆從逐也放投棄也莽蕪草也暴映晒也焮也晞烯乾
也廸跡蹈也衍演廣也袤從長也荷揚擔也仍再也徇
歸也工官也稽考也顚殞也躋陞也戕殘也勦截也辟
除也慁患也讁責也間非也順退也抗禦也靳取也蚩
戲也褊狹也惎忌也沮疑也虧損也毁壊也判散也蔽
斷也交俱也俘罰也夷傷也枳害也締閉也靡細也辨
使也牧臨也嘗試也頼羸也若乃也嗟發聲也奏為也
振救也庸償也賈價也贍足也曹偶也麗兩也驟數也
逞快也越遠也姑且也哿可也釋解也庸善也荐重也
登升也勵勉也赫顯也韙是也丕莊也佞才也暨息也
話言也愿謹也丰豐也都盛也腆厚也肆緩也競逐也
紀基也惎忌教也整願也愸強也薄廹也燀炊也資取
也質信也餼饋也憑依也藉借也際接也閡限也廬寄
也萃集也簉倅也尤怪也瞢慚也索空也素故也視此
也偟往也矜惜也狃忲也覬望也何任也御侍也殿愼
也選擇也宣示也
廣訓三
諸之乎也旃焉也惡乎於何也烏乎吁嗟也吁嗟嗚呼
也有所嘆美有所傷痛隨事有義也無念念也無寧寧
也無顯顯也不承承也不肖不似也繩之譽之也詰朝
明旦也遐不黃耉言壽考也公孫碩膚德音不瑕道成
王大美聲稱遠也鄂不韡韡言韡韡也我從事獨賢勞
事獨多也魴鱮甫甫語其大也麀鹿麌麌語其衆也海
物維錯錯雜也雜毛曰氂雜彩曰繪雜言曰哤
廣義四
凡無妻無夫通謂之寡寡夫曰焭寡婦曰嫠妾婦之賤
者謂之屬婦屬逮也逮婦之名言其微也非分而得謂
之幸詰責以辭謂之讓男女不以禮交謂之淫上淫曰
烝下淫曰報勞淫曰通不直失節謂之慙慙愧也面慙
曰戁心慙曰恧體慙曰逡
廣名五
諱死謂之大行死而復生謂之大蘇疾甚謂之阽請天
子命曰未可以戚先王請諸侯命曰未可以近先君請
大夫命曰未可以從先子空棺謂之櫬有尸謂之柩饋
死者謂之賵衣服謂之襚埋柩謂之殔(羊至切)殔坎謂之
池壙謂之竁下棺謂之窆填竁謂之封宰冢也壟塋也
無主之鬼謂之殤
廣服六
治絲曰織織繒也麻苧葛曰布布通名也纊綿也絮之
細者曰纊繒之精者曰縞縞之麄者曰素葛之精者曰
絺麄者曰綌在首謂之元服弁髦太古布冠冠而敝之
者也題頭也顚顔顙額也璽謂之印紱謂之綬襜褕謂
之童容(亦云蔽膝)布褐而紩之謂之藍縷(紩縫也)袴謂之褰蔽
膝謂之袡帶之垂者謂之厲大巾謂之幂覆帳謂之幄
幄幕也簀床笫也大扇謂之翣杖謂之梃鍵謂之籥(亦作)
(鑰)棋局謂之奕在足謂之履履尊者曰逹履謂之金舄
而金絇也
廣器七
射有張布謂之侯侯中者謂之鵠鵠中者謂之正正方
二尺正中者謂之𣙗𣙗方六寸棘戟也鏚鉞斧也干瞂
盾也戈句子戟也(𣙗倪結切瞂房越切)刅之削謂之室室謂之&KR1302;
&KR0008;珌鞞之飾也矢服謂之&KR0758;小船謂之艇艇之小者曰
䒀船頭謂之舳尾謂之艫楫謂之橈車轅上者謂之&KR0008;
轅謂之輈軫謂之枕較謂之榦衡扼也扼上者謂之鳥
喙纍綆繘也縚索也大者謂之索小者謂之繩詘而戾
之為䋫樛而紾之為絏坰地也墉墻謂之陴高平謂之
太原汪池也水之北謂之汭澤之廣謂之衍
廣物八
藁謂之稈稈謂之芻生曰榖謂之粒菜謂之蔬禾穗謂
之穎截穎謂之銍拔心曰揠拔根曰擢把謂之秉秉四
曰筥筥十曰&KR0008;棘實謂之棗桑之實謂之葚柞之實謂
之橡
廣烏九
去隂就陽者謂之陽烏鳩鴈是也純黑而反哺者謂之
烏小而腹下白不反哺者謂之鴉烏白項而羣飛者謂
之燕烏白脰烏也鴉烏鸒也(鸒斯也亦曰鷝鶋)
廣獸十
豕彘也彘猪也其子曰豚豕之大者謂之豜小者謂之
豵鳥之所乳謂之巢鷄雉所乳謂之窠鹿之所息謂之
潛潛槮也積柴水中而魚舍焉
廣度十一
跬一舉足也倍跬謂之步(司馬法六尺為步倍跬乃其大略)四尺謂之
仞倍仞謂之尋尋舒兩肱也倍尋謂之常五尺謂之墨
倍墨謂之丈倍丈謂之端倍端謂之兩倍兩謂之疋疋
有謂之束(禮玄纁五兩以兩為束每束兩兩卷之二丈雙合則成疋凡十卷為五束以應天九地十)
(之數與此制異焉)
廣量十二
一手之盛謂之溢兩手謂之掬掬四謂之豆豆四謂之
區區四謂之釡釡二有半謂之藪藪二有半謂之缶缶
二謂之鍾鍾二謂之秉秉十六斛
廣衡十三
二十四銖曰兩兩有半曰捷倍捷曰舉倍舉曰鋝鋝謂
之鍰二鍰四兩謂之斤斤十謂之衡衡有半謂之秤秤
二謂之鈞鈞四謂之石石四謂之鼓
說郛卷四下
