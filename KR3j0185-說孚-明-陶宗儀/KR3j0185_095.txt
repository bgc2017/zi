說郛卷九十五上元陶宗儀撰
食譜(韋巨源)
巨源拜尚書令上燒尾食其家故書中尚有食帳今
擇竒異者略記
單籠金乳酥(是餅但用獨隔通籠欲氣隔)
曼陀樣夾餅(公廳爐)巨勝奴(酥蜜寒具)
婆羅門輕高麫(籠蒸)貴妃紅(加味紅酥)
七返膏(七卷作四花恐是糕子)金鈴炙(酥攬印脂取真)
御黃王母飯(徧縷印脂蓋飯面裝雜味)
通花軟牛腸(胎用羊膏髓)光明蝦炙(生蝦則可用)
生進二十四氣餛飩(花形饀料各異凡二十四種)
生進鴨花湯餅(厨典入内下湯)同心生結脯(先結後風乾)
見風消(油浴餅)金銀夾花平截(剔蟹細碎卷)
火燄盞口䭔(上言花下言體)冷蟾兒羹(冷蛤蜊)
唐安餤(闘花)水晶龍鳳糕(棗米蒸破見花乃進)
雙拌方破餅(餅料花角)玉露團(雕酥)
漢宫棋(錢能印花煮)長生粥(進料)
天花饆饠(九鍊香)賜緋含香糭子(蜜淋)
甜雪(蜜爁太例麫)八方寒食餅(用木範)
素蒸音聲部(麫蒸象蓬萊仙人凡七十字)
白龍臛(治鱖肉)金粟平䭔(魚子)
鳳凰胎(雜治魚白)羊皮花絲(長及尺)
逡巡醬(魚羊體)乳釀魚(完進)
丁子香淋膾(醋别)葱醋雞(入)籠
吳興連帶鮓(不發缸)西江料(蒸彘屑)
紅羊枝杖(蹄上裁一羊得四事)昇平炙(治羊鹿舌拌三百數)
八仙盤(剔鵝作八副)雪嬰兒(治蛙豆莢貼)
仙人臠(乳瀹雞)小天酥(鹿雞參拌)
分裝蒸臘熊(存白)卯羹(純兔)
青涼臛碎(封狸肉夾脂)筯頭春(炙活鶉子)
暖寒花釀驢蒸(耿爛)水煉犢炙(盡火力)
五生盤(羊豕牛熊鹿並細治)格食(羊肉腸臟纏豆筴各别)
過門香(薄治羣物入沸油烹)纏花雲夢肉(卷鎮)
紅羅飣(膋血)徧地錦裝鼈(羊脂鴨卵脂副)
蕃體間縷寳相肝(盤七升)湯浴繡丸(肉糜治隱卵花)
附謝諷食經中略抄五十三種
北齊武威王生羊膾細供没忽羊羹
急成小餤飛鸞膾
咄嗟膾剔縷雞
爽酒十樣卷生龍鬚炙
千金碎香餅子花折鵝糕
修羊寳卷交加鴨脂
君子飣越國公碎金飯
雲頭對爐餅剪雲析魚羹
虞公斷醒酢魚羊仙料
紫龍糕十二香點臛
春香泛湯滑餅
象牙䭔湯裝浮萍麫
金裝韭黃艾炙白消熊
恬乳花面英加料鹽花魚屑
專門膾拖刀羊皮雅膾
折筯羹香翠鶉羹
朱衣餤千日醬
露漿山子羊蒸加乳腐
天孫膾添酥冷白寒具
金丸玉莱臛鼈暗裝籠味
高細浮動羊乾坤奕餅
乾炙滿天星含漿餅
撮高巧裝壇樣餅楊花泛湯糝餅
天真羊膾魚膾永加王特封
烙羊成美公無憂腊
藏蟹含春侯(二名如上注)新治月華飯
連珠起肉
附張手美家
閶闔門外通衢有食肆人呼為張手美家水産陸販
隨需而供每節則專賣一物徧京輻湊號曰澆店偶
記其名播告四方事口腹者
元陽臠(元日)油畫明珠(上元油飯)
六一菜(人日)湼槃兜(二月十五)
手裏行厨(上已)冬凌粥(寒食)
指天餕饀(四月八日)如意圓(重午)
綠荷&KR0694;子(伏日)辣雞臠(二社飯)
羅㬋羅飯(七夕)玩月羹(中秋)
盂蘭餅餤(中元)米錦(重九糕)
宜盤(冬至)萱草麫(臘日)
法王料斗(臘八)
附建康七妙
金陵士大夫淵藪家家事鼎鐺有七妙
虀可照面餛飩湯可注硯
餅可映字飯可打擦擦臺濕
麫可穿結帶餅可作勸盞
寒具嚼著驚動十里人
附花餻員外
皇建僧舍旁有餻坊主人由此入貲為員外官蓋顯
德中也都人呼花餻員外因取餻目錄箋之
滿天星(金米)糝拌(夾棗豆)
金餻縻員外糝(外有花)花截肚(内有花)
大小虹橋(暈子)木蜜金毛麫(棗獅子也)
食經(謝諷)
北齊武威王生羊膾細供没忽羊羹急成小餤飛鸞膾
咄嗟膾剔縷雞爽酒十樣卷生龍鬚炙千金碎香餅子
花折鵝糕脩羊寶卷交加鴨脂君子飣越國公碎金飯
雲頭對爐餅剪雲析魚羹虞公斷醒酢魚羊僊料紫龍
糕十二香點臛春香泛湯滑餅象牙䭔湯裝浮萍麵金
裝韭黃艾炙白消熊帖乳花面英加料鹽花魚屑專門
膾拖刀羊皮雅膾折筯羹香翠鶉羹朱衣飯餤露漿山子
羊羔千日醬加乳腐金丸玉菜臛鼈添酥冷白寒具天
孫膾暗裝籠味高細浮動羊乾坤夾餅乾炙滿天星含
漿餅撮高巧裝壇樣餅楊花泛湯糝餅天真羊膾魚膾
永加王特封烙羊成美公藏蟹含春侯新治月華飯無
憂腊連珠起肉
又按食竒如三材九沸具酸楚苗貜炙觾翠搊腴縻
腱臇鳬蠙臛粔籹寒具炙□蚶子梨&KR2837;鱟醬葫精搌
酒細飄蟹&KR0008;蘇膏棋腊鴿臛麻羹杏炙荆餳竿炙羌
煮黃醜缹鰌蒸䜴蟁足鼃炙懸熟熊蒸西捭菰首石
耳見官下記
食珍錄(虞悰)
劉孝儀曰鄴中鹿尾乃酒殽之最
賀季白有青州蟹黃
同昌公主𫝊有消靈炙紅虬脯宋龜樓子膾仇士良赤
明香脯
韋巨源有單籠金乳酥光明蝦炙
衣冠家有蕭家餛飩庾家糭子韓約能作櫻桃饆饠其
色不變
煬帝御厨用九飣牙盤食
金陵寒具嚼著驚動十里人
謝諷食略有十樣卷生龍鬚炙千金碎香餅子花無憂
腊連珠起肉
韋琳䱉表詔荅曰省表具知池沼搢紳陂池俊乂穿蒲
入荇肥滑有聞
渾羊設最為珍食置鵝于羊中内實粳肉五味全熟之
謝朓傳有䰿臛湯法
賈&KR0008;以瓠匏接河源水經宿器中色赤如絳以釀酒芳
味世中所絶
宋明帝有蜜漬鱁鮧
膳夫錄(鄭望之)
羊種
羊有二種不可食毛長而黑壯者曰骨䍽白而有角者
曰古羊皆羶臭發病羊之大者不過五十斤奚中所産
者百餘斤
櫻桃有三種
櫻桃其種有三大而殷者曰吳櫻桃黃而白者曰蠟珠
小而赤者曰水櫻桃食之皆不如蠟珠
鯽魚鱠
鱠莫先於鯽魚鯿魴鯛鱸次之鱭魿黃竹五種為下其
他皆強為
食檄
弘君舉食檄有麞肶牛䐑炙鴨䐹魚熊白麞脯糖蠏車
螯
五生盤
羊兔牛熊鹿並細治
王母飯
偏鏤卵脂盖飯面裝雜味
食品
隋煬有鏤金龍鳳蟹蕭家麥穗生寒消粉辣驕羊玉尖
麵
八珍
八珍者淳熬淳母炮豚擣珍漬熬糝肝
膋炮牂盖八法也
食次
食次有&KR0008;脯㳒羹臛法肺&KR0871;法羊盤腸䧳觔法羌煑法
筍&KR0034;羹法䰿臛湯法
食單
韋僕射巨源有燒尾宴食單
汴中節食
上元油䭔人日六一菜上已手裏行廚寒食冬凌四月
八指天餕饀重五如意圓伏日綠荷包子二社辣鷄臠
中秋翫月羹中元盂蘭餅饀重九米錦臘日萱草麵
廚婢
蔡太師京廚婢數百人庖子亦十五人段丞相有老婢
名膳祖
牙盤食
御廚進饌用九飣牙盤食
名食
衣冠家名食有涼胡突鱠鱧魚臆連蒸麞麞皮索餅上
牢丸
玉食批(司膳内人)
偶敗篋中得上每日賜太子玉食批數紙司膳内人所
書也如酒醋白腰子三鮮筍炒鵪子烙潤鳩子㸇石首
魚土步辣羹海鹽蛇鮓煎三色鮓煎卧烏熓湖魚糊炒
田鷄鷄人字焙腰子糊燠鮎魚蝤蛑簽麂膞及浮助酒
蠏江䖴青蝦辣羹燕魚乾㸇(闕)魚酒醋蹄酥片生豆腐
百宜羹燥子煠白腰子酒煎羊二牲醋腦子清汁雜熰
胡魚肚兒辣羹酒炊淮白魚之類嗚呼受天下之奉必
先天下之憂不然素餐有愧不特是貴家之暴殄略舉
一二如羊頭簽止取兩翼土步魚止取兩腮以蝤蛑為
簽為餛飩為棖瓮止取兩螯餘悉棄之地謂非貴人食
有取之則曰若輩真狗子也噫其可一日不知菜味哉
又記高宗幸清河王張俊第供進御筵腊脯一行線肉
條子皂角鋌子蝦腊雲夢把兒肉腊嬭房旋酢金山鹹
豉酒腊肉肉瓜虀垂手八盤子揀蜂兒下酒十五盞花
炊鵪子荔枝白腰子嬭房簽三脆羹羊舌簽萌牙肚胘
肫掌簽鵪子(闕)肚胘膾鴛鴦煠肚沙魚膾炒沙魚襯湯
鱔魚炒鱟鵝肫掌湯虀螃蠏釀棖嬭房玉蘂羹鮮蝦蹄
子膾南炒鱔洗手蠏鯚魚假蛤蜊五珍膾螃蠏清羹鵪
子水晶膾猪䐗假江&KR2090;蝦棖膾蝦魚湯虀水母膾二色
蠒兒羹蛤蜊生血粉羹插食炒白腰子炙肚胘炙鵪子
脯潤雞潤兔炙炊餅不炙炊餅彎骨厨勸酒十味江&KR2090;
煠&KR1648;江&KR2090;生蝤蜂簽薑醋香螺香螺煠肚薑酸假公權
煨牡蠣牡蠣煠肚蟑蚷煠肚(闕)食十盞二十分蓮花鴨
簽蠒兒羹三珍膾南炒鱔水母膾鵪子羹鯚魚膾三脆
羹洗手蠏煠肚胘對展每分時果五盤晩食五十分名
件二色蠒兒小頭羹飯肚子羹笑靨兒脯腊雞腊鴨(闕)
如此
士大夫食時五觀(黃庭堅)
古者君子有飲食之教在鄉黨曲禮而士大夫臨尊俎
則忘之矣故約釋氏法作士君子食時五觀云
一計功多少量彼來處
此食墾殖收穫舂磑淘汰炊煑乃成用功甚多何況
屠割生靈為己滋味一人之食十人作勞家居則食
父祖心力所營雖是已財亦承餘慶仕宦則食民之
膏血大不可言
二忖已德行全缺應供
始于事親中于事君終于立身全此三者則應受此
供缺則當知愧恥不敢盡味
三防心離過貪等為宗
治心養性先防三過美食則貪惡食則嗔終日食而
不知食之所從來則癡君子食無求飽離此過也
四正事良藥為療形苦
五穀五疏以養人魚肉以養老形苦者饑渴為主病
四百四病為客病故須食為毉藥以日扶持是故知
足者舉箸常如服藥
五為成道業故受此食
君子無終食之間違仁先結欵狀然後受食彼君子
兮不素餐兮此之謂也
糖霜譜(洪邁)
糖霜之名唐以前無所見自古食蔗者始為蔗漿宋玉
招魂所謂胹鼈包羔有柘漿是也其後為蔗餳孫亮使
黃門就中藏吏取交州獻甘蔗餳是也後又為石蜜南
中八郡志云笮甘蔗汁曝成飴謂之石蜜本草亦云煉
糖和乳為石蜜是也後又為蔗酒唐赤土國用甘蔗作
酒雜以紫瓜根是也唐太宗遣使至摩揭陁國取熬糖
法即詔揚州上諸蔗榨瀋如其劑色味愈於西域遠甚
然只是今之沙糖蔗之技盡於此不言作霜然則糖霜
非古也歴世詩人模竒寫異亦無一章一句言之唯東
坡公過金山寺作詩送遂寧僧圖寶云涪江與中泠共
此一味水冰盤薦琥珀何似糖霜美黃魯直在戎州作
頌答梓州雍熙長老寄糖霜云遠寄蔗霜知有味勝於
崔子水晶鹽正宗掃地從誰說我舌猶能及鼻尖則遂
寧糖霜見於文字者實始二公甘蔗所在皆植獨福唐
四明番禺廣漢遂寧有糖冰而遂寧為冠四郡所産甚
微而顆碎色淺味薄纔比遂之最下者亦皆起於近世
唐大歷中有鄒和尚者始來小溪之繖山教民黃氏以
造霜之法繖山有縣北二十里山前後為蔗田者十之
四糖霜戶十之三蔗有四色曰杜蔗曰西蔗曰芀蔗本
草所謂荻蔗也曰紅蔗本草崑崙蔗也紅蔗止堪生噉
芀蔗可作沙糖西蔗可作霜色淺土人不甚貴杜蔗紫
嫩味極厚專用作霜凡蔗最困地力今年為蔗田者明
年改種五穀以息之霜戶器用曰蔗削曰蔗鎌曰蔗凳
曰蔗碾曰榨斗曰榨牀曰漆甕各有制度凡霜一甕中
品色亦自不同堆疊如假山者為上團枝次之甕鑑次
之小顆塊次之沙脚為下紫為上深琥珀次之淺黃又
次之淺白為下宣和初王黼創應奉司遂寧常貢外歲
别進數千斤是時所産益竒墻壁或方寸應奉司罷乃
不再見當時因之大擾敗本業者居半久而未復遂寧
王灼作糖霜譜七篇且載其說予采取之以廣聞見
中饋錄(吳氏)
脯鮓
蟹生
用生蟹刴碎以麻油先熬熟冷并草果茴香砂仁花椒
末水薑胡椒俱為末再加葱鹽醋共十味入蟹内拌勻
即時可食
炙魚
鱭魚新出水者治淨炭上十分炙乾收藏一法以鱭魚
去頭尾切作段用油炙熟每服用箬間盛瓦礶内泥封
水醃魚
臘中鯉魚切大塊拭乾一斤用炒鹽四兩擦過淹一宿
洗淨㫰乾再用鹽二兩糟一斤拌勻入瓮紙箬泥封塗
肉鮓
生燒猪羊腿精批作片以刀背勻搥三兩次切作塊子
沸湯隨漉出用布内扭乾每一斤入好醋一盞鹽四錢
椒油草果砂仁各少許供饌亦珍美
瓜虀
醬瓜生薑葱白淡笋乾或茭白鰕米雞胸肉各等分切
作長條絲兒香油炒過供之
算條巴子
猪肉精肥各另切作三寸長各如算子樣以砂糖花椒
末宿砂末調和得所拌勻晒乾蒸熟
爐焙雞
用雞一隻水煮八分熟刴作小塊鍋内放油少許燒熱
放雞在内略炒以錠子或椀蓋定燒及熱醋酒相半入
鹽少許烹之候乾再烹如此數次候十分酥熟取用
蒸鰣魚
鰣魚去腸不去鱗用布拭去血水放盪鑼内以花椒砂
仁醬擂碎水酒葱拌勻其味和蒸去鱗供食
夏月醃肉法
用炒過熱鹽擦肉令軟勻下缸内石壓一夜掛起見水
痕即以大石壓乾掛當風處不敗
風魚法
用青魚鯉魚破去腸胃每斤用鹽四五錢醃七日取起
洗淨拭乾腮下切一刀將川椒茴香加炒鹽擦入腮内
并腹裏外以紙包裹外用麻皮扎成一箇挂于當風之
處腹内入料多些方妙
肉生法
用精肉切細薄片子醬油洗淨入火燒紅鍋爆炒去血
水微白即好取出切成絲再加醬瓜糟蘿蔔大蒜砂仁
草果花椒橘絲香油拌炒肉絲臨食加醋和勻食之甚
美
魚醬法
用魚一斤切碎洗淨後炒鹽三兩花椒一錢茴香一錢
乾姜一錢神麯二錢紅麯五錢加酒和勻拌魚肉入磁
瓶封好十日可用吃時加葱花少許
糟猪頭蹄瓜法
用猪頭蹄瓜煮爛去骨布包攤開大石壓匾實落一宿
糟用甚佳
酒醃蝦法
用大蝦不見水洗剪去鬚尾每斤用鹽五錢淹半日瀝
乾入瓶中蝦一層放椒三十粒以椒多為妙或用椒拌
蝦裝入瓶中亦妙裝完每斤用鹽三兩好酒化開澆入
瓶内封好泥頭春秋五七日即好吃冬月十日方好
蟶鮓
蟶一斤鹽一兩醃一伏時再洗淨控乾布包石壓加熟
油五錢薑橘絲五錢鹽一錢葱絲五分酒一大盞飯糝
一合磨米拌勻入瓶泥封十日可供魚鮓同
醉蟹
香油入醬油内亦可久留不砂加糟醋酒醬各一碗蟹
多加鹽一碟又法用酒七碗醋三碗鹽二碗醉蟹亦妙
晒蝦不變紅色
蝦用鹽炒熟盛籮内用井水淋洗去鹽晒乾色紅不變
煮魚法
凡煮河魚先下水下燒則骨酥江海魚先調滚汁下鍋
則骨堅也
煮蟹青色蛤蜊脱丁
用柿蒂三五個同蟹煮色青後用枇杷核内仁同蛤蜊
煮脱丁
造肉醬
精肉四斤去筋骨醬一斤八兩研細鹽四兩葱白細切
一碗川椒茴香陳皮各五六錢用酒拌各粉并肉如稠
粥入罈封固晒烈日中十餘日開看乾再加酒淡再加
鹽又封以泥晒之
黃雀鮓
每隻治淨用酒洗拭乾不犯水用麥黃紅麯鹽椒葱絲
嘗味和為止却將雀入匾罈内鋪一層上料一層裝實
以箬蓋篾片芊定候滷出傾去加酒浸密封久用
治食有法
洗猪肚用麵洗猪臟用砂糖不氣煮笋入薄荷少加
鹽或以灰則不蘝糟蟹罈上加皂角半錠可留久洗
魚滴生油一二點則無涎煮魚下末香不腥煮鵝下
櫻桃葉數片易軟煮陳臘肉將熟取燒紅炭投數塊
入鍋内則不油蘞氣煮諸般肉封鍋口用楮實子一
二粒同煮易爛又香夏月肉單用醋煮可留十日
麵不宜生水過用滚湯停冷食之燒肉忌桑柴火
醬蟹糟蟹忌燈照則沙酒酸用小豆一升炒焦袋盛
入酒罈中則好染坊瀝過淡灰晒乾用以包藏生黃
瓜茄子至冬月可食用松毛包藏橘子三四月不乾
菉豆藏橘亦可
製蔬
配鹽瓜菽
老瓜嫩茄合五十斤每斤用淨鹽二兩半先用半兩醃
瓜茄一宿出水次用橘皮五斤新紫蘇連根三斤生薑
絲三斤去皮杏仁二斤桂花四兩甘草二兩黃豆一斗
煮酒五斤同拌入瓮合滿捺實箬五層竹片捺定箬裹
泥封晒日中兩月取出入大椒半斤茴香砂仁各半斤
勻晾晒在日内發熱乃酥美黃豆須揀大者煮爛以麩
皮罨熱去麩皮淨用
糖蒸茄
牛妳茄嫩而大者不去蒂直切成六稜每五十斤用鹽
一兩拌勻下湯焯令變色瀝乾用薄荷茴香末夾在内
砂糖三斤醋半鍾浸三宿晒乾還滷直至滷盡茄乾壓
匾收藏之
釀瓜
青瓜堅老而大者切作兩片去穰略用鹽出其水生薑
陳皮薄荷紫蘇俱切作絲茴香炒砂仁砂糖拌勻入瓜
内用線扎定成個入醬缸内五六日取出連瓜晒乾收
貯切碎了晒
蒜瓜
秋間小黃瓜一斤石灰白礬湯焯過控乾鹽半兩醃一
宿又鹽半兩剝大蒜瓣三兩搗為泥與瓜拌勻傾入醃
下水中熬好酒醋浸着涼處頓放冬瓜茄子同法
三煮瓜
青瓜堅老者切作兩片每一斤用鹽半兩醬一兩紫蘇
甘草少許醃伏時連滷夜煮日晒凡三次煮後晒至雨
天留甑上蒸之晒乾收貯
蒜苗乾
蒜苗切寸段一斤鹽一兩醃出臭水略晾乾拌醬糖少
許蒸熟晒乾收藏
藏芥
芥菜肥者不犯水晒至六七分乾去葉每斤鹽四兩醃
一宿取出每莖扎成小把置小瓶中倒瀝盡其水并煎
醃出水同煎取清汁待冷入瓶封固夏月食
芥辣
二年陳芥子碾細冰調納實椀内韌紙封固沸湯三五
次泡出黃水覆冷地上頃後有氣入淡醋解開布濾去
查
醬佛手香櫞梨子
梨子帶皮入醬缸内久而不壊香櫞去穰醬皮佛手全
醬新橘皮石花麵筋皆可醬食其味更佳
糟茄子法
五茄六糟鹽十七更加河水甜如蜜茄子五斤糟六
斤鹽十七兩河水兩三碗拌糟其茄味自甜此藏茄法
也非暴用者
糟蘿蔔方
蘿蔔一斤鹽三兩以蘿蔔不要見水揩淨帶須半根晒
乾糟與鹽拌過少入蘿蔔又拌過入甕此方非暴喫者
糟薑方
薑一斤糟一斤鹽五兩揀社日前可糟不要見水不可
損了薑皮用乾布擦去泥晒半乾後糟鹽拌之入甕
做蒜苗方
苗用些少鹽醃一宿晾乾湯焯過又晾乾以甘草湯拌
過上甑蒸之晒乾入甕
三和菜
淡醋一分酒一分水一分鹽甘草調和其味得所煎滚
下菜苗絲橘皮絲各少許白芷一二小片糝菜上重湯
頓勿令開至熟食之
暴虀
菘菜嫩莖湯焯半熟紐乾切作碎段少加油略炒過入
器内加醋些少停少頃食之
取紅細胡蘿蔔切片同切芥菜入醋略醃片時食之甚
脆仍用鹽些少大小茴香薑橘皮絲同醋共拌醃食
胡蘿蔔鮓
切作片子滚湯略焯控乾入少許葱花大小茴香薑橘
絲花椒末紅麯研爛同鹽拌勻醃一時食之
又方
白蘿蔔茭白生切笋煮熟三物俱同此法作鮓可供食
蒜菜
用嫩白蒜菜切寸段每十斤用炒鹽四兩每醋一碗水
二碗浸菜於瓮内
淡茄乾方
用大茄洗淨鍋内煮過不要見水擘開用石壓乾趁日
色晴先把瓦晒熱攤茄子於瓦上以乾為度藏至正二
月内和物勻食其味如新茄之味
盤醬瓜茄法
黃子一斤瓜一斤鹽四兩將瓜擦原醃瓜水拌勻醬黃
每日盤二次七七四十九日入罈
乾閉瓮菜
菜十斤炒鹽四十兩用缸醃菜一皮菜一皮鹽醃三日
取起菜入盆内揉一次將另過一缸鹽瀂收起聽用又
過三日又將菜取起又揉一次將菜另過一缸留鹽汁
聽用如此九遍完入瓮内一層菜上洒花椒小茴香一
層又裝菜如此緊緊實實裝好將前留起菜瀂每罈洨
三碗泥起過年可吃
撒拌和菜
將麻油入花椒先時熬一二滚收起臨用時將油倒一
碗入醬油醋白糖些少調和得法安起凡物用油拌的
即倒上些少拌吃絶妙如拌白菜豆芽水芹須將菜入
滚水焯熟入清水漂着臨用時榨乾拌油方吃菜色青
翠不黑又脆可口
蒸乾菜
將大窠好菜擇洗淨乾入沸湯内焯五六分熟晒乾用
鹽醬蒔蘿花椒砂糖橘皮同煮極熟又晒乾并蒸片時
以磁器收貯用時着香油沖揉微用醋飯上蒸食
鵪鶉茄
揀嫩茄切作細縷沸湯焯過控乾用鹽醬花椒蒔蘿茴
香甘草陳皮杏仁紅豆研細末拌勻晒乾蒸過收之用
時以滚湯泡軟蘸香油煠之
食香瓜茄
不拘多少切作棋子每斤用鹽八錢食香同瓜拌勻於
缸内醃一二日取出控乾日晒晩復入滷水内次日又
取出晒凡經三次勿令太乾裝入罈内用
糟瓜茄
瓜茄等物每五斤鹽十兩和糟拌勻用銅錢五十文逐
層鋪上經十日取錢不用别換糟入瓶收久翠色如新
茭白鮓
鮮茭切作片子焯過控乾以細葱絲蒔蘿茴香花椒紅
麯研爛并鹽拌勻同醃一時食藕梢鮓同此造法
糖醋茄
取新嫩茄切三角塊沸湯漉過布包榨乾鹽醃一宿晒
乾用薑絲紫蘇拌勻煎滚糖醋潑浸收入磁器内瓜同
此法
蒜冬瓜
揀大者去皮穰切如一指闊以白礬石灰煎湯焯過漉
出控乾每斤用鹽二兩蒜瓣三兩搗碎同冬瓜裝入磁
器添以熬過好醋浸之
醃鹽韭法
霜前揀肥韭無黃梢者擇淨洗控乾於磁盆内鋪韭一
層糝鹽一層候鹽韭勻鋪盡為度醃一二宿翻數次裝
入磁器内用原滷加香油少許尤妙
造榖菜法
用春不老菜臺去葉洗淨切碎如錢眼子大晒乾水氣
勿令太乾以薑絲炒黃豆大每菜一斤用鹽一兩入食
香相停揉回滷性裝入礶内候熟隨用
黃芽菜
將白菜割去梗葉止留菜心離地二寸許以糞土壅平
用大缸覆之缸外以土密壅勿令透氣半月後取食其
味最佳
倒纛菜
每菜一百斤用鹽五十兩醃了入罈裝實用鹽瀂調毛
灰如乾麵糊口上攤過封好不必草塞用芥菜不要落
水晾乾軟了用滚湯一焯就起笟籬撈在篩子内晾冷
將焯菜湯晾冷將篩子内菜用鬆鹽些少撒拌入瓶後
加晾冷菜瀂澆上包好安頓冷地上
笋鮓
春間取嫩笋剝淨去老頭切作四分大一寸長塊上籠
蒸熟以布包裹榨作極乾投於器中下油用製造與麩
鮓同
晒淡笋乾
鮮笋猫耳頭不拘多少去皮切片條沸湯焯過晒乾收
貯用時米泔水浸軟色白如銀鹽湯焯即醃笋矣
酒豆豉方
黃子一斗五升篩去麵令淨茄五斤瓜十二斤薑觔十
四兩橘絲隨放小茴香一升炒鹽四斤六兩青椒一斤
一處拌入瓮中捺實傾金華酒或酒娘醃過各物兩寸
許紙箬札縳泥封露四十九日罈上寫東西字記號輪
晒日滿傾大盆内晒乾為度以黃草布罩著
水豆豉法
好黃子十斤好鹽四十兩金華甜酒十碗先日用滚湯
二十碗充調鹽作瀂留冷定清聽用將黃子下缸入酒
入鹽水晒四十九日完方下大小茴香(各一兩)草果(五錢)
官桂(五錢)木香(三錢)陳皮絲(一兩)花椒(一兩)乾薑絲(半)
(斤)杏仁(一斤)各料和入缸内又晒又打二日將罈裝起
隔年吃方好蘸肉吃更妙
紅鹽豆
先將鹽霜梅一個安在鍋底下淘淨大粒青豆蓋梅又
將豆中作一窝下鹽在内用蘇木煎水入白礬些少沿
鍋四邊澆下平豆為度用火燒乾豆熟鹽又不泛而紅
蒜梅
青硬梅子二斤大蒜一斤或囊剝淨炒鹽三兩酌量水
煎湯停冷浸之候五十日後滷水將變色傾出再煎其
水停冷浸之入瓶至七月後食梅無酸味蒜無葷氣也
甜食
炒麵方
白麵要重羅三次將入大鍋内以木爬炒得大熟上卓
古轤槌碾細再羅一次方好做甜食凡用酥油須要新
鮮如陳了不堪用矣
麵和油法
不拘斤兩用小鍋糖滷用二杓隨意多少酥油下小鍋
煎過細布濾淨用生麵隨手下不稀不稠用小爬兒炒
至麵熟方好先將糖滷熬得有絲棍蘸起視之可斟
酌傾入油麵鍋内打勻掇起鍋乘熱撥在案上捍開切
象眼塊
雪花酥
油下小鍋化開濾過將炒麵隨手下攪勻不稀不稠掇
離火洒白糖末下在炒麵内攪勻和成一處上案捍開
切象眼塊
洒孛你方
用熬麽古料熬成不用核桃舀上案攤開用江米末圍
定銅圈印之即是洒孛你切象牙者即名白糖塊
酥餅方
油酥四兩蜜一兩白麵一斤搜成劑入印作餅上爐或
用猪油亦可蜜用二兩尤好
油&KR2410;兒方
麵搜劑包餡作&KR2410;兒油煎熟餡同肉餅法
酥兒印方
用生麵攙豆粉同和用手捍成條如筯頭大切二分長
逐箇用小梳掠印齒花收起用酥油鍋内煠熟漏杓撈
起來熱洒白沙糖細末拌之
五香糕方
上白糯米和粳米二六分芡實乾一分人參白术茯苓
砂仁總一分磨極細篩過用白沙糖滚湯拌勻上甑
煮沙團方
沙糖入赤豆或菉豆煮成一團外以生糯米粉裹作大
團蒸或滚湯内煮亦可
粽子法
用糯米淘淨夾棗栗柿乾銀杏赤豆以茭葉或箬葉裹
之一法以艾葉浸米裹謂之艾香粽子
玉灌肺方
真粉油餅芝蔴松子胡桃茴香六味拌和成捲入甑蒸
熟切作塊子供食美甚不用油入各物粉或麵同拌蒸
亦妙
餛飩方
白麵一斤鹽三錢和如落索麵更頻入水搜和為餅劑
少頃操百遍&KR0008;為小塊捍開菉豆粉為&KR0008;四邊要薄入
餡其皮堅
水滑麵方
用十分白麵揉搜成劑一斤作十數塊放在水内候其
麵性發得十分滿足逐塊抽拽下湯煮熟抽拽得闊薄
乃好麻膩杏仁膩醎笋乾醬瓜糟茄薑醃韮黃瓜絲作
虀頭或加煎肉尤妙
糖薄脆法
白糖一斤四兩清油一斤四兩水二碗白麵五斤加酥
油椒鹽水少許搜和成劑捍薄如酒鍾口大上用去皮
芝蔴撒勻入爐燒熟食之香脆
糖榧方
白麵入酵待發滚湯搜成劑切作榧子樣下十分滚油
煠過取出糖麵内纏之其纏糖與麵對和成劑
刀劍錄(陶弘景)
夫刀劍之由出已久矣前王後帝莫不鑄之但以小
事記注者不甚詳錄遂使精竒挺異空成湮没慨然
有想遂為記云
夏禹子帝啟在位十年以庚戍八年鑄一銅劍長三尺
九寸後藏之秦望山腹上刻二十八宿文有背面面文
為星辰背記山川日月
啟子太康在位二十九年歲在辛夘三月春鑄一銅劍
上有八方面長三尺二寸頭方
孔甲在位三十一年以九年歲次甲辰採牛首山鐵鑄
一劍銘曰夾古文篆書長四尺一寸
殷大甲在位三十二年以四年歲次甲子鑄一劍長二
尺文曰定光古文篆書
武丁在位五十九年以元年歲次戊午鑄一劍長三尺
銘曰照膽古文篆書
周昭王瑕在位五十一年以二年歲次壬午鑄五劍各
投五嶽銘曰鎮嶽尚方古文篆書長五尺
簡王夷在位十四年以元年歲次癸酉鑄一劍長三尺
銘曰駿大篆書
秦昭王稷在位五十二年以元年歲次丙午鑄一劍長
三尺銘曰誡大篆書
秦始皇在位三十七年以三年歲次丁巳採北祗銅鑄
二劍銘曰定秦小篆書李斯刻埋在阿房宫閣下一在
觀臺下長三尺六寸
前漢劉季在位十二年以始皇三十四年于南山得一
鐵劍長三尺銘曰赤霄大篆書及貴常服之此即斬蛇
劍也
文帝恒在位二十三年以初元十六年歲次庚午鑄三
劍長三尺六寸銘曰神龜多刻龜形以應大横之兆帝
崩命入玄武宫
武帝徹在位五十四年以元光五年歲次乙巳鑄八劍
長三尺六寸銘曰八服小篆書嵩恒霍華大山五嶽皆
埋之
宣帝詢在位二十五年以本始四年鑄二劍長三尺一
曰毛二曰貴以足下有毛故為之皆小篆書
平帝衎在位五年以元始元年歲次辛酉掘得一劍上
有帝名因服之大篆書
王莽在偽位十七年以建國五年歲次庚午造威斗及
神劍皆練五色石為之銘曰神勝萬里伏小篆書長三
尺六寸
更始劉聖公在偽位二年自造一劍銘曰更國小篆書
後漢光武秀在位三十三年未貴時在南陽鄂山得一
劍文曰秀霸小篆書帝常服之
明帝莊在位十八年以永平元年歲次戊午鑄一劍上
作龍形沈之于洛水中水清時常有見之者
章帝炟在位十三年以建初八年鑄一金劍令投于伊
水中以厭人膝之怪弘景按水經云伊水有一物如人
膝頭有瓜人浴輒没不復出
安帝祜在位十九年以元初六年鑄一劍藏峨眉山疑
山王也
順帝保在位十九年以永建元年鑄一劍長三尺四寸
銘曰安漢小篆書後改年號
靈帝宏在位二十二年以建寧三年鑄四劍文曰中興
一劍無故自失並小篆書
魏武帝曹操以建安二十年于幽谷得一劍長三尺六
寸上有金字銘曰孟德王常服之
齊王芳以正始六年鑄一劍常服之無故自失但有空
匣如故後有禪代之事兆始于此尋為司馬氏所廢
蜀主劉備以章武元年歲次辛丑採金牛山鐵鑄八劍
各長三尺六寸一備自服一與太子禪一與梁王理一
與魯王永一與諸葛亮一與雲長一與張飛一與趙雲
並是亮書皆作風角處所有令稱元造刀五萬口皆連
環及刃口列七十二鍊柄中通之兼有二字房子容曰
唐人尚書郎李章武本名方古貞元季年為東平帥李
師古判官因理第掘得一劍上有章武字方古博物亞
張茂先亦曰蜀相諸葛孔明所佩劍也乃改名師古為
奏請為章武焉蓋蜀主八劍之一也
後主禪延熙二年造一大劍長一丈二尺鎮劍口山往
往人見光輝後人求之不獲
吳王孫權以黃武五年採武昌銅鐵作千口劍萬口刀
各長三尺九寸刀頭方皆是南銅越炭作之文曰大吳
小篆書又赤烏年中有人得淮陰侯韓信劍帝以賜周
瑜
孫亮以建興二年鑄一劍文曰流光小篆書
孫皓以建衡元年鑄一劍文曰皇帝吳王小篆書
晉武帝司馬炎以咸寧元年造八千口刀銘曰司馬
懷帝熾以永嘉元年造一劍長五尺銘曰步光小篆書
成帝衍以咸和元年造十三口刀銘曰興國
穆帝𥅆以永和五年于房山造五口劍銘曰五方單符
隸書
孝武帝昌明以大元元年于華山頂埋一劍銘曰神劍
隸書
宋武帝劉裕以永初元年鑄一刀銘其背曰定國小篆
書長四尺後入于梁
少帝義符以景平元年造一刀銘曰五色小篆書
後廢帝昱以元徽二年于蔣山頂造一劍銘曰永昌篆
書
順帝準以昇明元年掘得一刀銘曰上血其刀照一室
帝竒之至二年七月帝使楊玉候織女玉候女不得懼
死用以弑帝果如銘故知吉凶其徵先見矣
齊高帝蕭道成以建元二年造一刀銘曰定業長五尺
篆書自制之
明帝鸞以建武二年造一刀銘曰朝儀長四尺小篆書
梁武帝蕭衍以天監二年即位至普通中歲在庚子命
弘景造神劍十三口用金銀銅鐵錫五色合為之長短
各依劍術法文曰服之者永治四方並小篆書
諸小國刀劍總在此
前趙劉淵以元熙二年造一刀長三尺九寸文曰滅賊
隸書
後趙石勒以建平二年造一刀用五百金工用萬人頭
尖長三尺六寸銘曰建平隸書勒未貴時耕地得一刀
銘曰石氏昌篆書
石季龍以建武十四年造一刀長五尺銘曰皇帝石氏
隸書
後蜀李雄以晏平元年造刀五百口文曰騰馬隸書
前涼張寔造刀百口無故刀盡失文曰霸
後魏昭成帝拓跋犍以建國元年于赤冶城鑄刺刀十
口金鏤赤冶字
道武帝珪以登國元年于嵩阿鑄一劍銘曰鎮山隸書
明元帝嗣以泰常元年造一劍長四尺銘背曰泰常至
真君元年有道士繼天師白為帝造劍長三尺六寸隸
書因改元真君
宣武帝恪以景明元年于白鹿山造一刀文曰白鹿隸
書
前秦苻堅以甘露四年造一刀用五千工銘曰神術隸
書
前燕慕容雋以元璽元年造二十八口刀銘曰二十八
將隸書
後燕慕容垂以建興元年造二刀長七尺一雄一雌隸
書若别處之則鳴
後秦姚萇以建初元年造一刀銘曰中山長三尺七寸
隸書
西秦乞伏國仁以建義三年造一刀銘曰建義隸書
後涼吕光以麟嘉元年造一刀銘背曰麟嘉長三尺六
寸
南涼禿髮烏孤以太初三年造一刀狹小長二尺五寸
青色匠人曰當作之時夢見一人被朱服云吾是太一
神來看汝作云此刀有獻必鳴後落突厥可汗所有也
南燕慕容玄明以建平元年作刀四口文曰建平隸書
西凉李暠以永建元年造珠碧刀一口銘曰百勝隸書
北涼沮渠蒙遜以永安三年造刀百口銘曰永安隸書
夏州赫連勃勃以龍昇二年造五口刀背刃有龍雀環
兼金鏤作一龍形長三尺九寸銘曰古之利器吳楚湛
盧大夏龍雀名冠神都可以懷遠可以柔邇如風靡草
威服九區宋王劉裕破長安得此刀後入于梁
吳將刀
周瑜作南郡太守造一刀背上有盪寇將軍字八分書
蔣欽拜列郡司馬造一刀文曰司馬隸書
周幼平擊曹公勝拜平虜將軍因造一刀銘背曰幼平
董元成少果勇自打鐵作一刀後討黃祖于蒙衝河元
成引刀斷衝頭為二流拜大司馬號斷蒙刀
潘文拜偏將軍為取荆州拜固陵太守因造一刀銘曰
固陵
朱理君少受征討黃武中累功拜安國將軍作一佩刀
文曰安國
雲長為先主所重不惜身命自採都山鐵為二刀銘曰
萬人及後敗惜此刀投之水中
張飛初拜新亭侯自命匠鍊赤朱山鐵為一刀銘曰新
亭侯蜀大將也後被范強殺強將此刀入于吳
諸葛亮定黔中從青石祠過遂抽刀刺山頭刀不拔而
去行人莫測
黃忠漢先主定南郡得一刀赤如血于漢中擊夏侯軍
一日之中手刃百數
魏將刀
鍾會克蜀于成都土中得一刀文曰太一會死入帳下
王伯昇伯昇後渡江刀遂飛入水
鄧艾年十二曾讀陳太丘碑碑下掘得一刀黑如漆長
三尺餘刀上常有氣凄凄然時人以為神物
董卓少時耕野得一刀無文字四面隠起作山雲文斸
玉如泥及卓貴示五官郎將蔡邕邕曰此項羽之刀也
袁紹在黎陽夢有一神授一寶刀及覺果在卧所銘曰
思召紹解之曰思召紹字也
郭維于太原得一刀文曰宜為將後遂為將軍及與蜀
將戰敗失此刀
王雙曾于市中買得一刀賣人曰得之者貴因不見雙
後佩之為魏將後與曹真一刀換也
說郛卷九十五上
說郛卷九十五不元陶宗儀撰
洞天清錄(趙希鵠)
唐張彦遠作閒居受用至首載齋閣應用而傍及醖醢
脯羞之屬噫是乃大老姥總督米鹽細務者之為誰謂
君子受用如斯而已乎人生一世如白駒過隙而風雨
憂愁輒居三分之二其間得閑者纔三之一分耳況知
之而能享用者又百之一二於百一之中又多以聲色
為受用殊不知吾輩自有樂地悦目初不在色盈耳初
不在聲嘗見前輩諸老先生多畜法書名畫古琴舊硯
良以是物明忩淨几羅列布置篆香居中佳客玉立相
映時取古人妙迹以觀鳥篆蝸書竒峰遠水摩娑鐘鼎
親見商周端硯湧巖泉焦桐鳴玉佩不居人世所謂受
用清福孰有踰此者乎是境也閬苑瑤池未必是過人
鮮之知良可悲也余故彙萃古琴研古鐘鼎而次凡十
門辨訂是否以貽清修好古塵外之客名曰洞天清錄
若香茶紙墨之屬既譜載而已謬誤者兹不復贅觀者
宜自求之開封趙希鵠序
古琴辨
斷紋
古琴以斷紋為證琴不歴五百歲不斷愈久則斷愈多
然斷有數等有蛇腹斷有紋横截琴面相去或一寸或
二寸節節相似如蛇腹下紋有細紋斷如髮千百條亦
停勻多在琴之兩傍而近岳處則無之有面與底皆斷
者又有梅花斷其紋如梅花頭此為極古非千餘載不
能有也蓋漆器無斷紋而琴獨有之者盖他器用布漆
琴則不用它器安閒而琴日夜為絃所激又歲久桐腐
而漆相離破斷紋隠處雖腐磨礪至再重加光漆其紋
愈見然真斷紋如劒鋒偽則否
偽斷紋
偽作者用信州薄連紙光漆一層於上加灰紙斷則有
紋或於冬日以猛火烘琴極熱用雪罨激烈之或用小
刀刻畫于上雖可眩俗眼然決無劒鋒亦易辨
古琴樣制
古琴惟夫子列子二樣若太古琴或以一段木為之並
無肩腰惟加岳亦無焦尾安焦尾處則横嵌堅木以承
絃而夫子列子樣亦皆肩垂而闊非若今聳而狹也惟
此二樣乃合古制近世雲和樣於岳之外刻作雲頭捲
而下通身如壺瓶此或以夫子樣周徧皆作竹節形名
竹節樣其異樣不一皆非古制又於第四絃下安徽以
求異曰此外國琴尤可笑也
古琴隂陽材
古琴隂陽材者蓋桐木而陽日照者為陽不面日者為
隂如不信但取新舊桐木置之水上陽面浮之隂必沈
雖反復之再三不易也更有一驗古今琴士所未嘗言
陽材琴旦濁而暮清晴濁而雨清隂材琴旦清而暮濁
晴清而雨濁此乃靈物與造化同機緘非他物比也
取古材造琴
古琴最難得於精金美玉得古材者命良工旋製之斯
可矣自昔論擇材者曰紙甑水槽木魚鼔腔敗棺古梁
柱榱桷然梁柱恐為重物壓損紋理敗棺少用桐木紙
甑水槽患其薄而受濕氣太多惟木魚鼔腔晨夕近鐘
鼓為金聲所入最為良材然亦有敲損之患别有擇材
往監今陳述之云昔吳錢忠懿王能琴遣使以廉訪為
名而實物色良琴使者至天台宿山寺夜聞瀑布聲正
在簷外晨起視之瀑下淙石處正對一屋柱而柱且向
日私念曰若是桐木則良琴處在是矣以刀削之果桐
也即賂寺僧易之取陽面二琴材馳驛以聞乞俟一年
斵成獻忠懿一曰洗凡二曰清絶遂為曠代之寶後錢
氏納土太宗朝二琴歸御府南渡初流轉至霅州葉夢
得上云此乃擇材之良法大抵桐材既堅而又歴千餘
年木液已盡復多風日吹曝之金石水聲感入之所處
在空曠清幽蕭散之地而不聞塵凡喧雜之聲取以制
琴烏得不與造化同妙以此觀之安琴之室亦當如是
不宜近塵穢婦女喧雜之地也
製琴不當用俗工
工人供斤削之役若繩墨尺寸厚薄方圓必善琴高士
主之仍不得促辦每一事如槽腹琴面之類一事畢方
治一事必相度審思之既斵削去則不復可增度造一
琴并漆必三月或半年方辦合底面必用膠漆如皮紙
厚合訖置琴於卓上横厚木於卓下夾車以篾絲縛之
依法匣訖候一月方解㡳灰必雜以金銅細屑或磁器
屑薄如連紙候極乾再上一次面灰用極細骨灰如薄
連紙止一上並一月方乾面上糙漆僅取遮灰光漆糙
底灰漆差厚無害又徽者繩也準繩墨以定聲尤宜留
意豈俗工所能哉製造之法諸琴書備載宜擇其善者
參用之
擇琴不必泥名
今人見琴池洺中有雷文張越字便以為至寶殊不知
雷張皆開元天寶時人去今能幾何若得古材依法留
心斵之雷張未必過也惟求其是而已矣
製琴不必求竒
湖南有范氏曾守土號范連州自能斵琴今有一琴在
折彦質參政家其琴面乃用方二三寸許小桐木片以
膠漆輳成之名曰百衲彈之則與尋常低下琴無異此
何益哉木不成段聲必不應又為漆所礙其窒塞可知
折氏至今寶之尤可笑今人或以琴材短不及或自岳
之外别用桐木接之亦不可也
古琴色
古琴漆色歴年既久漆光退盡惟黯黯如海舶所貨烏
木此最竒古而或者以其無光磨而再漆之不惟頓失
古意且滯琴之聲此大戒也
純陽琴
底面俱用桐謂之純陽琴古無此製近世為之取其暮
夜隂雨之際聲不沈默必不能達遠盖聲不實也
擇琴底
今人多擇面不擇㡳縱依法製之琴亦不清盖面以取
聲底以匱聲底木不堅聲必散逸法當取五七百年舊
梓木鋸開以指甲搯之堅不可入者方是
桐木不宜太鬆
桐木太鬆而理疎琴聲多泛而虛宜擇緊實而紋理條
條如絲線細密條達不邪曲者此十分良材亦以搯不
入為竒其搯得入而麄疎柔脆者多是花桐乃今用作
漆器胎素者非梧桐也今人多誤用之
桐木紫色
桐木年久木液去盡紫色透裏全無白色更加細密方
稱良材
燻爆琴材
古人以桐梓久浸水中又取以懸竈上或吹曝以風日
百種用意終不如自然者蓋萬物在天地間必歴年多
然後受隂陽氣足而成材自壯而衰衰而老老而死隂
陽之氣去盡然後反本還元復與太虛同體其竒好處
乃與造化同功此豈人力所能致哉豈吹曝所能成哉
桐木多等
有梧桐生子如簸箕有花桐春來開花如玉簮而微紅
號折桐花青櫻桐其實頗堪以醡油有刺桐其木身皆
生刺大如釘鍖(音斟)
梓木多等
有楸梓鋸開色微紫黑用以為琴底者也有黃心梓其
理正類櫧木而極細黃白不堪若作器用難朽非琴材
也漆木亦類梓蓋取其漆液堅凝古人亦以為材料須
不經取漆而老大者方可用
琴腹
製琴腹宜安鳳足處須小阨之過足則復寬之蓋聲過
阨則不直達過阨寬則復悠揚而出所以韻長乃唐雷
文秘法此論琴腹横廣也面底皆然於阨處穿鑿足
琴足
琴足宜用棗心黃楊及烏木蓋取其堅實足之下須令
平如鐵切忌尖與凹足之柄與琴之鑿必小大相當毋
差毫釐若柄小而以紙副之琴聲必泛岳軫焦尾亦宜
用此三等木切不可以金玉犀象為飾多誨盜併為琴
害矣
雷張槽腹法
雷張製槽腹有妙訣於琴底悉窪微令如仰瓦蓋謂於
龍池鳳沼之絃微令有唇餘處悉窪之正如今銅錢之
背穿眼處有絃凸起令聲有關閉既取其面底若如瓦
相合而池沼之唇又關閉不直達故聲有所匱而不散
豈論琴腹堅深也余嘗見畢文簡公張越琴於池沼間
以指探之果如此
琴受土氣
古之愛琴者殁則戒子孫藏之塚間或有用石匣者復
出而為世用多是聲沈闇闇然蓋以受土氣多濕氣勝
耳法當用大甑蒸之以去濕氣一蒸未透再多蒸之於
風日處挂曝經月聲復矣
浦江古琴
婺州浦江一士大夫家發地得琴長大有斷紋紹興間
獻之御府為巨璫所阻曰此墟墓中物豈宜進御府遂
給還其家至今寶之雖聲帶濁而以作廣陵等大曲彈
愈久而聲方出此琴若用前蒸曝法當無比矣
琴面有穿孔
南昌一士家有古琴面上三穿孔然皆不當絃不礙聲
號曰玲瓏玉有達官以千緡市之而去紹興諸暨一士
大夫家有一穿孔琴亦不當絃今已轉徙他處
琴案
琴案須作維摩樣庶案脚不碍人膝連面高二尺八寸
可入膝於案下而身向前宜石面為第一次用堅木厚
者為面再三加灰漆亦令厚四脚令壯更平不假坫扱
則與石案無異永州石案面固佳然太薄板須厚一寸
半許乃佳若用木面須二寸以上若得大栢大棗木不
用膠合以漆合之尤妙又見今人作琴桌僅容一琴須
闊可容四琴長過琴三之一試以案較琴聲便可見琴
案上切不可置香爐雜物於前吳自強雲山集云於案
面作小水槽不必爾也
琴室
前輩或埋瓮於地上鳴琴此說恐妄傳蓋彈琴之室宜
實不宜虛最宜重樓之下蓋上有樓板則聲不散其下
空曠清幽則聲透徹若高堂大厦則聲散小閣密室則
聲不達園囿亭榭尤非所宜若必幽人逸士於高林大
木或岩洞石室之下清曠之地更有泉石之勝則琴聲
愈清與廣寒月殿何異
掛琴
掛琴不宜着壁有土氣惟紙糊格及漆格上當風處為
妙然須無人往來小兒婦女猫犬所不到處當掛時加
袋以障塵匣之則去袋蓋袋能引濕氣梅月須早入匣
以厚紙糊縫安樓上隂涼處琴匣之制須低矮窄小僅
可容此琴蓋令容受子口仍釘鉸加鎖若令僮僕抱琴
勿横抱多前遇物觸損雲牙不若於袋上作大襻竪肩
背後則不損然襻須緊不可寬
露下彈琴
露下彈琴而聲不泛蓋陽材也若鐘鳴雞唱霜清月皎
以陽琴鼔之聲更清徹隂材則不然
彈琴盥手
未彈琴先盥手手澤能膩絃損聲夏月尤甚惟早晩差
涼宜弄琴正午炎熱非惟汗汚天氣太燥亦難為絃若
隂涼處無害
焚香彈琴
惟取香清而烟少者若濃烟撲鼻大敗佳興當用水沈
蓬萊忌用龍涎篤耨兒女態者
對花彈琴
彈琴對花惟岩桂江梅茉莉茶䕷薝蔔等香清而色不
艷者方妙若妖紅艷紫非所宜也
彈琴對月
夜深人静月明當軒香爇水沈曲彈古調此與羲皇上
人何異但須在一更後三更前盖初更人聲未寂三更
則人倦欲眠矣
彈琴舞鶴
彈琴舞鶴鶴未必能舞觀者閧然彈者心不專此與觀
優何異誠非君子之事
臨水彈琴
湍流瀑布凡水之有聲皆不宜彈琴惟澄淨池沼近在
軒窗或在竹邊林下雅宜對之微風洒然游魚出聽其
樂無涯也
膝上横琴
春秋二候氣清而和人亦中夜多醒月色臨窗披衣趺
坐横琴膝上時作小操然須指法精熟方可為此
蚌徽
古人所以不用金玉而貴蚌徽者蓋蚌有光采得月光
相射則愈煥發了然分明此正謂對月及膝上横琴設
若金玉則否今人少知此理然當用海産珠蚌更多光
采
道人彈琴
道人彈琴琴不清亦清俗人彈琴琴不濁亦濁而況婦
人女子倡優下賤乎
古硯辨
世之論硯者皆曰多用歙石盖未知有端溪殊不知歴
代以來皆採端溪至南唐李主時端溪舊坑已竭故不
得已而取其次歙乃端之次其失一也近時好事者作
硯譜惟分端溪上中下三巖而不知下巖惟有舊坑無
新坑上中二巖則皆有舊新坑於歙亦然其失二也世
之論端溪者惟貴紫色而不知下巖舊坑惟有漆黑青
花二種初未嘗有紫無它未曾觀古硯耳其失三也余
慮世人貴耳鑒而無心賞故述古硯辨惟說端歙二溪
而不它及盖端歙或強以為硯寧不羞見子墨客卿乎
是說非老於用硯者其孰能知之
端溪下岩舊坑
端溪下巖舊坑卵石黑如漆細潤如玉扣之無聲磨黑
亦無聲有眼眼中有暈或六七眼相連排星斗異形石
居水底須千夫堰水汲盡深數丈篝文火下縋深入穴
中方得之此岩南唐時已難得至慶歷間坑竭溪下岩
舊坑又一種卵石去臕方得材色紫青黑細如玉有花
點如筯頭大其點别是碧玉清瑩與硯質不同唐吳淑
硯賦所謂點滴青花是也故名青花子石今訛為青花
紫石李長吉詩已訛作紫字其實未嘗紫色青黑之中
或有白點如粟排星斗異象水濕方見扣之無聲磨墨
亦無聲此品南唐時已難得慶歷間坑竭已上二品石
久用鋒鋩愈出不退鈍不假磨礲下岩上有一坑出此
二種石别無新坑所謂新坑蓋元坑已盡而别開一坑
下岩則否
端溪中岩舊新坑
端溪中岩舊坑石色紫如新嫩肝細潤如玉有眼小如
菉豆粒純綠色而無暈或有綠絛紋或白絛紋如線蓋
堅而圓者為眼横而長者為絛紋此種亦是卵石外有
黃臕包絡扣之無甚聲磨墨亦無聲久用鋒鋩不退不
假磨礲今此坑取之亦竭中岩新坑色淡紫眼如鴝鵒
眼大重暈而緊小其中如瞳人狀石老者扣之有聲嫩
者扣之無甚聲磨墨則微有聲石有枯潤者雖難得然
久用則鋒鋩退乏必假磨礲今此品難得遂為希竒之
寶百硯之中見一二耳世人見其希有又目未曾見古
硯遂目此為下岩舊坑不知此去下岩已低三等矣
端溪上岩新坑
端溪上岩新舊坑皆色灰紫而麄燥眼大為雄雞眼扣
之璫璫然磨墨相拒如鋸聲久用則鋒乏光如鏡而不
堪用然舊坑差勝新坑今士大夫所藏硯多此品
他處石類端溪而非端溪者
一種石&KR2352;石出九溪&KR2352;溪表淡青裏深青紫而帶紅有
極細潤者然以之磨墨則墨澁而不鬆快愈用愈光而
頑硬如鏡面間有金線或黃脈直截如界行相間者號
紫袍金帶高宗朝戚里吳琚曾以進御不稱旨一種辰
沅州黑石色深黑質麄燥或微有小眼黯然不分明今
人不知往往稱為黑端溪相去天淵矣今端溪民負販
者多市辰沅研璞而歸刻作端溪樣以眩人江南士大
夫被獲重價若辰沅人自鐫刻者則太雕琢或作荷蓮
水波犀牛龜魚八角六花等樣藻飾異常雖極工巧而
材不堪用此亦辨辰沅硯之一法
歙溪龍尾舊坑新坑
歙溪龍尾舊坑新坑色淡青黑湛如秋水並無紋以水
濕之微似紫乾則否細潤如玉發墨如汎油並無聲久
用不退鋒或有隠隠白紋成山水星斗雲月異象水濕
則見乾則否此亦是卵石故難得大者不過四五寸多
作月硯就其材也或有純黑如角者東坡最貴此品今
得之亦貴重不減端溪下岩然龍尾舊坑雖極細猶微
澁墨端溪下岩則直如𨫼盤塌蠟矣以此為辨南唐時
方開龍尾舊坑今已無之新坑色亦青黑無紋而麄燥
礪墨退筆久用則鈍乏有大盈三尺者
歙溪羅紋刷絲金銀間刷眉子四品新舊坑
四品舊坑並青黑色紋細而質潤如玉羅紋真如極細
羅刷絲如髮密眉子如甲痕或如蚕大金銀間絲亦細
密久用不退鋒磨墨無聲無闊大者然皆次於龍尾舊
坑亦南唐時開坑今已無如得之貴重不減龍尾舊坑
四品新坑並紋麄而質枯燥且不堅眉子大者或長二
三寸刷絲每條相去一二分羅紋如蘿茯紋拒墨如鋸
久用退乏光硬大者盈一二尺
金星舊坑新坑
金星新舊坑並麄燥淡青色雖金星滿面然礪墨退筆
久用退乏大者盈尺别有一種黑石金星姿質亞端溪
下岩漆黑石乃是萬州懸金崖金星石也色漆黑細潤
如玉隠隠金星水濕則見乾則否發墨如汎油無聲久
用不退乏非歙比也今萬崖亦已取盡如得之不減端
溪下岩
銀星舊坑新坑
銀星新舊坑並麄燥淡青黑色有銀星處不堪磨墨工
人多側取之置其星於外謂之銀星墻壁拒墨如鋸久
用退乏如鏡面大者盈尺
洮河綠石硯
除端歙二石外惟洮河綠石北方最貴重綠如藍潤如
玉發墨不減端溪下岩然石在臨洮大河深水之底非
人力所致得之為無價之寶耆舊相傳雖知有洮硯然
目所未覩今或有綠石硯名為洮者多是&KR2352;石之表或
長沙谷山石&KR2352;石潤而光不發墨堪作砥礪耳
墨玉硯
荆襄鄂渚之間有團塊墨玉璞並與端溪下岩黑卵石
同而堅縝過之正堪作硯雖不如玉器出光留其鋒耳
但黑中有白玉相間甚者闊寸許玉石謂之間玉瑪瑙
其白處又極堅硬拒墨若用純黑處為硯當在端溪下
岩之次龍尾舊坑之上
硯匣
硯匣不當用五金蓋石乃金之所自出金為石之精華
子母同處則子盜母氣反能燥石而又誨盜當用佳漆
為之硯雖紙匣蓋必令高過寸許方雅觀然只用琴光
素漆切記用鈿花犀皮之屬四角須用布令極牢不宜
用紗匣取其容硯而周圍寬三指或作皂絹襯尤妙今
人於匣底作小穴小竅容指本以之出硯而多泄潤氣
令匣稍寬不必留竅或有墨汁流下多汙几案又或匣
底之下作豹脚取其可入手指以移重硯此尤非所宜
蓋硯實則易發墨虚則否故古人作硯多實其趺又加
以絣褥正為是也
古鐘鼎彜器辨
三代制
夏尚忠商尚質周尚文其制器亦然商器質素無文周
器雕篆細密此固一定不易之論而夏器獨不然余嘗
見夏琱戈於銅上相嵌以金其細如髮夏器大抵皆然
歲久金脱則成隂竅以其刻畫處成凹也相嵌今俗訛
為商嵌詩曰追琢其章金玉其相
水土傳世三等古銅器
銅器入土千年純青如鋪翠其色子後稍淡午後乘隂
氣翠潤欲滴間有土蝕處或穿或剝並如蝸篆自然或
有斧鑿痕則偽也銅器墜水千年則純綠色而瑩如玉
未及千年綠而不瑩其蝕處如前今人皆以此二品體
輕者為古不知器大而厚者銅性卒未盡其重止能減
二分之一或減半器小而薄者銅性為水土蒸淘易盡
至有鋤擊破處並不見銅色惟翠綠徹骨或其中有一
線紅色如丹然尚有銅聲傳世古則不曾入水惟流傳
人間色紫褐而有朱砂班甚者其班凸起如上等辰砂
入釡以沸湯煮之良久班愈見偽者以漆調硃為之易
辨也
銅腥
三等古銅並無腥氣惟土古新出土尚帶土氣久則否
若偽作者熱摩手心以擦之銅腥觸鼻可畏
識文
夏用鳥跡篆商用虫魚篆周用虫魚大篆秦用大小篆
漢以小篆隸書三國用隸書晉宋以來用楷書唐秦用
楷隸三代用隂識謂之偃囊字其字凹入也漢以來或
用陽識其字凸間有凹者或用刀刻如鐫碑者盖隂識
難鑄陽識易為陽識決非古物也
款文
識款篆字以紀功所謂銘書鐘鼎款乃花紋以陽識古
器款居外而凸識居内而凹夏周器有款有識商器多
無款有識
款識真偽
古人作事必精緻工人預四民之列非若後世賤丈夫
之事故古器款必細如髮而勻整分曉無纖毫糢糊識
文筆畫宛宛如仰瓦而又大小深淺如一亦明淨分曉
無纖毫糢糊此盖用銅之精者並無砂顆一也良工精
妙二也不吝工夫非一朝夕所為三也今設有古器款
識稍或糢糊必是偽作顔色臭味亦自不同
蠟模
古者鑄器必先用蠟為模如此器樣又加款識刻畫畢
然後以小桶加大而略寬入模於桶中其桶底之縫微
令有絲線漏處以澄泥和水如薄糜日一澆之候乾再
澆必令周足遮護訖解桶縳去桶板急以細黃土多用
鹽并紙筋固濟於元澄泥之外更加黃土二寸留竅中
以銅汁瀉入然一鑄未必成此所以為之貴也
句容器
句容器非古物盖自唐天寶間至南唐後主時於昇州
句容縣置官場以鑄之故其上多有監官花押其輕薄
漆黑款細雖可愛然要非古器歲久亦有微青色者世
所見天寶時大鳳環瓶此極品也
偽古銅器
其法以水銀雜錫汞即今磨鏡藥是也先上在新銅器
上令勻然後以釅醋調細碙砂末筆蘸勻上候如蠟茶
之色急入新汲水浸之即成蠟茶色候如漆色急入新
汲水浸即成漆色浸稍緩則變色矣若不入水則成純
翠色三者並以新布擦令光瑩其銅腥為水銀所匱並
不發露然古銅聲徹而清新銅聲洪而濁不能逃識者
之鑒
古銅瓶鉢養花果
古銅器入土年久受土氣深以之養花花色鮮明如枝
頭開速而謝遲或謝則就瓶結實若水銹傳世古則爾
陶器入土千年亦然
古銅器靈異
古銅器多能辟祟人家宜畜之蓋山精木魅之能為祟
者以歴年多耳三代鐘鼎彜器歷年又過之所以能辟
祟范文正公家有古鏡背具十二時如博棋子每至此
時則博棋子明如月循環不休又有士人家五十二鐘
能應時自鳴非古器之靈異乎
古印章
古之居官者必佩印以帶穿之故印鼻上有穴或以銅
環相綰漢印多用五字不用擘窠篆上移篆畫停勻故
左有三字右有二字者或左二字右三字者其四字印
則畫多者占地多少者占地少三代以前尚如此今則
否
古器無識文
古人惟鐘鼎祭器稱功頌德則有識盤盂寓戒則有識
它器亦有無識者不可遽以為非古但辨其體質款文
顔色臭味則無餘藴矣
刁斗鐫斗
字書曰刁斗以行軍晝炊夕擊今世所見古刁斗柄長
尺四五寸其斗僅可容勺合如此則恐非炊具擊之則
可此物乃新莽時鑄威斗厭勝家所用耳或於上刻貳
師將軍字及其它官號尤表其偽大抵刁斗如世所用
有柄銚子宜可炊一人食即古之刁斗訛刁斗字為銚
字爾字書以銚為田器不言可知也若鐫斗亦如今有
柄斗而加三足予嘗見之辨其質與色真三代物蓋刁
鐫皆有柄故皆謂之斗刁無足而鐫有足爾又字書以
鐫為温器蓋古以鼎烹夫鼎大卒難至熱故温已烹之
冷物今一二人食則用鐫余所見者正然
鼎大小
予猶及見漢館陶候鼎可容今之斗則三代可知矣然
近世所存古鼎或有容一升半升者考其款識則真古
物也亦謂之鼎鼎乃大烹之器豈爾耶此盖古之祭器
名曰從彜曰從則其品不一蓋以貯已熟之物以祭宗
廟象鼎之器形而實非鼎也猶今人食器亦有象鉝釡
者凡曰鬲曰匜曰獻曰尊其形有甚小者皆然故小尊
或識曰寶尊彜
香爐
古以蕭艾達神明而不焚香故無香爐今所謂香爐皆
以古人宗廟祭器為之爵爐則古之爵狻㹸爐則古踽
足豆香毬則古之&KR1092;其等不一或有新鑄而象古為之
者惟博山爐乃漢太子宫所用者香爐之制始於此亦
有偽者當以物色辨之
古器不知名
餘姚一達官家有古銅盆大如火爐而週迴有十二環
婺州馬鋪嶺人家掘得古銅盆而兩環在腹下足之上
此二器文字所不載或以環低者為古欹器
追蠡
禹之聲尚文王之聲以追蠡趙岐注以追為鐘紐於義
未安追者琢也詩云追琢其章今畫家滴粉令凸起猶
謂之追粉所謂追蠡蓋古銅器款文追起處漫滅也趙
氏釋蠡為絶亦非絶蓋剝蝕也今人亦以器物用久而
剝蝕者為蠡
舂陵塚鏡
道州民於舂陵侯塚得一古鏡於背上作菱花四朵極
精巧其鏡面背用水銀即今所謂磨鏡藥也鏡色略昏
而不黑並無青綠色及剝蝕處此乃西漢時物入土千
餘年其質並未變信知古銅器有青綠剝蝕者非三代
時物無此也
晉塚古器
或𫝊嵊縣僧舍治地得磚上有永和字及得銅器如今
香爐而有蓋蓋上仰三足如小竹筒空而透上筒端各
有一飛鶴爐下亦三足别有銅盆承之
怪石辨
怪石小而起峯多有岩岫聳秀嶔嵌之狀可登几案觀
玩亦竒物也其餘有靈璧英石道石融石川石桂川石
邵石太湖石與其它雜石亦出多等今列于其後
靈璧石
靈璧石出絳州靈璧縣其石不在山谷深山之中掘之
乃見色如漆間有細白紋如玉然不起峯亦無巖岫佳
者如菡蓞或如卧牛如蟠螭扣之聲清越如金玉以利
刀刮之略不動此石能收香齋閣中有之則香雲終日
盤旋不散不取其有峯也偽者多以太湖石染色為之
蓋太湖石亦微有聲亦有白脈然以利刀刮之則成屑
英石
英州山此石如銅鑛聲亦如銅倒懸生岩下以鋸取之
故底有鋸痕大者或長七八尺起峯至二三寸亦几案
竒玩然色潤者可愛枯燥者不足貴也
道石
道州石亦起峯可愛但石麄又枯燥之甚且體脆不任
衝撞
融石
融州老君洞所出亦起峯麄燥體脆又甚於道州石
川石
竒聳高大可愛然多人力雕刻後置急水中舂撞之其
色枯燥
桂川石
靖江府所出雖出自然然石麄而色不佳或有玲瓏者
雅宜置之花檻中它無用也
邵石
寶慶府所出色黑多以作博棋子刻作筆架並無自然
峯巒
太湖石
出平江太湖土人取大材或高一二丈者先雕刻置急
水中舂撞之久如天成或用烟薰或染之色亦能黑微
有聲宜作假山用
怪石有水自出
紹興一士大夫家有異石起峯峯之趾有一穴中有水
應潮自生以之供研滴嘉定間越師以重價得之
東坡小有洞天
東坡小有洞天石石下作一座子座中藏香爐引數竅
正對岩岫間每焚香則烟雲滿岫今在豫章郡山谷家
其家珍重常與谷身同置一匣
研屏辨
山谷烏石硯屏
古有研屏或銘硯多鐫於硯之底與側自東坡山谷始
作研屏既勒銘於硯又刻於屏以表而出之山谷有烏
石研石屏今在婺州義烏一士夫家南康軍烏石蓋烏
石堅耐它石不可用也
宣和玉屏
洪景盧夷堅志云一士夫赴官就道其子婦方懷妊轎
夫顛仆而半産乃翁呼轎夫欲治之夫曰逼曉不辨道
路為一石所碍翁不信親往視之匾闊微吐良玉璞也
攜諸玉工解作三片青質白章成山林雲月飛鳥象歴
歴分明自取其二以一謝工工治作屏因貴璫以獻御
府惜其無對召工問之工具以士夫姓名對被旨以重賞
宣輳成三屏置之玉虛殿
永州石屏
永州祁陽石雖成紋景叢雜不清遠又多刻畫而成以
手摸之有凸凹可驗間有自然者不甚佳
蜀中松林石
蜀中有石解開自然有小松形或三五十株行列成逕
描畫所不及又松止高二寸正堪作研屏之式止須連
腔脚高尺一二寸許闊尺五六寸許方與蓋小研相稱
若高大非所宜其小研相稱若高大腔宜用黑漆并烏
木不宜用鈿花犀牛之屬
畫屏
取名畫極低小者嵌屏腔亦佳但難得耳古人多留意
作玩面大如小盌者亦宜嵌背苟非名筆則不可或用
古人墨跡亦妙
筆格辨
玉筆格
惟黑白琅玕三種玉可用須鐫刻象山峯聳秀而不俗
方可或碾作蛟螭尤佳嘗見一士家用玉作二小兒交
臂作戲面白頭黑而紅脚白腹以之格筆竒絶或以小
株珊瑚為之以其有枝可以為格也
銅筆格
銅筆格須竒古者為上然古人少曾用筆格今所見銅
鑄盤螭形圓而中空者乃古人鎮紙非筆格也
石筆格
靈璧英石自然成山形者可用於石下作小漆朱座高
半寸許竒雅可愛
水滴辨
晉人水盂
余嘗見長沙故官家有小銅器形如桶可容一合號右
軍硯水盂其底内有永和字此必晉人貯水以添硯池
者也古人無水滴晨起則磨墨汁盈硯池以供一日用
墨盡復磨故有水盂
銅水滴
銅性猛烈貯水久則有毒多脆筆毫又滴上有孔受塵
水所以不清故銅器不用金銀錫者尤猥俗今所見銅
犀牛天祿蟾蜍之屬口銜小盂者皆古人以之貯油點
燈今誤以為水滴耳正堪作几案玩具
古翰墨真跡辨
南北紙
北紙用横簾造紙紋必横又其質鬆而厚謂之側理紙
桓温問王右軍求側理紙是也南紙用䜿簾紋必䜿若
二王真跡多是會稽䜿紋竹紙蓋東晉南渡後難得北
紙又右軍父子多在會稽故也其紙止高一寸許而長
尺有半蓋晉人所用大率如此驗之蘭亭押縫可見
硬黃紙
硬黃紙唐人用以書經染以黃蘗取其辟蠧以其紙如
漿澤瑩而滑故善書者多取以作字今世所有二王真
跡或有硬黃紙皆唐人倣書非真跡也
建安帖真跡
王氏所藏右軍建安帖真跡今在長沙士夫家其帖末
云四月五日羲之報建安靈柩至胡世將曾以此帖勒
于豫章其建安靈柩字提起别作一行蓋古人簡帖寫
至它人事或稱尊長者其處皆如今人提空此常事也
予屢見硬黃倣書亦然今長沙所見建安二字乃與羲
之報字相連而不提空豈有硬黃提空而真迹反不提
空此乃搨淳化閣帖贗作無疑蓋太宗朝刻淳化閣帖
乃侍書待詔王著摹勒者小人不學故於古人提空處
皆聯屬之此猶可也至於虫鼠侵蝕與字之漫滅者皆
不空缺而強率聯之故多讀不成鬻書者多以故紙浸
汁染舊跡墨又以雜朱作為印章令昏闇殊不知塵水
浸紙表裏俱透若自然舊者其表故色其裏必新微揭
視之則見之矣古人印章必用上等朱譬如古畫着色
愈久愈新初未嘗昏闇也
魯公真跡
顔魯公之後寓居永嘉好事者守郡聞其家有魯公真
跡一筐以獄事羅織之而擇其尤者摹郡齋筐書遂歸
泉南晩年卜居武夷之下以聲妓自隨一夕暴雨洪水
發漂所居無縱跡其人暴尸溪側筐不知所在
宋朝名賢書
朝中名賢書惟蔡莆陽蘇許公易簡蘇東坡黃山谷蘇
子美秦淮海李龍眠米南宫吳練塘𫝊朋王逸老皆比
肩古人莆陽典重有法度許公無愧楊法華東坡草聖
得意咄咄逼顔魯公山谷乃懸腕書深得蘭亭風韻然
行不及真草不及行子美乃許公之孫自有家法草聖
可亞張長史淮海專學鍾王小楷姿媚遒勁可愛龍眠
於規矩中特飄逸綽有晉人風度南宫本學顔後自成
一家於側掠拿趯動循古法度無一筆妄作練塘深入
太史之室時作鍾體逸老殆欲欺凌懷素或謂過矣
古今石刻辨
北碑紙
北紙用横簾其質鬆而厚不甚滲墨以手拂之如薄雲
之過青天猶隠隠見白紙處凡北碑皆然且不用油蠟
可辨
御府珍儲
徽宗御府所儲書其前必有御筆金書小楷標題後有
宣和玉瓢御寶淳祐壬寅於臨安客舍見永嘉一士人
藏一法帖乃唐人硬黃倣右軍書前有金字御筆云王
右軍書長者帖後有宣和玉瓢樣御寶今售墨跡者或
云古人真跡皆筆勢相聯屬後世贗作者必逐字為之
殊不知此論行草者也若楷書則此說難用古人真字
跡書雖不連而意實相聯屬觀其意可也若泥其說誤
矣
古人用墨
古人晨起必濃磨墨汁滿研池中以供一日之用用不
盡則弃去來早再作故池必大而深其真草篆隸皆用
濃墨至行草過筆處雖如絲髮其墨亦濃近世獨吳傳
朋深得古人筆法其它不然也
響榻偽墨迹
以紙加碑上貼於窗戶間以游絲筆就明處圈却字畫
填以濃墨謂之響榻然圈隠隠猶存其字亦無精采易
見
真迹難存
世言紙之精者可及千年今去二王纔八百餘年而片
紙無存不獨晉人如唐世善書之跡甫三百餘年亦希
如星鳳何也嘗攷其故蓋物之竒異者常聚於富貴有
力之家一經賊盜水火則舉羣失之非若它物散落諸
處猶有存者桓玄之敗取法書名畫一夕盡焚所喪幾
何哉良可悲也
古今紙花印色辨
淳化閣帖
太宗朝搜訪古人墨跡令王著銓次用棗木板摹刻十
張于秘閣故時有銀錠紋前有界行目錄者是也當時
用李廷珪墨拓打手揩之不汙手惟親王宰執使相拜
除乃賜一本人間罕得當時每本價已百貫文至慶歷
間禁中火灾其板不存今所見閣帖多乏精神焉有絳
帖以閣本重摹而秘閣反不如絳帖精神乎則此可以
觀也
絳帖
絳州法帖二十卷乃潘舜臣用淳化帖重模而參入别
帖然比今所見閣帖精神週足舜臣事力單微而自能
鐫石雖井闌階砌背徧刻無餘所以段數最多或長尺
餘者舜臣死二子析而為二長者負官錢沒入十卷于
絳州絳守重模下十卷足之幼者復重摹上十卷亦足
成一部於是絳州有公私二本靖康兵火石並不存金
人百年之間重模至再慶元間予官長沙嘗見舊宰執
家有南渡初親自北方㩦得舜臣元所刻未分析時二
十卷其家珍藏非得千緍官陌不肯與人乃北紙北墨
精神煥發視金世所摹者天淵矣
潭帖
淳化閣帖既頒行潭州即模刻二本謂之潭帖予嘗見
其初本當與舊絳帖雁行至慶歷八年石已殘缺永州
僧希白重摹東坡猶嘉其有晉人風度建炎金騎至長
沙守城者以為砲石無一存者紹興初第三次重摹失
真遠矣
臨江帖
劉次莊模閣帖于臨江用工頗精緻且石堅至今不曾
重模獨二卷略殘缺然拓本既多頗失鋒芒今若得初
本鋒芒未失者當在舊絳帖之次新潭帖之上然其釋
文間有訛處
蔡州帖
上蔡臨模絳帖上十卷雖比舊絳帖少下十卷而迥出
臨江之上予嘗見于長沙兩府劉轙家
武岡帖
武岡軍重摹絳帖二十卷殊失真石且不堅易失精神
後有武臣守郡嫌其字不精采令匠者即舊畫重刻謂
之洗碑遂愈不可觀其釋文猶舛謬然武岡紙類北紙
今東南所見絳帖多武岡初本耳驗其殘缺處自可見
武陵帖
武陵帖亦二十卷雜取諸帖重摹而參以人間未見者
其間惟右軍小字黃庭最妙他帖無所用也
彭州帖
彭州帖亦刻歴代法帖十卷不甚精采紙色類北紙人
多以為北帖
元祐秘閣續帖
元祐中奉旨以淳化閣帖之外續所得真蹟刻續法帖
元本在禁中後過太清樓今會稽重摹本無不減古絳
帖也
又名太清樓帖
淳化秘閣帖板雖禁中火灾不存而真跡皆藏御府至
徽宗朝奉旨以御府所藏真跡重刊於太清樓而參入
他竒跡甚多其中間有蘭亭者是也名曰太清樓帖
淳熙秘閣續法帖
高宗聖學天成奎文煥發肆筆成書垂法萬世夀皇重規
叠矩宸畫尤妙南朝訪遺書多得晉唐舊迹至熙淳間
奉旨以御府珍儲摹勒入石名淳熙秘閣續帖置秘書
省寶慶火灾其石不存
汝州帖
汝州帖乃王宷輔道摘諸帖中字牽合為之每卷後有
汝州印為黃伯思所掊擊不值壹文今會稽又以汝帖
重開謂之蘭亭帖真實侈靡耳宋宣獻公刻賜書堂帖
于山陽金鄉首載古鐘鼎器識文絶妙但二王帖詮擇
未精今若不存胡龍學世將刻豫章法書種種精妙今
已重模後有小字隸書范忠宣公子弟戒者是初本許
提學閑刻二王帖於臨江模勒極精誠少詮擇廬江李
氏刻甲秀堂帖前有王顔書多世所未見但繼以本朝
名公書頗多大抵今人書自當作一等耳曹尚書彦約
刻星鳳樓帖于南康軍雖以衆刻重模精善不苟並無
今人書韓郡王侂胄刻羣玉堂帖所載前代遺跡多有
未見者後亦多本朝人書韓敗後入秘書省
蘭亭帖
蘭亭帖世以定武本為冠自薛珦作帥别刻石易去於
元石鐫損清流帶映四字以惑人然元本亦有法可辨
鐫損四字一也管絃之盛上不損處若八行小龜形二
也是日也觀宇宙兩行之間界行最肥而直界伸脚十
字下出横闌外三也管絃之盛盛字之刀鋸利如鈎四
也痛字改筆處勁不模糊五也興感之由由字類申列
叙之列其堅如鐵釘此其大略也然定武又自有肥瘦
二本而鐫損者乃瘦本為真定武無疑何以知之今復
州本以真定武本重模亦鐫損四字其字極瘦王順伯
尤延之争辨如聚訟然瘦本風韻竟勝豈能逃識者之
鑒其瘦本之石宣和間就薛珦家宣取收入禁中龕於
睿思殿東壁建炎南渡宗澤遣人護送此石至維揚金
犯維揚不知所在或云金人以氊裘褁之車載而去
樂毅論
世傳二王帖皆以真跡摹勒獨樂毅論就石書丹其石
在高學士紳家已殘缺至海字後轉屬趙立之處今重
摹者猶有趙立之印予嘉熙庚子自嶺右回至宜春見
元本於一士人家用北紙北墨無一字殘缺而清勁遒
媚正類蘭亭字形比今世所見重摹本幾小一倍此蓋
齊梁間拓本真人間希世之寶
鍾元常帖
鍾元常力命帖惟此本與潭州本佳它無足取
顔碑
顔碑在南北者尚多麻姑壇記吳興石柱誌舊本千祿
寺妙喜寺記西林題名皆絶品也
歐陽小字千文
歐陽小字千文在邢州温彦博墓志在東京九成宫碑
仲夏蘭若二帖化度寺碑丹州刺史碑並在北方會稽
高續古家有重摹化度寺碑咄咄逼真
雁塔題名
此帖有北本彭州本然北本為上彭本頗失真
徐騎省小篆
徐鉉深得古小篆法有篆千文刻石南昌精妙無愧古
人今已重摹
綏蠻校尉
予遡瀟湘歴衡潭永全道五郡並無古刻惟道州有漢
綏蠻校尉能君之碑若浯溪中興頌乃唐中世所立爾
亦打石之工人每因舊跡加洗刻以為衣食業故愈失
真
南嶽碑
余嘗見南岳一僧云岳山多秦漢以來碑在林莽蔽翳
間寺僧懼為官司所擾匿不敢言亦不敢遷至屋下故
愈為霜露剝蝕良可歎也
偽作王大令書
山隂僧偽作王大令書保母墓志韓侂胄以千緍市其
石予每疑其贗作殊無一點大令氣象及見東坡所作
子由保母墓志語則僧實偽也
古畫辨
古人遠矣曹不興吳道子近世人耳猶不復見一筆況
顧陸之徒其可得見之哉是故論畫當以目見者為準
若遠指古人曰此顧也此陸也不獨欺人實自欺爾故
言山水則當以李成范寬花果則趙昌王友花竹翎毛
則徐熙黃筌崔白崔順之馬則韓伯時牛則厲范二道
士仙神則孫太古神怪則石恪猫犬則何尊師周炤得
此數家已為竒妙士大夫家或有收其妙跡者價已千
金矣何必遠求太古之上耳目之所不及者哉
李營丘
營丘作山水危峯奮起蔚然天成喬木倚磴下自成隂
軒甍閒雅悠然遠眺道路深窈儼然深居用墨頗濃而
皴散分曉凝坐觀之雲烟忽生澄江萬里神變萬狀予
嘗見一雙幅每對之不知身在千巖萬壑中
范寬
范寬山川渾厚有河朔氣象瑞雪滿山動有千里之遠
寒林秀孤挺然自立物態嚴凝儼然三冬在目
趙昌王友
趙昌折枝有工花則含烟帶雨笑臉迎風果則賦形奪
真莫辨真偽設色如新年遠不退王友乃昌之上足賦
形入昌之室寫生則未逮繼友之後者惟長沙吳澤也
徐熙黃筌
徐熙乃南唐處士腹飽經史所作寒蘆荒烟水鳥野鳬
自得天趣黃筌則孟蜀王畫師目閱富貴所作多綺園
花錦真似粉堆者而不作圈線孔雀鸂鶒艷麗之禽動
止生意
崔白
崔白作花鳥必先作圈線勁利如鉄絲填以衆彩逼真
如生所畫荷蘆颯然風生順之乃白之孫綽有祖風所
作翎毛獨步天下上有御寶乃順之所作玉虚敗立屏
面流落人間徽廟時以價得之
韓幹
幹與李杜同時所作馬世間見一二長幅上作街道闌
干不作馬攏並無他物象其馬神駿不可名狀
李伯時
伯時惟作水墨不曾設色其畫殆無滯筆凡有筆跡重
濁者偽作其於人物面相尤妙
厲歸真
厲歸真范子泯皆異人厲多作寒林而牛則遠觀如活
近視有未工處范多作楊柳筆嫩而牛亦不及厲然二
家近時所無
孫太古
太古蜀人多用游絲筆作人物而失之軟弱出伯時下
然衣褶宛轉曲盡過於李
石恪
恪亦蜀人其畫鬼神竒怪筆畫勁利前無古人後無作
者亦能水墨作蝙蝠水螭之屬筆畫輕盈而曲盡其妙
何尊師周炤
尊師不知何許人炤則熙寧畫院祗應所作猫犬何則
有士夫氣周則工人態度生動自然二家皆有
直幅横帔
古畫多直幅至有畫身長八尺者雙幅亦然横披始於
米氏父子非古制也
畫絹
河北絹經緯一等故無背面江南絹則經麄而緯細有
背面唐人畫或用搗熟絹為之然正是生搗令絲褊不
碍筆非如今煮練加漿也古絹自然破者必有鯽魚口
與雪絲偽作者則否或用絹包硬物椎成破處然絹本
堅易辨也
古畫色
古畫色黑或淡墨則積塵所成有一種古香可愛若偽
作者多作黃色而鮮明不塵暗此可辨也
古畫軸
古人多作簪頂軸小而重今人所用如蔗段大而輕古
人用棗木降真或烏木象牙它木不用
米氏畫
米南宫多游江浙間每卜居必擇山水明秀處其初本
不能作畫後以目所見日漸摹倣之遂得天趣其作墨
戲不專用筆或以紙筋或以蔗滓或以蓮房皆可為畫
紙不用膠礬不肯於絹上作今所見米畫或用絹者後
人偽作米父子不如此
楊補之
臨江楊無咎補之學歐陽率更楷書殆所逼真以其筆
畫勁利故以之作紙梅下筆便勝花光仲仁補之嘗游
臨江城中一娼館作折枝梅於樂工矮壁至今往來士
夫多往觀之娼藉此以壯門戶端平間為偷兒竊去其
壁車馬頓希今江西人得補之一幅梅價不下百千金
又詩筆清新無一點俗氣惜其生不遇蘇黃諸公今人
止以能作墨梅目之竟無品題之者
名畫多無對軸
郭忠恕石恪厲歸真范子泯輩皆異人人家多設絹素
筆研以伺其來而求畫然將成必醉間有得之者不過
一幅半幅耳李營丘范寬皆士大夫遇其適興則留數
筆豈能有對軸哉今人或以孤軸為慊不足與之言畫
矣
掛畫
擇畫之名筆一室止可三四軸觀玩三五日别易名筆
則諸軸皆見風日決不蒸濕又輪次掛之則不惹塵埃
時易一二家則看之不厭然須得謹愿子弟或使令一
人細意捲舒出納之日用馬尾或絲拂輕拂畫面切不
可用㯶拂室中切不可焚沈香降真腦子有油多烟之
香止宜蓬萊箋耳窗牖必油紙糊戶口常垂簾一畫前
必設一小案以護之案上勿設障面之物止宜香爐琴
硯極暑則室中必蒸熱不宜掛壁大寒於室中漸著小
火假如二月天氣候掛之不妨然遇寒必入匣恐凍損
裝褙
畫不脱落不宜數裝褙一裝褙則一捐精神此決然者
至墨迹亦然
古畫絹
古畫絹脱以手指點之皆能破損一壊則不可復救又
有酒餘汙染食油膩此皆大戒切須片紙先寫此粘窗
以呈客方可引客入觀然又多以此獲罪於貴客所以
人家有法書名畫止可時以自娱苟以竒品自衒誠賈
禍之媒切宜謹之墨迹法帖亦然若古鐘鼎尤脆爛者
手觸之則縻潰米元章之言如此
辨名畫
人物顧盼語言花果迎風帶露飛禽走獸精神脱真山
水林泉清泉幽曠屋廬深遠橋彴往來山脚入水澄明
水源來歴分曉有此數端雖不知名定知妙手
辨謬畫
人物如尸似塑花菓類瓶中所插飛禽走獸但取皮毛
山水林泉清閒幽曠模糊遮掩屋廬高大不稱橋彴強
作斷形山脚水而水源無來歴凡此數病皆謬筆也
名畫印識
郭熙畫於角有小熙字印趙大年永年則有大年某年
筆記永年某年筆記蕭照以姓名作石鼓文書崔順之
書姓名於葉下易元吉書于石間王晉卿家藏則有寶
繪堂方寸印米元章有米氏翰墨米氏審定真跡等印
或用團印中作米芾字如蛟形江南李主所藏則有建
業文房之印内合同印陳簡齋則有無住道人印蘇武
功家則有許國後裔蘇耆國老等印東坡則用二寸長
形印文曰趙郡蘇軾圖籍吳傳朋則曰延州吳說又曰
吳說私印
異畫
石恪作飛鼠張之則鼠不入室何尊師作猫則鼠皆遠
避關仝於霅川長興成山寺羅漢壁作猿鶴皆走而復
歸吳道子作山水小龍在姑蘇達官家舒之則雲霧生
信州懷玉山有名畫畫羅漢郡中每迎請祈雨常有一
二身飛還寺中
宋復古
宋復古作瀟湘八景初未嘗先命名後人自以為洞庭
秋月等目之今畫人先命名非士夫也
盧楞伽
唐盧楞伽筆世人罕見余於道州見所作羅漢十六衣
紋真如銕線惟崔白作圈線頗得緒餘至伯時方不及
也
畫無筆迹
畫無筆迹非謂其墨淡模糊而無分曉也正如善書者
藏筆鋒如錐畫沙印泥耳書之藏鋒在乎執筆沈著痛
快人能知善書執筆之法則能知名畫無筆跡之說故
古人如王大令今人如米元章善書必能畫善畫必能
書實一事爾
畫家點睛
人物鬼神生動之物全在點睛睛活則有生意宣和畫
院工或以生漆點睛然非要訣要須先圈定目睛填以
藤黃夾墨於藤黃中以佳墨濃加一點作瞳子然須要
參差不齊方成瞳子又不可塊然此妙法也
摹臨
臨者謂以元本置按上於傍設絹素象其筆而作之繆
工決不能摹此則以絹加畫上摹之墨稍濃則透元本
頓失精神若以名畫借摹臨是自棄也就人借而不從
尤非明鑒者也米元章就人借名畫輒模本以還而取
其元本人莫能辨此人定非鑒賞之精也
金碧山水
唐小李將軍始作金碧山水其後王晉卿趙大年近日
趙千里皆為之大抵山水初無金碧承墨之分要在心
匠布置如何耳若多用金碧如今生色罨畫之狀而略
無風韻何取乎墨其為病則均耳
畫忌如印
畫忌如印吳道子作衣紋或揮霍如蓴菜條正避此病
耳由是知李伯時孫太古專作游絲猶未盡善李伯有
逸筆太古則去吳天淵遠矣
說郛卷九十五下
