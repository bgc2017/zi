說郛卷五十七上元陶宗儀撰
羣輔錄(陶潛)
明由曉升級(宋均曰級等差政所先後也)必育受稅俗(宋均曰受賦稅及徭)
(役所宜施為也)成博受古諸(宋均曰古諸侯職業也)隕邱(一作立)受延
嬉(宋均曰延長嬉典也主受此錄也)
右燧人四佐燧人出天四佐出洛(宋均曰出天天所生出洛地所生也)
金提(一作堤)主化俗(宋均曰化風俗也)鳥明主建福(宋均曰福利民也)視
默主災惡(宋均曰為民除災害也)紀通為中職(宋均曰為田主主内職也)仲
起為海陸(宋均曰主平地兼統海也)陽侯為江海(宋均曰主江海事一本作江湖)
右伏羲六佐六佐出世(宋均曰宓戲不及燧人故增二佐出世人所生也)
風后受金法(宋均曰金法言能決理是非也)天老受天籙(宋均曰籙天教命也)
五聖受道級(宋均曰級次序也)知命受糾俗(宋均曰糾正也)窺紀
受變復(宋均曰有禍變能補復也)地典受州絡(宋均曰絡維絡也)力墨
受準斥(宋均曰準斥凡事也力墨或作力牧)
右黃帝七輔州選舉翼佐帝德自燧人四佐至七輔
見論語摘輔象
重該脩熙
右少昊四叔實能金木及水使重為勾芒該為蓐收
脩及熙為玄冥世不失職遂濟窮桑見左傳蔡墨辭
羲仲羲叔和仲和叔
右羲和四子孔安國云即堯之四岳分掌四岳諸侯
鄭玄云堯既分陰陽為四時命羲仲和仲羲叔和叔
等為之官又主方岳之事是為四岳見鄭尚書注
伯夷為陽伯(樂舞侏離歌曰招陽)羲仲之後為羲伯(樂舞鼚哉歌曰南陽)
棄為夏伯(樂舞武謾彧歌曰初慮一無武字)羲叔之後為羲伯(樂舞)
(將陽歌曰朱于)咎繇為秋伯(樂舞蔡俶歌曰苓落)和仲之後為和伯
(樂舞未詳歌曰歸來)垂為冬伯(樂舞丹鳳一曰齊落歌曰齊樂一曰縵縵)
右八伯自羲和死後分置八伯舜既即位元祀巡狩
每至其方各貢兩伯之樂大傳冬伯後闕一人鄭玄
云此上下有脱辭其說未聞十有五祀後又百工相
和而歌慶雲八伯稽首而進者也見尚書大傳
讙兜共工鯀三苗
右四凶
蒼舒隤敳檮戭大臨尨降庭堅仲容
叔達
右高陽氏才子八人齊聖廣淵明允篤誠天下之民
謂之八凱
伯奮仲堪叔獻季仲伯虎仲熊叔豹
季貍
右高辛氏才子八人忠肅恭懿宣慈惠和天下之民
謂之八元從四凶至此悉見左傳季文子辭
禹作司空棄作稷契作司徒咎繇作士益作
朕虞垂作共工伯夷作秩宗龍作納言䕫作
典樂
右九官舜登帝位所選命見尚書
雄陶方回續牙伯陽東不訾(或云不識)
秦不虛(或云不空)靈甫
右舜七友並為歴山雷澤之游戰國策顏&KR2228;云堯有
九佐舜有七友而尸子只載雄陶等六人不載靈甫
皇甫士安作逸士傳云視其友則雄陶方回續牙伯
陽東不訾秦不空靈甫之徒是為七子與戰國策相
應
禹稷契臯陶益
右舜五臣見論語已列九官中
禹稷契臯陶伯夷垂益䕫
右八師見楚辭七諫
伯夷禹稷
右三后伯夷降典折民惟刑禹平水土主名山川稷
降播種農殖嘉穀三后成功惟殷于民漢太尉楊賜
曰昔三后成功臯陶不與焉蓋吝之也見尚書甫刑
後漢書
微子箕子比干
右殷三仁論語曰微子去之箕子為之奴比干諫而
死孔子曰殷有三仁焉
伯夷太公
右二老尚書大傳曰太公避紂居東海之濱皆率其
黨曰盍歸乎吾聞西伯昌善養老此二人者蓋天下
之大老也往而歸之是天下之父歸之也天下之父
歸之其子曷往孔融曰西伯以二老開王業
閎夭太公望南宫适散宜生
右文王四友尚書大傳曰閎夭南宫适散宜生三子
學於太公望望曰嗟乎西伯賢君也四子遂見西伯
於羑里孔子曰文王有四臣丘亦得四友此四人則
文王四隣也
伯達伯适仲突仲忽叔夜叔夏季隨
季騧
右周八士見論語賈逵以為文王時鄭玄以為成王
時也
伯邑考武王發管叔鮮周公旦蔡叔度曹
叔振鐸成叔武霍叔處康叔封冉季載(一本無郕)
(叔處有毛叔圉)
右太姒十子太史公曰太姒十子周以宗強見史記
周公旦邵公奭太公望畢公毛公閎公
太顛南宫适散宜生文母(太姒也)
右周十亂見論語其四人已列四友
秦公牙吳班孫尤夫人冉贊公子麋
右五王並能相焉尸子曰古有五王之相迺謂之王
其貴之也
狐偃趙衰顛頡魏武子司空季子
右晉文公從亡五人叔向曰三十七年有士五人見
左傳及晉太尉劉琨詩曰重耳憑五臣
奄息仲行鍼虎
右三良子車氏之子秦穆公没要以從死詩人悼之
為賦黃鳥見左傳毛詩
子展賦草蟲(子罕子)子西賦黍苗(子駟子)子産賦隰桑
(子國子)公孫叚賦桑扈(子豐子)伯有賦鶉之賁賁(子良孫子)
(耳子)子太叔賦野有蔓草(子游孫子蟜子)印叚賦蟋蟀(子印孫子)
(張子)
右鄭七穆謂之七子鄭穆公子十有一人罕駟豐印
游國良七人子孫並有才名世任鄭國之政以免晉
楚之難謂之七穆叔向曰鄭七穆罕氏其後亡乎及諸
侯為宋之盟鄭伯享趙孟于垂隴七卿皆從文子曰
七卿從君以寵武也請皆賦以卒君貺武亦以觀七子
之志見左傳及吳質書云趙武過鄭七子賦詩
仲孫穀文伯(獻子莊子孝伯僖子懿子武伯)叔孫得臣莊叔(穆子昭子成子)
(武子文子)季孫行父文子(武子悼子平子桓子康子)
右魯桓公之曾孫世秉魯政號曰三桓孔子曰三桓
之子孫微矣見論語左傳
趙無恤襄子(趙衰始為卿至無恤七世)范吉射昭子(士會始為卿至吉射五世)
智瑤襄子(荀首始為卿至瑤六世)荀寅文子(荀林父始為卿至寅四世)
魏曼多㐮子(魏絳始為卿至曼多四世)韓不信簡子(韓厥始為卿至不信四世)
右六族世為晉卿並有功名此六人寔弱晉國淳于
越云卒有田常六卿之臣劉向亦曰田常復見於今
六卿必起於漢見左傳史記漢書
儀封人荷蕢晨門楚狂接輿長沮桀溺
荷蓧丈人(一作伯夷叔齊虞仲夷逸朱張柳下惠少連)
右作者七人論語曰賢者避世其次避地其次避色
其次避言孔子曰作者七人見包氏注董威贊詩曰
洋洋乎盈耳哉而作者七人
德行
顔淵閔子騫冉伯牛仲弓
言語
宰我子貢
政事
冉有季路
文學
子游子夏
右四科見論語
顔回子貢子路子張
右孔子四友文王有胥附奔奏先後禦侮謂之四隣
孟懿子曰夫子亦有四隣乎子曰吾有四友焉自吾
得回門人益親是非胥附乎自吾得賜遠方之士日
至是非奔奏乎自吾得師前有光後有輝是非先後
乎自吾得由惡言不至於門是非禦侮乎見孔叢子
顔回冉伯牛子路宰我子貢公西華
右六侍仲尼志意不立子路侍儀服不脩公西華侍
禮不習子貢侍辭不辯宰我侍亡忽古今顔回侍節
小物冉伯牛侍曰吾以夫六子自厲也見尸子
檀子朌子黔夫種首
右齊威王疆埸四臣齊威王與魏惠王會田於郊魏
王問威王曰王有寳乎威王曰無有魏王曰若寡人
國雖小猶有徑寸之珠照前後車各十二乘者十枚
奈何以萬乘之國而無寳乎威王曰寡人之所以為
寳與王異吾臣有檀子者使守南城則楚人不敢為
寇東取泗上十二諸侯皆來朝吾臣有朌子者使守
高唐則趙人不敢東漁於河吾臣有黔夫者使守徐
則燕人祭北門趙人祭西門徙而從之者七千餘家
吾臣有種首者使備盜賊則道不拾遺以此為寳將
以照千里豈直十二乘哉魏惠王慙不懌而去見史
記及春秋後語
齊孟嘗君田文魏信陵君無忌趙平原君趙勝
楚春申君黃歇
右戰國四豪見史記
太子少傅留文成侯韓張良相國鄼文終侯沛蕭何
楚王淮陰侯韓信
右三傑漢高祖曰此三人人之傑也見漢書
東園公(姓唐名秉字宣明陳留襄邑人常居園中故號東園公見陳留志)綺里季(姓吳名實字子景)夏黃
公(姓崔名廣字少通齊人隱居脩道號夏黃公見崔氏譜)甪里先生(姓周名術字元道)
右商山四皓當秦之末俱隱上洛商山皇甫士安云
並河内軹人見漢書及皇甫謐高士𫝊
太子太𫝊疎廣字仲翁(宣帝本始四年魏相為御史大夫薦廣於霍光時年六十以元)
(康三年告退年六十七)太子少𫝊疎受字公子(廣兄子也)
右二疎東海人宣帝時並為太子師傅每朝太𫝊在
前少傅在後朝廷以為榮授太子論語孝經各以老
疾告退時人謂之二疎見漢書
重合令子輿(居宋里)櫟陽令子羽(居東觀里)東海太守子
仲(居宜唐里)兖州刺史子明(居西南里)潁陽令子良(居遂與里)
右郡决曹掾汝南周燕少卿之五子號曰五龍各居
一里子孫並以儒素退讓為業天下著姓見周氏譜
及汝南先賢傳
龔勝字君實龔舍字君倩(或曰長倩)
右並楚人皆治清節世號二龔見漢書
唐林字子高唐尊字伯高
右並沛人亦以潔履著名於成哀之世號為二唐比
楚二龔後皆仕王莽見漢書左思曰二唐潔己乃點
乃汚
平阿侯王譚成都侯王商紅陽侯王立曲陽侯
王根高平侯王逢時
右並以元后弟同日受封京師號曰五侯並奢豪冨
侈招賢下士谷永樓護皆為賓客時人為之語曰谷
子雲之筆札樓君卿之唇舌言出其門也見漢書張
載詩曰富侈擬五侯
北海逢萌字子慶北海徐房字平原李曇字子雲
平原王遵字君公
右皆懷德穢行不仕亂世相與為友時人號之四子
見後漢書嵇康高士傳
求仲羊仲
右二人不知何許人皆治車為業挫廉逃名(一作世)蔣
元卿之去兖州還杜陵荆棘塞門舍中有三逕不出
惟二人從之游時人謂之二仲見嵇康高士傳
太傅高密元侯南陽鄧禹字仲華大司馬廣平忠侯
南陽吳漢字子顔左將軍膠東剛侯南陽賈復字君文
建威大將軍好畤愍侯扶風耿弇字伯昭執金吾雍奴威
侯上谷寇恂字子翼征西大將軍陽夏節侯潁川馮異字
公孫征南大將軍舞隂壯侯南陽岑彭字君然征虜將
軍潁陽成侯潁川祭遵字弟孫太常靈夀侯信都邳彤字
偉君東郡太守東光成侯鉅鹿耿純字伯山上谷太守
淮陽侯潁川王霸字元伯左中郎將朗陵愍侯潁川臧宫
字君翁驃騎大將軍櫟陽侯馮翊景丹字孫卿驃騎大將
軍參蘧侯南陽杜茂字諸公建義大將軍鬲侯南陽
朱祐字仲先驃騎將軍慎靖侯南陽劉隆字元伯
楊武將軍全椒侯南陽馬成字君遷大司空阜成侯
漁陽王梁字君嚴衛尉安成忠侯潁川銚期字次况
左馮翊安平侯漁陽蓋延字巨卿捕虜將軍揚虛
侯南陽馬武字子張驍騎將軍昌城侯鉅鹿劉植字
伯先左將軍阿陵侯南陽任光字伯卿豫章太守
中水侯東萊李忠字仲都左將軍槐里侯扶風萬脩
字君游琅邪太守祝阿侯南陽陳俊字子昭積弩
將軍昆陽威侯潁川傅俊字子衛揚化將軍合肥侯
潁川堅鐔字子伋
右河北二十八將光武所與定天下見後漢書張衡
東京賦云受鉞四七共工以除
武威太守梁統字仲寧金城太守厙鈞字巨公張
掖太守史苞字叔文酒泉太守竺曾字巨公燉煌
太守辛彤字大房
右河西五守是時更始已為赤眉所害隗囂密有異
志統等五人共推竇融為河西大將軍内撫吏民外
禦寇賊東伐隗囂歸心世祖克建功業見後漢書及
善文
大鴻臚韋孟達上黨太守公孫伯達河陽長魏仲
達
右扶風平陵人同時齊名世號三達孟達名彪丞相
賢五世孫明帝時人見漢書及决錄
光禄大夫周舉光禄大夫杜喬光祿大夫周栩
尚書欒巴青州刺史馮羡兖州刺史郭遵太尉
長史劉班侍御史張綱
右八使漢順帝時政在權宦官以賄成周舉等議遣
八使循行風俗同日俱發天下號曰八使見張璠漢
紀
平輿令韋順字叔文(歴位樂平相去官以琴書自娛不應三公之命後為平輿令吏民立)
(祠社中)順弟武陽令豹字季明(友人羅陵犍為縣丞卒官喪柩流離豹棄官致)
(喪歸比辟公府輒棄去司徒劉愷尤敬之)豹弟廣都長義字季節(少好學不求榮)
(利四十乃仕三為令長皆有惠化以兄喪去官比辟公府不就廣都為立生祠焉)
右清河太守韋文高之三子皆以學行知名時人號
韋氏三君見京兆舊事
楊震字伯起(以太常為司徒遷太尉)震子秉字叔節(以太常為太尉)秉
子賜字伯獻(以光祿勲為公再司徒一太尉)賜子彪字文先(以大中大夫為)
(公一司徒一太尉)
右楊氏四公弘農華陰人自孝安至獻帝七世父子
以德業相繼為三公見續漢書
袁安字邵公(以太僕為司空遷司徒)安子敞字叔平(以光祿勲為司空)
敞子湯字仲河(以太僕為司空遷司徒)湯子逢字周陽(以屯騎校)
(尉為司空)逢弟隗字次陽(以太常為司空太尉)
右袁氏四世五公見續漢書
處士豫章徐穉字孺子京兆韋著字休明汝南袁
閎字夏甫彭城姜肱字伯淮潁川李曇字子雲
右太𫝊汝南陳公時為尚書令與諸尚書悉名士也
共薦此五人時號五處士見續漢書及善文
周子居黃叔度艾伯堅郅伯向封武興盛
孔叔
右汝南六孝廉太守李倀選此六人以應歲舉受版
未行倀死子居等遂駐行喪倀妻於柩側下帷見之
厲以宜行子居嘆曰不有行者莫宣公不有止者莫
䘏居於是與伯堅即日辭行封黃四人留隨柩車見
杜元凱女戒
大將軍槐里侯扶風平陵竇武字游平(天下忠誠竇游平)
太傅高陽鄕侯汝南平輿陳蕃字仲舉(天下義府陳仲舉)
侍中河間樂成劉淑字仲承(天下德弘劉仲承)
右三君
少𫝊潁川襄城李膺字元禮(天下模楷李元禮)司空山陽高
平王暢字叔茂(天下俊秀王叔茂)太僕潁川陽城杜密字周
甫(天下良輔杜周甫)司隸校尉沛國朱㝢字季陵(天下冰凌朱季陵)
尚書會稽上虞魏朗字少英(天下忠貞魏少英)沛國潁陰
荀昱字伯條(天下好交荀伯條)大司農博陵安平劉祐字伯
祖(天下稽古劉伯祖)太常蜀郡成都趙典字仲經(天下才英趙仲經)
右八俊
有道太原界休郭泰字林宗(天下和雍郭林宗)太常陳留圉
夏馥字子治(天下慕恃夏子治)尚書令河南鞏尹勲字伯元
(天下英藩尹伯元)河南尹太山梁父羊陟字嗣祖(天下清苦羊嗣祖)
議郎東郡陽平劉儒字叔林(天下珤金劉叔林)冀州刺史陳
國項蔡衍字孟喜(天下雅志蔡孟喜)潁川太守渤海高城巴
肅字恭祖(天下臥虎巴恭祖)議郎南陽安衆宗慈字孝初(天下)
(通儒宗孝初)
右八顧(後漢書無劉儒有范滂)
御史中丞汝南召陵陳翔字子鱗(海内貴珍陳子鱗)衛尉山
陽高平張儉字元節(海内忠烈張元節)太尉掾汝南征羌范
滂字孟博(海内謇諤范孟博)蒙令山陽瑕丘檀敷字文有(海内)
(通士檀文有)洛陽令魯國孔昱字世元(海内才珍孔世元後漢書云字元世)
太山太守渤海重合范康字仲真(海内彬彬范仲真)太尉
掾南陽棘陽岑晊字公孝(海内珍好岑公孝)鎮南將軍荆州
牧武城侯山陽高平劉表字景升(海内所稱劉景升)
右八及(後漢書無范滂有翟超)
少府東萊曲城王商字伯儀(海内賢智王伯儀後漢書作王璋)郎中
魯國蕃嚮字嘉景(海内修整蕃嘉景)北海相陳留巳吾秦周
字平王(海内貞良秦平王)侍御史太山奉高胡母班字季皮
(海内珍奇胡母季皮)太尉掾潁川陰劉翊字子相(海内光光劉子相)
冀州刺史東平夀張王考字文祖(海内依怙王文祖)陳留相
東平夀張張邈字孟卓(海内嚴恪張孟卓)荆州刺史山陽湖
陸度尚字博平(海内清明度博平)
右皆傾財竭已解釋怨結拯救危急謂之八厨(後漢書無)
(劉翊有劉儒)
從三君至此並見三君八俊錄
太邱長潁川陳寔字仲弓寔子大鴻臚紀字元方
紀弟司空掾諶字季方
右並以高名號曰三君見甄表狀及邯鄲淳紀碑
太尉河南杜喬字叔榮(狀喬治易尚書禮記春秋晚好老子隱居不仕年四十為郡功)
(曹立朝正色有孔父之風)太常燉煌張奐字然明(狀奐廉方亮直學該羣籍前後)
(七徵十要三為邊將財貨珍寳一無所取矯王孫裸形宋司馬為石椁幅巾時服無棺而葬焉)侍中
河内向詡字甫興(狀詡博覽羣籍兼好黃老玄虛泊然肆志不慕時倫積三十年)太
傅汝南陳蕃字仲舉(狀蕃瓌偉秀出雅亮無倫學該墳典忠壯蹇諤又曰明允貞亮與大)
(將軍竇武志匡社稷機事不密為羣邪所害)太尉沛國施延字君子(狀延清公)
(潔白進士許國臨難不顧名著漢朝)少府潁川李膺字元禮(狀膺承三公之後生)
(高潔之門少履清節非法不言英聲宣於華夏高名冠於縉紳)司隸沛國朱㝢字季
陵(一名詡右一人訪其中正無識知行狀者告本郡訪問耆老識㝢云桓帝時遭難無後)太僕
潁川杜密字周甫(狀密清高雅達名播四海歴統五郡恩惠化民)大鴻臚潁
川韓融字元長(狀融聰識知機發於岐嶷時人名之曰窮神知化兄弟同居至於没齒處卿相)
(之位且二十年奉身守約不隕厥問)司空潁川荀爽字慈明(狀爽年十二隨父在)
(公府羣公卿校咸丈人也或遣進奏或親候從儒林歸仗究極篇籍)司空清河房植字
伯武(狀植少履清苦孝友忠正歴位州郡政成化行既登三事靖恭衮服雖季文相魯晏嬰在齊清風高)
(節不是過也)聘士彭城姜肱字伯淮(狀肱稟履玄和立性純固事親至孝五十)
(而慕學綜六藝窮通究微行隆華夏名播四海)太尉下邳陳球字伯真(狀球清高)
(忠直孝靈中年欲誅黃門常侍以此遇害)司空山陽王暢字叔茂(狀暢雅性貞實)
(以禮文身居家在朝節行異倫)徵士陳留申屠蟠字子龍(狀蟠年九歲喪父號)
(泣過於成人未嘗見齒每至父母亡日三日不食在塜側致甘露白雉以孝稱州郡表其門閭微聘不就年七)
(十二終於家)衛尉山陽張儉字元節(狀儉體性忠直□門孝友臨官賞罰清亮)
(絶俗)大司農北海鄭玄字康成(狀玄含海岱之純靈體大雅之洪則學無常師)
(講求道奥敷宣聖範錯綜其數作五經注義窮理盡性也)徵士樂安冉璆字孟玉
(狀璆體清純之性蹈高潔之行前後十五辟皆不就除高唐令色斯而舉時陳仲舉李元禮仲弓皆難其高風)
太尉漢中李固字子堅(狀固當順桓之際號稱名臣大將軍梁冀惡直醜正害其)
(道桓帝即位遂死於讒)有道太原郭泰字林宗(狀泰器量宏深孝友貞固名布)
(華夏學冠羣儒州郡禮命曾不旋軌辟司徒徵有道並不屈)益州刺史南陽朱穆
字公叔(狀穆中正嚴恪有才略明見初補豐令政平民和有宓子賤之風上書陳損益辭切情至)
尚書會稽魏朗字少英(狀朗資純美之高亮幹輔國朝忠蹇正直之風播於京師)
聘士豫章徐穉字孺子(狀穉妙德高偉清英超世前後三徵未嘗降志抗名山棲養志)
(浩然有夷齊之高蘧伯玉卷舒之術)度遼將軍安定皇甫規字威明(狀規)
(少有岐嶷正直之節對策指刺黃門梁冀不能用退隱山谷敦樂詩書)
右魏文帝初為丞相魏王所旌表二十四賢後明帝
乃述撰其狀見文帝令及甄表狀
太常燉煌張奐字然明(為度遼將軍幽并清靜吏民歌之徵拜大司農賜錢除家一人)
(為郎辭不受願徙居華陰故始為弘農人)度遼將軍安定皇甫規字威明
太尉武威叚熲字紀明
右涼州三明並著威名於桓靈之世悉名士也見續
漢書
韋權字孔衡權弟瓚字孔玉瓚弟矩字孔規
右太尉掾韋子才之三子皆修仁義兄弟孝友逢盜
賊一人病不能去兄弟相慕兵至俱死時人稱之號
韋三義見三輔決錄
荀儉字伯慈(漢侍中悦之父)儉弟緄字仲慈(濟南相漢光祿大夫彧之父年)
(六十六)緄弟靖字叔慈(或問汝南許劭靖爽孰賢劭曰二人皆玉也慈明外朗叔慈内)
(潤靖隱身脩學動必以禮太尉辟不就年五十五)靖弟燾字慈光(舉孝廉年七十)
燾弟汪字孟慈(昆陽令年六十)汪弟爽字慈明(董卓徵為平原相遷光祿)
(勲司空出自巖藪九十三日遂登台司年六十三)爽弟肅字敬慈(守舞陽令年五十)
肅弟旉字幼慈(司徒掾年七十)
右朗陵令潁川荀季和之八子並有德業時人號之
八龍居西豪里渤海宛康知名士也時為潁陰令美
之曰高陽氏才子八人遂改所居為高陽里見張璠
漢紀及荀氏譜
公沙紹字子起紹弟孚字允慈(北海耆舊傳稱孚與荀爽共約出不得事)
(貴勢而爽當董卓時脱巾未百日位至司空後相見以爽違約割席而坐)孚弟恪字允讓
恪弟逵字義則逵弟樊字義起
右北海公沙穆之五子並有令名京師號曰公沙五
龍天下無雙穆亦名士也見魏明帝徵表狀及後漢
書
膠東令盧汜昭字興先樂城令剛戴祈字子陵潁
陰令剛徐晏字孟平涇令盧夏隱字叔世州别駕
蛇邱劉彬字文曜(一云世州)
右濟北五龍少並有異才皆稱神童當桓靈之世時
人號為五龍見濟北英賢傳
孝廉杜陵金敞字元休(位至兖州刺史)上計掾長陵第五巡
字文休(興先之子興先名種司空伯魚之孫名士也不詳巡位所至時辟太尉掾)上計掾
杜陵韋端字甫休(位至涼州牧太尉)
右同郡齊名時人號之京兆三休並以光武元年察
舉見三輔決錄
晉宣帝河南司馬懿字仲達魏司空潁川陳羣字長
文中領軍譙朱鑠字彥才侍中濟陰吳質字季重
右魏文帝四友見晉紀
魏步兵校尉陳留阮籍字嗣宗中散大夫譙嵇康字
叔夜晉司徒河内山濤字巨源建威參軍沛劉伶
字伯倫始平太守陳留阮咸字仲容(籍兄子)散騎常
侍河内向秀字子期司徒琅邪王戎字濬沖
右魏嘉平中並居河内山陽共為竹林之游世號竹
林七賢見晉書魏書袁宏戴逵為傳孫統又為讚
吳範相風(吳人)劉惇占氣(河内人)趙達算(河内人)皇象
書(廣陵人)嚴子卿棋(名昭武衛尉畯從子)宋夀占夢(十不失一)曹
不興畫(為孫權畫屛風誤落筆點素因以為蠅後張御坐權以為真蠅手彈不去方知其非也)
孤城鄭姥相(見王粲於童賤謂仕必至師傅後為太子太傅)
右吳八絶見張勃吳錄
陳留董昶字仲道琅邪王澄字平子陳留阮瞻字
千里(一云阮八百即瞻弟孚字遙集朗率多通故大將軍王敦云方瞻有減故云八百)潁川
庾敳字子嵩陳留謝鯤字幼輿泰山胡母輔
之字彥國沙門于法龍樂安光逸字孟祖
右晉中朝八達近世聞之故老
裴徽字文秀(魏冀州刺史)裴楷字叔則(徽弟三子晉光祿大夫)裴
綽字季舒(楷弟長水校尉)裴瓚字國寳(楷子中書郎)裴邈字景
初(楷孫欽子太傅左司馬)裴遐字叔道(瓚子太傅主簿)裴康字仲豫
(徽弟二子太子左率)裴頠字逸民(楷孫季子晉尚書僕射)王祥字休徵
(晉太保)王戎字濬沖(父渾涼州刺史祥族子司徒)王澄字平子(衍弟)
(裴綽女壻荆州刺史)王導字茂弘(覽孫裁子敦從弟丞相)王綏字萬子
(戎子早亡裴康女壻)王衍字夷甫(父文平北將軍戎從弟太尉)王敦字處
仲(覽孫基第二子大將軍)王玄字眉子(衍子陳留内史)
右河東八裴琅邪八王聞之於故老
魏司空王昶字文舒昶子汝南太守湛字處沖湛
子東海内史承字安期承子驃騎將軍述字懷祖
述子安北將軍坦之字文度魏尚書僕射杜畿字伯
侯畿子幽州刺史恕字務伯恕子鎮南將軍預字
元凱預子散騎常侍錫字世嘏錫子光祿大夫乂
字弘治
右太原王京兆杜各稱五世盛德聞之於故老夫書
籍所載及故老所傳善惡聞於世者蓋盡於此矣漢
稱田叔孟舒等十人及田橫兩客魯八儒史並失其
名夫操行之難而姓名翳然所以撫卷長嘆不能己
已者也
八儒
夫子没後散於天下設於中國成百氏之源為綱紀之
儒居環堵之室蓽門圭竇甕牖繩樞倂日而食以道自
居者有道之儒子思氏之所行也衣冠中動作順大讓
如慢小讓如偽者子張氏之所行也顔氏傳詩為道為
諷諫之儒孟氏傳書為道為疎通致遠之儒漆雕氏傳
禮為道為恭儉莊敬之儒仲梁氏傳樂為道以和陰陽
為移風易俗之儒樂正氏傳春秋為道為屬辭比事之
儒公孫氏傳易為道為潔淨精微之儒
三墨
不累於俗不飾於物不尊於名不忮於衆此宋鉶尹文
之墨裘褐為衣跂蹻為服日夜不休以自苦為極者相
里勤五侯子之墨俱稱經而背譎不同相謂别墨以堅
白此苦獲已齒鄧陵子之墨
真靈位業圖(陶弘景)
玉清三元宫
上第一中位
上合虛皇道君應號元始天尊
左位
五靈七明混生高上道君
東明高上虛皇道君
西華高上虛皇道君
北玄高上虛皇道君
南朱高上虛皇道君
玉清上元宫四道君(各有諱字)
玉清中元宫紫清六道君(各有諱字)
玉清下元宫高清四元君(各有諱字)
玉清中散位一十君(諱字不顯)
右位
紫虛高上元皇道君
洞虛三元太明上皇道君
太素高虛上極紫黃道君
虛明紫蘭中元高上保皇道君
三元上玄老虛皇元晨君
三元四極上玄虛皇元靈君
三元晨中黃景虛皇元臺君
三元紫映揮神虛生主真元胎君
玉玄太皇君
上皇道君
玉皇道君
清玄道君
上皇天帝
玉天太一君
太上虛皇道君
太上玉真保皇道君
玄皇高真
太一玉君
高上玉帝
右玉清境元始天尊為主已下道君皆得策命學道
號令羣真太微天帝來受事並不與下界相關自九
宫已上上清已下高真仙官皆得朝宴焉
第二中位
上清高聖太上玉晨玄皇大道君(為萬道之主)
左位
左聖紫晨太微天帝道君
左聖南極南嶽真人左仙公太虛真人赤松子(黃老君弟子裴)
(君師)
左輔後聖上宰西域西極真人總真君(姓王諱遠字方平紫陽君弟子)
(司命茅君師)
紫清太素高虛洞曜道君
太虛上霄飛晨中央道君(赤松)
太微東霞扶桑丹林大帝上道君
後聖太師太微左真保皇道君
紫明太微九道高元玉晨道君
紫元太微八素三元玄晨道君
九微太真玉保王金闕上相大司命高晨師東海王清
華小童君
領九宫上相長里先生薛君(周時得道許長史前緣兄也)
太微右真公領九宫上相希林真人燕君(從小有天王受王君替代)
司命東嶽上真卿太元真人茅君(大茅君諱盈字叔申)
左卿仙侯真君許君(諱穆南嶽夫人弟子事晉為護軍長史退居句曲山)
侍帝晨清蓋真人郭君(名世翰)
紫陽左真人周君(義山)
清靈真人裴君(漢右扶風人漢時得道)
靈飛太真太上夫人
侍帝晨東華上佐司命楊君
協晨大夫石叔門
正一羽晨候公楊子明
玄洲主仙道君太上公子(姓勤主關奏仙名)
經命仙伯太保真人
八玄仙伯右仙公谷君
正一左玄執蓋郎郄偉玄
繡衣使者孟六奇
太素宫官保禁仙郎裘文堅
左楊王(闕)華仲戒
繡衣使者西林藻(闕)右嬪之姬趙約羅
三天左官直御史管長條
逸域宫八景城
七靈臺鳳臺瓊闕
金晨華闕
右位
右聖金闕帝晨後聖玄元道君(壬辰運當下生)
右輔侍帝晨領五嶽司命右弼桐柏真人金庭宫王君
(諱晉靈王太子下教)
右輔小有洞天太素清虛真人四司三元右保公王君
(諱褒魏夫人師下教矣)
侍帝晨右仙公許君(長史子諱翽)
玄洲仙都太上丈人(治玄洲紫桂宫玄洲之主矣)
太保王郎李君(名飛)
侍帝晨觀大夫九宫太傳玉晨郎
北牖弟子中候仙人(姓范諱邈字度世曾名永漢桓帝侍郎撰魏夫人傳)
女
紫微元靈白玉龜臺九靈元真元君
紫虛元君領上真司命南嶽魏夫人(諱華存字賢安小有王君弟子楊君)
(師)
八靈道母西嶽蔣夫人
北海六微玄清夫人
上真東宫衛夫人
北漢七靈石夫人
紫清上宫九華真妃(姓安晉朝降於茅山)
紫虛左宫郭夫人
太極中華石夫人
太真王夫人
滄浪雲林右英王夫人
朱陵北絶臺上嬪管妃
方丈臺昭靈李夫人
北嶽上真山夫人
瓊華夫人
三元馮夫人
右華九成范夫人
紫微左宫王夫人(諱清娥字愈音阿母第二十六女也)
長陵杜夫人
太微玄清左夫人
右陽王華仲飛姬
西華靈妃甄幽蕭
後聖上保南極元君紫元夫人
後聖上傅太素元君
東華玉妃淳文期(青童之妹)
東宫中候王夫人(桐柏真人别生妹)
太和上真左夫人
西漢夫人
華山夫人
玉清神女房素
西王母侍女王上華
董雙成石公子
宛絶靑地成君
郭密香干若賓
李方明張靈子
太帝宫官
靈林玉女賈屈庭
金闕宫官
太保侯范法安
經命山伯牙叔平
東華宫玉女煙景珠
上元夫人侍女宋辟非
主仙道君侍女范運華
趙峻珠王抱一
華敬滌李伯益
鮮于靈金
太和殿寥陽殿
蘂珠闕七映房
長綿樓
第三中位
太極金闕帝君姓李(壬辰下教太平主)
左位
太極左真人中央黃老君
太極左真人紫陽左仙公中華公子
太極左卿黃觀子
無上真人文始先生尹喜
朱火丹靈宫龔仲陽幼陽(兄弟二人受道於青童君)
東陽真人陵陽子明
中玄老人中央上玄子
北極真人安期子
北極老子玄上仙皇
清和天帝君
南極老人丹陵上真
青精先生太宛北谷子
玄和陰陵上帝
太極高仙伯延蓋公子
玄洲仙伯
太極左仙公葛玄(吳時下演靈寳下為地仙)
西極老人素靈子期
五老上真仙都老公(撰靈書紫文)
東極老人扶陽公子
太極左宫北谷先生
三天都護王長趙昇
太極上真公孔丘
明晨侍郎三天司真顔回
玄圃真人軒轅黃帝
玄帝顓頊(黃帝孫受靈寳五符)
王子帝嚳(黃帝曾孫受靈寳五符)
帝舜(服九轉神丹入於九疑山而得道矣)
柏成子高(湯時退耕修步網之道)
夏禹(受鍾山真人靈寳九跡法治水有功)
周穆王(至崑崙見西王母)
帝堯
風后(黃帝師出四扇者)
西歸子(未顯)蒲衣(莊子云猶是被衣矣)
丰車子(未顯)支離
被衣王倪
齧缺巢父
許由卞隨
華封北人
子州善卷
馬皇安公(姓陶乘赤龍矣)
大項(名託)
右位
太極右真人西梁子文
太極右真人安度明
玄洲仙都絳文期
紫陽真人范明期
鬱絶真人裴玄仁
太玄仙女西靈子都
司馬季主(受西靈子都劍解之道)
太極仙侯張奉
洞臺清虛七真人
西嶽卿副司命季翼仲甫(左元放師)
八老元仙
正一上玄玉郎王中丘鮑
南陵玉女
陽谷真人領西歸傅淳于太玄
戎山真人右仙公范泊華
陸渾真人太極監西郭幼度
中黃四司大夫領北海公涓子(蘇君師矣)
太極法師徐來勒(吳時天台山𫝊葛仙公法輪經)
邯鄲張君庚桑子
蕭史
太上玄一三真(吳時降天台山𫝊葛仙公靈寳經)
劉京
玄洲上卿太極中侯大夫蘇君(名林字于玄涓子弟子周君師)
弄玉二女
長桑公子(莊子師)
韋編郎莊周秦佚
接輿伯昏
郄間老聃
第四中位
太清太上老君(為太清道主下臨萬民)
上皇太上無上太道君
左位
正一真人三天法師張(諱道陵)
東華左仙卿白石生
張叔茂
元始天王(西王母之師)
玄成靑天上皇(此三人太清尊位不領兆民)
南上太道君太上丈人
天帝君九老仙都君
九氣丈人(此並太清三天東宫之真官章奏關啟學道所得)
中嶽真人高丘子景雲真人
鬼谷先生泰清王
九天郎吏北斗直符七人
定氣真人監仙真人
五仙夫人郭内夫人
二十四官君將吏
千二百官君將吏(二條氣化結成)
趙伯玄劉子先
臧延甫張子房
寗仲君燕昭王
茅初成
少室山伯北臺郎千夀
赤松子大梁真人魏顯仁
華山仙伯秦叔隱葛愆真人周季通
太和真人山世遠
句曲真人定錄右禁師茅君(諱固字季偉為地真)
磻家真人右禁郎王道寧
太清右公李抱祖蓬萊左公宋晨生
蓬萊右公賈保安潛山真伯趙祖陽
九疑仙侯張上貴蓬萊左卿姜叔茂
周大賓
毛伯道劉道恭(二人王屋山得道)
東方朔馬明生
彭鏗(西入流沙)鳳綱
韓終
墨翟(宋大夫水解矣)樂子長
李明(雷平山合丹也)商山四皓
淮南八公青烏公
黃山君甯封
方明力牧
昌宇莊伯微(漢時人)
右位
太清仙王趙車子太清仙王李元容
小有仙王鄧離子五嶽司西門叔度
中岳真人宋德玄中嶽仙卿衍門子
中嶽真人孟子卓西嶽真人馮延夀
南嶽真人傅先生青城真人洪崖先生
九疑真人韓偉遠岷山真人陰友宗
司命太元定錄紫臺四真人
中嶽真人王仲甫北陵丈人
太玄丈人北上丈人
南上丈人太氣丈人
益命丈人飛真丈人
九道丈人示安丈人
百福丈人百千神氣丈人
登天上籙玉女四人上天玉女三人
三天玉女百人青腰玉女官十人
下等玉女北宫玉女
五帝玉女太素玉女
天素玉女白素玉女
平天玉女六戊玉女
青天益命玉女神丹玉女
九流玉女
右十五玉女號
高上將軍衡山使者
上天力士天丁力士(巳上四人並有姓名各領天兵十萬號四)
(將軍)
飛天使者九天使者
九天真王使者高仙啟天使者
游天使者太清使者
六乙使者六丙使者
六丁使者六壬使者
六癸使者
右十五使者自然之神
東方靈威仰南方赤熛弩
西方曜魄寳北方隱侯局
中央含樞紐(此太清五帝自然之神)
五嶽君(五百年而一替)河侯
河伯(此三條是得道之人所補)西嶽丈人
三天玉童洛水神女(此三條亦是學道人所補)
飛天丈人太一中黃
玄上玉童
猛獸先生(此自然之神主天下鬼神禽獸)
趙昇期(在王屋山)陰長生
劉偉道(漢時人)郭崇子(殷人)
郭聲子(洛市中卜)周君
徐季道(鵠鳴山)鹿皮公
仇季子司錄君
張巨君
郭芍藥趙愛兒
王魯連(此三人女真)
救苦真人君軌司危
司厄司命
八威除福
帛和華子期
鮑察欒巴
葛洪(隱羅浮山)左東元上王
四天官王昌命天王
佐命君王飛真虎王
九都去死王四海陰王
太一元君上虛君
摩病上元君七星瑶光君
三元萬福君夜光夫人
和適夫人
第五中位
九宫尚書(姓張名奉字公先河内人先為河北河命禁保侯今為太極仙侯兼領北職位在太極矣)
左位
左相(清虛真人從小有洞天王受㠪真人替已度上清)
左仙公郭四朝兼玉臺執蓋郎
左仙公王遥甫(赤君弟子齊獻公時人)
辛彦雲(赤君弟子隨師下降)
散位(未受其職)
朱陵嬪丁叔英管城子(尹虔子師)
蘇門先生周夀陵
孟德然(鄭景女師)宋君
李法成(趙廣信師)鄧元伯
王玄甫(霍山人)尹虔子(華山人)
張石生(為東源伯)李方回(三人並晉時服术)
張禮正(衡山漢末服黃精)治明期(衡山)
鄭景世(廬江潜山)
右位
右相(已度上清)右保召公奭(從羅南明公受此位)
右保司展上公右真公郭少金
協晨夫人黃景華(黃瓊之女)
文德右仙監張叔隱真人禺君章
散位
張重華(晉初服胡麻)平仲鄉(括蒼山受愆境)
趙廣信(魏末小白山)虞公生(海中狼山)
朱儒子(赤水名)黃盧子(西嶽公姓葛禁氣召龍)
孫田廣(一名登)縻長生(周大賓弟子)
許肇(先在羅酆都為職東明公右司農)許副(字仲先修大洞真經)
第六中位
右禁郎定錄真君中茅君(治華陽洞天)
左位
三官保命小茅君三官大理都李豐
三官大理守王附子荀中侯(不顯名字)
白水仙都朱交甫北河司命保禁侯桃俊
左理中監韓崇(如大府長史左如司馬)
九宫協晨夫人
文解地上主者鮑靚(南海太守)
岱宗神侯領羅鄷右禁司鮑元節
地仙散位
許虎牙(名聯字文暉受楊君守一之道)
王真(上黨人也)孟君(京兆人也)
魯女生(在中嶽此三人受行三一真一)
左元放(孟仲甫弟子在小括山)
九疑山女眞羅郁(今在湘東山)
杜陵夫人
宜安宋姬(此二人並受西梁真人青精方而不書位號未委何仙且在地真之列)
許邁(字叔玄小名映改名遠遊東華署為地仙矣)
翁道遠姜伯真(猛山學道採藥二人□之儔侣)
郭聲子
黃子陽(一云魏夫人食桃皮師二人葛玄常相隨矣)
葛玄(字孝先丹陽句曲人稚川之從祖也初在長山乘虎使鬼無處不至位在太極宫)
鄭思遠(即葛玄弟子晉永昌元年入括蒼山)
戴孟(本姓燕名濟字仲微裴君弟子)
謝允(歴陽人戴孟弟子晉城帝時得道)
施(闕一號婉盆子孔子弟子三千人數得道)
劉奉林(周時人服黃連)
張兆期(費長房之師)周君(二人俱讀素書七卷得道)
雷氏(周氏養龍)姜叔
田公劉安之(裴君時冀州别駕)赤魯班(即黃初起也)
范安遠賈玄道
李叔勝言成生
傅道流(四人並隸司命主察試學道者在太山)
真人樊子明龍威丈人
劉少翁(華山)梁伯鸞
樊大夫吳睦(長安少為縣吏)
朱㹠(陳留人昔作劫盗)郭端(潁川人少孤為縣吏)
范伯慈(桂陽人少曾邪病)
鮑叔陽王養伯
段季叔劉偉惠(四人師西靈子都)
宋德玄(嵩高山)李東
童初府蕭閑宫(並男真)
易遷宫(八十三人)含真臺(僅二百人並女真)
右位
右理中監劉翊典柄執法郎淳于斟
理禁張玄賓(主水雨之官亦保命書)
童初府師上侯劉寬(即保命府)
丞四人趙威伯(主仙籍并暴雨水)
樂長治(主灾害)鄭稚政(主考注)
唐公房(主其死者)
明晨侍郎七人比御史中丞
三男真夏馥字子治陳留人桐栢真人弟子二人不
顯
四女真周夏友汝南安城人河南尹周暢之女張桃
枝沛人司隸朱㝢之母二人不顯
監二人(范幽沖遼西人漢尚書郎李整河南人)
武解鬼帥者王延
范糧傅晃
除銜(四人已度)
地仙散位
中嶽仙人宋來子(先為楚市長遇馮延夀)
中嶽李先生
扁鵲弟子五人子容
子明子威
子戲子游
趙太子(服术者)將先生(支子元之師)
支子元(作裴君小時師)廬生
侯公
石生(入東海為始皇使)林屋先生王瑋玄
山圖公子(周哀王時大夫張禁保之師)
赤須子(夏明晨之師)青谷先生(劉上卿之師)
惠車子(淳于典柄之師)石長生(周明晨之師)
東郭幼平(桃北河之師)鄭子真(陽翟山)
鄧雲山唐覽(華山)
西河薊公(張理禁之師)周正時
刁道林(龍伯高之師)郭子華
趙叔逵張季連(三人在霍山)
趙公成(鶴鳴山)范丘林(女真趙威伯六甲之師)
修羊公(化為白石矣)稷丘子
崔文子商丘子(服菖蒲而不老)
劉根(服甘草)介象
白羊公(不顯姓名)介琰(白羊弟子)
劉綱妻嚴靑(並善禁氣已上六人善禁劾)
陳仲林道君
趙叔道(三人蓋竹山中真人)王世龍(許遊)
趙道玄傅太初(遠遊之交)
龔幼節李開林(遠遊代對者)
王少道范叔勝
李伯山(三人童初府標表)李仲文
傅知禮
女
竇瓊英韓太華(安國妹李廣利婦)
劉春龍李奚子
王進賢(衍女)郭叔香
趙素臺(熙女)鄭天生(鄧艾母)
許科斗(長史婦)李惠姑(夏侯玄婦)
張美子施淑女(續女)
宋漂金母鮑見妹
張微子傅和(二人含真臺主)
山外其東者杜契
徐宗度晏賢生(二人契友)
孫寒華女(貞)陳世景(二人契弟子)
趙熙方山下洞室主者
張祖常劉平阿
吕子華蔡天生
龍伯高(五人並處方臺)
謝稚堅王伯遼
繁陽子何苗馮良
郎宗(五人在鹿跡洞)
王叔明鮑元治
尹蓋婦(三人之外餘三十人並北山下絶洞)
辛玄子(自云禁元中郎將吳越鬼神之司)
比干(在戎山)李喜(南陽人)
務光
第七中位
酆都北陰大帝(炎帝大庭氏諱慶甲天下鬼神之宗治羅酆山三千年而一替)
左位
北帝上相秦始皇北帝太𫝊魏武帝
五帝上相(未顯)
西明公領北帝師周公(北少𫝊)
賓友晉宣帝中護軍周顗
東明公領斗君師夏啟
賓友孫策右師晨(如世中書監)
許肇(已度九宫位矣)
南明公召奭(一云東明公已度九宫右保宫)
賓友漢高祖
北明公吳季札(吳王夀夢之子闔閭之叔延陵季子)
賓友荀彧(字文若魏武謀臣漢尚書令)
趙叔臺王世鄉(未顯)
此四明主領四方各治一天宫在職一千六百年得
補仙官其他不得矣
鬼官北斗君周武王(治一天官)
三官都禁郎齊桓公(姓姜名小白)
水官司命晉文公(姓姬名重耳)
大禁晨二人位比尚書令
漢光武帝孫文臺(名堅)
中禁二人位比中書令監
顏懷(字思季)楊彪(字文光)
北帝南朱楊大門靈關侯郄鑒先是高明司直郄鑒今
為之位比尚書僕射
右禁監謝幼輿(名鯤晉官太常)
司馬鄧嶽
右禁監侍帝晨庾元規(名亮晉時位比侍中領右衛乂云元規前為中衛大將軍)
司馬馮懷(字相思晉太常)華歆
長史虞翻(字仲翔武昌人庾亮江州引為上佐不就)
後中衛大將軍孔文舉(名融)
長史唐周(為吳尚書)
司馬張繡(後漢將軍)
監海伯治東海溫太真位比大將軍
長史杜預(晉征南將軍註左傳)
北帝侍晨八人位比侍中
徐庶(字元直)龐德(字令明)
爰榆(字世都)李廣(漢將)
王嘉解結(字叔連)
何晏(字平叔)殷浩(字深源)
四明公北斗君各有侍帝晨五人(未顯姓名)
河北侯二人
劉備(字玄德)韓遂
右此職統屬仙官
右位
中廄直事四人如世尚書
戴淵(字若思晉驃騎)公孫度(字叔齊王遼東)
郭嘉劉封(備養子)
北帝南門亭長二人
郄鑒周撫(字道和代郄鑒)
北天修門郎二人
虞諱紀瞻
修門郎八人(北斗君門亦有此職姓名未顯)
北斗君天門亭長二人
臧洪(字子原)王放(晉中書郎)
期門郎王允之(㠪敦堂弟)謝鳳
典柄侯范明周魴(字子魚主察試)
北帝執蓋郎顧和(字君孝晉吏部尚書)
部鬼將軍王廙(字世將晉時荆州刺史)
殺鬼地映日遊(三鬼北帝常使殺人無姓名)
西門郎十六人(未顯主天下房廟血食之鬼亦應隸四明公)
主非使者嚴白虎(吳時人為孫策所殺)
南彈方侯許副領威南兵千人(已度九宫未委誰代)
主南門鑰司馬留鑽(長山人為吳將)
北彈方侯鮑勛領威北兵千人(字叔業魏中丞)
主北門鑰司馬韋遵(吳時昭孫備門主收執如世羽林監)
西河侯陶侃(字士行亦領兵數千)
長史(先用徐寧被彈今用蔡謨字道明晉司徒)
廬山侯魏釗(會稽人也)
南山伯蔣濟(字子通魏太尉)
此三任各有封掌
泰山君秦顗(字景倩)
將軍顧衆(字長始晉丹陽尹僕射)
長史桓範(字元則)
司馬曹洪(魏武帝操弟字子廉又云先用賈誼前漢人)
盧龍公曹仁(字子孝魏武帝弟位大將軍)
長史司馬(未顯)
南巴侯何曾(字穎孝魏司徒)
東越大將軍劉陶(字子寄後魏人)
右號為四鎮各領鬼兵萬人各有長史司馬復有小
鎮數百各領鬼兵數十人
楚嚴公(即楚莊㠪鬻熊)
趙簡子(此二人先未有職今方受位)
項梁成(作酆都宫頌者)杜瓊(蜀人)
馬融劉慶孫(與賈誼争名譽)
王逸少鄧攸(此六人未顯)
右鬼官見有七十五職名顯者凡一百一十九人
說郛卷五十七上
說郛卷五十七下元陶宗儀撰
東林蓮社十八高賢傳(亡名氏)
慧遠法師
法師諱慧遠姓賈氏鴈門樓煩人幼而好學年十三隨
舅令狐氏遊學許洛博綜六經尤善莊老宿儒先進莫
不服其深致二十一欲度江從學范甯適石虎暴死南
路梗塞有志不遂時沙門釋道安建刹於大行常山一
面盡敬以為真吾師也初聞安師講般若經豁然開悟
歎曰九流異議皆糠粃耳遂與母弟慧持投簮受業精
思諷誦以夜續晝因求直道場沙門曇翼每給燈燭之
費安師聞之曰道士誠知人師神明英越志與理冥至
二十四大善講貫有客聞說實相義往復問難彌增疑
昧師為引莊子之說以相比類惑者釋然安師因許令
不廢外典常臨衆歎曰使道流東國者其在遠乎後隨
安師南遊襄陽値秦將符丕為寇乃分張徒屬各隨所
往耆德臨岐皆蒙誨益唯師不聞一言即跪請曰獨無
訓勑懼非人類安師曰如汝者復何所慮師乃與弟子
數十人南適荆州居上明寺念舊與同門慧永約結屋
於羅浮太元六年(晉孝武帝)至尋陽見廬山閑曠可以息心
乃立精舍以去水猶遠舉杖扣地曰若此可居當使朽
壤抽泉言畢清流涌出尋陽亢旱師詣池側讀龍王經
忽有神蛇從池而出須臾大雨歲竟有秋因名龍泉精
舍永師先居廬山西林欲邀同止而師學侣寖衆永乃
謂刺史桓伊曰遠公方當弘道而貧道所棲隘不可處
時師夢山神告曰此山足可棲神願母往其夕大雨雷
震詰旦林麓廣闢素沙布地梗柟文梓充布地上不知
所自至伊大敬感乃為建刹名其殿曰神運以在永師
舍東故號東林時太元十一年也此山儀形九疊峻聳
天絶而所居盡林壑之美背負爐峰旁帶瀑布清流環
階白雲生棟(廬山記匡裕先生殷周之際受道於仙人即巖成館人稱神仙之廬因名廬山尋陽)
(記山高三千三百六十丈周二百五十里其山九疊水亦九𣲖郡國志疊障九層包藏仙跡)别營禪
室最居靜深凡在瞻履神清氣肅師聞天竺佛影是佛
昔化毒龍瑞迹欣感於懷後因邪舍律士叙述光相乃
背山臨流營築龕室淡采圖寫望如烟霧復製五銘刻
於石江州太守孟懷玉别駕王喬之常侍張野晉安太
守殷隱黃門毛修之主簿殷蔚參軍王穆夜孝廉范悦
之隱士宗炳等咸賦銘贊(見廬山集)先是潯陽陶侃刺廣州
漁人見海中有神光網之得金像文殊誌云阿育王所
造後商人於海東獲一圓光持以就象若彌縫然侃以
送武昌寒溪主僧珍嘗往夏口夜夢寺火而此像室獨
有神護馳還寺果焚像室果存及侃移督江州迎像將
還至舟而溺荆楚為之謠曰陶惟劒椎像以神標雲翔
泥宿邈何遥遥可以誠至難以力招及寺成師至江上
虔禱之像忽浮出遂迎至神運殿造重閣以奉之因製
文殊瑞像讃嘗謂諸教三昧其名甚衆功高易進念佛
為先既而謹律息心之士絶塵清信之賓不期而至者
慧永(同師安公先居西林)慧持(遠師同母弟)道生曇順(並羅什門弟)僧叡曇
恒道昺曇詵道敬(並遠師門人)佛䭾邪舍(此云覺明罽賓國人)佛䭾跋
陀羅(此云覺賢迦維衛國人)名儒劉程之(號遺民)張野周續之張詮
宗炳雷次宗等結社念佛世號十八賢復率衆至百二
十三人同修淨土之業造西方三聖像建齋立誓令劉
遺民著發願文而王喬之等復為念佛三昧詩以見志
師神貌嚴肅瞻仰者則心戰沙門有持如意致獻者不
敢陳白竊留座隅而去法師慧義強正少可謂師弟子
慧寳曰諸君膚淺故於遠公望風推服常至山値師講
法華欲致難趣内悸流汗出謂慧寳曰此公言貌誠可
敬服殷仲堪任荆州入山展敬與師俱臨北澗松下共
談易道終日忘倦仲堪歎曰師智識深明實難庶幾師
亦曰君之才辨如此流泉(後人名其處曰聰明泉)司徒王謐護軍
王默並欽慕風德遥致敬禮(王謐有書往反)盧循據江州入山
詣師師少與循父遐同為書生及見循歡然道舊其徒
諫曰循為國寇得不為人疑師曰我佛法中情無取舍
識者自能察之此何足懼及宋武進討循設帳桑尾左
右曰遠公素主廬山與循交厚宋武曰遠公世表之人
何可疑也乃遣使持書遺以錢帛有行者嘗來侍師善
驅蛇蛇為盡去因號辟蛇行者有一虎往來時見形迹
未嘗傷人人號遊山虎時與社衆每遊憩山上方峰頂
患去水遠他日有虎跑其石水為之出因號虎跑泉又
於一峰製湼槃疏因名擲筆峰初是大教流行江東經
卷未備禪法無聞律藏多闕師乃令弟子法淨法領等
遠越葱嶺曠歲來還皆獲梵本昔安公在關中請曇摩
難提出阿毘曇心其人未善晉言頗多凝滯後僧伽提
婆至即請重譯及三法度論於是二論乃興師即製序
以貽學者聞鳩摩羅什入關遣書通好什答書曰傳繹
來貺粗聞風德經言末代東方有護法菩薩欽哉仁者
善弘其道曇摩流支入秦師遣弟子曇邕請於關中出
十誦律流傳晉國西土諸僧咸稱漢地有大乘開士每
東向致禮獻心廬岳及佛䭾跋陀羅至師即請出禪數
諸經於是禪戒典出自廬山幾至百卷先是此土未有
泥洹常住之說但言夀命長遠師曰佛是至極至極則
無變無變之理豈有窮耶乃著法性論十四篇羅什見
而歎曰邊方未見經便闇與理合秦主欽風以大智度
論新譯致書求序師以其文繁廣乃抄其要為二十卷
而為之序(羅什譯智論凡百卷)桓玄征殷仲堪要師出虎溪稱疾
不往玄將入山左右曰昔殷仲堪禮敬於遠請公勿屈
玄曰仲堪死人耳及玄見師不覺屈膝所懷問難不復
敢發及語至征討師即不答玄後以震主之威勸令登
仕師正辭以答玄不能強既而欲沙汰衆僧下教僚屬
曰沙門之徒有能申述經誥禁修行整者始可以宣寄
大化其有違于此者悉當罷黜唯廬山道德所居不在
搜簡之列師因致書廣立條制玄悉從之初庾冰輔政
以沙門應敬王者何充奏不應禮及玄在姑孰復申冰
議師答書曰袈裟非朝宗之服鉢盂非廊廟之器塵外
之容不應致敬王者乃著沙門不敬王者論五篇一明
在家者有天屬之愛奉主之禮二明出家以求志變俗
以達道豈得與世典同其禮敬三明求宗不順化宗謂
泥洹不變其化盡為宅(泥洹即湼槃翻不生不滅)不順化者其生可
滅其神可冥冥神絶境謂之泥洹而不隨順於生生化
化流動無窮之境斯所以不事王侯高尚其事豈復有
所禮敬者哉四明體極不兼應謂歴代君王體極之主
但務方内而不可并御於方外故曰不兼應天地之道
盡於運化帝主之德理極於順通與夫獨絶之教不變
之宗優劣明矣若夫如來之道則無所不應矣五明形
盡神不滅謂火之傳於薪猶神之傳於形火之傳異薪
猶神之傳異形方生方死往來無窮但悟徹者反本惑
理者逐物耳有頃玄簒位即下書曰佛法宏誕所未能
了初推奉主之情故令興今事既在已宜進謙光諸道
人勿復致禮也桓玄西奔安帝自江陵還京師輔國何
無忌勸師候迎師稱疾不行帝遣使勞問師上書謝病
帝復下詔慰答師嘗講喪服經(當是禮記小記大記四制等篇)雷次宗
宗炳等並執奏承旨次宗後著義疏首稱雷氏宗炳寄
書責之曰昔與足下面受於釋和尚今便稱雷氏邪(陸德)
(明毛詩音義云周續之與雷次宗同受詩義於遠法師亦此類也)釋惠安患山中無刻
漏乃于水上立十二葉芙蓉因波隨轉分定晝夜以為
行道之節謂之蓮花漏僧徹善篇牘嘗至山南攀松而
笑和風遠集衆鳥悲鳴超然有自得之趣退諮于師曰
律禁管絃歌舞若一唫一笑可得為乎師曰苟以亂意
皆為非法徹唯此而止師居山三十年迹不入俗唯以
淨土克勤於念初十一年澄心繫想三覩聖相沈厚不
言後十九年七月晦夕於般若臺之東龕方從定起見
阿彌陀佛身滿虛空圓光之中有諸化佛觀音勢至左
右侍立又見水流光明分十四支流注上下演說苦空
無常無我之音佛告之曰我以本願力故來安慰汝汝
後七日當生我國又見佛䭾邪舍慧持(義熙八年先逝)劉遺民
(義熙六年先逝)在佛之側乃揖師曰師志在先何來之晚師語
法淨慧寳曰吾始居此十一年中三見佛相今復見之
吾生淨土必矣又曰七日之期斯為漸矣即寢疾製遺
誡曰吾昔以知命之年託業此山自審有必盡之期便
欲絶迹外緣以求其志良由性弱於斷遂令同趣相引
時賢過眷情以類感不覺形與運頽今年已八十三矣
仰尋違離之誨俯慨自負之心徒令此生虛謝以悼往
疾之深令於至時露骸松林之下即嶺為墳與土木同
狀此乃古人之禮汝等勿違苟神理不昧庶達其誠大
哀世尊亦當祐之以道門徒號慟若喪父母師以世情
難割乃制七日展哀至期始順寂即義熙十二年八月
六日也弟子不忍露屍與潯陽太守阮侃奉全軀舉葬
於西嶺累石為塔謝靈運立碑以銘遺德張野作序自
稱門人宗炳復立碑於寺門以表德業師將終耆德請
以豉酒治病師曰律無通文請飲米汁師曰日過中矣
又請飲蜜和水乃令披律尋文卷未半而終所著經論
諸序銘贊詩記凡十卷號廬山集(刻梓在紹興府庫)自佛圖澄
道安師遠法師曇順僧叡五世為國師云唐宣宗大中
二年追謚辨覺大師昇元三年追謚正覺(南唐李先主年號即晉高)
(祖皇帝天福四年也)大宋太宗太平興國三年追謚圓悟大師凝
寂之塔
慧永法師
西林法師慧永河内潘氏年十二出家事沙門竺曇現
初集禪於恒山與遠師同依安法師期結宇羅浮及遠
師為安公所留師乃欲先度五嶺太元初至潯陽刺史
陶範素挹道風乃留築廬山舍宅為西林以奉師布衣
蔬食清心克己容嘗含笑語不傷物峰頂别立茅室時
往禪思至其室者常聞異香因號香谷一虎同居人至
輙驅去遠師之來龍泉桓伊為立東林三十年影不出
山師居西林亦如之嘗因法事至近邑還山薄暮烏橋
營主醉騎馬當道遮師不聽去師以丈指馬驚走營主
仆地師捧慰之遂還營主病往寺悔罪師曰非貧道意
為禱之尋愈鎮南將軍何無忌鎮尋陽至虎溪請遠公
及師遠公持名望從徒百餘高言華論舉止可觀師衲
衣半脛荷錫捉鉢松下飄然而至無忌謂衆曰永公清
散之風乃多於遠師也師標誠植願動在安養義熙十
年在疾忽斂衣求屣欲起衆驚問師曰佛來也言終而
化異香七日方歇葬于寺之西南春秋八十三唐玄宗
朝詔重建塔亭追謚覺寂大師實智之塔
慧持法師
法師慧持遠公母弟也幼讀書一日所記常敵十日年
十八與兄同事安公徧學衆經遊刃三藏及公在襄陽
遣遠公與師東下遂止廬山師形長八尺衲衣垂膝&KR1131;
屬三百師為上首豫章太守范甯請師講法華經阿毘
曇論四方雲聚琅邪王珣與范甯書問遠持二公孰愈
甯誠謂賢兄賢弟珣復書曰但今如弟誠未之有况復
賢邪羅什在關中遙相欽敬每致書通好隆安三年辭
兄入蜀遠留之曰人生愛聚汝獨樂離師曰滯情愛聚
者本不應出家今既割欲求道止以西方為期耳即悵
然而别至成都郫縣居龍淵寺大弘佛法升其堂者號
登龍門義熙八年順寂春秋七十六臨終遺命務嚴律
儀專心淨業以東間經籍付道泓西間法付與曇蘭以
泓行業清敏蘭神悟天發並能係軌師蹤焉
道生法師
法師道生魏氏鉅鹿人幼從竺法汰出家披對經誥一
覽能誦年在志學便登講座吐納明辨雖宿望莫敢酬
抗初依廬山常以入道之要慧解為本乃與僧叡慧嚴
慧觀等遊學長安從羅什受業關中僧徒咸仰神悟嘗
喟然歎曰自經典東流譯人重阻多滯權文解通圓義
若忘筌得魚始可與言道矣於是校閱真俗精練空有
研思因果乃立善不受報及頓悟成佛義又著二諦論
佛性常有論佛無淨二論應有緣論並籠罩舊說妙有
淵旨守文之徒嫌嫉競起師又以法顯三藏所翻泥洹
經本先至(六卷成文)經云除一闡提皆有佛性師云夫稟質
二儀皆有湼槃止因闡提含生之類何得獨無佛性蓋
是經來未盡耳乃喝闡提之人皆得成佛時大本未傳
孤明先發舊學僧黨以為背經遂顯大衆擯而遣之師
正容誓之曰若我所說背經當見身癘疾若與實相不
背願舍夀之日踞師子座遂拂衣而行及後大經至聖
行品云一闡提人雖復斷善猶有佛性於是諸師皆為
媿服師被擯南還入虎邱山積石為徒講湼槃經至闡
提處則說有佛性且曰如我所說契佛心否羣石皆為
點頭旬日學衆雲集忽雷震青園佛殿有龍升天因改
寺曰龍光師於寺請罽賓律師譯沙彌塞律傳於世既
而辭衆復投廬山預蓮社久之還都止青霞寺宋文帝
大會沙門龍御地筵食至良久衆疑過中帝曰始可中
耳生乃曰白日麗天天言始中何得非中遂舉箸而食
大衆從之莫不歎其機辯時王弘范泰顔延之並挹敬
風猷相從問道元嘉十一年十二月庚子於廬山升座
說法將畢衆見麈尾紛然墜地隠几而化宛若入定諸
師聞之益信前誓有證翌日葬於廬山之西阜初關中
僧肇始註維摩詰經世咸玩味師乃更發深旨人服其
妙所述維摩詰法華泥洹小品諸經皆有義疏時以師
能推闡提得佛之義於是顯其頓悟不受報等論
曇順法師
法師曇順黃龍人幼出承訓羅什講釋羣經妙盡色空
無著之旨什歎曰此子奇品也後來廬山同修淨業寧
蠻校尉劉遵孝於江陵立寺要師經始盛弘念佛三昧
之道宋元嘉二年别衆坐逝異香滿室春秋七十九
僧叡法師
法師僧叡冀州人遊學諸方嘗行經蜀西界為人所掠
使牧羊有商客異之疑是沙門及問以經義無不綜達
即出金贖之後遊歴天竺諸國還至關中從羅什諮稟
經義羅什翻法華經以竺法護本云天見人人見天什
曰以此言過質耳叡曰將非人天兩接兩得相見什喜
遂用其文久之來入廬山依遠公修淨業既而適京師
止烏衣寺講說衆經聽者推服宋彭城王義康要入第
受戒師曰禮聞來學王乃入寺祗奉戒法王以貂裘奉
師常用敷坐王密以錢三萬買之師曰此雖非所宜服
然王之所施不可棄也王聞益加敬謝靈運篤好佛理
殊方俗音多所通解嘗以經中字音求證於師因為著
十四音訓梵宋太祖元嘉十六年無疾告衆曰吾將行
矣即面西合掌而亡衆見臥内有金蓮花倏爾而隱春
秋八十五
曇恒法師
法師曇恒河東人童孺依遠公出家年甫十三便能講
說内外典籍無不通貫德行清孤物情推服常有羣鹿
馴遶座隅自入廬山專志淨業義熙十四年端坐合掌
厲聲念佛而化春秋七十一
道昞法師
法師道昞潁川人陳氏幼出家為遠公弟子該通經論兼
明莊老志節孤峻言與行合念佛三昧究心無間義熙
十四年豫章太守王虔入山謁敬請為山中主用紹遠
公之度衆以道源法嗣咸知宗仰元嘉十二年集衆念
佛就坐而化春秋七十一
曇詵法師
法師曇詵廣陵人幼從遠公出家勤修淨業兼善講說
註維摩經行於世常著窮通論以明宿修述蓮社錄以
記往生又能别識鳥獸毛色俊鈍之性洞曉草木枝幹
甘苦之味妙盡其理人知其有密證云元嘉十七年集
衆謂曰自建寺以來至此五十年吾之西行最在其後
即跏趺念佛百聲閉息遂絶春秋八十
道敬法師
法師道敬琅邪王氏祖凝之刺江州遂從遠公出家年
十七博通經論日記萬言每歎戒律終身難全願淨六
根但稟一戒以為得度之要遠公知其堅正許之篤志
念佛早夜弗替遠公歸寂乃入若邪山宋永初元年謂
衆曰先師見命吾其行矣即端坐唱佛而化衆見光明
滿室彌時方滅春秋五十二
佛䭾邪舍尊者
尊者佛䭾邪舍(晉云覺明)罽賓國婆羅門種有沙門至其家
乞食父本外道怒歐之遂手足孿躄巫師謂曰坐犯賢
聖即請此沙門悔過旬日乃瘳因令邪舍出家時年十
三隨師行曠野與虎遇邪舍曰虎已飽必不傷人前行
中道果見餘骸至十五誦經日至萬言以分衛廢業為
憂(梵語分衛晉言乞食)一羅漢來代乞食年十九誦經滿數百萬
言性度簡傲不為諸人重至三十猶為沙彌復從舅氏
學五明論世間法術(内衆外道皆有五明内五明者一聲明二醫方明三咒術明四工巧)
(明五因明外五明者前四並同後一是符印明)至沙勒國待遇隆厚既而羅什
至乃從學阿毘曇論十誦律什隨母反龜玆師遂留止
行化符堅遣吕光伐龜兹執羅什師聞歎曰我與羅什
未盡懷抱今忽羈虜相見何期後十年師東至龜兹盛
弘法化羅什在姑臧遣信要之師恐國人止其行取清
水以藥投之咒數十言與弟子洗足即夜便發比旦行
數百里追之不及問弟子何所覺耶答曰唯聞疾風流
馨兩目有淚師又咒水洗足乃止既達姑臧什已入長
安聞姚主逼以妾媵歎曰羅什如好綿纊何可使入棘
林羅什勸姚主遣使迎師既至别立省寺於逍遥園四
事供養一無所受將至分衛一食而已時羅什譯出十
住經師更相徵决辭理方定師髭赤善解毘婆沙論時
人號赤髭論主秦弘始中譯出四分律(四十四卷)長阿含經
(二十二卷)義熙八年來廬山入社後辭還本國自罽賓以虛
空藏經一卷寄商客至涼州
佛䭾跋陀羅尊者
尊者佛䭾跋陀羅(晉云覺賢)姓釋迦迦維羅衛國人甘露飯
王苗末也幼亡父母出家為沙彌年十六博學羣經深
達禪律嘗與僧伽達多共遊罽賓達多閉戶禪座忽見
師來云暫往兜率致敬彌勒言訖便隱後益見其神變
敬心祈問方知得不還果時姚秦沙門智嚴至罽賓覩
法衆清淨慨然東顧曰我諸同輩未遇真匠將何發悟
即諮詢於衆孰能遂我祈請流化東土僉應之曰跋陀
羅其人也嚴乃要師裹糧而行經歴諸國至交趾附舶
循海達於青州東萊聞鳩摩羅什在長安師往從之秦
太子泓請師於東宫集衆說法與羅什論色空義師曰汝
祇說得果中色空不說得因中色空什問何謂師曰一微
空故衆微空衆微空故一微空一微空中無衆微衆微空
中無一微往復數番羅什罔測秦主興供僧三千盛修人
事而師禪静自守忽謂弟子曰吾見本國五舶俱發衆
謂妄言因共擯棄乃與弟子慧嚴慧觀四十餘人俱發
至廬山香谷茇舍而居(茇蒲曷切草舍)時會蓮社遠公謂師被擯過
由門人縣記五舶於律無犯即遣弟子曇邕致書秦主為
其解擯乃請師東林譯出禪數諸經自是江東始耽禪悦
師志在遊化西適江陵持鉢分衛果見天竺五舶至此後
還都立道場寺先是支法領於于闐得華嚴梵本三萬六
千偈未經宣譯義熙十四年吳郡内史孟顗右衛將軍禇
叔度請師為主譯與沙門法業慧義惠嚴慧觀等為筆授
譯成六十卷有二青衣且從池出灑掃研墨師先後譯出
觀佛三昧經般泥洹經修行方便論及法顯所得大僧祇
律凡十五部宋元嘉六年念佛而化塔於廬山北嶺
劉程之
劉程之字仲思彭城人漢楚元王之後妙善老莊旁通
百氏少孤事母以孝聞自負才不預時俗初解褐為府
參軍謝安劉裕嘉其賢相推薦皆力辭性好佛理乃之
廬山傾心自託遠公曰官祿巍巍欲何不為答曰君臣
相疑吾何為之劉裕以其不屈乃旌其號曰遺民及雷
次宗周續之宗炳張詮畢穎之等同來廬山遠公謂曰
諸君之來豈宜思淨土之遊乎程之乃鑱石為誓文以
志其事(文見廬山集)遂於西林澗北别立禪坊養志安貧精
研玄理兼持禁戒宗張等咸歎仰之嘗貽書關中與什
肇揚㩁經義著念佛三昧詩以見專念坐禪之意始涉
半載即于定中見佛光照地皆作金色居十五年于正
念佛中見阿彌陀佛玉毫光照垂手慰接程之曰安得
如來為我摩頂覆我以衣俄而佛為摩頂引袈裟以披
之他日念佛又見入七寳池蓮青白其水湛湛有人頂
有圓光胸出卍字(卍字音萬是佛具萬德之相)指池水曰八功德水
汝可飲之程之飲水甘美及寤猶覺異香發於毛孔乃
自慰曰吾淨土之緣至矣復請僧轉法華經近數百遍
后時廬阜諸僧畢集程之對像焚香再拜而祝曰我以
釋迦遺教故知有阿彌陀佛此香先當供養釋迦牟尼
如來次供養阿彌陀佛復次供養妙法華經所以得生
淨土由此經功德願令一切有情俱生淨土即與衆别
臥床上面西合手氣絶勑子壅積土為墳勿用棺槨時
義熙六年也春秋五十九(廬山集載感應事迹甚詳)
張野
張野字萊民居潯陽柴桑與淵明有婚姻契野學兼華
梵尤善屬文性孝友田宅悉推與弟一味之甘與九族
共州舉秀才南中郎府功曹州治中徵拜散騎常侍俱
不就入廬山依遠公與劉雷同尚淨業及遠公卒謝靈
運為銘野為序首稱門人世服其義義熙十四年與家
人别入室端坐而逝春秋六十九
周續之
周續之字道祖鴈門人父殁過江因居豫章八歲喪母
哀戚過于成人十二詣范甯受業通五經五緯時號十
經童子養志閒居窮研老易公卿交辟無所就入廬山
事遠公預蓮社以為身不可遺餘累宜絶遂終身不娶
布衣蔬食劉毅鎮姑孰命為撫軍復辟太學博士俱不
就以嵇康高士傳得出處之正為之註釋宋武帝北伐
太子居守迎館安樂寺入講禮月餘復還山江州太守
劉柳薦于武帝辟太尉掾不就武帝踐祚召至都間館
郭外乘輿行幸問禮經傲不可長與我九齡射于矍圃
三義辨析精異上甚說或問身為處士時踐王廷何也
答曰心馳魏闕者以江湖為桎梏情致兩忘者市朝亦
巖穴耳時號通隱先生續之素患風痺不復堪講乃移
病鍾山景平元年卒春秋六十七
張詮
張詮字秀碩野之族子也尚情高逸酷嗜典墳雖畊鋤
猶帶經不釋朝廷徵為散騎常侍不起庾悦以其貧起
為尋陽令笑曰古人以容膝為安若屈志就禄何足為
榮乃入廬山依遠公研窮釋典深有悟入宋景平元年
無疾向西念佛安臥而卒春秋六十五
宗炳
宗炳字少文南陽人其母聰辨富於學識教受諸子皆
有成炳妙善琹書尤精玄理殷仲堪桓玄並以主簿辟
皆不就劉豫領荆州復辟為主簿答曰棲邱飲谷三十
年矣乃入廬山築室依遠公蓮社久之兄臧為南平守
逼與俱還江陵閑居絶俗劉裕辟太尉掾不就二兄卒
累甚衆頗營稼穡武帝勑南郡長時致餼賚衡陽王義
季在荆州親至其室炳角巾布衣引見不拜王曰處先
生以重禄可乎對曰祿如秋草時過即腐宋受禪徵為
太子舍人元嘉初徵為通直郎太子建徵為中庶子並
不應妻羅氏亦有尚志羅氏没炳哀之過甚既而悲情
頓釋謂沙門慧堅曰死生之分未易可達三復至教方
能遣哀雅好山水往必忘歸西陟荆巫南登衡嶽因結
宇山中懷尚平之志以疾還江陵歎曰老病俱至名山
不可再登唯澄懷觀道臥以遊之凡所遊履悉圖之于
室謂人曰撫琴動操欲令衆山皆響宋元嘉二十四年
卒春秋六十九
雷次宗
雷次宗字仲倫豫章南昌人博學明詩禮入廬山預蓮
社立館東林之東元嘉十五年召至京師立學館雞籠
山置生徒百員除給事中不拜久之還南昌公卿祖道
以送與子姪書曰吾童稚之年已懷遠略弱冠託廬山
事釋和尚遊餐風二十餘載淵邱既傾復與汝曹歸耕
先壟山居谷飲忽復十年及今未老尚可勵志成西歸
之津梁自今以往家務大小一勿見關二十五年召拜
散騎常侍不就復徵詣京師築室鍾山謂之招隱館每
自華林園入延賢堂為太子諸王講禮經是年無疾而
卒春秋六十三子肅之頗傳素業官至豫章郡丞
百二十三人傳
曇翼餘杭人初入廬山依遠公後入關中見羅什東還
會稽入秦望山誦法華經十二年感普賢大士化女子
身披采服攜筠籠一白豕大蒜兩根至師前曰妾入山
采薇(上采服五采也彩俗下采薇采取也作採俗)日已斜豺狼縱橫歸無生
理敢托一宿師却之力女復哀鳴不已遂令居草牀上
夜半號呼腹疼告師按摩師告以持戒不應手觸女號
呼愈甚師乃布裹錫杖遥為按之翌日女以采服化祥
雲豕變白象蒜化雙蓮凌空而上謂師曰我普賢菩薩
特來相試郡太守孟顗聞於朝勅建法華寺(今天衣寺)初餘
杭山沙門法志常誦法華有雉巢於庵側翔集座隅若
聽受狀如是七年一日忽憔悴志曰汝能聽經必生人
道明旦雉殞即為瘞之夜夢童子拜曰因聽經得脱羽
類今生山前王氏后其家設齋志方踵門兒曰我和尚
來也志撫之曰汝我雉兒也解衣視掖下有雉毳三莖
七歲令入山出家十六落髮以掖有毳因名曰翼
曇邕楊氏關中人形長八尺雄武過人南來廬山依師
遠公内外典籍無不綜習立茅屋於山西以自居止有
弟子曇果澄思禪門一夕夢山神求受戒法果曰家師
在此可往求之邕忽見一人著袷衣風神端雅從者三
十人乞授戒師以果先夢知是山神乃為說法授五戒
畢神以外國二鋤為襯禮謝而去師后往荆州行化卒
於竹林寺
僧濟入廬山問道精悟深要遠公歎曰紹隆大法其在
汝乎及在疾遠公以燭遺之曰汝可憑此建心安養師
執燭停想延僧誦淨土經至五更以燭授弟子元弼隨
僧行道頃之覺自秉一燭浮空而行見阿彌陀佛接至
於掌徧事諸佛須臾而覺喜曰吾以一夕觀念便蒙接
引明日復於空中見佛菩薩謂弼曰佛來也即舉首西
顧一息而終時方炎歊體三日不變異香郁然
慧恭豫章豐城人與僧光慧堪慧蘭同志為學光等學
力不逮恭而于淨土繫想則過人蘭謂恭曰君雖力學
博聞豈不知經云如聾奏音樂悦彼不自聞恭曰學不
可已孰能未死昧昧如癡哉後七年蘭等先逝去時並
有奇應又五年恭病且篤曰大道沿洄何時可止死生
去來吾何歸哉于是叩頭雨泣誓心安養念不少間忽
見無量夀佛以金臺前迎恭乘其上見蘭等於臺上光
明中而告之曰長生已居上品吾等不勝慰喜但恨五
濁淹延相依之晚耳恭於是日告衆欣然奮迅而滅義
熙十一年也(廬山集有恭道人臨終感應事)
法安初依遠公為弟子妙善講說兼習禪業律身持戒為行尤
精義熙中新陽邑社有暴虎居神廟樹下前後害民以百數安
遊其村居民皆早閉門廼之樹下禪坐須臾虎負人至見安
驚喜跳伏安乃為說法授戒有頃而去明旦居民見安謂是
神人相率禮敬因改神廟立寺宇請安居之左右田園
並捨為寺業嘗欲畫像須銅青慮不可致忽夢一人跪
床前云此下有銅鐘寤即掘之果得二鐘取青成像而
以銅助遠公鑄佛後不知所終
闕公則入廬山白蓮社既逝有同社人至洛陽白馬寺
夜中為公則修忌祭忽一時林木殿宇皆作金色空中
有聲曰我是闕公則祈生極樂國今已得生矣言訖無
所見
陸修静吳興人早為道士置館廬山時遠法師居東林
其處流泉匝寺下入於溪每送客過此輒有虎號鳴因
名虎溪后送客未嘗過獨陶淵明與修淨至語道契合
不覺過溪因相與大笑世傳為三笑圖宋泰始三年羽
化于京師賜諡簡寂以故居為觀(雲笈七籖本傳云元徽五年化)
不入社諸賢傳
陶潜字淵明(一字元亮)晉大司馬侃之曾孫少懷高尚著五
柳先生傳以自況時人以為實錄初為建威將軍謂親
朋曰聊欲絃歌為三徑之資執事者聞之以為彭澤令
郡遣督郵至縣吏白應束帶見之潜歎曰吾不能為五
斗米折腰拳拳事鄕里小兒即解印去縣乃賦歸去來
及宋受禪自以晉世宰輔之後恥復屈身異代居潯陽
柴桑與周續之劉遺民並不應辟命世號潯陽三隱嘗
言夏月虛閑高臥北忩之下清風颯至自謂羲皇上人
性不解音畜素琴一張絃徽不具每朋酒之會則撫而
扣之曰但識琴中趣何勞絃上聲嘗往來廬山使一門
生二兒舁籃輿以行時遠法師與諸賢結蓮社以書招
淵明淵明曰若許飲則往許之遂造焉忽攢眉而去宋
元嘉四年卒世號靖節先生
謝靈運祖玄有功晉室靈運為康樂公主孫襲封康樂
公文章為江左第一(應為江右指金陵也)嘗着木屐上山則去前
齒下山則去後齒尋山陟嶺必造幽峻至廬山一見遠
公肅然心伏乃即寺築臺翻湼槃經鑿池植白蓮時遠
公諸賢同修淨土之業因號白蓮社(或云為東西二池)靈運嘗
求入社遠公以其心雜而止之
范甯字武子篤學多所通覽時浮虛相扇儒雅日替甯
以其源始于王弼何晏二人之辠深於桀紂乃著論非
之累遷中書侍郎朝廷疑議輙諮訪之出補豫章太守
大設庠序起學臺工用彌廣刺史王凝之上言抵罪免
官歸家遠公招之入社而甯竟不能往
十八賢傳始不著作者名疑自昔出於廬山耳熙寧
間嘉禾賢良陳令舉舜俞粗加刊正大觀初沙門懷
悟以事迹疎略復為詳補云
高士傳(皇甫謐)
被衣
被衣者堯時人也堯之師曰許由許由之師曰齧缺齧
缺之師曰王倪王倪之師曰被衣齧缺問道乎被衣被
衣曰若正汝形一汝視天和將至攝汝知一汝度神將
來舍德將為汝美道將為汝居汝瞳焉如新生之犢而
無求其故言未卒齧缺睡寐被衣大悦行歌而去之曰
形若槁骸心若死灰真其實知不以故自持媒媒晦晦
無心而不可與謀彼何人哉
王倪
王倪者堯時賢人也師被衣齧缺又學於王倪問道焉
齧缺曰子知物之所同是乎曰吾惡乎知之子知子之
所不知邪曰吾惡乎知之然則物無知邪曰吾惡乎知
之雖然嘗試言之庸詎知吾所謂知之非不知邪庸詎
知吾所謂不知之非知邪且吾嘗試問乎汝民溼寢則
腰疾偏死鰌然乎哉木處則惴慄恂懼猿猴然乎哉三
者孰知正處民食芻豢麋鹿食薦蝍且甘帶鴟鴉耆鼠
四者孰知正味猨猵狙以為雌麋與鹿交鰌與魚游毛
嬙麗姬人之所美也魚見之深入鳥見之高飛麋鹿見
之決驟四者孰知天下之正色哉自我觀之仁義之端
是非之塗樊然殽亂吾惡能知其辨齧缺曰子不知利害
則至人固不知利害乎王倪曰至人神矣大澤焚而不能熱河漢
沍而不能寒疾雷破山風振海而不能驚若然者乘雲氣騎日
月而遊乎四海之外死生無變於已而况利害之端乎
齧缺
齧缺者堯時人也許由師事齧缺堯問於由曰齧缺可
以配天乎吾藉王倪以要之許由曰殆哉圾乎天下齧
缺之為人也聰明睿智給數以敏其性過人而又乃
以人受天彼審乎禁過而不知過之所由生與之配天
乎彼且乘人而無天方且本身而異形方且尊知而火
馳方且為緒使方且為物絯方且四顧而物應方且應
衆宜方且與物化而未始有恒夫何足以配天乎
巢父
巢父者堯時隱人也山居不營世利年老以樹為巢而
寢其上故時人號曰巢父堯之讓許由也由以告巢父
巢父曰汝何不隱汝形藏汝光若非吾友也擊其膺而
下之由悵然不自得乃過清泠之水洗其耳拭其目曰
向聞貪言負吾之友矣遂去終身不相見
許由
許由字武仲陽城槐里人也為人據義履方邪席不坐
邪饍不食後隱於沛澤之中堯讓天下於許由曰日月
出矣而爝火不息其於光也不亦難乎時雨䧏矣而猶
浸灌其於澤也不亦勞乎夫子立而天下治而我猶尸
之吾自視缺然請致天下許由曰子治天下天下既已
治矣而我猶代子吾將為名乎名者實之賓也吾將為
賓乎鷦鷯巢於深林不過一枝偃鼠飲河不過滿腹歸
休乎君予無所用天下為庖人雖不治庖尸祝不越樽
俎而代之矣不受而逃去齧缺遇許由曰子將奚之曰
將逃堯曰奚謂邪曰夫堯知賢人之利天下也而不知
其賊天下也夫唯外乎賢者知之矣由於是遁耕於中
岳潁水之陽箕山之下終身無經天下色堯又召為九
州長由不欲聞之洗耳於潁水濱時其友巢父牽犢欲
飲之見由洗耳問其故對曰堯欲召我為九州長惡聞其聲
是故洗耳巢父曰子若處高岸深谷人道不通誰能見子子故
浮游欲聞求其名譽汚吾犢口牽犢上流飲之許由沒葬箕
山之巔亦名許由山在陽城之南十餘里堯因就其墓號曰
箕山公神以配食五岳世世奉祀至今不絶也
善卷
善卷者古之賢人也尭聞得道乃北面師之及堯受終
之後舜又以天下讓卷卷曰昔唐氏之有天下不教而
民從之不賞而民勸之天下均平百姓安靜不知怨不
知喜今子盛為衣裳之服以眩民目繁調五音之聲以
亂民耳丕作皇韶之樂以愚民心天下之亂從此始矣
吾雖為之其何益乎予立於宇宙之中冬衣皮毛夏衣
絺葛春耕種形足以勞動秋收歛身足以休食日出而
作日入而息逍遙於天地之間而心意自得吾何以天
下為哉悲夫子之不知余也遂不受去入深山莫知其
處
子州支父
子州支父者堯時人也堯以天下讓許由許由不受又
讓於子州支父子州支父曰以我為天子猶之可也雖
然我適有幽憂之病方且治之未暇治天下也舜又讓
之亦對之曰予適有幽憂之病方且治之未暇治天下
也
壤父
壤父者堯時人也帝堯之世天下太和百姓無事壤父
年八十餘而擊壤於道中觀者曰大哉帝之德也壤父
曰吾日出而作日入而息鑿井而飲耕田而食帝何德
於我哉
石戶之農
石戶之農不知何許人也與舜為友舜以天下讓之石
戶之農石戶之農曰捲捲乎后之為人葆力之士也於
是夫負妻戴攜子以入於海終身不反也
蒲衣子
蒲衣子者舜時賢人也年八歲而舜師之齧缺問於王
倪四問而四不知齧缺因躍而大喜行以告蒲衣子蒲
衣子曰而乃今知之乎有虞氏不及泰氏有虞氏其猶
臧仁以要人亦得人矣而未始出於非人泰氏其臥徐
徐其覺于于一以己為馬一以己為牛其知情信其德
甚真而未始入于非人也後舜讓天下於蒲衣子蒲衣
子不受而去莫知所終
披裘公
披裘公者吳人也延陵季子出遊見道中有遺金顧披
裘公曰取彼金公投鎌瞋目拂手而言曰何子處之高
而視人之卑五月披裘而負薪豈取金者哉季子大驚
既謝而問姓名公曰吾子皮相之士何足語姓名也
江上丈人
江上丈人者楚人也楚平王以費無忌之讒殺伍奢奢
子員亡將奔吳至江上欲渡無舟而楚人購員甚急自
恐不脱見丈人得渡因解所佩劍以與丈人曰此千金
之劍也願獻之丈人不受曰楚國之法得伍胥者爵執
珪金千鎰吾尚不取何用劍為不受員亦莫知其誰員
至吳為相求丈人不能得每食輒祭之曰名可得聞而
不可得見其唯江上丈人乎
小臣稷
小臣稷者齊人也抗厲希古桓公凡三往而不得見公
嘆曰吾聞布衣之士不輕爵祿則無以助萬乘之主萬
乘之主不好仁義則無以下布衣之士於是五往乃得
見焉桓公以此能致士為五霸之長
弦高
弦高者鄭人也鄭穆公時高見鄭為秦晉所逼乃隱不
仕為商人及晉文公之返國也與秦穆公伐鄭圍其都
鄭人私與秦盟而晉師退秦又使大夫把子等三人戍
鄭居三年晉文公卒襄公初立秦穆公方強使百里西
乞白乙帥師襲鄭過周及滑鄭人不知時高將市于周
遇之謂其友蹇他曰師行數千里又數經諸侯之地其
勢必襲鄭凡襲國者以無備也示以知其情也必不敢
進矣於是乃矯鄭伯之命以十二牛犒秦師且使人告
鄭為備杞子亡奔齊孟明等返至都晉人要擊大破秦
師鄭于是賴高而存鄭穆公以存國之賞賞高而高辭
曰詐而得賞則鄭國之政廢矣為國而無信是敗俗也
賞一人而敗國俗智者不為也遂以其屬徙東夷終身
不返
商容
商容不知何許人也有疾老子曰先生無遺教以告弟
子乎容曰將語子過故鄕而下車知之乎老子曰非謂
不忘故耶容曰過喬木而趨知之乎老子曰非謂其敬
老耶容張口曰吾舌存乎曰存曰吾齒存乎曰亡知之
乎老子曰非謂其剛亡而弱存乎容曰嘻天下事盡矣
老子李耳
老子李耳字伯陽陳人也生於殷時為周柱下史好養
精氣貴接而不施轉為守藏史積八十餘年史記云二
百餘年時稱為隐君子諡曰聃仲尼至周見老子知
其聖人乃師之後周德衰乃乘青牛車去入大秦過西
關關令尹喜望氣先知焉乃物色遮候之已而老子果
至乃強使著書作道德經五千餘言為道家之宗以其
年老故號其書為老子
庚桑楚
庚桑楚者楚人也老聃弟子偏得老聃之道以北居畏
壘之山其居三年畏壘大穰畏壘之民相與言曰庚桑
子之始來吾洒然異之今吾日計之而不足歲計之而
有餘庶幾其聖人乎子胡不相與尸而祝之社而稷之
乎庚桑子聞之南面而不釋然弟子異之庚桑子曰弟
子何異於予夫春氣發而百草生正得秋而萬寳成夫春
與秋豈無得而然哉天道已行矣吾聞至人尸居環堵
之室而百姓猖狂不知所如往今以畏壘之細民而竊
竊焉欲俎豆予于賢人之間我其杓之人邪吾是以不
釋于老聃之言
老萊子
老萊子者楚人也當時世亂逃世耕於蒙山之陽蒹葭
為牆蓬蒿為室枝木為牀蓍艾為席飲水食菽墾山播
種人或言於楚王王於是駕至萊子之門萊子方織畚
王曰守國之政孤願煩先生老萊子曰諾王去其妻樵
還曰子許之乎老萊曰然妻曰妾聞之可食以酒肉者
可隨而鞭棰可擬以官祿者可隨而鈇鉞妾不能為人
所制者妻投其畚而去老萊子亦隨其妻至于江南而
止曰鳥獸之毛可績而衣其遺粒足食也仲尼嘗聞其
論而蹙然改容焉著書十五篇言道家之用人莫知其
終也
林類
林類者魏人也年且百歲底春披裘拾遺穗於故畦竝
歌竝進孔子適衛望之於野顧謂弟子曰彼叟可與言
試往訊之子貢請行逆之隴端面之而歎曰先生曾不
悔乎而行歌拾穗林類行不留歌不輟子貢叩之不已
乃仰而應曰吾何悔邪子貢曰先生少不勤行長不競
時老無妻子死期將至亦有何樂而拾穗行歌乎林類
笑曰吾之所以為樂人皆有之而反以為憂少不勤行
長不競時故能夀若此老無妻子死期將至故能樂若
此子貢曰夀者人之情死者人之惡子以死為樂何也
林類曰死之與生一往一反故死于是者安知不生於
彼故吾知其不相若矣吾又安知營營而求生非惑乎
又安知吾今之死不愈昔之生乎子貢聞之不喻其意
還以告夫子夫子曰吾知其可與言果然
榮啟期
榮啟期者不知何許人也鹿裘帶索鼓琴而歌孔子遊
于泰山見而問之曰先生何樂也對曰吾樂甚多天生
萬物唯人為貴吾得為人矣是一樂也男女之别男尊
女卑故以男為貴吾既得為男矣是二樂也人生有不
見日月不免襁褓者吾既已行年九十矣是三樂也貧
者士之常也死者民之終也居常以待終何不樂也
荷蕢
荷蕢者衛人也避亂不仕自匿姓名孔子擊磬於衛乃
荷蕢而過孔氏之門曰有心哉擊磬乎既而曰硜硜乎
莫已知也斯已而已矣深則厲淺則揭孔子聞之曰果
哉末之難矣
長沮桀溺
長沮桀溺者不知何許人也耦而耕孔子過之使子路
問津焉長沮曰夫執輿者為誰子路曰是孔丘曰是魯
孔丘歟曰是也是知津矣問於桀溺曰子為誰曰為仲
由曰是魯孔丘之徒與對曰然曰滔滔者天下皆是也
而誰與易之且而與其從避人之士豈若從避世之士
哉耰而不輟子路以告孔子孔子憮然曰鳥獸不可與
同羣吾非斯人之徒與而誰與天下有道丘不與易也
石門守
石門守者魯人也亦避世不仕自隱姓名為魯守石門
主晨夜開閉子路從孔子石門而宿問子路曰奚自子
路曰自孔氏遂譏孔子曰是知其不可爲而爲之者與
時人賢焉
荷蓧丈人
荷蓧丈人不知何許人也子路從而後問曰子見夫子
乎丈人曰四體不勤五穀不分孰為夫子植其杖而芸
子路拱而立止子路宿且享焉而見其二子明日子路
行以告夫子曰隱者也使子路反見之至則行矣
陸通
陸通字接輿楚人也好養性躬耕以為食楚昭王時通
見楚政無常乃佯狂不仕故時人謂之楚狂孔子適楚
楚狂接輿遊其門曰鳳兮鳳兮何如德之衰也來世不
可待往世不可追也天下有道聖人成焉天下無道聖
人生焉方今之時僅免刑焉福輕乎羽莫之知載禍重
乎地莫之知避己乎己乎臨人以德殆乎殆乎畫地而
趨迷陽迷陽無傷吾行郤曲郤曲無傷吾足山木自寇
也膏火自煎也桂可食故伐之漆可用故割之人皆知
有用之用而不知無用之用也孔子下車欲與之言趨
而避之不得與之言楚王聞陸通賢遣使者持金百鎰
車馬二駟往聘通曰王請先生治江南通笑而不應使
者去妻從市來曰先生少而為義豈老違之哉門外車
跡何深也妾聞義士非禮不動妾事先生躬耕以自食
親織以為衣食飽衣暖其樂自足矣不如去之於是夫
負釜甑妻戴絍器變名易姓游諸名山食桂櫨實服黃
菁子隱蜀峩眉山夀數百年俗傳以為仙云
曾參
曾參字子輿南武城人也不仕而遊居於衛縕袍無表
顔色腫噲手足腁胝三日不舉火十年不製衣正冠而
纓絶捉衿而肘見納履而踵決曳縱而歌天子不得臣
諸侯不得友魯哀公賢之致邑焉參辭不受曰吾聞受
人者常畏人與人者常驕人縱君不我驕我豈無畏乎
終不受後卒于魯
顔回
顔回字子淵魯人也孔子弟子貧而樂道退居陋巷曲
肱而寢孔子曰回來家貧居卑胡不仕乎回對曰不願
仕回有郭外之田五十畝足以給饘粥郭内之田十畝
足以為絲麻鼓宫商之音足以自娛習所聞於夫子足
以自樂回何仕焉孔子愀然變容曰善哉回之意也
原憲
原憲字子思宋人也孔子弟子居魯環堵之室茨以生
草蓬戶不完桑以為樞而甕牖二室褐以為塞上漏下
濕匡坐而彈琴子貢相衛結駟連騎排藜藿入窮閭巷
不容軒來見原憲原憲韋冠縱履杖藜而應門子貢曰
嘻先生何病也憲應之曰憲聞之無財謂之貧學道而
不能行謂之病若憲貧也非病也夫希世而行比周而
友學以為人教以為己仁義之慝輿馬之飾憲不忍為
也子貢逡巡而有慚色終身恥其言之過也
說郛卷五十七下
