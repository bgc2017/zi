說郛卷八十七上元陶宗儀撰
書譜(孫過庭)
夫自古之善書者漢魏有鍾張之絶晉末稱二王之妙
王羲之云頃尋諸名書鍾張信為絶倫其餘不足觀可
謂(缺二字)鍾張云沒而羲獻繼之又云吾書比之鍾張鍾
當抗行或謂過之張草猶當雁行然張精熟池水盡墨
假令寡人耽之若此未必謝之此乃推張邁鍾之意也
攷其專擅雖未果於前規摭以兼通故無慙於即事評
者云彼之四賢古今特絶而今不逮古古質而今妍夫
質以代興姸因俗易雖書契之作適以記言而淳醨一
遷質文三變馳騖沿革物理常然貴能古不乖時今不
同弊所謂文質彬彬然後君子何必易雕宫於穴處反
玉輅於椎輪者乎又云子敬之不及逸少猶逸少之不
及鍾張意者以為評得其綱紀而未詳其始卒也且元
常專工於隸書伯英尤精于草體彼之二美而逸少兼
之擬草則餘真比真則長草雖專工小劣而博涉多
優總其終始匪無乖互謝安素善尺牘而輕子敬之書
子敬常作佳書與之謂必存錄安輒題後答之甚以為
恨安嘗問敬卿書何如右軍答云故當勝安云物論殊
不爾子敬又答時人那得知敬雖權以此辭折安所鑒
自稱勝父不亦過乎且立身揚名事資尊顯勝母之里
曾參不入以子敬之豪翰紹右軍之筆札雖復粗𫝊楷
則實恐未克箕裘況乃假託神仙恥崇家範以斯成學
孰愈面牆後羲之往都臨行題壁子敬密拭除之輒書
易其處私為不惡羲之還見乃歎曰吾去時真大醉也
敬乃内慚是知逸少之比鍾張則專博斯别子敬之不
及逸少無或疑焉余志學之年留心翰墨味鍾張之餘
烈挹羲獻之前規極慮專精時逾二紀有乖入木之術
無間臨池之志觀夫懸針垂露之異奔雷墜石之奇鴻
飛獸駭之資鸞舞蛇驚之態絶岸頽峰之勢臨危據槁
之形或重若奔雲或輕如蟬翼導之則泉注頓之則山
安纖纖乎似初月之出天涯落落乎猶晨星之列河漢
同自然之妙有非力運之能成信可謂智巧兼優心手
雙暢翰不虛動下必有由一畫之間變起伏于鋒杪一
點之内殊衂(一作劍)挫于毫芒況云積其點畫乃成其字
曾不旁窺尺牘俯習寸隂引班超以為辭援項籍而自
滿任筆為體聚墨成形心昏擬效之方手迷揮運之理
求其姸妙不亦謬哉然君子立身務修其本揚雄謂詩
賦小道壯夫不為況復溺思毫釐淪精翰墨者也夫潜
神對奕猶標坐隠之名樂志垂綸尚體行藏之趣詎若
功定禮樂妙擬神仙猶埏埴之罔窮與工鑪而並運好
異尚奇之士翫體勢之多方窮微測妙之夫得推移之
奥賾著述者假其糟粕藻鑒者挹其菁華固義理之會
歸信賢達之兼善者矣存精遇賞豈徒然與而東晉士
人互相陶淬至于王謝之族郗庾之倫縱不盡其神奇
咸亦挹其風味去之滋永斯道逾微方復聞疑稱疑得
末行末古今阻絶無所質問設有所會緘秘已深遂令
學者茫然莫知領要徒見成功之美不悟所致之由或
乃就分布于累年向規矩而猶遠圖真不悟習草將迷
假令薄解草書麤𫝊&KR1559;法則好溺偏固自闕通規詎知
心手會歸若同源而異派轉用之術猶共樹而分條者
乎加以趨變適時行書為要題勒方幅真乃居先草不
兼真殆于專謹真不通草殊非翰札真以點畫為形質
使轉為情性草以點畫為情性使轉為形質草乖使轉
不能成字真虧點畫猶可記文迴互雖殊大體相涉故
亦旁通二篆俯貫八分包括章草涵泳飛白若毫釐不
察則胡越殊風者焉至如鍾繇&KR1559;奇張芝草聖此乃專
精一體以致絶倫伯英不真而點畫狼籍元常不草使
轉縱横自兹以降不能兼善者有所不逮非專精也雖
篆&KR1559;草章工用多變濟成厥美各有攸宜篆尚婉而通
&KR1559;欲精而密草貴流而暢章務險而便然後藴之以風
神温之以妍潤鼔之以枯勁和之以閒雅故可達其情
性形其哀樂驗燥濕之殊節千古依然體老壯之異時
百齡俄頃嗟乎不入其門詎窺其奥者也又一時而書
有乖有合合則流媚乖則彫疎略言其由各有其五神
怡務閒一合也感惠徇知二合也時和氣潤三合也紙
墨相發四合也偶然欲書五合也心遽體留一乖也意
違勢屈二乖也風燥日炎三乖也紙墨不稱四乖也情
怠手闌五乖也乖合之際優劣互差得時不如得器得
器不如得志若五乖同萃思遏手蒙五合交臻神融筆
暢暢無不適蒙無所從當仁者得意忘言罕陳其要企
學者希風叙妙雖述猶疎徒立其工未敷厥旨不揆庸
昧輒效所明庶欲弘既往之風規導將來之器識除繁
去濫覩迹明心者焉代有筆陣圖七行中畫執筆(一作三手)
圖手貎乖舛點畫湮訛頃見南北流𫝊疑是右軍所製雖
則未詳真偽尚可發啓童蒙既常俗所存不藉編錄至
於諸家勢評多涉浮華莫不外狀其形内迷其理今之
所撰亦無取焉若乃師宜官之高名徒彰史牒邯鄲淳
之令範空著縑緗暨乎崔杜以來蕭羊以往代祀緜遠
名氏滋繁或籍甚不渝人亡業顯或憑附增價身謝道
衰加以糜蠧不𫝊搜祕將盡偶逢真賞時亦罕窺優劣
紛紜殆難覼縷其有顯聞當代遺迹見存無俟抑揚自
標先後且六文之作肇自軒轅八體之興始于嬴政其
來尚矣厥用斯弘但今古不同妍質懸隔既非所習又
亦略諸復有龍蛇雲露之流龜鶴花英之類乍圖真于
率爾或寫瑞于當年巧涉丹青工虧翰墨異夫楷式非
所詳焉代𫝊羲之與子敬筆勢論十章文鄙理疎意乖
言拙詳其旨趣殊非右軍且右軍位重才高調清詞雅
聲塵未泯翰牘仍存觀夫致一書陳一事造次之際稽
古斯在豈有貽謀令嗣道叶義方章則頓虧一至于此
又云與張伯英同學斯乃更彰虛誕若指漢末伯英時
代全不相接必有晉人同號史𫝊何其寂寥非訓非經
宜從棄擇夫心之所達不易盡于名言言之所通尚難
形于紙墨粗可髣髴其狀綱紀其辭冀酌希夷取會佳
境闕而未逮請俟將來今撰執使轉用之由以祛未悟
執謂深淺長短之類是也使謂從横牽掣之類是也轉
謂鈎環盤紆之類是也用謂點畫向背之類是也方復
會其數法歸於一途編列衆工錯綜羣妙舉前賢之未
及啓後學於成規窮其根源㭊其枝派貴使文約理贍
迹顯心通披卷可明下筆無滯詭詞異說非所詳焉然
今之所陳務禆學者但右軍之書代多稱習良可據為
宗匠取立指歸豈惟會古通今亦乃情深調合致使摹
搨日廣研習歲滋先後著名多從散落歴代孤紹非其
效歟試言其由略陳數言止如樂毅論黃庭經東方朔
畫讚太史箴蘭亭集序告誓文斯並代俗所𫝊真行絶
致者也寫樂毅則情多怫鬱書畫讚則意涉瓌奇黃庭
經則怡懌虚無太史箴又縱横曲折暨乎蘭亭興集思
逸神超私門誡誓情拘志慘所謂涉樂方笑言哀已嘆
豈惟駐想流波將貽嘽喛之喜(一作奏)馳神睢渙方思藻
繪之文雖其目擊道存尚或心迷議舛莫不強名為體
共習分區豈知情動形言取會風騷之意陽舒隂慘本
乎天地之心既失其情理乖其實原夫所致安有體哉
夫運用之方雖由巳出規模所設信屬目前差之一毫
失之千里苟知其術適可兼通心不厭精手不忘熟若
運用盡于精熟規矩閑于胷襟自然容與徘徊意先筆
後瀟洒流落翰逸神飛亦猶弘羊之心邈乎無際庖丁
之目不見全牛嘗有好事就吾求習吾乃麤舉綱要隨
而授之無不心悟手從言忘意得縱未窮于衆術斷可
極於所臨矣若思通楷則少不如老學成規矩老不如
少思則老而愈妙學乃少而可勉勉之不已抑有三時
時然一變極其分矣至如初學分布但求平正既知平
正務追險絶既能險絶復歸平正初謂未及中則過之
後乃通會通會之際人書俱老仲尼云五十知命七十
從心故能達夷險之情體權變之道亦由謀而後動動
不失宜時然後言言必中理矣是以右軍之書末年多
妙當緣思慮通審志氣和平不激不厲而風規自遠子
敬已下莫不鼓努為力標置成體豈獨工用不侔亦乃
神情懸隔者也或有鄙其所作或乃矜其所運自矜者
將窮性域絶于誘進之途自鄙者尚屈情涯必有可通
之理嗟乎蓋有學而不能未有不學而能者也考之即
事斷可明焉然消息多方性情不一乍剛柔以合體忽
勞逸而分驅或恬澹雍容内涵筋骨或折挫槎枿外曜
鋒芒察之者尚精擬之者貴似況擬不能似察不能精
分布猶疎形骸未檢躍泉之態未覩其妍窺井之談已
聞其醜縱欲搪突羲獻誣罔鍾張安能掩當年之目杜
將來之口慕習之輩尤宜慎諸至有未悟淹留偏追勁
疾不能迅速翻效遲重夫勁速者超逸之機遲留者賞
會之致將反其速行臻會美之方專溺于遲終爽絶倫
之妙能速不速所謂淹留因遲就遲詎名賞會非其心
閒手敏難以兼通者焉假令衆妙攸歸務存骨氣骨氣
存矣而遒潤加之亦猶枝榦扶疎凌霜雪而彌勁花葉
鮮茂與雲日而相輝如其骨力偏多遒麗蓋少則若枯
槎架險巨石當路雖妍媚云闕而體質存焉若遒麗居
優骨氣將劣譬夫芳林落蕊空照灼而無依蘭沼漂蓱
徒青翠而奚託是知偏工易就盡善難求雖學宗一家
而變成多體莫不隨其性欲便以為姿質直者則徑挺
不遒剛狠者又倔強無潤矜斂者弊于拘束脱易者失
于規矩温柔者傷于軟緩躁勇者過于剽迫狐疑者溺
于滯澁遲重者終于蹇鈍輕瑣者染于俗吏斯皆獨行
之士偏翫所乖易曰觀乎天文以察時變觀乎人文以
化成天下況書之為妙近取諸身假令運用未周尚虧
工于祕奥而波瀾之際已濬發于靈臺必能旁通點畫
之情博究始終之理鎔鑄蟲篆陶鈞草&KR1559;體五材之並
用儀形不極象八音之迭起感會無方至若數畫並施
其形各異衆點齊列為體互乖一點成一字之規一字
乃終篇之準違而不犯和而不同留不常遲遣不恒疾
帶燥方潤將濃遂枯冺規矩于方圓遁鉤繩之曲直乍
顯乍晦若行若藏窮變態于毫端合情調于紙上無間
心手忘懷楷則自可背羲獻而無失違鍾張而尚工譬
夫絳樹青琴殊姿共豔隋珠和璧異質同妍何必刻鶴
圖龍竟慚真體得魚獲兔猶恡筌蹄聞夫家有南威之
容乃可論于淑媛有龍泉之利然後議于斷割語過其
分實累樞機吾嘗静思作書謂為甚合時稱識者輒以
引示其中巧麗曾不留目或有誤失翻被嗟賞既昧所
見尤喻所聞或以年職自高輕致陵誚余乃假之以緗
縹題之以古目則賢者改觀愚夫繼聲競賞毫末之竒
罕議鋒端之失猶惠侯之好偽似葉公之懼真是知伯
子之息流波蓋有由矣夫蔡邕不謬賞孫陽不妄顧者
以其玄鑒精通故不滯于耳目也向使奇音在㸑庸聽
驚其妙響逸足伏櫪凡識知其絶羣則伯喈不足稱伯
樂未可尚也至若老姥遇題扇初怨而後請門生獲書
几父削而子懊知與不知也夫士屈於不知巳而伸於
知巳彼不知也曷足怪乎故莊子曰朝菌不知晦朔蟪
蛄不知春秋老子云下士聞道大笑之不笑之則不足
以為道也豈可執冰而咎夏蟲哉自漢魏已來論書者
多矣妍蚩雜糅條目糾紛或重述舊章了不殊于既往
或苟興新說竟無益于將來徒使繁者彌繁闕者仍闕
今撰為六篇分成兩卷第其工用名曰書譜庶使一家
後進奉以規模四海知音或存觀省緘秘之旨余無取
焉
續書譜(姜堯章)
總論
真行草書之法其源出于蟲篆八分飛白章草等圓勁
古淡則出于蟲篆點畫波發則出于八分轉換向背則
出于飛白簡便痛快則出于章草然而真草與行各有
體製歐陽率更顔平原輩以真為草李邕李西臺輩以
行為真亦以古人有專工正書者有專工草書者有專
工行書者信乎其不能兼美也或云草書千字不抵行
書十字行書十字不抵真書一字意以為草至易而真
至難豈真知書者哉大抵下筆之際盡倣古人則少神
氣專務遒勁則俗病不除所貴熟習兼通心手相應斯
為妙矣白雲先生歐率更書訣亦能言其梗概孫過庭
論之又詳皆可參稽之
真書
真書以平正為善此世俗之論唐人之失也古今真書
之妙無出鍾元常其次則王逸少今觀二家之書皆瀟
洒縱横何拘平正良由唐人以書判取士而士大夫字
畫類有科舉習氣顔魯公作干禄字書是其證也矧歐
虞顔柳前後相望故唐人下筆應規入矩無復晉魏飄
逸之氣且字之長短小大斜正疎密天然不齊孰能一
之謂如東字之長西字之短口字之小體字之大朋字
之斜黨字之正千字之疎萬字之密畫多者宜瘦畫少
者宜肥魏晉書法之高良由各盡字之真態不以私意
參之耳或者專喜方正極意歐顔或者專務勻圓專師
虞永或謂體須精匾則自然平正此又有徐會稽之病
或云欲其瀟散則自不塵俗此又有王子敬之風豈足
以盡法書之美哉真書用筆自有八法吾嘗採古人字
列之以為圖今略言其指點者字之眉目全藉顧盼精
神有向有背隨字異形横直畫者字之骨體欲其堅正
勻淨有起有止所貴長短合宜結束堅實丿(音瞥)乀(音拂)者
字之手足伸縮異度變化多端要如魚翼鳥翅有翩翩
自得之狀挑剔者字之步履欲其沈實晉人挑剔或帶
斜拂或横引向外至顔柳始正鋒為之正鋒則無飄逸
之氣轉折者方圓之法真多用折草多用轉折欲少駐
駐則有力轉欲不滯滯則不遒然而真以轉而後通草
以折而後勁不可不知也懸針者筆欲極正自上而下
端若引繩若垂而復縮謂之垂露翟伯夀問于米老曰
書法當如何米老曰無垂不縮無往不收此必至精至
熟然後能之古人遺墨得其一點一畫皆昭然絶異者
以其用筆精妙故也大令以來用筆多失一字之間長
短相補斜正相拄肥瘦相混求姸媚于成體之後至于
今世尤甚
用筆
用筆不欲太肥肥則形濁又不欲太瘦瘦則形枯不欲
多露鋒芒則意不持重不欲深藏圭角則體不精神不
欲上小下大不欲左低右高不欲前多後少歐率更結
體雖太拘而用筆特備衆美雖小楷而翰墨灑落追蹤
鍾王來者不能及也顔柳結體既異古人用筆復溺一
偏余評二家為書法之一變數百年間人争效之字畫
剛勁高明固不為無助而魏晉風軌掃地矣然柳氏大
字偏傍清勁可喜更為奇妙近世亦有倣之者則俗濁
不除不足觀故知與其太肥不若瘦硬也
草書
草書之體如人坐卧行立揖遜忿爭乘舟躍馬歌舞擗
踊一切變態非苟然者又一字之體率有多變有起有
應如此起者當如此應各有義理王右軍書羲之字當
字得字深字慰字最多多至數十字無有同者而未嘗
不同也可謂所欲不踰矩矣大凡學草書先當取法張
芝皇象索靖等章草則結體平正下筆有源然後倣王
右軍申之以變化鼔之以奇崛若泛學諸家則字有工
拙筆多失誤當連者反斷當斷者反續不識向背不知
起止不悟轉換隨意用筆任筆賦形失悞顛錯反為新
奇自大令以來已如此矣况今世哉然而襟韻不高記
憶雖多莫湔塵俗若使風神蕭散下筆便當過人自唐
以前多是獨草不過兩字屬連累數十字而不斷號曰
連綿遊絲此雖出於古人不足為奇更成大病古人作
草如今人作真何嘗苟且其相連處特是引帶嘗攷其
字是點畫處皆重非點畫處偶相引帶其筆皆輕雖復
變化多端未嘗亂其法度張顛懷素最號野逸而不失
此法近代山谷老人自謂得長沙三昧草書之法至是
又一變矣流至于今不可復觀唐太宗云行行若縈春
蚓字字如綰秋蛇惡無骨也大抵用筆有緩有急有有
鋒有無鋒有承接上文有牽引下字乍徐還疾忽往復
收緩以傚古急以出奇有鋒以燿其精神無鋒以含其
氣味横斜曲直鉤環盤紆皆以勢為主然不欲相帶則
近于俗横畫不欲太長長則轉換遲直畫不欲太多多
則神癡以捺代乀以發代辵辵亦以捺代之惟丿則間
用之意盡則用懸針意未盡須再生筆意不若用垂露耳
用筆
用筆如折釵股如屋漏痕如錐畫沙如壁坼此皆後人
之論折釵股者欲其屈折圓而有力屋漏痕者欲其無
起止之迹錐畫沙者欲其勻而藏鋒壁坼者欲其無布
置之巧然皆不必若是筆正則鋒藏筆偃則鋒出一起
一倒一晦一明而神奇出焉常欲筆鋒在畫中則左右
皆無病矣故一點一畫皆有三轉一波一拂皆有三折
一丿又有數樣一點者欲與畫相應兩點者欲自相應
三點者必一點起一點帶一點應四點者一起兩帶一
應筆陣圖云若平直相似狀如笇子便不是書又如囗
(音圍)當行草時尤當冺其稜角以寬閒圓美為佳心正則
筆正意在筆前字居心後皆名言也故不得中行與其
工也寧拙與其弱也寧勁與其鈍也寧速然極須淘洗
俗姿則妙處自見矣大要執之欲緊運之欲活不可以
指運筆當以腕運筆執之在手手不主運運之在腕腕
不主執又作字者亦須略考篆文須知點畫來歴先後
如左右之不同刺㓨之相異王之與玉示之與衣以至
秦奉泰春形同體異理殊得其源本斯不浮矣孫氏有
執使轉用之法執謂深淺長短使謂縱横牽掣轉謂鉤
環盤紆用謂點畫向背豈偶然哉
用墨
作楷墨欲乾然不可太燥行草則燥潤相雜潤以取姸
燥以取險墨濃則筆滯燥則筆枯亦不可不知也筆欲
鋒長勁而圓長則含墨可以運動勁則有力圓則妍美
予嘗評世有三物用不同而理相似良弓引之則來舍
之則急往世俗謂之揭箭好刀按之則曲舍之則勁直
如初世俗謂之回性筆鋒亦欲如此若一引之後已曲
不復挺又安能如人意耶故長而不勁不如弗長勁而
不圓不如弗勁蓋紙筆墨皆書法之助也
行書
嘗考魏晉行書自有一體與草不同大率變真以便於揮
運而已草出於章行出於真雖曰行書各有定體縱復
晉代諸賢亦若不相遠蘭亭記及右軍諸帖第一謝安
石大令諸帖次之顔歐蘇米亦後世可觀者大要以筆
老為貴少有失悞亦可輝映所貴乎濃纖間出血脈相
連筋骨老徤風神洒落姿態備具真有真之態度行有
行之態度草有草之態度必須博習可以兼通
臨摹
摹書最易唐太宗云卧王濛于紙中坐徐偃于筆下可
以嗤蕭子雲唯初學書者不得不摹亦以節度其手易
於成就皆須是古人名筆置之几案懸之座右朝夕諦
觀思其運筆之理然後可以摹臨其次雙鉤蠟本須精
意摹搨迺不失位置之美耳臨書易失古人位置而多
得古人筆意摹書易得古人位置而多失古人筆意臨
書易進摹書易忘經意與不經意也夫臨摹之際毫髮
失真則精神頓異所貴詳謹世所有蘭亭何翅數百本
而定武為最佳然定武本有數樣今取諸本參之其位
置長短大小無不一同而肥瘠剛柔工拙要妙之處如
人之面無有同者以此知定武雖石刻又未必得真蹟
之風神矣字書全以風神超邁為主刻之金石其可苟
哉雙鉤之法須得墨暈不出字外或郭填其内或朱其
背正得肥瘦之本體雖然尤貴于瘦使工人刻之又從
而刮治之則瘦者亦變為肥矣或云雙鉤時須倒置之
則亦無容私意於其間誠使下本明上紙薄倒鈎何害
若下本晦上紙厚却須能書者為之發其筆意可也夫
鋒鋩圭角字之精神大抵雙鉤多失此又須朱其背時
稍致意焉
書丹
筆得墨則瘦得朱則肥故書丹尤以瘦為奇而圓熟美
潤常有餘勁老蒼古常不足朱使然也欲刻者不失真
未有若書丹者然書時盤薄不無少勞韋仲將升高書
凌雲臺榜下則鬚髮已白藝成而下斯之謂歟若鍾繇
李邕又自刻之可謂癖矣
情性
藝之至未始不與精神通其說見于昌黎送高閑序孫
過庭云一時而書有乖有合合則流媚乖則彫疎神怡
務閒一合也感惠徇知二合也時和氣潤三合也紙墨
相發四合也偶然欲書五合也心遽體留一乖也意違
勢屈二乖也風燥日炎三乖也紙墨不稱四乖也情怠
手闌五乖也乖合之際優劣互差又云消息多方性情
不一乍剛柔以合體忽勞逸而分驅或恬淡雍容内涵
筋骨或折挫槎枿外曜鋒芒察之者尚精擬之者貴似
至于未悟淹留偏追勁疾不能迅速翻效遲重夫勁速
者超逸之機遲留者賞會之致將反其速行臻會美之方
專溺于遲終爽絶倫之妙能速不速所謂淹留因遲就
遲詎名賞會非其心閒手敏難以兼通者焉假令衆妙
攸歸務存骨氣骨氣存矣遒潤加之亦猶枝榦蕭疎凌
霜雪而彌勁花葉鮮茂與雲日而相輝如其骨力偏多
遒麗蓋少則枯槎架險巨石當路雖姸媚云闕而體質
存焉若遒麗居優骨氣將劣譬夫芳林落葉空照灼而
無依蘭沼漂萍徒青翠而奚托是知偏工易就盡善難
求雖學宗一家而變成多體莫不隨其性欲便以為姿
質直者則徑挺不遒剛狠者又倔強無潤矜斂者弊于
拘束脱易者失於規矩温柔者傷於軟緩躁勇者過于
剽迫狐疑者溺於滯澁遲重者終於拙鈍輕瑣者染於
俗吏斯皆獨行之士偏玩所乖必能旁通點畫之情博
究始終之理鎔鑄蟲篆陶鈞草隸至若數畫並施其形
各異衆點齊列為體互乖一點成一字之規一字乃終
篇之凖違而不犯和而不同留不常遲速不常疾帶燥
方潤將濃遂枯泯規矩于方圓遁繩鈎之曲直乍顯乍
晦若行若藏窮變態于毫端合情調于紙上無間心手
忘懷楷則背羲獻而無失違鍾張而尚工其言盡善故
具載
血脈
字有藏鋒出鋒之異粲然盈楮欲其首尾相應上下相
接為佳後學之士隨所記憶圖寫其形未能涵容皆支
離而不相貫穿黃庭小楷與樂毅論不同東方畫讃又
與蘭亭殊指一時下筆各有其勢固應爾也予嘗歴觀
古之名書無不點畫振動如見其揮運之時山谷云字
中有筆如禪句中有眼豈欺我哉
燥潤(見用筆條)
勁媚(見情性條)
方圓
方圓者真草之體用真貴方草貴圓方者參之以圓圓
者參之以方斯為妙矣然而方圓曲直不可顯露直須
涵泳一出于自然如草書尤忌横直分明横直多則字
有積薪束葦之狀而無蕭散之氣時時一出斯為妙矣
向背
向背者如人之顧盼指畫相揖相背發于左者應于右
起于上者伏于下大要點畫之間施設各有情理求之
古人惟王右軍為妙
位置
假如立人挑土田王衣示一切偏旁皆須令狹長則右
有餘地矣在右者亦然不可太密太巧太密太巧是唐
人之病也假如口在左者皆須與上齊嗚呼喉嚨等是
也在右者皆欲與下齊和扣等是也又如平頭須令覆
其下走辵皆須能承其上審量其輕重使相負荷計其
大小使相副稱為善
疎密
書以疎為風神密為老氣如佳之四横川之三直魚之
四點畫之九畫必須下筆勁淨疎密停勻為佳當疎不
疎反成寒乞當密不密必至彫疎
風神
風神者一須人品高二須師法古三須紙筆佳四須險
勁五須高明六須潤澤七須向背得宜八須時出新意
則自然長者如秀整之士短者如精悍之徒瘦者如山
澤之臞肥者如貴遊之子勁者如武夫媚者如美女欹
斜如醉仙端楷如賢士
遲速
遲以取妍速以取勁先必能速然後為遲若素不能速
而專事遲則無神氣若專事速又多失勢
筆勢
下筆之初有搭鋒者有折鋒者其一字之體定于初下
筆凡作字第一字多是折鋒第二三字承上筆勢多是
搭鋒若一字之間右邊多是折鋒應其左故也又有平
起者如&KR1559;畫藏鋒者如篆畫大要折搭多精神平藏善
含蓄兼之則妙矣
說郛卷八十七上
說郛卷八十七下元陶宗儀撰
書斷卷一(張懷瓘)
古文
按古文者黃帝史蒼頡所造也頡首有四目通於神明
仰觀奎星圜曲之勢俯察龜文鳥跡之象博采衆美合
而為字是曰古文孝經援神契云奎主文章蒼頡倣象
是也
大篆
按大篆者周宣王太史史籀所作也或曰柱下史始變
古文或同或異謂之為篆篆者𫝊也𫝊其物理施之無
窮甄酆定六書三曰篆書八體書法一曰大篆又漢書
藝文志史籀十五篇並此也以史官製之用以教授謂
之史書凡九千字
籀文
按籀文者周太史史籀之所作也與古文大篆小異後
人以名稱書謂之籀文七略曰史籀者周時史官教學
童書也與孔氏壁中古文異體甄酆定六書二曰竒字
是也
小篆
小篆者秦丞相李斯所作也增損大篆異同籀文謂之
小篆亦曰秦篆
八分
按八分者秦羽人上谷王次仲所作也王愔云王次仲
始以古書方廣少波勢建初中以隸草作楷法字八分
言有模楷始皇得次仲文簡略赴急疾之用甚喜遣召
之三徵不至始皇大怒制檻車送之於道化為大鳥飛
去
隸書
按隸書者秦下邽人程邈所作也邈字元岑始為縣吏
得罪始皇幽繫雲陽獄中覃思十年益大小篆方圓而
為隸書三千字奏之始皇善之用為御史以奏事煩多
篆字難成乃用隸字以為隸人佐書故曰隸書
章草
按章草漢黃門令史史游所作也衛恒李誕並云漢初
而有草法不知其誰蕭子良云章草者漢齊相杜操始
變藁法非也王愔云漢元帝時史游作急就章解散隸
體麤書之漢俗簡墮漸以行之是也
行書
按行書者後漢潁川劉德升所造也行書即正書之小
偽務從簡易相間流行故謂之行書王愔云晉世以來
工書者多以行書著名鍾元常善行押書是也爾後王
羲之獻之並造其極焉
飛白
按飛白書者後漢左中郎蔡邕所作也王隠王愔並云
飛白變楷制也本是宫殿題署勢既徑文字宜輕微不
滿名為飛白王僧虔云飛白八分之輕者邕在鴻都門
見匠人施堊帚遂創意焉
草書
按草書者後漢徵士張伯英所造也梁武帝草書狀曰
蔡邕云昔秦之時諸侯争長羽檄相傳望烽走驛以篆
隸難不能救急遂作赴急之書今之草書也
汲冢書
汲冢書蓋魏安釐王時衛郡汲縣耕人於古冢中得之
竹簡漆書科斗文字雜寫經史與今本校驗多有異同
耕人姓不(不字呼作彪其名曰淮出春秋後序文選中註出尚書故實)
李斯
秦丞相李斯曰自上古作大篆頗行於世但為古遠人
多不詳今删略繁者取其合體參為小篆斯善書自趙
高已下咸見伏焉刻諸名山碑璽銅人並斯之筆書秦
望紀功石乃曰吾死後五百三十年當有一人替吾迹
焉(出蒙恬筆經)斯妙篆始省改之為小篆者蒼頡篇七章雖
帝王質文世有損益終以文代質漸就澆醨則三皇結
繩五帝畫象三王肉刑斯可況也古文可為上古大篆
為中古小篆為下古三古謂實草隸謂華妙極於華者
羲獻精窮其實者籀斯始皇以和氏之璧琢而為璽令
斯書其文今泰山嶧山及秦望等碑並其遺迹亦謂𫝊
國之偉寳百世之法式斯小篆入神大篆入妙
李斯書如為冠蓋不易施手(出書評)
蕭何
前漢蕭何善篆籀為前殿成覃思三月以題其額觀者
如流何使秃筆書(出羊欣筆陣圖)
蔡邕
後漢蔡邕字伯喈陳留人儀容奇偉篤孝博學能書善
音明天文術數工書篆隸絶世尤得八分之精微體法
百變窮靈盡妙獨步今古又剏造飛白妙有絶倫喈八
分飛白入神大篆小篆隸書入妙女琰甚賢明亦工書
伯喈入嵩山學書於石室内得一素書八角垂芒篆寫
李斯并史籀用筆勢伯喈得之不食三日乃大呌喜歡
若對數十人喈因讀誦三年便妙達其旨伯喈自書五
經於大學觀者如市(出羊欣筆法)
蔡邕書骨氣洞達爽爽為神(出袁昂書評)
崔瑗
崔瑗字子玉安平人曾祖蒙父駰子玉官至濟北相文
章蓋世善章草書師於杜度媚趣過之點畫精微神變
無礙利金百鍊美玉天姿可謂冰寒於水也袁昂云如
危峰阻日孤松一枝王隠謂之草賢章草入神小篆入
妙
張芝
張芝字伯英性好書凡家之衣帛皆書而後練尤善章
草又善隸書韋仲將謂之草聖又云崔氏之肉張氏之
骨其章草急就章字皆一筆而成伯英草行入神隸書
入妙
伯英書如漢武愛道憑虛欲仙(出袁昂書評)
張昶
張昶字文舒伯英季弟為黃門侍郎尤善章草書類伯
英時人謂之亞聖文舒章草入神八分入妙隸入能
劉德升
劉德升字君嗣潁川人桓靈之世以造行書擅名既以
草剙亦甚妍美風流婉約獨步當時胡昭鍾繇並師其
法世謂鍾繇善行狎書是也而胡書體肥鍾書體瘦亦
各有君嗣之美也
師宜官
師宜官南陽人靈帝好書徵天下工書於鴻都門至數
百人八分稱宜官為最大則一字徑丈小則方寸千言
甚矜能而性嗜酒或時空至酒家因書其壁以售之觀
者雲集酤酒多售則鏟滅之後為袁術將鉅鹿耿球碑
術所立宜官書也
宜官書如鵰羽未息翩翩自逝(出袁昂書評)
梁鵠
梁鵠字孟皇安定烏氏人少好書受法於師宜官以善
八分書知名舉孝廉為郎亦在鴻都門下遷選部郎靈
帝重之魏武甚愛其書常懸帳中又以釘壁以為勝宜
官也于時邯鄲淳亦得次仲法淳宜為小字鵠宜為大
字不如鵠之用筆盡勢也
左伯
左伯字子邑東萊人特工八分名與毛弘等列小異於
邯鄲淳亦擅名漢末又甚能作紙漢興有紙代簡至和
帝時蔡倫工為之而子邑尤得其妙故蕭子良答王僧
虔書云子邑之紙研妙暉光仲將之墨一點如漆伯英
之筆窮神盡思妙物遠矣邈不可追
胡昭
胡昭字孔明潁川人少而博學不慕榮利有夷皓之節
甚能籀書真行又妙衛恒云胡昭與鍾繇並師於劉德
升俱善草行而胡肥鍾瘦尺牘之迹動見模楷羊欣云
胡昭得張芝骨索靖得其肉韋誕得其筋張華云胡昭
善隸書茂先與荀勖共整理記籍又立書博士置弟子
教習以鍾胡為法可謂宿士矣
鍾繇
魏鍾繇字元常少時從劉勝入抱犢山學書三年遂與
魏太祖邯鄲淳韋誕等議用筆繇乃問蔡伯喈筆法於
韋誕誕惜不與乃自搥胸嘔血太祖以五靈丹救之得
活及誕死繇令人盜掘其墓遂得由是繇筆更妙繇精
思學書卧畫被穿過表如厠終日忘歸每見萬類皆書
象之繇善三色書最妙者八分(出羊欣筆陣圖)繇尤善書於曹
喜蔡邕劉德升真書絶世剛柔備焉點畫之間多有異
趣可謂幽深無際古雅有餘秦漢以來一人而已雖古
之善政遺愛結於人心未足多也尚德哉若其行書則
羲之獻之之亞草書則衛索之下八分則有魏受禪碑
稱此為最也太和四年薨迨八十矣元常隸行入神草
八分入妙鍾書有十二種意外巧妙絶倫多奇(出袁昂書評)
鍾會
鍾會字士季元常少子善書有父風稍備筋骨美兼行
草尤工隸書遂逸致飄然有凌雲之志亦所謂劍則干
將鏌鎁焉會嘗詐為荀勖書就勖母鍾夫人取寳劍會
兄弟以千萬造宅未移居勖乃潛畫元常形像會兄弟
入見便大感慟勖書亦會之類也會隸行草章草並入
妙
韋誕
魏韋誕字仲將京兆人太僕端之子官至侍中伏膺於
張伯英兼邯鄲淳之法諸書並善題署尤精明帝凌雲
臺初成令仲將題榜高下異好宜就點正之因危懼以
戒子孫無為大字楷法袁昂云如龍拏虎據劒拔弩張
張茂先云京兆韋誕誕子熊潁川鍾繇繇子會並善隸
書初青龍中洛陽許鄴三都宫觀始就詔令仲將大為
題署以為永制給御筆墨皆不任用因奏蔡邕自矜能
書兼斯喜之法非紈素不妄下筆夫欲善其事必利其
器若用張芝筆左伯紙及臣墨兼此三具又得臣手然
後可以逞徑丈之勢方寸千言然草跡之妙亞乎索靖
也嘉平五年卒年七十五仲將八分隸書章草飛白入
妙小篆入能兄康字元將工書子熊字少季亦善書時
人云名父之子克有二事世所美焉
又云魏明帝凌雲臺成誤先釘榜未題署以籠盛誕轆
轤長絙引上使將榜題去地二十五丈誕危懼戒子孫
絶此楷法(出書法錄)
書斷卷二(張懷瓘)
王羲之
晉王羲之字逸少曠子也七歲善書十二見前代筆說
於其父枕中竊而讀之父曰爾何來竊吾所秘羲之笑
而不答母曰爾看用筆法父見其小恐不能秘之語羲
之曰待爾成人吾授也羲之拜請今而用之使待成人
恐蔽兒之幼令也父喜遂與之不盈期月書便大進衛
夫人見語太常王策曰此兒必見用筆訣近見其書便
有老成之智流涕曰此子必蔽吾名晉帝時祭北郊更
祝版工人削之筆入木三分三十三書蘭亭序三十七
書黃庭經書訖空中有語卿書感我而况人乎吾是天
台丈人自言真勝鍾繇羲之書多不一體(出羊欣筆陣圖)
逸少善草隸八分飛白章行備精諸體自成一家法千
變萬化得之神功逸少隸行草章草飛白五體俱入神
八分入妙妻郗氏甚工書有七子獻之最知名玄之凝
之徽之操之並工草隸
又
羲之嘗以章草答庾亮亮示翼翼見乃歎伏因與羲之
書云吾昔有伯英章草十紙過江顛沛遂乃亡失嘗歎
妙跡永絶忽見足下答家兄書煥若神明頓還舊觀舊
說羲之罷會稽住蕺山下旦見一老姥把十許六角竹
扇出市王聊問此欲貨耶一枚幾錢答云二十許右軍
取筆書扇扇五字姥大悵惋云老舉家朝飡唯仰於此
云何書壞王答云無所損但道是王右軍書字請一百
既入市人競市之後數日復以數十扇來詣請更書王
笑而不答又云羲之曾自書表與穆帝專精任意帝乃
令索紙色類長短闊狹與王表相似使張翼寫效一毫
不異乃題後答之羲之初不覺後更詳看迺歎曰小人
亂真乃爾羲之性好鵝山隂曇&KR1619;村有一道士養好者
十餘王清旦乘小船故往看之意大願樂乃告求市易
道士不與百方譬說不能得之道士言性好道久欲寫
河上公老子縑素早辦而無人能書府君若能自屈書
道德經各兩章便合羣以奉羲之停半日為寫畢籠鵝
而歸大以為樂又嘗詣一門生家設佳饌供給意甚感
之欲以書相報見有一新榧几至滑淨王便書之草正
相半門生送王歸郡比還家其父已刮削都盡兒還失
書驚懊累日(出圖書會粹)
又
晉穆帝永和九年暮春三月三日常遊山隂與太原孫
統承公孫綽興公廣漢王彬之道生陳郡謝安石高平
郄曇重熙太原王藴叔仁釋支遁道林并逸少子凝徽
操之等四十有一人修祓禊之禮揮毫製序興樂而書
用蠶繭紙鼠鬚筆遒媚勁健絶代更無凡二十八行三
百二十四字有重者皆搆别體就中之字最多(出法書要錄)
王獻之
王獻之字子敬尤善草隸幼學於父次習于張芝爾後
改變制度别剙其法率爾師心冥合天矩初謝安請為
長史太元中新造太極殿安欲使子敬題榜以為萬代
寳而難言之乃說韋仲將題凌雲臺之事子敬知其旨
乃正色曰仲將魏之大臣寧有此事使其若此知魏德
之不長安遂不之逼子敬年五六歲時學書右軍從後
潜掣其筆不脱乃歎曰此兒當有大名遂書樂毅論與
之學竟能極小真書可謂窮微入聖筋骨緊密不減於
父如大則尤直而寡態豈可同年唯行草之間逸氣過
也及論諸體多劣右軍總而言之季孟差耳子敬隸行
草章草飛白五體皆入神八分入能
又
羲之為會稽子敬出戲見北館新白土壁白淨可愛子
敬令取掃箒沾泥汁中以書壁為方丈一字晻曖斐亹
極有勢好日日觀者成市羲之後見歎其美問誰所作
答曰七郎羲之於是作書與所親曰子敬飛白大有直
是圖於此壁子敬好書觸遇造玄有一好事年少故作
精白紗裓著往詣子敬便取裓書之草正諸體悉備兩
袖及褾略周自歎比來之合年少覺王左右有凌奪之
色於是刺裓而走左右果逐及於門外鬭爭分裂衣少
年纔得一袖而已子敬為吳興羊欣父不疑為烏程令
欣時年十五六書巳有意為子敬所知子敬往縣入欣
齋欣時著新白絹裙晝眠子敬乃書其裙幅及帶欣覺
歡樂遂寳之後以上朝廷
又
獻之嘗與簡文帝書十許紙題最後云下官此書甚合
作願聊存之此書為桓玄所寳玄愛重二王不能釋手
乃撰縑素及紙書正行之尤美者各為一帙嘗置左右
及南奔雖甚狼狽猶以自隨將敗並投于江或謂小王
為小令非也獻之為中書令卒于官族弟珉代之時以
子敬為大令季琰為小令(出法書要錄)
王脩
王脩字敬仁仲祖之子官至著作郎少有秀令之譽年
十三著賢令論劉真長見之嗟歎不已善隸行書嘗就
右軍求書乃寫東方朔畫讃與之王僧虔曰敬仁書殆
窮其妙王子敬每看咄咄逼人昇平元年卒年二十四
始王𨗳愛好鍾氏書喪亂狼狽猶衣帶中盛尚書宣示
過江後以賜逸少逸少乞敬仁敬仁卒其母見此書平
生所好以入棺敬仁隸行入妙殷仲堪書亦敬仁之亞
也
荀輿
荀輿能書嘗寫狸骨方右軍臨之至今謂之狸骨帖(出尚)
(書故實)
謝安
謝安字安石學書於右軍右軍云卿是解書者然知解
書為難安石尤善行書亦猶衛洗馬風流名士海内所
瞻王僧虔云謝安入能書品錄也安石隸行草並入妙
兄尚字仁祖萬石並工書
王廙
晉平南將軍侍中王廙右軍之叔父工隸飛白祖述張
衛法復索靖書七月二十六日一紙每寳玩之遭永嘉
喪亂乃四疊綴衣中以渡江今蒲州桑泉令豆盧器得
疊跡猶在(出國史異纂)
戴安道康昕
晉戴安道隠居不仕總角時以雞子汁溲白瓦屑作鄭
玄碑自書刻之文既奇麗書亦妙絶又有康昕亦善草
隸王子敬常題方山亭壁數行昕密改之子敬後過不
疑又為謝居士題畫像以示子敬子敬歎能以為西河
絶矣昕字居明外國人官至臨沂令
韋昶
晉韋昶字文休仲將兄涼州刺史康字元將之玄孫官
至潁川太守散騎常侍善古文大篆及草狀貌尤古亦
猶人則抱素木則封冰奇而且勁太元中孝武帝改治
宫室及廟諸門並欲使王獻之隸草書題榜獻之固辭
乃使劉瓌以八分書之後又使文休以大篆改八分焉
或問王右軍父子書君以為云何答曰二王自可謂能
未是知書也又妙作筆王子敬得其筆歎為絶世義熙
末卒年七十歲餘文休古文大篆草書並入妙
蕭思話
宋蕭思話蘭陵人父源冠軍瑯琊太守思話官至征西
將軍左僕射工書學於羊欣得其體法雖無奇峰壁立
之秀運用連岡盡望勢不斷絶亦可謂有功矣王僧虔
云蕭全法羊風流媚好殆欲不減筆力恨弱袁昂云羊
真孔草蕭行范篆各一時之妙也
王僧虔
瑯琊王僧虔博涉經史兼善草隸太祖謂虔曰我書何
如卿曰臣正書第一草書第二陛下草書第二正書第
三臣無第三陛下無第一帝笑曰卿善為詞也然天下
有道丘不與易也虔歴左僕射尚書令謚簡穆公僧虔
長子慈年七歲外祖江夏王劉義恭迎之入中齋施諸
寳物恣其所取慈惟取素琴一張孝子圖而已年十歲
共時輩蔡約入寺禮佛正見沙門等䜟悔約戱之曰衆
僧今日何乾乾慈應聲答卿如此不知禮何以興蔡
氏之宗約興宗之子也謝超宗見慈學書謂之曰卿書
何如虔公答云慈書與大人猶雞之比鳳超宗鳳之子
慈歴侍中贈太常卿約歴太子詹事(出談藪)
又
齊高帝嘗與王僧虔賭書畢帝曰誰為第一僧虔對曰
臣書臣中第一陛下書帝中第一帝笑曰卿可謂善自
謀矣(出南史)
王融
齊末王融圖古今雜體有六十四書少年倣傚家藏紙
貴而風魚蟲鳥是七國時書元長皆作隸字故貽後來
所詰湘東王遣沮陽令韋仲定為九十一種次功曹謝
善勛增其九法合成百體其中以八卦為書為一以太
為兩法徑丈一字方寸千言(出法書要錄)
蕭子雲
梁蕭子雲字景喬武帝謂曰蔡邕飛而不白羲之白而
不飛飛白之間在卿斟酌耳嘗大書蕭字後人匣而寳
之𫝊至張氏賓護東都舊第有蕭齊前後序皆名公之
詞也(出尚書故實)
武帝造寺令蕭子雲飛白大書蕭字至今一字存焉李
約竭産自江南買歸東洛建一小亭以翫號曰蕭齊(出國)
(史)
蕭特
海鹽令蘭陵蕭特善草隸高祖賞之曰子敬之書不如
逸少蕭特之迹遂過其父(出談藪)
僧智永
陳永欣寺僧智永師遠祖逸少歴紀專精攝齊升堂真
草唯命智永章草及草書入妙行入能兄智楷亦工書
丁覘亦善隸書時人云丁真永草
又
智永嘗於樓上學書業成方下(出國史要纂)
梁周興嗣編次千字文而有王右軍者人皆不能曉其
始乃梁武教諸王書令殷鐵石於大王書中榻一千字
不重者每字片紙細碎無序武帝召興嗣謂曰卿有才
思為我韻之興嗣一夕編綴進上鬢髮皆白而賞錫甚
厚右軍孫智永師自臨八百本散與人外江南諸寺各
留一本永公住吳興永欣寺積年學書後有禿筆頭十
甕每甕皆數石人來覓書并請題額者如市所居戶限
為之穿穴乃用鐵葉裹之人謂為鐵門限後取筆頭瘞
之號為退筆塜自製銘誌(出尚書故實)
嘗居永欣寺閣上臨書所退筆頭置之於大竹簏簏受
一石餘而五簏滿(出法書要錄)
僧智果
隋永欣寺僧智果會稽人也焬帝甚善之工書銘石其
為瘦健造次難類嘗謂永師曰和尚得右軍肉智果得
骨夫筋骨藏於膚肉山水不厭高深而比公殊乏清幽
傷於淺露若吳人之戰輕進易退勇力而尚武虚張誇
耀無乃小人儒乎智果隸行草入能
書斷卷三(張懷瓘)
唐太宗
唐太宗貞觀十四年自真草書屏風以示羣臣筆力遒
勁為一時之絶嘗謂朝臣曰書學小道初非急務時或
留心猶勝棄日凡諸藝業未有學而不得者也病在心
力懈怠不能專精耳又云吾臨古人之書殊不能學其
形勢唯在其骨力及得骨力而形勢自生耳嘗召三品
已上賜宴於玄武門帝操筆作飛白書衆臣乘酒就太
宗手中相競散騎常侍劉洎登御牀引手然後得之其
不得者咸稱洎登牀罪當死請付法帝笑曰昔聞婕妤
辭輦今見常侍登牀(出尚書故實)
漢王元昌
唐漢王元昌神堯之子善行書諸王仲季並有能名韓
王曹王亦其亞也曹則妙於飛白韓則工於草行魏王
魯王亦韓王之倫也
歐陽詢
唐歐陽詢字信本博覽今古官至銀青光禄大夫率更
令書則八體盡能筆力勁險高麗愛其書遣使請焉神
堯歎曰不意詢之書名遠播絶域貞觀十五年卒年八
十五詢飛白隸行草入妙大篆章草入能
又
率更嘗出行見古碑索靖所書駐馬觀之良久而去數
步復下馬佇立疲則布毯坐觀因宿其傍三日而後去
今開通元寳錢武德四年鑄其文乃歐陽率更書也(出國)
(史異纂)
歐陽通
唐歐陽通詢之子善書瘦怯於父嘗自矜能書必以象
牙犀角為筆管狸毛為心覆秋兔毫松煙為墨末以麝
香紙必須堅緊薄白滑者乃書之蓋自重其書薛純陁
亦效歐草傷於肥鈍亦通之亞也(出朝野僉載)
虞世南
虞世南字伯施會稽人仕隋為秘書郎煬帝知其才嫉
其鯁直止為七品十餘年仕唐至秘書監文皇曰世南
一人遂兼五絶一曰博學二曰德行三曰書翰四曰詞
藻五曰忠直有一於此足謂名臣而世南兼之行草之
餘尤所偏工本師於釋智永及其暮齒加以遒逸卒年
八十九伯施隸行草入妙
褚遂良
褚遂良河南人父亮太常卿遂良官至右僕射善書少
則伏膺虞監長則師祖右軍真書甚得其媚趣顯慶中
卒年六十四遂良隸行入妙亦嘗師受史陵然史亦有
古直傷於疎瘦也
又
遂良問虞監曰某書何如永師曰吾聞彼一字直五萬
官豈能若此者曰何如歐陽詢曰聞詢不擇紙筆皆能
如志官豈得若此褚曰既然某何更留意於此虞曰若
使手和筆調遇合作者亦深可貴尚褚喜而退(出國史異纂)
薛稷
薛稷河東人官至太子少保書學褚尤尚綺麗妍好膚
肉得師之半矣可謂河南公之高足甚為時所珍尚稷
隸行入能
又
稷外祖魏倣家富圖籍多有虞褚舊跡銳精模放筆態
遒麗當時無及之者及善畫博采古跡埒於秘書(出譚賓錄)
高正臣
高正臣廣平人官至衛尉卿習右軍之法睿宗愛其書
張懷素之先與高有舊朝士就高乞書或憑書之高嘗
為人書十五紙張乃戱換其五紙又令示高再看不悞
客曰有人換公書高笑曰必是張公也乃審詳之得其
三紙客曰猶有在高乂觀之竟不能辨高嘗許人書一
屏幛踰時未獲其人乃出使淮南臨别大悵惋高曰正
臣故人在申州正與僕書一類公可便往求之遂立申
此意陸柬之嘗為高書告身高皇縑之不將入秩後為
鼠所傷乃持示張公曰此鼠甚解正臣意風調不合一
至於此正臣隸行草入能
王紹宗
王紹宗字承烈官至秘書少監祖述子敬欽羨柬之其
中年小真書體象尤異其行書及章草次於真常與人書
云鄙夫書翰無工者特由水墨之積習恒精心率意虛
神静思以取之每與吳中陸大夫論及此道明朝必不
覺已進陸後於密訪知之嗟賞不少將余比虞七以虞
亦不臨寫故也但心準自想而已聞虞眠布被中恒手
畫腹皮與余正同也承烈隸行草入能
鄭虔
鄭虔任廣文博士學書而病無紙知慈恩寺布柿葉數
間屋遂借僧房居止日取紅葉學書歲久殆遍後自寫
所製詩并畫同為一卷封進玄宗御筆書其尾曰鄭虔
三絶(出尚書故實)
李陽冰
李陽冰善小篆自言斯翁之後直至小生曹喜蔡邕不
足言開元中張懷瓘撰書斷陽冰張旭並不載絳州有
篆字與古不同頗為怪異李陽冰見之寢卧其下數日
不能去驗其書是唐初不載書者名姓碑有碧落二字
時人謂之碧落碑(出國史補)
張旭
張旭書得筆法𫝊崔邈顔真卿旭言始吾聞公主與擔
夫爭路而得筆法之意後見公孫氏舞劔器而得其神
飲醉輒草書揮毫大呌以頭揾水墨中天下呼為張顛
醒後自視以為神異不可復得後輩言筆札者歐虞褚
陸或有異論至長史無間言(出國史補)
又
旭釋褐為蘇州常熟尉上後旬日有老父過狀判去不
數日復至乃怒而責曰敢以閒事屢擾公門老父曰某
實非論事但覩少公筆跡奇妙貴為篋笥之珍耳長史
異之因詰其何得愛書答曰先父愛書兼有著述長史
取示之信天下工書者也自是備得筆法之妙冠于一
時(出幽閑鼓吹)
僧懷素
長沙僧懷素好草書自言聖三昧棄筆堆積埋山下號
筆塚(出國史補)
書斷卷四(張懷瓘)
程邈已下
秦獄吏程邈善大篆得罪始皇囚於雲陽獄增減大篆
體去其繁複始皇善之出為御史名曰隸書扶風曹喜
後漢人不知其官善隸篆小異李斯見師一時陳留蔡
邕後漢人任中郎將善篆採喜之法真定直父碑文猶
𫝊于世篆者師焉杜陵陳遵後漢人不知官善篆隸每
書一座皆驚時人謂為陳驚坐上谷王次仲後漢人作
八分楷法師宜官後漢不知何許人能為大字徑丈小
字方寸千言耿球碑是宜官書甚自矜重或空至酒家
先書其壁觀者雲集酒因大售至飲足削書而退安定
梁鴻後漢人官至選部尚書乃師宜官法魏武重之常
以書懸帳中宫殿題置多是鴻手也(出王僧虔能書錄)
邯鄲淳已下
陳留邯鄲淳為魏臨淄侯文學得次仲法名在鴻後弘鴻
弟子秘書八分皆𫝊弘法又有左子邑與淳小異亦有
名京兆杜度為魏齊相始有草名安平崔瑗漢濟北相
亦善草書平苻堅得摹瑗書王子敬云極似張伯英瑗
子寔官至尚書亦能草弘農張芝高尚不仕善草書精
勁絶倫家之衣帛必先書而後練臨池學書池水盡黑
每書云匆匆不暇草時人謂為草聖芝弟昶漢黃門侍
郎亦能草今世人中云芝書者多是昶也(出王僧虔能書錄)
姜詡已下
姜詡梁宣田彦和及司徒韋誕皆伯英弟子並善草誕
最優魏宫館寳器皆是誕手魏明帝起凌雲臺誤先釘
榜而未之題以籠盛誕轆轤引上書之去地二十五丈
誕甚危懼乃誡子孫絶此楷法誕子少季亦有能稱羅
暉趙恭不詳何許人與伯英同時見稱西州而矜許自
與衆頗惑之伯英與朱寬書自敘云上比崔杜不足下
方羅趙有餘河間張超亦善草不及崔張劉德升善為
行書不詳何許人潁川鍾繇魏太尉同郡胡昭公車徵
二家俱學於德升而胡書肥鍾書瘦鍾書有三體一曰
銘石之書最妙者也二曰章程書三曰狎書相聞者也
繇子會鎮西將軍絶能學父書改易鄧艾上章事莫有
知者河東衛覬魏尚書僕射善草及古文略盡其妙草
體微瘦而筆跡精熟覬子瓘為晉太保採芝法以覬法
參之更為草藁藁是相聞書也瓘子恒亦善書博識古
文字燉煌索靖張芝姊之孫晉征西司馬亦善草陳國
何元公亦善草書吳人皇象能草世稱沈著痛快滎陽陳
暢晉秘書令史善八分(出王僧虔能書錄)
王羲之
王羲之告誓文今之所𫝊即其藁本不具年月日朔其
真本維永和十年三月癸夘九日辛亥而書亦真開元
初潤州江寧縣瓦官寺修講堂匠人於䲭吻内竹筒中
得之與一沙門至八年縣丞李延業求得上岐王王以
獻便留内不出或云其後却借岐王十二年王家失火
圖書悉為灰燼此書亦見焚矣(出國史異纂)
王廙
王廙羲之之叔也善書畫嘗謂右軍曰吾諸事不足法
惟書畫可法晉明帝師其畫王右軍學其書(出尚書故實)
潞州盧
東都頃年創造防秋館穿掘多蔡邕鴻都學所書石經
後洛中人家往往有之王羲之借船帖書之尤工者也
故山北盧匡寳惜有年盧公致書借之不得云只可就
看未嘗借人也盧除潞州旌節在途纔數程忽有人將
書帖就盧求售閱之乃借船帖也驚異問之云盧家郎
君要錢遣賣耳盧歎異移時不問其價還之後不知落
於何人京師書儈孫盈者名甚著盈父曰仲容亦鑒書
畫精於品目豪家所寳多經其手真偽無所逃焉公借
船帖是孫盈所蓄人以厚價求之不果盧公時甚急切
減而賑之日久滿百千方得盧公韓太冲外孫也故書
畫之尤者多閱而識焉(出尚書故實)
桓玄
晉書中有飲食名寒具者亦無注解處後於齊民要術
并食經中檢得是今所謂&KR2065;餅桓玄嘗盛陳法書名畫
請客觀之客有食寒具不濯手而執書畫因有涴玄不
懌自是會客不設寒具(出尚書故實)
褚遂良
貞觀十年太宗謂魏徵曰世南沒後無人可與論書徵
曰褚遂良後來書流甚有法則於是召見太宗嘗以金
帛購王羲之書跡天下爭齎古書詣闕以獻時莫能辨
其真偽遂良備論所出咸為證據一無舛誤十四年四
月二十二日太宗為真草書屏風以示羣臣筆力遒利
為一時之絶購求得人間真行凡二百九十紙裝為七
十卷草書二千紙裝為八十卷每聽政之暇時閱之嘗
謂朝臣曰書學小道初非急務時或留心亦勝棄日凡
諸藝未嘗有學而不得者也病在心力懈怠不能專精
耳今吾學古人之書殊不學其形勢惟在求其骨力得
其骨力形勢自生(出譚賓錄)
蘭亭真跡
太宗酷好書法有大王書跡三千六百紙率以一丈二
尺為一軸寳惜者獨蘭亭為最置於坐側朝夕觀鑒嘗
一日附耳語高宗曰吾千秋萬歲後與吾蘭亭將去也
及奉諱之日用玉匣貯之藏於昭陵(出尚書故實)
王方慶
龍朔三年四月高宗自書與遼東諸將許敬宗曰許圉
師愛書可於朝示之神功二年上謂鳳閣侍郎王方慶
曰卿家合有書法方慶奏曰臣十代再從伯祖羲之先
有四十餘紙貞觀十二年先臣進訖有一卷臣近已進
訖臣十一代祖洽九代祖珣八代祖曇首七代祖僧綽
六代祖仲寳五代祖騫高祖規曾祖褒并九代三從伯
祖晉中書令獻之已下二十八人書共十卷見在上御
武成殿召羣臣取而觀之仍令鳳閣舍人崔融作序目
為寳章集以賜方慶朝野榮之(出譚賓錄)
二王真跡
開元十六年五月内出二㠪真跡及張芝張昶等書總
一百六十卷付集賢院令集字榻兩本進分賜諸王其
書皆是貞觀中太宗令魏徵虞世南褚遂良等定其真
偽八十卷小王張芝等跡各隨多少勒為卷帙以貞觀
字為印印縫及卷之首尾其草跡又令褚遂良真書小
字帖紙影之其中古本亦有是梁隋官本者梁則滿騫
徐僧權沈識文朱异隋則江總姚察等署記太宗又令
魏褚等卷下更署名以記之其蘭亭本相傳云在昭陵
玄宫中樂毅論長安中太平公主奏借出外榻寫因此
遂失所在五年勑陸元悌魏哲劉懷信等檢校換褾每
卷分為兩卷總見在有八十卷餘並失墜元悌又割去
前代記署以己之名氏代焉玄宗自書開元二字為印
記之右軍凡一百三十卷小王二十八卷張芝張昶各
一卷右軍真行書唯有黃庭告誓等卷存焉又得滑州
人家所藏右軍扇上真尚書宣示及小王行書白騎遂
等二卷其書有貞觀年舊褾織成字(出譚賓錄)
八體
張懷瓘書斷曰篆籕八分隸書章草草書飛白行書通
謂之八體而右軍皆在神品右軍嘗醉書數字點畫類
龍爪後遂有龍爪書如科斗玉筯偃波之類諸家共五
十二般(出尚書故實)
李都
李都荆南從事時朝官親熟自京寓書書蹤甚惡李寄
詩戱曰華緘千里到荆門章草縱横任意論應笑鍾張
虛用力却教羲獻枉勞魂惟堪愛惜為珍寳不敢留𫝊
誤子孫深荷故人相厚處天行時氣許教吞(出抒情詩)
東都乞兒
大歷中東都天津橋有乞兒無兩手以右足夾筆為經
乞錢欲書時先用擲筆高尺餘以足接之未嘗失落書
跡楷書不如(出酉陽雜俎)
盧弘宣
李德裕作相日人有獻書帖德裕得之執翫頗愛其書
盧弘宣時為度支郎中有善書名召至出所獲者書帖
令觀之弘宣持帖久之不對德裕曰何如弘宣有恐悚
狀曰是某頃年所臨小王帖太尉彌重之(出盧氏雜記)
嶺南兔
嶺南兔嘗有郡牧得其皮使工人削筆醉失之大懼因
剪已鬚為筆甚善更使為之工者辭焉語其由因實對
遂下令使一戶輸人鬚或不能致輒責其直(出嶺南異物志)
書品(庾肩吾)
玄静先生曰予遍求邃古逖訪厥初書名起于玄洛字
勢發于倉史故遺結繩取諸文象諸形會諸人事未有
廣此緘縢深兹文契是以一畫加大天尊可知二力增
土地卑可審日以君道則字勢圓月以臣輔則文體缺
及其轉注假借之流指事會意之類莫不狀範毫端形
呈字表開篇玩古則千載共朝削簡𫝊今則萬里對面
記善則惡自削書賢則過必改玉歷頒正而化俗帝教
陳言而設教變通不極日用無窮與聖同功參神並運
爰洎中葉舍繁從省漸失潁川之言竟逐雲陽之字若
乃鳥跡孕于古文壁書存于科斗符陳帝璽摹調蜀漆
署表宫門銘題禮器魚猶舍鳳鳥己分虫仁義起于麒
麟威形發于龍虎雲氣時飄五色仙人還作兩童龜若
浮溪蛇若赴穴流星疑燭垂露似珠芝英轉車飛白掩
素參差倒薤既思種柳之謠長短懸針復想定情之製
蚊脚傍低鵠頭仰立填飄板上謬起印中波回墮鏡之
鸞楷顧雕陵之鵲竝以篆籀重複見重昔時或巧能售
酒或妙令鬼哭信無味之奇珍非趨時之急務且具錄
前訓今不復兼論惟草正疏通專行于世其或繼之者
雖百代可知尋隸體發源秦時隸人下邳程邈所作始
皇見而重之以奏事繁多篆字難製遂作此法故曰隸
書今時正書是也草聖起于漢時解散隸法用以赴急
本因草創之義故曰草書建初中京兆杜操始以善書
知名今之草書是也余自少迄長留心茲藝敏手謝于
臨池銳意同于削板而蕺山之扇竟未增錢凌雲之臺
無因誡子求諸故跡或有淺深輒删善草隸者一百二
十八人伯英以稱聖居首法高以追駿處末推能相越
小例而九引類相附大等而三復為略論總名書品
張芝伯英鍾繇元常王羲之逸少
右三人上之上
論曰隸既發源秦史草乃激流齊相跨七代而彌遵將
千載而無革誠開博者也均其文總六書之要指其事
籠八體之奇能拔篆籕于繁蕪移楷真于重密分行紙
上類出繭之蛾結畫篇中似聞琴之鶴峯㠋間起瓊山
慚其歛霧漪瀾遞振碧海愧其下風抽絲散水定其下
筆倚刀較尺驗于成字真草既分于星芒烈火復成于
珠珮或横牽豎掣或濃點輕拂或將放而更留或因挑
而還置敏思藏于胸中巧意發于毫銛詹尹端策故以
迷其變化英韶傾耳無以察其音聲殆善射之不注妙
斵輪之不𫝊是以鷹爪含利出彼兔毫龍管潤霜遊兹
蠆尾學者鮮能具體窺者罕得其門若探妙測深盡形
得勢烟花落紙將動風彩帶字欲飛疑神化之所為非
人世之所學惟張有道鍾元常王右軍其人也張工夫
第一天然次之衣帛先書稱為草聖鍾天然第一工夫
次之妙盡許昌之碑窮極鄴下之牘王工夫不及張天
然過之天然不及鍾工夫過之羊欣云貴越羣品古今
莫二兼撮衆法備成一家若孔門以書三子入室矣允
為上之上
崔瑗子玉杜度伯度師宜官
張昶文舒王獻之子敬
論曰崔子玉擅名北中跡罕南度世有得其摹者王子
敬見之稱美以為功類伯英杜度濫觴于草書取奇于
漢帝詔後奏事皆作草書師宜官鴻都為最能大能小
文舒聲劣于兄時云亞聖子敬泥帚早驗天骨兼以製
筆復識人工一字不遺兩葉𫝊妙此五人允為上之中
索靖幼安梁鵠孟皇韋誕仲將
皇象休明胡昭孔明鍾會士季
衛瓘伯玉荀輿長胤阮研文機
右九人上之下
論曰幼安歛蔓舅氏抗名衛令孟皇功盡筆力字入帳
中仲將不妄染毫必須張筆而左紙孔明動見模楷皆
謂胡肥而鍾瘦休明斟酌二家聫駕八絶士季之範元
常猶子敬之禀逸少而工拙兼效真草皆成伯玉遠慕
張芝近參父迹長胤狸骨方擬而難迨阮硏居今觀古
盡窺衆妙之門雖復師王祖鍾終成别搆一體此九人
允為上之下
張超子竝郭伯道劉德昇君嗣
崔寔子真衛夫人名鑠字茂猗
李式景則庾翼稚恭郗愔方回
謝安安石王珉季琰栢玄敬道
羊欣敬兀王僧虔孔琳之彦琳
殷鈞季和
右十五人中之上
論曰子竝崔家州里頗相倣效可謂醬鹹于鹽冰寒于
水伯道里居朝廷遠討其迹德昇之妙鍾胡各採其美
子真俊才門法不墜李妻衛氏自出華宗景則毫素流
靡稚恭聲彩遒越郗愔安石草正竝驅季琰栢玄筋力
俱駿羊欣早隨子敬最得王體孔琳之聲高宋氏王僧
虔雄發齊代殷鈞頗耽愛好終得肩隨此一十五人允
為中之上
魏武帝曹操孟德吳主元宗孫皓
衛覬伯儒左子邑伯字衛桓巨山
杜預元凱王廙世將張彭祖任靖
韋昶文休王修敬仁范懷約
張永景初吳休尚施方泰
右十五人中之中
論曰魏帝筆墨雄贍吳主體裁綿密伯儒兼叙隸草子
邑分鑣梁邯巨山三世元凱累葉王廙為右軍之師彭
祖取羲之之道任靖矯名文休題柱敬仁清舉致畏逼
之詞張范逢時俱東南之美施吳鄴下後生同年拔萃
此十五人允為中之中
羅暉叔景趙襲元嗣劉輿張昭
陸機士衡朱誕王𨗳茂弘庾亮元規
王洽郗超景興張翼宋文帝劉義隆
康昕徐希秀謝朓玄暉劉繪
陶隠居名弘景王宗素
右十八人中之下
論曰叔景元嗣並稱西州劉輿之筆扎張昭之無懈陸
機以弘才掩迹朱誕以偏藝流聲王𨗳則列聖推能庾
亮則羣公挹巧王洽以下並通諸法郗超以晚年取譽
張翼善效宋帝康昕希秀孤生謝眺劉繪文宗書範近
來少前陶隠居仙才翰采拔于山谷王宗素繪事靡倫
篇筆𫝊于里閭此十八人允為中之下
姜翊梁宣魏徵玄成韋秀鍾輿
向泰羊忱晉元帝景文識道人
范曄蔚宗宋炳謝靈運蕭思話
薄紹之敬叔齊高帝紹伯庾黔婁
費元瑶孫奉伯王會羊祜叔子
右二十人下之上
論曰此二十人並擅毫翰動成楷則殆逼前良見希後
彦允為下之上
陽經諸葛融楊潭張炳岑淵
張輿王濟李夫人劉穆之道和
朱齡石庾景休張融思光禇元明
孔敬通王籍文海
右十五人下之中
論曰此十五人雖未窮字奥書尚文情披其藂薄非無
香草視其涯岸皆有潤珠故遺斯紙以為世玩允為下
之中
衛宣李韞陳基傅庭堅張紹
隂光韋熊少季張暢曹任宋嘉
裴邈羊固傅夫人辟閭訓謝晦
徐羨之孔閭顔寳光周仁皓
張欣泰張熾僧岳道人法高道人
右二十三人下之下
論曰此二十三人皆五味一和五色一彩視其雕文非
特刻鵠人人下筆寧止追響遺跡見珍餘芳可折誠以
驅馳並駕不逮前鋒而中權後殿各盡其美允為下之
下
今以九例該此衆賢猶如玄圃積玉炎洲聚桂其中實
相推謝故有兹多品然終能振此鱗翼俱上龍門倘後
之學者更隨點曝云爾
右書品庾肩吾所著載漢魏以來能書者肩吾生梁
代相去不遠近者同時宜其評論精核如此後唐張
懷瓘宋灊溪氏皆有論著不過稍加損益附以近世
者耳夫古文窮于真草書法盡于六朝取法乎上者
斯亦可以考見矣羅浮山樵跋
書評(梁武帝)
鍾繇書如雲鵠游天羣鳬戱海行間茂密實亦難過
王羲之書如龍跳天門虎卧鳳闕是故歴代寳之永以為
訓
張芝書如漢武愛道憑虚欲仙
蔡邕書骨氣洞達奕奕如有神力
韋誕書如龍威虎振劍拔弩張
蕭子雲書如危峰阻日孤松一枝荆軻負劍壯士彎弓
雄人獵虎心胸猛烈鋒刃難當
羊欣書如大家婢作夫人不堪位置而舉止羞澁終不
似真也
李鎮東書如芙蕖出水文彩鮮明似刻金銀乃有舒蹙
勢
王獻之書絶衆超羣無人可擬如河朔少年皆悉充悦
舉止沓拖不可耐何
索靖書如王謝家子弟縱復不端正奕奕有一種風氣
也
王僧虔書如飄風忽舉鷙鳥乍飛
顔倩書如貧家奠果無妨可愛少乏珍羞
阮研書如貴胄失品次不復排突英賢也
王襃書悽斷風流而勢不稱貌意深工淺猶未當妙
師宜官書如鴻羽未息舉翮而自退也
鍾會書有十二種意外奇妙
陶隠居書如吳興小兒形容雖未成長而骨體甚峭快
蕭特進書雖有家風而風流勢薄猶如大小王安得相
似
王彬之書放縱快利筆道流便也
范懷約真書有力而行草無功
施肩吾書如新亭傖父一往似揚州人共語意便態生
柳渾書縱横廓落大體不凡而意未備
郗愔書得意甚熟而取妙特難疎散風氣不無雅素
庾肩吾書畏懼收歛少得自充效未精能去蕭之遠矣
徐淮南書如南崗士大夫徒愛風範然不寒乞也
袁崧書如深山道士見人便欲縮退
張融書如辯士對敭獨語不回得心會理
薄紹之書亦有一家風氣未為冠絶也
後書品(李嗣真)
昔蒼頡造書天雨粟鬼夜哭亦有感矣蓋德成而上謂
仁義禮智信也藝成而下謂禮樂射御書數也吾作詩
品猶希聞偶合神交自然冥契者是才難也及其作書
評而登逸品數者四人故知藝之為末信也雖然若超
吾逸品之才者亦當夐絶終古無復繼作故斐然有感
而作書評雖不足以對揚王休弘闡神化亦名流之美
事耳與夫飽食終日博奕猶賢不其遠乎項籍云書足
以記姓名此狂夫之言也嗟爾後生既乏經國之才乂
無干城之略庶幾勉夫斯道近代虞祕監歐陽銀青房
褚二僕射陸學士王家令高司衛等亦並由此術無所
間然其中亦有更無他技而俯仰朱紱如此則雖慙君
子之盛烈苟非莘野之器箕山之英亦何能作誡凌雲
之臺拂衣碑石之際耶今之馳騖去聖愈遠徒識方圓
而迷點畫亦猶莊生之歎盲者易象之談日中終不見
矣太宗與漢王元昌褚僕射遂良等皆授之於史陵褚
首師虞後又學史乃謂陵曰此法更不可教人是其妙
處也陸學士柬之受於虞祕監虞祕監受於永禪師皆
有法體今人都不聞師範又自無鑒局雖古跡昭然永
不覺悟而執燕石以為寳玩楚鳳而稱珍不亦謬哉其
議論品藻自王愔以下王僧虔袁庾諸公皆已言之矣
而或理有未周今采諸家之善聊措同異以貽諸好事
其前品已定則不復銓列素未曾入有可措者亦復云
爾太宗高宗皆稱神扎吾所伏事何敢寓言今始於秦
氏終於唐世凡八十一人分為十等
逸品五人
李斯(小篆)張芝(章草)鍾繇(正書)王羲之(三體及飛白)
王獻之(草行書半草行書)
右李斯小篆之精古今絶妙秦望諸山及皇帝玉璽猶
夫千鈞強弩萬石洪鍾豈徒學者之宗匠亦是𫝊國之
祕寳張芝章草鍾繇正書王羲之三體及飛白獻之草
行書半草行書四賢之跡揚庭效伎策勲㡳績神合契
匠冥運天矩皆可稱曠代絶作也而鍾張筋骨有餘膚
肉未贍逸少加減太過朱粉無設同夫披雲覩日芙蓉
出水求其盛美難以備諸然伯英章草似春虹飲澗落
霞浮浦又似沃露沾濡繁霜搖落元常正隸如郊廟既
陳俎豆斯在又比寒澗開豁秋山嵯峨右軍正體如隂
陽四時寒暑調暢巖廊弘敞簮裾肅穆其聲鳴也則鏗
鏘金石其芬郁也則氛氲蘭麝其難徵也則縹緲而已
仙其可覿也則昭彰而在目可謂書之聖也若草行襍
體如清風出袖明月入懷瑾瑜爛而五色黼綉摛其七
采故使離朱喪明子期失聽可謂草之聖也其飛白也
猶夫霧縠卷舒烟空炤灼長劒耿介而倚天勁矢超忽
而無地可謂飛白之仙也又如松巖點黛蓊鬱而起朝
雲飛泉潄玉洒散而成暮雨既離方以遁圓亦非絲而
異帛趣長筆短差難縷陳子敬草書逸氣過父如丹穴
鳳舞清泉龍躍倏忽變化莫知所成或蹴海移山飜濤
簸嶽故謝安石謂公當勝右軍誠有害於名教亦非徒
語也而正書行書如田野學士越參朝列非不稽古憲
章乃亦時有失體處舊說稱其轉妍厺鑒疎矣然數公
者皆有神助若喻之制作其雅頌之流乎
評曰元常每點多異羲之萬字不同後之學者恐徒傷
筋膐耳然右軍肇變古質理不應減鍾故云或謂過之
庾翼每不服逸少曾得伯英十紙喪亂遺失常恨妙迹
永逸及後見逸少與亮書乃曰今見足下答家兄書煥
若神明頓還舊觀方乃大服羲之又曾書壁而厺子敬
密拭之而更别題右軍後還觀之曰吾厺時真大醉子
敬乃心服之矣然右軍終無敗累子敬往往失落及其
不失則神妙無方亦可謂之草聖矣
贊曰蒼頡造書鬼哭天廪史籀堙滅陳倉籍甚秦相刻
銘爛若舒錦鍾張羲獻超然逸品
上上品二人
程邈崔瑗(小篆)
右程君首創隸則模範煥於丹青崔氏瑗效李斯點畫
皆如鐵石傳之後裔厥功亦茂此外鐫勒去之無乃夐
乎若校之文章則三都二京之比
上中品七人
蔡邕索靖梁鵠鍾會
衛瓘韋誕皇象
右自王崔以降更無超越此數君梁氏石書雅勁於韋
蔡皇衛草跡殆亞於二王鍾索遺跡雖少吾家有小鍾
正書洛神賦河南長孫氏雅所珍好用子敬草書數紙
易之索有月儀三章觀其趣况大為遒竦無愧圭璋猶
夫聶政相如千載凛凛為不亡矣又毋丘興碑云是索
書比蔡石經無相假借蔡公諸體唯有范巨卿碑風華
艷麗古今冠絶王簡穆云無可以定其優劣此亦何勞
品書者乎
上下品一十二人
崔寔(章草)郗鑒王廙衛夫人(正書)
王洽郗愔李式庾翼
羊欣歐陽詢虞世南褚遂良
右逸少謂領軍弟書遂不減吾吾觀可者有十數紙信
佳作矣體裁用筆全似逸少虚薄不倫右軍藻鑒豈當
虚哉蓋欲假其名譽耳措之中下豈所謂允僉望哉崔
衛素負高名王庾舊稱拔萃崔章草甚妙衛正體尤絶
世將楷則遠類羲之猶有古制稚恭章草頗推筆力不
謝子真郗李縱邁過於羊欣歐陽草書難與競爽如旱
蛟得水毚兔走穴筆勢恨少至於鐫勒及飛白諸勢如
武庫矛戟雄劍欲飛世南蕭散洒落真草唯命如羅綺
嬌春鵷鴻戱沼故當子雲之上褚氏臨寫右軍亦為高
足豐艷雕刻盛為當今所尚但恨乏自然功勤精悉耳
評曰蟲篆者小學之所宗草隸者士人之所尚近代君
子故多好之或時有可觀耳然許静之跡不減小令常
歎云小鍾書初不留意試作之乃不可得研之彌久如
有髣髴乃知有畫龍之惑耳亦安可厚誣乎此羣英元
居上流三品其中銓鑒不無優劣
贊曰程邈隸書崔公篆勢梁李蔡索郗皇韋衛羊習獻
規褚傅羲制邈乎天壤光厥來裔
中上品七人
張昶衛恒杜預張翼
郗嘉賓阮研漢王元昌
右文舒西嶽碑但覺妍冶殊無骨氣庾公置之七品張
翼代羲之草奏雖曰小人幾乎亂真更與編之乙科涇
渭混淆故難品會至於衛杜之筆流傳多矣縱任輕巧
流轉風媚剛徤有餘便媚詳雅諒少儔匹嘉賓與王庾
相埒是則高手顔黃門有言阮交州蕭國子陶隠居各
得右軍一體故稱當時之冠絶然蕭公力薄終不逮阮
漢王作獻之氣勢或如舞劍往往隣幾
中中品十二人
謝安康昕桓玄丘道護
許静蕭子雲陶弘景釋智永
劉珉房玄齡陸柬之王知敬
右謝公縱任自在有螭盤虎踞之勢康昕巧密精奇有
翰飛鶯弄之體桓玄如驚蛇入草銛鋒出匣劉珉比顛
波赴壑狂澗争流隠居穎脱得書之筋髓如麗景霜空
鷹隼初擊道護謬登高品迹乃浮澷陸柬之學虞草體
用筆則青出於藍故非子雲之徒子雲正隸功夫恨少
不至高絶也智永精熟過人惜無奇態矣房司空含文
抱質王家令碎玉殘金房如海上雙鵷王比松間孤鶴
中下品七人
孫皓張超謝道藴宗炳
宋文帝齊高帝謝靈運
右孫皓吳人酣暢驕其家室雖欲矜豪亦復平矣張如
郢中少年乍入京輦縱有才辨蓋亦可知謝道藴是王
凝之之妻雍容和雅芬馥可玩宋帝有子敬風骨超縱
狼籍翕煥為美康樂往往驚遒齊帝時時合興知慕韓
彭之豹變有異張桓之拾青宗炳放逸屈懾頗斅康許
量其直置孤梗是靈運之流也
評曰古之學者皆有規法今之學者但任胸懷無自然
之逸氣有師心之獨任偶有能者曉見一斑忽不悟者
終身瞑目而欲乘欵段度越驊騮斯亦難矣吾當告勉
夫後生然自古歎知音者希可為絶絃也
贊曰西嶽張昶江東阮研銀鷹貞白鐵馬桓玄衛杜花
散安康綺鮮元昌陸柬之名後身先
下上品十三人
陸機袁崧李夫人謝朓
庾肩吾蕭綸王褒斛斯彦明
錢毅房彦謙殷令名張大隱
藺静文
右士衡以下時然合作踳駮不倫或類蚌質珠胎乍比
金沙銀礫陸平原李夫人猶帶古風謝吏部庾尚書創
得今韵邵陵王王司空是東陽之亞房司隸張益州參
小令之體藺生正書甚為鮮緊亦有規則錢氏小篆飛
白寬博敏麗太宗貴之斛斯筆勢有由來司隸宛轉稱
流悦皆著名矣殷氏擅聲題署代有其人嗟乎有天才
者或未能精之有神骨者則其功夫全虚但有佳處豈
忘存錄
下中品十人
范曄蕭思話張融梁簡文帝
劉逖王晏周顒王崇素
釋智果虞綽
右范如寒雋之士亦不可棄蕭比遯世之夫時或堪採
思光要自標舉蓋無足褒簡文拔羣貴勝猶難繼作劉
黃門落花從風王中書奇石當逕彦倫意則甚高迹少
俊銳崇素時象麗人之姿智果頗似委巷之質虞綽鋒
穎迅健亦又次之矣
下下品七人
劉穆之褚淵梁武帝梁元帝
陳文帝沈君理張正見
右數君亦稱筆札多類效顰猶枯林之春秀一枝比衆
石之孤生片琰就中彦回輕快練倩有力孝元風流君
理放任亦後來之所習非先達之所營吾黨論書有異
於是
評曰前品云蕭思話如舞女迴腰仙人嘯樹則亦曰佳
矣又云張伯英如漢武帝學道憑虚欲仙終不成矣商
摧如此不亦謬乎吾今品藻亦未能至當若其顛倒衣
裳白圭之玷則庶不為也後來君子當為鑒焉
贊曰蚌質懷珠銀瓌藴礫陸謝參蹤肅王繼迹思話仙
才長融賞擊如彼枯秀衆多羣石
能書錄(王僧虔)
臣僧虔啓昨奉勅須古來能書人名臣所知局狹不
辯廣悉輒條疏上呈羊欣所撰錄一卷尋索未得續
更呈聞謹啓
秦丞相李斯秦巾車府令趙高右二人善大篆
秦獄吏程邈善大篆得罪始皇囚於雲陽獄增減大篆
體去其繁複始皇善之出為御史因名其書曰隸書
扶風曹喜後漢人不知其官善篆隸篆小異李斯見師
一時
陳留蔡邕後漢人左中郎將善篆隸採斯喜之㳒真定
宜父碑文猶𫝊於世篆者師焉
杜陵陳遵後漢人不知其官善篆隸每書一座皆驚時
人謂為陳驚座
上谷王次仲後漢人作八分楷㳒
師宜官後漢人不知何許人宜官能為大字方一丈小
字方寸千言耿球碑是宜官書甚自矜重或空至酒家
先書其壁觀者雲集酒因大售俟其飲足削書而退
安定梁鴻一作鵠後漢人官至選部尚書乃師宜官㳒
魏武重之常以鴻書懸帳中宫殿題署多出鴻手也
陳留邯鄲淳為魏臨菑侯文學得次仲㳒名在鵠後毛
弘鵠弟子今祕書八分皆𫝊弘㳒又有左子邑與淳小
異亦有名
京兆杜度為魏齊相始有草名
安平崔瑗漢濟北相亦善草書平苻堅得摹崔瑗書王
子敬云極似張伯英瑗子寔官至尚書亦能草書也
弘農張芝高尚不仕善草書精勁絶倫家之衣帛必先
書而後練臨池學書池水盡墨每書云匆匆不暇草書
人謂草聖芝弟昶漢黃門侍郎亦能草今世人中云芝
書者多昶作也
姜詡梁宣田彦和及司徒韋誕皆伯英弟子並善草誕書
最優誕字仲將京兆人善楷書漢魏題宫館寳器皆是
誕手魏明帝起凌雲臺誤先釘榜而未之題以籠盛誕
轆轤引上使就榜書之牓去地二十五丈誕甚危懼擲
其筆以下焚之仍誡子孫絶此楷㳒誕著之家令官至
鴻臚少卿子少季亦有能稱
羅暉趙襲不詳何許人與伯英同時見稱西州而矜許
自與衆頗惑之伯英與朱寬書自敘云上比崔杜不足
下方羅趙有餘
河間張超亦善草不及崔張
劉德昇善為行書不詳何許人
潁川鍾繇魏太尉同郡胡昭公車徵二子俱學於德昇
而胡書肥鍾書瘦鍾書有三體一曰銘石之書最妙者
也二曰章程書𫝊秘書教小學者也三曰行狎書相聞
者也三法皆世人所善繇子會鎮西將軍絶能學父書
改易鄧艾上章事莫有知者
河東衛覬字伯儒魏尚書僕射善草及古文略盡其妙
草體微瘦而筆跡精熟覬子瓘字伯玉為晉太保採張
芝㳒以覬㳒參之更為草藁藁是相聞書也瓘子恒亦
善書博識古文字
燉煌索靖字幼安張芝姊之孫晉征西司馬亦善草書
陳國何元公亦善草書
吳人皇象能草書世稱沈着痛快
滎陽楊肇晉荆州刺史善草隸潘岳誄曰草隸兼善尺
牘必珍足無輟行手不釋文翰動若飛紙落如雲肇孫
經亦善草書
滎陽陳暢晉祕書令史善八分晉宫觀城門皆暢書也
京兆杜畿魏尚書僕射子恕東都太守孫預荆州刺史
三世善草書
晉齊王攸善草行書太山羊忱晉徐州刺史羊固晉臨
海太守並善行書
江夏李式晉侍中善寫隸草弟定子公府能名同式
晉中書李充母衛夫人善鍾㳒王逸少師之
瑯琊王廙晉平南將軍荆州刺史能章楷謹𫝊鍾㳒晉
丞相王導善稿行(廙從兄也)
王洽晉中書令領軍將軍衆書通善尤能隸行從兄羲
之云弟書遂不減吾(恬弟也)
王恬晉中軍將軍會稽内史善隸書(導第二子也)
王珉晉中書令善隸行(洽少子也)
王羲之晉右軍會稽内史博精羣㳒特善草隸羊欣云
古今莫二(廙兄子也)
王獻之晉中書令善隸藁骨勢不及父而媚趣過之(羲之)
(第七子也)
王玄之王徽之俱獻之弟又兄子淳之並善行草
王允之衛將軍會稽内史亦善草行(舒子也)
太原王濛晉司徒左長史能草隸子脩瑯琊王文學善
隸行與羲之善故殆窮其妙早亡未盡其美子敬每省
脩書云咄咄逼人
王綏晉冠軍將軍會稽内史善隸行
高平郗愔晉司空會稽内史善章草亦能隸
郗超晉中書郎亦善草(愔子也)
潁川庾亮晉太尉善草行
庾翼晉荆州刺史善隸行時與羲之齊名(亮弟也)
陳郡謝安晉太傅善隸行
高陽許静民鎮軍參軍善隸草羲之高足
晉穆帝時有張翼善學人書寫羲之手表出示不覺後
曰幾欲亂真
會稽隠士謝敷吳興湖州人康欣並攻隸草
飛白本是宫殿題八分之輕者全用楷㳒吳時張弘好
學不仕常着烏巾時人好為張烏巾此人特善飛白能
書者鮮不好之
自秦至晉凡六十九人
說郛卷八十七下
