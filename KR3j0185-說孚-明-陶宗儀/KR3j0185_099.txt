說郛卷九十九元陶宗儀撰
集古攷圖序
自黃帝氏液金作鑑夏后氏以名山之金鑄九鼎防魑
魅以知神姦至商周廣為禮樂之器於是文物大備若
兌之戈和之弓垂之竹矢皆載諸傳記是皆聖人創制
於前而歴世繼作於後攷周禮攻金之工玉人之玉皆
專心至精琱鏤巧妙非後人所可及者盖其用心專一
致思無雜故鐘鼎尊彛刻文銘功珮環㻫琫象物備用
是皆聖人之徒也僕自弱冠遊燕京諸王公家及秘府
所藏悉得瞻覽以見古人備物制器之妙而後世得以
彷彿其儀範豈非文治之大助乎故因暇日圖其所見
與好事者共之至正元年夏五十日朱德潤圖序
右車飾以黍尺度高一尺四寸二分下長七寸四分
轄木口圓徑三寸七分管立木口圓徑三寸四分琢
玉為人形手常指南足底通圓竅作旋轉軸踏於蚩
尤之上延祐中獲觀於姚牧菴承旨處玉色微黃赤
紺古色包轉間亦有土花虧蝕處
右環以黍尺度圓徑三寸五分厚五分色如赤璊而
内質瑩白循環作五蚩尤形首尾銜帶琱鏤古朴真
三代前物也盖古者黃帝氏平蚩尤因大霧作指南
車飾以文玉今其文作蚩尤形盖當時輿服所用之
物也延祐中嘗獲觀於張師道學士孫元明處
右璊玉馬首高四寸八分身高四寸一分長五寸四
分玉色微青古色紅粉斑斕如桃花鬉尾具完而四
足損折至治中南雄太守趙伯昂以古帖易得於磁
器劉家命工接完其足姚牧菴先生以黃玉人贈之
為副如司牧者呈馬焉
文房圖贊(林洪)
士之仕皆繇文房始惟唐韓愈舉穎為中書他竟無所
聞今圖贊一十八人擬以官酬之俟異日請於聖明之
朝罔俾昌黎顓美有唐嘉熙初元王春元日和靖七世孫
可山林洪龍發序
十八學士姓名字號
毛中書(述)(君舉)(盡心處士)
燕正言(玉)(祖圭)(體玄逸客)
楮待制(田)(為良)(剡溪遺老)
石端明(甲)(元樸)(岩屋上人)
水中丞(潛)(仲含)(玉蜍老翁)
貝光祿(粲)(孺文)(潔菴小友)
石架閣(卓)(汝格)(小山真隱)
邊都護(鎮妥)(叔重元安)(句曲山民如石靜君)
黎司直(合仝)(志齊季方)(木訥老人抱槧書生)
刁吏書(剛)(克之)(桂溪野客)
竺祕閣(馮)(可馮)(無弦居士)
曹直院(導)(公路)(介軒主人)
方正字(端)(士直)(惡圓老叟)
齊司封(敏)(功父)(快閣隠君)
胡都統(厚)(伯固)(善補疇士)
印書記(篆)(少章)(明信公子)
黃祕書(密)(惟謹)(斗室隱者)
槃都承(藏)(利用)(通悟先生)
唐中書維穎有聲至我宋有自宛陵進者亦穎之孫
二公在當時帝方欲柄用髮皆種種矣使天相之早
仕以究所學則昌黎和靖翁亦安有可憐不中書
之歎嗚呼科目資格之弊如此夫
愛身而退避固寵而膠滯皆不足以居&KR0008;言地以
馨德聞其惟燕氏既剛且和而清而麗置於王所
與黯何異有所不言言必正矣彼黃與朱寔同厥
徒簡在上心雖鮮用諸然或時贊一言亦相觀而
善之謂摩之意與
士起於白屋而置身於清要者不知其歴幾濯煉
也能更相汲引苟無同類則山林修潔士特一草
木耳書曰人之有技若已有之吾於正言中書君
有取焉
蒙嘗過萬石君之故家憫其子若孫有剛介者往
往乏温潤惟端明兼之且能和平以待物謹靜以
養年器之翰墨間厥亦宜也有若曼卿之墮馬視
乃厥祖得無愧焉
一言之出必有以利澤於當世而後可以任言責
若夫當言而不言塞也不當言而言泛也不泛不
塞動有利澤其惟水中丞之德乎
昔貝錦善巧言王投之遠裔逮漢開西南夷其孫
始得偕明珠文甲輩詣闕下帝嘉其文令佐寫書
官衆以其祖好䜛不相容廼反身修德益自磨礪
及拜光祿卿無復訝矣噫周至漢幾何年見其後
尚竊惡之彼譛人者戒之哉
架閣與端明同譜系性剛峻未仕時嘗語人曰孔
子作春䆋游夏不能措一辭以生殺所繫非若急
於矜燿者以文章病天下及居是官聞之者往往
閣筆而不下盖亦知所畏矣烏乎筆且不可以妄
動況為國任賞刑者乎
外地風寒聖策未定有能相與鎮壓之使朝廷晏
然邊鄙不聳厥功亦大矣然或不相協和進退自
用又豈能制一時飄忽之患哉昔郭汾陽與李臨
淮最不相能及東伐乃執手以誼相勉每歎世無
斯人今見二公良有感夫
漢開石渠黎氏以材學應詔上書言欲總齊天下
書非一人力因以其兄薦帝嘉其能舉親曰卿之
弟兄均可謂邦之司直也歟書成因以是官酬之
詩云周道如砥其直如矢黎氏之德備矣夫
文籍散逸吏並緣為奸時必得裁鍳剛明之士斯
可總齊清議若夫昏懦椎鈍則何所取材惟公行
無玷缺又能砥礪廉隅以直道行置荷槖間千百
年一人耳子曰才難不其然乎
盛夏天子御延英與羣臣論治道及邊事歎世無
頗牧孰可任一臂力會公在傍進言曰臣雖不能
任重願試一障帝嘉其節令帶秘閣往焉及事定
不言汗馬勞翻然自號無弦居士淵明為琴書友
可謂功成身退者與
坤臣道也利在方直彼美君子得坤之德畀彼掌
綸如絲之出顧瞻周行真一繩墨友者誰歟正字
中書惡曲與汚惟正是趨或以赤心警戒弗渝子
曰益者三友此三子者可謂得友直之義乎
方氏世居歴山介然獨行不屑以枉道進至唐開
書庫乃與其黨曹氏出焉帝嘉其直授正字於辯
證之功固多然一朋字未正迄今有遺憾焉
剚裁品秩必得剛正士而後封賞無缺典若高下
其手則有不齊患惟公世居并州以直聲聞不可
干以私故斜封墨敕一時咸無焉帝分松江錫之
亦勵其直與
兵之逆順猶反覆紙過於用剛則釁生積於用柔
則解弛必有以調集固結之乃可以帖服百萬之
師於一指不剛不柔如公其人以之制敵勝可占
矣若夫符籍散逸行伍缺漏不過隨時補之而已
漢符璽郎寧忤一大臣不輒授之璽繼有倒用以
擊泚者亦郎之孫世以赤心事君宜其有後也今
雖載筆侯藩依紅泛綠在風月間未嘗不加謹焉
視乃厥祖可謂若合符節云
昔在有唐逆雛煽熾二十四郡鮮不畏避&KR0870;與平
原走丸遞事得彼魯人三緘之義授以秘書言惟
誼耳達空函者能無爾媿
都承旨不用院吏奉行文書惟用士人故陳玄毛
穎輩咸預焉後多為顯官今公一遵舊制凡所蓄
者彬彬皆文墨之流宜乎能參總機要無所遺失
儻或後用吏必以口頰漏事又豈能仰承上旨歟
文房圖贊續(羅先登)
毛穎傳始於昌黎前人謂以文滑稽者也其後黃甘温
陶之傳不勝其繁至宋季可山林君獨取文房所用十
八人各酬以官圖像而贊可謂愈出愈竒矣倦閒秘書
又從而著名字與號焉僕近於友人王起善處獲觀棗
本兹復有見示石刻者則其數又倍之乃秋浦羅雪江
追補可山之未收錄者亦圖且贊而無名號起善因倣
效焉為撰斯盡矣僕以從游之久故書其梗槩於後云
元統二年樊士寬序
圖贊續姓名字號
朱檢正(丹)(伯洪)(赤城仙侣)
木奉使(簡)(敬行)(漆園傲吏)
平待制(樹)(公立)(大隱先生)
明詔使(光)(德耀)(開晦公子)
房刺史(卷)(仲舒)(善藏埜客)
廉護軍(密)(思謹)(湘筠老叟)
高閣學(介)(友文)(清節處士)
㯶將軍(翦)(思齊)(勇退老夫)
石鼓院(鎮)(子厚)(岐山後人)
利通直(銳)(彌堅)(金精山人)
焦(桐)(良材)(清音居士)
白(玄)(君奕)(爛柯仙客)
莫(鋣)(剛卿)(豐城隱君)
釋(鑑)(無隱)(圓明上座)
弓(矢)(子勁)(矍圃老人)
葉(嘉)(清友)(玉川先生)
水(函)(子方)(介石高士)
商(鼎)(師古)(香山道人)
周有八士聖人常以記善人之富予亦於文房四
七之際得八人焉兹八人者在晉室間目為同堂
合席之交然皆高尚其事不屑仕進號為八仙此
不特皆雲臺功臣而又有富春釣叟輩出焉敬列
于右
朱與墨氏實同塗異用世以朱墨並稱朝家以墨
位上卿先拜正言而朱尚置散地一日同召至上
前朱從容曰朱也當御帝曰俞墨氏常縷數萬言
非卿點勘得無續彩霓聲韻之誤邪
公居山林與楮為侣楮既見困公起刀鋸置身鉛
槧流芳汗青被以繡衣煌煌使星越國不辭磬折
之勞將命不憚往復之厪使乎使乎盍謹厥職當
如趙簡子所識毋為吕惠卿所易
平氏世居天子卧内錄刺史姓名為職獨公平正
得大體觀其文石前陳則有悠然深遠意帝嘉其
能召立端明殿與石君相先後焉視其繪女色置
雲母者寧不大相逕庭邪
古者考績之法惟在黜幽陟明後之仕者往往迷
於富貴蔽於利慾鮮能以光明洞照見也惟兹明
公耿耿不寐善開人之昏善繼人之晷有所使令詔
之而已其明德遠矣夫
傳曰惟名與器不可以假人然公嘗偕守相進帝
輒觀引見天子亦記其姓名于屏其見收錄於上
如此蟠木非小器必有先為之容諒非無因而前
也如公可謂真刺史矣
昔燕與趙閧氛埃未弭廉頗一居上將則氣盖書
生遂封於蔚父良有以也蒙莊隱生書林靜觀圖
籍調風塵之警古今亦時有之惟得人如廉君者
卧護境上則纖翳無自而入矣公豈其苗裔邪
昔鄴侯家多書插架三萬軸非斯人乎何其能任
重也盖箋翰往來簡牘書卷亦各有時苟無職當
寧免散漫今得置在高位者羅而收之亦既富矣
芸香册府為今要地陛善次對非曰束之高閣也
版圖久虧文軌未一公方往相英豪整我幅員公
能握刷精神汎掃舊染不攘臂唾手間使邊隅帖
服宜乎垂功竹帛也非公其人亦徒有白面書生
耳彼惡敢當將軍之勇哉
昔岐山之陽有石氏兄弟即其先世也唐博士韓
愈嘗嘉其為人重厚不遷薦諸太學求切磋益繇
是子孫皆謹重稱今觀二公之在朝行雖不動聲
色而鎮浮力量未嘗有陂僻反側風亦善繩其祖
武者與
士莫患於進銳而退速厥有身於簿書文籍間而
能極力攻進曾不以利鈍計是亦囊中之脱穎者
也顔氏子鑚之彌堅見進而不見止今而後知公
之用心盖剛矣其亦有志於孔子之道歟卓哉
白雪陽春高山流水妙趣天通洋乎盈耳伯牙絶
響淵明無弦大音希聲靜中之仙
順勝逆負動拔靜安往來一轍酬應多端一枰秋
水無人乎側知玄知白是曰僊客
陸斷蛟龍水剸犀革功成身退恪守三尺赤山之
精紫電之光用之則行舍之則藏
如規之圓如月之明事至能應物來能名以靜觀
動以空觀色妍醜何心間能不惑
誰毁斯直誰惡斯曲不勉而中不疾而速發跡扶
桑定功天山玉關稱老矍圃足閒
毓秀蒙頂蜚英玉川搜攪胸中書傳五千儒素家
風清淡滋味君子之交其淡如水
非芷非荃非蘭非蕙生滅一氣博山之裔衆醉我
醒衆濁我清此是陋室惟吾德馨
古者史分左右職紀言紀事非有文則不可以行遠然
必直書寓褒貶示勸懲宋林洪紀文房通用之器十八
類後羅先登續之又十八類各繫以職官名號圖像為
贊托之史事隱然寓褒貶深意可徵其具乎史才不獲
登承明奉常之署以直筆章衮鉞是非之用特假是以
見志耳沈潤卿刻之以傳俾世之秉刑賞褒貶之權者
於是乎法其為益世道之功不歸之潤卿乎豈徒為文
房之美觀而已長洲沈周題
燕几圖序
燕几圖者圖几之制也初几有六列等惟三俱廣一尺
七寸五分高二尺八寸而其長者二各以廣之數而四
之積而為長七尺也其中者二各以廣之數而三之積
而為長五尺二寸五分也其小者二各以廣之數而兩
之則長三尺五寸也以廣倍長而几之制以成縱横離
合變態無窮率視夫賓朋多寡杯盤豐約以為廣狹之
則遂創為二十體變為四十名因體定名因名取義謂
之骰子卓盖擬其六也燕衎之餘以之展經史陳古玩
無施而不宜寧不愈於世俗之泥於小大一偏之用者
乎圖成而耒陽宣君谷卿見而愛之欲肆其布置務廣
而方則不足於一隅乃增一小者合而為七而其體始
備其名益多余嘉其善變而適於用也易名七星而併
圖之名曰燕几圖按圖設席類有雅致顧雖小道亦見
吾二人之智若出於一云紹熙甲寅歲十二月丙午日
雲林居士黃長睿伯思序
(卓之横數不宜太廣則倍數太長欲狹亦止於一尺七寸其長准此倍之卓脚以低小為雅其圖以)
(五寸六七分為准俗工每泥以見為卓必放脚闊兩卓相並中即開縫須當斂下廣狹與上同則縱)
(横布置無不齊矣布卓或七或六以至一二今圖頗增多於舊以其長廣同者與其形似者各為體)
(凡二十有五體合為七十有六名其長廣之數謂如函三之體縱用一中卓二横頭即共長八尺七)
(寸五分横用一長卓即廣七尺藏一之體縱用一長卓一中卓即共長一丈二尺二寸五分横用三)
(横頭即共廣五尺二寸五分餘體大小皆倣此計之)
說郛卷九十九
